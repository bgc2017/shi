欽定四庫全書
硃批諭旨卷一百七十四之一
硃批李衞奏摺
雍正元年六月十九日雲南驛鹽道(臣)李衞謹
奏為奏
聞事竊(臣)至愚極陋蒙
聖祖仁皇帝拔擢深恩涓埃未報更蒙
皇上召見特授今職於雍正元年正月十二日恭請
聖訓跪聆之下
温綸藹切無微不燭凡(臣)所欲陳之事我
皇上蚤已
睿鑒詳加訓誨使天末微(臣)有所遵守且准(臣)越職
恩加以副使職銜
知遇之隆至矣盡矣(臣)惟有夙夜凜惕竭蹶駑駘矢志
無欺以仰副
聖主擢用之至意臣於正月十九日出京至五月十六
十二日臣至雲南省城督撫設壇祈雨(臣)先到總
督衙門密將面奉
諭旨傳與督(臣)高其倬跪聆欽遵感激涕零又到巡撫
衙門亦遵將面奉
諭旨傳與撫(臣)楊名時遂問
皇上聖明所行之政(臣)一一說知二十四日(臣)到任視
事即日大雨嗣後每日一二次不等至六月初八
日稍晴田野霑足查看布種將次完畢惟省西一
二處得雨稍遲現在趕種秋禾(臣)抵任即當具
奏倘遇要緊應
奏所有(臣)抵滇緣由理合奏
聞謹
奏
覽
同日又
奏為據實陳明積弊事竊查雲南鹽政舊係商人行
銷因墮誤課銀方歸府廳州縣及總兵借名販鬻
竝鹽道就省賣銷惟憑吏役家人經手多用大平
短秤是以鹽價低昂不時致令民食艱難百弊叢
生總屬先私後公有利則衆人瓜分虧缺反算作
正項奏銷槩多捏造庫内實在虛懸種種積弊難
以枚舉揆厥所由初被原任巡撫吳存禮加派餘
銀將及十萬多煎私鹽墮誤正課復被原任總督
蔣陳錫巡撫甘國璧相繼效尤雖不過甚然亦誤
虧空銀十一萬九千餘兩已有著落此外尚有各
官掛欠十萬餘兩(臣)思錢糧關係甚重不便虛懸
從前侵蝕之人理應分賠但吳存禮已經革職回
京蔣陳錫業已病故又有山東之案未結甘國璧
現在軍前惟有署總督印務原任提(臣)張文煥在
任將及年半得過鹽規約有三萬且收節禮必要
雙分勒令屬員多拜門生䞇禮動則盈千臨行載
去十餘萬兩致損全省元氣實負
國恩或可著張文煥吴存禮分賠數萬兩其餘再為
設法追催完結(臣)不敢草率參
奏合先預為請
旨再甘國璧任内將黑鹽井地方挖出新井一處每年
可煎鹽五六十萬斤不等儘可抵補黑井加增鹽
課缺額不敷之數竟被從前各官通同瓜分反著
白鹽雲龍二井帶煎黑井加增額鹽又將順寧一
府及雲州一州買食苗鹽之土民每年二處共派
銀二千兩幫補白井課銀府州私徵在外若得隱
匿之新井作為官物自能足課何用彼此互幫相
應據實
處不同數里之内居民刨挖土坑皆能得水煎鹽
名為沙滷所出甚多雖有巡查土兵五十名俱係
彼此勾通任其盜賣前道沈元佐任内詳明督撫
差家人收買沙滷所煎私鹽不下百萬每百斤止
發價九錢州縣各官希圖比官鹽價賤每百斤願
出現銀一兩六錢所得盈餘上下分肥因滷非官
井所産萬難盡除其弊今欲不買勢必偷賣與小
販定誤正課關係匪輕(臣)再四思維莫如據實
奏明委官收買竝令嚴行查禁盜賣之弊除還原本
外將盈餘留充兵餉或修築城垣或買穀備賑於
公事皆有裨益再黑井發鹽上省每百斤外加秤
頭鹽五十斤總督高其倬到任裁去十六斤尚存
三十四斤舊例每百斤加小販秤頭十斤沿途擦
損三斤零鹽二十斤内又該加秤頭二斤又應補
從前減價缺額鹽十斤併總督食鹽三斤巡撫四
斤鹽道二斤此三宗在督撫道盈餘之内前道沈
銀一萬七千餘兩作賞兵等項雜費從前曾
如屬員陽奉隂違流毒至今其督撫現在所得陋
規已經說出此外無多況總督高其倬居官清正
實心政務愼重地方竝不受賄
恩深重何敢隱人之善惟見其任用屬員頗欠識人之
明然不甚假權尚不能為害所有鹽規一萬七千
餘兩應否准給養廉之處
生之度心有餘而才稍平節禮不收為人古道亦
無識人之明鹽規雖得四萬餘兩聞從前軍需銀
厰果有賠墊不曾加派地方此外惟有藩庫平頭
併銅務些須土税等項然滇省百姓亦皆感激因
向來折徵兵米等事俱有加派每石州縣多收銀
七八錢一兩不等從前有督撫陋規數萬被巡撫
每月一千兩為養廉之資或留與二萬兩之處伏
恩深重俱各盡心供職邊省地方任用得人無煩
三兩不等扣尅在外以致百姓畏懼馱運不前竈
戸煎鹽柴薪缺少是以墮誤正課復加追呼徒害
小民尤病竈戸此收發之中一進一出雖有盈餘
一二萬兩(臣)何忍蹈其故轍已經將天平與藩庫
較凖出進皆一使竈脚兩戶無可藉詞或者從此
正課不致墮誤亦未可定向來脚戶運鹽到省每
百斤連加秤頭脚價止給七錢除去扣平與分拆
戥頭人畜往返十有餘日盤費多不足用所以非
差拏不運因此與督撫商議每百斤添銀一錢每
發脚價百兩外加分拆戥頭銀四兩再省城行銷
之鹽每百斤三兩一錢且用高平秤收及經舖戸
轉賣小販搬運到鄉按以遠近脚價每斤賣至四
五六分不等民多淡食今酌量減去一釐照三分
一斤發賣不加戥頭方行禁約數日内鹽價稍平
分晰具
奏所有鹽弊大槩情形先行奏
聞伏乞
皇上睿鑒施行謹
奏
爾為人剛直居心莅事忠誠勤敏朕所深知但防太過
莫患不及百凡處加詳加審方無鹵莽之失覽所奏數
摺實具一片血誠毫無顧避且其中分析款項井井有
條甚屬可嘉殊不負朕一番識拔所慮者爾以少年鋒
銳之氣而兼報效情殷於上司僚友中過於強毅自用
致招恃恩狂縱之譏則又非朕期許之意也事事務宜
周詳謹密即一切章奏所奉批諭不可令一人知聞愼
勿藉此作威誇詡於衆惟秉公據理而處之以謙能如
是則在上者自蒙見重在下者亦必傾服庶免以氣陵
人之咎將來底於有成否則鮮有不蹈倚才傲物覆轍
者勉之愼之切諭切諭
同日又
奏為遵
旨敬陳地方情形事竊(臣)欽遵
諭旨查得雲南一省地極西南疆圉遼闊土漢雜居山
多田少陸皆上下坡嶺水則舟楫難通幸民淳俗
凡防汛坐塘兵丁護送餉鞘差使煩多往來道路
盤費艱難而在督撫提鎮本標及隨征等兵多係
膏粱出身坐食官餉除跟班之外毫無所事且伊
等援引有資衣馬鮮明較之當差窮兵拔補千把
甚易(臣)請嗣後再有千把缺出作何分補之法
洪恩出自
聖裁庶幾窮苦兵丁亦有上進之期自當銜感報效而
逸樂士卒亦知勤勞為功再雲省更有山僻府治
設兵無幾竟或有千把防守不足彈壓請
敕下督提二臣作何分別斟酌相地調防兵弁均設則
府治有所倚賴矣再(臣)曾口
奏魯魁山有賊民楊李二姓時常為害地方騷擾交
趾恐啓邊釁等語今聞附近居民共出銀兩倩一
土頭目把守隘口竝帶領土兵保護鄉村此輩亦
屬賊類然目下暫賴禦防俟設有善處之法再為
具
奏(臣)更有請者從前滿兵過滇頗累地方亦有州縣
藉端虧空者今聞不日凱旋恐仍照從前額外應
付不惟邊省難支抑且勞苦百姓懇乞
皇上敕下帶領滿兵大員嚴禁士卒不許騷擾則邊民
安堵永頌
洪恩於無疆矣再文武官賢否(臣)雖到任未久不能周
知但有穢聲載道共聞共見者何敢隱諱如楚姚
鎮總兵劉俊傑不肅官箴營心壟斷擡高價以賣
鹽開錢舖以扣餉兵民怨騰又聞將逃兵有孕之
妻鎖拏進衙立刻賞人種種惡蹟難以枚舉(臣)與
劉俊傑素不謀面竝無嫌隙然既有所聞敢不入
奏文官内有大姚縣知縣吳繩武貪婪科斂聲名不
好已被民人揭告多款督撫批司與(臣)會審在案
更聞有趙州知州陳士昂賣鹽加倍取利居官聲
名甚劣其餘府廳州縣亦有為害地方者俟查明
再
奏外現任學道張謙前為刑部郎中頗有聲名今在
學政任内取士公明操守廉潔再提督張谷貞雖
則年老聞其居官安靜尚未面晤其人已蒙
皇上留任供職自必殫心報效其餘文武好官雖聞有
人因無實績恐盜虛名不敢妄
奏至於驛遞之設尤關緊要其夫馬工食豆草等項
俱各無甚虛冒惟有進本齎摺差役常多索馬匹
希圖夾帶私貨已曾奉有
皇上諭旨洞悉隱微(臣)又查出一二次面禀督撫業經
嚴禁但每年四季有驛鹽道扣存部費銀二千兩
除造冊與上京盤繳竝提塘雜費止用四百兩外
向存一千六百兩係(臣)衙門陋規(臣)若染指絲毫
萬難剔除積弊查舊例每站額夫一百名遇有多
用者俱派鄉民有誤農事(臣)將此項銀兩捐出存
庫如遇大差用夫過百名之外即動此銀雇募以
免地方派累之苦伏念(臣)孤立滇南惟知潔已自
持雖督撫相待甚優同官司道亦皆和衷但諸事
不知避諱未免羣情忌嫉然
聖明在上(臣)亦止知有
君餘無所顧以上三摺實因路遠事繁非披瀝上陳難
輸愚忱故不避瑣瀆之罪冒昧具摺不勝惶悚戰
慄之至謹
奏
時時照此言行相符始不負
聖祖拔擢之恩事事如斯不欺不隱乃可謂一無瞻顧也
勉之
雍正元年七月初六日雲南驛鹽道(臣)李衛謹
奏為邊疆寄重據實奏
聞事竊(臣)於本年五月二十二日至雲南省會六月十
九日具摺將到任緣由竝鹽務利弊及地方情形
差家人馳驛齎
奏但鹽弊日久剔除非易必使
國課充實邊氓有益方可稍盡厥職幸督臣高其倬
居心寡慾同撫(臣)楊名時協恭黽勉使(臣)得以盡
力興除仰副
皇上勵精圖治之至意(臣)自抵貴州地界即聞𫝊頌總
督賢名初尚以為未確及親見其行事果能正已
率屬寬嚴竝濟兵民咸相感服抵任雖近一載同
撫(臣)楊名時革除科派使邊末黎庶稍獲安全今
聞其緣事革職
聖明在上自必念此遐荒要地
特簡大員以作邊方保障(臣)何人斯焉敢妄瀆
宸聰但兵民士庶愴惶依戀有不忍捨去之狀若非平
素愛戴情深斷難及此(臣)目擊攀留情形竝不同
尋常故套自揣微末道員受
恩深重惟知潔已自持既不敢避嫌遠怨寧復藉此趨
迎實因地方緊要起見故不辭斧鉞之誅冒昧具
奏倘蒙
聖主格外天恩俯念凋弊軍民願望情殷將督臣高其
倬帶罪留任則一二年間邊氓元氣可以漸復而
於巖疆更有裨益矣為此繕摺奏
聞(臣)不勝悚懼待罪之至謹
奏
如是督臣豈待保奏始予留任耶
雍正元年十月初三日雲南驛鹽道(臣)李衞謹
奏為恭謝
天恩事竊(臣)微末外吏叨蒙
聖主格外殊恩毫無報效謹於抵任後將鹽務利弊地
方情形具摺冒陳嗣因督臣高其倬離任復不自
揣頻瀆
聖聰實由(臣)愚昧無知罪何可逭乃蒙
皇上不加譴責曲賜寬宥天高地厚之
恩已出分外復蒙
欽賜御硯
綸音温煦於九月二十一日跪接到署恭設香案望
闕叩頭祗領訖敬膽
硃批訓諭諄詳字字皆令(臣)省身免過敢不兢惕凛遵
即家人父子亦難望成全造就至於若此(臣)自顧
何人得邀
恩榮於非分荷
天眷於靡涯雖欲殫竭心力勉效馳驅實難仰報
高深於萬一也所有微(臣)感激愚悃理合披誠
奏謝竝將奉到
硃批奏摺一併恭繳謹
奏
爾之聲名甚優如此方為不負任用惟當始終如一毋
怠毋縱勉之
同日又
奏為遵
旨覆奏事竊(臣)前所奏摺内因雨澤愆期之處奉
皇上硃批向後如何遇便據實再奏以聞欽此查滇省
今歲較數載之中可謂豐年自(臣)五月二十四日
到任得雨起未有十日之晴兼秋月和暖連晚種
田苗亦得秀實通省收成竝無荒歉之處及查其
所奏鹽務摺内奉
皇上硃批蔡起俊居官何如隨便奏聞欽此查蔡起俊
(臣)素未與伊識面自到任後見其行事類多言過
其實詢其居官才固有而用非以正性狡猾而操
守不足然喜功好大勇於任事如連年西藏興師
從前總理軍需者不堪上
聞惟蔡起俊不避勞苦盡心行走毫無貽誤實滇省進
藏文官内首推之員至其護理(臣)鹽道印務聲名
平常在任八月連驛站捐納共收取盈餘銀三萬
七千八百兩零及交盤之際查出内有接賣前劾
道沈元佐雜款鹽價秤頭等項銀一萬四百八十
餘兩亦作為盈餘收去外有因公那動課銀及預
收不應得之項共欠一萬八千兩其交盤冊開載
代為煎鹽抵補但滇省歷來彌補虧空全頼黑井
有原任巡撫甘國璧隱匿私井竝白井沙滷兩處
餘鹽作抵今俱經(臣)奏
聞入官無可煎補理宜將蔡起俊所得盈餘追出抵課
已取有自認押結約於到湖北臬司新任送還故
不得不據實開載交代冊内除此項有著竝(臣)徵
收雍正元年課銀不開外其各官掛欠皆係節年
奏銷報存實欠之銀(臣)抵任以來業經追出舊欠
七萬四千八百兩零其餘現在接徵内有五萬餘
兩乃係各府州縣流交虧空官經數易事隔遠年
且多有捏造民欠而實無可催追者若不嚴查從
前勒索侵婪各官令其分賠此項終屬虛懸(臣)已
經審出一二件有原任巡撫甘國璧得過已參原
任鎮南州知州陸應幾及南安州知州王志正酬
謝委署那動鹽課歷歷有據此二員因審追虧空
供吐實情而甘國璧之子尚在滇省聞知願還原
銀尚未交庫又前任藩司金世揚亦得過陸應幾
酬謝委署那動鹽課更有陞任貴州巡撫時所遺
虧空庫帑二萬六千兩因係前道沈元佐護理藩
印新官不接交盤曾將鹽課銀照數代墊後到貴
撫任内止還沈元佐銅十五萬斤抵銀一半已經
查出押令變賣還項尚欠一萬有竒又原任學道
張學庠曾替蔣甘二(臣)過付得過陸應幾酬謝那
動鹽課六百兩據此則各官虧空之由可知除張
文煥貪呑之處密告督臣另行指參外聞從前凡
遇大計委署題陞以及調烟瘴免軍前拜門生等
事屬員例有餽獻即係那動錢糧之關頭蔣甘張
三任勒費過奢虧空愈大是以庫帑空虛地方凋
敝(臣)目擊心傷不敢煩瀆多
敬陳滇省鹽法銅斤等事案内分晰詳明督撫公
同具
奏合竝聲明以上各屬虧空捏作全完歷年虛懸鹽
課雖蔡起俊曾經接受交盤實非已身侵那未便
令其全賠如此分别催追庶幾可望清楚以杜虧
空之端竝仰乞
天恩格外施仁免究從前各官冒開不實之罪則均戴
大造洪慈於無既矣為此謹
奏
從前冒開各官若不寬其罪譴衆論囂囂必加爾以刻
薄之名使竭力效忠之吏為讒謗交集之人朕心何忍
至如金世揚蔡起俊輩總不必絲毫瞻顧第須愼密為
要
雍正二年二月十五日雲南驛鹽道(臣)李衞謹
奏為恭繳
硃批奏摺敬陳雲省現今情形事竊(臣)於雍正二年正
月初一日接到(臣)
奏摺二扣跪讀
皇上硃批凡(臣)所欲言而不敢盡者皆蒙
睿鑒洞燭隱微伏思歷來臣子即有報效之心每慮難
邀信任苟非納言之職輒至有懷莫白不知(臣)有
務頗有就緒虧空陸續完補現在新開只舊草溪
麗江等井已見成效止有按板抱母兩處鹽井正
在委官前往煎辦惟銅厰事務紛繁非逐一稽查
謹愼才堪任用彼此互相稽查庶無隱漏可增課
餉(臣)前往迤西查看鹽井并地方形勢所有山川
奏其屬員内貪汚廢弛者已公同兩司禀商督撫參
惟邊省漢猓雜居山多路險易於藏姦前此各土
司之克遵
王化者皆受貪官詐騙不一而足強悍負固者任其殺
害搶掠不敢過問淳無勸而頑無懲邊省之不能
之見皆我
皇上用人得宜指示明徹之所致也但通省文武兵民
奏
所奏俱詳細批示矣
雍正二年四月十二日雲南布政使兼管驛鹽道
事(臣)李衞謹
奏為恭謝
天恩疊沛竝陳愚悃叩乞
睿鑒事竊(臣)一介庸材未通經術叨蒙
皇上隆恩由部曹越次陞授副使(臣)自揣過分報稱已
難正在夙夜兢惕之際復蒙
特恩超陞本省布政使仍辦理鹽務聞
命之下實切悚惶敢不接印供職辦理錢糧清查庫帑
以仰副
聖主委任之殊恩又因(臣)母年近八旬是以冒請代
題欲盡反哺之私復叨
聖主格外優隆賞給布政使職銜
封典榮施兩代澤及殁存使(臣)亦得全子職叨沐
高厚洪仁寧有涯際除遵例具詳督撫代
題謝
恩外又於三月二十五日永北鎮總兵(臣)馬會伯到滇
頒來
御書公勤廉幹匾額并摺匣人參貂皮等
恩賜(臣)隨跪接到署恭設香案望
闕叩頭祗領訖伏思(臣)本何知皆凜遵
皇上訓誨俾得漸次成人乃蒙越銜陞擢任以屏藩復
御筆褒嘉光前耀後方寸靡寧況人參貂皮皆
九重進御之物摺匣乃大臣
題奏所需今與督撫提臣一體
榮錫浩蕩
聖主陳之伏思
皇上因滇省鹽務廢弛不以(臣)為不肖著令清查又兼
管通省各銅厰兹雖稍除陋弊而措置調理尚需
一年半載方可著定成規已蒙
皇上俞旨著(臣)仍辦理鹽務仰見
聖明睿照無遺(臣)何敢以煩劇推卸祇恐兼顧拮据倘
稍有見識不到之處即負
聖主任用至意(臣)愚以為藩司事務雖重大繁多然較
之鹽務銅厰猶有章程可守應否懇請
皇恩別簡賢員辦理布政司事務俾(臣)得專理鹽銅庶
一年之内略見成效并使屬員各盡厥職於地方
課餉兩無貽誤(臣)心亦得稍安矣所有微(臣)感戴
私忱及冒昧陳奏實情謹具摺
奏謝伏乞
睿鑒施行謹
奏
爾乃國家偉器豈止克勝藩司之任黽勉為之莫移初
志覽不容不愼四字朕甚嘉悦果能受寵若驚自必獲
福靡涯非但本省庶務舉凡天下有關吏治民生興除
勸懲各事宜一切見聞罄言無隱密之
雍正二年七月二十五日雲南布政使兼管驛鹽
道事(臣)李衞謹
奏為恭繳
硃批奏摺叩謝
天恩事竊(臣)不揣愚昧因蒙
特恩越授藩司感激靡涯又恐報效難副故將迫切微
忱竝覆
奏尚書盧詢條議冒瀆
聖聰乃蒙不加譴責反叨
温諭褒嘉跪讀之下彌深愧悚又蒙
特賞各種寶丹一盒令(臣)得以避瘴癘而驅時疫仰見
我
皇上俯憐小(臣)更甚於保赤子
恩德至此感戴難名復蒙
特命又寧敢不殫思竭慮敬抒一得之愚(臣)竊思黃河
遷徙無定泛漲靡常歴代無永奠之法而惟籌堤
防障塞之策是以設官遍乎河干發帑輒論萬億
為蒼生免陷溺為漕運通輓輸
國計民生兩關緊要幸蒙
皇上神明睿鑒宵旰圖維無時不留心
國計軫念民生凡分任河臣指示方略為安瀾成平
計至深切也(臣)家居河濱頗知大概但自服官七
載未曾目擊邇年河流遷徙情形未敢冒昧詳陳
惟以積弊之原委言之蓋天地之有江河猶人身
之血脈宜流通不宜壅阻而黃河西北之水由高
就下悍激湍流尤非人力所能奪者故以神禹治
水止言疏引以入海無非順其性而利導之如尚
書所載久在
宸衷無庸(臣)之瑣贅然其洪流浩瀚洶湧奔溢急則衝
刷無底漫則沙泥淤塞治河之法或導或防惟於
流之處聽其散漫沙日益壅而水日益淺所以連
年上流決口前次北岸之衝奪運道猶可急為補
救惟去年決開南岸水無所容直趨洪澤湖仍由
清口會合黃水方入東海但此洪澤一湖乃上自
陜西商南以東等處山水竝河南五府以及江北
一帶諸流總滙即此一湖之水每年伏秋二汛高
堰已屬危險再加黃河歸併其中更當何如況黃
皇上聖明久在洞鑒而未聞河臣言及於此深為惶惑
遺愛未泯嗣後治河諸臣莫能改其成規不過託
納
廷臣年送規例故窮奢極慾毫無忌憚至所用之人
大抵非門客幫閒則光棍蠧吏以至微極賤寡廉
鮮恥之徒而行夤緣鑽刺之路尚有何事不為甚
至道廳與堂官崔三結為兄弟微員認為假子是
以賣官惟論經管錢糧之多寡以定價値之高低
且
題補多係賖賬止須先取印領一紙補後方勾通開
銷果能照領全楚則為廉幹之員再有美缺復又
題陞用人如此凡有才能而顧品行者不惟無人援
引率皆懷抱羞惡奉身而退此所以數年之間將
深悉河務之員蹤跡俱絶也當將靳輔所遺沿河
兩岸出産柳草之官地盡令開成熟田納租分肥
而險工之動用物料復派里民即其所做工程不
過河員先為打算開銷而後借稱某處宜築壩某
塞累萬帑金化為烏有而別員旁觀者復援此為
例聲言曾經出力孝敬挾制以求照顧遂成難閉
之門矣又將運河八閘等處有各州縣地畝所出
之募夫撈淺夫每年徵比銀錢上下瓜分以致閘
衝決處分過重故見水勢既大則暗令河官黑夜
掘開揀空處放水希圖借報漫溢絶不顧一方百
姓之田墓廬舍盡付漂沒而有冤莫告也是以黃
河上流及高寶一帶鄉民知覺此弊但遇水長皆
黑夜防閑恐河兵扒口放水而私稱河官為河賊
則民情之怨望可知至於每年開銷帑金數十萬
多歸私囊為打點之資於工程毫無裨益此皆(臣)
家居時每見效力各員以作弊為能事逢人誇張
效力河員又多為功名借階求其確知水勢略有
經濟之人百無一得即總理其事者亦難於甄別
無遺況黃河之性與諸水迥別非永定北河可比
似宜急為整頓但每見九列及内外臣工條陳大
小諸務凡有一得無不仰荷
伏乞
大臣各舉所知河員調補辦理疏通海口濬利下
流遍閱河工形勢考究水性因時調度預防衝決
丈量運河寬深仍依舊制追出歴年夫食淘挖八
閘淤淺速整蓄水湖壩以僃春月濟運務使黃淮
諸水暢流庶可以免衝決且總河一官節制山東
甚大我
皇上拔擢出乎
宸衷擯斥裁於
乾斷寸長不遺匪材必黜(臣)何敢置喙然保舉一端似
宜詳愼也凡大臣舉薦一官縱不敢欺
皇上其如大臣之不能不受人欺何(臣)愚以為舉大吏
不徒論其操守更當考其經猷不徒貴乎意見之
不徇尤當求其執持之無偏且封疆重任有綂兵
守土之權若高言淡漠必致武僃不修有察吏安
民之責倘激揚失當必致人心不服即有好官用
非其地不惟不見其長而適以形其短欲其勝任
名用以為戸部侍郎兼管倉場錢法誰不曰至當
不易但於持籌綜理之處尚未諳悉是以掌管出
入總滙間有不應發之項或多至數萬者一味判
行而可否曾不一問至若貢監報病故繳照之類
則必窮究搜駁之不已密於小而疎於大是以多
被羣姦朦蔽而不知原為其操守廉潔可以勝任
間及重大有關係之處反多有出入未妥然其在
部中之清廉正直盡心竭力實可以為人臣法則
者撫臣以經文緯武為提衡而置軍旅於不講視
武弁為異類凡遇刁民告官竝不查實立即參拏
搶據山動則扯旗習為故常(臣)赴任時由辰州府
經過聞至今百姓有事不服拘拏雖有兵弁從不
守一節實心為難然猶昭然於人耳目之事眞偽
可以立見止在保舉者之公私耳(臣)自履任以至
於今每細心閱歷各屬員其庸碌無長貪劣廢弛
者俱不足論就其頗有聲名素稱才能之員一一
考其實跡有差委奔走之事則長於辦理而撫字
催科無一可取者是其才止堪為人用而不能自
為用者也有長於吏治而疎於出納以致錢糧虧
空者是自恃其才而輕量天下事不謹之所以流
弊也兼有利口捷給論事多中而於職守事務全
無實濟者是又才之用於偏而失其正眩於外而
歉於中者也又有一等巧於鑽營專工窺探上司
之性情嗜好曲意迎合甚而言動氣象無不體貼
效法以求酷肖遂致彼此投機一遇保舉捨此而
誰豈知圖得保舉則從前之官小而不敢少露鋒
芒者至此得志而本色盡現此又才之用於詐偽
能二字塞責鮮有不貽害者(臣)請嗣後凡保舉各
之至謹
奏
逐段批諭矣其細加檢閱類斯經濟謀猷有裨治道事
宜無論朕之見是與否但據情直陳聽候採擇
雍正二年九月初六日雲南布政使兼管驛鹽道
事臣李衞謹
奏為恭謝
天恩事竊(臣)於本年閏四月十六日恭接督臣高其倬
進摺差役帶回(臣)前次
奏摺到滇跪讀
硃批諭旨誥誡諄詳無微不至又蒙
欽賞黎洞丸藥以醫(臣)病自揣何人乃致時厪
聖懷天地父母之德未有如是之浩蕩剴切者也感激
微情累詞難罄惟有凜遵
聖諭調養微軀以圖報效而已(臣)吐血之後因先得青
海蕩平之捷嗣後提臣郝玉麟於擦哇岡擒獲姦
細以及外番歸順中甸投誠又幸魯魁山賊𠞰滅
滇南之積患得除且全省雨澤普徧禾稼已兆豐
登復蒙
皇恩稠疊有加無已節次慶幸業將全愈又得
皇上御賜良藥謹服二丸益加痊除可望復元嗣後當
刻刻敬念
訓旨從容辦職不敢復厪
睿慮所有微(臣)感激愚悃恭摺
奏謝為此謹
奏
朕前次批諭曾諄切戒汝褊躁尚氣近日有人奏汝恃
寵放縱於督撫上司前粗率無禮而私地直呼為老高
老楊操守亦不能純間有巧取處等語況抵補錢糧之
奏即屬孟浪僭越若如此行為則大負朕之倚任汝不
自保始終異日莫怨朕不始終保全之也嗣後極宜謙
恭持已和平接物川馬古董之收受俱當檢點兩面欽
用牌不可以已乎是皆小人逞志之態何須乃爾其克
謹克愼毋忽
同日又
奏為
奏明恭繳
硃批奏摺遲緩緣由竝陳司庫交盤事竊(臣)叨沐
皇恩越陞滇省藩司任巨責重敢不殫竭清理查陞司
毛文銓經手一應錢糧雖藩庫現在可以無虧但
交盤成例止開動用庫銀數目其一切開除俱在
奏銷錢糧并軍需案内分晰造報查今番滿兵撤
回江浙提鎮出兵僃養馬匹及差遣文武官軍前
辦事各種盤費幫貼兵丁安家等類尚未班師無
憑造報將來奏銷案内除應開銷外尚有不准開
銷者歷來此等無著軍需皆用俸工抵補查前番
出兵虛懸庫帑經撫(臣)楊名時
題明節次扣抵已預算至雍正十三年後方能全完
但前項扣抵俸工數内除收過還庫外仍有原任
巡撫甘國璧所欠四萬五千六百餘兩現在交(臣)
接徵代為追補但今後奏銷軍需俸工業經停捐
則毛文銓任内動用過軍需銀兩將來不准開銷
之數無項可抵勢必變成虧空(臣)愚以為與其替
甘國璧催追未完之俸工不若留為抵補去年滿
兵過滇提鎮文武出口不在開銷例内之數免致
年平頭火耗錫税所餘雜項陋規聚零合總約有
盈萬若概行革除恐後官無以養廉勢必需索屬
員貽累地方(臣)於鹽道任内已有
聖恩另簡賢員則將此後所有留為養廉(臣)不敢絲毫
隱蔽理合
奏明更有瀆陳者(臣)接管藩庫交盤之後於六月初
一日繕摺竝恭繳從前接到
硃批原奏同
欽賜黎洞丸謝
恩一摺俱交付督臣差役頼君佐王有功齎帶途間稽
遲至七月中到京正値怡親王出口彼等不敢由
宮門𫝊進又復帶回不意行至河南亢村驛黃水偶
發過岔河連人馬衝倒將
御賜黃匣漂流數步當雖撈獲已被濕透不敢拆晾及
至八月二十一日始得到滇開匣跪讀霉粘一處
惶懼無地(臣)罪奚辭是以遲滯今復恭繳合併聲
明謹
奏
路途遥遠霉濕垢汚係常有之事小人輩無足責也
雍正二年十一月十五日雲南布政使兼管驛鹽
道事(臣)李衛謹
奏為遵
旨覆奏事竊(臣)伏讀雍正元年十一月二十一日
上諭至有密奏密下諭旨者仍密行詳悉奏聞朕之所
以寬其期限者俾欲各得悉心體究斟酌施行於吏
治兵民實有所濟各宜砥礪以副朕懷特諭欽此(臣)
自雍正元年五月到任後凡具
奏一切地方利弊鹽井事宜及節次
硃批覆奏之處所有已經遵行暨現在著有成效除將
原摺恭繳外其中有應具題者俱詳請督撫公同
題明應奏者臣節次盡行覆
奏今屆年終理合遵
旨奏明如白井沙滷減價撥銷故私鹽不待禁而漸除
原奏每年可收買百萬斤今此外又有多收現在
酌地行銷其黑井從前所隱之新井每年亦可煎
出百萬斤查滇省舊有八處鹽井除現在正課無
虧并加脚減價外尚有裁出督撫竝鹽道衙門舊
規共贏餘銀六萬五千七百餘兩俱經
題奏留僃地方公事造冊報部在案今復開只舊草
溪井每年可得餘息銀四千餘兩暫抵從前虧墮
額鹽已經
題明三年完補後增入新課又開麗江府土井每年
可得餘息銀二千二百餘兩可抵琅安二小井減
平昂價又新開按板抱母等井除薪本各項外每
年可出課銀二萬餘兩原奏將此抵補通省額鹽
高價今黑白景彌等井鹽價俱平毋庸抵減公議
將此項餘息以作威遠茶山一帶新設官兵俸餉
則滇南全省門戸嚴謹而兵勢連絡矣所有各銅
厰日加調劑漸有起色比舊額有增俟核實數目
另行
奏報至於藩鹽二庫錢糧有著者設法陸續追取無
著者漸少逐次清理諸弊俱除惟那新掩舊或恐
進合併聲明(臣)不勝瞻仰敬凛之至謹
奏
部頒式樣限定字數係專為本章而言與密摺無關此
請可謂笑談
雍正三年正月二十六日雲南布政使兼管驛鹽
道事(臣)李衛謹
奏為恭繳
硃批奏摺竝謝
天恩寬宥事雍正二年十二月十一日撫臣楊名時便
差帶回(臣)藩庫交盤竝謝
恩覆
奏三摺跪讀之下蒙
皇上飭諭改過不即加以重罪策勵深切感悚無地伏
念(臣)以部曹微員蒙
皇上逾格擢用榮遇非常返躬自問實無寸長足錄而
僃位滇藩夙夜兢惕罪終莫逭尚復何求每思自
古人臣雖刻意求全猶不能必其無過(臣)何人斯
而敢謂其所行皆當也況兼愚昧粗疎鮮通經術
加以一介小臣此心惟知有
君罔所瞻徇孟浪愚戅(臣)實難以解免幸荷我
皇上天地為心逐一開誠指示仍令(臣)自省自訟雖捐
糜頂踵亦難仰答
高厚於萬一繼自今惟有痛自刻責有則改之無則加
勉以仰副我
聖主格外洪慈(臣)之心跡日久難逃
睿鑒倘有背理存私剛慾竝用之處雖百計掩飾終必
敗露更何敢多置一喙於
君父之前耶至(臣)奉到
硃批別省事宜容(臣)次第覈實另行繕摺具
覆所有奉到
硃批奏摺理合恭繳謹
奏
覽奏知道了摺内有則改之無則加勉日久難逃鑒察
雖百計掩飾終必敗露之語盡之矣全朕用人顔面正
在於汝前此戒汝狂縱尚氣乃朕由中之訓其餘風聞
不過令汝知之之意原未深信勉為之無庸畏懼亦不
宜放恣朕若不得眞實憑據斷未有枉加譴責之理自
信無他坦懷勿慮稍覺抱慊小心内疚二語當為終身
誦
和平度宇為朕生平之所羨慕驕傲形態乃朕生平之
所檢戒以汝氣質而論亦宜時存此念方收涵養功效
雍正三年二月十二日雲南布政使兼管驛鹽道
事(臣)李衞謹
奏恭請
皇上聖安
朕安
條陳三款留中内海運一事屢有人言及朕經向廷臣
再四籌酌率皆以為難行況現今載糧船隻又非航海
之具此事所關甚大不便輕為定議清理各省邊界之
奏甚為可嘉密摺防弊之奏亦屬有理候朕徐思妥確
另行諭知
同日又
奏為恭謝
天恩事竊(臣)微末庸愚毫無知識荷
皇上拔擢任使
賞賚數頒不加罪咎明垂
聖訓雖肝腦塗地不足仰答
天心乃復蒙
欽賜御書不惟與督撫提臣同被
洪施懷懼過分且得仰承
恩錫天福永遠供奉足令邪魅退避瘴癘不侵傳之子
孫光耀無極(臣)自揣何人邀榮至此敢不益矢犬
馬之志竭致捐糜之身以圖報效萬一隨恭設香
案望
闕叩頭祗領訖所有(臣)感戴愚誠激切
奏謝伏祈
睿鑒謹
奏
覽奏謝知道了欲報恩榮惟戒驕縱
雍正三年四月初一日雲南布政使兼管驛鹽道
事(臣)李衞謹
奏為恭繳
硃批奏摺竝謝
聖恩訓諭事竊(臣)因彙奏雍正二年分以前所辦事宜
蒙
皇上硃批不避嫌怨與使氣凌人驕慢無禮判然兩途
弗相交涉汝宜勤修者惟涵養二字最為切要務須
勉為全人方不有負知遇殊恩竭力操持可也書云
習與性成若不痛自刻責未易改除將來必以此受
累後悔何及欽此(臣)跪讀之下仰見我
皇上神明睿鑒深悉(臣)愚昧招愆之由
誡諭諄諄務使(臣)勉為全人屬望之優至此(臣)非木石
寧不感痛流涕刻自濯磨以副
聖主策勵殊恩但(臣)之職任皆通省財賦之區實嫌疑
指摘之地且謬荷
天恩於格外尤為羣情嫉忌之所歸是以(臣)抵任以來
無時敢忘後來地步凡收發錢糧不拘多寡皆委
官眼同存庫即聚零合總稍有羨溢不在常規之
内者亦必彙報督撫俟奏銷時一竝查造摺
奏充公乃猶有言(臣)勉辭贏羨掩飾巧取者此係(臣)
名節攸關伏祈
皇上特差正直無私内員徹底清查(臣)於日用養廉之
外再有欺瞞入己昧心營私之處不但難逃
國法
上蒼亦必不容再有請者(臣)一介愚魯原無才識學術錢
穀亦非(臣)所長皆蒙
皇上面為訓諭奉持而行故得勉為辦理未至隕越然
自雍正元年正月叩辭
天顔將及三載久未親承
訓旨諸事無以遵循依戀微忱時厪寤寐兼有外省情
形要務非面陳無由得悉懇乞
皇恩准(臣)於奏銷後秋月進京面請
聖訓竝望回時便道一省(臣)母則
殊恩異數逾於造化生成萬萬矣為此謹
奏
種種讒毁皆出年羹堯之口今其欺詐負恩情狀已盡
敗露汝事不辯自明矣第傲慢凌人恐汝不無此病諄
切訓誨實由朕衷有則改之無則加勉當時刻自檢毋
忽
雍正三年五月二十五日雲南布政使兼管驛鹽
道事(臣)李衞謹
奏為奏
聞邊地情形事欽惟我
皇上御極以來培元氣而重教養因時調劑俯順輿情
務使政令不煩兵民信悦為臣子者遵循供職則
道德一而風俗同可旋至立效者也惟是邊省之
政治有難與内地同施者蓋漢土雜居接連外夷
淳梗不一職司邊疆之(臣)若以有事為榮喜功好
聖天子懷柔至意然而任其驕悖背負
天恩因循畏縮槩置不問則不惟有傷
國體且足以開外夷藐玩之端為誤尤甚即如雲南
開化府與交趾地界不清一事除失之於明季者
不論外我
天朝前任開化之文武流官視此遐荒僻地輕於鴻毛
是以將逢春一里又被交人蠶食多年然至今額
糧秋米一十二石一斗零係開化府代為賠納誌
書輿圖記載分明因委查銅礦始知其故且據逢
隨後即用驚嚇前官之故智令彼土官率領交兵
數千來開化邊鄙揚威經督臣高其倬飛飭新任
總兵馮允中相機彈壓要隘勿令驚擾内地居民
回至今尚留兵千餘在彼口内駐劄窺探内地消
息今接督臣牌示云交王已經具
奏奉有
諭旨敕命遵行到(臣)自應聽督臣設處何敢瀆陳然(臣)
有不得不
奏者蓋因交王將失自我
本朝之逢春里改捏土名竟欲一槩割去則開化府與
彼交界僅存百二十里若照伊所奏名色盡行撥
給此外無可再查矣(臣)於此事初以為
天朝之地不應被伊占去故爾詳請會勘實為疆土有
關體綂起見即督撫二臣皆愼密有餘若非應清
之界亦斷不准行文後因彼國有兵先來是以堵
人則此刻薄之念欺世亦屬不可而竝以朦蔽
皇上罪戾匪輕況該鎮自抵任以來小心供職絶不敢
效他人之倚恃權勢妄縱驕傲見於顔色(臣)實不
心亦覺稍安不但此也(臣)自抵任之後因見各土
司夷猓強横殺掠深為民害曾於公所言明嗣後
辦理地方除害之事有過當自認之有功槩不敢
居幸逢督撫二臣同心協力痛加整頓仰託
皇上洪福使頑梗革面仇殺風息若不據實直陳恐縱
蠻人之志而且逢春一里之居民傾心向化望救
聖明改正無不羣仰
見矣(臣)寧甘妄
聞伏乞
睿鑒施行謹
奏
總之根本處業既乖離則枝葉柎萼何有佳致此奏一
無可取
雍正三年六月二十七日雲南布政使兼管驛鹽
道事(臣)李衞謹
奏為奏
聞事竊(臣)據曲靖府屬之霑益陸凉二州竝南寧平彝
兩縣報稱隂雨頗多忽遇霑益州所屬史家坡地
方起蛟山水暴發淹沒田禾衝倒民房當即報明
督撫二臣委員查勘竝帶去僃公銀兩令其分別
賑恤撫慰安頓未至流離失所查此被災之地雖
連及數州縣但係一河汎漲順流而下凡接壤此
河者兩岸即遭漂沒故惟近河併紅花海低窪處
百姓獨受其害實非普遍被災至通省禾稼皆好
䘵豐一縣雨澤愆期幸有(臣)等所開水利一道補
救大半後亦得雨霑足恐厪
聖懷理合據實奏
聞再(臣)聞河南湖廣一帶道路不寧有奉
發滇省委署州縣之舉人李應國曾在湖廣順林驛被
竊又有(臣)衙門庫官陸正可由京攜眷來滇赴任
行至河南裕州宿於南關客店夜被大盜十七八
人明火執仗將庫官砍傷衣物盤費盡刦一空抛
棄家眷隻身來滇迄今刀傷未愈該地方官見其
囊空人傷不能行動恐干盜案願幫賠銀五十兩
令其離境冺迹否則拖累不許起身亦未報緝又
(臣)於春月有僕人回家行至湖廣傅林驛地方夜
宿客店亦被盜竊又前次滇省保送進京輪流引
見之武官南天祥段宗岳馮鸞等回任據稱途間河南
湖廣多盜難行衆口無異(臣)思内省平原之地豈
容盜賊肆刦行旅裹足有關吏治謹據實奏
聞伏乞
皇上睿鑒嚴飭施行謹
奏
凡百悉如此據事直陳一無顧避殊屬可嘉之至
硃批諭旨卷一百七十四之一
欽定四庫全書
硃批諭旨卷一百七十四之二
硃批李衞奏摺
雍正四年三月初一日浙江巡撫(臣)李衞謹
奏為奏明事竊(臣)奉
命赴浙路過丹陽縣地方有江蘇撫臣張楷帶領江鎮
道王璣恭請
聖安畢(臣)隨將
發下原摺交給并(臣)面奉
諭旨傳知遂商議海塘事務伊自知不應擅動鈔關贏
餘銀兩畏罪悔過感懼不已應聽該撫自行
奏覆及抵杭州武林門有署將軍臣鄂密達帶領副
都綂并八旗各官同鹽(臣)謝賜履織造孫文成俱
恭請
聖安至(臣)在京前後面奉
諭旨現在次第遵行容俟確有見聞查實看定挨次
奏覆其奉
發跟隨年羹堯來浙之滿漢文武各官共有二起己遵
照
諭旨發給咨文令其彼此互解勒限進京業經起程彼
等到時投交吏兵二部據咨請
旨再為分别作何著落為此先行奏
聞謹
奏
覽奏俱悉張楷撫治江蘇光景如何
同日又
奏為覆奏事竊(臣)蒙
皇上面諭令(臣)便道由清江浦與河臣齊蘇勒將河上
情形議論大槩看伊如何回覆著(臣)到任後
奏明欽此(臣)於本年正月初八日至淮安府屬之皂
河適河臣齊蘇勒在朱家海堵塞决口因帶領淮
徐道張其仁來請
皇上聖安(臣)隨同至廟中問及河工近日情形據稱朱
家海决口前己合龍雖復開少許不日可以告竣
等語(臣)復問此番決口黃河全勢俱由朱家海歸
洪澤湖當慮沙淤墊高湖底以為後患據稱勤淤
懶沙不能遠去都到不得那裏其洪澤湖上流仍
有三處小湖相連沙淤俱就近處住下了將窪地
墊高竟可以添設州縣增益錢糧等語(臣)又問此
三處小湖既與洪澤相連又在上流乃大湖支派
受水分洩之淵藪也若己墊高將來洪澤蓄水漸
少且由近及遠再遇水發勢必盈科而進仍填洪
澤湖高堰更險為之奈何如果沙淤可以添設州
縣廣益財賦恐前人久己放水墊平無俟於今也
尚該留蓄水之處為是伊答云别無善法總之時
加防範以期不至開決(臣)又問各處險工埽壩料
物必湏蘆葦今葦蕩營裁汰已三四年却被鹽商
假借民墾名色暗中分肥蘆葦漸次缺少一遇險
工難保無虞况目下各工俱用秫稭豆秧麥穰等
類入水數月即朽爛不堅何以禦汛不惟虚費錢
糧且搬運䭾載勞民妨農苦不堪言將何以處之
據稱此係前任趙世顯因葦蕩營有弊故爾裁去
如今料物果難辦理如今要復葦蕩營雖是目下
買用秫稭等物發價亦甚公道等語(臣)又問治河
之法還是借河水急湍之勢以濬洩下流疏通海
口為要抑或專顧衝決以堅牢工程為主據稱海
口亦是要緊的我曾親看過從前甚淺我去年將
清口打壩攔住留的口子甚窄令其敵住黃水竝
借清黃二水之勢將清江迤東河底衝深目今海
口亦深無底因打此壩曾蒙
皇上賞我翎子等語據此一叚若果如所言實與治河
之法相符(臣)又問每逢夏秋二汛防河如同迎敵
不知各汛文武官中何員可以為將才善知水利
者曾得幾人伊云實未多得難以指出等語(臣)又
問先言朱家海決口不日合龍之說定於何日可
以告成伊云十五前後(臣)說目下止宜保住兩邊
壩頭為主立春後再過一九地凌方開其色青下
面帶有黃泥較水面之凌更甚此凌一出隨帶有
積凌水同下三五日後方得水平凌盡乃可以施
人力早則河無故道水不東行陸地豈能走凌壩
埽恐難支持必至正月二十間合龍未遲伊云甚
是遂向淮徐道張其仁云我自到河工惟憑己見
聞謹
奏
汝有所知可以裨益河工輔助齊蘇勒之人乎具奏以
聞
同日又
奏為請
旨事竊(臣)因修築海塘一事面奉
諭旨祗領欽遵於正月十七日經過丹陽縣地方路遇
江蘇撫臣張楷已將海塘緣由備悉商酌所需工
料應令何順備出聽候該撫酌行(臣)抵任後即傳
何順到案將所奉
諭旨宣述欽遵兹據何順呈稱順蒙
皇上天恩發交海塘效力矢竭涓埃贖罪萬一查浙省
塘工原
題需銀十一萬三千餘兩奉
旨令何順與高泓承認辦理嗣奉
恩諭著巡撫遴委幹員動夫司庫錢糧立限堅築所動
錢糧何順等各按所認工程照數補庫欽此前任撫
院隨委員分修其應需銀兩高泓因有虧空未完
所認無幾何順感激
聖恩不敢推諉隨即一併認捐已交過銀十萬一千三
百有餘實未交銀一萬二千兩現在措交兹因江
南塘工應新添釘樁另需銀七萬餘兩江浙海塘
均關民生何順敢不仰體
天心竭力措幫所有一切房産等項斷不敢絲毫欺隐
自罹重譴但樁木需用孔亟而房産難於一時變
售懇請照原奉
恩諭先動司庫錢糧以濟工需容俟何順上緊變售隨
得隨交等情呈請
奏覆前來(臣)再三追究堅稱實無現銀恐誤工程請
照浙省之例先動庫帑委官及時修砌伊情願儘
其所有産業變還江蘇藩庫但(臣)未知何順家道
果否實情不敢虛擬諒彼既認捐足江省海塘所
需七萬餘兩之工料自不敢抗欠除移咨江蘇撫
(臣)張楷乘時興工修築外謹將何順承認借帑補
還緣由繕摺
奏明可否
恩准請
旨遵行謹
奏
何順儻至不能賠還庫項自有應得之罪何論其家道
果否殷實也未有因彼力之或能或不能而遲誤要工
之理照所呈請發帑興修一面援旨咨部存案
同日又
奏為敬陳浙省吏治大概先為奏
聞事竊(臣)自抵任以來看海塘查鹽務辦理
欽部積案諸務紛集故於地方利弊應行分别酌量之
處尚未盡得其詳不敢妄陳但有通省習沿成害
之錮弊數端不得不急為
奏明料理者如捏造奏銷勒令新任官接受虧空凡
遇公事攤派各屬以及徵漕那補南米復那條丁
買墊白糧互相牽扯頭緒不清其中亦有不得不
行那墊之隠更因變改舊規致成弊竇又經前撫
(臣)法海諸事不按繩墨任意紛更壓勒屬員代賠
民欠以致府縣多有被苦累者至於民刁健訟挾
官抗糧強竊盜案既多而假命假盗又不一而足
誠如
皇上洞鑒果屬難治且吏治廢弛諸事掣肘現在各官
雖未深悉其賢否然無甚長才特出之員其平庸
不稱地方者頗多而敢於竒貪異酷者亦少此等
闒茸更難即為改正容(臣)因時設法次第調劑不
敢少懈亦不敢過急惟目下各府縣包容之虧空
不可勝數其實在民欠已經奏銷報完者上司不
便行催遂被姦民挾制不完自康熙五十七年積
累至今若非徹底查出據實
題明分限追補則永無完結之日又有己經奏銷參
出未完民欠除雍正三年分錢糧尚未奏銷外自
康熙五十四年起至雍正二年約算各屬未完地
丁銀共一百二十四萬三千五百餘兩現在十年
竝徵(臣)再四思維以上兩項錢糧己經釀成無底
虧空清楚非易若不破格整頓細籌變通之法將
來積欠愈深年復一年終無底止不但民力萬不
能兼辦而各官考成益重恐致法令難行愈長違
玩之風然(臣)以到任未久未敢冒昧入
告為此先將大概情形繕摺奏
聞可否
允(臣)因時變通方敢分晰具
題遵照辦理或可使數年積弊得以漸清庶吏治亦
稍有裨益矣謹
奏
如何因時變通作何設法調劑湏先摺奏以聞不可率
然具題
同日又
奏為奏
聞事竊(臣)未到浙任之前工部咨行令閩浙兩省各造
大小趕繒船五隻舢板船十隻駕送天津隨有
欽差監造侍衞蔡勇過浙曾與前署撫(臣)傅敏商議戰
船需用木植物料俱産閩省採辦甚易浙省辦料
艱難且兩省往返監造未便若并在閩省成造可
早兩月完工未經定議蔡勇即往閩省(臣)到任後
據布政使佟吉圖具詳前情又稱大小趕繒船式
丈尺各省不同此項船隻駕送天津涉歷大洋若
照浙省丈尺成造恐洋面有廣狹不同是否利便
駕駛難以懸擬浙閩同一
欽差監造必面請議定式樣丈尺成造方能畫一如式
等語(臣)查浙省
欽差現在閩省料理未能分身來浙自應委員齎銀赴
閩就近商確製造既便於採辦物料而匠作式樣
又可畫一早得完工且可同閩省船隻一起駕運
出洋往津甚屬妥便但聞洋船所需大樟木作龍
骨用者産於浙地近海之温州府境内倘閩省修
船少此一項亦令委去之員代為就近買運由海
發閩較浙省更近(臣)現在己委杭捕同知黃金鍾
温州府同知楊吉祥等領銀往閩同
欽差面商指示儹造外理合繕摺奏
聞謹
奏
籌酌甚屬合宜似此始可謂盡心辦事也
雍正四年三月十五日浙江巡撫(臣)李衞謹
奏為欽奉
上諭事竊查吏部議覆雍正元年三月初六日
硃批上諭各省督撫衙門幕賓設立功過勸懲仰見
聖明睿鑒洞悉隠微又查雍正二年十二月初二日禮
部侍郎三泰條奏督撫以下幕佐不許延請本省
之人經部議覆禁止奉
旨依議各欽遵在案(臣)前任雲南藩司時原有幕賓曾
智已於本年正月分選授嚴州府經歴今(臣)謬蒙
皇恩授以浙江廵撫事繁民刁刑名錢榖積牘滿案實
非一手一足所能辦者(臣)歲内在京時曾倩有刑
部辦稿貼寫魯錦雖原係浙江久經寄籍順天故
鄉竝無家業然止熟記律例不諳外省事宜僅足
以備考究成案之用因無可如何將(臣)
奏帶郎中朱倫瀚關防署中與(臣)查對新舊檔案指
授外官政務相幫辦理雖晝夜無暇甚属盡心但
係現任職官終非幕賓不得不急為訪求因屢向
江南隣省延訪實難其人適據藩司佟吉圖便中
言及有原任浙閩總督滿保任内所用舉人潘兆
新幕才頗好(臣)因此查訪其行徑在滿保幕中數
年浙江亦屬統轄無私跡物議但係浙江人若不
據實
奏明不敢擅用可否准(臣)留其查對辦理瑣屑案件
總不過稍分簿書之勞(臣)始終不敢假手於人再
將伊本府之事概不與聞仰候
聖恩允准方敢遵行為此謹
奏
所請可行其人如果端方妥確何必拘定省分或慮物
議援旨咨明該部
同日又
奏竊(臣)遵查原任直督李維鈞貪贓寄藏情弊已經
漸有蹤跡其彰明較著者果然只有墳田老僕而
遮飾掩蔽之物甚巨查維鈞長子李蔓先由伊父
任所携貲回籍因不幫其伯父李陳常之子李宗
仁當差彼此參商李蔓移居桐鄉縣妻父汪森之
家即廵視臺灣御史汪繼燝之嗣父也汪森無自
出之子愛女甚切故李蔓之依託妻父最親代置
産業多在嘉興府東門外市宅樓房數處李蔓現
住大房一所在嘉興縣王店鎮往來岳家忽隠忽
現其大總貲財寄頓之處大半在江南姑蘇伊姻
親戸部侍郎吳士玉名下影射其餘盡在浙江嘉
興府屬伊親家江南學院俞兆晟處以上三家皆
維鈞平素相好深信故爾寄託此係李陳常之子
差庶屬不枉倘再推諉隐匿即嚴究伊子李蔓未
有不得實情者所有(臣)查訪大概情形先為繕摺
奏
聞伏乞
皇上睿鑒施行謹
奏
論其寄頓之巧誠可謂狡兔三窟矣如此居心安能昌
盛今伊應賠各項纍纍將來勢必歸至本省在爾處結
案也
雍正四年三月十七日浙江巡撫(臣)李衞謹
奏為欽奉
上諭事雍正四年三月十六日接准吏部咨雍正四年
二月二十六日奏事雙全傳
旨謝賜履奏稱患病乞休著伊來京陛見其兩浙鹽務
交與巡撫李衞暫行辦理欽此到(臣)聞
命之下仰見
皇上聖恩不以(臣)為不肖故以財賦重任著令兼理敢
不殫力竭愚以冀仰副
聖明委任至意但思浙江一省事務繁多巡撫責任艱
巨非别省可比久在
皇上洞鑒之中且兩浙鹽法煩冗商人疲玩料理非易
竊恐愚(臣)一人之耳目心力倘或絀於兼顧貽誤
本任事宜負罪非輕謹遵
旨暫行辦理外為此具摺懇請
皇上蚤簡賢員專任其責庶幾兩無貽誤謹
奏
浙鹽一事前旨雖云暫辦朕意實欲爾久遠經理至不
能兼顧時亦必爾舉保一人代替仍命總持其大綱也
雍正四年五月初十日浙江巡撫(臣)李衞謹
奏為奏
聞春熟年景事竊查浙地本年正二月間雨澤甚多麥
禾菜子蠶豆俱皆茂盛正在收割而杭嘉湖三府
桑麻亦好雖春月天氣寒冷蠶事較每年稍遲然
不但無損且收成分數甚高正值採繭取絲之時
仰託
皇上福庇今歲上季收成可稱大有百姓歡呼樂業稻
苗亦旺浙東早禾業已種插暢茂而浙西一帶尅
期栽秧各處米價亦平近福建有差官在温州等
處買米亦與浙地無礙自應聽其買運以濟隣封
所有春禾蠶事成熟情形理合繕摺奏
聞謹
奏
覽雨澤麥禾繭絲各情形朕懷深慰况浙省米穀分濟
鄰封更為向所罕聞之事近因畿輔一帶積雨連綿正
爾焦思適閱此奏不覺憂喜各半
同日又
奏為遵
旨覆奏事竊(臣)自抵任至今與藩司佟吉圖寧台道王
一導等共事三月有餘欽遵(臣)在京面奉
諭旨細加驗試頗得其狀(臣)看佟吉圖待(臣)光景比待
舊任撫臣大有不同從前受其侮慢者不一而足
惟不敢藐視署撫(臣)傅敏然傅敏書生氣度古道
襟懷亦未免墮其術中餘如李馥黃叔琳凡事皆
仰體佟吉圖而行至法海則兩不見面背後彼此
各對屬員罵不絶口是以甘國奎之摺稿皆出於
佟吉圖之手今待(臣)固屬有禮但其向來令上司
仰體之性未除(臣)初以為其人必有操守才幹故
爾驕人乃察其實皆假手吏役不但不留心辦事
而吏治皆在浮面處掩飾實未練達案件錯誤者
甚多操守亦平常雖未直開私門然收兌錢糧外
去加平連吏役雜項合每千十二兩之費飯食又
不在數内從未取出分文備公又有收捐一項除
報明贏餘公用外仍令委官加費入己至兵米折
價一宗亦有多收者而發給銅價各項錢糧除兵
餉外俱有短平少給之處遇有公事不肯輕易到
不過多費心力或者不致大誤地方若使自任封
疆其縱情驕慢恐未相宜也再查寧台道王一導
其人表裏異致辦事與聲名均屬平常從前管理
查審之事則有錯誤至張冠李戴者曾經(臣)看出
批明改正竝未過為責備伊自覺無色屢次告病
細探其故非專為辦事多誤實因今歲秋冬例應
分修本省戰船數十隻恐致賠補之累(臣)因其近
能知改屢次包容待之以禮未肯遽准告病以上
二員(臣)驗試己確皆有實據尚無甚貪汚之處似
應觀其後效何如(臣)謹據實覆
奏謹
奏
知道了
同日又
奏為恭繳
硃批覆奏事竊(臣)因會查湖口於本年四月二十二日
在浙江交界接到(臣)初次所奏原摺蒙
皇上逐件批回當於舟次跪領謹密開讀
硃諭明切使(臣)遵循有據感激靡涯復於(臣)前代
奏江蘇撫臣等恭請
聖安一摺奉
硃批張楷撫治江蘇光景如何欽此(臣)於正月間過江
南初識撫臣張楷見其人居官平和人亦謹慎但
優於政方能從容辦理若勉強支持難免手足拮
据以張楷之才似可於江西安徽之任勉供厥職
謹據實直陳
聖明自有洞鑒再(臣)覆
奏與齊蘇勒議論河工一摺奉
硃批汝有所知可以裨益河工輔助齊蘇勒之人乎具
奏以聞欽此(臣)平素所聞雖有稍知河務者但其操
守居心皆不敢保若以駕馭驅使僅錄其才而不
取其人則容或有之如原任兵部堂主事齊□甚
有才幹係滿洲人先為南河筆帖式十有餘年素
曾留心河工講究水性然性情執拗而操守不足
其子清海係候補主事更屬招搖多事伊父之官
聲家道盡喪彼手現今齊□年約六十以外聞得
曾蒙
見看伊目下矢論如何再為試用但其子清海則求嚴
禁不令隨往河工方免撓擾之虞嗣後(臣)當再加
留心訪求凡有所知不敢𨼆蔽謹
奏
覽
同日又
奏為奏明縣署失盜事本年四月二十六日夜間富
陽縣衙署被賊從後墻挖洞進至書房隨手偷去
腰帶荷包全副餘物尚未及取有該署縣業師何
姓父子知覺喊呌被賊打傷其子何錫光倒地當
時驚起家人守役齊行救護賊即逃遁追趕未獲
其何錫光醫治不痊越至三日後殞命適(臣)會查
湖口回署聞知當即飛查續據原署縣務理事同
知車栢詳報前來(臣)查外省錮弊凡有衙署失事
畏懼處分多有隠匿不報以致盜賊行刦官署較
之行刦民間者反多漏網(臣)則何敢隐諱不行根
究到底以長盜風除現在飭司委官勘驗強竊情
形並嚴飭文武各屬勒限協拏務獲究擬統俟照
例取具疎防職名另行
題參合先據實奏
聞謹
奏
好盜竊之案無論官署民間俱應如是嚴飭拏究
同日又
奏為請
旨事竊查原任河庫道潘尚智向因通同欺帑發覺經
總河(臣)齊蘇勒
題參復咨會浙江將原籍烏程縣一應家産人口等
物逐一查明造册存案以憑著追當經原任撫(臣)
黃叔琳檄行該地方官確查造册封貯迄今三載
未准河臣咨催而浙省亦無著追今(臣)查閱舊案
不勝駭異且(臣)深知潘尚智從前出身微賤居官
卑汚以營謀得任淮徐道職司河庫貪婪不堪委
管捐納科斂外費分肥甚多及後穢跡敗露復夤
緣張鵬翮賄買崔三改供漏網隨將經商典當財
物盡行寄頓於蘇州揚州清江等處盈千累萬不
可勝紀而原籍復經逐一查明房宅田産約價尚
值十萬有竒似此貪汚劣員未便聽其狡脱彼雖
年老尚有伊子候選知州潘世瓚現在獲押交該
地方官看守可否將尚智貪贓置買産業著落伊
子變價交貯司庫以備修築海塘不時之需非但
於地方有益而浙省人民亦皆心服而感激
皇恩於無涯矣為此具摺請
旨遵行謹
奏
潘尚智穢跡昭彰當如是處置以懲貪黷例應具題則
具疏題請若無庸再奏即行照案查追可也
雍正四年六月初一日浙江巡撫(臣)李衞謹
奏為請
旨事竊惟浙江春收豐熟情形前經(臣)具摺奏
聞今五月正當插秧之際又得黃梅時雨十餘日晚禾
頗有被淹者(臣)隨委官勘驗撫恤令其補種禾苖
之時人猶安静若遇歲歉米貴即有無賴之輩出
海搶刦多事與浙省洋面聯界恐沿海地方不能
販多向江西湖廣等處買米運浙湊食若遇此二
省豐收米多儘可源源接濟倘或米少則浙省尚
慮糧食不敷原無多餘可以協濟閩省不得不預
為設備曾經屢荷
皇上聖明遠照念切民依頒降
諭旨令(臣)等就近商酌採買榖石以僃積儲此誠足食
惠民之至計經(臣)
題覆俟秋成再為酌量就近買僃部議准行在案(臣)
查湖廣漢口地方向來聚米最多者皆由四川土
饒人少産米有餘本地榖價甚賤故川民樂於出
賣以助完糧用度之需而川江直抵湖廣水路盤
運甚易(臣)思凡事預辦於前臨期方免掣肘若將
浙省存庫鹽院筆帖式等歸公贏餘項内照兩淮
買榖之例借動銀十萬兩遴委幹員於七八月内
起程前赴四川地方買米令彼處地方官稽察價
值沿途催運船隻則十月冬收之時即可買齊年
内陸續運到彼時再為酌定如閩中米貴則可知
會閩省委員領運赴彼平糶解價還項若閩米己
足則就於浙省存貯俟春月青黃不接之時分發
米少州縣量減糶賣接濟民食除將原本歸還司
庫外所有贏餘據實
奏明亦可為地方修理城垣等項緊要公事之助設
或川省米價亦昂則將解去之項暫存彼庫賤時
再買因時變通在川民既可得價以資用度而閩
浙食米不致缺乏即湖廣江西兩處民人亦不能
以江浙搬運致長彼處米價藉口稱說庶幾可以
仰慰
聖明指示欽遵為此謹
奏
覽
同日又
奏為覆奏海洋情形事竊(臣)因浙省濱海要區於抵
任後即遣人密探沿海一帶及大嵐四明山等處
地方近日頗屬安静惟每年夏至後南風盛發更
宜加意防範誠恐各口隘偷放米穀出洋關係甚
鉅自當不時稽查又因今年春月漁期天氣稍寒
出魚頗少慮有採捕失利搶奪生事之輩亦未可
定(臣)前己咨會提鎮并嚴飭各協營勤督兵船加
八山羊衢等山接界從前因有匪船往來聚散彼
而行又(臣)在京曾面
奏聞得臺灣之外尚有一處地方為匪類聚集之所
至浙洋有一玉環山係台州太平縣温州樂清縣
行遷遣自海界展復以後多有借開墾為名潛入
此地者又有網船常在彼處搭藔打魚前督(臣)滿
保以地隔海汊防範難周若聽開墾必湏增營設
兵利少害多屢經禁止時常驅逐然愚民於利之
多姦良混雜即目前無事恐貽日後之患况人心
貪利朝逐暮回即派撥遊廵弁兵不過一月半月
到彼一次兵回則仍然如故且滋不肖弁兵私得
同督提二臣委文武大員到彼細加查勘如果設
實力嚴禁務期一勞永逸以杜後患方為妥便再
(臣)前有差往福建押運樟木之委官錢塘縣典史
閔漢英近日回浙禀稱所造天津戰船將已完工
尅日駕送(臣)面詢該典史一路年景海道情形據
稱在閩聞得彼地傳言浙江温州洋面有賊船行
刦白塘客人官兵救護被傷數名等語(臣)不勝駭
密查如果確實立即嚴參外(臣)既有所聞雖無實
據何敢隐諱合併附摺
奏明謹
奏
濱海各情形覽奏俱悉王一導爾經面奏其行止朕亦
曾降諭命爾試看觀其人猶在可用之列然既與爾氣
味不投未免彼此稍有芥蔕今欲將伊調用特諭知之
同日又
奏為恭繳
硃批原摺事竊(臣)於第二次覆奏摺内有查出李維鈞
貪贓寄藏漸露緣由奉
皇上硃批世間竟有此等如鬼如蜮之人殊屬可笑爾
意湏如何方不致令其漏網又奉
硃批論其寄頓之巧誠可謂狡兔三窟矣如此居心安
能昌盛今伊應賠各項纍纍將來勢必歸至本省在
爾處結案也欽此仰見
皇上睿鑒隠微量此等姦險惡人自為
上天所不佑
國法所難容將來發浙追補之日(臣)自當設法細查
但恐日久漸次知覺又生狡計詭謀難以測度懇
乞
(臣)請揀補鹽院一摺奉
硃批浙鹽一事前旨雖云暫辦朕意實欲爾久遠經理
至不能兼顧時亦必爾舉保一人代替仍命總持其
大綱也欽此(臣)受
恩深重何敢辭勞憚瘁因巡撫事務過多較他處更難
而鹽政雖則稍簡恐兼顧不遑有誤本任故於聞
命之時即為懇
奏乃蒙
皇上信任若此又值現在掣鹽奏銷之時敢不竭盡心
力暫為辦理第思鹽院一官非撫臣屬轄必得才
守兼優方克稱職查張坦麟頗屬人地相宜將來
硃批奏摺合并恭繳謹
奏
覽
雍正四年八月初二日浙江巡撫(臣)李衞謹
奏為亟請揀發人員以僃臨時需用事竊(臣)自到浙
省以來恪遵
聖訓夙夜凛惕惟以熟悉民情詳察官吏為要然不敢
輕據傳聞遂執臆見致有所誤故抵任半年有餘
疊出竊恐叢脞慌惚之餘而速求激濁揚清之譽
未有不墮挾官誣詐之術而自蹈輕舉混施之咎
者也是以(臣)曲為懲訓先禁刁風後繩官吏於各
屬員中欲静以察其才守設施之優劣竝徐以俟
其改過遷善之能否此(臣)之所以未敢妄行舉劾
也今為時己踰半載彼才守之優劣與夫不肖者
之果能改過與否已皆稍有見聞大扺才力出衆
者少勉強供職者多而庸碌廢弛者亦不乏人(臣)
目下監試秋闈出場之後即屆
大計之期若仍不刪除貪汚以儆不肖薦拔廉幹以
鼓勵賢能何以勸懲僚屬整肅官方稍供封疆之
職以仰副
聖主之恩乎至今歲
計典應否舉行之處尚俟督臣高其倬會核外但浙
省即或暫停亦有去取將來必至乏員若非預為
奏請恐臨期更替需人惟憑成例委署非地限於窵
遠而顧此失彼即才絀於兼攝而繁劇兩誤除(臣)
原有
奏帶族兄李錫爵不便議補浙省員缺外止有刑部
郎中朱倫瀚雲南教官尹魯竝解任候補原任嘉
興府知府江承玠與革職浙撫黃叔琳所帶候補
知縣楊世照共四員未經
題補實不敷用伏乞
員知縣十員竝懇
敕部令其早至浙省使(臣)得以預試其才然後因地制
宜臨時酌用庶政務人才兩得裨益矣謹
奏
浙省事務因爾力可維持原未曾賜與優等之員擇才
具可觀者俱發往他省矣
近日始聞王一導乃係不堪小人趨奉隆科多恃為城
社前任部曹時聲名甚屬平常云云似此一無足惜任
爾去取可也
同日又
奏為陳明省會情形事竊惟杭州一郡乃水陸通衢
城郭寬廣居民稠密自北關至江頭聯絡三十餘
里旗漢雜處匪類易於隐藏歷有放火乘機搶刦
之軰延燒輙至千百家甚且一月數次乃省會第
一大患也其次則竊盜逃犯之打詐扒兒手白日
撞之鼠偷各分地方為害不一(臣)抵任之初即會
同將軍鄂密逹熟商彼此嚴禁之法留心查拏安
插幾盡邇來火災漸少頗得寧謐但在省各大員
積習相沿於此等事歷來多不過問一切惟推兩
縣即兩縣或有幹員而官卑權輕限於上司掣肘
率歸廢弛惟前杭州府魏定國在任稍能留心地
方(臣)尚倚為臂指自彼陞轉去後李慎修接任則
攤將妥乃有田多丁少之土棍蠱惑百餘人齊集
巡撫衙門喊呌攔阻攤丁彼時法海驚慌失措即
令官員勸散暫緩均攤之議及後又被有丁無田
情願均攤者窺破伎倆復聚集鄉民圍轅炒閙更
甚又有一班門面丁差亦為效尤從此開端聚衆
更迭而起毫無忌憚仁錢二縣遂分為六起動則
打街罷市後兩司護理撫印以及福敏在浙仍常
聚閙不己及(臣)抵任未幾羣黨即以此事紛紛來
控遂經批司查議杳無回覆只得出示開導招集
城鄉老民面諭著令聽候編審務使均平不致偏
累遂欣然樂從無復纏擾忽於七月二十八九兩
日乘鄉試人衆又出有劣惡金濟路暗中雇出土
棍聞尚德等復挾故智聚衆進城閙至錢塘縣堂
因知縣秦炌初任未諳不能開慰遂將沿街舖面
抛擲瓦泥勒令罷市及(臣)聞知即令杭府李慎修
率領仁錢二縣密囑以辦理之法而該守與秦炌
竟手足無措不能驅逐惟仁和百十人一見本官
隨即散去而在省司道乃若不知者然(臣)只得令
杭協副將李燦協同署仁和縣張坦熊諭以利害
押令錢塘棍徒出城始得解散此事若不將首惡
分别懲創則十一郡貢監劣衿俱在省下場從今
愈長聚衆挾官之惡風為害非細且慎修之誤事
尚不止此即(臣)遣役拏獲扒手竊賊業經錄供起
贓之犯發府究緝夥類乃遲至數日之後(臣)面見
乃同李慎修一時揀選之人其賢否竟有天淵之
别世臣雖亦履任無幾不但才守皆有可觀而(臣)
所委辦之事無一不勝任愉快若浙地有此數人
何患不治(臣)與該守素不相識無所容其偏私但
不敢隠人之善欲請改調省會則嘉興一郡又係
效(臣)亦得指示辦理或可稍分煩勞未敢擅專伏
候
皇上諭旨遵行再查台州府趙資雖因病告休業己具
題但該員居官謹慎頗不避嫌止因伊兩子相繼而
殞傷痛過甚以致精力衰弱恐誤地方是以請休
委無大病或可以京員改用尚堪稱職合竝聲明
為此據實上
聞所有(臣)從前因攤丁告示底稿并印刷勸息火災禁
約共二紙本不敢瀆呈
御覽查有原任晉撫諾岷曾將碑摹竝辦過事宜底案
進
呈(臣)故敢冒昧援照附入摺匣伏乞
聖主
賜覽謹
奏
示約底稿朕俱經覽過殊屬通情順理凡所措施悉預
為推誠誥誡乃極有益之事
雍正四年十月初九日浙江巡撫(臣)李衞謹
奏為恭謝
天恩竝繳
硃批原摺事本年九月十五日(臣)齎摺千總回杭捧到
皇上發回原摺一封逐事皆蒙
硃批明訓至精至悉使(臣)得以欽遵奉行不致遲疑惶
惑誠如光天化日之下加以湛露和風(臣)即草木
亦知欣欣向榮敢不殫力竭愚以希仰答
鴻恩又蒙
賞頒荔枝自揣何人敢邀
優渥至此(臣)郊迎至署恭設香案望
闕叩頭祗領訖所有感激微忱理合繕摺
奏謝竝繳奉到
硃批奏摺伏乞
睿鍳謹
奏
覽奏謝知道了又摺奏帶徵折色二事甚屬允協己諭
部照所請行矣
同日又
奏為奏明海洋近日情形事竊(臣)因本年福建廣東
米貴時時以海洋宵小為慮嚴加防範五月間拏
獲洋盜楊可英等洋面頗見安静自(臣)入文闈後
八月初八等日連有商船六七隻在於台州等處
海洋被刦内有福建發浙效力之功加官張俊傑
告假撘船回閩被賊擄去據放回船戸供稱賊係
福建廣東聲音張俊傑是閩人恐其認識首告根
拏故此留住不放等語(臣)在闈中即嚴行各地方
官緝捕并咨行提鎮各協營嚴督官兵連䑸會合
嚴行會哨擒拏續准督臣高其倬咨會現有浙江
參將陳勇押運榖石赴閩事竣已委令駕坐原船
添派兵丁沿途搜捕追拏在案此項賊夥(臣)等自
必嚴緝務獲不敢稍懈但水師員弁精熟洋面情
形者各營不能多得其人(臣)甚為焦思除現在照
例查參疎防外合先
奏明至台温聯界之玉環山可否開墾一事(臣)已委
温處道王斂福鎮海營參將吕瑞麟會同勘明其
中現有舊址形跡可墾之田約五六萬畝將來漸
次尚可墾闢成田者亦約三四萬畝事關海疆防
目今分晰數條移商督臣高其倬斟酌妥協再行
覆
奏請
旨外有浙江正主考(臣)陳萬策奏摺一封交(臣)附入摺
匣代
奏合併聲明謹
奏
知道了陳萬策原摺仍交還與伊
同日又
奏竊(臣)前准内閣行文奉
旨搜查李維鈞寄頓財産隨即欽遵密傳(臣)標守僃閔
賢面授應行事宜著令隨同嘉興府知府喬世臣
前往逐細搜查去後據喬世臣等回稱先自嘉興
王店鎮地方李蔓住所查拏竝無伊夫婦在内止
有管事家人范元等搜追出器皿衣物田地房契
及現銀三千八百餘兩隨細詢范元供出李蔓夫
婦現在桐鄉縣岳家潛藏其岳父係已故部郎汪
森乃過嗣臺灣御史汪繼燝為子者隨押同范元
等至汪姓住宅之旁另房一處内有門戸通連先
止搜獲金飾衣器竝現銀三千餘兩仍不見李蔓
之面及將幼婢逐一誘訊其妻汪氏始行說出房
後有埋藏銀一萬七千兩并嘉府城内汪森賠奩
房宅一所亦有埋藏銀三萬兩俱經掘出共有現
銀五萬餘兩多係元寶且鑿有直隷縣名業經該
府報明貯庫在案及後汪姓見事已敗露勢難隠
匿方將李蔓放出路遇府差拏獲伊岳母汪黃氏
自揣寄頓之贓尚多恐被别人供出彼此商同設
法掩飾隨借稱幫女名色又呈出銀二萬兩(臣)細
思李蔓既久在伊岳家謀為安宅且已起有埋藏
多銀可知寄頓必不止此自應根查復訊據范元
等供伊主尚有汪姓當舖存貯本銀三萬兩又據
李蔓供稱其父李維鈞於岳家相好至親平素陸
續寄頓約有二十萬兩等語(臣)若據此嚴追汪姓
必以(臣)為有意刻入遂出示曉諭凡有寄頓之家
令其自首如不肯說出再照李蔓等所供根究續
據汪繼燝之子汪廷英赴(臣)衙門呈稟大概云伊
父原受汪森絶産當舖四座據帳内所開本銀共
二十四萬兩内實有存李姓銀六萬兩緣其繼祖
汪森止有此女故爾相依留住在家今若止將此
六萬兩首出則李維鈞姦猾異常將來必多為報
出以汪姓搪塞結案反將别處寄頓者留作後來
餘步今情願將所受繼祖絶産連所寄銀共二十
四萬兩一併報出陸續交庫僃公庶免受維鈞父
子後累其餘别宗之贓懇乞另為追究本身等語
(臣)思汪姓雖係情虚借題然既首出如許似應免
其深求如變價不及原數再於汪廷英名下補足
此外尚有查出田地共二千餘畝住房三所租房
皇恩也所有搜獲李維鈞贓産及現今所得首報各緣
由謹先奏
聞謹
奏
覽
諭浙江將軍鄂密逹巡撫李衞知悉爾等接到諭旨鄂
密逹立委副都統傅森李衞選差可信屬官一同星速
馳至查嗣庭家將所有一應字蹟并其鈔錄書本盡行
搜出封固送部搜查之時即墻壁窟穴中亦必詳檢無
遺倘致透漏風聲伊家得以預行藏匿惟於爾等是問
特諭
雍正四年十月二十五日杭州將軍(臣)鄂密逹浙
江巡撫(臣)李衞謹
奏為欽奉
上諭恭繳
硃筆諭旨事雍正四年十月十三日(臣)李衞准到兵部
火票内開
内廷發浙江巡撫杭州將軍同開看黃匣一箇事關
緊要相應馬上飛遞該衙門交投等因(臣)李衞隨
即密行知會(臣)鄂密逹公同望
闕叩頭啓封默讀
皇上硃筆密旨(臣)鄂密逹即調副都統傅森(臣)李衞即
令刑部額外郎中朱倫瀚杭協副將李燦會同一
處密將
旨意僃細傳令遵行去後隨於十六日據傅森等回稱
當於十三日密帶兵役連夜前往海寧縣帶令知
縣鍾維楷領路星速同往於十四日到海汾橋地
方查嗣庭家所居週圍水蕩止有西鄰房舍數間
其附近河下泊有尖頭船三隻即一面將船隻看
守一面將嗣庭住宅前後左右分遶防範入其宅
内隨將合家大小分别男女各令關閉空屋之内
即於一切房屋逐間細加搜檢凡箱籠櫉櫃以及
抽桌木匣紙卷包裹瓶甕等類盡數開看牀櫉四
圍悉行照遍遇有地板房屋磚板俱經揭起其墻
壁地面凡有可疑之處俱行拆掘所有堆貯書屋
并擱放櫉櫃等處字跡書本俱搜集一處令親身
所帶之人看守次日即將押住船内起出包箱公
同一一開看其男女衣服行李等類逐件翻尋訖
仍恐前次内外搜檢或有遺漏復又將從前所查
之處再加細搜并將包裹什物及狼藉抛棄一切
字紙盡行抖出收貯始將關閉人等放出除婦女
不問外當即訊據查嗣庭之子查澐查克上及家
人夏連等供嗣庭於九月十三日在江西省城起
身進京即著查澐帶同夏連於本日一同分路令
其回海寧接取家眷上京居住於二十九日到家
十月十二日在嘉興雇船三隻擇於十五日起身
開行等語已經搜出十二日雇船文契三紙又再
三追問查澐查克上等有無寄頓别處字跡書本
同供竝無隐匿寄頓查出甘罪等語其查嗣庭現
住房屋以及衣服器皿外又於各處所見零碎銀
錢約共一百餘兩以上等項因未經奉行不便擅
動止將搜出一切字跡書本盡數押送前來等情
於十六日午後到省(臣)鄂密逹隨將解到書籍暫
行加封看守俟(臣)李衞於十八日武闈報竣公同
點驗竝派令駐防章京二人及因公在省知府五
人一同將所搜書籍册本逐張一一細加揭看除
刻板舊本通行之書及八股文章京報契帳等類
暫行開明封固交署杭州府徐有緯收貯外所有
一切字跡鈔錄書本以及往來書札筆跡不論片
紙零星凡有可查者盡數密加封固遵
旨解部再查奉到
諭旨内令將一應字跡鈔錄書本搜出封固送部所有
衣服器皿等類(臣)等未敢擅便仍交令海寧縣封
貯原屋謹將字跡書本開造細册會差千總張永
勝領催厄楞太齎解進京送交兵部并咨明將應
發何部查收之處具奏請
旨欽遵外緣奉
密旨事理合將搜查情由會同覆
奏所有欽奉
上諭一封恭同齎繳伏乞
皇上睿鍳施行謹
奏
前諭甚明止令搜察字蹟衣服器皿何必封貯耶
浙江巡撫(臣)李衞謹
奏為奏
聞事竊(臣)前入文闈時因台州等處海洋連有商船數
隻被刦内有告假回閩功加官張俊傑被賊擄去
隨星飛咨行閩浙督撫提鎮及各營縣會同嚴拏
務獲已經繕摺奏
聞今接閩浙督臣高其倬字信知會被擄之張俊傑已
經放回厦門據稱盜夥俱散歸各處隨經提臣藍
廷珍押令認緝獲有要緊盜犯黃尾陳盛老二名
又接福建撫臣毛文銓字信知此案洋盜又經拏
獲九名現在閩省嚴審追究夥盜窩家逐一搜拏
等因(臣)查海洋若有成夥匪類則乘風往來飄忽
洋面遇船肆刦失案即多至其飽贓之後即散夥
潛歸内地隐藏此其故智然大抵廣東福建之人
為多温台次之惟有於初起時不可隠諱宜即咨
會鄰省無分疆界一面於洋面派撥兵船上緊巡
拏一面於内地實力訪緝如有出外初回蹤跡詭
祕之人立拏根究則賊徒斷難逃遁今一夥匪類
連刦多船因追拏甚緊散夥遁回已在閩地就獲
十數賊人(臣)又於浙省各屬嚴行查拏訪緝據有
覆到蹤跡可疑之人并有温州營弁兵通同將船
隻私送出口與賊者現在飭審確實另
題外但恐内外洋面有山嶴深處潛藏聚集為患匪
輕已令水師各營出汛分頭搜查務盡根株不使
漏網方可無虞總之海疆緊要(臣)自當與閩浙督
撫提鎮諸臣同心竭力時刻防範查拏以期宵小
潛蹤商漁安業仰副
皇上委任至意合將近日情形一并奏
聞伏乞
睿鍳謹
奏
覽奏知道了爾於地方各務精勤弗懈為朕所素信無
可多諭者勉之
雍正四年十一月二十日浙江巡撫(臣)李衞會同
福浙總督(臣)高其倬署理浙江提督印務定海鎮
總兵官(臣)張溥謹
奏為查覆浙洋玉環山情形敬陳末議恭請
聖訓遵行事竊(臣)李衞前因台州府屬太平縣及温州
府屬樂清縣之間海濱不遠之處有一玉環山地
方遼闊海外無藉游民多潛其中私墾田畝刮土
煎鹽及網船漁人搭藔住居漸次混雜久必不寧
雖經禁逐仍恐朝驅暮回致釀後患即有撥兵遊
巡亦恐通同容隠會委大員查勘如果設兵增戍
可以防禦開墾地土足供經費另行奏
聞否則公商派撥兵船常川廵查等情先經
奏明在案兹據温處道王斂福鎮海營參將吕瑞麟
勘覆繪圖前來(臣)等細查玉環山雖孤懸海面然
由彼而之内地各有港口西則由烏洋進蒲岐所
可至樂清縣地方西南則亦由烏洋直過黃花關
進盤石口可至温州府郡城惟西北則由楚門横
渡水面僅里許即登岸踰嶺直至太平縣地方其
東南有黃坎二門出此則為外洋矣盖此山週圍
約計七百餘里其中有楊嶴正嶴姚嶴三峽潭漁
嶴塘洋墩等處皆寬平如砥約田三萬餘畝乃現
在成田即可耕種者若聚族開墾尚可擴充五六
萬畝總計墾田約可得十萬餘畝而土性肥饒又
各嶴口有潮水浸灌成灘者尚可煎鹽且此地外
臨大海内近温台太平等處實為海疆諸郡之屏
障洋面往來之要區况有山可以瞭遠海盜不能
掩其形有口可以防查洋匪難以潛其跡查各處
水師聞有洋盜而不能即至救護者多緣海潮退
時船不能出待至潮漲賊已遠颺總由内地口岸
遥遠賊艘風帆迅速追獲維艱職此故耳若設兵
此山由其黃坎二門出哨追賊則無遠莫能及之
慮矣此玉環山之外内情形也從前督撫諸臣非
不見及於此而究未議作何保安者一則恐外來
認墾之徒姦良莫辨一則恐墾熟之日私米下海
一則恐添設官員所費不貲故也今(臣)等愚見現
在浙省生齒日繁有人多地少之勢莫若以本省
近地之民或有家室而願往者或雖無家室而有
親族的保者皆由該地方官召募取結給照方准
往墾到彼仍嚴行保甲連環編牌稽查窩隠其他
閩廣無藉之人概不收錄則姦良不難分晰矣至
其所收米穀若慮出洋私賣亦有變通之法賦税
不徵條銀止令輸納租米所餘除留為食用外俱
令由口岸汛地禀明給照止許往温郡樂清太平
地方運賣竝將黃坎二門隘口設汛嚴防顆粒不
許入海則私賣之弊可除矣至於添設文武經費
之處(臣)等亦為熟籌查玉環山實海口門戸此處
一設官兵則内地亦可以資藩籬其不甚衝要處
所原額官兵不妨通融稍減就近酌量抽撥即有
不足添亦無湏過多文職湏撥同知一員管理詞
訟徵比糧租給散兵米省出内地米價亦可添餉
再設巡檢一員以聽巡查差遣武職則調游擊一
員守僃水陸各一員千總四員把總八員兵丁八
百名内將一半分防玉環山陸路隘口其餘一半
分汛水師巡哨洋面除出汛大船於温黃二鎮量
為移撥外其哨船惟擇靈便式樣毋徒闊大耗費
所需俸餉無甚增設再於山口開濬船路便於出
入至其官署營房查取臨近深山樹木可以僃用
惟工匠人夫飯食哨船等項俟果定添設之議確
估所需若干或於關税贏餘銀兩内動支應用諒
不致有糜費之處此雖設官添兵不過調遣料理
稍費人力原非大為更張(臣)等誠為籌固地方起
見未識有當與否如蒙
俞允另當分晰確估具
題請
旨謹此會摺先行奏
聞伏乞
皇上睿鑒施行謹
奏
興自然之利美事也安無藉之民善政也能如是方不
愧封疆之寄汝之秉心立行原屬不凡勉之第聞汝因
過勞吐血此則大謬嗣後慎勿復爾諸凡量力而為不
可勉強若不謹遵諭旨即為違負朕恩目今天下督撫
諸臣中朕所最關切者鄂爾泰田文鏡李衛三人耳勉
之密之
浙江巡撫(臣)李衞會同福浙總督(臣)高其倬謹
奏為敬陳湖屬三邑條糧情由恭候
睿鑒事竊查浙省湖州府屬之歸烏德三縣條糧内有
從前加派浮糧一事於(臣)李衞初到任時即據士
民具呈請予
題減(臣)見事關額賦豈可市惠沽名即經批飭已非
一次迨六月間督(臣)高其倬赴任經由浙省亦據
士民環籲(臣)等隨經面商留心密查未敢率請詎
今八月初旬開期放告疊據紛紛呈稟不一而足
閱其情詞大略僉云湖州一郡共轄一州六縣如
安吉孝豐武康長興四州縣止共完條截銀一十
六萬六百一十二兩零漕白南米止八萬一千八
百四石零惟歸安烏程德清三縣田地山蕩畝數
較安吉等四州縣甚少而條截銀則共有三十二
萬九千三十五兩零漕白南米亦共有三十一萬
五百一十石零輕重懸殊皆始於元末時三邑同
江南蘇松地方為張士誠所據與故明相拒十年
始平以致照依蘇松將條糧一體加重每畝田糧
較之蘇松尚多釐合豐年輸納之外已餘無幾一
遇旱澇手足無措艱苦已非一日今幸
聖天子撫恤窮黎於南昌蘇松皆破格
施仁各予減輕獨歸烏德三邑同困浮糧盖因地居浙
西僻壤下情末由上逹今呈懇代
題請減内如條銀有關
國帑白糧乃係
上供南米又屬兵餉不敢遽為懇請若漕糧一項雖係
解京僃儲而太倉陳積似未必藉此三邑浮糧以
為盈絀止求援順治十一年減徵袁州浮額係照
鄰邑新喻縣上則田徵收之例今歸烏德三邑漕
糧亦懇照同府鄰邑長興縣上則田漕米輸納除
白糧灰石孤貧等糧之外原共漕米二十三萬石
零今儻得減去漕糧約八九萬石則三縣糧米不
特民力咸舒正課易納且可修造糧艘百十餘隻
之錢糧又可省每年百十餘船之負重行月等銀
每船七十一兩零又行月等米每船六十三石暨
蘆蓆楞木等項俱可節減充餉再其中漕截銀兩
一項亦始於從前津帖里長解銀潤濕之需今每
百石現徵銀三十四兩七錢原係給軍運米之項
今正米若蒙
恩減此宗給軍截銀竝請隨漕減免則億兆蒼生咸沾
雨露等情前來(臣)等以久定賦額不敢遽請雖屢經批
飭緣輿情激切又不敢為之壅抑謹密以奏
聞倘蒙
俞允
恩綸特沛庶一方黎赤均得仰戴
堯天普被生成矣或另湏具本
題請伏候
聖主批諭或以漕糧重務不應輕議綂求
聖恩訓示為此合詞具
奏伏乞
皇上睿鑒施行謹
奏
朕因一二惡逆之徒背負國家欲將浙人積習痛加懲
戒前經頒降嚴諭目下豈便特沛殊恩此浮糧一事係
朕所稔悉者
浙江巡撫(臣)李衞謹
奏為報明(臣)前任經手錫厰變價歸清事竊(臣)向在
滇省接管箇舊厰收有原存課錫竝追出虧欠及
(臣)新收錫斤奏銷報部行令即著變價交庫因勒
限嚴切邊省無富商大賈一時難以變完當經詳
明雲南督撫
題請委官發給鹽務贏餘銀兩作為水旱脚費運至
杭州等處將新舊錫斤變價歸還原項如有多餘
以充公用等因部覆奉
旨准行在案於(臣)未離滇省之前俱已陸續發運在路
今於本年六月間有原委押運之建水州吏目張
元燦到杭帶錫九十七票零(臣)即面詢其雲南押
運巡檢周國忠所領錫斤據稱因路過廣西南寧
府等處見有微利隨時賣完將課項解回嗣又接
到雲南署藩司江芑寄覆(臣)信彼處已經收明錫
課銀一萬六千七百一十六兩零交貯藩庫訖而
吏目張元燦所運者因見南寧不能多銷仍解來
杭不意被桂林府知府王沛聞驗明牌文仍復掯
勒月餘硬將官錫留下一萬二千五百七斤零抵
作土税銀七百三十五兩零方准放過故此稽遲
今始到浙等語(臣)隨行司飭縣分發各行照時價
變課至十月終俱已售完現在陸續收獲暫行寄
庫不日起解除一應傾銷折色并回滇沿路脚費
又淨獲紋銀一萬四千七百九十一兩零以上二
項共變課銀三萬一千五百八兩零除歸還原領
厰課額定錫價本銀并應補借動鹽務贏餘脚費
等項銀兩外實淨獲利銀七千五十一兩零相應
奏明交與雲南藩庫充公但查廣西土税彼時未必
愆此外尚有(臣)在雲南交盤錫務時因有厰戸缺
本誤課曾陸續接濟工本候煎出照時還錫存貯
乘貴變價不無餘利并臨行所收票税及聚零合
總除正項及加增銀兩俱經交明接辦之員仍有
前項額外多出(臣)應得羡餘未帶銀三千一百六
十兩零因正錫發運杭州是以將此宗銀兩當經
用印文移交糧道厰庫存貯即於咨文内聲明俟
錫課變完之日再為統算故未歸於(臣)司道兩任
贏餘項下造報隨經禀明督撫諸臣訖今正課餘
銀俱已全清(臣)當移行雲南將前項銀兩竝存藩
庫歸公此外仍有江芑接受厰務時將(臣)已收錫
磈折銀二百一十一兩有竒錯算撥去雖屬無幾
皆係錫厰所餘者以上四項共該多出銀一萬一
千一百五十七兩零相應一併充餉除行文雲南
聽候奏銷造册報部緣係(臣)經手未了之事故雖
離滇省又在浙江辦完不得不分晰
奏明更有異聞者(臣)向在滇省查出原任雲南永平
縣卓異令馮慶長從前承辦軍需將所存草豆賣
價瓜分一事當經詳明督撫咨行山東馮慶長本
任追還於(臣)起身後該員己在東撫請咨差役如
數解銀到滇不意督臣楊名時以慶長係伊薦舉
門生遂改變前案不令交庫後知衆論未服方趕
回解役止將一半收貯其餘之銀仍行給還置錢
糧於不問又同臬司江芑各出現銀數千兩代己
參順寧府范溥包賠本任内虧空倉榖等項共銀
一萬有竒則錢局通同花用數萬之多必非無因
撫專政而江芑稽查出入者獨可於參後置之不
問乎似應亦照樣着落一併分賠以為朋比徇庇
奏伏乞
皇上睿鑒施行謹
奏
具此一派真誠洵可謂同心合德之封疆大臣也朕不
勝嘉許而兼慶幸惟務慎密為要
雍正四年十二月初二日浙江巡撫(臣)李衞謹
奏為恭謝
天恩呈繳
御批事雍正四年十一月二十九日(臣)前差進摺把總
齎捧
皇上恩賞哈密瓜一圓并欽奉
御批(臣)原奏摺匣到杭(臣)隨出郭跪迎至署恭設香案
敬謹開讀望
闕叩頭謝
恩訖伏念(臣)荷蒙
皇上洪恩頒賞稠疊感激難名兹當長至良辰普天忭
舞適奉珍竒
寵錫舉室歡騰
聖主之宸眷愈隆微(臣)之惶愧愈甚報稱非易夙夜難
安又浙省分年帶徵紅白折色二事(臣)仰體
皇上恤民至意冒昧具摺
奏請
聖示荷蒙
特旨俞允沛澤自天沾
恩率土跪讀之下頂戴實深在(臣)原摺未回之先己於
本月二十三日接准部文隨即飛行各屬作速欽
遵料理一面出示遍行曉諭宣布
皇上格外深仁萬民交感歡聲如雷已據近省郡縣士
民赴(臣)衙門呈請代
題謝悃其遠處亦皆紛紛具詳現俟彙齊具疏以伸
億萬輿情抑(臣)更有懇者杭州將軍鄂密逹已經
赴京
陛見但省會緊要各旗官兵人等近遵約束頗守紀律
仰祈
皇上早令回浙俾得彈壓整頓則地方寧謐更沐
天恩靡既矣所有奉到
硃批奏摺理合恭繳謹
奏
盡心奉職之人同城共事焉有不彼此相惜之理鄂密
逹於駐防武臣中論實一好將軍汝今奏伊約束旗兵
之長伊在朕前極口讚服汝之勤敏亦出公誠朕覽之
甚為欣悦如此方是
同日又
奏為奏
聞事竊照浙江山海錯壤民俗刁薄久在
聖主洞鑒之中(臣)到任將及一載留心察訪謹將所得
大概
奏陳
聖覽(臣)於未到浙江之前初以為紹興府屬刁惡甲於
天下次則杭嘉湖也今細加體察乃知竟有不盡
然者如紹興一府所屬各縣人民凡有點才能事
之輩多不肯安居本籍俱遠出在外其在本地土
著大抵無他技能故紹屬刁風遠不及於嘉湖至
於杭州府所屬惟省城海寧二處人情輕浮好事
健訟不安本分懸虛掉謊刻薄妄誕而省會五方
雜處姦良不一然俗稱杭城人名曰阿獃即欲為
惡有始無終其性畏法而不懷德故雖屬澆漓尚
易懲治此外屬縣竟有淳樸鄉愚怕事者乃杭紹
二府屬之情形也其嘉湖所屬除安吉州孝豐武
康二縣稍可其餘則皆習尚囂凌人心刁詐貪利
忘義打降生事窩盜為匪更多刀筆自雄動輙駕
虚誣告變幻百出不能枚舉實屬難治之區其次
則金華府地方多係山蠻冥頑村野每有鳴鑼聚
衆健訟好鬭之事亦屬難化再其次則寧波温台
三府地當濱海閩人雜居而處州在萬山之内此
四處所屬刁風亦盛姦匪易藏然其中淳頑不等
間有山僻之縣民情強悍健訟而村樸無能安分
自守者居多若得好官仍可整頓惟嚴衢二府所
使者斷不肯說出願甘受刑死而無悔即或發覺
訪拏到官皆不敢告訐其惡恐過後復仇之故耳
此輩非劣衿即革蠧或土棍稍能識字好事之人
種種不一惟武舉武生更甚(臣)自抵任以來每於
此處留心察查令各府州縣凡有審虛之事必按
律反坐竝訪其扛幫訟師不許漏網至鳴鑼𫝊單
聚衆者斷不輕恕近來逢(臣)放告之期僅有詞狀
數十紙較之今春動則數百已少幾倍矣其各衙
門書辦舞弊作姦更甚於六部第一是藩司衙門
南新關嘉湖二府屬及各衞所皆敢於有為睯不
畏死之徒其次則臬司糧鹽二道北新關金華府
屬弊竇亦甚至(臣)巡撫鹽政兩衙門竝寧温二道
以下各府州縣書辦均能作弊尚畏重法最可恨
者錢糧數目從不肯清楚有意致成牽混糢糊偷
藏簿册以便就中侵蝕將多改少暗中朋分上下
連結交相䑃混但凡知縣才短智昏者罷官之日
必至作成虧空甚則盈千纍萬不但上司不知其
故即本人亦俛首認罪而莫能自解更可駭異者
於佟吉圖將解任之前有一領憑吏目係紹興山
隂人佘尚志被藩司書辦苛索不已致令自盡查
根擒不日解浙歸案審
題目下海面頗静今近歲暮(臣)等仍當同心協力彼
此加意防範務期寧謐不敢上厪
皇上發回浙省辦事使(臣)得收指臂之效感荷
天恩無涯矣謹
奏
覽
硃批諭旨卷一百七十四之二
欽定四庫全書
硃批諭旨卷一百七十四之三
硃批李衞奏摺
雍正五年正月十七日浙江巡撫(臣)李衞謹
奏為奏
聞冬月雨水情形事欽惟我
皇上聖德感召至誠格
天舉行耕耤嘉榖昭休禱雨祈晴捷如響應又欲天下督
撫盡能仰體
聖心子惠元元撫綏憫恤之至意故
令禮部頒示
上諭各省旱澇之事朕皆視同一體原無彼此之别惟
是地方相隔路遠彼地偶有水旱有司未必即行具
報及至奏達朕前而緊急之時已過是以朕無從盡
其誠心為之祈禱此其責則全在本省督撫矣督撫
受朕委任之重為朕養育萬民必視百姓之疾苦如
痛癢之在己身一遇水旱饑饉必思所以致此之由
或因本省之政事吏治有闕即思速為改易之或因
本地之人心風俗不端即思速為化導之兢兢業業
修省祈禱竭誠盡心一如朕之朝乾夕惕斷無不可
以挽回
天意者欽此(臣)自跪誦
諭旨夙夜儆惕思維雖自知愚蒙何敢妄希挽回
天意然不敢不竭誠盡敬身體力行以期仰副
宸衷乃邇來祈禱之事既竭其誠而感應之方尚未盡
驗敢不早為
奏明如杭州之錢塘江歴來潮信自夏而起九月漸
平江岸向有沙洲一帶可以蔽急濤而護船艘迨
後潮水十月不息波濤愈猛沙洲無存已十餘年
矣每以江船傾覆為患(臣)知之不勝憂心乃於十
月間虔誠設祭告祝江神潮浪隨息而許久不見
之沙洲今己復長從此商渡各船可賴以無恙又
如杭城民患莫過火災(臣)深為設防時加修省凡
祈禳鬼神勸導澆俗以及風水形勢之相關廟宇
天意除去秋雨多已經奏
聞自入冬以來隂晦數倍於晴𤾉(臣)仰體
聖諭痛自切責極力體察惟恐刑獄有失竊為寧寬毋
更為可慮現值漕糧開兊之期前蒙
皇上洪恩允令紅白兼收尖團竝納百姓羣皆感激踴
躍輸將奈潮濕難免收兊維艱本年幸有閏月不
致回空稽誤而過淮難副限期俟開印後(臣)再另
為酌量具
題外伏念地方雨水過多祈求不能盡驗此皆(臣)智
短德薄無以感格或浙屬人心澆漓風俗刁頑所
聞伏祈
睿鍳(臣)不勝惶悚待罪之至謹
奏
覽
同日又
奏為恭謝
天恩屢沛竝繳
硃批奏摺事竊(臣)於歲前十二月初十日遵鹺務成例
在嘉興府公所掣鹽接到杭州將軍鄂密達會同
(臣)差千總張永勝等回浙齎有
御賜(臣)風羊哈密瓜即於嘉興公所跪迎叩頭祇受訖
又於本年正月初一日(臣)齎摺承差回浙恭捧
皇恩頒賜
御書福字竝克食貂皮荷包風羊到(臣臣)隨郊迎至署
恭設香案望
闕叩頭領受似此千載難逢之
殊恩(臣)乃於一月之内兩邀
寵錫榮幸無加更跪讀
硃批温旨聞汝因過勞吐血此則大謬嗣後慎勿復爾
諸凡量力而為不可勉強若不謹遵諭旨即為違負
朕恩欽此伏念一介微(臣)上厪
宸衷憐惜至此自問懷慚不覺感切淚流但(臣)前在文
火盛别無他疾今聞
命自天敢不遵
旨自惜仰體
聖懷以圖報稱萬一謹將感戀愚悃具摺
奏謝所有奉到
硃批奏摺理合一併恭繳謹
奏
覽
同日又
奏為請
旨遵行事竊(臣)查得浙省上年奉文成造天津戰船一
案原准工部咨文内止開行令各該督撫作速造
完并將船上所用柁椗篷桅繩索以及一切器具
等項製辦齊僃雇募熟悉頭柁水手駕送天津至
於部内所有應僃物件該撫速行分晰報部以便
預先按數製造等因(臣)遵照部文將洋面折戧駕
駛所用防護之鳥鎗火藥器械製齊造册送部其
各船到天津後應用之礮位旗幟軍火器械開明
數目另行造册咨部聽候置辦在案因前署督(臣)
宜兆熊
題報疏内不將已僃未僃之處聲名誤稱旗幟礮位
俱已製辦齊全等語以致工部復錯認為己經製
造者行令趕送天津旋又准工部咨文仍照原題
停止製造是以浙省此項礮位未經開鑄今聞江
南現在趲造礮位軍械等物仍欲送赴天津則浙
省似應一例而行但浙江鐵匠鑄礮俱用木炭無
石炭可購工費倍於他省今欲開爐鑄造趕送天
津恐錢糧不無多費且必俟夏至後南風盛發時
方可起運况海内運礮必派撥弁兵護送方免疎
虞若由内河則沉重之物脚費更鉅似不若仍於
部内製僃則既有石炭可用工費較省而就近運
送又可早得應用(臣)緣節省錢糧因時籌度起見
非敢推諉是以僃情
奏明應否停止鑄送之處伏候
皇上聖鑒倘需各省鑄造仰懇
指示(臣)即當欽遵趕辦為此謹
奏
大學士富寧安張廷玉議奏
同日又
奏為奏明乘時發運閩榖事竊(臣)前准部文著截留
漕米十萬石以米易榖聽閩省取運以僃儲蓄(臣)
因籌計時日若候徵足漕米再為易榖必致遲誤
當經具
奏請將浙省採買預僃榖二十萬石先為運閩俟徵
收漕米十萬石存浙以僃青黃不接時平糶荷蒙
特旨著照該撫所請行欽此到(臣)隨即遵
旨辦理因運榖至二十萬石海船需用甚多非可一起
齊發且此項買僃榖石内杭嘉湖三府去歲雨多
榖濕俱係别處購買陸續運杭應作第二起發閩
先將寧台温紹金衢嚴處八府所買新收好榖十
萬石撥為第一起皆由小河運至海口等候閩省
領運之員到浙雇僃大船由内洋裝運俱經星飛
咨會福建督臣高其倬去後又因屢接高其倬來
文手札皆云閩省除此項榖石外尚在需米甚殷
并令温處道王斂福另為多買一二萬石(臣)於歲
前已設法飭令王斂福辦妥今正月十三日督臣
已差員解價到浙還項(臣)即令來員先領額外所
買米穀星即押往竝派撥員弁協同料理起運外
其原額内第一起撥運之寧台等八府榖十萬石
閩省領運人員因路遠尚未到浙但此十萬石之
榖已先於歲内運到海口小船不能久待且杭嘉
湖三府之榖仍有十萬石新春亦將陸續運杭不
但壅擠一時島嶼難以停泊仍恐立春以後漸有
南風不無阻滯波濤之險(臣)再四思維不敢借等
候閩員領運之名以卸干係先為雇僃民船裝載
運閩復移咨沿海三鎮揀選功加千把分押船隻
再各派守僃督運俱發給口糧令其送往福建并
委杭協副將李燦將一應船隻轉運事宜總統料
理遣發再查各汛戰船目今現在撤巡期内不出
大哨(臣)咨商署提臣張溥亦暫為派撥分裝起運
既可防護民船更可借此熟悉海道并得探認洋
面情形似屬兩有裨益但(臣)理應候督臣咨會辦
理今未等福建差官到浙即行發運者誠恐遲則
有誤不得不任此責成除已經陸續發運外謹具
摺
奏明再洋内盜首陳尾已據督臣拏獲將賊衆分為
三起俱解來杭發審另
題合併聲明謹
奏
覽奏可謂敏於趨事且辦理亦屬妥協朕深為慰悅
同日又
奏為恭請
睿鑒事竊有湖州府長興縣知縣白環前因獲賊周宗
朝不行收禁一案照例附參已准部議革職行文
到(臣)何敢再為瀆陳但該員居官謹飭辦事勤慎
於長興一邑人地頗屬相宜且就其本案處分一
事亦係拏獲竊賊因封印未及審明是以暫不收
禁迨該犯殺傷看守之人潛逃仍係該令白環拏
獲尚係因公罣誤情有可原除遵令離任其員缺
已經另行委署外可否仍帶所革之職留任抑或
僃用候補之處出自
皇恩再有紹興府會稽縣知縣張我觀因誤為䑃混過
繼捐官之潘景儀出結理應革職又於雍正四年
八月十三日該員因救火倉忙致令監犯林琛等
七名越獄曾經(臣)
題參勒緝在案但當經陸續拏獲盜犯林琛等六名
止少李七一名未獲尚有八箇月限期現在勒緝
本不敢再請姑留緣浙省熟練舊員甚少該縣張
我觀雖年過六十精力尚健慎重錢糧而辦理海
塘能任辛苦凡(臣)所交辦之事皆無遺誤除業經
奉文離任員缺亦已另行委署訖因其人尚屬可
惜故敢一并瀆請可否令其待罪僃用(臣)未敢擅
便懇乞
聖明睿鑒施行謹
奏
俱照所請諭部矣
同日又
奏為奏
聞事竊(臣)於本年正月十六日據嘉興府平湖縣知縣
城者隨即率領典史逐家曉諭安慰民心已定俱
各安業等因到(臣臣)思此事皆由逆惡汪景祺向
曾僑寓平湖城内該縣百姓見其肆行悖逆人人
切齒痛恨深抱互鄉之耻遂有無賴刁民造作訛
言煽惑愚人希圖乘其倉惶之時攫取財物等項
所致一經該縣曉諭即已安堵如故(臣)聞禀隨星
夜出示飛行宣布
皇上蠲恤緩徵愛民保赤德意并指明汪景祺大逆不
道尚蒙
皇恩止於一身伏誅親子兄弟得免騈斬族黨親友不
株一人豈有僑寓之鄉獨行加罪之事况於停止
浙人鄉會試一案
上諭内現奉
恩旨百姓皆吾赤子地方如有水旱之事朕仍加恩賑
恤欽此仰見
皇上聖明於爾等百姓極其愛養爾民各當安心循理
恐因二逆鄉里接壌愚民或有驚畏亦密飭各地
方官留心預為防範察拏訛𫝊棍徒懲治各去後
附摺奏
聞再(臣)因浙江連有查嗣庭汪景祺悖逆兇頑為天地
所不容古今所罕有誠恐浙民平素刁詐驚疑畏
懼刻刻預為安頓并一面密訪輿論人情皆知二
逆罪大惡極但有恐懼畏累之心竝無纖毫不服
之意即現奉停止鄉會而人心惟皆痛恨二逆造
孽深重别無怨言曾據紳衿士庶屢次向(臣)哀籲
具呈其大槩僉云欲求
皇上將查嗣庭發至浙江凌遲示衆以快人心而舒公
憤
恩赦浙江復准開科等語(臣)因已奉
明旨無微不照何敢沽名市惠將其呈詞槩不接受仍
以好言開導習俗之頹靡宣布
聖恩之寬大伊等實有感泣出於誠心者可見查嗣庭
罪惡已彰著於天下即浙人素為舊染所汚亦自
天良不昧衆口同聲絶無異詞伏乞
皇上速賜乾斷將逆惡查嗣庭早置重典明正
國法完結此案不但浙省人心俱安普天咸為稱快
奏
覽
雍正五年二月十七日浙江巡撫(臣)李衞謹
奏為奏
聞雨水情形事竊(臣)前因浙省自去冬以及本年正月
上旬雨多晴少祈求不應日夕徬徨細思浙地二
逆竝生人心陷溺獲罪於
天非泛常祈禱所能挽回是以洗心積誠於正月十五日
虔具摺稿十六日繕寫十七日差員齎
奏懇求
聖鑒指示愚昧自十五日下午即有霽色及十七日拜
發
後雖又有隂雨今幸交驚蟄節氣十五日已見晴
明從此春和日暖隂雨自稀蠶桑可期先此奏
聞上慰
聖懷再(臣)去年
奏明動銀十萬兩外給脚費差員赴四川買米預僃
浙閩米貴平糶之需今二月初旬接到委員來禀
已於重慶府購買足數共有十萬餘石分為二幫
開行頭幫已過漢口而來川江止損小船二隻失
米僅數百石餘皆安稳次幫亦隨後接續前進此
始得登場目今赴買猶可趕及但恐夏秋川河水
發險汛難防統俟今歲秋初再當酌量請
旨多為預僃則浙閩二省民食均有藉賴矣合併奏
聞謹
奏
覽
同日又
奏為奏謝
天恩恭繳
御批事雍正五年正月十八日(臣)所差進摺把總齎捧
皇上恩賞克食風羊竝欽奉
御批(臣)原奏摺匣到杭隨即郊迎至署恭設香案望
闕叩頭謝
恩祗領伏思(臣)屢荷
殊恩頻加
頒賜寵榮逾分感戴難名及跪誦
天語以(臣)愚昧魯直過蒙
奬勵已屬愧悚難安又為(臣)身矜憐體恤無微不至即
如(臣)上年偶爾失血旋即平復遂致上厪
宸衷奉有
温旨(臣)已祗領欽遵今又復蒙
恩諭告戒叮嚀疎賤微軀何足顧惜乃至上勞
睿慮如此其極豈(臣)分誼所敢承當至(臣)報效心虔設
施才短即奉公執法不辭勞怨亦職所當然
皇上鑒(臣)愚忱憫臣孤立
諭以不忍(臣)一人任勞任怨頒
旨振刷又設觀風整俗使以省(臣)一半之力(臣)自問何
人得邀
隆恩優渥至此正在繕摺
奏謝間適觀風整俗使(臣)王國棟於二月初一日到
任杭州將軍(臣)鄂密逹於二月初三日回任(臣)兩
次叩請
聖安二臣先後宣示
大事務無一商議就正之人且山海交錯公務繁
多恐精力不能遍及今蒙
聖訓虛公和衷凡事參酌共為襄理以期克副
皇上矜惜微(臣)之至意又蒙復設杭嘉湖道為(臣)增臂
指之用且
睿鑒已悉該道徐鼎係(臣)姊夫仍令同事一方不為統
恭謝
天恩竝將奉到
御批奏摺一同
呈繳謹
奏
覽
同日又
奏為奏明事竊照浙江錢糧南米總滙藩司從前牽
混不清(臣)故於上年初到任時先將大概
奏明次第料理今歴年舊欠已經查明數目具
奏設法分年追徵奉
旨恩允欽遵在案其各役侵蝕包納飛灑等弊現在嚴
查實難一時盡除容(臣)協同司府漸加整頓而南
米一項係各縣徵解省倉支給滿漢官兵俸米織
造匠糧等用者其中浮收重耗侵蝕分肥百弊叢
生與京八倉無異於康熙五十九年前陞任撫臣
朱軾查革陋規酌定官耗委令杭州府知府管理
支放其弊稍清及朱軾陞任之後仍有藩司吏役
勾通旗下包攬折收需索陋例相沿不已(臣)到任
後雖銳意剔除但相隔藩司一層衙門事非親手
而前司佟吉圖又諸凡聽從吏役主持不能着實
釐剔今新藩司許容雖到任未久重大事務尚未
見其措施先觀其於細微諸務稽察甚嚴較(臣)似
整飭以除錮弊俟其作何料理果否妥協再為奏
睿鑒精明
特賜調補從此緊要員缺可以得人惟新任仁和縣知
縣紀逯宜過於拘謹與仁和繁劇之地甚不相宜
(臣)查
命往浙江候補各官内奉
旨朱永齡人去得著該撫試看欽此查朱永齡人果誠
實勤慎可以辦理要務因仁和縣事務繁雜恐非
北人所習此外如桐廬縣知縣張坦熊前(臣)保送
引
見奉
旨著回原任交與廵撫李衞遇緊要州縣缺出題補欽
此今玉環山開墾一事較之仁和地方現在又覺
緊要(臣)已委令張坦熊前往清查各務所有仁和
敢保送伊雖係張坦麟之弟然臣於
皇上用人大事從不敢存一毫私心稍有所徇如雲南
路南州知州張坦驄乃坦麟胞弟居官忠厚不能
有為浙江金華府知府張坦讓亦坦麟堂兄辦事
雖勤官聲操守皆屬稍平均係(臣)之屬員曾於
計典據實填報從無絲毫假借此(臣)一點樸誠諒已
俗惡習奉
旨交(臣)與觀風整俗使王國棟會同查禁(臣)細觀沈近
思所奏十款切要詳明且係夲地人深中浙江積
弊(臣)遵將
聖諭及條奏各款刊刻出示曉諭又恐大字告示紙幅
甚長鄉村僻隘之處無地張貼小民不能遍悉復
皇上化民成俗之至意現在俱與使(臣)王國棟會同商
酌竭力遵行合併附摺奏
聞謹
奏
覽
同日又
奏為奏
聞出洋商船情由事竊查各省往外洋貿易商船自康
熙五十六年
聖祖仁皇帝因西南洋吕宋噶喇叭等處地方多聚漢人
是以定例内地商船止許往東洋貿易將東洋來
船禁止其西南洋各國聽其自來不許往販違者
以透越治罪彼時各船俱止往東洋其海道不必
經由閩廣洋面若有往南透越者止湏於南澳海
壇等處要口截住查拿甚易及五十七年前任兩
廣督(臣)楊琳奏准商船許往安南貿易遂有以往
販安南為名填照出口者經由南澳海壇亦不便
阻留即回棹之後驗其所帶貨物有係西南洋所
産者俱稱自安南轉買而來或有稱在洋被風飄
至西南洋島嶴帶回者緣安南既非禁地而風飄
亦海洋常有之事得以借此支飾但查安南小國
用貨無多從前粤省來文亦稱彼國每年交易不
過四五船而止豈能收買各省多船貨物且暹羅
與安南連界即在禁例之内商船一出外洋茫茫
大海任其所之既不能跟隨蹤跡焉保其不駛往
别洋及至回棹收口之處又止能查其坐回是否
原船人數是否符合并有無夾帶違禁軍火礮械
而其船之實往何處買賣竝無憑據可查此各省
商船不能無透越禁洋之實情也(臣)早為留心因
出洋之船未回不能深知今細查江浙福建之船
大槩相同雖歷來亦自相安别無事端但(臣)既已
本朝屬國彼處夷官亦有篆文印信若行文彼國凡
内地商船果販貨到彼發賣完日取具安南國夷
官印結填明到彼及回棹日期回繳查銷如無印
結者即行究罪似亦可杜前弊但恐安南不曉禮
法遵行不善致生事端抑或以原屬買賣貨物現
無别項干係仍行照舊之處伏候
皇上睿鑒批示遵行謹
奏
商船貿易非朝伊夕自應照舊為是目下高其倬具有
開洋之奏現交廷臣議覆
同日又
奏為奏明事竊(臣)荷蒙
皇上殊恩陞授浙江巡撫自到任以來聞從前原有各
項養廉舊規後經節次盡行裁去其各省督撫現
在皆有耗羨獨浙江實無此例即隨丁糧六十分
為管軍務養壯丁操演賞兵之需者亦經前官久
已全革(臣)到浙江除止留家人舊有些湏門包外
其吃食口糧俱係原籍裝運凡一切日用盤費及
兩衙門幕賓脩金皆(臣)自僃年共約費八千餘兩
非敢刻意矯廉實廵撫衙門一無所有自接到部
文復蒙
聖恩著(臣)兼理鹽政查從前舊規甚鉅自噶爾泰奏明
歸公之後原留鹽臣衙門每年各項經費銀一萬
三千一百二十兩又經前任謝賜履摺奏裁減止
留首接承差銀四千八百兩為本身用度又存給
衆家人飯食銀六百四十兩報部在案(臣)今有此
項竝無出處何敢以瑣事上瀆
天聽緣(臣)前在司道任内俱經將陋規出息奏
聞今到浙一載有無養廉辦公之處亦應據實直陳再
查浙省各屬州縣歷來耗羡錢糧多者自四五六
納不過九八九色斷不肯足紋其鹽課鈔税成色
更低若本地開銷則可一遇解京需用元寳各員
必將耗羡代為包賠從前尚有所餘為地方官養
廉辦公用度者自石文焯奏請提取各屬耗羡銀
二分五釐為錢糧解部飯食短平之用外一切解
新任藩司許容每向(臣)講說無項可辦公事將來
有誤如何使得若不早為設法則臨時必致拮据
聞容(臣)與該司從長計議將每年應辦公事賠貼若干
將各項開出及作何設法預僃再同該司定議具
摺請
旨為此謹
奏
浙省之難以措置曾經朱軾僃悉奏陳朕所以知之最
切日前佟吉圖竟有加耗之請朕痛加責飭以批諭之
諒伊未敢舉發兹汝與許容將闔省出納之數通盤計
算詳細斟酌作何設法方足僃用盡心商籌一番務得
其宜具奏以聞但能與情理協順朕何靳而不允行耶
燈下率筆書諭
硃批諭旨卷一百七十四之三
欽定四庫全書
硃批諭旨卷一百七十四之四
硃批李衞奏摺
雍正五年三月二十四日浙江巡撫(臣)李衞謹
奏為覆奏事竊(臣)欽奉
恩旨先動帑銀四萬兩會同將軍(臣)鄂密達觀風整俗
使(臣)王國棟查修杭嘉湖三府城垣河道堤岸使
窮民得以傭工食力為糴米之資巳將(臣)等三路
分查并(臣)往江蘇會商事畢回署各日期先後
題明在案今(臣)等公同查議蒙
皇上特沛洪恩原為杭嘉湖三府上年被水窮民艱食
設法拯濟自應分别緩急就人民衆多工程緊要
之處興修庶錢糧不致糜費災民實有裨益時屆
三月下旬恐遲則蠶農兩忙現在飭行各處發米
平糶先將杭嘉湖三府郡城及石門等縣城垣星
飛辦料修葺令窮民赴工計日給價贍養家口此
之處或城垣堅固者暫緩以俟後圖其各處河道
堤岸(臣)勘得湖州之太湖乃三府諸水所滙歸從
前修建堤閘今多圯廢有應行復修之處(臣)鄂密
達勘得嘉興一帶官塘為衝衢要道今有石塘坍
損土塘低陷之所俱應修整培高使外水不能灌
入以保農田其石門縣上下地方約有四十里淺
塞天旱即乾亦當挑挖(臣)王國棟勘得杭州之東
有河一百二十里達於海寧名曰上河原引西湖
之水入灌民田今亦淤淺湖水不能存蓄海寧而
下至黃灣地方一帶支河亦有應行疏濬者以上
各府河道支河港汊甚多(臣)等雖經查明緊要處
所應加開濬但冬春雨雪連綿水勢未落淺處亦
深若此時築壩開濬恐妨灌溉且必多費工資況
沿河民田目前現有春花將來即須插種河底淤
收穫方可興工今先將應濬處所確勘明白庶臨
期不致周章至於修繕城垣料物浙江原無堅厚
城磚若開窰成造又稽時日俱就各地方所産選
事繁不能遍及且恐胥役侵漁而浙省府佐又俱
派解餉解銅買米押運各差閒員無幾(臣)等酌議
杭州城委杭州府孫國璽寧紹運副徐有緯嘉興
把各數員分段管理并委杭嘉湖道徐鼎將嘉湖
二府城工統理稽查其嘉興城垣遼闊又有石門
等縣之工知府耳目難周(臣)等查有衢州府降調
題外謹先覆
奏上慰
聖懷至(臣)前往蘇州面會江蘇撫(臣)陳時夏暨
欽差副都統(臣)李淑德等據諸臣言論江南承浙江諸
府之水會流入海原有黃浦吳淞江劉河三大口
其餘支流尚多而吳淞又歸并黃浦合流出口水
口疏通則水急力大足以敵住海水不使泥沙隨
潮倒灌故無泛濫之虞而得灌溉之益今吳淞湮
塞全仗黃浦一股之水力弱不能相敵是以泥沙
漸淤鹹水浸漬江浙六府水道不能暢流均關利
害目今開濬吳淞最為要務又吳江長橋為太湖
欽差諸臣酌議請
旨外(臣)查江南蘇松常等府俱係水鄉幹河支流不計
其數工程一興斷不能如江蘇撫(臣)陳時夏所請
十餘萬金可以濟事必須預為籌僃足用方可臨
時無誤合併陳明謹
奏
朕意工程浩繁所費不止此數而陳時夏亦因有開捐
協助之請也
同日又
奏為恭繳
硃批原摺事竊(臣)前差把總於二月二十六日回杭齎
到(臣)所奏摺匣敬開跪讀之下蒙
皇上逐件批諭明切使(臣)得以遵奉至雨水過多摺内
更蒙
下浙省積案將完命盜頗少刁風大息繁難之事
較前稍有頭緒惟無知愚氓每好妄聽訛傳本月
初旬(臣)與將軍(臣)鄂密達觀風整俗使(臣)王國棟
分查河道前後公出先已遍為曉諭宣布
皇仁軫念民生發帑興工愛養黎庶之
聖心凡有知識無不感激鼔舞省城之内甚屬安堵於
三月初七日有錢塘縣之安吉定南定北等鄉居
民忽傳訛言云因向年有一知縣董天眷者曾到
此鄉查賑不公被民毆打其時上司隱匿不究今
伊子不知何名聞為御史奏請將此三鄉之民盡
行處死以儆頑梗等語適値學臣考棚買僃點名
火把而將軍又從嘉興回省遂錯認為欲帶兵前
往彼處愚民一時驚慌竟有連夜過江棄業躱避
者江東一帶即蕭山縣龕山地方見錢塘鄉民有
搬至彼地惟恐連累亦復搬移而龕山對面即係
海寧亦聞訛言間有挈家躱去者當經營縣等官
輕騎下鄉攔阻指示隨皆醒悟安定而桐廬縣地
方亦有乞食流丏聞知此事至彼傳說希圖愚民
驚走可以乘間竊取米穀亦經地方官立時查禁
寧靜如故(臣)勘河道回省途中接禀即星速簡明
出示曉諭開導所有搬移之人悉巳各回生業其
紹興府城據副將汪虎山禀稱三月十二日因巡
役拏獲數名興販私鹽之徒解縣收審跟隨閒看
為猜疑一騙即信是以(臣)到任至今所行禁令俱
從大處有礙者明白開導使之易於遵守不作苛
細推求致民輕犯而鄉愚無知猶有此等驚怖者
聞所有奉到
硃批奏摺理合一併恭繳謹
奏
覽
雍正五年閏三月初一日浙江巡撫(臣)李衞謹
奏為奏明浙省保甲社倉情形仰祈
聖鑒事竊查浙省保甲如杭嘉湖三府人煙稠密戶口
繁多除紳衿有業商民餘多五方雜處時復遷徙
莫定寧台溫處四府則山海交錯居址零星不能
集成村落且有閩省流寓之人往來不一此又編
察之所難定者至於紹興一府雖原有保甲其中
尚有未妥每牌必有一二狡黠好事之徒巧借保
甲名色遇事科斂聫絡公呈即匪類犯出亦必代
辯稱為良民甚有搬移入甲者無論姦良惟飽其
慾便可安插此一府屬頗有受保甲中棍徒之累
者雖屢經查拏尚難盡除其弊惟金衢嚴三府較
之他郡尚屬易行但知縣一官職司通邑錢穀刑
名多不能親身分往村鎮稽查未免假手吏役不
無滋擾而知府所轄地方寬廣恐虛名無實故各
屬亦曾有申覆遵奉者但以奉
旨力行之事(臣)何敢僅憑一紙空文遽為輕信再社倉
一項現今各屬雖亦報有捐輸者然寥寥無幾緣
浙屬人情狡嗇止圖利巳而未肯輕破慳囊之故
也且社倉之法只宜勸輸奬勵聽民自便難以刻
責州縣計期奏功此又(臣)所惴惴於中而不能釋
念者以上二事必期果有實績方不虛應故事(臣)
現在籌畫設法分别辦理外近今河南撫(臣)田文
鏡以民壯保甲捕務相為表裏請歸巡察官順道
就近查考今浙省十一府跨亙千有餘里其中山
陬海澨綿延曲折正慮(臣)一身未能遍歴前接准
觀風整俗使(臣)王國棟移送謄黃内原有
敕内開載不盡者宜盡心訪察設法舉行欽此現在該
使臣週巡各屬清正和平辦事勤敏可否將保甲
社倉及民壯之事亦請
聖主恩賜飭令使臣順道就近查考較之(臣)窵居省會
僅以案牘為憑者自倍加切實(臣)謹繕摺瀆陳仰
祈
睿鑒如果可行伏乞
皇上敕部議覆抑或容(臣)恭疏具
題統候
皇上聖明指示遵奉施行謹
奏
社倉非使臣可查考之事即爾撫治其地為一省綱領
亦只宜勸勉鼔舞不便繩之以法此事奏效原屬不易
當年
聖祖曾屢諭社倉萬難舉行第未及詳諭所以然之故耳
朕踐阼後多有建言社倉之益者因欲試行自初至今
巳歴數載深知其難不過留此一法為地方上有益無
損之美政則可若勒令施行反成有損無益之敝政矣
緩為之毋急爾密囑王國棟於巡歴所至順道勸諭猶
或庶幾朕飭令使臣就近查考儻奉行者不善其流弊
可勝道哉保甲民壯二事即具疏題請
同日又
奏為再請
命發人員以僃委用事竊(臣)於去年八月内因浙省
計典在即不無去取曾具摺懇請
揀發記名候補府廳縣官十餘員來浙僃用巳蒙
皇上前後
命發候補同知馬日炳成泰陞二員通判管旆寳善二
員知縣周嘉梓石祕彭開宗李弘汧羅緒羅昱閻
紹祖朱永齡楊維清陳誠陶起潛徐羲麟等共一
十二員又以知縣縣丞酌用田仲璞萬際清王維
恭朱簠魏大德等共五員俱陸續到浙除朱簠一
員先經署理景寧縣今巳病故外餘俱次第委用
俟察看各員果能稱職人地相宜再為
題補實授否則調換試用現止剰有候補同知成泰
陞暫委署理寧波府同知押運之缺及通判管旆
寳善二員分頭差往送漕過淮買米等事又知縣
徐羲麟一員委令監糶并前署鄞縣印務甫經卸
事之周嘉梓俱現在候委將次用完近又接准部
文申成章補授海寧知縣袁皥以仁和等緊要縣
缺題補此二員尚未抵浙查通省官員之内仍有
才短忠厚不能勝任又有錢糧不清被吏役䑃混
者諸如此類恐致貽誤地方除行令司道等官分
别查實或應參革或請改教另為具
題又新放紹興府知府魏觀及台州府知府楊滙至
今日久亦皆未到(臣)巳行文飛催赴任理事外此
後漸無閒員可供差委似應再為預請
命發僃用知府二員知縣十餘員懇祈
敕部即令速行赴浙庶繁劇之省不致乏人於地方有
益(臣)更有請者浙江廢弛日久多係難治之區每
見初任官員常有不能辦理者仰祈
皇恩將巳經做過一任現在候補者或京官部屬曾見
辦事明敏者於中
揀發浙省方能獲有實濟(臣)不揣冒昧僃悉瀆陳伏乞
皇上睿鑒施行謹
奏
候飭部揀選發來其魏觀楊滙遲到原由併令查奏但
人材難得即揀發之員亦安保其必優總在爾等封疆
大吏秉公體驗據實舉劾耳果能實力振刷一番不數
年間將見官方整肅人皆可用之才矣治平之術惟在
察吏餘無二法勉為之
同日又
奏為奏明藩庫新舊正署交盤巳清事本年三月二
十六日據藩司許容詳送冊結到(臣)查據前任佟
吉圖經管一切正項錢糧出入數目俱巳盤查清
楚竝無虧缺出結請
題外其一應雜款悉皆盤清不少内中惟有佟吉圖
從前接受傅澤淵觧部京餉掛兑銀一萬三千四
百四十二兩零向雖詳有未經奉行停止以前欠
觧俸工追出可抵但歴年徵收無多又據許容詳
稱於雍正二年分因
題明發價買僃添補夏秋二季兵米六萬石不曾議
有分拆耗米以致虧少四千八百餘石雖係詳明
俟徵完民欠南米耗羡抵補前項放拆之數然非
現存有米可比又王朝恩任内代諸暨永康二縣
未完米四百三石有零於奏銷時捏報全完雖現
有欠款接徵亦非巳經存倉之項又稱從前浙省
奉文截留起運康熙六十年漕米部限巳逾因嘉
興等縣尚有未完漕米八千餘石經傅澤淵詳明
取具暫貯縣倉實收一面勒追完觧一面先將經
管省中永濟倉之船政同知竝嘉松分司倉收以
全完報部後曾徵出九百餘石復被參革知縣卞
咸和花費無存經王朝恩改作地丁虧空報參後
僅陸續追完五百三十餘石又嘉善縣未完米二
千五百餘石被參革知縣彭憲祖虧空傅澤淵因
報過全完難以參處遂將民欠地丁抵數以虧空
揭報巳經追完米二千二百餘石以上二共虚懸
尚未完米七百餘石雖於董永芠署事任内又續
徵完米一百一十餘石其餘民欠恐難全完又於
發價買銅觧京項下佟吉圖扣回短給銀一千六
百兩零不合作為巳之贏餘存庫仍應令其賠出
追還等語(臣)查前項各歴任未清那移尾欠雖均
有從前議抵之款但許容既稱非實在存貯者自
應徹底完結始無諉卸之處前佟吉圖離任時曾
詳報到(臣)有伊任内節省得餘銀二萬三千兩留
充地方公用當經(臣)批該司經管正雜錢糧繁多
必俟交盤清楚一應補足之後方可算為僃公多
餘之項此際未便作准隨委仁和縣等眼同兑明
存寄外庫緣佟吉圖匆匆進京不及詳開於何項
名目節省餘出者(臣)久知其係於捐監項下及收
發扣平竝奏銷所餘等類除巳身用去所剩之數
今將其所留銀内照依許容開報各條盡行撥完
補足則佟吉圖以前各任正雜之項俱巳全清矣
尚有餘銀三百九十兩零仍留存寄外庫連以上
舊欠陸續追出一竝留為地方公事之需所有藩
庫新舊交盤各緣由僃悉具摺陳明謹
奏
此佟吉圖大姦大詐之舉也其所留之銀既足抵補各
項欠缺自無枉罪之理
雍正五年四月十一日浙江觀風整俗使(臣)王國
棟會同浙江巡撫(臣)李衞謹
奏為遵
旨覆奏事竊(臣)王國棟在京欽奉
皇上交發浙江改補教諭顧夔朱禾條奏摺二件
命(臣)到浙江時會同巡撫李衞將摺内所奏是否應行
有無裨益之處詳查覆奏欽此(臣)李衞隨移行凡有
棚民各屬并溫州府及沿海水師各鎮協營確查
詳議准據各咨詳覆前來該(臣)等會查得顧䕫所
奏稽察常山縣種麻棚民一事查棚民多係福建
江西之人在各處山鄉租地搭棚居住墾作者皆
以種麻種菁栽煙燒炭造紙張作香菰等務為業
江閩兩省及浙之寧台温處金衢嚴所屬共二十
七縣皆有之不獨常山一縣也因其籍非土著往
來不常從前亦設有稽察防範之法雍正二年今
陞大學士張廷玉條奏奉
旨行查經前福建督(臣)滿保等會議以棚民之姦良責
成於租地之山主工伴之好歹責成於招佃之墾
戶取結造冊照保甲之例編查願入籍者一體當
差巳回籍者不許復至等因會
題部覆奉
旨依議欽遵在案今顧蘷所奏設立棚長保甲填給姓
名簿籍等事俱係部文現行條款毋庸另議(臣)等
漫不經心既恐姦宄混雜倘苛求驚擾亦足激成
推誠相待勿令生疑畏之心馭役務嚴毋使受需
索之累若有作姦犯科必當小懲大戒責令知府
稍有因循以貽地方之憂也至朱禾所奏二事内
請分永嘉縣治一條(臣)等會查得州縣若地廣賦
繁知縣一身不能兼顧則分治有不得不然之勢
今永嘉地方所轄止五十二都額徵錢糧止四萬
有竒不特與江南大縣糧額一二十萬者相遠即
浙省各縣中錢糧倍於永嘉者甚多且自康熙五
十八年以前永嘉錢糧俱經奏銷全完近因知縣
不得其人遞年釀成刁健之風致有掛欠變為難
治之區是以上年特請調用改補在案若得好官
振刷即可更改舊習況係温州府附郭之縣尚有
知府同城可以稽督而南溪西溪地止有一十四
都額糧八千餘兩將此分設一縣殊多冗費現在
此二鄉錢糧每年夏冬麥禾收穫之後知縣俱親
往彼地徵收仍可辦理縣務若縣丞一官有解餉
出差之事反不能常久在家近又
題請佐貳分管巡查地方則縣丞移駐之說更可毋
庸置議者也又戰船停泊内港無人管理摃具應
飭千把總頭舵人等常川在船看守一條(臣)等會
查得海洋戰船皆就船隻大小配定水兵三四十
名至十餘名不等内有捕盜什長舵工繚手斗手
椗手礮手等項名色皆係分管船内器械摃具之
人各有專司至出洋時則又按船之大小配坐戰
兵自八十名至二十餘名不等皆在水兵額數之
外巡滿回營則戰兵歸伍差操水兵仍留在船即
有私自回家者亦必留存一半更番替換蓋海港
潮汐不常時有風浪掀簸船内礮火器械又皆緊
多有燂洗不勤之弊又篷䌇日曬雨淋易於朽壞
營員無力修整每不堪用經前督(臣)滿保
題明於朋馬銀内按年支給修換而不肖營官於此
船丈尺俱比部冊加長加闊乃係歴屆修造時每
次增寬數寸積漸使然在文員則以丈尺加增工
料費倍每執部冊為辭在武官則以船身狹小配
兵不多必以現船為據兩說相衡自以照依現船
為長然亦有雖大而不適於用者蓋緣初造戰船
之時海道尚未習慣船式每多笨重自開洋以來
人與海習熟極生巧現今商船内有名為爛鼻頭
及快哨等船式樣輕靈駕駛利便往來海洋更為
得用今各營戰船内如水艍犁繒雙篷䑩等號大
船原以壯軍威而出大洋僃用毋庸議外其沙唬
哨船等項率皆平底布帆内洋戧駛遲鈍外洋難
經風浪若稍為變通於屆當拆造之時酌量更改
式樣亦屬因時制宜之法但改造船式所費工料
較前不能減少更須加增故未敢輕舉緣戰船事
宜定例係總督衙門專政先經會商行司查議統
俟福建督(臣)高其倬會核如有可行另再請
旨交(臣)王國棟之原摺二件理合恭繳伏祈
睿鑒施行謹
奏
覽
浙江巡撫(臣)李衞謹
奏為恭繳
御批事竊(臣)前差進摺千總於四月初六日自京齎回
(臣)所奏摺匣到杭敬開跪讀於(臣)奏覆監修城垣
摺内欽奉
御批朕特旨揀𤼵與汝此數員知府今果何如欽此(臣)
勤幹巳經附摺奏
事内多錯誤不甚妥協者(臣)指出其受人欺蔽之
處教以防閑懲治之方若能從此策勵尚是可用
至寧波府知府孫詔台州府知府楊滙紹興府知
能熟悉此三員皆到任不久再當試看以定等差
因奉
旨詢及先以大槩覆
奏至浙江近日訛言俱巳全息各處百姓悉皆安堵
如故其為首造言之人(臣)嚴加查訪聞平湖縣有
一戲子在松江地方聽有訛言奔回搬起隨飭府
縣拏訊供出此言得於伊之妻父及拘獲到官又
實係隨衆搬移竝非倡首之人桐廬縣則係乞丐
數人從省城而去傳播訛聞希圖乘人匆忙竊取
米穀又省城曾拏獲一城隍山道士審明亦是轉
聽傳言非實在為首者(臣)見訪聞之言仍有未確
仰副
皇上息事寧人之至意再通省春熟浙東之寧紹金衢
嚴温台處八府於閏三月初旬得有時雨麥俱豐
收其種早禾之處巳經插秧惟杭嘉湖三府春雨
過多低田豆麥所種無幾高阜處所有六七八分
不等今年蠶種比往年較少桑葉甚賤蠶繭有七
八分收成上年被水各縣蒙
皇恩賑濟(臣)前因冬月民食尚可支撑請於今春蠶事
之前散給今於三月望後委杭嘉湖道徐鼎督率
各官親往各縣鄉村查明實在窮民逐戶散賑以
助養蠶口食又將截留漕米并買回四川之米撥
運各處設厰分頭平糶値此青黃不接之際小民
既得官米接濟而嘉湖等處城工正在興修即無
力窮人又可傭工得錢為糴米之資萬姓歡呼莫
不感頌
皇上天高地厚之恩理合附摺奏
硃批奏摺一併恭繳謹
奏
聞浙省風氣近有丕變景象朕甚欣悦浙俗雖云刁詐
而不涉於獷悍且讀書講理之人居多向因習染所汚
遂致流蕩忘返一覺即悟仍可復初革舊維新之效朕
有厚望焉其勉力化導無或稍懈
同日又
奏為奏明浙省現在營伍情形仰祈
睿鑒事竊(臣)荷蒙
聖恩簡畀重任圖報無由每深悚惕所有地方武職營
伍事宜雖係督提二臣專責但(臣)職銜開有提督
軍務之任固不敢逞能以邀功亦不敢置身於局
外今一年之内凡(臣)所經歴及耳目訪聞之處隨
事留心略得梗概竊見浙江兵丁漢仗平常弓馬
軟弱遠不及陜西而肯學技藝紀律整齊警敏相
尚若棄短取長緩急猶為可用從前營中雖有空
糧而近年公費之外虚冒尚少甲械雖不能處處
充足亦不至於空虚朽敝操練雖不能無勤惰之
分然不敢竟為廢弛就(臣)所見而論如江南係(臣)
皇上特諭挑選陜西營兵一百名發往浙江教習將來
事勤敏其感激
聖恩實心報荅之意出於至誠如請以提標右營改用
經久(臣)於營務之事必與提臣商議而行提臣亦
常有字來令(臣)參酌但提督大員兵馬是其統轄
(臣)係同僚於其巳行之事不便再言惟有懇乞
皇上於伊奏摺中再加開導使之善用其長漸次料理
膽量俱好而操守行事平常今甫經到任未見設
施黃巖鎮自昏憒之馮廷輔去任將來新鎮到後
自必鑒戒前車另有振作此二鎮俱俟共事數月
處但總兵四季出巡隨從人多山僻營縣往還伺
聖明自有洞鑒(臣)謹將見聞所及據實具
奏至於各營將領循分供職者居多今年軍政屆期
聞伏祈
睿鑒謹
奏
新授黃巖鎮董一隆向未悉其優劣於引見時觀其人
甚巧黠才具不過中平因係閩籍自云熟諳水務故爾
擢用今職近日訪聞品行頗屬不端居心詐偽善於逢
迎云云於伊莅任後其細加察訪密奏以聞
同日又
奏為覆
旨事竊(臣)前摺附奏寧波府城坍損應修緣由奉有
御批(臣)遵即行令布政使許容另為酌議款項設法興
修理合先行覆
奏再查海寧縣城亦多坍損南門之外數武即係大
海潮水衝激不常設有浸灌更難堵禦查原任翰
林院編修查嗣瑮係逆惡查嗣庭之兄上年奉
旨拏觧於王以言揭帖案内審據供出前為北直學院
考過正定順德廣平大名四府即託病回籍雖稱
止有田六百畆房屋四十間當本四千餘兩等語
諒亦不止所供之數今該犯巳經觧京其罪應聽
部臣核擬從重歸結所有家產前因原係奉
旨提拏未曾行令搜追看其光景雖無厚蓄重貲或有
隱藏之處况伊弟既犯滔天大罪若將查嗣瑮家
題或即於
奏明後奉行伏乞
皇上批示欽遵為此謹
奏
覽
雍正五年五月十一日浙江巡撫(臣)李衞謹
奏為恭繳
御批事雍正五年四月十三日(臣)所差齎摺材官自京
捧回(臣)前奏摺匣到杭(臣)敬啓跪讀欽奉
御批奏摺四件内社倉察吏二事蒙
皇上指示明切誠為千古卓識治道要言帝典王謨無
以踰此(臣)當終身服膺實力遵循不敢頃刻暫忘
其僃辦地方公務一條現在另摺覆
奏保甲民壯一事巳經繕疏具
題所有原奉
御批相應恭繳外浙省今年蠶麥收成前巳將大概情
形
奏明自閏三月以來雨水調勻各屬禾苗俱得及時
栽種五月初旬係黃霉時候雨覺過多若再連下
不止於别府無礙惟湖州地勢低窪插種恐有愆
期幸下流河港開濬今年水勢消洩較前頗速若
此後即得晴霽則豐收可遍於全省矣合併奏
聞謹
奏
朕希冀
上天惠賜大有之念今歲倍切何以言之兹命直隸以至
各省督撫及守令通行耕耤典禮當此創始之年儻能
幸遂所願既可大啓愚蒙敬信之誠益足昭示
天人感應之理據各省奏報春收景象頗稱豐稔畿甸目
下雨水亦屬均調卿等當各秉精虔以俟秋成不過轉
瞬間事耳
同日又
奏為奏明買回川米平糶情形事竊照浙省杭嘉湖
三府地方因去冬今春雨水過多米價較往年稍
昂現在青黃不接之時幸蒙
恩准以(臣)分發買貯之穀抵運閩省將截留漕米十萬
石分於各縣平糶正恐不敷今於閏三月内據前
委四川買米之同知谷確等陸續運到買回之米
計川省市斗共四萬七千一百餘石每一石較浙
省倉斛合二石三斗有零除川河過灘損失之外
實有浙斛米十萬五千三百餘石統算買價運費
及攤補損失之數千石外每石止約價銀九錢五
分零較之客商販浙之米每石巳賤至四五錢不
等正値需米之際隨差人沿途知會分運湖州府
各屬三萬六千石嘉興府各屬一萬八千石其餘
俱運至省城當即查驗米色因途中多雨不無潮
氣恐難一槪久存隨斟酌將最乾燥者收倉其餘
令各州縣分别兩項將一項於城鄉市鎮多設厰
所委員分頭監看零星糶賣以一斗為率照時價
每石多減數錢使窮民沾惠又恐厰所不能周遍
住遠者未得均沾將一項減價發與舖戶亦令照
所減之價量加折耗餘利轉賣使之周遍僻壤其
貧窘士子令各教官領米少許於學内分糶乏食
兵丁令各營員分給於月餉繳還一時士庶兵民
莫不感頌
皇恩歡呼載道臣查小民現在得食平價之米不覺艱
苦若無此米接濟則民力竟難支持至平糶之價
雖比時價減少而較之買運原費仍有多餘此時
雖未糶完銷算大約一萬數千兩之贏餘可以溢
出是此番買回川米實於浙省大有裨益惟是(臣)
前摺内曾奉
御批過多亦恐於川民有損欽此仰見
聖慮周詳普天均邀
覆載至意但(臣)平日深知四川產米頗多價値甚賤故
斗斛之大倍於他省今雖買回浙斛十萬餘石而
在川省僅算賣出四萬七千餘石細詢買米官員
川民因見好銀照時平買咸皆踴躍止在重慶府
一處自十一月十五日起至十二月初五日止二
十日間即巳買足其於川省出產之米不至虧損
可知然(臣)前巳
題咨明白倘彼處米貴即以銀兩留貯川省藩庫俟
價平再買必不致令因此高昂以病川民况浙省
向日多藉江楚之米彼地原有從川省販來者今
收税銀惟管九江關之饒南九江道劉均不以(臣)
與該省巡撫移文轉飭知照為准雖未濫收米税
然借稱船隻報料名色留住船戶不肯放行除收
去正税銀一千五百四十九兩之外又百般掯勒
買得於歲前運回則冬月米色乾燥可以收貯僃
夏秋米價貴時之用不但為浙省百姓省數萬買
米之銀且四川得銀完納錢糧而所動庫帑仍然
現在則緩急可有儲僃百萬愚氓感戴
高厚隆恩於無涯矣可否准行另為補
題抑或
奏明奉
旨到日(臣)卽遵行於七月初旬委官起身方屬妥便伏
祈
皇上睿鑒(臣)未敢擅專為此謹
奏
據奏七月初旬委官起程等語何須如是怱怱既動帑
金二十萬則非去年試行可比仍止差委一二員路途
窵遠照顧難周若選擇多員不特堪信託者難得其人
且恐浙省未必有如許閒官此重務也極宜愼始愼終
勿因前舉就緒遂爾高興輕視設慮違踰時日何不先
發四五萬金遴員前往餘俟該部議准然後陸續遣差
亦不為遲朕謂此事數萬金以内料必妥協至二十萬
之多難保其全美也愼為之毋忽
同日又
奏為據實直陳以僃
聖明採擇事竊(臣)荷蒙
恩命兼理鹽務因前任鹽(臣)謝賜履移交
敕諭内開載坐名不同浙省又無撫臣兼理鹽政舊規
可遵是以仍照鹽政從前成例咨詢都察院請示
今准咨覆巳經議奏令將前任謝賜履
敕印繳回用巡撫印信辦理鹽務奉
旨依議欽此等因到(臣)隨經欽遵差員齎繳進京
題報在案但(臣)伏讀原奉
諭旨督撫敕諭内有無兼理鹽務字樣爾等查明應否
頒給之處議奏欽此是
皇上查議者止於
敕議應否頒給而都察院遂將印信一併議繳似於錢
糧衙門關係防範之處猶未為盡善(臣)愚昧之見
竊謂鹽課錢糧各有奏銷考成鹺規場政各有經
管職掌事務雖在一人兼辦案卷仍宜兩處分清
則錢糧無混淆之弊者一也從前鹽臣雖不受督
撫節制然私鹽犯案督撫竝詳商竈弊端督撫稽
察錢糧之出入政令之得失督撫衙門皆有案卷
可攷實於平行之内微寓牽制之權立法原有深
意(臣)自在雲南以藩司仍管鹽驛道并今於浙江
兼理鹽務俱不敢以事皆一身所辦遂改舊章凡
其中有關係者仍然彼此衙門行文立案以僃日
後稽察庶可防吏蠧朦漏之弊者一也各省引鹽
多有行銷於隣近外省地方非盡係一處督撫所
轄若槩以撫印行文發票遥制隔屬誠恐鄉僻愚
民不能遍將改用印信之故家喻戶曉未免滋生
事端且各處鹽法辦理多有不同之處如浙江鹽
政衙門雖案牘不繁然除引目之外又有水程憲
單隨衆商完課多寡領程分發運銷者更有常山
單票以及厰鹽牙税各種號記等類俱用鹽政小
印鈐蓋為憑以别官私俾沿途關隘渡口塘汛查
驗放行習於故常耳目不擾此官守無侵越之弊
者一也况督撫關防有封疆地方重務干係而商
賈肩販貿易皆藉以為憑體統頗覺有關每年春
冬凡遇四所八次掣鹽之期連前項各件日須用
印纍萬盈千糢糊甚易而浙江巡撫衙門諸務繁
劇終日鈐印亦復不少空時尚可兼顧一遇壅擠
實有竝用不遑之狀更屬難於兼施仰惟
皇上推誠布公因人任使惟期合宜今日管鹽之督撫
自無所容其稍存私心上負
聖恩然防微杜漸不可不周似宜各用本管印信使合
而為一者仍可分而為二庶目前之職掌不淆將
來之掩飾可杜矣(臣)愚陋寡識偶有所見不敢以
憲臣既定之議輒行緘默緣係巳經覆
准之事故爾不便於前
題疏内聲明為此繕摺密
奏是否有當伏乞
聖鑒施行謹
奏
此事前經與廷臣講論巡撫兼辦鹺務不過一時權宜
非同久遠歸併伊等議繳鹽政印信朕意原不深以為
然兹爾奏請仍分為二洵屬有理但朕不便特諭其將
情由僃悉聲明具疏題奏候另旨准行
同日又
奏為請
旨事竊查杭州西湖上向有
聖祖南巡時駐蹕
行宫内貯當日鋪設玩器椅桌等物設有兵役守護竝委
寧紹分司掌管雍正三年七月間被賊踰墻進内
竊去爐盤等物彼時懈於追緝賊未獲報及雍正
四年十二月初二日據報又被賊踰墻竊去玉器
等物(臣)不勝駭忿立傳地方文武官面加嚴諭
行宫重地豈容屢次失竊皆從前怠忽以致宵小覬覦此
案若三日不能獲賊一併嚴參重處伊等恐懼上
緊訪緝果於初四日即據杭協副將暨該府縣等
共報緝獲賊犯徐大方大來併起出先後二次所
失原物二十餘件前來隨加嚴訊徐大係開濬西
湖之夫頭方大來與閩人李天福在伊名下充應
小夫常進
行宫做工熟識路徑故爾徐大起意偷竊其第一次係方
大來李天福二人同竊變賣價値則與徐大三人
均分至第二次因李天福巳經回閩乃係徐大方
大來同竊其物變價無多埋於其家(臣)即𤼵按察
司追起原物併根究賣與之家著落查追還價今
據搜獲埋藏及追回巳賣者所有兩次失去原物
悉巳起獲竝無缺少現在飛移閩省務拏李天福
解浙併案究擬間(臣)查徐大等雖係當夫窮人但
敢於重地肆竊至再情罪難寬若依律擬斷則既
在郊外又係鋪設玩器僅可照盜官物滿貫分别
首從絞流實不足以蔽辜又難擅用不便照律擬
罪之語以違定例事關
聖祖行宫重器更不敢輕冒具
題竊思類如此等之事外省常有立即處死者但若
輩未見明正典刑不知懼怕猶為易犯懲治盜賊
法宜從嚴可否毋庸
題達照福建督(臣)高其倬前在雲南任内處置魯魁
皇上睿鑒指示欽遵謹
奏
朕為
皇考駐蹕行宫一事曾經再四籌度尚未及宣發諭旨
雍正五年六月二十七日浙江巡撫(臣)李衞謹
奏為恭繳
御批奏覆下悃事竊(臣)前差齎摺千總回浙捧到
御批奏摺(臣)隨敬謹啓匣跪讀摺内欽奉
御批事理除黃巖總兵董一隆臣亦聞其從前係平常
題請外伏承
諭旨以浙省風氣近有丕變景象上慰
聖心命(臣)勉力化導查浙省民風素稱刁詐而習俗柔
靡不至獷悍誠如
聖明洞照復荷
原任太平縣知縣張士驤衰老昏庸巳經卸事之
後新署縣閻紹祖接受交盤時將倉穀量出一升
抛於水中如有飄於浮面不沉者即以虧空補揭
百姓見其過刻共為不平情願零星公捐三五日
内將算少之一二千石盡數代為補足又如嘉善
縣素稱難治之區因該縣李天桂黴瀾漕米被參
解任後衆民以該員到任未久緣天雨所致為地
方受累别無他故隨公同樂輸捐出米價銀二千
現今通省錢糧完納頗好雖杭嘉湖所屬去歲被
水九屬停徵此外較上年所完總數亦能多出且
邇來命盜稍減詞訟漸少火災頓息海不揚波此
皆我
皇上過化存神之妙(臣)敢不仰遵
聖諭竭力化導但一身不能周遍惟在府縣得有好官
則臂指之用可收實效其知府如孫國璽唐紹祖
閻堯熙魏觀孫詔楊滙等居官才力巳蒙
御批逐一指示無不確當即現在諸府之中漸覺勤愼
者不乏其人惟年來新任各縣内止有鄞縣楊懿
奉化縣魏大德才堪辦事錢塘縣秦炌初到生疎
今巳熟練且立心學好竟能稱職其餘勉力支持
者多(臣)督率各屬盡心整頓昔日刁疲之邑目前
頗有改觀惟仙居天台武義永康等縣本屬小邑
而為前任不肖數官接踵因循錢糧纍欠事務廢
者現遇缺出委署任事至部内分派試用之六員
似有不及誠恐到任後未能辦理又多更換之煩
使之熟悉民情練習吏事再加酌量委署又處州
鎮總兵王安國四季巡警一事(臣)已遵
旨與提(臣)石雲倬商酌只作(臣)等之意將應否兩次巡
聖慮周詳思深計遠非(臣)淺見所能窺及又蒙
皇上憐(臣)一身擔荷非輕特加
鄉常逢皎日各得其宜目前浙東早稻現𫉬豐收
浙西晩禾亦皆暢茂以
皇上敬
天勤民重農務本自有
天人相應之理今歲年景可卜大有米價定然平減據現
在情形自應因時變通不必膠執前議當遵
旨於七月初旬先動銀五萬兩遴委的當幹員前赴湖
廣彝陵州一接著川省客販之米照依民價糴買
運回以省川江遠涉之險仍僃帶川湖二省咨文
令其隨時斟酌若客米不甚相宜或仍往川採買
擇便而行至此外應否再買且俟各府晚禾定凖
將次告登之前量出米之多寡價値之貴賤如仍
需用酌定動撥數目再為
題請一面動銀或往四川或往江楚或就本地惟視
米穀有餘之處隨便採辦(臣)當悉心愼籌斷不敢
輕率貽誤也至(臣)所奏偷竊
行宫物件一事
諭旨開示甚明現在遵
睿鑒施行謹
奏
覽
同日又
奏為奏請
聖鑒事竊查太湖界連江浙數縣地方水面遼闊港漊
錯雜素為兩省盜賊鹽梟出没之所(臣)曾兩次親
至其地巡查察閱實屬緊要之區現經督提二臣
會(臣)具
題請於大錢要口添設守僃一員并調撥各營兵丁
增汛設防在案但此添設之守僃必得熟習地方
材具敏幹之員方於防緝有益今查該營大錢口
千總張雲煥在汛有年諳曉太湖各處情形(臣)巡
查時見其年富力強弓馬可觀辦事勤謹委令緝
拏匪賊實心察探歴次捕獲數名因福建督(臣)高
其倬
題請添設守僃時尚未將該員調考不曾親見其人
是以於添設之守僃議請歸部銓補(臣)接准會稿
隨將張雲煥熟練此地情形堪以勝任之處會商
今准督臣覆稱巳經拜疏難以再為續
題若俟議覆又恐銓補之員人地未得相宜聽(臣)就
近奏請
聖鑒等因(臣)為緊要汛口起見何敢推卸除一面知會
提(臣)石雲倬外理合具摺
奏請如太湖營守僃准其添設可否即以張雲煥陞
補俾得駕輕就熟有益地方伏祈
睿鑒倘蒙
俞允再為送部引
見(臣)未敢擅便為此冒昧具摺請
旨謹
奏
候另有諭旨
雍正五年八月二十二日浙江巡撫(臣)李衞謹
奏為敬陳鹽政錮弊酌量疏銷緣由仰祈
睿鑒指示事竊惟裕課莫如銷引江浙各縣有於額引
之外可以多銷者有僅能行銷足額并銷不及半
者甚有片引不銷者在民間無食淡之理若能於
少銷不銷之處設法疏通則多銷之縣錢糧豈不
充盈而歴來鹽臣非不樂為無奈恐干例議不敢
據實陳明懇請融銷故將不銷之引移於多銷之
地仍照原額造報是以錢糧不能贏餘多出而私
鹽亦由此得以充斥也臣去年雖亦循舊例而行
然日夜籌思所以杜私銷引之計未嘗不以稽煎
督煎之事責之場官而微員功名之念輕貪利之
心重受賄縱私無人不然即盡加黜革而所換新
官仍復如故此場官之不可恃也又未嘗不以巡
私緝私之事責之廳縣汛弁而各官俱有地方公
事豈能每日親查所差巡役兵丁又皆微末下人
更無身家顧惜多將大夥賄放僅拏一二小販塞
責此巡緝之不可恃也從前皆差有鹽政衙門承
差督率商家僱募之巡丁各場查緝臣見其未能
實心出力又不得巳而差本標弁目帶領兵丁沿
河遊巡梟等久巳知風暫為廻避亦難收有實效
因思(臣)向日候選時往來京城曾有山東兖州府
人韓景琦常為人保送錢糧上庫頗有膽力今雖
捐監在籍其人勇於向前立心忠幹隨傳其來浙
令伊帶兵巡緝遇有私鹽即行截拏現在擒獲大
夥積梟數起究審發落因知官鹽之壅滯總由私
販之衆多而竈戶之賣私總在場官之賄縱惟有
專設巡鹽員弁以緝私更換實心場官以稽竈庶
可漸次杜絶查浙地私鹽出没之所獨海寧海鹽
平湖桐鄉為最且係嘉湖二府販私門戶而海寧
之長安鎮乃其往來適中孔道請專設巡鹽營把
總一員兵一百名在此鎮分巡隘口歸(臣)標左營
管轄於海寧等四員及嘉湖要汛接壤江南之處
周圍巡查選募勇健兵丁充當以商人向日僱用
巡役工食給為月餉不足者即以所獲私鹽變價
添補請將監生韓景琦給與把總劄付俸薪帶領
各兵巡緝三年果能有效授以千總職銜仍留營
再緝三年如能始終不懈各處得以銷引保
題到部以守僃陞用俾將來巡緝員弁知所鼔勵但
恐兵少地廣不能周巡請於撫標額兵八百名内
抽派一百名酌委千把總一員幫同巡鹽把總協
緝稽察俟一二月後酌量調換使不致久而熟識
作弊此緝私之一法也至各場員官卑職小惟知
利慾熏心萬萬不能改革應將現任場員分别優
劣酌量咨部改補請以捐納候補候選錄用之同
知通判知縣等官如有家道殷實情願效力者發
浙量才分往各場管事專司杜絶私煎私賣之責
俟三年實有成效即予保
題請
旨敕部准照原銜即用如有仍蹈故轍劣蹟昭著者參
革治罪伊等原有身家自能顧惜功名實心出力
此稽竈之一法也至於所轄江南數部除徽州一
屬每年實可多銷其餘鹽政情形更有與浙不同
應為另行設法者蓋緣蘇松常鎮各州縣四面水
鄉港汊雜遝巨梟大□百十為羣巡捕兵丁力難
制伏即如一女梟沈氏久慣販私聫結黨羽徐二
等大船裝載動輒統衆執械拒捕逞兇傷兵毆官
横行於兩省之間犯案纍纍皆莫能制(臣)訪聞檄
拏巳久該犯聞風逃避難於弋獲近有松江府海
防同知金文宗頗有幹才(臣)委以督緝之事甫及
數月親往密探將沈氏設法擒獲并拏羽黨數人
現在行提解浙審擬嚴處然此外餘梟私販尚多
豈能淨盡雖松江鎮江俱有提督將軍駐劄未嘗
不差委員弁帶兵巡緝奈旗營兵丁無不買食私
鹽所以並無實效又江南止有松所四場民竈雜
居向俱就團買食賤鹽孰肯捨近圖遠加以私鹽
横行商皆虧折消乏棄業逃亡上海南滙二縣數
年片引不銷現據上南二令紛紛詳請欲以引課
攤歸田畆因與鹺例不合尚在飭議未定以(臣)愚
見非大為變通不能補救莫若將松所之浦東袁
浦青村下沙四場場官於前項候補同知等官内
再選最為殷實有身家者令其管理各竈所煎之
鹽盡入官倉除商人收買外餘剩者請借動鹽臣
筆帖式歸公成規項下銀兩交與管場各員照依
場價盡數收買再擇商人内之殷實者將鹽發與
領去如能照引數完課聽其歸完本銀自行配銷
倘不能完課則於原本之外酌量增價些須令其
領出於城鄉市鎮多設店舖賣出價銀按季繳還
場員即以此銀源源買發多出之價作為贏餘逐
年將數目造册報部查核此四場事務更為緊要
難辦管理之官三年内仍行考核保
題果能錢糧清楚引鹽多銷上等出衆者以原銜應
陞之缺准其即陞至急公稱職稍次者照其原銜
即用倘照舊無益者分别參革在竈戶鹽既得售
必不賣與私販而梟徒無鹽可買亦可望其改業
既免無知愚氓多罹法網且使平素不銷引之縣
得以疏銷則歴來多銷之處皆可溢出課額即管
理之各場員先使習學歴練亦於將來臨民有益
(臣)因鹽法頹敝巳甚不敢緘默因循亦不敢草率
題請合先具摺陳
奏是否可行伏祈
聖明睿鑒指示欽遵為此謹
奏
既欲大為變通以清錮弊自應具題交部議覆方可施
行將摺内冗長之語酌量删減具疏題請可也
硃批諭旨卷一百七十四之四
欽定四庫全書
硃批諭旨卷一百七十四之五
硃批李衞奏摺
雍正五年九月十九日浙江巡撫(臣)李衞謹
奏為奏
聞瑞穀雙岐恭呈
御覽事欽惟我
皇上御極以來太和翔洽嘉禾瑞麥應候挺生不一而
足兹於本年九月十七日據杭州府仁錢二縣帶
領農民王天佑等獻到瑞穀一莖兩穗并有一莖
三穗者數本又稱聞得各處甚多皆產自田間竝
非人力所致(臣)欣瞻之下歡忭非常隨親往郊外
查看果又取到數十餘本伏思别省嘉禾屢見久
著靈異而浙江特邀
聖主景福幸覩竒祥萬戶千家歡聲雷動且今歲雖有
數縣偶被蛟水不過經由鄉村幾處而通省早晚
二禾暢茂豐收各有十分九分次者亦足八分收
成其穀皆比往年結實礱米更多目今正當刈穫
之時天氣晴和米價頓減再得半月開霽晚稻盡
皆登場人民樂業歌頌太平此皆我
皇上仁風普被
聖德光昭是以嘉兆頻年疊見(臣)幸遇
昌期中心踴躍敬將近省瑞穀數十本耑差馳
進恭呈
御覽(臣)不勝慶幸之至為此謹
奏
所呈瑞穀朕欣悦覽之另有諭旨頒發
同日又
奏為敬陳愚見以僃
聖明採擇事竊(臣)查奉
旨命往浙省候補知府秦休(臣)與之素無謀面到浙時
見其謹愼老成因委令署理紹興府印務所行雖
無過人出衆之事而勤敏老幹民情帖服洵為稱
職續又前後兩奉
諭旨以顧濟美補授浙江紹興府知府員缺以秦休補
授廣西潯州府知府員缺仰見
皇上因兩缺緊要
特賜選補以重地方(臣)隨另委候補知府江承玠暫行
署理紹郡令秦休離任交代在案但(臣)竊思紹興
一府雖非比杭嘉湖難治然亦屬繁劇之區今即
刁風稍息而其民情大率粗知律例小有幹才非
慤實老練之官不足以消其好事之習似於秦休
人地相宜其顧濟美一員(臣)記其曾任雲南通海
縣知縣為(臣)屬官時頗稱有志向上勤力學習在
彼時雖尚屬初任未嫺吏治而(臣)離滇巳有兩年
該員自必更加熟練然較之秦休識力似覺少嫩
且其原籍蘇州離紹郡所轄亦在五百里相近若
以補授浙江事簡别府員缺更覺得宜伏惟
皇上簡用人才自有
聖明採擇(臣)不勝惶悚之至謹
奏
顧濟美堪勝紹興一任朕可保之初意原今仍回滇省
補授府缺因伊奏稱母老所以就近用之次日將其原
籍與紹郡相近之處亦經具奏於應對之間觀其立志
甚有足取朕謂浙省各郡守除孫國璽外餘人未必能
出其右也
同日又
奏為奏明浙省歴來辦銅情由仰祈
睿鑒事竊查鼔鑄一事上以裕
國帑而下以通民用所關甚鉅(臣)自抵浙任通查從
前欠解戶工二部銅觔一百三十餘萬其中弊竇
多端(臣)因積欠纍纍方以清追為主未敢冒昧陳
奏今起觧已有一百六萬餘觔頭緒稍清謹將其中
情弊原委及所有餘存銀兩數目僃悉
奏明
聖鑒伏查從前因各省辦銅艱難遲誤於康熙五十八
年經九卿會議將從前節省二分免其添買增入
銅價每觔定為一錢四分五釐如有贏餘
題明歸公在承辦者必將銅觔買足此外多出之銀
方可謂之餘剰若銅未購買先將銀兩扣存以為
節省焉有不致貽誤正餉者乃前任浙撫(臣)李馥
因其家係閩人原有洋船妄以贏餘具
奏承認自為採辦究之為法自敝不但並無分釐多
出且離任時欠解額銅一百六十六萬餘觔至於
監追變產尚有未清又前署江蘇撫(臣)何天培亦
以贏餘陳
奏而江省額銅積欠至三四百萬餘觔是皆博節省
之虚名置公事於不問而
國家正帑之所以貽誤者也更有原任嘉興府知府
吳永芳起而效尤乘機辦銅將銀預給各商於部
定銅價中扣剋短少作為節省留存藩庫在商人
明知銅價不敷或有貪其預先發銀可以别項營
運取利亦有疲商光棍因其扣剋部價可以挾制
圖頼竟將銅本呑蝕花銷者以致吳永芳所辦之
銅欠至八十三萬餘觔(臣)比追至今始據陸續完
觧止有從前觧官程雲遠掛欠之五萬餘觔未曾
交局又有馬晃附解之銅亦有掛欠現在分别查
追此誠歴來辦銅積弊(臣)敢不據實
奏明所有吳永芳任内兩年辦銅扣存之四萬四百
五十八兩零歴任各撫臣因其銅觔欠解尚多案
未完結難以
題報銷算今銅巳追解漸完此項銀兩彼旣稱為節
省所餘相應遵照九卿原議留存歸公至於部價
雖有一定而商人帶銅回棹先後多寡不同價値
不無低昂如遇缺銅之時每觔貴至一錢八九分
承辦道府竭力添補一年派出兩員常賠至八九
千兩不等若圖賤價將銀預先冒險給發則每觔
一錢二三分無本商人亦肯領辦不但無庸賠補
即正項尚得肥囊然商人身家有限外海大洋風
波難測設有疎虞雖將道府參革治罪而數萬庫
帑從何著落實為可慮(臣)請嗣後俱照部定之價
按時給買俟銅觔購足之日核實數目有無贏餘
虧賠萬耳萬目難於掩飾除不足或果有貼補者
免其報觧外如果有餘剩銀兩若干令撫臣藩司
盡行查出核實
題明照數歸公不得預先扣存致有貽誤正餉再銅
觔水脚部定每觔給銀三分以為解京長運及在
省短運二項之用係藩司發給觧官領去歴年報
銷無異其中若遇長運不必守凍或短運毋庸遠
購之年則此中每觔尚可節省銀六釐六毫存貯
藩庫倘或守凍多費則應找給不能如數從前原
議俟本省别項緊要公事詳明動用此亦浙省歴
來相沿如是(臣)到任以來行令徹底清釐今據新
任藩司孔毓璞查明詳報除康熙五十八年起至
雍正元年上運止所有節省水脚銀兩皆於前藩
司傅澤淵任内先後詳明撥補各年不敷兵米折
價等用外其雍正元年下運起至五年上運止内
因從前有代辦各省銅觔之年水脚數多是以共
存節省銀二萬一千九百二十六兩零俱收存未
動此項係於應給解官准銷之内加意節省者每
年原無定數且現在止辦本省之銅以後更屬無
多可否仰懇
聖恩除前項銅價節省四萬餘兩并此後辦銅買完解
足所餘多寡據實報部歸公外將此應發解官節
省水脚銀每年約有三千餘兩連現存從前零積
之項
賞存藩庫為辦理浙江一切地方公事之用庶(臣)前奏
每年不敷經費一萬八九千兩稍可藉此抵補不
致誤公掣肘皆出
皇上特恩非(臣)所敢擅請伏候
聖鑒批示欽遵謹
奏
此奏經交該部密議今將部議一併發來汝看汝所奏
誤矣
同日又
奏為據實奏
聞事竊(臣)於本年六月十八日接准部咨
皇上特遣御史常保住伴送西洋博爾都噶爾國來使
麥德樂等由江南浙江江西至廣東澳門伊等船
隻驛遞飯食加意支給等因(臣)隨欽遵移咨鄰省
一面差官沿途探迎僃辦去後今於八月間聞知
各省督撫接待來使之禮逾於常格而江蘇撫(臣)
陳時夏則出郭十里向御史同來使跪請
聖安設正席外又看席二筵候至下晚必勒陳時夏親
自往請方來赴席州縣傳來知會沿途預僃一切
夫船供應糜費甚多聲勢異常(臣)竊謂
天朝自有體統
國威不可䙝越
皇上因嘉尚遠夷嚮風令沿途於夫船供給從厚支應
以示優異又恐遠人不知禮體
特命御史常保住伴送使之斟酌得中竝未奉有
諭旨改換儀注自古荒服諸侯等於王朝卿士督撫職
任封疆加銜叨居卿貳與外國諸王職分相均寧
有伊之陪臣可加於
天朝大臣以上之理况久奉
諭旨頒發成例於出差官員之前跪請
聖安者定有品級今御史未及三品來使更係外臣督
撫向之屈膝伊等儼然敢當甚屬不敬(臣)因
國體為重於其未到之先特遣千總往迎令向御史
常保住禀云出郭請
安有關
天朝鉅典此番有無
旨意應否出迎使外國人知道
天朝體統特差千總面稟請示據常保住回云此番係
皇上特恩原與各國貢臣不同我雖到不得請
安品級但係内務府官員若要探聽
皇上聖躬萬安令外國人知道
天朝有禮貌亦使得等語(臣)因常保住此言甚為得體
隨於八月十三伊船到日會同將軍都統織造等
諸臣至郭外公所先請常保住下船令來使麥德
樂等在彼船遠遠觀看(臣)等跪下恭請
皇上聖安之後常保住即欲拉(臣)等先至來使船上往
見(臣)等以為不可仍在官廳等候良久方將麥德
樂等邀來相會待茶各散城内僃有公館不居必
欲住於城外地方官日逐致送供給下程一切從
豐初時定於十九日起程至期不行所索夫船雖
多尚無十分費力惟起旱挑夫部文定有一百二
十名常保住加至八百餘名俱係包攬客貨用地
方官出價雇僃之夫挑送在杭逗遛經旬直至二
十四日始行起身由錢塘江過常玉山而去每過
一縣供給飲食前站門包雜費須用八九十兩不
等地方官不得不為僃送此御史常保住伴送貢
使過浙之實在情形也(臣)思遠夷初入中國何知
如此驕横常保住既奉
特旨伴送自宜教以正理使其感
皇上之恩畏
天朝之威傾心嚮慕方為勝任乃不顧
國體但借之以作威福諸事責僃吹毛求疵其意大
有所欲深負
皇上委任至意若彼時
上聞恐蹈器量褊淺之失今巳經出境(臣)之一身屈抑
何足輕重但有關
國家體統之事在沿途諸臣待之本自失體且欲使
其回京說好即加察訪孰肯再言實情(臣)受
聖恩深重用敢不避嫌怨據實直陳伏祈
睿鑒為此謹
奏
所奏殊屬可嘉之至各省封疆諸臣悉能如此居心顧
惜國體天下何愁不治朕觀常保住係一老成人猶恐
過於謹愼豈料行為乃爾前此接伴西洋使人來時諸
凡舉動何竟寂然無聞其詳細密訪奏知陳時夏身為
大吏不應卑躬失體至於若是由浙以及江西而抵粤
東又復作何光景一併僃訪以聞將此摺務於常保住
旋都之前繳進毋遲
雍正五年十月十三日浙江巡撫(臣)李衞謹
奏為敬陳隱藏銅器錮弊酌議收買分晰嚴禁之法
仰祈
睿鑒事竊(臣)於本年九月二十九日接准部文因禁用
黃銅器皿各省尚有未能實力奉行欽奉
諭旨嚴行通飭(臣)捧讀之下不勝惶悚伏思
京錢行使自從前到今民間買賣除銀兩外俱係
青銅老制錢文連當年大小黃錢亦未流通境内
續復奉到
諭旨各州縣一體禁飭則此兩府均在其内可以畫一
辦理隨將通省黃銅器具遵照部文款項嚴行禁
止現在不許新造止有巳成銅器未肯即為交官
者緣係家家平素原有數件雖貧窮小民亦不無
零星微物查追愈急藏匿愈深且奉准部議民間
價仍行發賣留用者即當差拏究治倘敢現在打
造新器者除原物入官將本人按律從重懲治兩
鄰保長不報同罪文武地方分巡之官失察嚴行
難行自干罪戾今奉
諭旨通飭(臣)何敢稍有隱瞞而不據實陳明也但愚人
所以不即繳出者遍訪其故民間所用器皿有打
銅鑄銅之分打銅俱係煉熟必用六分紅銅四分
鉛觔方能配成黃色若鉛多則色白而不黃每遇
下火打過一次惟鉛有飛折而銅無減少其用生
銅鑄造者則有六成以下對半之色更有渣滓不
淨生熟二項銅價原有低昂而成色之高下自分
一看即知若必欲傾鎔細加辨别則逐件銷化守
候需時炭本人工更多浮費今部文未曾分别生
熟二銅惟議稱如有不足六成銅色遞減其價解
部不實令辦員賠補等語彼無知愚氓誠恐估折
太少無有定憑是以各懷觀望可否將打造之熟
銅悉照六成收買解部時亦照六成交納其鑄造
皆可躱閃豈能遍及莫若令諸色人等一凡遇見
有私用黃銅器具即許持送交官將銅價給與首
露目留之終屬無益焉知不皆自行繳出或亦誘
掖愚蒙之一道也再康熙十八年禁用銅器案内
開明鈕子鎖鑰箱櫃鞦轡事件刀束刀環刀篐等
物不在禁内因其止禁新造而巳成者置之不論
所議未為盡善今嚴禁新造并收巳成之器誠為
杜絶根源但所開樂器軍器天平法馬等子及五
觔以下之圓鏡不禁外其餘俱不許製造(臣)愚以
為各項甚是獨圓鏡所用頗多雖有重者亦必借
稱五觔以下抵飾孰能逐一稱較仍與不禁無異
應止許用有柄把之手鏡則自然不能重至一二
觔之外其餘圓鏡除大小青銅不禁若黃銅者槩
止至於前開鈕子等項細小之物每件用銅不過
在錢分之數即一家合併亦是不多民間仍不能
以零星之物彙集繳官而人人佩帶亦復易於獲
罪且窮民工匠藉此養活家口者天下何止數萬
此種小物似可仰邀
聖恩查照康熙十八年之例減定樣數指出不禁些須
物件飭行遵照惟各處當舖銅器甚多既經禁用
在本主自不肯取贖而年限不滿當舖又不能擅
賣應令將銅器當票交官給銀取贖除合算本利
與部定銅價相等毋庸議外不足者於當舖所得
愚昧所見如有可採或
恩出
聖慈通飭或交部議定行文遵照伏祈
睿鑒施行謹
奏
覽
同日又
奏為奏明委署藩臬兩司印務事竊(臣)於十月初九
日接准部咨浙江布政使孔毓璞奉
旨調補甘肅藩司又按察使董永芠於前安徽布政使
任内部議降一級調用奉
旨依議欽此(臣)隨轉行欽遵遴員委署去後竊見孔毓
璞年力強幹居心直爽但辦理浙地事務殊覺勉
強而於西北省分甚為人地相宜新任藩司彭維
新從前在浙雖不無偏執深刻之處然其明敏勤
勞辦事認眞正可懲察浙藩吏役各屬衙門之詐
王鈞本任之外又管南北二關不能再兼别務其
杭嘉湖道徐鼎現護觀風整俗使篆巳經出巡各
府至寧台紹道王一導居心行事
聖明久知其不可任用因伊專修戰船未曾完工恐新
員接辦不及是以暫緩參劾而溫處道王斂福海
疆遥遠應須彈壓難以調赴會城其在省者止有
糧儲道蔡仕&KR1550;一員暫委令署理布政使印務緣
該道即有親催水次督兑漕糧及開春押運過淮
之責伏乞
皇恩飭令彭維新迅速赴任庶無稽遲至臬司印務因
實無其人是以著杭州府知府孫國璽暫行護理
合將委署二缺緣由具摺
奏明再查臬司大員
皇上自必早巳揀用何庸置喙但浙省民風刁健獄訟
永芠員缺未經
皇上補授或於二員中有可選擇恭候
聖明睿鑒(臣)因通省地方要缺需人起見冒昧附陳伏
祈
慈宥為此謹
奏
百凡事宜第據理直陳無庸避忌汝於朕前尚有信不
及處耶
同日又
奏為瀝陳微(臣)下悃叩求
聖主天恩事竊(臣)本以草野粗直之人仰荷
皇上格外知遇由部郎
特授雲南驛鹽道超陞藩司報效未遑旋畀巡撫重寄
既受
天高地厚之深恩又當年力方壮之歲月及時黽勉尚
恐不能報稱豈敢退縮偷安昧心妄瀆實有愚悃
苦衷不得不冒死直陳伏念(臣)自到浙江日思勉
盡職守稍圖寸效夙夜警惕若不將一切公務認
眞實心辦理勢必苟且塞責
國家何貴有此竊位糜禄之臣子既欲儘力任事則
非徒承辦目下各項案件遂為稱職當思培植地
方元氣作何未雨綢繆整飭通省屬員作何寬嚴
竝濟務期上有益於
國計下有利於民生凡用人理財經畫久遠化導積
習懲創愚頑稍為
皇上分勞宣力方不愧於此心且身為封疆大吏必有
經文緯武之才博古通今之識庶能不動聲色措
置咸宜而(臣)讀書日淺不學無術於此數者慚無
一能豈敢儼然自居久膺重任再(臣)屢奉
聖訓安民之道首在察吏浙江財賦重地山海要區人
導望其自新不改即參(臣)常於劾官疏内分晰聲
明從未有司道各府揭出劣員而護庇駁回者俱
有案卷可稽實無所用其姑息之處至於人心愛
在(臣)愚見竊以躬逢
聖世重荷
諭旨時頒是以深自警省方得勉強支撑將及二載但
粗直之人嫉惡過嚴既不能改淺露為深藏而才
情有所限量實無異策奇謀以此心日勞而政愈
天恩何此微(臣)犬馬思效之心甚切而蚊負難安之懼
彌深也至於(臣)八旬有餘之母幸荷
聖主洪恩得以相依膝下但老病龍鍾僅存殘喘(臣)形
雖外壯而中氣頗虚春秋兩犯失血每早脾瀉怔
忡不時此等身家之計(臣)皆不敢瞻顧私情暫忘
疆(臣)實跼蹐不安進退維谷竊憶前歲仰覲
萬壽之前冒昧懇求進京瑣瀆
聖聰今感戀之忱逾切覆餗之恐益甚寤寐悚惕無地
自容伏乞
皇上恩鑒下悃准(臣)於新年春月將巡撫諸事竭蹶趕
辦俟觀風整俗使(臣)許容回浙之日交與印務署
理其鹽政之事可否暫交藩司彭維新或新任臬
司到來兼辦再為起程赴京
陛見竝奏地方一切要務面請
訓旨欽遵倘蒙
俞允則仰戴
聖主覆載之恩非此身此世所能報答萬一也(臣)臨奏
不勝感切惶悚待
命之至謹
奏
明春不必來京俟巳酉年看
同日又
奏為彙覆條奏事宜仰祈
睿鑒事本年九月二十八日(臣)接到奏摺黃匣内蒙
皇上發交員外郎詹錫瓚等四員履歴各摺條奏浙省
事宜俱經欽奉
御批令(臣)分别詳悉議奏酌行(臣)欽遵隨將所奏事件
逐一詳察分别四條彙摺覆
奏
一員外郎詹錫瓚履歴條奏摺一件欽奉
硃批朕面加詢問據云所見甚確可詳悉查議具奏欽
此伏查棚民一項詹錫瓚所指其中弊竇情形(臣)
細加詳看不但伊原係開化縣人本地現有棚民
所言俱係確實即(臣)從前未經到浙及莅任以後
留心察訪棚民姦良不齊去來不定所墾蔴山數
年之後地力易盡又復翻墾新土損傷塜墓且性
情粗頑倚衆爭鬭動輒逞兇若遇歉收之年竊盜
為匪等弊(臣)知之巳熟與詹錫瓚所奏無異但其
指稱防範之法在浙省不過查驗批照註册收墾
不許業主租與新地尚屬易行若所稱令江西福
建本處地方官取里鄰宗族保結給與印批方許
出境之處則彼地實有勢不能行者夫棚民淳頑
不等原非盡為匪而來也皆福建江西貧民因本
地人多田少不能養活故相率就食於外方歴今
三十餘年其中有先攜眷而來者有種地獲利搬
取家眷同居者又有住居年久置買田地并與本
地民間結聫婚姻者此等皆不回籍惟内有無室
家之輩年終回去留下數人守棚次年復來其出
門時或攜帶些須乾糧徒步䟦涉而至未肯輕用
盤費若責其俱赴本縣呈明取結領批則有守候
之艱衙門紙筆之需伊等無知愚氓斷不能遵行
當必私自出境而彼處地方官亦豈能於各境上
盡為攔截執行路之人而問其所往則此法雖設
性而廹於饑寒大則聚而搶奪小則羣行偷竊是
又激而成之矣至於止給熟地不給新地皆係部
議所定目今現在遵行者(臣)愚以為此等棚民其
來巳久其聚巳多一旦更張必生事端况伊等之
中尚知務實力作漸有溫飽非盡游手姦徒率土
王民何分疆界現今以棚民之姦良責成於招佃
之墾戶取結造册編查保甲嚴禁不許再租新地
數年以來亦皆安靜無事似應將此一事上下留
心飭令各知府營員督率各縣汛實力稽察撫輯
得宜不使吏役借端科斂因時調度稍有犯法即
聖鑒
一改補訓導項景倩履歴條奏摺一件欽奉
硃批此奏似屬不謬汝其查明如果可行具疏題覆欽
此(臣)查項景倩所奏二條一稱瑞安縣錢糧歴年
積欠册籍混淆若得通縣逐畆清丈則欺隱無逃
而賠累可免等語伏查浙江通省田地於康熙四
年奉文清丈填造魚鱗圖册歸戶辦糧直至康熙
九年完竣自十三年耿逆煽亂土衆竊發浙東數
郡多遭兵燹鱗册遂有燬失糧額因此混淆而數
郡中又惟台溫處三府為尤甚其中移坵換段墾
多報少飛灑詭寄以熟作荒等弊為條奏之所未
及者尚多即杭嘉湖紹等屬縣内鱗冊雖存而蠧
吏里書瞞官作弊花戶無的名實徵無底册䑃混
錯雜者亦復不少曾經(臣)通飭清查據天台仙居
青田壽昌等縣俱以清丈具詳八月三十日瑞安
縣知縣何詩亦曾具禀到(臣)緣丈量一事關於通
縣民生休戚行之不得其法徒見滋擾是以(臣)巳
於本年三月間先行設立順莊滚催之法令通省
各縣照依保甲煙戶册内人戶查其所有田地糧
額歸入本戶的名造册於各里就近用滾單傳催
限以年終完竣并著杭嘉湖道徐鼎遵照辦理此
册一定則田地戶名巳有根據因而查丈詭寄侵
隱不難清釐現在巳有壽昌等縣剔除清楚歸正
糧額民皆稱便其餘各縣若官有才幹行之頗好
亦有才平事繁之處令知府不時稽察容(臣)催造
完日查明糧額不清如瑞安等縣彙疏具
題并遴委幹員分督查丈以副
皇上軫恤民瘼之至意一稱沿海可施耕種之地不止
玉環一隅今聞玉環山巳經具報此外請令據實
開報等語查溫台海邊之玉環山經(臣)會同督提
二臣
奏明於今年春月委員清查召墾凡玉環地方并附
近玉環之楚門老岸及磐石蒲岐大荆三盤黃大
嶴等各處查出可墾田地共十萬餘畝現在詳議
分設文武營制并經理地方事宜另疏會
題至於孤懸海洋各島嶼俱經委員遍行查勘或地
方窄小墾闢無多不足供設汛分兵之經費或相
離遥遠防範難周恐徒起姦匪接濟之隱患如南
田大佛頭等處不敢輕為議墾其但有可行者斷
不肯因循遺漏總期斟酌妥便再加核實漸次興
舉務使
國課充裕海疆嚴毖庶於地方實有裨益理合據實
奏覆伏祈
聖鑒
一改補訓導朱琪履歴條奏摺一件欽奉
硃批審察所奏若有可取酌量施行欽此(臣)查浙西杭
嘉湖三府俱係水鄉河道支流四通八達所謂港
浜者有大小長短之别實則支河之分流而水道
之小徑也其間有原來地勢如此者有從前鄉民
將低處之泥逐漸刨挖堆於高處種植桑麻而窪
地日久成河者數其土名一縣之中何止千百餘
處内中尚有石壩土圍不等若欲官為開濬則竭
一縣之錢糧不足供半縣之用然皆鄉民行舟之
所必經灌溉之所必用若有淤淺則不待催督本
村居民自能合力疏濬除官塘大河俱係查丈估
計出給工資雇夫開濬外其鄉僻港浜於農隙時
(臣)行令各州縣及分管巡查地方之佐貳水利雜
職等官著落圩長鄉保各村勸諭催督使之及時
挑濬量力而行止將坐落處所及興工完竣日期
報縣查考民亦稱便若如朱琪所奏傳集業戶照
田出工即有壓派之擾且所稱圩長造册報縣親
詣勘驗申詳督撫委員覆勘彙册咨題等語查一
境之内港浜盈千州縣事繁豈盡能親到胥役因
緣為姦則造册供應小民之費不貲而咨題之册
汗牛充棟驛遞亦將不勝其擾矣至於海塘幫築
修砌因近塘沙土浮鬆難禦潮汐方且出給夫價
於近地挑取堅土應用若得各處港浜之泥築塘
豈不更善然欲責其盡行載往海塘實屬難行無
論各處港浜多與海塘隔遠數十里數百里不等
且有不通水路者固難責其遠運即數里之近而
一改補訓導趙景循履歴條奏摺一件欽奉
硃批此事雖屬不甚緊要亦與地方有關一併酌議具
奏欽此(臣)查孝豐一縣地屬山陬其西北與江南之
寧國縣廣德州東南與本省之臨安於潛餘杭等
縣聫界而天目山則東西南三面山谷深邃居民
畸零散處其間者十有餘圖向設巡檢一員弓兵
十五名專司巡緝亦因山徑叢雜隘口險要所以
防宵小而靖地方也目前太平無事巡檢一官似
屬無足重輕此趙景循所以有請裁巡檢歸併縣
丞之奏但浙江公事繁多觧餉辦差絡繹不絶非
但縣丞不能常在本任即巡檢亦時有差委似此
界連兩省之山縣百餘里空虚無官於知縣典史
外不可少佐雜之員以僃緩急况現經(臣)
題明將各縣佐貳雜職等官分派地方巡緝盜賊鹽
徒各有責成則此巡檢一員亦非竟無職任虚糜
廪禄可比似應毋庸裁併留以防範地方理合斟
酌
斟酌詳察據實敷陳所有欽奉
頒發履歴摺四件一併恭繳謹
奏
覽
雍正五年十一月初八日浙江巡撫(臣)李衞謹
奏為恭謝
聖訓并陳覆奉行事宜仰祈
睿鑒事本年十月二十六日據提塘官遞到内閣交出
怡親王大學士張廷玉宣示雍正五年九月二十
三日面奉
上諭一道到(臣)跪讀之下隨即欽遵敬謹刊刻嚴飭各
屬員務令遍行頒布家喻戶曉外伏思督撫身荷
封疆重任於地方民務皆當先事籌畫督率舉行
若至上勞
宸衷始見措施巳為不能盡職况又怠忽因循復煩
天語重頒返之於心寧不愧恥今蒙我
皇上可嚀誥誡反覆訓誨并教以緩急先後之序寬嚴
得宜之方是
皇上以九有之廣萬幾之勞而於偏隅督撫所應辦而
不能辦者一一為之周詳指示覆載
深恩至於此極具人心者有不感激涕零而黽勉思效
者哉伏讀
上諭内指出要務各條如禁造黃銅器皿(臣)近巳將先
後奉行并内中情節原委
奏明又保甲社倉二事巳經具
題俱不敢再瀆若賭博惡習(臣)前歲在京
陛見時曾經口奏自到浙後即與將軍(臣)鄂密達齊心
協力申禁頗嚴巡拏亦緊杭城内外所犯旗漢影
射窩賭等事即飲食輸贏無不經(臣)衙門親自批
行發落近來犯者漸少其外府州縣雖皆派有佐
雜弁員分巡固不能盡如省城之嚴密然凡有别
事及巡鹽差往各處員弁(臣)即令其順帶牌票留
心巡查曾有海寧北門外及蕭山龕山地方等處
賭博數起皆出其不意經(臣)差查拏獲痛懲竝嚴
究官役奉行不實之咎復令各屬將拏獲起數於
月終彙報司府每季轉詳到(臣)按其多寡分别勤
惰奬罰是以各地方官亦知畏懼嚴巡將來或漸
如省城得以稍有成效至(臣)自幼天戒不食牛羊
於私宰圈戶留心嚴禁緣地方間有回教之處鄰
比皆有同夥隱匿不報并營伍盔甲亦有必需水
牛皮用者又有倒斃之牛不能分别現在雖無敢
於開宰圈戶誠恐僻處暗地尚未淨絶為此設法
於回教住居地方令總保稽查舉報并坐兩鄰隱
匿之罪民間病死之牛必須公同鄉保甲鄰驗明
方許開剥仍令投單報縣存案又咨會滿漢各營
一體嚴禁凡軍裝必用牛皮等項俱開明數目知
且恐為地方隱憂誠如
聖諭指示若懲治不早則附和衆而株連多(臣)於到浙
之後即經留心察訪浙幫水手皆多信奉羅祖邪
教浙省北關一帶有零星庵堂住居僧道老民在
内看守其所供佛神各像不一皆係平常廟宇先
有七十二處今止三十餘所各水手每年攢出銀
錢供給養贍冬月回空時即在此内安歇不算房
錢飯食供給餘剰即留為沿途有事訟費之需而
淮安天津通州京師俱有坐省之人為之料理各
幫水手多係山東河南無業之輩數以萬計歇店
飯舖不敢容留若將此等庵堂盡行拆毁驅逐則
冬月回空各水手無所依歸反生事端且細查其
教亦止喫齋念經其可惡之處在於借此心齊欺
人生事尚無别項不軌之處(臣)巳嚴令押運官弁
逐船稽查禁止不許指稱伊教聚衆賭博打架并
於回空之時派出千把帶兵巡查一有所犯即行
嚴拏從重痛處仍不時防範設法杜絶又溫處等
府愚民向為閩人引誘借祖師教為名黨類甚衆
雍正三年經前督(臣)滿保拏獲具奏請
旨將為首閩人陳立昭王文治浙人范子盛三犯於溫
命恐棚民雜居之地漸至多事(臣)亦嚴令地方官
查拏首從各犯分别懲創總在遵奉
諭旨一有所聞即留心根究不致隐匿養癰則姦宄無
所漏網而良善亦可保全矣以上各件皆(臣)分内
之事何敢瑣陳因仰見
聖主憂民念切惟恐一夫不獲其所浙江山海要區地
方遼闊藏垢納汚之所倘或怠忽從事尤致上厪
睿懷用將奉行事宜據實覆
奏伏祈
聖明鑒照為此謹
奏
覽
同日又
奏為再陳速銷鹽引以裕課餉事竊照杭嘉湖三府
及江南蘇松常鎮四府向來私梟充熾官引積滯
(臣)巳將派委巡緝設法防杜之處先經具
題現在聽候部議遵行今販徒巳陸續拏獲數百餘
名俱皆分别輕重擬徒懲創安插近來稍知斂跡
官引日見疏銷漸有成效雖若輩未免怨望亦(臣)
之所毋庸顧惜者也查兩浙引鹽例係一年兩掣
所有春夏二季之鹽必至冬季方始掣運而秋冬
二季直待次年夏月方得掣驗逾隔兩季遞相稽
遲更有掣不足數停滯引目仍存商人賠課此係
歴來相沿墮誤半年之舊額也今歲仰頼
皇上福庇晴雨合時土滷旺起場鹽廣產加以緝私頗
嚴竈販略知畏法不敢公然濟私是以將上屆引
鹽業巳掣足銷完現在各商於場地所買鹽斤報
(臣)衙門數目合算不但將本年春夏二季之額可
以儘數全掣約略尚可現掣秋冬引目二十萬上
下竟能比歴來掣規趲出一季官鹽若明歲再遇
此等豐收設法調劑年年銷完不至壓下半載則
歲額有增此以上各府現在辦理之情形也尚有
諸暨上虞義烏浦江富陽德清六縣離場頗近亦
有江船可通者若不急為整頓不特近場之地深
受其害即稍遠縣分亦將漸被侵越矣且私販動
則百十成羣與鄉民結為表裏甚屬潑横商人顧
惜身家退避不前以致將此等地方讓與梟徒現
在遴差千把總帶兵遊巡拏獲者亦復不少悉行
分别懲處設法整理漸見眉目但此輩梟徒因無
鹽店相習巳久視為應得之事又非如向有官商
行賣之處販徒尚自知理虧者可比若盡繩之以
法則恐流入盜賊反致為害地方關係非輕必使
之改過自新許其肩賣官鹽今巳漸次在地方官
處具呈情願改業作為官販現在議令商人前往
總隘處所發鹽減價住賣給票與彼領販以濟鄉
村僻壤民食將來此等地方若能銷鹽疏引不准
别家姦商爭奪俟有成效再為具
題其餘寧台溫處四府所屬濱海之區間有數縣近
場難於銷引梟徒頗横今巳將渠魁楊道信等拏
到省城嚴加審究盡法痛處以為榜樣并江南之
崇明縣亦皆有私鹽擾害鄰近錮弊頗深容(臣)隨
時調劑因地制宜另為次第舉行以上事宜非奬
賞鼔勵懲治心服難收實效(臣)不敢苟圖無事亦
不肯惜費畏縮照前儘力辦去則鹽政所屬無甚
遺漏之處諒將來課餉必能多出矣為此先行奏
聞謹
奏
浙省鹺政整頓合宜甚屬可嘉兩淮所議鹽務亦命卿
畫一詳酌具奏矣其竭力籌維務令久遠循行永無窒
礙方好
同日又
奏為恭繳
御批事本年十一月初二日(臣)齎摺家人捧回原奏摺
匣到杭隨跪領開讀内(臣)奏辦銅原委一件欽奉
硃批訓諭并蒙
頒發戶部密查覆摺(臣)即敬啓詳視逐一遵照但既經
議定則(臣)前奏情由尚屬大概恐戶部將來難於
稽查有不敢不於
聖主之前據實分晰聲明者查吳永芳扣存節省銀兩
(臣)原奏明充公惟因吳永芳當日雖曾有此項扣
存銀兩名色原係前藩司傅澤淵留下入已伊病
故後永芳心有未甘借名贏餘詳報在其家屬名
下追出者有案可查所以當日額銅欠至八十三
萬餘斤之多直待監比數年而後將完且又擅自
提取海鹽等五縣庫銀共一萬八千兩湊買銅斤
現於各縣虧空案内審出
題明著落永芳追賠監比止交銀一千兩此外分釐
無完同屬
皇上錢糧被其將彼案之侵蝕報為此案之贏餘實為
捏飾又見江南雖亦行預扣較之浙江每百斤多
發銀五錢而欠銅至數百萬之多其别省不扣原
價者俱無虧缺正項銅斤之處(臣)因此深為憂慮
故請於正銅買足之日確查實有贏餘遵照原議
即行
之外巳銷發給解官之項遇有不必守凍或近處
購買又有此額外節省歴年零積存庫除從前公
事用去外其辦銅别省遠近不等亦無聞有此項
(臣)因不敢擅動是以
奏明請
旨今當遵照部議將現存及所有多寡節省水脚俱盡
數歸公嗣後竝將銅價水脚一并先扣節省存庫
但(臣)之所以不得不再為分晰奏明者恐從此部
定為例則辦銅各員萬難禁其不私下先行放洋
在殷商豈肯願領短價勢必如江南皆被乏商誆
去花費直待下年領銀那新掩舊遞年既久化為
烏有即置之重刑難免虧空動輒鉅萬此(臣)愚昧
所慮將來之弊皆難逃於
聖明之洞鑒者也再前奏吳永芳扣存銀四萬四百五
十八兩零緣係該員一人總辦從前原報文内未
經分别銅價水脚何項所出扣存者止據統報數
目交庫其中亦有水脚(臣)前摺因將此項四萬餘
兩盡請歸公是以未曾分晰合并聲明又(臣)具奏
御史常保住一件仰荷
聖主鑒照令(臣)察訪奏聞查江蘇撫(臣)陳時夏接待太
過之處有江撫知會印咨可據其用夫八百餘名
之處有常保住著(臣)代為知會江西之文沿途各
御覽至西洋人來時未曾經由浙省據副都統雅斯哈
曾云伊前任在廣東總兵時見此西洋人俱摘帽
曲身聞常保住亦不像此番行為則其從前尚未
敢如回去一路狂妄可知今次從江西廣東而去
其在外行走事情沿途難掩耳目而暗中餽送隱
處恐亦無人肯言今(臣)現在遵
旨密差各處訪查另行覆
御批奏摺及奉
頒戶部覆摺一并恭繳伏祈
睿鑒謹
奏
覽
雍正五年十二月初三日浙江總督管巡撫事(臣)
李衞謹
奏恭請
皇上聖安
朕安陳時夏張坦麟皆係汝向所熟識伊等近日大相
齟齬不啻鑿之與枘但二人頗著清操猶係實心任事
之臣朕意以為果皆公正無私斷無不和之理今彼此
參商其中必有一是一非朕一時淄澠莫辨爾等壤境
連接孰是孰非諒必有所聞見何由致於如斯據實奏
陳毋得絲毫涉於偏袒
同日又
奏為
聖主加恩愈重微(臣)愧感難安謹具摺恭
謝竝繳
御批事雍正五年十一月二十二日(臣)於紹所掣驗引
鹽接准吏部咨文欽奉
恩綸特授(臣)為浙江總督管巡撫事又於二十六日據
齎摺千總恭捧
皇上批回奏摺一匣并傳
旨恩賞(臣)母人參四斤貂皮二十張又
賞賜哈密瓜一圓到(臣)當經兩次虔設香案望
闕叩頭恭謝
天恩隨將
恩賞珍品齎捧回署扶掖(臣)母汪氏匍匐跪迎叩頭謝
恩祇領訖伏念(臣)自荷
皇上聖恩拔擢以來數年之間洊膺封疆重寄感激夙
夜圖報未遑今蒙更沛
殊恩特授總督又蒙
頒發珍物至優極渥俾(臣)老母得以沾被
恩榮舉家欣慶無巳且(臣)伏讀
皇上御批指導愚蒙詳細
訓誨開誠布公無微不照
生成厚恩至於斯極循環捧誦涕淚交零(臣)雖不能博
通往事但常見古來人臣中有胸藏經濟而知遇
無由欲邀一命而不可得者抑或稍秉孤介鯁直
之性即為群疑衆謗所歸終身不能表白致罹罪
戾者(臣)獨何人以淺陋粗率之資又復未嘗學問
即竭盡駑鈍不過勉辦分内之事仍仰荷
聖主信任五載之中超擢不次邀榮至此返心自問何
以克安此(臣)之不勝感深滋懼而愈覺仰報無涯
也惟是(臣)待罪海疆將及二載一切戎事有督提
二臣專司(臣)即留心不過分其責任今蒙
天恩授以總督則全省水陸軍機俱係統屬事務益增
繁劇豈(臣)菲材所能肩荷况武職全才更是難得
必深察各將弁之性情猷略與各地方之形勢機
宜方能去短取長隨材器使愚陋如(臣)難以自信
是以聞
命以來恐懼徬徨較前尤切今既不敢上違
恩旨勉為就職竊恐有負重任伏惟
皇上如天覆地載(臣)之魯鈍久在包容之内仰懇
聖慈時加訓飭庶幾事有遵循并望
天恩預選賢臣早膺重寄以免兼顧不遑致有錯誤之
處除另疏具
題恭謝
天恩外(臣)謹繕摺
奏謝所有奉到
御批奏摺理合一并恭繳伏乞
皇上睿鑒謹
奏
覽卿奏謝知道了
朕向在藩邸謹守節度實未留心吏治亦竝未交接一
人是以踐阼後三年内所用大小臣工皆從輿論中搜
羅鑒拔者居多今御極五年矣無時不以得人為務況
封疆鉅任節鉞重權寧有不愼選精擇而輕相倚信之
理卿偉器也洵堪為國家梁棟但堅守初心勿移勿貳
何任不克肩荷每見人情富易奢貴易驕禄位漸崇則
利害榮辱之念愈深能不隨境而轉方為大丈夫即朕
躬亦日加返省曷敢放逸我君臣果如是乾惕無間行
之有恒雖不能嫓美古昔哲后名臣諒不至貽笑於後
世詩不云乎靡不有初鮮克有終所慮者惟此耳期共
勉之因卿奏内有恐懼徬徨之語援筆書此以諭時夜
巳過半矣
同日又
奏為恭請
欽定嘉名懇賜
御書匾額昭垂萬古事竊(臣)前因杭州西湖北隄有
聖祖仁皇帝南巡駐驆行宫不敢作為地方别項公所奏
請
皇上欽定嘉名
御書匾額延訪高僧於中焚修頌祝永垂不朽等因仰
荷
(臣)隨批令孔毓璞差人前往該僧所住江寧祖堂
山内相延去後今巳至浙(臣)見其人頗有德行質
紹所掣鹽先於初九日協同在城文武官員親往
將原存物件逐一分晰查點所有
寳座几案錫燈燭臺甚多除留存本處外雲林理安静
慈昭慶四大寺各分數件俱為供佛之用其玉玩
銅磁等物精粗不等俟選定後擬繳送至京收貯
今臣尚未回省據署藩司蔡仕&KR1550;杭協副將李燦
禀稱巳擇於十一月十六日司道各官公同將僧
人元度送入住持是日杭城内外紳士軍民商賈
等以及諸山僧衆數千餘人沿途迎送不約而同
各於
殿前焚香羅拜歡呼祝頌等因前來可見民情愛戴之
誠出於實心不能自巳理合恭摺奏
聞伏候
皇上欽定嘉名頒發
御書匾額到浙(臣)當遵奉敬謹摹刻懸掛勒石將見萬
代瞻仰垂之永久而無疆矣為此謹
奏
匾額候書就賜來
同日又
奏為遵
旨覆奏事竊臣於十一月二十八日接准部咨議覆四
川撫(臣)憲德所奏請停緩浙江赴川省買米一事
奉
旨依議浙江以銀八萬兩赴川買米為數太多准其在
川買米二萬石其餘著李衞於江西等省採買欽此
仰見
皇上酌劑盈虚因時制宜無不盡善查此案(臣)前經
題奏聲明若四川今歲米價昂貴即將原銀寄存蜀
庫在案今蒙
聖諭准買二萬石自應遵
旨專差弁員馳赴川省行知委官遵照但諒到川程途
為日巳久誠恐未經奉
旨之前或於二萬石外有買就多餘之米或巳經買足
者若押令在川復行轉賣必為商販掯勒出入折
耗自多而盤費水脚無著於原領銀數缺少則錢
糧即有虧短可否念巳經多買之米究與現買不
同
恩准運回抑或川省需米既殷即將二萬石以外者儘
數留存分貯彼地官倉以僃積儲其浙江動用過
買價脚費(臣)於本省開銷撥補則浙蜀二處蒼生
均得沾
皇上一視同仁之厚澤矣至奉
諭旨令(臣)於江西等省採買(臣)查各省米穀惟四川所
出最多湖廣江西次之今歲川省需米禁止多買
而湖廣收成稍歉亦必取給於江西訪聞彼地米
價不為大賤加以脚運之費恐買回較浙更貴(臣)
愚以為今歲亦應暫停採買惟是前項銀兩運去
之時川河雖險然上水多加牽挽尚可從容宛轉
而行無甚疎虞今回棹江流迅激萬一遇險損失
約所剰五六萬兩之多實屬可慮若由陸路棧道
運回則脚費更為不貲查川省每年原有撥解協
餉仰請
聖恩准將買米所餘銀兩留存四川藩庫僃用於浙省
解部京餉内扣除歸款一轉移間似於兩省皆有
裨益(臣)恐具
題遲緩故差員星夜齎摺奏
聞伏候
皇上批示欽遵竝懇就近飭知川撫(臣)憲德酌定兩便
之法辦理庶無往返岐誤為此謹
奏
據奏巳有旨矣
同日又
奏為
恩諭特頒官民頂戴無涯謹擬奉行辦理之處請
旨欽遵事竊(臣)接准部咨恭奉
恩旨特念浙江嘉湖二府舊時糧額稍重將正賦減免
八萬七千餘兩永著為例又於杭處等九府正額
銀内留存十萬兩賞給浙省各官養廉同通省舊
有耗羡一十四萬兩令(臣)酌量官職大小地方繁
簡秉公派定數目奏
聞餘銀存為本省公事之用欽此(臣)跪讀之下隨虔設
香案望
闕叩頭恭謝
天恩敬將
恩旨刊刻遍行宣布凡屬臣民莫不歡忻鼔舞感戴
聖主施恩格外垂惠無疆現據嘉湖二府地方官轉據
紳衿士民呈詞紛紛具詳陳請代
題叩謝
聖恩并稱伊等感蒙
皇上非常恩德願將每兩減免一錢正賦内扣出十分
之三永減佃戶租米俾億萬窮民均沾
聖澤等情此皆
皇上德盛化神至誠感格遂使浮薄之俗竟有忠厚之
風(臣)不勝額手稱慶現在彙齊大小各官咨詳分
疏另
題外合先
奏明至於各官養廉銀兩實蒙
皇上體恤深恩留存賞給但(臣)愚見
國家正賦歲有常用何敢因(臣)下身家之謀輕易擅
動查浙屬州縣舊有耗羡十四萬兩有奇内經前
署撫(臣)石文焯等議於通省額徵錢糧内每兩提
取耗羡二分五釐解貯司道庫内抵為京餉添兑
掛平飯食及彌補從前無著虧空解部之需此外
俱未擅動(臣)前於酌議浙省公事經費案内
奏明在案今既蒙
聖主有賞給各官養廉之
恩旨則耗羡一宗儘可足用惟有巳經提取之項係歸
補庫帑者乃地方第一要務未便缺少可否即於
恩賞十萬兩内僃用止將耗羡十四萬内通融分給則
凡從前竝無取給耗羡養廉之大員以及未有經
手錢糧之同知通判等官皆得普遍均沾
雨露而人人感戴無窮矣再(臣)前奏通省各項公務必
不可巳之事除以馬械解戶雜款九千餘兩及鹽
商願復程費二萬六千兩抵用外每年尚缺津貼
本省修造戰船工費銀一萬餘兩今蒙
恩旨餘銀存為本省公事之用可否亦於賞給銀内暫
行支動足數辦理俟兩三年中無著虧空解部完
清之日即將前項銀兩抵用停止動支使目前緊
要軍工得以完僃皆出
皇上特沛之
天恩也此外尚有餘銀少半皆係正額賞出公帑豈可
任意輕用或地方偶遇偏災軫恤乏食窮民或緊
要農田水利可以救濟蒼生又如天津旅順戰船
凡遇成造拆修年分不敷工料運脚等類原不在
每年常例津貼之内者又奉
旨著令會同將軍(臣)鄂密達於浙省駐防各旗挑選壯
丁習學水師將來需用添設戰船除部價外亦須
另有津貼并從前題結各案買補還倉米穀價値
多寡未敷之數有關倉儲必如此等實在緊要公
事於
國家民生有益方敢核實數目於此項支用不使稍
有浮濫庶無負
皇上蠲賦軫恤官民之盛心而地方亦得實在辦公之
利益矣如蒙
俞允容(臣)詳查各州縣實徵耗羡多寡細數除各官中
有巳經議給養廉者無庸再賞外其餘酌量官職
之大小地方之繁簡秉公派定數目請
旨定奪抑或竟將
皇上恩賞之十萬兩添入耗羡十四萬兩之内不必分
晰統算議給各官養廉餘銀存庫以為本省一切
公事之用(臣)未敢擅專亦不敢冒昧具
題合先繕摺請
旨伏乞
睿鑒指示欽遵為此謹
奏
所奏朕命怡親王等詳悉密議今將議覆之摺一併發
來爾其查照遵奉辦理
同日又
奏為奏
聞事竊(臣)在紹所掣驗引鹽據石門縣禀稱有巡鹽船
隻在於該縣地方黑夜之中與岸上多人鬨鬧致
死郁彩章一名眉角帶有鎗子傷痕(臣)隨批令確
審因何故聚有多人與巡船抵鬭起事根由各實
情驗明通報并差役將在船兵丁查出押𤼵該縣
收審去後隨據外委千總韓子儀暨韓景琦禀稱
十一月十六日在石門縣地方拏獲私鹽二起將
人鹽親押交縣出城巳及二更忽聞有所帶守口
兵船追趕鹽船到地被岸上多人幫助鹽徒攔路
打傷巡船兵丁衆梟鎗石交加乘機逃去訪聞係
毛七在内鼔衆拒捕等情(臣)未敢遽信即差委弁
員替換巡緝將韓景琦一并飭𤼵該縣質審虚實
竝令確查毛七是否梟徒在内拒捕拘訊間又據
巡兵盤獲鎗手孫文信等四名持有鳥鎗四桿内
逃走一人其鎗上雖皆鑄有獵戶字樣而孫文信
姓名不同且是夜即係輪班管守橋柵之人又在
場幫助打鎗其中似有别情并續訪聞有嘉興批
驗所書辦吕姓家人吳大通梟糾合等情(臣)查石
門一帶為私梟出没孔道向來官差緝私緊急即
有地方棍徒幫助梟販明知巡鹽官船反稱匪人
喊呌黨羽混行打奪放脱鹽徒之弊今此案是否
地方助梟黑夜混雜放鎗所斃或係鹽徒拒捕致
傷并果否弁兵因巡鹽誤傷傍人或無故生事致
死平民現飭司府縣各官秉公確審務得實情不
令梟徒結黨陷命致長刁風亦不因係(臣)差委巡
緝稍有寬假致民命無伸統俟審出實情另行分
晰定擬
題結外合先繕摺
奏明伏乞
聖鑒謹
奏
此等案件稍不虚公必將增出無限波瀾探水須探其
源務宜究明情故方可永杜惡風
硃批諭旨卷一百七十四之五
欽定四庫全書
硃批諭旨卷一百七十四之六
硃批李衞奏摺
雍正六年正月十九日浙江總督管巡撫事(臣)李
衞謹
奏為據實覆奏事竊(臣)於上年十二月初四日准内
閣包封發到欽奉
上諭著今行查十月初九日烏鎮地方有鴨嘴船被盜
刦奪打壞船隻傷斃多人并惡賊黃魚大王滋泥
大王為害行旅何以不行查拏懲治等因(臣)不勝
惶愧悚慄查烏鎮係浙江之歸安烏程秀水桐鄉
江南之震澤吳江六縣接壤素係藏姦之處曾經
(臣)
題明將湖州府同知移駐此鎮專管捕盜事務遍查
秋冬所報盜案竝無此宗情形隨飛飭嘉湖道二
府廳縣并各協營汛上緊密查嚴拏外又潛遣親
屬改扮商賈分往各處緝探皆稱上年秋冬相近
烏鎮一帶未有失事(臣)因地與江南交界恐犬牙
相錯之區彼此推諉隱匿先經密咨江南督撫提
臣會同查拏又照前差人密往蘇松各處及太湖
泖湖地面遍加訪查止有上年正月二十七日震
澤縣之濫溪地方有鹽商汪姓者被刦曾經傷人
一名竝非十月内之事其黃魚滋泥二惡賊江浙
兩省交界地方挨查無蹤(臣)思由烏鎮走濫溪一
路乃蘇杭往來孔道若有大盜刦傷十餘人自必
遠近傳聞地方文武即欲諱匿斷難盡掩道途之
口但此事必非無因故先將素日巳獲積賊曹大
曹二嚴加究訊是否另有混名歴審數次亦非其
人止據供出伊乾娘巨窩雌老虎沈吳氏并其妹
鈕吳氏所通盜賊甚衆又(臣)到任後曾會同江南
巡察王肅章查拏烏鎮相近嚴墓地方庇賊巨棍
金三積窩周永明因事在隔省王肅章又别巡上
江鞭長不及該管之震吳二縣恐蹈失察之咎明
知故縱聽金三倩人頂替審豁漏網(臣)今一面咨
會江南督撫竝行蘇松太道魏觀密拏觧浙其周
永明沈吳氏窩盜情形俱有案卷證據無可抵頼
惟金三本名士吉住居江南地界又改名金去疾
冒籍湖州歸安中舉專為漁船盜賊坐主凡有事
發投靠者不惜千金救援又與知縣往來甚密在
嚴墓鎮邀結黨類借故竪碑禁止兩省捕役不許
到彼地拏賊否則即行聚衆刦奪該犯乃係暗中
觀稟稱巳奉有牌行到道令其留蘇審後再𤼵因
賊但嚴墓逼近烏鎮多係匪人結連為盜實屬兩
省交界之巨害容(臣)另疏參革職銜分别審明再
為歸案具
題完結(臣)重蒙
盜為害地方惡賊(臣)必不待四月
害將(臣)與地方文武各官失察之咎一併交部嚴
加議處則商民行旅仰戴
皇恩於無既矣(臣)不勝惶悚之至為此具摺謹
奏
覽
同日又
奏為奏
聞掣過引目事竊(臣)前將去冬衆商廣辦場鹽比舊約
增有二十餘萬之處先經附摺
奏明今歲内巳經掣畢四所兩季共有五十七萬七
千九百餘引合之一年四季共掣過九十四萬一
千六百餘道較之定額七十一萬三百二引之數
實多二十三萬一千有竒若今歲再能如此則歴
來壓下半年引目不但趲出足數且可透掣下年
之鹽課餉雖不能明加贏餘而暗中巳可每年多
得錢糧數萬矣至(臣)經過四掣將少銷不銷之處
設法疏通移於多銷地方俱經銷完查引課有上
中下三等又有票引科則更輕在從前不銷之地
引課既巳攤完今緝私有效復得將剩引納課編
配實銷則此項即屬溢出再上則地方引巳銷完
不足民食將未銷下則及票引輕課添於多銷之
處仍照重則完納又有多餘(臣)兩年以來積零合
總共計一萬七千三百一十八兩零又清出前鹽
(臣)噶爾泰等任内四千三百一十三兩零二共二
萬一千六百二十一兩零俱陸續飭存鹽驛道庫
一并充公應否以之修理寧波等府各處城垣無
項可動之大工抑或將來有整頓鹽政各種公務
題嗣後每年所得數目再當
奏明充公如何項動支仍行請
旨欽遵再欽奉
諭旨兩淮條議鹽政事務交(臣)與范時繹噶爾泰會同
確議具奏欽此(臣)何敢不詳愼籌畫諒兩淮鹺務與
浙省大概規模相同但從前如何查收竈鹽分别
肩票各引並緝私之法向係專委何項官弁兵役
作何稽查及地方疏銷難易等處(臣)未得悉知當
即將兩浙鹽政條議事宜飛移江南督鹽二臣查
明彼地鹺規咨覆到日容(臣)悉心參酌另行會題
請
旨遵行又(臣)前奏石門縣巡鹽兵船致傷郁彩章人命
一事欽奉
硃批此等案件稍不虚公必將增出無限波瀾探水須
探其源務宜究明情故方可永杜惡風欽此仰見
皇上愼重民命懲創私販刁風至意(臣)查此事非比平
常案件若民受誣枉則人命無伸衆心不服若兵
受委曲則私梟長志鹽法廢弛誠恐知縣職卑權
聖明揀選皆顧惜聲名自重品行者庶幾可免前弊俟
該府等會訊明確定議具
題合併附摺陳明謹
奏
覽
雍正六年二月二十五日浙江總督管巡撫事(臣)
李衞謹
奏為奏
聞全浙雨水年景情形上慰
聖懷事竊(臣)仰見我
皇上敬
天勤民撫育萬邦惟恐一夫不獲其所兩年以來於浙省
偶有纖芥偏災稠疊
恩施有加無巳
聖心上格
穹蒼惠及黎庶去年夏秋以後雨水調勻三冬晴暖瑞雪
應時五風十雨直是堯天舜日景象民心大為安
樂雖間有曾被蛟水之零星數處稍覺偏枯而隣
境左右俱係豐熟柴米價値平減小民有可通融
不致艱窘是以蒙
恩折漕數内竟有不用追呼勉力支持仍完本色漕米
趕副冬兑限期者更喜今歲二月十八日奉
旨各省同日舉行耕耤之禮(臣)敬謹從事不敢稍怠乃
地方上得卿如是體國愛民之督撫感召休徵雨暘時
若朕可保其必然不爽向後倘偶有過愆當修省之際
置身家利害於度外惟竭誠專為國計蒼生禱祝朕可
保其響應更必不爽果能篤信此理而力行之乃兆庶
之福朝廷之福亦卿等無窮之福也欽哉毋忽
同日又
奏為據實奏
聞事竊照藩司一官不但為通省錢糧總滙凡一切理
財用人地方大小事務無不經由該衙門核議轉
詳此在各省皆然而浙江諸務殷繁又數倍於他
處故其經承衙役衆多蓋由辦理繁劇使然而其
作弊舞文又實以浙江吏役為最(臣)到任兩載藩
嘉興府知府喬世臣經(臣)從前
奏明調來署内協辦事務該司素知其人即具詳請
委其赴倉監看十日之内將各縣南米收完而停
滯巳久者篩颺折耗甚重則巳無可如何矣又如
收買銅斤各局紳衿百姓紛紛呈繳該司發銀稽
遲多致守候又近日搶修海寧塘工更屬緊急乃
辦員屢詳領銀不給以上(臣)皆催之再三亦未能
應且常有竟不回覆音信俱無者諸如此類不可
枚舉然又非該司懶惰偷安有心遲延緣其文書
收𤼵必親手上號親身傳遞視一巳外别無可信
之人吏書日行稿案每事必取具實係斟酌妥協
不敢受賄作弊如虛甘罪之押結而後輾轉再三
方始判行在事之小者既因此而枉費精神躭延
仍然諸務叢積(臣)見其形容憔悴神情散漫竟為
案牘所困深加憐惜極口苦勸據稱案件緩急實
委定海遊擊黃有才兼為統巡春季洋面近又奉
不能克勝此大省繁劇之任(臣)先以為新到未能
熟練今日久漸覺堆積壅滯若再避嫌疑而存徇
國家公事綦重恐有貽誤伏祈
聖鑒謹
奏
覽
同日又
奏為覆奏事竊(臣)欽奉
諭旨令(臣)將陳時夏張坦麟二人孰是孰非何由致於
如斯據實陳奏欽此(臣)奉
命之下隨將伊等因何事參商緣由密差確訪去後探
得本年正月初一日張坦麟起程前往江寧陳時
遂互相猜疑傳說不一至兩人辦事不合之處大
概皆因蘇州知府溫而遜楊州知府吕大雲二人
在陳時夏以為雖有公錯其才尚可辦事如詳委
銅斤觧官與例不合及屬縣失察容留旗員干涉
知府參罰等項數事陳時夏同督(臣)范時繹之意
欲將二人寬容而張坦麟堅執不肯依從乃陳時
益之道至聞得近日陳時夏於公所接見衆官之
奏不敢稍有偏袒伏祈
睿鑒又(臣)前奉
諭旨著察訪常保住前途行為今差往廣東澳門之人
巳回探得伊等去時於十月初四日過江廣交界
之梅嶺有南安營備執事迎送用差馬四十匹人
夫九百名初五日於廣東南雄府地方下船共坐
驛站船二十六隻自初七到韶州起至十二日晚
到廣東省城俱有兵馬穿盔甲站隊十三日常保
住進城在貢院駐劄來使麥德樂在左翼鎮衙門
作公舘署撫阿克敦以戲酒款待二十二日起行
委惠潮道護送二十六日抵澳門到時有澳門夷
人各執紅毛鎗械穿藍色號衣迎接張燈演戲慶
賀三日常保住留居澳門至十一月初一日始起
程回京澳夷所送程儀西洋土產等物因鬼子語
言不通無由知其確數常保住回來起旱時在香
山縣用夫八十五名過梅嶺用夫一百三十四名
水路坐船大小五六隻不等去時所過府縣各送
雙下程酒席十桌八桌不等俱從豐厚常保住悉
行領受回時比前減少亦有不收者沿途文武各
大臣俱止向常保住恭請
聖安其接待夷人稍覺太過然亦無甚失體之處來使
麥得樂等住澳門良久於十一月二十四日始回
西洋去訖緣係奉
旨沿途察訪情由理合一併奏
聞謹
奏
覽
雍正六年三月初二日浙江總督管巡撫事(臣)李
衞謹
奏為奏明事竊(臣)叨荷重任夙夜黽勉不敢自寧所
有營伍武職事宜現在逐一確查分别緩急次第
料理惟是沿海地方洋面其形勢險要汛守情形
并營中甲械之虚實操練之勤惰非身經閱歴未
敢盡信意欲剋期兩月親往巡查但(臣)以一身而
兼理三衙門重務在督鹽兩處之事尚可隨路辦
理而巡撫衙門所管錢糧刑名甚繁且水陸兼程
逐日行走命盜各案難以沿途解審又目前正二
去處搶築迎水壩數座先分順其勢并倣河工加
親往勘議即順路查閱海寧仁和新開河道此數
事完後巳値農務將興又兼各項奏銷并掣鹽期
近難以遠出(臣)擬於八月中俟上游數郡早稻收
穫後輕裝由紹寧台溫及玉環山沿海岸而去從
處衢金嚴内地自錢塘江而歸一路察勘地方山
海形勢簡閱器械軍伍其巡撫印務查觀風整俗
使(臣)許容巳經回浙本任無甚要事請暫交許容
管理庶現審案件出入錢糧不致稽遲貽誤而(臣)
得以放心前往將耳聞目擊之事盡心講求有應
斟酌損益者再行請
旨以稍盡感激圖報之微願此雖在本省行走不敢擅
便理合
奏明伏候
皇上批示庶得預行料理為此謹
奏
所奏雖是然亦不可預定成見至八月間看地方事務
忙閒情景若必應巡視察勘臨期具疏題請候旨遵行
同日又
奏為恭繳
御批事竊(臣)前差齎摺把總自京捧回
御批奏摺一匣(臣)隨敬啓跪讀祗領
聖訓欽奉遵行所有
皇上恩賞浙江各官養廉銀兩一事現在照依王大臣
等議奏奉
旨事理查明各屬歴來所收耗羡多寡數目核實秉公
派定另為分晰
奏明存案至江浙交界地方積窩惡賊查拏甚多頗
有屢經犯案漏網大盜緣地連兩省每至影射作
弊如在浙供出夥賊前行江南震澤縣提拏内中
竟有姚天生姚二兩犯以替身起解為浙省押往
認識之張德隆指破而此案又經江南督(臣)范時
繹批𤼵江蘇臬司留審未得歸浙併究今庇賊首
惡舉人金士吉等巳質明有據(臣)現在另疏參革
職銜遵
旨嚴訊務在提齊江南所留案犯窮究黨羽剪除巢穴
鑽營之事參奏知州五綱昌荷蒙
特頒訓諭行今各省督撫知之仰見我
皇上整飭官方杜絶私弊提撕警覺至於再三夫地方
廣闊情偽百端誠如
聖諭豈無不肖之人招搖生事借名撞騙即(臣)初到浙
江以後彼時所屬官民尚未知(臣)之心迹有紹興
無知少年之徒馮如溥因其父係(臣)原籍徐州豐
縣典史竟敢公然投稟鑽營輒以平湖縣縣丞張
萬銓求署縣印當經立拏重處其張萬銓提到究
出被哄情由正在叙文咨革適巳患病身故又(臣)
從不識面之遠族李謙突爾來浙(臣)恐其不肖拒
絶未見發與盤纏銀二兩令其速歸安分乃伊輒
往石門縣投帖招搖指冒生員名色稱係巡撫乃
姪索借路費經石門縣密禀(臣)即嚴行該縣重責
四十板鎖押遞解回籍各在案自此以後外人亦
知(臣)不可嘗試俱巳畏懼斂跡以上事件因案内
無應參之官是以重懲𤼵落未曾具
聖諭訓誨用敢附摺陳明謹將
御批奏摺竝
賜𤼵王大臣等議覆原摺一併恭繳伏祈
睿鑒謹
奏
覽
雍正六年四月初六日浙江總督管巡撫事(臣)李
衛謹
奏為恭謝
天恩事雍正六年四月初三日(臣)前差家人自京捧回
御批奏摺併領出欽蒙
皇上賜(臣)
皇輿圖十副到杭(臣)隨出郭跪迎回署虔設香案望
闕叩頭恭謝
天恩祗領訖欽惟我
皇上德敷九有
澤被八紘大一統之車書緯東西而經南北合萬方
之玉帛和風雨而順陰陽固巳嶽峙川渟獻河清
之嘉瑞從此山深江永慶海晏之綿長矣乃
帝德淵涵俯察疆隅於八表
聖心廣運爰圖區宇於四維自畿輔以及要荒川原比
櫛溯侯甸而周藩衛繡壤交榮立分率以審遠近
之差設凖望以正會歸之極又復詳道里而分高
下覘度數而定方輿在裴秀之賦六體不能盡其
精詳即倚相之讀九邱豈足方其奥衍(臣)猥以淺
陋得被
寵榮覩此
皇輿之式廓即知
聖衷之運量無處不周仰兹
玉軸之精華愈思
睿鑒之淵深無微不到藏諸什襲永為希世之珍垂於
子孫奉作非常之寶理合具摺恭謝
天恩(臣)不勝欣忭感戴之至謹
奏
此圖乃
皇考於萬幾餘暇躬親考究經營數十年方始告成應加
意珍重者
同日又
奏為恭繳
御批遵
旨覆奏事竊(臣)於本年四月初三日欽奉
硃批發回奏摺三件跪讀
訓旨感格之道惟在至誠公私之分此實上下孚應深
賜佑今年通省春花俱十分豐熟及杭嘉湖紹等府
蠶桑頗好在此一月之間均可收齊至(臣)所奏彭
維新居官辦事一摺伏讀
硃批諭旨
聖主不得巳用人之苦衷與委曲造就人才之至意無
不開誠布公逐一指示實有使臣下感激而涕零
者况以
皇上萬幾之勞尚為天下督撫區處政務如直隸全省
事無鉅細皆勞
宸衷(臣)受
恩最深仰體實切凡有微力所能兼辦設法可以成全
之處自當竭盡心力以期恪遵
諭旨稍慰
聖懷至奉
諭旨浙藩員缺若知有可以克勝之人即行薦奏勿以
地方大吏而避嫌不舉欽此(臣)思浙省兩司事最繁
雜勝任實難其人至彭維新苦心要好亦肯盡力
任事惟其游移多疑牢不可更是以諸務堆積未
能擺脱若觀風整俗使一官於錢穀刑名固皆所
管然不過總稽大綱旁察弊竇無須事由巳定且
查錢糧回浙以後(臣)見其舉動行為似乎閱歴已
深商量公務諸事平穩較向日之褊急居心惟求
占人地步自見竒異不顧實在於吏治有益之處
竟能改革(臣)愚以為與其使彭維新調回京中操
也再如孫國璽之居心才幹實屬難得
皇上已授以汀漳道要省之任(臣)何敢岐視彼此復有
瑣瀆惟是(臣)訪問閩省舊員竝現任福建糧驛道
李玉鋐前來江浙辦銅(臣)又加詳問俱云汀漳道
雖則職任全省海防但洋面盜案諸務文則有臬
司統轄及各知府專管武則有汀漳二鎮為主該
道於專辦料理之事甚少其兩屬民俗蠻野獷悍
罪非屬己身侵那且榖石已經衆民代完離任環
繞呼號實有不捨情狀此人委屬可惜倘蒙
皇上察訪其由尚為堪用可否
特沛殊恩使之於汀漳道任内戴罪效力民心感悦
天恩必致改惡遷善設以為未便復用閩省懇祈
發浙作何酌量差遣之處候
封疆之選庶以仰報我
皇上造就人才之至意再(臣)所奏溫黃二鎮皆長於陸
路未諳水師一節奉
(面見)才幹熟悉洋務但恐其居心頗深(臣)一時未能灼
見不敢冒昧查巳陞瓊州副將高昇漢仗過人水
師亦諳性情鯁直堪僃總兵之選再杭協城守水
師副將李燦其辦事操練前摺僃晰陳明該員雖
聖主推心置腹不以愚陋見斥不以嫌疑顧忌特將本
省布政司總兵等官令(臣)酌舉所知(臣)感戴激切
用敢以微末臆見密封直陳於
君父之前是否可採一經
聖明鑒照自有大中至正之
乾斷非(臣)淺識所敢妄議也理合遵
旨覆
奏竝將奉到
御批奏摺一併恭繳伏乞
睿照施行謹
奏
覽
同日又
奏為奏明事竊(臣)齎摺家人自京回杭聞(臣)前次所
題僃陳鹽政條議部内議覆會題稍遲字句未合致
蒙
皇上查詢主事張復回
奏含糊欽奉
嚴旨革職通飭各司官員(臣)雖未見部行不知詳細原
委但以微(臣)之故致於上費
天心煩勞
聖慮(臣)撫躬跼蹐無地自容查張復係雲南人(臣)從前
在滇遍歴鹽井查勘地方情形之際偶因天晚無
處安歇於山僻中撘蓋松毛棚屋暫行住宿在張
復門前伊來出迎彼時尚係拔貢生(臣)便中問知
其家貧親老少年苦讀曾贈以膏火之資後伊中
舉進京會試時缺乏盤費亦量為資助是張復於
(臣)或非出於有心惟奉
旨查詢時不據實
奏明反多支飾其罪何辭但緣(臣)一身而使部員獲
咎(臣)心何能自安是以將(臣)與張復平素認識緣
由據實聲明於
聖主之前自蒙
洪慈鑒察非(臣)所敢妄邀
天恩於格外也為此具摺密
奏(臣)不勝凛惕惶悚之至謹
奏
汝被張復瞞矣此事確係伊有意而為若非怡親王精
明不能察出實情日後汝自得知僃細處分毫無枉抑
朕尚謂過於從輕也
硃批諭旨卷一百七十四之六
欽定四庫全書
硃批諭旨卷一百七十四之七
硃批李衞奏摺
雍正六年四月二十一日浙江總督管巡撫事(臣)
李衞謹
奏爲奏明事竊(臣)荷蒙
聖恩特授浙江總督管巡撫事於上年十二月初三日
接准吏部兼銜咨文因未奉有另給總督關防之
議隨經咨部請示復荷
皇上天恩今春
頒發總督
敕諭并另給浙江總督管巡撫事關防到浙(臣)隨
題明謝
恩祗領至本年三月二十日准到吏部回咨令(臣)將巡
撫衙門
敕諭關防繳部等因(臣)即應差員齎繳因三月初二日
業經具摺陳奏擬於八月間請
准查勘沿海洋面通省營伍及新開玉環山等處地方
情形將巡撫印務暫交觀風整俗使(臣)許容辦理
此摺未奉
批回不敢據行呈繳今(臣)前摺巳蒙
御批所奏雖是然亦不可預定成見至八月間須看地
方事務忙閒情景若必應巡視察勘臨期具疏題請
候旨遵行欽此(臣)查浙江去京遥遠本章往返等候
部覆最快亦須四五十日(臣)於七月初旬即當具
題請
旨瞬息即屆但浙江巡撫衙門事務甚繁(臣)出巡往返
計將兩月若非有專員暫理則恐致有堆積遲誤
而本章文移又必須印信爲憑所有巡撫衙門
致有岐誤但巳准部示(臣)不敢不行奏
聞致滋遲延違部之愆除另行咨部展限外理合具摺
陳明伏祈
聖鑒謹
奏
朕兹欲命許容往福建審理范廷謀之案至時汝另行
酌量一人奏請可也
同日又
奏爲請
旨事竊照杭城素多火災其中因民居稠密不自謹愼
而起者固多然竟有兇惡棍徒暗中糾黨於市㕓
熱鬧家多饒裕之處潛行放火沿燒乘伊倉惶搬
移之際混入刦掠沿路打奪名爲搶火此外如嘉
湖紹三府桐鄉縣乍浦等處亦有此風先經(臣)飭
行各地方文武派撥官弁兵役遍處巡查令其於
月黑風大之夜更加嚴緊預爲埋伏擒拏並分晰
出示曉諭敢仍前放火人犯獲住即行處死斷不
寬假近皆斂跡而失火之事亦爲減少今據桐鄉
縣汛把總報稱該縣東門地方上年三月二十二
日火焚一百餘家今年三月二十日空屋失火沿
燒二間把總遵照前行預在城頭窺探果然次夜
又有無人住居草棚緊靠李維鈞家入官封閉房
屋忽然火起飛往救滅隨即四處搜查於魚行店
外空櫃内拏獲朱二寳一名身邊搜出燈籠火煤
紙等物交縣審訊據供同夥張永祥蔣二張永昌
因無錢用度商量放火欲圖搶奪等情(臣)隨嚴飭
該縣將供出三犯拏獲到官自認不諱惟前後所
供放火情形稍有未符(臣)思立斬之罪莫嚴於強
盜然盜刦止於一家尚不至禍延鄰戶若放火兇
徒所害人戶不可限量而房屋家資頃刻化爲灰
題爲時遲緩不足儆戒兇頑今朱二寳等雖本日現
獲放大之草棚即經救滅如從前兩次俱係該犯
等所爲實屬罪不容誅現行司府逐細確審若果
題完結是否可行伏候
聖明批示欽遵又松江府婁縣女梟沈氏膽力過人武
藝高強歴來糾衆販賣大□私鹽列械連檣羽黨
數百各船排列於前沈氏押送於後如保標相似
若遇巡船盤詰無不打敗受傷拒捕毆官通盜誣
命之事不一而足巳於上年七月十五日據松江
府同知金文宗百計偵探始得擒獲(臣)於條陳鹽
務本内不便盡言止列大槩而其兇横惡蹟巳於
摺内陳明幸蒙
聖明於江蘇撫(臣)陳時夏奏中
批示令將該犯解浙審理(臣)巳審訊明確事事皆真似
此梟婦斷難容其漏網但本内若不盡陳其惡則
罪不至死若將其毆官拒捕情狀臚列載入則從
抑或仍行解回江南聽江蘇撫臣再爲審結(臣)未
敢擅便相應一併請
旨欽遵以上二案(臣)非敢過刻以輕人命實因兇徒積
惡爲害甚鉅冒昧瀆陳伏候
睿鑒謹
奏
覽爾所辦命案尚恐涉於姑息何至有過刻之事
同日又
奏爲恭繳
御批事竊(臣)差進摺千總自京齎捧
皇上發回奏摺一匣到杭(臣)隨叩頭啟匣伏讀
御批因海寧縣老鹽倉草塘被潮衝損數處上厪
睿懷欽蒙
聖訓當敬盡人力精虔祈禱堅其工作合諸衆論詳慎
斟酌可保無虞欽此(臣)自前次具摺奏
聞之後隨即起程由嘉興乍浦而至海寧三月初九日
在於海塘虔誠祭禱僃具祝文宣布
皇上至仁厚澤視民如傷塘堤有關萬姓蒼生疾苦祈
求江海潮神仰體
聖心默垂庇佑(臣)披瀝丹忱再三叩禱巳畢親往各處
詳細勘視見塘外護沙雖衝刷殆盡猶幸塘裏民
田地土俱在高阜可免内灌之虞惟潮勢橫過洗
嚙早晚兩次非如黃河水性徑直可以建壩分勢
且下皆活土浮沙不能承載鉅石隨一面嚴督承
修工員上緊堅築草塘草壩以禦坍陷一面多僃
料物預防梅雨伏秋二汛搶修工程之用即於回
署後具疏
睿懷者從前海寧之南門海鹽之東門出城即是大海
恙止老鹽倉迤西離城二十餘里原係舊時漲出
地方竝非實土所以目前草塘仍有將坍未到之
處不能必其從此竟無塌陷惟有刻刻隄防隨損
隨修加鑲牢固緊防夏秋二汛以爲捍護總之事
關民生重務(臣)必不敢略有膜視致費
來字内稱黃巖鎮董一隆頂冒功加人言鑿鑿將
情由明白奏
聞兹蒙
皇上硃批此事既真當令李衞據情參奏將朕旨密諭
知之欽此知會到(臣)伏思董一隆在任之時曾蒙
諭旨下詢(臣)經查訪其本屬吳姓冒頂功加及居官不
好各緣由上年八月二十二日具摺
奏明巳蒙
皇上留中提(臣)石雲倬此奏諒巳久奉
批示因其調任赴閩至今始得知會但董一隆離任巳
久應否仍行具本
題參抑或據(臣)前摺降
旨敕部議處(臣)未敢冒昧伏候
睿鑒批示欽遵所有奉到
御批奏摺理合恭繳謹
奏
將爾前摺所奏緣由暨石雲倬開列各款一併敘入具
疏題參
同日又
奏爲叩謝
天恩瀝陳覆奏事竊臣於
皇上批回原摺匣中奉有密封
發來部(臣)黃炳等前後奏摺二件内奉
硃諭此係朕批黃炳等之奏爾看其中或有他故否可
密之若洩露一人則大不是矣欽此又奉
硃批此事爾爲何未加詳審即行具奏耶欽此(臣)跪讀
天語竝黃炳等摺内
批諭惶悚感激痛心淚零伏思人臣之事
君惟此一片血誠若如黃炳等所奏是(臣)之朋比欺隱
罪無可逭乃蒙
皇上不即遽以爲實
恩賜赦宥將(臣)與高其倬一竝從寬又荷
格外隆恩密賜示知
問以有他故否夫大賢莫如曾參至親莫如母子而投
杼之起不能不信於三告之後今以(臣)之庸愚疎
賤竟得見原於
聖明(臣)身非木石寧不刻骨銜結叩謝
天恩惟是黃炳等所奏(臣)等收闔屬節禮代毛文銓彌
補虧空二萬兩之處若不蒙
皇上賜示受誣不得而知若不蒙
皇上垂問終身無由伸訴今得披瀝肝膈僃陳實情於
聖主之前此(臣)之大幸也查雲南非但督撫節禮交貯
藩庫即藩司鹽道節禮亦皆歸併收存此事係雍
正元年冬間(臣)尚爲驛鹽道而毛文銓未陞貴州
巡撫之先彼時因値出兵通省有必不可巳之公
用而未便開銷正項者其費無出兩院司道公同
商議除臬司糧道節禮仍聽養廉外將督撫藩鹽
四衙門陋規分别核減交存藩庫以僃公務(臣)亦
在内同議是實竝非因藩庫彌補虧空而設也然
(臣)今日言之黃炳等既誣(臣)將案卷滅跡必以爲
信口抵飾不知(臣)與毛文銓交代時據伊任内除
正項外尚有所餘節規銀一千二百二十二兩存
下在庫并(臣)越陞藩司後續收前項銀兩及一應
支放出兵暨各宗公務動用細數俱有庫官經手
造報印册轉申督撫即藩司鹽道衙門亦有存案
庫册其中出入鉅細無遺且多係陸續詳明兩院
批准動給者各衙門皆有先後文稿册案確據(臣)
雖離任巳久尚有臨行時庫官造送登記總數印
册一本現在可憑夫以各屬節規爲通省軍務並
諸項公用雲南官吏萬耳萬目所難掩者豈巡撫
藩司反有不知且各衙門皆存檔案而黃炳等敢
於盡行抹煞誣(臣)將此銀代補虧空在黃炳蓄意
陷(臣)固有根由此番赴滇竭力搜尋并欲嚴刑夾
訊范溥使之扳扯波及(臣)若不肖從前稍有瑕隙
不知作何下石今幸無間可乘只將此事妄
奏宜其未及顧慮虛實而朱綱富貴不肯細查原委
反稱竝無卷宗(臣)實不能爲兩人解也且謂毛文
銓虧空二萬兩之多督撫欲爲幫助而(臣)與之相
好特出巳見將通省屬員節禮代爲補還是三人
之中(臣)罪更大又以楊名時江芑范溥情願自認
之供爲證以見其實使(臣)無可展辨但不知(臣)原
未夢想即可超擢藩司彼之有無虧空與(臣)何涉
而先期代爲周旋愚不至此若云實係相好則毛
文銓懦弱因循與(臣)性情行徑迥别焉能投合至
於楊名時江芑范溥三人恨臣之故
聖明久有洞鑒若非下水拖人則楊名時雖爲昏瞶亦
不至將通省大事竟爾遺忘甘心自認如此之甚
也今(臣)所存印册潦草繁瑣不敢上瀆
聖聰但係實在憑據冒昧附摺竝將(臣)司道兩任交代
案内除巳經
題報公用存剰贏餘銀十二萬餘兩外又有臨行詳
請轉
奏之項底稿鈔錄一併另匣封
進懇求
天恩發與黃炳朱綱等追出各衙門所存憑據逐一查
對(臣)若有一毫虛捏願甘朋比欺隱賠補之罪庶
(臣)一生血性樸誠報
竝非兩項又册内止有於茶果銀内僃抵原任知
府張嘉穎虧空一百兩因係從前收税缺額無著
之故合併聲明則伊等結聯排陷
題奏作何名目歸款而先行動用等處緊要情節全
無絲毫查及顯有開脱情故巳於遵
旨明白回奏事疏内略陳梗槩今見黃炳等所敘供看
處處周到不遺餘力爲馮慶長輾轉苦辯且於奏
(臣)代毛文銓彌補虧空摺内又能將此案中之陳
士昂粘卷呈詞俱行砌入以誣(臣)罪不知陳士昂
於前任鹽道領鹽發賣久不繳價臣清查行追據
伊循例將薪本課額全完(臣)因其居官不堪難容
多沾餘利行令照所賣價値除脚費外盡行追出
充公此亦嫉惡過嚴之事迨(臣)進京時士昂巳經
衰頽病廢仍留在滇著追無可完解原非所虧帑
銀不曾入於交代應追掛欠册内例所當然與草
豆之案絶不相涉陳士昂老姦巨猾或見(臣)巳離
雲南捏詞混入草豆案内以飾巳之並無不清而
黃炳又巧借填入虧空摺内以証(臣)之實有其事
可見黃炳凡關(臣)之事務搜剔無所不到而獨於
馮慶長本案數端罅隙並無一字駁詰此中隱情
巳是難逃
聖鑒且既稱馮慶長詳明毛文銓令陳士昂就近變價
有批准印卷可據則當雲南兩次行文咨追之時
馮慶長何不於回文内將此情由敘明令家人陳
實赴滇面質乃僅以係陳士昂應繳之項含糊回
覆豈獨無案可指此蓋慶長因彼時士昂現在留
滇不願對質故不將家人解發而亦未便全以虚
詞抵卸情弊顯然黃炳何無察及也至稱山東之
銀十月初八日解到初九日即行收庫常德壽給
有印收豈肯代賠一半等語竊(臣)曾任司道凡解
到銀兩必向巡撫投批後呈驗發司拆閱交房内
外掛號書辦方得送稿懸牌俟示定收銀日期赴
庫交兌院司衙門兩處輾轉最速亦得三四日往
往有暫寄外庫者此各處解銀之通例别省皆然
斷無初八解到初九即收之理據此可見若云常
德壽不肯爲馮慶長代賠則黃炳所審高其倬楊
名時爲范溥各代賠七千兩之事亦不應有矣況
此銀解到時(臣)先聞有不收撥回之信及延挨日
久止收一半之論近今始聞復又全收之事後經
鄂爾泰欲撥貴州軍需楊名時又欲抵補别項正
在議論未定因奉到查審
旨意不知作何商量竟稱久巳收庫開入軍需撥用此
案情由原在趙州採買草豆若知州陳士昂可託
當日毛文銓何故不交地方官辦理反另行調委
馮慶長領銀赴趙州承辦迨後庫帑無著陳士昂
原非善類或與馮慶長先則分肥後相推諉情皆
有之而(臣)職任清查理應向承辦經手領銀之馮
慶長是問所以據呈詳請咨提對質原非偏刻今
以黃炳事事袒護之處揆之若謂馮慶長解銀即
收竝未駁回巳經於軍需撥用等事非係滇省各
官改造案卷附會斡旋則(臣)之此心終於不能允
服者也在黃炳被(臣)前疏指破數端彼曾任過山
東院司未必不將陳世倌原發咨文月日亦行改
換但馮慶長於招遠縣任内請咨起解詳文經由
各衙門批准恐一時未能盡行抽換倘得於此中
密查或者月日正情難掩否則上下衙門共相彌
縫欲求剖明其中實情終難得矣至(臣)在滇時因
馮慶長家人屢提不到故未曾審迨抵浙以後雲
南屬官因事故離任者或係浙籍人氏或由杭州
告伏祈
聖明睿照總之(臣)因公招尤巳久若非我
皇上聖明保全不能至今惟有感激圖報亦無他辭可
措謹將被誣情由瀝陳覆
奏何敢稍有洩露以負
厚恩仰求
聖慈鑒察謹
奏
覽
雍正六年五月初九日浙江總督管巡撫事(臣)李
衞謹
奏爲奏
聞事竊查浙江通省田地高窪不同歴來收成未能普
遍豐稔獨今歲雨水十分調勻春花豆麥各處大
熟此時盡巳收穫萬民歡呼現在插苗矣海寧老
鹽倉塘工(臣)遵
旨不時虔禱又於五月初一日親往致祭正値潮來之
時隨宣布
結到日另行
題報所遺員缺
皇上任使自必得人(臣)何敢妄參末議但查寧波知府
孫韶素日聲名頗好(臣)初時惟慮其尚少風力今
則大有振作辦事一切認眞竭力訓誡屬員常至
形於聲色是以官民警惕積習漸改(臣)看此人實
爲可用但年近六旬體不甚壯恐其過於勞瘁報
效不久殊覺可惜寧紹台道雖管轄三府然止須
任使其現護海關事部議准補知府江承玠操守
聖鑒再大理寺卿性桂巳經到浙公同(臣)與觀風整俗
使許容彼此商酌所有分頭清查各事務聽性桂
主稿定議另行會
題(臣)看其光景家計未必從容有餘現在所需本身
用度及出門盤費等項自不能少若此時爲之料
理僃送不但(臣)有蹈私之咎即性桂亦必不敢收
受若視其艱難置之不問亦非同在地方辦事之
在省出外可以通融濟用庶使安心料理無缺乏
之憂矣合併
奏明候
旨遵行又本年三四月間浙閩交界之平陽縣陸續來
據地方文武具報到杭一面飭令逐戶安頓不時
稽察一面飛移福建督撫諸臣查覆緣由俟秋成
之後再爲設法使之回籍不致失所恐嗣後仍有
續來者人衆食繁自當因時措置相應附摺陳明
爲此謹
奏
覽
同日又
奏爲遵
旨酌量分晰
恩賞養廉數目仰祈
睿鑒事竊照浙省恭荷
聖主格外特恩動支正項錢糧十萬兩同通省耗羨十
四萬兩令(臣)酌量分派賞給各官養廉餘存爲地
方公事之用(臣)欽承
恩命將作何分别賞給留存之處先經具摺請
旨遵行本年三月初二日欽奉
皇上發到王大臣等定議覆奏之摺(臣)隨欽遵公同酌
議除(臣)前奏巳有養廉之觀風整俗使學政織造
布按兩司糧鹽杭嘉三道并新設玉環同知亦於
題疏内聲明均毋庸再給外其將軍衙門雖巳有部
准鹽規内存留養廉銀一千兩但較之觀風使等
官定數太少應請再爲量加銀六百兩尚有將軍
隨印筆帖式四員甚屬清苦共給銀四百兩以作
每年幫補之用至督撫衙門除養贍家口本身用
度延幕辦事外尚有各項公務之需每處約得銀
一萬兩内從前總督原係兼管福建今蒙
天恩授(臣)浙江總督不爲定例應仍照兩省各半之數
止給銀五千兩緣(臣)一人兼理惟將此總督衙門
之五千兩祗領
皇上恩賞爲一切本身應辦公事之用再將從前奏明
鹽政衙門舊存養廉之四千八百兩添補從此可
以不致缺乏其議給巡撫衙門之一萬兩(臣)任内
仍留存司庫充公俟後來撫臣支給此宗爲養廉
再副都統四員從前有鹽規内留存固山大船政
同知銀五百八十兩因爲數無多四人難以分用
向議遇有公務進京盤費及婚嫁搬家等事支給
今除此項仍照舊存留陸續幫給外每員應各添
與養廉銀五百兩倘蒙
皇上於此四員内派往乍浦統轄水師滿兵者則該都
統有出洋督率之責各項費用倍繁此一員應加
給銀五百兩庶免艱難至寧台温處二道各有承
督造修戰船除應領部價津貼仍不無賠補之處
每員應各給銀三千兩至於知府同知通判州縣
等官其地方衝僻事務繁簡各有不同均宜分别
酌給所派數目不敢於摺内繁冗瑣瀆另爲統繕
清單恭請
聖鑒其司府首領教職州縣佐雜各員雖屬微末小臣
當此
皇恩普被之時似應使之均沾
雨露但此等官内地方有苦樂之分辦事有勤惰之别
若盡議賞給不勝其多逐一較量又覺瑣屑仰請
皇上天恩於此十四萬兩内扣出銀三千兩存貯司庫
俟各官之中有遠出苦差或委辦公事酌量賞與
盤費薪水有功者按輕重撥給以示鼓勵使勞者
藉以資養逸者不致濫叨皆出
聖主一視同仁之厚澤矣再查此十四萬兩數内有前
任撫臣議定提解歸補舊時無著虧空除巳完外
雍正六七兩年每年尚應提銀一萬五千三百餘
兩悉可補足此係庫帑要項不便缺少自今年起
即將(臣)巡撫衙門養廉銀所議存庫充公之一萬
兩撥補尚少五千有餘以十四萬兩之外徵出舊
欠耗羨儘數撥足倘次年追有多餘者同
皇上恩賞銀十萬兩俱存貯藩庫爲(臣)前後所奏通省
一切公事之用緣事屬初定分派之處或有多寡
未均將來難行者統俟辦理一年後再爲酌量將
陸續徵出十四萬兩外餘剰大耗略爲添補惟是
(臣)見識短淺所派事宜未能妥協仰懇
聖鑒指示遵行爲此謹
奏
分派殊屬公當妥協之至隨交怡親王等又加較量斟
酌亦俱云辦理甚是即照此施行可也
同日又
奏爲謹瀝下情仰祈
聖鑒事竊(臣)荷蒙
皇上厚恩畀以海疆重任惟願文武和衷同心協力使
兵民相安稍圖報效是以與將軍鄂密達諸事相
商無分彼此因其爲人爽利心直口快管兵嚴肅
民亦感悦竝非私交相好之故久在
聖明洞照之中近者臣往來錢塘江等處親見南岸淤
漲沙地甚廣坐落西興場内從前初設杭州駐防
時無寬展之處可以牧馬即在此沿江一帶除竈
戶刮土煎鹽外將有草者即爲牧馬之厰今日久
江邊漸次沙漲其中多半成田皆竈戶轉租與人
(臣)兼理鹽政後陸續陞課僅得一萬餘畝尚多欺
隱未報者(臣)移咨鄂密達請其委出旗員同(臣)所
派鹽運分司暨理事同知等前往清查鄂密達欣
然委官前去竝無異言及該同知等看明佔地向
(臣)面禀巳經自行首出萬畝有零其餘正屆插種
之時請俟收成後履丈(臣)即許可并令其赴將軍
衙門回明會查暫緩情由不意各員尚未開口鄂
密達盛怒相加嫚罵不巳且將臣極口痛詆一云
乍浦新設水師滿營(臣)不隨同彼之意見屢次改
稿自屬欺他一云今春江之北岸馬厰相近地方
刁民因馬匹踐壊田麥辱罵領催將糞桶潑汚衣
帽(臣)竝不處死并云蒙
恩賞給各官養廉銀兩(臣)瞞過衆人久巳奏明分定不
給伊等均沾令其告知討(臣)回信等語(臣)思
皇上特設滿營學習水師務期實在有益鄂密達同(臣)
先後親勘悉心酌議及定稿移(臣)會題見其所議
尚有未盡妥協者(臣)曾數次移商面酌婉轉開導
實係因公起見竝非有心立異也至營馬踐食田
麥刁民不向旗員有司陳告竟行聚衆肆辱(臣)素
所深惡不待鄂密達咨文先行嚴拏交杭州府會
同理事同知及旗員審明擬罪具詳(臣)將其所擬
枷責之處俱爲改重加等發落鄂密達彼時亦一
同批准案卷可查後因許容曾云此等人狠該立
時處死鄂密達遂以(臣)爲袒護於民但犯法應死
者自當明正典刑即罪大惡極不可姑容亦必請
奏定不令伊等均沾此更毋庸詳辯者也伏思省會
重地督撫將軍稍有參差滿漢屬員乘機各立門
戸則兵民即不相安關係非輕(臣)雖粗直素日不
肯多受委曲但伏念
皇上付託地方重大豈可因此小事而與之較量致傷
大體況屢蒙
安又(臣)等前疏請於乍浦添設理事同知一員查
鄂密達之子鄂善現爲將軍隨帶筆帖式(臣)見其
人尚明白稍覺有才鄂密達常言暮年止有此子
出仕恐日後家口無倚不敢自行乞
恩意欲託(臣)代奏下情或用爲捕盜同知就近學習(臣)
因有司民務非其所長未肯冒昧上
聞今此乍浦理事同知之缺正係人地相宜且隨伊父
奏
覽
雍正六年六月初八日浙江總督管巡撫事(臣)李
衞謹
奏爲恭謝
聖訓事本年五月十九日新任布政使高斌至(臣)署内
口傳
皇上密諭命(臣)體恤武職官員又傳知著(臣)於本章字
句内須加檢點(臣)欽承之下仰見
皇上天恩惟恐(臣)常蹈錯誤事事教導祗領悚惕感激
彌深伏思文武職掌原有不同久在
聖明洞照之中而武官才具性情求其鮮有偏倚更屬
難得大抵勇往直前者多近粗魯水師閩廣人員
操守間有未謹若不棄短取長無以收其實用然
外貌待之不嚴則驕縱易生恐軍務號令致有難
行之處關係匪細若内中不存寬恤則求全責僃
大小過犯必多(臣)仰遵
錄有過先爲教導不改始加懲究凡有一端可取
(臣)斷不忍輕棄必令伊等心服皆知踴躍盡職以
仰副我
守僃李光彩瑞安守僃徐景達二員人雖粗戅漢
仗俱好亦諳水師事務今李光彩因巡哨至盡山
海嶴將違禁搭蓋之藔厰循例燒燬乃檢查不細
致有藔戶焚死於内固難辭冒昧之咎然盡山花
鳥洋面遠僻波濤兇險歷來哨船所不肯實在巡
到者該員奉公獲罪情殊可憫徐景達因失察私
爲提(臣)石雲倬參革乃離任之日仍用印文具詳
捏辯妄求引
見又經督(臣)高其倬續參發審現在訊明另
題論其狂妄之處參革原不爲過但柳進忠漢仗雖
屬平常而水師船務首推熟練且有膽多謀屢次
在洋拏獲劇盜現今水師乏員此等無甚大罪之
把於緊要水師補用柳進忠降爲遊擊守僃於乍
浦營補用教習新設滿營水兵使之戴罪圖功果
手他人好竒逞異惟是愚昧之見竊謂臣子之職
當爲
皇上任勞分憂故凡有一事必將其中前後曲折緣由
形狀盡行據實聲說以冀
御覽之下情節瞭然如見免致上勞
睿慮又引
見各官進退用舍皆由
乾斷但既令(臣)等出具考語送部則人才各有短長務
將閱歷過該員表裏行徑逐一寫出不敢止以浮
泛誇奬套語塞責此實(臣)管窺之淺識也緣浙省
事務過繁若每件另加一摺不勝瑣瀆今後惟有
諭旨開示甚明(臣)因人才甚難於屬員中可以辦事而
身遘疾病者非萬不得巳未嘗輕聽其去如嘉興
最稱繁劇前縣劉德寰患毒既久難以卧理(臣)曾
於疏内聲明請假調治桐鄉縣王輅生遍身浮腫
不能步履(臣)亦
題請解任調理今劉德寰終不能愈而王輅生醫治
漸有起色若將來竟能痊愈(臣)當遵
實屬不治之證疏内未經聲明此實(臣)疎忽之處
今跪讀
諭旨仰見我
皇上覆載之仁天下臣工不以偶病見棄凡有人心者
當無不感戴奮勵以圖仰報
天恩更不獨(臣)之身受
聖訓銘勒終身而巳也至高斌齎到
皇上交發改補訓導程世楷王積簣條奏二摺
命(臣)議覆查其所奏二事(臣)從前雖曾留心講求數次
因未見實在有益故爾未行今不便以一己之見
輕於定議現在與提鎮及地方官再爲細察利弊
另容
奏覆合併聲明謹
奏
覽
同日又
奏爲奏明現掣引目漸有起色懇
恩早發場員事竊查兩浙鹽法歷來僅能掣銷本年春
夏引目其秋冬二季必至次年方能補銷此成例
也(臣)竭力設法整頓漸次提趲上前查年額應銷
除票引外共正引七十一萬餘道以一年兩掣分
半計之每次止該三十五萬五千餘引目今正際
掣鹽之期土滷旺産商等捆配鹽斤出場者甚多
雖現在尚未完竣而巳經報運並續即趕掣者約
有四十六七萬上下連上年冬掣合算巳多至三
十餘萬引其中溢出正課再加鹽院筆帖式陋規
歸公等項約算巳經多銀幾及二十萬之數逐歲
提趲半年不但可以現出本年之引毋容壓下兩
季將來冬月再能多掣竟可透至雍正七年引目
惟是上年十月内(臣)於謹陳鹽政錮弊等事疏内
附有懇請
天恩揀發候補同知等項人員管理場務一條因此疏
係各部會議之事彼此會稿有需時日本年四月
具呈者少以致部臣不能早辦抑或人數未足因
此躭擱請乞陸續先發其所缺者可否照河工例
題請調浙委用庶辦理不致乏人而引課可得充裕
矣爲此謹
奏
覽
同日又
奏爲據實密陳仰祈
聖鑒事竊(臣)接准部文奉
旨李燦陞補温州鎮總兵官冉起鳳調補處州鎮總兵
官仰見
皇上擢用大員
聖明自有衡鑒(臣)復何敢置詞惟是愚昧之見浙江温
州黃巖二鎮皆係兼轄水陸温州雖自閩至浙第
一重門戶而瑞安玉環改設水師之後該鎮海汛
止有中左二營其地方尚屬安閒衙門不爲清苦
惟黃巖三營洋面均係咽喉扼要之地而盜賊出
没偷運米穀多在該鎮轄屬口岸之内且疲敝之
區一無出息又値前鎮林達馮廷輔董一隆等歷
任廢弛整頓甚艱較之温州實有難易苦樂之别
在人情自必喜就温州臣竊以爲李燦既蒙
皇上特恩超拔自當令其於難處出力圖報
國家此心方安況冉起鳳雖非閩廣出身而曾經任
過江南崇明等處水師船工亦頗諳曉於温州諒
能勝任其方文登小心謹慎汛防勤密原係陸路
好官今夏出洋哨巡在船頭暈終覺勉強可否以
李燦調補黃巖冉起鳳調補温州方文登調補處
州一轉移間而三鎮水陸難易似爲各得其宜於
海疆營伍實有裨益此臣受
恩深重稍有一得之見不敢不據實密陳可否皆出
睿斷(臣)不勝悚惕之至謹
奏
此奏嘉悦覽之巳有旨矣
同日又
奏爲彙奏沿海地方應行要務仰祈
睿鑒事竊(臣)身任重寄凡有關於民生利害者理宜隨
時察訪次第舉行查寧波府鄞縣之大嵩十一十
二十三都圖民田數萬餘畝離海十里有零僅止
嵩港一條日久淤淺内少支河以蓄淡水外無塘
堤以禦鹹潮故雨少即憂旱乾潮大又防浸灌十
載之中多半歉收上年偏災亦罹其患經(臣)飭委
地方官查勘若於大嵩港口建築石壩使潮水不
致内灌將嵩港淤河開濬深通自大碶頭至茶園
止分浚支河於通海之橫山頭等處建石閘六座
築土塘一條則蓄洩有資旱澇無患不但内地各
都民田變荒瘠爲膏腴而沿海十餘里塗田工竣
之後初年皆可種植棉花二三年内盡可栽插禾
稻一勞永逸實爲萬世之利又鎮海縣之靈巖太
邱二鄉俱係内地平坦之田方廣約數十餘里中
間向有大閘爲上半鄉救旱宣洩之計閘下有浦
通流入海今亦圮廢以致兩岸荒蕩萬餘畝棄置
不耕即内地各田亦有水旱之虞若於浦口築塘
内河修閘再相地形分建碶壩則兩鄉田畝歲得
豐收荒蕩萬餘俱可成熟此二處實皆大有益於
地方緣工費各需鉅萬無有出處是以逡巡難行
(臣)思此等有利於
國計民生之事自當設法興舉今查有上年四川買
回米石平糶價銀除歸還原款外尚餘銀一萬七
千餘兩經(臣)咨部存庫留充公用又(臣)前次
奏明鹽務内折編溢出銀二萬一千餘兩原留以抵
修寧波府城等項公事之用今城工估計不及萬
金費尚有餘相應請
旨於此二項内撥用一款成此美舉工完核實
題銷實於海疆有裨再定海縣初名舟山遷棄開復
其中曠土閒田甚多與新開之玉環山相等從前
報墾各戶不無隱占今雖陸續首出尚恐未盡亦
應於秋收後委員協同地方官查丈清理至於沿
海偷運私米臣久巳嚴行禁飭今逐細訪察尚有
應須變通防範者如台州之黃巖太平二縣素稱
産米之鄉私運姦徒多於此地購買前朝因黃巖
地方廣闊故割其鄉都分設臨海太平二縣彼時
地界犬牙相錯遂將黃巖縣東門十里之外由蛟
龍港至家子栅浦海門一帶地方皆歸臨海管轄
而實則自海門離黃巖陸路止四十里海道止六
十里其離臨海則有一百二三十里不等目前私
運姦民多於此處出没在黃巖雖近而非該管之
地文武不無推諉即有拏獲亦必遠解臨海往返
需時在臨海雖屬管轄而鞭長不及稽察難周(臣)
現飭台州府協會同察勘確議擬將臨黃二縣所
轄遠近不均之處酌量具
題改定使界址聯絡責成得專不第偷運之弊可除
而士民完糧聽訟亦無舍近就遠之艱再海門原
係衞所從前駐劄總兵控扼海口後始移鎮黃巖
此地與台協前所兩岸對峙中隔椒江寬廣十里
自黃巖至台郡必由此江横渡府城食米向仰給
於黃太二縣若禁其載米渡江則郡民有艱食之
苦然由江入海片帆如飛以十里江面之寬又係
急流捷徑瞭望稍有不及即被逾越出口今雖兩
岸設立照票兼用營汛戳記挨號稽查而小艇扁
舟紛紜雜沓終覺難絶因皆係陸汛竝無水師營
船常川巡察是以錮弊難除(臣)擬於此處兩岸皆
添設水師船隻令其往來巡拏庶爲周密以上各
條(臣)雖早爲籌畫原欲俟八月間巡查海汛時親
身再加查勘舉行今巡期未可預必不便因循稽
誤爲此一面附摺
奏明請
旨一面次第盡心辦理如有應行會同大理寺卿(臣)性
桂酌議者自當彼此會商畫一以期仰副
皇上慎重海疆之至意謹
奏
所奏各條均關地方要務籌畫甚善其再加確勘妥計
具疏題請
同日又
奏爲恭謝
天恩呈繳
御批事本年五月二十四日(臣)齎摺千總自京捧到
皇上發回原奏摺匣并蒙
御賜(臣)香袋一盒(臣)隨出郭跪迎至署虔設香案望
闕叩頭謝
恩祗領供奉訖(臣)前擬八月間巡勘沿海地方營汛因
身受三處衙門重寄較别省督撫分辦責任實更
繁鉅故懇暫留巡撫
敕印請
旨交與許容署理今荷
御批指示周詳(臣)隨遵例具
題委官齎繳在案但今許容巳經奉
旨差往福建審事(臣)復欽承
特命查議江南海塘事宜現在另疏
題明必親往勘視事竣方能回浙又須會同
欽差大理寺卿(臣)性桂清查各屬虧空倉庫承追民欠
諸件且藩臬兩司俱係新到委署乏員所有勘查
海汛一事俯容(臣)至期再爲酌量事勢如可前往
旨遵行至海寧老鹽倉一帶塘脚俱起有新沙雖尚未
堅實漸次闊厚目前霉汛巳經保過坍塌無多隨
即加築現今伏秋緊要之時惟有仰遵
聖訓竭誠敬以格
天心勤修築以盡人事務期無厪
睿懷再四川買米人員巳經運回到浙共買川斛米二
萬石有零雖川江被岸上失火沿燒損失尚無大
減餘銀帶回在江西順路買回六千餘石此番原
有鹽商捐買積儲銀三萬兩附去今即將此米儘
歸義倉收貯其三萬兩以外動支庫内公項價脚
各商儘數撥還歸款目前浙屬米價頗平杭嘉湖
三府禾苖遍插田水無缺惟寧台有數處微覺亢
旱(臣)現在督率屬員虔誠祈禱倘得及時沛雨通
司未完册籍堆積甚多高斌雖竭力趕辦豈能於
御批奏摺理合恭繳謹
奏
覽
雍正六年六月十三日浙江總督管巡撫事(臣)李
衞謹
奏爲甘雨及時上慰
聖懷事竊照浙省自五月以前雨水調勻麥豆菜子比
歴年收穫每畝多加三分之一各處早禾又皆茂
盛百姓歡呼異常五月中旬以來連晴二十餘日
晚禾栽插之後雖河内有水可車微覺亢旱寧台
高田較甚前經(臣)附摺奏
聞一面飛行各府不時查報如有雨澤缺少地方即令
會同文武虔誠祈禱一面在省迎請大士并於
龍神廟等處設壇六月初六日起(臣)率同屬員竭忱
叩禱初七日即得霖雨一陣尚未下透自初八至
十一連日均有大雨杭嘉湖嚴紹五府俱報獲甘
雨多已霑足惟寧台温處金衢等府路遥尚未禀
到但此數日濃雲密佈看來雨勢甚覺廣遠自必
仰邀
皇上福庇一體普徧將來秋霖時沛則浙江通省早晚
二禾可必又得豐收萬民更享盈寧之福矣仰惟
聖主痌瘝念切知必上厪
宸衷合將巳得時雨情形星馳奏
聞謹
奏
覽奏杭嘉等府霑足情形朕懷深慰江浙地方四季惟
慮雨水過多耳至於憂旱或於春月偶然一遇似此夏
雨欠缺之年甚稀朕意究當爲將來霖潦留心預防爲
是
同日又
奏爲奏
聞拏獲惡賊事本年五月間據杭捕同知帶理錢塘縣
知縣秦炌會同陞任杭協副將李燦差捕巡獲面
生可疑之犯王惠卿楊茂蘭龔子瑞三名并小船
一隻到官審訊初則信口支吾後則認爲小竊該
縣觀其形狀不似偷兒隔别窮詰始據供出尚有
爲首之張寳生并同夥蔣德彩曹老四鄧元等專
在錢塘江至衢州一帶水面上下往來撑駕船隻
各犯分扮船戶客商隨身假帶被囊行李先坐在
内沿路騙載孤身客人撘船於僻靜處止用一尺
二寸長之繩索兩頭拴有小木檔子將人勒死屍
首綑縛巨石沉於江内深處取其財物烹分自康
熙四十年至今被害不計其數當據密禀隨即飛
行各原籍拏獲首犯張寳生搜出帶血繩索一根
又獲夥犯蔣德彩起出贓衣等物竝解到案逐一
細審各犯爲惡既久謀命又多自亦不能記憶清
楚所據參互供出者如雍正二年三月在富陽落
山頭謀死徽州寄信客人得銀三百二十兩五年
正月在富陽裏山謀死種棉花客人得銀二兩四
錢四月内在西安樟樹潭謀死江西販麻客人得
銀三十兩雨傘一柄上刻陳君彩姓名七月内在
建德七里瀧謀死杭州客人得銀六十餘兩九月
内在建德石壁潭謀死木匠一人得銀二兩三錢
十月内在富陽裏山謀死蘭谿客人并小孩子一
箇得衣服三十餘件同斃二命又於雍正元年三
月因王惠卿船上水手汪公亮知風恐其泄漏將
伊謀死以上供出各案隔别問其贓數情形彼此
相同尚有遠年失記未能供出者不知凡幾似此
極惡窮兇雖寸磔不足蔽辜今夥犯曹老四又巳
拏到止有鄧元一名現在分路勒緝務獲并通查
沿江各縣從前有無浮屍申報未結之處審明具
題請
行附摺奏
聞一面嚴行究追務盡根株以除積害謹
奏
如斯遠年舊案悉能發摘殊屬可嘉之至詳覽各件率
係孤身旅客中途被謀屍朽荒江含冤莫訴今兇徒就
獲死者有知怨氣伸矣能辦集此等事件方爲積隂功
造福業可望慶遺子孫較之賣法徇情背公市德而自
以爲善政者豈堪同日而語各省封疆大吏咸肯若是
實心任事一一整理何慮盜之不息而民有不安耶聞
秦炌原係超卓之員巳降旨加恩矣向來下江地方盜
風甚熾今命卿兼併節制其勉爲之以副朕意
硃批諭旨卷一百七十四之七
欽定四庫全書
硃批諭旨卷一百七十四之八
硃批李衞奏摺
雍正六年七月初六日浙江總督管巡撫事(臣)李
衞謹
奏爲奏
聞事竊照今歲年景自六月初旬以來連沛甘霖(臣)因
查勘江南塘工經由浙省之杭嘉湖江南之蘇松
等屬縣皆地勢窪下之區多種晚稻目擊田間溝
澮充盈禾苖青葱茂盛農夫無不欣欣得意嗣後
若再獲時雨則數郡皆享大有之慶矣其金衢嚴
紹四府山地少而水田多陸續皆報得雨秋季情
形大槩高阜雖次低處甚好惟寧台温處等屬地
勢居高者多每年山地收成原與窪處不同今年
得雨略遲山田分數不無稍減此時尚未能定然
春收豐熟加倍於往年不致有艱難困苦之虞(臣)
恐寧波兵民繁多米價或貴巳將鹽務買回川米
雇募商艘并調定海鎮兵船押護由海道撥運一
萬石前往接濟平糶此時諒巳可到容(臣)回署之
後再加細查各處地方情形另行奏
聞再(臣)訪聞得江南之句容縣秣陵關地方有積賊奚
桂卿别號滋泥大王夥黨亦多雖未必即是去年
九月間在烏鎮傷損十餘命之人然既有此說不
可不信若行文江南恐有未確故(臣)將此所查情
由帶字蘇州欲面交督撫適陳時夏巳聞改調之
信范時繹不曾來蘇會商海塘事宜即付張坦麟
託其再加核實就近查拏隨後聞得巳被兩江督
臣獲住發營員密訊所供不知其詳止有浙屬嘉
善縣住居水手二名從前曾經雇與伊等駕船據
臬司董永芠來文巳經該縣拏解去訖聽候督臣
審明奏
聞外理合附摺
奏明謹
奏
滋泥黃魚二盜犯頃據江督范時繹奏稱業經緝獲移
交浙省矣朕諸凡所聞料不至有差謬
同日又
奏爲遵
旨議覆事竊(臣)前將奉
命交發改補訓導王積簣程世楷履歴條奏摺二件(臣)
雖素曾留心及此未敢冒昧遽覆現在諮訪各地
方官及提鎮諸臣定議覆
旨緣由附摺
奏明今王積簣所陳請禁湖州典舖當米一事據杭
嘉湖道暨該府等覆稱嘉湖二府屬縣每年新穀
登場凡有田之家以及佃戶小民一時若有緩急
皆將所收之米隨其多寡當銀用度次年蠶麥成
熟新稻未收之前贖回以濟口食較之現買米價
平賤人以爲便即有經營之輩買米當銀復買亦
皆於次年就地糶賣商獲微利民得資食竝無害
於地方若禁止不當勢必將現米賤糶次年一遇
米貴竝無積蓄可以救濟等語(臣)查米穀少則價
貴多則自平故籌畫民食惟以積蓄爲先無如小
民需用急廹或房屋窄狹欲求盡存倉廪勢有不
能惟當米一節勝似賤賣如現價一兩可當銀六
七錢每兩取利不過一分以至一分五釐而止次
年即遇價貴猶可取回賤米充食即有不能贖回
者向例不論月日早晚皆以次年白露節後爲滿
仍在本地糶賣所以米石猶得存留在境若行禁
止必然隨時糶散悉歸外販一遇米缺即時騰貴
關係匪輕況當米非囤戶貴賤皆由自主若米價
稍昂原主即欲贖回者更多實屬利民而非病民
王積簣所奏其言似是而非應毋庸置議以安人
情者也至程世楷請照温州玉環山之例將定標
左營移駐大衢山招民開墾一事據該提鎮竝寧
波府等覆稱大衢山孤峙海面與玉環山逼近内
岸者不同從來外國與各省洋船經過此山從不
收泊至每年漁期雖有船隻聚集亦不專在此山
且皆有關牌縣照爲憑巡員實力稽察不難防杜
漁信一畢各船盡回内地亦無藉官兵之彈壓若
將定標分駐一營不但築土堡建營房經費不貲
且孤立大洋兩處單弱可慮虚設官兵有損無益
昔年定海總兵藍理曾於此地開墾遂爲海盜鄭
盡心陳尚義等藏垢納汚之窟凡費幾許兵力而
後驅逐淨盡似不宜再有此議等語(臣)細閱提鎮
諸臣所論與(臣)意見相同程世楷此奏亦毋庸再
議總之近地可以墾闢利民之所(臣)自當隨處留
心察訪陸續舉行斷不敢因循忽略所有兩摺條
奏事宜理合據實查明具覆竝將奉
發原摺二件恭繳伏祈
聖鑒再(臣)接准吏部咨文奉
旨王以曜亦命往浙試用伊條奏浙省事件原摺爾部
封發總督李衞如有可行之處著李衞酌量採擇欽
此并封發原摺到(臣)查該員所奏六條其中如歴
年欠冊必須順莊滾查舊欠新徵務令親納投櫃
與民間買賣産業過割宜清辦理滾催人員董勸
宜力等四條臣上年巳曾在浙試行於十二月十
二日以請行順莊等事具疏分晰
題明又所奏州縣因漕米民欠那移墊補一條(臣)亦
於本年四月初一日以遵
旨請派人員等事疏内陳明荷蒙
俞旨允准現在分派各官逐府清查各在案至於州縣
交盤該管知府督催捏飾扶同定有分賠之例最
爲嚴密毋庸别行委員監催紛更成例也除王以
曜部發原摺另行咨部呈繳外相應一并覆
旨爲此謹
奏
覽所敷陳甚屬明晰允當舉凡條奏有關直省利病者
朕皆發與該督撫斟酌因念通省地方遼闊事務紛繁
一時耳目難周於中倘有可取亦足補益不逮非竟以
其言爲是必令見諸施行也當領悉此意總之朕用人
行政從不預横成見惟求合乎是而巳
雍正六年七月十八日浙江總督管巡撫事(臣)李
衞謹
奏爲續陳辦理鹽法事竊查松江府城舊時附郭華
婁二縣今又分出奉賢金山地方不爲不大更有
提督重兵駐劄宜乎私梟屏跡而從前片引不銷
皆由向日提標及附近各營無不通同濟私大船
裝載貯於兵丁屋内令其子弟家屬提攜籃筐滿
街市賣地方官不敢過問以致商人無可如何將
此數縣棄出不復行銷矣(臣)細看沿海形勢海塘
之外不産鹽土其場皆在兩頭北則偪近川沙大
營南有金山參將若加以提標汛兵肯與出力協
同兩營實心巡緝鹽徒勢難透越而無如向多貪
賄縱私習以爲常止有分管上海之提標遊擊葛
世雄守僃徐潛頗能督兵嚴巡是以上海從無官
鹽住賣者本年竟能行銷五百餘引(臣)在松江掣
驗三日不見有籃筐私鹽出售屢與提臣栢之蕃
悉心計議預僃賞賚以圖大破積習提臣亦肯身
任其事近日弁兵奉法努力連報拏獲大夥私鹽
數起查松郡原係商人不敢開店之處而雲南福
建皆有文武官弁督銷之例莫若將公項所收鹽
斤量行發交提標五營挑選誠謹千把總在於松
郡城之内外監賣除出完課將鹽本解還源源接
續則既予以責成又不無稍有餘利自必實力巡
緝(臣)仍與提臣時常留心稽查庶錮弊可除但産
鹽之四場(臣)既俟委官到日遵照辦理酌量收買
發商完課儘力督銷自然有益惟所慮者崇明一
邑向係海外包額之區煎出鹽斤止爲本地民食
例禁不許透越别縣後因産鹽日多梟徒勾通鎮
兵縣役任意廣煎不但來往領餉運米船隻順便
裝載亦且渡海各船夾帶進内殆無虚日文武各
衙門向來皆有陋規屢次行文從不攔阻昨見(臣)
在松江恐被差員内港截拏始據該署縣祖秉震
報獲一起近日鎮標左竒兩營盤鹽甚屬上緊但
恐不能久遠如是此地若不派官協巡稽查堵禦
則蘇松常鎮等屬雖收餘鹽發商仍被崇明廣産
私煎攘奪引目仍舊難銷(臣)愚昧之見將現在
命發管場各員内挑選明白強健者一人再派千把總
一員專在崇明要口駐劄竝可往來稽查竈地其
鹽應禁者嚴禁應收者酌收令其轉運發商辦課
其私販小則移知營縣協緝大梟就近禀報總兵
嚴拏解交蘇松道審究分别治罪剪除窩頓毋許
流入内地實於江省鹽政大有裨益矣至浙之寧
處二府尚有官鹽一半温台壅引久不行銷此非
專係私販衆多之故實緣梟棍強横動成命案各
商但有本錢者俱不肯往彼處貿易現在止有小
販數人每家不過二三百金大處不能行運始向
此等地方賖欠竈鹽拉扯零賣搜索微利(臣)前疏
業將四府場員亦在更換准行之内但收買鹽斤
彼時若一齊竝舉誠恐遥遠難以照應未敢率請
今民頗知法按時度量(臣)尚可承辦亦當一體動
項廣收發給官商分頭運銷於産鹽多處添造厫
座出入要路堵防隘口不過多費精神皆可設法
料理一有成效增課何止加倍以上事宜臣恐具
題遲緩等候部示往返需時有誤秋冬乘時辦理用
敢瑣瀆
天聽倘或可採伏乞
聖鑒批示欽遵抑或原摺
發議懇賜知照到日即當舉行爲此謹
奏
該部議行
同日又
奏爲奏明戰船中途遇風駕回修換桅木緣由事竊
照浙省承造旅順營戰船五隻業巳督辦完竣委
令將弁官兵押護於五月二十四日開駕起行經
(臣)
題報在案不意六月初三日駛至黃標汛地螭洋險
處忽遇颶風波浪洶湧船隻顚簸將一號三號大
桅損傷箏眼數處官兵竭力駕護幸得保全隨風
飄泊初六日始得收入定海港内(臣)據押運參將
顧元亮并定海總兵官林君陞飛報前情隨差員
星馳往彼督令該鎮將知府設法修換及早開駕
毋誤風期去後又據顧元亮報稱前船在於定海
將桅木損傷之處多加鐵箍修整完固於初九日
自定海開行十一日在普陀開至鳥鴣山大洋又
遭疾雷巨颶風狂浪大不但新箍之桅閃裂其四
號五號兩船大桅亦被風損&KR0838;命收入寧波再爲
設法製換等因(臣)即分頭差人往督温寧二厰各
道府選購桅木換監并調林君陞赴寧親加勘驗
復與提臣酌議間今據陳天培林君陞合詞覆稱
本省各標戰船向來俱用幫桅以數木合成加用
鐵箍是以其力堅勁可抵風浪今旅順船奉部定
式俱用獨木爲桅又兼長至八丈及七丈七八尺
購買既極艱難大者削去外皮止剩中心小者一
木之力未免稍軟今寧厰遍覓竝無此等獨木大
桅雖據温處道王斂福於七月初一日趕運獨桅
一根幫料七件細驗桅木堅實但係舊料且獨桅
係奉部定未便違背擅用幫桅勢必飛往閩省再
購獨桅換竪現在巳過立秋西風漸勁往北洋面
難以行駛戰船關係重大自應
題明駕回温厰購換於來春南風期内開駕方屬萬
全等語查此案戰船中途兩次遇颶幸託
皇上福庇五船無恙官兵平安今遵照部式不敢擅用
幫桅現巳委員星飛赴閩購覓獨木另行製換但
今歲七月初二日立秋甚早目前西風盛發自浙
往北必由江南五條沙險洋經過更難放心(臣)何
敢不酌量天時妄行開送致有疎虞除飭參將顧
元亮將船駕回温州上緊購辦於來年四月順風
駕送并現在另疏具
題外合將緣由先行
奏明謹
奏
知道了今歲不使開行極是戰船之設原僃抵敵風浪
獨桅既難得堅勁如式何妨聲明緣由換用幫桅今乃
以軟小之材應辦一時而令官兵乘危冒險大不是矣
幸而無恙不然其害曷可勝言承辦各員當嚴參以爲
不敬事者戒
同日又
奏爲請
旨事竊查浙省有衞守僃八員專管徵解屯餉事務因
向來衞田皆屬軍民雜佃每有爭訟界址糧務係
守僃衙門清理名爲武職而實有管辦錢糧詞訟
之責其中台州一衞田畝分坐臨海黃巖太平天
台四縣零星窵遠地僻人蠻近又裁去所千二員
歸併該衞事務更繁存留項下歷年積逋八千餘
兩册籍混淆完欠不清(臣)因此處第一難治非幹
員不能清查特委温州衞守僃饒建侯前往會同
地方官分縣催追稍有頭緒尚未完結本年二月
内新任台州衞守僃楊上衡到浙初見(臣)時即行
面禀伊原是行伍出身得中進士但習騎射不諳
簿書呈請具
題改用(臣)以該員乃奉
旨補授不便遽行請改仍令赴任試習今巳數月又據
詳稱職任不勝實恐貽誤臣查楊上衡漢仗去得
爲人勇往向前宜於營伍堪僃差遣而料理錢糧
非其所能可否俟有緊要營僃缺出容(臣)
題明改補其所遺之缺查温州衞守僃饒建侯辦事
勤敏人稍有才上次軍政曾列附薦即以該員調
補令其加意整頓更覺有益其餘浙省各衞所管
屯糧不多再除湖州一所疲玩外他處舊欠俱少
皆屬事簡易治者如杭州右衞守僃尹君慶漢仗
亦好弓馬雖屬平常辦事出力(臣)委令巡查地方
甚是勤謹又紹興衞新任守僃高志唐看其人材
漢仗頗屬去得以上二員若不令其於營伍歷練
恐久之漸至怠弛殊覺可惜應否一併於中等營
缺酌量
題補改用以加造就倘蒙
俞允温州杭州紹興三衞守僃員缺查有奉
發效力新科武進士羅佳雄丁大業易焜俱係武生初
進人皆文弱於營務全然不知一時難期練習若
以衞僃近似文官之缺署理試用一年如果稱職
再請實授否則咨部挨班候選則人地各得相宜
矣是否可行伏祈
聖明批示欽遵又此外尚有杭州前衛守僃趙廷文海
寧衛守僃吳輝祖皆辦事克勤人亦明白因其人
尚屬謹愼細心於衞務相當再看後效另爲請
旨謹
奏
調改甚屬合宜具疏題請
同日又
奏爲僃陳實情懇祈
聖鑒事竊有原任福建撫(臣)常賚審理千總劉任一案
斷罪舛錯荷蒙
聖明察出指示
命將同知曹秉仁解任同劉任調京
面加詢問仰見
皇上睿照無遺務使文武均平事歸至當大小臣工莫
不欽服此事原由浙江而起其中實情有不敢不
僃陳於
聖主之前者查雍正四年奉文撥運福建抵米之穀二
十萬石因巳經借給閩省倉穀七萬又代爲分頭
購買先行轉送之故是以九卿原議令閩省差員
來浙領運(臣)見爲時巳屆誠恐遲誤風期是以無
分彼此一面具
奏一面飭委嘉興同知曹秉仁在於乍浦齎價雇船
分爲兩起代運赴閩除各海口外上年正月乍浦
第一次開行巳用船四十八隻二月間第二次之
穀業巳運到乍浦等候又須用船六十八隻一時
不足正在雇覓甚艱之際忽有福建千總劉任到
乍竝無公文執照口稱奉
旨押運江南米石特來乍浦封船亦無價銀挈帶交給
又不赴(臣)衙門禀知以致船商驚慌有曾惠泉等
在於護海關江承玠同知曹秉仁等衙門具呈各
據轉報請示前來臣查劉任止係奉委押運其僃
辦船隻乃該地方官事也江蘇撫(臣)陳時夏竝未
移咨到(臣)欲於乍浦雇船且未行文該同知令其
代爲預僃劉任來浙實爲輕率緣事係因公不過
武官粗魯冒戅之故(臣)隨於各詳内婉辭批云江
浙運米同屬公事但浙省運穀二十萬石較江南
數多三倍現在杭嘉湖續運之穀乍口尚是缺船
不得不酌量緩急仰候移咨江省督撫二院在於
上海覓船搬運仍諭知劉弁回江可也等語一面
於二月十八日僃咨江南去後乃下江督撫竝未
回文有來浙要船之事而福建押運遊擊李燕在
上海接到(臣)之批示亦無隻字回(臣)又未見石斗
米穀來到反於二月二十六日移文同知曹秉仁
令其查明乍浦共封若干船隻移覆以便乘風斛
解且稱何物船戶曾惠泉等具禀運閩穀石現在
缺船上海何有餘船何獨異視江南米石等語(臣)
因其文内明有封船字樣且將(臣)批詞指駁言語
狂妄故於三月初二日移咨福建督臣高其倬煩
請轉行申飭原無别意續經高其倬將千總劉任
題參奉
旨飭審上年十月内常賚據劉任呈詞移(臣)内稱浙撫
有尺霧之遮移咨督院
題參等語(臣)雖不才忝任封疆隔省員弁即非管轄
的屬然
敕内開載設遇有事尚將調遣策應今劉任以千總末
弁竟將(臣)指斥無忌常賚亦即據以移查其如
國家體統名分何乃常賚緣(臣)回咨有得罪於彼之
處故意不將劉任止係奉差江南便道押運竝無
文照私赴乍浦索船及公然抗(臣)情節於看語内
聲明反稱隔省同知爲其上司任意混擬欲冀
皇上歸咎於(臣)乃蒙
聖明洞照係彼之大錯指責示罰今曹秉仁業巳解任
進京將來
廷訊之下
皇上自有照鑒(臣)若不將此案實情陳明於(臣)素日未
敢一事隱匿之心有所不安是以冒昧具
奏前項根由至於苛索二字(臣)因劉任在乍浦苛求
索船故於高其倬咨内說及並非曹秉仁等所詳
原文具在(臣)不敢代爲飾辯合併聲明伏乞
睿鑒施行謹
奏
應具奏者朕僃悉原委自然處置得宜也
同日又
奏爲奏
聞事竊(臣)猥以庸才謬叨重寄惟思上有以仰報
聖主下不至貽辱祖宗伏見我
皇上矜全大臣曲加體恤直如家人父子格外優容爲
臣下者若不教誡子弟循謹守法以致有辜
德意於心何安(臣)籍隸徐州族繁丁衆賢愚不等豐碭
各鄉散處頗多今春因有堂弟李懷瑾李信枝皆
少年喪父鮮有管束任意放縱不循理法(臣)訓之
不改招之不來誠恐久益驕横有害地方無可如
何於四月間行文淮徐道煩其轉飭本縣將二人
拏解赴浙以家法懲治圈禁在署俟其改悔始放
竝咨明江蘇巡撫衙門在案此(臣)借以警戒保全
族人之苦情而衆皆不諒反生怨尤即(臣)親房尊
輩亦復附和言(臣)爲巳不復顧人交口騰謗甚有
欲改姓氏以爲加罪之地者不思(臣)本支相承原
係大宗嫡長平素家居族内諸事例得主之況今
身荷封疆執持綱紀雖仇怨滿前皆非(臣)所顧惜
此後如有大干不法仍然怙惡不悛(臣)若得知即
尊行尚當參
聖明自有洞照非敢故爲多事洗白自身也爲此謹
奏
洗白自身即反巳之謂果肯洗白自身乃係省事之舉
何云多事但審辨公私最爲不易倘向日於鄰里鄉黨
間先存曲嫌小憾則又當一論朕每言公中私私中公
樞機正在於此其中原委既不確知難以批諭是非當
否也
雍正六年八月初八日浙江總督管巡撫事(臣)李
衞謹
奏爲奏
聞事竊查海外諸國與浙江最近者莫如日本(臣)每留
心察訪初時風聞彼國有招致内地之人教習弓
箭不甚守分因尚未得確實不敢冒昧瑣
奏近於各處出洋商船時常設法密探信息有蘇州
余姓洋客露出口聲言倭王原係中國人苗裔歷
世相傳若土著爲之則該王不能享祚倭民皆有
天災其臣下雖極強盛猶奉以虚名故本處從無
爭奪之事而號令征伐一秉於將軍不由國王主
持反受節制由來巳久因此伊國將軍肯出重聘
倩内地之人教演弓箭籐牌偷買盔甲式樣初時
有福州民王應如於天文戰陣之事涉獵不精好
爲談論首受其萬金厚利排演陣法年餘即伏冥
誅復薦引一廣東長鬚年滿千總不知姓名每年
受伊數千金爲之打造戰船二百餘號習學水師
又有洋商鍾覲天沈順昌久領倭照貿易彼國信
託鍾則爲之帶去杭城武舉張燦若教習弓箭每
年亦得受銀數千兩沈則爲之帶去蘇州獸醫宋
姓在彼療治馬匹又有商人費贊侯曾爲薦一紹
興人革退書辦往彼講解律例因其不能通曉隨
即逐歸曾留該商銅船質當凡平常貿易之人到
其所給回棹時逐一消算扣除交還所換銅觔貨
物押住開行至於聘去之人則又另在别處隱密
之地日久終未放回故實信無從探聽惟造船之
聲則有人親耳聞之者(臣)恐傳說未確再加密訪
别處所得情節亦復相似其鍾沈費姓三人現在
行狡詐果出外年餘至今未歸其家有父張彬如
曾充過衞百總原係弓箭教師(臣)遣人託言寄信
往問蹤跡伊父答以其子由京前赴陜西撫標中
軍孫王發署内再詰便有驚窘之狀即此一人形
迹堪疑其餘不皆風影可知(臣)查日本雖係蕞爾
島夷恃其銅鑄礮大攻擊甚遠倭刀器械犀利非
常前明曾屢爲海患於東洋稱一強寇
本朝威靈懾伏屏跡多年從無干犯中華
聖祖仁皇帝俞允會議於東洋貿易止許内商往販禁其
自來原有深意今彼不惜重貲招集無頼習學内
地弓矢技藝無故打造戰船姦懷叵測不無窺伺
乘有空隙欲爲沿海搶掠之謀然前明水師未設
戰船不修被其突犯登陸始與接戰使得展其跳
躍之長故從前江浙地方多受荼毒今沿海水師
星羅碁布戰船駕駛精熟官兵皆能奮勵用命倭
夷平素未嘗諳於水戰設或有警(臣)等聯絡隣省
會同堵截邀於海中剿殺攻其所短自可必獲萬
全不致上厪
聖懷但彼狡謀惟在重利引誘凡屬愚人孰不貪婪往
洋往來人多傳至彼地恐即致激而生事(臣)愚以
其家蹤跡行徑以驗虚實一面密飭沿海文武營
縣及各口税關員役藉盤詰米穀軍器名色嚴行
稽查凡出洋裝貨包箱等物悉令打開驗明一應
水手舵工商人奴僕附搭小客俱著落牙行查明
籍貫年貌出具保結限期回籍返棹進口點驗人
數將缺少者即行拏究其水師兵船嚴督各鎮協
營整頓礮械練習攻戰之具不時哨巡耀揚威武
以爲有僃無患之計一切廢弁驗其因公罣誤原
無大過不在解發安置之列而人材尚可效用者
分别收錄令其食糧不使閒居窮苦爲人所誘姦
商無頼通同勾引之人俟訪實後再爲相機另行
旨命(臣)節制即當知會督撫提臣調度嚴防但其乘風
飄忽四路可通閩廣山東天津錦州等處仰祈
另結合併附摺陳明謹
奏
當年
聖祖曾因風聞動靜特遣織造烏林達麥爾森改扮商人
往彼探視回日復
命大抵假捏虚詞極言其懦弱恭順嗣後遂不以介意而
開洋之舉繼此而起朕即位後亦經念及尚未暇諭卿
所以此奏深合朕心又聞噶喇叭呂宋聚有漢姦不下
數萬朕經屢次密諭閩廣督撫加意體訪具奏且復聞
日本與朝鮮往來交好蹤跡甚密云云總之安内攘外
要不出前諭固本防患盡人事以聽
天命爲第一良策也
同日又
奏爲恭繳
御批再陳微悃叩懇
聖恩事竊(臣)於本年七月二十二日欽奉
批回原摺一匣跪讀之下仰見
皇上憂民念切深悉浙地不慮微旱但恐雨水過多令
(臣)於將來霖潦留心預防
至聖至明坐照萬里伏查浙省上游各府地處高阜止
畏久雨驟漲一時難消今入秋雨水調勻初次所
種早禾多巳收穫間有高山海塗零星之田略減
分數其餘平地得雨發秀甚旺而杭嘉湖三郡從
前多處低窪蒙
聖恩頒發帑金開濬河道現今閘壩修築將完河道疏
浚流通宣洩之方較前巳有僃禦晚禾正在開花
茂盛非常一至秋分皆可秀實目前米價平賤洵
稱豐年又兼六七兩月海不揚波竝無風暴損禾
雖八月潮大高與塘平皆巳保固無恙此時業過
大汛老鹽倉沙漲頗遠皆
聖主福庇愛惜黎民之所致也(臣)欽遵
諭旨自當隨時料理不敢有誤至(臣)蒙
皇上洪恩令(臣)管理江蘇所屬七府五州各種盜案巳
經具本恭
謝竝&KR0377;陳下悃何敢再有瑣瀆惟是浙江巡撫之任
事務實爲繁雜必須精神命脈時時周流貫注隨
處覺察方於事有實濟稍或不到即被欺瞞(臣)兩
年有餘此心未嘗一刻放閒若再加以江蘇所屬
七府六十六州縣則南連閩豫北接河東豈能處
處周到顧此失彼必不能免況盜賊蹤跡詭祕姓
名變幻必細行查探始得的確(臣)竝無腹心可以
寄託耳目之人實難兼理況(臣)曾聞古人有盈滿
則覆之語今仰荷
隆恩不次拔擢甫過四旬位叨卿貳將浙省三院衙門
一身兼總譬之小舟重載常恐傾側若復管理本
得專心稽察所交諸事或得黽勉盡力不致彼此
兩誤則又(臣)不得巳之苦衷而非敢自圖安逸之
實情也伏祈
聖恩鑒察所有奉到
御批奏摺理合恭繳謹
奏
卿之實情朕巳鑒之朕之苦衷獨不思乎如得勝任浙
撫與卿同心之人則可用之於兩江矣又何必命卿兼
理下江七府五州耶不得其人徒費一番周折於事無
濟姑且盡卿之力稽查料理前於謝本内諭旨甚明若
果至精神不能週到時密奏以聞朕自另有裁處
所奏江南地方情形一摺留中江南襲吳楚遺風崇尚
虚浮人習巧詐歴任督撫大吏一味因循委靡不能清
釐振刷以致頽敝益甚種種弊端朕所悉知然無可奈
何如范時繹魏廷珍陳時夏張坦麟輩豈堪統率之任
第取其操守謹飭而姑用之耳安望有治理之效不止
此數人巳也再如布蘭泰石麟沈廷正莽鵠立馬會伯
憲德等豈皆封疆材耶兩江之任惟鄂爾泰田文鏡克
勝而又難以動移幸地在腹裏且暫將就即今邊海要
區需人孔急尚費躊蹰何但兩江爲然朕之求才若渴
諒應天下共知非特於大僚中隨得即用簡拔無遺從
州縣有司三二年内超擢至撫藩者不一其人欲覓局
量稍闊之品尤屬罕覯爲此時厪於懷汝知有綽然稱
職者即行舉出勿涉隱諱至於兩江現任文武上自督
撫提鎮下及守令將弁率取才具中平者而用之何也
戸口雖多事務雖繁其患不過錢糧積欠風俗囂漓而
巳猶可緩待以緊要論自當先雲貴川陜兩粤而次及
於兩江以故直隸近地所用者大抵皆中材以下更屬
無足論者矣朕勤求治理維日孜孜亟欲置斯民於袵
席之安無如不得其人奈何奈何今於無法之中設法
亦惟因病蓄艾且儘力作養加意栽培以冀菁莪棫樸
之效於將來云爾
雍正六年八月二十四日浙江總督管巡撫事(臣)
李衞謹
奏爲呈繳
硃筆諭旨并
御批奏摺事本年八月十二日(臣)標千總自京齎捧
發回原奏摺匣到杭(臣)即叩頭啟視所有(臣)前因江南
地方緊要將所見聞大概情形冒昧陳瀆我
皇上不以越俎見責於摺匣内頒發
硃筆諭旨一道開示切摯仰見
皇上因地方用人其難其愼而全才不可多得誠如
聖諭雲貴川陜兩廣實爲邊塞巖疆重地自然首先緊
要而兩江次之但東南惟江浙等處戸口稠密幾
抵寰宇人數之半其中賢良不一狡詐多端且財
賦繁鉅又爲邊方協餉根源而沿海各省情形更
與陸路迥别身其任者職掌匪易臣每自警懼時
切杞憂何敢存有量度可用長才知而不舉以負
地方拏獲仰見
皇上睿照無遺今在江省究訊傳聞供出刦過江南者
居多浙屬亦有數起至今尚無正實贓案亦未接
有來文行查似應仍聽督(臣)范時繹照例審結惟
(臣)前
發回原摺細看始知疎忽之愆不敢隱匿相應附摺聲
明所有奉頒
諭旨一道同原
批奏摺理合一併恭繳謹
奏
覽
同日又
奏爲奏
聞事竊(臣)於本年八月二十一日據江南淮揚道白鍾
山禀稱山東安東營海面有船二隻白色白旗防
丁放礮竟置不理出入無時往來莫定等語(臣)閱
其所禀蹤跡詭祕不似小賊行徑其爲匪船無疑
雖在山東地方而海中乘風飄忽來去甚速不可
不防查江浙交界洋面有陳錢壁下馬蹟羊山等
處島嶴皆爲往來必由之路前明倭夷刦掠内地
定在此處暫停收泊歇息樵汲(臣)即日密行浙之
定海及江南崇明二鎮令派將僃借名遊巡帶領
兵船於前項島嶴要隘分路埋伏倘果有匪船經
過或登山取水即可出其不意掩拏一面分行沿
海水陸各營加謹防範竝咨會江南督撫江浙二
提臣去後二十三日又據白鍾山將山東營報文
敘詳稱此二船於七月二十三日在亭子蘭洋面
游移二十四日往水靈山及古鎮龍灣各口忽往
忽來行蹤無定守臺兵丁打礮數次彼船止鳴鑼
響鼓置若不聞等語(臣)查古鎮龍灣皆係膠州地
方而臺兵放礮後尚敢鳴鼓相應似非游魂小醜
或係東洋夷人知江浙沿海皆有水師而山東惟
登膠等處故潛來偷看墩臺汛守之疎密及舟師
哨捕地方之情形亦未可定(臣)雖於白鍾山前禀
到日即經調度但七月末旬之事而禀報到時巳
將一月誠恐嗣後呈報稽遲業又通飭江南沿海
文武遇有洋面緊要事情務須飛速報聞庶聲息
相通得以預辦事關海洋合將(臣)兩次聞報行過
僃李光彩徐景達可否降爲千總錄用革職副將
柳進忠可否降爲遊擊於乍浦教習滿營水師之
處具
奏請
旨感荷
恩而又抑其矜驕之氣可使感激奮勉出力報效非(臣)
愚昧所能見及伏思乍浦接聯江南兩省海口咽
喉現設滿營水師最爲緊要遊擊黃天寅人雖謹
飭頗覺軟弱於水師不甚精熟亦曾於會
題疏内聲明改調在案目今久瘧未愈哨巡勉強柳
進忠人固中平於水師并東洋事情頗爲熟悉若
以千總職銜暫令護理乍浦遊擊事務責令親身
督船東洋哨探試用其黃天寅於調理病痊之日
給咨引
見再爲改補似覺相宜(臣)現在彙同李光彩等一併核
疏遵
旨具題相應附摺
奏覆伏祈
睿鑒謹
奏
覽
同日又
奏爲奏明事竊(臣)前因奉
旨查勘江南海塘經由蘇州目擊城垣多有塌陷缺口
之處不但愚民貪走近路者常於此地出入亦恐
夜間匪𩔖竊盜得以乘隙潛遁且蘇郡係省會重
地較他處更屬緊要(臣)既奉
特旨兼管江蘇督捕事務則城垣防範最有關係何敢
視爲膜外但工程浩大時切留心緣前有住居蘇
州之浙省鹽商汪敬恕爲富不仁干犯鹺規經(臣)
查出飭究今據蘇松太道魏觀審得實情問擬徒
罪招詳批允發配間有伊子汪循讓因其父年老
願納贖罪請免擺站屢次哀籲呈懇(臣)念其既知
爲父悔過情尚可原量伊身家十分之一罰銀萬
兩爲修城之需巳據自認八千(臣)隨飭令該道按
數追銀解交江蘇藩庫竝咨會署撫(臣)張坦麟就
(臣)當再爲設法陸續湊給毋庸撥動正項錢糧而
疆圉可以完固矣再浙江提(臣)陳天培前曾差員
於松江緝拏洋盜數名提解究審(臣)經附
奏在案今陳天培所差陸路緝盜之效力武進士李
澂等在浙獲有逃盜楊秀供出夥犯張來住居江
南太倉州之鎮洋縣鄉間該員隨往緝拏彼地居
民以非係本處地方官所差且稱張來素不爲匪
將李澂并所帶兵役聚衆毆傷據該縣將在場各
犯拏獲詳報前來(臣)查緝盜無分疆界奉有
諭旨通飭今李澂等不查實就近知會彼處地方官添
差協捕固屬冒昧但明言緝盜又將提督印牌交
與看驗則是否正賊即或不實自應到官質審何
果否盜夥有無妄扳之處質訊虚實定案外相應
附摺陳明謹
奏
覽
雍正六年九月二十五日浙江總督管巡撫事(臣)
李衞謹
奏爲覆奏事竊(臣)前將風聞東洋情形密摺奏
聞伏承
諭旨指示大小邪正之勢固本防外之機仰見
睿謨深遠凡古今撫馭之道數言而包括無遺彼蕞爾
小醜豈能出
聖主之範圍耶(臣)因江南係緊接浙省洋面崇明與日
本亦近隨將大槩情形密封知會江省督撫提鎮
諸臣共相防範曾於前摺内聲明其細底姓名皆
未宣露適有淮揚道白鍾山報稱山東洋面有白
旗號船二隻往來游移等情緣正在嚴查之際誠
恐或係姦船窺探海洋風帆甚速隣省未知消息
一時防僃難及不得不過爲小心是以一面奏
聞一面即如江南之文將大略密字寄知閩廣督撫提
臣一體加謹巡查海汛今於九月二十一日奉
皇上通飭諭旨更見
聖心周密無微不到諸臣自當敬謹奉行其山東白船
巳據白鍾山覆稱查係福建商人鳥船收入膠州
投牙貿易等語似非别項匪𩔖至前摺所指洋商
三人皆原籍湖州而久在蘇郡貿易者(臣)託言辦
銅之事密令湖州知府唐紹祖根尋蹤跡送到(臣)
處再爲設法盤詰其所以傳聞之由即唐紹祖亦
不使知也但(臣)訪聞得伊等皆貪夷人倭照爭相
貿易惟恐失其歡心掯照不發故凡有指名求索
之處無不依從若到彼國亦與别商同在土庫惟
請去之教習人等則另居他處其設謀畫計皆知
細底而商等不過得其大槩多不敢言也又聞寧
波醫生朱來章向曾在彼醫痊倭王厚贈而歸現
領倭照貿易臣今託病令人赴蘇密尋近復訪得
倭夷著閩商魏德卿欲請福清縣黃栢寺方丈僧
人前往約在九月終到普陀下船以爲料無人知
(臣)亦差員改裝預往普陀等候果否到來查實喚
訊俟此數處之人到後如探得彼中底裏即當飛
馳
奏覆再(臣)伏讀
御批從前
聖祖仁皇帝即巳遣使訪察此誠
睿慮周詳先幾遠照防微杜漸久有成竹以(臣)所聞倭夷
於中國土産多所未有其仰藉於内地貨物者甚
殷若驟加禁絶則用度不便恐致多事是以康熙
五十四年夷人創立長﨑譯司倭照給與内地商
人領運彼時督撫與海關意見不同
聖祖天地度量特賜包容聽從其便今莫如仰遵
皇上諭旨撫外之道固本防患二語仍循舊例照常貿
易惟有嚴加稽察姦弊實力整飭海防水陸以僃
不虞則
天朝之威德自足震懾邪心而不敢肆其狡志矣至於
噶喇叭呂宋等處皆西南洋貨物馬頭從前留住
之漢人甚多許其自行回來康熙六十一年以前
每歲閩浙廣東之人結伴而歸且有攜帶所取番
婦子女同回者前後約數千人皆有各省題報之
案可查近則漸少(臣)訪得在彼地之人不過以手
藝覓食竝無他患雖紅毛亦稱狡悍然與噶喇叭
等處皆與中土尚遠非如東洋日本之近而宜防
故從前
聖祖定例西南洋許其内販而東洋禁其自來亦因形勢
不同之故也若朝鮮久沐
本朝天恩職貢惟謹然東洋獨日本爲強隣國無不懼
之朝鮮因其相近自然與之往來交好親密不問
可知幸日本與西洋天主教結爲世仇雖東西遥
隔海面俱通彼此不能相容凡商船往倭有奉此
教者立即加害并用鐵鑄天主之形令下船諸人
脚踹登岸方信無疑於此可見其不能别有聯絡
之勢矣又奉
恩諭以(臣)此心爲
上天
聖祖所鑒雖伯什日本何慮之有此
皇上垂念微(臣)初任海疆未嫺機務
特賜温綸以壯措施之膽氣究之粗魯如(臣)何堪倚畀
惟藉
上天
聖祖之靈故使醜夷狡謀自行敗露耳(臣)今刻刻小心嚴
行防僃於外洋回棹之船加意盤查雖不敢稍有
疎懈而方略遠謀非(臣)識見所及仰求
聖明不時指訓俾得遵循以免冒昧(臣)不勝懇禱之至
爲此謹
奏
覽奏内仍循舊例照常貿易惟嚴加稽察姦弊實力整
飭海防以僃不虞之議甚是安内攘外要道正在於此
也
同日又
奏爲恭繳
硃批奏覆
諭旨事竊本年八月二十七日九月十六日兩次齎摺
把總捧回
御批原摺各一匣(臣)俱敬謹啟封跪讀所有前摺各事
除調補衞守僃巳經遵
旨具題并密陳東洋事宜現在另摺覆
奏外至(臣)實因才力難勝籲懇
聖恩准辭江南督捕重務或解浙江巡撫鉅任荷蒙
訓諭開誠指導(臣)自當時刻儆惕勉圖報效惟知
君上深恩不敢稍存自逸之心有負
聖主提命之至意又奉
硃批試將勝撫任者薦舉一人欽此伏思浙江巡撫不
但刑名錢穀實爲繁劇而民風士習之不齊經費
公事之難理亦復倍於他省幸荷
皇上多方化導移易習俗
恩賞養廉得濟公務諸凡區畫無不盡善(臣)兩年以來
不過謹奉
訓旨因事調劑其於吏治民情恐尚有未周仍難自信
爲實是以仰請
簡畀賢能今奉
聖諭(臣)謹於所知之人逐一斟酌如王國棟者居心平
和辦事公正雖在浙不久而民風土俗俱曾經歴
湖南亦係緊要地方何敢固請但臣素知其稍欠
風力或於苗疆強悍之區未能相稱若在目今之
浙省似覺合宜至於許容才情亦屬可用惟專好
自見其長每事必欲不同於人誠如
風力
皇上睿衷鑒察如許容或可用於湖南則王國棟調任
非專任封疆之長才然留心案牘諸事謹細設或
聖主教育成人伊等亦俱虚心要好若再加經歴習練
他日皆可儲僃任用而目前尚未敢輕議也緣奉
御批卿之實情朕巳鑒之朕之苦衷獨不思乎欽此(臣)
捧讀之下不覺感極涕零勒諸肺腑伏承
諭旨諄切用是妄陳臆見可否伏候
乾斷所有原奉
御批奏摺理合恭繳謹
奏
覽
同日又
奏爲遵
旨查覆事竊(臣)於六月初八日所奏恭繳
御批摺内奉有
諭旨指示藩司高斌臬司白清才具行爲之處纖悉無
遺(臣)敬謹欽遵密加廉察高斌目今器量雖未能
闊大吏治稍生但虚衷要好肯盡心協力辦事認
真再加習練年餘可以儲僃任用至白清初到任
時正在抱病後稍痊愈人亦明白政事頗勤惟覺
冒戅尚可勉爲辦理近又患偏頭風證甚是虚弱
狼狽書辦衙役乘機作弊不能覺察聲名漸覺不
好(臣)雖現在爲之釐剔但看其光景未必能有起
色浙江刑名事務情僞變幻百出最是繁劇乃係
緊要員缺委署兼攝實難其人恐致日久政務堆
積不敢因循伏祈
聖明預爲留心簡選能員以僃任用地方幸甚謹
奏
人道敏政諸務待人而後舉直省地方但有大員缺出
即爲朕之苦累用適其才功效譬之鴻毛遇順風巨魚
縱大壑否則反是進退之際安得不低徊審度再四酌
量而遂輕易出諸口乎今汝意欲求何人以資臂指其
明白具奏候朕酌定降旨補授
雍正六年十月十七日浙江總督管巡撫事(臣)李
衞謹
奏爲
聖恩廣被年歲豐登恭摺奏
聞上慰
睿懷事竊照浙省歷年仰荷
皇恩優渥人心激勵而知丕變
天意感孚而降嘉祥本年春熟通省豐收倍於往日夏月
上游各府先雖早稻微旱高阜稍減分數旋即得
雨晚禾復茂仍獲有年今杭嘉湖紹各處收刈更
足通省統計有八九十分不等現在米價平減薪
蔬皆賤民食充裕五風十雨人人皆有堯天舜日
景象金華府之蘭谿湯溪處州府之麗水景寧等
縣俱産有瑞穀一莖數穗不一而足至省城仁錢
二縣(臣)等所耕
耤田内更有三四穗之嘉禾洵屬
聖朝佳瑞緣曾欽奉
諭旨不敢具疏恭
進而臣民慶幸之心實切踴躍鼓舞又蒙
皇上特沛隆恩將浙江士子仍准一體鄉會考試
恩綸一到萬口歡騰實有家頌戶禱衢歌巷舞之狀此
皆
聖主至誠教育所以化導之神豚魚咸格(臣)躬逢其盛
不勝額慶除另疏據呈代
題恭謝
天恩外相應一併附摺陳明仰祈
睿鑒謹
奏
豐熟情形欣悦覽之
天道感應實如影響卿果能保守初志不移地方士庶保
守趨向勿遷則自兹
上蒼之惠賜休徵朕亦保其必然不爽第毋少涉縱肆愼
之愈愼勉之更勉可也
同日又
奏爲覆奏事竊(臣)前次曾將東洋情形現在察訪另
覆等因具
奏在案今將曾在彼地行醫之朱來章託言看病業
經招致到署(臣)面諭以邪正大義
國法利害反覆開導彼亦悚懼感激供吐實情云東
洋惟日本爲大與普陀洋面相對所轄六十六島
不在一處其與江浙貿易馬頭名曰長﨑離國王
將軍駐劄之山城自稱京師程途尚有二十餘日
長﨑設頭目二員稱號皆有王家字樣非係國主
一管貨物交易每年更換一管地方事務常川住
守皆專生殺之權此處夷人築墻立柵名爲土庫
凡中國商人到彼俱住其中撥兵看守不許私自
出入彼向日無聊因往東洋行醫曾治痊長﨑頭
目王家得有厚贈故不與商人一同拘管庫内遂
酬以倭照貿易數年家漸豐盈後因見夷人射箭
不堪笑其無用并誇中國三尺童子俱善弓矢之
語是年回棹時通事傳話囑其聘帶弓箭教師并
要黃牡丹及二尺闊面之紫檀木三種來章復往
時止帶牡丹一株前去到彼開花乃是紫色以此
夷人怒之將伊倭照追繳船貨原物發回俱有海
關及口岸出入案卷可憑所有萬餘貲本因而折
耗盡爲烏有以後未曾復往現今止託别船順帶
些須貨物貿易餬口又原任副將柳進忠因奉
旨復賜錄用(臣)行調到省面加細問該員未爲把總之
時常往東洋貿易皆住土庫之内於彼地情形甚
悉其所言與朱來章大概相同并畫有長﨑島地
方形勢一圖看其海道亦屬險峻之區又(臣)前奏
洋商余姓即俞孝行亦於蘇州密喚來浙面訊合
三人之言在俞孝行則云因夷人喚彼交易曾見
過長﨑所住官署規模閎壯防守嚴密頗言夷人
之雄猛利害而柳進忠朱來章皆稱倭夷不無窺
伺妄念性惟好利貪嘴無有遠謀其弓箭俱屬本
地之物盔甲亦與戲子所穿無異近日始偷出内
地式樣製造雖有船隻而小止於本處近洋往來
内地海道不熟駕駛亦未諳練礮火固狠亦不善
用皆云彼地各島之人惟沙思馬一處非常勇健
最爲強悍其他俱不足慮等語(臣)查籌海圖編所
載日本共轄八十一島内有薩摩州番言撒子馬
諒即沙思馬之訛音地在日本西南爲入寇閩廣
之路其西境盡處邊海之地有五山相錯而生總
名五島即今之長﨑設土庫之處順風五六日可
抵江浙之陳錢壁下洋面明季倭寇猖獗皆由内
地無頼勾引而來如宋素卿起釁於前王直徐海
陳東等作孽於後皆以倭人爲名實則眞倭頗少
也今彼貪中國貿易之利凡倭照一張値銀七八
千每年更番出洋者數十餘照彼之爲利甚大未
必自絶於
天朝而即有異圖所與往來帶物之商人在内地亦有
身家不過貪其貿易懼如朱來章之追照留船而
巳總之防範不可不嚴而機事不可即露(臣)今已
請
旨將柳進忠用於乍浦以僃東路一面之探緝又先發
銀五百兩與朱來章又二百兩給俞孝行令伊等
各自置買夷人所好食物等𩔖先後附船再往假
以行醫營謀倭照貿易爲由前去細探消息看其
爲人尚肯盡力而朱來章較之别商止在土庫居
住者其所得必更眞切(臣)自當隨時相機僃禦不
致上厪
宸衷以圖稍報
天高地厚之恩於萬一耳合將問過情由先行陳覆伏
候
聖明指示欽遵爲此謹
奏
覽訪詢各情形俱悉命卿總督浙江朕爲東南一隅早
釋顧慮之念矣
硃批諭旨卷一百七十四之八
欽定四庫全書
硃批諭旨卷一百七十四之九
硃批李衞奏摺
雍正六年十一月初三日浙江總督管巡撫事(臣)
李衞謹
奏爲恭繳
御批事本年十月二十三日(臣)前差把總齎捧
御批原奏摺匣回杭隨恭設香案叩首啟視内有(臣)奏
浙江按察使員缺欽奉
御批汝意欲求何人以資臂指其明白具奏候朕酌定
降旨補授欽此竊惟我
皇上於内外各官
睿照無遺(臣)聞見淺陋何敢妄參末議前次因見御史
伊拉齊比福建去時更覺開闊人頗細心廉謹恐
此缺尚未得有相宜之員故於十月十七日敘入
奏摺之内附陳是否堪用恭候
聖主鑒定又(臣)聞得向在部屬後爲科員曾奉
今在部辦事其才守優劣自難逃於
但於浙省繁缺恐難優裕若用於小省尚可稱職
又近准戶部咨文奉
旨飭發條陳湖協哨船一事令(臣)議覆伏查湖屬多係
水鄉港汊紛雜非船不能哨捕現在額設營艘數
似不敷而式樣亦未盡爲合宜(臣)前兩至太湖由
府經過卽曾與文武再三議及緣事屬細微未便
特疏
題請欲俟届期修造之時再爲陳明更改適用今條
奏所議均相脗合現在行司確加估計另行具覆
合併聲明所有原奉
御批奏摺理合恭繳謹
奏
覽
同日又
奏爲遵
旨奏覆事本年十月二十三日(臣)於
發回黃匣内接到密封條陳一件欽奉
御批有人條奏此種惡習卿其嚴行查禁欽此(臣)查内
開湖州等處刁民將妻女假裝名色局騙嫁賣事
誠有之(臣)到浙後據各屬詳報嚴加究處豈止於
胡道生方美然二案此等刁民不但干犯法紀亦
且喪盡廉恥實爲人心風俗之害如閔道宏錢子
發等案(臣)皆於賣休本律之外加等治罪比追財
禮入官從未嘗使之得利惟律文婦女應斷歸宗
今條奏誠恐姦民與婦人父母串通復行詐騙議
將知情婦人審實當官嫁賣以絶後弊亦屬懲姦
之道嗣後有犯前項案件應如所議竝將婦人官
賣仍向本犯名下追出財禮給還被騙之人以儆
惡習再(臣)查浙省沿海之温台二府向緣染於福
建惡俗沿及衢州金華府屬俱有將巳妻得價出
典與人生子留養之後將其婦仍給夫領回始猶
無力婚娶者之所爲漸則人心日刁卽有子者亦
借此爲漁色之計(臣)於上年閏三月内分晰飭行
嚴禁遇有犯者盡法痛懲目前此風稍熄合并附
摺陳明伏祈
睿鑒謹
奏
懲姦貪以厲廉恥明倫理以厚風俗是乃善舉也
同日又
奏爲奏明事竊(臣)前歲請派委文武分巡地方一事
荷蒙
俞允於浙省試行兩年以來臣不時加意稽核嚴飭各
屬實力遵奉所獲盜賊賭博私宰耕牛及各項拐
今(臣)奉
命兼管江南七府五州督捕之任雖受事方始每見江
省刦竊之事頻有報聞逐日不下數件且賭博私
宰皆係盜源任意疎縱查禁未嚴(臣)雖密行訪察
巳拏獲積窩匪𩔖數起交發各該地方官就近審
究歸案但須先事巡防方克有濟當經咨商江南
督撫提臣會同酌議亦將文武各員派定地方委
令巡緝專其責成仍著該管本轄上司嚴加稽查
地方廣闊非此難得嚴密謹繕摺
奏明伏祈
睿鑒謹
奏
覽
同日又
奏爲奏
聞事竊(臣)前差弁員赴普陀等候福建姦商魏德卿所
託夥計柯萬藏聘請僧人私往東洋一事今於十
月十八日據(臣)撫標千總王國材把總李成基協
同定海鎮標把總何有嬌果然全獲解到柯萬藏
并僧人璧峰等九人稱伊等委係自閩省由内地
行走於十月初九日來到寧波改換姓名假稱普
陀進香初十日由鎮海關出口被李成基尾隨其
後至普陀會合何有嬌拏解前來(臣)親加訊問柯
萬藏乃魏德卿夥計璧峰係福清縣黃栢寺僧人
日本向有福建寺一座聘請中原和尚居住稱爲
唐僧揆厥所由無非蠱惑伊國人民使其心服將
軍恐嚇無知之故(臣)面見璧峰等亦非德行高僧
現今飭發嚴加收管在省但思自拏柯萬藏後事
巳顯露且前訪之偷出弓箭盔甲式樣招請教習
等事件件俱實目前(臣)遣往東洋探信之朱來章
俞孝行業巳由蘇置貨正在起身誠恐所訪之姦
商鍾覲天等知風畏罪逃往東洋生事難以弋獲
現於各處口岸密即差人盤詰堵截并行杭湖二
府將鍾覲天同伊夥計沈順昌及在洋武舉之父
張彬如同伊弟張琰設法拏獲解到(臣)卽親加面
訊伊等代爲夾帶違禁之物件聘請教習等事俱
經供認是實但求留其性命情愿令伊父密寫家
信鍾覲天代爲託人寄與其子張恒晫探取夷人
實在消耗以贖死罪等語其餘尚有姦商費贊侯
魏德卿及獻地圖之李昌謀今現在蘇州恐其心
虚遠颺隨差臣標守僃龔炳前往密拏到日審明
作何分别處治另行請
旨定奪至各洋商貿易之事既不便遽行禁絶但從前
止領夷人倭照我
天朝竝未定有到彼作何管束稽查之法是以聽其爭
先獻媚(臣)今擬於十一月初旬乘往江南面議海
塘工程之事到時會同江南督撫諸臣設法於各
商之中擇其身家最是殷實者數人立爲商總凡
内地往販之船責令伊等保結方許給以關牌縣
照置貨騐放各船人貨即著落商總不時稽查如
有夾帶違禁貨物及到彼通同作姦者令商總首
報於出入口岸處所密拏倘商總徇隱一體連坐
究罪庶幾事有責成可杜前弊容(臣)到蘇公同議
定辦妥之時再爲陳覆又前奉
諭旨朝鮮與日本往來之處今(臣)密加訪聞查東洋長
崎口岸之北有名對馬島者與朝鮮國相向地方
邊界頗近順風一二晝夜可通朝鮮地方亦設有
館舍聽從日本著倭人赴彼國交易不許朝鮮之
人前來東洋而其暗中往還親密無非畏其勢大
力勝之故但事在詭祕尚未確知合併附摺陳明
伏祈
聖鑒謹
奏
向傳日本敬佛皈釋常延内地僧人至彼崇奉朕所素
知斯等處當察明既非匪𩔖又無姦謀則姑寬一步勿
使彼國妄生疑畏其餘所奏俱是事事應如此留心愼
密爲之
諭浙江總督李衞發來逆書一册卿試觀之世間竟有
如此怪人天下竟有如此竒事然朕胸中全無一毫忿
怒也朕君臨寰宇六載於兹勤求治理宵旰不遑惟期
仰答
皇考付託之恩下慰蒼生父母之望凡戴髮含齒之儔將
必念朕之勞諒朕之苦即夢寐中殊不料當代臣民有
如是詆毁誣謗者總緣德薄化淺所致自愧自責而巳
夫復何言逆書内惟阿其那塞思黑一條實爲朕昆弟
人倫之不幸但其事由罪狀皆曾告之
祖宗示之舉國詢謀僉同而後定案實係内外共知共見
者然朕不能化二人之愚頑即朕所不能辭其咎矣至
其餘鴞鳴犬吠之詞不特風影全無縱朕窮思極想亦
所不到夫平人仇怨至深含沙相射尚不忍出之語一
旦加諸君父之身噫嘻異哉幸爾
天道昭彰令自投首靜言思之翻足感慶借此以表明於
天下後世不使白璧蒙汚何莫非
上蒼篤佑乎俟將逆𩔖獲齊審明結案後自另有通頒諭
旨曉告直省今因浙江有夥犯姓名欲卿僃悉原委庶
便加意密緝爰命鈔發逆書先以示知看畢即行繳回
不必錄存謹防洩漏其書内所稱東海夫子即士子輩
呼爲呂晚邨其人也如查嗣庭王曾期必係黨𩔖固不
待言此外根株蔓延實繁有徒湖南文到一一捕交大
抵皆曩日一念和尚案内漏網餘孽即卿所奏勾通倭
夷者非彼而誰是乃
上蒼默示大靜之機暨
皇考在天之靈默佑所致以故暗奪其魄驅使供招斯一
事正卿竭忠報效之地盡力爲之在他人或恐過濫波
累無辜在卿自必推情酌理斷不致有玉石不分蘭艾
同焚之失也此番實朕不幸中之大幸也若朕稍歉於
心有幾微不可以對幽獨便書此諭於卿亦何顔落筆
至於夷狄之名本朝在所不諱孟子稱舜東夷人也文
王西夷人也豈害其爲聖人乎蓋本其所生之地而言
猶夫後世籍貫之謂粤自發祥長白應運而興主宰華
夏撫育黔黎爲中國者今八十餘年實不愧漢唐宋明
諸君也又逆書夷狄異𩔖詈如禽獸云云設不論仁虐
第以所生之地妄分中外輒比之爲禽獸而輕賤之則
華夏之人無父無君殆禽獸之不若矣侮人乎自侮乎
且逆賊止知中國之賤夷狄而不知夷狄之賤中國也
準噶爾呼滿洲爲蠻子滿洲聞之無不髮指此非貴夷
賤漢之明證耶朕返躬内省雖不敢嫓美三代以上聖
君哲后若漢唐宋明之主實對之不慙御極六載夙夜
兢兢迺今頑民中有如此怨恨毁謗者誠所不解噫嘻
異哉
雍正六年十一月二十二日浙江總督管巡撫事
(臣)李衞謹
奏爲恭繳
密諭并陳下悃仰祈
睿鑒事竊(臣)欽遵
諭旨巳將逆賊張熙在陜供出要犯嚴賡臣沈在寬及
呂留良之子孫呂毅中呂黃中呂懿歷當即拏獲
所查書籍亦皆逐一交出究訊各供其張熙到浙
之處不待加刑直皆供吐惟堅稱不知謀逆之事
(臣)因案關重大川陜督(臣)岳鍾琪前摺有將張熙
解京之語若不留活口對質無以窮究根源(臣)因
此内雖憤激外作從容使其親族不至逃避隨將
五犯及書籍等項委員嚴押於十一月初六日起
程解部其餘大小家口查明分别監禁看守候
旨提拏又見呂留良家藏舊書甚多雖皆即刻封貯誠
恐一時檢點不及或有悖逆著述在内復委知縣
白環等四員公同前往逐細查點將經史刻本各
書盡行造册加封所有繳來鈔本臣因赴江南會
議海塘㩦帶至蘇正在沿途細查封送間今於十
一月十七日在吳縣地方接到
密諭并鈔發逆賊僞書(臣)目不忍視口不敢念驚駭如
痴莫知所措當即封固暫時密存初不意光天化
日之下竟有如此惡逆悖亂之人雖闔門寸磔仍
不足以蔽厥辜萬分之一無論(臣)受
恩深重不勝切齒痛心憤恨入骨即愚夫愚婦稍有人
心者亦斷無不欲食其肉而寢其皮況蒙
皇上將如此悖逆之字發與(臣)看又開誠
諭知臣子職分更當何如豈肯將其同謀逆犯稍有寬
縱自蹈罪戾(臣)隨即燒羽密封飛咨湖廣督撫諸
臣凡有供出浙江案犯飛行知會立即查挐斷不
致有遲漏(臣)自接奉
密諭後憤填胸臆晝夜不安伏思
皇上御極以來凡大小政務以及一舉一動無不上合
天地
祖宗之心下愜臣民百姓之願而
深仁厚澤之周浹於窮鄉僻壤者又極其普徧而廣博
誰不深知無不感戴逆賊所造妖言無影無蹤天
下臣民斷不爲其欺騙即據逆書所稱天下茫茫
無有知幾徧尋海内等語則其相與悖亂逆黨僅
有數人如猘犬之狂吠而不足以淆惑天下之公
論可知惟其惡極罪大爲
上天之所不容是以使之自行投首敗露逆謀此皆
皇上精誠實心感動
加細查内如流寇志三垣筆記雜志等有干冒我
天朝之語皆明季末年謬妄之人所記及前明僞藩悖
逆事跡非
國家定鼎以後新作之書然至今存而未燬罪何可
逭(臣)何敢一毫隱諱并同續檢出之隂陽占騐及
呂留良嚴賡臣一班假道學相傳著述等書悉行
即今雖暫在蘇松然相去甚近兩書夜即可往返
浙江一切事宜(臣)自當加意料理以紓
聖明南顧之憂斷不使一人得有漏網也再通洋姦商
鍾覲天等皆巳全獲(臣)親加細訊俱自認不諱且
稱各商無知日漸貪利效尤若不嚴行查禁將來
必無底止倘能暫留性命無不盡心出力等語(臣)
現將各犯帶赴蘇州會同江南督撫二臣詳加確
議取具連環互結設總稽查再將伊等作何分别
定擬另行
奏覆請
旨遵行相應附陳所有奉到
密諭一道具摺恭繳其逆書一册遵
旨不敢錄存懇乞
聖鑒察銷切毋留其逆跡今將續行查出呂留良家書
籍開具清單另箱封固進呈
睿覽謹
奏
覽
同日又
奏爲遵
旨覆奏事竊(臣)接准部咨欽奉
上諭論語曰百姓足君孰與不足朕宵旰孜孜唯以足
民益下爲念是以各省逋賦則蠲至數百萬每年正
額則免至數十萬凡興作工程俱支國帑偶逢旱澇
蠲賑兼施此中外所共知共見者乃邇年以來各省
督撫等有以地方舊有之項不敢入巳奏請歸公者
比時陳奏之際似出急公奉法之心今細加體察此
等款項多係地方相沿之積弊歴年未革之陋規不
取之於民即取之於國者一種欺世盜名之督撫往
往奏請歸公以博清廉之美譽更有本係一巳之贓
私巳入囊橐又恐敗露不敢私吞不得巳而奏請歸
公以蓋前愆又或回護前任之員而奏請歸公以掩
其短則是諸臣欲沽一己之名欲逃一巳之罪而巧
借奉公之說爲此遮飾之計也著各省督撫等悉心
確查若無碍於國無碍於民可以歸公之項則將緣
由僃細聲明具摺陳奏候朕批示其有上竊之於國
而下取之於民者則應永行裁革不許借歸公之名
以遂其私心而掩其積弊如有仍蹈舊習者經朕察
出定嚴加處分特諭欽此伏念(臣)自沐
聖主格外洪恩不次超擢於雲南鹽驛道布政使任内
曾有鹽課及銅錫厰各款内額外盈餘之銀前後
約計陸續共有二三十萬兩在鹽課項下者係從
前隱匿分肥之黑鹽井私開新井白鹽井私販沙
滷等項查出并新增按板抱母各井及復開只舊
草溪麗江府土井之餘息扣存冒銷之部費其藩
司項下銅錫二厰出產數多則餘利自饒及兩衙
門平頭給放所剩聚零合總之羨餘又運錫觔至
浙發賣之利息皆非竊取
國帑暗派商民所得其從前加秤壓觔苦累脚戶大
平收入短扣兌出以爲盈餘之弊悉皆裁革俱經
(臣)先後
奏明將應有之項留存以抵地方緊要各用後經雲
貴督(臣)鄂爾泰作何
奏明歸公則(臣)巳離任未及悉知也至於浙江地方
原無别樣羨餘久在
聖明洞鑒(臣)所管鹽務關税數年以來竭力整頓鹽課
項下雍正四五六年掣過引目較從前歷來之數
共多銷四十萬引有竒約增課銀二十餘萬兩其
關税項下雍正四五六年
題銷案内除南新關無多外北海二關共盈餘銀二
十八萬五千餘兩以上各項俱係仰頼
皇上福庇引鹽廣銷商賈流通所得之正項額課非係
地方羨餘止有鹽驛道王鈞請裁之該道衙門歷
來舊有鹽商程費二萬六千兩屢據各商呈懇情
愿仍請復額以充地方辦公之需(臣)因其有益於
國無碍於民是以
奏明請
旨荷蒙飭部議覆
俞允在案又以鹽課項下以不銷少銷之處移改别縣
行銷除抵還原額課項外溢出折編銀連前任共
二萬一千餘兩原係額外所餘經(臣)
奏明請爲修理寧波郡城大嵩塘工水利營房之用
此外有各商感激
皇恩捐銀十萬兩買米建倉積貯以僃緩急平糶接濟
民食現蒙
聖慈格外加恩將各商准予議敘又(臣)
奏明動支鹽課公費銀兩赴川買米運回平糶百姓
既食賤米仍餘出銀一萬七千餘兩更得爲地方
辦理要需以上三款均非裁革歸公之項(臣)受
恩深重圖報素心總期額課充裕而商民無虧以共樂
於
堯天舜日之下若夫竊帑以沽虚名朘民以掩巳過(臣)
雖愚昧久巳深知恥而不爲斷不敢於
聖主之前稍有欺隱也緣係奉
旨覆奏事理(臣)謹據實陳明伏祈
皇上睿鑒施行謹
奏
覽奏巳悉卿自當在諭旨之外也
同日又
奏爲奏明事竊(臣)重荷
恩命委以督捕江南之任伏讀
諭旨著(臣)節制文武調遣兵馬誠以盜賊事務關係軍
機必呼吸相通而後緩急無誤乃江南各官奉公
警惕者固不乏人然其中亦有無知之輩以(臣)非
係本屬竟爾泄視往往地方要務遲久不報如淮
安城守營參將烏麗珠將(臣)發塘飛遞拏賊公文
輒令汛兵不行接收駁回揚州營著交舖司投送
致悞時日幾被要犯遠颺(臣)因尚屬初犯止加申
飭使其改過豈意本月十五日(臣)起行赴蘇之際
接有漕(臣)張大有密札内稱探聞十月二十九日
濟寧州城内有匪𩔖聚衆行兇傷害官弁之事臣
隨即飛行淮徐邳州接壤一帶文武各官嚴加防
守地方協拏流竄姦宄并確探起事根由實在情
形具覆各去後乃到蘇之後止據狼山鎮(臣)王安
國呈報前事其淮徐道山陽縣俱於十餘日後以
風聞具禀而淮安參將烏麗珠竝不相聞未知何
心但念武職粗鹵傲慢不諳政體者居多(臣)若將
該參將遽行
題參治罪則或其人材尚有可取不忍以此棄置惟
是伊等之樂於用命者一在畏軍政之參劾一在
望陞遷之提拔今(臣)於盜案疎防自應聽兩江督
臣范時繹會銜列名如有匿盜縱賊查參之外其
餘不敢越爼過問是以視同贅疣呼應不靈若任
其廢弛又恐有負
皇上委託之重(臣)亦何所辭咎謹按軍法於武職官員
有過犯稍輕者督撫提鎮得以綑責儆戒仍留戴
罪贖愆(臣)惟有仰遵成例於軍機遲誤重情分别
懲創一二人庶使略知法紀而(臣)於地方要務亦
不致有覆餗之愆矣本不應瑣屑上瀆
聖聰因江省原非專轄不敢不爲附摺
奏明伏祈
睿鑒謹
奏
所奏是卿其酌量爲之朕亦另旨申明
同日又
奏爲恭繳
御批事竊(臣)前差千總齎捧
皇上批回原奏摺一匣於本年十一月二十一日到蘇
(臣)叩首啟視逐一欽遵辦理外伏念(臣)以愚魯之
才荷封疆兼攝之重方愧見識未周措施難於盡
善夙夜警惕不敢矜肆乃屢蒙
天語榮褒巳覺難安今復荷
御批覽訪詢各情形俱悉命卿總督浙江朕爲東南一
隅早釋顧慮之念矣欽此又豈微(臣)分量之所敢當
才力之所能及跪讀之下更深惶悚惟有恪遵
聖訓愈加謹慎以期仰副
皇上委託重任之至意再(臣)所奏將軍鄂密達一事荷
蒙
聖主如天之量曲賜
赦宥(臣)於二十七日可以起身由松江嘉興掣鹽至乍
浦將新設水師滿兵營房地基分清回杭即當密
爲宣示
恩旨使之感激奮勵滌慮洗心上報格外
天恩而(臣)又得與之協力同心共辦地方事務近省兵
民皆沐
洪慈於無既矣所有
御批奏摺理合恭繳謹
奏
朕惟願卿等封疆大臣協力同心也以卿如是纖毫不
隱據實僃陳而又於中諒情度理照顧周詳朕焉有不
聽從之理
雍正六年十二月十一日浙江總督管巡撫事(臣)
李衞謹
奏爲請
旨事竊(臣)接准吏部咨文欽奉
諭旨衢州府知府朱倫瀚著補授浙江糧道衢州府員
缺著總督李衞於通省屬員内不必拘例揀選題補
欽此所遺衢州知府員缺(臣)現在遵
旨選補但今有金華府知府吳炯巳報丁憂又處州府
知府姚鈴其人惟有謹飭小心而剛斷不足無以
生屬員嚴憚之意於察吏非其所長一俟該員盤
查事竣即當遵
旨具
題請調回京爲部屬之用是浙江現在巳共有知府
三缺内惟處州尚屬山僻事簡應另選送部其衢
州爲閩浙江西交界多有棚民聚處而金華民俗
蠻野命案滋繁二缺均爲緊要查有原任嘉興府
喬世臣前經(臣)於
和之中饒有風力且向辦省倉南米熟悉妥協若
以補授抗州一轉移間則首郡得人而倉米亦可
兼辦兩有裨益其郭朝端倘蒙
聖鑒可以用爲知府則於衢州人地相宜再查前任嘉
興府同知曹秉仁巳蒙
特恩陞授順德府知府(臣)何敢復爲瀆奏惟是該員雖
籍係西北但伊前任浙江知縣同知皆在海疆歴
年既久凡塘工戰船洋務事情最爲熟練而辦事
聖明乾斷實爲地方人才彼此斟酌謬陳末議緣封印
在邇恐具
題覆奏需時故敢冒昧具摺是否有當伏乞
睿鑒施行謹
奏
覽
同日又
奏爲謹陳輿論相同之臆見仰僃
聖明採擇事竊(臣)前准部咨欽奉
上諭各省子母礮位不便存留於外俱令解送赴京(臣)
業經欽遵將浙江通省各營子母礮位催解齊全
於九月十三日差員管押送京在案但(臣)訪之各
省提鎮諸臣及水陸將領老於營伍等官俱稱
本朝武僃超越前代而制勝禦敵火器更爲擅長各種
礮位雖有可以攻擊遠處者但入藥演放一二次
之後即須將水洗淨方可裝藥再用惟子母礮以
一母而容數子重疊攻打最爲便捷其於海洋追
拏賊艘之時決勝在乎頃刻實非陸路可比必有
此礮方能呼吸成功又海水波浪顚簸船隻高下
不齊大礮施放雖遠難有準頭且裝藥栽碾稽遲
鳥鎗僅及數十步未能於遠處得力俱不及子母
礮之追賊奏效等語衆口同聲如出一論(臣)從前
亦曾將各項礮位試演其便捷得用亦惟子母礮
爲最較之川陜所造威遠礮不啻霄壤之分今在
蘇州松江順便會閱官兵見其所用仍係子母礮
位又聞福建亦尚未解送進京或亦諸臣因此而
有遲疑觀望也伏思此礮雖飭解京然蒙
皇上續准部議每營准留一位俾兵丁得以時常演放
不致生疎是
聖明洞鑒原未嘗盡禁外省之不用此礮而每營止存
一位則操演之人不廣而配用之數難敷(臣)因聞
之輿論俱各相符不敢緘默以負
聖主好察邇言至意可否於沿海水師各營未送者免
其起解巳送者仍准酌量製用之處恭候
睿鑒定奪非(臣)所敢擅請也再(臣)見江南營伍操演較
之别省未免不及而比從前巳稍有改觀合併聲
明謹
奏
命汝等三省督提會議奏聞巳有旨矣
同日又
奏爲覆奏會同辦理東洋商船事宜仰請
睿鑒指示遵行事竊照綏來柔遠
聖主廣運之鴻模杜漸防微人臣守土之專責日本海
島小邦密邇江浙内洋向通市易數年以來設立
倭照挾制客商始則要求禮物繼則勒帶人貨遂
多干犯禁條不一而足(臣)每留心密訪僃知蹤跡
巳將情事大概屢次奏
聞誠恐徑竇不塞積久生端隨將前奏所開先後拏獲
各商人等親帶赴蘇會同署江省督撫二臣范時
繹尹繼善復加細訊内鍾覲天首先供吐曾爲代
帶武舉張恒晫現在東洋巳令伊父寫信前往設
法喚歸又費贊侯供認曾帶崇明縣醫生周岐來
往彼治病業經回籍經(臣)於途間喚到岐來面訊
是實據稱夷人每事訪求
天朝故實新聞諸樣書籍無所不有又李昌謀供認曾
帶所畫慶祝
萬壽圖西湖春夏秋冬四季及城隍山迎會景象現有
底稿起出據稱非係中國輿圖又柯萬藏魏德卿
二犯供認曾於閩省請僧璧峯等九人前往東洋
在普陀洋面爲臣訪知先差弁員等候盤獲又沈
順昌供認曾允攜帶弓箭今年不該開船未曾製
僃其私造迷鍼箭頭一萬箇欲趕李商之船帶去
情由嚴訊堅未肯認又鄭大山供出伊堂弟鄭大
威現在東洋未回曾往廣南代帶去家象野象各
一隻并象奴二人尚存活象一隻現在長﨑今年
又託吳瑞觀帶象配數緣去遲風信不順故未得
來而倭照先巳到手并訊據各商鍾覲天等供出
尚有楊澹齋帶去秀才孫太源沈登偉在彼講習
大清會典中原律例未曾歸浙又朱來章之兄朱佩章
先曾帶去閩人王應如教書巳經病殁在洋又閩
商陳良選帶去廣東人稱係寧波住居之年滿千
總沈大成實屬楊姓冒頂前往教習陣法其的名
不知確切現在彼處又郭裕觀代帶僧人馬匹各
等情今朱來章先經(臣)訪聞誘喚至署問知情由
前巳
奏明後又供出曾帶過各項書籍五百本當即取具
的保同俞孝行給與銀兩各自置貨密往東洋探
信去訖其陳良選因在日本船隻未回巳令海口
文武等候緝拏郭裕觀係厦門人密咨福建尚未
獲到以上各情俱據供明與(臣)前所訪聞不爽惟
輿圖盔甲軍器式樣因未曾現獲雖在狡飾而(臣)
揆其情節大象尚且由安南取來送去則此等事
皆有之總緣夷人嗜利於商船回棹時各指名令
其攜帶違禁人物不遂其請即有掯照退貨之舉
而商人貪其倭照貿易惟命是從若不嚴加稽察
將來無所底止伏思我
皇上德威遠被六合之外皆同胞與況遠夷絲綿繒帛
服食器用久仰給於
天朝未便遽行槩加屏絶惟是各省商人多在江浙二
處出口賢愚不等散漫無紀非設商總盤查無以
專其責成(臣)與范時繹尹繼善公同酌議當面傳
集洋商博訪利弊令其公舉殷實老練之人數名
現在犯案各商按其情罪輕重監禁取保竝將家
口查明交隣總看守俟所遣朱來章俞孝行回棹
及招歸張恒晫等到日探明夷人實在行徑再爲
酌量定擬請
旨分别發落合將(臣)等會核設立規條飭行曉諭示稿
另行鈔繕進
呈再查康熙五十六年定例除安南通商外其餘西
南諸洋禁止往販今福建督臣高其倬
題請西南等洋許往貿易巳荷
聖恩允准(臣)愚以爲浙江與閩省洋面相同自應循照
福建近今
題定部議准行則例一體嚴行查驗未便兩岐現在
會同江省督撫各臣咨部畫一遵循外相應附摺
陳明但(臣)等識見粗淺所有辦理事宜誠恐尚有
未協伏乞
聖訓指示庶免舛誤(臣)不勝惶悚懇禱之至謹
奏
所議甚屬妥協應達部者咨明該部存案可也
雍正七年正月二十二日浙江總督管巡撫事(臣)
李衞謹
奏爲恭繳
御批事竊(臣)於本年正月内兩次接奉
皇上發回原奏摺各一匣俱經叩領啟視欽遵伏讀(臣)
恭繳前次
密諭摺内所奉
御批指示緣由仰見我
皇上量涵天地心若太虚物來順應自無憧擾臣愧服
之下實切欣慰且蒙
宣示湖廣要犯悉巳拏獲知止有自作孽之數人亦無
續摺
奏覆王曾期一事僃蒙
批示教誨愈仰
聖慈廣被覆載同寬不使天下有一事外之人略受驚
恐雖堯仁舜澤何以及此(臣)初時開讀亦竊疑是
汪景祺因聞王曾期平日原係好名廣交之人事
關重大不敢不詳慎訪察此實愚昧之見致有錯
誤然(臣)自未仕居鄉時深知士庶之家一經奉
旨提犯或督撫訪拏無不身家立破是以無論大小一
切竝不驚張即王曾期之子亦止密諭杭州府借
故傳到問明伊父存没消息從前交遊蹤跡有無
著作遺書當即押回連親丁取具的保在家候示
有王曾期一事者甚少難瞞
聖明遠照今蒙
恩批(臣)自當設法面爲安頓使知出於(臣)意斷不致上
厪
睿懷也再(臣)前以江南武職玩忽掣肘附摺上瀆仰荷
御批所奏是卿其酌量爲之朕亦另旨申明欽此隨蒙
特頒温綸曲賜優奬令(臣)於下江軍政會同考核從此
非
皇上聖明焉能信任不疑至於如是此(臣)之所以夙夜
警惕而不敢稍渝尺寸者也至(臣)自受督捕之任
初時見江屬所報盜竊之案每日接續不巳心切
傍徨自思道路遥闊非區區文告所能轉移隨密
遣誠實謹愼之人四處設法察訪并於員役中遴
餘人俱發各該地方官審明分别歸案究擬或帶
同作眼以賊捕賊略有成效其黃河上下一帶素
有積年巨盜聯絡聲氣散結黨羽肆行刦掠傷害
客商抛入大溜鮮有報聞荼毒地方受累巳久(臣)
訪知其通線倚靠首犯海大如韓五二人直至河
南山東境上拏到面加盤問海大如業巳成家雖
淨根株其韓五殺人頗多現有犯出數案飭發究
質定擬另結近雖竊賊未能盡絶而強刦之案已
覺漸稀(臣)等自當留心竭力緝拏不肯累及平民
疎漏正盜也至定例盜案疎防四箇月限期題參
(臣)與江南督撫諸臣公議凡(臣)未受事以前盜案
仍照舊例各自具
題惟上年七月二十六日奉文以來之事皆會列(臣)
名其查拏盜賊則無分先後今(臣)兼管將有五月
新案正在會參若一年之内與舊日較量多寡之
數亦可確知其有無成效相應附摺陳明再馬世
烆在浙辦事(臣)雖可省力今蒙
旨與之協力辦事俾得練習刑名以副委任又(臣)請
旨調補知府一摺仰荷
御批僃晰指示除郭朝端喬世臣二員現在欽遵具
題外若呂大雲原屬紈袴之子從前實未妥協但近
日自蒙
皇上調用之後彼亦深知警惕遇事留心(臣)又不時批
旨欽遵至金華一缺奉
批馬日華可以勝任(臣)竊自擬度或即係杭州海防同
知馬日炳則誠如
聖諭委堪任使(臣)現在將馬日炳遵
旨請補金華府知府但海寧南面沙漲北岸危險今年
石土各塘又有歲修大工巳經具
題在案該員辦理熟練輕易不敢别用他人請將金
華府暫委台州府同知胡文溥署理俟工程完竣
秋汛安瀾之後令馬日炳到任受事尚有杭嘉湖
欽差副都御史性桂密向臣口傳奉
皇上批回摺内
諭旨以浙江百姓既踴躍輸納則催科不可太急竝令
著(臣)知之此誠
皇上軫恤民隱之至懷浙省歴年荷蒙
聖主疊沛洪恩人心實在感戴(臣)隨時宣布
德澤示以至誠三載以來民情亦肯相信近今非但淳
樸之縣急公完糧即秀水永康天台仙居海寧德
清最疲之邑亦皆不敢拖欠且宵小斂跡海洋内
温處四府地高雨遲分數略減者亦皆竭力完辦
(臣)仰體
皇仁現在動支公項贏餘銀兩於此等處所修築城垣
開濬河道建立塘閘使小民得以傭工食力而徵
比之中亦稍爲寬恤其杭嘉湖金衢嚴紹七府去
御批奏摺一併恭繳謹
奏
覽
同日又
奏爲恭懇
聖恩准賜
陛見以紓微忱事竊(臣)荷蒙
皇上隆恩身兼督撫鹽𣙜重任近又委以江蘇等七府
五州督捕事務雖竭盡駑鈍悉心辦理盜案比舊
漸覺減少而耳目難周措施未善感荷
皇上格外包容得免隕越凡地方各項事宜有爲題本
摺奏之所難盡者必得面承
聖明指示教導方不致有錯誤且自(臣)叩
覲以來至今三載有餘瞻戀積誠倍深虔切查本年開
印後各項
欽部案件自應料理而夏月南風時候漁汛正盛海洋
即需防範秋間又奉
特恩復准文生鄉試(臣)有監臨之責并武闈主考分宜
經理惟四五兩月杭嘉湖三府鄉民育蠶上游各
屬早禾農忙每年此時例皆停訟政務稍簡雖有
各案
題銷錢糧掣鹽之事均係一定章程人皆可以循照
料理者(臣)現將逐件趲辦清楚於三月下旬兼程
往返趁此兩月之期叩見
天顔親承
訓誨不但犬馬戀
主之心可以稍慰而於地方民生得有裨益仰懇
皇上俯賜恩准(臣)心不勝激切再定例總督印信有巡
撫省分交與署事巡撫事務交與藩司今(臣)兼理
督撫又有鹽政三關等項若不分晰承辦恐一人
連本管衙門或難優裕(臣)愚以爲總督職任稽核
錢糧事務頗多而觀風整俗使蔡仕&KR1550;本任原無
繁劇職掌可以交與暫署即用該衙門印信辦事
其鹽政關務在乎不時調劑疏通稽察事甚瑣屑
今(臣)現將南北二關另疏懇交杭州織造許夢□
就近兼管如蒙
俞允則同孫詔所護之海關巳有專司止有鹽政一項
布政使高斌猶係謹慎錢糧小心之人似可暫時
帶理至於江蘇等府州督捕事務一則無可交委
處二則(臣)進京往返下江皆係必由之路正可親
身經歴營汛察訪積窩查拏巨盜剪除民害何敢
推諉卸責但盜賊重情俱關機密(臣)請預用空白
撫各臣應有會銜具
題之事暫停列名俟(臣)回任照常辦理以上皆(臣)愚
昧之見竊自擬議者其中未當之處仰懇
睿鑒指示以便至期欽遵
題明奉行(臣)正在繕摺間又奉有
諭旨清查江南積欠錢糧令(臣)與聞事關重大更非面
奏此中委曲不能詳盡伏乞
皇上恩准施行(臣)不勝瞻
天仰
聖激切待
命之至爲此先行具摺請
旨謹
奏
有旨諭部矣
同日又
奏爲再行據實陳明事竊(臣)前欽奉
諭旨隨於上年十一月二十二日將本身各任内所有
贏餘據實覆
奏荷蒙
御批覽奏巳悉卿自當在諭旨之外也欽此(臣)跪讀之
下不勝惶悚感激自顧何人得邀
皇上天恩格外優容至於如是豈(臣)愚昧所可承受惟
有矢竭寸忱仰報
高厚但(臣)上年具摺時鹽課正當次掣之初各所俱未
全竣報數故止將歷年趲出多銷引目四十萬餘
道增出課費銀二十餘萬兩之處約略具
奏今俱巳掣畢計三年之内較前額實多引目四十
七萬九千餘道歲中將及趲至巳酉年秋冬數内
現在請領新引透用矣又舊制商人住賣地方爲
私梟占去或片引不行或銷不及數如江南之松
江上海南滙華婁奉賢金山浙江之富陽德清諸
暨義烏浦江等縣及寧台温近海府屬數處歷年
鹽利皆歸販徒致商包課(臣)隨時逐加調劑近日
各知守法俱陸續開有商店并官爲彈壓監賣從
前引張惟慮積滯攤賠今則頗覺不敷將來再連
巳酉本年兩掣通計合算實可共增課費銀三十
餘萬兩各商且得多銷獲利又不止於臣前摺所
奏之數也更有茶商項下自交臣清查之後剔除
舊日弊端酌定輸課規則每年銷引一十四萬道
除正額外贏餘銀六千兩倘得多銷更有溢出若
入又浙江海關一處税銀自設立以來俱留充本
地兵餉向無解部因有司書需索不遂混將海關
税銀造入撥册雍正三年春季正税奉文解京是
以僃存水脚解費每年多寡不齊難以定數雍正
四五六等年正税未奉部撥贏餘逐年解京故前
護關寧台道王一導台州府江承玠任内於各項
贏餘之外共陸續留存僃用銀九千兩有零至今
在庫若遇税餉仍然撥京此項内自應提充解費
亦有寬餘倘照舊例留存本地則嗣後毋庸預扣
而從前所存之銀更係額外多出儘可僃公浙省
尚有各地方城垣營房臺寨及沿海塘堤河道堰
壩應行修築疏濬并摘出田賦不清數縣丈量地
畝工費等項實皆有關
國課民生利益之大者或可以之添湊動用完竣時
核實
案卷隨帶未全以上二項致有遺漏謹再補行陳
明伏祈
聖慈垂鑒謹
奏
覽
同日又
奏爲遵
旨不敢具疏謹繕摺&KR0377;陳蟻悃
奏謝
天恩事竊(臣)躬受
聖恩至深且重此生巳難報稱乃有(臣)族兄候選員外
皇上允(臣)奏帶赴浙在署學習吏事後復
而受禍是以冒昧瀆陳惟求解任别調或回籍侍
養荷蒙
皇上調京引
見陞授江西寧州知州不惟得以保全更且獲邀進步
(臣)尚未與二人相見聞俱於引
見之後重受
賞賚之優獲嘗
天厨之味且皆微末下臣得以恭請
聖訓更出格外
隆恩臣自顧何人而一門兄弟沾沐
寵榮至於如此在二人自當矢竭駑鈍仰報
君父下愧祖宗以爲子孫族人之戒緣曾奉有
諭旨凡兄弟族黨簡用陞遷者俱停止奏謝臣不敢具
疏而感激蟻忱實難自巳爲此具摺恭謝
天恩伏祈
聖鑒謹
奏
覽
硃批諭旨卷一百七十四之九
欽定四庫全書
硃批諭旨卷一百七十四之十
硃批李衞奏摺
雍正七年七月十五日浙江總督管巡撫事今丁
憂給假(臣)李衞謹
奏為
聖澤垂及泉壤微(臣)銜結難酬恭謝
天恩&KR0377;陳愚悃事竊(臣)於本年七月十三日准署浙江
總督漕(臣)性桂移准吏部咨開奉
旨總督李衞之母汪氏訓子成名夀逾大耋前巳降旨
照伊子尚書品級給與封誥以昭特恩今伊子來京
陛見未及回任而聞溘逝深為憫惻著賜祭一壇令
署督性桂致祭李衞著在任守制給假兩月料理伊
母喪事其各任印務暫著性桂蔡仕&KR1550;等照前署理
該部知道欽此知會到(臣)伏念(臣)母汪氏出自蓬門
躬逢
盛世
龍章三錫屢蒙光耀於生前
天語頻頒又荷表揚於身後
特恩予祭叨格外之榮施專遣大臣沐逾涯之曠典不
但(臣)之老母感戴九原即(臣)子子孫孫亦頂祝萬
世除俟
恩祭後循例咨請署督(臣)性桂等具䟽代
奏恭
謝外(臣)感泣愚衷刻難自已謹先具摺叩謝
天恩伏惟
聖鑒抑(臣)更有衷曲下情不得不據實凟陳於
聖主之前者前此自京星馳回杭(臣)母去世七日遺言
囑令早殯歸土為安(臣)銜哀痛心擇於九月十一
日合葬父塋因不敢擅自回籍遵例在浙候
旨今承
恩命即當扶柩起程由水路回籍但葬期必俟九月十
一日巳逾
皇上欽限期外二十餘日而八月之内槩多刑尅未宜
今以丁憂暫免隕越皆出
皇上保全優容所致乃蒙
聖恩不以(臣)為不肖仍令在任守制信託至深自返巳
為過分尚復何言夫臣子一身服官之日惟
君所使淺陋如(臣)上而祖宗父母下及本身一家皆受
皇上深恩戴高履厚豈不知雀尚銜環葵能向日急圖
自效尺寸稍報涓埃又仰見
皇上統理諸凡政務
聖不自聖萬幾勤勞無非為
國為民自強不息(臣)何人斯希冀偷安自便懇求終
制以博虚名此(臣)之愚戅心跡不敢稍有文飾者
也從前(臣)緣高堂有母年邁衰頽不無縈念私情
今既夀終牖下得與(臣)父共安窀穸事竣之日(臣)
心别無挂慮惟有仰報
廟算巳定制勝得人調(臣)回京不拘何項煩難差遣皆
當竭蹶盡心總之受
恩過重舉家俱當報效(臣)何敢晏然居於督撫之列以
圖苟安也緣係瀝陳下悃若仍咨請代
奏則必候
硃批回杭開讀之後方能知會到(臣)原籍往返更遲為
此冒昩繕摺專差家人齎
進(臣)於途次匍伏待
命臨奏不勝惶恐悚惕之至謹
奏
前許卿來京陛見以為卿必知母康健無虞方有此奏
况兼情詞激切是以勉從所請豈料旬月閒遽生變故
昨在都中若不為大閱稽延數日即行旋浙猶或幾及
今令卿抱憾終身甚屬無謂果係國家要務不容緩待
為人臣者義不兼顧亦分所當然乃平居暇豫偶緣一
時之見致誤卿大事朕心實為不忍但冥默中百凡皆
有定數卿宜遵朕諭強飯抑哀以慰其靈可也
雍正七年八月十一日浙江總督管巡撫事今丁
憂給假(臣)李衞謹
奏為恭謝
天恩事竊(臣)前於七月十五日以愚昧寸衷冒瀆
奏請方切悚惶今扶(臣)母之柩回籍至閏七月十七
日舟抵宿遷縣遇(臣)家人齎捧原奏摺匣到船(臣)
跪讀
硃批諭旨感泣涕零失聲長慟從來
實覺無地自容至(臣)此番雖由黃河溯流以上適
當秋汛並未發水波浪安恬帆檣平穏甫於閏七
月二十四日歸里正在具摺
奏謝閒又准署河(臣)尹繼善咨會復奉
諭旨念(臣)扶櫬回籍即令河臣就於家中致祭以千古
未有之
特恩洊加無巳豈(臣)母子所敢祇受者更不覺感愧悚
惕一時交集(臣)思尹繼善現在署理河務關係綦
重今歲仰邀
皇上福庇黃河安瀾而此時尚在秋汛之末保護必須
萬全且(臣)鄉居僻陋雨水未乾諸事尚難備辦不
聖恩恭領
諭祭俾河臣得乘霜降水落之後順路察勘各工而(臣)
母得以沾被
寵榮直與江海同其深遠矣至(臣)仰沐
高厚總非言語所能形容何敢瞻顧私情再有瑣瀆俯
容上緊料理葬事完竣於九月内起程遵
旨赴浙至期另行具
題外所有感戴微忱合先陳
奏恭謝
天恩並奉
硃批原摺照例呈繳(臣)不勝激切屏營之至謹
奏
覽奏知卿業經扶櫬回籍深慰繫念
同日又
奏為奏
聞事竊(臣)前在京
陛見起程時蒙
皇上諭令傳
旨與江蘇正署二巡撫將江南各官養廉之數早為核
定給發又傳
旨與署河道總督尹繼善諸事循照齊蘇勒成規不可
另出意見并營伍公費名糧陸續整頓軍器等緣
由臣悉遵
諭旨宣示諸臣訖其清查錢糧一事亦將面奉
聖訓向總理各官逐一細述作(臣)等之意出示曉諭在
案至奉查福寧總兵顔光旿(臣)未見報不知巳故
未除者稍多該鎮回教無子身後甚覺可憫又(臣)
前奉
諭旨有可任封疆之用者無論資格具奏以聞欽此(臣)
初未得其人不敢輕率今回浙以來見按察使方
謹慎克勤於漕務或可相當冒昧
奏覆今見其料理地方之事居心雖好但識見卑瑣
主意游移毫無决斷於公務不敢擔當惟圖苟且
挨過與前行徑頗不相同㦯者福氣限量所致猶
戶部忽受原任充發郎中席瑗銀四百兩願為代
出會清河倉差因(臣)從傍勸阻業已中止次日添
銀一百仍復願往及啓奏時
聖祖以此處毋庸添差漢官事雖不行而銀巳中飽及半
(臣)因此薄其為人後見伊在浙江糧道任内辦事
尚屬明白(臣)仰遵
皇上公正不偏造就人材至意不以前事掩其所長時
加教導伊亦自知過愆更改前非故爾委署藩司
印務亦為勉供厥職乃自陞任以來及署理巡撫
其欲勾通承差吳尚銓至縣聲稱差訪事件將欵
單遍行示人招摇設騙經該縣拏解正足見奮勉
風力乃仕&KR1550;不發司府公審避嫌自行提到密訊
止將吳尚銓責革亦未枷示痛處而發單之周鼐
置之不問反將知縣記大過二次縣書許肇琮更
加重責幾斃屬官通為不服又如捕役豢盗作姦
各處通弊惟當嚴行追究痛加懲處今仕&KR1550;將通
省捕役盡行革退另募承充則伊等置身事外更
可架賊害民而新募之人頭緒茫然豈能偵捕(臣)
據各屬紛紛具禀以為遵照奉行實有不便因面
詢仕&KR1550;答以竝無其事(臣)駭而問之臬司方覲據
稱現有署撫行令通飭各府縣并取革捕及募充
千兩幾至貽誤乍浦滿洲水師營房從未過問至
今不曾完工甲兵搬移家口居住作何料理墻垣
門戶以上諸事(臣)同衆面囑數次全不計及又浙
省各縣倉穀有從前未曾買足者有新糶應行購
還者并補漕案内
題明貯銀待買之數甚多今年江浙兩省年景豐熟
正須及時預備分頭採買(臣)雖在浙屢言又途中
連次作字催促而看其遷延之状恐致稽遲久之
不惟價長且民間穀已碾米無處購求為
國家實心出力者應如是乎因尚無貪婪惡跡彰著
性狐疑遇事膠執謹於小而闇於大務所緩而忘
所急即如目前清查錢糧頭緒紛繁惟簡要則人
易從前經諸臣公議頒發易知單式查填歷年欠
數逐戶給與磨對虚實呈繳原屬清釐良法各處
已經刊刷填給乃因其中字句欵式增添刪減朝
為據實報出仍有一番查追改換之事更多遲滯
其他設施𩔖皆如是承查各官所以掣肘而未能
即行也况江蘇政務日不暇給而水陸城門舟輿
往來時刻不絶今差人設簿出入盤問登填呈報
若原不親閱則徒滋煩擾倘必須日逐看過則緊
要之事何限而勞精敝神於此豈大臣之所宜汲
面諭不拘他省有所見聞據實陳奏今浙江係臣所轄
皇上分勞有負寄託至意用敢不避嫌怨冒昧直陳
聖明自有鑒察非臣所敢妄凟也為此謹
奏
皆所當奏者
爲奏
聞事竊(臣)聞得本年六月初三日有鹽梟多人在於
淮安府屬之清河縣離城二十四五里地名三
顆樹地方運私經過有該縣分汛把總劉應科
帶領兵目前赴擒捕被羣梟殺害城守營分防
兵丁姜必成一名打傷兵丁許竒一名剝衣逃
避兵丁董志祥一名該弁劉應科亦被梟徒將
繩鞭鐵流星打落所戴凉帽負傷引退梟衆一
人無獲此事有關地方臣既經聞知合行恭摺
奏
聞謹
奏
有人奏聞此一事情形甚屬兇惡昨據尹繼善奏稱現
獲大夥鹽梟一起雖非此案正犯或可因以追究其蹤
跡當悉心料理作何緝捕方不致令漏網
同日又
奏為覆奏事本年閏七月十七日(臣)於
批回摺匣内欽奉
發到奏摺一件係清河縣鹽梟拒捕傷兵緣由奉有
硃批(臣)遵查清河縣鹺務雖係兩淮鹽臣所轄(臣)有督
捕之責分當悉心料理緣此事起於六月初三在
(臣)聞訃丁憂之後營員曾有報文俱轉交江寧按
察使馬世烆查拏(臣)已差人各處訪緝近聞於沭
陽虹縣等處拏獲數人解交清河縣審究在梟徒
拒捕行徑彰著非同盗跡隱藏一時難得者可比
况此案原有首人在縣報出梟犯姓名兵役往拏
以致拒捕更可著落根究(臣)回任之時自當協同
嚴緝正犯夥黨置之重典不使得有漏網合先覆
奏并將奉到
硃批鈔摺恭繳再有密陳一事(臣)於三月内進京之前
曾因江寧省城屢見盜劫案件恐係回子及營兵
作匪有(臣)標添設巡鹽千總韓景琦原係回教勇
於出力拏賊密差帶同數人四散改裝緝探一時
未得正線該弁先行旋浙留下巡兵在彼内有李
竒向日略曉六壬借賣卜為名遇著一人名于璉
者居住江寧本城亦知此技因起課熟識遂相往
來其行蹤詭祕言語支離每露勾合之意而家道
從容又非盗竊等輩李竒假與相好知其多在常
州等處行教拳棒久而逗出情由始悉又以符咒
黨羽甚多每月皆領偽餉二三四兩不等即浙閩
亦有同𩔖聲氣相通待有地方事端始敢乘機起
釁凡邀至其家相見皆在四顧無人夾墻密室之
中而為首之人尚不肯說出(臣)聞訃回浙到署數
日後韓景琦將李竒密行帶來訴知(臣)憶從前未
仕之時往來蘇揚亦曾於舟中遇一米姓之人行
徑言語相同此係伊等巡弁兵役所不知者今所
方法令其各自分路改換装束更易姓名若遇蹤
跡假意附入夥内知其底裏果有首惡確據即當
會同江南督撫提臣設法密拏要犯解散餘黨曉
諭愚蒙安服衆心以靖地方倘屬影響無據之事
(臣)自應加意留心亦不致於張皇宣露也緣此時
尚係密探虚實未便行文江省各衙門特先附摺
密行奏
聞謹
奏
所奏嘉是覽之卿之體國忠誠自蒙
上天
聖祖照鑒也勉之
同日又
奏為陳明寧邑海塘近日情形并動項備料搶護緣
由仰祈
睿鑒事竊照海寧一帶塘工關係江浙兩省六郡民生
利害務須先事預籌備料積土以應不時搶修之
需(臣)數年以來每歲幾次親往查勘逐段修築防
範預購料物准備不虞去春先將單薄低矮之處
加幫高闊夏秋潮大幸保無恙續後又於上冬
題明將各處一應修補改砌之工在今春及時興築
專令道員監督分委多官協辦在案乃於六月内
自京回任中途聞訃丁憂在浙候
旨之時始知近日海之中流又增出新漲暗沙一股激
起潮頭分為三路合流夾攻直潑塘身以致念里
亭一帶最為危險所有巳題之工雖經陸續修築
間有隨坍隨補尚未完竣此外一切料物噐具毫
無預備現在舊塘根脚刷深木樁無力石工多有
歪斜又值七月二十六七等日霪雨連綿雖當小
汛而坍卸矬裂接踵而見如遇大風暴雨潮勢洶
湧人力難施必致衝决下河各縣建瓴直瀉關係
匪輕維時署督撫二臣性桂蔡仕&KR1550;既不肯擔承
早發帑銀備料保固屢向面催始去會勘一次亦
無切實設施閏七月初旬(臣)將扶柩回籍正值大
汛勢在危急不得巳飭行鹽驛道將庫貯每年酌
定准存公費十二萬五千兩之内臣任節省項下
之銀暫發一萬兩解於海寧縣庫交與杭嘉湖道
王斂福收掌署藩司方覲稽查以現價星飛買土
備料雇夫督率各工員晝夜防守随時相視潮勢
緩急分别搶護堵禦如有不敷再於原欵詳請續
發保過八月大汛另為從長計議(臣)起程之後復
留員弁在工令其不時將情形飛報今途中連次
接禀自七月念六日起至閏七月初四日止東西
二塘共坍矬三十三段計五百七十餘丈經該道
督同委員等支動所發銀兩鑲砌填堵加高加闊
搶修完工其望汛情形尚未據有報到(臣)現有疊
次發諭令王斂福加謹防護無致貽誤但潮勢若
何未可懸揣今歲即能保全將來正費籌畫(臣)心
實切憂慮因彼時起程匆廹急於保護未及將𤼵
銀備料搶修緣由
奏明理合具摺附陳
聖鑒俟(臣)回浙之日即當親行相度作何經久萬全之
法另議請
旨欽遵謹
奏
朕為海塘一事時刻厪念乃卿所悉知者亦惟有竭盡
人工以仰籲
神力保護耳兹欲飭𤼵内庫帑金十萬修建
海神祠廟一座以祈祐庇兆庶現命大學士議奏俟覆到
之日即交卿辦理也
雍正七年九月二十日浙江總督管巡撫事今丁
憂給假(臣)李衞謹
奏為奏
聞事竊(臣)前因東洋倭夷勾商夾帶違禁人貨出口曾
經先後
奏明密遣商人俞孝行醫生朱來章前往探聽先據
俞孝行在洋回禀當即咨會署督撫性桂蔡仕&KR1550;
轉
奏在案今朱來章回棹於本月初六日至臣家面覆
伊到彼時夷人即遣通事邀於樓上僻處細加盤
問内地拏究姦商及乍浦何故添設滿洲水師各
口岸嚴密之事備知
皇上聖德天威甚是恪恭震恐巳將從前招去之張恒
晫等五人送出土庫交還中國商人此後不再勾
引容留因今番往販之船(臣)俱飭給坐名執照伊
等五人牌内所無商船未便擅自載回禀明請給
憑據即可旋浙其打造船隻探得彼地國王住居
京師將軍又在省城之東隔一海島名曰大板水
勢急溜欲載象渡過此島曾倣中國式樣造船後
聞内地查拏消息即行停止改用木簰紥筏而渡
惟密探得倭夷久有欲令薩摩島頭目窺伺臺灣
之意目下尚無形跡此係朱來章借稱建醮出庫
往見在彼居住之福建僧人全巖所聞者但未知
其確實今朱來章巳索其倭照一張帶回現巳繳
出適因署河臣尹繼善續到隨面同詢問無異其
俞孝行亦於八月十二日回浙據稱現在夷人買
換之銅仍照前數交易從容不敢短少其餘所言
大概相同但未知性桂蔡仕&KR1550;作何盤詰具
奏俟(臣)回任日再當親加詢問酌量而行至江南查
訪匪𩔖之差員皆有禀到其所可蹤跡之于璉竟
有候選縣丞職銜因知事巳洩露自覺悔罪欲來
投首據稱有前明遺孽假以為名由竹山出洋在
於海中山島潛聚内地黨羽頗衆但(臣)歷來細訪
未聞影響恐屬張大其詞不足為據今(臣)現在赴
浙途次自當查實辦理另行覆
奏又(臣)初年撫浙時有富陽縣署被刦一案旋經盤
住匪𩔖數人供出盜首混名蠻王在逃未獲而夥
盜形跡可疑未得真確咨部俟緝蠻王到案質究
一面密差弁員捕役四處躧緝閏七月内於乍浦
地方拏有積盜張興據供即係蠻王又號黃魚大
王現在弔同夥盗質審虛實定擬具
題今據中軍副將吳進義禀稱富陽縣署又於八月
初一夜被賊挖洞入内竊去衣服銀兩等情查官
署重地前案盜未全獲今又失竊殊屬疎忽容(臣)
回任之日嚴加勒拏核實查𠫭合併附摺陳明謹
奏
據奏辦理各件俱有頭緒嘉悅覽焉
雍正七年十一月十五日浙江總督管巡撫事在
任守制(臣)李衞謹
奏為祗承
聖訓恭繳
硃批事本年十月十九日(臣)於武闈出場適前差齎摺
家人自京捧回
批𤼵原奏摺一匣到杭(臣)隨叩頭啓視跪誦
諭旨敬謹祗承又蒙
皇上密𤼵署布政使程元章奏摺鈔稿下詢到(臣)仰見
聖恩待(臣)格外深厚無事不推誠指示將摺奏隠情得
令與聞(臣)感激無地何敢稍有宣露伏查程元章
人品端方居官勤慎
聖明簡任極為得當目今授事不久從前未曾做過地
方官北人醇樸於南省吏治繁鉅書役狡猾之處
尚未熟練然每事虚衷立志要作好官(臣)自當同
心協力商酌開導共期辦理公事以副
睿懷所有欽奉
硃批原摺并奉
發鈔稿一件照例恭繳再(臣)給假往回時陸續奉有
諭旨交𤼵議覆各事件緣十月初二日回署受事即值
武科考試外場入闈又兼離任七月有餘督撫鹽
三衙門署任内剰下各種案件及江南捕務海塘
清查等項皆須接手考核釐剔頭緒是以
奏覆稍稽伏乞
聖慈垂宥至江南匪𩔖一事現在設法辦理稍有眉目
俟核實確據再為奏
聞謹
奏
江南匪𩔖一事頃據該督范時繹奏稱業經捕獲正犯
數名則拔樹尋根此案諒不難於清結隨又嚴旨飭令
加意督緝矣
同日又
奏為遵
旨議奏事竊(臣)奉
旨給假在籍接准内閣來字雍正七年八月二十二日
奉
上諭科臣顧祖鎮條陳果否可行爾等可鈔錄寄與總
督李衞令其密議具摺回奏欽此遵
旨寄信前來并鈔𤼵原摺一件准此該(臣)看得科(臣)顧
祖鎮所奏挂名書役窩盜一事蒙
皇上特諭交(臣)密議或以(臣)於盜情案件略曾留意敢
不悉心詳酌據實上陳伏查盜必有窩而窩盜之
輩實繁有徒雖未必無掛名書役在其中但以此
輩之應充皆為窩盜而設(臣)竊以為尚未盡然大
抵盜賊巨窩莫如府州縣之刑書捕役伊等專管
盜情熟知線索書仗捕為爪牙捕靠書為墻壁改
串供詞移換情節買盜歸案如作生涯朦朧本官
高下其手論大股以分贓得月規而豢賊行之既
久視為固然更有犯事革退之捕既無拏盜之責
又乏養家之貲現捕皆通聲氣舊賊聽其指揮彼
此聯結狼狽作姦為害尤甚再如不肖武舉武生
自知弓馬文字之劣上進無心又恃有護符結交
書捕盜賊因其稍有聲勢投拜門下倚為長城平
時以贓物貢獻有事則共為庇匿更有破落鄉紳
子弟無事可為日與下流往來呼兄喚弟情好益
密每每窩盗在家分肥入已因其世家大族親戚
故舊體面猶存地方官不免稍存姑息刑書捕役
又利其所有任聽指使遂爾日漸鴟張肆無忌憚
又屯衞雜於有司之間縣因隔屬稽查責任未免
較輕窮丁欠糧無措常有窩頓通賊以冀餬口者
頗多以上諸色人等雖未必人人皆是處處相同
然約略而言窩盜之人已不外乎此輩若夫掛名
書役各衙門不乏其人就中分别亦有幾等如北
方身家殷實田地頗多惟恐受欺侮而託身在官
每季出費納班以遮門戶者此等人不惟不敢窩
盜亦未嘗有所妄為若南方疲敝小邑及冷曹閒
署吏役無人肯當尚須著落鄉保舉報𣲖充百計
求退而不能者此外下流或藉城社之名而包攬
錢糧詞訟出入衙門料理公事以及把持渡口埠
頭行市庇賭窩娼等事誠如科(臣)顧祖鎮所指(臣)
自外任以來屢經飭查禁革尤須平時留心稽考
有犯必懲但云掛名書役悉令歸農之後盗賊即
無藏身之處則尚未為確論耳再科臣奏稱照額
設之數每名止許添一人幫辦一正一副可不誤
公等語(臣)查書役承管事務各有繁簡不同事少
者不必添人即一名亦可無誤其事繁者即一房
十餘人尚為不足若欲盡行裁去將徒有禁革之
虚名而無實在奉行之成效况此輩傭書之人非
比正身經承尚有輪班更換之期伊等終年在署
繕寫辦事希圖工食養家而巳實亦無暇出外窩
盜不法惟在該管官及上司嚴加稽查不使稍有
作姦犯科則吏役自知守法而諸弊不至叢生矣
(臣)淺陋之見未必有當謹據實具摺密行
奏覆伏乞
皇上睿鑒施行謹
奏
所議甚屬透徹條陳係不達時務之論洵不可行
同日又
奏為遵
旨議覆事竊(臣)奉
旨給假在籍之日准署浙江督(臣)性桂移送内閣行文
雍正七年閏七月二十二日奉
上諭御史龔健颺所奏著鈔寫分發與總督鄂爾泰田
文鏡李衞巡撫尹繼善署巡撫費金吾謝旻令其各
抒所見確議具奏朕又思邇來八旗於參領佐領外
添設副參領副佐領辦理旗下事務甚有裨益至於
各省州縣事務實為繁多或於知州知縣亦添設一
官為副地方如有查勘工程檢驗命案等事州縣一
人不能分身兼顧者添設一人協同辦理亦不至躭
延遲悮而州縣官陞遷離任之時有平日同事熟習
之員接辦亦似有益但兩人同為一官或因事無專
責互相推諉或因意見不合彼此争執轉致事務稽
遲即如從前宜兆熊劉師恕之在直隸於公事甚屬
無益今添設州縣副員是否可行有無裨益之處亦
著鄂爾泰田文鏡李衞尹繼善費金吾謝旻各抒所
見一併議奏欽此遵
旨寄信前來併鈔發原奏摺一件等因到臣准此該(臣)
看得御史龔健颺指陳各條以州縣事繁欲倣漢
制分設鄉官其論雖有援据但官制之設歴代異
宜而民情誠偽亦閱世而屢變故有可行之於古
而未便施之於今者(臣)請得而詳陳之如引論語
先有司之說以為邑宰之下尚有協理之有司夫
今之知州以下有州同州判吏目知縣以下有縣
丞主簿典史又巡檢司緝捕驛丞主郵𫝊教諭訓
導典文學何嘗非有司乎因其不能分任而但知
營私故禁其受詞理事專令盡本分之職掌而巳
今設本地之鄉官豈能盡保其賢於佐雜乎又如
所引漢制其三老即今所設之鄉約耆民也嗇夫
即今之保正里書也游徼即今之民壯捕快也在
昔為官在今為民定制既久不可強而更也再該
御史奏内反覆申言差役之擾民故欲設鄉官以
救其弊但將一切錢糧盜案賭博保甲詞訟等事
盡責成於鄉官之贊理豈鄉官竟可不用一人不
差一役以一手一足之力晝夜奔馳逐事料理而
錢糧無不清之尾欠地方無漏網之穿窬訟源清
而官無塵牘賭盜絶而比戶可封乎(臣)愚以為龔
健颺所奏僅拘泥於紙上之古制而不審察於時
務之機宜應否無庸置議
聖明自有鑒照至(臣)恭繹
諭旨以八旗添設副參領佐領協辦旗務甚有裨益知
州知縣亦循此例添設一官為副將是否可行有
無裨益之處亦令(臣)等一併議奏仰見
皇上因時制宜凡事欲求盡善無弊之至意夫繁劇之
地州縣一身不能兼顧得人協理自必有益(臣)愚
昧之見竊以旗下事務各有規矩凖繩又兼
聖明在上不時就近教導自可遵循無誤而地方民情
隨事變遷且離省遠近獨處一方難以槩論在兩
官之材力意見恐未能相同而居心之公私險直
亦不畫一求其以公事為重無分彼此同心協力
者自然大有利於地方但恐不能多得倘稍有參
差不相上下各懷忌刻或為衙役人民從中煽惑
交搆則推諉争執稽遲事務之弊即不能免
聖明睿照洞徹無遺毋庸(臣)之再為縷陳目前
簡發試用人員巳蒙
皇上飭令分於司道等衙門學習政務實為造就人才
之良法(臣)愚以為地僻事簡之小州縣缺原不須
再為添員而一府之中繁劇大州縣以及衝衢中
邑無過數處直省督撫先曾遵
旨查明分晰報部有案仰請
皇上於候補候選人員内每省除巳經揀選發給外再
量加幾員到省之日酌分各知府平日令其教習
吏治事務如遇某縣有錢糧徵比繁多修築重大
工程以及疑難案件難結關訊鄰縣盗供出境會
審等事本管州縣不能分身兼理者知府一面詳
明上司一面專委該員𣲖定某事幾件前往辦理
事竣仍回府城不必以何員拘定某縣則伊等於
所委事件既有專責自不敢有所旁卸而又非𣲖
定此縣之官則於正員可無嫌疑互搆之心於本
邑人民亦可免趨承煽惑之弊俟其辦理事件果
能盡心稱職一二年後遇有各縣缺出量才委署
試用照例一載滿日
題請實授倘學習仍然不能勝任咨部掣回原籍科
目改作教官别途另用佐貳其無才可取者原品
休致若有營私乖張不時糾參此等人員仍照例
按其職銜支領俸銀遇有差委之時量給養廉以
資盤費則劇邑事務協理有人而各員亦能逐漸
熟練矣再試用人員(臣)曾於雍正五年六月間附
摺陳
奏請倣古時幕僚之職效用俟到日未用之先𣲖發
各衙門辦理幕務使之熟悉民情練習吏事再加
酌量委署蒙
皇上硃批分𤼵之說甚善欽此今之不敢一並復申前
議者誠恐此等候補之官既經揀𤼵皆以身入仕
途即與現任職官無異多不肯甘心代人辦事此
後若有情願入幕協辦吏治者或可聽從其便亦
行酌量分發於
恩賞俸銀之外令州縣官再為些須幫給衣食彼此均
屬有益是否得當合併聲明(臣)愚陋淺識無以仰
贊
高深緣
皇上開誠布公下詢芻蕘用敢冒昧凟
奏伏乞
聖恩鑒宥謹
奏
論奏處大率與田文鏡意見相同鄂爾泰等亦僉云毋
庸置議至於試用人員前經有旨令分發司道處學習
似甚協當入幕之說亦可不必矣
同日又
奏為請
旨事竊照浙江海塘潮汐靡常屢費
聖心籌畫每年動帑興修諄諄
訓諭(臣)等以虔敬
神祇竭誠感格之道本年九月間復奉
特恩發帑十萬兩興建
海神廟宇此誠
皇上懷柔百神為民錫福萬古未有之
盛典(臣)以廟工首重基址於赴浙未抵任時兼程先
往乍浦沿塘看視至海寧縣親自各處相度查有
海寧所舊日基地久巳空閒居縣城内正東承生
方之旺氣建立廟址實屬相宜但方圓不及十畆
規制未能宏敞據所傍居住紳民僉同環籲咸稱
聖天子為浙西億萬生民施
恩祈福伊等感深刻骨各願將舊房基地零星屋宇領
價别遷以擴廟址踴躍歡呼如出一口(臣)見其情
詞懇切俯順輿情照時給價内有賃租之人搬移
者另為賞賚幫助通共動銀三千七百九十餘兩
連前選用之所基約將四十畆又緣海洋
神祇之中
天妃為最除各項門廡房廊屋舍外大殿自應列祀
司海諸神又須後面寢宫并風伯雨師壇宇其
天妃閣並當另為創建壯麗是以地基尚覺未敷續
後再行設法充拓惟是工程甚鉅動用錢糧較闕
里
文廟巳至過半其規模制度不比尋常料估經營必
求美善雖將殿宇層次間架略為摹擬繪一草圖
但平日營造無過小房窄室大工實未諳練不敢
輕率進
呈今訪有紹興人張爾昭曾充工部書辦閱歴年久
現在曲阜估計已竣隨經差員齎文赴東調取到
日再為悉心籌畫另繪正圖並將應列祀典諸神
恭請
欽定遵行至於鳩工庀材採辦監督必得幹員駐劄工
所專司其事今浙省各道俱有本任重務難於逐
日在工至(臣)特蒙
聖恩專交辦理自應盡心竭力督催辦理然以一身兼
管督撫鹽𣙜又有江南各務亦難於在工事事親
歴倘耳目心思稍有未到即無以仰副
皇上敬神恤民之至意故於九月初一日在原籍接奉
硃批奏摺時知有興建大工之舉不待回任即預為留
心籌畫因憶有原任萊州府王坦昔為工部郎中
時凡任内一切經手銷算皆親身考求從不假手
胥役頗有勤幹之名後聞其於萊州任内以庸懦
參革(臣)不知其在萊居官如何而其平素諳練留
心工程則所深悉遂於徐州就近遣人前去令其
於挂累案件完結交代明白後即行來浙有公事
面諭今該員於本月初旬到杭據云府任各屬俱
經出結清楚問以廟工事宜井井皆有條理今雖
仍已回籍若調來委令在工監督必有裨益但恐
止伊一人尚未必能周到查原任布政使張适屢
蒙
聖恩超擢重任而自以負性不職兩次獲罪
皇上念其舊臣子孫尚加憐憫破格寬宥現今管束在
籍彼巳出於望外(臣)又何敢瀆陳但其人聰明警
策年力方壯此等繁鉅之事正當使之出力以贖
前愆(臣)仰懇
皇上洪恩或可發此二人到浙俾令常川在工效用協
同辦理監督營造(臣)與觀風使蔡仕&KR1550;仍當不時
親身稽察如有推諉怠忽立即嚴參蓋
欽工重大如山東巳蒙
皇上特遣京員而浙江專委於(臣)則其信託責任更為
綦重(臣)何敢避嫌而不舉所知以為幫助又安肯
稍徇親友私情致誤
國家公務自取罪戾也倘臣所請未協懇祈
皇上於内府簡派一二員諳練鉅工者來浙監督總理
更為有益(臣)因工程浩大冒昧瀆陳恭請
聖鑒指示遵照奉行為此謹
奏
籌畫斯事殊屬妥協之至思及王坦張适二人可謂善
能搜羅所舉適當巳有旨諭部矣但只許伊等監督工
程勿使干與地方諸務此諭更莫令其知聞
雍正七年十二月初二日浙江總督管巡撫事在
任守制(臣)李衞謹
奏為奏明拏獲姦匪情形請
旨差審結案事竊(臣)前因江寧省城正月間屢有盗刦
之事曾差千總韓景琦前往訪緝有上元縣監生
于璉與帶去留緝兵目李竒因起六壬數熟識逗
露有謀為不軌之徒以符咒惑人各處煽誘江常
鎮蘇松等屬以及浙閩皆有聲氣相通(臣)於
陛見回時據該弁密禀此情隨差韓景琦及原任遊擊
馬空北復往密訪確實逐漸開導于璉許其自首
免罪止據繳出符籙一紙而首從姓名尚未吐實
(臣)巳將復差往查各緣由於八月十一日先行
奏明迨(臣)營葬完竣回任途中即與江蘇撫(臣)尹繼
善按察使馬世烆密言其事隨又遵
相命坐功文武筆籙邪術符法收授門徒甚多等
語(臣)思此二人既有煉成工夫不畏刑法難得確
供未可輕舉妄動隨一面訪尋甘鳳池託言(臣)子
欲學弓力武藝將其父子再三設法羅致署中徐
圖逐漸盤詰一面分行飭拏匪犯去後陸續據有
各屬解到逐一確訊内如張以思等游手好閒曾
經竊刦棍徒此案未有不軌情節者當即按以所
犯輕重發落取保安插其餘或供出或首報有所
干涉要犯收禁管押(臣)親加盤問甘鳳池先止據
將少年無知曾於一念和尚事内有名夾訊兩次
經馬逸姿開脱之處直認不諱此外槩不吐露(臣)
因將其父子隔别分開以好言安慰套問伊子甘
述使其高興誇耀不覺將伊父平日實情及同類
贖悉將江寧之周崑來名璕自稱明朝周王之後
張曉夫名天球與之同志兩人名字皆寓有尋王
求王之意夏林生在河南固始縣賣花生理往來
誘人曾言本城内有周姓富家門下結交推盤手
車子人皆受其約束素有大志今年九月間遇見
夏林生還是說這樣話欲邀前往共事到了鎮江
因此間呼喚故爾回來又安慶有算命之浙江人
大志結交往來過客平湖有陸同菴自言徧天下
凡才能學問之人俱會過終日往來各處看形勢
謀為不軌通州沙上當年聞得有一陳千歲係海
賊等語大槩供出在案隨即分行密提并差拏陸
同菴陸劍門等到官與先後獲解各犯止令彼此
隔别質供尚未動用大刑察據所言各有情節非
係一起如在常州者則係陸劍門新於松江提(臣)
求名不遂輙萌欎勃之志徧遊南北十省所交皆
無賴匪人如濟寧溧陽二叛案内逆犯宋南朝馮
衡南包六痴皆其相與康熙五十三年在京遇平
史官銜書内偽號係東明龍飛六年乙未十一月
而投書者則供為閩人高晴主僕其陸同菴經(臣)
親訊細察狀貎語言并所訪平日作為竟是因思
想異謀日久遂成顛魔一般終年辛苦寢食在船
往蘇松各處看視河路地勢於崑山買有小友堂
花園教習徒衆黨羽為事不甚歸家其奴僕并所
畜猫犬就本人姓氏毛片黑白呼為老爺轉自稱
為相公其他怪誕不經甚多况所指海上謾語偽
言則其狂悖無忌同於曾靜張熙一流(臣)不勝髮
陸劍門等一起之情節應俟提到王臣等質訊者
也其在無錫者則生員范龍友素不守法教習拳
棒結交匪𩔖頗衆雍正五年間因其徒姦淫事發
被縣查拏各處逃遁見醫人李九徵之女欲謀為
妾哄以大事成時封為守備女更榮貴等語現在
不曾嫁人而李九徵貧困無聊亦遂捏造海内四
方山有朱姓聚集遣劉尚文聘人之詞互相誆賺
龍友信以為實急圖就聘給與銀兩夥同舉人華
介綏及金甸南華希渭等逼迫九徵同往乍浦尋
訪劉尚文通海九徵無可柰何遂挽閩人劉天利
先至乍浦碗店住下改姓名為張五觀九徵同龍
友等到乍向其訪問告以劉尚文暴病身故龍友
廢然而返近又改易姓名為張貞一與陸劍門甘
范龍友等一起之情節經朱惠文首明三面質供
相同者也其在蘇州者則布坊砑匠欒爾集為首
於九月初七日糾合段秀卿等共二十二人拜把
結盟祀神飲酒經蘇州營外委把總蕭成勲巡夜
拏獲得銀賄放爾集等反至包頭錢裕遠家詐死
打降裕遠首衙用銀一兩未報經(臣)訪拏提審蕭
成勲等各認不諱追起盟單騐訊雖尚無歃血等
情但欒爾集之叔欒晉公於雍正元年同徐樂也
糾聚砑匠黨衆拜把約會欲於五月五日放火刦
庫奪船下海有吴景凡知風出首該地方官止將
現拏同謀之人處死數名其首犯二人在逃至今
未獲今爾集又復為首邀衆結盟誠恐再蹈前轍
難以輕縱其聽從之段秀卿等堅稱異鄉在外止
圖疾病扶持别無為匪之情(臣)查蘇州以砑布為
業者皆係外來單身游民從前數有七八千餘其
中刦竊賭博無所不為向因大盜奚貴卿暗中蠱
惑欲乘機作孽今貴卿被拏夥黨散逸多於此中
將首棍欒爾集監禁比追伊叔欒晉公到案擬罪
另結其餘各犯交與包頭保家取結管束但閶關
外一帶地方遼闊各匠數盈萬餘必須酌調設官
彈壓專司統率立法稽查庶杜釀患此欒爾集一
起之情節(臣)當與江蘇撫(臣)尹繼善酌量歸結另
(是)行條議可也其在嘉定者則有王朝亦係砑匠供
出南翔鎮監生姚秉忠招人散餉每季給銀七兩
二錢指稱海上領來有事跟隨聽用等情經(臣)咨
移蘇撫並差員拏獲訊係姚秉忠為富不仁專作
包娼雞姦幼童等事因而豢養無頼重給資財以
為打降濟惡之人雖每季發銀之數各供相同而
通海為匪之事則無確據此姚秉忠一起之情節
現在各自照律分别定擬可也以上諸起雖皆分
頭做事而甘鳳池頗曉天文兵法因其自負本領
人人欲得以為將帥無不與之邀結往來奈鳳池
蒼猾異常止皆虚諾彼此通聲總未實在插入推
其不肯出首之情則無論何人有事即將助惡為
虐可知當此
堯天舜日之下雖斷無小醜跳梁而一班魑魅公然捏
如曾以坐功為督(臣)范時繹邀至署中相待頗優
而臬司馬世烆之子亦曾向其學習筆籙稱之為
師恐二臣因此小節迴護隨作札馬世烆令其將
張雲如借稱相面課命名目紿送來浙并曉以公
事為重當據實辦理諒可相信於平素决不致有
干礙又面曾密屬其家人禀伊主轉達范時繹開
心見誠切勿稍分彼此後於十一月十九日據馬
世烆禀覆張雲如聞其能於筆籙去年未署浙臬
之先邀來寓中一會即總督衙門内亦曾喚至署
中察看因未露犯法實據尚未究治今勸之不肯
赴浙業巳拘獲并同副將張玉金差員馬空北親
至伊寓搜查往來筆札内多大有關係現在檢查
遣人伴送其周崑來賀任宏已經拏到𣲖員押解
并據開有與張雲如帖子往來之人五十餘名又
與雲如相交經臬司查出等語而馬世烆禀内未
曾將此二人說及(臣)隨飛札該司詢其字跡是何
大有關係并旗員實在根由將張雲如速行解浙
質審其字帖有名之人若止係無知被誘非屬同
謀未可槩拘株連復照此寫字飛知范時繹尹繼
善去後正在日夕盼望江寧將巳獲各犯速行解
浙早為質審定案乃據稱先巳伴送之張雲如并
報解周崑來等久不見到候至十一月二十八日
(臣)差官帶去作眼之李竒于璉二人回杭隨又面
訊其從前出首情節據于璉供稱今春原係賀任
弘指引雲如收為門生傳授煉鎗符咒因告以欲
捐縣丞職銜勸我不必别尋功名當輔助海中真
主為用且細講推背圖中悖謬之語令其誘人皈
依又現給親筆手書一封薦與揚州鹽商程漢瞻
當即在南京繳出復據李竒口稱奉差到寧同于
璉領見張雲如亦肯收錄門下傳符二道煉習天
皇功法又薦與胡愷公許其後日大富貴同在于
璉家吃飯尚有黨徒李尊彜圓實和尚跟隨比較
武藝親口說出許多悖天逆理的話隨又詰問二
人何故先回之處據稱張雲如邀在司署及搜查
之時不容千總陸彪與小的們同差去之人在彼
看見聞得内有犯法字跡一大箱今已抽換且副
將張玉金未肯即拏胡愷公父子先著宋千總告
知寓處寺僧四五天後方去搜獲以致伊子偷走
其册簿放銀憑據自然銷燬更將有眼和尚換為
瞽目僧人所拏聶文九二子其大兒現為驛鹽道
書辦反將次子作抵并以年幼之三男換為次子
徧拏無辜許多拖累即二旗下人有無在内身等
不知且馬遊擊每日至院司署内說至半夜方出
故為揚言恐嚇于璉令其逃走久住無益等語(臣)
聞之不勝驚愕以為必無之事遂將二人嚴押質
審間忽於次早據馬世烆差家人趕到投禀内稱
釋等語細查皆非(臣)指名行提之犯何得借以與
雲如往來槩拘牽混以為掩飾又禀内將所解周
崑來等並不開出移那幾名巳發存留何人使(臣)
不知張雲如有無起解乘此空隙未識作何先行
誑奏以占地步
聖明在上必能洞察隠情更可駭者如揚州商人程漢
瞻於此案干涉有據是以咨會尹繼善并差員往
提及接到撫臣回札云總督處巳有行提於先二
日前即赴南京等語(臣)所差去之員亦回至杭州
抄有揚州奉到臬司牌開程漢瞻現在投到行知
之稿禀同前情(臣)查督(臣)范時繹行府飭提之檄
於十七日戌時到揚而臬司於十八日即行牌稱
欽差處俱能聲氣相通洵不誣矣若云盡係出首之人
粧點在他事或者有之而謀為不軌重情誰肯一
札大有關係則又何人粧點豈非前後背謬乎是
案(臣)尚未得親審各要犯何敢遽信以為切實而
况督(臣)范時繹臬司馬世烆皆世受
愆竟不顧匪𩔖漏網為害之大端將禀内巳稱伴
送之張雲如忽而擅自留下要犯遲疑不解是誠
何心種種形迹大為可疑在臣居心粗戅頗知大
義從不忌刻共事之人即今夏
陛見計十有九日並未一言及於范時繹之短處
聖心自所洞照今因公事掣肘至此不得不據實直陳
况此等事行文所至省分多慮失察之咎易於招
尤(臣)雖不敢顧避嫌怨但今後即自行審出實情
在伊等必以為(臣)煆煉成招好事邀功委屬承當
不起懇祈
皇上將各匪𩔖所犯本案
簡派公正廉明大臣來南逐一審訊分别定議完結庶
信讞可成涇渭立分矣為此具摺請
旨謹
奏
此種匪類行藏詭祕習尚乖張暗懷幸災樂禍之心敢
作逆理亂常之事關繫國家隠憂凡守封疆者咸肯除
殘去穢杜漸防微則姦徒自各歛迹何致釀成大患其
有功於
社稷蒼生也多矣無如訓之諄諄聽之藐藐内外大臣如
卿領會朕旨者無幾卿能矢志堅定勇於奉公朕深嘉
而樂與有批示各省督撫之諭可證俟繳到時一一發
卿觀看以表見朕意卿於此案勞績甚鉅報國之誠
天
祖早鑒之矣勉力辦理勿緣無知妄論而稍為疑慮范時
繹及馬世烆種種情形殊堪驚訝范時繹原係庸流以
其才短或不敢肆欺膽小必怯於妄作家豐可以砥礪
操守族大定應顧惜門第念及此而將就委任者今將
其奏摺并朕批諭發卿密觀即知朕所以用伊伊所以
被用之故也他且莫論現今督撫中除鄂爾泰田文鏡
外試舉能勝兩江之任者為誰總不得人奈何奈何昨
又據范時繹奏聞浙省咨捕匪犯摺内有拏無實據良
善自危等語經朕逐段批飭嚴加呵責俟後一併發浙
朕洞燭幾先之處卿自備悉諒案内拖累各犯大抵皆
係遊蕩頑民豈有安分良善無故株連之理原屬不足
憫惜况非經質對涇渭曷由而分於此寧容瞻前顧後
耶據卿奏請簡派大臣南來審訊此等重案發端自卿
若竟一人始終其事不特棘手兼亦難服衆心但在廷
諸臣中無可專委之人再四躊蹰酌派一本心純正者
更命性桂同赴浙省會卿訊鞫密諭伊等第膺承審之
名而巳卿萬勿推卸以了結此事至於馬世烆更堪駭
愕伊乃誠親王門下所屬馬雲霄之姪也本身既犯過
愆且係年羹堯犬馬二案俱予赦宥復從而棄瑕擢用
不能致身圖報巳屬無良設更回邪欺徇則辜恩背德
莫此為甚冥默之誅何由獲免卿試觀之朕生平立心
寧人負我誓不負人事事惟仗
天而行凡負朕者未見漏脫一二報應毫髮不爽思之凜
然可畏只知畏
天而不畏人誠為處世良方卿當法之人何能為無庸介
意對
天不愧之事黽勉力行其效實有譬喻算數所不能悉者
諭不盡意卿其領悉
差來部臣命於新正初旬以内起程前往
雍正七年十二月十一日浙江總督管巡撫事在
任守制(臣)李衞謹
奏為奏懇
聖恩鑒察事竊(臣)於十一月二十四日接准部咨欽奉
諭旨浙江按察使方覲陞任西安布政使以安徽按察
使劉柟調補浙江仰惟
皇上因材器使簡用藩臬大員(臣)又何敢再有凟陳惟
是浙江錢穀刑名案件繁多倍於西北諸省久蒙
聖明洞照全在藩臬得人駕輕就熟方資指臂之助今
藩司程元章端方謹慎立志要作好官(臣)前經備
悉
奏明但生長中州南省吏治民風不能一時熟諳未
免於難事費力目今(臣)現在幫其辦理而新調臬
司劉柟又係北方直人將來到任之初亦須逐漸
練習(臣)一身外實無相助為理之人固不敢自辭
其勞而一日工夫精神則有分限在本省各衙門
以及遙制江蘇捕務皆須逐一親身辦理何敢稍
閒如下江清查錢糧稽察塘工等項不能分頭照
應聞其多有未甚妥協之處致厪
聖懷(臣)心每抱不安未嘗暫釋且(臣)觀方覲為人明白
細緻於南方案牘繁多吏書狡猾之處經理正屬
相宜而體質頗弱時常多病西安邊方事鉅似孫
國璽強幹材具辦之更為直截了當(臣)愚昧之見
可否仰懇
聖恩以孫國璽調補西安程元章用於山東方覲留在
浙江庶各員南北風土人情既各便習而臣亦得
稍分心力省出工夫於下江錢糧松郡海塘等事
悉心辦理共相整飭以仰報
高厚於萬一矣緣臣受
恩深重愚衷苟有所見不敢不冒昧直陳
皇上睿鑒施行謹
奏
方覲孫國璽皆朕斟酌人地而用不得巳之舉也豈可
復行更調劉柟則係慮其不及命卿試看者於伊到任
後觀其居心辦事具摺陳明候再斟酌至於程元章朕
可保心術端正大本不謬其餘吏治不難練習意欲命
伊巡撫安徽所遺員缺卿妥擬一人奏聞
同日又
奏為再陳匪案近日情形仰祈
睿鑒事竊(臣)於本月初二日巳將訪獲江南不軌姦徒
大槩并有其中掣肘下情具摺
奏明初三日據江寧按察使馬世烆將前次催提之
周崑來等八名解浙其要犯張雲如程漢瞻胡愷
公等仍然留下(臣)將各犯隔别質問據周崑來供
原籍河南商邱人久住江寧本姓朱雖稱非係明
代宗室巳將曾在一念和尚案内同巳正法之逆
犯葉伯玉往蘇州見過偽朱三又名王士元即江
湖老人白似雪暫認叔姪事後再叙支派並與另
案充發呌化孟嘗君王子丕相好莫逆之處俱自
認不諱其解到八犯中止令質證亦未動刑巳俱
供出張雲如以邪術誘騙多人投拜門徒口出不
軌之言明年可以出頭的話是實至雲如至今未
到無從質訊差員飛催去後乃馬世烆接到(臣)前
次駁問緣由於初九日又差家人投禀其有眼和
尚換為瞽目僧人一條已據自認書田原非瞽目
乃係錯填夫匪犯關係重大是否無目一望而知
何至舛錯如此情弊自明其抽換張雲如字扎一
條據將札帖雜字二封呈送(臣)檢查皆係平常字
蹟及門生名帖並將牆壁黏貼斗方等物亦算在
内雖符咒一箱尚未並送巳與該司前稱往來筆
札大有關係者迥然背謬至於不將張雲如等起
解之故據該司歴次具禀皆稱因欲質審暫留自
應將所訊各供通報今又云各犯因無質證恐係
狡飾且内有供出仇扳牽連來差情節亦恐虚實
未定是以各供槩未敢叙入詳内等語(臣)閱之更
為駭異夫獄貴初情况涉重案更當以供詞為據
既稱有仇扳牽連來差情節正須從此根究虚實
何故反不叙詳即此全將口供刪抹之處其弊更
是畢露矣總之本案情節尚未能得起事惡端屯
聚定所不過一班匪人捕風捉影轉相煽誘以明
歲是二八秋并甕生涯之妖言妄稱符讖搖惑人
心有同在一處或分為各起者若將所提要犯即
行解到究明實情分别首從除其巨憝懲其附和
即可早為完結不致四處張揚况(臣)於初提各犯
之時惟恐奉行不善密咨督臣范時繹請其就近
指揮并飭差員訪有確據之後皆禀明督臣遵行
豈意臣所提之有名要犯并另牌差拏之程漢瞻
借稱投到臬司按住未報俱遷延不解反將未曾
行提無關緊要之人各處羅織并拏其門人之子
年未及歲者以惶惑衆心内如唐建中一人係湖
廣籍原任翰林臣移行並無其名亦未有案犯扳
出止因張雲如家存伊年家眷弟名帖亦即拘拏
監禁夫以一帖而指為同夥則不勝其株連若云
因周崑來親戚波及而拏則崑來之婿係現任福
建學(臣)戴瀚而建中所娶乃伊後妻帶來前夫之
女並非嫡屬在建中罷官之後流蕩各省落拓不
歸下材無用雖非有品之士然學問才名素為内
外文臣推重今以之入於謀為不軌案内欲使京
中人人為之稱屈則妄拏無辜邀功喜事之名悉
歸於臣不知范時繹馬世烆辦理此事何故用心
如斯也至(臣)前奏據回差禀稱所提聶文九之子
亦有頂換之處今解到聶璿聶珵二名令首人于
璉識認供從前在江寧時實見所拏係文九第三
子聶璠彼時兵丁李竒識破曾與差員馬空北爭
辨諒恐到浙指禀今所解俱係本人再查張雲如
箱内符咒雖未解到而其門徒圓實和尚處搜出
之傳授符印邪書内皆遁甲神箭壓魅生死煉習
妖狐役使鬼神樟柳人耳報等術則左道惑衆隂
謀叵測顯有實據非他人所能装點者馬世烆業
經目擊送到今確供巳得其槩而猶欲為之掩飾
此更(臣)之所不解也為此合再陳明伏乞
皇上睿鑒迅賜
簡員察審結案(臣)不勝激切待
命之至謹
奏
前諭甚明於欽差到浙之後查明馬世烆抽換字札刪
抹口供各情弊果實絲毫不須瞻顧秉公執法參奏以
為負恩者戒
雍正八年正月初六日浙江總督管巡撫事在任
守制(臣)李衞等謹
奏為奏
聞事竊查浙省地方亦照天津添設滿營水師其餉銀
照綠旗之數給支(臣)伏思
皇上豈為愛惜錢糧祗因旗人受
國家多年養育不可使其習染慣常是以寧動鉅萬
帑金
恩賞各省將軍督撫提標營運生息得沾逾格之惠
睿慮精詳無以復加今浙省派出官兵巳經安頓駐劄
於内港先行操演駕駛又乘戰船出洋一次漸可
教習熟練惟聞各兵内不無有初到艱難差操過
勤勉力支持之狀因此與副都統富參相商督率
暫宜從寬逐漸嚴肅不可一時驟急並將生息銀
兩必思得一經久寬裕之法俾各兵多沾餘利務
善為題然其意則亦由糧餉而起且漢人孰不知
(臣)李衞本名而寫作李惠則因清文字係同音似
屬旗下中不材之人所為而口聲故作民語以為
掩飾之計適該營護遊擊柳進忠奉提督調考自
寧波回任同知張若震先經委往松江代為掣鹽
隨行調回令伊等密加蹤跡至鄂善到任未久又
派赴海寧查勘廟工地基在乍無幾果否有如帖
内所言亦在嚴行察究并諭鄂善問明伊父子平
日待下有無處治過甚嫌怨最深之人探實具覆
係現在督令文武加謹巡防外理合會同將軍(臣)
阿禮袞合詞據實奏
聞並將所獲原帖附摺進
呈伏候
聖明睿鑒謹
奏
朕謂此事斷非滿兵所為必係張雲如案内匪類之所
捏造暗施鬼蜮伎倆以嫁禍起釁將總督名字故意訛
寫以疑人耳徐徐加意密訪諒不難拏獲也
再者聞朱倫瀚承辦漕糧卿之主畫原屬妥協丁民兩
便均稱感戴而朱倫瀚諸凡退縮臨事不肯勇往向前
云云未知卿亦有聞否可傳朕諭嚴行飭詢
浙江總督管巡撫事在任守制(臣)李衞謹
奏為叩謝
聖訓恭繳
御批事雍正七年十二月二十四日(臣)接到
皇上發回摺匣内有
宣示河道督(臣)孔毓珣覆奏一件
賜看所繪進呈
御壩圖隨叩首啓視跪讀
硃批不勝惶悚伏念河工重大無日不上厪
宸衷臣夏初進京時目見運河帶有黃色沙泥直至高
郵州之清水潭迅溜甚急及渡王家營黃河轉覺
水淺散漫諒因天然壩減低尺寸從前洩瀉太過
一時未能積蓄清水敵黃下流漸高所致夫天然
壩與
聖祖仁皇帝御壩雖中隔洪澤大湖關係應援相為表裏
有天然壩堵住南面去水而後
御壩可以挑黃河大溜向北實足禆益清口若湖内平時
宣瀉太多則黃水倒灌運河恐致將來為害是以
(臣)前在京曾將天然壩情形面陳其
御壩在清口之西(臣)彼時往返俱從清江北渡實不曾經
由其地因從前聞得此壩向曾衝卸補修比舊稍
為收進并知往來上河豆船進口必遶轉
御壩而行問其由來據船戶僉云相近之處下有壩根故
爾迴避(臣)前此愚昧之見以為根脚既出在水底
自然壩頭漸有收進故因天然壩而奏及於此欲
使河臣亦當於彼處留心之意迨閏七月内蒙
皇恩給假回籍來往俱出入清口曾登岸細看適尹繼
善正派官在此處一帶壩工加幫修築(臣)雖不便
越爼丈量尺寸而看來大勢比舊更覺寬闊推求
水底仍有壩根形迹之故因思各處柳草埽工每
逢夏秋二汛之後土蟄草枯即有低矬不但逐年
歲修隔一二載必須加培高厚歷來壩之式樣俱
係下出上收前面迎水愈遠則得力愈多迨後添
築一次俱於埽面迎水加鑲層層收入而壩之後
身則照原估丈尺亦層層收鋪堤上故裏面尺寸
仍然不少今此壩自從前加幫之後歲修巳十八
載舊時壩根自然不能盡壓在内此一定之理緣
(臣)彼時正值往返奔馳公私交集之際未將
御壩現在培築完固并其中緣由
奏明咎實難辭仰蒙
聖主洪慈不即加罪譴復
賜指示(臣)媿感交集適緣浙省海塘草壩搶修工程緊
要援照成例調取南河諳練埽手弁兵尹士忠張
明到浙教習夫役歲暮停工來省因而借故問及
據尹士忠回稱記得康熙五十二年間山東水發
由駱馬湖歸入黃河驟長過大衝急
御壩將上面揭去大半係總河趙世顯任内未敢具
題著落廳官私下賠修彼時因正當中溜勢湧之際
難於水底立脚曾將壩頭收進小尺二丈於後身
照原定尺寸幫足其
龍樁亦移在上面緣抽調五營河兵相幫在清口一帶撈
淺伊亦在内做工是以知之其張明不曾經手亦
聞其事相同等語此二人無意中回答之言諒河
臣衙門未必留心此宗憑據今細閱孔毓珣原摺
圖說於康熙五十年幫築之後每年將壩頭仍用
柴工修理自是據歴年報部案冊查覆臣則無可
稽考故有前奏但近見清口形勢巳與往日散闊
諭旨下詢理合具摺
奏謝所有
硃批孔毓珣原摺一件
御壩圖一匣並齎回
硃批(臣)摺四件相應一併恭繳伏乞
聖鑒謹
奏
覽
硃批諭旨卷一百七十四之十
欽定四庫全書
硃批諭旨卷一百七十四之十一
硃批李衞奏摺
雍正八年正月十七日浙江總督管巡撫事在任
守制(臣)李衞謹
奏為恭繳
御批叩謝
聖訓事竊(臣)於本年正月初八日接到奉
批𤼵回(臣)奏原摺併蒙
恩賜(臣)密觀
御批署兩江督(臣)范時繹繳回存摺十一件(臣)跪讀之
下且驚且懼愈以欽服
皇上之至聖至明而感戴
天恩之極深極厚也伏念凡身任封疆則消弭姦匪原
屬職分之常臣於此事方愧耳目未周發覺不速
乃蒙
聖慈寬宥尚以為功且奉
將蘇松常鎮杭嘉湖等處城垣河道橋梁隘口逐
處親身細看記載收藏且有擬改官名制度刑法
禮文等項著作狂誕不一而足則其心懷叵測豈
得避拖累之名而不加根究今讀
聖訓良善不致株連頑民不足憫惜使萋菲之語未能
阻撓而臣得悉心辦理實皆
睿照廣遠之所致也至於范時繹馬世烆本非知情故
縱臣前奏巳經聲明惟伊二人在於本城失察姦
宄未免顧忌顔面又因與張雲如程漢瞻誤曾往
來遂爾護短欲為掩飾前愆臣不得不據實上陳
而
聖明洞燭幾先巳於其所奏摺内預為
指訓且蒙將范時繹歷次
批摺宣示仰見
皇上為兩江地方民生休戚關係至重開心見誠隨事
教導所以勉勵造就之者實深且切不但范時繹
當思圖報即(臣)返身自思亦慚見識淺陋恐負封
疆付託之任益加感愧奮發以期黽勉有為若夫
兩江重地勝任匪易
皇上於内外大小臣工無不洞照肺腑尚且其難其慎
况臣粗疎之識安能斟酌得當實在並無可舉惟
有
御批所指除鄂爾泰田文鏡二人此外更難其人就中
細思如鄂爾泰之識見聲望正與兩江相宜但雲
貴吏治民情雖遜於鄂爾泰者皆可辦理無誤惟
苗猓番夷魯魁中甸各種土人更兼遠轄廣西新
收烏蒙丹江古州等處皆屬冥頑難治若遇總督
地又費躊躇誠如
聖諭鑒照無遺矣至河南山東接近
畿輔要區從前兩省軍務統於河臣節制是以不專
設總督自高堰工險移駐清江鞭長不及雖然遙
嚴相濟為培養元氣之計祇祈
日亦聞海中有姦徒潛聚山島挖土煎銀散餉久
巳留心曾於初赴浙江撫任時面陳及此迨後四
處察訪亦多有言其子虚者惟據柳進忠密禀臣
云先年鄭成功占踞臺灣時麾下原有各鎮兵船
及施烺平臺之後有馬五鎮一䑸不隨投誠前至
廣南攻打東埔寨得其島嶴屯聚於内借前明苗
裔名色號召其間後馬五鎮身故又為廣東人陳
上川占踞上川歿後伊子勢弱被廣南王撤進羈
留為官不使掌握兵權其地至今仍屬廣南兼轄
此外不聞别有消息等語又據新設洋船總商李
君澤禀稱廣南一國與交趾甥舅比鄰有仇勢力
甚強最為紅毛所畏(臣)在雲南亦知其槩今據云
廣南通事曾向伊等口稱國王有嚮化
天朝欲求遣使來浙入貢請封之意臣因未知果否志
堅且令去冬往販商人密探其誠偽底裏回覆是
宋噶喇叭等處更必畏威懷德總當時為加意設
法訪求也至布坊砑匠拜盟一起(臣)將附和棍徒
摘出嚴行發落首犯欒爾集不便輕縱俟枷責後
仍行監禁比追從前因犯重案在逃之伊叔欒晉
公獲日審擬從重歸結所有稽查安頓之法自當
與尹繼善悉心斟酌議定規條恭請
聖訓遵行再案内旗員佛插赫者庫有無實在干涉并
現巳獲到之假官王臣畢文襄等俟
欽差大員到浙會同研訊確情分别定擬具
題並將各犯捏造妖妄狂悖之言不便入疏者另行
繕摺奏
聞所有奉發
御批(臣)奏摺二件并范時繹原摺十一件合先恭繳伏
乞
睿鑒謹
奏
覽
同日又
奏為遵
旨覆奏事竊臣於本月十六日欽奉
發回原奏摺三件跪讀之後隨即遵
旨立催方覲刻期起程星馳前赴新任雖其舊恙尚未
復原今㩦帶醫生途間調治諒可不致稽遲其臬
司印務道員中實難分身委署暫令杭州府喬世
臣護理一面飛催劉柟到後看其居心吏才何如
再行覆
奏伏讀
諭旨因欲用程元章安徽巡撫
命(臣)將其布政使員缺斟酌一人奏
聞細觀程元章端方正直之中頗有擔當能知大體雖
初親吏事稍覺生疎却肯虚心服善上江易治之
區必能仰副
外各官臣素日認識同事或聞見稍有名聲者非
已擢用即多事故更換新任(臣)雖留心考求而理
繁治劇才能出衆者實難其人似此旬宣重寄未
敢冒昧輕舉
皇上於大小臣工無不畢照
道員詿誤降調聞係候補小京官尚在等候未用
此人雖非可勝兩司職任大器亦未知伊近日年
力若何但其辦事實屬歷練閒曠可惜合併附摺
陳明以備
皇上再加博採因材器使之用臣謹據實覆
奏并將奉到
硃批原摺照例恭繳伏祈
睿鑒謹
奏
浙省兩司均屬要缺卿於此外更為留心搜覓奏聞
同日又
奏為
聖慈體恤至深臣心更有難安謹&KR0377;陳愚衷仰祈
睿鑒事本年正月初二日接准部咨欽奉
上諭凡内外大臣官員若有奉
皇上純孝錫類之至德於臣下所不敢萌之心皆為委
曲體恤亘古以來所未有也伏念(臣)自上年六月
以來備蒙
聖恩稠疊優加存歿口不勝述筆難悉書(臣)之一身總
不足以仰報
高厚何敢先私情而後公事是以於遵
旨回任在途之日穿戴素服稍盡一點為子之心受事
内接見僚屬仍遵在任守制之
旨不敢全行釋服此因私不敵公親不踰尊天理人情
各有攸重也何意又蒙
恩命實在感極涕零但聞之古人心安則理得臣子既
受
皇上至深至重隆恩又當身在地方領袖通省文武職
任而於
萬夀聖節元旦朝會及大臣官員往來經由恭請
聖安與拜表奏本等項大典竟不躬親叩頭而晏然使
愚昧之見或可除别項聚會日期祭祀典禮欽遵
恩旨外如前所指大典數事仍應隨班叩首行禮以盡
犬馬之忱不敢恭疏
題謝理合具摺
奏明伏乞
睿鑒謹
奏
原係朕體恤臣子之特恩内則為朱軾起見外則因卿
在制而命著斯曠典也其遵奉毋違請安拜本之際常
服仍帶素珠即同從吉不過未著綵色耳至若元旦朝
會羣工齊集之期大典攸關非朝衣不可所以朱軾等
數年來從未曾素服出入宫廷也仍遵前諭毋違
同日又
奏為奏明鹽額多銷正引不敷謹陳末議恭請
訓旨事竊照兩浙鹽政蒙
皇上天恩於雍正四年三月内
命臣兼理彼時初經接手又有巡撫衙門清理從前事
務於鹽法止循往日章程未得專為釐剔僅能照
舊銷完迨至次年逐一稽查設法整頓杜私銷引
日有起色將謝賜履接任内未完錢糧悉經清楚
且又儹掣從前存引預銷後季官鹽節次
題奏不敢再行贅瀆上年五月間(臣)在京面陳請頒
額外引目十萬道以備餘鹽配掣巳蒙
恩准回任以後正值菜鹽旺銷之際私梟聞風歛跡官
引疏通雍正七年首次兩掣事竣合計共有一百
二萬二千六百五十引所有年額七十一萬三百
引内除六年冬掣預銷過十六萬六千四百五引
外止存本年引目五十四萬三千八百九十五引
因前請過餘引十萬道未能足用又於上年十二
月内具疏
題請餘引二十萬道尚共不敷引十七萬九千有竒
(臣)現在又當具
題續請誠恐内部以一年之中溢銷幾及五十萬引
不信有如此之多必加詳慎斟酌駁查候覆抑或
即令照數增加定額俱未可知但此溢銷之故(臣)
歷年幾費籌畫設法疏通幸得稍見成效多一引
則多一引之正課公費總期下便商民上益
國帑雖不敢自謂得宜而實在並無他弊今將掣過
餘鹽俱封貯倉厫急待引到配運完課發銷若一
稽遲則民食即致缺乏而增加定額又恐將來設
遇隂雨少煎後任緝私略懈調劑未宜壅滯難行
致貽商竈人民之累仰惟
皇上大中至正之治無非加惠黎元合先
奏明懇祈
天恩於(臣)題到之日
敕部早行商民均沾利澤無窮矣再查鹽法内尚有積
弊二端(臣)初因措施未得大備不敢遽請釐革今
略有效騐敢為
皇上陳之一鹽課錢糧内有功績銀七千八百一十五
兩係明季所定之額此項不出於竈不輸於商而
派於各州縣解納原其立法命名之初意乃照縣
分大小分别多寡限定一年獲變私鹽船物之價
起解充餉少者罰令賠出似不為無著之欵及查
各州縣所緝私販船鹽變價追贓及鹽徒收贖銀
兩(臣)鹽政衙門每年另有一疏具
題報解而前項功績名目不知何故仍存俱係脫離
本欵虚懸無抵久皆責之鹽捕弓兵賠墊伊等窮
役無措藉以賣放私鹽得銀抵解本官亦以其實
有賠欵不行嚴究是因有限獲之名而反啓縱私
之弊巳為不可况近今私販收斂無多鹽可拏遂
致比解之時敲朴盈廷則各捕無辜受罪於理法
未為平允且功績錢糧另欵按分數考成每有才
能之員以百十餘兩未完即罹參革降調處分亦
非所以仰體
聖明矜惜人才至意臣不敢因循舊習應否念各屬實
獲船鹽變價及贓罰等銀巳經解充餉項將本欵
重複虚懸者竟行豁除抑或將報解銀兩抵算之
外其不敷數目查各處商家本多引少者向係租
賃本少商人之引目配掣每張五六七八分不等
今額外所發餘引不須租價止有解部紙硃及往
來領繳路費每引不過三四釐即巳足用若將不
敷功績銀數於情願請領餘引配掣之商人名下
按數均攤視銷引之多寡為盈縮約略每引三四
分之間在商人較伊等向日租賃别商之價大為
減少無不踴躍樂從而抵補功績原額仍然無缺
此亦酌劑通變之一道也又歷任銷過殘引例應
隨後追出繳部其中或有水火盗賊遺失及肩挑
小販道路碎裂鹹□漁戶風濤漂沒不能完全誠
恐部内駁查從前每將後任下年殘引抵數繳送
又撥解定限止有八十日之期而行銷州縣共一
百餘處不能如期解足故有後引先到者即行墊
解而以續解之前引反抵後發之引其事不知起
自何時至今數十餘年歷任皆照前例而行(臣)兼
理以後嚴飭設法雖將本任内銷過之引隨時追
繳封貯不許移抵牽混而巳往者莫可究詰以前
所缺殘引各屬至今未能追清繳解(臣)查每年引
目數十萬張分散各處行銷原不能一無缺少在
當日初起時豈能保無重照之弊但係數十年相
承之事其作弊者久已消亡物故且有鹺業停歇
輾轉典賣更難追求為何人况重照飛渡等弊經
(臣)查出拏究擬罪有案現在實巳革除連年舊引
難於影射亦屬無用而衆商急公辦課元氣稍紓
又屢將向來行追各官商懸宕銀兩踴躍認完前
次曾叨荷
皇恩賜以議叙欽遵在案此等相沿舊弊實與現商無
涉(臣)不敢因本任舊引無甚大缺而置從前於不
問可否准臣據實
題明將歷任現存者儘數繳銷其已經抵還别任及
實係遺失無著者免其輾轉追究此後逐年清出
次歲逓繳果屬水火遺失肩販漁戶損壞取具官
商印甘各結聲明存案扶同捏飾加倍治罪則隠
弊可以顯除引目經久清楚矣以上二條臣不敢
冐昧具
嘉所次之紹所則又較輕在當日因地方衝僻私
鹽多寡行銷難易故爾分别等差今則各處私梟
漸少官引疏通完課似應畫一現在飭行鹽道分
司公同各所甲散衆商從長酌議照額均勻不致
偏有輕重如羣情妥協亦當具
題請
旨欽遵庶鹽政肅清矣合併聲明謹
奏
另諭該部於題本到日一併議奏矣
雍正八年二月初八日浙江總督管巡撫事在任
守制(臣)李衞謹
奏為遵
旨奏覆事本年正月二十三日
欽差刑部左侍郎杭奕禄到浙辦理公務傳奉
上諭浙江建造
海神廟宇應在工所今擬於縣城之内李衞必有意
見但不曾將所以然緣由分晰奏明著伊便中覆來
欽此伏惟
皇上軫念民依至誠昭格
特建鉅工以崇祀典(臣)敢不敬凛慎重悉心籌畫查海
寧縣城之東約六十里地有尖山峙立海面潮頭
俱由此入口實屬扼要之區可以建立
神廟巳於康熙五十九年經前任督撫諸臣
題請創廟興造完工於六十一年十月内欽奉
聖祖仁皇帝頒發
御書協順靈川匾額現在虔祀此地山石嶔﨑别無宏敞
之基再可恢拓至於塘工處所臣先巳疊次往來
今又親加履勘南門之外東西一帶前臨大海後
即備塘河道地勢淺促並無數十餘畆寬廣之所
雖民地尚可購買擴充人情無不歡忻踴躍然必
須填平池塘且遷移隴墓恐致䙝瀆
神祗更可慮者近海之地皆係浮土聚沙潮汐晝夜
兩來俱從塘底汕刷儻將根脚搜空即有矬裂常
須往内退進非如河工地面可以多加樁埽向外
幫闊者是以再四籌畫擇於城内營造乘生氣而
聖鑒再查東西兩塘(臣)回任虔祭之後冬月以來俱屬
平穏前
題修改各工正在上緊辦料趕築惟本年正月二十
一日北風驟雨巨颶大作潮勢直擊塘身據報又
有矬裂段落統算約共五百餘丈現將預備料物
刻期搶修保固乘此春月再加幫厚(臣)等仍當敬
謹防護諒可不致疎虞合併聲明為此謹
奏
防護有備深慰朕念
同日又
奏為欽奉
上諭事本年正月二十三日
欽差刑部左侍郎杭奕禄密帶曾静并悖逆妄人圖像
到杭向(臣)宣示
密諭跪領欽遵伏查此輩棍徒造作訛言往來煽惑實
可痛恨斷難容其漏網(臣)細思江浙好事悖謬之
人莫過於現在拏獲之甘鳳池等各犯誠恐其中
或有在内因將依稀彷彿年貎相近者密令認識
逗問語音皆不相像據稱江南稍有影響杭奕祿
回京之日會同江南督撫二臣再為推求臣仍當
加意留心設法訪察不敢略有懈怠宣露至(臣)前
見曾静逆惡妄言實深忿激恨不能食肉寢皮以
抒公義及觀其狀貎語言乃係鄙陋不堪蠻野無
知之人乃知實屬
天地
祖宗之靈借此妄人以昭顯千古是非邪正之别而使天
下咸知造言生事之徒共相儆戒誠非偶然也今
筆帖式杭嵩安巳密押該犯於正月二十九日起
行前往湖南臣專派外委把總吳居功帶兵四名
隨同護解至彼并沿途撥兵六名交替接送去訖
至極惡呂留良家口子孫於(臣)旋浙之時即已密
令府縣查點清楚分别大小監禁看守迨此番回
任後又將其父子墳塜嚴飭文武派撥人役加謹
巡查不敢疎忽理合一併
奏明伏乞
皇上睿鑒謹
奏
覽
同日又
奏為遵
旨陳明事竊(臣)上年在京
陛見時面奉
諭旨令將州縣衙門積習銅弊應行飭禁革除各事宜
於回任徐徐開明進
呈緣出京之後即值給假回籍於十月初二日始得
赴浙受事適當武闈入場又兼離任日久督撫鹽
政事宜逐一俱須整頓竭蹶不遑未能即為陳
奏臣心實切悚惕伏思
聖明在上於吏治民情無微不照揚清激濁剔弊除姦
悉巳鉅細咸周遠近不遺(臣)見聞淺陋無以仰贊
高深今遵奉
諭旨謹就平日耳目所及並曾經於各屬禁飭教導之
事約舉數條另冊恭呈
御覽伏乞
皇上睿鑒再加採擇至稽遲之愆仰懇
聖恩慈宥(臣)不勝惶悚之至謹
奏
冊留中適據田文鏡亦經奏到正在較閱考定
雍正八年二月二十五日浙江總督管巡撫事在
任守制(臣)李衞謹
奏為恭謝
天恩事竊(臣)於本年正月二十四日
欽差工部尚書李永陞到浙時出郊跪請
聖安回至公館相會(臣)向李永陞敬詢
聖躬近日精神自必倍增據云
皇上下頦偶有些微疙&KR1792;於伊出京之日巳經全愈(臣)
聞之不勝欣幸繫念因
御體萬安既久是以初八日
奏摺時未敢冒昧具陳今蒙
聖主鑒(臣)犬馬依戀之心
特傳諭旨宣示始備知
皇上雖因此暫改祭期而
國家機務照常辦理
御膳起居仍然如舊旋蒙
天佑平安稍慰蟻衷萬一復荷
硃批垂問(臣)好
聖明眷顧隆恩過於家人父子雖天地不足喻此高深
豈語言所能形其感頌伏願
萬幾之餘稍為静養片刻
睿鑒謹
奏
奏内静養一語固出愛君之誠然朕謂養身之道不關
動静能養則動未有損不能養則静亦無益故曰養身
莫如養心而養心之要惟貴適理但勉邀
上天許一是字則無往而非養也若内懷惜己之心外假
他人之力以求事合乎理理恐未當以求理慊於心心
更難安如是則反不得其養矣諸凡審巳量力而自強
不息以仰籲
上天神明之佑啓其或庶幾是以朕生平但知聽
天順理以為安宅正路而遵之由之從未有所作為而助
長也朕亦未嘗不養也卿其勿庸過慮
同日又
奏為遵
旨覆奏事竊(臣)前奉
明旨下詢兩江之任隨就愚昧淺見擬議
奏覆蒙
皇上不以(臣)言為謬將鄂爾泰等諸臣才具心跡與地
方事勢機宜難於移調别省之處備悉
指示(臣)得仰承
睿訓增長見識不勝頫首欽服又奉
諭旨為朕再加搜尋酌妥奏覆不然抑或所知内有堪
代浙督之任者乎欽此伏思天下人材皆
皇上長養教育因才器使各隨所宜督撫雖同寄封疆
而總督之任又在擘畫大計調劑兵民先事圖維
當機决斷皆須更進二籌以(臣)所見各撫臣中遠
其辦事才情從前任兩江時雖未能有出衆功績
人亦蒼猾性好躱閃不肯擔承而諸事辦理尚無
之事(臣)矢志斷不忍負
皇上或能諒此微衷未必甘蹈下愚無知之咎但兩江
幅員較浙更為遼闊(臣)一往直前可以自信而周
詳縝密實難預期現今浙江吏治諸務自(臣)回任
以來較前多不相同尚在復為整頓且海洋情形
兩省迥異江南崇明之外有五條沙以為遮護天
生關攔惟夏至後及十月小陽春南風發時海舟
往來方能任意剽疾餘月則多折戧紆迴大船出
進稍艱故上海關各口税銀亦以時候為贏縮此
其可騐之處如浙省陸路不為險隘而洋面則普
陀以外緊對日本乘風數日可到且乍浦海門等
口四通外彝諸國為閩粤之門戶處處俱關緊要
(臣)雖籌海無才數年之中恭逢太平
聖世微(臣)之心仍未敢一刻放下欲求替人此為最難
何可脱卸輕身他往若夫鹽務之盈虧民情之向
背尚在其次也仰蒙
睿鑒者也至奉
御批浙省兩司均屬要缺令(臣)更為留心搜覓奏
聖明簡用(臣)於兩司得藉臂指之助可以省出心力辦
理别項公事地方民生均沾裨益矣為此具摺
奏覆伏乞
聖鑒謹
奏
前摺所奏劉章昨命該旗查明引見殊覺老邁不堪用
矣
同日又
奏為欽奉
上諭事竊(臣)凛遵
硃批諭旨傳到糧道朱倫瀚將
聖訓宣諭其諸凡退縮臨事不肯勇往向前之處嚴飭
詢問據朱倫瀚望
闕叩頭痛哭流涕回稱倫瀚以微賤之人蒙
皇上格外拔擢方有今日刻刻感戴
天恩亟思圖報實因才識短淺諸事惟恐錯誤遲疑顧
慮不能勇往向前日夜恐懼難安今蒙
聖主天地洪恩不加罪責下
旨訓諭賜問倫瀚雖至愚無知尚有人心安敢上負
主恩自干罪戾嗣後惟有痛改前非盡心竭力奮往奉
公不敢稍存顧惜以圖仰答
皇上厚恩等語伏查朱倫瀚才力久在
聖明洞照之中(臣)於奉
旨分晰浙省各官賢否摺内亦經陳明看其舉動行為
大槩因係(臣)
奏帶之員從前誠恐僚属猜疑諸凡膽小不肯出頭
露面臣每遇事開導屢次當面同衆督責何敢以
同城見聞之事稍有寬假今屆兌漕巳竣(臣)實未
能如
聖諭所指料理妥協惟幫船比往常早開一月丁民尚
屬相安今蒙
皇上嚴飭之後朱倫瀚若再不奮發振作(臣)亦斷不寬
容故縱致倖免參究也合將遵
旨嚴飭詢問情由據實覆
奏伏乞
睿鑒謹
奏
朱倫瀚臨事浮泛不切惜巳而不急公是其所短極宜
加以訓飭向伊云嗣後若不致身奉職置利鈍榮辱於
度外仍以躱閃趨避為保全良策則自誤不淺矣
屬大員階級去總兵不遠孰不冀倖功名愛惜身
命豈肯無故輕生况寧海一營前因將備懈弛經
(臣)特疏參革自鄭友義到任後頗知留心操練亦
勤不難逐漸整頓若非有必不得巳之隠情何致
遽爾自戕其命其由寧海而至寧波由寧波而至
省城道路遥遠(臣)衙門尚未據該營縣報到而四
日之内提臣已星夜飛差前來又致手書稱題報
人赴省面詢實情有無别故方敢具
題合先
奏明抑(臣)更有不得不為附摺瀆陳者查營伍原須
留心整頓而諸事不宜故意苛求提(臣)萬際瑞新
硎初試急欲自見一番設施凡前任石雲倬等所
行多有意更改如每年
題銷兵馬錢糧朋樁馬政以及護送汛防等項向有
繳扺為前項之需夫免各營之舊費以博名仍虚
本標之兵額以充用殊屬掩耳盜鈴甚非公正之
道又蒙
皇上天恩每兵百名各賞存公糧三分修製軍裝甲械
向係提(臣)衙門核銷自應逐加確查侵冒者參追
浮多者核減若實在製造用去者其中料物有好
歹之分工作有粗細之别且地方遠近價值低昂
各不能齊若不論工料美惡惟以賤價為率再三
駁減則巳成者營弁既無已資捐賠未成者不得
不苟且塞責臣親騐温台二處呈到近造步甲式
樣止有小釘數箇既無鐵葉又無棉絮長不過膝
詰其何以至此據稱連盔每副止用銀八錢六七
分不等其鳥鎗長僅二尺有餘腰刀事件止用錫
蠟熯口尚未合楞旗幟囂薄亦稱不敢多費之故
(臣)雖嚴加飭責但駁核過甚則物件自然不堪若
聽造後再改營伍豈不大累且兵丁製備號衣為
天暑及下雨時替代穿甲站隊跳舞小操之用即
各營領運火藥盤費亦係因公所需今以節省為
巳功悉皆不准開銷營員從何追補又定海鎮林
君陞老於水師久慣出洋每船製造戰被數張所
匡侯籍係紹興向為兵部將材科管福建書辦缺
主萬際瑞從前為營將時曾因陞轉銜小不合定
例託其斡旋作弊遂為所持諸事由其掌握際瑞
茫然不能自主竊思提督統轄全省調劑未為得
宜恐致營伍周章(臣)不敢不據實
奏明伏乞
皇上賜以訓導使凡事歸於大中則海疆兵民受益非
淺矣再訪聞得温州鎮冉起鳳近日頗有縱子滋
事賣糧小取等項現在密查虚實另行參
奏外合先聲明謹
奏
覽
同日又
奏為虚情難逃
睿照恭謝
聖明照鑒事竊(臣)查拏江浙匪類一事因范時繹另有
意見從中掣肘是以不得不備將情由陳
奏荷蒙
聖明洞察隠微
欽差尚書李永陞到浙會審已於二月初八日將公同
訊出署臬司馬世烆副將張玉金通同徇庇各緣
由具摺參
奏今提到葛繼孔郭如楩各將張玉金託其轉央差
員馬空北為伊親家程漢瞻求寬許以從重厚謝
之處三面對質皆自認不諱惟馬空北贓銀若未
入手何以甘心通同作弊而葛繼孔老姦巨猾豈
肯以空言轉託因令二人對質繼孔逗出别處還
有緣故馬空北被人愚弄我未曾經手眼見不敢
說問伊自已便知之語因此向空北根究始據供
出馬世烆先以此事若認真到底就有禍來之語
恐嚇後復許以若多住幾天留下張雲如程漢瞻
不解范制臺可以賞銀數千兩送往家内自有張
鎮遠來會你難道不足憑信等語後有揚州香舖
張鎮遠者來到南京寓所先問馬臬司有無言語
關會空北答以有說話至晚又與伊甥楊進寳偕
來付以寫就五千兩八折銀欠票一紙鎮遠出名
進寳作保借為合夥生息面訂只須辦事妥貼即
向伊香舗交兌伊甥舅二人從中餘剩一千分肥
以此將票畫押留下任其所為等語(臣)等因其情
詞閃爍復行嚴訊詰問據供初次程漢瞻央葛繼
孔等許銀因事情彰著慮及到手之後被江南拏
住又恐浙江訪知重究是以游移未敢全允惟張
鎮遠同係回教素日相好莫逆家貲豐厚向為范
總督收買古董出入信託之人其甥楊進寳現為
督院衙門效用官二人既立票約不慮此銀落空
而范制臺又難出之於口落得收用即不應允要
犯巳經留下無可奈何是以順從他們等語詰其
原票何在據供因(臣)知其作弊心懷畏懼於臘月
十四日將票燒燬滅跡等語(臣)與李永陞性桂聞
之不勝詫異以為范時繹係封疆大臣何至作此
伎倆殊不可信業於十五日差往揚州江寧分提
張鎮遠楊進寳到來質對以見虚實去後今蒙
皇上將范時繹奏摺
恩賞與(臣)觀看始知其一片徇私故縱之情和盤托出
敢於
君父之前仍然肆其欺誑而更驚服
皇上之聖明實如日月照臨物無遁情也夫范時繹請
張雲如至署學其坐功初欲下拜以雲如固辭讓
其上坐時繹在傍領其傳受送銀十兩米一石布
二疋此雲如親筆供詞現據無人不知者時繹敢
於隠匿實情捏稱恐其妄言惑衆著人紿至經(臣)
一番盤詰嗣後旗人漸亦歛跡等語而又巧為形
容將勇壯強健倨傲放肆之張雲如捏作衰老樸
野涕泣求賞之狀以見雲如初非不軌之人而暗
入(臣)以妄拏之罪孰知
皇上神明早巳洞燭伏讀
嚴諭疎漏一名則汝增一分罪咎是誠如見肺肝苟有
人心者即當凛奉
明旨痛自改革猶可自贖前愆乃竟仍舊抗違延挨不
解將字帖有名無甚關係之五十餘人不察是非
盡行就近提拏監禁内如原任翰林唐建中止有
半幅殘柬名帖劉之泓等年僅十餘歲者皆在其
中臣自浙聞其辦理指揮有意不妥隨即移咨范
時繹并飛檄馬世烆以所重止在正犯此等字帖
有名者或係無知被誘未曾同謀為匪豈可槩行
株連飭令查明立速取保放出此(臣)原行咨牌告
示鑿鑿有據者今范時繹奏稱臣共拏有一百五
十八人臬司訊明無干與殘老幼童分别保釋等
語夫所謂殘老幼童者即時繹所拏之劉之泓等
也經(臣)釋放案卷可憑而反誑為臣之所拏添入
數内欺妄甚矣伏讀
聖諭此皆汝等奉行不善有意將無辜之人牽入欽此
(臣)跪聆之下益頌
聖主之神明昭雪誠不覺其感戴而涕零矣更可異者
差員馬空北韓景琦皆係回教且牌後雖有景琦
之名因留在蘇州緝拏范龍友一夥匪類係千總
陸彪代往並未到彼今稱二人為(臣)妾義兄均在
江寧招搖未知出於何據
聖明在上定能察情度理(臣)又不必與之置辨者矣至
於臣之發示禁約乃因時繹所拏借端牽連之人
多被兵役搜檢財物酷詐銀錢波及親友輾轉株
連而江寧院司副將故為縱令置若罔聞是以一
面飭司拏究一面出示曉諭指出受害姓名令其
赴官陳告示檄現在今反以為地方良善自危臣
聞知而出示安慰抑何顛倒是非之至於此極也
馬空北專差守提要犯聽信張玉金串合行求代
為具禀朦混又不押犯同行逗遛在後顯有受賄
賣法情弊被(臣)知覺飭行臬司并交江寧差來解
犯守備吳俊提拏今時繹亦以此為口實獨不知
身係堂堂總督於一介廢弁先以威怵後以利誘
假之以禮貎賞之以縀疋籠絡招引無所不至巳
為大失體統若使張鎮遠寫票行賄之事將來如
果審實范時繹又何言以粉飾也伏思人臣之對
君父惟有一誠時繹既稱事關重大知不能逃於
皇上神明洞察之下而敢於矯誣捏飾如(臣)前指各條
件件有據無一不係欺誑并既聞巳有
欽差而猶以
特遣廷臣為請全無一點誠敬之心此又其罪之難逭
者矣(臣)以孤根戅直為衆所忌獨於時繹素無猜
嫌止因奉
旨查勘松江海塘緣係緊要工程有關
國帑民命不敢扶同附和又兼管理下江督捕等事
以此怒(臣)至不可觧邇年以來無處不暗為中傷
幸荷
皇上天恩前次
賞𤼵時繹奏摺觀看(臣)始得以曉然否則終身不能知
悉矣臣本不敢煩瀆
聖聰緣被誣情節何敢不逐條據實回覆詞意冗長伏
乞
皇上慈宥臣不勝頂戴惶悚之至謹
奏
詳覽所奏瞭如指掌矣從來小人伎倆旁觀猶同兒戲
而自以為幾深莫測此亦無足怪者但不意庸愚如范
時繹輩乃敢於朕前舞智弄巧想未具心思耳目耶殊
為不解總緣福薄未能擔荷朕恩之故耳
同日又
奏為恭繳
御批事雍正八年二月初十日(臣)前差把總齎回
硃批奏摺四件併奉
發廣東督臣郝玉麟奏摺一件臣叩頭跪領逐一敬謹
欽遵正在愧感交集繕摺覆
奏恭繳閒今二十一日又據臣差千總捧到
批回後次原摺六件又奉
𤼵署兩江督(臣)范時繹奏摺七件與臣觀看推心置腹
感戴實深除兩次所奉
諭旨内應行覆奏者另為分晰具摺備陳外伏蒙
聖恩奬勵逾分無地自容又以(臣)賦性愚戅惟恐於緊
要事件急於建白不加詳審於覆奏河工摺内
温綸訓誨(臣)益自慚粗疎向後更當諸事詳慎不敢稍
有忽略以仰副
聖主愛惜臣子之深意至粤閩宵小造劄煽惑為盗作
皇上大沛洪恩加給餉銀此誠
聖主恩同覆載明並日月料事於幾先優恤於格外
睿謨深遠(臣)等萬不能及現在各兵歡聲載道合詞陳
謝已經將軍阿禮袞同臣會
題在案所有前次匿名謗帖誠如
聖諭照悉無遺(臣)密加確訪向有光棍陳渭濱霸踞乍
浦行埠積惡巳久經前任同知曹秉仁處過數次
不悛(臣)又訪拏問罪脱枷在逃伊與脚行沈天佑
等結仇最深又有李漢亭白日登樓調戲理事同
知皂隸姚魏之妻禀控鄂善因未便批呈交與巡
檢查實其黨金文端用強硬保懼其詳究遂與渭
濱二人商謀造成先發制人併預將平日仇家姓
名開寫匿名長單内稱某人綽號真命天子某人
即係大千歲軍師頭領等語封固倩航船帶信之
人投入營弁署中以為與所黏謗帖内情節暗合
即可中傷姦謀詭計弄巧成拙今巳設法訪拏就
獲併於渭濱家内搜出貼原任知縣白環等匿名
底稿二紙將前後筆跡與别項帳簿對騐相同據
供渭濱創稿文端改定添入悖逆更甚之語倪漢
高又代寫二三張李漢亭亦知其情皆歷歷不諱
詰其帖内一糧兩餉抱怨之處則稱係鑲黃旗披
甲人俗名王老四平日酒後於街上閒談時說知
現在會同將軍(臣)阿禮袞副都統(臣)富參查照年
貎行調本人識認再加質對明白果無疑情則此
等姦惡光棍自投法網斷難姑容(臣)等另當公議
分晰首從請
旨從重歸結合先附摺陳明所有前後奉到
御批原摺又蒙
𤼵(臣)觀看郝玉麟范時繹奏摺理合一併恭繳伏乞
睿鑒為此謹
奏
前諭非旗兵所為果不謬耶姦徒全獲覽奏曷勝愉快
此種隂謀詭計顯露如是迅速豈人力能為可見冥默
之中昭然如鑒但當敬戴
天恩於無既耳
雍正八年三月初十日浙江總督管巡撫事在任
守制(臣)李衞謹
奏恭請
皇上聖安
朕安
近日都中風多覺旱望雨正殷適卿奏到甘霖大沛嘉
治具之恢張期民生之有藉批答方停傾注未巳念彼
田疇曷勝欣悦特俾卿知之續據山陜二省奏稱於月
之初九十一等日連得透雨霑足麥秋有望是皆仰賴
天
祖垂慈默佑昭示景象一併諭知
同日又
奏為請
旨事竊照東洋貿易各船自設立總商稽查之後出入
均有責成盤騐極其嚴密從前隠弊稍為釐剔今
據總商頭李君澤禀稱近有伊之行商鄭恒鳴船
回於臨行之前有日本管長﨑島夷目彼處稱呼
名為王家將該商喚去令通事傳話託其寄信與
李君澤著伊禀(臣)彼國因從前欲求效法内地文
武講究制度誤聽姦商夾帶違禁私貨人口僧衆
被
天朝預知拏獲止從寬發落不加夷國之咎感戴
皇上恩德敬畏
天威實在誠服除巳將陸續招去之人盡𤼵商館專待
原船附歸現有醫生趙淞陽及吳宿來等均已回
籍經(臣)訊供押交原地方官取保安插不許再犯
生事其餘此番回棹俱可旋浙目前銅觔照額𤼵
販非惟未敢短少比前寬餘商賈沾利更裕貨物
之外一切别件禁物不復私帶俱已謹守法度惟
夷島建有
關帝
天后兩處廟宇皆内地商人所造供奉
中國正神思延僧人二名在内焚香祝誦又欲購太
平聖惠方顧氏勾股全書黃明阿膠藤邊花籃等
件不敢如前日私帶必令總商向臣稟明若無准
行批示即有偷往斷不肯收又云彼地所産倭硫
磺配合火藥攻擊甚遠向俱珍重不與商人私買
攜回今情願准商向(臣)領照核定擔數減價買歸
聽憑内地配用從此弛其禁遏仍不敢轉售鄰國
以見傾心感戴無復疑貳之意(臣)面加詢問據李
君澤極口矢稱夷人近日畏懼待商有體比前大
不相同實係心悦誠服願以身家親丁合門保其
無虞等語伏思前因夷人勾通姦商招誘各種無
賴出洋教習内地技藝私帶僧人書籍輿圖窺探
情形是以設法禁防甫經一載雖近來頗知悔過
守分而號令所在豈可朝改夕更但察其情形非
屬必須僧人等物亦未嘗欲售硫磺圖利緣從前
夜郎自大視商過卑每受逐漸刻薄掯勒之累今
因前事敗露巳覺警惕而商衆小人好利之心乘
其膽怯未免誇張過甚徐徐加以恐嚇倭性多疑
懼怕將來問罪絶販以此試内地有無屏棄之意
耳查外夷負固跳梁理應加之以威若輸誠敬畏
似當示之以信(臣)愚昧之見以為所求僧人等物
或可酌量無礙者姑為准給以彰
聖朝寬大之治其硫磺内地甚多無藉於彼雖係由外
而入究屬軍火之需不便開端以貽將來後釁事
關懾服外夷(臣)識見短淺未知是否有當機務伏
乞
聖明指示到日方可欽遵奉行為此謹
奏
此奏嘉悦覽焉皆緣一念忠誠感蒙
上天錫佑所致卿功大矣硫磺無藉於彼所見甚是當以
中國所恃在德而不在軍器之利鈍為詞覆明所以不
行之故至於僧人當選擇老成行優者命往再者彼國
既求勾股全書今有
聖祖御製律歷淵源一部乃𤼵從古未𤼵之奥祕其中歷
法不便給與其算法律吕二書發卿斟酌朕意或傳原
去商人面告以卿將彼國敬畏情形業經奏聞於朕求
得大内藏書寄贈等語并將二書交付該商齎去亦不
言朕所賜如此施行得體與否其詳細酌量具奏以聞
同日又
奏為奏明事竊(臣)於上年歲暮之時因聞浙屬平湖
縣之乍浦鎮民間竟有私錢攙和行使慮及附近
江浙交界地方必有私鑄之弊隨令乍浦同知等
員就近密訪據覆江南吳江縣藜里鎮有汝堯年
等浙江海寧縣袁花鎮亦有查經陶等皆係私鑄
之人(臣)恐未得正確隨經開單專差標員前往密
探有無實跡去後續據回禀探訪多時伊等向日
俱曾私鑄是實目前因江浙欲開鼔鑄恐舊錢式
樣不行俱欲謀充官局爐頭以為影射現在停止
(臣)以事關大辟重罪若不獲現贓實據難以懸擬
因令差役分布左近尾隨察其縱跡勿露風聲正
在密緝間今於二月中准江蘇撫(臣)尹繼善咨會
獲有吳江縣私鑄犯人周寧書供出浙江嘉興地
方有張君佩等數名係伊同夥匠人移文查拏并
另咨知會周寧書供於上年八月二十四日在袁
花鎮查慶山家住過有同夥把作等犯姓名前來
(臣)以江省既已動手拘拏恐其知風潛遁一面即
將來文之外從前訪得吳江縣藜里地方私鑄各
犯及同鎮窩賭之家姓名開出住址咨覆江省一
面遣員分往浙屬之嘉興海寧等處密拏除將來
咨有名匠人俱經捕獲併在蘇未經供出而浙省
現獲者亦差員押解前赴江蘇收審尹繼善又將
臣單内所訪之人江省案内供吐遺漏者拏獲數
名彼此知會在案其海寧袁化鎮之查經陶查慶
山等已經獲住七名並於伊等家内搜獲礶子爐
磚銅渣鉛砂併銅水線二條審據供稱伊等父叔
在日曾於康熙三十八年犯過私鑄問罪有案目
今久已停止驗其爐磚礶子雖係破碎舊物但起
有生熟砂子私蔵在家似非久歇之象且與吳江
藜里之私鑄各犯俱係通同熟識往來斷難任其
狡口飾賴現在移咨尹繼善飭訊周寧書確供再
加三面對質所有兩省夥黨各犯無分彼此會同
嚴拏務淨根株不使稍有漏網但(臣)等雖皆有訪
聞設法拏獲俱不能及早知覺深屬惶悚除審明
實情定案另
題外合將會拏獲犯情由先行
奏明伏乞
睿鑒謹
奏
私鑄各犯業俱拏獲不為遲誤非但不遲且察訪嚴密
甚屬可嘉具題到日另有諭旨
同日又
奏為恭繳
御批事本年三月初八日據(臣)標把總齎回
硃批原奏摺一匣到杭叩頭跪誦欣知
聖躬萬安曷勝歡忭踴躍之至本年二月初九日接准
部咨閩浙兩省各造□子船四隻駕送天津因浙
省止有南繒船式向無□子名目訪之老於水師
之員云臺灣往來載貨多用此船吃水不深便於
淺沙駕駛但係單桅平底規模低小不知遠送天
津可能利涉在大部轉行未頒式樣文到已屆春
深今歲節氣又早若往返請示等候福建回音恐
誤風期且長杉桅木工匠柁水皆須就閩購辦更
為合宜而天津教習原奏又稱福建海壇金厦等
處現請改造此船則閩省諒有定式(臣)等議委就
近之温州同知徐崑瑞安副將蔡添略帶領佐雜
二員星速齎銀前往閩省會式成造以期畫一趕
辦開駕合併附摺陳明所有奉到
御批奏摺理合恭繳謹
奏
往閩成造甚是况此船非急需之物必候風勢順利方
可令其北來便遲至明歲亦屬無妨
雍正八年三月二十九日浙江總督管巡撫事在
任守制(臣)李衞等謹
奏為請
旨事竊查浙屬平湖縣乍浦地方於雍正七年十二月
二十一日揭有匿名黏帖詞語狂悖先經(臣)等據
實
奏明一面密加緝訪設法拏獲審係在逃積惡光棍
陳渭濱起稿同金文端改定倪漢高謄寫等情續
經(臣)李衞將大概略節於二月二十五日附摺具
奏緣事關重情復令杭寧衢三府暨中軍副將會同
弔犯隔别密審將因何起意造帖之處訊問各犯
據陳渭濱供從前犯罪脱枷逃走到京舊年回來
躱在鄉間因恨沈天祐這班人前番告了狀原造
有欵帖說沈天祐是真命天子郭啓成是軍師王
建章是大千歲楊茂昭是先鋒高大成等是頭目
他們霸佔脚班謀為不軌的話藏在家裏十二月
内金文端因強保了姦情案犯李漢亭恐怕鄂同
知詳他走來商量小的說先貼了他們沒頭榜就
詳不得了將白紙做了一張五言的金文端說不
好添改成六言恐認出字跡呌倪漢高寫了幾張
二十日去貼小的因想榜上軍師先鋒等人原不
便寫出名字恐沒處去拏他又將先前做就的欵
帖封好了央航船上替人家帶信的與以錢文寄
到長安鎮韓千總處投下思量他必定報了上司
自然拏這班人不想敗露了現在的欵帖同家裏
搜出白紙五言帖子是小的寫的紅紙帖子是金
文端添改的他說我這是名公手段做的一貼就
著等語問據金文端所供與陳渭濱供同又問帖
上所寫都是悖逆叛亂的話你如何敢於下筆寫
出你說名公做的必有主使且事由李漢亭而起
必係同謀據回供實係不知法度自已寫出不過
要先𤼵制人並無主使李漢亭是寫了之後念與
他聽纔知道的先前不在跟前商量的又將因何
寫及一糧兩餉有無旗人同謀之處問據回供上
年十月有鑲黃旗王老四在李漢亭店内換錢問
他一分糧有多少銀子他說如今苦得狠一分糧
分做兩分吃了比杭州少一半故此小的也寫在
上的那寫匿名帖的事王老四不知道問據倪漢
高供原係陳渭濱金文端做成了沒頭榜稿子呌
小的寫了三張去貼小的原拏一張貼在倉衖口
是實問據李漢亭供前番金文端貼了沒頭榜之
後念與小的聽有的寫時沒有看見他們做那王
老四常在小的店内換錢與夥計們往來說話吃
酒有的他告訴金文端糧餉的話小的未在跟前
不知道餘處俱與金文端陳渭濱等供同續經乍
浦副都統(臣)富參查解鑲黃旗滿洲署佐領常保
下披甲兵丁薩哈圖即王老四到杭弔同金文端
識認確係前供之人據薩哈圖供舊年冬天小的
在店換錢時金文端問有多少錢糧吃小的說我
們錢糧比杭州只得一半還少些那苦得狠的話
沒有說問據金文端質証相符各供在案該(臣)等
細查陳渭濱等供吐情節并對騐筆跡窮兇極惡
膽玩殊甚自應具
題按律正法但思乍浦為各洋要口往來商賈頗多
若將悖逆之言明載供招恐傳聞外夷似覺未妥
如不叙入則該犯罪狀不明難定爰書(臣)等愚昧
之見如此惡亂習氣必須殺一儆百庶可杜絶在
陳渭濱金文端創稿改定俱屬首惡倪漢高雖受
人使令止於謄寫黏貼但係悖逆怪誕之語非屬
尋常謗帖可比應否將此三犯分於乍浦平湖杭
州等處立即杖斃示衆其知情而不同謀之李漢
亭杖一百流三千里以儆惡風至甲兵薩哈圖即
王老四蒙
皇上天恩特設營制使之均得食糧成就有日各兵俱
知感戴乃伊獨以錢糧數少在街市妄言又與棍
徒往來飲酒甚屬不法乍浦新駐滿兵營制設防
要隘此風斷不可長應否從重照近日傳播妄言
之何立忠等例未便留於内地充發三姓地方抑
或念其尚不知匿名寫帖同謀之事鞭一百於乍
浦長久枷號墩門俟江寧搬移兵到駐劄妥協若
能自知悔罪改惡再行酌量釋放至該管旗員約
束不嚴亦應參處但移駐未久且係背後向人妄
言難以預知併懇
聖恩抑或從寬免究嗣後仍當改意嚴緊管束如再少
有犯從重議處(臣)等未敢擅便相應具摺請
旨欽遵(臣)謹會同杭州將軍(臣)阿禮袞乍浦副都統(臣)
富參合詞具
奏伏乞
皇上睿鑒批示施行謹
奏
所議甚屬合宜應外結者照此施行可也
浙江總督管巡撫事在任守制(臣)李衞謹
奏為敬呈
廟工圖式恭請
聖鑒指示欽遵事竊照浙屬海寧縣地方蒙
皇上特恩發帑建造
海神廟宇祈福佑民(臣)欽遵籌畫先將應需專司監
督及分派差委各員具摺
奏請荷蒙
俞允部文到日隨即分行江南直隸催令張适王坦赴
工一面督同司道程元章朱倫瀚王斂福王鈞等
先將一應工料事宜預行備辦閒今春正二月内
張适王坦俱已先後到杭隨令赴工上緊辦理先
於三月初一日吉期祀土將廟基地面根脚清出
丈量四址按照地方寬長之處宅中定位所有前
後殿宇寢宫祠壇樓閣廊廡房屋等項就勢酌擬
大槩規模繪就圖式誠恐款樣制度未合謹先進
呈
御覽作何改正恭請
聖鑒欽定到日即當遵奉而行惟是工程宏鉅一切應
用木石磚瓦等料其圍圓徑寸長短大小自應悉
照廟宇之高下深闊彼此配合必有一定成規方
屬妥協但外省雖有起盖寺廟其工程多係逐漸
經營原非預有成竹止能約略計算不諳通盤預
估定凖必得經歷大工熟悉往例之人料估始無
舛錯前經咨明山東河南撥發料估人張爾昭王
元清暫行來浙看估續准山東撫(臣)岳濬回稱東
省工程未竣張爾昭不能前來其王元清近准河
東督(臣)田文鏡咨送到浙但伊出京日久此際未
甚諳曉先又移咨工部請發料估之人帶同匠頭
前來亦因有工程事忙未准撥給(臣)思一切物料
雖不能目下即有確實數目而大槩必於需用者
如等待料估方往採辦恐致稽遲查長杉巨木産
在楚豫閩省併浙江之温處等處若至夏月以後
木植精液發露在外採辦未宜故於春間巳差員
齎價分頭前往預為購求但其中巨木一項正殿
樑柱所需大料因近年山東各處修建
聖廟工程併沿海一帶成造戰船桅木歷年採買既多
餘剩頂號者頗少已飭承辦各員加意採買現准
江西咨覆覓無合式之木隨往湖廣購辦再俟楚
閩覆到另商又
御碑亭應用之黃琉璃瓦正殿大二門寢宫
天妃閣需用之綠琉璃瓦以及各項配用物件(臣)差
人於鄰省徧訪衆窰戶俱不諳曉即偶有製造蓋
廟者顔色不眀體質亦脆一經冰霜凍結外皮捲
起難觀為此仰懇
聖恩或可飭部於京厰製就交與浙省回空糧船運官
裝帶來浙所需價值併運通脚費(臣)當照數備齊
解交工部兌收還項再查江浙本色筒瓦其加料
製造者頗稱堅固可否將
御碑亭大殿二處用琉璃脊瓦其餘悉用本色筒瓦或
照南方向來各廟俱多不用琉璃料物(臣)未敢擅
專伏乞
聖明指示遵行至於奉祀
神祇最關鉅典查海寧縣之尖山康熙五十九年建
立
海神廟宇至六十一年欽奉
敇封運德海潮之神雍正三年又蒙
皇上欽定江潮諸神加
封吳伍員為英衞公唐錢鏐為誠應武肅王宋張夏
為静安公明湯紹恩為寧江伯地方官已設位奉
祀廟中又向日有越之上大夫文種唐昇平將軍
胡暹宋護國弘佑公朱彝元護國佑民土地明王
彭文冀烏守忠等神相傳皆有護佑之功歷來已
久亦皆附祀於廟今蒙
皇上敇建
海神廟宇軫恤民生保護塘工似應於正殿專供
運德海潮之神再懇
恩綸加賜封號以展誠敬其英衞公等四神於正殿之
左右列坐並祀其越之文種等五神仍於兩廡配
享以昭妥侑再南省所稱海洋靈神惟
天妃為最歷朝俱有褒崇康熙十九年曾加封號閩
浙土人稱為媽祖在洋遇險祈求隨聲而應故海
船出入之口岸莫不建廟奉祀而閩廣蘇州等處
廟貎輝煌今奉
特旨啓建大工自必更加壯麗以肅觀瞻擬於正殿之
東另建
天妃閣西築風雲雷雨壇之後再用水仙樓以配之
是否有當恭候
睿鑒欽定以昭祀典惟料估大工之人至今未得一切
難於懸擬定凖懇求
聖主暫將工部料估房經承張道宗賞發來浙不過三
四月之期一俟估定尺寸式樣即送回部方敢放
心辦理庶無舛錯以上各條原不敢𤨏屑瀆陳因
工程甚鉅必須再三詳慎以貽萬年之利而(臣)等
識見淺陋恐一有未當無以壯規模而稱完美是
以冒昧具摺請
旨伏乞
皇上批示施行謹
奏
覽所繪圖式甚合制度但據廷臣奏稱外省祠廟用琉
璃瓦者甚少應照議毋庸製造其料估工程之人該部
已𤼵往矣
雍正八年四月十五日浙江總督管巡撫事在任
守制(臣)李衞謹
奏為恭謝
天恩事雍正八年四月十三日據(臣)差進摺把總自京
齎捧
皇上恩賞(臣)克食一盒併喀爾沁熏猪到杭(臣)隨出郭
跪迎回署虔設香案望
闕叩頭謝
恩祇受竊(臣)屢荷
聖慈遠垂
鑒照每次齎摺差員回浙常蒙
頒賜恩賞接踵而至珍味不離於口感刻實切於心自
維(臣)之一身頂戴服用無非
君上所賜而才識疎淺報稱未效
高厚難名疊承
隆恩優渥正在愧悚不安又據(臣)差恭
皇上純孝格
天善繼善述至治翔洽人神協和是以瑞應屢彰見於
宫闕(臣)職守封圻不獲躬親拜賀
殿庭而寸心慶幸莫可言喻理合具摺恭謝
天恩附陳微悃(臣)曷勝感激歡忭之至謹
奏
覽卿奏謝矣
同日又
奏為奏
聞事本年春初有原任河工通判張鵬飛係前大學士
張鵬翮之弟突然來杭禀謁(臣)素聞其於工程冒
銷等事不惟熟曉且曾親身作弊詢之即答從不
避人因傳伊面見詰以何為而來據稱因扳累賠
帑在蘇候追乘暇禀見並無他事續後漸露伊有
四川鄉親御史嚴瑞龍奉
安姓巳由江浙回去起旱前赴六安山矣仍託伊
代為留心復議論浙江道員孫詔王斂福等之短
長併痛言其兄姪種種欺飾營私利巳之非歷歷
辦理江南之案是以未即具
見蒙
皇上念其祖係微弁捐軀盡節不冺其忠爰加
特恩逾格優渥將廖坤陞授襄陽府同知赴任過浙向
(臣)禀稱伊奉
皇上賞以摺匣許其密奏各省事務(臣)即面為嚴飭著
令誠實謹慎奉行毋得妄言宣露乃廖坤仍舊不
皇上提拔造就兼聽並觀之盛心合併據實附陳伏祈
聖明鑒察謹
奏
覽
卿所薦奏之劉章近據該旗保放參領於引見時睹其
儀表精彩雖老尚健非復向日尩羸形狀詢其所以始
知前次正在病中力不能支之故奏對詳明才調甚屬
可用由此觀之人材被枉乃每有之事朕意暫於旗員
試用數時以之補授浙省臬司將劉柟調内卿以為何
如
守備張文耀出格才具但不知於水師營務果否熟諳
伊係
聖祖時被擢之人若能馭下有方操守可取乃一提鎮才
具朕十分賞鑒卿意更以為何如此人在浙尚恐不能
展其所長意欲用於别省將領卿若愛惜不捨可於現
任水師參副中察騐有無應調之員奏知以便裁酌
同日又
奏為請興修省志以光
聖治事竊惟志乘一書凡郡邑之地宜物産風俗人才
與
國家之政事教化禮樂兵刑無不記述以廣見聞而
傳後世所關甚鉅浙江通志修於康熙二十四年
迄今四十餘載未經蒐輯(臣)伏思
聖祖仁皇帝六十一年之盛治固巳美不勝稱
皇上御極以來善繼善述宜民宜人典章制度超越乎
千百世之上其於浙江則又蒙
特沛鴻恩加意涵育蠲租減賦建塘濬河設專官以訓
迪廣會額以興才凡所以祀神保民移風易俗者
無不周詳明備楮筆莫能罄書自必垂之史册昭
示來兹但恐金匱石室之藏未能家喻而戸曉惟
載之志書則其事之歲月原委既可備晰無遺而
學士大夫以及編戶小民咸得周知熟悉傳之千
萬年而後足以昭
聖治於無疆垂典型於不朽(臣)自任浙之初即有此志
而事務紛紜頭緒未定且工費繁鉅不敢輕舉今
仰沐
皇上教養兼施民風丕變正際鼓吹休明發揚美善之
時現與布政使程元章等共相商酌延聘博學宿
儒老成名士為之總理並選才華贍足之人分任
纂輯開局設館鳩工庀材將浙江通志四十餘年
未載政事重為編修刊刻約計二年中告成先後
之費須得萬金於(臣)任内鹽務准留外邊應用公
費項下將來每掣節省銀内逐漸動支俾得襄事
完竣以廣
聖朝治化之隆為此繕摺具
奏可否准行伏乞
皇恩鑒照施行謹
奏
志書乃大典攸關應舉行者
同日又
奏為覆奏事竊有浙江提(臣)萬際瑞於四月初六日
因公到省(臣)遵
旨將前奏内所奉
批諭訓飭萬際瑞之處逐一口傳宣示據伊回稱我蒙
皇上天恩拔擢重任向在山東請
陛見摺内奉有
硃批地方緊要不必懇請赴闕李衞秉公持正實心奉
事與田文鏡同一軌轍為朕所倚信之督臣百凡領
其教益而行更將從前在粤瞻顧徇隠舊習徹底洗
除汝來京面聆訓旨亦不過此數語而已我奉了此
旨後料想總督必是嚴刻一邊的人所以到任之初於
營伍事件過於搜求駁減以為如此方得相合及
見總督行事只要妥協不在於此始知大錯自悔
誤聽第二箇兒子並一幕賓的話已經屏逐回去
今又蒙
皇上天恩如此訓誨惟有痛自改過等語(臣)隨答以文
武大員務須法令必行紀律整肅賞罰嚴明勸懲
公當方可懾服人心不在小節剝削蠅頭微利之
為盡職况恭逢
皇上睿謨宏遠一切政治期乎得中正當仰體遵行不
可錯會意見大有關係伊雖應諾而去但(臣)看萬
際瑞近日作為與初到迥然不同前巳附摺陳明
大槩此番與之相聚數日察其為人毫無心胸見
識即據所言數語在不知(臣)之居心行事尚屬小
回籍今復拮据來浙具呈以年力正強願求出力
報效臣查該員雖係軍政被參但在任時性情果
屬倨傲躁妄此外無甚大罪今巳受過窮窘歷盡
甘苦痛知悔過其年力尚在富強弓馬漢仗俱屬
去得伊從前曾在侍衞班上行走數載雍正三年
二月又於鎮江參將任内赴京引
見奉
旨補授前職其人材技藝難逃
睿鑒(臣)仰體
聖主不棄一材之盛心何敢私留冒昧附陳可否准其
赴部具呈帶領引
見倘蒙
皇上面驗或有一長可取在於巡捕營内當差抑或發
外效力出自
特恩非(臣)所敢擅請也為此附摺具
奏伏候
聖鑒謹
奏
卿為陳文奏請嘉是覽焉内外大臣皆肯為國家如此
愛惜人才朕復何憂何慮給咨令其赴部聽候引見審
觀其才力器局酌量有旨
同日又
奏為恭繳
御批事本年四月十三日(臣)跪讀
硃批原奏
諭旨
聖懷喜雨之深正是憂民之切所以
上天感應大霈甘霖不獨直隸山陜麥秋可慶豐登即浙
省向逢春月時晴時雨率以為常今年四月初旬
浙西三府適當豆麥結實之際連日隂雨微覺過
多海邊出鹽頗少臣等竭誠虔禱尚在未得晴明
完之日另行分晰
奏覆至前陳日本近時情事仰荷
聖明指示周詳深服
聖祖御製律歷淵源闡𤼵祕奥非尋常所得窺見(臣)再四
思維即令總商李君澤傳喚原來之人面見遵照
使夷人不敢輕忽也至於藥方等書令其覓送(臣)
看過先為帶給其僧人彼國因從前有福建和尚
允言曾為伊處國師於東京特建黃蘖寺住持圓
奏覆至(臣)等會審江南一案現在遵
硃批原摺理合恭繳伏乞
睿鑒謹
奏
覽
硃批諭旨卷一百七十四之十一
欽定四庫全書
硃批諭旨卷一百七十四之十二
硃批李衞奏摺
雍正八年五月二十二日浙江總督管廵撫事在
任守制(臣)李衞謹
奏為奏明事竊有西洋人德瑪諾從前因在浙染病
具呈調治寬限回京咨部在案(臣)於上年十月内
回任後遵
旨行查催令起程據稱老病寒冬長途難行驗明咨報
内閣今於本年五月初間委官設法伴送至廣東
澳門安插去訖所有省城北門大街天主堂一座
現已閒空據地方官詳請撥役看守前来(臣)查西
洋人原係異域外教無知愚民多有貪伊厚利暗
地入其教中并及駐防旗下亦染此風甚有關係
(臣)前設法嚴禁始知歛跡曾經附摺
奏明此等深心結納意欲何為乘此未可再留根株
以杜日久後釁查勘規模制度與佛宫梵宇不相
符合伏思海洋之中惟
天后最顯靈應即外夷西洋各種之人無不敬畏
本朝屢奉
敕封褒崇凡近海之處俱有大廟商民往來祈福獨杭
州為省會重地控扼江海未有專祀現今寧邑巳
奉
欽建海神廟附祀
天后(臣)愚以為似宜止作(臣)意將天主堂改為
天后宫字樣諸凡合式不用更造只須裝塑神像擇
德行羽流供奉香火則祀典既清而異端亦得靖
硃批摘其大略另摺錄奏欽此及審出捏造䜟語妖言
凡有關係者若摘出另奏則原疏情罪難以相符
故不得不備載招内先經遵
旨具題其餘俚鄙浮誕之言似毋庸又行𤨏瀆相應附
陳聲覆至(臣)今次摺内奉有
硃批不料李永陞亦是一負恩無恥之人奈何奈何欽
此(臣)捧讀之下不勝駭異如李永陞性桂史貽直
三人在浙相見時備述感激
皇上加恩深重之處每至墮淚涕零豈料李永陞又有
前情此用人之難以致
聖主多費天心於此可見而臣下之待屬員更當時時
奏
覽
同日又
奏為恭繳
御批遵
旨覆奏事竊(臣)於本年五月初四二十一日兩次接到
皇上批回原摺伏讀
御批仰見
聖心為萬民憂勞雨暘多少無不上厪
宸衷浙江三四月間雨水稍過别屬春收略減無大妨
礙現在上游早稻甚好將届告登惟湖府之安吉
州長興縣二處為天目諸山溪水滙歸之所由高
處衝入低窪田内一時難消㘰岸間有坍缺(臣)先
委標員分頭細勘情形誠恐有誤插種之期隨於
五月初旬動支藩庫
恩賞備公款項銀一千五百兩委員分往安吉長興二
處督令車戽積水修築㘰岸將實在無力買秧窮
民酌量幫助購苗廣種設有不足再行給發去後
隨據各員禀覆連日晴明今春太湖漊港開通山
水易消高田悉已播種低處亦皆插蒔民力尚是
紓徐齎去銀兩購苗動用無多田埂㘰岸亦有本
主自修者統俟各員回日定數另行核實報銷外
相應
奏明上慰
聖懷至
御批詢問劉章張文耀之處(臣)聞劉章年力既尚未衰
自可驅策浙省臬司事務原屬繁劇近今民風漸
覺丕變盜案頗少人命亦稀非比藩司若委用乏
人劉章尚堪任使其劉柟誠如
聖諭調於内用實為相宜至於鎮海營守備張文耀原
係陸路湖協守備(臣)因其長於水師是以
題請調補續於上年三月保舉一等今春送部引
見該員人果明白勤於哨巡辦事急公操守尚可其水
務亦在中等以上緣其本營參將蘇福漢仗雖優
於水師不為高超故將張文耀暫留該營未即别
用今因定標遊擊員缺緊要擬以張文耀請補在
案兹蒙
聖明錄取仰見寸長不遺浙省水師人員好者甚少如
蒙
天恩准於浙屬參遊中試用實可資臣臂指之助看其
再加歴練方可以膺大任倘閩廣現在緊要需人
自應移緩就急以副
皇上因地用才之至意再蒙
諭旨指示提督萬際瑞之處
聖訓周詳洞照朗澈萬際瑞亦將伊奏摺内所奉
硃批宣示到(臣)備述追悔改過之情而(臣)仰誦
天語更為惶悚愧感難安自當彼此勸勉俾之遵循
訓旨雖不敢望其即能振刷得宜但求與地方營伍相
安免致又費
聖心顧慮也伏思
皇上留意人才薄技微長蒐羅不棄固無待於臣下之
揄揚但竊見
聖主批示為封疆用人其難其慎若不仰體
天心將平昔所知之人指出短長據實陳明以備採擇
而惟圖一已之便留為幫助殊非以人事
君之義以(臣)所知如貴州地方雖屬緊要巖疆然督(臣)
鄂爾泰頗能調度此際提督止須嚴明有威望者
即足彈壓尚易得人今現任貴州提(臣)楊天縱(臣)
鉅亦可勝任黃巖鎮(臣)李燦不避嫌怨辦公過當
(臣)於上年在京時猶未敢遽保其可以獨任一面
今回任以来見其諸事實心整理調度有方比前
更加歴練寬嚴得宜可備南方水陸兼攝之用據
其呈詳欲於撤巡時懇請
陛見如蒙
俞允則其可否任使
聖明自有洞鑒至杭協副將吳進義人稍粗戅而明白
勤幹勇敢向前雖係北人略曉水務於南省地方
事宜皆為熟悉嘉協副將王緒級初任時行為尚
有偏執未近人情今逐事開導甚能力加改革束
略覺粗率瑞安水師副將蔡添略提標右營遊擊
魏國泰人材水務俱嫺而在任尚淺黃巖鎮標左
營遊擊張兆龍漢仗技藝兼優護乍浦遊擊柳進
忠熟悉各洋兩員哨巡水務俱好而操守尚須再
試温鎮中營水師遊擊李舉湖協左營陸路守備
李夀演其人材均堪造就以上皆(臣)現在屬員中
可取之人再加操練數年均堪以膺大缺漸次任
用者也尚有陞任浙江提標右營遊擊黃有才經
(臣)附疏保舉旋蒙
特旨補授臺灣南路營參將(臣)因海外要地是以不敢
守難信而技藝頗精且熟於沿海陸路地方今任
湖廣亦恐未能展其所長又(臣)有表姪邵銓現任
湖北岳州衞守備係由侍衞補放其弓馬(臣)久未
看見而年力強壯膽勇非常人頗忠誠用之營伍
亦足備勇將之材可否發與浙江俾得再加教導
望其成人出自
聖恩又(臣)兼轄江南武職中如提標駐劄上海遊擊葛
世雄辦事盡力人材均優右營守備徐潛蕭營守
備高鈺平望營守備李紀皆漢仗弓馬可觀留心
地方營伍俱屬可用之才以上各員(臣)非敢濫行
保舉實因
聖主加意作人(臣)既有所知不敢隱默用是附摺陳明
伏惟
睿鑒所有二次奉到
硃批原摺理合一併恭繳謹
奏
覽各將備才力俱經洞悉已命照摺錄存徐徐斟酌有
旨
雍正八年六月初六日浙江總督管巡撫事在任
守制(臣)李衞謹
奏恭請
皇上聖安
朕安
醫者謝鵬到京大得其力朕甚嘉之
同日又
奏為遵
旨議覆事竊據定海鎮總兵官林君陞呈稱本職前差
把總齎摺進京恭請
聖安附有條奏一摺欽奉
硃批言之督臣李衞令其酌定可否具奏欽此相應鈔
錄原摺呈請查照奉
旨事理欽遵定議
奏覆施行等因到(臣)據此該(臣)看得林君陞奏稱凡
屬兩省交界之處宜照浙閩楓嶺南澳之例統屬
兩處地方聯絡管轄一條(臣)查兩省接壤之區宵
小易於影射潛藏而間有不肖文武藉詞推諉誠
不能免荷蒙
皇上聖明遠照洞悉弊端先後奉頒
諭旨將各省聯界不清者令地方官勘丈明白不得彼
此推諉又凡交界處所失事探實贓盜無分此疆
彼界即行密拏使從前關會稽遲隔屬掣肘之弊
得以剔除
睿鑒精詳無不仰頌至於各省地界犬牙相錯其邊疆
聯接之處每不止於一省即一省中亦不止於一
縣如浙屬杭嘉湖嚴衢温處七府與福建江西江
南安徽聯界者共有二十州縣内如太湖巨浸漊
港錯雜最為藏姦之藪從前止設一營兩省共轄
今則江南添設參將仍與浙省聯絡分防又烏鎮
為嘉湖蘇州三府七邑交接之所湖府捕盜同知
駐劄於此特設關防統屬江浙各縣督緝𩔖皆因
地制宜以為防範必如楓嶺之羣山雄踞有仙霞
黎嶺之險南澳之大海汪洋扼詔安饒平之衝方
議設營分防控制兩地其他接壤之處甚多若欲
一例添設不勝其繁以臣愚見似應聽各督撫提
鎮就兩省毗連要隘處所斟酌情形應否設立會
商
奏請定奪未可槩論者也又林君陞奏稱沿邊陸汛
有偪處海濱之臺寨要口添設槳船得以進淺搜
緝一條(臣)查沿海汛防原有水陸之分但戰船止
能哨捕大洋若邊岸泥塗潮退膠淺每有巡船所
不能到者而扁舟小艇易於乘潮往来姦民駕駛
便利不但乘機竊刦且有偷運米穀夾帶私鹽等
弊雖墩臺營堡沿路皆有陸兵看守稽查因未設
巡船常至追捕不及且水汛即非所管更得藉以
推諉(臣)稔知其弊凡沿海陸路如台屬之海門前
所家子三江口新亭章安道頭寺前橋温屬之樂
清虹橋江口汛諸處盡皆添設小巡船健跳昌國
石浦又已改為水師俱經會同漕運督(臣)性桂觀
風整俗使(臣)蔡仕&KR1550;先後具
題已蒙
諭旨准行近又於紹屬之周家路臺等處議行添船現
委黃巖鎮李燦前往查勘又江南崇明縣各沙及
福山營增置快哨沙船之處亦與江蘇撫(臣)尹繼
善商定會
題各在案此外應如該鎮所請令各省督撫提鎮凡
陸路濱海之臺寨汛口淺塗及江河中流酌量緊
要處所添造槳船防範哨巡遇有姦匪往來即可
飛櫂擒獲所需成造及修葺工料於各處備公銀
内動用仍將船隻造入營員交代册内以垂經久
其於地方實有禆益又林君陞奏稱海汛暗礁外
来商艘不能悉知宜汛口刊立木板曉諭礁上建
竪石標俾免撞沉一條(臣)查海船觸礁多成韲粉
若使預知趨避誠足保全商漁但暗礁深入水底
海道茫無畔岸頭柁僅能略記山向大槩看視水
面結花以為躱閃究難認定處所即刊立木板於
岸而礁在水中相離遙遠安得望見清楚況潮汐
起落蕩搖颶颱巨風震撼裝載石標之船亦恐到
礁即破未易建竪言之似易而行之實難應先令
該鎮暫動公糧所餘於伊汛地試行如能建竪有
效則發給備公銀兩推而行之實足以廣
皇仁而重民命矣以上各條(臣)知識粗淺未當機宜緣
奉
諭旨酌議謬抒所見陳覆伏乞
聖明睿鑒指示施行謹
奏
發九卿會議具奏候旨遵行
同日又
奏為奏
聞事本年五月三十日據(臣)差往江南巡緝私鹽盜匪
弁員禀稱崇明縣花沙海梢等處民人忽率衆鳴
鑼到新開河市鎮強勒各舖戶關閉店面喧閙地
方等情隨據蘇松鎮總兵官施廷專呈同前由(臣)
一面嚴批查拏首犯解散餘黨一面密加察訪因
崇明佃民向例夏冬二季交納業主田租之外尚
有轎錢折飯家人雜費等項經知縣祖秉震於上
年具詳禁革立碑文内分晰未明刁民藉以為題
欲將夏季麥租不還先寫匿名謗紙黏貼指稱取
租富戶施大受與新任鎮(臣)施廷專聯宗倚勢勒
收等語聚衆多人逼廹店戶罷市甚至毆辱巡檢
雖經營縣拏有朱鎖等四五人到案尚有寫匿名
帖之夏君欽等棍脫逃未獲該縣欲為掩飾詳文
含糊未將實情叙明(臣)查崇明地居海外各沙孤
懸錯雜民情向稱刁悍今欲借端圖頼額内一季
正租輙敢黏貼匿名聚衆妄行惡風斷不可長現
在批行江蘇按察司蘇松太道嚴查確情會同營
員勒獲為首鼔衆要犯咨會江省督撫二臣聽其
究審定擬分别嚴處示儆外事關海疆要地棍徒
聚衆理合繕摺奏
聞伏乞
聖鑒謹
奏
崇明邊海要地刁風尤當禁遏所見是朕命卿將施廷
專調補浙省已有旨諭部矣黃巖總兵李燦於此缺宜
否倘以浙省鎮臣不便輙調江省一面委員暫署崇明
一面將情由聲明奏聞候朕裁酌
浙江總督管巡撫事在任守制(臣)李衞等謹
奏為請
旨遵行事竊照浙江乍浦海口通達各省外洋設立滿
營水師實於
國家兵制完備盡善現在閩省咨送弁員并浙江水
師各營挑選熟悉水務綠旗兵丁四百名充捕盜
舵工阿班斗椗繚手俱能加意教習實力奉行滿
兵操練甚屬盡心(臣)等親見巳有幾分諳曉前蒙
皇恩賞給兵丁生息銀内乍浦水師共有一萬而
聖主先事籌畫
特頒恩諭乍浦水師新拔兵丁錢糧照天津例每月加
出五錢各兵感戴歡呼益加踴躍緣前項綠旗兵
丁四百名雖屬水師同營而滿漢攸分前次生息
銀兩未敢冒昧𣲖入均沾隨將
恩賞加給餉銀應否一體支領之處移查天津都統准
有覆文彼處舵工水手等人皆係雇募在營支領
工食非係食糧兵丁不曾加增等語是以浙省現
在亦仍照舊額支餉未敢一體添給但查此項兵
丁俱係各標營抽調能悉水務之人身既遠離鄉
井或挈家而来或分住兩地皆有養贍家口之需
且伊在本營尚有挑選拔補千把一途而乍浦滿
營官員漢人不與挑選别無出身可圖惟恃錢糧
過活其中如阿班等人善於大洋颶風猛浪之中
扒上桅頂更非自幼練習不能精熟捕盜舵工亦
非容易將来滿兵即於水務極嫺而若輩仍須留
用駕駛是其勤勞艱難之情原有倍於别營水兵
非可援以藉口者因此與將軍臣阿禮衮副都統
(臣)富參密為商酌無異所有每月加給銀五錢之
處似應仰邀
皇上格外洪恩一體支領竝各兵紅白事故可否亦於
恩賞生息銀内量為分派(臣)等未敢擅專相應據實公
同
奏明懇請
諭旨方敢遵行為此謹
奏
所請甚屬允協候另有諭旨從部頒發
浙江總督管巡撫事在任守制(臣)李衞等謹
奏為請
旨調補事竊照杭州為省會重地旗民交處又有各府
州縣緝獲逃人解省皆須理事同知承審必得明
白勤幹之員方可辦理無誤今現任同知佟保初
做外官未諳政務審斷旗民關涉事件非太過即
有不及多未妥協止宜京員任用尚可供職查乍
浦理事同知鄂善隨伊父鄂密逹在浙數年稍悉
旗漢民情土俗肯於向前但覺少年好勝不甚老
練且與副都統富參性情不合今鄂密達已蒙
皇上調任江寧無須迴避若以鄂善改補杭州理事同
知俾(臣)等再加就近訓飭於事務可免舛錯之虞
其乍浦理事同知雖所轄地方無多而營制初設
海口通衢閩廣商民雜沓更須歴練明白之人方
可勝任仰求
皇上敕部揀選發補則一轉移間地方彼此有益矣緣
係調用旗員未敢冒昧題奏合先會同將軍(臣)阿
禮衮繕摺具
奏請
旨遵行伏候
睿裁謹
奏
已有旨諭部矣
諭浙江總督李衞知悉外邊傳有吕氏孤兒之說當密
加訪察根究倘或吕留良子孫有隱匿以致漏網者在
卿干係匪輕逆賊獲罪於天事出情理之外雖剉尸不
足以蔽厥辜部文到日遵照施行勿留寸骨於人世毋
得苟簡辦理特諭
雍正八年七月二十五日浙江總督管巡撫事在
任守制(臣)李衞謹
奏為覆奏事竊(臣)欽奉
硃諭密旨將逆惡吕留良子孫察訪根究勿使隱匿漏
網幷不令逆賊寸骨得留人世跪讀之下倍切警
惕查逆賊吕留良罪大惡極於雍正六年冬間奉
文查拏逆黨嚴賡臣等之時(臣)已將現在逆子吕
黃中吕毅中竝逆之長孫吕懿歴三犯解京其律
應緣坐之逆孫吕懿本吕懿正等十七名幷年未
及歲之吕懿林吕懿兼俱行查明監禁其逆犯曾
孫雖律不緣坐而罪惡滔天者之嫡屬未可以常
律論幷將其年在十六以上之吕為雯等四名及
髫齔襁褓之吕服先吕誦先等十五名亦行查出
分别監禁看守又有逆孫吕為景向隨父懿緒出
繼與逆姪吕仙中者今懿緒已故將為景幷其初
生之子阿大查出入册不使得因過繼倖漏各在
案迨(臣)上年進京
陛見時面奉
諭旨之後誠恐或有遺漏隨於京邸密封移咨署督撫
(臣)性桂蔡仕&KR1550;再加確查據稱俱經復查無遺分
别造册送部又在案(臣)於上年十月初二回任路
過嘉興查知逆犯吕留良墳在石門縣識村地方
即飭選撥兵役協同地保常川看守委官巡查又
復嚴加密察巳故逆子吕葆中有一繼妻曹氏年
六十八歲因從前剃髮為尼出家於南陽廟中未
經入册續又查出同現存已故各犯之娶過妻妾
勞氏嚴氏等二十四人及未曾許字之女四人一
幷聽候部示其現在監禁各犯内有吕懿剛於本
年六月初一日病故當經委員騐明取具圖結報
部今奉
密諭(臣)再加意留心嚴督地方官務須詳查確訪稍有
絲毫疑情即行根究到底總之此案(臣)斷不敢邀
譽沽名稍存姑息自當選派文武慎重辦理不致
略為疎忽得有漏網也理合先行
奏覆伏祈
聖鑒謹
奏
所奏是此案逆犯乃
君父
宗社之仇讐豈他悖惡之可比當更詳細搜察以淨根株
同日又
奏為奏明全省近日年景情形事竊查浙江田稻有
早中晚之不同上游金衢嚴等八府早者大槩居
半杭嘉湖三屬則晚稻為多今歲四五月間浙西
雖然雨多尚在未曾種植之先浙東地高不慮雨
水惟恐天旱故寧紹金衢嚴處六府各縣早稻收
成豐熟台温二府所轄近海地方當六月初五日
發有颶風維時早禾已經收刈十之五六晚禾尚
未開花俱無妨礙惟台屬黃巖太平臨海寧海等
縣傍岸近水塗田間被風潮損傷通縣不及十分
之一二其中又復高下不齊此等低處最甚者風
止後雨洗鹹潮尚有三四分收成新米價值近海
者每石僅七八錢不等杭嘉湖地方夏收豆麥略
減分數而蠶絲既熟沾利自多晚禾雖未可期必
然現在雨暘時若一路菁葱遍野雨水盈疇車戽
不勞民情安適(臣)所過之處目擊情景實有含哺
鼓腹耕鑿自如之象而蘇松等屬秋苗亦盛將来
發華結秀兩月之間如無大雨暴風收穫齊全豐
登又已可望矣再查海寧海鹽兩縣雖因海中發
颶潮水漫塘而石工幸皆保固惟土塘及舊時碎
石老塘間有被水衝擊坍卸者現已搶修填築以
禦秋汛安吉州長興二處五月間水退之後田禾
悉已補種具結不致成災惟黃巖等數縣内有近
海之民人房屋營汛墩臺等項間至被風刮倒不
無傷損當經酌動鹽務贏餘銀兩分别賑恤幫助
安頓俱不致有失所(臣)查浙省今歲仰邀
皇上福庇尚不至有澇溢過甚之虞而此番颶風太大
近海數邑民田廬舍間有損傷(臣)雖從不隱匿絲
毫災傷稍自粉飾而返躬思咎實切悚惶近又恭
承
聖訓以恒雨之徵惟狂始見荷蒙
恩諭浙江多士凜盛滿之戒深敬畏之心仰見
聖主容保教思至意豈惟浙士感戴欽承(臣)亦倍加凜
惕惟有痛自刻勵不敢略逾尺寸以期稍免隕越
於萬一伏祈
睿慈鑒宥謹
奏
今歲直隸以至各省皆有微災然此咎徵殊與卿等無
涉俟秋成後奏報到齊朕自另有諭旨通頒
同日又
奏為奏
聞事竊照浙江學政顧仔於本年二月到任後即赴處
州台州補行科考二郡俱係山海僻壤生童數少
雖有怨聲尚未聞其弊竇五月間至紹興府首行
歲考(臣)留心稽察有學政書吏姚三聚皂頭周姓
囑各學教官凡招覆新進童生每名索規禮七錢
告假遊學生員每名索銀一錢二分各學投册索
銀四兩山隂會稽因附郭倍之學書門斗偶因文
册些須舛誤必加重責聲名已是平常及生童發
案後外論更覺譁然街衢遍黏匿名揭帖開有舊
時遊學勒銀一兩新告遊學勒銀一兩四等免責
勒銀八兩生員保等勒銀二十四兩新進文童得
銀二百四十两武童得銀八十兩等項六條指新
進文童鈕昊武童黃尚義為據該府顧濟美查拏
黏貼之人已無蹤影學政顧仔聞知即發鈕昊原
卷諭查有無撞騙鈕昊堅不承認第書吏皂頭出
入傳話肆行無忌勒索遊學生員否則提比門斗
等事與揭内相同又有門子李榮全面語各學將
来考試教官另設下等恐嚇撞騙巳經革退而皂
頭周姓前索繳招覆新生規禮已收者忽於六月
初五日盡行發還并聞另有看文字徑竇串同伊
子朦蔽作弊雖該府查拏無蹤匿名未足為據而
關防不嚴已見確實今該學政將匿名自行鈔送
移咨到(臣)自當再行廉訪幷於(臣)回署之日弔取
指名之文武二生細加考驗學問騎射果否有弊
自必不能掩飾實則具疏參究外事關學政優劣
(臣)既有所聞不敢隱匿理合先行據實附陳伏祈
聖鑒謹
奏
察訪的確然後糾參此見是
同日又
奏為奏明請
旨事竊(臣)前因奉
旨特建
海神廟工程繁鉅請以原任直隸布政使張适原任
萊州府知府王坦發浙監督效力具
奏荷蒙
俞允欽遵續據張适王坦先後到工承辦一切事宜俱
各實心盡力略有頭緒詎意王坦於六月二十三
日忽發失血之證至今大吐不止日覺沉重即使
調理幸痊亦恐不能耐勞辦事據布政使張元懷
委官驗明出結具詳請令該員回籍調治如能痊
愈再行赴浙效力等情前來相應
奏明一面給咨回籍至廟工事務殷繁張适一人之
精神難以分身照顧兼理查有原任廣東廉州府
知府蔣杲由戶部山西司郎中本部保送引
見奉
旨記名選授府職到任二載因署别府任内失入命案
部議革職永不叙用現在蘇州原籍查蔣杲前與
(臣)同任司官時知其為人謹慎小心而且殷實饒
裕經手錢糧工程諒必顧惜身家不敢苟且草率
況其獲罪在於據縣審招轉詳非係有心故入情
尚可原可否仰邀
聖主格外天恩准令赴浙協同監督廟工效力贖罪(臣)
未敢擅便理合繕摺請
旨伏乞
睿鑒指示欽遵謹
奏
照所請行該部知道
同日又
奏為恭繳
硃批遵
旨據實覆奏事竊(臣)接到前次具
奏崇明縣海沙地棍聚衆打鬧摺内欽奉
硃批崇明邊海要地刁風尤當禁遏所見是朕命卿將
施廷專調補浙省已有旨諭部矣黃巖鎮總兵李燦
於此缺宜否倘以浙省鎮臣不便輙調江省一面委
員暫署崇明一面將情由聲明奏聞候朕裁酌欽此
因部文未到正在祇候間於二十一日接准兵部
咨文始知欽奉
上諭業將嘉協副將王緒級陞授太原總兵官其崇明
為江南濱海重地著(臣)於浙江總兵内擇其才克
勝任者調補將施廷專就近管束教導(臣)跪誦前
後兩次
旨意欽遵查得浙省四鎮定海黃巖温州兼轄水陸洋
面均為要區閩人雜沓非施廷專少年未諳所宜
惟處州轄屬稍僻事務亦簡雖堪調補然離省甚
遠既於就近管束教導之
諭旨不能克副且處州鎮(臣)方文登勤苦小心於本任
才具適為相稱實未足當崇明重寄若欲調補惟
有李燦一人但黃巖洋面避風島嶴難得又當浙
省之中衝為商漁之聚藪汛地四通八達素日盜
案較定温為多海門等口最關緊要歴任不得其
人目前方見整頓且現在台屬鹽務皆委鎮府督
同辦理苟非熟練未能相安施廷專初到生疎自
難妥協但今崇明現在缺員要地難以久稽似應
遵照摺内
御批先行遴員委署候
旨遵行查杭協副將吳進義由江南提標弁員出身歴
任相近此地於蘇松營伍機宜頗為諳曉李燦雖
才情歴練尚有急於見好勇往太過之處而該員
又覺老辣若上司駕馭得法與海疆要地尚屬相
宜且前曾署理黃巖鎮務亦非生手現在遵即暫
令該員署理崇明俟李燦進京
陛見
皇上再加欽定抑或即將李燦調補崇明以吳進義仍
署黃巖均可不至有誤其施廷專由浙赴任時(臣)
曾見過人亦略有才情可否以總兵之銜管理嘉
興副將事務亦係通衢繁地更兼去省咫尺(臣)可
遵
旨就近管束教導看其悛改奮勉再為
奏請别用庶足仰體
皇上造就勲裔之德意矣惟是總兵為封疆大僚奉
旨命(臣)選調已覺難安若就臣下臆見遽行具
題改調副將專擅之咎何以自逭用敢先將實情遵
旨奏明俟施廷專到浙之日(臣)當遵照以李燦調補崇
明竝將施廷專原銜借管嘉興副將吳進義委署
黃巖之處
題請仰懇
聖明鑒察摺内情由若有可採或令李燦進京
陛見再定吳進義可否於崇明暫試如果堪以勝任再
行酌用則於人材地方均獲得宜之益矣至杭協
為省城極衝(臣)標中軍亦全省領袖兼有江南節
制營務督捕等事委任實難如部内有人懇祈
簡賞一員倘此際難得容(臣)再加慎選另行請
旨合幷聲明所有奉到
硃批原摺理合一倂恭繳伏祈
睿鑒謹
奏
已另有諭旨矣
浙江總督兼管江蘇督捕事務在任守制(臣)李衞
吏部左侍郎署兩江總督(臣)史貽直謹
奏為覆奏會勘松江海塘情形仰祈
睿鑒事竊照松郡塘工荷蒙
皇仁不惜數十萬帑金悉令易土為石億兆生民永得
保護安全此誠
聖澤汪洋亘古未有者也自上年開工已及一載(臣)李
衞先因進京往返給假回籍復任以来刻無寧晷
未得親往履勘今值秋汛之時與(臣)史貽直會訂
日期俱至蘇州正欲公同江蘇撫(臣)尹繼善前往
查勘適値黃運兩河水長各工緊要公議尹繼善
應移緩就急赴淮料理(臣)等於七月十六日親至
工所逐加履勘東灣起至花家角接續舊工先築
塘一千八百七十五丈分為十五號内已築完十
五層全成塘二百五十餘丈十四層以下至六層
塘四百餘丈其餘鋪砌底脚築至五六層各不等
勘其石料工程堅固結實如法砌築較從前迥不
相同皆由總理通政司額外參議俞兆岳身任勤
勞竭心盡力先築樣塘六十丈以為程式是以在
工各員俱不敢苟簡草率悉皆照式修築惟是(臣)
等識見淺近所有勘過松郡塘工一切應行斟酌
通融添築各事宜未必有當謹另繕清摺逐一分
晰恭呈
睿覽是否可行伏乞
聖明指示庶便會同撫(臣)尹繼善核疏具
題請
旨欽遵為此謹
奏
詳覽會勘海塘情形及酌議添築石土工叚各事宜俱
屬協當朕深為嘉悅
浙江總督兼管江蘇督捕事務在任守制(臣)李衞
吏部左侍郎署兩江總督(臣)史貽直蘇州巡撫(臣)
尹繼善謹
奏為遵
旨會議具奏恭請
聖訓欽遵事竊(臣)李衞上年因蘇州踹布坊匠欒爾集
等聚衆結盟為匪一案先經
奏明請於擬罪發落後將其餘諸人作何設官彈壓
立法稽查之處會同江蘇撫(臣)尹繼善酌量條議
等因欽奉
硃批所論雖當俟此案完結後徐徐設法安頓妥貼方
是不可以其難處而因循置之至時應作何料理奏
聞請旨然後措施欽此今(臣)李衞於本年七月初一
日自浙起程至蘇與(臣)尹繼善正在會商適(臣)史
貽直亦因查勘松江海塘到來(臣)等公同酌議蘇
郡五方雜處百貨聚滙為商賈通販要津其中各
省青藍布疋俱於此地兌買染色之後必用大石
脚踹砑光即有一種之人名曰包頭置備菱角樣
式巨石木滚家伙房屋招集踹匠居住墊發柴米
銀錢向客店領布發碾每疋工價銀一分一釐三
毫皆係各匠所得按名逐月給包頭銀三錢六分
以償房租家伙之費習此匠業者非精壯而強有
力不能皆江南江北各縣之人遞相傳授牽引而
來率多單身烏合不守本分之輩因其聚衆勢合
姦良不一雍正元年有踹匠欒晉公徐樂也糾集
拜把商謀約會欲於五月五日放火刦庫如遇官
出救護即乘便為害勢敗則奪船下海被包頭吳
景範知風出首拏獲夥犯三十五人其為首之欒
晉公徐樂也在逃至今未獲彼時地方官止將十
三人處死給賞吳景範銀二十兩結案以此各匠
中之狡猾者肆行無忌如上年欒爾集之踵而效
尤幸即敗露早得芟除此外竊刦之案多有若輩
在内從前各坊不過七八千人近因大盜奚貴卿
被獲其夥黨小匪散逸多於此中藏身現在細查
蘇州閶門外一帶充包頭者共有三百四十餘人
設立踹坊四百五十餘處每坊容匠各數十人不
等查其踹石已有一萬九百餘塊人數稱是實為
藏姦納汚之藪雖其中亦有食力貧民而桀驁不
馴者頗多從而煽誘保無一時搖惑附和生事之
虞(臣)等悉心會議民業不可禁絶姦匪務宜稽察
誠如
聖訓當徐徐設法安頓妥貼方是不可以其難處而因
循置之今不但踹匠一宗如蘇郡城外煙火百萬
戶除楓橋千總竝無别員彈壓汛兵無多甚屬寥
廓可慮謹就愚昧管見幷蘇城營制事宜酌議規
條以杜姦匪之横肆一彈壓宜有專員也一營制
稍當酌改也一關汛更宜嚴巡也一稽察宜立成
規也一姦良宜先分别也一積弊宜行禁杜也一
需索宜行革除也一包頭宜幷清查也一松郡法
宜畫一也此係臣等就事區畫因地設防末議第
恐未合機宜謹另摺逐條分晰遵
旨先行具奏是否有當伏乞
皇上俯賜訓諭方敢欽遵具
題辦理為此謹
奏
所議是照此具疏題奏可也
雍正八年八月二十日浙江總督管巡撫事在任
守制(臣)李衞謹
奏為奏請
聖鑒事竊照浙江布政使張元懷於八月十七日在任
接聞原籍報到伊親母章氏訃音據詳丁憂經(臣)
另疏
題報在案查浙省藩司事務繁鉅吏役巧詐最難得
人荷蒙
皇上慎重揀選簡用張元懷來浙任事甫及兩月看其
才識明白居官勇往雖志大心高尚欠老練穩妥
然一切事務俱能立意要好若再加學習一二年
間即南方大省巡撫之任亦堪寄託今綜核漸有
頭緒遽爾離任實為可惜但藩司係旬宣大吏非
(臣)所敢擅請可否仰邀
皇上天恩
特頒諭旨俯准張元懷給假三四月仍令回浙任事俾
(臣)得以協力共襄公務不惟於地方有裨又可操
練一理繁治劇之員以仰副
聖主愛才若渴之盛心現在浙省署臬司劉章新到鹽
道王鈞為人忠厚二員於本任之事巳多難以兼
顧糧道朱倫瀚雖有徵收漕務之繁年内尚不押
運過淮是以(臣)暫委代辦一面即令張元懷星速
起程庶免來回遲誤合倂聲明伏祈
睿鑒施行謹
奏
所請是候另旨諭部給假
雍正八年九月初六日浙江總督管巡撫事在任
守制(臣)李衞謹
奏恭請
皇上聖安
朕躬已全愈矣俾卿知而慶喜謝鵬醫學通達甚有可
取其年力精神雖非御前供奉之才然醫治宫廷内外
儘堪奏效於初到時備述卿遣伊來京之由朕聽聞之
餘不禁為之動心歛容今暫命南旋令其了畢家務即
詣浙將卿餘證調理痊可必俟平復如舊然後具摺請
旨送伊北來特諭
同日又
奏為覆奏事竊照浙江學政顧仔到浙以來聲名不
好歲考紹興府發案後街衢遍貼匿名揭單開指
該學政新進文武童生得銀等款雖未可遽信因
有關學校經(臣)具摺
奏明弔取所指有名之人考驗學問騎射果有實弊
再為具疏題參(臣)於江南回署之後密行紹興府
將新進文童鈕昊武童黃尚義押送到省考試文
章弓馬兩次覆試俱屬將就去得經(臣)細訪雖係
年少儌倖入彀尚無受賄夤緣情事是以未行參
劾但浙江大省士習初轉全頼學政維持風教整
飭振興今顧仔雖無賄賣營私之處然關防不嚴
縱子招搖且不能約束衙役致有索取進學生員
小費如此舉動行事實為難膺斯任(臣)謹據實覆
奏恭候
聖明乾斷謹
奏
顧仔不宜斯任所奏是已有旨矣
同日又
奏為奏明養廉歸補遠年庫項巳清仰懇
聖恩鑒照事竊查浙省
恩賞各官養廉銀兩一案原議督撫兩衙門除養贍家
口本身用度延幕辦事外尚有各項公務之需每
處約得銀一萬兩内因總督向係兼管福建(臣)蒙
天恩特授浙江不為定例是以議給一半(臣)祇領此五
千兩以為用度將兼理鹽政衙門前任
奏明舊存管引承差規例養廉銀四千八百兩添補
湊用其議給巡撫衙門之一萬兩留存司庫因舊
有無著虧空向係耗羡彌補今已提取故將前項
抵完後任仍為養廉支用等因列單
奏明荷蒙
聖鑒恩准著令咨部在案今浙省從前題明未完無著
虧空銀兩已將存留(臣)巡撫衙門養廉銀雍正六
七兩年分共二萬兩八年分二千五百兩以之添
補悉經全數清完咨報刑部外相應
奏明至(臣)每年所領之數一切本身用度俱在於此
從前將原籍所收租糧間或通融添補尚可不至
匱乏自上年進京即將所有養廉分為署總督鹽
撑奈上秋今歲(臣)鄉被水無收未能接濟此外辦
理公事雖舊有
奏報掣規一項原無定數約計二三千兩存貯於外
僅供江浙差巡賞賚官弁盤費以及各項之需可
以無誤而本身日用延幕等件實在更為艱難故
敢冒昧於
奏
覽
雍正八年十月二十日浙江總督管巡撫事在任
守制(臣)李衞謹
奏為恭報浙屬通省豐收歲登大有事竊照全浙今
歲早禾收成頗好經(臣)歴次分晰
奏報因天時未能預料不敢以十分期必遽為滿足
之言兹當秋成既熟萬寳告登各屬晚稻於九月
中秀實之際間日時雨滋潤長養榖粒飽綻續後
連日晴明天氣和暖刈穫登場每穗所得米數多
於往年即温台海邊些須塗田收成轉移亦有七
八分者計畝無多合之通省晚禾實為有十分豐
稔此時陽春應候播種之豆麥生意萌動土膏滋
培米薪蔬菜雜糧食物價值無不平減民間各有
歡欣鼓舞氣象急公完糧爭先輸納通屬七十七
州縣中地丁錢糧八九月内全數通完者已有平
湖嘉善等一十六縣其餘尚有路遠未及報到者
歲前通完必多更逢久晴鹽場土滷廣出前奏上
掣産鹽略少除正額外約多引目八萬今巳共有
十萬之數目前下掣更勝現在各項存貯竝鹽義
倉米穀連年節次積儲上届歲底盤查共已存有
一百四十餘萬雖每年出陳易新但為數既多南
方潮濕恐難久貯(臣)更不敢以既有儲蓄歲復豐
收遂忘預備為長遠之計業經遵照原案
諭旨仍酌動本款補漕銀三十萬餘兩分派各縣過半
就於本地乘價賤時買補收貯并委員前赴外省
成熟之處分頭購買於省城永濟倉酌量存厫俟
買回新到米穀於來春將相近水次地方之久頓
在倉者推廣
皇仁愛民盛心可否運往淮宿一帶分發今歲被水各
州縣令差員押送到彼會同該處有司等官量減
平糶接濟民食將原價帶回存庫來秋探實豐登
之所買運還倉一轉移間不過略費人力兩省均
屬大有裨益如果可行容(臣)將彼此價值遠近運
脚逐一查明分晰定議出入相當不致多虧再為
題報始敢辦理陸續撥發合先附陳請
旨伏乞
皇上睿鑒批示欽遵謹
奏
此舉有益允屬應行詳查妥議具疏題請
同日又
奏為恭繳
御批事本年十月十五日(臣)前差把總齎捧
皇上發回原奏摺匣到杭(臣)跪領敬啓伏讀
硃批諭旨欽蒙
天恩宣示
聖躬萬安中心歡忭額手加慶又沐
温綸垂問(臣)身跪誦之下感深刻骨竊念微末之軀無
關重輕先荷
皇上以(臣)尚有餘恙將醫生謝鵬
命回於十月初四日到杭當據傳示雍正八年八月十
九日面奉
聖諭(臣)望
闕叩謝益深惶悚自顧何人上煩
宸衷眷念至於如此雖竭蹶致身全家報效亦不足仰
酬
高厚於萬一謹遵
旨令謝鵬診視調治現在浮游之火漸得清理而本證
一時尚未能盡除日逐照常辦事未敢怠忽更當
仰體
聖心加意節慎以報
天恩所有奉到
批回原摺理合恭繳又謝鵬遵
旨回奏一件附摺進
呈如或但有可供差遣之處
諭旨一到即令赴京聽用為此謹
奏
謝鵬此際都中竝無急用處務俾將卿調治霍然全愈
具摺陳明得旨後方令起程至於辦理事務須量力而
為不可強費精神事過勿留虛靜調適如案牘繁雜堪
委屬員代勞者何必逐件躬親竭蹷耶若不欽遵朕旨
節慎愛養則違迕莫甚於此必依訓諭一一循行方為
仰體君心克報知遇也
雍正八年十月二十八日浙江總督管巡撫事在
任守制(臣)李衞謹
奏為遵
旨覆奏事雍正八年十月二十七日准兵部火票遞到
大學士公馬爾賽等寄字内開雍正八年十月十
二日奉
上諭今因固原提督員缺一時不得勝任之人意欲令
崇明總兵官李燦前往署理其崇明總兵印務著吳
進義署理黃巖總兵印務著瑞安協副將黃有才署
理爾等可作字詢問總督李衞若李燦能勝固原提
督之任著李衞傳旨即令李燦來京陛見竝令吳進
義黃有才各赴委署之任其副將以下等缺即著李
衞遞行委署若李燦不能勝固原提督之任著李衞
速行回奏欽此遵
旨寄信前來等因到(臣臣)欽遵查得新調崇明鎮(臣)李
燦人頗明白遇事向前凡整頓營伍訓練兵丁俱
能不辭勞怨惟該鎮自入仕途歴任皆在浙省沿
海之缺陞轉雖籍隸山東而陜甘省分聞其未曾
到過若辦理彼處事務諒不致有貽誤誠恐於地
利形勢營制兵情諸務難得一時熟悉固原邊疆
重鎮員缺最關緊要非係平常可以試看地方(臣)
不敢冒昧信其即能從容勝任查該鎮據報於十
月十六日領到部劄十八日自黃巖起程順看西
洞裏市沿海一帶地方不日來省赴崇任事之後
即欲請
旨陛見但現在崇明有吳進義署理尚屬相宜(臣)謹遵
聖諭隨差人迎去飛催李燦到日即傳
旨令其星馳兼程進京計期二十餘日可到恭候
皇上任用大員其難其慎之盛心稍有所見何敢不竝
列附陳如福建陸路提督石雲倬人雖不無冒戅
而果敢向前曾於西邊行走帶兵出口自必熟諳
情形今在閩海蠻野之區未見其長泉州重地如
能得人石雲倬與北方相宜又大同總兵馮允中
生長西北在外多年為人謹細辦事勤慎(臣)不知
聖明自必洞鑒(臣)復查得新調江南提督王紹緒於前
任浙江太湖營遊擊湖協副將時俱曾為(臣)之屬
改革而材具平庸僅能備員無他裨益可否將李
燦暫老其才以備將來兩處設有缺出之用(臣)可
保其於江海刁健地方尚能整頓有為不致措置
失宜有負職守也至瑞安副將黃有才係從臺灣
陞補過海守風路程遙遠到任尚未有期黃巖要
地該員驟膺大任雖一時未能放心但於浙省洋
面營伍原係熟諳(臣)現在斟酌委員暫行護理鎮
務一面飛催黃有才星速赴浙到後即令署理仍
當加意稽察教導辦理不致有誤為此具摺
奏覆伏乞
皇上睿鑒謹
奏
覽
雍正八年十一月十五日浙江總督管巡撫事在
任守制(臣)李衞謹
奏為遵
旨奏聞事竊臣欽奉
特旨命(臣)將福建福寧鎮總兵官員缺於江浙二省副
將中揀選一員奏
聞令往署理其副將等官亦令遞相委署奉
命之下敢不盡心揀選以期仰副
聖明委信之重緣浙屬副將除已蒙
皇上擢用之數員而外現在杭州象山瑞安三協尚係
缺官未到嘉興係總兵官施廷專管理湖協范宗
堯為人狂妄恐其專恣無忌紹協宋愛初到辦事
已見平常台協顧弘亮雖居官小心嫌於軟弱才
具亦短金協烏麗珠人頗勇敢但覺仍帶粗率尚
須大加歴練將來可以任用嚴協劉朝隆人甚老
實而目不識字且不服南方水土時常多病僅堪
北地將領之職樂清協王璉雖久於營伍頗覺老
練而才具祇屬中等難膺重地大缺衢協周騰鳳
人尚明白舉動謹細經(臣)
題請調補杭協兼管督標中軍試用尚恐人過和平
未能必其即可勝繁劇之任何敢遽以要鎮請試
其下江各副將中除鎮江軍標之楊寅現在被參
江寧協未報到任京口水師蔡勇又係閩籍長於
水務非陸路此缺所宜兩江督標中軍王英辦事
庸鈍甚屬糊塗漕標中軍馬義才具稍粗措施平
常河標中軍許大學漢仗弓馬俱好而識見淺窄
辦事疎略止可再加習練徐圖後用以上兩省各
員(臣)逐一斟酌較量再三思維此中浙江平陽副
將馮吉品人頗正氣雖略覺粗直久歴京營巡捕
將備誠實小心比之諸員歴練稍深尚可放心已
經另為具
題請
旨暫署試用竝將副將以下遞相委署者一併附疏聲
明但本内若將各副將逐名叙出指摘其短長則
伊等俱係大員恐難彈壓地方且内中尚有堪用
者自應留其餘地以策勵其黽勉之心伏思
皇上慎重用人凡副參等第考語俱令各督提密咨兵
部(臣)敢不仰體
聖懷具摺
奏明以備
皇上鑒定酌取為此謹
奏
所奏是當之至馮吉品惟一俗字不除耳此外俱堪將
就具題到日有旨
雍正八年十二月初四日浙江總督管巡撫事在
任守制(臣)李衞謹
奏為恭陳勘過海塘近日沙漲穩固情形上慰
聖懷事竊照浙省寧邑海塘潮汐靡常屢厪
宸衷頻年修築時頒
諭旨令臣民務竭誠敬以期感格
特發内帑十萬兩創建
海神廟宇祈福祐民萬姓歡呼無不感戴祇緣從前
南岸日漲上年又有中流沙埂横踞阻塞以致潮
頭東進尖山直趨北岸晝夜兩次搜嚙塘根坍矬
接踵(臣)回任以來因地制宜悉心籌畫加築盤頭
以遏水勢搶修險工以固塘身添砌大石坦水增
培後護幫堤設官安汛不留餘力更復博採輿論
重修鎮海㙮鑄造鐵犀牛以符五行生尅之理本
年春夏雨水略多潮汛雖仍洶湧江流勢若建瓴
(臣)親往致祭虔禱祈求嚴督工員竭力保固仰叨
皇上福庇夏杪秋初鹹水上滾淡水東注已將蜀山南
岸漲沙逐漸洗去入冬以來潮勢更覺變遷近則
中流沙埂每聞坍卸聲若雷鳴潮從東南向西海
面較寬不致直侵北岸工程俱得安穩據各工員
紛紛具報(臣)於十一月二十七日又赴塘工答謝
神貺并勘查廟工目擊縣東三里橋至念里亭止約
程二十里中間漲有底沙其貼近塘脚潮退小汛
竟能顯露縣西新倉起過東約程四十餘里新沙
漲闊高阜之處潮退可見約闊四五里不等惟尚
存貼塘水道自北至南寬有三四里潮退止深一
二尺可於水中行至新沙之上逐漸見長目前已
有一半貼護塘根若再漲阜過東則所築全塘百
里堤岸直抵尖山更得永固矣其廟宇工程基址
俱已築平圍墻門面樓房業皆建立止須湖廣之
木并白石大柱一經運到則正殿新春即可上樑
目下正值天氣晴和不但工程可以趲辦而民間
礱米輸糧貿易趁食之輩俱得及時力作(臣)前摺
所陳丁地錢糧全數通完十六縣之外今已報到
共有三十一縣此誠
皇上至治翔洽是以熙皥成風也理合附摺陳明仰慰
聖懷謹
奏
海塘工程穩固情形以手加額覽焉
同日又
奏為恭繳
御批叩謝
聖諭事本年十一月二十五日(臣)跪領
皇上批回原摺一匣於繳
批摺内荷蒙
恩諭命(臣)加意調理指導量力辦事過而勿留委曲周
摰無微不到叩誦之下鏤心刻骨感戴難名自顧
才力粗疎而所兼荷者皆係
皇上封疆重寄倘有一事未經親歴誠恐錯誤難安是
以晝夜竭蹶不遑乃蒙
聖恩體恤訓誨至於如此今交冬至以後略覺漸好敢
不遵
旨節慎愛養一一循行以期稍報
高厚於萬一也至倉榖轉運一事欽奉
恩批此舉有益允屬應行詳查妥議具疏題請欽此近
據領帑赴買各員已有報到購就運回請咨驗放
過關者將來雖難必其儘數買足榖石而米稻兼
收或可多得(臣)現在一面遵
旨先行具題一面飭行司道將舊日各案存倉之項酌
量附近水次之處分派數目預行備辦船隻選擇
委員於來春陸續撥運視江北山東接界黃運兩
岸可通舟楫食米地方押往會同有司轉輸平糶
至於今歲偶被水災州縣衞所業蒙
皇上大沛殊恩蠲免錢糧并及例不竝蠲之漕米亦行
分别豁免緩徵且又給發帑銀動支倉榖分差大
臣蠲賑竝施於兩月之外更加一月而大小口之
米數多增至半
聖澤皇仁周徧深厚至矣極矣惟是地方廣闊人戶殷
繁饑民入册難免無遺漏之虞現在鄉村僻野頗
有乘機誘衆口稱借食扒搶雜糧者紛紛據報成
案不一而足在首先起意棍徒實為可惡而無知
被誘一時隨行實繁有徒且多係本地莊民槩置
大辟不可勝誅若稍為從寬既恐惡風漸長聚衆
為害又慮州縣借以諱盜縱惡養姦大有干係(臣)
與江南漕河督撫提諸臣公同密咨商酌先派文
武彈壓加意巡查嚴禁防範有犯即行勒拏確審
除刦財傷人各照盜搶本律外其餘素不為匪偶
創懲但淮北山東交界處所連歲微覺薄收夏秋
被水今冬已賴
皇恩賑給開春青黃未接之時不無乏食窮黎更覺艱
難尚須設法安頓乃聞彼災臨近接壤地方有麥
秋兩季合縣統算僅能三四分年景其中亦有高
下苦樂之不同竟作七八分收成匿報者又兼各
官迎合上司駁詰刪減饑民戶口太甚間有密諭
文武屬員凡遇外來就食之人槩行驅逐而被災
本處誠恐敗露前情更將漏報饑民攔截不許他
往雖據紛紛傳說未必盡實且救荒之道自古原
無善策但立法未妥以致饑民無處投奔或至激
生事端不可不為之慮緣關地方近日情形不敢
畏嫌隱諱冒昧直陳伏候
聖明鑒照再加訪查
乾斷施行所有奉到
批回原摺理合恭繳為此謹
奏
此奏朕深為嘉與但地方一遇荒歉散賑之際種種浮
議在所不免而東省民情又復愚魯不尚廉恥未便明
降諭旨滋長刁風致令州縣有司難以辦理亦惟有多
運米穀遴選可信大臣命往監查協辦并密諭該督撫
秉公詳審糶賑兼施以救濟之此外實别無善策敬候
上天慈佑來年氣候潛轉歲事更新民生復業時則地方
大吏以及牧令各員某優某劣孰貪孰良皂白自分妍
媸亦難掩也
硃批諭旨卷一百七十四之十二
欽定四庫全書
硃批諭旨卷一百七十四之十三
硃批李衞奏摺
雍正九年二月二十日浙江總督管巡撫事在任
守制(臣)李衞謹
奏為奏
聞事竊(臣)因江寧移調乍浦水師滿營官兵於上年十
月到浙雖經安頓駐劄而時届歲暮諸務畢集未
能親身查看今戰船俱已造竣駕乍候驗又嘉所
冬季官引餘鹽不曾掣竣現在浙省撥運淮北山
東交界平糶米石准兩江督(臣)高其倬咨商乘便
抵賑恐往返行文稽遲情形難以盡悉而高其倬
新到路遠故(臣)於二月初二日乘自杭起程赴嘉
所驗掣之便先行知會江蘇撫(臣)尹繼善於初五
日至兩省交界之平望地方面議派撥米石以及
撫恤流民懲創扒搶并松江海塘各項事宜初六
日回嘉掣鹽事畢就近前往乍浦會同副都統富
參閱看滿兵水操若在岸上礮樓遠觀恐兵丁未
能實見其技(臣)隨同坐戰船出洋面三十餘里外
操演雖管駕折戧尚係綠旗兵丁著力而滿兵在
船施放火器舒展自如巨浪顛簸竝無畏怯吐暈
之狀於椗繚等項扛具學習亦皆諳曉其能扒桅
升高者共有四十餘人即江寧新到之兵亦有十
二人能習此技各兵無不踴躍爭先(臣)將所備銀
牌錢幣各加犒賚勉其益當習練上報
皇恩即從便道至平湖海鹽二縣交界沿塘勘視新開
白洋河道酌議再加疏濬深通相其土塘低薄之
所添築石工以障外潮此河開成後沿海曠土皆
得資其灌溉可成稻田者約數萬畝於百姓有益
隨旋至海寧布政使張元懷亦到協同查看廟工
十五日早虔祭
海神因春月雨水調勻南岸未得坍卸故北首漲沙
暫停照舊而潮勢大溜歸中春汛塘工平穩將沿
路稍有低薄者飭催在工各員加謹趲築預備料
物以為夏秋防禦本日即抵省署隨准江南督撫
二臣咨會淮北一帶地方荷蒙
皇上格外洪仁
特旨加賑撫(臣)議於前撥浙米内截留數起備賑(臣)思
聖恩廣沛加惠災黎惟在米到迅速使之早霑
皇仁方為有益況浙米原係在省永濟鹽義二倉儲蓄
備賑者兩省均屬
皇上赤子本無岐視前因聞得山東巳經撥運及截漕
共五十五萬石之多接濟久不見有回信知會故
於前請二十萬石内先運十六萬已經陸續趲行
目前頭撥可以抵淮而江南揚州鹽義倉榖石因
現在船少輓運稽遲恐誤急需一面飛移江省督
撫差員沿途趕幫傳諭不拘何撥之米先將清江
以上各州縣路遠難運者即截浙米留賑其與揚
州相近諸處再用江省鹽義倉榖撥運庶可早到
其緩運之四萬石内因續有船至故又装米二萬
餘石趕運前往除賑糶數目俟江南督撫二臣派
撥事竣另
題外合將(臣)因公赴所屬地方查勘辦理各情由先
行奏
聞至(臣)自杭嘉一帶經由處所目擊豆麥青葱田疇墾
闢雨水及時人民悉皆歡欣樂業共慶昇平合幷
陳明上慰
聖懷謹
奏
覽奏所辦各事宜幷杭嘉一帶雨水田疇景況朕懷曷
勝欣慰
雍正九年三月初七日浙江總督管巡撫事在任
守制(臣)李衞謹
奏為遵
旨具覆事竊(臣)查鄞縣知縣鄭大德在京掣籖時條奏
前任浙江山隂縣徵糧造册及原籍江南如臯縣
私派飛差二款奉
旨鄭大德原摺交與李衞欽此(臣)隨將如臯縣私派飛
差一節密行江蘇布政司確訪查究去後先據該
司高斌覆稱臯邑從前原有雜派自康熙三十七
年禁革復經現任知縣彭履仁於雍正七年到任
時悉行詳禁現在實無派累等因經(臣)分晰嚴駁
倂令鄭大德指明確實申覆續據鄭大德詳稱臯
邑康熙三十七年以前有一差出俱係各里長先
行應辦派之各戶名曰硬擡是年禁革之後差歸
官辦每年計田一頃捐銀一錢亦有派至二三錢
或四五錢不等總歸經承催收名曰輭擡歴年不
改雍正七年四月内卑職進京補選現年有無派
累在所不知其從前各年俱有經手書役姓名開
報前來復又批司就近親提嚴審追弔底簿確核
派銀應差用存侵蝕數目開册具報兹據該司高
斌審詳取册呈送(臣)復加察核臯邑額田三萬八
十三頃有奇除濱海竈田及紳衿優免不派外實
田一萬八千頃零康熙三十七年以前地方公事
按田派日充當竟有硬擡之名其遠年派數若干
日久已不可攷至三十七年禁革以後改為輭擡
之法公事歸於官辦銀兩出自民捐每年視事務
之多寡為重輕無有定數雖較前民累稍甦而每
頃猶有五分以及七八九分一錢不等(臣)以所供
仍未足憑信兩次駁追簿籍確據歴年雖不齊全
而繳出者亦有八年此皆現在之員因非其任内
所派不復代為前官隱諱故爾竭力追出其間派
收數目似屬可憑但核其支銷款項如最少之八
百九十餘兩至多之一千九百餘兩各止一年其
餘每年皆係一千餘兩以至一千二三百兩不等
據册開報悉皆支辦公務竝無餘剩其中固有實
用之項而浮多冒開者亦復有之但自康熙三十
七年至雍正六年共計三十餘年官皆離任役多
物故難以盡為追擬且係積年相沿陋弊可否仰
邀
皇上天恩免其究追已往嚴禁將來非(臣)所敢擅請至
所稱雍正七年知縣彭履仁到任後即行詳明徹
底革除之處雖查有原案可據但(臣)察其從前支
用公務册内如每年修理城垣倉庫添補不敷囚
糧等項皆係必不可少之公事若果盡行革除則
目前兩年之中此等事務豈皆停止不辦若謂盡
出官捐則州縣養廉本無餘剩家口何從贍給此
(臣)揆情度理而不敢信以為盡實者也伏惟
皇上聖明無微不照州縣地方原有應辦公事不出於
官即出於民江省未有備公銀兩辦理若不酌量
區處誠恐雖有禁革之名而公費無出不免陽奉
隂違民間仍受輪充派擾之累可否仰請
聖主敕下江蘇撫(臣)尹繼善將册開費用款項逐一核
實浮冒者永行禁革其有必不可已公務作何分
别留存些須抑或設法於公項抵補使里民不受
偏累而要務亦不致廢弛庶於
皇上大中至當之政治亦可以仰副而無悖矣至鄭大
德所奏山隂縣錢糧從前竝無實徵花名底册致
有五年未完請飭編造花名確册等因(臣)查浙省
地方從前以里書管册催糧弊端百出積欠纍纍
(臣)因此竭力訪察設法清釐於雍正五年間
題明飭造順莊一倂交與清查官會同有司於保甲
煙戶的名住址册内將本人産業在各圖各甲瓜
分辦糧詭名寄戶者一倂歸入本戶挨順造册發
單滾催使同里熟識之人彼此傳知依限完納則
戸册瞭然完欠分明數年以來各屬亦有實力奉
行者錢糧於
奏銷前通完甚多山隂一邑近因花戶細册編造清
楚雍正五年以後錢糧俱已全數通完現任知縣
沙漢鼇已於帶徵雍正三四等年舊欠錢糧通完
案内部議優叙即陞是鄭大德條奏山邑從前不
造的名之弊先已改正革除但通省之大誠恐别
縣尚有歴任才短辦理未協陽奉隂違者(臣)現在
設法委查加意釐剔相應一倂陳覆竝將查到如
臯縣歴年收支各册結全錄敬
呈仰請
皇上睿鑒施行謹
奏
覽奏俱悉如臯縣各項公務支用作何設法抵補之處
密與高其倬尹繼善商籌辦理以甦民困
雍正九年四月初二日浙江總督管巡撫事在任
守制(臣)李衞謹
奏為
天恩高厚(臣)分難安懇辭議叙以盡職守事竊照淮北
地方去年數郡被水荷蒙
皇恩蠲免賑恤至深且渥偶因歲暮雨雪凍阻被災各
屬常有借端扒搶米糧之事(臣)恐今春青黃不接
時米價或有高昂是以仰體
皇上如天之仁請將浙省應需出易倉米運往彼處減
價平糶稍為接濟緣濟寧州以南黃運二河兩岸
江南山東地方犬牙相錯不便岐視東民專糶江
省且彼時尚未知
皇仁已經連次廣沛又有截漕撥運動支倉榖多至百
萬加賑山東之信故前於所運米内先後分撥七
萬石於山東交界各縣一體平糶此皆職所當行
稍盡寸心何敢以辦理為是乃蒙
皇上特加殊恩
天語褒奬謂視國事如家事(臣)心已極惶悚又復
敕部議叙更加愧赧跼蹐伏念(臣)身受
高厚隆恩畢生難於報效偶辦一事不過遵循
皇上德意若因此即荷優叙職守所在何敢承受伏祈
聖主鑒(臣)愚戅之衷
恩准辭免庶(臣)寸心略得自安而頂戴不朽矣再浙省
春月豆麥發生甚是茂盛惟民間食米向來半藉
上江運漕地方幷豫楚客販接濟今歲鄰封之江
北河南往彼搬運甚多價值漸長現在(臣)將本處
各縣遵例撥動倉榖分厰平糶不致過昂其杭嘉
湖三郡專頼育蠶獲利目前雨水略多仰邀
聖主福庇
神明慈佑從此晴暖二十日則蠶事春熟俱可望其全
收本年更得豐裕矣合倂陳明為此謹
奏
覽
今歲以直隸膏澤霑足景象觀之南方多雨之地二旬
晴暖恐未可必也
同日又
奏為再行陳明請
旨事竊(臣)因浙省公務殷繁現任各員不敷差遣委署
之用已於三月初二日以懇請揀發試用人員等
事具疏
題請在案但有不便冒昧遽入題本之處敢再瀆陳
天聽伏查浙江原屬刁頑之區非同别省淳簡可比邇
年以來(臣)於地方風俗設法勸懲宣布
皇上教養兼施恩威竝濟德意逐漸化導囂悍之習頗
能改革知縣以新舊錢糧全完不論俸滿議叙即
陞者疲邑竟有數人是民情正在轉移之候必使
之從此服習再得二三年方可立定根脚不為舊
染變遷但除能員陞任及現在稱職之外各屬知
縣中求其辦事妥協者不可多得而初任試用之
員常有於吏治民情全然未諳只得凡事同司府
代為辦理幷再四教導改補調用雖學習漸諳亦
有其人而委任每不敷用若止照前疏統於部中
請發人員則近年各省陳懇揀選甚多一時恐難
有人上煩
聖慮不得不於試驗熟悉堪用之中舉其所知請留委
任如卓異案内常山縣知縣先陞行人司行人王
瑋實心辦事勇往向前嘉興縣知縣戈鳴岐雖非
長才而勉勵勤謹蘭谿縣知縣胡啓敏歴練勤慎
明白小心常山縣縣丞董懿辦差急公人頗有才
又奉文陞任各員内如嘉善縣知縣郜煜已陞中
書科舍人雖心地稍偏而辦事亦勤漸覺熟練金
華府通判于文煃挨陞平度州知州久任浙省人
頗勤慎以上各官現今交代將完俱應給咨送部
先後引
見仰懇
聖恩鑒其才具可以何官補用仍行發回浙省候補庶
輕車熟路可收臂指之助(臣)再加思索記憶向在
雲南任時有奉差頒
詔之禮部漢軍筆帖式趙國政住滇半月看其人頗明
白論事稍有才情今不知現任何官倘蒙一倂發
浙酌量差遣委用可望有濟又江南陽湖縣舉人
黃雲於前任鹽(臣)謝賜履任内聘取修輯鹽法志
書(臣)到浙後事竣即留在署教讀知其人品方正
不苟才識尚屬明白近因揀選班次將届部文截
取候選知縣可否給咨於送部引
見後准在浙省補用伏候
聖鑒欽遵再(臣)仰見
皇上矜惜人才每於詿誤廢員略有一節可取者
恩賜甄錄是以天下臣工咸知感格奮興各思勉勵查
江蘇詿誤廢員中有能辦事者已蒙
皇恩破格收錄復用今浙省不敢即請酌補授職惟遣
派令其出力如(臣)昔年奉差深知有原任山西平
陽府同知議叙副使道職銜潘樾先因詿誤革職
追賠錢糧近見邸鈔已蒙
恩除完過外餘欠豁免其人明敏幹練雖非中正純品
而才堪肆應駕馭用之可以有為又原任冀州革
職知州林緒光係前任平湖縣内虧空調回擬罪
又原任桐鄉縣知縣捐陞主事同知革職金泰因
前任署秀水縣内虧空擬罪兩員除巳完外俱在
浙監追未清那移民欠銀兩今皆蒙
恩旨豁免飭將林緒光寬釋金泰解部杖責發落但二
員年力富強明白歴練林緒光前在任時頗有頌
聲金泰雖心地難保而稍有敏才又原任雲南騰
越州革職知州王林(臣)前任滇南時知其人亦勇
敢因擅買民人參黜前年(臣)在
宫門伺候常見其人似有痛悔改革之意問知現在
拜唐阿差使處行走以上各員俱係獲罪之人倖
蒙
聖恩寬免(臣)不敢擅請甄錄但其才尚堪用竟置廢棄
亦覺可惜若於繁難艱苦之事止量給盤費差遣
出力看其如果改革奮勵實心報效再為分晰請
旨定奪則現在亦可收其奔走之勞於政務不無有益
(臣)因地方公務過繁實在委用缺員每至辦理掣
肘故此冒昧臚列具
奏是否可行恭請
聖訓指示欽遵謹
奏
所請各員候另旨諭部
雍正九年五月初六日浙江總督管巡撫事在任
守制(臣)李衞謹
奏為奏
聞事本年四月二十一日已時恭逢
欽建海神大殿上梁吉期(臣)隨率同藩司糧鹽二道預
期前赴海寧工所是日天色晴朗淑氣和煦正殿
寢宫大門二門倂
天后宫五處正樑同時竝上人力齊集應手安平闔
縣紳衿耆老黎庶工匠人等無不額手慶幸商賈
居民張燈結彩鼔吹三日僉云感謝
高厚隆恩叩祝
聖主萬夀無疆(臣)目擊民情切摯相應恭摺奏
聞至(臣)於二十二日虔祭海潮昭宣
皇上德意查閱塘工情形現在西塘南沙已徙潮歸中
流各工鞏固其東塘因蜀山之外復有新漲南沙
潮湧北岸勢頗迅急目前搶修堵禦正在上緊趕
工(臣)逐條指示飭令在工各員將刷動坦水樁木
速加修砌其頂衝工次勒限添築務於夏秋汛前
趲工完固總在時時留心不敢懈怠再上游山田
種植早禾者十之三四俱自清明後至小滿前陸
續插秧今歲早種者已先發生遲者亦逢和暖滋
長惟中間有十餘日所種適值天氣微寒未能透
達幸節氣尚早隨令另換中晚之禾補插此惟衢
州寧波為然金華次之嚴州甚少别府稻苗俱好
(臣)已星飛飭令地方官徧行查勘其實在無力趕
辦新秧者量借倉榖幫其工本徧令插種不許缺
少致有空隙秋成交還今據所報皆巳補種全竣
而浙西三府晚禾現在前後插秧目今雨水甚是
調和其春熟中菜子蠶豆俱有十分大麥九分小
麥八分咸稱豐足而杭嘉湖各縣民多育蠶紹興
亦有今歲桑葉價平小民頗省工本除過早者稍
遇春寒所收七八分略遲者皆得九分十分晚者
更盛現在繅絲變易完糧民力皆得充裕歡忻鼓
舞至浙省運往江北之米共十八萬四千餘石仰
叨
皇上福庇涉歴黃運二河俱得平安直達正遇倉榖空
乏未到雜糧長價小民艱難之際浙米至後頓得
奏
齎摺人來聞卿脾胃失調且舊疾業經醫治多時未知
目下俱巳痊愈否可傳諭謝鵬將卿體近日情形詳細
具奏以聞
同日又
奏為恭請
聖鑒欽定事竊照浙江鹽驛道王鈞已蒙
特恩超擢京職所有員缺奉
旨著(臣)揀選具題伏查道員位居監司鹽驛職掌重任
微(臣)愧無知人之明荷蒙
聖恩如此信託曷勝感戴悚惕敢不詳慎選擇今浙省
知府中才長而能辦事者雖有數員或本任原屬
緊要或清操未可深信於鹺務不甚相宜惟温州
知府江承玠其人性執拘謹似在次等之列然小
心誠實出納謹慎且世業行鹽曾委代掣幷管理
台場利弊頗稱熟悉家道素豐操守亦可放心除
另行具本請
旨外所有揀選該員情由疏内未便𤨏陳相應恭摺
奏明伏祈
睿鑒欽遵為此謹
奏
揀選甚屬妥協江承玠洵與此任相宜具題到日有旨
同日又
奏為請定彰癉之鉅典永垂萬世臣鑒事竊惟忠孝
本自性生而善惡亦由觀感(臣)幼孤失學不習章
句緣從母命訪擇塾師僅能講說通鑑粗知古人
行事於公正光明者願為執鞭姦邪傾險者起而
按劒自少至今此心不易迨入仕途出差往來各
省經過之處見廟宇最多崇祀最廣深山窮谷所
在有之者莫如
關聖世人無賢無愚若老若幼畏敬遵奉津津在口
他如張良馬援諸葛亮郭子儀張巡許遠韓愈岳
飛諸人其專祠不過數處然在人耳目之前故邊
鄙庸夫俗子猶有傳述美名者此外如(臣)幼時所
聞忠臣烈士不但祠宇寂然即問其鄉人非讀書
者亦竟不知其姓名矣及後奉
命莅浙惟以賞善黜惡振作人心使之知所懲勸改移
積習故於前賢芳躅姦慝遺蹟常加採訪乃從前
仕宦在浙如李泌韓世忠文天祥海瑞等舊有祠
宇又生長在浙如褚遂良顔真卿陸贄方孝孺于
謙王守仁等因其現有廟祀知者猶多若李德裕
李綱張浚陸秀夫張詠等俱筮仕此邦許善心顔
杲卿趙抃宗澤張九成趙鼎徐應鑣王褘卓敬章
綸等皆長育兹土其忠節事業亦復表表而士子
以外悉茫然不知為何許人又浙産中元姦巨憝
如賈似道史彌遠湯思退趙文華輩以及仕宦於
浙之韓侂胄等𩔖亦多不曉其鄉貫行徑即志書
中向止有善無惡未嘗表暴其姦惟見杭州棲霞
嶺下岳飛祠墓之前舊有鐵鑄秦檜夫婦万俟卨
張俊四跪像兒童婦女瞽目跛足之輩過者必以
足蹴石擊至今頭面俱損而唾罵猶有餘恨(臣)因
此竊歎千古忠臣烈士與岳飛諸賢竝生一時行
事相𩔖而泯没無聞者指不勝屈千古姦臣邪佞
與秦檜諸人同惡齊等衣鉢相傳而生逃斧鉞之
誅殁無斲棺之及者亦指不勝屈則同為忠姦亦
有遇與不遇幸與不幸之分又其甚者如王安石
竊假道學之名結黨亂政青苗害及天下新說禍
中人心遂致誤國亡宋乃因曾為鄞令築有坡陀
一塘竟於寧波府城建祠享祀(臣)前以區區小惠
不足抵其大惡力排浮論毅然折去似此欺世盜
名之姦臣猶竊蒸嘗於身後恐天下之大如此者
仍復不少邪正混淆(臣)竊憤之伏讀雍正元年
諭旨直省分建忠孝節義祠宇春秋致祭
聖主表揚媺善已無不至然(臣)竊見從前祠内止憑曾
祀名宦鄉賢舊牘循良小節亦得竝列其忠義彪
炳而子孫式微未曾呈請者遺漏轉多且地居學
宫門傍終年關閉鄉人足跡不到何由而知若姦
回諸人更無遺蹟可見似於
皇上彰善癉惡之大典奉行猶未盡善(臣)愚以為古來
小忠小姦一節見長一事作惡者無關重輕姑不
具論而其中名臣大賢與夫元兇渠魁其行事邪
正有關於國家禍福民生利害者不可不為分别
表暴以為鑒戒仰請
皇上敇下史館諸臣博稽載籍將漢唐以至明季所有
忠臣良將擇其輔政治民立身盡節功德顯著者
列為一編其姦讒邪佞結黨亂政傾䧟忠良賣國
求榮擾害蒼生之尤甚者列為一編閣臣詳慎再
加攷覈進呈
御覽欽定分為二等行令直省府州縣除偏僻小地原
無大忠大姦者不設外其餘就各臣本鄉及建功
殉難之處
敕建公忠廟一所不拘世次設立木主牌位書爵書名
壁上䥴石紀其功績將
欽定一等者祀於堂上二等者配食兩傍春秋
賜祭以示褒揚其極惡巨姦之家鄉及殘害本廟得祀
忠臣者鐵鑄其形標名於背皆跪於廟前次等者
刊刻石碑大書姓名罪蹟立於廟側不拘城之内
外務在人煙輻輳往來聚集之地建造俱於備公
款内核實報銷凡官員到任以及新進生員入學
之日必令至廟展謁平日聽憑本地士民焚香賽
祭庶此邦之官吏軍民農工商賈與夫兒童婦女
皆知千古以來有某某為忠良至今流芳百世有
某某為姦佞難免遺臭萬年當無不共為欣羡轉
相告戒生其好善惡惡之心堅其傚法羞愧之志
以此礪世磨鈍則百代之
君極自
皇上而建萬世之臣鑒亦由
皇上而立傳之史册億萬斯年永遠無斁矣(臣)積懷巳
久而文義未深辭不達意謹抒胸臆所見冒昧瀆
陳未敢擅用題本伏乞
聖明垂鑒俯賜採擇施行謹
奏
斯論懲姦勸忠彰善癉惡誠為培植世道人心之美舉
但今邊𤇺未熄軍需浩繁直省督撫新任者多政務尚
欠練習稍緩數年再議建置亦不為晚非目前急務也
同日又
奏為備陳蘇郡營制地方情形仰祈
睿鑒事竊(臣)於上年九月間酌議蘇郡地方營制文武
分防一疏係(臣)親往與前署總督史貽直巡撫尹
繼善原任提督柏之蕃面同商酌畫一定議候其
書題始行繕疏今蒙
皇上天恩俯准所請將來巡防稽察俱有責成未必無
所裨補但原題内因添設蘇州左營水陸防汛兵
少未敷派撥撫標左右二營各連隨丁字識止兵
二百九十名既有左營中軍遊擊即可管轄右營
守備權得歸一免於敵體掣肘而右營遊擊似屬
冗員故請裁去抵為新設蘇營守備千總俸薪其
員下隨丁字識跟役三十名馬十三匹向時不入
差操者今歸於蘇營俱可得收巡防實用又緣督
提駐劄相遠幷請將城守三營俱聽巡撫專管督
率操練指揮緝捕使就近有所統屬竝非裁歸外
營致應援之師單弱可比其間再四斟酌實係因
地制宜之愚見今部議以各省撫標經制皆然不
便遽行議裁馬亦停撥但他省(臣)不及周知即浙
江撫標左右二營兵額比蘇標較多二百餘名而
原設之右營遊擊亦係奉准部文裁汰似於目前
所議未盡畫一且蘇州城守既准新分中左二營
馬止四十匹撫標兩營兵少一半又無汎地巡防
有馬九十七匹多寡懸殊況考官亦由馬兵選拔
所見未盡之處(臣)亦不敢不為陳明也至於蘇松
常鎮太倉所屬人心浮動喜於訛傳滋事姦盜詐
偽賭博聚衆接踵而見全頼府州縣官實心任事
執法究治挽回頽風今江南大員意見不符而州
縣徇私猶然未免非(臣)督捕應管不便越俎但其
中有不便隱默者如蘇州府童華一味沽名釣譽
帶兵馬司蔡益仁勾通出入附和作弊時夏大為
所愚今則日夜出入府署童華任為耳目惟言是
聽即如吳縣貢生王心眷謀娶族兄王興臣之女
為妾被監生程鴻儒訛詐未遂告發在府審明得
贓亂倫俱實兩造皆不請革究擬亦不依律斷離
止詳藩司求其朦朧批結及被二次駁飭通詳仍
然抗違不遵又常州府同知劉紹錡等以現任官
員羣聚蘇城賭博酣飲舉國若狂童華身在地方
置之不問理合據實
奏明恭候
聖明乾斷再查賭博最為民害而南方賭具多造自蘇
杭屢奉
諭旨申飭嚴禁實萬世不易之美政無如江蘇府州以
及揚徐等處地方官惟以回護失察姑息為主不
但巡拏懈弛轉恨首者多事每坐以别故打架挾
仇妄誣加以反坐即現獲者亦稱偶賭飲食舊牌
不全巧為開脫童華於此等事為尤甚遂有無恥
紳衿熟識衙門照舊開場在深宅大院之中晝夜
呼盧恬不知畏(臣)於兩省飭禁既嚴差巡頗緊近
日吳縣略能查拏數起今街市公然聚賭者稍知
斂跡而刁頑之人復又變出别樣賭法或以竹骨
牙牌三十二張配合紙牌名目或用錢文跌博木
刻押寶并有另製籌馬折算銀數借稱搖會賽點
等項隱射問官輙以禁令不及竟自寬縱然既有
銀錢輸贏即與賭博何異自當一例問擬庶無陽
奉隂違之弊但(臣)未便擅專仰請
皇上作何分晰再加嚴飭俾各省畫一遵照辦理則惡
習得以永除從此天下民生受益不淺矣是否有
當伏祈
聖鑒施行謹
奏
所奏甚是奉行不力寬縱之弊朕自降旨嚴加申飭其
别樣賭具名色不一逐項款列亦不能該括殊覺繁碎
但先將牌骰二件通行禁絶其餘雜具可一紙告諭而
止直省數年以來此二件尚未能除何顔更及於他諸
凡惡習當嚴其尤者為要
同日又
奏為遵
旨覆奏事本年五月初四日(臣)標把總自京捧回原
奏摺匣隨叩領啓視内有奉
發詞(臣)顧成天條陳鹽政奏摺荷蒙
硃批料卿辦理鹺政自必妥協斷無因增引目而遏絶
民生之理但既有此議論發卿一看洞悉立說之由
庶便明白剖析以釋朕之疑懷耳欽此仰見
聖明睿照已纖悉無遺既蒙下問敢不據實詳對(臣)與
顧成天初不相識雍正七年九月間(臣)給假事竣
回任二十五日於丹陽途遇成天以舉人奉
召進京投刺接見之頃雖未向(臣)明言幫助而訴及長
途盤費見不肯領略其意遂告稱入都即當條陳
鹽政創所未行(臣)答以此法若然可為則古人如
管仲之煑海劉晏之度支早巳行之何待今日況
初抵雲南時盧詢亦曾條陳鹽井尚難看住無漏
沿海數千里憑何關攔收稅之處伊初仍辨論後
又理屈自愧所見未到隨贈以盤費四兩而别竊
料其到京自必即有條陳不意遲至今日也但稱
(臣)止答以引數所增已多稍寬則法又廢弛不便
於公矣之語非但(臣)未向成天遁辭如是即(臣)愚
魯之衷稍知大體平日每以增加賦額昂價取盈
歛怨於上者為深恥當接管年餘之時知弊未深
尚難釐剔迨後銷鹽日多勢無因正額已足不許
商運百姓買鹽聽其食淡之理又何敢任其銷多
報少瞞昧欺公故七八兩年雖曾請領餘引共六
十八萬道而每次聲明懇作額外報銷者誠恐引
目一增設遇未能多銷之時商民交受其困現在
七年之四十八萬張除隨其儘數銷過外尚剩二
百餘道咨部繳銷毫無壓派勉強可知且常時出
示平減鹽價毋許高擡此即(臣)不肯增引數而遏
民生之據仰荷
聖明之鑒照者也至奏稱自(臣)更定鹽政而後竈不得
私煎民不得私買網愈密而犯愈衆等語夫私煎
私買之禁自古𣙜鹽以來即已有之不但(臣)謹守
國家之成憲即
本朝亦祇循歴代之常規初未嘗有所更定而謂為
法網之密過矣如所稱大舟興販往來如常等語
此在昔日弊誠有之若謂今尚如此則每年正額
七十餘萬引外竟能多銷數十萬引目餘鹽從何
而售蓋食私鹽者少則食官鹽者自多此明白易
見之理難逃於
皇上之洞鑒者也如所稱肩挑背負自三五十斤至數
斤以内者老弱婦女悉罹於法問徒者不計其數
等語查近場之縣貧難窮民許其挑鹽易米此皆
聖朝軫恤深仁原未槩禁但其中豈無分别緣刁民有
借以為名零星積聚合成總數囤積秤手窩家販
與巨梟者故(臣)於沿海近場之縣將實在無力窮
民每處查報數十名取結互保給與木籌許其赴
場買鹽挑賣鄉村不得過額定之數雍正七年八
月欽奉
諭旨訓飭江南一例而行是所稱五十斤者原屬犯法
三十斤者除内地例禁而外竝未盡拘至於私鹽
不論多少擬徒原屬自古定律(臣)常因愚民無知
尚於其中擇係本身買用或止於初犯者分别枷
責發落若囤積轉販及屢犯不悛者何敢曲法徇
縱以沽寬厚之名不謂成天轉以此為(臣)咎也如
所稱有司畏懼不敢取保文移往還累月半即瘐
斃等語查(臣)彼時已離任七月之久各官自有上
司豈皆因(臣)批發之故況徒犯例應收禁杖犯悉
皆取保(臣)向因江南隔屬恐至遲延是以
題請將江屬鹽務分歸蘇松太江常鎮兩處巡道督
緝就近審理大案免致遠解浙省往返拖累荷蒙
俞允現有原疏可稽(臣)於别省滿漢文武大吏因公結
怨者頗多如果有其事早已指出迭為參奏何待
成天今日之論及乎以上皆其原奏内摘(臣)過端
仰蒙
皇上開誠指示(臣)敢不將所行之有實據者備陳於
聖主之前伏候
鑒察至於顧成天所陳更定之政欲貽億萬年生民之
樂業者(臣)請得而論之如懸場三十里聽民自為
買賣不設巡邏此𩔖於現行例内仁錢等十餘縣
額銷肩引之意也然止係沿海縣分竝不限定三
十里而納課定期每日准挑百斤分境杜私冒支
越界皆有一定明禁無所謂聽民買賣不設巡邏
也此三十里外以至千百餘里江河山嶺水陸間
隔之州縣數十百處若不令商人轉運則鹽既未
能不脛而走人亦豈能越遠而來將聽其食淡而
已乎如謂以應輸之額攤之各竈夫竈丁多係燒
刮赤貧本身煎鹽之蕩地丁課徵比尚不能全納
今責其代人完課而後賣鹽則力量既所不逮如
任其賣鹽而後完課則通天下之竈戶盈萬纍千
晝夜所煎多寡數目孰為稽查且即省却官吏之
費矣舟車綑運亦可減乎即不問所賣之地矣越
海過江可不問乎(臣)見其說已窮又變而為商人
抽稅於關之論夫𣙜貨之關直省不過數十處耳
其不經由於關者無稅也今天下無不食鹽之家
即無不為鹽所到之處若内地盡行添設數不可
計即止就沿海建置則自奉天以迄粤省東南半
壁水陸口岸處處可走防範何止盈千且(臣)親見
山西安邑縣止有一處鹽池數十里四圍高墻悉
由總門出入專設院司官役巡守尚不能免其偷
漏作弊何況沿海遼闊遙遠毫無關攔堵截(臣)恐
所省鹽院道員以下之官吏俸薪工食不足以抵
勢將百倍而過之矣又伊既云利之所在刑不能
止則濱海竈地山水沙泥交錯寂寞荒凉之區強
梁夥衆孰非攘奪之場人人可煎竈戶亦難自主
無引之鹽既行即有商人亦便於營私誰肯又為
納課其爭鬧鬭殺釀出大端害及生民實甚於私
販拒捕之刑獄矣他如煢煢竈戶有何甲貲厚而
乙貲微歴代章程豈能有鹽利而無鹽害此皆紙
召之前始行搜尋銷除改板亦非内外如一者
聖明洞鑒無微不徹此等迂執不可以口舌爭而服其
政之任再聽其改正廣而推之各省庶涇渭得分
而成效是非立見矣緣係覆
奏事理辭意冗沓伏乞
睿鑒施行謹
奏
覽奏皆悉顧成天非妥協人也除筆墨之外一無可取
於彼進呈條議時即經面諭其說之非伊亦俛首屈服
自認書生迂淺之見因既有此奏何妨發卿觀之朕意
非以其言為可行也前諭甚明
雍正九年六月十九日浙江總督管巡撫事在任
守制(臣)李衞謹
奏為奏
聞晴雨應時膏澤普徧現在情形事竊照浙省自五月
初旬晴明半月有餘鄉民插秧之際望雨甚殷於
二十二日下晚省城即已得雨自此以至六月初
四五旬餘之内甘霖間日而沛禾苗早已盡插長
養菁葱近而嘉湖寧紹遠而温處台衢金嚴等府
先後陸續報到俱於五月二十二日起連得大小
雨澤千有餘里悉皆普徧但新苗初栽若雨水過
多又恐淹浸初六日(臣)潔誠齋戒禱於
普門大士
敕建龍神等廟本日漸獲晴霽飛查各屬情形下游諸
郡河水既多地勢復低將來即使再晴而車戽無
慮不足惟上游之温台處衢等處高阜之鄉六月
下旬再須時雨接濟則本年通省秋收或可又有
豐登之望至於沿海一帶潮濕之區米穀難於久
貯又山多田少民間鮮有蓋藏温州則全頼平陽
瑞安台州則惟恃黃巖太平等縣所産之米販運
接濟處州更係山僻轉運艱難若晴霽數日米價
即昂(臣)於未接該屬得雨信息之先誠恐價值漸
長民食偶艱飭行道府酌量動支倉榖分頭平糶
并照閩省昔年米貴來浙撥運採買之例移咨福
建督撫二臣招商通糶暫由海道運送秋成即行
停止迨行文之後即據報到均巳得有甘霖總之
浙省仰邀
皇上惠愛黎元之至意所有雨澤應時情形理合具摺
恭
奏伏祈
聖鑒謹
奏
雨澤情形欣悅覽之
同日又
奏為奏
聞事竊查從前聘往日本教習逗遛未歸之武舉張恒
晫并隨同之劉經先又另船出洋之生員孫太源
沈登偉(臣)勒令原商設法於東洋索取本人去後
今該國將張恒晫等盡行交與原船商人帶回據
乍浦遊擊柳進忠於本年五月初四日押解到(臣)
親加究訊内孫太源原係行商多年因欲圖賺倭
照代為續邀沈登偉出洋在彼講解
大清會典各書與夷人做詩寫字每人各得倭照一張
呈驗已據直吐竝將彼處耳目所見情形逐一據
實供明惟張恒晫一犯不但全無資財貿易其受
聘私往東洋教習騎射之處始則狡口不承迨該
犯帶往之劉經先面同質對猶敢支飾含糊不盡
吐實(臣)思此等之人違禁應聘外洋教演技藝貪
利忘本若不分别嚴懲一二無以儆戒將來隨將
張恒晫武舉咨部黜革發司嚴審從重定擬充發
邊遠與窮披甲人為奴以作榜樣此外孫太源等
三人確訊尚無勾通作姦别項不軌情弊惟圖利
是實似應飭交地方官著落商總鄰族出具保結
管束安插永不許再行出洋以杜其弊所有張恒
晫等業從東洋要回分别究治情由理合具摺
奏覆再(臣)奉
命督捕下江邇年以來遣員分頭巡拏稽查督緝不遺
餘力捕獲甚多地方劇盜所在漸稀偶因上年淮
北被水附近窮民彼時多有扒搶糧食者槩難盡
以盜論遂有鄰省巨賊乘機竄入江境肆刦而碭
山縣知縣張楚材玩視盜案刦失頻聞從不比捕
嚴拏經(臣)訪聞飭查捏以扒搶糧食已經發落混
覆似此縱盜殃民現在取揭會參但張楚材非係
才力不能緝賊實緣少年狂妄每自大言但憑那
箇上司要參自必調京引
見似我如此年富力強不至罷官轉可陞遷别地強如
在這小縣委曲等語查該令雖係河南署撫(臣)張
元懷之姪(臣)豈敢稍因情面緘默姑容但其狂誕
之辭疏内未便叙入有關體式相應附摺瀆陳伏
祈
聖鑒謹
奏
覽奏知道了所辦俱是
雍正九年七月二十一日浙江總督管巡撫事在
任守制(臣)李衛謹
奏為奏覆事本年七月初六日准蘇州撫(臣)尹繼善
密札内開前經奏請酌留兩淮鹽規引費銀兩修
葺城垣等項一摺奉有
硃批諭旨竝命將其所奉之
諭密令(臣)與高其倬知之欽此欽遵知會前來伏查城
垣等項公務外省所在皆然自不能少原係(臣)等
分内職掌理應隨時酌量設法辦理者但江南濱
海之區次第修建鞏固金湯似亦未可太遲目前
軍需浩繁歸公解部正項誠難請留惟兩淮鹽規
前於部(臣)李周望查審時
奏明裁革存留之外尚有湖廣上下兩江江西陋規
數十餘萬係各官吏隱匿私收以及綱商冒銷款
項不在前奏之内者現今署兩淮鹽(臣)伊拉齊查
奏欲行裁革以(臣)愚見横𣲖固須釐剔而經費亦
須酌籌在大吏理應秉公奉法凜遵若微員末弁
奔走下役水陸巡緝盤費飯食紙筆之需豈能盡
捐己貲代為盡心竭力即使全革亦於衆引攤減
無多應否酌量裁去一半仍存其半除文武官役
巡緝經費外即於此節省浮用之内每年聽留數
萬或十萬兩存貯司庫凡有益地方民生如城垣
水利等𩔖緊要公事支給動用至於微員養廉通
省人多難以遍及止可於此内每歲撥出銀四五
千兩凡有派遣賠累差使分别遠近給與貼補盤
費之需如有所餘留為下年添用統於歲底造册
報銷則商力既得比舊輕減甦息而地方公務亦
可有備漸次整頓矣臣以此意與高其倬面商所
見相同不揣冒昧附陳
天聽是否有當恭請
聖訓欽遵謹
奏
原命卿等會商之事作何裁留支用應合詞具奏以聞
雍正九年七月二十七日浙江總督管巡撫事在
任守制(臣)李衞謹
奏為疊奉
温綸垂慈優渥叩謝
聖恩恭繳
硃批事竊(臣)接到
皇上發回恭請
聖安摺内欽奉
御批下問(臣)好
天語垂詢感戴逾分又於謝鵬回奏醫(臣)舊疾摺内復
蒙
恩諭務令用心調治作速全愈更邀
聖慈委曲訓飭無微不到非但謝鵬叩頭凜遵毋敢稍
懈而於
聖心籌畫重務之時因(臣)微軀顧慮撫惜至於如此(臣)
不覺感泣失聲中心何以自安除謝鵬一介細民
不敢再行煩瀆回奏外(臣)謹具摺恭謝
天恩代繳
諭旨查得江南提(臣)王紹緒雖到任未久而聲名甚屬
平常今(臣)七月内在松郡掣鹽更聞其將從前革
去陋規多有復取於正額隨丁外本標每營壓派
家人名糧三四分按月解送其各官俸餉馬乾連
巡鹽盤費勒令充公致多怨聲督(臣)高其倬亦有
聞見相同(臣)因前摺係覆陳緊要事理未及竝入
今奉
旨下詢謹據實具
奏伏候
聖明鑒察所有奉到
御批(臣)原摺五件一并恭繳謹
奏
奏覆王紹緒劣蹟殊屬不謬適有列款密參一摺已發
卿訪察矣此缺原欲以李燦陞補今又用伊署理督篆
濱海要地不得稱職之人奈何
硃批諭旨卷一百七十四之十三
欽定四庫全書
硃批諭旨卷一百七十四之十四
硃批李衞奏摺
雍正九年九月初一日浙江總督管巡撫事(臣)李
衞謹
奏為覆奏候
旨事竊(臣)前差齎摺千總於八月二十四日回杭捧到
硃批奏摺(臣)叩領跪讀荷蒙
御批宣示
聖躬康健萬安(臣)心踴躍欣慶更邀
洪慈温語下問感戴難名(臣)犬馬之疾入秋漸次已愈
竊幸
天恩高厚許(臣)與聞機密現在奮迅精神辦理地方事
務候
旨欽遵急圖稍效微忱略報涓埃至(臣)蒙
皇上頒發參奏江南提督王紹緒款蹟密令訪察又於
(臣)另摺内宣示王紹緒員缺
聖意欲以李燦代之因擬署督印此任尚未得人除王
紹緒居官緣由另行覆
奏外伏惟
督資格體統不至大相懸遠更得兩省呼應靈便
盡其報效之忱矣又(臣)前
奏風聞南洋咬𠺕吧番夷被從前内地逗遛在彼姦
徒爭占之事今八月間連有往販南洋船隻回棹
細加探訪止有咬𠺕吧小港地方生番聚鬧為從
前中原流寓之人拒住彼見勢重未敢攘奪後經
紅毛發兵剿撫已平其中不無漢姦在内竝非流
棍占奪彼處地界始知前次傳聞未確相應附陳
奏覆所有奉到
批回原摺理合恭繳伏祈
睿鑒謹
奏
外洋一切事機不過知之而已但務稽查内地匪徒勿
使勾通生事靜以鎮之為要萬不可好大喜功越分苛
求致令疑畏而啓釁端也誌之
同日又
奏為遵
旨查覆事本年八月二十二日(臣)於
批回原摺匣内
發有參奏江南提督王紹緒款蹟一件欽奉
硃諭若據此奏王紹緒負朕一至於是乎或内中有捏
陷之情亦未可定卿其訪察奏聞密之欽此(臣)細看
摺内所指皆係廣東之事雖未能懸揣而現載餽
送各官姓名月日物件係提塘密禀既非傳聞或
其中禮物開填舛錯或收少報多并親身攜帶致
送外人不知遺漏者則誠有之未必竟敢捏陷盡
屬子虛且王紹緒人品操守素聞不端在廣東任
聲名不好亦有傳說是以(臣)前曾以器小恐難勝
任之處
奏明今紹緒於到任後復收陋規壓派隨糧近又聞
其署内所興土木工程多有票拘工匠白役當官
取用器皿折錢始免并營伍各項既多染指兵丁
不服約束任令藐抗有司欺凌百姓窩賭庇匪民
怨沸騰雖宦橐貲囊有無珍奇貴重之物一時未
得訪其確實而已經被焚自是天報但就其器小
易盈驕奢放縱觀之則歴來居心貪黷近日更甚
可知江南重任統轄上下兩省海江湖河似此要
地斷難久容相應據實覆
奏伏候
頒發奏參王紹緒一件理合隨摺彙繳為此謹
奏
覽
雍正九年九月十五日浙江總督管巡撫事(臣)李
衞謹
奏為奏明事竊(臣)接准部咨奉
旨行令直省召募揀選壯健技勇之人送京以備干城
之用浙省派定一百三十人仰見
皇上加意武備廣收人材之盛意當即欽遵於浙屬各
地方民人武生童及鄉勇民壯等項招募情願來
者之内揀選又令各鎮協營在於餘丁中挑取旋
據陸續到省四百一十餘人(臣)細加察看外貌雖
覺可觀而技藝多未素練省城向設教習武舉兵
丁公館四所今又暫添數處將送到勇壯給以口
糧發館教習不時親加考驗分别奬賞設法鼔勵
今於其中挑得各項民人餘丁鄉勇民壯内本籍
者一百名外來寄居并原弁二十名武生童十名
共一百三十名已符部額又恐長途水土未能即
服或一時偶爾躭擱另有漢仗略次而技藝稍嫺
者十名以備補數即或無缺亦可添入儲用通共
一百四十名一并送京惟是人數既多護送之官
若少恐此等鄉村鹵莽之性沿途生事難以管束
而新習未久之技必至生疎是以派出備弁外委
等六員帶同本標向日練技兵丁十名分為前後
次序行走按隊管領隨路得便教習所有勇壯兵
丁人等俱經動支盈餘公項給以安家銀兩製辦
行李衣帽皮褂等物隨手器械并水陸盤費及初
到京口糧俱各充足仍遵
旨於每人本籍額外賞給守糧一分於起行日為始開
支養其家口擇於九月初六日(臣)率同司道當堂
復加點驗起送若途間風水無阻計至十月中旬
可以到京已將各人年貌籍貫花名技藝開造清
册咨送兵部并知會戶部查核聽候轉
奏請
旨欽遵所有辦理已經起送緣由理合具摺奏
聞伏祈
聖鑒謹
奏
據奏所募勇壯人等業已起行不日到京嘉悅覽之
雍正九年十月二十二日浙江總督管巡撫事(臣)
李衞謹
奏為據實奏
聞請
旨遵行事竊照浙省今歲早稻豐收晚禾暢茂前因上
游衢嚴金紹四屬十餘縣内有三分栽植晚稻之
田夏月天凉入秋轉熱田中間雜生有小蟲是以
收成分數稍減一二業經
奏明在案其杭嘉湖三府多係晚稻每歲十月方届
收割乃於九月初旬以後沿海之内一帶地方如
江南松江府屬之金山奉賢華亭婁縣以及浙省
連界之嘉興府七縣并杭屬之海寧一處田間亦
有蟲生細如蚊蚋外無蹤跡俱在苗腹暗吸精液
直至一禾黃萎剝開稻心始見其形是以難以撲
救(臣)據報即委員分頭會同地方印佐教雜履畝
確勘惟海鹽一縣被災較重其餘尚輕然幸而一
邑之中此有彼無一坵之内此多彼少且俱係肥
田所生薄瘠者轉無此蟲通縣計之尚不至於成
災查嘉屬七縣自雍正四年以來連歲俱獲豐登
更蒙
皇恩減除額賦之後民間感戴踴躍六七八三年錢糧
每歲全完今年通府地丁於八九月内悉行完足
豈期已將結實收穫之時忽有意外偏災減去分
數在民力尚未至於大為艱難惟禾苖間雜被蟲
即有收之處米皆攙雜青腰白臍其色不一且有
半粒碎小者在内只可食用難以納漕(臣)前議截
漕復運一案之時係在八月間尚未有此番情形
原因所派船多難以辦理隨時酌量據實陳明仰
蒙
皇恩優奬交部議叙正在感愧不安惶悚無地今九月
之内嘉府又有收穫不齊實為意計所未能料若
不設法稍為變通加之撫恤無以仰體
皇上愛育黎元有加無已之至意兹據委員勘明回省
覆稱各縣有蟲田畝海鹽三分之一受傷頗重平
湖嘉興二邑次之嘉善石門桐鄉秀水海寧尚少
此攙雜被蟲之鄉應徵漕米通計四萬餘石為數
亦無過多而此時米價尚不甚昂可否仰邀
皇上天恩照雍正元年四年兩奉
恩旨每石折銀一兩解部使民力得以舒徐或仍照雍
正五年部改一兩二錢之價徵收非(臣)所敢擅專
至目前察度民情猶可支持不至艱窘但現在隂
雨若得晴霽半月則晚稻皆能刈穫惟恐此數縣
之内細民小戶來年三四月間青黃未接時稍有
缺乏另為遵照偏災
恩例酌動公頂量加分别資助若彼時春花茂盛即可
轉變自謀無須費力幫給合并聲明緣現今開徵
漕糧若待查造細册再
題勢必往返稽遲且合邑統算既不成災又過九月
具報之期況前行部文原有或折或存之議是以
將被傷各縣折收米數分晰查明續行報部俟
欽定命下之日方敢移咨倉場總漕諸臣衙門備案為
此冒昧先行據實具
奏仰懇
皇上聖明睿照施行謹
奏
據奏海鹽等數縣禾苖被蟲候另有旨從部頒發
同日又
奏為覆奏事竊(臣)蒙
恩召對遵
旨將所管各任署理之人酌量擬奏恭請
睿鑒荷蒙
皇上不以為謬俯賜
恩允特頒
諭旨以王國棟李燦分署(臣)各任内事務其崇明總兵
官等缺著令揀選奏
聞遞行委署緣水陸兼知者少是以將衢州副將葉應
龍暫護崇明鎮印務試看具
題外其葉應龍員缺原奏擬以温州遊擊白世璘暫
署因續又奉
旨紹協副將著(臣)揀選遞委(臣)查紹興亦係山海要區
白世璘由紹協都司陞用於地方營伍情形較之
衢州尤覺熟悉故將該員
題明請署紹協以不能辦理中軍通省事務之杭協
副將周騰鳳仍回衢州本任所有改委緣由相應
奏明至(臣)前奉
諭旨於鄂爾泰到京前後來京今聞高其倬於九月初
二日赴滇則鄂爾泰諒在十月底可以起程自滇
至京將及百站即趲行亦約須五十日之間(臣)已
飛調葉應龍至省令其前赴崇明與李燦交代明
白來浙將一應事務遵
聖訓以慰瞻戀之忱其浙省地方營伍事情現在俱分
清頭緒飭行文武加謹辦理不得稍有怠弛江南
情形隨路再看近訪得狼山鎮總兵官王安國原
係浙江處州鎮調繁素尙老成謹守今因染風痰
之疾雖已漸愈而精神減少諸事俱託其第三子
料理凡有頂拔名糧非有錢者不能得缺查王安
要地(臣)既有訪聞不敢徇隱理合附摺陳明伏候
皇上睿斷謹
奏
覽
雍正九年十一月初八日浙江總督管巡撫事(臣)
李衞謹
奏為據實奏明仰祈
睿鑒事本年十一月初五日接准吏部咨文復蒙
恩旨令(臣)酌量起程日期於十二月望前到京欽此竊
(臣)初奉冬底到京
上諭原欲十一月十九日起身正合月中進京之期因
偶患瘡疾醫生限日平復是以前摺附陳擬於冬
至邊趲行日來内垢漸去生肌大半適又感冒泄
瀉稽誤數日瘡口復潰行動甚難今外證已除方
將長起若不稍俟收口於清江起旱之際頗慮艱
難或沿途轉致躭擱現在晝夜内外竝治務於二
十五日起程一路量力趕緊行走最遲亦於封印
時必到恐於十二月望前之期略緩六七日(臣)心
實切惶悚本不敢再為煩瀆
天聽仰惟
日起天氣大晴晚稻已收三分之二再得十日即
可全登地方甚是安靜又(臣)聞得調京松江提督
王紹緒臨行之前將米折銀虧空二千餘兩今以
倉底氣頭陳米給兵衆人不要紛紛嚷閙竝將
恩賞生息銀兩以九五折扣發給各典舖所餘入已以
及從前取用民間家伙不還怨聲載道貼單約日
索取等因(臣)即飛速密諭該標中軍參將黃欽查
覆未到近聞新署提督馬世龍於初二日赴任諒
必設法安頓合并附摺先為陳明仰祈
睿鑒謹
奏
王紹緒誠為負恩之最者已有旨察審矣
雍正十年八月初一日浙江總督署理直隸總督
印務(臣)李衞謹
奏為奏
聞沿途禾稼收穫豐盈事竊(臣)遵
旨於本年七月二十二日出京二十六日抵保定府上
任經過地方目擊各項早田雜糧刈穫過半晚禾
更盛蕎麥正在開花亦極暢茂詢之鄉村老幼咸
稱今歲秋成大小米穀豆黍悉有十分惟高粱間
有八九分者較之歴年實為豐稔民情歡呼載道
及抵署後查近處各屬有已經報到者其情形與
途間所見相同伏思(臣)自去臘至今日侍
闕廷親覩
皇上憂民念切時刻以旱潦關心誠敬虔祈溥施
恩澤上格
穹蒼特降豐穰萬民受福感應如響(臣)實切欣幸合將所
見京外豐熟大概情形先行奏
聞上慰
聖懷為此謹
奏
畿内今歲雨澤雖屬優渥尚未期如此之豐盈也覽奏
曷勝欣悅
雍正十年八月二十七日浙江總督署理直隸總
督印務(臣)李衞謹
奏為奏
聞事竊照直屬夏秋之間雨澤時行滹沱猪龍二河相
近沿邊州縣間有堤岸漫溢田禾被淹之處當經
前署督(臣)劉於義委員往查於七月二十日具摺
奏
聞(臣)接任後催令各地方官并委員分頭確勘先行酌
量賑恤并將此外田畝有無被災飛速看明分别
册報去後今據深晉霸安四州正定保定高陽天
津藁城雄縣等屬俱稱河水旋長隨退略減分數
勘不成災大城束鹿平山文安蠡縣等處屢催尚
未覆到惟冀州及衡水縣高田無傷低窪村莊田
禾果被淹損武強武邑二縣低處有秋高阜有鹻
之地得雨稍遲禾苗未能滋長各具成災分數册
結詳送前來除仍飭大城等五縣速覆外(臣)查今
歲直屬地方各項秋收咸稱大有惟此高窪數處
略遇偏災亦止村莊間雜非係通縣受傷若酌動
存公銀兩於冬底來春青黃不接之時按戶再加
接濟賑恤即可安頓得所但歴蒙
皇恩加意黎元凡有偏災無不蠲賑竝行今成災頃畝
雖屬無多而事關錢糧緩徵按分蠲免例應
題報部臣方可據案定議未敢冒昧合先具摺奏
聞恭候
皇上訓示遵行謹
奏
成災頃畝雖屬無多而身當其害者饑寒迫體情殊可
憫其詳加酌量應緩應蠲具疏題請
同日又
奏為請
旨事竊查邊城積貯自宜豐盈而隨時變通亦當斟酌
(臣)檢查緊要案卷前署督(臣)劉於義於本年五月
間因宣化府屬及張家口存米數少用處繁多請
於通倉撥運米四萬石分貯各倉預備支應又因
自通轉運道路艱難每石百里給發價銀一錢六
分并請於秋杪陸續運送等因先後具
奏咨部俱經議覆奉
旨允准遵行在案今(臣)飭催委員領價赴運據口北道
王棠會同布政使王謩面禀宣屬今年秋禾豐稔
目下米價頗平若仍於通倉領運則四萬之米按
程計算共需脚價銀二萬八千四百九十六兩較
之米石數目已及十分六七不若乘此豐年於宣
屬就近採買為便(臣)詢其時值雖稱每石一兩一
二錢不等但恐一時採買價必高昂據該道等公
議即或增長以一兩三錢可得一石請於糶存雍
正九年截漕價銀之内照折中定價每石一兩動
用之外於奏准脚價二萬八千餘兩内止須添撥
銀一萬二千兩即可就近買出新米四萬石甚為
兩便又據禀稱宣屬九十兩年應買不敷兵米向
因市值高昂定價未敷咨部借動各屬均貯榖米
支給統於十年秋後買補還項現在倉厫虛懸今
連癸丑年應需兵米計算又共應採買米三萬八
千七百三十石零但所貯宣化府米價皆係每石
止許一兩實有不敷今請每石約增銀三錢竝於
節省脚價内共撥銀一萬一千六百一十九兩零
則倉儲均可買足等語臣查此項米穀借支已經
三載邊城倉貯久懸頗有關係自應早為買補但
恐一時採買不易隨著令該道速回宣化再看實
在情形斟酌能否辦理無誤具覆去後今據王棠
禀稱撥運通米原備緊要之用但恐遠路送到臨
事周章再四思維自以就近採買為妥但近又接
到部劄奉
旨令於獨石口外動部發銀兩買米二萬石存貯備用
惟慮米數既多或有未敷議令同知白石遣人赴
山西交界鄰近地方竝歸化城各處分收於商人
等回空車輛隨便帶運統數合算毋庸另請脚價
等因到(臣)除山西接壤米價如何約可收買若干
及商人帶運不須脚價是否出於情願不致勉強
有累抑或即在價值之内未據該道分晰聲明現
在羽檄飛飭速覆外(臣)查撥運通倉米石不惜遠
路脚費原係一時權宜今既宣屬年豐米價平減
似應隨時變通辦理至買補兵糧雖有一兩存價
虛名而口外現辦軍需價值難平歴年延挨終不
能補邊陲儲蓄所關甚重今約增銀三錢飭令據
實購買若本地近屬可得即不須再往鄰封購求
縱使數多今歲難於買足諒所剩無幾既有價存
貯來秋亦易於採買目今正值收穫乘時採買未
便再緩不得不冒昧陳奏伏乞
皇上睿鑒敕議遵行謹
奏
邊城積貯最關緊要發交辦理軍需大臣議奏
雍正十年九月初四日浙江總督署理直隸總督
印務(臣)李衞謹
奏為奏
聞地方大概情形事竊(臣)荷蒙
聖恩委署直督印務一月以來地方遼闊遠地利弊尚
難周知就其近處略有見聞若每事具奏何敢煩
瀆如仍因循遷延地方終無起色現在各屬久任
熟練之員頗少刑名案牘不清錢糧多係那東補
西掩飾墊用將來輾轉露出必有虧空且通省捐
項甚多若歲修水師營戰船部價之外不無津貼
各處運米盤量折耗派解囚糧等𩔖不一而足衝
路尅減更甚而錢糧牽混自康熙三十年後尚有
駁案未結通省倉榖一時雖未能徧查而因價貴
難銷至今不曾買補者七十餘萬石雍正元年俸
工停捐之後桑成鼎仍將各屬所解地丁錢糧公
然扣抵懸宕正項雍正三年動漕賑濟米石李維
鈞既未題報又不彌補至今反作州縣虧空現在
查出數件核清更正具
題而宜兆熊劉師恕蔡珽等凡遇難完之案惟以參
官了事者不可枚舉至於詞訟雖少不比南方刁
詐但命案多係&KR1196;酒鬭狠動則輕生更兼糧船短
縴無家無室河凍船回難於資生糾合為匪殆無
虛日而泊頭鎮連兒窩等處衝繁雜還竟無就近
專管之員地方焉能安靖似應籌及再(臣)檢查案
卷近日官署失事者甚多皆以失竊詳報難以憑
信(臣)現在嚴查強竊情形設法勒拏以儆盜風此
外諸事尚多凡(臣)職分心力所能辦理者自當竭
蹶整頓其未敢擅專要務不得不上煩
天聽訓飭遵行今因(臣)前次所奏買貯宣化張家口等
聖鑒謹
奏
直隸吏治營伍歴任督撫未能辦理妥協前經再三諄
諭矣卿其竭力整頓務令改觀以仰副朕意
同日又
奏為遵
旨奏覆事竊(臣)在京面奉
諭旨直隸營伍平常聞得督標與城守兵丁更為不堪
必須加意整頓著(臣)到任後另募兵二千名訓練備
用欽此(臣)於八月十二日簡閱督標及保定城守營
官兵果見其馬步軟弱所開多係三四力之弓籐
牌數十人現在新學此外刀鎗技藝俱未曾習過
所恃者火器而鳥鎗長不滿三尺新舊大小攙雜
不一焉能及遠雖係北省之兵漢仗出色者甚少
誠如
聖諭難稱勁旅但歴來相沿竟成風氣訪聞各處大略
相同若不變其積習難收實效除現在設法操練
外隨遵
旨招募新兵只作(臣)之意見委婉出示今已就近驗取
年力稍可者六十名飭發收伍分别教習技藝目
下續到漸多自當加意挑選此等新兵既經在營
練習似應於收伍之日撥與官房居住暫給守糧
一分悉在保定合總會操(臣)可不時親察勤惰賞
罰鼓舞將來募足練成之後更當請
旨但目前兵數既有二千亦須專官管束似應每兵千
名設守備一員千總二員把總四員外委千總三
員外委把總五員使之分隊管領督率操演俟練
熟酌定營制後再設將領分管但守備千把現在
保定近營實難挑出多員且教練武藝亦必得素
習之人(臣)在浙省時曾經練有熟諳弁目分發各
營教習今巳漸熟堪用者多可否酌量挑選千把
外委目兵數員名移咨署浙督(臣)程元章調取應
用再查有浙江撫標千總李聘近經送部引
見奉
旨准補撫標右營守備該弁漢仗強壯頗諳技藝教兵
著有成效仰懇
聖恩改調直隸新營守備使之督率教習各兵其員缺
查有奉
旨交(臣)酌量補用之原任浙江撫標降調守備龔炳久
任南省現已回浙候用倘以之署理駕輕就熟各
無貽誤一轉移間似於營伍有裨以上各條是否
有當(臣)未敢擅專相應具摺覆
奏請
旨欽遵更有懇者(臣)前在
内廷侍直時曾見
頒給河東督(臣)田文鏡鳥鎗式樣一桿製造堅好體輕
而能發遠實為馬上利器仰祈
皇上俯念直隸營伍綦重
賞發一桿俾得依式製造更可以壯
國威而資軍實矣謹
奏
辦理軍需大臣詳議具奏
雍正十年十月初九日直隸總督(臣)李衞謹
奏為懇請
聖恩事雍正十年十月二十九日恭逢
皇上萬夀聖節普天共慶十年肇始億萬綿長(臣)自雍
正四年奉差外任以來未得與在
廷諸臣躬親拜舞今幸得備員
畿輔咫尺
天顔華祝情慇嵩呼念切且郊圻重地整頓事宜(臣)於
兩月内略有見聞者必得面領
聖訓庶幾知所遵循并據布政使王謩按察使竇啓瑛
恭請相隨為此虔誠具
奏伏懇
天恩俞允俾得隨班叩慶稍遂悃忱(臣)臨奏曷勝瞻依
祈禱之至謹
奏
甫經到任為日無幾事務紛紜何可遠離況在京諸臣
俱免行禮已有旨矣
諭直隸總督李衞知悉聞天津一帶盜竊時發其風甚
熾該地員弁緝捕殊屬疎懈當留心察訪嚴加申飭又
天津縣典史名崔天機者聞訃之後竟不遵例丁憂仍
然戀職向鹽行市肆各商借端科歛貪汚顯著云云不
知此時曾否卸事朕意斯等劣員即或已經離任回籍
亦不可令其漏網務須確訪款迹嚴行懲究以肅官箴
雍正十年十一月初四日直隸總督(臣)李衞謹
奏為恭繳
硃批諭旨先行覆奏事竊(臣)欽奉
硃諭一道跪讀之下仰見
皇上明目達聰
睿照無遺曷勝愧悚伏查天津地方盜竊頗多誠如
聖諭(臣)於本年九月初四日曾將天津沿河一帶泊頭
鎮連兒窩等處衝繁雜遝府縣駐劄既遠就近竟
無專管之員大槩情形及現在籌畫欲行辦理緣
由附摺奏
聞自到任至今三月之内留心訪查誠恐一人之言遽
難憑信復經選差員弁於沿河一帶四次往來細
加確訪正在酌議
題請將各地方現在空閒之驛丞稅課大使改兼巡
檢等官分界管理專司巡緝令各就近之府佐稽
查管束其怠玩員弁更當遵
旨嚴飭分别懲創至天津典史崔天機於今年八月内
聞訃丁憂先據天津縣徐而發詳請將該員給假
治喪仍留辦事(臣)未即准行復據該縣面禀(臣)及
兩司云天津係新改地方又有河鹽及鎮道各廳
駐劄衙役聚集未免事多格礙無人相幫典史崔
天機係供事出身料理旗民事務各項往來差遣
熟練無誤必得留其幫助辦事方屬有益等語(臣)
看徐而發雖未可深信而辦事頗有才情(臣)係初
到又經府轉諒伊等不敢欺誑遂批司查議據覆
新改地方難拘常例(臣)是以據詳咨請部示近准
覆文應令回籍守制轉行在案今既有前項劣蹟
豈可姑容隨立行看守并密委學習進士丁廷植
前往查其科索各姓名贓數外因鹽商俱是長蘆
鹽法道專轄即當舖亦多係商家所開復令該道
彭家屏親傳商總面問自不敢隱諱至於别行舖
面及平日貪婪各情恐天津縣以曾經親為保留
有所掩飾特飭天津府知府李梅賓就近嚴行詳
查一面咨部斥革從重究擬斷不使其漏網理合
先行據實覆
奏所有奉到
硃諭一併恭繳伏祈
聖鑒謹
奏
覽奏知道了
同日又
奏為奏請
睿鑒事竊(臣)屢承
訓旨諭以人才難得先後歴任於文武大小屬員中從
未肯輕忽遺棄更不敢濫舉市恩凡有保薦之員
俱於原題奏内據實加填考語分晰聲明恭候
聖鑒欽定又恐拘謹者流於廢弛有才者間至放縱時
加察訪稍有前弊即行參劾斷不因已經保薦輙
為庇護自蹈冒濫欺妄之咎今查平陽府知府李
煚係原任廣東平和令後捐主事同知(臣)向在京
時見其頗有才情及後久不往還雍正六年因浙
省派官清查各府歴年舊欠錢糧缺員未敷憶及
其人
題請行調至浙分查台州府屬頗見勤勞事竣之後
緣海寧塘工乏員題明留浙暫署杭州府通判分
管海塘至八年秋汛後送部引
見蒙
皇上簡補平陽知府(臣)每於便中留心託人探其表率
措施如何今風聞李煚近日性情尊大舉止乖張
與同城總兵官必欲平行以致文武不和(臣)深為
駭異及訪之過往山西人轉有讚詞詰以前故據
稱因伊所屬洪洞縣係本省保留之員虧用追存
楊尚書遠年家産銀兩欲攤丁内彌補李知府與
之作對又待屬官過嚴多不喜他或者布散流言
惟恃才任性則有之等語雖傳說不一難以憑信
但恐該府器小易盈平陽係緊要大府(臣)曾經薦
知府之列因其出納吝嗇家道素豐自必慎重錢
糧管庫可以放心彼時鹽政諸務(臣)數年料理已
有頭緒原不專藉該道整頓是以聲明請
旨准用乃該道到任以後瑣屑卑鄙諸事遲鈍上年秋
間將已完課之水程稽留不發屢催罔應商鹽無
從開運以致蘇州缺鹽數日價值驟昂(臣)一面差
員星夜儧運接濟平減彼時即欲參處因伊初到
未久嚴加面飭記以大過望其悛改豈意該道漸
次行為更甚於前如蘇松近海各場竈民秋月風
潮被水乏食急待賑恤而商捐現成之米抗違留
難日久不發已蒙
聖明洞鑒嚴飭其他可知夫鹽政全在随時調劑豐熟
之歲緝私宜嚴遇歉即當變通今秋紹興已有聚
衆拒捕毆官傷兵之事而松所已掣引鹽運店者
漂没頗多浙商貲本原不及兩淮近又虧折艱於
收買彼被水窮竈無處覓食專頼水退即可煎鹽
度命非比久雨不産若有鹽難售豈肯束手忍餓
自必偷賣濟私人衆情廹繩之過急即生事端惟
有多發備存公費銀兩遍收竈鹽使之皆歸公倉
則私販不禁自散既可冬季益掣又濟窮民口食
免得海濱梟徒聚集為害地方消患未萌最關要
務今十月終旬南來便人過往問及仍不肯發銀
廣收現已掣期將届鹽數尚少倘捱至過歲補掣
遞壓惰誤
國課生民兩有未便總之江承玠居心隂險總不肯
以一身擔當重務明知誤公可以推諉年歲與己
無涉(臣)雖已在直隸而該道係(臣)題補專管大員
似此諸務有心怠玩不但(臣)數年整頓成規一旦
隳壞而
國家公事豈忍聽其貽誤合并據實陳明仰祈
皇上俯察愚忱可否將浙江鹽驛道一缺另為揀選
特放幹練才守之員速往辦理庶於鹽課錢糧有裨而
(臣)誤用劣員之咎或可稍逭萬一矣為此謹
奏
江承玠係由戶部司官陞用外任朕所悉知之人前於
題補道員時曾經有諭慮其不妥第遽加罷斥則始初
薦舉不當難免物論朕意莫若卿照此奏竟行具疏題
參名正言順殊屬允當至此缺甚要現在浙員中有可
勝任者密摺奏聞以便臨時一併降旨施行
雍正十年十一月初十日直隸總督(臣)李衞謹
奏為遵
旨覆奏恭繳
御批事竊(臣)因聞李煚近日居官行為人言不一并江
承玠有意怠玩恐致貽悞不敢隱諱據實陳
奏荷蒙
皇上天恩分晰指示令(臣)將江承玠竟行題參仰見
皇上聖慮周詳體恤臣工至意謹已遵
旨另疏題參但(臣)前次具摺原請
皇上鑒察乾斷不敢擅定處分今既露章參奏似當明
正其罪若不令其出資數萬於工程效力無以為
有心自顧怠玩公事者戒目前浙省海塘罰贖銀
兩所餘無多今秋風潮又有坍卸矬落需費正繁
故於本後聲明請
旨應否將江承玠革職發往工程處除百丈以上之工
仍動公項外其餘零星修補之處使其出資辦理
庶足稍抵徇私廢公之罪以儆積習伏候
睿鑒又蒙
皇上宥(臣)從前誤舉之愆復
諭此缺甚要現在浙員中有可勝任者密摺奏聞欽此
(臣)承
命之下惶恐感戴謹將浙省現任知府十一員才具操
守居官行事據實分晰開單進呈
御覽恭候
聖鑒所有原奉
硃批奏摺三件理合恭繳伏乞
睿鑒施行謹
奏
江承玠事題本到日有旨所遺員缺朕意欲以張若震
陞補其台州府缺浙員中可得相宜之人否或州縣牧
令有堪擢用之才即階級稍懸亦不妨密以奏聞候朕
裁酌
雍正十年十一月二十九日直隸總督(臣)李衞謹
奏為奏
聞事竊(臣)自到任後即將沿河一帶并各地方盜匪姦
宄屢次留心密訪除現在已經分别懲創未敢逐
件瑣屑瀆陳外查直屬有大成衣法等教名目愚
民信從入夥者甚多(臣)訪知數處為首之人開名
飭令地方官密訪確實并令選擇誠謹之人佯投
入内探其作為今據深州知州徐綬等員回禀前
來照依指示辦理之法查得大成教首係旗人王
姓武舉果住灤州石佛口名下有次掌教二人一
係周世榮住饒陽縣曲吕村今因癱瘓有伊弟廣
東丁憂通判周世臣代主其事一係王瑛住深州
貢家臺凡教内有能宣經講道者即為小教首分
住各處招引衆人如深州之鄭自昌衡水縣之楊
林全侯燕平河南地方之靳清宇皆其領頭門徒
其衣法教之老教首乃已故旗人董一亮今有伊
女代掌住居易州而饒陽縣武舉王作梅為之管
事次教首則饒陽之孫連若等尚有數處相從之
人亦衆以上二教始於順治年間大都以輪廻生
死誘人修來世善果為名喫齋念經男女混雜每
月朔望各在本家獻茶上供出錢十文或數百文
積至六月初六日俱至次教首家念佛設供名為
晾經將所積之錢交割謂之上錢糧次教首轉送
老教首處謂之解錢糧或一二年一次各有數百
金不等其所誦之經有老九蓮續九蓮等名色與
(臣)所聞大槩無異竝鈔得經咒數册俱係鄙俚之
詞此等雖屬哄誘愚民錢財尚無謀為不軌情狀
但附和既多傳染日久終有後患(臣)愚昧之見若
目前一時舉動即止於查拏首犯而入教人衆驚
惶疑懼輕生逃竄事所必有現在將届歲暮倘使
無知愚民流離失業亦所不忍(臣)議酌定告示預
先備就分晰曉諭凡有誤行入教者許其燒燬偽
經改悔自新槩不株連於新正初間密行各處臨
時一面張貼一面將前項著名教首數人遠近同
日動手務獲酌量輕重處治庶愚民免於驚擾首
犯不至兔脫但(臣)見識短淺應否如此辦理抑或
由京差拏之處伏祈
聖訓指示欽遵謹
奏
一面張示一面緝捕既可免驚擾又不虞逸脫辦理已
屬合宜何庸由京差拏耶衣法教名目向日未聞大成
邪教前經屢諭宜兆熊等訪察乃漫不經心未副朕意
今如此措施甚為可嘉之至
同日又
奏為據實覆
奏事竊查天津縣典史崔天機丁憂科索鹽商舖面
一事(臣)凛遵
諭旨分飭嚴查密加確訪去後兹據長蘆鹽法道彭家
屏於十一月二十五日覆稱蘆商共分六綱在津
按月輪流辦事隨傳值月各商逐一細加面問并
令據實親筆畫押因崔天機母故之後浙晉綱商
十二家内惟凌元標等五家往弔所送奠儀五錢
一兩不等晉昇綱商十一家共送疏菜茶食十六
色紙盤一副晉源綱商九家内有牛萬鍾等四家
往弔各送奠儀五錢一兩不等其晉澤慶豐河東
三綱未有一人弔送又開當商人王子德隨衆公
出奠儀一錢七分俱係自身往弔竝無總收科派
并據該道禀稱崔天機素屬勤勉官既微小人復
癡呆各商豈肯受其科歛等語又據天津府李梅
賓覆稱查據當商賈培章等僉稱當舖十八家共
送崔天機奠儀四兩祭幛一軸水禮十六色又縀
舖戶姚四朱鳳翔等各送奠儀五錢餘與彭家屏
所覆相同此外因事貪婪受賄之處再四嚴查據
司府等各覆實無贓證與臣前差之學習進士丁
廷植密訪回禀大槩無異伏查雜職等官平日與
地方鹽商當舖往來生節收受陋規禮物視為交
際之常此等積習相沿難逃
聖明洞鑒今崔天機以母故收受弔奠禮儀約計共有
二十餘兩雖係各人自行餽送而么麽小吏未能
盡守廉隅既經染指罪有難辭合將查得各情由
據實覆
聖主之前者(臣)於十月二十九日始行接奉
皇上聖諭隨即差員前往密查乃未到三四日前即傳
聞有此一事(臣)不禁駭異急為根究係十月二十
九日商人馮相臣對衆商所說隨查馮相臣籍本
杭州在津行鹽本年九月内有原任總兵劉業浚
因伊親京營遊擊萬吉士於天津鹽舖放債商人
李九如欠吉士銀五千兩吉士凂劉業浚来津取
討住宿平素相交之馮相臣家九月二十四夜賓
主飲至四更始散失其衣服二包銀四十兩次日
報官知縣因公在保典史崔天機前往勘驗見馮
相臣住房左右後面俱係商家前臨大街墻垣堅
固無損所失之銀俱在劉業浚枕箱之内似非外
人所能竊取遂帶相臣業浚之家人盤詰一番二
人以不留臉面大加痛恨業浚隨即進京回告吉
士臨行有必要報復之言而馮相臣復屢登守備
李甲早之門咆哮呵斥勒要三日獲賊又聞相臣
家尚養有葉姓之人道袍草履時常往來京師指
稱能於王府行走看其蹤跡近似丹客坐功之流
相臣借此二處相與甚不安分曾因比課太嚴罵
過運同孟周衍衆商公求得免又往拜通判裘豳
生嗔其不開中門於沈志三家痛加辱詈天津官
民多稱為馮太爺此番之事無不聞而更懼(臣)思
地方失竊自當嚴緝典史犯法亦應重處但棍徒
借以賣弄威福煽惑愚人狂妄招搖頗有關係(臣)
既有所聞不敢隱諱緘默相應一併附摺陳明伏
候
皇上睿鑒施行謹
奏
據奏則馮相臣乃大不安分之人也極應嚴行懲處其
對衆聲言崔天機一節不必涉及至於葉姓道人行蹤
詭異亦當究明來歴不宜疎忽此奏殊屬可嘉
雍正十年十二月十三日直隸總督(臣)李衞謹
奏為敬陳愚昧之見仰祈
睿照事竊(臣)接閱邸鈔奉
旨福建泉州府知府員缺著禮部員外郎鄂善補授欽
此仰見
皇上慎重方面為一郡之表率
特於部院保舉人員内揀選酌用(臣)係外吏何敢妄參
一言但泉州府係福建第一緊要之缺所屬山海
交錯兵民雜處非老成幹練之人不足以副此任
鄂善在浙臣因其人頗聰明彼時可以就近管束
曾經聲明保
奏請用為乍浦理事同知荷蒙
聖恩俞允後經隨帶進京引
見令臣教導成就又緣與乍浦副都統傅森言語不相
和協并聞其酒後未能謹慎是以請調改用杭州
今雖閱歴數年差改前習但得内地安靜府缺與
上司相近地方尚可黽勉供職如於泉州緊要重
地獨當一面恐少年高興恃才任性人地似未相
宜(臣)與伊父鄂密達共事數年從未敢隱蔽其長
亦不肯諱言其短俱有先後原摺題本可據此件
毫無所用愛惡之處實緣身受
皇上厚恩偶遇稍有關係之事若不據實
奏明於心何以自安伏乞
睿鑒或於相稱别缺知府調補則該員既得成全以報
殊恩而地方亦蒙得人之福矣謹
奏
所見是泉州府缺因鄂善係廷臣保薦之員一時未暇
詳審人地遂降旨以之補授今覽奏方始憶及已另諭
該督郝玉麟酌調矣
硃批諭旨卷一百七十四之十四
欽定四庫全書
硃批諭旨卷一百七十四之十五
硃批李衛奏摺
雍正十一年正月十五日直隸總督(臣)李衛謹
奏為恭繳
御批附陳交代起程事竊(臣)自進京叩覲
天顔十有餘日荷蒙
皇恩得以親承
聖訓跪聆至理開導愚蒙使茅塞心胷略有牖啓感戴
欣忭莫可名言(臣)隨於十二日出京星馳回保十
四日將緊要案件料理交代十五日送印後即起
程赴浙所有上年冬月先後兩次奉到
御批原奏摺七件理合恭繳其中直省應行查辦事件
以及邪教為首之人均有就獲解到者俱面與署
協二(臣)唐執玉顧琮言明原委斟酌料理容(臣)回
任後逐一查明分晰覆
旨至(臣)屬員各有官守不敢多帶查清河同知楊灝於
工程熟練人亦明白有才此時本管河務無事暫
行帶往於夏汛之前即可回任兩無岐誤幷舊有
直督衙門筆帖式二員内隨去玉麟一人稍供沿
途差遣之用相應一幷附摺陳明伏乞
睿鑒為此謹
奏
浙省各員均係舊屬其才具諒所素悉可以任意指揮
直隸屬員似不須帶往若既束裝在道則亦巳耳
雍正十一年四月十七日直隸總督(臣)李衛謹
奏為甘霖大沛四野霑足恭摺
奏報上慰
聖懷事竊照直隸西南各屬地方冬春雪雨略少
皇上敬
天勤民虔誠祈禱巳於三月二十六等日得有時雨而
聖心惟恐未能普徧屢頒
諭旨動支各縣存穀撥運北倉米石減價平糶將舊欠
錢糧
特命緩徵恤刑慎獄平允矜全浩蕩
洪恩有加無巳今保定府一帶於本月十六日申時起
濃雲密布雷電交作初猶隨下隨止是夜子時大
沛滂沱纏綿稠密直至十七日已時漸住而彤雲
深厚看来所及廣遠除別屬各縣現在飛查續報
外(臣)差員四郊履勘高下田畝俱各透足從此麥
秋兩熟可望豐收農夫鼓腹稱慶歡聲載道此誠
皇上實心實政徵應感孚呼吸可通捷於影響億萬蒼
生皆蒙
福佑(臣)等文武各官曷勝欣忭之至為此先行繕摺奏
聞伏乞
睿鑒謹
奏
保陽一帶得雨情形以手加額覽焉
雍正十一年四月二十日直隸總督(臣)李衛謹
奏為奏
聞事竊(臣)於回京入境之初途間即聞有旗人白二邪
術惑人在涿州發覺查拏逃遁未獲(臣)料其必於
水路及屯莊口外潛蹤以避耳目凡遇文武屬員
即密令彼此知會上緊設法務獲姦宄以除民害
今據天津縣知縣徐而發稟稱本月十六日差役
在該縣地方王家莊飯舖内見有買酒之人形迹
可疑隨同昌平州差役盤詰拏住訊據自認係白
馬亮即趙鴻亮現巳撥兵護解来保等因(臣)隨面
諭竇啓瑛差員星飛迎去沿途小心看管押解到
日究審外事關
特旨嚴拏要犯理合先行
奏報謹
奏
此犯就獲甚屬可嘉該縣令及捕役人等亟應從優奬
賞以示鼓勵
雍正十一年五月十五日直隸總督(臣)李衛謹
奏為敬陳管見恭請
睿裁事竊查直隸近年於提標宣化鎮張家口龍門獨
石等營添兵五千四百名此誠
國家慎重邊防儲僃勁旅深謀至計(臣)又何敢妄議
惟是淺陋之識營伍重費餉糈多一兵必實在得
一兵之用方為有益今聞從前因急於足數所收
新兵其中雖有壯健勇幹之人亦有軟弱油滑懶
學技藝者此等人在營亦算一兵若欲望其遇事
調遣勇敢向前恐不易得而官兵俸餉米折馬乾
以及買馬製械等項即雍正十年一歲而論巳在
藩庫支給過銀二十二萬五千七百餘兩尚有建
造營房共約需銀十萬兩嗣後有閏無閏計算餉
米十七八萬餘兩歲歲皆有錢糧關係不可不為
籌及况前項兵丁防守地方者少存營操練者多
原僃調遣之用又(臣)標奉
旨募兵二千名在保訓練現在詳慎選擇精壯者充伍
若再於提標所添一千六百名内挑留一千名宣
鎮所添一千五百七十名内挑留一千名將此四
千人仍在三處各加訓練使成精銳即有調遣亦
可敷用應否趁此營房未經建造之時仰請
特遣大臣前往會同該提鎮將所招新兵逐一詳加選
擇其軟弱無用之人即行開糧歸農其精壯堪用
者於沿邊各口路營堡原額兵少之處將巳添者
酌留若干未添者撥增若干務使處處嚴密至於
内地各營亦有兵額不敷防範難周之處俱應查
明分別多寡量為增補其餘皆可裁汰一轉移間
通省皆得整齊調遣仍無貽誤庶幾均收實用餉
不虛糜仰惟
皇上聖明自有高遠卓識出於尋常萬萬者(臣)淺陋愚
昧偶有所知據實陳明如或可行容(臣)會商提鎮
諸臣撙節勻派妥協分晰具題伏候
睿鑒訓示方敢欽遵辦理謹
奏
另有諭旨頒發候示到遵行
雍正十一年六月初六日直隸總督(臣)李衛謹
奏為遵
旨覆奏事本月初四日戌刻接到大學士鄂爾泰張廷
玉寄信蒙
皇上以江南副將李漣是否克勝温州總兵之任
詢問及(臣臣)遵查得李漣老成勤謹歴練營務誠如
聖諭尚堪擢用但係北方之人未嫺水師若在陸路簡
地總兵似可勝任温州閩浙接壤山海交錯一年
兩次出洋督廵會哨若總兵官於海面船務未諳
則差遣兵弁未免陽奉隂違不能稽核雖現今洋
道寧謐(臣)實未敢深信其人地相宜此温州鎮員
缺恐致猶煩
聖心再四籌酌查有陳倫烱世習水師歴任有年前因
臺灣要地不便移動今思水師總兵原難多得若
閩省欲求一好副將轉移之間諒不至於乏人是
否可用恭候
睿鑒欽定謹
奏
臺灣要地陳倫烱何可移動卿意中既無勝任之人另
旨命浙閩督撫選舉耳
同日又
奏為愚衷難遏冒昧瀆陳仰祈
睿鑒事本月初三日接准部文
廷議勇健營兵丁一事(臣)查此挑汰驕悍不法兵丁
給與路費口粮止於遞回原籍不行治罪其支領
過餉米
恩賞銀兩等項槩不向本人名下是問此誠
國家寬大洪恩伊等尚有何辭而不樂從惟是前項
兵丁原係十八省督撫挑送今發回三百二十九
名存留一千二百二十五名則此十八處之各府
州縣皆有其人伊等回家之後彼存留兵丁之父
兄妻子見伊等回来骨肉團聚又未追其領過銀
兩而已之夫男兄弟身既遠離鄉井又因借支僃
辦出口物件即奉有
廷議部文將其養贍家口錢糧全行扣除將謂
國家賞罰不公儻或十八省之人紛紛傳論有關
聖主多年政治聲名且此猶就在内家屬而言至留調
軍營之兵丁等聞知發回之人轉得受用而已身
在外家口有此艱難情狀必將志氣隳頽減其勇
往之心定議大臣豈不計及於此無非始終欲實
前言之不謬(臣)不知其是誠何心又如各省督撫
挑送不慎追賠領過錢糧等項咎實難辭(臣)於浙
省發回共有五名應賠不過數百餘兩但各省尚
有多者即如直隸一處而論汰回四十四名應追
賠數千餘兩巳故署督唐執玉雖無功績足錄今
現累及子孫固其自取但上年在京勇健到齊時
交(臣)管理操演技藝曾面奏内有軟弱不堪之人
請遣大臣挑選去留當蒙
皇上令(臣)與栢之蕃細加考騐(臣)等遵
旨逐一考騐分别等第將軟弱老病者共挑出三百三
十六名發回各本處内惟湖北湖南廣西三省多
皆軟弱不堪毫不知技藝之人(臣)等以本案原奉
有通行
明旨倘以不應選送之人草率塞責將来考騐之日將
該督撫從重議處欽此(臣)等不敢徇隱回奏時將此
三省列為末等聲明指參經大臣
廷議止於請
旨飭行伏思除廣西邊省人材本質平常且離總督駐
劄遥遠情尚可原若楚人素稱剽健湖北又係督
撫同挑即湖南起送亦必經由武昌為大臣者豈
不寓目而如此藐視玩忽且兩省二百二十人中
竟有不堪至九十六名之多較之今番在陜挑回
非因軟弱塞責而貽累子孫者其過孰重孰輕乃
置從重議處之
明旨於不問而但以飭行二字了結又不將支過餉銀
等項議令賠還恐將来封疆大吏遇事漸行躱閃
推諉實有關乎風氣人心不淺也(臣)愚以為在陜
汰回不法兵丁所得過
皇賞各項銀兩於各督撫罰賠之外仍應於本犯名下
照數勒追賞給本省軍前出兵勇健家口其湖北
湖南督撫及廣西廵撫將軟弱無用之人濫送塞
責虚糜公帑亦應一例追出還項庶持法公平政
令畫一以昭
聖朝蕩平正直之治人心更加悦服矣(臣)明知此奏結
怨更深於己大有不便然身受
皇上天高地厚之恩至深極重用敢冒昧密陳伏祈
聖明鑒察謹
奏
所論固是然其中亦有差謬之處覽奏知道了
雍正十一年六月十五日直隸總督(臣)李衛謹
奏為敬陳地方控制事宜恭請
聖訓指示遵行事竊惟設官分職自應因地制宜更須
隨時籌畫從前直隸地方水利不修民間田廬時
多淹浸蒙
皇上念切痌瘝
特命賢王徧歴畿甸相度經營改設河道分為四局各
任督理工程責成既專宣防得法八年以後河流
安軌農工聿興淤墊漸巳疏通規畫臻於美善今
又特設河臣二員總成於上印河各官趨事於下
近日之各河道較前逐漸不同事務稍簡則地方
控制事宜似又當因時斟酌而就近兼理者矣查
直隸全省州縣一百四十餘處守廵止有霸昌口
北二道霸昌自歸幷通永所屬共轄二十六州縣
雖刑名分於四路同知而督緝之責與夫一應錢
糧出入銷算盤查俱由該道管理鞭長不及每致
率漏而口北道又止督催宣化一府錢糧刑名緝
捕等事除張家口同知承審之案其餘俱非經管
他如天津河間南北要衝河海交滙官疲役玩盗
熾民刁保定正定永平地廣人繁旗民雜處邊關
隘口是處險要知府之上均無道員稽督而更有
最切要者順廣大三府為
畿南重鎮界連晉豫山左舊有之大名道業巳裁汰
(臣)自抵任以来稔知三府廣袤窵遠無大員統轄
久欲
奏請復設專道彈壓其間近又准廵察科(臣)帥念祖
咨札會商衆議僉同請將大名等三府復設一道
駐劄原署照舊管理職掌事務此外自正定直至
天津皆係各河道所轄水利地方巳有規模此時
情形與初辦事務繁簡不同可否將廵道責成就
近歸與各員兼管不須另設兩無岐誤一轉移間
於賢王經畫章程毫無更改而通省地方俱得整
頓且使各河道呼應更靈於工程大有裨益(臣)不
敢冒昧具題是以先行密陳請
旨如蒙
俞允再將分𣲖各府州一切事宜另行詳細
題明遵奉辦理再查直隸府州縣佐貳雖多大半皆
係河員不管地方之事即如在保定府駐劄者除
理事廳外止有總捕同知一員終年出差在署日
少事務繁劇惟餘知府一人實難分身兼辦查從
前原有糧馬通判一員改設移駐通州不與郡務
請於保定府復設糧捕通判一員分任督緝差查
等事庶免周章又天津一府係新設地方沿海沿
河疆域遼闊勢難周到原設之糧捕通判近又經
鹽(臣)鄂禮題請改為專管鹽務移駐支場雖將捕
務歸倂海防河務同知兼理難以遥制應請復設
糧捕通判一員分駐滄州督理迤南各州縣捕務
方無叢脞其餘河間等屬運道一帶地方應酌量
分𣲖沿河丞倅就近兼管稽察(臣)現於改設廵檢
案内另行分别具
題不敢繁冗瑣瀆以上事宜均關地方要務是否可
行伏祈
聖明訓示欽遵謹
奏
直隸地方實屬遼闊河道兼廵倂添設道廳之議俱是
具疏題請可也
雍正十一年六月二十九日直隸總督(臣)李衛謹
奏為
奏明事竊(臣)於本月二十日接准兵部咨文内開
命(臣)前往會同提督查閱沿邊新添兵丁分别裁存等
因(臣)即於本日飛咨提(臣)路振揚幷作札相訂各
起程日期在張家口會齊挑選起由獨石龍門等
處至古北口看竣定議回京具
奏復
命(臣)出紫荆關直赴張家口又可查看邊關一帶要隘
形勢去後原擬二十七日即可動身(臣)一面將地
方要務竝查審事件連日趲辦分别題咨完結乃
於二十八日據提督會稿差弁到保問及伊於二
十三日来時提督尚未接到(臣)咨則是為沿途雨
水所阻竟致往回稽遲(臣)心不勝急躁除一面差
回飛催外不論何日覆到(臣)必定於初三日早行
統俟辦理完日面請
聖訓欽遵謹
奏
何須如此急促誠可謂躁矣
雍正十一年八月十六日直隸總督(臣)李衛謹
奏為奏
聞地方實在情形事竊(臣)奉差事竣回京復
命於本月初六初七二日面承
聖訓指示一切即令回任(臣)欽遵隨於初八日起程沿
途目擊秋成俱好初十日巳抵保定接印受事檢
查案卷據報被水偏災州縣雖共有六十餘處其
中惟迤東之寶坻寧河通州玉田武清及附近運
河之景州吳橋東光天津滄州南皮靜海鹽山慶
雲幷任縣南和寧津邯鄲魏縣等處較為稍重其
餘間有被淹幷低窪村莊處所無多以及水退尚
輕之處雖均屬偏災而本戶田禾傷損或房屋衝
壞則窮民口食自屬艱難仰荷
皇上如天之仁屢頒
恩旨動支倉庫賑恤署督(臣)顧琮巳經奉行(臣)又欽遵
奏准
諭旨分咨營田觀察使(臣)顧琮陳儀廵農部(臣)舒喜派
定迤東畿南沿河三路地方分頭前往開賑之處
督率稽查務令小民均霑實惠毋遺毋濫一面速
催勘明分别情形另疏具
題各去後所可慶者本年夏間甘雨及時直隸通省
禾苗穀黍原皆倍常暢茂今未曾被水各州縣所
報約略收成俱自十分九分最少亦有七八分不
等而南府更勝即間被偏災各屬不但高阜之處
與低窪迥然不同凡平地水所不到者土經久晴
晒透復得伏雨滋潤禾苗茂盛結穗豐實收成倍
於往年是直隸雖有偏災動用倉儲不無繁費若
以全省計之被水者不及十之二三高阜之處收
穫倍多是以米價甚平民情相安尚可毋厪
睿懷(臣)仰體
聖主愛民至意自當盡心竭力隨時調劑斷不敢稍有
粉飾相應據實奏
聞謹
奏
被災戶口既不至於失所而通省秋成又復倍常欣慰
之懷莫可言喻
雍正十一年九月初三日直隸總督(臣)李衛謹
奏為恭請
聖鑒事竊惟吏治賢否有關民生(臣)欽遵
諭訓刻思整頓先將所屬府州縣等官悉心甄别分晰
參調其各道大員前經具
題請兼廵道職掌更有關乎地方責成敢不逐一察
得而家本素封性好安逸不肯實心勇往且才識
粗疎案件每多率漏自(臣)到任以来惟詳過燒鍋
數件塞責從未見有貪官汚吏棍匪等項由該道
發覺一事何以表率屬吏整飭地方此二員者因
現無營私骫法劣蹟故未即列彈章然於繁劇監
司均難稱職應否改調簡僻之任抑或因其謹守
秋一遇山水驟發勢大而猛州縣各顧本處未能
齊心保護雖有漳河同知一員常至顧此失彼而
清河道相去遥遠鞭長莫及是以(臣)前請以順廣
大三郡河工分歸於復設之大名道就近辦理但
恐新任之員未即熟諳查現任清河道宋韋金雖
非肆應長才然其人誠謹小心於漳河形勢已歴
數年而大名等三府民情與伊原籍河南無異可
否以之調補復設之大名道將全漳河務責成專
為辦理於地方河工似覺相宜如蒙
俞允其漳河分廵道一缺恭候
簡補抑或在知府中選擇請
旨欽定(臣)未敢擅便謹具摺陳明伏候
聖鑒謹
奏
覽奏俱悉
雍正十一年九月十三日直隸總督(臣)李衛謹
奏為恭報秋禾實在收成分數事竊查直屬地方今
年春雨略稀荷蒙
皇上念切民依虔誠祈禱入夏以来甘霖疊沛遠近霑
足秋禾暢茂兹據布政使王謩轉據各道府州將
實在收成分數查明具報前来除近河州縣數處
低窪村莊間有被水其餘高阜平地處所全省早
晚禾稼巳獲豐收俱自十分九分以及七八分不
等(臣)謹另單分晰奏
聞外再查近河州縣内凡水所不到之處其收成亦各
有九分七八分至經水一過浸泡未久者尚有三
四五六分不等所有現在被淹村莊經前署督(臣)
顧琮及(臣)欽遵
諭旨逐處委員核實賑恤務令窮黎得沾實惠幷將被
水地畝勘明具
題合倂聲明伏祈
皇上睿鑒謹
奏
覽收成分數深為額慶其被水窮黎務令均沾實惠毋
致失所
雍正十一年九月二十日直隸總督(臣)李衛謹
奏為奏
聞拏獲飛賊事竊照
畿南一帶素為巨窩積匪潛藏之藪(臣)留心巳久設
法訪緝先於冀深二州束鹿衡水兩縣接壤處所
拏獲窩家積賊首犯謝大歪等七名幷餘黨多人
現在分别治罪又(臣)於先後兩次回任時俱訪聞
有山陜一班飛賊響盗潛入境内為害地方(臣)隨
即密飭各屬令其預加防範查拏去後於本月十
六日據獻縣知縣明晟禀稱遵即遍加躧緝近有
從前充發大盜李自洪從陜西逃回帶有劇賊多
人窩在饒陽縣大邵村武生牛四即牛雲叢家武
藝高強人不敢近外縣差役難以捕獲(臣)即密差
新營署守僃千總韓景琦挑選技勇之千把外委
傅魁李蒼明等共十人兩路帶領前去設法擒拏
於十九日子時到彼訪知盜等正在窺伺欲刦貢
生冉昌後家去弁當即掩捕盜等拒敵格鬭多時
幸弁目竭力用命擊落賊械傅魁首先力擒巨盜
李自洪即李三吳秃子二名其餘分手拏住未得
走脱一人今據差員牛朝棟回報將各犯撥兵嚴
押解省根究夥黨逐一密拏務淨根株以除民害
相應附摺奏
聞謹
奏
剗除積窩密拏劇賊以除地方之害朕實深為嘉與直
隸盜風從此可望漸熄矣
又密奏鄂爾奇一摺尤屬可嘉苟非深悉朕衷毫不瞻
顧安肯毅然直陳但若從内發擿事屬無因殊與政體
有關且衆口囂囂亦必猜度及卿反不如公然指參名
正言順亦見當代有如是剛方大臣也原摺暫為留中
俟卿彈章到日簡命果親王等公正王大臣數人察審
真偽何能遁逃從前王士俊參其妄提人犯等事朕巳
嚴加呵責大低伊秉性迂執而又悻愎自用較之乃兄
鄂爾泰不啻霄壤之分向日屢曾戒飭甚至加以夏楚
尚未料乖謬至於此極也覽奏奬許之懷筆莫能罄
雍正十一年九月二十二日直隸總督(臣)李衛謹
奏為遵
旨覆奏事竊(臣)接准吏部咨文欽奉
諭旨天津河道霸昌道清河道三缺著詢問李衛若屬
員内有可以題補之人即行題補如不得人據實回
奏欽此欽遵查直隸各道蒙
恩俞允俱兼理廵道職掌望其整頓非比從前專司河
務一事如清河道所轄保定正定二府五州道路
遼闊責任綦重直屬知府中才具出衆者頗少查
有保定府知府彭人瑛居官正氣持重老成在保
定府屬歴任巳久民情風土頗為諳悉於清河一
缺人地相宜似可勝任其霸昌道員缺所屬州縣
皆係官民旗漢雜處非明敏風力不畏嫌怨之員
難膺斯任現在直屬員中更少惟見永平府知府
吳士端年富力強人尚明白稍有才情原係玉田
縣知縣近京一帶民情熟諳於霸昌道亦可勉力
供職但(臣)恐其人周旋世故若論強幹有為勇往
直前則莫若浙江台州府知府張坦熊更為勝之
至天津道員缺較清河霸昌所轄地方略少民情
既更刁健河務紛繁必得諳曉水利之員方足兼
任(臣)遍加思維一時實難其人不敢冒昧輕舉可
否將彭人瑛吳士端二員送京引
見恭候
皇上察其人才高下於張坦熊三人之内
欽定酌用其天津河道或賜
特簡或令南北河臣再舉所知以僃採用(臣)因先行請
旨未敢具本伏候
聖鑒欽遵為此謹
奏
天津道一缺朕謂張坦熊可以勝任即以之補授矣彭
人瑛吳士端巳照所請諭部其所遺保定永平二缺命
卿遞行題補亦俱有旨矣地方但以得人為要應陞與
否在所不拘部文到日斟酌妥確仍先摺奏以聞
雍正十一年十月初七日直隸總督(臣)李衛謹
奏為請
旨事竊(臣)前遵
旨覆奏揀選清河霸昌天津各道員缺一摺於本年九
月二十五日奉有
硃批今於九月二十九日又准到吏部咨文(臣)敢不悉
心秉公詳慎揀選查有正定府同知宋壽圖人頗
明白辦事向前易州知州呂守曾勤謹誠實勇於
任事此二員者俱堪知府之選(臣)就其人地詳加
斟酌宋壽圖才具巳經試騐若用於保定更可就
近隨時教導使其歴練呂守曾年富力強正可於
繁劇之地宣勞出力永平府雖係京東要區亦有
軍需事務然較之宣化則永平事又略簡現在宣
化知府馬益誠謹老練人略忠厚可以調補永平
府將呂守曾請補宣化府使之經理軍需彼此人
地更為相宜其易州員缺(臣)查有保定府清苑縣
知縣徐德泰才具去得人亦勤敏堪以陞補易州
之任徐德泰所遺員缺頗難其人查有題署新城
縣之試用官張德榮屢差辦公皆能盡心妥協人
亦明白請以張德榮改署清苑縣試看如能稱職
另請實授緣保永宣三府均係
畿輔重地及料理軍需要缺(臣)不敢擅專為此遵
旨先行繕摺具
奏恭候
御批到日方敢用本將各員送部引
見欽定伏乞
睿鑒訓示欽遵謹
奏
照此題請各員隨本送部引見
路振揚何如人耶密奏以聞
雍正十一年十一月初二日直隸總督(臣)李衛謹
奏為恭報瑞雪普徧事竊照直隸各州縣本年秋末
冬初凡高阜之處以及次等窪地悉皆播種冬麥
比舊甚廣滋長發生菁葱徧野本月初一日據大
興宛平等近京十餘州縣報到巳於二十七日皆
得瑞雪今保定府一帶係二十九日自午時及夜
以至次早瑞雪繽紛近省一二百里地方高下各
有四五六寸之深陸續呈報所及必廣現在天氣
和靄麥苗得此瑞雪滋生之氣融結於根收斂充
實精液飽足冬月凝凍土膏滋潤春来長養倍得
發榮一切風雨遲早皆無足虞即最窪之地留種
春麥者亦得沾濡普被實来歲豐登之兆可望大
有此皆仰邀
皇上福庇至德感孚是以恭逢
萬壽之辰
天降瑞雪之慶臣民共霑歡呼感戴為此繕摺奏
聞伏祈
睿鑒謹
奏
瑞雪固為可慶但何庸如此誇張
雍正十一年十一月二十四日直隸總督(臣)李衛
謹
奏為續報各屬得雪普徧日期事竊照近省地方於
十月二十九日降有瑞雪業經具摺奏
聞今陸續據各州縣申報於十月二十七八九及十一
月初一初二初七初八十五十六等日各得瑞雪
四五六七寸不等而西山一帶往南之處雪深尺
餘仲冬之半巳經數次降瑞各處均霑實為可慶
理合繕摺續報上慰
宸衷再據定州新樂縣知縣劉師健詳稱本年十一月
十三日辰時仰見天朗氣清日抱雙珥左右環拱
彩雲重護五色繽紛自辰至已經久光明闔城官
吏士民衆目環視咸稱嘉應
欽差侍郎陳樹萱經過所見相同等因到(臣)欽惟
皇上德周天壤靈應畢呈兹當長至節前得覩日抱雙
珥是誠
盛德感召之嘉徵(臣)仰體
聖意謙冲不言祥瑞未敢具疏慶
賀而地方有此庥徵相應一幷附摺奏
聞謹
奏
日抱雙珥朕殊不以為庥徵
天恩錫祐冬䨮應時是乃真祥瑞也宜歲宜民可慶可賀
同日又
奏為奏明河凍阻運設法辦理賑務事竊照直屬蒙
恩賑濟偏災一案(臣)於九月十三日會同查賑部(臣)舒
喜議將通倉七八成色陳米撥運發賑具摺
奏請當經奉
旨該部會同倉場議奏欽此續經戶部定議題覆荷蒙
聖恩俞允(臣)於十月二十一日接閱邸鈔先即飛行飭
令各州縣預僃妥當船脚赴通等候部文一到即
行開運及至二十七日接有知照部文復飛催星
速趲運奈時巳仲冬米至十萬又非數日之間可
以盤量裝載不意適遇連日嚴寒十一月初八九
日北運河水淺易於冰凍有巳裝未開有巳開未
到雖打冰前進旋即復合且更有未經領出者難
以轉運查濱河應領通倉賑米者共十一州縣除
離通水路遠而陸路較近之寶坻玉田薊州寧河
香河等處水旱脚價不甚相懸尚可用車輛裝運
河間東光二縣需米無多另撥就近倉米應賑外
惟天津所屬之靜海滄州鹽山慶雲等處共應領
米三萬四千餘石議由河路運回分别重輕於年
前先給三箇月或兩月餘俟来年青黃不接再看
情形請
旨今因河凍難運若盡行起旱則陸路脚價所費不貲
且恐時日稽遲事關窮民待哺(臣)心不勝惶急隨
與布政司商議巳委深州知州俞士恒星夜前往
天津會同知府李梅賓將天津北倉零存陳米幷
預令津軍同知買僃米石查明盡數撥用不敷者
在於天津沿河等處設法竭力分頭採買務足年
前先賑兩月或一箇半月之數就近分發各處接
濟續賑令其到南運河再看水深冰若不厚則敲
凌水運或用托床拉送否則陸路較通倉頗近猶
可節省脚費其買米之銀查有從前減糶截漕米
價一萬餘兩原為買補僃賑之用以之撥動免於
多費帑項其餘米石年前可以略緩者俟来春查
明應領若干照數續行撥運今據差員回禀巳照
依設法趕辦幸而天津等處商賈雲集米價不至
過昂就近購買可得尚不至於貽誤賑務所有河
冰凍阻不得不為變通辦理緣由據實
奏明仰祈
睿鑒謹
奏
權宜辦理是當之至待哺窮黎得以度此隆冬朕心深
慰仍咨明戶部倉場可也
同日又
奏為請
旨遵行事竊照直隸大名知府章培基經(臣)
題參勒令休致其員缺前蒙
皇上俞准部議令(臣)於直屬現任同知内揀選正陪送
部引
見恭候
欽定(臣)查直隸現任同知知州内原有正定府同知宋
壽圖易州知州呂守曾等數員猶堪表率之任因
有保定宣化等府緊要缺出經(臣)將宋壽圖等題
送引
見荷蒙
聖恩俱准補用此外雖有保定府清河同知楊灝才具
去得但於大名遠府人地尚未相當查河間府知
府李琠前因原任失察屬員詿誤蒙
恩帶所降之級從寬留任該員老成謹慎人亦樸實然
理繁治劇仍少肆應之才河間為南北衝途所轄
州縣多有衝繁疲難之缺兼係河工要地李琠竭
蹶辦理終覺勉強大名府雖係畿南要區尚非刁
員缺實係緊要清河同知楊灝頗有才情且駐劄
旨可否將楊灝送部帶領引
見恭候
聖明察其人才如或去得暫令署理看其果能稱職再
行
旨令(臣)將伊居官如何之處出具考語送部引
見奉有
諭旨交(臣)以同知以下等官委署試用(臣)伏讀之下似
向前再請實授之處(臣)未敢擅便相應附摺陳明
請
旨伏候
訓示欽遵辦理謹
奏
覽
雍正十一年十二月初四日直隸總督(臣)李衛謹
奏為請
旨事竊(臣)前因直屬地方遼闊事務殷繁佐雜差委之
員又於敬籌衝要等事案内添改廵檢等官更需
遴選委用業於本年十月十一日繕疏
題請懇
恩敇部將候選候補等官揀發佐貳十員雜職二十員
在案但思在部候選佐雜非由考職即屬捐納多
係初任候補者少必俟到来分派地方始能漸次
熟練(臣)查
京師五城設立各舖廵檢一項原經吏部都察院衙
門挑選請
旨補用者即蘆溝橋諸處亦有此等廵檢分管今巳三
年任滿將舊官掣回現在吏部分别等第叙用候
補其中俱係佐貳微員歷練有年可否於此中擇
其各城開列一二等者歸入(臣)所請人員數内幷
給其餘再於候補候選之中揀發則較之初任試
用者實於地方事務更有裨益(臣)愚昧之見未知
當否仰祈
聖明睿鑒施行為此繕摺
奏請謹
奏
俟該部揀選各員帶領引見時酌奪佐雜頗不乏人何
必指定此一項耶
硃批諭旨卷一百七十四之十五
欽定四庫全書
硃批諭旨卷一百七十四之十六
硃批李衞奏摺
雍正十二年正月初二日直隸總督(臣)李衞謹
奏為奏報歲朝瑞雪事恭惟
元旦佳辰乃萬彙之始而雪為五穀之精今保定地
方於雍正十二年正月初一日丑刻起瑞雪繽紛
至初二日子時晴霽約有五寸餘深天氣和暖浸
地融化之外尚積三寸新年開泰之初得此瑞雪
愈加滋潤士民歡慶倍常考之占候書云元日雪
百穀豐誠為嘉兆今逢歲朝瑞雪普降大地均霑
皆由
聖德日新敬
天勤民感格之所致也(臣)益當凛遵
訓諭倍加寅惕以期仰答
天庥上慰
宸衷理合恭摺奏
聞謹
奏
歲朝得雪且廣遠深透實屬稀逢畿輔郡縣之地皆卿
所轄慶喜之懷諒必同然也
雍正十二年正月二十六日直隸總督(臣)李衞謹
奏為陳明運河應行事宜以便次第辦理事竊(臣)於
封印期内前赴德州會勘河道事竣回署緣由業
經具疏
題報應俟山東撫(臣)岳濬等主稿另行會
奏請
旨遵行外第查運河上游直屬之故城等縣與東省之
德州衞幷武城縣地界毗聯係河流東注轉灣之
處向未築有隄埝防禦惟憑崖岸高深可以遮護
内地設遇水發一時宣洩不及由灣底低薄之處
出漕漫溢直趨景州吳橋縣等處此兩省運河交
界各地方亦宜乘時一幷料理整僃(臣)因會勘之
便面與河(臣)朱藻撫(臣)岳濬等商酌彼此委員無
分疆界通身會同查勘將崖岸低矮殘缺者培築
高厚如有一律單薄地方勸諭民間儹築土埝量
給食米以工代賑頗屬一舉兩便至直隸山東運
河交接各州縣甚多犬牙相錯或以河底轉灣斜
角為界彼此錯綜混淆遇有命盜及沿河浮屍等
案互相推諉經歲不結亦應乘便將從前經界參
差之處勘定立牌竝將零星交錯之所撥換劃清
各專責成方無岐誤又直境運河地勢蜿蜒輾轉
環曲原因當年漳河之水不藉運道出海以為停
蓄濟運防其驟洩淺塞之故但自導引全漳之水
歸運出海之後源頭勢猛多有漫溢之患一遇河
身曲折東衝西蕩難免潰決民田似又當因時度
勢擇河流激湍對頭大灣過甚難轉之處開通阻
礙既與兩岸田廬險工有益而水行地中亦於漕
運無誤矣以上三條均關運道民生(臣)雖與諸臣
乘便議及但未經
奏明不敢冒昧輕舉緣時屆春融又未便久遲貽誤
東作伏汛為此繕摺請
旨恭候
聖訓遵行謹
奏
所陳三條内惟開通大灣一說似不合宜不但徒費工
力無益且恐河身改直之後勢猛流急更易潰決也餘
照議施行
雍正十二年二月二十日直隸總督(臣)李衞謹
奏為恭報春雨及時早霈事竊照歲内三冬令節俱
得瑞雪普徧二麥均霑滋潤目下時屆春和土膏
既動東作將興春霖殊不易得今本月望日以前
巳經連獲微雨復於十九日自午至亥甘雨綿密
高下均霑所及必遠(臣)隨遣人四鄉查看田疇直
透濕土麥苗菁葱滋長正可播種秋禾農民鼓舞
老幼歡呼無不感戴
皇仁二十日早不風而晴日色和暖節氣調勻實為今
歲嘉祥之兆誠所謂堯天舜日見於此時(臣)等躬
逢
盛世曷勝慶幸俟各屬報到得雨情形再為彙
奏外所有現在沾足緣由理合具摺奏
聞仰祈
睿鑒謹
奏
雨澤接續而来春麥秋禾兼資長養畿輔農民有賴矣
我君臣真堪共慶
同日又
奏為奏
聞事竊照直屬
畿輔重地山海交錯弭盜最為先務而賊蹤之出沒
詭祕實非常法所能勾緝(臣)自上年八月間旋署
選差弁兵捕役擒獲拒捕響盜李自洪等十數名
具摺奏
聞之後究出夥窩強竊盜賊各姓名住址外省本地百
有餘人或聞風潛匿或遁回原籍或結夥遊走為
匪隨陸續分頭設法躧緝幷密咨鄰省協捕巳得
十之六七其餘未獲者仍然分路差緝從此根究
窮追地方盜風或可望其衰息惟京東一帶強竊
盜窩賊匪數案訪察至今尚未得悉其頭緒蹤跡
容(臣)漸次設法探實来歴加意查拏斷不肯聽若
輩漏網肆害地方有負職守謹將現經獲盜辦理
後虎豹出入傷害人畜而紫荆龍泉關等處更甚
所在兵民莫敢攖鋒即偶有獵戶亦不能深入搜
捕(臣)上年廵歴邊境訪問百姓頗以為苦因思虎
患有關民命當即揀選弁目鎗手前往山内廵捕
既可稽查地方匪類亦得練習兵丁步力膽氣順
便協同教授各營自冬及春弁兵均知勇往陸續
共打獲猛虎十一隻金錢豹二隻分别奬賞人人
此一幷附摺奏
聞謹
奏
捕虎之法莫善於犂刀藥弩等類舊有成式但須曉諭
過往人民毋致誤陷機穽為要耳
雍正十二年四月二十日直隸總督(臣)李衞謹
奏為恭報二麥情形伏祈
睿鑒事竊照直隸各屬地方仰賴
聖主福庇於上年冬間今歲春月連得瑞雪時雨前後
霑足現在二麥發秀暢茂秋禾播種生長惟是正
定以北數日以来地方土性稍乾幸無甚風沙雖
於收麥不礙然察訪農民秋苗望雨甚殷若在本
月之内得霈甘霖則二麥更可結實現在擇吉設
壇虔禱但(臣)從前在京曾經面奉
諭旨如遇地方雨𤾉隂晴必該隨時
上聞今覺微旱理合早為恭摺陳明伏祈
聖明睿鑒謹
奏
為此正爾殷憂若以去冬今春雨雪調順之兆揆之似
不應有目下景象或朕與卿其間有過舉歟何遽然示
斯轉變也當各返躬竭誠痛加修省以待
上天之鑒照耳
同日又
奏為遵
旨查議事本年三月初一日准理藩院咨開據喀爾沁
札薩克多羅杜楞郡王和碩額駙伊達木札布等
呈稱准大部来文據直隸總督李衞咨稱八溝新
放同知應於買賣街市之東北盖造衙門由院行
知本應遵行但濟伯格街西地方高埠平坦街東
窄狹又值山水下流總督李衞原巳悉知強勒我
等蒙古欲占地方况西邊明有可以盖造派官查
看便知我等内地札薩克惟賴地畝養生如再於
街東莊稼地方修盖衙門度日必致艱難伏祈大
部
奏請停止等因摺奏奉
旨王伊達木札布所奏是李衞欲占蒙古地方建立同
知衙署不是了爾部咨查李衞再行議奏欽此欽遵
(臣)跪讀
諭旨不勝感激悚惶伏查八溝設立同知建造衙署一
案先經都統拉錫以熱河八溝至喀爾竒河居住
民五十餘萬耕種喀爾沁地畝之民亦有數萬聚
集衆多雖有理藩院章京人員不能管轄
奏請州縣分管緣由荷蒙
特交議政王大臣會同喀爾沁王札薩克等詳議具奏
隨議定八溝附近三處喀爾沁地方設立同知查
管民人緝拏盜匪等事其衙署關係重大應派大
臣前往查辦等因覆奏奉
旨欽遵在案此八溝設立同知衙署原係喀爾沁王會
同議定之案旋奉
欽差内閣學士塞爾赫勘明八溝地方街西屬於通判
街東屬於喀爾沁有犯法者越境即不能擒治同
知原為管理蒙古地方民人應建衙署於街東以
資彈壓因係喀爾沁王所屬之地應咨理藩院知
照幷移(臣)會核具
題經部議覆准其建於街東之北應令理藩院行知
喀爾沁王亦在案是八溝之新設同知衙署既經
喀爾沁王會議於先後擇地建造復經内閣學士
塞爾赫查勘明確工部議定知照歴歴檔案可據
竝非(臣)自立意見強勒蒙古况喀爾沁租種之地
盈千纍萬衙署所需不過十數畝亦何致占其莊
稼地方必至度日艱難細查其故緣街東原有買
賣雜税誠恐同知在彼駐劄之後將来設或爭管
其税因而聽信人言慫恿所致殊不思
聖恩高厚愛養蒙古既周且渥即承辦此事者自當仰
體
皇仁亦斷不屑奪取微利有失政體除八溝街西之税
仍照舊例令通判徵解外所有街東之税應聽喀
爾沁王自為派人抽收至同知衙署街西非無可
以蓋造之地但巳有通判分駐管理旗下莊頭民
人街東係蒙古地方所設同知原為佃種蒙古地
畝民人衆多起見且聚集日漸繁衍皆係北五省
不守本分之人流移在彼姦盜詐偽無所不至必
得所設同知駐劄彈壓化導冀改積習若以管理
街東蒙古地方之官改駐於街西旗下莊頭不轄
之地間隔錯雜辦理未便將来諸事恐有掣肘難
以管轄不得不據實陳明其同知衙署可否仍照
内閣學士塞爾赫勘定街東之北建造抑或改於
街西興造之處(臣)未敢擅專恭請
聖訓指示欽遵除照依咨明理藩院聽候議覆外所有
前後案據来歷辦理始末情由理合繕摺
奏明伏乞
皇上睿鑒謹
奏
所奏甚詳朕巳僃悉喀爾沁王伊達木查布現在病中
未免念慮怳惚但憫伊久困牀蓐姑宜曲從所請以慰
其心俟該院議覆時斟酌有旨
同日又
奏為據實奏
聞事竊查直隸旗民雜處約束稽查有司難於周到荷
蒙
特設旗莊官分路辦理若能實心任事甚為有益定例
任滿一年更換時分别保題參奏(臣)既有考核之
責自應平時留心察訪而京南西路旗莊官清海
係原任兵部堂主事齊□之子伊父生前與(臣)同
一衙門辦事久知清海少年放蕩招搖生事是以
上年到任管理旗莊之初(臣)即面加嚴切開導勉
勵看其舉動尚似知悔前非光景漸則故智復萌
恣意放縱聲名狼藉聞本年二月内清海躧知滿
城縣留馬村旗人范允善掘穽私燒差役查拏起
獲鍋甑范允善情極央懇差役回以非到黃村高
玉立家不能完結隨赴彼懇求許銀二百兩交收
免究不報又民人張雲鳳因伊子二存兒過繼旗
下高昇為嗣欲報入旗册具控前任旗莊官發縣
審斷歸宗結案清海探知高昇家道殷實借端駁
查嚇詐銀數百兩亦係高玉立竝劉九甫與撥什
庫屈伸過付此件(臣)雖未見首出發覺聞巳約會
赴京具控又清海與完縣居住旗宦原任副將趙
士儀聯宗立票借銀一百兩不允遂給與執照勒
充旗下鄉長士儀聲言赴省告發方將執照當面
扯碎徧處索詐毫無顧忌第思清海蒙
恩擢用不知感激報效輒敢遇事婪贓實為下愚不移
本應即為露章入
告(臣)因事關受賄必得究明證見便其無可狡賴是以
密令各地方官就近再加核實俟覆到彙疏一幷
參究再有京西路旗莊官飛揚古衙門書役張宏
瑞等通同地棍包攬私燒索詐淶水縣民人楊七
廣等四家共得銀三十二兩雖據飛揚古自知難
掩人口具文首報而張宏瑞等堅供係飛揚古查
追此銀必令交齊送署因彼處私燒尚多交銀無
幾所以押發呈報其果否通同徇縱網利分肥之
處巳據呈批發臬司審明再為酌定又聞得京北
東路旗莊官拉漢泰聲名穢鄙亦屬不好但尚未
得其的實容逐一細察分别參處外理合先行據
實密
奏再目下直屬奉有部行清查各項入官地畝其中
多年錮弊頭緒紛繁實非旦夕可以徹底完結者
現在酌議委員會同各路旗莊官秉公清釐必得
賢員實心查辦方為有益而現在旗莊各官更為
要緊此清海等三員即間有輕重之分亦均不能
信托斯任以期辦理妥協者也合幷附摺陳明伏
候
聖鑒謹
奏
此奏嘉是覽之查明實據嚴行究參以懲無恥玷職之
輩巳有旨命該旗另揀賢員更替清海等三人矣
雍正十二年四月二十八日直隸總督(臣)李衞謹
奏為恭謝
天恩事竊(臣)於四月二十二日齎摺弁員捧回
皇上特賜到(臣)蘇合寶香一盒
御園櫻桃一簍隨即出郊跪迎至署恭設香案望
闕叩頭謝
恩祇受伏睹竒香殊質巳叨溢格之榮而櫻桃鮮品
賜食外臣更為難逢(臣)何人斯而獨膺此
曠典且跪讀
硃批開誠訓示感深肺腑不禁涕零(臣)撫心自問愚魯
粗疎無一事不上邀
睿照無一時不仰荷
優容而一物之美一味之甘復蒙
垂念下頒戴高履厚之
恩實有口莫能宣而言莫能罄者惟有永矢丹誠始終
奮勉稍盡職分於萬一而巳理合恭摺
奏謝伏乞
聖鑒謹
奏
覽奏謝矣近日每有人在朕前進萋菲之言大抵皆謂
卿任性使氣動輒矢口肆詈云云謹言之戒朕屢經諄
訓不啻再三丈夫立身行己於此等小節不能操持尚
何進德修業之可期向後當竭力悛改時自檢點勤加
從容涵養之功漸融粗猛傲慢之習則謗毁不弭自消
矣惟口出好興戎可不慎諸
同日又
奏為請酌定戰船更換篷索事竊查天津水師營船
需用篷索從前議定一年一換原為北方風土高
燥易於損壞立法未嘗不善(臣)思直隸雖與東南
地方不同繩索用過一年磨擦朽爛自不能免若
風篷一項係竹篾編成尚屬堅緻綿密商民船上
零星修補有用至三四年不弊者全在看守戰船
之人加意愛惜照管苫蓋隨時曬晾即稍有破損
均可修整應用况物料匠工産自南方每年差員
遠涉購辦往返頻煩且通計風篷三十二副更換
一次正價津貼連賠墊脚費盤攪等項約用銀二
千餘兩今請嗣後天津戰船除繩索仍照舊例按
年添換配用外所需風篷定為隔年一換其停換
之歲應用小修物料即令隔年更換赴南採買風
篷便員酌量帶回收存將用過銀兩統入次年更
換工料内一併分晰造冊報銷如此間年一換一
修戰船之駕駛既得無誤而錢糧亦免致糜費是
否可行伏乞
聖明訓示以便具本
題明為此繕摺請
旨謹
奏
所請甚是具疏題来可謂無微不用心力朕實嘉卿之
勤而憐卿之勞也
聞保安衡莊頭霸佔民地該州瞻徇情面聽斷不公致
令小民負屈等語留心嚴加察處且聞州牧居官亦甚
屬平庸果若然當即行參劾以警不職
雍正十二年五月初七日直隸總督(臣)李衞謹
奏為
聖澤至深極重微(臣)承荷難勝恭摺
奏謝
天恩事本年五月初二日(臣)標把總自京齎捧
皇上批回原奏摺匣
欽賜(臣)香囊寶丹到署隨恭設香案望
闕叩頭祇領
恩賞跪讀
聖訓感激悚惶一時汗流浹背不知此身此世何以得
蒙
聖明鑒照矜全至於如此之周也伏念(臣)本質愚戅心
直口快即屬官中從無一語輕於肆詈何况他人
惟嫉惡過嚴凡遇公事即覿面相對不肯依違曲
從或遇有心鈎探藉以進身之人但能隱而勿答
若問之不巳則於是非二字從未慣粉飾虚詞言
不由中再加添出枝節駕辭聳動結恨益深此實
(臣)一生招尤取禍之大病久蒙
皇上洞鑒屢賜
教誨(臣)朝夕服膺不敢暫忘今忌(臣)者同心附和即以
此漸入其罪且彼此聲援多設巧法排擠冀以傾
陷若非仰邀
聖主日月照臨之明天地覆載之恩開誠
指示諄切儆戒(臣)被獲重愆而不知所由来惟有循誦
御批一字一淚務期竭力改革以仰副
聖訓於萬分之一耳再(臣)忝在地方戰船風篷分宜慎
重復蒙
天語矜憐(臣)心更切惶愧現在酌核另
題所有微(臣)欽領
恩賞多珍合家頂感竝凛遵
聖訓緣由理合恭摺
奏謝伏祈
慈鑒謹
奏
覽奏謝知道了前摺所諭卿矢口詈人之處據云從無
其事或出於有心鈎探駕辭傳布若然第一須防鼓弄
唇吻之輩譬如有人来告某某退有惡言於此即當逆
察其情是来也果出於真誠耶抑或激我之怒竊記我
語復以播揚於人耶審思而明辨之庶免墮其術中倘
一被所愚窺伺者接踵而至朱紫混淆涇渭莫分矣古
人有言止謗莫若自修必也毁譽不動於中喜怒不形
於色能具此等襟懷方得受用否則滿腔冰炭苦曷可
言哉
同日又
奏為覆奏事竊(臣)於五月初二日蒙
皇上發回奏事摺内欽奉
硃批諭旨聞保安衡莊頭霸占民地該州瞻徇情面聽
斷不公致令小民負屈等語留心嚴加察處且聞州
牧居官亦甚屬平庸果若然當即行參劾以警不職
欽此仰見
聖明推誠委任敢不秉公詳察辦理隨檢查案卷有莊
頭衡任與惠普爭控民地一案乃上年九月戶部
提去審供不一復發出行(臣)衙門轉查者但其事
人地俱在西寧萬全非屬保安又係蔚州知州李
培仁西寧知縣常三書會審近經(臣)批駁未曾結
案現任保安州知州羅梓從未經承審似與此案
無涉惟再查上年六月内又有戶部准内務府莊
頭金復憲控告民人徐惠等霸占官地移咨到(臣)
轉行飭審一件則係保安州之事細查金復憲係
巳正法莊頭金復暉之弟即衡有爵之孫故稱為
衡莊頭雍正三年金復暉在日與徐惠等赴戶部
訐訟行提兩造進京訊審將淤地全行斷歸金復
暉至雍正五年徐惠等復於廵察御史苗壽陶正
中處控告批州提審而金復暉始稱所管淤灘内
原有餘地情願退還具呈前任保安州趙荃詳覆
巡察御史批准給還徐惠等管業今伊弟金復憲
又不守本分赴戶部復控行查現任知州羅梓於
本年四月内前往查丈東西兩頭俱巳勘定無有
爭執惟當日原退四至内稱南從清水渠向北八
十步等語因此渠係弓背樣式在官則以靠河邊
往北俱應丈還八十步在民欲東西居中取直再
向北八十步則所剩月牙之地又可多得是以未
肯出具遵依該州尚未具詳定界但(臣)查此案羅
梓於本年三月間詳覆藩司文内即稱從前莊頭
占有民地不問可知竝非徐惠等霸占官地巳屬
顯然等語則亦將此地斷歸民人其無瞻徇明矣
至該州羅梓雖無長才聲名中等人尚老成操守
謹飭近緣霸州員缺營田水利緊要一時不得相
宜之人據布按二司保詳於四月二十二日將羅
梓
題請調補現在恭候
欽定若經引
見是否劣員
聖明自必洞照無遺伏讀
諭旨果若然即行參劾以警不職是
聖明原令查實而行何敢因巳曾
題調霸州稍有回護瞻徇合將其中情節據實先行
覆
奏伏祈
睿鑒謹
奏
前摺批諭甚明此事原係偶爾風聞非有深知灼見也
第秉公為之
雍正十二年五月十五日直隸總督(臣)李衞謹
奏為恭報得雨日期收麥情形事竊照直屬入夏以
来自正定府之北稍覺亢旱民間望雨五月初旬
各處雖報有得過一二寸者因未獲霑足不敢頻
九分今春晚種者收成略次而正定以南歷来多
係冬麥且曾偏得春雨所收更稔至於秋禾今尚
未覺大旱然亦待雨正殷(臣)等遵
旨竭誠修省屢次虔禱自五月十四日丑時聞有雷響
漸霈甘雨(臣)隨起視時住時降共有十餘陣直至
辰末方止踏勘郊外四野雖僅有三寸入土而禾
苗蔬菜百物悉得滋潤起麥之後更可播種豆黍
今經雷雨之後地氣巳舒風沙頓息現在濃雲復
布看来尚有接續之象若得再霈甘霖更為有益
其各屬路遠之處容俟報到再為彙
奏外(臣)仰體
天心念切民瘼時厪
聖懷合先具摺恭報伏乞
睿鑒謹
奏
目今雨暘情形覽奏巳悉
賜来悦心集一部係向所選集近始刻成者公務餘暇
時一展對頗可悦目清心朕及卿輩繙閱此書大似山
僧野客觀覽朝報而談時政殊為越分妄想每一思之
不禁失笑
同日又
奏為請
旨事竊照宣化府東路同知谷確奉
旨陞授口北道所遺員缺著(臣)揀選題補遵與藩臬二
司悉心詳慎選擇惟是宣化地處邊陲同知分駐
新保安緝捕彈壓責任亦重且常有差委口外事
件必得強幹有為善於乘騎之人方克勝任現在
直隸補行
大計案内雖有卓異知縣四員候
旨欽遵但各官原籍俱係南方騎馬不甚便捷兹見各
省卓異官内有仁和縣知縣董怡曾巳經引
見奉
旨允准回任候陞本省既未指名請留僃用將来陞轉
别處總須離浙查該員係河南舉人性情直爽任
事誠實且嫺於乘騎與宣化府東路同知之缺甚
屬相宜可否
賞補抑或准(臣)指名
題請未敢擅專合先具摺請
旨伏候
訓示遵行謹
奏
覽奏巳悉候另旨諭部
同日又
奏為據實奏
聞事竊查熱河等處地居口外疆界遼闊旗漢蒙古雜
處添設知州等官正欲其稽查匪類安緝兵民始
於地方有益乃新設承德州知州裘君&KR0802;自陞補
以来器小易盈諸事放縱初因其尚有微才屢加
申飭冀得改悔不意日漸恣肆任意妄行倍勒火
耗婪贓縱盜不一而足又與熱河總管巴什結聯
甚密因巴什係熱河大員該州冀其隱蔽惡端并
望可以徼倖保薦遂曲意逢迎諸事禀明方行卑
汚屈節中途相遇竟在當街以一足屈膝請安全
無五品民牧之體而巴什則以知州有管理地方
權柄怒者可以囑其扑責洩忿喜者可以向其說
情得錢擅作威福亦遂引為心腹至巴什雖與(臣)
不相統攝但於便中訪其行為於上年八月内曾
委千總陳宏亮等六員前往各莊查點戶口凡舊
莊頭七十七名每名勒費銀十二兩新莊頭五十
三名每名勒費銀二十四兩共得銀二千餘兩聲
名甚為狼藉除將知州裘君&KR0802;劣蹟詳細列款具
本
題參外其與巴什結聯朋比情由未便入疏但既有
所聞亦不敢避怨隱諱相應據實附摺奏
聞伏祈
聖明再加訪察乾斷施行謹
奏
裘君&KR0802;婪贓縱盜理應嚴行參黜至於巴什原係糊塗
寡識之人與地方官聯結擅作威福容或有之若謂營
私納賄尚恐未然或因其於熱河一切處過為嚴刻小
人懷怨從而誣捏之辭亦未可定當再加詳細體訪具
奏以聞
雍正十二年五月二十四日直隸總督(臣)李衛謹
奏為奏
聞事竊照本月十四日得雨情形業經(臣)於十五日早
具摺恭
奏彼時即見濃雲四布本日以及十六復接連雷雨
數次隨據順天保定河間天津及深定易等各府
州所屬陸續報到於此三日之内得雨者巳有六
十餘州縣查入地皆深三四五六寸不等看来各
處高下多有霑透濕土可以播種豆黍目今糧食
價值俱減麪亦甚賤若於十數日内再得甘霖接
濟則徧植晚禾更為有益惟順德府屬之平鄉任
縣趙州屬之隆平縣冀州屬之衡水縣報有零星
蝗蝻生發皆稱每處止有二三村莊撲滅將盡(臣)
恐尚有不實不淨并隣近曾否蔓延當即飛行各
該文武嚴飭會同上緊撲捕委員督率查勘毋使
稍留餘孽去後續據大名道府禀稱元城縣與山
東冠縣館陶接界之處亦報有蝻子隨即委令通
判等官星往會勘乃係草内所出土螞蜡尚非蝗
蝻一種現在撲滅(臣)復令藩司委員分頭再加確
勘倘各處稍有懈弛捏飾推諉等弊即當據實分
别參究斷不敢代為隱諱貽誤地方也事關民瘼
合先具摺奏
聞謹
奏
續經得雨霑透糧價俱減深慰朕懷蝗蝻一事料卿自
必督率屬員竭力撲滅不需朕之訓飭也
同日又
奏為恭謝
天恩疊沛事本年五月十七日(臣)標把總自京齎捧
硃批奏匣
欽賜(臣)悦心集全部到保隨郊迎至署望
闕叩頭謝
恩祇領竊(臣)荷蒙
殊恩特賜祕笈跪讀
硃批敬繹
聖序仰見
皇上龍潜藩邸隨境而安澹泊寧靜久留
睿思平時紀錄猶勤
御覽於邇言淺近之中闡遠大高深之藴靜則本體虛
靈含太和之元氣動而因物感應皆天理之流行
不思而得無為而成
聖學淵源包羅萬有伏讀集中如黃洽之矢不欺林逋
之戒沽名邵雍之勉為善司馬光之勸知足皆古
来名臣大儒以忠君愛國之心抒樂天知命之致
其他單詞片語無非袪妄止貪不同晉人清談惟
誇曠懷逸志實為覺世名言修身至寶
皇上以之涵養
聖心即以之
教訓臣下使氣質化於和平性情歸於恬淡如(臣)粗浮
更同釙砭豈惟悦目清心參詳醒悟實在鏤肝刻
骨體騐祇循以期稍得萬分之一耳理合具摺恭
謝
天恩(臣)臨奏曷勝感戴瞻依之至謹
奏
覽奏謝之辭極有解悟若能如是領會將来與體究本
分處甚屬捷近
雍正十二年六月初三日直隸總督(臣)李衞謹
奏為奏
聞近日雨澤情形事竊(臣)於六月初二日據各屬俱將
五月二十九日得雨情形接連具報内良鄉縣密
邇都城巳報霑足則在京定得甘霖可知其附近
保定各處大小不等如容城廣昌俱有五六寸易
州新安則皆四五寸其涿州房山定興安肅衡水
保定縣霸州雄縣亦各二三寸此外尚有未經報
到者(臣)委員各處不時查看俟續有時雨普徧另
報外至前奏平鄉等五州縣偶生蝻子(臣)委員星
飭撲捕巳據平鄉任縣隆平冀州衡水俱報撲淨
至衡水等縣交界之深州寧晉續報草地間生蝻
種該處文武業經竭力會捕具有消除印結呈送
聖懷謹
奏
覽
同日又
奏為恭報二麥實在收成分數事竊照直隸二麥收
成分數經(臣)確查去後兹據各道府州陸續呈報
前来(臣)查直屬地方凡去年早種之秋麥今歲收
穫實有八九十分惟遲種之春麥分數略減但種
麥盛於往年又皆秋麥為多故牽算分數比舊為
豐順天府屬實有八分七分并京東五六分不等
保定府屬實有十分九分并六七八分及五分不
等永平府屬實有九分并七分不等河間府屬實
有十分九分并六七八分不等正定府屬實有十
分九分并六七八分及五分不等順德府屬實有
九分八分并五六七分不等廣平府屬實有十分
九分并六七八分及五分不等大名府屬實有十
分九分及七八分不等天津府屬實有八分七分
并六分不等冀趙深定四州屬實有十分九分并
六七八分不等易州所屬實在收成均勻足有八
分宣化府屬地氣稍寒收穫較遲至今尚未報到
現在催取另行覆
奏外所有巳據各屬申報二麥實在收成分數(臣)謹
恭摺奏
聞謹
奏
今歲麥收猶得如是分數朕心甚慰但目前雨水尚屬
多寡不均為可慮耳
雍正十二年六月初十日直隸總督(臣)李衞謹
奏為瀝陳實情仰祈
睿鑒事竊(臣)於本月初九日准戶部咨初八日
奏准提解鹽案内朱大雅等三名(臣)隨令臬司委官
管押赴部投交外但此三人從前行提訊供緣由
有不得不直陳於
聖主之前者查朱大雅原係王惠民心腹密交而朱眷
西黃快亭則係惠民承值衙門奔走夥計(臣)初因
張愷唆聳梁樟挾制王惠民行私侵課之弊聚衆
打架攘奪引地惠民見巳敗露徧處營求央人代
奏借以資本交出官辦為名而將百十萬私鹽帑銀
影射掩飾(臣)身在地方既有所聞恐被脱漏是以
前次附摺陳及大槩彼時尚不知投定何處聲明
再為詳細奏
聞續於四月初二日據梁樟遣子抱呈在(臣)衙門具控
内有王惠民二月内賄囑鹽政竟蒙摺奏豪商朱
大雅可審等語詞内指辨之詞似乎見過底稿非
係揣摩影響且公然開入告詞(臣)不勝駭愕伏思
梁樟一介小人鹽政曾否代為摺奏伊何由而知
若係霹空假捏其罪尚輕否則負販棍徒竟能探
聽密摺消息所關匪細是以摘調朱大雅等三名
面訊其中緣由後准戶部咨提人卷進京察審隨
將梁樟原呈一并送部此内方有朱大雅之名竝
非原案正犯也朱大雅等於到保時(臣)止一人密
問虛實竝無衙役刑具在傍而伊老姦巨猾轉將
上年春夏二次鹽院先後令向王惠民要去現銀
五千兩係大雅傳諭朱眷西交送堂上周管家收
進之處俱各隔别供認鑿鑿詰問其如何甘心冒
險代為隱瞞百萬帑課轉
奏之故則稱王惠民因張愷梁樟等爭奪氣惱成病
著人呌他兒子王至德於正月十六日到天津父
子商量要進地方是王至德自己進去求鹽院的
如何面說不曾知道等語(臣)以此案續蒙
皇上交戶部王大臣察審自能秉公是以止將朱大雅
等三人暫留靜候部審如果課餉不至朦蔽再為
奏明完結乃於五月二十九日忽接戶部行提朱大
雅等之文惟開案内有人供出竝未指明提質某
事此(臣)所以咨部請將何等情節應質之處開示
即當訊取確供送部斷不遲誤正案去後今戸部
止將送部原案内開有豪商朱大雅可審字樣具
奏請提而原呈此句之上尚有賄囑鹽政竟蒙摺奏
等語截去不入原案在部可據而梁彭年初則親
身告狀開朱大雅為審證之人今則變為主使借
名誆騙預埋送銀不足為憑出脱地步其意顯然
可知
聖明在上纖微必照將来朱大雅等到部訊斷公私自
畢露於
日月之照臨也(臣)撫躬自顧若非恭逢
聖主則半年以来一身不知作何底止今明知又有此
奏結怨更多但實不忍聽其朋比隱瞞恣行於
光天化日之下謹將京東八處作弊營私緣由另繕清
單
進呈
御覽仰懇
聖主將此件密為
留中俟定案時查對情節是否相符俯賜
乾斷但期於
國家公事有益(臣)之身家俱不敢計及也臨奏曷勝
戰慄悚懼之至謹
奏
所奏朕殊不以為然因此案從前在保審理甚不妥確
是以特旨交果親王提内訊鞫該王居心虚公非汝輩
大臣所能企及審明自有定論朕於一切事務從不以
先入之言為準若離是是非非之外别有是非天下無
此情理豈汝輩凡夫俗子妄以人我心揣摩而可窺見
者
雍正十二年六月二十七日直隸總督(臣)李衞謹
奏為奏
聞甘雨及時復霈事竊(臣)於六月初十日將近京各屬
所得透雨日期具奏并聲明畿南四府俟禀到另
報續於十一十二等日連朝有雨數百里内高下
無不十分透足西北各府及京東等處所報雨澤
日期亦各大槩相同即畿南正順廣大四府屬各
禀稱六月初九初十之雨四處均霑十一十二十
六十七等日亦續有時雨節次所降有至一尺及
七八寸不等者均可播種惟正定屬之井陘獲鹿
二縣雨未透足今保定省城於二十五日夜子時
起靈雨繽紛至二十六日巳末暫住陰雲尚濃看
其漸漬稠密之狀所及必遠(臣)親歷郊外目見大
田早禾茂盛非常行將秀實晚禾嫩綠得此甘霖
更覺潤澤勃然興發穎栗可期總緣
皇上躬親祈禱誠敬格
天是以先從京師次及保定由近而遠以至各府均得霑
被此其明驗億兆蒼生皆仰邀
聖主之福庇也為此謹
奏
宣郡一帶地方缺雨何未言及然此非彼處文武大員
所奏乃出自過往行人傳說之口總之今歲雨澤不均
即京城左近目下亦尚覺乾旱
同日又
奏為覆奏事竊(臣)前因平鄉等七州縣偶有蝻子生
發附摺奏報荷蒙
聖訓設法撲捕當即遴遣標員并同知通判等官分頭
前往督同地方文武上緊掃撲旋據先後回覆皆
巳淨盡出結申送惟山東交界之直隸清河縣地
方并獻縣隆平三處尚有數村莊蝻種續生者緣
係初長未成現在撲捕不日即可盡除至六月初
四日宣化府屬之宣化縣保安州蔚州蔚縣懷安
等五州縣於雨内帶有冰雹經過村莊間有十里
數里之寬幸二麥巳收高糧早穀根本堅固稍去
其葉可以發生尚無甚損惟豆子略有打傷亦可
補種晚禾又廣平府屬之永年縣於六月初六日
陡起大風數刻吹坍府學之欞星門及城垜數處
民間草土舊房亦有倒塌者以上各處些須偏災
雖然無多(臣)即委員飛馳前往勘查將被傷豆地
借給籽種工本催令及時補植倒塌房屋之家分
别輕重給銀撫恤并量動社倉穀石借給資助不
令稍有躭誤時日外為此一并附摺奏
聞伏祈
聖鑒謹
奏
據奏永年縣大風乃俗所謂羊角風無足怪者但時値
盛夏為不合耳
雍正十二年七月初四日直隸總督(臣)李衞謹
奏為覆奏雨澤情形事竊(臣)跪讀
皇上發回前奏報雨摺内欽奉
硃批宣郡一帶地方缺雨何未言及欽此仰見
聖主時刻以天下民生農事上厪
宸衷伏查宣化府屬各州縣據報内有五月中得雨六
次六月内得雨七次者其間大小多寡不同尚未
見缺少惟附府之宣化縣及張家口之萬全縣二
處較别屬雨未透足續於六月二十三日得雨一
陣而(臣)二十七日摺奏之時未據報到是以未曾
聲說今二十五六七等三日之雨所及頗廣各處
透足獨萬全入土五寸宣化縣僅有寸許幸先有
二十三日之雨大田無礙晚禾亦可補種且彼地
氣候較遲猶不為晚但盼望甚殷今現在各處紛
紛報雨與此二處同府者巳到此際諒必均霑(臣)
前奏少雨之獲鹿井陘二縣續巳報稱二十五六
七等日獲鹿業經透足井陘於兩日内得有七寸
趕種無誤惟平山係高阜之地從前雖屢經報到
尚在待雨亦同日得有五寸此外通省具報此三
日内得雨者共又有七十七州縣今七月初一日
午後微雨初二日亥時起密雨連綿至初三日戌
均霑是以早田既盛晚禾復廣米糧甚平人心安
樂黃童白叟無不歡欣鼓舞實有豐登之兆非(臣)
所敢稍有粉飾也合將現在地方情形據實覆
奏上慰
聖懷謹
奏
覽目下情形朕懷稍慰
雍正十二年七月二十日直隸總督(臣)李衞謹
奏為奏
聞近日地方雨澤年景情形事竊(臣)自七月初四日具
摺
奏報初二三等日得雨後隨據通省遠近各州縣報
到此二日内又有雨者共六十三處續有保河津
順廣大六府各屬七月初六七等日復有大雨即
亦有六七分於向年尚未為減少若於數日之内
得雨晚秋可望今於十八九日又得密雨各處透
足若宣化等處此次亦有甘霖則收穫仍可無礙
今歲營田州縣稻田禾苗極其茂盛木棉結秀異
常較往年更好數倍各處窪地種植者亦從未有
如今年之多而且盛四郊彌望滿目芃芃實為可
慶至各屬有上年被水窪地草萌之中遺有魚子
在内夏秋日曬氣蒸雖間有化為小蝻與向日土
産之草螞蜡攙雜生出(臣)預飭留心撲捕分遣標
員督催陸續俱即消滅除巳經具結報到外現在
止有河間獻縣交河等處悉稱不日可淨近日順
天府屬之香河大城永清武清以及大興宛平亦
有數處村莊報有生發俱係零星參錯幸未成片
巳報撲滅其餘諒不致上厪
聖懷為此繕摺奏
聞伏祈
睿鑒謹
奏
覽
同日又
奏為奏
聞事竊(臣)於七月十七日考官公出回署街傍突有一
人跪禀口稱投到領罪觀其形似求乞告狀之人
隨交中軍官帶回盤問覆稱聽其語言初似癡癲
移時又有頭緒據供本名孟輔世係陜西漢中府
南鄭縣民父故母存小本貿易上年八月二十日
曾在蘭州監督廳上書失實隨即鎻拏呈請廵撫
布按於二十四日發文解回原籍本處正法行至
褒城縣地方將解役灌醉脱逃在外各處盤詰無
可容身特来投到聽候解回治罪行文原籍知照
等語并繳出在蘭州所上書稿及說單二紙(臣)看
其單稿内有狂妄悖謬之語罪不容誅但正法必
奉有
諭旨據稱八月二十日投書二十四日即解回本處正
法數日之内焉能即奉到
明旨如是之速則所供顯有荒唐難信之處除飛羽密
咨署陜西督(臣)劉於義甘肅撫(臣)許容查明所供
虛實是否潜逃重囚外現將該犯密交按察司牢
固監禁相應據實奏
聞竝將原繳單稿固封進
呈伏候
諭旨訓示庶便嚴究情由置之大法以為妄誕悖謬之
戒謹
奏
將該犯投到自願領罪情節僃叙移文遴差管押解送
陜省聽該督撫審結可也
雍正十二年七月二十五日直隸總督(臣)李衞謹
奏為奏報宣化近日得有透雨并覆現在預僃緣由
事竊(臣)欽奉
硃批諭旨近聞宣化一帶甚旱即早晚得雨補種巳屬
無及留心確查先事綢繆可也欽此仰見
聖心無微不周(臣)身在地方敢不凛遵料理查宣化十
一州縣除别屬先俱陸續有雨外惟宣化萬全二
縣七月内實為少雨懷来延慶州次之腹裏鄉村
平坦田地從前得雨之時先經種植自張家口以
至延慶一路多係山岡地土燥烈未得播種頗有
亢旱情形今據報於本月十九二十兩日連得大
雨巳種者雖減分數收成可期未種者節候巳遲
誠如
聖諭補種巳屬無及只可乘時急下秋麥為来歲夏初
之計現在宣屬别處米價尚平惟宣化縣張家口
米價少昂猶幸宣屬今歲穫麥比往年稍好且彼
地又有一種夏收豌豆胡麻等項雜糧目前儘可
支持惟慮冬春之間米價過長須得預籌接濟(臣)
於六月底巳令宣化府將存倉屯米在於府城減
價平糶兵民頗屬相安其張家口先據該同知以
存貯日久請將倉米糶價(臣)因彼時米價尚平飭
令暫存今正可酌量接濟查宣屬地處邊陲山高
路峻别屬米穀難於遠運惟本處所貯米石猶可
酌量轉移今查宣化縣存倉各項共合米三萬一
千餘石除現在應需兵米等項約一萬一千四百
餘石再留来春僃用米數千石外實存米一萬數
千石在於本地平糶可以敷用其萬全縣雖有存
米合算三萬二千餘石而彼地所需兵米行糧數
約二萬之外尚有别項需用民食實有未足但張
家口同知所存雍正六七年採買之米以及所存
通倉運去陳米等項之内若移緩就急尚可通融
不足者暫於附近處所再為設法撥運目今保定
一帶自二十日奏報以後連日密雨時作時止直
至二十五日始見晴意所及必遠諒宣屬於此數
日内仍有雨澤普霑足以仰副
聖主痌瘝一體之
睿懷也為此謹
奏
宣府連得透雨巳據補熙奏聞矣
硃批諭旨卷一百七十四之十六
欽定四庫全書
硃批諭旨卷一百七十四之十七
硃批李衞奏摺
雍正十二年八月初四日直隸總督(臣)李衞謹
奏為奏
聞事竊照直屬地方自七月十八九起連有雨澤俱係
間日時作時停二十五日(臣)具摺
奏報之後次日夜間雨雖不驟而稠密連綿達旦始
住(臣)因地巳透足恐積水停潦委員各處查看早
禾巳成晚禾俱巳茁長枝幹堅實無甚損傷即最
窪之地向年原止種麥今歲偶有廣植晚稻者初
時水稍停積旋即消退其餘高阜村莊禾苗甚為
茂盛目前即可收穫惟各處年久土房被雨浸透
終夜淋漓間有倒塌保定府城内外(臣)巳將養廉
節省銀兩給領安頓别屬俱飭地方官逐一查明
酌動
恩賞該處僃公之銀分别撫恤沿河隄工據各道廳覆
稱秋汛水勢長落不定現在保護無虞惟涿州固
安土隄因永定河水陡漲各有衝開小口其他良
鄉雄縣高陽新城束鹿安州吳橋魏縣等屬亦有
臨河漫溢之處俱即疏濬堵築竝無大礙止有永
清縣係固安之下流河水驟漲縣城西南角坍損
一處水漫入城官署民房多有倒塌(臣)據報即飛
委員弁齎司庫存公銀五百兩前往確查實在分
别賑給會同地方官設法疏洩應否再動倉穀酌
量接濟不許稽誤又宣化各屬方幸俱得透雨秋
穫可期乃於初三日據該府報到七月二十九日
申刻雨内有雹將及一時小如雞子大者若拳宣
化附城四隅週圍東西五十餘里南北三十餘里
高糧穀黍悉被打傷等語(臣)亦飛委通判守僃齎
銀五百兩前往會同地方官查勘賑恤將預僃冬
春接濟民食事宜令該道府星速料理并通查宣
屬别縣有無被傷之處馳報一例酌辦外合行具
摺奏
聞至今歲直屬年景米價大槩俱好(臣)身在地方凡遇
低窪積水偶有一二村莊零星被潦者自當隨時
設法竭力辦理不敢少懈致厪
宸衷也為此謹
奏
畿輔小民瞻依最近一切撫恤事宜得卿辦理足慰朕
懷
雍正十二年八月二十日直隸總督(臣)李衞謹
奏為奏明事竊照直省營伍盔甲器械經雲南提(臣)
蔡成貴等條奏各案俱准部議行查(臣)現在將直
隸各營甲械徹底清查計算製僃統俟酌議妥確
另行分晰具
題外惟是旌旗衣甲之顔色所以一耳目而示號令
本朝八旗制度合天地而符五行按方位而成四序
生尅制化精微神妙盡善盡美今直隸甲械不一
非旦夕可以齊僃者而南府各營號衣顔色多係
青藍紅鑲猶為合宜惟沿邊各營(臣)於上年挑兵
時查閱衣甲多有白色(臣)思白為西方之色於五
行屬金除别枝兵丁猶可無須即為改正外如鳥
鎗礮手所持火器為我
朝用武之先資火既尅金而金又生水以尅火均於
白色未宜(臣)愚以為鳥鎗礮手號衣應否俱照南
府用石青布紅鑲邊按東方甲乙木之色以生火
而尅西方之金更為有益其舊時白者可以染用
無須大費再查湖廣鎮筸總兵楊凱條奏改造腰
刀一案直隸通省估計一萬餘兩(臣)現在將各營
舊存腰刀内之短小窄薄以及白鐵無鋼者飭令
逐一驗定式樣陸續修造惟鳥鎗手係操練排鎗
連環進步各兵執鎗施放手帶火繩腰繫藥袋若
復懸帶腰刀則進退轉身急走時皆有格礙是以
悉將腰刀斜縳於背非他人代拔代裝不能出入
刀鞘若遇短兵相接前有鎗靶後有鐵桶刀法難
施是本身既無用刀之時而徒於打鎗有礙故(臣)
前在京操演勇健兵丁時除馬步各項礮手配刀
外鳥鎗手俱製給鉞斧用皮套插於腰間既於施
展利便且出外行走一切砍伐開路無往不利所
以久慣出師滿漢馬兵各皆隨帶小斧濟用且製
斧之費較之於刀大可節省(臣)愚以為直隸各營
除馬蘭鎮泰寧營等所轄兵丁有把牆護衞之任
連鳥鎗手一項仍照舊佩刀外其餘各處鳥鎗兵
丁俱應製造鉞斧插帶將舊有腰刀分别堪用者
移給弓箭等項兵丁懸帶不堪者加鋼另製以上
二事(臣)本欲彙入敬獻芻蕘等事條奏案内
題覆因目前奉
旨挑選精銳兵丁一千名更換北路一應軍裝現在準
僃若不陳明即行改換恐蹈擅更舊制之愆理合
繕摺具
奏是否可行伏祈
聖明訓示欽遵為此謹
奏
所奏二事舉屬可行候於題覆時再加詳酌有旨
雍正十二年九月初一日直隸總督(臣)李衞謹
奏為奏明驛遞實在情形酌議調劑整頓事宜恭請
訓示事竊照驛站額設馬匹餧養供差久有成例遵行
而現今在站應差者每馬十匹之内皆有騾二三
頭不等抵數歴久相沿未知起於何時不特直屬
通省各驛皆然即(臣)從前歷次奉差常有馳驛往
来凡經過北五省各驛亦無不如此細察其故盖
因馬力善於馳驟若緊要軍務河工差使晝夜飛
馳五六百里者非馬不可若背包負重喫苦力長
則馬匹不能如騾而近站往来晝夜不過三百餘
里者以騾應差與馬無異所以每站皆有騾頭以
供背包及近地差使撘配之用各驛此項騾頭若
遇上司點驗或借别馬影射或以出差支飾凡所
稱自僃餘騾之說皆非實情惟至交代之際水落
石出後官以騾非額設必令換馬前官則因口外
購買官馬既多價值倍昂雖竭蹶賠銀無馬可買
只得於近地搜尋伏地駒子等項難以得力耐久
者尚不能足數每至紛紛互詳若按照定例則相
沿錮弊逐站皆然非但不勝其參而各站既不敢
以騾抵數又不能盡將勞斃者買補勢必因循掩
飾轉致馬數缺少有誤驛務關係匪輕(臣)既察知
確情若不據實陳明籌畫調劑近日買馬愈艱驛
站漸覺疲敝難於整頓查通省各驛舊額及新續
增共馬五千二十八匹若按三成之數以騾抵馬
内用騾一千五百零八匹莫若明准此數令其留
存在站凡有背包負重及近地往来之差按其緩
急撘配以代馬力此外七成馬三千五百二十匹
務令選骨格高大臕好者在站餧養以應差使有
能於七成數外多養馬匹者聽其自便若於三成
數外再多騾頭者照缺馬之例嚴加參處庶驛馬
免於疲勞站務實在有益但驛站額設止有馬匹
歷来定例巳久(臣)未敢擅專更易是否可行伏乞
聖訓指示欽遵謹
奏
驛遞之設原為致遠達速以騾易馬萬不可行
雍正十二年九月二十八日直隸總督(臣)李衞謹
奏為奏明事竊(臣)欽奉
諭旨直隸挑選精銳兵丁一千名前往北路更換原派
出征之兵隨即欽遵移行署提(臣)路振揚等按照
挑選邊兵案内附奏嗣後調遣先儘向食大糧之
兵於中揀選極其精銳之人前往不敷者方於守
糧内選用續經兵部咨覆令馬步各半揀派并將
領兵各官應派副將或參將一員遊擊或都司一
員守僃二員千總四員把總八員令各該督撫在
現任署任各員内揀選派出具奏(臣)隨與提鎮諸
臣咨商今巳派定提標各屬協營路挑選兵三百
五十名宣化鎮標各屬協營路挑選兵二百五十
名以上二標馬步各半步兵俱係大糧戰餉天津
鎮標各屬協營路挑選兵二百名正定鎮標各屬
協營路挑選兵一百七十五名保定紫荆馬水口
三屬挑選兵二十五名以上馬步各半步兵原係
守糧合共俱巳挑足精銳兵一千名至領兵將弁
先令各鎮自舉所知(臣)與提臣再行秉公詳慎會
核内參將一員欽遵
諭旨巳將湖廣襄陽鎮標中軍遊擊王士宏
題請委署蔚州路參將員缺恭候
命下令其帶領官兵前往外又選得文安營遊擊楊永
和新河口堡守僃白成事&KR1492;溝營守僃張國泰暨
各標協營汛千總馬蘭曾受爵王壽金王如綸把
總冀正翟又新郭進忠劉繼道武其祥林喬張永
泰傅名顯以上共派署參將一員遊擊一員守僃
二員千總四員把總八員俱係弓馬熟悉操防勤
幹之員堪以領兵前往現在預僃恭候
諭旨到日起程理合繕摺奏
聞伏乞
皇上訓示遵行為此謹
奏
卿所挑選諒必允當臨事精詳朕信之有素也
雍正十二年十月十五日直隸總督(臣)李衞謹
奏為欣逢
聖瑞歡切(臣)衷事雍正十二年十月初十日據馬蘭鎮
中軍遊擊閻英禀稱
景陵後昌瑞山産有靈芝九本寶光燦爛彩色繽紛經署
鎮(臣)石文焯會同總理諸臣敬謹請起於初四日
遣官進呈
御覽(臣)聞報之下五内歡忭因思雍正十年靈芝生於
景陵寶城山上而北路即有大捷今甫見邸鈔西路軍營
於九月初四日又獲全勝而昌瑞山後復産靈芝
此皆
聖祖仁皇帝厚澤深仁涵濡無外
神功聖德式憑在兹我
皇上大孝格
天至仁浹地是以希世之祥相因疊獻行見露布之捷接
踵報聞天人感應不爽錙銖(臣)方敬俟
綸音宣示中外以便具表恭
皇上德威昭宣用召靈芽之特出而普天大有佳兆即
隨上瑞以俱呈理合恭摺繕具清單先行奏
聞伏祈
睿鑒(臣)曷勝歡忭之至謹
奏
覽卿歡忭之奏朕亦欣幸無既
雍正十三年正月十五日直隸總督(臣)李衞謹
奏為恭謝
天恩并陳地方近日情形事竊(臣)接到都察院咨開雍
正十二年十二月十九日請派巡察順天等七府
帶領科道引
見奉
旨李衞為直隸總督不必派廵察官員欽此移咨到(臣)
聞
命之下感戴既深悚惶交集伏思直隸為
畿輔要區幅員廣遠總督責任兼辦廵撫事務未免
竭蹶從前
特命科道分府巡察
任重才疎尚祈
天恩伏惟
睿鑒再附陳者直屬從前巨盜飛賊雖經屢次設法捕
獲多名略巳斂跡而每當歲暮之時常有乘懈肆
刦之事(臣)預飭各屬文武留心體察加謹防範復
委標員分頭廵緝匪類俱歸各本案完結不敢冗
叙目前歲底新正幸無刦案呈報地方寧謐各屬
米價惟宣化府稍昂巳於封印前題明減價平糶
而臘月二十三日龍門赤城等縣得有冬雪五寸
及三二寸不等此外十月内得過大雪者百餘州
縣而永平所屬亦有透雨米價俱平歲收可期惟
山西相近地方及口外搬運頗多緣隣封民食均
係
朝廷赤子而軍需轉運亦關緊要直隸上年豐稔米麥
尚多未便悉為禁遏現在酌量本地口食所需曉
諭民間各為撙節不許囤戶高擡價值庶期兩全
又燒鍋除宣化府屬准開外其餘例奉禁止但京
東一帶州縣地方内有窪地土性惟與黑高粱相
宜味苦而澀與米高粱不同民間種植者多薄收
之年即以充為口食如遇豐歲將此燒酒以資完
糧用度若米穀賤時禁止過嚴則此種高粱無可
米高粱仍行嚴禁外此項暫為從寬稍便民用至
於黃銅器皿(臣)在浙任屢經設法查禁節次
查拏其造賣賭具向日直隸此風頗盛冬春之間
而足俱照例定案完結今亦知畏法歲内所犯頓
少稍見成效再臘月間正定府屬之行唐靈壽等
縣山内出有虎患傷人隨遣(臣)子李星垣同差委
弁兵三十名前往搜尋巢穴打獲大虎五隻竝飭
宜一并附摺陳明謹
奏
覽
雍正十三年正月二十日直隸總督(臣)李衞謹
奏為恭報瑞雪均霑事竊照本年正月十七日保定
府城得雪四寸近處州縣之安肅定興涿州蠡縣
滿城易州淶水慶都新安容城高陽祈州安州完
縣雄縣博野新城唐縣河間交河獲鹿新樂定州
報到者各有四五寸三二寸不等復據(臣)齎摺差
員回禀京師以及良鄉瑞雪普徧均在同時其别
屬先於初六十一等日得雪者又有順天府屬之
遵化寶坻寧河昌平順義懷柔密雲大城香河永
平府屬之昌黎豐潤玉田樂亭遷安撫寧山海衞
宣化府屬之昌來延慶蔚州蔚縣及熱河之承德
州等各處接連具報查去冬早巳普得透足雪雨
土膏原皆潤澤而宣化永平二屬節氣稍遲向種
春麥此時正為相宜即京南各處麥根興旺方在
長養又遇瑞雪滋培自必深厚堅實更加茂盛萬
民欣慶歡呼載道實有豐年景象理合恭摺
奏報上慰
睿懷謹
奏
微雪沾濡而巳尚未可云透足
城守尉楊代何如可勝副都統任否
雍正十三年正月二十四日直隸總督(臣)李衞謹
奏為奏
聞事竊(臣)於正月二十日早拜進奏摺後卯刻出堂望
闕叩頭行開印禮維時旭日初昇天氣清朗司道各官
一同在署仰見日上戴冠形如寶盖雲成五色光
徹九霄左右抱珥明若雙鏡瑞靄重重繽紛擁護
自卯至辰一時之久闔城文武以及吏役兵民萬
目共覩攷之於古日冠雙珥實為嘉祥徵兆我
皇上敦本重農是日
親行祈穀大禮瑞雪先期而降日華應時而呈雖
帝念常謙屢却賀章而弗受惟
天心攸眷頻昭
景福於無疆官吏忭舞衢市歡呼理合恭摺奏
聞伏祈
睿鑒謹
奏
保郡相離不過三百餘里何都中竟未之見耶
雍正十三年二月初二日直隸總督(臣)李衞謹
奏為恭請
恩准隨
駕以展微忱事恭聞
皇上於二月十二日
親詣謁
陵(臣)身在地方分應道左前驅清塵扈
蹕且自雍正三年冬蒙
恩准(臣)隨從叩
陵之後將近十載瞻戀微忱無由自遂為此恭摺具
奏仰懇
聖主俞允(臣)即帶同按察使多綸起程其布政使王謩
留於保定府料理地方事宜合并陳明(臣)臨奏曷
勝懇禱瞻望之至謹
奏
允卿所請不必来京先詣通州左近預候可也
雍正十三年二月二十四日直隸總督(臣)李衞謹
奏為
聖孝格
天甘霖協應億兆歡呼臣民共慶事欽惟
皇上舉行詣
陵大典(臣)幸得隨侍扈
蹕仰見
聖容齋莊儼肅誠敬恪恭行禮之日望
山陵而雪涕薦籩實以興哀實有懓見愾聞終身孺慕之
心十三年来如同一日百辟羣僚油然觀感
孝思不匱上格
穹蒼是以
玉輅在塗和風協應
鑾輿迴輦甘雨隨来本月十八日辰刻(臣)自長營叩送
聖駕行三十餘里遇雨即住宿馬駒橋次早前行見道
路泥濘頗深問之土民回云此處昨早即降雨起
可見
翠盖經臨之地
天心默應晴雨得宜誠非偶然所能遇也且春將及半地
氣正當上升有此時雨滋潤土膏透達一夕之間
勾萌畢出麥隴皆青(臣)沿途目睹村農野老莫不
感激欣忭歡呼載道近處具報同於十八日辰巳
午間得雨至戌亥時未止者共八十五州縣衞高
下多巳霑足遠者尚未接到此番所被廣闊米價
更減
聖世雨露之恩周徧而神速未有過於此者攷之於傳
曰惟聖人為能饗帝惟孝子為能饗親又曰饗帝
於郊而風雨節寒暑時夫惟
皇上以純孝格
天而億兆臣民羣受其福將來二麥豐登百穀順成大有
之象巳兆於斯(臣)曷勝慶幸忭舞之至謹將直屬
巳報各處得雨緣由另繕清單恭摺奏
聞伏祈
聖鑒謹
奏
朕回至京城詣
壽皇殿拈香方入門旋即落雨土膏滋潤氣候調和朕實
欣悦之至
雍正十三年三月初十日直隸總督(臣)李衞謹
奏為恭報春雨及時再沛事竊照直屬地方同於二
月十八日巳得有甘霖者共八十五州縣衞經(臣)
具摺奏
聞之後續據報到又有順天府屬之寧河永平府屬之
豐潤玉田撫寧樂亭昌黎灤州盧龍遷安山海衞
天津府屬之慶雲大名府屬之元城南樂開州清
豐長垣大名等一十七州縣衞連前共百餘處其
宣化一屬春初有雪地氣亦潮是通省遠近均霑
冬麥春苗悉皆發榮滋茂矣今於三月初十日又
降時雨入土巳有三寸濃雲四布所及必遠春雨
機處寄字到来欽奉
密旨宣示噶爾丹策凌巳遣人隨侍郎傅鼐等而来與
(臣)前面奉
諭旨三四月内可以得信情由相符仰見
天威遠震
聖仁廣被使小醜畏懼悚惶感戴懾服冀逃命於釡魚
自乞哀而伏罪既慰(臣)盼望之衷復遂(臣)欣幸之
願隨將奉到
密旨汛地堆撥事宜立即敬謹欽遵奉行辦理外所有
又得時雨日期理合具報為此謹
奏
覽
雍正十三年三月二十一日直隸總督(臣)李衞謹
奏為請
旨事竊照直隸所屬陸續出有衝繁疲難内三項相兼
應行題補各缺(臣)因一時現任内揀選未得人地
相宜之員但暫行委署試看一面詳慎揀擇因要
缺不便久懸除將西路同知并繁難州縣數員
題請補授於疏内聲明保定府通判員缺乏人選擇
另
奏在案查此一通判係復設之缺督緝差查就近發
審案件事務頗繁必得練達之員方能稱職現在
州縣中才具可用者俱巳揀補要地此外多係初
任試用實難其選查有刑部學習之姜泰嗣(臣)前
署理刑部時見其辦事諳練頗有才情迨(臣)調任
直隸後雍正十一年臘月内經刑部揀選列為一
等帶領引
見奉
旨以姜泰嗣看来果係明練之員交與吏部議給七品
小京官職銜食俸辦事屢經部(臣)任蘭枝等將該
員
奏請帶往淮安鎮江山東各處查辦審理
欽案事件現在參革永定河同知黃瑛等侵扣一案亦
係該員隨同任蘭枝来保辦理(臣)屢加試看誠如
聖諭果係明練之人但係在部食俸辦事人員(臣)不敢
遽行具題請留酌用今巳回京仰懇
皇上天恩俯念内外同為
國家公事可否
敕下吏部將姜泰嗣帶領引
見恭候
欽定如或才果可用以之借補保定府通判員缺俟試
用一年後倘能稱職再行
題請實授似於地方有益而(臣)亦資臂指之用矣(臣)
為要缺需人起見不揣冒昧具
奏伏乞
聖鑒訓示遵行謹
奏
照所請諭部矣
同日又
奏為甘霖疊沛再行奏
聞事竊照直屬地方今歲春月屢得時雨三月初十日
復降甘霖於(臣)前次具
奏之後各屬報到者共巳七十一州縣衞内宣化府
通郡所轄全得霑足更為邊境春間罕有之事今
省城又於二十日未時起初則霏霏微雨繼而漸
次綿密二十一日早猶然未霽均巳深透農歌於
途婦慶於室仰見
天心仁愛實
聖德感孚(臣)於額慶欣幸之際益加凛惕之虔所有甘
霖疊沛情形并前次報到得雨清單合再奏
聞上慰
宸衷(臣)臨奏曷勝歡忭屏營之至謹
奏
際斯春夏之交潤麥滋禾洵可謂及時膏雨也欣覽而
巳有何可諭
雍正十三年四月初六日直隸總督(臣)李衞謹
奏為奏
聞地方情形事竊惟遺金不昧在鄉曲小民不過一節
之善而人心風俗之轉移於此可以見端直隸為
首善之地仰蒙
聖恩教養多年民間常有慕義嚮風者如冀州西北鄉
數十村莊因從前被水借領倉穀歷年除完外尚
存舊欠二千五百餘石艱於完納上年該州東南
鄉村莊俱獲豐收遂代西北鄉鹻地各欠戶悉行
捐還州倉又淶水縣入官旗地租糧窮民積久難
完有正白旗告老頂帶莊頭方國璽將本身自收
租穀碾米六百石運縣糶賣代為完納此二事亦
見風俗漸厚(臣)現在確查另行具
題外近則又有查實之萬全縣軍站馬夫劉金貴於
歲前十一月二十七日晚在南街拾有布包一箇
計銀三十三兩報縣張示召認係山西臨縣民高
威金之銀中途遺失驗明取領給還又有天津城
守營兵丁蕭國泰於本年正月二十六日獨自在
曠野地方見行人墮驢中風不語隨身有行李銀
兩不生覬覦即至營房喚同汛兵擡至廟中醫治
招到病人之父史陛公認明將銀二百五十兩并
鋪盖衣服給還又有雞澤縣民王繼聖之妻高氏
於本年二月十二日出門汲水在街拾有路遺包
袱内裝銀錢被褥同夫告知鄉地招人赴認係冀
州監生牛琪所失先將包内有銀三十二兩四錢
夫兵丁鄉村婦女既不知義利之辨亦未悉有他
處不拾遺金得蒙奬賞之事而自發良知合乎道
義皆由我
皇上聖德涵濡是以羣黎嚮化(臣)深為人心風俗慶幸
不敢因其細行壅於上
聞除飭行各加分别優賞鼓勵外相應附摺具
奏伏祈
睿鑒謹
奏
以匹夫匹婦之愚而能輕財尚義慕善樂施允屬難得
於斯足徵風俗向淳之漸覽奏朕懷曷勝愉悦
雍正十三年四月二十九日直隸總督(臣)李衞謹
奏為彙報雨澤頻降溥利農功事竊(臣)於四月初六
日
奏報通屬時雨周遍迄今甫及二旬而順天府屬之
大興宛平良鄉房山通州三河薊州順義香河寶
坻永平府屬之撫寧昌黎遷安豐潤山海關内外
保定府屬之定興廣平府屬之邯鄲大名府屬之
魏縣易州屬之廣昌等各州縣衞又於十六日得
雨河間府屬之故城東光吳橋阜城寧津景州正
定府屬之元氏順德府屬之邢臺平鄉南和唐山
廣宗沙河廣平府屬之雞澤曲周威縣冀州并所
屬之衡水棗強新河趙州屬之栢鄉高邑隆平寧
晉以及直隸深州俱於二十三日得雨今二十七
八兩日復有時雨近處如保屬之清苑容城定興
雄縣新城高陽滿城安肅祁州蠡縣河屬之河間
肅寧又易州并所屬之淶水俱巳報到其餘遠處
方將接續具報在從前連沛雨澤二麥極其茂盛
漸次秀穗秋苖俱巳長發今隔數日各處又有一
二三寸細雨沾濡得此培養滋潤力愈足而根愈
實其於二麥大秋利益無窮北地春雨不嫌其多
此後再降更好(臣)未敢繁瑣臚列所有近日接續
雨澤情形理合具摺恭報上慰
聖懷為此謹
奏
春膏既渥夏澤復優仰感
天慈曷其有極
同日又
奏為恭懇
聖鑒事竊(臣)接准吏部咨文因山西署虞鄉縣試用知
縣李景芬以勒收捐監出結陋規不遂捏詳被參
照例將原保舉之直隸署天津府同知楊灝降二
級調用奉
旨依議欽遵在案此誠
皇上激揚大政(臣)何敢妄有陳瀆惟是天津五方雜處
盜匪繁滋最稱難治又係衆水滙歸入海之區南
運河一帶工程最關緊要歴来同知不得其人前
任總河顧琮與(臣)會商再四將楊灝由保定府清
河同知
題請調補該員久在河工熟悉諸務時常差遣明白
勤練頗有才情目前正當夏汛於現任及效力各
員中求其能勝此任者實鮮其人在該員冒昧濫
舉咎無可辭但河務重大舍熟諳之員而求生手
又費周章(臣)為人才難得起見用敢據實陳情仰
祈
聖鑒可否將楊灝帶所降之級暫留原任效力贖罪則
該員感戴逾格
天恩自必益加奮勉於河務地方似有裨益矣為此謹
奏
有旨諭部矣
雍正十三年閏四月二十七日直隸總督(臣)李衞
謹
奏為恭請
聖鑒事竊照正定鎮總兵蔡永文奉
旨署理大同鎮務所遺員缺荷蒙
聖恩命(臣)於屬員中揀選奏聞委署(臣)欽遵查得直隸
副將連河標共有十員半皆新任更兼遞署銜缺
多不相當如俸深之三屯營副將高文涵才具辦
事雖可去得而操守居心(臣)尚未敢深信無疑且
現在暫署馬蘭鎮未便又行移動(臣)再四思維僅
有調管(臣)標中軍副將宋愛辦事細心人尚明白
或可暫行署理俟
聖明
特簡得人補授則地方可收實效矣是否有當恭候
訓示未敢冒昧具
題抑(臣)更有愚陋鄙見不揣瀆陳者西北重鎮莫如
大同為最所轄皆係關隘要口管兵獨多必歴練
老成嫺於武僃者方克勝任蔡永文聰明有才操
守亦謹立志向前誠可為調繁之用惟係宦門子
弟出身於武僃尚未透徹根底南天祥自幼食糧
行伍漸次拔擢閱歷巳多於一切營伍事宜較為
諳悉訓練技藝亦能周知前蒙
聖恩念其在松江提督任内獲咎尚無重情仍畀宣化
邊疆之任天祥愧悔無地頗覺黽勉思奮可否以
蔡永文調補宣化南天祥調署大同鎮同屬總兵
一轉移間使之各盡所長似於人地更為相宜(臣)
知識短淺萬不能窺
睿照之高遠而直隸山西總屬
聖朝疆域(臣)不敢以外省地方稍有岐視鄙見偶及相
應附摺陳明伏祈
睿鑒謹
奏
所奏深愜朕意可謂允協之至另有諭旨從部頒發
同日又
奏為
聖主施恩逾格微(臣)悚惕難安恭摺
奏謝事竊(臣)恭逢
聖祖仁皇帝御製文集刊刻告成億萬千年奉為金鑑荷
蒙
皇上恩賞及(臣)應行陳謝因查通政司原文條款凡係
公事如
頒發書籍等項用題本特蒙
賞賚及代人謝
恩者用奏本(臣)前曾代原任大學士魏裔介原任尚書
魏象樞後裔恭謝
欽賜入祀賢良祠愚昧之見以為有關
聖主褒奬忠良大典乃係公事兩次俱用題本通政司
於第二次本到時連前半年巳收進
呈之本一并以應用奏本指參荷蒙
皇恩格外寬宥今次特邀
賞賚係開列王大臣官員名單
欽定原未普例槩
頒且是(臣)一人謝
恩有鑒於前不敢再用題本又經通政司以誤用奏本
題參自應聽候處分復蒙
恩旨該部知道欽此是因(臣)粗疎錯誤每致上煩
天心曲賜優容撫躬自問跼蹐難安雖捐糜頂踵無以
仰酬
高厚於萬一為此具摺恭謝
天恩謹
奏
奏本題本條款雖分為二原非大相懸殊不過俾汝等
封疆諸臣慎重檢點之意以汝資歷之深尚不能諳悉
程式其他服官未久宜乎不免錯誤者多矣然朕因此
亦每不令依例處分也
雍正十三年五月初四日直隸總督(臣)李衞謹
奏為恭報二麥豐收實在分數事竊照直隸全屬仰
叨
聖德感孚
上蒼垂佑瑞雪早凝於冬月膏雨頻降於春時遠近高下
均得普徧二麥巳登民氣和樂兹據布政使張鳴
鈞轉據各道府州將所屬實在收成分數呈報前
来(臣)查通省二麥收成俱有十分九分以及六七
八分不等惟宣化府屬地氣稍寒節候較遲俟報
到再行具
奏外謹將各屬報到二麥收成細數另繕清單恭呈
御覽總之北地種麥每年多寡不同少種之年即十分
收成究竟所穫有數緣上年冬月直隸通省普得
瑞雪春雨及時各處早晚種麥甚廣今歲冬麥大
熟更與往年不同目前雖有靜海縣等十餘處水
草叢生之所間有土螞蜡零星形跡(臣)巳飛飭各
文武境内如有窪地蝻子萌動預為防範一見即
行撲滅盡淨仍委員時往巡查諒不至有厪
聖懷合并附摺陳明伏祈
睿鑒謹
奏
今歲荷蒙
天恩垂佑雨暘應序均調麥秋之豐不待奏報早巳預知
其然矣
雍正十三年五月二十二日直隸總督(臣)李衞謹
奏為
聖恩高厚恭摺叩
謝事本年五月初八日(臣)齎摺把總自京捧回
欽賞(臣)牙鑲洋漆冠架一座到保隨郊迎至署恭設香
案望
闕叩頭謝
恩祇領訖竊(臣)仰荷
天恩從前屢曾
欽賜朝冠頂戴難名今又蒙
頒賞寶架樸素渾堅精工大雅瞻
内府之寶器日麗星輝感
帝澤之宏深天高地厚(臣)撫躬自問初無寸長乃邀恩
於
聖主者推心置腹頻叨格外之
隆施獲佑於
上蒼者時和年豐共慶昇平於樂歲承
天恩伏祈
睿鑒謹
奏
覽奏謝矣
同日又
奏為奏
聞請
旨遵行事竊(臣)准吏部咨為欽奉
上諭事本年閏四月三十日内閣抄出奉
上諭總督李衞奏稱正定府知府鄭為龍昨奉旨補授
通永河道查鄭為龍謹飭有餘而風力不足恐於河
工緊要之缺未能辦理裕如可否給咨送部引見或
以京員或以事簡道員調補至通永道員缺如蒙迅
簡幹員更為有益倘一時不得相當之人則伏汛在
邇或委令清河道宋壽圖前往署理其清河道員缺
近在同城亦有不時交辦公事可否於知府内遴員
遞署庶於河廵均無貽誤等語著照李衞所請將鄭
為龍送京引見其通永河道印務著清河道宋壽圖
署理清河道印務著李衞於知府内揀選奏聞遞行
委署欽此欽遵移咨到(臣)隨轉行布按二司移調鄭
為龍領咨赴部一面即飭宋壽圖前往通州署任
料理河防竝令兩司於知府中揀選遞署之員會
詳酌議去後今據該司等會同詳稱查有署保定
府知府彭家屏才具優長辦事明敏堪以遞署清
河道印務所遺保定府印務查有奉
旨命往直隸以知府缺酌量試用題補之原任福建詿
誤臺灣道倪象愷堪以遞署等因詳請具
題前来(臣)查彭家屏於前任天津鹽法道任内辦事
謹細尚屬急公之員仰蒙
聖明鑒照於廢置之中授以保定郡守倪象愷以詿誤
道員荷蒙
恩旨命(臣)以知府酌量試用題補此兩員者感戴
天恩均皆淪肌浹髓其奮勵圖報之心極為切實就其
才具而論各於所擬委署道府之任均可稱職雖
係遞行委署非實授可比(臣)不敢冒昧具
題理合先行繕摺請
旨可否將二員給咨赴部帶領引
見恭候
欽定伏乞
皇上訓示方敢欽遵辦理為此謹
奏
酌擬甚屬妥協其才具均為可惜倪象愷之不稱臺灣
道任尚非朕所料及彭家屏似稍欠誠實或恐内外不
一勤加訓誡令其悛改此二員乃向所稔知之人即行
援旨題署不必送部引見
雍正十三年六月初四日直隸總督(臣)李衞謹
奏為覆奏交辦額外銅斤完半緣由并陳銅務錮弊
事宜仰祈
睿鑒事竊(臣)於雍正九年十一月初八日在浙江任内
承准大學士張廷玉等字寄雍正九年十月二十
日奉
上諭聞今年洋船来者甚多爾等可寄信與李衞於額
辦銅斤之外另動庫銀採買紅銅一百萬斤解送来
京爾等另行奏聞欽此寄信到(臣)隨經遴選殷商在
於(臣)追出及本任所發辦銅節省價銀十二萬一
千三百餘兩内給領承辦未動正項據商總等覆
稱每年現銅不足各省之數竝無贏餘若額外採
辦一百萬斤必得設法購買分作兩年各預發五
十萬斤之價至癸丑甲寅年陸續繳解彼時正値
(臣)奉
旨赴京
陛見定議後即行起程於雍正十年正月内曾經面奏
奉
旨俞允當即欽遵移咨前署督(臣)李燦給發并委交杭
州寧波二府秦炌等承管先行辦理五十萬斤赴
洋採買船未回櫂(臣)巳調任直隸因係奉
旨交辦之事不敢以既經離浙置身事外屢次移行浙
省撫藩催解今於五月二十三日准到浙撫程元
章咨稱此案額外銅斤内先辦之五十萬斤巳委
員管解一半於閏四月二十日起程前赴内務府
交投又二十五萬斤原商業經買足收回乍浦現
在委員起解等因所有奉
奏至於制錢為
國家流通利民至寶銅斤實鼓鑄要需乃銅政日漸
頽敝每至上厪
宸衷内外諸臣條奏者不一而足似猶未得要領(臣)前
任戶部廣西司郎中專管銅鉛諸務雲南驛鹽道
任内辦理各項礦厰其在浙數年更於東洋銅船
事宜悉心釐剔其中原委大槩留意日久敢密為
皇上陳之查從前紅銅倭鉛皆買賣人王綱明承辦自
戶部(臣)趙申喬將王綱明以遲延虧空參奏綱明
遂將紅銅推出八省採買從此分更不一始而分
辦繼而合辦後又改分廣東湖南湖北則買解滇
銅江蘇安徽江西福建浙江則在於江浙海舶採
辦夫地方皆
國家之封疆督撫均
朝廷之臣子同為公事何分彼此滇銅既是有餘則雲
歴有案卷可查是銅斤不致竟無設處可辦也明
矣然其中錮弊實有他人所不能盡知者因東洋
等六人經管貨物自浙江放洋離長﨑順風止有
五六日之程即遇風阻不出一月自康熙五十四
年以前商船去来自由最遲往返不至一年後有
浙江姦商胡雲客欲圖壟斷勾通夷目設立倭照
江浙各二十一張分年輪番無照不許貿易商人
惟恐不得倭照每次必重賂譯司歴年積有厚貲
彼處將軍因而大肆需索自康熙六十年為始不
論船之多寡勒令譯司繳納金片二萬片每年逐
漸加多至雍正五六年譯司即有虧空將商船留
難遲發并於額定每船貨本一萬兩給銅四百箱
之内扣起一百五十箱止發二百五十箱各商帶
回之銅愈少以致虧本欠銅(臣)彼時訪知有姦商
私帶違禁貨物潛往夤緣倭照者漸至夷人不守
本分隨行設法拏究曾經歴次奏
聞荷蒙
貿易之意徧行傳露彼處不但資藉中土貨物藥
材以為需用買銅銀兩以為轉運且自伊之東京
至長﨑一帶水旱山徑地方專靠搬運貨物銅斤
往来交易以資口食者豈止十餘萬人商販一絶
無以為活舉國恐懼情願照舊每船按數給銅七
百六十箱又於數外許多帶貨銀一萬二千兩加
給珠銅一百二十箱彼時各省辦銅得以無誤者
實由於此近聞每年金片巳漸加至五萬之多夷
目虧空愈甚先去之船無銅可發必待後到之船
貨物那新掩舊是以近来東洋羈滯之船多至四
十餘隻惟十一年春間(臣)奉
命赴浙查勘海塘時陸續放歸一十三船完銅比舊稍
可今則回櫂之船愈遲各省辦員無不違限致罹
參罰道府數年奔馳仍至革職離任嗣後更甚廢
弛公務皆有關於地方且虧空積而愈多將來不
能那掩必致水落石出合各省辦銅之帑項計之
其所關者甚鉅即嚴治道府商人重罪究於錢糧
無益(臣)愚昧之見以為在今日欲拔根本之患則
奉行一有未善適足起釁滋事海疆關係斷乎難
行再四籌躇惟有急則治標之法從前額銅亦曾
交與各處鈔關辦過緣關差每年一換承辦未完
勢必留住因而即有力能辦完者亦故意稽遲希
冀復留借以拖延有此弊端始改交督撫委辦近
番次領帑之日期後先以及貨物銅斤之盈絀客
關統辦江蘇安徽江西三省浙海關統辦福建浙
江二省再令江浙各督撫協同料理一轉移間則
返客為主事權歸一與舊時辦法自有不同其雲
南之銅直行解京毋庸輾轉滋累廣銅儘其所出
辦送庶可免各省承辦之遲誤賠累之艱難如此
暫為補救俟行之數年不再虧缺略有成效即依
此為例否則另為徐圖拔本塞源之道似於錢糧
鼓鑄要務不致築舍無成矣(臣)愚陋淺見是否有
奏
覽
同日又
奏為請
旨事竊(臣)有表姪邵銓係武進士出身先由侍衞補授
湖廣岳陽衞守僃年力強壯膽勇過人實為武僃
堪用之才置之衞所閒曠可惜(臣)曾於雍正八年
五月内附摺據實陳明懇請發於浙江(臣)標以營
僃改補教導出力荷蒙
聖恩調京引
見逾格擢為京營額外遊擊旋蒙
特授參將職銜
賜戴花翎令其帶領湖廣官兵出師西路後於軍營
題補山西新平路參將員缺今歲正月内准有署寧
遠大將軍查郎阿咨文知湖廣官兵巳撤則邵銓
自必領帶而歸(臣)查邵銓勇敢忠誠材料頗好雖
在行間數年行走而實在營伍調度緊要關鍵恐
尚未歴練其奧若再加教導造就可以成有用之
人現在(臣)標中軍副將宋愛巳奉
旨署理正定鎮總兵所遺員缺係保定營參將王之琳
暫為帶管又加新營兵多事繁難以久為兼辦而
直屬副參將中選調亦乏相當幹員再三籌躇不
揣冒昧仰懇
皇上天恩俯念新平路在山僻似非甚要之缺可否將
邵銓
避嫌疑據實具
奏伏候
訓示遵行再聞貴州苖蠻滋事未免稍厪
聖懷各督撫提(臣)作何奏報内裏情節(臣)無由而知即
據該處文武各官所遣進京之人一路經過說出
之語似乎與所報不能盡實黔省接壤楚蜀滇粤
況湖南苗民二種均屬性野俗悍地方最有關係
此時告捷解散之言仰祈
聖明轉加留心細察或密遣可信之人飛馳前往沅州
一帶探實的信星即具報則
睿照如神易於辦理小醜自必蕩平矣謹
奏
此番逆苗蠢動原非細事正在傳集辦理軍務之王大
臣詳籌綏靖之宜覽奏足見體國忠誠朕甚嘉之
同日又
奏為奏
聞事竊(臣)因今春頻得時雨南北河道防範宜周於麥
汛之前通飭所屬預將各處工程堤岸逐一查勘
有低薄者加高培厚在案兹查南北運河於五月
望前水勢雖長旋即消落各處工程俱報平穩惟
大名府屬之長垣縣因豫省封邱縣滚水壩決口
低窪村莊數處并魏縣之杜疃村亦有漫流積水
幸下流無阻尚屬平常水勢業經分别堵築疏濬
直隸境内均不致有妨礙各屬自五月二十日外
雖每間二三日有雷雨一陣田水竝無停積現在
天氣晴朗其零星蝻孽據報雨後多巳消除近日
惟有河間府知府陳起唐報稱獻縣見有飛過蝗
確查怠玩捏飾各官分别參處仍令去員協同該
地方文武上緊芟除務盡根株外又據寶坻縣詳
稱該屬工部莊後身五月十八日萌生蝻子各有
數塊該縣會同營汛飛往撲捕其中將有長成者
罄盡復集於沿村樹上約有一時飛翔四散官吏
兵民男婦老幼萬目共睹無不歡呼稱為靈異等
因(臣)密差查訪是實此誠
聖德感孚所致(臣)曷勝欣慶理合奏陳
睿鑒再西寧縣越獄響盜馬四木頭馬二瞎子馬登泉
三犯經(臣)飛咨原籍陜甘山西等隣境根拏聲明
持刀拒捕兵役鄉民圍困抹&KR3314;就縛馬二瞎子傷
重身故又據固原州將馬登泉亦行拏獲咨(臣)應
否留甘關供就近審題正法現在照議咨覆并(臣)
等捐賞兵捕所有甘省此案協力同辦劇盜幸不
漏網緣由合并附摺陳明謹
奏
覽
雍正十三年八月初三日直隸總督(臣)李衛謹
奏為覆奏事竊(臣)於七月十九日早自
圓明園起程二十一日抵保遵照
廷議奉
旨事理將標營教練兵丁逐一親加挑選精銳足額二
千名各兵感戴
聖主豢養教育洪恩無不鼓舞踴躍即偶因患恙略覺
理一切事宜分頭辦理具
奏間八月初一日接准部文奉
旨停其調遣惟恐(臣)在外不知底裏復蒙
聖諭命内閣鈔錄雲貴督(臣)尹繼善奏摺宣示知悉(臣)
隨欽遵行文飛咨各衙門知會訖伏查尹繼善所
報大捷雖内中多係五月間事但據稱各處俱巳
平定大路開通惟鎮遠尚有數處逸賊出沒正在
搜𠞰上游俱各處處安靜奉調兩粤官兵巳屬多
緩急無誤其邵銓尚在保定應否即令前赴湖廣
聽候
有調遣尚屬順便相應請
旨欽遵至於(臣)子李星垣蒙
皇上逾格天恩授為三等侍衞仍准會試因其隨同管
領兵丁前往行間效力是以勉承
恩命今官兵巳停調遣則微末武舉何敢躐等踰階濫
旨儻得稍有成就則犬馬之報效有日而(臣)心之惶悚
稍安所有實在蟻忱繕摺陳
奏伏祈
聖明鑒察謹
奏
覽
同日又
奏為奏明事竊(臣)前在京時曾口
奏至果親王府請安隨蒙傳見優待又賞(臣)子李星
垣劍一口副將邵銓洋鎗一桿令其帶往出師又
於(臣)臨行之前賞臣親筆字畫三副時表一件李
星垣鎖子甲一身同邵銓每人皆賞衣服荷包等
物此因有奉
旨領兵赴楚之事親王仰體
聖心優加賞犒皆出
皇恩浩蕩所及理合附摺奏
聞謹
奏
王之優待斷非出於籠絡之術卿之晉謁亦非懷有趨
奉之心朕皆深信而無疑者人臣於義固無私交若同
心體國互相愛敬則又惟恐其不然也覽奏朕實欣悦
之至
雍正十三年八月初十日直隸總督(臣)李衞謹
奏為奏
聞事竊照直隸今歲年景仰邀
聖主福庇雨暘時若高下全獲豐收億兆黎民咸慶堯
天舜日(臣)前奉
命進京自出清苑縣郊外所經安肅定興涿州良鄉宛
平六州縣境内親見田間各種秋禾茂盛倍常其
穀黍高粱糜稷之中一莖雙穗三穗以上者隨處
皆有因沿路採取各數本同任邱縣先次送到之
瑞穀
進呈
御覽又續據通州三河固安等處詳送到京復經面為
奏明及(臣)回任旬日之間又據薊州霸州香河文安
武清大城遷安永清等州縣各産有雙穗竝三四
穗嘉禾呈送前来(臣)未敢頻為瀆
奏俱經敬謹供奉今又據遵化州詳送
皇陵垣外地中所産瑞穀竝内有一本三枝九穗者及保
定縣呈送耤田内所産瑞穀各到(臣)伏思遵化為
陵寢鍾靈重區耤田為
聖主特行大典欽惟
皇上敬
天勤民昭格
蒼穹感孚
列祖是以嘉禾駢穗良稼雙岐既廣育以呈祥羣應時而
獻瑞(臣)身在地方目擊實有嘉徵何敢隱而不宣
謹據實奏
聞竝將遵化州保定縣所産瑞穀隨摺恭
進伏祈
睿鑒謹
奏
直屬今秋收穫實為罕遇豐年朕惟額手稱慶而巳夫
復何諭戴
上帝巳往之恩每撫躬而滋懼籲
彼蒼將来之佑亟修德以欽承我君臣期共勉之
硃批諭旨卷一百七十四之十七
