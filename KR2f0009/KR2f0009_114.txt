欽定四庫全書
硃批諭旨卷一百十四
硃批趙國瑛奏摺
山東兗州總兵官(臣)趙國瑛謹
奏為敬陳因革事宜仰祈
睿鑒事竊(臣)蒙
皇上洪恩擢用總兵於本年九月十八日抵兗州署巳
具疏報明外(臣)查東省營制廢弛日久而兗鎮新
設措置亦未盡善(臣)謹將應留應革之項為
皇上細陳之一查(臣)衙門留有養糧四十分養贍家口
此外尚有守糧三十分以僃修理衙署及一切公
費者今酌留二十分以充公用餘糧十分仍招募
補伍一查前鎮(臣)馮傑另有長隨馬步糧六十五
分現在虛懸者十之七八今巳令招募補實歸伍
當差一查各營兵米每石折價一兩司餉姦書每
石有使費銀四分(臣)今巳通行禁革一查大小各
營向日酌留公費糧十分六分不等為製造火藥
器械等公用(臣)令存此一項僃辦公事每年歲終
查核銷算餘銀儘數製辦綿甲一查各營餽送(臣)
衙門節禮季規每年約六千金(臣)思此項銀兩各
屬從何措辦必皆取於空糧今巳將一切陋規通
行革除嚴飭各營將歴来空糧盡行補實如有虛
冒隠瞞者容(臣)密訪糾參以上數條係(臣)現在因
革事宜理合繕摺奏
聞謹
奏
實力秉公而行朕自然洞悉勉為之
山東兗州總兵官(臣)趙國瑛謹
奏為遵
旨密奏事(臣)入境後訪得臨清協副將吉自隆實力催
漕勤於操演(臣)十月内赴臨督催果見其人誠實
勤慎但查其履歴中有年羹堯題補成都參將一
案即細加查駁據伊僃述進藏題敘皆係平逆將
軍延信任内之事年羹堯止據功冊題補(臣)究未
深知不敢懸斷我
皇上聖明自能洞照因一面給文令其赴部引
見伏乞
睿鑒施行謹
奏
所奏知道了朕如何肯令無辜之人致罹冤抑
山東兗州總兵官(臣)趙國瑛謹
奏為奏
聞事竊(臣)近聞沂州郯城一帶有負販私鹽出入其間
(臣)巳委員分頭廵查現今拏獲數起移送有司照
例究治外今據撫(臣)陳世倌咨商欲於兩省交界
私鹽出沒處所添設僃弁及兵役分防(臣)思設官
添兵所係匪輕苟措置少不合宜不但虚費錢糧
且於地方不無滋擾(臣)擬親歴其境相度情形應
否添設官兵之處(臣)斟酌妥協繕摺奏
聞請
旨俞允之日再會同撫臣另疏具
題為此謹
奏
果若斟酌妥協有應添設之處即當會疏具題何云請
旨俞允再會撫臣具題豈有如此煩瀆之理
直隸天津總兵官(臣)趙國瑛謹
奏為奏
聞事竊(臣)蒙
聖恩調任天津於四月十五日恭請
聖安後隨於十七日起程二十日抵任巳經具疏報明
外查(臣)前任山東曾請將守僃黃欽千總靳士正
劉士美三人隨帶前往蒙
皇上俞允今黃欽巳蒙
特恩補放夀張營遊擊其千總靳士正劉士美未經題
補今蒙
恩調補天津思此二人係
皇上准(臣)隨帶者今復帶至新任倘有補用之處求
皇上仍准(臣)具奏請
旨敬將
硃批一摺呈繳謹
奏
知道了題補靳士正等時將緣由於疏内聲明可也
直隸天津總兵官(臣)趙國瑛謹
奏為遵
旨奏明事我
皇上御極以来整飭官方澄清吏治慮旗員受該管勒
索之苦
特申誡諭凡本旗諸王以及佐領概不許需索外官違
者照律究擬今有本鎮佐領韓塏奉差前往灤州
查看地畝颺言係(臣)該管佐領妄受灤汛千總猪
酒事畢又遶道於本月十九日至(臣)衙門需索歲
額幫貼(臣)凛遵
聖諭不允所求誠恐事發有蹈隠匿之罪因據實奏
聞伏乞
皇上睿鑒施行謹
奏
凡百悉能照此直陳朕實嘉之必事事咸能如此始為
純然不欺若因向日之恩怨而分别隠露則朕只嘉奬
一半耳勉為之
直隸天津總兵官(臣)趙國瑛謹
奏為奏
聞事(臣)查得津鎮衙門效用白役甚多實為地方之害
兼且躱避差徭(臣)一衙門裁革者四百七十餘人
并通行各營盡行裁革造冊移明有司一體均役
再查各營向有公費守糧為僃辦火藥旗幟等項
而設今酌量營頭大小水陸衝僻量留名糧六七
分此外悉行募補再(臣)查閱舊時盜案頗多半由
於歲歉飢寒所廹各營遊廵兵目皆虛應故事以
漸消弭至於今歲麥田大收運河水滿南来糧船
甚速目下過關者巳十之八九矣合併
奏明謹
奏
所奏俱悉
直隸天津總兵官(臣)趙國瑛謹
奏為奏
聞事竊查侵課脫逃銀匠夏文熊等於本月二十五日
被城守營番役躧緝至王家院地方王莊頭家拏
獲交送天津鹽道衙門收審訖理合奏
聞謹
奏
好能如此實心任事何慮諸務不辦集耶勉之
直隸天津總兵官(臣)趙國瑛謹
奏為奏
聞事雍正四年九月二十五日據江南淮安府知府劉
之頊直隸河間府東光縣知縣董翰芳(臣)屬河間
協標右營守僃繆允斌公呈内開知府劉之頊奉
欽差刑部左侍郎黃炳部牌追趕淮安關任滿監督慶
元船隻並緊要家人於本月十二日趕至東昌府
東關地方趕上慶元大沙飛船三隻會同東昌府
東昌營將三隻船上所有資財箱櫃物件共封貯
二百八十號又拏獲慶元緊要家人李福等十三
名巳委員督押資財船隻以及緊要人犯往淮去
訖劉之頊又訪聞得慶元尚有前行船隻又星飛
兼程追趕於九月十八日前至直隸東光縣地方
趕上沙飛馬溜等船共計六隻拏獲總管康二并
緊要家人孫應仲等隨搜查船上有銀三十七大
包又一小包共計銀五萬九千兩其餘各項箱子
資財物件尚多現在公同文武各官逐一封固因
係(臣)之屬境詳報到(臣)理合繕摺奏
聞謹
奏
知道了貪汚尚屬慶元之小罪負朕高厚之恩深為可
惡
直隸天津總兵官(臣)趙國瑛謹
奏為奏
聞事竊(臣)蒙
皇上令(臣)會同侍衛蔡勇藍翎林全將閩浙江南三省
製造之天津水師戰船相度海口水勢編列號數
一同管理至船上需用物件舵工水手工食銀米
等項亦令(臣)咨明督臣在於天津倉庫就近支領
俟都統(臣)巴顔德到任時交管今查閩浙二省大
小戰船二十隻於八月初八日進口(臣)會同蔡勇
相度水勢停泊並咨明督臣挑穵船塢以蔽隆冬
風雪外其江南船隻尚未進口誠恐三省舵工水
手工食數目不一因閩浙船隻先到(臣)酌量每人
先支借銀二兩米三斗咨明督臣在於天津就近
支領俟江南船隻到齊之日(臣)會同林全將舵工
水手酌定與閩浙畫一然後咨明督臣支領至於
編列號數伏懇
皇上欽賜船名(臣)會同蔡勇排列號數以肅軍威以垂
永久伏乞
皇上睿鑒施行謹
奏
好
蔡勇漢仗壮健心性耿直係勇猛向前之人但少覺粗
率耳百凡當分任其勞不可推諉於伊一人令伊難於
辦理
直隸天津總兵官(臣)趙國瑛謹
奏為恭請
睿裁以重海防事竊(臣)前往查看沿海一帶地方查得
大沽海口礮臺一座尚在堅固安設馬步兵二十
名防守其餘營汛木樓礮臺墩臺均係歴年久遠
不行修葺多有損壊以致雖有設兵之名而無防
守之實(臣)今度其地勢之緊要仍留木樓土墩設
兵防守其不關緊要者量行裁減惟沿海礮臺俱
係緊要(臣)愚請照沿路墩臺之例每礮臺一座安
礮二位盖房十二間派馬兵一名步兵五名㩦眷
居住防守於沿海甚有裨益至於修理礮臺木樓
建蓋兵房移咨督臣委員辦理是否可行伏乞
聖裁批示以便遵行謹
奏
木樓礮臺損壊豈止此數處直隸一切煙墩汛房皆然
且不但直隸各省廢弛者亦甚多焉有許多錢糧一時
盡行修理此事爾與督臣密商請旨則可移咨督臣委
員辦理之言甚屬差謬
硃批諭旨卷一百十四
