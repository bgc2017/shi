欽定四庫全書
硃批諭旨卷一百七十九
硃批朱杰奏摺
雍正六年六月二十一日福建汀州總兵官(臣)朱
杰謹
奏為奏
聞事竊(臣)叨沐
皇上格外殊恩擢用今職履任以來日切冰兢恒虞隕
越惟時飭晝夜巡防消弭姦宄文武和衷地方寧
謐以仰副
皇上宵旰勤勞之至治今春雨𤾉時若農務耕種入夏
又風調雨順秋成豐稔第汀州一郡地處巖谷之
中山多田少素非產米之區惟藉江右挑販接濟
若江右獲遇豐年則汀郡竝受其福(臣)自上年九
月抵任迄今數月以來白米價値每石一兩一錢
麥每百斤價値一兩三錢戶慶盈寧兵民樂業理
合繕摺奏
聞伏乞
皇上睿鑒謹
奏
據奏汀郡山多田少素非産米之區惟藉江右挑販接
濟等語如今歲江右之收穫即不為豐稔可奈何大凡
本土不敷所食而藉他處以為接濟者皆緣百姓不肯
服勤務本未盡地力之所致耳若果山不可耕居民亦
必稀少斯人斯土未有盡地力而不敷食用之理當勸
諭兵民務農敦本毋循舊染怠惰之習竟以為分應如
是也將朕此諭亦通知有司各官令其領悉
汀州一鎮緣陳有功罪魁久任十八年以致廢弛不堪
大扺兵丁老弱隊伍不齊盔甲器械敝毁銹壞陳祖訓
接任後又復因循未理至初有德署事力為整飭方少
有可觀朕之所聞營伍情形如是果不謬否汝承此敝
壞之後當倍加心力整頓萬不可苟且塞責况今廢弛
日久甲胄器械縱需費用猶易料理至於兵丁必皆偷
安習嬾荒怠性成若不大費一番精神教導訓練何能
改絃易轍倘或以咎在前人於已無涉而推諉膜視則
罪更勝於陳有功也勉為之此等處因汝竝未奏及朕
疑有隱匿瞻顧情景所以諄切降諭汝意豈欲效法陳
有功之故步耶
同日又
奏為微(臣)教子不嚴瀝陳請罪仰祈
睿鑒事竊(臣)猥以庸愚荷蒙
皇上隆恩兩畀封疆重任而(臣)子朱常表於雍正四年
十月十八日以廕生改武蒙
皇恩賞賜藍翎粘桿行走是(臣)一門父子均受
天高地厚之深恩雖捐糜頂踵不足報稱萬一乃本年
五月二十三日(臣)子朱常表回抵(臣)署具陳於雍
正五年十二月二十六日粘桿大人帶領引
見以差使懶惰奉
旨革退於本年正月自京起身因憂悸患病一路躭延
至今未愈(臣)聞不勝悚慄痛加懲戒泣思(臣)受
國家殊恩豢養四十餘年雖不敢謂奉職無愆竝不
敢少有懶惰而(臣)子朱常表乃不肖若是良由(臣)
教子不嚴以致隕越罪何可逭理合即時具摺請
罪緣(臣)恭請
陛見伏候
敕旨兹於六月十八日蒙兵部劄行到(臣)奉
旨朱杰不必來京陛見該部知道欽此(臣)隨望
闕叩頭欽遵外惟有竭盡駑駘保固地方和輯兵民以
仰報
皇恩於萬一耳抑(臣)竊有冒請者(臣)子朱常表初得奔
走
闕下冀稍成立以圖報效今在(臣)署容(臣)著實教訓鞭
策勉其成人倘邀
皇上宥過之仁予以自新之路發在苦差行走練習勤
謹皆出自
特恩殊典格外栽培(臣)一片愚誠罔識忌諱不勝激切
待
命之至謹
奏
子弟之賢與不肖何能強其必然為父兄者只可盡其
在巳之道汝此子甚屬平常似非教訓鞭策所堪造就
者朕每於督撫提鎮之子姪中擇其可望成立者留京
教導以為將來任使之用耳其如朽木糞土何八旗行
走苦差之人頗不難得奚用汝等子姪充數強留之或
恐反累及汝等朕深知無益所以將難望成立之輩悉
皆發回也
雍正六年十月初二日福建汀州總兵官(臣)朱杰
謹
奏為遵
旨奏
聞事雍正六年九月十九日(臣)家人齎摺回汀恭捧
硃批諭旨(臣)恭設香案望
闕叩頭謝
恩訖伏讀
聖諭(臣)遵即將
旨意通知汀州府屬有司官勸諭兵民務農敦本盡地
力以敷食用不可因循舊染惰習仰藉他省之接
濟除實力奉行外(臣)查得汀郡本年入秋得雨晚
禾有九分收成豆麥較上年有十分收成民人樂
業地方寧謐伏乞
睿鑒至於汀州營伍前鎮(臣)陳有功在任十八年諸凡
廢弛種種不堪(臣)前任興化副將時即巳周知素
所鄙薄陳祖訓接任亦屬因循營伍情形誠如
聖諭(臣)以菲材受
皇上擢用隆恩惟有竭盡心力料理整頓雖肝腦塗地
亦屬不辭復何敢以咎在前人推諉苟且復蹈陳
有功之故步(臣)自到任以來凡遇將弁諄切教誡
老弱兵丁悉巳汰除甲械皆各整齊臺汛俱行飭
修按期操練時刻察訪務求營伍改觀以仰報
聖恩於萬一兹伏讀
聖諭未見(臣)奏及此(臣)不勝惶恐戰慄(臣)實見識愚昧
以事必著有成效方敢據實具奏惟有仰遵
敕諭開載事宜朝夕諷誦實力奉行無敢因循怠忽以
盡職守今蒙
皇上指示嗣後有當奏
聞容(臣)繕摺具奏(臣)不勝惶恐戰慄之至為此謹
奏
好勉力為之果能克盡厥職朕自有鑒照也
雍正七年三月二十二日福建汀州總兵官(臣)朱
杰謹
奏為奏
聞事竊(臣)於雍正六年九月欽奉
御批摺内以汀郡食藉他處皆緣百姓不肯服勤務本
未盡地力之所致當勸諭兵民務農敦本未有盡地
力而不敷食用之理大哉
王言誠足食裕民之要道當經通知汀郡有司遵行外
時維十月萬寶告成民人收穫蓋藏之後正(臣)巡
查各汛之期隨於十八日輕騎減從親往巡查各
汛覈其名數虚實考其技藝優劣分别勸懲於衝
僻要害處所添兵責令汛弁防守因於巡歴之時
兼察民情風俗由縣治而過接見有司紳衿(臣)則
宣布
聖諭使之勸諭民人當盡地力以敷食用其由郊野所
經當人煙輻輳之處(臣)亦親講
聖諭從容勸導兵民聞之莫不歡欣鼔舞(臣)於十一月
十六日巡察各汛事畢方抵(臣)署至於本年陸路
提臣石雲倬為奏請公糧等事除營中各官隨丁
外每兵百名收入守糧三名為軍裝之需奉
旨允行在案因公糧一時難於驟得(臣)先將本身隨丁
糧内每營捐出四分發交三營將僃為營中軍裝
之需俟公糧滿日則由把總千總守僃遊擊至(臣)
以次仍照原額收回現今(臣)標修造盔甲一百頂
副巳經造完送督提二臣閱驗訖其三營之排鎗
籐牌腰刀大刀應行修改者俟完竣之日另摺奏
聞又本年為欽奉
上諭事部議每兵一千名配威遠礮四位其子母礮應
行解京(臣)標向無威遠礮仐每營各將行營礮四
位暫充威遠礮現在操演三營共應製造蕩宼礮
一十八位以抵子母礮方符兵千礮十之數(臣)現
差把總赴省製造尚未回營其旗幟號衣器械等
項隨時修理務極鮮明(臣)標三營馬步兵丁逐日
訓練時加考核今技藝稍有可觀但必求其精熟
此則(臣)職之所當自盡者也汀郡入春以來雨水
調勻麥苗茂盛兹當播種之時米價均平兵民樂
業(臣)謹將地方營伍情形繕摺具
奏伏乞
皇上睿鑒謹
奏
覽奏深慰朕懷但一切奏聞務須據實直陳不可絲毫
粉飾涉於欺誑
雍正七年九月二十一日福建汀州總兵官(臣)朱
杰謹
奏為據實奏
聞事(臣)伏讀
硃批諭旨感懼交集竊(臣)賦質庸愚知識淺陋自任遊
擊以至偏禆惟以無欺為本歴奉上司所言所行
未嘗敢有一毫欺誑因得循分供職雍正五年(臣)
年六十七歲荷蒙
皇上擢(臣)總兵格外
隆恩天高地厚自矢報
主之心長恒恐效力之日短當此而尚懷粉飾(臣)雖至
愚斷不敢出(臣)今將(臣)標近日營務情形謹為我
皇上陳之除前修造盔甲改造排鎗經(臣)具摺奏明者
不敢復凟
宸聰(臣)標三營籐牌手向用腰刀未能如式現在改造
牌刀一百口復添造牌刀一百一十口每營分配
七十口共改造牌刀二百一十口併前修理籐牌
一百面又修理籐牌一百一十面俱巳完竣又修
造護礮大刀閩營呼為雙手帶共六十把製造長
鎗共一百五十桿各營分配亦巳完竣又(臣)標應
製造蕩寇礮一十八位以抵子母礮(臣)前差員赴
省局製造今巳完竣又(臣)標三營龍纛原各十二
桿而外汛間用飛虎旗新舊參差不一今三營各
製造綠緞龍纛八桿共二十四桿合成龍纛六十
桿存城存汛一色鮮明俱巳完竣所有前項器械
礮纛經(臣)差員齎送督撫提臣閱驗訖其餘軍裝
隨時修整(臣)標三營馬步兵丁照常操演而近日
尤覺矢志上進皆由
皇恩浩蕩兵心感激而然也所有營務情形理合據實
繕摺具
奏伏乞
皇上睿鑒謹
奏
覽奏知道了砥礪操守最為要務汝等武臣於此多不
檢點徇目前之小利忘身家之大害者十居八九况血
氣既衰戒之在得尤為難事勉為之莫負朕恩保全始
終留令名於子孫勝如金帛田産多矣切勿輕重倒置
勉之慎之
雍正八年三月二十二日福建汀州總兵官(臣)朱
杰謹
奏為據實奏
聞事竊(臣)跪讀
硃批諭旨感激涕零懼併汗集伏思人臣文武雖屬分
途而報
國之心則一武臣中往往不知檢點徇目前之小利
忘身家之大害者誠如
聖諭蓋輕重不容倒置公私不能竝立惟一念稍涉於
私則身家之念重奉公之念輕遂至蕩檢踰閑無
所底止(臣)居官日久見武臣中有操守好者身名
俱全未嘗不肅然加敬有操守不好者身罹法網
貽害子孫未嘗不悚然加懼也且人年老戒之在
得
聖訓昭然夫利令智昏雖少壯亦且不免況垂老之年
桑榆暮景冀圖小利以為身後之計不知立身一
敗萬事瓦裂福善禍淫天理不爽妄求所得究與
巳身何涉(臣)雖至愚頗惜廉恥任事以來夙夜戰
敬謹鈔錄
聖諭朝夕供奉觸目警心矢志不移務期保全一生無
負我
皇上擢用教養之隆恩而巳(臣)標營務情形經(臣)具摺
奏明不敢復瀆
宸聰所有(臣)標三營馬步戰守兵丁盔甲(臣)公商之將
僃等閱驗挑出現在披戴新鮮花素盔甲一千四
百四十頂副尚宜修造花素盔甲一千四百一十
頂副所需銀兩(臣)俱設法借貸於舊年十月内興
工至今年三月完竣其借貸之銀按季公糧關出
清還至於(臣)標兵丁照常操演觀風整俗(臣)劉師
恕巡視到汀巳於三月二十日同(臣)閱驗訖汀郡
舊冬十分收成實為數十年未有之豐登今春正
業(臣)謹據實奏
聞謹
奏
覽
雍正九年三月十五日福建汀州總兵官(臣)朱杰
謹
奏為據實奏
聞事竊查汀郡八邑今春雨暘時若二麥十分秀實現
在米價每石銀七錢地方寧謐民人樂業(臣)標三
營製造盔甲器械經(臣)陸續摺
奏兹軍裝軍需隨時修整按季冊報督提二臣察核
不敢復瀆
宸聰(臣)標三營兵丁按期操演技藝頗諳有志上進各
安營伍(臣)謹據實繕摺具
奏伏乞
皇上睿鑒謹
奏
覽
凡百據實無纖毫粉飾之辭方為不欺也
雍正九年十月十九日福建汀州總兵官(臣)朱杰
謹
奏為據實奏
聞事竊查汀郡夏秋以來據各屬所報亦有晴雨不齊
但晴久即雨雨足而晴竝無旱澇之患是以閩省
八郡年成尤推汀州為最現今米價每石七錢民
人樂業地方十分寧靜(臣)標三營本年四月内製
造會哨循環號旗一十二面六月内製造帳房一
百五十頂又製造大緞纛二十六桿副什長旗一
百三十桿面紅旗二十六面其動用公糧銀兩數
目俱經該將僃等造冊報明督臣提臣察核
奏銷此九月二十九日觀風整俗(臣)劉師恕巡視到
汀同(臣)於十月初六日閱操訖各兵技藝較前俱
覺純熟(臣)不敢毫有粉飾謹據實繕摺具
奏伏乞
皇上睿鑒謹
奏
覽奏知道了操守為第一要務時自檢查不可少忽
雍正十年四月十六日福建汀州總兵官(臣)朱杰
謹
奏為據實奏
聞事雍正十年正月十六日(臣)齎摺家人回汀捧到
硃批諭旨(臣)恭設香案望
闕叩頭謝
恩訖伏讀
聖諭操守為第一要務時自檢查不可少忽欽此(臣)於
雍正七年十一月初四日蒙
皇上硃批(臣)摺砥礪操守最為要務汝等武臣於此多
不檢點徇目前之小利忘身家之大害者十居八九
況血氣既衰戒之在得尤為難事勉為之莫負朕恩
保全始終留令名於子孫勝如金帛田産多矣切勿
輕重倒置勉之慎之欽此(臣)敬謹鈔錄
聖諭朝夕供奉觸目警心務期保全一生無負
皇上擢用教養之隆恩兹復仰承
天語煌煌(臣)敢不益加勉勵(臣)竊思武臣之務誠莫要
於操守而操守之端與不端比文臣之賢否尤為
易見蓋兵只有此數非如百姓之散處不齊朝夕
皆有見聞操守既端則號令賞罰兵皆肅然而畏
執巳意或瞻徇情面言出而兵不信法嚴而兵不
服嘖有煩言甚且互相詆毁此前車可鑒也(臣)自
初任遊擊即誓不賣一糧不虛一餉與文官同城
公事相見外毫無交結從不說一情講一事歴任
至今惟有清白乃心始終如一以自刻勵上司文
武莫不共見共聞總求上無負於
國家下無愧於兵民而巳上年(臣)標蒙
皇上恩賞生息銀一萬二千兩(臣)以汀郡地僻民貧難
於營運又恐付託非人貽誤不淺是以懇呈督(臣)
劉世明
題請就省給交鹽驛道楊宏緒收貯代為運鹽生息
自雍正九年二月二十五日起據鹽驛道咨報每
季得息銀四百八十兩零至今年二月四季巳足
應得息銀一千九百二十兩俱現貯道庫(臣)伏思
國帑一萬二千兩而其為息計自分毫一年之内積
成一千九百餘兩倘委託非其人年久月深授受
之際幾微不清則為操守之累不少矣(臣)所以力
請代
題營運三營官兵咸共諒而胥服者也(臣)敢因
聖諭而據實陳之伏惟
聖明照察汀郡舊冬巳極豐登臘月雨雪今年入春以
來亦復雨雪但二三月雨水稍多幸閏三月杪至
四月初天時少霽(臣)親往各郊查勘禾秧遍插二
麥穗子飽滿據各鄉民稱麥子有九分收成禾苗
青翠所種俱各豐茂民間食米每石價銀八九錢
不等地方十分安靜四民樂業至(臣)所轄延平邵
武二府地方寧謐雨水霑足米價均平合併
奏明伏祈
皇上睿鑒謹
奏
覽
雍正十年九月十二日福建汀州總兵官(臣)朱杰
謹
奏為據實奏
聞事雍正十年六月初五日(臣)齎摺家人回汀捧到
硃批諭旨(臣)隨恭設香案望
闕叩頭謝
恩跪誦之下惶悚無地伏念言易行難
聖諭煌煌誠不易之定論第(臣)非敢為空言也(臣)自任
汀以來經今六載竊見數年中米穀頗稱豐稔地
天聽若夫居官之道有為不可無守有守不可無為訓
練精而益求其精操守潔而愈求其潔此(臣)之夙
夜殫精竭力詳慎始終而不敢須臾稍懈者(臣)雖
駑鈍尚堪鞭策惟有凛遵
聖訓深自勉勵以仰報
皇恩於萬一耳(臣)查本年汀郡暨延平邵武地方夏秋
雨水沾足秋成實有九分米價每石八九錢不等
民人樂業地方寧謐再七月二十五日接署督(臣)
郝玉麟照會緣臺灣北路土番不法檄撥福寧鎮
標兵丁三百名往臺𠞰捕該處汛防亦關緊要合
就檄撥汀州鎮標三營内撥兵二百名前往福寧
分發貼防等因到(臣)隨即轉行三營派撥戰守兵
丁二百名令左營右哨千總張朝任管押於七月
二十九日起程去訖合并繕摺具
奏伏乞
皇上睿鑒謹
奏
覽奏知道了
硃批諭旨卷一百七十九
