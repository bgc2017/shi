欽定四庫全書
硃批諭旨卷九十
硃批管承澤奏摺
雍正五年九月初九日四川布政使(臣)管承澤謹
奏為奏
聞事竊(臣)世受
國恩涓埃未報荷蒙
皇上格外超擢授以四川布政使隨於本年四月二十
八日跪聆
聖訓遵
旨於五月初四日與
欽差醫官劉裕鐸一同起程六月二十七日到四川省
城同劉裕鐸向督(臣)岳鍾琪宣傳
恩旨即於是日到任受事所有(臣)恭謝下悃謹循例懇
請撫(臣)憲德代為
題達兹受事兩月查四川通省錢糧雍正四年
奏報共額徵丁條糧銀三十三萬四千八百四十八
兩零各屬州縣俱能依期完納毫無拖欠其通省
倉糓除東川府議令改歸雲南外川省實應存貯
米糓青稞等共四十一萬三千九百四十石零(臣)
到任後即嚴行各屬州縣加謹收貯不許存銀抵
補借端掩飾俟九月收成後(臣)即詳明撫臣專委
能員細加盤核如有虧缺霉爛存銀抵補等弊即
行詳揭不敢瞻徇再查川省税務成都夔州等八
處舊額止解銀八千七百八十一兩零所有從前
隠匿之處與分送督撫司道府各衙門税規陋習
今幸逢
聖恩寬宥許令自首免其究問雖各據照數首出綂歸
正項共約計銀九萬三千九百四十一兩但恐止
首分送陋規欵項其自行徵收者猶多隠匿未可
信為實在數目(臣)現在嚴飭經理税務各官儘收
儘解俟收足一年彙總計算方可酌為定額再(臣)
據護布政司成都府知府王凝移送交代各册(臣)
隨逐項清查計該存貯銀六十萬七千二百五十
一兩零内有前司羅殷泰於擅動庫銀案内未補
還銀二萬四千二百三十二兩零又江寧協餉於
羅殷泰任内未補解短少銀八百四十二兩零(臣)
已報明撫臣移咨催補實存在庫銀五十八萬二
千一百七十七兩零於八月初十日經督撫二臣
盤查無缺現在會
題再川省今歲年成各屬俱有七八九十分不等米
價較五六月間漸平民情安帖再通省州縣各官
離省窵遠一時賢否優劣未能盡悉撫(臣)憲德現
在更番調騐(臣)隨當面考核並察其平時居官實
蹟倘有才守汚庸年力衰邁不能稱職者即當據
實詳揭不敢姑容至各處地方事宜以及民情土
俗有應當舉行者(臣)甫經到任未及周知容細心
查察陸續奏
聞為此謹
奏
勉之勉之莫徒於章奏之間用意而不以實行為務果
能行與言符朕自有照鑒
同日又
奏為奏
聞事竊(臣)接受護布政司成都府知府王凝交代各册
查有前布政使佛喜存貯在庫未經詳請咨部各
項銀兩不無隠匿情弊當據護司王凝詳揭逐細
開列轉請具
題此外復查得布政司衙門舊例各屬州縣每年共
解條糧耗羡銀二萬一十四兩零内督臣糧規銀
三千三百三十兩撫臣糧規銀六千六百六十兩
布政司糧規銀一萬二十四兩零乃前司佛喜在
任一年零三個月收過銀二萬八千五百五十八
兩有零(臣)隨逐項清查佛喜收雍正四五兩年分
糧規銀一萬二千六百七十二兩零收雍正四五
兩年分學租田房等耗羡銀二百七十五兩零二
項共一萬二千九百四十七兩佛喜收作任内養
廉之數又查得佛喜一收雍正四年條糧協餉等
項於未更換平盤之先收平頭餘剰銀二百一兩
零嗣經
奏稱打燬平盤其兌收時每一百兩尚有多四五錢
以至一兩不等收過平頭多餘銀六千九百六十
五兩一找發各府州縣雍正四年俸工銀佛喜每
百兩暗扣二十兩共扣銀三千三百一十九兩零
一給發各府州縣雍正五年春夏俸工銀佛喜每
百兩扣一兩共扣銀一百四十四兩零一於雍正
四年科考賞賚花紅銀佛喜止扣半給發扣收銀
三百四十一兩零又找發雍正二年歲考花紅銀
佛喜亦扣半給發收銀六十六兩零一彙收雍正
四年各屬看報銀三千三百七十四兩五錢内除
支給提塘三千八十兩外各州縣尚未解銀一百
七十四兩零佛喜收已解餘剩銀一百一十九兩
零一佛喜收成都等處税規隨堂銀共二千九百
七十一兩零又收雍正四年各處税耗銀一千一
百八十七兩零又於續補税銀内收耗羡銀二百
四十六兩零以上六項共銀一萬五千六百六十
餘兩皆係布政使佛喜越例侵收(臣)不敢不據實
奏
聞伏乞
皇上睿鑒施行謹
奏
知道了將其越例侵收各項詳明督臣岳鍾琪撫臣憲
德可也
同日又
奏為勸首田地嚴飭開墾事竊查川省田地界在山
僻處所民間欺隠者多從前歴任各官雖經陸續
勸民自首然觀望不前所報無幾本年七月初五
日接准部咨奉到
皇上恩旨寬限一年准各省官民自行出首將從前侵
隠之罪悉從寬免其未納之錢糧亦不復追問欽此
欽遵在案兹據本年分各府州縣已首出上中下
田地共三千三百九十一頃零該徵丁條糧銀四
千三百五十五兩零徵米五十石五斗零(臣)已造
冊送部查核訖今又據各州縣首出田地一千八
百七十四頃零該徵丁條糧銀三千一百六十四
兩現在催造清冊由撫臣
題報外(臣)仍嚴飭各州縣勸導鄉愚務於一年之内
陸續盡行首出毋致絲毫欺隠復干罪戾再查川
省田地有包荒霸荒二種積弊(臣)到任後初悉情
形已嚴飭各州縣細加查察倘棍徒衙蠧及紳衿
人等有此包荒霸荒情節包荒則量為酌處姑從
末減霸荒即嚴為究處按律詳揭該州縣隨親往
踏勘履畝細丈一有閒曠即撥付安插新民開墾
立業庶地皆成熟而勸首之下可使民無隠糧野
無曠土而
國賦日增矣為此繕摺奏
聞謹
奏
據奏查究包荒覇荒等弊言之易行之難若州縣不得
其人徒滋紛擾而亦斷不能清釐也欲為此舉必先秉
公察吏得人而後行之方是竭力次第措施不可急廹
冀收速效
雍正六年二月初六日四川布政使(臣)管承澤謹
奏為奏明米價暫緩商販事竊川省素稱産米之鄉
秋成之時米價甚賤於雍正五年十二月内疊據
遵義重慶夔州保寧等府詳報米價騰貴每石一
兩七八錢至二兩以外等因又於今年正月内據
夔屬之梁山縣具報米價高昂兵民糴食維艱詳
照存七糶三之例借支倉榖便民(臣)隨轉詳撫臣
已經照詳准行(臣)復各處察訪知米價騰貴緣由
在遵義以福建廣東湖廣貴州四省来川人民經
過買食遂致米價頓長重慶因係川省總滙各處
商販雲集米價亦一時頓長夔州保寧二府以及
其餘府屬有産米地方俱已聞風趨利裝至重慶
就賣有素不産米地方無從得米所以米價高昂
如浙省委員遵
旨買米二萬石楚省委員儘銀三萬兩糴買俱因市價
騰貴至今未曾報完且軍需米石正在預備之際
據總辦軍務建南道劉應鼎移稱現應備米一萬
一千石誠恐一時採買價愈高昂(臣)再四思維軍
需米石已詳明撫臣行文臨河各州縣暫行動支
倉榖按州縣存貯之多寡酌撥碾足一萬一千石
由水路運至雅州由雅州陸路運至打箭爐備用
俟秋成時照數買補還倉至目今米價高昂(臣)現
在詳請撫臣暫行出示停止商販俟於軍務畢日
並湖廣等省来川人民安插開墾之後産米饒裕
再行聽其販運如此則既可流通於將来而又可
平價於目前矣(臣)為地方起見暫行禁止商販理
合繕摺奏
聞謹
奏
此舉是憲德亦經奏過矣
同日又
奏為奏
聞事竊照川省田地往往因界址不清彼此爭訟(臣)到
任後每逢放告之期見告訐田土者十有八九(臣)
俱批行各屬州縣務往兩造田畝親身勘丈其丈
出餘田即令按畝納糧綂入自首冊内查報既息
訟端亦可以漸次清出欺隠計去年自首出田共
一萬五千九百四十二頃零應徵銀二萬三千四
十兩七錢在案再查一川省錢糧科則不一一府有
一府之科則即一府中各縣又有各縣之科則輕
重懸殊(臣)曾面陳撫臣細為籌畫因相沿已久一
時未能輕議更正今幸逢
皇上覆載洪恩發帑銀十萬兩為安插入川人民牛具
籽種口糧之用又
欽差科道等臣到川清查田地撥荒安插此誠千載一
時(臣)思欲乘此一清從前之積習謹於去年十二
月内設立自供單一紙分發各府州縣令於有田
之家挨門逐戶各給一張著令本民自填田畝坵
形段塊錢糧若干荒地若干分析四至註明已納
糧未納糧鄰佑鄉約連環互保彙送各該州縣存
為自供清案嗣後倘再敢有隠糧包荒霸荒等弊
一經查出本人暨鄰佑鄉保一體嚴行究治今已
遍行各屬先為查察暫立規模惟俟
欽差各臣到日會同松茂永寧建昌川東四道齊集省
城(臣)等公同合議綂俟議定分路查勘之後再具
摺奏
聞為此謹
奏
因時制宜辦理甚好勉為之
雍正七年六月十五日署理直隸天津總兵官(臣)
管承澤謹
奏為奏
聞事竊(臣)遵奉
諭旨前赴天津總兵任所一路查看塘汛查得通州各
塘每塘設兵五名張家灣起每塘止兵三名四名
不等當此漕船鱗集之際往来催趲在在需人即
汛兵五名只可敷用若缺少一二名前後不能相
顧(臣)隨嚴飭將弁諭令照例添足五名以資廵查
趲運(臣)又訪聞各汛尚有不肖弁員需索漕船方
物陋規(臣)隨嚴加申飭令其盡改前非毋干罪譴
嗣據務關營參將張茂揭報安平汛把總竇成業
需索漕船銀錢土儀酒食等項與(臣)經過訪聞適
相符合隨據揭咨會提臣咨革究審并行文經管
漕運協營出示嚴行禁革務去苞苴以清積弊至
於地方情形營伍事務(臣)莅任伊始尚未周知容
隨後確查次第舉行另摺具
奏所有查過塘汛弁兵情節合并奏
聞謹
奏
覽奏俱悉勉之
雍正七年六月二十五日署理直隸天津總兵官
(臣)管承澤謹
奏為奏明伏汛驟發事竊查天津地方六月十八日
夜風雨驟發以致河水頓長(臣)正在差員赴南北
兩河分路查看間隨據務關營參將報稱十九日
午後長水一丈有餘衝開沙河堤岸是夜復將沙
河月堤衝開河西務月堤亦衝開二處水勢正在
漲發等因禀報前来(臣)即差守備劉福德星夜前
往查看一面仍咨呈直隸督臣訖至二十四日據
該備查看回稱河西務觀音堂月堤漫決四十餘
丈十百戶月堤漫決五十餘丈附近民房衝壊約
有二百間民人俱無損傷惟沙河與河西務之水
合流直趨武清縣地方在高阜之地可保無虞而
低窪之處不無淹沒又據稱自天津關至河西務
北運河一帶漕船有被風損壊沉溺及衝出口岸
因水落擱淺等情(臣)隨飛飭沿河汛弁協同起剝
并設法撈救米石外再(臣)查得已過天津關各幫
漕船因重載頂溜難以開行沿途皆有停泊誠恐
各船乘此借端逗留以及船丁水手相聚生事(臣)
已差委標員并飭汛弁来往廵查以資彈壓俟水
勢稍平催趲前進所有北河水發情形理合繕摺
奏
聞謹
奏
覽奏河水驟發情形知道了至署印缺員請發將備一
摺乃係數省相同之事候朕詳細斟酌另降諭旨但一
時焉得有如許閒員發往耶
雍正七年九月初六日署理直隸天津總兵官(臣)
管承澤謹
奏為請
旨廵查所屬協營以收營伍實效事竊查天津鎮屬所
轄十六協營止標下左營右營與城守營俱係(臣)
同城現在不時簡閱其餘各協營離津二三百里
至六七百里不等雖莅任後已經屢次檄行令其
勤加操練復於將備因公進見時面為丁寧告誡
勉以仰體
聖心無負厥職但恐未經身歴廵查一切難以周知况
沿海地方尤關緊要必須親加查看始能備悉情
形(臣)先因漕務未敢具
奏今尾幫漕船俱已催出北直境界(臣)趁此趲運餘
閒之際輕騎減從周歴協營逐加查核果其兵精
技熟者即加奬賞以示鼓勵倘有廢弛營伍之將
備指實糾參騎射不堪之兵丁斥革另補以及應
行事宜俟確勘後逐一另
奏則營伍可收實效於軍政似有裨益(臣)因廵查綂
轄地方非出境可比不敢具本謹繕摺奏
聞伏乞
皇上睿鑒批示遵行謹
奏
好廵察所轄協營係分内應行之舉也
同日又
奏為奏
聞事竊(臣)據文安營遊擊周涵禀稱文安縣居民盧尚
義妻梁氏在本村路傍拾銀六兩五錢交與姑張
氏收存以備人找尋後因西柳河村王姓尋覓張
氏梁氏同衆人將銀付還王姓感情買白布二疋
相謝姑媳俱不肯受已經文安縣查確詳報等情
具禀前来(臣)查閨門婦女生長鄉村目不覩詩書
之說耳不習禮教之言今能見利不取守義自安
實為僅見之事皆由我
皇上盛德感人至誠動物之所致兹據該遊擊具禀前
情(臣)不敢壅於上
聞為此謹
奏
文安縣民婦拾金不昧已有旨矣
雍正七年十月十一日署理直隸天津總兵官(臣)
管承澤謹
奏為奏明查過營汛情形事竊(臣)摺奏查看所屬營
汛恭奉
諭旨准行遵即前往天津東北一路查看得武清霸州
務關文安崔黃大城等營兵丁技藝雖未純熟猶
有規模再加操練自漸可整齊舊州寳坻兩營兵
丁技藝較之各營不及(臣)已面加嚴飭教以操練
法則令其盡心訓習勒限三月再候考驗如仍平
常即以溺職參處又東安汛千總馬雲性耽麯糵
怠於操防已照例咨部斥革再各營兵丁如鎗箭
不堪及年力老弱者即行革除另補其兵丁内有
鳥鎗精熟騎射可觀者俱仰體
皇恩量加奬賞以示鼓勵臣蒙
皇上天恩委署總兵印務惟有竭盡心力勸懲兼施務
期營伍整飭少盡職守斷不敢稍有因循上負
簡用至意但(臣)識見短淺恐辦理未協求
聖主指示除現赴河間涿州一路查看外所有看過營
汛情形理合據實奏
聞謹
奏
勸懲兼施斯為整飭要道可嘉之至勉之
同日又
奏為奏明暫停城工事竊(臣)准長蘆廵鹽御史鄭禪
寳咨稱九月十一日前往山東驗放鹽引所有天
津城工
奏明暫交(臣)督令商人安岐及時修築等情遵即前
赴城工處所逐加查勘并飭管工員弁加緊趲修
務期堅固今(臣)於查看營汛便道回津赴工查閱
自十一日後做過工程西南二面門樓甕城及西
南角樓南門以東城垣垜墻海墁礮臺馬道礓礤
等項俱於九月二十七日完竣南門以西城垣二
百四十四丈已築有五六分工程復據管工驍騎
校雙珥呈稱本月初二日夜下雪二寸初三日風
寒冰凍若興工作恐不堅固請照往年停工俟春
和再為修築等情(臣)查城垣關繫緊要往年遇冰
凍時俱係停工今已下雪結凍是以照例令其停
止所有停工緣由理合繕摺奏
聞謹
奏
所奏是自應照例准其停止
雍正七年十二月十六日署理直隸天津總兵官
(臣)管承澤謹
奏為奏明查看營汛已畢事竊(臣)廵查所屬營汛業
將看過務關武清等營繕摺奏
聞仰邀
睿鑒今又看過各營如河間副將所管左右城操三營
及大沽營蒲河營通州副將兼轄之三河玉田營
兵丁騎射俱屬可觀其分防磚河標右營及涿州
拱極樂亭王慶陀營通州副將所管存城兩營并
所轄采育豐潤張灣等營次之(臣)將各營之訓練
可觀者令其益加鼓勵更進純熟各營之訓練不
及者嚴飭上緊演習聽候覆看至各營鳥鎗今已
欽遵
諭旨加入鉛子令打準頭惟合隊進步連環多間斷不
齊未盡合式(臣)將進退步法詳加教導并令將備
將弓箭鳥鎗分日演習務期熟練各營畫一以收
實用至所屬副參遊守等員(臣)經歴各營敬將我
皇上慎重營伍惠恤官兵至意逐一宣布令其黽勉盡
職無負
聖恩現在所屬如張灣營守備鄔琪庸懦不及崔黃營
守備韓緒文貪婪不職俱已另疏
題參再各營千把總内有懈怠廢弛如阜城汛千總
張有信高川汛把總劉允恭安陵汛把總高進安
閻家村汛把總蕭漢俱照例申部斥革另行選補
務使大小得人庶於營伍有益(臣)以庸陋下材蒙
皇上天恩委署總兵印務毫無報效惟有恪遵
聖訓敬謹小心整飭將弁操練兵馬斷不敢少有因循
上負
高厚之恩也(臣)今查看巳畢所有看過各營官兵情形
理合具摺奏
聞謹
奏
直隸營伍廢弛已極須竭力整頓方能改觀此奏朕不
深信以為然也
雍正八年正月二十二日署理直隸天津總兵官
(臣)管承澤謹
奏為恭謝
天恩事雍正七年十二月二十一日(臣)齎摺家人恭捧
欽賜福字一幅湯羊一隻到津(臣)隨郊迎至署恭設香
案望
闕叩頭祗領訖伏念(臣)以庸陋下材署理天津總兵印
務一無報稱兹復蒙
皇上隆恩頒賜下逮微末
恩榮逾分感激難言惟有凛遵
聖訓竭力整理營伍勉盡職守以冀仰報
高厚於萬一耳理合繕摺恭謝
天恩謹
奏
覽奏謝知道了
奏報鳳鳥来儀之摺留中
雍正八年二月二十二日署理直隸天津總兵官
(臣)管承澤謹
奏為保舉能員仰祈
睿鑒事竊查(臣)屬王慶陀一營地處淀河運河之間不
特操練兵丁兼有催重趲空盤查稽察之責地方
緊要今該營都司周科已經休致所遺員缺必得
諳練之員方可勝任查有(臣)屬之務關營守備張
應甲莅任三載辦事勤敏諳練營伍熟悉催漕事
務洵屬能員若以陞授王慶陀營都司可收駕輕
就熟之效如蒙
皇上天恩允准其務關營守備亦屬沿河要汛查有藍
翎張大烈係雍正四年前任督(臣)李紱具題奉
旨分標試用之員在津日久前任鎮臣委其監修城工
辦理無誤(臣)署任後復令趲運廵查俱能盡心竭
力若以該員補授務關營守備委屬人地相宜此
二員者實皆可用之才因非
題補之缺(臣)不敢冒昧具
題但為營伍地方起見謹繕摺奏
聞伏乞
皇上睿鑒施行謹
奏
覽奏巳悉候另有諭旨
雍正八年四月初九日署理直隸天津總兵官(臣)
管承澤謹
奏為恭報得雨日期事竊查津鎮所屬地方自二三
月来雨澤稀少至三月二十五日津城得有微雨
嗣據通州涿州務關蒲河樂亭武清大沽拱極舊
州等各協營報稱得雨相同俱未霑足未敢奏
聞兹於四月初八日子時細雨至辰時止又於未時大
雨至申時止津城細雨兩次(臣)當即專差四路查
看據覆稱入土有四五寸不等雨澤普徧土膏滋
潤上年所種秋麥長有一尺有餘秋榖雖未種齊
已種者發有二三寸此番得雨之後秋榖皆可補
種二麥可望收成等語隨於初九日據磚河武清
王慶陀等營並報得雨前来仰惟
聖主念切民依時以稼穡雨暘為念所有地方得雨霑
足情形理合繕摺奏
聞謹
奏
得雨情形知道了但此等處如或少有粉飾即千欺隠
之咎當戒之慎之
雍正八年四月二十二日署理直隸天津總兵官
(臣)管承澤謹
奏為恭報南糧頭幫過關日期事竊有江南淮安衛
二幫重運糧船四十九隻於雍正八年四月二十
日抵天津(臣)立即督催過津關北上訖仍嚴飭沿
河弁員催趲跟幫船隻前進外所有南糧頭幫過
關日期理合繕摺奏
聞謹
奏
現今河水淺乾重運行遲亦係無法可施之事沿河催
趲員弁諭令酌量為之
同日又
奏為凛遵
聖訓事竊(臣)於本月初九日恭報津城得雨一摺奉有
硃批(臣)跪讀之下不勝恐懼戰慄伏念(臣)以庸駑下材
屢荷格外
天恩一無報稱兹復蒙
聖誨提撕惟有勉竭愚誠恪遵
皇上無欺之訓以圖仰答
洪恩於萬一耳所有凛遵下忱理合
奏覆謹
奏
但勉心行與言三者如一何往而不利貞也假若捨本
而惟末是務縱暫獲一時小利後未有不至敗露而罹
咎殃者常人每多見不及此汝其勉之
雍正八年五月初二日署理直隸天津總兵官(臣)
管承澤謹
奏為奏
聞事竊(臣)於四月二十二日據大沽營遊擊李椅禀據
外委把總關世繩禀稱二十一日帶兵查看蝗蝻
至静海縣屬興國場竈地卑濕處所俱有蝗蝻生
發現移場司并撥兵撲捕等情前来(臣)隨飭該營
守備帶領目兵前往協助今於五月初一日據遊
擊李椅報稱該備會同静海縣典史場官督率兵
丁民竈夫役於四月二十九日將蝗蝻俱已撲滅
等情(臣)伏思蝗蝻為患屢厪
宸衷兹於邸報内恭讀
諭旨仰見我
皇上軫恤民瘼至意查天津逼近海濱地多窪下蝗蝻
易於發生(臣)謹凛遵
聖諭嚴飭所屬將備委員不時廵查務於萌動之初即
行剪除消滅所有蝗蝻生發現已撲滅緣由理合
奏
聞謹
奏
蝗蝻為災與否猶屬人力所能轉移之事其加意訪查
一有生發即督飭將備等員盡力撲捕務俾消滅倘稍
延緩致令飛起則其害不可勝言矣勤慎為之
雍正八年十二月二十日署理直隸天津總兵官
(臣)管承澤謹
奏為敬陳末議仰祈
睿鑒事竊(臣)蒙戸部劄開大學士公馬爾賽等會議得
奉天錦縣寧遠米十萬石由海運至天津大沽入
口令天津總兵官鹽法道監收交北直地方官雇
船運至德州交與山東地方官運至東兖濟南三
府平糶等因奏
旨依議劄行欽遵在案除將應雇船隻𣲖委運員一切
事宜會同鹽法道移商布政司辦理外查此項米
石接濟東兖濟三府民食甚關緊要而海運米船
全憑風信抵津遲速難以預定再自津盤量雇船
裝載運至德州皆屬上水船行遲緩且到德之後
北直與東省押運各員又須盤量交割輾轉濡滯
恐不能及時分發平糶今查豫省漕糧據各營汛
探報有德州臨清任城東昌長淮徐州前後九幫
船隻約米十六萬石自德州以南臨清上下陸續
相接現在守凍以(臣)愚見莫若將此項糧米内仰
懇
皇上天恩敕令倉場督臣截留正兌平米十萬石交與
山東地方官俟河冰一泮即將原船押運東兖濟
三府分發各州縣平糶速濟民食至海運十萬石
俟到津之日(臣)會同鹽法道監收交與地方官運
至通倉抵還豫省應觧平米十萬石之數一轉移
間不獨輓運省便而平糶亦有裨益矣是否有當
伏乞
皇上睿鑒施行謹
奏
已有旨矣
雍正九年三月二十五日署理陜西西大通總兵
官(臣)管承澤謹
奏為奏明地方情形事竊臣甫抵大通鎮屬一路即
有蒙古台吉及喇嘛頭人等差人迎接(臣)敬揚
皇上德威令彼等咸知感畏查大通離西寧相距二百
餘里將到大通有迭爾吉打板山(臣)經過此山雪
深盈尺據土人云盛夏始消冰凍又離城五六里
隔一大河山水漲發之時水勢汹湧即有船筏亦
難撑駕現今造成大橋二座人馬往来俱各便益
至大通新築土城高二丈四尺周圍約四里有餘
城内蓋造東西營房四千間有兵丁搬移家口住
居者亦有未經搬到者現在飭營造冊清查其各
處卡路塘房除安兵戍守外尚有未修者屢經移
催文員速為蓋造(臣)到任後即先查看本營左右
兩營存城兵丁鳥鎗弓箭殊屬生疎惟旗幟號令
俱係新製而鳥鎗長短參差半不堪用亟宜如式
製造現在上緊辦理(臣)蒙
皇上隆恩特調邊疆重任惟竭力盡心整頓料理斷不
敢瞻徇容隠貽誤邊庭有負
聖主委任至意(臣)伏查天津鎮屬尚有才識操守堪為
邊疆任使之員容另行開列奏請仰懇
天恩敕發西寧大通補用俾(臣)得收臂指之效至所屬
白塔永安二營兵馬地方未曾查看俟將左右二
營一切兵馬錢糧事宜逐一清查料理立有規模
再行前往閱看謹將大通大槩情形先為奏
聞謹
奏
朕觀陜省武職人材每駕出於直省之上若留心選拔
儘堪驅使奚必舊任津屬人員始克收效况封疆大員
題官帶赴新任之不宜處曾屢有諭旨何乃復為此請
耶
雍正九年六月初九日署理陜西西大通總兵官
(臣)管承澤謹
奏為奏
聞事雍正九年六月初三日接准都綂(臣)德成咨為知
會事雍正九年五月二十九日接到大學士公馬
爾賽等寄字雍正九年五月十三日欽奉
上諭一道等因移會到(臣臣)正在准備應調間隨於初
五日復准都綂(臣)德成提(臣)馮允中清文内開雍
正九年六月初四日接得柴達木領兵都綂格梅
爾咨稱於六月初一日接得騰格里領兵噶蘭大
策凌報稱於五月二十八日下晚時吾們地方札
薩那爾布領伊部落將馬匹搶去等語新奉
諭旨如有用兵之處即令署西大通總兵管承澤領兵
前往貴署鎮即領兵丁八百名急速接應前往為此
知會等因到(臣臣)緣未知西寧鎮官兵曾否𣲖調
一同帶往之處即於初六日一面星飛咨詢一面
飛調永安白塔并鎮標二營除前次撤回之官兵
五百名外又分派挑選三百名共八百名摘調䭾
載請支口糧剋期前往應援續於初八日接准都
綂(臣)德成等咨覆西寧鎮派調官兵一千名初九
日起身出口前赴柴達木聽候部郎鼐滿岱管領
遣發等因又於初九日准都綂(臣)德成提(臣)馮允
中同日兩咨内開據派赴柴達木領兵遊擊李崨
呈報卑職奉派管領柴達木駐防兵馬於初六日
亥時到二臺駐歇初七日寅時忽據觧官程鵬遠
報稱五臺馬匹鍋帳俱被賊夷搶去功加蘇天友
帶傷臺上兵丁俱各帶傷不知去向今五臺已無
馬匹三臺四臺現在緊急等因據此查逆夷既經
在臺上搶馬傷兵而青海一帶恐俱蠢動現在飭
令官兵相機堵禦但夷性叵測誠恐聚衆侵犯内
地不可不預為防範等情又咨開本都綂等派撥
西寧官兵於本月初八日遣發起程出口應援并
飭白塔營參將帶原派就之回兵五百名由黑林
口一帶前往口外應援截殺所有部郎鼐滿岱已
馳赴柴達木矣相應飛咨希檄飭各營將嚴加防
範城守外貴署鎮星速束裝帶領官兵前往應援
相機堵截等情(臣)伏念大通一鎮番夷環處城池
所關甚重而准咨應援事宜又難刻緩除飭令永
安營遊擊孫道林保守城池防範各處隘口探聽
堵禦與大通相為掎角外復嚴飭中軍遊擊王復
加謹保固城池并將大通總兵官印信旗牌准照
都綂(臣)德成提(臣)馮允中
奏明交中軍王復轉齎(臣)現今帶領遊擊韓光愈守
備馬元勲并千把等官共八員馬步兵丁八百名
於初九日由黑林口前往探聽相機堵截緣事關
軍機差人齎摺恐有遲誤(臣)不揣冒昧由驛拜
進合併聲明謹
奏
奉調之際何得延捱遲滯今幸事巳平定倘致有誤軍
機汝能保全首領乎似此畏縮不前殊屬大負朕之委
任向後若復如是斷不姑恕戎行之事惟以敢勇當先
為貴戒之戒之
同日又
奏為奏
聞事竊查大通一鎮孤懸塞外新建城垣週圍四里有
餘修造營房嚴兵駐守彈壓番夷創設甚善但城
上四面並未設有堆房今(臣)於四門城上每門建
造堆房二座通計八座將次告竣欽遵
諭旨出征所有未完之處著遊擊王復督造完固仍令
每座設兵五名日則瞭遠夜則廵查務使地方寧
謐又所築城墻俱係土壘邊外雨雪過多於今三
年不無冰凍坍塌者備細查閱應修葺者即行修
葺應培補者已經培補又四門並無關廂惟南門
外有商民蓋造房屋四五十間住居貿易前臨大
通一河左右悉皆曠地(臣)亦造堆房數間設兵四
十名晝夜廵緝俾商民安堵又城内向有井六眼
因開鑿未深泥淤沙積凡屬兵民皆往城外河邊
取水往返五六里深為不便今(臣)將原井六眼悉
淘穵至六七八丈不等已皆得水三四尺有餘此
外又新添二眼尚在開鑿以資兵丁日給又查兵
丁駐防之所糧草為第一緊要然糧須建倉厫收
貯草須設厰所堆積查大通城内雖建有倉厫二
十座並未造完今俱朽壊已咨撫臣速飭文員修
葺酌議堆積在案惟柴草厰所並未設立今(臣)於
城内西南空地四圍築以墻垣設立一厰俟秋收
時堆積馬草柴薪以防不時之需至邊庭火噐最
關緊要務宜預備(臣)於抵任後具摺
奏明今(臣)已如式製造鳥鎗二百桿分發各營兵丁
日為操演又城内營房四千間除兵丁搬移家口
住居外所餘房屋墻垣倒塌門窗遺失(臣)特令將
弁盡行添修預候新兵居住以上各項俱關城垣
兵民要務(臣)因應援緊急不敢遲緩所有未完等
項俱委遊擊王復督造告竣謹備悉具
奏又欽奉
恩旨召募馬六步四兵丁一千名以補前撥巴爾庫爾
之數兹已將及足額所有花名年貌等冊現在攅
造送部理合奏
聞又(臣)昨於五月二十六日由永安營汛哆囉打板起
查閱各隘口其間有洒金城景陽嶺野馬川等處
俱屬險道咽喉之所又自東北一百二十里係仙
密寺一帶樹木叢雜番回錯處實棋桌二山緊要
隘口俱應設立營汛加以重兵防範(臣)令遊擊韓
光愈正在繪圖呈
覽間欽遵出師未及
奏達伏乞
皇上敕令德成馮允中查議安設則邊疆大有裨益矣
謹
奏
大通事務與汝無涉矣
雍正九年七月十七日署理陜西西大通總兵官
(臣)管承澤謹
奏為恭謝
天恩併伸愚悃事竊(臣)於六月初九日恭報領兵起程
一摺奉到
硃批(臣)跪讀之下恐懼戰慄伏思(臣)仰邀
皇上高厚之恩不即加罪譴復蒙
聖誨提撕策勵將来(臣)惟有望
闕叩首感激涕零何敢復措一詞但查本年六月初五
日准都綂(臣)德成提(臣)馮允中咨調應援騰格里
嗣又准咨據稱逆夷在臺站搶馬傷兵而青海一
帶恐俱蠢動又稱夷性叵測誠恐聚衆侵犯内地
不可不預為防範等語(臣)接准来咨隨於地方城
守安頓布置嚴加防範因移商寧鎮冀彼此協謀
共濟惟是(臣)所領八百官兵除前撤回之兵丁五
百名半在永安白塔二營調取其新派三百名之
兵丁一切口糧軍裝等項又悉取辦於寧城(臣)加
緊料理是以西寧官兵於初八日起程(臣)即於初
九日領兵起程伏念(臣)世受
國恩何敢延捱遲滯有負
聖主委任之至意以自取罪戾今叨蒙
皇恩格外寬宥(臣)惟有凛遵
諭旨時時警惕竭犬馬之微誠以仰答
高厚於萬一所有(臣)感激微忱理合繕摺奏
謝謹
奏
可謂良心喪盡無恥之小人也
硃批諭旨卷九十
