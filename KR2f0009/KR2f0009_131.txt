欽定四庫全書
硃批諭旨卷一百三十一
硃批宋可進奏摺
雍正三年三月初一日署陜西涼州總兵官(臣)宋
可進謹
奏恭請
皇上聖安(臣)於雍正三年二月二十九日據(臣)子新補
河南開封府都司宋愛在京蒙
皇上頒賜(臣)
御書福字一幅差家人捧齎到涼(臣)恭設香案望
闕叩頭謝
恩祇領訖又據(臣)子密稟於雍正二年十二月二十五
日荷蒙
皇上訓諭諄諄周詳懇摯(臣)何人斯得邀
聖恩成全至此也伏念(臣)邊鄙庸陋仰荷
皇上擢用總兵今(臣)子宋愛在侍衞行走寸長未效又
蒙
特恩補放都司(臣)與(臣)子不識何修邀此
異數雖捐糜頂踵實難圖報兹復蒙
天恩頒賜(臣)
御書福字(臣)跪領之下瞻仰
宸翰不勝歡忭惟有朝夕供奉傳為至寳永戴
高厚之恩於生生世世耳理合繕摺奏
謝伏乞
皇上睿鑒謹
奏
年羹堯頗不喜爾爾須加意防範勿露破綻被伊指摘
爾於前冬去春為國效力建立如此大功伊忍若斯存
心待爾朕甚竒之然爾亦不可恃功驕傲或致舉動乖
違有干法紀較前更當自愛以圖永久受朕恩榮方是
至於都中權要概宜謝絶仗已一身兼靠朕知儘足保
全無虞何必結交若輩倘於其中少涉沾染徒有害而
無益也遇朕如是人主若輩豈能為爾作禍降福耶思
之勉之
雍正三年七月十五日署陜西涼州總兵官(臣)宋
可進謹
奏恭請
皇上聖安竊(臣)署理涼州總兵事務因番夷新定未敢
請赴
闕廷瞻仰
天顔而犬馬戀
主愚誠夙夜惓惓未能稍釋兹於雍正三年四月二十
八日(臣)齎摺家人捧到
皇上硃批諭旨(臣)跪讀之下感激涕零前冬去春皆仰
賴我
皇上天威將士用命(臣)實無效力之處今荷蒙
聖慈鑒(臣)愚昧頒賜
訓旨惟有刻銘心肺時時警惕不敢少懈以報我
皇上知遇之洪恩於萬一耳所有原奉
硃批諭旨理合恭繳伏乞
皇上睿鑒謹
奏
知道了勉力做好官操守第一要緊切勿自恃有功舉
動或致放恣再者隆科多亦如年羹堯一般貪詐負恩
攬權樹黨擅作威福朕今差伊查量地畝爾向日雖曾
為伊屬員似此誑君背主小人相見時不須絲毫致敬
盡禮爾等内外大臣如果恪遵朕諭而行此等姦險不
法之徒亦知有所愧悔若猶瞻顧小節私誼陽奉隂違
則後來人仍以為權勢有益誰肯畏懼改易耶爾其遵
奉毋違特諭
雍正三年九月初十日署陜西涼州總兵官(臣)宋
可進謹
奏為微(臣)敬領
聖訓恭謝
天恩事雍正三年九月初八日(臣)齎摺把總捧到
皇上硃筆諭旨一道(臣)随郊迎至署恭設香案望
闕叩頭謝
恩祇受訖跪讀
聖諭諄諄不禁感激涕零伏念(臣)一介武夫蒙我
皇上恩施疊沛俾(臣)由參將以至今職受
恩深重未報涓埃今復蒙
皇上垂訓命(臣)廉潔持躬恪恭盡職和輯兵民撫綏疆
宇上遵
國憲下念身家仰見
皇上成全矜恤之盛心無微不至(臣)雖駑鈍素具丹誠
惟有銘心刻骨朝夕凜遵以仰報
聖主高厚之恩於萬一而巳所有捧到
諭旨什襲珍藏奉為至寳理合繕摺叩謝
天恩伏祈
睿鑒謹
奏
爾係朕之功臣勉力照所奏遵循勿懈
同日又
奏為恭繳
諭旨事雍正三年九月初八日(臣)齎摺把總回涼捧到
皇上硃批奏摺(臣)跪讀
聖訓伏見我
皇上顧復提撕如
天覆地載無所不周(臣)何人斯受
恩深重至於此極(臣)惟有凜遵
聖諭砥礪廉隅不趨權要以恪守(臣)職仰報
天恩而已所有奉到
硃批奏摺理合恭繳謹
奏
爾能保全自己即為保全朕之顔面矣勉之
雍正四年二月十一日署陜西安西總兵官(臣)宋
可進謹
奏恭請
皇上聖安竊(臣)受
恩深重未報涓埃惟有犬馬戀
主愚誠夙夜惓惓無時或釋今謹繕摺恭請
聖安伏祈
睿鑒謹
奏
朕躬甚安秋間即來見朕矣
同日又
奏為微(臣)戀
主情殷懇請
陛見事竊(臣)一介武夫極愚至陋疊受
皇上洪恩從未仰覲
天顔跪聆
聖訓區區孺慕之心積久彌切前署涼州總兵事務因
番夷新定未敢請赴
闕廷兹蒙
皇上命(臣)署理安西總兵事務(臣)抵任安西每念巖疆
重地日夜滋懼又不敢遽請
陛見但(臣)戀
主情殷惓惓寤寐仰懇
皇上天恩允(臣)於孫繼宗回汛之日赴京
陛見庶犬馬私忱得以下遂矣理合恭摺
奏請伏乞
皇上睿鑒謹
奏
巳用爾為古北提督矣赴新任時就近來京甚便但安
西地方緊要勿因暫時署理稍有推諉懈弛候潘之善
到任後再來陛見可也潘之善署理川提尚需時日其
加意整飭一切營務安西係初設要鎮尤非他處可比
勉之慎之
同日又
奏為恭繳
諭旨事雍正三年十一月二十二日(臣)在署理涼州任
内有齎摺把總捧到
皇上硃批諭旨(臣)郊迎至署望
闕叩頭謝
恩跪讀
天語仰見我
皇上恩同覆載德嫓生成(臣)以邊鄙武夫疊受
皇上洪恩擢用總兵自揣毫無寸效虛糜厚禄兹蒙
皇上格外天恩以功臣許(臣臣)敬聆之下惶恐無地驚
怖難安惟恪勤職守以敦(臣)節上報
聖主殊恩於萬一耳所有奉到
硃批諭旨理合恭繳謹
奏
惟功之一字朕亦不得私許須天下人公許方為定評
若能有功不伐則其功更著矣勉之
同日又
奏為恭繳
諭旨事竊(臣)奉到
皇上硃批奏摺跪聆
聖訓(臣)如夢覺醉醒不禁感激涕零自昔至今非(臣)自
能保全實賴
皇上顧復提携保全微(臣臣)惟有仰戴
高厚竭盡駑駘以供職守圖報
聖主洪恩於萬一耳所有奉到
硃批理合恭繳叩謝
天恩伏祈
皇上睿鑒謹
奏
爾之功朕不可負朕之恩爾亦不可辜將此二語我君
臣時置於胷中庶幾保全始終耳
雍正五年十一月初六日陜西甘州提督(臣)宋可
進謹
奏為奏
聞事雍正五年十一月初五日准安西鎮(臣)潘之善咨
稱本年十月二十九日據駐防柳溝堡守備報稱
本月十九日據把總張文元口稱據頭道溝塘兵
王朝信報稱有達子十數名將把總李良策在頭
道溝餧養安西馬匹趕去二百匹差小的沿塘報
來等情據此卑職即差張把總帶領兵丁三十名
追拏去訖理合報明等情又據本標中營紅旗何
清稟稱本月二十九日中營兵丁朱學等四名趕
馬飲水忽有逹子七名各執器械前來趕馬兵丁
保護馬匹逹子將兵丁衣服剥去止趕牛三隻随
後沙窩裏又閃出逹子二十餘名接替將馬竟趕
往東北去了把總李良策随帶兵二十名跟趕各
等情據此本鎮即刻差守備千把帶兵二百名并
飭靖逆赤金二營各派兵丁尋蹤追拏訖查此項
賊夷恐係坤都魯住牧之夷人打牲潛至境内偷
趕馬匹由北山一帶遁去事關營馬未便輕縱除
移咨肅州鎮即選派兵丁從金塔寺口外察黑包
上下石梯子羊頭泉三岔河等處堵截賊之去路
緝拏務獲俟馬匹趕回之日另咨外合先咨明等
因又准肅州鎮(臣)楊長泰咨稱准安西鎮咨同前
由随遣弁兵分路堵截擒拏等因各咨移到(臣臣)
查賊夷趕去馬匹牛隻准鎮(臣)潘之善等咨稱已
遣弁兵分路追拏况所趕馬匹有二百之多行走
蹤跡必顯跟蹤追拏亦易除飛移安西肅州二鎮
嚴飭遣去弁兵務將馬匹牛隻追回並賊夷拏獲
究處俟追獲之日另摺具
奏所有賊夷趕去馬牛情由合先
奏明伏乞
皇上睿鑒謹
奏
覽奏知道了此風斷不可令其滋長不但所盗馬匹至
如許之多即三二匹亦豈可隐諱不行嚴究乎
雍正五年十一月十二日陜西甘州提督(臣)宋可
進謹
奏為奏
聞事雍正五年十一月十一日准安西鎮(臣)潘之善咨
稱頭道溝餧養馬匹十月内被賊夷趕去即差備
弁尋蹤追趕緣由業巳咨明在案今於十一月初
五日據中營頭道溝餧馬管隊金必報稱巳於布
魯墩花海子等處地方獲馬一百一十五匹尚少
九十匹等情正在具文移咨間又於初六日據前
差把總胡發等報稱馬守備領兵於十一月初一
日追至鹹泉子見賊夷飛奔前往馬守備即帶兵
飛趕前去初二日先有把總張文元等同小的帶
兵追至馬宗山打板賊夷與我官兵彼此放鎗見
後頭又有官兵到來随即退去初三日兵分三起
跟蹤追趕至一百六七十里趕上賊夷有賊又在
沿山放鎗官兵直追前去亂山之中忽又添賊夷
一百餘人圍住官兵放鎗打仗随有馬守備帶領
千把兵丁到來賊夷看見官兵随即退去打仗之
處相離金鈎硤六七十里天色傍晚官兵下營駐
劄今先差把總等前來回話等情本鎮随問此項
賊夷係誰家逹子稟稱賊夷打扮是青海的逹子
戴的白黑羊皮卧兔帽子穿的棉甲據此查前據
紅旗何清報稱偷馬之時二起止有逹子二十餘
名今亂山之中忽閃出一百餘人竟敢與我官兵
打仗若料是策妄阿拉布坦的逹子並未戴有高
装帽子且伊差人新近前來修好未必就敢起釁
恐係土木札薩去年從西海上分去帶赴北套逹
子聞得去年牲口乏弱潛住在土胡魯北大湖一
帶住牧休息牲口借打牲為名乘空偷盗又恐是
前在布隆吉住牧之阿拉蒲坦八素台同羅卜藏
丹津往投策妄阿拉布坦今聞伊在遼邊住牧或
乘隙由巴爾庫爾土胡魯前來偷趕馬匹妄生事
端均未可定本鎮於初六日復派原差來之把總
胡發帶兵一百五十名前赴金鈎硤接應去訖惟
恐賊夷再統賊衆前來復挑選兵丁派撥將弁預
備停當俟再有報來即速遣發以便𠞰殺擬合飛
咨等因又准肅州鎮(臣)楊長泰咨稱准安西鎮咨
同前由亦即預備將弁兵丁如有賊勢衆多信息
即便馳往同安西官兵合力𠞰殺合先咨移等因
各移咨到(臣)准此(臣)随遣(臣)標署前營遊擊李遇
貴千總曹學懋馳赴安西協同追𠞰並查確情(臣)
仍選派(臣)標官兵及口糧軍装等項俱巳齊備俟
報到賊夷緩急情形一面酌量遣發擒𠞰一面另
摺具
奏所有前情理合奏
聞伏乞
皇上睿鑒謹
奏
審觀局勢清海夷人焉敢如是行為或係凖噶爾有意
搆釁亦未可定切囑追捕官兵極加謹慎防其引誘狡
謀也
雍正六年正月二十六日陜西甘州提督(臣)宋可
進謹
奏為微(臣)自劾冒昧保舉人員請祈
敕部議處事竊照安西鎮標參將仍留中營遊擊任衞
維康前(臣)蒙
天恩補授古北口提督赴京
陛見具摺密奏保舉荷蒙
皇恩擢用至參將理宜感戴
天恩恪供職守竭盡心力辦理事務以期圖報萬一乃
輒敢違例妄行於百里之外餧養中營馬匹致被
賊夷趕去不職殊甚(臣)雖一面繕摺奏
聞一面咨會督(臣)岳鍾琪
題參(臣)清夜自思從前冒昧密保(臣)之疎忽濫舉罪
實難逭理合繕摺自劾伏乞
皇上敇部將(臣)嚴加議處以為臣下保舉失人之戒為
此繕摺
奏請微(臣)不勝惶悚待
命之至謹
奏
不但此等疎忽之愆即或貪婪不法與爾何涉親生之
子亦豈能保其始終如一耶况此事非有心之過執法
以警其怠忽不慎固屬當然尚非不可寬恕之罪也
同日又
奏為恭謝
天恩事雍正六年正月二十三日(臣)齎摺把總回甘荷
蒙
皇上洪恩賜(臣)荷包一對貂皮二十張(臣)郊迎至署恭
設香案望
闕叩頭謝
恩跪領訖伏念(臣)一介武夫至愚極賤一月之間叨蒙
寵眷錫予便蕃
聖恩高厚感激難名惟有勉竭駑駘仰報
恩施於萬一而已理合繕摺叩謝
天恩謹
奏
向後類此奏謝無庸一事一摺當彙集一摺具奏庶不
煩𤨏
雍正六年五月二十七日陜西甘州提督(臣)宋可
進謹
奏為微(臣)保舉失當繕摺自劾仰祈
敇部從重議處事竊(臣)前蒙
皇恩補授古北口提督赴京
陛見(臣)因西寧鎮海營參將張嘉翰在西川守護城池
辦事明白是以(臣)一時愚昧具摺密
奏保舉嗣蒙
皇上擢用肅屬永固城副將理應感戴
天恩勉力奉公以圖報答不意改行易轍藐法營私違
例濫給家人食糧將紙紅銀兩入已紙張取用公
費缺少軍中器械以致營伍廢弛兹(臣)察訪得實
随移督(臣)岳鍾琪會
題參處訖(臣)之從前冒昧濫舉罪實難逭理合繕摺
自劾伏乞
皇上敇部將(臣)從重議處以為臣下濫舉人員之戒(臣)
不勝惶悚待
命之至謹
奏
前諭甚明能如是不偏袒回護遂非文過爾何罪之有
雍正六年七月初三日陜西甘州提督(臣)宋可進
謹
奏為奏明事竊照安西鎮標中營馬匹在頭道溝餧
養於雍正五年十月二十九日被賊夷偷去一案
業經(臣)節次具摺奏
聞今准鎮(臣)潘之善咨稱查出偷馬賊夷逹什等十二
人係北套住牧巴濟公之弟阿害台吉下之人差
遣把總朱禄等前赴北套面質賊夷多寡數目兹
據回稱並准振武將軍宗室公等咨開訊據賊夷
逹什等確供實係十二人偷馬並無别人等因本
鎮始知從前差往追賊並報信備弁盡屬虚誕庸
懦謊報除守備馬進榮已經革職遵
旨送京引
見訖所有追賊不力之把總沈國槐張文元並報信不
實之把總胡發應請斥革以肅法紀等因前來(臣)
除將把總沈國槐等三弁照例咨會督(臣)岳鍾琪
咨部斥革外所有查明偷馬打仗賊夷止係十二
人確情理合具摺
奏明伏乞
皇上睿鑒謹
奏
阿爾泰將軍處已得實據甚屬可惡業有旨矣
雍正六年九月十六日陜西甘州提督(臣)宋可進
謹
奏為恭謝
天恩事雍正六年九月初四日(臣)進摺家人回甘捧到
皇上賜(臣)蜜漬鮮荔枝一瓶(臣)随郊迎至署恭設香案
望
闕叩謝
天恩領受訖竊(臣)邊遠武夫涓埃莫報荷蒙
皇上優渥隆恩頒賜佳品(臣)頂戴
高深曷勝感激(臣)不敢獨嘗謹分惠羣僚共沐
皇恩為此繕摺叩謝
天恩謹
奏
覽奏謝知道了
殊不料周開捷如此負恩無恥也摺留中
雍正七年二月十八日陜西甘州提督(臣)宋可進
謹
奏為仰懇
皇上洪恩准(臣)領兵效力以圖報答稍盡微忱事竊(臣)
接准督(臣)岳鍾琪密咨令在(臣)標挑選馬戰兵一
千八百名步戰兵六百名每兵一千名派千總四
員把總六員管領以備調遣其領兵將備等官至
期另議選派等因(臣)遵即照數挑選派出並軍装
器械預備齊全聽候調遣外(臣)思領兵提鎮大員
督臣自必先期請
旨指示定派理應靜候微(臣)何敢冒凟
宸聰緣(臣)蒙
皇上隆恩調補甘提重寄扺任至今巳及二載坐享廩
禄毫無寸勞今值備兵聽調正(臣)報效之時謹將
下忱預為
奏陳仰懇我
皇上洪恩允(臣)所請(臣)得領兵效力行走頂感歡忻曷
其有極為此恭摺
奏請伏祈
皇上睿鑒俯賜
恩旨遵行謹
奏
督臣岳鍾琪既當遠出内地彈壓更屬緊要爾豈宜輕
動遵旨行不必再奏
雍正七年閏七月十八日陜西甘州提督(臣)宋可
進謹
奏為鎮臣年老惛憒恐致貽誤邊營(臣)謹據實奏
聞仰祈
睿鑒事竊照寧夏鎮營地處沿邊極為衝要總兵一官
統率屬員有彈壓控馭之責(臣)訪得寧夏總兵官
郭成功年巳七十二歲辦事惛憒且起坐維艱實
難勝任(臣)謹據實繕摺奏
聞伏祈
皇上睿鑒施行謹
奏
所奏是朕亦慮其年老誤事候酌定有旨
同日又
奏為恭繳
硃批諭旨事雍正七年四月二十八日(臣)進摺家人捧
齎
皇上硃批諭旨到甘(臣)叩頭啓封跪讀
硃批督(臣)岳鍾琪既當遠出内地彈壓更屬緊要爾豈
宜輕動遵旨行不必再奏欽此(臣)敬遵
諭旨嚴謹邊防整理營伍操練兵馬勉供職守以仰報
我
皇上隆恩於萬一所有奉到
硃批理合恭繳伏祈
睿鑒謹
奏
覽奏巳悉朕於河西諸提鎮中所倚仗者汝也勉之一
切地方營伍諸事悉心料理敬慎毋忽
雍正九年九月十八日陜西甘州提督(臣)宋可進
謹
奏為奏
聞事雍正九年九月十四日
欽差内閣學士班第到甘(臣)出郊跪請
聖安随至班第寓所蒙口傳
皇上密旨(臣)叩頭謝
恩聽受之下感戴無巳仰見我
皇上聖謀深遠
睿慮周詳實為防邊禦敵之至計(臣)愚昧武夫叨蒙
聖恩擢用甘肅提督重任夙夜冰兢惟恐稍有疎懈有
負
聖主倚任隆恩雖當無事之日而小心謹慎時作有事
之防前自逆賊侵犯軍營以及噶斯之哈吉卡倫
(臣)彼時凜遵
皇上屢次
訓旨不敢輕率(臣)即移行(臣)屬各鎮協營整頓兵馬嚴
加防備不可一時疎忽(臣)查現今提標六鎮除派
撥征防之外存營尚有馬步守兵共四萬之多加
之滿漢官兵駐防涼寧西肅安西莊浪甘州等處
如有賊人窺伺之信足資防禦甘屬沿邊地方可
保無虞且仰蒙
皇上指示教訓皆係萬全之良策(臣)一一欽遵自當臨
事相機而行決不敢輕舉妄動貽誤事機今將(臣)
敬謹遵奉
諭旨緣由繕具密摺奏
聞伏乞
皇上睿鑒謹
奏
覽奏知道了勉力固守邊圉諸凡處謹慎毋忽
雍正九年十二月初一日陜西甘州提督(臣)宋可
進謹
奏為欽奉
上諭事雍正九年十一月二十六日接到領侍衞内大
臣公豐勝額等寄字内開雍正九年十一月十四
日欽奉
上諭一道(臣)敬誦之下竊思逆賊出沒其情叵測而兵
機變動惟貴相機而行我
皇上聖謨深遠籌畫萬全猶恐逆賊策凌敦多布等窺
知阿濟空虚乘冬雪之際來擾昆都崙等處攪亂
西面之喀爾喀此誠先事預防之
睿算也(臣)欽遵
諭旨随會同署督(臣)查郎阿酌議今查郎阿在於肅屬
挑選馬六步四兵二千名現駐肅州直隸河南綠
旗兵一千名(臣)随在(臣)標亦挑選馬六步四壯健
兵三千名選派(臣)標署中營參將龔以仁署右營
遊擊牛國珍署甘州城守營參將董庫各領一千
名及守備千把人員將一切軍装器械騎馱馬匹
俱各整頓齊全並會商在於昆都崙一帶安設卡
倫不時輪流遠探一有逆賊信息飛報署督(臣)查
郎阿暨(臣)會合機宜即發官兵前赴金㙮寺鎮夷
及甘州各要口等待察看賊兵情形相機迎𠞰掃
除逆寇所有遵奉
上諭派撥官兵預備緣由理合繕摺奏
聞伏祈
皇上睿鑒謹
奏
據奏業俱整頓齊全預防遠探甚好其加敬加慎勉為
之
雍正十年六月十八日陜西甘州提督(臣)宋可進
謹
奏為凜奉
上諭叩謝
天恩事雍正十年六月十七日(臣)接蒙大學士鄂爾泰
張廷玉寄字内開雍正十年六月初六日欽奉
上諭一道(臣)跪誦之下伏地九叩惶汗靡寧頂感
聖慈不勝戰慄竊念(臣)庸愚微賤父子叨受
隆恩顯榮已極當此軍興凡一應軍務事宜分應先事
料理以期緩急無誤庶於職任無忝前將調赴軍
營兵丁所需馬匹不能如數摘撥發去之馬仍有
疲瘦不堪疎忽之罪實所難辭今荷蒙
皇上浩蕩洪恩不即嚴加處分
恩賜訓飭(臣)銜戴
高深既感且愧惟有仰遵
上諭時時警惕竭盡心力督率將弁嚴加淬礪將現在
營馬加意牧養務期臕壯以蓋前愆用濟緩急萬
奏謝伏祈
睿鑒謹
奏
朕甚代汝愧之至於復蹈前轍與否在汝捫心自忖耳
雍正十年八月十二日陜西甘州提督(臣)宋可進
謹
奏為恭繳
硃批諭旨事雍正十年八月初九日從驛發來
奏匣一箇(臣)跪迎至署啓封敬閱荷蒙
皇上硃批諭旨垂訓諄諄感激泣下痛自刻責慚愧之
心無地可容(臣)惟有凜遵
聖訓改過自新竭盡心力仰報
隆恩於萬一所有微(臣)奉到
硃批奏摺理合恭繳伏祈
皇上睿鑒謹
奏
凡人一言之失猶云駟馬難追似此負國誤公縱然悔
艾自新聲價巳減大半矣何况改過二字尚在能與不
能之間朕從前知遇之恩并期望之意殊屬可惜
硃批諭旨卷一百三十一
