欽定四庫全書
硃批諭旨卷一百五
硃批楊鵬奏摺
雍正四年四月初二日山東沂州營副將(臣)楊鵬
謹
奏恭請
皇上聖安
朕安今用爾為南陽總兵矣所奏二事留中候酌定朕
是爾知己恩主爾知之乎衆人設計排陷復加參奏朕
俱不聽一見即以爾為可用不但不加罪譴而反格外
超擢且爾曾蒙
聖祖知遇身受兩朝眷顧若稍有孤負舉頭何以對
天前任董玉祥聲名甚好爾接任後如少不及仰面何以
對朕勉力為之凡百處據實無隱公勤辦事和輯兵民
訓練營伍整飭塘汛殫心盡力以圖報稱毋令人竊議
朕乏識人之明也
同日又
奏為奏
聞事竊(臣)查營汛墩臺之設有緝盜安民盤詰姦宄之
責今東省每墩設馬兵二名步兵三名晝則瞭望
夜司戍守誠不可一刻稍懈但查墩兵均係土著
間有距家一二百里之外者兹隻身撥派責有攸
歸何敢擅離汛守惟念煢煢兵卒旣派斯墩其地
勢情形加謹防範日久人地漸皆熟諳若復行更
換雖勞逸得均而新兵初至未必相宜且一兵所
領月餉為數無多難堪兩地炊㸑衹因墩臺原無
兵丁家口棲身之所以致按年更易徒滋往返(臣)
愚昧無知仰懇
皇上天恩請照山西墩房之例
敕下撫臣東省凡有大路墩臺地方除原有馬棚並公
所營房二間之外每墩設法蓋造營房十間務必
實力奉行修葺堅固寬大使兵丁眷屬棲止得所
該管營員擇兵之家口少者令其擕眷永遠居住
如此則有家室之安無兼顧之慮得以盡心廵防
不獨有便於墩兵亦且有裨於地方矣(臣)不揣愚
陋謬陳芻蕘伏祈
聖鑒施行謹
奏
此事當詳明該撫鎮細加斟酌具題請旨
雍正四年六月二十六日河南南陽總兵官(臣)楊
鵬謹
奏為恭謝
天恩敬繳
聖諭事雍正四年四月二十日跪接
硃批諭旨(臣)即望
闕九叩恭讀
聖諭不禁涕泗交流(臣)何人斯受此
隆恩雖粉骨碎身亦難圖報萬一竊思(臣)一介庸愚毫
無知識由千把微弁荷蒙
聖祖仁皇帝天恩於參將任内即奉
特旨委署山西大同鎮印務彼時馬覿伯雖巳陞補未經
到任緣(臣)賦性愚直屢因公事觸怒馬覿伯伊遂
設計排陷暗行參
奏幸蒙我
聖主恩同天地明並日月不惟曲
賜矜全而且
隆恩疊沛補授今職伏念(臣)父子兄弟均蒙
聖主洪恩至於此極即木石猶知感動況(臣)具有人心
敢不力圖報效(臣)惟有凜遵
聖諭益加感奮潔已奉公無欺無隱竭盡犬馬血誠仰
副我
皇上格外委任之至意耳所有奉到
硃批原摺理合恭繳謹
奏
覽奏知道了勉力為之以副朕望
同日又
奏為請
旨遵行事竊(臣)荷蒙
聖主隆恩擢補南陽總兵官自入境之初經過(臣)屬營
汛見其隊伍旗幟皆舊敝不堪(臣)思旗幟為軍中
眼目若因仍舊習不為整頓非所以壯軍容而嚴
部伍也因查(臣)屬七營步兵缺少額設棉盔甲二
千六百零四頂副業經前鎮(臣)董玉祥
應需大小旗幟若干面即委員製造數月之内約
可全僃造完之日復行補造盔甲統俟足額報竣
伏乞
聖主敕示施行抑(臣)更有
奏者(臣)到任後查閱案卷已獲未獲之盜案共計四
十餘件現在報強報竊者不一而足揆厥所由皆
因專汛文武官弁平日怠玩廵防所致(臣)隨飛檄
各營將弁嚴飭廵防墩堡兵丁日夜廵查以期盜
息民安但兵丁有守汛廵防之責而實無離汛遠
緝之例必湏文武協力清查盜源方克有濟(臣)已
諄切咨會河南撫臣轉飭各府州縣勤保甲之稽
查嚴捕役之窩縱文武同心地方自享寧謐之福
如果有實力奉行之員著有成效(臣)當會同撫臣
另䟽
題薦倘或因循懈怠(臣)即會同撫臣特疏
題參此(臣)慎重地方管見是否妥協伏候
聖裁再查(臣)衙門從前親丁糧原係百分經董玉祥遵
照
恩賞之例減𤼵四十分入於各營公費
奏請補造盔甲惟存馬步糧六十分此六十分之内
有馬糧四十八分歷來交代並無馬匹只有馬價
額騎坐馬匹起文赴部請票購買以補原額再(臣)
既蒙
恩賞親丁糧六十分(臣)亦不敢全糜
國帑現有隨(臣)任所家人二十餘名頗曉騎射俱飭
令頂補實伍一例差操理合據實
奏明統祈
聖主睿鑒施行謹
奏
亦不可過於清苦取分内應得養廉朕不嗔責汝也
同日又
奏為恭報二麥收成上慰
天心事竊(臣)叨蒙
隆恩擢補總兵重任不獨軍務係(臣)專職凡地方年歲
情形理宜據實陳奏(臣)到任後隨查得(臣)屬七營
之南陽汝寧歸德三府並開封府新改直隸許陳
二州汝寧府新改直隸光州所屬四十九州縣地
方自春徂夏雨暘時若二麥收成咸稱豐稔米糧
價値甚平民無艱食之虞入夏以來又復甘雨時
霈秋禾秀𤼵大有可期(臣)身列戎行睹此豐登景
象欣忭無似謹據實入
告上慰
宸衷伏乞
聖主睿鑒謹
奏
據奏二麥收成秋禾秀𤼵朕懷深慰凡如此等奏報務
宜據實直陳若稍涉粉餙欺隱則為負朕也
雍正四年十月初九日河南南陽總兵官(臣)楊鵬
謹
奏為請均勞逸以收實效事竊照(臣)屬之平頭垜嵖
岈山在汝寧府遂平縣之西四十里實居本省之
中山非峻險徑路分明居民又皆土著無可藏姦
今汝寧營添設把總一員馬步兵丁三十名僅守
此山别無汛地廵防較之别汛一弁而兼管兩縣
中軍復司汛地者勞逸懸殊(臣)查汝寧營參將之
中軍守備旣有兵馬錢糧之責復予以廵防汛守
之司即使才堪肆應亦難分身兼顧(臣)愚請將平
頭垜之把總帶兵十名移駐汝陽縣其城内地方
仍屬中軍守備專防城外盡歸把總汛守其平頭
垜仍留兵丁二十名歸隸確遂把總擇委頭目一
名督率防範一轉移間汛守廵防地方各收實效
矣冄查(臣)標右營所轄南陽南召當年原係兩縣
今雖南召歸併南陽地方實屬遼闊專責把總一
員不無綆短汲長之慮因查(臣)標左右二營存城
尚有千把二員請將南陽汛地責成千總而把總
專管南召汛務存城只留把總一員護送一應來
往差遣如此則勞逸得均而汛防有賴矣抑(臣)更
有請者(臣)屬汝寧營地當吳楚之衝歸德則山東
接壌陳州係江南連界㐮城乃衝繁大道俱稱緊
要營汛若不親歴廵查恐布置未周伏懇
皇上准(臣)輕騎減從隨時親歴查閱庶官兵知儆營汛
整肅而宵小自必歛迹矣(臣)因營汛地方起見冒
昧陳請伏乞
睿鑒批示遵行謹
奏
所奏俱是其撥兵移駐等務與撫臣田文鏡商酌妥協
會疏題請可也
同日又
奏為恭繳
硃批諭旨敬陳下情事雍正四年七月二十五日(臣)家
人齎捧
硃批奏摺到(臣)跪讀之下仰蒙
聖訓周詳不啻耳提面命自當心體力行所有奉到
硃批奏摺理合恭繳至(臣)前摺陳
奏前任鎮(臣)董玉祥所留隨丁馬糧四十八分蒙
天恩賞給飬廉受
恩愈重報稱實難第查隨丁馬糧向無馬匹止存馬價
銀八百六十五兩新舊交代歴有年所今董玉祥
那用此銀已蒙
聖主矜恤弘仁
特恩寬免但思此項馬匹折價根由皆因新舊交收之
際借此居奇指稱疲瘦老弱勒掯刁難因照重價
折銀以致永成流弊今若再動公費購買補額則
將來交代弊竇復萌(臣)思既蒙
皇上隆恩擢補總兵重任隨帶辦差馬騾豈無二三十
匹既係隨丁即應自備如遇差遣一例輪流且彼
此俱行自備則新舊得免交盤既無缺額之馬不
受勒掯之累倘蒙
聖恩俞允(臣)隨任現有馬騾二十二匹(臣)再購買二十
六匹以足四十八匹之數聽候遣調抑(臣)更有
奏明者查(臣)屬七營礮位寥寥無幾今(臣)謹捐造子
母礮四十位標下左右二營存留二十位荆子關
安設四位其餘十六位酌量分發各營險要處所
礮位缺少營汛安設教演均期施放純熟有備無
患庶稍資軍實而(臣)亦得盡犬馬微忱於萬一謹
具摺
奏明統祈
皇上睿鑒施行謹
奏
類斯等事只要所行是當而已朕不便批諭
雍正五年二月二十六日河南南陽總兵官(臣)楊
鵬謹
奏為恭繳
硃批諭旨敬陳欽奉緣由事竊(臣)前摺
奏請製旗幟捐礮位查營路分汛防種種愚忱荷蒙
聖鑒(臣)跪讀
硃批感凜益甚(臣)隨於封印之後輕減騎從秋毫不累
營伍親視地方險易就便操演兵丁技藝因廵至
(臣)屬之歸德府鹿邑縣地方與江南亳州接壌東
西大路延袤一百二十餘里係山陜通商要路其
間並無塘汛行旅往來無以防衞(臣)即飭令各該
營酌定遠近添設汛防三處(臣)因便道面商撫臣
令該有司修造兵舍墩臺庶晝夜防護有藉而道
路行旅自可無虞矣其餘或有應添汛防之處容
(臣)酌妥會商安設至於旗幟業已製造報竣分給
各營以壯觀瞻所有步兵盔甲未完之數現在仍
行補造其子母礮位(臣)已捐銀造就照前摺
奏明處所分給安設務期教演純熟有備無患統俟
盔甲造齊之日逐一分析造冊報部備案至南召
南陽平頭垜移緩就急等事(臣)已咨商撫臣尚在
委員查勘俟勘明妥確移覆到日遵
旨會題所有奉到
硃批奏摺理合恭繳謹
奏
聞爾聲名甚優勉之爾子楊琦朕面見時另降諭旨
同日又
奏為雨雪及時麥苖茂盛據實奏明上慰
聖懷事竊(臣)節據(臣)屬各營將備報稱去冬得雪三次
每次約有五寸六寸不等俱皆入地足滋沾潤交
春以來復時得雨雪在地麥苖勃然興起及(臣)廵
視營汛果見(臣)屬地方二麥茂盛將來收成十分
可望田夫野老莫不懽愉鼓腹時豐歲稔兵民熙
皥理合據實奏
聞伏乞
皇上睿鑒謹
奏
覽奏雨雪霑足深慰朕懷爾等文武大員皆實心任事
能以忠誠感格
上蒼則地方自蒙錫佑之慶勉為之
雍正五年五月十二日河南南陽總兵官(臣)楊鵬
謹
奏為恭謝
天恩謹請
陛見以遂瞻戀微忱事竊(臣)仰沐
皇恩至高極厚自顧駑駘毫無報效夙夜捫心正切慚
悚(臣)子何人復蒙
召問
聖訓諄詳
賞賜緞疋更荷
天恩賜(臣)貂皮捧齎到署之日(臣)即率領(臣)子楊琦望
闕九叩謝
恩袛受訖伏念(臣)自山西老營營參將叨蒙
特恩補授山東沂州副將赴京
陛見之後到任未幾旋奉
特旨擢補南陽總兵官自違
天顔將近二載戀
主之私時刻莫釋竊念南陽一鎮地居腹裏
京師咫尺往返非遙況路當孔道營汛繁多一切廵
防事宜(臣)方竭力整飭若不恭聆
聖訓恐未免措置失宜伏乞
聖恩准(臣)於十月初旬辦理軍政事畢馳覲
天顔跪聆
聖訓庶犬馬依戀之私得以少遂而(臣)一切職守亦得
有所遵從矣為此具摺
奏謝仰祈
恩允(臣)無任懇切待
命之至謹
奏
河南係腹裏地方無甚緊要今調爾湖北可速赴新任
竭力黽勉莫移素志毋負朕恩目今無庸奏請陛見爾
經見朕數次曾蒙詳細訓諭何必為此無益之往還到
任後遲三二年自命爾來京見朕也遵旨毋違勉之勉
之
同日又
奏為夏麥豐收秋苖茂盛上慰
聖懷事竊查(臣)屬七營所轄府州縣地方三月内雨澤
愆期地土微旱(臣)即虔誠祈禱於閏三月初三初
七初十等日連得時雨四野霑足及至四月雨暘
時若不獨二麥收成俱屬豐稔而秋禾更得播種
通計(臣)屬各營所報麥收分數實有八分以上禾
苖亦甚秀發將來可期大有理合據實奏
聞上慰
聖懷伏祈
皇上睿鑒謹
奏
如此方見留心地方從來武員每於田疇雨澤膜外視
之殊不知兵民原屬一體文武大臣均有地方之責曷
可漠然不顧所奏朕嘉悦覽焉
雍正五年九月十六日湖廣襄陽總兵官(臣)楊鵬
謹
奏為恭謝
天恩敬繳
硃批事雍正五年六月初六日跪接
硃批諭旨(臣)叩頭捧讀仰蒙我
皇上訓諭諄切不啻耳提面命更荷
賞賚香錠一匣榮幸彌深感激無地所有奉到
硃批奏摺理合恭繳伏念(臣)犬馬庸愚罔有知識荷蒙
聖主隆恩擢補南陽總兵寸長未效復蒙
特恩調補襄陽重鎮嗣接(臣)兄楊鯤家信又蒙
皇恩浩蕩擢授直隸古北口提督(臣)與(臣)兄自揣何人
均邀
異數
聖恩愈厚圖報愈難惟有交相誡勉永矢冰蘗之心共
竭駑駘之力以盡臣子當盡之職仰報
聖主難報之恩於萬一而已所有感激微忱理合繕摺
恭
謝伏乞
皇上睿鑒謹
奏
但照管自己一身為要交共等字皆黨援朋比之藉詞
乃朕所深惡者假如楊鯤一旦被譴則從而共怨交恨
乎果若此則不勝其株連矣凡如斯等小見皆不宜存
況未必𤼵於眞情亦未必能交相勸勉共矢公忠不過
虚文故套耳朕甚厭覽
同日又
奏為請復拔補千把舊例以收實效事竊(臣)查從前
拔補千把除武舉功加之外例由食糧目兵遴選
考補或以本營之目兵即拔本營之把總考補本
營之千總或以本鎮協之目兵即拔本鎮協之把
總考補本鎮協之千總蓋緣生長於斯歴有年所
風土情形無不深悉縱有匪類託足不難搜捕駕
輕就熟得展所長今奉部文内開嗣後考定拔補
之後即調别營一員與之對換其現在之千把總
亦應各就近營漸次換易等因遵照在案兹(臣)荷
蒙
皇恩調補襄陽竊見對換千把絡繹不絶或隔數百里
之遙或越千餘里之遠奔馳道路資斧維艱父母
不能搬移妻子不能攜帶不惟歲時伏臘嗟無聚
首之期偶遇暑濕風寒鮮有親信之託雖云公爾
忘私未免内顧多憂不能專心供職且千把之設
原以資廵防而衞民生貴乎人地相宜若對換之
弁乍到一營不諳汛防之險易不識道里之遠近
萬一地方有事勢必措施鮮當顧此失彼貽悮良
多(臣)不揣愚昧仰懇
聖慈請嗣後拔補千把仍循舊例停其對換不特末弁
得免奔走跋涉之苦而於防範廵緝大有裨益矣
是否有當伏乞
皇上睿鑒施行謹
奏
此奏不是矣國家政令豈宜朝行夕改營弁對換亦未
必盡皆千餘里之遙汝懷邀譽之心具此一偏之論俾
恩歸於己則怨將誰歸況此事係大員條奏經九卿定
議然後施行今據汝一介武夫市小惠而不顧大體之
奏遂爾更改成例可乎若又不慎密致令無知微弁羣
懷怨望則恐汝禍不旋踵也
雍正五年十月二十九日湖廣襄陽總兵官(臣)楊
鵬謹
奏為凜奉
聖諭恭謝
天恩事雍正五年十月二十四日(臣)家人齎捧
硃批奏摺到(臣臣)叩頭跪讀仰見
聖諭煌煌諄詳訓示(臣)目覩心驚血淚交并自悔自責
悚惶無地伏念(臣)螻蟻末質疊荷
皇上異數隆恩無可仰報是以苟有管見即行
奏請蓋緣(臣)年六十六歲已及桑榆智昏識短思慮
不周以至有無知妄舉不顧大體之
奏罪無可寬悔懼無及但(臣)一介戎行實無力延請
幕友事事皆(臣)具草惟因目昏字拙故囑(臣)婿薰
沐代書何敢一字漏洩自蹈不謹之罪兹蒙
聖主洪恩諄切垂訓(臣)惟有益加兢惕夙夜小心凜遵
天語無敢稍懈以圖仰報萬一耳所有奉到
硃批奏摺理合恭繳伏乞
皇上慈鑒謹
奏
覽爾情詞巳悉調換千把因定例攸關朕嚴行批諭係
出一時之見隨於各處訪詢知爾所奏頗屬有理前諭
錯責汝矣候另有旨
雍正六年五月十六日湖廣襄陽總兵官(臣)楊鵬
謹
奏為仰懇
聖恩賞准入籍事竊(臣)本籍山西因(臣)父殉節江右(臣)
隻身隨寡母流寓江南即寄籍江寧投營效力及
今四十餘年由千把歴蒙
皇恩擢授今職(臣)於山西江南素無家産履任以後以
官為家亦未謀及田宅惟在湖南長沙守備任内
十有六年因無衙署積俸銀一百五十兩置得房
屋二十餘間不意十六年之中(臣)之妻子女媳相
繼淪亡皆寄厝長沙伏念我
皇上寬仁厚澤何在不
曲體矜全犬馬私衷皆得自逹(臣)故不揣冒昩據實叩
懇如蒙
聖恩賞准入籍長沙俾(臣)得遂家室之謀復免搬移之
累則生生世世子子孫孫永沐
天恩於無量矣為此繕摺
奏懇伏祈
聖明恩鑒施行謹
奏
爾今現任湖廣入籍長沙之請不便准行似此奏請者
不一朕俱未允准況爾弟兄同氣亦未有異籍之理此
事當與爾兄楊鯤商酌而行
雍正七年閏七月十二日湖廣襄陽總兵官(臣)楊
鵬謹
奏為夏麥豐登秋成大有據實奏明上慰
聖懷事竊(臣)叨沐
隆恩畀以封疆重任軍務之餘惟宜勤求民隱仰慰
宸衷查得(臣)屬六營所轄襄郡七州縣地方自春徂夏
雨暘時若農事維勤播種及時二麥已獲豐收萬
民咸歌樂歲交秋之際雨水愆期仰荷
皇上至誠感格隨求隨應時雨頻施粟穀雜糧現今俱
已豐收其晚稲業已成實野老田夫懽愉鼓腹但
聞襄陽以南秋禾微旱然米價尚平理合據實陳
奏伏乞
皇上睿鑒謹
奏
覽奏知道了
汝兄楊鯤豈有如此負恩之理朕實愧於諭汝向時知
遇寧不可惜汝當追念祖父深自奮勵毋效汝兄玷辱
先人顔面也
同日又
奏為微(臣)受
恩深重乞效犬馬稍慰下悃事竊(臣)駑駘末質樗櫟庸
材屢蒙
皇上殊恩不次超擢即捐糜頂踵何能仰報
高深兹於本年閏七月初四日接准湖廣署提(臣)岳超
龍來咨為欽奉
上諭事並諸王大臣議覆奏摺(臣)恭閱之下知噶爾丹
策凌兇頑無狀逆
天背理恭承
聖諭熟慮深思允宜命將興師滅此小醜俾衆蒙古俱
得安生伏念(臣)一介武夫荷蒙
聖恩畀以封疆重任今當臣民争思效力之際(臣)何敢
優游内地安享虚糜況(臣)有長子楊世春係候補
守備隨(臣)任所幫辦事宜値此軍興之時邊陲要
地不無轉運軍糈調度兵馬之任懇祈
主愚悃於萬一更有請者(臣)有次子楊琳由武進士叨
列侍衞雍正三年蒙
猶熟習弓馬是以雍正五年(臣)特令其齎摺赴
闕仰懇
聖主賞一差使當蒙
召問
恩賜緞疋且邀
聖諭命(臣)訓其成人聽聞之下感泣涕零此兩子者均
屬年富力強正堪驅使懇祈
天恩於此番兩路進兵之會
為此繕摺請
旨(臣)不勝懇切待
命之至謹
奏
覽
同日又
奏為敬陳一得之愚仰祈
聖明採擇事竊念兵丁以技藝為先行軍以火器為重
茲當用兵之際巳久蒙
皇上睿慮深思練以雷車濟以火器誠大有裨益於軍
旅者也楚地兵馬柔弱大非秦晉壯健可比惟籐
牌之設繪以虎豹之形步武有方進退有則逆兇
所恃者馬若出其不意跳舞旋繞賊馬見之必皆
驚竄後以鳥鎗繼進無不以一當十也籐牌之技
以閩粤為最今(臣)所屬六營亦時加操練(臣)思軍
皇上此番用兵或於閩粤湖廣等省揀選數百名派入
步軍火器之内酌委熟諳籐牌之員董率前往況
協伏乞
睿鑒施行謹
奏
洵為大笑談果係年老昏憒乎汝其據實奏朕知之
雍正七年九月二十四日湖廣襄陽總兵官(臣)楊
鵬謹
奏為遵
旨據實奏
聞事竊(臣)家人齎摺回署(臣)跪讀
硃批荷蒙
天語下逮開示愚蒙(臣)敬誦之下豁然省悟不惟我
皇上以鄙陋之見為可笑即(臣)亦自覺無補愧悔莫及
且蒙我
聖主寬厚殊恩不即罷斥
諭(臣)據實奏知(臣)益感激涕零悚惶無地但(臣)年及桑
榆才庸識短心餘力絀思慮不周誠如
聖諭年老昏憒也惟念(臣)自雍正三年蒙
皇上特授山東副將引
見之後叩違
天顔又經五載戀
主之私時刻莫釋茲泣求
聖主格外天恩容(臣)再得瞻
天仰
聖俾犬馬依戀之心得以稍遂至(臣)兄楊鯤荷蒙
皇上逾格擢用上負
天恩罪無可逭(臣)惟凜遵
聖訓竭蹷駑駘循分供職斷不敢稍效(臣)兄苟存不肖
之心仰負
聖恩身罹
國法并無以見(臣)祖父於地下(臣)不勝戰兢悚惕之
至伏乞
皇上慈鑒施行謹
奏
所慮者汝精神不佳或致貽誤職守若猶可支持朕所
願也何必來京陛見徒為無益之往返如實覺有衰邁
龍鍾光景據實奏聞朕保護汝完名全節不亦美歟然
進退二者務宜自信無欺固不可圖一已之清閒而虛
負國恩又不可強勉支持曠誤公事貽笑同官并見譏
於屬員也總宜量力為之
雍正八年正月初七日湖廣襄陽總兵官(臣)楊鵬
謹
奏為恭謝
天恩據實陳情事竊(臣)家人齎捧奏摺到鎮仰蒙
皇上恩諭諄切周詳不覺涕淚交并感激微悃實非章
奏所能陳達竊(臣)一介微末蒙我
皇上知遇隆恩拔於排陷之中畀以總兵之職是(臣)以
負罪之末弁遭逢格外之
殊恩歴蒙
優擢年齒將届七旬揆之(臣)心更何不足但勉強竊禄
(臣)固不敢若力可支持借故圖安(臣)實不忍今蒙
皇上恩諭進退二者令(臣)量力為之(臣)若不據實直陳
是全無人心者矣(臣)當年於守備任内奉差苗疆
地方右臂曾受風濕邇來年及桑榆不能張弓挾
矢但(臣)精力尚健於操練兵丁約束將弁巡查地
方(臣)雖不敢妄自矜詡而自揣儘可支持(臣)惟益
加勤慎勉力供職以期仰報
天恩於萬一若至(臣)力實有不能之時斷不敢貽誤地
洪恩矣為此據實直陳伏乞
皇上睿鑒施行謹
奏
覽
硃批諭旨卷一百五
