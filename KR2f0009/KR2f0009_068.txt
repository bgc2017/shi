欽定四庫全書
硃批諭旨卷六十八
硃批樓儼奏摺
雍正七年四月二十六日署理廣東按察使(臣)樓
儼謹
奏為遵
旨明白回奏事本年四月初二日署撫(臣)傅泰傳(臣)同
署藩司(臣)王士俊入署恭宣
皇上硃批左翼副都統(臣)吳如譯奏摺此所奏四摺著
孔毓珣傅泰王士俊樓儼具摺明白回奏覽吳如譯
奏詞儘有不通識見卑鄙處但粤省吏治民風至於
如此在傅泰初到姑置不論外如孔毓珣王士俊樓
儼三人受朕格外成全委任捫心自問當如是報朕
乎能不汗顔乎乃王士俊反有開礦之請是何意見
耶嗣後若不實心整飭貽悞地方不但法難寬恕亦
何面目立於鄂爾泰田文鏡李衞等數人之列也朕
實為汝等愧之為粤省憂之奈何欽此(臣)跪讀之下
悚惶無地伏念(臣)一介庸愚寸長未效乃於數年
之内蒙我
皇上不次擢用由理猺同知歷陞府道又奉
特旨署理廣東臬篆寬免各案處分仰邀
皇上格外成全委任(臣)感
恩甚切圖報彌殷自署臬篆以來無日不以吏治民生
為念兹捧讀
硃批恍如入覲
天顔面聆
聖訓凡
皇上之所以責(臣)而勵(臣)者益加矢公而矢慎謹遵
諭旨將如譯所奏各欵逐一另摺據實明白回
奏外為此謹
奏
覽奏知道了朕巳有旨實授汝為按察使矣竭力秉公
黽勉盡職勿怠嗣後奏摺差人齎交大學士蒋廷錫轉
奏
雍正七年閏七月初四日廣東按察使(臣)樓儼謹
奏為恭謝
天恩事雍正七年七月二十三日奉署撫(臣)傅泰交送
皇上硃批(臣)摺隨即跪領進署恭設香案敬誦
硃批仰蒙
訓諭感激涕零敢不秉公勉力圖報萬一伏思(臣)本書
局備員家素寒微甘心淡薄賦性硜執亦少交際
若貪婪敗檢之事(臣)不敢為第恐才識疎庸職任
刑名動關出入夙夜悚惕惟有詳慎以仰副
地方緊要事宜容(臣)次第奏請
睿裁外謹此繕摺差家人齎交大學士(臣)蒋廷錫轉
奏謝
恩所有奉到
硃批理合恭繳謹
奏
每見出於寒微者識多鄙陋未必皆甘淡薄賦性硜執
當以義理融化氣質之偏至於疎庸二字尤非大吏所
宜有似此浮泛文詞向後不必果如所言豈夙夜悚惕
遂能仰副朕意耶惟有不避嫌怨一語乃真實得力處
從此加勉自勵可也
同日又
奏為備陳地方情形仰祈
睿鑒事竊查廣東一省北接湖廣廣西南通西洋南洋
幅&KR0695;遼闊山海交錯山皆不毛之土惟產金銀銅
錫久巳嚴行封禁而民間偷穵礦砂無日無之雖
文武官弁不時查拏驅逐無如旋散旋聚内海賴
有魚鹽之利稍為窮民活計而興販私鹽者又絡
繹不絶此礦徒鹽梟二者皆以無術謀生甘蹈法
網而不顧也至於偷兒掏摸強徒刦掠盜賊之多
亦莫甚於廣東(臣)任事以來凜遵
聖諭嚴拏窩家積盜勤為宣布
皇恩剴切勸諭雖盜賊較往年略少然如南海縣之三
江江浦番禺縣之沙灣茭塘等處素為盗藪彼蓋
童而習之以竊盜為生即身不為盜亦無非盜之
族黨雖稍有衣食亦相率為匪更有窩家多係紳
衿富戶盜匿其家則不可捕贓入其室則莫可搜
盜賊到官為之打點衙門皆是窩家長技而盜則
死不供窩是以敗露者少大都民情絶不知有廉
風之治可見於邊海窮鄉矣(臣)為地方起見理合
奏請
睿裁謹
奏
此奏是閱所議論處深中地方肯綮
同日又
奏為職官窩盜殃民據實
奏明事竊(臣)奉
命署理廣東臬司印務任事之始見省城附近刦竊頻
聞因訪有積賊黃富文嚴拏到案究其窩家據供
族兄黃凱文即黃元捷原任高州府信宜縣教諭
因候補在家現住大新街尾小的常在其家往來
住宿贓亦交藏其家當委廳員往搜贓物起出軟
甲籐牌器械鎗礮等件凡鎗礮俱装火藥併金銀
首餙細縀服物甚多當票二紙又於地窖下起出
黃銅板及違式各器物俱逐一造册在案又據其
第四子知禮第十四子無忌赴司自行投首乞求
免罪内稱伊父窩賊是實随查其第二子係武生
學名高華遠頗有膂力據知禮無忌咸供家中諸
事要問二哥當將黃元捷高華遠詳請參革究擬
奉署撫(臣)傅泰批令確審窩賊分贓實情而各犯
因未經署撫咨𠫭且一時審訊之際未據有賊犯
認械失主認贓稍變前供(臣)又復詳觧署撫參革
嚴究署撫旋𤼵諭單駁飭内稱據黃凱文供富文
是其族中兄弟有時來省在其家住至窩留竊刦
收藏贓物並無此事又以富文供出夥黨馮舅阿
車等五名皆未弋獲對質是否窩賊尚無確實憑
據等語署撫一味慎重不肯遽爾參革但(臣)統查
起出各械各物總非士民之家所宜有即使械無
賊認贓無主認亦屬可疑而其子知禮無忌聞拏
自首供出伊父窩賊窩贓希冀免罪此即為窩之
確實憑據從此參革嚴究直窮到底自必和盤托
出若謂罪疑惟輕姑從寬典則各犯亦必盡翻前
供將就完結誠恐自此以後凡有積窩積匪皆恃
無人對質得為漏網之計窩家斷不能除盜賊斷
不能息實為地方隠憂再查黃凱文素有富名又
素有惡名失主不敢出認地隣坊保不敢過問竊
思私藏鳥鎗一桿即干處分今藏如許礮械若非
(臣)為搜查此時尚在藏匿何可置之不究且其子
二十四人盡皆游手游食又有婢妾數十人醜聲
外聞現奉
定例盜賊必究其何人出械窩家妻女有無與賊通
姦今黃凱文家現有礮械多件現有婢妾多人又
據伊子自行出首其中曖昧不法情形難逃
聖明洞察(臣)為弭盜安民起見任其巨富止知執法即
使因此得罪亦無所顧恤為此繕摺奏
聞伏祈
皇上睿鑒謹
奏
粤東素有窩盜惡習觀汝主見甚屬果決此案如有真
知灼見處與傅泰力争可也倘仍掣肘不允汝詳不妨
將此摺所奉批諭密與觀之抑或口露朕意示之亦可
同日又
奏為奏明潮屬水利仰祈
睿鑒事竊(臣)抵潮之日查閱水利情形府城東門外曰
韓江古鱷溪也其江上流自惠州府來者有興寧
通海河合長樂十六溪之水其自江西贛州來者
有程江梅溪之水其自福建汀州府來者有大河
之水自漳州府來者有清遠河之水其自程鄉來
者有小河之水綿延七百里皆注韓江至廣濟橋
分流入海瀠洄橋下二十三墩之間水勢稍紆而
橋下又有鳳凰一洲上建石臺以為中流砥柱始
不為患自屢遭大水橋墩衝壊臺亦傾圯每遇水
發之時奔騰浩瀚以致堤圍潰決田廬皆淹連歲
歉收(臣)因急圖修復苦無工費適在城有開元古
寺歷來士民施田萬有餘畝久為不肖寺僧私典
及官吏衿監土豪強占殆盡寺僧普光來請清釐
其租榖除完糧香燈及僧人飯食外願充修復墩
臺公用(臣)因按其有冊可查有佃可問者委員清
釐不下二千餘畝其外有别寺之田亦被侵占情
願照例充公者悉如其請一切租榖羡餘委官收
支即選本城耆老衿監辦料監工自雍正六年七
月興工至七年二月告竣橋墩巳復據該府縣報
稱今年水亦甚大勢少瀠洄由橋以至海口堤岸
田廬皆保無恙田稲加倍豐收等語惟臺工正在
應興而(臣)又蒙
魚溝之建閘梅溪海口之刷沙亦宜次第料理又
如廣州府有三江之潦北發源於南雄東發源於
奏明并繪橋圖恭呈
御覽伏祈
睿鑒謹
奏
覽
雍正八年三月二十七日江西按察使(臣)樓儼謹
奏為運榖原借税羡籲請
天恩分年補還事竊惟潮州府自雍正四五兩年被水
歉收米價騰貴(臣)於雍正五年七月赴惠潮道任
誠恐來年仍復米貴公同司道會詳請撥廣西榖
五萬石海運回潮平糶以濟民食但運榖水脚之
費無出又經司道會詳請借税羡銀四千兩俟榖
石平糶秋收買補之時倘有羡餘亦可還項即有
不敷潮屬公捐補還詎料榖船次第出海而前藩
司官逹即改令撥貯潮屬各縣随經議詳造冊咨
部是榖石不能平糶水脚無項可抵而各縣耗羡
有限不能盡捐以致懸項未補督(臣)孔毓珣署廵
撫任内將(臣)
題𠫭部議革職蒙
恩寬宥所借税羡銀兩勒限清追(臣)原經手借領自應
照數還項但(臣)家素貧無力完補僅可節省飬廉
陸續交庫巳於雍正七年廣東按察使任内共完
過銀一千一百兩尚欠銀二千九百兩伏懇
皇上天恩容(臣)帶於江西新任分作三年清補則庫項
必不敢久懸而(臣)力亦得稍紓矣理合據實具
奏伏乞
皇上睿鑒謹
奏
照所請寬限五年補清庫項該部知道
同日又
奏為酌寬盤倉限期以免交代遲悞事竊(臣)查州縣
官交代倉榖例限兩箇月盤完遲延則干參處随
又接扣限期再遲則有易結不結之處分部議革
職定例甚嚴今幸倉榖五萬石以上奉
旨多展限一箇月盖念倉榖必須盤量動關時日
皇上聖明無微不燭誠保全臣工格外之
弘仁惟是五萬石以上方得展限若四萬九千石則亦
不准展限矣往往有舊任正在交盤而新任又催
接盤奔走往來未免顧此失彼安能皆於兩箇月
内交代清楚藩撫照例嚴參竟有可用之才而一
旦罜誤殊為可惜(臣)請將倉榖五萬石以上者照
例多展限一月如二萬五千石以上者亦許多展
限十五日或一人而有兩縣交代者則許多展限
一箇月庶立法至公而交代免干溺職之咎矣如
果(臣)言可採伏祈
睿鑒勅部核議施行謹
奏
倉糧交代寬限之請甚是候發該部議行
雍正八年五月十八日江西按察使(臣)樓儼謹
奏為據實陳情仰懇
皇恩事竊(臣)於本年三月二十六日蒙
恩補授江西按察使四月初九日恭請
聖訓荷蒙
弘慈以(臣)母趙氏今年八十二歲住居松江
准(臣)從江南水路省親迎飬且
賜(臣)母大縀四聯貂皮六張此誠
皇上錫類仁恩至深至厚也(臣)歡欣踴躍
榮寵非常滿擬齎捧回家(臣)母遠迎率(臣)望
闕謝
恩詎料(臣)於五月初九日舟次蘇州府滸墅關外得接
家信知(臣)母於三月三十日去世(臣)於五月十一
日抵家恭呈
恩賜告母几筵隣里爭觀舉家感泣兹(臣)再有懇者(臣)
母於(臣)理猺同知任内巳蒙
覃恩誥封五品宜人今(臣)補授按察使仰求
皇上天恩俯憐(臣)母三十年孀守教子辛勤持家刻苦
恩准給與三品淑人封誥俾(臣)母得邀
錫命於泉壤(臣)生生世世銜結無涯矣(臣)於到家之日
以聞訃日期報明上海縣移原籍申詳照例守制
外謹此繕摺
奏懇
天恩伏祈
皇上睿鑒謹
奏
汝母既故所待者身後之榮汝當黽勉上進至一品二
品於時乞恩請封以光泉壤不亦美乎目前何必汲汲
雍正八年十二月初七日江西按察使在任守制
(臣)樓儼謹
奏為請定藩臬新任展限之例以便詳慎辦理事竊
查定例内開凡督撫新任及署理印務如
欽部等事件難於完結准分别展限原限四箇月展限
兩箇月原限六箇月展限三箇月等因欽遵在案
誠以督撫統屬全省或兩省初到任所諸務紛紜
必得寬展限期方可從容辦理也獨藩臬兩司亦
係統屬全省並無展限之例到任之日一切錢榖
刑名非不欲逐件細心查核審擬無如計算限期
巳滿不得不汲汲趕辦雖不敢有疎漏然事繁限
廹焉能保其必無錯悮(臣)愚以為藩臬兩司係承
上接下諸事彙集之地辦事貴於詳慎不宜專顧
限期急遽完事請嗣後如藩臬兩司到任或署理
時若遇案件例限尚有一二月者不准展限如到
任時限期不滿一月者許於其定限之外照州縣
接審官例展限一月庶得細心查辦不致局促了
事似於承辦案件有益是否可行伏祈
皇上敕部議覆施行謹
奏
宜商之於該撫若意見相符具題請旨可也
雍正九年三月十二日江西按察使在任守制(臣)
樓儼謹
奏為請開供首唆訟之路以除刁攬事伏讀訴訟律
例特載教唆詞訟一條内開凡教唆詞訟及為人
作詞狀增減情罪誣告人者與犯人同罪至死者
減一等誠以誣告之舉原係本犯起意而教唆之
人但為之商謀作狀增減情罪所以本犯罪至於
死教唆者與因人連累之義相近得以從寬減等
惟是誣告一項本犯有刁頑愚昧之不同教唆有
增減造意之各别其本人原欲誣告又遇有教唆
者按律同罪至死減等原屬允協尚有一種鄉愚
無知之輩事本細微初意並不欲告亦不知如何
可以誣人乃有攬訟刁棍瞷其有事或乘機圖騙
伊財或素與被告有隙或藉此包訟以為訛詐張
本於是嚇以利害之言騙以決勝之說憑空代作
詞狀使之控告而聽唆之人遂視彼為靠山供其
食用任其指使及至庭審之時虚誣畢露詰問主
唆之人該犯則一口咬定堅供並無其事復究其
狀係何人所作非稱過路外客即云算命先生反
復根究抵死不吐迨招案既定而訟師置身局外
又復别圖包攬此等刁惡訟棍實堪痛恨各處皆
然若不設法矯偏救弊急除唆使惡棍恐訟端無
由而息惟是唆訟之徒姦狡詭詐難致敗露(臣)請
唆使情實將唆使之人照誣告律治罪其本犯比
照竊賊將同夥贓數據實供明并案内各犯指拏
全獲准其減一等發落之例亦減一等治罪如此
則被唆者求寬巳罪方肯供首而訟棍狡計不能
自保或畏法歛跡釀訟生事之弊可以杜絶矣是
否有當伏祈
皇上敕部議覆施行謹
奏
殊屬迂闊不通之至
雍正九年五月二十一日江西按察使在任守制
(臣)樓儼謹
奏為謹陳江西雨水及禾苖情形仰祈
聖鑒事竊江西一省三面距山惟南昌及饒州南康九
江迤北一帶負江依湖地皆平原水勢易洩而難
蓄故雨不厭多今自三月初旬起至四月下旬止
天雨連綿晴日無幾處處扶犁民間並不苦雨而
江西土俗俱種早稻插秧者均得乘時栽插完畢
現在禾苖芃芃暢發大有之兆巳成將來六月即
可食新(臣)奉職茲土目擊太和景象無任歡忭理
合恭摺奏
聞謹
奏
覽江右禾苖雨水情形朕心深慰
同日又
奏為請
敕通行一米二榖交代之例以杜弊端事恭惟我
皇上加意民生首重積貯因南方地氣濕熱將倉米每
米一石改榖二石可以久貯更立存七糶三之法
不致榖有霉變此誠萬世不易之良規天下臣民
所倚賴者也惟官經更易必須交盤在交出之員
惟以照數量斛不致缺少即可完事而接受之員
又以榖色不淨苛勒留難每致互争延諉交代遲
延伏思貯榖之法原以代米一米二榖民間通行
若將倉榖碾試每榖一石可碾米五斗者即於米
數無虧儘可接受其不足五斗之米者自應統計
照數補足方為得平查雍正七年五月福建撫(臣)
劉世明於掯勒交盤疏内
題明福建地方交代分别淨榖毛榖每石總以碾米
五斗為率不足照補經
欽差廣東撫(臣)楊文乾等議行在案但止行之閩地未
經通行各省(臣)愚以為同屬倉穀似可畫一飭遵
庶交代接受之員各無藉諉苛勒遲延之弊矣是
否可行伏祈
皇上睿鑒施行謹
奏
爾稟商該督撫將本省倉榖援照閩省之例奏請可也
同日又
奏為請定内缺委署積算之例以示鼓勵事欽惟我
皇上軫念地方無時不以用人為急凡直省邊疆海疆
及繁劇難治州縣定例由督撫
題請補授而又𤼵試用人員一遇缺出即行委署其
試用人員内有分别扣限一年二年果能稱職
題請實授陞補誠不易之良法也但查試用中有
題署委署之不同而署事亦有久暫之不一如外省
丁憂事故出缺謂之外缺可由督撫
題署則各按其年限滿日具
題若屬陞遷處分等缺應聽部中選人者謂之内缺
此不過暫時乏員督撫委署新任官一到即要卸
事無缺可授故止報部而不具
題此等署員或三月或半年以其才堪辦理甫經前
署卸事旋又另委他處仍係内缺前後竟至一年
有餘者因委署之時未經
題明皆不算入定例一年二年之數竊思同為試用
人員其外缺
題署者有期滿
題達之例而内缺委署者即過一年兩年而未遇外
缺竟不得與於一年兩年之例未免偏枯伏見各
省以簡調繁之員内有試用者皆計其前後署事
月日積算具
題實授(臣)請嗣後暫時委署之員如果試用勤慎才
堪稱職者仰懇
皇上天恩即照此例計其先後署事月日計算如原銜
係應選知縣巳滿一年或佐貳借署知縣已滿二
年均各擇其人地相宜之缺一體同外缺人員保
題陞補俱免其再署外缺另扣年限如此則不必有
内外缺之分而總以歲月之久暫該員之賢否為
衡暫署之員莫不爭相奮勉力圖報效矣是否有
當伏祈
皇上睿鑒施行謹
奏
此奏迂謬處不勝批諭總之心一存私出諸口者焉有
是當之理
雍正九年八月初八日江西按察使降級留任在
任守制(臣)樓儼謹
奏為恭謝
天恩事雍正九年六月二十八日(臣)准布政使李蘭移
奉撫(臣)謝旻牌准廣東撫(臣)鄂彌達咨刑部
題覆惡棍蕭鳴誘搶黃氏為妾囑賊扳窩一案本年
四月初六日奉
旨蕭鳴著即處斬樓儼著降一級從寬留任餘依議欽
此(臣)随恭設香案望
闕叩頭謝
恩訖伏念(臣)身任臬司失於覺察部議降級調用荷蒙
聖德如天從寬留任聞
命之下感激涕零自問何人仰邀
聖天子保民若赤之
天心勉盡(臣)職於萬一耳所有微(臣)感激私衷理合恭
摺奏
謝伏乞
皇上睿鑒謹
奏
覽
同日又
奏為再陳江省早稻收成分數晚禾現在情形并各
屬米糧價值仰祈
睿鑒事竊江西一省本年自三月初旬至四月下旬雨
澤霑足禾稲暢茂前經(臣)具摺奏
聞今江西早稻於六月下旬收割至七月中旬俱巳完
畢統計收成有八分九分十分不等省城米價前
每石至一兩以外者今巳減至七錢七八分上米
亦不過八錢五六分外縣俱減至每石五錢八九
分上米亦不過六錢五六分惟廣信饒州九江三
府每石九錢二三分上米九錢七八分至一兩二
三分不等其餘各府則皆七錢五六分至五錢二
三分訪之輿論必俟晚稲全穫其價始定而晚稲
形勢因五六兩月雨水調勻灌溉巳足雖省城七
月内少雨亦不苦旱外府仍陸續有雨今省城又
於八月初六日得雨田禾暢茂將來收成可有十
分之望理合恭摺奏
聞謹
奏
業經督撫數次奏聞矣何必多此一番瀆陳
同日又
奏為恭謝
聖訓敬繳
硃批仰祈
睿鑒事竊(臣)前奏請將暫時委署之員積算月日分别
保
題陞補一摺奉
硃批此奏迂謬處不勝批諭總之心一存私出諸口者
焉有是當之理欽此仰見我
皇上聖明洞照訓示臣工必歸於至公至當之盛意(臣)
跪讀之下實深惶悚緣(臣)以庸材淺識罔知大體
惟念受
恩深重報稱無由每有管窺蠡測之見輙斤斤自得上
瀆
聖聰此種私衷實類野人獻曝初不知迂謬錯悮之處
巳不可勝數乃蒙
皇上不即加以議處
恩賜明切批示(臣)實如夢覺醉醒愧慄無地理合具摺
恭
謝並繳
硃批奏摺伏祈
聖鑒謹
奏
若不於根本處黽勉徒於枝葉邊揣摩如夢之錯悮將
不勝其覺矣愧慄何益
同日又
奏為恭請
聖裁事竊查外省秋審情實重囚向無三覆之例雍正
二年四月蒙
皇上如天好生之仁
勅下法司亦照
朝審之例三次覆奏且往往仰沐
恩綸停決若情稍可矜者則莫不予以末減至所擬緩
決人犯内或因忿激還毆殺非有心或因無知聽
從首兇巳決或因卑幼犯尊長情尚可原并有竊
贓滿貫審無拒傷情事及續獲夥盜逃犯未獲監
候待質者每歲俱沐
皇恩准予緩決普天率土共沐我
皇上寬大洪仁尚有何可妄陳末議之處惟是此等緩
決人犯皆係歴次奉文監候歲復一歲每至七八
九年仍復監禁甚有巳歴秋審十次之外自犯事
審招至今其錮禁囹圄者巳十有餘載此雖罪犯
應死法無可逭第既久沐
皇仁歴予緩决則巳得有生機若仍遞年淹禁必致久
化獄燐無以昭示
皇上矜恤民命之至意(臣)愚以為此等秋審巳歴數次
緩决人犯如巳不復論決者仰懇
皇上天恩勅部酌量情罪重輕作何減等發落庶餘生
之犯得以始終沾沐
天恩而牢獄無積年淹禁之囚矣(臣)之管見如斯是否
有當伏乞
皇上睿鑒施行謹
奏
殊屬聾瞽之論奏也
硃批諭旨卷六十八
