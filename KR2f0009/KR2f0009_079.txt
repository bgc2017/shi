欽定四庫全書
硃批諭旨卷七十九
硃批李元英奏摺
陜西平慶道(臣)李元英謹
奏為遵
旨奏聞仰邀
睿鑒事竊(臣)至愚極陋蒙
皇上隆恩擢用平慶道
召至養心殿面奉
訓旨教誡諄諄又奉
諭旨令(臣)將所知地方事務具摺交本王轉奏欽此(臣)
抵平慶道任奉督(臣)岳鍾琪行委會同寧夏道董
新策查勘寧夏新築八旗城工衙署營房有無浮
冒果否堅固(臣)一路查訪頗有怨聲俱云從前估
計城工原未詳細而經理督修者又皆冐昧從事
假公濟私所用木石磚瓦鐡釘等項件件累民以
致窰戶陳萬言等怨恨沸騰寧夏三衞賠累難堪
冤抑莫訴及(臣)至寧夏查勘城垣外面用磚包砌
裏面與城頂惟用土堆築虚鬆不堅再查勘各衙
署槪用木釘間架窄狹而營房更為不堪木植旣
屬細小止用草簾一頂遮蓋上鋪薄土搭蓋平棚
而巳所以上漏下濕不蔽風雨每多坍塌如此緊
要城工而被估計督修承修各官王景灝楊廷相
趙世朗嚴世傑等彼此回護推卸不肯實心料理
營私貽悞(臣)不敢不據實奏
聞伏候
皇上乾斷至糧草一項最為緊要寧夏一歲所收之糧
止可供寧鎮兵丁之需今添此三千滿洲官兵旣
未定隣近之撥運又地方所出有限目前最為急
務(臣)已稟撫(臣)石文焯聽其作何籌計撥運矣至
將軍衙門並各衙門之經制書役及心紅紙張各
役工食等項俱未議定章程從前始事之官亦難
免草率之咎謹繕摺奏
聞伏祈
皇上睿鑒謹
奏
已用爾為按察使矣將摺内所奏各情由僃悉詳明該
督撫看伊等作何料理奏聞朕自有裁酌此奏甚屬可
嘉向後莫移此志諸凡勉力秉公為之
陜西蘭州按察使(臣)李元英謹
奏為恭謝
天恩事竊(臣)賦性庸愚材質駑鈍蒙我
皇上格外天恩以知州而擢用監司越陞數等到任未
及三月復蒙
皇上特授臬司
隆恩異數至矣極矣兹接(臣)胞兄佛保家信奉
旨特授湖廣鎮筸總兵官又(臣)子侍京繼與佛保為子
者荷蒙
皇上特放佐領是(臣)父子兄弟一門均沐
皇恩浩蕩犬馬尚且知恩(臣)具有人性能不感泣思奮
惟有交相勸勉必思整頓巖疆安輯地方必思屏
絶私情正已率屬始終如一不違初志庶幾上報
皇上殊恩於萬一所有感激血忱實難遏抑用敢繕摺
恭謝
天恩謹
奏
朕如此加恩心非木石寧不知感何待奏陳但恐思路
一邪而感激之忱隨化為烏有耳每觀福量淺薄不能
承受之徒往往如此自御極以來蒙朕特恩擢用者頗
不乏人朕原期其感恩圖報庶幾利濟於
社稷蒼生設或徇欲昧理因私害公而冀朕袒護姑息不
可得也爾等漢軍及滿洲大小臣工於利之一字勘破
者少殊不悟因些微小利致斷送身家喪失名節為失
計之大也總之服官第一以操守為要勉之勉之最難
事也莫作等閒看其間義利之分公私之辨幾微不審
後悔何及可惜朕恩卽付之流水矣愼之愼之
陜西蘭州按察使(臣)李元英謹
奏為恭繳
硃批事竊(臣)前奏恭謝
天恩一摺實由感切寸心不能遏抑冒昧陳
奏仰蒙
皇上硃批訓諭詞嚴義切教誡周詳(臣)跪讀之下感激
涕零惟有敬誌於心朝夕默誦時時警惕以為終
身之戒庶不負我
皇上訓勉之洪恩於萬一耳所有奉到
硃批理合恭繳謹
奏
近日爾之聲名雖無甚不好處較前志操則大為不如
甚不敷朕所望勉之愼之
陜西蘭州按察使(臣)李元英謹
奏為奏
聞事竊(臣)沐
皇上天高地厚之恩凡關係通省事件無論所管與非
所管均當時刻留心細加體察謹以時下所聞并
臆見所及不揣冒昧僃悉陳
奏一估撥之例宜為畫一也查甘省估撥定例於九
十月間將本年額徵糧石估撥次年兵食先為報
部次年照數支散又因甘省營驛歲需糧五十六
萬餘石而每年額徵糧止有四十九萬餘石每於
本色之外約估折色此例行之已久惟是州縣營
汛多寡遠近總無一定章程以致胥吏作姦上下
其手竟成錮習每於估撥之時州縣營汛紛紛營
謀以求各遂其私(臣)查雍正二年間曾奉部文令
將兵糧秉公撥定畫一造冊報部永為定例嗣經
前任布政使傅德以甘省非他省可比䑃混咨覆
至今舞弊如故以(臣)愚見仍請將州縣額徵之多
寡與營汛之遠近逐一計算定為某州縣應撥某
營汛若干俱為畫一以定章程永遠遵守每年奏
銷不得增減改易如此則積弊可除似於倉穀兵
民均有裨益矣一均丁之法宜加詳議也(臣)見甘
肅奉行均丁之法有與他省似同而實異者蓋他
省則以本州本縣之額丁均入本州本縣之地畝
原額仍無增損小民自樂輸將今甘省均丁則不
按地畝止按通省額徵銀糧通計合算每銀九錢
零每糧九斗零攤入一丁額徵多則攤丁亦多額
徵少則攤丁亦少以致各州縣有比原額多增至
二三千兩不等者毋怪乎紛紛具呈以為均丁之
不公也推原其故因甘省州縣中有糧少丁多者
若就本州縣均攤誠恐糧額少而載丁過重是以
泥於通融之說不復詳議但查甘肅州縣其糧少
丁多之處有産有丁現在完納者已居其六七無
産有丁艱於完納者止居其二三若以二三分之
窮丁歸入六七分之糧戸仍無過多之處况查甘
省地多糧少如有餘剩窮丁卽就本地近報開墾
猶未陞科並所有熟地未經報糧之戸均攤則有
地者不蹈隱糧之咎而無糧者免受空丁之累一
舉而兩得矣以上撥糧均丁二事原非(臣)之職任
然所聞如此敢不據實奏
聞伏候
聖主睿鑒謹
奏
旣知成法滋弊善政失宜何不言之於早今見鍾保如
此因而弄巧舞智以表已長殊負朕恩總之於朕前逞
一毫機巧作用皆屬自害之道若不能眞實克已奉公
而惟欲假公以濟私禍一及身追悔莫及雖前車覆轍
歴歴可鑒而内外臣工竟不省悟悛改朕實不解也愼
之愼之
陜西蘭州按察使(臣)李元英謹
奏為奏
聞事竊本年十月初十日布政使鍾保革職奉撫(臣)石
文焯委(臣)暫為代理隨於十月二十八日鍾保送
到交代冊籍(臣)逐一查核除現存庫銀九十八萬
餘兩照數查收外尚有借支銀六百萬餘兩其中
疑項混雜種種不清雖非鍾保之侵蝕而實係鍾
保朦混接受於前又為遮飾於後以致庫項無著
與侵盜錢糧者何異(臣)若再因循怠玩漫不稽查
不特上負
聖主天恩卽(臣)犬馬本心亦覺自負今(臣)按欵清查每
遇一事必詳究其根底兩月以來亦不過僅得十
分之三四其餘未清之項甚多尚湏逐一清查謹
先將查出各欵情弊及其中備細緣由另具清單
恭呈
御覽謹
奏
刑名旣不能秉公料理錢糧何能徹底清查所具清單
朕總未覽一字
陜西蘭州按察使(臣)李元英謹
奏為恭繳
硃批事竊(臣)質本庸愚才復駑鈍荷蒙我
皇上天恩遇事教誡雖以(臣)犬馬無知亦覺深自省悟
(臣)前奏撥估兵糧并人丁歸併二事復蒙
聖訓諄切(臣)跪讀再三仰邀
天地之恩愈切悚惶之念自今以後惟有益勵初心奮
勉辦事斷不敢始勤終怠有負
高厚洪恩所有奉到
硃批理合恭繳謹
奏
恩已負矣何云不敢有負此皆積隂功賣法徇私之報
應不知爾將如何底止也
硃批諭旨卷七十九
