欽定四庫全書
硃批諭旨卷一百六十三
硃批李淑德奏摺
雍正五年二月二十六日鑲黃旗漢軍副都統(臣)
李淑德謹
奏為奏
聞事竊(臣)奉
旨興修江南水利於二月初二日跪請
聖訓蒙
皇上面降
諭旨(臣)祗聽凛遵於夲月初四日起身初七日在直隸
滄州地方見過怡親王於十六日到江南清江浦
總河(臣)齊蘇勒總督(臣)孔毓珣跪請
聖安(臣)随將
上諭齊蘇勒有病不可累伊之
旨傳諭即日同總督(臣)孔毓珣起程於十八日行至淮
安府寳應縣地方適遇廵撫(臣)陳時夏遵
旨踏看運河跪請
聖安(臣)即將
上諭先將要緊河渠速行酌議疏浚之
旨傳諭(臣)同孔毓珣於二十四日巳到蘇州府現同孔
毓珣先將(臣)昔日經歷所知數處一面踏看俟廵
撫(臣)陳時夏踏看運河事畢回署原任廵撫(臣)陳
世倌到蘇公同相度緩急酌議先後興修之處另
行合詞具
題外所有(臣)到蘇情由理合繕摺奏
聞謹
奏
所奏俱悉但齊蘇勒患病光景若何並不奏聞殊屬忽
略之至至於地方情形随時變換河道遷徙不常不可
刻舟求劍況爾離彼處為日已久若因前此巳有條陳
必欲強符所言則大謬矣
雍正五年閏三月初六日鑲黃旗漢軍副都統(臣)
李淑德謹
奏為奏
聞事竊(臣)奉
命江南興修水利看得太湖阻滯實為江浙之患其婁
江吳淞江黃浦江均屬洩水入海要區惟婁江自
吳江縣受納湖水繞蘇州府過崑山縣近太倉州
接劉河入海關係重大年久淤塞潮來僅有一綫
潮回則舟楫不通查商賈貨船向由婁江吳淞兩
路往來婁江淤塞尚頼吳淞随潮上下若將婁江
吳淞一時竝行開濬則商賈皆為阻滯是以(臣)等
已將先濬婁江之處具疏會
題今(臣)會同廵撫(臣)陳時夏選派蘇松道孔毓璞及
府廳等官料理一切工程事務帶領州縣佐貳雜
職人員分段興工(臣)與陳世倌竭力督催務期於
芒種前農務未興之時挑濬完竣以仰慰
聖懷(臣)再查婁江有通海閘一座内可蓄水外僃海防
年久傾圯必用重修所需石料現有袁家渡拆毁
之閘又有海邊衝塌廢城一隅其中磚石儘可選
用無庸另辦只須樁木灰漿人工運費已經委令
地方官員細估修建至於吴淞江等處宜加疏濬
者甚多統俟逐細確勘會疏具
題所有現在儧工竝估修閘座情由合先繕摺奏
聞謹
奏
好秉公勤慎為之諸凡切毋自用聰眀庶不致差謬也
雍正五年閏三月二十九日鑲黃旗漢軍副都統
(臣)李淑德謹
奏為直陳水利仰祈
聖裁事竊(臣)查蘇松常鎮原屬水鄉所有沿江濱海之
區稍有淤墊澇則田疇被浸旱則地土乾涸以致
上厪
宸衷動銷
國帑興修水利(臣)細勘現在應修之處甚多自應仰
遵
聖訓盡除淤塞廣蓄水泉始於民生有益查婁江一處
工費已及三萬有餘若通行修濬約計錢糧不下
二十餘萬在
皇上愛民如子固不惜百萬金錢而(臣)再四思維實有
不甘於心者水利工成則東南盡為樂土
國家糧賦不過什分取一以利益民生之事豈可盡
查現在應濬各河地方官員所量丈尺估計土方
不足盡信惟候婁江告竣之後
皇上賞來效力人員到時(臣)率領會同地方官員親身
國計民生為念是否允協跪求
皇上聖裁謹
奏
矢口亂道甚屬無知
硃批諭旨卷一百六十三
