欽定四庫全書
硃批諭旨卷一百六十六
硃批陳王章奏摺
雍正二年正月二十六日署理山西大同總兵官
(臣)陳王章謹
奏為奏
聞事竊(臣)奉
命署理山西大同總兵官印務欽遵
諭旨細詢原署鎮(臣)馬會伯地方情形軍伍機宜馬會
伯一一說明所有應行未完事件惟清查各營路
隱占空糧已據殺虎協新平路得勝路山隂路平
魯路助馬路北樓營老營營偏關營九營路并各
該所屬城堡清出馬步戰守空糧共三百五十九
分業經具摺奏
聞所有靈邱路利民路東路營河保營水泉營五營路
未據報到等語(臣)隨即行文各營路催令速為開
報應俟詳報到日(臣)細加查核隱占數目招募充
補另行摺
奏至鎮(臣)馬會伯久歴外鎮其於營伍事情俱甚諳
練但(臣)初膺重寄營伍事宜未即周知惟倣效馬
會伯作事矢竭駑駘以仰答
聖主高厚洪恩耳為此繕摺奏
聞謹
奏
知道了查核空糧固係應為之事亦不可過刻
雍正二年三月二十六日署理山西大同總兵官
(臣)陳王章謹
奏為據實奏明事竊照前署鎮(臣)馬會伯清查隱占
空糧一事尚有靈邱等五營路未據報到經(臣)繕
摺奏
聞奉有
硃批(臣)跪讀之下仰見
聖明無微不燭(臣)雖至愚敢不上體
睿懷使所屬將弁共沐
皇仁竭忠報效今據靈邱等五營路將額設親丁之外
清出空糧陸續具報到(臣)共計馬步戰守空糧一
百二十四分(臣)核查得實隨飭令各營路拔募壯
勇以實軍伍外所有清查隱占空糧數目理合具
奏更有前署鎮(臣)馬會伯飭行各營路修造甲械旗
幟鍋帳等項經(臣)續催去後隨據新平等十營路
報稱一應軍中備用等物略為修整尚堪應用無
庸另造惟殺虎協營查有舊損盔甲一百八十副
經前任鎮(臣)馬覿伯諭令該協副將丁士傑公同
捐資赴京修造經(臣)呈明兵部出給路照裝䭾回
營至東路靈邱山隂三營路并各所屬城堡除甲
械旗幟等項俱堪應用外東路營添造帳房六十
四頂銅鍋六十四口督陣紅旗一十三面靈邱路
添造銅鍋二十一口山隂路添造帳房二十五頂
月二十四日有内閣學士衆佛保副都統渣什同
喇嘛等護送策妄阿拉布坦来使跟頓抵大同府
(臣)出郊跪迎
聖旨送至公館隨備飯款待来使即於二十五日赴西
路去訖理合一併
奏報伏祈
聖主睿鑒謹
奏
覽奏俱悉爾諸凡行為悉宜與撫臣諾岷商計其斟酌
事體處最屬妥當諮詢於伊諒無差謬
雍正二年閏四月十六日署理山西大同總兵官
(臣)陳王章謹
奏爲恭謝
聖諭併繳
硃批事竊(臣)續查大同鎮屬靈邱等五營路空糧併各
營路修造軍裝器械等項繕摺具
奏奉有
硃批(臣)跪讀之下感深五内伏念(臣)至微且賤仰荷
聖主知遇隆恩畀署邊疆重任時&KR0704;悚惶復蒙
皇仁俯憐魯鈍
特命凡有行為與撫臣商計(臣)何人斯重叨
覆育敢不恪遵
聖訓諸凡行爲俱與撫(臣)諾岷商計以期仰副
天心報答
高厚於萬一所有原奉
硃批理合恭繳為此繕摺奏
謝謹
奏
覽奏知道了馬覿伯將次旋任俟其抵大同時將一&KR0704;
營務交代明白回京候朕另於别鎮用爾
雍正二年九月二十一日署理江西南昌總兵官
(臣)陳王章謹
奏為要缺需員遵
旨請補事雍正二年五月十七日(臣)自大同回京復
命仰荷
殊恩令(臣)署理南昌總兵官印務(臣)於五月二十一日
恭請
聖訓天顔温霽顧問有加疊蒙
恩寵感激無地(臣)面奏大同鎮屬守備以下多有才技
兼優之員江西地方緊要懇乞
恩准題補仰蒙
聖明俞允并令(臣)於兵丁中有好者亦准帶去(臣)跪聆
天語感刻五中(臣)雖竭蹶駑駘難報
高厚鴻仁於萬一今有(臣)標後營中軍守備謝訓南昌
城守營守僃王永祥衰病不堪經(臣)揭報督臣具
疏
題參外該(臣)看得(臣)標後營守備一缺統轄縣汛南
昌城守營守備一缺職守專城俱需才技兼優之
員方克勝任(臣)在大同署事時驗得大同鎮標中
營千總劉功人材壯健弓馬優長左營千總王錫
圭弓馬熟嫺辦事勤敏俱(臣)所深知者請以劉功
補授(臣)標後營守備王錫圭補授南昌城守營守
備實為人地相宜倘蒙
俞允則(臣)既得收臂指之效而地方營伍亦均有裨益
矣至大同馬兵梁得功范榮康成李時沛四名漢
仗弓馬俱好故(臣)隨帶赴任遇有把總缺出(臣)遵
旨令其與(臣)標衆兵公同考驗秉公拔補但(臣)雖蒙
聖諭而兵部未奉
明旨恐干嚴議仰懇
聖明敕部知照督撫可否出自
天恩微(臣)未敢擅便伏乞
睿鑒施行謹
奏
俱照所請行該部知道
雍正二年九月二十五日署理江西南昌總兵官
(臣)陳王章謹
奏為遵
旨酌議棚民事宜據實回奏事竊(臣)欽奉
特旨署理江西南昌總兵官印務
陛辭之日跪聆
聖訓因江西棚民一案上厪
宸衷諄諭再三令(臣)與督撫商酌(臣)雖至愚極劣敢不
仰體
聖心與督撫同心籌畫力圖善後使地方寧謐以期仰
報
皇恩於萬一查得(臣)屬銅鼓一營僻處萬山之中界連
楚屬之瀏陽縣管轄寧州一汛棚民最多洵為險
要之區而兵力單薄不足以資防守瑞州府屬之
新昌一縣亦屬負山環嶺匪類易於潛藏向係瑞
州營撥兵廵防舊因寧州姦匪竊發經前鎮(臣)楊
長春遣撥備弁帶兵二百名分防銅鼓新昌兩處
繼因匪孽就擒地方安静俱行撤回(臣)思銅鼓新
昌二汛均關緊要必宜增兵戍守隨調前營把總
一員帶兵二十名添撥瑞州營兵丁二十名貼防
新昌縣後營百隊一名帶兵四十名前赴銅鼓協
防即檄令銅鼓守備管率操演俱經呈咨督撫在
案至袁州府屬之萬載縣亦皆崇山峻嶺密箐深
林查係袁州營汛地與銅鼓營不相聯屬亦應亟
為措施者也但巡防責諸武職而撫綏又在文員
(臣)仰遵
聖諭與撫(臣)裴&KR0973;度相商已有酌調幹員編戶挨查之
議而督(臣)查弼納亦於九月初八日来至江西(臣)
復與督臣再四確議其棚民戶數自應編立保甲
責令該州縣按冊稽查防範既密即有續到流移
自不敢輕為容留以干罪戾至於銅鼓一營議將
(臣)標後營遊擊移駐防守原設守備移駐萬載即
以該遊擊所轄之千總一員帶兵防守新昌均屬
駐防銅鼓遊擊管轄則聯絡聲援呼應自靈矣所
有微(臣)遵
旨商酌情節理合另摺具
奏更俟十月初旬民間收穫既畢(臣)即前往要緊營
汛親行巡查審視形勢倘有應為措置者(臣)再具
摺
奏為此繕摺奏
聞謹
奏
所奏知道了地方諸凡事務必湏徹底明晰之後方可
建議施行&KR0704;勿速於求成反致造次失宜也勉之慎之
雍正三年二月二十八日江西南昌總兵官(臣)陳
王章謹
奏為請
旨事竊(臣)一介寒微荷蒙
聖主天恩畀以疆圉重任於去冬巡查營汛風聞廣信
府屬之上饒縣治有封禁山本名銅塘山自唐末
黃巢竊踞而後歴為盜藪有等異民潛居於内耕
食鑿飲自治其生身隸版圖之中不聽地方有司
約束甚為非宜今督(臣)查弼納
奏請遣官入山撫諭如不就撫即行進𠞰掃除黨類
設立關隘存駐重兵等因具
奏欽奉
聖旨此事甚關緊要不可稍有疎忽與巡撫總兵等詳
加酌議合同一心之時再行具奏欽此欽遵密發到
(臣)該(臣)恭繹
諭旨仰見
皇上慎重周詳之至意(臣)待罪總兵敢不仰遵
明旨悉心籌畫必圖計出萬全以副
聖明任使之恩但禁山以内情形傳聞不一(臣)已經密
遣親信改裝進山探聽虚實凡有路可通之處俱
令其察探回報復因督臣隔遠(臣)就近與撫(臣)裴
&KR0973;度商議即俟(臣)所遣之人出山回報亦難輕信
必得(臣)親自入山察看的實方可定議第兹春深
山水將發且林木叢雜遍山俱有蟒蛇毒螫毒氣
上蒸水草不便或恐隨帶兵役中毒被傷似屬非
計且未經奏請
毒氣漸散(臣)於彼時輕騎入山察看風景再與督
撫合同定議具
奏事關重大謹將酌議情由具
奏伏候
聖主指示遵行謹
奏
凡為封疆大臣者舉動最宜持重國體攸關何可輕躁
據奏親往封禁山查看等語朕意不然此等事惟應緩
圖尤貴慎密不密則滋害甚巨設欲興兵進𠞰先當洞
徹地理情形知已知彼萬無一失若至此時此際豈宜
稍緩兵貴神速湏出其不意攻其不備即可計日收功
今虚實尚在未審倘懷激事邀功之念而為貪利傷生
之舉乃大不可者也其中匪徒或竟侵虐平民騷擾地
方留之必致蔓延除之方始寧謐則又豈可因循置之
不問以養癰成患耶於交冬毒螫潛跡之後選差的當
人役探訪確實酌定舉行此議甚善然雖係爾之專責
毋因奉朕此諭遂踰越督撫而孟浪為之斯不過密摺
陳奏非比具題奉旨始可為準諸凡悉咨呈督臣并會
商撫臣籌計妥協而行之可也
雍正四年二月初六日江西南昌總兵官(臣)陳王
章謹
奏為恭請
訓旨事竊江西一省係五省通衢棚民雜處之地(臣)蒙
皇上洪恩畀以總兵重任防守地方是(臣)專責不得不
設法防範以圖永安長治是以(臣)於去年十月内
輕騎減從往銅鼓新昌一路巡查營汛即於本月
二十三日回省所過地方民皆樂業伏思安民莫
先弭盜而弭盜惟在嚴防嚴防又在得人即如(臣)
標下有南昌水師營守備曲晸者歷任十五年盜
案絶少實係防守嚴密潔已奉公之員今以年近
七十精力衰邁且多疾病再三告退(臣)念其果係
老邁難以供職業經(臣)咨呈督臣具
題矣所遺員缺甚屬緊要必得勤敏之人方克勝任
(臣)看得奉發藍翎侍衞黃瑄者人材壯健弓馬嫺
熟辦事勤謹堪當此任雖江西無
題補之例(臣)為地方得人起見不得不冒昧繕摺具
奏仰懇
聖恩俯准(臣)之所請將黃瑄補授南昌水師營守備則
(臣)實收臂指之效矣倘蒙
俞允伏乞
皇上敕部施行謹
奏
已照所請諭部矣但此分發侍衞率皆平常人材未必
有如是好員斯係爾身干係湏再三教導勖伊勉勵上
進可也
雍正四年六月初十日江西南昌總兵官(臣)陳王
章謹
奏為奏明事竊照江西廣信府之封禁山先經督(臣)
查弼納
奏請開墾設駐官兵奉
旨著會同(臣)等酌議畫一具奏欽遵在案嗣經(臣)差探
山内情形復具摺
奏明至昨年冬間督撫二臣會同(臣)遣官入山覆勘
回報據稱山多險峻平地甚少亦無匪類潛藏(臣)
等以山不甚廣開亦無益且多荒巖峭壁開鑿非
易更恐開山之後反易藏姦仍應封禁以杜後釁
(臣)與撫(臣)裴&KR0973;度畫一會商督臣定議具
奏督臣於本年四月内差送會稿仍議請開設立備
弁抽撥兵丁駐防彈壓在督臣亦恐日後不無宵
小潛匿過為或然之慮(臣)與撫臣熟商此山界連
閩浙一經開闢則三省流亡或託言貿易或藉口
探親外来日衆勢不能禁盤詰愈難莫若仍行封
禁於山外添設汛防巡查嚴謹自無他患又經會
商督臣在案今督(臣)查弼納已經離任會稿恐尚
未繕
奏撫(臣)裴&KR0973;度復與臣面商將督臣意見不畫一之
處合詞具奏請
旨批示遵行所有會同具摺緣由理合
奏明伏祈
聖主睿鑒謹
奏
已據裴&KR0973;度奏聞矣爾等所議是
雍正四年八月二十六日江西南昌總兵官(臣)陳
王章謹
奏為恭繳
御批奏摺事竊照廣信府屬封禁山前撫(臣)裴&KR0973;度與
(臣)面議仍請封禁合詞具
奏在案(臣)復將會奏緣由另繕摺
奏奉有
硃批除欽遵
諭旨照舊封禁外(臣)仍不時飭令弁兵勤謹巡查惟期
地方敉寧以仰副我
皇上慎重疆圉之至意所有原奉
御批奏摺理合恭繳謹
奏
竭力勉之一&KR0704;無隐據實入奏方為不負朕之任用也
條陳一摺留中候朕酌定
同日又
奏為敬陳管見仰祈
睿鑒事竊(臣)一介庸愚至微極賤荷蒙
聖主知遇之隆簡畀總兵重任感激
皇恩無可報效苟有一得之愚有裨於治理者安敢緘
默不言以負我
皇上任使之恩今將(臣)管見二條謹為我
皇上敬陳之
一各省總兵官凡隸總督管轄者一切大小事情
俱聽總督指揮故總兵所屬將弁或有過犯應行
參處者該管總兵訪查確實揭報總督衙門俟總
督核參之後行文知照到日始行摘取印信卸事
離任此定例也但道里有遠近之不等事故有輕
重之不同總督兼理兩省其駐劄同省之總兵相
隔不遠者揭參屬員尚湏十數日始行摘印委員
署理若隔省總兵相距總督衙門遠者二千餘里
近者亦不下千有餘里文移往返動需月餘此際
劣員覘知揭報計莫可施更無顧惜則賣糧鬻餉
剋兵婪𣲖種種弊端從兹而出如過犯稍輕者或
知自悔倘罪惡深重則情急變生均未可定似宜
酌量道路之遠近事故之輕重稍為變通者也(臣)
請凡各省總兵所屬將弁遇有過犯應參處之員
一面開具劣蹟揭報總督衙門一面查該員事故
輕重應卸事者即令卸事應看守者照例看守俟
總督核參知照到日分别安置庶被揭之員不得
逞其狡獪伎倆而於營伍亦不無小補矣
一州縣官專理民情武弁職膺戎務各有攸司不
容紊越者但兵民實屬相關文武本同一體故諱
盜之處分原屬無異因武弁惟有緝盜之責而無
讞鞫之權凡遇明火執械盜刧案件俱係有司審
訊事主地隣之供詞為憑其中不無規避處分移
重作輕諱強為竊以及匿不報聞之弊至武弁雖
不長於文墨而失事強劫情形易為查察若使武
弁自行具報文武互異為上司官者勢必駁詰而
有司或以事主地隣之供詞舞文弄法多端掩餙
或反誣武弁為捏報而武弁並無供詞可據不敢
固執故凡遇有盜案必俟有司審訊畫一具報其
無知武弁惟圖苟安於目前因而扶同隐諱或為
有司所挟制而遷就相從者至有漏網之大盜而
無領贓之失主及致上司覺察或經别案敗露文
武一體處分而武弁之為有司所朦蔽者似屬可
憫至於姦徒匪類造給偽劄謀為不軌煽惑良民
關係重大之事或經武弁覺察設法誘首自應移
送有司根究而有司或以功非已出含糊完結或
稱事有疑情難以懸擬因循苟且俱或有之(臣)請
凡遇有匪逆重情以及明火執械盜劫案件令文
武官弁公同研鞫合詞具報庶不致有諱匿之弊
而實情可得或亦有裨於治理矣
以上二條(臣)謬抒管見冒瀆
聖聰倘(臣)言或有可採伏乞
皇上鑒擇施行謹
奏
所奏二條發交在廷諸臣會議以不可行奏覆矣朕意
亦以所覆為然議摺并發爾看
雍正四年十二月初二日江西南昌總兵官(臣)陳
王章謹
奏為恭繳
御批奏摺事竊(臣)於本年十月内奏繳封禁山事原奉
御批奏摺并(臣)條奏一摺奉有
硃批諭旨(臣)跪讀
綸音益深感激伏念(臣)一介庸愚知識短淺荷蒙
聖主天高地厚之恩畀以封疆重任(臣)惟有仰遵
聖訓黽勉供職幸藉
天威地方寧謐(臣)駐劄南昌府省會之地統轄各營凡
一&KR0704;戎行武事俱係(臣)之專責倘有應行陳
奏者自當據實入
告斷不敢稍有隱蔽以負我
皇上委用之洪恩也(臣)圖報之心刻不敢懈今奉
訓旨諄詳益思奮勉恪盡(臣)職以答
天恩於萬一耳所有原奉
硃批奏摺理合恭繳謹
奏
只在能行與否耳章奏言論朕不以為憑
同日又
奏為恭謝
天恩仰祈
睿鑒事雍正四年十一月二十七日(臣)接得(臣)子陳善
家信一封内云怡親王奉
上諭將本屬下有可以做得州縣之人帶領引
見今於十一月初五日怡親王將陳善等五人帶至
乾清宫引
見奉
旨交與吏部以州縣用欽此(臣)聞
命自天感激無地伏念(臣)以愚鈍旗員荷蒙我
皇上畀以總兵重任無可報效惶恐實深今(臣)子陳善
一介微賤特荷
聖恩以州縣用(臣)父子叨蒙
寵異有加無已沐
恩愈重而報稱愈難(臣)惟有囑(臣)子陳善克勤克謹勉
效駑駘以仰報
皇上浩蕩之恩耳(臣)感激之忱刻不能安為此繕摺
奏謝謹
奏
爾子陳善極宜嚴加教訓令其做一好官少年人惟貴
勤學&KR0704;戒自以為是
雍正五年七月二十六日江西南昌總兵官(臣)陳
王章謹
奏為微(臣)戀
主情殷仰懇
聖慈恩准
陛見以抒孺慕事竊(臣)於雍正二年五月内荷蒙
聖恩命(臣)署理江西南昌總兵官印務隨於六月内到
任嗣奉
特旨實授南昌總兵官(臣)任事迄今地方寧謐棚戶乂
安此皆仰賴
聖天子至德廣運之所致也竊思(臣)以樗櫟庸材叨畀
封疆莅任以来涓埃未報坐糜廩禄悚歉殊深(臣)
自雍正二年恭覲
天顔經今三載雖夢寐之間未嘗不戀戀
闕廷思覩
聖顔匪朝伊夕且以(臣)之知識有限而治道無窮惟冀
跪聆
聖訓牖(臣)之愚開(臣)之塞俾(臣)於治理有所遵循不獨
(臣)一身之幸實地方之幸也為此繕摺
奏請伏乞
皇上睿鑒謹
奏
勉盡職守勝如年年来京陛見也不必
雍正六年二月初三日江西南昌總兵官(臣)陳王
章謹
奏為奏
聞事竊照(臣)標所屬六府地方統轄一十五營凡屬員
之賢否固所關心而兵餉之虚實尤當留意兹查
所屬各員皆恪遵
功令除親隨而外不敢隱食空糧但各營向有公費
名糧每營或二十三十四十分不等共糧四百六
十五分亦屬空糧所謂公費者每年兵馬奏銷有
戸兵二部飯食之費與夫營中備用火藥以及修
理旗幟器械等用(臣)到任之始未敢輕率再四籌
畫若盡行裁革則舉動維艱因細加斟酌減而又
減以營分之大小定費用之多寡除(臣)標前後兩
營額設兵丁一千四百五十名量存公糧六十二
分外其各營每兵百名量留五分共留公糧一百
八十八分以為營中需用其餘陸續召補名糧二
百一十五分以實營伍以資防禦再(臣)標各營盔
甲尚堪備用惟前後城守水師四營之盔甲稍覺
色舊(臣)正在捐俸添造適撫(臣)布蘭泰到任言及
營伍事宜隨幫銀五百兩與(臣)所捐一併添造共
造盔甲一千頂身鳥鎗一百餘桿以添前後城守
水師四營儘足備用矣理合據實奏
聞謹
奏
覽奏知道了大抵營伍中幾分公糧係不可少者但以
公濟公自不被人談論若稍存私則不免物矣
同日又
奏為恭懇
聖恩事竊查(臣)標前後兩營遊擊守備以及城守營守
備等官自設鎮以来俱無駐劄衙門歴皆自賃民
房居住(臣)伏查雍正元年九月内欽奉
上諭現在之生祠書院如果係名宦去任之後民間追
思蓋造者准其存留其餘俱著地方官查明一槩改
為别用或為義學等因欽遵在案今南昌府城内有
原任撫(臣)白潢郎廷極原任布政司石成峨等生
祠各一所竝非伊等去任之後民間追思蓋造者
以空閒之祠宇為駐劄之官舍似屬相宜再南昌
向有都司一員已經裁缺其衙門現在空存查(臣)
標除後營遊擊移駐銅鼓營外尚有前營遊擊一
員前後兩營中軍守備二員城守營守備一員俱
無駐劄衙門(臣)請即以都司衙門駐劄前營遊擊
以白潢等生祠三所駐劄三營守備現在與撫(臣)
布蘭泰面商是否可行伏候
聖裁倘蒙
聖恩俯准則將備有駐劄之衙門每年可省房租銀兩
當億萬斯年莫不仰頌
帝德於無疆矣為此具摺請
旨謹
奏
最善之舉應如是辦理者爾與布蘭泰相商諒必亦以
為然也
雍正六年六月二十一日江西南昌總兵官(臣)陳
王章謹
奏為奏
聞地方得雨情形事竊(臣)荷沐
天恩擢用總兵莅任以来仰賴
聖天子至德遠被年歲有秋萬民樂業惟上年低窪之
田畝間有歉收之處不過十分之一二至於本年
三四月内雨澤時降惟五月内雖得微雨九次未
能霑足賴河池盈蓄車戽灌溉早禾已獲豐登其
最高之田稍稍欠收今六月初二初九十一二十
等日得沛甘霖晚禾現在栽插秋成有望(臣)仰體
皇上軫念民瘼無微不至所有地方得雨日期理合
奏報仰慰
聖懷謹
奏
江右地方遇布蘭泰此等廵撫昏庸愚昧一無善狀欲
望雨暘時若如何可得
同日又
奏為恭繳
御批奏摺仰祈
睿鑒事竊(臣)於本年二月内將(臣)標各營量存公費名
糧以備營中需用情節繕摺具
奏奉有
硃批(臣)跪讀之下仰見
聖天子體恤營員無微不燭(臣)蒙
聖恩備職總兵涓埃未報揣分難安既感
皇恩之優渥復思(臣)職之多慚惟一切營伍事宜竭盡
駑駘悉心整理以期無負我
皇上任使之恩至於各營所存公糧(臣)飭令年終造報
查核(臣)更不時察訪務使以公濟公倘有不肖員
硃批理合恭繳謹
奏
覽
同日又
奏為叩謝
天恩恭繳
御批奏摺仰祈
睿鑒事竊(臣)前因(臣)標遊守等官皆無駐劄衙門(臣)請
以裁缺都司衙門並原任撫(臣)白潢等生祠為遊
守等員衙門具摺奏懇
聖恩奉有
硃批(臣)遵即具文移咨撫(臣)經撫(臣)布蘭泰檄司酌議
俱於五月内撥給遊守等駐劄闔營將備莫不頂
感
聖恩之廣被仰戴
帝德之無疆也再都司衙門以及各祠宇雖經改設將
備衙門但未奉
明旨恐有更易伏乞
皇上敕部施行以昭
曠典以垂不朽所有原奉
硃批理合恭繳仰祈
聖鑒謹
奏
與布蘭泰商行則可此等小事朕豈宜特旨敕部施行
殊可謂不識大體粗鄙之至
雍正七年五月二十二日江西南昌總兵官(臣)陳
王章謹
奏為奏
聞事竊(臣)猥以庸劣待罪南昌仰藉
鴻庥疆宇寧謐今歲入夏以来雨澤調勻各屬地方早
禾暢茂可卜有秋而晚禾亦因雨水充足漸次播
種即目前當青黃不接之時已蒙我
皇上軫念民生
特命截留漕米十萬石減價平糶現經署撫(臣)張坦麟
分委文員在於各處監糶是以米價甚平民皆樂
業莫不仰頌
皇仁共戴
天高地厚於無既也所有地方雨水情形理合具
奏伏祈
睿鑒謹
奏
雨澤雖調必待收穫後方可言秋成也似汝如是預為
大言朕則從無此旨亦不敢存此非理過分之心
同日又
奏為據實陳奏事竊照江西廣信府屬鉛山縣係(臣)
所轄地方(臣)於所屬營員固時為查察其優劣即
文職之賢否(臣)亦未嘗不留心詢訪也查該邑知
縣張崇樸莅任四載勤慎練達才守兼優兹因承
委勘查調補鄱陽令駱光榮於興安縣原任内承
修祠宇卑薄民壯缺額器械不全城垣失修等事
經新調興安令王珏詳揭委員張崇樸與護廣信
府事上饒縣知縣王還樸抑勒交盤等情業經署
撫(臣)張坦麟具疏
題參在案其事情曲直(臣)不敢越俎過問無由深知
但以張崇樸居官有聲乃為别案株連觧任人才
難得殊為惋惜適本月十五日(臣)因公出有鉛山
縣士民七十餘人攔輿哀籲呈懇
題請將參令張崇樸復任情詞迫切涕泗交流伏查
張崇樸原屬賢能之員細訪輿論出自中誠(臣)雖
職在詰戎文員事宜非(臣)所當干預但(臣)既有親
知灼見敢不據實直陳為此具摺密
奏伏乞
睿鑒謹
奏
此案巳特遣京官前往審理是非曲直自有明白
雍正七年閏七月初十日江西南昌總兵官(臣)陳
王章謹
奏為回奏事竊(臣)繕奏請撥撫標官兵一摺荷蒙
欽頒怡親王等議覆奏摺到(臣臣)讀怡親王等議稱督
撫鎮協所撥之兵在司道府州縣之賞給看待既
不可慢褻兵丁或有過犯亦難遽加責罰且恐文
武致生不睦又稱既以壯丁為長隨斷無不另給
與衣食之理所給工食即可為贍養家口之資等
語伏查司道等官撥給壯丁一案(臣)愚以為既由
各州縣額設民壯内挑選分撥則多有離鄉應役
者月給工食祗足供一身之需似難顧及家口謬
陳請撥各標兵防護之末議但(臣)識見淺陋竟未
籌及文員之看待兵丁不可慢褻或有過犯亦難
責罰即壯丁既為長隨自應另給衣食工食即可
為養家之資皆(臣)計慮之所未逮也謹將欽奉
御批奏摺併怡親王議奏摺本原封恭繳伏祈
聖鑒謹
奏
身膺地方重寄而以計慮所不逮之事混行凟奏未知
汝之心思更專注於何處也朕殊代汝愧之
同日又
奏為恭繳
硃批奏摺仰祈
聖鑒事竊(臣)繕奏鉛山縣解任知縣張崇樸一摺並奏
報雨水情形一摺俱奉有
硃批(臣)跪讀
綸音惶悚無地伏查早禾得雨頗為霑足且溪河有水
可資灌溉故一時冒昧遂以可卜有秋具奏荷蒙
御筆批抺恭讀
諭旨仰見
宸衷敬慎
聖德謙沖敬
天之心久而彌篤(臣)愚昧無知不能仰體
睿懷措詞訛舛罪實難辭復蒙
皇上恩宥訓誨諄諄(臣)感激既深愧悔愈&KR0704;惟有恪遵
聖訓益矢兢惕圖效犬馬報
主之誠於萬一耳至於各屬早禾久巳登場收成七八
九分不等現在省城米價每石六錢三分惟是晚
禾於七月十八十九兩日連得大雨之後歴今二
十餘日雨澤稀少合併
奏明所有原奉
硃批理合恭繳仰祈
睿鑒謹
奏
雨澤稀少乃係自然之理地方文武大員不妥何能感
召和氣而致豐亨也
同日又
奏為據實奏
聞事竊本年閏七月初一日南昌府知府許鎮衙署夜
間失竊(臣)聞報之下即飭城守營備弁勒限嚴緝
贓賊務獲在案又於初四日准驛鹽道魏錫祚咨
報該道衙署於初二日三更時分被盜當經據情
分報督撫仍勒限城守營僃弁等嚴緝正盜獲究
在案第(臣)待罪總兵職任綦重乃今省城之内府
署既報失竊道署旋報盜劫疎忽之咎(臣)復何辭
除遵照例限一并開列職名呈送署江南江西總
督(臣)范時繹查核參處外再查盜竊案件雖祗應
循例報參但事關衙署被盜不敢不先為據實
奏明(臣)無任戰兢惶悚之至謹
奏
汝已盡言朕復何諭平日不能嚴謹稽巡克盡職守以
致省會重地如此疎防其餘安可問耶嗣後仍不痛自
刻責毫無愧懼但以偶爾疎忽認過則可謂無知無恥
之小人也此數起盗賊情形朕早聞之汝幸實陳倘匿
不奏聞其禍莫測總之敬慎二字時刻勿容去懷如謂
身任總兵數年似此稍有怠忽亦屬常事試看類斯等
案接踵而至矣其敬之慎之毋懈
雍正七年九月初八日江西南昌總兵官(臣)陳王
章謹
奏為欽奉
上諭密飭嚴拏大盜以靖江湖以安商民事雍正七年
八月十三日准署江南江西總督(臣)范時繹差投
密文内開雍正七年八月初一日接准内閣大學
士字寄恭奉
上諭查拏大盜趙七等因並鈔發原字一帙到(臣臣)當
經遴差(臣)標後營千總朱衣前營外委把總高爵
選帶幹練兵丁改裝分路前往湖口彭澤黃毛塘
八里江小孤山一帶地方江岸湖濱無分界址密
訪大盜趙七等潛頓出沒處所如有實在蹤跡即
密商該地方文武官相機并力擒拏仍星飛報(臣)
衙門添撥官兵堵禦協擒并嚴飭朱衣等務湏慎
密從事毋令塘汛知風走漏消息致盜越境遠颺
干咎業已分路訪緝在案仍俟署江西撫(臣)謝旻
莅任後(臣)再面同商酌設法擒拏務獲外所有微
(臣)奉文訪拏大盜緣由合先
奏明伏乞
聖鑒謹
奏
此案若不加詳加慎縝密從事似此混行差委又復虚
張聲勢或致賊徒聞風遠颺及或激成事端恐貽汝身
家性命之憂也實力慎為之毋忽
同日又
奏為恭繳
硃批奏摺仰祈
聖鑒事竊(臣)前具恭繳
御批并奏報秋雨情形一摺奉有
硃批(臣)跪讀
諭旨愧悚無地伏念(臣)待罪南昌歴今六載虚糜廪禄
寸長未效復不能仰體
皇上安愈求安之盛心調劑得宜措施咸當是以不能
感召
天和遂致雨澤愆期收成歉薄(臣)顧職增慚撫衷滋懼仰
蒙
聖諭教戒敢不深自刻責勉力思奮以上答
高深於萬一也謹將欽奉
硃批奏摺另封恭繳再查(臣)屬地方秋禾情形高田得
雨稍遲收成僅有五分六分不等惟近湖低窪田
畝因藉湖水灌溉俱有十分收成合併
奏明伏乞
睿鑒謹
奏
朕之前諭盖冀汝等文武大員各盡公忠以感召
天和之意非欲汝等諱災匿眚任意增減虚捏妄奏以寬
慰朕懷也
同日又
奏為欽奉
聖訓瀝誠奏謝仰祈
睿鑒事竊照江西驛鹽道及南昌府知府被失兩案(臣)
繕摺具奏奉有
皇上高厚隆恩特畀封疆重寄分應敬慎供職督飭巡
防務俾盜賊屏跡地方敉寧斯無負
聖主委任之至意乃(臣)平日不能董率屬員加意防範
特訓(臣)以敬慎二字時刻勿容去懷如以似此怠忽為
常事試看類斯等案接踵而至矣
聖諭諄&KR0704;(臣)跪誦之下感激涕零敢不恪遵
訓旨痛自刻責時存敬慎之心綢繆未雨以靖疆圉斷
不敢仍前疎忽毫無愧懼自甘為無知無恥之小
人上辜我
聖主教誨之深恩也為此具摺
奏謝并繳
硃批伏乞
聖鑒謹
奏
何用多言實力行與朕看
同日又
奏為奏
聞事竊照江西驛鹽道及南昌府知府衙署於閏七月
初一初二等夜被失兩案經(臣)嚴飭營員勒緝贓
盜務獲去後隨於本月十二日據城守營守備王
錫圭訪獲陕西人焦成吉送交新建縣訊據焦成
吉供稱向在湖廣漢口認識匪類沈二係山西人
併一姓陳的今年七月二十八日在江西省城復
遇著沈二陳姓兩人及一姓劉的更有兩人不知
姓名共五人係該犯引領住居城隍廟道府失事
兩案俱係沈二等盜竊該犯未與同行沈二等因
於閏七月初二日夜遇兵爭鬭即於初三日起身
往湖廣蛇口去了該犯送至九江得受銀衣復回
省城等語(臣)據該守僃禀報情由當經飭令選差
幹兵協同縣捕前往湖廣等處躧緝在案但查閏
七月初二日夜城守營巡兵胡陞何朝棟遇賊格
所有訪獲焦成吉訊供緣由理合據實具
奏伏祈
皇上睿鑒謹
奏
覽
同日又
奏為
聖主訓廸諄詳微(臣)感激情&KR0704;恭申愚悃叩謝
天恩事雍正七年八月初七日江西按察司(臣)胡瀛親
齎
上諭一道到(臣臣)叩頭跪接捧讀
聖諭諄詳周至皆我
皇上牖啓愚蒙儆飭(臣)等之盛心也竊惟臣子致身許
國自應時凛公爾忘私之義勿存巧詐沽釣之心斯
上不負
主下不負身而於臣節為無忝若徒自顧身家肆為姦
巧不以實心任事圖邀虛譽則臣節有虧既為
國法所不宥亦覆載所不容也(臣)以庸愚仰蒙
知遇簡畀封疆躬荷
隆恩涓埃未報雖冰淵是凛矢竭公忠以期仰答
聖恩下盡臣節但才識闇劣時&KR0704;悚惶今蒙我
皇上垂慈教誨特訓(臣)以公字上求復勉(臣)以只在根
本上研究不必逐末
訓誡丁寧至明至&KR0704;(臣)敢不恪遵
聖諭益礪初心矢公矢慎務本輕末以仰副我
皇上諄諄訓迪之
德意於萬一耶所有微(臣)欽蒙
聖訓緣由理合繕摺回
奏叩謝
天恩伏祈
睿鑒謹
奏
惟中材以上之人方能一撥即轉朕之訓諭不過盡人
君之心汝之奏謝不過聊具人臣覆奏之虚文而已究
無實際果能恪遵仰副與否則在汝等力行何如耳豈
在此數句語言文字耶
同日又
奏為恭聞
訓旨愧懼彌深敬申誠悃仰祈
聖鑒事竊(臣)前具敬陳管見等事一摺蒙
皇上特頒怡親王等議覆奏摺到(臣臣)隨具摺回
奏奉有
硃批(臣)跪讀
綸音驚惶莫措伏查司道等官撥給壯丁一案(臣)不能
深計熟籌妄以管窺蠡測之見冒昧瀆
奏敷陳無當(臣)咎難辭恭讀
御批不知爾之心思計慮專注於何處之
聖諭(臣)實驚懼交廹無地自容總由(臣)闇劣麤疎致有
舛錯仰蒙
皇上垂慈寬宥
訓諭嚴&KR0704;(臣)敢不益矢砥礪凡事細心體認以期無負
我
皇上生成教誨之
鴻仁於萬一為此具摺回
奏仰祈
聖鑒(臣)無任戰慄惶悚之至謹
奏
既能靦顔有前一奏今之驚懼亦未必然也
同日又
奏為恭謝
天恩事雍正七年九月初三日(臣)齎摺家人恭捧
御賜平安丸五百丸到署(臣)隨恭設香案望
闕叩頭謝
恩祗受訖竊(臣)一介庸愚躬膺
異數備位疆圉慚無報稱乃蒙我
皇上眷顧優隆
特賜平安丸(臣)祗承
恩賞愈&KR0704;悚惶惟有仰體
睿懷敬謹收貯按照方引隨時濟人俾官吏兵民均沾
聖澤共戴
皇仁於無既耳為此具摺叩謝
天恩伏祈
睿鑒謹
奏
此藥係隨衆頒賞非特賜也何必奏謝
雍正七年十月初十日江西南昌總兵官(臣)陳王
章謹
奏為奏
聞事竊照江西驛鹽道及南昌府被失兩案訪獲陕西
人焦成吉并會差兵捕前往湖廣等處躧緝賊犯
沈二等緣由(臣)已繕摺具
奏兹於十月初三日據南昌城守營守備稟據差丁
蒯逵等禀報於九月十四日在河南彰德府安陽
縣豐樂鎮地方拏獲沈二楊二并伊姊夫高姓共
三名巳經安陽縣訊供監禁候觧等情除俟觧回
江省聽撫臣審
題外理合將報獲賊犯沈二等日期繕摺具
奏再查沈二同夥姚二巳經安慶府捕快於閏七月
内在湖廣地方拏獲徑觧該省在案合併
奏明伏乞
聖鑒謹
奏
大盜不能緝獲此等穿窬便獲千百何足為奇觀汝毫
不知愧似有居功之意殊屬無恥可笑之至
同日又
奏為奏
聞事竊照欽奉
上諭密拏大盜趙七一案(臣)差標下千總朱衣等訪緝
情節業經具摺
奏明隨於九月十五日據朱衣回省禀稱千總奉差
一路訪緝至彭澤縣地方訪得大盗趙七本姓名
陳三諢名陳三疤子因閏七月二十八日在湖廣
地方行劫鹽船一隻回棹聞黃茅塘等處查拏嚴
緊不敢停留即向儀徵而去伊同夥王登科現住
江省等情(臣)聞報隨即面商署撫(臣)謝旻密飭南
昌縣差捕協同營兵緝拏去後隨於十八日訪獲
王登科到案據供陳三疤子係江寧府江寧縣人
趙七是假名字現與同夥洪四在揚州關上普濟
庵對過同屋居住願隨官兵作眼密拏等供伏查
陳三籍貫與原開籍貫不同是否即係趙七亦未
敢遂置不問復經會商署撫臣密差標員蔡成同
(臣)標千總朱衣率領幹兵帶同王登科駕船沿江
訪緝直抵揚州會同該地方文武官協力擒拏徑
觧署督(臣)范時繹飭審外所有訪獲王登科緣由
(臣)謹具摺奏
聞仰祈
皇上睿鑒謹
奏
辦理斯等事件當留心密訪的確設法巧為方能就獲
若似此亂委標員帶領兵役虚聲四佈趙七聞風而遁
必致遠颺無蹤矣俱係一般庸碌無能奈何奈何若田
文鏡李衞斷不如此誤事也
雍正八年二月初八日江西南昌總兵官(臣)陳王
章謹
奏為恭繳
御批奏摺仰祈
聖鑒事竊(臣)前具江西驛鹽道及南昌府被失兩案訪
獲焦成吉緣由一摺並續奏拏獲此案盗犯沈二
等一摺俱奉有
硃批(臣)跪讀
訓旨惶悚無地伏念(臣)本庸愚毫無知識仰蒙
皇上隆恩簡畀疆圉重任自愧不能先事預防以致禁
城失事罪已難逭况巡兵遇賊不能擒拏致賊逃
遁即(臣)不能訓飭之咎但查廵兵追至城隍廟前
因街巷叢雜賊即閃避無蹤且有縣捕在廟外上
宿實不知賊犯遁入廟中非(臣)敢諉過縣捕也至
拏獲沈二楊金山即楊二兩犯(臣)以既獲正賊理
應
奏報是以繕摺具
奏荷蒙
聖主天恩諄諄訓飭(臣)雖至愚敢不仰體
聖明垂訓德意時懷兢惕刻責自新以上報
鴻慈於萬一也再照沈二楊金山兩犯已據報在湖廣
孝感縣楊店地方脱逃業經署撫(臣)謝旻奏
聞在案所有微(臣)原奉
硃批奏摺理合恭繳伏乞
睿鑒謹
奏
汝奏對辦理事事不妥又聞崇尚奢侈毫無撙節聲名
甚屬狼藉似此無能再加以操守不潔汝試自思恐難
免身家性命之累也想係福淺命薄不能擔荷所致若
仍不知改勉行將及矣
同日又
奏為恭繳
硃批奏摺仰祈
睿鑒事竊照奉
旨密拏大盗趙七一案(臣)將遴委員弁訪緝緣由繕摺
具
奏續將訪有趙七蹤跡與署撫(臣)謝旻面商密差撫
鎮兩標千總訪拏又繕摺具
奏俱奉有
硃批(臣)跪讀
諭旨仰見
聖主周詳慎重之至意(臣)查前准署督臣來檄有密委
親信員弁訪拏之語因即遴選標弁訪緝續據(臣)
標千總朱衣訪獲王登科供報趙七原名陳三寄
居揚州(臣)隨面商署撫臣添委撫標千總蔡成協
同密訪查拏(臣)與署撫(臣)謝旻亦經再三諄囑該
千總等只宜密訪的實蹤跡再商行止勿得聲張
洩漏致有知風兔脫干咎等因在案(臣)惟事關重
大不敢擅專俱與署撫臣熟籌而行兹蒙
聖訓諄&KR0704;(臣)敢不上體
睿懷益加慎密以仰副我
皇上訓誨之恩也再查蔡成朱衣二弁因在揚訪無趙
七蹤跡隨奉署督(臣)范時繹署撫(臣)謝旻先後差
委前往湖廣等處密行訪緝在案合并
奏明謹將原奉
御批奏摺恭繳為此謹
奏
既使其遠颺從何緝獲耶
同日又
奏為請
旨事竊照(臣)標前後兩營舊存馬蹄等礮衝擊不甚便
利祇可供行營號礮之用惟子母礮十三位(臣)每
年於農隙之時揀擇閒曠地方安把演放操練準
頭至於省會城垣擺設紅衣法熕斑鳩等礮二百
位未經演試詢之老成隊目據稱自康熙甲寅乙
卯年間進𠞰逆賊之後歴今五十餘年從未演放
伏思此項礮位原資守禦城垣之用若不時常操
演似屬虚設(臣)隨率同將僃將法熕礮二位運至
教場試放甚為便利但紅衣礮每位重有一千二
千斤不等礮身重大難於轉動容(臣)酌議另摺具
奏外其法熕斑鳩等礮位(臣)請俟秋冬民間收穫既
畢揀擇寬曠地方酌量盤運幾位設把演放庶礮
位不為虚設而得資實用矣至所需礮車鐵索火
藥鐵弹等項即動存營公費添製應用但係擺列
城垣礮位微(臣)未敢擅便仰懇
天恩批示遵行謹
奏
此事當咨呈督提而行不應越分奏請
雍正八年四月初八日江西南昌總兵官(臣)陳王
章謹
奏為欽奉
聖訓感懼交并謹陳下悃仰祈
睿鑒事竊(臣)奏繳奉到
御批一摺奉有
硃批訓旨(臣)跪讀
綸音感悚無地伏念(臣)一介庸愚荷蒙
皇上天恩簡畀疆圉重寄感戴
鴻仁勉圖報稱自恨識短才疎凡所陳奉辦理之事俱
不能&KR0704;合機宜虚糜廩禄捫心滋懼且秉性闇劣
即一&KR0704;用度亦多糜費不知惜福撙節(臣)實有之
我
皇上明同日月無微不照(臣)亦何敢稍有諱飾今蒙
聖主憫念愚魯不即嚴加處分
諄諄訓責勉(臣)改過微(臣)跪讀之下感激涕零(臣)非木
石敢不仰遵
聖訓悔過自新痛加改勉益勵操守斷不敢自暴自棄
仍蹈故轍上負我
皇上生成化誨之
德意也為此具摺回
奏併繳
硃批伏祈
睿鑒謹
奏
汝心如木石與否朕亦不得而知但如此訓誨尚不能
勉一是字則木石之不若也
同日又
奏為恭繳
御批奏摺仰祈
聖鑒事竊(臣)前具奏謝
御賜平安丸一摺暨奏繳欽奉
御批回奏司道等官壯丁一摺俱奉有
硃批(臣)跪讀之下慚悚無地伏惟(臣)蒙
皇上賞賜藥丸以備濟人之用既沐
天恩(臣)敢不具摺奏
謝至司道等官壯丁一案(臣)以淺鄙之見冒昧陳奏
仰蒙
聖主批飭訓誨伏讀前奉
硃批未知汝之心思更專注於何處之
訓旨(臣)實有愧懼交深無以自容者復奉
嚴綸飭責(臣)更&KR0704;慚悚刻不能安惟有痛自刻責益矢
兢惕以仰報我
皇上優容之
德意於萬一耳所有欽奉
硃批理合恭繳謹
奏
仰報與否保全始終與否總在汝自為也
同日又
奏為恭繳
硃批奏摺仰祈
聖鑒事竊(臣)奏繳
硃批晚禾收成分數一摺奉有
硃批(臣)跪讀
聖訓愈&KR0704;悚惶伏惟我
皇上勵精圖治念&KR0704;民依宵旰勤勞時殷懷保惟是(臣)
等不能仰體
宸衷敬慎供職以致有干
天和年榖未能豐收(臣)實有愧懼修省之不遑者至上年
晚禾收成分數(臣)原係詢之鄉民據實具
奏仰蒙
聖主訓諭諄諄丁寧告誡(臣)敢不以公忠自勵勉盡職
守即年歲豐歉亦惟據實奏
聞斷不敢諱災匿眚任意增減自蹈欺㒺以期仰副我
皇上訓誡之
深恩也所有原奉
硃批奏摺合併恭繳謹
奏
果能行與言符耶朕試觀之
雍正十年二月二十日署理江西南昌總兵官(臣)
陳王章謹
奏為
聖主鴻慈逾格微臣感激難名敬陳下悃叩謝
天恩事雍正十年二月十九日准江西巡撫(臣)謝旻咨
會准刑部咨開該本部會同兵部會看得江西廣
信營參將張福揭報南昌總兵陳王章勒扣公費
一案於雍正九年十二月十七日題二十一日奉
旨陳王章著照部議革職伊在總兵任内尚無貪劣聲
名於兵民亦屬和協其部議治罪之處著寬免南昌
總兵官員缺朕一時未能得人仍著陳王章暫行署
理俟有可以簡用之人再令陳王章来京餘依議欽
此欽遵等因到(臣臣)聞
命之下感激涕零隨恭設香案望
闕叩頭謝
恩并現在繕疏
奏謝外竊(臣)一介旗員至微極陋荷蒙
皇上知遇隆恩
簡畀疆圉重任待罪南昌歴今九載廩禄虚糜毫無報
稱復因賦性庸愚措施鮮當愆尤叢積表率無方
以致廣信營參將張福揭報上厪
宸衷特差大臣會審具奏(臣)返躬自問負罪實深部議
革職治罪洵屬允宜乃蒙我
皇上特賜矜全祇照部議革職寬免治罪仍著(臣)暫行
署理總兵事務(臣)跪讀
期殫報
主之誠耳所有微(臣)感激下忱理合繕摺
奏謝伏祈
睿鑒謹
奏
再若不知慚愧失於自檢豈但功名難保恐身家性命
併在其中矣敬慎為之
雍正十一年六月十八日署理江西南昌總兵官
(臣)陳王章謹
奏為恭請
聖裁事竊照江西南昌鎮屬廣昌一營原設專城守備
一員即隸附近之建昌營遊擊統轄續經前署督
(臣)尹繼善於請定武職陞選之法等事一案將廣
昌營守備員缺改設都司僉書就近仍令建昌營
統轄等因具題奉准部覆廣昌營守備既改為都
司應聽南昌總兵統轄奉
旨依議欽遵在案第查建昌營距省祇三百六十里廣
昌營則毗連閩省界在建昌之南山路崎嶇離郡
城已二百四十里必越建昌而後達省會計程則
六百里與總兵駐劄之處相隔懸遠不相聫屬所
以從前令建昌營遊擊統轄廣昌營者以可就近
指揮呼應易靈也今因改設都司與遊擊品級不
甚相遠遂歸總兵統轄雖屬一定之規制然形勢
遼隔設遇有緊急軍機倉猝之間調度未能即達
不無貽誤是廣昌一營必宜就近仍聽建昌營統
轄庶脉絡貫聫方為妥便而遊擊既不可以轄都
司惟應將建昌遊擊一官酌為改設斯得其宜且
建昌一營雖居腹裏而所屬各汛如新城南豐等
縣俱與福建接壤重山險隘犬牙相錯亦屬緊要
之處(臣)愚以為建昌營遊擊一員徑請改設參將
既可藉重名而資彈壓又可就近令其統轄廣昌
營都司一轉移間而聲勢聫絡呼吸相通似於地
方有益曾於去年秋間具稟督臣核示適前督(臣)
尹繼善奉
旨陛見未經核覆(臣)復具文呈明接署督(臣)魏廷珍裁
核去後隨准署督(臣)魏廷珍批開廣昌營改為都
司已經部議應聽南昌總兵統轄奉有
俞旨欽遵在案仰即遵照毋庸改設可也等因檄行在
案是署督臣以部覆奉
旨之案毋庸更張但(臣)再四籌維廣昌營與南昌總兵
駐劄之處相隔委屬遥遠若徑照部議仍聽總兵
統轄實&KR0704;道遠鞭長之慮(臣)身經目擊又何敢引
避嫌疑不據實直陳於
聖主之前是以不揣冒昧仰瀆
宸聰請將建昌營遊擊一缺改設參將仍統轄廣昌營
都司似於地方營伍不無小補(臣)庸愚管見是否
可採伏乞
皇上睿鑒施行為此繕摺謹
奏
改設將領營制攸關是否可行仍應言之該督酌定
同日又
奏為奏
聞事竊照江西地方自春入夏雨水調勻田禾頗屬豐
茂惟聞贑州府屬信豐縣及南安府大庾縣於本
年四月十八日溪水泛溢近水田禾被淹官署民
居頗有衝塌損傷之處上游水勢既盛大河水亦
漸漲然猶不甚為害詎意五月初八初九初十等
日大雨連綿不息遂致吉安府屬之吉水永豐臨
江府屬之新淦峡江撫州府屬之臨川崇仁宜黃
樂安等縣均於初十日山水暴發多有衝飄廬舍
淹斃人口之處大河水勢益復漲湧迅流急湍猝
不及禦而南昌豐城等縣所屬地方臨河圩堤亦
於十二日被水衝決數處近堤田禾稍被淹浸至
撫州府乃(臣)所屬營汛(臣)初聞崇仁縣被水情形
較他邑為更甚心&KR0704;憂惶即專差諭飭撫州營確
查禀報去後節據署撫州營都司先後禀報各被
水情形到(臣)復委標員前往查得撫州府屬金谿
東鄉二縣沿河低田間被水淹人口並無損壞臨
川縣沿河居民房屋間有被水衝塌數處淹斃男
婦十餘名口樂安縣山坳田畝多被水湧沙淤傍
山民居衝塌數處淹斃男婦十餘名口宜黃縣各
鄉近河田畝多有淹没水衝廬舍合計二百餘戶
淹斃男婦老幼三十餘名口以上數縣被災尚輕
惟崇仁一縣向有官民兩城因山水陡發衝決入
城官署民房均被淹浸官署既多衝塌而兩城内
外民居舖戸共計衝飄三百餘家淹斃十餘人官
城東南一帶城垣亦被衝決數處所設常平倉亦
淹浸三四尺不等各鄉村地方衝塌廬舍共計二
千餘戸淹斃大小男婦共計四百餘名口且村鎮
店肆榖麥等項已被水飄其逃避得免之災民更
復無從告糴實為慘傷適有原任崇仁縣今調上
饒縣知縣陶士僙尚在交代未赴新任目覩災民
情形即將未經交盤之濕榖一面減價發糶一面
禀明各上司新令茹芝亦將已盤積榖開倉發糶
於是撫慰之餘災民幸獲安全又經撫(臣)謝旻藩
司宋筠先後派委試用官高尚禮等前往崇邑會
同該府縣踏勘被水田畝廬舍分别查賑安插至
於臨江吉安二郡雖非(臣)屬營汛地方但(臣)身居
同省安敢異視亦經差役密查臨江府屬之新淦
縣近山地方間有廬舍衝塌人口淹斃之處惟峽
江縣被災頗重吉安府屬之吉水縣沿河地方因
水勢迅急人口微有損傷廬舍偶有傾塌祗永豐
一縣城鄉被水官署民房衝塌甚多淹斃人口頗
衆似較之崇仁縣其災更重該縣知縣施陛錦隨
將倉榖發糶接濟災黎亦經撫臣委官會同各該
府縣分别查賑在案(臣)伏查被水各縣俱因風雨
連綿山水驟發潰決横流趨避不及致罹災傷其
中惟永豐崇仁峽江三縣為最甚民間水旱事宜
應聽撫臣勘賑奏報(臣)分不敢越俎但身在地方
目擊災傷又何敢稍有隱默理合據實具奏仰祈
皇上聖鑒(臣)謹繕摺奏
聞
崇仁等縣被水情形已悉朕自飭諭該撫分别撫恤俟
伊等辦理之後災黎作何光景據實再奏以聞纖毫毋
為隠飾
硃批諭旨卷一百六十六
