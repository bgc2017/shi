欽定四庫全書
硃批諭旨卷一百八十七
硃批李玉鋐奏摺
雍正八年五月初二日福建按察使(臣)李玉鋐謹
奏本年三月初四日福建將軍(臣)阿爾賽傳(臣)至署
宣
旨福建按察使李玉鋐進摺交大學士蔣廷錫轉奏欽
此隨望
闕叩頭謝
恩訖伏思(臣)一介庸愚知識短淺荷蒙
聖恩畀以閩省刑名重任日夕敬凛惟矢竭寸誠勤於
職守以期仰報
主恩於萬一兹就(臣)管見所及三條謹為我
皇上陳之
一閩省械鬭訟端大半起於阻葬占墳人即糧明
契據買地葬親而地旁數里之頑民劣衿或指其
一定例内凡侵盗那移等贓一年内全完將死罪
人犯比免死減等例再減一等發落軍流徒罪等
犯免罪等語查六贓内惟枉法贓最重若限内完
贓即槩行減等寬免似覺情罪較有重輕邀
恩無分彼此可否請嗣後於六贓内如有貪官汚吏土
豪惡棍衙役人等犯枉法者將贓銀限内全完其
罪應死者止免其死罪仍議擬充軍犯軍流徒罪
者不准全免其罪止減一等發落俾前之貪吏皆
不免於法則凡稍有貪念萌於肺腑者皆凛然知
一查律載竊盗搶奪二項人犯除贓多及拒捕傷
人從重議擬外其現行律例分别治罪之條允當
明晰惟刺字少有互異搶奪不分初犯再犯俱刺
臂竊盗不分初犯再犯俱刺面夫立法刺字原有
深意初則望本犯尚能改革繼則使衆人知所防
禦搶奪再犯刺臂罪由藏於衣内人不盡知似難
防禦竊盗初犯刺面罪由彰於耳目人所共棄似
再犯均刺於面庶法令畫一不失寬嚴相濟之道
矣以上三條(臣)庸材謬議是否有當伏乞
睿鑒施行謹
奏
覽
雍正八年七月二十一日福建按察使(臣)李玉鋐
謹
奏竊查福建各府州縣積貯倉榖通計共一百三十
餘萬石每年各縣倉榖知府直隸州盤查府州倉
榖各該道盤查而總滙於藩司是藩司察核之責
為尤重但藩司職掌全省賦役凡完欠考成度支
銷筭及一切經制典禮關係
國計民生之大者悉專責該司在該司雖極知倉榖
重大加意稽察而精力終難專一(臣)向任雲南楚
雄府知府見雲南通省倉榖歸糧道管理稽查易
得周詳今閩省各府州縣倉榖可否仰請
聖裁照雲南之例改歸糧儲道管理凡一應盤查交代
册報考成悉令糧儲道專司其事則該道可以不
時親詣各屬抽盤必無疎忽似於通省倉榖有益
至每年
奏銷册籍仍照兵糧之例造送藩司彙轉再有請者
糧道既兼管通省倉榖事務甚重凡有辦銅等差
似應均免派遣以專責成(臣)因積貯要務不揣冒
昧謹獻一得之愚是否可行伏乞
皇上睿鑒施行謹
奏
此事應言之督撫會商酌定具題請旨將所奏并朕批
諭與督撫二臣看
同日又
奏竊臺灣一郡遠隔重洋蒙
皇上軫念該郡道府廳縣等官前此陞期六年加以交
盤渡海為時太久其父母妻子難免内顧之慮特
加
恩格外定期二年為滿調回内地補用仍分别加級以
示鼓勵又先期半年令㨂選賢員前往恊理俾海
疆既得熟練之員而各官又免内顧之慮業經部
議遵行在案(臣)何人斯復𠫭管見但(臣)愚以為凡
賢員久任地方實為地方之益臺灣員缺就臺地
之員拔其尤者陞補臺缺似於臺地更覺有益查
臺灣一道一府二同知一通判四知縣原屬選調
才守兼優之員可否仰懇
聖恩嗣後臺灣道府廳縣缺出先儘在臺賢員題陞以
收駕輕就熟之妙其各陞員内如係越銜保題者
照例送部引
見恭候
簡用若係應陞員缺可否仰懇
皇仁俯念重洋遠涉免其引
見出自
聖恩如此就臺擢補在該員蒙陞用之榮倍加鼓舞感
激
皇恩惟恐報稱之不逮有何内顧之堪憂倘該員當陞
轉之期無陞轉之缺而有矢心報效國爾忘家者
許該員詳請督撫具題留任陞用内有期滿之員
無缺可陞交盤巳清自揣精力願回内地者許其
乘南風而回聽候内地補用是則
皇上之恩及臺員淪肌浹髓而臺員應倍加感奮竭誠
圖報矣再調臺之員有親老丁單者先行查明免
其調補是否有當伏乞
皇上睿鑒施行謹
奏
成例循行巳久人情趨舍不同何必限定以臺員陞臺
郡而復為是更張之議耶
硃批諭旨卷一百八十七
