欽定四庫全書
硃批諭旨卷十八
硃批王璣奏摺
江南江常鎮道(臣)王璣謹
奏為請免河工舊欠以清塵案以廣
皇仁事伏查康熙四十年河(臣)張鵬翮所
題各員欠帑共九十餘萬兩内有未領帑銀而開入
者有巳做工程而不算者有奉文發帑印據煌煌
領去而不准開銷者有已辦料物不收以致朽爛
而指為欠帑者天高莫訴飲泣含冤此(臣)於本年
四月間赴淮揚查勘淮安山陽宿桃等處水淹荒
地詢訪河工利弊得悉其詳蓋自河臣參奏迄今
二十三年追呼敲扑瘐死囹圄逃亡過半累及子
孫難以枚舉稽之冊檔完納寥寥雖其中亦有未
做工程未辦料物者乃其自作之孽夫復何辭然
不過十之二三耳其他做過工程日久塌卸或辦
過料物年遠朽爛槩令追賠情實堪憫自有追賠
之案其間借帑扳害殃及無辜又不知凡幾雖有
追比之名終無完補之實故河(臣)趙世顯有開例
補還欠額之請業奉
聖祖仁皇帝俞旨允行在案今河工捐例巳溢欠數可否
特恩勅令河臣確查分别豁免俾困累人員得有更生
之日不致沉淪瘐斃以彰
聖朝寬大洪仁永歌
萬壽無疆矣謹
奏
朕巳洞悉此事不待爾奏亦非爾小臣所當冐昧陳奏
者其中情理朕無暇𤨏𤨏僃諭爾知
江南江常鎮道(臣)王璣謹
奏為清查僧寺以靖姦盜事竊(臣)伏查會典僧尼必
以度牒為照今無藝游食之徒每借出家為名擅
自投師披剃其師又罔究來歴不查素行一入菴
寺坐食逍遥其中戒律精嚴勤心經典者不過十
中一二至如無藉匪類借此潛蹤或因犯事懼法
逃身託跡藏垢納汚莫可考詰者所在皆有(臣)於
八月間署理臬篆審訊姦盜等案往往強人聚集
多在寺院間有僧人同夥行刦他如因姦致命流
毒地方尤難枚舉近閱邸抄撫遠大將軍所題
天威遠振西海蕩平善後十三條口外喇嘛尚請給以
度牒以查姦宄則内地僧人豈容私自披剃似應
仍
勅禮部頒發度牒於直省藩司通行府州縣查明各寺
菴觀僧尼概令輸請度牒如無度牒者即令還俗
嗣後凡情願出家之人查明合例許其披剃即令
赴司請領度牒填明年貎籍貫并取識認保結每
給度牒一張有力者輸銀十兩無力者輸銀五兩
總歸藩庫年底彙解充餉其尼僧年過三十者方
許照僧人一例查明請給度牒准予削髮焚修其
府州縣鄉鎮一切寺廟菴觀但准修理不許蓋造
恐勞民力復損民財也如有違犯照律治罪倘蒙
俞允勅部通行直省實力遵行一年之内上可為
國家增數百萬之餉下可清釐姦盜之源矣謹
奏
所奏斷不可行殊屬書生習氣釋教相沿已久止可將
其中犯法為非者隨事處分而已若竟欲排斥無遺以
沽道學之名則禍不旋踵矣此等分外多事之想皆可
不必反誤爾本任内之責况從古亂臣賊子中未嘗無
讀書人豈可因此而遂憾及孔孟乎爾謬矣
戶部左侍郎(臣)王璣謹
奏為奏
聞事(臣)蒙
聖恩予假歸里巳於八月十八日出京南下閱歴州縣
知各處雨暘時若咸慶有秋第有一二處所稍受
水患如山東之德州禹城江南之宿桃清河等縣
所屬低窪之地被水少减分數即南北大路亦恒
多水浸每須繞道而行揆厥所由大道兩傍溝洫
不通以致雨水無歸間有溝渠在傍者又皆葑泥
壅塞倘得開濬深廣水由地行即以所起之土填
高中道不特田疇永保收穫即行旅往來皆得經
由坦道不揣冐昧具摺凟陳伏祈
睿鑒至(臣)雖奉
旨歸里而依戀日深今巳於九月十五日舟抵嘉禾惟
候
特賜(臣)母封典到日即當迅速將(臣)母身後沾
榮諸事辦完銷假赴
闕謝
恩合將(臣)歸里日期先行繕摺陳明謹
奏
覽
東省通京大路朕向欲修理候另降諭旨施行
總理清查江蘇各屬錢糧戶部左侍郎署理蘇州
廵撫印務(臣)王璣吏部右侍郎(臣)彭維新謹
奏為奏明請
旨以便清查事竊(臣)璣接印受事日期已經循例
題報今(臣)維新於三月十六日到蘇其分查大員尚
未到齊(臣)等會同酌計派查地方約需六十餘員
方足分任俟分查大員續到公議各舉所知并於
雜職人員内遴委派用再行奏
聞但清查全憑欵冊(臣)等現在飭催各屬攢造清冊會
核隨據司道會議詳稱奉
旨以康熙五十一年起至雍正四年未完地丁錢糧八
百一十三萬八千餘兩一槩暫停徵比以待清查
惟是江蘇各屬地丁漕項等銀向例一條編徵輸
民間不分欵項完納今停徵符額之外尚有蘇松
江安二糧道冊報未完節年均徵之漕項屯折錢
糧及雍正二三四年未完存留俸工摃脚漕項雜
辦歲夫等銀共二百八十一萬七千五百三十兩
零不在奉
旨停徵額數之内其中各年有無徵存續解現在清釐
等語查此漕項等銀在官原係分欵起解在民實
係一總輸納若不據實奏明請
旨一併停徵則漕項等銀仍在催科之列清查之際小
民恐難周知而胥吏亦易滋弊(臣)等未敢擅便謹
會同合詞請
旨可否將此漕項等銀並
敕暫行停徵俾得畫一清查統俟清查告竣容(臣)等仍
將先後停徵二項分析繕冊進呈
睿覽謹
奏
所奏甚是此乃前諭之疎略處隨另有旨諭部行知
戶部左侍郎署理蘇州廵撫印務(臣)王璣謹
奏為密奏事竊(臣)據蘇州營遊擊賀喜(臣)標中軍遊
擊武進陞密禀三月二十四日據兵丁顧鶴首稱
管隊孫起龍告知有顧忠思糾伊入夥為匪等情
(臣)隨密諭蘇州知府會同獲犯查訊據孫起龍供
於上年十二月間因兵丁雷彩文即張寳併開茶
館之崇明王四及忠思之姨甥王連王二在顧忠
思家喫飯忠思囑尋好漢一二十人要在蘇州將
來圖大事小的見其狀似癡顛置之不理今年二
月遇見又說此話故此害怕出首及訊顧忠思供
因妻病愈酬神有姨甥王連王二來望隨留散福
適王四張寳孫起龍相繼而至亦留酒飯原說結
拜兄弟有事可以共相保護等語取供禀覆到(臣)
(臣)復親提密鞫忠思狀貎愚蠢不堪王連王二又
皆年幼細加窮詰并在其所居室内徧搜毫無為
匪形跡可據除現在再加究審務得確情另
奏外理合先具密摺奏
聞謹
奏
雖無為匪形跡其為匪人也必矣以愚蠢年幼二語開
脫之可乎當嚴加究處不可仍留本土其賀喜武進陞
等若不加以奬借而露不豫之色或以多事責之則非
以寧謐封疆居心者也地方上偶有此等舉動即時發
覺乃極好之事愼毋因其小而忽略之
戶部左侍郎署理蘇州廵撫印務(臣)王璣謹
奏為恭報二麥茂盛情形仰慰
聖懷事竊(臣)自出都以來經過直隸山東一路二麥方
始出土及入江南之境即見麥苖盛發業巳青葱
遍野抵任之後詢知江南地方今年正月屢降瑞
雪繼以晴明土膏滋潤是以麥苖之盛勝於往年
通查各屬大抵皆然將來自必豐收除查明收成
分數另行具
奏外所有二麥茂盛情形合先具摺恭慰
聖懷謹
奏
覽奏麥苖情形實慰朕懷但當刻刻以誠敬自持必待
秋成後方可釋慮愼毋預期妄擬謂將來自必豐收遂
輕出諸口而肆其志惟務感召
天和力行不怠庶望
上蒼之垂恩佑庇也勉之
總理清查江蘇各屬錢糧戶部左侍郎署理蘇州
廵撫印務(臣)王璣吏部右侍郎(臣)彭維新謹
奏為欽奉
上諭事竊照江蘇等府屬積欠錢糧特奉
諭旨停徵清查復蒙
天恩准包攬侵蝕之人自首免罪仍分年交納(臣)等仰
遵
訓旨刊布
上諭徧貼城鄉各處所良民固知感頌
聖德即從前侵漁舞弊之人亦漸生悔悟除一切清查
事宜先經布政使(臣)趙向奎擬有規則(臣)等公同
酌定業經通行各屬繕造確冊以僃清查外所有
欽定分查大員九人俱陸續齊集蘇州祗受印信前往
辦事其協查各官在部揀發者則有魏化麟楊濰
祖等二十三員又李庚星徐日烱二員撫(臣)尹繼
善保題者則有羅繼洪江之煒陳陛諴嚴接等四
員(臣)等保出者則有孫琰王不黨二員俱准有部
文知照以上共三十一員内魏化麟嚴接已經題
補江隂金壇二縣江之煒已經委署嘉定縣印外
實存二十八員其餘不敷之數(臣)等總理及分查
大員并奉
旨與聞之浙江督(臣)李衛各舉所知者復有鄭金等二
十二員以上合計共有五十員内中尚有數員未
到容俟到齊之日一并開列職名分析某人所舉
再行繕摺恭呈
御覽現在先到各員(臣)等即酌量派往再四嚴飭務期
錢糧徹底澄清地方絲毫無擾以仰副
聖主軫恤民瘼釐清積弊之至意(臣)等謹會同合詞具
摺奏
聞謹
奏
總以秉公飭委實力察核為要汝等此番事之成敗利
鈍全在彼數十人委用之當與否也若少涉私徇則萬
不能妥協為害於汝等者實非淺鮮於此要見透方好
戶部左侍郎署理蘇州廵撫印務(臣)王璣謹
奏為戰船宜歸營修據實直陳仰祈
聖主採擇事竊(臣)查修理戰船一事前督(臣)查弼納任
内遵
旨確議定為蘇鎮揚三總厰委令道將總理仍各遴委
廳僃分司其事而竟不歸營修者營員多以鳩工
辦料呼應不靈且地處濱海物料皆非土産遠道
購求盤運多費弁員亦不敷用恐誤汛守為辭(臣)
查修船匠料原俱平價僱買小民之手藝營生與
商賈之挾資貿易均之求利而已初不因文官而
樂趨亦不因武職而畏阻也况油鐵各項出自江
楚既不盡産蘇揚而樟杉巨材出自閩浙更以沿
海運送為便惟是官弁委用必須熟籌汛守所關
不容不慮因查本營之船隻即令本營之官承修
則人船原未相離初無礙於汛守且專任管工自
有本船捕舵其於平時操練更屬兩不相妨而採
辦物料止用一員或遊或守均可經理其事今總
厰之設本營將僃若令其在厰則不但飲食服用
勢所必需而廵防操練實多廢缺若不令在厰則
交船之際又往往嘖有煩言兼之在厰捕舵斷不
能裹糧從事所以禁例雖嚴未得風清弊絶此(臣)
莅任江常鎮道之日總理三厰奔馳二年每以歸
營之說陳於督撫而不得上請
睿鑒者也再查上年九月内因東省船工貽誤奉有
諭旨議定修理不堅承修督修各官處分在案第查戰
船一項修理不堅自屬承修之責若管駕不愼燂
洗不勤亦足以致損壊乃定例止議承修督修之
文職而管駕燂洗之營員未經議及倘營員漠不
關心將來遇有損壊文武互爭在所不免(臣)愚以
為承修責之文職則營員痛癢無關承修責在營
員庶船隻方知愛惜且改歸營修其便有三營弁
捕舵與船相習則購買物料自必件件適用一也
戰船為水師託命之所文官修理雖堅營員未能
深信今歲修既身親其事若大修拆造一并責成
自必倍加堅固二也文官支領錢糧承胥或有索
扣今既歸營領即與兵餉一例錢糧盡歸實用三
也而其間尚有至便者修船雖用工匠然在船兵
目亦當素為諳曉從前因文官承修伊等多不留
心今既已歸營則兵與匠習斧鑿刀鋸之事日相
親近久而兵可為匠於船工更為有益是否可行
仰祈
聖主睿鑒指示謹
奏
此事汝所見甚屬淺狹前委汝一人總理三厰原屬不
合今已更定矣復有何不可行處仍令文武員弁兼管
為是何必又事更張如委得其人無論文員武弁皆可
奏效若不得其人皆有不妥協處全在汝等選擇賢員
而委用之未有互相推諉而能令公事辦集者也
戶部左侍郎署理蘇州廵撫印務(臣)王璣謹
奏為恭懇
聖恩事竊(臣)本庸材荷蒙
聖主委任清查江蘇積欠錢糧旋又特奉
諭旨署理廵撫印務力微任重實切悚惶查江蘇地方
素稱繁劇錢糧則弊竇孔多命盜則倍於他省加
以民情好訟俗尚澆漓官吏之積玩難除案牘之
稽延實甚(臣)自維才分有限雖竭盡駑駘究竟力
與心違恐於地方無補是以
陛辭之日即經僃瀝下情現在遵例另疏自陳實非畏
難欺飾仰懇
天恩時加
訓誨仍俾早卸撫篆得以專務清查瞻仰
闕廷不勝犬馬依戀之至謹
奏
如得人豈命汝兼理撫務汝自謂不勝此任朕亦以為
然但不過為期數月果盡力黽勉而竟曰不能不特虛
負朕之知遇且為無用之棄材矣勉為之天下未有秉
公竭誠而不能辦理之事也
戶部左侍郎署理蘇州廵撫印務(臣)王璣謹
奏為密奏事竊查潼安衞地畝原係雍正五年間於
桃源宿遷睢寧泗州虹縣等五州縣濱河地方新
經淤出前任河(臣)齊蘇勒會疏
題明丈報陞科在案(臣)道經桃宿聞民間議論以前
項新淤多有完糧老地在内從前未經分析不無
重納之累又聞前項地畝近水易淹今悉照成熟
之地陞科將來難於求豁此等浮言(臣)不敢信第
查淮泗一帶地方原多瘠土今新淤一項實屬
聖德感孚
天心協應嘉惠萬民所有徵糧科則似與别項陞科不同
因查山陽鹽城二縣射陽湖淤地係照河租徵收
每頃輸銀五錢今此項新淤每頃多至二兩有竒
恐領種小民輸納不無難易之别伏惟
皇上明見萬里懇將(臣)此摺
准賜留中如荷察實加
恩稍為酌减俾五州縣濱河蒼赤永慶盈寧是出
聖主之弘慈非臣下所敢妄請者也為此謹
奏
此事朕正在訪察的確之際且奏者不一其人李衞亦
曾面陳凡如斯等奏請民情感怨胥由於此甚有關係
少不密禍即隨之矣密之愼之
戶部左侍郎署理蘇州廵撫印務(臣)王璣謹
奏竊照江蘇所屬每年正雜錢糧共三百七十一萬
九千餘兩共該解司耗羡三十四萬一千九百餘
兩内各官養廉需銀一十八萬四千三百兩通省
僃辦公事需銀一十二萬一千三百餘兩共養廉
公事二項計需銀三十萬五千六百餘兩如正項
錢糧全數通完約餘耗羡銀三萬六千餘兩(臣)等
查此外尚有科場貼費閱操犒賞等類應辦公事
未有一定之數者俱應隨時核實動用造報謹將
提解耗羡并養廉公事需用各數逐欵開具清摺
恭呈
御覽伏乞
聖主睿鑒謹
奏
覽汝所開養廉公事需費各欵内據稱學政及清查御
史水利郎中等三員原冊遺漏今議增添養廉等語朕
謂此乃汝等謬誤非遺漏也江南學政何須議給養廉
此外二員俱係奉差暫行辦理非比守土之官豈可與
地方各員一例開列即欲議給亦當在於不定公用内
開銷為是至如辦解顔料貼費銀一萬一千餘兩此項
朕殊不解額定官價自應綽然有餘寧須如許幫貼耶
將所以然之故據實開明奏聞又如歲修江南省城銀
五百兩此項尤屬不通工程不知係何員管理大修之
年勢必不敷不修之年徒被乾沒焉有每年恰用五百
兩之理即此數欵觀之可知汝等並未實心籌計料理
也朕如何批諭當否况歴來此等奏摺朕從不代定準
䋲不過將不愜意處聊舉一二端示知總憑汝等斟酌
妥協而行耳此時稍涉忽略或乘一時之興草率從事
被後來人指摘汝等身家榮辱繫焉孰輕孰重審思熟
慮秉公為之莫將公物歸於私用則輿情自平他日亦
可以免遺憾矣李衞陛辭時有面諭之旨令其過蘇傳
諭汝其領悉遵奉毋誤
硃批諭旨卷十八
