欽定四庫全書
硃批諭旨卷一百九十一
硃批石成峨奏摺
江西布政使(臣)石成峨謹
奏恭請
皇上萬安竊(臣)至愚極陋荷蒙我
皇上特恩以候補道員拔用江西布政使聞
命自天感激無地受事之日即循例請撫臣代行
奏謝外(臣)到任以來夙夜兢惕念布政一官為錢糧
總滙惟有裁酌陋規清查完欠庶可以正已率屬
仰副我
皇上愛飬元元之盛心稍盡微(臣)職守於萬一查得江
西布政衙門向有時節生辰署印規禮以及解庫
平頭每年約有四萬餘兩(臣)到任後將一切節規
盡行裁革止存平頭一項每收銀一萬兩有平頭
銀一百七十五兩每年約二萬三四千兩内除總
督飬廉銀四千四百兩廵撫飬廉銀八千八百兩
尚餘一萬兩上下之數内又除心紅紙張墊補衙
役工食約用一千餘兩延幕書算日食費用約用
一千五百餘兩衙門公事諸費及應捐俸辦理之
處約三千餘兩(臣)家口衆多日用薪水亦需四千
餘兩(臣)受
皇上格外鴻恩即此平餘亦不應染指但(臣)再四酌度
若併此裁去不特(臣)一時難以支撑亦恐後來贍
飬不給或致貪黷累民或反虧空庫項不得已留
此以為飬廉(臣)自問何人叨沐
異數至此惟有不貳不欺兢業供職倘日後稍有貽誤
辜負
主恩不特(臣)罪難逭更恐天下臣民以為誤用匪人上
累
聖明則(臣)之罪實為天地所不容矣為此據實陳
奏伏乞
睿鑒謹
奏
據奏似此瑣屑零星朕何暇計及惟向爾等責成一是
字而已爾但勉力做一眞實好官仰副朕望不在此分
晰奏聞以希見信也凡一切取與之間總期合宜得當
屬員不可偏徇民風毋使驕惰立心行政以不苛不濫
為凖的至於取所當取以備公用亦何不可之有惟當
相機度時而行不辱朕見用之顔面以勉圖上進慎勿
苟且小就中道而止勉之勉之
江西布政使(臣)石成峨謹
奏恭請
皇上萬安(臣)於十月初六日祗領
硃批諭旨叩頭跪讀蒙
天語諄諄指示(臣)惶悚無地感激涕零伏念(臣)至微至
陋叨沐
異數不次擢用雖捐糜頂踵亦難報稱
高深於萬一今復荷
主恩如天
訓誨明切(臣)敢不遵
旨實心供職黽勉從事仰副
聖懷為此具摺叩謝
天恩謹
奏
知道了聞爾自莅任以來聲名頗好勉之勿懈
硃批諭旨卷一百九十一
