欽定四庫全書
硃批諭旨卷一百七十
硃批噶爾泰奏摺
雍正元年七月十一日廵視兩浙鹽課(臣)噶爾泰
謹
奏為請除墮民丐籍以廣
皇仁以端風化事(臣)於雍正元年三月内見御史年熙
以山陜樂籍沉淪日久
題請削除以正風俗當蒙
聖恩憫惻
敕部遵行中外臣民聞風懽舞(臣)今奉
特旨廵視兩浙訪聞紹興府屬之八邑有所謂墮民者
細問土人并查紹興志書相傳為宋罪俘之遺故
擯之而名以墮民其内外率習汚賤無頼四民中
居業不得占四民中所籍不得籍即四民中所常
服彼亦不得服特别以辱之者也又籍曰丐戶自
言宋將焦光瓚部落以叛宋故被斥曰墮民男子
只許捕蛙賣餳逐鬼為業婦則習媒或伴良家新
娶嫁為人髻冠梳髮或穿珠花羣走市巷兼就所
私醜穢不堪辱賤已極實與樂籍無二間有流入
他方者人皆賤之(臣)細思此輩在宋有應得之罪
處之固宜今已墮落數百年生息蕃衍豈皆盡無
廉恥實因無路自新是以終沉孽海伏乞
皇上特沛恩綸請照山陜樂籍一併削除使堯天舜日
之中無一物不被其澤豈獨浙省墮民生者銜環
死者結草即萬世之後共戴
皇恩於無既矣為此專摺跪
奏伏乞
皇上敕部議奏施行謹
奏
該部議奏
雍正三年九月十一日廵視兩淮鹽課(臣)噶爾泰
謹
奏為報明癸卯綱經解等費用存銀兩事前經
欽差部堂會同
題定每年額徵經費解費脚價等銀共七萬七千五
百九十三兩零除扣存俸工代解土稅官役俸工
紙張水手塘兵工食解餉齎奏領引等項一年約
用銀三萬八千餘兩外餘剩銀三萬八千餘兩向
係院道各半分為日用之需相應照舊應用等因
併行運司遵照在案今據運司何世璂詳報前來
查癸卯一綱經費解費脚價等項共該銀七萬七
千七百八十一兩零内除一切公私項下開銷外
(臣)存餘銀二千六百九十五兩零又庫内存有辛
壬等綱未撥錢糧即有存庫水脚今辛壬等綱錢
糧奉部撥解除支給解脚各費外仍有餘銀九千
三百八十七兩零除運司應得一半外(臣)又有餘
銀四千六百九十三兩零二共餘銀七千三百八
十九兩零(臣)蒙
皇恩調任兩淮清查浮費其存剩銀兩不敢絲毫隱瞞
業經盡數節省存庫再查得
欽差部堂會同
題定存册内鹽院衙門書工承差各役等費又各商
每年自付使費銀共三萬九千五百九十八兩應
存以聽該御史自行酌量節省應用等因在案今
癸卯綱(臣)除應給書吏承差各役書工紙張飯食
等項之外加意節省銀一萬五千七兩零合共節
省銀二萬二千三百九十六兩零現貯運庫聽候
撥解理合
奏明伏乞
皇上睿鑒施行謹
奏
爾之可嘉處朕筆諭不盡勉之勉之
雍正三年十一月初八日廵視兩淮鹽課(臣)噶爾
泰謹
奏為敬承
諭旨恭謝
天恩事竊(臣)前奏為報明癸卯綱經解等費用存銀兩
事一摺欽奉
硃批(臣)跪讀之際感深泣下伏思(臣)何人斯受
皇上天高地厚之恩
御筆嘉予
温綸勉勵(臣)肝腦塗地實難報稱惟有謹遵
聖訓仰體
聖心益自奮勉供職以盡犬馬報
主之心於生生世世耳謹此具摺叩謝
天恩伏乞
皇上睿鑒謹
奏
凡人靡不有初鮮克有終須堅守此志勿使遷移勉之
雍正四年七月二十八日廵視兩淮鹽課(臣)噶爾
泰謹
奏為恭請
陛見以申犬馬微忱事竊(臣)自蒙
皇恩廵視兩浙繼又
調任兩淮識淺才疎寸長未效迄今三載有餘未得一
覲
天顏時深孺慕兹又奉
恩旨再留一年
聖諭嘉奬
温綸寵錫(臣)雖粉骨碎身不能圖報除另疏叩謝
天恩外思欲趨赴
闕廷叩請
聖安跪聆
聖訓但未經
奏請不敢擅離職守為此跪懇
皇上天恩准(臣)入京
陛見以申犬馬微忱伏乞
睿鑒施行謹
奏
朕從不無故施恩願受恩者朕即施之從不無故示罰
甘領罰者朕即示之皆在爾等自取朕不預定成見也
知此當勉所以永久受恩之道此心此行切勿改移更
不可稍有放縱爾請陛見甚好於九月下旬到京可也
雍正五年正月十八日廵視兩淮鹽課(臣)噶爾泰
謹
奏為據實奏
聞事竊(臣)蒙
皇上天高地厚之恩於(臣)任内應行事宜固當勤愼黽
勉即地方之事有所見聞亦不敢不據實陳
察今將所聞據實奏
聞謹
奏
覽
雍正五年三月初十日廵視兩淮鹽課(臣)噶爾泰
謹
奏為恭謝
天恩事雍正五年二月二十七日江寧織造曹頫自京
回南至儀徵鹽所(臣)衙門(臣)跪請
聖安曹頫口傳
聖諭以(臣)等呈進龍袍及豐燈香袋等物皆用繡地靡
費無益且恐引誘小民不務生產有關風俗
特命傳
諭微(臣)欽遵隨叩頭謝
恩訖(臣)上年蒙
皇上召進
陛見三聆
聖訓(臣)仰體
皇上諄誡淮商崇尚節儉無事奢侈今復蒙
恩諭勸勉教誨益見我
皇上惠愛元元保育羣生之至意(臣)惟加意恪遵仰體
聖心凡兩淮衆商時時勸勉務使敦本崇儉醇朴成風
耳為此謹
奏
向來奢侈風俗皆從織造衙門及鹽商富戶興起天津
此等陋習今被莽鵠立整飭四年以來較前已改革八
九兩淮地方爾其竭力勸導之可也
雍正五年三月十五日廵視兩淮鹽課(臣)噶爾泰
謹
奏為
皇恩浩蕩難名犬馬私情未展叩詳
題逹少報涓埃事據兩淮運使張坦麟詳稱據商人
黃光德汪勤裕馬裕汪晉德公呈前事呈稱竊念
商等辦運淮南荷蒙
皇上洪恩疊沛深仁厚澤浹髓淪肌去歲商等公同捐
輸原不過少效微忱實未足以仰酬
高厚又奉
恩旨即在揚州府起建義倉積貯米穀
聖天子推恩薄海惠遍蒼生商等即欲將倉厫工程自
行捐造因係營建之初不敢冐昧紊凟今義倉已
經告成所有建倉銀兩商等情願一總公捐不敢
動支庫項庶螻蟻微忱借以少申萬一伏叩轉詳
據情
題逹等情到司據此該本司查得商人黃光德等願
捐建倉銀兩實係歡忭從事情切急公已於雍正
四年六月開工雍正五年二月告成照原估極力
節省銀一千三百九十五兩零實共用銀五萬一
千三百一兩零已經造册送部查核在案今現奉
俞旨於近竈之地建倉積貯米穀以僃賑恤似應詳請
將四商願捐銀兩統於近場地方建倉積榖添用
等情并據商人黃光德等呈同前由各等情前來
據此(臣)目擊商人等願捐之心出於至誠不敢壅
於
上聞為此據實具
奏伏乞
皇上睿鑒施行謹
奏
覽淮商急公情詞似屬出於本心所奏知道了
雍正五年七月十一日廵視兩淮鹽課(臣)噶爾泰
謹
奏為叩乞
皇恩事伏蒙
皇上特恩令於場竈就近地方著將商人乙已公捐銀
二十四萬兩酌量建倉積貯現已
進呈建倉圖式并開工日期另行具本
題報外今(臣)衙門有商人公捐乙已公務銀八萬兩
現存道庫叩乞
皇恩賞准(臣)添作場竈建倉積貯之用(臣)受
恩深重感戴難名犬馬之心萬難圖報惟有益加勤愼
保商恤竈以仰副
浩蕩洪慈養育羣生之至意於萬一耳為此繕摺具
奏伏乞
皇上睿鑒施行謹
奏
覽
今命爾兼署布政司事須倣傚石麟為之萬不可涉於
小見柔善沽譽希邀屬員感悅爾之操守朕可保不易
但恐徇私情市小惠流為鄉原習氣耳勉之
雍正五年七月二十四日廵視兩淮鹽課(臣)噶爾
泰謹
奏為
聖主洪恩疊沛草茅報效無由叩鑒蟻忱據情
題逹事據商人黃光德呈前事呈稱切商辦運兩淮
至微極賤屢沐
皇恩生全保育雖極頂踵捐糜不足仰報
皇仁於萬一甲辰一綱公捐餉銀蒙
皇上即於揚州起建義倉以儲積貯乙已一綱公捐餉
銀復蒙
皇上又於各場起建義倉以恤窮竈
聖天子德竝生成仁育萬物必使普天率土無一夫不
獲其所誠自古迄今聖帝哲王之所未有也但商
以辦運微商屢邀
異數而犬馬私情毫末未能報效近伏讀
上諭念江浙戶口蕃庶
特命督撫諸大臣興修水利以重農工商不揣冒昧敢
效微忱情願捐銀八萬兩上佐水利之需少報涓
埃為此伏叩俯鑒愚誠據情
題逹等情前來據此(臣)見商人黃光德情詞懇切願
捐踴躍不敢壅於
上聞謹據呈奏
聞伏乞
皇上睿鑒施行謹
奏
黃光德願捐情詞巳悉其所捐銀兩不必收受喻止之
可也
雍正六年五月初十日署理江南安徽布政使(臣)
噶爾泰謹
奏為奏明安徽布政司衙門一應事宜仰祈
睿鑒事竊(臣)蒙
特旨令署理安徽布政司印篆受事以來凛遵
聖訓照前司石麟辦理兢兢業業勉力實心不敢苟安
(臣)賦性愚蠢兼之布政司衙門事務頭緒紛繁一
時難以周知不敢冒昧遽行具
奏今辦理九月有餘諸事俱已查清所收錢糧亦有
成數謹另單臚列進呈
御覽伏乞
皇上睿鑒謹
奏
此任非廵鹽可比廵鹽但能清楚錢糧即為稱職至藩
司乃守土之官有率屬察吏之責兼且該督撫皆中常
才具而魏廷珍尤屬巧宦惟知保身固位而已所以云
爾此任實係繁難須勉之又勉公以服衆勤以補拙庶
幾獲免玷缺少若愛惜精力瞻顧情面因循姑息豈止
有忝厥職更恐將來不勝其累也勉之毋忽
雍正六年七月初六日署理江南安徽布政使(臣)
噶爾泰謹
奏為恭謝
聖訓竝繳
御批仰祈
睿鑒事竊照(臣)署理安徽布政司印篆謹將署任事宜
具摺奏
聞蒙
皇上批諭教誡諄切勉勵維殷(臣)跪讀之下不勝感激
惶恐伏思(臣)庸愚下質仰荷
皇上屢賜教訓有加無巳安敢愛惜精力瞻徇情面姑
息徇隱下玷職守上負
聖恩惟有愈加黽勉欽遵
聖訓勤以補拙公以服衆率屬察吏不敢稍懈仰答
高厚於萬一耳所有奉到
御批奏摺理合恭繳伏乞
皇上睿鑒謹
奏
覽
實力加勉以仰副朕望可也
雍正七年正月二十五日署理江南安徽布政使
(臣)噶爾泰謹
奏為奏報安徽布政司衙門續收錢糧仰祈
睿鑒事竊(臣)蒙
聖恩命署安徽布政司印篆凛遵
聖訓勤以補拙不敢偷安公以服衆不敢存私盤查所
屬錢糧不敢稍有懈怠稽查屬員賢否不敢一毫
瞻徇州縣火耗止於加一往年雜派禁革無遺總
期潔已率屬察吏安民仰副我
皇上澄清吏治愛養元元至意今將雍正六年五月起
至十二月止一應錢糧數目另摺臚列具
奏伏乞
皇上睿鑒謹
奏
覽奏俱悉爾其竭力秉公為之料理錢糧固屬職分内
事究以糾察屬吏甄别賢否為要務所謂勤之一字當
身體力行勿致稍懈
雍正七年二月初四日署理江南安徽布政使(臣)
噶爾泰謹
奏為恭謝
天恩事竊(臣)家人於二月初二日回南捧到
皇上恩賜福字(臣)隨即跪迎恭設香案望
闕叩頭謝
恩訖伏念(臣)至微至賤蒙
皇上天高地厚之恩歴任鹽差委署布政數載以來諸
事仰遵
聖訓謹愼奮勉惟以始終不改時刻自警才識淺薄毫
無報稱又蒙
恩賜福字(臣)晨夕供奉如覲
天顏一飲一啄更當知福不特(臣)一身即(臣)子子孫孫
得以仰承
天錫綿綿之福耳為此繕摺恭謝
天恩謹
奏
覽
江寧城内正月以來連次被盗兼有旗兵種種不法舉
動朕悉於他處聞之汝今何顏對朕若云不聞不見是
乃無耳無目木偶人也如知之而隱匿不奏辜負朕恩
有過汝者乎似此光景豈特不知福且恐福將盡矣思
之甚為寒心向後倘仍然一味欺隱徇情沽譽朕焉用
是好好先生為耶愼之戒之
雍正七年三月二十日署理江南安徽布政使(臣)
噶爾泰謹
奏本年三月十五日(臣)家人回南捧到(臣)蒙
皇上恩賜福字恭謝
天恩一摺欽奉
硃批(臣)跪讀之下戰慄恐懼無地自容本城内屢次被
盜兼旗兵種種不法此等緊要之事(臣)實在如同
木偶竝不留心疎忽聾聵之罪死有餘辜(臣)受
皇上天高地厚之恩不特今生難報來生來世亦萬難
圖報若(臣)知而匿不奏
聞更應萬死(臣)實是尸位木偶竟未留心今蒙
皇上格外施恩不即嚴加懲責猶
賜硃批教訓(臣)感泣羞愧如死方甦惟有仰體
聖心戒愼自勉處處留意事事小心凡有見聞即據實
具
奏萬不敢辜負
皇上天恩教訓之洪慈也(臣)感激難名望
闕泥首百叩請罪謹將(臣)訪確被盜案件竝應行嚴謹
緣由另摺奏
聞謹
奏
似此圖報甚為可嘉未留心三字豈可於朕前支吾明
屬欺妄之言
同日又
奏今將江寧城内被盜應行嚴禁緣由逐一開陳伏
乞
皇上睿鑒
一省城五方雜處街市寬闊巷道四通八逹盜賊
便於行走其無柵欄之處甚多俱應添設柵欄責
成居民輪流看守
一城北地方空曠如紅土山等處聞得盜賊多在
其間出入雖有派防兵丁不過虛應故事似宜派
撥弁兵相地添設堆子更番實力廵查定以考核
之法
一城内鷹揚營地方寬闊營兵住居甚多其親戚
子弟多遊手好閒之人交接匪類而匪類多藏匿
其中旁人不敢過問應責令城守營嚴行稽查
一江寧省城風氣一更二更街市燈火不斷正買
賣喫食之時廵夜者坐轎騎馬燈籠火把僕役跟
隨盜賊窺見先已迴避自三更以至五更廵夜者
俱巳回家人盡睡熟盜賊便於行事且廵夜者多
在熱鬧街道而深巷及城北空曠之處杳不一廵
此廵夜虛應故事也
一秦淮河在江寧城内有東西水關直通城外五
月以後水漲客船遊船往來不斷盜船亦扮作遊
船雜入九月以後水退又有小船停泊於夜靜捕
魚名雖捕魚其間竟爲盜賊隱身寄食之地似應
責成水城門嚴加稽查出入
一乞丐之中有姦匪混跡為盜賊引線皆由丐頭
容留丐頭之容留皆由地方官之不稽查如年壮
無殘疾之人乞食者不許容留
以上數端乃江寧城内多盜之由要皆地方文武
玩弛如果實力嚴禁捕緝則盜賊自然歛跡矣又
訪得各門上需索錢物不特旗兵亦有不肖旗員
在内合併奏
聞謹
奏
不但爾為木偶行尸闔城總督以下皆係無耳無目人
也將此等瑣屑之務混行瀆奏觀爾誠然福盡矣直待
奉旨後始行查訪以前所作何事既知地方上種種不
應之處何以不言之總督將軍至今方奏聞耶
雍正七年四月初二日署理江南安徽布政使(臣)
噶爾泰謹
奏竊(臣)前奏滿洲城内拏獲賊犯周二供報夥犯夥
盜數處今上元江寧二縣俱已審明周二又在江
寧縣供出積賊許二係副都統立柱衙役該縣業
稟副都統將許二發理事同知衙門查審又訪察
城内江寧上元二縣地方正二三月之内被盜之
家共七處巳報官者三處未報官者四處又訪得
城内三月二十七日十廟地方井内撈起爛屍一
人遍身皆有傷痕城内非道路村莊可比有此等
事皆地方官不嚴加廵查所致又訪得城内小倉
地方營兵開場鬭雞輸贏俱至數十兩營兵係喫
糧防守地方之人乃開場鬭雞賭博匪類因而聚
集此皆由營將平日竝不稽查約束所致謹據實
一併奏
聞謹
奏
將此等事當一面申飭地方有司一面言之總督將軍
及營將等共相約束稽查既在同城事關一體曷可膜
外視之
硃批諭旨卷一百七十
