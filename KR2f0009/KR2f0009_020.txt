欽定四庫全書
硃批諭旨卷二十
硃批何天培奏摺
雍正元年三月二十四日鎮海將軍署理江蘇廵
撫印務(臣)何天培謹
奏為淮關勢難兼管懇
恩酌改事竊照江南各關奉
旨俱交地方官兼理惟查淮安板閘一關距蘇七百餘
里雖委員督理難於稽查仰懇
聖恩酌令就近大臣管理庶
國帑不致有誤一切關務亦易稽查伏候
批示遵行謹
奏
所奏是淮安關著總漕張大有委員管理稽查
雍正元年五月初四日鎮海將軍署理江蘇廵撫
印務(臣)何天培謹
奏竊(臣)於四月十九日抵寳應縣地方適遇原任撫
(臣)吳存禮即傳
旨諭吳存禮爾若將所虧錢糧能作速清楚尚可存爾
之顏面如不行清楚斷不寬假吳存禮免冠叩首感
激流涕跪奏云(臣)蒙
皇上天恩不即治罪令清還虧空銀兩(臣)敢不上緊料
理竭力清楚當即謝
恩回蘇去訖為此繕摺覆
旨謹
奏
知道了當以國家錢糧為重不可一毫瞻徇情面
同日又
奏竊(臣)於二月二十四日抵蘇州射瀆地方有織造
(臣)胡鳳翬前來跪請
再若在地方多事爾便具摺奏聞撤伊回京將此旨
亦下與查弼納胡鳳翬叩頭祗領訖為此繕摺覆
旨謹
奏
朕原旨謂胡鳳翬向來稍覺多事並非謂伊現今多事
也昨伊大生恐懼具請罪之奏朕因為之發笑汝今向
伊宣明前旨係令爾悛改向日瑕疵如不能改或有多
事處著我具摺參奏並未曾責爾此任多事前所傳旨
差悞云云戒伊惟宜小心敬畏毋得越分妄為若能不
放縱多事何必過為憂懼但只勉力做好官稍涉一毫
放縦則不可也遇便將此旨亦傳與查弼納知道
同日又
奏為奏報二麥收成米糧價值恭慰
聖懷事竊(臣)於本年四月二十八日到江蘇廵撫任業
經
題報在案(臣)沿途查看二麥俱各茂盛兹據各屬册
報前來江蘇松常鎮淮揚七府屬二麥有十分收
成徐州所屬收成八九分不等目今米價白米每
石一兩零五分次白米每石一兩為此繕摺謹
奏
朕躬甚安覽奏收穫情形深為慰悦
雍正元年五月二十四日鎮海將軍署理江蘇廵
撫印務(臣)何天培謹
奏為密請
特簡賢能郡守事竊查蘇州一府最為繁劇知府高浚
題參員缺必須才守兼優者方能勝任(臣)看得吳縣
知縣蔡永清辦事勤敏民情悦服再接邸抄敬閱
上諭祖秉圭人甚明白著以吏戶二部員外郎缺即用
查祖秉圭曾為江南桐城縣令百姓感激後在四
川做官聲名亦好懇請
皇上於此二員之内
特賞一員為蘇州知府則扵江南要郡大有禆益矣謹
奏
祖秉圭朕巳另用於河工矣原係才幹之員所參高浚
甚屬允當本到之日發旨用蔡永清即令伊署理府事
可也
同日又
奏為遵
旨奏明事本年五月二十日蘇州織造(臣)胡鳳翬到(臣)
衙門抄奉
皇上硃批將爾之所見所聞俱告知何天培伊自有主
意當知會高其位者亦著何天培密行知會欽此(臣)
叩頭祗領訖伏思普天率土皆
聖朝之赤子福建客商出疆貿易者各省馬頭皆有而
蘇州南濠一帶客商聚集尤多歴來如是查係俱
有行業之商於
國課關税及肩挑負販之小民皆有禆益與福建越
獄臺灣匪類迥不相同在蘇交易之客商仍聽其
照常生理(臣)令人不時暗察至於染躧二匠俱係
店家僱用之人各有收管其中固有安分良民亦
有酗酒不法之輩查去年五月間曾有躧匠謀盜
富戶其事未成已經地方官將為首之人盡法究
處結案再查蘇州發賣各省經商布疋必須工匠
躧染(臣)愚見飭令僱用之家各取保結更令地方
官嚴加稽察則生事之徒店家不敢容留而彼亦
畏法知警矣理合
奏明至海口墩臺等處(臣)欽遵
諭旨密行知會提(臣)高其位加意稽察仰副
皇上委任封疆之至意伏乞
睿鑒謹
奏
身任封疆事無鉅細皆爾之責朕原命當行則行當止
則止如是料理甚好
雍正元年七月初七日鎮海將軍署理江蘇廵撫
印務(臣)何天培謹
奏為奏
聞事(臣)前因江寧府屬各縣六月内缺少雨澤建壇虔
禱經(臣)繕摺奏
聞嗣於六月二十四日甘霖大霈蘇松地方俱得霑足
自後於二十八日及七月初二初四五等日又復
連得澍雨田禾長發較之去年實勝其餘稍遠州
縣所報雨澤大小不等大概高阜之處望雨甚殷
惟淮揚徐所屬間有州縣報稱飛蝗經過並不傷
禾害苗當即嚴飭該地方印官親往撲捕此後但
得雨澤調勻普遍年景自可豐收現今米價上白
米每石一兩一錢四分次白米每石一兩零四五
分麥子每石七錢為此繕摺謹
奏
覽奏巳悉如此據實不隱纔是
雍正元年七月二十六日鎮海將軍署理江蘇廵
撫印務(臣)何天培謹
奏竊今時届秋令雨澤頻施田禾茂盛較之六月間
祈雨情形迥不相同年景豐收可望至民間米價
比前稍減(臣)自到任以來首嚴販米出洋之禁著
落地方佐貳官親歴各海口稽查每月結報仍咨
會提督另飭營弁輪廵(臣)猶恐伊等通同作弊仍
令標員密訪嚴拏姦徒畏法内地糧食不致騰貴
矣為此謹
奏
内米出洋宜加嚴禁前巳降諭旨深為留心可也
同日又
奏為據實陳
奏事竊今七月二十三日有京口鑲白旗協領張倫
自京引
見回任到(臣)蘇州撫署據恭傳
諭旨張倫行走如何之處著將軍何天培奏聞(臣)祗領
訖看得協領張倫行走勤謹辦事中平蒙
皇上下詢理合據實
奏明(臣)更有
奏者(臣)荷蒙
皇上隆恩以鎮海將軍銜署理江蘇廵撫事務所有駐
不為我
皇上陳之查右翼副都統張天植(臣)於三月間在京
陛見因其在廣東做協領時為人老實曾經保
奏蒙
皇上准其署理將軍印務但張天植人雖忠厚才具平
自謹飭自(臣)離任以來聞其攙越多事官員兵民
實陳眀為此繕摺謹
奏
知道了
同日又
奏為奏
聞事竊(臣)自愧庸愚毫無報效仰遵
聖訓亟以緝盗安民為務(臣)檢查文卷内盗案事件甚
多而蘇松二屬為最因該地方附近太湖泖湖澱
湖等處且係浙省連界賊盗易扵藏匿是以竊刦
頻聞(臣)屢經嚴飭地方官上緊比捕查拏邇來兩
三月間盗案略少但盗賊出没每在深秋冬令為
甚(臣)細為籌畫除明拏之外設有密緝之法現在
捐造快船二十隻并捐給船上水手口糧挑選壯
健兵丁扵蘇松常鎮一帶地方分頭密訪凡盜賊
出没之所並盗線盗窩務必備細確查實力躧緝
(臣)分别懸賞仍暗行知會提(臣)高其位倣照此法
互相稽察如有誣良䧟窩藉廵擾民諸弊立即軍
法重處(臣)伏覩
聖主軫念民瘼常以綏輯封疆之事上厪
睿懷為此繕摺謹
奏
為緝盗一事已曾特頒諭旨與爾等亟當同心協力互
相稽察以綏輯地方
雍正元年八月二十日鎮海將軍署理江蘇廵撫
印務(臣)何天培謹
奏為奏
聞事竊江南地方全賴雨水調勻秋成有望(臣)自莅任
以來見五月間時雨霑足深為慶幸不意自處暑
以來秋禾正欲漸次吐秀而亢暘一月點滴未沾
沿河近水者儘力戽救田禾稍有可觀其支河小
港皆成乾涸山田業已枯槁各屬紛紛告災現在
委員察看有可戽救之處飭令晝夜戽救數日之
内倘得大雨連降其未槁之禾原有五六分收穫
如依舊亢旱禾苗不免黃萎(臣)目擊情形不敢緩
於入
告俟各屬報齊即便分别成災不成災州縣另行
題達合先將秋旱大概情形繕摺謹
奏
江屬缺雨情形奏聞殊覺太遲其所以致此之由亟當
返躬修省以期來歲之收穫
同日又
奏為預籌積貯事竊(臣)查下江倉榖自上年上元等
十六州縣被災前撫(臣)吳存禮
題請賑饑因捐例積貯米穀動用不敷復將康熙五
十八年截留江廣漕米湊賑現催造册報銷所餘
截留漕米除銷耗及虧空外止存七萬餘石又續
收捐例積榖約共一萬餘石現今江南秋旱設有
動用之處一時實難應濟(臣)查本省現行常平倉
事例數目稍重報捐寥寥徒有開捐之名究無積
貯之實(臣)請倣照河南廵撫石文焯
題准開捐事例九欵於江蘇等七府一州一體准行
捐貯榖四十萬石足數停止其各欵榖數各照本
省酌定但須稍為平減使有力之家踴躍於功名
待澤小民不致於懸望則扵地方可有備無患矣
再查儲備倉庾惟現年漕糧截留最為便易或得
特降恩綸仍截留二十萬石分别存留各府加謹收貯
俟應用時(臣)等酌議
題請動支則就近轉移不必有需時日扵倉儲民生
更有禆益(臣)為地方起見敬陳末議叩乞
皇上俯賜採擇於二者之中允行其一庶億兆均沾
渥恩地方厚幸矣恭候
御批以便核查項欵細數及收貯處所繕疏會
題為此謹
奏
總理事務王大臣會同戶部速議具奏
雍正元年九月初九日鎮海將軍署理江蘇廵撫
印務(臣)何天培謹
奏為接管海關敬繳贏餘銀兩事竊查海關每年額
徵錢糧二萬三千一十六兩零應解交司庫又正
額外增贏餘銀一萬五千兩應解交戶部又每年
應貼銅觔脚費銀二千五百兩幫翰林院庶吉士
銀三十兩應扵歲底報銷前任撫(臣)吳存禮委蘇
州府同知趙光謨代理自康熙六十一年七月起
至雍正元年四月卸事止及(臣)署印應自四月起
至六月止計一年屆滿共徵收鈔銀二萬三千二
十餘兩業扵前月二十九日具疏
奏銷其額增贏餘銀一萬五千兩例應解部轉交
内庫已於九月初八日起解在案(臣)接管以來錢糧
既已經手自應儘徵儘解因查額增之外當必更
有羡餘今據趙光謨另開出銀五千七百三十二
兩零呈送前來(臣)思此項既係羡餘豈容隱匿入
已謹將銀兩驗眀封貯恭請
皇上批示著落以便解繳嗣後每年屆滿如有此等羡
餘遵照呈繳庶錢糧不致欺隱矣為此謹
奏
此等羨餘銀兩難定確數爾雖據實奏聞朕不便批示
解繳凡類斯等項爾只可一面奏聞一面暫存司庫遇
地方有公用之處或爾有賞犒之需原係爾當得之物
奏請動用假若地方上無可動用之處積至二三年後
為數已多總具一疏題明亦可令他省督撫知愧似此
零星結算爾之廉潔殊不明顯且恐以此數著為成例
在事人員又扵額外增取貽累商民再者嗣後倘值年
歲不佳不及此數反令人生疑竇何不將現年之羨餘
留備他年之缺額以有餘補不足耶若慮屬員或不見
信即將此意宣明於衆公同封貯庫内料該屬自必悦
服也特諭
同日又
奏為接辦銅觔敬繳贏餘銀兩事竊江蘇廵撫每年
應辦五省銅觔二百七十萬一千九十八觔零折
算二萬七千七百餘擔每擔部價銀十四兩五錢
共應發司庫銀四十萬一千九百三十九兩零前
任撫(臣)吳存禮委蘇州府同知趙光謨辦理康熙
六十一年銅觔已陸續解完在案其雍正元年上
運銅觔現在嚴催起解下運銅價俱已照例預發
雍正二年上運銅觔亦於吳存禮任内預發司庫
銀二十四萬七千九百兩零給趙光謨領出採辦
去訖(臣)思辦銅責任綦重原須遴委大員辦理今
同知趙光謨已扵本年上運銅觔運解遲延案内
題參革職(臣)接管任内應在今秋發雍正二年下運
銅價銀一十五萬四千二十六兩零(臣)業已委江
蘇按察使葛繼孔蘇州知府蔡永清協同承辦矣
(臣)查向例每年上運銅價每擔商人領銀十三兩
二錢下運銅價每擔商人領銀十二兩四錢今據
各商領價時僉云洋内産銅漸少銅價漸昂倭照
有限採辦維艱不能遵照往例務求增益價値方
肯具領該承辦官再四酌議每擔量加銀二錢計
現在應辦下運銅觔一萬六百二十餘擔商人實
領去銀十三萬三千八百四十兩零合之部價目
下已節省銀二萬一百八十二兩七錢若通算兩
運銅價上運每擔實餘銀一兩一錢下運每擔實
餘銀一兩九錢共計原可節省四萬餘兩矣(臣)查
江浙兩省辦銅事理並未有繳過節省銀若干成
例(臣)思既有商人情愿包辦包交領狀在案則此
項節省銀兩何敢收藏入槖若必俟上下兩運解
完掣批核算則自司庫發銀以後直遲至兩載有
餘尚不能完結(臣)謹將現餘銀二萬一百八十餘
兩封貯叩請
皇上恩示著落或存留充餉或搭解
内庫嗣後每運給發銅價即行扣算節省銀兩清繳
庶錢糧不致互相隱漏矣恭候
批示容(臣)扵報銷時另造細冊具
題伏乞
睿鑒謹
奏
此事於委辦之初不知曾有節省之議否如有根據宜
援引題奏若無節省前例即係陋規則照依海關奏摺
所批諭旨一體遵行可也
諭何天培朕聞揚州府寳應縣丁憂知縣吳之珽居官
有廉慎之稱未知確否爾其查明若實係出格賢員即
於爾江蘇所屬緊要州縣暨同知等缺指名題補一面
密摺先行奏聞或名不副實不過平常好官則可不必
並諭查弼納遵照
雍正元年九月三十日鎮海將軍署理江蘇廵撫
印務(臣)何天培謹
奏竊(臣)於八月間將江蘇所屬秋旱情形摺
奏於九月二十二日齎回(臣)跪閱
御批感激惶悚無地自容伏思
皇上念切民依時勤宵旰似此秋旱成災自應早為陳
奏乃(臣)心愚昧遷延時日(臣)咎奚辭蒙
皇上不加譴責
訓旨諄諄令(臣)返躬修省以期來歲之收穫此實
聖主格外垂慈警醒愚蒙之厚恩也(臣)從此益加勉勵
竭盡駑駘惟冀大江南北時和年豐三農稱慶庶
不負我
皇上戒勉微(臣)軫念兆民之至意再查寳應縣知縣吳
之珽(臣)到任一月有餘該員即已丁憂聞其居官
好人去得現在交盤容(臣)細訪如有可以保題之
處會同督臣具疏為此繕摺敬繳
御批二摺
諭旨一道謹
奏
所奏俱悉爾等封疆大吏扵地方之豐歉實有感召之
理若不能進賢退不肖使民情抑鬱不舒而望風雨調
順時和歲稔豈可得乎上司將所屬劣員姑容一日則
百姓一日在湯火之中以此等為慈善朕所不解要當
以公正自矢或遇有為難掣肘處勉力操持更與查弼
納和衷商酌而行
雍正元年十月十九日鎮海將軍署理江蘇廵撫
印務(臣)何天培謹
奏為凛遵
聖訓據實陳明事(臣)伏讀
皇上諭旨洞鑒督撫供應陋規府廳查盤積弊出差官
員餽送煩擾悉蒙
皇上睿慮周詳諄諄誡諭凡屬臣工靡不滌慮洗心凛
遵
聖諭況(臣)世受
國恩毫無報稱兹以武職忝任封疆
聖恩高厚無以復加敢不日夜冰兢硜硜自矢聞向日
餽送廵撫節禮諸項正數之外又有堂禮隨禮紬
縀禮喫食禮其他鑽營署印請託題調扣尅規例
濫准詞訟盈千累萬操劵立致(臣)到任以來一概
禁絶惟布政司衙門尚有(臣)規例銀四千兩此外
亦不無些小陋規陸續取應日用(臣)實不敢隱瞞
蓋(臣)全家二百餘人衣食藉以無缺皆叨沐
聖主豢養之恩也(臣)立身孤介内外絶無黨援耿耿一
心仰祈
皇上洪慈曲垂鑒察即如近者
奏請開捐放賑實因目擊地方情形萬不得已倘此
中稍萌一毫不肖之心不獨
皇上洞照無遺即
天地神明定不容其安享也惟(臣)所深幸者布政使鄂爾
泰潔已自好肯為
朝廷出力(臣)諸事得藉其佽助從此益加自勉表率
屬員仰遵
聖訓務以節儉絶虧空之源以忠勤盡報稱之實并訓
(臣)子暨家人共安樸素竭力奉公以盡(臣)愚誠而
已謹
奏
朕一切訓諭專望爾等實心奉行果能遵守弗失朕自
能照鑒
同日又
奏為敬籌徵漕賑濟事宜仰祈
睿鑒事竊查江蘇地方今年秋旱被災二十四州縣徵
漕屆期各屬紛紛具詳欲照上年武進等九州縣
漕糧緩徵一半之例申請前來(臣)思漕糧關係重
大一經緩徵必至因循墮誤日久終歸積欠況今
年被災州縣大半在蘇常財賦重地漕糧額數獨
多
天庾需用殷繁豈能懸待(臣)槩不淮其所請勸諭竭力
輸將在案矣但(臣)尚有下情冒昩陳請一則上年
之帶徵漕糧難辦也上年武進等九州縣旱災既
經前撫(臣)吳存禮
題准緩徵一半應於今冬帶徵乃今年除丹徒沭陽
兩邑不被災外其七州縣又復被災必須完至十
五分明年帶徵五分新舊合算原有十分之數而
新漕之五分暫緩災民之力得以稍舒矣一則今
年之米色購買未純也查今年被災州縣田既被
災所産米色豈能純潔抑或購買完糧更難一律
叩懇
皇上准被災田畝漕糧許其紅白兼收庶幾徵者不至
遲誤納者亦易於輸將矣一則目下之放賑孔亟
也(臣)查江蘇積貯鮮少只有五十八年截漕米并
歴年捐例榖米共存八萬餘石所以請照河南九
欵事例開捐蒙
皇上隆恩依議准行誠備災恤民之至意也但行文各
屬捐納榖石一時不能濟賑叩懇
皇上准借蘇松糧道庫銀十萬兩并動舊存截漕米捐
例榖米八萬餘石容(臣)飭查饑民實數委員以銀
轉移間饑民得以全活庫帑不致有虧於
國計民生均有禆益矣以上三欵現在會疏分别具
題伏乞
皇上批示施行謹
奏
知道了
同日又
奏為遵
旨奏覆事查得原任寳應縣知縣吳之珽(臣)到任未幾
該員即已丁憂但聞居官好人去得容(臣)細查業
經繕摺奏
聞(臣)隨即會同督(臣)查弼納密訪寳應縣隣屬一面飛
調該員到(臣)署親自驗看人亦伶俐但察其語言
舉動不免輕率雖在寳應做官稍有聲名尚非出
色人物與(臣)訪聞無異理合據實覆
旨謹
奏
覽奏巳悉如此據實直覆甚是
雍正二年正月初四日鎮海將軍署理江蘇廵撫
印務(臣)何天培謹
奏為奏
聞事竊蘇州自雍正元年十二月十三十四日得雨至
十五日得雪二寸十六日得雪三寸十七日又得
雪二寸於二麥大有禆益三農歡慶米價亦少平
減皆由
聖主愛飬黎元
洪恩浩蕩上格
天心有此瑞雪為今歲豐年發兆(臣)不勝踴躍歡忭為此
繕摺謹
奏
但能黽勉吏治自蒙
上蒼垂慈默祐也
雍正二年正月二十七日鎮海將軍署理江蘇廵
撫印務(臣)何天培謹
奏為奏
聞事竊(臣)於正月初三日前往常鎮一帶察看河道親
飭該管地方挑濬即於十二日回署回空漕艘盡
已趕到受兑漸次開行矣今月二十四日一晝夜
雨雪連下約有三四寸既於二麥有益而河水深
通重運亦無阻滯再查米價上白米每石一兩二
錢一二分次白米每石一兩一錢二三分麥子每
石八錢四五分為此繕摺謹
奏
據奏雨雪米價情形已悉北方近日缺雨朕心甚憂
同日又
奏為奏
聞事竊江南地方惟淮揚沿江一帶私鹽充斥屢經督
臣查拏鹽梟遁跡至蘇松私鹽原非江北山東可
比只因地方與浙江連界上年浙省歉收饑民乏
食藉荒販私流入江南境内(臣)屢咨會浙江撫臣
鹽臣彼此協同禁止乃自去歲臘月以來私販流
民直入吳江常熟崑山青浦諸處裝載小船百十
為羣越境私賣(臣)飛飭官兵廵役驅逐一面會同
提(臣)高其位多方查禦密拏窩家旋即散去仍嚴
飭地方官弁堵禦各口恐其倏去倏來又復移行
浙江撫臣鹽臣必須清其根株使場竈之間不得
縦其販買庶本地絶興販之源越境無託足之所
江浙兩省均有禆益為此謹
奏
知道了蘇松盜案繁多亟宜留心嚴督緝獲毋蹈隱諱
之咎
雍正二年二月二十四日鎮海將軍署理江蘇廵
撫印務(臣)何天培謹
奏為奏
聞事竊(臣)於二月十四日謹將常鎮一帶水淺漕艘遲
滯情形及現在蓄水撈河等因會疏
題明在案今於本月二十日晚甘霖大沛竟夜不止
至二十一日得雨五六寸二十二日小雨河水漫
長漕船通利現在陸續出京口前進二麥盡皆長
發農民歡忭再查江蘇米價上白米每石一兩二
錢一二分次白米每石一兩一錢二三分麥子每
石八錢四五分為此繕摺謹
奏
入春以來江南雨澤曾否霑足正在懸望覽奏大慰朕
懷都中三月三日竟日大雨四野均沾據報山東山西
陜西亦皆同日雨雪真可謂浩蕩
天恩也
雍正二年四月初十日鎮海將軍署理江蘇廵撫
印務(臣)何天培謹
奏為請
旨事竊(臣)查得江南省扵康熙六十一年間上元等十
六州縣并揚州衛被災前撫(臣)吳存禮任内據布
政使李世仁詳請具
題賑濟三個月將例積米穀動支又以五十八年留
漕米湊賑當准部咨如有不敷應扵何項米内酌
量湊賑之處作速查明湊賑報部前撫臣核明人
數儘動例積米麥七萬四千七百八十五石零又
湊撥五十八年留漕米二十一萬六千一百二十
一石零分運散給(臣)到任之時業經賑畢續據現
任布政使鄂爾泰循例將動用總數造册咨部仍
俟催造花名細册到日(臣)將動用緣由一併核
題請
旨兹准部咨稱被災人民本部行令在扵例積榖内動
用並未准其動用留漕米石等語伏思六十一年
賑饑米石如此之多不無擅動濫給但當日放賑
之十六州縣官今或調或參或故已非本任者過
半矣及至按查册籍原係計口授食花名鑿鑿雖
或有浮冒開銷之處必至輾轉拖延難以稽核則
擅自動用之廵撫吳存禮與經手撥給之布政使
李世仁實難辭咎為此繕摺請
旨伏乞
皇上恩賜批示遵行謹
此事全在爾秉公辦理朕如何批諭若賑給百姓果係
計口授食則自應准銷但前此賑濟舉動人之耳目難
掩爾須查訪的確毋使經手之人負屈更勿令貪冒侵
盜之人漏網方合朕意應如何奏覆爾斟酌具題聽候
部議
同日又
奏為奏
九分七分不等俟漸次收穫再行核
奏封疆寧謐鹽梟絶跡二麥豐登三農歡慶(臣)扵三
月十九日赴省會同督臣主考驗看就職舉人即
輪膺武闈監臨主試之任於江寧省城公署接到
部文敬閱
諭旨平定羅卜藏丹津欣聞大捷踴躍舞忭隨即出示
曉諭一時官吏軍民歡呼動地皆稱我
皇上廟謨所及至神且速亘古未有從此永享太平萬
民樂業除(臣)特疏叩
賀外合併奏
聞謹
奏
凡此皆仰蒙
上天洪慈並
聖祖在天神靈蔭庇之所致朕之感慶何有暨耶
同日又
奏為接管龍江關務敬繳贏餘銀兩事竊(臣)查龍江
關每年額徵商稅銀四萬六千八百三十八兩賠
銅水脚銀一萬七百六十九兩零又歸併西新關
商税銀三萬三千六百八十四兩賠銅水脚銀七
千六百九十二兩零前任撫(臣)吳存禮委江常鎮
道魏荔彤代理及(臣)到任之後即行撤回改委鹽
驛道徐克祺接管自雍正元年三月起至二年三
月止一年之限已滿俱經照數徵足分作四季報
部今據該道徐克祺詳報正額之外共計有贏餘
銀八千一百十六兩零解交
内庫因從前並未有贏餘成例理合
奏明再該道於起解贏餘之外另開出羨餘銀一萬
一千五百八十四兩呈送前來(臣)伏思此項羨餘
既出自該關安敢隱匿入已謹將銀兩驗明封貯
遵
旨仍存藩庫嗣後視年歲之多寡每年屆滿遵照
奏明為此謹
奏
贏餘多寡隱匿與否總在爾等自為之但於羨餘之外
又增羨餘以致苦累商民則不可耳天下鈔關該部現
在遵詔詳議俟議覆時自另有諭旨此所奏知道了
雍正二年閏四月初六日鎮海將軍署理江蘇廵
撫印務(臣)何天培謹
奏為奏
聞事竊(臣)於四月初十日將二麥豐收大概情形奏
聞今麥已登場據各屬具詳布政司彙報前來江寧府
屬有七八分收成蘇州府屬有九分收成松江府
屬有十分收成常州府屬有七分收成鎮江府屬
有七八分收成揚州府屬有七八分收成淮徐二
屬各有七分收成目下禾苖播種惟冀甘雨應時
天旱有遺下蝻子之處今交夏令雨少天暖如句
搜除不致滋蔓合併奏
聞現在米價上白米每石一兩二錢四五分次白米每
石一兩一錢四五分麥子每石八錢二三分為此
繕摺謹
奏
聞爾家人白姓等甚不妥協宜嚴加約束毋令有玷爾
之官聲
又聞江隂令葉紹芳年老昏憒聲名庸劣果否如是據
實奏聞
雍正二年閏四月二十六日鎮海將軍署理江蘇
廵撫印務(臣)何天培謹
奏為奏
聞事竊今閏四月交芒種節氣正農人栽秧插蒔之時
江蘇地方仰蒙
皇上福庇於閏四月初十日微雨至十五日得雨四五
寸二十二日二十三日又連霈甘霖四郊霑足秧
苗生發萬姓歡呼從前江揚屬邑間有蝗蝻生發
飭員撲滅今已連得大雨可以消滅無遺矣為此
繕摺謹
奏
據奏江蘇得雨巳足但蝗蝻務必竭力撲滅方好朕聞
地方上於此一事殊不實力奉行往往草率塞責爾其
嚴飭屬員加意撲捕朕為此甚為憂念
諭署江蘇廵撫何天培聞江南地方頗有邪教妄立名
號惑誘愚氓夜聚曉散蹤跡詭祕此等若不剗絶根株
必致日久蔓延爾督撫亟當嚴飭所屬各員密訪為首
之人嚴拏治罪有能去邪歸正者概予從寬出首者量
加奬賞務令姦萌盡去隂翳全消風俗人心庶歸於正
如或因循玩愒養姦遺患事發之後該管各官一併從
重議處特諭
此諭已頒行查弼納矣爾更同鄂爾泰協力設法訪究
徐徐伺察若捕獲渠魁嚴加懲處一面奏聞慎毋令庸
劣屬員因此或致擾民驚衆也
諭兩江總督查弼納署江蘇廵撫何天培河道總督齊
蘇勒漕運總督張大有等京口一帶運河為南北漕運
咽㗋歴年以來挑濬淤淺皆用丹徒丹陽兩縣民力工
役物料俱出扵百姓殊屬偏累以杭嘉湖蘇松常六郡
共濟之河而獨累兩邑民力何堪朕深為軫念爾等其
確估每年經費悉心會商或令地方官支用地丁錢糧
或令河員專司其事於河帑内動用開銷更聞六郡向
有協濟之例抑或令共勷工費以濟運道確議奏聞副
朕愛惜黎元至意此係爾地方當行事宜乃因循推諉
置之膜外而待朕諭及實代爾等愧之且聞此地每年
挑濬聚土兩岸一經水發仍復坍頽易致淤墊此等處
均宜留心區畫者也特諭
奏為請將竈丁歸併竈地徵收以免苦累事竊丁
銀歸地洵為良法惟江浙之松嘉杭紹等府有
竈丁一項必宜歸在竈地查明初竈戶燒鹽其
地謂之鹽場乃取滷燒鹽之地但徵税銀不徵
糧米而竈丁之税特重其丁立定戶册子孫承
襲有增無減人經數十世已經改業並無竈地
者甚多又有祖遺數丁著落一人完納者尤為
可憫(臣)請
皇上勅下該督撫行令鹽運使將竈丁歸併完納按
畝勻攤每畝所加不過毫釐而竈戶之苦累永
除矣是否可行伏乞
睿鑒(臣)謹
奏
諭查弼納何天培有人條奏此一事朕看來與丁銀歸
地事同一體爾等會同謝賜履悉心籌畫確議具奏
雍正二年五月十九日鎮海將軍署理江蘇廵撫
印務(臣)何天培謹
奏為欽遵
上諭事竊惟厚風俗由於正人心正人心莫切於息邪
說伏讀
上諭具見
皇上振興教化矜恤愚民
特命(臣)等加意察訪潛消默化密查為首之人不致株
連擾累此誠
皇上如天好生之德以正人心厚風俗之盛事也(臣)謹
奉
諭旨密向布政使鄂爾泰說知一體祗遵訖再條奏内
有竈丁歸併竈地徵收一事(臣)現在會同督(臣)查
弼納鹽(臣)謝賜履籌畫查議具
奏務必仰體
聖懷永除民累至京口一帶開濬運河以甦民力尤見
睿慮周詳(臣)等愚昩未及籌畫到此一面公同酌議作
何疏濬以為經久之計務期漕運有益小民不致
偏累以仰副
皇上愛民保赤至意也為此繕摺謹
奏
總宜實心籌畫盡力區處勿致急遽毋事因循
同日又
奏為遵
旨奏
聞事竊照江隂令葉紹芳年紀老邁近更昏憒
皇上訪聞極確(臣)接到
諭旨詳看確實除(臣)現在繕疏
題參外所有(臣)失察遲參之罪分所難辭理合具摺
聲眀(臣)不勝惶悚慚愧之至謹
奏
聞徐克祺聲名亦屬平常已有旨與查弼納矣爾等密
商回奏
同日又
奏為感激
聖訓據實奏
聞事竊(臣)一介武夫荷蒙
皇上特達之知
命(臣)署理江蘇廵撫
寵賚有加
訓勉備至受事之後日夜兢兢惟思勉力圖報所有白
姓家人白大白二從小跟隨前在將軍任内曾經
用白二為堂官不敢隐諱及(臣)署理廵撫非武職
衙門可比所以一切事務不用白二經管(臣)又敬
遵
皇上禁用堂官之
旨祗扵門上用十五六歲小童二人承值屬員進見則
有廵捕官傳禀家人槩不許至堂再滸墅關河口
甚雜雖有管關同知王嵩家人同(臣)家人廵查漏
越恐其中尚有滋擾商民之處(臣)令白大在扵口
岸察看家人是實今蒙
皇上天恩諭(臣)嚴加約束勿致有玷官聲捧讀之下悚
惕涕零惟有凛遵
聖訓時刻留心防閑覺察有稍不安分者斷不敢姑留
伏乞
皇上鑒(臣)愚昩凡有不合之處
恩賜嚴為指訓使(臣)知所警惕勉勵(臣)生生世世感報
天高地厚之恩於無盡矣謹
奏
大凡用人最忌偏信偏聽袒護溺愛故云人莫知其子
之惡也總之待家人親屬常宜過於防範信任之中時
加覺察警戒則自不至於欺蔽縱恣矣若深信偏任言
聽計從漫不察照謂斯人斷不負我此等人物即覓之
朝廷大臣中亦不可多得豈爾等家奴輩得有如此人
材耶朕當年在藩邸時從不曾信用一親戚一門下人
防閑若彼猶有詐指撞騙造言生事者冒稱朕之心腹
用人假若實有信用之輩不知又當何如矣縱饒再三
嚴加約束亦只可僅得中平而已何況竟不覺察乎戒
之毋忽
同日又
奏為奏
聞事竊照江蘇地方雨澤及時(臣)於閏四月二十六日
業經繕摺
奏明自後二十七日大雨二十八日又雨四野霑足
五月初八九十十五等日甘雨時降秧苗栽插高
下俱遍目今米價上白米每石一兩二錢四五分
次白米每石一兩一錢一二分麥子每石七錢七
八分為此繕摺謹
奏
知道了據奏甘雨時降米價即應平減為何不見大減
耶
雍正二年六月初八日鎮海將軍署理江蘇廵撫
印務(臣)何天培謹
奏為
聖諭洞鑒(臣)心謹具摺謝
恩事竊五月二十七日有署浙江布政使佟吉圖赴任
過蘇(臣)詣舟次恭請
聖安佟吉圖隨傳
皇上諭旨何天培能聽從布政使鄂爾泰之言就是他
好處(臣)敬聆之下不勝欣感伏念(臣)年六十有餘久
任武職蒙
皇上天恩命(臣)署理廵撫竊恐吏治未諳致多隕越惟
幸
皇上特用賢能藩司(臣)得資其協助鄂爾泰為人委係
聖恩於萬一再(臣)所屬地方目下蝗蝻盡絶所望時沛
甘霖便可秋成有慶兹奉
聖諭諄切(臣)敢不敬謹遵行所有領到
諭旨理合陳明為此謹
奏
山東州縣中竟有謊報蝗蝻撲盡勒令百姓不許言有
者被陳世倌親身察出業經參奏矣似此不肖下吏之
欺隱爾等不可遽信遂言絶無而代受欺朕之愆也當
再加嚴飭務令滅盡無遺而後巳
雍正二年七月初九日鎮海將軍署理江蘇廵撫
印務(臣)何天培謹
奏為
聖主念切民生感召
天和雨澤應時恩膏普遍事竊照江蘇所屬扵六月初十
至十一二三日連得大雨二十四日夜雨三十日
七月初一日又雨今初五初六又連日大雨田野
優渥禾苗茂盛江寧等處秈米漸次收割蘇松等
處早稻亦已秀穗今年收成竟有十分之象因上
年江浙歉收浙江連界多來糴米以此米價比前
不能大減然民間甚是相安(臣)遵照部文飭諭各
屬如有蝗蝻生發之處竭力撲滅務須盡絶不得
虚應故事今據各屬出具蝗蝻盡絶印結其徐州
如臯江都睢寧等處六月内間有飛蝗經過遇雨
即滅蝻子生發一二處俱於未生翅時掘坑埋燒
所以隨生隨絶俱未傷損禾苗理合
奏明謹
奏
聞揚徐等處蝗蝻頗多禾苗或不無傷損其據實奏聞
凡事不可絲毫粉飾以自蹈欺隱之過
同日又
奏為凛遵
聖訓恭謝
天恩事竊(臣)恭讀
皇上批(臣)五月十九日據實奏
聞一摺示(臣)以用人之道
訓(臣)以防範之方諄切詳明開(臣)愚昩
聖恩之高厚至矣極矣(臣)本才疎兼之性直幸得
皇上如此之教訓敢不字字凛遵時時謹守留心防範
不敢偏任輕信有負
皇上成全涵覆之德(臣)感激涕零具摺叩
謝謹
奏
言之易行之難若非時刻留心精神周到少有疎懈則
小人乘隙而入矣慎之勉之
雍正二年七月十七日鎮海將軍署理江蘇廵撫
印務(臣)何天培謹
奏為恭謝
天恩事竊七月十四日(臣)齎摺標員回蘇蒙
皇上賜(臣)詩扇一柄(臣)恭設香案望
闕叩頭祗領訖仰瞻
宸翰之輝煌龍飛鳳舞跪讀
天章之宏麗玉振金聲(臣)惟有凛遵
天語勖精白以永貞仰體
宸衷勉慎勤於匪懈生生世世常銜
高厚之恩子子孫孫永寳圖球之賜而已(臣)遵
旨不敢具疏為此繕摺謝
恩謹
奏
覽奏謝知道了振起精神殫心竭力整理地方既以報
朕且可無忝厥職也
雍正二年七月二十八日鎮海將軍署理江蘇廵
撫印務(臣)何天培謹
奏為奏
聞事竊照蘇松地方夏秋以來雨暘時若可望豐收不
意七月十八十九日正值海潮大汛忽起颶風猛
雨海水驟漲溢入内地查有蘇屬太倉之劉河嘉
定之吳淞常熟之福山等處松屬華婁之金山柘
林上海之川沙等處一應沿海地方海潮衝入七
八里十數里不等海塘坍缺數處兵民房屋倒毁
并有淹溺男婦損傷田苗其蘇屬之崇明縣四面
皆海潮水衝入城内約三四尺再常屬之靖江縣
孤處江濱亦有潮水泛溢(臣)現在委員確細查勘
飛飭堵築外一面加意撫慰以冀安全視被災之
淺深酌賑恤之輕重輕者不致上厪
聖懷重者再行會商
題請(臣)又查得田禾被風之後棉花缺收早稻已秀
者受傷幸而晚稻尚可無害合先繕摺奏
聞謹
奏
海潮泛溢據查弼納陳天培黃叔琳俱經奏聞矣爾所
奏因何稽遲若是被淹百姓加意撫恤務令得沾實惠
不致失所
雍正二年九月初九日鎮海將軍署理江蘇廵撫
印務(臣)何天培謹
奏為奏
聞事竊江蘇等處因七月十八九日風潮陡作近海近
江州縣不無田禾被損除經一面撫恤一面會
題外應俟勘確之日另疏
題覆至於未被風潮州縣尚多并報災之地亦有成
熟不等合將收成分數分别具
奏(臣)查江寧松江揚州徐州四府州屬收成有七八
分蘇州常州鎮江淮安四府屬收成有六七分再
者目下湖廣客米未到吳下晚稻方收是以米價
未平約計上米每石一兩三錢一二分次米每石
一兩二錢四五分合行一併
奏明謹
奏
已有旨矣其遵旨悉心料理務令災黎得均受實惠不
可將賑恤之項徒為不肖官吏所侵蝕也
同日又
奏為奏明事竊(臣)所屬被有風潮州縣應於勘明
題覆之日請
旨動撥銀米賑恤但恐災民一時急不及待(臣)查蘇屬
崇明一縣被災更甚巳經撥銀買米二千石發往
平糶又經督臣截留漕米一萬石委員散賑其餘
各屬(臣)率同布政使鄂爾泰先捐銀發賑於風潮
州縣量加撫恤外(臣)又另發銀二千兩分賑淮揚
二府屬至於揚州場竈備移鹽臣另行賑恤其松
屬海塘衝塌之處甚多急宜搶修難以刻緩據該
司詳明先撥庫項興築另行核明實數會疏具
題合併
奏明伏乞
皇上睿鑒謹
奏
知道了但如此些微不啻杯水輿薪恐於事未必有濟
也
雍正二年十月二十八日鎮海將軍署理江蘇廵
撫印務(臣)何天培謹
奏為請
旨事竊(臣)於十月初七日至江寧地方據通州知州白
映棠解到遊僧一名明本該州稟稱九月十三日
有遊僧投一字帖稱奉
旨查看沿海馬路墩臺由福建到江南即便到京復
命等語(臣)見其蹤跡可疑隨即親訊據遊僧供稱在京
法海寺居住舊年九月裏出京朝山是往九華普
陀進香奉
旨你去進香須在沿海看看馬路墩臺貧僧進過香轉
到福建又到浙江總是一肩行李獨自走的到了
通州見有颶風水災淹人甚多貧僧掩埋過幾個
去見白知州就差人解貧僧到這裏來的等語(臣)
又帶至廵撫衙門再行詰訊遊僧堅執前供但前
次云舊年九月出京第二次又云舊年五月出京
口稱奉
旨未便即行發落(臣)伏思
聖明在上
天語煌煌豈容遊僧在外詐傳
詔旨妄肆招搖現在飭吳縣將遊僧明本看守或應解
京或就近發落為此繕摺請
旨定奪謹
奏
何物遊僧輙敢妄稱奉旨殊屬可惡膽玩之甚嚴加審
究具題爾此奏摺并朕之批諭俱不必叙入疏中庶使
天下人知爾秉公燭姦之果也
雍正二年十一月二十五日鎮海將軍署理江蘇
廵撫印務(臣)何天培謹
奏為奏
聞事竊江蘇地方安静冬季雨水甚稀十一月十八夜
得雪五分回空漕船尚無阻礙現在陸續到次受
兑矣上米每石一兩三錢一二分次米每石一兩
二錢四五分新糙米每石一兩一錢二三分麥子
每石八錢其山東河南運來平糶米麥現在委員
接運分給平價發糶俟糶畢另行
奏報為此繕摺謹
奏
知道了惟務恪秉一誠以冀感召
天和尤宜精勤庶事莫惜心力
同日又
奏為再懇
聖恩緩發銅價以清積欠以慎庫帑事竊江省辦銅價
銀向例預年給發今雍正三年銅價(臣)因革職同
知趙光謨承辦節年銅觔未清者甚多商人完舊
不能辦新辦新不能完舊是以(臣)於七月間
題請暫緩給發以便專催舊欠今接准部咨仍令給
辦敢不祗遵但(臣)再四思維
國帑分釐為重有經放之責者斷不宜循例濫給也
查江省採辦銅觔必須有倭照商船方可往買總
計每年進口洋船止可得銅一百三四十萬觔則
一年之銅止有此數在商人樂於支領可以移新
掩舊而
朝廷二十四五萬之帑金何苦預入商手能保其絶
無花費乎今雍正二年現追繳趙光謨舊欠銅九
十九萬餘觔又知府蔡永清應交雍正二年下運
銅四十四萬觔其餘現在陸續報解若此時又行
給價則新銅既難副限而舊銅反得藉詞延緩矣
若云一年之銅不敷鼓鑄則必舊欠全完新銅又
依限交納誠為全美竊恐商船止此數目洋商止
此幾人雖有嚴例處分承辦之員而銅從何來勢
不能一時併足也以(臣)愚見莫若仍懇
皇上洪恩緩給新價專追舊欠則積欠可以清理新價
不致懸宕矣除一面繕疏具
題外理合繕摺叩懇
聖恩俞允謹
奏
具題到日廷臣議覆後朕再加斟酌
同日又
奏為奏明事竊(臣)於十一月初一日率同糧道楊本
植前往松江沿海處所親歴塘工查勘凡應修築
之處共估計四千五百十七丈該動支正項錢糧
二萬八千一百三十九兩除華亭上海兩縣已將
衝坍處所搶修其現在緊要工次飭令同知俞兆
岳監督興工另調都司經歴陸廷樞到工協理濱
食莫不感激
聖恩歡呼載道(臣)於初八日回署訖理合繕摺
奏明謹
奏
覽
雍正二年十二月二十一日鎮海將軍署理江蘇
廵撫印務(臣)何天培謹
奏為遵
旨奏明贏餘節省銀兩總數事竊(臣)於雍正元年九月
間因
奏交海關羨餘及銅價節省銀兩奉有
皇上硃批(臣)伏思各關税銀雖有常額而商民過往原
無一定數目至於銅觔節省出自正項錢糧所有
贏餘分釐皆屬
國課在(臣)總非應得何敢隱瞞入已蒙
皇上優奬微(臣)
諭令總題一本但(臣)不過據實啓
奏何敢以此自居其名其應否具本之處伏乞
皇上睿裁施行謹將解交
内庫并封貯藩庫各項銀兩數目另繕清摺恭呈
御覽謹
奏
凡此皆額外羨餘爾分中所應得者應如何料理任爾
斟酌爾之實心效力處朕自鑒照
雍正三年正月二十八日鎮海將軍署理江蘇廵
撫印務(臣)何天培謹
奏為奏
聞事竊照江蘇各屬新年以來地方安静晴雨適宜河
水比上年寬通重運漕船陸續開行不致淺阻麥
子生長漸盛米價亦與臘月相同皆由我
皇上愛養黎元多方培植當履端伊始得此豐登氣象
也理合繕摺謹
奏
覽奏深為慰悦但宜據實切勿稍涉於粉飾
雍正三年三月十六日鎮海將軍署理江蘇廵撫
印務(臣)何天培謹
奏為奏
聞事竊江蘇地方雨水調勻三月初六初七日得雨二
可接麥熟又蒙
皇上特恩運米平糶民情踴躍歡呼(臣)伏覩我
皇上至性純孝亘古未有即釋服即吉而孺慕之誠無
時或已至於體恤臣工愛養黎庶悉本
聖祖之立心行政顯揚光大宵旰不遑因此上召
天庥七曜呈祥嘉徵協應太和氣象洋溢寰區(臣)不勝欣
慶歡忭除具疏恭
賀外理合繕摺謹
奏
覽奏巳悉爾今復回原任諸凡不可弛縱一切俱宜嚴
加整飭署理地方責任綦重既能保前無憾於舊任内
尤當加倍自愛庶無舛謬否則全功盡棄寧不可惜
同日又
奏為奏
聞事竊(臣)於三月十三日訪得常州府靖江縣忽有棍
徒假冒府差於本月初七日持假票一紙委靖江
縣縣丞劉鑑摘取該縣知縣丁應蕙印信封閉宅
門倉庫殊可詫異(臣)隨差署中軍官前往查察并
令該知府葉前立拏假票棍徒究處去後又據縣
丞劉鑑禀報前情容(臣)查明到日即行嚴審具
題事關地方惡棍假票摘印理合繕摺先行奏
聞謹
奏
據奏殊可詫異此等閔不畏死之徒嚴拏究擬具奏
雍正三年三月二十九日鎮海將軍署理江蘇廵
撫印務(臣)何天培謹
奏為奏
聞事竊江南蘇松地方雨水調勻惟江寧之句容縣報
稱稍有蝻子發動(臣)隨飛飭上緊撲滅務絶種類
今幸三月二十日得雨二十一二三日接連大雨
共計六七寸不等二麥甚是茂盛豐收在望俟收
穫畢謹將各屬收成分數
奏報現在米價上白米每石一兩二錢七八分次白
米每石一兩二錢一二分糙米每石一兩一錢麥
子每石八錢查江蘇雖係歉歲之後蒙
皇上愛養黎元賑饑平糶接續麥秋並無私梟肆行無
忌地方亦甚安静為此繕摺謹
奏
閱奏實慰朕懷年羹堯作威作福深負朕恩爾當絶跡
遠之否則不特無益而反受其累也密之
雍正三年四月初三日鎮海將軍署理江蘇廵撫
印務(臣)何天培謹
奏為敬繳銅觔節省銀兩事竊江蘇廵撫每年應辦
五省銅觔巳蒙
皇上天恩准(臣)條議改辦三省在案今雍正三年分應
辦上下兩運銅共一百六十六萬三千一百九十
八觔零共該發部價銀二十四萬一千一百六十
三兩八錢零查蘇州知府蔡永清(臣)前原委其承
辦雍正二年下運銅觔今巳齊全陸續起觧交部
並無拖欠未完(臣)看得該知府為人謹慎辦事勤
敏堪以再委辦理隨將雍正三年分辦銅事務飭
委領辦據該府禀稱本年銅價上運擔石節省銀
一兩一錢下運每擔節省銀一兩九錢共節省銀
二萬四千九百四十七兩八錢零(臣)查銅觔發價
已有商人情愿領辦具結在案則此項實屬節省
何敢隐匿一面將銀封貯司庫將來如有動用之
處悉候
皇上睿裁理合據實
奏明謹
奏
辦理允妥甚屬可嘉知道了
雍正三年四月初六日鎮海將軍署理江蘇廵撫
印務(臣)何天培謹
奏為恭謝
天恩事雍正三年四月初三日准吏部咨文為欽奉
上諭事雍正三年三月十八日内閣交出奉
旨署江蘇廵撫印務京口將軍何天培人甚謹慎因在
將軍任上聲名甚好朕著伊署理江蘇廵撫事務伊
屢次奏稱江蘇地方事務甚是繁劇自幼從未身任
文職地方事務不能確知難以辦理朕因伊缺未得
勝任之人所以稍待布政使張楷歴任聲名好今調
來引見人去得甚是平易謹慎著補授江蘇廵撫何
天培仍在將軍任上行走何天培奏摺一併發出該
部知道等因到(臣)欽此欽遵(臣)聞
命之下隨設香案望
闕叩頭恭
謝訖伏念(臣)一介武夫至愚極拙蒙
皇上特恩畀以江蘇廵撫重任署事兩年有餘一無報
效(臣)夙夜惶愧恐懼不寧是以上年十一月間具
摺
奏辭廵撫印務蒙
皇上鑒察微(臣)畏懼之心
恩許另降諭旨今於四月初三日伏讀
上諭優奬逾分准(臣)摺
奏不即罷退
命(臣)仍在將軍任上行走
隆施異數有加無已(臣)非木石能不感切肺腑儘此餘
年竭力圖報且京口要地駐防亦屬重任斷不敢
以身居武職遂可偷安自逸虚糜廩祿惟喜駕輕
就熟尚可勉策駑駘務期整頓營伍訓練士卒綏
靖地方少報
皇上洪恩於萬一耳為此繕摺恭
謝謹
奏
天之生物因其材而篤焉故栽者培之凡此皆卿自有
以成全之非朕強能成全之也
同日又
奏為減糧特沛
天恩萬姓歡呼感頌合先據情奏
聞事(臣)於四月初四日接准部文一件
皇仁已遍寰區等事奉
旨將蘇州府額徵銀蠲免三十萬兩松江府額徵銀蠲
免十五萬兩等因欽此欽遵隨經恭錄出示宣布
皇恩并飛飭布政司轉行在案㐲念
聖朝深仁厚澤屢行
蠲赦四海沾
恩但因蘇松二府錢糧額重相沿日久又蒙
皇上特沛如天之德將蘇屬浮糧減去額徵三十萬兩
松屬浮糧減去額徵十五萬兩聞
命之下兩郡人民俱謂從此億萬斯年子子孫孫永沐
浩蕩之
天恩共頌無疆之
帝德而文武臣僚亦莫不欣傳
曠典感激
洪慈誠為亘古所難逢普天所未有也除士民具呈謝
恩情由應俟新任撫臣到日具
題(臣)尚未離任合將萬民聞
命歡呼感頌情形繕摺謹
奏
此番蠲免之恩亦不過施所當施而已
雍正三年五月初三日鎮海將軍(臣)何天培謹
奏為微(臣)戀
主情殷叩請
陛見以慰葵衷事竊(臣)本愚鈍武夫蒙
皇上特恩署理江蘇廵撫印務二年有餘毫無報效又
蒙
諭旨仍回京口將軍任上行走伏念(臣)受
皇上之知遇最深感
皇上之恩施獨重今繁劇之任少得息肩而戀
主之誠彌殷寤寐回任以來凛遵
聖訓惟有整頓營伍勤扵操演不敢稍有懈忽以期仰
報
皇上成全之大恩兹者封疆寧謐兵民安輯思得瞻仰
天顔微忱廹切不啻孺慕為此繕摺叩懇伏乞
皇上允(臣)赴京
陛見恭聆
聖訓則犬馬依戀之心庶幾稍慰(臣)叨沐
恩榮於無既矣恭候
皇上睿鑒施行謹
奏
爾係朕所深知之人何必又多此一番往返況各省將
軍督撫提鎮内尚有許多朕未識面者俟徐徐輪流見
畢然後命爾來京也
同日又
奏為奏
聞事竊(臣)於四月十二日自蘇州起程行至京口一路
親自察看二麥情形竟有十分收成次者亦有八
九分不等現在收割矣回任以來連得時雨秧苗
長齊民間漸次栽種米價上白米每石一兩二錢
七八分次白米每石一兩二錢一二分麥子每石
八錢二麥豐登農勤力作地方寧謐皆我
皇上盛德感召所致俾臣民皆遊熙皥之世(臣)不勝欣
幸為此繕摺奏
聞謹
奏
覽奏地方時雨麥秋情形深為欣悦
同日又
奏為敬遵
聖訓事竊(臣)齎摺人回署(臣)跪閱
皇上硃批年羹堯作威作福深負朕恩爾當絶跡遠之
否則不特無益而反受其累也密之欽此伏念
皇上之待臣子皆出一片至誠推心置腹悉從寬厚為
臣子者即小心敬謹尚不能報效於萬一若擅作
威福此皆喪心病狂在天理亦不相容(臣)與年羹
堯實係平素相識曾經往還今年羹堯上負
皇上天恩此等之人(臣)實在願與永遠絶跡恭繹
御批全是愛惜微(臣)訓誡微(臣)之處(臣)不勝感激惟有
凜遵
諭旨絶勿與通仍不敢稍有洩露(臣)并警惕自勉以仰
副我
皇上諄切誨諭之至意為此謹
奏
朕待人以誠不以偽即當日在藩邸時亦從不肯匿怨
蓄疑何況今日君臨天下乎朕總就現在所見而行不
存一切必固之念所奏知道了當如是
雍正三年七月初七日鎮海將軍(臣)何天培謹
奏為奏
聞事竊(臣)蒙
皇上洪恩回任京口又經三月喜得地方安静兵民和
輯禾苗茂盛自六月十一日得大雨一日以後尚
無雨澤現在建壇祈禱如得好雨及時田禾可無
傷損米價上白米每石一兩二錢七八分次白米
每石一兩二錢一二分麥子每石八錢理合奏
聞謹
奏
京都祈晴尚不可得由此觀之即
上天雨露之恩亦難盡使無憾也
同日又
奏為據實奏
聞事竊京口地方係南北要衝往來絡繹(臣)再三嚴飭
旗營不許容留過往官員家口并親戚家人等停
頓多事乃有鑲白旗防禦年文煜本係年羹堯族
兄(臣)於六月中旬訪聞得年文煜與伊家人往還
暗暗在鎮江覓買房屋似欲寄頓人口(臣)隨即𫝊
該旗協領參領等嚴行查緝房屋之事並未成交
但年文煜身為職官輙敢招搖多事(臣)已於六月
二十七日以不職旗員等事
題參在案一面查年文煜家曾否寄放財物著協參
領嚴究確情據年文煜堅稱並無容隐寄放并取
協參領不致扶同隐諱各甘結存據今查得年羹
堯於六月二十日渡江過京口前往丹陽先後船
隻甚多隨從陸續而行不知其數船忩關閉船中
人等故為藏匿並無一人出面此等蹤跡甚屬詭
祕(臣)伏思年羹堯乃上負
皇上重恩之人理法之所必誅親故之所應絶豈容族
人在外往來勾引以干法紀年文煜一門斷不可
姑留在汛現今年文煜候
旨革職合將伊子撥什庫年先達革去並伊家口照例
盡令進京歸旗以杜絶姦謀為此謹
奏
所奏甚是不可為伊存留一毫地步千百年品行名節
所關豈容瞻顧此等姦險負恩小人當共相盡情處治
以為天下後世戒亦暢快人心事也
同日又
奏為叩請
恩綸事竊京口八旗步兵一千名每名月支餉銀一兩
糧米三斗歴受
朝廷豢養又蒙我
皇上常加格外之恩至深極厚但此等兵丁駐防年久
生齒漸繁食口日衆臣查得杭州福建旗下步兵
皆每月支糧米五斗惟京口向例只有三斗或至
不敷養贍(臣)冒昩叩懇
皇上特恩下沛將京口步兵一千名每月按名加米二
斗俾得均沾實惠既饒食用之需益深報效之念
(臣)斷不敢沽名市恩使若軰預生希冀可否出自
聖裁為此繕摺謹
奏
國賦兵餉經制久定朕亦不便輕為增損現今京師八
旗尚未籌畫得宜何暇遠及外省況駐防之兵較京兵
稍覺活動所奏加米之處且緩
同日又
奏為旗丁添設操演事(臣)查得八旗官兵内有步兵
一千名俱係弓箭手除當差外操演之事惟有弓
箭(臣)蒙
聖恩回任分應加意整理今將旗下步兵一千名設立
鳥鎗四百桿長鎗二百桿籐牌二百面弓箭二百
副分給各兵(臣)親自揀選分别隨材習練務令&KR0570;
熟以備拔補馬甲其鳥鎗長鎗籐牌弓箭并火藥
鉛彈等項兵丁無力製造(臣)願一槩捐備應用事
關添設軍務理合繕摺
奏明謹
奏
好極如此實心整理營務何煩朕再加訓諭耶
雍正三年七月十九日鎮海將軍(臣)何天培謹
奏為據實檢舉事竊(臣)蒙
皇上洪恩回任京口今七月初六日准到部文恭繹
上諭凡有寄放年羹堯財物者俱令自行出首免罪等
因隨嚴飭旗營凜遵去訖伏思(臣)與年羹堯雖平
素相識其銀錢之事從未分釐往來再四思維惟
有去年署廵撫任内有龍江關年羹堯木料漏税
一事(臣)實有疎忽瞻徇之罪不敢不據實檢舉為
皇上陳之查雍正二年十月間(臣)奉
旨會勘李玉堂案件赴省在公館内有委管龍江關之
驛𫝊道徐克祺進見據稱川陜年總督採買造船
軍需木料一萬餘根差莊浪縣朱典史現押到關
應否免其輸税放令過關來請示下(臣)一時愚昩
竟令任其過關並未收税約漏税銀一千三百餘
兩今年羹堯種種罪惡敗露則知此等木料乃其
營私射利之事必非造船軍工所需(臣)此時既無
年羹堯片札又不見伊家人一面遽憑道臣之言
不念
朝廷税課為重縱放過關不惟失於覺察而疎忽瞻
徇之咎實所難辭至今思之悔恨無地寢食不寧
若再隱忍不言(臣)罪滋大為此繕摺檢舉惟有叩
懇
皇上敕部嚴加議處(臣)不勝惶悚待罪之至謹
奏
知道了爾係小心敬謹之人非比鑽營附黨之輩朕自
諒爾實並無一毫嗔責之意爾但坦懷整理營伍為朕
效力可也
雍正三年八月二十四日鎮海將軍(臣)何天培謹
奏為
聖躬即吉請紓餘慕事(臣)觀自古以來以天子而恪遵
古典守制終喪未有如我
皇上之至性純篤者也伏思雍正三年二月十三日恭
遇
聖祖仁皇帝服闋之日即應釋哀即吉而
皇上感傷猶切以
孝恭仁皇后服制在身齋居素服默懷罔極盡禮盡情獨
隆千古兹當八月二十三日又值
孝恭仁皇后服闋之期照例祫祭廷臣
奏請曉諭中外乃我
皇上聖德謙沖不欲使孝名宣播於衆自行家禮曉諭
之處不允舉行則是
皇上巳經即吉而大孝終身之慕洵無窮期也(臣)仰體
聖衷不敢循俗稱
賀但伏念
皇上勵精圖治日親萬幾允宜勉寬
聖懷以紓無窮之慕庶天下臣民悉遂歡忻瞻戀之私
矣為此繕摺謹
奏
覽奏已悉此實無可奈何之事但無窮之慕如何得紓
雍正三年十二月十六日鎮海將軍(臣)何天培謹
奏為奏
聞事竊(臣)查京口地方因今歲豐熟米價並不騰貴回
空漕船俱已陸續南下現在從丹陽至京口一帶
築&KR0309;挑河上緊儹工臘月十四日得瑞雪三寸麥
子亦巳栽種米價上白米每石一兩一錢七八分
次白米每石一兩六七分糙米每石九錢三分麥
子每石七錢當此歲暮隆冬四境安静兵民輯和
(臣)駐防重地惟有勉供職守共祝
聖天子萬福攸同而巳為此繕摺謹
奏
閱奏朕懷深慰諸凡全賴爾等内外諸卿之輔弼贊勷
也
雍正四年五月初四日鎮海將軍(臣)何天培謹
奏為奏
聞事竊查京口地方春夏以來安静無事兵民輯和雖
雨澤略少而時有微雨二麥漸次收割有七八分
收成江浙漕船於四月十四日以前俱已渡江米
價並不騰貴今時值農忙秧針茂密皆我
皇上愛養黎元之所致也為此繕摺謹
奏
知道了今歲直隸麥秋收穫為數十年來所罕見者實
為
上天之優渥宏慈去年水災原非尋常可比若無今此二
麥接濟則畿内黎元何可當也
雍正四年七月二十日鎮海將軍(臣)何天培謹
奏為請嚴遏糴之禁以裕民食事竊查天下米糧出
産於東南各省居多平日藉客商販易流通偶有
荒歉之歲所資藉於隣省倍為緊要即如福建之
米取給於臺灣浙江廣東之米取給於廣西江西
湖廣而江浙之米皆取給於江西湖廣此數省之
米苟無阻滯歲歲流通源源不絶小民雖遇歉收
尚不至扵乏食乃有地方豪棍私自倡衆遏糴横
行攔阻客商買米視同私販不許出境亦有囤戶
壅積希圖厚利甚或江廣之米幾月不下遂至米
價騰貴其間不肖有司聽人聳囑公然示禁是
聖天子德意周流每格於居竒遏糴之徒而艱食或不
免也以(臣)愚見伏乞
皇上勅部詳議除販米出洋永不開禁外其内地産米
之省行文地方官務使通商便民嚴查民間私自
結黨倡衆遏糴立以創懲之法永為定例庶幾年
榖豐登徧地皆盈玉粒即偶遭荒歉小民得繼饔
飱矣為此繕摺謹
奏
朕最惡遏糴前歲直隸井陘今歲江西均有此舉又前
此楊宗仁之禁米出境朕俱經嚴諭戒飭但不必預為
約法此乃朕所深知之事
雍正五年三月十六日兵部尚書署理鎮海將軍
印務(臣)何天培謹
奏為恭繹
聖訓叩謝
天恩事竊(臣)於雍正四年十二月十四日輪班
陛見蒙
皇上天恩擢授兵部尚書屢同九卿
召入養心殿得覲
天顔親聆
聖訓朕自御極以來一切用人行政悉遵
皇考之舊章兢兢業業因時制宜猶且憂勤惕厲宵旰不
遑總期君臣一體無黨無偏以承
皇考付託之重爾等為臣子者存不得一點私心務要絶
去黨援忠誠為國和衷協力全是一團和氣輔佐朕
躬以成一道同風之治方不負朕諄諄教導之至意
(臣)敬聽之下感激惶悚不勝慙愧(臣)年衰質鈍雖
不能報稱於萬一然人非草木感極思奮敢不竭
盡駑駘勉自策勵兹扵二月初六日復蒙
特旨命(臣)署理鎮海將軍印務(臣)於三月初六日到任
署事雖離京二千餘里心神夢寐猶如在
皇上之御前依戀不舍口誦心維無非
聖訓不敢因署事而稍有疎懈之心不敢以暫理而不
竭犬馬之力勉效涓埃以供職守除到任日期另
具本
題達外為此繕摺叩謝
天恩謹
奏
知道了朕推誠訓諭爾等諸臣無論在内在外自應實
力遵行方不負朕諄切之意
同日又
奏為奏
聞事(臣)查得京口地方因入春以來雨水過多自二月
底至三月中天氣晴暖巳經半月有餘除圩田水
淹之處未及種麥外其高阜之區原有十分之七
麥子盡皆長發目今上米每石一兩二錢一二分
奏
覽
雍正五年閏三月二十七日兵部尚書署理鎮海
將軍印務(臣)何天培謹
奏為欽奉
上諭整武備以肅軍威事(臣)於二月初六日面奉
皇上諭旨江寧滿洲兵丁著學習水師爾部會同議奏
欽此(臣)等議得撥沙船二十隻營員千把四員交
與江寧將軍伊里布著八旗學習奉
旨依議行文在案(臣)於三月初六日接署印務閏三月
初十日挑選新舊船二十隻所屬千把四員送江
寧將軍伊里布查收操演竊謂操演船隻必看水
勢風信方可駕船江中操演伊里布未諳水師只
以操演為急不論是何風信俱要操演千把不肯
即行辱罵定要赴操(臣)思兵馬船隻倘冒不測所
關非小(臣)若以書信知會伊里布未必信從伏乞
皇上飭諭伊里布當看風信操演不獨此時新操理當
慎重即往後熟練亦必須謹慎方保無失為此繕
摺奏
聞伏乞
睿覽施行謹
奏
伊里布秉性向來偏於固執今命爾前往署理不可因
滿洲兵而瞻前顧後亦不可因暫署而因循推諉有一
日責任即應了一日職守方是新任長夀人明白甚為
稱職可將水師操演之法詳細說明與伊令其勿求速
效徐徐課督八旗學習此並非急務何必於初演時即
如此廹切也伊里布於此處任事太過矣
雍正五年五月初三日兵部尚書署理鎮海將軍
印務(臣)何天培謹
奏為遵
旨奏聞事(臣)於二月初八日
陛辭出京蒙
皇上面諭江南督撫居官如何之處可細細查訪(臣)凜
遵在念迄今三月密行察訪務得確實方敢奏
奏
覽
雍正五年八月十三日兵部尚書署理鎮海將軍
印務(臣)何天培謹
奏為請
旨事竊江寧駐防滿兵新設水師照例於八月中旬開
操(臣)親往閱視以風勢水性順逆往來指示教導
但京口所撥戰船二十隻隨船捕盜舵工水手人
等共三百二十名其家向在鎮江之高資汛居住
離江寧一百六七十里伊等身家不能兩顧似宜
於江寧灣泊船隻地方相度無礙民田處所照人
數酌量蓋造房屋令其安頓居住庶可安心操演
於水師有益(臣)不敢擅自咨商督臣添設理合恭
請
皇上訓示如果可行(臣)即會同地方官具本
題逹伏乞
睿鑒謹
奏
此非署印者所當料理之事殊為多事矣
雍正五年十一月十七日兵部尚書(臣)何天培謹
奏為奏
聞事竊照原任江南廵察博濟營私敗檢辜負
聖恩致被署督(臣)范時繹摺奏奉
旨革職交與(臣)等嚴審定擬具奏(臣)准部文之日即經
移明蘇州撫(臣)陳時夏提齊犯證訂期會審併通
行各屬將被博濟勒索之處徹底清查首報去後
先因撫臣會勘蘇屬河道未有定期兹(臣)署理江
寧將軍印務所有鎮海將軍印務已於十一月初
四日移交新署(臣)拉錫視理(臣)即於初六日前赴
常州府適中之地聽候撫臣至日會審明確定擬
題報外所有微(臣)駐常現候撫臣會審緣由繕摺謹
奏
覽
其秉公審理具奏母得絲毫依違瞻徇
同日又
奏為奏
聞事竊照今歲江南地方蒙
皇上福庇處處豐收(臣)所歴江寧京口暨現駐之常州
府俱稻榖豐登米價平減上米每石一兩中米每
石八錢四五分至九錢不等入冬以來天氣晴和
戶慶盈寧共樂昇平之福(臣)不勝歡忭之至理合
奏
聞謹
奏
據奏江蘇地方穀登米賤深慰朕懷再所奏二摺甚屬
可嘉巳發部議矣
硃批諭旨卷二十
