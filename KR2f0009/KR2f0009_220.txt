欽定四庫全書
硃批諭旨卷二百二十
硃批蔣洽秀奏摺
雍正六年八月十四日廵察山東等處監察御史
(臣)蔣洽秀謹
奏為奏
聞事竊(臣)奉
命廵察山東受事以来料理行文出示後於七月十一
日由濟南府出廵至昌邑縣地方據青州府諸城
縣申稱拏獲燒香惑衆之楊文供出牛三花拉邱
志柱邱文信朱相卿孫龍杜禮當即拏獲朱相卿
邱志柱并牛三花拉之妻女及行李銀錢到縣訊
取各供具文通報等因又廵至莱州府高密縣據
該縣詳稱拏獲邪教高擇善等五名又關獲張華
商等四名各錄供詳報又廵至安邱縣據該縣詳
稱拏獲燒香之范存信研訊口供關解諸城縣收
審各等情到(臣臣)查諸城縣訊取各供未獲之犯
牛三花拉等十六名高密縣訊取各供未獲之犯
張坤石等六名安邱縣訊取各供未獲之犯徐和
公等八名或係天主堂喫本命齋或係三元會空
字教勸人燒香按四時磕頭求財求夀圖騙香錢
等情(臣)因事關邪教惑衆難容任其逃匿随批飭
各該縣嚴拏夥黨確審究擬外理合奏
聞(臣)謹
奏
類此邪教只宜嚴察為首數名按律懲處被惑愚民不
可一例論也切毋波累多人
雍正六年十一月初九日廵察山東等處監察御
史(臣)蔣洽秀謹
奏為奏
聞事雍正六年十一月初五日據兖寧道吕維炳呈稱
本道因公赴省於十月二十六日自省起身二十
九日行至耿村地方有城守營都司李懷義差人
報稱十月二十九日五鼓各官正在拜
牌行禮間突有兇盜持刀斧等械擁入公所將遊擊韓
國枝都司李懷義左營守備李懷仁右營守備劉
文燦泉河通判郎燦原任州同陳文燦天井閘官
楊志遠等斫傷現俱帶有傷痕而行禮處所即在
州署間壁兇盜即入州署該州妻女亦皆受傷劈
開監門劫出囚犯現在領兵擒拏等語本道聞信
飛騎入城見副將馮廷雄等率領四營官兵奮勇
擒拏將越獄重犯俱巳全獲又拏獲兇盜馮候南
等二十名又拏獲割辮跟随盜黨行走之更夫楊
二等八名交與吏目收監仍現在搜捕餘黨并嚴
訊夥盜確數另報外再查該州銀庫竝無疎虞随
一面多派兵役看守一面出示安民俱各安堵如
常其知州高令樹奉濟東道調赴曲阜
廟工未回運河同知巴潮現在患病事關盜黨劫獄
傷官重情理合飛報等情到(臣)同日又據總河督
標中軍副將馮廷雄等報同前情據此(臣)除照會
兖寧道并檄行濟寧州嚴查此案確情督令兵役
搜拏餘黨究審詳報外合先繕摺奏
聞(臣)謹
奏
業據齊蘇勒奏聞矣
硃批諭旨卷二百二十
