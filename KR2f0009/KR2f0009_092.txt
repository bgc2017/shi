欽定四庫全書
硃批諭旨卷九十二
硃批馮允中奏摺
雍正五年二月十八日湖廣提督(臣)馮允中謹
奏爲恭謝
天恩並陳地方情形事竊(臣)一介庸愚毫無知識蒙我
皇上天恩由偏裨歷陞提督慚惶感激日夕靡寧不知
將來何以圖報萬一除本年二月初一日到駐劄
皇上萬壽節前容(臣)單騎赴京隨在廷諸臣叩祝
聖壽無疆並將地方事宜僃悉陳
奏爲此具摺奏
聞伏乞
睿鑒謹
奏
赴京之行今歲不必
雍正五年六月十五日湖廣提督(臣)馮允中謹
奏爲奏繳
硃批恭謝
天恩事竊(臣)一介庸愚仰蒙
皇恩深重擢至總兵提督叨此非常
寵榮雖肝腦塗地不能仰報萬一且於摺
奏内
御批訓示剴切詳明不啻耳提面命(臣)雖木石亦應感
悟惟有一一欽遵時加警惕如覲
天威於咫尺耳爲此繕摺恭繳
硃批伏乞
睿鑒謹
奏
好勉爲之務須言行相符以副朕望
同日又
奏爲恭報拏獲搶犯解散饑衆情形事竊(臣)查常德
府所屬武陵龍陽沅江岳州府所屬安鄉華容等
縣上歲偶被大水西成歉收感蒙
皇恩賜賑又復减額蠲租民各安生樂業不意今歲五
月内雨水過多江湖漫溢不但田禾淹沒沿湖民
間三十日據常德遊擊董朝輔稟稱離城二百里
洞庭湖邊之茄子窖塘兵報稱該地方不知是何
姓名姦徒聚集多人於二十八九兩日各駕魚船
俱在水面遇有客商船隻盡行邀截搶奪卑職聞
報當卽率領把總星飛前往查緝並移武陵縣帶
領捕役同往查拏爲首搶犯撫諭聚集饑民等因
到(臣臣)一面飛移督撫一面委(臣)標遊守千把等
帶領兵丁乘坐常德水師營戰船八隻又飭常德
水師把總帶兵乘坐該營戰船四隻分頭廵查湖
畔以資彈壓不得令有饑民聚集再慮湖面廣闊
蘆葦茂密搶犯畏懼兵威或至潛逃他所爲患隨
又嚴飭洞庭岳州澧州荆州等協營各於該管水
汛查緝前項搶犯務須淨盡不得養姦滋害在案
續據遊擊董朝輔等報稱聚集饑民官兵一至卽
行奔散巳經拏獲有贓人犯何大起等九十餘名
知縣陳沆現在究審又據洞庭岳州副參等報稱
遍查水汛俱各寧靜並無搶犯潛避商旅現在通
行等情各到(臣)查姦棍何大起等在茄子窖嘯聚
瀆煩
天聽罪所難辭今謹將被水災民因饑起釁緣由獲犯
解散情形據實陳
奏(臣)再有
奏者查得武陵等縣高阜之鄉今歲禾稼較往歲滋
盛早者旣實半黃中者穗齊結實晚者吐穗將齊
奏
覽
同日又
奏爲黔楚會拏兇苖情形仰祈
睿鑒事竊(臣)於抵任後查雍正四年十二月内有前任
提(臣)趙坤接准巡察湖廣黎致遠咨據士民呈稱
靖州界連黔省五開衛之謬沖花衣苖煙僅三四
十戸苗僅五六十丁倚山負險專事搶刦邊民受
害無所底止呈請撥兵擒拏以靖苖邊等緣由僃
咨署督(臣)福敏酌奪在案兹於雍正五年三月内
經福敏移咨黔省督撫提臣遣發官兵並咨會到
(臣臣)隨飭靖州協署印遊擊吳文帶領官兵三百
名會合黔省官兵堵禦協拏兇苗去後疊據署印
遊擊吳文新任靖州協副將黃賢呈報謬沖花苗
於閏三月二十四日攻破巢穴之後俱各畏威逃
散今陸續拏獲兇苗並婦女苖孩共八十名交文
員審訊至逃散兇苗現在多方搜緝俟盡獲另報
等語經(臣)復爲嚴飭該將等速行擒拏務盡根株
並飛咨黔省督撫提臣一併緝拏除俟全獲之日
仍聽督臣會疏
題報外所有(臣)據報拏獲兇苗數目理合繕摺奏
聞謹
奏
此事據署督臣福敏雲貴督臣鄂爾泰俱經奏過兇苖
之就獲全頼黔省兵弁之力也且爾所奏亦屬遲延
同日又
奏爲請
旨事竊(臣)於雍正五年六月初二日接蒙兵部劄奉
旨楊凱人甚去得熟悉苖情交與湖廣總督提督遇有
近苗地方參將缺出題補如有内地參將缺出將近
苖參將不及不諳者調補一員其所調員缺卽將楊
凱題補欽此該(臣)查得近苖地方並無參將缺出止
有辰州地固近苗官係副將今該協副將魯嶼病
故(臣)現在會同督臣
題報其所遺員缺甚屬緊要可否卽將楊凱以參將
署理辰州協副將事務出自
皇上天恩(臣)不敢冒昧具
題爲此繕摺請
旨如以越陞未便伏乞
皇上簡用賢能迅赴辰州邊苗重地以資彈壓其楊凱
俟有楚省近苖邊地參將缺出
題請補用(臣)無任悚慄待
命之至懇乞
睿鑒謹
奏
巳有旨諭部矣
雍正六年正月十六日湖廣提督署理陜西西大
通總兵官印務(臣)馮允中謹
奏爲敬陳微(臣)自楚至陜並在西安前赴大通事竊
(臣)欽奉
諭旨署理陜西西大通總兵印務於雍正五年十月十
六日自常德府起程十二月十五日至陜西西安
府隨往會川陜督(臣)岳鍾琪言西大通總兵印信
尚未頒發又値隆冬嚴寒邊地更甚道路皆冰抽
撥兵馬難以搬移留(臣)暫住西安議令各兵於三
月初間春暖冰開起程前往庶免長途寒冷之苦
(臣)俟開印後擇日先赴西大通料理外理合繕摺
奏
聞伏乞
皇上睿鑒謹
奏
候春暖冰開之議甚是岳鍾琪亦經奏過今周開捷不
日進藏西寧總兵事務朕意亦欲命爾兼理兩處要任
竭力勉爲之大通乃初設之鎮一切營伍規制兵丁生
計俱從兹創始務須悉心籌畫咸令允當得所永遠循
行無礙方爲不負委任也勉之
雍正六年四月初二日湖廣提督署理陜西西大
通總兵官印務(臣)馮允中謹
奏爲恭謝
天恩敬報微(臣)到任日期並陳地方情形仰祈
睿鑒事竊(臣)欽奉
諭旨署理西大通總兵印務自楚起程至陜西西安府
各日期俱經摺
奏(臣)於二月初三日自西安起程三月初七日到西
大通新設總兵衙門恭設香案望
闕叩頭謝
恩署事訖伏查大通鎮標二營外另設二營在於白塔
川測爾兔二處其白塔川城池營房俱巳修竣兵
馬亦俱到齊(臣)經過其地周圍巡視隨飭令該遊
擊張廷芝在緊要處所安設塘汛撥兵防守訖至
測爾兔城池營房尚未動工西大通城雖修起城
門城壕城樓垜口俱尚未修營房亦未修完現在
修造俟告竣日另行具
奏原議裁撥肅凉鎮屬之永固張義鎮番洪水等營
堡馬步兵丁俱巳到標尚有裁撥寧夏漢興鎮營
馬步兵丁現在移催亦不日可到矣(臣)在西安督
(臣)岳鍾琪對(臣)云測爾兔城房未修原議撥之馬
步兵丁俟城房告竣秋後令其起程前往其西大
通及白塔川原議撥之馬步兵丁俱令於三月起
程前往夏季糧餉仍各在本營關領俟大通及白
塔兵馬到齊掛領秋季糧餉(臣)思各兵不無家口
一時不能同往夏季糧餉旣先在本營關領除收
拾行裝留贍家口外到營之日自是囊空篋洗將
何度日因與督臣商定量借糧餉以爲安頓兵馬
之需故(臣)於二月二十日到蘭州面會甘肅撫藩
將與督臣議過量借糧餉之事告知撫(臣)莽鵠立
領餉找足(臣)隨調署大通鎮中軍遊擊王復到蘭
在藩庫共借領銀一萬八百八十兩令該遊擊帶
至大通將巳到兵丁先行借給餘飭加謹收貯(臣)
勘大通地土寬闊可以開種但氣候寒冷巳經立
夏早晨地尚凝凍因訪聞老農云欲種此地須於
秋天犂起來春用火燒煅其土經火則性不寒可
種(臣)到大通巳是三月不及犂燒又一時買牛不
出止買數隻用騎騾搭配開犂將帶來之靑稞燕
麥大豆豌豆麥穀等籽種在近城避風地方每色
先種少許試看何地何色收成俟秋收之後另行
具
查大通西北之老虎口東南之阿兒探打板正東
之東古城正南之迭兒吉打板地方僉係番夷人
等出入要隘(臣)俱酌撥馬步兵丁防守廵查不許
漢姦入内指稱貿易生事起釁以及各處應設塘
汛亦俱酌撥馬步兵丁防守訖又大通之東南由
白塔川至西寧計程雖止二百五十里奈中隔一
山卽迭兒吉打板上下五十餘里不惟車運難通
卽騾馬馱載亦須人扶臨到大通又隔大河此時
水泛漲無定亦難搭橋惟有造船爲便再要隘處
所(臣)旣設兵防守不許漢姦擅入番夷境内因議
(臣)遣官一員在集彈壓不許夷漢爭鬭前於三月
二十二日起集亦有百十餘人來集買賣矣此雖
(臣)爲新設地方起見但是否應行未敢擅便是以
瑣屑具摺奏
聞伏乞
睿鑒謹
奏
覽所辦理殊屬可嘉之至但一切措置須事事與岳鍾
琪商計而行方好倘有參差互異未免又費他日更張
新設營鎮槩屬創舉必心存遠大之見始可爲後人成
規諸凡總宜詳愼爲之
同日又
奏爲敬陳大通接連三鎮營堡程途里數事竊(臣)荷
蒙
皇上隆恩署理西大通總兵事務於到任之後查得大
通之東南一百六十里至西寧鎮屬之北川營大
通之東由東古城至仙密寺計程一百五里由仙
密寺約有九十里至桌子山由仙密寺迤東約有
二百里至涼州鎮屬之鎮羌營迤東北約有一百
八十里至涼州鎮屬之張義堡迤南約有一百五
十里至西寧鎮屬之威遠營大通之西北至老虎
口計程三十里由老虎口約有二百里至涼州鎮
屬之新城堡自老虎口至白水河計程三十里自
白水河由明海子沙金城獅子口一路至京陽嶺
計程八十里由京陽嶺約有二百里至涼州鎮屬
之高古城自京陽嶺至野馬川計程六十里由野
馬川約有一百六十里至肅州鎮屬之大馬營又
自野馬川由後哨口約有一百八十里至肅州鎮
屬之黑城營自野馬川由羊胸子至扁渡口計程
七十里由扁渡口約有六十里至肅州鎮屬之永
固營又自野馬川迤西由三角城至西水關計程
一百三十里由西水關約有一百五十里至肅州
鎮屬之洪水營此西大通與寧肅涼三鎮屬營堡
地接勢聯之情形也再(臣)親歷查勘各地方見老
虎溝口之山與沙金城之河灘俱有刨穵坑窟形
旣聞知理合據實
奏明爲此繕摺同地理圖一併奏
聞伏乞
睿鑒謹
奏
所奏知道了地圖留覽
雍正七年四月二十四日湖廣提督署陜西西大
通總兵官兼署西寧總兵官印務(臣)馮允中謹
奏爲敬陳地方情形並派調出征官兵事竊(臣)蒙我
皇上隆恩命兼署西寧鎮印務今經一載夙夜冰兢惟
虞任重才疎有負
聖明委任至意伏查西寧去歲豐收今春米糧頗賤所
種麥豆靑稞等項亦皆發苖惟自入夏以來雨水
缺少我
皇上軫念行伍不惜帑金頻
頒厚賞今西路用兵士卒人人思奮爭告出征西寧標
路所派領兵副將二員遊擊二員守僃三員係督
(臣)岳鍾琪派定照會到(臣)隨行令整僃軍裝聽候
矣又承督臣照會令就標路選派千把總二十三
員馬兵一千四百名步兵九百名新募車兵六百
名(臣)俱選派妥帖將各兵行營應用一切軍裝等
項逐一點驗齊全馬匹驗明臕分嚴飭加意餧養
仍責令將弁逐日操演技藝純熟聽候調遣外至
於馬步兵丁曁車兵所需皮帽皮衣等項亦查驗
製造完僃並無缺少再(臣)承督臣照會内開軍需
駱駝一萬餘隻現在解送西寧口外牧放可派撥
參遊大員守僃千把外委兵丁駝把什經理牧放
等因(臣)隨照檄派撥參將一員守僃二員千把總
五員外委十員駝把什五十名兵丁五百名聽候
駝隻到日分起經理牧放以上一切辦理之處緣
事關軍務理合繕摺奏
聞伏乞
皇上睿鑒謹
奏
覽奏俱悉朕意欲汝仍兼理兩鎮印務且不易人今督
臣岳鍾琪出塞遠征地方事宜勉力愼爲之必一一預
籌著著機先於無事時圖維意外處防僃方爲不負朕
之倚任也倘至精神不及氣力不支毋得隱諱亦須卽
爲奏聞勉之勉之
硃批諭旨卷九十二
