欽定四庫全書
硃批諭旨卷二百九上
硃批楊永斌奏摺
雍正八年二月二十四日湖南布政使(臣)楊永斌
謹
奏爲恭謝
天恩敬請
聖訓事竊(臣)天末庸才至微極陋由順天府大城縣罣
誤知縣欽奉
皇上特恩賞給官職效力行走數年之間洊加拔擢至
膺郡符旋陞貴東道兹復荷逾格
天恩授以湖南藩司重任自顧何人膺斯
異數惟有勉奮駑駘以仰答
聖主高厚於萬一伏查湖南民欠厰礦苗疆三事皆爲
應辦緊要之件(臣)到任後訪聞民欠項内多有侵
蝕包攬諸弊現在詳明督撫將積欠最多者委員
清查其餘交於地方官清查倣照督(臣)邁柱清查
沔陽州之法分别官吏侵蝕紳衿包攬與實欠在
民三項減其火耗立限催輸幷出示曉諭如有自
首侵蝕者酌量從寬責令分限通完(臣)不時稽察
委員毋令紛擾地方至厰礦苗疆二事(臣)在貴州
跟隨雲貴廣西督(臣)鄂爾泰辦理稍知規模昨督
(臣)鄂爾泰由廣西回黔道經長沙(臣)將厰務苗疆
事宜備細禀商復蒙指示(臣)已將應行辦理之法
禀請督撫轉爲奏
主恩下供職守(臣)更有請者(臣)自雍正三年補授貴州
威寧府知府五載以來未獲一覲
天顔犬馬依戀之忱時切於中今(臣)查受藩庫交代事
畢可否容(臣)輕騎赴京瞻仰
聖顔跪請
訓旨伏候
聖裁俞允施行謹
奏
爾甫經接任受事正在整理之際何必徒爲無益之往
來卽使來京見朕面加訓誨者亦不過殫心實力循分
盡職黽勉效法鄂爾泰事事不欺不隠此數語而已遵
旨勉力爲之可也
雍正九年五月十二日調補廣東布政使(臣)楊永
斌謹
奏爲恭謝
天恩敬請
聖訓事雍正九年四月二十三日蒙湖廣督(臣)邁柱湖
南撫(臣)趙弘恩牌開准部咨雍正九年四月初一
日内閣奉
上諭湖北巡撫員缺著廣東布政使王士俊補授廣東
布政使員缺著湖南布政使楊永斌調補王士俊久
任粤東於地方事務甚爲熟練楊永斌到粤王士俊
一一交代講論眀白再赴湖北之任等因欽此欽遵
轉行到(臣)隨恭設香案望
闕叩首謝
恩外伏念(臣)一介微陋蒙
皇上特恩拔擢授以楚藩重任雖捐糜頂踵未足仰報
高深正在隨同撫(臣)趙弘恩於地方一切事務勉力整
理今復荷
隆恩調任粤東聞
命自天感激無地現在一面將湖南藩庫錢糧事宜逐
一清交新任藩司張璨接受聽候撫臣盤查
題報(臣)卽起程星赴粤東新任但海疆重地一切治
理較之湖南更爲繁要藩司一官任大責重(臣)材
質疎庸克副實難伏懇
皇上恩賜訓誨庶(臣)知所遵循得以上報
主恩下供職守免致隕越爲此繕摺恭謝
天恩敬請
聖訓謹
奏
王士俊久任廣東於吏治民情甚爲熟練卽命伊巡撫
粤省豈不駕輕就熟但粤省向來各立門戶文武不和
而文武之中又各互相黨庇此風因楊文乾方願瑛二
人而起方願瑛實罪不容誅其黨甚固如觸其藩籬必
百計報復而後已斯乃汝所當知而加愼者王士俊亦
被習氣所染不能超然出𩔖若命撫粤豈特無益在伊
自多牽制掣肘朕所以用爲湖北巡撫也汝今往莅粤
藩當思革化頹俗時自檢察愼勿被所誘惑至於民情
較之湖南尚易爲治然邊海巖疆盜風甚熾率多嗜利
輕生必須大費一番心神方收成效能事事效法鄂爾
泰之居心精勤不懈何務不克整理勉之莫負朕委任
之恩若開礦一事粤東斷不可行惟以嚴禁爲是非可
將順民情者王士俊日前奏請開採經朕再四諭止未
知曾向汝道及否此數節係粤省緊要大端皆朕素所
洞悉先以諭汝其餘地方機宜遇汝摺奏之便隨時逐
事自當一一指示也
方願瑛大姦大詐沽取虚名阻撓實政至今仍有爲其
稱冤之人汝當知之凡爲稱冤者卽係黨友須加體察
朕豈枉誅方願瑛之主耶朕於方願瑛從未識面何嫌
何怨之有此種情形朕御極已歴九載其中隠微實能
了悉無疑汝將此諭密之親友間槪不宜言惟令巡撫
鄂彌達知之汝二人同心協力整理可也亦轉囑鄂彌
達加愼加密毋致洩露一人爲此再諭
雍正九年十月二十五日廣東布政使(臣)楊永斌
謹
奏爲恭繳
硃批奏摺事竊(臣)以庸陋凡材荷蒙
聖恩調補粤東藩司海疆要地罔識遵循隨卽具摺恭
請
聖訓於七月二十七日家人齎回(臣)望
闕叩首跪讀
硃諭天語煌煌訓勉諄至感激蟻忱中心震悚欽遵
諭旨密與撫(臣)鄂彌達看訖(臣)查粤東地方向因楊文
乾方願瑛牴牾以致各立黨援文武不和而文武
中又相互異方願瑛實罪不容誅幸蒙
皇上睿照如神將方願瑛下獄究治今(臣)到任後時時
省察竝未有爲方願瑛言冤之人又再四密訪方
願瑛之黨實已渙散至於通省文武(臣)悉本至誠
相待宣布
皇上和衷
聖諭共相勉勵各員見(臣)開誠體公亦各傾心現在情
形較之從前實覺改觀若再加調劑自可革化頹
俗也再查粤東瀕海之區向來劫竊頻聞近日較
前稍息惟韶州府屬乳源曲江等縣之柳坑猺人
素爲盜藪現今議於柳坑山埸設汛彈壓俾防守
整嚴盜蹤自杜也又開採一事(臣)向在湖南時卽
聞粤東厰礦甚多而難於開採昨至粤東曾向王
士俊問及據云經伊具奏蒙
挖私煎以靖地方謹此
奏覆并繳原奉
硃批一摺再粤東地方遼闊(臣)到任甫經兩月餘全省
利弊尚未周知另容悉心查確次第陳
奏合并聲眀伏祈
皇上睿鑒謹
奏
嗣後再具奏摺差人齎至大學士張廷玉處轉奏
同日又
奏爲請定鐡鍋出洋之禁以杜姦弊事竊照鐡器一
項所關綦重不許出境貨賣律有眀禁况近有廢
鐡亦可鎔製兵械本年奉有定例止許内地變賣
若捆載潛出邊境及海洋者照越販硝磺之律分
别治罪立法已屬周詳但(臣)查粤東地方因向來
出産鐡鍋凡洋船貨買歴未禁止(臣)到任後檢查
案册見雍正七八九年造報夷船出口册内每船
所買鐡鍋少者自一百連至二三百連不等多者
買至五百連幷有至一千連者其不買鐡鍋之船
十不過一二查鐡鍋一連大者二箇小者四五六
箇不等每連約重二十觔若帶至千連則重二萬
觔(臣)思此項鐡鍋名雖煮食之器其實一經鎔煉
各項器械無不可爲每年販出外國誠有關係以
(臣)管見嗣後此項鐡鍋應照廢鐡之例一體嚴禁
毋論漢夷船隻概不許貨賣出洋違者卽照捆載
廢鐡出洋之例治罪如此則外洋之鐡不致日積
日多於防姦杜弊之道似有裨益是否有當伏乞
皇上睿鑒謹
奏
此奏甚是足見留心地方庶務
雍正九年十一月二十三日廣東布政使(臣)楊永
斌謹
奏爲奏
聞事竊(臣)到任後知有姦匪李梅結黨散劄事發在逃
一事隨卽嚴飭地方官員留心密查本年九月間
經督撫二臣委令理猺同知龐嶼前往羅定一帶
密同地方文武訪拏得楊士元及夥黨盤陳養陸
運眀温良賓等供出本年三月内有陳漢同吳世
友廖洪受從廣西藤縣五屯所白石寨陳美倫家
領有唐太祖的劄付來散給上有羅平聖號字樣
及仙掌八卦圖樣每張要銀三兩六錢等語禀報
到(臣)隨會同臬司禀商督撫密飭龐嶼選差設計
相機誘拏去後復經撫(臣)鄂彌達添差弁兵前往
白石寨等處協同密拏兹於本月十二日拏獲陳
美倫等一千人犯押解幷起有木印挖銀符書單
札前來(臣)等隨在撫臣内署公同究訊俱各取供
在案查各犯雖藉道教名色鼓惑愚民但旣稱有
年號又立有公田名色符劄私自封官單據結連
聚黨潛謀爲匪大屬不法今首犯陳美倫雖已就
獲而餘黨陳漢等尚未弋獲幷供出之玉龍太子
以及林茂清錢珍均難寬宥業經督撫二臣密札
廣西撫臣嚴行查拏勿令漏網其陳漢等亦現嚴
行拏究外總俟獲到各要犯之日(臣)等再行公同
確審聽候督撫核奪另行請
旨緣事關姦匪重情理合繕摺密封奏
聞伏乞
皇上睿鑒謹
奏
察獲姦匪甚屬可嘉員弁兵役俱當格外奬賞
雍正十年四月初一日署理廣東巡撫(臣)楊永斌
謹
奏爲恭謝
天恩事雍正十年三月二十七日蒙廣東督(臣)郝玉麟
撫(臣)鄂彌達牌開准部咨雍正十年二月十五日
内閣奉
上諭廣東巡撫印務著廣東布政使楊永斌署理欽此
欽遵轉行到(臣)隨恭設香案望
闕叩首謝
恩外竊(臣)天末庸才至微極陋由罣誤知縣叨沐
殊恩賞給官職數年之間洊加拔擢由湖南藩司調補
粤藩重任雖捐糜頂踵未足仰報
高深今復荷
聖恩命(臣)署理廣東巡撫印務自顧何人膺此異數聞
命自天感激無地伏念巡撫表率全省封疆任大責重
(臣)受
恩愈深圖報愈難惟有刻自兢惕誓矢公忠實心任事
以答
主知以報
高厚於萬一耳(臣)再有請者(臣)自雍正三年補授威寧
府知府引
見以後歴今八載犬馬依戀之忱時切於中今又蒙
主恩畀以重任自維才質疎庸恐難克副惟恭請
聖訓指示庶得知所遵循伏乞
皇上容(臣)輕騎赴
闕瞻仰
聖顔跪聆
訓旨所有微(臣)感激蟻悃除俟接印後恭疏具
題外謹先繕摺專差家人恭齎赴京交大學士張廷
玉轉
奏恭謝
天恩敬請
陛見伏乞
睿鑒俞允施行謹
奏
覽奏謝知道了勉之莫負朕知遇之恩地方緊要豈可
遠離陛見之行兹且不必汝旣署理撫任此後奏摺徑
自齎進毋庸交大學士轉呈矣
同日又
奏爲奏
聞事竊粤東正二三月晴少雨多(臣)恐有礙東作不時
留心體察據各屬回報竝訪諸近城農民僉謂粤
東山海之區每遇春來雖多雨水然易於消退非
西潦泛漲可比各屬圍基安穏間有高處所種之
麥亦已收割目下春夏之交天氣晴眀正在栽插
不足爲慮等語(臣)卽飭經管水利各員多備樁木
土方督率圩長業戶預防西潦外查現今米價較
之上冬略爲增長每石六七錢至一兩零不等(臣)
以省會人煙稠密需食甚繁隨諭南番兩縣各將
糶三倉穀減價發賣以平市價(臣)又慮四五月内
正値青黃不接之時兼因奉准福建督臣及南澳
鎮臣咨移各差員弁商販赴粤採買必致價益騰
貴(臣)卽商之撫臣動支關稅羨銀一萬兩委員赴
粤西採買米穀旋據委員報稱粤西米穀價値亦
與粤東相等(臣)又再四體訪聞本省茂名電白陽
江各縣出產米穀緣地方偏僻少有客商搬運以
故價値頗賤於前項關稅羨内動支五千兩分發
各地方官據報已照時價買全但係經由海運必
須風信順便四月中旬可以運到(臣)思有此米穀
旣可以聽閩澳之採買亦可以平本省之市價不
虞民食維艱也本年二月内欽奉
諭旨因京師自上冬以及今春未得雨雪令大學士九
卿等恪愼齋戒至誠祈禱殫職奉公至於該省督撫
等各自敬謹修省先事圖維倘二麥歉收必有思患
預防之策不使黎民有乏食之虞等因欽此(臣)查粤
東地勢低窪種麥無幾已經收竣其早晚二稻依
時蒔插目前雨暘時若將來定獲豐登兼粤東通
省常平倉貯一百九十二萬石之多社倉穀一十
五萬石有零(臣)自當先事預防殫力策畫上副
聖心下利民生也誠恐有厪
聖懷理合恭摺奏
聞謹
奏
據奏業已採買米穀可以預防不虞朕懷深慰
雍正十年五月二十七日署理廣東巡撫(臣)楊永
斌謹
奏爲恭請
聖裁事竊照粤東一省在在海洋水師官兵巡哨全憑
戰船堅固而戰船又頼椗纜維繫是椗纜實爲一
船根本所關綦重聞浙省戰船每隻設椗三門一
遇洋中風浪驟發三門竝抛船藉安穏至於纜索
籐纜易於脆裂不若㯶纜之綿固可經牽扯粤省
外海繒艍拖風各船有設椗三門者亦有止設兩
門者其纜索有用㯶者亦有用籐者(臣)於布政司
任内蒙督(臣)郝玉麟飭令查議各船應否添椗一
門及改換㯶纜有無利益船隻經(臣)移詢各鎮協
營去後嗣俱准覆稱添椗一門倂改換㯶纜則官
兵船隻藉保安穏裨益實非淺鮮等語異口同聲
移覆前來(臣)隨核算通省約共需工料銀六千兩
有零正在議詳間而督(臣)郝玉麟奉
旨調任閩省未及議請
題奏(臣)思椗纜爲戰船安危所繫官兵身命所關旣
有見知何敢壅於上
聞可否准於各船修造之年將向來設椗二門者再添
設一門及將籐纜改換㯶纜以利舟師仍歸案估
報
題銷伏乞
皇上睿裁施行謹
奏
所奏甚是已交該部議行矣
同日又
奏爲奏
聞事竊查粤東今歲春夏之交天氣晴眀民間依時栽
插圍基穏固經(臣)奏
聞在案自四月以來晴多雨少五月初五日後晴雨相
半各屬圍基安穏無事目下禾苗茂秀將來定獲
豐收惟因青黃不接之際米價比前略增自七八
錢至一兩零不等省會人煙稠密日食頗繁幸前
日所動關稅羨銀五千兩於電白茂名陽江各縣
採買穀石已運到省現在陸續平糶價銀隨即歸
項又有南番二縣平糶倉穀及西省穀船接濟民
食無缺再閩省臺灣土番滋事聞已就縳恐有餘
孽逃竄查南臺地方與潮州府之澄海等處頗爲
切近(臣)已密囑文武各員加意密防稽察毋得滋
擾居民地方相安無事(臣)恐有厪
聖懷理合一倂奏
聞謹
奏
覽奏禾苗茂秀民食無缺朕顧念粤東之懷釋矣
同日又
奏爲恭繳
硃批敬請
聖鑒事竊(臣)前於藩司任内恭繳
硃批倂奏粤東礦厰宜嚴加封禁一摺欽奉
硃批總之爲粤東地方多盜且米穀又非雲貴粤西價
平省分可比所以不得不嚴禁開採當以此意曉喻
之假若粤東民風丕變人人皆知力田務本米穀充
裕價値亦如數省平減時聽其開採何須禁止也欽
此(臣)查粤東不乏可墾之土因民間不勤稼穡以
致米穀不能如雲貴粤西等數省之平易(臣)仰體
皇上重農至意督飭屬員勸導粤民務勤耕作盡力開
墾其高亢之區不宜禾稻者則令樹藝豆麥亦可
以資食用至附城陸地及山麓偏坡雖不能播種
糧食尚可栽植樹木今俱閒棄實爲可惜(臣)令番
禺縣買桐樹試種於土性頗爲相宜已經成活(臣)
現在購買桐子令地方官倡率指畫勸民栽種可
以獲利别項木植隨地土之宜聽民酌種禁飭兵
民踐伐其可種糧食之地仍飭不得棄本逐末倂
將從前欽奉
皇上勸民務本力農及栽種木植歴次
諭旨敬謹刊刻分發州縣散給里民務令家喻戶曉力
勤耕植以收地利以謀衣食不得坐待饑寒廹身
流入匪類再查惠潮兩府戶口較繁他郡人民不
務本業爲尤甚從前趨利之徒多於各處礦山私
挖甚至叢聚爲匪近因稽查嚴密雖已渙散但必
俾有恒業庶得永無滋事兹因大官田新設縣治
委員丈荒給墾惠潮無業之民紛紛投至(臣)會商
署督(臣)鄂彌達悉令墾戶招爲佃民又墾戶分墾
之外餘剰二十頃(臣)首先倡率同司道公捐資本
分給前項無業之民墾種諭令各安耕作毋再甘
蹈法網將來似可不致竊挖滋事此外各屬俱現
無礦徒(臣)仍加意稽察不敢少懈其前項田畝將
來成熟每歲可收官租千餘石查省城向有粤秀
書院現爲義學教習生童請歸入作爲膏火之資
事屬兩益至粤東士子文藝庸陋品行卑汚且不
諳官音雖前經欽奉
諭旨著地方官訓導又雍正六年定例諭令有力之家
先於鄰省延請官音讀書之師教其子弟轉相授
受以八年爲限如不能官話者生童舉監暫停送
試俟官話習會之時再各准其應試奉
旨依議欽遵在案但粤人皆狃於積習歴今四年仍未
能漸移(臣)擬將粤秀書院捐資修葺倣照大學士
鄂爾泰前任雲貴總督時在昆眀書院教士之法
將學臣歲科兩試所取優等生員品行端方者每
學撥二三名赴書院肄業在於鄰省延請老成篤
行之士爲之教習砥行課文每月(臣)與督臣各課
試一次加以訓勉俾知立身行己尊
君親上之義每人月給膏火之資於前項官租内取給
科舉之後散歸本籍另將新學臣歲科所取者照
前撥入肄業如此合一省之優生訓誨造就三年
之間文行旣得以交修官音亦易於學習及至散
歸本籍復可轉相授受陋劣者亦可知所勸勉矣
但(臣)庸淺之見所辦各務未知是否有當伏乞
皇上俯賜訓誨所有原奉
硃批理合恭繳謹
奏
所辦各務皆屬是當嘉悅覽焉勉之
雍正十年七月初十日署理廣東巡撫(臣)楊永斌
謹
奏爲恭報早禾收成分數仰祈
聖鑒事竊查粤東早禾閏五月内正當結實之時雨水
勻足穀粒飽滿有至五六穗七八穗不等者迨六
月初旬刈穫已遍民情歡悅咸慶盈寧據署布政
司黃文煒將各屬收成分數彙報前來查各府州
屬早禾分數自十分九分以及七八分不等現在
米價每倉石自五錢四五分起至八錢一二分不
等六月十五日以後雨水調勻晚禾栽插已遍俱
皆茂盛地方寧謐民樂豐登所有各屬早禾收成
細數(臣)謹另摺分晰恭呈
睿鑒爲此謹
奏
覽粤東早禾收成分數曷勝欣慰之至
同日又
奏爲奏眀遵
旨驗看量材題補官員事竊(臣)荷蒙
聖恩簡署撫篆准署督(臣)鄂彌達密交鈔錄大學士張
廷玉蒋廷錫寄信一摺内開字寄廣東督撫雍正
九年十二月初一日奉
旨據焦祈年奏稱番禺縣茭塘司巡檢李藻才力強幹
查緝姦匪不遺餘力經督臣題陞縣丞因格於部議
仍留該司供職又惠來縣葵潭司巡檢黃繩中才具
敏練殫力查緝此二人實係才識兼優實心效力之
能員等語爾等可寄信於廣東督撫將李藻黃繩中
確加驗看如果可用著該督撫量材題補欽此遵
旨寄信前來等因鈔錄轉交到(臣臣)隨會同署督臣將
李藻黃繩中確加驗看查黃繩中才具敏練緝捕
勤謹實係雜職中卓越之員能勝縣任今揭陽縣
現在出缺恭懇
聖恩卽以黃繩中陞授實爲人地相宜又查李藻才力
強幹捕盜有方前經調任督(臣)郝玉麟題補番禺
縣丞格於部議隨另選東莞縣縣丞王守創調補
在案但查番禺縣縣丞駐劄南村地方爲沙灣茭
塘兩司交界適中要地實係濱海盜藪必得強幹
之員方克勝任王守創雖辦事維勤而隨機緝捕
非其所長李藻前署番禺縣丞盡心查緝地方寧
謐頗爲有效如蒙
聖恩仍准以李藻補授番禺縣丞以王守創補授現出
之歸善縣縣丞缺實爲人地相宜於緝捕盜賊甚
有裨益(臣)與署督臣意見相合除將黃繩中李藻
另疏會
題外所有(臣)等遵
旨驗看量材題補緣由相應會同署督(臣)鄂彌達恭摺
奏眀伏乞
皇上睿鑒謹
奏
覽奏知道了具題到日有旨
同日又
奏爲奏請
聖裁事竊查粤東一省徵收民屯糧米支應本省兵食
内有解省解營水陸程途俱需脚費又交倉盤運
不無折耗因從前未經議定耗米數目各屬濫行
加徵多寡不一其地處衝繁之州縣多浮徵耗米
以凑應地方公務之費而里戶輸納亦有產同賦
異之懸殊經前署撫(臣)傅泰檄飭司道會議畫一
飭遵去後嗣據前藩司王士俊糧驛道陶正中詳
稱約計通省支解米糧需費數目均勻畫一加耗
議以每額米一石准加收耗米一斗六升内除鼠
耗三升倂遞年修補厫座墊笪等項需費米三升
外尚餘耗米一斗作爲運脚之費足敷通省辦解
公用計粤東通省除番禺東莞等三十四州縣衞
所額徵屯糧皆有屯耗報出已於遵
旨議奏事案内報部不加耗米外尚有通省民屯本色
米二十五萬三千一百七十八石零共應徵收加
一脚費米二萬五千三百一十七石八斗零又徵
民屯折價米二萬八百九石零共應徵收折價耗
銀一千八百八十三兩零内除通省各屬共應支
脚費米一萬二千九百五十六石脚費銀一百五
十四兩零又扣解通省各屯應徵演礮火藥銀二
百兩外尚剰餘米一萬二千三百六十一石零餘
銀一千五百二十八兩零再從前衝繁州縣多浮
收耗米以凑應地方公務今旣畫一加徵此外顆
粒不許浮收未免較前拮据若將此存剰之米准
其量留數百石以公濟公似亦妥便所有衝繁之
南海番禺三水高要四縣應請量留米六百石其
次衝繁之曲江保昌英德清遠四縣應請量留米
五百石其餘銀米悉令起解司庫以充通省公用
等因經前撫(臣)鄂彌達批允飭遵在案嗣因惠州
府屬之歸善縣地方衝要差使繁多請援照保昌
等縣之例酌留耗米五百石以應公務又通省各
縣驛流徒人犯因日食不給往往沿鄉乞食乘間
脫逃經司道議詳於前項餘剰耗米内每名日給
口糧七合約計每歲需米千石有零亦俱經前撫
(臣)鄂彌達批准在案兹復據署布政司黃文煒糧
驛道陶正中據廣南等各府詳據所屬各州縣詳
稱或道府同城公務殷繁或地當孔道差犯絡繹
一切夫役口糧舟車扛轎等項向無額設經費從
前州縣往往派之里戶供應今私派禁革懇請倣
照南番等縣之例分别酌留耗米以供支應等情
據該司道覆核分别地方衝繁稍簡議詳前來查
據開各州縣衞應留米石連前詳准南番等九縣
酌留之米及分給流徒口糧通省實需耗米一萬
二千三百二十九石九斗尚剰耗米三十二石零
又興寧縣請添支前議不敷運費銀八十三兩零
尚餘耗銀一千四百四十四兩零俱請遞年照解
司庫以充公用等因具詳到(臣)等(臣)等伏思此項
米石原係脚費餘剰今照該司道議詳量給各屬
以應公務則官無墊應之艱民無派累之苦官民
咸沐
皇仁浩蕩於靡旣矣但
洪恩出自
聖主非(臣)等所敢擅便(臣)謹會同署督(臣)鄂彌達恭摺
具
奏伏乞
聖裁謹
奏
耗米一項乃汝等督撫酌量辦理之事如應咨眀該部
咨部存案可也
雍正十年九月初十日署理廣東巡撫(臣)楊永斌
謹
奏爲奏
聞事竊粤東自入夏以來晴雨調勻早禾豐收業經(臣)
具
奏在案自七月後至八月底雨暘愈加順時晚禾更
爲茂盛兹據各屬將穀穗送驗前來穎實堅好飽
滿光潔間有一莖至二十餘穗不等者此皆由我
皇上敬
天勤民重農務本故能致此休徵(臣)等覽閱之下不勝歡
忭除通省收成分數現在另行查眀彙摺
奏報外所有晚禾茂實及雨暘情形合先繕摺奏
聞伏乞
皇上睿鑒謹
奏
此皆卿等忠誠任事有以上感
天和之所致於朕無涉地方督撫之賢不肖實招
上天災祥之應其速如響然卿等之臧否卽朕之臧否也
豈可分析爲二際斯休徵歡忭且置要當倍加寅畏期
共勉之
雍正十年十一月初四日廣東巡撫(臣)楊永斌謹
奏爲恭報晚禾收成分數仰祈
聖鑒事竊粤東自七月以後雨暘愈加順時晚禾尤爲
茂盛嘉穀蕃昌萬民歡悅兹據廣東布政使甘汝
來將各屬晚禾收成分數彙報前來查廣州南雄
韶州惠州潮州肇慶高州雷州廉州瓊州等府羅
連等州各屬晚禾收成分數自十分九分以及七
八分不等各屬米價自五錢起至八錢零不等又
據各屬送到瑞穀自一莖雙穗以至七穗一本自
二穗以至一百二十九穗自四五尺以及長至一
丈一尺不等歲登大有民慶盈寧(臣)謹將各屬所
報晚禾收成細數另摺分晰恭呈
睿鑒爲此謹
奏
覽奏晚禾收成分數不禁以手加額也
雍正十一年三月初四日廣東巡撫(臣)楊永斌謹
奏爲奏眀動項安插貧民仰祈
睿鑒事竊照粤東惠潮等處生齒日繁無業貧民資生
無策每偷挖礦山輕蹈法網荷蒙
皇仁厪念
命(臣)等悉心辦理安插之法業經(臣)等查眀鶴山新縣
及近省各縣荒地諭招有力商民承墾將無業貧
民招爲佃戶給以廬舍口糧俾令耕種樂業巳經
安插者計有三千餘戶復經(臣)等
奏定本省因公罣誤人員招佃報墾開復之例現在
遵行緣惠潮貧民續來就業者絡繹不絶目下鶴
山境内及各興墾處所尚有未經安插無業之民
應卽爲安頓俾無失所而有力商民與罣誤人員
止可聽令隨時報墾前項貧民未能久待(臣)等查
肇慶府屬恩平開平二縣交界地方有土名九崗
坪一帶荒地約二萬五千餘畝平坦可耕以之安
插貧民每一戶丈給荒地二十畝令其耕種可以
安插一千二百餘戶緣該處水源稍遠(臣)等委員
查估引水開塘築室授食并牛隻秄種各費分别
水旱每畝約需銀七八錢不等共約需銀二萬兩
查藩庫内有前署撫(臣)傅泰
題眀於關稅羨餘銀内酌存墾耕工本銀四萬兩原
係戶部咨覆給借無力墾戶按年扣還之項可以
動支給借前項貧民俾作耕本俟墾耕成熟之日
遵照部文分限三年扣還解部仍分别水旱照例
起科如此則現在貧民得速就安插而荒地獲成
膏腴於地利民生大有裨益矣除將動支工本銀
兩各緣由咨眀戶部外所有動項安插貧民情形
相應會同督(臣)鄂彌達繕摺
奏眀伏祈
皇上睿鑒謹
奏
覽
日前朕有所聞業經降諭矣於此奏内仍將窮民覓食
他省情形隠而不露甚屬不合
同日又
奏爲要地需員彈壓請添設同知以便吏治民生事
竊照廣東省城洋商賈舶雲集而一應貨物俱在
南海縣屬之佛山鎮貿易該鎮綿延十餘里煙戶
十餘萬五方雜處易於藏姦緣距縣治五十餘里
南海省會附郭治理繁劇一應稽查鞭長莫及向
設有五斗口司巡檢一員職分輕微不足以資彈
壓(臣)察情形必得一大員駐劄稽查庶爲嚴密應
請設立同知一員駐劄佛山鎮鑄給關防專司督
捕稽察一切姦匪及賭博私宰私煽鐡爐等項仍
隸廣州府統轄如此則彈壓得宜稽查嚴密於地
方大有禆益至該鎮旣設同知無庸復需巡檢查
平洲一堡煙戶千餘人丁繁庶港汊多岐路通林
岳石□各村莊與順德縣地方接鄰爲匪類出没
之所應請將佛山巡檢移駐平洲以資巡緝洵屬
得宜(臣)爲地方緊要起見與督臣會商意見相同
合先具摺請
示倘蒙
皇上俞允卽繕疏具
題(臣)謹會同督(臣)鄂彌達具
奏伏乞
皇上睿鑒謹
奏
照所議具疏題請
同日又
奏爲籌畫海疆積貯仰祈
睿鑒事竊照南澳地方爲粤閩鎖鑰孤懸海島地隘人
稠向來仰食於粤省之潮州府揭陽等縣及閩省
詔安等縣但涉歴海岸風汛靡定一遇商運愆期
米穀陡長兵民口食維艱緣向未設有地方官竝
無倉貯米穀緩急可恃雖南澳鎮標設有營倉存
貯倉穀二千石僅可接濟兵食勢難兼及商民今
蒙
皇上俯念海疆重鎮
俞允設立粤閩海防同知彼地旣有文員駐劄誠宜籌
畫積貯以期裨益兵民查潮州府存倉穀五萬石
有零揭陽縣存倉穀四萬二千石有零均可酌撥
勻貯若於粤閩同知衙署鄰近空隙地面建造倉
厫二十間卽於潮州府并揭陽縣等倉各撥穀五
千石運往存貯倉内該同知專司料理一遇商運
愆期米價昂長一面詳報一面開倉量減市價平
糶俟有米穀運到卽行停止所糶價銀令該同知
遣親信家人赴潮郡附近價平州縣買穀運回還
倉不必拘定秋收買補所需運費於贏餘價値内
銷算仍責成惠潮道盤察實於海疆地方大有裨
益(臣)行據布政司議覆相同現在飭令估計建倉
工料俟估册到日於建造粤閩同知衙署案内附
疏會
題請
旨所有(臣)籌畫積貯事宜謹先繕摺陳
奏伏祈
皇上睿鑒謹
奏
具題到日有旨
雍正十一年五月初八日廣東總督(臣)鄂彌達巡
撫(臣)楊永斌謹
奏爲奏
聞事竊查粤東地方本年自春徂夏仰頼
皇上福庇雨暘時若高下田畝早禾十分暢茂惟南雄
府城逼近大庾嶺下本年四月十八日庾嶺内蛟
水陡發溪河迂折疏洩不及水勢驟湧丈餘漫及
府城之南該府率同在城文武分頭救護城外近
山之民悉令移就高處將低窪無山之處及水城
内居民皆渡載入城安頓(臣)等聞報卽飛委廣南
韶連道馮元方等星往會同府縣查眀被水各戶
確數立卽動支府庫急需銀兩厚加賑䘏務令窮
民得沾實惠去後兹據該道等具報十九日水勢
卽退歸河二十日消退如舊分頭查勘水城内外
及沿河村莊保昌縣坍塌房屋一千八百一十八
家傷人口七名水城城垣坍塌數處共百餘丈始
興縣屬亦坍塌房屋七十七家人口無傷幸水勢
驟長驟消田禾俱巳退出如舊無礙收成已將被
水最甚房屋全塌之五百餘家各賑銀四兩其坍
塌一半者七百餘家各賑銀三兩其不及一半者
五百餘家亦各賑銀二兩俱係挨戶確查宣布
皇仁督同實給被水之民均沾實惠現在修蓋房屋照
舊安業竝無失所等語前來除飭令將城垣估計
修理幷將所動銀兩俟册到核眀於藩庫公項内
撥給補貯外所有該府被水情形(臣)等已詳慎料
理可無上厪
聖懷謹將緣由繕摺奏
聞伏乞
皇上睿鑒謹
奏
被水戶口實力撫恤務令各得其所勿俾一人致有向
隅之泣
廣東巡撫(臣)楊永斌謹
奏爲奏
聞事竊照潮州府饒平縣已革武舉余猊因窩賊不法
斥革枷責該犯挾恨冀圖報復囑黨陳阿蘭紏合
黨羽陳阿幼等㰱血結盟欲打鬧府署搶刦潮州
府城東門行舖事發被拏余猊復令陳阿蘭紏合
夥犯羅謂玉陳竒和等囑其刦獄相救羅謂玉等
復紏人拜把欲候余猊等審眀發回之日中途搶
刦下海逃避亦被訪查拏獲經(臣)等先後奏
聞倂將一干人犯審擬具
題在案惟陳阿蘭一名係兩次代紏夥黨之要犯脫
逃未獲經(臣)等嚴飭府縣設法密拏勒限務獲去
後兹據潮州府轉據海陽縣禀報於本年四月初
三日據差役獲到陳阿蘭前來除飭令會差兵役
押解來省究審具
題外所有拏獲要犯緣由(臣)謹會同督(臣)鄂彌達繕
摺奏
聞伏祈
皇上睿鑒謹
奏
要犯就獲可嘉之至官役俱當亟加奬賞示勸
同日又
奏爲敬陳修整軍器仰祈
睿鑒事竊(臣)自到任以來於(臣)標兩營兵丁每逢三八
日期親督將弁勤加操練竭力整頓勸懲互用如
馬兵内有弓馬生疎者降爲步糧卽於步兵内有
漢仗技藝好者拔補馬糧其弓馬技勇精熟差委
效力多次者賞給銀牌絹疋以示鼓勵遇有頭目
把總缺出卽行拔補以期人人奮勉現今軍容技
勇較前可觀惟是軍装器械有向來缺額未備及
執用年久宜加整理者如兩營帳房共止有四十
頂且巳舊爛其鑼鍋歴來未置又盔甲旗幟鳥鎗
牌刀等械均需添造修理伏讀本年二月
上諭内開古云兵可百年不用不可一日不備如馬匹
軍装礮火器械軍營必需之物一一皆預備於平時
及有事調撥便可刻期起行不致拮据延緩令該管
大臣加意整理欽此仰見我
皇上慎重軍旅整飭武備之至意(臣)欽遵
諭旨傳同將備將(臣)標兩營軍装器械確加估計核實
整辦齊全需銀一千五百兩查(臣)標前蒙
皇上恩賞生息銀六千兩自雍正七年起至雍正十年
七月底所得利息除每月賞兵之外尚剰銀三千
七百三十九兩除巳於敬籌各標生息銀兩案内
將本銀六千兩倂所剰利銀三千兩歸入一十三
萬兩數内借給鹽商生息外尚存剰銀七百三十
九兩又雍正十年八九兩月分鹽道衙門尚有未
解利銀三百六十兩二共存剰銀一千九十九兩
目今賞給兵丁吉凶銀兩已有按月派定鹽商利
銀足供支應其存剰之銀實屬贏餘之項正可供
整辦軍器之用其不敷之數(臣)自行捐墊現在飭
令將備慎選工匠逐一製造添整務皆堅實銳利
齊全無缺設遇調遣得收實用以仰副
聖主修眀武備之至意除俟工竣登記册案飭發將備
照例流傳交代外所有(臣)動項整理軍器緣由相
應繕摺
奏眀伏乞
皇上睿鑒謹
奏
能於無事時整飭武備更能於不意處發擿匪類亦可
謂知所先後者矣
雍正十一年六月初一日廣東巡撫(臣)楊永斌謹
奏爲奏
聞事竊粤東自入夏以來晴雨順時禾稻豐茂目下早
禾正在陸續登場各屬米價日就平減兹於五月
二十八日晚間近省沿海地方吹發颶風大雨如
注自戌刻起至二十九日丑刻止省城河下吹沈
船艇及打爛蓬架大小共七十四隻沈溺幼孩三
名民房吹塌數家人口無傷牌坊旗杆墻垣間有
倒塌早禾在田者俱已結實不致傷礙圍基亦穏
固無損其被風之船隻民房(臣)已會同督(臣)鄂彌
達飭令地方官分别賑恤俱皆得所其近省之香
山順德二縣據報房屋船隻田禾俱無損傷其餘
沿海各屬已經行查有無傷壞船屋令一體賑䘏
尚未據回報緣吹發未久風卽寧息亦不甚大竝
非成災(臣)恐有厪
聖懷謹將情形據實繕摺奏
聞伏乞
皇上睿鑒謹
奏
知道了粤東颶風之作多在夏末秋初確查被災處所
盡心撫恤不可虚應故事
雍正十一年七月初九日廣東巡撫(臣)楊永斌謹
奏爲恭報早禾收成分數仰祈
聖鑒事竊查粤東今歲自入夏以來晴雨應時禾稻豐
茂經(臣)奏
聞在案兹據布政使甘汝來將各屬收成分數彙報前
來查廣州府屬南海縣收成八分者十之五六分
者十之五番禺新安新寧三縣俱八分收成東莞
縣收成十分者十之四八分者十之二六分者十
之四順德縣收成十分者十之四七分者十之六
新會縣收成八分者十之六七分者十之四香山
三水二縣收成九分者十之六八分者十之四清
遠縣收成十分者十之四八分者十之六增城縣
收成十分者十之三九分者十之四七分者十之
三龍門縣收成十分者十之三九分者十之三六
分者十之四從化縣收成十分者十之七七分者
十之三南雄府屬保昌始興二縣收成十分者十
之二九分者十之四七分者十之二五分者十之
二韶州府屬乳源曲江仁化英德樂昌翁源六縣
收成十分者十之二九分者十之三七分者十之
五惠州府屬連平歸善博羅海豐陸豐河源龍川
興寧長樂永安長寧和平十二州縣收成十分者
十之三八分者十之七潮州府屬海陽縣收成十
分者十之八七分者十之二潮陽縣收成十分者
十之六八分者十之四揭陽縣收成十分者十之
四八分者十之六程鄉饒平普寧三縣收成十分
者十之八八分者十之二惠來縣收成九分者十
之六七分者十之四澄海縣收成十分者十之八
九分者十之二大埔縣收成九分者十之八七分
者十之二平遠縣收成九分者十之六七分者十
之四鎮平縣收成十分者十之七七分者十之三
肇慶府屬高要縣收成十分者十之三九分者十
之四八分者十之三高眀德慶廣寧三州縣收成
九分者十之二八分者十之三七分者十之五陽
春縣收成十分者十之四九分者十之三八分者
十之二七分者十之一開平縣收成九分者十之
七八分者十之三新興縣收成八分者十之六七
分者十之四陽江縣收成九分者十之二八分者
十之四七分者十之四封川縣收成十分者十之
一九分者十之二八分者十之三七分者十之四
開建縣收成九分者十之四八分者十之六恩平
縣收成十分者十之三九分者十之三八分者十
之二七分者十之二四會鶴山二縣收成十分者
十之四八分者十之六高州府屬茂名電白信宜
吳川石城五縣收成十分者十之三九分者十之
四八分者十之二七分者十之一化州收成十分
者十之五八分者十之五雷州府屬海康徐聞遂
溪三縣收成九分者十之二八分者十之五七分
者十之三廉州府屬合浦欽州靈山三州縣收成
九分者十之二八分者十之八瓊州府屬瓊山縣
收成六分者十之六五分者十之四澄邁文昌感
恩崖州樂會五州縣收成九分者十之四八分者
十之六會同萬州儋州臨高昌化定安陵水七州
縣收成八分者十之五六分者十之五羅定州并
東安西寧二縣收成十分者十之四九分者十之
三八分者十之二七分者十之一連州陽山縣收
成十分者十之六八分者十之四連山縣據報一
年一熟目下禾苗茂盛尚未收穫以上各州縣據
開報米價合倉石自六七錢起以至一兩不等將
來米糧上市日多價値自可日減所有早禾收成
分數(臣)謹據實繕摺奏
聞伏乞
皇上睿鑒謹
奏
粤東早禾收成分數及米糧價値情形以手加額欣悅
覽焉
雍正十一年九月三十日廣東巡撫(臣)楊永斌謹
奏爲敬陳微(臣)下悃仰祈
睿鑒事雍正十一年九月二十四日(臣)接到大學士伯
(臣)鄂爾泰札以聞(臣)袒護姻戚徇情曲庇等情寄
字申飭(臣)不勝惶悚伏念(臣)以邊方庸才疊荷
聖恩畀以封疆重任兹聞(臣)過愆荷蒙
聖主如天之仁不加處分微(臣)心迹已在
聖眀洞鑒之中(臣)惟有感激涕零何庸復有申辯但(臣)
與糧道陶正中結親一節係雍正九年冬間在布
政司任内之事上年四月間(臣)奉
恩命擢署巡撫(臣)卽深自追悔且(臣)自罣誤知縣位至
巡撫
天恩何等高厚責任何等重大雖竭盡心力黽勉供職
返躬省惕時刻謹凛有則痛自改悔無則益加勉
勵務秉公忠正己率屬協和文武整飭地方總期
於公事有濟以報
國恩所有微(臣)下悃併悔過自新緣由謹繕摺具
奏伏乞
皇上睿鑒謹
奏
覽奏知道了陶正中品行不純若與伊同心則大誤矣
雍正十一年十一月初九日廣東總督(臣)鄂彌達
巡撫(臣)楊永斌謹
奏爲奏眀招回入川人民事竊照本年八月内有往
川人民經過龍川縣地方(臣)等聞報當卽飛飭沿
途官員一體勸阻併委試用同知張炳綸等攜帶
公項銀兩星往招徠去後復據長樂縣知縣江日
暄禀稱往川人民止招回十一名其餘俱堅稱親
屬在川前往完聚不遵勸諭等語又經飛檄張炳
綸等星往前途眀白曉諭有願回者給貲安插其
實有親屬在川者委員護送往川(臣)等已於九月
内奏
聞在案隨據粤省沿途營縣陸續勸回一百五十八名
口俱已給貲安插又據張炳綸等禀稱趕至前途
諄切勸諭在江西地方招回二十六名口湖南地
方招回七十名口其實有親屬產業在川前往完
聚者共三十八名口又江西安遠長寧二縣人民
七十五名口福建永定縣人民六十六名口經該
員等會同湖南衡陽縣知縣楊純詢問眀確俱經
聽令前往查從前該民等經過龍川長樂地方緣
係入川總路一時湊値原非盡屬粤民因該民等
堅諱住址姓名故該縣等未能分晰具報至招回
之九十六名口并先經沿途營縣招回之一百五
十八名口(臣)等巳委員安插其願赴鶴山墾荒者
給貲起送其仍願居本籍者查眀變賣房產給貲
贖回安業俱各得所再惠州府屬長樂等縣因向
來往川人民甚多(臣)等委糧驛道陶正中等徹底
清查其實有親屬產業在川欲往完聚者尚有六
十三戶共一百四十一名口現在咨查眀確照例
給照前往以杜隨從潛行之弊其查出貧民願赴
鶴山開平等縣墾荒者俱給貲起送墾耕安插務
期民無失業以仰副
聖主懷保之至意所有先後招回人民及分别聽往完
聚緣由理合會同繕摺奏
聞伏乞
皇上睿鑒謹
奏
覽奏入川人民各緣由已悉但身膺岳牧之寄不能令
本省黔黎安土樂業攜眷奔馳他省一任粉飾分疏朕
實代汝等愧之
硃批諭旨卷二百九上
欽定四庫全書
硃批諭旨卷二百九下
硃批楊永斌奏摺
廣東巡撫(臣)楊永斌謹
奏爲奏眀籌畫積貯事宜斟酌捐例事竊粤東雍正
四年東莞等十一縣田禾被淹賑給過災民穀五
萬八千三百六十石零又雍正五年五月九卿會
議海陽等六縣應增貯穀三十四萬石行令照各
省常平倉生俊捐監事例令隣省江西湖廣廣西
生俊在本省採買穀石運送廣東捐納計各縣發
賑及增貯共穀三十九萬八千三百六十石零捐
足應貯之數卽行停止遵行在案迄今開捐七載
以來止捐過榖二萬七千四百石尚未捐補穀三
十七萬九百六十一石雍正十年十一月經(臣)以
增城縣賑穀尚未捐足該縣糶三穀數不敷碾支
春夏二季兵食請在廣州府倉内酌撥穀七千一
百九石零移貯增城縣倉等因具
題奉准部覆允行併令(臣)將前項應貯穀石作何捐
足之處斟酌妥議具
題等因(臣)查九卿原議止令江西湖廣廣西生俊買
穀赴納本省不准收捐但查江西至粤必由梅嶺
湖南至粤半由郴州俱係旱路阻隔生俊買穀赴
納俱有踰嶺溯灘之險盤運維艱若湖北湖南遶
粤西而抵粤東須由洞庭湘江水路迂折三千餘
里運穀來粤涉歴長途脚費甚爲繁多況今粤西
現有墾荒折銀之例粤西生俊自不肯舍近求遠
運穀來東而湖北常平捐穀又經減照河工事例
本省隣省一體准捐又江南河工與營田水利俱
准折銀江楚生俊亦自不肯舍易就難運穀來粤
是以開例之初尚有捐穀二萬七千餘石近今竟
無一人赴納而粤東生俊往就營田水利及粤西
墾荒兩處捐納咨回者每年數百人應請稍爲變
通本省生俊一體收捐庶倉穀得期實貯惟是粤
東產穀稀少恐生俊競買或致價昂病民(臣)等再
四斟酌常平倉穀原爲積貯起見定例不准折銀
但粤東情形與他省不同專收穀石轉有未便應
請因地權宜定以價值銀穀竝收穀則交於應貯
州縣銀則令赴藩庫交兑委員前往粤西採買分
撥收貯每穀一石定價五錢五分遇穀價稍昂咸
令照價交銀民食自無妨礙捐足應貯之數卽行
停止不過兩年後卽可告竣事屬妥協兹據司道
具詳前來(臣)與督(臣)鄂彌達確酌意見相同除現
在繕疏具
題請
旨外緣事關籌畫倉儲斟酌事例所有緣由(臣)謹會同
督(臣)鄂彌達繕摺
奏眀仰祈
皇上睿鑒謹
奏
具題到日有旨
同日又
奏爲恭報晚禾收成分數仰祈
聖鑒事竊查粤東地方仰頼
皇上福庇今歲早禾豐收經(臣)具
奏在案自七月以來雨水調勻晚禾茂盛兹據布政
使甘汝來將各屬晚禾收成分數彙報前來查廣
州府屬南海番禺東莞順德新會香山清遠花縣
八縣收成十分者十居四八分者十居六增城新
安新寧三水五縣收成十分者十居四八分者十
居二六分者十居四從化一縣十分收成南雄府
屬保昌始興二縣收成十分者十居八九分者十
居二韶州府屬曲江仁化二縣收成八分者十居
五六分者十居五樂昌乳源英德翁源四縣收成
十分者十居三九分者十居三八分者十居四惠
州府屬連平歸善河源龍川和平興寧長樂永安
博羅海豐陸豐長寧十二州縣收成九分者十居
六八分者十居三七分者十居一潮州府屬海陽
揭陽饒平程鄉鎮平普寧澄海平遠大埔惠來潮
陽十一州縣收成十分者十居六八分者十居四
肇慶府屬德慶州高要開平恩平廣寧四會鶴山
七州縣收成十分者十居三九分者十居四八分
者十居三新興陽春陽江封川開建五縣收成九
分者十居四八分者十居二七分者十居四高眀
縣收成八分者十居六七分者十居四高州府屬
茂名信宜化州石城四州縣收成十分者十居三
九分者十居四八分者十居二七分者十居一電
白縣收成九分者十居一十分者十居九吳川縣
收成九分者十居二八分者十居四七分者十居
四雷州府屬海康遂溪徐聞三縣收成十分者十
居四九分者十居二八分者十居四廉州府屬合
浦欽州靈山三州縣收成十分者十居五九分者
十居三八分者十居二瓊州府屬瓊山澄邁儋州
臨高會同樂會崖州陵水萬州定安文昌感恩昌
化十三州縣收成九分者十居七八分者十居三
羅定州收成十分者十居三九分者十居四八分
者十居三東安西寧二縣收成十分者十居四九
分者十居三八分者十居二七分者十居一連州
收成九分者十居六八分者十居四陽山縣收成
十分者十居二九分者十居五八分者十居三連
山縣收成九分者十居九八分者十居一以上各
州縣米價自六七錢起至一兩零不等地方寧謐
民樂豐登所有晚禾收成分數謹據實繕摺奏
聞伏乞
皇上睿鑒謹
奏
覽晚禾收成分數曷勝欣慰頃有諭鄂彌達之旨可取
觀之
雍正十二年三月初六日廣東總督(臣)鄂彌達巡
撫(臣)楊永斌謹
奏爲廢員才能可用報效有心據情陳奏仰祈
睿鑒事竊照廣東羅定州直隸知州王植係直隸保定
府深澤縣人由進士於雍正四年除授惠州府和
平縣知縣嗣調肇慶府陽江縣知縣雍正七年
題補羅定州知州緣雍正六年署理海豐縣任内有
縣民宋文貴與曾氏因姦謀死親夫羅世球一案
諱命不報雍正九年十一月
題參審擬革職又雍正十二年正月特委密拏事案
内准部咨王植失察姦民陳漢招人入教應降二
級已經革職仍行註册在案例應給咨回籍但查
該員年力壮盛才具眀白在粤數載政事練達其
署海豐任内諱命一案彼時尚屬初仕至今深自
痛悔以爲圖報無由有負
國恩(臣)等見其報效心切又復諳練因鶴山縣建築
城垣安插開墾貧民及新寧縣查出荒地招民墾
種需員料理委令效力又去年九月委往楚省招
回往川人民該員不辭勞瘁奮力辦理俱各妥協
伏思
皇上愛惜人才每於參革人員憫其寸長格外錄用雍
正十年七月内又奉
旨嗣後特參文武官員比照大計之例亦著送部引見
欽遵在案該員係在例前
題參諱命革職雖非浮躁不及暨因公罣誤可比但
其才能可用能知自悔圖報甚殷若給咨回籍令
其終身廢棄似屬可惜(臣)等見知旣確謹合詞陳
奏可否送部引
見恭懇
聖恩發粤委用效力三年無過另疏
題請開復伏候
皇上睿裁批示遵行謹
奏
准照所請送部引見
同日又
奏爲廢員廉能素著據實奏陳恭請
睿鑒事竊照原任南海縣知縣凃基由江西舉人兩任
教諭
大計卓異陞授南海縣於雍正三年九月到任雍正
五年九月丁憂離任緣雍正四年内有失察旗人
打鬧米厰一案部議革職奉
旨南海縣知縣凃基居官如何之處著詢問孔毓珣楊
文乾若居官尚好著革職留任倘居官平常卽著革
職欽此嗣經前督(臣)孔毓珣以該員任内有黎顯斯
等被刦十三案賊犯尚未緝獲卽屬平常之員會
疏
題覆奉
旨凃基著革職該部知道欽此又雍正七年六月准部
咨失察大鵬營革職千總班士錦家口八名口潛
住省城一案凃基照例革職仍行註册各在案上
年八月凃基以年力方強尚堪勉圖報效赴(臣)等
具呈墾請援例具
題引
見仰報
皇恩(臣)等因訪聞凃基在任居官尚優經批司查議去
後兹據布按二司會詳轉據府縣等確查案卷訪
察輿論凃基在任兩年實屬廉潔勤慎緣南海附
省劇邑素多盜案該員在任所有強竊各犯一一
購緝就獲審擬完結其罪重具
題者則有羅榮五等被刦十二案又雍正五年南海
上冲堡壕殼埠圍基單薄勢將坍決凃基日夜經
畫督率捐料修固百姓遂改名爲凃公堤至今猶
繫民思其催徵錢糧不事敲朴民皆先期完納至
於黎顯斯等被刦十三案係陸續發覺俱未滿一
年緝賊之限或在疎防限内該員即經離任非積
久盜案怠緝無獲者比從前奉
旨詢問緣前督(臣)孔毓珣未經分晰聲眀遽以緝盜無
術即屬平常之員覆
奏致未邀
恩錄用今察訪確實詳請援例具
題保送引
見前來(臣)等查凃基離任已經六載而訪察民間猶羣
稱其廉能其緝獲積盜修理圍基至今猶繫民思
查其在任完結羅榮五等被刦各案卷洵非庸懦
無能之員伏查雍正二年六月定例廢員准赴原
任地方具呈該督撫擇其因公罣誤廉静愛民聲
名素著者秉公保
題赴部引
見今查凃基經蒙
諭旨詢問革職與尋常革職之員不同但其在任廉能
(臣)等訪知旣確理合據實陳
奏可否具
題送部引
見恭候
皇上選用伏祈
睿鑒訓示施行謹
奏
亦送部引見不必具題
廣東巡撫(臣)楊永斌謹
奏爲奏
聞事竊粤東自冬底入春以來天氣晴和二月内晴雨
應時目下秧苗茂盛(臣)等出郊看視栽插方興民
情踴躍各屬米價自五六錢起至一兩零不等竝
無昂貴將來四五月間又有糶三米穀接濟更可
無慮缺乏粤民每歲春間多有挈伴入川(臣)凛遵
聖訓竭力料理查眀有的屬在川者委員護往其餘無
業者送至恩開等縣給以口糧牛種房舍安插墾
耕貧民得以樂業就耕者日衆所有陸續安插過
各縣人民承墾過各縣地畝(臣)現在飭屬造備清
册彙疏
題報又潮州府海陽縣姦民王阿童等上年歲底散
符惑衆即時發覺各犯全獲現今提解來省嚴究
業經(臣)會同督(臣)鄂彌達奏
聞在案各屬俱寧謐無事圍基亦俱穏固(臣)嚴飭水利
各員多備土方木植以防西潦(臣)恐有厪
聖懷謹據實繕摺奏
聞伏乞
皇上睿鑒謹
奏
覽奏粤東晴雨應時秧苗茂盛及地方寧謐各情形朕
懷深慰
同日又
奏爲奏眀穵獲礮位事竊粤東邊海重地逼近外洋
因本地出產鐡斤一切軍器製造便易稽查自宜
嚴密而礮位一項尤爲緊要軍器(臣)留心體察從
前民間每有私藏礮位歴年久遠埋於墻壁房室
之中恐干罪譴未敢首報者亦有從前遺失之礮
經人民穵獲惟恐查詰干累隠匿不報者經(臣)出
示遍加曉諭許本人據實報出一槩免其跟究竝
責成兩鄰稽查如經兩鄰首報本人從重治罪若
兩鄰眀知不首扶同隠匿察出併究又嚴飭各屬
一體曉諭查察去後兹查自去年三月至今通計
一年之内陸續據各屬兵民具報掘獲大小礮共
四十三位(臣)行令地方官確加驗看其堪以適用
應留營操防者遵照雍正十一年九月定例咨部
留用如銹爛不堪用者亦照例飭行收貯以備改
鑄兵器之用其具報兵民查非有心故匿槪免深
究(臣)仍不時稽查務令兵民不致私行藏匿所有
首報礮位數目緣由謹繕摺奏
聞伏乞
皇上睿鑒謹
奏
此舉是亦係息事消患之一端
雍正十二年五月二十六日廣東巡撫(臣)楊永斌
謹
奏爲請嚴爭奪新田之禁以收墾荒實效事竊查粤
東民人生齒殷繁野有曠土民鮮恒業(臣)時加嚴
飭各道府州縣令其徧勘可墾之地勸諭開闢廣
興地利以仰副
皇上重農富民之至意據糧驛道陶正中親赴鶴山恩
平開平新寧等縣勸墾二十七萬三千餘畝其餘
各屬勸墾亦不為不力而報墾之數不能如鶴山
等縣之多(臣)訪察其故皆因粤東向有惡習或豪
強之戶或附近人衆之家見有承墾者力耕播種
以後即串挽地鄰捏稱世傳祖業起而爭訟及見
稻禾成熟率領搶割雖經縣官判斷誣稱受屈疊
控上司俟前官去任又向接任具控不奪其地不
止是承墾之民未享其利先受其害孰肯徒費工
本自取貽累理合酌擬爭奪新墾之例
奏請
聖裁頒示臣民使羣黎知大小臣工永遠不致游移臆
斷始奮發其務本之心伏查雍正元年戶部議例
稱起科之後官給執照永爲世業是承墾初年以
及未至起科以前在墾戶已經費去工本尚無執
照為憑即有姦民乘機圖占又未議有定例是以
易起爭端(臣)請嗣後凡現在久荒之地除有古塜
周圍留地四丈不得開墾外其餘俱聽民間願墾
者開眀界址土名呈報地方官親赴勘查如其地
原有業戶即著墾熟起科免究其從前荒蕪田地
之罪如竝無原業者先給執照准其管業照例起
科自從承墾之後他人始終不得告爭如有墾後
捏稱祖業爭訟者照侵占他人田地律每田一畝
笞五十每五畝加一等罪止杖八十徒二年若因
墾地附近豪門冒認祖業統率多人搶割稻穀者
照強占官民山場律不論畝數將為首者杖一百
流三千里為從者分别情罪重輕治罪如此著為
定例通行曉諭旣可使強詐姦民咸畏犯法冺其
覬覦之心復使淳樸農人安心耕鑿不數年間粤
地除沙鹻外盡闢爲樹藝之阡陌矣(臣)爲勸墾起
見謹繕摺
奏請是否有當伏祈
皇上睿鑒批示遵行謹
奏
該部詳議具奏
同日又
奏爲請嚴教職之考覈以肅士習以勵民風事竊照
粤東地方倚山濱海民俗異於他省欣逢
聖世教育宏敷咸知感化歸醇而民俗狡黠之風究未
盡除即衿監中亦有窩匪賭博抗糧霸占健訟之
案實有關於風俗人心不淺合請立法昭示勸懲
(臣)思士為四民之表鄉俗之所觀瞻士習不端則
民皆率效欲勵民俗之醇必端士習為首查教職
一官為士師長與諸生最為密邇如果正已無私
訓迪嚴謹則所屬之生監誰不聽其約束革面洗
心今查教官年年册報生員多以無優無劣具結
塞責而生監之犯案又復纍纍是該教官全不以
教誨生監為職守平日之徇縱可知遇有違犯事
發經府州縣審出則又巧為補開劣行一詳掩飾
自全不獨有忝厥職且於學校毫無裨益(臣)請嗣
後凡貢監文武生員有窩匪抗糧蔑理悖倫事發
教官平日不為詳報被府州縣查出或被旁人首
告審實者不准補開詳揭將該正副教官一併以
溺職紏參其有受賄徇隠竝借端勒索得財等弊
與不力行課試者飭令各府州縣不時訪查分别
揭報咨參照例治罪其貢監生員有學問優著孝
友可風該教官竝不覺察或故為掯勒不行舉報
經府州縣舉報或經上司訪聞得實將該教官亦
即揭參如該教官於三年内查伊所屬貢監文武
生員盡皆守法毫無過犯即稍有所犯該員隨行
據實詳報又能訓迪勸勉使士子改過自新者令
該府州縣查眀出具保結通詳督撫學臣查核無
異即與保
題格外優陞以示鼓勵如此則教職之黜陟嚴眀士
子咸知儆畏民人亦無不觀感歸厚矣是否有當
(臣)謹繕摺奏
聞伏祈
皇上睿鑒批示遵行謹
奏
此奏殊屬是當之至該部詳議條例通頒直省一體遵
行
雍正十二年六月二十五日廣東巡撫(臣)楊永斌
謹
奏爲恭報早稻收成米糧價値事竊查粤東今歲自
春入夏以來雨澤霑足下隰高原俱得及時栽植
早禾吐穗穎實(臣)經具摺奏
聞今自六月初旬以後各屬早稻俱已刈穫(臣)曾先行
通飭確查實在收成分數嗣據各屬陸續申報前
來(臣)查廣南韶惠潮肇高雷廉瓊等十府竝羅嘉
連等三州各所屬收成俱有八九十分不等與(臣)
訪聞無異現今米價廣州南雄韶州肇慶四府羅
定嘉應二州每石俱自九錢以至一兩有零不等
惠州潮州雷州瓊州四府連州一州每石俱七八
錢有零不等高州廉州二府每石俱五六錢不等
今查各屬晚禾俱秀發茂盛雨水調勻俟晚禾登
場米價尚可平減仰頼
皇上聖德廣被收穫豐稔民情歡悦地方寧謐(臣)謹據
實繕摺奏
聞伏祈
睿鑒謹
奏
近年以來粤東雨暘頗稱調順覽早稻收成分數曁米
糧價値海疆黎庶諒無艱食之虞矣朕懷曷勝欣慰
同日又
奏爲遵
旨奏覆事雍正十二年五月二十八日接大學士(臣)鄂
爾泰張廷玉寄信到(臣)内開本年四月二十五日
奉
上諭朕於一切器具但取樸素適用不尚華麗工巧屢
降諭旨甚眀從前廣東曾進象牙蓆朕甚不取以爲
不過偶然之進獻未降諭旨教導今則獻者日多大
非朕意夫以象牙編織為器或如團扇之類其體尚
小若製為座蓆則取材甚多而人工大費開奢靡之
端矣此等物件既已進獻不便發還而留在宮中又
實無可鋪設之處爾等可傳諭廣東督撫若廣東工
匠為此則禁其毋得再製若從海洋而來則從此屏
棄勿買製造之風自然止息欽此(臣)敬謹跪讀仰見
皇上崇儉尚質不用華麗之器禁開奢靡之端(臣)從前
愚昧以象牙蓆原係粤東工匠製造土產見不及
此今蒙
聖訓實深悚惕謹遵
諭旨會同督(臣)鄂彌達出示嚴禁嗣後工匠毋許再造
牙蓆以及外洋帶來屏棄勿買外理合繕摺
奏眀伏祈
皇上睿鑒謹
奏
覽
凡類此華麗工巧之物俱當留意禁止以杜奢靡之漸
雍正十二年九月初二日廣東巡撫(臣)楊永斌謹
奏爲海疆地多磽瘠懇照輕則起科以廣開墾以溥
皇仁事竊照粤東生齒日繁工賈漁鹽樵採之民多於
力田之民所以地有荒蕪民有艱食荷蒙
聖恩廣大疊頒
諭旨令(臣)等勸民開墾務使野無曠土家給人足仰見
我
皇上睿慮周詳誠富民阜物之
聖謨也(臣)今查得原報可墾六千八百五十頃外各屬
尚有荒地但或係山深箐密或係夾砂帶鹵開闢
實屬艱難體察民情固畏倍費工本更恐磽地薄
每畝徵銀四釐六毫四絲米四合二勺六杪此通
省田賦則例之至輕者若令各州縣除原報可墾
地畝外凡有磽瘠難墾之地俱准照斥鹵輕則起
科則民心鼓舞地利可以廣收惟是各州縣原編
皇上聖鑒如蒙
帶鹵山深箐密難墾曠土凡有民人承墾槪准以
斥鹵輕則輸糧即給執照為業照例十年起科如
其地本係沃土該地方官不行勘眀混准民間冒
以輕則起科者即照官吏踏勘田糧不行親詣田
所及不從實檢踏止憑里甲朦朧供報律參處其
混冒承墾之民照那移起科等則律按畝數多寡
分别治罪如此則肥沃之壤不致冒承輕則而磽
瘠之地民知田糧易輸廣開阡陌家室盈寧邊地
蒼生含哺鼓腹共樂昇平
盛世矣(臣)因粤東人稠田少敬抒所見繕摺
奏請伏祈
皇上諭旨批示遵行謹
奏
覽
雍正十二年十一月初八日廣東總督(臣)鄂彌達
廣東巡撫(臣)楊永斌謹
奏爲奏
聞事本年十月初旬據潮州府屬之潮陽普寧二縣報
稱九月十七日起至二十一日止連日颶風暴雨
溪流漲發為海潮湧阻一時不能宣洩以致民間
土房間有浸倒田禾亦被淹浸又據潮屬之惠來
縣并惠州府屬之歸善海豐陸豐等縣各報九月
十七八九等日風雨甚大又據嘉應州亦報九月
二十四日雷雨大作各等情到(臣臣)等隨即委員
齎帶公用銀兩星赴各州縣會同各該地方官確
查被水情形田禾廬舍人口有無傷損是否成災
據實飛報并將帶去銀兩酌量賑恤務期得所以
仰副我
皇上子惠元元之至意隨據各委員覆稱歸善海豐陸
豐各縣河道廣闊港汊亦多水退甚速房屋人口
田禾俱無傷損惠來一縣雖被風雨幸離海不遠
隨漲隨消但溪口河邊田地勢當急流衝刷砂淤
者百十餘畝土房亦有衝倒至於田禾雖被風偃
撲幸巳結實不能傷損竝不成災該縣知縣裘曰
菊業經備查捐恤又嘉應州所屬之車約等處因
山溪窄小水流急驟近溪土房亦多浸倒并壓死
男婦一十餘名口該州知州李匡然當即捐給銀
兩賑恤得所田禾亦無損壞惟潮陽普寧交界之
貴山&KR1673;水洋烏三都為衆溪滙集之處止有潮陽
和平橋一處通洩又因海潮湧阻宣洩不及致被
淹浸查潮陽自范厝寨起沿海計長十四五里闊
二三里不等普寧自米場山起沿河計長十五六
里闊一二里不等其中田之高者水深二尺餘禾
穗透出水面尚無傷損低窪者水深四尺許田禾
淹沒如巳結實者亦屬無礙惟未結實者經水之
後不能滋長飽滿查被水處高田有七八分低田
有二三分通融計算尚有五六分收成其餘各都
均未被水合計通縣尚有八分收成竝不成災再
查被水之處土墻茅舍多有倒塌現經該二縣按
照酌恤等情(臣)等又飛飭各委員將前帶去銀兩
再行加意查賑其房屋倒壞三間者再給銀二兩
一二間者再給銀一兩壓斃人口每名再給銀二
兩務使窮民不致失所現今民情安帖米價照常
其餘各府州屬俱未被風雨除通省收成分數另
摺
奏報外誠恐上厪
聖懷合將潮普各屬偶被風雨情形并(臣)等委員查恤
過緣由據實奏
聞伏祈
皇上睿鑒謹
奏
據奏潮普二邑被水淹浸其加意查勘撫恤務令災黎
得沾實惠以釋飢溺之懷
廣東巡撫(臣)楊永斌謹
奏爲恭報晚稻收成分數并米糧價値事竊查粤東
本年自夏入秋以來雨澤應時晚禾秀發(臣)經具
摺奏
聞并先通飭各屬俟收穫時將實在收成分數據實查
報在案今自十月初旬以後晚禾俱已刈穫據各
屬陸續申報前來(臣)查廣州南雄韶州惠州潮州
肇慶高州雷州廉州瓊州等十府羅定連州嘉應
等三州各屬收成俱有十分九分八分不等與(臣)
訪聞無異現今米價廣州韶州肇慶三府嘉應州
一州每石自八錢至一兩不等南雄惠州二府羅
定一州每石俱八九錢不等潮州雷州瓊州三府
連州一州每石俱七八錢不等高州廉州二府每
石俱六七錢不等此皆我
皇上聖德廣被是以太和協應年登大有米糧平賤通
省民情歡悦地方寧静(臣)謹繕摺
奏報伏祈
皇上睿鑒謹
奏
晚稻收成分數米價平減情形以手加額覽焉
同日又
奏爲欽承
聖訓恭摺奏
謝事本年十月初七日督(臣)鄂彌達奉到
硃批奏摺内奉
上諭身膺封疆要任當遠大是務不宜見識淺狹公私
界限祇在幾微念慮之間一涉瞻徇即為負國溺職
重則貽累功名事業輕亦難免物議於已毫無裨益
無如燭理不眀者比比皆然每爭趨些少光榮以圖
目前快志遂置日後無限悔吝於不計也此諭亦使
撫臣兩司觀之欽此欽遵傳示到(臣臣)跪讀之下仰
見我
皇上睿訓精微周詳備至勉勵臣工
恩同覆載伏念督撫為封疆大臣凡事一秉至公始爲
無忝職守若稍涉私為人只圖目前快志不惟小
則為上下之所輕賤大則無益於功名事業而負
國溺職之罪其何以無慚衾影而自容於天地(臣)實
才識短淺未能一一看透今蒙
以仰報
皇上教導之仁慈於萬一耳所有微(臣)奉到
聖諭祗遵感激緣由謹繕摺奏
聞伏乞
皇上睿鑒謹
奏
勉勵遵行自有無窮效驗何靳而不爲之耶
雍正十三年二月十二日廣東巡撫(臣)楊永斌謹
奏爲恭繳
硃批奏摺叩謝
天恩事竊(臣)齎摺家人回粤捧到(臣)前
奏海疆地多磽瘠懇照輕則起科一摺欽奉
硃批(臣)跪讀之下仰見我
皇上睿慮周詳
訓誨諄切
鑒(臣)才識淺庸恐致日後受累此誠
天地父母之恩(臣)何人斯得蒙
聖主之眷顧如此
肫摯優渥(臣)不勝感激之至嗣後一切地方事務惟有
凛遵
聖訓悉心籌畫務求妥協以仰副我
皇上教訓之洪恩於萬一至粤東現今所餘荒地(臣)凛
遵
聖諭現在通飭確查如果係夾砂帶鹵山深箐密磽瘠
難墾之地容俟查覆到日斟酌妥協具
題請
旨外所有微(臣)感激愚忱理合恭摺叩謝
天恩伏祈
皇上睿鑒謹
奏
覽奏知道了墾荒事宜詳審辦理惟當加意察訪屬員
捏報磽瘠朦混等弊
同日又
奏爲請廣
皇仁以勵風化事竊查雍正元年欽奉
恩詔著於地方公所設立祠宇將前後忠孝節義之人
俱標姓氏於其中已故者設牌位於祠中致祭欽此
粤省業已欽遵奉行各府州縣俱動支正項錢糧
建造設立并徧加採訪凡有孝子順孫義夫節婦
確查具結遞年於歲底彙
題請
旌各在案兹據布政使詳據各府州縣詳稱各處名宦
鄉賢自古以至眀季之人已經入祠者仰沐
聖恩准其照舊留祀即古昔名賢祠墓俱蒙
特恩令各省督撫飭令地方官修葺保固而忠孝節義
爲風化所關其前代已經旌表志傳内確有事蹟
可據者應否照前代名宦鄉賢例准其一體入祠
奉祀以廣
皇仁等情到(臣臣)查設祠建坊表揚忠孝節義實我
國家彰善鉅典似無分於今昔可否俯如該司府等
所請將遠年忠孝節義之人前代已經旌表載入
志傳事蹟確有可據者飭令各府州縣悉行查出
詳報督撫核實准照前代名宦鄉賢之例一體附
入祠宇以仰副我
皇上維持風教闡揚幽隠之至意但事關崇祀
大典(臣)不敢冒昧具
題理合恭摺
奏請伏祈
皇上訓示施行謹
奏
所奏殊不可行自元年降詔以來當代人物尚不能據
實採訪秉公闡揚以厭服衆志今乃欲評先賢之優絀
啟已往之爭端多見其不知量也似此慕虚名而招實
咎之念切勿復萌
雍正十三年三月二十九日廣東巡撫(臣)楊永斌
謹
奏爲
奏報雨水情形竝米糧價値事竊照粤東本年正月
内雨澤普徧米價平和經(臣)奏
聞在案自二月以來每隔三四日必有雨澤并據各道
府州縣申報各屬内雨水調勻(臣)於三月十七日
出郊耕耤目覩高下田地普徧霑足早稻秧苗十
分茂盛民人正在蒔插二麥將次刈穫豐收可必
現在米價廣南韶肇惠潮各府嘉應一州上米每
石價銀自八九錢至一兩零四五分不等中米每
石不及九錢次米每石不及八錢至高雷廉瓊四
府羅連二州即上米每石不過自七錢七八分至
八錢五六分而止(臣)查粤東省當此農事正殷青
黃不接之時米價如此平減實屬從前罕有之事
此皆由我
摺奏
聞以慰
聖懷伏祈
皇上睿鑒謹
奏
且莫肆志自詡如宋銓輩更多徇庇數人自當感召
天和矣將此諭令鄂彌達亦知之
雍正十三年六月十五日兩廣總督(臣)鄂彌達廣
東巡撫(臣)楊永斌謹
奏爲
奏眀事竊查韶州府屬曲江縣之東西二水山場出
產煤斤向聽商人在縣認納虚糧開採售賣嗣因
虚糧漸次墾補雍正八年經陞任布政司王士俊
詳眀前任督撫二臣凡承採之商酌照四座鐵爐
之税每年令繳銀二百餘兩以作韶郡修理城垣
衙署等項一切公務之費其支用銀兩歴年俱由
司詳報核銷在案緣韶郡城脚石隄三面臨江近
年以來每遇春水漲發多有衝塌修葺之費不敷
而煤斤所出日廣商人獲利日多紛紛告爭自願
增税承採經(臣)等飭行府縣確查兩處山場每年
約出煤斤若干酌定抽收數目期於公務有濟亦
不致病商去後兹據查報自上年冬季至本年春
季每月出煤約五千餘筐不等每筐重四百斤今
酌定以每筐收税五分計算每年可收税銀三千
兩商人尚有餘利不致虧折併據報稱現有江南
徽州府商人查復興情願每年認納税銀三千兩
不敷濟用徒令商人獨專其利也兹該商旣自願
年共得銀六千兩以為修理城脚石隄衙署之用
俟工竣核實報銷丁巳年以後續收銀兩報部撥
充兵餉至煤厰工丁歴來竝無滋事(臣)等仍飭地
方文武員弁時加稽查併令商人嚴加約束如將
來開採日久煤斤虚竭即行停止仍將停採日期
取結報部其煤斤飭令該商俱照時價平賣(臣)等
不時查察如有昂價病民即將該商究革另募承
採所有(臣)等酌定抽收煤税及暫留辦公緣由理
合恭摺
奏眀伏祈
皇上睿鑒謹
奏
但能利民即屬善舉
廣東巡撫(臣)楊永斌謹
奏爲叩謝
聖訓事本年五月十八日(臣)齎摺家人回粤捧到(臣)前
奏報雨水米價一摺欽奉
硃批(臣)跪讀之下惶懼無地伏念(臣)一介庸愚至微極
陋叨沐
皇上天恩不次超擢由罣誤知縣拔至巡撫重任才識
短淺愆尤日積荷蒙
聖主曲賜矜全得至今日即粤東數載以來年穀順成
皆頼我
皇上憂勤惕勵之感格(臣)何敢遽生滿足自矜之念至
宋銓一案荷蒙
聖慈不加顯斥復
賜訓誨冀(臣)務秉至公之心屏絶徇庇之私
君父隆恩至深至厚(臣)惟益切悚惶感激涕零竊查(臣)
衙門舍班人役向有招搖不法之輩(臣)抵任後俱
先後查拏究處務欲使地方擾民之輩悉皆斂迹
以副
聖主除蠧安良至意(臣)實未敢稍有徇庇也至宋銓向
來充當舍班雍正七年間在前署撫(臣)傅泰任内
辭退捐監復於雍正八年加捐州同(臣)於雍正十
年到任後因從前撫臣採買物件係其辦理且(臣)
衙門係封鎖衙門家人不敢外出是以凡花棃物
件及波羅葛等項(臣)愚昧仍在伊舖定製承造至
雍正十二年宋銓加捐知州由地方官起具文結
經布政司張渠轉送到(臣臣)因其從前原經捐監
復捐州同職銜是以據詳咨部未細察其昔年曾
經頂名陳俊充役情事實屬罪無可逭迄今痛悔
無地仰蒙
聖主委曲
訓誨五衷滋愧寢食難安嗣後惟有一切改悔慎重防
檢凛遵
聖訓不敢少萌矜滿之念并不敢少存徇庇之私益加
兢惕勉圖寸效以仰報
皇上高厚洪恩於萬一耳所有微(臣)凛遵
訓示及感激愚衷理合恭摺
奏謝
天恩伏祈
聖慈垂鑒謹
奏
一任巧舌如簧亦何能辯脫也旣往不咎改悔將來可
耳
硃批諭旨卷二百九下
