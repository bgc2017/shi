欽定四庫全書
硃批諭旨卷四十二
硃批索琳奏摺
雍正四年七月初六日廵視臺灣監察御史(臣)索
琳謹
奏為恭報微(臣)到任日期事竊(臣)蒙
皇上隆恩令(臣)廵察臺灣地方於雍正四年三月十九
日恭領
聖訓隨於二十二日起身於七月初二日抵署望
闕叩頭謝
恩任事訖(臣)所過山東江南浙江等處二麥豐茂米價
亦平五月十一日至福建浦城縣地方上米價值
每石一兩較之舊冬今春實減四五錢之數然農
田望雨甚殷幸於十二三四等日連沛甘霖閭閻
懽悦俱得盡力南畆而灘河雨後水漲(臣)亦得放
舟南下也十九日抵省城一路雖見田禾徧插祇
以福建民稠田少今當青黃不接之時商販偶稀
米價遂長至一兩七八錢不等聞地方大吏斟酌
時宜先將存倉榖石出糶一面遣員往浙江江西
買米平糶故市價稍平從省至臺所經興泉二府
雖早稲俱巳將實其米價亦如省城之貴惟厦門
米價止一兩三四錢今臺地早稲已收且又播種
於六月二十八及七月初一初四初五等日甘雨
連沛田疇霑足目下上米每石價值一兩一二錢
小麥每石一兩三四錢其奉
旨運濟漳泉二府之米五萬石經(臣)查案已於正二三
四五等月如數運足矣除騐看臺澎兩協大操及
臺郡兩水情形並六月内(臣)未到任之前彰化縣
界水沙連生番傷害諸羅縣治收麥民人一案俱
經廵察給事中(臣)汪繼燝同(臣)另摺具
奏外所有微(臣)到任日期並自京至臺經過地方所
見年景米價緣前奉有諸事留心之
諭旨理合一併奏
聞謹
奏
覽奏知道了勉為之汪繼燝朕頗信伊不及似欠誠實
爾與之共事宜時時留心但亦毋致乖異蹈禪濟布之
前轍而貽笑於人也
廵視臺灣監察御史(臣)索琳吏科給事中(臣)汪繼
燝謹
奏為恭報臺澎兩協操期驗閱已竣事竊查臺灣鎮
標陸路營大操於去年十一月内經前任滿御史
(臣)禪濟布公同道府驗閱先行具摺奏
聞并聲明臺澎兩協已飭水師將領勤加演習俟(臣)汪
繼燝到日會同簡閱嗣臣汪繼燝於二月初四日
莅任准臺協副將陳倫炯訂於三月初八日先演
陸路十九日次演水操(臣)汪繼燝隨與禪濟布并
鎮道等公同臨閱陸操則步伍整齊水操則進退
合度施演鎗礮籐牌等藝頗稱嫺熟其澎湖一協
先因副將董方稟稱時當廵哨且值撥護餉銀在
澎船隻無幾另期具文申請今於六月十六日新
任滿御史(臣)索琳路經澎島候風之暇該協即請
留閱視隨於十九日看演陸操鳥鎗籐牌俱各精
熟又於二十二日看演水操開合攻擊人船便利
此皆我
皇上聖武宣昭恩加海外所以士卒歡騰咸思自奮也
所有兩協大操俱經驗閱已竣理合繕摺奏
聞謹
奏
凡事務實為要從來君臣之間惟貴忠誠無隐一切粉
飾迎合贊頌虛文皆屬陋習不可效法勉之
同日又
奏為恭報地方米價雨水情形仰慰
聖懷事竊查臺灣米價向來賤於内地頃於五月間因
福建省城及泉漳等府米價高昂俱向臺灣採買
辦運以致有粟之家居竒觀望價亦漸長今内地
已經豐收赴臺採買者漸少價仍平減每米一石
約值銀一兩一二錢不等海外黎民可免榖貴之
虞矣再查臺郡四邑田禾仰賴
皇上福庇今歲自春徂夏雨暘時若早稲已盡登場稍
遲者俱暢茂堅實最晚者亦乘時樹藝民情歡躍
比戶盈寧此皆我
簡命廵視兹土見此及時之雨澤欣逄
盛世之休徵不勝歡忭之至理合據實奏
聞謹
奏
覽奏曷勝欣慰
同日又
奏為奏
聞事雍正四年六月二十三日據諸羅縣禀稱六月十
八日據柴裏社通事高歉土官皆知里等轉據莊
民劉日魁報稱伊夥計陳登攀劉尚伯劉士鐸劉
連清劉應遠等五人本月十七日早因往斗六東
埔地方採收芝麻被生番殺死等情報明到縣隨
經帶同仵作前往相驗俱稱被殺死是實即著各
屍親收殮看守復據甲頭廖士乾禀稱拾有番弓
一把箭五枝番牌一面呈驗隨令通事土官等看
認僉稱是水沙連内山生番所用等供除一面訪
緝兇犯務獲究審外先將驗訊供詞緣由通報到
(臣)衙門(臣)查兇番肆横大槩在彰化縣地方然與
諸羅縣僅隔虎尾一溪而内山之路逕實綿亘相
接今據諸羅縣禀報驗看番遺兇噐并躧明來往
蹤跡亦屬水沙連内生番攀越大山邁虎尾溪而
南遂至斗六東埔地界則是因彰邑既經守禦不
能逞兇於彼復又流毒於此除飭諭該地方文武
嚴緝務獲并令兵役土官鄉保等加謹廵防守禦
外事關生番殺人理合繕摺奏
聞謹
奏
知道了地方上凡遇此等案件當加意察理尤宜與督
撫大僚和衷共濟高其倬非滿保可比乃朕所委信股
肱之臣爾等所聞所見一面奏聞一面就近行知伊未
有不秉公推究悉心商辦之理遵諭而行可也
雍正四年十月二十四日廵視臺灣監察御史(臣)
索琳謹
奏為奏
聞事雍正四年九月初二日據鳳山縣知縣並南路營
參將禀報據港西里新東勢莊管事等禀報新東
勢莊佃民邱連發家傭工人邱雲麟於八月二十
二日往埔種作被生番殺害等情十月十九日據
彰化縣知縣並淡水同知禀報據堋山社通事具
禀本月初二日南日社熟番大宇加六歇等共十
一名同往東勢山邊砍木被山内生番五十餘人
突出殺死甘仔歇老鬱等四名又箭傷二名等情
十月二十二日又據彰化縣知縣禀報據猫羅社
阿密里莊管事具報本月初八日初更時分生番
二十餘人各帶弓箭鏢鎗木牌到莊殺死佃人邱
未又鏢傷佃人林福等情十月二十三日又據北
路營參將並彰化縣知縣禀據半線汛千總報稱
南北投鎮番寨守禦竹脚□民壯朱八於本月之
十五日在水沙連河邊被生番殺死并奪去所執
七十二號鳥鎗一桿等情先後各到臣衙門除飛
飭各該文武加意防禦外伏查(臣)到任後自七月
以至十月南路計一案傷佃民一人北路計三案
傷民番共六人似此光天化日之下蠢爾醜類乃
敢横行無忌若不𠞰捕以彰
臺之日星即同至水沙連一帶番境相機𠞰撫則
南路兇番自必聞風膽落可不討而歸誠矣再臺
灣全郡今年海颶不作雨順風調稲榖十分收成
理合一併奏
聞謹
奏
朕聞臺郡年歲止有八分收成為何奏稱十分百凡惟
當據實不宜粉飾
雍正五年正月十二日廵視臺灣監察御史(臣)索
琳謹
奏為𠞰捕生番以保民命事雍正四年十一月初二
日道(臣)吳昌祚自省回任帶投督(臣)高其倬咨文
一角内開為兇番戕殺民命特委臺厦道吳副使
為總統兼委淡水同知王汧北路營參將何勉淡
水守備鍾日陞等帶兵分路進𠞰專委以知州管
彰化縣事知縣張縞辦運軍糧等因到(臣)本月十
六日道(臣)吳昌祚等調領官兵番壮自府治先發
(臣)於十八日選帶丁役自備行糧亦從(臣)署起行
至二十六日入牛相觸番境渡阿勃泉溪而抵竹
脚□與道(臣)吳昌祚官兵會劄於虎尾溪陽預令
曾歴番地社丁林三招引水沙連内決里社土官
阿龍等十八名來歸詢明路徑又令社丁陳蒲同
決里社順番先至北港蛤里難等社曉諭能歸化
者即免誅戮去後(臣)與吳昌祚隨撥同知王汧帶
領熟番民壮由北港南投﨑抄入番巢之後候令
進發仍調參將何勉帶兵接應一撥守備鍾日陞
等帶兵由南港水沙連之前路竹脚□候令進發
仍撥千總蔡彬帶兵接應一撥守備楊鈐帶兵駐
劄於兇番之戚屬樸仔籬社傍以覘動静仍撥把
總任林五帶兵駐劄於隣近之猫霧捒社以備應
援(臣)與吳昌祚率領員弁兵番由南港竹脚□督
兵前進其前後兩路官兵統令於十二月初三日
進攻仰賴
聖主天威及督(臣)高其倬知人善任道(臣)吳昌祚盡心
竭力調遣合宜同知王汧等不避艱險招撫有方
知縣張縞運濟四路軍糧各足並隨征官將兵番
同心協力故自十二月初三日進兵計十有四日
兵不血刃而兇番已獲各社歸誠北路俱已平定
(臣)等帶領官兵於今年正月初九日已回府城所
有(臣)與道(臣)吳昌祚等𠞰撫過水沙連一帶二十
五社番人凱旋緣由理合繕摺奏
聞謹
奏
觀一切調撥機宜殊屬有方所以奏效迅速甚為可嘉
蠢夷經此番振作之後自當安静數時然終非久長良
策也要在文武官弁撫恤得法使百姓總不干犯熟番
熟番永不欺陵生番各安生理兩不相涉自不至生事
設或文員貪黷武弁懈弛百姓侵擾熟番熟番又復虐
用生番遂爾激成禍端以彼冥頑無知近於禽獸之人
何事不可為也雖如此𠞰撫兼施兇犯就獲未免多致
殺傷矣今既平定嗣後當徐徐開𨗳令其感恩向化漸
知人理方為柔遠之道若專逞兵威朕甚不取爾等協
力共勉之
雍正五年閏三月二十一日廵視臺灣監察御史
(臣)索琳(臣)尹秦謹
奏為奏
聞事雍正四年十二月初四日(臣)索琳於水沙連内武
滑納埔軍次據南路營參將暨鳳山縣知縣並報
風聞謠言阿猴林黃基崙地方有匪類聚集現在
搜捕等因除(臣)飛飭南路文武立即協同細心訪
拏外(臣)以事屬風聞謠言未敢輕易摺
奏今年正月初九日北路事竣回署之後據鳳山縣
禀報差役於赤山莊地方訪拏得匪類黃萬等四
人又於行刦臺邑陳日隆家案内獲到盗犯陳三
竒等四人亦係匪黨其時尚未審取確供雖未敢
遽行奏
聞(臣)以兇犯肆横亟宜懲創已經飛咨督撫請其仍委
道(臣)吳昌祚等以得勝之兵移𠞰南路兇番況阿
猴林亦係南路地方并可藉此潛消姦民不軌之
心隨據督(臣)高其倬行據道(臣)吳昌祚以方春雨
水溪漲地濕上蒸恐染瘴患請俟冬間水涸再議
𠞰懲等因詳覆在案三月二十一日據南路營參
將暨鳳山縣知縣並報熟番阿猴社本月十七日
三更時分被山猪毛北葉二社傀儡番焚殺等因
閏三月十七日又據該營縣禀報本月初十日傀
儡番殺死加走莊砍柴民人陳義十三日懷忠里
東勢莊塘□被兇番放火殺死民人蘇厚等因各
到(臣)衙門除(臣)等飛飭該管文武官弁分布兵壮
加意偵防外隨經臺灣府知府孫魯以山猪毛北
葉二社離山口不遠若不即加懲創恐殺害之事
將接踵而至詳請道臣裁酌杜害當據移會鎮(臣)
陳倫炯飛調南路營守備協同鳳山縣知縣帶領
兵番駐劄武洛地方相機𠞰捕在案至於阿猴林
謀匪各犯據鎮道咨報並奉督臣照會令牌以臺
地事勢與内疆不同似此匪徒若照常審
題處決為時遲久不足示儆仰親審確情將倡謀為
首及為從情重之犯請出該鎮
王命當衆曉諭梟斬以儆姦宄一面舉行一面飛報以
憑奏
聞等因業經審取確供於閏三月十六日恭請
王命傳集府廳縣各官將先行強刦陳日隆家分贓正
盜復聚衆謀匪之陳三竒當衆斬首梟示并將為
從情重之林居黃允黃萬亦當衆杖斃示儆又匪
黨徐寕為行刦陳日隆家盜案首犯應歸彼案完
結各等因到臣衙門理合一併奏
聞謹
奏
覽奏巳悉事事直陳纖毫不可隐瞞地方諸務悉聽高
其倬指揮而行
雍正五年四月初二日廵視臺灣監察御史(臣)索
琳(臣)尹秦謹
奏為奏
聞事雍正五年閏三月二十五日據南路營參將並鳳
山縣知縣報稱本月十五日二更時分傀儡兇番
至新東勢莊殺死民人謝文竒等等因二十六日
據鳳山縣知縣暨南路營守備禀報本月十八日
從武洛社帶領兵番移駐於番仔崙經遣通事訪
知行兇傀儡乃係七齒岸社大文里社之番因山
裏留社歹番勾引而出隨於十九日蚤帶領兵番
至山裏留社該社男婦業已逃遁遂焚□而還二
十一日有傀儡加者惹也社土官遣番謝巳卯小
貴到營稱伊土官聞大兵𠞰捕歹番令伊等下山
聽候吩咐據稱東勢莊行兇係七齒岸社大文里
社山裏留社之番其阿猴社行兇係北葉社之巴
思立辛武里亦有山猪毛社番在内至於篤佳莊
行兇之番則稱遠而不知當經給賞令伊回諭土
官傳諭行兇各社獻出兇番去後二十二日帶領
兵番抵山猪毛社山口於二十三日上山直逼番
巢攻開社門番衆逃竄鎗傷傀儡四名仍回番仔
崙駐劄當據港東里通事禀稱港東里傀儡勃朗
錫干等社土官咸稱港西歹番原該征𠞰我們港
東各社從不下山作歹等語二十五日據加者惹
也社番謝巳夘等到營禀覆小番土官遵至七齒
岸大文里等社傳諭奈各番在逃未歸容伊等回
社後呌他獻出等情隨經給賞令其回諭土官速
飭七齒岸等社將兇番獻出等因先後到(臣)衙門
除俟七齒岸等社番人就撫獻出兇番另摺具
奏外所有南路文武禀報兇犯傷人並𠞰捕港西里
傀儡情形理合奏
聞謹
奏
所奏知道了凡事以治本為要不宜專務末節爾等身
在其地當廣諮博詢遇事則詳悉講求共相籌畫必得
一久遠可行之良策方好似此隨事支吾逐案整理不
過小績微勞耳何足深取勉之然若見不透信不及又
不可逞臆妄言惑朕耳目并回易地方大吏之心思也
雍正五年八月十二日廵視臺灣監察御史(臣)索
琳(臣)尹秦謹
奏為訪陳臺郡田糧利弊仰請
聖裁事竊查臺灣全郡盡屬沙壤地氣長升不降所有
平原總名草地有力之家視其勢高而近溪澗淡
水者赴縣呈明四至請給墾單召佃開墾其所開
田園總以甲計每田一甲約抵内地之田十一畆
有零鄭氏當日分上中下三則取租開臺之後地
方有司即照租徵糧而業戶以租交糧致無餘粒
勢不得不將成熟之田園以多報少欺隐之田竟
倍於報墾之數(臣)等細訪向來任其欺隐不行清
查之故則其說有五現徵科則計畆分算數倍於
内地之糧額若非以多報少不能完納正供此其
說一也臺灣沙地每歲夏秋大雨山水奔瀉田園
衝為澗壑而流沙壅積熟田亦變荒壤若非以多
報少將何補苴虧缺此其說二也臺地依山臨海
所有田園並無堤岸保障海風稍大鹹水湧入田
園滷浸必俟數年鹹味盡去之後方可耕種若非
以多報少何以抵納官糧此其說三也臺郡土脈
炎熱不宜用肥兩三年後力薄寡收便湏荒棄兩
年然後耕種若非以多報少焉能轉換辦公此其
說四也佃丁悉係漳泉潮惠客民因貪地寬可以
私墾故冒險渡臺設使按畆清查以租作糧伊等
力不能支勢必各回原藉以致田園荒廢額賦虚
懸此其說五也夫田糧之欺隐若此其所以致此
欺隐而難以清釐者又若此今宜作何變通以除
聖裁至於北路彰化一帶縣係新設地稍偏遠(臣)等見
多未闢之土亦宜召民開墾案查淡水同知王汧
曾經具詳稱北路虎尾溪以上閒原寬曠其召民
開墾之法毋許以一人而包占數里地面止許農
民自行領墾一夫不得過五甲十夫連環互保定
限三年比照内地糧額起科再如熟番場地向有
姦棍認餉包墾久假不歸之弊若任其日被侵削
番衆無業可依必至退處山内漸漸變為生番宜
令大社留給水旱地五百甲中社留給水旱地四
百甲小社留給水旱地三百甲號為社田以為社
番耕種牧獵之所各立界牌將田場甲數四至刊
載全書使日後勢豪不得侵占其餘草地悉行召
墾并限三年起科等因(臣)等細加尋繹事屬當行
惟召墾農民似宜照(臣)等前摺所陳亦令歸莊併
皇上睿鑒施行謹
奏
覽
雍正五年十月十三日廵視臺灣監察御史(臣)索
琳(臣)尹秦謹
奏為臺郡農功已畢恭報收成分數事竊查臺郡早
晚二稲收成分數行據臺灣鳳山諸羅彰化四縣
申報本年春夏以來雨水調勻早晚二稲收成俱
有九分八分七分不等米價每石一兩一錢五六
分至七八分不等糓價每石五錢四五分至六七
分不等各等因前來與臣等訪聞無異再臺郡農
民因今歲颶風不作雨澤頻施將向日缺水難耕
棄地亦皆開墾是以今年所收之榖多於往歲現
在地方寧静閭閻樂業理合繕摺奏
聞謹
奏
覽收成米價情形朕懷深慰
雍正五年十一月初八日廵視臺灣監察御史(臣)
索琳(臣)尹秦謹
奏為特參虚冒兵糧濫役滋優事竊(臣)等訪得臺灣
縣所屬新港司廵檢衙門額設書識一名皂役二
名之外另有弓兵一十八名原為廵緝地方姦匪
而設乃署新港廵檢事臺灣縣典史徐履謙敢於
額設書識之外多設書識陳吉等三名又私設貼
寫陳逹等十一名俱在鹿耳門汛口掛驗船隻抄
寫報單並無弓兵名色及(臣)等行令臺灣府知府
俞存仁臺灣縣知縣張廷琰查取弓兵名册則該
署廵檢即以貼寫陳逹等十一人姓名造報又捏
開吳齊等假名七名以足十八名之數仍於各名
下或註退役或註革逐現在召補字樣夫設兵原
以緝暴衛民若果革退自應立時召補豈可任其
懸缺再者貼寫係刀筆之徒廵兵有防緝之責奚
容假借影射明係虚冒兵糧濫役滋擾今據臺灣
府縣查報前來與(臣)等訪聞無異所當特參以儆
劣員者也為此繕摺具
奏伏乞
皇上睿鑒施行謹
奏
朕不解爾等此奏所參者為何人該府縣既經查報則
不應參若廵檢虚冒則止應咨革殊屬可笑之極
硃批諭旨卷四十二
