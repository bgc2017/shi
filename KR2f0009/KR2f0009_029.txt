欽定四庫全書
硃批諭旨卷二十九上
硃批韓良輔奏摺
雍正元年五月二十日鎮守天津總兵官(臣)韓良
輔謹
奏為請
旨事竊(臣)屬務關營參將緣事革職所遺員缺例非題
補應候部推但念此地為
畿南各省入京孔道肆應維艱綏緝不易非得幹員
難以勝任(臣)選有隨(臣)出師之石匣營遊擊魏國
璽才猷敏練辦事精詳洵屬幹員現今古北提(臣)
董象緯於欽奉
上諭事案内遵
旨保舉才能(臣)仰懇
天恩請將魏國璽補授務關營參將庶要地得人料理
(臣)亦獲收臂指之效矣可否
允行理合繕摺請
旨謹
奏
但要爾等實心任事秉公無私一切不妨據情奏請當
行與不當行朕自有裁酌所奏是已諭該部矣
同日又
奏為請
旨事竊(臣)屬河間恊副將徐仁原係(臣)石匣副將任内
所轄石塘路都司蒙
聖祖仁皇帝以都司優擢今職(臣)深知其人才能幹練馭
衆有方兹於雍正元年五月十五日據河間府士
庶兵丁等數百人環擁(臣)署呈稱副將徐仁寧謐
地方和輯兵民允屬賢能今推調寶慶現在
陛見伏乞保留以慰輿情等語(臣)既知其才而羣情又
戀戀如此不敢壅於上
聞可否將徐仁
准以陞銜留任理合奏請
睿裁謹
奏
所奏甚是朕意原欲留伊此任
同日又
奏為恭謝
天恩事竊(臣)奉兵部劄付内開為轉行事職方清吏司
案呈准預備粘竿子處管侍衛内大臣阿爾松阿
等咨稱雍正元年五月十一日將預備粘竿子處
之陜西甘州武舉韓勳引
見奉
旨將韓勲發往伊父總兵官韓良輔任所學習欽此煩
貴部轉行文天津總兵官可也等因到(臣)隨恭設
香案望
闕叩頭謝
恩外伏念(臣)長子韓勲年力方壯正宜在
御前出力報效今
命在(臣)任所學習於(臣)子非不甚便於(臣)實有未安竊
思(臣)蒙
恩在外不獲身在
御前服勤奔走(臣)有子可以代(臣)效力又復聚居一處
惴惴之心日夜靡寧今不揣冒昧請將(臣)子韓勲
仍
賜留
御前賞當苦差以代(臣)身庶(臣)父子皆圖報有地矣為
此謹
奏
朕前旨原係施恩爾父子令聚首一處為朕效力今覽
爾奏懇出於眞情姑從爾請仍留在内矣特諭
雍正元年九月十五日廣西提督(臣)韓良輔謹
奏恭請
皇上聖安
朕安爾原係朕十分賞識之人自應不謬覽爾所奏數
摺深為嘉悅眞好提督朕惟幸得人而已至所奏公費
親丁名糧暨屬員丁糧之摺足見居心廉正朕無可訓
飭雖然𩔖此𤨏務爾等封疆大臣自行酌量則可朕不
便代定準䋲爾等行為是否合宜斷不能逃朕耳目但
只盡力做去朕自有鑒照孔毓珣處亦有諭旨爾其詢
之再禁革陋規一摺雖云剔弊恐奬勞士卒整理器械
等處乏資亦未免棘手百凡取所當取用所當用總在
爾等大員權宜相機為之朕殊難以逐件訓諭但若情
通理順朕無不體量既一塵不染而事又不悞固屬上
策但恐未必能耳觀爾如此居心自然不致舛錯勉為
之
同日又
奏為恭請
聖訓事(臣)未入粵境撫(臣)孔毓珣署理提督事務潔己
率屬實心辦事訓練營伍製辦軍器抑且不避嫌
睿覽
一粵西猺獞雜處最難馴服經署提(臣)孔毓珣發
兵擒戮四境聞風斂戢(臣)愚意謂威令既已大行
自宜繼以寬大到任之後即發示曉諭猺獞人等
今
皇上新登寶位至聖至眀無論漢土人等從前過惡恭
逢
登極恩詔已一槩赦免務須改惡從善共樂昇平之福
若再怙惡不悛(臣)即一面奏
一粵西操練徒有虚名全無實濟即如操演鳥鎗
不用鉛子但取響聲是以全無準頭(臣)於經過協
營塘汛乘便考較諭其打鎗須加鉛子教以準頭
至於平日操練之火藥鉛子令各協營於所留公
一考拔把總乃預儲干城之選豈容徇情受賄(臣)
遇把總缺出於本營不論隊目兵丁挑選漢仗魁
偉弓馬嫺熟人材出衆者與五營參遊守備千把
一粵西地僻路遥所推陞武員每多逾限未到如
思恩副將趙士儀桂林副將龔治邦梧州副將楊
弘基潯州都司鄭愷鎮標遊擊王興化新泰參將
蔡成貴離任調任等缺俱缺官一年有餘推陞諸
員尚未到任(臣)竊思廣西地接安南界連滇黔川
楚粵東諸省中雜土司猺獞缺官既多且遲至年
餘未曾到任設有題留及丁憂事故則缺官不可
以時日計矣伏懇
皇上聖恩預發記名人員十名來粵遇缺即補是否妥
協伏候
皇上批示謹
奏
因各營標缺員甚多所以昨於八月内將各省保題之
人按省分相近者盡行補足矣爾此奏甚是朕自然留
意至爾所轄弁員中如有優者與總督孔毓珣商酌薦
舉仍宜預行摺奏方好不然或朕已有旨或該部已推
選有人則更換改易殊多未便
雍正元年十二月初三日廣西提督(臣)韓良輔謹
奏為製辦軍裝事伏查(臣)標甲械經督(臣)孔毓珣署
事時製造盔甲腰刀鳥鎗子母礮外尚缺旗幟帳
房鑼鍋鍬鋤等項且(臣)標步兵弓箭手頗多而粵
西山多林密利於牌刀故將弓箭軟弱架式平常
者改為籐牌挑刀其牌刀等項俱須添辦(臣)擬造
籐牌二百五十面挑刀二百五十口大纛八十六
面小旗五百一十六面帳房四百頂鑼鍋四百口
鍬鋤八百把併預備一年火藥鉛彈等項以上共
約需銀四千四百六十兩零(臣)查出(臣)標每季有
朋馬餘銀五百兩向係上下侵肥今現存雍正元
年秋冬二季共銀一千兩再擬預借雍正二年春
夏二季朋馬銀一千兩公費銀一千兩前提(臣)左
世永所還公費銀一千二百七十一兩共設措銀
四千二百餘兩已委營員領銀製辦矣再查(臣)標
兵丁向來皆係自備馬匹疲小不堪俟製完軍裝
之後所有朋馬銀兩委員就近購買臕壯馬匹給
兵騎操是否允協伏候
睿裁批示謹
奏
爾能如此實心整頓營伍為國家效力
上蒼自當垂佑錫爾多福也爾係朕所特擢之人如此行
為實不負朕委任至意於朕亦覺增光且字字皆實言
亦得理朕甚為嘉奬爾其勉之
同日又
奏為恭領
聖訓事(臣)前摺奏宣揚
皇上威德綏戢猺獞事宜奉有
硃批(臣)謹祗領自當恪遵
聖訓事事與督(臣)孔毓珣商酌務使計出萬全不特不
致傷兵累民即脅從之賊若傷死一名亦難定讞
桂林經過故舉劾等事俱咨請督臣會
題庶無彼此互異之咎又荷
皇上念(臣)禁革陋規恐奬勞將卒整理器械等處需用
匱乏
聖恩高厚體恤至此銘心刻骨實難報稱但為大臣者
必先正己方能率屬若濫取分文有負
聖恩縱
聖德如天曲加寬恕而神明必不能容(臣)亦有何顔立
於將士之上至於摺薦才能將弁自當遵
旨早奏所有奉到
諭旨現在欽遵理合繕摺
奏覆謹
奏
覽奏朕實嘉悅之
同日又
奏為恭報粵西豐稔事竊查廣西今歲雨𤾉時若晚
禾俱已收穫計通省年成約八九分不等各府米
價每石自三錢七八分至四錢以及五錢四五分
不等漢土兵民無不家給人足雖蠻鄉獞境亦俱
處處豐收歡忻鼓舞咸頌
聖天子萬壽無疆(臣)目覩兵民樂業感激
皇恩如出一口理合據實奏
聞謹
奏
此皆爾等文武大吏仰體朕心戢兵安民所致之效朕
曷勝欣悅之至
同日又
奏為恭報發兵擒獲獞賊事竊查柳州府屬來賓縣
獞賊覃扶成等截刦客商現據告發恃險放鎗不
服拘喚據來賓縣知縣詳請發兵擒拏督(臣)孔毓
珣與(臣)密商於本年十月二十一日撥遣(臣)標中
軍參將今陞梧州副將蔡成貴左營遊擊姚應龍
帶領官兵同右江道萬際璋往擒預遣潯州副將
馮廷輔堵其後路獞賊見各隘口俱有官兵堵截
盡將鳥鎗器械投於江中四散藏匿陸續擒獲過
案賊覃扶成等五十九名此實仰頼
皇上德威遠播不傷一兵不累一民積賊盡皆就縳地
方得以肅清今官兵俱各回營所獲賊犯人等俱
於十二月初三日解送督臣衙門親審定案所有
擒過獞賊緣由理合繕摺奏
聞謹
奏
眞屬可喜之事因爾能實心任勞感格
神眀默助所以善全此案也從此闔省寧靜不特良民樂
業將卒亦得安枕矣
同日又
奏為懇
恩特放熟練營員以收臂指實效事(臣)查粵西營務廢
弛已久猝難整理(臣)抵任之後時加操演實力訓
練邇來漸有可觀其各協營(臣)又聲言欲親往查
驗亦俱聞風整頓料理但耳目難周再得一二熟
練營員分任經理則易奏效查有向隨(臣)出師口
外之石匣營千總馬仕鳳隨前張家口副將陳棟
出師之藍翎黃永泰漢仗弓馬俱優辦事又復勤
愼今廣西出有平樂恊左營守備一缺鬱林營守
備一缺現在咨眀督臣尚未會
題倘蒙
聖恩將馬仕鳳黃永泰就近
召試如果可用伏懇
賞補平樂鬱林守僃二缺則外協營汛訓練有人(臣)尤
得收臂指之效矣謹
奏
已據爾奏請即諭部矣但黃永泰業經擢補他處都司
將馬仕鳳賜爾可也其一缺候朕揀選一人或調補一
好員與爾嗣後再遇要缺將爾所知員弁只管具摺奏
請
同日又
奏為懇
恩特設武職衙門吏書以便核兵清餉事伏查文職衙
門雖教職典史亦皆有吏攢辦事而武職至提督
總兵竟無經制書吏不特提鎮衙門有
題奏本章所關綦重即都守千把亦有兵糧冊籍往
返文移難以缺人向俱選擇食糧兵丁繕寫名曰
字識竊謂兵丁繕寫既非所長又不能分身操練
若武職衙門亦許酌設吏書幾名年滿照例考職
與文員吏書分班選授彼見上進有路雖無糧餉
亦必争先求進則武職衙門字識名糧俱可招兵
補伍矣(臣)因淸餉核兵起見謹繕摺陳
奏可否
允行伏候
皇上睿鑒謹
奏
此奏是吏兵二部會議具奏
雍正元年十二月十五日廣西提督(臣)韓良輔謹
奏恭請
皇上聖安
朕躬甚安今西海之事仗
天地神明佑助並仰頼
聖祖在天之靈大局已定自兹邊陲可無兵革之患矣且
西虜使來情詞卑順似有求和之意果能如此則可以
休養我兵民培植國家之元氣朕因此不勝欣慶隨便
示知令爾歡喜孔毓珣處遇便亦諭令知之
新正新禧願爾闔省平安兵民樂業風雨調順百物咸
亨
同日又
奏為懇
頒訓誡兵丁
聖諭以便宣講事(臣)細繹
皇上欽頒
聖諭天語周詳無微不到雖(臣)之至愚但須一一恪遵
便可克盡職守謹抄錄成冊朝夕跪誦思繹以圖
黽勉報稱又恐武員不識字義者多(臣)於操練之
餘敬將副將參將遊擊等員奉到
聖訓節句之下細為註解演成通俗易曉之語刊刻成
書俟告竣日頒發各協營使其易於遵循(臣)擬於
聖德告誡勸勉不啻至再至三但係訓誡將弁未及兵
丁臣不揣冒昧仰懇
皇上親灑
宸翰頒賜訓誡兵丁
聖諭一道俾(臣)得以一一講解勸導使人人忠
君愛國盡力報效庶見
聖朝德化雖貔貅之士亦遠邁於往古萬萬也為此繕
摺謹
奏
此奏甚合朕意朕自去歲秋間將
聖祖御製訓諭十六條逐條註釋敷廣六七百言約計共
有萬言名曰
聖諭廣訓正在刊刷裝潢今歲秋冬即通行頒發時常以
此講解訓導兵民庶望有感發之益
同日又
奏為仰懇
聖恩
欽定頒換傳敕之例以昭法守事竊粵西各協營所有
傳流
敕書原係因地制宜凡形勢之險易營制之大小及統
轄援守事宜一一指示實與
皇上所頒武員
聖訓相為表裏但未定更換之例歷年已久南方地勢
卑濕霉朽摺損勢所不免每遇新舊營將交代之
時互相推諉駁訐文移往返幾於楮敝穎秃况係
紙書豈能歴久不敝將來營將若非枉罹參處必
致蒙蔽不報(臣)愚竊謂將各協營傳
敕盡行呈繳督臣收貯俟有齎
表差員之便彙齊繳部細查各協營或有昔險而今
易或有宜於昔而不宜於今及營制改易者斟酌
增刪令詞臣撰擬進呈
御覽發部俟下次齎
表弁員領回以免擾驛遞併定若干年繳換一次永
以為例則營將不虞有觸損之咎而恭讀静繹得
以知所職守矣謹
奏
此奏是該部議覆施行
同日又
奏為奏
聞事(臣)因營伍軍裝等項緊要將查出現存朋扣銀湊
發製辦併擬預借明年春夏二季公費朋扣銀兩
湊給添製已具摺奏
聞頃(臣)咨明督(臣)孔毓珣預借藩庫朋馬銀兩孔毓珣
以營馬亦屬緊要其朋扣銀兩仍令購買臕壯馬
匹添補督臣竟捐出銀二千兩幫辦軍裝其原數
不敷銀一百八十兩督臣亦一併捐出其幫銀二
千一百八十兩遣員齎送來柳(臣)前所奏製辦各
項軍裝足以敷用今將督臣所幫銀兩扣出發過
秋季朋銀五百兩差員分領就近購買臕壯好馬
給兵騎操所有督臣公忠體
國幫銀添造軍裝於營伍大有禆益理合繕摺奏
聞謹
奏
知道了如此急公任事自屬可嘉且孔毓珣之好處尚
不止此非一時書寫可盡汝二人亦可謂志同誼合廣
西通省兵民之幸也勉之
雍正二年二月十八日廣西提督(臣)韓良輔謹
奏為恭
賀事(臣)伏讀
皇上硃批(臣)請
安奏摺内
諭旨(臣)跪誦之下不勝欣忭謹望
闕叩頭稱
賀從此邊圉寧静兵革永息誠如
聖諭可以休養兵民培植
國家元氣實天下萬世臣民之福謹遵
旨通知督(臣)孔毓珣外理合繕摺恭
賀謹
奏
邊事今已大定竟可謂萬全如意矣
同日又
奏為甲械告竣驗交營將經理事竊照督(臣)孔毓珣
署理提篆時清出隨丁公費糧餉及銷鎔廢鐡製
備甲械并在柳所造鳥鎗一千五百桿腰刀二千
口俱陸續驗給兵丁佩習今(臣)標守備趙大任在
廣東製造盔甲一千身子母礮二十五位亦交營
經管督兵披習以上甲械俱係督臣設法製造今
已告竣經(臣)驗明發交五營將備取有收管冊籍
(是)祭纛始給兵披掛餘日俱收貯新置櫃内以免霉
蛀至於(臣)續製旗幟帳房刀牌鑼鍋鍬鋤等項俟
告竣日另
奏外所有驗過督臣製造甲械發營披習緣由理合
繕摺奏
聞謹
奏
軍器齊備實壯觀瞻可嘉二字外無可再諭
同日又
奏為恭解
聖訓敬呈
睿鑒事竊(臣)伏讀
皇上敕諭提督
聖訓悉皆典謨訓誥之精義字字足以為提臣之衡鑒
藥石(臣)謹繕錄成冊每日清晨盥誦反覆思繹祗
期深悉
聖意克盡職守又讀
聖訓總兵副將參遊等官各有諭旨爾亦應詳細體察
同心協力共相策勵欽此(臣)隨敬請營將所奉之
聖訓入署恭誦純熟及詢之各將弁有能通曉辭意者
十無一二(臣)因不揣冒昧演成通俗易曉之語於
每月朔望傳集將弁為之宣講務期盡皆通曉遵
高深設解釋錯誤(臣)罪滋大謹繕寫成冊恭呈
御覽伏乞
皇上於萬幾之暇俯賜
睿鑒指示紕繆之處以便改正刊刻頒發俾將弁一體
遵依恪守則(臣)與各將弁益受我
皇上教誨成全之
聖恩於生生世世矣謹
奏
知道了冊留覽俟遇便發還
同日又
奏為奏
聞請
旨事(臣)伏讀
皇上御批欣悉西邊寧謐不勝抃舞已恭摺奏
賀外遵
旨摘抄西事
硃批併將(臣)奏摺奉過
諭旨有關地方政事者摘寫通知督(臣)孔毓珣以期協
恭報
國至於
恩綸褒錫以及應密之語(臣)惟銘心刻腑不敢洩漏一
字以蹈誇耀之罪謹將傳
諭督臣原單繕呈
宸鑒以後或應照此通知仍行奏
聞或應一槩祕密伏請
皇上聖訓遵行至於關係
國計民生之事彼此意見偶有不同自應不時密
奏聽候
聖主採擇不敢隱默謹繕摺陳
奏伏祈
睿鑒謹
奏
諭令通知者通知無諭者密之至若地方上協同辦理
應知會事又在爾斟酌可否相機而行當通知者一面
通知仍一面奏聞可耳
同日又
奏為恭謝
天恩事雍正二年二月初四日(臣)齎摺把總恭捧
硃批奏摺八扣
欽賞貂皮寧紬藏香克食等件到柳(臣)出郊敬迎至署
恭設香案望
闕叩頭謝
恩親捧
御批啓匣跪誦仰荷
聖恩深厚感入心膈不禁涕下沾襟雖粉骨碎身亦難
圖報惟有日夕頌祝
皇上萬壽無疆
聖躬康泰萬邦賓服六合咸安上副
皇上參贊化育之
聖心下遂(臣)螻蟻報
國之微忱耳為此繕摺恭謝
天恩謹
奏
覽卿奏謝知道了賞罰之柄雖執在朕若偏徇於愛惡
之私則對天下後世不能無慚惟一出於公而施之當
然後人心悅服是賞罰雖云在朕而實在於海内臣民
之自取也故曰賞一人而天下勸今朕加恩於卿毋視
為私惠而徒懷感激但加奮勉可也
雍正二年三月十六日廣西提督(臣)韓良輔謹
奏為廢員尚堪驅策仰請
睿鑒應否酌用事(臣)蒙
皇上特授廣西提督昨於赴任時道出邯鄲有大名協
革職守備楊世威來見(臣)向任大名副將時世威
係(臣)標中軍深知其弓馬嫺熟可供驅策遂帶之
入粵令巡察塘汛堆卡頗著勤勞其懷集一汛係
楊世威往查熟悉懷邑形勢故差其齎捧圖冊進
呈以備
皇上顧問查楊世威因盜案規避革職洵屬允協但據
云實係染患發背現有瘡痕可驗似與無病規避
者有間况現奉
上諭文武廢員許赴都察院具呈代奏仰見我
皇上聖德如天棄瑕宥過之至意今楊世威漢仗技勇
頗堪驅策倘蒙
召試如果尚堪任使仰懇
聖恩或發(臣)標或發部錄用或令赴都察院具呈統候
睿裁為此繕摺奏
聞謹
奏
舊案尚未結楊世威過亦不輕此時未便錄用或在地
方上俟有捕獲賊盜勞績顯著時再行舉奏候朕裁酌
雍正二年閏四月十七日廣西提督署理廣西巡
撫印務(臣)韓良輔謹
奏為謹領
聖訓恭謝
天恩事(臣)蒙
皇上恩命署理巡撫印務自柳往桂舟遇(臣)標把總齎
捧
御批奏摺來粤(臣)遂跪迎入舟啓匣恭誦仰荷
溫綸褒美
指示周詳(臣)受
恩逾格感極涕零謹遵
旨此後(臣)摺奉到
硃批有
諭通知督臣者立即通知其餘一槩愼密如有關係地
方機宜應公同料理商酌之事一面通知一面奏
聖諭皆天下臣民之所自取
聖衷原無成見但
綸音愈溫(臣)心益懼惟有倍切冰兢殫力整頓决不敢
隨俗苟且怠棄職守以上干斧鉞之誅也為此恭
謝
天恩謹
奏
人心虚而靈寂而妙天下萬事萬理但持之以靜自無
不得其情理也何事不可辦耶
同日又
奏為敬陳粤西招徠墾闢之宜以盡地力以副
聖心事(臣)查粤西土曠人稀一望皆深篁密箐夫篁箐
既深且密則其地非磽确斥鹵可知若去其篁箐
舊根而入以稻穀新種則必盡成膏腴沃土矣頃
(臣)蒙
恩署理撫篆自柳逹桂沿途見棄地頗多細思其故大
抵有六山谿險峻猺獞雜處其間所墾之田與村
莊稍遠便慮成熟後被人盜割徒勞工費一也民
性樸愚但取濱江及山水自然之利不知陂渠塘
堰可資蓄洩二也不得高卑所宜雜糧之種三也
不識各省深耕易耨之法四也出産止有米穀納
賦非銀不可且差徭隨田而起恐貽後日之累五
也良懦墾熟豪衿猾吏每每指為祖業恃勢霸佔
強弱不敵六也此土民之所以畏縮不前而多曠
土也(臣)愚以為宜遴選大員專司其事督率守令
逐件料理先購宜植之種兼僱教耕之人然後相
度肥饒空曠之地約可容聚數十家足以守望相
助者為之撘蓋茅舍招徠貧民聚居又貸以牛種
教以興陂塘井堰之利至於相近協營之處則查
出餘丁亦酌倣屯種之意廣為播種嚴彼冒佔之
禁寬以陞科之期一處有效又擇他處照前勸墾
但取妥協不在欲速守令又時輕騎減從常㩦酒
食勸農教耕其所舉給頂帶農人即命為農師以
督教其鄉人則粵民見有利而無害有不奮發興
起者乎將見人稠地闢煙瘴漸消衣食足而禮義
興邊徼盡成樂土矣(臣)不揣庸愚冒昧瀆
奏如有可採伏懇
皇上諭令新撫(臣)李紱斟酌舉行統求
睿裁批示謹
奏
將此摺與新任巡撫李紱看
諭李紱知朕閱此奏甚為嘉賞其得理處難以枚舉今
將開墾一事命韓良輔與爾協同辦理爾等須一德一
心成此美政毋推諉毋猜忌惟宜虚懷共籌但期與民
興利其錢糧陞科等務悉屬末節爾等接諭後斟酌妥
協奏聞勉力為之
同日又
奏為恭報粤西二麥豐收事竊照粤西省早麥於三
月底已穫晚麥於四月内亦俱刈畢早禾於四月
初間插種其晚禾目下已插種十之八九(臣)自柳
至桂沿途親見早禾茂盛百姓歡忻鼓舞咸頌
皇恩謂粤西自
聖主御極以來十分收穫今年二麥又比元年增收一
二分禾苗又極茂盛秋成可卜大有此皆
皇上宵旰憂勤至誠感召之所致也(臣)又查目下桂林
府米價每倉石六錢四五分麥價五錢三分穀價
二錢七八分其濱河通商之地米價每石六錢一
二分至七八錢不等其不通河道之處則現在米
價不過四錢四五分至八九分不等理合一併奏
聞謹
奏
覽奏深慰朕念全頼爾等封疆文武大臣同寅協恭緝
匪安良有以感召
天和方能致此也
同日又
奏為請酌停邊員三年即陞之例俾得盡心教養以
廣
皇仁事伏查粤西南太慶思四府煙瘴酷烈文武缺出
向例選擇熟悉風土者調補三年俸滿即陞近武
員雖停而文員仍舊今又定部選者五年調補者
三年之例是亦矜䘏邊員之意但各府州縣雖在
一省之中俗有淳頑政有繁簡俱要因地制宜悉
心籌畫若轉盼三年有陞無降其調補之員身未
入境早已屈指遷期何暇慮及民事即有賢員不
敢粉飾欺瞞然至土俗人情盡諳而俸期已滿或
欲行而不果或行而未效又將匆匆離任矣(臣)故
仰請酌停三年即陞之例欲使各員盡心教養以
副
皇上維新之治然邊地煙瘴酷烈若不變通其法以示
鼓勵而欲其竭誠盡力亦恐難求實效(臣)愚竊謂
調補之員無論已滿未滿三年如不能稱職立即
題參其邊員三年俸滿撫臣就近委員查覈將養民
者某事教民者某事督墾過某處田園若干畝增
植過桑麻雜糧若干種一一造冊具結詳送藩臬
轉呈督撫再加詳覈加結具
題照例代掣銜籖以所陞之銜留原任再歷三年撫
臣照前遣員將以上四欵覈實加入舉行過善政
若干件滌除過陋俗若干件社倉如何舉行社學
如何舉行如果稱職照前造冊加結具
題掣銜留任再歷三年督撫照前將以上八欵覈實
加入改惡從善者若干人孝親敬長者若干人民
間積粟可支幾年賓興籲俊中式幾士僃造九年
實政實績確覈加結始准其出缺連人保送引
見予以不次之擢以旌優異仍取接任之官印結報部
倘有欺瞞粉飾扶同捏報者將保
題出結之督撫各官一併治罪如邊員著有勞績於
九年内病故令督撫酌給路費將其家口遺櫬送
歸仍量其勞績奏
聞仰懇
天恩賜其子一官似亦鼓舞之一道也更有瀆
奏者武員多異省來仕者尚停其調補彼教職乃本
省之人豈有未悉風土而即欲紛紛更調乎是教
職亦應以九年缺出同守令各官之例一體分別
陞奬(臣)管窺之見是否允協伏懇
聖衷乾斷不必以臣摺發部則仰荷
皇上保全之恩於生生世世矣謹
奏
將爾條奏邊員之摺裁去銜名發交九卿會議矣此事
從前有人奏過意見大槩相似經部駁議未行今覽爾
此奏更覺周詳剴切俟九卿議覆後朕再為裁酌
凡條陳摺奏遇有跡涉嫌怨者朕俱令裁去前後然後
發議若竟作上諭發出恐廷臣或存阿順之心不無遷
就依違若顯露姓名恐於條陳之人稍有不便則生畏
縮之心而鉗口不言矣所以朕每如此愼密其事欲使
一切人皆可傾心放膽而論奏也
同日又
奏為恭報署篆初政事(臣)蒙
皇上隆恩署理廣西巡撫印務莅任之後時深蚊負之
虞誠恐少有瑕疵為人指摘上累
皇上知人之明則(臣)罪莫逭故日夕兢惕不敢踰越尺
寸惟是持廉秉公始終如一(臣)之所能也若智疎
識闇未嫺吏治雖係暫時署理然一日有一日之
責恐有舛錯貽誤此(臣)之所懼也兹將署事以來
所行諸事繕摺恭呈
睿鑒伏懇
聖恩訓誨謹
奏
覽爾所奏俱悉朕觀李紱為人膽略才情皆好且心口
直爽但尚氣好勝每招怨尤所以輿論率多不取朕惜
其才故拔諸泥塗而登之雲霄諒伊自當感德懷恩盡
力於地方事務所不深信者恐未必能純耳爾其留心
看伊居心行事據實奏聞如有偏執褊狹疵病毋得絲
毫為之隱飾然亦祇宜自據耳目評斷不可聽信人言
大槩與伊不睦者居多隆科多年羹堯皆不取其為人
朕排衆論而拔用之欲其感恩悔過革非砥行以報朕
知遇之恩也但人固難知倘或下愚不移亦未可定爾
近在同省可細訪其吏治密奏朕知不可稍存私意於
其間以負朕股肱耳目之信任也密之又密至伊任性
尚氣無心小過爾竟披誠規勸令其省改并陳述朕恩
激其加勉既同事一方務須文武和洽方能安輯兵民
綏靖地方愼莫有辜朕委託封疆之至意特諭
雍正二年六月十四日廣西提督(臣)韓良輔謹
奏為恭報粤西早禾豐收晚禾茂盛併
進晴雨冊籍事竊粤西通省仰仗
皇上福庇二麥并春蕎俱已豐收今早禾粟米已經收
穫大半四鄉場圃堆積充盈惟於五月下旬桂林
等處微有旱意(臣)見晚禾正在吐花之候若少一
分雨澤即少一分收成遂於六月初一日設壇祈
禱即於是日大霈甘霖連雨三日柳州府初四五
日雨猶未止桂林府於初九日又大雨如注至今
各處連綿不絶晚禾十分茂盛米價照前略增每
石自六七錢至四五錢不等謹將雍正二年正月
初一日起至六月十四日止各郡晴雨日期造冊
恭呈
御覽謹
奏
覽奏深慰朕懷今歲蒙
上蒼垂佑
聖祖在天之靈默為庇蔭大槩直隸各省俱獲豐收朕惟
以手加額仰
天叩謝感懼耳特諭爾知為朕歡慶
雍正二年六月十五日廣西提督(臣)韓良輔謹
奏為恭謝
天恩事雍正二年六月十二日新任撫(臣)李紱舟至桂
林府城外(臣)即出郊恭請
聖安擬於十五日自桂回柳已經具摺奏
聞正在束裝之際適新任梧州副將張傑於十四日齎
捧
皇上欽賜(臣)藏翎及琺瑯翎管
硃批聖訓直解到粤(臣)郊迎入城望
闕叩頭謝
恩跪聽口傳
諭旨敬謹領受喜忭難名伏思
寵錫悉屬竒珍
睿訓比隆謨誥從此朝夕頂戴莫非
高厚之
天恩時刻遵循咸凜
照臨之
聖鑒(臣)惟有始終砥礪竭盡葵藿之心犬馬之力以仰
副
聖訓周詳之至意於萬一耳為此繕摺恭謝
天恩謹
奏
知道了全賴爾等文武和協為朕安輯兵民綏寧地方
至如同省大吏中有不稱厥職者亦不可隱覆包容若
以此為和協則又悞矣惟以不徇私好同心奉公始可
為眞和協勉之
雍正二年八月十三日廣西提督臣韓良輔謹
奏為率土咸書大有粤西尤慶豐登謹陳歡忭微忱
事前(臣)所
奏粤西早禾豐稔晚禾茂盛一摺欽奉
皇上硃批(臣)跪讀
綸音仰見我
皇上聖不自聖
峻德巍巍比隆三代(臣)實歡忭慶幸莫可名言及恭讀
諭旨朕惟以手加額仰
特
持盈保泰足培億萬年之
鴻基而愼獨之
聖學精一之心傳胥萃於懼之一字中矣以此感召
天和有不雨暘時若薄海豐登者乎即如粤西一省早禾
久已豐收晚稻又將倍穫兹因新禾豐熟米價驟
減故邊民得以鼓腹嬉遊而各直省莫不處處豐
稔皆我
皇上朝乾夕惕勵精圖治之效也所有微(臣)感激歡忭
之誠謹一併奏
聞謹
奏
惟賴爾等封疆文武大臣能舒暢兵民之心和氣致祥
始獲蒙
上蒼之垂佑也朕甚欣慶
同日又
奏為遵
旨覆奏事竊(臣)前奏恭謝
天恩摺内奉到
皇上硃批伏思(臣)蒙
皇上委以股肱耳目重寄敢不矢公矢愼以仰酬
天高地厚之洪恩已另摺奏
謝外謹查得廣西按察使白洵惟以唱戲頑耍為務
一切政事全不留心其命盜案件俱極草率此實
大吏中之不稱職者(臣)不敢隱諱亦不敢以私廢
公謹據實覆
奏伏乞
睿鑒謹
奏
知道了朕命伊兄勸戒令其改過嗣後能改與否爾再
據實奏聞其才具何如之處亦未深悉
同日又
奏為恭繹
聖訓叩謝
天恩事(臣)以至庸至陋蒙我
皇上委以封疆重寄自問實難勝任故戰兢慙懼之忱
形諸章奏乃蒙
皇上諭以降衷本虛而靈具衆理可以應萬事道心尤
寂而妙操至簡可以御至繁仰承
訓誨之周詳敢不步趨而黽勉但(臣)賦性愚蒙學識淺
聖誡下曠(臣)封疆之職守此(臣)之所懼也再(臣)前陳墾
荒之政蒙
皇恩褒嘉逾格
教誡精詳(臣)跪讀
諭旨但期與民興利其錢糧陞科等務悉屬末節爾等
斟酌妥協奏聞大哉
王言實出典謨訓誥之上矣(臣)即修書遣員齎捧
硃批奏摺至省與撫(臣)李紱商酌兹得撫臣回札極為
踴躍且云已具摺奏請暫動存倉陳穀為借貸牛
種修築壩堰之費俟奉
旨俞允後與(臣)商酌具
膺兹
寵渥然(臣)之所以仰懇
皇上勿以(臣)摺宣示外廷者祇以(臣)身任提督凡有敷
陳皆關
殊遇(臣)之髮膚頂踵久已捐置度外若猶顧惜身家避
嫌遠怨有負我
皇上委任之德意則
天地神明亦決難容又豈能逃
聖明之洞鑒乎謹攄忱瀆
奏伏籲
皇上鑒宥謹
奏
朕居藩邸四十餘年親身閱歷不少此等處豈有不
鑒照者乎
同日又
奏為恭
進關隘地圖併陳邊境情形事竊(臣)仰荷
皇上隆恩畀以封疆重寄上體
聖主安不忘危至意不敢不防患於微故自入粤以來
即留心諮訪安南邊境情形今已稍知大槩謹將
各關隘山川道路繪畫成圖恭呈
睿覽(臣)查廣西邊境之内與安南連界者皆屬土司雖
設有龍憑等營每營僅設兵一百五十餘名俱分
守各隘鎮南大關為貢道出入鎻鑰謹嚴關外種
有刺竹關内築有牆垣數十丈雖稍有坍塌已併
將通省城池凡有傾圯之處造冊先後咨明督撫
設法修築矣惟下雷思陵湖潤諸土屬並無隘口
可守雖藉山嶺間隔何難越度(臣)留心細查其安
南之人披髮跣足服製不同從不敢闌入粤境若
楚粤貧民向日多有興販貨物及潛出偷挖安南
山礦(臣)聞知即會同督臣鎮臣嚴行禁止不許各
土司縱放一人出隘又慮土司安南交界之地無
邊牆限隔或致漏越故併檄行凡通土司地界之
塘汛槩為嚴禁稽查至於狑狼猺獞生性頑梗所
有改土為流之地尤為兇暴仇殺之風尚不能免
已令各屬督率各鄉村老會團禁戢内有仍前不
法者即會商督撫令營弁與文員協捕解交有司
審究惟滇黔楚蜀交界之所悉苗巢獞窟恃其險
遠尤喜仇殺抑且販私挖礦刦奪公行(臣)當與督
撫臣悉心籌畫務使鈐制有法張弛合宜逐漸變
頑為淳俾得同沾
聖澤俟有成議再行奏
聞兹因恭
進安南關隘地圖謹將邊境情形附
奏其安南水陸路程一併繕摺進
呈伏懇
皇上睿鑒謹
奏
安南恭順勤修職貢歷有年所自朕視之莫非臣民何
分中外況往來貿易商民所便登記檔案稽查姦宄可
耳若一旦槩禁出入既不便於民且生遠人疑懼非善
政也偶有刦奪搶掠干犯國典之案隨事盡法審究示
懲毋稍姑縱修理牆垣整飭汛兵皆係應行要務圖冊
留覽嗣後地方關隘等事務須咨移督撫商酌可否而
行不可擅專鹵莽而為切記切記
同日又
奏為提標續造之軍裝告竣營兵教操之武藝漸嫺
繕摺奏
聞附陳綏靖地方機宜事竊照廣西提標軍裝經(臣)續
造之籐牌挑刀牌刀鍬鋤鑼鍋帳房旗纛火藥鉛
彈等項俱已告竣(臣)於八月初七日俱一一驗眀
分別收給操習取有各營收領存案軍器整齊營
伍改觀且按期教演各營兵丁技藝俱漸嫺熟(臣)
愚竊謂趁此威聲自宜加意整頓以期綏靖地方
查得粤西猺獞出入必帶刀鎗故行兇頗易(臣)雖
多方勸化禁戢綦嚴然其㩦帶刀鎗往來皆於深
山曠野是以塘汛兵丁難於稽查故又檄行各協
營并咨會督撫轉行有司令各處村老獞目練總
會團禁止如有蠻獞仍前㩦帶刀鎗出入即協力
擒拏今桂林全州平樂等協營之陂源峝興安汛
荔浦汛等猺獞俱將鳥鎗長刀繳出其餘各處尚
在查繳如有殺刦之案兇暴昭著不服拘拏者即
與督撫臣商酌萬全於霜降之後農事既畢撥兵
順時討捕拏究以期綏靖地方理合預為陳
奏是否允協伏候
皇上批示謹
奏
猺獞帶刀素習巳久或以之防身捕牲未必專為殺刦
而然也其刁悍之俗但應徐徐化導有犯即按律究處
以示懲創若無故紛紛禁止刀鎗不惟無益且恐滋擾
亦斷不能禁絶又閱與督撫商酌萬全霜降後撥兵順
時討捕拏究等語國家設立大法必俟有罪而後加刑
否則此等舉動萬不可輕忽也將此摺亦與李紱看
同日又
奏為謹陳撫綏土民勸懲土官事宜仰求
睿鑒俯賜
訓誨事竊照粤西各土司中其官之昏愚貪暴民之困
苦顚連從來如是非一朝一夕之故也臣莅粤以
來仰體
皇上一視同仁之意曉夜孜孜思所以撫綏之術而未
得嘗欲商酌改土為流之策竊恐官雖改流而土
目土俗猝難更易又欲議土官倣流官三年大計
之典以行黜陟又慮土司陋習有一事必藉名科
派反致擾累又嘗欲商請增設學校廣置生徒以
行教化而誨頑愚恐以兇頑之徒而忽假之以衣
頂多一土學之生員必增一嚼民之狼虎此數者
非不可行也但行之有漸耳若今日急務則勸懲
土司之道不可不嚴矣如太平田州等土知州此
土司中之優者也(臣)擬加之奬賞以激勸其餘又
如思明泗城龍州思陵忻城等土府州縣以及興
隆永順等長官司此土司中之劣者也(臣)已告誡
再三倘仍不知悛改擇其尤不法者會同督撫臣
具疏奏
聞加以重法嚴行懲創以儆其餘然後擇師以教土民
之詩書可也增設學校以選英俊亦可也先舉三
年大計之典徐行改土為流之策均無不可也(臣)
受
恩深重毫無裨補於
國家妄以管窺之見瀆陳
天聽竊恐於封疆之計未協關係匪輕伏懇
皇上恩宥教誨謹
奏
粤西土府承襲巳久若無故奪其職守改土為流未免
羣起驚疑殊非安邊之道地方大吏惟宜於其貪暴昭
著者嚴加訓飭遇有藐法抗拒者然後發兵勦除庶幾
理正言順亦必先正渠魁之罪而後再議改流猶當查
其宗支斟酌可否豈可無因輕舉生此無益之事乎將
此批諭與李紱看
開闢田土興修水利乃民間要務朕先嘉許爾所奏原
止據州縣所屬内地而言亟宜多方勸墾照例報部陞
科但不必廹促耳若令百姓侵奪土司地土則斷然不
可且清丈一事擾民累官尤不當輕舉
雍正二年九月初八日廣西提督臣韓良輔謹
奏為恭報年成米價事竊照廣西一省晚禾已經收
穫查得桂林府米價倉斗每石六錢八分平樂府
五錢四分梧州府六錢三分潯州府五錢柳州府
三錢八分慶遠府四錢思恩府四錢五分南寧府
四錢六分太平府六錢五分又據(臣)差去查關把
總禀稱馬平縣米價每石三錢來賓縣遷江縣三
錢五分賓州二錢七分上林縣三錢二分米價甚
賤邊民樂業理合附
奏恭慰
聖懷謹
奏
覽奏米價情形曷勝慰悦
雍正二年十一月初八日廣西提督(臣)韓良輔謹
奏為遵
旨據實再奏事竊(臣)前奏按察使白洵演戲廢弛政務
一摺奉到
皇上硃批(臣)遵查得白洵為人尚覺坦率除茶果外亦
未嘗濫取乃中人才具但喜聽戲頑耍(臣)前署撫
篆時披閱文移見其於命盜等案只圖草率外結
了事若能愼重民命為我
皇上出力則尚堪供職至於近日之人命賊盜等案仍
前草率與否因文武殊途尚未確見容訪實再
奏為此繕摺據實覆
奏伏候
皇上睿鑒謹
奏
按察使為提刑大吏其優劣賢不肖何能逃通省之評
論訪實即行奏聞
同日又
奏為再陳邊境情形仰請
聖訓事(臣)前恭
進安南關隘地圖蒙
皇上硃批訓誨仰見我
皇上保全臣下之
聖意至周至渥(臣)受兹
高厚感激涕零敢不倍加兢惕伏查提臣衙門舊例調
發兵馬必事有警急猝不及待者一面咨會督撫
一面乘機𠞰捕若非萬分警急從未有不商之督
撫擅自發兵之理至於有搶奪刦掠干犯
國典之事督撫臣必委員會審從不敢姑縱謹再將
邊境情形據實陳
奏仰求
皇上教誨查安南國境東接廣東界西接雲南界南距
大海均可任其往來獨廣西控阨安南之鎮南關
封閉謹嚴凡至該國進
貢之年先行訂定月日屆期新泰營參將會同左江
道及左江鎮標遊擊并調土州各率弁兵等齊至
關内啓鑰驗明然後放入迨至貢使返國其出關
之例相同設有公文來往亦必先報太平府及新
泰營一面發鑰啓關接遞公文一面飛報左江鎮
道轉報督撫提臣夫以一紙公文
國法尚如此綦嚴是以通行飭禁各隘口不許私放
姦徒越隘今伏讀
硃批諭旨曲賜
訓誨敢不倍加黽勉仰副
睿懷(臣)因再四籌畫或移事簡之同知通判一員與龍
憑馗纛二營守僃駐劄大關按時啓閉如有商民
過關查無㩦帶違禁貨物即便登記檔案放其出
入其餘所有私隘令各土司概行堵截如敢私行
縱放即將該土司及吏目等官一併從重治罪但
更改關制移駐文員事體重大(臣)未敢冒昧率
奏應否咨商督撫臣會疏
題請伏乞
皇上聖訓遵行謹
奏
與督撫臣詳議允協會疏具奏朕日前批諭不過據大
概情理而論未悉向來粤西舊例如此綦嚴不可因朕
一時之諭勉強將順但向永久安寧處悉心籌畫定議
可也爾等其確商之
同日又
奏為仰承
聖訓恭謝
天恩事(臣)前奏撫綏土民一摺奉到
皇上硃批仰見我
皇上生成之德同於天地(臣)恭承
聖訓敢不時刻警惕上慰
聖懷謹再披瀝敷陳叩求
恩訓查粤西地多荒蕪即(臣)恭
進馬平一邑圖冊推之可以墾闢之土甚多自不必
侵奪土司之地至於有司奉行不善其清丈擾民
累官誠如
聖慮故(臣)前奏淸丈不可行於墾荒之始也又伏讀
硃批諭旨改土為流豈可無因輕舉恐起土官驚疑殊
非安邊之道
天語煌煌
誥誡周密但須一一遵循便可無憂隕越(臣)雖至愚敢
不倍加謹愼一切地方政務自當事事咨商督撫
然後舉行(臣)謹遵
旨將撫綏土司併(臣)續造軍裝告竣之摺俱緘封專差
標員齎送撫(臣)李紱恭閱畢仍封交該員齎回另
摺恭繳理合繕摺覆
奏伏乞
皇上睿鑒謹
奏
知道了地方上一切興利除弊之舉爾等總宜文武和
衷殫心籌計而後行之
同日又
奏為恭謝
天恩事雍正二年十月十六日新任右江道(臣)喬于瀛
到柳(臣)出郊恭請
聖安道臣口傳
恩旨爾告知韓良輔伊做官好朕信得及伊等十二人
朕俱保得定是不肯改易素志者(臣)跪聽之下感深
肺腑不禁涕泗交流竊念(臣)一介庸愚受兹
寵渥雖粉骨碎身亦難仰酬萬一設有一點改易上累
聖主知人之明即蒙
皇上憐(臣)不加誅戮而
天地神明亦決難容(臣)惟是(臣)之所能自信者只此寸心
若(臣)之才識智慮則實難仰副
皇上委任之意聞
命自天悚懼倍切惟有益切冰兢竭盡蟻忱以仰報
皇上亘古未有之
殊遇耳再有
奏者右江道(臣)喬于瀛送到緘封
奏摺匣一箇據稱面奉
聖旨交(臣)轉達理合一併恭
進謹
奏
知道了文員道府武職副參中朕亦間許其摺奏倘有
借此挾制上司妄作威福者據實密奏以聞
同日又
奏為謹陳微(臣)近政仰求
訓誨事(臣)受
恩深重無可報效雖竭盡駑駘之力黽勉趨事祇慮才
識謭劣有負我
皇上格外拔擢至意除營伍中一切職守應行事宜不
敢瀆
奏外謹將(臣)近日所行政事繕摺奏
聞仰求
皇上訓誨
一(臣)前署撫篆時聞全州學宮已鞠為茂草曾捐
資製疏倡修今馬平縣學僅存大成殿三間已將
傾圮伏念馬平為(臣)駐劄柳州府之首邑(臣)亦竊
被詩書之澤豈容膜視因親製募疏并捐貲移交
一(臣)署理撫篆繙閱舊卷部文内開奉
旨俞允侍郎蔣廷錫條奏著令州縣大鄉鉅堡開立社
學鄉民子弟内有立志讀書者聽其送入等語(臣)
思鄉民尚有貧富不同若營兵之子弟則尤為貧
苦柳州兵丁四千餘家無力讀書者多亦宜一體
教育適(臣)署之西頗有空房(臣)修葺完整改為義
一(臣)欽奉
恩詔内旌表節義一條(臣)前署撫篆時於桂林府查出
天主堂一區改建節孝祠蒐訪桂郡節烈闡播幽
芳一一舉行已經奏
聞外(臣)旋柳之後又思兵丁身後其妻有茹冰飲蘗矢
志勵操者亦宜表揚故(臣)於柳郡城内亦建造節
孝祠一所於廣西通志内查出軍衞弁兵婦女蕭
氏等一十五名又檄行各協營查訪節烈俟彙報
一(臣)前摺奏開墾荒蕪蒙
硃批令與李紱同看又經李紱先後
題奏候
旨欽遵今查出(臣)標營兵之弟男子姪三百餘人年力
強壯素無恒業俱堪負耒耕耘現在咨商督撫俟
奉
一本年秋冬之交多風少雨柳州府城廂内外屢
便難撲滅其救火之具急宜製辦庶幾有備無患
隻以備不虞
一(臣)查廣西一省天氣溫暑地氣鬱蒸草木山泉
之氣感而為病有冷瘴熱瘴啞瘴之不同按其證
候治得其道皆可安痊乃粤民貧苦之家無力服
藥多致不起深可憫惻(臣)仰體
皇上矜全民命之德意於桂林延請老醫來柳買備各
以上諸事雖犬馬報效之忱(臣)愚惟恐未能仰體
聖心伏懇曲賜
教誨為此繕摺謹
奏
爾等封疆大臣特被簡用咸能外嚴内仁以布德施惠
代朕作福是即朕之福也若刻虐其下惟以自奉則為
朕造孽何可當耶勉為之
陸續保送之奏甚是正合朕徐徐引見之意摺留覽
硃批諭旨卷二十九上
欽定四庫全書
硃批諭旨卷二十九下
硃批韓良輔奏摺
雍正三年二月初三日廣西提督(臣)韓良輔謹
奏為邊營務在得人謹遴選保奏伏懇
皇上恩准補授以收臂指之效事竊廣西邊境與安南
接壤其鎮南關所設營汛甚屬緊要(臣)查得馗纛
營守備潘克演防禦懈弛不守官箴(臣)已經咨移
督(臣)孔毓珣會疏
題參又河池營中軍守備劉應奉推陞員缺所轄俱
屬猺獞界連黔省狆苗亦屬要地以上所遺二缺
恐部推之員未悉風土(臣)謹遴選得(臣)標中軍千
總陳治邦辦事勤愼熟諳邊情柳慶恊左營千總
奏可否
恩准伏候
皇上睿裁謹
奏
覽
同日又
奏為恭承
聖訓據實覆奏并懇
天恩賞賜平安丸藥事(臣)欽遵
皇上硃批查得現在粤西道府副參中實無借奏摺威
嚇僚屬挾制上司者如有此等不肖之員(臣)自當
據實密
奏又蒙
皇上硃批平安丸一藥甚好賜汝二百丸僃用欽此我
皇上仁同覆載
布德流惠彌綸六合(臣)不勝歡欣舞抃倘蒙
天恩俯允多發數百丸
皇恩益無紀極矣至於安南邊境及土司猺獞一切事
宜容(臣)與督(臣)孔毓珣撫(臣)李紱盡心籌畫務求
久安長治之策商酌妥協陸續會
題摺
奏恭請
皇上睿裁謹
奏
柔遠之道安邊為要萬萬不可貪利圖功輕啓釁端一
有事出則所得不償所失矣惟宜順情度理而愼為之
其猺獞事宜卿等共相悉心區處毋忽
同日又
奏為恭報雨水米價事伏查兩廣地方去年自秋徂
冬數月無雨天時雖覺亢旱然在收穫之後尚於
農事無妨自去冬十二月二十二日至今廣西地
方時雨時晴連綿不絶土膏滋潤犂鋤遍野是今
歲收成又可以預卜豐盈矣其米價雖覺稍昂然
較諸他省甚賤此皆仰頼我
皇上宵衣旰食惠養元元之
聖衷感浹
天心是以萬祥畢集風雨以時(臣)不勝歡欣蹈舞之至為
此繕摺謹
奏
覽奏甚為欣慰全賴爾等封疆大臣安輯兵民寧謐地
方有以感召
天和也勉為之
雍正三年五月十三日廣西提督(臣)韓良輔謹
奏為邊營要缺需員謹遴選保舉仰籲
皇上簡補以收得人之效事伏查廣西現出有三里營
安隆營守備二缺三里一營界連古零白山東蘭
諸土司所轄地方獞蠻素稱頑梗安隆一營所轄
之十甲周圍數百里俱係㺜猺雜處獷悍異常又
界聯滇黔苗猓以上二缺俱極緊要誠恐部中推
陞之員未諳邊境情形(臣)查得柳慶協千總甘棠
秀人材壯健弓馬嫺熟經(臣)保
奏在案又桂林協千總李成奉人材弓馬俱優撫綏
陂源峝猺獞著有勞績以上二員實係操練精勤
巡防周愼努力上進之員倘蒙
皇上允(臣)所請以甘棠秀陞補三里營守備以李成奉
陞補安隆營守備庶地方營伍均可收得人之效
矣為此謹
奏
照韓良輔所請補授該部知道
同日又
奏為邊省之疆界最為遼闊接壤之營制急宜聯絡
以戢苗夷以綏地方事竊照滇黔西粤俱苗夷雜
處之區惟黔之安籠滇之廣羅廣南粤之泗城鎮
安安隆上林等協營為三省交界之處層巒疊嶂
綿亘無際㺜狼狆猓巢窟其間每與隣省睚眦小
怨輙互相讎殺不已蓋緣地屬分轄兼距府窵遠
有司鞭長莫及因之蠻徒負嵎肆行無忌現在欽
奉
上諭分防各弁不論何標何汛凡係附近地方毋分彼
此互相接應欽遵在案但思三省蠻夷接壤之處疆
界遼闊巖穴險固非有統轄之大員督責其間則
隔省弁兵平素既未聯絡緩急豈能呼應似宜急
為變通方於巡緝有濟今查貴州之安籠一鎮本
為控禦苗蠻而設其駐劄之地距粤西安隆營之
三道溝汛僅八十里而安籠西南為三江入紅水
河之處實為三省接壤要區其河之西為滇之廣
羅協汛河之北為黔之捧鮓營汛河之南為粤西
之安隆營汛由此上下數百里俱係苗猓㺜狆狼
猺雜處或黔與粤接或粤與滇接或滇與黔接犬
牙相錯之處甚多若將廣西雲南二省凡與安籠
接壤之土司與改流地方之各協營汛悉受安籠
鎮節制而該鎮亦聽三省督提節制其將弁之舉
劾兵丁之汰補糧餉之銷算仍照各本省舊制以
免紛更惟讐殺刦擄諸事悉令安籠鎮就近調度
撥兵擒捕俾疆界聯絡事權畫一倘有將弁玩縱
或匪𩔖逃遁隔汛不互相策應者即行咨會
題參照例治罪庶將弁有就近之督責不致推諉因
循而苗蠻知軍威之堪凜亦漸可回心向化於地
方似有裨益謹繪滇黔粤三省交界地圖恭呈
睿覽如果(臣)言可採伏乞
特諭三省督撫提鎮詳議會
題施行謹
奏
此奏甚屬可嘉如此留心地方籌畫周詳抒誠入告方
為不負朕之任用也已有旨矣
同日又
奏為恭繹
聖訓叩謝
天恩事竊(臣)前奏恭謝
聖訓據實覆奏摺内奉到
皇上硃批(臣)祗領開讀伏惟我
皇上量同天地明並日月凡所以奠中外於磐石之安
者
聖慮周詳無遠不屆茲安南小國遠在荒服之外欵誠
恭順尤荷
聖慈軫念
指示柔遠之道詳切周摯臣雖愚陋敢不静繹
聖訓悉心體究竭力撫綏如近日歸順土州之惡目黃
德成等漢姦陳元賓等糾集懶漢私越隘口搶奪
恐啓邊釁又修仁縣之十排兇獞韋扶晚等恃險
肆掠不服擒拏(臣)與督撫臣屢經曉諭至再至三
不得已而懾之以兵始一一就縳俱送交有司收
審現聽督撫臣依限
題報歸結不但不敢貪利圖功即順情度理之事亦
不敢張皇矜詡上勞
睿慮也至於安南邊境久安長治之策現在咨商督撫
臣轉行布按二司會議應聽督撫臣會疏恭請
皇上睿裁為此繕摺謹
奏
地方上有應料理處自不宜因循玩愒至於邊境隣接
外夷極當愼重諸凡率由舊章何有悔吝近日雲南開
化生一無益之事幸見幾尚早方得潛消默化總之開
疆拓土好大喜功之念絲毫不可存於胷中也
雍正三年八月十八日廣西提督(臣)韓良輔謹
奏為恭報粤西年成雨水并
進米價淸摺事竊照粤西今歲自正月至七月上旬
各處雨暘時若二麥及雜糧俱已豐收早稻又將
成熟晚稻暢茂惟七月十六至二十日大雨連綿
江水泛漲桂林平樂思恩南寧潯州梧州等府濱
河田地被水淹浸幸即消退低窪之田未免少減
分數而高田尚可豐收其年成分數俟刈穫之後
再
奏至於米價較前甚平謹將各州縣米價另繕淸摺
恭呈
御覽合併奏
聞謹
奏
米價平減即豐登之驗朕懷深為欣慰
同日又
奏為奏
聞發兵擒捕三疃獞賊緣由仰祈
聖鑒事竊(臣)於雍正三年七月十五日准撫(臣)李紱移
咨撥兵擒捕慶遠府天河縣福祿里之三疃兇獞
覃明將等且稱獞賊所居各隘險阻異常環而攻
之當亟乘八月禾稼未收之際整兵堵隘令其坐
困自投若過八月彼糧食有餘即難奏效等語(臣)
因未准督臣移會不敢擅專發兵遂札商撫臣恐
隘外田畝或有良民禾稼在内宜俟秋成之後督
(臣)覆咨到日然後發兵始為萬全似可不必拘定
八月之期撫臣覆札云良民稻田自應加意護持
已令多張告示諭以無恐照常收穫務使鷄犬不
驚乃為盡善仍於八月進兵為妥又云督臣業已
咨移不及候其覆示等語於七月二十九日甫接
覆札而撫臣遣千把各一員帶兵一百名已抵柳
州城下(臣)見撫標官兵已出不便任其獨往一面
咨明督臣一面先遣(臣)標僃弁各一員率兵二百
名協同撫標官兵前往堵截各隘并檄柳慶協副
將孫士魁酌帶兵丁統率調度又檄河池營千總
李榮帶兵堵截賊巢後路仍給發告示曉諭三疃
村老兇獞人等令其痛改前非自行投到照例從
寬減等倘或執迷不悟俟督臣咨覆到日(臣)即續
發(臣)標官兵前往協同搜捕務獲有名案賊解交
有司收審以靖地方理合據實奏
聞謹
奏
若輩愚頑不法之徒先當以德感化猶不馴服則不得
不以威制之萬不可姑息因循以養癰成患大凡天下
事毋為禍先釁自彼生而我後應之不論如何若何皆
可也
再者爾奏李紱條陳之摺留中矣朕閱李紱所議亦有
甚是處候朕細加斟酌另發旨與新任撫臣鄂爾泰
同日又
奏為敬繹
聖訓據實奏
聞事(臣)前摺奏安南邊境事宜現在咨商督撫臣會
題荷蒙
皇上硃批諭旨(臣)仰承
聖訓至明至切煌煌
天語敢不細心體繹竭力遵循查安南邊境事宜(臣)已
咨商督撫臣會疏入
告迨准撫(臣)李紱咨覆謂即酌稿會
題是以靜候將及四月頃接撫臣疏稿知已特疏條
奏但撫臣於營制未嘗深考又未與督臣會商遽議
分撥弁兵代土司防守邊隘殊非重内輕外之意
事關封疆大計(臣)不得不繕疏具
題蓋廣西營制與他省不同即如雲南有臨元等七
鎮貴州有安籠等三鎮即廣東除督標將軍標外
尚有潮州等六鎮并閩粤分駐之南澳鎮不似廣
西之僅左江一鎮而雲貴提鎮各標之額兵亦不
似廣西提鎮兩標之貼防分防各州縣况通省額
兵除撫提鎮三標外其各協營僅一萬零一百五
十八名且雲貴各協營俱設有馬兵廣西則除撫
提鎮三標設立馬一步九外其各協營止有步兵
是廣西營制事事與他省懸殊外控安南内轄土
司猺獞幅&KR0695;最廣兵力最單(臣)方且日夕惴惴寧
敢隨聲附和再議分撥(臣)仰遵安南邊境之
睿訓惟有率由舊章倍加警惕以副我
皇上委任之至意理合據實奏
聞(臣)再有
奏者撫(臣)李紱操守甚好學問甚優(臣)實敬服但任
性偏執喜順惡違抑且好名之念未除(臣)以
國計民生為重無事不委曲婉轉悉心細商以求至
當此番因事關營制撫臣既許會疏乃並不會商
督臣先已特
題(臣)職司軍旅故亦冒昧具疏仰瀆
天聽設撫臣因此反致固執前議恐於地方營伍久安
長治之計未協伏懇
皇上乾斷俾營制仍遵舊規以免紛更則地方幸甚微
(臣)幸甚謹
奏
此等重務何可隨聲附和自應各出己見論奏為是今
廷臣已議令爾等再加詳議矣所奏知道了
雍正三年十一月十四日廣西提督(臣)韓良輔謹
奏為
天威丕震蠻獞革心向化據實奏
聞仰慰
聖懷事竊照廣西慶遠府天河縣三疃地方猺獞獷悍
歷來讐殺之案纍纍極為頑梗雍正三年七月十
五日准撫臣李紱咨商發兵擒捕緣由(臣)已經
奏明在案(臣)愚竊謂專事德化恐漸流於姑息若不
教而誅又難副
聖主一視同仁之至意遂檄令柳慶協副將孫士魁帶
領弁兵會同慶遠府知府劉之頊率領南丹等處
土兵并臣標左營遊擊金國泰河池營參將李必
顯三里營守備甘棠秀柳慶協守備蕭伏各帶千
把兵丁四路前進仍一面給發剴切詳明告示曉
以利害許其自行投首則轉咨督撫照例從寬減
等大軍所至彼蠻獞人等莫不歡欣鼓舞感激
皇上天恩聲震山谷於是各峝有名案犯上疃莫東旺
等中疃覃貴翁等下疃覃明甲等俱先後自至軍
前投首現交有司審理從此三疃地方十餘年之
積案一朝頓清於九月二十日撤師回至慶郡(臣)
預先飭諭行間文武乘此兵威將宜山縣之那隘
及三岔各案蠻獞按名擒拏以正
國法乃師行之日甫抵三堆村其首犯覃應太覃道
照先至軍前投到迨兵抵崙頭村則餘黨俱一一
自投到案均交有司審結(臣)標官兵自八月十九
日出師至十月初三日班師回柳計期四十餘日
不損一兵不累一民不費張弓隻矢三疃既已悉
平而那隘三岔之犯又俱自投到案此皆上頼我
皇上威德覃敷
指示周詳是以督撫臣及行間文武將士和衷用命各
案獞犯一一投首地方得以寧謐(臣)不勝歡欣感
戴之至理合據實奏
聞謹
奏
覽奏忻悅殊屬可嘉之至爾之實心報效調度有方朕
皆悉知但能始終如一永久不懈為佳爾其勉之
同日又
奏為恭
進粤西米價淸摺附陳管見伏候
皇上睿裁事竊照廣西今歲二麥粟豆俱已豐收惟低
田之禾被水淹浸高田之禾又間生螟螣未免略
減分數通計約有八分收成查米價以倉斗合算
每石俱在五錢以内謹另繕淸摺恭呈
睿覽抑(臣)更有
奏者廣東一省向藉廣西米穀接濟今歲東省肇慶
等府偶罹水患在西省搬運米穀者更多而督臣
又因修築圍基現在差員購買商差船隻運載米
穀出境者絡繹不絶小民不知蓄積蓋藏之道見
米穀得價盡行出賣以致米價日昂竊恐明歲春
夏之交兵民必致乏食伏查廣西一省倉庾除米
石外尚貯穀一百六十餘萬收積既久恐漸至浥
爛當兵民乏食之際若酌量十之一二照依時價
平糶實於兵民裨益匪淺倘荷
聖慈敕諭新撫臣詳加斟酌或明歲二三月間至米價
湧貴之時於桂林柳州南寧三府重兵駐劄之地
開倉平糶其所糶價銀解貯藩庫俟九月間收穫
既畢酌量歲豐則仍舊照數買穀還倉倘或歉收
則留俟下年買補如此則倉穀無浥爛之虞而兵
民得免乏食之苦矣但
奏請平糶原非武臣職掌本不應妄瀆
聖聽(臣)因
皇上宵旰憂勤日夕以民生為念若至明春米缺價貴
之時然後入
告粵西地處邊遠恐緩不及事故敢冒昧預陳伏乞
睿鑒施行謹
奏
爾亦膺封疆重責𩔖此地方要務若知而不言報效之
謂何汪漋為人和平老成恐才力少覺不及爾其盡心
相助此事何必朕另為飭諭爾即與之商酌而行可也
雍正四年二月二十四日廣西提督(臣)韓良輔謹
奏為恭繹
聖訓敬謝
天恩事(臣)前摺奏出師三疃一事蒙
皇上硃批褒嘉誡勉
聖恩愈厚兢惕倍深敢不益勵初心夙夜匪懈以仰副
皇上委任之至意又(臣)
奏請平糶捐穀一摺恭讀
諭旨遵即具札備言目今廣西蒼藤諸邑米價每倉石
已賣至一兩一錢將來靑黃不接恐日益昂貴小
民一至缺食並無他省米穀接濟實為可慮并將
(臣)去年摺報米價曾以此意附
奏通知撫臣頃接撫臣覆札謂近日米價騰貴殊可
憂慮現貯穀甚多日久必致霉爛急思變通之計
知(臣)於去歲曾經摺
奏當即令各屬實力奉行等語俟撫(臣)作何斟酌平
糶容(臣)另摺奏
聞謹
奏
平糶之舉李紱到京所奏亦同巳諭部矣
雍正四年六月十八日廣西提督(臣)韓良輔謹
奏為奏
聞酌行撫提鎮三標會巡之法以靖河道以壯聲援事
伏查粵西通省各標協營惟梧州協有水師一營
額設水師戰守兵丁三百九十八名除分防大江
二十三汛府江一十五汛共撥出兵二百五十九
名存營僅一百三十九名兵力殊覺單薄不稱水
師之名且去歲廣東歉收(臣)恐河道不靖預商防
範之策隨移咨撫臣鎮臣咨覆允行在案近因廣
東米價日昂窮民乏食於東西邊境偷挖礦沙攔
奪穀米兩省弁員現在帶兵分頭堵逐解散并准
臬司咨呈移商督撫臣會驅外因思此番遊巡必
須多帶口糧在於梧郡久駐使其彈壓地方庶東
西邊境得以寧謐(臣)已會同撫臣鎮臣商酌三標
各撥弁兵每季會巡已准撫臣鎮臣各撥標員帶
兵駕船分巡三江會集梧郡駐泊操演以壯聲援
以資彈壓俟八月中禾稻登場之後然後各回本
標照前按季遊巡庶通省河道俱可肅清而梧協
之水師不為徒設矣所有撫提鎮三標會巡彈壓
緣由謹據實奏
聞謹
奏
防範固屬當然但不預為籌畫民食至臨事而講求彈
壓仍屬末策
雍正五年正月初六日廣西提督署理廣西巡撫
印務(臣)韓良輔謹
奏為奏
聞事伏查天河縣獄内拘禁莫東旺一名係昔年挾讎
刦擄傷死韋順學之犯雍正三年(臣)等發兵擒捕
三疃蠻賊之時該犯畏懼
天威自縛出投經府縣審明具詳前撫(臣)李紱以事在
赦前照夷例批飭枷責追贓結案因該縣正署各官李
振宗成其發鮑準等疊經更易延及一載尚未追
贓發落以致蠻獞糾集多人於雍正四年十一月
十八日夜由縣堂右側推倒土墻蜂擁入監將莫
東旺搶去兔脱遠颺其獞蠻之罔知法紀固當務
獲嚴懲而該文武之疎防怠忽亦難輕貸現在勒
令將各犯拏解自贖但恐山峝巇險未易弋獲已
於去年十二月二十五日咨商署督(臣)阿克敦如
獞蠻恃險負嵎不服拘拏則一面將該管文武參
處一面發兵圍堵擒捕務獲餘黨嚴行懲究以申
法紀謹繕摺預為奏
聞伏乞
皇上睿鑒謹
奏
知道了應如何料理方為允妥與督臣詳悉商酌而行
可也
同日又
奏為恭謝
天恩事雍正四年十二月十七日准署提督左江鎮(臣)
齊元輔咨稱蒙兵部劄付十一月初七日奉
旨韓良輔人品端方操守廉潔自莅任廣西以來實心
辦事今伊嫡母溘逝聞之深為軫惻廣西提督事務
關係緊要且又署理廣西巡撫印務正資料理伊母
之櫬既現在廣西任所著韓良輔在任守制俟巡撫
甘汝來陛見回任朕再酌定署理廣西提督印務之
人給與韓良輔假期扶櫬回籍該部知道欽此并移
送提督印信到(臣臣)驚聞
寵命感深肺腑不禁涕泗交流隨虔設香案望
闕叩頭謝
恩接印視事已經繕疏
題報謝
恩外伏念(臣)一介庸愚才疎識陋蒙
皇上特恩由副將擢至提督又兩奉
特旨委署廣西巡撫印務
聖恩高厚圖報無由頃丁(臣)嫡母李氏憂例應離任守
制復荷
皇上天語褒嘉
命(臣)在任守制另給假期扶櫬回籍(臣)受兹
曠典雖肝腦塗地亦難酬
洪恩於萬一竊念(臣)父已故重慶總兵官韓成雖入籍
四川歿葬於合州郊外(臣)是時方任大名副將不
能奔喪是以未嘗一履蜀境迄今每一念及椎心
泣血無地自容祇以受
恩深重未敢乞歸省視今沐
聖慈矜許
恩賜給假扶櫬回籍得以展拜(臣)父之墳塋經營(臣)母
之窀穸子道少盡從此有生之年皆誓捐頂踵以
圖報效之日也為此繕摺恭謝
天恩謹
奏
朕既委任封疆自必令爾得遂孝思隨有旨實授爾為
廣西巡撫辦理諸務不可以為暫署而將就因循勉之
舉凡李紱甘汝來汪漋三任内如有隱蔽欺朦處毋稍
為之諱飾而代受過咎須一一密奏以聞
同日又
奏為恭報粤西年成米價事伏查廣西一省去歲通
計約有八分收成因廣東商販搬運米穀而兩省
有司又皆採買糶三之穀補倉米價比往歲稍昂
小民不知蓄積之道得價即儘數出糶恐今歲春
夏之交民間乏食價更昂貴亦未可定(臣)愚竊謂
炎鄉地暖冬間從無霜雪儘可種植雜糧祇以粤
西陋習每歲秋收甫畢即縱放牲畜恣食田野小
民雖欲種雜糧而不可得(臣)署事之初即嚴禁牲
畜踐食勸民種植麥蕎豆菜等物以濟匱乏并飭
有司視窮民艱於籽種則代為區處若好義紳衿
百姓情願借給者查實給扁奬勵又責令農官村
老督率勸導盡力料理資助如村老著有成效則
核實註冊挨年
題授農官或農官怠於勸率即行詳革并曉諭有司
俟撫臣回任(臣)當囑其視各州縣勸民冬耕有無
成效於
計典時以此定其優劣是以倍加鼓舞現在通省種
植雜糧耕鋤遍地即使穀價昂貴而小民亦不憂
乏食矣理合附
奏仰慰
睿懷謹
奏
因地制宜因時勸耕洵屬美舉
御史謝濟世粤西人也今乃黨附李紱而誣參田文鏡
其事之始末諒爾閱科抄自已知悉無煩朕諭可將謝
濟世宗族行止若何鄉評褒貶若何并李紱前在粤西
有何恩惠及伊之處詳細訪明繼以糾劾毋稍瞻徇隱
飾務得實情奏聞倘若漏洩聲息或體訪不實則必累
及汝也諒爾斷不肯負朕愼之密之
雍正五年二月初二日廣西提督署理廣西巡撫
印務(臣)韓良輔謹
奏為遵
旨奏覆并恭繳
諭旨事雍正五年正月二十日欽蒙我
皇上頒發
諭旨到(臣臣)謹遵密訪查得謝濟世係廣西桂林府全
州人雖非大族然同姓亦不下百十餘丁其祖思
恩教授謝明英其父生員謝賜紱俱故其叔兩浙
巡鹽御史謝賜履已經休致細查謝濟世乃無知
小人恃少年科甲狂妄悖謬居鄉則以小才私智
每每輕忽老成為族黨之所痛惡服官京師惟知
結納鑽營兹又黨附李紱聽其愚弄指使將實心
任事不避嫌怨秉公持正之封疆大臣加以貪贓
壞法之汚名肆意誣詆顚倒是非撓亂
聖政誠
國法之所難恕者也(臣)又查李紱於雍正二年六月
十三日入桂林撫署而謝濟世適丁憂起復至省
謁見於七月初二日即領咨赴部補用只此一事
章參劾不敢瞻徇(臣)正在繕摺間適准刑部咨文
奉
上諭命謝賜履立即進京(臣)即於是夜檄行布按二司
奏并繳
硃筆諭旨一道伏乞
睿鑒謹
奏
知道了
同日又
奏為恭請
簡補邊缺官員事伏查邊省應
題補各缺現在欽遵
諭旨與督臣確查定議分析具
題聽候部臣會議其現在員缺未歸部選亦不敢照
舊例調補如廣西省南寧府出有宣化縣一缺横
州一缺永淳縣一缺太平府出有通判一缺思恩
府出有西隆州一缺武緣縣一缺慶遠府出有天
河縣一缺俱係邊境要地其員缺未便久懸仰懇
皇上特簡賢能星馳來粤任事則地方收得人之效矣
為此繕摺奏
聞仰祈
聖鑒施行謹
奏
該部照所請揀選人員引見
同日又
奏為恭繳
硃批奏摺并
進泗城地圖事雍正五年正月二十二日欽蒙
皇上頒發硃批雲貴督(臣)鄂爾泰奏摺一扣到(臣臣)查
摺内所
奏邊境惡習切中滇黔粵西流土地方情形又不僅
奏已邀
聖鑒今幸隣省督臣同心共綏邊境又蒙
天語教誡諄切(臣)倍增踴躍敢不萬分愼密竭力料理
預為準備惟是貴州提督駐劄之安順府至廣西
泗城土府之板貴村僅二百二十里而(臣)現在駐
劄之桂林府至泗城土府計程已水陸一千九百
餘里又自土府至貴州邊界五六百里不等遠近
懸殊是以文移往返最為遲滯今(臣)已專差齎劄
諮商鄂爾泰如即應出兵則俟撫(臣)甘汝來回粤
俟雲南督臣到日會同審究面商改土為流之策
庶幾不致貽誤但查泗城土知府岑齊岱已於雍
正二年十一月病故其子岑映宸於雍正三年十
二月始受印視事至今尚未接領號紙雖案犯未
曾擒獻然該土府外哨二十五甲各有世襲頭目
管理該官男亦未能鈐制約束其情似有可原仰
懇
皇上天恩俟兩省積案清結之後或
德意設或無端逃匿抗拒則
國法所在誅戮必多恐無以上副我
之策尚應俟(臣)與鄂爾泰面商萬妥方敢具
題請
旨(臣)待罪封疆有關
國家大計不敢依違附和以蹈欺罔之罪理合具摺
密
奏併繪泗城土府輿圖恭呈
睿覽謹繳
硃批鄂爾泰奏摺一扣伏乞
皇上恩賜批示遵行為此繕摺奏
聞謹
奏
爾與鄂爾泰虚衷熟商務期當理愼毋膠固已見而貽
患地方向來督撫料理土司事件率多先張大其事後
懾之以威稍令彼知畏服即貪圖賄賂中道而止從不
肯徹底清楚籌計久遠非以推廣皇仁為名即以荼毒
無辜為辭反自謂將大事化為小事以沽安静和平之
譽其實為一時小利起見置日後貽害於不顧也爾等
今番料理切毋仍蹈欺罔前轍虎頭蛇尾草率塞責以
圖了事地方上稍經一番懲創自當安静數年迨後撫
馭失宜萌蘖依然復發爾等或可推諉於後人朕豈肯
將難處之事貽患於後世子孫耶其竭力為之
同日又
奏為恭謝
天恩事雍正五年正月二十日蒙
皇上欽賜(臣)
御書福字一幅(臣)恭迎入署敬設香案望
闕叩頭謝
恩訖伏念(臣)至愚極陋疊沐我
皇上天高地厚之
隆恩涓埃未報日切慙惶兹又膺
錫福之典
龍章璀璨
鳳藻流輝(臣)何人斯屢邀
異數雖捐糜頂踵亦難仰酬萬一惟有益加兢惕悉心
籌畫綏靖疆圉以盡犬馬報
主之心而已為此繕摺恭謝
天恩謹
奏
覽卿奏謝知道了請州縣人員一摺巳交該部揀選請
二十萬石平糶一摺俟九卿議覆後朕酌量依爾所奏
行
雍正五年閏三月初八日廣西巡撫(臣)韓良輔謹
奏為恭謝
天恩事本年三月十七日(臣)標把總齎捧
皇上硃批奏摺回粤(臣)恭迎入署跪讀
天語惶悚之下繼以感泣伏念我
皇上萬幾日攬宵旰不遑乃以(臣)之愚昧亦上煩
睿慮訓誡周詳凡(臣)之一切小知小見治不求本之積
習一經
聖慈指示無不瞭然終夜静思慙懼無地誓當益加惕
厲竭蹶圖維以盡(臣)職至於鄂爾泰(臣)雖未見其
人但讀其條奏無一非仰佐我
皇上安輯邊境之良謀以臣之迂愚淺陋敢不黽勉效
法上報
國恩(臣)俟甘汝來到粤立即交代星馳往滇與鄂爾
泰斟酌機宜悉心籌畫務期一一欽遵
聖訓會商定議繕摺
奏覆請
旨遵行決不敢潦草塞責致干罪戾所有微(臣)感激之
誠謹繕摺恭謝
天恩伏惟
聖鑒謹
奏
凡為大臣者大之一字不可忽略若識見不廣為國家
辦理一切事務不謀久長之策而苟簡從事止顧目前
是乃小人之淺見與大字相去逕庭矣然此一大字非
具純然公忠之心亦不可強而能也
同日又
奏為奏明事(臣)蒙
聖恩賞給假期回籍葬親今(臣)奉
命往滇會議又欽奉
上諭前朕准給韓良輔假期送其母櫬回籍著俟公事
定議後伊酌量動身欽此(臣)思滇黔山嶺高峻既難
扶柩同往若停泊粤西(臣)心又切不安是以先遣
(臣)子扶(臣)母櫬從水路往川暫停於重慶府城外
之白崖莊(臣)俟公事定議之後奏請給假由滇入
蜀扶柩前往合州經營(臣)母之窀穸瞻拜(臣)父之
松楸則(臣)之私事已畢從此有生之年皆捐糜頂
踵仰報我
皇上隆恩之日也為此繕摺
奏懇伏乞
聖慈矜宥謹
奏
爾到滇商酌定後仍有回粤料理之事非到滇一言即
可卸責而竟長往蜀道也必當回署將一切料理畢再
去為是
同日又
奏為恭謝
天恩事(臣)接到家信知(臣)弟莊浪營參將韓良卿仰蒙
皇上特授寧夏中衞副將伏念(臣)父子兄弟一門均受
逾格
隆恩雖共捐頂踵亦難上酬
高厚惟有交相誡勉諄囑(臣)弟竭誠盡瘁恪供職守以
期無負我
皇上委用至意除敬設香案望
闕叩頭外謹繕摺恭謝
天恩伏祈
聖慈垂鑒謹
奏
凡為人臣者只操持自已一身斯可矣至於親友之間
不必關照心一關照不能無繫累其向上之資自能成
立不煩縈心其下愚之質終於不移更不必縈心人能
將自已保守一箇全人最為良策人各自能保守人人
皆為全人矣何用互相牽扯聯絡恐因此反不得純全
當熟思朕旨其中意味深長内外大臣果肯心悦誠服
翻然警醒身體力行何愁天下不治平耶
同日又
奏為奏
聞事前撫(臣)甘汝來酌將廣西潯梧兩關所徵稅銀内
改留十分之一以資公費查督撫書吏俱係按季
分班封鎻在署其工食廩給在所必需至於解京
路費飯錢以及關役巡攔算手工食日用亦所不
免(臣)恐一槩清釐將來無項可支必致另生欺隱
侵蝕之弊倘荷
聖慈恩准存留俾官吏關役人等辦理有資則
皇恩益浩蕩靡涯矣
洪恩出自
皇上非(臣)所敢妄請伏惟
聖明垂鑒謹
奏
自然賞留伊等為食用之需倘復借端逞無厭之求有
苦累商民等弊若不能查究是乃爾之過也
雍正五年四月初八日廣西巡撫(臣)韓良輔謹
奏為恭報粤西春麥豐收并附
奏雨水米價事伏查粤西今歲桂林所屬之臨桂全
州諸處大小二麥於四月初旬俱已收穫約計有
九分收成入春以來雨水調勻今正在栽插禾苗
之時甘霖連霈豐盈之兆已見至於去歲收成原
非歉薄祇以東省搬運者多以致米穀騰貴一經
摺
奏即蒙我
皇上如
天之仁勅發倉穀二十萬石平糶接濟民食
皇恩浩蕩遐邇歡騰踴躍感激之情實難名狀今廣西
米價每倉石潯州梧州等府一兩二三錢桂林平
樂等府一兩至一兩一錢不等麥價八九錢至一
兩不等太平南寧柳州九錢至一兩不等其他思
恩慶遠則仍七錢至八九錢不等更有
奏者欽奉
上諭撥運廣東倉穀三十萬石已照數全運起程訖其
往楚採買之米亦於閏三月中俱已運到現在與
倉穀一體平糶正當靑黃不接之時窮民均沾
渥澤理合一併繕摺恭慰
聖懷謹
奏
朕正為粤西民食厪念覽奏遠懷稍寬矣
同日又
奏為恭報微(臣)交送撫篆赴安籠會議邊境機宜事
(臣)蒙
皇上允(臣)摺
奏前往雲南與督(臣)鄂爾泰面商邊境事宜若道由
泗城前進恐該土府驚疑遠竄似與機宜未協故
前擬由貴陽安順一帶入滇今(臣)於四月初二日
接鄂爾泰手書云俟部文一到即先至安籠相待
囑(臣)檄調泗城土府及田州土知州隨(臣)同往安
籠料理勘界事務彼若疑而不至即是抗違便可
勒兵擒治此言甚切事機(臣)恐貽悞邊務今聞甘
汝來李紱已於閏三月十六日抵武昌計期將入
粤境(臣)不及久候擬俟再有確信即差員齎送印
信交付甘汝來署理(臣)即於送印之日起程星馳
前往安籠與鄂爾泰悉心會商邊境機宜至於以
黃水河之南北為黔粤分界(臣)愚以為此則不僅
安隆為然而泗城亦當以黃水河為界也蓋藉泗
之土田以益黔之貢賦則黔之兵餉不煩鄰省之
協濟矣據泗之形勝以固粤之疆圉則粤之營汛
無鞭長莫及之憂矣况因河為界畛域截然不紊
土民田産既非犬牙相錯無倚強侵弱之患而讎
殺刦奪之風可息實於黔粤兩省大有裨益一切
機宜容(臣)至安籠之日與鄂爾泰悉心酌議會奏
請
旨遵行所有(臣)交代撫篆及自粤起程前赴安籠緣由
先繕摺奏
聞伏乞
聖鑒謹
奏
爾之識見較之鄂爾泰不啻霄壤諸凡總宜虚懷與伊
斟酌料理已之所見亦不可隱而不言無論合宜與否
向伊備悉傾吐聽伊立定繩墨實力行之可也
雍正五年八月十九日廣西巡撫(臣)韓良輔謹
奏為恭報微(臣)往黔會商邊境事宜告竣謹繕摺奏
聞事(臣)前奏覆往黔與雲貴督臣會商邊境事宜欽奉
硃批諭旨(臣)恭承之下感激涕零敢不仰體
聖衷悉心斟酌料理凡關粤西一切邊境形勢民情土
俗兵馬營制及善後事宜苟有一得之愚無不纖
悉面陳并列單送交督(臣)鄂爾泰以備查覈(臣)竊
皇上德威其土府岑映宸懼罪跪繳印信號紙呈請改
流存祀當委泗城理苗同知劉興第署理泗城府
印篆會同貴陽府同知泗城協副將等前往安撫
土民淸查戶口錢糧酌設營汛外所有一切邊境
事宜俱經會疏
旨回署料理經由泗城地方沿途選擇能通土語之兵
役遍為曉諭使椎髻跣足之倫咸知我
皇上之深仁厚澤土民聞(臣)宣諭
聖德自喜得覩天日無不歡忻踴躍感頌
皇恩如出一口(臣)幸生
聖世躬逢
盛事不勝歡忭感激之至理合繕摺奏
聞謹
奏
若依爾所見而行能目覩此光景否耶
同日又
奏為淸查改流州縣科派陋規以肅政治事竊(臣)前
蒙
皇上天恩委署撫篆訪聞得西隆州有私派私稅諸弊
當將該牧特疏
題參遴委桂林府同知錢志和往署州篆囑其淸查
一切陋規以甦民困隨據該署州呈繳須知冊籍
到(臣)又據西林縣知縣韓三善詳報裁革各項陋
規銀兩(臣)俱檄司查核務期徹底澄淸俾無隱匿
嗣(臣)奉
命往邊會議公務沿途細訪土俗人情備知改流各州
縣所派陋規久已習為成例雖經裁革尚為土目
中飽倘日後上司稽查稍懈未必不仍循陋例科
派終與土民無益(臣)愚竊謂除改流之泗城土府
紅水江以南現委文武清查賦稅戶口另疏具
題外其西隆州西林縣亦應一併委員將已革未革
各種陋規逐一查出酌存十之一二為地方官養
廉減其十之二三以甦土民之久困其餘十之五
六載入正額撥充兵餉俟查核明晰會疏
題報將淸出正賦數目入於雍正五年奏銷冊内載
入全書以為定額雖為數無幾然與其徒飽土目
之腹莫若使官民均沾
聖澤合先繕摺奏
聞伏乞
聖鑒謹
奏
酌量料理惟宜秉公行實有益於官民之政凡沽名釣
譽無益之舉俱不可為朕每觀大臣行一博虚譽之事
即有一實禍隨之歴歴不爽於今五載矣前車可鑒當
深戒之
同日又
奏為恭陳斟酌料理邊境先後緩急事宜籲請
聖訓事(臣)查邊境土司其泗城土府雖已改流尚有流
土地方應行整頓料理者皆係臣巡撫之責敬為
我
皇上陳之以左江邊境而言如土龍州改設之土巡檢
趙墉趙陞不能撫綏土民經(臣)
奏請將太平府通判移駐其地彈壓料理將來或另
擇賢能承襲或竟改土為流(臣)已檄行該府酌議
俟其申報到日再行奏
聞又前思明土知府黃晟昏庸愚闇已經告休其滋事
之安馬寨土目蒙士孔等業經署撫(臣)甘汝來結
案已安插於柳慶二府地方惟鄧横等四寨接壤
安南三面環冰植竹自衞其中頑梗土民時出為
盜每每恃險拒捕(臣)已面囑左江鎮(臣)齊元輔并
諭思明同知顧延琮將有名案犯嚴行拘拏矣又
有已經改流之思明土州從前所有陋規未經裁
革今應盡行革去淸出地畝戶口賦稅編入全書
歸於太平府之首邑崇善縣管轄將原設吏目裁
去改設巡檢一員令其治理地方庶官制不紊而
綏戢合宜矣俟經理布置已定再行具
奏以右江而言歸順土知州岑佐祚因其庶兄岑啓
祚爭襲彼此各分羽翼而岑佐祚又昏庸孱劣不
能鈐束其下是以各兵目專權用事擾累地方亦
應捕其惡目置之於法將土知州岑佐祚革職改
土為流但地方與交趾連境又與雲南土富州兇
㺜接壤改流之後必應移兵彈壓前巳會疏
題請增設右江一鎮倘荷
殺抗不服拘此等惡目俱結寨山頂或數百人千
餘人不等亦須大用兵力方能就縛應俟設立右
江鎮及隆林營遊擊之後營制部署已定然後發
兵庶易為力至於柳慶各府地方其頑梗藐法之
土目等俱當逐漸分別懲治追出兵田革去目舍
名色遴選賢能州縣
題請調補其地使之盡心撫綏安戢則邊徼土民永
享昇平之福矣以上諸事現在與督(臣)孔毓珣提
(臣)田畯商酌次第舉行(臣)因親歷邊境目覩情形
謹分別先後緩急機宜冒昧瀆
奏是否允協伏懇
聖慈批示再(臣)前
聞謹
奏
觀所奏數事似欲一時並舉借以洗滌前羞之意所關
甚巨過猶不及也泗城之事既定餘當次第緩為何必
汲汲皇皇如是據奏與田畯孔毓珣商酌其間先後緩
急機宜或未必有益曷若密札仍與鄂爾泰商酌以得
其要領耶朕意當緩者從緩為上阿克敦到時將此摺
密與伊看恐於爾動身後伊不會朕意或致孟浪舉措
也
同日又
奏為土府之私派實繁微(臣)之愚昧已極現在檄司
查審核確立即繕疏
題參謹據實預奏事竊惟泗城參革土知府岑映宸
之父岑齊岱不法(臣)於雍正二年署撫任内曾繕
摺具
奏然不知其横徵濫派於十年之間遂至數萬之多
也并不知其子岑映宸襲職之後仍踵父故智每
亭派承襲銀一百六十兩婚喪銀八兩合計一百
二十九亭半共派銀二萬餘兩前蒙我
高厚感激涕零然(臣)決不敢有絲毫不肖之心欺瞞隱
飾上負
皇上格外之隆恩此亦難逃
聖鑒者也現在將岑映宸檄發按察司查審確情實數
會疏
題參但泗城外哨已割隸黔省且距鄂爾泰駐劄之
地較近距(臣)駐劄之地甚遠(臣)愚恐拘提案犯往
來稽遲時日且當改流之初正須撫恤土民若驟
拘各目質審土人愚頑或致驚疑亦未可定仰懇
皇上於具
審究甚為便易更有
疏
題參合併預
奏(臣)不勝悚惶待罪之至謹
奏
覽
同日又
奏為再瀝微忱仰祈
睿鑒俯賜
恩允事(臣)欽奉
皇上硃批到滇商酌定仍回粤西一切料理畢再行赴
川欽此(臣)因准雲貴督(臣)鄂爾泰咨札改訂於安籠
會議今泗城土知府岑映宸懼罪將印信號紙呈
繳即將該土府岑映宸檄發思恩協副將梁名望
押解過泗城地方交左江鎮遣員轉解廣西省城
發按察司收管安插其子岑弘仁并其弟岑映翰
等亦俱投到諭解員帶至桂林一併候
旨發落其改流分界及設鎮添兵一切事宜俱經酌定
會疏具
題至安撫夷民革除陋弊清查疆土戶口錢糧諸事
俱已遴委文武官員現在料理布置(臣)欽遵
諭旨於雍正五年七月初四日自安籠起程仍由安隆
泗城馳回於八月初十日抵廣西省城桂林府已
經接印任事另疏
題報在案惟是(臣)子扶(臣)母之櫬回蜀至今尚無消
耗(臣)寤寐懸切仰懇
皇上俯念蟻忱
恩允給假回蜀親營(臣)母窀穸事畢即當趨赴
闕廷恭謝
天恩跪聆
聖訓不特地方事務知所遵循亦得仰瞻
天顔以遂(臣)犬馬戀
主微誠於萬一伏懇
聖慈批示遵行謹
奏
已有旨矣并有面降按察司郭鉷口傳之旨於郭鉷未
到之前若阿克敦先到且勿將印信送交候郭鉷到遵
密旨行
同日又
奏為恭謝
天恩敬繳
硃批奏摺事竊(臣)標把總齎捧
皇上硃批奏摺并
欽賜紫金錠等珍藥十種至貴州安籠地方(臣)謹跪迎
至(臣)行署恭設香案望
闕叩頭謝
恩伏念(臣)屢膺格外
寵遇未報涓埃兹又蒙我
皇上軫念炎方特頒藥餌旅疴頓釋愚(臣)既獨被
深恩嵐瘴全消下卒亦均沾
渥澤蠛蠓微質無不悉荷
再造之仁犬馬餘年惟有益堅匪懈之志所有微(臣)感
激之忱敬繕摺恭謝
天恩并繳
硃批奏摺七扣伏乞
睿鑒謹
奏
爾乃由武臣莅任封疆凡一言一行惟務篤實誠恪為
貴觀爾光景漸染李紱甘汝來等之陋習似此誇飾空
文憑仗幕賓調弄筆墨虚套亦何足取
同日又
奏為恭報廣西年成米價敬慰
睿懷事(臣)於夏初奉
命往黔會商邊務沿途見雨水霑足農民盡力耕作已
卜有秋迨(臣)事竣回粤果見早稻俱已豐收晚禾
亦甚芃茂惟南潯梧三府濱江之地略被水淹旋
即消退桂林柳州二府交秋以來微覺少雨羣黎
待澤正殷今柳州已霈甘霖通省約計有八九分
等微(臣)目覩通省人民羣歌樂利之
奏恭慰
聖懷謹
奏
粗鄙之習未脫氣度殊屬卑小極矣
硃批諭旨卷二十九下
