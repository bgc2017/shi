欽定四庫全書
硃批諭旨卷三十一上
硃批馬會伯奏摺
雍正元年十一月十二日雲南永北鎮總兵官(臣)
馬會伯謹
奏為恭謝
天恩事竊(臣)邊鄙庸愚仰荷
皇恩不次拔擢歴任今職涓埃莫報正切悚惶兹者得
覲
天顔蒙
恩賜貂帽翎子巳邀格外之榮又奉
諭旨因大同地方緊要令(臣)前往大同署理總兵事務
於初二日跪領
聖訓賜(臣)暨(臣)弟馬覿伯各銀五百兩復
命(臣)差人馳驛回滇
皇恩優渥感戴難名惟有實心任事竭盡駑鈍仰報
高深於萬一耳(臣)於初十日巳抵大同俟(臣)弟馬覿伯
帶領官兵起程之日另行具
題外謹將微(臣)謝悃具摺奏
聞謹
奏
大同營伍數年來廢弛巳極爾其竭力整頓務令改觀
以副朕望
雍正元年十二月十三日署理山西大同鎮總兵
官(臣)馬會伯謹
奏為欽奉
上諭事竊(臣)前到大同隨具恭謝
天恩一摺荷蒙
皇上硃批(臣)跪誦
天語訓誡煌煌仰見我
皇上明同日月洞鑒無遺(臣)惟有益凛冰兢冀酬
高厚於萬一(臣)於十一月二十六日接印署事即行文
所轄標協營路嚴查虛冒扣剋等弊汰除老弱整
理軍裝約束兵丁嚴謹汛防復將各路將備調赴
大同面加誡飭令其痛改前非勤慎供職倘有不
肖之員貪利營私因循怠玩(臣)立即指名
題參以為廢弛不法者戒但各屬營務廢弛巳久非
旦夕可以改觀除空糧嚴飭即速招補以實營伍
至於操練兵馬修整軍裝器械等項伏乞
皇上寬(臣)月日約計半載之内竭盡駑鈍務必整理完
備以仰副
皇上慎重封疆至意所有
硃批奏摺理合恭繳為此繕摺奏
聞謹
奏
爾且盡心料理諸務以俟後命永北一任亦甚緊要尚
未得人代爾署理此任或暫或久朕意猶在未定然無
論何任莫非國事爾能隨處為朕出力報效朕自然洞
悉也
雍正二年正月十七日署理山西大同鎮總兵官
(臣)馬會伯謹
奏為奏
聞事竊(臣)於雍正元年十一月二十六日接印任事後
飭行標協營路確查空糧招補足額除鎮標三營
並無空糧外今清出殺虎得勝等各協路空糧三
百五十九分俱經各官詳報招補差操(臣)查訪無
異其靈邱利民東路河保水泉五營路尚未報到
至甲械旗幟軍裝等項現今上緊整理兵馬嚴飭
操演但(臣)奉
旨馳驛赴京恭請
訓旨回滇俟參領(臣)陳王章到日即便交印起程其五
營路未經報到空糧并一切營務移明署鎮(臣)陳
王章料理外所有微(臣)清出空糧數目及招補緣
由理合繕摺奏
聞謹
奏
爾有思慮所到未及舉行之事交與陳王章接辦若因
與巳無涉諸凡裁減過刻令馬覿伯回任後至於棘手
亦屬不可陳王章臨行時朕降諭甚悉爾備細詢明應
交與者交伊辦理可也
雍正二年六月二十日雲南永北鎮總兵官(臣)馬
會伯謹
奏為奏
聞事竊(臣)一介庸愚才識淺陋蒙我
皇上殊恩不以(臣)為謭劣命(臣)條奏凡有見聞敢不直
陳
睿鑒(臣)查永昌順寧二府地處極邊崇山峻嶺四面環
夷為滇省之藩籬最關緊要向來設立總兵鎮守
控制土司十餘處所屬蠻人種類甚多必得精明
強幹之員方可表率彈壓保固疆圉今永順鎮(臣)
李根潤荷蒙
皇上擢用理應竭盡心力圖報
高厚其如性貪飲酒日在醉鄉且年力衰邁昏憒健忘
一切營伍地方事務不能整頓料理似此曠厥職
守恐致貽悞封疆(臣)受
恩深厚不避嫌怨密以奏
聞伏祈
睿鑒謹
奏
李根潤貽悞職守巳有旨矣
同日又
奏為遵
旨條奏仰祈
睿鑒事(臣)思
國家開設武科考較弓馬驗技勇試策論掄拔英俊
原僃干城之選查武舉一途向有會試不中具呈
告降本省隨標效力遇有千把缺出與營弁輪流
間補之例於康熙五十一年十一月内因原任登
州總兵官李雄以告降武舉多不歸標操演有請
嚴分别武舉告降之例一疏經九卿議覆嗣後武
舉告降之處永行停止奉
旨依議遵行在案歴今十有餘年武舉壅滯日多其中不
無人材壯健技藝嫺熟之人不得及時補用殊為
可惜(臣)仰懇
聖恩請照文舉人揀選之例會試三科不中者准其赴
部告降請
勅兵部會同内大臣公同考驗必須人材壯健弓馬嫺
熟者方准告降平常者不准告降揀選引
見之後分發各省標鎮協營效力與營弁間補千把如
歸標之後不勤加學習偷安怠惰者報部註册如
此嚴行分别則人材不致壅滯於營伍亦有裨益
至武進士每科挑選侍衞外俱以營衞守備註冊
挨科分缺銓用但今營守備缺多係揀發年滿千
總題補衞守備缺亦有捐納之人分掣則武進士
掣缺甚少亦屬壅滯並懇
聖恩亦准其赴部具呈照武舉告降之例考其弓馬漢
仗出色者遴選引
見分發各省效力與年滿千總間補守備倘不勤加學
習仍行咨部註册則武進士武舉均得邀
皇上如天之仁可收得人之效矣是否允協伏祈
聖裁謹
奏
此事屢經有人條奏不啻數十次矣爾等提鎮職守封
疆惟整飭營伍愛恤士卒是乃專責類斯等事當無暇
念及若欲於不第武舉中選擇可用漢仗技藝恐百中
未必有一二也大抵伊等功名從賄賂請託而來者十
居五六令此軰人占奪行間兵丁進身之路非朕所忍
為之事也朕此諭便中遇督提鎮諸臣皆令知之
同日又
奏為請復陜省武闈解額以光
聖治事竊(臣)查陜省武舉係分闈取中原額西延鳳漢
四府取中武舉四十名平慶臨鞏四府取中武舉
四十名後於康熙二十六年十二月内部覆原任
左都御史徐乾學武闈試卷停其解部案内議將
各省武舉額數取中裁去四十名陜省兩闈共中
四十名嗣經甘肅提(臣)路振聲
題請於康熙五十二年
萬壽恩科增中二十名兩闈共中六十名(臣)思考取武舉
以弓馬技勇為重而文藝次之陜省武生弓馬技
勇與别省不同且沿邊一帶習武者甚多今
聖明在上咸思鼓舞上進陜省武科仰懇
聖恩仍復舊額取中不但陜省武生得沐
殊榮而宇内英俊咸慶彙征則
聖朝作人雅化又遠邁棫樸薪槱之澤矣(臣)芻蕘之見
緣遵
旨條陳冒昧瀆
奏伏祈
皇上睿鑒謹
奏
此係前巳有旨之事爾所奏三事内兩件皆巳奉諭者
且又非緊要應奏急務勞擾驛遞殊為不合再如此等
無關緊要之摺或隨本附進或差人緩緩齎來不可擅
動驛馬特諭
雍正二年七月十一日雲南永北鎮總兵官(臣)馬
會伯謹
奏為恭謝
天恩事雍正二年六月二十三日雲南撫(臣)差官齎捧
硃批奏摺並
御賜(臣)五色扇墜各種錠藥一匣到永(臣)率所屬漢土
官弁出郊跪迎至署恭設香案望
闕叩頭謝
恩祗領訖伏念(臣)質同樗櫟忝任封疆才不逮人徒有
素餐之愧功無足錄空懷報效之誠昔覲
天顔疊沐非常
寵渥今違
鳳闕又蒙逾格
恩施頂戴難名頌揚莫罄惟有冰兢益矢竭犬馬以抒
忱公愼永持捐頂踵而不惜仰答
高深於萬一耳理合繕摺奏
謝伏祈
睿鑒謹
奏
覽
近聞李衛行事狂縱操守亦不如前果然否一毫不可
瞻顧情面及存酬恩報怨之心據實奏聞隨便附奏不
必特差人來
雍正三年八月二十五日貴州提督(臣)馬會伯謹
奏為遵
旨回奏事雍正二年六月荷蒙
皇上賞賜尚方藥品隨具摺奏
謝奉有
硃批諭旨(臣)於本年三月内蒙
皇上簡用貴州提督七月交代起程道經省城一路細
心訪問李衞賦性急躁心中有所欲言口中即便
說出跡類狂縱易於招尤却非乖張悖謬者至於
操守密加察訪亦未曾改(臣)過雲南知藩庫原交
代時存銀二十餘萬兩昨李衞交代巳至九十餘
萬兩尚有羡餘在外其實心辦事於斯可見矣若
能再加涵養行事和平其才猷練逹辦事勤敏實
屬賢員我
皇上無微不照自難逃
睿鑒也(臣)受
恩深重不敢一毫瞻顧倘以有用之人而萌報怨之心
即受蔽賢之戮以無用之人而存酬恩之念必罹
欺罔之誅(臣)斷不敢負
恩徇私自干
國法况上關
聖主任人圖治之重國計民生之大(臣)惟有據實回
奏伏乞
皇上睿鑒謹
奏
此奏朕甚嘉之凡百悉照此秉公奏聞方為不負朕之
信任也
雍正三年八月二十八日貴州提督(臣)馬會伯謹
奏為恭請
聖訓事竊(臣)查黔中夷多漢少界連川滇楚粤狆苗環
居性最兇頑不時燒殺刦擄全賴兵威彈壓各府
州縣額設營制雖星羅碁布但副參遊守中有宜
於僻壤而不宜於衝要宜於衝要而不宜於苖地
者有弓馬平常辦事足錄應節取以觀後效者至
(臣)提標有應援全省之責更關緊要必得才猷練
逹強幹勤敏之員以資臂指容(臣)將衝要僻壤苗
地逐一細心籌度相其才具果宜調補之處據實
龥
請調補則邊疆得人經理可以永保無虞至於將備
中弓馬不堪人材庸懦年老不能供職原係廢弛
無能之員激濁揚清
國憲昭然(臣)不敢瞻徇姑容有負
聖主委任之至意也再查盔甲器械等項俱巳年久不
堪亟宜整頓修製以資實用又(臣)親丁糧八十分
遵照舊額不敢多佔本標原有公費糧九十分交
四營將備經管為每年冊費表箋京報修理塘卡
衙署等費不許借名多留一分(臣)受
恩深重敢獻末議稍申犬馬微忱伏乞
皇上恩賞批示遵循於巖疆營伍大有裨益矣謹
奏
大凡督撫提鎮接印受事後率皆有此一奏全在實力
奉行果若行符所言朕自能鑒悉勉為之公私二字辨
别清楚何往而不得其宜當效法趙坤之安静而戒如
趙坤之因循懈弛也控馭苗夷要須恩威並濟稍有所
偏過猶不及一切處詳愼斟酌為之
同日又
奏為仰龥
天恩准帶人員以資委用事竊(臣)於永北總兵官任内
常行差遣齎摺之把總沈玉秀劉文竒二員數年
長途往來頗堪信任伏乞
聖恩俯准帶入黔省仍補把總以供驅策庶緊要事件
不致有悞再雲南省將備之中有才技優長諳練
營伍聲名好者或可容(臣)將眞知灼見之員咨會
督臣商酌
題請於(臣)標補用(臣)因地方營伍起見遴才隔省理
合恭請
聖裁批示倘蒙
恩允則(臣)獲收臂指之效矣為此繕摺謹
奏
地方營伍均關緊要何省不需好員隔省題官不便允
行此二把總念係微員姑准所請援旨具文咨部可也
同日又
奏為恭謝
天恩事竊(臣)父子兄弟世受
高厚之恩莫能仰報萬一(臣)堂弟大同鎮總兵馬覿伯
行止不端在軍前時因𤨏細事情與將軍等爭競
甚屬無恥(臣)弟不能仰報我
皇上豢養隆恩自干罪戾荷蒙
聖恩不即加重譴猶格外矜全發往軍前管轄綠旗種
地官兵效力行走(臣)接閱邸抄惶恐悚惕不能自
安所有感激微忱理合繕摺奏
謝伏乞
皇上睿鑒謹
奏
據奏爾悚惕不安等語此事不但爾等身為臣下且係
堂弟無法以處之即朕親弟如廉親王允禩等雖百計
千方教訓不能化其不臣之心也但只照管巳身無過
足矣兄弟之賢不肖功罪各不相及若馬覿伯洵屬下
流不堪不顧行止人也
雍正三年十月二十八日貴州提督(臣)馬會伯謹
奏恭請
皇上聖安
朕安黔屬狆苖之兇悍及從前地方官之姑息因循皆
朕所悉知覽所奏數條雖屬有理然萬不可輕舉妄動
鄂爾泰慎重明敏實心為國人也諸凡與之詳細商酌
而行爾忠誠報效之心朕甚嘉之但地方情形朕既未
身經目覩爾亦係初到未能洞悉無遺此時不便批示
進止將摺留中俟高其倬到京朕面加詢問與之熟籌
得有主見時再行批發與爾也
同日又
奏為修製甲械以壯軍威以資實用事竊(臣)提標有
應援全省之責必甲械實堪披執軍器壯麗鮮明
方可為各營表率今細查馬兵盔甲共六百副步
兵盔甲共二千四百副鳥鎗共一千四百桿俱應
從新修製大旗六十桿小旗三百桿紅旗六十桿
帳房一百六十頂係前任提(臣)趙坤同各官捐製
今應補造帳房二百四十頂新製鑼鍋四百口片
刀籐牌長鎗鍬鋤之類亦應分别添補逐件細籌
所費不貲(臣)早夜思維此項軍器當亟為整頓相
之處另行具
奏再照黔地土瘠民貧兵丁家口衆多稍遇歲歉不
免饑寒(臣)再四籌畫仿照社倉之例願捐榖一千
石四營將備亦願捐榖一千石存貯公所於青黃
不接之際借給兵丁以資食用照原價陸續還補
馬(臣)惟有不時親行指訓務期技藝精熟各有實
效仰報
天恩於萬一理合繕摺備悉奏
聞伏祈
睿鑒謹
奏
訓練營伍惟以時勤操習嚴明賞罰為要勉之
同日又
奏為詳懇轉呈
訓旨事雍正三年十月十六日據鎮遠協左營遊擊韓
勲詳稱卑職恭讀
上諭凡文武官員曾經面奉諭旨者俱將訓旨一一詳
細繕寫進呈御覽内外文武大吏著自行封進其不
應奏摺之員著封固交與該上司轉奏欽此欽遵查
卑職叨蒙
皇恩補授貴州威寧鎮標中軍遊擊曾面奉
訓旨今遵將
訓旨繕摺封固詳請俯賜轉呈等情到(臣)相應將遊擊
韓勲繕寫
訓旨奏摺一封轉
奏伏祈
睿鑒謹
奏
此等轉呈事件應彙齊乘便附奏為是非急務也
同日又
奏為恭請
陛見以抒誠悃事竊(臣)自上年奉
命回滇未瞻
天顔將及兩載犬馬戀
主時切愚衷況黔地漢苗雜處最關緊要一切事宜非
面請
聖訓開示愚蒙無所遵守伏乞
皇上允(臣)來京跪聆
聖主提命指授使微(臣)得以遵循恪供厥職於地方兵
民實有裨益矣(臣)謹繕摺奏
聞伏乞
皇上睿鑒謹
奏
路途遥遠不必來京近日有人論爾前在大同署任時
性急過刻等語當深以為戒朕觀爾亦似偏於急快今
職非一鎮可比統轄全省戎政任大責重愼之勉之
雍正四年四月十六日貴州提督(臣)馬會伯謹
奏為奏
聞事竊查前任雲貴督(臣)高其倬於謹陳調劑黔省事
宜等事案内會同
題請貴陽府廣順州所屬之長寨同筍焦山羊城&KR0749;
一帶狆苖頑梗移撥大定鎮弁兵分防長寨羊城
&KR0749;等處定番州所屬青藤斷杉樹兩處設立塘汛
遵奉
俞旨允行隨經勘明阨要地方蓋造營房據廣順州知
州報稱宗角沙子關等處營房俱次第蓋造完僃
惟長寨狆苗抗違不法用石堵塞路口不容進内
蓋造(臣)隨會商署撫(臣)石禮哈差撫標遊擊趙文
英等同廣順州知州齎帶告示張掛並量帶官兵
廵查村寨喚集土人諭其凜遵
王法如仍阻撓即商酌用兵等由於三月二十日會同
署撫(臣)石禮哈合摺奏
聞今屢接趙文英等禀稱職等委曲開導而該寨苖人
負固不服等語(臣)即與督(臣)鄂爾泰署撫(臣)石禮
哈酌遣(臣)標兵丁一千名撫標兵丁二百名各協
營兵丁一千五百名檄委定廣協副將劉浚業統
領於四月初八日會集廣順州所屬宗角地方分
佈駐劄(臣)又會同新撫(臣)何世璂差員再持告示
前往化誨倘執迷梗化非先威後恩萬難馴伏(臣)
即會商督撫臣細加籌畫相機撫𠞰懾服梗頑蓋
造營房安兵駐劄以彈壓要隘頑苖自此歛跡邊
徼可冀敉寧矣所有遣發官兵事理謹據實具摺
奏
聞伏乞
皇上睿鑒謹
奏
恩威二字不可偏用惟貴適中得當所奏知道了一切
機宜籌畫萬全而後舉動慎勿失於輕忽事畢應具題
處具疏題奏
雍正四年七月十五日貴州提督(臣)馬會伯謹
奏為奏
聞事雍正三年十二月二十五日原任雲貴督(臣)高其
倬過安順府交到
御賜解撒毒草藥一匣藥方一紙又本年二月二十七
日雲貴督(臣)鄂爾泰差員齎到
御賜解毒末藥一瓶藥方一紙(臣)俱轉頒所屬各鎮協
營官兵並調往長寨等處官兵去後兹據各官兵
禀稱苗人弩箭藥毒從來無方藥解治荷蒙
皇上好生大德將神藥藥方均
賜蟻等擕帶行間有恃無恐益奮勇鼓勵滅此頑梗少
報
聖主深恩蟻等謹望
闕叩頭恭謝
天恩等因到(臣)據此合將各官兵感戴私忱并(臣)領到
御賜方藥轉頒各官兵日期繕摺奏
聞(臣)復差人赴粤到提(臣)韓良輔處問明購得各種藥
料遵依
賜方製成末藥分給貴州各鎮協營僃用以廣
皇仁合併
奏明伏乞
睿鑒謹
奏
知道了藥既有效多製備用甚好
同日又
奏為狆苖抗阻不法遣兵𠞰撫仰祈
睿鑒事竊照廣順州所屬長寨等處狆苖頑梗無忌阻
修營房(臣)於四月十六日將遣發官兵懾服頑苖
緣由奏
聞在案(臣)隨會同新任撫(臣)何世璂威寧鎮(臣)石禮哈
各出告示差員協同苖人頭目持往長寨等處再
三化誨間有投順者即賞以花紅銀牌等物豈知
領去之後旋即退還告示亦不收接甚屬抗違(臣)
即會商督(臣)鄂爾泰撫(臣)何世璂鎮(臣)石禮哈飭
發官兵於五月初九日攻打長寨谷隆等處乃頑
苖膽敢伏草打弩斷路刦糧紏集羽黨潛偷營寨
種種不法兇頑巳極緣隂雨連綿至十三日發兵
進𠞰者貢擒獲川販王有餘於者貢後箐搜得川
販李嵩山楊世臣并李竒之妻妾及川販陳應甲
除長寨者貢首惡阿革阿紀及脅從苖人赴營乞
命外并擒獲兇苖季寅阿乃神保等又獲狆苖大
小男婦及刀弩箭筒並盔甲馬棉標桿等物適威
寧鎮(臣)石禮哈奉督臣照委於六月初十日抵營
即將兇苖阿革等川販李嵩山等以及刀弩等物
移解撫臣審擬收貯(臣)以頑苖既知畏懼自應繼
之以恩隨與鎮臣商酌安撫以示
聖朝寬大之仁傳集隣寨頭人給示分頭前往曉諭令
四散夷衆歸寨安業查川販李竒潛匿長寨十有
二年罪大惡極斷難輕縱據伊妻妾僉供業巳回
川(臣)即飛咨川省撫提二臣轉飭地方各官上緊
擒拏務獲解黔定擬以彰
國法再有者貢頭人阿搗阿撈糾衆阻修營房為諸
寨首惡亦不可輕縱(臣)屢飭軍前各官密訪擒挐
於六月二十八日據參將劉朝貴知府張廣泗禀
稱有冗磉寨頭人將阿搗化誨來歸又於七月十
一日據該參將知府禀稱有頭人阿種等用計將
阿撈勒逼獻出前來等語隨經該參將俱解交鎮
(臣)石禮哈訖查陸續遣發官兵共四千名土兵一
千零五十一名今進𠞰事竣將各營先到兵丁撤
回二千四百名暫留一千六百名令遊擊卜萬年
等分領駐劄長寨谷隆宗角等處督修各處營房
俟蓋造完備駐防兵丁安設停妥然後撤歸各汛
其各處土兵時當栽插亦俱撤去令其歸農所有
(臣)等𠞰撫狆苖緣由理合繕摺奏
聞仰慰
聖懷查攻打長寨等處箭傷貴陽營把總王起貴一員
箭石等傷兵丁四十七名土兵二名除傷重兵丁
黃元正等九名陸續身故外其餘帶傷官兵俱用
御賜解毒末藥草藥依方服洗調治巳經全愈身受者
既感
聖主再造之洪恩而全省官兵亦莫不仰戴
皇上如天之大德合併聲明伏祈
睿鑒謹
奏
朕始初尚慮爾等稍涉孟浪續據鄂爾泰石禮哈所奏
僉同朕方確信不疑今頑苖經此懲創驚竄畏服足見
卿等實心任事籌畫精詳一舉而剪除數十年之積患
朕深為嘉悅功巳成事巳竣矣惟静候朕加恩錫耳洵
屬可喜可嘉之至
雍正四年八月十九日貴州提督(臣)馬會伯謹
奏為奏
聞事竊查狆苖阿搗阿撈等賦性獷悍兼有李竒等為
之主謀教唆販賣人口故阿搗等燒殺無忌搶刦
不休則李竒實為此案罪魁萬不可輕縱(臣)於未
獲阿搗阿撈之先即懸賞格分差設法密挐今於
八月初七日據(臣)標兵丁王起元等協同民人於
黔屬怯里地方挐獲李竒到案(臣)即委員解赴撫
臣衙門收審定擬治罪以彰
國法蠢爾苖夷從此安分伏處不敢為非邊圉羣黎
長享敉寧之福矣再查長寨宗角羊城&KR0749;羊角&KR0749;
谷隆關口以及各汛官署營房(臣)現在嚴催承修
督修文武各員上緊脩蓋並勿得草率塞責十月
中旬可以完竣除設官安兵事宜(臣)會同督撫鎮
臣合疏具
題外所有挐獲川販李竒緣由理合繕摺奏
聞謹
奏
此一事自始至終爾等料理合宜甚屬可嘉朕自另有
恩旨
同日又
奏為恭繳
硃批奏摺事竊(臣)一介庸愚荷蒙
皇上覆載隆恩簡任貴州提督抵任以來愆尤日積方
且惴惴難安忽被
黔任内辦理一切事件欽奉
硃批理合回
奏恭繳
一件為遵
旨回奏事奉
皇上硃批下詢李衛操守性情(臣)欽遵於雍正三年八
月内回
奏蒙
皇上硃批此奏朕甚嘉之百凡悉照此秉公奏聞方為
不負朕之信任也欽此(臣)受
恩深重不敢纖毫徇私雖據實奏
聞猶恐未當乃荷
一件為仰懇
天恩准題帶人員以資委用事(臣)因請帶雲南永北鎮
把總沈玉秀劉文竒二員入黔補用又請將雲南
省將僃中才技優長者於(臣)標補用奉
硃批地方營伍均關緊要何省不需好員隔省題官不
便允行此二把總念係微員姑准所請援旨具文咨
部可也欽此除把總沈玉秀因病辭職外所有劉文
一件為恭謝
天恩事(臣)因堂弟大同總兵馬覿伯行止不端感戴
聖主法外施仁繕摺奏謝奉
硃批據奏爾悚惕不安等語此事不但爾等身為臣下
且係堂弟無法以處之即朕親弟如廉親王允禩等
雖百計千方教訓不能化其不臣之心也但只照管
巳身無過足矣兄弟之賢不肖功罪各不相及若馬
覿伯洵屬下流不堪不顧行止人也欽此竊(臣)堂弟
陛見事(臣)以黔域漢夷雜處一切事宜應面請
聖訓庶幾有所遵循奉
硃批路途遙遠不必來京近日有人論爾前在大同署
任時性急過刻當深以為戒朕觀爾似亦偏於急快
今職非一鎮可比統轄全省戎政任大責重愼之勉
之欽此(臣)質本愚直性復急快蒙
一件為脩製甲械以壯軍威事(臣)因甲械舊敝宜
亟整頓又以黔地山多田少兵丁家口稍遇歉歲
不免饑寒(臣)願捐榖一千石四營將備亦願捐榖
一千石借給兵丁至來歲秋收再共捐榖二千石
永遠接濟兵丁等因具奏奉
硃批積榖濟兵洵屬最善之舉但不可強累將弁欽此
竊(臣)與四營將僃所捐榖石原為接濟兵丁不敢
絲毫有累將弁俱係各自量力捐貯荷蒙
聖訓益當凜遵(臣)雖離黔在即再捐榖一千石將榖石
價銀交中軍參將收存至秋收後買貯尚有一千
石或新任提(臣)楊天縱獨捐或四營將備官員捐
貯以足四千石之數是在新任提臣籌畫料理無
庸(臣)置喙但恐日久不無侵那等弊俟楊天縱到
任後(臣)即咨交清楚令其查明收受作正項交代
一件為狆苗刦搶流毒懲捕宜嚴事(臣)以狆苖刦
搶燒殺種種不法謹將經理事宜備陳五欵又具
摺恭請
聖安奉
硃批朕安狆苖之兇悍及從前地方官之姑息因循朕
所悉知覽所奏數條雖屬有理然萬不可輕舉妄動
鄂爾泰慎重明敏實心為國人也諸凡與之詳細商
酌而行爾忠誠報效之心朕甚嘉之但地方情形朕
既未身經目覩爾亦係初到未能洞悉無遺此時未
便批示進止將摺留中俟高其倬到京朕面加詢問
與之熟籌得有主見時再行批發與爾欽此伏念督
(臣)鄂爾泰實心為
泰參酌辦理斷不敢專擅輕舉今仰仗
天威遠播頑梗向化輸誠經(臣)三次摺奏兹不敢再為
煩瀆
天聽也以上恭繳
硃批奏摺悉係(臣)貴州提督任内所辦事務理合彙齊
奏覆伏祈
睿鑒謹
奏
逐條批諭矣
雍正五年正月二十一日四川廵撫(臣)馬會伯謹
奏為奏明事竊(臣)荷
聖恩畀以四川廵撫重任惟有潔己率屬察吏除弊少
報涓埃然必大法而後可責小廉(臣)是以先留意
於司道次及府廳州縣如有貪贓敗檢者立即參
究以仰副我
皇上委任之至意今查四川按察使程如絲不感
皇上擢用隆恩潔己奉公力圖報效乃敢一味營私網
利凡所管鹽茶驛站事務多有侵欺短扣之弊而
於刑名案件任意懈弛不能依限完結非推諉於
廵撫即歸咎於屬員居心隂險諸事欺飾上負
國恩莫此為甚(臣)現將欺罔欵項逐件密加查訪合
先繕摺奏
聞伏乞
皇上睿鑒批示謹
奏
密訪明白據實奏聞程如絲若負朕恩洵為天地所不
容矣有是理乎殊屬可惡之極
同日又
奏為恭請
陛見跪聆
聖訓事竊(臣)邊鄙武人材庸質陋荷蒙
皇上委任隆恩至深極重於安順始得經年即有調任
甘肅之
命又奉署理川提之
旨甫抵成都復荷
綸音授以四川廵撫又蒙
異數加銜當經具疏恭謝
天恩在案(臣)今到省月餘目擊吏治闒茸民俗疲頑積
習既久不得不亟為振刷但(臣)以武途驟膺文職
刑名錢榖素所未諳實恐才力不逮致有隕越上
負
委用至意是以(臣)之瞻戀
聖顔思聆
聖訓實較之恒情倍切也伏乞
恩允容(臣)輕騎減從兼程赴
闕敬將地方事宜跪請
訓旨俾(臣)知所遵循庶得悉心經理實力奉行上答
聖明之知遇下免愚昧之愆尤感戴
皇上生成大德永矢無斁矣為此繕摺
奏懇伏乞
睿鑒批示謹
奏
不必來京爾巳見朕數次矣到任伊始正資料理况兼
署理川提印務地方緊要豈可遠離職守僕僕為無益
之往來耶凡事秉公無隱不可瞻顧回護安民必先察
吏察吏務在秉公進賢退不肖乃爾之專責也一應文
武官員即如岳鍾琪為朕如此信任現係本省總督若
其子姪親友門生故吏有違犯功令者亦當破面執法
不少假借何况其他能如此忠介方不負朕畀以封疆
重寄也平治天下之道惟在得人如能得人何事不理
若稍涉私比舉劾賞罰一不公則諸務不可問矣請朕
訓諭所訓諭者即此公之一字暨用人一節其餘刑名
賦稅頭緒紛紜朕實不逹無可訓諭也
同日又
奏為據實奏
聞事竊(臣)荷蒙
恩命署理四川提督印務於雍正四年十一月二十六
日抵任業經
題報在案查川省營伍大概未整而提標五營及成
都城守一營旗幟盔甲尚屬可用鑼鍋帳房等項
十無二三(臣)思軍裝器械不可一日不備況冕山
烏蒙等處現在用兵武備尤當整飭(臣)巳飭令六
營將備即將鑼鍋帳房等項逐一製造備用其各
鎮協營軍裝器械等項有無缺少之處巳檄行鎮
將備弁確查逐營整頓外所有川屬營伍(臣)現在
整頓飭查緣由理合繕摺據實奏
聞伏祈
皇上睿鑒謹
奏
甚好亟應竭力料理黃廷桂抵任後備悉說與伊知黃
廷桂雖屬旗員尚在中年然顧惜顔面似明曉大義實
心為國家效力之人爾等協力和衷辦理一切事務以
綏靖地方可也
雍正五年四月十八日四川廵撫(臣)馬會伯謹
奏為恭繳
硃批諭旨並謝
天恩事竊(臣)於本年正月内敬具奏摺俱蒙
硃批並荷
寵錫謹繕摺恭繳祗謝
天恩
一件為恭請
陛見跪聆
聖訓事(臣)以川撫任重一切措施多有未當是以請覲
天顔跪領
聖訓未蒙
俞允不敢再瀆惟有祗遵
訓諭公忠自矢不敢少存偏私執法破面不敢瞻顧回
護賞罰一秉至公黜陟確覈賢否以仰副我
皇上委任之至意又荷
御書福字寵錫微(臣臣)拜瞻
宸翰感激
高深益難圖報理合恭謝
天恩
一件為據實奏
聞事(臣)前蒙
恩命署理提督印務將四川營伍大概據實奏
聞荷蒙
指示今提(臣)黃廷桂巳經抵任(臣)即遵
旨將蜀中事務僃悉與黃廷桂說知(臣)與共處一城地
方事宜自當協力辦理上慰
宸衷(臣)敬遵
聖訓不敢須臾或忘也
一件為
奏明事(臣)因臬司程如絲營私欺飾不敢徇隱據實
奏
聞(臣)查程如絲係革職負罪之員蒙
皇上逾格施恩宥罪擢用乃不思圖報益肆貪婪洵神
人之所同嫉天地之所不容(臣)謹遵
諭旨將該員劣蹟察訪明確具疏
題參巳邀
聖鑒不敢復瀆
宸聰以上
硃批奏摺理合彙摺
奏覆伏祈
睿鑒謹
奏
朕今調汝為湖北廵撫楚省民風吏治甚欠整理因總
督亦係滿洲人故將憲德與汝互調憲德到川時將汝
任内事一一明白說知將伊任内之事汝亦詳悉問明
記取到任後酌量料理汝為朕所信任之人不必奏請
陛見但須較在川省更費一番心力方可奏效也勉為
之
同日又
奏為欽奉
聖諭事雍正五年閏三月二十一日新任四川提(臣)黃
廷桂到省面宣
皇上諭旨梁山冕山普雄烏蒙等處賊首業經擒獲地
方亦巳安静其餘黨現在安插撫綏善後之策最關
緊要務宜詳細料理况目今兵威巳振尤當濟之以
恩至於改土設流原因土司暴虐奪人子女掠人錢
財以致失衆苖之心如今處置大有關係尤須加意
籌畫措置得宜俾地方寧謐居民安堵以為久安長
治之計方好爾等勉為之欽此(臣)思梁山冕山普雄
等處皆仰仗
皇上天威巳將賊首金格等擒獲其餘生熟番黨種類
繁多現在勒兵𠞰撫加意化導以為一勞永逸之
計至於烏蒙土府祿萬鍾獻印歸誠其所管部落
夷民現經委員清查戶口宣布
皇恩漸次招回復業但烏蒙界連滇黔其分畫疆界改
土設流請增文武員弁以資撫綏彈壓及一切善
後事宜(臣)與督(臣)岳鍾琪提(臣)黃廷桂仰遵
諭旨悉心籌畫會同雲南督(臣)鄂爾泰委員相度近黔
歸黔近滇歸滇近蜀歸蜀懇請
聖謨指示(臣)等公同料理務使地方寧謐以仰副我
皇上愛養夷民永靖邊疆之至意(臣)欽遵
諭旨緣由謹繕摺覆奏以
聞謹
奏
烏蒙鎮雄歸滇管理巳有旨矣若分隸兩省殊覺有彼
此不便處知之
同日又
奏為敬陳蜀地民情設立清查隱糧之法仰祈
睿鑒事竊(臣)荷蒙
聖恩擢授四川廵撫於上年十一月二十七日抵任前
撫(臣)法敏隨交(臣)條奏一封摺奏二件(臣)跪讀
硃批仰見我
皇上宵衣旰食無刻不以民依為念(臣)敢不益竭駑駘
留心體察惟是地方情形一時未能周知何敢冒
昧瀆陳因博加採訪近始略有見聞謹抒管見臚
列八條為我
皇上陳之
一朋名納糧之田宜分界立戶也一紳衿大戶宜
令倡先首增也一糧戶宜令認懇荒田也一爭告
田地宜按名丈量也一地棍脅衆阻撓宜從重治
罪也一道府不善董率宜嚴加處分也一現任州
縣衛所之優劣宜加勸懲也一委員協理以期成
效也以上八條惟就蜀地民情清理蜀田欺隱思
效芻蕘一得之愚冒昧陳
奏是否允協伏祈
皇上睿鑒批示欽遵奉行所有原摺三扣一併恭繳(臣)
不勝惶悚待
命之至謹
奏
將此條奏發交憲德令其詳議題請該部知道
同日又
奏為奏
聞蘷關收過稅銀數目事竊(臣)於抵任後卷查前任撫
(臣)法敏題覆蘷州府關稅疏稿内稱每年實止收
銀二萬二百九十七兩零請為定額等語(臣)細加
訪察僉云不止此數若仍交該府喬鐸收報其實
在贏餘數目斷不能盡行報出(臣)即與督(臣)岳鍾
琪會委原任東川府知府周彬協同(臣)親信之人
哈大任前往止於蘷關一處徵收並未另設稅口
自本年正月十九日接收起至閏三月初九日止
計八十日巳據周彬等陸續報收稅銀二萬兩有
零雖聞每年六七八三個月江水泛漲上下客船
稀少貨稅不及春冬二季然(臣)以現報之數計算
則每年贏餘不但大浮於喬鐸所報之數亦浮於
劉天觀所報之數矣所有喬鐸欺隱稅銀巳水落
石出業經督臣會同(臣)
題參在案今將周彬收過八十日稅銀數目繕摺奏
聞至於成都廣元閬中雅州叙永監理蒲江遵義等處
稅口(臣)逐一訪察俱有欺隱現在徹底清查毋許
絲毫隱匿俟查明各關徵收實數具疏
題報理合一併
奏明謹
奏
蘷關欺隱之弊汝二人稽查精細辦理妥協巳有旨矣
同日又
奏為據實奏明事竊(臣)抵任後查得廵撫衙門每年
向有各稅規條糧耗規鹽茶耗規共銀三萬九千
五百六十兩零以為養廉但(臣)受
恩深重何敢多取餘貲以肥囊槖今除成都遵義雅州
廣元蒲江五處稅口(臣)現在嚴飭清查儘收儘解
毋許再有欺隱所有各處稅規銀共九千五百九
十二兩零又布政司繳續補各稅規七百一十兩
俱經(臣)革除併入正項再富順縣歴來多發墨票
販賣私鹽是以廵撫衙門每年有規銀一萬四百
兩之多今該縣朱緇衣經(臣)糾參現在候
旨審擬(臣)復嚴飭署員逐一清查請引增課所有規銀
亦經(臣)革除外尚餘布政司繳條糧耗規銀六千
六百六十兩按察司繳鹽茶耗規銀六千五百六
十四兩又榮經縣茶規射洪遂寧蓬溪南部雲陽
五縣鹽規共銀五千六百四十兩以上通共存銀
一萬八千八百六十四兩零仰籲
皇恩留為微(臣)養廉以及賞犒之用此外一切陋規悉
行革除並無絲毫隱匿自干罪譴(臣)謹繕摺
奏明伏祈
皇上睿鑒謹
奏
知道了將此奏與憲德看令伊知之伊任内所奏養廉
之數亦令其明白說與汝知
同日又
奏為覆奏事雍正五年閏三月二十一日新任提(臣)
黃廷桂面交
皇上所發程如絲奏請成都府分設直隸州一摺到(臣)
(臣)查程如絲所奏改茂州為直隸似屬妥協但灌
縣遠去茂州三百里離成都府僅一百二十里且
該縣有江都一堰為成都新繁新都金堂温江灌
縣郫縣等邑取水之源灌溉田畝每歲必藉各縣
協力修築而以灌縣董其事若將灌縣分隸茂州
則事多隔越堰務掣肘以(臣)愚見似應照舊歸成
都府管轄為便其餘可否改設之處(臣)巳檄行兩
司查議俟覆到之日即會同督(臣)岳鍾琪悉心確
議恭疏
題請伏候
睿裁所有奉到原摺理合恭繳謹
奏
灌縣仍隸成都之議是所奏知道了
同日又
奏為奏明事竊(臣)查定例楚民入川落業者令地方
官俱給印照驗放近有自福建江西廣東來者既
無執照可憑而從湖廣入蜀者亦並無照據(臣)思
窮民挈眷遷移若因其無印照即勒令回籍必至
流離失所然任其接踵而來又恐姦良混雜致滋
事端(臣)是以一面飛飭各屬令其查明丁口編入
保甲安插地方一面移咨各省撫臣嗣後來川之
民均照定例令地方官給與印照以便稽察等因
在案但今據蘷州府屬縣報稱湖廣福建江西廣
東民人來川者較前更多且有游手好閒不安本
分之人甚難稽察等語伏乞
皇上敕下湖廣福建等省撫臣凡入川落業窮民令各
該地方官給以印照到日即繳四川地方官衙門
安插入甲庶姦良可以稽察而地方得以寧輯矣
為此具摺奏
聞伏祈
聖鑒謹
奏
九卿速議具奏
雍正五年六月二十四日湖北廵撫(臣)馬會伯謹
奏為奏明事竊(臣)荷蒙
聖恩調補湖北廵撫聞
命之次具疏恭謝
天恩並將印信送交新任撫(臣)憲德收受視事業經(臣)
題報在案所有未完
欽部各案件以及地方一切事宜(臣)俱遵
旨交代清楚而湖北事務憲德亦一一說明且奉
旨會審程如絲販鹽殺人一案
欽差刑部侍郎(臣)黃炳巳於六月二十一日會同(臣)等
具
題則公同審理之事巳完(臣)應遵交代清楚再赴湖
北新任之
聖旨現在束裝除起程日期另疏
題報外理合繕摺
奏明伏祈
皇上睿鑒謹
奏
前覽奏謝疏内因未見爾有擬赴新任之語以為正在
等候指示所以又有交代清楚再赴湖北之諭旨也今
覽此奏知道了
同日又
奏為敬繳
硃批奏摺恭謝
天恩事竊(臣)前奏繳
硃批諭旨一摺荷蒙
皇上訓誨詳明又蒙
聖恩賞賜各種珍藥一匣(臣)隨恭設香案望
闕叩頭謝
白說與憲德并造冊移送矣為此繕摺恭謝
天恩并繳
硃批伏祈
皇上睿鑒謹
奏
覽
雍正五年九月二十三日湖北廵撫(臣)馬會伯謹
奏為奏明事竊(臣)荷蒙
聖恩調補湖北廵撫於本年八月二十二日抵任知湖
北咸寧等縣衛地方夏間稍被水災我
皇上念切民瘼特頒
諭旨將本年錢糧全行蠲免萬民戴
德四野歡呼其沿江各地方目今冰勢漸次消退自八
月二十九日至今天氣晴明省城新米時價每石
題報務使均沾
聖澤再查各省稅課銀兩蒙我
皇上特沛寬大之恩准令各處將實在數目自行出首
其從前多收之處免其究問欽遵在案(臣)到任後
即案查署撫(臣)福敏
題報荆關稅銀疏稱行令接管荆關稅務之驛鹽道
柳國勲查明一年羡餘銀兩數至一萬兩有零等
語今柳國勲巳陞任江西按察使需員接管(臣)查
有襄陽道趙之均為人廉謹辦事尚屬實心(臣)巳
委該員赴關經收如果潔己奉公絲毫不苟除福
敏
題明每年羡餘之外再有贏餘(臣)即據實另行奏
聞昨(臣)從四川水路赴楚安陸漢陽沔陽沿江各州縣
地方水勢瀰漫侵淹田畝皆緣兩岸堤堘築土不
甚高厚是以易致坍塌案准部咨奉
旨湖南湖北或有堤岸未修或有疏濬不力務須設法
經理俟邁柱到任後會同湖北湖南廵撫悉心商酌
將如何興修防護之處速議具奏欽此署督(臣)福敏
現在會同微(臣)分委道府各員將應修工程周歴
勘明逐一確估公同繕摺
睿裁遵行合併聲明謹
奏
所奏俱悉
雍正五年十一月二十一日湖北廵撫(臣)馬會伯
謹
奏為奏
聞事竊查湖北水郵額設有紅座船沙唬船宣樓船共
九十隻以應往來勘合差使又各船定例三年小
修五年大修十年拆造其一切工費並各船水手
一千一百二十二名每歲共支工費銀九千一百
二十兩俱於驛站庫項内支銷(臣)抵任後細查歴
年撥給船隻卷案自雍正元年至四年以來一切
差使通共止撥用過船一百隻緣往來雖有勘合
差使大抵由陸路者多由水程者少是以每歲撥
用甚屬寥寥經年灣泊河干日暴雨侵朽壊尤速
況修艌拆造水手工食按例支銷為費甚巨以有
用之金錢徒虛糜於無用之地殊為可惜(臣)以額
船九十隻似可裁去四十隻存留五十隻巳足供
應差使再查本年有拆造届期之船三十二隻應
停其拆造歸入應裁數内尚有應裁船八隻(臣)一
面檄行驛鹽道高淳查明具報總以不糜
題請裁減以省糜費理合先具摺奏是否可行伏祈
皇上聖鑒批示謹
奏
覽
同日又
奏為奏請
聖諭事竊(臣)查湖北所屬武昌漢陽荆州黃州等府沔
陽江夏漢陽嘉魚江陵黃岡等州縣地廣民頑最
稱難治今現任府州縣以及
命往湖北試用人員内其才能辦事者固不乏人而庸
懦無才不能理繁治劇者亦復不少且今歲咸寧
等處略被水災荷蒙
皇上特恩將錢糧全行蠲免尤在良有司仰體
聖心加意撫恤又自十一月起至明春三月十五日止
遵
旨散賑全賴賢能各員實心料理再沿江堤堘奉
旨興修(臣)現在飭委道府勘估轉瞬興工更須州縣承
修辦理以圖久安之計則是在在需員而現任以
及試用人員實不敷用伏祈
皇上於候補候選同知通判州縣人員内
敕發年力精壯才具優長者十員來楚同現在
命往人員一例試用效力其現任各府州縣内(臣)察其
才具之短長酌量地方之繁簡彼此調用以觀後
效至科目出身之員有不勝州縣之任而年力尚
未衰邁學問不致荒疎者(臣)遵例
題請改教使之各效其能各竭其力於吏治民生均
有裨益為此繕摺恭請
睿裁批示遵行謹
奏
知道了但人材甚難得現今為川省丈量地畝揀選尚
在乏員若將平常庸碌之軰命往充數反致悞事候得
人時發來以敷爾用可也
硃批諭旨卷三十一上
欽定四庫全書
硃批諭旨卷三十一下
硃批馬會伯奏摺
雍正六年二月十七日湖北廵撫(臣)馬會伯謹
奏為奏請
睿裁事竊據容美土司田旻如申稱桑植協副將暨桑
植軍民府檄開桑植人民從前為容美司擄掠飭
照單内所開戶口委舍把護送各歸故土樂業緣
由到職查職司與桑植地接隣境從前累有雀角
彼此邊民逃竄遷移者有之迨後俱經排解審明
退歸今桑植協來文粘單姓名職司俱無可考又
不知某人係何年擄去從何稽查即現有人在職
司亦俱納糧安業等情又抄冊内開桑植民人二
百六十六戶共計男婦一千三百五十六名口等
情到(臣)又准湖南撫(臣)王國棟咨開桑植土司殘
虐其民蒙
皇上改土為流欲使出水火而登衽席今副將楊凱岳
州額外同知鐵顯祖既經查明容美土司昔年擄
去桑植人民千有餘口該土司自應遵照護送回
籍未便任其飾掯應請嚴檄飭查等因到(臣臣)理
應嚴飭該土司即查明人口送歸桑植以安戢邊
氓但(臣)查永順桑植等土司俱沐
聖朝德化先後歸誠蒙我
皇上再造洪恩准其改土歸流斯民悉登衽席官兵初
集其營房一切事務現在料理尚未完備而土民
新附正須撫恤寧謐之時此項人口(臣)愚以為或
俟營制安定人民綏輯諸事妥帖之後(臣)先申以
功令諭以大義勒令送歸桑植以仰副我
皇上愛惠邊民之至意倘田旻如仍怙終不悛猶復支
吾延緩(臣)即據實奏
聞請
旨辦理是否可行仰祈
聖鑒批示謹
奏
從容辦理之見甚是此事應當徐徐詳審而為之者田
旻如受朕恩深厚料必知改悔從前之過斷不敢支吾
延緩也
同日又
奏為奏
聞事竊查湖北地方仰邀
皇上福庇臘雪連降足徵瑞應入春以來風雨甚屬調
勻是以二麥豆菜等苗俱皆暢茂條逹春花可卜
豐收目今米價上米每石一兩一錢五分一兩二
錢不等中米一兩五分一兩一錢不等下米九錢
五分及一兩不等再查去夏被水就食湖南及四
川等省窮民(臣)先嚴飭各州縣加意招徠并會同
督(臣)邁柱委員齎銀分往湖南四川等省招還復
業近據興國大冶蒲圻江夏咸寧沔陽潛江等州
縣呈報陸續招回戶口清冊到(臣臣)思窮民既經
回籍尤當盡心安集毋令失所(臣)復嚴飭各州縣
加意撫恤以仰副我
皇上愛育元元之至意理合一併
奏逹上慰
聖懷謹
奏
覽奏雨雪情形及招回窮民復業之處深慰朕懷
雍正六年三月初七日湖北廵撫(臣)馬會伯謹
奏為奏
聞事竊查前任湖北驛鹽道今陞江西按察使柳國勲
於驛鹽道任内兼收荆關稅銀指稱差人廵察各
稅口名色每月添設使費銀二百兩管理七月有
餘共計開銷銀一千四百兩零盡入私槖現據(臣)
委收荆關稅務襄陽道趙之均口禀巳將此項名
色革除其銀併入正項解庫又柳國勲於應得養
廉之外每年復受鹽商船禮引禮樣鹽禮以及批
查等項陋規銀約八千餘兩在任三年零七個月
共計受銀二萬八千餘兩且聞柳國勲於支放水
陸驛站工料銀兩俱有剋扣事事存私利己毫無
公忠為
國之心再現任驛鹽道高淳職司鹽驛事務其柳國
勲所受鹽商陋規銀兩該道知之甚悉既不秉公
揭報又不詳明歸公游移觀望志在踵行至柳國
勲剋扣工料銀兩亦不查明詳揭更不知其何心
且年少性躁舉止輕佻政務多有未諳辦理甚屬
懈弛實難勝此鉅任理合一併據實奏
聞伏祈
皇上睿鑒謹
奏
如此毫不瞻顧據實直陳甚屬可嘉巳有旨矣但屬官
中遇有新進初仕之員事務雖未諳練其居心才幹尚
可取者當加教導容其改悔毋因小疵微瑕遽令廢棄
如柳國勲者一無可取之處便係大員豈容姑息理應
如是參奏况密摺具奏非疏參可比朕裁酌之後應施
行者即可批發應諭汝姑寬者亦自當訓示也領悉朕
意勉為之
同日又
奏為仰籲
聖恩敕發賢員以肅吏治事竊(臣)以湖北修築堤堘需
員料理
奏請人員荷蒙
皇上俞允
整飭(臣)於抵任後凡屬員接見靡不諄諄訓誨冀
其各自勉勵無如積習既深兼之賢員實少一時
難以振作(臣)夙夜憂心悚惶無極伏思有治人無
皇上睿鑒批示欽遵謹
奏
候州縣缺者現得三人似堪造就驅策有旨諭部發來
試用看至於候府缺者實難得人目下陜省請發同知
三員尚未得有一人亦於微員中揀選發往矣覽汝此
奏殊不諒朕用人之苦衷盈篇議論悉屬畫餠充饑之
謂也
雍正六年四月二十二日湖北廵撫(臣)馬會伯謹
奏為恭繳
硃批奏摺事竊(臣)前兩次繕摺祗奉
硃批謹將原摺恭繳伏祈
皇上睿鑒
一件為奏請
睿裁事(臣)以容美土司昔年擄去桑植人民請俟永順
桑植等處營制安定之後勒令追出等因具奏奉
有
硃批(臣)仰遵
諭旨徐徐而行更當詳審不敢冒昧從事以仰副我
皇上綏輯邊氓之至意
一件為奏
聞事(臣)以前任湖北驛鹽道柳國勲貪婪等事具奏奉
有
硃批(臣)嗣後當仰體
聖心愛惜人才凡新進屬員内有才幹可取者務必委
曲教導俟其改悔不敢即令廢棄倘有如柳國勲
者(臣)具摺奏
聞斷不敢姑息以負我
皇上委任之至意
一件為仰籲
聖恩敕發賢員等事奉有
硃批(臣)跪讀之下悚惶無極伏思(臣)以邊鄙武人荷蒙
皇上天恩擢用廵撫理應仰體
聖心事事期於允當而吏治尤為急務今所屬各府州
縣中雖少賢員亦應念人才難得汰除庸劣鼓舞
中材造就成全以收實效乃好員如蔣景濂高淳
者(臣)竟以微瑕劾
奏不加愛惜輙復摺請人員上瀆
帝聰冒昧之罪實所難逭我
皇上不即加譴責格外優容訓誨周詳委曲教導(臣)感
激
隆恩不禁泣下自今以後惟有凛遵
聖訓於本省屬員中多方訓誨策勵中材保全幹員為
國家作養人才以仰答
皇上諄諄訓諭之恩於萬一耳所有奉到
硃批奏摺合併恭繳伏祈
睿鑒謹
奏
治天下之道惟在用人一事若不能表率屬員甄别優
劣又無術以鼓勵造就之則非封疆才也今直省督撫
中亦止田文鏡鄂爾泰李衛朱綱數人能之耳其餘皆
屬不及至汝不過自了而巳率屬之道殊未克盡於此
當竭力勉之田文鏡參官最多鄂爾泰從不輕劾然二
人皆各有道非若汝等不思秉公察吏但欲迎合朕之
意向朕之意向無他總期爾等激揚允協察吏有方耳
不審輕重概從嚴刻朕與下吏有何嫌恨不論巨細概
為姑息朕與微員有何私昵總之立心根本處不清遇
事非過則不及傳云心有所好樂則不得其正何况利
害榮辱趨避迎合雜念紛紜填塞於胷中而欲用得其
正必無是理用既不正而欲動作云為是當妥協更無
是事也所以云但當棄末而返本不可隨朕一時命他
人之訓諭惑自巳之主見朕所降諭旨率皆因人因事
權宜而發或合於彼而違於此抑或行於此而泥於彼
要須圓融體會豈宜膠柱鼓瑟設或自信不及亦安能
信朕君臣之間尚未能相信將何道以平治天下耶言
及此而不於根本處推求可乎所謂根本者亦祗此秉
公二字然非致身與國不少為利害榮辱動搖者必不
能督撫之責非侍衞總兵之可比若無大臣休休氣度
潔己自了軰曷克勝任汝試自省根本立心處果毫無
差謬實因才力所限而然則宜勤以補拙博採廣求借
衆力以為力資羣才以為才焉有不敷所用之理況督
撫統馭羣僚又非資借無人採訪無地也雖然一私能
蔽百明假使不公不誠豈但不能見諸施行即朕此篇
訓諭當亦不解是何謂也汝其勉之將此諭併前諭俱
與總督邁柱看兩司亦密與觀之
同日又
奏為奏
聞事竊(臣)查得武昌漢陽二府屬二麥收成八九十分
不等米價每石一兩及一兩一錢不等黃州府屬
二麥收成八分九分不等米價每石自八錢五分
起至一兩一錢不等安陸府屬二麥收成八分九
分不等米價每石一兩一錢德安府屬二麥收成
約有八分米價每石自九錢起至一兩一錢不等
荆州府屬二麥收成約有八分米價每石一兩及
一兩一錢不等襄陽府屬二麥收成八分九分不
等米價每石一兩及一兩五分不等鄖陽府屬二
麥收成約有八分米價每石自八錢起至一兩一
錢不等再目今雨水各屬盡皆霑足禾苗巳經栽
插一半理合一併奏
聞仰慰
聖懷謹
奏
覽
爾等督撫但能勤勉吏治實心任事以綏輯兵民則
上天必錫瑞應乃自然之理分毫不爽者也田文鏡莅豫
以來三載大有非明驗歟勉之勉之刑名平允尤為切
要毋忽
雍正六年六月二十八日湖北廵撫(臣)馬會伯謹
奏為奏
聞事(臣)查湖北所屬自入夏以來雨暘時若四野霑足
是以早禾收成有八九分不等至於晚禾現今暢
茂雨水甚屬調勻大有可以預卜再武昌漢陽二
府米糧時價上米每石八錢中米七錢下米六錢
及五錢四五分不等且目今米石充溢市㕓小民
日食自可無虞矣為此具摺奏
聞仰慰
睿慮謹
奏
覽奏深慰朕懷果勤勉吏治秉公考績以安黎庶
上天之昭錫嘉徵朕可力保也勉之
雍正六年九月初四日湖北廵撫(臣)馬會伯謹
奏為欽奉
上諭事竊(臣)於雍正五年八月内准禮部咨開浙江撫
(臣)李衞奏請西湖
行宫改建廟宇延僧焚修
上用物件解送
内庫等因奉
旨李衞所奏甚是其餘地方有行宫之處如何辦理方
為妥協著該督撫會同該管官悉心商酌具奏請旨
該部知道欽此移咨到(臣)隨行布政司欽遵悉心酌
議去後嗣據該司詳稱武昌省城
行宫向因恭聞
聖祖仁皇帝幸楚預行建立嗣緣未蒙
臨幸並未建造完備亦無貯物在内然
宫殿宛然現在敬謹看守凡遇
萬壽聖誕以及長至元旦令節各官於此朝
賀并稱現今修飾整齊將來縱有補葺需費無幾請
照舊撥在官人役看守凡遇
聖誕令節仍於此内朝
賀等情經(臣)會同督(臣)邁柱咨部在案兹於雍正六
年八月十七日准部咨覆湖北省城
行宫該撫未經具奏不便遽議行令具
奏請
旨并將
行宫内果否無存貯物件詳查報部等因到(臣)隨轉行布
政司遵照詳查去後今據該司詳據武昌府轉據
江夏縣詳稱省城
行宫係康熙四十五年建設嗣因未蒙
聖祖臨幸並未建造完備當日原無存貯物件請照舊看
守以為朝
賀公所等情到(臣臣)查武昌省城
行宫歴係撥人看守並無存貯物件既據查明酌議請照
舊撥在官人役看守凡遇
聖誕令節仍俱於此朝
賀實屬妥協除將並無存貯物件緣由咨明禮部外
相應據詳具
奏請
旨伏乞
皇上睿鑒批示欽遵施行謹
奏
既係
聖祖未經臨幸之地遵旨改為廟宇延僧居住可也
同日又
奏為奏
聞事竊查湖北八府所屬入夏以來雨水調勻中晚二
稻通計約有七八九分收成不等米價每石七八
九錢不等黃豆每石七錢至八錢四五分不等大
麥每石二錢至三錢五分不等小麥每石六錢至
七錢四五分不等理合據實奏
聞仰慰
聖懷謹
奏
覽晚稻收成及米價情形曷勝欣慰前邁柱自江西赴
楚督任朕曾諭伊汝到湖廣果能抱此赤衷不移
上天明年若不賜以嘉應想無是理今果符朕言爾面詢
之當共相儆惕勉之又勉愼之又愼可也
雍正六年十一月二十六日湖北廵撫(臣)馬會伯
謹
奏為奏
聞事竊(臣)賦質庸陋歴任武途錢榖刑名素所未悉仰
荷
聖恩命撫四川旋調湖北任事以來伏讀
欽頒定例酌乎天理愜乎人情盡善盡美無以復加如
(臣)愚昧安能復參末議仰贊
高深然竭慮殫思愚見所及未敢隱默所有刑名數條
謹繕摺敬呈
御覽一盜贓宜勒限追賠以償失主一捕役帶盜投首
不准寬減以杜欺飾一存留養親之案應各解審
以防捏飾一誣告人命不得輕准攔息以儆刁風
一洗冤錄宜重加核閱以期畫一以上五條是否
可行伏乞
皇上睿鑒施行謹
奏
九卿詳議具奏
雍正七年正月二十六日湖北廵撫(臣)馬會伯謹
奏為奏
聞事竊照湖北各屬去歲豐收人民熙皥兼之十二月
十五十六兩日及今年正月十六至十八日省城
瑞雪連降積有尺餘兹據各屬禀報同日亦皆得
雪不但春熟可望且可預卜有秋此皆我
皇上精誠昭格致此休徵是以鑿井耕田之儔盡戴
堯天飲和食德之倫欣依
舜日理合具
奏仰慰
聖懷謹
奏
慎毋縱恣爾志今農事伊始惟宜敬以待之至秋成後
方可言豐登也似此矜肆之言朕不但不敢出之於口
實不敢默存諸心也
同日又
奏為奏覆事竊(臣)於雍正五年九月内曾繕摺
奏明荆關稅務委令襄陽道趙之均經理徵收如該
道一年所收羡餘銀兩溢於柳國勲所報一萬二
百兩有零之外即據實另
奏等因今查趙之均接徵關稅巳滿一年除收過正
稅外其羡餘銀兩較之柳國勲所首巳多收銀三
千二百兩有零俱經(臣)按季兌明發貯藩庫訖(臣)
復飭委該道管理並諭益加勤愼殫力辦公仍行
儘收儘解以仰報
皇恩於萬一其柳國勲所首未實之數統於欽奉
恩旨再限一年首報案内查核具
題伏祈
皇上睿鑒謹
奏
覽
念柳國勲乃忠臣後裔毋得過於苛刻搜求
雍正七年三月二十日湖北廵撫(臣)馬會伯謹
奏為恭繳
硃批奏摺事竊(臣)前以省城瑞雪連降預卜有秋等因
具
奏奉有
硃批(臣)不禁悚惶無地我
皇上敬
天勤民精誠之念昭格
天庥之至耳又(臣)前以荆關一年所收羡餘數目具
奏奉有
硃批查荆關税務(臣)委襄陽道趙之均管理徵收因所
收羡餘銀數浮於柳國勲所徵(臣)是以據實奏
聞今蒙
硃批奏摺合併恭繳謹
奏
覽
同日又
奏為奏明事竊查楚屬之棗陽縣與豫省之唐縣地
方毘連今於本年二月内據襄陽城守營遊擊陳
明道及襄陽府知府尹會一禀據防守棗陽縣把
總禀稱正月初十日見寺莊店廟牆上有帖一紙
上云饑民借糧等情續於十二日有唐縣民人王
世功與棗陽縣民人游明遠素有嫌隙率衆強借
糧食經棗陽縣知縣邱彦升關移唐縣現在查拏
而揭帖内臚列曹傑刁瑛等姓名據唐縣關覆並
無其人等情各禀報前來又經遊擊陳明道親往
查明棗邑地方現今相安無事除再星飭該地方
文武嚴加防範綏輯民人外(臣)恐流傳致厪
睿慮理合將據報唐邑民人強借棗邑民人糧食并地
方業巳安静緣由具摺
奏明伏祈
聖鑒謹
奏
越境強借糧食甚屬不法亟應懲治以儆刁頑巳另旨
飭諭督臣邁柱移咨豫省嚴察矣
雍正七年四月二十九日湖北廵撫臣馬會伯謹
奏為奏
聞事竊查武昌府屬大小二麥俱約有九分十分收成
秧苖俱巳滋長有水之處現在栽插無水之處於
本月初八二十二等日得雨亦可插蒔上米每石
九錢七分中米九錢三分下米八錢八分至漢陽
黃州安陸德安荆州襄陽鄖陽歸州各屬二麥收
成約自六分起至十分不等雨水調勻秧苖現在
栽插其上米每石九錢六分至一兩零五分不等
中米八錢五六分至九錢一二三分不等下米七
錢六七分至八錢七八分不等理合據實奏
聞仰慰
聖懷謹
奏
深慰朕懷
同日又
防範務期盜戢民安仰副我
皇上惠愛元元之至意詎意黃州府屬之州縣盜案頻
頻而黃岡一邑自雍正五年二月至今先後通報
未結之案七十餘件尚有自雍正二年五月至六
年六月未經通詳積案八十餘起其中有強有竊
皆由前任參革知縣張光裕樊大元玩愒所致兹
據署任知縣賈多男冊報前來(臣)與督(臣)邁柱現
在嚴行按察司逐一確查其未經通詳案件分别
竊刦緝追
題參至巳經通報未結強竊案件内有查係刦案業
經(臣)同督臣先後照案會參文武疎防并嚴飭緝
究外理合將會飭勒緝緣由繕摺奏
聞再查黃岡一邑盜案獨多者雖由該令之罷玩無能
亦因無大員駐劄彈壓以致該令無所顧忌任意
懈弛隱諱且該邑附黃州府郭為上江豫省接壤
之區五方雜處最易藏姦查黃州一郡係武昌道
兼轄而該道駐劄省城省會既有督撫藩臬糧鹽
二道以及武昌江夏守令同駐一城則武昌一道
似可移駐(臣)與邁柱酌議請將該道駐劄黃州府
城稽察該邑並所屬各州縣盜案如有諱盜等弊
立即揭報請參庶稽察既嚴州縣各官自必上緊
緝捕盜風可以漸息矣(臣)愚昧之見是否可行伏
祈
皇上睿鑒批示欽遵謹
奏
該道移駐黃州之處與邁柱酌議若意見相同令邁柱
具疏題請
同日又
奏為請
旨事竊(臣)前以湖北堤工需員協理具摺
奏請隨准吏部咨開奉
旨傅百揆楊高士劉應褒王純如張其維湯應求趙楠
徐成信于執中馮凌霄等十員命往湖廣辦理水利
事務伊等俱係中材行文馬會伯試看如何酌量題
補如不實心效力著出具考語送部請旨欽此等因
到(臣臣)即欽遵將傅百揆等分派各屬堤工令其
效力今堤工告竣查傅百揆等在工俱能上緊搶
修完固不辭勞苦實心效力自應遵
旨題補但堤工事務該員等雖能辦理而錢榖刑名恐
有未諳必須委署試用始克知其勝任因未奉委
署試用之
明旨(臣)不敢冒昧今除王純如丁憂劉應褒報故外仰
祈
皇上將傅百揆等八員俟有知縣及知縣以下缺出容
(臣)委署試用如該員等果能於錢榖刑名實心辦
理允稱職守(臣)即會同督(臣)邁柱酌量
題請補授庶於地方民生均有裨益伏乞
皇上睿鑒批示施行謹
奏
應將𫝊百揆等先行委署試用至補缺時著邁柱題請
可也
雍正七年五月十一日湖北廵撫(臣)馬會伯謹
奏為奏
聞事本年五月初一日據黃州協禀報黃岡縣羅湖洲
地方忽生蝗蝻隨即多帶目兵親赴該洲設法撲
滅等情并據黃州府黃岡縣禀報會同營將齊往
彼地捕捉等情(臣)等即飛飭文武各官多帶兵役
民夫火速撲滅務期淨盡又委武昌守道徐聚倫
齎帶銀兩星往多僱人夫督率撲捕毋致蔓延各
去後臣等細查羅湖洲四面皆係大江且洲地蘆
葦居多即有種麥之處於蝗蝻未出之先大麥巳
盡登場小麥亦多收穫未收之麥為數無幾洲民
一見生蝻隨即盡行搶割尚屬無害今數日内節
據各官報稱多方撲滅袋裝坑埋火焚者合計巳
滅大半併有停抱蘆枝自斃者甚多(臣)等復飭該
道將府縣作速盡行撲滅并行查此外地方有無
生發另行
奏報外謹將現在情形會同督(臣)邁柱合摺奏
聞伏祈
皇上睿鑒謹
奏
據奏黃岡忽生蝗蝻當飭令該地文武極力撲滅毋因
二麥巳經刈穫少涉疎慢致令生翅飛騰則為害甚大
汝等亦獲罪不淺也其嚴加督率務令净盡毋遺餘孽
勉力為之
雍正七年五月二十日湖北廵撫(臣)馬會伯謹
奏為恭請
聖訓事竊(臣)准吏部咨奉
旨馬會伯著前往肅州辦理軍需一切與督撫等公同
計議而行即帶管肅州總兵印務欽此(臣)即將廵撫
關防等項咨送督(臣)邁柱署理并起程日期恭疏
題報在案伏思軍需事務關係甚鉅(臣)才識短淺誠
恐辦理未能周詳實深悚惕理應馳赴
闕廷恭請
摺陳請伏祈
皇上恩賜訓示俾(臣)有所遵循得以竭盡駑駘圖報
聖主隆恩於萬一為此謹
奏
此番軍需皆大將軍岳鍾琪所辦理逐件俱巳妥協汝
至肅州一一詳細詢明遵循指授實力行之若請朕之
訓示除此數句批諭之外無可訓示也勉為之
雍正七年閏七月十八日協理西路軍需湖北廵
撫(臣)馬會伯謹
奏為奏
聞事(臣)奉
命赴肅辦理軍需即帶管肅州總兵印務前在湖北具
摺恭請
聖訓今於陜西途次接到(臣)家人齎回奏摺奉有
硃批(臣)跪讀之下不勝感激(臣)於本年閏七月初十日
到肅隨即料理應辦事件俟大將軍(臣)岳鍾琪到
肅將所辦軍需事件交送到(臣臣)恪遵
訓旨一一詳細詢明聽其逐件指授(臣)自當實力奉行
凡遇軍需重務與督撫等公同計議悉心辦理惟
期竭盡駑鈍敬謹黽勉以仰報我
皇上委任之
天恩於萬一耳其一應軍需事件俟大將軍岳鍾琪交
到之日(臣)應另具摺
奏所有(臣)到肅日期合先奏
聞謹
奏
一切悉照大將軍岳鍾琪指授殫心竭力辦理不可自
用聰明如有所見不同處將兩意備悉陳明請旨而行
則可倘所辦理與大將軍原議竟至互相齟齬日後查
出則為有心之過朕不輕貸也勉為之此任朕屢經斟
酌委用滿員恐與岳鍾琪掣肘若委文吏則能諳軍機
實心任事者甚少再四躊躇然後委託於汝慎勿有辜
任用况事關重大稍為身家利害計存瞻顧推卸之心
必不能件件妥協要須徹底看透立定堅忍不拔之志
而周詳措置庶幾有濟於事也
雍正七年八月二十五日辦理西路軍需湖北廵
撫(臣)馬會伯謹
奏為奏
聞事竊(臣)赴肅辦理軍需業將到肅日期具摺奏
聞兹於閏七月二十日大將軍(臣)岳鍾琪到肅二十一
日(臣)仰遵
訓諭逐一詢問大將軍(臣)岳鍾琪令(臣)催督現在出口
官兵以及糧運兵車等項其一應軍需案件尚未
交送俟交到之日(臣)另具摺
奏查十二起出口官兵業經大將軍(臣)岳鍾琪派定
先後奏
聞在案(臣)惟照派定起數催令出口今於八月二十四
日固原提督(臣)紀成斌帶領十二起官兵巳全數
出口矣所有官兵出口日期理合繕摺奏
聞謹
奏
出口官兵皆係派定先後陸續按日起程者今下催令
二字不知汝具何意見殊屬可笑之至似此矢口亂道
心昏神昧或冥默中有獲罪鬼神處俱未可定當返身
思過痛自悔艾朕見類此者頗多心一惶惑中無主宰
過謬錯誤遂相繼而至不可不知也若不警惕内省亟
圖遷改將來無所底止矣
雍正七年十二月初十日辦理西路軍需湖北廵
撫(臣)馬會伯謹
奏為恭繳
硃批奏摺事竊(臣)前將到肅之日隨即料理應辦事件
一一敬聽大將軍(臣)岳鍾琪指授並與督撫臣計
議悉心辦理等因具摺奏
聞奉有
硃批(臣)跪讀之下不勝感激敬遵
諭旨一一照大將軍(臣)岳鍾琪指授實心辦理並無意
見不合之處倘事件稍有可否(臣)即咨呈大將軍
先為酌奪復與督撫公同計議協和辦理務期於
軍需有濟但(臣)智識短淺辦理未周實不能免若
自用聰明為身家計利害存瞻顧推卸之心作不
勉奮勵以仰報我
皇上委任之
天恩於萬一耳所有奉到
硃批理合恭繳謹
奏
覽
同日又
奏為奏
聞事竊查西路軍需業經大將軍(臣)岳鍾琪逐欵斟酌
條
奏明晰於雍正七年九月初三日移送條欵冊到(臣)
當即會同督撫並檄行司道各官遵照辦理除將
(臣)自閏七月初十日到肅以來所有辦理過各事
宜另摺分析奏
聞外伏查各項事件大將軍(臣)岳鍾琪總理大綱籌畫
周詳而承辦各官率多奉行不力致有遲誤之虞
敬為我
皇上陳之如駝隻一項
國帑攸關且係軍糧要務管押官弁理宜徐徐解送
早至甘凉歇息調養量駝隻之大小試鞍屉之寬
窄從容整備俟大兵起身隨起䭾運庶與軍需有
濟乃承辦各官不知預為籌謀自寧夏解赴甘凉
晝夜奔馳趕走太急且鞍屉造不如法大小厚薄
不一以致壓傷疲斃擦掌寄留者纍纍查有肅州
鎮標左營守備張文琚者偏執冒昧在廣武營遊
擊王翰京挑剩駝内情願牽領六百隻輓運糧石
沿途疲乏寄留以及倒斃通計所領之駝到營者
不過三分之一再查甘州城守營參將查爾扈領
運三起出口駝一千二百九十隻除沿途疲乏寄
留倒斃外到營者尚不及半再查定邊協副將趙
顯忠統領八起出口駝一千四百七十一隻除沿
途疲乏寄留倒斃外到營者僅有一半似此怠忽
從事不慎重軍需莫此三員為甚應俟凱旋之日
查明分别追賠以為誤公者戒至於各處寄留牧
放駝隻臨冬收槽餧養查肅州地處極邊料豆出
產無幾在(臣)愚見肅州駝隻趕解甘州餧養甘州
駝隻趕解凉州餧養凉州駝隻趕解寧屬之附近
中衛縣餧養一轉移間既可就餧料草又可不致
遠涉明春就便䭾載亦無奔馳之患隨即飭行鞏
昌布政使轉飭凉甘府縣採辦料豆俟駝隻到日
以便飼餧乃甘撫(臣)許容自肅回蘭路經凉州與
藩司孔毓璞酌議俱以寧西地方存有舊日軍需
案内餘剩料草可以飼餧將留牧暫息之駝復趕
解於一千數百里之外疲乏者更復不少明春䭾
運又從寧西趕解甘凉裝載䭾運長途往返難免
疲斃况今甘凉肅現有留餧駝隻料豆亦非外處
輓運當日若在甘凉肅餧養無往返奔馳之勞則
蓄力長驅可免疲斃甘撫(臣)許容藩司孔毓璞不
依(臣)言祗圖就養餘剩之草料而不惜
帑金採買之駝隻今在寧西雖巳加料餧養而猶時
報倒斃(臣)恐經理之員不善調養復派熟識駝性
弁員前赴飼餧在案再查豫晉採買騾七千頭陜
甘採買騾六千頭據鞏昌布政使孔毓璞詳據鞏
昌府知府高夢龍詳稱西安解到騾頭内多有疲
瘦病廢緣由到(臣臣)隨即嚴飭西安原辦官另買
健騾照數補換去後又據西安布政使張廷棟詳
稱所解騾頭豐裕料草加意餧養俱屬臕肥好騾
該府朦混妄報等語互相詳辯明係辦理各官不
慎重軍需加意飼餧有司不知細心料理經管大
員不肯勤加稽察以致騾頭疲瘦病廢如許之多
及至交收彼此卸責理宜查訊明確即行參究勒
令賠償但念明春輓運之期轉瞬即至訊供須遲
時日買補動經月餘必致有誤軍需(臣)一面咨明
署督(臣)查郎阿陜撫(臣)武格甘撫(臣)許容並飭令
西安司道等先動公用銀兩採買健騾補換一面
差官秉公確查訊賠還項以為怠忽者戒再查筆
帖式竒書採買抵羊牛七千九十餘隻每牛一隻
抵羊五六隻不等一牛到營可抵數羊之用兼可
帶運糧石其意非不甚善但不思牛隻行走終難
比於馬騾長途趕解未至甘凉疲乏巳極至今一
牛不能到營可見買牛抵羊實屬錯誤再查署正
阿納漢筆帖式竒書在鄂爾多斯採買抵羊菜馬
二千四百餘匹自應挑揀有臕力馬匹庶可趕解
到營以補羊項乃所買之馬多係老弱瘦小不耐
冬寒雖有抵羊之名而實無一馬到營巳報倒斃
者七百餘匹而報猶未巳是菜馬之誤實與菜牛
相等也再查解到侍郎(臣)顧魯在歸化城採買馬
四千一百餘匹並延屬採買馬六百餘匹道路遥
遠及至趕解甘州疲瘦甚多(臣)咨移甘提派撥弁
兵在甘屬之大草灘黑城有好水草處加意牧放
漸至寒冬水凍草枯除挑剩拴養各項馬匹外陸
續倒斃者二千七百九十餘匹至於隨軍戰車三
千輛道路遥遠輪輞輻軸非選擇木料至堅至剛
者必不可用乃辦理各官並不揀擇多用楊柳其
性柔脆一經磕硼即至損裂押解各官紛紛呈詳
到(臣臣)一面咨呈大將軍(臣)岳鍾琪一面飭令凉
甘肅地方官輪加鐵瓦軸換榆木外僃車串餘軸
等項催令晝夜趕造隨後解赴軍營以上數項動
關錢糧而倒斃遲誤之數多實在堪用之數少皆
由各官漫視軍需遲延所致若不追賠有虧
國帑(臣)有辦理之責何敢遠怨避嫌絲毫瞻徇有負
我
皇上委任之至意理合據實備陳伏祈
皇上睿鑒謹
奏
如此呶呶滿紙遂堪卸辦理之責乎殊屬可笑朕尚有
何批諭嗣後若不努力向前殫心報效功名成敗猶為
小事保全性命要緊愼之
同日又
奏為奏
聞事竊(臣)奉
命赴肅辦理西路軍需業將大將軍(臣)岳鍾琪並官兵
出口日期繕摺奏
聞所有(臣)在肅已經辦理及現在催辦各事宜逐項臚
列為我
皇上敬陳之
一戰車三千輛前經大將軍(臣)岳鍾琪
奏明在陜甘兩省分辦岳鍾琪過肅與(臣)面商議加
鐵瓦(臣)即檄行鞏昌布政司並飭甘凉肅等處將
未經加釘鐵瓦之戰車俱加鐵瓦其已經出口未
釘之戰車照式製造趕釘並外備餘串輻軸鐵丁
各物以備應用隨後解赴軍營
一糧車七千輛内經大將軍(臣)岳鍾琪
奏明將三千輛加釘鐵瓦以備進𠞰遠行更非多備
餘料不可等因移咨到(臣)當即備行鞏昌布政司
並各道等轉飭各遵照辦理在案
一糧車七千輛以一車二騾計算共需騾一萬四
千頭前准大將軍(臣)岳鍾琪移送條
奏冊開豫晉二省採買騾七千頭陜甘採買騾六千
頭共一萬三千頭尚不敷騾一千頭據鞏昌布政
司詳議照大將軍檄飭撘配馬一千匹以足一車
二騾之數至陜西解交騾頭節據鞏昌布政司詳
稱每起之内不無瘸跛等病(臣)查此項騾頭關係
明春駕車之用務須更換好騾庶與糧運有濟是
以(臣)節經批行鞏昌布政司並咨呈大將軍及移
陜甘督撫將騾頭瘸跛生病之處應於餧養原解
驗收各官是問一面行令先動公用銀兩另買健
騾補交在案兹准署督(臣)查郎阿陜撫臣武格咨
並西安布政使張廷棟等詳稱此項病瘸騾頭或
係鞏昌妄報或係陜屬餧養失宜及解官漫不經
心之處統俟委員查驗明確分别追賠但來春輓
運屆期今酌議先動撥公用銀兩買健騾一千頭
委員趕解補換其用過價銀草料等項俟查明在
各該員名下分析追賠等語(臣)查此項錢糧關係
重大州縣勤惰攸分俟查訊明確容(臣)繕摺另
奏合併聲明
一西路大兵住歇巴里坤應需九箇月口糧除羊
價外其粳米粟米炒麵等項俱已照數陸續催運
全完並無遲悞
一進𠞰十八箇月口糧前准大將軍(臣)岳鍾琪條
奏冊開官兵跟役餘丁人等所需粳米粟米炒麵等
項除車駝估運之外餘剩米九千餘石炒麵二十
五萬餘觔俱應僱車運送等因(臣)隨行據甘凉道
府將餘剩米麵俱巳全運到肅又據肅州道呈報
已輓運橋灣米九千餘石炒麵現在僱車接運復
准大將軍咨在於巴里坤選派餘丁三千餘名令
回布隆吉住歇過冬以備明春協幫糧運車駝其
餘丁並管領之千把外委等應需口糧即以運到
橋灣米麵就近支食統在應運巴里坤口糧内扣
除是此項餘丁官役應需十一月至三月以及接
運車駝所需四月起程裹帶口糧止解布隆吉支
給無庸遠運巴里坤既可節省脚價且與糧車駝
隻有益等因(臣)隨行令肅州道遵照辦理扣運清
楚以省遠運之費
一甘凉西肅各鎮原餧拴養馬四千匹除摘撥今
歲出口官兵馬二千一百九十七匹准大將軍(臣)
岳鍾琪移送條
奏冊内開移咨署督(臣)查郎阿將西安留餧晉豫二
省欠臕馬一千四百餘匹趕解甘凉以補摘缺原
額其不敷馬七百九十七匹交(臣)於口外買到各
馬内挑選補足(臣)即移咨署督(臣)查郎阿提(臣)宋
可進照議辦理在案嗣准宋可進咨已於口外買
到各馬内挑選將甘凉西肅各鎮營摘缺拴養馬
匹俱經補足其西安解送甘凉晉豫馬匹當據鞏
昌布政司詳挑留一千匹飭發臨洮府屬州縣餧
養以備明春補騾駕車之用其餘剩馬匹解送甘
州交提(臣)宋可進酌撥等語(臣)查糧車馬匹亦關
緊要隨批令該司加意餧養並移咨提(臣)宋可進
如拴養馬匹撥補足數即移行鞏昌布政司將餘
剩晉豫馬匹一併在於臨洮餧養務期臕壯以備
應用
一運糧駝隻准大將軍(臣)岳鍾琪移送條
奏冊開原買續買駝除倒斃外共約存駝三萬四千
隻(臣)查得巳隨大兵並陸續經(臣)挑選已運糧出
口駝共二萬三千七百餘隻尚約存駝一萬餘隻
内陸續各處倒斃駝約有千隻其疲乏病瘦擦掌
破瘠中途留養現今應行估變者為數頗多正在
核查約估明春可以運糧出口駝不過五千餘隻
據鞏昌布政司詳稱寧西兩府屬州縣俱有存剩
舊日軍需案内料草可以飼餧等情(臣)隨咨呈大
將軍並咨商陜甘督撫照該司詳議除疲乏巳甚
不能趕赴寧西餧養者即留甘凉肅三處交地方
官公同營員細加挑驗將可用駝隻餧養備用若
果疲傷餧養無益即為據實估變毋得糜費草料
餘俱分發寧西餧養訖
一筆帖式竒書在於寧夏口外採買抵羊牛七千
九十餘隻據報趕解甘凉道路遙遠是以疲乏病
瘦以致倒斃頗多等情又准大將軍咨令(臣)將甘
凉等處凡有寄留牛隻悉行各地方官據實確估
變價到肅之牛趕送赤金湖牧放等因(臣)查抵羊
牛七千九十餘隻除報倒斃牛九百餘隻外寄留
寧夏境内牛五千八十餘隻解到肅州牛一千三
十餘隻(臣)親加挑選共挑出牛七百一十五隻派
撥弁目解送出口交赤金營守備轉交夷人牧放
備用訖餘牛俱飭變價以補庫項
一趕解口外軍需羊共一十六萬九千六百餘隻
内據領解羊隻遊擊守備等官紛紛報稱口外雪
大天寒水凍草枯羊難行走所解羊隻沿途病瘦
寄留及疲乏變價各等情並具有倒斃數目到(臣)
(臣)查羊隻情形將來到營不過十之二三雖係口
外雪大草枯而羊隻倒斃何至有如許之多固皆
解官輕忽所致亦由採辦各員漫視軍需遲延之
故若羊隻於六七月間早趕至肅出口則天氣和
暖定不至倒斃如此應俟凱旋之日分别追賠以
為玩誤者戒今大將軍又令在於凉寧西三處採
買羊一十二萬隻於年内解至赤金湖牧放俟明
春清明前後趕送大營(臣)查口外二三月間天氣
尚寒草始萌芽羊隻仍難牧養長途趕解恐亦不
免倒斃但此項羊隻係原議每月抵作兵丁十日
口糧之需羊隻疲斃有誤兵食所關匪細(臣)巳咨
商大將軍暨陜甘督撫並檄行鞏昌布政司現在
商酌急速辦理容(臣)另摺具
奏所有前項各事件恐厪
聖慮理合奏
聞伏乞
皇上睿鑒謹
奏
有是理乎此等軍需要務豈可令齎摺之人在途躭延
四十五日凡事弄巧必定成拙畏難必致僨事其如愚
人誨化不醒何據此奏便將汝等置之典刑以償其罪
於事亦復何益早覺汝等必辱朕命巳另遣多員前來
辦理矣
雍正八年三月二十九日辦理西路軍需兵部尚
書(臣)馬會伯謹
奏為恭繳
硃批奏摺事竊(臣)前奏大兵出口一摺並奏
聞事一摺俱欽奉
硃批(臣)因屢沐
若自用聰明為身家計利害存瞻顧推卸之心作
不忠不孝之人不惟難逃
硃批矢口違心指天自誓毫無忌憚臣工中往往有之
此種陋習朕殊不解將無視
聖並以欺
皇上高厚之恩於萬一耳所有奉到
硃批奏摺合併恭繳伏祈
睿鑒謹
奏
觀汝乃良心全無廉恥利害毫不知解之人將汝此等
人委辦如此事朕大悞矣非汝過也
硃批諭旨卷三十一下
