欽定四庫全書
硃批諭旨卷十上
硃批李維鈞奏摺
雍正元年五月初六日直隸巡撫(臣)李維鈞謹
奏為清查通省虧空據實奏
聞事竊查錢糧關乎
國帑稱有虧缺例應查參勒限追補仰荷
聖恩高厚特頒
諭旨凡有虧空無論巳未參出三年之内務祈如數補
足等因欽遵在案(臣)到任後令各道府將從前虧空
清查開報去後除宣化府屬多徵本色其地丁條
銀甚少不開外計八府屬虧空共銀四十一萬三
千餘兩伏思以上虧缺雖由前督(臣)趙弘爕所致
特蒙
之所餘積纍填補(臣)能於二年内督令清完至原
署撫(臣)趙之垣俟有完補銀兩另行奏請
聖裁外(臣)謹具摺陳明謹
奏
州縣官令少從容不慮窘乏方可責其盡心撫字少有
餘資亦可自為地方興利之舉何可勒令為他人補苴
虧缺耶
雍正元年五月初七日直隸巡撫(臣)李維鈞謹
奏為
奏明事竊查(臣)衙門向有親丁名色動支(臣)標營馬
兵三十五名餉米馬乾銀每年共一千四百餘兩
(臣)蒙
皇上深恩復荷
聖訓日凜冰淵之懼一切舊規悉已革除而於營汛尤
嚴虚冒今(臣)親丁不過數人何敢踵襲虚造虚支
自蹈欺罔上負
聖恩已將馬兵三十五名缺額選拔騐補以實軍伍並
咨明戶兵二部在案理合據實
奏明伏祈
睿鑒謹
奏
革除隨丁名色以實軍伍固屬善舉但恐爾等大吏過
於窘乏或致費用不敷酌量為之所屬境内無論遠近
一有雨澤即行奏聞
雍正元年五月十三日直隸巡撫(臣)李維鈞謹
奏為恭報雨澤事竊據各屬陸續具報得雨日期前
來查順天府屬之武清河間府屬之交河慶雲廣
平府屬之成安宣化府屬之宣化萬全等縣於五
月初二三等日得雨二三寸不等保定府屬之蠡
縣博野束鹿正定府屬之安平武強武邑晉州等
州縣於五月初八九十等日得雨一寸五六分及
二寸餘不等大名府屬之元城魏縣大名開州濬
縣長垣清豐南樂東明等州縣於五月初二三等
日得雨三四寸餘不等滑縣得雨七八寸内黃縣
得雨四五寸其餘各屬俟報到另行奏
聞再查正定府屬之井陘一縣歴歲歉收雨澤愆期夏
收無望獲鹿一縣地丰平衍稍有四五分收成(臣)
仰體
皇上愛養元元至意已於守道庫内借銀三千兩發井
皇上發回(臣)奏摺跪讀
硃批内有所屬境内無論遠近一有雨澤即行奏聞欽
此仰見
皇上勤求民瘼無逸居心萬方生計無時不上厪
聖懷所有得雨之處(臣)謹繕摺奏
聞謹
奏
雖得微雨尚未霑足内外一體專誠懇禱庶望
天心下應甘霖大沛也
雍正元年五月十四日直隸巡撫(臣)李維鈞謹
奏為恭報二麥收成分數事竊查二麥因去秋旱乾
播種稀少今歲三月内幸得甘霖普降頗多秀實
其續種春麥入夏缺雨收成減薄兹據各道府將
二麥收成分數陸續呈報前來查順天府屬收成
内窪地及有水可灌之地約有八分至五分不等
高地約有四五分不等永平府屬收成内有窪地
及有水可灌之地約有七八分不等高地約有四
五分不等河間府屬收成内窪地及有水可灌之
地約有八分至六分不等高地約有四五分不等
正定順德二府屬收成内窪地及有水可灌之地
約有八分至五分不等高地約有四五分不等廣
平大名二府屬内窪地及有水可灌之地約有七
分至五分不等高地約有三四分不等宣化府屬
收成内窪地及有水可灌之地約有六七分不等
高地約有四五分不等所有二麥收成分數理合
具摺奏
聞謹
奏
覽奏已悉麥秋獲此大半收成幸賴三月内之恩膏不
然朕畿内赤子將何以餬口耶
雍正元年五月十六日直隸巡撫(臣)李維鈞謹
奏為奏
聞事竊查直屬内莊頭以及大戶有勢力者從前半皆
強横不法流毒肆虐人人側目自
皇上御極以來各知歛跡革面革心者固已不少惟宛
平縣之鵝房莊頭索保住併子八哥姪烏允一横
霸一方田連阡陌所招佃戶一呼千諾供其驅使
其姪烏允一兇惡尤甚酗酒毆人全無忌憚本年
五月初二日有李世英活被打死索保住與房山
縣夏村莊頭六哥原係至戚交好更密互為犄角
朋比作奸六哥家富勢大男女混雜彈唱演劇耍
拳弄棒以前窩頓響賊近則各處開礦開窯以致
宣化府士民罷市現在查明另疏具
題所有莊頭索保住等豪横擾害之處(臣)查訪得實
不敢容隠謹具密摺恭
奏以
聞伏祈
睿鑒謹
奏
爾既奏聞且靜聽勿使彰著將此數人即諭内務府拏
解交爾同法敏嚴審究擬毋得瞻徇情面此二人之家
産俱不下數十萬之富所以敢於驕縱現存者清查隠
匿者搜追並其爪牙黨惡擾害百姓者即於此案内一
併推究審出勿使漏網以示懲創以舒暢小民怨抑之
氣但此輩向日專以鑚營結納為事與内廷勢要無有
不交接往來者爾斷不可游移軟懦倘遇難以推却之
處直告之曰上意指示何敢少寬特諭
雍正元年五月十八日直隸巡撫(臣)李維鈞等密
奏為訪拏勢惡以除民害事(臣)等到任後即密加訪
查有房山縣居住之李信父子併宛平縣居住之
索保住父子及姪烏允一素性淫虐驕侈僣妄受
害人民皆懼伊勢力豪富雖百般受害無敢控告
者此等之人一日不除則地方生民俱不安枕謹
將伊等惡蹟臚列密以奏
聞一李信父子於房山縣地方聚衆數百人違禁獨霸
石行將附近居民牲口強奪拉車一房山縣礦場
李信霸佔開採一年約可得銀四五萬兩伊家人
于五劉二董理場務百姓稍有違拗即非刑拷打
一李信強佔宛平縣良民于文龍之媳王氏并房
山縣陳鐵匠弟婦三兒為妾一重息放債折算百
姓房産若有不能完者即將妻妾子女勒買為奴
一於房山縣張房等處開印子舗重息殃民本村
人王重元管事一索保住父子招集佃戶一呼千
諾逞奸作惡無所不為稍不遂意即指令抄毆横
霸一方一廣放私債違禁取利如不能完威逼半
價凖産勒買其妻女一索保住父子濟惡又聫結
李信父子朋比為奸勢大莫制被害畏懼無敢告
訴一烏允一恃勢妄為酗酒肆毒於本年五月初
二日有李世英活被打死一李信父子併索保住
及其子姪倚恃百萬財産肆行不法出入行走輒
問斷不能盡得其實但拏問地方惡棍務須審擬
具
題伏乞
此密行陳明謹
奏
知道了人犯解到時一一逐欵研審確情奏聞
同日又
奏為再報雨澤以慰
聖懷事竊查順德府屬之沙河南和唐山任縣邢臺等
縣於五月初十日得雨二寸五分宣化府屬之西
寧縣於初九初十等日得雨四寸保定郡城於十
七日酉時起微雨至十八日午時雨尚未止入土
約有三寸此雨未足尚在祈求伏念
皇上宵旰殷懷望雨甚切(臣)謹將各屬續報得雨日期
及保定郡城得雨情形先行遵
旨繕摺奏
聞謹
奏
覽奏殊慰朕之憂懷京城於十九日薄暮亦得大雨真
可為内外同慶也
雍正元年六月十七日直隸巡撫(臣)李維鈞謹
奏為改就武職以圖報效事據正定府同知石禮哈
呈為竊禮哈年四十歲正白旗人由歲貢捐納同
知選授今職復遵西安駝例捐陞副使道深念祖
孫父子兄弟世受
國恩豈可虚縻歲月不思圖報伏查成例康熙六十
年間川陜總督年羹堯將同知武正安
題授永寧副將雍正元年湖廣總督楊宗仁將廣州
左衛守備范宗堯
題授漢陽縣知縣此文武互用有例可援禮哈情願
改就武職以效犬馬之報特懇摺
奏等情到(臣臣)查正定府同知石禮哈即係河南撫
(臣)石文焯之子年力正壮騎射頗嫺情願以文改
武援照武正安等改補之例呈請摺
奏欽惟我
皇上用人無方不限資格倘蒙
俞允將石禮哈所捐副使道之銜改用武職查正定協
副將王弘基告休員缺請即以石禮哈改授則整
飭操練就近可覘厥效仰請
皇上准令引
見詢察之下應否改調伏候
聖裁抑(臣)更有請者石禮哈如蒙
恩准改授出缺查保定府蠡縣知縣浦文焯慈祥廉潔
才具優長若以之陞補正定府同知則分猷佐治
必能弭盜安民雖以知縣
題同知與例不符但(臣)為地方緊要人材難得故冐
昩
奏請仰祈
睿鑒謹
奏
准爾所請着石禮哈來京引見宜文宜武朕觀其才質
再定將此摺封固交與石禮哈帶來
雍正元年六月二十二日直隸巡撫(臣)李維鈞謹
奏為遵
旨具奏事雍正元年六月二十一日准兵部咨為欽奉
上諭事内閣交出監察御史覺羅莫禮博等條奏二摺
咨交到(臣臣)欽遵拆閱内奉
硃批交(臣)察議具奏欽此(臣)查得請嚴私稅之禁等事
摺内土棍吳三勾串旗人鄭四借山主抽分名色
併致傷人命之處前據遷安縣詳報已批令巡道
飭審招解在案至立號私抽現在飛飭該道府州
縣嚴禁密拏俟查明確實另疏具
奏外其敬陳愚悃等事一摺(臣)議得薊州知州趙松
聲名原屬平常遵化州知州毛德琦辦差洵為軟
弱誠如臺臣所
奏但趙松於差務頗稱幹練毛德琦官守亦能謹飭
是以未遽指參今臺臣以薊遵二州接近
陵寢差使絡繹必得才幹有守之員方能辦理無誤應如
所請仰祈
皇上於卓異薦舉人員内
簡選補放實於地方大有禆益倘蒙
勅(臣)於通省州縣中酌量調補容(臣)慎擇
題請至趙松毛德琦二員應否從寬作何調補恭請
聖裁謹
奏
薊州遵化二缺爾於屬員中揀擇人地相宜者具題調
補趙松毛德琦如能改絃易轍奮勉上進則已倘仍委
靡不振即嚴加參處示懲
雍正元年六月二十三日直隸巡撫(臣)李維鈞謹
奏為奏
聞事竊永定河工(臣)於汛水未發之先即嚴飭河員加
意防護在案今於六月二十三日據南岸分司雅
思海呈報本月二十一二等日河水陡長洶湧異
常將郭家務大堤漫坍四十餘丈等情前來(臣)隨
即檄發銀兩飛委中軍官朱文華等前往漫坍工
所協幫分司同知勒限作速堵築堅固具報併查
明有無民舍田廬漫坍丈尺確數到日另摺具
奏外所有漫坍堤工緣由(臣)謹具摺先行奏
聞謹
奏
此皆平日漫不經心臨汛失於防護以致隄工坍塌實
屬怠玩亟當嚴察參奏以戒將來
雍正元年六月二十五日直隸巡撫(臣)李維鈞謹
奏為奏
聞事竊(臣)將直屬得雨情形歴次
奏明(臣)又差人四處確查九府所屬州縣俱已透足
在在秋禾茂盛據土人僉云七月初旬再得一雨
皇上至誠昭格所致惟廣平府屬之永平邯鄲雞澤曲
周廣平肥鄉成安等七縣得雨稍遲(臣)隨委冀州
知州魏定國等星馳會同地方官借給倉糧銀兩
及時補種今據各縣稟稱西成大有可望所有直
屬秋禾情形(臣)謹查明具
奏至雨澤已足此後不敢繁叙以凟
宸聽(臣)前在守道任内於通省積弊知之甚悉自面聆
聖訓於四月初九日回署將弊端之尤甚者力行革除
其餘小者去之太驟或恐利此累彼尚須次第釐
省原輕今令照舊徵收道府州縣量留養廉而以
其餘彌補巳往之虧空俟趙之垣名下各項清楚
之日另請
聖裁(臣)恪遵
聖訓勉力奉行以圖吏治民風日歸醇正倉儲
國賦實在充盈但材識短淺時懼隕越謹將微(臣)到
任所行事宜一併奏
聞謹
奏
所奏俱悉畿甸之内旗民雜處向日所在旗人暴横小
民受累地方官雖知之莫敢誰何朕所稔悉爾當奮勉
整飭不必避忌旗漢冰炭之形迹不可畏懼王公勲戚
之評論即皇莊内但有不安分擾害地方者一人亦毋
得姑容皆密奏以聞朕自有處置爾之取重及見輕於
朕正在此等處與法敏同心協力將此習俗務須矯正
改革方不負朕委任之意也勉之
雍正元年六月二十九日直隸巡撫(臣)李維鈞謹
奏為奏明事竊(臣)遵
旨察議薊州知州趙松遵化州知州毛德琦經(臣)繕摺
具
奏蒙
皇上硃批薊州遵化二缺爾於屬員中揀擇人地相宜
者具題調補趙松毛德琦如能改絃易轍奮勉上進
則已倘仍委靡不振即嚴加參處示懲欽此(臣)即應
選擇
題請因准部咨八月十八日恭遇
大行皇太后梓宫至陵薊遵二州實為差務重大今為日
已迫若遴選
題補候
旨赴任輾轉需時恐諉卸遲誤况新任之員於地方未
能熟悉猝辦大差終慮疎略今(臣)再選委二員與
趙松毛德琦協同辦理自必無誤俟差竣日容(臣)
慎擇賢員另疏
題補理合
奏明伏祈
皇上睿鑒謹
奏
所請是此選委二員果能克勤克慎事無遲悞即以調
補二州正屬人地相宜何必又另為選擇也
雍正元年七月十二日直隸巡撫(臣)李維鈞謹
奏為奏明事竊查直屬丁銀偏累窮民若攤入田糧
内實與貧民有益(臣)現在具
題請
旨但有力之家皆非所樂或有阻遏其請者况部中止
知成例不肯變通必議不准仰祈
皇上乾斷允(臣)所請則無地貧民永戴
皇仁而州縣徵收亦自此較易(臣)為縣令州牧時確知
其弊曾在山東江西四川行之皆善故敢剴切
題請若推之他省則利民無窮伏祈
睿鑒謹
奏
此事尚可少緩更張成例似宜於豐年暇豫民安物阜
之時以便熟講利弊期盡善盡美之效今既經題奏候
部議到時朕再酌定
雍正元年七月十七日直隸巡撫(臣)李維鈞謹
奏為欽奉
上諭事竊河南山東由水路來直販賣麥榖數目部議
行令查明按月奏
聞奉
旨依議欽遵在案今據守道桑成鼎呈稱雍正元年六
月分查無豫省來直糧石止有山東自水路北來
又自海運至津麥豆芝蔴高糧共四千七百六十
三石等因具報前來(臣)謹繕摺恭奏以
聞(臣)前於奏雨摺内有土人僉云若七月初旬再得一
雨便有十分收成之語今於七月初七日至初八
日果又大雨滂沱早晚田禾咸獲豐收農民歡慶
理合一併奏
聞恭慰
聖懷謹
奏
今歲秋成似無煩爾之章奏遥慰朕懷矣惟當以手加
額共為慶幸更相黽勉而已不但畿甸以内即山東山
西河南數省之天年實咸出於望外此皆爾等封疆諸
臣仰體朕任用之意竭誠盡力於地方以故感召
天和並
皇考聖靈垂祐之所致耳朕心歡暢筆不能罄
再爾所奏解餉脚價一項經部駁追凡如此等不合案
件今怡親王現在留心釐正此人剛方公正一𣲖天理
良心深明大義朕想此事即不諭部伊自必有料理之
道摺留覽
賜爾鮮荔支一罐可少分賜與桑成鼎法敏二人
雍正元年七月二十日直隸廵撫(臣)李維鈞謹
奏為監司務在得人仰請
聖裁簡補事竊查霸昌道員缺内拱
京畿外扼邊口必得賢員方勝屏障之任仰祈
皇上於薦舉卓異人員内
特簡補放實於地方大有禆益而(臣)於屬員中時加廉
訪若河間府知府張紹賢才猷頗逹操守亦潔允
惬輿情洵稱良吏我
皇上用人無方倘蒙
勅令引
見詢察之下可否
簡用伏候
聖裁(臣)叨荷重寄到任以來所薦舉調補之道府同知
皆荷
特旨允准何敢屢為凟請但因地方起見人才難得謹
舉所知伏祈
睿鑒謹
奏
知府之任刑名錢榖為其專責較之道員更屬緊要張
紹賢宜仍留河間供職霸昌道員缺朕為爾酌簡一能
員補用
雍正元年七月二十二日直隸廵撫(臣)李維鈞謹
奏為恭謝
天恩事竊(臣)猥以庸材叨兹重寄仰蒙
知遇疊荷
恩施兹於七月十七日蒙
皇上賜(臣)鮮荔支一罐到保(臣)隨出郊跪迎至署望
闕叩頭謝
恩祗受訖(臣)欽遵
聖諭分頒守道桑成鼎廵道法敏各叨
異數即於(臣)署望北叩謝
天恩外(臣)謹繕摺恭謝
天恩伏祈
睿鑒謹
奏
覽卿奏謝知道了脚價一事面詢怡親王據奏此事向
來部臣之不准銷原不合情理臣部正欲將此事請旨
李維鈞所奏甚是今將五十九六十年分者仍照前駁
回統候六十一年奏銷案内將從前各年分者一並題
奏云云怡親王又奏
陵上有一項官兵錢糧滿兵准銷綠旗不准亦甚不合於
理果有此事否具摺奏覆
雍正元年七月三十日直隸廵撫(臣)李維鈞謹
奏為察訪勢惡害民密行奏
聞事竊直屬豪横不法之大戶莊頭(臣)密訪寳坻縣住
居之焦姓莊頭兄弟濟惡不在李信之下焦國棟
焦國璧等分住城鄉各肆横覇田土千餘頃當舖
店房各處開張受害人民畏勢吞聲此等豪惡若
不剪除則地方之受累無窮謹將伊等惡蹟臚列
密以奏
聞一焦國棟姦淫家人妻女衆家人情急將國棟綑綁
廳堂該縣并守備親至其家好言安撫解放一打
死家人劉進台賄買屍親不行呈報一打死家人
崔之林之婦將屍抛在河内一隠瞞壯丁女子柱
姐為妾一焦國璧強姦家人萬六之婦不從自縊
又將萬六打死一打死壯丁常住李三一打死夥
計孔㑿子一喂養鷄鵝糧食奉
旨恩赦國璧指稱使費打點派大糧莊頭三百餘家共
計銀二萬餘兩一私立集場一包攬民人張海宇
強姦僱工人之婦不從打死命案得賄銀八百餘
兩一包攬民人王二打死僱工人張姓命案得賄
銀數百兩以上各欵俱經密訪得實必嚴加拏問
始暢民情但伊等住非一處其田産當舖又散在
各邑伏祈
皇上密交(臣)同廵道法敏遴擇幹員分委查拏封鎻庶
無隠匿搬運之虞為此密行奏
聞謹
奏
除暴安良爾分所當為𩔖此等事宜極力振作更勿慮
朕以多事見責倉場甚屬緊要目下漕務正殷料理需
人已將法敏陞用矣今以常德夀補授廵道此人不在
法敏之下俟伊到來即將此事一面題參一面嚴拏各
犯並將家産封鎻絲毫毋得瞻徇疎縱如六哥等一例
嚴審追擬特諭
雍正元年九月二十四日直隸廵撫(臣)李維鈞謹
奏為奏
聞事竊查大名一協地接兩省兼三郡之營汛統轄之
員尤宜善於撫綏今署事之參將劉可德於八月
初八日抵任並不拊循亦不訓練惟向各營汛需
索規禮又私役兵丁買辦一任侵蝕短價賖欠擾
累行戶以致兵民交口怨騰(臣)念該副將任事伊
始或可改悔(臣)一面嚴加訓飭令其自新倘將來
怙終不悛即當特䟽
題參(臣)蒙
皇上面諭凡應參之員不可因特放之人少有瞻徇故
不敢知而不言伏祈
睿鑒謹
奏
原係一介武夫當嚴加誡飭不能改過自新即行題參
若不實心悛改亦不可姑容
雍正元年九月二十八日直隸巡撫(臣)李維鈞謹
奏為恭請
聖裁事竊直隸巡道為通省刑名總滙事繁任重今巡
道常德壽已丁母憂除另疏
題報外伏查常德壽斷獄明晰為人亦復和平似此
賢員若竟離任深為可惜可否
特頒諭旨准其在任守制如未荷
俞允(臣)屬員中惟通永道高鑛廉明謹慎(臣)知之最久
倘蒙
簡補於刑名必能清理(臣)冐昧具奏恭候
皇上聖裁謹
奏
常德夀准其留任至於高鑛當再加試騐其人朕殊不
深信也密之
雍正元年十月十五日直隸廵撫(臣)李維鈞謹
奏為恭報瑞雪及時事竊今二麥在地正賴冬雪及
時來春土膏滋潤兹保定郡城於十月十四日天
降大雪隨落隨消據清苑縣查報入地五寸且觀
是日雲氣甚廣得雪必寬俟各屬報到另行彙
奏外所有保定郡城得雪緣由理合具摺陳明謹
奏
冬令之雪消蝗潤麥洵稱瑞應我君臣惟共相勖勉以
恭迓
天庥不因瑞雪及時遂爾逸豫怠忽則一誠上格自必歲
歲年年永承
彼蒼之垂佑也
按地輸丁原屬優恤窮民之善意但直隸江浙
等處田地多有名為有地而其實無租税可收
者其故大略有四從來置産之家多係鄉紳富
戸其棄田之人賄通置田家人將高下錯雜一
槩指為美産往往以九畝作十畝或以九畝五
六分作十畝當其富饒之時無從細察亦并不
覺有代為納糧之累及至家業漸貧必鬻其實
在八九分之産而此一二分之虛地虛糧無從
推去不得不照戶納課此有地無租之一也再
向日置産之時原係高下錯雜今則急而求售
不得不盡鬻其高者而獨留其下此下地所入
十年九空偶有收成僅足完一年之糧不足賠
九年之累此有地無租之二也再有一種棄産
之人原因一時急用希圖日後取贖故趙甲之
田賣與錢乙而戶名不即改換趙甲收錢乙之
糧為之代完久之究竞無力取贖𫝊及子孫戶
名仍在而趙甲遂為無田有戶不得不照戶納
糧此有地無租之三也又有一種棄産之人原
係出入衙門窮困無賴或係武舉劣衿身倚護
符既已棄産仍復希圖包納於中取利然其利
止於一時而其累及於子孫遂有年代久遠無
從推收過戶趙甲之家有不得不為錢乙每歲
納糧者此有地無租之四也至於直隸之順天
保定河間永平宣化五府多有圈佔之地其所
撥補大約遠隔數百里不等而地畆半屬窪下
每年除完糧之外所餘無幾應令該撫查明直
屬地畆分為上中下三則其上則中則按其多
寡攤入丁銀至於下則及有地無租之人並與
清查免其一體均攤務期糧歸實在有田之人
不得私相影射如此則無地窮民與有地無租
之窮民均不致有賠累之苦矣
前因九卿議内有無地窮民賠糧之語朕深怪之業諭
照爾所請施行今九卿内有數人密奏一摺辨明此語
看來似覺有理爾可再為詳悉規畫務與國課無損窮
黎有益懸之象魏無可譏評方合琴瑟不和解而更張
之之義設爾前說或少有利此累彼不便之處慎母固
執巳見不妨密以奏聞另為商酌莫負朕獨斷專任之
意也勉之密之特諭
雍正元年十月十六日直隸廵撫(臣)李維鈞謹
奏為酌議按地輸丁之法恭請
聖裁事(臣)伏查密奏内有地無租四條如所云虛地虚
糧江浙地窄人稠畝無足數以九分作一畝從無
丈實分數之例至於直隸多有以二三畝作一畝
者其地皆有浮餘九卿虛糧之說未實也又如所
云所鬻之産盡鬻其高獨留其下或不免於賠累
然直隸下産每畝亦值兩許或值數錢非不可鬻
之産九卿下田賠糧之說未實也再如所云趙甲
賣與錢乙戶名不改收糧代完此弊在在有之但
代完之人歲向得地之家催索糧銀如一年不出
不難推收改戸安有無地有戸無從推收之累且
(臣)止因直隸無地窮丁起見而北五府丁浮於地
尤為苦累故條
奏攤丁未嘗議請通行各省九卿牽入江浙等省甚
不相涉惟所云直隸之順天保定河間永平宣化
五府地多圈佔其所撥補半屬窪下完糧之外所
餘無幾誠如九卿所慮而(臣)亦計之再三北五府
地少丁多難就本州縣之丁銀攤入本州縣地糧
之内自當籌度盡善以蘇民困今接准部咨將丁
銀均攤地糧之内事關更定賦役作何均攤徵收
之處令(臣)造冊具
題等因奉
旨依議欽此欽遵(臣)查直隸通屬地糧共二百零三萬
四千七百兩有竒丁銀共四十二萬零八百兩有
竒統為核算將此四十二萬零八百兩之丁銀均
攤於二百零三萬四千七百餘兩地糧之内仍照
上中下三則之田各計其納糧輕重之數而分攤
其丁銀永無偏累之患所有現在無地窮民尘生
世世感戴
皇恩於無既矣(臣)謹陳末議可否如是仰祈
聖裁批示遵行謹
奏
朕因九卿所議四條内或恐有爾想不到處故發来著
爾再加熟計今覧爾此奏分析甚明籌度極當實可准
行即遵旨悉心料理具本覆奏可也
雍正元年十一月初一日直隸廵撫(臣)李維鈞謹
奏為謹瀝下情仰祈
睿鑒事竊(臣)一介孤蹤九年守道今兹撫直心切報
主權勢嫌怨皆不顧忌如紏參李麟業張鵬飛及奏請
按地輸丁盡與時宜不合至劉可德虐兵厲民雖
經嚴飭仍不悛改於所轄殷實馬兵每圖需索以
致衆兵積怨於初四日夜皆會集
關帝廟要繳盔甲經大名府知府吳允謨勸止朱姓
馬兵忽放百總羣𫝊受賄從張家口帶去馬匹散
給五營兵弁每匹收價銀十五兩又奴使兵丁各
懷憤恨幸蒙
聖明調回兵民無不感悅惟劉可德以(臣)紏參肆有後
言必圖報復然(臣)重沐
殊恩即肝腦塗地尚有不恤况以直結怨
自此以後當益矢公忠斷不瞻徇情面貽悞地
方(臣)雖一無所恃而受
知獨深已不為孤立是以謹瀝下情仰祈
皇上察(臣)之愚終始
矜全(臣)之感荷
聖恩生世以之矣謹
奏
朕當年即是孤臣並無恃援此心自有
上蒼鑒察但祗驀直做去坦然勿慮若信不得自已即信
不得朕矣朕之耳目豈易為人熒惑耶
同日又
奏為奏明事竊照天津關稅據代理關務長蘆鹽運
使段如蕙禀稱康熙六十一年九月二十八日起
至雍正元年九月二十七日止應餘正額贏餘銅
觔水脚等銀共八萬二千九百七十兩有竒又各
項雜費銀五千八百一十八兩今四季徵收過税
銀統計現虧缺二萬三千兩又據禀稱願甘賠補
(臣)思津關稅銀雖有缺額何至虧缺二萬三千兩
之多明有徵多報少之弊當喚經手官役將各關
口所徵税銀逐一分析開單實收過八萬四千兩
就正額贏餘銅觔雜費通行算入僅虧缺銀四千
七百八十八兩零(臣)隨傳同守巡道面詰如蕙惟
有引過認完竊念如蕙匿其實徵捏作虧缺本應
題參但已悔悟願甘清完(臣)仰體
皇上用人無求備至意故未即指參然(臣)不敢不據實
奏明為此繕摺謹
奏
念段如蕙平日官聲頗好准爾所奏免其處分不然似
此欺隠情弊何可姑寬爾之據實奏聞可嘉請寬參劾
亦是
雍正元年十一月初九日直隸巡撫(臣)李維鈞謹
奏為
聖恩高厚感戴彌深事竊(臣)具摺瀝陳下情蒙
皇上硃批勗勉
天恩指示周詳古稱
以冀少答
主知於萬一(臣)夙守硜介歴任多年與王公大人一無
交接而與怡親王亦未嘗謁見今秋進京(臣)詣
闕廷得奉怡親王面詢攤丁(臣)遂悉心以對嗣扈從
聖駕東行一路往返於
宫門外時承怡親王諭問(臣)心雖感而於私第終不
敢往來通問今蒙
諭旨凡有為難不便奏聞小事密使人同王商酌欽此
(臣)敢不謹密自後倘遇有為難不便奏
聞之小事敬使人啓怡親王商酌遵行伏祈
睿鑒謹
奏
如許年來即怡親王亦係孤介自持之人從不與人交
接而為多事務名之舉朕昔在藩邸與諸兄弟除公處
相見之外並不曾私結恩好以圖彼此倚仗自經大事
後朕即位以來見伊真實赤心許國深明大義而且公
正和平目能識人誠有人之有技若己有之之品量如
此等為國竭忠之王大臣彼此敬重互為勸勉以期報
效朝廷斯乃有益之事朕所樂聞况爾既奉朕諭旨不
必疑畏將來爾或改易操行王或更變初心彼時則任
從爾等之便也朕惟願内外諸臣相欽相惜同心合德
共懋公忠普天率土和氣盈溢不願羣工妬賢嫉能彼
此陷害也朕因念爾孤介寒儒今膺重寄恐偶遇掣肘
不能自達之處故有前諭朕若於怡親王少有疑惑王
若非實心重爾朕亦無此一諭也坦然放心遵旨而行
雍正元年十一月十五日直隸巡撫(臣)李維鈞謹
奏為要地需才謹舉所知恭請
聖裁簡補事竊查口北地方西接大同北聯沙漠是以
建設道員以資彈壓且兵馬錢糧專司支放地甚
要而責甚重也原任口北道董思凝病故員缺查
順德府知府范弘偲自到任以來操守頗潔辦事
亦勤(臣)從前面
奏曾經具摺保薦順德一郡縣少事簡易於敷治未
盡厥長若以范弘偲補授口北道實於邊塞大有
禆益如蒙
俞允其順德府知府員缺查正順河漳河同知曾逢聖
才守俱優亦經(臣)具摺保薦今三年俸滿業已保
題應陞倘以之補授順德府知府則銜缺相當而人
才亦可收實效矣以上二員可否補用恭候
聖明裁奪謹
奏
范弘偲素履拘謹恐非倜儻肆應才也
雍正元年十一月二十九日直隸廵撫(臣)李維鈞
謹
奏為奏明事竊查本年十月内接准内務府咨開奉
旨莊頭内有在地方為惡者着地方官即具報内務府
爾等查問教訓如不悛改即行革退將此交與直隸
廵撫凡有上三旗之州縣通行曉諭欽此(臣)隨行廵
道飛飭州縣通行曉諭並加意確訪各莊頭自巨
惡李信等奉
旨查拏之後莫不兢兢守法洗心改過如豐潤縣居住
莊頭陳扇墜子向實奸邪今則聞風歛迹灤州居
住莊頭李著伯並其族兄李萬扶等從前恃富肆
横今則不惟改惡自新且將地土租糧當舖利息
各减一分遇有貧難者義譲樂與現今旗民相安
咸頌
府屬米價每石八錢正定順德二府屬每石九錢
聞謹
奏
覽
雍正二年正月十九日直隸廵撫(臣)李維鈞謹
奏為奏明事竊各處莊頭已知改悔如有怙終不悛
立即究參經(臣)摺
奏奉
硃批果能悛改固應容其自新但恐秉性難移耳仍不
時留心訪察如少蹈前轍立刻參處不可稍存姑息
之念朕必永斷此惡習而後已全在爾地方大吏奉
行公嚴毋得始勤終怠欽此(臣)益加確訪通行密查
今據天津道年裕詳稱住居静海縣之鑲黃旗花
子佐領下莊頭李大權不知歛迹仍肆横行誘取
有夫之婦女十餘人窩藏在家恣行姦佔横勒嫖
錢種種惡蹟實干法紀非僅報内務府所可查問
訓改者將李大權己經拘到相應詳明等情到(臣)
(臣)徧行查詢地氣潮濕麥苗漸長若二月内得滋
雨澤麥秋即獲豐收矣理合一併奏
聞謹
奏
朕在此正爾顒望雨雪期與爾共竭誠悃以祈
天賚各省俱蒙
天地神祗眷佑咸報雨雪應時惟畿輔近地微覺缺少不
知何以致此要當返躬痛切修省耳
同日又
奏為奏明事竊照直屬虧空(臣)請於二年内彌補當
經具摺
奏明今查各屬皆在陸續完補惟祁州知州鮑錞玉
田縣知縣張星炌將雍正元年錢糧任意虧缺而
祁州又虧空康熙六十年六十一年錢糧米穀(臣)
現在另疏
題參如將虧空之項能於限内完補應請
聖恩寬免治罪倘不能完嚴審定擬以昭法紀庶倉庫
錢糧不致虚懸矣謹
奏
不惟法所當然於情於理亦應如是此等劣員豈可一
日姑容具疏題參可也
雍正二年正月二十七日直隸廵撫(臣)李維鈞謹
奏為恭懇
聖恩簡員發用以收實效事竊念吏治實關民生而欲
清吏治莫若試可而後用仰懇
皇上於候補候選人員内
特簡二十員發(臣臣)於公務之餘與論治道曉之以土
俗民情勖之以清慎勤敏并遇事差委以試其才
如果才能出衆有緊要員缺(臣)即具
題請補其才具少次者亦酌量繁簡請補若醇謹有
餘而地方之任力不能勝者(臣)謹咨回吏部以閒
散職員補用則於地方大有禆益矣(臣)不揣冒昧
瀆請仰祈
皇上睿鑒謹
奏
直隸咫尺京師無懸缺久待之慮且不比山西之大為
更革此說不可行即遠省揀發人員亦不過暫時權宜
止一二次而已非為常例也爾將一省屬員内量才器
使通融調補不妨隨時摺奏以聞
雍正二年二月十三日直隸廵撫(臣)李維鈞謹
奏為欽奉
上諭事竊(臣)准戸部咨開奉
旨行文直隸各省督撫凡遇有公事奏請捐俸工之處
著永行停止欽此伏念官俸役食原不應有捐輸之
名失其飬贍之實即因公願捐亦出臣下急公之
誼而動輒
奏請非所以崇尚政體今永行停止仰見我
皇上端本澄源至意(臣)查直屬修築太行堤工經前督
(臣)趙弘爕
題明暫動道庫銀兩以通省俸工自康熙六十一年
起分作五年捐還又截漕運貯廣大二府脚價亦
經
題明動借庫項俟俸工有餘捐還各在案若竟行停
止則此項庫銀深慮還補無術且直屬公務較繁
於他省(臣)愚以為正雜佐貮中凡係窮員苦役悉
予支領以資養贍此外俸工將前借庫項按年捐
還以後遇有公事地方大吏捐資料理倘力不能
辦必頼衆擎易舉此係臣下職分當然其
奏請捐俸工之處永行停止則
國帑實而政體崇公事濟而臣職修矣是否可採伏
祈
睿鑒謹
奏
此事爾當自行斟酌可否朕不便代爾立準繩也
同日又
奏為奏明事竊查永定河同知全寳因伊父陶錦虧
空解任賠補業准部提起解矣昨准侍郎(臣)牛鈕
欲以全寳留任賠補會同
覽
雍正二年二月二十日直隸廵撫(臣)李維鈞謹
奏為奏
聞事竊(臣)准宣化鎮(臣)許國桂咨稱修造沙城指定處
所並築堤護城繕摺
奏明緣由到(臣臣)思修造沙城所需丁匠夫役皆係
民人武職衙門恐有呼應不靈且人衆易於生事
必須多委文職官員協助庶克有濟今(臣)飛委口
北道范弘偲在宣化及沙城兩處往來稽查又委
宣化同知滿雲鷫居住沙城專司查察又念時值
三春東作方殷若赴工所或失本業盡令力耕又
誤城工俾田功城堤兩無貽誤方為妥協(臣)擬於
三月初十後親詣沙城同鎮臣酌議料理并查勘
宣化府城工河道會同商妥另行奏明合先具
奏仰祈
睿鑒謹
奏
𣲖委已屬妥協修造之事工料備而已矣矧董役者原
有人范弘偲許國桂儘可從容辦理爾不必親往勘視
亦無庸更委大員也
同日又
奏為奏明事竊照大名郡城徐秀勾盗一案查徐秀
向充大名協標兵丁因守備楊世威將伊革退懷
恨勾結羽黨以圖報復於康熙六十一年十月十
八日夜潛入副將楊天祬之署楊天祬猝不及覺
被其擁至楊世威署内家人潘斌出禦被殺世威
得以幸免相持至於次日楊天祬乘間奪刀將徐
秀砍倒守備袁士魁賈勇擊賊盡數被獲陸續瘐
斃者十有五名(臣)於抵任後查此案之釁原起於
楊世威即欲
題參第慮悍卒益增驕氣故於疎防案内附參革職
惟是徐秀等於是夜上盗實共止一十八人若一
推求恐致株害無辜故就現獲審理照盗案定擬
今准刑部咨駁復飭嚴審(臣)復提解親訊明白己
經
題覆仰祈
聖明乾斷結案不使部臣再行駁查則現犯免於拖延
而無辜不致牽累矣謹
奏
此非朕可乾斷之事公然於郡城之内明火執械將副
將刦去而云上盗止十八九人揆之理勢實屬不符朕
亦不將此意諭部憑伊等秉公議覆朕但依議而行耳
雍正二年三月十二日直隸廵撫(臣)李維鈞謹
奏為恭謝
天恩併報微(臣)回署日期事竊(臣)恭遇
聖駕謁
陵於三月初二日自保起程於初五日上
朝請
安蒙將
御製喜雨詩賜(臣)跪誦仰見
聖德凝承
天心格應而
睿思濬哲
寳翰輝煌自古帝王詩章書法未有如我
皇上之超神入化者也隨荷
召見蒙將
御前珍饌
特恩賜與初六日扈
蹕至烟郊奉
旨地方事務緊要廵撫回去料理欽此(臣)於初七日兩
蒙
宣入
行宫奏對之次
皇上念
聖祖付託之重孝思彌篤勉臣下公忠之義
恩浹益深乂蒙
賜御馬一匹天閑良驥非比尋常且日蒙
恩賜克食(臣)不知何修而上荷
主眷以至於此也初八日(臣)於三河縣地方跪送
聖駕即刻起程於十一日已回(臣)署伏念(臣)叠荷
恩施至優至渥
寵逾其分心益若驚雖勉竭駑駘而才力短淺何能仰
報
高深於萬一所有微(臣)感謝
天恩併回署日期理合一併奏
聞謹
奏
於爾回任後即接閱大將軍年羹堯西海捷報兼雨後
晴明風和日麗陌不揚塵十一日
陵祭告竣即日旋蹕於十三日還宫一路如意覽卿奏謝
知道了特諭
同日又
奏為恭報雨澤事竊直屬地方入春以後麥田需雨
甚殷蒙我
皇上至仁育物軫念民依於二月二十六日
虔禱於黑龍潭三月初三日即得甘霖廣沛今據順永
保河正順廣大宣九府屬各報初三日得雨八九
寸及五六寸不等在在俱已透足惟良鄉永清文
安密雲寳坻遷安交河阜城天津新樂井陘元氏
寧晉南和平鄉永年邯鄲赤城十八州縣得雨三
四寸不等地土已潤麥苗長發農民遍野雷動歡
呼莫不感頌我
皇上敬
天勤民至誠感召之所致也所有各府屬得雨緣由(臣)謹
繕摺奏
聞謹
奏
此日之甘霖不止畿内優渥山西陜西山東河南江南
所報皆同均得透足真可謂
天恩浩蕩也喜何可言皆爾等封疆大吏仰體朕懷實心
為國愛民感召之所致也朕不勝欣幸之至我君臣惟
當愈加敬謹將此兢業之誠對越
上帝以邀永永之錫嘏耳
雍正二年三月二十三日直隸廵撫(臣)李維鈞謹
奏為奏明事竊(臣)猥以庸愚仰蒙
皇上洪恩逾格夙夜兢惕誓圖報效所有微(臣)行過事
宜如虧空地丁銀四十二萬餘兩已補十分之四
攤免丁銀合計二百萬戶盡沐
皇恩道府廳州縣賢者薦用不肖者參革貪殘之習漸
除徵收火耗直隸素輕於他省北五府納糧一兩
等今已量减二三分部撥兵餉州縣起批解府由
知府騐封索規禮銀每兩加二分其兵餉仍令州
縣自解司餉各道衙門歲為州縣之累今令州縣
解貯府庫由府彙解各道州縣得免費用需索若
𣲖修衙署新官到任鋪墊物件及里下分買驛遞
役里甲同心稽查協力擒拏聽斷詞訟飭行速結
募補未久借端革退復募新兵必有賄囑方收入
定府城内三營盔甲旗幟已粗購備飭令營將勤
五錢以養家口若令學習武藝恐亦終屬虚名(臣)
照晉省添設汛房每一汛𣲖馬兵二名步兵三名
今蓋屋十間令汛兵挈眷同居不許輪流更替則
屬鎮臣管轄(臣)雖一面移會轉飭遵照或恐陽奉
閉所以盗竊任意出入今擬於大村莊外圍之以
土墻堅築高厚起土之處即為深壕村内開一總
俟八九月後農隙時酌可為而為之目下之計先
内應行之事何敢縷陳以凟
聖聽但(臣)愚拙立志甚篤恐行之未當繕摺奏
聞伏祈
睿鑒謹
奏
在他人朕猶聽其言而觀其行在汝朕聽其言而信其
行所奏俱為合宜但當徐徐次第為之耳
雍正二年四月初六日直隸廵撫(臣)李維鈞謹
奏為奏明事竊(臣)伏讀
示吏民羣相勉勵以上副我
介田畯雖無專官而(臣)竊計可倣而行之兹選委
霸州知州逯選廣平府通判張禹錫先往保河正
順廣大六府地方率同州縣官親往各鄉詢民疾
苦勸民耕作貧者借以牛種惰者予以責懲必於
農事少有禆益并令二員相度地勢可以興水利
皇上訓示遵行謹
奏
所奏知道了
前者大興令高純嘏一案在汝原可寬恕朕意降汝一
級罹此輕罰嗣後嚴飭屬員更覺有詞人亦難以深刻
之名加汝係朕有心而為之也
雍正二年四月初九日直隸廵撫(臣)李維鈞謹
奏為續報雨澤事竊查直屬地方於三月初三日己
得甘霖大沛兹於四月初二日保定郡城并附近
州縣復得雨澤業於
奏明事摺内附
奏在案今據各屬陸續呈報如河間府屬之鹽山等
九州縣於初二日得雨三四寸不等滄州等五州
縣得雨一二寸不等正定府屬之武邑等十二州
縣於初二日至初三日得雨四五寸不等饒陽等
七州縣得雨一二寸不等順德府屬之邢臺等四
縣得雨二三寸不等唐山等四縣得雨一二寸不
等廣平府屬之威縣清河二縣於初二日至初三
日得雨霑足永年等七縣得雨三四寸不等大名
府屬之元城等十一州縣於初二日至初三日得
雨四五寸不等保定府屬之祁州束鹿博野深澤
四州縣於初二日得雨一二寸不等其餘各府屬
州縣内僅得微雨者不敢繁叙上瀆
宸聰(臣)查此番雨澤於霑足之後又得膏澤普施二麥
益加暢茂秋禾己播者漸皆長發農民樂業預必
豊盈理合陳
奏以慰
聖懷謹
奏
初十日都中己得透雨遠近霑洽朕感戴
天恩篤厚不勝慶幸之至書曰天視自我民視天聽自我
民聽爾能仰體朕意使畿甸黎元各得其所人和默契
夫
天和所以致斯膏澤也觀一氣之相感有如立竿見影我
君臣可不益凛冰淵更加黽勉乎
雍正二年四月十三日直隸廵撫(臣)李維鈞謹
奏為奏
聞事竊查去歲天津截留漕米囤貯日期經(臣)
奏明在案今准兵部右侍郎(臣)李紱咨稱於二月二
十一日自京起程赴津督運京通二倉交納等因
(臣)即檄守道桑成鼎并令飛調去歲截留漕米原
經手各官赴津協同料理轉運去後兹據桑成鼎
呈報已於二月二十五日僱募船隻開囤發運起
至四月初六日止運過米共四十一萬三千五百
五十五石零俱陸續轉運全完再上年(臣)飭令桑
成鼎隨帶銀八千兩以備動用當經(臣)具摺
奏明查截留入囤以及剥運京通一切脚費等項原
於各旗丁僱剥等項銀錢動用惟席囤葦柴幫添
扛價賞看守米囤兵丁等項於守道隨帶銀内共
用銀三千餘兩此(臣)下所當稍效微力者也(臣)謹
一併
奏明伏祈
皇上睿鑒謹
奏
李紱於督運一事之效力處實屬可嘉據伊回奏云此
番在事之大小文武官弁無不踴躍趨赴實力奉行朕
聞之不勝嘉悅此皆爾督率得法鼔勵勸教之所致天
下事咸能如此則胡禁不止曷令不行耶
同日又
奏為恭謝
天恩事竊照大興縣高純嘏一案(臣)實有失察之愆部
臣照例議降一級乃蒙
皇上恩諭優容體恤(臣)跪讀之下置身無地嗣後當嚴
飭屬員共矢公忠仰報萬一謹此
奏謝兹於四月初十日保定郡城得雨雖不甚大然
同雲密布沾被必廣俟各屬報到另行彙奏外合
併陳明謹
奏
初十日都中得雨透足今歲光景
上天似有降福之兆朕實欣幸之至餘奏俱悉
雍正二年四月十九日直隸廵撫(臣)李維鈞謹
奏為奏明事竊查各屬雨澤大名廣平二府各已霑
足永宣正順河五府於初二初十等日兩次得雨
鄉河故道淤塞堤壩衝决旗民之地淹沒三四千
頃今查勘明白委官疏濬築立堤壩告竣之日另
繪圖奏
聞宣化府同知滿雲鷫係奉
留任之處理合奏
聞再霸昌道湯之旭服官雖無敗檢才力甚覺短淺書
生迂見議論難行政體未逹復查其關防不謹縱
皇上另簡賢員補用庶於地方有益伏祈
睿鑒謹
奏
覽
雍正二年四月二十三日直隸廵撫(臣)李維鈞謹
奏為奏
聞事竊保定府屬待雨甚殷前於
奏明事摺内仰荷
硃批連日燠熱光景應有大雨欽此(臣)捧讀之下知
聖德上格自必雨澤立沛果即於二十二日甘霖廣沛
至二十三日大雨滂沱四野透足麥田秋種皆可
滿收書大有而紀屢豊皆我
皇上誠敬感召之所致也除各屬報到另摺彙
奏外所有得雨透足緣由合先奏
聞恭慰
聖懷謹
奏
真屬可喜可幸之事易曰二人同心其利斷金我君臣
同心肫切為萬姓祈禱蒙
上蒼垂憫沛然普賜甘霖朕與爾此番之幸喜實非他人
所能喻也
雍正二年閏四月十五日直隸廵撫(臣)李維鈞謹
奏為恭請
聖安并申微悃事(臣)自三月初八日跪辭回署孺慕依
戀日切於懷(臣)謹繕摺恭請
聖躬萬安伏念我
皇上萬幾稍暇勤觀書史探求治道兼之
睿藻日新
宸翰流輝一字一句實為千古楷模(臣)謹備筆墨數物
冀充
尚方之御伏懇
睿慈納(臣)愚悃再查九府麥秋九分十分者居十之七
八七分八分者居十之二三俟報齊另
奏順德府所屬之邢臺南和平鄕三縣建閘開溝已
得水利可灌地三千餘頃工完之日將村莊地畝
繪圖恭呈
御覽豫東兩省蝗蝻發生大名廣平順德三府州縣與
豫東連界者屢報有蝻子幸所委文武及地方各
官廵撲勤密已滅十之八九全未為害數日内餘
孽可盡合併奏
聞謹
奏
朕祗知山東河南江南數州縣生發蝗蝻正爾憂慮不
謂直隸亦有今幸已撲滅覽奏中全未為害之語深惬
朕懷但恐遺有餘孽亟宜選委幹員督捕盡絶此係數
省連界之地互相推諉之弊不可不慮當嚴飭屬員各
專其責况愚民習惰偷安未必樂從全在地方官勤敏
不懈勸導鼔舞齊心盡力為之方克有濟也
(臣)見沿途修造營房令兵丁永遠住居於民實
有禆益但奉行必以實心善政庶乎可久如山
東地方多用磚瓦自然堅固至直隸各墩皆係
土房易至傾圯將來兵丁恐不免遷徙廢弛之
虞且(臣)聞州縣將此工程交鄉長地方料理有
每間發銀一兩五錢者有發銀二兩四錢者有
先於民間派取木料人夫俟落成之後給銀者
是奉行不善不惟誤公反以累民也
有一人條奏營房一事朕疑其有心誣陷及至問爾聲
名彼又盛稱爾之清公勤慎所以將此奏發來爾看至
於土房之說只可如此而已山東因脩蓋營房擾累地
方前已特諭新撫陳世倌矣爾查通省屬員中或有奉
行不善者亦未可定須嚴加訓飭再者宣化一帶不宜
於沙石之地種植樹木聞地方官皆勒令百姓栽種民
間甚以為苦當留心察詢又聞獻縣知縣范時珍火耗
取至加四未知確否細加體訪實則即行參劾不實亦
另為奏聞
雍正二年閏四月二十五日直隸巡撫(臣)李維鈞
謹
奏為奏覆事竊(臣)於本月二十三日敬啓
批回摺子内發條奏一摺蒙
皇上硃批有人條奏内論及汛房一事朕疑其有心誣
䧟及至問爾聲名彼又盛稱爾之清公勤慎所以將
此奏發來爾看(臣)恭讀至此不禁感極涕零伏查各
汛添設營房每間需工料銀四兩(臣)幫發銀一半
嚴飭不許𣲖擾其木料等物均係價買惟人夫工
食量給錢米(臣)思力役之征自古有之添設營房
原以衛民即有小勞亦不為害至北地土房歲加
修補亦有二三十年之久若蓋瓦房則費用浩繁
不無擾累蒙
諭土房之說只可如此而己
聖明洞鑒無微不照(臣)恐屬員之中或有奉行不善謹
遵
聖諭再行嚴飭至宣化地方地多沙石原難種植今春
插柳(臣)即諭地方官不必勉強(臣)今遵
旨當再飭地方官相度土宜而行勿強民所不能為以
副我
(旨)北五府僅有加一即南府亦不過一錢四五分加
四火耗非特直省無之即他省亦無此重耗欽奉
諭旨下詢理合一併奏
聞伏祈
睿鑒謹
奏
所奏俱悉
同日又
奏為恭報約計二麥收成分數事竊今歲
畿輔地方雨暘時若現今二麥在在秀實漸可登場
(臣)通行確查兹據各道府將約收分數呈報前來
查順天永平二府屬約有九分至六分不等保定
河間二府屬約有十分至八分不等正定府屬約
有十分至七分不等順德府屬約有九分至七分
不等廣平大名二府屬約有十分九分不等宣化
府屬約有八分至五分不等(臣)查今歲二麥處處
豐登惟順天永平宣化三府屬山阜沙礫之區者
間有五六分現在麥價頓賤無不含哺鼔腹感頌
皇上仁恩所有各屬報到二麥收成分數謹繕摺恭奏
以
聞伏祈
睿鑒謹
奏
聞南四府今歲麥秋確有十分收成數十年來所僅見
者閱爾此奏北五府分數似覺少過今正望雨甚殷大
内現在立壇祈禱朕觀直省民風惟顧目前苟安率皆
忽於蓄積當飭地方有司通行勸教趁此豐年撙節食
用省無益之費寧使少有存留以為來年接濟州縣良
吏若肯殷勤提命家諭戶曉幸值年歲屢登則耕一餘
三耕三餘九之隆何難再見於斯世耶
雍正二年五月初一日直隸巡撫(臣)李維鈞謹
奏為奏報事竊今歲
畿輔地方仰賴
聖主福庇雨𤾉時若二麥豐收經(臣)將約收分數查明
奏報今麥已登場秋田正需雨澤於閏四月二十八
日自未時起至酉時止得雨甚密農民歡忻咸云
秋禾巳種者勃然茂盛凡收過麥地俱可以種晚
稼且濃雲似墨得雨必廣今據清苑縣查報得雨
入土五寸除各屬報到另行彙
奏外所有保定郡城得雨緣由(臣)謹繕摺恭
奏以慰
聖懷謹
奏
京都左近二十八日雖亦得雨未透於初一日雨至初
二日早方十分霑足朕深為忻慶况夏至日有事於
方澤朕親詣行禮向蒙
高天之恩今復叨
厚地之德也惟默感
篤祜益加凛惕耳特諭
雍正二年五月初五日直隸廵撫(臣)李維鈞謹
奏為續報雨澤事竊照保定郡城於閏四月二十八
日得雨情形經(臣)具摺奏
聞今據各屬陸續呈報查順天府屬之東安等七州縣
已得雨霑足霸州等十六州縣各得雨三四五寸
不等保定府屬之祁州等十二州縣各得雨四五
寸不等新城等三州縣己得雨霑足河間府屬之
任邱縣天津衞已得雨霑足滄州等十二州縣各
得雨二三寸不等正定府屬之定州等八州縣各
得雨三四寸不等順德府屬之内邱縣宣化府屬
之懷來縣各得雨二三寸不等正在
奏報間保定郡城於五月初三日又得雨三寸甚為
及時小民歡慶(臣)查各屬自四月以來屢得雨潤
我
皇上念切民依猶於
大内設壇祈禱今甘霖疊沛四野均沾皆我
皇上誠敬感召成此豐年之象也(臣)謹將各屬續報得
雨及保定府又得雨澤緣由繕摺陳明謹
奏
連降時雨大約霑被寬廣朕憂歲之心已釋雨澤分數
此後可不必頻頻奏報矣
雍正二年五月十七日直隸巡撫(臣)李維鈞謹
奏為恭謝
天恩事竊五月初三日(臣)進摺人回蒙
皇上賜(臣)香袋七箇荷包二箇鰣魚五尾恭齎到保(臣)
出郊跪迎至署恭設香案望
闕叩頭謝
恩祗受訖伏念(臣)材識疎淺毫無寸效乃蒙
皇上格外賞賚疉加
恩賜(臣)何人斯頻邀
異數涓埃莫報感激滋深惟有益加砥礪以仰荅
皇恩於萬一耳再玉田縣還鄉河歲淹旗民田地(臣)仰
體
聞謹
奏
覽卿奏謝知道了
硃批諭旨卷十上
欽定四庫全書
硃批諭旨卷十下
硃批李維鈞奏摺
雍正二年六月十二日直隸巡撫(臣)李維鈞謹
奏為保留良吏恭請
聖裁事竊順德府邢臺縣知縣戴天球自莅任以來廉
以服官儉以持已催科撫字折獄勸農皆以實心
而行實政且濬渠灌地已及千頃(臣)現在令其再
仰祈
睿鑒謹
奏
朕覽奏不禁大笑驚訝人之不可限量有如是乎若果
係真實奮勉學做好官具本題留可也
同日又
奏為奏
聞事竊邪教潛滋愚民易惑(臣)欽奉
硃批諭旨遵即於南四府地方飭令道府加意密訪今
據順德府知府曾逢聖密訪邢臺縣之中巖寨有
劉大師傅等倡名順天教聚衆講法煽惑鄉愚當
移行通判胡開京等密拏大會首劉言基即劉大
師傅到案供出羽黨要國卿等并山主馬征等復
經密拏審訊明白呈報到(臣臣)細閱各供查此教
始於劉言基之曾祖劉才運與要國卿等之祖昔
年同入中巖寨託稱修行持齋起會倡為順天教
名色沿及言基仍為大會首幻稱眞空老祖金公
無生佛母黃婆塑像供奉每年三十兩月聚衆燒
香斂取銀錢書符消災誑誘愚民雖非白蓮教之
遺派實係邪教男婦混雜有壞風俗自應按律嚴
治以罪但劉言基等皆係鄉農因祖代相繼恬不
為怪其志蓋在圖取香錢以為衣食之資故久假
不歸今各知悔悟情願改邪歸正似可從寬分别
枷責開其自新之路應否如是(臣)未敢擅便理合
復嚴飭守備千把等弁盡心稽查勿使匪𩔖潛藏
再知府曾逢聖才具素優開濬水利灌田三千餘
等邪教首先訪實拏獲解散尤為強幹之才洵係
賢良之吏(臣)謹一併奏
聞伏祈
睿鑒謹
奏
曾逢聖聲名好如緊要處遇有應陞缺出具本題奏
同日又
奏為奏
聞事雍正二年六月十二日據通永道高鑛呈報通州
武清縣二處運河樁土各工原係侍郎(臣)牛鈕領
帑辦修與地方官一無相涉但今大雨時行河水
驟長武清縣屬運河東西兩岸河西務棋子淀等
處俱各漫開皆因向修堤岸𩔖多單薄虚鬆朽裂
拆陷所致理合報明等因到(臣)查運道關係重大
(臣)一面飛飭高鑛親赴驗看各堤衝决若干丈尺
有無損壞村莊田禾俟查覆到日另摺具
奏所有武清縣運河堤岸衝漫情由理合先行奏
聞伏祈
睿鑒謹
奏
牛鈕所修工程朕謂斷不至如高鑛所報之甚伊受恩
深重諒非木石何忍如此負朕今歲雨水原係異常之
大所以致有衝決但伊秉性生平與人不睦每每招尤
惹怨而旗人憾伊者更多因此堤岸衝決欲乘機以傾
陷之耳爾於人言不可深信其為人猶屬直率頗稱歴
練加之訓教尚可委用非棄材也
同日又
奏為奏明事竊照永定河堤岸關係綦重蒙
皇上發帑培修
遣員廵查誠防護水汛永衛民生之至計也身其事者
自當仰體
聖心潔已辦公以上副
皇上睿鑒謹
奏
覽
雍正二年六月二十二日直隸巡撫(臣)李維鈞謹
奏為奏覆事竊(臣)查武清縣屬之河西務等處運河
兩岸據通永道高鑛呈報衝漫甚多(臣)念漕運重
大而村莊田禾又關民命身任封疆何敢不據報
牛鈕查看永定河堤岸時伊子木爾泰亦相酌議
因彼有巡查之責一切工料若不令其會估則日
後巡查不無異議是以繕摺
奏請令木爾泰會同分司蘇敏料估在(臣)之愚衷原
冀其同心協力固堤岸而省錢糧也至荷
硃批錢糧既不分發巡察一次三四百金出自何處(臣)
實為愚昧今當逐細確查并將節省為公入己之
處密訪明白另摺奏
聞再邢臺丁憂知縣戴天球邢邑賑濟得法民頗得所
范弘偲陞任時向(臣)力薦今知府曾逢聖亦極嘉
奬近因丁憂復據守道桑成鼎詳請
題留(臣)亦廉訪其政聲頗好故不揣冒昧瀆
奏初不知其為
皇上藩邸舊人(臣)再當採其政蹟確實遵
旨具本
題留再永定河石堤蟄陷並未開口民田廬舍毫無
傷損直屬順天府之豐潤縣永平府之灤州保定
府之清苑等五州縣河間府之故城縣正定府之
冀州等四州縣順德府之邢臺等七縣廣平府之
永年等七縣大名府之元城等四縣俱報有蝗蝻
雖隨報撲滅全不為害然(臣)恐地氣蒸濕或有餘
孽或有飛蝗嚴飭文武官弁不時竭力巡查大約
過六月便可保其不復生發五月以後每隔旬日
即得時雨田禾茂盛合併奏
聞謹
奏
田禾茂盛大慰朕懷聞蝗蝻又有新發者亟宜嚴飭地
方官務令滅盡而後已
雍正二年六月二十三日直隸巡撫(臣)李維鈞謹
奏為奏明事竊吏治固重廉潔然有守無才則治理無
術事多叢脞(臣)凡於屬員不敢求備然必期其人地
相宜以免貽誤如河間府之吳橋縣知縣常三樂據
知府浦文焯禀稱吳邑頗為衝要有修防催漕之責
常三樂操守尚好但懦弱不振難膺民社之寄請
題調補守道桑成鼎亦禀稱常三樂懦不任事(臣)以
操守未濫不參其廢職而以教職
題請補用部議内稱常三樂係引
見奉
旨補授之員並未令巡撫試看等語伏念選補各官皆蒙引
見補授若必奉
旨試看而後可以察參則非試看之員即不可以糾彈乎部臣
又以生性懦弱必有廢弛實跡駁(臣)並未開欵查列欵糾
參必應提審擬罪而懦弱非有罪之員矧常三樂係
題請調補尤非參劾可比何庸列欵至
大計以廉為首部臣之議誠是但非一廉即可以膺卓
薦必有才以濟之而後堪膺民社之任在常三樂操守廉
潔(臣)不敢掩其所長而才具平庸(臣)亦何敢隠其所短今
吏部所議似屬有意搜駁(臣)不揣冒昧謹具摺
奏明伏祈
睿鑒謹
奏
似此披誠分剖絲毫無隠朕實嘉之朕閱部本時曾經再
三斟酌因汝原題内有操守好一句部議若但取才而不取
守恐人皆不尚廉潔所駁得理朕故依議前有刑部一事吏
部此議不過作一不阿從朕意之舉朕若再為正之恐庭臣
謂朕有意袒護汝也此事亦甚易處常三樂如果罷軟汝但
據實參奏於本内聲明前因伊原無貪蹟所以題請改補教職
今奉部駁查常三樂居官罷軟殊屬溺職相應參革如此具題
庶不貽悞地方亦不失爾寬貸屬員之意也
雍正二年七月初四日直隷巡撫(臣)李維鈞謹
奏為奏明事竊(臣)欽遵面奉
聖諭試看得保定府知府葛斗南品行實好而才非肆
應誠如
賑恤自各得所再(臣)前奏團練之法因值農忙各勤
力作無地之民傭工餬口(臣)故緩而未行今盜風漸息
為開導曲為訓飭倘能知改猶屬賢員(臣)謹繕摺
奏明伏祈
皇上睿鑒謹
奏
覽
雍正二年七月十六日直隷巡撫(臣)李維鈞謹
奏為奏明事竊查驛站夫役馬匹二項應增應減之處
准部咨行妥議(臣)查直隷為萬國會歸之區所設驛
站差使絡繹較之他省衝繁實甚夫役萬不可減而馬匹
亦祇可少為調劑也如夫役一項自應如九卿所議照額募
足但平時工食盡給與額設之夫一旦大差疊至額夫不敷
應用(臣)酌將額設之夫每於十名内常時募足八名扣
留二名工食每日所積便足大差僱募之資庶錢糧不
致侵冒夫不累而差不誤水驛亦令比照此例至於馬
匹(臣)愚以為減正驛有用之夫馬不若裁僻遞無用
之夫馬直屬九十三遞除正定縣一遞歸入正驛青縣
南皮二遞久廢外見存九十遞其摃轎抄牌跟馬等夫及接
遞皂隷共約二千二百餘名此項夫役有名無人所當盡
數裁汰每年可節省銀一萬五千兩再各遞接送公文
遞馬共一千四百八十一匹馬夫五百五十名今酌於
每遞留馬十匹共留馬九百匹共留馬夫四百五
十名裁去馬五百八十一匹馬夫一百名實節省
銀一萬四千六百餘兩合計裁汰僻遞夫馬二項
每年共可節省銀三萬兩既可省錢糧之麋費又
無虞驛站之廢弛(臣)謹抒末議己經分案
題覆是否允協理合繕摺
奏明伏祈
睿鑒謹
奏
此事須待各省到齊𤼵該部詳議具覆朕再加斟酌然
後可定
同日又
奏為要缺需人謹舉所知仰祈
聖裁簡用事竊照大名府接壤兩省賦繁事劇知府一
官必得才品優長之員方克勝任(臣)於通省道府
中細加採擇所可深信者惟河間知府浦文焯順
大名道陳志源今亦因病乞休俟查驗到日即應
題請查大名道統轄三郡缺難久懸並祈
内得蒙
聖恩允(臣)所請調補所遺員缺查有順德府通判胡開
京歷任年久服官勤慎實有肆應之才又保定府
理事同知齊式老成練達辦事勤敏若於此二員
奏伏祈
聖明批示遵行謹
奏
覽
雍正二年八月初六日直隸巡撫(臣)李維鈞謹
奏為恭請
聖裁事竊山西布政使高成齡摺
奏火耗一事(臣)於邸抄中閱九卿議覆伏讀
上諭提解火耗原一時權宜之計將來虧空清理府庫
充裕有司皆知自好則提解自不必行火耗亦可
漸減矣此誠
皇上籌國是軫民依明體達用上下公私之間俱得善
全各省督撫所當遵行之良法也查直屬共虧缺
銀四十一萬三千餘兩(臣)亟圖彌補於通省耗羨
量留道府州縣養廉之資以其所餘期於二年内
完補清楚(臣)於雍正元年九月通行起至今年六
月核算完補已有二十萬兩其未完補銀二十一
萬三千餘兩計於雍正三年奏銷時可以清完俟
清完之後則火耗似宜免提然(臣)更有請者從前
之虧空雖完不能保後此之必無虧空必預籌彌
補之法庶
國帑不致虚懸(臣)查直省火耗較他省為最輕而順
天永平宣化三府錢糧火耗尤為輕減應槩免其
共計二十三萬二百七十一兩有竒内將耗銀六
萬兩留貯道庫以補無著虧空則帑項可免虚懸
矣再將五萬兩存貯道庫以備修理城堤補葺營
房整頓營伍及種種隨時之公費一皆取之自上
則公捐之累自絶矣將二萬兩為道府各廳養廉
之資順天永平宣化三府火耗既不提解霸昌通
永口北三道永宣二府廳州縣聽其沿舊無庸議
給守道巡道天津道均可養廉亦無庸酌給惟大
名道及保河正順廣大六府每員應各給銀二千
兩同知通判計共十二員每員應各給銀五百兩
節儉敷用則需索之弊可杜矣所餘耗銀七萬二
百七十一兩有奇給與六府五州屬之九十二州
縣衛分大中小三等大者給以一千二百兩中者
給以千兩小者給以八百兩上司之餽遺既絶通
省之公費有資上下各有養廉之項則虧空之患
可以永除矣至留補虧空及通省公費每年逐案
造冊恭呈
(臣)謹酌議陳請可否如是伏祈
聖訓指示遵行謹
奏
爾職為一省之綱領凡地方上此等事總在爾酌量料
理合宜朕有何不見信之處耶
雍正二年八月初八日直隸巡撫(臣)李維鈞謹
奏為恭報微(臣)公出日期事竊(臣)標屬協營(臣)擬於
暇時親往考驗久經
奏明今吏務少清而各營伍生兵虚兵之弊恐未盡
絶(臣)擬於八月初八日自保起程赴正順廣大等
處協營查驗所有微(臣)起程日期理合陳明謹
奏
知道了保舉武弁一摺留中報秋成分數一摺另有旨
諭部眞可慶喜之事也
雍正二年九月初一日直隸巡撫(臣)李維鈞謹
奏為奏
聞事竊(臣)往南府各協營查驗馬步兵丁惟忠順營之
虚冒為尤甚查守備李仲銀係(臣)前以技勇保薦
蒙
恩特放之員不思報效廢弛營伍(臣)不敢以向經保薦
少有徇隱現在繕疏
應撥馬兵二名步兵三名但營内馬兵有不敷分
再九月望後方為農隙當飭地方官督率鄉民修
省民生營伍實有裨益(臣)出行從不用地方車馬
瀾即日嚴參合先一併
奏覆伏祈
睿鑒謹
奏
覽
雍正二年九月初九日直隸巡撫(臣)李維鈞謹
奏為特舉賢員仰祈
睿鑒事竊惟潔已奉公竭忠效力原屬臣子之常分但
才守兼優者未易多得查巡道常德夀自履任以
來勤於辦事自甘淡薄實為才守兼優之員(臣)何
敢隱匿謹具摺奏
聞仰祈
睿裁簡用惟是直隸巡道一官為通省刑名總滙又兼
管驛務最為繁劇(臣)方藉常德壽為臂指之使倘
荷
聖恩擢任加以陞銜食俸仍留原任陞轉非惟常德夀
感激無地益勵公忠而(臣)亦可得臂指之用(臣)為
賢才起見非敢徇私妄保伏祈
皇上睿鑒謹
奏
常德壽原好朕所稔悉因直隸巡道之任甚屬緊要所
以留伊供職不然早另用於他處矣爾此奏與朕意甚
合隨另有諭旨也
雍正二年九月十九日直隸巡撫(臣)李維鈞謹
奏為奏覆事竊查今年直屬秋收大有比戶盈寧惟
順天府屬之霸州大城東安武清寶坻玉田梁城
等七州縣所夏秋雨大田禾淹損仰蒙
皇上念切民依
勅諭(臣)將倉糧酌量施恩賑濟毋使生民失所欽此轉
行欽遵萬姓歡呼莫不感頌
如天之仁查據守道桑成鼎勘明霸州等七州縣所被
水之處既荷
殊恩賑濟已無艱食之虞但本年錢糧心切急公力有
未紓倘蒙格外
弘仁將雍正二年應徵錢糧緩至雍正三年麥收後帶
徵則有加無巳之
殊恩萬民之感戴尤無紀極矣但應否緩徵出自
特恩(臣)謹攄愚忱㐲祈
睿鑒謹
奏
七州縣所既經被淹餬口尚且艱難未有一面賑濟又
一面催徵之理當援賑恤之旨題請緩徵可也
同日又
奏為奏
聞事竊天津關額税之外所有贏餘銀兩特荷
聖恩悉行裁去如有贏餘令(臣)據實奏
聞欽遵在案(臣)查鹽法道叚如蕙於一年期内代理二
季零二十六日任内未經奉裁計日核算應解贏
餘銀二萬兩有奇據如蕙止報有六千二百餘兩
尚少一萬三千七百餘兩雖據稱冬季河凍貨阻
致有缺少然不應虧缺如許之甚(臣)恐其徵多報
少現在嚴駁查參嗣改委通永道高鑛接管在一
年期内代理一季零六十四日若循舊例核算該
有贏餘銀一萬四千九百七十餘兩今據報有一
萬七千三十兩有奇較之舊額多銀二千六十餘
兩内除十日内額定贏餘銀九百七十二兩有奇
係在未奉裁之先飭令仍照例解部外實存贏餘
銀一萬六千五十八兩應否徑解
内庫抑令解貯道庫撥發天津建倉之用㐲祈
聖裁批示遵行再據高鑛稟稱今年夏秋河水深通商
船湊泊故贏餘較多(臣)查天津關贏餘銀兩歲有
盈絀難以額定總照每歲徵收實數悉行報解至
於高鑛所管二季錢糧亦能潔已奉公矢志不欺
理合奏
聞仰祈
睿鑒謹
奏
贏餘銀兩照例送部前旨甚明高鑛殊多此一稟若仍
按額定之數較量多寡則與裁去之旨復相左矣果能
連年奉行盡善朕自然加恩議敘此乃有賞無罰之事
但令伊據實無欺即為盡職也
雍正二年九月二十八日直隸巡撫(臣)李維鈞謹
奏為奏明事竊查玉田縣之還鄉河於康熙四十二
年間衝決被淹民田四千三十一頃旗地千有餘
頃(臣)仰體
皇上軫恤民瘼至意備發銀兩委武清縣知縣陳良襄
玉田縣典史李文標修築並不廢民一錢勞民一
力據報稱自運河頭起至牛見莊止共計六十二
里有奇寬十一丈至三四丈不等挑挖淤沙疏濬
深闊兩岸堤埝培高添厚其莊前決口建月牙大
堤一座堤前臨水又築滚水壩一座莊南決口亦
俱下樁堵築堅固水歸故道暢流入海舊淹旗民
之地已盡數涸出今工程告竣繪圖呈送到(臣臣)
念還鄉河兩岸地土有淹有涸今河濬堤築自後
地盡可耕糧皆有著(臣)節省辦理價半工倍若循
例料估動用帑項必至萬金矣所有還鄉河修濬
工竣并確核繪圖恭呈
御覽伏祈
皇上睿鑒謹
奏
修濬還鄉河計日成功甚屬可嘉該撫並委員陳良襄
等朕巳諭部議敘矣
雍正二年十月初一日直隸巡撫(臣)李維鈞謹
奏為奏
聞事竊查直屬地方自秋收之後徧播麥種已漸次生
發今於九月二十八日之晚至二十九日夜以繼
日普降甘霖訪之農民咸相慶幸預卜麥秋定獲
大有若冬深得雪必得十分收成理合奏
聞恭慰
聖懷謹
奏
明歲收成原賴今冬雨雪然為期尚早朕何可預為希
冀也惟我君臣敬持今歲無逸之念不敢荒寧料
上蒼必仍賜與今年之瑞應也願與卿共勉之
雍正二年十月十四日直隸巡撫(臣)李維鈞謹
員前往永平府採買關口留阻運送稽遲至六月
七月始陸續運至工所即飛飭浦文焯嚴督監造
今據呈報建造倉厫照通倉之式共應建連三厫
十六座因木植到遲惟恐留漕有誤併力儹工先
建十二座於十月十二日工竣已可貯米五十萬
石尚應建四座木瓦甎灰悉已備齊但天寒將凍
(臣)已同河(臣)齊蘇勒會疏
題報在案矣(臣)稽之往昔伊尹耕莘之時有區田之
法收穫倍蓰(臣)繪成區制在保定城内賃地二畝
僱人試行之其播種灌溉尚未如法而二畝之地
已收榖十六石若無地窮民得荒廢之地數畝俾
其區種則數口之家即能養贍或歲遇旱澇仿而
行之於農功大有裨益(臣)一併奏
聞㐲祈
睿鑒謹
奏
區田一說向日視為迂闊之談亦未聞有行之者觀爾
所奏收穫倍蓰則非荒唐矣此法倘能通行獲益良匪
淺鮮雖係古人成法亦爾一片為國為民之心感格神
明之所默授朕實欣悦之至俟後再有成效更為源源
奏聞此誠美政也
雍正二年十一月十三日直隸總督(臣)李維鈞謹
奏為遵
旨奏覆事竊(臣)面奉
諭旨宋師曾虧空完日令(臣)一面具題一面摺奏欽此
(臣)查商欠虧空一案宋師曾名下應追賠補不足
銀四萬七千四百九十三兩有奇勒限三年清完
今據宋師曾於一年限内陸續交還守道鹽法道
庫貯訖除俟守道桑成鼎鹽法道段如蕙將所交
銀兩彙查詳覆另疏
題報外所有宋師曾名下應追銀兩於一年限内照
數清完緣由(臣)謹繕摺先行奏
聞謹
奏
賠補銀兩既經清完具題可也
為宋師曾乞恩係爾之意見抑或出於年羹堯之意見
若係爾意朕即施恩若出於年羹堯之意朕則不施此
恩也近日年羹堯陳奏數事朕甚疑其居心不純大有
舞智弄巧潛蓄攬權之意爾之獲蒙知遇特由於朕之
賞識拔擢自初次召對時見爾藹然有愛君之心見諸
詞色所以用爾自用之後爾能盡心竭力為國為民毫
不瞻顧因而遂取重於朕斯豈年羹堯所能為政耶我
君臣之間若有一物間隔二人皆減價矣年羹堯既不
能於李紱田文鏡諾岷等為禍又焉能於爾作福近有
人奏爾餽送年羹堯禮物過厚又覓二女子相贈之說
朕實不信想斷無此事但念卿事朕如此忠誠與朕如
此契合朕凡有言何忍隠而不宣至卿向日與年羹堯
之交往曾經奉有諭旨朕亦不怪今年羹堯既見疑於
朕故明白諭卿以便與之疎淡宜漸漸遠之不必令伊
知覺年羹堯奏稱俞兆晟在京招搖多事頗不利於卿
云云此一節自當面諭俞兆晟轉以諭卿總之朕之待
卿一字不瞞卿亦當惟命是從赤心奉戴為是諸王大
臣中秉公為國家愛惜人材者惟怡親王一人卿倘有
不便達朕𤨏屑之隱情怡親王儘能照拂並可為卿周
全卿何不樂為此不擔干係之坦途耶大笑書此特諭
雍正二年十一月二十二日直隸總督(臣)李維鈞
謹
奏為密奏事竊蒙
皇上批回摺子(臣)恭捧跪讀不禁感極涕零(臣)荷
聖諭敢不瀝陳微悃(臣)前
陛見時在
乾清門年羹堯傳
旨宋師曾虧空清完即具摺來欽此(臣)旋蒙
召見當即面奏隨荷
上諭宋師曾虧空完日一面具題一面摺奏欽此(臣)於
回署後據報全完是以繕摺先行奏
聞然所交銀兩須俟守道鹽法道彙查詳覆方可具
題(臣)已於摺内聲明至(臣)身受逾格
皇上簡任巡撫今又
特授總督加銜兵部尚書
賜祭賜廕榮寵非常内外臣工未有如(臣)之受
恩深重若以年羹堯之薦或蒙
晉(臣)一階斷無有如此相遇之隆者(臣)知之甚明實
未曾感恩於私室也十月内年羹堯過保定問(臣)
有何舊蹟隨將所有法書三册畫幅四軸送看彼
即取去三件亦非(臣)有心餽遺此外實無他物(臣)
蒙
皇上恩榮已至更何所求更何所畏且心頗向上何肯
朝所見諸王大臣實惟怡親王公忠為
國愛惜人材見(臣)孤立極加知愛然(臣)未敢親近逮
荷
恩諭往來共輸赤心互相敬重亦從未私結恩好以圖
倚仗而於他人更可知矣(臣)於初五日面
恩遇愛護至於此極若懷有二心則犬豕不如將(臣)罪
暴之天下亦覺尚有餘辜矣(臣)之私心惟願大小
臣子一心事
再請
陛見披肝露膽於
聖主之前庶(臣)之隱情可以少達伏祈
睿鑒謹
奏
朕意大概諭俞兆晟前來傳諭於卿封印後不必來京
朕諭明白剴切卿但知之至於卿所有難盡之忱朕皆
洞悉又何必多此一番形跡耶
雍正二年十二月初六日直隸總督(臣)李維鈞謹
奏為續報得雪事竊保定郡城於十一月二十八日
得有瑞雪緣由經(臣)具摺奏
聞今據各屬陸續呈報前來查順天府屬州縣衛十一
月二十五六八等日得雪一二三寸不等保河正
順廣五府所屬州縣衛十一月二十八日得雪一
二三寸不等宣化府屬各州縣十一月二十五日
得雪五六寸不等直隸冀趙深晉定五州并所屬
各縣十一月二十八日得雪一二寸不等似此瑞
雪普降預兆豐年之慶理合繕摺陳明謹
奏
闔省得雪莫非吾民之幸但慮微少不足以滋潤二麥
朕連日仰瞻雲氣正爾希望未已
雍正二年十二月十一日直隸總督(臣)李維鈞謹
奏為恭懇
聖恩請留賢員事竊(臣)叨膺重任惟賴一二屬僚同心
恊力以圖報效巡道常德壽才守兼優實資助理
前經具摺保薦懇
恩仍以陞銜留任今常德壽叨沐
特恩陞授江西布政使浦文焯陞補常德夀員缺我
皇上知人善任固將使賢員分佈共襄
至治惟念
畿輔重地尤在得人見今守道桑成鼎亦經陞任所
遺員缺蒙
恩簡用自必賢良之選(臣)何敢置喙但常德壽任直年
餘事皆熟悉而(臣)又知之甚深且守巡二道缺已
荷
特旨改陞藩臬兩司衙門員缺相當(臣)不揣冒昧仰懇
聖恩將常德壽調補直隸布政使則駕輕就熟察核必
清實有裨於吏治民生(臣)謹具摺
奏懇㐲祈
皇上允(臣)所請(臣)無任惶悚待
命之至謹
奏
羅密較之常德壽更好雖未經外任其人品操守俱優
且老成持重汝一見即知矣目今須汝推誠提挈逮一
半載間事務練習之後是一超羣出衆之布政司也
雍正三年正月十三日直隸總督(臣)李維鈞謹
奏為恭報雨雪事竊上年冬雪甚微麥田未潤(臣)與
各屬員方共殷憂兹於正月十二日申時起至戌
時止普降膏雨入土三寸自亥時起至十三日午
時止復得大雪積地六寸四野均沾萬民歡悦皆
由我
皇上仁慈育物誠敬格
天所以上感
穹蒼下沛膏澤豐年之象可以預必理合繕摺先行
奏
聞謹
奏
眞為可喜可慶朕惟以手加額感極而彌增敬慎之忱
前於爾陛見時朕曾向爾言看節氣光景正月内必有
應時雨雪矧値
祈穀大典之期膏澤普降更見
上蒼昭示賜禧之象朕仰瞻間寅畏之心不覺凛然此二
字我君臣共勉之
雍正三年正月十九日直隸總督(臣)李維鈞謹
奏為奏
聞事竊直屬各處大道為萬國所經由每遇夏伏或天
雨水發窪者成河平者泛溢行人病涉而畎畝亦
被淹害再四籌度莫若於大路左右開溝二條寬
深各一丈以備蓄洩則田土行役均受其利(臣)擬
於二三兩月間農工之暇撥夫給粟委員督率以
為此舉但今距二三月為時已迫(臣)雖現在具疏
題明深慮部議稽阻則行有未逮(臣)抄疏繕摺先行
奏
聞是否可行伏祈
皇上乾斷謹
奏
此事且勿具題朕與在廷數人商酌各議論不一乃利
害相半之事況非急務今歲不必舉行俟冬間爾來見
朕時面定可否或於近水窪下之處試開數里驗其果
否有益似乎猶可第恐新加之土一遇伏雨更致泥濘
䟦涉維艱亦須預為籌及也
雍正三年正月二十五日直隸總督(臣)李維鈞謹
奏為續報雨雪事竊保定郡城於正月十二至十三
日得有雨雪經(臣)奏
聞今續據呈報如順天府屬於正月十二三日涿州保
定得雪七八寸東安得雪五寸餘固安文安永清
武清房山寶坻良鄉得雪二三寸又保定府屬之
雄縣得雪七寸容城安肅得雪六寸祁州慶都定
興唐縣蠡縣深澤博野完縣淶水高陽得雪三四
寸安州易州新城新安滿城得雪五寸又河間府
屬之寧津得雪五寸河間青縣東光得雪一二寸
靜海任邱得雪四寸又正定府屬之正定行唐直
隸晉州深州定州及所屬之新樂得雨雪二三寸
直隸趙州及深州屬之饒陽安平晉州屬之無極
得雪一二寸又廣平府屬之永年邯鄲曲周雞澤
得雪一二寸又宣化府屬得雪一寸其未報到之
州縣及永平順德大名三府屬俟報到再行彙
奏外正在繕摺間保定郡城於本月二十三日又得
細雨入土六寸四鄉透足前於正月十三日値
祈穀大典之期普降雨雪方及一旬於二十三日復得
膏雨五風十雨預兆豐年是皆我
皇上敬
天勤民
盛德之所感召也(臣)謹具摺奏
聞伏祈
睿鑒謹
奏
初春解凍遂得雨雪如此透足實為罕遇然二麥之收
穫究於麥秋後始可定耳
雍正三年二月初一日直隸總督(臣)李維鈞謹
奏為奏覆事竊查保定府之定興縣知縣梁燦因稽
延年羹堯奏章例應降一級調用(臣)於正月初二
日進京路由定興沿路居民環稱梁燦勤愼愛民
公籲
題留(臣)亦素知其稱職是以懇求
皇上將梁燦降一級留任而不知吏部議處已於上年
十二月二十二日奉
旨依議欽遵在案所以(臣)准部咨不敢再有瀆
奏今接内閣學士(臣)吳士玉信蒙
皇上令(臣)將保留之知縣覆奏伏念
皇上日有萬幾宵旰不遑(臣)所奏留僅一縣令乃蒙
念及(臣)奏
特命吳士玉傳問(臣)謹據實具摺
奏覆伏祈
睿鑒謹
奏
不但縣令之職宰制百里生民所繫理宜鄭重即動靜
食息之間朕未嘗不孜孜以勤愼自勉也
同日又
奏為敬抒愚悃仰祈
聖鑒事竊(臣)蒙
皇上恩遇信任優渥巳極感激彌深報效無地苟知識
所及敢不披誠入
告如舅舅隆科多大將軍年羹堯過失多端疊頒
上諭固已昭示天下然不即加罪者誠我
皇上恩同覆載布廣大之仁欲使其聞而知悔悔而知
改仍保全其始終也但(臣)恐二人不悟㒺知改悔
反生疑畏則難以辦理事務而
君臣上下未免有所間隔以(臣)愚見將二人之黨以漸
而散二人之權以漸而輕則其權勢已去自知循
分謹守仍祈
皇上錄其微功
示之以恩時加
賚予既凜
天威更沐
矜全是
皇上之恩威並著而二人之感戴亦㒺替矣(臣)不揣冒
昧披瀝愚忱密摺奏
聞是否可採伏祈
睿鑒謹
奏
卿之忠誠朕所素悉前於面奏時朕已明諭矣今復有
此奏更見悃忱但朕自有定見不必過慮隆科多年羹
堯之輩豈能逃朕之範圍也
雍正三年二月二十五日直隸總督(臣)李維鈞謹
奏為奏
聞事竊(臣)前以大路兩傍開挖深溝具
奏欽奉
硃批仰見
聖慮周詳(臣)何敢冒昧通行敬遵
聖諭先試行之(臣)就近在清苑安肅滿城三縣地方親
往察看形勢每遇鄉民詢以路傍開溝僉云若一
開通不獨利於行旅地土可免被水之患(臣)即面
曉官民次日興工而鄉民趨事不召自至今巳開
通數十里每夫一名給米一升錢十五文資其口
食民尤鼓舞今定興慶都二縣亦踵而行之矣竊
計三月十五日以前東作未興可以推廣行之如
有未妥之處即當暫停俟秋收後再為酌行查自
良鄉縣至邯鄲縣計一千二百里自涿州至景州
計六百里合算兩傍里數共三千六百里應給工
食約用米三萬餘石約用銀一萬六七千兩查雍
正二年捐貯社倉穀有五萬餘石伏懇
聖恩將此項穀石動支給發所需之銀容(臣)在前
奏准公費五萬兩内支用此事(臣)蓄志十年未得舉
行今蒙
皇上命(臣)試行不料民情踴躍如此至直隸地形每多
路卑而地高一經大雨官路成河行人甚苦今開
溝新填之土即有泥濘亦無甚礙況目下天氣晴
和見在所填之土已乾燥易行可無上厪
聖慮也(臣)為地方起見不揣冒昧再行瀆請伏祈
睿鑒俞允(臣)不勝惶悚兢惕之至謹
奏
開溝非不可待之事如此急遽殊屬悖謬倘有人以干
礙風水之罪議加於汝則朕亦不能為汝寬貸也此事
必通盤將地之高下水之去來明白繪圖審視斟酌而
後可定豈可乘一時高興汲汲皇皇以從事乎至奏中
如有未妥之處即當暫停是何言歟汝甘為貽笑於人
之督撫朕不甘為輕舉妄動之人主也汝於此一事之
固執大誤矣
雍正三年二月三十日直隸總督(臣)李維鈞謹
奏為微(臣)負咎實深仰祈
聖慈矜察事竊(臣)猥以庸愚疊荷
聖恩高厚至極靡加而才識淺陋動多隕越路傍開溝
(臣)妄以為利冒昧瀆
奏恭奉
硃批跪讀之下惶悚伏地汗浹於背蒙
皇上寬恩即不加以重譴而
開示明晰
訓誨嚴切(臣)感懼益深尤覺無地自容今遵
諭旨已將開溝之工星行停止矣但(臣)之輕舉妄作咎
實難辭謹負罪瀝情繕摺具
奏伏祈
皇上睿鑒矜全(臣)無任惶恐戰慄之至謹
奏
大抵行為不宜過偏貴乎執中即報效之心亦然朕並
不謂此事不當行但未洞悉其情形且非不可緩之事
何必如此輕率急遽所以有前此之諭今既經停止俟
冬間爾來見朕時備悉敷陳可也此時預將沿途地之
高下水之去來勘明繪圖進呈朕覽明庶便酌定
雍正三年三月初七日直隸總督(臣)李維鈞謹
奏為恭謝
天恩事竊(臣)接鹽(臣)莾鵠立來書以(臣)清貧將舊有鹽
規與衆商酌議願歲輸銀八千兩與(臣)養廉已具
摺奏奉
旨俞允通知到(臣)伏念兩年食用皆從前所積之宦資
一絲一粟何莫非
天家之膏澤且此項鹽規(臣)前巳
奏明裁革兹重荷
聖慈允鹽臣所請(臣)何人斯乃蒙
皇上豢養宏恩至於此極(臣)感戴日深報稱愈難矣謹
繕摺
奏謝伏祈
睿鑒謹
奏
此係爾應得之項且匿情務名朕最不喜不但此一項
舉凡分内所應得者不妨取之留為公用身為一省總
領賞勞之費亦所必需何庸矯廉與事無濟朕生平所
取惟在適中得當而已
同日又
奏為奏明事竊開溝非不可緩之事而(臣)輕舉妄作
負咎實深乃蒙
聖慈矜恕
指示諄切(臣)惟恪遵
諭旨將地之高下水之去來明白繪圖但(臣)未能徧歴
察看委霸州知州逯選自良鄉縣南至景州自涿
州西至邯鄲縣逐一相度備細繪圖到日恭呈
御覽伏候
聖裁再古北宣化天津三提鎮營伍軍實提鎮諸臣各
有整飭專責但(臣)蒙
特恩統轄將弁兵目尚未簡閱(臣)於正月内面覲
天顔曾經奏明於公務之暇次第巡查今(臣)於三月十
二日由河間天津通州涿州各鎮協逐處考察古
宣二處容(臣)於秋間徧往巡查至(臣)往通涿二協
道路所經密邇
京師(臣)戀
主情深必欲詣
闕請
安恭聆
聖訓則有所遵守可免隕越(臣)無任依戀待
命之至謹
奏
前陛見未久目下不必來京即通州亦宜俟秋冬之際
一路順便察看爾於冬初巡查至京之日適當朕謁
陵之時方為一舉兩便不然仍分為二事矣辦理地方諸
務亦屬緊要何必僕僕於道路耶
雍正三年三月十五日直隸總督(臣)李維鈞謹
奏為雨澤及時恭慰
聖懷事竊查直省自正月得過透雨麥田滋潤二月至
今未降雨澤麥已將花秋禾盡種望雨頗殷今(臣)
於三月十四日路過大成文安霸州靜海等處自
夘時起至申時止得雨三四寸不等詢之鄉民僉
云雨雖不多已可接濕麥可全收秋種亦必茂𤼵
矣且此日同雲四布得雨必廣此皆我
皇上愛民誠切實默感乎
上蒼每値望雨之候甘霖為之立沛也為此謹
奏
暮春時雨潤麥滋禾不啻甘露誠可欣幸朕觀景象此
日之雨大槩寬廣北數省必獲均沾膏澤也
雍正三年三月二十五日直隸總督(臣)李維鈞謹
奏為奏覆事竊查文安大城兩縣交界之艾頭莊至
灘里村等處被水地方經都統額爾金奏請挑河
築堤奉
旨前往查丈之日會同總督勘明詳議具奏欽此戶部
咨行到(臣臣)欽遵於本年三月十五日會同額爾
金并率同子牙河分司蘇瞻霸昌道卞之錀文安
大城兩縣勘得子牙河堤東有艾頭莊莊前有一
支河長二十餘里闊四五六七丈不等其河南抵
子牙河大堤北通淀河水大之年淀河之水灌入
支河河邊共十九村莊往往被淹(臣)等會商於艾
頭莊前築一小堰攔截淀水不入支河則可保衛
十九村莊而艾頭莊之百姓又以東北風大則淀
河之水勢直衝艾頭莊若將支河口子堵截則艾
頭莊之受害比十九村為更甚(臣)細觀水勢其言
非謬因從支河口泝流而南地名張毘口向有民
堰一道高出水面二尺其址猶存係前人修築成
規(臣)等擬於張毘口照舊堰基址築堰一道仍高
水面二尺則水小之年十九村可以保守水大之
年艾頭莊亦不獨受衝激矣(臣)謹遵
旨會同勘明詳議具
奏伏候
聖裁謹
奏
爾遵旨親詣會勘仰體朕意自必周詳合宜即照所議
行
同日又
奏為續報雨澤事竊(臣)於三月十四日在路得雨當
經具摺恭
奏在案今續據各屬呈報前來查東安保定武清易
州新安淶水蔚縣延慶懷來九州縣各得雨三四
寸不等房山清苑安肅正定四縣各得雨三寸昌
平通州涿州良鄉定興深澤雄縣蠡縣新城河間
東光寧津故城定州藳城獲鹿武邑栢鄉延慶十
九州縣衛各得雨一二寸不等又據清苑縣呈報
三月二十日至二十一日得雨二寸再此兩日涿
州易州三河三州縣各得雨三寸通州得雨霑足
定興滿城容城淶水高陽博野唐縣安肅八縣各
得雨二三寸及一二寸不等除未到各屬俟報到
彙
奏外所有續報得雨之州縣衛合再繕摺奏
聞謹
奏
昨於十九日京中得雨是日雲氣濃郁光景雨澤必廣
不料竟未遠被殊為意想之所不到頃聞河南頗覺亢
旱朕甚憂之大約南四府雨亦不甚霑足也
雍正三年四月十七日直隸總督(臣)李維鈞謹
奏為奏
聞事竊直屬雨澤永平宣化二府屬及京東各州縣俱
已霑足保定河間二府屬雖屢得雨尚屬不敷南
四府雨澤甚少以致上厪
宸衷今大名府屬之南樂内黃開州滑縣東明長垣等
六州縣據報於四月初三日各得雨二三寸不等
正定順德廣平三府屬亦有得微雨者總未霑足
(臣)日夜兢惕虔誠祈禱十一十二兩日僅得微雨
二次是(臣)奉職無狀何能感格伏念我
皇上體
天之心勤求民瘼省刑減賦賑濟蠲租
仁恩廣被日致
天庥是以山西河南兩省荷
聖主默禱甘霖立沛(臣)惟仰賴
皇上德孚
天心福庇生民自必甘霖大沛也(臣)不勝惶悚感惕之至
謹
奏
去年朕之政事常恐不逮爾之治績今歲爾之治績遠
不逮朕之政事矣所以
上天垂戒昭著此亦顯然可見者也愼之
發來二摺秉公回奏
雍正三年四月二十一日直隸總督(臣)李維鈞謹
奏為
天恩彌厚(臣)咎愈深仰祈
睿慈事竊(臣)蒙
皇上批回摺子(臣)跪讀之下惶懼失措感激難名伏惟
我
皇上之聖明猶勵精圖治宵旰不遑事無大小盡善盡
美臣下縱竭精神材力豈能仰補於萬一正猶
天之不可階而升也(臣)以庸愚兩年以來幸免隕越皆荷
聖訓指示今年辦事雖不敢懈弛而識力闇陋多蹈愆
尤乃蒙
皇上不即加以重譴諄諄
訓勉雖
天地之生成父母之顧復無此
慈覆(臣)惟有益矢忠誠以圖少答
皇恩於萬一再蒙
皇上發來二摺容(臣)細查確實秉公
奏覆斷不敢曲徇情私伏祈
睿鑒謹
奏
觀爾一切章奏文情口氣甚與年羹堯相仿總緣爾等
字蹟往復稠疊彼此熟習之故耳朕每諭毋務虚詐爾
竟不能領略猶為此種浮泛套語朕深不取也
雍正三年五月初一日直隸總督(臣)李維鈞謹
奏為續報雨澤事竊直屬雨澤據各屬呈報前來查
四月十七日香河西寧得雨三寸五分二十三四
等日昌平阜平得雨霑足宣化得雨五寸保安順
義懷柔得雨霑足新河唐山栢鄉得雨一二寸宛
平大興得雨五分二十三至二十五日蔚縣得雨
尺許隆平内邱得雨四寸深州得雨霑足臨城邢
臺滄州趙州武邑任縣沙河南和得雨一二寸(臣)
查各屬得雨透足者已多尚有未透足之處惟保
定河間兩府有數州縣衛雨澤更稀(臣)見在遵漢
儒董仲舒春秋繁露祈雨之法虔誠祈禱除各屬
再有報到另
奏外理合將得雨地方具摺奏
聞謹
奏
覽奏因檢春秋繁露細閱其祈雨之法朕意似此皆可
不必蓋獲罪於
天無所禱也大凡地方水旱沴不虚生或朕朝政闕遺或
爾等封疆大吏治理紕繆或小民習尚澆漓之所致消
弭之道當應之以實不應之以文惟反躬修省克已改
過然後齋肅籲懇則
天人交感之際潛孚默契有如響之應聲但庸愚視為杳
渺無憑耳朕即位以來凡有祈禱從未命僧道之流設
壇作法祇令其諷誦經典代達一疏文而已朕嚴恭寅
畏敬
天之心無時敢懈至於鬼神之道體物不遺第宜敬而遠
之固不可輕忽亦不可溺信而涉於謟瀆兹亟應省察
吏治檢點刑名其有關於國政者奏聞於朕我君臣期
共懋勉以恭迓
天庥可也
聞高鑛近甚怠惰諸事不理詞訟皆批發該州未知確
否細加體訪奏聞
同日又
奏為奏明事竊(臣)受
恩深重惟有實心報
主凡蒙
聖諭凛奉恪遵但識見愚陋常多未能領略是以所具
章奏雖意出眞誠而敷陳不達文情口氣實非學
年羹堯而與之相仿也(臣)與年羹堯於康熙六十
年在順德途中始相認識以後通問歲不過一二
次自蒙
恩旨(臣)遂與年羹堯相絶並無字蹟往復雖年羹堯恨
(臣)日深然(臣)既知年羹堯不純若仍與來往則(臣)
心亦有不純矣矧蒙
皇上知遇之隆更何求於年羹堯而尚敢依回以蹈欺
天之大罪也謹陳愚悃伏祈
睿鑒謹
奏
據奏與年羹堯通問歲不過一二次是何言歟西安總
督官廳内未有隔五日不見直督李維鈞之介使此衆
目昭彰之事何可強辯觀爾今日猶左遮右揜則從前
改悔之說盡屬虚詞人非聖賢孰能無過果能奮然易
轍不少依回則可謂勇於自新者若仍如此巧言粉餙
暗留地步以狡獪為得計以隱蔽為深謀恐一旦發覺
則有心之罪無辭可逭也如欲盡釋朕疑須挺身與年
羹堯作對盡情攻訐暴其奸蹟與天下人知使年羹堯
恨爾如讐則不辯自明矣此又在爾之樂為與否設與
年羹堯通同相約做成假象以圖眩惑耳目斷不能逃
朕之鑒察也爾其思之
雍正三年五月初十日直隸總督(臣)李維鈞謹
奏為密陳實情事竊(臣)受我
皇上重恩内外臣工莫可企及報效微忱雖赴湯蹈火
亦所不懼豈以朋友私情而反有所顧惜依回實
緣秦中情事未知確切不敢以虚泛之語冐昧劾
今就(臣)所知聞者繕就參本已於初十日拜發
伏祈
皇上恕(臣)從前愚昧俾(臣)得盡心料理地方為
聖世無虧之人(臣)不勝榮幸歡洽之至謹
奏
汝不盡心力亦不過如年羹堯棄之不用而已朕歴觀
四十餘年内外臣工中出𩔖拔萃堪為柱石之材者良
不易得即以年羹堯而論初何嘗不以人材目之今一
旦敗露至於如此川陜之遺害無窮兵民之怨恨切骨
較之蘇克濟李樹德常鼐滿丕等不啻倍蓰國家亦安
用此輩為哉汝祗為一身利害計則可若言經朕躬信
用倚任之人即當為無虧之全臣堯時尚有四凶斯豈
朕所能耶但不為奸徒之愚惑或可勉強一二耳大抵
人之有過如身之有疾以痛改為藥惟須眞切方收實
效若以機械變詐為良醫恐疾愈深而害愈大也愼之
愼之參本到時朕覽訖自洞徹汝之肺腑也
雍正三年五月十四日直隸總督(臣)李維鈞謹
奏為恭報約計二麥收成分數事竊查今歲
畿北地方二麥頗稱暢茂而
畿南各府自入夏以來雨澤稀少收成不無減薄兹
據各府道并直隸五州將二麥約收分數陸續呈
報前來查順天府屬收成約有十分至六分不等
永平府屬收成約有九分至六分不等保定府屬
收成約有十分至五六分不等河間府屬收成約
有九分至五六分不等正定府屬并直隸五州所
屬收成内窪地約有九分至五六分不等高地約
有七分至三四分不等順德府屬收成内窪地約
有八分至六分不等高地約有六分五分不等廣
平府屬收成内窪地約有六分五分不等高地約
有五分至三分不等大名府屬收成内窪地約有
五六分不等高地約有三四分不等宣化府屬收
成約有九分至七分不等所有各屬報到二麥收
成約計分數(臣)謹具摺陳明謹
奏
所奏麥收分數不實大有損有餘補不足潤色豊年情
景
雍正三年五月十七日直隸總督(臣)李維鈞謹
奏為遵
旨秉公回奏事竊(臣)蒙
皇上發交密摺令(臣)秉公回奏(臣)遵將薊州知州李英
劣蹟逐一密加細訪雖非盡無因然或屬全虚或
屬已甚如李英果係貪劣害民斷不敢因從前曾
經保薦有所徇隠今查李英雖於職守不無瑕疵
而猶與百姓相安且地當孔道應付差使頗能料
理無誤倘蒙
聖恩寬容(臣)當再行嚴飭限以三月奮勵自新觀其後
效若仍因循(臣)即據實指參可否如是伏祈
皇上批示遵行謹
奏
此人斷然不可姑留近又聞伊行賄於蕭永藻松阿延
銀各一千兩為更換交糧斗斛兵丁甚怨且此事看守
陵寢之大人正在游移未定爾若不能得其實蹟朕即降
旨提拏發部究審也
雍正三年五月二十二日直隸總督(臣)李維鈞謹
奏為奏
聞事竊據霸昌道卞之錀昌平州知州梁永佑等呈稱
領兵駐防阿爾泰將軍木克登行文知照二十四
日起程於二十三日先有伊哈二姓到沙河勒索
不遂打搶草束木克登到時仍不約束一任衆兵
搶草既搶之後又照正數折價二十五日不宿正
站副都統花姓駐宿昌平之舊縣打搶草束折取
重價甚於沙河再於二十三日搶草拏獲富倫布
等共四人問明搶草是實當有隨營兵部石姓等
三人勸放不允隨稟知木克登反云擅拏伊人呌
隨營兵部審取管草老人口供勒將口供改為買
草被拏要老人李國正甘結而去等情所有木克
登領兵經過地方騷擾不堪(臣)謹具摺密奏伏祈
睿鑒謹
奏
此奏直陳無隱殊屬可嘉紀律不嚴何以主兵巳交部
嚴察議奏矣
雍正三年六月初一日直隸總督(臣)李維鈞謹
奏為謹抒下情仰祈
睿鑒事竊(臣)與年羹堯向屬交好蒙
皇上硃批令(臣)漸漸遠之(臣)恪遵
諭旨遂與疏遠惟於歲杪趙宏燮繼子由保定赴西安
(臣)順寄一書亦候問常語自今年正月以至於今
謹披誠瀆
奏伏祈
皇上睿鑒謹
奏
目下之不罪汝者因汝前日之參奏也但年羹堯在保
之事豈此一參之所能盡而汝之所聞所見又豈止此
數事而巳不加罪之旨汝雖數次摺奏朕未曾批示一
字正看汝將來之續參如何令年羹堯痛恨以釋朕杯
中蛇影也朕既經屢頒諭旨豈肯食言在汝等自為之
耳若不必然以汝輩投畀有北將見朝野肅清矣今將
年羹堯之非人口所出之奏摺發來汝看殊為可笑可
愧之極
雍正三年六月初六日直隸總督(臣)李維鈞謹
奏為續報雨澤事竊(臣)據各屬陸續呈報除得微雨
者不敢繁敘外查五月二十一日龍門縣萬全縣
各得雨五寸二十四日遷安縣得雨霑足香河縣
得雨五寸餘梁城所得雨五寸薊州得雨三寸東
光縣得雨一寸二十六日盧龍縣得雨五寸遵化
州豐潤縣各得雨四寸三河縣得雨二寸肥鄉縣
永年縣邯鄲縣各得雨一寸二十七日曲陽縣得
雨二寸六月初二日東光縣得雨七寸武邑縣内
邱縣各得雨三寸隆平縣唐山縣各得雨二寸初
二初三兩日南宫縣得雨四寸良鄉縣得雨一寸
餘衡水縣得雨霑足寧津縣得雨六寸吳橋縣得
雨五寸冀州棗強縣各得雨三寸初四日易州得
雨二寸正在繕摺間保定府城於初六日自丑時
起至辰時甘霖大沛四野霑足秋禾暢茂農民歡
頌除俟别屬報到另行彙
奏外所有各屬續報雨澤緣由理合繕摺陳明謹
奏
此後不必報雨目今大雨時行之際但慮太過耳
雍正三年六月二十六日直隸總督(臣)李維鈞謹
奏為敬陳管見仰祈
睿鑒事竊查河南漕運每因衛河淺阻到運遲緩以致
上厪
宸衷伏閱邸抄特蒙
聖諭令直隸大名府屬之濬縣滑縣内黃縣改隸河南
之衛輝彰德二府俾河南運道得專責成法至善
也第(臣)遠稽往制近按衛河若河南糧艘兑運仍
循舊次似屬利便(臣)謹為我
皇上陳之查河南兑糧水次自元明以至
本朝俱在直隸大名府元城縣之小灘鎮糧船受兑
開行由小灘鎮歷元城之善樂營而入臨清運河
河身寬深從無淤沙淺澁之阻其路近易行糧運
無悞也自康熙三十五年間豫撫(臣)李國亮
題請改次衛輝相沿至今查在衛輝受兑開行至直
屬之濬縣經歴淇河噴沙老鸛嘴石崗石柱險阻
又中錯湯隂縣河道皆係流沙聚散不定建壩則
無地簽樁堅固難保修閘則水性下刷蓄洩無資
每年漕船行至濬縣内黃縣地方募夫挑挖僱船
剝運官民交困糧艘難行二十五六年矣夫河南
漕米二十五萬石在直屬採買居多且由衛輝而
入濬滑等縣以至山東臨清州路有六百餘里方
入運河其間築壩築閘挖淺剝運費盡人力而糧
艘不得速行莫若仍復小灘為兑次直扺臨清州
路僅二百一十餘里河水深寬無阻其路之難易
遠近判然易決若慮小灘非河南所轄民或抗違
臨兑次時兩省各委道府一員同駐小灘協恭辦
理永著為例則河南無呼應不靈之虞矣(臣)因漕
運重大不敢以隔省岐視曾移商河南撫(臣)田文
鏡未准咨覆(臣)仰體
聖懷敬抒管見是否可採伏祈
睿裁謹
奏
小灘開兑之說先經詳議因有難行不便之處所以中
止若將此摺交發豫撫再議諒必仍執前議不移與事
無益今既將濬滑内黃等三縣歸併豫省明歲兑漕時
自有分曉也
雍正三年六月二十七日直隸總督(臣)李維鈞謹
奏為奏覆事竊(臣)姪李宗渭原非奉
旨發往亦非部内揀發係(臣)姪自願捐駝效力在陜三
年終不議敘
題咨今西海業蒙
廟謨神算悉己蕩平似無效力之處應否仍遣其赴陜
其貪婪之處實有未盡如趙之垣自願進銀三十
萬兩發與年羹堯催完僅繳二十萬兩年羹堯代
為請豁西安人見趙之垣送年羹堯禮物每次必
用皮箱數十隻不知為何物此時趙之垣雖悔亦
無及矣謹
奏
此事豈難分曉趙之垣如能知悔則轉禍為福矣更有
可笑可惡處將來發露自當曉然明白也
雍正三年七月初六日直隸總督(臣)李維鈞謹
奏為奏
聞事竊永定河南岸第五工鹹厰大堤於本年六月二
十五日被水漫開經(臣)一面
奏明一面飛委理事同知噶布喇前往恊幫堵築在
案今又據分司蘇敏呈報六月二十六日大雨傾
盆晝夜不止河水較前更漲南岸第一工玉皇廟
沙堤坍卸一百餘丈北岸第一工朱家營沙堤坍
卸四十餘丈幸未成患南岸第五工黃家灣大堤
漫開二十餘丈等情前來(臣)隨委布政司羅密前
往查明坍卸丈尺確數及有無淹損田禾村舍到
日另行摺
奏仍委理事同知噶布喇協幫分司同知將兩處漫
堤勒限作速堵築堅固具報外所有堤工被水漫
開緣由(臣)謹具摺陳明謹
奏
水患豈無故而生理應如是乃朕意丙之事也
雍正三年七月十三日直隸總督(臣)李維鈞謹
奏為奏
聞事竊武清大城東安文安薊州玉田六州縣被水並
固安永清二縣因永定河南岸第五工大堤漫開
田禾被淹各緣由經(臣)先後
奏明在案今據霸昌道卞之錀呈據霸州知州逯選
申報本年六月初六至二十九等日隂雨連綿以
致永定琉璃高陽玉帶等河泛漲平地水深七八
尺三四尺不等田禾淹没房舍坍塌等情又據河
間府屬之任邱縣知縣袁圻申報六月二十九日
高陽縣䗫螂口之南寇家墳廢堤漫開任邑地接
下流尚書等村莊淹没田禾等情又據通永道高
鑛呈據寶坁縣知縣吳祖留申報六月二十五等
日大雨滂沱民堤被衝田禾淹没并梁城所亦因
隂雨連綿田禾被淹等情各報前來(臣)隨即分飭
布政司委員前往會同該地方官將被水村莊輕
重情形細查確實并令加意撫恤其被漫處所飭
令該州縣上緊堵築完固外合將被水緣由具摺
陳明謹
奏
從來乖氣致異朕固知畿内今歲必至於如是也
天道不爽殊可凛懼
同日又
奏為奉
旨發審人犯事竊薊州民馮兆隆等四百餘人在
皇城内保留薊州知州奉
旨將為首之馮兆隆等二十五人拏送本省總督或有
受人賄囑情弊著總督審明欽此(臣)遵將解到人犯
發布按二司訊取確供詳解去後兹據布政司羅
密按察司浦文焯審據各犯僉供參革知州李英
平日催徵錢糧審理詞訟不曾輕易責打愚民感
其小惠一聞參革摘印即羣向通永道懇其轉詳
保留繼知不能轉達恐來官不及李牧復赴京城
籲留誤入
皇城干犯法紀實無受人賄囑等情律擬解審前來
(臣)復親加研審各供無異(臣)查李英居官實多踰
閑但平日頗以小惠愚人耳目故鄉民聞其摘印
即向通永道籲留實無賄囑情由因通永道不能
轉達旋赴京具呈實出一時愚見惟是各犯不安
分守業擅入
皇城保留不便照律止杖一百應將名列呈首之馮
兆隆做呈詞之陳琂挺身遞呈之楊建勲均杖一
百折責四十板仍枷號一箇月楊建勲年老收贖
其餘劉天榮等二十二名與未拏獲之衆人可否
仰邀
皇仁槩從寬典分别責儆(臣)未敢擅便伏候
聖裁批示遵行謹
奏
高鑛既不為之轉詳即應曉諭令各散歸今反指使一
起無知愚頑擅入禁城向怡親王訴懇情屬可惡此事
罪在高鑛當一併附參何可寬貸也
雍正三年七月十九日直隸總督(臣)李維鈞謹
奏為奏
聞事竊查直屬地方六月以來或被河水漫衍或被山
水衝發報災踵至然高阜處尚屬無礙自入七月
連旬大雨低窪之地一望無涯北府高地亦多有
被淹者南府高阜地多窪下地少雖有淹損不足
為憂皆(臣)奉職無狀上違
天和日夜改悔警省焦愁孔廹寢食不寧頭暈心悸計無
所出(臣)已委幹員分往撫恤其如車馬難行咸阻
中途俟稍可舉步(臣)即督令星馳前往協同地方
官逐一查明分頭料理其乏食窮民萬難坐視或
散銀錢或給米穀先行撫恤若循例查明始行
奏請必需月日恐被水之民難免失所非所以仰體
皇上愛養元元至意其被水最重地方容查覆到日(臣)
當分行撫恤伏祈
睿鑒謹
奏
乏食災黎曷可令其枵腹一面速為賑恤一面確查明
白再行題奏
同日又
奏為奏
聞事竊保定郡城年羹堯房屋係去夏所置其貲財係
今年二月四月内從西安運來者臣同布按二司
并府廳縣各官親往嚴查逐細檢點今查出鎻子
甲二十八身密針箭頭四千根盔四箇并銀兩金
銀器皿紗縀紬疋玉器磁器銅器字畫什物等項
俱加封固又定州房屋内查出什物器皿亦皆封
固(臣)先具摺
奏明至細數册容各屬查覆到日一併分晰同田房
數目彙造伏祈
皇上睿鑒(臣)思年羹堯家貲鉅富狡兔三窟今檢其物
件除現銀五萬一千四百兩外其餘紗縀古董等
物約值銀十萬餘兩並無貴重之物可見藏匿他
處甚多也謹
奏
為年羹堯爾將來仍恐不能保全首領也
雍正三年七月二十六日直隸總督(臣)李維鈞謹
奏為奏
聞事竊查永定河南北兩岸及武清運河等處堤工衝
漫各緣由經(臣)先後
奏明在案今又據文安縣知縣楊楠申報七月初七
八等日大雨如注將縣屬清河堤工崔家房迤東
漫溢三十餘丈左家莊迤西漫溢四十餘丈等情
又據霸州知州逯選申報所屬清河堤工七月初
七日將趙哥莊以至高橋堤工間斷漫溢二百四
十餘丈等情又據東光縣知縣李文淑申報所屬
運河穆家口河堤漫溢十七丈有餘等情又據香
河縣知縣周世儀申報所屬運河秦家房之堤工
漫溢十九丈零二百戶堤工漫溢七十餘丈巳經
報明
欽差監督現在分頭搶護等情各申報前來(臣)隨即飛
飭各該州縣印河各官將漫溢堤工上緊搶護堵
築堅固俟詳報到日另為摺
奏外所有四州縣申報清運兩河堤岸被漫緣由理
合具摺陳明謹
奏
人事乖戾無形之感也災異譴告有形之應也有無形
之感然後致有形之應斯言洵不誣矣
雍正三年七月二十九日直隸總督(臣)李維鈞謹
奏為奏
聞事竊今年六七兩月雨水過多北府被水州縣如霸
州文安東安大城永清固安武清薊州玉田寳坻
及裁併之梁城所與任邱等十二州縣所被水情
形(臣)巳先後奏
聞續據呈報香河豐潤保定安州新安獻縣青縣景州
南皮東光寧津天津慶雲交河滄州鹽山静海肅
寧及津軍廳葦漁課共一十九州縣廳以上共計
三十一州縣廳所房屋坍塌田禾淹損既難餬口
更虞流離蒙
皇上軫恤民瘼
特諭速行賑濟(臣)欽遵即飛行賑濟一月計每州縣被
水村莊之多寡確查實係貧民按口給食每日大
口給米三合小口給米二合俟此一月賑完查明
戶口確數(臣)再
題請續賑外再三十一州縣廳所錢糧伏祈
皇上特頒
諭旨緩至雍正四年麥收後徵輸則
皇仁浩蕩尤永被無疆矣謹
奏
朕憫惻畿内黎庶被災巳特諭賑恤矣至於題請緩徵
乃汝職分中事有成例可循所請倘與例不符自有一
定處分朕何所據而特頒緩徵諭旨耶
雍正三年八月初四日直隸總督(臣)李維鈞謹
奏為懇乞
聖恩慈覆矜全事竊(臣)查年羹堯貲財具摺奏
聞恭奉
硃批(臣)跪讀之下魂魄俱喪情極呼
天惟有懇求
怙冐伏念(臣)重以多愆負罪滋甚仰蒙
覆載屢
賜寬容如年羹堯奸逆狂悖臣民共憤(臣)始不察交之
於前絶之不早既深愧恨幸蒙
聖明矜察俾(臣)知所改悔得以奮志自新嗣將年羹堯
罪狀屢參實以年羹堯負
恩背義禽獸奚擇(臣)非特與之世結深讐并不欲與之
並生
聖世何敢少懷怠志上干
天罰(臣)同布按二司摉查年羹堯貲財何敢少存私意
況耳目昭然更何能掩飾其私藏軍器盔甲箭頭
不臣不法(臣)雖特疏參劾第恐尚有隠匿現在將
年羹堯家人魏之輝嚴三等(臣)同布按二司嚴究
貲財下落俟審明有無寄匿另摺奏
聞(臣)無任感愧恐懼之至謹
奏
朕本心原欲開一面之網保全爾之身命無如爾自執
迷朕亦末如之何矣總之年羹堯乃爾之禍媒也朕特
許十二人中不意有爾等負恩三人矣殊覺赧顔朕惟
愧少識人之明耳夫復何尤
硃批諭旨卷十下
