欽定四庫全書
硃批諭旨卷一百五十二
硃批景考祥奏摺
雍正三年五月初四日廵視臺灣監察御史(臣)景
考祥謹
奏為敬宣
敕旨據實回奏事竊(臣)面聆
聖訓著(臣)宣
諭總兵林亮(臣)於四月二十七日至臺之時因敬宣
皇上諭旨
名亦好
聖心甚是注念爾此後更要加意做好官凡爾所屬大
小將官以及兵丁人等爾當着實教訓伊等倘有不
是處爾係將主當時時存公忠之心不可稍徇情面
伊等能遵爾之約東乃是守朝廷之法度務要人人
小心謹慎安分盡職方不負
皇上委任封疆大臣體恤遠方將士之至意欽此該總
兵隨叩頭領
旨訖(臣)又向林亮云總鎮當即傳知各營將官以便回
覆
聖旨至五月初二日隨據總兵来文内開據本標各營
大小將官等呈稱職等蒙傳宣
聖諭跪聽之下咸知凛惕益加黽勉小心謹慎安分盡
職守
朝廷之法度聽將主之約束俱各實心遵行不敢違犯
合具欽遵呈覆(臣)謹備述緣由繕摺覆
旨謹
奏
知道了但務文武和衷安輯地方爾等果實力任事朕
之耳目自能周悉
雍正三年五月二十五日廵視臺灣監察御史(臣)
景考祥謹
奏恭請
皇上聖躬萬安
朕安所奏三摺俱悉閩鹽之奏甚屬可嘉此事朕巳早
聞因其中備細尚有不確所以未經整理凡百咸能如
此據實無隱方為不負朕之任用也勉為之
雍正三年十二月二十八日廵視臺灣吏科給事
中補授福建運使(臣)景考祥謹
奏為恭謝
天恩敬陳下悃仰邀
聖鑒事竊(臣)一介庸愚至微極陋荷蒙
聖恩頻加委任自愧才識淺陋寸長未效兹於雍正三
年九月内復蒙
特旨補授福建運使協理鹽務(臣)聞
命之下感激彌深悚惕無已隨於十一月二十日自臺
灣起程十二月十五日到(臣)衙門任事訖謹循例
備文詳呈撫臣代為
題達恭謝
天恩竊念(臣)在臺灣半載訪察利弊尚多應行事宜謹
繕奏摺恭呈
御覽伏乞
皇上採擇俾得盡犬馬之微忱謹
奏
既用汝運使後方聞汝聲名不妥頗不安静果若此殊
為大負朕恩矣慎之
硃批諭旨卷一百五十二
