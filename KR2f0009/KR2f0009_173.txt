欽定四庫全書
硃批諭旨卷一百七十三
硃批于振奏摺
提督湖北學政翰林院修撰(臣)于振謹
奏恭請
皇上聖安
朕安條奏數事甚屬可嘉候發廷臣議奏
提督湖北學政翰林院修撰(臣)于振謹
奏為
聖諭之化導最宏
廣訓之牖民孔易請通行鄉會試以彰
德教事欽惟我
皇上至孝至誠善繼善述追念
聖祖仁皇帝聖諭十六條直接十六字之心傳永為億萬
年之
寳鑑是以
躬親紬繹闡導宣揚文至萬言
訓垂六合又復
加恩士子
頒賜學宮俾成人小子皆得祗誦
綸言淑身善行此誠牖世覺民之盛心也(臣)職司學政
凡童生覆試之日遵
例默書
廣訓一條(臣)間令詮釋皆能言其大義伏思
萬言廣訓既巳用之於歲科即當行之於鄉會(臣)愚以
為鄉會試第二場應照童生覆試之例於論表判
之前敬謹默寫
萬言廣訓一篇有能敷陳大義者令其以意詮解敬謹
書於
廣訓之後用以觀其誦習之勤惰驗其詮釋之是非以
為去取則人知自勵鼓舞向風
聖祖之寳訓與日月共其昭回
皇上之恩綸與天地同其悠久其於世道人心大有裨
益矣(臣)謬獻芻蕘伏乞
睿鑒謹
奏
所為廣訓者即訓蒙之謂只可用之於歲科不當行之
於鄉會此奏殊屬識見卑小
提督湖北學政翰林院修撰(臣)于振謹
奏為請定文武童生之增額以歸畫一事案查雍正
二年内欽奉
上諭令督撫學臣查明實在人文最盛州縣題請小學
改為中學中學改為大學大學照府學之額取錄等
因通行各省欽遵
題改在案(臣)查湖北一省雖經前任督撫學臣查明
各屬人文最盛之州縣會
題增額在案但是時歲試巳訖所有武童增額之處
竝未舉行至(臣)莅任以來始當遵
例加額而部文内止有取進童生之語竝未註明文
武字樣事關
大典未敢輕率因檢查舊案查得湖廣學額於康熙
四十四年經前學(臣)潘宗洛
題請將人文最盛之黃梅縣由中學改為大學雲夢
縣暨湖南之桂陽縣由小學改為中學嗣後文武
童生皆一例加額迄今遵照無異則此番增額自
應文武童生一例加增方與改學之
恩例相符(臣)既按臨各府復恐各省取進童生或有參
差互異之處隨移咨隣近之河南湖南江西安徽
各學臣詢其作何加增之處隨據河南學(臣)于廣
咨回内稱豫省奉有
題准陞學之州縣業經前學(臣)王國棟照額取進文
武童生一體加增造冊報部在案等語至江西安
徽兩省回咨又稱未奉兵部明文止於文童照額
加增武童仍照舊額等語而湖南回咨則稱業經
咨部未有回覆歲試武童於原額之外另照應增
名數牌示坐號以待部覆等語是一加額也而數
省奉行互異若此似非所以仰體我
皇上優崇學校之至意(臣)請
敕下該部議定畫一之例永遠遵行則
恩膏溥被士風益振矣為此繕摺具
奏伏乞
皇上睿鑒施行謹
奏
汝且照江西安徽兩省之例循行可也
提督湖北學政翰林院修撰(臣)于振謹
奏為請
旨事竊(臣)前奏為請定文武童生之增額以歸畫一事
一摺奉到
硃批(臣)跪讀之下仰見我
皇上尊崇學校愼重名器之盛心誠至周至當矣但(臣)
有愚昧之衷不得不縷陳於
皇上之前者(臣)去年到任之後即檢查一切舊案内有
康熙四十四年前學(臣)潘宗洛
題改黃梅雲夢桂陽等學一案自
題改之後文武童生皆一例加額迄今遵照無異復
咨照豫省亦與湖廣之舊例相同(臣)一時冒昧以
為此番增額自應文武童生一例加增方與改學
之
恩例相符所以按臨各府業經遵照
題准陞學之額文武童生一體加增造冊在案兹奉
諭旨照安徽江西例行則各學增取之武童竝應裁汰
以歸舊額(臣)業巳冒昧增取於前若又朦朧裁汰
不據實
奏明愈非敷廣
皇恩之意為此再行陳
奏可否格外邀
恩免其裁汰仍俾文武童生一例增額抑以事關
大典未便濫觴懇求
聖恩容(臣)另行具疏請
旨綂祈
皇上睿鑒指示施行至(臣)身任學政不能詳愼於前輒
增舊額冒昧之愆伏乞
敕部察議(臣)不勝戰慄之至謹
奏
新進小臣無知孟浪未經奉示何得專擅已交該部察
議矣
硃批諭旨卷一百七十三
