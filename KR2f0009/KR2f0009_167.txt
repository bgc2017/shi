欽定四庫全書
硃批諭旨卷一百六十七
硃批劉章奏摺
雍正六年十一月初六日江西南贛總兵官(臣)劉
章謹
奏為敬陳管見仰祈
睿裁事竊(臣)一介庸陋荷蒙我
皇上兩畀封疆重寄惟思殫心整飭仰報
聖恩抵贛以来查詢各營軍噐如鎗礮籐牌等項經前
任鎮(臣)石雲倬王郡等以
奏准公費陸續修整頗堪敷用惟弓箭一項行據各
營將備呈覆查得各兵除撒袋所插之外别無存
貯戰箭間有數營回報各兵存箭十數枝者未免
舊敝參差難資實用設有不時調遣倉猝何能立
辦查(臣)屬各營現蒙
天恩准存公費正宜以公濟公陸續造補以(臣)愚見凡
馬步弓箭兵丁除撒袋所插戰箭十枝之外馬兵
應另存戰箭三十枝步兵應另存戰箭二十枝以
備調遣之用一切物料工價皆出公費動支即令
該管將備督工製造務期堅利俟造竣之後經(臣)
驗明發回各營將備按馬步兵丁分給飭令加謹
存貯毋使損壊庶調遣有資不至臨期貽誤或亦
整頓營伍之一端也事關造備軍器(臣)不敢擅便
是否可行伏候
皇上睿鑒批示謹
奏
事關造備軍器報部存案可也
雍正七年六月初二日江西南贛總兵官(臣)劉章
謹
奏為奏
聞事竊(臣)所轄之南安府地方四面皆山兩城對峙僅
有溪河一道通洩諸山之水凡遇山水驟發不能
暢流易於為患兹於五月十二日據南安營參將
呈稱南安府於五月初三日戌時起大雨如注至
初四日黎明雨止山水陡發平地水深四五尺波
濤奔湧迨至本日午時水勢方平以致大庾縣老
城水城被水衝塌六處府學城垣亦被衝毁内外
兵民房屋多被衝倒田禾亦有淹沒現在撈獲溺
死民間男婦三十餘人沿河有六處水汛塘房墩
臺俱遭水浸塘兵之什物家伙以及廵哨小船五
隻亦有被水衝去者窩坑塘兵黃吉竝兵丁李順
仁之母被水淹死等情到(臣)當經咨明署督(臣)范
時繹署撫(臣)張坦麟(臣)隨一面專差千總前往南
安確查被水情形一面捐發銀兩飭該參將許仕
盛將淹死塘兵男婦二口親屬及被水衝房屋家
伙什物各兵酌量分給實心撫恤去後今據(臣)差
千總查明回稱南安府實因五月初四日山水驟
發老城水城二處民人房屋被水衝毁一百餘家
俱經有司酌量賑給錢米兵丁房屋被水衝倒一
十九家經參將許仕盛遵將所發銀兩酌給撫恤
現今兵民安堵撈獲男婦人口皆巳捐給棺木所
傷田畝尚可補蒔晚禾等情前来但被水民人房
屋田畝清數事屬有司應聽確細查勘詳明督撫
奏報所有山水驟發情形(臣)理合據實奏
聞伏乞
皇上睿鑒施行謹
奏
南安山水陡發情形巳據張坦麟奏過被衝兵民亟當
加意撫恤
雍正七年閏七月二十六日江西南贛總兵官(臣)
劉章謹
奏為
聖恩撫恤有加兵民感戴無己謹摺奏明恭繳
硃批事竊(臣)前奏南安府地方山水陡發情形一摺奉
到
皇上硃批(臣)跪讀
聖諭益仰見我
皇上仁育為懷有加無已之
聖心也伏念南安府屬之大庾南康二縣偶罹水患兵
民房屋人口間被淹衝一經署撫(臣)張坦麟具奏
即蒙我
皇上大沛恩膏命布政使(臣)李蘭動支帑銀四千兩親
往查勘逐戶賞給兵民均沾實惠安居樂業感戴
皇仁浩蕩遍地歡呼隨據懇謝
天恩業經咨明署撫(臣)彙疏
題報兹於(臣)奏摺内乃復上厪
宸衷奉有
硃批加意撫恤之
旨(臣)謹仰體
天心廣宣
聖德俾兵民益感
皇恩併飭南安營參將許仕盛一體欽遵外謹將
硃批奏摺理合恭繳謹
奏
覽奏知道了汝等地方文武大臣凡事皆當據實入告
朕便酌量施行若隠而不奏朕何由而知從何辦理耶
試思此四千金之經費與萬姓之身命孰輕孰重且汝
等武臣尤以直率不欺為貴切勿崇尚巧偽虚浮之習
而循瞻前顧後卜東度西之行為也誌之
同日又
奏為奏
聞事竊(臣)因南贛各營馬步弓箭兵丁除撒袋插箭之
外竝無存貯戰箭隨以敬陳管見仰祈
睿裁事繕摺具奏奉有
硃批(臣)遵即造成戰箭式樣通飭所轄一十六營將備
照各營馬步弓箭兵丁名數動用公費糧銀如式
造齊送(臣)驗明分給各兵存貯去後兹據各營將
備陸續造齊戰箭送(臣)驗看如式按數分發各營
兵丁加謹收貯併將數目彙册咨呈署督(臣)范時
繹轉咨内部存案暨咨明署撫(臣)張坦麟外所有
造竣戰箭分發兵丁承領存貯彙冊報部各緣由
理合具摺奏
聞謹
奏
朕觀汝等武臣操守每多不潔而統馭所轄率皆優柔
此優柔之故無他因持身不正被屬員士卒有所挟制
而然也極當痛除陋習保守一生名節以成全朕用人
顔面為大將者整頓營伍務使紀律嚴明訓練兵弁咸
令精藝守法不亦美乎勉之勉之
雍正八年二月十二日江西南贛總兵官(臣)劉章
謹
奏為奏
聞事竊(臣)接南昌鎮(臣)陳王章密字内開奉署督(臣)范
時繹密諭奉
旨密拏羅教一案其入教民人自有文員查拏第恐亦
有營兵在内應於所轄細訪確查如有倡首生事
者嚴拏移究若係無知誤入者責令改易前非倘
無入教兵丁亦即密覆等語到(臣臣)隨密諭所屬
將備確訪細查營兵内有無羅教倡首生事無知
入教之人分别拏究飭改去後今據各營將備細
查密覆竝無誤入羅教兵丁除密覆督(臣)范時繹
鎮(臣)陳王章外伏查(臣)屬各營兵丁雖竝無誤入
羅教之人而密訪得南贛吉三府各縣内實有民
人習尚羅教每縣多者數十餘人少者十餘人有
即在於住屋供經念誦稱為經堂亦有在於鄉僻
小庵供經念誦者間有婦女亦從此教大率持齋
念經羣相附和尚無聚衆生事倡首鼓惑情形今
督撫臣等密諭各府縣現在查獲概行收其經卷
責令改邪歸正取具本人暨鄰甲甘結嚴行禁止
不許再習羅教愚民感悟俱各仰戴
皇仁從此邪教永除人心咸正是皆我
皇上化導愚頑崇正黜邪之至意也(臣)仰體
聖心據實摺
奏伏乞
皇上睿鑒施行謹
奏
前諭甚明原可不必苛刻紛擾者
同日又
奏為欽承
聖訓事雍正七年十月初九日欽奉
皇上硃批(臣)報明製造各營備存戰箭工竣一摺(臣)跪
讀
聖訓感激涕零伏念身膺重任節制官兵當整肅官方
首重操守共相砥礪潔已率屬若持身不正統下
優柔被屬員士卒挟制實屬大負
皇恩有玷官箴莫此為甚(臣)一介庸愚蒙
皇上簡畀封疆自分駑駘萬難報稱敢不潔已率屬加
意整飭兹復凛承
聖訓惟有益加儆惕廉潔持身嚴肅官方整頓營伍訓
練兵弁精藝守法以仰副
聖主勖勵微(臣)之至意理合繕摺奏
聞謹
奏
覽奏巳悉務期言行相符可也
雍正十年五月十五日江西南贛總兵官(臣)劉章
謹
奏為奏明微(臣)查閱過營伍情形仰祈
睿鑒事竊(臣)因所屬南贛吉三府地方廣闊各外營相
隔殷遥必須親歴廵查方為有益前經恭疏具
題荷蒙
聖恩准(臣)前往部文到日(臣)於三月十一日起程先從
南安府一帶次及贛州吉安兩府分防各營汛徧
行查閱於四月二十九日事竣回署遵例
題報在案(臣)於所到各營矢公矢慎詳加考驗兵丁
技藝尚皆熟練不致生疎至於盔甲軍裝帳房鑼
鍋等項均係整齊適用惟各營步兵披戴盔甲内
盔有綿盔鐵盔二項甲有新舊式樣不齊上年六
月内經督(臣)高其倬驗准將未合式者畫一改造
綿盔悉換鐵盔現在動支公糧銀兩陸續製換尚
未竣工至各兵配執器械鋒刃犀利均堪適用弓
箭兵丁除撒袋外各有備存戰箭鳥鎗兵丁除操
演外各有備存火藥鉛彈其餘一應軍裝什物俱
屬齊全各營馬匹臕肥竝無缺少間有臕分不足
者將本丁責處勒限令其加料餧養沿途塘汛墩
臺瞭樓亦屬整飭所有微(臣)查閱過各處營伍情
形理合繕摺
奏明伏乞
皇上睿鑒謹
奏
覽奏所屬各營汛情形朕殊不能深信
雍正十年九月初七日江西南贛總兵官(臣)劉章
謹
奏為奏
聞事竊照(臣)屬南贛二府例食粤鹽埠商將引鹽運回
聽各鄉村子店分析零賣間有食力之民亦多在
埠承買肩挑至各鄉零賣者贛屬長寧會昌兩縣
與潮州所屬平遠縣接壤平邑餉重引多現在發
帑行銷而贛屬之寧都會昌亦行帑鹽竝無商埠
向有潮州及附近汀贛各屬民人挑負米豆糓菽
赴平遠易鹽過嶺在各鄉分賣平遠司帑鹽者給
發小票以别於私鹽經分廵贛南道王世繩以小
票難分正偽詳請江西廵撫(臣)謝旻咨明粤省請
將此項小票之鹽改給印照以杜假冒粤省未經
准行本年四月内署理江南江西總督尹繼善通
行上下兩江實力緝私不許越境透漏贛屬有司
遵照通飭之文將此等鹽斤俱行禁止粤省平遠
縣以江省禁絶此鹽則平邑帑鹽無處銷售具詳
署廣東總督(臣)鄂彌達批行鹽運使查議以贛屬
原食粤引以帑鹽行銷額食粤引地方竝無衝賺
淮鹽贛屬七縣埠止銷引一萬七千餘道而平邑
獨派引二萬九千餘道歴来皆照融銷之例今應
照例運銷額課方能無誤詳請咨明江南江西督
臣又通飭南贛道及府縣各官迅將隘口廵鹽人
役撤回無庸阻禁在案初因各縣禁絶零鹽之後
南贛各埠商俱於離遠縣城鄉村各處添開子店
疏銷官引又因平日在埠販鹽零賣者拖欠不清
槩行停發随有南安府南康縣潭口地方諸貴子
店於本年閏五月十五日被多人打毁店面乘機
搶劫銀錢衣物(臣)一聞報飛飭南安營參將許仕
盛上緊嚴拏去後不意七月十五日又有大庾縣
新城地方鍾文子店突有十數人搶劫鹽包衣物
七月二十八八月初二兩日贛縣鄉村胡子綸錢
仲賢店俱被打搶接連報案(臣)細行查訪俱係各
處販賣粤鹽及平日在埠販鹽零賣之人贛縣之
案(臣)嚴督營員會同縣捕拏獲數人有司現在審
究(臣)俱飛報督撫二臣一面協同文員設立賞格
分頭緝拏務期全獲移究外事關地方理合奏明
為此具摺奏
聞謹
奏
搶刦之風何可滋長督令嚴緝務獲毋得少涉寬縱
同日又
奏為恭繳
硃批事竊(臣)於本年五月十五日拜
進一摺為奏明微(臣)查閱過營伍情形仰祈
睿鑒事同日又一摺為奏
聞事又於閏五月二十六日拜
進一摺為奏
聞事俱蒙
皇上硃批於本年六月二十三八月初二等日到(臣臣)
恭設香案望
闕叩頭密讀欽遵外伏念(臣)庸愚無識仰荷
聖恩畀以封疆重任凡於營伍防汛留心整飭不敢一
刻懈弛(臣)前親詣各營查閱事竣之日具摺奏明
荷蒙
皇上硃批訓示(臣)跪讀之下不勝感激奮勉竊(臣)屬大
小一十六營技藝甲械數年以来日事訓練整頓
及(臣)親往閱驗既於當場分别勸懲回署後又復
諄諄嚴飭務期弁兵技藝熟嫺營伍愈加整飭其
一&KR0704;應修應改甲械(臣)巳經咨呈署江南江西督
(臣)尹繼善現在陸續興修勒限學習(臣)實不敢於
君父之前有一字虚假自蹈不實之咎今凛遵
聖訓仰體
天心益殫精勤愈加奮勉以期無負我
皇上天高地厚之恩於萬一所有原奉
硃批三摺理合一并恭繳為此具摺奏
聞謹
奏
近觀武臣輩每多言行互異處所奏何能深信且汝居
官聲名僅在中平之列其勉之毋怠
雍正十一年八月十七日署太原總兵印務額外
總兵官(臣)劉章謹
奏為請
旨製易營鎗以壯軍容事竊(臣)蒙
聖主天恩簡署晉鎮視事以来除嚴督操練兵馬之外
凛遵
訓旨凡營伍一&KR0704;事宜莫不與署提(臣)覺羅石麟虚衷
商酌而行仰叨
皇上洪福兵民輯安地方寧謐員弁均稱供職營伍亦
屬可觀惟查(臣)屬各營鳥鎗兵丁共三千三百八
十九名執把之鎗向皆各兵自備相傳是以大小
輕重不一經(臣)逐細挨查内鎗身重止五斤上下
者一千五百餘桿甚覺輕薄短小納藥入子均不
能多力量何能遠大且演放至一二十年之久膛
口火門亦不無損缺之病(臣)由行伍出身歴今四
十餘年凡在各營頭之鳥鎗率多八斤上下者方
為合式是以(臣)製就樣鎗一桿身重八斤長三尺
六寸納藥二錢四五分入子四錢可致遠一百五
六十步之準頭甚覺有力(臣)意欲將各營之鳥鎗
自六斤以上者且留演用其輕小之一千五百餘
桿即行製易已與署提臣商酌明確并驗明樣鎗
但事關製易軍械未敢擅便為此恭摺奏請
訓旨如蒙
恩允其所費之項并請於(臣)到任後見存公費銀内動
用倘有不敷即於朋馬餘銀添補製造應否可行
伏乞
聖主睿鑒
訓示遵行(臣)謹具摺奏
聞謹
奏
與石麟商酌行之
雍正十一年十月二十二日署太原總兵印務額
外總兵官(臣)劉章謹
奏為欽奉
上諭事雍正十一年十月十七日接准提臣准兵部咨
内開雍正十一年八月十二日内閣奉
上諭各省營伍必須武職大員平時親身查察庶可以
除怠惰廢弛之弊提督一官節制全省統轄之地甚
遠難以親身遍歴至於總兵分轄地方道里不甚遼
闊廵察尚易周遍嗣後各鎮臣有應行廵察之處著
先期具摺奏聞請旨候朕批示遵行不必拘定期限
免各營預備供應致滋擾累儻有絲毫苛累所屬弁
兵者經朕察出定行從重議處欽此欽遵等因到(臣)
(臣)查太原一鎮管轄六府七州六十八縣營汛較
之他鎮地方實為遼遠又且迤南一帶盡屬崇山
接太行而隣豫省犬牙相錯尤為宵小易藏之地
益宜(臣)等每年親身周遍廵察不惟各營員弁兵
丁可除怠惰廢弛之弊亦且可以彈壓地方甚有
裨益當兹農隙之時(臣)尤急宜前赴各營身親操
閱彈壓以供職守今遵
旨繕摺奏請伏乞
聖主天恩准(臣)於十一月内由西南兩路之平垣蒲州
潞澤等營先行廵歴查操一次約得一月之期又
於来年開印之後由東北兩路之盂壽太原汾州
靖安等營廵歴查操一次亦得一月之期俟查操
周遍之日容(臣)將各緣由另行具
奏如蒙
恩允凡(臣)出門一&KR0704;需用之費絲毫皆係自備萬不敢
稍致擾累以負
聖主教養之深恩也為此繕摺具
奏仰懇
聖主批示遵行謹
奏
應於何時何地次第廵察之處與署提臣石麟酌商而
行
硃批諭旨卷一百六十七
