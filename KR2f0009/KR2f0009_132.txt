欽定四庫全書
硃批諭旨卷一百三十二上
硃批憲德奏摺
雍正四年四月初九日湖北按察使(臣)憲德謹
奏爲恭報微(臣)到任日期事竊(臣)世受
國恩由廕生歴任部曹勉力供職自愧庸愚涓埃莫
報今又蒙
皇上天恩簡授湖北按察使(臣)聞
命之下不勝戰慄惶悚嗣於
養心殿仰覲
天顔恭聆
聖訓教誡詳明惟務無欺無隱不可絲毫瞻顧勉勵諄
切(臣)謹鏤心版時刻不忘卽於二月二十八日束
裝起程至四月初一日抵武昌(臣)署接印視事所
有一切案件容(臣)次第辦理(臣)自分才力短淺初
膺外任而臬司衙門尤爲刑名總滙關係匪輕必
矢愼矢公惟勤惟詳方爲無忝厥職(臣)惟有凜遵
天語夙夜恪勤勉竭駑駘以仰副
皇上教誨生成之至意謹將微(臣)到任日期繕摺奏
聞伏祈
睿鑒謹
奏
覽勉爲之
雍正四年六月初八日湖北按察使(臣)憲德謹
奏爲密陳事竊(臣)以愚昧之質荷蒙
皇上隆恩簡畀湖北臬司於四月初一日到任不數日
内忽有原任藩司張聖弼來署請見緣稱原任藩
司遂容其進見(臣)詢其履歴稱係正藍旗漢軍(臣)
云旣已退任何不歸旗答云尚有拖欠未淸(臣)不
知其欠者何項原擬有無罪名及應行監追而竟
未行收禁并類此等事尚有幾案隨牌行所屬八
府令各府照案註明一一造冊送司以憑查閱續
據武昌府知府章培基造冊送司(臣)細閱冊内開
除因虧空革職糧道許大定及革職守僃劉世傑
等現在監追外有因虧空革職擬斬之原任藩司
張聖弼未曾監禁現交管押竊思此係(臣)之專責
若不嚴行禁飭是(臣)上負
皇恩而壞
國法甘蹈罪愆而爲他人任過也當即牌行該府令
其立拏監禁具報去後於五月二十八日據該府
報稱應行監追之張聖弼巳於二十七日送入府
監訖至二十九日有總督李成龍來文一紙係張
聖弼所投懇請寬免監禁呈詞奉批按察司查覆
(臣)隨將到任以後牌行報查勒令入監二十八日
巳報送監等情僃叙詳覆奉批據詳已悉各在案
楚省各署歴有督撫兩院事宜報單送閱(臣)見五
月二十七日報單内開張聖弼差人到督院投請
寬免呈詞收入此即批(臣)查覆之紙矣本日張聖
弼又差人到撫院先投禀一封又投請寬免呈詞
未收此俱未入監之前一刻也五月三十日報單
内開張聖弼差人到督院投禀一封此則已入監
覽抑(臣)再有請者(臣)於二月二十六日進
養心殿恭聆
聖訓奉
轉
奏伏乞
皇上批示遵行謹
奏
覽奏可嘉之至若能事事如是永遠如是即將此志堅
操不移將來可望成一人物也勉之勉之
雍正四年七月二十二日湖北按察使(臣)憲德謹
奏為遵
旨密陳事竊(臣)前奏監禁張聖弼一事(臣)家人捧摺回
楚奉到
硃批遵即訪查督(臣)李成龍所辦各衙門事跡因履任
未久不能周知就(臣)一署之事觀之大約李成龍
歴練多年頗屬能事然俱不過敷衍完局毫無實
心實意即以張聖弼一事言之李成龍身爲督臣
蒙
皇上不次之恩且業已明白
指示密諭在前而猶收其懇請寬免監禁呈詞以明知
之事而又批司查覆則其居心姦猾不問可知再
查知府章培基係紹興人氏年六十有餘雖任武
昌守十餘年毫無善政可紀前督(臣)楊宗仁屢行
申飭特以無甚大弊未曾參革耳今年齒愈老實
罷軟不及人不勝任至於未曾監禁張聖弼一事
則咎在上司之徇庇非府縣之敢於私自縱容也
再張聖弼之事原係武漢二府審追緣該犯在武
昌而不在漢陽前送(臣)冊籍亦單係武昌府造送
是以(臣)前
奏摺單言武守章培基而未及漢守郭朝祚今
皇上問章培基何如知府故(臣)將郭朝祚亦係承審承
追之員因隔府居住冊在武昌府故前摺内未曾
叙及漢守情節今補行奏
聞統祈
皇上睿鑒裁奪外所有奉到
硃批理合恭繳謹
奏
凡事以眞實爲主而出之以公正自無不獲福之理勉
之向聞郭朝祚才情官聲俱好爲湖廣知府中第一斯
言確否
雍正四年九月十九日湖北按察使(臣)憲德謹
奏爲據實回奏事竊(臣)前奏督(臣)李成龍及知府章
培基一摺奉有
皇上硃批(臣)跪讀之下不但爲(臣)居官辦事之指南實
爲(臣)安身立命之
寶訓雖父母教子無以踰此惟有祗承
聖訓力勉誠實敬效犬馬於
光天化日之下耳再(臣)看得漢陽府知府郭朝祚爲人
謙遜和平辦事穩妥洵屬循良之員但性情略多
退守似於卓然自立毅然任事處微有不足兹奉
旨詢問理合據實奏
聞謹
奏
覆奏郭朝祚居官爲人之處甚屬公當
雍正四年十一月二十四日湖北廵撫(臣)憲德謹
奏爲敬抒忱悃事竊(臣)謭劣庸材下愚陋質仰蒙
皇上隆恩簡畀臬司甫經七月今荷
特恩授(臣)爲湖北廵撫刑名而外兵民錢穀皆(臣)應辦
之事凡有乖謬(臣)爲罪首悚懼之心實深寤寐(臣)
甫到任諸務茫然伏乞
皇上容(臣)入京
陛見恭聆
聖訓俾(臣)知所遵循回署之日(臣)將地方事務細加體
察如遇各屬敷衍朦朧事内應行奏
聞者(臣)不敢顧忌亦不敢徇隱自必次第奏
聞懇請
皇上指示遵行(臣)非欲以多事爲詳愼以苛求爲明察
妄邀
君寵有妨民務也如遇敷衍朦朧事内非關緊要無甚
弊端不必奏
聞自應更正者(臣)即自行更正亦不敢瑣瀆
天聽(臣)非敢出入其間上下其際巧爲干譽乘機媒利
也(臣)愚以爲爲臣之職實有不可不如是者書曰
臣無有作威作福易曰地道無成而代有終大義
昭然敢不恪守總之(臣)之駑鈍萬不能副
皇上擢用之恩而(臣)之愚衷無一不在
皇上洞鑒之内爲此敬抒忱悃恭請
陛見伏乞
皇上批示遵行謹
奏
覽奏深為嘉悅勉之爾若無可取之處朕豈肯如此驟
加擢用從此當更加努力以全朕用人顏面至陛見之
請竟可不必即來京仍不出前次陛辭之訓旨朕之居
心及一切用人行政福敏悉知命伊詳細傳述與爾即
如面朕一般何必曠廢職守爲無益之奔馳也
雍正五年正月十九日湖北廵撫(臣)憲德謹
奏爲恭謝
天恩事雍正五年正月初五日(臣)齎摺人回恭捧
御書福字及十思疏併風羊哈密瓜到(臣臣)跪迎至署
望
闕叩頭祗受訖伏讀
硃批諭旨朕之居心及一切用人行政福敏悉知命伊
詳細傳述與爾即如面朕一般欽此(臣)即恭詣署督
(臣)福敏衙署告以
諭旨經福敏敬將
皇上用人行政居心處歴歴告(臣)仰見我
皇上明同日月治邁唐虞
建中立極與
天地合其德法
祖勤民與四時合其序無怠無荒兢兢業業無偏無黨蕩
蕩平平克勤於邦每以
一身先天下克儉於家未始以天下奉
一人凡所以範圍宇宙曲成萬物而不過不遺誠亙古
未有者也在福敏宣揚之際深以爲
帝德淵微不能仿彿於萬一而在(臣)敬聆之下已不啻
覲
天子之光仰
天顏於咫尺矣(臣)欣逢
盛世幸遇
主知雖自顧庸愚報稱無地而丹誠耿耿矢志有年惟
抒犬馬之微忱竭力於
堯天禹域中耳為此繕摺恭謝
天恩謹
奏
覽奏謝知道了為君難為臣不易我君臣期共勉之
同日又
奏為密陳事竊思辦事惟在得人外省官員督撫而
下司道所關最要(臣)謬膺
簡命廵撫一方若於司道之賢否優劣不細加體察則
為勤愼之員此數人者皆就(臣)所見據實奏
聞非敢有一毫私意於其間也但未奉
皇上詢及冒昧陳詞(臣)不勝惶恐之至為此謹
奏
但能留心察吏明以持衡又從而秉公舉劾諸事不難
就理矣朕於楚省夫復何憂此一節為汝等封疆大吏
之專責要務勉之勉之
同日又
奏為奏
聞事竊照荆州府屬之長陽縣與容美土司界址相接
自明末兵燹之後田地荒棄漢土淆雜附近於土
司者不無被其侵占以致漢土人民互相搆訟歴
有年矣先因土司侵占柑子園魚翅灘等處經前
督(臣)楊宗仁委令縣營會勘柑子園魚翅灘等處
係土舍用價一百八十兩契買漢土雖經前督臣
斷給長民但未給價贖歸因循至今葛藤未斷又
上年三月土人向彩等率衆爭奪蹇家園上洪宇
等處將民人蹇鳳家搶擄阻墾經長陽縣營會同
拏獲土人向彩等並先經被擄在土之民人覃顯
勲等具報通詳經(臣)於臬司任内會詳督撫委令
荆州道高淳及府縣等前赴彈壓勘審嗣據該道
府縣將搶奪情由審擬軍戍照例分别枷責詳結
惟是秋水泛漲不能清勘地畝詳請俟秋水平退
之日會勘結案等情迨秋水平退緣該員均値賑
濟復經(臣)會詳改委蘄州知州王玠於公捐耗銀
内給銀一百八十兩令其帶往贖取從前勘斷之
柑子園魚翅灘等處地畝並會勘蹇家園等處囑
令秉公確查永息爭競以結先後各案去後今據
該知州會同長陽縣申稱職等遵即前赴蹇家園
地方據土司委令伊弟田琨如等移送退贖柑子
園魚翅灘依領並造具圖冊前來職等隨將贖田
價銀交給該土員領收訖住種土人已經搬移結
案其蹇家園地方隨經查勘傳集漢土人民宣揚
皇上恩威諄諄化導漢土人民莫不輸服并據該土司
出具印信遵依不獨從前爭墾之上洪宇地土盡
聽蹇鳳等耕種陞科并接壤之下洪宇田地俱情
願退歸蹇鳳等管業住種土人現在搬移立碑嚴
禁永爲遵守取具印領遵依圖冊碑刻申送到(臣)
查柑子園魚翅灘等處地畝被土人侵占多年今
俱悅服退歸誠我
皇上天威聖德之所致也(臣)不敢壅於上
聞為此繕摺謹
奏
前據譚一豫條奏此事朕久欲交發汝等查議為因近
日烏蒙涼山普雄狆苖等處現在整理未竣其地皆與
楚省隣近且湖南又有謝錄正一案若復議論及此天
下人必謂朕為有意多事好大喜功是用遲疑未果今
覽爾此奏深為慰悅故將其奏摺亦發來與爾同福敏
閒看
雍正五年三月十六日湖北廵撫(臣)憲德謹
奏為奏
聞事雍正五年二月二十日據前撫(臣)鄭任鑰家人元
應芳呈稱為捐充公用事切芳家主都察院左副
都御史鄭任鑰前任湖北廵撫身受
國恩天高地厚今已内補離任情願捐銀二千兩以
充修城等項公用伏乞批示等情到(臣)查鄭任鑰
前任起程時並未向督撫言及情願捐銀效力之
事至伊進京(臣)又不知其有無奏
聞(臣)當據伊家人具呈即批令布政司查收貯庫訖(臣)
不敢隱蔽謹繕摺奏
聞謹
奏
鄭任鑰如此譎詐甚屬無恥可交與福敏連前事一併
察議奏聞
同日又
奏為據實陳明仰懇
聖恩事竊照湖北廵撫有兼收荆關木簰船料等稅一
項除正額按季交貯藩庫彙行解部外尚有贏餘
每年約萬數上下不等歴任撫臣因係自理關務
贏餘未經
奏明奉
旨皆自取為衙署用度伏思(臣)以駑駘之質過邀
聖恩凡職内應盡之事自視缺然焉敢於
國課之餘竟謂已所應得默為收受也(臣)請嗣後除
正項銀兩照例交貯藩庫解部外其餘銀兩(臣)亦
按季查交藩庫年終另行核實奏
聞聽候撥用庶(臣)不致有朦朧專擅之愆再前督(臣)楊
宗仁於加一耗銀内分派各官養廉自司道府以
及州縣無不均遍而督撫衙門未經議及(臣)自祖
父以來世受
國恩家道頗為豐裕至(臣)二十年來仰事俯育諸事
繁多家道蕭然一無田産(臣)撫署用度勢不容已
(臣)不敢矯飾交納贏餘之名别為營取是又不得
不懇乞
皇恩者查湖北藩庫歲有耗羨三萬餘兩係楊宗仁議
為省中公用之資伏乞
皇上洪恩敕於此項内酌定一年賞(臣)若干兩則(臣)署
公私之用可以無缺而俯仰之下莫非明受
皇恩矣(臣)不勝冐昧惶悚之至謹
奏
據奏家道蕭然可謂大笑談即使極其豐裕亦未有令
爾賠累産業居官之理與督臣福敏酌定取用可也
雍正五年閏三月二十四日湖北廵撫(臣)憲德謹
奏為奏明事竊(臣)於閏三月十二日自武昌起程至
荆查得程如絲案内受傷身死陳堯之親屬陳典
等與受傷現存之王四等十餘名(臣)親帶往赴川
其沿途夷陵歸州巴東等處聞俱有被害之人容
(臣)到彼逐一查出帶往質審所有武漢等府屬業
經屢次飛檄飭查凡有查出之人亦即委員解送
(臣)欽遵
諭旨務必盡力查出决不敢致有遺漏有負
聖主愼重民命之至意也祗是(臣)入川事竣之後正値
五六月川水長發之時舟楫難行必由西安府陸
路回楚(臣)受
恩深重犬馬戀
主愚忱實切寤寐西安離京僅一二十程懇乞
訪察合併陳明謹
奏
此一案岳鍾琪自不便出頭辦理爾其竭力秉公審究
朕惟欲得事之眞情而巳一無意向於其間絲毫不必
瞻顧揣度但只據實料理可也
雍正五年六月二十四日四川廵撫(臣)憲德謹
奏為仰乞
聖鑒事竊(臣)自奉
命撫楚數月以來一事未能清理今荷蒙
聖恩調撫川省感愧交集雖捐糜頂踵亦不足圖報萬
一(臣)因會審入川由蘷順二府以抵成都見沿途
居民原係本籍者不過十之二三其餘十有六七
非秦即楚有數年來新附入籍者有尚未獲入籍
懸待觀望暫為末業者至今歲陸續來蜀者又復
絡繹不絶其本地人民地畆原墾闢者不能保其
盡無欺隱而外附之民新墾闢者數倍於昔謂其
盡巳報出可乎其間安插和輯清查均賦之事良
非易易再若城工若軍需皆奉
旨清查案件迄今茫無頭緒而地方命盜事件沉積未
結者又復不少於(臣)到任數日内按察使葛斗南
到蜀布政使尚未到任(臣)巳無肆應之才而値茲
民多新附地多新闢賦稅未清沉案疊積番土伊
邇夷務孔殷撫臣藩臬皆係新任民情凑雜亟宜
整飭吏治懈弛尤須振刷(臣)之庸碌未能隨事經
理左右咸宜此(臣)之所以兢兢惶悚朝惕而夕懼
也兹(臣)竭力逐次辦理如有可依限完結者(臣)不
(臣)惟預為請
旨批示遵行庶不致有毫釐千里之差矣(臣)與馬會伯
已各面行交代合併陳明謹
奏
覽汝敷奏情詞朕甚嘉悅何也天下事知難則不難看
易殊不易大抵為督撫者但知專閫之榮初未嘗思及
統率之難也為君難為臣不易旣知其難故不得不殫
竭心力以講求其宜而諸務於是乎就理矣夫為君者
撫馭寰區裁成萬彙為臣者奉命宣化分理羣氓苟有
一夫不得其所一事一物偶或乖違不恊何莫非其責
耶念及此則誠為一大苦境也止可盡此
天地父母所生之身思有以利益社稷救濟蒼生巳耳若
將此苦趣視為樂境復從而興造無窮之孽豈非苦中
增苦釋氏所謂深可悲憫者乎爾其勉之然於一切事
雖知其難又不宜稍涉畏縮況辦理惟貴勤誠全不在
生疎熟諳原係借衆力而為之一人伎倆能有幾何如
朕初即位元二年間實一人不知一事未諳殊覺甚難
顧無可辭卸因而坦却胸懷但誠敬對
天勤恪遵
祖隨事隨物盡心審度以順酬中外之宜數年來始覺稍
有頭緒此皆朕一念赤衷感蒙
上天
聖祖垂佑之所致耳卿今知此但具一忠勤之心盡力行
去
上天自有鑒照神明或將默助其中實有莫之為而為者
於此根源之理若少見不透一任超羣出衆之才卓越
瓌異之資亦終無濟於事也忠誠二字感格人
天為最要察吏一節涖政臨民為先務勉之勉之毋忽
同日又
奏為奏
聞事竊(臣)於六月十三日任事至十九日提(臣)黃廷桂
向(臣)說前日有一瘋子在城内沿街喊呌說總督
岳鍾琪帶領川陜兵丁作反等語被我標下廵風
兵丁拏獲我著千總問他滿口胡說像是瘋子我
隨著交與成都縣收管(臣)隨問成都縣知縣王紹
文禀稱瘋病得狠其原籍乃四川重慶府長夀縣
人名盧宗漢(臣)思既係瘋人不必留在省城隨牌
行成都府縣令押解原籍交與地方官看管毋令
出境生事去訖(臣)思岳鍾琪作反之說揆情度理
決無其事但此人若實係瘋病應置勿論倘若假
瘋自别有故或另有播弄唆主之人似宜窮治以
除姦詭而(臣)未曾究訊一語即令押交原籍者蓋
緣川省近來移居之人甚多間雜而處風習民情
頗未浹洽捏造謠言無名揭帖一有讐隙便爾誣
陷自州縣及省會俱不能免若確係生事之人則
申刑憲而懲頑囂自不容緩倘未得實據一有見
聞驟爾騷擾則無稽之談反使惡徒得計恐非所
以禦姦宄而靖囂紛也况邊地甚易訛傳倘衆人
不知(臣)意恐係假瘋所以推求欲究治播弄唆主
之人而竟謂新廵撫來窮治總督謀反之事是猶
治絲而棼之也寧可令衆庶見乎此(臣)之所以竟
之處而(臣)甫到川一無耳目見聞即漸有所獲亦
必多需時日此又微(臣)現在之苦況也(臣)身任邊
疆神馳
闕下敬瀝愚忱統祈
聖鑒謹
奏
耳目見聞之論朕殊不以為然若能用耳目即道路之
人皆可為我之耳目否則左右前後無非蔽明塞聰之
輩偏用一二人寄以心腹非善策也朕御極之初實一
人不識然彼時之耳目甚公且確近數年來股肱心膂
大臣多矣而耳目較前反似不及訪察二字不被人所
愚弄甚屬難事至於用耳目惟宜於新勉之愼之古云
聽言當以理察於博採廣諮中要須平情酌理辨别眞
偽方可以言用耳目也
雍正五年六月二十九日四川廵撫(臣)憲德謹
奏為奏明事本年六月十九日據提(臣)黃廷桂向(臣)
告訴拏獲瘋人盧宗漢一事(臣)隨牌行成都府縣
令其押解原籍長壽縣收管緣由於二十四日具
摺奏
聞後於(臣)奏摺起程之次日又據成都縣詳稱奉督院
批要犯盧宗漢已經本部院具奏請
旨發審今應否解回長壽縣收管仰再詳請撫都院批
示繳奉此理合具文詳請批示等因到(臣臣)先因
不知督(臣)岳鍾琪
奏請發審之事故令押解回籍旣經
奏請發審自應羈禁候
旨遵行除批令該縣仍將盧宗漢收禁防守外所有未
經押發原籍情由理合繕摺奏
聞謹
奏
巳有旨矣務將實情審出朕意此事必有從中指使之
人也
雍正五年八月十八日四川廵撫(臣)憲德謹
奏為恭報秋成事竊照川省本年夏秋以來雨暘時
若田禾暢茂兹查據布政使管承澤詳報成都府
所屬各州縣收成十分其重慶遵義順慶敘州等
府及嘉眉邛雅等州各報收成十分九分蘷州保
寧馬湖等府並潼瀘等州建昌屬之衞所及松潘
等衞各報自七分至八九分不等總計全川年景
豐稔閭閻安阜我
皇上惠養元元無時不念切民依(臣)恐上厪
聖懷謹將各屬秋成分數繕摺奏
聞謹
奏
深慰朕懷凡此皆仰賴
上蒼垂庇竝
聖祖默佑之所致我君臣期共加勉勿怠
同日又
奏為奏明事雍正五年八月十一日准刑部移咨欽
奉
上諭程如絲名下應追贓銀甚多其原籍家產交與浙
江廵撫李衞查明其任所貲財交與四川廵撫憲德
查明勿令絲毫隱匿欽此(臣)隨傳集布按二司遴選
能員連夜搜查程如絲貲財之際有潼商道孟以
恂差家人呈報伊從前借去程如絲緞疋首飾等
物雖俱照單查收而孟以恂與(臣)乃兩姨兄弟也
(臣)不敢為之隱飾俟查訊完日一併彙行
題報外合先奏
聞謹
奏
孟以恂與蔡珽程如絲皆同心一黨之人伊今若知悔
懼將蔡珽等所有過犯盡行吐露無遺則予姑寬倘仍
念舊好猶懷比周私情切勿稍顧親誼當嚴加處分蔡
珽於朕前保奏孟以恂尤在程如絲之上引見時朕觀
其庸碌所以發往巴里坤試用果應朕言平常人也所
奏巳悉因私廢公之舉汝斷不為朕信得及
同日又
奏為奏明事竊(臣)查康熙六十一年及雍正元年蔡
珽任内軍需捐納等事皆錢糧所關必須質對明
白方可定其應追應銷現今查出各款内應訊之
蔡珽者六七萬兩(臣)因蔡珽現在川省是以飭令
布按二司逐款查對訊取確供又有現不在川原
係經手之遲維臺高其佩馬世珩等所辦冊内止
有總數並無作何用去細數無憑定其追銷者現
在另疏具
題懇乞
皇上敕部分别或將人員發川查對或令各造冊發川
應俟到日查核各案清楚之日一併彙
題又程如絲任所家産現在搜查但程如絲狡猾異
常或别為寄頓藏匿皆未可定容俟(臣)嚴查明白
之日即為造報另
庫並未入冊者有巳派徵竟無存貯者巳查明據
實會參矣現在飭令兩司按款訊取確供應俟供
上各款合先陳明其餘地方諸務(臣)竭蹷駑駘挨
次辦理其應請
訓旨者容(臣)節次
奏請可也為此謹
奏
覽
同日又
奏為仰祈
聖鑒簡發能員以裨吏治事伏查川省鹽茶素無成例
歴來欺隱者不可勝數(臣)未到任以前巳經岳鍾
琪馬會伯檄查(臣)到任以後亦屢行催查雖産鹽
茶各州縣現在紛紛呈報俱謂確無隱遺而自(臣)
視之則未敢信其盡實何則蓋歴來章程未定欺
有餘而肆應不足雖非苟且之人而於理繁治劇
之處恐不能拔本塞源若不為之變通特設專員
則鹽茶舊弊不能悉除是以(臣)商之督(臣)岳鍾琪
具有添設驛鹽道員之奏如蒙
俞允更求
簡賜練逹明白勤敏能事之員令其速行赴任乘此諸
務清查之際力為搜剔庶於一年之内可得大槩
而酌其因革損益
題請定為章程則商民均便而於
國帑大有增益矣(臣)受
恩深重諸務惟望速為辦理而鹽茶一項自揣茫然是
以於
題疏之外又亟為
奏請伏乞
皇上睿鑒施行謹
奏
川省應設驛鹽道一員專司其事准照該撫所請行此
缺將尤淸補授該部知道
雍正五年十月初一日四川廵撫(臣)憲德謹
奏為冒昧陳情事竊(臣)至愚極陋謬膺重任每遇地
方重務仰頼
皇上訓示遵行奈川省去京甚遠凡(臣)應奏請
聖訓之處甚多每一差家人齎
奏即包程往返亦必須兩月有餘方能到川如有緊
急事件未免曠日持久(臣)請嗣後凡(臣)奏摺有非
係緊急者(臣)仍照舊差家人包程齎
奏如遇有緊急事件伏乞
皇上容(臣)由驛遞咨兵部轉呈
御覽所奉
硃批亦即發於兵部限日遞回則遇緊急事務庶(臣)可
早得奉
命遵行不致濡滯失措矣伏乞
皇上敕部施行謹
奏
非關軍機重務如何其可
同日又
奏為懇乞
簡選賢員赴川委任事竊查從前奉
命來川委署試用舉人今俱巳委署於缺出之各縣試
用尚有富順等縣各缺因無試用之員俱令現任
州縣等員兼攝(臣)現另疏
題請
敕部銓選伏思四川距京甚遠且現今來川之人民雲
集其為安插稽查丈量開荒以及改土歸流等件
皆蜀省現在重務須人料理伏乞
皇上揀選應用州縣能事之員共一二十名即
命來川以便遇缺委任則於地方諸務料理不致乏員
矣為此謹
奏
於此奏未到之前已諭部矣
雍正五年十一月初六日四川廵撫(臣)憲德謹
奏為密陳事竊查建昌一鎮乃番夷環遶雜處之地
所賴鎮臣明决果斷能以威懾蠻情地方始得寧
謐(臣)一到川卽聞建昌鎮(臣)趙儒寬厚過度委靡
不振彼地番夷每多玩視今歲冕山之役洮岷協
副將王剛實有力焉(臣)猶未敢盡信乃邇來訪聞
得建昌地方十月十一日夜有生員陳萃家被賊
夷偷去牛馬各一頭十三日生員王尊爵同子王
元敬赴山採樵被賊夷將王元敬綁去將王尊爵
砍傷幸不致命十六日寡婦邢氏子曾伯同伴七
人入山砍柴被賊夷數十砍傷二人搶去馬匹衣
服等物七日之内三次失事則夷人之玩視鎮臣
信不誣矣(臣)身任邊疆馭蠻無術揆之職守允屬
睿鑒謹
奏
將此情節密令岳鍾琪知之爾等督撫共事一方當同
心合德彼此視為一體方於地方有益若互相隱瞞則
必致誤事矣
同日又
奏為請
旨事竊查川省田糧歴來欺隱者甚多近來雖有報增
亦不過少為塞責並未儘數首報兹自督(臣)岳鍾
琪前撫(臣)馬會伯實力勸諭是以今年報增之數
較之往年倍加增益矣前據溫江等五十州縣首
報糧銀四千三百五十兩零随經(臣)
題請照例於本年徵收在案嗣於雍正五年七月初
五日准戶部咨開内閣交出為各省巳墾未報田
畆奉
上諭朕特沛寬大之恩准各省官民自行出首將從前
侵隱之罪悉從寬免其未納之錢糧亦不復追問定
限一年令其首報統於雍正七年入額徵解倘逾限
不首後經查出在官在民定行從重治罪著各該督
撫轉飭地方官通行曉諭等因欽此(臣)即檄行布政
司轉飭各屬大書告示遍貼城市鄉村廣為曉諭
去後兹據布政司詳稱今歲各屬首報田糧共應
徵銀一萬五千四百兩零先據溫江等州縣送到
茅冊共應徵銀四千三百五十兩零米五十石五
斗零巳經詳請
題明在案尚有未經送到茅冊之各屬共應徵銀一
萬一千六十七兩現在檄行催造第恐内有七月
初五日奉文以後首報人戶雜入冊内未經分析
相應通飭各屬將未經奉文以前者仍以詳請通
飭等事齎送其應徵銀兩隨冊批解所有奉文以
後首報人戶應飭知摘出另造清冊填註欽奉
上諭事註語統入雍正七年徵解理合詳請核奪以便
遵從等情到(臣臣)惟川省隱田較别省不同别省
之欺隱不過十之一二而川省之欺隱則所在皆
有且俱隱匿有年又非若他省之初墾隱漏者比
也況本年首報之戶事同一轍其先行首報者業
巳
題請於本年徵收而後報人戶反得於雍正七年徵
收是延挨後報之戶更邀
恩於急公先報之人矣(臣)之愚見既蒙
皇恩寬其從前欺隱之罪則續行首報之糧亦應一例
於本年起徵庶歸畫一但(臣)愚昧之見未敢草率
具
題合先奏請
皇上指示以便遵行謹
奏
所見甚屬公當具疏題奏可也
同日又
奏為欽奉
上諭事竊(臣)接准部咨奉
旨程如絲名下應追贓銀甚多其原籍家產交與浙江
廵撫李衞查明其任所貲財交與四川廵撫憲德查
明勿令絲毫隱匿欽此(臣)即檄行布按二司并遴委
賢員恊同將程如絲任所所有貲財嚴行搜查(臣)
復親加查訊除搜查過任所貲財現在封固造冊
送部另疏具
題外查程如絲原籍家産蒙
皇上諭旨雖交與浙江撫(臣)李衞查明但程如絲現在
川中其原籍家產實有若干之處似亦應於本人
是問(臣)不敢謂巳交浙撫自避越爼之嫌是以提
取程如絲到案當堂逐一審訊據程如絲供犯官
弟兄三人原籍有當舖三所犯官父親將湖州府
城内源益字號典一所分與犯官名下二胞弟分
得在德清縣榮萬字號典一所三胞弟分得在崑
山縣東昇字號典一所其典中本錢因浙地出當
絲米本利消長無定難於懸擬犯官所託管當人
是姪子程厚并友人王名卿典中銀數分毫皆有
賬目一查便知不能隱匿犯官典房及二弟典房
俱自置買的惟三弟典房係賃租的住房也是租
的至家中田産記得有全柯地方山莊一所此外
記不清了再詰其原在典中本銀與歴年贏餘利
息及房屋山莊價直并此外另置産業若干豈有
不知數目之理再將此處逐一嚴訊據供犯官源
益典内本銀原有二萬兩但每年所餘利銀消長
不一實在不知確數至房屋山莊價直并此外有
無另置産業犯官自幼在家讀書原不經理家務
今出門日久實在記不淸楚等語據此查程如絲
所供原籍家産雖無實在確數據伊大略如是其
中有無捏飾隱匿情弊應聽浙江撫臣查勘外所
有(臣)查訊緣由理合奏
聞謹
奏
知道了其原籍家産既經詰訊應將所供僃錄咨明浙
撫
雍正五年十一月十八日四川廵撫(臣)憲德謹
奏為陳奏事竊(臣)愚昧不職上負
聖恩致重犯程如絲在監自縊不但無以仰對
兩至四兩不等以供食用自十一月以後經(臣)向
伊當面議定歲給養廉三千兩其銀係撫臣衙門
養廉内出二千兩布按二司湊出一千兩按季捐
給至其船隻馬匹仍令地方供應蓋四川僻壤居
多恐雇覓有誤也合併奏
聞謹
奏
知道了
雍正六年正月二十二日四川廵撫(臣)憲德謹
奏為奏
聞事竊惟上年川省收成頗稱豐足因商販絡繹買運
者不可數計以致秋冬之間米價漸長先據重慶
等處地方各官將販運甚多致昂米價等情具報
到(臣臣)因遏糴阻運久奉
嚴禁在案是以飭令照常販運不許阻遏去後詎入冬
以來重虁二府米價甚是騰貴不但該地方文員
節次申詳復於十二月間據重慶鎮(臣)任國榮及
提(臣)黃廷桂俱移咨到(臣)内稱遏糴雖奉
嚴禁而救弊尤貴變通今川省米石外省之人販運甚
多若不急為籌酌必致兵民俱受艱窘等語(臣)思
據實奏
聞抑(臣)更有請者川省各屬倉糧現在分委各道府親
往盤查巳據永寧松茂二道所轄等處具報俱係
實貯在倉並無虧空雖川東建昌所轄之處尚未
報到諒亦實貯無虧(臣)恐三四月間米價仍貴請
於靑黃不接之際將所屬倉貯米穀酌量發出平
糶以濟民食俟秋收照數還倉如蒙
俞允或遇應用之時(臣)一面徑行發糶一面具疏
題報合先陳明請
旨以便遵行再僃兵接運之糧石巳於正月二月内自
嘉定雅州等處陸續輓運矣其口外購買炒麵雜
糧等項亦巳委員前往僃辦至所買出兵馬匹現
今交收未完約於二月初旬俱得齊僃矣惟思(臣)
標官兵五百名係派為沿途護糧安站而設現今
輓運軍糧採買炒麵等處俱需官兵護送若與大
兵同進恐致遲誤(臣)巳於正月二十日令其先後
起程除另疏
題報外合併陳明謹
奏
據奏派遣撫標官兵巳令其先後起程等語類斯軍需
事件非爾所素諳當與岳鍾琪熟計而行方是今不候
大兵遽令早進邊外青草尚未生發倘致牲畜倒斃寧
不誤事乎似此亂舉朕甚憂之况此等事朕經有旨悉
令岳鍾琪督理而摺内乃竝不言及曾否與岳鍾琪咨
商會同派委之處朕不識爾此舉係遵朕諭或奉部文
抑或竟出已見及准岳鍾琪之咨移而行也朕如何批
示
同日又
奏爲據實陳情事竊(臣)前奏
聞建昌賊夷屢行刦竊一摺奉有
硃批(臣)遵即將從前屢刦情節及現今綑去之人已經
追出刦去馬匹已經得回而首犯尚未弋獲等事
體
皇上同心合德之
訓旨致誤
王事也再(臣)奏
聞程如絲在監自縊一摺奉有
硃批嚴旨(臣)跪讀之下魂膽俱喪俯伏自思置身無地
之小鈔到在前五天十月之二十四日部文單行
(臣)署(臣)得而密之若小鈔則川省之文武大小各
衙門皆有一齊俱到一看皆知則是程如絲斬决
之信在部文未到之先已宣露五六日矣通省有
憑有據(臣)寧敢捏
奏乎且程如絲等詭詐莫測小鈔之前遽得的信亦
未可定總之監内防範如果嚴密伊亦烏能自縊
(臣)之所以陳此者不敢推京鈔圖謝一已之罪而
京鈔漏洩之弊若此不得不直為
皇上陳之以(臣)愚見不若將提塘一項盡行除革各驛
量加夫馬一應公文總自部收部發公文箱内不
許容帶私書或可少杜漏洩之弊如果(臣)言可採
伏乞
皇上敕部議覆施行謹
奏
小鈔之洩露朕未料及候再為斟酌降旨諭部
同日又
奏為據實奏明事竊照外省督撫衙門除額設經制
差承而外尚有吹手執役人等在所必需(臣)前在
湖北撫任時俱係屯丁應役及到川省聞知陜西
督撫衙門亦係屯丁承充而川省緣無屯丁是以
撫署雜役人等歴係本標兩營兵丁撥充此等人
役名雖兵籍身隸公門祗知食糧領餉並不差操
(臣)思衙門各役固不可少而額設標兵豈可濫充
虛應(臣)擬將(臣)衙門現在各役内凡係兵丁撥充
以供差遣如此庶公務不致遲誤而營伍亦無虛
糜缺額之弊矣理合據實
奏明伏乞
皇上睿鑒施行謹
奏
以營兵充役直省多有此弊悉令歸伍甚是近日據塞
楞額亦奏聞撥站之兵一事爾其秉公斟酌料理可也
同日又
奏為請嚴懲提塘指撞以肅法紀事竊查戶刑二部
飯食銀兩已經
奏明由各省廵撫衙門給批解部者正以杜此外私
相與受之弊也先於上年三月内川省解送刑部
飯銀一千兩該提塘謝廷傑竟敢於此内扣尅二
百兩後因刑部行文催取該提塘不能隱飾具禀
到(臣)經(臣)移咨兵部斥革提塘並咨刑部嚴拏究
追在案嗣又據成都府知府王凝詳稱佛喜指奏
銷部費濫派各屬亦經(臣)據詳
題參現在審擬是以上年奏銷之期(臣)僅給批解戶
部飯銀一千三百兩其餘布政使管承澤並無額
外多給至於驛站奏銷行據按察司覆稱訊之經
管各書役人等供稱向來並無解送飯費今乃有
該提塘謝廷傑等具禀内云戶部奏銷飯銀除批
解一千三百兩外另有費銀一千六百兩又稱驛
站鹽茶奏銷向有飯費銀八百兩各處催逼甚嚴
懇賜給發等情到(臣)以及藩臬兩司(臣)思此事必
係在京提塘串同部吏作姦侵蝕情弊(臣)不敢隱
匿理合據實具
奏伏祈
皇上敕部嚴懲飭禁施行謹
奏
此奏甚屬可嘉如此方是天下督撫悉肯如是居心何
愁不奏弊絶風清之效也巳交部嚴察矣
雍正六年三月初二日四川廵撫(臣)憲德謹
奏為奏
聞事竊有奉
命來川查勘地畆之高維新等大小各員已於二月内
先後抵川伊等當即掣定地方恊同川省四道各
為分理其一應查勘事宜(臣)現在一同悉心籌議
務期流土胥安以副
皇上視民如傷之至意又准楚省督撫(臣)邁柱等節次
委員攜銀來川招徠情願回籍之楚民交該委員
給發口糧送回原籍安業是今入川人民去留俱
得安堵不致有流離失所之虞矣(臣)恐上厪
聖懷理合繕摺奏
聞再川省自冬至春雨水調和現今豆麥暢茂春收豐
稔可期合併奏
聞謹
奏
覽奏深慰朕懷但不可肆志當愈加寅畏正巳率屬以
敬迓
天庥
同日又
奏為請
旨事竊照建設城垣乃護民之保障遇有坍塌之處自
應及時修葺以壯金湯查潘州兩河口城垣營房
經(臣)
題請動帑興修巳蒙
俞允嗣因川省安插流民與僃兵進藏等事恐一時不
能兼顧且彼處尚未駐劄官兵是以復請暫緩興
工至松潘城損壞處所亦經督(臣)岳鍾琪
奏准補修隨委員查丈確估去後續據該委員詳稱
松潘城堡估計銀七萬一千有竒又據虁州府詳
稱蘷郡城垣週圍一千零三十丈僅存十之一二
其餘頽塌無存約估工料銀四萬兩有零又准建
昌鎮咨稱建昌衞城垣倒塌數處亟宜修理等因
又據成都府知府並城守營參將報稱成都省會
之城垣垜口以及馬道礮房等倒塌處所(臣)屢行
駁查今核實估計銀三千餘兩(臣)以省城所費無
多現於歸充公項之鹽茶羨餘銀内飭令驛鹽道
動支修葺無庸請帑所以未經
題報應俟工竣統奏用過歸公銀兩數目之時核實
入
奏其餘各處動關數萬餘兩現今僃兵進藏及安插
流民等事帑項需用浩繁伏思正定永平等處俱
蒙
皇上發有修城效力之員(臣)之愚見懇求
皇上訓示容(臣)另將應修各城工緣由繕疏具
題為此謹
奏
覽
雍正六年四月初二日四川廵撫(臣)憲德謹
奏為奏明事竊查四川廵撫衙門向有健丁名糧八
十分歷來俱捏開撫臣家人姓名造冊報部以作
養贍家口之資自康熙六十年經年羹堯條奏請
撥滿洲閒散四十名在廵撫衙門學習事務將此
健丁八十名内開出四十名令伊等頂補其餘四
十分糧仍係撫臣衙門支領(臣)查從前廵撫衙門
之有此健丁名糧彼時因未議給養廉今蒙
皇恩溥及(臣)等俱賞有養廉則衙門用度巳敷(臣)請將
(臣)衙門健丁名糧四十分悉行開除召募新丁頂
補原額歸於兩營入伍差操庶軍務得收實用錢
糧不致虛冒矣俟奉
旨俯允到日(臣)即召募額兵另造花名清冊送部其餘
四十分名糧現係滿洲餘丁頂補理合據實陳明
謹
奏
督撫衙門此數十分名糧可以不用理應開除歸入營
伍但爾此舉係效法布蘭泰之行事不得巳而後奏請
也
雍正六年六月初四日四川廵撫(臣)憲德提督(臣)
黃廷桂謹
奏為奏
聞事竊(臣)等於本年六月初三日據上年差往义木多
坐臺探聽西藏信息千總吳鎮稟稱五月二十日
有駐藏之馬兵黃正文齎到
欽差大人奏摺三件淸字咨文三角除周大人咨文一
角千總派兵由藿爾一帶迎投外逹賴喇嘛奏匣
一封顏參將禀報二封到义木多千總當即派撥
臺兵通事等限一日一夜飛遞乍鴉併傳知乍鴉
及巴裏二塘外委隨帶通事蠻人等定限六日飛
遞打箭爐由驛呈投憲轅再千總接顏參將來字
云黃正文齎來
奏摺乃係逹賴喇嘛於五月初五日特差阿爾布巴
即噶隆貝子同角木隆堪布親迎周大人緣由著
千總暗暗偵探果否迎接恐人心難料即著千總
覆知該參將等語復據黃正文口稱噶隆貝子於
本月初四日晚三更即便起身次日大人方知正
文行至綠馬嶺遇見噶隆在彼劄營等語千總查
綠馬嶺至工布江逹計程八十里由西南進去即
係噶隆巢穴噶隆既係逹賴喇嘛差迎周大人何
得乘夜潛行其中不無疑似千總當即選派通事
給付盤費前去工布一帶假以接彼為名探聽虛
實另行禀報去訖等因到(臣)等該(臣)等看得藏内
事宜
欽差已經奏
聞今據千總吳鎮所禀則是噶隆貝子已離藏遠來其
途中情形駐藏諸臣似難盡悉是以(臣)等先將原
禀恭呈
御覽嗣後該千總探確一有禀報(臣)等再行馳
奏除專差寄知督(臣)岳鍾琪理合彙摺奏
聞再(臣)憲德更有請者前因大兵起程進藏又兼烏蒙
進兵兩路軍需浩繁川庫各項撥供銀兩除動發
之外所存恐將來不敷支用已於四月内會同督
臣合詞具
題請酌撥預僃軍需銀兩迅解來川以應供支續又
有喇汝窩雷波等處發兵征勦建昌添設新兵等
事伏祈
皇上敕部速撥軍需銀兩解川以僃供支謹
奏
覽奏俱悉撥餉之事已諭部矣
雍正六年六月二十九日四川廵撫(臣)憲德提督
(臣)黃廷桂謹
奏為奏
聞事雍正六年六月二十九日據駐藏陜西莊浪營參
將顏清如禀稱本年五月二十一日戌時據阿爾
布巴等報稱有頗拉奈帶兵七千有餘由楊八景
曲暑等五路前來等情卑職隨具禀督憲在案於
二十五日有頗拉奈果領兵由盤玉溝突出至噶
巴下營先發兵千餘來攻藏東十五里之噶木旁
卡子當有隆布奈領兵拒險堵戰伊等即請卑職
同二位大人俱親臨目覩自午至酉未見勝負卑
職隨同二位大人令隆布奈好生謹守卡隘卑職
等即回西藏於是夜有西藏在卡各兵悉行歸順
頗拉奈裏應外合於二十六日辰時頗拉奈統兵
奪卡至藏隨令各兵將布逹拉週旋圍住於二十
八日有各寺喇嘛已將阿爾布巴隆布奈札拉奈
三人獻出交頗拉奈收禁頗拉奈即帶隨從前來
向二位大人陳情今二位大人現在將頗拉奈恭
順至藏拏獲兇首情由商議具
奏外所有前情卑職合先禀明等情到(臣)據此理合
馳
奏伏乞
聖鑒謹
奏
據奏駐藏參將禀報情形深慰朕懷
雍正六年八月二十六日四川廵撫(臣)憲德謹
奏為覆奏事竊(臣)奏請將(臣)衙門歷來充役之撫標
兵丁盡令歸伍擬於各州縣現役内各取一名在
院輪流承値一摺内奉
硃批輪流承値殊非長計且有許多不便處當另為籌
畫欽此(臣)查川省自駐劄滿兵以來所有副都統衙
門雜役人等歲需工食銀兩歷年係於成都府稅
銀内支給(臣)因各關稅銀奉
旨儘收儘解未便仍於稅銀内動支隨與督(臣)兵鍾琪
從長酌議查川省各官養廉内有離任之員而接
任官未及到任之日尚有截曠銀兩一項原令布
政司清查季報以充本省公用之需是以副都統
衙門雜役工食銀兩議於此項截曠銀内支給今
(臣)衙門各役内查吹手人役凡行營操練之際原
有伊等吹手應差者無庸更換外其餘所充傘扇
執事等役之兵丁槩令歸伍差操(臣)另行召募人
役頂補承値其所需工食銀兩(臣)請亦於各官養
廉截曠項内動支給發庶免派擾之煩亦無更換
之累矣是否允協伏祈
皇上批示遵行謹
奏
所請可行將此項銀内動支若干數目彙入該省公用
冊内報部可也
同日又
奏為恭報秋成事竊查秋成分數理應
奏報兹行據布政使管承澤詳報成都蘷州二府屬
收成八九十分不等其重慶保寧順慶叙州龍安
遵義等府及嘉眉邛雅潼瀘資綿等州建昌松潘
等處所屬之衞所各報秋成自七分至八九十分
不等總計全川歲登大有萬姓盈寧現今成都所
屬米價倉斗每石僅五錢五分零(臣)恐上厪
聖懷謹此繕摺恭
奏再本年五月間松潘茂州等處山水陡發衝壞橋
路數處(臣)隨會同提臣派遣文武員弁前往踏勘
併飭布政司於公項内動銀六百兩酌交松潘鎮
臣差員修理早報完固都江堰口亦少淤塞(臣)親
往灌縣率員鳩工尅期疏濬田禾人畜並無傷礙
合併奏
聞謹
奏
覽秋成分數米價情形朕懷深慰
同日又
奏為敬陳管見事竊川省歷來鹽茶二項大有欺隱
(臣)恐臬司兼理未必能搜剔根株所以(臣)一到川
任即
題請另設專員以司其事巳蒙
恩准敕令尤清來川專管鹽驛該道到川巳踰半載(臣)
查雍正五年鹽茶正項照額巳交司庫現今查出
耗羨銀兩除
奏明賞給督撫及該司養廉數外餘已解交藩庫充
為軍需等公用者二萬餘兩較前固已增加然就
鹽而論尚不可信無贏餘至就茶而言更難稽查
不但(臣)固茫然即專司之該道亦毫無端委也查
現今增出數目不過據各屬之自行首報若有隱
匿不報者亦無從搜查(臣)細思其故蓋一人不能
遍行州縣挨查之故耳今科道高維新等在川辦
理丈量一事甚屬盡心以(臣)愚見若令伊等各於
分行查丈之時併將鹽茶二項乘便挨查則其所
産實數若干官引之外有無私行所納引稅曾否
盡報自能徹底清出但又添查鹽茶未必不躭延
時日然一勞永逸惟求
皇上寬予限期庶積弊可清章程一定則奉行亦易矣
(臣)之管見如斯未知可否倘蒙
恩允伏祈
皇上特諭施行謹
奏
此奏不是矣川省鹽茶二項既經特設道員專司其事
自應責成該道令其公勤督察期於清楚倘不能勝任
即屬溺職當予參黜另用賢員今乃言該道亦茫無端
委則設立專官何所爲耶至於差往科道京員係為清
理地畝以息豪強之爭奪兼安插流民使之得所儘足
辦理矣若又將鹽茶等事交與經營便寬予期限豈如
該道之久在川省可比稽查過於緊急必致騷擾民間
滋生事故脫有遺漏將來反得推卸欽差且據汝奏内
搜查挨查之說更屬妄謬鹽茶積弊相沿巳久自應商
酌從容清理之法安可如此嚴急從事况今現有苖疆
定界西藏運餉諸務何一不資地方辦集觀汝一切料
理處過緊而欠通變只圖已身免咎而巳不肯擔承利
害實心任事於此一奏心行畢見非朕委信之意也嗣
後當深以為戒諸凢必籌畫始終萬全方可舉行即欲
秉公執法亦非可乘一時高興率意而為之者敬之勉
之
雍正六年十一月十六日四川廵撫(臣)憲德謹
奏為士民感沭
皇恩樂輸軍糈事今歲川省辦理西藏烏蒙各路軍糈
俱先將附近州縣倉穀碾運至秋收動用軍需銀
兩買補還倉經(臣)
題明部議允准除辦米州縣已自倉領穀碾運者現
在發銀催令買補外有成都府屬之崇慶州原於
碾辦之時傳令里民領穀碾辦據各里民詞稱各
家俱有現食餘米可應軍務若領穀碾辦恐致遲
誤不若先將各家現有之米攢湊應付其穀石暫
貯在倉俟用時取領等情申報前來(臣)隨檄令百
姓照數領穀官吏毋得遲累侵扣去後茲據成都
府詳稱據署崇慶州申報該州紳衿士民舉人李
清霔等詞稱崇慶州僻處川西仰沐
聖祖仁皇帝六十餘年
深仁厚澤淪肌浹髓復逢我
皇上繼統以來勵精圖治念切民生是以雨順風調年
登大有兹因西域小醜未平更値南川苖夷狂悖
致勞
王師所有崇慶州先後共計攢湊過軍需米一千五百
石屢奉諭令里民花戸人等赴倉領穀但霔等受
恩深厚願效涓埃已攢之米俱踴躍樂輸應領之榖乞
留倉積貯等情疊次聯名具呈不巳(臣)不敢壅於
上
聞為此據實陳
奏㐲乞
皇上睿鑒施行謹
秦
覽崇慶州紳士里民樂輸情詞朕甚為喜悅另有施恩
諭旨由部頒發文到之日僃將朕意宣示可也
硃批諭旨卷一百三十二上
欽定四庫全書
硃批諭旨卷一百三十二中
硃批憲德奏摺
雍正七年正月二十四日四川廵撫(臣)憲德謹
奏爲恭謝
天恩事竊(臣)齎摺人回恭捧
御賜(臣)福字一幅貂皮二十張平安丸一千丸風羊一
隻哈蜜瓜一箇到(臣)隨恭設香案望
闕叩頭祗領訖又接家信知(臣)次子查哈燕蒙
國恩永世巳難圖報兼之(臣)本庸愚謬膺重任未有
寸長之效每多叢脞之尤荷蒙
聖主洪恩格外矜全寬宥復邀
殊寵洊加及於(臣)子(臣)父子雖捐糜頂踵亦不足仰答
萬一惟(臣)子查哈燕年幼質愚未曾經歴世務而
於鞍馬奔走之役尚堪驅策若在旗下行走終屬
少效犬馬則不但(臣)父子荷沭
生成之恩卽(臣)之祖父亦重沾
高厚之恩於靡既矣爲此繕摺恭謝
天恩謹
奏
覽
同日又
奏爲奏
聞拏獲重犯事雍正六年十二月二十三日據直隸逹
州知州孫廷正報稱拏獲遊僧一名正空本名淨
一道人係奏請誅大逆案内通緝查拏之犯相應
詳報等情前來(臣)隨批行按察司飛飭會委文武
官弁多撥兵役嚴行押解至省遵照原行部議委
員解部并僃原供飛咨刑部外相應奏
聞謹
奏
據奏巳有旨諭部矣此等莫視為偶然倖致若非上邀
神明許一是字不能有此事機巧會也勉之勉之聞南川
縣令王國定聲名甚劣爾其詳加察訪果係劣員援旨
嚴參示懲如風聞之言不實其人猶有可取處毋令橫
被冤抑又諭
同日又
奏為據實補奏仰祈
聖鑒事竊查崇慶州紳衿士民樂輸軍需米石經(臣)據
情
奏請荷蒙
恩旨將崇慶州雍正七年分額徵錢糧全行蠲免此
聖主特施之洪恩從古未有之曠典也(臣)隨欽遵
諭旨傳集崇慶州在省之紳衿士庶及本城官民人等
當面詳悉宣布
聖意並令成都府知府王&KR1397;親往該州遍行曉諭兹據
闔州紳衿士庶歡呼感戴踴躍環籲呈請叩謝
天恩除另疏代
題恭謝外(臣)查先於上年九月間有瀘州里民王在
廷曾經具呈該州據稱
皇恩浩大歲値豐登各民俱有餘穀今攢湊軍糈情願
捐輸不領倉穀等情由司轉詳到(臣臣)因建昌永
寧各路軍糧多出深山峻嶺俱係派撥就近州縣
里民背運自到站背米之日始發運價其餘往返
盤費以及鞋脚衣物皆里民自僃而瀘州里民亦
在派撥之内(臣)愚意謂不便再令捐輸是以好言
奬其急公未曾允其所請亦未代為奏
聞後至十一月又據崇慶州里民具呈樂輸(臣)查崇慶
州並未派夫背運故敢據情奏請一同急公樂義
之小民(臣)並不敢岐視有奏有不奏也今蒙
聖澤覃敷
恩施格外是以(臣)將從前瀘民急公報效之誠(臣)先未
曾代為轉奏實情不敢不補行奏
聞為此謹
奏
補行奏聞始不没瀘民急公之誠朕嘉是覽之君臣之
間惟貴眞實相孚凡涉矯情回護皆屬不忠其中設有
干礙政體民情處不妨於大廷廣衆中斟酌講求以期
盡善股肱心膂之間何嫌何疑之有所事候旨諭部
雍正七年二月初十日四川廵撫(臣)憲德謹
奏為密行奏
聞事竊查川省丈量地畝一事於雍正六年夏間未曾
開丈之先御史吳鳴虞即頒示松茂道屬之州縣
明朝原納錢糧舊額數目諭令復額(臣)以丈量地
畝必俟清丈之後計其增出之數諭令百姓輸納
錢糧自然俯首無詞若未行丈量先開明時額數
期以復額而止是查丈端為復額矣且川南川東
等處同一丈量並不言及復額獨川西一隅為然
百姓未有不驚慌者(臣)即面會該御史婉言致之
復額之舉因為中止續於開丈之初又出一告示
諭令百姓各將屋基墳墓界埂水溝園林五項一
體丈量輸納(臣)查川南川東等處俱除此五項免
其丈量百姓帖然今松茂道屬獨加丈此五項無
惑乎百姓之皇皇也(臣)隨面商該御史議令免除
獨園林一項零星者免丈若有成塊廣種之地則
所産較田畝更肥相應一體查丈(臣)另通行告示
外屢據護松茂道事成都府知府王&KR1397;禀稱該御
史種種苛索政聲狼藉民怨沸騰等情至新任松
茂道高紱到任後面禀亦與王&KR1397;約略相同與(臣)
訪聞無異兹於本年二月初十日又據高紱王&KR1397;
等禀稱御史吳鳴虞於各州縣丈量時並不用各
州縣之弓算手惟用伊所挑定弓算手數人帶往
任意丈量凡查丈之處每畝索銀五釐係弓算手
經收與伊家人分得地方官不能申禁並各開呈
該御史贓劣款蹟到(臣臣)不敢壅於上
聞謹將高紱王&KR1397;所投呈詞繕摺密
奏伏乞
皇上睿鑒施行謹
奏
不徇不隱殊屬可嘉已有旨矣
同日又
奏為奏
聞已參之知府通揭鎮臣事竊(臣)查保寧府知府吳應
濟於上年冬月奉委前往松潘料估城工不意在
彼敗行多端物議沸騰甚至釀成人命已故守僃
馮國禮之妾何氏及何氏之子馮君詔二人身死
不明案據何氏長子生員馮君裕告發(臣)於正月
二十六日具疏
題參矣詎料伊自知所犯之法决無不參之理即於
(臣)拜疏
題參之日忽以松潘鎮(臣)張元佐修葺住宅私用倒
塌城工磚石等事通揭到(臣臣)伏查鎮(臣)張元佐
如果有私用城工磚石之事吳應濟在彼查勘時
何無一言申報即回省半月有餘經(臣)幾次當司
道面前問及城工併何氏母子身死等事亦未言
及一語其通揭呈詞毫未切實所有吳應濟通揭
鎮(臣)張元佐情由(臣)不敢隱蔽謹另繕摺附呈
御覽伏乞
皇上睿鑒批示遵行謹
奏
此奏是已有旨矣
雍正七年二月二十二日四川廵撫(臣)憲德謹
奏為據揭陳奏事雍正七年二月二十日據成都府
知府王&KR1397;詳稱四川學政宋在詩於本年二月科
試成都府十七日考試成都縣文童首題出子欲
居九夷或曰陋如之何子曰君子居之何陋之有
題面生疎罔顧諱避卑府職司提調曷敢緘默不
言理合據實開揭等情嗣准宋在詩咨稱視學全
川歲科兩考以及觀風月課覆試補考拔貢歲貢
並武生武童出題約有數千既避前院已出之題
又避各府州縣之題又避極熟習易於鈔襲之題
是以不能字斟句酌使皆歸於冠冕等語(臣)不敢
隱蔽為此據實具
奏伏乞
皇上睿鑒施行謹
奏
經書中類此等句有何可避諱處乃王&KR1397;多事過於苛
求耳當再三訓飭之但宋在詩係無能為之人恐於整
飭學政約束士子處善柔沽譽因循委靡之疵或不能
免兩年以來聲名何如據實奏聞
同日又
奏為請
旨事竊(臣)准川北鎮(臣)張成隆咨稱雍正七年二月初
八日據廵查兵役等報稱府城内外百姓因聞保
寧府知府吳應濟被參各街舖面俱各關閉未開
等語據此當經傳諭閬中縣吩咐照常開張訖隨
於初九日據郡城内外商民百十餘人具詞籲懇
轉請
題留前來除將罷市請留情由並呈咨督提外相應
咨明等因到(臣)看此罷市籲懇請留是(臣)之
題參吳應濟似有冤抑情事(臣)不得不據實陳之查
吳應濟居官甚屬平常(臣)於雍正六年九月初八
日接奉甄别知府之
上諭後不數日内(臣)即寄札於督(臣)岳鍾琪云保寧府
知府吳應濟察吏之才似屬不足相應
題請改補督臣亦札覆云吳應濟現在委赴松潘查
勘城工將此缺預選賢能二員擬定正陪即為示
知俟吳應濟事竣之日再為斟酌保
題改補等語是吳應濟之才力不及方在督撫議欲
遵
旨題請改補之内有何德澤深入民心直至罷市具詞
籲懇題請也且何氏母子身死不明一案現有屍
子馮君裕指名控告(臣)身任封疆寧有遇如此事
件而不據實
題參者乎至(臣)之與松潘鎮(臣)張元佐雖同任西蜀
從未覿面祗以張元佐勤敏誠實馭兵有方(臣)深
重之歲時往返修書致意而已吳應濟在松潘之
(耶)疏
題參是(臣)之參吳應濟緣伊自為招尤屍子指名控
告初不在張元佐之寄札與否也伊乃疑係松潘
可問矣今又有保寧罷市懇留吳應濟一事(臣)不
敢謂必係伊之賄囑指使然(臣)亦不敢盡信謂必
懇乞
皇上另派賢員秉公審理自必水落石出如果(臣)有冤
抑
題參知府之處(臣)罪自不容逭無庸(臣)之置辯也至
欲為撫臣冤抑
題參之證據其情更堪髮指統祈
皇上睿鑒施行謹
奏
覽
雍正七年四月初二日四川廵撫(臣)憲德謹
奏為奏
聞雨澤事竊查川省自正月以至三月雨水調勻春花
茂盛及今二麥漸次登場已見春收豐稔農人皆
趁此雨澤霑濡土膏滋潤之候播種耕耘及時力
作伏思我
皇上念切民依時厪
聖慮今雨暘時若皆我
皇上重農貴粟有以感召
天和故雨澤頻施為春田長養之資以慰
聖天子祈榖祈年之意也所有川省今春雨澤霑足緣
由理合奏
聞謹
奏
秋收後方可言其必然也今但益加誠敬以迓
天庥切勿稍有肆志
同日又
奏為遵
旨覆奏事竊(臣)前奏拏獲淨一道人一摺内奉
硃批聞南川縣令王國定聲名甚劣爾其詳加察訪果
係劣員援旨嚴參示懲如風聞之言不實其人猶有
可取處毋令横被冤抑欽此(臣)查南川縣知縣王國
定原係貪劣之員先因縣民王朝宣將糧民程自
玉等墾熟田地捏報荒田赴縣請照認墾王國定
得贓給照後被告發經(臣)於雍正五年十一月具
疏
題參奉
旨革職審擬於雍正六年五月審明得贓并縱容家人
衙役勒索婪贓是實已照律擬
題准部覆奉
旨依議欽遵發落追贓訖於雍正六年十一月初六日
給咨押解遞回湖南永州府零陵縣原籍在案理
合回
奏伏乞
皇上睿鑒施行謹
奏
此案朕偶爾遺忘今覽奏巳悉從來是非原有公論即
此亦可見人言之不謬也
雍正七年五月二十二日四川廵撫(臣)憲德提督
(臣)黃廷桂謹
奏為奏
聞事雍正七年五月十九日據順慶府詳據蓬州詳稱
吏目夏賢禀稱本年五月十二日舟口總來禀說
有二人來官店住下粘貼曉諭一張不知其人來
歴特來報明後有一人突至州廳持順天廵察世
襲侯王官銜字條並拏忠心報國勸世曉諭命我
實貼州城外并開盜賊及造假銀人名數箇仰蓬
州捕衙差拏職隨過舟口見他說係平凉侯王進
保之孫去歲三月岳公爺薦他到貴州總統張老
爺做謀士今歲三月又奉
旨到貴州命他廵察天下自貴州由重慶合州岳池至
蓬州看他語言支離行止不像侯位體段請他進
州細加詢問彼云奉
旨廵察但並無
旨意又云貴州總統委來又無委票又問有何憑據彼
云
旨意在身上職即求看彼解衣職看前心刺書墨字一
行赤膽奉明君後心刺書墨字三行中行忠心報
國效右行報國撫民左行忠心大孝右脇墨刺定
國二字左脇墨刺安邦二字窺其動作覺似蠱國
害民之徒隨即鎖□拘收事關假冒先行飛報一
面差役人文並解等情又據順慶營遊擊李鶴報
稱據駐防蓬州把總張惠禀稱本月十二日有假
冐欽差大人名呌王三清係貴州定遠府人在舟
子口貼勸農告示一張同日又至蓬州舟口有蓬
州夏吏目在舟口請到店内安住有防汛廵街管
隊張朋兵丁曾聯捷二人一同到店問其奉
旨情由有何憑據伊云有牌票在身上即脫去衣服其
前心後心左右兩脇俱刺有墨字夏吏目隨後到
店一見此事將假充欽差之人帶至衙内眼同開
看包袱内有木印一顆鐡尺一把算命書一本䥷
藥刀一把交與該州吏目審訊並不招認語言狂
誕吏目隨即監禁將舟子口勸農告示並搜出木
印等項俱存吏目衙内相應禀明等情禀報到職
為此專差稟明等因各到(臣)等該(臣)等看得姦民
王三清舉止狂逆語言悖謬更遍身捏刺墨字妄
誕惑衆實屬逆惡渠魁卷查上年有姦民張熙報
遞逆書一案今春三月間准湖廣撫提二臣咨據
辰沅靖道王柔拏解匪類許英賢等訊供各犯等
因移查緝捕前來今被獲之王三清行蹤詭祕不
法或係張熙案内要犯或係許英賢等所供渠惡
均未可定(臣)等不敢隱蔽理合會同據實奏
聞抑(臣)憲德更有請者姦民王三清是否張熙及許英
賢等兩案内正犯雖尚待嚴訊但其語言舉止悖
逆已屬顯然應否解部嚴審抑或仍
命(臣)究擬之處理合恭請
訓示遵行謹
奏
捉獲姦民未經訊究遂疑為張熙許英賢案内之犯殊
屬可笑之想汝等意謂但係匪類即不出此二案乎前
二案並非聚衆謀為不軌之事可比何識見卑陋至於
此極乃欲稽延時日解部卸責更屬可笑矣速將王三
清嚴審務須徹底窮究定擬具奏若審係小事不必題
疏仍即具摺奏聞可也此緝獲之員弁兵役等當重加
奬賞以鼔勵之
四川廵撫(臣)憲德署松茂道給事中(臣)高維新謹
奏爲請
旨事竊查川中清丈田地(臣)高維新分辦永寧道屬地
方按其戶口次第清理其丈過田地數目(臣)憲德
業經代為
題明在案查永寧道屬州縣十五處建武廳九姓司
二處新舊承糧業戶共五萬四千九百三戶内有
二百五十七戶其承種田地經中書勘丈按之量
冊共缺糧六十四石八斗零再三詢問緣由或係
溝峽之田曾遇山水陡發沃壤半為石沙或係愿
樸鄉民不知畝數因屢次自首隨衆報增及至丈
量始知田少糧多又查有糧冊無名三百九十七
戶共田地八十二頃六十四畝零或係山嶺灣曲
人蹟罕至之處内藏塊段或係香火田地廟宇毁
圯借以影射經中書勘丈共應徵糧一百五十五
石八斗零其餘五萬四千二百四十九戶雖皆糧
冊有名然多係隱漏田畝之戶現在丈出一萬六
千二百四十九頃零悉皆按照各州縣科則核令
加增造冊至田少糧多之戶歴來州縣官徵收錢
糧惟知照額徵比原未問及畝數今丈量地畝始
能逐戶分析雖總計不及百分之一然民隱攸關
不敢緘默(臣)等面相會商凡欺隱之戶既皆令其
按畝輸糧所有田少糧多之戶亦應照畝徵收始
得均平但開除錢糧出自
皇上洪恩非(臣)等所敢擅便也再查建昌松茂川東各
道較之永寧道所屬地方既廣戶口更多其中或
有田少糧多之戶亦未可定均應沾沐
皇恩合併
奏請如(臣)等言果不謬伏乞
皇上敕部議覆施行為此謹
奏
此事交怡親王大學士等詳議候旨遵行
四川廵撫(臣)憲德謹
奏為請
旨事竊查川省前因懸缺甚多蒙
皇上簡發人員陸續來川隨到隨補及今委署已完尚
有州縣十七缺經(臣)
題請歸部銓選在案但一省之内各官陞遷事故不
時皆有現在缺多員少半係一官兩印兼攝署理
恐顧此失彼難免貽誤之愆(臣)仰懇
聖恩將(臣)
題請歸部銓選之十七缺
敕部催令速赴新任此外再懇於候補候選州縣内
簡發一二十員來川俾(臣)得以委署試用庶地方不致
懸缺待人屬員無兼攝曠官之慮矣再(臣)查丈量
欽差科道等所帶中書等官在川已經一載有餘且上
年於春耕停丈時經(臣)
奏請借署各州縣印務其於川省地方多曾經歴(臣)
不揣冒昧可否俟伊等丈量造冊事竣後留川令
(臣)就其人地相宜酌量補用出自
聖慈抑(臣)更有請者川省佐貳雜職内現出二十八缺
内有已選而未到任者亦有尚未銓選者懸缺視
正印為更多查別省州有州同州判吏目縣有縣
丞主簿典史佐理多人偶有一缺尚可兼署至若
川省凡州牧外多止吏目凡縣令外盡止典史且
有如建始汶川保縣等縣止有知縣一員並無典
史者目今州縣或經兼併地方或經開闢田畝加
增課稅其分廵協辦署理尚屬無人需員尤為孔
急(臣)愚欲再懇
聖慈併將候補候選雜職内揀選二三十員勒限來川
使(臣)分别委用則正佐俱無空缺似於地方大有
禆益也(臣)因地方起見瑣屑陳奏伏乞
皇上睿鑒施行謹
奏
前據趙弘恩奏請經朕允准隨命揀發十五員來川矣
今又諭部揀選州縣佐貳等員候得人時陸續發往
同日又
奏為請
旨事竊查川省丈量一事前蒙
皇上欽差科道諸臣來川會同四道分路查丈今永寧
道屬早巳告竣經(臣)
題報在案建昌道屬亦已將完松茂道屬所有吳鳴
虞勘丈未完不妥之處業蒙
皇上敕令給事中高維新現在料理庶無違誤惟是川
東道屬係御史吳濤辦理據(臣)看得川東所屬乃
重蘷保順四府地方較之永寧等三道所轄本屬
遼闊而吳濤辦理又稍迂鈍誠恐完功既遲而造
冊之時核算丈出田畝照各州縣科則增徵錢糧
數目更滋繁劇(臣)不揣愚昧仰懇
聖慈敕下工科給事中馬維翰令其於建昌道屬丈完
查造事畢即至川東幫同吳濤恊辦查丈造冊核
糧等事庶得妥恊告竣不致遲延舛錯矣是否可
行伏乞
皇上睿鑒施行謹
奏
此奏是照所請令馬維翰協辦可也
同日又
奏為遵
旨覆奏事竊(臣)前奏成都府知府王&KR1397;揭報學政宋在
詩一摺奉有
硃批(臣)隨傳集司道及該府王&KR1397;面加訓誨諄諄教導
詎意王&KR1397;全不改悔又復妄言高維新因嗔惱參
奏吳鳴虞意圖報復等語又於(臣)考驗騎射衆目
之地放縱無禮酣睡座傍是以(臣)即具疏
題參在案至宋在詩誠如
旨詢問理合據實回奏伏乞
皇上睿鑒施行謹
奏
題參王&KR1397;一疏已有旨矣似此使氣陵下性情當深以
為戒凡涉驕傲自大乃屬𥚹淺小人之態度切不可蹈
汝等封疆重任惟當以公正和平含弘寬恕為務若好
較量區區目前小節未有不至失體招尤者且不但有
礙國家體統亦非自全之道須威而不猛和而不流方
稱善於御下然非大智慧人不能也勉之
同日又
奏爲恭謝
天恩事本年四月(臣)齎摺人回川知(臣)子查哈燕蒙
皇上特放侍衞(臣)聞信之下不勝感激惶悚恭設香案
望
闕叩頭謝
恩竊以(臣)之疎庸既蒙
皇上委畀封疆重任以(臣)子之謭劣復荷
皇恩使其侍直
内廷父子蒙
恩實
聖主寵施格外(臣)銘心不盡圖報難名惟有寄囑(臣)子
令其黽勉供職矢志辛勤以仰答
天恩於萬一耳所有微(臣)感激私忱理合繕摺恭謝
天恩謹
奏
覽奏謝知道了以汝族分而論應有一二人在内廷執
事今選汝子為侍衞可寄信時加教訓令其黽勉成人
同日又
奏爲恭請
陛見事竊(臣)庸劣菲材蒙
皇上隆恩不次超擢由部曹而畀以封疆
恩深任重報稱維艱幸荷
聖主裁成之德遇事必加
訓誨欲使(臣)知所遵循以供職守(臣)感深刻骨念切瞻
天雖每接
諭旨於拜讀之下不違咫尺而瞻仰
天顔之念究未能少釋兹値西藏烏蒙皆已仰仗
天威蕩平奏凱丈量之事現已陸續告竣至安插一節
業經分咨各原籍此時流寓多係依親傍友營生
有業之人俟各省查覆到日辦理亦易川省目今
庶務似稍緩於去年而微(臣)依戀私衷實倍殷於
往日伏懇
皇上准(臣)於八月内自川起程進京
陛見俾(臣)得跪請
聖安親承
訓旨則(臣)瞻戀愚忱庶可少伸萬一也爲此繕摺請
旨伏乞
皇上睿鑒批示遵行謹
奏
陛見之行今且不必如有訓諭自於奏摺内不時批發
爾來不過為君臣相見之小節地方要緊再料理二三
年自然召爾來京也
雍正七年六月十一日四川廵撫(臣)憲德謹
奏爲密奏事竊川省重慶府合州劣紳捐納副使道
職銜李亨時者於雍正五年内經前撫(臣)法敏以
狂悖兇滛等事列款
題參奉
旨革去職銜嚴審定擬欽遵在案嗣因參款内要犯鎮
雄土司隴慶侯尚在貴州聽審各案經(臣)移咨雲
貴督臣俟彼案審明之日移解來川質審後於雍
正六年十月内准雲貴督(臣)鄂爾泰將隴慶侯移
解到川(臣)隨發承審官取供質審今於本年四月
内據布按二司將李亨時一案會審招解前來(臣)
覆加親審查招内供情甚是不符問擬均屬不當
(臣)即逐款駁飭司道會同確審另擬去訖但(臣)於
親審訊供之下據李亨時供稱伊所娶係宗室之
女今尚在京城等語(臣)聞之不勝駭異隨詰問其
旗色佐領姓名據稱係滿洲姓名記不清楚復詰
其居住何處據稱在西華門外騾馬市居住等語
(臣)思宗室之女從未聞有許配外省民籍之人今
聞既有住址地名伏祈
室之女則李亨時似不便於外省審結可否將本
案各犯供情僃錄送部將李亨時嚴拏押解赴京
敕部定擬完結之處伏乞
皇上睿鑒批示遵行謹
奏
果否聘娶宗室之女與彼原案無涉此奏可謂荒謬之
至朕實不解堪發一大笑
雍正七年閏七月十三日四川廵撫(臣)憲德給事
中(臣)高維新馬維翰御史(臣)吳濤謹
奏為請
旨事查得歴來川省田地其頃畝欺隱科則混淆俱毫
無定凖荷蒙
皇上念切民依爰
命科道(臣)等來川分路清理今辦理永寧道屬(臣)高維
新辦理建昌道屬(臣)馬維翰已先後告竣丈過數
目俱經(臣)憲德
題明在案兹查各屬徵糧科則輕重懸殊未獲平允
(臣)等仰體我
皇上愛養黎元一視同仁之至意公同商酌除科則均
平之各州縣仍照舊則徵收無庸另議外其科則
原重之田地凡屬接壤地方宜令相等容商同司
道於就近適中之處一體比照科算其糧輕之處
亦應令其按則增添俾小民不致偏枯再川省徵
糧之例先按畆分派糧數後以糧石科算條糧銀
數又將糧石載丁再於每丁科銀若干轉折合併
始得每畆應徵銀數愚民無知不能盡曉算法其
中胥役灑派侵漁之弊實所不免並請嗣後徵糧
不必輾轉折算竟以每畝該徵丁條糧共銀若干
使通省畫一易曉無致參差庶川省田地頃畝既
無混淆而科則亦得平允矣至川省丈量一事係
通省清釐要務將來永遠遵行不特冊籍繁多而
考核更定尤須愼重周詳今丈出頃畝雖有數目
因科則未定難以造冊且現在給發聯票民間又
有續首零星田地俱應一體入冊若得於年内議
定各則庶丈出地糧可自庚戌年按限徵輸事關
錢糧定額(臣)等未敢冒昧謹會商合詞陳請如有
可採伏乞
皇上批示(臣)等迅即酌量比照定則合詞具
題仰祈
睿鑒敕部議覆以便遵奉施行謹
奏
所奏甚是已交該部議覆矣
四川廵撫(臣)憲德
奏為奏
聞事竊查蜀省川東所屬地方遼闊民俗刁頑而御史
吳濤才稍遲鈍(臣)恐辦理稽延將來造冊核糧更
屬費事是以前經
奏請令馬維翰協同辦理巳蒙
聖慈俞允馬維翰遵即起程赴川東協辦去訖但馬維
翰赴彼未幾從前吳濤查丈過地方多有不妥今
據蘷州府禀報萬縣里民聚集多人聲稱丈量不
公糧耗過重扯旗申訴等語(臣)即委署按察司事
高維新前去曉諭安輯并囑令密拏為首姦徒嚴
加懲治再查前因分辦川西御史吳鳴虞奉行不
善蒙
諭旨將伊勘丈未完不妥之處
敕令高維新辦理伊即親往潼綿等處明白開示現巳
漸次清理川西丈量之事大約於(臣)出場後即可
具
題報竣(臣)請川東各屬如有馬維翰吳濤未能遍歴
之處亦令高維新協同分辦庶使遼闊之地得及
時告竣而姦民不致恣肆妄行矣理合繕摺奏
聞伏乞
皇上睿鑒施行謹
奏
川東地畆亦令協辦甚好朕未料高維新能如是敏事
亦未料餘人如是無能辜負朕之委任也
同日又
奏爲請留熟練能員禆益地方事竊查川省屆在邊
圉庶務緊要分猷辦理實藉熟練之員(臣)查保縣
知縣今陞廣西桂林府同知張泰國居官謹愼歴
經委辦糧運及赴西藏屢效勤勞目今奉文建設
吹音堡三渡營房(臣)以該員熟悉邊境現在委令
查勘料估伏乞
皇上恩准以陞銜暫留原任候川省有同知缺出
題補再各屬丁憂回籍人員内有雲南舉人李旭楊
重光係雍正二年内
命往川省委署試用之員歴經委署各任俱能勤愼供
職實心辦事又貴州舉人陳旭係原任蓬溪縣知
縣明白幹練前經委辦軍糧勤勞無悞查此三員
現在俱已回籍守制(臣)愚欲仰懇
皇上洪慈准令即來川省委署
題補則該員既得駕輕就熟裨益地方而(臣)亦得收
臂指之效矣再有建昌衞裁缺守僃孫之爵寧番
衞裁缺守僃胡漪因建昌改設府縣俱應赴部另
補但該員等前經委赴結覺沙罵等處軍前隨營
辦理糧運俱能盡心無悞且久任邊境熟悉夷情
今川省現在新設雷波衞所有缺可補并懇
聖慈亦准留川補用則於邊方要缺更屬相宜倘蒙
俞允其胡漪孫之爵二員容(臣)即於新設之雷波衞所
酌量一員另疏
題補其一員遇有缺出再行補用(臣)為地方起見冒
昧陳
奏伏乞
皇上睿鑒施行謹
奏
候交該部議覆有旨
同日又
奏為請
旨事竊查川省向來糧冊紊亂無章目今丈量逐漸告
竣頃畝界址徹底清釐巳與向時冊籍㢠别各府
州縣所有原冊盡置無用均須另為改造始足以
定章程而垂永久但此番更造逹部存司送院以
及各州縣衞徵糧底冊爲數繁多其紙張飯食人
工等項通省計算爲費不貲各屬中遂有議於每
戶派取以作此項費用者(臣)已嚴飭禁約不許擾
累民間再四思維川中公項現止有鹽茶耗羡一
項仰請
皇恩將造冊之費在於鹽茶耗羨内酌量動用事竣核
實報部庶公務得以就理里民不致紛擾矣至此
番查文冊籍尤繫更易攷定永遠遵循之事若聽
各府州縣仍於各該處造送則地遠勢隔恐未能
畫一(臣)擬俟科場畢後於貢院内設立總局將報
部存司送院以及各州縣衞徵糧各冊彙齊攢造
派委賢員承督經理造齎
欽差等彙總核正俾得通省畫一不致差訛伏乞
恩鑒訓示以便遵奉施行謹
奏
此番攅造冊籍甚屬緊要候另有諭旨
同日又
奏爲恭蒙
聖訓敬陳愚悃事竊(臣)前覆奏遵
旨教訓成都府知府王&KR1397;一摺奉有
硃批(臣)跪讀之下感激痛心不禁淚從中出
聖訓諄諄不但父母教子之言無以踰此即父母愛子
之心亦無以踰此矣(臣)不獨心切畏懼不敢有違
聖訓即具有人心稍知感激者亦何忍有違
聖訓也惟有矢敬矢誠兢業自持深以使氣陵下為戒
以期無負我
皇上訓勉洪恩於萬一耳所有(臣)恭蒙
聖訓感激愚悃謹繕摺敬陳伏乞
睿鑒謹
奏
尚氣二字亦非汝一人為然乃滿洲人員之通病亟當
悛改者
雍正七年閏七月二十日四川廵撫(臣)憲德提督
(臣)黃廷桂謹
奏爲請
旨事竊查新設栢香靖遠永定等處修築城垣營房一
事行據寧遠府約估銀六萬九千餘兩通報經督
(臣)岳鍾琪駁飭會委文武再行逐處確估定議現
在另委文武各員挨次會勘確估兹據建昌鎮(臣)
趙儒咨稱查新設之栢香靖遠等營添設官兵雖
已飭令分撥派往因未築城蓋房衆兵露處俱各
懇切具呈該營將僃轉請咨商迅即委員僃辦工
料早建城房俾得安處等情但營汛遼闊營造之
頭緒繁多每至一處動需匝月方能估報必致蹉
跎時日轉盼入冬土脈不堅難以築城所需料物
等項必須早為僃辦方能濟用似應預為籌畫況
營制已定汛防已設則建造城垣修蓋營房尤不
可緩等因咨商到(臣)等(臣)等公同商酌趙儒所議
似屬允協仰懇
天恩敕部先撥庫銀二三萬兩檄發該管地方各官先
期僃料俟所委各員確估詳報定議具
題之後即可動工修築其不敷銀兩一併
題請補撥統於工竣之時造冊核銷在公帑原無糜
費而城垣營房即可及時建造矣理合繕摺會
奏伏乞
聖鑒施行謹
奏
據奏撥帑辦料已有旨諭部矣
雍正七年閏七月二十六日四川廵撫(臣)憲德謹
奏爲懇
恩敕議事竊查川省屆在邊方歴來命盜案件上下各
官因循苟且外結者多
題逹者少是以通省州縣設立監獄者十無二三至
若主守廵邏人役均非經制額設給有工食之人
率皆百姓掛名輪流應値是以間有監犯越獄之
事(臣)於雍正五年十二月内接准部咨奉
旨各處越獄之風尚未止息著各省督撫按察司各就
所見應如何料理可免重犯疎縱之處令各具本陳
奏欽此移咨到(臣)隨將川省各該州縣監獄俱未齊
全禁卒更夫名數俱未額定請動用正項錢糧修
建召募設立等因陳
奏在案迄今一載有餘尚未准有部覆蓋緣此事係
奉
旨著各省督撫臬司陳奏令九卿斟酌定例之案部内
自必彙齊各省章奏始會同九卿定例是以一時
未得即行議覆但川省非若各省原有監獄禁卒
齊全者可比即奉准行清查估計建造召募尚需
時日(臣)不揣冐昧伏懇
皇上敕部將川省請建監獄一案先為議覆俾得奉文
修建及早舉行工竣核實報銷則囹圄堅固防範
謹嚴罪犯無虞疎縱矣為此具
奏伏乞
皇上睿鑒施行謹
奏
有旨諭部照所請行矣爾其酌量即行料理可也
同日又
奏為奏
聞事竊(臣)前因分辦川東丈量御史吳濤辦理遲鈍所
以
奏請令馬維翰協同辦理嗣據蘷州府禀報萬縣里
民聚衆扯旗聲言丈量不公(臣)復委署按察司高
維新前往曉諭安輯先後繕摺奏
聞續於高維新尚未到彼之先巳據蘷州府及蘷恊遊
擊禀稱該員等會同齊至萬縣訓諭開導衆民感
悟解散現在領單另首各回安業等語兹於閏七
月十六日准工科給事中馬維翰移會為移明代
奏事本科昨於七月初六日至重慶府恊辦川東丈
量事務面見吳濤當經詳問據稱各處俱巳竣事
止有一兩處未完即日親赴忠州查勘等語本科
因經由榮昌永川等縣察聽一路傳聞尚無一處
清楚了結又各業戶呈訴絡繹未敢遽信為實隨
詳問川東道陸賜書稱因奉委各處查採
欽工楠木敬謹辦理丈量事宜未能同往查勘自五月
後據各州縣將從前開摺具報御史吳濤田地數
目照所頒冊式合總齎投查各總冊開載田地率
多混淆失實并多苛刻巳陸續駁查并提取底冊
查對當經會同本科分頭將各州縣首呈丈冊等
項逐一稽查見各冊開載多係約略估首並無弓
口細冊且混將石嶺石坡難以開懇之山概行填
凑頃畝種種舛謬不可枚舉因迅委庶吉士中書
等分往各處覆勘一面即將巴縣十二里各冊查
核計不敷原糧之冊共三千三百九十八戶現令
署縣王愿覆勘的係所報不實但向係因糧算田
其間亦有實係缺額者總因各處從前俱責令約
估多首並無四至弓口或一二倍至三四倍不等
且有執一戶欺隱勒令通里照數呈首與頒定條
約顯然違背民間自不能帖服連日人言藉藉傳
聞萬縣姦民糾衆喧囂所有吳濤從前丈量不妥
之處理合據實移明希煩查照迅即奏
聞等因看此是川東丈量不妥之處不止萬縣若令高
維新馬維翰在彼幫同吳濤協辦則先後依違不
無掣肘恐於公事無益仰懇
聖慈敕令高維新馬維翰專任辦理川東丈量事務將
吳濤以前丈量不妥之處盡行秉公清查改正庶
得允協輿情丈量妥適矣為此繕摺奏
聞伏乞
皇上睿鑒施行謹
奏
已有旨矣似此辦理無術不妥之員事畢一一分別參
奏以聞
雍正七年九月二十一日四川廵撫(臣)憲德謹
奏為奏
聞事雍正七年閏七月十八日據護蘷協遊擊報稱建
始縣民向京甲等呈稱有容美司差黃廵簿田前
營帶領三十餘人至李家壩等處欲將各處居民
一併驅入土司伊等連夜奔逃至景陽大里地方
暫住禀求安插等語並據蘷州府報同前由隨飭
司轉行蘷州府將逃竄人民善加撫恤並會同提
臣移咨湖廣督(臣)邁柱嚴飭容美司不得越境滋
擾即有雜處内地土人著將姓名戶口查明實據
移咨過川會委文武逐一確查起發使流土相安
不致驚擾去後嗣准邁柱咨據彝陵鎮呈報移查
前來隨將先據蘷郡文武呈報即行司轉飭善加
撫輯安業並經會咨緣由咨覆訖又於八月二十
七日據蘷州府轉據建始縣報稱草塘壩地方居
民三福保等五戶被土司驅入其餘驚散逃避者
五十三戶候示安頓等語隨又飛咨湖廣督(臣)邁
柱轉飭容美司將驅入之建民三福保等各照名
口放回安業並飭遵照定界不得擅自出入俾驚
散之戶仍回原地方安業等因俟查明移會到日
分别安插外理合先行奏
聞再查建民所受容美司劄付經(臣)會同提(臣)黃廷桂
兩次具摺恭繳在案兹於閏七月内據蘷州府禀
稱據建民黃大鼎等自行首報并續繳出劄付三
十四張查其年分俱係先年給與所授俱係知州
同知參將千戶等職銜與前所繳劄付大略相同
若再齎呈
御覽恐致煩瀆
宸衷特暫留(臣)署可否移送湖廣督(臣)邁柱併案查銷
歸結之處(臣)未敢擅便伏乞
皇上訓示遵行謹
奏
將此所首劄付移送楚督邁柱令其於併案察結之後
仍隨便齎呈朕覽
同日又
奏為恭報秋成事竊照四川通省秋收分數行據布
政司冊報前來(臣)查各屬今歲秋收十分者九州
縣九分者三十九州縣一司八分者四十三州縣
廳衞所七分者二十州廳縣六分者五縣五分者
三州縣理合繕摺奏
聞再查本年九月據護松潘鎮報稱上中下阿壩等番
各寨青稞被霜雪打傷准建昌鎮咨稱寧番屬糯
白瓦苖术小村被水衝去地塊不能上納蕎糧咨
請豁免等因隨即飛行布政司確查雪傷青稞果
否成災水衝地塊應否豁免俟勘明到日或有應
請豁免者另疏具
題又本年六月内據護松潘鎮禀報雄溪屯等處河
水泛漲衝塌道路數處七月内據化林協守僃報
打箭爐烹壩地方山水偶發衝淹房屋數家俱即
飭行司道轉飭勘明並不有礙田園廬舍未至成
災查估修理賞恤等項每處需費數十金或百餘
金不等隨於鹽茶耗羨銀内動支委員前往補修
堅固撫恤得所訖動用過銀兩(臣)於報銷公用耗
羨册内造報理合一併奏
聞謹
奏
覽奏俱悉凡係番苖所納田賦概行從寬為是但勿使
貪吏姦胥就中舞弊飽其私槖也
雍正七年十月二十一日四川廵撫(臣)憲德謹
奏為奏
聞事竊據代理打箭爐等處地方稅課事務工部即中
趙世熙呈為行知事雍正七年十月初八日准
欽差副都統鼐格咨本年九月十一日准
欽差内閣學士僧格護軍統領邁禄咨開照得今年係
逹賴喇嘛請
皇上聖安遣堪布囊素之班堪布從達賴喇嘛處派往
囊素自貝子頗拉奈處派往達賴喇嘛進
上物件頗拉奈進
上物件及送達賴喇嘛處物件共一百馱交與囊素嘛
呢綱巴於七月十九日自藏起程前往裏塘訖其
囊素到日貴副都統即日將達賴喇嘛之使者衞
送打箭爐收稅監督處令打箭爐監督轉
奏等因又據在裏塘管理達賴喇嘛賞上事務洞闊
爾丁濟鼐呈稱昨日自藏送來馱子共一百馱内
除頗拉奈送達賴喇嘛物件馱子外如今達頼喇
嘛進獻
皇上丹殊格物件又達賴喇嘛請
安進獻物件貝子頗拉奈進
上物件公索諾穆達爾乍請
安進獻物件共計進獻馱子及堪布囊素行李跟役牛
馱子共九十五箇交與堪布多爾巴囊素嘛呢綱
巴等於九月二十八日自裏塘起程等因前來本
副都統據此擬合行知為此合咨貴監督俟達賴
喇嘛之使者堪布囊素到日查照
定例遵奉施行等因准此除俟達賴喇嘛之使者到
日遵奉
定例暫留打箭爐外卑職係代理之員不敢擅
奏相應一併報明俯賜查閱轉
奏等因到(臣)據此理合轉
奏伏候
諭旨遵行謹
奏
議政王大臣會議具奏
雍正七年十一月十六日四川廵撫(臣)憲德給事
中(臣)馬維翰布政使(臣)高維新謹
奏為參奏事該(臣)等查得川省丈量一案原以清疆
界而杜爭端辦理之員務應實心實力多方開導
秉公查丈始不負我
皇上軫念閭閻之至意乃原丈川東道屬御史吳濤從
前既未能明白曉諭令人爭先從事又不能清查
欺隱使人畏法知懼忽然中道改轍不問各業戶
實在田地多寡止令按戶約計勒增且伊所出告
示中有少者增少多者增多二語民間互相傳播
以致巴縣銅梁等處愚民有故行短少原額自數
戶以至數千戶不等再丈量田地既於雍正六年
分舉行其本年自供首報之田即係新丈首增如
此外尚有欺隱自應查出懲治乃該御史不問虛
實概作原數既令遵示補首又令計種添畝此外
尚有暗加之畝苛勒不巳以致梁山萬縣等處有
無田加畝之控再從前民間不知弓口頃畝歴年
隨例首報實有糧浮於田之戶且既經部覆轉飭
丈量之員照永寧之例開除自應確查清丈將此
等不敷原額各戶遵奉
恩旨一體開除乃吳濤並不覆勘確實止責令概行加
倍首報遂致合州定遠等處有苦樂不均之控再
水溝石灘既毫無出産原無查丈之理乃吳濤勒
令將石嶺石坡不可開墾之處始則包山綑丈繼
則隨指頃畝填凑入數以致墊江忠州等處有丈
量不公不堪再加之控雖據地方官及中書等勸
阻竟執意不從似此偏私卑鄙罔恤民瘼實有負
我
皇上委任至意雖現在川東丈量事畢其該御史吳濤
種種劣蹟(臣)等不敢徇隱為此合詞據實參
奏恭請
睿鑒敕部議處施行謹
奏
該部嚴查議奏
四川廵撫(臣)憲德謹
奏為遵
旨查議事竊查江西南康府知府董文偉條奏四川灌
縣之都江堰歲修派夫一摺奉
硃批有人條奏此事可詳細察議奏聞欽此欽遵(臣)即
行令成都府詳細察議去後嗣據成都府知府項
誠詳稱郫灌等九縣用水之戶從前係照田計塊
派夫折銀修堰俱由里甲經手不無指少派多情
弊今議令各縣按畝均攤以得水之遠近定出銀
之多寡酌定銀數刊刻木榜通行曉諭照依江南
河工歲夫折銀之例官徵官解給以由票此項折
夫銀兩不加火耗永為定例如有餘剰存貯同知
衙門以僃夏秋修築之費等因到(臣)隨檄行布政
司令其秉公查核妥議詳覆今據藩司高維新禀
稱本司查勘郫灌等處田地其各邑用水原有遠
近遲早不同每歲修堰之費該府議以按畝派銀
仍以水之遠近定出銀之多寡實屬均平至稟稱
所派銀兩不加火耗官徵官解除每歲用過實在
數目報銷外其餘剩之銀存貯同知衙門以僃夏
秋水發衝塌之患亦屬妥恊等因到(臣臣)覆核無
異為此請
旨伏乞
皇上睿鑒謹
奏
爾審度事果應行竟作爾意具疏題請可也
同日又
奏爲密行陳情事竊照一省之政務挈領提綱責在
督撫敷猷助理全在兩司是藩臬之關係實非淺
鮮也今川省新補布政使高維新才智深沉和平
公正旬宣之任巳慶得人至若按察使呂耀曾(臣)
當接見之初察其刑名雖非諳練而為人尚屬謹
飭乃未四月而聞訃丁憂復蒙
恩旨在任守制往籍治喪畢回任之後又蒙
旨令伊署理藩篆遂爾放逸肆志頓改前轍政務之叢
脞舛錯經(臣)駁令更正者不可勝數(臣)正在繕摺
奏
聞間兹値該司又聞訃丁母憂矣其臬司印務本應蓍
藩司兼管但高維新接任伊始交代未清且丈量
册籍現在攢造甚屬紛繁是以將臬篆暫令建昌
道劉應鼎署理自(臣)到任以來刑名諸務甚需整
理若非幹員實難勝任看得兵科給事中馬維翰
在川二載辦理兩處丈量才識洵屬明敏復能於
經歴之地采風問俗留心時務川省民情頗覺熟
悉似可勝臬司之任倘蒙
聖恩俯准即以補授呂耀曾員缺則川中藩臬各得其
人(臣)亦收贊助之效矣是否允恊伏乞
皇上睿鑒謹
奏
朕未料呂耀曾如此辦事也至若馬維翰才具究屬中
平不及劉應鼎候另旨諭部
汝新題請順慶府之馬世煓朕觀其人庸碌性似輕躁
恐未必能勝府任汝何所見而題補之耶到任後當留
心試看
同日又
奏為奏明事本年十月於(臣)出武場後提(臣)黃廷桂
向(臣)說貢院之外圍墻俱屬無用與其倒塌之磚
石被竊無存不如將未倒之墻垣拆毁鋪墊城内
低窪處所等因具奏奉
硃批告知廵撫憲德欽此(臣)伏查貢院之外圍墻西面
一帶即係滿城界墻不便拆毁外其餘三面委屬
無用拆取磚石鋪墊低窪處所誠有禆益先於秋
末冬初之際因東門内大街一段係商賈往來要
路低窪積水不利行人有已倒之磚石約敷鋪用
派員修墊需力無多(臣)隨諭布政司飭令地方官
運墊現已告竣闔城内低窪街道應需鋪墊處所
較之東門内大街一段尚有數十倍之多通計將
未倒之墻垣拆毁鋪墊經理員役實屬不少現今
革逹雷波松潘建昌四路奉文修建營房城堡一
處一官即需數十員又各州縣監倉不僃經(臣)
奏明亦現在紛紛查估修建處處需員以(臣)愚見將
未倒之圍墻通行拆毁鋪墊城内低窪處所似可
少緩俟各路營房城堡將次告竣之時派員經理
庶為均便(臣)已將此情由告知黃廷桂矣理合
奏明伏乞
皇上睿鑒施行謹
奏
覽
黃廷桂人何如近見其諸凡陳奏多有不恊處才所限
耶心有私耶據實奏聞
雍正七年十二月十八日四川廵撫(臣)憲德謹
奏為奏明事竊(臣)准廟工
欽差趙殿最等咨稱本年閏七月二十六日高楊夫役
曾以天氣漸寒懇乞放回等情具呈隨批工程告
竣在邇一完即行放回乃衆夫竟敢藉口已經具
呈紛紛私逃隨據大頭人高萬修等呈稱係刁夫
高續英等串謀私逃查高續英等身應夫役輒敢
率衆私逃刁玩巳極且在途口稱有少給伊等工
價之語事關錢糧或係大頭人等扣剋或係逃夫
高續英等刁誣之處除牌行署土司務必拏解工
所以便對質發落外將給過高楊夫役工價細數
另單僃錄等因移咨到(臣臣)隨檄建昌道轉飭天
全州嚴審究擬去後嗣據該州詳稱審據高續英
等僉供衆夫工價並無扣剋亦無在途刁誣等語
並呈驗在工領銀單目與發審黏單銀數相符至
衆夫私逃緣由堅供委因天氣寒冷各夫未帶綿
衣具禀
欽差放回土民無知未候發放並非敢於私逃研訊再
四雖係實情但未候示輒敢私回咎無可逭請將
逃夫高續英等照律責懲以儆效尤其餘邀免概
究頭人高萬修等審無扣剋情弊請免置議等情
前來(臣)即批令該州就近發落訖查廟工夫役現
在遵
旨分别給賞今高楊夫役既經私逃自不得與在工竣
事各二夫一例賞給以别勤惰理合將高楊夫役
私逃審究過緣由繕摺奏
聞謹
奏
據奏逃夫免其給賞之處行令諾穆圖趙殿最酌量命
伊二人將所處公當與否具奏以聞
硃批諭旨卷一百三十二中
欽定四庫全書
硃批諭旨卷一百三十二下
硃批憲德奏摺
雍正八年正月二十二日四川巡撫(臣)憲德謹
奏為遵
旨覆奏事竊(臣)於前奏明事一摺内奉有
硃批遵查得提(臣)黃廷桂為人精細明白留心地方洵
為有用之才但器局𥚹淺規模狹隘欠敦厚少豁
硃批(臣)跪讀之下惶恐無地仰見
聖明洞照無遠弗届今蒙
皇上特授劉應鼎為按察使即以馬維翰為建昌道則
川省臬政可漸整理矣至馬世煓(臣)於
題請之前每每試看其德行(臣)亦未敢深信前歲馬
湖一帶軍需緊急而該員最後派往赴彼竭力幫
辦未至遲誤其人雖非超越之才似屬尚堪驅策
此(臣)之從前謬見
題請也今蒙
聖恩訓示明切俟馬世煓到川之後(臣)必留心試看一
有乖違(臣)必據實參處斷不敢以馬世煓係(臣)舅
氏之族徇私廢公自取罪戾重負
皇仁也(臣)不勝激切惶悚之至謹
奏
馬世煓前於乾清門引見時或係内懷恐怖之故舉動
奏對似屬不及後召入飬心殿面訓之際審觀其人甚
覺明白歴練儘堪勝知府之任但恐過於巧黠耳巳向
馬世煓明白降有諭旨令伊來川面傳與汝也
同日又
奏為欽奉
硃批事竊(臣)齎摺家人回川恭捧(臣)奏摺匣内有奉
發硃批提(臣)黃廷桂所奏三摺(臣)遵
諭將伊原奏逐一細看
硃批諭旨一一跪讀謹據(臣)愚見及地方現在情事敬
為我
皇上歴歴陳之黃廷桂奏將黃螂國保安插成都一摺
(臣)查
恩賞國保之銀現據黃廷桂令將弁代為擇買田房料
理照看國保之弟木姑等(臣)已㩀黃廷桂移送戶
口册籍發令布政司酌撥附近荒田交令承領不
至失所此外一切招回多年被擄之人現巳分插
各州縣者(臣)自當仰體
聖意不時稽察務令充裕感悦以廣
徠墾種一摺(臣)查天下地利固不可不盡而内外
情事之緩急亦不可不詳為審度如川省丈量之
事雖畢而核查造册三五月内不能遽畢原經部
議清丈完日將清出地畝分别科則編列字號計
留川人戶之數均分&KR0848;定認墾是安插之事應俟
册籍就理方可議舉内地州縣尚須節次施行蠻
夷之地何可遽議招墾乎今黃廷桂乃以甫經𠞰
撫尚未經理之處遽議招徠墾種固是急公之舉
然所見不廣誠如
聖諭所謂孟浪無知也若夫添設營汛一事黃廷桂曾
力言其當增(臣)於地勢道路情形未能盡悉恐據
繪圖而論或有不周到處故未敢酌議惟是修葺
(是)城池建造營房値今川省百役皆興之時(臣)恐不
能兼營並舉也又黃廷桂奏請雷波黃螂等處開
礦一摺(臣)查開採礦厰必致聚集流匪最易滋事
况新撫苗疆尤宜鎮静誠如
聖明洞鑒不可與之爭利致啓釁端是以上年屢據各
屬商民紛紛呈請開採礦厰經(臣)嚴批不准現俱
有案雷波黃螂一帶方在改設流官經理未久尤
不宜先行此舉(臣)今欽奉
諭旨現已飛行司道轉飭嚴行禁止(臣)復不時訪察倘
有不法姦徒勾通作弊或該管官弁陽奉隂違故
縱開採(臣)自當嚴行拏究參處以靖地方决不敢
皇上睿鑒謹
奏
所奏俱悉
雍正八年三月二十日四川巡撫(臣)憲德謹
奏為敬陳管見仰祈
睿鑒事竊(臣)於雍正七年十一月内署理成都副都統
印務見一切文移檔案每多草率辦事之人止有
筆帖式一員倘遇疾病事故即辦理無人今如筆
帖式張竒於三月内病故現在無人辦事以(臣)愚
見請再添設筆帖式一員協同佐理庶公務不致
稽延草率再副都統衙門筆帖式原未議給養廉
向俱於八旗兵糧内酌量給與一二分以資用度
但駐劄省會滿兵非綠旗兵丁可比不便照親丁
坐糧之例致使額數懸缺(臣)請將副都統衙門筆
帖式養廉每年於藩庫公項銀内支給四百兩以
作日用之資如蒙
恩准添設則該員房屋亦所必需倂請亦於充公銀内
支給置備俾得居住庶副都統衙門辦事有人而
筆帖式養廉有項不致甲兵缺額實於公務有所
禆益也是否有當伏乞
皇上睿鑒勅部議覆施行謹
奏
所奏是具本題請可也但只聲明添設緣由養廉之議
准照所奏支給疏内無庸敘入
四川建昌道(臣)馬維翰謹
奏為敬陳一得仰祈
睿鑒事竊(臣)自丈量事竣正擬册籍造完赴京復
命又荷
天恩授(臣)建昌道現在接辦軍需重任夙夜兢兢惟
以勉竭駑駘為念至(臣)歷任京職屢次恭聆
天語無時不以官守民生諄切
皇上陳之一川省各州縣詞訟繁多即如互爭田地
屢控屢翻從無信讞實因沿習苟簡有斷無案
之故查州縣承審果能秉公確訊於情事自不
相遠至加看存案留為柄據地方事繁勢有不
暇必藉幕賓資其參酌但從來作幕之人或歴
年書吏或專習吏事既無上進之路又去留任
意往往為利之念重而為名之心輕况川省地
遠作幕者少政事或致廢弛堆積(臣)愚以為各
官平素知交豈無一二通習吏治者除舉貢即
有應得之官難以取用外其餘不論生監及書
吏俊秀請令州縣各舉二人簡僻地方一人司
道府各舉三人簡僻地方二人督撫或舉五六
人俱將姓名履歴咨部註册彙題各依衙門比
參處一倂分别治罪其賢能之員著有實效卓
異陞轉幕賓亦加議叙量才擢用則幕賓俱圖
上進不特為
國家立賢無方之一道且辦事可得諳練之助矣
一川民土著甚少輕於遷徙總不為久遠之計
又因磚瓦難得瓦房稀少鄉民無論貧富多搭
草棚居住所以一涉忿爭或即將自已棚房拽
倒至有點火燒燬遂以打搶焚刦捏情具控(臣)
三年來所見各處呈詞大略相同實為川省惡
習至於城郭市鎮居人稠密院宇墻垣旣用竹
笆又雜蓋茅柴屢致火災草性輕掦延燒每難
撲滅習而不察更為可憫(臣)愚以為刁控惡習
除嚴飭該管官秉公查究外宜令各州縣隨地
方習熟燒造民間有願承頂者該州縣取具隣
保各甘結具文詳請咨部漸次撤去官窰名色
聽民自便行之既久瓦屋鱗次既可生其安土
重遷之心亦可隱杜打搶焚劫之習又弭火患
於無形於川民實有禆益以上二條一係破格
給與職銜一係特支公帑開設均非常例(臣)因
奏
今將馬維翰條奏二款暨朕之批諭併錄付汝一觀此
係汝所保薦可勝大僚之人物其識見經濟乃如是耶
雍正八年五月二十二日四川廵撫(臣)憲德謹
奏為奏請事雍正八年五月十三日准戶部咨據署
理川陕總督印務查郎阿摺奏守僃楊鶴等拏獲
姦徒楊成勲黨犯陳文魁楊成禄等搜出訴狀怨
白中有奉
旨欽命丈田情詞緣由欽奉
上諭一道欽遵咨行到(臣臣)跪讀畢隨備錄行令布政
司刊刻刷印多張分布曉諭闔屬務使遠鄉僻壤
無不周知訖臣伏查清丈之事始於馬會伯之奏
繼經(臣)憲德詳議
題覆又經九卿會議始奉
恩允准行之始末戶部原文一一備載先於雍正六年
正月初六日到(臣臣)随行令布政司備錄通行闔
屬二月内又有
欽差高維新等四人到川卽聯銜初次頒貼闔屬告示
内亦有
特允督撫臣奏請之語然今現有姦黨楊成祿等捏言
滋事則臣宰制一方不能宣
丈量告竣之夲巳俱接准部覆惟川東告竣之本
尚未接有部覆今丈量册籍現在將及造完若告
竣之部覆不到則册籍雖畢不敢
題逹且原經部議清丈完日將清出地畝分别科則
編列字號計留川人戸之數均分&KR0848;定認墾等語
是册籍不定則安插之事亦不便議舉而今年現
徵之丈出田地錢糧復多有遲礙川東告竣之本
仰懇
皇上敕部速為議覆迅發來川以便挨次辦理庶免違
誤(臣)為地方要務起見冐昧陳情伏乞
皇上睿鑒施行謹
奏
川東丈量告竣之本該部業經議覆巳奉旨行知矣
同日又
奏為妄行保舉(臣)罪難寬事雍正八年五月十八日
高維新恭捧伊摺内奉有
硃批此諭與憲德觀之之
旨示(臣)又(臣)奏摺匣内奉
發馬維翰條奏一摺欽奉
硃批今將馬維翰條奏二款曁朕之批諭倂錄付汝一
觀此係汝所保薦可勝大僚之人物其識見經濟乃
如是耶欽此(臣)一一跪讀不勝駭異二人所奏實不
可以空言畢事者及分行查丈之後高維新首為
告竣屢聞民情歡戴馬維翰次為告竣頗能井井
民無異議後經(臣)奏吳鳴虞吳濤丈量川西川東
不妥蒙
恩又令伊二人前往接辦更正伊等復能清釐竣事游
刃有餘(臣)以為才具優長所以密行保奏兹乃見
伊等之
奏摺悖謬荒唐如此(臣)始知從前之保薦
奏請盡屬謬妄昏昧輕率之罪(臣)復何辭惶悚之下
實無地自容也(臣)不勝感愧零涕追悔無及抑(臣)
敬有陳者川省向緣裁去川北道而保寧一府竟
不屬道轄雍正五年冬(臣)以川東道所屬之遵義
一府旣議定改歸黔省則不隸道屬之保寧一府
請就接壤併屬川東道管轄等因條奏後經部議
奉
旨准行在案今見川東所轄太為遼闊該道委有鞭長
莫及之勢高維新請裁驛鹽道為川北道誠屬妄
謬然保寧在川北而隸川東實屬不便今川省又
有開採鼓鑄一事(臣)會同署督(臣)查郎阿等議請
將開採鼓鑄之事於分巡四道内揀選一員經理
已經部覆奉
旨令(臣)等揀選
題請以(臣)愚見不若仍復舊制添設一川北道駐劄
保寧府即將川東道所轄之川北地方及松茂道
所屬附近川北之州縣酌倂歸川北道管轄而以
松茂道卽為守道兼司開採鼓鑄之事如此庶川
東道無鞭長不及之虞而松茂道所屬亦為減少
題事關復設道員(臣)未敢擅便伏乞
訓示遵行謹
奏
覽
雍正八年八月初六日四川巡撫(臣)憲德謹
奏為奏明事竊(臣)先於雍正八年七月二十七日准
部咨内開據䕫關監督隆昇參奏䕫州府知府周
彬侵隱關稅一案奉
旨著廵撫憲德秉公查審欽此移咨到(臣臣)欽遵隨卽
委員前往確查周彬任内在涪州公攤曾否徵收
商稅並行調周彬及提案内有名人等來省以便
審訊去後兹於八月初六日復准戸部鈔發(臣)奏
聞周彬隆昇互相指揭一摺奉
旨著將周彬隆昇咨詳一倂交與憲德查訊欽此(臣)查
此案止咨查而不令面質不惟文移往返有稽時
日其中是非虛實亦難懸定但監督隆昇一經來
省則䕫關稅務乏員管理(臣)查重慶府知府張光
鏻辦事素稱謹愼勤敏隨委該府前往䕫關暫行
代管更替隆昇來省以便秉公查訊除將飭委更
替緣由咨部外理合繕摺
奏明謹
奏
覽奏知道了查訊此案絲毫毋得偏徇若稍涉不公日
後必身受其累也
同日又
奏為請嚴定欺隱田糧之例以清積弊事竊查川省
丈量田地冊籍已經完畢其丈出地畝錢糧數目
(臣)已具
題報部并將冊籍差員分送部科訖惟是田地錢糧
數目較先倍增則從前欺隱委係十之五六蒙
皇上寬大之恩俱不治其欺隱之罪則此番丈量在民
自不應少有隱漏重蹈欺罔在官亦不應少致遺
闕自干罪戾但川省遼闊地方險隘頗有人跡罕
到之處且冊造五十餘萬戶之衆(臣)不能保無一
二戶之未盡未實者夫當此
浩蕩弘恩槩免從前之欺隱倘仍復有隱匿若不嚴定
處分則官民無以知儆(臣)請
敕部嚴行定例嗣後川省田糧倘尚有隱漏未盡者或
被告發或被訪聞或被後任官察出除將田地照
律入官外其欺隱之戶應請加等治罪至經辦各
官自道府以及正佐亦應分别承督知情失察從
重定以議處之條庶官民各知儆惕川中積弊得
清矣伏乞
皇上睿鑒敕部議覆施行謹
奏
惟恐將來累及於巳而欲增例外處分之條甚屬私心
謬論或俟數年後新墾地畝漸廣許令再行首報又在
汝等臨時酌量而為之耳目下丈量甫定復滋紛擾於
情於理均有未恊
雍正八年十一月初九日四川廵撫(臣)憲德謹
奏為奏
聞事竊查䕫關監督隆昇䕫州府知府周彬互相指揭
一案屢奉
諭旨令(臣)秉公查審(臣)何敢少存私見以蹈徇庇之愆
隨經調齊至省(臣)親擬問語令伊二人親自錄供
所有周彬未令商人親填部檔之處巳據周彬自
認情實其周彬任内曾否於涪州收税一節臣差
員往查覆稱周彬雖未收稅而曾經差役廵查張
掛告示并伊家人私自得銀數兩俱實有其事詰
之周彬巳俯首無辭至實在侵蝕關稅之處即隆
昇亦無指實現在行令兩司將書廵人役嚴加鞫
訊(臣)仍親審不使毫有遁情惟是監督隆昇於初
問時亦親自錄供次日卽云不善書寫令人代錄
其供詞支離含混竟有所答非其所問之處且於
供詞内有謂(臣)何必明知故問之語是其不服(臣)
查訊之狀已情見乎辭矣且查出伊任内亦有不
令商人親填部冊并重戥苛徵到任後即更例增
收捏填檔冊等事俱有確鑿證據而隆昇並不輸
服填供(臣)不敢不據實奏
聞伏祈
皇上睿鑒施行謹
奏
天下未有秉公而人不輸服之理汝不能令其輸服即
奏聞於朕亦何濟於事耶
同日又
奏為敬陳邊方寧謐情形恭慰
聖懷事竊照烏蠻不法甫經聞信之時接壤滇疆等處
居民不無驚擾惶惑亦有搬移家口欲行遠避者
(臣)即飛委永寧道馳往分頭趕回曉諭安撫旋有
官兵前往沿境堵𠞰近准據各鎮將移報已於十
月初十日十一月初四五等日恢復大關小關豆
沙關等要隘逆蠻奔逃現巳進攻深入並將讐殺
阿興土千戶安永長之檜溪逆夷攻克斬殺現在
摉𠞰逸賊沿邊居民俱各安堵地方寧謐惟是初
聞賊警之時雷波黃螂工所之匠役小夫多有聞
風潛逸欲令暫行停工又恐從前所做未完之處
一時損頽不無虛糜錢糧現雖嚴催各州縣令其
押解夫役急赴工所又值分催背運各路軍糧需
夫既多且急工程或少遲延耳茲恐上厪
宸衷謹將沿邊地方寧謐情形據實奏
聞謹
奏
民夫既有背運軍糧之役督催工作不應過急一切雇
募價値應從寬裕者據實題請務令小民樂於趨赴毫
無苦累酌量辦理可也
雍正九年四月初一日四川巡撫(臣)憲德謹
奏為據實奏明軍需銀兩事竊照川省從前軍需並
無繩墨節制承辦各員俱得任意開銷雍正四年
内前撫(臣)法敏據建昌道劉應鼎將應用軍需逐
加查核酌定例冊詳請具
題以便遵辦嗣蒙部議發交川陜督(臣)岳鍾琪再加
核議於雍正六年内經岳鍾琪核定
題請遵行辦理在案今雍正六年内進兵西藏並雲
南烏蠻米貼祿氏不法川兵於建昌之涼山阿驢
敘馬之雷波等處堵𠞰動用過軍需銀兩據建昌
道今陞按察使劉應鼎詳稱各糧務委員遵照例
冊承辦但地方有險易之别物價亦隨時各異各
委員相機酌辦有通融支用減於例冊者通計六
七兩年分其節省銀八千七百七十九兩零又有
勢處於無可如何不得不用浮於例冊者且甚有
例冊未經議載用與例冊不符者通計共銀六千
八百一十三兩零仰蒙
上諭軍需令其據實報銷欽遵在案豈容稍涉欺偽理
合詳明等情到(臣)該(臣)查得前項通融支用減於
例冊節省之銀兩應請收歸軍需原項接支應用
其有不得不用浮於例冊且有不合例冊之銀兩
應責令各委員賠補但實係急公用去之項與糜
費有別而軍帑又難以虛懸以(臣)愚見即將此浮
用銀六千八百一十三兩零仰懇
皇仁請照雲南之例於川省鹽茶耗羡充公項内撥補
庶軍需造報既不失實而委辦各員均沐
皇恩於無既矣是否有當伏乞
睿鑒訓示施行謹
奏
既稱有節省銀兩即應以減用之數議抵浮用之數奏
明請銷何必又於鹽茶耗羡項内撥補多此一番曲折
未解汝意
雍正九年五月二十八日四川巡撫(臣)憲德謹
奏為據情覆奏事竊(臣)前以雍正六七兩年軍需内
節省銀八千餘兩請歸入軍需項下其浮用六千
餘兩請於鹽茶耗羡銀内動撥繕摺具
奏奉有
硃批(臣)跪讀之下悚惶無措伏思若無節省銀兩或節
省之數不敷浮用數目或可仰懇
皇仁動撥别項今節省之數儘可補其浮用數目尚有
餘銀自應以節省數内請補浮用而外餘者請歸
入軍需項下庶為直截了當乃(臣)於具
奏之時昧於所見祇以軍需冊内(臣)既不敢令其通
融捏造而浮用各欵又恐内部不准開銷所以越
想越渾愈辦愈拙也現今催令造冊將減用浮用
各款俱於項下登明於
題本尾内請以節省銀内補其浮用之數餘者請歸
入軍需項下等情具
題外謹將(臣)從前愚昧卑鄙之見據情奏
聞謹
奏
但改勉愚昧卑鄙則朕委任封疆之寄是矣總因私心
未能屏除淨盡遇事必不妥恊也
雍正九年六月初八日四川巡撫(臣)憲德謹
奏為請遣員䆒審以伸
國法以懲姦邪事雍正九年六月初五日(臣)等在
會府公坐處有按察使劉應鼎禀稱訪聞得有本司
衙門緣事已革之書辦彭懋輝承差唐現章等又
復賄投督院衙門充役隨差人拏獲昨於衆司道
齊集時質審得行賄立約情由供出提標提塘楊
姓說合手札内有昨日已向敝友說白等情本日
又據劉應鼎來院禀(臣)說今早有署督標中軍傅
弘禮向本司說楊提塘手札内有所謂敝友者我
已經訊問據楊提塘供係撫院衙門趙相公等語
(臣)隨將(臣)衙門繪畫之趙瓚立刻差員押送臬司
對質研訊又據臬司禀稱反復質對即楊提塘亦
供委不與趙瓚相干等語(臣)恐此事或劉應鼎因
趙瓚係(臣)衙門延請之人致有瞻徇或𫝊弘禮假
捏楊提塘之供誣頼趙瓚以杜撫臣之口并使臬
司掣肘勿得深究均未可定伏乞
皇上密敕大臣來川嚴審究出札内所謂敝友之人定
擬總不假手於川員庶姦徒無所肆其伎倆而執
法之員各得盡法矣又有貢生簡宣家被盗一案
先經該府縣審詳謂簡宣家捏報已咨部暫將簡
宣斥革研審後有簡宣妻子來省訴冤又有首告
共盗知情之人經臬司提審謂已得大槩復令府
縣虛公核審隨互相指摘不休劉應鼎亦稱冤不
了如蒙
皇恩遣員來川審究前件並祈將此一案亦
敕差員定審以上二事或已革之胥役賄求復充串通
之中保希圖漁利或未被盗而報為大盗或刦盜
而硬謂捏報皆屬常有之事祗宜法在必行耳無
論為文為武或憲或屬一有偏私便分黨羽此則
必不可有之勢(臣)所以亟亟入
告干冒
聖聽也伏乞
皇上俯允施行謹
奏
覽奏類如趙瓚無益之輩招置署中何用况封疆緊要
案牘殷繁奚暇留心繪事耶似此本省所屬些小案件
尚不能服人心口輒請差員審理朕實代汝愧之未知
汝具何面皮公然奏請也
雍正十年九月二十九日四川巡撫(臣)憲德謹
奏為恭謝
天恩事雍正十年七月二十二日(臣)齎摺人回川恭捧
御賜荔枝一瓶到(臣臣)隨恭設香案望
闕叩頭祗領訖理合繕摺
奏謝
天恩謹
奏
覽
聞川省今歲科場主考聲名甚屬平常詳細訪察據實
奏知
同日又
奏為覆奏事竊查川省軍需承辦各項俱於雍正六
年定有例冊而六七兩年承辦各冊内有用減於
例冊者亦有用浮於例冊者(臣)前以浮用各款誠
恐内部不准開銷是以請將用減於例冊之節省
銀兩收歸軍需原項接支而用浮於例冊銀兩請
於鹽茶耗羡充公項内撥補等情欽奉
硃批既稱有節省銀兩即應以減用之數議抵浮用之
數奏明請銷何必又於鹽茶耗羡項内撥補多此一
番曲折未解汝意欽此欽遵(臣)隨催造軍需各冊令
將減用浮用各款俱於項下登明兹於本年九月
内據該司造清齎送雍正六七兩年用減於例冊
節省銀兩共計二萬九千五百二十二兩零用浮
於例冊銀兩共計六千八百一十三兩零(臣)已於
題本内請以節省銀兩補其浮用之數外尚有餘銀
二萬二千七百九兩零歸入實存軍需項下接支
等情具
題請銷伏乞
聖慈敕部核銷施行謹
奏
覽奏知道了候具題到日有旨
雍正十一年二月初七日四川巡撫(臣)憲德謹
奏為欽奉
上諭事雍正十一年正月二十四日准戸部咨雍正十
一年正月初七日内閣鈔出
命(臣)速弛米禁
上諭一道轉發到(臣臣)跪讀之下不勝悚惕伏思我
皇上中外一體天下一家(臣)叨沐
隆恩職任封疆惟應仰體
睿懷無分此疆彼界何敢自干遏糴之戒祇以雍正九
年川省米價頗昂各路碾辦軍糈需米甚殷經(臣)
奏明暫遏商販亦係禁止大艘夥販並漏稅不法之
徒至於滇楚二省差員入川買米(臣)俱行令各地
方官任憑採買而販運米石之小商亦仍聽往來
查雍正九年䕫關米稅收銀計五千八百餘兩原
未敢一槩杜絶也迨至雍正十年川省大獲豐登
民間米價日減(臣)於上年九月内會摺
奏請弛禁隨於十一月初七日恭奉
硃批當即欽遵諭令布政司轉飭開禁並屢次批行弛
禁在案總緣成都距䕫路途窵遠沿江州縣以及
隣省商賈未能立即周知是以米糧尚未各處流
通上厪
天心特頒
諭旨訓飭(臣)捧誦
嚴綸實深惶懼復又立即行知布政司䕫關遵照更專
差馳諭沿江各州縣凡有販米商賈一體欽遵放
行毋許禁阻並通咨楚省督撫諸臣外所有欽遵
弛禁緣由(臣)謹繕摺恭
奏伏乞
睿鑒謹
奏
如果將弛禁之處明白曉諭負販商賈輩各具有耳目
何以至今米穀尚未流通耶以此一𣲖勉強支吾之詞
公然奏辯亦可謂厚顔矣
雍正十一年八月初二日四川巡撫(臣)憲德等謹
奏為鹽道任意率行辦理失實飛灑累商引滯難銷
事竊查川省行鹽引目先於欽奉
上諭事案内議請按照各州縣戶口分引行鹽嗣據該
道曹源邠以人民散處靡常各州縣内有額引不
敷民食者有分引太多者請將各處引目改撥代
銷等情節經據詳
題逹在案但改撥代銷原因戶口偶有增減之所不
得不權宜變通未可恃此而竟任意混撥者今見
該道將各州縣𣲖定引目紛紛改撥不但案牘繁
多抑且糾纏不了節經各屬禀詳改撥不當積引
難銷商民稱累等情到(臣臣)隨批布按二司移詢
該道確查詳議去後兹據該司等詢查會詳前來
(臣)查鹽從井辦引按鹽銷計口受鹽法至善也經
理之員苟能按其實在戶口察其道路遠近因地
制宜均勻分配不特鹽無壅塞引目易疏而課稅
亦自充裕無如曹源邠一味草率從事並不實心
經理以致官民稱累商怨沸騰殊忝總理鹺政之
任除嚴飭該道會同兩司分行各地方官將實在
戶口鹽觔徹底通查妥為酌議外所有該道曹源
邠辦理不實及現今通行查議情由(臣)不敢隱蔽
謹會同督(臣)黃廷桂合詞具
奏伏乞
皇上睿鑒敕部察議施行謹
奏
舉凡一省中鹽課引務莫非汝等督率之責果曹源邠
著有貪婪不法形迹即當列款糾參若止改撥不當汝
等何難商酌合宜而更正之今但云不敢隱蔽祈朕敕
部察議竟將鹺政一項視如無涉然不知是何意見覽
奏朕甚鄙汝等有玷督撫綂轄訓飭之任也
雍正十一年九月初六日四川總督(臣)黃廷桂巡
撫(臣)憲德謹
奏為恭報秋成分數事竊照年穀收成理應分析
奏報(臣)等行令布政司確查通省收成分數據實詳
報去後兹據該司查明秋成分數分析造冊申送
前來(臣)等伏查川省秋禾上年既獲豐收今歲復
登大有合計通省收成實有九分以上現今成都
一帶米價每倉斗一石不過三錢四五分不等其
他各府州縣據報米價數目較前俱屬平減似此
連歲順成人民樂利皆出
皇上敬
天勤民德洋恩普之所致(臣)等不勝歡忭謹將該司冊報
秋成細數另繕清摺敬呈
御覽仰祈
聖鑒謹
奏
秋成細數欣悅覽焉其中一廳四州縣何故不産秋禾
查明緣由奏朕知之
雍正十一年十一月初三日四川巡撫(臣)憲德謹
奏為恭請
陛見事竊(臣)謭劣庸愚遭逢
聖世屢蒙
皇上簡拔之恩疊荷
聖主曲成之德
洪恩優渥浹髓淪肌感激微忱銘心鏤骨伏念(臣)自雍
正四年二月内奉
命出京迄今巳經八載未得一覲
天顔身在蜀西心依
北闕瞻戀愚誠夙夜耿耿前於雍正七年具摺恭請
陛見未蒙
俞允嗣因軍務倥偬不敢遠離今川省所有西藏以及
松爐諸路駐防官兵俱巳撤減年歲屢豊地方亦
甚寧謐懇祈
皇上天恩鑒(臣)愚悃准於來春自川起程進京
陛見俾(臣)得跪請
聖安親承
聖訓庶(臣)犬馬戀
王之心可以少伸於萬一倘蒙
恩允(臣)巡撫印務應交署理之處伏乞
皇上訓示遵行(臣)不勝激切待
命之至謹
奏
朕正欲見汝覽入覲之請恰合朕意候另旨由内閣頒
發
雍正十二年正月初六日四川巡撫(臣)憲德謹
奏為恭謝
天恩事雍正十二年正月初四日准署理陜西巡撫印
務兵部尚書(臣)史貽直咨雍正十一年十二月二
十三日准兵部遞到
内廷頒發奏匣一件雍正十一年十二月十三日内
閣奉
上諭憲德補授工部尚書四川巡撫員缺著鄂昌補授
令馳驛來京陛見後再赴新任憲德暫不必來京俟
鄂昌到任將四川一切事宜詳悉講論交代清楚再
起身來京欽此擬合移咨煩請查照
上諭内事理欽遵知會施行等因到(臣)隨恭設香案望
闕叩頭謝
恩訖伏念(臣)謭劣庸愚蒙
皇上委以邊方重任凡辦理地方事務無不仰蒙
聖訓涵育成全(臣)自愧愆尤日積仰報無能方待罪不
遑時深兢惕乃又沐
殊恩受兹超擢位愈高而責愈重
恩愈厚而報愈難惟有益凛小心倍加黽勉以期仰酬
皇上洪恩於萬一今恪遵
聖諭俟新任撫(臣)鄂昌到任將四川一切事宜詳悉講
論交代清楚星馳
北闕日覲
天顔時聆
聖訓竭蹶駑駘趨承於
堯聰舜哲之廷(臣)不勝感激懽忭之至除俟開印日另
疏
題謝外合先繕摺恭謝
天恩為此謹
奏
近日以來部務乏人料理不得巳召卿内用品秩之卑
高無庸計論也
硃批諭旨卷一百三十二下
