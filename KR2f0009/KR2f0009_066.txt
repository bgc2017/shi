欽定四庫全書
硃批諭旨卷六十六
硃批董永芠奏摺
江南安徽布政使(臣)董永芠謹
奏為藩庫交盤已竣僃陳始末仰祈
睿鑒事竊(臣)一介庸愚備員閩臬蒙
皇上天恩
特旨調見獲覲
天顔特授(臣)安徽布政使戴
德如天措躬無地於三月十八日銜
命出京至四月十六日抵安徽布政司任隨即清查庫
項緣前陞司李馥及署司吳應鳳各任内因地方
公事動用庫銀十餘萬兩皆以民欠并遞年俸工
抵補竊思民欠固可催追俸工亦皆
國帑而現在庫項不便虚懸(臣)即欲據實揭報因念
事屬因公且伊等趕限彌補項有歸著是以不敢
輕舉隨竭力催趕兹於兩箇月交盤限内已逐一
歸補清楚現今皆實貯在庫並無懸欠除將接受
交盤事宜照例詳報撫臣保結咨部外合將庫項
己清緣由據實奏
聞謹
奏
覽奏知道了極宜勉力做好官
江南安徽布政使(臣)董永芠謹
奏為叩謝
天恩事本年十一月二十四日接到浙閩督臣准部咨
文為恭報官兵克復臺灣事奉
旨在事官員現行議敘之外著槩行各加一等欽此又
粘單内開在省辦理軍務按察使董永芠今陞安
徽布政使准其加一級等因奉此聞
命自天感激無地當即恭設香案望
闕叩頭謝
恩訖竊念(臣)世受
國恩時因職守所羈不能戮力行間奮身殺賊以辦理
之微勞得邀加級之
曠典
聖德如天有加無已除將感激微忱具詳撫臣代
題叩謝
天恩外(臣)犬馬下情不能自巳謹再繕摺奏謝
聖主洪恩再鳳陽府屬夀泗等州縣今年秋成歉薄雖
不成災而窮民當此隆冬恐致乏食督撫臣各捐
銀二千兩(臣)亦捐銀二千兩買米煮賑仰副
聖主愛養黎民之至意合併奏
聞謹
奏
所奏已悉聞汝聲名頗好勉之毋怠
江南安徽布政使(臣)董永芠謹
奏為叩謝
天恩事雍正二年九月二十六日(臣)接兩江督(臣)查弼
納牌准吏部咨奉
旨董永芠自擢用安徽布政使以來雖無甚狼藉聲名
然大不如在福建按察使任時看其才具不勝繁劇
之任博爾多聲名甚好著二人調省用等因欽此欽
遵(臣)隨恭設香案望
闕叩頭謝
恩訖伏念(臣)駑駘下質至愚至陋在福建按察使任十
有二年毫無報效恭逢
聖主登極之初
天恩召見特陞安徽布政使自任事以來欽遵
訓旨勉做好官勿改初志朝夕兢兢業業安敢隕越自
取罪譴惟是安徽地方為財賦繁劇之區(臣)雖殫
心竭力而才具庸劣不能勝任兹蒙
聖恩浩蕩不即罷斥
特命山東布政使博爾多與(臣)二人調省用是
聖主弘施宥過之仁
特予自新之路
生成之德實同天地(臣)惟有從此益加勉勵竭盡駑駘
以仰報
高厚之恩於萬一耳(臣)現在俟博爾多到江寧之日即
行交代外所有犬馬感激私衷理合具摺奏謝
天恩謹
奏
爾到新任時若仍然似此因循自便巧猾居心而不奮
勉報效臨期追悔莫及也
山東按察使(臣)董永芠謹
奏為感激
天恩再申謝悃事竊(臣)一介庸愚倖登仕籍恭遇
聖主御極之初即奉
恩旨召見特放安徽布政使江南財賦重地錢糧頭緒
紛繁(臣)才識短淺不能勝任已在
聖明洞鑒之中荷蒙
天地包容不賜罷斥仍調山東布政使竊念江南與山
東事務雖有繁簡其為錢糧則一正在惴惴無以
自安旋奉補授按察使之
命且仍帶布政司銜(臣)何人斯得此
異數聞
命之下感激涕零雖捐糜頂踵不能仰報
高厚矜全之恩於萬一從此惟有益加奮勉竭盡犬馬
之力以期無負
聖主簡用天心而已(臣)經手安徽一切錢糧新任布政
使博爾多於封印日到任限内交盤清楚出具印
結隨於三月十八日起程四月十二日抵山東按
察使任除具詳撫臣代
題叩謝
天恩外所有(臣)感激下情合再繕摺
奏謝謹
奏
勉力供職可也再若不妥不但矜全之恩不可屢邀行
且禍不旋踵矣
浙江按察使(臣)董永芠謹
奏為恭聆
聖訓叩謝
天恩事雍正五年正月十九日浙江觀風整俗使(臣)王
國棟到任口傳
皇上諭旨(臣)隨望
闕叩頭祗領訖伏念(臣)至愚至陋且賦性懦弱蒙
聖主拔置藩臬大僚全無絲毫報效不惟不加譴責又
特調浙江按察使計到任以來已經一年才智短淺不
能整頓雖浙江大省人心刁險風俗偷薄久在
皇上聖鑒之中然(臣)柔懦無才不能勝任時滋悚懼乃
蒙
優旨頻頒(臣)自顧何人邀兹
寵遇惟有感激涕零欽遵
聖訓黽勉奮勵不避嫌怨不畏勢力不徇一毫情面以
圖報稱而已為此具摺叩謝
天恩謹
奏
據奏矢志圖報湏要言與行符也
浙江按察使(臣)董永芠謹
奏為恭蒙
賜給養廉叩謝
天恩事雍正五年七月初四日准布政司知會為遵
旨覆奏事内開前經廵撫(臣)李衛同布政使(臣)許容以
觀風整俗使並無養廉按察使鹽規節禮俱裁亦
無火耗議請各給銀五千兩後因公項不敷支發
今酌議減去銀一千兩每年實支銀四千兩自奉
旨之日起支等因到(臣)欽此謹恭設香案望
闕叩頭謝
恩外竊惟(臣)自到任以來將及兩載並無寸長報效之
處即不收節禮裁革陋規是(臣)職所當然何敢希
冀養廉乃蒙
聖主殊恩允給(臣)銀四千兩儘足(臣)一年費用從此(臣)
舉家衣食從容雖捐糜頂踵豈能仰報萬一(臣)惟
有益矢冰兢竭盡駑駘黽勉供職已耳為此繕摺
叩謝
天恩謹
奏
亦不湏捐糜頂踵方為圖報但不柔善瞻徇取悦紳衿
以沽名譽及將命盗兇犯屈法開脱以積陰功克盡臬
司責任不玷厥職足矣
浙江按察使(臣)董永芠謹
奏為恭謝
天恩事竊(臣)前於安徽藩司任内不能稽察屬員剔除
弊竇以致潁州霍邱等屬於
恩賞老婦案内捏報冐銷溺職之罪自知難逭部議降
調蒙
皇上格外施恩從寬降一級留任聞
命自天感深涕泣謹恭設香案望
闕叩頭謝
恩(臣)至愚至蠢叨沐
殊典惟有益加兢惕勉副職守并生生世世永圖報效
而已除另詳撫臣代
題恭謝
聖恩外(臣)受
恩深重情難自已再行繕摺奏
謝謹
奏
朕恩如是若仍不能改易從前巧宦積習則不止於降
調而巳也務湏實力加勉一番毫無瞻徇一切秉公方
不辱朕之委用也勉之慎之
浙江按察使(臣)董永芠謹
奏為恭謝
天恩事雍正六年三月二十三日奉浙江督(臣)李衛行
准部咨奉
旨董永芠久任臬司刑名素所諳練著調為江蘇按察
使欽此欽遵(臣)隨恭設香案望
闕叩頭謝
恩竊(臣)至愚極賤蒙
皇上天恩畀以刑名重任歴福建山東浙江三省臬司
十有五年雖時刻兢惕不敢枉縱以期仰副我
皇上懲暴安民至意而才識短淺照顧不及實無裨於
皇上明刑弼教之治今又蒙
特恩以(臣)久任臬司諳練刑名調任江蘇按察使(臣)聞
命自天感激無地惟有勉竭駑駘持平三尺不辭勞怨
不徇情面嚴察姦惡以安良善以圖仰報
聖恩於萬一耳為此繕摺恭謝
天恩謹
奏
刑名之要惟以平允速結不致拖累無辜為貴若將盗
犯開除殺人者不令抵償而自以為積功累行天下寧
有是理柔善沽譽四字切戒毋犯從古未聞以私廢公
之善人也況臬司讞獄輕重為闔省人心畏玩風俗淳
漓所關於此若見不透少有過偏則為害甚大勉之慎
之汝經歴過督撫數輩湏當效法李衛之居心行事不
然終遺悔憾朕非崇尚嚴刻之主因於斯理所見甚明
執法惟一平字治天下惟一公字雖政術多端要不出
此内外臣工若不以此二字協贊於朕非朕臣也豈肯
與之共理庶務耶可詳悉思維深自警省勉之勉之
硃批諭旨卷六十六
