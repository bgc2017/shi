欽定四庫全書
硃批諭旨卷八十
硃批趙弘本奏摺
雍正六年二月二十六日雲南按察使(臣)趙弘本
謹
奏為恭謝
天恩叩請
聖訓事(臣)於雍正六年二月初八日接奉部文知照奉
旨雲南按察使員缺著貴東道趙弘本補授欽此(臣)聞
命之下隨恭設香案望
闕叩謝
天恩卽具詳署貴州巡撫祖秉圭特疏代
題訖伏思(臣)一介菲材至愚極陋由江寧府同知歷
陞至雲南按察使
聖恩浩蕩感激難名卽捐糜頂踵不足以仰報
殊恩但滇南為邊疆要地臬司為刑名總滙職任綦重
(臣)才庸識淺惴惴難安叩請
聖訓指示官方俾(臣)得以遵守竭盡駑駘矢公矢愼庶
無負
皇上簡畀洪恩於萬一耳謹
奏
但能矢公矢愼朕更有何訓示耶勉之勉之鄂爾泰可
為封疆大臣之標準爾為屬員若能法其居心之半則
一生用之不盡矣
雍正七年六月十九日貴州按察使(臣)趙弘本謹
奏為請禁書吏抽改案件之弊以清吏治事竊(臣)前
歴任各省多有蠧書姦吏抽改案件之弊為害匪
輕(臣)叨蒙
聖恩陞授雲南按察使每遇接見屬員之際莫不諄諄
以此告誡今更蒙
恩將(臣)調補貴州按察使伏思臬司一官為刑名總滙
其中有釐姦剔弊之處須殫心籌畫方為有益查
民間詞訟控告到官一經批斷則事經立案官僃
稽查原以昭
功令而清案牘乃有一種蠧書姦吏往往與訟棍刁
民串通作弊或乘官更吏代之際將已未審結案
卷内有要緊批詞詳文看語任意抽換刪改甚至
並將全案藏匿使接任官無卷可稽以便棍徒翻
控輾轉拖累(臣)請嗣後令直隸各省有司於每房
書吏各給印簿二本分註已未完結將一應
欽部案件以及批發自理各項卷宗註明某年月日
奉批某件准理某件逐細登明已結者將案内要
緊批飭看斷摘錄某事之下毋許洗補潦草以杜
改換增減之弊其未結之案另行分析註明不時
禀閱以便按期審結每於新舊交代之時卽將此
號簿案件並入交代冊内加結轉詳該上司以便
日後稽查抑(臣)更有請者姦胥多於正署交代之
際凡遇前官任内有限期將届案件勢必詳參遲
延彼因受賄囑則朦隱延擱及限期巳逾惟官罹
參處而彼則優游事外(臣)請嗣後凡有逾限案件
除該管官照例參處外其經承書吏如有朦擱以
及受賄抽匿改換等弊照例加等治罪如此不惟
書吏知儆而吏治益清矣謹
奏
該部議奏
同日又
奏竊(臣)蒙
皇上隆恩司臬滇黔清查各案見兩省事件仇殺刦擄
命盜等案多由外結至督(臣)鄂爾泰莅任以來區
畫周詳凡有大案始行詳報無如各州縣故習因
循未能盡行振肅提查原案往往不全甚有并原
案俱無者總由舞文之吏暗通訟棍抽換文書久
成積習若此弊得除不但各衙門案卷易於清理
而盤踞之積蠧其伎倆自無所施矣又(臣)歴任各
省恭遇
萬壽聖節元旦冬至等日行禮坐班所見儀注不一往
往僣越不倫卽上司屬員於公處接見亦無一定
之規以致體統全無凡此相沿之陋習皆當仰邀
乾斷勅部嚴定處分者也以上二事各具摺奏
聞外鹽政諸務亦經繕摺條奏但摺内只言其官買餘
鹽以杜販私之弊而其中尚有相因可行之事如
海邊范堤外之地與高寶興泰之湖田皆可徐議
開墾者也范堤向時近海目今自堤至海有遠至
數十里及一二百里者其南至江口北至黃河中
間延袤千里之遠棄為斥鹵者久矣竈戸從前俱
在范堤以内近日遷移近海其舊時場竈之地並
為人所侵占而堤外沙地更無人墾種總因販私
之利過於力作而外地棍徒勾引為匪以致農民
不務本業相習成風其高寶興泰一帶地處卑下
湖水漲發便有淹沒之患卽雨水稍多往往浸漫
為憂有妨耕作其間居民借水患為名公然以私
販為業皆由於近海之射利旣多而民頑所以土
曠也(臣)近因在滇署理驛鹽道印務親見督(臣)鄂
爾泰就各井竈定買餘鹽之法裕課杜私行之有
效因思兩淮場竈若照滇井所行經營課帑可十
倍於滇省況餘鹽旣歸官買則販私之弊自然永
絶頑梗之民無所爭利而董勸可施勢必盡歸於
力農勤作則久荒之地土無不開墾矣至於官收
官賣之鹽觔自場竈運至州縣必須舟楫細查河
身故道疏通開濬以利搬運而高寶興泰之水藉
此相度以洩其勢凡水之就下者莫不直達於海
則久淤之湖田不但免常澇之患竟成膏腴之産
卽涸出之地畝又可開墾以成田矣但事關重大
其中原委尚須面行陳
奏如以(臣)言可採求
命(臣)引
見其中先後緩急理財用人凡一切事宜皆得以盡其
所欲陳尚有歴任數省所見利弊俱可竭(臣)愚衷
以敬陳始末為此繕摺謹
奏
亟當努力效法鄂爾泰之居心本領才情原不可勉強
此衷則何難效法之耶凡人莫不各具識見率因根本
處立心差謬故一切智力皆汨沒不能發露偶遇一二
事機理稍契又非過則不及所以諸凡作用祇覺智力
不逮殊不知於根本工夫未到也但得本何愁末勉之
條奏三摺留中内如鹽務一款江省之利弊豈止於此
不得其人饒多良法美政何由施設若得實心任事明
體達用之臣地方上類斯諸務自應思及其謀猷方略
未必不勝汝之所奏也直省一切吏治大抵皆然引見
面奏徒付空言亦復何益除非命汝親往經理試行所
言但朕於汝之立身行已尚信不及命汝司臬滇黔原
欲令汝親近鄂爾泰熟悉其居心行事庶幾觀感奮勉
國家將來得一可用之人今江蘇正在清查新舊錢糧
案件大吏亦何暇兼顧此舉姑將汝所奏與該督撫商
酌看再抽改案卷一摺朕覽之頗覺有理祇恐繁碎難
行現發廷議又嚴肅儀注一奏甚是但若遇謹飭守禮
上司不待朕諭自能整肅若遇放蕩不檢之輩卽逐細
注定典則亦不過視為片紙虚文耳朝廷殿陛之間設
立御史正色糾察尚有失儀者何况頒行一篇儀注而
欲其必不陽奉陰違得乎且此非吏治民生之要務國
家體統尊嚴不專在此果能大法小廉紀綱井井内外
臣工皆實心奉公絕欺蔽恥容默法令必行恩膏下逮
四海黎庶無不心悅誠服如此殊勝徒然外貌恭敬也
然亦不可置之不講此奏朕酌量有諭但不以為要務
耳嗣後汝再有奏摺交大學士張廷玉處為汝轉奏特
諭
同日又
奏為報明事竊查貴州地方今春雨暘時若春花大
熟所有大麥小麥蕎麥燕麥菜子蠶豆豌豆等項
現據各府州縣報稱春收九分十分不等目下稻
田又已盡行栽插秋禾俱各秀發豐年有兆民情
欣悅又(臣)曾任滇省往來之人不時詢問俱云雲
南春收頗好雷鳴田徧行栽插秧苖秀發亦有豐
年之慶再(臣)上年恭遇
萬壽聖節親見慶雲昭回旣知廣南府三環映日之祥
近聞雲南府五雲捧日之瑞此皆由我
皇上勤民至意感召
天和庥徵屢見是以頑梗之苖疆旣撫則師徒無事雷行
未疏之水道將通則商賈自然雲集滇黔兩省愈
見物阜民安時和歲稔誠永永無疆矣(臣)親見嘉
祥不勝懽忭合據實奏
聞謹
奏
閱奏深慰朕懷滇黔地方得鄂爾泰如此公正廉明之
臣忠誠任事實力宣猷自然感召
天和斯乃一定之理也
硃批諭旨卷八十
