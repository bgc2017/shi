欽定四庫全書
硃批諭旨卷一百三十八上
硃批謝旻奏摺
雍正七年十月初六日署理江西廵撫印務太常
寺卿(臣)謝旻謹
奏為恭陳應行事宜仰請
聖訓事竊(臣)奉
命署理江西廵撫
天恩高厚感激難名竭盡駑駘未足圖報自揣才識短
淺曾經具疏奏請
陛見跪聆
聖訓未蒙
俞允隨即星速赴任今抵江西將近一月查閱新舊案
卷體訪地方情形通省事務約略得其大概除綜
覈錢糧操練兵馬嚴查虧空稽察驛遞清理訟獄
等項次第舉行外查江省原係内地本為易治惟
民情近於刁健如現年錢糧今甫完及五分歴年
錢糧迄今尚多舊欠地畝欺隐盜賊未消賭博未
絕詞訟每多誣告而借命抄搶尤為惡習更有地
方積棍因官所行之事有不便於姦民者動輒假
公濟私以罷市罷考挾制官長此由從前過於寬
縱遇此等事每以枷責結案未按律例䆒擬以致
一處容(臣)通行查議設法脩理大抵江省屬員闒
茸者多必應嚴行整飭但稽查州縣責在知府而
知府與州縣最親不無徇隐(臣)一人耳目實恐難
周即藩臬兩司管理通省錢榖刑名事務實亦紛
繁查向來分廵兩道每自視為承接衙門督率屬
員非其專責糧驛兩道亦自謂漕糧驛鹽之外可
以不問往往不深體察(臣)今以饒九南三府仍責
成於原管之饒九南道以南贛二府仍責成於原
以飭官方以嚴吏治凡此俱(臣)職分當為之事本
天恩於無既矣為此謹
奏
據汝奏稱江西内地本為易治此語謬矣察吏安民天
下總屬一理何難何易前者張坦麟亦言江右非比蘇
松繁劇臣力猶可料理朕當即批伊摺内云汝但稍存
輕易之心將來必至不能勝任後果應朕諭今汝又言
易治二字所以朕更為汝憂之督撫封疆責任惟斯綂
率屬員一事倘馭失其道不能使之心悦誠服則諸務
末由經理百姓從何化導是非不無乖錯刑賞或至倒
施將見向之所謂易者反覺甚難而不可為矣然欲邀
屬員之感畏又非動輒參劾曲意姑息之所可得必也
大公無我將恩怨毁譽置於度外而後不期然而然漸
收成效也第能勉此其餘皆屬末節汝其敬之勉之
同日又
奏為奏
聞事竊(臣)抵江西接准前撫(臣)張坦麟移送内閣寄字
雍正七年閏七月二十日欽奉
諭旨密緝江湖大盜趙七等因到(臣臣)思趙七既係江
湖大盜自必出没無常往來不定若不確訪蹤跡
難於弋獲隨與鎮(臣)陳王章密商細加察訪因知
有南昌縣民王登科向在沿江上下一帶行走即
令南昌縣拘拏究訊據供昔年曾與大盜陳三疤
子在安慶地方行刦商船一次得銀三十六兩錢
三千分贓時候陳三疤子說這所得還小必要弄
些大客人成堆分銀方纔快活小的恐怕弄出大
事來往後就不曾敢入他的夥後來聞得陳三疤
子肆行無忌船上張打坐鎗假装官府攪擾得水
路上下俱不安静這陳三疤子臉上有一疤聞他
詭名又呌趙七他本是江寧人如今搬在揚州關
上普濟庵對過洪四家居住等語(臣)即同鎮(臣)陳
王章差委標弁各帶兵丁押同王登科前往所供
之處踏訪得實即令酌量飛報江南督撫添差兵
役一同協拏已於九月二十日去訖除陳三疤子
果否即係趙七應俟弋獲之日另
奏外所有微(臣)現在訪獲夥犯押同察拏緣由合先
奏
聞伏祈
皇上睿鑒謹
奏
可嘉之至竭力督緝務獲嚴究但當更加愼密毋稍張
揚恐聞風逸脱愈難就擒矣
世間如敗苗之莠者盜賊與匪類二種而已蹤跡雖迥
不相同就其輕重而論則匪類為害更甚汝等地方大
吏須時刻留心一有所聞便應根究若恐招多事之誚
及先存波累無辜之慮皆謬見也如曾静吕留良率因
督撫疎慢不察以致若輩肆行數十年毫無忌憚可不
深以為戒乎此等處惟李衞用心周到勤於訪察當效
法之
同日又
奏為奏
聞事竊(臣)抵江西於雍正七年九月十二日准刑部咨
為遵
旨密拏事行令各府州縣查有羅教庵院即拏庵内接
教之為首住持人等并羅教經卷一并解部等因
緣係奉
旨事理即行所屬訪拏至九月二十六日承准内閣寄
字九月初十日奉
上諭前阿齊圖等奏羅教一案朕曾面降諭旨因未將
諭旨繕寫呈覽遂爾行文各省是以其中語意多有
不符朕意之處爾等可寄信與各該省督撫知之查
羅教始於眀代流傳已久其中有聚衆生事者亦有
無知附和者㮣嚴不可㮣寬亦不可惟在地方官隨
事因人分别輕重倡首生事者不可不懲無知附和
者量加寬宥未有盡行解送來京之理惟期化導愚
頑去邪歸正以杜蠱惑人心之漸豈可株連無辜也
著該督撫大僚轉飭州縣實力奉行善為辦理其宜
寬宜嚴之間就近酌定朕不便明頒諭旨總之不過
驅除邪教之意耳欽此(臣)跪讀之下方知前准部咨
與
旨意尚有未符仰惟
皇上愛惜人民恐民人誤入其教欲將倡首生事者治
罪無知附和者寬宥期於去邪歸正此實
天恩寬大不忍株連無辜之至意(臣)仰體
聖懷又即密令各府州縣細加察訪如有羅教之人不
必槩行解送止令密行具稟(臣)當查明倡首附和
分别奏明請
旨為此合先奏
聞謹
奏
所奏是總之罪不可縱法不可枉盡此二語而已
雍正七年十一月初九日署理江西廵撫印務太
常寺卿(臣)謝旻謹
奏恭請
皇上聖安
朕安
效法田文鏡之居心涖政時刻不可懈弛務須身體力
行設或陽奉隂違面是背非徒致工於語言章奏之間
莫能逃朕之鑒照也勉之
同日又
奏為奏明事竊照江省各州縣有額設進士舉人貢
生旗扁及新進生員花紅共銀一千五百一十六
兩零歴年除支給之外其無中式進士舉人之州
縣則將銀扣存而其扣存銀兩向因武場鄉試需
用供應酒筵等項銀一千餘兩無項動支遂將前
項扣存銀兩動支應用自康熙二十七年至今相
沿已久(臣)到任後値武場鄉試據布政使具詳前
由(臣)思旗扁係額編正項錢糧既有支剰自應報
部充餉今為武場鄉試之用雖係公事而歴届奏
銷仍以進舉生貢支領全用造冊報銷實屬捏報
(臣)不敢因循舊例今於已酉科武場鄉試用銀三
百餘兩飭布政司於司庫耗羨内動支應用其扣
武場鄉試動用耗羨均屬創始理合據實
奏明伏祈
皇上睿鑒謹
奏
舉凡錢糧款項均應正支正銷據實辦理為是似此移
花接木積久相沿皆屬滋弊之藪亟應清理者
同日又
奏為遵
旨議奏事竊查江省鹽規銀兩前撫(臣)張坦麟奏請歸
公經怡親王等議將所有額規及潯贛二關平餘
銀兩酌量為各員養廉之用并酌給佐貳微員養
廉之資奉
硃批是依議行欽此(臣)查各員養廉業於耗羨内支給
惟佐貳微員前因公費不敷未經議及今查通省
自司府首領以及州縣佐雜等官現在共二百五
十九員所有鹽規除解部買榖等項并裁革生辰
節禮外止餘銀四千兩其二關平餘銀約三千五
百餘兩若儘此支給微員養廉每員止可派給銀
二十九兩似屬太少今以每員酌給六十兩計算
需銀一萬五千五百四十兩應再於司庫公費内
動支八千兩湊給至於督撫以及州縣各官養廉
從前張坦麟因原定數目不均曾經另議
奏明但州縣官於加一耗羨内照糧額多寡分别扣
留多者至一千八百兩少者止四百餘兩多寡甚
屬懸殊(臣)愚以為應分大中小三等糧多地衝者
作為大縣給養廉一千二百兩糧多地僻及糧少
地衝者作為中縣給養廉一千兩糧少地僻者作
為小縣給養廉八百兩其道府各員養廉亦再為
酌量增減惟督臣與(臣)及藩臬二司糧鹽二道各
府佐貳等官仍照舊定之數支給統計所給銀數
原與張坦麟所議銀數相等(臣)謹將每年應提耗
羨總數給發各官養廉之數并將餘存銀數及每
年額定應用欵項數目另繕清摺恭呈
御覽如蒙
俞允請自雍正庚戌年為始通飭遵行再查江省學政
衙門向未給與養廉從前新進生員每名有贄儀
二兩按考各屬舟車食費等又有州縣供應足以
資用今學(臣)傅王霅將贄儀供應槩行裁革若無
養廉自屬辦理無資似亦應行支給伏候
皇上睿裁批示遵行謹
奏
閱所開款項數目辦理甚屬妥協但慮存留公費銀兩
似覺太少倘遇地方有應用處必致不敷候另有諭旨
同日又
奏為要地急需能員遵
旨揀補事竊照新建縣一缺係省會要區必得精明強
幹之員方克勝任查前撫(臣)張坦麟以南城縣知
縣鮑源疏請調補新建部議以鮑源係奉
旨令督撫試看如不勝任以簡缺調補之員未准調補
仍令於屬員内另行揀選奉
旨依議欽遵在案(臣)到任後每於通省屬員細加體訪
查有寧州知州楊廷翼釐剔弊端不避嫌怨且辦
事敏捷洵屬廉幹之員仰懇
皇上俯念省會要地容(臣)題補新建以資助理如蒙
恩俞允寧州亦屬要缺查有原任寧州知州李化龍係
參革開復經前撫(臣)張坦麟疏請留江補用之員
即以補授寧州駕輕就熟亦為人地相宜(臣)從因
地擇人起見謹繕摺
奏請伏祈
皇上睿鑒批示以便遵
旨具題為此謹
奏
交部議覆有旨
同日又
奏為奏
聞事竊(臣)據建昌府知府楊敏稟稱建昌營遊擊陳聖
訓因南城縣知縣鮑源新任設席相延復延原委
署篆之通判梁德崇原任知縣陳廷稷并咨提來
江之原任山西蒲州知州崔佩及本營守僃李璉
把總孫世祚等相陪適鮑源以審理案件遲到伊
等校射守僃把總先已飲醉鮑源到時遜讓坐位
衆客推鮑源為首席詎把總孫世祚面叱鮑源以
多大知縣僣坐通判之語鮑源分辯孫世祚即出
定例遊擊陳聖訓平時不能約束屬官亦可槩見(臣)
因知府所稟與(臣)所聞尚未盡合一面移咨督(臣)
范時繹一面檄行藩臬兩司將知縣鮑源與把總
聖訓因署任與新任交代致隙設席邀飲以致争
閙與知府所稟亦異又經并查在案容俟查明到
日咨會督(臣)范時繹核參理合先行奏
聞伏乞
皇上睿鑒施行謹
奏
此事應參劾者
同日又
奏為請發人員以資委用事竊查江省試用知縣自
雍正六年五月准部咨發十一員來江俱經陸續
委署試用再有員缺委署乏人仰懇
聖恩揀發十員來江俾(臣)得酌量委署俟試用稱職
題請補授伏乞
皇上睿鑒施行謹
奏
候揀選得人時發往
雍正七年十二月初六日署理江西廵撫印務太
常寺卿(臣)謝旻謹
奏為敬領
聖訓恭謝
天恩事雍正七年十一月二十三日(臣)標千總齎回
硃批奏摺到(臣)隨叩頭跪讀仰承
聖訓之周詳彌感
天恩之深切(臣)惟凛遵
諭旨於稽察屬吏緝查匪類等事敬謹奉行不敢易視
不敢畏難不敢一事不奏不敢一字涉虚總期言
行相符内外如一以仰副
皇上之誥誡至蒙
諭旨宜以田文鏡李衞為法二臣公忠正直事事實應
則效(臣)於上年引
見面承
睿鑒謹
奏
覽
同日又
奏為奏
聞事竊照來歲之豐登必視今冬之雨雪江西地畝兼
種二麥春花收穫更頼滋培兹於十一月十七十
九等日省城已得瑞雪計積五寸嗣據南康等府
陸續具報亦有三四五寸不等農民皆歡歌
帝德共樂昇平(臣)謹具摺奏
聞上慰
聖懷伏乞
皇上睿鑒謹
奏
據奏得雪分寸尚不為優渥當審察吏治化導民俗以
敬迓
天庥何乃於章奏間遂露驕矜之氣耶
同日又
奏為奏
聞事竊(臣)奉
旨緝拏積盜趙七一案緣有王登科供稱其昔年所隨
之陳三疤子詭名趙七在揚州與洪四同住即遣
標員等押同往拏隨以密札知會督(臣)范時繹於
臨時協緝業經
奏明今據該弁稟稱陳三疤子並非趙七已於三年
前身故即洪四亦於本年三月身故拘到伊子洪
尚義伊甥高士明稱有胡應龍王君科二人於江
湖熟悉隨又拘到胡應龍等細問稱有大盜二人
一名鐵膀子李三一名鼻涕劉四慣在江湖行刦
得此二人即可知趙七下落而此二人已往湖南
等語該弁即就近密稟督臣遣員協同跟追該弁
又於中途以江湖之大盜探問應龍知有行刦鹽
船之魏二等十四人隨在江南采石磯地方拏獲
王二焕等六盜尚有魏二等八人未經緝獲該弁
已將現獲盜犯與未獲各犯姓名交遊兵營遊擊
轉解督(臣)范時繹在案今該弁等又往湖南訪拏
李三跟尋趙七下落去訖所有密拏情形并另獲
盜犯緣由合再奏
聞謹
奏
此事正因汝等督撫庸劣辦理無術張揚不密致令趙
七遠颺無蹤今何從跟追緝捕耶汝等身膺封疆之寄
一任大盜公行漫無覺察朕特書姓名示知而又如是
草率從事混行塞責豈不有玷厥職若趙七終於不獲
觀汝等尚何顔忝居督撫之任也
同日又
奏為請
旨事竊照直省常平倉榖每年有存七糶三之例前因
江西倉榖虧空於雍正五年正月内欽奉
上諭將糶三之例暫行停止俟各州縣倉榖查清之後
奏聞再行欽此今計各屬倉榖共有一百一萬九千
五十四石零已經前撫(臣)張坦麟查清保
題在案(臣)到任後訪得各屬俱無虧空又經飭令確
查除俟取具册結到日遵例另行
題報外惟是江西地處卑濕舊存倉榖已歴有三四
年恐致霉變而民間當青黃不接之候榖價自必
較貴應請於明年三四五等月令各州縣照市價
減糶至八九十月秋收後買榖還倉庶青黃不接
之時小民不致貴糴而每年更换倉儲又可無霉
變之虞緣奉有倉榖查清奏
聞再行之
旨用敢具摺恭
奏如蒙
俞允容(臣)具疏
題請伏乞
皇上睿鑒批示遵行謹
奏
具疏題請可也
同日又
奏為遵
旨覆奏事竊(臣)承准内閣寄字雍正七年九月十八日
奉
上諭湖南賣藥匪類一案據許英賢招係張天師之叔
張易珍所使前經行令張坦麟訪拏張易珍而張坦
麟奏稱遍訪並無天師之叔張易珍其人今雲南拏
獲之江自得供稱伊親至龍虎山太清宫許英賢領
見張易珍在山五月餘與易珍相見四五次是張易
珍確有其人矣爾等可寄字與謝旻令其密行訪察
如得張易珍即取供押解湖南併將鄂爾泰奏摺鈔
錄發去欽此到(臣)伏查奉
旨訪拏之張易珍並鄂爾泰奏摺内江自得所供之徐
祥吉(臣)欽奉
諭旨當即密遣的當人往龍虎山中於各道院密行偵
探訪無蹤跡復將自楚解回許英賢等設法研訊
堅供實係出外賣藥借名哄騙銀錢因辰沅靖道
疊夾難忍信口誣供多係捏造詭名實在並無影
響等語至問其江自得之蹤跡則供在滇曾遇有
江子德亦有指其為建昌縣行醫之人止見一面
並未交言(臣)隨密行建昌縣訪查果有江子德在
外行醫未歸即拘伊妻熊氏訊問所供年貌住址
與自得在滇所供相符則江子德即為江自得無
疑但張易珍徐祥吉遍緝無蹤因傳嗣教眞人張
慶麟到省與司道公同詢問據稱大義滅親雖父
子兄弟亦不敢匿何况族人如張易珍者實在未
聞其名何敢隐瞞自干重咎等語隨將伊家族譜
并親供及日後查出願甘滅族印結一并存案(臣)
思滇省既拏有江自得供吐鑿鑿必非無因除現
准楚省咨提(臣)已將許英賢等遣員解赴湖南質
訊外仍一面密行訪察一面知會湖南撫(臣)趙宏
恩審有確據密咨到(臣)再為搜拏所有現在查訊
咨解緣由合先奏
聞謹
奏
類斯等事切不可因一時不得蹤跡便視為子虚俟湖
南訊明如有咨移應行擒捕人犯當嚴飭該屬詳加訪
緝務獲解交可也
同日又
奏為敬陳末議恭請
聖裁事竊照江西九江一府襟帶江湖上接江南安慶
池州二府下連湖廣黃州武昌二府為三省之交
會沿江一帶盜賊出没靡常蓋鼠軰明知此地為
三省交界易於躱藏遇有緝拏可以東走西逸故
當行舟被失呈報到官彼此移關訪緝或躭延時
日漏泄風聲或彼界此疆膜視推諉總緣省有界
限官無統屬是以匪竊頻聞商旅受害伏查饒九
南道管轄饒九南三府向係駐劄饒州(臣)請移駐
於九江府其九江接壤江南之宿松望江東流等
縣接壤湖廣之黃梅蘄州廣濟興國州等州縣以
上各屬除錢糧詞訟外一切強竊案件皆歸該道
統轄平時則督率各屬沿江查察一遇失事具報
該道立刻行拏不俟關提直行檄緝庶隔省可通
姦匪皆知歛跡矣至於武職均有防守之責今九
江協現設副將一員亦請照該道之例除兵馬錢
糧外凡沿江汛守俱歸該副將管轄則文武均有
專司廵查更為嚴密(臣)因稽察姦匪起見不揣愚
陋敬陳末議如蒙
可採請
皇上睿裁施行謹
奏
覽
同日又
奏為奏明事竊查南昌府知府許鎮驛鹽道魏錫祚
衙署内於雍正七年閏七月初一初二夜連被竊
刦前經署撫(臣)張坦麟題參疎防在案嗣有焦成
吉在新建縣首報盜犯沈二等竊刦之後逃往别
處即會同營員協差兵役隨路追緝直至河南安
陽縣地方拏獲沈二楊二并盜戚高姓等三名當
經安陽縣追出衣飾贓物又於本地拏獲窩犯梁
彦貴一同收禁嗣經河南將沈二等遞解來江行
至湖廣孝感縣地方盜犯沈二楊二忽於飯店扭
鎖脱逃一時追拏莫獲據原役羅祥等稟稱河南
界内一路撥有千總一員帶兵二十名押護一至
楚省止有解役七名營兵二名等因(臣)隨移咨湖
北督撫飭查是否縱放押令緝拏并咨會河東督
臣及盜犯所供原籍地方一體查拏在案所有盜
犯已獲復逃緣由理合據實奏
聞謹
奏
楚省文武員弁何乃如是疎懈已降旨嚴飭矣
雍正八年正月二十日署理江西廵撫印務太常
寺卿(臣)謝旻謹
奏為恭謝
天恩事雍正七年十二月十八日(臣)標把總齎回
奏摺蒙
欽賜御書福字到(臣臣)隨出郊跪迎至署恭設香案望
闕叩頭祗領訖伏念(臣)一介庸愚遭逄
盛世業與天下臣民共享太平之福(臣)又蒙
聖恩賞(臣)福字輝煌
御筆彩生奎璧之光璀璨
龍章寳並琳琅之重(臣)惟竭殫愚誠矢報涓埃念念不
忘
皇上錫福之
天恩以仰承
聖主萬年之純嘏耳為此繕摺奏
謝伏乞
皇上睿鑒謹
奏
福之與孽在人自取朕亦何能錫汝之福歲歲書賜内
外臣工福字蓋欲咸各觸目警心忠勤以植福敬愼以
保福之意切勿謬會誤解不特此也即國家之福猶頼
羣工百僚翊贊朕躬敬承
天貺也勉之
同日又
奏為遵
旨據實覆奏事竊(臣)欽奉
皇上硃批諭旨陳王章聲名何如據實具奏以聞不可
少涉迎合卜度欽此(臣)自上年九月内到任始與陳
王章識面觀其言貌頗覺有才而訓練兵丁亦能
整飭但伊用度過奢及查其俸薪隨糧每年所入
不及二千兩似不能敷其所出因留心訪察聞伊
從前拔補千把員弁經書辦謝居仁千總李時沛
說合酬儀又於各屬文員到省時王章善於交結
圖其德已以利其餽遺省城多有物議據(臣)所聞
聲名實屬平常理合遵
旨據實陳
奏伏乞
皇上睿裁謹
奏
操守一節朕知之矣其餘聲名如駕馭屬員約束兵丁
緝捕賊盜彈壓地方以及居心行事等處其道多端何
得泛泛以通套數語草率具奏也
同日又
奏為欽承
聖訓恭申謝悃事竊(臣)於跪請
聖安摺内奉有
硃批(臣)敬謹跪讀不覺感深隕涕夫臣之於君尊如天
地親如父母
皇上不以(臣)為庸劣
訓示諄切至再至三是
聖主之期望於(臣)不啻
天地父母之殷懷栽培造就有加無已若(臣)猶不實心實
力事事以田文鏡為效法敢於陽奉隂違是(臣)自
暴自棄斷難掩飾於
聖明洞照之中(臣)已跪書
聖諭供奉密室寓目警心不敢稍有一毫懈怠之念以
圖仰報我
皇上高厚隆恩(臣)謹繕摺奏
謝所有奉到
硃批理合恭繳謹
奏
果肯如此矢志朕復何慮但恐自恃才識别有主見未
必竟以朕諭為然而心悦誠服效法田文鏡耳試清夜
逐事内省始信朕洞悉汝肺腑之不謬也朕之所以諄
諄訓諭不已者蓋恐汝不法其忠誠之本而徒於外貌
施設處倣其一步一趨不能仰邀
神明之祐助則非徒無益而有害焉勉之
雍正八年三月初一日署理江西廵撫印務太常
寺卿(臣)謝旻謹
奏為奏
聞事竊查江省所轄九江贛州二關(臣)上年抵任時正
値兩關先後報滿之候業將一年解部額税并&KR1151;
餘銀兩據實
奏明今(臣)於兩關循環簿内細查收支各數九江徵
收船料每正税一兩加耗銀一錢七分零又有并
封平餘銀鹽船木筏神福銀在外贛州徵收貨物
每正税一兩加耗銀四錢五分亦有并封平餘銀
臨關零税銀照票單銀在外除將正税照額解足
外多者即為&KR1151;餘又將耗羨支用一切公費外多
者亦入贏餘項下彙總解部至其所用公費則有
起解盤纏添平飯食部科冊費以及管關委員守
口丁役書吏紙張薪水工食租房犒賞等項應用
俱係從前額定舊規經(臣)細加密訪收支數目皆
屬相符謹將兩關一年之内所收正額耗銀并平
餘各項以及支銷公費名色另繕清摺逐一開明
恭呈
睿鑒謹
奏
關税之改令地方官管理罷遣京員者原為便商裕課
起見近日庸劣督撫委員每多不檢怨言載道聲名甚
為狼藉而於贏餘中又任意侵蝕即閱爾所開各項支
銷數目亦一筆花帳耳奏與不奏與税課錢糧有何關
係嗣後當竭力整飭毋為此小事所波累而見棄於朕
也日後倘被人指摘曾奏過一語亦何能脱然免咎愼
之愼之
同日又
奏為奏
聞事竊查九江府知府蔡學顥前在永新縣知縣任内
有失察書役私收民欠錢糧一案經(臣)查明
題參請
旨敕部議處惟因該員催科得法前任永新未及年半
徵完新舊民欠十萬餘兩今在九江任内又能勤
愼辦事(臣)仰承
皇上愛惜人才之
諭旨未經摘印候
旨定奪業於疏内聲明合先奏
聞可否留任以示策勵伏乞
睿鑒謹
奏
具題到日有旨
同日又
奏為奏明請
旨事竊(臣)查江省各營向遇奏銷造冊祭祀修整盔甲
器械帳房旗幟操演火藥等項各費俱於兵糧内
每一百名扣存五名糧銀以供支用(臣)標左右二
營與袁州九江二協從前均照南昌鎮標之例一
體扣留緣原任撫(臣)布蘭泰禁止扣用募兵補糧
營中公費皆令將僃等捐墊至署撫(臣)張坦麟任
内兩協兩營會詳請復公費遂令仍照舊例遇守
兵缺出漸次扣留充用(臣)查營中公費均不可省
將僃等官實無力捐墊應否照舊扣留以作公費
理合據實奏
聞伏乞
皇上睿鑒批示謹
奏
募補名糧而令將僃捐墊公費乃係布蘭泰之謬舉奚
足效法汝意若應遵循則即踵行如云不當則何不照
依張坦麟現行之例而行此等小事尚疑慮不定而奏
請於朕朕亦不知所從如何批諭耶似此利害關心是
非莫辨充類而言可謂拔一毛而利天下不為也如是
居心尚安望汝致身為國辦理他事乎封疆大吏不能
擔荷即為不克勝任未有不叢脞事務貽誤地方之理
戒之勉之觀汝光景似遺忘田文鏡之居心行事矣
同日又
奏為奏明事竊查司庫錢糧凡存貯項款理應逐一
清查絲毫無容遺漏今江省司庫内所存之銀除
奏報外另存歴年節省解餉水脚銀六千三百五十
八兩零因司庫公用不敷蒙
皇上恩諭將江省落地税并税契贏餘銀八千餘兩撥
存公用今此項節省銀兩應否亦歸公費内以僃
不時之用如有緊要動支之處均造冊報部此外
更有各處城濠隙地賃民搭房居住之濠租銀每
年七百餘兩官基地租銀八百餘兩查此二項向
例支給瞻雲寺看守
行宫僧人養贍并刷印
上諭及鄱陽湖所設救生船隻防湖哨船江邊各渡船
内水手工食修船工料火藥器具與(臣)衙門礮火
等項之用除支給外有餘剰者留為修理橋梁道
路之需理合一併
奏明伏乞
皇上睿鑒謹
奏
覽奏知道了如應咨部咨明該部存案
雍正八年四月十二日署理江西廵撫印務太常
寺卿(臣)謝旻謹
奏為覆奏事竊(臣)前奏欽承
聖訓恭申謝悃一摺奉有
硃批(臣)跪讀之下不勝惶悚伏念人臣之道洵無過忠
誠二字忠誠不由於心稍有外飾即為不忠不誠
之尤況誠中形外原必不能掩其不誠不忠之實
(臣)蒙
皇上屢頒
諭旨深恐(臣)外託於忠誠而内涉於偽妄所以儆戒微
(臣)者至諄且切(臣)敢不敬凛在心刻刻以此自勉
今封疆大吏中竭忠誠以圖報效如鄂爾泰田文
鏡李衞實為最優者鄂爾泰(臣)未經相識惟於前
任江蘇布政使時(臣)家在其治下鄉人俱稱其善
李衞向與(臣)同為戶部司官知其有才今在浙江
聲名甚著然亦止得於傳聞未親見其行事若田
文鏡在河南(臣)以署布政使為其屬員一年以來
日見其公忠辦事稽查所屬執法不移(臣)久已心
悦誠服今相離雖遠而思其居心行事可法可師
(臣)雖無其才而願學之志實非一日也兹屢蒙
聖訓諄切(臣)惟有竭力奮發黽勉步趨以仰報
皇上教誡洪恩於萬一耳為此繕摺覆
奏伏祈
皇上睿鑒謹
奏
怡親王已仙逝汝當加勉自勵不辱所薦以保全朕賢
弟之顔面書此諭時不覺淚墮果係不及之愆自予原
恕倘犯有心之過則必加倍懲治不汝貸也勉之勉之
同日又
奏為遵
旨奏
聞事竊(臣)前奉
諭旨將南昌鎮(臣)陳王章居官聲名繕摺具
奏奉有
硃批(臣)跪讀之下不勝惶悚伏查陳王章彈壓兵弁駕
馭惟嚴操演騎射亦無懈怠遇有盗賊竊發不惜
盤費差人遍加躧訪以期捕獲惟稽察屬員每以
一已之好惡定各官之優劣是以間有未當而所
屬亦未盡悦服至其居心機巧語言未能誠實行
止浮夸喜以結交為事此(臣)半年來留心體察所
稔知者也合再據實奏
聞伏祈
皇上睿鑒謹
奏
此後如有於官方甚不協處再奏以聞
同日又
奏為奏
聞事竊(臣)准浙江督(臣)李衞咨稱匪犯陳銓供出之吕
東陽解浙質審等因到(臣)隨令新建縣密行躧緝
今據該縣選差幹役訪明豐城縣洛溪村居住之
吕學一即吕東陽會同豐城縣役拏獲訊據吕學
一供認即吕東陽與匪犯陳銓同夥緣由具報到
(臣)隨經飭令審訊其江省有無夥黨去後又據該
縣詳據吕學一即吕東陽供出伊於雍正三年二
月在直隸涞水縣遇見陳銓又遇有田開玉是山
西榆次縣人蘇鎮山是江南淮安府人唐德是山
東萊州府人高之初是江南貴池縣人因陳銓要
拜弟兄各醵分金同喫血酒聽得陳銓說海上有
二十一號船為首的名呌陳廷秀混名撲天飛是
廣東佛山人常在浙江福建一帶海面上來往因
給伊鉛圖書一箇以為記認約其到天津衞下船
赴海伊因家有妻女不捨得去嗣後遂不來往現
今江省並無夥黨等語詳覆前來(臣)復提該犯細
加親訊與在縣所供無異查吕東陽係浙省咨拏
質審之犯其所供情由與供出各犯是否確實應
聽浙江督(臣)李衞將陳銓與吕東陽質審明白(臣)
一面將吕東陽嚴押解浙並將供情咨明一面仍
將供出各犯分咨各省查拏徑解浙江質審外所
有訊取口供解浙與陳銓質審并密咨各省緣由
合先奏
聞謹
奏
凡遇直省似此緝捕緊要匪犯當較平時倍加愼密實
力察拏務獲解交不可泛泛從事潦草辦理也
同日又
奏為請
旨事竊惟吏治貴在得人隨才可以器使我
皇上愛惜人才每於引
見各官不以一眚廢棄是以大小臣工無不踴躍思奮
以期報效(臣)查有原任廣信府鉛山縣知縣張崇
樸緣興安縣交代案内委勘不實經前署撫(臣)張
坦麟據揭
題參部議降級調用現在給咨赴部候補但該員離
任將及一年(臣)訪聞鉛山民情至今愛戴近因請
咨到省見其年力精壮人亦明白(臣)思人材難得
可否將張崇樸仍留江省遇有人地相宜之缺准
帶所降之級其
題引
見候
旨補用伏祈
皇上睿鑒批示遵行謹
奏
准留江省補用仍一面咨明該部
雍正八年五月十九日署理江西廵撫印務太常
寺卿(臣)謝旻謹
奏為奏
聞事竊江省今歲三四月間連旬隂雨晴日無多(臣)恐
低窪之區田禾被淹深為憂慮率屬虔誠祈禱併
飭各屬遍加確查陸續據報各處田禾現俱茂盛
早稻已經秀出惟九江饒州南康三府濱江濱湖
一帶低窪洲地因水驟漲一時宣洩不及暫被淹
浸(臣)又飛行飭查被水窮民量給節僃倉榖現今
五月以來日日晴霽各處漲水全退俱已補種晚
禾插蒔完畢理合繕摺具
奏仰慰
聖懷謹
奏
亟當省察吏治訓導士民敦厚風俗以感召
天和敬之愼之
同日又
奏為覆奏事竊(臣)因九江贛州二關收税加耗并支
用公費開明清摺恭呈
御覽奉有
硃批伏查關税原係廵撫之事雖委員分理各關而欲
上無侵欺税課下無苛累商民總責成於廵撫(臣)
緣各關距省稍遠惟恐有弊不能深悉深以為憂
是以到任以來時時察訪原不敢稍有懈怠今蒙
皇上誥誡深切訓誨周詳敢不益加整飭以期弊端永
絶除嚴飭分管道府各加查察外今又不時遣人
扮作客商搭船過關暗行密訪如訪有弊端役即
拏究官即參處斷不敢稍為徇縱自貽扶同之咎
總惟竭盡(臣)心以仰答
皇上諄諄教導之至意耳所有奉到
硃批原摺合併恭繳謹
奏
凡事非言之難而行之為難試行與朕觀之
雍正八年十月十七日署理江西廵撫印務太常
寺卿(臣)謝旻謹
奏為請動公費糴買榖石以便民用以裕民食事竊
照江省連歲豐收今年更稱大有各屬榖價俱平
而南昌瑞州饒州南安贛州五府價為尤賤現今
每石自三錢三四分以至二錢七八分不等蓋緣
戶盡豐盈市鮮收買故自秋收至今民間之需銀
使用者反苦於無從糶賣(臣)思民用民食均所必
需酌盈劑虚似宜通變請將司庫公費支銀一萬
五千兩分給南瑞饒南贛五府知府各於本處照
現在價値乘時買榖收貯如来年青黃不接之時
價値稍貴即同存七糶三之常平榖石一體發賣
倘彼時價仍照舊則儘本省别府價貴之處運賣
外如有多餘遴員運至别省價貴之處糶賣所有
賣榖贏餘價銀一併歸於公費項下以充公用實
為有益謹此繕摺奏
聞伏候
皇上睿鑒批示遵行謹
奏
與督臣高其倬商酌為之
雍正八年十二月初四日江西廵撫(臣)謝旻謹
奏為奏
聞事竊照江省今年收成豐足米糧價賤近有山東兖
州等處被水乏食貧民攜帶妻子來江趁食於南
昌饒州九江等府(臣)行令各地方官各於境内查
明人數暫令安插寺院動支節僃倉榖碾米散給
大口每日給米六合小口四合又大口每日給錢
八文小口四文以資鹽菜柴薪之用俱令地方官
親身督散每五日給發一次不至失所仍時加稽
查毋致為匪今散給之始已據南昌縣新建縣共
報有王永昌等大小男婦七十八名口此後再有
續到並至饒九二府者俱令一例散給統俟春和
時量給路費資其回籍所有安插散給賑恤緣由
理合繕摺奏
聞伏乞
皇上睿鑒謹
奏
已有旨矣此所辦理與朕意相符
同日又
奏為恭報開濬蓼花池口竣工事竊查南康府屬星
子縣蓼花池地方為廬山九十九灣之水所蓄轉
流於鄱陽湖向因出水之口堆沙擁塞田土被淹
小民心力不齊不能開濬致難播種經(臣)
奏請於公費銀内動支八百餘兩幫給民間飯食物
料之費以資開濬奉
旨交戶部存案欽此(臣)一面咨部一面飛飭南康府乘
農隙水涸時即速挑挖并行布政司照給幫費去
後今據該府具報該地居民踴躍赴工挑挖沙土
并建橋梁於十一月十二日工竣現今積水暢流
入湖田土次第涸出來春即可播種居民感戴咸
各執香望北叩謝
天恩等情到(臣)除將用過銀數核明俟歲底報部外所
有竣工日期并居民感戴情由理合繕摺奏
聞謹
奏
此係地方應行事宜不過惠民之一端耳何須如是誇
張
同日又
奏為酌請分貯各府庫銀仰祈
睿鑒事竊(臣)接准部咨遵
旨議將江西雍正八年地丁銀十萬兩分給各府收貯
以僃州縣急切公務之用仰見我
皇上體恤臣下之至意但(臣)就江省各府而論如南安
贛州二府離省各約千里吉安袁州廣信饒州四
府離省四五百里不等餘俱離省不遠若於各府
槩令分貯(臣)思此項庫銀必遇最要之公事方可
動用是動用之處甚少收貯之日實長恐收貯日
久守令視此項為閒款彼此營求徇庇致啟通那
侵虧之漸可否稍為變通於最遠次遠之南贛吉
袁饒廣六府并最衝之九江府俱有協鎮參將大
員駐劄之地將應貯之銀酌量分貯責令該管道
員不時稽察每於歲底親行盤查以期歴久無弊
其瑞州撫州臨江南康建昌五府與省會之南昌
府應貯銀兩統存司庫如州縣偶遇有急切應用
之事赴司請領原屬甚便至每年奏銷盤庫時(臣)
一體盤查
奏報(臣)因江省各府遠近衝僻不等是以將分貯銀
兩之處籌畫變通繕摺
奏請伏乞
皇上睿鑒批示遵行謹
奏
會同督臣高其倬詳細酌議具奏
硃批諭旨卷一百三十八上
欽定四庫全書
硃批諭旨卷一百三十八下
硃批謝旻奏摺
雍正九年正月二十四日江西廵撫(臣)謝旻謹
奏為請更同名之縣以杜滋弊事竊惟各縣以印為
憑一切案卷文冊皆必徵信於印查江西省吉安
廣信二府所屬皆有永豐縣其印信篆文同一字
樣並無分别共在一省之中而有相同之印倘姦
徒假借以此縣所用印信朦混於彼縣恐一時難
辨易滋弊端仰祈
皇上賜將一縣另改嘉名庶免混淆之弊至此外江省
州縣又有同名於各省者如江省有寧州而陜西
雲南所屬皆有寧州江省有長寧縣而奉天四川
廣東所屬皆有長寧縣江省有新城縣而直隸山
東浙江所屬皆有新城縣江省有龍泉縣而浙江
貴州所屬皆有龍泉縣再如江省有新昌縣而浙
江亦有新昌縣江省有德化縣而福建亦有德化
縣江省有安仁縣而湖南亦有安仁縣江省有廣
昌縣而山西亦有廣昌縣江省有石城縣而廣東
亦有石城縣江省有興安縣而廣西亦有興安縣
江省有永寧縣而貴州亦有永寧縣其他各省之
州與州同名縣與縣同名者尚多并有府與府同
名者如姦徒有意作弊則借此影射隔省更恐無
從辨察應否一併查改伏乞
皇上睿鑒謹
奏
該部議奏
同日又
奏為酌陳停運漕糧之議仰祈
睿鑒事竊惟漕糧上貢
天庾所以充裕京儲關係最鉅(臣)准漕臣咨准部咨蒙
皇上念京通各倉積貯豐裕欲紓輸將之力恤挽運之
勞又欲民間受折徵之益弁丁無停運之累以歲
運漕糧作何變通之處行令漕臣籌畫漕臣咨商
(臣)等定議仰見我
皇上念切民依必期立法盡善之至意(臣)查運漕各省
惟江西湖廣産米尤多向來隣省每於江楚糴買
江楚之民亦賴糶賣米石得價資用若令停運則
各省所存之米既多向外省糴買者必少而江西
湖廣之米糶賣無多恐於完糧資用之處稍有未
便再查弁丁以挽運為業若令停運則無行月錢
糧恐其資生無策況各省糧船約有七千隻以頭
舵水手計之不下十萬餘人而糧船經過之地需
用剝淺短縴提溜等項人工沿途之民藉以餬口
者又不下數萬此等貧民無田耕種又無手藝不
無苦累再查定例每隻糧船准帶土宜一百擔頭
舵水手人等亦准帶二十六擔統計糧船七千隻
約帶土宜一百萬擔南北貨物多於糧船帶運京
師藉以利用關税藉以充足而沿途居民藉此以
為生理者亦復不少若一停運則雖有行商販賣
貿遷未必能多貨物必致阻滯關税亦恐不無缺
少再查成造糧船每隻需銀二百八兩七錢零用
至十年即應更造如一年停運每船即虚糜銀二
十兩八錢七分以各省糧船七千隻計之每年共
虚糜銀十四萬五千六百餘兩至於漕運暫停而
糧船自應仍留僃用則歲造歲修之費亦難節省
(臣)與藩司糧道密行酌議可否於今年額徵漕米
先以半本半折徵收將糧船分作兩班循環迭運
其下運之船即令先期修艌聽候受兊不必俟上
運回空方行開兊則在民已受折徵之益而輓輸
又可不費商賈仍資貿易貨物仍可帶運弁丁水
手人等雖有一半停運仍於下年出運亦可不至
失業至嗣後應否折半起運統俟戶部會同倉場
另行酌核盈縮請
旨定奪(臣)管窺之見是否有當伏祈
皇上睿鑒謹
奏
該部將此摺暫行收存俟總漕倉場諸臣議到一併確
議具奏
雍正九年三月初十日江西廵撫(臣)謝旻謹
奏為奏
聞事竊照田土滋培宜於雨雪江省上年冬月兩次臘
雪各有二三寸不等至入春以後正二兩月省城
春雨及時現今麥苗暢茂早稻蒔插足資灌溉併
據各府陸續具報各地方亦皆雨水調勻理合繕
摺具
奏仰慰
聖懷伏祈
皇上睿鑒謹
奏
覽江省春雨應序農事及時朕懷深慰
雍正九年六月二十四日江西廵撫(臣)謝旻謹
奏為奏
聞事竊照江省今年春夏以來雨水調勻經(臣)具
奏近自五月望後旬日不雨(臣)分遣標員前赴四鄉
查看回稱塘水尚可車灌農民望雨甚殷嗣於五
月二十八九六月初一等日甘霖疊沛四郊霑足
目下田禾暢茂今歲可望有秋并據各屬陸續呈
報各皆得雨前來所有江省雨水霑足情形理合
繕摺奏
聞伏乞
睿鑒謹
奏
據奏時雨霑足以手加額覽之
同日又
奏為奏
聞事竊(臣)遵奉定例將各縣常平倉榖令於青黃不接
之時糶三以濟民食通行在案五月二十一日據
上饒縣詳報姦民姜天佑等八人率衆赴縣強借
倉榖等情經(臣)批飭查拏去後隨經密訪緣上饒
縣倉書張德懋串同斗級張亮等乘糶倉榖私有
勒索又串通礱房高得玉徐逹生二人多糴倉榖
囤積以致衆心不服羣欲將張德懋毆打德懋隨
躱至高徐二家衆人趕進見有囤榖遂共搶榖五
石二三斗搬貯縣堂挾制強借致有鬨鬧(臣)思倉
書勒索礱房囤積姦民強借均屬不法已行藩臬
二司將倉書斗級及姦民人等提審業據詳報將
姜天佑等拏獲收禁俟審得實情分别究擬參處
外理合繕摺奏
聞謹
奏
將此案執法完結隨當就事訓飭闔屬愚氓咸知有所
懲艾務須通行曉諭反覆開導令各懷凜惕之心庶免
再犯之慮斯乃善政宜諄諄留意者與其干法後齊之
以刑何如於無事時先為道之以德也
同日又
奏為遵
旨覆奏事竊(臣)據按察使樓儼鈔錄
奏摺一件請定藩臬兩司新任展限之例奉
皇上硃批諭旨宜商之於該撫若意見相符具題請旨
可也欽此(臣)查督撫新任與州縣新任均有展限之
例藩臬兩司分管通省之錢榖刑名雖不同於督
撫之兼管而事務繁多實有十倍於州縣者若新
舊更替之時稽查尤為非易倘以限期廹促失於
草率不無錯誤誠宜展其限期俾得從容辦理(臣)
隨咨商江南督(臣)高其倬接准咨覆江南上下兩
江藩臬兩司新任署任俱扣展限一月現在遵行
等語(臣)思此例已行於江南而江西未奉通行是
以向來藩臬兩司新任俱未展限今欽奉
諭旨除據布按兩司會詳恭疏具
題請
旨敕部議奏并請將知府一例同展限一月外所有樓
儼鈔奉
硃批奏摺
諭旨緣(臣)與樓儼所見實同謹繕摺奏
聞伏乞
皇上睿鑒謹
奏
覽奏已悉樓儼之居心行事如何并其精力如何之處
據實奏聞密之
同日又
奏為奏
聞事雍正九年五月二十一日晚三更時分南昌省城
章江門外居民失火(臣)立即率同文武員弁督領
兵役攜帶救火器具前往撲救是晚北風甚大延
燒民房四百餘間并江邊之滕王閣亦被燒燬惟
閣門之内有
聖祖仁皇帝御書滕王閣序石刻碑亭並無纖毫損壞當
查人口亦未損傷隨經檄行藩司將被火居民分
别賑恤并將地方官職名照例咨參在案(臣)思滕
王閣有
御書石碑為省會觀瞻之所容(臣)酌量設法另圖重建以
復舊觀所有居民失火及延燒滕王閣緣由(臣)謹
繕摺奏
聞謹
奏
古閣固宜重修非急務也徐徐為之
雍正九年八月初八日江西廵撫(臣)謝旻謹
奏為奏
聞事竊查江省學(臣)傅王霅性本拘迂識非明察近聞
其考試撫饒二郡所取童生多有物議(臣)細加察
訪緣有學臣差役胡天秀朱象昆等勾通學臣幕
内親屬家人欺瞞作弊現有臨川縣取進童生李
敷奏為人指摘經教官熊淑藻稟知學臣始將承
差胡天秀學書熊宗紀各皆責處李敷奏除名而
朱象昆尚充承差未經責革(臣)查學(臣)傅王霅拘
謹自持雖無苟且實跡而關防無術未免約束不
嚴以致書役招搖輿論不協(臣)又聞饒州教官夏
懋□誑稟學臣以取進覆試童生試卷應用學印
公然出示令諸童赴學勒索硃儀貧生苦累不堪
學臣亦無覺察(臣)現在行查俟查明咨革究擬外
所有學臣考試致有物議緣由理合恭摺奏
聞謹
奏
有旨諭部矣
同日又
奏為奏
聞事竊照江省各屬早稻現在俱經收穫今歲春夏以
來雨水調勻是以皆獲有收(臣)行據布政使報稱
南昌府屬收成十分者十之二九分者十之三八
分者十之三七分者十之二瑞州府屬收成八分
者十之八七分者十之二袁州府屬收成十分者
十之一九分者十之三八分者十之四七分者十
之二臨江府屬收成十分者十之一九分者十之
三八分者十之六吉安府屬收成九分者十之三
八分者十之五七分者十之二撫州府屬收成九
分者十之四八分者十之三七分者十之三建昌
府屬收成十分者十之二九分者十之五八分者
十之三廣信府屬收成九分者十之二八分者十
之四七分者十之四饒州府屬收成十分者十之
二九分者十之三八分者十之三七分者十之二
南康府屬收成八分者十之五七分者十之五九
江府屬收成九分者十之二八分者十之六七分
者十之一六分者十之一南安府屬收成九分者
十之五八分者十之四七分者十之一贛州府屬
收成十分者十之二九分者十之四八分者十之
四至於市賣米價南昌瑞州袁州吉安撫州建昌
南康等七府每石自六錢八九分至九錢五六分
不等臨江南安贛州等三府自五錢四五分至六
錢七八分不等廣信饒州九江等三府自七錢五
六分至一兩四五分不等再查各屬晚稻據報亦
俱暢茂容俟秋成後另
奏外所有早稻收成分數并現今各屬米價理合繕
摺奏
聞伏乞
皇上睿鑒謹
奏
覽江省早稻收成及米價情形朕曷勝額慶
同日又
奏為請
旨事竊(臣)查九江府屬德化縣地方有石閘一座緣該
縣有封一封二等鄉沿江近湖地形窪下向虞淹
沒是以前眀萬歷年間官買嚴姓之地建築石閘
名為嚴家閘不特化邑田地旱澇藉以蓄洩而楚
省黃梅蘄州之田亦資其利但歴年已久民間每
歲雖亦略加修葺而閘身欹側閘底罅漏居民惴
惴常恐江流湍激一時倒塌則田地廬舍俱有淹
浸之患況其地又係往來驛路行人艱阻亦多不
便該地士民屢欲拆卸重建每因心力不齊因循
中止兹呈縣具詳到(臣)經(臣)批司查勘據布政司
委九江府親勘前情洵宜急為修築併據估計工
料約需費銀一千六百兩仰懇
天恩准於司庫銀内照數給發趁今冬水涸之時委令
該地守令等官辦料鳩工重新拆建務俾堅固以
垂久遠如蒙
俞允容俟修竣之日將用過銀兩造冊報部(臣)謹繕摺
請
旨伏祈
睿鑒批示遵行謹
奏
當軍需浩繁之際汝等封疆大臣亦宜為國家念及類
此地方事宜固係應為於汝等公用項下措辦則可請
動司庫銀兩殊屬大誤矣
雍正九年九月初四日江西廵撫(臣)謝旻謹
奏為奏明事竊(臣)准部咨令於江省民人内揀選人
材壮健技勇可觀者五十名咨送兵部隨檄各屬
召募揀選(臣)復出示廣行勸募併他省現在江省
之人有願赴挑用者亦令入選嗣據各屬陸續送
到經(臣)會同司道逐加考驗已足五十人之數遵
照部文動支司庫公項每名先給製僃行装銀六
兩又各給銀二十四兩為雇騾盤費之用現在委
員伴送於九月初十日起程由陸路赴京(臣)又查
有原任南康營守僃蕭公讓先因星子縣民沈淑
仁家被盜案内以扶同報竊革職又有原任建昌
營守僃李璉先因該營把總孫世祚與南城縣知
縣鮑源在遊擊陳聖訓署内會飲角口案内牽連
革職俱經審結准有部覆正在給咨回籍間先據
各呈稱願在五十人之内充數赴部(臣)緣部咨内
並未議將廢員收入是以不敢遽令充數後據伊
等呈稱願自僃鞍馬前往軍前效力(臣)見其人材
壮健弓馬熟嫺仰體
皇上愛惜人材之
聖心不敢壅於上
聞隨令與委員等管領五十人一同赴部并於咨部文
内聲明外理合恭摺
奏明可否准其效力伏乞
皇上睿鑒敕部施行為此謹
奏
蕭公讓李璉二人到京之日交辦理軍需大臣處候旨
同日又
奏為遵
旨覆奏事竊(臣)前奉
硃批樓儼居心行事如何并其精力如何之處據實奏
聞密之欽此伏查按察使樓儼於上年十一月到任
(臣)見其履歴開寫年六十三歲恐其年力就衰精
力雖非強健亦尚不至衰邁凡遇案件猶能虚衷
奏樓儼緣由理合據實繕具密摺奏
聞伏乞
皇上睿鑒謹
奏
覽
雍正十年正月初二日江西廵撫(臣)謝旻謹
奏為奏
聞事竊照江省連年雨水調勻收成豐稔民皆樂業兹
於雍正九年十二月初八初九兩日省城得雪四
五寸至十五六七等日又共得雪一尺一二寸并
據各屬陸續報稱各處皆得雪五六七八寸不等
農民慶幸咸稱為來歲豐年之兆所有江省得雪
日期理合繕摺奏
聞謹
奏
江省得雪情形以手加額覽焉
雍正十年二月十六日江西廵撫(臣)謝旻謹
奏為請留熟悉風土之員以收吏治之效事竊查原
任吉水縣知縣黃雲因永豐縣參革知縣沈儼案
内以驗傷不實部議降一級調用奉
旨令(臣)等將伊居官如何之處出具考語送部引見欽
此(臣)緣黃雲居官謹愼業經會同署督(臣)尹繼善
咨送吏部引
見其應作何補用之處自在
聖明洞照之中但該員在江日久熟悉風土倘蒙
聖恩仍令來江遵
旨補用洵於地方有益再原任餘干縣知縣程光鄂係
前撫(臣)布蘭泰以不職
題參之員嗣經督(臣)高其倬審明部覆准其開復在
案因該員請咨赴補來謁(臣)見其為人明白在江
已久風土民情均所熟悉又據布政使李蘭稱其
在任之日催科有術新舊錢糧俱無掛欠可否仰
懇
皇上將程光鄂准留江省遇有相當缺出容(臣)另疏具
題送部引
見候
旨補用以上二員(臣)因地方得人起見用敢繕摺
奏請伏乞
皇上睿鑒批示遵行謹
奏
該部知道
雍正十年三月十五日江西廵撫(臣)謝旻謹
奏為請
旨事竊查布政使李蘭操守廉潔才識敏逹綜核錢糧
極為詳愼稽察屬吏亦為嚴明緣有前署撫(臣)張
坦麟改換寧都縣民羅天榮等供詞一案經司换
詳部議李蘭降三級調用因新任布政使伊拉齊
在江南清查積欠未竣奉
旨仍著李蘭暫行管理(臣)查通省錢糧自康熙五十四
年至雍正七年共積欠銀三十八萬八千餘兩恐
有官侵吏蝕託詞民欠情弊因商同該司分委各
員一面清查一面帶徵至上年歲底計算除參出
各官虧空一千二百餘兩并查出吏役侵蝕銀二
千一百餘兩現在勒追外業已帶徵完過銀二十
八萬七千餘兩其餘未完積欠尚在清查數月之
内可以竣事近聞伊拉齊於署兩淮鹽政任内奉
旨解任出缺安徽按察使王紘奉
旨陞補江西布政使新司到任伊邇李蘭自應交代赴
部另補但清查積欠姦胥蠧役諸弊叢生李蘭熟
悉弊端實能釐剔今若於將竣之時另换生手恐
一時頭緒難清致稽時日又(臣)近經
題請將九江關量船定稅奉
旨俞允現在舉行是丈量船隻之事亦正資其協助可
否仰懇
聖恩暫將李蘭留任數月俟事竣之日赴部候補(臣)從
愼重錢糧起見是否可行伏乞
皇上睿鑒施行謹
奏
李蘭准暫留江西協同王紘將清查積欠等事辦理完
竣再令赴京
雍正十年閏五月初七日江西廵撫(臣)謝旻謹
奏為奏
聞事竊照江省今歲春夏以來雨水均調二麥秀實兹
遇各屬收成之際(臣)行據布政使王紘報稱南昌
府屬二麥收成六分者十之五七分者十之一八
分者十之四瑞州府屬七分者十之六八分者十
之四袁州府屬五分者十之二七分者十之四八
分者十之四臨江府屬七分者十之五八分者十
之五吉安府屬六分者十之五七分者十之四八
分者十之一撫州府屬六分者十之七七分者十
之二八分者十之一建昌府屬七分者十之一八
分者十之七九分者十之二廣信府屬六分者十
之四七分者十之四八分者十之二饒州府屬六
分者十之一七分者十之四八分者十之四九分
者十之一南康府屬六分者十之三七分者十之
三八分者十之二九分者十之二九江府屬七分
者十之五八分者十之五南安府屬六分者十之
四七分者十之四八分者十之二贛州府屬六分
者十之五七分者十之四八分者十之一所有各
府屬二麥收成分數謹繕摺奏
聞伏乞
皇上睿鑒謹
奏
前據報稱冬雪霑足春夏雨水又復均調何乃麥收分
數至於薄減閱各府所屬未有一處至十分者今日之
奏實則前日之報未免涉虚二者必有一草率不確處
明白更奏以聞
雍正十年六月十五日江西廵撫(臣)謝旻謹
奏為請
旨事竊(臣)管理潯贛兩關夙夜思維非但弊竇亟宜剔
除即浮費亦應稽核(臣)查兩關每年起解&KR1151;餘銀
兩皆係委雜職官同該管家人雇覓騾頭馱載赴
部每解銀一萬兩約用脚價盤費銀一百餘兩即
在&KR1151;餘項下扣支歴來相沿不由驛遞撥運(臣)思
兩關正額除贛關抵充贛鎮兵餉外潯關每季正
額俱由驛遞撥夫運解今&KR1151;餘銀兩均係解部錢
糧乃舍長設之站夫而用雇覓之騾脚此項解費
實屬虚糜(臣)請嗣後起解&KR1151;餘照依起解正額之
例亦由驛站撥夫擡運非但前項糜費可以裁併
&KR1151;餘而一鞘兩夫悉係在官人役更可沿途照看
不致疎虞且每關一年止解一次仍於驛遞毫無
苦累所有&KR1151;餘銀兩請由驛站起解緣由(臣)謹具
奏伏乞
睿鑒批示遵行謹
奏
汝酌量合於是當而為之
同日又
奏為奏明拏獲匪犯家屬事雍正十年五月二十七
日准廣東撫臣密咨内開已獲妄稱玉龍太子匪
犯的名曾合流寓廣西梧州府一帶地方分散符
劄研訊曾合供係江西會昌縣人居住土名案頭
地方有父曾唯母高氏長子祖祐次子文昌仔現
在原籍合咨密拏等因到(臣臣)即密行司道府各
官飛著該縣查拏去後隨據會昌縣詳報於閏五
月初七日已將曾合之妻高氏長子祖祐媳吳氏
拏獲收禁其父曾唯毋高氏次子文昌仔俱久經
住房三間俱點明封記等因(臣)一面咨覆廣東一
面復行按察司嚴查該犯係何年月因何事故出
赴粤西平日果否並無音信來往本籍有無匪犯
夥黨家資有無隐漏再行逐一查明取結另報外
所有拏獲匪犯家屬緣由理合奏
聞謹
奏
覽奏知道了
雍正十年十月十一日江西廵撫(臣)謝旻謹
奏為奏
聞事竊照江西贛橋關雍正九年稅務經(臣)
題委吉贛南道王世繩接管自該年九月十六日起
連閏扣至雍正十年八月十五日一年之期已滿
除將正額稅銀四萬六千四百七十一兩零准部
咨照例撥充虔鎮兵餉外所有該關贏餘銀共五
萬五千二百三兩零現在委員領解交部轉繳
内庫理合繕摺奏
聞伏乞
皇上睿鑒謹
奏
江西贛橋九江等關稅務向聞積弊相沿甚欠妥協近
日較前稍覺整理否據實奏覆毋得絲毫隐飾當嚴飭
該管人員將病商累民之處搜剔屏除務令弊絶風清
不得明革暗取陽奉隂違倘被朕别有所聞其咎仍歸
於汝也
同日又
奏為奏
聞事本年八月十六七八等日大雨連朝溪河水發有
臨江府屬之清江新淦新喻等三縣沿江一帶低
窪田内晚禾被淹經(臣)另疏
題報外尚有吉安府屬之龍泉萬安兩縣南安府屬
之崇義南康上猶三縣亦因山水驟湧溪邊居民
房屋豆麥棉花皆有衝塌淹浸其因倒屋壓死者
男婦共五名口幸於水發之後隨長隨消田稻被
浸未久間有沙礫壅塞之田畝亦屬無多(臣)將節
僃倉糶存榖價動銀二千兩分委各員各令帶銀
前往按其倒塌之房舍計其田地之種植并壓斃
之人口逐戶按名分别賑恤務俾被水窮民不至
失所以廣
皇仁至晚禾收成雖分數不無稍減而被水止在沿溪
一帶勘不成災是以未同清江等三縣一例
題報(臣)謹繕摺奏
聞伏乞
皇上睿鑒謹
奏
當嚴飭委員竭力奉行務令小民均沾實惠毋致虚應
故事更須加意訪察各該有司撫恤之勤惰以别其優
劣
雍正十年十一月十五日江西廵撫(臣)謝旻謹
奏為請
旨事竊(臣)於雍正八年查江省歴年錢糧自康熙五十
四年起至雍正七年共積欠銀三十八萬八千餘
兩恐有官侵吏蝕借稱民欠等弊行令布政使李
蘭一面催徵一面委員分往各縣按圖逐戶徹底
清查至本年三月因李蘭降調經(臣)
奏請留江協查蒙
恩允令協同新任布政使王紘辦理今經查明計已完
過積欠銀三十萬六千餘兩未完銀八萬一千餘
兩其未完銀内除豐城清江新淦三縣沙荒缺額
無徵銀二千一百九十餘兩現飭確勘查核分别
詳議另
題外查有書役侵收并總催戶首人等私收共銀三
千一百餘兩具勒令一年通完其實在民欠尚有
新淦等十一縣積年未完銀共七萬六千餘兩應
即勒令速完但念積欠已久若將一十五年之欠
概令完於一年之内民力既恐難紓而現在經徵
之官徒受處分似亦無益可否仰懇
皇上天恩准以分年帶徵則民力紓而官催易舊逋既
可陸續通完新糧不難依限上納似於
國課官民均有裨益如蒙
聖恩俞允容(臣)另疏
題請(臣)謹將積欠帶徵緣由繕摺奏
聞伏乞
睿鑒批示遵行謹
奏
分年帶徵之處具疏題請可也
雍正十一年正月十八日江西廵撫(臣)謝旻謹
奏為奏
聞事竊照江省上年入冬以後於十二月初二日得雪
自午時起至次日辰時止入土三四寸五六寸不
等本年正月初三初四初九等日連得雨雪入土
四五寸至六七寸不等查據各屬陸續具報并稱
現今高下田地俱各潤澤麥苗油菜發生滋長等
情到(臣)理合繕摺奏
聞伏乞
皇上睿鑒謹
奏
江省雨雪接續情形以手加額覽焉
同日又
奏為遵
旨覆奏事雍正十年十一月二十六日(臣)標把總齎回
奏報贛關&KR1151;餘稅銀原摺奉有
硃批仰見我
皇上愛民恤商至深至切(臣)跪讀之下不勝悚惕伏查
江西兩關徵收錢糧有正稅有耗羨每年遵照定
額解部外多者為&KR1151;餘解部轉交
内庫此外尚有平餘銀兩係正稅贏餘兩項歸併彈
兑多出之數贛關每年有平餘銀三百餘兩九江
關每年有平餘銀三四千兩不等經(臣)
奏明解貯司庫同鹽規銀湊給微員養廉僃用在案
該關又有鹽船木筏給與關役之陋規名為神福
每年約計銀二千餘兩(臣)到任後查各役已給工
食豈可仍聽其收受故將此銀亦併入平餘項下
彙解司庫僃用每年奏銷時同各項存公銀兩一
併盤查
奏報此(臣)經管兩關徵解之大略也贛關向照貨物
抽稅零星揀查不無𤨏屑又有則例不載比照上
納者商民難於通曉自雍正二年欽奉
上諭將稅則刊刻木榜豎立關口俾各商一望而知嗣
因字跡糢糊重加鐫刻將比照之例一併刊入已
無關蠧蒙蔽之弊其上税時有書役飯錢押差插
籌口岸照票廵欄查艙并算數等項名色(臣)酌其
必不可少者量存一二仍減定數目毋許多收餘
皆禁革其九江關例稅船料從前船隻到關俱由
書吏隨口喝報得以高下其手經(臣)
題請丈船納稅可杜其弊但緣商民難與圖始初丈
之時船隻稍有守候不無繁言今行之既久各船
到關照額上稅不受關役欺蔽皆稱利便(臣)又因
向來兩關稅簿俱用關印恐有更換遺漏改用(臣)
衙門關防按季送核以杜多收少解并嚴禁地棍
包攬以免誆騙科索而委管贛關之吉南贛道王
世繩委管九江關之廣饒九南道劉均俱奉職惟
謹實心任事至(臣)總理關務上關
飭該管人員盡除病商累民之弊斷不敢少有隐
飾上負
皇恩自罹重譴也所有料理兩關緣由理合據實覆
奏伏乞
皇上睿鑒謹
奏
若照所奏有何可諭必實能如是方於奉公恤商兩無
愧也
雍正十一年三月十六日江西廵撫(臣)謝旻謹
奏為請
旨事竊照江省上年原屬有收近緣江浙兩省米價騰
貴商販絡繹以致江省米價日增現今省城每石
賣至一兩二三錢不等而隣省之遣員前來購買
者又接踵而至(臣)既不敢不為隣省通其有無尤
當為本省人民計其粒食恐米價日貴貧民買食
維艱查江省常平倉榖并易漕之榖分貯各縣者
共有一百二十餘萬石向例於青黃不接之時存
七糶三接濟民食今當米價稍貴可否仰懇
皇上天恩不拘糶三之例准令各屬酌量糶賣或十之
四或十之五總以不得過半為率統於秋收時買
補則目前平糶稍多既可廣濟貧民而將來易新
還倉似於積儲亦有裨益如蒙
俞允容(臣)於買補還倉疏内聲明
題報是否可行伏乞
睿鑒批示為此謹
奏
因時制宜酌量為之
雍正十一年五月十六日江西廵撫(臣)謝旻謹
奏為奏
聞事雍正十一年四月二十八日據南安府申報附郭
之大庾縣因四月十七日大雨連宵山水暴發十
八日清晨城内水深五六尺至本日申刻漸退官
民房屋人口田畝皆有衝壞等情(臣)即商同署布
政使宋筠飛飭贛南道王世繩往勘情形督同該
府縣查明被淹田屋人口數目即令動支贛關義
倉存榖照上年崇義等縣被水之例作速散賑務
俾不至失所去後五月初十日復據該府查報該
縣淹斃男婦二十六名口衝倒瓦草民房約計一
千餘間衝壞田禾約計一千五百餘畝又所屬之
南康縣因接壤大庾溪流泛溢衝塌民屋七百餘
間人口田禾俱無淹壞等情又據贛州府申報所
屬之信豐縣亦於是日水發居民房屋衝倒約計
一千餘間壓死幼孩二名沙土壅壓田禾約計一
千餘畝等情(臣)俱飛行該道王世繩逐加查勘一
體散賑其衝壓田禾亦酌給工本勸令開挖補種
晚&KR2840;外(臣)正在繕摺具
奏間復於五月十五日據撫州府屬之崇仁縣吉安
府屬之吉水永豐二縣臨江府屬之新淦縣各報
本月初九初十等日山水驟發沿溪村落俱被水
淹房地人口皆有損壞容俟查實另報等因(臣)又
委員攜帶公項銀兩星夜前往分路確查撫恤并
查附近各縣有無被水如有成災之處另疏
題報所有各屬先後被水情由理合奏
聞伏乞
皇上睿鑒謹
奏
似此撫恤之舉務令災黎獲沾實惠方為有益若但虚
應故事委卸屬員一任不肖輩就中開銷以及姦胥蠧
役乘機舞弊侵蝕中飽朕有所聞則罪歸於汝也詳愼
為之
雍正十一年六月二十八日江西廵撫(臣)謝旻謹
奏為奏
聞事竊照江省大庾南康信豐崇仁吉水永豐新淦七
縣被水(臣)據各屬具報先經繕摺恭
奏并聲明委員勘賑在案續據峽江清江豐城南昌
宜黃樂安等六縣亦報被水又經委員勘賑嗣據
各委員會同各該縣具報此番被水惟崇仁永豐
吉水新淦峽江等五縣為獨重共計淹斃人民九
百餘口衝塌淹浸房屋五萬餘間(臣)聞報驚駭深
愧奉職多愆致民有此水厄隨商同署布政使宋
筠酌定銀榖賑數多差幹員攜帶存公銀兩分往
各縣并檄行各該地方官動用倉榖公同委員分
路查勘隨查隨給銀榖並賑如榖不敷用即於隣
縣動撥協濟今於六月二十六等日據各委員具
報照依賑恤之數核算大小人口計日給發以早
稻登場之日為止酌給銀兩收掩遺骸資葺房屋
現在人民有補種晚稻者有改種雜糧者房屋亦
經修葺已無流離失所其餘各縣淹斃人口倒塌
房屋俱為數無多(臣)亦飭令一概賑䘏以上各縣
動用倉榖多者約至四五千石少者一二百石所
給銀兩多者約至二三千兩少者二三十兩不等
統於賑畢後造冊報銷除南康信豐二縣被水甚
輕勘不成災外餘俱遵例具疏
題報俟查明分數另行具
題仰惟
皇上軫恤民瘼痌瘝念切合將分别被水輕重賑䘏緣
由恭摺奏
聞伏乞
睿鑒謹
奏
加意撫恤不可有名無實草草塞責江右境内屢見災
眚汝等之不合
天心弗問可知即朕誤用之咎亦何辭以謝亟宜返身自
省愼之愼之
雍正十一年七月二十八日江西廵撫(臣)謝旻謹
奏為覆奏事雍正十一年七月初四日(臣)標把總齎
回五月十六日恭報各縣被水原摺到(臣)奉有
硃批諭旨(臣)跪讀之下不勝惶悚伏查(臣)先據各縣報
水業於六月二十八日將委員攜帶銀兩飭令動
支倉榖查勘賑給緣由恭摺
奏明隨於六月二十九日具
題在案嗣經奉到
硃批仍恐委員虚應故事或有浮冒開銷以及胥役中
飽等弊(臣)又密令誠實人員細加察訪據各回稱
訪得各處災民領賑之數與報賑之數皆屬相符
被水之民莫不歡呼感戴仰頌
皇仁現在並無失所等情除將各縣是否成災確核分
數另疏具
題聽候部議外其各縣賑䘏之處業據布政司轉據
各員開報淹斃男婦人口分别大小及有無親屬
酌量多寡給令收瘞衝塌屋宇分别瓦房草舍及
有無存剰屋料酌量多寡資令修葺被災人民分
别人口大小及有力無力酌給口糧資令接熟又
如田畝勘不成災水退補種須用人力者亦酌量
資給以上各項通共給銀八千七十六兩有零榖
二萬二千二百四十石有零統俟另行分别
題咨報銷所有賑䘏數目及查無冒銷中飽緣由理
合具摺奏
聞伏乞
皇上睿鑒謹
奏
雖據奏稱查無冒銷中飽等弊然該縣賢愚各異而被
淹人口又多寡不齊其間或稍不妥協皆惟汝是問也
同日又
奏為欽承
聖訓謹瀝(臣)衷仰祈
睿鑒事竊(臣)據江西署布政使宋筠將該司報水
奏摺欽奉
硃批諭旨敬錄傳示到(臣臣)跪讀之下不勝惶悚伏念
人生之本惟忠與誠稍有不忠不誠不可以問心
即不可以對
天不可以對
皇上也(臣)才識庸愚謬膺重任惟恐奉職多愆時時反
躬惕懼蒙
皇上提撕警戒示以忠誠
皇上之訓(臣)者如此其切勉(臣)者如此其至(臣)敢不仰
體
聖心益加自勵惟有勉同宋筠等永矢精純不務名而
務實盡除顧慮不問迹而問心將利害之見悉去
忠誠之志益堅以期仰報
天恩於萬一耳(臣)謹將凜遵
聖訓微忱恭摺
奏覆伏乞
睿鑒謹
奏
夫誠者眞實無妄之謂忠者内盡其心而不欺之謂皆
非可以言說見也汝此奏仍不過口頭禪耳烏足取
同日又
奏為奏明存庫耗羨等項銀數事竊照江西司庫存
公銀兩(臣)於每年奏銷盤查時將耗羨及各項充
公等銀一併盤明歴經
奏報在案今雍正十一年奏銷雍正十年錢糧照依
往例親赴司庫逐一盤查俱無虧缺除正項錢糧
會同督臣
題報奏銷其耗羨等銀自雍正二年至雍正十年支
用細數遵例於歲底造冊送部外所有現存各項
共銀一十七萬一千五百八十六兩零(臣)謹繕具
清摺進呈
御覽伏乞
皇上睿鑒謹
奏
覽奏知道了毋因存庫饒裕而涉於濫用
雍正十一年九月初六日江西廵撫(臣)謝旻謹
奏為奏
聞事竊照江西按察使孫詔於本年八月初二日到任
即於初五日患病據醫生云係内傷外感之證迄
今一月有餘客病雖已稍退而身體虚弱難於即
痊不能坐堂理事(臣)查雍正六年十月欽奉
上諭嗣後督撫等倘有一時患病難以辦事者不可勉
強支持即著一面奏聞一面將印務酌量委人署理
俾得安静調攝則所患自然易於痊可足以慰朕體
恤臣工之至意若兩司中有似此者著該督撫仰體
朕心亦酌量委員代辦具摺奏聞欽此欽遵在案今
臬司孫詔患病不能速愈(臣)自當仰體
皇上愛恤臣工之至意委員代辦俾得安静調攝以期
痊可緣布政使宋筠先經署理臬篆辦事詳愼(臣)
是以委令暫行代辦一俟孫詔病痊即令自行辦
理(臣)謹恭摺奏
聞謹
奏
此奏是孫詔多令調養數時毋俾勉強從事如應逹部
咨部存查
雍正十二年正月初八日江西廵撫(臣)謝旻謹
奏為奏明事竊照江省司庫存公銀兩前因每年存
剰無多恐有一時需用之事未免不敷荷蒙
皇恩將雍正八年稅契銀七千八百五十三兩零撥存
司庫以僃地方公用欽遵在案今查司庫公項歴
年支剰現存銀一十七萬餘兩似可敷用前項原
撥稅銀至今未有支動(臣)思稅銀原係解部錢糧
公項既敷似應仍行解部可否容(臣)咨明戶部聽
候撥解(臣)謹繕摺具
奏伏乞
皇上睿鑒批示遵行謹
奏
公項既稱敷用照例仍行解部可也
雍正十二年四月初六日陞任江西廵撫(臣)謝旻
謹
奏為奏
聞事竊照江省因匪犯黃森官等一案查拏餘黨各屬
遇有面生可疑之人隨即嚴行盤詰今據奉新縣
盤獲道人一名姓朱名一如瑞州府高安縣人因
其言語支吾搜查行李内有布包木板一塊寬長
僅止寸餘上刻山川射稷久久一定八字背面刻
堯紀龍三字又有殘缺推背圖一本形跡可疑似
非善類差押解省隨發南昌府細加研訊併飭密
行高安縣確查該犯的實住址姓名有無親屬平
日作何生理有無為匪蹤跡去後兹據南昌府呈
報經高安縣拘到該犯族隣訊明該犯年四十歲
原名姚長政因出家改名朱一如有妻朱氏有子
二人現住高安城内該犯向曾開店賣藥於雍正
元年出外浪游往來無定今年二月到家賣田不
遂復即他往等語質之朱一如供亦相同至詰其
所攜木牌來歴據稱伊於雍正元年赴四川峨眉
山出家其師號德正道人姓劉在峨眉山打坐一
百二十多年現今約有一百五六十歲布包木牌
即係德正道人所給令伊於雍正十二年八月内
往江寧賣藥遇楊一道人來會時開拆詰其木牌
所刻字跡是何隐語社字何以刻作射字楊一道
人住居何處會見欲作何事因何已經開看據稱
德正道人止說木牌是講坐功却病之法並未說
有何隐語亦不知刻作射字緣故楊一道人原想
到江寧訪問實不知其住處因向有痰疾德正原
說會見楊一道人將木牌開拆病即可愈上年患
病不好所以即行開看詰其殘缺推背圖來歴據
稱是上年六月在奉新上富地方將十餘文錢向
杜姓算命老人買來查提杜姓算命之人隨提到
伊子杜希登據供伊父名杜應邦今年有七十六
歲已於上年十一月内病故向曾在上富地方擺
桌子算命其有無賣給朱一如圖本伊係不識字
之人並不知道等語詰訊朱一如何故行蹤無定
因何來至奉新且攜帶禁書明有為匪情事據稱
窮苦遊方行醫度日原無一定住處今年二月聞
奉新白雲菴有田可住到菴數日回家欲賣田買
牛因妻子不肯仍回菴來隨即被拏并云一向患
病如此模樣豈能做得匪類等語嚴訊至再矢口
不移並不知有散劄為匪之事錄供呈詳到(臣臣)
查朱一如雖無為匪實據但隐匿名姓行蹤詭祕
木牌圖本字義不倫未便輕縱除密咨四川江南
督撫查獲德正道人及楊一道人訊供移覆再行
確䆒外所有盤獲人犯緣由理合繕摺奏
聞伏乞
皇上睿鑒施行謹
奏
此二道人料非善類俟各該省獲解到日嚴訊自明
硃批諭旨卷一百三十八下
