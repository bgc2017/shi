欽定四庫全書
硃批諭旨卷二百十五之一
硃批鄂彌達奏摺
雍正六年九月十一日貴州布政使(臣)鄂彌達謹
奏為奏
聞事竊照普天疆土自
國朝開闢以來休養生息民間戶口日繁宜乎無不闢
之土無不耕之地乃查黔省
奏報册内現徵錢糧巳熟田土及陸續新墾自首田
土共一百四十七萬九千五百畝零未墾田土八
十七萬五千有竒以全省之繁庶豈未闢田土尚
有如此之多其間或係小民無知欺隠或為豪棍
從中阻撓或為官吏徇私抑遏以致報墾寥寥均
未可定(臣)自到任以來清查軍田料理開墾出示
曉諭至再至三不意一年之限已滿據各屬開報
者不及荒蕪十分之一(臣)細加思維與其懲治於
將來不若清理於目前統計州縣田畝曠闕多者
隠匿自多曠闕少者隠匿自少今黔省各處曠闕
纍纍自應將最多者先為清丈(臣)今不揣愚昧欲
將侵隠最多之鎮遠縣田地俟秋成後委員查丈
果係實在曠闕者招佃給本開墾如已舉首及已
報墾而為官吏侵蝕分肥者即為參革究擬如係
豪強地棍侵占者亦即嚴拏治罪庶各屬官民聞
風畏惕不待逐處清丈必然首報清楚將見黔無
曠土賦額漸增其於
國計民生均有裨益矣緣事關清丈合先具摺奏
聞伏乞
皇上睿鑒謹
奏
清丈之說不可輕舉當與督撫詳悉斟酌此奏甚屬孟
浪爾原不諳外任豈得如是率意妄為凡百須向歴練
有識見人再四熟籌然後定議方無謬誤盖地方一舉
一動關係民生休戚非旗下事務部院案件之可比也
同日又
奏為奏
聞事竊查黔省有官莊學租一項額徵米三千九百三
十六石九斗零内除支給舖兵米一千九百三十
九石三斗外其餘米石歴屆
奏冊俱作賑濟寒生窮民報銷其實止給省城寒生
窮民米二百餘石鳴贊生員九十六名餘剩之米
悉為各衙門官役食用相沿為例迨至雍正三年
經署撫(臣)石禮哈
奏明變價歸公分給各官養廉前司祖秉圭以職官
不便分沾貧民之食又因
奏銷冊内未除仍以寒生窮民姓名造報是以定議
將前項餘米分給廵撫司道各衙門役食并鳴贊
生員以及省城貧民寒生暨各府州縣貧民寒生
食用在案(臣)到任以來查此項米石雖係歸公但
事關
奏明之項不得不細為籌畫除雍正五年之額米巳
經前司議定通行飭遵似難更改外其六年之米
除給舖夫口糧之外餘米似宜斟酌舉行查生員
之内貧富不等而品行亦有高下若據呈詞即行
批給恐有無耻之軰冒認單寒無從查其虛實似
應行令該教官查明取結詳送學院核實移咨院
司轉飭地方官照例撥給至孤貧一項原應計口
受食豈可定數派撥似應通行各屬確查如建有
養濟院房屋在内居住之孤貧按照人數亦依極
貧成例支給其無養濟院之處貧民乞食往來無
定毋庸撥給至鳴贊一項有迎接
詔旨宣講
聖諭之責應請照舊准其支食其各衙門人役自有工
食與貧民不同未便支食官莊米石查各屬罪犯
解省覆審俱是沿途求乞殊堪憫惻似應將此項
米石每名每日給與八合將所給口糧數目令各
屬按季册報稽核以上幾項核實支給之外每歲
約餘米一千餘石應令各屬變價解司於秋成後
就近買米存貯省倉如遇青黃不接之際零星平
糶以濟民食仍於秋後買補貯倉如此行之年久
不特積貯漸增抑且民食有頼於
國計民生均有裨益也緣此項米石現在開徵又據
各役紛紛具呈請領(臣)不便支給合先具摺奏
聞伏乞
皇上睿鑒謹
奏
此事應呈詳督撫酌定何得如是自立主見耶將朕所
批二摺硃諭與鄂爾泰沈廷正看
雍正七年正月十一日貴州布政使(臣)鄂彌達謹
奏為恭謝
天恩事竊(臣)庸陋之質荷蒙
隆恩特授黔藩自到任以來凡有關係
國計民生靡不朝夕思維殫竭智慮以冀少有裨益
遂將摘丈鎮遠縣欺隠田地與官莊學租米石定
議撥支二事冒昧繕摺奏
聞奉有
硃批(臣)跪讀之下感激悚懼愧悔無地遵即齎送督撫
二臣閱看其摺内事宜應聽督撫會商審擇行止
覆
奏外(臣)自顧何人得沐
聖主諄切教訓俾孟浪不諳之處翻然悔悟知所遵循
嗣後一切辦理公務自當悉心與歴練有識見人
慎重商酌不敢妄生意見以仰副
皇上諄諄教誨之至意所有感激微忱理合繕摺恭
謝并繳
硃批原摺為此謹
奏
覽奏知道了秉公敬慎勉力為之
同日又
奏為據實陳明仰祈
睿鑒事雍正六年十二月初九日撫(臣)沈廷正傳(臣)入
署將其所奏(臣)家人蕭大在鎮遠地方欲買使女
被顔致明騙詐銀兩一摺奉有
硃批令(臣)開看(臣)伏讀
皇上硃批此事必須兩罰方為平允若回護藩司家人
而偏究顔致明斷乎不可將此諭亦令鄂彌達看欽
此(臣)跪讀之下感激涕零惶恐無地隨嚴訊家人
蕭大據供小的跟隨赴任時五月二十四日因小
的中暑在常德任宗陽客店養病聽得那邊買使
女賤曾有店家之弟來說原任江西裴大廳的兒
子有箇使女要賣小的意欲看定再回請示原呌
他領來看過因不好就罷了到七月初間病好起
身於二十三日到鎮遠府在龔家歇店住了一夜
黑早就走並不認得姓顔的亦無銀子被人騙去
等語(臣)恐家人或有隠匿不吐實情亦未可定遂
將蕭大移送臬司衙門嚴加訊究而撫臣不令臬
司究審蕭大只教(臣)照摺内一一應實(臣)以事屬
瑣細若過於辯白殊失
朝廷大吏之體所以寧令家人認罪不敢置辯隨將家
人在常德情由認作鎮遠舉動事本未成不曾被
騙等語錄一供單送撫(臣)在案伏念(臣)受
天聽今臬司嚴審致明並不認識蕭大亦無買人騙銀
之事請提證佐質訊撫臣云此事奉
旨兩罰可不必提證佐惟令(臣)照前稟寫供送臬司具
詳即為回奏(臣)若過為辯白反屬偏護家人如不
將實情
奏明又蹈欺罔之罪今雖照撫臣之意而行其中實
在原委不得不直陳
聖主之前此後惟有日夜兢惕以仰副
皇上曲賜矜全之
洪慈為此謹
奏
斯事沈廷正所奏甚悉巳有旨矣
雍正七年四月十五日貴州布政使(臣)鄂彌達謹
奏為奏
聞事竊查黔省地方山多田少每歲民苖秋成之外兼
賴春花資生所有豆麥雜糧均藉雨水調勻以期
豐收兹屆春收之際通查各屬雨水及時春花約
有十分收成(臣)親往郊外細加察勘據農人咸稱
所種豆麥雜糧菜蔬顆粒根株較之上年加倍肥
大或已經秀實或現在收穫皆有十分至秧田雨
水霑足稻苖暢茂現在始行插秧將來秋成可期
大有除俟各屬收成分數報齊之日彙册詳送督
撫二臣
奏報外所有春花豐收情形今因恭繳
硃批之便具摺奏
聞謹
奏
據奏雜糧收穫稻苖暢茂欣悅覽之
同日又
奏為欽奉
聖訓事竊(臣)前因陳明家人蕭大一事繕摺具
奏奉有
硃批(臣)跪讀之下感憤交集念佛喜馬哈博爾多等身
受
皇上隆恩既不能克已急公恪供職守以圖仰報萬一
乃復利欲薰心貪贓枉法下愚無耻莫此為甚雖
置重典亦不足以蔽其辜今蒙
皇上天恩恐(臣)不自省惕仍蹈錮習諄諄
訓誡不啻慈父之教誨赤子身非草木應知感奮況(臣)
家本寒微向從節儉所有
賞給養廉儘足用度何敢稍存不肖之念如資性利鈍
則限於天分辨别物理則限於學問至於操守實
能一心主之(臣)賦性既屬愚鈍辦事又多未諳若
復不能潔巳奉公以蹈貪贓枉法之轍乞
皇上立置重典以為負
恩忝職之戒謹將奉到
硃批原摺另封恭繳謹
奏
非言之難而行之為難也朕前諭甚明今於三人中止
將佛喜所奏一二事發來爾看令朕覽此數行空文遂
深信其心行可乎
雍正七年八月十二日貴州布政使(臣)鄂彌達謹
奏為恭謝
天恩事竊(臣)承准戶部照會議覆(臣)具奏京局所需鉛
觔動支黔庫捐納銀兩買運至漢口交商人轉運
可節繁費一摺部議以事屬難行不便更張具
題奉
旨依議戶部所奏甚為明當鄂彌達現為貴州布政使
於地方事務必將原委利弊確查明白方可陳奏豈
風聞言事者可比今乃以偏私之見遽欲更改成例
冒昧瀆陳甚屬不合著嚴飭行欽此照會到黔欽遵
在案(臣)跪讀之下不勝惶恐愧悔交集實緣(臣)初
任外吏見事多疎因思黔省産鉛甚多商人買運
費繁欲節省錢糧起見未及詳查原委一時冒昧
瀆陳蒙
皇上天恩不即交部重處諭令飭行聞
命自天感激無地(臣)嗣後凡於一切事件惟有虚衷詳
慎不敢偏執已見以仰副
聖主訓誡之洪恩所有感激微忱理合具摺恭
謝伏乞
皇上睿鑒謹
奏
常時返省確知已係庸平材質則將日有進益稍若自
以為是一涉盈滿驕矜豈止謬誤一事二事而已哉
同日又
奏為恭繳
硃批原摺事竊(臣)具奏欽奉
聖訓事一摺奉到
硃批非言之難而行之為難也朕前諭甚明今於三人
中止將佛喜所奏一二事發來爾看令朕覽此數行
空文遂信其心行可乎欽此伏念
上天不可欺
主恩不可負神明鑒察形影相隨欺㒺狡詐未有不敗
露者(臣)雖至愚亦知自省惟當恪遵
訓旨即以佛喜之言行相違為終身炯戒時時警惕竭
盡駑駘斷不敢飾空文而忘實行以期仰報
聖恩於萬一合將奉到
硃批原摺二扣并佛喜奏摺二扣另封恭繳為此謹
奏
果能存誠務實終身堅守不移
上天必不汝負也
雍正八年正月二十四日貴州布政使(臣)鄂彌達
謹
奏為社倉請專委任以明勸懲以收實效事竊查建
立社倉勸民捐榖以備荒歉令官吏不得過問聽
民自便雖有不肖官吏書役欲上下其手實無從
而施其伎倆法至善也第百姓愚昧恐奉行日久
視為泛常秋成所捐之榖青黃不接之時仍舊自
用如遇稽查虚捏甘結掩飾一時司倉者向來止
取家道殷實之人令其掌管名雖禁其出入不公
並未立有考成人遂不知懲勸且司其事者俱係
鄉閭之人任其虚捏漫無稽查(臣)再四籌畫若主
之於官難杜胥役擾累之弊若聽之於民又多虚
捏惟有捐積之事聽之於民而稽查勸懲之方委
人專任方有實濟請於每州縣分東西南北四鄉
鄉擇適中之地建立倉社十戶立一甲長五十戶
立一社長司倉者令地方官於本地候補候選及
考職州同州判以上人員内秉公選擇品行端方
者四員每倉著一員總理稽查勸懲勸諭捐積將
現在之榖併續捐之榖登簿申報地方官轉報上
司存案青黃不接之際願借者由甲長上之社長
社長率本人向司倉之人交票司倉者驗實登簿
發給俟秋成加息完倉如逢小歉照例免息年底
令地方官上倉稽查取結加印申報上司如有虧
空奉行不力之處即行揭報
題參倘地方官不行揭報經上司查出將地方官照
扶同徇隠例分賠如三年内勸捐積多收放公慎
許地方官申詳督撫核實具
題候選考職者即行錄用應選應補者加陞一級以
示奬勸如此則委任專而積貯實似於社倉不無
裨益是否有當伏乞
皇上睿鑒謹
奏
如此則社倉之良法壊盡矣據奏年底令地方官稽查
出結申報上司立定考成是所謂官倉何名民社耶若
照所奏必遇百姓真實愛戴如父母之賢有司方可否
則徒增無限弊端於事何濟之有所見甚屬悖謬
雍正八年七月初七日貴州布政使今陞廣東廵
撫(臣)鄂彌達謹
奏為敬陳管見仰祈
睿鑒事竊照古州一帶地方向為生苖盤踞未通聲教
今蒙
皇上德威遠播指示方略督(臣)鄂爾泰調度得宜俱巳
嚮化其安營設汛築城開河將已就緒惟是苖性
反覆不常一切善後事宜實屬要務不得不急為
籌畫者也查古州清水江等處新闢苖地甚是遼
闊苖獞戶口不下數十餘萬今古州清江丹江都
勻黃施來牛各鎮協營兵丁合計舊撥新設共九
千九百名尚恐地廣苖衆不足以資彈壓倘遇有
事除去防設塘汛守城再分布進剿防遏黨援之
遊兵則恐現在之數不敷分用(臣)之愚見請於古
州都勻丹江清江四處各添兵一千名以資調遣
俟三五年後苖猓感化已深帖然無事然後再議
酌減至添兵後兵糧更屬急需查通省新舊兵丁
共二萬九千六百四十三名每年需糧一十萬六
千七百一十四石八斗額徵秋糧共一十一萬六
千八百一十石有竒内附近各營可以設法輓運
支領本色者只有六萬三千七百餘石僅足半年
之糧其餘離營窵遠難以輓運若盡行折價則新
設苖疆糴買維艱如令百姓每年遠運軍營不特
有妨農業恐致滋擾若令附近州縣改銀徵米難
免周章且統計每年額徵之數則新舊兵丁與現
請添設四千名之兵糧尚不敷支給(臣)再四思維
查湖南乃産米之處而辰州府所屬之沅州與黔
屬玉屏縣聯界附近軍營至貴州省城僅止八百
一十五里至湖南省城則一千五百八十里較其
遠近相去一半況今清江一帶河道開通自沅抵
黔水路往來尤為便利仰懇
聖恩准將沅州割歸黔省管轄所有該州每歲額徵秋
糧用船直運清江都勻丹江等協營存貯就近支
給至於都江河道現在開通舟楫直達粤西柳慶
二府查二府屬近水州縣歴年支放餘剰改貯之
榖甚多若令古州按季遣員赴粤西近水州縣支
領接濟不特輓運省力而在黔無馱載之苦在粤
免紅朽之患殊為一舉兩得又查古州八萬苖地
出産樹木棉花白蠟等項向緣河道不通生苖阻
截以故商販稀少且黔地素不産鹽日用皆藉川
淮鹽斤價值甚貴爰是苖民多有食淡兼之布帛
鮮有今河路疏鑿開闢已廣正可乘時利民如蒙
俞允將沅州歸黔則運米之回空船隻即載苖地之出
産貨物帶往湖廣江浙各處發賣賣完之日即載
淮鹽紬布赴黔販賣如此往來運售交相濟用不
數年間苖人與客商交易知獲厚利則謀生之苖
猓漸化為守法之良民地方官員再加以隨時撫
綏則瘠薄之邊方將變為富饒之樂土矣再查四
川重慶府所轄之酉陽司并所屬之邑梅平茶石
耶地把等土司離府十八站離黔屬之思南府僅
止五站地界相連因離川省窵遠鞭長莫及以致
該土司等匿犯藏姦横行不法且其地方遼闊土
脈肥沃每有銅仁等府貧窘百姓在彼開墾生理
完納土司租賦稍不遂意百般凌虐考之黔志思
南府屬之甫南圖地方久被該土司占去似此侵
課害民亟宜鈐束清理應請將酉陽等司就近割
歸黔省管轄如有應墾地土即給照附近窮民令
其前往照雲貴開墾事例自行開墾并該土司田
土一併查明照例納賦以資糧餉如此非特該土
司等得以就近約束不敢滋事而於
國計民生均有裨益矣(臣)確訪苖情審度形勢故敢
直陳管見是否有當伏乞
皇上睿鑒施行謹
奏
鄂爾泰悉心詳議奏聞候朕裁奪
雍正八年九月初六日新任廣東廵撫(臣)鄂彌達
謹
奏為恭報微(臣)起程日期仰祈
睿鑒事竊(臣)荷蒙
聖恩補授廣東廵撫接准部文已經繕摺奏謝
天恩恭請
陛見候
旨遵行嗣緣調任布政使張允隨在滇交代未能即赴
新任奉督(臣)鄂爾泰委令糧驛道署理藩篆(臣)即
於雍正八年七月二十七日將布政司印信委員
齎送糧驛道王廷琬查收署理并將(臣)任内經手
一切錢糧逐一交代明白聽候查明出結詳報外
查廣東乃沿海要地關係重大聞
命以來日夜恐懼因思督(臣)鄂爾泰公忠為國識見深
遠又聞伊抱病(臣)向在黔藩任内凡大小事務無
不承督臣剴切指示今署司查核交代册籍尚需
時日(臣)隨星赴滇省請商海疆一切要務自(臣)到
滇督臣病已全愈諸凡事宜承督(臣)諄諄開導明
白講論受益實多(臣)即回黔於九月初六日起程
赴粤東新任訖再(臣)自黔起程至滇沿路禾稻暢
茂碩大堅實問諸民苖僉云數十年未有如此豐
盛(臣)目睹豐亨景象不勝踴躍歡忭之至合併奏
聞謹
奏
覽奏知道了當夙夜省察竭力黽勉照鄂爾泰之居心
以居心效鄂爾泰之行事以行事則將來必不虚負朕
期望委任之恩也勉之勉之
雍正九年正月十二日廣東廵撫(臣)鄂彌達謹
奏為奏
聞事竊(臣)荷蒙
聖恩廵撫粤東已將入境到任日期具疏
題報在案(臣)仰體
聖主軫念民生至意於湖南廣西經由地方訪問湖南
今歲春間覺雨水過多而秋成倍於往年廣西亦
屬豐收米價甚平(臣)抵任後行查粤東秋收據布
政使彙報各屬收成八九十分不等米價每石四
錢五六分起至六錢七分不等年登大有萬民熙
皥(臣)睹此昇平景象不勝懽忭之至惟勤宣
聖天子保赤之深仁使海疆黎庶返醇歸樸共樂
聖世以仰副
皇上愛養元元之
聖心(臣)謹繕摺奏
聞謹
奏
覽奏俱悉爾初抵任即值歲熟米賤之時原屬可慶然
當倍加寅畏不可少有肆志
雍正九年二月初十日廣東廵撫(臣)鄂彌達謹
奏為敬陳粤省情形仰祈
睿鑒事竊查粤東山海交錯素多盗匪或嘯聚山谷或
勾連蛋艇人少則暮夜偷竊人多則白晝刦搶甚
至百十成羣私挖山礦一經官弁查拏輙行拒捕
致傷兵役其有嗜利惡徒争攘私礦竟成仇敵命
盗多由此起從前各官因循故習凡遇案件半多
諱匿半由外結因而法令廢弛風俗日壊種種積
習難以枚舉(臣)於抵任後一面與文武諸臣和衷
辦理嚴飭地方有司協力整頓每於親審案件内
核其情罪可惡者即痛加懲處事事執法究擬近
見若軰稍有畏懼又查廣東地方土豪惡棍在在
皆有若不將尤甚者重懲儆衆餘惡仍然玩法而
罹重罪者反多今訪有潮陽縣惡棍蘇阿武東安
縣惡棍嚴選乳源縣惡棍葉聯芳并其子葉清誠
惠來縣惡棍黃高飛家藏軍器窩匿盗賊欺壓良
懦動輒殺人姦淫詐偽無惡不作葉聯芳黃高飛
現今拏獲發審其蘇阿武嚴選二犯現在密拏但
弋獲到案若待提齊受害質證則由縣府司到(臣)
輾轉審解未免躭延歲月況伊等積惡數十年黨
羽數百人受累者不啻千百家若輾轉質解受害
之民拖累甚衆且恐疎脫(臣)愚以為此等豪棍人
人切齒一經審明即應提至市曹杖斃示衆庶不
法之徒聞風歛迹即受害者之冤抑亦得早伸矣
再(臣)思凡事必當探本窮源源清則流自潔粤東
無産無業之民甚多查高雷廉等府地廣人稀必
須設法調劑使其衣食有藉方望風俗還醇(臣)現
在飭查實在荒地水利並保甲練總等項俟查明
確實將如何料理之處悉心妥議另
奏外所有地方情形合先具摺奏
聞伏乞
皇上睿鑒批示遵行謹
奏
訪拏豪惡最尤者懲一警百固屬善舉但一經審明即
提至市曹杖斃示衆之論當極加詳慎恐該有司未必
盡屬公明其中倘有錯誤或致冤抑所關豈淺鮮哉
雍正九年三月二十二日廣東廵撫(臣)鄂彌達謹
奏為請定保甲練總功過以期盗息民安事竊照弭
盗之法保甲最善(臣)到任後飭令各屬印官親身
編點有地方遼闊者即於
命往試用人員遴委辦理漸將告竣然保甲既清而村
長保正練總三項尤為保甲之要查從前村長惟
論年齒保正則按年輪當練總則閒漢充數迨後
地方有司凡遇勾攝人犯來往公務以及護送均
於保正練總是累遂視為苦役各皆告退即有存
名亦皆無頼包當日求有事而巳(臣)查粤屬各鄉
有大姓小姓之分大姓則戶口數千餘丁小姓乃
雜姓附居遇事惟大姓是聽今擬以大姓戶内擇
言行公正之貢監立為鄉長令其稽查本家以及
附居雜姓隨時勸令務本力農不得遊手好閒倘
有違犯許即禀明地方官就近查究擬將役滿考
職在籍候選之吏員遴當保正使之盤詰匪類擿
伏指姦倘有滋事許地方官不時申究再就於武
生鄉勇中擇有力而嫺武藝者以充練總無事則
廵邏防範有事則協力救援倘有偷安多事許保
正就近稟究若不立以功過予以勸懲恐任事不
力擬於三年之内一鄉之中地方寧謐無出境為
非者鄉長貢生咨部以教職即選監生已考職者
即以應選之職銜即用其未考職者給以八品頂
帶以示鼓勵保正查其考職年分咨請先用練總
補伍食糧遇有外委把總缺出選擇挨補如三年
之内有藏姦納匪犯案一次者鄉長保正練總各
行記過至有三犯鄉長革去貢監保正革去職銜
練總責革一切往來公務永禁不得濫役如地方
官因循庇護縱姦殃民查確糾參庶責有攸歸法
無寬縱而盗風或得以少息矣為此具摺陳
奏伏乞
皇上睿鑒施行謹
奏
此奏甚不合宜其乖謬處曷勝批諭
雍正九年七月十五日廣東廵撫(臣)鄂彌達謹
奏為奏
聞事竊查硫磺一項乃配造火藥所必需前據洋行商
人陳崇義赴布政司呈報大西洋部多牙國夷商
榮貽觀來廣東嶴門生理住家發夾板船往吕宋
國貿易順便帶買硫磺約八百擔装回嶴門今知
例禁向商人求議每擔價銀四兩伍錢情願易換
水硍等情經司議詳准其照價易換前來(臣)查硫
磺係違禁之物不便聽夷商自行變賣再查貴州
運粤水硍原係變售抵帑之項今易磺變價事出
兩便且本省旗標各營現需製造常存火藥所需
磺斤已經督(臣)郝玉麟具
題委員在於仁化地方設爐煎熬今既有此項磺斤
自應留用將仁化縣設爐煎熬之處停止如此一
轉移間不特無採辦之煩亦免匪類潜藏致生事
端之慮(臣)即批司准行在案又恐該夷商將磺斤
販賣外國隨與布政司商酌即面詢該夷商吕宋
每年所出磺斤之多寡據稱約略不下有數萬餘
斤當即諭令將所出硫磺切勿賣與外國年年運
至粤省内地通知洋商具稟藩司動支司庫公項
銀兩收買或爾等需用他物照爾等所用給發該
夷商歡忻踴躍而去嗣後每年所買磺斤除粤東
應用外餘磺存貯行内知會隣近各省令委員赴
粤採買將價歸還原項以免販賣外國之弊事關
夷商帶運違禁之物理合具摺奏
聞伏乞
皇上睿鑒謹
奏
如此權宜通變甚是
同日又
奏為奏
聞事竊查粤東今歲自春徂夏雨暘時若早稻豐收晚
禾播種山區海甸咸歌大有詎五六月間霉雨連
朝潦水陡漲據肇屬之四會縣報稱該縣屬内大
小圍基皆屬穏固惟大興一圍係頂溜之處舊有
石竇一座於六月初三日潦水驟至漫溢圍頂衝
動竇石卸開竇傍圍基近圍田畝魚塘被水浸溢
等情(臣)聞報即飛飭肇羅道張渠支領司庫公項
銀兩購備木石赴大興圍相度情形星夜搶修一
面委員協同地方官查勘撫恤又據雷屬之遂溪
縣報稱五月十三日大雨晝夜縣屬低窪田禾間
被浸溢民房亦有傾倒又據廣屬之增城縣報稱
六月十二三等日大雨至十四日山水漲發當水
房屋多有傾倒低窪處所田禾被淹又據惠屬之
長寕縣報稱六月十三日風雨徹夜溪水陡發城
外當山水衝溜處草房倒塌者多人口俱皆安全
各等因具報前來(臣)俱委員給銀令其齎往被水
等處會同地方官分頭查勘如有田禾浸淹者飭
令設法疏濬無力播種者借給榖種民房衝倒者
查明無力窮民酌給修葺完好毋致失所現在據
報水已退消民皆安業恐厪
聖懷合將緣由繕摺奏
聞謹
奏
皆緣平日不行預備臨時又不慎防以致如此亟當勘
明已衝者力督搶修被淹者加意撫䘏可也
雍正九年八月二十四日廣東廵撫(臣)鄂彌達謹
奏為奏
聞事竊惟粤東風俗澆漓向多貪詐近來仰賴
皇上德化漸摩淪肌浹髓海隅蒼生皆巳感格即甲胄
之士亦能見利思義如右翼鎮標右營辭糧兵丁
高洪才者雍正八年十一月初十日早有江西窰
匠遺一布袋在韶州府南門河邊適高洪才渡河
見而拾取開視内貯銀一十一包共重九十一兩
五錢當有民人潘得用在彼浣衣見拾維時洪才
拾金不昧隨即邀同得用往凂關帝廟僧人翠雲
書寫招帖遍訪原主比原主慌忙尋覓洪才核對
銀數相符即將原銀給還絲毫不染雖爾時洪才
僅詢知其為江西窰匠不復問其姓名但拾銀之
後有書寫招帖之僧人翠雲已屬確證且伊從前
曾拾銀三次皆給還原主金有等收明鑿鑿觀其
平日之廉潔則今日之還銀自非虚捏據布政司
詳據縣府轉據士民舉報前來(臣)隨給匾額表揚
并通行闔屬曉示使人人則效處處觀摩仍飭該
縣立碑傳後以示鼓勵外(臣)不敢壅於上
聞謹會同督(臣)郝玉麟合詞具
奏伏乞
皇上睿鑒謹
奏
該部議奏
同日又
奏為奏
聞事竊(臣)猥以菲材荷蒙
皇上隆恩簡畀封疆重寄莅任以來無時不仰體
聖心以察吏安民為念今查按察使黃文煒居心坦白
辦事勤謹人尚明晰操守亦好糧驛道陶正中辦
事謹飭才具亦優廣南韶連道李可淳人尚明白
辦事小心但稍欠淳樸肇羅道張渠才其優長辦
事勤謹再加歴練即成有用之才高雷廉道毛世
榮謹飭吏治尚欠熟練惠潮道劉運鮒為人老實
才具平常吏治甚屬不諳不宜外任海南道王璠
謹慎安静足供厥職鹽法道馮元方辦事勤謹才
亦可觀尚堪供職廣州府知府吳騫才具明敏辦
事歴練韶州府知府陳鴻熙才具明敏辦事勤慎
肇慶府以同知銜管知府事劉正遠為人老實才
具平常勉強供職潮州府知府胡恂敏捷練達實
係幹員高州府知府張兆鳳為人誠實辦事勤慎
雷州府知府葉思華才具平常辦事尚勤廉州府
知府劉夢正小心謹慎尚能供職瓊州府知府宗
思聖才具頗優操守亦好惠州府知府吳簡民南
雄府知府潘思榘看來人俱明白到任未久尚須
試看直隸羅定州知州王植人尚直樸但辦事少
欠歴練連州知州陶德燾人尚明晰辦事謹慎理
猺同知龐嶼才具優長實係能員潮州府同知龍
為霖實心辦事不避繁難實屬幹濟之員南海縣
知縣劉庶才具明晰操守廉潔辦事歴練署乳源
縣事州同應陞王元樞為人耿直頗有膽氣奮力
辦事才具亦優(臣)查官員之賢否關乎民生之休
戚謹將聞見最確之各員出具考語先為奏
聞其餘各員(臣)察試續陳伏乞
皇上睿鑒謹
奏
汝既非明敏出衆之資又未具有超卓之見甫經到任
席尚未暖何能將如許屬員一一俱已聞見最確耶此
奏殊屬草率輕忽亦可謂不自量無恥之至
同日又
奏為請
旨事竊(臣)到任後查閱(臣)標所屬左右兩營兵丁技藝
生疎且多疲弱甚至甲械舊壊不全隊伍亦不整
齊(臣)遂逢三八日期親督操演竭力整頓諄切告
誡立以賞罰其老弱不堪者革糧另募有軍械不
備者(臣)即捐給陸續添補目下隊伍技械稍有可
觀惟是營中公費無藉恐日久仍至闒茸查粤東
各營每兵百名俱留糧三分以充公用故營中一
切公務得以有恃惟撫標從前未經議及是以公
事多有掣肘而兵丁需用軍械遂不克及時整理
今(臣)仰體
聖恩一視同仁請照各營之例每兵百名存留三分充
公收貯中軍衙門遇有修補甲械之時動支料理
每年報(臣)核銷庶公用有資而軍威整肅其於沿
海行伍大有裨益矣(臣)未敢擅便伏乞
皇上睿鑒批示遵行謹
奏
當仿照各省撫標成例而行
雍正九年九月初六日廣東廵撫(臣)鄂彌達謹
奏為奏
聞事竊照粤東地方環山濱海民猺雜處所有韶州府
屬之曲江英德樂昌乳源四縣界内有一種猺人
盤踞其中約計人數不過千丁多係貧窘怠惰不
勤耕種者偶或飢寒即出為匪其柳坑水源宫二
坑尤甚前經該地方各官稟請增設營汛控制(臣)
思增設營汛如人少則不足以控制彈壓多則日
久不無擾累滋事因查英德縣所轄各猺自明季
設立黎陳二姓猺目以來衆猺有所統屬至今帖
然不敢為匪向使柳坑水源宫二處亦皆設立猺
目時加約束則自不敢肆行為匪遂與兩司酌議
設立猺目約束即於柳坑水源宫二猺之中擇其
強幹誠實而向無過犯者二名給以猺目劄付每
月再賞銀三兩令其管轄猺衆即令猺目將各坑
猺人編定丁戶每五十戶立一甲長甲長每月給
銀五錢使其分管各猺按戶稽查猺目猺甲每月
一次到縣當堂支領工食所給銀兩應於公項内
動支如一年之内所管猺人無盗竊者除給工食
外仍行給賞花紅以示鼓勵倘有盗竊之案發覺
責令猺目緝拏如或徇隠捏報經兵役拏獲者則
將該猺目并猺甲一并分别究處再猺山一帶荒
土甚多向因乏本耕作以致曠廢應令該地方官
查明借給牛種責令猺目猺甲等督令盡力開墾
各安生理再將
聖諭廣訓一十六條及強竊搶奪並窩主各條内緊要
律例摘叙簡明語句分刊二本發給猺目猺甲等
朔望宣講化導使既知
朝廷之法不可干犯又令其衣食有所資藉則各猺自
可帖然矣為此繕摺具
奏伏乞
皇上睿鑒謹
奏
此事在汝等督撫斟酌合宜而為之觀所料理似屬允
當
雍正九年十月二十三日廣東廵撫(臣)鄂彌達謹
奏為欽遵
聖諭實力奉行事雍正九年八月初一日據新任布政
使(臣)楊永斌至(臣)内署密交
諭旨一道(臣)跪讀之下仰見
皇上指示周詳凡屬臣工優劣皆在
聖明洞鑒之中查方願瑛秉性姦邪存心狡詐身為大
吏受
國深恩乃不思報效耑以沽取虚名阻撓實政致使
文武各立一途不相和協(臣)未到任之先固已聞
知而到任之後細加察訪皆因文武官弁遇事各
執巳見總不面為商酌遂致心生疑忌不克和衷
辦公(臣)俱諄切訓飭文武各員務須同心共濟不
得彼此參商至於粤東邊海巖疆盗風甚熾人多
嗜利輕生(臣)荷蒙
聖恩委任封疆敢不悉心開導立法勸懲冀其革面革
心共為
盛世良民所有居心行事如雲貴督(臣)鄂爾泰者實屬
封疆師範(臣)時深效法惟恐不逮今奉到
聖諭如耳提面命俾(臣)知所遵循得與布政使(臣)楊永
斌同心協贊實力整頓務使文武和衷盗息民安
以圖仰報
天恩於萬一理合繕摺
奏覆伏乞
皇上睿鑒謹
奏
覽奏知道了但以言行相符為務
同日又
奏為恭報粤東秋收分數仰祈
睿鑒事竊照粤東地方一年兩次耕穫民多力穡今歲
夏間已穫豐收兹據布政司將各屬收成分數彙
報前來查廣州南雄韶州惠州潮州肇慶高州雷
州廉州瓊州十府並羅連二州及各所屬收成俱
有六七八九十分不等再各屬米價每石自五錢
四分至七錢不等今新米上市價值自必漸減家
給人足戶慶盈寧所有各屬收成細數(臣)謹另繕
清摺恭呈
御覽伏乞
皇上睿鑒謹
奏
粤東秋成分數以手加額覽焉
硃批諭旨卷二百十五之一
欽定四庫全書
硃批諭旨卷二百十五之二
硃批鄂彌達奏摺
雍正十年正月十六日廣東廵撫(臣)鄂彌達謹
奏為奏
聞事竊照陳美倫曾合二犯散劄聚衆謀為不法業經
拏獲訊供經(臣)等兩次會
奏在案所有陳美倫供出之夥黨羅京相等犯以及
覆行嚴訊曾合供出同黨住居西省之錢珍等犯
及住居本省之温崇新等犯(臣)即選差員弁幹役
分路飛往密拏並密札廣西撫臣轉飭該地文武
官弁協拏去後今據(臣)標外委把總黃雲龍把總
李秉鈞李育外委千總鄔連等陸續拏獲梁其芬
錢珍植直寳陳夢吉吳惠陳夢濟陸始賓梁其珍
鄧洪佩梁文廷植瓊玖植滄洲等犯并在錢珍家
内起獲天寳年號偽劄五張又於林王茂家窩藏
之竹箱内搜獲旗印詩扇等物并拏獲本省之溫
崇新溫殿彩游挺仙梁亞十李燦章等犯(臣)即帶
至内署弔并曾合等犯與司道密行嚴訊其大逆
不法之處已據各犯直認不諱至詰其天寳年號
劄付來歴則據錢珍等供出梁二恭胡百千知道
等語(臣)即委員弁密拏務獲究擬外正在繕摺間
據委員左興稟稱於西省蒼梧縣地方會同地方
官拏獲陳彦清又在平南縣地方拏獲羅京相羅
君秀之子羅亞廣韋朝明龔洪潘才潘清歐石福
郭上清李滿并在潯州府拏獲楊法倫黃泗廻等
禀報前來(臣)即差員前赴平南縣迅提已獲一干
人犯來東質審俟解到另行審明奏
聞外其未獲陳漢等犯仍嚴飭委員多方密拏務獲解
究為此先行具摺奏
聞并將先獲各犯口供及起獲印劄另封進
呈伏乞
皇上睿鑒謹
奏
拏獲各犯甚屬可嘉所差委員弁當厚加賞擢以示奬
勵此案須徹底嚴究務盡根株不可少涉畏愞率忽致
有疎漏
同日又
奏為奏
聞事竊查粤東潮州一府與福建江西連界兵民雜處
人烟輳集米穀最為緊要因去歲豐收之後隣省
赴潮糴買者多恐今歲三四月間青黃不接米價
稍昂亦未可定不得不預為綢繆之計查廣西梧
州府榖價現在甚平每石價值三錢餘(臣)與司道
等官詳議委員前往梧州採買二三萬石存貯廣
州府倉如三四月間潮州府屬米價昂貴即將潮
州原貯倉榖量加出糶接濟民食以平市價即以
此項買貯榖石舟運至潮補倉如潮屬價平而省
城米價稍昂即將此項榖石在省減價平糶歸補
原項一轉移間則米價常平於民生甚有裨益但
查藩庫錢糧並無閒款可動惟太平關有自雍正
九年五月起至十一月止收過羡餘銀三萬六千
二百兩零現存司庫每年俱於七月間方行解部
此項尚無急需今暫為動支銀一萬兩交與試用
知縣喬德徵委令前往梧州府地方買運訖所動
稅羡俟糶出榖價歸還按期解部事關籌畫民食
暫動帑項理合繕摺奏
聞伏乞
皇上睿鑒謹
奏
覽奏已悉咨部存察可也
同日又
奏為請
旨事竊照粤東地處海濱逼近外國其來廣貿易者實
繁有徒惟恐内地姦宄勾通外番色目生事不法
(臣)時加嚴飭各地方官密行訪察詎有吕宋西洋
人安多牛方濟各等貿易來廣於雍正八年五月
間憑通事林興觀等代往佛山地方用價一十五
兩潜向民人柯勝昌買得女婢一口名喚碧桃年
甫十二歲順便擕帶歸國迨至九年四月内經臣
廉訪得實適安多牛等復貿易至廣當飭南海縣
訊據該番供認價買碧桃歸國原期撫養作女今
自知悔罪願甘立限送還(臣)察其情詞懇切即宣
諭
皇上聖德並示以寬大放歸本國兹該番安多牛等挈
碧桃附撘夷商洋船於十月十九日回至省城據
洋行商人禀縣轉報到(臣臣)即令該縣隨傳碧桃
親父認明領回伏查將人口出境下海例禁森嚴
但安多牛等自吕宋越海重譯遠來前因一時愚
昧不知例禁價買碧桃歸國嗣經訪查即改過悔
罪立限送還(臣)仰體
聖主柔遠鴻慈暫將該番安多牛等保候可否念其外
夷無知誤犯旋即悔悟尅日送回
恩准將安多牛方濟各二犯從寬省釋其經手之林興
觀等飭司究擬發落(臣)未敢擅便伏乞
皇上睿鑒批示遵行謹
奏
既知悔罪送還自應寬宥將安多牛方濟各二犯即省
釋遣回本國以示懷柔遠人之義
雍正十年二月十八日廣東廵撫(臣)鄂彌達謹
奏為恭繳
硃批原摺事竊(臣)於雍正九年十月内具摺
奏覆文武和衷緣由奉
硃批覽奏知道了但以言行相符為務欽此(臣)惟凛遵
聖諭不敢徒託空言務期見諸實行仰副
皇上諄諄訓誨之
聖心所有歴次奉到
硃批原摺理合另封恭繳謹
奏
覽
今命爾署理總督事務更當加勉以期毋負朕委任之
意
雍正十年三月十九日廣東總督(臣)郝玉麟廣東
廵撫(臣)鄂彌達謹
奏為奏
聞事竊照粤東地方去歲冬底雨雪優渥二麥豐茂現
今俱已收穫自入春以來雨水十分霑足早睌二
稻陸續栽蒔將竣禾苖秀茂仰荷
皇上敬
天勤民休祥協應將來豐稔可期所屬府州縣内間有米
價稍昂者亦飭將存倉榖石照存七糶三之例減
價平糶秋收買補還倉現今米價俱平自五錢以
至一兩不等瓜茄菜蔬俱皆肥大(臣)等恐厪
聖懷理合繕摺奏
聞伏祈
皇上睿鑒謹
奏
覽粤東雨水情形朕懷深慰
同日又
奏為遵
旨覆奏事竊照廣東肇慶府陽春縣蓮塘寨地方賊衆
乘夜打劫居民嚴謙光嚴涵光等家一案於雍正
九年十月十六日奉有
上諭一道(臣)等遵查雍正八年十月二十八日夜陽春
縣民人嚴謙光嚴涵光等家被刦有賊七十餘徒
一節查當日新興石窩汛把總王進賢原報開有
賊七十餘徒旋據該縣詳報被刦情形及當時追
獲李有德訊據供開夥黨一十三人並無七十餘
徒之多(臣)等彼時亦曾風聞恐有減報盗數情弊
一面密加確訪一面飭司親提事主盗犯解省細
審嗣據該縣續獲事主已逐舊僕為首糾刦之林
日章等到案僉供同黨實止一十三人合之先獲
李有德初供無異業經(臣)郝玉麟叙入疎防案内
題參在案迨將事主盗犯提至省城經按察使黃文
煒親訊亦與縣報初供脗合嗣又據署電白縣禀
稱因觀風院亦有風聞令其訪查伊即屢次密遣
親信之人至事主前後左右細加探問盗數實止
一十餘徒似無減報盗數情弊又盗夥帶有籐牌
鎗刀等械逞兇拒捕一節查此案現據臬司招解
經(臣)等提犯會審據各犯堅供實止擕帶扁挑木
棍並無籐牌鎗刀等械其當時被獲之李有德因
脚撞傷疼痛落後是以被鄉民等拏獲各犯早已
爭先兔脫何敢逞兇拒捕等語查李有德係鄉民
拏獲交黃泥灣汛把總姚昇因當日係百總盤天
揚之父盤子盛同鄉人追趕遂捏為弁兵追獲但
該犯既先被鄉人擒拏則無拒捕之處甚明又事
主單開贓物等件約計銀一千餘兩該縣指為謊
報反將事主掌嘴一節(臣)等面訊該署縣王博厚
據稱實因訊供時謙光自恃府書語言頂撞掌嘴
數下是實並無勒令事主改供情弊随查失單所
開贓物確估僅止值銀數十金并據接任知縣王
元樞再三查訊事主所供贓物俱與單開數目符
合則該署縣似無諱飾抑勒情事今奉到
上諭(臣)等逐一會鞫密加細察與前情無異再查此案
盗夥一十三人已經拏獲十名現在另疏具
題其未獲李色國李唐長張耀富三名飛飭選差幹
捕分頭上緊緝拏務獲究擬勿使漏網以仰副
皇上靖盗安民之至意所有查明原委理合據實
奏覆伏乞
睿鑒謹
奏
覽奏知道了然朕於此案究不能無疑
廣東廵撫(臣)鄂彌達謹
奏為請改州縣轄屬以便吏治民生事竊照粤東惠
州府轄屬十二州縣潮州府轄屬十一州縣廣袤
千數百里而兩郡城皆處海濱沿海鎮協營縣布
置周密惟北路山中千餘里獨為空虛程鄉長樂
等縣乃汀贛惠潮來往要衝匪類潜滋之處並無
大員彈壓且距府窵遠吏治民生多有未便查惠
屬之興寕長樂二縣乃在藍關以東水分東流似
乎天生形勝已不屬惠而自府城至二縣六七百
里挽舟逆流踰山度嶺又買舟順流而下計程十
有餘日考試詞訟命盗訊駁往返維難官民皆苦
勞費此二縣之宜籌畫者也潮屬之程鄉平遠鎮
平三縣俱在蓬辣灘以北自府城至三縣計程有
六七日民庶山深刁蠻健訟潮郡煩劇非常即不
須三縣僅有海陽潮陽等八邑已極難治郡守日
夜辦理尚恐精力不周此三縣之宜籌畫者也(臣)
思程鄉平鎮興長五縣聚居一處東控閩汀西界
藍關南阻萬山北遏江贛天然自一提封不必遠
屬惠潮而惠潮東北千餘里寥闊空虚似宜另設
直隷州統轄之考程鄉一縣在宋為梅州地居興
長平鎮適中四縣路程皆一二日可至以(臣)愚見
應將程鄉改縣為州恭請
皇上欽定佳名設直隷知州一員統轄興寧長樂平遠
鎮平四縣改教諭為學正改典史為吏目不必有
增官置吏之勞一轉移間於五邑吏治民生大有
裨益而惠潮兩府亦不致有鞭長莫及之虞矣(臣)
又思程鄉地處衝要向以千總駐防殊覺太疎今
若改為直隸州則應將駐劄平遠縣之平鎮營遊
擊移駐新州以潮陽營之守備移防平遠縣並將
興寧守備原係惠協分防一併就近改屬州營統
轄以一事權庶無呼應不靈之患可以綏靖地方
遠近享敉寧之福矣再查程鄉文風極盛而歲科
取進生員僅同中學十五名殊未相稱今若改為
州學應請
皇恩加廣進泮名額以宏鼓勵(臣)為嶺東遼闊治理事
宜起見未敢擅便合先具摺請
旨倘蒙
皇上俞允(臣)即會同督臣繕疏具
題伏乞
睿鑒謹
奏
潮屬程鄉以縣改州之處與署撫楊永斌再加詳議如
意見相同會疏題請
雍正十年四月十六日署理廣東總督(臣)鄂彌達
謹
奏為恭請
聖訓事竊(臣)以菲才荷蒙
聖恩超擢畀以封疆重寄莅任年餘涓埃未報兹復奉
恩綸命(臣)署理總督印務聞
命之下益深感激悚惶伏思總督統轄全省文武兼理
兩粤鹺政(臣)自揣庸愚何能膺此重任惟有實心
實力保固地方整飭營伍一切辦理諸事務必矢
慎矢公不敢一毫欺誑亦不敢瞻徇情面稍涉沽
名但慮智識短淺未必有當顧此海疆要地不能
面聆
聖訓恐滋隕越仰懇
皇上恩賜訓示俾(臣)得有遵守禆益封疆從此地方官
弁兵民亦共沐
聖德於靡涯矣謹
奏
覽奏已悉督撫職守封疆俱屬一體但能勉勵公誠何
慮不克勝任耶
同日又
奏為奏
聞事竊照總督駐劄肇慶原因向來兼轄兩廣而肇郡
介在東西兩粤之間設立總督衙門居中控制兩
省之事俱得就近料理誠為因地制宜今粤西一
省已歸雲貴總督總轄而粤東一省形勢廣州實
為適中之地兹(臣)欽奉
恩命署理總督印務若沿舊例駐劄肇慶則地處西偏
恐於一省事務不克周知辦理隨查廣州府原有
總督衙門自應駐劄在省則東西南北俱得就近
節制甚屬便捷今(臣)接受督印之後現在起程赴
肇考驗官兵稽查圍基海口等處事竣仍回省城
駐劄居中控制彈壓官民且於廵撫觀風司道俱
得朝夕咨商同心協辦於地方實有裨益(臣)仍不
時往肇整理營伍考驗官兵謹繕摺奏
聞伏乞
皇上睿鑒謹
奏
好肇廣均屬粤地隨時變通酌量而行可也
雍正十年五月二十九日署理廣東總督(臣)鄂彌
達署理廣東廵撫(臣)楊永斌謹
奏為參奏事竊惟三運
萬年吉木乃係
欽工急需之物(臣)等敬謹選料委肇慶府同知陳起騏
等星夜催趲小心運送所到關津自應預清河道
一到開關護送無使稍有躭延詎有安徽省委管
蕪湖關務太平府知府李暲者據差員陳起騏等
禀稱上年十二月十三日督押三運楠木抵安慶
地方恐關津阻滯請有廵撫通關文照至十九日
抵蕪湖關乃管關知府李暲驗閱文批不即放行
縱容家人書役勒索掛號下艙小票掣批放關等
項規禮又載長大木植之民船十一隻勒加飯食
火耗加秤等項以致阻滯稽延至正月初六日始
得開行等因到(臣)等伏查
萬年吉木攸關緊要
欽工該府李暲何得一任家人書役勒索規禮恣意掯
延且有彼省撫(臣)程元章文照乃敢抗違不遵藐
視
欽工似此玩縱之員難以緘默理應具本
題參緣事屬隔省謹繕摺參
奏伏乞
皇上睿鑒敕部嚴加議處以為玩法誤公者戒為此謹
奏
該部嚴察議奏
署理廣東總督(臣)鄂彌達謹
奏為請
旨事竊照廣州一府為全省總會要區外接大洋逼處
海濱各路營汛亟宜留心料理查東莞虎頭門一
路有水師副將新安遊擊等營汛遏東來洋面之
衝新會廣海寨一路有參將遊擊等營汛遏西來
洋面之衝獨中間一帶防範實疎雖順德有左翼
鎮總兵駐劄香山有副將駐劄而潭州黃梁都等
數處海口宏開無藩籬之隔實為兩腋要害揚帆
直入可以徑抵省城似不可不為籌畫者(臣)不揣
迂愚於廵撫任内遣理猺同知龐嶼帶同精細員
弁蜑戶詳觀各岸口島澳廣狹險易可以容隠賊
舟及賊素出沒之處往返數月始得其詳(臣)復親
往海濱查勘的實所有廣州海洋口岸情形并添
設汛防撥兵築城建臺等事宜以及省城城外礮
臺建置之地未得其宜應行更移添築之處(臣)謹
備細繪圖粘標恭呈
御覽是否可行合先繕摺請
旨倘蒙
皇上俞允(臣)即會疏具
題伏惟
睿鑒謹
奏
所奏甚屬周詳允當具疏題請可也至於抽撥兵弁如
可以通融足用即照此辦理倘或不敷分派另議添設
數百兵丁需費糧餉俱為細務毋因省帑而致強勉從
事
同日又
奏為奏
聞事竊匪犯陳美倫曾合等糾黨謀逆一案經(臣)等將
先獲與曾合同黨各犯研審確供備錄呈
奏在案續據差員署韶州府通判趙弘文提到先經
委員左興施士超會同平南縣拏獲之羅京相等
十名又經前督(臣)郝玉麟差千總劉國樑拏獲之
植普潤等四名又據(臣)差去把總李秉鈞理猺同
知書辦符名章拏獲之植普答等十一名西寧縣
拏解之吳世友等二名差役郭子正祝漢章拏獲
之劉竒勝等二名准廣西撫臣陸續咨解之楊法
輪等十五名又准湖南撫臣咨解之唐奕清等二
名又據(臣)差委把總李秉鈞東安縣武生朱權煥
躧線拏獲散劄與錢珍等之要犯梁廸官即梁二
恭等二名(臣)俱帶入内署傳同司道弔並先獲之
陳美倫曾合等逐一研訊各供確鑿(臣)查曾合先
於省城觀音山新會外海山等處謀為不軌今復
各處煽惑欲於梧州起兵陳美倫傳唐奕清邪教
鼓惑人心已二十餘年今復欲入朋化里猺山屯
聚又欲令陳漢等屯聚於上下麥猺山接應二犯
謀逆已久罪大惡極梁二恭散劄糾衆鄧志廣與
陳美倫共謀不軌錢珍植瓊玖既受梁二恭偽劄
復為曾合糾黨羅京相陳漢歐石福植直寳劉二
傻等聽信陳美倫曾合妖言轉相煽誘俱屬罪不
客誅倘其勢已成則為禍不小仰賴我
皇上天威洪福得以早為敗露經兩省設計誘拏奮力
跟緝渠魁俱已成擒黨羽漸次全獲(臣)等現在將
各犯分别情罪依律議擬
題請正法所有律應緣坐之家口咨行拏禁未獲之
王瓊等遴委員弁分路跟緝務獲究擬審明無干
之韋元珠等先行釋放以免拖累已故之余之貴
等分别咨行各該地方官確查果否身死覆到另
奪在事出力人員另行開明履歴勞績請
旨奬勵厚賞再查梁二恭一犯所供湖廣朱道人授與
胡百興轉給之偽劄言詞悖逆情甚可惡(臣)愚以
為必有巨憝大姦為之發縱指示乃胡百興已伏
冥誅而朱道人尚未弋獲研訊兩月有餘始則再
三婉誘繼則疊加嚴刑該犯體無完膚所供矢口
不易除現在再加窮究并密遣員弁前往湖廣地
方分頭躧緝朱道人下落一面密札湖廣督撫諸
臣轉飭地方官嚴拏務獲盡去根株不留遺孽外
(臣)謹會同署撫(臣)楊永斌觀風整俗使(臣)焦祈年
合詞先行繕摺奏
聞并將各犯口供備錄另封
進呈伏乞
皇上睿鑒謹
奏
覽奏各犯供情巳悉具題到日有旨
同日又
奏為遵
旨覆奏事竊照匪犯陳美倫曾合等糾衆謀逆一案先
經(臣)等摺
奏奉
硃批拏獲各犯甚屬可嘉所差委員弁當厚加賞擢以
示奬勵此案須徹底嚴究務盡根株不可少涉畏愞
率忽致有疎漏欽此欽遵除(臣)等嚴究陳美倫等供
詞另摺奏
聞及理猺同知龐嶼等另摺
奏請
睿鑒外(臣)查在事出力之因公罣誤革職年滿千總施
士超初由理猺同知龐嶼差委兼同督標千總劉
國樑帶領兵役拏獲匪黨楊士元等繼又計擒首
惡陳美倫等各犯勞績最著(臣)考驗該弁人材壮
健弓馬可觀原係江西袁州協標年滿千總緣宜
春縣民劉閑若窩賭畏罪投水自盡案内擬以威
逼革職因與龐嶼有舊赴粤留伊幫緝可否准其
開復留於(臣)標酌量
題補撫標外委把總黃雲龍拏獲首惡曾合等各犯
甚為出力可否以(臣)標千總補用撫標把總李秉
鈞拏獲惡犯梁二恭等并在錢珍家起獲偽劄五
張亦著勤勞可否補授千總以示奬勵撫標把總
李育外委千總鄔連均與黃雲龍等同行出力人
材俱健弓馬可觀可否將李育補授千總鄔連拔
補經制把總東安縣學武生何九星與施士超協
力擒賊膽識頗優弓馬亦好可否以經制把總補
用又武生朱權煥同把總李秉鈞躧線緝賊亦屬
出力馬戰兵郭子正祝漢章張光祚梁朋光等跟
隨黃雲龍等協緝獲犯俱甚屬效力應與朱權煥
並拔補外委把總再有效力處拔補經制把總督
標千總劉國樑初同施士超拏獲匪黨楊士元等
四名繼復拏獲黨犯植普潤等三名亦有勤勞應
照拏獲隣境夥盗七名例從優議叙差役周用等
二十一名俱曾出力(臣)現在酌量每名賞銀二十
兩以上在事出力人員(臣)謹遵
諭旨逐一聲明勞績分别等次奬賞擢薦會同署撫(臣)
楊永斌觀風整俗使(臣)焦祈年合詞繕摺奏
聞伏乞
皇上睿鑒謹
奏
辦理俱是照所議行應具題者具疏題奏應達部者咨
部存案
同日又
奏為遵
旨覆奏事竊照拏獲匪犯陳美倫曾合案内之在事出
力員弁兵役經(臣)等分别奬賞擢薦另摺奏
聞外查雍正九年九月間(臣)於廵撫任内因匪首李梅
未獲商同前督(臣)郝玉麟遴委理猺同知龐嶼捕
緝該員查至西寧縣地方訪知有猺山散劄一事
計擒匪黨楊士元等密訊供出陳美倫等謀逆實
情并各犯姓名住址禀報到(臣臣)即飛飭密拏隨
據該員遴委革職千總施士超東安縣武生何九
星等帶領幹役往廣西藤縣五屯所改装設計拏
解陳美倫鄧志廣等到(臣臣)即傳同司道在署密
訊供出夥黨羅京相等又因該員熟悉東西兩省
情形凡經(臣)遴選員役指授機宜分頭購緝俱令
與該員商酌而行是以本案渠魁夥黨俱已陸續
全獲實屬始終效力之員(臣)查龐嶼由廣西舉人
雍正五年
命往廣東試用前經委署鎮平歸善番禺三縣俱能料
理地方著有成效自補授理猺軍民同知受
恩感激益思報效實心辦事才守兼優洵屬幹練之員
欽奉
硃批諭旨格外薦擢因無相當之缺未敢冒昧議
請陞補所有同知龐嶼勞績不敢壅於上
聞(臣)謹會同署撫(臣)楊永斌觀風整俗使(臣)焦祈年合
詞繕摺奏
聞伏乞
皇上睿鑒謹
奏
龐嶼既於此案係始終效力之員遇有相宜府道缺出
援旨具疏題補
雍正十年閏五月十三日署理廣東總督(臣)鄂彌
達謹
奏為奏
聞事竊惟粤東田禾一年兩熟仰荷
聖主敬
天勤民感召和氣屢登大有今春雨水十分霑足二麥俱
已豐收禾稻插種及時(臣)恐圍基低漥處所雨水
稍多因往肇慶看兵廵視海口營汛之便遂親履
圍基查勘因西水旋長旋消各處圍基並無衝決
坍洩之處而圍内禾稻俱極暢茂詢諸各處民人
僉云今春雨水充足入夏以來雨暘時若圍内圍
外高下田地俱十分豐茂早插蒔者已經收割其
稍遲者亦皆豐茂將來自獲大有現在地方寧謐
民風熙皥除早稻收成分數俟布政司彙報到日
另行
奏報外合將(臣)經過各處豐稔情形繕摺奏
聞伏乞
皇上睿鑒謹
奏
粤東雨𤾉時若情形以手加額覽之
同日又
奏為奏
聞事竊查匪犯余猊糾黨謀逆業經(臣)等恭摺奏
聞并將一干人犯提押來省訊據供出閩省夥犯黃五
舍等咨提赴粤訊供助匪情實亦經具
題在案嗣復將余猊再四窮究又據供出夥犯陳竒
和林日恭係揭陽縣人隨又密飭查拏去後續據
該府縣禀稱有武舉黃裕典於五月十三日祭祀
關帝會衆飲酒近地居民多有疑訝等情又經密飭
訪查兹該縣將陳竒和林日恭密行拏獲並查出
余猊等於上年被拏時曾留信於羅謂玉陳竒和
欲令糾衆刦獄將羅謂玉並獲到案與陳竒和林
日恭分别研訊各據供認本年四月初十日在於
羅謂玉家商謀招黨竒和遂招約林日恭王阿佑
并黃裕典而王阿佑又招得吳來亭謝阿天李阿
綱及兵丁李廣等商議去救余猊訂於五月十三
日拜把因各處地方嚴緊無計可施商量且先下
船出海再作道理旋被訪覺查拏各自逃散等語
拘到王阿佑等研訊供認相符惟武舉黃裕典兵
丁李廣尚肆狡辯等情具報前來(臣)等查余猊不
法已極正在窮究黨羽而羅謂玉等復敢聚謀刦
獄似此一黨姦惡萬難輕宥除密飭文武嚴拏餘
夥并將武舉黃裕典另疏參革一面將現在人犯
提押至省(臣)等親加嚴究務盡根株另摺具
奏外所有續獲余猊案犯并查出聚謀搶犯緣由(臣)
謹會同署撫(臣)楊永斌觀風整俗使(臣)焦祈年合
詞先為奏
聞謹
奏
覽奏續獲案犯緣由知道了事關匪徒設謀糾黨慎密
為之毋忽
雍正十年六月初九日署理廣東總督(臣)鄂彌達
謹
奏為安插窮民開墾情形仰祈
睿鑒事竊惟粤東地方山海交錯民俗刁悍貧苦者多
所以小民惟利是圖每於封禁之礦山潛往偷挖
甚至販私盗竊毫無顧忌雖因習尚澆漓輕蹈法
網亦由無田可耕無業可守遂致漸流為匪(臣)自
抵粤以來將奉到歴次
諭旨刊刻遍示曉諭勸導一面嚴飭該地方文武官弁
時加廵邏勿任礦徒聚夥偷挖旋據各屬覆稱小
民聞有
上諭欣喜觀聽咸知感激
天恩不敢輕犯原封硐口無人偷挖(臣)隨行查各屬曠
土及實在無業窮民已據各屬報到二千餘戶正
在商酌安插荷蒙
聖主垂念
欽差禮科給事中徐把偕(臣)等悉心辦理隨經科(臣)徐
把親歴山場遍行查勘各處礦硐皆屬封固硐口
蔓草叢生並無偷挖之事惟是無業窮民若不悉
心調劑使其衣食有賴難保後來不蹈故轍查肇
慶府大官田地方新設鶴山一縣及附近恩平開
平等縣現有荒地數萬畆以之開墾耕種安插貧
民最為相宜(臣)上年曾委糧驛道陶正中料理新
縣城工兼令查勘荒地鶴山縣境現據丈出荒地
三萬三千餘畆查業戶耕地百畆須佃五人此可
安集佃民一千六百餘戶恩平開平荒地甚多不
止一二萬畆現今丈出五千餘畆尚未及四分之
一因該處地廣人稀雖有藩庫墾荒銀兩莫肯赴
領承墾(臣)等諭令有力商民招集惠潮等處貧民
給以廬舍口糧工本每安插五家編甲入籍即給
地百畝復念各佃遠來托居雖有可耕之業仍恐
日後予奪憑由業戶不能相安應為從長計議凡
業戶領田百畝各佃俱帶領地五畝與田主一例
納糧永為該佃世業田主不得過問庶佃戶稍有
餘資無偏枯之嘆亦可無逋租之虞今惠潮二府
貧民就居鶴山耕種入籍者已有三百餘戶現在
陸續依棲日益增聚兼聞先到之人安頓得所無
不踴躍趨赴其各屬未報貧民亦必陸續報出容
(臣)等遍查高雷廉等各府州縣可墾荒地一并丈
出次第設法安插使窮民皆有恒産足以資生不
數年間野無曠土地無遺利全粤深山窮谷無復
有失業遊手之民風俗淳美夜戶不閉地方官民
均感
浩蕩洪恩於無既矣謹將安插緣由會同署撫(臣)楊永
斌科(臣)徐杞合詞繕摺奏
聞伏乞
皇上睿鑒謹
奏
貧民如此安插甚好料理殊屬妥協
同日又
奏為遵
旨覆奏事竊查潮州鎮(臣)李萬倉
奏請將黃岡協柘林汛左營守備改為柘林水師專
防海澳配造船隻分泊柘林管轄港口之雞毋澳
西虎仔嶼二水汛哨廵一摺奉
硃批言之督臣酌議具奏欽此前經督(臣)郝玉麟檄委
惠潮道胡恂確勘議詳前來(臣)細加覆核查柘林
一汛在黃岡之東為明初沿海五水寨之一向以
閩廣上下往來必經視為海道第一關鎖門戶則
當時南澳棄為盗窠無官兵守廵之故也我
朝掃靖海氛設立總兵大員鎮守南澳左右福廣兩
營雄踞海中柘林已在肘腋之内是以汛防定制
以黃岡協營守備防守柘林於雞毋澳礮臺駐防
官兵八十四員名西虎仔嶼礮臺駐防官兵二十
四員名皆為陸汛俱屬黃岡協管轄礮臺之下一
帶汪洋俱屬南澳鎮水師管轄設船三隻配兵一
百名專防雞母澳大小金門等水汛則以諸汛距
南澳鎮城不過二十五里之海面宜歸畫一以專
責成不另立水師法至善也兹若將柘林守備改
為水師添造戰船則陸汛已屬空虚柘林所轄之
馬頭山等處諸礮臺勢必又另撥兵防守此更改
之不便於陸汛者也且二十五里之海面兩岸俱
設水師勢必與南澳右營分内外洋界内則咫尺
之地無所庸分外則洪濤巨浸難以分清一遇失
事反得滋其推諉此更改之不便於水汛者也查
雞毋澳礮臺固為要緊之區然陸汛有官兵駐防
水汛有戰船廵緝至周至密可以不必更張西虎
仔嶼礮臺依山傍岸四面俱係礁石淺沙戰船原
不能至止因洋面界限無憑分别遥望此嶼為界
東屬左營西屬右營並非應防汛之所更可無煩
籌畫應將該署鎮所請之處均無庸議理合繕摺
奏覆伏乞
皇上睿鑒謹
奏
所奏是將此議當令李萬倉知之以增長其識見
雍正十年七月初二日署理廣東總督(臣)鄂彌達
謹
奏為恭報粤東早稻收成分數仰祈
睿鑒事竊照粤省今歲春夏雨水霑足早稻業已登場
兹據署布政司黃文煒將各屬早稻收成分數彙
報前來(臣)查各府州所屬收成自十分九分以及
八分七分不等各屬米價自五錢起至八錢一二
分不等目下新米上市價值自必益減其各處農
民呈報瑞榖一莖數穗者甚多家給人足共慶盈
寧此皆我
皇上敬
天勤民精誠感格是以海隅蒼生咸歌樂利所有各屬早
稻收成細數(臣)謹另摺分晰恭呈
睿鑒為此謹
奏
覽粤東收穫并米價情形朕實深為額慶
同日又
奏為酌裁鹽政陋例以節浮費事竊照鹽政衙門向
為利藪及歸督臣管理節經查明應歸公者
奏明歸公應禁革者陸續禁革現在一無陋例但查
運使衙門商人上納鹽餉庫官庫吏每百兩尚有
規禮三錢拆引每封規禮一兩經歴規禮二兩每
年約數千餘兩又有單房收標修秤埠差等項飯
食名色每年約計亦數千餘兩雖積弊相沿由來
已久而為數殊覺太過今(臣)俱一一斟酌約算各
官役出入之數量加裁革或存留一半或裁七存
三務俾官役可以辦公而亦不容因以為利再查
運使衙門向有公匣一項衆商内每年公派六人
於運使署側設立公櫃每商拆引一封上價之後
運使填發水程不給該商領去轉發管理公匣之
人每封繳銀十九兩方將水程給發衆商惟恐領
遲以致違限不得不與名曰公費每年約銀六七
千兩以備運使衙門不時之需及督臣生日年節
禮物之用(臣)查運使衙門向有收餉每百兩加平
三兩三錢上價每百兩加平八錢除支解銅觔水
脚都察院飯食起解各餉平頭路費及(臣)衙門書
役工食紙劄外每年約餘五千餘金以作養廉已
足敷用不應復累各商至(臣)衙門禮物向來俱不
收受此項銀兩(臣)曾檄取公匣收支底簿閱看不
過供此管匣六人之酒食花銷而已衆商血本所
關而此六人假公費名色用如固有甚屬不合(臣)
已嚴飭革除至於各場大使管理竈曬向例發價
皆有扣頭收鹽皆有加秤一年四節曬丁栅長皆
有額規又有家人司事廵丁各項小禮邊海窮民
所得官價尚且不敷工本若再層層剝削民何以
堪欲不走私勢必罷曬(臣)已將扣尅剝竈最甚之
博茂場委員陳紹箕咨革究審仍通行申飭現在
各場皆知儆懼改悔(臣)亦容其自新倘有不遵(臣)
亦斷不姑恕(臣)蒙
天恩總理鹽政惟有悉心整頓總期弊革風清以仰副
皇上恤商恤竈至意所有酌裁陋例事宜理合據實奏
聞伏乞
睿鑒謹
奏
嘉是覽焉務期言與行符實力勉為之操守一節為大
臣立身之根本果能於此堅持不移屬員何有不服公
務何有不辦加意砥礪自勉莫視為易事
同日又
奏為奏
聞事竊照貴州黎平一帶新闢古州地方素不産鹽又
無額引民苦淡食(臣)前任貴州布政時知其地向
俱買食淮鹽價值昂貴民甚不便(臣)思淮鹽運至
彼地路途遥遠脚費繁多自應價貴若粤東運至
古州一水可通路費尚少不難減價銷售且粤省
産鹽甚廣現在壅滯若黎平一帶鹽可多銷不但
便該地民食亦可裕東省課餉一轉移間於黔粤
兩省俱有裨益前經廣西撫臣咨會議先撥西省
存留善後鹽五百包前往試銷以後即令黔員領
廣東引鹽運賣但(臣)查古州河道開通商賈輻輳
銷售必多既需行銷東省鹽包不若東省專委幹
員前往相度會同料理庶乎每年銷引封數沿途
運脚多寡應責何員考課應定賣價幾何更得核
查明確(臣)現在咨商貴州撫臣撥出子鹽一封專
差原任潮贛分司俞文耀運往該地試銷每觔暫
定價銀二分一釐聽該地民苗買食除俟試銷有
效酌定引目擬立成規另行
題增引餉外理合先行奏
聞伏乞
皇上睿鑒謹
奏
試為之如果通行有益具疏題請可也
同日又
奏為請
旨事竊照兩廣鹽務頭緒繁多苟非經理得人不能肅
清無弊查省河與潮州之廣濟橋各場埠係運使
運同經理輾轉遷延拖欠累十數萬若不極力整
頓款項究不能清誤兵餉而虧帑項(臣)實不敢因
循苟且上負
皇上便民裕課之盛心查得運使馮元方才具雖尚明
晰但與商人親密往來遇事每多瞻徇課餉恐有
掩飾完欠難以稽查再潮州分司程哲人雖樸實
而會計無才潮汀各官埠積欠亦多俱未清白雖
據稱皆有鹽包可抵竊恐不無那移必須調員徹
底清查然後實欠實完方有著落可以漸次督追
(臣)查馮元方不便再留此任現在廣南韶連道李
可淳病故(臣)已會同撫臣另本
題報查此缺事簡尚易勝任請以馮元方調補觀其
後效至運使一缺查有韶州府知府陳鴻熙操守
廉潔辦事精明剔弊釐姦不避嫌怨緣其人心直
口快不能面從故有狂妄之名其實現任各府罕
出其右且從前曾經辦理潮州運同事務於鹽務
甚為熟悉以之陞授鹽運使必能弊杜風清倘蒙
俞允其韶州知府一缺容(臣)等另選
題補至運同經管潮惠汀贛四府鹽務料理整飭亦
須廉幹之員查有潮州府同知張士璉居官明决
操守潔清堪以調補運同至現任運同程哲久任
海疆尚無别項劣蹟請以借補潮州府同知各該
員調任之後實欠實完無能掩飾自易盤查矣(臣)
為清查完欠防侵杜那起見用敢仰懇
天恩俯准調補伏乞
皇上睿鑒
特降俞旨施行謹
奏
照所請有旨諭部矣
同日又
奏為請
旨事竊照廣州府香山縣屬有淇澳麻子二村淇澳孤
懸大海人跡罕至麻子三面倚山一面臨海汪洋
浩瀚風濤異常又離縣窵遠稽查莫及兩村居民
約數百家恃險為巢半作海洋盜賊(臣)於本年五
月内密諭按察司轉委番禺縣訪查去後據查得
麻子淇澳二村之陳理開歐陽德祐羅象興羅象
茂羅惠倫蔡德明六船近有為匪搶刧等事爰於
六月初六十三等日(臣)與署撫(臣)楊永斌觀風整
俗使(臣)焦祈年面諭署廣州府事同知龐嶼香山
協副將黃錫申前去會同該縣親至該村相機擒
撫隨經計擒各船首盗陳理開等六人審據供認
情實因念渠魁既獲脅從應予自新又人犯衆多
緝拏轉易驚逸於是張示曉諭宣布
皇仁許其投首槩從寬典旋據陳理開六船之盗夥陳
亞五等六十五人自行投首并有别案黃玉純等
一十九人聞風同出并繳出小船十有一隻礮械
六十四件皆各伏地謝罪情願自新於六月二十
日押解來省隨檄行按察司嚴審究擬去後兹據
府縣審供由司詳報前来(臣)查海洋行劫比照陸
路响馬罪在不原但查雍正七年七月十九日礦
盗謝恩榮等行刧海豐縣梅隴墟徐秉閑等家自
行投首一案經前督(臣)郝玉麟審明
奏請奉
旨將拒捕傷人之黃天明等斬决餘犯從寬分發各省
當差在案今麻子淇澳二村匪犯一經龐嶼等宣
揚
皇上保民如赤之盛心伊等即自行投首除各船為首
之陳理開歐陽德祐羅象興羅象茂羅惠倫蔡得
明均屬法無可貸既經拏獲律應斬梟逃軍鍾捷
聰另案歸結外其六船盗夥自行投首之陳亞五
等六十五人原訪無名聞風投首之黃玉純等一
十八人皆屬情有可原查各犯生長海濱駕船度
活熟識水性海中俱能潛行數十里查現在各標
新設哨船水手兵丁未盡諳練若每船再添一二
熟練之人更為有益(臣)等不揣冒昧仰懇
皇上天恩可否俯念各犯既經投首准予自新或發川
陜入伍當差抑或
恩准仍留廣東配各廵海船隻每船酌撥二人既可教
習水師亦易收管約束
洪恩出自
聖裁(臣)等未敢擅便再各盗理應分案具
題因該犯衆多又經自首若循次議結未免監候日
久不無瘐斃堪憐可否
敕部議結追贓給主以儆兇頑以寬脅從伏乞
皇上睿鑒批示遵行(臣)謹會同署撫(臣)楊永斌觀風整
俗使(臣)焦祈年合詞請
旨謹
奏
此自行投首各犯作何結案之處該部速議具奏
雍正十年九月初三日署理廣東總督(臣)鄂彌達
謹
奏為人才難得據實奏
聞仰祈
睿鑒事竊(臣)一介庸材荷蒙
皇上天恩畀以封疆重任蚉負弗勝時虞隕越夙夜思
維惟期得人以資治理不特現任屬吏加意甄陶
即降黜罪廢之員(臣)亦留心訪查(臣)於抵粤之初
即聞有原任潮州府普寕縣知縣藍鼎元操守廉
潔實心任事被參去任百姓謳思(臣)猶未敢遽信
兩載以來細加體訪乃知藍鼎元不特人才可用
抑且品行端方查藍鼎元係奉
旨補授廣東普寧縣知縣行文督撫試看以要緊州縣
缺酌量題補之員緣雍正六年署潮陽事任内有
原任惠潮道樓儼運貯潮陽西榖被押運廵檢范
仕化等勾同船戶沿途盗賣并買粃榖攙和共缺
少榖三千二百石樓儼令鼎元代賠鼎元無力賠
補致被樓儼揭參革職所有擬追贓項皆同官及
士民代為清完(臣)在粤兩載鼎元從未至(臣)衙門
投一禀刺本年三月内因藍鼎元參案已清檄調
來省傳入署中細加觀察與(臣)訪聞無異伏念我
皇上愛惜人才寸長必錄(臣)仰體
聖心何敢知而不言不揣冒昧謹據實具
奏如蒙
皇上天恩特賜召見(臣)即給咨藍鼎元赴京引
見自必感激
洪恩益加勉勵矣為此謹
奏
藍鼎元應賠之項如果全完案件既經清楚給咨令其
赴部引見可也
同日又
奏為奏明事竊照雍正九年六月間(臣)在廵撫任内
時有安南番民鄧文武等男女共五十六名口在
伊本國平順府開船往嘉定府販買稻榖洋中遭
風飄入廣東銅鼓角海面經廵海官兵搭救護送
至省(臣)隨行飭查騐有該國印照實係遭風破船
並無别故(臣)仰體
皇上柔遠洪仁即諭地方官酌給房舍衣食加意撫恤
嗣因船商郭廣興往安南貿易之便(臣)給發印文
資以路費令搭郭廣興船交明該國王安插兹於
八月十八日據船商郭廣興回粤禀稱難番鄧文
武等均各平安歸國今齎有安南國王回文并帶
送(臣)伽南香沈香生絹棕竹胡椒燕窩魚翅海參
等物(臣)接閱文内無非感謝之詞但(臣)職任封疆
撫恤難番皆仰體我
皇上中外一家之至意非敢市惠於該國臣民也所有
土儀等物未便收受除暫寄布政司庫俟覓有安
南貿易便舟寄還外理合據實奏
聞伏乞
睿鑒謹
奏
辭讓不受甚是仍須婉言覆之庶為得體
同日又
奏為請
旨事竊照粤東一省山海險阻易藏匪𩔖查有廣肇二
府連界之百峰山係新會新寧香山開平四縣所
轄疉巘千層路徑叢雜人莫能識且距海甚近素
為洋盗逋逃淵藪舊有無頼匪徒招邀黨羽霸踞
山場發標抽取往來商漁船隻及入山樵炭花紅
銀米客民受害無可如何歴任督臣欲行擒剿賊
在高山瞭望官兵進口即先遁藏剿捕難施益無
顧忌山中荒田數千頃莫敢前赴墾闢即山外附
近之錦被蓢等處膏腴廣衍俱置抛荒數十餘年
無人過問皆由伏莽未清是以良民畏避我
皇上德威遠播近年以來已經漸次散去山中匪𩔖不
過數十餘人仍索取樵炭船隻花紅擾民若不悉
心經理不特客民受害且使千頃膏腴淪為棄壤
(臣)委員密查得其姓氏隨密諭肇慶府知府劉庶
開平縣知縣張漺等細心辦理設法躧緝并多發
告示諄切開導令其悔罪自新隨據該縣張漺先
後招到賊首陳亞滑彭上彩李雅拱三名到(臣臣)
隨與署撫(臣)楊永斌觀風整俗使(臣)焦祈年面加
開導該犯稽首伏罪皆各感激
皇恩情願出力擒招夥黨贖罪(臣)隨賞給花紅等物仍
交該縣帶往招緝旋據陳亞滑等三人先後招到
羅阿九等四十七名赴開平縣及廣海營各報解
到(臣)隨檄委肇慶府會同開平縣訊取各犯確供
去後嗣據報稱各犯俱供認因貧無食入山抽取
炭厰花紅漁船錢米不諱查此案匪黨原係五十
七人除鄺天遠等五名先於本年三月内因犯别
案拏禁新寧縣監應於彼案審結現在投首人内
惟彭擢干等六名供認本年閏五月内搶過伍德
叶柴船一次應俟彼案審明仍照自首例議結未
獲張傑有黃傳連到日另結外其餘四十四人並
無強劫案犯俱係窮民失業以故羣聚私抽是必
安插有方然後地方永靖(臣)細加驗看查陳亞滑
等二十四名俱皆年力精壮諳曉武藝若以分發
各營給糧操防則其身心既有約束衣食又有仰
賴倘遇搜緝山谷彼皆可以效力至陳祖帶等二
十名皆係農民素知耕種(臣)經檄委糧驛道陶正
中勘丈恩平之錦被蓢等處荒地令招民墾作田
園擬每名給田二十畝另給牛種口粮銀十兩編
入保甲令各保長管束則伊等皆樂業安生不致
復蹈前轍矣至百峰山曠地(臣)當另委能員勘查
清丈招墾又可安插惠潮貧民數千家(臣)為安插
莠民開墾荒地起見此現在自行投首人等應否
如(臣)所請就地安插抑應發往别省當差(臣)未敢
擅便伏乞
皇上睿鑒
特降諭旨施行(臣)謹會同署撫(臣)楊永斌觀風整俗使
(臣)焦祈年合詞具
奏
朕未親睹若軰情形何可遥定斯事不便特降諭旨施
行應否就於本地安插在汝審度區處可保他日不擾
地方乃係極當之舉若稍涉疑似仍照例辦理為是汝
斟酌允協然後具題奏請本内不必援引此旨
署理廣東總督(臣)鄂彌達署理廣東廵撫(臣)楊永
斌謹
奏為遵
旨據實回奏仰祈
聖裁事雍正十年七月二十七日(臣)等奉到内閣交出
廣東右翼鎮總兵(臣)李維揚摺奏内稱外洋商艘
從前皆在虎門口外灣泊迨康熙五十年間移入
番禺縣之黃埔距省城僅三四十里其早晚操演
銅鐵大礮省會之地大非所宜請飭令仍在虎門
海口灣泊等語奉
旨李維揚奏摺著寄與署總督鄂彌達署廵撫楊永斌
閱看其言可採與否令伊等據實回奏欽此(臣)等查
得虎門所屬巨海汪洋風濤甚險其口外口内皆
不可長久灣泊若現在夷船停泊之黃埔實係逼
近省城一任夷商揚帆直入早晚試礮毫無顧忌
未免駭人聽聞該鎮臣所奏之言實有可採伏查
香山縣之澳門河下上至沙篱頭下至孃媽閣地
闊浪平可以長久灣船現今澳夷各洋船皆在此
處停泊實屬安穩無虞况查從前洋艘原灣此地
緣康熙二十五年粤海關監督(臣)宜爾格圖據澳
夷目唩囉哆等結稱澳門原為設與西洋人居住
從無别𩔖外國洋船入内混泊等因具
題經部覆准故至今各洋船皆移泊黃埔地方但(臣)
等悉心詳查澳門原係内地西洋人不過賃居豈
容澳夷視為已物如云澳門為西洋人之地不便
容别國洋艘停泊豈黃埔内地顧可任其久停耶
(臣)等仰懇
聖恩請自雍正癸丑年為始凡各外國夷船仍照舊例
在澳門海口拉青角地方與西洋澳夷船隻一同
灣泊所有往來貨物即用該澳小船搬運仍飭沿
途營汛往回一體撥駕槳船護送礮位軍器不得
私運來省如此則内地防範周密夷船亦無漂泊
之虞矣(臣)等謹遵
旨據實回
奏伏乞
皇上睿鑒施行謹
奏
九卿會議具奏
雍正十年九月十九日署理廣東總督(臣)鄂彌達
謹
奏為請
旨事竊照廣肇二府連界之百峰山匪黨私抽一案經
(臣)等先後擒招得陳亞滑等五十五名業將别案
有名之鄺天遠等十一人分别歸案陳亞滑等二
十四名議發各營食糧陳祖帶等二十名議給牛
種墾荒未獲黃傳連張傑有到日另結於本年九
月初三日具摺請
旨兹復據署廣海寨遊擊馮元禀稱有犯黃傳連率領
向年同在山場之李亞七陳亞丁汪亞六三名俱
赴營投首於九月十六日押解到省(臣)等覆加看
驗黃傳連李亞七年力精壯頗諳武藝堪以入伍
陳亞丁汪亞六皆知耕種堪以墾荒理合分别奏
聞或俯照(臣)等所議安插本省或發别省當差伏乞
皇上批示遵行(臣)謹會同署撫(臣)楊永斌觀風整俗使
(臣)焦祈年合詞具
奏
遵照前旨施行
同日又
奏為呈請代奏恭謝
天恩事竊查廣東每年鹽政奏銷各項使費餘剰銀三
千餘兩經前任督(臣)郝玉麟奏請自雍正九年為
始將此項餘剰銀兩補給提鎮養廉不敷提督給
銀六百兩左翼右翼碣石潮州高州瓊州南澳七
鎮各四百兩等因經大學士鄂爾泰等議覆具
奏奉
旨依議由部行文到粤欽遵照會在案今據各該鎮(臣)
李萬倉等合詞呈請代為
奏謝等由到(臣)理合據情代
奏再照此案又准廣東提(臣)張溥咨稱叨蒙
皇上隆恩畀以封疆重任俸薪之外復蒙
賞賜親丁養廉名糧八十分營中公務又有公費名糧
儘足用度分給銀六百兩請留為别項公用不必
解送等因咨覆到(臣臣)查此項銀兩既准提(臣)張
溥請留别項公用自應存留充公另撥别項之用
合併陳明伏乞
皇上睿鑒施行謹
奏
覽奏知道了張溥養廉銀兩仍當給與
同日又
奏為敬籌各標生息銀兩永遠流通勻給賞賚之法
仰冀
聖裁事竊照粤東一省督撫提鎮各標兵丁荷蒙
皇上天恩賞給帑銀一十萬兩存公生息以資吉凶賞
賚之需復以各協營兵尚未遍及時厪
聖懷雖經前督(臣)郝玉麟
奏請於雍正癸丑年一例開賞在案但(臣)將各標生
息本利細加核算尚屬不敷若不悉心料理則通
省兵丁不能均沾賞賚查原帑十萬兩現在借給
鹽商各標二分生息三年以來皆無缺少已經開
賞仍有餘剰至開當各標除清一切費用之外利
息不及一分若每月抽銀給賞勢必虧本故開當
各標至今兵丁尚未開賞焉有餘潤以及協標(臣)
思生息一項欽奉
諭旨原著(臣)等通融辦理不必膠於一定如滇黔宜於
分派營運自應分散各營若粤東分派煩難則又
不如聚總生息(臣)通盤核算似宜將當舖一總收
起俱按引分借鹽商每月每兩二分起息逐月月
底繳鹽運使兌收將所得息銀按通省各標營兵
丁多寡分派令該營於每季赴省領餉時即將該
營應得利銀順便領回以備賞恤最為妥便查現
在帑本十萬兩利銀亦約有三萬兩若借給鹽商
二分生息每年可得利銀三萬一千二百兩自本
年十月起至雍正癸丑年六月則所得利息即可
勻給通省各標即協營亦可一例開賞均沾
皇上一視同仁之實惠矣(臣)為均平生息接濟開賞起
見已與署撫(臣)楊永斌面酌並札商提(臣)張溥俱
與(臣)意見相同是否有當伏乞
皇上批示遵行謹
奏
果能令闔省標協兵丁均沾實惠永遠通行無弊自屬
善舉酌量為之
雍正十年十一月初九日廣東總督(臣)鄂彌達廣
東廵撫(臣)楊永斌謹
奏為恭報粤東秋成分數仰祈
睿鑒事竊照粤東通省晚稻收成分數據布政司甘汝
來彙報前來查各府州屬秋成自十分九分以及
八分七分不等各屬米價自五錢以至八錢二分
不等且據各屬送到瑞榖自一莖雙穗以至七穗
一本十數穗以至一百二十九穗自四五尺以及
長至一丈一尺者不等實在家給人足共慶盈寧
皆由我
皇上重農貴粟勤恤民依是以感召
天和年登大有(臣)不勝踴躍歡忭之至謹將各屬所報收
成細數另摺分晰恭呈
皇上睿鑒外理合據實奏
聞謹
奏
粤東秋成分數以手加額覽焉此皆鄉等忠誠盡職有
以感召
天庥之所致自兹惟愈加寅畏居心敬慎從事可也期共
勉之
雍正十年十二月初一日廣東總督(臣)鄂彌達廣
東廵撫(臣)楊永斌謹
奏為奏明事竊照潮州府饒平縣已革武舉余猊因
窩藏偷牛賊犯被府詳革枷責挾恨問官糾黨陳
阿幼等欲打鬧府署搶刦潮州府城東門行舖冀
圖報復事發被拏復囑黨羅謂玉陳竒和等糾人
刦犯隨被訪查拏獲業經(臣)等會同先後奏
聞在案嗣將各犯提解來省飭發究審據布按二司會
同審解前來(臣)等傳同在省司道各官嚴加確審
據各犯供認糾黨拜盟歃血訂期思欲鬧署刦舖
以圖報復及羅謂玉陳竒和等供認因余猊囑令
刦獄相救省城兵役衆多難以搶刦遂糾人拜盟
謀俟余猊審明解回之日在途搶刦下海逃躱各
情形歴歴不諱至究其有無預備器械船隻米糧
等項并有無謀為不軌别情據各堅供當日甫經
商議即被查拏並無預備各項亦無圖謀不軌别
情(臣)等覆核案情除懼禍未同拜盟之陳新老等
七名及被陳衍鳳哄誘另一起拜盟並無歃血亦
不知為匪情事之陳阿龍等六名另擬外其余猊
黃五舍等三十四名照依謀叛未行分别首從問
擬俱屬符協惟查余猊一犯始因窩竊犯法輒思
糾黨鬧署刦舖報復被獲之時復敢囑人刦獄且
其平日好為結納浪博仗義之名以致未經謀面
之人皆肯為其出力誠屬姦惡巨魁與光棍無二
(臣)等再四確酌應將余猊照光棍為首定擬斬决
餘犯照謀叛未行問擬庶情罪各得其當除現在
繕疏具
題外所有審擬該犯姦惡情形及從重問擬緣由理
合繕摺
奏明伏乞
聖鑒謹
奏
此案人犯緝捕審擬均無枉縱題到之日有旨
廣東總督(臣)鄂彌達謹
奏為恭繳
硃批原摺事竊(臣)前具奏保舉原任普寕縣知縣藍鼎
元一摺奉有
硃批(臣)遵查得原任普寧縣知縣藍鼎元實非尋常之
才前因署潮陽縣事被參其應追應賠各項俱係
同官及士民代完一一清楚業經前督(臣)郝玉麟
題明准部議覆奉
旨免罪此外並無不清之案除給咨藍鼎元親齎赴部
聽候帶領引
見外理合
奏覆並將歴奉
硃批原摺另封恭繳謹
奏
俟引見後有旨諭部
同日又
奏為莠民感激
聖化相率悔罪自新恭懇
皇恩准予安插事竊照廣肇二府連界之百峰山匪黨
勒抽花紅一案經(臣)等先後招撫陳亞滑等五十
五名於本年九月初三日繕摺具
奏奉有
硃批(臣)等悉心籌畫粤省土疆衍沃四民藝業儘可資
生而無頼者恒伏莽為活皆由前此地方官視若
隔膜不加約束游手無業之故也人非木石誰自
甘為匪類况令甲煌煌在有司亦無難區處惟仰
體
皇上仁育義正轉移化導盛心自可相安無事(臣)等摺
奏之後續又招到黃傳連等四名復於九月十九日
繕摺請
旨兩月以來山陬海角游手無頼之軰頗知悔悟從前
失身攘竊感泣愧勵願為
聖世良民自行投首絡繹不絶據廣州府屬之清遠縣
解到賊首文亞長撫黨禤汝鵬等共十名新寕縣
廣海營解到賊首李逢春撫黨朱亞女等共十二
名香山縣解到撫黨林開運等二十四名咸聞
聖恩寬大願乞改過自新俱與自首免罪之例相符(臣)
等細思此等匪徒皆係饑寒所驅無知犯法非刦
殺大盗可比既已嚮風革面似可許其自新若照
例發遣他省未免安土重遷背去祖宗廬墓且南
人不耐寒冷將以轉徙凍斃為憂而深山窮谷一
二藏匿逃竄者亦將畏避不出反塞其自新之路
(臣)等不揣冒昧恭籲
皇恩准留本省安插通計百峰山先後招到匪犯五十
九名清遠新寧香山三案共犯四十六名(臣)等派
撥分發通省各營入伍當差每營不過一二名約
束甚易其老弱朴愚情願耕種者分發在墾田處
安插則有保甲業主約束亦不能復流為匪有恒
産者有恒心為兵為農皆可安生樂業(臣)等再飭
該管文武留心稽查勿為姑息斷斷不至擾害地
方似可行之無疑緣係奉
旨斟酌允協事理謹會同撫(臣)楊永斌觀風整俗使(臣)
焦祈年繕摺
奏覆伏乞
皇上睿鑒謹
奏
覽奏已悉斯事原命汝酌宜而行今既經籌思於地方
有益無害斷在不疑照此辦理為是
雍正十年十二月二十日廣東總督(臣)鄂彌達廣
東廵撫(臣)楊永斌謹
奏為奏明事竊照匪犯陳美倫曾合等在廣西梧州
糾黨散劄潛謀不軌一案(臣)等於雍正九年十一
月内查覺陸續拏獲審供俱經先後奏
聞在案兹據布按二司審擬招解前來(臣)等會同嚴審
已各分别首從按律定擬惟查曾合原供尚認康
熙五十年正月十五日同病故大盗李士雄在廣
東省城觀音山商謀搶刦又於康熙五十二年六
月十九日同已故容得臣在新會外海祭旗謀叛
兩案亦經錄供奏
聞兹審擬具
題理應并叙但查曾合業於本案問擬凌遲處死而
昔年為首之李士雄容得臣等(臣)等逐一細加確
查俱已物故其餘脅從迄今二十餘年大半病故
無存若一一根究則株累必多且恐姦民誣指善
良借端生事(臣)等公同斟酌仰體
皇上如天好生之深仁不揣冒昧將曾合止就本案歸
結從前二案槩予免究庶無辜不致播害即反側
無知之徒亦可自安除現已繕疏具
題外所有曾合前供觀音山及新會外海二案未經
叙入緣由理合繕摺
奏明伏乞
皇上睿鑒謹
奏
止就本案歸結甚是所奏知道了
廣東總督(臣)鄂彌達謹
奏為據實奏
聞事竊(臣)一介庸材荷蒙
聖恩超擢簡任封疆數年以來時刻留心人材苟有深
知灼見練習吏治者(臣)不敢不據實奏
任事在粤一載廵查各處山場甚屬詳細並未絲
毫驚擾地方布政使甘汝來居心醇謹才具明晰
得用敢據實奏
聞伏乞
皇上睿鑒謹
奏
覽
硃批諭旨卷二百十五之二
欽定四庫全書
硃批諭旨卷二百十五之三
硃批鄂彌達奏摺
雍正十一年三月十二日廣東總督(臣)鄂彌達廣
東巡撫(臣)楊永斌謹
奏為
奏明事竊查雍正五年以前粤東沿海地方疊遭水
患無藉貧民頗多移往廣西四川二省及渡海至
閩省臺灣謀生者而惠潮二府遷民更衆數載以
来伊等各在彼地生聚力作其攜貲仍回本籍者
固不乏人而暫回復去及搬眷同往者亦多計其
来往之期俱在冬春二季上年十二月内據各州
縣稟稱現有向年前往川省及西省民人兹回原
籍搬眷或迎父母以承歡或挈子婦以偕往或前
有聘定之妻兹完娶同去者應否准其搬移等因
前来(臣)等再三斟酌彼於數年以前既皆離别父
母妻子前往彼地謀生置有產業若槩行禁止不
准搬移則彼等兩地牽連室家不能團聚轉致失
所伏念彼此皆係
皇上疆土在彼在此俱為
皇上任土作貢之民(臣)等公同諭令各州縣查明彼等
實在四川粤西兩省置有產業歸接父母妻子而
本籍生計維艱不如彼地者准其挈眷同去不必
阻撓更出示曉諭土著居民原無親人在彼者不
得信其引誘輕棄故鄉仍恐愚民誤信傳聞私自
偕往復遴委幹員查察其有彼地竝無產業偶因
誤信傳言輕去其鄉者即動支公項資給護送新
設之鶴山縣及恩平開平等處墾荒給以牛具籽
種竝給房屋居住為業總期居者行者兩得其所
以仰副我
皇上懷保之盛心所有料理事宜理合繕摺
奏明謹
奏
為此前經降旨嚴飭諒汝等尚未接到覽所奏大有回
護掩飾形景
廣東總督(臣)鄂彌逹謹
奏為奏
聞事竊照上年粤省早晚兩稻收成豐稔通省會計約
有九分以上業經(臣)先後繕摺奏
聞迨至冬日雨水缺少河道乾淺廣肇惠潮四府米價
遂稍昂貴有至一兩四五錢者(臣)仰體
皇上子惠元元至意會同撫臣飛飭開倉減價平糶又
出示曉諭令有榖之家各出助糶分别奬賞富民
亦俱鼔舞米價遂得漸平入春以來甘霖屢降二
麥豐登河道流通西榖源源運到現在米價自六
七錢以至一兩二錢百姓俱皆安堵樂業(臣)廵歴
四郊插蒔秧苖甚是茂盛將來早稻仰頼
皇上福庇可期豐收恐厪
聖懷理合繕摺奏
聞謹
奏
覽奏自入春以來甘霖屢降二麥豐登米價平減朕懷
深為慰悦
雍正十一年五月初十日廣東總督(臣)鄂彌逹廣
東廵撫(臣)楊永斌謹
奏為
奏覆事雍正十一年五月初一日内閣交出奉
上諭朕聞有廣東民人擕老挈幼前至湖南地方每日
或二三百或四五百名口不等問其緣由云係惠州
府人因彼處連被風潮傷損田廬禾稼上年秋間尤
甚米價三錢一斗貧民難以資生是以前往四川覓
食傭工種地等語此有人在湖南地方目暏情形奏
聞於朕者諒非虚假鄂彌逹楊永斌身為地方督撫
將惠州歉收艱食之處竟不奏聞亦竝不籌畫安插
撫綏之法一任百姓盈千累萬轉徙異方深負朕之
委任爾可傳旨密行嚴飭其現在未曾出境之窮民
可作速商量賑恤俾不至於失所其已經出境者有
無招徠回籍之善策亦著悉心計議但不可勉強從
事勒令搬回俾窮民更受苦累朕若冄經訪聞必加
嚴處欽此遵
旨寄信前來(臣)等跪讀之下不勝悚惶伏念我
皇上軫念邊海窮民不忍一夫失所(臣)等身任封疆所
司民事敢不悉心辦理竊查粤東雍正五年以前
疊遭水患無藉貧民頗多移往廣西四川二省及
渡海至閩省臺灣謀生數載以來伊等各在彼地
生聚力作歴年皆有回籍搬眷之人而上年冬間
比往年較衆據各州縣稟報應否准其搬移前來
(臣)等公同斟酌謹仰體
皇上保民如赤使民各遂願欲之盛心諭令各屬確查
實在四川粤西兩省置有産業歸接父母妻子完
娶而本籍生計不如彼地者准其同往不必阻撓
更出示曉諭土著居民原無親人在彼者不得信
其引誘輕棄故鄉復委惠州府知府吳簡民等擕
帶公費銀兩於入川總路稽查又委布政司經歴
趙弘文等亦帶公費銀兩於入粤西要路一例稽
查分别放行招回業於本年三月十二日將料理
事宜繕摺奏
聞續恐貧民尚有不由要路別趨小徑偷越者又委長
樂縣典史郭啟潤等俱擕帶公費銀兩前往湖南
以及川省西省一帶地方沿途查察如有仍願回
籍者即給以路費送回鶴山給以籽本墾耕續據
西省招回民人二百八十三名口湖南招回民人
一百零八名口俱經分發恩平開平鶴山三縣墾
荒之處安插現在俱各樂業安居其西省現有親
屬願留本地耕種者已經委員前往查明俱各得
所至入川各民未知在彼是否安業亦經委員前
往查察又將各戶繕造冊籍咨明川省撫臣行查
因川省距粤甚遠尚未准有咨覆是以招回各情
由未經續
奏再查粤省上年雖閏五月七月兩次颶風實無損
於禾稼業經(臣)等分別兵民竈丁動撥公項按名
賑給俱各得所且查往川及往西省者皆係惠州
之興寧長樂龍川和平永安及潮州之程鄉羅定
州之西寧七縣民人各該縣俱係山邑竝未稍被
風潮上年收成俱有八分以上即惠州所屬上年
秋間惟長樂米價最貴然每米一石價亦不過一
兩一錢(臣)等散賑開倉數日之内旋即平減竝無
三錢一斗之說伏念我
皇上惠鮮懷保一夫不獲皆厪
聖懷偶報災眚随加賑貸此天下臣民所共知者(臣)等
才薄任重時切戰兢惟有仰體
皇上勤恤民依之至意時時悉心體察於地方大小事
務俱早夜商酌其關係稍輕(臣)等知識可以辦理
者即料理妥協一面奏
聞其有關係重大則一面料理即據實奏
聞何敢隠諱不言此案止因川省尚未覆回是以尚未
續
奏遲延之罪實所難寬緣奉
旨嚴飭事宜理合據實
奏覆伏乞
皇上睿鑒(臣)等謹合詞繕摺具
奏
覽覆奏各情節究未免有粉飾㾗跡
廣東總督(臣)鄂彌逹謹
奏為水師人才難得據情奏
聞仰邀
睿鑒事據原任碣石鎮標左營遊擊許元原任惠來營
守偹李盛呈稱為罣誤事有可原犬馬報
主情切恭懇代
題俾得及時效力以贖前愆事竊元等生長閩疆熟
識水性恭蒙
聖恩拔擢待罪粤東其居官之勤惰被參之原委諒已
久在洞照之中無庸復辨竊查閩省督部院於上
年秋冬之間檢選因公罣誤弁員咨送天津水師
效力元等以尚在粤東未得與選伏思閩粤皆屬
一體兩省大憲皆可為
國用人元等年力精壯水師船務自幼素嫺冒昧公
懇
題請俾得及時效力稍竭駑駘仰酬
聖恩於萬一則元等感激無既矣等因到(臣)據此該(臣)
查得原任碣石鎮左營遊擊許元因雍正九年六
月十三日該汛海面有閩省徐萬發商船被風打
沉許元督兵救活六十餘人又雇船撈獲客貨給
主料理尚屬盡心因偶有一二兵民於沙中撿得
零星貨物該鎮蘇明良禀報以為許元約束不嚴
許元一時浮躁急欲赴省辯冤該鎮随以擅離汛
守咨參革職至原任惠來營守備李盛雍正八年
以該備熟諳水務
題調虎門協右營守備尚未到任因雍正八年十二
月内惠來縣拏獲土惡黃高飛經過該備駐防之
隆江汛前任提(臣)王紹緒因該備致送高飛酒飯
以為必與高飛有交好私情咨參革職查黃高飛
一方巨棍被獲之後自知難免兩日不食欲圖自
盡李盛與該縣密商安慰給高飛等酒飯令其飲
食無非欲得活犯解到上司審明正法竝無他故
(臣)向經訪聞復細詢惠來縣知縣張玿美據云致
送酒飯一事原係弁令相商共知共見其實李盛
竝未與高飛有交好私情查二員居官聲名俱好
又皆年力精壯而以一眚廢棄終身甚屬可惜今
據二員具呈前來(臣)未便越例具
題伏念我
皇上愛惜人材微長必錄應否給咨赴部聽候揀選之
處(臣)未敢擅便謹繕摺奏
聞伏乞
皇上批示遵行為此謹
奏
許元李盛二員給咨送部引見可也
同日又
奏為謹籌便益貧民買食之法仰冀
睿鑒事竊查米價騰貴皆由囤戶居竒彼等開張米舖
惟利是圖往往捏作謠言增長米價或云風為旱
兆或云雨係水徵一日之間頻增價值一店長價
諸店皆然名曰齊行莫敢異議富民家有蓄積任
其高擡於已無損惟手藝貧民終日拮据不供口
食盖肩挑負販為人傭工一日所得無幾即遇官
府有平糶倉榖不過一升半升日糴日食而已無
力多買又不能戶戶有碾米之具且以終日碌碌
竝無餘暇故寧貴價向米舖糴米非不知官賣榖
石價賤不得已也若欲惠此貧民無如官開米局
(臣)生長京師目擊八旗自
皇上降旨設立米局以來歴年米價皆未昂貴總由米
局價平故囤戶不能射利法良意美實可通行伏
念粤東省會之區貧民待哺尤衆姦民乘機射利
往往高價病民(臣)擬於粤東省城設立米局三處
南門設一米局動廣州府倉榖以該府倉大使管
理東門設一米局動番禺縣倉榖以該縣典史管
理西門設一米局動南海縣倉榖以該縣移駐之
縣丞管理各局將日逐糶賣數目每日摺報該管
府縣稽查該府縣十日一報司道存案仍令糧驛
道不時查察其米價則額定倉斗一兩一石永成
定例無減無增倘市價減至一兩以内仍聽民向
各店買食市價稍昂即照定價一兩糶賣其赴局
零買者用銀用錢聽随民便仍不許買至一斗以
外致啟販賣之端賣出價銀則令随便赴榖賤地
方採買源源轉運夫價有定額則胥吏無所容私
局既常開則囤戶無能專利一切肩挑負販傭工
覓食之人三五零錢取擕皆便矣至各府郡城即
將府倉榖石碾米開局比照省局之例仍責令該
管道員稽查似亦可以一體通行(臣)為窮民艱於
零買稻榖起見是否有當伏乞
皇上訓示遵行謹
奏
平糶不過暫濟一時設局即堪行之永久此奏殊屬可
嘉
雍正十一年七月初一日廣東總督(臣)鄂彌逹廣
東廵撫(臣)楊永斌謹
奏為猺人情性迥殊因俗權宜立法據實
奏明仰邀
睿鑒事竊查五刑之設笞杖為輕駢斬極重人雖窮兇
極惡言及斬決無不寒心獨猺人則畏鞭朴不畏
斬殺習俗相沿以為斬首不失為好漢若一受鞭
朴則不可以對其祖宗粤東各山猺性俱係如此
(臣)等初聞此言疑為荒誕及細加訪察始知此語
非誣若欲懾其邪心莫如惕以所畏查雍正十年
十二月内據韶州府乳源縣申報該縣十二月初
八夜大布村民黃宗玉家被刦傷死事主之兄黃
宗和一案陸續緝獲盜犯皆係猺人據該縣府司
道起獲正贓歴審明確律擬招解前來查本案盜
夥八人趙雲秀為首起意趙雲武刀斫事主致命
三傷盤端賤銃殺事主律應斬決均為法所難宥
趙端滿趙友官同行分贓亦應斬決但未下手傷
人情尚可原趙大端趙雲偉被誘入夥趙端倫年
未及歲同行而未上盜止於途中偷宰牛隻應照
偷牛例另結(臣)等細加覆審亦無異詞現在酌核
具
題理應循例候
旨正法但猺人畏鞭責而甘斬決是必惕以所畏然後
不敢為非(臣)等會同司道再三斟酌查趙雲秀趙
雲武盤端賤三犯強刦殺人原無可寬擬將此三
犯發回該縣令廣南韶連道會同韶州府知府乳
源縣知縣將三犯帶至大布村中𫝊集猺甲猺目
猺衆立斃杖下以儆衆猺其趙端滿等雖律應斬
決尚可寬減仍候部覆發落實因猺性迥殊欲得
民安盜息不得不因地制宜理合據實奏
聞再查猺人住居俱係密箐深山從不往來城市以故
聲教不通雖經(臣)等設立猺甲猺目然無專員料
理亦未妥協經(臣)等酌議將韶州通判
題請改為理猺通判專司化誨稽查倘蒙
俞允將來自可聲教漸通矣粤東士習民風近來頗知
慕義惟猺人尚須整理(臣)等身任地方自應料理
妥協是否有當伏乞
皇上睿鑒施行(臣)等謹會同繕摺具
奏
杖斃與斬決同一正法也既無滅口銷案情弊何為不
可卿等酌量合宜辦理仍照例具疏題奏
廣東總督(臣)鄂彌逹謹
奏為恭報粤東早稻收成分數仰祈
睿鑒事竊惟粤東山海奥區所種田禾收成兩次必得
雨暘時若百榖始獲豐登今春播種之時雨水俱
皆優渥早稻業已登場兹據布政使甘汝來將各
屬早稻收成分數彙報前來(臣)查廣州府屬清遠
花縣從化收成約九分順德香山三水增城皆八
分以上收成番禺新安新寧東莞龍門收成約八
分南海新會皆七分以上收成南䧺府屬保昌始
興二縣雖四月蛟水稍漲核計猶有八分收成韶
州府屬曲江仁化等六縣收成皆八分上下惠州
府屬歸善連平等十二州縣皆八分以上收成潮
州府屬海陽潮陽饒平普寧澄海鎮平六縣收成
皆九分以上揭陽程鄉二縣收成俱約九分惠來
大埔平遠皆八分以上收成肇慶府屬高要陽春
恩平四會鶴山五縣收成皆九分開平開建收成
八分以上高明德慶廣寧陽江封川皆八分收成
新興一縣計七分以上收成高州府屬茂名電白
等六州縣收成皆九分上下雷州府屬海康遂溪
徐聞三縣俱八分收成廉州府屬合浦欽州靈山
三州縣收成皆八分以上瓊州府屬澄邁文昌感
恩崖州樂會五州縣俱八分以上收成會同萬州
儋州臨高昌化定安陵水七州縣收成俱七分瓊
山一縣約有六分收成羅定州屬東安西寧三州
縣收成俱九分連州所屬除連山係一年一熟向
無早禾無憑開報外該州及陽山二州縣俱九分
以上收成至各屬米價每石自六錢起以及一兩
不等今新米上市價值日平此皆由我
皇上敬
天勤民精誠感格是以邊海蒼生咸蒙樂利(臣)不勝踴躍
懽忭之至理合繕摺奏
聞謹
奏
覽粤東早稲收成分數曷勝欣慰皆緣卿等忠誠任事
有以感召
天和所致朕為濱海窮黎實深慶幸
同日又
奏為遵
旨奏覆事雍正十一年五月初十日據潮州鎮總兵官
范毓䭲寄到請令營兵照伊河北鎮任内各於本
藝之外兼習長鎗短棍連接棍等項一摺奉
硃批與督提商酌再定欽此(臣)等謹會同悉心商酌伏
查兵丁習用器械務須因地制宜始於營伍有益
粤東山海交錯陸路則峻嶺崇山林箐䆳密水師
則内河外海港汊多岐與中州山陜諸省地勢平
衍者不同兵丁執用器械惟鳥鎗最為便利其次
則弓箭籐牌挑刀大礮等項先經前任督(臣)郝玉
麟題准陸路每兵一千設鳥鎗手五百名水師每
兵一千設鳥鎗手六百名其餘弓箭籐牌挑刀大
礟等項均勻酌配而礮手兵丁又令兼習扁刀以
偹應用此誠因地制宜有益軍務現今各營兵丁
俱皆遵照設立該管將弁若能訓練精熟無論水
陸遠近儘可臂指相資至范毓䭲所稱長鎗連接
棍等項止可用於平原曠野與粤地不甚相宜又
况兵丁技藝專則易精多則難熟本藝按期操演
尚難望其嫺熟再令兼習别技恐本藝反致生疎
似非整練軍實良法(臣)等愚見以為兵丁習用器
械仍應遵照原題定例惟責成該管將弁勤加操
演如果技藝專精官則記功兵則優賞其或生疎
疲弱官則嚴參兵則責革考核公明信賞必罰人
人各精本藝自成強勁之師(臣)等謹按地方情形
和衷商酌是否允協恭候
聖裁指示遵行(臣)謹會同廣東提(臣)張溥合詞具
奏伏乞
皇上睿鑒謹
奏
所奏是凡如此等條陳當諒其初任地方未諳情形而
嘉其肯言之志若稍露鄙薄詞色則阻遏言路矣極宜
留心毋忽
同日又
奏為遵
旨奏覆事竊照廣東布政使甘汝來以粤省換貯抵帑
硫磺行匠買運過多請核定觔兩數目由督撫給
票買用等由具
奏奉
硃批言之該督撫酌定奏請欽此欽遵查得粤省各標
協營以及舖戶行匠需用磺斤向來俱由布政使
給票赴廣州府理事同知局内領買而理事同知
局貯硫磺則由撫臣給票該同知差委員役赴湖
廣等處産磺地方買運回局銷售近因原任貴州
撫(臣)金世揚運粤變價抵帑水銀尚餘一百三十
一石無人承買適夷商榮貽觀装載硫磺到澳經
陞任布政使王士俊詳明將未賣水銀易換硫磺
八百石計重九萬三千二百七十四斤運交廣州
府經管凡標營行匠需用帑磺仍由布政使給票
買運收價抵帑此歴來銷磺之舊例也但由布政
使給票買運誠恐武弁玩視經過塘汛盤詰稍疎
弊端易起甘汝來
奏請核定數目由督撫給票銷運之處甚屬妥協上
年十月内據甘汝來呈詳(臣)等業將每歲各行匠
應買磺斤較數歲之中以為常斟酌核定數目不
得核外多買通行飭知其行匠與標營買運之時
俱令該管文武用印文報(臣)衙門核給照票行廣
州府收價兑發限期繳票回銷仍通飭所屬塘汛
騐票放行倘有夾帶私買情弊立拏觧究較前頗
為嚴密實可永遠奉行惟查本案帑磺原係九萬
三千二百七十四斤自雍正九年八月起至雍正
十一年五月止通省標營行匠陸續共銷運過六
萬七千餘斤尚存磺二萬五千餘斤此項帑磺銷
完之後(臣)等擬照買運硝斤之例先行動項委員
往産磺地方買運回局標營行匠仍照例令該管
文武具文報明由(臣)衙門給票赴局領買其由布
政使給票之處永行停止如此則稽查嚴密似可
杜夾帶私販之弊所有(臣)等酌定情由理合繕摺
奏覆是否允協恭候
聖裁指示遵行(臣)謹會同廣東撫(臣)楊永斌合詞具
奏伏乞
皇上睿鑒謹
奏
粤省硝磺即照此議辦理嗣後永著為例
雍正十一年八月二十五日廣東總督(臣)鄂彌逹
廣州將軍(臣)柏之蕃廣東提督(臣)張溥謹
奏為遵
旨奏覆事雍正十一年三月十一日(臣)柏之蕃摺
奏標下綠旗四營兵糧缺出請將八旗壮丁與四營
餘丁相間挑補一案奉
硃批與鄂彌逹張溥詳細商酌奏請欽此欽遵(臣)等伏
查雍正七年十一月内欽奉
上諭嗣後將軍標下綠旗兵丁缺出即將漢軍餘丁頂
補仍食綠旗糧餉如綠旗兵丁内其祖父食糧年久
者其缺既令漢軍頂補則伊等子弟不得食糧未免
衣食無資著於本省督撫提鎮標下并同城附近營
汛内有開除名糧即將此等之人充補欽此欽遵仰
見我
皇上睿慮周詳無微不至體恤兵丁至周極當(臣)等凜
遵奉行何容另議但查駐廣八旗壮丁陸續巳頂
補將軍標下綠旗兵缺二百六十七名惟綠旗壮
丁内多有倚靠食糧之父兄同居度日彼此相依
不能遠就别營兵糧者雖人材壮健而拔補無階
亦屬可惜(臣)等仰體我
皇上軫恤兵丁整練軍實至意謹會同詳細商酌分别
料理查將軍標綠旗四營共額兵三千四百六十
七名内食糧二十年以上者七百三十三名不及
二十年者二千七百三十四名今議食糧二十年
以上者念其效力年久所出糧缺仍准伊等子弟
頂補其食糧不及二十年者遇有糧缺即將八旗
壮丁挑補至於綠旗壮丁除頂補伊等食糧二十
年以上之父兄兵缺外其餘各丁查其有父兄不
能分居異爨者咨送同城之撫標及廣州協標入
伍其無父母可以移居遠出者咨送附近省城之
左翼鎮標入伍俱於本營四缺内以將軍標營綠
旗壮丁拔補一缺如此則八旗壮丁與綠旗壮丁
俱得糧餉飬贍而旗營均收精健之用共沐
聖恩於無既矣是否有當恭候
皇上指示遵行(臣)等謹會同合詞具
奏
所議合宜如應具題具疏題請若無庸經部存案汝等
既經會奏奉有批諭即遵照施行亦可
廣東總督(臣)鄂彌逹廣東提督(臣)張溥謹
奏為鎮臣庸惰乖張任意勒派據實奏明仰邀
睿鑒事竊照總兵一官有統率將弁訓練兵丁之責必
須勤慎嚴明正已率屬始於營伍有裨詎有左翼
鎮總兵官李萬倉者怠肆性成勒派任意操練兵
丁弗躬弗親雍正十年十一月即聞該鎮令家人
朱大成與中軍遊擊劉世爵對坐看操(臣)等猶以
為或該鎮身有疾病偶一舉行詎意該鎮視為成
例本年四月以至七月凡遇操兵之期皆不親往
教場看閱陸兵仍令家人朱大成代操水師則令
家人鮑二代操而朱大成鮑二等亦即恣睢自大
公然與遊擊竝坐竝行指揮叱咤守偹以下動輒
辱罵聽操兵卒鞭撻妄加各營洶洶不平幾至釀
成事端又惡在城各卒衣服新舊不等勒令三營
將弁先捐銀兩交中營外委李欣榮買布另換每
疋價銀二錢八分每兵二名領布三疋做袍二件
每袍一件扣銀四錢八分八釐以至五錢三四分
不等勒限兩月内月餉扣回其餘外汛兵丁袍帽
勒令千把代製亦於月餉扣回適值五六兩月青
黃未接城汛各兵甚屬苦累又該鎮不勵廉隅好
為結納所轄屬縣吏員李文懿不過稍有家資該
鎮遂與聫締宗譜親密往來以致兵卒訕笑更屬
非體似此卑汚乖惰溺職之員海疆重地斷難姑
容貽誤(臣)等不敢徇隠理合據實
奏明伏乞
皇上睿鑒(臣)等謹合詞具
奏
李萬倉怠肆溺職知道了已有旨諭部矣
廣東總督(臣)鄂彌逹謹
奏為恭謝
天恩事雍正十一年七月二十五日内閣寄到雍正十
一年六月十七日奉
上諭鄂彌逹之子勒世馨年齒尚幼清話尚未學習問
其漢文亦僅讀完四書所學甚淺尚須著實教導著
仍留伊父任所俟再學習三二年送京請旨爾等可
傳旨與鄂彌逹欽此遵
旨寄信前來到(臣)本年八月初二日内閣又寄到本年
六月二十七日奉
上諭鄂彌逹之子勒圖渾著往伊父任所令其用心教
導朕看鄂彌逹二子俱甚屬平常雖令隨任亦不能
幫助伊父辦理家事爾等可寄信與鄂彌逹令其加
意教導務令成人欽此遵
聖主洪慈加意教導務令成人以圖報
皇恩於萬一所有感激微忱理合繕摺
奏謝謹
奏
覽
雍正十一年十月初四日廣東總督(臣)鄂彌逹謹
奏竊照粤東惠潮二府民人歴年俱有往來廣西四
川二省及挈眷前往彼地入籍居住者而上年冬
間為甚(臣)據報業於本年正月委員前往入川及
入粤西要路稽查竝飭各該縣查造遷民清册咨
明兩省撫臣行查經於本年三月十二五月初十
等日
奏明在案猶恐各縣仍有無業貧民復思出境隨諭
各州縣多方曉諭凡素無恒産者令其自行報明
給貲送至恩平開平等處耕種更於入川要路如
惠州之和平連平龍川韶州之樂昌仁化各縣多
張告示稽查招徠兼預發公項銀兩存貯各縣遇
有入川民人支給資送來省分發墾荒據各該縣
報稱自五月以至七月竝無入川民人經過兹於
八月二十九月初一等日據龍川長樂二縣禀稱
有入川民人一起三百餘人結夥同行該縣親往
勸諭各衆啼哭呌號共稱皆有祖父兄弟在川前
往團聚俱不肯回雖給以路費船隻俱不肯受該
縣以彼等非同罪犯不便過嚴只得聽其前往止
勸回十一人等語各到(臣)細加確訪查得此項民
人原非盡係無業貧民止因雍正五年以前粤東
民人入川成家者甚衆皆時有信息往來回粤接
取親屬前往完聚又有棍徒聳動引誘從中覓利
包攬引路送人入川揚言川省膏腴每田種一石
可收糓百餘石百物俱賤易於資生以致愚民垂
涎賣棄現在産業挾貲而行雖多方曉示給以房
屋居住田土墾耕無如彼等惑於川省逸樂之說
不願本省墾荒又恐散行勸阻竟寫傳單會衆同
行查粤東現在早稲收成甚属豐稔雖米糓最貴
之州縣每石時價不過一兩晚稲茂秀盛於早稲
民間日用原無艱苦而愚民易惑難曉猶復輕去
其鄉(臣)據報除委員擕帶公費銀兩前往招徠如
願回籍者給貲送至開平墾荒其實有父兄在川
不肯回者委員給照護送往川親至川省查明安
插一面再行出示密諭各州縣查明無産業者即
資送至省給貲安插竝預委糧驛道陶正中於有
可墾荒地處所多造屋宇便民居住一面仍將引
誘棍徒密行查拏外理合據實
奏明伏乞
皇上睿鑒謹
奏
民不懷土輕棄故鄉此惡風也當竭力挽回母使任意
流蕩
同日又
奏為恭繳
硃批原摺事竊(臣)會同提(臣)張溥議覆潮州鎮總兵官
范毓䭲條陳兵丁令於本藝之外兼習别樣器械
不便定為章程一摺奉有
硃批仰見我
皇上明目逹聰芻蕘必採(臣)等荷蒙
聖訓諄切誥誡嗣後益當虚懷集益不敢稍露鄙薄詞
色以仰副
皇上廣開言路之盛心所有奉到
硃批原摺理合恭繳謹
奏
實能如此存心始克稱集思廣益也
雍正十一年十一月十五日廣東總督(臣)鄂彌逹
廣東廵撫(臣)楊永斌謹
奏為勞臣遺澤在人龥懇破格加
恩以酬懋績以愜輿情事竊查有原任粤東撫(臣)王來
任者念切民瘼澤入人心距今六十餘年老幼謳
思常如一日(臣)等涖粤以來濱海耆民屢經環轅
攀輿龥
題加封祗因王來任曾因
京察自陳罷免從前歴任督撫俱以與例不符致下
情未能
上逹(臣)等伏查王來任於康熙四年莅任粤東兵燹甫
靖民困未蘇又平靖兩藩軍興供億徵派浩繁每
歲虚糜
國帑二百四十餘萬復因海氛未靖議者特嚴邊界
濱海五十里禁民毋得居住往來頻年轉徙一遷
再遷蕩廬舍為平原棄膏腴為荆莾採捕者謀生
無策煎曬者度日無資縮地移民因噎廢食王來
任甫及下車疏除六害周詳剴切俱蒙
聖祖仁皇帝俞允其卓卓可述者開數萬頃良田而流民
安集裁百餘萬兵餉而
國課充盈汰雜派以恤民財而正供無缺革夫役以
紓民力而南畝有秋嚴扳誣而善良安枕禁抽剝
而市鎮寧居諸如消弭反側善政多端迨康熙七
年間王來任病篤垂危遺疏展界蒙
聖祖仁皇帝恩准弛禁哀鴻初定共慶再生凋瘵之餘羣
登袵席宜其流澤綿長環海尸祝也及病卒之日
白叟黃童環轅號泣家懸遺像戶供名牌愛敬之
誠久而愈篤兹復據各府州縣紛紛呈詳前來(臣)
等查王來任籍隸奉天其子孫之貴賤有無俱已
無從稽訪而粤中耆老匍匐再三仰希
綸誥之褒揚冀顯勞臣之功績民情如此益信直道不
冺廉吏可為伏念我
皇上崇德報功凡大吏實心愛民勤勞為
國俱得入賢良祠以昭
恩眷若王來任興利除害輿論僉同布德當年邀榮此
日似應懇
恩優䘏復職加封崇祀賢良以慰輿情以旌功德者也
緣王來任曾經自陳罷免不便冐昧具
題可否不拘成例格外
褒崇併應否另行
題請之處伏乞
皇上批示遵行(臣)等謹合詞具
奏
具疏題請可也
同日又
奏為恭懇
聖恩准留鹽場效力事竊照原任肇慶府通判朱瀚經
前撫(臣)傅泰借補惠州府屬歸善縣知縣嗣於雍
正八年到任後見該員才非肆應歸善為惠州附
郭首邑恐難以勝任隨將該員調補瓊州府會同
縣給咨送部引
見該員於上年三月回至粤省正擬到任接准部咨以
該員歸善縣任内失察賭具例議革職隨經(臣)等
援例
題請留粤以知縣以下酌量委用蒙
恩俞允續又因該員歸善縣任内先有失察陳理等誣
良為盜一案本年八月復准部咨革職在案查該
員才具雖非敏幹居官猶無劣蹟兩次參革俱屬
因公罣誤且年力尚強堪供驅策(臣)查粤東塩場
在在需員料理從前效力各員俱經陸續期滿現
在需員接管朱瀚勤謹小心在粤年久風土熟悉
料理塩場事務尚可勝任仰懇
聖恩准其在場效力三年之後如果實心報效另行具
題請
旨開復彼斥革廢員復蒙
天恩留粤委用自必愈加感奮矣為此繕摺
奏明仰邀
皇上睿鑒倘蒙
聖恩俞允伏乞
敕部查照施行(臣)等謹合詞具
奏
據奏朱瀚原係調簡之員復經兩案革職其庸常可知
況鹽場事務弊竇多端必精明強幹方能搜剔豈勤謹
小心四字所能勝任朕意以為此舉無益汝其再加斟
酌
廣東總督(臣)鄂彌逹謹
奏為恭報粤東晚稲收成分數仰祈
睿鑒事竊照粤東地方仰頼
皇上洪仁雨暘時若目今晚稲業已登場萬民樂業四
野歡騰兹據布政使甘汝來將各屬晚稲收成分
數彙報前來(臣)查廣州府屬南海番禺東莞順德
新會香山清遠花縣收成俱九分龍門增城新安
新寧三水收成俱八分從化縣計有十分收成南
䧺府屬保昌始興二縣收成俱九分以上韶州府
屬曲江仁化二縣收成俱七分樂昌乳源英德翁
源四縣皆八分以上收成惠州府屬歸善博羅海
豐陸豐河源龍川和平連平永安長寧等十州縣
俱八分以上收成潮州府属海陽潮陽揭陽饒平
普寧澄海大埔惠來等州縣俱九分收成肇慶府
屬德慶高要開平恩平廣寧四會鶴山收成俱九
分高明縣收成約七分新興陽春陽江封川開建
俱有八分收成高州府屬茂名信宜化州石城收
成皆九分電白縣計有十分收成吳川縣約有八
分收成雷州府屬海康遂溪徐聞三縣均有九分
收成廉州府屬合浦欽州靈山三州縣收成俱九
分以上瓊州府屬瓊山澄邁儋州臨高會同樂會
崖州陵水萬州安定文昌感恩昌化等州縣俱八
分以上收成嘉應州平遠鎮平收成俱九分興寧
長樂約八分以上收成羅定州計有九分收成東
安西寧二縣收成皆九分以上連州收成約有八
分以上陽山連山二縣均有九分收成至各屬米
價每石自五錢八分以至一兩不等今新米上市
價值日平皆由我
皇上敬
天勤民精誠感格是以海隅蒼生咸蒙樂利(臣)不勝踴躍
懽忭之至理合繕摺奏
聞伏乞
皇上睿鑒謹
奏
晚稻收成分數米糧價值情形以手加額覽焉凡此莫
非卿等公忠任事能令盜息姦消民情暢遂有以感召
天和之所致比年以來粤東歲豐米賤實為向日所罕聞
者際此休徵當愈加寅畏更勉公忠不可稍萌盈滿恣
肆之念也戒之敬之
雍正十一年十二月初四日廣東總督(臣)鄂彌逹
廣東廵撫(臣)楊永斌謹
奏為遵
旨奏覆事竊照廣東布政司甘汝來以瓊州府属距省
遥遠各營兵餉請就近撥交海南道員收支等由
具
奏奉
上諭布政司衙門為一省錢糧總滙各營兵餉俱應由
司庫給發若圖省便就近支領將來必滋弊端此乃
必不可行者惟是廣東瓊州去省一千六七百里且
往來渡海與内地不同似應變通辦理著甘汝來將
伊所奏及朕此旨與督撫閱看悉心定議具奏欽此
欽遵仰見我
皇上睿慮周詳杜弊防微之至意伏查瓊州距省甚遠
又復隔海各營夏秋冬三季兵餉向來原係將該
府各属地丁就近撥給由瓊州府知府支放止緣
撥給不敷是以春季仍赴司庫支領業於雍正九
年經前督(臣)郝玉麟會同(臣)鄂彌逹
題明准部議覆遵行在案今據甘汝來
奏請嗣後每年由布政司衙門撥定各州縣地丁數
目改交海門道衙門收支按季散給每年銷算兵
馬錢糧之時由該道造冊移付布政司報銷其瓊
屬每年地丁不敷支給之數查粤省海關經收海
口税銀每年不下三萬餘兩可以就近撥兑充支
等語(臣)等悉心商酌瓊州歴年兵餉夏秋冬三季
原撥該府地丁就近支給惟春季仍行赴省領支
甘汝來議請交海南道員收放不敷銀兩以海關
税銀兑支既免遠涉風濤不虞遅誤兼有道員經
理無慮侵那所議尚屬妥協應如所請變通辦理
將向來夏秋冬三季兵餉由該知府支給者今統
歸該道收放以專責成至每年銷算届期該道仍
冊送藩司滙總彙報其各州縣解交道庫之時并
令造冊報明藩司存案(臣)等仰承
聖謨因地制宜事属可行理合
奏覆再查
奏銷仍由藩司彙報於定例原無更張應否止將緣
由咨部存案無庸另行定例之處伏乞
皇上批示遵行(臣)等謹合詞具
奏
瓊州各營兵餉照所議行其兑支收放等務應具題者
具疏題請應咨部者咨部存案
同日又
奏為據情奏明仰祈
聖鑒事據原任肇慶府知府楊以寧呈稱以寧由舉人
選授四川温江縣知縣雍正二年出口管理义木
多糧務雍正四年引
見奉
旨以廣東緊要知府缺用雍正六年補授肇慶府知府
因前署羅定州任内經手倉榖未清被𠫭又因阿
附阿克敦擬斬監候待罪囹圄已經六載本年秋
審荷蒙
皇上天恩改列可矜減等發落此後犬馬餘生皆頼
聖恩再造自揣年力未衰冀圖報效情願帶子捐職州
同楊錡前赴軍前效力贖罪伏乞
題逹等情到(臣)等據此隨查楊以寧於雍正二年出
口管理糧務與前督(臣)郝玉麟司在义木多地方
共事數載郝玉麟曾向(臣)等言及楊以寧辦理軍
需尚屬妥協今幸蒙
聖恩已將楊以寧從寬減等(臣)等查楊以寧才具可用
年力未衰且曾在軍前數載諳練邊情與其安插
為民置之閒散不如令其效力圖報
國恩今據楊以寧情願帶子前往軍前情詞懇切(臣)
等謹據情奏
聞可否送部引
見命往軍前效力贖罪伏乞
皇上批示遵行(臣)等謹合詞具
奏
巳有旨諭部矣
同日又
奏為人才難得據情奏
聞仰祈
睿鑒事雍正十年四月内據原任廣東按察使黃文煒
詳稱據原任海豐縣知縣王者輔呈請願赴軍前
效力仰報
聖恩等情經行惠州府查議去後隨據惠州府知府吴
簡民覆稱查得原任海豐令王者輔任事時操守
潔清辦事敏決盜賊屛跡塵案俱清海豐士民至
今愛戴以故其應賠銀一千三百餘兩皆百姓争
先代納其致罪事由實緣雍正五六兩年粤東州
縣尚未議給飬廉一切公捐又皆派於州縣該令
火耗税契照舊徵收俱屬辦公非同入已有案可
查今該令因賠項已清得邀減等感激
聖恩願赴軍前效力雖無成例可援但該令年力強壮
辦事精明實属有用之才相應俯如所請轉懇
題逹等情到司轉詳到(臣)等據此查該令在粤居官
實心任事聲名甚好(臣)雍正八年初到粤東即巳
訪聞(臣)署向無幕客因於上年五月内將王者輔
𫝊入署中令其料理一切事務細加觀察今試看
已將二載實属人品端方辦事敏練且於粤省情
形以及營伍鹽政均能熟悉似此有用之才廢棄
殊屬可惜(臣)仰體
皇上愛惜人才寸長必錄之至意謹繕摺據實奏
聞可否將王者輔送部引
見恭候
皇上批示遵行再查該令係江南天長縣人由生員保
舉於雍正五年三月内引
見奉
旨王者輔著補授海豐縣知縣人甚去得著行知該督
撫欽此嗣因與惠州府知府張象乾互揭幷參治罪
贓完減徒於雍正九年到省城五仙驛已將滿限
合并聲明(臣)謹會同撫(臣)楊永斌合詞具
奏
備叙願赴軍前效力情詞具疏題請同楊以寧一併送
部引見
硃批諭旨卷二百十五之三
欽定四庫全書
硃批諭旨卷二百十五之四
硃批鄂彌逹奏摺
雍正十二年二月初四日廣東總督(臣)鄂彌逹廣
東廵撫(臣)楊永斌謹
奏為奏明事雍正十一年八月二十八日内閣寄到
四川督(臣)黃廷桂撫(臣)憲德會
奏裁汰勇健兵丁簡居仁假冒外委把總職銜一摺
奉
旨黃廷桂憲德奏摺可抄錄寄與各省督撫閱看著留
心訪察若勇健營裁汰回籍之兵丁有生事不法及
假冒職銜者著地方官嚴拏遵照前旨從重治罪不
許寬貸欽此鈔寄到(臣)等准此遵查粤東原選送勇
健兵丁七十名在京挑退五名在陜挑汰二十一
名俱已陸續回粤當經飭令回籍安業在案兹奉
諭旨著(臣)等留心訪察遵即密查去後随據各該地方
官覆稱現在汰回兵丁俱各守分安業竝無假冒
職銜亦無生事不法除密諭各該地方官仍不時
加意訪查無得徇縦外理合繕摺奏
聞伏祈
皇上睿鑒(臣)等謹合詞具
奏
此輩行止率多不端須加意訪察毋忽汝等於從前選
送時糜費過當咎已難辭若再失於徇縱則不知汝等
具何面皮而不愧赧也
同日又
奏為奏
聞事竊照粤東地處海濱颶風時作然或旋發旋止是
以民間不致漂搖兹於雍正十一年九月十四日
據高州府詳報本年八月二十一夜吳川縣地方
颶風陡作大雨如注潮水湧漲兵民房屋倒塌者
一百四十三戶其尚堪修葺者六百五十八戶吹
去上盖者一百一十八戶商漁船漂沒者一十七
隻其擊破尚堪修理者九隻淹斃男婦二百三十
一名口災傷田禾四頃八十四畝又石城縣地方
飄失漁船三隻飄沒水手三名又據雷州府詳報
遂溪縣地方八月二十一夜颶風陡發倒塌民房
三十九戶其坍塌尚堪修葺者二百一十六戶吹
去上盖者五十三戶商漁船飄沒者八隻其擊破
尚堪修理者二十八隻淹壓身死男婦八十二名
口又海康縣地方擊壊漁船六隻淹斃水手二名
嗣又據護理高雷廉鎮總兵印務姚源忠呈報電
白吳川&KR1681;州海安各營寨礮臺戰船多有損壊各
到(臣)隨即飛委高雷廉道毛世榮會同各該府擕
帶存公銀兩星往被風各縣賑恤去後嗣據該道
呈報遵即親詣各處分别賑給查沿海居民房屋
被風損壊者皆係草房全塌者每戶給銀一兩其
尚堪修葺者每戶給銀五錢吹去上盖者每戶給
錢三百文修理已經足用至田禾被傷者每畝給
銀一錢商漁船全壊者每隻給銀三兩其尚堪修
補者每隻給銀一兩五錢淹斃男婦每名口發銀
四兩給各親屬以資殯葬實共賑恤銀一千三百
七十三兩零按戶支給俱各得所至損壊礮臺等
項俱經飛飭該管文武勘估動項修理各在案嗣
於十月二十二日又據瓊州鎮(臣)李順呈報本年
九月十八二十三等日瓊屬地方颶風驟雨各協
營寨城垣垜口礟臺營房烟墩望樓多有損壊又
北洋地方有商船被風飄流抵岸飄失水手三名
等因到(臣)隨飛檄瓊州府確查詳報併照高雷一
例賑恤去後嗣據該府報稱查得被風擊碎商漁
船二十八隻擊損船二十一隻淹斃九人其生存
難民皆已捐給口糧逓送回籍所費無多無庸動
支公項田禾仍有八分以上收成其營房等項現
在估計請領藩庫公項修理等由到(臣)據此除行
回加意撫恤無使一夫失所致厪
聖懷併刻期鳩工速將營房等項修整具報外所有高
雷瓊三府前後被風情形及(臣)等委員賑恤緣由
理合繕摺奏
聞伏乞
皇上睿鑒(臣)等謹合詞具
奏
粤東近年以來颶風頗甚汝等當體究致災之由講求
消弭之道抑或建立
風神祠修省籲禱仰邀
神明佑庇永息狂飈惠此下民然非國之常典作汝等意
見從俗賽祀庶幾合宜
雍正十二年二月十九日廣東總督(臣)鄂彌逹廣
東廵撫(臣)楊永斌謹
奏為奏
聞事本年正月初十日據潮州府普寧縣禀稱上年封
印後訪有揭陽縣人陳武瑞散符惑衆當即拏獲
到案搜出紙符四十五張符上鈐盖木印有天圓
泰寳字樣除現在密拏黨羽訊究外理合禀明等
因連繳紙符到(臣)等隨即密行潮州鎮潮州府確
查夥黨毋任匪徒兔脱無辜牽累并星飛會委(臣)
標把總黃雲龍增城縣廵檢張中立前往協同地
方官嚴查密訪有無謀為不法情事去後續據該
鎮府先後禀報案内匪首匪黨實共二十三人俱
已陸續全獲緣有海陽縣人王阿童欲打刦棉湖
寨富戶製造紙符布旗詭云符可護身旗可召鬼
騙人入夥經給陳阿吉紙符五十張又給甘阿繒
紙符五十張小布旗一十二塊嗣陳阿吉領符入
手即交陳武瑞轉散其甘阿繒所領符旗尚未散
給俱於店主詹祥宜家搜出訊據領符之吳阿聘
羅義和陳阿四等各供吐不諱其所造木印訊據
王阿童供稱寄藏在老婦董孝嬸家當經起出小
木板一塊與符上木印騐對相符等因到(臣)等據
此查陳武瑞散符一案據該府縣訊據王阿童自
認為首製造符旗歴歴不諱各犯亦供證僉同細
騐其紙符點畫状類巫師邪術符上木印亦與道
士木刻印記相似其所造布旗編立號數潦草不
堪明係無頼棍徒歲暮無依倡謀搶刦其領符各
犯有實係同夥知情者亦有無知鄉愚惑於邪教
一時誤受者今匪首匪黨俱經全獲除一面提犯
來省確訊實情分别情罪輕重歸結外所有散符
惑衆及拏獲人犯緣由理合先行奏
聞并將繳到符旗進呈
御覽(臣)等謹合詞具
奏
此案匪犯雖無謀為不軌形跡然擅敢製造符旗邀結
夥黨希圖搶刦富戶其情亦甚屬可惡起意創謀及實
係入夥者自當分别首從嚴懲示儆毋俾疎漏至於無
知被惑鄉愚情有可原者應予從寬歸結須加意斟酌
辦理庶不致輕重失宜
廣東總督(臣)鄂彌逹謹
奏為奏
聞事竊照粤東地方仰頼
皇上福庇雨暘時若屢登大有(臣)於上年冬底廵視肇
慶各屬雨澤優渥二麥豐茂現今陸續收穫入春
以來雨水霑足早稲漸次栽蒔仰荷
皇上至誠感召將來豐稔可期近據所屬報稱米價俱
平自六錢以至一兩一二錢不等油菜園蔬俱皆
茂盛恐厪
聖懷謹繕摺奏
聞伏乞
皇上睿鑒謹
奏
覽粤東雨澤麥禾情形及米糧價值朕懷曷勝欣慰
雍正十二年三月初一日廣東總督(臣)鄂彌逹謹
奏為恭進礮位事竊(臣)於雍正十一年五月内恭
進九節大礮一位敬呈
御覽随於九月内准辦理軍機處大學士伯(臣)鄂爾泰
鈔發一件為遵
旨議奏事令(臣)將九節銅礮如式製造七位即送來京
一併轉送軍營并令(臣)再照造二十位陸續運送
來京備用等因到(臣)當即遴匠選料如式製造業
於本年二月初十日造成八位解送至京具摺奏
聞(臣)隨即趕緊接造現在又造成十位俱經試放騐看
均屬穏妥謹將現造銅礮十位并礮子五百箇解
送備用其餘十位亦已鑄造將成容即隨後齎送
理合繕摺奏
聞伏乞
皇上睿鑒謹
奏
據奏解送銅礮十位到京知道了甚好
雍正十二年四月初八日廣東總督(臣)鄂彌逹廣
東廵撫(臣)楊永斌謹
奏為要地需員酌請調補以收實效事竊查州縣一
官必得人地相宜庶不致貽誤地方兹有肇慶府
屬之新興縣崇山峻嶺巖谷深邃所屬瓮洞等處
向為盜賊潛藏之藪甚是險隘目今地方雖屬安
静然必防範周密預為留心稽查使宵小無所托
足方不致將來有飬姦之患又地當高雷等府孔
道遞觧人犯護送錢糧絡繹不絶實係衝要之區
現任知縣許湜到任半載雖屬小心謹慎而才識
短淺不克勝任恐致貽誤地方(臣)等查有高明縣
知縣胡國楷者熟悉地方情形辦事老成練逹以
之調補新興縣缺實為人地相宜其高明縣地方
亦有基圍要務必得諳練風土之員方克勝任查
有檢發試用之喬德徵心地明白辦事誠實今試
用二年期滿請即以之實授高明縣則該員必益
加奮勉矣至許湜才具雖屬中平尚知謹飭自愛
應俟有簡僻小縣缺出另行
題補查新興等縣均非題補之缺但(臣)等仰體
皇上慎重地方量材酌用之意為此繕摺
奏請可否具
題伏乞
皇上批示遵行(臣)等謹合詞具
奏
將各員缺情節備悉聲明具疏題請
同日又
奏為謹籌要地倉貯以備民食事竊照粤東瀕海倚
山全資積貯而各府之中惟東路潮州西路瓊州
其儲緩備急之策有不可不亟講者謹為
皇上陳之潮州居粤東偏距省城千有餘里南枕大海
東接閩疆人烟稠集山多田少本處榖石除供居
民食用尚有閩之漳州每歲來潮告糴在小民只
圖目前之利既不預偹盖藏而閩粤均係
朝廷赤子又未便禁遏兼有附近之南澳碣石兩鎮亦
時赴潮輓輸倘收成稍歉其勢遂不可支雍正四
五年間潮郡偶歉石米竟至三四兩不等總緣地
處極東即欲仰給西路而海運則風信靡常不能
計日接濟河運則山谿多阻勢難久待此潮郡民
食宜為籌畫也瓊州遠隔外洋為全粤屏藩重地
鎮協營寨碁置星羅生齒殷繁商民雲集該地民
食每頼高雷兩郡輓粟接濟惟是本地歲産榖石
既不敷一歲之需而年景之豐歉難憑米價之低
昂無定倘商販罕到轉輸不及一時騰涌實屬窘
廹堪虞此瓊郡民食宜為籌畫也(臣)等再四思維
竊謂潮州一郡應於潮屬之潮陽揭陽海陽三縣
建倉貯積(臣)等請借支太平關税銀五萬兩發二
萬兩交該地方官於秋收後就近陸續購買再將
二萬兩委員赴西省採買仰懇
皇上敇下西撫臣轉飭地方官協同陸續購足運回東
省存貯查廣潮相距遥遠向來鹽貨各船自廣抵
潮俱由虎頭門港口出走洋皮地方至神泉港入
惠來縣徑逹潮陽揭陽海陽(臣)等擬以販到西榖
暫儲西南倉内俟秋冬風信順利陸續撥運甚為
穏便計支銀五萬兩除去前項尚餘銀一萬兩合
算建倉脚費餘銀仍酌量買榖共可貯榖近十萬
石查由潮邑至揭邑由揭邑至潮州均係一水直
逹如有急需之處可以及時撥運榖價不致騰昂
此潮郡積貯之不可不豫也其瓊州一郡則應於
雷州之徐聞縣建倉貯積(臣)等查向來高雷米穀
本運糶於瓊郡瓊郡民食專待給於高雷第該府
孤懸海島兵民稠集而惟寄性命於賈客之手甚
非長策查由雷逹瓊道經徐聞縣至海安所渡海
自徐聞到海安不過二十里許(臣)等請借支關税
銀三萬兩交高雷所屬地方官陸續收買榖石即
於徐聞縣城建倉存貯除去工料脚費計可貯榖
六七萬石以備瓊州緩急之需則搬運不難可以
刻期接應而海上人民不憂艱食此瓊郡積貯之
不可不豫也以上潮瓊兩府借支銀兩分十年扣
還其倉厫交與地方官料理每年收買發糶以該
府同知為專管之官如蒙
聖恩俞允所有一應事宜(臣)等即另疏具
題伏乞
皇上批示遵行(臣)等謹合詞具
奏
儲積米穀原為濟民要務具疏題請候朕裁酌
廣東總督(臣)鄂彌逹謹
奏為奏
聞事竊照粤東荷蒙
聖主福庇連歲豐登(臣)於上年冬底廵視肇慶各屬雨
澤調勻二麥豐茂入春以來陸續收穫早稲漸次
栽蒔經於本年二月内奉
聞在案兹續據廣韶惠潮等府先後禀報二麥收成俱
約有八分九分十分不等甚属豐稔昨於清明日
大雨兩晝夜耕耤前一日大雨一晝夜現今雨水
霑足秧苖茂盛米價自五錢六分至一兩一錢不
等四民樂業皆我
皇上至誠感召之所至也(臣)恐厪
聖懷謹繕摺奏
聞伏乞
皇上睿鑒謹
奏
粤東二麥豐收雨水霑足及稲茂米賤各情形朕以手
加額覽之
同日又
奏為請定廵鹽專弁以清私販事竊照疏引辦課莫
如緝私而緝私非有專員私梟究不能杜向來積
慣梟徒窩囤販賣頑貪性成弁役盤拏公然抗拒
此軰今日敢為䀋梟他日即可為巨盜為匪作姦
勢將無所不至前經於東西兩路遴委員弁帶役
緝拏邇來官引頗能疏通積梟漸次斂跡惟是粤
省鹽務頭緒紛繁如福建長汀一埠帑課繁重該
地界連七邑漳私透越其連城之張元山上杭之
白蓮塘弔鐘巖歴為漳私總滙又江西之寧都等
埠俱為閩鹽走漏之區各處辦帑人員耳目難周
且地方遼闊寥寥數名廵丁不能寸寸把守其該
地官弁雖有盤查之責然文職各有專司武弁難
離汛地名為一體盤查實則勢難兼顧屢據長汀
縣及各委員禀稱堵緝乏人請設專弁(臣)以事關
隔省未便徑設員役而官引壅滯實多掣肘伏查
浙江前督(臣)李衛請設廵鹽千總仰荷
皇上俞允(臣)之愚見請於福建之長汀江西之寧都各
派設廵鹽千總一員帶役五十名於各該埠地分
遣廵緝以杜私鬻之源庶汀帑寧帑可以及時清
理如蒙
恩准所有廵鹽千總無庸另行增設即於現任千把内
擇其謹慎諳練者酌量派用其廵役工食即於羡
銀支銷若私鹽杜絶場羨充裕就中撥給甚為兩
便如此則責成既專堵擒必力於鹺政民風均有
裨益(臣)謹繕摺具
奏伏祈
皇上睿鑒施行謹
奏
該部議奏
雍正十二年五月初四日廣東總督(臣)鄂彌逹謹
奏為
奏報開墾田畆安插人民事(臣)莅粤數載仰體
聖主鄭重民食之至意經委糧驛道陶正中勘丈廣肇
二府荒地招集窮民酌動存公墾荒銀兩給發墾
種編甲安插限年陞科復檄行高雷等府一體清
查踏勘招墾又韶州府屬猺山一帶荒地亦多并
委廣南韶連道馮元方親詣查明督令猺人開墾
俱經(臣)先後奏
聞在案兹據各道府呈報開墾畆數前來查糧驛道陶
正中督率番禺等縣共墾荒地二十一萬零一百
三十餘畆共安佃七千零三十名内安插欲往川
之民人七百三十名又雷州府知府王鐸督率遂
溪等縣陸續共墾税田六萬二千九百餘畆共計
安插高雷貧民二千五百餘戶又廣南韶連道馮
元方督率理猺通判楊國棟勸墾韶州府屬猺山
田地共八百七十餘畆共安插猺人四百一十九
戶(臣)伏思粤東民食屢厪
聖懷(臣)凛遵
上諭不時勸墾各該道府身先倡率頗著勤勞各縣亦
能實力奉行躬親勘丈從此野無曠土南畆有秋
無業窮黎資生有策庶可少慰
皇上軫念元元之盛心所有各屬現墾畆數安插人民
緣由理合繕摺奏
聞伏祈
聖鑒謹
奏
督勸有方可嘉之至能如是闢土惠民庶不負封疆重
寄也勉為之
同日又
奏為奏
聞事雍正十一年八月内據欽州知州徐志培報稱有
龍門協營弁兵觧到飄風鬼子小船一隻男婦大
小共三十四名口訊據船戶西利供係東波蔗孤
綿國人前往暹丹貿易行至東京海面被風擊破
大船扒過小船逃生因西南風飄到
天朝這裏求把小的們送到省城遇有便船附搭回國
等情理合禀報并將難番男婦給與口糧護送至
省等因據此(臣)仰體
皇上懷柔遠人中外一家之至意當即飭令布政司加
意撫恤毋致失所俟有便船附搭回國去後兹據
該司詳稱難番男婦人口俱經給發口糧養贍現
據船戶西利等禀稱有船商黃合興莫弘源二船
前往安南港口貿易甚屬便道懇准搭回等情隨
飭將難番三十四名口計算歸程給予口糧宣布
聖主恩賞分搭二船回國各番俱皆歡忭叩謝所有難
番歸國緣由相應奏
聞謹
奏
飄溺之患最為危險憫惻之懷何分中外亟應加意撫
恤者
雍正十二年六月十一日廣東總督(臣)鄂彌逹謹
奏為恭報粤東早稲分數仰祈
睿鑒事竊照粤東地方仰荷
聖主福庇雨暘時若連歲豐收本年春間雨澤霑足蒔
插及時目今早稻登場萬民樂業四野歡騰兹據
布政使甘汝來將各屬收成分數彙報前來(臣)查
廣南韶惠潮肇高雷廉瓊等十府羅定嘉應連州
等三州各所屬收成俱有十分九分八分不等其
米價自五錢起以至一兩一錢不等今新米上市
價值日平此皆由我
皇上念切民依精誠感召是以邊海蒼生咸歌樂利謹
將各處收成早稻分數另繕清單恭呈
御覽外理合繕摺奏
聞謹
奏
覽早稲分數米糧價值深為粤民額慶
同日又
奏為
奏明事(臣)於本年三月内訪有龍門協革職守備何
大武潛往交趾江萍地方鬻販交鹽營私滋擾及
右江道出示嚴禁又勾通交趾之人公然扯去(臣)
因江萍一帶為中外要隘即密飭欽州文武員弁
訪緝去後兹於五月内據欽州遊擊丁銓生拏獲
押解前來訊據供稱於雍正十一年内往江萍販
賣交塩歴歴不諱查律載私越緣邊關塞杖一百
徒三年何大武曾任守備理應奉法惟謹乃敢逃
匿夷境網利販私情罪尤屬可惡若不嚴加創懲
不獨透漏交私於粤省塩政大有妨礙且恐將來
滋生事端貽害匪淺請將何大武竄斥遠方以杜
姦竇庶使姦匪寒心而邊境獲寧矣伏祈
睿鑒施行謹
奏
所奏甚是應發遣黑龍江以示懲戒
雍正十二年七月二十六日廣東總督(臣)鄂彌逹
謹
奏為恭謝
天恩事竊(臣)保送原任廣東海豐縣知縣王者輔軍前
效力經部臣帶領引
見奉
旨王者輔著命往陜西交與總督劉於義差委效力數
年之後該督將伊有無勞績效力如何之處出具考
語給咨送部請旨王者輔係因公科斂革職擬斬之
員續以贓銀限内全完減等擬徒結案該員縦才有
可觀而其品行之不端操守之不固顯然可見今鄂
彌逹出具人品端方考語甚屬不合著嚴飭行欽此
(臣)伏讀之下不勝悚惶緣(臣)到粤之日訪聞該員
居官聲名尚好随經傳入署内見其人尚樸直令
其料理一切事務頗屬敏練是以(臣)出具考語保
送不覺言之失當冒昧之罪夫復何辭荷蒙
聖恩高厚不行交部治罪
訓飭成全感懼實深嗣後惟有凛遵
聖訓力贖前愆於萬一所有感激微忱理合
奏謝伏祈
睿鑒謹
奏
身膺封疆要任當遠大是務不宜見識淺狹公私界限
祗在幾微念慮之間一&KR0881;瞻徇即為負國溺職重則貽
累功名事業輕亦難免物議於已毫無裨益無如燭理
不明者比比皆然每爭趨些少光榮以圖目前快志遂
置日後無限悔吝於不計也此諭亦使撫臣兩司觀之
雍正十二年十月初八日廣東總督(臣)鄂彌逹廣
東廵撫(臣)楊永斌謹
奏為奏
聞事竊照潮州一郡逼處海洋當春夏南風盛發恐有
不法姦民走險為匪(臣)等屢經密諭該地文武嚴
查隨據惠來縣知縣裘曰菊等禀報訪有姦民方
進安等於本年三月内夥同出海等情當即飛飭
沿海文武確探嚴拏去後嗣據瓊州鎮(臣)李順報
稱據福建船戶陳長茂禀稱四月十四日船至電
白放雞洋面被白艚賊船刦去銀物認識賊船寫
有永成字樣現泊海口等情隨拏到船戶黃永成
供係福建龍溪縣人駕白艚船來瓊貿易四月十
二日在上下川洋面被盜刦坐賊夥約十餘人多
係潮州聲音十四日又刦商船一隻至二十九日
駛至惠來地方各盜登岸始放今纔到瓊等由(臣)
等隨即密諭潮守竝密飭各屬作速嚴拏去後據
報陸續拏獲盜首方進安林廷輝盜夥陳阿抱楊
陳寳等共十五名觧省訊據供稱同夥一十九人
於三月二十六日從惠來靖海駕船出口二十七
日在外洋搶奪魚船一隻換坐二十九日至甲子
洋奪坐殼船一隻將魚船放回四月初三日刦福
建客船一隻搶銀一百二十兩衣服十餘件那客
人不知甚麽姓名因他船行駛甚遅放他去了仍
坐原船四月初八日到放雞洋面刦福建䑩船一
隻搶銀一百三十兩衣服二十餘件衆人就換坐
䑩船那客人也不知甚麽姓名十二日在下川尾
洋面刦福建客船一隻搶銀四百八十餘兩夏布
十二桶衣物百餘件衆人就換坐這大船就是如
今這黃永成的船十四日又刦福建客船一隻搶
銀七十餘兩衣物百餘件那時也不知客人姓名
如今纔知是陳長茂衆人仍坐原船於四月二十
九日夜駛回惠來溪登岸分散等情查各案俱未
據事主具報(臣)等訪聞密拏嗣據船戶陳長茂赴
瓊鎮禀報始喚到船戶黃永成一併質認其各犯
於四月初三初八刦過之福建客船既無事主具
報各犯堅供不知姓名現在移咨福建確查俟查
覆到日再行研訊至案内洋盜一十九人已將盜
首拏獲并獲夥盜共一十五人内許阿序一名下
水淹斃尚有餘黨三人未獲現在勒緝另獲究擬
幷將各犯所供刦過不知姓名之客船移咨閩省
確查其疎防各文武查明另參外所有拏獲洋盗
緣由謹先行奏
聞伏祈
聖鑒(臣)等謹合詞具
奏
據奏則朕日前所聞可謂不謬矣將疎防員弁查明嚴
參毋得稍涉徇縱
雍正十二年十一月十二日廣東總督(臣)鄂彌逹
謹
奏為恭報粤東秋成分數仰祈
聖鑒事竊照粤東地方仰荷
聖主福佑連歲豐登本年晚禾尤為茂盛倍於早稻兹
據布政使張渠彙報收成分數前來查廣南韶惠
潮肇高雷廉瓊等府羅定連州嘉應等州各所屬
收成俱有八九十分不等其米價自五錢以至九
錢五分不等此皆我
皇上勤恤民依感召
天和是以年登大有家給人足(臣)不勝歡忭之至謹將各
處秋成分數另繕清單恭呈
御覽外理合繕摺奏
聞謹
奏
以手加額欣慰覽焉皆緣卿等公忠體國惠澤逮民是
以上感
天和屢賜豐稔朕嘉與之懷筆難悉諭果能念念不移斯
志可保年年常應休徵勉之勉之通省文武大員將此
諭咸令知之
雍正十二年十一月十二日廣東總督(臣)鄂彌逹
謹
奏為請
旨事竊照本年九月十七十八等日惠潮地方偶被風
雨隨經(臣)等委員查勘田禾俱未成災所有查賑
緣由現經會摺
奏報兹據潮惠運同張士璉禀稱潮州府屬之海山
惠來浦東東界河東河西小江等場柵共飄失鹽
一萬九千七百包零惠州府屬之南竈桂林海甲
湖東淡水小晴等場柵共飄失鹽一萬六千四百
四十包零共算該帑本銀四千一百兩零伏息發
帑收鹽顆粒俱關課餉自應按數填補惟是各竈
曬丁均係窮民若令賠償恐難措辦(臣)仰體
皇仁查有餘鹽羨餘銀兩可以抵補可否即將此項銀
兩扺還帑本免其賠償之處(臣)未敢擅專據實
奏請伏祈
皇上特降俞旨施行謹
奏
應如是權宜辦理免其賠償然須明白曉諭不可以為
常例致起愚民覬覦非分之想
雍正十二年十二月十三日廣東總督(臣)鄂彌逹
謹
奏為奏
聞事本年十一月内據潮州鎮(臣)范毓䭲黃岡協副將
郝忠賢先後報稱福建平和縣地方有匪犯葉揚
聚集拜把圖謀不軌因伊母生日無戲隨搶莊千
總戱童三名日夜演唱幷有漳州分防廳衙役黃
諧亦在其内經該廳將黃諧枷號詎葉揚糾黨持
械破枷搶犯逃入李仔坑該廳隨會同營員圍拏
獲犯頼枋幷戲童三名暨葉揚妻眷三口葉揚又
逃入南靖縣翠微洞經漳州鎮差撥弁兵拏獲觧
交漳州府訊據供開同夥二十五人陸續拏獲夥
黨黃苖張倬等八人尚有餘黨未獲等因禀報到
(臣)隨經批令該鎮協密諭汛地弁兵加謹廵防毋
得絲毫聲張如有匪類逃入粤境嚴行查拏去後
理合奏
聞伏祈
皇上睿鑒謹
奏
此等匪犯應無分疆界嚴督緝捕務獲
雍正十三年正月二十六日廣東總督(臣)鄂彌逹
廣東廵撫(臣)楊永斌謹
奏為奏
聞請
旨事竊照粤東開墾一案從前廣肇二府承墾税畆經
(臣)等陸續奏
聞并飭司行委各該鄰縣確勘結報在案(臣)等於上年
八月内經委糧驛道陶正中前往高雷廉三府會
同該道毛世榮督辦墾政并清查隠税去後節據
報稱高雷廉等三府所屬共墾首荒熟田六十七
萬三千二百餘畆現在飭令核實結報照各該州
縣原編科則分别陞輸外尚有合浦縣欽州二屬
田共二十七萬二千一百餘畆巳據各圖甲原業
民人指地報承但查該州縣西連交趾南濱海島
東北皆枕崇山舟車不通商販罕至居民種地餬
口難以覓價完糧且各荒地俱係樹木叢雜墾闢
既費工本辦賦亦多拮据近據民人聫呈籲懇請
減原編科則之半限年陞輸疊經該道陶正中等
偹查情形具禀前來伏查合浦欽州二屬為天南
最僻之區生計窘窄實與他邑懸殊目今民情效
順各思務本三旬之内報首至二十七萬餘畝洵
屬遐方盛事而細民狃於小見望恩幸澤冀得輕
科可否俯順輿情量從輕減陞輸此實出自
天恩非(臣)等所敢擅議如蒙
俞允(臣)等即另疏具
題理合先行奏
聞請
旨謹
奏
百凡皆揆情度理因地制宜而為之何不可之有
雍正十三年二月十二日兩廣總督(臣)鄂彌逹廣
東廵撫(臣)楊永斌謹
奏為恭謝
天恩事竊(臣)等保送原任廣東羅定州知州王植經部
臣帶領引
見奉
旨王植係革職之員希圖督撫保薦是以凡有差委之
處黽勉效力看來此人才具可用而其居心非屬端
人正士雖此時貌為廉幹將來得缺任用之後未必
不改操易轍貽累保舉之上司今鄂彌逹既具摺力
薦竝請留粤委用著照所請命往廣東令該督撫留
心委用試看竝將此旨傳諭鄂彌逹楊永斌知之欽
此仰見我
皇上澄叙官方之至意(臣)等跪讀之下不勝惶悚荷蒙
聖恩高厚教導成全感懼滋深嗣後惟有凛遵
訓旨留心試看倘委用之後該員不思實心報效或有
改操易轍之處(臣)等即嚴行糾參斷不敢稍為姑
容自貽罪戾謹具摺恭謝
天恩伏祈
睿鑒謹
奏
汝二人督撫粤東以來可謂循分盡職而已至於美善
則未也其咎在瞻徇之私未除亟當猛省痛改毋涉因
循然非極力振作另具逹觀遠識不能擺脱積習也勉
之戒之
兩廣總督(臣)鄂彌逹謹
奏為奏
聞事竊照粤東仰荷
聖主福庇歲登大有上年兩次豐收已經(臣)奏
聞在案入春以來雨水優渥二麥豐茂早稲漸次栽蒔
將來豐稔可期米價自七錢至九錢七八分不等
地方甚是寧謐再粤東地處天南雖時際隆冬氣
候尚覺炎熱是以積年以來霜雪希逢本年正月
十三十四等日省會一方微降雪珠闔省軍民踴
躍歡呼咸謂從來僅見續據韶州府屬各邑暨南
雄府縣嘉應州屬竝連州以及惠州府屬之長寧
博羅縣各禀報本年正月十三四五等日六出繽
紛厚積數寸所屬士民額手歡欣俱稱目所未覩
(臣)查雪兆年豐他省亦稱美瑞況兹炎方普降洵
屬未有嘉祥此皆我
皇上至誠感召
天心默眷是以海隅大地覯此庥徵(臣)不敢壅於
上聞相應一併
奏報伏祈
皇上睿鑒謹
奏
粤東積雪至數寸實屬罕聞況得春雨接續麥稲均獲
滋植遥矚炎方曷勝慰悦
同日又
奏為敬陳管見仰祈
睿鑒事(臣)接准部覆浙江按察司劉章條
奏一件内開嗣後窰厰製造
御用磁器書寫
國號其燒造尋常貨賣磁器不得擅寫致干䙝慢其器
具字跡破損散軼者通行各省飭令地方官曉諭
鄉保敬謹撿拾務於潔淨處所收貯等因(臣)奉准
部咨隨即出示曉諭竝通行該地方官一體欽遵
示諭外伏查六書尊嚴
國號煌煌字跡奚容輕䙝該司議飭各地方官曉諭鄉
保敬謹撿拾收貯所
奏誠當惟磁器製造年號本以垂之永久俾萬世後
照舊製造年號以垂久遠是否有當伏祈
皇上睿鑒施行謹
奏
詳細批諭矣汝其審思之
雍正十三年三月十五日兩廣總督(臣)鄂彌逹廣
東廵撫(臣)楊永斌謹
奏為遵
旨奏覆事本年二月二十七日内閣寄到雍正十三年
正月二十三日因有人條陳禁止粤東開礦一事
欽奉
上諭一道遵
旨寄信到(臣)等(臣)等跪讀之下仰見我
皇上睿慮周詳
訓誨肫切不禁感激涕零伏念(臣)等庸材陋質叨蒙
聖主隆恩畀以海疆重寄凡已身陳
奏事件如有未妥協處自應於
聖明之前據實陳明焉敢回護瞻頋自蹈負
恩貽誤之咎竊查粤東惠潮韶肇等府礦産甚多原係
天生自然之利與其封禁使無知貧民偷穵而罹
於法毋寧竟行開採明予以資生之路且工商俱
用本地可無易聚難散之虞食口竝不加增又無
人滿糧貴之患實於地方有利無害(臣)等是以
奏請開採自蒙
聖恩俞允(臣)等即遴委能員會同各該地方官將屬内
有礦山場確勘煎試示召本省殷商取具地方官
印結令其自備貲本前往開採其需用人夫工丁
飭令各州縣查出樸實窮民取具甲隣戶首保結
開明住址備造清冊移送管理之員如有面生可
疑之人潛匿在山者即行拏䆒并於附近厰地之
村莊飭令各保甲嚴行稽察如有外來之人歇宿
務須根究毋得容留匪人潛行窺探地方文武以
及委理之員稍有疎忽即行參處如此立法嚴密
將來礦旺人多固不虞其滋事即礦竭之時此項
人夫工丁原有姓名住址可稽仍可令地方官按
冊著令原保之甲隣戶首領回照舊安插(臣)等於
未經陳
奏之先先已再三籌畫實無難散之虞兹據條陳内
稱康熙三十七八年間督撫
奏請開採而各處道路村莊因受刦掠之害至康熙
五十一年餘孽仍復猖獗刦掠英德翁源曲江等
處名為山賊實係礦徒等語(臣)等檢查原卷康熙
五十一年行刦英德縣民鍾上位等家係鐡爐停
煽工丁關鳳生等夥同行刦竝非礦徒餘孽至所
稱翁源曲江二縣五十一年竝無盜案可稽且查
康熙三十七八年間開礦至五十一年已十有餘
載封礦既久如何尚有礦徒聚集據云礦徒亦不
過數十餘人粤東文武官弁竝兵丁數萬所司何
事如何竟任其猖獗至十有餘年不息又條陳内
稱入山傭工者即係無頼之窮民今礦山一開則
無頼姦徒號召雲集誠恐將來滋事等語(臣)等查
盜賊多屬游手好閒焉肯傭工開礦至於礦徒雖
不能保其全係良民但其中傭工受值者多游手
好閒者少且窮民入山傭工既得生計尚恐其為
無頼而滋事如竝不與以資生之路豈反能保其
不滋事乎又條陳内稱粤東一年所收之榖不足
供本省半年之食第查粤省雖屬山多田少若無
旱澇所産米糧亦可敷一年之食再藉西榖即能
充裕是以(臣)等
奏請建倉貯榖無非為充裕民食預備荒歉之計今
乃云不足半年民食未免言之太過又條陳内稱
鼔鑄之事小(臣)等請開礦鼔鑄原非專為
國家經費起見祗因天地所産金銀有數民計艱難
今將銅&KR1459;鼔鑄使官鑄流通於各省而山場所出
皆成有用之金銀粤東百姓增出金銀無數自然
家給人足於
國計民生均有裨益似非細事但查礦山既開將來
各場需用人夫工丁以及買賣食物人等口角爭
鬭之事固所不免倘或傳聞附會借此以實其言
(臣)等將何辭以自解況即不開採通省盜案亦不
能保其必無設將來一有盜案事發盡歸罪於開
採(臣)等身家性命固不足惜即粉骨碎身究無補
於地方窮民且深負我
皇上矜全之隆恩(臣)等再三籌議停止開採實屬安靜
且恭繹
聖諭數年以來粤東年榖順成米價平減盜賊漸少地
方寧謐為大吏者當以靜鎮處之不當引之於動
大哉
皇言誠帝王治世安邦之至理千載不易之良謨(臣)等
不勝感激之至查粤東開採之事奉行未久惟惠
州府屬已開三四處在厰人夫不過一二千人辧
理少有頭緒其餘各府現在查辦尚未開採停止
甚易似應懇
聖恩將開採之事
敕部暫行停止理合遵
旨據實陳明伏祈
皇上恩鑒施行(臣)等謹
奏
停止開採甚是地方一切事務自當以久遠寧帖永無
後患始為盡善有旨諭部矣
兩廣總督(臣)鄂彌逹廣東提督(臣)張溥謹
奏為
奏覆事雍正十三年正月内右翼鎮(臣)李惟揚錄送
奏摺一件内稱中營遊擊楊琳惑於堪輿嫌中營衙
門不利圖換右營衙署經詳護理鎮(臣)王濤批允
移住迨右營遊擊王臣到任不肯更換通詳督提
楊琳仍移原署自此竟成嫌隙王臣見楊琳結交
人衆借稱熟諳水性請調水師以避楊琳及(臣)回
任當面嚴飭化導二人究不能相洽誠恐貽誤營
伍等因奉
硃批言之督提欽此查右翼中右二營更換衙署一案
緣中營衙署在韶州東門逼近河干該營公庫存
貯官兵俸餉楊琳因右營衙門枕近鎮署周防慎
密是以具詳更換經護鎮臣批允續於上年三月
内王臣莅任以營署不便紛更具詳隨據楊琳禀
稱右營既稱不願情甘移讓以協同寅(臣)又經批
布政司會同右翼鎮查議隨經該司該鎮以楊琳
業經移讓具覆當即檄飭各居原署在案事歴經
年已無異說至王臣請調水師據稱四渡重洋熟
習船務願就所長以圖報稱(臣)等以水陸均為
皇上效力亦經會議俟有水師缺出
題請調補在案今鎮(臣)李惟揚乃又以二弁不能相
容陳
奏竊思該弁等如果挾隙誤公有玷官箴該鎮即應
據實揭參若云該弁等才尚可用而人地實不相
皇上睿鑒謹
奏
覽
雍正十三年四月初六日兩廣總督(臣)鄂彌逹謹
奏為恭報二麥豐收米價平減仰慰
聖懷事竊照粤東今春瑞雪繽紛雨水霑足經(臣)將二
麥秀茂早禾插種情形奏
聞在案今據各屬申報二月以來風雨調和二麥豐收
俱有十分九分近日米價平賤廣南韶肇惠潮各
府嘉應一州上米每石價銀自八九錢至一兩四
五分不等中米每石自七錢五六分至八錢八九
分不等次米每石自六錢六七分至七錢八九分
不等高雷廉瓊四府羅連二州上米每石自七錢
七八分至八錢五六分不等(臣)隨於三月二十七
日自廣赴肇見各處田畆土膏滋潤禾苖暢茂徧
詢老農據稱秧苖甚是壮盛現在陸續插蒔民情
欣悦(臣)覩此民安物阜之象不勝慶幸除廣西各
屬俟查報到日另摺奏
聞外理合繕摺
奏報伏祈
皇上睿鑒謹
奏
覽
今春普蒙
上天惠澤直隷以及各省雨水咸屬均調誠可謂大幸也
兩廣總督(臣)鄂彌逹廣東廵撫(臣)楊永斌謹
奏為
奏覆事本年三月二十三日内閣寄到雍正十三年
二月十九日奉
上諭前朕訪聞龍為霖劣蹟種種諭知鄂彌逹等伊等
始行題參今日覽鄂彌逹等續參龍為霖失察吏胥
偷盜庫銀一本看來似覺有心示以嚴厲毫不徇情
者伊等有假此一案便於將來審訊各案時徇情庇
護景象爾等可寄字密諭伊等倘審訊稍有回護瞻
徇不公之處經朕訪聞決不寬貸欽此遵
旨寄信到(臣)等(臣)等跪讀之下不勝悚惶竊查潮州府
廣濟橋商税該參守龍為霖自到任接收以來歴
年侵欺之銀甚多(臣)等不早覺察至上年九月内
始訪查得實又蒙
皇上矜憐(臣)等愚昧
特命大學士等寄信
諭知將龍為霖特疏
題參是從前失察之咎已無可逭(臣)等尚恐所參之
外别有欺隠隨密飭署府鹽運同知張士璉細加
查察續據張士璉揭報該參守失察胥吏吴應隆
偷盜庫銀五千兩等因由司轉揭前來(臣)等據揭
續參以冀稍贖前愆何敢陽示嚴厲隂圖庇護自
蹈欺
君罔
上之罪且(臣)等身受
聖主天高地厚之恩寧不思竭蹶圖報翻欲開脱貪官
皇上訓示諄諄益當秉公嚴審斷不敢一毫涉私上干
國法除另行審擬具
題外理合繕摺
奏覆伏祈
皇上睿鑒謹
奏
覽
同日又
奏為奏
聞事雍正十三年二月十二日據護理高州總兵印務
督標中營副將王濤禀稱上年十二月二十日風
聞有吳川縣蔡日升客船在彭城港外陡遇賊船
一隻刦去錢物等項又聞有木槓賊船飄泊於潿
州海面捉拏魚船之人代運贓錢進口等因禀報
到(臣)等隨即飛檄高州府文武各官分頭嚴緝前
項船賊務獲解究一面照行高州鎮按察司確查
被刦實情開列文武疎防各職名照例詳參去後
兹於三月二十四日據該護鎮王濤及吴川縣知
縣章國錄各禀報陸續拏獲行刦蔡日升客船盜
犯李捷倫等四名到案𫝊同事主面質訊據李捷
倫等僉供小的們俱係吴川縣人於上年十二月
初八日撘了化州洪亞三漁船出海舵工林帝佐
係海南僱工無住址洪亞三之僕洪亞生住化州
界上篙手李亞花蘇茂俱茂名縣人一共九人至
二十日被風飄到安南江坪老鼠山地方灣船遥
對彭城見同駐蔡日升客船内多錢物一時起意
過去搶奪回船駛至潿州海面不識路徑捉拏漁
船上人要他指引隨即放去後來各人分搭小船
散蹤等語又據續獲蘇茂到縣訊供與李捷倫等
所供相同等因禀報前來(臣)等除飛檄按址勒拏
供黨并失察官員擬議另行
題報外事關捕獲洋盜理合據實奏
聞伏祈
皇上睿鑒謹
奏
肅靖海疆固在嚴緝盜匪撫綏内地又在勤察貪員是
乃為政之本也勉之
同日又
奏為奏
聞事查副都統(臣)毛克明近因患病脾泄精力微弱辦
事雖無遺誤(臣)等看其精力甚覺勉強支持若不
靜攝數月恐遽難全愈副都統毛克明雖有操兵
管關之責然尚有將軍右翼副都統竝副監督諸
事尚不致遺誤(臣)等仰體
皇上愛恤臣工之至意理合據實奏
聞謹
奏
命伊暫停辦事靜攝數月朕已遣醫往治行將至矣
雍正十三年閏四月初九日兩廣總督(臣)鄂彌逹
謹
奏為請
旨事竊(臣)仰荷
聖恩節制廣西任事以來考驗西省將備千把弓馬平
常者居多及隨時察詢邊防營制間有應行變通
斟酌之處因未親身閱歴無由熟悉周知未敢輕
為置議致滋日後紛更今准廣西提(臣)霍昇鈔送
奏摺以柳州城守營兵少差繁無暇訓練技藝生疎
人亦罷憊請於提標中營内抽兵一百二十名添
入城守營以便輪班更替按期操演等因欽奉
硃批與(臣)商酌意見若同具題奏請欽此(臣)查同城抽
撥雖兵無增減但廣西通省標營或有似此應行
酌改之處亦未可定且將弁弓馬考騐尚属平常
則兵丁技藝生疎罷&KR0629;者當不止柳州城守一營
為然兵防最關緊要整飭務宜嚴密況柳州接壤
古州現今蠢苖尚未帖服若非親身查察不能措
置得宜第恐目下廵行不無張惶耳目(臣)擬於七
八月間親赴西省將沿邊内境詳加查看標營兵
制逐一考核如有應行相險設防酌量抽調更改
之處容(臣)會同廣西撫提諸臣確商妥議一并
奏請
訓示庶幾邊方營制無更换之煩而通省軍容收整飭
之效矣除將提臣摺
奏情節咨明查照俟(臣)到西省後另行會商覆
奏外理合具摺請
旨伏候
聖訓遵行謹
奏
廵歴粤西目下且止霍昇抽撥之奏尚屬可行會疏題
請候旨定奪
同日又
奏為恭謝
聖訓事竊(臣)前因部覆浙江按察司劉章條
奏尋常磁器不得擅寫年號一案(臣)以年號係
國家體制信今𫝊後中外咸尊所關甚巨應請照舊
一體書寫製造俾萬世群相寳貴等情冒陳
天聽荷蒙
皇上硃批美器何如美政之足為天下後世法大哉
王言周詳指示堯舜之世未聞珍玩流傳
聖明之朝自有聲名洋溢(臣)止知器物因年號而尊重
所見猶為淺小蒙
皇上逐一訓諭不但自愧管窺蠡測不足仰贊
高深於萬一實開(臣)之茅塞長(臣)之識見所有感激微
忱理合
奏謝謹
奏
大抵淺小之誚諸臣率不能免
兩廣總督(臣)鄂彌逹廣東廵撫(臣)楊永斌謹
奏為恭謝
聖訓事竊(臣)等前因保送原任廣東羅定州知州王植
赴部引
見欽奉
諭旨留心委用試看隨經恭摺
奏謝復奉
硃批(臣)等跪讀之下感激悚惶莫可言喻伏念知人自
古為難保送務求公當祇因人才難得見有片長
足錄者不忍令其棄置是以往往冒瀆
聖聰其實(臣)等無知人之明何敢懷私心而稍存曕頋
之念況受
恩深重又何敢為人而自干濫舉之咎今蒙
聖諭諄切惟有銘心鏤骨時時猛省益秉公忠以仰副
皇上諄諄訓勉之隆恩謹此具摺恭
謝伏祈
聖鑒謹
奏
難事也莫易視之以鄂爾泰之明逹尚不免因此受累
況其餘者乎若信不及看不透日後必致悔吝之萌不
可不知也
雍正十三年閏四月二十一日兩廣總督(臣)鄂彌
逹謹
奏為奏
聞事竊照黔省古州與廣西柳州緊相接壤自逆苖聚
衆為匪(臣)即密札撫(臣)金鉷提(臣)霍昇簡選將弁
練習兵馬預備軍糧器械聽候調遣需用竝密飭
沿邊文武加謹防範不時確探信息飛報在案閏
四月十六日接准撫(臣)金鉷來咨内稱提督霍昇
於閏四月初八日准古州鎮咨調西省官兵二千
名星往古州應援提(臣)霍昇即派提標暨各營兵
共二千名交右營遊擊楊剛前營遊擊李正國協
同統領悉聽古州鎮調遣等因(臣)查提臣撥兵二
千僅有遊擊等微員統率前往則各營兵力勢必
不齊且以粤兵而聽古州鎮調撥更恐呼應不靈
必得總統大員相機調度方能無誤隨查左江鎮
(臣)王無黨向在古州出師著有勞績熟諳苖寨情
形(臣)即飛檄專委該鎮總統粤兵會合古州鎮詳
悉商酌會同勦捕去後兹於閏四月十七日據古
州鎮(臣)韓勲呈稱古州苖衆本鎮現在相機勦撫
復有臺拱清江等處苖人妖言誑結羣起跳梁抗
拒官兵蔓延鎮遠府縣内地多被侵陷燒刦又有
八寨苖人亦被煽誘敢於攻犯汛防如此肆行猖
獗必當大加痛勦提督現在鎮遠施秉一帶指麾
佈置古州一鎮乃新疆總隘根本之區兩省脣齒
重地關係匪輕合亟呈請調撥官兵星馳應援均
懇勿致遅滯等因并准提(臣)霍昇飛咨前來(臣)思
逆苖肆横聲息相通最易勾連蠢動黔省提鎮分
頭勦捕兵勢單少立待應援而西省沿邊猺獞雜
處竊慮聞風滋事彈壓不可不嚴今提臣撥兵二
千之外細籌接壤各營以及梧州等協存兵皆不
過百餘名又不便再行多調且古州八寨上江等
處在在告警粤兵雖有二千仍恐不敷調遣萬一
再需兵力臨時無可策應(臣)再四籌度隣疆一體
何敢坐視伏查廣東額兵頗多平時操練已稍可
觀軍装齊備器械鋒利
國恩豢養有年各兵俱願奮勇出力以之調遣實能
用命且廣東一水之地十二三日即到柳州再十
餘日便可直抵黎平道路不為遥遠當此隣省緊
急軍機西省邊防尤重(臣)有援勦之責若待請
旨策應誠恐有誤機宜是以不敢拘泥成例隨密商廣
東撫(臣)楊永斌提(臣)張溥即撥(臣)標兵一千名委
中軍副將王濤統領守備二員千把十員於閏四
月二十一日由水路前往古州飭令會同左江古
州二鎮統聽貴州提(臣)哈元生相機調度一面飛
咨廣西撫(臣)金鉷於黔粤交界之石碑沈口等要
隘汛地先撥撫標兵五百名控扼堵禦再撥東提
標兵一千名委中軍參將任龍為總領守備千把
俱照(臣)督標派撥之數隨後進發統聽古州左江
二鎮會同調撥合計東西兩省之兵共有四千聲
威既壮調遣可以裕如而粤省沿邊交界又有西
撫標兵彈壓苖猺知所畏懼自當帖伏寧謐或黔
省再需兵力即將西撫標堵禦之兵亦聽貴州提
臣就近一并調遣(臣)現在各路安設馬塘一有緊
急調兵之處再於東省附近各營星飛遣撥隨後
接應庶為有備無患而醜苖癬疥之疾自可不日
掃除矣至西省二千之兵撫(臣)金鉷已借支三箇
月糧餉委員監紀散給東省標兵二千亦預借四
箇月糧餉按名散給竝咨會撫(臣)金鉷再委大員
督運兵糧以資接濟外其餘一應軍装器藥船隻
等項亦俱辦理無誤理合一并奏
聞是否有當恭請
皇上訓示謹
奏
撥兵援𠞰之舉深合機宜一切處慎重辦理更防姦匪
乘隙煽惑人心不時留意密加察訪毋忽
雍正十三年六月十三日兩廣總督(臣)鄂彌逹謹
奏為恭報早稲收成分數并米糧價值事竊粤東地
方本年自入夏以來雨水霑足早稻秀實至五月
中旬俱已陸續刈穫先經(臣)通飭各屬將實在收
成分數據實查報去後兹據司道府州縣先後申
報前來(臣)查廣州南䧺等十府羅定等三州各所
屬俱有十分九分收成其八分收成者僅十餘縣
而七分收成者惟三水縣一處至通省米價每石
自六錢起至一兩不等今新米上市價值日平現
在地方寧謐人民安業此皆我
皇上念切民依精誠感召是以邊海蒼生咸歌樂利(臣)
不勝歡忭之至理合繕摺奏
聞上慰
聖懷伏祈
睿鑒謹
奏
粤東早稲收成米價平減各情形欣悦覽之若非卿等
忠誠任事除暴安良懲貪奬廉有以舒暢兵民之心志
何能有此感召目覩庶徵類應速如影響而不倍加寅
畏時時自省可乎勉之
兩廣總督(臣)鄂彌逹廣東廵撫(臣)楊永斌謹
奏為奏
聞事竊查粤東地方本年雨水霑足早稲豐收(臣)等現
已另摺具
奏外惟五月初旬陸續據廣州府屬之番禺從化增
城花縣各禀報於閏四月十七八九等日風雨連
綿凡港汊紆折窄隘之處疏洩不及其低窪處所
民間草茅房屋間有被浸倒壊營房墩臺等項亦
間有坍塌等情又據惠州府屬之海豐縣禀報本
年五月初五日風雨大作民房舖店亦有倒壊等
情各禀報到(臣)等隨即飛飭布政司動存公銀兩
委員帶往會同各該地方官確查被水情形給銀
賑恤毋令失所去後隨據各委員查勘覆稱被水
各屬一縣之中不過一二處緣大雨之後山潦陡
發以致壅溢未及一日旋即消退内番禺之江村
花縣之羅漢塘增城之楊梅金牛綏寧各都海豐
之大液小液等邨田禾間有被水衝浸略減分數
其餘竝未成災從化縣田禾竝無傷損又海豐縣
壓斃人民二口花縣衝䧟圍基二十餘丈其餘人
口圍基俱無損壊至民間茅篷竹壁及上築牆垣
被水浸倒者現在分别按戶實給撫恤通共支發
銀一千八百八十餘兩即令築復居住俱已得所
各等由前來(臣)等復思此等被水民人雖經加意
賑恤但築復廬舍恐不無飯食之需隨乂飭令各
該縣將糶三榖石於平價之外再行酌減三四分
令被水之民赴買如貧難小戶艱於買榖者即將
本鄉存貯社榖酌借冬成償還免其加息務令均
霑實惠已各得所再連州地方亦據報有風雨傾
圮城垣并營房數處乂龍門縣亦報傾圮營房數
處但人口田禾俱各無傷倒壊民房亦俱無幾業
據該州縣報稱已經查明捐賑得所毋庸再行賑
恤等因(臣)等復經確查無異除將各處營房墩臺
等項以及連州城垣飭令勘估酌動公項作速修
葺完固以資防禦外所有各縣偶經水潦情形(臣)
等誠恐有厪
聖懷理合將已經詳慎辦理緣由據實奏
聞伏祈
皇上睿鑒謹
奏
粤省雨水壅溢之患亦所時有然為民上者當思一夫
不獲猶已溺已飢務須實力撫恤俾各安生業始可以
告無過也
硃批諭旨卷二百十五之四
