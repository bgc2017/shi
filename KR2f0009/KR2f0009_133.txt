欽定四庫全書
硃批諭旨卷一百三十三
硃批喬世臣奏摺
雍正九年十一月初二日通政司右通政署理蘇
州廵撫(臣)喬世臣謹
奏爲微(臣)重任難勝仰懇
聖訓遵循暫行辦理事竊(臣)備員下吏毫無寸長荷蒙
皇上洪恩一載之内由知府疊次超擢晉秩京卿
特敇署理江蘇廵撫印務聞
命之下感激涕零雖捐糜頂踵不足圖報於萬一惟有
倍增悚惕竭蹷奮勵以勉效犬馬微忱但江蘇地
方為東南水陸通衢江海環繞内外戶口殷繁商
賈叢集一切事務倍於他省兼以州縣各官因循
苟且疲玩成風吏胥差役舞弊作姦巧偽百出以
致刑政糾紛課賦逋積素稱難治(臣)才識短淺膺
此鉅任受事以来日夜惴惴深以不能勝任為懼
仰祈
皇上俯賜
聖訓指示開導俾(臣)得欽遵恪守庶免貽誤至江省吏
治廢弛積習相沿(臣)辦理臬司事務先後正署一
載有餘雖曾於刑名案件嚴行督飭各屬優劣得
悉其概未敢自信聞見即為確當無遺容(臣)再加
細心廉訪隨事試看除蕩檢踰閑曠官誤公者自
當立為
題參外其中或有尚知改過及到任未久者教誡數
月策勵自新以觀後效倘終不能悛并人地未宜
亦即具奏請
旨分别處分酌調不敢稍有因循又(臣)自雍正四年補
授知府以後六載在外未覲
天顔瞻戀微忱無刻自釋今遵
旨暫行辦理仰懇
皇上天恩早簡賢能畀理重務(臣)得入京奉職瞻就雲
日恭承
睿訓造就成人以抒犬馬依戀之私曷勝翹首仰望之
至伏乞
聖明睿鑒謹
奏
覽奏知道了竭力黽勉以盡乃職
同日又
奏爲陳明地方年歲情形事竊照江蘇所屬十二府
州今歲二麥俱係豐收夏秋之間雨暘時若田禾
暢茂查江寧蘇州常州鎮江等府收成均在九分
及八分以上揚州府通州竝在八分以上淮安府
太倉州海州邳州俱在七分以上惟徐州并所屬
四縣於七月初旬因雨水稍多低窪田地被淹經
前署撫(臣)王國棟會同署督(臣)尹繼善據詳
題報并委員確勘果否成災去後茲據陸續覆稱該
州縣低窪處所收成雖略歉薄已徧下麥種此外
高地尚無損傷俱未成災現飭取結另詳核
題至淮安府屬之山陽縣前據報於六月末旬連日
大雨低窪之處被浸隨又據覆稱即經涸出田禾
無礙又江寧府屬之江浦縣於七月初旬因黃山
滁州水發衝溢田圩太倉州屬之崇明縣於六月
内潮信後適遇大雨淹及窪下沙地二縣水勢俱
旋即退消勘未成災嗣於九月中旬有松江府屬
之華亭婁縣奉賢青浦金山五縣田間忽生細蟲
暗伏莖中潜食苖心無從撲救將實之糓轉成空
粒隨據各地方官履畝確勘所幸一縣之内如有
百餘圖者僅十數圖間生此蟲多寡不齊有無錯
雜雖收成稍减統算不過十分中之一二迨至雨
後蟲類俱巳消除至蘇松太諸府州與浙江之嘉
湖等府向来收割獨遲今年十月内又連值隂雨
目下尚在刈穫米價亦因近日多雨新糓未盡登
場是以較前頗昂自一兩一錢四五分至一兩二
錢以上不等理合據實奏
聞(臣)查今歲江南偶爾被水諸處雖經勘未成災現在
民情安堵耑望来歲春收成熟即可接濟否則臨
理倘甘汝来此際即能至蘇亦慮新舊接替吏蠧
乘機作弊似應仍用熟手協幫兌完起程庶免貽
誤合併陳明伏乞
皇上睿鑒謹
奏
覽奏俱悉
雍正九年十二月初七日通政司右通政署理蘇
州廵撫(臣)喬世臣謹
奏爲請廣積貯以裕民食事竊照積貯為地方本計
民食緩急攸資(臣)自署理江蘇廵撫事務隨查各
州縣存倉糧石雖因賑濟一案藩司尚未造冊報
銷難以確定細數而約略核算除由商人經管之
鹽義倉竈倉外統計各州縣現在存倉之米僅二
十餘萬石糓麥等項亦僅二十餘萬石再本年平
糶價值於歸還運庫及浙省外餘銀仍飭買糓存
貯并催還借出籽粒亦止可得糓十餘萬石又查
有雍正四五兩年欽奉
諭旨採買米糓案内尚應買補米一萬餘石糓一十萬
石而合算江蘇通省備儲倉糧總視浙江河東等
省獨少殊覺緩急未敷濟用(臣)愚以為地方積貯
充裕方能有備無患今江省各州縣内多者計米
不及萬石少者纔數千石自應照雍正五年所定
數目大縣存米一萬五千石中縣一萬石小縣八
千石糓則倍之務期存貯足數凡遇青黃不接之
際令各府州縣預期報明出陳易新按照年景隨
時酌量糶賣亦不必拘定存七糶三其價即解存
府庫秋成一面報明一面領價買補還倉計有餘
價陸續多購則民食既得接濟倉庾日益充盈或
遇緩急攸需就近可以分撥應用其於地方不無
裨補惟是今冬因十月内多雨米價稍昂又有平
糶及雍正四五兩年應行買補米糓現在嚴飭該
州縣各按時值上緊採備足數其各州縣應行增
添備貯米糓一時難以竝買請俟来歲秋成後再
為酌量款項動支銀兩委員赴産米地方分頭陸
續採買派貯至江寧蘇州常州鎮江四府戶口尤
多設有用米之時附郭縣倉尚恐不繼可否俟各
州縣購足之後再於此四府水路衝要可以四逹
之地另建府倉或貯米四五萬石或糓十萬石以
備年歲不齊轉運撥濟之需其各處倉厫如有入
官房屋相宜者即行改用無則漸次增添擇地建
造臨時酌量調度(臣)因江省積貯未敷謬陳管見
未敢冒昧具
題是否可行仰請
聖明訓示欽遵謹
奏
該部查議具奏
同日又
奏爲奏明事竊查江省各屬陋規歴經前任撫臣檄
飭嚴查據實開報以憑分别酌定裁革充公而各
屬率以竝未收受具覆及本年八月内前署撫(臣)
王國棟訪有儀徵令夏慶譽私立引費名色婪侵
入巳具疏
題參在案隨據現任泰州知州江日容調任知州石
杰各首報該州亦有引費一項自雍正六年五月
内起前任被參知州褚世暄每引收費一釐共收
過銀一千四百六十餘兩石杰任内共收過銀二
千五十餘兩江日容於本年六月到任後亦收過
銀一百八十餘兩(臣)思泰州從前原有鹽規一項
既經
奏歸充餉何得復創引費名色接踵私收均難免婪
受之咎但查此項原始自褚世暄今該革牧前因
被參現在督臣衙門究審定擬其調任徐州知州
石杰前在泰州尚能奮勉辦事江日容於無錫縣
任内亦屬勤敏盡職均係才堪驅策之員可否念
其巳經自首仰邀
皇上格外宥過寬仁暫免紏參以責後效所收銀兩同
褚世暄一并勒追充公此後仍永行禁革(臣)未敢
衙門存有鹽規陋規等項造冊詳請分别禁革充
公前来(臣)查冊開兩淮鹽規除先經
題明充餉外尚有原載
奏存冊内銀一萬四百餘兩除河務各員名下一千
九百餘兩向係商人津貼修理閘壩等費應聽河
臣酌量留用其餘各員名下竝應提貯司庫以為
地方緊要有益民生之事備充公用每年彙冊報
銷又雍正六年議給養廉後查據各屬開報有引
費一萬九百餘兩俱係出自行銷之商人竝非取
諸民間原無干礙但各員既給有養廉不當復取
亦應竝解司庫存備緊要公務之用惟是裕課全
在緝私可否於此内酌留一半為地方犒賞廵緝
諸費以示分别勸懲似於鹽務疏銷亦得實效至
此外查有當規共一千四百餘兩船規等銀九百
餘兩雖係相沿陋例未免藉端轉滋剥削自當飭
令一體嚴加禁革其鹽規等項似應分析查明以
雍正六年議給養廉後為始如有欺瞞私收入巳
者俱照數勒追充公從前各員念係因仍積弊事
遠官更難以推求請予寬免嗣後或有仍敢借名
私收及舊存各規不行據實首報者容(臣)不時訪
查察出即行參究應否如斯合併
奏明伏乞
皇上睿鑒施行謹
奏
照請辦理應逹部者咨明該部
同日又
奏爲奏
聞事竊查知府一官為州縣表率最關緊要今常州府
衙署被竊其於剔弊懲姦亦力有不及若以處簡
僻府分自能黽勉盡職(臣)思知府係外省大員二
守尚非貪劣應紏者可比但因人地均未相宜理
合據實陳明恭請
睿裁至各州縣内如常州府屬之武進縣知縣任夀雖
由繁昌縣調補今職然審斷不能明晰遇事每致
周章實不勝衝繁要地止可仍留江省以簡缺酌
量補用又江寧府屬之溧水縣知縣吳廷賢凡遇
民間争訟不能剖决吏治全屬未諳查係舉人出
身應令改&KR0556;教職訓廸自效惟是二縣目下正值
徵漕之際若一經
題請改補誠恐積蠧姦民乘機滋弊觀望延誤似應
暫緩至兌漕事竣容(臣)會同署督臣繕疏具
題合先一併
奏明再吳縣知縣吳棟自去歲留任以来頓改前操
婪贓縱役民怨沸騰(臣)因銀匠陳德昇一案巳經
發審得實具疏紏參尚有另案婪索之款現在查
究其所遺員缺於例不應
題補但地處緊要仰懇
皇上於記名人員内
特賜簡授在地方必有裨益即(臣)亦得&KR0556;近收臂指之
效矣伏乞
睿鑒施行謹
奏
覽
雍正十年正月二十八日通政司右通政署理蘇
州廵撫(臣)喬世臣謹
奏爲奏
聞事竊(臣)自清江浦會審事竣回蘇途次接閱武進陽
湖兩縣詳文内稱雍正九年十二月二十一日晚
隨總捕通判陳必選廵查本府監獄據快頭蘇茂
等禀稱未起更時府堂上忽有皮箱一隻不知何
自而来隨與總捕通判陳必選遊擊白琦守備蔡
永銘開鎖看視内貯花紋圓木戳六箇方木戳五
箇均無字跡大方木板一塊上刻人首龍身樹葉
紋中刻一辛字另有木板一塊銀錠樣四角刻十
兩銀子四字中刻一亥字又紅手本一箇上書中
天淨梵王頒行鈔格鑿定辛亥十兩銀子以今宣
降則先以飛龍刷金次加鈔錠刷銀辛字用孤御
璽以金印印拾字特賜華青侯以洋青印印兩字
特賜華赤侯以硃砂印印銀字特賜華黃侯以雌
黃印印子字特賜華白侯以鉛粉印印亥字特賜
華黑侯以油煙印印敇命御弟同受掛印兼領鑲
旗排日輪管印鈔令御弟十五同伴看印半月接
駕以刻壬子此敇龍飛辛亥十二月十五日頒等
語(臣)細繹手本内所書不軌之詞甚屬怪誕乘夜
暗置府堂必有附近姦人通同隂謀且語氣又類
道家亦屬易於根究時(臣)舟過常郡知府魏化麟
尚在蘇州領價辦銅未回當即面諭武陽兩縣限
十日内嚴緝姦人務獲查究嗣據常州府報稱正
月初五日在東嶽廟拏獲道士趙秉中并在伊家
搜出紅揭等物比對字跡無異巳據該犯供認不
諱等情具詳到(臣)因該府文内竝未訊供叙入隨
即據詳駁飭一面差役耑檄武陽兩縣會審切供
去後直至二十一日始據錄供叙詳前来内開該
府縣歴經嚴訊據趙秉中供稱向好煉丹緣雍正
六年被管同受出首做銅銀子經前任陽湖縣枷
責懷恨計圖報復因於手本上寫御弟同受四字
下寫排日輪管的管字自然要向管同受追問可
消積恨不料弄巧成拙那中天淨梵王是先前乩
裏批出来華青侯等俱是心上造出来寫的此外
竝無别情亦無同謀夥黨等語又訊據管同受供
稱從前因趙秉中煉丹弄成假銀騙人公同送縣
枷責是實據代趙秉中挑送皮箱之王二供稱係
途遇秉中得錢八文代為挑箱至府儀門内據雕
刻印板之匠人何志遠供稱止信為道家齋醮所
用得銀一兩六錢刻成花板木戳伊等均不知别
項情由等語(臣)查趙秉中將怪誕不軌之語寫藏
箱内私放府堂或有䧟害情事亦未可知但該犯
素學煉丹邪術煽惑誆騙已非一日或見事敗藉
此支吾均未可定其有無姦謀别圖尚當嚴究且
前據該府禀稱搜有許多不軌揭帖今查詳文内
竝不明白叙入亦不錄單密禀甚屬含混隨即批
行按察司提犯至蘇親訊確供去後旋據該府禀
報案内各犯巳於二十四日經署督(臣)尹繼善提
解江寧省城除咨會督臣俟訊明確情另
奏外理合先行奏
聞再常州府知府魏化麟(臣)前因其才不勝任奏蒙
硃批與督(臣)酌商題請正在備文移商間今觀其辦理
此案不特才具短拙且覺舉動憒憒難以委任但
曾否將先後搜獲字跡呈送署督臣查閱見在咨
詢合并奏明伏乞
皇上睿鑒謹
奏
巳降諭督臣尹繼善矣寄字詢問自明
雍正十年三月二十四日通政司右通政署理蘇
州廵撫(臣)喬世臣謹
奏爲奏明事竊照制錢爲民間日用必需比因錢價
昂貴仰蒙
皇上念切民隠經畫周詳
特敇各省督撫諸臣收買黃銅器皿設局鼓鑄錢文搭
放兵餉以資利用今(臣)備查江蘇等屬自雍正五
年奉文收買黃銅器皿起據布政司詳報見今共
收生銅五十五萬九千四百斤零熟銅八十七萬
一百斤零又因三十三卯起銅器熟多生少不敷
配搭咨明戶部購買倭鉛白鉛共三萬餘斤配鑄
接濟合算前後所收銅斤僅可供四十二卯之用
自雍正八年七月二十五日開鑄起配至本年四
月二十五日銅斤巳完計共鑄出制錢一十五萬
一千九百餘串除發給工料錢外實應放餉錢一
十二萬八千三百餘串但近日各屬報收銅器漸
少蘇城雖有洋銅到岸止堪供各省採辦運觧寳
泉寳源二局之用不便購添而局内工匠不下五
百餘人將来乏銅湊鑄即工食無出似應暫行停
爐現在仍飭各州縣多方曉諭民間設法收買俟
報有成數再請開鑄或隨同所辦條銅解部除候
鑄竣另疏具
題外謹先奏請
訓示遵行再查淮揚徐邳一帶民間日用俱尚在兼使
舊小制錢而隣近如江西等省亦仍有一概行用
者近據淮安府禀獲江西人權起祥收買頂重小
見飭嚴審確究移查并通行各屬申禁稽察合併
奏明伏乞
皇上睿鑒謹
奏
是
雍正十年閏五月初一日通政司右通政署理蘇
州廵撫(臣)喬世臣謹
奏爲恭報二麥收成分數事竊照二麥有關民食江
蘇所屬各府州佈種素廣閭閻竝賴接濟(臣)於入
夏以来即檄飭確查收成分數去後兹據十二府
州陸續具報前来(臣)逐一查核如江寧蘇州松江
常州鎮江揚州等府太倉通州等州去冬今春雨
雪均屬及時收穫多者竟至十分少者亦在六分
以上以一府州計之江寧蘇州揚州通州俱在八
分以上松江常州鎮江太倉各有八分惟淮安一
府及海州邳州徐州雨雪差少迨至四月末旬連
得大雨二麥旋經暢茂充實淮安海州亦在七分
以上邳州徐州在六分以上俱已刈穫登場至糧
食價值自平糶後業已漸減小民莫不歡欣樂業
感沐
皇仁見今又各乘時耕耨栽插肆力南畝再查淮安府
之山陽清河揚州府之寳應等處前聞偶有蝻子
生發(臣)當即委員督同地方官弁竭力上緊搜捕
據報旋經撲滅竝未飛騰蔓延為害除飭令各屬
加意查看防範外理合一併奏明仰祈
皇上睿鑒謹
奏
二麥有收蝗不爲災以手加額覽焉
同日又
奏爲謹陳南糧有關兵食特請另定催徵處分以免
遲誤事竊照江蘇各屬地丁項下編徵本色米豆
共三十二萬五千三百餘石内除起運白糧及應
解江寧省倉并支給局匠恤孤口糧外實該撥充
下江兵糧米一十萬二千二百餘石查江省田地
編徵本色米石雖有漕白兵行局恤之分而民間
原係一條鞭輸納各州縣均屬統徵分解每於本
年開徵之後先將漕白二糧按數兊運不敢稍有
掛欠而其餘未完米石總歸入兵局等項下遂視
為解南之款可以從緩即不上緊催徵糧戶亦因
而拖欠胥役復乘機包侵以致完解愆期臨時屢
請改撥常虞不敷(臣)思各營兵米與夫局匠恤孤
口糧等項均係計日授食勢在必需所以預年徵
輸撥派豈容令其枵腹以待設有缺誤所關匪細
伏查雍正五年浙省因南秋等米徵解不前
題准將未完各官改照漕白之例議處年来俱克依
限完解接濟此(臣)任杭州府時職司收放省倉兵
米目覩行有成效今江省事同一轍似亦應將地
丁項下編徵之解南白糙二粳鳳場局恤以及各
項裁充陞增并衛屯米豆等款俱請以雍正十年
為始於該年地丁
奏銷時另造本色餉款一冊開列經接催徵各官職
名完欠分數另請照依漕白糧議處其雍正十年
以前舊欠亦照浙省遵行之例分别勸懲庶軍需
不致遲誤而催徵各官知所儆惕是否可行仰祈
聖鑒抑(臣)更有請者查下江原編南米當日派徵之際
酌籌經費自必寬裕惟因邇年如亰口隨旗水師
二營向食鎮屬之截留漕糧今留漕仍歸起運以
及各標營俱有新添兵丁其糧米悉取給於此内
如遇閏之年計共需兵米一十一萬二千八十石
零茲編徵兵米原額僅一十萬二千餘石已不敷
經制估計之數雖尚有建曠應扣并將減存揚倉
以及虧欠追完之米可湊撥充放然究屬零星無
多且催徵年額勢難全數通完是兵米一項務湏
預備有餘方為萬全可否於雍正十年徵收漕米
時内酌留五萬石以資遞年添補支放如有多餘
即存為備儲似於兵食有濟(臣)因江省撥解兵米
每致周章用是謬陳管見未敢冒昧具
題如蒙
天恩俞允容(臣)檄行布政司備細分析查詳會疏
題請伏乞
皇上訓示遵行謹
奏
會同督臣尹繼善具疏題請
同日又
奏爲奏明事竊(臣)於本年正月内訪聞常郡陽湖縣
地方有周天祚倡為大成教名色騙惑鄉民從者
頗衆因即密諭常州府知府魏化麟細加查察旋
據該府禀稱親至周天祚家搜出圖像經懺等物
訊據該犯供稱前因伊子周文惠在糧船上做裁
縫路過天津遇有大成教頭周士成授以此教每
逄上元中元下元等日衆人各出分金做會茹素
誦經除出會費之外湊銀十兩或五兩寄送天津
去與周士成拜懺竝無造作妖言等語(臣)隨檄行
按察司嚴究有無惑衆不法各實情一面移咨直
隷督臣提拏周士成赴蘇質訊嗣准直隷督臣咨
據天津縣拏獲周士成并搜出摺二扣經七部書
札稿一本一同移解到蘇當發常州府嚴訊確供
去後茲據該府詳報研審周士成供稱這大成教
小的聽得從前師父周尚禮說是一个名呌石伸
起的遞相傳流下来看的是羅門經喫長齋勸人
為善每年各處的人来做會拜懺原要費幾十兩
銀子餘剰的積貯在那裏做些好事等語并據該
府禀稱摺内所開有陽湖江隂宜興無錫四縣以
及蘇州鎮江揚州淮安徐州各屬竝上江之鳳陽
泗州天長浙江之山隂等處俱有教内頭領姓名
等因前来(臣)查羅教名色久奉嚴禁今周士成等
仍然倡為大成教頭做會拜懺因襲邪說煽惑愚
民附和景從者聲氣蔓延數省若不亟為究除恐
日後漸生事端第摺内所開姓名人數頗多其中
或係無知被惑且散居各省若盡行提拏到蘇質
審又未免株累驚擾除飭按察司將見在拘獲之
周士成周天祚等訊明定擬外其餘摺内有名人
等似應按籍分咨檄行各該地方官就近分别查
究禁除庶邪教永可杜絶愚民不致驚擾應否如
斯伏候
聖訓欽遵謹
奏
據奏附和人等蔓延數省自應按籍分咨俾各就近查
究庶不致驚擾地方所見是照議施行可也
雍正十年七月十三日通政司右通政署理蘇州
廵撫(臣)喬世臣謹
奏爲奏明事竊照江南文武鄉試例係上下兩江輪
值其監臨提調監試亦俱屬按科分任今歲壬子
科文闈應由下江料理(臣)查江寧省城止江安糧
道驛鹽道二員而糧道王恕於春間即押漕船前
往濟寧一帶夏仲始得回南場前數月提調大員
有應預行查辦事件是以先經遴委驛鹽道陳宏
謀為提調常鎮道王之琦為監試咨明禮部在案
今准部咨議覆江西署布政使李蘭條奏各省鄉
試仍令藩臬兩司協同點名等因(臣)思各省藩臬
兩司竝居同城是以部議稱鄉試點名通計三場
為期不過三日事畢即可回署此原指在省之藩
臬而言今江省棘闈建設江寧其駐劄本城者惟
上江藩司他如上江臬司則在安慶下江藩臬兩
司又均在蘇州相距俱遠伏念提調監試欽奉
諭旨以藩臬為闔省錢糓刑名總滙在場一月有餘恐
致公事遲誤是以祇用道員今若因點名一節令
不同城之藩臬亦行分任雖點名止需三日而往
返千有餘里統計回署之期已及兼旬似屬未便
且(臣)赴省監臨蘇郡地方緊要亦必得藩臬大員
彈壓督察在江寧藩司駐劄本城應無分上下輪
值科分俱可令&KR0556;近協同點名此外尚湏再委一
員查現今江安糧道王恕已報回署自可共任其
事至嗣後江省凡遇鄉試似亦止湏届期酌委&KR0556;
近大員一人與在江寧藩司協同提調監試點名
其安慶之上江臬司蘇州之下江藩臬兩司均免
其赴省分任庶不致因往返遲誤公務緣闈期已
廹除咨禮部外理合繕摺
奏明伏乞
皇上睿鑒謹
奏
覽奏知道了備將情由咨明該部
同日又
奏爲縷陳下情仰籲
天恩事竊(臣)以至微極賤荷蒙
皇上洪恩署理蘇州廵撫印務復邀
賞給養廉銀兩舉家老幼無不沾被
天澤感激靡涯祇緣江蘇地處衝繁所需一切日用支
應等項比他省較多每月額入養廉間或有時不
敷伏思
聖恩高厚周知下隐體恤備至前任撫(臣)尹繼善因所
收揚關正稅外向存有平耗例規一項獲蒙
皇上於此内歲賞銀三四千兩以補養廉所不足今(臣)
不揣冒昧仰懇
天恩可否於此内亦格外量行賞給嗣後如遇日用可
以從减養廉巳敷支應其例規一項仍當全數留
辦公務倘蒙
聖恩俞允容(臣)隨時
奏明此犬馬私情自念素沐
聖主豢飬生成故敢上凟
宸聰垂鑒(臣)不勝慚悚恐惶之至謹
奏
所請可行酌量敷用爲之
雍正十年七月二十一日通政司右通政署理蘇
州廵撫(臣)喬世臣謹
奏爲奏明事竊江蘇沿海一帶地方於本年七月十
六日颶風忽作驟雨如注至十七日晚始息(臣)恐
潮隨風湧有傷田禾廬舍隨差文武官弁分頭星
往查勘旋據各委員竝該道府州縣禀報到(臣)據
稱南滙之濱海鄉村與昭文之徐六涇白茅塘常
熟之福山繆橋鹿苑江隂之黃田港及靖江之沿
江一帶太倉之七了海口鎮洋之劉河天妃閘上
海之沿江沿浦十六等保各近海地方水勢陡長
丈餘或七八尺四五尺不等墩臺房屋田禾以及
停泊口岸船隻多被衝壊人畜亦有傷損崇明縣
城内水深五尺人畜房屋亦多損傷其餘沿海數
州縣被災尚輕惟鹽安海贑四處距蘇路遠尚未
報到(臣)除於十九日酌動存公銀兩星委府廳及
候補試用各官分頭齎赴被災等縣會同地方官
查勘將正實被災之戶先行賑恤毋致失所一面
檄委蘇松道王澄慧太通道包括蘇糧道劉栢將
被災各州縣確查輕重區别分數竝將来應賑戶
口造具清冊會同督臣另行請
旨遵行外緣今歲鄉試届期(臣)輪值監臨遵例於本月
二十六日赴省所有一切查勘賑濟事宜(臣)巳備
細與藩司白鍾山商定令其先行悉心督辦俟闈
事一竣(臣)即星飛回蘇料理合先
奏明再江省稻禾除沿海被水數州外其内地各府
縣雖亦被風搖蕩中稻略減分數而江省土俗以
中稻米難耐久種植者十無一二總以晚稻為主
此時尚未吐秀開花現在俱無傷礙且旋於十八
日晴霽將来收成仍屬可望其邳徐淮海一帶蝗
蝻今年生發處頗多然文武官弁俱上心捕捉竝
未害及苖稼近日邳徐兩州巳據結報捕滅無遺
合并
奏明至(臣)奉職無状地方有此潮患自審罪無可逭
查明被淹各地方嚴飭屬員竭力奉行加意撫恤務令
災黎得沾實惠毋得虚應故事徒博賑濟之名
雍正十年七月二十九日通政司右通政署理蘇
州廵撫(臣)喬世臣謹
奏爲奏明被災情形安輯災黎事宜事竊江蘇本年
七月十六日夜風潮湧溢附近邊海地方被災經
(臣)業將大槩情形繕摺奏
聞今據各道府帶員分頭踏勘查得常熟江隂靖江嘉
定通州奉賢各州縣被災田畝分數通邑合算有
及十分之一并有不及十分之一者其近江之丹
徒江都丹陽僅沙洲與沿邊之最窪處所間被災
傷較靖江等縣受患尤輕惟崇明孤懸海外太倉
鎮洋寳山逼近七了劉河等海口昭文上海南滙
均在海邊且多無塘岸捍衛是以被災較重其新
舊各沙原係漲自海中非等高阜之地是夜風潮
驟至不及防備故人畜不免傷損至於内地州縣
田苖俱各茂盛即被災各州縣除沙洲及近海口
各處外其餘花稻亦無傷損以通省計之將来年
歲猶在八分以上惟是現在災黎情状甚為可憫
(臣)待罪悚惶仰體
聖懷業將撫恤事宜先行料理仍恐前給委員銀兩不
敷且風潮之後民間縱有盖蔵難免衝沒止給銀
兩亦難保其萬全遂又飛飭各州縣將貯倉米糓
分别被災輕重糶賑兼行至於崇明四面臨海民
食尤艱(臣)查該縣倉糓不敷又令長吳元三縣將
所貯倉糓各撥三千石運往接濟寳山積貯亦少
(臣)亦將長吳元三縣倉糓各撥二千石運往應用
目下已俱安頓妥帖可以延至九月無憂恐厪
宸衷合先
奏明其鹽安海贑四處雖未據該州縣覆到適(臣)舟
抵常州訪聞各處均未受災至(臣)監臨科場於七
月二十六日赴省一俟撤闈後即可星夜回蘇料
理但時已八月田地雖俱涸出止可補種菜麥收
成湏俟来春冬間乏食窮民全賴
聖恩養育生全我
皇上洪仁浩蕩如天好生其善後事宜
聖心自有
睿裁除飭藩司核詳到日會同督臣另行具
題外理合繕摺奏
聞謹
奏
巳有旨諭部矣
雍正十年十二月十一日江蘇廵撫(臣)喬世臣謹
奏爲仰荷浩蕩
天恩謹陳瞻戀下悃伏祈
睿鑒事竊(臣)一介庸愚備員外吏荷蒙
皇上洪恩疊次超擢署理江蘇廵撫印務受事以来夙
夜惕厲一載有餘雖勉竭駑駘而才識短淺時以
不克勝任為懼兹復欽奉
恩旨實授江蘇廵撫聞
命之下感激涕零即捐糜頂踵不足仰報萬一惟有倍
切冰兢益加奮勉以期無負
聖明委任驅策至意但(臣)自雍正四年由吏部郎中補
授知府以後七載在外未覲
天顔依戀之私無刻自釋且江省地方緊要事務紛繁
(臣)以菲材膺此鉅任惟冀面承
睿訓指示開導諸凡庶獲欽遵恪守用敢仰懇
天恩俯允敕定日期令(臣)將地方事宜料理&KR0556;緒即行
趨叩
丹陛恭聆
訓誨以稍伸犬馬瞻戀積悃(臣)曷勝翹首仰望之至伏
乞
皇上睿鑒謹
奏
自冬徂春正值辦理散賑事宜豈可遠離地方陛見之
期候旨遵行
雍正十一年二月十三日江蘇廵撫(臣)喬世臣謹
奏爲奏明事竊照江省地方上年偶被水淹蟲傷仰
荷
皇仁浩蕩先後竝經分别賑恤乏食窮黎寒冬初春固
巳存養有資兹復奉
恩旨軫念青黃不接之時尚湏籌畫接濟再加賑四十
日并查有從前遺漏貧民及先可餬口而目下力
不能支者亦令添入補賑
睿慮周詳安養生全莫不備至萬姓歡呼咸慶得所(臣)
等欽承
聖訓敢不悉心實力辦理遵即委員協同印官再行逐
加確查其有果係貧民而從前遺漏并先可餬口
而目下力不能支者俱另造清冊一體給票普賑
務使均沾
愷澤如或里保地棍藉端侵蝕冒濫仍飭嚴行察究所
賑口糧原經
奏請銀米兼施前賑三月俱係給發米糓目下現在
截漕減糶米價業將漸平而東作方興按日計口
給銀窮民正可藉資耕種以及别為經營統定於
三月内散賑已咸得接濟至麥熟矣再前奉
俞旨恩允署漕(臣)性桂所請截留漕米四十萬石在江
平糶解價交部遵經飛飭江安蘇松兩糧道查明
各州縣内有前報米色不純者派留四十萬石悉
視被災之重輕并戶口之衆寡酌定數目分發各
州縣平糶惟蘇城雖未受災因屬省會通衢亦留
四萬餘石以備相時平價或再别撥濟糶至江省
均貯項下先據各屬陸續赴江廣採購有巳經運
回者有尚未買足者本年二月初旬准湖廣督(臣)
邁柱来咨以楚省運米赴陕川省又值禁販價值
漸昂令江省在楚採買之州縣停俟今秋收成再
往(臣)思川省禁糴業蒙
皇上諭飭弛禁近日商船自必乘江水平時銜尾順流
而下是以仍催各屬作速赴楚相機採買運回以
備不時接濟諒無再為阻止至江省上年被災貧
民仰荷
皇上洪恩多方籌畫既邀疊次賑恤又蒙截漕平糶且
松太則有海塘工程揚通復有范堤工程均令其
得以謀食資生莫不歡欣安業入春雨暘時若二
麥俱極茂發合并
奏明伏乞
皇上睿鑒謹
奏
汝辦理賑務甚不妥協業經降諭嚴飭今覽所奏虚偽
不實觀汝大有辜負任用光景慎之
同日又
奏爲請
旨事竊照太通道包括奉
旨調補江南驛鹽道張鳴鈞補授太通道業准部咨欽
遵兹(臣)查通州崇明昭文三州縣俱係濱江沿海
新漲沙洲各有接壤毗連豪棍因而把持互爭動
輙搶奪鬪毆歴委丈勘之員每被阻撓挟制積數
十年案懸未結是以前撫(臣)尹繼善議請設立道
員專司清釐仰蒙
俞旨敇令包括補授太通道該道於上年内親歴三州
縣逐一履畝查丈挨編魚鱗字號核對題報原案
糧冊分析議詳甚屬精細明當現發布政司覆核
會詳具
題并另繪總圖恭呈
御覽其攢造各冊尚湏該道原經手之員督察庶免地
棍串通姦胥朦混滋弊且查各沙洲甫經該道勘
明通詳輙有通州民江依中於上年八月以所争
地畝斷歸先報陞科之崇民赴部藉詞呈控咨行
到(臣)隨經飭令蘇松道王澄慧會同該道查審是
以必躬履頃畝熟悉原委者方能剖决折服若易
以生手别員誠恐姦棍又得搖惑更張逞其懸宕
故智此案似應仍令包括速為辦結以永杜争端
再該道與蘇松道王澄慧(臣)又現委督理興築沿
海土塘目下正在衆工齊舉之際亦湏原同丈估
之各該道親行調度董率俾工員咸知上緊趨事
且太屬賑務去歲原委該道督查今蒙
皇恩再加賑四十日仍需該道一手辦完更免貽誤可
否仰懇
聖恩將包括令在太通道任再為料理數月俟通崇争
洲案竣塘工漸&KR0556;成局趨赴新任其張鳴鈞俟到
江日即以暫署驛鹽道事務一轉移間覺於地方
有益為此繕摺具
奏伏候
皇上訓示欽遵謹
奏
覽奏巳悉候另有諭旨
同日又
奏爲據情代奏事竊(臣)據江南蘇松常鎮太督糧道
副使劉栢呈稱為遵
旨恭請代
奏仰懇
天恩事竊劉栢至愚至陋荷蒙
皇上天恩豢養教誨曲賜成全由知州歴陞府道
聖恩高厚有加無巳緣劉栢有胞弟劉桐係雍正十年
壬子科順天鄉試中式副榜現隨劉栢任所今欽
奉
上諭旗員子弟中有可以助其父兄辦理事務或另有
情節不能相離者朕原准其奏聞請旨而道府等官
不能自逹於朕者亦有督撫代奏之例劉栢跪讀之
下不勝感激惶悚應即遣劉桐進亰但劉栢母親
戴氏年老血虚時需醫藥劉栢辦理漕務来往奔
馳署中實乏親丁照料惟藉劉桐朝夕侍奉兼代
劉栢鈔寫緊要文卷為此不揣冒昧仰懇
皇上格外天恩俯念蟻悃可否准將劉桐賞留劉栢署
中之處理合據實呈懇代
奏恭請
諭旨欽遵等因到(臣臣)謹據情代
奏伏乞
皇上睿鑒施行謹
奏
劉桐准留伊兄劉栢任所咨明該旗可也
雍正十一年三月初六日江蘇廵撫(臣)喬世臣謹
奏爲遵
旨奏
聞事雍正十一年三月初一日接大學士(臣)張廷玉寄
字内開雍正十一年二月十七日奉
上諭江南蘇松常太等屬沿江濱海之地方上秋遭值
風潮貧民乏食朕心軫念諭令該督撫等加意撫綏
已於冬春之間賑濟三月竝截留漕米以供平糶今
春又降特旨於青黃不接之時加賑四十日務使小
民得以餬口不致失所近聞有司奉行不善胥吏因
而作姦視賑濟為具文而恩澤不能普及如有屋宇
一二間有器具一二件者即不入於查賑之内以致
貧窶之民嗷嗷待哺又如遠鄉受賑之民不給米糧
祗給米價而又復短少其數不敷買米之用種種弊
端各處同然而松江太倉所屬為尤甚有司之罪固
無可逃而督撫身在地方受朕倚任漫無覺察咎實
難辭朕前據風聞已頒諭旨今訪聞甚確再行嚴飭
著魏廷珍喬世臣白鍾山等悉心籌畫即速定議料
理或多發倉糧出糶以平糓價其無錢糴米之人確
行查明添入賑濟之内不得聽其流移再或興修本
地工程俾小民得以傭工度日務期經理妥協以贖
前愆至本年錢糧有應行緩徵之處著該督撫飭令
有司緩徵據實奏聞請旨欽此遵
旨寄信到(臣臣)不勝悚惶無地自念身荷
天恩倚任乃以地方災黎未能經理得所致懸
睿慮前奉
訓誡諄切巳覺罪無可逭茲復蒙
以期仰副我
皇上拯災䘏患至意查上秋被潮各屬事出倉猝(臣)與
署督(臣)尹繼善一面具奏一面飛委多員確勘查
其露處乏食刻難緩待者每大口給銀一錢小口
五分缺米之處即給以米糓暫資接濟此則上年
七八月間初時撫綏之五十餘萬口原係銀米竝
發者也嗣奉
恩旨於冬春之間普賑三月原經前署督(臣)尹繼善會
議每月大口給米一斗或銀一錢小口半之奏蒙
俞允時(臣)以寒冬米價日昂銀不如米隨即分檄二十
二州縣止給米糓不得折銀内惟丹徒縣於第一
次賑期曾將離城最遠沙洲散銀數百兩(臣)聞報
飛飭停止其餘並無折銀州縣此冬春普賑三次
之八十餘萬口實俱給米糓而不折銀者也至松
屬之華亭婁縣青浦福泉金山與淮屬之安東六
縣原係風雨蟲傷較潮災為輕(臣)於臘底
奏明照初次撫恤之例大口一錢小口五分量賑銀
兩二次此續賑之五六萬口固原請給銀而不給
米糓者也今奉
恩旨加賑四十日凡從前遺漏及先可餬口而目下力
不能支者俱令查確一體補賑(臣)思前三次賑濟
已經全給米糓當此東作方興之際民間正需各
項資用見今又有留漕平糶米價漸减是以先經
議請給銀兹蒙
諭旨以貧民嗷嗷待哺恐有短少不敷買價情事隨復
公同酌議將此先後報災二十八州縣饑口仍俱
動米糓於三月内散給復嚴飭印委各官務必親
身遍歴區圖逐戶再加挨查確實登冊給票示期
按口親散俾窮黎普沾
恩澤至截漕米石約計凑賑所需無多平糶無虞缺乏
且未被災州縣舊存常平及新買回均貯米糓陸
續仍可撥赴接糶見今米價已較正月每石减下
一錢七八分不等再上南奉寳一帶土塘共二百
五十餘里(臣)於正月望前即節次派委多員分段
承築工程近約有三四分松太二屬貧民每日赴
工者不下數萬人不但本人可以度活并得養贍
妻子此外如鎮江之支河城河無錫之城河及沿
海各屬之墩臺馬路營房等工亦見在及時舉行
以資傭趁至常熟等二十六州縣衛上年新舊錢
糧已經
題准緩徵華婁等縣漕糧亦荷停運在案(臣)前又據
布政司詳請援雍正八年淮北水災之例將各該
州縣衛田畝新舊各項錢糧被災者統俟麥熟後
開徵未成災者設櫃聽民自納且緩催比等因已
會同署督臣咨明戶部并一面飭令各該有司遵
照緩徵仰祈
天恩鑒允除將定議料理緣由會同署督(臣)魏廷珍奏
聞外誠恐被災地方時厪
宸衷合先縷悉馳奏伏乞
皇上睿鑒訓示施行(臣)無任戰慄悚惕之至謹
奏
朕實代汝愧之
雍正十一年四月十五日江蘇廵撫(臣)喬世臣謹
奏爲恭報二麥收成情形事竊照二麥民食攸關江
蘇農佃之家尤賴春熟接濟查今春雨暘時若各
屬麥豆等項一律普種長發(臣)於入夏以後隨通
飭各該府州查明收成分數情形馳報兹據江寧
蘇州松江常州鎮江淮安揚州太倉通州各屬陸
續具報前来(臣)逐一查核上等者可至十分最少
者亦及七分合一府州内統計約俱有八九分之
數比於往年較勝目下大麥并豆菜見巳刈穫登
場小麥於五月之初亦可收竣惟徐邳海三州收
成略遲尚未報到分數然據各該州縣從前所禀
大槩均屬茂盛緣江省去秋收成歉薄民食常厪
宸衷是以將巳經報到九府州之分數情形謹先繕摺
具奏餘俟續報到日再行備悉奏
聞伏乞
皇上睿鑒爲此謹
奏
覽奏九府州麥熟情形朕懷深慰
同日又
奏爲遵
旨奏
聞事雍正十一年四月初五日接大學士(臣)張廷玉字
寄到(臣)欽奉
上諭以江浙之蘇松常杭嘉湖等府米價貴至一兩七
八錢民食維艱
敇令酌量多减價值仿彿常年之價平糶仰見
聖恩軫念民依有加靡已(臣)等遵即悉心籌畫查蘇松
等府米價原有貴賤不一即米色亦有高下不齊
其從前糶至一兩六七錢者係冬春四糙上米若
民間所買常餐則俱屬糙稉楚秈等類春間價值
每石一兩四五錢不等見今則不過一兩三四錢
前奉
恩旨截漕平糶(臣)隨即核定條規頒發各州縣飭將倉
斛與市斗較凖大小查明見在市價隨時遞减加
一糶價米數五日一報見今蘇松兩府屬據報每
倉升制錢十一文計算市平市色每石一兩二錢
零常州府屬初報每倉斗制錢一百五文近已减
至每升十文是每石止合一兩一錢零至淮安府
屬初報每升亰錢十七文嗣又减為十六文則每
石得市平市色銀計僅一兩其他各府州糶價總
無有逾每倉升十一文之外者歴查江省從前豐
稔之歲春夏米價亦與見在平糶所减價值相仿
是以從開厰後小民踴躍趨赴莫不感頌
皇仁(臣)思多减價值在貧民誠得益沾
厚澤但平糶見價既與常年不甚相遠若再行多减官
米與市價太懸則商販咸畏虧本停阻而居民全
藉買食官米倉貯不能接濟此後市價恐轉昂貴
又有不容不顧慮者(臣)隨以此密商署督(臣)魏廷
珍酌定并密詢浙督(臣)程元章亦據扎覆杭嘉湖
三府每倉升止糶錢十一文較之常年價值相去
不遠應仍舊辦理無容再减等因查蘇松與嘉湖
接壤平糶價值較常年不甚遠且目下客米每日
過滸關者甚多隨時遞减將来市價漸得&KR0556;平似
可不必一時多减(臣)仰蒙
聖訓周詳并以可否多减價值數錢令(臣)等&KR0556;近酌量
合將見在平糶價值及辦理緣由據實奏
聞伏乞
皇上睿鑒至被災州縣(臣)俱檄令於鄉村大鎮同城中
一并分設多厰派委各員監督開糶其有姦商行
店串販者查出即行責儆所買米數總不得過二
斗凡常平均貯米糓竝令源源續糶以資接濟統
俟今年秋收酌量買補還倉再加賑已經報竣被
災貧民從前間有向鄰近成熟州縣覓食者(臣)竝
令各該地方官資送本邑受賑安業其浙省嘉湖
等府災民前来江境者亦俱飭所屬資送回籍竝
准浙督臣咨覆安插在案合并陳明謹
奏
所奏是原令汝等酌量爲之者
雍正十一年五月二十八日江蘇廵撫(臣)喬世臣
謹
奏爲奏
聞事竊照江蘇所屬各府州本年麥豆等項俱獲豐收
農民莫不歡悦端陽以後連得甘霖四野霑足高
下田畝盡栽插完畢早禾現在長發其徐州所屬
之沛縣三月三十日曾降有冰雹一陣淮安之山
陽安東四月十九日亦下雹片刻(臣)俱飭細加查
勘所及之處甚少竝未成災即偶有田畝被傷者
令該地方官借給籽粒播種已各安業無異至淮
徐海邳等屬地窪水涸處所間報蝻子生發雖地
不致為&KR0675;田禾再湖北撫(臣)德齡仰遵
恩旨委員運米五萬石赴江蘇平糶巳經署督(臣)魏廷
珍在於江寕留糶一萬二千石其餘三萬八千石
(臣)現在分發蘇常松太等處減糶以期均沾
厚澤統俟糶竣歸價還楚至本省倉貯米石亦尚在酌
量接糶理合一并陳明伏乞
皇上睿鑒謹
奏
覽
同日又
奏爲謹陳採買匠硝舖磺之弊以杜把持以嚴夾帶
事竊照硝磺軍需攸關原係應禁之物但民間傾
鎔銀兩必藉熖硝燒鍊銀硃及藥料等項必用硫
磺未便槩行禁止全在採買之法慎重得宜庶免
滋弊前署督(臣)史貽直議將營伍硝磺委員採買
而各府州所需匠硝舖磺亦核定每年應用數目
歸令文職承辦經部議覆在案今查各營硝磺現
係委員分路購買其匠硝舖磺據從前藩司議詳
令銀匠舖戶查照應買數目備齊資本由司各自
具批送掛隨同委員往購緣一切詳報匠舖姓名
掛批迴銷等事俱係督臣管理(臣)衙門無從察核
及(臣)昨審虧空顔料解員邱秉衡等一案内有包
攬侵蝕之牙戶裴元英究其財産行業據供有承
辦舖戶磺批可以獲利歸補隨查該犯起批姓名
係舖戶王元興實即裴元英更名承充批内報買
雍正九年硫磺三百擔當經檄行吳縣將硫磺封
貯變價并嚴追已賣價銀抵還侵蝕帑項(臣)思匠
硝舖磺從前因係無職役之人自行採買未免滋
弊議令委員承辦令各匠舖仍係另自起批請咨
則程期勢必先後不齊委員從何逐一稽察雖有
隨同往購之名終無一體承辦之實各匠舖紛紛
持批在途固難保其不夹帶營私也至裴元英現
以侵蝕顔料銀兩監追尚爾更名承辦舖磺查各
營買磺定價每百斤連水脚通計不過五兩上下
歴查裴元英發給衆舖每百斤俱至二三十兩不
等是採買匠硝舖磺二項顯係地方積棍串通胥
役借批頭名色占踞壟斷因得高價網利即裴元
英已屬把持之明徵矣且硝磺不便於民間囤留
若批頭運回仍然整數堆貯家中聽其隨時自發
揆之理法均未合宜(臣)愚以為匠硝舖磺既令照
每歲應買數目備齊資本隨同委員往購不如竟
飭各匠舖呈明該地方官核定歲需之數悉照現
買營硝營磺價值先期彙凑銀兩具報造冊解貯
司庫俟詳委辦員之日同營伍所需硝磺一并派
交採購運回將實用數目報明藩司查核飭知轉
發各該府州酌量陸續給與原報買之匠舖分領
濟用其匠舖另自請批隨買之處永行革除則責
成專一而把持夹帶之弊可杜矣再(臣)查浙省各
府匠硝經督臣衙門核定歲需數目向係統委杭
協副將管理先動公銀同營硝一并遴員採購運
回行令各府銀匠照繳原價分給領用稽察既專
價無高昂民亦稱便兹江省採辦匠硝舖磺可否
亦仿浙省核定應用數目先動公銀委員購回各
匠舖照價繳銀分領其設局收發之處令藩司專
委妥員管理合并陳明統祈
睿鑒訓示遵行謹
奏
採買硝磺一事候發兵部議覆有旨
雍正十一年七月十七日江蘇廵撫(臣)喬世臣謹
奏爲陳明現辦營房墩臺事宜仰祈
睿鑒事竊查江蘇所屬州縣凡有營房墩臺向係里民
各按圖甲輪年承修俱不動支公項前撫(臣)尹繼
善任内間因緊要處所有應行添建改造者特撥
公項辦理原以工由新創故為酌量措置也上年
秋被風潮各處營房墩臺坍塌甚多前署督(臣)尹
繼善魏廷珍暨(臣)先後檄行布政司查議念係災
祲之後工費既鉅民力復艱隨將沿海濱江一帶
凡關緊要地方營汛俱委員勘估動撥存公銀兩
發該州縣修造給兵棲止廵防其在内地非被潮
災而殘坍未甚者仍令地方官循照舊例辦理當
經分别飭遵并據陸續具報興工在案兹准部咨
議覆安徽按察使孫詔所
奏各屬營房墩臺責令該管地方文武員弁協辦修
造出結保固六年其見今稍有坍損之處速即會
同估計興修工竣出結保固督撫提鎮委員查驗
倘修理不堅或限内坍塌一并參賠等因(臣)遵將
現在動項修建者即飭該州縣移會營員再行公
同勘估辦料鳩工俟竣日取結保固委驗在案惟
是江省各州縣内地營汛更多向由里民輪值分
任尚易若統藉公項經始則計費殊繁且閭閻守
望捍衛所資居民咸樂於趨功故歴係地方相沿
承辦目下自應仍歸各圖甲循照舊例修整但今
一旦槩令出結保固則文武員弁勢必苛責之里
地從新更易以期一時改觀未免轉致掯勒擾累
(臣)愚以為除動支公項修建之營房墩臺俱令出
結保固外其餘向有里地承修者似應令該地方
文武員弁公同勘明如有殘缺坍損即著落照依
舊制葺理完固給兵居住取具該汛弁兵甘結存
案俟調防時交割明白倘有故意作踐損壊將該
兵責革賠修汛弁徇庇不舉一并查究其輪修之
里地草率塞責亦即懲處押令重修該州縣玩忽
從事察實紏參如此隨時修整覺於責成原無推
委而工程可以永保里民可免掯累再查崇明靖
江等縣營房墩臺現俱動項修造但該地孤懸海
隅高寬瓦屋易致招風故歴係盖造草房即民居
類然今亦仍應循其舊制則草房保固究與瓦房
有間似止可限以三年(臣)思江省公務浩繁因地
制宜庶各屬奉行不致周章岐誤為此據實陳明
仰祈
皇上訓示遵行謹
奏
該部議奏
硃批諭旨卷一百三十三
