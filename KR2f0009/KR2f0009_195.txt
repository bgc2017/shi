欽定四庫全書
硃批諭旨卷一百九十五
硃批彭維新奏摺
雍正七年閏七月十六日吏部右侍郎署理蘇州
廵撫印務總理清查錢糧事(臣)彭維新謹
奏為請
旨事竊照清查江蘇各屬積欠錢糧前奉
諭旨令原任戸部侍郎(臣)王璣與(臣)會同撫(臣)尹繼善
御史伊拉齊總理其事所有
欽命總理清查關防一顆向係王璣收掌因王璣奉
旨革職於本年七月二十一日交送到(臣臣)隨具疏
題報在案(臣)伏讀
諭旨工部侍郎馬爾泰著往江南與彭維新等同辦清
查錢糧之事御史安修德亦著前往協同辦理欽此
欽遵今侍郎(臣)馬爾泰同協辦御史安修德俱巳
抵蘇其清查事宜(臣)等謹遵
聖諭凡一切案件俱係公同敬謹辦理所有總理衙門
關防應否交送馬爾泰收掌嗣後凡公辦清查錢
糧事理仍行公同用印相應繕摺請
旨伏念(臣)受
恩愈深矢報彌切(臣)於清查一案責任固不敢稍諉心
力更不敢稍懈惟是從前所辦實屬負職荷蒙
皇上不加罪譴更
命(臣)署理廵撫重任(臣)從此益加勉勵督率印協各員
實力辦理務期清釐以圖仰報
聖恩為此謹
奏
清查一事汝等秉公盡心與否斷不能掩朕耳目斯乃
朕留心經理之要務也勉爲之
同日又
奏為奏
聞事(臣)查江蘇所屬地方自夏入秋雨水調勻早禾業
巳登場據各屬報稱收成俱有八九十分不等市
上米價平減其晚禾現在晾花結穗青葱荗盛將
來秋收豐稔巳可預慶理合繕摺奏
聞仰慰
聖懷謹
奏
深慰朕懷但以公忠之心黽勉吏治
上天自無不昭錫嘉應之理其效捷如影響也勉之
同日又
奏為據實奏
聞事(臣)仰荷
聖恩署理江蘇撫篆到任之後查得本年六月初三七
月十六十八二十二二十八等日據潼安衛邳州
睢寧宿遷江都等縣各報蝗蝻生發隨飛飭撲滅
去後復據各屬覆稱幸係蝻子初生尚無羽翼立
時撲滅淨盡竝未損傷田禾又據六合縣報稱七
月十四日夜風雨交作倒塌民間瓦房四十七間
草房一千三百二十一間營房六間被水男婦八
百二十九名口打傷男婦二十二名口壓死男婦
十二名口随經飛飭布政司一面查勘一面議動
公項銀三百兩委員往查賑濟又據長洲縣報稱
閏七月初四日未時火藥局失火燒坍小屋三間
當即救滅燒斃夫匠王茂榮曹阿華二名燒傷程
三等十四名(臣)即捐銀分給燒斃各家買棺領埋
被傷各家醫藥調治復據蘇州府查報緣藥局初
移地潮藥濕匠頭程公遠將藥曬晾各匠在於石
臼中碓藥臼嘴迸出火星烘去火藥四十餘石硝
磺十餘石即時救滅幸大火藥局依然無恙竝未
延燒民房經管局官情願賠補等情除嚴飭官匠
人等嗣後加謹防範不致稍有疎虞外理合據實
奏
聞謹
奏
覽所奏數件大槩朕皆巳聞矣内惟火藥局聞係新改
設者或方向有不合宜處亦未可定再舊局地方恐有
遺存前人所藏之藥搬移未盡者尤當檢點詳愼
雍正七年八月二十九日總理清查江蘇等處錢
糧事務署理蘇州廵撫吏部右侍郎(臣)彭維新等
謹
奏為奏
聞事(臣)等奉
命清查積欠錢糧時凛
聖訓凡與分查大員會商及接見各府州縣印官協查
人員均行切加訓誡飭令實心辦事倘各員内有
辦事不妥之處(臣)等一有所聞即當陳
奏兹聞得分查鎮江府錢糧汀漳道朱鴻緒辦事任
性舉動輕率江常鎮道王之錡來蘇時(臣)等公同
面詢據稱朱鴻緒辦事頗能盡心而行事率多任
意有丹徒丹陽民役人等因其告狀不實回話舛
錯或令自吞狀紙以辱誣告之人或令舌䑛塵土
以示錯誤之罰又因金山寺僧有積欠錢糧百餘
兩朱鴻緒令其全納以瓦片摩頂示辱又在城隍
廟速報司内將欠糧人姓名單令道士日逐念誦
儆其完糧又於拖欠錢糧之胥役人等不行杖責
令人以掌擊頸又或對人云積欠錢糧務於兩年
限内全數通完方免分查後累等語度其心原為
急欲懲治頑抗而迹其所行諸事未免輕率怪誕
本應立時參
奏(臣)等再四思維朱鴻緒係分查大員若以催追稍
覺過嚴舉動涉於輕率遽被參劾恐長刁風業經
傳調朱鴻緒來蘇面加訓誡嗣後如仍不悔改(臣)
等再行據實
題參合先奏
聞謹
奏
所奏是朱鴻緒舉動雖屬失於檢點之小過尚在可恕
但似此輕率怪誕恐大過即隨之矣
議覆條奏之摺另有旨交部頒發
雍正七年九月二十五日吏部右侍郎署理蘇州
廵撫印務總理清查錢糧事(臣)彭維新謹
奏為據實覆奏仰祈
睿鑒事竊(臣)具奏早禾收成分數一摺奉到
硃批(臣)惟有敬遵
聖訓黽勉吏治永矢公忠於一切政務策勵駑鈍不敢
少有怠忽又(臣)具奏清查錢糧一摺奉到
在的名則將來自難拖欠又(臣)具奏蝗蝻雨水火
藥局失火一摺奉到
硃批(臣)查看改設藥局方向係正南實不相宜今謹擇
壬癸方四面距民居闊遠地復高爽將來專貯硝
磺其軍器等項當另貯高塏之房至舊藥局有無
收藏或搬移未淨現在確查竝深掘驗看又(臣)具
奏辦理積案一摺奉到
硃批(臣)自接印辦事以來每日竭力儹辦(臣)辦過新舊
案件巳經具
題者共二百二十餘案巳經咨部者共一千一百八
十二案從兹舊案漸覺清理合併
奏覆謹
奏
嘉悦覽焉
同日又
奏為據實奏
聞仰慰
聖懷事竊照江蘇所屬地方今歲晚禾收成分數經(臣)
行據布政使高斌查據江寧蘇州鎮江淮安四府
屬通計約有十分及九分以上不等常州松江掦
州三府太倉通州二州屬通計約有十分九分八
分以上不等邳徐海三州屬通計約有九分八分
七分以上不等其高梁豆粟芝麻棉花并各色雜
糧俱皆豐熟霜降以後連日晴霽俱巳收穫登埸
各屬市鎮米糧價值平减羣黎樂業父老歡呼理
合具摺奏
聞謹
奏
覽收穫情形實慰朕懷
同日又
奏為奏
聞事竊照鄉試掄才
大典攸關兹(臣)聞得江省榜發後鬨傳第二十二名
王以式第七十九名王以秀俱係省城縀店王公
瓚之子内通關節外作傳遞兄弟同中省城徧貼
歌謠十八日主考會同監臨等官覆試除有無情
弊俟覆試後聽監臨主考查察外事關科埸理合
奏
聞謹
奏
朕早聞矣此事似無情弊乃係棍徒捏詞誣謗耳
雍正七年十二月初四日總理清查江蘇錢糧事
務侍郎(臣)彭維新馬爾泰謹
奏為奏
聞事竊江蘇各屬歷年積欠錢糧至千有餘萬兩我
皇上明無不灼於積欠弊端洞悉無遺深知官侵吏蝕
多捏造入民欠之中以致混淆不分
特降諭旨命(臣)等總理清查分晰官侵吏蝕民欠三項
絲毫不容混淆(臣)等恪遵
聖諭徧為敷宣屢加開導動其天良令官吏侵蝕弊混
人等俱遵
旨據實自首免罪仍准分年帶徵又頻飭分查大員及
印協各員務期詳細查察不可絲毫徇隱借端擾
累無如各屬積欠錢糧弊端叢集難以悉數其中
除民欠之外官侵吏蝕者實居大半(臣)等雖殫心
釐剔竭力稽察而才識短淺聞見不周致上厪
君父之心周詳誥誡兹跪讀
諭旨愧勵交至當即欽遵刊布徧貼曉示使遠鄉僻壤
益悉
聖意但恐前項胥役紳衿積弊巳深猶不能無觀望希
冀之想仍襲故智(臣)等仰承
聖主任使自當更加詳細察查使從前舞弊人等不致
稍有躱閃現又追查出經胥等私藏底簿而侵蝕
包攬之徒惟恐其不能掩蓋不無拂意懷私仰賴
我
聞謹
奏
汝等雖極力分辨究於錯會朕意識見卑鄙二語不能
辭其咎也
雍正八年十二月初四日總理清查江蘇錢糧事
務吏部右侍郎(臣)彭維新謹
奏為奏
聞事竊照江蘇等屬積欠錢糧侵蝕甚多(臣)等奉
命清查自雍正七年三月内起酌式造册遞次挨查至
雍正八年七月内遞據各屬具報侵蝕人等自首
及察出侵蝕包收等項銀共三百一十六萬兩零
今自本年七月内起至十一月又遞據各屬續報
官吏自首侵蝕銀八十四萬二千三百四十餘兩
連前通計自首及察出侵蝕銀四百萬二千三百
四十餘兩俱令將所侵都圖戸名核查註明冊内
其向未陳首與首而不盡者仍在陸續補首我
皇上明照萬物洞悉江蘇等屬積欠弊源
特命徹底清釐凡編戸黎庶鼓舞歡忻深悉
聖主為民除累盛意目今祗胥役土棍中有極其詭猾
之輩希冀觀望多方䑃混尚將侵蝕之項弊中舞
弊誘壓鄉愚囑託親友代認作為民欠者(臣)等現
在嚴切曉示設法稽查至挨查未竣之屬時飭詳
細剔清即巳報查竣各屬仍飭更將查過冊籍逐
細研核俾免混淆此外又據各屬官吏自首及察
出侵蝕災蠲銀七萬一千八百餘兩内有與清查
民欠相蒙之項竝飭協查之員一併確查註冊(臣)
仰沐
恩光俯思職業惟有矢竭愚誠詳慎查察稽核釐剔不
敢少懈期於積弊畢呈清查有效庶幾上答
聖主任使洪恩於萬一為此繕摺奏
聞謹
奏
覽奏知道了務須言行相符以副朕特命清查之意
雍正九年六月二十六日總理清查江蘇錢糧事
務侍郎(臣)彭維新協理清查御史(臣)安修德謹
奏為奏明事竊(臣)等於雍正九年五月二十七日欽
奉
諭旨民欠中有捏稱侵蝕者著詳細確查有應更改之
處即行更改務使分晰清楚毫無疑竇欽此欽遵仰
見我
皇上睿慮周詳不惟使侵蝕民欠逐一界畫分明且
恩憐(臣)等愚蒙得以釐謬正誤(臣)等跪讀之下欣惕交
并迅即通行布政司各分查大員暨該府州及各
州縣印協等官一體欽遵務必詳加確核分晰清
楚以期仰副
聖主為民除累至意伏思(臣)等奉
命清查屢蒙我
皇上訓誨諄切極思竭誠辦理期無牽混此案頭緒紛
繁各屬實徵等冊又大半不全多方蒐羅參證始
克造冊挨查且吏役弊根深隱印協官才識參差
即據報不涉游移而端委更須確核中心惴惴時
防有誤雖經切飭各屬將查明侵欠數目分晰開
單發給糧戸收執以杜胥役欺誑且慮侵欠數内
尚有不盡不實或侵蝕捏作民欠民欠混入侵蝕
者均得據實呈明更改嗣雖據報有更改之屬而
(臣)等留心察訪猶有更須磨核者即如各州縣有
歷年經管錢糧之人其名則圖書區書里排等類
隨地殊稱其人則民庶衿監各色人等充當承頂
其家則田地產業有無不等俱係日在衙門承催
應比雖隸民籍實與役為伍勾串包侵是其慣技
其無田者自首包侵必湏開具都圖戸名清釐即
有田者(臣)等必飭印協官詳細核查逐加分别若
係自田自欠仍為民欠其侵收他戸錢糧亦必查
明確實始列侵蝕但此輩狡幻百出本無田地者
每將他戸錢糧詭立自巳戸名頻年收侵堅稱自
欠即本有田地者或將他人錢糧併入巳名或捏
立詭戸假稱所分子戸恣意侵用使人無從指摘
其間為侵為欠迹介微茫若查察稍疎刁蠧弊串
遮瞞羣然捏侵為欠然稍涉執泥查察偶一過當
又不免混欠於侵如此等類尚須核正兹欽奉
聖諭益加詳慎備細確核倘有似此民欠捏稱侵蝕之
項即行逐加查明據實更改務將官侵吏蝕民欠
三項分晰清楚不留疑竇并此外一切清查事務
惟有矢公矢慎不敢少近苛刻亦不敢少涉和同
平情酌行次第辦理擬統於事竣之日分别
奏明未敢頻數列摺冒瀆
聖聰也為此繕摺奏
聞謹
奏
目前難言汝等之是非俟清楚結局時自有水落石出
之定評也勉力秉公為之
總理清查江蘇錢糧事務吏部右侍郎(臣)彭維新
謹
奏為敬陳江蘇錢糧善後條件仰祈
聖鑒事竊(臣)奉
命總理清查江蘇積欠錢糧欽遵
聖訓詳慎察查辦理以來隨事隨地時刻留心凡得之
見聞驗之察訪稽之案卷徵之事情見吏蝕之弊
至於不可枚舉穢官侵虧由彼迎導雖其侵蝕之
詭術多端侵蝕之情狀萬變而䆒其弊之所從生
由於在官則糧冊既無的名簿籍不存内署在民
則戸甲常被暗換科則非所素知夫官不知糧戸
實在姓名完欠民不知在官實在科則甲戸官民
兩相隔絶是以官之徵比民之完納一聽操縱於
吏胥之手遂致百弊叢生恣意侵蝕也今值清查
之時侵蝕胥役雖略收斂現年錢糧亦少包侵然
根柢不趁此剔清則侵蝕仍乘間萌起懲其巳往
之弊可防其將來之姦此清查錢糧善後之法有
宜亟為審酌者(臣)請為我
皇上陳之一錢糧宜歸併的戸也一科則便民小單宜
給發也一關係錢糧緊要簿冊宜存貯内署也一
版圖清賦之法宜行也以上四條(臣)因江蘇錢糧
巳然之弊而審思將來防範侵漁包攬之方其事
簡約庸近然於杜弊清賦之大要庶幾千慮之一
得焉用敢不揣愚昧謬抒鄙見是否有當伏祈
皇上睿鑒施行謹
奏
能思及善後方為不負朕之任用否則今日之清查亦
屬徒勞無益况汝等之功過實係於此所奏其中細微
曲折朕雖不能洞悉無遺姑據二者而論如歸併的戸
填註姓名居址一條恐致紛繁滋擾如給發便民小單
糧完呈繳一條似覺通順易行可與尹繼善李衛會同
詳細斟酌更訪求現在各官内胸有識見熟悉該地土
俗人情者共相和衷論究務得永久行之而與國計民
生有益無損處妥確定議奏聞
硃批諭旨卷一百九十五
