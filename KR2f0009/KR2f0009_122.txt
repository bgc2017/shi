欽定四庫全書
硃批諭旨卷一百二十二
硃批藍廷珍奏摺
雍正元年八月二十二日福建臺灣總兵官(臣)藍
廷珍謹
奏為懇
恩改名事竊照禮諱嫌名分宜引避(臣)夲名廷珍伏查
珍字與
御名第二字音聲無異似於尊敬之義未協擬將(臣)名
廷珍改為廷瑛仰祈
敇部行知庶(臣)心得以稍安伏乞
皇上睿鑒施行謹
奏
不必更改向來止避上一字近議下一字並避朕名之
下一字同音者頗多若盡改似覺太煩况珍字與朕名
迥不相同惟滿字無二音故伊等改書徵字以别其音
聲至若漢字音義判然何必更改且爾之名甚爲朕所
喜仍書原字可也
雍正元年十月二十九日福建臺灣總兵官(臣)藍
廷珍謹
奏為恭謝
天恩事夲年十月二十八日臺灣協標中營遊擊蔡徵
温到臺口𫝊
皇上温諭並恭捧
御賜花翎緯帽到(臣臣)恭設香案望
闕叩頭謝
恩訖伏念(臣)一介武夫至微至賤叨沐
聖恩高厚非常
眷遇祗受難安惟有矢竭涓埃勤慎自勵以圖仰報
高深於萬一耳為此繕摺恭謝
天恩謹
奏
覽爾奏謝知道了勉力做好官莫移初志姚堂居官不
爲上等其所施設未必盡善一切營務應更易振作者
不可苟且因循必用心整理一番始不負朕任用之恩
也
雍正二年四月二十日福建水師提督(臣)藍廷珍
謹
奏為恭繳
硃批事竊(臣)齎摺家人捧到(臣)前奏臺灣總兵任内恭
謝
御賜翎帽一摺奉有
皇上硃批(臣)叩頭謝
恩并𫝊示將備一體凜遵著實振作整理外伏念(臣)一
介愚魯遭逢
聖世蒙
皇上逾格拔擢又欽承
硃諭告誡勸勉懇切周詳自問無可報稱惟有潔巳奉
公和輯文武整頓舟械簡練卒伍清理兵餉保固
疆圉以仰答
知遇於萬一耳所有奉到
硃諭理合恭繳謹
奏
知道了爾居心忠赤及人材膽量俱無可議論若能勉
勵操守如吳陞一般可成千古人物即不能似彼一塵
不染略相仿彿亦好不然同在一省相形之下殊不雅
觀當竭力勉之
雍正二年五月十二日福建水師提督(臣)藍廷珍
謹
奏為恭謝
天恩事雍正二年五月初十日接督(臣)滿保手書内另
單一紙鈔錄
御批聞藍廷珍之操守甚為不足爾善為勸誡將朕恩
可惜之處告之欽此
天顔咫尺(臣)跪讀之下汗流浹踵望
闕叩頭謝
恩伏念(臣)一介武夫至愚極陋荷蒙
聖主異數隆恩曠古所無即木石亦應感動非但碎骨
粉身不足為報即子子孫孫亦不能報稱萬一况
潔已奉公係(臣)分内之事乃奉職無状致厪
宸衷理應即予罷斥乃猶
寬(臣)蠢愚冀(臣)悔改
命督臣移書開導(臣)蒙
擢用榮遇於前又受
保全厚恩於後(臣)惟有痛洗肺腑勉勵清操正巳率屬
圖蓋前愆庶幾補過於將來或可贖罪於晚節(臣)
不勝感激悚惶謹繕摺奏
謝以
聞謹
奏
爾等大臣既蒙主知受封疆之寄當以千古名節爲重
若爲目前小利自壊聲價無乃愚甚縱不能效法古之
名臣即如吳陞魏經國韓良輔清廉之譽爾豈不聞乎
今之輿論即千秋史册之憑據但實乃名之夲名乃實
之華必躬行實踐方爲名實相副非可矯情虛詐而能
者設以矯誣博一時虛名事久論定終必敗露爾果能
實行朕自有鑒照不在此一奏也爾等有功於國之人
若肯自愛非但成全自已乃成全朕待功臣之有始終
也否則朕豈可因爾等一時之功而隳朝廷萬載之法
紀以姑容之耶向後當勉之又勉
雍正二年九月初三日福建水師提督(臣)藍廷珍
謹
奏為謹陳臺灣善後事宜仰祈
睿鑒事竊(臣)自出兵至臺灣與賊對壘凡(臣)身所經歴
及考之圖籍得諸訪聞於臺灣形勢之險易事權
之輕重雖不能盡悉要領而亦略得大槩所有善
後三欵敬為我
減半給以馬匹以便偵探追逐以上三欵(臣)因身
在臺灣四載目之所及心之所思巳非一日故敢
冒昧瀆陳是否有當仰祈
皇上睿鑒施行謹
奏
覽
同日又
奏為奏繳
硃批事竊(臣)前奏恭繳臺灣總兵任内所奉
硃批一摺奉有
御批(臣)恭設香案望
闕叩頭謝
恩訖伏念(臣)一介微賤蒙
聖朝殊遇由千把歴陞提督受
恩如此敢不赤心抒忠以圖報
國至擒賊殺敵係(臣)武人分内之事有何膽量乃蒙
皇上褒嘉感激之餘愧赧無地至(臣)不學無術義利不
眀以致操守不能堅固
皇上既有見聞不立
賜罷斥而猶
温旨訓誨(臣)敢不痛自改悔潔已奉公事事效法吴陞
務使暮夜絶苞苴之迹暗室無衾影之慚庶可以
仰副
訓旨下盡職守為此恭謝
天恩并繳所奉
硃批謹
奏
全視爾操守若何捫心自安即可以對朕無慚也
雍正二年九月二十日福建水師提督(臣)藍廷珍
謹
奏為恭繳
硃批并報奉到
聖諭日期事雍正二年八月二十六日(臣)標把總齎到
(臣)恭謝
天恩奏摺奉有
硃批(臣)跪讀再三感激流涕以(臣)愚昧猶蒙
聖主洪慈開導策勉敢不欽遵
訓旨實踐躬行以圖少報
主恩於萬一又於九月十九日准福寕鎮(臣)顔光旿咨
轉𫝊
諭旨藍廷珍在臺灣出兵打仗拏賊之處俱無可議論
但操守平常當學魏經國吴陞纔是欽此伏念(臣)沐
聖朝殊恩由微弁歴陞鎮提俱奉
特旨陞授乃以未能砥礪清操仰副
皇上期望以立千古聲名又蒙
聖恩浩蕩不即罷斥
訓誨疊頒
恩同天地(臣)惟有見賢思齊時加刻責實在潔已率屬
不敢假務虛名以辜我
皇上寬容大德伏乞
聖主俯鑒愚衷則(臣)永矢犬馬圖報於生生世世矣為
此繕摺謹
奏
知道了過而能改則無過矣時刻反身自省何善不能
遷耶勉之
雍正三年五月十三日福建水師提督(臣)藍廷珍
謹
奏為遵
旨咨商回奏事竊(臣)前奏原任廣東提(臣)許正功姪許
帶至厦(臣)抵任後確查該員歴年帶領兵船出洋
實力哨捕(臣)因閩海水師人材難得爰敢奏請
聖明因才噐使照蔡文以即用知州改授武職之例遇
閩省水師相當缺出
題請補授奉到
皇上硃諭令與督臣商酌欽此欽遵(臣)即備文咨商督
(臣)滿保去後茲准咨覆内開查甄拔能員因才噐
使誠奬勵人才之意惟是文武分途
國家定例凡有改授資格皆奉
特旨殊恩今該員許良彬請改武職自應統聽覆
奏恭候
聖主睿裁等因到(臣)緣奉
旨與督臣商酌事理(臣)謹繕摺恭請
聖主批示遵行謹
奏
滿保當與爾同具摺奏方是許良彬著來京引見候朕
酌定
同日又
奏為恭繳
硃批事竊(臣)前奏恭陳臺灣事宜一摺并奏繳
硃批二摺俱奉有
皇上硃諭除恭陳臺灣地方事宜遵
旨與督(臣)滿保會商具
奏外伏念(臣)資質凡陋過受
寵榮朝夕矢志效忠冀竭駑駘之力祇以未能勉勵操
守致厪
聖懷(臣)萬死不足贖責乃我
皇上猶逾格保全
訓勉無巳(臣)雖木石豚魚亦知感激敢不益加兢惕凛
遵
訓旨細細體認刻刻操存改悔猛省務使志慮精純下
全(臣)節上報
主恩(臣)不勝感激涕零謹繕摺奏
謝所有原奉
硃批理合恭繳謹
奏
要實力奮勉自新不在數行奏詞也朕日前批朱文摺
子之諭旨爾當鈔錄一看
雍正四年八月十五日福建水師提督(臣)藍廷珍
謹
奏為微(臣)恭奉
諭旨欽遵勉勵仰祈
聖主垂察事竊(臣)接海壇鎮(臣)朱文宣示
諭旨爾到厦門親向提督藍廷珍說伊若操守好便是
好官務須著實勉勵欽此(臣)隨望
闕叩頭謝
恩訖伏念(臣)仰沐
聖祖仁皇帝生成大德復蒙我
皇上培植深仁洵亘古非常之
殊遇(臣)感激
恩深惟有矢志潔清正已率屬綏靖地方冀盡職守是
以去冬
陛見時業經將下情披瀝陳
奏幸邀
聖明洞燭矣茲重蒙
皇上諄諄示訓(臣)惟益勵冰蘗以期俯仰無慚庶可仰
副
聖天子期望於萬一耳(臣)謹繕摺專差(臣)標右營千總
戴進齎捧奏謝
天恩再照該弁生長海濱經康熙六十年征臺用命年
見合併聲明謹
奏
閩省向來武職大員多係夲省人率皆袒護鄉黨私徇
請託以故舉劾不公諸務廢弛惟爾不然一切破面整
飭朕皆知之已曾面諭爾所欠者惟砥礪清操耳近日
聞爾陛見回任實力悛改頓非前比朕甚嘉悦如此方
是勉之勉之但聞汝待屬員兵丁稍過於嚴從來統轄
營伍原當以嚴爲主然又必濟之以寬方爲合宜若止
罰而無賞則偏於苛刻殊失駕馭之道汝標下兵弁頗
有怨望者第一以綏服人心爲要須先正己而後正人
再加以寬嚴相濟威德並施則怨者少而感者多矣假
若一味執法小人羣起必百計千方陷汝於不是而後
巳嗣後若能以和平待偏裨以恩惠施兵卒令皆知威
可畏知德可感則汝在封疆諸臣中可謂全材矣勉之
勿怠
雍正四年八月二十二日福建水師提督(臣)藍廷
珍謹
奏為恭謝
天恩事竊(臣)接福建撫(臣)毛文銓咨内准吏部咨開欽
奉
上諭事理等因到(臣臣)跪讀之下惶悚無地查(臣)前謬
將高鐸保舉罪實難逭幸蒙我
皇上寬容不加譴責隨恭設香案望
闕叩頭謝
恩訖伏念(臣)以介胄武夫庸愚凡質仰沐
聖天子如天之仁頻施雨露曲為培植不知(臣)何人斯
得邀
恩遇之隆若此惟有益加砥礪凡事敬謹以期無負職
守冀得少報
主恩於萬一耳所有微(臣)感激下情理合繕摺
奏謝伏乞
聖恩俯鑒謹
奏
知人則哲自古稱難然必毫無偏私於自心不愧方可
告無大過若於參劾保舉中去取不公專徇好惡乃招
天譴之事慎之慎之
雍正五年正月十九日福建水師提督(臣)藍廷珍
謹
奏為奏
聞事竊查上年十月盡撤廵之後有粤東姦匪假扮商
艘於十二月初間飄入閩洋伺刦(臣)聞信即派撥
官兵前往哨捕并檄飭沿海各營舟師會擒解報
去後續據大担汛守備等觧到被刦晉江縣商船
戶林進興人船并載回賊夥五名(臣)隨訊供錄敘
供由星移粤東督撫提鎮諸臣并照會劄行惠潮
道縣按照供出各賊姓名務獲解閩歸案審
題并差員押帶賊犯二名前往廣東惠潮二縣認緝
賊首夥黨又於十二月十五十七等日節據(臣)標
署中軍參將王良駿報稱有晉江縣商船戶鄭得
勝等同安縣商船戶張盛隆等漳縣船戸陳元興
各船於十二月初九十二等日在鎮海將軍澳各
外洋被賊過船刦去衣服銀信等項仍有擄去水
手船戸共五名并押坐張盛隆商船一隻等由(臣)
一面嚴飭出洋舟師竭力追捕一面咨移督臣高
其倬撫(臣)毛文銓在案於正月初二日准南澳鎮
(臣)聶國翰咨據商船戶張盛隆到汛報稱伊船遇
賊刦坐被哨船追捕𤼵礮打死賊夥三名拚命乘
風逃走至廣東海門烏塗地方散夥將小的船隻
同被擄水手船戶俱各放回等情前來續又節准
聶國翰并廣東潮州鎮(臣)尚濚先後緝獲賊夥共
七名現經觧到(臣)署四名尚留三名在彼處認緝
賊首經(臣)訊據獲到各賊犯咸供同夥實只四十
二人於上年十一月内從粤省飄入閩洋刦掠商
船被官兵發礮打死三人現獲一十二人其餘俱
有姓名住址鑿鑿經(臣)備敘供由劄行緝拏務期
淨盡俟陸續觧到專差觧送督(臣)高其倬發審會
疏
題報所有營汛疎防各員弁職名(臣)仍一面飭取咨
送督撫臣分案會疏參處為此繕摺奏
聞謹
奏
如此實心辦事方爲不負封疆重任甚屬可嘉爾之盡
心效力處朕皆知之若論吴陞之操守爾原不及今於
伊故後瑕疵畢露惟一味姑容邀譽至於營伍之廢弛
兵弁之疎懈皆置之不問所以云天下事久而自明如
爾實心爲國家效力之人雖有謗議豈能惑朕聽聞久
之水落石出美惡判然難掩更將清操二字遵朕訓誨
時刻砥礪此一節若能竭力自勉則爲全人矣勖哉毋
忽
雍正五年五月二十六日福建水師提督(臣)藍廷
珍謹
奏為恭謝
天恩事竊(臣)齎摺人回恭捧
皇上欽賜人參貂皮并
硃批微(臣)奏摺到厦(臣)恭設香案望
闕叩頭謝
恩訖伏念(臣)以草野武夫叨受
聖朝厚恩歴擢邊海重任中夜思維祇以涓埃未報抱
慚衾影緣上年冬間粤匪假扮商船突入閩洋行
刦(臣)即嚴飭捕緝業經具摺奏
聞但(臣)不能先事預防方且惴惴自懼乃蒙我
皇上如天大德不特曲為寬恕復叨
硃批嘉(臣)實心任事又
欽賜人參貂皮(臣)叨受跪讀之際伏思
聖主恩施不啻天高地厚(臣)惟有欽遵
諭旨凡事加勉更將操守二字時刻堅持以副
聖天子期望成全至意理合繕摺恭謝
天恩謹
奏
朕與諸卿當共相勉勵以仰酬
聖祖數十年教養深恩勉之勉之朕能勉與否諒難掩天
下人之耳目卿等其審觀而效法之
雍正六年八月初七日福建水師提督(臣)藍廷珍
謹
奏為據實陳明仰祈
聖主睿鑒事竊(臣)接新任南澳總兵(臣)許良彬到厦𫝊
示
諭旨隨望
闕叩頭謝
恩訖伏念(臣)仰沐
聖朝知遇歴擢邊海重寄溯自雍正三年十月内赴京
陛見叨蒙
聖主提命周詳回任後惟有勉竭犬馬餘力凡一切海
疆機宜悉夲愚衷敬謹辦理以期稍報
聖恩於萬一茲竊查(臣)所轄標營船隻有應行修造者
三項並小修大修船隻俱經前撫(臣)常賚具
題請修應於雍正六年三四等月完竣(臣)巳屢次咨
請督撫二臣嚴檄飭催兼工趕竣而至今逾限巳
久報竣者竟屬寥寥(臣)一面嚴檄飭取福漳臺三
厰監督武員職名開報以憑會疏究參一面咨請
督撫臣會飭查參惟是沿海船工最關緊要雖經
屢次咨請嚴催至今未能全竣實係微(臣)不力之
咎理合將遲悮船工實情自行奏請
聖主敕部嚴查議處庶承造各員咸知儆畏矣為此謹
奏
覽奏已悉參夲到時有旨
聞初有德甚好果然否又聞陳祖訓人甚平常皆據實
密奏以聞
雍正六年九月十三日福建水師提督(臣)藍廷珍
謹
奏為恭謝
天恩事竊(臣)齎摺人回恭捧
皇上硃批奏摺并
欽賜磁噐果品藥錠到厦(臣)隨郊迎至署恭設香案望
闕叩頭謝
恩訖伏念(臣)以草野武夫竊禄三十餘載雖時切冰兢
勉供職守但
聖恩高厚實難圖報况歴年以來
眷顧倍加
寵錫無巳(臣)每中夜細思不知此身作何勉勵庶可仰
報
聖德無沗靖共惟有欽遵
聖訓凡事勉之又勉務期言行相符以副
聖天子勉勵成全至意為此繕摺恭謝
天恩謹
奏
能自加勉甚好尤宜勉勵操守時刻省察切毋差錯念
慮再所奏二摺留中
雍正六年十一月初十日福建水師提督(臣)藍廷
珍謹
奏為遵
旨據實奏
聞事竊(臣)欽奉
硃批查得漳州總兵(臣)初有德自抵任至今兵民和輯
文武相安地方寧謐現調金門總兵(臣)陳祖訓向
無聲譽(臣)跪讀
皇上硃批聞得陳祖訓人甚平常仰見
聖明洞燭無遠弗届該鎮臣自調任以來臣每當接見
即互相勖勵務期恪供職守以仰副
聖天子寬容委任至意(臣)謹據實奏
聞伏乞
睿鑒謹
奏
陳祖訓若仍依故轍因循委靡切毋容隠即據實奏聞
可也
雍正七年六月十二日福建水師提督(臣)藍廷珍
謹
奏為恭謝
天恩事竊(臣)於雍正七年二月十七日據(臣)齎摺標員
捧回
皇上硃批奏摺并
欽賜平安丸一包縀四疋貂皮一包哈密瓜一枚風乾
羊一隻果品一盒
御書福字全幅又於三月十八日據(臣)標員齎回
皇上硃批奏摺并
欽賜果品一盒風乾豬一隻到厦(臣)俱郊迎至署恭設
香案望
闕叩頭謝
恩訖伏念(臣)以草野武夫叨承
聖天子簡畀閩海鉅任時加
訓誨更且
寵錫疊施有加無巳(臣)何人斯際此亘古難逢之
殊遇感激之深不覺零涕惟有矢竭愚誠勉盡職守以
圖報
主恩於生生世世耳為此恭謝
天恩謹
奏
覽奏謝知道了爾近日聲名較前更好但有人論爾頗
存親戚瓜葛之私鄉井瞻顧之念即此亦當改易凡爲
人臣者惟貴秉公執正任勞任怨洗淨私腸致身報國
庶幾始終保全令名爾今年巳高大試思君上之奬許
史册之記載較之目前一二庸愚不肖親朋隣里之感
悦孰輕孰重耶凡事當務遠大始不愧身為大臣求名
務建大名求利須謀大利遠害亦當計慮大害方是大
丈夫之胸襟局量若斤斤好行私恩小惠以自矜汲汲
只圖微名小利以自益是乃小人之情態夫豈封疆大
帥之所當爲戒之勉之
雍正七年九月初三日福建水師提督(臣)藍廷珍
謹
奏為奏
聞事竊(臣)叨
聖恩深重未由圖報惟有著實整頓營伍并嚴飭在洋
舟師相度天時竭力哨捕以仰副我
皇上慎重海疆至意節據出廵各員弁十日一報欣逢
聖主德威遠暨海宇肅清且年來收成有慶(臣)所轄沿
海地方以及澎臺米價平減每石大斗只在一兩
以内兵民樂業地方敉寕實皆
皇恩之廣被惟於閏七月及八月内兩次接准廵臺御
史來札並澎湖臺灣副將等禀報七月二十六日
夜間大雨颶風閏七月十三日夜間大雨颶風復
作擊碎船隻漂失厰中桅木板料並吹倒官署民
房營房墩臺淹死兵丁幸各處早禾巳割晚禾亦
未傷損各等由到(臣臣)即一面備咨督撫委員確
勘一面移行臺澎鎮協立將被風損壊戰船官署
營房墩臺作速修整被淹兵丁加意撫恤并飭逐
一清查實數現在情形具文彙報以便咨
題去後俟查明到日(臣)當即咨會督撫二臣合詞繕
疏具
題伏思臺澎海外地方每值秋潮節候颶風時有今
雖據報兩次被風猶幸早禾巳登晚禾得遇時雨
大有可期且現在沿海各處米價悉平地方安堵
特恐尚厪
聖衷為此繕摺奏
聞謹
奏
颶風為患臺郡每不能免據該廵察御史等陸續奏到
已特命督撫臣加意撫恤矣
硃批諭旨卷一百二十二
