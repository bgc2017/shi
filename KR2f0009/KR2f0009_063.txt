欽定四庫全書
硃批諭旨卷六十三
硃批劉柟奏摺
江南安慶按察使(臣)劉柟謹
奏為敬陳芻蕘之言仰祈
睿鑒事(臣)扵雍正六年九月二十四日到按察使任伏
念
聖恩高厚委(臣)刑名重任時刻冰兢惟期律例詳明刑
法平允以仰副我
皇上慎重民命之至意就(臣)所辦刑名案件扵律例内
偶有所見以及地方有應調劑者不揣愚昧敬為
我
皇上陳之
一律例未明條欵宜請分析也查律載強盜傷人
未得財比照搶奪傷人律科斷在搶奪本條内開
傷人者首斬監候為從各減一等從來讞獄俱以
造意者為首但造意止在搶奪而傷人則在臨時
或一人起意搶奪為從者俱動手傷人則為首擬
斬而傷人之犯反得減流似未平允況強盜傷人
法所難宥若照搶奪以起意為首則傷人為從者
皆得末減亦屬寬縦雍正六年十一月内部議竊
盜拒捕殺人者將臨時拒捕為首殺人之犯照例
擬斬立決其拒捕為從者照免死減等強盜例刺
字分𤼵吉林烏喇等處給披甲之人為奴再竊盜
臨時拒捕傷人不死者將為首傷人之犯擬斬監
候其為從者刺字𤼵邊衛充軍奉
旨依議欽遵在案(臣)請嗣後搶奪者除殺人之犯照雍
正五年二月初二日奉
旨照竊盜殺人斬決外其有數人同殺一人併殺而未
遵守即強盜比照搶奪傷人之律亦可援照無誤
矣又查雍正五年十月内奉刑部議分廵杭嘉湖
道徐鼎條奏内開強竊盜犯如事主浮開贓物審
出照不應重律治罪等語扵以杜浮開而免延案
法至善也第在強盜原非計贓定罪之案但一得
財即應斬決事主尚忍多開贓物以圖詐冒予以
重杖夫復何辭至扵竊盜則必計贓定罪往往有
贓止十兩上下竊罪不過杖六十杖七十而事主
開之數分別多寡以定其罪除冒開贓物數至滿
貫者應照強盜事主冒開贓物例杖八十其餘未
至滿貫應照不應輕律笞四十至扵冒開數少仍
開應從寬免其治罪又查鬭毆律内條例開載凡
審共毆下手擬絞人犯果扵未結之前遇有原謀
助毆重傷之人監斃在獄與解審中途因而病故
百夫以擬抵之人而竟減為滿杖似屬輕縦但律
未開明恐引律者或有意為輕重出入之處伏乞
皇上敕部將擬絞之人作何問罪之處開載通行則法
既畫一有所遵守不致有妄為出入者矣
一上江署事官員宜請速委也(臣)思上江所轄七
府七州止為江南半省宜若事簡易治而詎知委
及千里府州縣官或奉
題參革職或因事故降調舊官離任必由布政使詳
請委署布政使駐劄隔省及至行文知照遴員詳
請詳准之後又復行文布政使轉行委署之員每
至曠官二三月署員始得到任查
欽部命盜案件各有限期雖新舊交代定例各得展限
一月但或至二三月無官其中虚日無從扣算每
至枉受參罰且徵收錢糧亦必按期完納數月無
官誰為催比積至數月之糧欲其一旦併完必至
聖眀鑒察上江地方形勢俯准格外變通
敕諭速委則員缺不致久懸而刑名錢糧俱得無誤矣
一徽寧年遠世僕宜請開豁也安慶撫(臣)魏廷珍
欽遵
上諭飭查徽州府伴儅寧國府世僕開豁為良議覆一
疏扵雍正六年二月内經部議覆奉
旨依議欽遵在案自奉文以來凡及身現有文契之為
僕與附居佃田之非僕俱各遵行無違惟有年代
久遠文契失落分别豢養與不豢養一條争端不
已紛紛訐訟(臣)查告争世僕之案多有自故明以
來歴年一二百載歴人一二十世其丁口每至盈
十累百祇因一二人受主豢養或執年遠無印舊
契遂致合族子子孫孫不能出頭此等之人實屬
可憫又查雍正三年二月内戶部議覆查思哈條
奏内開旗下奴僕若果係數輩出力之人伊主念
其勤勞聽其贖身為民等語則是服役已歷數世
亦當念其勤勞放出為良(臣)愚以為
皇上特施寬大之典拔人汚賤之中應請
餘無契者固不得久占為僕即有契者亦俱聽贖
為良毋許仍以世僕告争則世僕相沿之惡習可
以革除矣至扵配人婢女之為奴僕一條撫臣議
覆因貧幫工配人婢女與部議投靠招配婢女之
奴僕似屬有間夫因貧幫工者貧不能出聘銀而
以幫工議價作聘工價滿日擕婦而歸非投靠者
萬一伏乞
皇上睿鑒施行謹
奏
通篇悉屬乖謬之詞
浙江按察使(臣)劉柟謹
奏為敬攄愚鄙微忱仰祈
睿鑒事竊(臣)扵安慶按察使任内恭奏敬陳芻蕘一摺
欽奉
硃批(臣)跪讀之下仰蒙
皇上指出種種悖謬之處(臣)始知昏昧妄凟俯伏汗流
惟日夕惶恐待罪乃荷
聖主弘慈不加重譴旋調補浙江按察使聞
命自天感激涕零(臣)向聞浙江難治恭請叩覲
天顔跪聆
聖訓未蒙
俞允心切靡寧及抵任以來見士民守法闔省命案亦
不甚多聚衆生事惡風頗息地方安静與(臣)向日
所聞各異(臣)謭劣庸才惟有益加奮勉勤慎辦事
竭盡犬馬之微忱少圖報效扵萬一耳所有前奉
硃批奏摺理合恭繳謹
奏
今汝在浙得知李衛之居心行事當勉力效法之
署理江南江寧布政司印務按察使(臣)劉柟謹
奏為奏明事(臣)以庸愚荷蒙
天恩由候補之員授以知府洊陞按察使歴任以來才
力不逮乃蒙
皇上不加擯斥畀署安徽布政使事聞
命之下益深儆惕竊念藩司為錢糧總滙非(臣)衰憊之
人所能辦理而署司噶爾泰陞任三庫侍郎責任
重大(臣)又不敢稽延時日遵即星馳就道扵七月
初三日到任面同噶爾泰將庫貯正雜錢糧逐一
彈兊先出收明印結交噶爾泰赴任復將存倉米
石照數盤量查核明白扵交代限内將各項銀米
備造册結申送督撫二臣公同會盤保
題外查雜項錢糧内有應解部并給領給還之項亦
有交存日久無項可歸應充公用之欵歷任布政
使遇有地方公事俱扵此内查欵動用其耗米随
正交收為存倉預備折耗之用前後交代歴未達
部(臣)巳經逐欵查清不敢絲毫隱漏嗣後凡有給
領支放及辦理地方公事詳請督撫方行動用所
有銀米細欵逐一另開清摺恭呈
御覽謹
奏
覽
此係例應具題事件何必多一番煩瀆
署理江南江寧布政司印務按察使(臣)劉柟謹
奏為瀝陳下情仰祈
睿鑒事竊(臣)扵浙江按察使任内奉到署理布政司之
恩旨聞
命之下感激難名益深祗懼誠以藩司為錢糧總滙事
繁責重(臣)智識短淺難肩鉅任即欲懇辭因念三
庫事務
皇上特命前署司(臣)噶爾泰專管更屬緊要應令速行
赴任(臣)是以星赴江寧接明交代以便噶爾泰起
程赴京兹(臣)實有下情不敢不
奏更不得不
奏者(臣)今年六十二歲雖年非遲暮但(臣)生質本弱
未老先衰年来上齒脫落飯食頓減舊有足疾向
年不過一二次舉𤼵藥餌調劑尚易痊可今歲自
四月至今足疾糾纏步履不便此江浙兩省官民
所共見共知者且藩司衙門財賦出入關係非輕
承流宣化責任綦重以(臣)老病昏愚倘智力不周
稍有錯誤在(臣)自有應得之罪獨是上負
朝廷如天之大德下墜祖父累世之家聲罹兹咎戾
追悔已遲此(臣)之下情不敢不
奏不得不
奏者也(臣)謹披瀝愚忱上瀆
天聽叩祈
皇上念(臣)衰老將安藩要缺另
簡賢能更替並請或内或外調(臣)一缺俾(臣)力量可以
辦理者(臣)得勉竭駑駘斷不敢自求退閒辜
天恩而負
聖德也(臣)曷勝恐懼待
命之至謹
奏
覽奏巳悉且勉力供職静候諭旨
署理江南江寧布政司印務(臣)劉柟謹
奏為奏請
睿鑒事竊(臣)蒙
皇上天恩調署安藩綆短汲長日夜兢兢扵交代清查
事畢乃得周察地方訪聞所屬城垣坍塌甚多随
經行查現據各屬紛紛回報其巳經估計工料者
有二十四處内臨淮縣偪近淮水修城兼須修壩
甚為緊要統計各屬已估有二十八萬餘兩之多
其餘或詳稱工程浩大現在估詳或尚未經覆到
工繁用鉅祈費不貲宜從前之不能修葺也除現
在飛催俟各屬覆齊再委賢員確勘確估外惟是
責之有司捐修則各屬養廉之銀僅足以敷幕友
薪水之用勢難責其成功如動藩庫公項則江寧
藩庫所存公項無多如用正項錢糧關係軍
國正供未敢擅動(臣)朝夕思維計無所出巳陸續據
文詳報督撫二臣批司委議在無米之炊固乏良
謀而城衛重務又難緩置竊查南省存貯李玉堂
入官銀兩已奉提解四川為修城之用今江寧臬
司現有寄存江寧藩庫崔二李煦二案正贓并傾
銷折耗水脚各等費通共雜色銀一十萬九千四
百六十九兩零與李玉堂入官之銀相同可否先
將此項查眀極衝之地𤼵為修城之用其餘不足
者請
敕督撫查議或酌量扵江南省常平倉彙報各屬等事
例捐納穀石之外有情願捐銀者准其在修城地
方折交銀兩以濟工用如此則錢糧不致虧耗城
工不難報成固金湯而垂永久扵
國扵民均有禆益矣為此具摺謹
奏
此奏識見迂謬議論不通處不可枚舉難以逐行批駁
也
太常寺卿署理江南江寧布政司印務(臣)劉柟謹
奏為
奏請截留漕米改徵穀石紓民力以裕倉儲事竊查
江南地方上年偶被水災荷蒙
皇上天恩發帑發粟疊沛恩施又
敕動常平倉穀概行賑濟其轉徙就食之民仍動支存
公銀兩資送回籍被賑窮黎固已歡聲雷動普天
臣庶無不感激涕零但(臣)查安徽各屬積貯本屬
無多被災最甚之州縣一經動用即至顆粒無存
現在與督撫二臣斟酌買穀以收儲備之效恭讀
前奉
上諭以京通各倉積粟充盈足支五年之用
密令各省督撫將漕糧徵收本折情形變通酌議仰見
睿慮周詳督撫二臣轉行密議(臣)業將漕米折徵時價
給丁銀米逐一定議請自雍正九年為始以六分
起運四分改折壬子癸丑二年以七分起運三分
改折停運三年以後仍請照常輪運密詳督撫二
臣聽候核
奏在案(臣)今再四思維前項採買穀石莫若變通酌
濟將雍正九年額辦漕糧照依改折之議一米二
穀扵江蘇各屬截留漕米三十萬石改徵穀六十
萬石安徽各屬截留漕米二十萬石改徵穀四十
萬石量地制宜斟酌存撥如該州縣原貯無多及
動用已完之處則將所徵穀石分別添貯如原係
徵收折色地方則將鄰縣留漕穀石就近撥貯其
壬子癸丑二年仍照前議改折庶百姓省礱工折
耗之費有司免採買輓運之煩各屬收儲備充盈
之益似與
國計民生稍有裨益是否有當統候
皇上睿鑒施行謹
奏
停漕一事尚未定議候旨遵行
太常寺卿署理江南江寧布政司印務(臣)劉柟謹
奏為
奏明事竊(臣)扵雍正八年七月初三日抵江寧布政
使任自到任至今計催完康熙五十七年至雍正
八年地丁米豆屯衛折蘆課錢糧六十二萬六千
四百三十八兩零又催完雍正九年丁地等欵錢
糧二十七萬九千一百三十八兩零俱經按月册
報督撫查核又(臣)經手動放採買餘剰節省共銀
七千二百一十三兩零相應循例
奏眀解部充公抑(臣)竊有請者安徽各屬向来倉穀
無多而上年被災州縣疊奉
恩旨賑恤倉穀動用所存無幾(臣)現在另摺
奏請留漕易穀如蒙
聖慈俯允則扵各屬原存倉穀之外酌量加貯其中厫
座缺少者自應估計添建以收廣貯之益查各屬
建倉案内原經議動歴年提觧節禮銀兩但恐各
屬一時並建費有不敷敢請
皇上天恩准將此項節省贏餘銀兩准留司庫通融動
放如節禮一欵足敷建倉之費則將此銀留充本
省公用統扵耗羡冊内另欵達部報銷伏乞
皇上睿鑒施行謹
奏
所請留漕易穀之處行否尚在未定何乃遽及建倉耶
前項銀兩仍循舊例解部為是
硃批諭旨卷六十三
