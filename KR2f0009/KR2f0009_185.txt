欽定四庫全書
硃批諭旨卷一百八十五
硃批趙向奎奏摺
江南蘇州布政使(臣)趙向奎謹
奏為恭謝
天恩事竊(臣)山右鄙儒初任溧水知縣調繁嘉定部議
因公革職蒙
恩從寬留任旋蒙引
見又荷
天恩復還原職
特陞廬州府知府繼又疊沐
聖恩陞授巡糧二道今復奉
旨超擢蘇州布政使三載之間末職下僚洊膺方岳重
任
皇上之寵眷愈渥小(臣)之報稱愈難銜感愈切除經詳
院代題謝
恩外今於三月十五日浙江織造(臣)許夢□至(臣)衙門
恭傳
聖旨賜給(臣)漆匣四箇鎖袱俱全許(臣)得用摺子著令
送交怡親王呈
進欽此(臣)恭設香案望
闕叩頭祗領訖伏念(臣)何人斯至蒙
皇上恩許摺奏俾葵藿微忱得以上逹
天聽(臣)惟有勉竭駑駘益加謹恪以圖仰報
洪恩於萬一而已為此謹
奏
試捫心自問並仰觀於
天若不做一出色人物以全朕顔面於汝安乎否耶勉之
勉之之道無他技術惟將公私二字辨别清楚而巳但
秉彛天良與任性粗猛似是而非切不可因於心無愧
遂欲徑情率意鹵莽而行必當臨事精詳愼密方無
舛謬凡百過猶不及以適中為要勉為之
江南蘇州布政使(臣)趙向奎謹
奏為恭繳
硃批事雍正六年五月初五日(臣)家人齎捧
皇上硃批(臣)摺到署跪讀
上諭訓勉周詳言言鍼砭(臣)雖至愚敢不時加警惕仰
遵
聖恩提命所有原奉
硃批奏摺一扣理合恭繳謹
奏
訓勉雖詳能遵行與否須看爾之造化何如朕亦難強
之使然也
江南蘇州布政使(臣)趙向奎謹
奏為據實奏
聞事(臣)於本年二月二十五日到任核查前司張坦麟
交代冊内收存正項銀兩俱無虧缺應解刑工等
部飯食等銀亦無短少此外止有另貯在庫銀二
萬一千三百四兩零據稱此項係伊任内贏餘已
經
奏明歸公不可輕動其餘應解戸部飯食及添平等
銀三萬七千三十九兩零並無存庫(臣)當即移咨
查詢據張坦麟覆稱此項飯食解費應於雍正六
年分所收耗羨銀内動支起解(臣)據咨具詳奉撫
(臣)陳時夏批示部餉飯食原係各屬每年隨徵解
司交收自應按年按欵將屬解之銀支用至於耗
羨解司
奏明六年為始以供六年公用並非以充從前年分
飯食解費今何得藉詞牽抵等語(臣)復又錄批移
咨催解而坦麟仍行固執前項銀兩終無著落但
存庫銀兩現准部咨提解京餉八十六萬餘兩勒
限八十日到都目今限期己迫因解費未據移交
致稽起解且交代限期己滿(臣)不敢自蹈徇隠之
咎除詳明督撫臣聽候具
題外事關司庫錢糧重務理合繕摺奏
聞伏乞
皇上睿鑒批示施行謹
奏
於此一事觀爾不能秉公執正惟知阿順撫臣深負朕
擢用之恩已有旨矣似此借題䧟人徒害自身而巳何
益之有審觀目今巳往朕用人行政之道歷歷可鑑除
還朕一公字是字餘無他策也
江南蘇州布政使(臣)趙向奎謹
奏為恭謝
天恩事竊(臣)蒙
聖主特恩擢陞江蘇布政使又蒙
俯准部議許(臣)交代清楚給假數月回籍營葬自問何
人乃荷
皇上錫類宏慈下逮微賤(臣)雖捐糜頂踵何由仰報萬
一兹因前司張坦麟交代案内尚有解部飯食等
銀未楚(臣)先經摺
奏現在候
旨一俟
皇上批示到日即將此案料理清楚束裝回籍所有微
(臣)感激
天恩下情理合先行繕摺
奏謝更有請者江蘇為錢糧重地藩司任大責重一
切事宜有奏摺未能盡悉必面
奏始得詳明者可否容(臣)於給假離任後趨赴
闕廷一一面奏跪聆
指示則地方緊要事宜俱有遵守矣如蒙
俞允(臣)即兼程進京後再行回籍合併聲明謹
奏
應先回籍料理完畢然後赴京面請訓旨
江蘇布政使(臣)趙向奎謹
奏為恭繳
硃批叩謝
天恩事六月十七日(臣)家人齎摺回署欽奉
硃批(臣)跪讀之下感激慙悚伏念(臣)一介庸愚蒙
皇上洪恩超擢藩司受事之後即將前司張坦麟交盤
冊内逐一清查俱無虧缺惟因存解戸部銀兩例
有飯食等銀咨詢前司隨准移覆擬於六年耗羨
内動支(臣)即據詳兩院奉前撫(臣)陳時夏批駁按
年按款不准牽抵斯時(臣)因耗羨歸公事屬初行
無例可稽惟拘不敢擅動之見以致不能顯然别
白是非秉公抗拒皆(臣)識見淺陋之處咎實難辭
蒙
皇上天地包容不即加罪
硃批訓飭諄切開導(臣)雖下愚敢不悔悟竭忠報效(臣)
已於署撫(臣)張坦麟任内詳明動支飯食等銀於
七月十五日隨正解部訖一切交代俱巳清楚具
結所奉
硃批理應恭繳謹
奏
既自知過咎當以為終身戒倘再有類此不公形迹則
難容輕恕矣
江南蘇州布政使(臣)趙向奎謹
奏為耗羨一案酌議略有定規先繕清單恭呈
睿鑒事(臣)蒙
皇上天恩畀以蘇藩重任又蒙
恩准給假回籍葬親惟有銜結
高厚勉圖報稱應將任内一二緊要案件先行辦理方
敢就道如清戸清糧一案已經確議通詳由督(臣)
范時繹具
題外其耗羨一案因撫(臣)陳時夏未經竣局署撫(臣)
張坦麟與(臣)細加詳議逐一酌𣲖略有定規惟公
用之内尚有幾款現經署撫(臣)咨詢行查未經覆
到今署撫(臣)張坦麟奉
命赴任江西行令再加核議(臣)不敢草率擅專應侯署
撫(臣)尹繼善到任商酌妥辦完結另行奏
聞(臣)現在遵
旨給假於九月初七日卸事十五日起行回籍合將先
行定議欵項繕具清單恭呈
睿鑒伏乞
皇上俯賜指示欽遵為此謹
奏
尹繼善到任後自必料理清楚奏聞於朕也
硃批諭旨卷一百八十五
