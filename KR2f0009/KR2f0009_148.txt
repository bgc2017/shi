欽定四庫全書
硃批諭旨卷一百四十八
硃批黃之雋奏摺
雍正三年八月十八日提督福建學政左春坊左
中允(臣)黃之雋謹
奏為欽奉
上諭事(臣)准督(臣)覺羅滿保撫(臣)黃國材移准吏部咨
奉
上諭凡文武官員曾經面奉諭旨除不能記載外俱將
訓旨一一詳細將年月日一同繕寫進呈等因通行
到(臣臣)蒙
皇上特恩命(臣)提督福建學政於雍正元年十一月初
二日恭請
聖訓蒙
召見養心殿
聖諭云汝學問好此去盡心辦事做官好朕知之不好
朕亦知之(臣)隨叩謝蒙
皇上重恩不次超擢(臣)惟竭盡(臣)職不敢纖毫苟且
聖諭云非但不苟且凡地方上有所見聞可寫摺子奏
来所奏之語切不要使人知務必謹密但不可因此
挾制他人凡奏事摺可令家人齎進請安摺附督撫
皆可福建路甚遠此去又有三年欽此(臣)字字銘心
叩首而出自到任至今歲試八府一州已竣(臣)見
閩省文武大吏皆由
皇上簡擇任用其人品行事皆在
宸衷洞鑒之内至於府縣各官(臣)就按試時所見邵武
府知府曹友夏清勤愛民漳州府知府耿國祚才
優辦事(臣)試汀州時署汀州府事同知李暲勤慎
有守試建寧時知府辦銅公出署建寧府事同知
任煥亦有才幹又如莆田知縣朱子瓏南靖知縣
彭璋長汀知縣趙煌俱謹慎晉江知縣葉祖烈勤
敏福安知縣傅植明亮至(臣)所經過縣分一宿而
去未能深悉就(臣)所見如此今奉
上諭謹將前所請
訓旨繕寫恭呈
御覽因奉
訓旨内令(臣)言所聞見謹連接繕寫固封遣家人齎進
伏乞
睿鑒謹
奏
知道了將前面諭之旨另具摺單開寫進呈
同日又
奏(臣)材質庸駑荷蒙
皇上簡任督學閩省
陛辭之日跪領
聖訓鏤心銘腑到任後復蒙
皇上拔置坊僚兩邀
寵擢感激無地伏念(臣)下之仰承
皇上如天之覆幬
皇上之知人善任如天之照臨無微不矚無遠弗屆(臣)
今歲試已周謹將(臣)所已行者據實敷陳以仰求
訓誨(臣)自奉
命以来日念督學一職首在端學術以正人心而厚風
俗次及衡文以闡明聖賢之道(臣)見閩地負山襟
海形勢壯固土俗皆能治生兵民皆知畏法良由
聖德所暨者遠
聖化所洽者深是故文武協和兵民相安山陬僻壤素
稱刁悍之俗者亦皆率循至通省士子雖多向善
守法而其間越禮犯科者亦所在而有(臣)仰體
皇上教戒至意反覆開導刊布禁約累數千言頒行府
州縣學示以義利禍福已禁而仍犯者即行褫革
悔過而自新者亦量予開復又於學宫行香講書
之時和氣正色令諸生旅進環立喻以
皇上崇儒育材廣取士之額舉孝廉之行嚴加等之法
有善必奬有惡必懲欠糧包訟萬萬不可又恐言
語未必盡通令教官以土音遍告之繼蒙
欽頒
聖諭
廣訓
御製朋黨論即選工敬刊分行各學令生童朝夕肄業
務使身體而力行之又閩為宋儒理學之邦(臣)留
心採訪索其著述見諸生中有好學深思之士能
發明理道之奥者意其行誼必有可取容(臣)核實
而奬薦之庶理學一途人知所勸至於衡文以制
義為憑(臣)謂不讀五經則根柢不深不參宋儒則
理解不的不讀古文則筆力不高不法先軰則家
數不合而又非為人深潛純粹有所實得則亦不
能暢然而成章(臣)刊發條約以此立教校試(臣)蒙
恩視學有造士之職苟非殫精竭誠何以上報
聖主下酬夙志是以校試所至凡屬生童視如弟子法
嚴心慈手勤語複受任至今髮白眼昏而忘其勞
瘁冀仰答
聖恩於萬一今將科試各府略陳愚悃恭懇
聖慈再加
訓示俾(臣)益有所遵守以勉所未能不致有負
皇上重選使(臣)之至意(臣)謹
奏
百凡宜務實行不在文字語言間也至於頌聖諛詞朕
尤厭觀今此奏甚覺浮泛不切類斯等奏章嗣後竟可
不必朕實無暇披閱也
硃批諭旨卷一百四十八
