欽定四庫全書
硃批諭旨卷二上
硃批齊蘇勒奏摺
雍正元年二月初六日署理河道總督山東按察
使(臣)齊蘇勒謹
奏為欽奉
上諭事雍正元年二月初二日署山東按察使監察御
史佟吉圖𫝊
上諭秦家厰馬營口左近看一高阜之處建造
淮黃龍王廟宇動用銀兩准在三萬上下此廟内凡
有會入黃河河道之
龍神俱安奉配享欽此欽遵(臣)會同護撫(臣)牟欽元
詳加踏看於秦家厰之東馬營口之西得地一區
高阜平敞堪以建廟現在遴委印河官員料估工
料價值造冊到日(臣)等核實
奏明擇吉興工外所有遵
旨相度地址情由合先具摺
奏明謹
奏
照依所奏修建此工不必動用正項錢糧候朕頒發内
帑前來
雍正元年四月二十二日總督河道(臣)齊蘇勒謹
奏為陳明微悃仰祈
睿鑒事竊(臣)至愚極陋蒙
皇上高厚之恩兩月之間超拔總河重任
知遇之隆世所罕覯(臣)自揣愚拙深慮隕越惟有竭盡
駑駘夙夜兢兢以圖報
聖恩於萬一耳(臣)前於河南武陟起程查看黃運兩河
工程甚屬殘廢更有應行預防之要地而河員置
若罔聞必至十分危廹方行搶救其於防微杜漸
之道全然不講殊不思少失機宜則一丈之險頓
成百丈千金之費糜至萬金(臣)見此情形深恐貽
誤隨即嚴加面飭一面飛發道庫錢糧及時搶修
以防大汛一面確估核減陸續
題報外再查兩岸年久舊工較之二十年前大相懸
殊(臣)於康熙三十八年及四十二年跟隨
聖祖仁皇帝閱視之際如清口
御製大壩為全河咽喉并下中河一帶乃數百萬
天儲經行要地當年長堤大壩何等堅固今則堤殘
埽腐僅存舊蹟其餘各工殘缺斷落之處難以悉
楚而各員所領銀兩核對所做工程每不抵半(臣)
沿工逐一丈量指示虚冒情弊各員無詞掩飾惟
哀懇情愿補足賠修(臣)再四思維河工廢弛己久
若即執法深究則參不勝參不惟株連者衆而於
錢糧工程兩皆無益謹仰體
皇仁暫為勒限一月令其照數暗補賠修今一月之限
一日姑容除另疏嚴參以儆不職外其餘各員現
在彌補趕修(臣)不時廵察如有工程不實賠補不
送帑項既多冐銷工程必致虧缺(臣)業經嚴行禁
革至(臣)所轄河員多屬縉紳紈袴事冗人雜(臣)正
在杜絶情面盤查釐剔之時不無取怨招尤唯賴
皇上無微不照保惠矜全則有生效力之年皆
洪恩再造之日矣謹
奏
知道了爾但秉公除私做去朕保爾安然無事若因倚
信之後遂爾放膽負朕自有
天鑒諒爾亦有所不忍也尤宜虔誠感格
神明為要特諭
雍正元年六月初五日總督河道(臣)齊蘇勒謹
奏為飛報時雨大霈河水充盈重艘得以遄行事竊
照山東亢旱泉乾湖涸以致頻年漕運梗阻濟兖
一帶民間乏食仰蒙我
皇上大沛恩綸發粟賑濟又念運道淤淺恐饑民不堪
重役
特發帑金大興挑濬寓賑濟於興役之中(臣)等會同山
東撫(臣)黃炳仰體
皇仁多僱乏食貧民現給工價將運河一帶俱經挑挖
深通又復疏濬泉湖開渠導引奈天旱已久上流
泰山神祇虔誠祈禱於本月初三日大雨如注連降
二日河水漲滿濟寧糧艘向之淺滯河底者盡皆
浮起遄行聞漕(臣)張大有已將江南重艘躬督入
泇從此各幫穰穰而來銜尾北渡(臣)復檄沿河各
官分布催趲無間晝夜務期兼程前進俟過濟之
後順流而下更易為力計日可達
天庾(臣)謹率山東布政使佟吉圖繕摺飛報上慰
聖懷謹
奏
覽奏大慰朕懷大約漕運之事從此可望治矣今正當
伏汛之候爾可急往料理南北二河要緊爾雖報效心
切亦當照顧自已精力況爾年非少壯加意愛養身體
庶可為朕多效數年之力天氣盛暑不必勉強過勞也
賜爾香念珠紫金錠其所降諭旨即令來人口傳
朕躬大安爾不必為朕過慮但專心料理河務重任可
也特諭
雍正元年六月二十二日總督河道(臣)齊蘇勒謹
奏為恭請
聖安仰慰
睿懷事(臣)於雍正元年六月十五日接到
大行仁壽皇太后遺誥五内驚摧北望擗踊隨遵
制供奉舉哀服孝將奉到日期另疏
題報外欽惟我
皇上性成純孝孺慕彌殷上年
聖祖皇帝升遐(臣)親見
皇上朝夕哭臨悲慟之情罔極雖釋服聽政每於
先帝舊臣奏對所及即哀從衷來澘然淚下
聖體不自知其過勞而
天顔已日為之減悴兹復遇
皇太后鸞馭上昇中懷又必慘切我
皇上孝思不匱僾見愾聞原無有盡之時微(臣)何敢瀆
請抑情但
聖躬係天下萬國之
主四海臣民所依賴伏願
念丕承之重少節
哀思以慰羣望天下幸甚臣民幸甚為此繕摺恭請
聖安謹
奏
知道了朕實無可如何亦惟有勉強自節時以
皇考付託之重為念耳
同日又
奏為恭謝
天恩事竊(臣)齎摺家人回南捧到
皇上批回摺子暨
賞賜香念珠紫金錠(臣)於南旺舟次跪接叩頭謝
恩祗領訖伏思(臣)以草芥微軀過蒙
聖眷垂憐乃以加意愛養身體不必勉強過勞為
諭(臣)何人斯膺兹
天語捧讀之下不禁感激涕零但(臣)受
恩深重雖肝腦塗地尚不能圖報於萬一何敢以身任
河防苟為自安也惟遥祝我
皇上聖體安和於億萬斯年下慰天下臣民之望以稍
盡犬馬之忱耳為此繕摺恭謝
天恩謹
奏
覽爾奏謝知道了爾所參佟吉圖余甸等四人朕已有
旨俱著革職拏問令爾同嵇曾筠察審定擬具奏矣
雍正元年九月初二日總督河道(臣)齊蘇勒謹
奏為欽奉
上諭事竊(臣)前遵
諭旨將會看建造淮黃龍王廟地基並委員確估工料
造册到日
奏明擇吉興工緣由具摺奏
聞奉有
硃批諭旨(臣)隨一面遴委賢員估計去後嗣據册估前
來内開裝塑神像以及建造廟宇木植土石磚瓦
石灰釘鐵顔料等項併匠工銀通共估用銀二萬
聖心擇吉興工攸關
盛典俟
旨為此謹
奏
所動用司庫錢糧於工程完畢後核實確數著該撫報
明戸部以便朕將内庫錢糧照數發出交與戶部令其
將豫省應解部餉抵兌也特諭
雍正二年三月初七日總督河道(臣)齊蘇勒謹
奏為恭謝
天恩事竊(臣)齎摺家人回南恭捧
皇上恩賞
御書福字一幅全羊一隻到(臣臣)隨即恭設香案望
闕叩頭謝
恩祗受訖欽惟我
皇上宸翰輝煌敷布九天雨露
御書璀璨昭回萬國文明(臣)何人斯恭逢
曠典兼蒙
恩錫上方異味跪接之下感激無地惟有益加儆惕竭
盡駑駘務期一切河道寧謐遥祝我
皇上萬年景福於無疆耳理合繕摺恭謝
天恩謹
奏
知道了爾之聲名朕耳中頗有不足之言因念爾有參
佟吉圖余甸之事此二人皆大有手眼結交最廣所以
一切評論朕俱置之不聞不問但爾當自省有則改之
無則加勉爾受朕如此信任若更負朕則天下人皆不
可用矣朕不即加之罪
上天亦必不爾容也倘係他人將無干涉之事誣爾斷不
能搖惑朕之耳目假若實有憑據朕亦不為爾姑寬也
至爾屬員借端生事爾或察訪不到或知而不舉又從
而護庇之一如爾自為無異亟當甄别賢否嚴飭屬員
為第一要著慎毋徒代他人受過將公清二字時刻置
於懷抱間自必感召
上蒼之佑庇河道平成之功朕可為爾力保也從來一切
事功之成全頼
天地神明默相佑助此理昭然可信豈可徒恃一人之才
力而望成效耶特諭
同日又
奏為恭報江口運河得水糧艘遄行無阻事竊照大
江以南丹徒丹陽一帶運河前因江水未發潮汐
不湧以致河流微細(臣)以運道關係緊要先差淮
揚道等星飛前往會同該地方官築壩收束潮水
去後(臣)續
題明自清江浦起程親赴督催在案今勘得運河淺
澁之處自三月初一日時雨大霈江潮湧漲之後
江水自行灌入運河現在各幫重運遄行無阻陸
續過江北上所有江口一帶運河得水漕艘遄行
情形理合繕摺奏
聞仰慰
聖懷謹
奏
覽所奏大慰朕懷但爾任内之事惟河南一帶河身淤
高連年衝決乃朕所日夜憂心者其餘猶為次之爾若
竭力能保豫省一兩年無事其功不小他處任爾如何
效力究不過尋常事耳
雍正二年閏四月十五日總督河道(臣)齊蘇勒謹
奏為欽奉
上諭事竊(臣)與副總河(臣)嵇曾筠會議預防伏汛事竣
自碭山縣起程前赴東省適值新任廣西撫(臣)李
紱由徐州赴任與(臣)接見傳述恭請
聖訓之時蒙
天語詢及淮揚運河淤墊年久水高於城甚屬危險情
形李紱奏稱若於運河之西另挑新河一道將挑
河之土另築西堤而以舊河之身作為東堤則東
面有兩道堤工庶幾永無潰決之患等語奉
上諭所言似甚屬有理此去所經之地有與齊蘇勒相
近之處務必親往與之面相商酌如果有益運道民
生朕不惜費欽此欽遵轉傳到(臣臣)跪聆之下仰見
我
皇上宵旰憂勤無刻不以運道民生為念永期底定之
至意伏查淮揚一帶運河綿長三百餘里由黃淮
交會之區分流入運直達於江向因淮不敵黃濁
流倒灌以致運河年久淤墊水高於城而沿堤城
社勢若居於釡底甚屬危險今議於運河之西改
挑新河另築堤岸誠屬易危為安之見但運河西
岸堤傍或有城郭民社碍隔挑河之處或有湖水
相連難以築堤之所其間必須酌量躱避方為至
妥再舊河之涵洞石堤可否改移新河之宣節關
鍵應否添設事關重大未敢輕率定議容(臣)於秋
穫之後遍歴詳勘細度地勢情形斟酌萬全再行
陳
奏恭候
聖裁理合繕摺先行奏
聞伏乞
皇上睿鑒施行謹
奏
朕命李紱來傳諭旨不過令爾得知有此一論細細再
為斟酌並不謂其所奏必可行也大率河官惟希望興
舉工程爾屬員多不可信況此事關係甚大豈可孟浪
若徒勞無益而反有害不但虚耗錢糧抑且為千古笑
柄倘果於國計民生有益亦不可畏難而中止總在爾
詳悉籌畫妥確將始終利害通盤打算定時備細一一
奏聞並非目下急務尤非輕舉妄動之事也
雍正二年閏四月二十二日總督河道(臣)齊蘇勒
謹
奏為
聖主恩逾再造微(臣)圖報靡涯瀝忱恭
謝事竊(臣)一介微陋秉性愚昧荷蒙
皇上天高地厚之恩覆庇包容加以
天語訓誨諄諄勉戒雖慈父之教子未及若是之周詳
(臣)何人斯獲邀
恩眷以至於此跪讀之下且感且泣自當鏤骨銘心刻
刻敬凛字字遵守惟是(臣)冒昧無知干蹈罪戾實
切悚惶兹接准部文荷蒙
皇上寬恕不加重罪是(臣)一生愚拙全賴
聖主矜憐惟有恪遵
聖訓矢慎矢勤潔己率屬不辭勞瘁竭此犬馬餘年仰
報
皇恩於萬一耳理合繕摺恭謝
天恩伏乞
睿鑒謹
奏
所奏已悉人非聖賢孰能無過過而能改則無過矣爾
等外任大臣但以不袒護屬員秉公甄别賢不肖懲惡
奬善為第一要務大都偏於優柔不斷者往往皆受此
累山東河工同知董廷柱者向乃趙世顯之用人家私
巨富將河工錢糧冒銷至數十萬之多若止予以參革
猶不足以蔽其辜可一面糾參一面搜察其宦資必使
其囊橐一空庶幾警戒不法爾倘徇一毫情面或留地
步或令其預聞防備日後被朕訪聞則明知故犯之咎
難辭也爾差的當人或行文與陳世倌傳旨查拏總在
爾斟酌而行但須嚴密耳拏後即將其貪冒欵項一一
審明具奏特諭
同日又
奏為奏
聞事竊(臣)准吏部咨開吏戶兵三部會議覆奏侍郎(臣)
嵇曾筠前請增河員汛弁改設河兵一疏奉
上諭嵇曾筠己授副總河職銜伊奏請添設河兵一事
爾等所議毋庸添設但總河駐劄南河兼管運河與
河南黃河相去甚遠猝有緊要工程實難兼顧或將
河南黃河另著副總河管理若無標下官兵難供驅
使總河標下河兵十營為數甚多或令齊蘇勒酌撥
分給務期永遠可行爾等詳議具奏欽此部議令河
臣相度宜安處所數目酌撥分給等因覆
奏奉
旨依議欽此欽遵咨行到(臣臣)遵即飛檄江南各營酌
撥河兵八百四十名連去歲今春經(臣)撥留豫省
協濟之兵一百六十名共足一千名并選撥千總
把總各三員令其管轄尅期帶領前往聽候副總
河隨工調用以防大汛其官兵俸餉即行開除應
於就近河南藩庫内支給外至於撥去官兵作何
安插居址宜安處所數目等項(臣)遵即隨後前往
會同副總河(臣)嵇曾筠河南撫(臣)石文焯細加勘
議相度工程之險易酌派河兵之多寡量工安置
斟酌妥確會疏具
題理合繕摺覆
奏伏乞
皇上睿鑒施行謹
奏
知道了料理甚好但北河事務爾仍不得卸責朕原命
嵇曾筠前來助爾若伊在工有益則己倘有掣肘不便
或徒多事實無益處爾其奏聞即可撤回
雍正二年七月二十九日總督河道(臣)齊蘇勒謹
奏為飛報事竊(臣)據外河同知吕維炳報稱七月十
九日卯時海風大作海潮泛漲陡高一丈有餘黃
河入海之口二水相激近海堤岸工程甚是危險
卑職協同在工員弁嚴督兵目人夫上緊保護連
夜修防至二十日已時水勢漸次消落堤埽未動
等情呈報前來(臣)念近海工程所關甚鉅隨即星
夜親往踏看幸海潮退速黃水遄行安東以下近
海工程俱各平穩海口並無沙淤(臣)在工次又據
鹽城縣報稱七月十九日卯刻海中颶風陡作鹹
潮驟漲及二十日辰刻潮頭洶湧直撼城脚已時
以後水勢始覺稍平除一面行查各里各場責令
城内城外地保人等各擇寺廟安插被淹人民并
親赴新興場等處一體安輯撈救俟各里各場報
加意撫綏務令得所其鹽城一帶人民廬舍漂
没之數現據該地方官查明申報應聽督臣撫臣
具
題外所有海水泛漲海口工程平穩情形合先具摺
奏
聞伏乞
皇上睿鑒謹
奏
此番工程得保無虞皆卿勤勞忠誠有以感格
上天神明護佑之所致據查弼納黃叔琳等奏報此次海
嘯光景甚覺洶湧朕為沿海一帶工程正在懸念覽奏
深慰亦代爾不勝慶幸也
同日又
奏為奏
聞事竊(臣)於今夏前赴豫省安插河兵候過伏汛由徐
州一帶查看江南黃河兩岸堤埽工程於本月初
十日回署當經
題明在案自(臣)回署之後料理江南黃運湖河修防
秋汛事宜俱各完畢伏念豫省黃河連年俱有泛
溢之處屢蒙
上諭諄切備極周詳今歲伏汛平穩河流己有循軌之
勢但入秋以來隂雨連綿正當秋汛喫緊之候而
河南加幫要工至今尚未報竣(臣)心時切惴惴今
(臣)仍由邳徐一帶前赴河南交界地方以便居中
策應上下兼顧就近催儹加幫堤工以防秋汛所
有(臣)仍赴河南交界緣由理合具摺奏
聞謹
奏
河南加幫要工至今尚未報竣是何情由著石文焯嵇
曾筠明白回奏該部知道
雍正二年九月初二日總督河道(臣)齊蘇勒謹
奏為恭報秋汛工程平穩情形仰慰
聖懷事竊(臣)由邳徐一帶前至河南交界看得黃河秋
汛水勢雖大而大溜順暢多就中泓據河南管河
道廳呈報武陟以下勢皆平穩惟虞城南岸待賓
寺之縷堤地處窪下於水漲之時漫坍堤頂幸賴
背後舊有月堤一道圈住漫水未至成流當經該
管印河各官隨即搶禦無虞(臣)親至其地踏看形
勢又令於新壩之外幫築戧堤一層以保永固伏
查江南今歲秋汛清黃並漲(臣)前在清口目擊情
形預行指示該管各官倘黃水再加異漲即將徐
州之王家山毛城舖等處閘壩相機開放以洩其
勢以保堤工各官遵照行之今據報各工埽壩竟
得平穩再洪澤湖水勢亦甚浩瀚各工紛紛報險
屢請照例開壩宣洩(臣)念湖水乃敵黃濟運之根
本若因工程危險止救目前輕率開洩倘失敵黃
濟運之資所關甚鉅於是決意不准開洩一面嚴
飭加謹保守險工一面將蔣家閘天然等壩堅固
堵閉不許涓滴外洩幸湖水雖大風浪不作堤壩
寧謐兹據各工以工程平穩湖水存蓄情形陸續
呈報前來除俟過霜降後照例繕疏
題報外所有江南豫省秋汛平穩情形合先具摺奏
聞以慰
聖懷謹
奏
閱奏大慰朕懷爾此番甚屬可嘉題本到時朕另有恩
旨以奬爾之忠勤也
雍正二年十月二十一日總督河道(臣)齊蘇勒謹
奏為恭謝
天恩事竊(臣)接准吏部咨開奉
旨齊蘇勒著給與世襲拜他喇布勒哈番仍行令齊蘇
勒將河工實在效力行走勤勞顯著之員察明送部
議叙該部知道欽此欽遵移咨到(臣臣)隨恭設香案
望
闕叩頭謝
恩訖伏念(臣)叨荷
聖主隆恩不次超擢畀以全河重寄自惟謭劣懼難勝
任恭惟我
皇上宵衣旰食念切運道民生疊頒
訓旨俾(臣)有所遵循幸免隕越今歲秋水雖大而黃淮
順軌實皆我
皇上愛民誠切感格
天和之所致也至於河工修防上賴
國帑下藉羣力(臣)不過往來督率分所當然並未著
有異勞乃蒙
聖主賞給世襲拜他喇布勒哈番恩及(臣)之子孫(臣)雖
捐軀圖效何能報稱惟有盡此餘年勉竭駑駘并
囑(臣)子(臣)孫世世效犬馬之力仰報
皇恩於萬一耳除另疏奏
謝并將實在勤勞顯著之員遵
旨察明送部議叙外理合繕摺恭謝
天恩謹
奏
卿之勤勞固不待言而一塵不染獨立不倚從未聞在
京夤緣結交以求輔助更屬可嘉勉為之慎毋少移此
志倘有為難掣肘之處竟行密奏朕自秉公主持或有
瑣屑不能奏聞隠情怡親王公忠為國人也可親近之
朕保爾因不失其親也其他則徒有累而無益密之密
之
同日又
奏為欽奉
上諭事竊(臣)前因廣西廵撫(臣)李紱奏陳淮揚運河之
西另挑新河一事欽奉
諭旨令李紱與(臣)商酌(臣)以事關重大未敢輕率定議
容於秋穫之後詳勘再奏等因具摺奏
聞奉到
皇上硃批仰見我
皇上洞悉河防慎重周詳之至意今(臣)因赴京口之便
往來淮揚一帶細度河勢情形查看得自淮至揚
運河綿長三百餘里上接洪澤下通江口由漢唐
迄今歴年修防底定己久一切喫緊之處多屬石
堤而閘壩涵洞共有七十餘座一則因時啓閉以
濟漕運一則蓄洩得宜以灌民田此千百年來相
仍而不易者也其河之西岸逼臨白馬寶應界首
高郵邵伯等湖上下相連水勢汪洋一望無際今
若於河西另挑新河一道勢必改築西堤於湖水
之中不但無處取土畚鍤難施而堤工亦無站立
之基且揚州府城正臨西岸上下一帶百有餘里
其間村莊稠密市鎮相望無可躱避更兼運河東
岸之外高寶興泰等十州縣之民田咸資灌溉倘
河身一改則東岸之閘壩涵洞必皆廢棄而溝洫
乾涸大妨民業其一應閘壩涵洞若再另行創建
不惟糜費千百萬帑金而且大工終難告就於漕
運民田均無裨益是李紱另挑新河之奏似可毋
庸置議也所有勘過淮揚運河情形理合繕摺覆
奏伏乞
皇上睿鑒施行謹
奏
知道了凡百處但只據實直陳為是彼所論原不甚妥
雍正二年十二月十三日總督河道(臣)齊蘇勒謹
奏為恭謝
天恩事雍正二年十一月二十三日(臣)齎摺家人回南
恭捧到
皇上恩賞奶餅果乾一匣(臣)於清口工次望
闕叩頭謝
恩祗領訖今又捧到
皇上硃批密摺
天語垂憐乃以(臣)一塵不染獨立不倚上邀
聖慈令(臣)有為難掣肘之處竟行密奏(臣)跪讀之下不
禁感激涕零竊思(臣)生逢
聖世上有
明主(臣)雖獨立亦復何憂惟有恪遵
聖訓愈加操持一心出力仰報
皇上天高地厚之恩於萬一耳為此繕摺恭謝
天恩伏乞
睿鑒謹
奏
近日隆科多年羹堯大露作威福攬權勢光景朕若不
防微杜漸此二臣將來必至不能保全爾等皆當疎遠
之隆科多止論爾操守平常而年羹堯前歲數奏爾不
學無術必不能料理河務今歲來京於陛見時言及黃
河安瀾工己告成乃云大竒此皆皇上洪福云云朕以
此知卿之獨立也惟有怡親王盛言爾之好處爾與王
無交接朕知之最悉今既奉朕諭旨不必疑慮可於奏
摺之便時通音問親近之保於爾有益無損也況王公
廉忠誠為當代諸王大臣中第一人爾其知之
救生臺筏之奏甚好摺留覽
雍正三年正月二十四日總督河道(臣)齊蘇勒謹
奏為恭請擇吉懸
扁開光以昭永久事欽惟我
皇上為民敬
神
特命於河南武陟地方建造
龍王廟(臣)遵奉
諭旨庀材鳩工遴員儹造今工程俱己告成現在彩畫
於三月初旬即可全完所有
神像開光
御書扁額懸掛日期事關
鉅典仰祈
皇上勅下欽天監選擇吉期頒行到(臣)容(臣)等敬謹遵
行理合繕摺請
旨伏乞
皇上睿鑒施行謹
奏
照欽天監看定日期舉行可也再者武陟一帶工程聞
去冬備辦各料物俱已遲悞果然否此工關係非細爾
等何忽略如此耶
雍正三年二月二十七日總督河道(臣)齊蘇勒謹
奏為奏
聞事(臣)前奏恭請擇吉懸
扁一摺奉到
皇上硃批(臣)跪讀之下不勝惶悚竊(臣)職司河防不能
預為綢繆上厪
聖懷疎忽之罪實所難逭隨即飛飭豫省各官上緊辦
料加謹修防以禦桃汛去後續接副總河(臣)嵇曾
筠來書云管河道不諳河務諸事掣肘如欽奉
上諭事案内加幫詹家店堤工屢飭給發銀兩堅以無
項可支頂詳現今停工再預備本年歲修料物曾
筠於上年十月即飭借動河銀照上年所估之數
先發十之五六詎亦藐不遵依如此執拗將來三
汛水發何恃以無恐運道民生所關甚大祈速為
裁奪等因前來伏思保守河防必須上下和衷協
力共濟方克有益今副總河(臣)嵇曾筠與管河道
陳世倕甚不相睦一應河防事宜每多各執己見
奏外現今所辦料物可足桃汛應用不致貽誤合先
具摺奏
聞以慰
聖懷謹
奏
朕因此事大為憂心昨見嵇曾筠奏報桃汛已過河工
平穩朕始放懷類斯等事當據實預奏不可容忍優柔
前此何竟無一言因朕諭問始紛紛具奏甚負朕任用
殊屬不及河之一事雖云在
天然人事不盡於心何安要當盡人事以聽
天可耳若少慢忽致有不虞朕為何等之君爾等為何等
之臣耶朕實為爾等愧之再有如此等遲悞脫至僨事
朕斷不輕貸也
雍正三年四月初十日總督河道(臣)齊蘇勒謹
奏為請
旨事雍正三年三月二十六日河南撫(臣)田文鏡傳奉
諭旨河神廟擬用銅碑此舉微有不當銅碑恐不能歴
年久遠候齊蘇勒到豫爾等見面再為商量斟酌若
可改石更好碑文朕尚未書欽此(臣)聞
命之下仰見我
皇上為民敬
神無事不圖久遠之至意(臣)前因豫省諸山所産之
石質既粗黑兼多白瑕難作碑料是以照依石碑
式樣鑄成銅碑一座今欽奉
諭旨令(臣)等再加商量或可改石當即遵
旨委員於隣省地方購覓青白碑料但(臣)等每見古刹
銅鐘器皿等物雖歴年久遠而所刻隂陽字畫宛
然不朽今此銅碑通身磨洗光明巍立
皇亭之中頗壯觀瞻似無上銹朽減之虞謹將銅碑小
樣進呈
御覽應否用石用銅之處(臣)等未敢擅便謹會同具摺
懇請
聖明指示遵行謹
奏
據奏業經造成何必又費一番更改銅質自堅於石料
但恐爾過於珍重御書而為無益多費之意耳朕因無
暇碑文尚未書就候稍閒寫成即頒發來豫也
同日又
奏為奏
聞事竊(臣)先經
奏明赴豫由徐州沿河一帶前至武陟
廟工於三月二十七日敬為
神像開光恭懸
御書扁額併豫省士民感頌
皇恩懽呼頂戴情形已經會疏恭
謝外(臣)隨由武陟沿河查看秦家厰馬營等處堵過
決口工程現在俱各淤成平陸甚屬平穩細看目
今河勢較比往年日漸刷深兩岸河崖露出水面
河神默佑之所致也再兩岸各工應備物料(臣)恐發
銀遲滯或至貽誤當經嚴催承辦各官令其上緊
分頭採買拉運今查運到工所者巳有十分之七
綽足伏汛之用其餘現在儹運不日即可全完其
兩岸預防伏秋汛水事宜(臣)會同嵇曾筠沿工商
酌備將捍禦做法面示印河各官逐一指交完畢
(臣)今於四月初十日回赴江南料理黃運湖河一
帶工程所有微(臣)回南日期理合一併奏
聞謹
奏
覽奏深慰朕懷爾之殫心竭力處實非尋常可比朕心
眷念於爾筆莫能喻當愛惜無益之力保養精神庶可
為朕長遠效忠也
同日又
奏為奏明事竊照豫省祥符縣舊回回寨挑挖引河
經副總河(臣)嵇曾筠摺奏奉
硃批諭旨令與(臣)商酌或應用挑水壩或應挑引河之
處詳定而行欽此又准河南撫(臣)田文鏡咨稱准工
部咨奉
旨嵇曾筠奏稱汛水長發以前及時挑挖引河方為有
濟等語但此引河曾經挑挖完否並有無裨益之處
現今齊蘇勒奏聞前往豫省著行文問齊蘇勒令其
看明具奏若齊蘇勒事竣回任即著田文鏡看明具
奏欽此欽遵轉咨到(臣臣)等看得挑挖引河必須上
口正對頂衝而下口有建瓴之勢方可吸引大溜
歸入新河借其水力滌刷寬深以成河道今查回
回寨引河嵇曾筠已經興工挑挖將完但上口之
地勢與現在之水向不甚相對(臣)等因往上首改
挖三十餘丈以對頂衝以迎大溜然引河雖挖非
挑水壩不能挑開大溜以入引河(臣)等欽遵
諭旨於對岸指示建築挑水壩一座挑溜順行以對引
河之口俟水長之時相機開放俾大溜全歸新河
庶河勢得以直暢東注而南岸老君堂等處之堤
根可保無虞矣所有看明緣由理合具摺奏
聞伏乞
皇上睿鑒施行謹
奏
朕因慮嵇曾筠或料理不妥所以有前諭今覽此奏方
是可謂得法矣
雍正三年九月初十日總督河道(臣)齊蘇勒謹
奏為奏
聞事竊(臣)堵築豫省漫口事畢隨即回南查催黃運湖
河工程由徐邳順流東下經駱馬湖出中河運口
直抵安東海門踏勘各處埽壩工程自入秋以來
經過大水汕刷蟄陷之處今已搶護修整俱皆完
竣其洪澤湖水勢今歲甚屬浩瀚七月間周橋一
帶石工止出水面三尺(臣)將天然等壩盡行開放
以洩其盈當時水已消減經(臣)
題報在案續於八月中旬湖水又復加長止剰石岸
一層(臣)因勢在緊急飛飭道廳等各官將天然壩
開寬一百六十餘丈冀其暢洩仰賴
皇上洪福經月之久西風竟未一作浪靜波平自九月
初一日水勢日漸消落工程幸獲平穩至睢寧縣
漫口現在次第進埽所有對岸引河己經挑竣容
(臣)相度機宜開放引河於漫口合龍之日另疏
題報外恐厪
宸衷合將現今水勢消落工程平穩情形具摺先行奏
聞以慰
聖懷謹
奏
工程平穩大慰朕懷漫口至今何尚未合龍耶所奏栽
柳一摺現發九卿會議
同日又
奏為請立勸懲之法以節
國帑以裕工料事竊惟
國家需用錢糧多在兵河二項而治河物料全憑葦
柳為先查歴年捲埽之葦俱係動帑購買每年所
費不啻千百萬束至於柳枝一項産自官園伐以
濟用例不動正項錢糧蓋埽以柳為骨柳多則工
堅而帑省若柳不敷用勢必以葦代之不惟工不
堅固而且多費帑金是柳株之廣為栽種誠不容
緩也伏查康熙十五年間曾經
題明立有勸栽議敘之法然舉行不過三五年而止
(臣)到任以來親見沿河兩岸柳株寥寥歴年雖有
栽補之名每多春報栽植而秋報枯損終未見有
成效雖近有條陳捐栽議敘之例至今未見有具
呈捐栽之人(臣)再四思維若不亟為整理將來不
惟工料大虧而糜費錢糧恐無底止(臣)於去歲冬
末傳集道廳各官細加籌畫一面勒令各營弁兵
於空間之地額定補栽柳秧一百萬株又勸廳營
大小文武官員自通判守備以上各出已資栽種
柳秧五千株州同千總以下各出已資栽種柳秧
一千株方為稱職如果於此額外有能廣行栽種
為數甚多者自當照例
題請議敘去後今據各官共報捐栽過柳秧三十萬
一千餘株各營弁兵共報補栽過柳秧九十三萬
二千餘株(臣)經委員查看並親歴閱視除枯損之
外現在己經成活者共有八十九萬二千餘株再
(臣)往來看工見山東江南蓄水沮洳之地甚多似
可佈種蘆葦(臣)於今春諭令廳員尋買葦根先種
一二處試其物性土脈果否相宜現據徐屬同知
等報稱微山湖邊淺水有泥之處佈種葦墩共計
八頃七畝零現今蔓延長發青葱等語今栽柳種
葦既已試有成效是勸懲之法不得不急為之計
除今次道廳等官捐栽之柳葦係各盡職分毋容
置議外(臣)請於前後所定捐栽柳秧議敘之例多
寡之中量為增減嗣後附近印河文武員弁於山
東河南沿河空閒官地内果有各出已資捐栽柳
秧成活八千株者紀錄一次一萬六千株者紀錄
二次二萬四千株者紀錄三次三萬二千株者加
一級有能於各湖内種葦二頃者紀錄一次四頃
者紀錄二次六頃者紀錄三次八頃者加一級至
效力各官有情願捐栽葦柳者亦照此例議敘再
民人如有栽柳二萬株種葦四頃者仍照原定議
敘之例給以頂帶榮身但目前正在工料匱乏亟
宜整理之時若俟三年後酌量議敘恐人心退縮
不前仰
請仍照舊例於冬末春初令其廣為栽種於次年春
末夏初查驗成活數目相符者造冊送部
題明議敘以示鼓勵至於各處河營目兵補栽額柳
向無議處之條今
請每兵一名每年栽柳一百株務期培養成活若不
能如數栽植者將專汛之千把總罰俸一年守備
罰俸半年倘或栽補柳秧成活不及一半者專汛
之千把總降職一級暫留原任戴罪栽補守備罰
俸一年以彰懲戒如此三五年間處處柳株成林
遍湖蘆葦叢生不惟工料充裕而且節省錢糧不
啻倍蓰矣(臣)區區管見不知有當與否為此具摺
奏請
聖明指示伏乞
皇上睿鑒施行謹
奏
九卿速議具奏
同日又
奏為恭謝
天恩事竊(臣)進摺家人回南恭捧
皇上恩賜凉帽一頂紫金錠一包平安丸一包(臣)即郊
迎至署恭設香案望
闕叩頭祗領又接閱(臣)弟三等侍衛邊塔哈家信知蒙
聖恩陞授二等侍衛(臣)復望
闕叩頭謝
恩訖伏念(臣)猥以菲材謬膺重任時深隕越之懼頻叨
賞賚之榮(臣)弟寸長未效又邀格外
殊恩頂戴
仁慈實難報稱惟有益矢冰蘗共竭駑駘以圖仰答
高深於萬一耳謹具摺恭謝
天恩伏乞
睿鑒謹
奏
知道了爾弟邊塔哈人材平常誠實而己較爾相去遠
矣
雍正三年十二月十五日總督河道(臣)齊蘇勒謹
奏為微(臣)據實陳情仰祈
聖明垂鑒事竊(臣)查總河衙門一切薪水之需向年俱
係各廳供應每年約有一萬三千餘兩(臣)經
奏明禁止併將四季節禮槩行裁革在案再總河衙
門原有號船七隻往來裝載每年可得水脚銀二
千餘金今已朽爛多年無項修理至(臣)標四營舊
有坐糧四十分每年共得銀一千一百餘兩(臣)到
任將此項銀兩交與(臣)標中軍以為修造墩臺製
換盔甲器械之用又歴年鹽商陋規銀二千兩(臣)
莅任之初查(臣)標所轄官兵共四十營即將此銀
為每年出操驗兵賞功犒勞等項之費惟是總河
一官每年有查勘估計調度修防之責若不往來
親歴難以懸定而伏秋兩汛又須駐劄三省適中
之地方可上下策應凡隨廵員役以及書吏卷案
例不可少而車馬舟楫日用米蔬之需遠行多至
數百金近者亦非一二百金不能辦集此項公費
從前竭力設措尚可勉強支持今春由徐赴豫實
有拮据萬難之勢查河庫道衙門每年經收各省
額解錢糧向有隨平餘銀四千兩從前俱係院道
兩衙門公用今據兼管河庫道張其仁見(臣)往來
盤費無出禀稱職道自雍正二年經收起除職道
衙門日用以及各項工食雜費一年不過千金即
可足用每年尚餘銀三千餘兩請將此項餘銀為
看工僱覓船隻車輛等項之需等語但(臣)受
恩深重平時絲毫不敢苟且今此項銀兩若不
奏明何敢擅用倘蒙
皇上天恩將前項隨平銀兩賞給微(臣)俾(臣)看工之盤
費無缺隨廵之食用有資益得殫竭心力辦理河
務獲申圖報愚誠皆出我
皇上高厚之賜也謹此冒昧瀆陳伏乞
皇上睿鑒施行謹
奏
此項通融甚好應取用者知道了卿之清勤朕所深悉
勉為之
同日又
奏為請
旨事竊照洪澤一湖乃全淮之水櫃藉以濟運敵黃為
河防第一要區查攔湖石岸土堤綿長一百餘里
昔年因恐湖水泛漲堤工不能容納與淮揚以下
運道民生大有關係是以設有滚水石壩三座口
門各寬五六十丈不等以備宣洩暴漲之水又查
此滚水石壩以南舊有天然土壩二道各寬六十
餘丈亦係洩水之口原因此地土脈甚堅雖遇大
溜奔騰不能衝其硬底傷其土岸故以天然得名
此係全湖關鍵必俟異漲之水石壩宣洩不及之
時不得已而始行開放者也乃今歲夏秋之間黃
淮大漲周橋一帶攔湖石堤出水止剰一層工程
甚是危險無如石壩之門檻太高不能過水及至
周橋一帶水勢幾與堤頂相平而石壩滚出之水
不過五寸各工紛紛告急(臣)念勢廹事緊隨飭道
廳各官將天然土壩二道盡行挖開以資分洩詎
意此壩雖開而異漲之水仍未甚減不得已又將
天然二壩兩邊土岸挖寬一百六十餘丈以洩其
盈當此之時湖水平岸倘或稍有風浪則全湖幾
至不保幸賴
皇上洪福經月之久西風從未一作湖水漸次消減工
程得以平穩伏查滚水石壩三座乃宣洩之要工
當此湖水大漲之年不能分洩尺許幾至誤事者
皆因創建之時未審地勢之情形水面之高下安
砌門檻太高之故也(臣)近見
皇上頒發儀器測度地勢於河工高下之宜甚有準則
(臣)曾將此滚水石壩原立門檻太高不能隨勢洩
水緣由在
欽差諸臣面前望
闕跪請代奏仰懇
聖主勅令諸臣於明春查閱海口膠河之便就近遶至
湖堤將此石壩口門動用儀器測度地勢俾(臣)得
以合其高下之宜改落石壩門檻庶全湖之宣防
有準水大聽其自洩水小聽其自蓄運道民生萬
年永賴矣緣係防湖要務(臣)未敢擅便為此具摺
請
旨伏乞
皇上睿鑒施行謹
奏
所奏動用儀器測度地勢之說已諭何國宗等矣據靳
治豫甚言滚水壩之無益盛稱減水壩之有功但朕實
未洞徹河務關係甚大不便自立主意全賴爾悉心通
盤打算酌量為之差靳治豫來非因其才具優長也不
過因伊係靳輔之子或其議論可採少有幫助爾處亦
未可定故遣伊前往較爾之屬員輩自必少好朕觀其
人亦屬中材所論亦不過據其父當日而言未見有出
竒識見也伊到時果與爾有益則留用倘多事掣肘密
奏以聞
至爾奏内既名為天然壩拆毁恐非所宜雖云出於不
得已但恐暫獲目前之利而遺後日之害耳亟當為預
防之計
一河工險要之處宜先期備料以濟急時之用
也凡河務同知通判承辦料物歴年於秋汛後
在道庫領銀採辦轉瞬寒冬勢難搬運俱俟來
年正二月間始往各處採買但物料産非一處
蘆葦出在海套&KR1064;蔴出在河南樁木又在江寧
其間搬運維艱一時難以畢集以(臣)愚見應於
先一年開印後承領次年辦料銀兩令其分頭
採買陸續運工仍着河營守備將到工料物一
月一報定限霜降後運齊工所總河遴委賢員
協同地方印官查核出結呈報倘察出徇隠均
治以罪則料物緩急足恃而冒銷虧空之弊亦
可除矣
有人條奏此一事或與河務有益否觀其所論亦屬有
理但恐不得其人錢糧似覺可虞爾其盡心籌畫酌妥
具奏
硃批諭旨卷二上
欽定四庫全書
硃批諭旨卷二下
硃批齊蘇勒奏摺
雍正四年二月初九日總督河道(臣)齊蘇勒謹
奏為遵
旨詳議覆奏事雍正四年正月十一日恭接
皇上發下條奏一摺奉有
硃批諭旨到(臣)該(臣)看得河工備料每年於霜降後按
其工程之險易量其丈尺之多寡陸續酌發銀兩
分頭採辦於來春二月中旬各料辦齊或總河親
歴驗看或委員盤查必令足數堆貯工所以備修
防之用若遇新報險工再行量給添買此成例也
案查先年原任庫道馮佑等虧帑各案河員有領
去帑銀而物料工程並無實據者甚多及至參出
所虧已至數十萬兩歴經前任各河臣催追二十
餘年多屬人亡産盡至今毫無完解(臣)細察其由
無非指稱辦料名色將領去帑銀營私肥已兼以
請銀之時轉詳之道員批發之總河各扣十分之
一二以致領銀入手已耗十分之五六欲其辦料
足數修工有據不可得矣及其事已敗露上司礙
難參追不得不任其開銷互相掩飾遂使正項錢
糧咸飽無饜貪壑(臣)到任之初目擊河政廢弛當
即
奏明將屬員内有辦料無實做工無據者屢經嚴參
治罪勒限追賠近覺領帑之員稍知儆戒然(臣)每
遇廳官領銀辦料之時不敢放心或另差妥役押
催採辦或另委别員眼同購買三年以來始覺前
弊漸除略有頭緒夫以廳官領銀數月之間(臣)尚
恐其花費不能防範今欲於前一年開印後給發
錢糧令承辦次年之料則時日太寬難於稽察必
才守兼優之員方可委任誠如
聖明所照(臣)實難得其人若照條奏所云是非所以杜
虧空之弊適足以開虧空之端斷然不可行也况
邳州以上攙用秫稭宿遷以下採買海葦瓜洲一
帶純用蘆柴上下相去俱各不過三百餘里與夫
樁蔴等項多係水運自霜降以至清明五月之限
綽可辦齊亦不至遲延干咎也所有不便隔年發
帑辦料緣由(臣)謹遵
旨詳議覆奏伏乞
皇上睿鑒謹
奏
所奏是當之至朕原甚不然其說但既有此論其中或
不無些少禆益所以詢汝者此意耳今覽爾奏朕洞徹
矣
雍正四年五月二十四日總督河道(臣)齊蘇勒謹
奏為恭謝
天恩事(臣)於工次准工部咨開為黃水陡長致東岸壩
臺大埽蟄䧟欽奉
恩諭令(臣)酌量情形倘一時難以施工俟夏秋二汛過
後再行修築等因轉咨到(臣臣)跪讀之下感淪肌
髓不禁涕零伏查朱家口漫口於去冬合龍之後
忽被冰凌剷擊以致復潰自今春以來(臣)念桃汛
將臨勢難延緩晝夜修築幸過桃汛正在預備合
龍物料之際不意水復大漲頓將壩臺埽個倏然
䧟入水底絶無影響(臣)身任河防見此情形心神
憂悒寢食靡寧再四躊躇思欲停工以待水消恐
致蹉跎月日亟欲勉強進埽又慮徒費錢糧雖壩
頭已經修起終非堵塞之時正在憂心如焚遲疑
莫決間乃蒙
聖主洞悉河防之緩急令(臣)酌量情形倘一時難以施
工俟夏秋二汛過後再行修築仰見我
皇上睿慮周詳無微不照使(臣)愚昧之衷豁然省悟(臣)
凛遵
聖諭細度情形此時惟加謹保固壩臺俟過伏秋二汛
(臣)上緊督率併力儹修務使大工速竣仰慰
聖懷至於河工通盤修理事宜俟兩廣督(臣)孔毓珣到
工時會同細商妥議另疏具
題外所有微(臣)感激頂戴之忱謹繕摺恭謝
天恩謹
奏
知道了凡百惟只自盡其心敬慎為之以聽
天亦不必憂悒焦思若致神志昏亂反與事無益也
雍正四年十二月十七日總督河道(臣)齊蘇勒謹
奏為微(臣)戀
主情殷恭請
陛見敬聆
聖訓以慰下悃事竊(臣)蒙
皇上隆恩畀以全河重任四年以來一應修防事宜仰
蒙
聖主多方訓示俾(臣)得有遵循俱已次第修築今朱家
口堵閉合龍則黃河自豫省以至海口兩岸埽壩
鞏立全河堤防俱己完整而洪澤一湖年來蓄水
充盈藉以敵黃濟運刷深海口現在欽遵
諭旨又復加幫大堰益可以保永久此皆我
皇上宵旰勤求無刻不以生民為念故於四載之間創
成萬世利賴之功也伏思
有預備料物早己發帑購辦值此閒隙正可趨赴
京師懇乞
皇上俯賜准(臣)
陛見俾(臣)得以瞻覲
天顔敬聆
聖訓庶河防善後保守事宜(臣)更識所遵循而犬馬戀
主之忱亦可藉以稍慰矣為此繕摺請
旨伏乞
皇上睿鑒施行謹
奏
朕覽奏知卿抱病深為懸念皆卿不惜心力過勞之所
致雖有善後保守事宜須應面奏但天氣寒冷以老病
之軀往返奔馳朕心實為不忍可於孔毓珣過淮時向
伊備悉述明來京奏朕伊回任時將朕諭旨口傳與卿
即係一般今己差醫院第一良醫前來調理卿疾料卿
托
上蒼垂佑必獲痊愈至河工事宜孔毓珣傳旨或仍有不
妥協處俟明歲卿體全愈至冬間再行奏請陛見面為
酌定可也特諭
雍正五年正月二十八日總督河道(臣)齊蘇勒謹
奏為遵
旨奏明事(臣)弟邊塔哈密傳
上諭令(臣)酌估修建
金龍四大王廟宇一事(臣)謹查江南黃河一帶所建
龍王廟宇甚多或地處沮洳或廟貌狹小均不足以
壯觀瞻惟宿遷縣西皂河之廟地勢高阜四面寬
敞廟貌軒昂且介於黃運兩河之間與朱家口相
及建立牌坊蓋造東西道院油飾彩畫裝修等項
共約需銀九千餘兩庶幾廟貌輝煌堪垂永久再
查
金龍四大王姓謝名緒係浙江錢塘縣下墟里人為
宋室戚畹盡節成神因其靈顯歴加封號其墓即
在下墟之金龍山内子孫聚族其下世守勿替前
有裔孫生員謝胡端以先神祠墓僻處山鄉歴年
久遠在在傾頽呈請捐修前來當令估計共應需
銀三千九百餘兩可以煥然完固向因衆力不齊
費無所出是以尚未興舉(臣)思本籍祠墓乃靈爽
之所憑依况
河神翊戴
聖朝屢多顯應似當將其本籍祠墓亦行修整以彰
盛典(臣)未敢擅便理合一併查明密奏恭請
皇上聖裁謹
奏
祠墓亦係應修者此二處工程仍照豫省新建廟例動
用内帑修理不拘何項錢糧暫時那用後咨明戶部在
京抵銷可也
同日又
奏為恭謝
天恩事(臣)接准部咨蒙
皇上特賜(臣)以太子太傅崇銜(臣)聞
命之下感愧交集伏思朱家口前因漫工水險堵塞甚
難荷蒙
皇上洞悉河防之緩急
特旨訓示令(臣)酌量情形俟過夏秋汛水相機進埽因
而始得合龍况於隆冬之候天氣尚自和暖兵夫
揮汗趨前大工易於告竣者皆由我
皇上至誠愛民上感
天心百靈效順之所致今以
皇上之天功加(臣)以非分之榮(臣)實惶悚無地圖報彌
難除另具疏叩頭
奏謝外合再繕摺恭謝
天恩謹
奏
朕為河清之瑞加恩卿等諸臣之諭已頒行矣若以感
應之理而論卿尤為切近此乃
上蒼神明之所賜何惶悚之有耶
同日又
奏為恭謝
天恩事雍正五年正月初七日(臣)齎摺家人回南恭捧
皇上硃批奏摺
御賜福字暨荷包貂皮磁器哈密瓜冰魚鹿尾湯羊奶
餅等件到工(臣)隨恭設香案望
闕叩頭謝
恩祗受訖伏讀(臣)前恭請
陛見摺内欽奉
硃批蒙
皇上憐(臣)草芥病軀倍加軫恤
温語諄諄不啻家人父子兼以
錫賚多珍
殊恩優渥(臣)跪讀拜受之下不禁感激涕零自念(臣)何
人斯受
恩若此雖粉身碎骨曷能報稱兹復蒙
皇上特遣(臣)弟邊塔哈隨同醫官劉裕鐸齎帶
恩賞人參等物於正月十七日來至清江(臣)弟口傳
上諭矜恤備至(臣)謹叩頭謝
恩敬延醫官開方調治自服藥之後稍覺心神漸定脾
疾漸瘳
欽揀良醫洵非凡手從此犬馬餘年皆出
天恩再造(臣)感淪肌髓難措
奏謝之詞惟有率(臣)家屬闔門頂頌敬祝
聖主萬壽無疆
皇圖永固而己為此具摺恭謝
天恩謹
奏
覽卿奏摺聽邊塔哈口奏卿體光景并閱劉裕鐸奏帖
深慰朕懷當加意自愛調攝飲食起居慎毋辜負朕意
也
雍正五年二月初九日總督河道(臣)齊蘇勒謹
奏為欽奉
上諭事竊(臣)接准部咨蒙
皇上以江南水利事關重大
特命(臣)等會同悉心踏勘詳加酌議倘齊蘇勒河工緊
要不能親身前往即行文知會商酌定議具奏欽此
仰見我
皇上無刻不以河防為重之至意嗣副都統李淑德來
至清江口傳
上諭念(臣)微軀有病
命勿勉強前往(臣)跪聆之下感淪肌髓(臣)何人斯仰邀
聖主垂憐一至於此伏查江浙地方素稱澤國萬姓粒
食全賴水利我
皇上念切東南赤子宏開經久之圖備旱防潦洵屬養
民首務但其地勢之高下水源之遠近(臣)非親歴
其境目擊其形則一切蓄洩之宜消長之勢不敢
懸定今江南預防桃汛事宜已完山東小挑工程
已竣河南修防做法亦皆分行檄飭(臣)於此時正
可放心前往的於三月十二日起程赴蘇會勘以
跳之病己痊惟脾氣尚未全瘳復荷
聖慈差醫官胡麟徵前來商酌調劑實屬
恩同覆載(臣)雖粉身碎骨曷能報稱今(臣)與醫官劉裕
行送劉裕鐸等回京則(臣)犬馬餘生皆出
天恩再造也為此具摺恭謝
天恩謹
奏
覽所奏并醫官奏帖朕深為慰悅當慎加節養以副朕
意諸凡可以令人代勞之小事不必一一親歴必遵朕
諭而行毋稍勉強
雍正五年閏三月二十四日總督河道(臣)齊蘇勒
謹
奏為恭謝
天恩事竊(臣)去年患心跳脾瀉之症日見精力衰憊自
揣難望痊可乃蒙
聖主惻然憐憫破格施仁
特命醫官劉裕鐸齎帶
恩賞人參等物南來診視俾(臣)心跳之症得以痊愈更
蒙
聖恩命醫官胡麟徵前來商酌調劑仰賴
聖恩優渥更兼劉裕鐸胡麟徵和衷商酌細心調治(臣)
之脾氣未瘳者今則霍然全愈精力日覺健旺是
(臣)犬馬餘生皆出
天恩之再造矣(臣)惟有率領闔家大小望
闕叩頭朝夕焚香頂祝
聖壽無疆而己今於本月二十四日(臣)謹差員恭送劉
裕鐸先行進京以慰我
皇上軫念微(臣)至意再醫官胡麟徵(臣)等公同商量暫
留數日俟(臣)所服丸藥愈加見效即當另行恭送
回京則草芥微軀更沐
皇恩於無既矣為此具摺恭謝
天恩謹
奏
覽卿奏謝暨劉裕鐸到京面奏之言知卿已全愈朕如
獲珍寶欣慰之心筆莫能喻病愈之後尤宜更加節養
以仰承朕念胡麟徵令其在彼多留幾時候旨再來可
也
雍正五年七月二十七日總督河道(臣)齊蘇勒謹
奏為恭謝
天恩事(臣)齎摺家人回南恭捧
皇上硃批奏摺并
恩賞凉帽一頂到(臣臣)隨恭設香案望
闕叩頭謝
恩祗領訖竊(臣)久抱沉疴自揣難痊仰蒙
聖主格外施仁
特命醫官來南診視俾(臣)痼疾得以全瘳似此再造之
洪恩(臣)實感淪肌髓粉身難報當送醫官劉裕鐸回京
時(臣)曾具摺奏謝
天恩復蒙
聖主垂憐諄諄誡訓
天語慈祥
恩逾罔極跪讀之下不禁感激涕零又蒙
賞(臣)凉帽一頂炎暑之際仰荷
如雲之庇(臣)何人斯受
恩若此惟有盡此犬馬之餘年矢勤矢慎以圖報
高厚之恩於萬一耳(臣)再有請者前奉
諭旨胡麟徵令其在彼多留幾時候旨再來欽此竊(臣)
自服丸藥之後脾疾即已全愈入伏以來胡麟徵
又復加意調劑(臣)之精力益覺健旺嗣後即可照
方常服無煩時加診視所有醫官胡麟徵相應請
旨以便恭送回京伏乞
皇上睿鑒施行謹
奏
覽卿奏謝知道了聞卿體全愈朕心之喜雖獲珍寶不
足喻也另有旨諭胡麟徵卿等酌量再定行止
雍正五年九月初九日總督河道(臣)齊蘇勒謹
奏為請
旨事竊查黃河入海之口向年設有葦蕩一營專管採
割葦柴以佐工用嗣經裁革之後以致河工所需
葦束盡皆費帑購買商販居竒料價騰貴(臣)於雍
正四年二月内奏
聞請復設採葦戰守目兵一千二百三十名採割葦柴
以濟工用其舊制遊擊一員恐不足以資彈壓請
改設參將以重其任等因具
奏仰蒙
皇上恩准
欽點遵化城守營遊擊馬義補放葦蕩營參將於四年
六月内到營任事該參將自到任以來小心趨事
調度有方將雍正四年分所産葦柴盡數搜採除
題定額交葦柴一百五十萬束之外又復多採中柴
三十六萬餘束以交工用至海口通洋要地乃魚
鹽出入之區更為緊要該參將於阨要處所往來
查察邇來海口一帶匪類潛消地方無事是皆我
皇上知人善任之所致也今馬義已經陞補浙江嚴州
營副將(臣)理應靜候補放之員交代任事何敢瀆
陳但葦營新設未久一應採割廵防事宜始有頭
緒倘新舊一換未免事經生手另費一番措置仰
懇
皇上准將馬義以副將暫管葦蕩營參將事務再留一
二年俟葦營諸務妥定之後再行調補庶新立營
務得以整頓全妥而於海防河務兩有禆益矣謹
先行具摺
奏請
聖訓以便繕疏具
題伏乞
睿鑒謹
奏
此奏甚是馬義原係上好之員尚未料其能如此實心
效力已有旨諭部著以陞銜留任矣令其在葦營料理
數年朕將另用伊為總兵再者爾之操守及辦事勤慎
練達俱無可議惟於糾察屬員頗為不及多有人論爾
此一節如效力人員内有不妥者斷不可姑容久後必
致被其連累當思小人輩之感恩誦德不抵己身受害
之重也如胡璉等其父聲名人所共知即胡璉亦屬姦
邪小人此輩留之無益可惜清白一身何故甘為屬員
牽連向後當猛醒改革慎之又慎務須將河工諸弊剔
除淨盡方是勉之
同日又
奏為恭謝
天恩事(臣)齎摺家人回南恭捧
皇上硃批奏摺
恩賞人參荔枝到(臣臣)隨恭設香案望
闕叩頭謝
恩祗領訖竊(臣)一介微軀寸長莫效前抱沉疴仰承
聖主垂憐兩
遣醫官再
頒參餌俾痼疾得痊更生有慶又蒙
温諭諄摯周詳(臣)跪讀之下不勝感激涕零即
天地之生成父母之鞠育寧有過此(臣)雖捐糜頂踵實難
圖報(臣)自夏秋以來幸賴胡麟徵加意藥餌調治
有方(臣)之精神益覺健旺飲食亦復加增(臣)等商
酌以後只須照方常服丸藥似可無煩再加診視
惟當仰遵
聖諭加謹節養保此犬馬餘生以圖上報
高厚所有醫官胡麟徵(臣)謹差員恭送回京以慰我
皇上俯念微(臣)之至意(臣)率(臣)家屬焚頂望
闕叩頭恭謝
天恩謹
奏
胡麟徵回京奏卿全愈朕心喜慰實如獲珍寶覽卿奏
謝知道了惟當慎重保養量力而動毋令過於辛勞敬
之慎之
雍正六年二月初八日總督河道(臣)齊蘇勒謹
奏為恭謝
天恩事竊(臣)猥以菲材叨膺重任仰賴
聖明多方訓誨俾(臣)遇事知所遵循數年以來得免隕
越犬馬戀
主之情無時不縈寤寐幸蒙
特沛恩綸允(臣)
陛見伏覩
聖情悅豫合六宇以同春面聆
天語周詳統八荒於在宥
乾綱獨運一本大公之心庶政咸宜悉協時中之道
宵衣旰食刻不遑寧
純孝至誠久而彌篤固宜
上天眷佑景福駢臻萬國畏懷四方寧謐者也(臣)以草芥
微軀仰荷
生成大德涓埃未效夙夜滋慙乃蒙
俯鑒愚誠
恩施格外
顧問則榮逾三接
賞賚則數及萬金
寵錫便蕃慰勉交至此誠一時罕覯之
殊恩亦屬千載難逢之
曠典也不惟(臣)一身蒙被實感戴於無涯即至(臣)奕世
子孫皆頂祝於靡既名言莫罄類
高厚之難酬銘刻不忘誓捐糜以圖報謹此繕摺恭
謝
天恩伏乞
睿鑒謹
奏
覽卿奏謝知道了數年以來念卿年近遲暮又勤於國
事不惜精力前歲大病雖聞全愈朕心未免懸懸此番
來京見卿精神色力實喜出望外朕懷深慰凡百不必
過於任勞仍遵朕面諭之旨節慎起居量力為之特諭
同日又
奏為欽奉
上諭事竊河南雷家寺一帶堵截支河開挖引河一事
(臣)欽遵
聖諭於正月三十日前至河南雷家寺工次會同副總
河(臣)嵇曾筠沿堤逐加詳勘看得黃河大溜於北
岸雷家寺上首刷成支河三道沿堤走溜直至三
家莊埽壩頂衝之處抵其大溜始歸正河我
皇上明燭萬里於河圖之上
硃批諭旨此支河雖在在險工尚有敵三家莊頂衝之
力此支河斷流則此三家莊埽工當著實留心欽此
仰見我
皇上洞悉河防恐致顧此失彼之虞深合以水敵水之
道凡屬在工官弁敬聆
訓諭莫不極口稱頌中心悅服(臣)等細加相度河勢情
形今此引河一開支河一堵則三家莊頂衝之勢
自必增重必須先於三家莊埽壩受衝之處添築
迎水大壩一座以抵全黃直衝之力方為至當再
查山東曹縣所屬芝蔴莊埽工地居三家莊之下
游正對黃流之埽灣水勢甚屬猛悍應於舊埽上
題動帑興工外其添築之迎水壩(臣)等現在指明壩
基令各該員動銀備料尅期儹竣以資鞏固所有
(臣)等公同細加詳勘情形擬合繕摺奏
聞伏乞
皇上睿鑒施行謹
奏
此叚河工朕未獲親履其地今向卿等論方略可謂班
門弄斧也覽奏朕實抱慚
同日又
奏為奏
聞事伏查山東運河仰蒙
皇上念切運道民生於雍正元年
特頒
諭旨大興挑浚又令(臣)等疏浚泉源收蓄湖水作為水
櫃以資接濟是以歴年糧艘遄行無阻此皆我
皇上首以漕運為重預為籌畫之成效也今(臣)自京起
程由山東運河一路踏勘各汛大挑工程内除臨
清南旺濟寧彭口一帶泥沙易積之處現在挑浚
即可清理外其餘河道因去歲水勢充盈俱各深
通如故(臣)沿河逐加探量計其水深無容挑挖之
處約可節省幫貼夫食銀二萬餘兩當經插標立
記以杜河員指深作淺冒銷之弊再查運河一帶
昔年挑挖之泥沙不行遠送就近堆積於兩岸之
上多有壁立如山者每遇雨水淋漓即便坍入河
内以致河底仍復淤淺其南旺彭口噴沙之所雖
以免坍卸入河之患方為萬全(臣)今細加相度將
此沙堆壁立處所於臨河一面挨釘排樁鑲以板
片中間填以實土作為縴道庶河崖不致坍卸積
大有裨益又查運河兩岸堤工歴年久遠風雨剥
蝕卑矮殘缺之處甚多從無修補之項(臣)前於
陛見時己將此堤情形
奏明但其中有逼近城社關繫水櫃要地者亟宜擇
叚增修預為圖計案查定例山東運河每當大挑
之年共幫貼夫食銀六萬餘兩經(臣)
題明於歲底查核倘有贏餘即存為下年之用在案
除雍正三年分節省過幫貼銀兩已經
題明動用修理禹王臺工程外所有前項應修排樁
庶錢糧盡歸實用將見河深堤固一舉兩得於漕
運大有裨益矣除飭兖寧道將應設排樁板工并
應行修補堤岸之處據實確估工程細數另疏具
題外所有(臣)踏勘過運河情形擬合先行具摺奏
聞謹
奏
具題到日有旨
雍正六年四月初十日總督河道(臣)齊蘇勒謹
奏為奏明事恭照浙江錢塘縣地方奉
旨修理
金龍四大王祠墓前經(臣)
奏明共估銀三千九百餘兩當即委員前往會同錢
塘縣知縣購料興工在案今據報稱於上年十一
月二十六日完工共用過工價料物銀三千九百
九十九兩零等因造册呈送前來除將用過銀兩
現在查核另行咨部抵銷外兹據淮徐道康宏勲
詳稱職道前在睢寧工次於堵築漫口之際屢見
神明顯佑若式若憑陡遇工險隨禱輙應彼時立願
酬
神無由圖報今江南浙江兩處俱荷
皇恩勅建祠宇氣象輝煌永昭祀典職道情願自捐家
資三千兩以一千五百兩交付江南宿遷縣以一
千五百兩解交浙江錢塘縣各於廟工附近處所
憑公置買田疇以備朝夕香火不時修葺之用庶
草芥微忱可以稍盡等情到(臣臣)見該道酬
神願切事屬可行己批飭該道將所捐銀兩分交江
浙兩處令各該地方官收存置備所有錢塘縣地
方廟工完竣日期理合繕摺奏
聞伏乞
皇上睿鑒施行謹
奏
廟宇工程出於朕之誠意毋容捐助置買田地以為香
火之資康宏勲既有此願自屬可行
雍正六年七月二十八日總督河道(臣)齊蘇勒謹
奏為黃運兩河大工告成仰祈
睿鑒事恭惟我
皇上念切運道民生
特命(臣)等遍將各工通盤修理(臣)欽遵
諭旨會同廣東督(臣)孔毓珣將兩河之古堤舊岸卑薄
殘廢之處并昔人做法錯謬徒費無益之工勘明
具
題復荷
聖恩以此項工程浩大恐(臣)難以親歴周到
欽命工部侍郎(臣)靳治豫奉天府府丞(臣)黎致遠專司
稽察之責俾(臣)得以併力廵視不致周章所有應
行修理石土閘壩等工當即挽其錯謬救其頽廢
截長補短次第修舉今於本年七月二十七日通
行修理完竣計幫修過土堤共長十一萬七千餘
丈修砌過磚石等堤共長一千三百餘丈修築過
埽壩防風排樁等工共長一萬四千一百餘丈創
築過月格等堤共長二萬八百餘丈疏濬過河道
共長五千四百餘丈修砌過石閘六座石磡一座
查黃河自碭山縣以下至海口運河自邳州以下
至江口縱横綿亘三千餘里兩岸隄防增新補舊
一例高寬平整全河永慶安瀾矣(臣)等現在勘驗
各處做過工程統俟勘明收工之日另行恭疏具
題外謹將遵
旨通盤修理大工全竣日期先行繕摺奏
聞伏乞
皇上睿鑒謹
奏
欣慰慶幸覽之此皆卿忠誠任事蒙
上天鑒佑所以毫無阻滯得成就此舉嘉悅之懷不可筆
喻題到時另有旨
雍正六年九月初七日總督河道(臣)齊蘇勒謹
奏為請
旨事雍正四年正月十一日(臣)奏請測量洪澤湖滚水
壩門檻一摺奉有
硃批諭旨(臣)敬銘在心伏查工部侍郎靳治豫伊父莅
任總河時原未隨帶來工所有河防事宜從未習
諳今己年逾七旬耳聾眼昏往往言語顛倒屬員
難以適從因伊前有條奏事件(臣)等未及會勘議
覆是以未便遽行奏
聞前(臣)於
陛見時仰蒙
天語下詢(臣)謹將靳治豫年邁及不諳河務緣由口
奏當奉
諭旨俟靳治豫條奏之事會勘完畢之日爾即密摺奏
聞再行調回欽此今查靳治豫條奏黃河添設減水
壩及堤坡栽種茭草等欵經(臣)等同伊會勘不惟
於河防毫無禆益且於堤工民社大有妨礙業已
會疏
題覆在案再照靳治豫家口甚衆專事奢侈
恩賞養廉銀二千兩未及三月業巳全行支用誠恐所
轄屬員甚多掩(臣)耳目漸有需索應付等弊大有
未便錢糧重地似不宜於久駐者也謹遵
旨密摺奏
聞仰懇
皇上俯念河工重大地方闊遠另
簡賢臣來工協理俾(臣)得贊勷有人不致鞭長莫及感
戴
聖恩於無既矣伏乞
睿鑒謹
奏
覽奏朕自另有諭旨至於工所現有二人令其隨卿學
習何必又簡賢員前來協理耶
同日又
奏為大工告成期保永固事竊照黃運兩河年久殘
廢之工仰蒙
皇上不惜數十萬帑金
特命通盤修理遍將兩岸隄防一舉全成但此項大工
縱横綿亘數千餘里其保守之道尤不可不預為
籌畫者也查從前堤頂之上愚民私蓋房屋櫛比
而居竟有民舍坐臨險工之上者不惟搶護之候
有礙捲埽之地一時不能拆毁每至周章而且久
住房内或鼠穴叢生或人畜踐踏其中不無孔隙
穿漏之虞更為可慮(臣)於上年遵
旨通盤修理卑矮各工俱以增高一丈為度而淮安府
寶應縣之城門外其居民佔住之堤頂更屬卑窪
若不急令拆房讓地取平加高是因堤上之草房
數楹而故留一大缺口矣彼時(臣)按照房數給以
重價令其星速拆讓隨即書夜買土儹築一律加
高詎意工甫就而大水至所長之水較比舊日堤
頂高出四尺有餘此時遷移之衆方知從前居堤
上者必無生理而臨湖居民見此利害漸有自行
避險遷移者今沿河堤工凡係險要處所己經拆
讓加幫惟是遥月等堤與運河縴道道里綿長鄉
民佔住日久一旦盡令遠遷恐致失所(臣)之愚見
嗣後堤頂民房如有遇傾圯之時一槩禁止重修
令其移蓋於堤傍高隙之處逐漸遷移數年之内
即可以除傷堤之患而河工搶護亦不致於礙手
民社河防兩皆有禆矣再查佔住堤上房屋内有
輸納房租者自徐邳以至江口每歲徵銀不過百
有餘兩其有益於
國課者甚少而為害於河防者甚大此項錢糧應請
聖恩豁免庶可以杜私佔之由而緊要官堤均得以永
保鞏固矣為此具摺恭請
聖訓伏乞
睿鑒施行謹
奏
此事卿於去歲已面奏過此奏朕忻悅覽之酌量有應
具題處具本題來朕以便降旨飭行
同日又
奏為覆奏事竊(臣)恭接到
硃批諭旨邳州一帶聞有蝗蝻生發地方官撲捕甚不
下力今如何光景訪問確實奏聞欽此(臣)細訪得江
南之邳州與山東之沂州兩境交界處所於本年
六月内偶有蝻子生發兩州之民彼此各保其界
不肯相助為力幸而蝻子初發易於撲滅不致有
救之狀撲蝻一事亦皆如此當蝻子初發之際即
時就地撲滅何至蔓延成災皆由地方官素不訓
(治不堪已極奈不得人而用亦無可如何之事請)
聖旨勅部嚴定處分以戒地方官員之玩忽并懲小民
風氣之澆薄庶防患於未然而官民咸知儆惕矣
又訪宿遷睢寧二縣於六月二十前後亦間有蝻
子生發之處當即撲滅亦未有傷田禾理合據實
密摺覆奏伏乞
睿鑒謹
奏
覽
一運河挑淺舊係河官之事沿河州縣供億夫
役而己今皆責之州縣官領帑挑濬夫河官原
係家道殷實之人效力河工故另設大計以年
歲之久近職業之修廢定其黜陟以其各有攸
司也今既責之州縣則河官將何所事乎且不
特此也廵撫總河勘河查河又多帶河官以察
州縣之能否所至地方奔走供億其費不貲一
不當意則從而持其短長是前此河官之黜陟
操之總河而今此州縣官之進退操之河官前
此勘河查河之供億止一廵撫一總河而今此
勘河查河之供億且數十廵撫總河矣又豈非
山東州縣官虧空之一端乎伏懇
皇上勅諭總河凡一切河工仍宜責之河官不得他
諉則州縣官得以專其職守或親臨查勘或委
官查勘勿得多帶官吏借端需索則供億不繁
而州縣之虧空可杜一端矣
有人條奏此一事爾宜大為留心若不令州縣官協力
相助又恐河官呼應不靈有掣肘之虞今若據此奏而
論在地方官實為難堪爾其再四嚴飭屬員慎毋仍前
擾害地方倘被朕訪出連爾等上司必一併治罪亟當
嚴加誡飭不可稍有疎懈
雍正六年十二月初十日總督河道(臣)齊蘇勒謹
奏為請除河工積弊以固運道事竊照東省河道定
例一年一小挑間年一大挑所有額設淺溜泉壩
等夫不敷應用遂派民夫協濟續經山東撫(臣)佛
倫
題明酌令民間按畝出錢幫貼僱夫以均徭役既不
妨農業又不誤工程歴來稱為甚便無如奉行不
善法久弊生地方官以少派多就中漁利管河官
捏淺作深希圖分肥(臣)查大挑之年各州縣幫貼
之銀約計六萬餘兩小挑約計四萬餘兩俱係地
方官徵收僱夫給發工價案查此項幫貼銀錢年
年均屬全收全用從無餘剰亦無不足夫歴年水
勢豈無大小之分河底泥沙豈無多寡之異而皆
處處一樣挑浚年年一樣銷算毫無分别明係地
方官與管河官通同冒銷彼此分肥無惑乎向年
運道淺阻以致如是也自雍正元年荷蒙
皇上特頒
諭旨寓賑濟於興役之中大加挑浚之後河道賴以深
通糧艘遄行無阻但東省河道噴沙無定易致淤
淺其每年挑浚之工必不可少此項幫貼銀兩自
雍正三年奉
旨令(臣)稽查之後(臣)於每年挑浚之時仍恐河官作弊
俱令探量河底之深淺所積泥沙之多寡插標立
記擇叚興修淺者務要深通深者無庸挑浚至雍
正五年共節省過幫貼銀二萬七千二百餘兩今
雍正六年小挑按工估算又節省銀二萬二千七
百餘兩又有存剰黃河廳屬雍正五六年分徭夫
幫貼銀一萬一千四百餘兩以上通共節省過銀
六萬一千三百餘兩現令貯庫以充正項錢糧之
用(臣)恐此外又有别項瞞隱情弊復行一面密訪
一面敬宣
上諭令其自行出首去後今據運河同知及東昌上河
下河張秋泇河各通判等首出每逢大挑小挑之
年各州縣俱有餽送陋規銀兩又有每年餽送漕
糧規儀河銀隨平等銀兩伊等有己經收過者亦
有自行裁革者又有新任未經收過者查此各河
員所受之陋規俱係出於地方官之餽遺而地方
官斷非出自已囊自必藉公費之名加派民間理
宜速行禁革(臣)又訪得臨清州知州除正項淺夫
銀兩外每於大挑之年派徵銀三千六百餘兩小
挑之年派徵銀二千四百餘兩及查該州歴年造
報册内大挑止額收銀一千九百餘兩小挑止額
收銀一千三百餘兩計算所剰之銀為數甚多明
係該州多徵私用以此一州計之其餘額有幫貼
之四十州縣其多派銀兩更不知又有凡幾也似
此指工漁利魚肉鄉民更當嚴行禁革總之嗣後
保守修防之道要在實力奉行方可以持永久一
切事宜難容絲毫弊竇容(臣)查明之日一併具
題請
旨永行禁革外所有管河官首出陋規地方官多派積
弊緣由理合先行奏
聞伏乞
皇上睿鑒施行謹
奏
朕嘉悅覽之向來河官之積弊不止此一端其餘未協
處總賴卿一一次第釐剔之耳
同日又
奏為請
旨事竊照山東單縣所屬諸望大堤乃係昔年決口之
所其地當黃河北岸距運河不遠關係最為緊要
本年十一月内河流驟然北移此堤正受頂衝數
日之間嚙崖摧岸塌至堤根副河(臣)嵇曾筠移送
繪圖商築挑水壩一座藉以挑溜開行餘俟來春
修築等因并致書前來(臣)念此地素稱險要現在
危如纍卵急宜搶救若僅建築挑水壩工餘俟來
春修築誠恐河溜猛悍倘致潰崖所關甚鉅揆其
措注殊失緩急之宜(臣)當將來圖逐一詳加註明
一面差員備細面陳一面選派效力多員帶領熟
諳樁埽目兵星飛前往搶下摟崖大埽以護其崖
以抵其衝未幾嵇曾筠又囑僉都御史(臣)徐湛恩
前來面商(臣)備將護堤摟崖做法一一指示星夜
搶護今己抵住大溜堤工獲保平稳理合繕摺奏
聞再查東豫兩省黃河一切險要工程年來俱保安瀾
成功匪易保守之道尤不可不加謹籌畫以圖永
固但(臣)看嵇曾筠雖勤慎有志而於修防事宜未
甚敏練凡值工程危險之時往往推卸屬員且於
估計錢糧每為河官朦蔽伏思河防關係重大要
在協力共勷前蒙
皇上睿謨深遠
勅令僉都御史徐湛恩赴豫協理查徐湛恩在工年久
熟悉修防(臣)之愚見凡屬東豫兩省黃河估修事
宜以及一切
工程錢糧大有禆益矣是否可行恭請
聖裁謹
奏
覽
雍正七年正月十七日總督河道(臣)齊蘇勒謹
奏為奏
聞事竊(臣)前歲身患心跳脾瀉之症自揣難保乃蒙
聖主再造之恩
特命醫生來南診視又復屢
賞參餌俾得更生以至今日似此
隆恩優渥(臣)即舉家粉身碎骨曷能報稱不意上年九
月内(臣)身偶患瘧疾氣脈日覺衰憊迨至十二月
下旬病勢益復加增左肋作痛夜不能眠不數日
間骨瘦如柴心神恍惚偃卧牀褥巳經二旬但(臣)
之病軀尚屬細事而念及河防重務實難放心況
一切修守機宜勢若風火必須隨時調度方免貽
誤且目下重運經臨一應催趲事務更為緊要今
(臣)身抱沉疴不能勉強支持再四躊蹰日夜難安
欽惟我
皇上恩待臣下矜恤備至
特諭督撫等倘有一時患病難以辦事者不可勉強支
持即著一面奏聞一面將印務酌量委人署理俾得
安靜調攝則所患自然易於痊可欽此仰見
聖主如天好生之深仁體恤臣工之至意(臣)謹遵奉
諭旨一面將印務飭委淮徐道康宏勲暫行護理一面
飛咨署蘇州撫(臣)尹繼善星夜來工就近接印署
理并可辦理廵撫事務容(臣)暫時調理倘於兩三
月間病軀幸得稍愈則此後之餘生皆
天恩之所賜也除另疏具
奏外謹先繕摺奏
聞伏乞
皇上睿鑒謹
奏
覽奏知卿抱病亟宜加意調攝朕仍遣向日之醫官前
來診視印務既有人署理靜養數時自必痊愈也
硃批諭旨卷二下
