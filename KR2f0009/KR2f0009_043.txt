欽定四庫全書
硃批諭旨卷四十三上
硃批劉世明奏摺
雍正五年六月十五日陜西興漢鎮總兵官(臣)劉
世明謹
奏為奏明事竊(臣)駑駘下質不堪驅策荷蒙
聖主知遇擢任總兵官到任後查興漢一鎮及所屬各
營路俱在萬山之中實屬要地隨行令將備等官
將所管汛地每季輪流務要親身廵查嚴緝匪類
幷行令將盔甲旗幟鑼鍋帳房一應軍裝器械等
項俱要修補齊全聽候點驗各在案所有興鎮鳥
習連環步法操演至拔補千把查向来總兵多在
本標揀選(臣)今仰體
皇上鼓舞人材至意飭令所屬將備將馬步弓箭鎗手
兵丁分別日期輪流操演幷令將技藝之優劣列
觀感奮勵矣再漢中城守營副將趙禄老邁昏庸
舉步艱難不能騎射(臣)現將其年老註入軍政案
内但軍政定例係提督轉咨總督於十月内具
題之後轉給疏稿到鎮約在十二月内方得照缺委
署(臣)因思漢中一帶地方遼闊又係秦蜀咽喉往
奏仰祈
睿鑒謹
奏
覽
雍正五年九月初六日陜西興漢鎮總兵官(臣)劉
世明謹
奏恭請
皇上聖安
朕安
今命爾署理湖廣提督印務楚省兵丁向稱驕悍不馴
又經魏經國一味善柔沽譽以致營伍廢弛不堪爾到
任後萬不可因循舊習亦不可過於急驟當先之以開
導繼之以勸懲次第整理務令改觀馮允中似稍不勝
任聞伊一字不識信用一幕客係本處籍貫以革職翰
林居鄉甚不安静其名姓朕記憶不清爾到彼詳細訪
察如得有劣蹟不必干連馮允中止將其人所有實據
明白具奏以聞密之
同日又
奏爲奏明事竊(臣)於雍正五年九月初四日接河南
總督田文鏡咨為詳請咨革事據河南按察司呈
蒙本部院批據本司呈河内縣請咨革楊廷敬武
生詳由蒙本部院批仰候移咨學院褫革仍一面
將一干人犯提至省城另委賢員密行嚴審務必
究出楊廷選確實下落飛行緝獲移解幷將翟丹
桂書内所稱介翁羅姓幷雪羽楊姓齊姓是否即
齊遂侯逐一究明嚴拏具報繳等因批司蒙此遵
將一干人犯提至省城發交開封府會同懷慶府
審解去後今據該府等詳稱蒙此除審據楊廷敬
供稱楊廷選前往陜西興安州總鎮劉世明任所
業經詳請咨拏外又據楊廷棟首供這案内原有
濟源縣人周敬菴李渭南即李嚴翟明遠尹道士
河内縣人孫茂先顧清宇胡無瑕郝老二孫仁文
王孝貽張起相劉錫瑗王誌孫龍文侯榮先馬静
遠濟源縣是周敬菴為首河内縣是楊廷選為首
上年八月十六日羅眉年曾對我說要我隨他我
不肯依羅眉年說就是你不肯事發也要拉你的
後楊廷選給我合兄弟楊廷敬兩張黃符都沒有
收今年六月十八日日將落時楊廷選拏了被套
從我門前過我問他往那裏去他說往興安劉總
鎮任所看總鎮兄弟劉錫瑗去這是實話此外還
有什麽人沒有只拏住周敬菴們問他就知道了
等情供吐在案據此卑府靳樹賢星夜馳回懷慶
督同縣營密拏周敬菴等犯另報外所有楊廷棟
供首晉省妖言聚衆案内黨羽緣由擬合具文申
報幷祈憲臺轉請移咨興安鎮將楊廷選劉錫瑗
一幷解晉收審等情到司轉詳到院為此合咨貴
鎮請煩查照希將楊廷選劉錫瑗作速嚴拏務獲
解晉收審仍祈見覆施行等因准此(臣)當即將(臣)
弟劉錫瑗拏交該興安州吏目收管倂行令城守
營都司選差妥當目兵恊同解役遞解陜撫轉解
晉撫收審訖至(臣)弟劉錫瑗既同匪類交遊理應
即行正法今押解晉省死有餘辜夫復何辭但(臣)
父子兄弟受
恩深重似此不肖之弟(臣)平日不能約束交結姦匪漫
無覺察罪實難逭仰懇
皇上天恩將(臣)立賜斥革
奏
以柳下惠之賢而有盜跖之不肖劉世明安能保無劉
錫瑗之弟乎不但兄弟即親生子女亦難洞悉其心術
隠微此事只合具摺奏聞設或具題則大不是矣汝其
坦懷勿慮有何愧懼若能將楊廷選捕獲豈特汝弟被
攀虚實尚須質對固屬與汝無涉縱使劉錫瑗誣捏至
汝身朕亦斷不令株連無辜封疆大員也此案内王廷
揚家人竟有十數名之多朕諭山西撫臣等勿因王廷
揚家道殷實致令有借事吞噬之弊家口繁夥何能照
管周到曾經如是切囑毋使累及朕措施天下刑政諸
惟揆情酌理豈肯冤抑平人汝第當上緊緝捕楊廷選
解晉為要特諭
雍正五年十一月十三日署理湖廣提督印務(臣)
劉世明謹
奏為奏明事竊(臣)荷蒙
皇恩委署湖廣提督印務於本年十月初六日從興安
起程由鄖陽襄陽宜城荆門州澧州一路馳抵常
德業將接署日期奏
聞查所過地方今夏被有水災者皆蒙我
皇上深恩賑濟嗣又秋收豐稔現在地方安静其所見
營汛惟鄖襄一帶水陸塘汛猶皆完具至荆門營
迤南煙墩塘房哨樓率多不整塘汛之兵丁皆係
輪流更換問及地方情形皆不明晰(臣)細查楚省
司照依在汛兵丁每名蓋結草房一間(臣)即轉行
鎮協營路俱令塘汛兵丁㩦眷赴塘永為戍守不
特地方情形人民姦良了然胸中即間有流匪亦
給散再湖省濱水之百姓多有船隻打魚為生一
處即有二三十隻不等往来水面晝夜不息若遇
孤舟停泊安保無生事之慮臣隨差守僃千把坐
漁船不許深夜遊行幷飭行所屬協營兵丁按期
操練汛内加謹防範務期盜息民安所需一應軍
裝必須齊整(臣)仰賴我
摺
奏明謹
奏
所奏朕皆嘉悅覽之爾係朕特加賞識之人非尋常可
比辜負與否在爾捫心自思關係朕用人顏面當勉之
又勉秉公竭力勉為千古名臣以副朕之期望
同日又
聖訓實力奉行如打造黃銅器皿宰殺耕牛俱未嚴行
禁止塘房保甲俱未修理整飭兵丁技藝亦皆生
疎(臣)現飭將僃等官勤加操演每月合操務期熟
練再查提督衙門舊有親丁步糧八十分標下每
何補修火藥鉛彈等出自何項有云出自公費者
費則一切軍裝得以整理而劣員亦不得藉名冐
濫矣再查茄子窖原係詹毛湖地方居民頗多住
居星散兼之接連馬景湖以至東通洞庭西界澧
州南接常德北連荆州每年夏秋之間湖水泛漲
四路商船由此往来十月以後水落灘淺商船皆
愚昧無知不敢擅專謹具摺密
奏仰祈
睿鑒施行謹
奏
覽
雍正五年十一月二十九日署理湖廣提督印務
(臣)劉世明謹
奏為叩謝
天恩事竊(臣)家人齎捧
硃批(臣)奏明(臣)弟劉錫瑗情由一摺到常隨即恭迎至
署跪讀之下(臣)不禁感激流涕仰見我
皇上仁慈居心推誠馭下(臣)愚魯武夫寸長未效何以
邀
聖主浩蕩之恩如此其極也(臣)曾責問(臣)弟劉錫瑗我
祖孫父子世受
國恩如何有你這樣不肖之人交結匪類上負
主恩豈不有玷先人名節錫瑗答云楊廷選係同城居
住我原認識至他所為我實不知等語(臣)即欲究
處文武官員俱云事關
欽案解到山西自有
國法鞫訊以是交興安州吏目轉解訖查楊廷選原
籍山東曾在懷慶做過千把總緣事革職(臣)今密
令家人扮作行商分途躧緝務期必獲轉解嚴審
按法究治外合先繕摺叩謝
天恩謹
奏
其事巳顯然明白矣與爾何涉
雍正五年十二月十九日署理湖廣提督印務(臣)
劉世明謹
奏為奏
聞事雍正五年十二月十三日據桑植副將楊凱詳為
土弁世受
國恩無由報效懇祈詳請改土歸流另賞末職以盡
犬馬微忱事雍正五年十一月二十六日據永順
宣慰司彭肇槐率男彭景燧呈稱竊卑職生長邊
地毫無知識蒙
朝廷豢養殊恩有加無已今於本年十月初九日奉
署督部堂檄行桑植司土弁向國棟暴虐不仁殘
害土衆密陳改土歸流蒙
皇上天恩俯順輿情救土人出水火而登袵席命卑職
帶土兵二百名隨營聽候調遣卑職凛遵帶兵晝
夜兼行至桑永交界處所劄營聽候調用見桑植
土民歸誠嚮化者人人悅服歡聲震地卑職因思
聖天子在上不毛之鄉俱梯山航海来享来王願入版
圖況我土司居幅&KR0695;之内而有漢土之分實非臣
下所安況卑職具有人心豈甘終老荒陬與草木
同腐謹將職永順司戸口冊籍地輿全圖查造清
冊伏祈憲臺俯賜轉詳上憲據情
題達改土歸流將卑職父子或賞賜外省武弁末職
俾得報效
皇上天高地厚之恩則有生皆戴德之日再卑職祖籍
江西仍求安插江西原籍則子子孫孫共沐
皇恩矣懇祈轉詳施行等情幷據該副將齎有永順土
司戸口印冊一本輿圖一張到(臣)據此欽惟我
皇上大德諴民至仁育物六合之内無一夫不得其所
是以永順宣慰土司彭肇槐向風慕化感激
皇仁情願改土歸流實因我
皇上聲教覃敷之所致也除咨移督(臣)邁柱湖南撫(臣)
王國棟會疏具
題請
旨外理合先將永順土司原造戸口印冊一本輿圖一
張恭摺進呈
御覽伏祈
皇上睿鑒施行謹
奏
覽土司彭肇槐自願改土歸流情詞已悉題到之日有
旨
雍正六年二月二十日署理湖廣提督印務(臣)劉
世明謹
奏為敬抒管見仰祈
睿鑒事竊查湖廣地方遼闊沿江塘汛彼此相去有十
里有十數里者而每塘汛兵不過二三人或四五
人而止客舟失事之時倘遇賊多勢盛汛兵不無
退縮之處且本塘客舟被刦隣塘相去窵遠聲息
難以相聞是水汛弭盜遊廵不可不設也遊廵之
法令各恊營將存城兵丁每次派撥十名乘坐該
營廵江船一隻或將僃統領親廵或千把督率親
廵定限每月三次為率如能緝獲盜賊十數起者
仰懇
皇上天恩賞給議叙以示鼓勵至洞庭湖額設兵丁七
百零七名快船五隻專司湖汛向例常川遊廵洞
庭一恊仍應照舊此外有武昌荆州常德岳州四
水師營每汛安設戰船二三隻兵丁三四十名不
等徒泊江干並未遊廵緝捕以(臣)愚見一汛止須
兵丁十名船一隻仍留分防外其餘兵船盡令撤
回與存營兵船俱為遊廵之用每月亦限令遊廵
三次於地方似有裨益再查長沙衡州鄖陽三協
並無額設船隻(臣)愚謂長沙係湖南省會重地該
協應設廵船八隻衡州勢居上流止湏廵船四隻
鄖陽上連秦省下達襄陽係商賈通行之路亦應
額設廵船四隻然此項船隻不必另行添造查沅
州協除經裁去現存戰船二十隻俱屬空閒無用
請將該協之船撥歸長沙八隻衡州四隻鄖陽四
隻以資遊廵所餘四隻留為沅州協遊巡之需是
一轉移間以無用而悉為有用於地方不無小補
但江湖夏秋水勢泛漲遇有狂風波濤洶湧間有
遊巡船隻被風損壊者自當據實
題報免其賠補出自
聖恩(臣)愚昧之見是否允協伏乞
皇上批示以便遵行謹
奏
設立遊巡以稽查塘汛所議似屬妥恊但朕未經親歴
其地事關創舉何可遽定是否與督臣邁柱詳悉商酌
題奏候旨
雍正六年四月二十一日署理湖廣提督印務(臣)
劉世明謹
奏爲瀝陳下情仰祈
天聽事本年三月二十九日准湖南撫(臣)王國棟咨稱
(臣)弟劉錫瑗交(臣)收管訖竊照(臣)弟錫瑗幼失庭
訓游惰卑汚身罹法網皆由(臣)平日教誨不嚴督
責疎忽之故荷蒙
天恩優容仍令供職舉家感戴沒齒難忘今錫瑗由山
西撫臣審明摘釋解交收管(臣)思錫瑗原係(臣)分
居之弟應令回籍但恐約束無人別生事端如仍
豢養在署終是虚度時日輾轉思維(臣)弟錫瑗身
材壯實能受辛苦雖平素游惰糊塗自經此番罣
誤刻骨銘心頗知悔過惟是志切圖報
國恩其如效力無地(臣)跪求
皇上天恩准(臣)將錫瑗遣回原籍就近
賞發河北鎮標安插撥歴勤苦差使以贖自身罪愆庶
有約束拘管或可望其稍有造就應否如是微(臣)
不敢擅便理合繕摺奏
聞謹
奏
似此下愚之流尚何望其改悔當於任所嚴加拘禁不
令會晤一人方是凡遇斯等不肖子弟若少存姑息必
累及祖父遺害子孫於此處見不透非慈父賢兄也慎
之
雍正六年五月初一日署理湖廣提督印務(臣)劉
世明謹
奏為奏
聞事竊(臣)本庸材仰荷
恩命簡署湖廣提督印務自履任後目擊營伍廢弛將
弁疲玩惟有時時宣布
天恩諄諄訓誨標員亟圖改過自新近頗勤加操演至
於外鎮恊營將弁亦經輪流調赴考驗復疊行文
告教導俾各觸目警心(臣)實自知愚昧惟督飭屬
聖主天高地厚之恩至如長沙恊副將楊林廢弛營務
私坐戰船任其朽壊擊碎與永州鎮標左營遊擊
楊京瑛右營遊擊蔡洪印疎玩盜賊貽害地方俱
查實報之處一并附參在案(臣)查寧遠縣丹桂鄉
上洞居住生員荆之寳家於本年二月初一夜被
盜一案(臣)恐風聞未確於三月初六日專委(臣)標
左營遊擊陳有年前去察勘實情并令署理永州
鎮右營遊擊事務據陳有年禀稱查得左營遊擊
楊京瑛把總徐俊傑王俊侯各帶兵丁於二月十
七日至鬼仔嶺地方會合十八日齊進南竹坪拏
賊忽有兵丁洩漏賊衆知覺又兼霧迷被賊暗截
其後殺害兵丁五名搶去火藥鉛子帳房弓箭并
衣物等項楊京瑛跌傷右腿王俊侯腰受鎗傷將
弁均被執辱楊京瑛允許賊人銀三百兩米鹽等
物仍留把總王俊侯兵丁楊國英作當方將楊京
瑛放去十九日右營遊擊蔡洪印同千總王士元
把總陳文宣帶兵至中軍營地方途遇楊京瑛說
知失利緣由而蔡洪印當即劄駐滴水營竟不率
兵前進楊京瑛隨差兵拏銀一百兩并米鹽如數
給賊始將王俊侯楊國英放回蔡洪印後探知賊
人逃散即將兵丁撤回寧遠現據盤獲賊黨年亞
孫等五人經寧遠縣審供夥黨八九十名均係廣
東連州等處人民因開金礦折本所以行刦理合
呈報等情禀報到(臣臣)查此案不過廣東礦徒流
入楚境交界處所本係烏合之衆若將弁略有謀
為相機尾追何難立時盡行縛獲今楊京瑛以寡
謀失算恃勇躁進致被拒捕受辱蔡洪印聞知失
利畏縮逗遛縱賊聞風竄颺其罪更不可逭更可
異者鎮(臣)楊國相自此案發覺迄今已經三月置
若罔聞絶無隻字咨報(臣)推國相居心謂已沐
皇上天恩調補兖鎮總兵竟可任意玩延專俟新任鎮
臣到任便可飄然卸肩而去如此居心無乃負
恩不淺(臣)愚懇求
皇上仍令鎮(臣)楊國相暫緩赴任羈留在楚著伊等率
領參革遊擊楊京瑛蔡洪印并同千總王士元把
總徐俊傑等協同文員捕役設法緝拏俟夥盜全
獲之日再行請
旨定奪庶汛員各知凛畏
功令勤謹巡防而邊苗百姓皆得安枕矣爲此繕摺
奏
聞伏乞
皇上睿鑒謹
奏
已有旨矣候由部頒發
雍正六年六月二十二日署理湖廣提督印務(臣)
劉世明謹
奏為奏
聞事竊照湖廣一切營制積玩因循(臣)謹凛遵
訓旨不疾不徐教誨申飭頗已修整惟是水陸塘房例
係有司修理(臣)到任後即咨移督臣並北南二撫
臣在案因牧令任催罔應現又咨移督臣並北南
二撫臣轉行督飭矣至於湖廣水師雖與邊海不
旨遵行再查沅州協副將牛玉現年六十五歲騎射猶
能勉強為人老成持重熟諳營規但沅州適當苗
疆恐將来牛玉之精力終難勝任為此繕摺奏請
皇上恩賜調補庶幾各收得人之效伏乞
睿鑒施行謹
奏
據稱牛玉為人老成持重熟諳營規但恐年邁精力不
能勝任等語果如所云試思老耄衰頽之人何處可相
宜耶此奏殊屬不協當審觀其猶堪勉強供職則熟諳
之員尚可姑容若竟昏憒龍鍾即令伊告休為是因將
来恐難勝任而預為請調有是理乎汝其再加酌量於
所屬各營擇事簡之地就近題請調補或庶幾可
同日又
奏為奏
聞事竊照湖廣地方本年二麥豐收之後雨水調勻禾
苗均得及時栽插五月内襄陽安陸等處沿江水
長堤堘間有坼陷隨即搶築並未衝決湖南諸府
未曾發水一切堤堘甚是安穩夏至以後大雨時
行但各處得雨分數不齊得雨充足及有塘水車
戽者早中二稻俱十分收成得雨不足又無塘水
車戽之處止有七分收成米價每石自八錢四五
分至九錢四五分不等目下雨水短少立秋處暑
前後若得數次澍雨則晚稻處處豐熟矣兵民時
氣漸消地方甚是安静恐厪
皇上睿念理合繕摺奏
聞謹
奏
深慰朕懷
同日又
奏為奏
聞事竊照常德城内革職翰林楊緒在籍如何之處經
(臣)查明據實奏
聞已蒙
皇上睿鑒(臣)復不時訪察楊緒每見官員經由便去逢
迎拜往今於五月二十八日同原任廣東黃岡協
千總裴俊前往辰州稱係新任辰沅靖道王柔邀
約而去查王柔赴任經由常德與楊緒動身時相
隔不過旬日則其到王柔處似屬實情理合繕摺
密
奏伏乞
皇上睿鑒謹
奏
楊緒不安其分已被王國棟參奏矣
雍正六年八月二十四日署理湖廣提督印務(臣)
劉世明謹
奏為奏
聞事本年七月初一日據(臣)看守轅門中營守僃張起
朝禀稱有自京城来人趙之雋口稱係(臣)表兄在
外求見查(臣)父生母趙氏原係正白旗滿洲戸下
趙姓之女而趙之雋實(臣)祖母之内姪孫但伊係
滿洲何得出外行走復令盤問之雋自稱並未告
假倏稱已贖出旗言語支離顯有情弊(臣)即押交
一十五歲尚未授室緣撫(臣)王國棟查勘堤堘經
由常德會面數次叙及家常伊言第二女年十四
歲亦尚待字閨中欲與(臣)子為媳(臣)隨求允此(臣)
家庭𤨏事奚敢瀆陳
君父之前但(臣)蒙
皇上成全造就之恩遇事不敢稍有欺隠故繕摺一倂
奏
聞謹
奏
因同官而結婚媾乃係情理所有文武相和極好之事
朕欣悅覽焉
同日又
奏為恭繳
硃批事竊(臣)前因湖廣各營水師廢弛於莅任後屢加
嚴飭汛防整理船隻意欲秋間調集(臣)親身驗看
督令練習所以恭請
訓旨仰荷
皇上誨示諄諄周詳確切(臣)心倍增凛惕專候
欽命發給福建熟練水師教習兵丁到楚欽遵施行查
沅州協副將牛玉於七月内赴武昌考驗回任沿
途忽患背瘡醫治不痊至八月初三日在任病故
業經督(臣)邁柱據報會
題矣所有
硃批原摺理合敬繳謹
奏
覽
今用爾為甘肅廵撫勉為之母負朕之特簡所派助黔
兵弁一一精選上等者發往不可少涉草率
雍正六年十月十三日暫理湖廣提督印務(臣)劉
世明謹
奏為奏
聞事本年十月初十日署湖廣提督(臣)岳超龍已到常
德(臣)隨出郭迎請
皇上聖安岳超龍敬宣
諭旨劉世明俟岳超龍到日即赴甘肅廵撫任欽此但
(臣)先於初六日接到部文係九月十四日奉
旨命(臣)派撥前往貴州官兵俟辦理起身之後再赴甘
肅巡撫之任等因欽此(臣)於初八日業將暫留印
信緣由具疏
題明在案查岳超龍傳宣
諭旨在前(臣)復接到部文奉
旨在後今(臣)凛遵後奉
諭旨辦事為此繕摺奏
聞伏乞
皇上睿鑒謹
奏
遵奉後旨甚是知道了
同日又
奏為奏
聞遵
旨派撥官兵事竊(臣)於十月初六日自岳州府會審回
署本日接到部文奉
旨命(臣)揀選賢能精壯官弁兵丁一千名著黃州副將
李繩武帶領前往貴州聽鄂爾泰楊天縱節制調
遣等因欽此(臣)隨揀選(臣)標右營守僃王璽曾在
四川口外出兵效力洞庭恊守僃張養民曾在口
外出兵效力皆係熟悉邊情均屬賢能之員再揀
選得(臣)標千總文尚禮李德民寳慶協千總王治
國澧州營千總趙玉(臣)標把總李學聖周秉樂張
國良江應秀孫易明辰州協把總藍美林沅州協
把總彭光禮常德水師營把總趙國棟等俱係小
心勤愼才能辦事之弁又咨湖南撫(臣)王國棟揀
選標弁一員標兵一百名(臣)標五營派兵丁五百
名辰州協一百名沅州協一百名寳慶協五十名
澧州營五十名洞庭協五十名常德水師營五十
名合足一千名之數以上各標協營均屬附近貴
州所撥步兵内俱令挑選鎗手庶崇山深箐易於
制勝更思礮位乃必需之物撥(臣)本標五營子母
礮五位龍陽協子母礮一位前去(臣)於初八日分
檄督催各官兵限日到常專俟督(臣)邁柱撫(臣)王
國棟作何給與馬匹及沿途口糧草料酌量料理
之處咨照到(臣)即轉飭領兵官黃州副將李繩武
逐一遵照令其速行起身今岳超龍於初十日已
抵常德暫住公館(臣)將所行事由當面詳悉說知
仍俱咨移知照商酌協辦庶將来接管承行兩無
貽悞(臣)俟料理前往貴州官弁兵馬起程之日送
交印篆與岳超龍署理為此繕摺奏
聞伏乞
皇上睿鑒謹
奏
選派兵弁殊屬精詳妥協
覽汝辦理事件完畢方交印與後任之疏足見乃心奉
公朕甚為嘉悅
雍正六年十一月初六日特授甘肅廵撫(臣)劉世
明謹
奏為奏
聞事竊(臣)遵
旨揀選僃弁幷派調各協營兵丁數目前經奏
聞在案續准督(臣)邁柱撫(臣)王國棟議給各兵䭾載馬
匹並擡運礮位人夫委員承辦沿途散給口糧草
束料豆等項催調黃州協副將李繩武及各協營
弁兵陸續到齊(臣)隨逐細查察僃弁俱係才能目
兵均屬精壯一切器械軍裝無不鮮明銳利騎坐
之馬驗皆臕壯䭾馬内有疲弱不任負重者立押
挑換肥健好馬照數補足俱令李繩武即時烙印
公同署提(臣)岳超龍將兵點交李繩武帶領於十
一月初三日起程前往(臣)亦具疏
題明隨將印信送交岳超龍署理再有奉
旨預僃之兵一千名經署提臣會(臣)派撥妥協專候
諭旨遵行(臣)於初四日由水路至德山離城十里灣泊
等候差送兵馬出境回信於初六日據前差尾送
官兵遊擊回稱兵馬已出常德境(臣)即拜摺起程
前詣武昌候
旨為此繕摺奏
聞謹
奏
覽
薦舉許登瀛一摺留中
雍正七年正月二十五日福建廵撫(臣)劉世明謹
奏為恭報微(臣)入境日期并陳地方情形事竊(臣)荷
蒙
皇上特達之知調補福建巡撫接准部文知照速赴新
任(臣)隨遵
旨自湖廣由江西赴閩於十二月二十四日入(臣)屬崇
安縣境即由建寧延平二府所轄縣分至(臣)駐劄
之福州城細詢建延汀邵上游一路米價每石自
九錢五六分起至一兩一錢三四分止福州省城
及興化漳泉福寧各府州米價每石一兩四五分
至一兩三錢有零不等目擊民情和悅四境平安
雖去夏數處缺雨歉收蒙我
皇上預
敕江浙截留漕米運閩平糶又
蠲免歴年民欠錢糧疊沛
殊恩萬民感激遍地菜麥春花目下均有接濟揆度情
形可無靑黃不接之慮誠恐遠厪
聖懷為此繕摺奏
聞謹
奏
據奏閩省民情和悅米石價平可無靑黃不接之虞諒
卿不忍為欺飾之語也朕懷曷勝欣慰
同日又
奏為奏
聞恭聆𫝊宣
諭旨凛慎遵循事竊(臣)於本年正月初五日抵洪山橋
先詣
欽差吏部侍郎史貽直公館叩請
聖安伏聞𫝊宣
聖躬萬安敬聽諄諄
訓誨(臣)即叩頭領受銘刻肺腑隨於次日到任正值封
印所以半月中得有數次面會
欽差史貽直疊述
皇上教訓居官體統幷察吏安民之要道(臣)係武職初
入文途荷蒙
皇上如此曲賜指示微(臣)若不細細體貼凛慎遵循則
游府廳縣官(臣)於沿途接見匆匆諮詢難悉底藴
外貌皆無龍鍾衰殘考之輿論亦無狼藉之聲至
於下游道府廳州縣各官(臣)尚未接見所幸閩省
聖明燭照察吏之道雖非一端(臣)愚不以聽言信行而
便姑容或在(臣)前言語魯直頗類粗蠢退而觀其
撫字催科咸有實濟(臣)則不敢因伊辭令未嫺而
故為屈抑其有因吏治未諳偶致貽誤者(臣)必先
行飭訓至再至三如仍不能悛改憲章具在
訓示遵行謹
奏
覽
同日又
奏為酌籌閩省耗羡歸公之法以昭畫一事竊照閩
省邊海環山原非財賦重地但承辦公務如津貼
戰船撥解京餉協幫銅觔不敷與捐補無著虧空
各項公務較諸内地更覺繁多惟是從前濟用有
提取火耗數分或又分派照捐者更有因俸工奉
旨敕給另立公捐之名而又暗扣俸工充用者上則飾
辭以瀆
聖聰下則借端以苛索屬吏猾胥乘機舞弊牽混便足
誤公總因院司道府廳州縣各以勢分懸殊遇事
承順意指不肯仔細通盤籌畫之故(臣)查通省地
丁錢糧每年共一百五萬有零百姓完糧火耗止
許内加一扣收正銀一兩完給串票九錢是也以
零星所收拆封歸總彈兌又可多出二三釐統計
每兩加一火耗連倂戥共耗一錢四分即剖為一
十四股一股作批差解司盤纏及雜項費用四股
留存知縣養廉并充該縣公用一股分給知府養
廉廳員有經徵屯糧雜稅無庸另議養廉尚餘八
股盡歸司庫糧米耗羡亦照地丁之式每年統計
銀九萬有餘或有別項無礙非關正項銀兩再應
歸公者查出仍盡充公然後計算一年必不可省
之費并院司道各官分給養廉通共若干捐補無
著虧空亦在此内撙節報完所有俸工一項遵
旨分釐實給官役不許欺瞞捐扣辜負
皇恩如此畫一立法庶官吏難於滋弊而(臣)亦易於查
考也應否如是微(臣)愚昧不敢擅便為此繕摺奏
請
訓示遵行謹
奏
覽所籌畫甚屬允當但州縣無論錢糧多寡槪以四股
存留餘盡提取恐有苦樂不均之處尚宜詳酌
同日又
奏為奏
五年多增一萬六千六百餘兩此係
天恩准開南洋通商裕課之效驗也(臣)細查每年除解
贏餘赴部路費添平飯銀等項及差員齎奏盤費
幷採辦枝圓柑橘等項遇事支用外每年共有剰
銀一萬餘兩又有擔頭錢乃每貨一擔另給家人
巡役銀一分或七八釐倂紅單照票坐口鹽菜等
項查歴任巡撫皆差家人前去坐口親查收繳其
數目多寡無從稽考所以前任撫(臣)朱綱不令家
人坐口將此項陋規並交委官專司其事督(臣)高
其倬續署撫篆亦循此例而行可稱良法細核半
年以来所得擔頭各項分給委官家人關吏書手
養贍并巡攔各役諸色用人工食日用館租修整
巡船等項外每月報繳巡撫多則一千六七百兩
少則一千四五百兩不等約計每年共可得銀一
萬八千餘百兩又巡撫衙門另有布政司平羡養
廉銀五千兩親丁步糧五十分是福建巡撫一官
蒙
皇上特恩共計得銀三萬三千有餘矣據(臣)計算巡撫
衙門一切需用并奬賞出力官役酌量每年不過
一萬四五千兩(臣)又見布政司所送捐項一册内
諸如此類陋習相沿正恐不止一事也謹先繕摺
奏明容(臣)暨司道府覿面確核如承辦地方公事不
敷濟用撥出巡撫衙門現得多餘銀兩協濟應否
如是理合繕摺奏請
訓旨遵行謹
奏
如公事不敷濟用不應於汝等養廉銀内動撥或稅課
或鹽規均可添湊通融也然皆當據實奏知總之一毫
不欺不隠則諸務不難辦集而其中多寡輕重朕了然
洞悉亦易於指訓可與高其倬確商具奏以聞
雍正七年三月十一日福建巡撫(臣)劉世明謹
奏為奏
率領佃人侵入傀儡山開墾破水灌田致被生番
生番界内開墾各職名到日另行
題參為此一倂繕摺奏
聞謹
奏
覽
同日又
奏為遵
旨覆奏事竊(臣)齎摺家人回閩蒙
皇上發交陞任布政使沈廷正奏摺一件前任撫(臣)朱
綱奏摺一件又戸部王大臣密議覆摺二件奉
硃批命(臣)詳細斟酌徐徐查議奏聞欽此(臣)查官役俸
工久蒙
皇上特恩給領斷不可再以修理戰船名色議捐辜負
聖恩況福建地方應辦公事條欵甚多原不僅津貼船
工與不敷銅價二事而已似應統歸耗羡項下畫
奏各屬溢額銀兩官收寺租龍溪縣欺隠地畆等
項查欺隠地畆一項現據龍溪縣民自首一萬三
千餘畆但未足二百餘頃之數應飭再為確查此
係百姓從前欺隠相應遵
旨歸於自首案内一倂彙
題陞科官收寺租一項因各屬皆有甚覺零星而且
事例不一未便但據一二處所見所聞草率具奏
寧福安等十一州縣每年溢額銀約共八千八百
五十餘兩米六百石現經查出數處多係百姓從
前開墾報縣陞科州縣官不為轉報請
題竟將此項錢糧歴年侵蝕肥已上下通同已成錮
弊奚容任其捏稱溢額巧飾侵漁今此項地畝溢
額銀米亦應歸自首案内彙
訓旨遵行謹
奏
所奏琉球國王進貢一事摺留中有旨諭部
同日又
奏為奏
聞事竊閩省官吏辦事延緩已成錮習(臣)查泉州府屬
之同安縣列械鬭毆事件共計一十七案察閱起
釁情節甚覺細微稽延日久拖累多人總因屡易
署事縣令凡遇爭訟告報到官不能即為剖斷解
紛忿氣日積往往恃其族大人衆彼此聚集互爭
勝負干犯憲章及被州縣通詳無案不牽連數十
餘人乃復懼罪逃匿以自作苟安之計(臣)隨密飭
新任泉州府知府劉而位親往就近查理許其便
宜措置不以文法相拘續經劉而位即以已意先
出告示曉諭兩造各来聽勘概予酌量發落准令
自新亦不再行拘解拖累等因隨據十七案原被
人犯盡赴該府投到未滿十日俱經劉而位逐一
審明分析情罪輕重枷號責儆無辜一概省釋各
飭歸農具文通詳幷具禀懇如伊詳請完結庶百
姓皆以知府之言為可憑信等語(臣)隨細查各案
並無人命盜刦重大事件當即照詳批司轉飭銷
結訖即此類推可見民心原易化導祗因閩省訟
師多有勾串各衙門胥役舞文滋弊殊為閭閻大
循積習以仰副我
皇上勤求治理察吏安民之至意至於修造戰船尤為
海疆要務而承修各道員動以津貼不敷借辭支
飾(臣)查興泉道張廷枚分修之船除竣工交營外
尚有戰船八隻並未修理完工亦不上緊催督趕
辦幷以無力賠修為詞於應領正價及津貼銀兩
之外復向布政司移借庫銀三千兩需用據詳到
(臣臣)即駁飭確查去後因思既有正價又有津貼
不過但令承辦其事何得動稱賠累及細加察訪
内中另有隠情蓋因閩省戰船津貼較之浙江為
數幾少一半所以承辦各員動稱賠修今(臣)再四
籌思津貼既與隣省不符無怪其承辦心亦怠玩
現議酌加三分假如從前津貼係七百兩者兹竟
給領一千兩無論大小修之船統照此加三之數
核算遞增凡各厰一切未完船工均照加增津貼
嗣後如再故延時日不速趕完工容(臣)另行據實
指名
題參至於津貼修造戰船乃海疆第一緊要公事例
應支動耗羡但閩省公用養廉應歸耗羡項下辦
理已經微(臣)繕摺奏
給發津貼緣由相應再為奏
聞伏乞
皇上睿鑒謹
奏
覽
雍正七年四月十三日福建巡撫(臣)劉世明謹
奏為奏
聞二麥豐收事竊照福建地方氣候較各省甚早今年
菜麥春花處處十分豐熟目下收穫齊全自正月
迄今雨水及時民間亦無被刦盜案惟據臺灣道
府禀據鳳山縣報稱去年十二月長興莊管事邱
仁山等率領佃人越界侵入傀儡山開墾破水灌
田致被生番殺害一事(臣)即嚴飭勒令設法獻出
兇番審擬招解並取玩縱失察侵越開墾各職名
到日另行
題參去後續於本年三月二十六日據臺灣道府各
禀報據遊擊靳光瀚署海防同知劉裕各報稱於
本月十一日拏獲山猪毛等社兇番共二十名俟
解到訊確另詳等語禀報前来(臣)查生番原與禽
獸無異業蒙我
皇上燭照幾先已奉
諭旨勒石立有界限而姦民乃敢越境開墾偷破番水
題請
旨恐厪
聖懷為此繕摺奏
聞謹
奏
覽
雍正七年五月初一日福建巡撫(臣)劉世明謹
奏為奏
聞事竊照福建通省地方自春及夏雨水甚勻米價平
減禾苗豐茂無比四民樂業地方安堵
欽差吏部左侍郎(臣)史貽直甄別府縣各官事畢於四
月二十九日起程回京復
命(臣)見史貽直一切需用俱出巳資況係兩次赴閩誠
恐回途缺欠盤纏(臣)支應得養廉銀三百兩幫伊
路費史貽直再四不收似此操守淸謹實為可敬
(臣)惟見善自勵勉效步趨以仰報我
皇上天恩而已理合繕摺奏
聞謹
奏
覽奏雨水調勻禾苗豐茂朕心深慰汝抵閩任事未久
卽蒙
上天如是湛恩汪&KR1070;必因汝念慮忠誠有以感召之也欣
悅之懷筆難悉諭其加勉加慎勿怠汝等封疆大吏但
能實心為國為民則
神明祐助百物順軌實有不期其然而然者
同日又
奏為據實奏
聞恭請
睿鑒事竊照
欽差吏部左侍郎(臣)史貽直遵
旨回閩甄別府縣各官隨即辦理梅廷謨摺奏原任侯
官縣王夢賢之子王溥仁侵匿錢糧一案嚴拏有
名各犯於十二日部(臣)史貽直會同督(臣)高其倬
幷(臣)劉世明逐一細細察審分寄財物之處毫無
實據嚴加夾訊堅不承招監生楊璉惟有搶地呼
冤鑒貎辨色似無支飾別情況部(臣)與(臣)等辦理
此案甚是謹密伊等無從探聽預僃登答所供似
屬實情再據奏幕客王能之曉夜呼盧捏改簿册
四百六十三本等語則能之必係精明強幹之人
今(臣)等審驗年已八十龍鍾不堪即此一節竊恐
梅廷謨似有奏對失實之咎況(臣)身受
皇上隆恩遇事敢不赤心辦理自干罪戾一切情節惟
有據實奏
聞除將永成號洋貨店財産物件賬簿文約幷王溥仁
寓所服飾等項逐細登記封貯俱撥令兵役嚴加
看守聽部(臣)史貽直據實僃細奏
聞請
旨遵行外(臣)謹繕摺奏
聞伏乞
皇上睿鑒謹
奏
所奏是百凡總惟汝等是賴悉肯秉公據實直陳一切
事自皆適中得當矣何有枉縱過不及之失
朕有旨命史貽直留閩署理總督印務與之和衷共事
可也
同日又
奏為奏
聞事竊照新任海關(臣)準泰於四月十八日到閩(臣)已
飭令總理該關事務張廷枚將印信文卷吏役人
等一倂送交準泰接管外所有(臣)任内經手三箇
半月正稅贏餘銀兩俟督催各委員解司齊全報
册到日逐一核明分別另行奏
聞再準泰面奉
上諭總督高其倬為海關各稅口委員分查具題一事
爾到福建之日會同高其倬劉世明酌核具奏欽此
伏查福建海關已蒙
皇上燭照
欽差專員似與督臣前題事例微有不同應俟準泰料
理月餘欲作如何損益之處微(臣)自當勉力贊助
務求妥協也合先繕摺奏
聞謹
奏
雖欽差專員監督稅務究係汝所轄地方毋視為身外
事而漠不相關也
雍正七年六月十六日福建巡撫(臣)劉世明謹
奏為奏
聞畫一辦理通省公務分給各官養廉事竊照閩省一
切公事及各官養廉(臣)於到任後業經細加籌畫
繕摺奏
聞復與督(臣)高其倬及司道等官將通省耗羡并存公
各項逐細查開確核每年應行承辦公事暨分給
各官養廉公同議定除臺灣一府耗羡養廉經督
臣分派會
奏外(臣)謹將八府一州公務養廉條欵數目另繕清
摺恭呈
尚有應給各官養廉銀八萬四千三百兩今先實
給八分三釐零存留司庫一分六釐零每年計銀
一萬三千九百一十七兩分作三年將無著銀兩
全補完日仍照原議十分全給各官養廉庶辧理
公私事務不至有缺乏之虞(臣)亦易於稽查弊竇
應否如是伏乞
皇上睿鑒施行謹
奏
此奏朕甚嘉之歴來直省耗羡養廉一節朕從不問及
遇各督撫等肯秉公據實奏請者朕一一斟酌訓示閩
省督撫未經詳陳請示朕何因追求今據汝所開條欵
甚屬明晰閩省養廉似覺不敷己降旨諭部指撥數項
以增助汝等用度庶不致有所缺欠也
同日又
奏為恭報早穀豐登事竊照福建地方自入夏迄今
各處雨水均無缺欠晚禾茂暢早穀現已登場山
鄉僻壤處處豐收省城米價每石一兩一錢各府
州縣每石自九錢四五分至一兩一錢五六分不
等地方安堵海洋寧静恐厪
皇上睿懷為此繕摺奏
聞謹
奏
早穀業已登場朕懷甚慰至於晚禾必待秋成後方敢
釋念也
同日又
奏為欽奉
上諭事本年四月初一日准吏部咨文内開奉
旨姚孔鍼戴大冕杜昌丁葉維榮楊璧黃廷鋐劉世霖
湯其禄嵇岳延劉長善錢廷鏞王裕璸張廷球亓式
愿郭偉基趙可承黃南春陳悌命往福建交與該督
撫酌量應以知縣用者著委署試用應以縣丞以下
等官用者著具題補授其試用知縣人員如辦事好
者再行具題補授倘不能辦理地方事務咨部請旨
其庸劣者即行題參欽此等因到(臣)目下已據各員
陸續至閩(臣)恐伊等俱係初登仕版尚未諳練吏
治況其才具短長亦未能一見即定若遽委之以
政實恐用違其才貽誤地方竊照藩臬兩司乃錢
穀刑名之總滙隨將新到人員分派在藩臬衙門
學習使其通達治理幷令藩臬二司遇事為之開
導講解則其才具優劣便可試得大概酌量詳請
委署試用似於造就初仕人員深有裨益理合繕
摺奏
聞伏乞
皇上睿鑒謹
奏
朕原有此意所奏殊屬可嘉之至已有旨通諭直省照
行矣
雍正七年七月二十六日福建巡撫(臣)劉世明謹
奏為據實奏
聞恭請
睿鑒事竊照外洋製就鴉片煙一種最能滛蕩人心貽
患不淺荷蒙
皇上勅部議覆定例通行禁止在案兹據漳州府知府
李治國申稱鴉片毒煙現奉嚴禁但欲塞其流當
淸其源卑府密差文韜訪查於二月二十二日據
該差轉託蘇笑從陳市行中向陳遠買得鴉片一
斤當即委員前往陳遠家起獲三十三斤等語通
詳到(臣)隨批司飭令確審究擬招解以憑審
題去後續經李治國審據陳遠供於去年載運橘餠
往廣貨賣因無售主適有不知姓名客人以鴉片
木香等物與伊兊換帶回將陳遠擬照興販鴉片
煙例枷號一箇月滿日發邊衛充軍招解到司據
臬司覆審無異照依府擬解院審
題(臣)隨親審據陳遠滿口呼冤堅稱鴉片原係藥材
必需並非做就之鴉片煙只須一驗便明(臣)即提
到原贓令福州府𫝊到太和堂藥舗戸陳書珮認
驗供稱驗得此係鴉片熬膏藥用的又可做鴉片
丸醫治痢疾這是並未做成煙的鴉片等語夫鴉
片為醫家需用之藥品惟加入煙草始滛蕩害人
為干犯禁例之物李治國何得設計誘出陳遠家
所藏鴉片便以鴉片煙之例問擬枷號充軍錯混
施行甚屬乖謬法應照依故入人罪列欵
題參(臣)思濱海頑民性多愚蠢或見因此參官謬稱
已弛鴉片煙禁復肆貨賣此煙亦未可定不得不
防微杜漸除將陳遠發司取保鴉片三十三斤貯
藩庫外理合僃細奏
聞再李治國平日居官才具似不能勝劇郡之任稽察
屬員與辦理庶務不無寄耳目於小人反致自干
咎戾合倂密陳伏乞
皇上睿鑒施行謹
奏
李治國於此一事雖欠明察然乃過於從事之咎情理
尚在可原不就此案𠫭處甚是若果才具平常不勝要
任則當與史貽直商酌或調任事簡之缺或題請以部
曹補用可也
其三十餘斤鴉片若係犯法之物即不應寬釋既不違
禁何故貯存藩庫此皆小民貿易血本豈可將錯就錯
奪其生計如欲留為異日證據數兩幾片足矣未有全
留貯庫之理雖係細事殊關輿論汝等身膺封疆重任
慎勿因其細而慢忽視之蚩蚩愚氓正於此等處觀汝
之體恤民隠周詳與否也誌之
雍正七年八月初二日福建巡撫(臣)劉世明謹
奏為奏
聞事竊照福建提督學政(臣)程元章蒙
皇上特恩署理浙江布政司事於閏七月十二日遵
旨將印信交(臣)管理次日起程前往赴任惟是貢監生
員科舉例係學臣錄取送闈應試查程元章於七
月内完竣科考内地八府一州幷臺灣府共取一
二等生員三千九百餘名尚有貢監生員七千一
百餘人雲集省城正候示期考錄遺才(臣)思巡撫
署理學政定例不預考校之事但今鄉試在邇未
便拘泥成例下誤士子功名上負掄才
大典所以(臣)於接印疏内即經陳明在案自閏七月
十八日起分作五場考校已經陸續錄取發案現
在造册送闈應試至於一切場務(臣)俱督飭照料
齊僃為此繕摺奏
聞伏乞
皇上睿鑒謹
奏
事固在所應辦但汝意不過借此悅士心以沽名耳亦
何足深取
同日又
奏為恭謝
天恩事本年閏七月二十七日據(臣)標齎摺兵丁敬捧
皇上賞(臣)絨纓頂帽幷克食二匣回閩當即出郭迎接
至署恭設香案望
闕叩頭謝
恩祗領訖(臣)伏讀
諭旨指示周詳洵乃無微不照增
賞養廉羣沾厚禄
特恩曠典亘古稀聞隨知會署督(臣)史貽直觀風整俗
使(臣)劉師恕幷傳司道以下各官齊集公所宣示
恩旨望
闕叩頭謝
恩除飭司檄行通省大小官員遵照再與署督(臣)史貽
直布政使(臣)趙國麟會同參酌料理妥協務使大
小臣工均沾
渥澤逐細辦定另行奏
聞外惟是(臣)本武夫仰沐
皇上特恩畀以巡撫重任吏治不諳日凛冰淵今蒙
天恩眷注寵錫便蕃(臣)惟有愈加悚惕幷勵所屬大小
官員人人持廉知恥實心料理地方以仰報
皇上浩蕩
天恩而巳為此繕摺奏
謝伏乞
睿鑒謹
奏
覽奏知道了善柔沽譽之習汝切不可犯仍存武人直
樸之風以忠誠奉公任事為上
雍正七年九月初六日福建巡撫(臣)劉世明謹
奏恭請
皇上聖安
朕安
諭史貽直知悉近見劉世明一切行為惟於得名處加
意周旋遇有關科甲之事倍覺勇往大有崇慕虚譽光
景凡人一務名則誠必不足以不誠之心承上接下焉
有是當之理再加以善柔自處好施小惠取媚屬吏則
諸務更不可問矣至於武進士輩每混入斯文一途居
之不疑尤屬可笑以高其倬之通明歴練持躬慎行因
其但欲潔己而奉公不純朕尚鄙之何況劉世明中材
武夫受格外拔擢之恩而不思竭力致身以圖報效可
乎史貽直汝當體朕之意極力勖誡之
諭劉世明汝當仍存武臣本質勿尚浮華若忘本隨俗
攀援科目詭悅紳衿恐禍及汝身非若輩筆墨所能救
助也假令怨歸於朕恩歸於汝獨擅天下後世令譽在
劉世明自為固云善矣仰首對
天於心安乎嗣後如不痛加省察改絃易轍將来必至噬
臍莫及從来人之精力有限專於此則忽於彼務名者
鮮有實行且根本一失遭鬼神所忌
上天既不垂佑人力何能抵禦將至心憒神惛百事顛倒
一敗塗地而後巳耳可不慎哉惟堅守初志不隨境遷
於根本處著力為要勉之
同日又
奏為奏
聞事竊照福建本年已酉科鄉試(臣)蒙
皇上殊恩叨受監臨重任自八月初六日入闈至九月
初四日揭曉所有闈内應行事宜俱遵定例敬謹
關防詳慎料理查閱卷同考官俱係聘取浙江江
西廣東三省進士舉人掣籖點入内簾布政司按
察司遵
旨在外辦事場内提調監試改用道員提調係署糧道
陳豫朋監試係汀漳道楊弘緒至於外簾受卷彌
封謄錄對讀收掌五所官均有稽查檢點試卷是
否合式之責所關甚大先准布政司詳稱若盡委
佐雜等官辦理恐伊非屬科目出身於三場文卷
犯規應行貼出之處未能通曉宜酌委縣令數員
為五所綱領另以佐雜副之庶覺妥恊等語具詳
到(臣)經(臣)批允隨選科甲出身之縣令五員令其
督恊佐雜各官盡心商酌辦理幸而提調官陳豫
朋諸事寓目經心晝夜不辭勞苦實力照料監試
官楊弘緒巡察謹嚴亦頗稱職(臣)仰邀
天恩無誤
大典實藉提調道(臣)陳豫朋之力居多也為此繕摺
據實奏
聞謹
奏
陳豫朋乃庸鄙不堪之人何得如是薦揚科場係照例
辦理之事奚庸如是張皇此奏殊屬煩瀆
同日又
奏為恭報年歲事竊照福建通省地方自春至秋雨
暘時若間有數處正在望雨即得澍雨霑足目下
晚稻俱已結實不過旬日内外皆可陸續收穫登
場即瓜果菜蔬番薯之類俱各豐稔萬寳告成洵
稱大有地方甚是寧静省城米價每石九錢五分
所有各府州實在收成分數俟十月中據報彙齊
另行奏
聞恐厪
皇上聖懷先此繕摺
奏報伏乞
睿鑒謹
奏
若史貽直一離閩省恐地方未必有如是景象也
雍正七年十月十三日福建巡撫(臣)劉世明謹
奏為遵
旨密拏事本年九月十八日准刑部咨開摺奏羅教一
案奉
旨羅教邪說惑人爾等理應刑訊刑訊之後若將伊等
各省居住同夥之人供出二三人爾等即據其所供
密咨各該督撫密行查拏解送爾等硏訊便可知其
根源實情再未行供出省分或有亦未可定爾將五
十七年如何結案倂近日盛京鳳凰城如何發覺之
處詳悉行文該督撫將此緣由曉諭訪拏解送欽此
夾訊羅明忠等各供内有夏義供稱同教所有認
識的福建人兩箇萬姓王姓到德勝門裏羅教庵
内来請經我曾見過並不知他的名字是實等語
為此行文該撫作速密行訪拏倂搜查伊等所供
羅教庵院接教住持以及各庵羅教經卷一同送
部以便質審等因到臣隨密令各府選差幹役於
城鄉各處遍加密訪查拏去後嗣據汀州府詳稱
卑府訪聞府治有前項教名即託詞要延請伊等
入衙看經密囑傳喚即有張維英聶君龍等欣然
應召入署當經盤問細訊其教之来由雖稱羅氏
所傳實無庵院與接教住持名目不過一人傳習
一人喫齋念經而巳亦無萬王二姓其人察其舉
動情形實係務農鄉愚但以此教為修行之門無
衒術惑衆之事今既奉
旨查禁豈可令其仍前念經做會應如何禁絶之處詳
候憲示施行等因詳報到(臣臣)復飭按察使孫國
璽密督各府用心查緝據稱漳泉二府更多難以
姑容縱玩如果查有萬王二姓並現有羅教庵院
接教住持之人便當嚴拏解部質審或如汀州府
之原無庵院教主滋蔓多人者應否令其作何改
邪歸正永遠禁絶許令自新之處微(臣)愚昧不敢
擅便為此繕摺奏
聞密請
訓旨遵行謹
奏
前因阿齊圖抄發朕旨内有錯誤處隨經明白宣諭該
部另文行知各該督撫想此時尚未到閩俟文到之日
遵照奉行朕意但不令邪教煽惑良民招聚多人耳至
若鄉愚被誘汝等量加戒飭令其改過自新而已何可
拖累蔓延致滋紛擾倘查有為首倡率不法者自應解
部質審照案歸結
和碩怡親王(臣)允祥等謹
奏為遵
旨查議事據福建巡撫劉世明奏稱閩省九府一州
除臺灣府耗羡督(臣)高其倬議給該府各員養
廉外其八府一州經徵地丁錢糧并額徵糧米
所有耗羡平餘及雜欵等銀共一十六萬九千
二百三十四兩(臣)等詳細確核每年承辦公務
共應用銀七萬四千七百三十三兩餘銀九萬
三千二百兩分給各員為養廉之資開析條欵
以為定額將来每年承辦通省公事分給各官
養廉即以所有耗羡等銀量入為出已足敷用
等語(臣)等查得閩省自督撫以至府佐州縣共
九十九員而所有耗羡除辦公之外僅存九萬
三千餘兩實不敷各員養給之用今(臣)等遵奉
恩旨將閩省報出各項贏餘歸公銀兩核查為該省
督撫等官增加養廉之資(臣)等查福建陸續報
出閩安竹﨑崇安杉關倂稅課司等五處及上
杭縣泉州府河橋車稅贏餘銀共一萬一千三
百二十兩零又臺灣府官莊等項歸公銀三萬
七百三十九兩共歸公銀四萬二千五十九兩
零倘蒙
天恩以此二項賞給各員為增加養廉之資(臣)等計
員酌算共應加銀四萬九百兩存銀一千一百
五十九兩零請交與該督撫將閩省縣丞以下
微員每員亦酌紷數十金則閩省大小各官舉
家之日用衣食寬然有餘可免拮据經營之累
俱沾沐浩蕩
天恩矣(臣)等謹將各員增加數目另單呈
覽伏候
皇上欽定謹
奏
爾等前奏各官養廉等事朕交怡親王會同大學士議
覆今將所議之摺發来爾與史貽直商酌妥協辦理但
別省道員養廉率皆多於知府兹爾閩省知府養廉反
多於道員其中情由朕不甚解此條尚不以為協幷一
切多寡厚薄處怡親王暨廷臣等不過據爾前摺所開
就朕恩賜之項擬議增添亦未可即以為準爾二人當
再同司道等官詳細秉公酌定奏聞務期久遠循行無
礙不令人檢點指摘方為盡善也
雍正七年十一月十七日署理福建總督(臣)史貽
直巡撫(臣)劉世明謹
奏為欽奉
硃批會議覆奏事竊照閩省督撫司道等官議給養廉
銀兩經(臣)劉世明會同前督(臣)高其倬悉心酌議
具摺
奏請荷蒙
聖恩敕行怡親王將閩省各官養廉銀兩詳議擬單具
奏又蒙
皇上將(臣)劉世明摺内議給道員養廉一欵詳細
批示(臣)等跪讀之下仰見
聖明鑒照周詳定議期於盡善之至意(臣)等欽遵
硃批諭旨隨率同司道等官將閩省應給養廉欵項逐
一詳細秉公妥酌遵查知府一官職司民牧有統
理屬縣錢穀刑名之責每年延請幕賓束脩及巡
歴縣治察盤倉庫等項往来費用過於道員較之
道官駐劄一方遥制府屬者其中政務繁簡有間
是以(臣)劉世明前次摺内所開知府養廉數目多
於道員者職此之故今怡親王等議單所擬賞給
各官養廉數目實屬秉公至當可以永遠遵行相
應仰懇
聖恩俯准議給至於閩省佐雜等官(臣)等亦遵議每員
每年各分給養廉銀二十兩合倂覆
奏伏乞
皇上批示遵行謹
奏
高其倬諒已抵閩復任矣若爾等意見相合別無異議
照行可也
福建巡撫(臣)劉世明謹
奏為奏
聞事竊(臣)查得福建各州縣經徵錢糧米石外有溢額
之項先經前撫(臣)朱綱任内奏報閩縣侯官等十
縣幷福寧州共溢額銀八千八百七十餘兩又永
安甌寧二縣暨福寧州共溢額米六百二十一石
零(臣)自履任後復將各府廳州縣徵收正雜銀米
徹底淸查去後據侯官福寧等州縣續報溢額銀
米數目前来同前撫(臣)朱綱查出溢額銀米通計
前後共溢額銀一萬四百三十兩米七百五十三
石零現在檄行藩司彙造淸册詳送容辦齊另疏
題報充餉其餘各縣覆無溢額者隨經批司取結彙
報尚有福淸龍溪漳浦南平沙縣寧化等六縣有
無溢額銀米俱未查淸應俟詳覆到日另
奏又前撫(臣)朱綱奏稱古田縣有缺額無徵銀六百
餘兩建寧軍廳缺額銀一百九十餘兩漳平縣無
徵雜項銀五十餘兩寧德縣缺額銀二十餘兩官
民俱各受累可否將此項缺額均在溢額之内撥
補等語(臣)查錢糧關係
國課絲毫不容含混若果缺額無徵自應詳細淸查
據實代民陳情懇
恩豁免豈有將徵存贏餘之銀以補缺額之數移甲就
乙因緣為姦殊屬背理且啓不肖官員借端侵蝕
之弊(臣)未敢扶同允議辜負
聖恩現在嚴飭藩司將古田等廳縣缺額無徵確據情
由僃細詳查到日另
實不盡及乾沒侵用者(臣)即據實具疏
題參究審照侵盜錢糧例治罪如此則從前欺隠之
弊可以永除矣為此繕摺奏
聞伏乞
皇上睿鑒謹
奏
覽
雍正七年十二月二十四日福建巡撫(臣)劉世明
謹
奏為欽奉
上諭事雍正七年十一月十六日(臣)齎摺家人回閩微
千總蒙
聖祖仁皇帝拔列侍衞遭逢我
皇上知遇隆恩不次超擢畀以封疆重寄(臣)雖身受殊
榮實不敢忘行伍本色不敢情隨境遷自稍恣縱
辜負
天恩今蒙
聖主矜憐(臣)愚不遽罷黜
特賜教訓防微杜漸
告誡諄諄(臣)當刻骨銘心時加儆惕如(臣)行止悖謬口
是心違難逃
皇上睿照所有微(臣)接奉
訓旨自勵自新之處理合繕摺奏
聞謹
奏
有無沽譽之心及肯改悔與否總在汝返躬自問而巳
硃批諭旨卷四十三上
欽定四庫全書
硃批諭旨卷四十三下
硃批劉世明奏摺
雍正八年二月初三日福建巡撫(臣)劉世明謹
奏為奏
聞事竊(臣)查福建地方無為天主等教原無掌教為首
之人鄉愚無知妄求果報往往私相傳習此等旁
門邪教必須除淨根株風俗方歸淳厚今(臣)凛遵
皇上諭旨務令默化潛消(臣)聞習天主教者其家不奉
神佛幷不供祀祖先歸無為羅教者闔家男婦老
幼俱喫長齋(臣)今專行臬司通飭所屬著落保甲
曉諭凡大家小戸俱令供奉祖先敬禮神明除年
老男婦願齋者聽不許闔室大小俱喫長齋如一
月以後仍不改邪歸正甲隣不禀首官司一體坐
罪現在省城行之著有成效不過再行半年此等
邪教福建諒可潛消矣理合繕摺奏
聞伏乞
皇上睿鑒謹
奏
但應禁止邪教惑衆從未有禁人喫齋之理此奏甚屬
乖謬之至朕不解汝具何意見而云然若將此等無理
妄舉以為盡心任事實力奉行則大誤矣既云年老願
齋者聽而闔家大小喫齋者又欲坐罪更屬可笑之談
如於一家老者小者飲食之際稽查某齋某不齋其紛
擾為何如耶觀一切辦理覆奏不但浮泛不實且每多
乖張失措大有心志惶惑光景嗣後仍不痛自儆省加
勉誠敬則朕恩殊為可惜也
朕日理萬幾刻無寧晷費一片心血親筆訓誨之旨乃
竟一字不覆想汝終日在醉夢中矣汝之所奏朕尚何
心再行批諭況教職養廉直省從未有言及者而劉世
明獨能念及似此滿懷沽名負恩之心宜乎昏憒茫無
知解也況此養廉乃向日地方官所用之物朕何可邀
教職之虛譽而勒令分給乎將此諭旨與史貽直看
觀汝光景原由武而入欲借文以顯終致從武而得因
文而失也凡天下人但一忘本則心行不必問矣
雍正八年二月十六日福建巡撫(臣)劉世明謹
奏為微(臣)罪過多端籲求
聖恩鑒宥事本年二月初九日臣標把總齎奏回閩(臣)
跪接
諭旨遵即恭捧交與督(臣)史貽直敬謹觀看訖竊(臣)蒙
皇上恩賜硃筆訓諭(臣)感悚無地何敢不敬謹
奏覆實緣自京抵閩路程遙遠(臣)齎摺人適因中途
阻風不能依限到閩直至(臣)下次拜發奏摺之後
始奉到上次
硃批奏摺是以所奉
蒙
皇上訓旨(臣)始恍然醒悟蓋教職俱屬本省人員去家
不遠與隔越外省離家遠涉之微員迥乎不同所
以經費額編兩官合食一俸今直省概不議及養
廉(臣)獨妄議及此直如醉夢中語(臣)昏憒無知慚
悚何極所以養廉奏摺(臣)已刪除教職一條餘照
原摺另繕
奏陳叩求
皇上天恩赦(臣)知識愚鄙
特賜矜憐(臣)曷勝惶悚之至謹
奏
覽
雍正八年四月二十二日福建巡撫(臣)劉世明謹
奏為跪聆
諭旨恭謝
天恩事雍正八年四月初十日福建總督(臣)高其倬
陛見回閩(臣)出郭迎請
聖安高其倬口宣在
勤政殿欽奉
聖諭爾回福建時𫝊諭巡撫劉世明巡撫之任不比武
職訓察屬員整頓吏治懲惡安良緝除盜匪最為要
務一切市私恩示小惠之事斷不可行此習務要更
改欽此(臣)即跪向
北闕叩頭謝
恩伏念巡撫之任不比武職訓察屬員整頓吏治懲惡
安良緝除盜匪等事俱係巡撫職分所當盡心料
理者惟是微(臣)知識淺陋承辦不妥之處甚多屢
沐
天恩教導寬宥更當竭力報效悉心整頓至於市私恩
施小惠(臣)已痛自改悔若再稍萌此念即是下愚
不移深負
聖心自貽罪戾(臣)斷斷不敢為此繕摺恭謝
天恩謹
奏
顧力行何如耳豈在空言
同日又
奏為奏
聞事竊(臣)前奏天主無為等教一摺奉有
硃批諭旨(臣)跪讀之下惶悚無地仰沐
天恩不即罷斥復荷
恩誨諄諄即木石亦應感動況(臣)稍具人性者乎惟有
刻刻自省凛遵
諭旨黽勉敬誠以仰副
天心下盡(臣)職而已為此繕摺奏
聞伏乞
皇上睿鑒謹
奏
豈但不即罷斥今不得已更用汝為總督矣能不負吾
弟怡親王之薦舉全朕用人顔面與否在汝仰面對
天俯首自問而為之也
雍正八年六月初三日福建巡撫(臣)劉世明謹
奏為奏
聞事竊照福州府知府蘇本潔仰荷
特恩補授自莅任以来勤愼辦公有志向上今於五月
初四日忽患風痰病證言語澀滯現在調治尚未
痊愈查蘇本潔年止四十六歲氣血壯強非精力
衰邁者比但福州乃省會繁劇大郡命盜案件俱
由審轉不便任其久延據布政司援引
恩旨詳請暫委該府同知李錫爵代為辦理堂務俾蘇
本潔得以安心調治速愈報效
國恩等因到(臣)除如詳批發外為此遵
旨繕摺奏
聞伏乞
皇上睿鑒謹
奏
暫時權宜甚是
雍正八年八月十二日福建巡撫今陞福建總督
(臣)劉世明謹
奏為據實奏
聞密請
睿裁事竊照福寧鎮(臣)楊&KR1781;到任一載曉暢營伍辦事
細心實武臣中不可多得者兹因該州生員犯夜
與兵丁口角致罣彈章部議降級調用已經署督
(臣)阿爾賽准咨知照另委署員檄令楊&KR1781;離任赴
部另補但(臣)觀楊&KR1781;實係有用之才且聞其圖報
國恩之語頗具血誠(臣)可保其實能竭力淸理營伍
志切報效非心口兩岐之人為此繕摺密
奏伏乞
皇上睿鑒謹
奏
已有旨矣
雍正八年十月二十六日福建總督(臣)劉世明謹
奏為奏陳蟻悃籲求
睿鑒事竊(臣)仰蒙
皇上天恩畀以總督重任於本年八月二十八日視事
今已將及兩月所有山海巡防與通省營務應行
嚴加整飭暨清查姦匪安輯地方諸務(臣)俱陸續
督飭所屬倂移知撫提鎮(臣)一體協力實心辦理
斷不敢因循玩忽上厪
聞(臣)籲求
皇上静攝
聖躬俯慰臣民仰賴如有閩省應陳地方諸務容(臣)細
心查察另行奏
聞為此繕摺奏陳蟻悃伏乞
皇上睿鑒謹
奏
汝於奏事摺中夾雜套語籲朕静攝以表汝之忠愛但
既欲諸務僃細陳奏又欲朕躬静攝殊屬前後自相矛
盾心非出於至誠似此庸愚無識朕實憂汝之不克勝
任今朕不但不能静攝見所用封疆大吏如是伎倆轉
增煩慮不解汝意此番係籲朕静攝耶抑係貽朕憂煩
耶朕之調養精神必待外省臣工規諫而後省悟寧有
是理汝之懷詐不實益可見矣
雍正八年十二月二十六日福建總督(臣)劉世明
巡撫(臣)趙國麟謹
奏為敬陳管見仰祈
睿鑒事雍正八年六月二十七日(臣)趙國麟到京
陛見時内閣交出吏科給事中赫碩色等條奏一摺奉
旨此摺著暫收存俟趙國麟到京之日給與伊看仍令
帶去如路遇高其倬著給與高其倬將可行不可行
之處商酌仍將此摺帶至任所會同劉世明定議具
奏欽此因(臣)趙國麟與督(臣)高其倬水陸相左即抄
摺寄商嗣准高其倬議覆前来(臣)等復將條奏臺
灣一切事宜可行不可行之處會同悉心商酌大
概與高其倬所議相同謹將愚昧所見逐條定議
另摺呈
覽外至南路營移駐一條(臣)等未能親視形勢懸揣率
議恐有未協因行文臺灣道鎮會同勘覆海洋往
返致稽時日合倂聲明謹
奏
爾等此議是將所議之處行知巡臺御史令其存案
雍正九年二月初六日福建總督(臣)劉世明謹
奏為奏請
訓旨事竊(臣)蒙
皇上特恩畀以總督重任自莅任以来所屬將僃弁員
陸續聽調赴考者已經過半(臣)既不敢擅作威福
更不敢姑息優容除年老弓馬不堪居官平常僃
弁另行
題參幷循例咨部斥革外内中副參遊守及千把弁
員漢仗弓馬可觀及才具可用者亦頗不乏(臣)查
調任督(臣)高其倬從前預行保舉各員俱蒙
皇上次第陞補未經掣補者僅止水師二員陸路四員
今可否令(臣)於考過將僃弁員中選擇人材技勇
兼優者再行循例保舉以僃
簡用陞補庶可收得人之效微(臣)不敢擅便為此繕摺
請
旨謹
奏
此汝職分内應辦之事又何須具摺奏請朕殊不解
同日又
奏為謹僃陳閩疆水陸營汛事宜伏祈
睿鑒事竊(臣)蒙
皇上不棄菲材超擢閩省總督自視事以来僃查陸路
營汛洵稱碁布星羅毫無疎漏間有塘撥略應因
地制宜添增移換之處俱陸續改移照例咨報兵
部在案其水師汛守經(臣)
題請添設(臣)標水師一營以司稽察外洋分巡總巡
之勤惰並盤緝海口内河各處匪徒察核船中器
械整理火具等事荷蒙
皇上天恩俯准現在抽調安設外(臣)再細查戰船舵工
一役實為水師最關緊要之人僅食一名戰糧較
之商船所僱舵工工食多寡甚覺懸殊此中不無
情弊今察出戰船舵工於本名戰糧之外歴来俱
食伙糧一分以敷養贍積習成例實難裁汰但(臣)
清理營伍既知有如此曠占情弊又未便遽為發
覺革除貽悞要務理合據實
奏請
天恩凡水師戰船各舵工念其出力與衆不同可否援
照外委千把總之例亦准給食隨糧一分庶從前
曠占之錮習盡除而營伍得收實效矣為此繕摺
請
旨伏乞
皇上訓示施行謹
奏
此奏好與沿海各省督臣會同商酌行之
同日又
奏為欽承
聖諭恭謝
天恩事竊(臣)前具奏陳蟻悃籲求
睿鑒一摺奉有
硃批(臣)跪讀
訓旨慙悚交幷祗因閩省去京甚遠聞知
聖躬前略欠安又值四省被水各州縣俱蒙
皇上遣官發銀撥粟賑恤不知如何煩勞
聖心(臣)愚昧無知於奏摺中夾雜套語混瀆
聖聰今蒙
皇上訓示(臣)曷勝感激所有奉到
硃批原摺理合恭繳謹
奏
武夫粗濁之習當時加滌除
雍正九年三月十三日福建總督(臣)劉世明謹
奏為奏
聞事竊照福建内地年歲情形(臣)俱真知灼見惟臺灣
遠隔重洋傳聞互異海疆關係匪輕(臣)不敢不時
勤察訪以仰副我
皇上垂念海邦之至意兹於本年三月初二日有臺灣
道劉藩長聞訃丁憂回閩細詢地方年歲情形據
稱所屬四縣甚是寧静穀米糖豆價值倍減於前
惟去冬略覺缺雨於正月初三日時雨霑足二麥
秀茂豐收可必再詢其生番致死匠役陳勲一案
幷鳳山縣通報𫝊言鬍九要搶新莊起釁實情該
道將事之原委及審理發落之處一一僃細陳說
(臣)見劉藩長應答地方事務甚是誠慤無欺洵屬
有用之才今巳奔喪回籍如蒙
皇上天恩仍
敕来閩委署或遇道缺另行
題補實於海疆有益為此據實繕摺請
旨伏乞
睿鑒謹
奏
劉藩長豈有復用閩省道員之理若遇兩司缺出朕再
加酌量耳
同日又
奏為據實奏
聞請
旨事竊照臺灣大小官員例不隨帶眷屬赴任今有汀
州府知府王仕任奉
旨調臺於本年正月開印後據王仕任由省赴臺向(臣)
訴稱隨任僅止一妾二婢而妾生之子尚在襁褓
除家人之外並無至親可以寄託只得暫且㩦帶
同去等語(臣)細加訪察確係實情若遽以違例
題參似覺人材可惜若為之徇隠(臣)實不敢應否飭
令王仕任速喚誠慤至親到閩給照過臺領伊家
口回籍之處微(臣)不敢擅便為此據實繕摺奏
聞請
旨伏乞
皇上睿鑒謹
奏
爾姑允所請令其㩦帶可也須將曾經摺奏蒙朕恩准
情由俾衆知之以杜他員藉口比例之端
雍正九年三月二十九日福建總督(臣)劉世明巡
撫(臣)趙國麟謹
奏為據實奏
聞恭請
睿鑒事竊查福建學(臣)戴瀚自到任以来(臣)等見其舉
動誇誕性亦頗奢念其有母承歡上沐
恩賞養廉不薄未可遽加責僃及至考試下游各府雖
無穢跡顯著然招搖線索竟有傳聞即如新生每
名陋例致送學院贄儀四兩業經前學(臣)程元章
革除今戴瀚於文武新生每名仍勒送贄錢二千
文另加隨封二百文及歲内旋省考試福州府(臣)
等向其諷勸不憚苦口幸而輿論尚無物議正月
按臨上四府(臣)等仍恐其復沿舊習隨諭各府提
調加意關防幷飭緝招搖說合棍徒嚴究根尋治
罪今據建寧提調知府姜朝俊盤緝陳經當取供
詞確據若再略加詰訊便可盡得實情不期詳報
學臣而學(臣)戴瀚但將陳經驅逐竟不飭交法司
審究輕為縱放顯有情弊(臣)等何敢再為緘默自
蹈徇隠之咎理合據實奏
聞伏乞
皇上睿鑒施行謹
奏
戴瀚係新進少年蒙朕拔擢内廷供職觀其才情學問
可望有成今如此負恩自棄實出意料之外可竭力勸
誡之朕亦密諭嚴飭如仍不改悔再奏以聞朕訓諭中
並不言及汝二人之奏也密之
此奏深為可嘉如是不隠方不愧朕之倚任勉為之
雍正九年四月二十九日福建總督(臣)劉世明謹
奏為奏
聞通省二麥豐收禾苗現俱栽插事竊照福建所屬地
方二麥收成通有八九分不等自入夏以来雨水
調勻禾苗亦俱栽插雖值青黃不接米價亦仍照
舊地方安堵四民樂業至於南北各海洋據總巡
分巡鎮將各官禀報甚是寧謐四月初二日未時
省城閩侯二縣所屬地方偶下冰雹數陣(臣)隨遣
人前往四鄉細查秧苗並無絲毫傷損恐厪
皇上聖懷為此繕摺奏
聞謹
奏
雨水調勻禾苗栽插固云有望然必待收穫方可慶秋
成也
雍正九年六月十五日福建總督(臣)劉世明謹
奏為奏
聞事竊(臣)接准兵部火牌遞到内閣大學士寄字内開
雍正九年五月十五日奉
上諭總兵官王郡在臺三年任滿例應調補内地但臺
灣地方甚屬緊要總兵重任難得其人南澳總兵官
張起雲雖克勝任而伊又現署陸路提督印務為内
地重大職掌朕意欲將王郡再留一年俟明年風信
順便之時著張起雲前往臺灣換回王郡即署理提
督之任張起雲起身赴臺之後王郡未回内地之先
福建陸路提督印務著將軍阿爾賽暫行署理朕意
如此著總督劉世明悉心斟酌務期妥協或其他總
兵官内有克勝臺灣之任者亦著劉世明具奏欽此
遵
旨寄信到(臣)該(臣)看得臺灣乃福建海外第一緊要之
區如鎮(臣)王郡之克勝厥任者一時難得其人已
蒙
聖明洞鑒應懇
皇上天恩將王郡再留一年俾收成效至於明年俟風
信順便時各令署理交接之處均蒙
皇上措置周詳又荷
諭旨命(臣)悉心斟酌務期妥協或其他總兵官内有勝
臺灣之任者亦著(臣)具奏欽此(臣)查有海壇鎮(臣)
吕瑞麟歴練持重整飭有方操守廉潔儘可勝臺
灣之任去冬已蒙
天恩准其今年秋冬之間
睿裁再有浙江瑞安營副將黃有才前任臺灣南路營
蒙
皇上垂詢人材微(臣)既有所知之員理合一併奏
聞伏乞
皇上睿鑒謹
奏
覽
雍正九年九月十一日福建總督(臣)劉世明謹
奏為奏
聞事本年八月三十日接准兵部火牌遞到公文係内
閣字寄福建總督將軍巡撫公同開拆内係廣東
觀風整俗使(臣)焦祈年奏摺一件奉
上諭劉世明阿爾賽趙國麟汝等職任封疆平時閉塞
耳目並不留心察緝匪類及至隣省移咨照會又不
盡力查究未知汝等具何心胸具何面皮也今接朕
諭若復膜視不加意訪究懲治或從而粉飾欺隠及
反行開脫亦任汝等為之耳欽此(臣)等伏讀
上諭恐懼悚惶不勝汗流浹背竊(臣)劉世明仰蒙
皇上特恩畀以封疆重寄況福建為山海交錯之區地
方何等緊要(臣)雖至愚凡遇一切事件從来不敢
懈怠施行至於隣省督撫或緝拏匪類或照追贓
私凡有咨移知會到(臣)靡不實力督飭依限咨解
今查廣東觀風整俗使(臣)焦祈年從無移(臣)查拏
窩棍黃五舍之案即其
題參饒平縣知縣周世濂并黃岡司巡檢彭芝麟(臣)
亦止見邸抄並未見焦祈年揭帖咨送到(臣臣)復
查福建觀風使(臣)劉師恕出巡漳州曾在詔安縣
訪拏盜窩黃阿五交縣禁究不識是否即係黃五
舍不能指為確實適值汀漳道章廷瑎因公在省
(臣)即密委前去詔安縣確訪的實拘拏嚴究俟章
廷瑎據實回覆到日另行奏
聞外(臣)先將接奉
上諭日期繕摺具
奏伏祈
皇上睿鑒謹
奏
此案朕據焦祈年之奏降旨察詢汝等乃稱並未移咨
知會到閩朕殊不解其故汝等何惜一問焦祈年耶
雍正九年十月初九日福建總督(臣)劉世明謹
奏為奏
聞事竊(臣)於十月初六日接准署提(臣)張起雲咨稱本
署提督荷蒙
聖恩著令署理福建陸路提督抵任以来凡地方營伍
事宜無不竭蹶辦理以期仰報萬一詎自五月半
後忽染氣喘之證延醫調治日見淹纏初時尚堪
力疾支持近日肌肉消瘦喘急加甚似此山海要
地豈可以病軀苟延貽誤除一面具摺奏
聞外所有提督印務伏祈選擇能員前来協理等因到
(臣)應即遵照
皇上前頒
恩旨遴委人員暫往協辦(臣)今選得福州城守副將馬
召南歴練老成可以暫委前去協理俟張起雲病
證調理如何再為
奏報為此繕摺奏
聞伏乞
皇上睿鑒謹
奏
提督事務已命阿爾賽署理馬召南豈協辦提篆之才
汝大誤矣
雍正九年十月十九日福建總督(臣)劉世明謹
奏為奏
聞事竊照福州將軍(臣)阿爾賽接到部文遵
旨即於十月十七日自省起程前赴泉州署理陸路提
督印務去訖(臣)近探聞署提(臣)張起雲病證雖覺
略減但身弱氣虛殊非數月即能痊愈恐難便往
廣東署事邊海要地不比尋常為此據實繕摺奏
聞伏乞
皇上睿鑒謹
奏
已有諭旨矣
福州將軍(臣)阿爾賽福建總督(臣)劉世明巡撫(臣)
趙國麟謹
奏為欽奉
上諭事雍正九年八月三十日(臣)等接准内閣寄到
硃批廣東觀風使焦祈年奏摺一件伏讀
諭旨悚惶無地所有奉到
諭旨日期并密委汀漳道章廷瑎親往查拏提案緣由
經(臣)劉世明先行繕摺奏
聞續據汀漳道章廷瑎提齊案卷并拏解黃五舍即黃
必顯到省(臣)劉世明隨會同阿爾賽趙國麟細加
審問取供在案該(臣)等會看得黃必顯於康熙四
十四年經前督(臣)金世榮
題准承襲伊父黃靖𠞰撫澎臺案内所得拜他喇布
勒哈番世職續准兵部咨回收標效力至雍正元
年六月内前督(臣)滿保因其懶惰偷安屢飭不改
黜退隨標行走發回原籍亦經咨部在案查康熙
六十年臺灣朱一貴叛逆時有廣東饒平縣姦民
余應茂等拜盟謀匪發覺而黃必顯亦以所得風
聞之語在閩首報因彼案陳飯所送名單内有黃
弼顯名字隨將必顯解赴廣東疊經質訊並不預
謀知情審釋發回閩省又查雍正八年正月内廣
東饒平縣鄭汝式等家耕牛被竊跟蹤追至廣洋
鄉見牛牽入武舉俞猊寨内當即搜獲牛皮牛骨
併弓二張訊據供稱弓是黃必顯寄来託伊收拾
並疑必顯亦係窩家又因廣東已死賊犯鄭阿妙
夫妻子女在詔安縣徑口鄉居住者黃維忠之屋
所耕者乃黃必顯之田更疑必顯實係窩主此廣
東潮州府饒平縣所以有關移福建漳州府詔安
縣拏解黃必顯之文案也除此之外黃必顯並無
窩匪窩贓被人告發之案但黃必顯雖無窩匪等
事而從前隨標則懶惰偷安自後居家復不安分
應將黃必顯革去世職羈留省城發交營伍管束
用杜匪流借名詐混作姦犯科等弊應否如是(臣)
等愚昧不敢擅便為此繕摺請
旨遵奉施行至於焦祈年摺内所奏之案(臣)等並未准
有移咨查究之文合併陳明并繳前奉
硃批廣東觀風使(臣)焦祈年原摺一件伏乞
皇上睿鑒謹
奏
總在汝等秉公辦理不可疎慢致令姦匪漏網亦不可
過於深刻是非日久自有公論何能掩人耳目朕遥隔
數千里之外不便代汝等懸定準繩也
雍正九年十月二十五日福建總督(臣)劉世明謹
奏為欽奉
上諭事竊(臣)接准兵部火牌遞送内閣寄字内開雍正
九年九月二十七日奉
上諭從前吕瑞麟在京引見時朕看其人漢仗甚好諳
練水師但似糊塗武夫祗因張溥在浙曾經保薦且
言其操守甚好是以屢擢用為總兵官昨因臺鎮要
缺不得其人降旨詢問劉世明據劉世明奏稱吕瑞
麟克勝臺灣之任朕允所奏將伊調補頃史貽直奏
稱於邸抄内見有吕瑞麟調臺一事臣在閩省深知
吕瑞麟之為人平時熟悉水師出洋巡哨頗有膽量
不畏風濤惟是性情躁暴御下無恩操守亦甚平常
臺灣遠隔重洋倘或任性妄行於地方未必有益等
語史貽直之奏如此即高其倬在京時亦言吕瑞麟
氣質粗豪朕思從前張溥奏稱吕瑞麟操守甚好今
史貽直則言操守平常二人之言互相矛盾此一節
又不足信矣臺灣地方關係緊要總鎮職任必得才
守兼優之人方於海疆有所裨益爾等可詳悉寄信
與劉世明令其悉心斟酌如果不甚妥協若吕瑞麟
尚未起身似應將王郡暫留原任俟朕徐商替換之
人再降諭旨若吕瑞麟已經前去著劉世明再加酌
量將吕瑞麟果否勝任或另有調補之道速行定議
具奏請旨欽此遵
旨寄信前来等因到(臣臣)查海壇鎮(臣)吕瑞麟奉
旨調補臺灣(臣)於八月三十日接到部咨即經轉行照
會續據吕瑞麟呈請擬於十月初一日交印卸事
正可乘此風信前詣臺郡昨接塘報吕瑞麟於十
月十三日已抵厦門此時諒已早到臺鎮矣(臣)蒙
皇上特恩在閩任事三年細察吕瑞麟歴練持重而整
飭營伍均係實心操守才具可稱兼優又係外省
之人寄籍福建並無親故為所瞻顧所以(臣)敢保
其克勝臺灣之任至於性情躁暴操守亦甚平常
之處或係從前如是(臣)在閩三年之中實未見吕
瑞麟有此等不肖形迹也今吕瑞麟已經前往臺
灣據(臣)愚見似可勝任為此據實繕摺覆
旨伏乞
皇上睿鑒施行謹
奏
此汝現今職任中事也倘有不協惟汝是問汝既言勝
任朕復何諭史貽直既有此奏焉得不降旨詢問但臺
地緊要吕瑞麟作何鎮綏之處時當留心察訪
雍正十年正月二十四日福建總督(臣)劉世明謹
奏為奏
聞事雍正十年正月初六日准據水師提(臣)許良彬幷
臺灣鎮(臣)王郡咨報臺灣北路營大甲西社番於
雍正九年十二月二十四日突集番衆射傷遊巡
兵丁焚燬房屋及傷害淡防廳家人衙役等情到
(臣臣)隨即委差標員齎持令箭星夜前往督令該
鎮𠞰捕肅静地方幷細查的實搆釁根由復知會
提(臣)許良彬酌撥船隻梭織遊巡去後又於正月
二十三日接准巡臺御史(臣)奚德愼高山幷據臺
灣道府移報前由並稱同知張弘章知有事端竟
不照料地方但自單騎奔去等語其因何起釁之
處亦未據聲明但查所燒者係同知衙署所殺者
係同知幕賓家人則致釁情由必自同知而起除
先將怯懦無能同知張弘章另疏
題參幷勒令協同兵役擒捕孽番嚴審搆釁根由從
重究擬外謹此繕摺奏
聞伏乞
皇上睿鑒謹
奏
奚德愼高山容隠如此劣員既不言之督撫又不奏聞
於朕致令激出事端殊為深負朕之任用也
雍正十年正月二十六日福建總督(臣)劉世明謹
奏為欽奉
上諭事竊(臣)接到内閣寄字雍正九年十二月十四日
奉
上諭據福建觀風整俗使奏稱閩省各府收成俱好惟
泉州漳州二府苦於秋旱文武官有從彼地来者問
其收成約有三四五分不等近於十月杪方得大雨
於禾稼無益而番薯猶可救濟米價亦聞漸長又聞
臺灣亦苦乾旱等語爾等可將此寄信與劉世明趙
國麟令其體察該府情形若果收成歉薄有應設法
接濟料理之處可預為留心料理不可忽略臨時周
章欽此遵
旨寄信前来等因到(臣臣)伏查漳泉臺灣三府於去年
八九月間晚稻正當結實之時雨澤稀少其低窪
與有水可以車戽之處收成不減其無水灌溉之
高阜地畝多成癟穀收成減薄四五六分不等福
建山多田少民鮮蓋藏每至青黃不接時便多掣
肘之慮總由積習因循不早思患預防所致(臣)業
於十月内專頒條教知會撫(臣)趙國麟檄令司道
轉飭牧令各官多張告示與民講求疏通販運早
為籌議毋使青黃不接之時致有困乏以副
皇上眷念海疆至意現據道府申報紳衿富戸人等各
知踴躍争自顧恤閭閻或請挾貲給照前詣隣近
採買或將所餘穀石開報實數存貯專候臨期濟
糶或計量人口預積糧石其貧窮食力羣黎儘有
倉穀可以糶濟近来徧沐春雨二麥與菜蔬之類
俱又有收據(臣)揆度目前情形將来可無青黃不
接之慮矣所有(臣)遵
旨預為設法接濟料理之處據實繕摺奏
聞伏乞
皇上睿鑒謹
奏
覽奏深慰朕念
雍正十年三月十七日福建總督(臣)劉世明謹
奏竊(臣)恭聞
皇上前者偶爾違和避風静攝(臣)僃員海疆不能隨同
廷臣朝夕啟請
聖安撫躬自問寢食靡寧於三月初七日接奉
皇上硃批諭旨(臣)跪讀之下即如趨覲
天顔抃舞歡忻更逾常格(臣)仰蒙
皇上畀以海疆重任未敢遽請
恩賜陛見以遂依戀之心惟有竭盡心力料理封疆或
得稍寬
聖主南顧之殷懷庶少盡(臣)職於萬一為此繕摺奏請
聖安伏乞
睿鑒謹
奏
已有旨命汝来京不日即可面朕也
硃批諭旨卷四十三下
