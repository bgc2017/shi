欽定四庫全書
硃批諭旨卷五十六
硃批伊拉齊奏摺
雍正六年八月十七日福建鹽驛道(臣)伊拉齊謹
奏竊(臣)一介庸愚包衣微末奉
命差往閩省盤查倉庫隨復留閩辦理鹽務履任數月
毫無報效本年三月内又荷
聖恩特授監察御史稽察江南虧空今准福建督(臣)高
其倬撫(臣)朱綱知照令(臣)赴江南任事謹此繕摺
恭謝
天恩(臣)現在查造經手鹽驛道錢糧俟署道李治國到
省交代清楚即日束裝前往江南任事但江南通
省地方遼闊錢糧重大不比他省即蘇松等府不
減福建全省至歴年倉庫錢糧虧空甚多實關緊
要而(臣)才具庸劣智識淺薄非蒙
皇上面諭教導指示方略誠恐稽察不到有負
皇恩謹擬到江南之日就近星馳赴
闕恭請
聖訓(臣)未敢擅便理合奏
聞謹
奏
不必來京仍遵循赴閩時所奉訓旨勉竭公誠諸凡一
無欺隠瞻顧勿過於苛刻何任不勝何事不可辦理勉
力為之將包衣無恥賤習須洗滌淨盡將來可望成人
也
雍正六年十二月十二日監察御史(臣)伊拉齊謹
奏為恭繳
硃批事雍正六年十月十八日(臣)家人自京齎到
御批奏摺一件(臣)跪捧開讀伏見
煌煌宸翰訓飭周詳竊念(臣)庸謭下材濫叨重任惟有
祗遵
聖訓勉竭公誠凡欺隠瞻顧之私暨下賤無恥之習自
當盡情洗滌至於稽查事件除應行事宜之外不
敢苛刻務期仰體
皇仁以圖少報
天恩之高厚於萬一耳所有奉到
硃批奏摺理合恭繳謹
奏
朕觀爾立心甚好材質亦佳努力加勉勿移初志日後
可成大器舉凡地方民情吏治隨處留心學習以備將
來之用可也
同日又
奏為請給印信事竊(臣)奉
旨稽察江南錢糧事務雖會同督撫巡察辦理但所到
各府州縣地方日行一切文移批詳告示等項事
件頗多若無印信以白文往來勢必呼應不靈且
恐姦胥舞弊抽换干係匪輕(臣)查浙江清查官性
桂給有部頒印信事同一例仰懇
皇上恩准敕部照例頒給庶弊端可杜而辦理公事亦
不致遲誤矣為此繕摺請
旨伏乞
皇上睿鑒施行謹
奏
該部照所請頒給印信
同日又
奏為奏
聞事竊(臣)荷蒙
皇上天恩授以監察御史稽查江南虧空事務(臣)於閩
省聞
命之下恭設香案望
闕叩頭謝
恩兹於十一月十三日抵江南蘇州府隨與署督(臣)范
時繹署撫(臣)尹繼善御史(臣)戴音保原任撫(臣)陳
時夏公同會議查江蘇本省虧空共銀二百六十
餘萬兩贓罰銀共二十五萬餘兩米穀等項共三
十餘萬石更有外省咨追二百餘案(臣)等一面行
查原籍一面搜查本省虧空之任所外省咨追之
本籍有無寄頓隠匿但歴年久遠參員或將資産
寄頓他處若不向本人嚴審究追終於虧空無補
又恐承追各官既經徇隠失察於先勢必回護掩
飾於後應派委幹員公同州縣嚴審務將隠匿寄
頓資財産業及上司勒索等項盡行審出按數追
補仍通行各州縣出示曉諭凡有寄頓虧空人員
之財産及虧空人員之子孫家人㩦資潛匿在境
者俱令據實首報免罪如不行首報者續經發覺
嚴加治罪容留失察之地方官一併參處或從前
有將虧空人員縱放回籍者一面查明縱放之州
縣
題參一面嚴提本人究審如現在雖有可審之犯其
原籍尚有應行質審之的屬亦一併嚴提審追或
原係本官虧空從前買囑吏役代為擔承者一面
將吏役之家産查追其不敷之數仍提本人追補
或原非本任虧空當時被上司抑勒接受交代查
明果有確據行提原虧空之員及抑勒之上司來
蘇質審其各案内有原招審報民欠抵補一項應
令委員會同州縣確查如係實欠在民者照數徵
補其有捏稱民欠者仍著落本人賠補再查各案
虧空官役從前有開報人亡産絶者應令一體確
查嚴究如有假捏情弊據實揭報嚴追完補如實
在無可著追必取具原籍任所印甘各結兩省督
撫核實保
題方准另議至於江省民欠自康熙五十一年至雍
正元年巳
題明分年帶徵外其自雍正二年至六年封印止未
完銀兩是否實欠在民并倉庫錢糧有無虧空其
在任日久者自應調查其到任未久巳經出結者
委員盤查其新任尚未出結者委員協查有侵欺
者即時嚴參追究因公那移者即時追抵倘有遷
延
題參追補倉穀霉爛者即行
題參買補捏稱民欠者亦即時嚴參追究但審理虧
空清查倉庫必需多員伏乞
皇上於候補之府廳州縣内揀選二三十員
命其來蘇以便分委再督撫臣以本省因公罣誤各員
内有幹練之員仰懇
皇恩准暫留江省委查於事有益再本省之佐雜教職
内亦有明敏之員挑選數十人跟隨委用仍責該
管府州監理稽察并恐府州或護庇屬員應派委
奉
命來蘇之知府同知等官協同該府辦理將已參之虧
空逐一行提覆審現在行查之倉庫不時親往查
察但地方遼闊案件繁多(臣)等今擬分頭督催辦
理仍公同酌議舉行再本省移咨外省行查一切
虧空案件往往經年不覆并請
敕部議定限期咨覆庶不致懸案不結再現任之各州
縣此番如能將虧空人等一切隠匿財産全數查
出免其從前失察之咎倘仍瞻徇怠惰不能秉公
審查及委員并佐雜教職等官舞弊玩法一併
題參分别議處如有通同隠匿後經查出者予以議
處仍令分賠所有(臣)等會議事宜除合詞具
題外先行繕摺奏
聞謹
奏
江蘇積欠有旨另頒汝協同諸臣竭力辦理務令徹底
清晰以仰副委任至於各官虧項尤當秉公破面逐案
嚴查絲毫毋得瞻顧勉之勉之
雍正七年二月十一日監察御史(臣)伊拉齊謹
奏為奏
聞事竊(臣)奉
旨命往江南會同督撫稽察虧空事務(臣)於上年十二
月内與督撫諸臣正在會議下江事宜間准安徽
撫(臣)魏廷珍咨文訂期於新正後齊集江寧府會
議上江事務(臣)即於本年正月十四日抵江寧府
與署督(臣)范時繹撫(臣)魏廷珍御史(臣)戴音保公
同會議查得安徽各屬虧空案内除無著之勞心
吾等各案經撫(臣)魏廷珍
題明在於歴任承追督催徇隠失察各官名下追賠
外其餘各案共銀二十餘萬兩米穀等項共七萬
餘石又贓罰銀共二萬六千餘兩并外省咨追等
項共四十餘案查此虧空未完各案其中或因原
籍尚有隠匿的屬産業或由任所預將資財寄頓
他處是以虧項終懸無補請再咨行原籍地方官
將該犯隠匿財産的屬嚴查追變果係無屬無産
出具印甘各結存查如係捏結一經發覺即將原
籍捏結之官會疏
題參其應追之本犯及的屬人等應再委員公同查
審務將藏匿資産以及上司勒索等項悉行究出
如有上司抑勒交代即提原虧之員并抑勒之上
司質審如係假捏加倍治罪其各案内有民欠抵
補一項均應確查如係實欠在民未經蠲免者取
結徵補如係侵那捏作民欠即將本犯監追完補
如力不能完即著落承審出結之官并該上司賠
補仍通行本省併咨行外省各原籍以及咨追之
任所凡有寄頓虧空人員財産及虧空人員之子
孫家人㩦資潛匿在境者准其自首免罪如仍隠
匿一經查實嚴加治罪該地方官一并參處其現
在州縣倉庫即著派委審追虧空之員盤查如有
虧空分别侵那報參再安徽舊欠錢糧自康熙五
十五年至雍正三年巳經安慶撫(臣)魏廷珍
題明定限清查現在未完丁地銀一十四萬七千六
百餘兩米豆折色等項并米豆計銀二萬九千一
百餘兩其已查清者又經將州縣各員
題調錯綜清查尚未清查者俟查清再請錯綜調查
外惟雍正四五六年錢糧又有民欠未經清查應
請行令委員督同州縣清查如有官役虧蝕捏作
民欠者即便詳報
題參究追但事務紛繁必須多員分任伏乞
皇上敕部於候補同知通判州縣等官内揀選十員
命其來南以便派委辦理仍選擇本省之佐雜教職派
委跟隨清查(臣)等亦各分地方辦理其一切事件
仍公同會議舉行除會疏具
題外臣謹將會議緣由繕摺奏
聞謹
奏
覽奏巳悉會題到日有旨
雍正七年六月十一日監察御史(臣)伊拉齊謹
奏為恭繳
硃批事竊(臣)家人於本年四月初二日齎回
硃批奏摺到(臣)當即恭設香案跪捧開讀畢隨即敬謹
收貯今將(臣)在蘇所聞所見地方各官積習並民
欠官虧情弊以及(臣)之下情分析繕摺奏
聞外所有奉到
硃批奏摺理合一併恭繳伏乞
皇上睿鑒謹
奏
汝所奏數摺朕悉嘉悦覽之如此居心任事殊為不負
朕恩將來可以光耀汝之祖考勉之清查一事朕於他
處亦有所聞未得如此詳細因思既有種種情弊餘人
且置不論尹繼善伊拉齊豈有不行奏聞之理正爾疑
慮此奏至矣朕自有旨另行頒發但汝當極加謹密勿
令人知係汝所奏方為善於韜藏至於外省風習非輦
轂之下可比諸凡慎重相機酌宜而行備將情形密奏
以聞可耳朕意原不專為錢糧起見切勿汲汲以徵收
為務將一切積弊徹底清釐水落石出令貪官姦吏不
致漏網以戒將來斯為最要不可錯會朕意竭力勉為
之
雍正七年閏七月初四日監察御史(臣)伊拉齊謹
奏為恭繳
硃批事雍正七年七月二十一日(臣)家人自京齎到
硃批奏摺一件(臣)跪接捧讀仰見
皇上至聖至明察吏安民之至意(臣)自當著實謹密不
敢使有一人知覺凡事務必據實陳
奏荷蒙
皇上教誨諄諄(臣)銘心刻骨不敢少忽諸務自必相機
酌宜慎重而行以期稍報
高厚於萬一(臣)伏見
皇上勵精圖治整飭官方何等諄切而官員内尚有徇
私朦混者(臣)前次是以不敢不據實陳
奏但外省官吏以認真辦事據實說話者為刻薄以
含混容隠聽信情面者為寬厚此實容姦長惡之
陋習總緣漢人非親即友或係同年門生世交等
類不免有瞻顧徇情狼狽相依之私即如部文係
七月十八日到蘇而趙向奎於七月初十日差人
往吳江縣將徐永祐飛調回蘇在布政司衙門内
密相計議次日即有人傳說布政使被總督參了
之語可知伊等頗有手眼早得信息此二人居官
實非正道再外省習氣(臣)得見
天顔自當而奏謹將奉到
硃批奏摺一件恭繳謹
奏
外省習氣與地方各種情形皆朕素所悉知何待汝之
面奏即都中以及大内不如是乎且恐更有甚焉者此
朕所以朝乾夕惕孜孜不巳而極力整飭也不然朕豈
肯自苦乃爾朕奉
天承運臨御萬方既知之真不得不行之力但移風易俗
非剋期望效之事只可竭盡心思耳目以次第治理之
耳若浙江河南雲南三省此等情形朕可保漸臻恥格
督撫不得其人如命拙匠運斤寧成巧物餘省大抵皆
然朕亦無如之何豈能時時訓飭事事繩正耶實有鞭
長莫及之虞總仰祈
上天多錫公忠誠恪臣宰布列直省承宣德意彰善癉惡
庶幾可望化行俗美人情丕變也不得其人奈何奈何
同日又
奏為奏
聞事竊(臣)伏見沿海居民性多愚悍雖州縣官不時勸
勉嚴加禁飭猶有忿争之事若地方官遇有公出
則此軰鬭毆生事益無忌憚(臣)聞得崇明縣知縣
祖秉震奉上司牌調前赴江寧審理案件經有兩
三月告假回縣適奉通行勸導富戶當存濟人利
物之心行救困扶危之事
上諭一道該縣遵奉曉諭後復往江寧辦理未完案件
又崇明縣縣丞典史俱被參離任並無文官在縣
管事時値七月間遂有刁民棍徒一二十人或二
三十人成羣者數起乘隙索借富戶銀米而富戶
内有給銀數兩或給米數斗而散去者亦有未給
銀米好言勸慰而散去者總兵官林秀差弁目諭
令解散而蘇松巡道王澄慧亦前往查禁將生事
數人責處示警地方已經安静崇明縣知縣祖秉
震於七月二十六日過蘇回本縣去訖(臣)前在福
建聞得雍正三年厦門水師提督並標營俱進京
陛見海防同知亦因公上省遂有郭興等乘隙生事一
案可見邊海之地最為緊要不可無官彈壓理合
奏
聞謹
奏
此事朕已聞之但似此不法生事棍徒地方官如是薄
懲外結必另有意見留心密行體訪奏知
同日又
奏為奏
聞事竊蘇州府為鼔鑄錢文將閶門内舊火藥局改為
錢局因將蘇州府城内之長洲縣地方結草菴設
為新火藥局今新局内於閏七月初四日申時有
工人十六名在内用鐵杵石臼舂合火藥激出火
星將藥烘著灹毁合對火藥房三間其十六人俱
被烘傷内已斃二人至四面居民房屋及長洲縣
設立攢造民欠冊之處俱未傷損再(臣)在福建時
聞得三十年前火藥局内有前朝地下埋藏火藥
人俱不知忽然灹開傷損多人今蘇州之舊火藥
局内有無火藥埋藏在地均不可知改設錢局似
覺未便理合奏
聞謹
奏
此事言之於該撫藩尹繼善高斌令伊等詳細斟酌可
也
同日又
奏為奏
聞事竊(臣)已經會同
題准分查徽寧廣三府州又准督(臣)范時繹分委開
復原任鳳陽道李天祥一員並協查之陳齊東張
鳴鐸高代等三員分查兩府一州十三縣(臣)查上
江一省虧欠錢糧案件不及下江十分之一至徽
寧二府虧欠錢糧案件則倍於上江之他府自蘇
至徽相隔千里舖遞文移往來動經四十餘日務
要親身坐守督催稽查始能不被欺朦但下江清
查民欠實關緊要屢蒙
皇上諭旨命(臣)協同辦理今(臣)往徽寧廣三處稽查勢
必躭延時日恐下江事體不即得知亦猶(臣)在下
江不能知上江之事也況此清查民欠查追虧空
不此他事今(臣)兼顧不過憑文書移知恐有顧此
失彼之虞現今下江
命有諸臣料理俟工部侍郎(臣)馬爾泰等到蘇之日會
議事畢(臣)即往徽寧等處督催辦理得專責成至
查清之後復往下江協同辦理理合奏
聞謹
奏
下江事乃固屬緊要然辦理者尚有其人上江雖云事
簡魏廷珍甚不足恃恐難就緒且下江繁劇非數月間
即可清結莫若先將上江各件催趲完畢然後回蘇接
辦亦不為遲但目今馬爾泰初到諸凡未諳可將地方
一切情形詳細說明再赴徽寧等處稽查可也
同日又
奏為禁米出洋事竊(臣)伏讀
諭旨聞得近海地方偷運米石出海之弊尚未盡除亦
交與清查之員一并嚴查毋得疎漏欽此(臣)巳經與
督撫臣會銜行文嚴飭沿海文武各員嚴禁稽查
在案今經半載只據文武官弁按月出具並無偷
運米石出洋之印結報查竟無一處盤獲(臣)不時
體訪聞得向年原有無賴小民將内地米石私載
小船偷渡出界發賣希圖重價因有沿海地方居
住之西洋人收買載入大船出洋蓋小民偷運人
數無多夜行晝伏弁兵不及覺察此往日所有之
弊近日查禁甚嚴姦民不敢整船裝米偷渡惟有
窮苦漁戶以船為家或指稱食米多買些須零星
賣與洋船之人則亦難保必無聞得松江府城天
主堂内有西洋人名畢登榮莫滿二人居住託言
養病時或出門拜客地方士民多有歸其教者揆
此西洋人常有貿易船隻往返走洋恐有偷賣米
石之弊又聞得各省尚有潛藏居住之西洋人不
獨煽惑地方愚民且有讀書生監而入西洋教者
實無益於中國而有損於政教仰懇
皇上再飭行江南督撫令各府州縣細查如有潛住之
西洋人盡行報出作何遞送回澳之處一面料理
一面
奏明如無亦令各府州縣出具印結報部存案倘日
後發覺或被查首按例治罪仍通行各省督撫一
體遵查不惟黜異端以崇正學亦可杜偷運米石
出海之弊也伏祈
睿鑒施行謹
奏
地方上如有西洋人潛藏居住自應遵查巳命大學士
等傳諭各督撫矣
雍正七年九月十五日監察御史(臣)伊拉齊謹
奏為貪官難容漏網事竊(臣)查革職知府徐永祐倚
勢徇私朋比為姦且其為人姦貪巧詐善於鑽營
伊在吳江縣任内貪婪無厭聲名不堪縱容家人
陸康侯在外招搖攬事多方取利地方商人百姓
往往受害聞伊主僕頗有積蓄貲財買賣營運悉
係吳江一任婪取致富至所虧米石併那移銀兩
費用無多容易完項此等貪官若使漏網誠恐他
官效尤今查吳淞江等處估計脩建閘工江南沿
路塘汛兵房亟宜脩整併震澤吳江兩岸塘路坍
塌皆應脩葺無論何處工程莫不動用
國帑現今有此貪墨之員除應行治罪外仍令幫修
以為徇私不法饕餮者戒庶使有司咸知儆惕矣
是否有當伏祈
皇上聖鑒謹
奏
懲貪示儆實屬應當與尹繼善酌商會奏可也
同日又
奏為奏
聞事竊(臣)奉
命清查江南民欠訪知弊竇多端奈官侵吏蝕並無自
首而紳衿完糧亦寥寥無幾明係官吏互相遮飾
朦混荷蒙
皇上特頒
諭旨差馬爾泰等來蘇料理巳於閏七月初五日抵蘇
馬爾泰彭維新安脩德同(臣)先各將
上諭遍示通省鄉城宣布
皇仁為民清累至意使家喻戶曉每有應行諸事(臣)等
必公同商酌辦理(臣)每見各官惟勉其實心辦事
不可欺朦當面誡飭不留情面江南官吏雖因循
延挨而蘇松常太四府州漸知儆懼種種弊端次
第顯露巳經首出及查出者甚多其分查常州府
之糧道馮景夏辦事細心因無錫縣區書李銘儒
侵蝕銀兩甚多責令呈出私收底簿時有李銘儒
雇倩書算之民人楊士玉者將李銘儒經管之天
上一區私收十五年底簿二百餘本盡行首出馮
景夏將私簿連人一併差送到蘇(臣)親與楊士玉
查對兩日始知此種簿内所開花戶姓名田地額
糧及每年完欠數目俱皆詳悉其所侵蝕以完作
欠飛灑花分詭戶詭名各有私記暗號只須一指
則種種弊竇無不顯露(臣)隨問楊士玉别區有無
此簿伊稱不惟無錫一縣十五區俱有即各府州
縣無不有此底簿但名色各别記號亦不一若無
此底簿難以作弊等語(臣)隨同馬爾泰等嚴行通
飭各府州縣務將此種底簿搜查詳報去後今蘇
松常三府屬各種底簿業巳搜查到案其别府漸
次可得但須印協各官盡心盡力逐名磨對細查
則侵蝕諸弊俱不能隠蔽矣再各府州縣截至八
月有情願完納舊欠錢糧共收銀一十萬九千八
百餘兩各解司庫有紳衿大戶自認開出舊欠錢
糧共銀四十萬五千一百餘兩此項多係有力之
家陸續可以清還又有官役人等自首侵蝕之錢
糧共銀一百八十九萬一千八百餘兩另須確核
(臣)謹將各府屬所首侵蝕併巳完銀兩另繕一摺
恭呈
皇上睿鑒至查審一案將完俟另行會疏具
題外(臣)再將下江諸事同馬爾泰細商妥協擬於十
月初旬即起身前往上江徽寧等處清查辦理為
此奏
聞謹
奏
汝等此番清查積欠但當以剔除錮弊為要不可專以
徵收錢糧為務倘或錯會朕意立心卑鄙朕一番善政
翻成笑具殊為可惜一切稽查雖不得不嚴然須容其
改悔自新巳往者概從寬宥為是若一味苛刻從事則
勢必難行抑且案牘不勝其繁矣凡百過猶不及古人
云小飯防噎跬行虞跌慎毋任意吹求也將此諭亦密
令馬爾泰知之
雍正七年十二月初二日監察御史(臣)伊拉齊謹
奏為恭繳
硃批事本年十一月初二日(臣)在上江寧國府有家人
自京齎到
硃批奏摺(臣)跪捧開讀伏見
聖諭嚴切訓飭周詳又蒙
諭旨著將此諭亦密令馬爾泰知之欽此(臣)隨即恭錄
敬謹封固差人齎送馬爾泰密令得知矣竊照下
江清查一案(臣)自知徵糧有誤清查政事此實立
志卑鄙不能仰體
皇上清除積弊惠飬元元至意再凡百稽查不應過於
苛刻當仰副
聖心澄清吏治容其改過自新(臣)愚蠢無知聞
命之下曷勝愧悔感激之至此番清查(臣)等實屬過嚴
今奉
恩旨江蘇紳衿士庶無不歡騰益加頂戴
皇仁至於令官戶富戶分派攤賠又將帶徵錢糧加增
火耗實無其事難逃
聖明鑒察(臣)嗣後惟有欽遵
皇上教導斷不敢過於刻覈有誤政治謹將奉到
硃批奏摺恭繳謹
奏
所以云小人可小知而不可大受大抵小人之情態凡
所見所行惟一小字而巳不然何以稱之為小人耶向
後亟當務一大字謹誌勿忘
同日又
奏為請復設道員以重地方事竊照上江所屬之徽
寧二府廣德一州地方遼闊僻處深山所屬官吏
之賢否民情之良頑督撫相隔窵遠耳目難周是
以歴年逋欠錢糧積至數十萬兩兼之虧空案件
較他郡倍多兹(臣)恭承
欽命清查自當秉公辦理不敢瞻顧因循第恐清查之
後若無大員就近督飭時加稽查保無不肖有司
復蹈故轍之虞查徽寧等府從前設有巡道一員
於康熙二十一年裁缺今應復行設立俾駐劄寧
國府城管轄二府一州以稽察屬員彈壓地方仍
令於歲底盤查倉庫錢糧具結報部存查庶所屬
官吏知儆而於民情風化亦大有所裨益矣是否
應行伏乞
皇上睿鑒謹
奏
地方添設道員此事當與督撫言之
同日又
奏為奏
聞事竊(臣)於十月初八日自蘇州府起身先到上江廣
德次至寧國以及徽州府凡經過府州縣地方(臣)
必親往州縣倉庫驗明徵存銀兩隨飭起解司庫
不許存留滋弊貯倉米穀逐厫開看成色飭令加
謹收貯以免霉爛之虞查徽寧廣兩府一州十三
縣准上江藩司造送雍正四五六年分未完民欠
錢糧冊内共開有一十六萬八千餘兩查此錢糧
原非停徵帶徵可比若不徵收必成積欠且今歲
巳獲豐收紳衿士庶咸知踴躍急公完納並查出
衙役經催侵蝕銀兩隨即勒令照數全完至十一
月初十日巳完銀一十六萬有零再查徽寧廣三
府州虧空案件有將資財藏匿别處田房詭寄他
所前巳出示開導曉諭令其自首免罪在案(臣)到
境之日又復出示諄切曉諭並嚴督分查開復原
任鳳陽道李天祥帶同協查官逐縣實力查追上
江外省咨追本省虧空共有一百餘案(臣)分府辦
理亦有四十餘案據李天祥並協查之陳齊東等
巳經查明追完帑項者十有五案其餘案件有外
省咨追雖年深月久可以著追完項者居多現今
督催嚴追陸續完解至於本省之案實因歴年各
官不上緊查追從前虧員原有産業至今花費巳
盡並的屬無存内中或有一二的屬者皆係貧窮
分釐不能完補不過監禁而巳今(臣)細查各年案
卷其中如有瞻徇賄縱情弊自應著落分賠若本
省實在無著又無情弊自應咨行原籍查追完項
如果兩省皆係人亡産絶無可著追方敢取結據
實會核請
旨其現在徽寧廣所屬各州縣倉庫錢糧俟民欠巳清
虧案就緒再行盤查自難掩飾至於上江别府州
縣錢糧事務俯容(臣)查有頭緒自當次第具
奏合將現今清查徽寧緣由繕摺奏
聞謹
奏
遇有應行具題案件照例會疏題奏
雍正八年三月二十六日監察御史(臣)伊拉齊謹
奏為請均積貯以廣
皇仁事竊查地方積穀原分州縣之大小以定存貯之
多寡誠屬均平但各州縣産米多寡舟運難易各
有不同則積貯所關似亦不無輕重之别如廣産
米穀舟運易達之鄉固應積貯其産米甚少舟運
難通之處更宜多貯查上江通省存貯各案穀石
並米易穀約共三十萬石業經分貯各府州縣惟
徽州一府除婺源縣有榖一千一百餘石外其餘
五縣皆無積貯且境内山多田少戶口蕃庶一年
收穫不敷半載之食惟仰給浙江江西等處商販
之米兼之溪河狹淺舟運艱難倘遇公禁私遏旬
日米船不至則貧民枵腹以待即今正値豐收之
年别府米價每石不過六七錢或八九錢不等而
徽屬米價仍是一兩四錢一石如遇青黃不接之
時米價更屬昂貴似此産米甚少舟運難通宜於
多貯之處竟無積貯似屬偏枯查徽郡需米萬石
始敷積貯但本地無處採買仰請
皇上敕下督撫酌量可以少貯之處將易穀之米價銀
兩照一萬石之數撥出遴員承領於秋成之後米
賤之處儘數採買新米運徽積貯其建倉運費等
銀請著督撫動用公項辦理至於新收米石照例
於青黃不接之時糶賣三分秋收買補如此則積
貯均平而徽民於青黃不接之時無米貴之苦或
遇歉收之年亦有賑救之資均沐
皇恩於靡涯矣是否可行伏乞
皇上睿鑒施行謹
奏
與撫臣尹繼善言之令伊酌量而行
雍正八年五月十一日稽察江南虧空兼理清查
事務新授江西布政使(臣)伊拉齊謹
奏為恭謝
天恩事本年五月初五日接准江蘇撫臣咨稱准吏部
咨開雍正八年三月二十六日奉
旨江西布政使員缺著伊拉齊補授伊拉齊現有辦理
清查事務俟事竣再赴新任等因欽此轉行到(臣)隨
恭設香案九叩謝
恩伏念(臣)本駑鈍之材又未練達吏治一旦膺斯重寄
自知不能勝任貽誤地方實非細事且(臣)出京巳
歴數載犬馬戀
主之心日積日切仰懇
聖明垂念地方為重矜全愚昧將江西布政使員缺另
簡能員補授容(臣)公同諸臣協辦清查事竣赴京
得以瞻仰
天顔跪聆
聖訓并懇
皇恩令(臣)以旗員行走或賞(臣)軍前一差以盡(臣)報效
愚誠實(臣)之至願也為此繕摺恭謝
天恩并陳下悃伏祈
聖鑒謹
奏
清查事畢來京聆朕訓旨然後往赴江西新任
雍正八年十一月二十七日署理兩淮鹽政印務
江西布政使(臣)伊拉齊謹
奏為奏報已酉一綱經解脚費節省銀兩事竊(臣)奉
旨署理兩淮鹽課事務今己酉一綱并帶行戊申一分
引鹽所有經解脚費銀兩據運使范廷謀册報共
收銀九萬六千一兩零又起解丁未等綱課銀餘
存水脚及解官繳回餘平共銀四千九百三十六
兩零二共銀十萬九百三十七兩零内除公事支
用解餉水脚飯食騾脚揚城土税塘兵工食幫貼
庶吉士賑濟被水竈戶等項共銀四萬四千三百
二十一兩零及運使應分銀二萬六千五百六十
一兩零外應餘銀三萬五十三兩零内前鹽(臣)噶
爾泰支用盤費銀一萬二千兩
奏報節省銀一萬六百七兩零(臣)支用盤費銀四千
兩餘存節省銀三千四百四十五兩零(臣)又查得
淮南匣費内有應用平紋亦有應用折色及淮北
挑河築壩項下仍有餘存查此挑河築壩餘剰銀
兩應作節省其餘平餘色項下除應支用外所剰
銀兩亦應節省此二項共節省銀一萬兩連前項
共節省銀一萬三千四百四十五兩零再查巡鹽
御史衙門書工承差各役等費一年例有節省銀
二萬三千三百二十一兩零再奉部文減去東司
銀九千二十兩今己酉綱此二項銀兩巳經前鹽
(臣)噶爾泰
奏報在案以上己酉一綱通共節省銀五萬六千三
百九十五兩零除飭令運使收貯在庫聽候撥解
并報明戶部查核外理合
奏明伏乞
皇上睿鑒施行謹
奏
覽奏知道了萬不可較量錙銖以苛刻為能若不擺脱
包衣下賤習氣終不免器小之疵
雍正九年八月十九日署理兩淮鹽政印務江西
布政使(臣)伊拉齊謹
奏為除引封之累以便商運事竊(臣)荷蒙
皇恩署理兩淮鹽務惟以恤商裕課力除陋弊為念今
查得揚州府屬之儀徵縣因淮南商人行鹽引目
用該縣印信釘封各商每引舊例繳送引費銀三
釐此項銀兩巳在前督(臣)范時繹奏報歸公之内
(臣)聞得該縣於商人歸公三釐引費之外又每引
收銀二釐名為飯食之需(臣)隨傳商人面詢據淮
商黃光德等稟稱辦運引鹽抵所掣摯捆運江廣
例將引目照報册若干填註數目加以釘封投儀
徵縣鈐印放行因引鹽入船全在早赴口岸以便
轉運行銷誠恐封引稽遲船不能開是以於印封
時每引給費三釐以免稽延迨三釐之費業巳歸
公而封引仍由該縣又恐仍至稽遲故於歸公之
外另給二釐等語(臣)查儀徵縣封引起於明初向
因揚商辦課運鹽至儀徵掣摯後各有江廣水客
來儀撥去轉售故捆鹽過船之時水客復將引目
填數投縣查驗鈐印放行蓋當日因鹽政衙門駐
劄揚州例委鹽運司掣摯亦未定有鹽政衙門印
給桅封稽運之法故由儀徵縣封印以備沿途查
察遂致商人有不得不與之勢今久無水商買運
揚商各自雇船運赴江廣等處銷售運使久奉裁
汰俱係鹽臣在於儀徵縣掣鹽衙門親掣驗發桅
封用印鈐蓋是儀徵縣之封引實為無益之具文
嗣後若免其赴縣請印則此項陋規不禁自止商
運可免阻滯課餉亦無遲悞矣是否有當出自
聖恩(臣)未敢擅便伏乞
皇上睿鑒施行謹
奏
此奏是交該部議覆有旨
雍正九年十月初十日署理兩淮鹽政印務江西
布政使(臣)伊拉齊謹
奏為恭繳
硃批仰懇
恩准赴京敬聆
聖訓事竊(臣)於上年五月十一日恭謝
天恩摺内奉
皇上硃批清查事畢來京聆朕訓旨然後往赴江西新
任欽此欽遵巳逾一載今上下兩江清查各案俱巳
查完現今核造清册少需時日約於十月内均可
具
題報竣但清查諸臣回京之日(臣)即當一同進京叩
瞻
天顔因(臣)又奉
恩命署理兩淮鹽政印務查鹽政例有奏銷考覈二限
容(臣)於十一月内具
題後即便星馳赴
闕跪覲
天顔恭聆
聖訓伏懇
皇上俞允則(臣)在外五載依戀愚誠得以稍伸(臣)無任
瞻
天仰
聖待
命之至所有原奉
硃批一併恭繳謹
奏
似汝忘本負恩剛愎自用之軰即來見朕亦有何可訓
誨汝處不必來京候另有旨
硃批諭旨卷五十六
