欽定四庫全書
硃批諭旨卷一百十七
殊批孫繼宗奏摺
雍正二年十一月十六日加銜總兵官(臣)孫繼宗
謹
奏為恭請
聖安以申犬馬戀
主微忱事竊(臣)備兵軍前並無寸效上歲逆賊跳梁(臣)
仰仗
聖主天威遵承大將軍指示率領官兵奮勇堵𠞰逆賊
潰散此臣子常分乃荷
皇上弘恩授(臣)總兵官職銜
賜戴孔雀翎子頻頒
優旨如此
恩遇雖捐糜頂踵未能仰酬萬一今西海平定又蒙
恩旨下頒聞
命增慚感激思奮(臣)遠在邊外戀
主之心實難自已為此繕摺恭請
聖安謹
奏
西邊自前歲有事以來爾之盡心效力處甚屬可嘉朕
實奬悦之至將来更有大受朕恩之日也勉之
雍正三年七月十一日陜西安西總兵官(臣)孫繼
宗謹
奏為欽奉
聖旨恭謝
天恩事竊(臣)標署前營守備任大漢齎捧
欽賜金翎管孔雀翎子并銀蘂茶各色珍藥到(臣臣)郊
迎至署恭設香案望
闕叩頭謝
恩祗受訖又任大漢口𫝊面奉
聖諭(臣)一一跪聆仰見我
聖主明同日月無微不照(臣)查盖造兵房實屬窄小不
堪屯田牛具騾馬實以疲瘦損壊者充數至(臣)口
外行走之處竟遭年羹堯隠蔽犬馬微勞(臣)自分
無由上達而仰蒙
皇上垂鑒洞悉無遺似此
主知之特達實千古希有之遭逢(臣)惟矢心刻骨圖報
洪恩敬遵密
旨將城工兵房屯田牛具騾馬等項逐一細查細估併
將(臣)行走之處及揀選保
奏官員繕具密摺四本恭呈
睿覽謹
奏
朕雖未見爾面爾之居心為人朕已洞悉無遺勉力為
之所奏保舉人員一摺效力行走一摺參奏王嵩一摺
留覽潘之善居官優劣何如據爾所見所知密奏以聞
同日又
奏(臣)欽遵密
旨揀選得現駐安西肅州鎮標右營遊擊周文正肅州
鎮屬山丹營遊擊王廷瑞寧夏鎮標右營遊擊彭
云隆肅州鎮標右營中軍守備鄒文麟現駐安西
凉州鎮屬高溝堡守備方玘英凉州鎮標前營千
總任大漢肅州鎮標前營千總侯攀桂肅州鎮標
右營把總張振此八員者前在布隆吉地方行走
併進勦插漢烏素地方遇敵則身先士卒平時則
訓練有方允屬實心辦事勤勞素著之員相應密
摺據實保
奏伏祈
聖主睿鑒謹
奏
此數將弁朕曾問過岳鍾琪據云皆不深知
雍正三年八月初三日陜西安西總兵官(臣)孫繼
宗謹
奏為密摺奏
聞仰祈
聖主睿鑒事竊(臣)聞凉州鎮屬永昌營副將劉紹宗扵
逆賊羅卜蔵丹津未叛之先即知逆賊叛逆之事
不即調遣兵馬籌畫撲滅之策先與新城堡守備
李國祥商議搬移家口躱避之計至逆賊侵陵新
城堡與永昌咫尺劉紹宗又不前往救援以致新
城堡失陷守備李國祥亦遭賊害逆賊見無官兵
又將附近永昌莊村禾場放火攻燒四野百姓逃
難蜂擁永昌城下劉紹宗閉門不納再查新城張
義兩堡失陷亦係劉紹宗怯懦無能以致人民竟
遭塗毒年羹堯聞知其事不即題參以正
國法反行袒護徇庇檄令帶甘凉兵馬赴布隆吉駐
劄雍正三年四月内奉文搬接衆兵家口劉紹宗
帶領兵八百七十五名各回甘涼肅本處搬接因
又奉文更番迭戍其原去之兵扵七月内陸續仍
抵安西劉紹宗借辦理更番及永駐兵丁之事夤
緣擅住内地似此怯懦無能不諳軍務以致失陷
城池之員(臣)本欲具疏指名
題參但係涼州鎮統轄(臣)未便越俎理合繕摺密
奏再甘肅提標馬匹在甘州大草灘地方牧放被賊
趕去四十七匹提(臣)王嵩據報不即遣兵跟追乃
竟聽從中軍參將馬紀師勒令遊守千把及放馬
兵丁出銀賠補(臣)受
恩深重知無不言言無不盡訪聞的確謹繕摺密
奏伏乞
皇上睿鑒施行謹
奏
如此據實直陳朕甚嘉之劉紹宗之事朕雖早已聞之
尚恐不確覽爾此奏則誠然矣今命爾署理提督事務
應參劾者竟行參奏應料理處即行料理非比日前有
越俎之嫌也勉之勉之
雍正三年十月初三日陜西安西總兵官(臣)孫繼
宗謹
奏為恭報微(臣)叩領
硃批諭旨日期事竊(臣)前密奏副將劉紹宗提(臣)王嵩
一摺扵本年十月初一日蒙
聖主硃批到(臣臣)恭設香案望
闕叩頭祗領訖所有微(臣)密領
硃批諭旨日期理合繕摺具
奏伏乞
睿鑒謹
奏
知道了王嵩才具庸常且係巧詐不堪之人也
同日又
奏為恭謝
天恩事雍正三年九月二十七日吏部尚書公舅舅(臣)
隆科多等到布隆吉爾口𫝊面奉
諭旨(臣)跪聽欽承感激無地隨望
闕九叩謝
恩訖伏念前歲青海逆賊蠢動布隆吉蒙古等亦因之
作亂(臣)一軍孤懸卒能抵敵制勝保護地方者實
仗
皇上天威克奏蕩平之績仰荷
天恩擢(臣)總兵且疊蒙
奬賞有加無已(臣)即竭盡犬馬何能仰報
高深扵萬一從前年羹堯到布隆吉時(臣)因賦性愚拙
未嘗逢迎以致失其歡心從未將(臣)薦舉且將失
傷守備作為(臣)罪啓奏若非
聖明照鑒知(臣)無罪則(臣)遭年羹堯之陷害冤同覆盆
何由得伸今(臣)得以全軀復蒙
優擢實出
皇上再造之恩(臣)惟有益加奮勵恪供職守嚴謹邊防
以圖仰答
聖主洪恩扵萬一耳所有微(臣)感激愚忱理合繕摺奏
謝謹
奏
覽爾奏謝真誠朕甚嘉悦爾將来乃受朕大恩之人其
加勉勿懈
雍正三年十一月十一日陜西安西總兵官(臣)孫
繼宗謹
奏為遵
旨具奏事竊(臣)欽遵
硃批諭旨查得副將潘之善曩在巴爾庫爾出征時歴
練營伍熟諳屯田後扵元年十一月内從巴爾庫
爾赴布隆吉地方應援兼程前来允屬急公又在
布隆吉駐劄兩月(臣)見其為人忠厚辦事實心(臣)
欽遵
聖諭謹繕摺具
奏所有節次奉到
硃批諭旨合併齎繳謹
奏
去歲據年羹堯奏朕云爾極道潘之善之劣處朕因疑
其言所以有前此之詢今覽所奏誠乃捏造之語也將
年羹堯在西寧之奏𤼵来爾看豈不可笑之極
雍正四年三月初四日署理甘肅提督(臣)孫繼宗
謹
奏為密摺奏
聞仰祈
聖主睿鑒事竊(臣)前奏劉紹宗王嵩一摺欽奉
硃批巳命(臣)署甘州提督應參奏者參奏應料理者料
理欽此(臣)於到甘之日復加細訪甘標馬匹扵雍正
三年五月内被盗趕去原扵失馬之後勒令官兵
賠補失去馬匹已經補足繼聞奉
旨嚴查之信參將馬紀師將銀給還兵丁今部議失去
馬匹著落王嵩照數賠補守備王珽千總鄧洪印
把總廖大成三員係專管放馬之人並不小心看
守以致馬匹被賊盗去俱照溺職例革職等因具
題欽奉
諭旨通行到(臣臣)查守備王珽千總鄧洪印並非放馬
之員但有疎防隘口之責而王嵩以疎防之王珽
鄧洪印作為放馬之員以官兵巳經賠出之銀兩
報稱尚未捐收以已經補足之馬匹報稱扵馬匹
收厰起支草料之時買補種種捏詞巧飾已蒙
聖主洞鑒革職效力贖罪邊塞官兵咸頌我
聖主明同日月舉錯嚴明至甘屬標路官兵(臣)不時勸
訓申飭如有陽奉隂違者(臣)當會同總督參奏今
將節奉
硃批五摺恭繳伏祈
睿鑒謹
奏
王嵩不堪小人也朕因聞其虚名有儒將之稱所以前
此閱爾參奏之摺尚懷疑惑及至面見始知真屬輕薄
小人似此等類一經朕目何能逃其妍媸也
同日又
奏為遵
旨具奏事竊(臣)前奏覆潘之善一摺欽奉
硃批併𤼵来年羹堯之奏著令(臣)看(臣)聽聞之下仰見
我
皇上聰明睿智事事精詳凡大小臣工之賢否無一不
在
聖明洞鑒之中(臣)思年羹堯身膺顯爵位極人臣不思
進賢退不肖反行害正以引邪若非
聖主燭其姦險察其隠微則潘之善必被陷害(臣)一介
孤微蒙
皇上推心置腹待以股肱耳目(臣)斷不敢一念徇私有
負
天恩所以前奉
旨下詢(臣)見潘之善並無不好之處故據實陳
奏良心難昧
聖明難欺也所有原奉
硃批諭旨併𤼵来年羹堯之奏另摺齎繳外為此繕摺
具奏伏乞
睿鑒謹
奏
所奏知道了潘之善實係好員
朕近日聞爾竟不識字何乃一切摺奏如此通順妥當
耶
雍正四年九月初八日署理甘肅提督(臣)孫繼宗
謹
奏為叩祝
萬夀事竊(臣)身際昌期恭逢
萬夀聖節薄海臣民莫不歡呼頂祝(臣)受
恩深重戀
主情殷前經奏請
陛見荷蒙
俞允兹者正擬束装赴京隨班抃舞緣新任提(臣)馬會
伯尚無抵甘之信(臣)是以未敢即赴
闕廷(臣)謹率(臣)屬將弁兵丁呼嵩遥祝
聖主夀與天齊永綿億萬載無疆之福謹
奏
馬會伯抵任尚早一切事務不可因係署理稍致推諉
因循勉力為之毋怠
雍正五年二月初十日陜西延綏總兵官(臣)孫繼
宗謹
奏為奏
聞事竊(臣)前由綏德南路赴京
陛見回由宣大邊路抵任閱歴延屬塘舖大墩多有破
損煙墩低小不堪又未豎立旗杆陳列器械有名
無實扵地方殊無裨益(臣)到任之日即嚴飭各營
汛整理器械每塘舖派兵五名常川防範復令乘
春暖天和將墩臺煙墩一切修整務令嚴防密緝
月得雪二次有八九寸一尺一二寸者今歲正月
二月又得雪三寸四寸不等地氣潤濕易扵布種
奏
條奏千把一摺甚屬可嘉朕近日正為此事特降諭旨
爾所奏適與朕意相合已發部議矣
雍正五年三月二十五日陜西延綏總兵官(臣)孫
繼宗謹
奏為奏
聞事竊(臣)查延綏素稱三邊重地防衛控禦全恃城垣
(臣)到任後閱視延綏城竊見北面黃沙自邊墻直
擁至北城護城已被壓沒而大城東北角至西舖
樓竟成沙山擁壓城頭約高一丈五六尺(臣)隨咨
呈督撫二臣委員會同踏勘設法刨運訖(臣)清查
營伍有初安塘撥減餘守兵空糧一十七分隨飭
各營路招募補額外復點驗營馬惟設立䭾礮馬
六十匹俱瘦小不堪(臣)在口外年久知䭾馬不及
䭾載之用再查軍興以来各營軍器鑼鍋帳房等
項殘缺甚多亦應亟為整理(臣)呈准督(臣)岳鍾琪
借給銀二千兩分𤼵各營路製造其銀在公費項
内按季扣還今先挑出不堪使用鎗二百一十四
聞伏乞
睿鑒謹
奏
旗幟鑼鍋帳房等項軍器固屬必需然營伍第一以訓
練為主故云制梃可以撻堅甲利兵教導士卒使明曉
大義操演技勇令勤習精熟尤為要務不可專留心扵
外飾勉之
雍正五年七月十三日陜西延綏總兵官(臣)孫繼
宗謹
奏為奏
聞事竊(臣)前奏舊設䭾礮馬匹變易駱駝并改造鳥鎗
一摺奉有
硃批諭旨大哉
王言誠萬古練兵不易之良法也(臣)隨將䭾礮馬匹變
易駝隻之處咨會提臣轉咨督臣商酌訖再(臣)改
造鳥鎗二百一十四桿續又挑出不堪鎗三十桿
俱已打造齊備給兵操演外其餘軍器現在次第
修整(臣)仰遵
諭旨教訓痛除營伍積習又每扵三六九操演之餘必
諄諄教誡朔望𫝊集公所講解
聖諭
廣訓使之咸知忠孝大義(臣)惟敬凛
聖訓實在奉行萬不敢專務外飾沽名要譽自欺欺人
有負我
皇上委任隆恩也為此謹
奏
凡百只以務誠實為要况爾乃武臣目不識丁既無機
巧詐偽之才何如率真而行之為善也老練姦猾皆取
辱之道絲毫無益勉之勉之
雍正六年三月初十日陜西延綏總兵官(臣)孫繼
宗謹
奏為奏
聞事竊查(臣)屬各營呈報各該汛地方去冬得雪大小
三次二三寸至五六寸不等入春至二月盡又連
得雨雪四次入地五六寸七八寸不等地氣潮潤
天氣融和現在布種至扵各地方米糧價值甚平
理合具摺奏
聞謹
奏
深慰朕懷全賴爾等封疆大臣文武和協實心愛養兵
民有以上感
天和也
同日又
奏為奏
聞事(臣)思軍中器械火器最為緊要每兵百名必得鳥
鎗三四十桿方為足用查(臣)標四營除城守營置
立鳥鎗一百桿止敷汛防墩舖之用其中左右三
營止有鳥鎗五百五十桿(臣)思延綏乃三邊重地
倘有事調遣行走每千名兵止有鳥鎗一百八十
桿近經派赴西蔵兵丁攜帶三百七十桿僅存一
百八十桿委屬不敷(臣)欲再添造鳥鎗三百五十
桿合共九百桿每營三百桿始足備戰守之用再
查四營步守兵盔甲尚缺少鐵碗盔二百四十九
頂今(臣)一併補造足數總以公費辦公務俾營伍
實有裨益伏祈
皇上睿鑒批示遵行謹
奏
好武備火器為重應行添造者一面補造一面將奏准
情節咨部存案或具本題明亦可
硃批諭旨卷一百十七
