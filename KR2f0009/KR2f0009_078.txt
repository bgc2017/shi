欽定四庫全書
硃批諭旨卷七十八
硃批胡瀛奏摺
雍正七年二月初九日江西按察使(臣)胡瀛謹
奏為敬陳管見事竊(臣)僃員江臬職司明刑夙夜兢
惕惟斯寬嚴適當以仰副
聖明欽恤之仁乃體察獄情參考刑書見律條内尚有
未經該載及可以斟酌變通之處敬為我
皇上陳之一贓數滿貫之竊盜宜定勒緝之處分一盜
竊鞘餉之犯宜嚴加治罪一謀殺親夫拐逃姦婦
之婬兇不宜仍引監候一軍流人犯時値冬月中
途留養之例尚宜斟酌以上各條關係盜賊民命
刑獄重務是否可採伏祈
皇上睿鑒飭部議覆施行謹
奏
大學士會同該部詳議具奏
同日又
奏為直陳江省吏治仰祈
睿鑒事竊聞民生之休戚關乎吏治而吏治之大綱無
過錢穀刑名查江省錢糧自前撫(臣)邁柱清查之
後頭緒井然年來接任之員易於經理有能按籍
徵收全完者洵為稱職上司保題陞調以示鼓舞
實至公至當之舉也但有司職分不止催科如聽
斷刑獄弭盜安良關係民生甚為緊要(臣)僃員江
臬經理刑書每見屬員必諄諄勉勵間有能辦錢
穀者不盡諳於刑名雖多方勸懲未盡改革始疑
人之才力各有短長今細加體察乃知别有私心
以為錢糧全完卽可薦舉刑名案件尚在其次今
若不行詳加考核但以善於催科卽行薦舉則庸
碌姦巧之徒皆得冒濫何由正人心而飭吏治乎
查雍正四年三月定例文職官員任内有承追督
催錢糧未完議處之案不准保題等語(臣)愚以為
錢糧
國用所關刑獄民命攸係應請嗣後薦舉保題人員
除無承追督催錢糧未完處分之案外必查其行
止端正聽斷明敏無已參遲延未結命盜事件俱
於本内聲明方准保題則地方有司於錢穀刑名
咸知並重實心辦理而無巧飾之弊其於吏治獲
益不淺矣(臣)管窺之見是否可採伏乞
皇上睿鑒施行謹
奏
此奏殊屬荒謬之至朕從未有但以催科甄别優劣之
諭旨而國家用人亦未有將刑名輕視於錢糧之理身
膺臬司之職凡通省舉劾皆任其責而聽憑督撫保題
庸碌姦巧之人汝豈聾瞽乎卽部中又何嘗將已參遲
延未結案件槪置之不問一任督撫薦舉陞調耶若照
所請以行止端正聽斷明敏無據空言定為考語不過
開汝等不肖藩臬高下其手之端甚非察吏之良法據
此汝必與巡撫不和否則或被屬員有所輕賤而懷洩
憤之心耳愼為之
雍正七年七月初五日江西按察使(臣)胡瀛謹
奏為恭繳
奏摺事竊(臣)於雍正七年二月初九日為直陳江省
吏治等事摺
奏奉到
硃批(臣)謹祗領伏惟(臣)本庸愚受
皇上洪恩僃員江臬夙夜冰兢雖地方吏治時切留心
但知識短淺賦質昏庸謬陳鄙見妄瀆
宸聰乃蒙我
皇上憫(臣)愚昧
訓誨諄詳(臣)跪讀之下恍如夢覺悚惶無地感激涕零
惟有竭盡愚忱和衷供職以仰答
主知於萬一必不敢自貽罪戾也所有奉到
硃批原摺理合恭繳伏乞
睿鑒謹
奏
凡為人臣者欲克盡厥職保全身名惟應務一公字捨
此而巧詐自私立意沽名釣譽縱竭其伎倆未能遂志
至身名俱敗時追悔無及矣古聖賢垂論甚詳且僃世
人多務虚文而忽其實理每觀不肯為國致身任勞任
怨恃一已智術倖免者千百中不過一二默默之中仍
伏冥誅人多不得而知耳夫榮辱利害何必關心但竭
盡臣節以對
天卽君上之喜怒褒貶尚置之度外何况宵小輩之偏好
偏惡私譽私毁千岐萬派豈能一一周旋而無遺耶如
得本何愁末凡夫庸流往往見不及此一生勞勞用盡
巧詐究竟成一笑柄寧不可惜聽朕訓旨只在根本處
硏究不必逐末勉之將此批諭與汝同城官員看皆令
知之
雍正七年十月初八日江西按察使(臣)胡瀛謹
奏本年八月初五日齎摺家人捧到(臣)前奏恭謝
聖訓一摺欽奉
硃批諭旨(臣)跪讀之下如覲
天顔感刻五中繼之以泣隨遵宣
上諭同城官員莫不敬聆
聖訓一體周知(臣)伏念人臣事
主當如愛親敬
天其根本處只有忠孝不忠何以全孝不公又何以成忠
大哉
王言公之一字以之事
君則能體國以之臨民則能服物徇私非公而干譽亦
非公偏執非公而徇衆亦非公不特一生勞勞用
盡巧詐非公即有意矯矯不能任勞任怨亦非公
公之眞偽默默中自有鑒觀人不得而知而惟寸
心知之也兹蒙我
皇上天語丁寧(臣)惟有銘骨鏤心勉供厥職辨賢姦以
定舉劾鋤豪惡以安良善至榮辱利害古今常有
只患(臣)心不公自干罪戾果能公忠不二可以告
天地質鬼神
聖主明並日月自能仰邀
睿鑒也為此繕摺望
闕九叩恭繳
聖諭(臣)不勝惶悚瞻仰之至謹
奏
果能言行相符朕復何慮勉之
同日又
奏雍正七年四月内欽奉
上諭各省富戸鄉紳當體恤貧民該部行文督撫刊刻
遍行曉諭遵行欽此江省奉到之日署撫(臣)張坦麟
卽牌行布政司敬謹刊刻分頒曉諭去後因布政
使(臣)李蘭轉發牌文内有令各屬將分送過富戸
鄉紳姓名造册開報之語以致各屬差役社保等
沿戸挨查凡稍溫飽之家著將姓名填入富戸册
内報官索錢到手始免開列現據進賢縣民樊子
亮南昌縣監生劉思試豐城縣監生李陳謨等各
控准地方官查究在案至八月初五日李蘭始行
文各府轉飭州縣停止造册一切差票盡行掣銷
在布政使(臣)李蘭偶不經心誤添造册開報一語
因而胥蠧作姦遂與
上諭有毫釐千里之謬今江西一省如此(臣)聞江南有
游手好閒之輩登門索騙富戸者有無恥生員假
鄉試盤費不足之名勒索富戶者經督(臣)范時繹
出示曉諭嚴禁其風始熄誠恐各省間有奉行失
實者(臣)不揣冒昧仰懇
聖主弘慈再頒
諭旨宣示各省督撫布按通飭州縣令其恭繹前頒
上諭毋得粗心誤行查造富戶名册以啟胥役滋擾之
弊而無頼之憊棍劣衿亦不得借端需索則普天
率土共知
皇上敦厚風俗警世覺民之至意矣為此謹
奏
此奏可嘉處不勝批諭天下事真有可為長嘆息者所
以云奉行不善卽堯舜之仁皆成苛政也另有旨由部
頒發
同日又
奏為陳請飭查罰贖銀兩以收實用事竊照金作贖
刑載自虞典至周穆王而按五刑之輕重定贖數
之多寡是贖鍰之制唐虞三代已有之矣我
朝欽定爰書至詳至慎嫓美三代以上之治凡直省官
員審理詞訟在理曲者察其有力稍有力二等春
夏罰銀秋冬罰穀年底題報銀則解部充餉穀則
貯倉僃賑定例昭然原毋許承審官員任意濫罰
私收滋弊者也今查直省官員自理詞訟所罰銀
穀多有私罰肥已不行報明歸公者(臣)請
皇上敕部通行直省除地方惡紳劣生富豪有意犯法
及犯罪至軍流者不准罰贖外至承審官員有戶
婚田土訐告審虚犯徒罪以下者准其照律納贖
將所罰銀穀實數報明上司立案倘有隱匿不報
及以多報少濫罰等弊勿論充公與否卽以貪員
參究(臣)更有請者直省城垣學校倉厫之類皆有
司所必當修理者倘一一取之庫銀而正項虧矣
不若以本地之贖鍰存為地方之公用惟奏銷時
題明罰過動用數目免其解部充餉一則可以杜
絶侵蝕二則可以整理地方三則可以免那正項
於
國課民生甚有裨益如果(臣)言可採伏乞
皇上睿鑒施行謹
奏
勸諭富戶體恤貧民之善政尚然顚倒奉行至於此極
斯事如何可行徒令宵小輩妄生議論耳地方上有實
心任事吏畏民懷之督撫不待朕諭自能一一斟酌舉
行若遇庸劣兩司道府不過徒滋紛擾顛倒是非公然
開市惠營私之門於民生毫無裨益若言及國課更屬
可鄙可笑之論矣
硃批諭旨卷七十八
