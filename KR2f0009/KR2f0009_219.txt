欽定四庫全書
硃批諭旨卷二百十九
硃批衛昌績奏摺
雍正六年七月十六日提督廣西學政(臣)衛昌績
謹
奏為恭解原書事雍正六年七月初四日准廣西撫
(臣)郭鉷咨稱准吏部咨查得廣西學政衛昌績疏
參藤縣休致教諭譚玉琪將
欽頒貯學之書任意借人監生胡祚悠霍廷把肆加圈
點等因奉
旨衛昌績此奏甚屬可嘉著將原書解部看其圈點之
處再將譚玉琪胡祚悠霍廷把定擬具奏該部知道
等因到院相應咨會欽遵
諭旨將貯學原書速即徑行解部等因到(臣臣)随行文
藤縣教諭吕德懋將名教罪人錢名世刊刻原詩
二本親齎到省(臣)遵即專差解部外謹將解過緣
由繕摺奏
聞謹
奏
知道了地方上所聞所見何不乘便奏聞耶
雍正六年十一月二十九日提督廣西學政(臣)衛
昌績謹
奏為敬陳管見事竊(臣)蒙
皇上天恩簡任以来勉竭愚駑毫無報稱捫心揣分恐
懼悚惶謹輸犬馬微誠敬獻芻蕘末議為我
皇上陳之一士子錢糧宜詳分限催徵之法一士子錢
糧宜嚴催徵不力之罰一老農之選舉宜慎一劣
生之舉報宜嚴以上四條謹據(臣)愚管見敷陳如
有可採伏乞
皇上聖鑒施行謹
奏
此奏甚屬可嘉候另降諭旨降旨時不將汝名随條奏
發出者盖不令汝招尤結怨也知之
同日又
奏為恭謝
天恩事竊(臣)准吏部劄為欽奉
上諭事雍正六年九月初四日内閣吏部奉
上諭前據廣西學政衛昌績疏稱梧州府藤縣所有部
頒在京官員刺錢名世之詩二册經教諭譚玉琪借
與監生胡祚悠霍廷把閱看私加圈點甚屬狂肆等
語今朕將原書調来親覽見書中詩句數處伊以巳
意加圈於旁竝無狂妄指摘之處此乃遠方之人迂
闊庸愚一時錯誤不必深究著將私借官書之教官
譚玉琪罰俸一年衛昌績於此等事不肯隠匿據實
奏聞其小心謹慎可知著給與紀錄一次欽此劄行
到(臣臣)随恭設香案望
闕叩頭謝
恩訖所有(臣)犬馬感戀之忱理合具摺奏
聞謹
奏
覽奏謝知道了勉之
雍正七年四月二十九日提督廣西學政(臣)衛昌
績謹
奏本年四月十九日(臣)家人恭捧
硃批奏摺至桂林府(臣)随叩頭跪開密閱訖(臣)前摺奏
粤西風俗之惡薄有宜整齊者紳士之強横有宜
約束者兵丁之怯弱有宜振作者州縣之闒茸有
宜驅除者兹(臣)旋省試竣理合繕摺具
奏
一粤西民情大率嗜利而無恥尋仇而輕生健訟
而喜妄作一切姦淫偷盗忿争刦殺干名犯分之
事皆悍然行之而不顧而倡之者實自強横之紳
士始(臣)愚竊謂宜照浙省例仰請
皇上欽命觀風整俗使一員以整齊而約束之似於地
方大有裨益
一粤西營伍廢弛實由於訓練之不力亦有由於
兵額之不敷者即如桂林一營額兵盈千今僅裁
留四百八十九名除分防汛兵及將弁親丁外實
在存城纔一百四十二名再除將弁書役及分守
十城門庫獄藥局外復有護送錢糧押解盜犯等
差則士不暇操弓而擐甲矣雖向来提鎮兩標撥
千總二員兵三百名駐省貼防然標協既分客主
情異從前將弁一切周章觀望貌合中疎非所以
保衛地方也粤西幅員遼闊兵單汛廣通省皆然
(臣)愚以為宜請
皇上敕下督撫確查營伍中兵額不敷者酌議增添概
停貼防使標兵歸標協兵歸協庶幾責成專而汛
守實約束勤而訓練精於營伍似有裨益
一闒茸之員莫如鬱林州知州佟世俊者邀仁厚
之譽無聽斷之才詞訟則勸之使和盜賊則縱而
弗緝衙役梁玉與羣盜交通而不覺次子佟鐸與
劣紳賭飲而不知私派科斂曠官病民殊玷職守
以上三條(臣)謹據地方所聞所見恭繕密摺奏
聞伏乞
皇上聖鑒謹
奏
所奏均關地方切要甚屬可嘉候另有諭旨
硃批諭旨卷二百十九
