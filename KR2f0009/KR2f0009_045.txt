欽定四庫全書
硃批諭旨卷四十五上
硃批沈廷正奏摺
雍正二年十二月二十五日河南開歸河道(臣)沈
廷正謹
奏為遵
旨回奏事雍正二年十二月十八日撫(臣)田文鏡𫝊(臣)
至署捧出
硃批諭旨開讀(臣)随即叩頭謝
恩伏念(臣)一介庸愚荷蒙
國恩服官二十餘載及恭逢
皇上龍飛御極兩歲之内四蒙
特旨遷擢洊歴道員(臣)屢膺
異數感深無地日夜冰兢正懼稍有隕越以致上負
聖恩乃復蒙
諭旨特頒諄諄訓誨惟恐(臣)有請託瞻顧不與撫臣同
心料理致壊地方吏治且責(臣)來豫時有不願之
意(臣)伏思(臣)與撫(臣)田文鏡素未同官亦未會面
但(臣)於在陜時原曾聞人𫝊說田文鏡待屬員過
嚴及(臣)至豫數月見撫(臣)田文鏡竭忠辦事實心
為
國至於整飭官方亦屬職分所宜是以(臣)甚心服地
方公事(臣)必請撫臣之訓示撫臣亦必與(臣)商酌
甚是和衷(臣)始知昔日所聞盡屬浮言惟我
皇上乾衷獨斷不惑羣言知人善任實千古帝王之所
未有也兹(臣)欽奉
訓諭惟有益加黽勉屏絶瞻顧與撫臣同心一德料理
地方以圖上報
聖恩於萬一耳緣奉
上諭令(臣)回奏交與撫(臣)田文鏡轉逹謹此繕摺據實
回
奏伏乞
皇上睿鑒謹
奏
朕為汝主田文鏡係汝上官但能同心一德他處無可
顧慮也君臣大義千古名節須要見透守定時刻勿忘
汝姪沈竹觀其行為將來必至不保首領
雍正三年正月二十一日河南開歸河道(臣)沈廷
正謹
奏為恭蒙
聖訓謹瀝下情仰祈
睿鑒事雍正三年正月十七日撫(臣)田文鏡傳(臣)至署
捧出(臣)前奏摺子奉有
硃批(臣)伏讀再三仰蒙
天語煌煌提撕偹至欽遵之下不勝感激涕零伏念(臣)
數十年來仰沐
皇上逾格深恩(臣)之身實
皇上豢養之身(臣)之官實
皇上簡畀之官(臣)之居心行事無一不為
皇上所周知而洞鑒非若疎逖之人
天高聽遠必藉他人援引提拔也今(臣)既受
聖訓下頒(臣)惟有朝夕捧誦益加惕厲以期仰報
聖慈於萬一耳(臣)姪沈竹一介微末亦蒙
皇上訓詞下及(臣)不勝悚惶祇緣未奉宣示
諭旨是以(臣)不敢冒昩轉宣惟有作字訓誡示以大義
教以名節務期小心謹慎以報
主恩但(臣)姪沈竹自幼失教(臣)時以為慮今在陜西(臣)
又遠隔不能親為管束倘蒙
皇上憐念仍令回京辦理本旗參領事務使其學習官
方則(臣)實舉家頂戴
皇恩於無疆矣為此繕摺敬交撫(臣)田文鏡轉達所有
奉到
硃批理合恭繳謹
奏
汝姪沈竹豈但不能小心謹慎前次甫經批諭汝摺而
其所行殺身之事業巳敗露矣
雍正三年二月二十二日河南開歸河道(臣)沈廷
正謹
奏為恭蒙
聖訓謹再披瀝下忱仰祈
睿鑒事雍正三年二月十七日撫(臣)田文鏡傳(臣)至署
捧出(臣)前奏謹瀝下情仰祈
睿鑒一摺奉有
硃批(臣)自分何人乃蒙
皇上逾格提撕既鑒(臣)愚誠復誡(臣)欺飾委曲
訓誨至於此極祗遵之下感激涕零(臣)姪沈竹身受
皇恩罔知報效行事乖違有干
國憲果不出
聖明洞鑒(臣)因外任年久有此親姪未能教誨蒙我
皇上不加(臣)重譴預
示先幾雖家人父子何以逾此(臣)躬沐
殊恩沁肌入髄惟有捐糜頂踵矢竭駑駘以期仰報
聖恩於萬一耳為此繕摺具
奏所有原奉
硃批理合恭繳謹
奏
不但爾為其叔不能化誨朕昔在藩邸時何言不加訓
誡無如竟不遵承惟利是圖即性命有所不顧朕因深
悉其行為故於即位後又復諄諄嚴飭縱内不悛改外
亦當懼王章國法不致仍蹈前轍何乃毫無忌憚又作
如此等事尚容留於天地之間可乎誠所謂下愚不移
之流可憐真孽障也
雍正三年五月二十四日河南開歸河道(臣)沈廷
正謹
奏為恭蒙
聖諭微(臣)慚感難名謹具摺奏謝
天恩事竊(臣)因河南漕船在直隷内黃縣之草坡等處
地方被淺阻滯自草坡而下尚有河南之湯陰縣
地方三十餘里河路亦俱淤淺(臣)随親赴督率地
方官建壩催趲由草坡陸續過淺於本年五月十
二日將漕船盡行催出豫境(臣)於十八日回至省
城蒙撫(臣)田文鏡傳(臣)至署捧出
皇上硃批(臣)奏摺(臣)當即叩頭祗領伏讀再四不禁感
激涕零竊念(臣)姪沈竹性情貪鄙行事乖違乃蒙
皇上先於藩邸時每事必加教訓及登
大寳又屢行嚴飭寬以導之威以懾之蓋欲生全成就
之
聖心不啻如父師之於子弟此誠亘古未有之遭逄(臣)
姪沈竹自應洗心滌慮痛改前非力圖報效以期
無負
聖恩詎意(臣)姪沈竹心同畜類蠢然無知既不能悛改
於外復不能恐懼於内今又作如此等事以自取
重罪此誠如
聖諭所謂下愚不移者也但(臣)身係親叔不能教誨(臣)
姪罪實難逭今蒙
皇上宥(臣)失教之罪
恩賜訓諭(臣)祗承之下既深感激復切悚惶所恨才短
識庸未知如何圖報始可仰酬
高厚之恩於萬一耳為此繕摺叩謝
天恩并繳
硃批謹
奏
無庸悚惶爾效力之處朕皆鑒悉加勉以圖上進可也
雍正四年五月三十日福建布政使(臣)沈廷正謹
奏為恭謝
天恩事竊(臣)一介庸愚荷蒙
皇上格外洪慈於雍正三年十二月内由開歸河道擢
為河南按察使到任未幾又蒙
皇上特旨授為福建布政使
命(臣)赴京
陛見後再赴新任(臣)聞
命自天感激無地随即起程於雍正四年五月初二日
瞻仰
天顔荷蒙
温語顧問屢次
賞(臣)克食初三日又
賜紫金錠藥扇墜諸珍物初七日又蒙
皇上召見指示教訓僃極周詳
賜給
上諭一道朋黨論一道
御製詩一幅金扇茶葉等件
命(臣)由河南一路前赴福建布政使新任又蒙
皇上鑒(臣)愚誠令(臣)凡有陳奏之事繕摺交怡親王轉
逹伏念(臣)以樗櫟之材仰蒙
聖主屢次超擢已覺捐糜難報今復受此種種
異數實為格外
曠典感激涕零筆難陳繪(臣)自
陛辭後即赴吏部領憑起程於五月二十六日到河南
省城遵將
皇上諭旨宣示撫(臣)田文鏡(臣)於五月三十日自河南
起程前赴福建除有應奏之事遵
旨陸續繕摺交與怡親王轉逹上請
聖裁外所有微(臣)銜感蟻忱理合具摺奏謝
天恩謹
奏
知道了從來受恩易報德難勉之觀毛文銓在閩甚覺
不妥據實奏聞
同日又
奏為敬陳管見仰祈
睿鑒事竊(臣)荷蒙
聖主特逹之知超擢今職随蒙
恩諭令(臣)有應奏之事具摺奏
聞(臣)欽承之下感深五内苟有一得之愚安敢隠默不
言以負
皇上顧問至意今將(臣)在河南深知有可以裨益於
國計民生之事謹為我
皇上陳之一豫省臨河州縣應以黃河為界分管南北
以便廵防一豫省附近兑漕水次之沿河地方應
預為積貯倉糧以濟漕運一丁銀俱應按地𣲖徵
以廣
皇仁以上三條是否可採伏乞
皇上垂覽鑒擇施行謹
奏
所奏三條俱好已發部議矣
雍正四年九月二十九日福建布政使(臣)沈廷正
謹
奏為奏
聞事竊(臣)於本年八月初二日到福建布政使任所有
(臣)衙門經管通省一切錢糧倉榖等項經(臣)詳明
督撫現在委官分路盤查容俟查明照例具詳督
撫
題報外至查(臣)衙門歴來陋規每年約收各屬致送
節禮夀禮等銀一萬餘兩又各屬解司起運錢糧
每正銀一兩外加銀二分以為總督廵撫布政司
鹽菜養廉之用通省每年額徵起運正銀一百二
萬六千九百七十七兩零共該收鹽菜養廉銀二
萬五百餘兩但此項銀兩係随正解收每年各屬
正項錢糧歲内不能如數全完故鹽菜養廉一項
每年約止收銀一萬五六千兩不等内除送給督
撫銀各四千餘兩其下剰銀六千餘兩留為布政
司鹽菜養廉今(臣)到任將各屬致送節禮夀禮等
項俱皆禁革惟止存鹽菜養廉一項不敢遽革合
謹繕摺奏
聞伏祈
皇上睿鑒謹
奏
類此等奏朕槩付之不覽但務實行自能鑒悉何待汝
之陳奏耶
同日又
奏為恭謝
天恩事竊(臣)前奏敬陳管見仰祈
睿鑒一摺奉到
硃批伏念(臣)所條奏原屬管窺蠡測恐不足以當
聖明採擇今蒙
硃批奬許發部議奏此誠格外
天恩(臣)感難言喻惟有殫竭駑駘實心報效以期仰副
皇上奬許鼓舞之
聖心已耳所有奉到
硃批一併齎繳謹
奏
知道了朕之褒奬寵眷不可恃惟信已之居心行事則
百無一失也
同日又
奏為奏
聞事竊(臣)查得本年八月初七八九等日閩屬地方連
日大雨有福州府屬之侯官古田連江羅源等縣
福寧州屬之寧德縣俱被水淹浸當據各地方官
申報随經(臣)將情形一面詳請督撫
題報在案今(臣)委官細查惟連江縣受災稍重所有
被災窮民業經督撫撥發銀榖賑救現已安寧其
餘各縣雖經被水但水勢随長随消惟有沿河低
䧟處田禾稍減分數其高阜田禾並無損傷現俱
豐茂至查今年閩省地方早禾收成豐稔是以各
處米價自八月至今日漸平減又查各屬晚榖豐
茂異常民間咸稱收成俱在十分以上今已時届
九月轉瞬十月即可收獲將來晚榖登場米價自
必更減誠恐地方民食上厪
宸衷理合將閩省田禾豐茂米價平減情形據實奏
聞謹
奏
總賴爾等地方大員實心敷政有以感召
天和方可獲豐登之慶也朕曾言高其倬一入閩界必有
一番維新氣象今果然矣試觀
天人交感之理昭然不爽於此若仍信不及非庸愚而何
勉之
同日又
奏為恭謝
天恩事竊(臣)於本年八月十七日接到部文知陜西廵
撫圖理琛以(臣)先在延安府知府任内因會審汪
元仕虧空一案限滿將周涌收貯西安府庫銀兩
擅那代完等語具疏
題參致奉部議革職乃荷
皇上格外弘慈
特賜恩旨沈廷正在豫省開歸道按察使任内聲名俱
好從前此案乃畏懼年羹堯勢力逼勒所致並非伊
之本意沈廷正著從寬免革職欽此(臣)随恭設香案
望
闕叩頭謝
恩伏思(臣)被參之案罪實難辭乃蒙
皇上聖明洞鑒
特賜矜全免(臣)革職此實從來罕覯之
洪恩而(臣)獨身承如此
殊遇跪聆之下感激涕零即肝腦塗地亦難仰報
高深於萬一惟有益加惕厲勉盡匪躬之節以期上副
我
皇上鑒拔之深恩而已所有微(臣)銜感下忱謹繕摺恭
謝
天恩伏乞
皇上睿鑒謹
奏
類斯等事亦止可邀恩一次亟當深自愧悔若視此以
為無妨因而倚恃恩寵放膽肆志殊非將來之福也勉
之慎之
同日又
奏為恭謝
天恩事竊(臣)於本年五月初七日蒙
皇上召見面奉降與河南廵撫田文鏡
諭旨并
御賜田文鏡鼻烟壺荷包
命(臣)前赴河南宣給田文鏡(臣)恭奉
諭旨随即就道於五月二十六日到河南恭傳
諭旨并將
御賜物件恭交田文鏡外(臣)随將宣給過緣由具摺奏
聞今蒙
皇上將(臣)原摺發回(臣)敬謹啟封伏閱(臣)原摺内蒙
皇上將(臣)向撫(臣)田文鏡宣述
諭旨内用
硃筆抹去七句仰荷
聖恩特賜
硃批内有錯記者巳改發與田文鏡矣欽此竊念(臣)一
介庸陋仰蒙
聖主事事優容屢加
訓勵今將面奉
皇上所降河南廵撫田文鏡
諭旨不能記憶錯誤傳宣昏昩之罪實所難逭乃蒙
皇上不加譴責且復蒙
批諭使(臣)知所警惕(臣)跪讀之下既深感激更切悚惶
嗣後惟有敬遵
皇上批飭時加佩誦夙夜冰兢以期無負我
皇上天高地厚之隆恩於萬一耳謹此繕摺奏謝
天恩並將奉到
硃批一併恭繳謹
奏
殿陛之間面聆諭旨傳述一無錯謬原屬難事諸如此
等不及之過朕自諒汝也
同日又
奏為微(臣)奉到
硃批謹據實回奏仰祈
睿鑒事竊(臣)欽遵
皇上硃批訪查得福建撫(臣)毛文銓自到閩省先因不
諳地方情形或將窮民有拖欠地主租榖者通飭
地方官照依徵比錢糧之例勒限拘追以致窮民
不無嗟怨或將貪暴不法之官如興泉道陶範延
平府知府張道沛不行糾參反令陶範仍管鹽務
令張道沛兼管海關事務而引為肘腋信用之人
以致官民多有不服又查有沿海向係地方官給
照稽查之商船毛文銓聽信張道沛言語止令海
關給照不令地方官稽查以致商船出入海洋無
可稽考又有章二杜四等係毛文銓管堂家人欺
瞞伊主結連衙役孟愛等在省城開設銀號米舖
又令門子陳瑞等前赴光澤縣一帶行鹽覓利遂
致百姓有廵撫愛錢與民爭利之謠後經毛文銓
覺察將陳瑞革役不許行鹽銀號米舖亦已停止
又有各屬倉榖毛文銓止據各屬報到之冊籍為
憑並不細加盤查以致多有未清此等行為誠如
聖明洞鑒實屬不妥但此俱係毛文銓初到閩省所行
之事自(臣)到任之後細看毛文銓為人尚屬忠厚
而辦事亦甚勤謹凡有從前所行與地方不甚相
宜之事現與督(臣)高其倬和衷商酌逐一更正以
故數月以來官民俱各相安再查本年五月十一
日百姓至廵撫衙門嚷閙一事緣彼時省城米少
價昂百姓見南臺客米八船欲販往興化府糶賣
百姓阻住不容開船毛文銓以興化地方需米甚
急客販不可阻滯令閩縣知縣前往曉諭該縣不
善開導勸諭以致擁進省城齊至廵撫衙門嚷閙
直至毛文銓親自出堂明白曉諭復將嚷閙者查
拏十餘人當即責懲百姓始認罪散去至今人皆
傳說實係百姓刁頑等語此皆(臣)到閩所見所聞
之事合謹據實奏
聞至撫(臣)毛文銓此後行事如果有未妥之處容(臣)再
行具
奏斷不敢稍有隠諱以負我
皇上垂問至意所有原奉
硃批一併恭繳謹
奏
知道了毛文銓行為若此即甚屬不妥汝意必如何方
謂為不妥耶
雍正五年正月初七日福建布政使(臣)沈廷正謹
奏為
聖恩愈重慚感益深謹具摺奏
謝恭繳
硃批事竊(臣)因前任陜西廵撫圖理琛
題參(臣)在延安府知府任内會審汪元仕虧空一案
部議革職仰蒙
皇上格外矜全從寬免(臣)革職(臣)随具摺恭謝
天恩今蒙
皇上將(臣)摺發回(臣)叩頭啟封敬閱
硃批諭旨伏念此案荷蒙
聖主寬宥巳屬格外
殊恩今復荷
硃批提撕警覺曲加訓勉雖家人父子亦從未有如此
之諄切教誨(臣)跪誦之下感激涕零愧悔無地嗣
後惟有凜奉
諭旨朝夕警省每事愈加小心謹慎以期無負我
皇上成全訓誡之深恩耳謹此繕摺恭謝
天恩併繳
硃批謹
奏
朕用天下羣才素非謀面止據羣工之薦揚糾劾尚欲
甄别淑慝黜陟幽明況藩邸有數幾人皆向所稔悉苟
有一長可取者豈肯不拔擢任用以示勸其言行乖違
怙終不悛者何容不譴責棄逐以示懲若一任倚恃私
恩干犯法紀在汝等喪失天良自招罪戾此其小者天
下後世將謂朕為何如主耶如𫝊鼐博爾多朕何嘗不
期望成一人物其奈小人福淺何此二人即係汝等榜
樣惟自信無他方保始終盡善試思於朕前能陷害人
者為誰能援庇救濟人者為誰朕之耳目心思匪可簧
鼓搖惑也努力實行做一好官成一好人以報效國家
垂名史冊顧不美歟較之眼前浮榮小利奚啻徑庭勉
之勉之毋辜朕望
同日又
奏為恭謝
天恩事竊(臣)前因陳奏河南事宜三條仰荷
皇上洪恩特敕部議(臣)随繕摺恭謝
天恩今蒙
皇上將(臣)原摺發回(臣)叩頭啟封敬閱奉有
硃批仰見我
皇上教育恩深無微不至以居心行事勖(臣)俾(臣)時加
省察駑鈍如(臣)猶蒙
皇上訓示諄諄有加無巳(臣)跪誦之下感深肌髄莫能
名狀惟有敬謹服膺朝夕惕厲以期無負我
皇上天高地厚之洪恩巳耳為此具摺恭謝
天恩併繳
硃批謹
奏
覽奏巳悉奮勉實行加謹加慎方克有終
雍正五年閏三月二十一日福建布政使(臣)沈廷
正謹
奏為恭謝
天恩事竊(臣)因前任陜西延安府知府任内會審汪元
仕虧空一案部議革職仰蒙
皇上格外洪恩從寬免(臣)革職復荷
硃批諄諄訓勉(臣)随繕摺奏謝
聖恩今蒙
皇上將(臣)原摺發回(臣)叩頭敬閱奉有
硃批伏念(臣)一介庸材仰蒙
皇上數十年豢養之恩洊授今職頻荷
聖諭誨勉有加無已兹復蒙
皇上硃批訓誡諄切周詳既示(臣)以榜樣更示(臣)以他
人不能陷害勉(臣)作一好官報答
國恩提撕警覺期望彌殷(臣)跪誦之下不勝感激涕
零嗣後惟有凜遵
聖訓勉力實行始終冰兢恪盡(臣)職以期仰副我
皇上教誡之深恩巳耳為此繕摺恭謝
天恩並將原奉
硃批恭繳謹
奏
一切訓諭只在能行與否不宜惟以章奏為務若不實
心實力信奉遵行將來至噬臍不及時悔何及也
同日又
奏為恭謝
天恩事竊(臣)前因陳奏河南事宜三條蒙
皇上特敕部議(臣)随繕摺奏謝
天恩仰荷
硃批令(臣)只信自巳居心行事諄諄
訓勉(臣)復繕摺奏
謝兹蒙
皇上將(臣)原摺發回(臣)即叩頭敬閱奉有
硃批仰見我
皇上恩同覆載訓誨維殷(臣)惟有恪遵
聖訓加謹加慎期保克終以上報
聖主垂誡之深恩於萬一耳謹此繕摺恭謝
天恩併繳
硃批謹
奏
能於朕諭誠信一分則受福一分能加勉敬慎則禄位
悠久此亦自然之理但地方上一切吏治民風雨暘年
歲何故一字不及數千里之遥僕僕道路止齎呈一篇
閒話將欲借奏摺聲勢以挾制督撫恐嚇同寅誇示屬
員耶徒滋勞費於事何益之有閩省如無可上聞事件
似此毫無益於用人行政之奏嗣後不必
雍正五年四月十六日福建布政使(臣)沈廷正謹
奏為據實奏
聞伏祈
聖鑒事竊(臣)自抵任後訪得閩省府廳州縣各官向來
因循瞻顧怠玩廢弛倉庫多有虧缺督(臣)高其倬
深知陋弊令(臣)詳委專員將各屬倉庫徹底盤查
(臣)即詳明督撫將各府廳州及附郭首縣俱委道
員盤查以專責成其餘各縣悉委別府屬縣分盤
以杜同府之瞻徇今催據各委員送到盤查倉榖
冊結(臣)查閩省官民捐積監榖通共一百八十二
萬四千二百二十二石零内除征臺軍需并連江
縣水災豁免以及參追虧空等項外其餘各屬貯
倉之榖據稱有歴年發糶尚未買補並前任流交
現存榖價者有碾米給兵尚未徵補者有歴任流
交民欠及發價採買未補者現在實貯之榖合之
原額數目未及其半此倉儲之所以有名無實也
查平糶一項原因青黃不接暫濟民食當秋收之
時自應照數買補無如各屬任意延緩並不買補
槩存價銀今(臣)已詳明解貯司庫以杜虧空俟秋
收時發還買補又碾米給兵一項查兵米原係地
方官徵收支放祇緣青黃不接之時民間輸納不
前兵食又難緩待是以從前
題定每年春夏二季兵米暫借倉榖碾給該地方官
自應於秋收後照數徵補乃借後任民拖欠以致
歴年多有未清(臣)因係糧道專司一面移道嚴查
一面分檄各屬飭令照數徵補倘有以完作欠立
即揭報督撫參追又流交榖價一項乃係歴任各
州縣交代之時倉貯缺額遂折價移交以副交盤
之限每石價銀自三錢八分至四錢四五分不等
近年榖價稍貴不足買補是價雖實貯榖巳虛懸
更有流交民欠一項據稱發價採買尚未交倉但
歴任相沿漫不催交以致僅存空領榖無實貯以
上各項前於三年
奏報案内俱皆捏造實貯此番盤查務期徹底清楚
飭令各屬據實具結在各道府多有仍照往年一
槩出具實貯印結(臣)詳明駁換各屬觀望延挨稽
誤時日而限期迫届(臣)随將各道府報到榖數彙
造草冊呈送督撫復核經署撫(臣)毛文銓將(臣)草
冊内兩次粘簽令(臣)將三年捏報實貯榖數改作
四年平糶(臣)查三年捏報實貯榖數一切流交民
欠未買等項俱各包藏在内今若改作四年平糶
固可符三年捏報實貯之數然(臣)何敢改移年分
以自蹈欺罔之罪随向毛文銓再四婉禀不便改
造在毛文銓以(臣)為行事刻薄過於膠執即各屬
亦俱恐罹三年捏報之重譴怨恨更甚今各知府
自知三年捏報實貯之榖不能掩飾随俱陸續具
報買補(臣)以各屬盤查後續報買補米穀必須委
員盤驗明確方可入冊而毛文銓云各屬報買米
榖一面委員盤查一面只管造冊限期已逾不能
久待如查有不足随後亦可
題參等語(臣)只得詳明入冊惟漳州一府因該知府
耿國祚與汀漳道劉燦彼此互揭所以漳州一府
十縣之倉榖有無虧空實難懸定應俟糧道李玉
鋐盤明回日方知確實(臣)已將情由詳明督撫俟
盤查明白後另行造報不敢彙冊詳送其餘各屬
倉榖屢據福州府知府胡承謀向(臣)禀稱總督意
在保全屬員將流交并三年捏報榖石司冊内不
妨改作四年平糶只須我們經管各府縣將現在
平糶江浙米穀糶少報多既可歸還價銀又可買
榖補倉將來亦無後患一轉移間不特廵撫可符
三年
奏報之數而各屬亦可免三年捏報實貯重譴且閩
省歴年未清倉榖經總督此番盤查之後再待兩
三月俱可實在盡成實貯將此美名歸於總督此
事我們公同商議巳就等語(臣)思知府胡承謀所
言若出於毛文銓之意情或有之高其倬必無此
意(臣)於到任後高其倬屢與(臣)言倉榖一事務要
據實造報不可稍有徇隠且我們兩人亦賠不起
即廵撫有三年
奏報案内捏造實貯之數亦不能代為掩飾語言何
等嚴切豈有令各府縣糶少報多巧圖彌補之理
至於毛文銓一聞(臣)據實造冊之言遂怒形辭色
必欲將各屬未補流交民欠等項盡造實貯方合
其意是以各府縣結成黨羽與廵撫通同一氣紛
紛具報買補將完何從前艱於採買而此時一旦
買補如此之易欺朦掩飾情弊顯然(臣)雖立刻委
員盤驗查取倉收奈所委之員不過係閩省各官
伊等暗相聯絡百計扶捏虛實殊難憑信(臣)思倉
榖頗易盤查尚有如許掩飾而錢糧之那新掩舊
以完作欠并己徵在官溢額銀兩侵隠不報混淆
更甚容(臣)確查另摺奏
聞外(臣)目擊情形寧受廵撫與屬員之怨恨不敢稍有
瞻顧隠瞞謹據實繕摺上陳
聖聰伏候
皇上睿裁謹
奏
朕原謂毛文銓不妥高其倬亦慮其偏於善柔爾此奏
甚屬可嘉但恐擇善不固言行不能相符倘亦被誘入
其中通同欺隠料常賚到時必不肯隠默縱令常賚仍
復追随步趨現有直隷江西湖北榜樣朕既知其不妥
自當逐漸清理到爾閩省彼時爾等身家性命干係較
之廵撫各屬之忌恨試思孰輕孰重耶秉公正色勉力
為之負君悞國之咎斷不可蹈宵小之怨憾何足介意
汝自處於不敗之地他人其如汝何坦懷勿慮可也
雍正五年七月初三日福建布政使(臣)沈廷正謹
奏為敬陳倉榖造冊原委仰祈
睿鑒事竊(臣)前因察盤閩省各屬倉榖巳將一切情節
繕摺奏
聞外嗣緣漳州一府并所屬十縣倉榖查有虧缺未清
必須盤查明白(臣)方可造冊詳送而署撫(臣)毛文
銓令(臣)止照知府耿國祚造報實貯之榖彙入冊
内(臣)再四不敢依從又汀漳道劉燦先因揭報耿
國祚虧空未肯出結及到省數日旋即出結而出
結之後又因耿國祚造送冊結不符復具文通詳
云被耿國祚哄騙出結等情署撫(臣)毛文銓無可
如何只得將閏三月内劉燦與耿國祚互揭虧空
勒索各情由於六月初六日具疏
題參在案所有漳州一府十縣倉榖随經毛文銓批
令(臣)不必彙造而總督(臣)高其倬又批令(臣)止將
漳州府并龍溪縣二處扣出其餘漳屬九縣仍令
造冊此外各府屬縣凡雍正三年捏報實貯之榖
或巳經買補或現在存價無論多寡(臣)自應據實
開造無如毛文銓見冊内造有存價字樣者即為
不悦適於六月二十三日(臣)接到署撫牌文内開
係蒙
皇上所降署廵撫毛文銓
訓旨并將福州府知府胡承謀革職即速進京等因欽
遵轉行到(臣臣)随將盤察倉榖一案據實造冊於
六月二十六日詳送自送冊之後毛文銓諸事吹
求(臣)惟有順受至(臣)此番所造察盤倉榖清冊俱
係據實開造凡買補榖石年月僃細註明是以與
往年冊式不同(臣)謹將造冊緣由繕摺奏
聞謹
奏
知道了易云臣不密則失身前次之奏併今此所奏俱
當固密為要稍露則禍即随之矣
同日又
奏為據實奏
聞事竊照閩省察盤倉榖一案(臣)已將各屬情形并造
冊稽遲緣由於本年四月十六日繕摺奏逹
聖聰外今(臣)檢查雍正二三兩年察盤倉榖底冊有泉
州府屬之晉江南安永春三縣漳州府屬之龍溪
漳浦南靖龍巖四縣俱開有被水發糶榖石查雍
正二年泉漳二府曾報被水並不成災惟龍溪南
靖二縣倉榖淹濕具有報案至晉江南安永春漳
浦南靖龍巖等縣因流交榖價僅有四五錢不等
不敷買補是以捏作被水發糶並無報案今值察
盤之際(臣)日事督催除永春漳浦南靖龍巖四縣
已於雍正三年買補外其南安晉江龍溪三縣近
據該府縣具報將存貯榖價俱照數買榖補倉并
送倉收在案又原任泉州府參革知府王道成攝
理晉江縣事任内虧空榖價銀九百七十三兩未
經完補接任知縣葉祖烈屢次通詳並不著落究
追竟聽王道成請咨歸旗葉祖烈以榖價無著不
得已請將耗羡銀内抵補經毛文銓批允今於盤
查之時始據葉祖烈照數買補又原任汀州府參
革知府吳澍虧空未補榖三萬九千三百七十八
石零存價銀二萬九千六百六十四兩零經前任
總督滿保
題明發給邵武建寧二府買榖補倉嗣於雍正三年
復經總督滿保會同廵撫黃國材
題報邵武建寧二府除將前項榖石買補全完外又
多買榖石剰有贏餘銀兩請將採買各官議叙經
部議奉
旨准將府縣各官議敘在案(臣)查此項榖石當日
題請議敘之時惟建寧府買足貯倉而邵武府屬之
邵武縣光澤縣俱尚有民欠倉榖未交前任督撫
遽以照數買足
題報府縣各官遂邀議敘今委員盤查之後始據光
澤縣報收全完出具倉收到司而邵武縣尚有未
買榖八百一十石價貯府庫(臣)屢檄嚴催始據邵
武府以價貯府庫現今買收府倉等語申覆以上
三案雖據該府縣俱巳照數報買但(臣)既經查出
除察盤冊内登明外理合據實奏
聞謹
奏
前此之虧缺果能買補足數則可以巳但恐所報者尚
未必實貯在倉也諸凡弊端統俟欽差到時偹悉言之
同日又
奏為奏
聞事竊(臣)於上年八月到任後查得泉州府屬之南安
縣參革知縣黃廷鑑虧空案内有康熙五十六年
起至雍正二年止民欠地丁銀三萬五千餘兩接
任知縣湯啓聲知民欠不實在於櫃書家内搜出
空白印串情弊顯然是以湯啓聲不肯出具認徵
民欠印結具文詳報(臣)随於上年九月内轉詳督
撫
題明奉
旨嚴提詳審追擬兹據泉州府知府張無咎申報南安
縣知縣沈楩會同晉江縣知縣葉祖烈暨署泉州
府通判王仁詳稱審據南安縣管糧經承陳新供
出現任福州府理事同知時惟豫於康熙五十九
年間在前任泉州府海防同知任内第二次署理
南安縣印務將徵完康熙五十九六十兩年地丁
錢糧内共截出銀五千四百兩侵欺入已并將流
串日報拆封簿燒毁無存捏造民欠流交後任已
據陳新具有甘結并稱時惟豫曾差人賄囑不令
供出等情知府張無咎以縣審並不加具切看一
面駁審一面轉報前來(臣)查南安縣民欠錢糧既
據經承陳新供有時惟豫侵蝕情弊是否確實必
須質審方可定案随嚴檄該府作速審解并將理
事同知時惟豫揭報督撫立請
題參解任質審外事關官吏侵欺錢糧(臣)謹據實奏
聞伏祈
皇上睿鑒謹
奏
不特此案一切案件總同欽差秉公辦理可也
雍正五年七月初八日署理福建廵撫印務布政
使(臣)沈廷正謹
奏為奏
聞事竊照閩海關税務經前署撫(臣)毛文銓
題委泉州府知府張無咎管理徵收今張無咎因將
厦防廳未買倉榖捏報實貯經(臣)會疏
題參在案所有閩海關税務亟需賢員料理(臣)查鹽
驛道陳豫朋老成練達辦事勤慎堪以接管税務
除現在委令該道前往暫行管理并確查從前徵
解税銀數目俟該道呈報接印日期到(臣臣)即照
例
題明請
旨遵行外謹繕摺奏
聞伏祈
睿鑒謹
奏
好海關税務可謂委署得人
同日又
奏為奏
聞事竊閩省察盤倉榖一案(臣)已據實分析造冊詳送
督撫在案祇緣各屬所出倉收印結恐有欺朦情
弊(臣)於造冊後随詳明覆加盤查兹據前署泉州
府厦防同知事汀州府同知李暲詳稱厦防廳倉
有流交并碾米給兵共未買榖二萬七百餘石止
存價銀係知府張無咎報買足數寫書囑令捏出
倉收又李暲將運厦平糶浙米二千餘石抵給兵
米捏作倉榖碾米放給等情自行檢舉前來(臣)随
將知府張無咎同知李暲會疏
題參外伏查閩省倉榖前因知府胡承謀結連同寅
屬員覬覦江浙平糶米穀彌縫買補那掩捏報洵
為罪魁仰蒙
皇上聖明洞燭將胡承謀革職進京之後一切弊端漸
已顯露將來各府縣中如厦防廳之捏出倉收謊
報實貯者更不知凡幾矣除現在逐一再行嚴加
確查外謹繕摺奏
聞伏祈
睿鑒謹
奏
所奏知道了朕今簡命楊文乾等來閩諒伊等到時自
將一一清楚也
雍正五年十月初三日福建布政使(臣)沈廷正謹
奏為恭繳
硃批事竊(臣)前將捏報倉榖失水及耗羡補完虧空并
冒邀議敘等案各緣由繕摺奏
聞兹蒙
皇上將(臣)原摺發回奉到
硃批(臣)跪誦之下仰見我
皇上天地為懷大公至正凡在
覆載之中共切
生成之戴(臣)遵將諸凡弊端於
欽差到閩之時巳一一偹悉明白造冊分送在案今廣
東撫(臣)楊文乾會同撫(臣)常賚將閩省府廳州縣
各員缺盡委
命往人員署理盤查總期徹底澄清務使水落石出如
有假捏不實貯在倉者(臣)立即據實揭報聽候
題參斷不敢一毫徇隠上負
隆恩所有奉到
硃批理合恭繳謹
奏
從來天下事以得中為貴但能屏去一私自無不當之
理若恐累及己身而過於從事名為公舉仍屬私心惟
相機合宜只求益於國計民生而為之則雖私亦公也
是非當否全在公私二字即
上蒼之錫福降災亦各因公私而譴祐也可不慎歟凡人
解悟此理者少勉為之
同日又
奏為恭謝
天恩事本年八月十二日
欽差廣東廵撫(臣)楊文乾到閩𫝊
旨沈廷正此番辦事如果盡心竭力朕必用伊為别省
廵撫若稍有徇隠瞻顧朕决不輕恕欽此(臣)跪聆之
下不勝感激悚惶伏念(臣)蒙
聖主豢養任用之恩至深至厚縱竭盡駑駘力圖報效
亦不能仰答
高深於萬一又何敢少存徇隠瞻顧之念自蹈欺
君負國之罪惟是心切報
主不避怨嫌每致事多掣肘正際孤立寡援之候特邀
聖恩畀(臣)署理廵撫印務復
遣重臣來閩清查倉庫俾(臣)職守應為之事欲言未遂
之志得以稍盡心力仰見
聖主憫(臣)孤立格外
矜全從此戴高履厚之年皆犬馬圖報之日矣所有
欽差(臣)楊文乾來閩會同撫(臣)常賚辦理事宜就(臣)見
知者謹陳其槩如閩省府廳州縣有倉庫關係者
其已參及出差離任等缺經督撫委署在先酌量
現署之人如係來閩人員甫經署事現在交盤者
俱不更換外其有雖係來閩人員署理但為日巳
久又經出結者惟恐從前或有逼勒扶同之弊即
將現到候補人員改署查其虛實再有於倉榖案
内已參聽侯部議未離任之員及雖無倉榖罣礙
在任年久各官交錯調換委候補人員分往署事
盤查以倉庫之虧足定本官之去留更將委往之
員又斟酌地方之繁簡試看才具之短長因地制
宜随材器使復令(臣)將通省各項倉榖及歴年未
完正雜錢糧江浙運閩米穀糶賣價銀各數按項
造冊徹底清理又念漳泉二府為財賦重地令郎
中鄂彌逹往漳州府員外郎伊拉齊往泉州府親
身察盤俱於八月二十八日自省起程矣合併陳
明緣(臣)奉到
聖訓謹此繕摺恭謝
天恩謹
奏
如是辦理甚好仍須加勉自勵庶無放恣之失
同日又
奏為奏
聞事竊查閩省自八月初二日得雨以後雨水稀少(臣)
恐有妨田禾遍行各屬確查情形及體訪老農俱
云雨水雖然不足幸露重不患乾燥惟漳州府屬
之詔安縣雨澤愆期將來收成不無稍歉再汀州
府屬之永定縣夏被水災經(臣)詳報撫臣具
題在案今雖勘不成災但恐被水人戶寒冬無以資
生又詳明督臣委員往永定被災之處查明乏食
窮民或銀或米酌量撫恤俾免失所至臺灣府屬
之彰化縣夏間偶遭風患嗣據報稱亦無傷損田
禾前九月二十七八兩日省城連得大雨四野霑
足閩省田地依山傍海高低不一是以收割亦有
遲早不同約計分數福興延建汀邵六府俱有八
九分及七八分不等泉漳二府約有六七分及五
六分不等臺灣府屬禾苖現在結實亦約有八九
分不等福寧州屬亦俱有六七分不等再查福興
泉漳四府地瓜番薯俱巳成熟是統計閩省本年
早晚二禾收成雖不獲盡登大有但較之歴年以
來似又不可多得者矣(臣)謹繕摺奏
聞上慰
聖懷謹
奏
覽收成分數朕懷深慰
雍正五年十二月二十五日福建布政使(臣)沈廷
正謹
奏為恭繳
硃批仰祈
睿鑒事竊(臣)齎摺人回捧到(臣)奏捏報失水等事一摺
奉有
硃批(臣)跪讀之下仰見我
皇上天地為懷仁慈普被凡在化育之中無不提撕警
覺格外生成似(臣)之愚昩若不蒙
聖明照鑒洞徹隠微(臣)雖行之終身而不自知其非今
自奉
聖諭之後不覺心地豁然辦事循循有序朝夕每捧誦
硃批字字箴規實可
垂訓萬世(臣)具有人心敢不敬遵益加勉勵屏去私心
恪秉一公以仰副
皇上教訓成全之盛心於萬一所有奉到
硃批理合恭繳謹
奏
訓諭雖由於朕確信與否力行與否則在爾也不但朕
不能強即爾自身亦看福量何如耳辨别公私二字甚
難莫看作易事勉之勉之
同日又
奏為據實奏
聞事竊查來閩侯補知縣管景濓題授侯官縣旋即丁
憂離任奉
欽差委往福清縣清查舊欠錢糧遲延不覆經
欽差檄行申飭管景濓即拘承催之保長責比衆人即
匿名貼揭又以管景濓帶往侯官縣書辦蔣秀門
子楊貴需索銀錢一時逞刁即將管景濓坐轎毁
碎管景濓亦以福清縣糧房李信等侵糧弊露唆
使所致具禀通報(臣)一面轉詳即據詳提犯續將
先到案人犯嚴審據李信等供認指使毁轎不諱
質訊侯官縣書辦蔣秀門子楊貴俱供認得有福
清縣各糧房銀錢等語(臣)即將審過情由通詳
欽差暨督撫二臣併聲明提到餘犯另審在案又訪聞
學(臣)程元章考試漳郡正在看箭之時人多擁擠
守役執鞭驅逐誤及武生與考生童及觀看閒人
輙以辱及斯文羣起擲石諠譁學臣即將本役薄
責随即停考務拏出首犯懲儆然後考試後因衆
生童懇求情切復行考試仍嚴拏為首棍徒適署
漳州府知府潘體豐在省(臣)即諄囑確查為首之
人嚴拏懲究嗣奉督撫准學臣來咨行(臣)轉飭查
拏(臣)復飛檄催提外理合繕摺奏
聞謹
奏
此二事於汝奏未到以前朕業巳聞之矣
同日又
奏為恭謝
天恩仰祈
睿鑒事竊(臣)前將
欽差初到閩省所行盤查倉儲事宜約略具摺奏
聞今(臣)齎摺人回奉到
硃批仰見
聖主教訓成全有加無巳(臣)敢不敬遵
諭旨小心謹慎益加勉勵兹通省府廳州縣倉庫俱委
現署之員徹底查盤如錢糧内有虧空那移官侵
吏蝕及虛開民欠者經(臣)陸續通詳
欽差(臣)楊文乾等會同撫(臣)常賚
題參仍勒限完補内有續完者即詳題開復至奉
旨發審之耿國祚等各案(臣)謹遵
聖訓小心謹密會同接察使喬學尹秉公審理逐案詳
解
欽差會題在案其一切案情不敢重複瀆陳外惟有通
省倉榖(臣)分别官民捐積監榖將從前額數及參
後買補並現存價值者條分縷析偹造清冊詳題
内有虧缺霉爛者另詳參追現存之榖(臣)面禀
欽差徹底盤查以榖一石碾米五斗足數者照額盤收
倘不足五斗及有盤少者照缺少之數合算賠補
至於存庫榖價有多寡之不同地方有産榖不産
榖之分(臣)悉心斟酌揆度情形除興化府已買補
不議外所有福泉汀漳四府素非産米之區應委
官齎價協同原經手之員往隣省豐收地方購買
其延建邵三府并福寧州各於本地採買惟福寧
州恐一時買不足數亦令隣省購買其往外處採
買者定限六個月運回收貯其本地採買者照榖
數之多寡定買補之限期多者限以三個月為止
俱令現任官督同原經手之員依限買補如逾限
將督買與經手之官參處其脚價不敷之處經
欽差會同撫(臣)常賚行令原任廵撫毛文銓賠補俱現
在通行各官遵照從此通省之積弊頓除千載之
規模永定若非我
皇上睿慮周詳委用得人安得官不煩而民不擾八閩
之倉庫充裕海疆之兵民俱有攸頼也(臣)愚無知
躬逢
盛世安享敉寧實切惶悚惟有殫心竭力永圖犬馬
之報巳耳現在
欽差廣東撫(臣)楊文乾於本年十二月二十一日赴廣
浙江觀風整俗使(臣)許容吏部郎中(臣)鄂彌逹亦
於同日起程矣至員外郎(臣)伊拉齊撫(臣)楊文乾
𫝊
旨補授福建鹽驛道合併繕摺奏
聞伏祈
皇上睿鑒謹
奏
欣悦覽之朕顧慮閩疆之念少釋矣
雍正六年正月初八日福建布政使補授貴州廵
撫(臣)沈廷正謹
奏為恭謝
天恩仰請
陛見以抒下情事竊(臣)於雍正六年正月初六日奉督
撫二臣准吏部咨文内開奉
上諭何世璂到京另有用處貴州廵撫員缺著沈廷正
補授等因欽此轉行到(臣臣)聞
命自天感激無地随恭設香案望
闕叩頭謝
恩第念(臣)智識短淺閩藩兩載未效涓埃幸蒙
皇上聖訓頻頒是以得免隕越今復荷
皇上天恩畀(臣)貴州廵撫任愈重而懼愈深感悚之忱
訓旨恐黔省苖猓雜處一切地方事務無所遵循輾轉
思維孺慕益甚(臣)擬於交代清楚之日即星馳就
道在江西湖廣適中地方恭候
恩旨伏乞
皇上憐(臣)愚昩犬馬戀
主出於至誠
准(臣)入京
陛見躬承
聖訓親授方略庶邊疆緊要之區措施不致失宜矣謹
此繕摺奏
聞(臣)曷勝激切待
命之至謹
奏
爾今往撫黔省較之閩藩之任尚易諸凡諮詢鄂爾泰
而行可也此人心地非如高其倬一流但知自顧而不
顧人實乃當代偉器為古名臣中之罕見者爾到任後
自知爾為藩司時朕不惜諄諄訓誨兹任廵撫表率通
省寧不更重然朕一無所諭惟與鄂爾泰同心協力誠
信相孚斷不至有損於爾一切地方事務請訓於朕不
如就正於伊封疆之責最要者惟察吏一著不宜故立
異同凡有所見與伊詳悉商酌辦理諒必無差謬果能
謹遵朕旨實心奉行保爾為平安悠久一好撫臣也如
交代巳竣速赴新任毋遲
同日又
奏為奏
聞事竊查閩省去歲秋冬收成分數雨水情形經(臣)繕
摺具
奏俱蒙
聖鑒今歲新春訪查米糧價值米有上中下不等故價
亦有多寡不同福興二府屬每石一兩二錢及一
兩三四錢不等泉汀漳三府屬每石一兩三四錢
及一兩五六錢不等延建邵三府屬每石八九錢
及一兩一錢餘分不等臺灣府屬每石一兩餘分
及一兩一二錢不等福寧州屬每石九錢餘分及
一兩有零不等通省米價頗平百姓俱各安居樂
業麥苖現在秀發理合繕摺奏
聞謹
奏
據奏閩省米價尚未見其甚平
雍正六年四月初二日貴州廵撫(臣)沈廷正謹
奏為恭謝
天恩事本年四月初二日(臣)於延平府地方據(臣)齎摺
人回捧到(臣)前奏懇請
陛見一摺奉有
硃批(臣)跪誦
諭旨諄諄開導不啻面對
天顔親聆
提命敢不銘心鐫骨字字恪遵實力奉行以仰副我
皇上隆恩異數有加無已之盛心至貴州地方情形屬
吏賢否與夫興革撫綏事宜容(臣)到任留心察訪
凡有關於庫帑積儲吏治民生者(臣)惟仰遵
聖諭一秉至公諮訪督(臣)鄂爾泰詳悉商酌辦理斷不
敢故立異同偏執己見致負
國恩除(臣)起程日期已另行奏
聞外理合繕摺奏謝
天恩并繳
硃批謹
奏
朕意不但諮訪事宜而已當竭力效法其居心為要勉
之
同日又
奏為恭繳
硃批仰祈
睿鑒事竊(臣)於雍正五年十二月二十五日將
欽差清查倉庫明白緣由具摺奏謝
天恩奉有
硃批又將漳郡武童不法罷考及候補知縣管景濓奉
委福清縣清查民欠被百姓毁轎各情由具摺奏
聞奉有
硃批又將原奉
硃批具摺恭繳奉有
硃批(臣)俱敬謹跪領伏念(臣)碌碌庸材坐糜廩禄揣分
難安夙夜思維何莫非
聖主洪恩澤及微(臣)敢不敬凛
訓諭竭盡駑駘黽勉報效於萬一所有奉到
硃批三摺理合恭繳謹
奏
矢志報效固好但須實力行之恪秉一誠無欺無隠為
要
雍正六年七月十六日貴州廵撫(臣)沈廷正謹
奏為奏
聞事竊(臣)蒙
皇上天恩陞授貴州廵撫於本年六月初八日到任業
經恭疏
題報在案(臣)到任時署撫(臣)祖秉圭至(臣)署將籌畫
糶借倉糧並嚴禁地方官於秋收後𣲖發民間買
送米穀一事向(臣)說知(臣)自入境之時即訪聞黔
省各府州縣去歲平糶倉糧減價太多以致秋成
官民買補維艱又聞糶賣倉糧時本官多有不親
自赴倉查察惟委佐雜官監糶以致豪棍衙蠧人
等各捏戶名一齊赴倉爭先糶買窮民終日守候
不得顆粒到手及糴買時又被府州縣親戚家人
勾同書辦將戥頭斗面任意高下暗中取利百弊
叢生(臣)到任後随行文嚴飭司道府州縣各官力
除積弊如敢仍蹈前轍(臣)即會疏
題參究處倘各屬果能親身監糶不致欺隠秋成斷
無不敷買補之理所有𣲖發民間買送之弊(臣)自
當嚴行禁革至借給倉糧在祖秉圭謂糶不如借
(臣)愚以為糶糧尚有價銀存庫而借糧多係豪衿
地棍串通姦胥猾吏為之倡議引誘一二窮民列
入呈首向州縣借領雖有領狀保人多有假名假
姓難以憑信或秋收稍薄或經手官陞遷事故遂
藉口延挨虛懸倉儲故青黃不接之時只宜平糶
不可輕易借給若地方實係歉收窮民嗷嗷待哺
無力糴買倉糧又應仰體
皇仁一面酌量照例借給一面繕摺奏
聞此係暫時權宜非可定例與平糶並行(臣)管窺愚見
未知當否伏候
皇上訓示遵行謹
奏
覽借糶二議汝所見是祖秉圭原係庸平人也
同日又
奏為奏
聞事竊黔省地方自五月下旬以來雨澤愆期在得水
低田並無妨礙而高田灌溉難施未免亢旱(臣)到
任後率同司道文武各官齋沐設壇竭誠祈雨齊
赴
福黔潤澤龍神廟行香并通飭各屬一體虔禱又聞
米價稍長前署撫(臣)祖秉圭雖經檄令各屬開倉
平糶止有省城府倉糶賣其餘多有未曾開糶(臣)
恐貧民乏食復又行文飛飭平糶以廣
皇仁幸於六月十三四及十七八等日各府州縣并離
省數十里地方俱得雨澤嗣於二十三四等日及
七月初一初五初十至十一二三等日連沛甘霖
自省城以至離省數百里地方盡皆霑足其離省
窵遠之處雖未報到但密雲四布雨澤自必普被
(臣)於七月十六日親赴四郊騐看雨水禾苖情形
細詢農民據云黔省坑落老田名為爛田又名濕
田今逢久曬此時又得透雨禾苖比往年更加暢
茂將來秋收必有十分其低平田畝現在雨水充
足禾苖亦盛定獲豐收惟新墾山上高田名為乾
田率多沙石是以未得雨之前禾苖半帶黃色不
能滋長兼有枯色者自得透雨之後禾苖盡轉青
色驟長吐穗將來六七分收成可望其雜糧更加
茂盛百姓衆口同聲云黔省總以老田收穫為主
今歲統高下合算必有八九分收成等語惟黔西
州從前所報雨澤比他處微小所以收成稍薄(臣)
謹據實奏
聞謹
奏
覽得雨情形朕懷深慰
同日又
奏為奏請
聖裁事竊照黔省苖猓雜處良頑不一恭逢
皇上德威廣被聲教覃敷凡各路生苖陸續向化惟黎
平鎮遠平越都勻等府與楚粤接壤一帶生苖每
有欺陵百姓干犯法紀而八萬古州九股生苖盤
踞深山道路不相通達聲息不相連貫經督(臣)鄂
爾泰特委按察使張廣泗前往化誨招撫清理疆
界(臣)到任後因張廣泗親赴苖疆盡心招撫所有
跟随出力官兵必須時加賞賚即投順生苖亦應
賞給花紅銀牌斷不可少且張廣泗行營需費甚
多雖經督臣給過銀一千兩但恐不敷應用(臣)再
四思維現在司庫無項可動惟捐納項下所存七
分公費銀兩可以撥給(臣)随即寫書與督(臣)鄂爾
泰計議商酌嗣接鄂爾泰覆稱如有不繼聽(臣)酌
量料理等語伏查捐納項下公費銀兩(臣)未經
奏明何敢擅自撥動可否仰懇
皇上天恩將司庫存貯捐納公費銀内撥動一千兩以
五百兩為預偹賞賚官兵苖民之用以五百兩給
聖明批示遵行至官兵需用行糧(臣)巳檄飭附近各府
州縣預偹接濟在案現據張廣泗禀報八寨等處
投誠苖民共大小一百一十餘寨又就撫生苖共
大小四十五寨其地界週圍約計二百六七十里
俟遍戶議糧造册通報今即赴凱里會集料理丹
江一帶等情理合一併奏
聞謹
奏
覽
同日又
奏為奏
聞事竊查黔省軍田前經工部侍郎申大成條奏令頂
種百姓每畝上納税銀五錢許照民間一體買賣
過割報明布政司給以契尾執照永為己業等因
奉
旨行文欽遵經前撫臣轉行各屬飭令將作何清查之
處詳報到日出示曉諭尚未具有詳覆(臣)到任後
随嚴飭各屬作速查明軍田畝數并現在承種管
業戶口姓名造册詳報毋使隠匿遺漏又奉
行不力随行文通飭至部定價值原據直隸各省
不産銅鉛之處通為酌定今黔省出産倭鉛其價
甚賤又接壤雲南紅銅之價亦不甚高以紅銅倭
鉛煎煉黃銅計算不及部價若不酌照時價恐有
射利之徒多攙倭鉛私行鑄造黃銅生熟器皿交
官領價亦未可定黔省雖收買無幾但錢糧關係
不得不因地制宜(臣)随檄行布政司查議在案俟
詳覆到日(臣)再為確核咨請部示又建造
先農壇廟置買耤田(臣)恐各屬從前或有草率辦理
虛冒錢糧之弊巳行令布政司委員查勘至於忠
孝節義祠宇並未據各屬報有建造者豈黔省竟
無可表揚之人再如州縣額設民壯或有虛應故
事冐銷工食又從前各官侵蝕賞給老民銀兩或
尚有隠匿不首均未可定(臣)俱檄行布政司嚴查
在案更查黔省礦厰税務等項絲毫關係
國課從前雖有專員管理並不委員稽察(臣)現在與
布政使鄂彌達細為籌畫清查謹此繕摺奏
聞伏祈
皇上睿鑒謹
奏
留心庶務甚好惟貴力行無倦
同日又
奏為據實奏明仰祈
睿鑒事竊查黔省從前地方官遇有命盜案件僅草率
具文詳報上司而上司即據詳一批再催牌幾次
嗣後任其沉擱即各屬有將正犯拏獲詳報者多
照苖民犯法之例從寬外結竟不按限審擬具
題自前歲督(臣)鄂爾泰到任之後仰體
皇上慎重刑獄鋤暴安良德意與前撫(臣)何世璂加意
整頓凡苗民命盜案件不許外結各屬始知畏懼
處分不敢諱匿但積案纍纍多未完結一時驟難
清理容(臣)逐案確查俟查明幾案先行陸續具
題外再有從前實係命盜重案而首犯或久已在逃
或久伏冥誅承審各官亦久已病故者或本非正
盜正命原可無庸
題結者(臣)不敢冐昩具
題一面將輕案人犯酌量情罪發落一面將重案審
擬具
題其自盡命案有情節可疑者(臣)務必細加根究不
使其有絲毫疑竇然後具疏完結謹此繕摺奏
聞謹
奏
好竭力整頓務使陋習盡除刑法出入稍失其平則上
干
天和不加詳慎敬謹可乎朕今調爾為滇撫黔省事務毋
因暫署而存諉卸之心
雍正六年八月十二日署理貴州廵撫事務雲南
廵撫(臣)沈廷正謹
奏為恭謝
天恩事本年七月十七日准吏部咨開奉
上諭雲南廵撫員缺著貴州廵撫沈廷正調補欽此(臣)
恭設香案望
闕叩頭謝
恩嗣於二十五日復准到吏部咨開本年六月二十二
日内閣交出奉
上諭據鄂爾泰奏稱黎平鎮遠等處一帶生苖近日聞
風向化皆思内附現今委令張廣泗前往招撫等語
張廣泗既有化誨生苖等事其貴州廵撫事務仍著
沈廷正署理俟張廣泗到任後沈廷正再赴雲南新
任欽此(臣)即叩頭謝
恩并偹文飛檄新任撫(臣)張廣泗欽遵在案竊(臣)昨蒙
聖恩調補雲南廵撫自念才庸任重倍切冰兢随具疏
恭謝
天恩兹復荷
皇上洪恩命(臣)署理黔撫印務
聖恩稠疊有加無已(臣)犬馬私衷感悚交集惟有矢竭
丹誠益勵精白以圖仰報
高深於萬一耳除另疏奏
謝外(臣)謹繕摺恭謝
天恩謹
奏
勉盡封疆職守以仰副朕委任之意可也
同日又
奏為恭謝
天恩事本年七月十六日准吏部咨開為欽奉
恩詔事雍正六年五月初六日題本月三十日奉
旨依議沈廷正著降一級從寬留任沈廷正任内處分
之案甚多朕俱開恩寬宥者因伊前任福建布政使
任内將通省錢糧倉榖未清之項徹底查明據實陳
奏朕遣楊文乾許容等前往確查始將積年虧空盡
行清理實係沈廷正陳奏之力朕彼時不將沈廷正
之奏宣示於衆者因沈廷正現為閩省藩司恐清查
之員有所瞻顧牽制且藩司專司通省錢糧凡各屬
未清之項或有干涉沈廷正之處亦未可定今楊文
乾許容等將各項清查歸結沈廷正已陞黔撫而福
建藩司任内並無絲毫未清之項實屬不徇情面實
心辦事之員甚有功於閩省則朕屢次加恩寬免之
由理應曉諭内外知之欽此移咨到(臣)随恭設香案
望
闕叩頭謝
恩竊(臣)一介庸愚仰蒙
皇上教育深恩數年以來凡(臣)前任内議處之案屢荷
聖慈寬宥雖肝腦塗地奚足上酬
高厚今(臣)又因前在陜西延安府知府任内失察甘泉
縣侵蝕老民銀兩一案部議照例降一級調用乃
蒙
皇上格外之恩以(臣)前在福建布政司任内曾將錢糧
倉榖查明據實陳奏
特沛殊恩將(臣)降一級從寬留任(臣)跪讀
恩旨不禁感愧無地是今日之官實
皇上再賜之官受
恩愈重圖報益難惟有倍加儆惕竭盡駑駘以期無負
聖主屢次矜全之大德於萬一耳除具疏奏
謝外(臣)謹繕摺恭謝
天恩謹
奏
勉之莫辜屢次擢用之恩莫辱今日特降之旨若稍随
境遷移自問懷慚則常賚傅鼐博爾多皆可為前車之
戒試思昔日受知於朕效力於朕處較伊等厚薄輕重
相去若何不但臣子之誼當盡數十年培養之恩當報
即以巳身利害言之亦宜倍加誠敬期保克終倘或職
任有玷致損朕之聲名顔面而欲希冀袒護私恩不可
得也存諸内者竭力務一誠字復以鄂爾泰之居心行
事奉為準則而效法之庶幾可矣
同日又
奏為奏
聞事竊照廣西西隆州八達寨土目顔光色等屢行不
法恃衆拒捕業經安籠鎮(臣)蔡成貴統領官兵於
本年七月二十二日起程赴粤會合攻𠞰在案(臣)
於八月初一日准安籠鎮(臣)蔡成貴咨稱七月二
十三日行至壩榜地方據遊擊賀成等報稱七月
二十一日職等率兵進𠞰已經攻到八達寨下詎
知粤西各路兵丁四山觀望不前賊兵圍繞以致
守偹李文仲把總王承文并營兵二十六名土兵
一面咨會督(臣)鄂爾泰提(臣)楊天縱及廣西督撫
提鎮諸臣聽候遣撥官兵會合進𠞰一面檄委貴
西道王廷琬前往南籠督辦黔省官兵需用軍糧
並飭南籠知府協同料理在案(臣)思安籠鎮標下
遊守等官俱随鎮(臣)蔡成貴出師八達而南籠郡
城地方緊要不可無弁員防禦即於(臣)標内派撥
馬兵六名步兵四十四名共五十名委千總王家
猷於八月初四日起程前赴南籠府駐劄以資彈
壓又查(臣)標左右兩營原額設馬步戰守兵丁一
千五百名内奉文抽撥長寨兵丁一百二十名外
撫(臣)張廣泗招撫生苖起程時帶去兵丁五百一
十名(臣)撥往南籠府防禦兵丁五十名今撫(臣)張
廣泗又調撥兵丁三百名左右兩營僅存兵丁五
百二十名省會重地現在存兵無多(臣)再三籌畫
城地方亦可稍資防守兹督(臣)鄂爾泰提(臣)楊天
縱俱已𣲖撥官兵携帶大礮前往八達進勦而安
籠鎮(臣)蔡成貴亦咨報於八月初一日領兵前進
會勦理合繕摺奏
聞謹
奏
覽
同日又
奏為奏請展限盤查仰祈
睿鑒事竊照廵撫新任例應於三箇月内將各屬倉糧
盤查明白造冊保
題(臣)抵任之後即檄飭布政司糧道遴員詳委分路
盤查在案今查(臣)别案
題參之護貴陽府事定番州知州葛敬夫竟將護府
任内平糶米價銀一千八百四十餘兩内虧空銀
六百四十餘兩又虧空府倉米七百五十餘石榖
三十石零又定番州任内僅平糶榖一千石價銀
四百五十兩虧空無存又虧空前在貴筑縣任内
倉米八百二十餘石(臣)現在一面繕疏續參一面
通飭各屬將州縣平糶價銀解貯府庫將府倉平
糶價銀解貯道庫俟秋成照數預先飭發領回及
時買補庶可杜侵那虧空之弊但通省地方遼闊
以葛敬夫一人而論府州縣各任内俱有虧空由
此而推則各屬倉糧果否實貯殊難憑信必須徹
底盤查始能確知實數而徹底盤查又必須寬展
限期(臣)不揣冐昩仰懇
皇上天恩俯照福建督(臣)高其倬新任盤查展限之例
於正限外再
賜展限三箇月俾得徹底逐細盤查庶倉儲有賴而虧
空掩飾之弊俱立見矣除另疏
題請外(臣)謹繕摺具
奏伏祈
睿鑒謹
奏
若不徹底盤查何能杜絶掩飾之弊題到有旨但諸凡
事務亦不必過於苛刻
同日又
奏為奏
聞事竊照新任撫(臣)張廣泗招撫生苖一案(臣)於本年
七月十六日已據張廣泗所報招撫過八寨等處
生苖寨戸數目繕摺奏
聞兹於八月初四日准撫(臣)張廣泗移稱附近凱里之
丹江一帶頑苖不遵化誨糾衆抗拒將情願向化
各寨脅制不前七月二十四日行抵丹江枯桐隘
口頑苖等施放鎗礮官兵奮勇連克隘口六處至
二十五六七等日頑苖復來迎敵随分遣官兵追
𠞰殺死頑苖數十人我兵奮勇用命受傷身故者
十一名但丹江共計百十餘寨地勢深險丁壯約
有數千所當亟請大兵始可應濟機宜請於撫標
内再撥官兵二三百名前來等因又張廣泗寄(臣)
書云丹江苖人藐横無忌非官兵五六千名不克
濟用等語(臣)當即一面選撥撫標官兵一面檄飭
司道預偹軍前應用糧石并調思南府知府吳榖
專司督運其輓運糧石及公文差使往來各路必
須安設臺站始免遲悞亦行文司道查議兼委署
貴陽府知府王玠協同平越營遊擊田玉前往查
勘料理又撫(臣)張廣泗需用盤費賞賚等項(臣)前
聖衷權宜料理随行文布政使鄂彌達動支銀一千兩
委員齎往撫(臣)張廣泗行營交收(臣)冐昧之罪伏
祈
聖鑒至一應情節(臣)俱偹具咨文并寫書知會督(臣)鄂
爾泰提(臣)楊天縱聽候調度在案又於八月初六
日張廣泗差把總常富到省移稱丹江頑苖違梗
現在請調大兵所有一切需費為數頗繁請於司
庫公項内撥銀一千兩偹用統俟事竣造冊報銷
等因(臣)即行文藩司照數支給把總常富領齎於
八月初七日將選撥撫標馬步兵丁共三百名委
左營守偹徐希達右營把總楊漢飛管領起程馳
赴軍前提(臣)楊天縱亦𣲖撥官兵九百五員名委
定廣協副將蘇大有帶領前赴軍前(臣)謹具摺奏
聞再查辦理糧務必須委員專司其事今黔省各官多
有護署篆務不敷委用(臣)先已咨商督臣經督(臣)
鄂爾泰會疏
皇上勅令星速來黔以便委用合併奏
聞上候
聖裁謹
奏
覽
雍正六年九月十三日署理貴州廵撫事務雲南
廵撫(臣)沈廷正謹
奏為恭謝
天恩事竊(臣)於本年八月二十六日接准河東督(臣)田
文鏡咨一件為誣盜屈命事内開准刑部咨會議
汝陽縣革職知縣繆之弼誣良致死褚乾一案等
因雍正六年六月十二日題十九日奉
旨依議沈廷正高文愷俱著照部議所降之級從寬留
任欽此移咨到(臣臣)即恭設香案望
闕叩頭謝
恩伏念(臣)一介庸愚才識短淺歴任以來屢有議處之
案捫心自問罪實難宥疊荷
聖主殊恩予以寬典不即罷斥
訓勵將來(臣)膺斯
異數方在夙夜惶恐寢食靡寧之際今又因(臣)前任河
南按察使任内失察之案部議降一級調用復奉
恩旨著照部議所降之級從寬留任(臣)跪讀之下感激
涕零不能自已(臣)惟有勉竭駑駘力圖報效以期
無負
高厚之恩於萬一耳除另疏奏
謝外謹繕摺恭謝
天恩謹
奏
於一切動静云為處捫心自問仰首看
天不愧不怍行去自然皆是日前屢次訓旨甚明若少涉
恃恩肆志則朕諭殊為可惜耳其矢誠矢公勉力為之
同日又
奏為奏
聞事竊查黔省山高土冷每年雨水過多所以老田收
成只有七八分光景今歲夏間晴霽日久而老田
收成詢之農民據稱竟有十分之外低田有八九
分收成至新墾山田亦有六七分收成惟安順府
所屬州縣山勢更高沙石愈多是以山田收成較
别府少減分數然低田仍屬豐收而老田亦與别
府無異又威寧府屬之黔西州高低田畝合算亦
有五六分收成查往年各屬山坡田地原比今歲
收成略厚但今歲老田大收通省約計實有九分
收成較往年收成甚好現今各屬早稻業巳登場
晚稻飽滿結實其蕎麥等項雜糧俱皆茂盛目下
各屬米價每倉石八錢至一兩不等將來收穫完
畢自必更減兹據布政使鄂彌逹查明詳報前來
(臣)謹據實奏
聞伏祈
睿鑒謹
奏
覽收成分數米糧價值深慰朕懷
同日又
奏為奏
聞事竊照廣西西隆州八達寨土目顔光色等抗拒情
形業經(臣)繕摺奏
聞並差人前往八逹查探去後嗣據回稱安籠鎮(臣)蔡
成貴於八月初四日巳抵八達随有顔光色頭目
人等屢次到營求饒等語今於九月初九日(臣)接
准鎮(臣)蔡成貴咨報八月二十九日會合三省官
兵將八達蕩平得勝凱旋(臣)随將從前𣲖往南籠
府防禦撫標兵丁五十名行文撤回訖所有官兵
大捷緣由應聽督臣及提鎮二臣
題報外(臣)謹繕摺奏
聞再撫(臣)張廣泗招撫生苖一事各路官兵俱已到齊
張廣泗現在調集土兵先將八達布置然後再進
丹江合併
奏明謹
奏
據奏八逹凱旋丹江招撫各情形朕懷深慰
同日又
奏為敬陳管見仰祈
睿鑒事竊(臣)抵任後查得黔省從前
命往人員俱巳挨次用完現在府廳州縣多有懸缺待
人之處雖委員護署未免顧此失彼當即咨商督
(臣)鄂爾泰去後随經督臣酌委滇省候補知縣黃
宗器試用知縣曹三善曹廷襄曾紀常林璵等五
員又試用知縣盧造一員赴黔暫行委用并會疏
具
題仰懇
皇上簡發人員來黔委署補用在案(臣)思府廳州縣員
缺固屬緊要而雜職官員有協理地方事務廵查
差遣之責亦不可一日缺少今查新選黔省雜職
人員多因路遥費難無力遠行或至中途逗遛不
即赴任所以致員缺久曠(臣)愚以為嗣後貴州所
出雜職員缺在湖南廣西四川雲南附近省分應
選應補人員内按次銓補令其就近赴任較之遠
省銓補之員赴任甚為便捷但係(臣)管窺之見並
無成例可援未敢冐昩具
題是否可行伏候
聖裁謹
奏
朕將爾此摺發交部議據該部覆稱以為不可今將部
覆發來爾看諒必亦以為然也
所奏以縣丞通判用之劉復向一摺亦交部議俟覆到
時另降諭旨
同日又
奏為奏
聞事竊(臣)據貴西道王廷琬詳揭署普安州事試用知
縣王汝賢貪劣各欵内開該州𣲖撥民夫輓運軍
糧縱令家人衙役等每米一石逐家𣲖夫價銀三
兩六錢及該州雇夫運米每石實給脚價銀二兩
三四錢不等其所餘價銀通同分肥又該州所運
米石竟係米穀攙雜粗糲不堪以致漢兵不肯赴
領押令土兵勉強支食又該州調赴軍前經管糧
石起程時勒𣲖舖戶夫馬價銀九兩五錢又該州
額設驛馬除現在三十五匹多疲瘦不堪其餘十
匹前經委員查勘俱係現覓充點等情前來(臣)查
貴西道王廷琬詳内雖稱據南籠府知府黃世文
詳揭等語但黃世文並未通詳揭報亦未預先將
王汝賢劣蹟偹細禀知且所開濫𣲖夫價舖戶等
項又無受害人姓名可據其驛馬疲缺從前係委
何員查驗因何不行詳報事關糾參貪劣不得不
查明證據是以随批布政司會同按察司糧驛道
移行貴西道南籠府細查確實并咨明督(臣)鄂爾
泰在案俟該司等查報到日如果確鑿(臣)即會疏
題參外所有(臣)批查緣由理合繕摺奏
聞謹
奏
自當秉公確查必真知灼見後方議罰懲豈可令無辜
者有冤抑耶
同日又
奏為奏
聞事竊照藩庫錢糧關係綦重故接受交代之時最宜
詳慎今布政使鄂彌達為人倜儻言語明白但素
未做過外官到任以來未免諸凡疎略不細加查
察其與前任革職藩司赫勝額交代冊結(臣)屢次
行催始據鄂彌達詳送前來(臣)於八月二十日親
赴布政司衙門率同在省各官將存庫錢糧按號
彈兑其元寳每百兩短少二錢散封每百兩有短
少三錢六七分不等者内中又偶有多一錢四五
分及三錢四五分不等者(臣)當即查問據鄂彌達
云昨接受交代時止照元寳數目查點接受並未
彈兑(臣)因司庫錢糧關係支放豈可輕重互異随
回署繕文行令布政使鄂彌達將庫貯銀兩眼同
在省各官逐一較準以便復盤而鄂彌達與糧道
楊永斌當即親至(臣)署據鄂彌達云我一向做京
官實在不諳錢糧所以彈兑時輕重不一凡有短
少我自當照數補足遂取手本一箇向(臣)云這是
舊日盤查規矩(臣)云盤庫乃係公事餽送規禮斷
然使不得你如今身受
皇恩不該仍踵舊習凡有陋規須悉行除去纔是鄂彌
達將手本收回深以(臣)言為是随將錢糧彈兑補
足復詳請盤庫(臣)於二十九日又往盤查每封元
寳一箇餘皆小錠凑成一百兩彈兑足數現在將
盤明正項錢糧照例另疏具
題外(臣)聞得外面傳言云鄂彌達接受交代時為赫
勝額所愚得過赫勝額交盤禮四百餘兩故不將
錢糧彈兑遽行接受等語雖無證據而人言藉藉
(臣)不敢不為奏
聞又查黔省捐納一案鄂彌達所收銀兩惟聽庫官端
木令儼及管捐書辦人等用民間使用貴平彈收
每銀一百兩加平四兩到庫平上彈兑每一百兩
實多銀三兩較從前藩司赫勝額署司趙弘本任
内每貴平一百兩多收銀一兩凡捐納貢監生者
庫官與書辦每名額外收使費銀六兩内分給布
政使家人一兩二錢實有二兩之數餘銀瓜分如
捐納知縣每一員收使費銀二十四兩自黔省開
捐歴來如此交納迨鄂彌達到任有遠省鄉間人
交納捐銀者庫官等見其過於老實又多收使費
銀二三兩不等此等作弊庫官斷難一日姑容但
(臣)細思參處庫官與鄂彌達遂有干礙且(臣)素蒙
聖訓凡屬員中或有小過苟可教導必須仰體
皇上愛惜人才至意多方勸勉以觀後效况藩司係
皇上擢用大員當
簡用之時甚費
聖心(臣)是以未敢冐昩將庫官端木令儼參處謹將鄂
彌達不諳錢糧任聽庫官及書役蒙蔽作弊情由
據實繕摺奏
聞伏候
皇上睿裁批示再鄂彌達到任之後凡有錢糧項欵不
明例限舛錯之處(臣)俱將始末原委偹細說知總
期敬謹辦理俾無錯悞而鄂彌達一經明白當即
改正惟庫官端木令儼蒙蔽一事(臣)屢次向鄂彌
達諄切相告鄂彌達總云庫官為人老實回護其
非今(臣)不得不再為開誠說知如鄂彌達將庫官
詳揭(臣)即據揭參處倘仍固執巳見(臣)惟有恭候
諭旨遵行合併陳明謹
奏
鄂彌逹才具原屬中平朕亦非有深知灼見而用也初
因伊本部堂官雖滿漢屢經易人未有不稱其優者及
差往閩省又能不辱朕命明白竣事回京復旨所以擢
授今職爾其留心訪察如猶肯矢志向上砥礪操守止
於不諳外任事體從兹虛心學習日久不難練達設存
苟且不肖之心抑或自恃暨有懷私沽譽等疵即據實
奏聞於朕類此者原係試用朕不執定成見於胸中也
同日又
奏為奏
聞事竊(臣)查得前任撫(臣)金世揚因黔省軍需公費借
動司庫錢糧不能彌補動帑收買水銀賣價補庫
一案經接任撫(臣)毛文銓
奏明將水銀存抵奉
旨令金世揚作速補完嗣又奉
諭旨著落金世揚之子同伊家人清楚等因欽遵在案
除前任布政使劉師恕申大成各任内賣過水銀
價銀歸補外尚有貯庫水銀五千三百三十五擔
抵銀一十五萬九千六百六十兩零經前署撫(臣)
石禮哈
題明將所存水銀分作兩次運赴廣東售賣巳委普
安州知州洪奕隆赤畢營千總李士英押同金世
揚之子金昭運去水銀二千七百擔餘剰水銀二
詳請前撫(臣)金世揚動帑收買查原委前任普安
縣知縣姚應鶴普定縣知縣何經文及前任修文
縣知縣朱齊年等經手收買其水銀價銀連脚費
繩筐等項每擔僅十五兩五錢有零而抵作二十
九兩九錢存庫雖經部議賣不足數於金世揚之
子名下追完但其子金昭等果否力能完補無由
而知錢糧關係重大豈容以暗少之價值存抵庫
項之實數而從前歴任正署布政使劉師恕等於
交代之時惟據冊開水銀即作舊管内一十五萬
九千六百餘兩之錢糧遞相朦朧接受並不按照
彼時各官所買水銀之實價確核詳報以致暗虧
國帑歴久未清(臣)随將暗虧緣由細向布政使鄂彌
達說知并行文飭查去後兹據鄂彌達查明通詳
(臣)現在會同督(臣)鄂爾泰會疏具
題伏候
皇上敕部議覆外(臣)謹據實奏
聞謹
奏
題明交部立案催追歸欵亦屬當然朕謂此項錢糧歴
經有人擔荷諒必不致虛懸也
同日又
奏為奏
聞事竊(臣)聞得布政使鄂彌達家人蕭大路過鎮遠府
在貢生顔致明店内住歇即託致明買妾致明因
原任鎮遠營守偹李應祥有一女未字現在擇親
遂暗施巧計將自巳使女假作原任守偹李應祥
之女向蕭大說合經蕭大當面看中講定聘銀二
百五十兩迨說成付銀之後被李應祥風聞此事
欲行控告蕭大聞知此信遂向致明要退原聘不
買此女致明輒令黨棍出言無狀將本省官長娶
本省民女之語挾制蕭大而蕭大無可如何不敢
索取原銀情願人財兩空旋即私回藩署(臣)思布
政司家人在本地買妾固屬非理但顔致明竟敢
公然設計騙銀亦屬目無法紀此等棍徒斷不可
容於地方(臣)現在密查顔致明素日有何惡欵俟
查明確實(臣)即據其惡欵另案咨革嚴拏究處外
謹此繕摺奏
聞謹
奏
此事必須兩罰方為平允若回護藩司家人而偏究顔
致明斷乎不可將此諭亦令鄂彌達看
雍正六年十一月初六日署理貴州廵撫印務雲
南廵撫(臣)沈廷正謹
奏為奏
聞事竊照四川雷波土司楊明義助惡不法奉
旨擒勦一案(臣)接准部咨即一面飛咨督提二臣一面
委思州府知府劉□護威寧府事大定州知州陳
嘉會等辦運軍糧該府等俱各上緊料理已將糧
石運送在案嗣緣軍務將竣所有參將哈元生遊
擊卜萬年原領滇黔官兵在於川省交界堵截今
哈元生等奉文撤師於九月二十一日起程至賊
黨阿驢地方忽遇阿驢部落蠻賊前來抵敵陣亡
千把總蘇世爵劉雄張應舉馬玉等四員兵丁三
十餘名(臣)接閱報文知官兵又須前往擒勦糧務
甚屬緊要随飛咨督提二臣并差(臣)標千總執持
令箭馳赴威寧催運軍糧並探聽確情(臣)又思護
威寧府事知州陳嘉會現在專司糧務而威寧城
守營參將楊馥亦領兵出師威寧一切地方事宜
不可不加意料理是以委銅仁府知府姚謙前往
威寧借督運之名令其體察民情凡有緊要之事
協同辦理(臣)謹繕摺奏
聞謹
奏
爾等地方大吏猝聞意外事件最宜鎮静以無事處之
若稍驚惶失措不特自亂主見亦且搖惑兵民視聽所
關甚鉅至於奏朕原可不必矯情飾詞然亦以奏報詳
確氣度舒徐為貴觀爾殊屬褊狹不暗大體之甚朕非
訓爾作意欺隠也更勿錯會似爾無能小器非過則不
及柰何
同日又
奏為恭繳
硃批仰祈
睿鑒事竊(臣)前因奉
旨調補雲南廵撫復又
命(臣)署理黔撫事務繕摺奏謝
天恩奉有
硃批又奏請展限盤查各屬存貯倉糧緣由一摺奉有
硃批(臣)跪讀之下字字銘心鏤骨諸事務期準乎律例
合乎情理固不敢瞻徇廢弛以博寬厚之名亦不
敢分外吹求致有苛刻之處惟上遵
皇上至公至明無偏無倚之
聖訓敬謹辦理以圖報效於萬一耳所有原奉
硃批奏摺理合恭繳謹
奏
朕觀爾之才具即心有餘而尚恐力不足若復不矢志
勤恪倍加敬慎更當作何底止耶
同日又
奏為微(臣)恭蒙
聖訓慚感彌深謹具摺奏
謝敬繳
硃批事竊(臣)因在陜西延安府任内失察甘泉縣侵蝕
老民銀兩一案部議降一級調用仰蒙
天恩從寬留任(臣)随繕摺奏謝今蒙
皇上硃批教訓令(臣)存諸内者竭力務一誠字復以鄂
爾泰之居心行事奉為準則而效法之(臣)跪讀
訓旨不啻躬聆
提命(臣)自問何人仰邀
聖主成全期望之深恩至於斯極感懼踧踖莫可名狀
天恩并繳
硃批原摺謹
奏
覽
同日又
奏為奏
聞事竊查黔省每年秋冬之間天多陰雨今歲九十兩
月以來細雨連綿晴日甚少是以各屬地方雖獲
豐收而正當收穫之時值此陰雨且本年平糶之
米各屬上緊買補還倉故米價比前稍覺增長(臣)
思倉糧固須速為買補而民食亦不可不仰體
皇仁因時籌畫所有本年平糶米石各屬既在買補若
將歴年存價未買之糧一時並買勢必米價高昂
再四斟酌自宜將歴年未買糧石暫緩買補俾採
買既少米價自平適據布政司及糧驛道等具詳
一兩一錢三分不等其餘各屬米價每倉石八九
錢以至一兩三四錢不等昨於十月二十七八等
日天氣開霽自十一月初一日至初六日甚是晴
朗(臣)謹據實奏
聞謹
奏
覽
同日又
奏為據實奏明仰祈
睿鑒事竊(臣)接准吏部咨文内開將湖廣湖南廣西等
省保舉之貢生生員馮臣烈等帶領引
見奉
旨馮臣烈崔汜向志文吳士堯周京勲劉樵丁應策陽
造極陳齊襄吳鳳林命往貴州交與該督撫以知縣
以下等官酌量委署試用魏琛著以訓導用欽此(臣)
查
命往人員内有陳齊襄係(臣)女壻今(臣)雖荷
聖恩調補雲南廵撫但現在署理貴州廵撫事務查翁
壻原無廻避之例而誼屬至親諸凡誠有未便伏
懇
皇上格外洪恩將(臣)壻陳齊襄
命往别省委署試用令其效力則感戴
天恩於無既矣(臣)謹繕摺具
奏伏祈
睿鑒謹
奏
黔撫印務爾係暫署所謂五日京兆耳乃故為避嫌之
舉𤨏𤨏煩瀆殊屬不曉事之極
同日又
奏為奏
聞事竊(臣)准原署貴州撫(臣)祖秉圭咨稱秉圭在署廵
撫任内奉有
御賜地理全圖大小十軸當即叩頭祗受嗣秉圭聞訃
丁憂將地理全圖擕帶歸旗後始知降三級調用
又接閱邸抄奉
旨朕所賜各省督撫提鎮等地理全圖出自特恩如該
督撫提鎮等有陞轉他省及予告回籍者許其携帶
前往其革職降調者不許帶回著留在本衙門交與
接任之員與上諭等件一同敬謹收貯欽此所有
欽賜地理全圖理合專差家人齎送查收等因到(臣臣)
随將齎到
欽賜地理全圖大小十軸恭設香案望
闕叩頭查明與從前交代之
上諭等件一同敬謹收貯除繕疏
題明外謹具摺奏
聞謹
奏
似此既經具題事件何必又多一番瀆奏揆汝之心但
求於已無過而巳至於朕之煩勞毫無仰體之誠可謂
庸愚無識之至
雍正六年十二月二十六日署理貴州廵撫事務
雲南廵撫(臣)沈廷正謹
奏為奏
聞事竊(臣)前蒙
皇上天恩命(臣)署貴州廵撫事務伏讀
上諭俟張廣泗到任後沈廷正再赴雲南新任欽此遵
奉在案今接撫(臣)張廣泗來書云丹江等處事務
既竣其上下九股俱經就撫即清水江一帶節據
鎮遠府禀報向化者巳多惟黎平之古州一處雖
宣導在先現俱寧帖而地廣人衆猶須親身一往
布置但黎平窵遠非如凱里都勻之尚近省會兼
之丹江八寨諸凡善後圖維尤關緊要擬於正月
初間暫回省城再當星赴黎平等語(臣)思丹江生
苖業經就撫今撫(臣)張廣泗既定於正月初間旋
省俟届期(臣)理宜欽遵
諭旨將印信等項交代明白即赴雲南新任但張廣泗
又有到省後再赴黎平料理之說(臣)現在寫書請
教督(臣)鄂爾泰如督臣以(臣)必須送印起程(臣)俟
張廣泗到省即將印信等項及一切事宜交代明
白恭疏
題報前赴雲南新任如督臣别有商酌(臣)自當聽其
指教另摺奏
聞至督(臣)鄂爾泰為人正直公忠其居心行事悉皆報
國愛民無偏無私實為人臣之表式數月以來(臣)事
睿鑒謹
奏
張廣泗既於黎平古州有尚須親往布置之處則爾自
應仍留黔省署理以待事竣但督臣鄂爾泰又有來黔
與金錤面議之事滇省亦不可無人滇黔二省或去或
住之處與鄂爾泰熟商妥議而行可也
同日又
奏為奏請
聖裁事竊惟
龍神專司雨澤福
國祐民欽奉
諭旨令各省督撫迎請供奉本地虔誠展祀仰見
聖主愛民重農之至意前撫(臣)何世璂接到大學士富
寧安等寄書内開可於廵撫衙門相近擇吉方潔
淨之處建屋數間以為祠宇等語彼時因廵撫衙
門左近並無可以建祠之地適署前東南隅昔曾
建有明臣王守仁書院一所號為陽明書院遂興
工修葺改作
福黔潤澤龍神祠宇供奉虔祀將王守仁牌位另置
他所(臣)查王守仁謫為貴州龍場驛丞時著書立
說講明聖賢之學化民牖俗黔之人士無不被其
教澤咸知誦習詩書(臣)考之記載訪之輿論王守
仁實屬有功名教而陽明書院素為貴州省城士
子瞻仰誦讀之所今一旦改為
龍神祠宇勢必另為經營創搆以(臣)愚見自應特建
龍神專祠始足以妥
神靈而昭誠敬(臣)前與司道等在於省城看有龍井
泉地方一處甚是潔淨且與廵撫衙門亦屬相近
約需工價銀三百餘兩即可於此處建造祠宇數
間供奉
龍神將此祠宇仍作陽明書院不特彰王守仁牖民
講學之功而衆士子亦得在内肄業一轉移間
神人胥悦莫不感戴
皇恩於無既矣是否可行伏候
聖裁批示謹
奏
此舉是當妥協之至前任所辦大錯矣且觀前此改作
或有私意存焉何也何世璂素乃留心理學儒臣伊等
皆各立門戶互相是非今以陽明書院改為龍神祠若
云無心之失何錯悞竟至於此然一切不必究論但俯
順輿情料理為是
同日又
奏為恭繳
硃批仰祈
睿鑒事竊(臣)前奏布政使鄂彌達初任外官不諳錢糧
一摺奉到
硃批(臣)遵查布政使鄂彌達先因諸事生疎偏執巳見
迨(臣)屢次開誠相告而鄂彌達恍然明白已於九
月十八日將庫官等所得捐納陋規槩行革除勤
加稽察杜絶弊端近日辦理一切政務雖比從前
留心然尚多不諳凡與(臣)商酌者(臣)無不偹細說
知務期情理允協不致錯誤倘從此果肯黽勉自
勵誠如
聖諭日久不難練達矣若鄂彌達不仰體
聖懷存私沽譽(臣)自當據實奏
聞不敢為之諱飾也所有原奉
硃批理合恭繳謹
奏
知過能改則無過矣果肯虛衷學習何事不可漸諳但
當據實奏聞不必為之隠飾
硃批諭旨卷四十五上
欽定四庫全書
硃批諭旨卷四十五下
硃批沈廷正奏摺
雍正七年正月十六日雲南廵撫(臣)沈廷正謹
奏為奏
聞事竊(臣)於上年十二月内因撫(臣)張廣泗寄書云丹
江事務既竣定於正月初間旋省之後再赴黎平
料理(臣)随將應否移交印信前赴雲南新任緣由
寫書請教督(臣)鄂爾泰嗣准覆稱新任既到送印
自屬正理等語(臣)又准撫(臣)張廣泗咨稱於正月
十七日抵省到任是以(臣)將印信等項於正月十
六日照例委員齎送撫(臣)張廣泗接受任事(臣)即
於十七日起程前赴雲南廵撫新任除另疏
題報外謹繕摺奏
聞至於(臣)在署貴州廵撫任内事無鉅細俱皆請教督
(臣)鄂爾泰商酌辦理所有現在檄飭司道查議未
經完結各緊要案件今(臣)起程赴滇俱巳偹文咨
明撫(臣)張廣泗酌議辦理矣理合一併陳明謹
奏
爾署理黔撫一任頗稱盡職可謂不玷委任勉之勉之
身膺封疆重寄於地方無事時自當謹守倘遇有應行
料理處須將智識局量再加擴充遠大庶免狹隘之疵
此又在汝審巳量力而為非朕所能強者張廣泗雖經
擢授今職朕尚未與謀面爾觀其人以為如何
同日又
奏為恭報大捷仰祈
睿鑒事竊(臣)前因擒𠞰四川雷波土司楊明義一案有
領兵參將哈元生等在川省交界地方堵截於撤
師之時被阿驢部落蠻賊拒敵官兵(臣)随委員辦
運糧務及督(臣)鄂爾泰遣兵進𠞰緣由繕摺奏
聞今於本年正月十二日據雲南元江協副將哈元生
報稱所有阿驢者呢等犯前經就縛而賊首拉金
父子四人並家屬已於十二月二十四日拏獲奉
鶴麗鎮張總兵諭令撤師隨於二十七日帶領官
兵起程回營等情(臣)伏思我
皇上天威遠播至仁廣被是以各路㺜苖悉皆蕩平使
姦頑頓除善良歸化凡屬臣民共享
聖世昇平之福於無既矣謹將大捷緣由繕摺奏
聞謹
奏
朕於凡事非有竒謀異策惟虛心順理仰承
天地神明之錫佑並我
皇考之垂庇耳然每有所指授俱幸成功即此推之汝等
封疆大吏但能以忠誠之心對越
上天未有不邀福之理何必皇皇為一身榮辱利害計耶
鄂爾泰實能如此當竭力效法之
雍正七年二月十九日雲南廵撫(臣)沈廷正謹
奏為奏
聞事竊(臣)仰蒙
皇上天恩調補雲南廵撫巳於本年二月初一日抵任
所有一切地方事務(臣)俱請教督(臣)鄂爾泰而鄂
爾泰公忠為念無不開誠指示且精神甚好娓娓
不倦(臣)受益良多兹督臣因有盤查貴州藩庫并
經理苖疆及廣西地方事宜於二月十八日起程
前往貴州矣(臣)膺斯重任惟有遵守督(臣)鄂爾泰
良規夙夜黽勉以圖上報
聖恩於萬一耳再查滇省地方上年收成頗獲豐稔今
值東作方興於二月初九日得雨二十四日舉行
耕耤後又得雨澤二十七日夜間得雨霑足豆麥
可望豐收此皆我
皇上誠敬昭格宵旰勤求是以邊末遐方均蒙
聖澤(臣)謹繕摺奏
聞謹
奏
所奏知道了
能自知是一庸平材質在己常思勤以補拙事上惟務
不欺不隠庶可循分供職非朕獨私於汝而過任之督
撫中似汝不勝任者尚不可枚舉人為才限亦屬無可
如何之事若更行不符言少涉欺隠則常賚博爾多傅
鼐等皆可為前車之戒如能效法鄂爾泰十分之一即
一生用之不盡但恐器小不能大受是在汝之自勉自
進也
雍正七年五月二十一日雲南廵撫(臣)沈廷正謹
奏為奏
聞事竊據大理府城守營遊擊姜忠臣禀稱有本營兵
丁金貴於本年三月十六日在街場拾得銀五兩
不肯挾歸守候失銀之人尋認随有賣鐵鍋之趙
忠福因失銀呼號金貴查詢明確當將原銀交還
不受謝禮又據威遠同知章元佐詳報有陜西人
馬伯倫王國輔江西人蕭五同至威遠地方於本
年三月十九日用朦汗藥將江西客商蕭維先叔
姪迷昏攫取銀兩旋即盤獲一案有威遠賣煙小
販彭士竒於三月二十六日在獲賊處所拾得銀
一包計六十兩赴該同知衙門投繳查係馬伯倫
遺失贓銀士竒並無絲毫隠匿等情(臣)查兵卒農
民拾金不取克敦廉節此實
聖朝教化遠被是以各省尚義之事接踵而見随寫書
通知督(臣)鄂爾泰去後今覆稱前有廣南兵丁李
應芳拾得生員羅國榮聘銀交還却謝據報即行
奬賞以偶見一事尚未具
奏今大理營兵金貴不取遺金威遠烟販彭士竒拾
贓投繳遠方兵民尚義輕財實皆
聖德感孚所致除奬賞外理應一併奏
聞等語(臣)謹據實奏達
聖聰伏祈
睿鑒謹
奏
據鄂爾泰奏聞巳有旨矣
同日又
奏為奏
聞事竊查滇南各屬麥豆收成分數(臣)據布政使張允
随詳報前來據開昆明嵩明尋甸阿迷通海定邊
等州縣二麥收成有十分并有倍收之處蠶豆俱
收成十分又宜良南寧新興永平雲龍鎮沅等府
州縣二麥收成有十分蠶豆收成九分其餘各屬
二麥收成亦俱有十分蠶豆收成俱有八九分不
等更喜五月十一日起至十九日連得透雨民間
栽插滋培均屬有賴惟據曲靖府屬陸凉州具報
有馬厰一處於四月十六日因上流河水泛漲將
麥穗淹浸等情(臣)随委曲靖府知府劉斌馳赴確
勘情形并令查有實在貧民酌給倉榖加意撫恤
去後兹據回稱馬厰田地通計三百餘頃向係牧
馬之所其地勢最低每值收麥後至五六月間凡
曲靖所屬霑益馬龍等州河水泛漲悉皆滙歸馬
厰今歲因有閏月節氣稍遲麥穗尚未收穫忽於
四月間發水致淹田地二百三十七頃有零尚有
未淹田地一百餘頃俱獲十分豐收在被淹小民
咸稱馬厰田畝甫經承認耕種
題報輸糧今既被淹無從辦納惟求免徵本年糧銀
不敢具領倉榖等情(臣)查陸涼州馬厰田畝百姓
承種方新偶值淹浸糧無所出是以籲懇免徵本
年糧銀實係小民下情(臣)仰體
皇上惠愛邊黎至意随同在省司道商酌若照分數具
題蠲免無幾可否
恩施格外將馬厰被淹田地應輸本年糧折銀一千餘
兩免其徵收在於藩庫偹公存剰銀内撥補完項
其未淹田地應完糧銀仍令百姓照數輸納毋許
冐濫請免是新陞糧銀既已有項可補而承種馬
厰小民咸得沾沐
聖澤且通省豐收惟一馬厰被淹又可免於
題達(臣)業經寫書請教督臣如鄂爾泰以(臣)所議為
是當即一面另摺奏
聞一面照此辦理如必須將被淹分數
題報(臣)亦即會疏具
題為此謹
奏
當日正因地非沃壤所以作為馬厰也照汝所請料理
無庸會疏題報
同日又
奏為恭繳
硃批仰祈
睿鑒事竊(臣)前在署貴州廵撫任内聞撫(臣)張廣泗自
軍前抵省(臣)應否赴雲南新任緣由繕摺具
奏奉有
硃批又奏請另建黔省
龍神專祠緣由一摺奉有
硃批(臣)跪讀之下不啻躬聆
聖訓感深肌髄至督(臣)鄂爾泰之學問識見迥非尋常
泰而鄂爾泰無不條分縷析向(臣)說知今鄂爾泰
雖暫往黔省(臣)亦事事寫書請教均承詳細指示
(臣)得遵循辦理但自揣器小才庸惟有犬馬愚誠
時時對越
我
皇上造就微(臣)之
洪恩於萬一耳所有黔省另建
龍神專祠(臣)欽奉
硃批随通知督(臣)鄂爾泰并寫書與貴州撫(臣)張廣泗
遵照辦理矣敬將奉到
硃批原摺恭繳謹
奏
勉為之毋令朕抱誤用之慙也
雍正七年六月十八日雲南廵撫(臣)沈廷正謹
奏為恭逢
盛世嘉徵日華與慶雲並耀事竊照雲南省城於本年
六月初十日巳午未三時日光炳耀五彩繽紛更
有慶雲捧護山川城郭映照輝煌随據司道府縣
紛紛禀報前來(臣)登署中平臺仰視不勝抃舞欣
慶而十二日巳午二時又復呈現與初十日煥麗
無異實屬千載難覯之嘉徵亘古罕見之詳瑞(臣)
叨任邊方恭逢
上吉雖
聖主不言瑞應但(臣)等既有所見何敢不敬陳
黼座除寫書通知督(臣)鄂爾泰外謹據實奏
聞并繪圖恭呈
御覽再應否與督臣會疏具
題伏乞
皇上批示遵行合併
奏明謹
奏
於鄂爾泰奏摺内已批有諭旨矣
同日又
奏為奏
聞事竊本年五月二十八日(臣)據曲靖府知府劉斌詳
據南寧縣報稱五月二十一日夜間天降大雨山
内起蛟發水以致東北二鄉衝決圍堤四十餘圩
秧苖被淹近堤房屋亦有倒塌人民幸無損傷等
情(臣)因督臣現在黔省一面寫書通知一面批令
布政司飭委澂江府知府王鐸星馳前往率同該
縣親履查勘并動給司庫偹公銀五百兩及常平
倉榖令將實在被淹小民酌量輕重分别賑恤去
後又據南寧縣禀稱東北二鄉地勢原屬低窪今
被淹之田約有一萬餘畝倒塌民房約有二百餘
間幸天色晴霽水漸消退高阜田禾尚屬有望等
語(臣)查該縣所報偶值起蛟發水其是否成災雖
尚未據該委員確勘造冊具詳但被淹田畝係久
經輸糧老田是以(臣)會同督(臣)鄂爾泰先將被水
情形照例
題報俟勘明果否成災再行
題明謹
奏
查明被水情形加意撫恤題本亦經到部矣
雍正七年七月二十九日雲南廵撫(臣)沈廷正謹
奏為
聖朝恩威遠播遐方慕義輸誠恭摺奏
聞仰祈
睿鑒事竊(臣)據元江府知府遲維璽報稱臨元鎮邱總
兵自思茅地方寄書云接到老撾國南掌那管島
孫緬文内云
天朝皇帝聖明風調雨順南掌沾恩特遣使貢象二隻
乞轉達等語(臣)查老撾國即古之越裳氏自成周
朝貢以後歴數千年史不多見兹不煩兵威不須
招致一旦聞風慕義恭進方物此實我
皇上德威遠播超邁百王是以使從未歸誠之遠域梯
航重譯效順
王朝也(臣)敬體
聖主加惠遠人懷柔萬國至意即與布政使張允随商
議動支公項銀兩酌偹紬縀布疋委令知府遲維
璽齎往思茅交鎮(臣)邱名揚從優賞賚并令遲維
璽擕帶供給銀兩沿途加意料理照例伴送使臣
來省(臣)巳將此情由寄書黔省通知督(臣)鄂爾泰
去後正在繕摺間今又接鎮(臣)邱名揚來扎云該
國所貢二象因途中水土不服行至關坪等處相
繼病斃使臣甚為惶懼但其誠既著其物原可不
問且牙骨猶存表文具在仍即遣員慰賚伴送來
省等語(臣)復又通知督臣俟使臣到省之日統聽
督臣會疏
題報外理合繕摺奏
聞謹
奏
覽
鄂爾泰亦經奏聞矣
同日又
奏為奏
聞事竊(臣)前因曲靖府屬南寧縣東北二鄉偶值起蛟
發水田畝被淹業將委員查勘緣由繕摺奏
聞并將情形
題報在案兹據布政司詳據委員澂江府知府王鐸
等將勘明被淹田畝分數造冊具結請
題蠲免前來(臣)現在與督(臣)鄂爾泰會疏具
題外再滇省今歲入夏以來雨水過多據晉寧宜良
呈貢富民新平等州縣并楚雄府陸續禀報六月
二十五六及七月初一二等日各該地方連值暴
雨河水驟發近河田畝間有被淹等情(臣)随批令
司道委員確查并通知督臣去後即於七月初三
日設壇祈禱幸賴
聖主精誠默孚上格
穹蒼晴光即行呈現雨水漸稀至初六日雲開日朗天氣
大晴據楚雄等各該府州縣報稱數日之内積水
盡消田禾並無妨礙等情到(臣)伏思滇省地處高
阜山田十居七八故從來雨水略少即不能遍施
栽插今歲高低田畝悉行播種雖窪下之區偶有
被淹然亦旋即消退惟南寧東北二鄉地勢最低
積水不能盡消其餘各屬早稻業巳結穗晚稻現
在吐花雜糧亦皆葱欝而元江鎮沅兩府因天氣
較别屬炎熱故早稻現已豐收合併據實奏
聞謹
奏
鄂爾泰暫離滇境地方上即疊報小災斯豈無因而至
歟汝若不知愧懼則非具人心者矣似此徵應之理昭
如影響朕實為之凛然汝等受封疆之重寄内省二字
當時刻勿釋懷抱
同日又
奏為奏
聞事本年七月二十八日據大理府城守營遊擊姜忠
臣禀報大理城内於七月十四日戌時起至十七
日連次地動趙州城内亦於十六日亥時地動兩
處城垜哨房及素有欹斜之居民房屋倒塌數處
并損傷大小婦女二口等情又據永昌道及大理
府趙州各禀報地動日期俱與遊擊姜忠臣所禀
相同(臣)随批司委員確勘情形並動支司庫偹公
銀兩將倒塌房屋損傷人口之處照例賑恤在案
又接得提(臣)張耀祖來扎云自七月十四日至十
七日偶然地震即與永昌道設壇齋戒祈禱十八
日至二十一日遂安静寧謐不復震動等語(臣)伏
思滇省四境皆山無通江大河以洩地氣故父老
人等咸稱地震之事歴來恒有且今地動非雍正
二年地震可比除寫書通知督(臣)鄂爾泰併俟委
員勘明覆到之日另行
奏報外理合據實奏
聞謹
奏
值兹
上天垂示災異毫無愧懼不知修省乃謂為恒有之事汝
若似此無忌憚居心必至不克有終將朕此諭謹誌勿
忘若不痛自刻責盡消鄙陋存一分不信不畏之心則
增一分自障自礙也試體驗看
同日又
奏為恭繳
硃批仰祈
睿鑒事竊(臣)前奏自貴州起程抵雲南廵撫新任日期
并雨水情形一摺恭奉
硃批訓勉以常賚博爾多傅鼐為前車之戒如能效法
鄂爾泰十分之一即一生用之不盡欽此伏念(臣)賦
質庸愚才識淺薄屢蒙
皇上諄切教誨勉其不及策其將來(臣)心非木石寧不
自知是以抵滇以來早夜黽勉時深恐懼今復蒙
皇上硃批垂誡言言金石切中(臣)弊(臣)敬遵
寳訓刻骨銘心惟有矢竭愚誠效法督(臣)鄂爾泰之十
一以仰酬我
聖主教誨之洪恩耳所有奉到
硃批理合恭繳謹
奏
竭力倣效之其或庶幾耳
同日又
奏為恭繳
硃批仰祈
睿鑒事竊(臣)前因官兵擒獲阿驢部落賊首随將大捷
撤師緣由繕摺奏
聞奉到
硃批伏惟我
皇上宵旰靡遑念念感孚
天地勵精圖治事事推本
聖祖是以
天眷彌隆遠邁千古(臣)謬任封疆雖才識庸陋未能仰報
涓埃而忠
君親上之大義(臣)實勖諸寤寐勵諸終身兹蒙
聖諭(臣)跪讀之下倍深感惕惟有勉力效法督(臣)鄂爾
泰矢竭丹衷以圖報
聖主屢次教誨之恩於萬一耳謹將原奉
硃批恭繳謹
奏
朕非好為是頻頻訓諭也所諭者又無非此數語然朕
之所以不憚煩者蓋恐下愚不移之質漸摩匪易而人
情又每於熟處難忘故於汝時加提撕儆覺耳倘能觸
目動心努力向是處立定脚根則汝之福祉未艾而於
朕用人顔面亦有光也勉之但捨巳之短法人之長甚
屬難事莫作容易看
雍正七年八月二十日雲南廵撫(臣)沈廷正謹
奏為恭繳
硃批仰祈
睿鑒事竊(臣)前奏恭繳
硃批摺内奉到
殊批朕亦有昧知人之明而誤用者指不勝屈覽汝此
奏殊增慚愧欽此仰惟我
皇上聖明天縱行政用人超軼前古是以小廉大法吏
治澄清即有改易操行不實心奉職者乃其自甘
暴棄而於
聖主知人之哲無與也(臣)伏讀
硃批自揣不勝惶悚所幸督(臣)鄂爾泰學問深䆳才識
超羣諸凡地方事宜(臣)無分鉅細逐一請教承督
臣開誠指示婉轉周詳(臣)又見其開闢苖疆撫綏
軍民諸務人皆視為艱鉅難能者而督臣調度得
宜速奏厥功使從來頑梗之苖民俱輸誠納賦樂
聖慈於無既矣所有奉到
硃批理合恭繳謹
奏
覽
雍正七年十一月初七日雲南廵撫(臣)沈廷正謹
奏為奏
聞事竊滇省自本年六月十五日以前日華慶雲瑞應
俱經督(臣)鄂爾泰同(臣)會疏
題達嗣據布政司詳報烏蒙府於十月初九日擇吉
營建
萬夀亭闔郡文武兵民仰見日麗中天彩雲捧護歴午
未申三時至初十十一兩日更覺光華倍常新闢
苖疆見此慶雲莫不歡欣踴躍感頌
皇仁又臨安府屬之新平縣於九月二十八日皎日當
空旁繞五色慶雲經卯辰巳三時等情到(臣臣)巳
據詳會同督臣現在恭疏具
題外又本年八月内大理武定兩府地方山間俱産
有靈芝閏七月内大理府屬趙州詳報白崖地方
仙女莊蝦蟇口兩處地湧醴泉二股可以灌溉雷
鳴田畝有益民生(臣)随批司道會勘去後兹據覆
稱委員勘明仙女莊蝦蟇口兩處相隔二里並出
醴泉且蝦蟇口於具報後九月内泉傍又湧小泉
兩穴滙入大泉分流浥注惠及七村等情(臣)謹按
書史昔時雖有醴泉未必有益民生可濟農功今
所湧醴泉實為從來未有之上瑞要皆我
皇上宵旰精勤至誠昭格是以
天不愛道
地不愛寳瑞應頻仍萬姓蒙福黃童白叟無不踴躍稱慶
頌戴
皇恩(臣)身任封疆屢蒙
皇上提撕儆誡遇此嘉徵疊見惟有益加敬謹勉盡厥
職以圖涓埃之報於萬一耳除會同督(臣)鄂爾泰
恭疏
題報外理合一併奏
聞謹
奏
滇省此數種祥瑞與爾毫無交涉實係鄂爾泰忠誠感
格之徵應朕亦不居也莫存無恥之念
同日又
奏為恭繳
硃批仰祈
睿鑒事竊(臣)前因南寧縣起蛟發水被淹田畝照例
題蠲又因滇省今歲入夏以來雨水過多晉寧宜良
等州縣近河田畝間有被淹随繕摺奏達
聖聰今奉到
硃批(臣)伏念
天人感格之理昭然不爽督(臣)鄂爾泰公忠體
國克著勲猷是以滇省數年來時和年豐兆民樂業
今歲督臣因公赴黔暫離滇省即蒙
上天垂示小災實(臣)敷政不能上格
蒼穹所致故前於祈禱之時夙夜惶懼痛自刻責兹復蒙
皇上諄諄告誡(臣)雖愚鈍若不更加敬畏時刻自省則
固犬馬之不若也所有微(臣)謹遵
聖訓銘勒情由理合繕摺奏
聞併繳
硃批謹
奏
魯論云君子有三畏可見畏之一念時刻不可去懷果
能如此日久無間
上天神明自有照鑒為人為臣之道畢矣
同日又
奏為奏
聞事竊(臣)前准戶部咨文欽奉
諭旨各省地方每銀一兩止許換大制錢一千文不得
過一千文之外等因欽此(臣)伏查滇省出産銅鉛設
爐鼓鑄且將鑄出錢文運送他省易銀歸本原與
别省不同故向來錢價每銀一兩換大制錢一千
五百有零及一千四百餘文不等不惟官運無虧
本之虞即民間日逐零星使用購買薪米食物等
項亦稱利便昨部文到時(臣)恐市肆貿易價值不
能即随錢價低昂彼時督(臣)鄂爾泰因公在黔(臣)
正與布政使張允隨商酌間適督臣亦寄扎藩司
囑令因地權宜暫緩出示(臣)又寫書請教督臣覆
稱滇省厰有銅鉛開局鼓鑄原與他省不同等語
及督臣回滇(臣)復面為斟酌督臣云現在民間錢
價已經漸次昂貴今且暫緩出示將來自然歸到
每兩一千之數既得上遵
諭旨又可下便民情因地制宜似為妥協緣事關錢法
理合據實奏
聞謹
奏
朕諭蓋為直省通盤大局而發也其間斟酌損益全在
汝等因地制宜而時措之此事若依汝庸愚之見自必
但以遵旨為然拗直作曲削方為圓勉強驅迫以圖集
事而時勢之經權民情之便否概置不論矣朕之所以
信重鄂爾泰田文鏡李衛者正在此等處百凡但聽督
臣指示而行未有不合朕意之理較汝等庸才迎合之
道迥異似此以一是字求合故羣工胥莫能及三臣之
秉公順理不事迎合所謂能盡恭順之大者也其勉力
則而效之
同日又
奏為恭繳
硃批仰祈
睿鑒事竊(臣)前奏恭繳
硃批一摺奉有
皇上訓諭伏念(臣)以駑駘下質蒙
聖主頻賜教誨期望成材又
諭(臣)竭力效法督(臣)鄂爾泰俾有進益(臣)每念
高厚隆恩不勝感激涕零至捨巳之短法人之長誠如
聖諭實為難事以督(臣)鄂爾泰之學問經濟(臣)雖竭力
效法欲得其十分之一尤非容易是以(臣)不但事
無鉅細請教督臣且復再四懇請督臣將(臣)素日
我
皇上之訓旨也惟是(臣)自問何人蒙
皇上屢次諄切教導即寤寐飲食實多感愧(臣)雖至愚
至鈍寧不觸目警心益加努力向是處立脚以期
無負我
皇上生成造就之恩於萬一所有奉到
硃批理合恭繳謹
奏
朕拭目以觀汝之勉勵也
同日又
奏為恭繹
聖訓微(臣)愧悚難名敬繳
硃批仰祈
睿鑒事竊(臣)前因大理府城并趙州城内於七月間地
動随繕摺奏
聞奉有
硃批(臣)當即免冠叩首惶悚愧悔流涕自責望
闕謝
恩伏念(臣)蒙
皇上天恩拔置廵撫身膺重寄不能上感
天庥以致大理府並趙州兩處地動(臣)初接該府州禀報
五内凛惕戰懼恐惶日夜引咎自省以冀感格
蒼穹乃繕摺之時未曾將(臣)愚悃寫入竟將滇省俗𫝊以
地震之事為歴來恒有等語繕寫摺内罪實難逭
今蒙
皇上諄諄教誨提撕警覺(臣)惟有謹誌
聖訓不敢以無忌憚居心痛自刻責益加信畏以仰副
我
皇上教誨成全之恩於萬一耳合將原奉
硃批恭繳謹
奏
從來小人但知畏威畏害畏貧而巳此外則恬然不以
為意不如是聖人何以言小人而無忌憚耶正為其不
當畏而畏當畏而反不知畏也
雍正八年三月二十一日雲南廵撫(臣)沈廷正謹
奏為恭繳
硃批仰祈
睿鑒事雍正七年十一月二十日(臣)齎摺家人回滇恭
捧
皇上硃批原摺六扣(臣)叩頭跪誦仰蒙我
聖主萬幾之餘訓誨微(臣)叮嚀剴切(臣)受此
殊恩彌深感悚雖肝腦塗地難答
高深惟有欽遵
聖諭將督(臣)鄂爾泰教導之語實力勉勵俾愚陋漸開
稍竭犬馬之報於萬一耳敬將奉到
硃批原摺六扣恭繳謹
奏
實力勉勵與否在汝捫心自慊仰
天不愧耳
同日又
奏為恭繳
硃批仰祈
睿鑒事竊(臣)前奏滇省疊次瑞應一摺奉有
順之大也兹蒙
子者(臣)何幸而得遭逢
聖主且與督(臣)鄂爾泰同事一方朝夕相晤(臣)惟有夙
夜孜孜效法督(臣)鄂爾泰以竭盡犬馬之微誠耳
至滇省嘉徵疊見實係
皇上誠敬感召所致且
簡任總督(臣)鄂爾泰節制三省公忠宣力故祥瑞屢昭
蒙
皇上格外提撕戒(臣)莫存無恥之念(臣)跪誦感激惟有
時時敬畏益加惕厲凡事請教督(臣)鄂爾泰指示
而行以上酬
高厚生成之恩於萬一耳理合將原摺
硃批恭繳謹
奏
覽
同日又
奏為恭繳
殊批仰祈
睿鑒事竊(臣)前恭繳
硃批奏摺三扣内奉
硃批從來小人但知畏威畏害畏貧而巳此外則恬然
不以為意不如是聖人何以言小人而無忌憚耶正
為其不當畏而畏當畏而反不知畏也又蒙
硃批魯論云君子有三畏可見畏之一念時刻不可去
懷果能如此日久無間
上天神明自有照鑒為人為臣之道畢矣又蒙
硃批似汝庸才仍未解鄂爾泰同任封疆不便直言之
意朕姑以數語譬曉之令汝明悉如鄂爾泰乃係為
國家做官沈廷正係為沈廷正做官此所以二人有
霄壤之分也根本處見未透枝葉邊縱千萬言亦講
不備汝自言切中汝弊猶屬醉鄉說夢不但未解鄂
爾泰之意即朕訓汝局淺量狹之意亦未能領會也
誠欲力改弊病惟務本毋逐末而巳又蒙
無忌憚與三畏之君子迥然霄壤大哉
王言闡前聖之精微發先儒之未及誠足為萬世之謨
訓矣(臣)雖至愚極鈍自當慎擇其所當畏者時刻
提撕以仰副我
皇上懇切垂誡之至意(臣)上不能體
聖主之訓下不能喻督(臣)鄂爾泰之意自是(臣)賦質愚
昩理會不到所致今蒙
皇上諄諄開導又復直截提撕指點根源跪誦再三感
激流涕(臣)惟有竭盡愚誠夙夜敬畏以仰報
高厚於萬一耳所有原奉
硃批理合繕摺恭繳謹
奏
諄諄言之不啻舌敝唇乾若猶不能領會而無憤悱之
心則為木石之無知洵非人類矣
同日又
奏為恭謝
天恩事竊(臣)因原任陜西延安府任内有鄜州革職知
州高怡等各任内私借倉糧一案未經查出經部
議革職奉
旨從寬降三級留任(臣)跪讀之下感激涕零愧悚靡涯
隨恭設香案望
闕叩頭具本奏
謝外伏念(臣)一介庸愚過愆叢積寸長未效屢蒙
皇上逾格隆恩正在惶愧恐懼寤寐難安兹復荷
恩綸寬宥(臣)益覺慚感交集此生即捐糜頂踵亦不足
上酬
高厚之恩惟有夙夜冰兢圖贖前愆恪遵
諭旨愈加勉勵以仰報
皇上生成之恩於萬一耳(臣)不勝激切惶恐之至謹繕
摺恭謝
天恩伏祈
睿鑒謹
奏
玷職之羞至於再三不特汝懷慚恧朕亦代汝愧之
同日又
奏為保舉事前欽奉
上諭外官所轄之現任佐貳雜職等屬員亦准其保薦
等因仰見我
皇上因材器使慎選庶職(臣)至滇省以來凡末僚進見
亦必加意體察延訪庶務以觀其才具見烏蒙府
經歴金言人頗明白辦事勤慎可勝州縣之任(臣)
於上年即與督(臣)鄂爾泰會商據鄂爾泰亦云金
言前任晉寧州吏目時奉職勤敏調陞今職在烏
蒙辦事努力洵堪保舉之員(臣)彼時因金言現委
運制錢前往廣西俟其回滇之日再為保送今金
言已經回任正在保送間適接部文奉
上諭著將各保一人之例停止欽此(臣)不敢越例保送
但(臣)見金言能勝州縣之任亦何敢不據實奏
聞以仰副
皇上愛惜人才之至意倘蒙
恩准引
見(臣)即給咨令其赴部伏祈
皇上睿鑒批示遵行謹
奏
准爾保送即援此旨咨明該部可也
同日又
奏為仰蒙
聖恩垂訓感激難名敬抒下悃伏祈
睿鑒事本年三月十九日督(臣)鄂爾泰將前在桂林接
到爾泰陳明鹽務厰局事件應聽撫(臣)沈廷正總
理摺内欽奉
硃批沈廷正操守甚不可信卿酌量之回滇時將朕諭
令沈廷正知之欽此(臣)跪聆之下惶悚無地感激涕
零當即叩頭謝
皇上特賜寬宥
諭旨教誡開導諄切靡所不至若猶不能恪守清操稍
萌不肖之念則實無以自列於人類兹復蒙
皇上令督(臣)鄂爾泰轉傳
諭旨(臣)惟有益加勉勵砥礪廉隅以期無負
皇上教育之洪恩於萬一耳所有督臣轉傳
諭旨緣由理合繕摺恭
奏伏乞
睿鑒謹
奏
但當痛加洗滌勵心砥行空言無益也
雍正八年五月二十四日雲南廵撫(臣)沈廷正謹
奏為恭謝
天恩事竊(臣)因前任福建布政司任内將存庫銀内通
融預給兵餉雖循例借動詳明督撫現今陸續解
補還項但造送雍正五年季報冊内失於分析聲
明疎忽之咎實所難辭兹經部議革職奉
旨沈廷正從寬免革職著降二級留任(臣)跪讀之下感
激流涕随恭設香案望
闕叩頭具本奏
謝外竊念(臣)以庸愚下質歴任過愆叢多屢蒙
皇上逾格隆恩予以寬典正在捫心惶恐無地自容兹
復蒙
恩綸寬免許令自新(臣)益覺漸感交集
恩重身輕惟有朝夕儆惕愈加奮勵以仰報
高厚生成之恩於萬一耳(臣)不勝激切愧感之至敬繕
摺恭謝
天恩謹
奏
朕實代汝愧之倘仍不知耻誠可謂下愚不移者矣自
此以後若不革面革心改絃易轍現在雖獲僥倖終至
不能保全也勉之慎之
雍正八年十月二十四日山東河南河道總督(臣)
沈廷正謹
奏為恭請
陛見仰祈
俞允以抒下悃事竊(臣)於本年十月二十日接准部咨
欽奉
上諭雲南廵撫沈廷正著補授山東河南河道總督欽
此(臣)聞
命自天感悚無地當即恭設香案望
闕叩頭具本奏
謝外伏念(臣)於雍正四年蒙
恩擢授福建布政使得以仰覲
天顔之後迄今四載有餘依戀愚誠時縈寤寐原擬今
歲之冬恭請
陛見稍抒微悃今又荷
聖恩補授山東河南河道總督則微(臣)之趨赴
闕廷瞻仰
雲日更為切近且河道情形及堤工諸務尤關緊要自
必躬親跪領
聖訓指授方能料理妥協伏祈
皇上俯念河務工程關係重大准(臣)
陛見(臣)現赴河南恭候
諭旨不勝感激待
命之至謹
奏
應至京見朕然後再赴新任
雍正九年二月初九日山東河南河道總督(臣)沈
廷正謹
奏為奏
聞事竊(臣)於本年正月初五日叩覲
天顔荷蒙
皇上訓諭周詳兼念桃汛在邇
命(臣)速回豫省查勘河工俟督(臣)田文鏡幾時可以交
印令其具奏(臣)已於正月二十六日抵豫随將
諭旨向督(臣)田文鏡宣述并將面奉
皇上交(臣)帶給督(臣)田文鏡奏摺一紙交付祗領訖(臣)
即於二十九日起程查勘黃河北岸工程至二月
初八日順道進省將勘過工程向督(臣)田文鏡請
教復於初九日由祥符縣南岸程家寨一帶查勘
俟勘竣另摺具
奏外(臣)昨從祥符封邱陽武原武滎澤鄭州中牟等
州縣經過地方見有乏食窮民鳩形鵠面沿路求
乞而村鎮中更有賣鬻男女為山陜客商買去者
每日遇有數起又聞鄉村有糧百餘石之家即為
附近貧民覬覦每於夜間羣相借貸甚至集場街
市竟有將孩童插標出賣並有搶奪食物苟延喘
息之人即省城亦然(臣)已據目擊情形與督臣詳
細說知督臣遂云從前招回窮民到家之後俱各
給有口糧以資養贍上年歲底又曾捐散過錢七
十餘千而司道以及州縣等官亦有捐散之項現
在開倉平糶還令地方官酌量借給至於鄉村窮
民乘夜借糧之處洧川縣已有報案賣人之事亦
有所聞但未知如此偹細何以近日情形一至於
此等語(臣)又云豫省沿河十四州縣除武陟縣高
阜田地居多上年被水尚少其餘各屬田地原有
高低被水自有重輕未可一槩牽扯而論今既開
倉糶借必須擇實在被水乏食窮民與陸續招回
戶口平糶之外再行分别借給并將應完課賦暫
緩差催以息追呼之擾現今麥苖在地若能接濟
兩月口糧俟至二麥成熟小民便獲安全督臣採
聽(臣)言随即寫札諭令各屬作速料理至於賣鬻
男女之中保媒人督臣即欲拘拏究處嚴行飭禁
(臣)思窮民賣人原因一時不能度活暫為保全性
命之計彼此情願若一經追究反無生路只須速
為調劑㑭其度日有資自然不禁而止(臣)謬抒管
見不過就時論事今督(臣)田文鏡現在籌畫安頓
料理必能使被水之民共沾我
皇上浩蕩殊恩也緣事關民瘼理合一併奏
聞謹
奏
覽奏豫省災黎近日情形已悉凡事如此據實不隠朕
甚嘉之
雍正九年二月二十七日山東河南河道總督(臣)
沈廷正謹
奏為奏
聞事竊(臣)前因豫省沿河各屬被水地方見有乏食窮
民接濟無資是以將目擊情形偹細向督(臣)田文
鏡說知兹(臣)於二月二十日查勘黃河工程事竣
旋省督臣與(臣)面言從前乏食窮民不但將沿河
被水州縣現在委員確查即此外尚有鄰近州縣
乏食小民亦俱飭令一併清查除平糶之外無論
有田地無田地擇其果係實在乏食者每戶按大
口小口概借給兩月之糧亦不論將來能還與否
以濟其青黃不接凡遠鄉僻壤諄諭各屬實力奉
行務使無濫無遺(臣)見城鄉百姓俱知總督現在
委員清查將來不虞乏食且喜近日天氣晴和麥
苖長發只須於三月中得雨一次二麥可望收成
謹據實奏
聞謹
奏
覽奏朕之憂懷少釋
雍正九年六月初六日山東河南河道總督(臣)沈
廷正謹
奏為奏明事竊照東省戴村壩工(臣)兩次親詣詳勘
應將接連滚水壩之新建石壩高出二尺之處先
行拆去恰與舊壩相平與部議適相符合其接連
亂石壩之新壩高於舊壩止有六寸接連玲瓏壩
之新壩高於舊壩一尺三寸若俱拆去二尺尚應
另為補鋪方與舊壩相平但辦石鑿砌大需時日
目今伏汛經臨恐工未竣而水驟至非特徒糜帑
金且汶水傾注不能抵禦關係匪輕況霜降過後
仍應會勘拆修則此接連亂石玲瓏之新壩似應
停其拆砌統於霜降後勘明興工(臣)赴豫省將此
意商之督(臣)田文鏡及協理河(臣)朱藻意見俱各
相符巳經會同咨部俟秋汛過後(臣)再會同朱藻
前往確勘興工另行奏
聞(臣)因督(臣)田文鏡現在奉
旨進京調養起程在即所有東豫兩省工程錢糧(臣)與
田文鏡商定確核凡應
題應咨事件俱經一一會同辦理至禹王臺竹絡壩
工(臣)前因領帑分築之沂郯海贛同知吳象賢玩
工侵帑業經兩次會參遴委泇河通判蔣祈年前
往署理接修自任事以來勇往急公所修竹絡壩
上下兩層照估剋期築竣現在儹砌邊絡不日完
工俟竣工之後應聽江南河(臣)嵇曾筠會疏
題報惟是沂郯海贛同知一缺經管兩省工程最為
緊要今通判蔣祈年辦事勤敏洵堪膺此要任(臣)
與督(臣)田文鏡商酌
題請而督(臣)以蔣祈年係其至戚不便書
題(臣)思要缺全在得人若以蔣祈年補授沂郯海贛
同知實屬人地相宜(臣)謹繕摺奏請
聖訓是否可行伏乞
皇上批示以便另疏
題補統祈
睿鑒謹
奏
所請是將蔣祈年具疏題補可也
同日又
奏為奏
聞事竊照濟寧(臣)標設有中左右城守四營而城守一
營獨隸都司統轄則州城内外汛地是其專責必
須整飭營伍加意廵防方為盡職今城守營都司
李懷義怠玩成習諸事廢弛民間遇有失火不惟
不行飛報亦不力為撲救該汛兩次命案至今亦
均未緝報且馭兵無術廵查疎懈似此玩廢劣員
斷難一日姑容除(臣)現在繕疏
題參外理合恭摺奏
聞抑(臣)更有請者濟寧地方為南北水陸通衢其間五
方雜處姦良莫辨最宜嚴謹稽查小心防範是以
城守一營專司州城内外地方而城守官弁俱駐
劄城内查濟寧關廂戶口殷繁商賈雲集若官弁
俱駐城内夜間設有匪竊失火等事憑何擒拏救
護必得專員督率方可綏静地方據(臣)愚見似應
於該營内𣲖撥千把總二員廵查南北二關外委
千把總二員分查東西二關俱令酌帶兵丁駐劄
適中緊要之地日則盤查姦宄夜則廵防失火匪
竊偶遇有事一面星飛傳報城内一面救護擒拏
如此則州城内外均有專責聲息相通而遠近地
方民皆安堵永戴
聖恩於無既矣(臣)為關係地方起見謹陳末議已於疏
内聲明統祈
皇上睿鑒謹
奏
俟題到時有旨
同日又
奏為奏
聞事竊照東省運河堤岸攸關漕艘往來要津必須修
理堅固方足以資挽拽而衛民田經前署河(臣)田
文鏡估計
題修仰蒙
俞允發帑興工(臣)接奉部文随撥發帑銀檄令道廳等
官遴選幹員上緊募夫分修復親赴各工詳加覆
勘務期努不虛糜工收實效(臣)兼至汶上縣所轄
之何家壩查勘壩工情形該壩坐當汶河西岸關
係蓄水濟運衝刷流沙為南北運行之關鍵因建
立年久底樁腐朽欹斜石塊坍塌錯落復經上年
大水其雁翅堤岸又俱潰缺一遇汶水泛漲沙流
入運劉老石頭二口遂致淤墊淺澀此項壩工急
須按照舊制速行修整俾令蓄洩有資(臣)已飭兖
寧道王鴻勲據實確估俟具詳到日即當
題請修築(臣)伏念黃河工程較運河更為緊要且伏
汛經臨秋汛踵至尤須親督修防隨於五月二十
日由東省曹縣黃河芝麻莊一帶查勘各工俱各
平穏惟豫省儀封縣北岸趙家寨工程坐當全黃
頂衝現今大溜掃灣直射堤根甚為險要(臣)相度
情形亟宜未雨綢繆當即飛撥料物飭令道廳等
官督率兵夫星夜邁埽加鑲上緊防護一面將需
用工料銀兩估報(臣)再為酌核興修(臣)於五月二
十五日抵豫省祥符縣程家寨工所看得該工逼
近省城最為喫緊上年黃河大溜直趨南岸危險
異常前署河(臣)田文鏡督率搶救平穏近因河溜
仍復南趨灘崖日被汕刷是以前署河(臣)田文鏡
會疏
題請於北岸開挖引河導溜北徙以保南岸堤工荷
蒙
聖恩俯允業將引河如式挑挖深通正在守候開放間
詎今歲四五兩月以來北風連作全河水勢傾注
南岸頂衝大溜上提下坐不時蟄陷洵屬險工(臣)
一面嚴飭管河道劉永錫随同協理河(臣)朱藻在
工無分晝夜下埽加鑲竭力搶護一面飛檄儹辦
各料并撥運料物以濟急需方保無虞(臣)復親率
各員加緊修做仍早夜駐宿引河工所一俟水勢
漲發風色順利即相機開放第南岸程家寨險工
十分緊急亟應修做大工據管河道劉永錫估計
(臣)已另疏會
題外所有(臣)勘過各處工程情形并搶護修築緣由
敬繕摺奏
聞伏祈
皇上睿鑒謹
奏
目下亢旱恐氣候一轉雨水驟多則在在堪虞亟宜恪
秉誠敬以祈
神佑竭力防護以盡人事也
雍正九年七月初七日山東河南河道總督(臣)沈
廷正謹
奏為奏
聞事竊照豫省黃河兩岸考城縣顔家支河歴年每遇
汛水長發漫灘進水以致田畝屢被淹浸(臣)臨工
相度特委濬縣縣丞何祖夀並效力人員協同該
管廳汛分别搶修建埽壩以塞支河築月堤以資
重障其顔家莊迤上陳家莊等處堤工通身幫築
寬厚復又擇緊加鑲保護周密本年四月十四五
六等日河水長至五尺支河並不進水口門漸次
受淤不但大堤得免浸汕而向日淹漫之區盡成
膏腴之産二麥豐登倍加收穫現在秋禾又復茂
盛查顔家莊迤東約長八十餘里約地三千餘頃
每畝收麥多至一石五六斗一石七八斗不等約
計收麥數十萬石沿河數十村民人僉稱從此可
以辦課養家莫不感戴
皇恩而考城一邑亦皆比戶盈寧(臣)目擊豐登景象實
切欣慶敬繕摺奏
聞謹
奏
覽奏不禁以手加額為豫民稱慶也
同日又
奏為恭報程家寨北岸引河開放南岸工程平穏仰
慰
聖懷事竊照豫省祥符縣南岸程家寨工程為全黃埽
灣之區上年河溜南趨灘崖汕刷是以前署河(臣)
田文鏡會疏
題請於北岸開挖引河以保南岸堤工(臣)早晚相機
住守以待風色水汛督率道廳搶鑲南岸下蟄埽
工正在晝夜分任料理間於六月初八日水漸增
長風亦順利(臣)相其大溜逼近河頭於初九日巳
時連底水共長至二尺二寸(臣)相度機宜當即虔
祀
河神趁其溜頭之急藉其風勢之猛率同道廳帶領
兵夫併力開挖但見水頭湧注全黃直趨開闢暢
達頃刻成河復又乘舟由引河來往探量水勢深
通暢流而對岸南逼之溜漸次減緩程家寨埽工
俱經蟄實平穏現今南岸漸長淤灘該工可保永
固兩岸老幼鄉民莫不歡呼踴躍感戴
聖恩所有程家寨開放引河緣由理合恭摺
奏報伏祈
睿鑒謹
奏
覽奏引河開通暢流朕懷深為愉悦
同日又
奏為奏明事本年七月初七日據(臣)標署中軍副將
楊鐸報稱六月三十日濟寧南鄉新店等地方有
蝻子生發離新店南十數里窪地荒草内及牛頭
河地方亦有蝻子數片相隔一里半里不等今營
員及知州等現在率領兵夫撲打等因又據濟寧
州知州張綸呈報前來(臣)當即飛檄上緊撲滅仍
令不時在於各境廵查撲打并檄委效力員弁前
往協同撲捕務期淨絶根株毋致漫延兼咨山東
撫(臣)岳濬轉飭撲捕在案(臣)思蝻子初出翼翅未
生必須趁時撲淨庶免蔓延第直隷河南山東並
江南各屬地方多有臨水低窪之區或有積水乾
涸魚子未化日曬生蝻亦未可定伏懇
皇上敕下督撫諸臣轉飭各屬加意查察預為防範以
仰副我
皇上軫念民生之至意(臣)因蝻子關係禾稼不揣冒昩
繕摺奏
聞伏祈
睿鑒謹
奏
魚子化生蝗蝻向曾聞之汝即言之各督撫轉飭該屬
預防可也
雍正九年九月初八日山東河南河道總督(臣)沈
廷正謹
奏為恭報黃河秋汛安瀾工程平穏情形仰慰
聖懷事竊照本年秋汛水勢疊增而黃河險工多在下
游(臣)往豫省之歸河及東省之黃河各汛細加廵
查適值東省戴家樓黃奶奶廟等處豫省河夫營
蒙牆寺等處積水倒漾浩瀚汪洋(臣)往來相度督
率道廳等官或搶築子堰或加鑲防風晝夜監催
俱經一律完竣其上游各汛險工(臣)復嚴飭該管
廳汛貯偹料物加謹修防亦俱保固平穏(臣)仍前
往逐加查驗務使帑不虛糜工收實效查自入秋
以來霖雨時沛黃河日漸增長據寧夏府知府鈕
廷彩連次飛報八月初六日寧夏水長一尺六寸
初八日水長二尺(臣)随飛檄該管各官上緊廵邏
預為防範仰賴
聖主至誠感格
神明顯應昭然儀考兩縣地方連開天然引河俾最
險要工得以保固東豫二省河道俱獲安流且自
寧夏報水之後豫省水勢不過微增並無大漲今
霜降在邇汛水日消各工在在鞏固河流永慶安
瀾至山東運河水勢現在深通暢流回空糧艘遄
行無阻統俟霜降後照例恭疏
題報外理合具摺恭
奏仰慰
聖懷謹
奏
東豫兩省河道俱慶安瀾朕以手加額覽焉
硃批諭旨卷四十五下
