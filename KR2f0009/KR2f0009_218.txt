欽定四庫全書
硃批諭旨卷二百十八上
硃批黃廷桂奏摺
雍正五年六月十九日四川提督(臣)黃廷桂謹
奏為謹陳營伍地方情形及微(臣)管見事宜恭請
聖訓事竊(臣)仰荷
殊恩委任四川提督自到任三月以来於營伍地方一
切事宜悉心採訪有不可不漸次料理者不敢不
敬竭愚衷為我
皇上備陳之
一軍中甲仗宜速製也兵可百年不用不可一日
不備况川省三面環夷觀瞻尤當嚴肅第自平定
西藏青海以来各營盔甲器械鑼鍋帳房旂幟號
衣等項大半舊爛不堪且多缺額雖歴来各營未
嘗不年年造報而零星置辦不過僅供出師之用
(臣)閱看本標及城守兵丁尚且新舊不整則其餘
鎮協營路不問可知(臣)一面行文通省將備確查
各該營甲仗等項現存可用及不堪用倂缺額實
在數目造册申報一面與督(臣)岳鍾琪面商俟報
到之日量其需用緩急陸續次第修補仍當歲底
一官兵馬匹宜加意整頓也川省所産之馬原不
高大然於低小之中必期足勝甲胄(臣)閱看本標
城守各營竟有單弱羸瘦僅堪乘騎者豈能任軍
旅之用除一面飭令將弁陸續易買更換外至於
馬匹牧放(臣)標五營及城守俱各有厰地而(臣)衙
門亦另有一厰皆在省城附郭不遠但各厰多有
低窪坑坎草種繁雜多不相宜且夏秋霪雨之後
水積毒生馬匹恣飲輒易生症倒斃故營馬不往
厰地牧放俱自拴槽餧養以致羸瘦(臣)細訪府屬
歸併郫縣之崇寧地方距省城一百餘里有順河
荒山一段方長可六十里在豐樂場之後山民間
以其山土瘠薄皆棄而不耕(臣)思土瘠則草必無
毒順河則水更相宜随差把總一員帶馬五十匹
前往試騐據稟一月以来馬有起色(臣)查附郭之
厰現今民間多有侵越開墾之處兵民聚訟不休
既有此荒山六十里可資牧放則附郭六厰皆可
耕耘莫若將各營舊厰除左營一厰業經撥歸駐
防滿兵牧放外其餘俱應退出交有司招民開墾
上可稍增
國賦下可永杜紛争至於馬匹下厰牧放(臣)倣照八
旗放馬之例每歲派守僃一員千把二員酌帶旗
隊兵丁於豐樂場後山之外搭盖棚厰依期牧放
厰地四圍皆安兵看守以(臣)衙門原有之厰留給
存城馬匹割草餧養以期臕壯是一轉移間而附
郭可無曠土營馬可望飽騰但(臣)愚昧之見未敢
遽行
睿鑒批示遵行
一士卒驕奢宜潜革也查得川省兵丁自年羹堯
濫賞放縱至今習氣未除故無論大小營汛馬步
戰守雖家巳斷炊而衣冠鮮楚猶必求勝於人以
致重利賖借日久難償甘心逃竄(臣)自抵任之後
據各營汛具報逃兵之文逐月皆有因細加採訪
始得其由随出示標營及通省鎮協所屬委曲開
導勸其恪遵
定制禁穿紗緞綾羅限三月之後馬步兵丁俱改布絹
服色至於僣越官制尤所當嚴(臣)於標員參謁之
日見各營外委把總皆著補褂(臣)思補褂乃
朝廷名器豈容督撫提鎮私意市恩然(臣)前到宣鎮時
見宣鎮各營外委俱著補褂(臣)業經禁革今川省
亦復僣穿(臣)除面諭各營併通行鎮協嚴禁不許
僣穿外但(臣)伏思宣府四川相距甚遠而僣用名
一番蠻之防範宜慎密也川省沿邊番蠻地方磽
薄所産糧食不能足半年之用歴来舊習每歲冬
十月間各處生熟番蠻皆至省城及各府州縣城
市鄕村傭工度日其名謂之下壩男婦子女合計
不下數萬人必至次年三四月負戴銀米布疋牲
畜等物而歸近因文武各官禁止番蠻携帶婦女
反致隻身合夥或十數人或百十人每到一州縣
即分散四鄕其中癡蠢無知者固多而(臣)細加採
訪其強悍姦頑肆行兇惡者竟復不少(臣)愚竊欲
乘此尚未下壩之際即備將歴来傭工番蠻隻身
下壩多有行兇偷竊挈伴潜逃等情通飭各處土
司曉諭所屬部落嗣後下壩傭工皆必携有家屬
或三五口七八口一夥者方許放進内地聽其各
路傭工如係單身合夥形跡可疑者槩不許放進
仍通飭内地各州縣文武員弁於番蠻入境之時
即著落保甲查其住宿之處登記數目凡伊夥内
之人有犯事潜逃者即向伊夥内跟究既有家口
之累斷難一夥同逃至於婦女年二十以下十五
再查番蠻往時有夾帶軍器等物者關隘亦阻遏
不容然止行禁遏追取竝不跟查盜賣之人之地
尤非窮本塞源之法併祈
敕下督撫嗣後如有盤獲必行跟究方可盡除夙弊統
一汛守地方宜均定也(臣)自到任之始訪得省城
之德陽仁夀兩縣一在省城北路一在省城南路
黔省河西屬四川河東之土地民人皆黔省管轄
而汛防弁兵則係川省分撥直至畢節縣界黔省
竝無一兵凡有逃盜姦宄潜匿民間川省營兵不
者歸川駐防庶責成可專而沿邊姦宄不能遁藏
矣以上五條皆就(臣)知識所及縷悉備陳上瀆
天聽不敢圖目前苟安致貽後慮庶幾仰報
聖主委任封疆之
至意於萬一耳為此具摺謹
奏
覽
同日又
奏為遵
旨回奏事竊(臣)前
陛辭之日欽奉
諭旨令(臣)察看馬會伯宜文宜武佛喜言行有無相違
欽此(臣)到川即悉心察訪馬會伯操守頗能謹飭
聖明洞鑒(臣)不敢妄議至佛喜在川支放兵馬錢糧等
事從無短少尅減但聞其器量褊小每以衣履細
事向屬員告缺乏且䕫關税務竟有曖昧不明則
言行相違可知此案現奉
欽差究審其有無實跡料難掩飾(臣)風聞未有確據不
敢冒昧瀆陳所有奉
旨察看之處理合謹就見聞所及據實奏
聞為此謹
奏
殊不料佛喜如此負恩種種敗露無煩訪察矣
雍正五年十月十五日四川提督(臣)黃廷桂謹
奏為遵
旨回奏事竊(臣)前
陛辭赴任面奉
諭旨命(臣)察看松潘鎮(臣)張元佐(臣)抵任之後即留心
採探更專差密訪查鎮(臣)張元佐駕馭番蠻頗屬
得宜但生長邊地聞見不廣故一切政務未能通
識大體且營員弁卒多係梓里不無瞻顧更聞其
為人殊多輕浮然(臣)仍當細心察看倘有敗檢乖
張之處(臣)即當密摺奏
聞謹遵
旨具摺先將(臣)所知所聞據實回
奏伏祈
皇上睿鑒謹
奏
所奏知道了倘於一切戎政尚不至大有玷缺邊隅要
地宜用熟練之員曷可輕動
同日又
奏為據實回奏請
旨遵行事竊(臣)前
陛辭赴任面奉
諭旨永寧副將張瑛為人以有事為榮但尚不致干參
處爾到任後可加意教導欽此(臣)抵任之後即留心
訪察至五月内據張瑛條稟永寧所屬地方界在
川黔兩省營汛參錯無所責成且云蠻民歸附日
久竝不剃頭其言頗覺可聽更疑其才有可用故
一面具摺瀆奏一面檄調赴省遵
旨加意教導間偶與督(臣)岳鍾琪道及永寧邊界始知
此事張瑛巳經摺奏督(臣)現在議覆而(臣)又冒昧
具奏正深惶悚乃奉到
硃批原摺蒙我
皇上天恩訓諭開導復將張瑛為人
諄切明示(臣)跪讀之下不勝感戴誠服仰見我
皇上聖明洞鑒無微不照(臣)惟凜遵
諭旨於其進見接談之際詳慎覺察益見率妄驕矜秉
性執拗迹其言行不特以有事為榮若再稍得進
步必致任性僨事今准撫(臣)憲德咨准刑部来文
内開永寧副將張瑛借到年羹堯家人魏之耀銀
一千兩竝未報解應令該撫嚴查勒限催追解部
併將隠匿不首職名查參咨行到(臣臣)行文該協
據張瑛呈稱出師西藏之時奉年總督委領先鋒
沿途賞賜需用尤不可少只得與魏之耀商量随
拏魏之耀銀一千兩買備紬緞等物迨至旋師之
後曾回眀年總督蒙吩咐大功巳成無庸賠還等
語(臣)除據呈并將隠匿不首職名咨行撫臣轉咨
刑部外但(臣)伏思張瑛進藏之時既係年羹堯差
委賞賜需用不敷何不稟知年羹堯而反與家僕
魏之耀私相那借即魏之耀又豈肯解私囊以充
軍務之費設或有此年羹堯伏罪之後亦當首明
恩自
上出何得隠忍不言則其存心不端益覺難逃
天鑒然現經部查(臣)未敢更加參奏謹具摺請
旨或聽候部臣查議或另行具疏
題參伏祈
皇上睿鑒批示遵行謹
奏
業經咨部自應聽候部議事結之後再為斟酌勿因奉
朕一時之諭致令抱屈如果有貽誤職守處查明具疏
題參可也
雍正五年十一月十一日四川提督(臣)黃廷桂謹
奏為敬陳管見仰祈
睿鑒事竊惟欲厚風俗必先教化而教化之行尤宜廣
被我
皇上念切民生宵旰憂勤
特賜廣訓萬言周詳允當乃復頻頒
聖諭剴切諄誠凡任地方之責者自應實力奉行家喻
戶曉庶幾遐陬僻壤皆得沐
聖天子樂育之洪慈(臣)於十一月初四日接閱邸鈔恭
誦
上諭仰見我
皇上聖明洞照無微不至誠如
上諭向来諭旨頒至各省者不過省會之地一出告示
而巳而州縣各處竝未遍傳至鄕村莊堡偏僻之區
則更無從知之矣欽此(臣)雖武弁捧讀之下殊深愧
懼自兹以後每逢朔望日期恭講
聖訓畢即將從前遵到
上諭敬謹次第分晰逐條誨化兵丁竝嚴飭鎮協大小
營汛一體遵行毋得怠忽以期上副
天心但(臣)竊思城市居民輻輳固當不時講誦
非我
皇上教養萬民遐邇一體之至意(臣)愚以為宜將
廣訓萬言竝從前奉到
上諭刊版刷印著該督撫飭令各該有司就其鄕村莊
堡之中選擇年高有行素為衆民推服者各頒發
一本定於每月朔望日期挨次悉心講究敬謹誨
導遵行仍令該有司不時稽察母許虚應故事至
嗣後頒行
上諭統照前例奉到即行刊刷頒發各鄕堡漸次講習
不許遺漏如此庶鄉鄙愚民皆得跪聆
皇言恪遵
詔誥自有以感發天良而成一道同風之盛矣(臣)不揣
愚陋冒昧陳
奏伏祈
皇上睿鑒如或(臣)言可採即當另疏具
題為此謹
奏
此事不必更為題奏朕歴年所頒諭旨頗多豈能一一
盡行刊刻耶因事而發者不叙明所以莫悉其由若備
載原委又不勝其繁且亦無此體製但於其中選擇化
民道俗之語刊布宣講或亦可為政教之一助耳
同日又
奏為請
旨事竊惟軍營技藝務貴專精而訓練之方尤宜畫一
(臣)仰沐
聖恩莅任以来於軍營一切器械無不悉心講求惟是
火器一項較弓矢既能及遠而制敵更覺犀利故
川中歴来用兵多藉以取勝然演習之法類皆以
排偶連環為事及(臣)親加閱看往往裝藥發火進
退遲速多不合一(臣)細察其由如(臣)標鎗手一千
名分隸五營各二百名平時既係分操故於合操
之時各就其素日所習以相從遂至打放參差而
連環之聲不免斷續甚至高下失準者亦多有之
(臣)思業必專而後精所以陕省火器另設一營專
司訓練今(臣)標五營不敢另請設立可否即以後
營一營改作總領火器之營將原領弓箭㓲刀等
隊兵丁俱分歸中前左右四營管領其一切鳥鎗
礮位等兵丁俱歸火器營管領教習至火器營將
弁即於標屬挑選諳練火器之遊守千把調補俟
其演習精熟遇有拔補千把之時亦俱於火器營
中考選拔補倘拔補之後更能奮志學習弓箭亦
准與各營千把總一同考驗保送如此庶將弁責
成既專而鎗手亦有上進之路自當人人奮勵練
習益精遇有調遣行走之處無論多寡皆以熟習
之將弁分領所部熟習之兵丁其進退遲速自必
俱能畫一而收輕車熟路之效於軍營似有裨益
但(臣)愚昧之見是否可行伏祈
皇上睿鑒批示為此謹
奏
講求武僃岳鍾琪平日留心而川省營伍尤其素所練
習與伊詳悉籌酌堪期實效何須遠煩朕之批諭耶
同日又
奏為據實奏明伏祈
聖鑒事竊(臣)前摺奏省會地方偷竊與賭博之風未能
盡絶恭奉
硃批諭旨賭博最為惡習亟應盡力查拏欽此(臣)随嚴
飭城守營將弁晝夜查拏自本年四月二十五日
起至今十一月初十日止前後共拏獲竊賊三十
一起賭犯二十五起宰殺耕牛行使假銀拐帶人
口共一十二起俱遵例移交成都府通判及成都
縣審理懲究發落在案(臣)何敢復行干預但思執
法必貴嚴明源清方能流潔該營兵弁所獲各案
未盡除源既不清流何能潔但此皆有司之事(臣)
不避嫌怨巳將此意與撫(臣)憲德面相商酌惟期
從此犯法者日少一日則上副
聖心下盡(臣)犬馬之私理合據實
奏明伏祈
皇上睿鑒謹
奏
牧民之官果肯執法懲姦諒亦未有不畏懼者大都䙝
玩之生率由日久懈弛有意縱捨所致故禁令之弗行
其咎惟在不公不明而不在不嚴也夫法猶治病之藥
藥取攻疾而巳過於峻利則元氣將必大傷知乎此斯
知過猛之不足為貴矣
同日又
奏為謹據訪聞陳奏伏祈
睿鑒事竊查川省建昌一路仰仗
聖謨番蠻悉歸版籍善後之策固在安頓得宜然尤必
撫馭得人文武和衷方能使地方永享昇平之福
乃今事竣撤兵之後鎮(臣)趙儒既巳回署建昌道
劉應鼎巳赴省城而建昌附近居民於十月十三
日有生員王尊爵父子及十六日寡婦邢氏母子
攜伴入山樵採先後被賊蠻將尊爵之子王元敬
綁去邢氏之同伴二人砍傷搶去馬匹衣服又生
員陳萃家牛馬被竊如此等事(臣)訪知未經用兵
以前竟係建昌常有之事今初經𠞰撫鷹眼未能
遽化所以仍敢逞兇鎮臣雖在勒緝恐猶視為泛
常(臣)復飛咨轉飭營員務必追出被綁之人將兇
蠻依法重究以期番蠻從此知上畏
王法不敢仍蹈故轍乃復聞建昌左營專汛地名大水
塘向係中營馬厰撤兵未久即被賊番三十餘人
黃昏入厰搶去官馬三匹雖經看守之人即時追
捕將馬匹奪回而兵丁帶傷二人幸皆平復賊番
至今竝未拏獲一人似此放縱若不嚴加懲創何
以革其頑心乃鎮(臣)趙儒亦止照常飭行查捕竝
未督勒追擒未免示番民以懦軟非所以彈壓新
附邊荒者也(臣)除專差飛檄嚴飭鎮屬標員勒限
跟追搶馬兇番解究外事關搶奪營馬不敢不據
實將綁竊等事以及鎮臣懦弱之處一併具摺奏
聞伏祈
皇上睿鑒謹
奏
覽奏巳悉新附地方苗情尚未全馴善後事宜甚屬緊
要其竭力整理務期底於安静諸如此類事件絲毫不
可隠諱必以上聞
同日又
奏為奏明事竊查川省蠻民下壩一事(臣)前巳繕摺
瀆奏凜奉
硃批訓旨随密商督(臣)岳鍾琪除作何安頓又復密行
咨商俟其覆到酌行外至於今歲下壩者如有滋
事之處巳與岳鍾琪面議當以法懲治撫(臣)憲德
亦共相酌定今於本年十月二十八日成都郊外
源通橋地方有蠻民數人刀傷成都縣里長被撫
標兵丁拏獲現在發審十一月初三日成都東市
大街有蠻民三人白晝搶奪帽舖被城守營兵丁
當時擒獲(臣)随面商撫臣於本月十一日按法究
治矣但(臣)思城都省會蠻民尚敢如此肆行則偏
營於城内各巷口派設堆棚三十座每棚撥兵六
名專司巡緝更另派救火兵每營各二十名給以
野之地倣照京營巡捕之法專交城守營派兵分
緝倘有疎虞皆該營專責復與撫(臣)憲德面商而
撫臣亦於伊所屬標下撥兵添設堆棚十二處以
資巡防此等細事本不敢瑣瀆
聖聰但(臣)賦性愚昧於所行之事未識允協理合恭摺
奏
聞伏祈
皇上睿鑒謹
奏
此奏朕欣悦覽焉
同日又
奏為奏
聞事雍正五年十一月初八日准川北鎮(臣)張成隆咨
報本年十一月初二日有順慶府所屬儀隴縣民
一百餘人扯白旗一面上書難民字樣来至保寧
府城東門外控告該縣知縣鎮(臣)張成隆委守僃
周逹前往勸諭各回本業訖等情咨報到(臣)該(臣)
竊思如果知縣貪劣上司自有訪聞即或有冤亦
當赴上司陳告何得扯旗聚衆自干法律除一面
據文移咨撫(臣)憲德併咨報督(臣)岳鍾琪一面咨
覆鎮(臣)張成隆密查此項民人雖巳散去但在伊
本縣如係匪類結黨有圍衙逼官及勒索鄕民盤
費口糧等事即將為首之人協同文員拏交有司
聽撫(臣)憲德查審外所有據報儀隴縣民扯旗聚
衆緣由合先具摺奏
聞伏祈
睿鑒謹
奏
此種刁悍之風甚屬藐法𫝊諭憲德於拏獲之日按律
究治以示懲創毋得稍涉寬縱
雍正六年二月十五日四川提督(臣)黃廷桂謹
奏為請
旨設立義學以廣
皇仁事竊惟軍營首重武備而文事亦難偏廢(臣)自抵
任以来每見各營僃弁以及現在兵丁人材弓馬
雖有可觀然於兵馬錢糧册籍皆假手書吏多有
不能親身查對者揆厥所由皆因自幼無力延師
安於魯鈍者固有其怠忽因循不肯學業者亦復
不少(臣)沐
聖恩超遷重寄凡可以鼓勵軍營之事(臣)敢不據實恭
陳冀邀
恩鑒請將(臣)標五營及城守兩營共設義學四處選擇
本地老成力學之士延請為師專司訓誨凡係兵
丁子弟如有情願上進習學文藝者一體入學讀
書其每年僱賃學舍節禮修金以及茶水等項四
處約需銀一百餘兩因查得(臣)衙門原有曠廢教
場一塊業經有司招民開墾按年交納租榖俱為
成都府縣徵收充為公用歴有年所(臣)随咨商撫
臣而撫(臣)憲德查明照舊歸(臣)衙門(臣)復委員查
看所交租榖一年可得四百餘石請將此項租榖
變價以充每歲義學之需倘有餘剰銀兩即充公
用如蒙
天恩俞允(臣)當宣布
皇仁親加鼓舞竝嚴飭各將備實力遵行務期兵丁子
弟踴躍上進均沾實
惠如有混入義學虚應故事者立即斥出但事關設
立義學(臣)未敢擅專是否允協伏祈
皇上睿鑒批示遵行謹
奏
義學一事各省提鎮及駐防將軍等往往以此奏請朕
俱未准行從来文武竝為國家器用不可偏有重輕汝
意專以崇文為善舉歟子弟讀書一道非魯鈍者所能
須俊秀者方可夫以少年聰穎之資既習禮儀稍通文
墨猶思荷戈執殳甘為前驅乎勢必漸染日久胥皆流
為怯懦將来俊秀者咸不願為兵而亦不能為兵矣營
伍中所餘無非魯鈍一流欲求干城之選豈可得哉是
非興文之良策實乃廢武之岐途譬猶驅鄕塾生童教
習櫓盾徒誤其文而巳武亦終莫能就也似此邀虚名
而無實益之舉將焉用之至云營伍錢糧册籍乏人查
對等語因此之故而令闔營俊秀子弟皆至文武兩俱
廢棄詎不更謬凡事但宜随地随時斟酌損益期於辦
理無誤則巳何必思及分外創新立異始為美政耶
同日又
奏為奏明事竊(臣)前摺奏建南被擄之王元敬及所
搶衣馬等物准鎮(臣)趙儒咨稱先後俱經追出獨
各案番蠻遠颺未獲(臣)仍嚴飭標員并該管各土
司加緊躧緝務獲去後兹於本年二月十三日接
督(臣)岳鍾琪疏稿始知巳將洮岷協副將王剛
奏明調赴建昌協同趙儒辦理(臣)查王剛上年進𠞰
三渡水等處頗著勤勞此番自必益加奮勉諒能
實力奉行(臣)欽承
慈訓敢不敬慎料理以供(臣)職俟王剛到川之日(臣)當
細心商酌併令與鎮臣和衷辦理務期布置得宜
邊方攸賴上報
天恩下盡(臣)犬馬之私再附近裏塘一帶地方夷人素
行刦奪擾害番民(臣)經疊次差員化誨乃上年(臣)
標千總范義奉督(臣)岳鍾琪委令齎
敕進蔵據稟於本年正月初一日行至蘫泥壩陡遇賊
蠻百十餘人搶去紬緞銀兩等物千總恐誤日期
随於初三日起身赴藏所失等項裏塘營官照數
賠還等因稟報前来(臣)思番蠻如此放縱若不嚴
加懲創示以
國法誠恐沿邊土司俱皆效尤則邊境何由寧謐故
一面飭令化林副將楊大立嚴行查追一面專差
密商督臣而督(臣)岳鍾琪謂番蠻聚衆搶刦差員
法難姑縱當具摺會
奏請
旨俟出師後即斟酌調遣附近等處蠻兵併量派官兵
督催以蠻攻蠻分路擒𠞰等語(臣)除復致書督臣
聯銜
奏請外合併奏
聞伏祈
皇上睿鑒謹
奏
邊徼地方番蠻故習一時何能驟靖逐漸整理行自斂
迹矣隠諱姑容養姦貽患萬不可者
同日又
奏為奏明事竊(臣)前奏改設火器營一摺欽遵
硃批即密商於督臣而督(臣)岳鍾琪以為操演之法不
在營兵之分合而在號令之嚴明如果號令畫一
則彼此整肅自不慮其參差况千把等員例無本
營拔補而將弁等官又非盡由本營補授倘有陞
遷去者不能再留来者豈皆熟悉火器是猶未能
畫一也再查各鎮協營皆有鎗手若本標將火器
統立一營其餘鎮協亦當另立未免更張多費周
專汛將弁協同文職現在陸續拏赴省城監禁質
審復通飭鎮協營路嚴加巡防若遇此等聚衆刁
民即會同有司查明嚴拏毋得疎縱干咎在案兹
於本年二月初二日撫(臣)憲德向(臣)面商欲(臣)轉
聖主懷遠安邊之至意理合一併
奏明伏祈
皇上睿鑒謹
奏
覽
雍正六年三月初十日四川提督(臣)黃廷桂謹
奏為奏
聞事竊(臣)於本年三月初四初八等日先後據永寧協
副將張瑛遵義協副將張玉稟稱烏蒙米貼地方
蠻夷將雲南駐劄官兵殺傷等語(臣)随疊次飛檄
永寧遵義兩處將僃凡係接連烏蒙各隘口務必
加緊防範協力堵截如遇賊夷偷越即相機追擒
勿致疎虞干咎更致書督(臣)岳鍾琪去後復於初
九日戌時接准貴州提(臣)楊天縱咨稱希即調遣
官兵堵禦會𠞰等因到(臣臣)查烏蒙米貼等處不
獨附近永寧遥連遵義其後路不數日即逹涼山
此地尤關緊要當即飛咨建昌鎮(臣)趙儒嚴飭各
該汛將弁善為約束竭力彈壓併將要隘路口加
派弁目不時巡查堵截如雲貴督臣酌定地方會
定日期調兵擒𠞰檄文到日即將駐防建昌之提
標兵四百名木坪土兵四百名就近酌委幹員統
領進𠞰聽候雲督調度其遵義一路雖去夷窠稍
遠然界址既相聯絡(臣)亦飭令該協量僃官兵以
資聲援至於永寧汛防遼闊如馬邊建武諸營在
在逼近烏夷實為要地(臣)随飛檄該協先派步兵
五百名飭令建武營遊擊許綿鍞統領在於永寧
烏蒙各緊相接壤之所駐劄小心堵截應援以憑
雲督調遣會𠞰復嚴飭督率所屬僃弁加意巡防
合力查拏再查重慶鎮屬貼近永寧(臣)亦咨行鎮
(臣)任國榮速將官兵簡閱整頓以聽檄調會𠞰而
(臣)標亦酌派官兵僃用其一切事宜復與撫(臣)憲
德面商據稱應用軍需糧務均照冕山出兵之例
現在僃辦臨期支給(臣)随專差星馳僃商督(臣)岳
鍾琪計程往返約需十三日俟督臣覆到之日(臣)
所派各處兵丁及一切䭾馬軍裝等項俱巳預僃
停妥彼時應作何派遣會𠞰之處督臣自有斟酌
(臣)即行遵照調發斷不敢稍有遲誤上厪
天心除將貴州提(臣)楊天縱来文恭錄
進呈
御覽(臣)謹會同撫(臣)憲德合詞奏
聞伏祈
皇上睿鑒謹
奏
覽一切預僃機宜巳屬妥協雖然寧使僃而不用毋致
用而不備此外應更選派兵丁一二千名聽候鄂爾泰
調遣可也
雍正六年四月二十一日四川提督(臣)黃廷桂謹
奏為恭謝
天恩事竊(臣)淺陋無識荷蒙
聖慈鑒宥自宣鎮以至今職無事不諄切
誡諭反覆
提撕則(臣)之仰承
訓示者巳非一日乃(臣)猶木石為心徒以一時之褊見
罔計所關之甚巨上瀆
宸聰(臣)咎何辭又蒙
天心仁恕不即譴責復加
誨導(臣)敬捧跪讀悚然覺悟恐懼涕零自兹以後惟有
凜遵
諭旨早夜捫心随時随地竭力辦理不敢思及分外創
新立異(臣)謹悉心商酌仍當據實
奏明懇
恩批示庶(臣)得所遵循不致終身迷惑則(臣)將来竭蹷
圖報之日皆我
皇上始終生全誨化之
天恩也(臣)不勝感激悚惶之至理合繕摺
奏謝伏祈
皇上睿鑒謹
奏
勉之勉之凡人但於清晨出門舉頭看天抵暮就寢以
手捫心如此早夜弗懈則一生之能事畢矣其餘榮辱
得失悉聽
神明默主何必鰓鰓卜度於其間哉要將徼福畏禍是非
毁譽之念置之度外本之以誠矢之以公行巳無慚内
省不歉將見根之茂者其實遂膏之沃者其光華動静
云為安往而不亨吉也此諭當奉以終身竭力勉之
雍正六年七月初四日四川提督(臣)黃廷桂謹
奏為欽奉
上諭事雍正六年七月初一日准川陕總督(臣)岳鍾琪
咨開六月二十五日准兵部咨稱雍正六年六月
十五日内閣鈔出奉
上諭據岳鍾琪黃廷桂奏稱米貼逆夷陸氏巳經擒獲
餘黨搜捕指日可竣其四川雷波土司楊明義從前
私遣部落幫助陸氏今又刦奪糧運傷害兵丁竝誘
結附近結覺阿路阿照平底等處苗蠻聚衆妄行罪
惡顯著再吞都千戶德昌私助陸氏土兵與官兵公
然對敵甚為狂悖均屬不法應請用兵𠞰除以安輯
苗地等語烏蒙等處兇苗抗拒官兵該督等遣兵進
𠞰今巳悉就擒獲而楊明義等當陸氏潜匿之時輒
敢朋比隠蔵今又刦糧聚衆誠為法所難宥但用兵
關係緊要必須武職大臣統轄方為妥協著提督黃
廷桂即帶領會𠞰米貼漢土官兵檄委將弁會期前
往仍飭副將張瑛嚴行防範相機擒𠞰著總兵張耀
祖帶領滇黔官兵分路堵截使賊苗四面受敵勿致
竄逸著總督岳鍾琪雲南總督鄂爾泰飭總兵趙儒
於涼山相通阿路各處嚴加防範再飭總兵張耀祖
於各要路委弁巡緝遇有逃逆即行擒解黃廷桂著
賞銀五千兩張耀祖著賞銀五千兩為二人行軍賞
賜之用俱於四川司庫内動用支給此番用兵係川
省地方之事進退機宜著張耀祖等聽黃廷桂節制
調遣特諭欽此等因到(臣臣)謹擬於本月初六日起
程前赴雷波除另疏
題報外竊查雷波阿照阿路結覺平底噶哈等處兇
夷相繼悖叛雖係姻黨相連居址參錯易於潜通
然結覺平底噶哈所轄番部僅計數百蠻戶惟雷
波阿照阿路恃其地廣蠻稠恣意跳梁故楊明義
潜逃回巢其部落傷兵綁差之後而阿照阿路即
煽誘夷類串通結覺平底等逆殺兵截糧是雷波
阿照阿路實首惡巨魁而結覺平底等土蠻皆附
從賊黨也且自雷波以至結覺廣袤將及千里若
不分别夷勢輕重先後逐漸整頓誠恐箐密山深
路徑繁多勢難兼顧不無可虞是以(臣)先據建昌
鎮(臣)趙儒致書内稱兹據遊擊沈國卿具稟結覺
初被阿照煽惑遂有阻糧傷兵之舉今情愿捉獻
米貼惡目屋基母雞則是結覺似可網開一面惟
十餘名雖被阿照等逆煽誘所致其實逆惡深重
大集則沈國卿等所領建昌一路會𠞰之兵深入
山險後無接應未免可虞况涼山諸夷潜蓄邪謀
倘乘間生釁難保萬全不便令其輕進(臣)随密飭
該將等相機權且准其投獻屋基母雞竝將現在
綁去兵丁追出再攻打噶哈畢即退至附近之覺
覺地方催䟎糧石休息士馬收拾器械俟續調漢
顧之虞業將此段情節寄知督(臣)岳鍾琪矣今欽
奉
皇上睿慮精詳至周至當(臣)等謹遵
聖謨仰仗
緣由一併繕摺奏
聞伏祈
皇上睿鑒謹
奏
覽
同日又
奏為恭請
聖訓以便遵行事竊(臣)知識短淺仰荷
慈鑒受事以来疊加
誨諭(臣)乃得以兢兢自勉兹值兇番悖逆干犯
國典復蒙我
皇上隆恩俾(臣)效力行間(臣)自揣何人膺兹重寄敢不
殫厥心力益圖報效但軍旅大事關係非輕據(臣)
駑鈍所及即使詳慎辦理斷難有當(臣)撫心自問
恐懼實深惟有仰懇
天恩俯鑒(臣)愚
指示方略俾(臣)有所遵循得以綏靖苗方使之永遠寧
謐以上副
聖主奠安邊境之至意謹
奏
惟以忠誠二字感格
神明則所向必克所作皆成運籌決勝豈可徒恃兵威要
須合一是字對越
天地諸凡莫不協吉矣務廣大信大仁勿施小術小智此
為用兵之本朕所深知者至於攻圍之要𠞰撫之宜地
方之情形將弁之材技在汝相機調度朕不能一一訓
諭也勉之
雍正六年九月十八日四川提督(臣)黃廷桂謹
奏為仰賴
聖謨恭報捷音事竊(臣)自雷波起營於八月二十九日
即抵谷堆随據遊擊許連科沈國卿王安民等先
後稟稱訊據所獲夷猓俱供首惡楊明義現在拉
密地方糾衆守險距杵脚天喜哈都魯等處均有
二三日路程等語當即分遣遊擊許連科沈國卿
帶兵從哈都魯前進遊擊鄂世威統兵自杵脚前
進守備王勇率兵自天喜前進連夜兼程併力直
搗拉密(臣)復尾至附近拉密之松溪一帶不時督
催策應兹於本月十七日據遊擊許連科等連名
申報職等奉令緝捕首惡途次雙腦箐口賊蠻依
山創立木城拒敵職等督令官兵攻擊一晝夜打
破賊復沿途接戰俱被官兵擊敗追至拉密職等
見山大箐密竝無路徑首惡易於潜蔵随派兵先
將各處要隘截斷更率兵步進攢入深林沿山沿
箐窮搜凡遇賊蠻悉行擒斬乃於十五日在拉密
隔河後山崖洞之内將拉密兇目魯底殺死其首
惡楊明義亦即於十六日早擒獲應行解赴大營
等因到(臣臣)随羈禁行營委員嚴加看守但(臣)於
未獲楊明義之先即密探得結覺兇番見雷波等
逆被𠞰自知不免現在招誘阿照阿路各處逸賊
糾聚甚衆凡係進兵道路俱預先截斷擺立擂石
意與官兵拒敵今首惡楊明義既於拉密就縳查
拉密兵行不過數日即逹結覺自應即行𠞰滅以
彰
國法(臣)謹親率官兵與肅州鎮(臣)王剛分路前進會
期於本月二十六日齊至結覺山頂四路合攻復
飛咨建昌鎮(臣)趙儒於平底等處分兵堵截不容
兔脱俟(臣)整頓結覺之後應作何分兵𠞰撫餘黨
及掃除確里密等處賊夷(臣)更另為具
奏再(臣)先據沙氏供稱從前雷波造謀糾衆殺兵綁
差皆係卑租為首等語似此則卑租實屬不法之
渠魁斷難疎縱(臣)随遣遊擊張朝良帶領弁兵搜
捕巳於本月初七日在得磨加各箐内拏獲其助
逆惡目業姑物租等亦各先後被擒至各路官兵
進𠞰所至之處(臣)查驗斬獲甚衆官兵仰仗
天威均獲平穏合并奏
聞伏祈
睿鑒謹
奏
據奏首惡渠魁陸續被擒朕嘉悦覽焉𠞰撫餘孽勿涉
輕率詳慎為之
雍正六年十月初五日四川提督(臣)黃廷桂謹
奏為仰賴
聖謨恭報捷音事竊(臣)前將擒獲首惡楊明義及會期
進攻結覺各緣由業經繕摺
奏明(臣)随於二十六日與肅州鎮(臣)王剛率兵各集
結覺山頂(臣)相度形勢週圍約有二百餘里其中
山峰矗立懸岩深箐所在皆是然各山緊要路口
(臣)先巳派兵嚴密把截而建昌鎮(臣)趙儒亦親身
統兵將上下河口守住(臣)於次早督催官兵分五
路攻入賊蠻憑恃木城沿途拒守悉被官兵擊敗
直抵夷窠賊首雙尺先期遁匿(臣)令嚴訊所獲蠻
猓據供雙尺現在結覺老箐之後地名仙人山聚
衆守險而遊擊許連科同守僃王勇率領弁兵跟
追(臣)復尾進策應行抵半山即雪霧迷漫不辨路
徑恍見賊蠻盤踞山巔施放矢石阻遏拒敵(臣)飭
令遊擊許連科守僃王勇督兵分兩翼奮勇爬岩
仰攻三晝夜克取仙人山弋獲甚衆其賊首雙尺
由岩邊滚入深溝攢箐潜蔵(臣)令嚴訊蠻猓據供
溝内一路可通阿車撥卧高山一路可通網兜橋
河口查阿車撥卧(臣)於未經進攻之先巳調遊擊
鄂世威統兵駐劄堵截随飛檄該遊擊於要隘處
所晝夜查拏即派兵從阿車撥卧山岩搜入溝内
兩頭官兵合力緝捕乃於初四日更餘據遊擊鄂
世威許連科守僃王勇等報稱在岩坎密林之内
搜遇賊首雙尺随帶夷猓仍敢拒敵被官兵圍住
射傷迎面小腹伊復拔刀拒捕又被官兵戳傷大
腿面及刀傷兩膀跌倒被擒緣受傷甚重逾時殞
命應即梟首解赴大營等因到(臣臣)思賊首雖擒
其西北一面叢箐山洞之中餘黨潜伏尚多今仍
應遣兵入箐窮搜更飭各處把截路口弁兵愈加
嚴密毋許疎懈務期兇番悉皆擒斬以昭
國法所有𠞰除結覺賊蠻緣由理合繕摺
奏報伏祈
睿鑒謹
奏
覽奏斬獲情形何啻獵人弋捕禽獸倘兵退之後仍復
如故則將如之何亦豈有盡行殺戮不留噍類之理乎
恐結恨愈深抗頑益固内地黎庶將来受害無巳時矣
朕甚憂之當詳思善於措置之道為要
同日又
奏為奏
聞事雍正六年十月初二日三更時據建昌鎮(臣)趙儒
赴營面語據建昌聽差熟夷磨車供稱小的奉差
至拖科拖覺囉阿乃阿都四處催夫運糧先至阿
乃家催夫二十五日轉至阿都布特地方遇見相
連阿驢地方地名易麽住的黑骨頭兩箇一箇叫
阿必一箇叫加樂来布特勾約阿都土司聚姑阿
必二人說今雲南官兵被阿驢的人巳傷了好些
搶下多少東西我們二人到阿驢家討帳得兩箇
人如今約你同我們去幫阿驢有阿都土司向二
人說這事萬作不得天在頭上有阿都土司婦人
聞聽就大罵阿必加樂二人又聽得阿必二人向
阿都土司聚姑說前雲南官兵去時派夫一百名
阿驢官親帶送至郎簡者地方雲南官兵將夫子
一百名并阿驢土官拴住阿驢土官的娘急了纔
調郎簡者夷人串同随雲南官兵来阿支瓦薩二
枝夷兵併附近阿驢地方一吽奈結業易麽夷人
幫助阿驢乘夜將雲南官兵圍住傷了許多有營
盤三箇不見了兩箇止有一箇今現被蠻人圍住
郎簡者一吽奈阿支瓦薩四枝俱係雲南管的易
麽結業是四川管的阿必二人又說將金沙江索
橋船隻都被蠻人砍了等語(臣)聞之不勝駭異竊
思(臣)於八月二十八日未抵谷堆之先途次欽奉
上諭緣彼時各路進𠞰官兵尚未會合道路不通不知
滇黔官兵渡江與否(臣)即遵
旨將欽奉
上諭緣由飛咨鶴麗鎮(臣)張耀祖及雲貴督(臣)鄂爾泰
在案及(臣)巳抵松溪又移駐魚紅乃於九月十五
日據尋霑營參將哈元生專差畢赤營把總胡亮
持文具報於九月初六日巳至阿驢交界阿路嗎
地方駐劄且稱沿途經過阿驢等處俱係該將年
前奉委𠞰撫烏蒙招安夷猓無不匍匐歸誠該將
仍賞給花紅牛酒更稱江水泛漲難於輓運伏祈
催督糧運暫為接濟等因到(臣臣)随一面檄行該
將迅即撤回一面嚴催建昌糧務寧遠府知府杜
士秀速運軍糈赴該將行營接濟嗣於九月二十
五日據尋霑營參將哈元生報稱於二十一日辰
時率兵自阿驢交界起營撤回復據寧遠府知府
杜士秀稟稱業經撥運口糧前往參將哈元生行
營接濟各等因到(臣)則是該將巳經撤回且所帶
官兵二千餘員名兵勢甚衆何致突生意外但既
稱該將等被困自應即行救援(臣)經派遣官兵七
百餘員名飭遊擊潘光燦張朝良統領裹糧於初
三日黎明由沙罵下方兼程探聽前往復將現在
附近搜𠞰結覺之漢土官兵酌撤八百名飭遊擊
沈國卿帶領随肅州鎮(臣)王剛於初四日尾進策
應(臣)更面語鎮臣一路小心差探俟探明回報之
日(臣)再即行馳
奏至所稱幫兵之易麽結業兇番係四川所管(臣)面
語建昌鎮(臣)趙儒密查去訖統俟查覆之日一併
奏
聞(臣)除將此段情節飛咨雲貴督臣及鶴麗鎮臣烏蒙
鎮臣外理合
奏明伏祈
聖鑒謹
奏
朕料此事或恐未確汝等分兵策應亦所當然但思逆
苗冥頑無識睯不畏死大兵一臨則抱頭鼠竄王師甫
退仍肆行刦殺怙終不悛莫此為甚必如何措置方為
一勞永逸之策當悉心籌畫不可輕率從事其中情偽
尤不可絲毫隠諱勉為之
雍正六年十月十三日四川提督(臣)黃廷桂謹
奏為奏明事竊查雷波阿照結覺等逆恃其山險勾
連不法(臣)奉
命統兵𠞰除惡夷仰荷
廟算(臣)於未抵馬湖之前德昌即被擒獲復自八月十
二等曰進𠞰以来首惡楊明義渠魁卑租相繼就
縳其結覺賊首雙尺亦尋被戮統計斬殺兇番將
里密等處原屬德昌枝夷其確里密頭人女枯係
動手殺傷雲南官兵要犯臣於得磨加各箐内搜
獲業經解交滇省而吞姑力等處惡夷曾將漢民
朱三掠買為奴不肯獻出復擺立擂石意在抗敵
悉難寬宥查黃螂海腦壩箐口牛吃水雷波諸處
地險箐深統應留兵駐防約需兵一千五百名方
資彈壓(臣)更加派兵丁五百名委遊擊鄂世威統
領前赴雷波交遵義協副將張玉就近督催分路
攻打確里密等處俟底定後仍飭遵義協副將張
玉於黃螂雷波一帶留兵一千五百名分布小心
駐劄防範其餘沿途留守官兵(臣)現在檄撤回營
以便併力剪除阿驢惟是阿驢拖科覺呃阿都諸
番結黨恃衆不法而阿都尤稱強悍其所屬部落
即散處涼山半壁將来掃除諸夷必須分路合攻
使賊苗四面受敵方合機宜仍當步步留兵防護
糧運乃無後慮計(臣)原帶進𠞰官兵八千餘名除
交遵義協副將張玉統領官兵二千名再駐防呑
都及建昌一路安臺随運併抱病之兵外實有兵
五千餘名似覺不足調遣(臣)謹專差就近將建昌
所屬之瓜别等處土兵檄調一千五百名馳赴軍
前聽用計程往返約需三十餘日此時(臣)謹擬會
同滇黔官兵先將阿驢拖科覺呃賊蠻約期迅即
𠞰除俟料理巳竣彼時(臣)所調瓜别等處土兵齊
集再相機分布合勢整頓阿都庶無兼顧之虞但
阿都族類雄長諸番素行點傲今既同惡作姦豈
肯安然以處(臣)巳派遣官兵四百名先至覺覺地
方防其滋事併議建昌鎮(臣)趙儒統兵速赴竹核
撫綏附近一帶番蠻兼以好語羈縻阿都使之觀
望住牧以便先𠞰阿驢拖科覺呃逆夷謹繕摺奏
聞伏祈
睿鑒謹
奏
佈置甚屬允協嘉悦覽焉諸凡總宜慎重毋得稍涉疎
略即如哈元生豈非輕忽之所致耶觀逆苗情狀如惡
獸然善後之策與張耀祖王剛哈元生等悉心籌畫其
間脱有不得巳之情一一據實奏請毋得絲毫隠飾至
於煽誘愚苗肆行不法之漢姦輩最為可惡當嚴緝究
懲勿令漏網值此隆冬兵弁觸冒霜雪戮力行間朕心
深為惻然其加意拊循以副朕體恤之意
雍正六年十二月十六日四川提督(臣)黃廷桂謹
奏為仰賴
聖謨苗方底定恭報大捷事竊(臣)前將派兵委遵義協
副將張玉統領進攻確里密等處情由曾經具摺
奏明兹據該協報稱卑職奉令先遣黃螂土司國保
之弟木姑持旗招諭往返數次無如惡夷頑梗不
從乃派調官兵督勵進攻連破九硐其兇目利耶
巳被鎗礮擊死追出雲南援𠞰右協兵丁一名董
朝相併漢民陳國良楊么等其餘蠻苗俱巳誨化
安插回業等因到(臣臣)查番蠻跳梁滋事固宜嚴
加懲創而其中如有稍知順逆不敢為非者尤當
仰體
聖主好生之德撫慰安輯俾惡者知儆而善者益勸查
阿路夷類阿路係其總名中間枝派繁雜除附近
結覺住居之阿路賊蠻魯佩與結覺賊首雙尺既
係姻親又許幫兵助惡業經緝獲解交撫(臣)憲德
收審其餘阿路番部皆係無辜靡不匍匐投降懇
請願為
天朝百姓(臣)察其誠切俱仰體
皇仁賞賚安插示以生全之恩鼓其維新之氣併將先
前蔵匿山箐被獲之各枝番蠻婦稚四百餘名口
給回完聚及(臣)撤赴竹核俟肅州鎮(臣)王剛與鶴
麗鎮(臣)張耀祖會同約期之際復就近將阿路密
坡罵家等夷調至(臣)營宣布
國威彰明禁約因其蠻俗使之打狗鑚牛歃血盟誓
不敢為非取有各枝永遠無事木刻甘結今確里
密等處業巳𠞰定而雷波阿照一帶苗民又經招
出其伙頭等齊集(臣)營投見(臣)重賞開導曉以禍
福亦令其鑽牛盟誓刻立木信慰遣回巢統計前
後招撫夷猓共一千五百九十六戶現俱随地安
插住牧訖所有雷波一案軍務巳竣(臣)除移咨督
(臣)岳鍾琪
題報外合先繕摺奏
聞伏祈
聖鑒謹
奏
覽奏俱悉前諭汝等籌畫善後事宜最為要務其更加
詳思審計具奏以聞
同日又
奏為奏
聞事伏查番蠻蠢頑無知竟敢擅行滋事實多由於漢
姦騙誘唆使之所致盖蠻方多不産鹽即偶有産
鹽之區苗民不知煎熬每苦淡食其所衣粗細布
疋亦未能紡織故鹽布二項往往仰資於内地乃
不法之劣衿土棍利其所有恣意愚弄先以甘言
誑惑與之結好始尚公平交易繼則託言熟識暫
爾賖借日積月累終不與值蠻人索討前欠非避
匿不見即肆口横誣反遭毒打以致蠻人屈抑莫
可誰何遂憤悶不平伏路要截甚至土棍習熟夷
路改扮夷糚私行夷地捏言聳動射取財物一時
蠻類訛𫝊騷擾不寧種種不法難以悉數誠如
上諭漢姦輩最為可惡(臣)前在結覺正在查追沙罵下
方漢民之際突有姦徒賈榮乘運糧之便走入沙
罵謠言恐嚇追出漢民大兵就要来𠞰沙罵等語
致蠻人聞風驚擾惶懼弗寧而漢姦李昆乘勢遂
詐沙罵夷目銀一兩蠻小子一口(臣)比即訪聞鎖
鈕至營公同沙罵夷目質對俯首無辭随以軍法
重處追還所詐銀物更飭交寧遠府知府杜士秀
帶赴竹核枷責示衆竊思此輩漢姦不過貪圖蠻
人財物肆其姦狡踵習成風建南尤甚若不嚴究
重懲積惡何以頓除(臣)凜奉
諭旨森嚴敢不益加留心密訪查拏一面奏
聞一面移交有司照例治罪庶幾除一儆百而邊方無
啓釁之端小民得以享寧謐之福也理合繕摺具
奏伏祈
睿鑒謹
奏
似此希圖小利非主謀唆使可比自又當一論也至若
不逞之徒或深潜苗窟或乘機遠逸俱未可定當詳加
搜查毋致疎漏
硃批諭旨卷二百十八上
欽定四庫全書
硃批諭旨卷二百十八下
硃批黃廷桂奏摺
雍正七年正月初八日四川提督(臣)黃廷桂謹
奏為分𠞰逆蠻仰仗
天威擒獲賊首恭報大捷事竊(臣)於雍正六年十一月
内派遣官兵進攻阿都之阿不羅曾經繕摺
奏明随於十一月十四十五等日各路官兵先後會
合拖脚底(臣)當即分兵二千名交肅州鎮(臣)王剛
督令攻打阿不羅(臣)駐劄拖脚底總口為之聲援
策應嗣於本月二十三日准鎮(臣)王剛咨稱巳將
阿不羅攻開連日嚴搜其拉金阿必加樂覺過等
犯并無蹤跡等因到(臣臣)思賊蠻姦狡異常或聞
大兵進攻阿不羅諸犯仍復各返故穴蔵匿亦未
可定且詢據阿都土目聚姑供稱阿都番部悉皆
害怕俱情願出降等語(臣)随將王剛檄撤回營派
兵二千名交建昌鎮(臣)趙儒統率駐阿都之布特
地方乘機招撫諸苗併設法誘擒阿必别哺加樂
二犯(臣)更派遣官兵一千二百名飭遊擊沈國卿
帶領前赴拖科誘擒賊首覺過併招撫餘苗以分
其勢(臣)與王剛帶兵於十一月二十七日撤至紐
姑適中之地駐劄應援随於十二月初八日准鎮
(臣)趙儒咨稱於十二月初一初二等日將各枝遠
近蠻人招撫俱赴本鎮行營投見本鎮面加開導
衆夷省悟感激打狗鑽皮盟誓嗣後不敢滋事情
願尋獻阿必别哺加樂本鎮復加曉諭各夷歡欣
分頭去訖於本月初六初七等日果將阿必别哺
加樂并阿必之子廹脇来營本鎮訊明確實立即
擒縳於初八日專差押解等因到(臣)而趙儒亦於
是日撤赴(臣)營(臣)等随於次日欽遵
諭旨齊赴阿驢拖科適中處所與鶴麗鎮(臣)張耀祖及
參將哈元生公同會議併將所獲阿必等犯交明
張耀祖收禁訖而賊首覺過終負固遁匿不出(臣)
議留王剛駐劄拖科督兵嚴拏務期必獲(臣)於十
二月二十三日同趙儒仍回紐姑彈壓新附一帶
番猓兹於本年正月初六日准鎮(臣)王剛咨稱本
鎮督勵官兵晝夜窮搜於正月初五日將賊首覺
過圍住兇番仍敢拒捕被官兵奮勇向前擊斬蠻
賊子弟二人立將覺過砍倒擒縳因受傷甚重随
於次日殞命應即梟首解報等因到(臣臣)查野蠻
頑梗跳梁仰賴
天威遠臨渠魁次第就縳其阿都無辜餘苗(臣)等宣布
皇仁巳皆安插惟拖科覺過被獲伏辜地方乏人管理
天威案内奏請安設營汛防範周密惟西溪地方東連
利呃南距披砂路通阿都番蠻出沒不常止有建
二百名即令左營守備帶領添防西溪暫資彈壓
其餘鎮協漢土官兵俱於正月初十日分撤回汛
(臣)亦於是日起營回署除移咨督(臣)岳鍾琪具
題外合先一併繕摺奏
聞伏祈
聖鑒謹
奏
此番底定之功仰荷
上天垂庇
聖祖錫祐兼賴汝等提鎮大臣及將弁兵丁胥能效忠奮
勇之所致也朕深為嘉悦具題到日有旨
同日又
奏為敬陳苗疆地方情形仰祈
睿鑒事竊(臣)荷蒙
皇上天恩委以軍旅重任凡係攻山克洞進𠞰經由之
地近則相度形勢(臣)必親勵官兵遠則遣將先行
(臣)即尾後策應所有一切道里險塞苗情悍惡(臣)
既得諸目擊復查詢確切謹據實縷書恭陳
天聽查黃螂貼近内地介在石角雷波之間金江環遶
儼然要衝過此則箐口雷波即惡司楊明義住牧
之所也襟山帶河頗據形勢與米貼井底吞都數
處僅隔一江夷類往往越江連姻故江外有事而
江内煽動不無蔵姦匿叛之弊由千萬貫以下至
谷堆天喜哈都魯魚紅一帶皆雷波部夷阿照巢
穴地廣蠻稠四圍層山密箐茫無涯際其右則遥
通馬邊營汛接壤大赤口諸夷其左則相連陸氏
隔江管轄之噶哈百足惟結覺僻處一方山勢竒
險乃涼山第一奥區緊靠沙罵界連平抵而阿路
阿蘇密波諸蠻復與阿照犬牙錯處直逹竹核(臣)
於竹核週覽形勢遍詢土蠻始知竹核距建昌尚
有三百餘里東通沙罵膩乃東南通拖科拖脚罵
黑西南通覺呃阿都阿乃披砂一帶西通阿史利
厄河東河西北通普雄上丁沈渣老虎各種夷類
萬番出沒誠係四通之區及進抵阿都其地廣闊
約計方圓二千餘里族屬繁衍畜牧蕃庶遠勝諸
苗故涼山部落最強首稱阿都次乃阿照沙罵阿
史沈渣利厄餘不過瓜分派别之枝夷也然種類
雖雜其飲食服物性情好尚亦各約略相同總緣
棲止山窟從古未沾聲教以苦&KR1593;為食以氊衫為
衣垢面蓬頭不類人形且滚箐爬崖是其長技出
入必佩刀自衛一語不合一事反目即兩相刦殺
非蠻婦從中解忿仇復終無了期未嘗不刀耕火
種墾田食力苟偷盜綁掠有利可圖不難一呼齊
集挺刃争先其土官與黑骨頭等名雖主僕實各
司其人互相雄長又同坐共食毫無上下之分平
居似屬漠然一遇土官有事則必糾合姻婭攅議
張尤屬狂誕(臣)受
恩深重職任邊疆經歴涼山目擊番情蠢悍措置匪易
敢不時刻留心詳求其可以轉移之機徐議夫整
飭化導之方盖苗雖冥頑亦因隔絶漢境不聞禮
義不知法令若究其本心未有不願趨吉避凶轉
禍為福者今雷波阿都等逆踵行恣肆仰賴
宸謨指示渠魁悉皆就縳無辜得以安插其出窟投降
苗民(臣)每親身接見開誠誨諭則經此一番懲創
之後自爾知所鑒戒稍斂邪心再勘明沿邊衝要
重地設營控制防其蠢動撫綏得人駕馭有方縱
其鼠竊狗偷未能驟期禁絶而日漸月摩久自相
安於無事但一切善後事宜關係重大(臣)知識短
淺何敢冒昧輕率容(臣)熟思集議悉心籌畫更與
督(臣)岳鍾琪撫(臣)憲德會商酌定再為請
旨遵行理合先將地方情形繕摺奏
聞伏祈
皇上睿鑒謹
奏
番俗苗情歷歷如繪絲毫無隠朕甚嘉之惟善後一著
最為要務殫心竭力共相籌酌必得良策庶冀永寧
雍正七年二月二十四日四川提督(臣)黃廷桂謹
奏為奏
聞事竊(臣)前自紐姑撤兵回署於正月十四日途次准
督(臣)岳鍾琪咨開奉
上諭據岳鍾琪奏稱逹賴喇嘛自蔵起程明年二月初
可至裏塘此地原有喇嘛寺院可以居住其防護之
官兵今議派重慶鎮臣任國榮前赴裏塘統領即將
四川進蔵凱旋馬步兵丁内挑選二千名并酌留員
弁駐劄等語著照岳鍾琪所請令任國榮前往帶領
進蔵兵丁二千名暫駐裏塘防護將来如何酌量派
換再暫駐之弁兵等天寒路遠效力勤勞應加賞賚
以示軫念著岳鍾琪一併分别定議具奏達賴喇嘛
初至裏塘凡蔵内所有什物未能即到其初来之供
給著預為辦理支給任國榮既往裏塘駐劄其重慶
總兵印務甚屬緊要著岳鍾琪委員署理欽此等因
到(臣)伏查川省原派進蔵兵丁四千名内除駐蔵
兵丁一千名沿途安站兵丁五百名派赴巴塘進
𠞰賊番兵丁四百名外惟餘駐劄類伍齊撤回之
兵丁二千名應交鎮(臣)任國榮統率前赴裏塘遵
旨駐劄防護但卷查龍安營參將李棟報稱遊擊常力
行帶官兵七百九十員名於十一月二十八日自
類伍齊先行卑職續於二十九日帶領官兵共一
千二百三十七員名起程由霍耳甘孜一路回川
等情(臣)彼時計程扣算撤回兵丁巳將入口若任
其回汛另行酌派不但製辦行李購買䭾載糜費
殊多且川省鎮協營路距省窵遠一經派調兵丁
勢必按汛分撥動需累月始可齊集曠日經時緩
不及待不便更派随專員持令沿途先行止兵(臣)
復兼程繼進節次路遇撤回兵丁巳至黎雅卭州
一帶當經逐處𫝊集宣布
聖心矜恤
賞賚優渥至再至三并曉以暫駐裏塘緣由而標鎮協
營兵丁無不歡欣踴躍願往報效更專差飛催重
慶鎮(臣)任國榮統領前往俱經咨明督臣在案惟
是入口兵丁往返將及一載途間風雨無時(臣)目
擊所帶帳房悉皆損壊随飭令(臣)標中軍參將張
聖學備辦帳四百頂及火藥鉛彈等項齊全巳雇
覓䭾載委員解送軍前分散各兵以資駐劄理合
將官兵歡欣願往及(臣)辦理情由一併繕摺
奏明伏祈
聖鑒謹
奏
辦理妥協殊屬可嘉但念官兵甫從西蔵遠歸若令久
駐裏塘朕心深為不忍作何派調更換之處與督臣岳
鍾琪商定請旨遵行此際雖云暫戍一切需用之資從
優賞給務須充裕以慰朕體恤將士之意少有欠缺致
令拮据責歸於汝也
雍正七年四月十一日四川提督(臣)黃廷桂四川
廵撫(臣)憲德謹
奏為奏明事雍正七年四月初九日據䕫州協副將
杜蔚報稱據駐防建始縣把總劉朝龍呈具報狀
向懷明向仲貴等報為族惡私受夷職不遵
國法闔族公報事蟻等係後里五花寨民自始祖以
来未有不遵法律今陡出惡棍向仲乾向仲明向
仲試家富萬金賄通土司寫立私結幹授官職領
訖在家勢膽包天與容美土司往往私議蟻若隠
匿不報恐連累族人遭害等語據此随追取委劄
三張相應呈齎復據䕫州府知府周彬稟稱去年
十二月内聞得卑府屬之建始縣邊界地方有容
美土司差土遊擊一員帶領土人至該縣交界地
方徵收銀兩卑府随即星差密查去後兹據去差
回稱小的等蒙差密查容美土司之事到彼未見
其人但查得建始縣與容美土司交界處所有粟
榖壩馬水河安樂井等處地方俱係建民居住每
戶納該土司銀二三錢以至七八錢不等名為春
花二絲每年該土司差人按戶徵收居民如不上
納即遭凌虐等語相應稟明又據巫山營遊擊趙
大貴稟稱據中軍守僃李世忠稟據防汛兵目報
稱十一月内有容美司差副爺黃大方竝千把等
騎騾馬四隻共帶十人強過塘汛小的等阻留逐
回伊等揚言俱是他的地方到彼百姓人家收絲
花各村民戶敢怒而不敢言理合具報等情随飭
行守僃李世忠轉行專汛把總劉朝龍密查去後
兹據該弁回稱十一月内土差十人帶有騾馬四
隻来收絲花副爺千把是土司給有土目委牌塘
汛不敢擅放當經逐回等情前来理合具稟等因
到(臣)等該(臣)等細閱劄票語多狂肆且濫假名器
任意妄為查向仲乾等係川東民人容美係湖北
土司隔省私相授受夷職均干法律况該土司仰
沐
皇恩深重分宜謹飭安静何得越界苛斂騷擾居民種
種多事中懷叵測(臣)等再四商酌盖緣容美土司
田旻如為人狡猾富強甲於諸夷既經追取所委
夷劄諒必自有聞知(臣)等若即咨明湖北督撫提
臣查究併拘拏向仲乾等審訊或恐容美土司疑
畏由此激生事端未便冒昧根究(臣)等不敢隠蔽
除密寄知督(臣)岳鍾琪外理合據實奏
聞伏祈
聖恩訓示遵行謹
奏
楚蜀各土司中惟容美最為富強緣自前明官吏玩愒
弛縱遂致越分僣禮相沿成習迄今尚未改也地方大
吏應曉以大義漸令革除若據濫給委牌科斂絲花等
欵即坐以狂悖之罪似屬太過巳密諭楚督邁柱令其
嚴飭田旻如矣汝等慮其疑畏不遽根究之意甚是
四川提督(臣)黃廷桂謹
奏為密奏事竊照駐蔵鑾儀使(臣)周瑛抵蔵之後竟
於川省兵丁隊中擇其能唱亂彈者攢湊成班各
令分任脚色以蔵布製造戲衣不時糚扮歌唱以
供笑樂甚失軍容且與副都統(臣)邁祿意見不睦
時有争執以致(臣)標後營遊擊馬良柱無所凜畏
專事迎合而該將駐劄處所容留蠻娼出入男婦
雜沓聲名狼籍(臣)恐遥聞未確值陕西花馬池副
將惠延祖凱旋至省(臣)密詢果否有無其事據稟
與(臣)所聞無異又化林協副將楊大立進省謁見
(臣)更加細問所稟亦同(臣)不敢蔽匿理合據實密
奏伏祈
睿鑒謹
奏
異哉周瑛如是行止乖張誠為朕所不解矣凡有見聞
似此據實無隠深為可嘉但滿兵自蔵旋歸作踐地方
何故不以奏聞耶
同日又
奏為奏明事竊查進𠞰瞻對賊蠻一案因遊擊高奮
志所帶漢兵無幾先經督(臣)岳鍾琪檄飭遊擊常
力行帶領駐防裏塘兵丁一千名星赴瞻對會兵
𠞰除等因繼准
欽差部(臣)查郎阿將進𠞰桑阿邦漢漢土官兵調赴瞻
對併力合𠞰又派陕西兵丁五百名委守僃郎兆
龍等帶領護運軍糧各等因咨稱業經
奏明在案惟是軍務重大必得大員節制經(臣)咨商
督(臣)岳鍾琪令駐防裏塘之重慶鎮(臣)任國榮就
近總統以便早奏捷音嗣准督臣移覆應如来咨
(臣)随移行該鎮遵照亦在案但查守僃吴鎮所領
巴塘碟格及遊擊高奮志所帶裏塘瓦述霍耳等
處土兵情形怯懦且與瞻對賊蠻多係姻親往往
瞻顧不前無益兵機是以高奮志吴鎮等復聯名
堅請檄調木坪瓦寺等處土兵一千名賊巢立即
可破賊蠻自能授首其瓦寺等處土兵口糧鹽菜
當於瓦述碟格各處土兵老弱内裁去三千五百
名以裁出之口糧即抵瓦寺各處土兵需用現今
柴草俱為餘賊燒燬兼之雪深數尺必待春草漸
生瓦寺等處土兵亦至方能前進等情随一面就
近檄飭瓦寺土司揀選土兵四百名木坪土司預
備土兵六百名收拾器械齊全聽候調用一面專
差馳商督(臣)岳鍾琪兹准督臣移覆准予調換土
兵一千名(臣)除委員分路率領星往瞻對併將各
土兵所需帳房鑼鍋等項雇覓馱載專員護送軍
前以資進𠞰并咨明鎮(臣)任國榮查照外理合繕
摺
奏明伏祈
睿鑒謹
奏
覽奏知道了瞻對雖微亦不可輕視凡事槩以敬慎處
之方能獲邀
上天之庇佑也
雍正七年七月初十日四川提督(臣)黃廷桂謹
奏為據實陳明仰祈
睿鑒事竊照化林協副將楊大立諭令明正土司代買
石鍋等物一案(臣)等欽遵
上諭查實原無勒買及短發價值情弊但不宜擅出硃
帖業經照律會疏
題參惟是楊大立自奉
旨補授化林協後(臣)即留心訪察見其辦事明白操守
清潔頗能整飭營伍及奉派進蔵凱旋至省時(臣)
復面詢署督(臣)查郎阿該協進蔵往返沿途行走
如何之處據稱約束弁兵實屬小心勤慎堪資臂
指等語且該協年力精壯正可勉勵造就(臣)於
題參後更加密訪委係可用之才(臣)不敢因其擅出
硃帖一事遂爾沒其所長理合據實奏
聞伏祈
恩鑒為此謹
奏
豈待汝奏朕早有旨矣料楊大立未必忍負拔擢之恩
也
同日又
奏為奏明事竊(臣)前密奏鑾儀使(臣)周瑛一摺奉有
硃批諭旨(臣)跪讀之下彌切感激惶懼伏思(臣)賦性愚
昧叨蒙
天恩高厚超拔重任夙夜思維惟知仰賴
皇上勉圖報效復何所避忌何所徇隠且協領莫爾渾
統兵無律是其自取罪戾(臣)雖下愚何敢徇庇莫
爾渾上負
隆恩實因撫臣究擬咨明(臣)以該管處自必奏
聖慈訓示感愧靡寧自兹以往(臣)凡有見聞自應據實
陳
奏(臣)不勝悚惕之至理合繕摺
奏覆伏祈
聖鑒謹
奏
鳥過張弓此之謂也
雍正七年七月二十四日四川提督(臣)黃廷桂謹
奏為奏
聞請
旨遵行事雍正七年七月十六日據護理䕫協巫山營
遊擊趙大貴稟據太平營千總王仕偉等報稱六
月二十三日午後本營兵丁等因都司郜見聽信
讒言苦虐衆兵受熬不過合隊交甲求退卑職等
随將進讒言之人斥責約束兵丁立即仍歸原伍
理合稟報等語除專差查實揭報外合先稟明等
因到(臣臣)随飭令該護協確查交甲情由併將為
首交甲兵丁名數訪實密稟去後該(臣)看得太平
營都司郜見漢仗弓馬雖有可觀無如口訥才拙
性復愚滯殊屬平庸之員今既輕信讒言苦虐兵
丁致合營交甲求退則其溺職之迹顯然自應
題參請
旨革職以儆官方但查川省兵丁習染驕縱未盡悛改
今若執此即行
題參誠恐兵目無知嗣後轉相效尤實於營伍未便
且兵丁之於營將如果受虐不過現有本協上司
及(臣)衙門可控何得結黨挟制官長鬨然擅行交
甲壊法亂紀莫此為甚殊難輕縱(臣)愚請將糾衆
交甲為首之人查實嚴拏至省先行重處責革以
懲刁風以除惡習至於都司郜見容(臣)稍緩即當
另疏糾參是否有當(臣)愚未敢擅便理合繕摺恭
請
訓示遵行伏乞
皇上睿鑒謹
奏
借輕信讒言苦虐衆兵一語遂欲倖免結黨挟制之罪
豈可得乎類斯刁風不宜滋長當嚴查為首者重懲示
儆粤東有例堪倣行也郜見若仍留本營勢不相安一
面另揀賢員即行調補一面具疏題奏將此原由無庸
叙述
雍正七年八月十二日四川提督(臣)黃廷桂謹
奏為密奏事竊照驛鹽道曹源邠經撫(臣)憲德委管
文場提調凡簾官需用牀席桌椅等類例係提調
備辦本年八月初三日撫臣先期查看因牀席桌
椅過於不堪飭令更換曹源邠随於是日傍晚吩
咐成都府役照數更換至初四日早未見送入即
將成都府禮房責打餘悉拴鎖署成都府項誠繼
至見而不平竟自悉令開鎖於初五日封帶府篆
赴貢院至公堂上對衆忿言初四日係祭文廟齋
期曹道違例動刑且晚上教換牀席次早即行責
打夜間如何備辦得及此非打役明係辱我實因
伊親家楊勷臣原係南充縣知縣是我屬員做官
貪婪伊曾屢次囑託求我不揭我不敢徇情執意
揭參曹道記恨遇事苛索借端發洩似此如何辦
事我巳將印帶来俟撫憲来時回明情願交印不
作官等語聲氣甚高階下各衙門胥役及舉子百
姓等觀望擁擠數層物議嘖嘖殊失體統嗣布政
司吕耀曾至項誠即將前語面稟吕耀曾勸宜忍
耐不則恐致兩敗後各官復勸項誠以明經大典
不應道府争競項誠雖暫從不稟終以曹源邠懷
恨為辭有俟撫臣出場必行回明之語事關道府
不和理合據實密
奏伏祈
皇上睿鑒謹
奏
曹源邠項誠俱屬稱職之員彼此不睦小過也非有蕩
檢踰閑之失同城官員當為從中勸解以息争競
同日又
奏為恭奉
硃批訓旨事竊(臣)前奏為奏明事一摺欽奉
皇上硃批事事咸以此四字居心可謂無欺無隠之純
臣矣欽此(臣)跪讀之下汗流浃背神魂無措實無地
可容伏思(臣)至愚極賤荷蒙
聖恩屢加
訓誨至周至渥乃猶昏昧為心自取罪戾(臣)實無可陳
奏惟有痛自追悔洗心滌慮勉勵後效以圖仰報
天恩於萬一耳理合繕摺恭
奏伏祈
皇上睿鑒謹
奏
無欺隠一語尚不能勉副朕意猶望汝竭力致身之效
乎
雍正七年九月二十一日四川提督(臣)黃廷桂謹
奏為奏
聞事竊(臣)前將太平營兵丁交甲情由奏
聞恭奉
硃批借輕信讒言苦虐衆兵一語遂欲倖免結黨挟制
之罪豈可得乎類斯刁風不宜滋長當嚴查為首者
重懲示儆粤東有例堪倣行也郜見若仍留本營勢
不相安一面另揀賢員即行調補一面具疏題奏將
此原由無庸叙述欽此(臣)随將奏明奉
旨情節密寄知署督(臣)查郎阿以便會稿請
旨調補但查川省除太平營都司一缺外止有建屬寧
越營都司竝改設化林營都司新添噶逹都司三
缺均係沿邊要地更非郜見所宜是以(臣)與督撫
臣商酌將梁萬營守備哈元成題補太平營都司
所遺員缺亦屬緊要復揀選重慶鎮標中營守備
楊鶴調補其郜見應否以都司職銜管理重慶鎮
標中營守備事務抑或給咨赴部另補之處現在
會疏請
旨遵行至於不法兵丁(臣)巳飭令護理䕫協印務遊擊
趙大貴鎖拏解省俟解到時(臣)謹遵
旨照例發落合先繕摺
奏明伏祈
睿鑒謹
奏
以上陵下固屬不可以上遜下尤為不可一涉將就則
顛倒紊亂且不勝其紛擾矣然非秉公持正無忝統率
之任者亦未易論及此也
同日又
奏為奏
聞事竊(臣)據護化林協印務遊擊許連科稟據駐防打
箭爐把總劉清稟稱閏七月二十八日有噶逹工
所潜逃夫役八十四名到爐即盤阻詢問據云皆
是高陽百姓正要具文差人押解申報工所又陸
續走到四百餘名皆是高陽土夫據該夫役等云
我等離家數百餘里来噶逹應差傭工自本年五
月動工迄今四月止領糌粑五斛領過工價銀或
二兩一錢及四錢五錢不等我等又無處告貸小
頭人具訴哀懇借支盤纏總不給發忍饑不過只
得奔回等語稟報到職相應稟明等情嗣准撫(臣)
憲德咨准趙殿最諾木圖咨稱高陽土夫紛紛私
逃随將大頭人高萬修楊萬秀鎖拏訊究緣由據
呈刁夫高續英高夀楊翠鳳戴廣四名串謀衆夫
夤夜私逃勢勇難當等情除將大頭人高萬修楊
萬秀二人暫行枷示外查高續英等四人率衆私
逃刁玩巳極且聞各夫在途口稱到工僅領工價
錢兩次一次每人止有五錢一次每人止有數分
每運厚板一塊止給工價三分每運到板十塊止
算八塊等語但事關錢糧或係大頭人等扣尅或
係逃夫高續英等刁誣之處非令質對難以清查
除牌行該署司即將高續英等四名務必嚴拏審
究錄供并將該夫等四名解赴工所以便與高萬
修等對質發落等情各到(臣臣)查土夫在工潜逃
原屬刁玩既經趙殿最等移咨究審解工對質則
有無短發尅減苦累之處自必水落石出但事關
夫衆五百餘名紛紛逃散有駭觀聽理合據實奏
聞伏祈
聖鑒謹
奏
此中大有情故朕皆悉知解工對質水落石出時是非
曲直曷能逃朕之鑒照也
雍正七年十月十三日四川提督(臣)黃廷桂謹
奏為奏
聞事雍正七年九月二十六日據駐蔵把總何錫寵稟
稱本年三月内有陕西兵丁約二百餘人赴邁大
人衙門回稟西蔵柴草豆料俱貴
皇上與我們口糧折色銀兩為何扣存我們的等語邁
大人當即𫝊將備等官將原存銀兩每名給發銀
四兩始行解散等情復於十月初九日據駐蔵把
總李正藩稟稱川省兵丁為支領口糧一節先於
出師挑派時令各兵裹帶兩箇月輓運四箇月折
支六箇月是一年之額川省官兵自去歲出口時
在打箭爐打一月之糧折給一月食物行至叉木
多又打一月之糧沿途共打三箇月口糧於去歲
八月初一日抵蔵起至今歲三月終止各兵每月
每名關領折色銀四兩均各敷用安静戍守竝無
異言及至四月内有說版多解到西蔵頭運之糧
時有糧務文員奉各憲之文令兵丁支領本色各
兵當即巷議紛紛周大人與糧務籌議備文數次
與督撫兩憲籌畫方令各兵每月半本半折至八
月終止各兵以為相合半本半折之期限完矣衆
口嘵嘵均為日用食物以及餧養馬匹製備衣服
鞋襪等項艱窘難度不意於八月初五日有川省
兵丁聚集大招各帶腰刀約有百十名朋黨衆議
云今西蔵所存之糧共七百九十餘石令川省兵
丁將前支下剰之糧二百五十石支完方將新運
五百餘石川陕兩省之兵均派公支事屬不公衆
皆不服該管千把頭腦近前約束衆兵口出惡言
幸而天降大雨隂黑雲暗地道泥濘未能邀衆成
事理合稟明等因各到(臣)據此事關川陕兵丁先
後非為(臣)既有所聞不敢隠蔽理合奏
聞再(臣)於駐蔵弁兵遇有因公赴省者每親加細詢蔵
地情形據稱蔵内柴草馬料甚貴步兵用度儘可
從容馬兵未免有時不足等語(臣)思各兵所食半
米之外每月尚關支折色銀二兩又有
恩賞鹽菜銀兩甚屬充足何至日用不敷但各兵奢儉
不一或間有不足之處亦未可定查出師兵丁每
季餉銀俱係家口關支養贍今仰沐
聖恩復賞坐糧優渥重疊其各兵家内更覺十分有餘
(臣)愚以為似應將川陕兵丁所關季銀一半令其
家口支領一半令各兵在蔵關支庶在外在内均
屬充裕(臣)復以此議屢密詢自蔵赴省各弁兵咸
稱如此實為妥便但事關川陕兩省兵丁(臣)未便
擅專巳將此段情節寄商署督(臣)查郎阿應聽署
督臣核奪料理相應一併繕摺具
奏伏祈
睿鑒謹
奏
覽奏巳悉賞給坐糧之諭想駐蔵兵丁此時方始聞知
耳朕今密發所奏與馬臘閱看令其確察兵丁情形覆
到之時然後降旨施行庶為協當兹且密之勿宣
雍正七年十一月十六日四川提督(臣)黃廷桂謹
奏為奏明事竊(臣)查黃螂改土歸流一案土司國保
仰蒙
恩旨(臣)随欽遵悉心辦理業將國保安插成都各緣由
恭疏具
題惟是國保先經奉調至省曾在將備前口稱不拘
安插何處又以恐不服水土為辭意欲移家叙州
府(臣)查敘州府距黃螂頗近未便安插成都去黃
螂遥遠且係省會觀瞻所在便於習學規矩(臣)是
以飭令將備等婉轉開諭國保令其住居成都學
習禮法於伊子孫有益國保即欣然具呈願居成
都(臣)又令將弁代為擇買田地房屋竹園發交管
業國保愈加欣悦随即差人回巢搬接伊妻子眷
口至省再國保尚有胞弟木姑未咱未基及堂弟
未孃木濟等(臣)思國保雖酌議安插若其弟輩多
人仍聽住居黃螂倘不安静終於地方無益(臣)又
令將備等從容誨導國保更令駐防黃螂守備毛
龍甲不時𫝊集未咱木姑等宣布
皇恩俱各感戴踴躍一同攜家抵省共計男婦六十七
名口(臣)除將未咱木姑等造具戶口清册移明撫
(臣)憲德酌撥附近荒田計口照例安插外理合將
辦理情節據實
奏明伏祈
睿鑒謹
奏
安插成都甚屬合宜務令其俯仰充裕中心感悦不然
則是朝廷直為誑誘之舉矣殊與國體有關總之汝等
封疆大吏但當以誠信為本權術二字無一處一事可
用也誌之
同日又
奏為請
旨招民開採礦厰以資鼓鑄以利民用事竊(臣)據駐防
黃螂守備毛龍甲稟稱金竹坪白臘山蠻夷司金
竹壩等處各有銅鉛厰一座民人現在紛紛懇請
開採守備又詢據商人等稟稱雷波黃螂靠山一
帶尚有數處礦厰等語相應稟報又據馬邊營守
備房啓義稟稱煙草峯會龍堡一帶礦厰甚多如
隂戲岩炒米厰地方出有銅厰二座又木香岡新
厰墩化皮厰三處各出鉛厰一座夾有銀砂該處
土民不時在内偷挖旋逐旋聚更聞此外尚有厰
座等情各稟報到(臣)伏思礦厰乃天地自然之利
銅鉛為鼓鑄所必需封閉無用實屬可惜且建昌
一帶礦厰業經酌議具
題招商辦課而馬邊黃螂等處既産銅鉛似應懇請
天恩一體聽民開採上可稍資鼓鑄下即可為衆民衣
食之藉實於
國計民生均有裨益倘蒙
俞允其作何招商開採之處應聽撫臣照例承辦理合
繕摺奏
聞伏祈
皇上睿鑒謹
奏
此奏識見殊屬庸愚之至所謂守突奥之熒燭未仰天
庭而覩白日者也雷波黃螂一帶地方與新撫涼山諸
夷壤疇交錯第宜示以鎮静胡可興啓利端若聽民開
採各處流亡無藉之徒勢必羣相趨赴萬一釀生事故
所關匪淺汝其會同憲德速將金竹坪白臘山等處凡
出産銅鉛礦厰槩行封禁嚴加防範稍有奉行不力脱
至紛紜黃廷桂憲德之身家性命未足以償厥辜也
同日又
奏為奏
聞請
旨遵行事竊查峨邊馬邊二營轄屬汛地皆與蠻夷接
壤向因人民稀少野苗未靖是以從前遷棄之地
方多未盡展復如峨邊營一帶汛防至太平墩而
止而太平墩之外尚有冷磧關平夷堡化平林等
處其馬邊營防守汛地止於兩河口此外更有會
龍堡煙草峯大竹堡等處俱久經抛置今川省民
人生齒日繁又叨蒙
聖恩安插流寓開墾荒畝為窮民衣食之本以故馬邊
營土著老戶及外来新民屢欲將會龍堡煙草峯
一帶抛荒田地報墾承糧而弁兵又以兩河口之
外未經設汛恐無防衛倘致夷人乘間綁竊深為
未便極力阻擋兵民因此往往互相訟訴至峨邊
營所屬太平墩之外如冷磧關平夷堡化平林等
處雖遷棄日久(臣)向聞各該處地勢扼要係夷猓
出入咽喉總路且其中山嶴平坦土性肥饒可耕
之田地甚多(臣)於上年進𠞰涼山事竣之際曾將
素隸峨邊住牧大赤口一帶之雄瓜膩乃等夷素
隸馬邊住牧凉山一帶之九土百戶陸續調集厚
賞(臣)即將化平林煙草峯等處各應安設情由明
白曉諭彼時雖據各夷目稟稱情願安静守法不
敢滋事但(臣)伏思涼山諸夷甫經𠞰撫其傾誠效
順與否尚難預必未敢冒昧
奏請今自大兵撤後將經一載凡建屬雷波黃螂各
處新附苗民無不仰承
聖主撫綏德意甚屬安帖不但毫無綁竊更能將素日
掠買漢民不遠數百里之外赴營首報自行獻出
(臣)觀苗民既能似此恭順則附近峨邊之冷磧關
平夷堡化平林附近馬邊之會龍堡煙草峯大竹
堡等處原係内地似應懇請
天恩俯准展復俾民人墾闢荒畝以資生計惟是地方
新闢一切衝邊要隘汛防不可不僃(臣)悉心籌畫
查平夷堡冷磧關化平林等處直通大赤口涼山
一帶俱係蠻人出沒必由重地而平夷堡尤為咽
喉總滙要區似應於此設守備一員帶兵一百三
十名駐劄以扼要衝其冷磧關設外委一員帶兵
五十名聯絡分防至化平林去太平墩頗遠備禦
當嚴應設千總一員帶兵一百二十名駐劄以資
控制所有添設千把二員均令平夷堡守備管轄
仍令峨邊營統轄至馬邊營所屬會龍堡煙草峯
大竹堡等處均在現設汛防之外查煙草峯距馬
邊窵遠直通涼山普阿姑一帶甚關緊要似應設
千總一員帶兵一百名駐劄其會龍堡設把總一
員帶兵六十名分防至大竹堡雖去馬邊較近然
路通麻柳壩凹黑等蠻應設外委一員帶兵四十
名駐劄互相控扼此所設千把兵丁統歸馬邊營
管轄但設兵必須籌餉以上峨邊馬邊二營共計
請設守備一員千總二員把總一員兵五百名其
每歲支領俸餉悉關正賦(臣)再四思維莫若於次
衝營汛及通省經制額兵内酌量設法改調抽撥
通融轉移則於各營兵力仍屬無損而汛防周密
俸餉無增邊民有袵席之安番蠻無盜竊之患垂
諸永久實為有益(臣)因地方民情起見不揣冒昧
是否可採恭候
聖鑒遵行謹
奏
所奏抽撥兵弁移駐事宜候交廷臣詳議有旨至於墾
荒之說應俟汛防安設妥協三二年後酌量情形方可
議及今於新撫之初諸凡未備遽欲舉行殊屬孟浪無
識
雍正七年十二月初一日四川提督(臣)黃廷桂四
川廵撫(臣)憲德謹
奏為奏
聞事雍正七年十一月三十日據護重慶鎮印務參將
胡兆吉暨重慶府墊江縣各通報内稱十一月初
七日聞墊江縣新場地方有聚衆之人帶有牌票
招人随即文武會同齊差兵役拏到楊大銘董先
朝黃四等十九名竝獲馬二匹未裝束鳥鎗一桿
楊大銘處搜出招人硃判紙一條上寫楊大銘名
下人一百随審據楊大銘供係江西吉安府廬陵
縣人到新場剃頭生理有黃四趙汝海等邀去買
棉花到酆都縣白石丫王可久家同湖廣人陳姓
李姓劉姓等别的不知姓名共四十多人王可久
整了血酒叫小的們大家發誓拜弟兄纔對小的
說忠州出了楊家將叫楊成勲他家有金鑲玉印
劉伯温碑記他第七箇兄弟必要為王送在酉陽
司去了叫大家扶助吃了血酒在王可久隔壁大
魚寺歇這帖子是王可久王仲久同一姓陳的與
小的的又據董先朝黃四等供出在王可久家吃
血酒為頭第一箇楊成勲第二箇陳文彬第三箇
杜秉凡第四箇王可久等情随將各犯監禁多差
幹役移會鄰邑追緝未獲各犯外又復檄行署忠
州守備蔣弘英選差幹兵密拏餘黨去後據差往
目兵陳國彦等回稟走到離楊家不遠忽被多人
圍到楊成勲家綑綁至半夜時候有楊成勳之兄
成賢成舉来解放說他兄弟回来他父親說是查
地方的營兵為何綑綁他一陣罵一陣磞他兄弟
成勳在屋後樹上弔死了衆人方纔散去随將成
碑記確審實情定擬另行具
題外理合先行奏
聞謹
奏
奏内據稱檄飭酉陽司追獻楊七竝嚴查碑印等語最
宜詳慎勿俾無知弁員憑威廹脅激出事端朕意或係
姦匪捏詞妄供希圖推卸亦未可定料該土司未必有
此事也適巳批明查郎阿摺内令其轉諭汝等矣
雍正八年正月十八日四川提督(臣)黃廷桂謹
奏為恭謝
訓旨事竊(臣)前以庸愚卑淺之見冒昧陳
奏敬奉
硃批諭旨此奏識見殊屬庸愚之至所謂守突奥之熒
燭未仰天庭而覩白日者也雷波黃螂一帶地方與
新撫涼山諸夷壤疇交錯第宜示以鎮静胡可興啓
利端若聽民開採各處流亡無藉之徒勢必羣相趨
赴萬一釀生事故所關匪淺汝其會同憲德速將金
竹坪白臘山等處凡出産銅鉛礦厰槩行封禁嚴加
防範稍有奉行不力脱至紛紜黃廷桂憲德之身家
性命未足以償厥辜也欽此(臣)跪讀之下仰見
睿慮精詳至周至遠乃(臣)愚昧為心率爾凟陳以致上
厪
天懷謬戾實深荷蒙
天恩鑒宥復
賜訓示開導切至俾(臣)醒悟知有遵循(臣)随即欽遵飛
飭該管雷波黃螂馬邊等處將弁將金竹坪白臘
山煙草峯等處凡有鉛銅之厰悉行嚴加封禁不
時選差弁兵查拏流匪勿許偷挖滋擾仍委員逐
處挨查併出示曉諭嚴禁務期漢番和輯各安住
牧仰副
聖主敉寧邊境保乂民人之
至意(臣)不勝悚惕感激涕零之至謹恭摺
奏謝伏祈
睿鑒謹
奏
向後一切事宜務須詳慎為要率爾之見何可瀆陳朕
覽所奏倘亦如汝遽即見諸施行竟至滋擾地方其害
曷勝枚舉豈引咎頌聖數語所堪了結者如云曾經審
思原非率忽則巳之才識實屬不逮可知愈當加勉詳
慎矣
同日又
奏為奏
聞事竊查墊江賊黨一案(臣)等據報即經會摺具
奏嗣於雍正七年十二月初三十五等日據護重慶
鎮印務城守營參將胡兆吉先後咨稱陸續捉獲
逆犯徐應詔等九名王招德等十三名又獲杜秉
凡等五名又獲首惡楊七等七名又獲楊成爵等
四名各等情到(臣)俱經節次轉咨署督(臣)查郎阿
仍飛飭胡兆吉慎選弁目嚴密查拏各在案現今
此案人犯撫(臣)憲德巳提解赴省飭令審究兹於
本年正月十二日接署督(臣)查郎阿札稱恭奉
硃批諭旨敬錄到(臣)伏查首惡楊七果係於楊隘嘴地
方被獲竝未在酉陽土司境内(臣)跪誦
綸音仰見
聖明洞燭如日月之照臨無遠不周(臣)随敬錄密示胡
兆吉欽遵仍密飭會同文員詳慎料理勿得滋擾
理合將緝獲楊七及一千要犯提解赴省緣由一
併繕摺奏
聞伏祈
睿鑒謹
奏
朕非有過人技能但較汝等克誠克公耳凡人為一巳
利害是非之念切則遇事接物動輒有過不及之失勉
公與誠斯為對證之藥
雍正八年十二月十六日四川提督(臣)黃廷桂謹
奏為奏
聞事竊(臣)於本年十一月二十五日據(臣)標前營遊擊
王谷宰報稱本月十四日卑職督兵前進行次回
龍關其關左手懸崖右手深溝大澗夷猓羣聚數
千堆積滚木擂石卑職遠視兇險不敢冒進随另
覓小路飭守備張文璧等帶領漢土兵丁五百名
抄在回龍關之前截殺又令守備干為章等帶領
漢土兵丁三百餘名於巖後攀巖而上卑職帶領
漢土兵丁九百名於關下誘賊以信礮為號三處
官兵喊聲大振鎗礮一齊攻打猓賊潰敗奔逃随
越回龍關於米貼下營十五日取金鎖關十六日
奪黑鐵關十七日剋黃草坪乃猓賊猖狂至初更
時分在營盤之左巖上名拖柯磴滚放擂石随詢
知此磴後通舖枯嚕磴卑職密令守備張文璧等
帶領漢土兵丁八百名立即銜枚攻𠞰去後又令
守備干為章等連夜仰攻拖科磴因磴如壁立其
中木栅墻垣甚堅我兵被擂石打傷甚衆職督催
官兵奮勇争先至十八日午時羣賊大敗官兵追
擊上磴殺死猓賊數百餘名十九日據守備張文
璧捷報舗枯嚕磴勢陡險有三十餘里之高我兵
攀援至半山猓賊擂石齊下官兵奮勇攻打以至
有陣亡帶傷者未時攻至磴上擊殺賊蠻甚多等
情卑職於二十日率領漢土官兵攻取螞蝗溝併
分兵進攻古株等砘俱於永善會合乃猓賊狡計
沿途豎立木栅阻塞隘口施放矢石我兵用大礮
更番攻打旋攻旋進兇猓勢窮難支撲巖鼠竄即
於本日恢復永善等情捷報到(臣臣)查自井底至
永善沿途二百餘里俱係懸崖峭壁賊夷所在蜂
聚經遊擊王谷宰督勵兵士連宵血戰克取險隘
恢復永善但烏賊變叛異常官兵無不憤恨同仇
争先除寇以致陣亡漢土兵丁二名瓦寺土千總
一員受傷漢土官兵八十餘員名至於克復大關
一路官兵(臣)據署遊擊康國泰等驗稱職等於十
一月初十日分派官兵前往大關後箐搜𠞰突遇
猓賊數千駐劄溝内一見我兵即齊来拒敵自午
至酉猓賊敗退入箐日暮收兵回營乃猓賊乘夜
分為二路復来死鬭職等督兵努力交鋒直至黎
明羣賊方始潰散緣夤夜昏黑殺死兇蠻固多而
我陣亡把總一員外委一員漢土兵丁三十六名
受傷漢土官兵九十餘員名即卑職國泰面被弩
傷深入額骨等情再查堵𠞰東川一路官兵(臣)節
准建昌鎮(臣)趙儒咨據署遊擊楊澤厚等報稱職
等嚴密防截先後捉獲東川猓賊二百餘人内賊
目十三名及賊目之家口一併解交滇省又救出
被難漢民三名及滇兵十三名各兵之家眷三十
四名口業經專差送赴滇員收管去訖所有微(臣)
據報恢復永善及漢土官兵奮勇傷亡併擒獲賊
目各情由除巳咨明督(臣)鄂爾泰外理合恭摺奏
聞伏祈
皇上睿鑒謹
奏
官兵之奮勇争先汝之調度合宜深為可嘉據鄂爾泰
亦有川省將領此番勞效較勝滇省張耀祖輩遠甚之
奏勉旃勉旃
雍正九年六月二十二日四川總督(臣)黃廷桂四
川巡撫(臣)憲德謹
奏為備陳川省情形敬竭(臣)等管見仰冀
聖明俯垂採擇事竊惟民為邦本食為民天我
皇上浩蕩洪慈無時不以民間粒食為念各直省倉厫
儲積屢蒙
諭旨訓示周詳(臣)等仰體
宸衷覺川省地方其米穀有不可不早為籌畫者敬為
我
皇上陳之川省遠屆極邊萬山叢積惟成都省會附近
十餘州縣平洋寬敞田多渠堰素産米穀古稱沃
野千里其餘府廳州縣則皆依山傍澗其田坵地
塊專賴天雨灌溉稍不及時即多歉薄所以附近
内外兩江舟楫可通之處軍民食米亦往往仰藉
成都前此糶販甚廣而産米之鄉相忘不覺米價
不增者以本處人烟稀少食之者寡也今
聖朝生聚日繁向之畸零小戶每多聚族而居兼之商
賈匠作攜家就食傭工力役結伴去来四時絡繹
不絶故近来青黃不接之際米穀價值城鄉俱不
無少昂(臣)等查全川一百數十餘州縣其倉厫存
貯米穀雜糧通省合算止共四十二萬石有零且
川民習俗從無盖蔵即紳士豐裕之家亦皆無隔
年之蓄所以(臣)等輾轉深思若以本省所産之糧
供本省目前之用自無不足之虞然以現今之生
聚遥計後此之增多自必日盛一日萬一偶遇歉
收鄰省既難於撥運本地又無可截支止藉此四
十萬石之倉糧實難免匱乏束手之慮此(臣)等竊
謂川省米穀不可不早為籌畫而上請
聖慈者也伏查川省常平倉捐例久巳奉行又經陞任
嘉定州知州陸錦奏蒙
恩允部覆飭遵至今巳越兩年竝無一人報捐(臣)等復
悉心諮訪盖川省例係捐榖歴年榖價漸長又不
無購買搬運及上倉守候之勞且又止有捐監一
途更不許外省之人在川援納所以自康熙三十
二年起至今歴四十年来而捐者寥寥倉儲無幾
(臣)等不揣愚昧竊計略為變通請將川省常平倉
捐例改榖作銀一切捐欵銀數悉照雲南貴州現
今事例不分旗民人員聽許赴川遵例援納即交
兑四川布政司貯庫出給實收赴部換照(臣)等即
將此項捐貯銀兩分别地方大小遴委賢員於秋
成之時赴各州縣照依市價分頭買榖交該地方
官查收貯倉而於濱江州縣加倍多貯一轉移間
國計民生俱有禆益倘蒙
俞允其州縣衝僻繁簡各應貯榖若干石松爐新設營
汛應行改榖貯米者各若干水陸船脚運費按站
應給若干併請照雲貴開墾各條事例統俟
恩准批允至日(臣)等悉心酌定另疏具
題未敢遽為瀆奏謹就管見所及者據實備陳是否
可行伏祈
皇上睿鑒訓示遵行謹
奏
川省乃産米之鄉籌畫積貯尚易為力該督撫遽請開
捐誤矣且欲改榖作銀又復將銀買榖輾轉滋弊更屬
悖謬但通省倉厫止存四十餘萬石為數太少應作何
增儲之處交從前所派會議截漕大臣同田文鏡速行
詳議具奏
雍正十年閏五月十二日四川總督(臣)黃廷桂謹
奏為恭謝
天恩事竊(臣)接准撫(臣)憲德寄到大學士鄂爾泰等字
寄四川巡撫憲德雍正十年二月十九日欽奉
諭旨賞(臣)養廉銀一萬二千兩(臣)随恭設香案望
闕叩頭謝
恩伏念(臣)庸愚駑鈍叨沐
天恩逾分超擢未有涓埃之報屢以養廉凟請實深惶
悚乃蒙
聖慈賞給加厚
隆恩豢養至深極渥(臣)惟有矢竭公忠實心任事以期
仰報
高厚洪慈於萬一理合恭摺
奏謝伏祈
皇上睿鑒謹
奏
覽奏謝知道了凡居官食祿者無論高卑俱當以操守
為第一要務汝輩旗員獨此一事朕未之能信勉之
雍正十年閏五月二十五日四川總督(臣)黃廷桂
四川巡撫(臣)憲德謹
奏為奏
聞事竊(臣)等於本年閏五月十八日據直隷嘉定知州
錢青稟稱本月初六日據峩眉縣知縣文曙具報
該縣地方於初三日夜山水陡發自西關至東門
城外將居民房屋衝倒人口淹斃數十名田禾淹
沒同日又據署夾江縣蔣一鳴亦報水發淹沒田
禾各等情卑職随即星赴峩邑逐一查勘緣大雨
連夕峩眉山後山水陡發會集奔衝直至城西轉
北至東水勢洶湧兩旁人戶躱避不及以致坍塌
房屋百有餘間淹斃男婦大小九十餘口近城田
地被水衝塞沙石淤填至夾邑水淹地畝係因雅
河泛漲水漫入地將近河沙地秧苗淹沒房屋人
口竝無損傷等情到(臣)等(臣)等随公同會商峩邑
近城民人陡被水災損傷男婦飄沒田廬實屬可
憫(臣)等仰體
皇仁暫動公用銀一千兩飭交建昌道馬維翰星速前
往峩眉夾江逐一查勘務將實在災黎宣布
聖恩酌量賑恤均霑實濟仍恐被水窮民不無乏食竝
令該道即動常平倉榖按戶查明借給以資口糧
其二邑淹沒田地是否成災一併據實查勘詳報
俟該道詳報至日(臣)等另行奏
聞外所有據稟山水陡發(臣)等委員查勘賑恤緣由合
先恭摺具
奏伏祈
皇上睿鑒謹
奏
自命黃廷桂總督川省以来災祲屢聞朕甚憂之未識
黃廷桂亦曾返躬自省否也
雍正十年八月十七日四川總督(臣)黃廷桂謹
奏為奏
聞事竊查秋成之後𠞰捕兒斯賊番需調漢土兵丁六
千名經(臣)繕摺
奏請恭奉
皇上諭旨(臣)随分檄派撥漢土兵丁六千名交鎮(臣)趙
儒總統調度至於進𠞰機宜(臣)悉心籌酌查兒斯
堡地方前以上中下三渡為門戶扼塞之所後以
蘇爐巴日堡及木裏等處為事急潜遁之路左則
恃有噶巴峪石關二道右則恃有廟頂山險得以
抗拒而其盤踞重地則意魚卡一山兩峯壁立中
通一線長亙數十餘里實為要害(臣)先密檄明正
土司將蘇爐巴日堡連界渡口由打箭爐多派土
兵嚴密堵截其木裏各接壤處所令該鎮預先密
飭各土司頭人加謹防範至我兵進攻道路亦巳
密檄鎮(臣)趙儒查照應由三渡各分一軍飛濟直
前毁其門戶由會鹽一路至噶巴峪搗破石關由
窩卜一路攻克廟頂斷其兩翼其意魚卡山之前
仍應明駐大軍攻擊牽制賊人却暗派精兵一由
石關一由廟頂山各躧小徑出其不意攻入意魚
卡之後則賊首尾受制顧此失彼擒縳首兇以正
典刑似覺易於為力竝令該鎮臨時詳察機宜務
期實力料理不許稍有將就完報等因在案(臣)仍
不時專差督催密察倘草率粉飾立即嚴參再鎮
資鼓勵合併
奏明伏祈
睿鑒謹
奏
務期一舉戡定以收永遠綏靖之功毋得仍然潦草結
局今賊番敢於猖獗者皆由汝從前未經料理妥協所
遺之患若再苟簡從事朦混一時則將来何所底止耶
其將朕意密諭趙儒領悉𠞰番之後原係汝二人未了
首尾設不能奮勉立效以贖前愆二罪併罰恐汝等難
以克當矣總之一切進退利鈍情形纖毫不隠殫心竭
力相機合宜而為之自蒙
上天之庇佑也囑伊謹誌勿忘
同日又
奏為奏
聞事竊(臣)因上年六七月間成都米價騰貴一面諭令
布政司將常平常豐倉榖全數碾米委員平糶一
面繕摺會
奏及秋收後随即諭令布政司將碾辦倉榖如數買
補還倉以為今歲青黃不接之需仰蒙
皇上至誠格
天今年夏熟巳獲豐稔無須此項接濟復慮蜀地氣候每
當秋成之時恒多隂雨連綿縱有上等田禾緣雨
水過多收成反致稍減乃自入秋以來七八兩月
天氣晴朗川民婦子得以盡力收穫所結顆粒愈
加穎栗兹據成都府查報府屬十六州縣收成分
數十分者十州縣九分者六州縣(臣)又差役四處
訪查俱云各處收成實與成都不相上下現今米
價上米每石四錢七八分次則四錢一二分將来
秋收完畢之後米價或尚可以減少除俟布政司
彙造通省收成分數另行會
奏外合先具
奏以慰
聖懷謹
奏
觀秋成豐稔米價平減情形或汝果能悔懼修省有以
挽回
天心亦未可知也
雍正十年十月二十日四川總督(臣)黃廷桂謹
奏為奏
聞官兵克捷拏獲賊兇事竊查擒𠞰兒斯賊番(臣)酌調
漢土兵練委交鎮(臣)趙儒統領調度随經繕摺
奏明但(臣)伏思獏狻番部其素行不法者固以兒斯
為最然此案則水墨巖係在河東兒斯賊住居河
西一旦渡河逞兇必有附近惡夷勾引生釁若止
𠞰捕兒賊而造謀之首逆不即查明懲創終非一
勞永逸之圖(臣)随疊次札寄該鎮并諭軍前各將
留心訪察嗣據稟稱查明動手正兇原係兒斯賊
番而始則起意勾結殺害厰商繼值大兵駐河鵰
𠞰復乘間搶奪糧石傷壊兵夫者實係河東之瓦
都瓦尾紫古哵一帶賊目内外作姦罪不容誅等
情(臣)随檄飭一併嚴拏去後今節據鎮(臣)趙儒咨
報漢土兵練於九月初旬内外陸續齊集一面先
令遊擊楊澤厚帶兵自會鹽一路攻入一面飭催
渡船於九月二十五六三處渡口需用大小船隻
俱巳造完随分遣遊擊夀長等帶兵於二十七日
渡河直前本職量帶官兵駐劄刻嗎木上下策應
相機料理於十月初二日將瓦都瓦尾紫古哵賊
目郎姑嗎即沈各别竝壬撲撤父子等設法擒縳
随立遣署參將傅弘禮率領弁兵分頭搗巢捉獲
賊犯等男婦二百餘名口又將賊首獨溜溜俄即
擒獲解交寧遠府收審其夀長等各將遵照檄示
分道進攻各據稟報督率弁兵轉戰而前於初三
初六等日左右前後四路官兵俱將各處石關攻
克意魚卡腹心重地亦巳犁掃直抵接不接新老
寨俱經會合沿途陣斬賊蠻甚衆生擒兒斯正兇
雜兒谷哈布等十名一併押交寧遠府收審等情
捷報到(臣臣)查進𠞰以来仰仗
天威將士鼓勇旬日之間遂將河西險要俱經搗破兒
斯正兇巳有擒獲而河東各寨造謀逆番無不受
縳除再專差嚴檄諸將分遣弁兵四路窮搜密捕
務將兇番通數全拏解報外所有據報克捷情由
理合奏
聞謹
奏
覽奏巳悉仍飭將弁兵丁小心慎重相機而行毋致稍
有疎失
同日又
奏為敬凜
聖訓實力遵行事竊(臣)恭奏漢土官兵起程日期一摺
敬奉
硃批委曲開導仰見
皇上軫念邊防務為久安長治之計至深且遠凡有地
方之責者苟具人心能不戰兢惕勵勉圖報效孰
敢尚懷欺飾自干重譴伏思番蠻雖屬蠢悍如果
措置得宜自可漸臻化理盖雷波黃螂即係新附
之區(臣)凜遵
睿謨宣布威德不時專差察看彼處土民沾沐
聖澤日就醇謹其涼山十數萬夷猓自雍正六年進𠞰
之後靡不安静守法而冕山越巂相隔百有餘里
從前原係撥兵對哨保護行商及(臣)撤兵之後明
白曉諭停止放哨數年以来竝無刧奪等事至兒
斯一案於雍正五年經副將王剛帶兵剿撫之際
(臣)甫經到川一切地利夷情實屬不諳今逆蠻既
敢陡肆兇鋒即(臣)撫馭無方仰蒙
訓旨諄切敢不竭力肅清(臣)巳遵
旨密諭鎮(臣)趙儒凜遵料理今查河東一帶造謀首逆
全數擒獲河西兒斯堡動手正兇亦有解報(臣)復
專差疊檄嚴催將兒斯兇番逐一上緊緝捕務盡
根株以免後累惟是三渡河東逼近寧番肘腋之
地若不痛加懲創終恐養姦貽患是以并令該鎮
乘此軍威凡有素行不法賊夷查實一併掃除再
(臣)訪聞寧番村堡竟有漢姦希圖夷利擅敢隠蔵
逆犯之牛羊等物者随巳密諭寧遠府即速確查
拏究以儆不法(臣)惟有盡心竭力徹底辦理俾漢
夷共知儆戒則蕩平之後徐施教化庶可一勞永
逸仰副
聖主綏靖苗疆至意所有遵
旨辦理緣由理合恭摺奏
聞伏祈
睿鑒謹
奏
秉忠抒誠黽勉為之其間偶或遇有滯礙難行何妨據
實奏聞商酌辦理豈可欺飾掩蔽苟簡朦混也汝等中
平材質一切處非過則不及嗣後務須講求適當合宜
之道為要
雍正十年十二月初一日四川總督(臣)黃廷桂謹
奏為凜遵
睿謨苗疆底定恭報凱捷事竊(臣)前將擒縳河東各寨
勾結逆番及兒斯有名正兇并嚴檄將弁密捕窮
搜務盡根株各緣由俱經繕摺
奏明續據鎮(臣)趙儒次第咨報從前河西各堡凡係
協助兒斯之逆猓及官軍深入以来負固抗敵庇
匿兒斯之兇蠻嚴飭遊擊楊澤厚夀長沈國卿洪
揚都司張懷元吴金章等督領備弁士卒嚴截密
佈躧緝賊蹤或分頭犂掃或協力𠞰擒先後計尅
廟竹打約勒烏錯多拉谷擦谷路糯居勒必約葛
皮羅木羅等堡數十餘寨又將賊夷盤踞要窟喇
卡哈四夷羅露沽崖萬雲峯等處竒險石硐十數
餘穴次第搗燬再查下渡河東接連内地白宿凹
麥地溝瀘沽一帶夷巢原係獏狻本支輒於軍營
左近射傷馬匹攜家逃入山箐不肯受撫復行檄
飭沈國卿張懷元等堵截要隘會兵嚴搜捉獲賊
番除飛巖投河自盡及臨陣擊斬外通共生擒賊
目賊從及老幼家口一千餘名本職又復帶兵渡
河查勘情形週圍上下逐處親歴以便詳議善後
目擊沿山各箐險巢要隘俱經掃除其案内各堡
造謀頭目動手拒敵正兇巳全數緝獲移交寧遠
府收審解省實係賊氛悉靖地方清寧軍務告竣
各等情到(臣)該(臣)看得獏狻番族在於三渡河東
河西毗連住牧從前副將王剛帶兵𠞰撫雖經渡
河不過兒斯一堡原未深歴重險遍加懲創故賊
蠻倚恃山窟仍敢恣肆今則仰蒙
聖訓剴切指示而鎮(臣)趙儒凜遵
宸算殫力竭誠徹底料理一切險巢重地深林石穴靡
不督勵將士悉行蕩平凡係案内不法賊目正兇
業經寧遠府知府杜士秀等訊眀陸續解省一無
縱漏又因善後機宜關係垂久鎮(臣)趙儒親身遍
歴逐細查勘今軍務既竣(臣)現在檄行該鎮量留
官兵駐劄彈壓其餘漢土兵練撤回汛巢俟咨覆
前来(臣)另疏
題報外至於善後措置(臣)巳寄知該鎮悉心妥議到
日(臣)再與撫(臣)憲德熟計詳籌另摺恭陳
天聽所有犯番全獲軍務告竣各情節理合繕摺捷
奏伏祈
睿鑒謹
奏
所奏欣悦覽之趙儒督勵將士蕩平逆番不法賊目又
經全獲甚屬可嘉俟具題到日另有恩旨可先轉諭知
之
雍正十一年十一月二十一日四川總督(臣)黃廷
桂謹
奏為奏
聞事竊(臣)據巫山營遊擊稟稱據駐防建始縣署把總
葉如藩報稱本年十月十六十八等日有容美司
土民陸續逃出男婦大小五百三十餘名口由本
汛茶寮塘經過前往湖廣紅沙堡駐劄聞說容美
土司修齊寨子要將寨外居民調進土民不服搬
逃等語随帶過山鳥機二門小鳥鎗百桿㓲刀百
口寄放過山鳥機一門於本塘随又差兵目前往
紅沙堡確查去後續據回稱所有帶出各項軍器
現俱存在紅沙堡有湖廣防汛把總于元將土民
安插巴東一帶地方候示等語卑職對面觀看司
内守烏陽關之土兵約有五十餘名晝夜響鎗不
止今汛内南里以至下白沙等處百姓男女心驚
躱避卑職會同文員於各處安撫百姓歸寧随復
挑領汛兵駐劄茶寮頂塘小心隄防外所有過山
鳥機一門不便存留差人送至建汛城内收貯等
情又據護重慶鎮劉敬稟據署黔彭營遊擊稟稱
據目兵李元良等稟稱探得容美土官差土人八
十餘戶随帶鎗礮什物駐劄烏陽坪築城防守關
口堵禦湖兵土民商議逃出投明紅沙堡于把總
將土民所帶什物鎗礮解赴彝陵鎮當即派委歸
州張遊擊帶兵三百駐防紅沙堡等情各稟報到
(臣)該(臣)看得建始一縣逼近容美隘口繁多今土
民五百餘衆攜帶火器㓲刀紛紛徑過以致建汛
境内南里至下白沙等處百姓驚惶躱避查該縣
防兵單薄不足彈壓稽察(臣)與撫臣商酌飭令巫
山營遊擊曾来印將本營兵丁量派一百名委弁
帶領前往建始暗自分防勿許稍有聲張滋事仍
選差幹目密探情形不時飛稟至容美土民逃赴
湖廣土司有無不法事屬鄰省(臣)未能深悉湖廣
督撫諸臣自必備細查辦奏
聞但(臣)伏思川楚接壤如或進𠞰誠恐需用川兵臨期
派調未免急遽似當備而不用除密令重慶鎮預
備兵一千名䕫州協預備兵一千名收拾停妥聽
候進止外所有據稟容美土衆逃出建汛百姓驚
惶以及(臣)等商酌辦理預備各緣由理合會同撫
(臣)憲德恭摺奏
聞伏祈
睿鑒謹
奏
兵固當備但須密而又密或托詞防邊預選候調不可
令彼驚疑反致激出事端朕審度局勢雖備無用切毋
輕舉妄動候旨遵行
雍正十一年十二月初五日四川總督(臣)黃廷桂
四川巡撫(臣)憲德謹
奏為奏
聞事雍正十一年十二月初三日據順慶府同知管臚
𫝊稟據大竹縣稟稱本月二十一日訪有文興貴
文射斗王来聘在於文家山大山内書符書咒假
稱有放瘟放虎法力煽惑愚民演習鎗棒當即會
同營汛選差兵役星往緝捕拏獲黨首文興貴又
續獲徐永耀王秀章賈克武王登第李登庸馮殿
川文興義等一干黨犯随訊據供稱尚有要犯朱
洪文射斗陳心儀王来聘夏佐五等聞風逃往大
竹鄰水交界瓦屋坪之東隠寺山内蔵躱等語卑
職随即會同遊擊劉應標添撥兵役馳赴鄰水大
竹并令該兩縣文武員弁各差兵壯即委典史外
委分頭帶領星往彼處四路搜拏外相應通稟等
情到(臣)等據此除飛飭該員等將巳獲要犯牢固
禁守其未獲有名各犯迅即多撥兵壯加緊跟捕
務獲解報不許疎縱仍恐接壤之逹州長夀等處
俱係山箐相連賊犯兔脱又飛令各該地方文武
選撥兵役協同查捕俟擒解至日另行嚴訊確情
分别首從定擬具
題外所有據稟拏獲姦匪情由合先繕摺奏
聞伏祈
皇上睿鑒謹
奏
此奏嘉是覽之汝等督撫大吏但肯留心地方稽察姦
宄剗鋤匪類朕復何慮之有須竭力窮究務盡根株毋
或稍存將就省事之念
雍正十二年正月十七日四川總督(臣)黃廷桂工
部尚書暫理四川巡撫事務(臣)憲德謹
奏為奏
聞事竊查大竹縣妖言惑衆一案(臣)等初次據稟拏獲
文興貴等一干姦匪尚有朱洪等要犯未獲等情
随即一面繕摺奏
聞一面飛飭查拏去後續據鄰水大竹二縣文武報稱
要犯夏佐五及黨惡馮帝欽并朱洪等家屬俱經
拏獲又據重慶府知府顧贄順慶府同知管臚𫝊
遊擊劉應標節次呈報於十二月内將首犯朱洪
陳心儀王来聘文射斗周老九等全行拏獲各等
情前来(臣)等伏查此案首從各犯既經全獲随行
令按察司即速轉飭多撥兵役分起嚴押赴省另
審確情究擬具
有首從各犯全獲緣由理合恭摺奏
聞伏祈
睿鑒謹
奏
此案匪犯不旋踵而全獲甚屬可嘉各員役等應重加
奬賞示勸
雍正十二年二月十二日四川總督(臣)黃廷桂謹
奏為據實奏
聞仰祈
睿鑒事竊(臣)據重慶鎮(臣)吴正揭報中軍遊擊劉敬欺
上凌下無所弗為或扣剋馬價或私換營馬或借
端攤派與夫侵蝕銀米勒索屬員蠻女非理酷責
兵丁私餽希圖䣃過種種貪劣難以罄書守備何
正國前既畏威未舉今猶懼勢不言亦難辭咎等
因開揭請參到(臣臣)查劉敬據調任鎮(臣)馬義路
過成都與(臣)面晤之時極稱劉敬實心辦事操守
頗好(臣)又詢之同城道府各官均言其居官甚好
夫當新鎮莅任之初即素行不端之員亦必自知
收斂何竟任意貪劣且(臣)聞得該鎮之與劉敬因
到任接遲索馬未送頗有不睦之說而劉敬為人
又素性粗戅平日與鎮署管頭稿房人等俱不相
合恐有乘機排擠之弊(臣)不敢随聲附和草率列
疏是以檄行兩司轉飭重慶府立即嚴訊確情據
實詳報如有瞻徇一併糾參等因在案但(臣)復經
密訪該鎮暗令各營招告疵求續揭俟有續揭到
時(臣)一併發司嚴訊如所揭各欵但有一二實在
可憑者(臣)即將劉敬嚴參請
旨究治不敢姑縱所有(臣)據揭發審未敢即行
題參緣由理合繕摺奏
聞伏祈
聖鑒謹
奏
覽所奏情節朕不便懸定是非大抵此等事件總以秉
公持平為主其間稍涉纖毫私念將来必為己身之累
也
雍正十二年九月初二日四川總督(臣)黃廷桂四
川巡撫(臣)鄂昌謹
奏為恭報秋禾收成分數事竊川省自夏秋以来雨
暘時若早禾久經收穫晚禾亦巳登場據布政司
據各屬呈報彙册造送前来除松潘一廳鹽源等
四州縣不産秋禾外其餘各屬收成十分者共九
十廳州縣衛所九分者共四十六廳州縣司合計
通省收成有九分以上當此萬寳告成之際百姓
俱有盖蔵地方亦甚寧謐此皆我
皇上敬勤昭格之所致也理合恭
奏謹將各屬收成分數另摺敬呈
御覽伏祈
睿鑒謹
奏
收穫情形以手加額欣悦覽焉
同日又
奏為奏
聞事竊酉陽土司冉元齡父子濟惡暴虐貪淫經(臣)等
會疏
題參竝議設流撫輯查酉陽地方緊要經理需員随
委成都通判耿夀平星馳署理酉陽司事一面檄
行黔彭營遊擊挑選健兵五十名委該營署守備
劉紫衿會同赴司彈壓一面委令川東道陸賜書
前往周巡踏勘相度地方形勢將作何設營分汛
設官分理各事宜悉心商酌詳報去後兹據委員
耿夀平稟稱職等於八月初六日抵黔江縣即有
司屬之上際容坪二里百姓聞信踴躍齊集二三
百人照酉陽司舊規到縣聽候差使初八日到酉
陽紳士土民客商人等扶老攜幼羣出遠迎歡呼
載道又節據川東道陸賜書等稟稱八月十四日
抵司司屬人等遠来迎接人人稱誦雲開見日随
有各里頭人百姓紛紛投遞烟戶册籍并地壩平
茶邑梅石耶四土司楊勝鈞等陸續来見獻圖繳
印咸稱情願改土歸流共樂昇平等語(臣)等伏思
酉陽百姓被土司殘虐積怨巳深仰戴
天朝傾心向化亦非一日今聞改歸如出湯火其踴躍
歡呼具見中心悦服至地壩等四土司久欲内附
今委員一到即便獻圖繳印亦屬傾誠除酉陽土
司冉元齡等按名拏解審擬并建設文武官兵各
事宜俟該道議詳到日(臣)等悉心妥酌另行請
旨外所有酉陽各地方民情歡悦并地壩等四土司呈
懇歸流緣由合先繕摺奏
聞伏祈
皇上睿鑒謹
奏
覽奏知道了慎厥終惟其始諸凡建設事宜極當周詳
計慮稍涉疎忽致貽罅隙日後責有攸歸也
雍正十二年十一月二十一日四川總督(臣)黃廷
桂謹
奏為奏
聞事據署成都城守營參將李文秀禀據署右營左哨
千總張宏仁禀據右營馬兵金寬禀稱十月二十
一日小的因操點回家路過什邡堂後小巷内拾
得小布包一箇内有紙包紋銀四兩七錢上有龐
秀名字小的随在巷内喊叫竝無人承認後遇撫
標兵丁董國仁小的將拾得銀兩告知據董國仁
云龐秀係撫標右營出師兵丁小的遂託其寄信
龐秀家下前来相認又恐有冒認之處因將所拾
銀兩呈繳伏乞發給等情據此查龐秀實係撫標
右營兵丁因出師在外伊妻蕭氏領取餉銀回家
在路遺失遂𫝊喚蕭氏詢其所失銀兩數目相符
随將銀兩發給領回等情轉稟到(臣)據此(臣)随傳
喚兵丁董國仁等詢問緣由其遺銀還銀之處俱
與所稟無異竊川省為邊遠之區金寬一貧窮之
卒而克敦古道不拾遺金仰見
聖德覃敷普天服教雖荷戈微賤亦知禮讓相先也除
將兵丁金寬奬賞外理合恭摺奏
聞伏祈
皇上睿鑒謹
奏
兵卒雖微拾金雖少但行伍之中能如是顧惜廉恥不
昧本心即屬難得應超拔千總以敦義讓之風
雍正十三年五月十一日四川總督(臣)黃廷桂四
川巡撫(臣)楊馝謹
奏為恭報夏熟收成分數事竊查川省今歲雨暘時
若夏熟豐收據布政使竇啓瑛將各屬收成分數
分晰具報前来查十分者三十八州縣一廳二衛
四所五司九分者八十一州縣一廳一司八分者
九州縣統計收成有九分以上川民當此屢豐之
後更獲麥秋共慶
天和均霑
聖澤再目今隂晴應候四郊甘霔時行高下田禾栽插
巳遍合并聲明謹將夏熟收成分數另繕清摺恭
呈
御覽伏祈
睿鑒謹
奏
際斯盈寧之慶當益加凛畏更勉公忠試思川省屢蒙
天佑頻賜豐年豈文武不和各立門戶排擠乖争之風所
能感召者耶若因此而自以為是任情肆念殊非所以
仰答
天貺矣亟宜返躬内省倘有不慊於中極力改悔毋稍逡
巡
同日又
奏為奏
聞事竊(臣)等節據永寧道劉嵩齡永寧協副將馬化正
各稟稱聞得古州等處賊蠻作叛正在差探間随
據護理重慶鎮印務參將李文秀稟據駐防酉陽
署守備劉紫衿稟稱探得古州苗人作叛燒殺印
水司八弓等寨銅仁松桃現在抽調出兵有快役
陳祖華拘提人犯行至騾子灘路遇民人劉國正
攜家奔走問其何往據云近日貴州沿河司東流
井一帶居民為古州苗亂俱各搬逃今我這裏民
戶連日聞信逃避只得随衆避亂及行至臘撒溪
見民人攜眷搬走者甚多各等情到(臣)據此(臣)等
查古州之去永寧甚屬隔遠而與酉陽亦非連界
但酉陽係新附苗疆其善後事宜於上年十二月
内繕摺具
奏未准議覆故營汛尚未安設現在雖有文武官弁
帶領兵役在彼彈壓地方料理民事誠恐無知土
民聞風逃避互相煽惑致滋驚擾關係緊要查黔
彭營兵丁于敬籌酉陽安設事宜案内請抽兵二
員逐處曉諭土民各安耕業勿相輕避其鄰近黔
奏
聞伏祈
皇上睿鑒謹
奏
覽
雍正十三年六月初八日四川總督(臣)黃廷桂四
川巡撫(臣)楊馝謹
奏為奏
聞事竊(臣)等前據稟古州苗叛黔民驚避随撥兵協防
酉陽一面繕摺奏
聞一面飭令接連黔界之文武員弁不時差探情形稟
報去後嗣據署黔彭營遊擊陳錢浩署普安營遊
擊李繼經叙永同知何培等節次稟稱探得逆苗
頭目包利枉利漢姦張九萬三人糾集苗衆於閏
前於大關路上搶奪鹽駝砍傷客民又昭通鎮屬
之恩德岡駐劄汛兵蠻人乘夜来劫兵民各被刀
傷等情到(臣)等據此伏查蠻人素習兇殘一處滋
事處處每多煽動今古苗悖逆而阿底土兵抗不
應調烏蒙又似不安静雖係差探稟報未盡確實
然與黔省連界之建昌永寧等處盡屬苗疆自應
預為防範随寄字建昌鎮(臣)趙儒嚴飭所屬將弁
小心汛隘速選妥役分往凉山沿江接壤烏蒙處
所躧看苗情至普安安阜二營内附未久所在皆
星往駐劄不但彈壓雷波凉山并可為米貼永善
一帶聲勢以安反側又龍場營管轄番蠻與威寧
畢節繡壤毗連亦應派千把總二員兵二百名赴
彼貼防其酉陽等處前巳派兵二百名更恐新撫
之地不敷分防復加派兵丁一百名以資汛守并
飭各該文武員弁加意撫輯苗民謹慎地方勿致
煽惑滋擾仰副
皇上寧謐邊疆之至意惟是此項弁兵離汛遠防所需
口糧力難自為備辦應請於駐劄之處如有官倉
可以供支者照例每官兵日給食米一升其無官
倉處所酌於附近採買運供以資飽騰所有據稟
黔省苗民情形及(臣)等派兵協防緣由理合恭摺
奏
聞伏候
皇上聖訓遵行謹
奏
汝等封疆大吏措置此等事件以不動聲色鎮静慎密
為要切勿稍涉急遽搖惑人心寄字趙儒亦令備悉朕
意撥兵增汛躧看苗情各事務俱應從容不迫相機合
宜倘露有張惶景象致起番蠻疑畏之心則大不可也
硃批諭旨卷二百十八下
