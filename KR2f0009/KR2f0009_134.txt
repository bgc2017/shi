欽定四庫全書
硃批諭旨卷一百三十四
硃批焦祈年奏摺
雍正八年十月初九日廣東觀風整俗使(臣)焦祈
年謹
奏為感荷
聖恩敬陳下悃仰懇
睿鑒事竊(臣)一介庸愚蒙
皇上天恩疊加擢用授為廣東觀風整俗使(臣)何人斯
受
恩優渥清夜自思捐糜未報兹復蒙
天恩命大學士公(臣)馬爾賽等寄信責(臣)令(臣)恪遵
聖訓毋負
皇上深加任用之至意(臣)捧讀之下愧感交集銘心鏤
骨夙夜服膺若此後稍有懈志稍有罔念不但仰
負
聖主顧復之隆恩罪固難逭亦斷不能自容於
高天厚地之中倖逃鑒觀之譴責也惟有冰兢自矢時
時以虚公存心和衷濟事以期仰酬
聖恩於萬一耳所有微(臣)感激下悃謹繕摺陳
奏伏乞
皇上睿鑒謹
奏
空言無益實力遵承見之於行事方好
同日又
奏為酌修塘汛之費仰懇
睿鑒事竊查廣東各營塘汛設有兵房煙墩礮臺所以
保障地方安弁兵而資守望但每經風雨損壊不
無坍塌則修葺之舉自不容緩查此項修葺之費
例無開銷間有一二州縣捐修者大抵皆派之里
民邇来州縣中之私派等弊嚴行革除只此修理
塘汛一項尚不免派累殊違我
皇上愛兵愛民多方蠲恤之至意以(臣)愚見合無將廣
東辭謝每年約正值月之廪餼銀兩均勻酌給令
督撫提鎮各飭該汛弁會同該地方官詳查估計
修葺堅固定以年限按期修整其邊海處所風信
靡常易至損壊者不在限年修理之列文武該管
上司嚴加核查如有仍前廢弛等弊及該管官不
行揭報并加參處如此則汛房墩臺在在整頓弁
兵之防禦得所民間毫無擾累矣是否可採伏祈
皇上睿鑒施行謹
奏
此當言之該督撫者辭謝廪餼銀兩為數幾何焉能敷
用似此沽譽之舉少不慎密悔吝随之矣誌之莫貽後
憾
雍正九年三月初一日廣東觀風整俗使(臣)焦祈
年謹
奏為密奏事竊(臣)准督(臣)郝玉麟咨開准部議該督
將東省硝觔欲召募殷商雇工設爐採買鹽土淋
煎磺觔將鉛沙用礶熬煎庶免隣省輓運不致脚
價繁多等語但硝磺等項軍務必需關係綦重若
召商設爐煎熬不便據咨遽議應令該督具題到
日再議等因(臣)不揣冒昧竊以為東省硝磺向在
廣西湖廣地方採買久有成例今督臣籌及脚價
繁多飭行查議據詳欲於廣州小東門外設爐五
十口募商雇工給價採買鹽土淋煎硝觔以供營
伍之用非不便易第每爐一口需用工匠十餘人
計爐五十口約用五百餘人又加以挑運鹽土絡
繹往来總計不下千餘人此内恐未必皆係土著
良民人多則易於滋事類雜尤易於蔵姦雖委員
督理稽查保無有貽害地方之處至於磺觔又云
據廣韶二府詳稱仁化等處現出鉛砂若用礶熬
煎亦易成省力因欲委員前至該地動給公用銀
兩雇募煙民煎取陸續運歸官局夫仁化一帶地
方與湖廣廣西接壤民猺雜處最易蔵姦今若令
煎磺之輩屯聚其中則日聚日多勢必有外来流
匪影借潛蔵勾引不法等弊不止於干礙民間田
園廬墓而已又督臣慮及從前奉差員役或額外
夾帶沿途私賣若本省就近熬煎較之外省買運
諸弊可杜(臣)以為鄰境採買人員縱有不肖營私
其弊猶易杜絶如本地開煎或兵役交通或姦徒
接運外省私販皆得乘機盜買分往各處售賣而
附近猺狼匪徒亦難保其無偷買私製火藥為害
地方之處查從前原設有硝爐五十座因姦商販
賣無忌接濟盜賊是以康熙二十四年間奉准部
文行令禁止在案是當日停煎已熟悉其情形則
今日議開不可不預籌其利害以(臣)愚見仍照舊
例向鄰省採運為便為此密摺陳
奏伏祈
皇上睿鑒施行謹
奏
戶部密議具奏
雍正九年六月二十九日廣東觀風整俗使(臣)焦
祈年謹
奏為密奏事竊(臣)查潮州府之饒平縣地處東偏與
福省之詔安縣緊接負山帶海宵小易於潛蹤(臣)
莅任後見該縣竊刦之案纍纍幾經嚴飭加意廵
防多方躧緝(臣)訪得有詔安縣窝棍黃五舍者倚
恃世族慣蔵姦匪勾通饒邑之武舉俞猊狼狽作
姦凡有竊刦多攜贓遁至福省銷賣驟難弋獲更
交結吏役練捕人等每遇事輒通同隐卸實為地
方積棍為害隣境匪淺查俞猊巳於鄭汝式等案
内因窩蔵盜牛賊犯現經革去武舉枷責發落在
案而隔屬之黃五舍經移明福省地方官嚴行查
究去後及(臣)親至饒平之黃岡細加訪察竝密詢
黃岡副將焦應林據云迄今仍然窩匪作姦似此
以清盜源以靖地方者也謹據實密
奏伏祈
皇上睿鑒施行謹
奏
諭劉世明阿爾賽趙國麟汝等職任封疆平時閉塞耳
目並不留心察緝匪類及至隣省移咨照會又不盡力
查究未知汝等是何心行具何面皮也今接朕諭若復
漠視不加意訪究懲治或從而粉飾欺隐及反行開脱
亦任汝等為之耳
同日又
奏為密奏事竊廣東各處山場歴有礦徒聚族私挖
屢奉
諭旨查禁年来該地文武官弁欽遵奉行漸次寧謐(臣)
前於本年春間訪聞惠州府和平縣有礦徒八十
餘人欲往湖廣之桂東縣刨礦(臣)以聚衆越境恐
滋事端當即咨會督撫並飭該地方文武嚴查分
别發落押觧管束在案又訪聞廣西梧州府懷集
縣地方礦場現在開採聚集人衆至於數千(臣)以
懷集地方與廣東山連水接礦徒趨利如騖恐致
越境潛往當經咨會督撫並密飭各該地方文武
官弁於兩廣水陸隘口處所嚴行查察亦在案今
(臣)於五月二十一日旋(臣)駐劄衙門接到督撫密
咨内開大學士奉
旨寄信湖廣桂東等處停止採礦著廣東督撫查禁越
境礦徒毋使流散生事仰見我
皇上睿慮周詳防微杜漸當經密飭嚴查多方曉諭謹
將從前訪聞查禁之處據實具
奏以仰慰
皇上寧人息事之至意謹
奏
覽
粤東礦厰除嚴禁之外無二議也實力訪察禁約毋懈
倘地方有司有貪利故縱者當嚴參示警至於隣省開
採之處無依小民偶或越境謀食又當一論該省之不
宜開採盖緣米價昂貴盜案每繁之故不然何疎於湖
廣廣西而獨嚴於粤東耶將此意随便令粤省官民知
之假使粤東民俗一旦捨末趨本盡力耕耘至米糧充
盈盜風寢息時礦沙乃天地自然之利亦何靳而不令
為之也若以目前土俗人情而欲望開礦謀食斷不允
行者
同日又
奏為據實密奏事竊(臣)蒙
皇上天恩優渥疊加擢用前曾於恭請
聖諭之日跪聆
天語諄諄以廣東從前樹黨積習
諭(臣)嗣於雍正八年十月初八日欽奉
上諭厪念粤東文武不和令(臣)留心稽察(臣)跪誦之下
時切凛遵伏惟(臣)抵任以来今逾一載每留心體
察從前積習
皇上聖明燭照力破黨援及上年冬間祗承
諭旨之後大小臣工交相警惕争自濯磨多以懷私干
咎為懼是邇年来粤東官常悉頼我
皇上天地父母開誠化導之深恩可以仰慰
聖懷遠注之至意至(臣)去年廵歴肇高雷瓊等府地方
今年春夏廵歴惠潮等府地方惠潮兩府風俗素
稱刁悍今所至詞狀簡少連歲豐收米價平減民
皆樂業遠至南澳碣石之海島邊疆總屬寧謐(臣)
謹據廵歴情形一併奏
聞謹
奏
據奏粤東官常民俗朕疑信相半歴觀外吏大都扵初
到時必過言地方之廢弛及稍遲歲月必極言風習之
整理每每皆然覽之厭矣何能慰朕遠注之懷但當一
秉忠誠竭力勉為之何在於言論章奏間耶地方情形
果如所奏不但朕必知必聞天下人耳目自不可掩毋
因一府一縣少有可觀及或誤聽誑辭聞見不真遂視
全省為巳治已安而生懈弛之念也
同日又
奏為奏
聞事竊(臣)查韶州府英德乳源等縣逼近猺峝重巒深
谷素稱宵匪蔵姦之地前英德令陳志儀弭盜無
方因循諱飾以致多有竊刦之案業經會疏
題參查該地各案多係柳坑猺賊為害經撫臣委令
曲江乳源二縣協拏(臣)咨會密檄以猺獞為盜宜
相機設法購緝不得妄拏滋擾時乳源曲江二令
親帶練役裹糧入山如法躧緝巳據陸續拏獲猺
賊鄧進寳盤雲才等二十餘人起出贓物俱經各
事主認明給領其餘盜或自行投首或别猺縛獻
除該員確審分案究擬聽候督撫二臣會
題外緣係猺峝盜夥今經拏獲各處猺山俱屬寧謐
理合據實奏
聞謹
奏
緝捕有方自無滋擾辦理可謂是當
雍正九年十月二十一日廣東觀風整俗使(臣)焦
祈年謹
奏為奏
聞事竊廣州省會之地五方雜處易於蔵姦(臣)不時嚴
飭南番二縣並城守營曉夜廵查兹於九月間有
湖廣差官毛峻德外委把總劉成後齎奉督(臣)邁
柱密票禀稱有行刦江西官署案内盜犯沈二觧
至湖廣孝感縣楊店地方脫逃奉
旨嚴拏今特一路蹤跡前来懇即添差查拏等語城守
副將毛克明當即密令千把目兵並該縣捕壯同
来差四路截緝當將沈二獲住并獲随從二人一
名王廷魁一名宋二鎖子起出衣飾各贓逐一登
記明白禀報前来經會同督撫飭令番禺縣訊供
據沈二將行刦江西官署後觧至湖廣地方脫逃
直認不諱其王廷魁供係雇来煑飯宋二鎖子供
稱賣身跟随除現將沈二等三人並起出各贓點
交来差一面多撥兵役小心護送遞觧外事關拏
獲隣省大盜合行奏
聞謹
奏
此案盜犯之緝獲殊屬可嘉有旨諭部
同日又
奏為據實奏
聞仰祈
睿鑒事竊查廣東州縣地方緊要廵檢三十三缺前曾
准部議比照州縣繁簡調補之例於通省雜職内
選才能強壯之員調補如果廵緝三年並無盜案
准其即陞業經遵行在案查有廣州府番禺縣茭
塘司廵檢李藻才力強幹一切查姦緝匪不遺餘
力地方寧謐督臣
題請陞補縣丞因格於部議仍留該司供職又有潮
州府惠来縣葵潭司巡檢黃繩中才具敏練殫力
查緝宵小屏跡該府以饒平縣之黃岡司密邇福
省盜賊易於蔵姦曾將該廵檢詳請調補亦在案
(臣)思廵檢一官專司捕緝查察地方最為緊要廣
東山海交錯之區既當嚴行甄别以專責成更宜
格外奬賞以示鼓勵今李藻黃繩中實係才識兼
優之能員所轄地方卓有成效(臣)體察既實不敢
壅於上
聞倘蒙
皇上天恩不拘資格特加擢用以展其才
敕諭督撫咨部引
見凡在微員益當感激鼓舞勉圖報稱矣為此據實具
奏伏祈
皇上睿鑒施行謹
奏
有旨諭督撫二臣矣汝亦將曾經奏朕之處更面言之
雍正十年二月二十八日廣東觀風整俗使(臣)焦
祈年謹
奏為奏
聞事竊照廣東地方今春正二兩月雨水霑足正值春
耕之候得此膏雨時沛高下原隰咸皆以次蒔插
將来可卜豐收粤東二麥甚蚤此時皆已茂秀春
間米糧每石價銀六七八錢不等其産榖最少之
州縣間有價至一兩者至於各鎮協營遊廵駐防
凡一切查緝事宜應與該地方文武協理之處俱
各以時具報近来盜賊亦漸稀少地方寧謐理合
繕摺奏
聞謹
奏
粤東雨水米價情形以手加額覽焉
同日又
奏為奏
聞事竊查匪犯俞猊與福省詔安縣黃五舍朋謀作姦
(臣)前訪察確實業巳摺
奏詎俞猊梟性不悛於去年九月間糾黨歃血拜盟
種種不法經黃岡協暨饒平縣拏獲並匪黨陳阿
幼等犯押觧来省質訊之下供招結黨拜把謀為
不軌歴歴不諱又據俞猊供稱八月十五日下午
曾到福建下葛墟黃五舍家商量報讐的事要他
招些人来幫我黃五舍說我這裏容易那江歆也
可以招得約定九月十三夜在青峯山會齊打搶
潮州府城不想黃五舍被福建上司拏去了他留
下話與黃加皮黃亦寬黃金說如俞猊来要人你
等可約些人去小的又約九月二十三日在南門
外會齊後因海陽縣訪知都拏去了等語随經會
同督撫咨提黃五舍前来經藩臬兩司道府在於
撫臣署内分别質訊據黃五舍將俞猊所供之處
俱各一一招認(臣)思俞猊黃五舍二犯雖一在潮
州饒平縣一在漳州詔安縣但適當閩粤交接之
地呼吸相通從前窩盜窩贓既已無所不為今又
包蔵禍心招人歃血拜把圖謀為匪現在供認確
鑿不亟剪除將来海疆重地貽害匪淺除現在移
咨會提供出之黃加皮黃亦寬黃金到案嚴訊幫
人約會實情另行奏
聞外所有提到黃五舍供認招黨謀匪實情理合具
奏伏祈
皇上睿鑒施行謹
奏
事關紏黨圖謀為匪務湏徹底嚴究毋得草率完結
雍正十年五月二十九日廣東觀風整俗使(臣)焦
祈年謹
奏為奏
聞事竊照廣東入夏以来五風十雨極其調順目下各
屬早稻茂秀旬日之間即可登場蓋粤地五月天
氣每慮雨水連綿曠日不雨又慮苗乾今恰得隔
日即雨一雨便晴真所謂雨𤾉時若也聞廣西雨
水頗多自梧州而東下流入三江一帶廣州之南
海三水等縣肇慶之四會開建等縣地多基圍而
勢當西水之衝今年西水頻發而随長随消各處
基圍保固無虞五月内各屬報到米價較三月更
加平減人民樂業近聞科(臣)徐杞廵查惠潮兩府
山場如惠屬之博羅永安歸善等縣有名鍋底山
鳳凰嶂等處衆山綿亘係歴来隴口最多礦徒出
没之藪今隴口俱經封塞多有青草長平非同時
開時閉之形邇来礦徒實屬斂戢稀少目下因大
官田新設鶴山縣一帶地方查其可墾之荒田甚
多現與督臣撫臣議商招集惠潮各屬無業之民
安插耕種俟科臣回省與督撫會議酌定奏
聞際此時和年豐皆蒙
皇上洪福廣被澤遍海疆(臣)等身任地方之責務期人
有利頼俗盡還淳以仰副
聖天子教養斯民之至意為此具摺奏
聞謹
奏
以手加額覽之
雍正十年八月十九日廣東觀風整俗使(臣)焦祈
年謹
奏為奏
聞事竊照香山縣屬淇澳蔴子二村因其獨處海中居
民每多為盜經督撫與(臣)訪知各犯姓名委員並
檄飭該縣協按名密拏當經現獲羅象茂等三十
餘名自行投首歐陽德輝等四十名現在分别究
結已經會同督撫合詞具
奏無庸瀆陳外再查新會新寧開平等縣交界之處
有百峰山綿亘數百餘里向為盜藪急則直趨香
山廣海寨一帶洋面往来飄忽刦奪時聞最為民
害(臣)與督撫多方設法併密飭文武用心緝拏今
據開平縣自行投首賊首李雅拱一名又廣海寨
署遊擊馮元報稱擒獲楜椒四等九名又新寧縣
報稱首獲乂脚三等四名又肇慶府禀據開平縣
張令陸續招到陳上滑等三十三名及新寧縣拏
獲鄺天遠等五名此數十名者俱係著名積盜非
尋常匪竊可比除有案者歸案究擬投首招致者
令其緝賊贖罪仍一面嚴飭該地方文武逐細搜
捕務使驅除淨盡不留餘孽以靖根株所有續獲
百峰山等處各盜緣由理合繕摺奏
聞謹
奏
據奏粤東積賊陸續首獲盜風漸次止息嘉悅覽焉勉
之
同日又
奏為據實密奏事竊照廣東從前文武不和樹黨營
私之積弊蒙
皇上洞察嚴加懲剔又
特頒諭旨遍行刊刻宣示勸戒近年以来督撫提鎮咸
以和衷相率而各屬員弁亦頗知凛遵懼蹈隕越
目下粤省局面實不比往年此(臣)之不敢壅於上
聞理合據實陳
奏者也抑(臣)猶有不敢隐諱密行奏
聞者如肇慶府陽江縣衙内偷盜餉銀該縣參革知縣
邱慤隐諱不報濫拏無辜疊夾又復𣲖紳衿貸償
經肇羅道張渠訪實飭肇慶府查究諱盜濫夾並
𣲖償是真嗣肇羅道至省在廵撫官廳司道官員
會集之所按察司黃文煒倡言邱慤係湖北王廵
撫特薦之人肇羅道此番嚴查邱令若罹參革王
廵撫當有降調處分同衆面責張廵道之非張渠
荅云稽查盜案本廵道之責非為多事兩相争論
嗣經陞任撫(臣)鄂彌逹將邱令會疏
題參而司道之情形猶未釋然又高州府通判管復
始委修海船事務該通判侵蝕船料銀兩經高雷
廉道毛世榮查出詳揭詎高州府知府張兆鳳徇
情曲庇屢向該道求寬該道因將張兆鳳一併附
揭嗣道府先後至省按察司黃文煒設席衙内招
毛世榮飲酒勒與該府張兆鳳講和毛世榮云法
之所在理應揭參原非為私情起見無庸和息按
察司厲色相加立促張兆鳳會飲而散又督臣通
飭文武嚴禁米穀私鹽出入口岸一案按察司黃
文煒直用文申飭提督語言過當以致提(臣)張溥
據文通咨又訪察得近来署督(臣)鄂彌逹因臬司
行止乖張曾經面飭而黃文煒致生怨懟頗以為
言(臣)竊以為現今通省文武羣相砥礪漸化積習
臬司大員如此行徑恐生嫌疑之漸於粤東官方
所關匪輕(臣)受
皇上重恩不敢稍有欺隐為此據實密行奏
聞謹
奏
此奏是意見亦屬公當另有諭旨從部頒發
雍正十年十一月十九日廣東觀風整俗使(臣)焦
祈年謹
奏為奏
聞事竊照廣東今年雨𤾉時若早稲豐登米價甚平(臣)
經具摺奏
聞兹秋收告成據各屬呈報年登大有兼之嘉榖蕃生
一莖自雙穗以至七穗一本自十數穗以至一百
二十九穗自四五尺長至一丈一尺不等各該地
方文武官弁齎送呈閱前来巳經督撫與(臣)合詞
奏
聞并函匣繪圖遣員恭
進在案且粤東地方遼闊通省亘數千里十府二州
收成分數大率如一現在天時和暖播種二麥早
已青蔥米價自六錢以至八錢九錢不等地方處
處寧謐萬民樂業所有特産嘉榖及年歲順成緣
由理合奏
聞謹
奏
覽粤東收穫情形欣慶之懷莫可言喻
同日又
奏為奏
聞事竊照香山縣依山傍海素稱積盜之區除擒撫蔴
子淇澳二村各盜共八十餘名巳經督撫與(臣)合
詞具
奏嗣督撫與(臣)復面諭該縣協用心訪查務盡根株
以仰副
皇上除盜安民之至意今於十一月十四日據香山協
副將黃錫申香山縣知縣魯遐齡報稱查張婆澳
圓山仔等處良匪不一親詣該地方宣揚
聖德天威多方招撫自八月二十七日至十月二十四
日又陸續投首林開運等共四十二名等情現俱
行司審擬在案又新會新寧等縣交界之百峰山
尤為盜藪(臣)與督撫密飭該文武實力緝拏除擒
撫積盜李雅拱等數十餘名之外但山深林密恐
猶有匪竊潛蔵一時搜捕不到有署廣海寨遊擊
馮元實心捕盜歴著勞績前在百峰山擒撫各盜
該員出力居多今該員又於十一月初八日招撫
人地相宜伏祈
皇上諭令督臣酌量題補實為恩便至前後擒撫各盜
或於本省酌量安插或仍照舊例分發各省現在
遵照奉到
皇上硃批督臣會同奏摺
諭旨督撫與(臣)密議按其情形詳加酌定另行具
奏所有香山百峰山續行招撫投首各盜緣由理合
具摺奏
聞謹
奏
覽
硃批諭旨卷一百三十四
