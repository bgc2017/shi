欽定四庫全書
硃批諭旨卷一百八十九上
硃批張廣泗奏摺
雍正六年二月二十五日貴州按察使(臣)張廣泗
謹
奏為恭請
聖訓事竊(臣)至愚極賤由貴州黎平府知府荷蒙
聖恩逾格著令署理貴州按察使印務未及一月復蒙
特予補授聞
命之下實切悚惶所有感激蟻忱已經詳懇署撫臣代
題恭謝
天恩外伏思按察使為通省刑名總滙而黔省更屬苗
疆要地(臣)才識短淺一切措理恐多叢脞謹冒昧
具摺跪求
皇上俯賜訓諭庶(臣)於萬里之遥得以祗承
天語時加惕勵恪供職守皆出
聖主生成之賜矣為此謹
奏
覽奏謝知道了勉力奉公勿懈諸務必深知灼見後方
可舉行若緣圖報心殷涉於孟浪有損無益過猶不及
也當切以為戒
雍正六年八月二十日新授貴州廵撫(臣)張廣泗
謹
奏為恭謝
天恩事雍正六年七月二十二日(臣)在凱里附近地方
行營接准貴州巡撫(臣)沈廷正咨准吏部咨開奉
旨雲南廵撫員缺著貴州廵撫沈廷正調補貴州廵撫
員缺著將貴州按察使張廣泗補授等因欽遵轉咨
到(臣)當於行營恭設香案望
闕叩頭謝
恩訖又於七月二十九日准調任雲南廵撫(臣)沈廷正
咨准吏部咨開内閣交出奉
上諭張廣泗現有化誨生苖等事其貴州廵撫事務仍
著沈廷正署理令張廣泗得以從容辦理俟張廣泗
到任後沈廷正再赴雲南新任欽此移咨到(臣)跪讀
之下仰見
聖主睿慮周詳無遠弗照(臣)欽遵逐一敬謹從容辦理
務期蠢爾愚蒙咸通
聖朝治化邊界良民永資寧謐以上副
聖主軫念遐荒之至意除將現在辦理情形另行具
奏外理合繕摺恭謝
天恩謹
奏
覽奏已悉凡百不可固執惟以相機合宜為貴縱始初
稍有見不到處一片忠赤報效之心自在慎毋回護前
言勉強從事設或苗情頑蠢一時辦理過激致傷多命
奏效雖速朕心有所不忍原係化外蠻夷非内地叛逆
之可比也當仰遵訓諭詳慎為之
同日又
奏為奏明開通苖疆情形仰祈
睿鑒事竊查黔省自黎平府以西都勻府以東鎮遠平
越等府以南廣西之柳州慶遠等府以北中夾一
段地方介於數郡之中延袤千有餘里寨分千餘
人丁戶口不下十數餘萬皆係生苖不服約束為
害巖疆其逼近黎平者則為八萬古州逼近鎮遠
者則為九股逼近都勻者則為八寨逼近凱里者
則為丹江均係地面寬廣戶口稠繁更為各郡要
隘之區(臣)去歲於黎平知府任内奉督(臣)鄂爾泰
檄令相機化誨曾兩至八萬古州曲加開導彼等
已知凛戴願行内附隨僃叙情形禀覆督臣并(臣)
今春奉調赴滇又蒙督臣面囑機宜委令從長布
置勦撫兼施(臣)即遵照於五月内起程先抵都勻
府料理八寨等處逐一宣揚我
皇上如天之仁曉以歸誠向化之樂其有稍稱淳良者
隨即匐匍行營矢願歸化(臣)當即重加賞犒申明
約束嚴禁騷擾其中狡黠初懷觀望并欲妄行拒
阻者迨略試以威旋亦覺悟俱来投撫(臣)亦一體
量加賞賚諄切宣示察其田土肥磽人戶衆寡令
其認納糧賦使知任土作貢之義并查明戶口冊
報督撫諸臣察核以及行知鎮遠文武各官就近
將九股生苗相機化誨亦多感悟就撫將戶口開
造到(臣)合之(臣)所撫八寨共計大小二百三十餘
寨男女共二萬餘丁口惟丹江一處倚衆恃險不
遵化誨(臣)遣通事人等前往再三曉諭始終執迷
不悟且將欲行向化各寨多方阻截不容歸誠并
將八寨内已撫之楊牌楊堯等寨設計勾串希圖
反復及官兵臨境竟敢公然抗違益肆頑梗則是
恩不能用非威不可矣(臣)隨飛咨請商督(臣)鄂爾
泰并調任撫(臣)沈廷正提(臣)楊天縱意見僉同各
𣲖遣官兵前来(臣)凛遵
諭旨從容辦理惟當慎重圖維敬謹匪懈擬將丹江一
處𠞰撫竝施布置妥協則古州八寨以及九股等
處其已就撫者自必懷德之心益堅而尚在觀望
者亦俱知凛惕咸可漸歸約束矣所有現在辦理
情形理合繕摺
奏明伏祈
皇上睿鑒謹
奏
已差牧可登春山密齎敕諭來黔矣爾接諭後相機審
勢加詳加慎為之
同日又
奏為恭繳
硃批事雍正六年五月十四日據(臣)家人自京捧回(臣)
恭請
聖訓一摺奉有
硃批(臣)跪讀之下如瞻
天表感激悚惶仰見我
皇上惟聖惟明執中建極
訓誨臣工務期詳慎至意伏思人臣事
久遽荷
聖主特逹之知惟有勉圖報效今恭承
聖訓加意提撕(臣)當字字精研言言省悟諸凡務求了
然於心而後措之於事不敢輕蹈有過不及之愆
以上副
聖主格外造就隆恩下盡微(臣)駑駘之報於萬一也所
有原奉
硃批理合恭繳謹
奏
覽
同日又
奏為謹陳蟻悃跪懇
天恩事竊(臣)父原任山東兗州府管河通判張鎬於康
熙五十七年丁憂回旗候補於雍正四年蒙
皇上天恩命往水利營田效力因(臣)父奉委賣米有應
交米價銀兩遲延日久始行繳納經總理水利營
田使怡親王參奏奉
旨交部議處昨閱鈔報内開刑部
題為特參虧空等事將(臣)父擬以枷責等因具
題奉
旨依議欽此(臣)跪讀之下戰慄惶恐感激涕零伏念(臣)
父以閒廢之員蒙我
皇上天恩錄用命往水利效力(臣)以庸劣愚賤之人蒙
聖主拔擢廵撫
隆恩異數榮寵非常(臣)父子既受我
聖主格外之恩今(臣)父有罪亦宜從重加倍究治乃復
蒙
皇上如天之仁僅將(臣)父予以枷責(臣)惟舉家頂戴何
敢復有瀆陳但思(臣)父犯罪則(臣)係罪人之子何
以表率寮屬忝任封疆又據(臣)在京家人禀稱(臣)
父在順城門内枷號二旬因患病求保俟病稍痊
再行赴部領罪尚未蒙准等語伏念(臣)父受
皇上天高地厚之恩不能竭力圖報自取重咎雖駢首
待死亦罪所宜然惟是(臣)父年近六旬素有弱疾
今復染重病若不能保出調養勢必旦夕就斃長
戴此罪名以没世矣雖欲改悔遷善其道無由為
此跪懇
天恩將貴州廵撫員缺另簡賢員准(臣)赴京代父加等
領罪或容(臣)遵
旨敬謹竭力辦理生苗事竣即星馳赴京代父領罪使
(臣)父得以洗心滌慮痛加改悔則(臣)父子均沐我
皇上賜以再生之恩自新之路雖捐糜頂踵肝腦塗地
不能仰報於萬一也(臣)無任戰慄哀籲之至謹
奏
此奏朕嘉悦覽之殊不料張鎬生汝此等佳兒暨趙世
錫生趙宏恩郭維莞生郭鉷皆屬竒事雖然人材後勝
於前正乃國家之福也汝父之居心行事汝為其子自
不敢言姑平心一思是耶非耶但既生汝如是為國宣
猷奉公效力之子則諸過悉可抵除已有旨盡寬爾父
之罪矣至汝父之心行當以為終身戒萬勿稍蹈一二
切湏砥礪操守若似汝父是所謂孝子慈孫百世不能
改者雖悔何及謹誌朕恩莫致有負勉之勉之
八萬古州之事設撤兵罷𠞰可以如舊相安當領悉朕
意無庸勉強經營
諭貴州廵撫張廣泗從前石禮哈署理廵撫印務時曾
經摺奏古州八萬苗地不入版圖其人兇悍成性往往
仇殺且時出擾累居民今各處蠻夷咸傾心向化獨此
一隅未通聲教應請用兵𠞰撫等語朕彼時批伊摺内
苗人愚悍仇怨相尋固屬可憫但興兵進𠞰戕害生靈
朕心不忍豈可孟浪從事石禮哈遂奉諭而止頃因爾
稱奉差經過其地苗衆歡欣接待禮體恭順僉稱願附
版圖朕又訪之從滇黔旋京大臣等亦云夷情恭順誠
然因思内地與苗疆莫非吾之赤子既有抒誠嚮化之
心豈忍置之膜外是以准爾所奏專委撫綏以慰答苗
情近聞爾在彼𠞰撫兼行諒因苗寨繁多心志不一有
實心歸附者亦有中懷疑懼者不得已有干戈之舉也
但倉猝脅以兵威未免多傷苗命且強所不願非朕本
念今特遣翰林官二員前來宣示諭旨伊等到時若招
撫之事已竣則當加意綏輯倘或執述不悟切勿徒恃
殺伐統俟從容化導以副朕胞與之懷為此特諭
雍正六年十月二十二日貴州廵撫(臣)張廣泗謹
奏為欽奉
上諭事雍正六年十月十七日(臣)在八寨行營有
欽差國子監司業(臣)牧可登翰林院侍講(臣)春山齎捧
上諭一道到(臣臣)跪讀之下仰見我
皇上天地為心胞與為量雖苗夷蠢類既不忍擯於化
外尤冀其覆育安全(臣)雖至愚敢不凛體并又接
怡親王暨大學士等寄到公字内開字寄廵撫張
古州八萬苗人雖云互相仇殺出境刦奪尚無顯
然抗違
國法之罪祇因從前聞得招撫甚易
聖意不忍拒之化外故令舉行今聞苗衆之心不一似
非撫綏可以竣事但用兵𠞰滅盡收其地而將来
料理措置亦非易言是以
皇上特發諭旨與廵撫并頒
敕諭曉諭苗人令翰林二人齎捧前来若苗衆原欲就
撫易於招徠不至大有誅戮則仍照廵撫前請施
行或撤兵有不便之處亦就近商酌倘撤兵可行
廵撫應將
敕諭鈔錄宣示苗衆俟其敬謹恭迎然後將
敕諭發往一切事宜
欽差與廵撫面加酌量廵撫不必因從前所奏存回護
為難之心此事本應行文與鄂總督因滇省路遠
往來又需時日是以
敕令欽差逕至廵撫處商酌諸事可以口悉也等因(臣)
愈得詳細領略伏查(臣)先於黎平府任内曾兩至
八萬古州曲加開導已願内附隨將情形禀覆督
(臣)鄂爾泰迨(臣)叨蒙
天恩擢為按察使奉督臣調赴滇省面囑機宜議令𠞰
撫兼施(臣)即前至都勻府之八寨地方布置并將
黎平之古州以外生苗行令黎平文武從容化導
以及附近鎮遠之九股清水江等處生苗亦行令
鎮遠文武先為料理已陸續據報九股向化者十
之七八其古州以外并清水江就撫者亦多所有
八寨經(臣)親為區畫始猶觀望迨略示以威即知
悔悟歸附惟丹江一處竟敢抗違且將他處願歸
寨分以強勢壓制不容前來經(臣)親往開示復敢
拒敵傷兵(臣)隨飛咨請商督撫提臣意見僉同各
派遣官兵前來兹於十月初五六等日將八寨内
倡首反覆之楊牌等寨及官兵已到猶敢附惡抗
違之甲些者良烏歸也條等二十餘寨俱行懲創
其餘竝未附和反覆者更加以奬賞撫恤并曉示
首惡寨分業經整頓所有附和各寨既已知威仍
准投撫隨俱匍匐投赴行營悔罪求生是八寨𠞰
撫大局已定惟有謹遵
聖諭加意撫綏務使得所俾共入版圖永沾
聖化至於丹江苗衆(臣)正擬尅期前進𠞰撫兼施今恭
接
上諭指示諄切(臣)何敢徒恃兵力冒昧舉行因與牧可
登春山等再四商酌思維暫緩進兵但恐苗性至
愚未能驟曉大義目今不敢遽宣
敕諭祇先將(臣)等之意再為詳切開導俟其少有省悟
之機即恭錄
敕諭宣示苗衆務令其明白感激實心恭順且使先經
就撫各寨聞聽之下莫不羣思凛戴然後撤兵則
於
國體無損而於苗疆久遠之計亦大有裨益若復經
開導之後始終抗違而竟停討問是彼既不知保
全之恩又安解撤兵之意(臣)愚以為仍應進兵以
示法紀縱有誅戮不過丹江内強暴頑苗而其餘
聞風凛惕已就撫者懷德益堅未就撫者咸思依
附則懲創者少而保全者多也再據牧可登等恭
述
上諭此事應慎密欽此(臣)當敬謹凛遵但思此案原係
督(臣)鄂爾泰總理其事況(臣)識見淺陋恐所籌畫
多有未當鄂爾泰認理深細見事明決且怡親王
等公字内亦開有此事本應行文與鄂總督之語
是以(臣)不揣冒昧敬將
上諭恭錄併鈔公字差員星飛捧齎交督臣閱看竝酌
核(臣)現在所辦情形是否允協仍致囑督臣務湏
慎密外自軍營至滇不過十二日可以往返至(臣)
遣去丹江曉諭之人亦約十餘日可以週到俟看
丹江苗衆是否實心恭順抑或終於抗違即可酌
定行止亦不至多遲時日(臣)當與牧可登春山等
逐一敬謹商議總期妥帖辦理以謐苗疆緣接奉
上諭事理恐厪
聖懷謹將酌議辦理情由先為繕摺
奏明伏祈
皇上睿鑒謹
奏
古州八萬化誨生苗一事據各處奏報紛紛不一遣牧
可登春山前來盖恐汝進退兩難或且暫緩徐圖之意
今覽爾奏朕洞然無疑矣如果向化者十已七八止餘
丹江一隅自不應獨留遺孽任其滋蔓分剖甚屬明晰
朕深嘉之汝力能擔荷此事商之鄂爾泰伊何不樂從
之有倘力不能辦鄂爾泰斷不令汝勉強從事也所奏
嘉悦覽之諸凡惟宜慎重籌畫萬全而行勉之勉之
觀此光景宣示飭諭之舉可以中止朕原命牧可登春
山密齎前來與汝商酌者廷臣亦未與知今仍令二人
齎回可也特諭
同日又
奏為奏明事雍正六年十月二十日准署理貴州廵
撫(臣)沈廷正差委把總徐詔齎解銀二千兩到(臣)
行營竝札開前將送往軍前預備賞賚等項銀兩
具
奏今奉
諭旨張廣泗軍中如有所需當寬裕接濟俾不致拮据
將朕此旨即行通知令伊源源檄取可也欽此欽遵
現在軍需浩繁從前齎送之銀為日已久諒不足
用今特動支庫銀二千兩專委把總徐詔管送查
收倘隨後再有所需祈即通知等因(臣)當查收訖
仰惟
聖主體念臣工纖微必燭且使因公措理不致稍有缺
乏(臣)查調集官兵除每日支給行糧外其餘竝無
需費惟奮勇出力之官兵并通事嚮道人等實心
招徠以及就撫苗民俱應隨時賞賚之處不無所
用已先准署撫(臣)沈廷正差送公費銀二千兩前
來(臣)逐一撙節現在尚未用完乃今荷蒙
諭旨諄諄以寬裕為念(臣)益當欽承并有督(臣)鄂爾泰
恭錄
諭旨通知事理(臣)謹繕摺
奏明再據把總徐詔禀稱奉有
上諭黔省現有𠞰撫古州八萬之事又協𠞰粤西不法
㺜苗額設兵丁或不敷用著將湖南就近營兵酌撥
一千名來黔聽候督提調遣并預撥荆州滿兵一千
名前往常德府駐劄等因巳經行文到黔欽此仰見
我
皇上慎重巖疆布置周密查粤西㺜苗之事於九月内
已經完竣至黔省生苗一案各處多願就撫惟丹
江一處現在再為詳切曉諭冀其省悟倘若終於
抗頑應行進兵則有(臣)所領官兵除酌留彈壓新
撫之地方外尚餘漢土官兵五千餘名亦儘足前
進丹江之用恐上厪
聖慮合併陳明謹
奏
兵威壯盛方於事有濟切不可稍涉輕忽
雍正六年十二月二十五日貴州廵撫(臣)張廣泗
謹
奏為恭謝
天恩事竊(臣)前具奏懇請代(臣)父張鎬赴京領罪一摺
奉到
硃批(臣)跪讀九叩感激涕零伏思(臣)父身罹重罪既蒙
天恩宥免而(臣)之愚昧尤荷
訓諭周詳勉以終身戒以操守(臣)恭繹之下愈增凜惕
在我
皇上之矜全備至無非勸孝勸忠而(臣)父子履戴
高深敢不加儆加勵況(臣)以至愚極賤之人蒙
皇上特逹之知授以封疆重任縱使肝腦塗地亦難少
報涓埃乃更以(臣)父之罪蒙
聖主格外寬宥至於此極嗣今以後(臣)父子惟有共相
誓勉洗心滌慮省罪愆於既往效犬馬於將來斷
不敢自外
生成以期仰副我
聖主造就洪恩於萬一也理合繕摺恭謝
天恩跪祈
皇上睿鑒謹
奏
覽汝奏謝剴切真誠朕甚為嘉悦終身莫移今日此心
可也但汝方值壯年蒙朕不次擢用又兼建立竒功切
勿自恃致生驕傲胸中竟能忘此顯榮則
高天厚地斷無不錫鑒祐之理一切居心行事以鄂爾泰
為楷模而效法之將來亦必為國家棟梁之臣也勉之
同日又
奏為奏
聞事竊查丹江苗衆於(臣)復行曉諭之時仍敢將附近
欲歸之苗民男婦綁擄而去強悖愈甚則是彼等
自外生成若不稍加懲創何以儆遏悍頑為巖疆
久安長治之計正據遣去化導之人回覆前來而
督(臣)鄂爾泰回劄亦至内開丹江一帶生苗強悍
殺刦為害地方兹奉
上諭周詳仰見我
皇上如天好生之至意我輩惟當凛體欽遵敬謹從事
殺一良懦如殺眷屬觀縱一兇惡如縱狼虎觀𠞰
撫竝用意主於撫庶幾殺亦為恩而恩可垂久等
因(臣)當於十一月初九初十等日派遣官兵陸續
分路前進(臣)於十一日亦親往適中之烏耶地界
調度聲援其奉派右路之定廣協副將蘇大有於
二十日帶領官兵進至小丹江各寨所有頑苗俱
堅築墻壕環繞迎敵經該副將奮勇爭先將小丹
江各寨克取(臣)即乘勢於二十八日移兵進大丹
江各寨或𠞰或撫俱於十二月初三初五等日布
置就緒當有
欽差司業(臣)牧可登侍講(臣)春山等於初七日前來大
小丹江察看明白敬齎
敕諭於初九日自凱里起程回京復
命訖因尚有附惡之雞講等寨頑苗仍不悛悟(臣)隨派
令官兵復於初十十一等日將雞講大小十一寨
悉行攻克隨有接聫丹江之上九股以及附近山
苗俱赴行營輸誠投撫(臣)逐加賞賚准其收錄至
大小丹江雞講苗人從前之敢於抗拒者倚衆恃
險以為懲創必不能加因而怙執如故迨見官兵
經臨有如摧枯拉朽彼已伎無所用而又見凡來
就撫者恩恤備至遂亦翻然悔悟隨於十四十五
等日以後相率匍匐投赴行營悔罪求生認納糧
賦願為
盛世良民(臣)俱諄切宣諭一概准撫仍於科糧從輕事
例從簡俾樂輸將而易遵奉所有苗民男婦現已
復業安居即曾被攻燬寨分亦盡來歸故土其應
因地制宜經久善後之處容俟(臣)與督提暨署撫
諸臣悉心圖維擇人分任庶新闢巖區漸次寧謐
而内地良善永沐安恬矣又黎平之八萬古州經
(臣)化導在先并九股生苗於本年六七月間經鎮
遠協副將張禹謨等亦漸次招撫在案但地廣人
衆猶湏(臣)親身前往宣布
皇上仁威俾其依向堅切竝察議經久諸事以及附近
鎮遠府之清水江一帶屢據知府方顯禀報情願
歸附者已有其半(臣)當飭令從容開導善加撫循
總期彼等共入版圖咸叨
聖朝治化(臣)謹將辦理丹江就緒情形先行繕摺
奏明謹
奏
嘉悦覽焉善後事宜與督臣鄂爾泰詳細商酌料理允
妥以慰朕懷
同日又
奏為恭謝
天恩事竊(臣)於開導苗疆一案已將丹江一帶料理底
定(臣)一面安插招徠正在繕摺具
奏間據(臣)標把總齎回(臣)前奏欽奉
上諭一摺奉有
硃批竝蒙
欽賜貂皮湯羊哈密瓜菓子平安丸到(臣)隨恭設香案
望
闕叩頭謝
恩訖伏讀
綸言欽承
賜賚感戴莫罄奮勉靡從惟有益矢丹誠敬謹匪懈至
於八寨丹江九股等處生苗𠞰撫事務甫竣(臣)尤
當圖維善後之計請商督提署撫諸臣公同會核
次第舉行不敢稍有忽略俾仰副
聖主期勖殷懷以展微(臣)駑駘之報而已所有原奉
硃批敬封恭繳外理合繕摺跪謝
天恩謹
奏
苗疆開通固屬不易而安插撫輯為尤難諸凡善後事
宜正爾職分中之要務今日措置一分妥協將來省汝
一分心力也詳悉籌畫為之
雍正七年正月三十日貴州廵撫(臣)張廣泗謹
奏為奏明事竊(臣)於辦理開通生苗一案已將八寨
丹江雞講九股等處𠞰撫就緒并此外之八萬古
由於雍正六年十二月二十五日在丹江行營具
摺奏
聞伏查丹江八寨等處均屬要區今開通既定其一切
善後事宜關係綦重是以(臣)備叙情形咨請督(臣)
鄂爾泰詳核指示去後嗣准督臣覆稱設鎮安營
建官畫界等事必湏面商熟籌庶為久安長治之
計非可約略輕易亦未可懸擬遥度應即接印視
事以便署撫沈廷正赴滇到任鄂爾泰方可起程
來黔面議種種等因(臣)未便躭延因自行營旋省
於本年正月十七日抵廵撫任接印視事業經恭
疏
題報外現在新附八寨丹江九股等處酌量險易分
委定廣協副將蘇大有鎮遠協副將張禹謨都勻
營參將趙文英長寨營參將官禄統率官兵彈壓
拊循俱各寧帖惟俟督臣鄂爾泰不日到黔會商
妥協當如何措理另摺
宸衷至(臣)荷蒙
聖主逾格隆恩由知府微員於一年之内
擢授廵撫夙夜冰兢實深不能勝任之懼兹值苗疆事
務初竣尚湏料理又未敢冒請叩謁
天顔親承
聖訓謹將(臣)旋省到任情由繕摺具
奏竝跪懇
聖慈訓誨指示庶微(臣)有所遵循不致隕越統祈
皇上睿鑒謹
奏
常思不辱朕用人顔面則一語可行之終身矣
雍正七年七月二十二日貴州廵撫(臣)張廣泗謹
奏為奏明事竊照清理苗疆一案仰頼我
皇上仁威遠播兼蒙
訓諭周詳(臣)欽遵逐一敬謹辦理得以漸次就緒嗣於
本年三月初七日督(臣)鄂爾泰抵黔省(臣)將前後
所辦之處竝苗情地勢面述請商又荷督臣確核
裁示(臣)諸事更獲依循當於三月二十七日自省
起程復往鎮黎各郡察勘布置業經恭疏
題報在案查八寨丹江九股等處既已料理告竣此
後應接聫布置者則係清水江緣江之南北兩岸
寨分稠繁人丁衆多所有北岸各寨(臣)於駐劄丹
江之時即令鎮遠文武相機招徠已俱就撫而南
岸各寨頑良不一尚在觀望是以(臣)檄委鎮遠協
副將張禹謨帶領官兵公同鎮遠府知府方顯前
去將已撫北岸各寨地方察勘宣諭即可體詢未
撫者之向背情形及張禹謨等逐漸進至柳羅駐
兵對臨南岸即有公鵝寨苗衆聽信漢姦唆撥遂
勾結柳利雞擺尾等二十餘寨渡江攻營當被官
兵迎殺頑苗數十人我兵亦傷亡十九名(臣)聞報
會商督臣一面飛飭張禹謨等加意固守(臣)即一
面星馳前去自(臣)到營之後該苗人等斂跡不出
無敢復過江者又有柳利苗人不招自來喊求叩
見(臣)知頑苗已有畏懼渙散之意遂分遣通事人
等潛往各寨解其黨羽公鵝遂成孤立而防守亦
懈(臣)於五月十四日子刻先令勁卒善水者乘霧
浮江而過奪取其船官兵由上游渡江奮勇攻殺
頑苗不支俱各奔竄十五日又邀同雞擺尾等寨
前來攻營復被官兵衝擊頑苗傷斃甚衆大潰而
返始知畏懼求生縛獻漢姦繳納軍噐匍匐投誠
殆無虛日又江北岸有平夏一寨向來肆惡無比
於去歲官兵清理苗疆之時猶敢殺擄順洞糧苗
難以姑宥(臣)亦乘機發兵嚴加懲創仍令繳納鎗
械并擒獻兇首發審在案其餘未歸各寨俱望風
歸化約可萬戶(臣)隨傳集苗衆人等宣布
皇上天地覆載之恩不忍一介蠢頑棄置化外之至意
該苗聽聞之下俱歡忻曉悟查清水江兩岸新附
之區即接聫九股丹江延袤千有餘里布置甫定
其防維綏輯之方必得賢幹大員始克勝任(臣)隨
請商督臣𣲖令新陞鶴麗鎮(臣)蘇大有前來(臣)將
諸凡事宜詳細諄囑即於六月二十五日從清水
江起程前赴黎平料理八萬古州事務再(臣)於五
月内在清水江行營接據駐劄丹江副將官祿禀
報丹江内之桃繞等寨苗人聽信漢姦殺害差兵
通事并糾衆乘夜衝營經官禄指揮弁兵將頑苗
擊退等情(臣)隨抽撥官兵五百餘名著令馳去以
資防禦而督臣亦自省耑委安籠鎮(臣)哈元生前
赴丹江相機調遣今該苗等巳縛解漢姦呈繳鎗
械又認罪求生并願拏獻兇首各緣由現在定擬
完結所有一切情形緣督臣現駐黔省已不時摺
奏以及𠞰撫生苗就緒之處又經會疏
題逹在案是以(臣)不敢冗贅上瀆
宸聰謹將(臣)察勘鎮黎邊境竝料理清水江事宜繕摺
奏明謹
奏
鄂爾泰亦經奏聞矣朕懷深慰此事之成功就緒皆仰
賴
上天垂祐鄂爾泰暨汝一念忠誠之所致但嗣後一切措
置尤當加意圖維毋涉輕忽倘少不妥協豈但前功盡
棄且將貽笑於天下後世其害可勝言哉敬慎為之
同日又
奏為奏
聞事竊查黔省今歲夏田情形併豆麥春蕎仰荷
皇仁收穫豐足業經督(臣)鄂爾泰於五月内查明分數
具
奏在案(臣)以察勘苗疆於三月二十七日自省起程
經過沿途地方正當播種之際雨水即已霑足迨
抵行營駐劄目覩苗民栽插晴雨應時青禾秀發
嗣(臣)布置清水江已竣前赴黎平更見早稻已有
收割者其晚稻皆穎栗堅好迥異尋常有莖長七
八尺者有兩岐者又有兩穗三穗至於徧畝者(臣)
凡到一處即詳悉詢問據民苗人等歡呼禀述以
為從來未有之竒且非特郡縣之間景象如此即
僻遠苗寨以及新撫夷蠻之地(臣)或已親歴或遣
人探查咸以十分豐熟見告兼據司道等禀稱上
游五枝苗有獻嘉禾者一莖竟至十二三穗此不
獨邊地所未覩尤屬遐邇所罕聞因奉有
特命停獻嘉禾諭旨(臣)不敢恭進所有(臣)親歴各處目
擊豐稔情形理合繕摺奏
聞伏乞
皇上睿鑒謹
奏
所奏欣悦覽之似此異常嘉禾實屬難覯如尚有存留
者附便進呈仍不必題奏
同日又
奏為恭謝
天恩事雍正七年三月十七日(臣)家人捧回(臣)因(臣)父
張鎬獲罪荷蒙
聖慈宥免敬攄蟻忱恭謝
天恩一摺奉有
硃批竝蒙
欽賜貂帽孔雀翎袍褂寧紬又蒙
特給奏摺匣四箇并鑰匙二枝到(臣)當即郊迎至署恭
設香案望
闕叩頭謝
恩訖伏讀
硃諭以(臣)建立竒功切勿自恃致生驕傲胸中竟能忘
此榮顯則
高天厚地斷無不錫鑒祐之理欽此竊思開通苗疆一事
實由我
皇上聖德神威徧播遐荒一道同風所致又加以督(臣)
鄂爾泰敬凛
宸衷處置安詳指示明晰(臣)不過遵奉而行兼之凡有
宣力之處又皆將弁軍士各供驅策共矢勤勞逐
漸經理就緒(臣)何敢靦顔竟居功之一字而自恃
驕傲耶又伏讀
硃諭一切存心行事以鄂爾泰為楷模而效法之將來
亦必為國家棟梁之臣也欽此伏惟鄂爾泰忠誠素
著學問淵深處事剛明率屬公正(臣)向在其屬下
遇事多承啓廸今更欽承
聖主造就殊恩指示效法(臣)惟愈加凛體於察吏安民
之道存心行事之間竭力步趨虚衷則效縱(臣)智
識不逮或冀仿彿獲有寸益則可無負
聖訓即微(臣)亦得漸就成材勉圖報稱也為此叩謝
天恩竝繳
硃批謹
奏
古人云有為者亦若是如此矢志甚好近日朕於後進
撫臣中深有望於汝與金鉷二人也勉之
同日又
奏為恭謝
天恩事雍正七年四月十五日(臣)標把總捧回(臣)於抵
廵撫任後具
奏一摺奉有
硃批竝蒙
欽賜果子二匣到(臣)當即恭設香案望
闕叩頭謝
恩跪讀祗領訖仰惟我
皇上至誠臨御凡所以策勵臣工之處無不委曲諄詳
從來
君明則臣良我
皇上為堯舜之君當必有臯䕫稷契之臣庶以贊佐
聖治於萬一如(臣)猥以庸愚叨荷封疆重任(臣)縱不自
愛獨不懼為
盛世之羞乎且(臣)以外任微吏半載之間遽邀
簡擢殊恩迥逾常格(臣)之賢愚實有關我
皇上知人之明今蒙
聖主期勖至此(臣)跪讀涕零不知所云嗣此以後惟有
恪遵
訓諭時時凛惕竭盡駑駘期於始終匪懈而已(臣)不勝
惶恐感激為此繕摺恭謝
天恩謹
奏
汝能深體朕之苦衷夫復何諭但加勉言行相符莫辜
負殷殷期望也
同日又
奏為奏明事竊(臣)有堂叔張鈺係候選知縣職銜於
雍正五年三月内欽奉
上諭興修江南水利一案具呈吏部帶領引
見命往效力(臣)知其外貌雖屬可觀而向來舉止乖張
性情疎謬但思彼既蒙
聖恩揀發或知檢束自愛漸就成材(臣)以相隔遥遠不
能深悉惟於江南往來便差有認識者留心詢問
據云頗不安靜且因(臣)荷蒙
簡擢廵撫之後即在江南以(臣)係伊子姪為辭向人招
搖雖尚無實在款蹟設有愚昧無知之輩遇事輕
聽入其術中則(臣)罪莫可逭矣(臣)查張鈺已經原
任山東撫(臣)陳世倌於
題明各員分委過工程效力緣由内稱候選知縣張
鈺賦性浮夸不便留工委用應令回旗以聽部議
等因聲明具
題在案何竟仍事淹留招搖無忌為此具摺陳明仰
懇
皇上俯賜敕部飭查張鈺如尚在江南應行督撫催令
回旗拘管約束庶妄誕之徒不致滋事微(臣)得免
遠顧皆我
聖主格外矜全之賜也(臣)不勝惶恐激切之至謹
奏
覽奏朕甚嘉之為大臣者當如是居心也
雍正七年八月初六日貴州廵撫(臣)張廣泗謹
奏為恭逄竒瑞疉見謹據實奏
聞仰祈
睿鑒事竊(臣)前因察勘苗疆駐劄黎平府時接據思州
府禀報府治於七月初八日有慶雲呈現嗣又據
禀報初九初十十七十八二十二等日俱見慶雲
異彩竒形官民驚喜實為上瑞等因迨(臣)前進古
州行營又據黎平協副將趙文英禀稱於七月二
十五日在生苗梅得寨之後山忽覩祥雲自未至
酉光華燦爛映射旌旗等語及(臣)旋省正值萬寶
告成之後據各屬紛紛禀報齎驗前來稻穀有每
莖十餘穗者有兩歧三歧者有高七八尺至於徧
畝者甚至高梁亦有五歧六歧者小米有穗長二
尺并二十四穗者他如秋蕎紅稗以及菜蔬瓜果
之類咸俱發育茂盛且非特郡縣内地一概如是
凡深僻苗地并新開之丹江八寨九股清水江古
州各處亦皆十分豐稔迥逾尋常是皆我
聖主至誠感孚以致
太和洋溢疉著休徵徧處陽春年書大有
皇猷懋建永永無既也(臣)犬馬寸衷歡忭無似所有據
報慶雲已經督(臣)鄂爾泰會疏具
題在案至於嘉禾瑞粟等項現在通查各屬俟秋收
之後統行彙核
奏報謹將(臣)目睹竒瑞豐稔情形據實繕摺奏
聞謹
奏
以手加額覽焉斯皆卿等竭誠奉公感召所致慶幸之
懷筆難悉喻目擊響應之理當愈加寅畏勉勵公忠以
仰答
天貺可也
同日又
奏為奏明事竊(臣)前以察勘苗疆竝將清水江布置
就緒以及親赴黎平料理古州事務緣由業經繕
摺奏
聞昨(臣)已抵黎平將附近古州之岑梗梅得兩寨頑苗
令副將趙文英領兵進𠞰苗等畏懼俱已繳械投
誠其古州苗人咸各相率就撫所有新闢地界經
(臣)身歴目覩悉心體察其形勢險阻而又貼近腹
裏之區綿延周匝統計有二三千里已居黔省舊
管幅員十分之七兼之大小寨分聫絡相應男婦
丁口更為稠蕃今既循次開通則彈壓撫綏必當
詳慎周密有應向外控制者有應深入扼據者在
目前新苗初定我兵心力宜使聫聚不可渙散應
先安設大營次議分布塘汛所有營制(臣)業與督
臣再四酌議共需兵八千名除於各協營可以抽
減二千餘名外尚應請添兵五千餘名再此等處
所若以地界遼闊戶口衆多而論本可設立二三
郡但苗夷初歸祇湏約束拊循事務頗簡若設立
府縣正印官徒增經費且新開之處一切經理創
作尤藉資附近之各府地方若遽行分割另立郡
縣則新疆與舊轄官民人等俱未免岐隔不能聫
絡是以酌議即於鎮遠黎平都勻三府各添設同
知通判等官俾以理苗之責專駐其地既為府佐
不獨於新疆治理有益凡係該府舊轄之處該丞
倅亦呼應得靈兼可使民苗情勢相通日就觀感
并擬於黔省下游請添設一道員以統轄之俟撫
綏約束二三年之後法制既行勸施有效另當分
疆畫界以定郡縣規模再俟數年地方大定則將
所安八千兵丁之内亦可酌量抽減也(臣)察議如
此因科場屆期而督臣鄂爾泰來黔已久兼有老
撾國輸誠進
貢一事亟湏回滇料理(臣)當於閏七月初七日自古
州起程於十八日已抵(臣)署又將措辦情形暨所
議之處向督臣詳細講論督臣意見亦同現在備
叙諸凡事宜開送督臣稽核另行會疏恭請
聖鑒指示以便遵行外督臣即於閏七月二十一日自
貴陽起程回滇訖合併
奏明謹
奏
設官安營各事宜會題到日交部議覆有旨
同日又
奏為奏明事竊查黔省上游之貴陽安順威寧三郡
素稱産米之區所以向來積貯亦多而下游之平
越都勻鎮遠思南黎平等府産米有限所以向來
積貯亦少經前署撫(臣)石禮哈議將下游米少之
府州縣舊存米二千石者再買貯一千石舊存米
不及二千石者俱買足二千石通計下游府州縣
共十五處應買補米一萬五千一百石并將上游
貯米太多之府州縣除酌數留貯餘則出糶以免
朽腐之虞業已部議允行嗣因去年米價高昂難
於採買又經前撫(臣)沈廷正咨部展限接准部文
令於今年秋收後查明時價報部買補等因是此
一萬五千一百石係應亟為購買毋庸延誤也但
黔省年來屢次動兵暨清理苗疆一案多於下游
各屬撥用米穀則前有之存貯已為空虛且現在
新開之苗疆等處俱各駐劄官兵所需口糧尚應
源源撥給是於原買補之外更湏分别再為多貯
庶不致有匱乏應請俟秋收米賤之時於附近八
寨丹江之都勻麻哈清平等府州縣附近清水江
九股之鎮遠黃平施秉等府州縣附近古州之黎
平開泰等府縣各分别添買米數千石及一二千
石不等以備供支竝為儲蓄之用(臣)於旋署之日
即面商督臣竝與司道等詳悉妥議意見僉同緣
秋收將屆若俟
奏請部覆到日恐致躭遲是以一面酌動藩庫銀兩
發交各該府州縣將原行買補暨議請添貯之米
均照時價採買其動過銀兩買米價值數目另行
詳核具
題外(臣)謹先行繕摺
奏明再黔省地處遐邊額賦無多所以耗羡甚少凡
有一切必不可已之公費恒苦不足(臣)抵任以後
曾與司道等詳為籌畫適值督臣來黔亦以為宜
圖所以裨補之法查上游之銅厰鉛厰等項俱係
聽民開採官不過照例抽課毫無稽查以致其間
有當加以調劑俾有起色者有應釐剔積弊者并
可倣照滇省買運銅鉛之例動帑收買發運四川
地方轉售(臣)已面請督臣指導即經委員前往確
查措辦頗有頭緒現議在於附近各厰之畢節縣
開爐鼓鑄所需銅鉛籌備足用之外逐漸經理既
使商民稱便并可節省錢糧兼有餘息通計每年
約可得數萬兩實於
國帑有裨公費有濟今督臣已經回滇(臣)復公同司
道詳細酌議開送督臣再加稽核會疏
題報理合一併附陳統祈
皇上睿鑒謹
奏
籌畫甚屬妥恊照所議行具題到日有旨
同日又
奏為奏明事竊查向隸川省之遵義一府并所轄正
安遵義桐梓綏陽仁懷五州縣因去川省甚遠離
黔省頗近於敬陳黔蜀粤西三省調劑疆域等事
案内奉
旨改歸黔轄以資治理官民稱便緣該府在川時有安
插流民查丈田畝一案荷蒙
欽差到川分定處所公同各該管道員辦理嗣以遵義
歸黔經川撫臣具
題交與黔省查照措辦即經前署撫(臣)沈廷正檄委
貴西道王廷琬前往督率各該地方官逐一清查
去後(臣)於本年正月抵任因安插查丈事務關係
重大復檄調該道至省細詢情形查遵義一府切
近黔地於明末闖賊之變受害猶淺是以民多土
著在從前田地雖亦有荒棄者今太平日久多已
自行墾闢少有閒曠别省之人入川者見其地無
荒可墾不能駐足皆過而不留現在遵屬竝無流
民應予安插者惟田畝一項欺隱實多當與川省
一體查丈辦理(臣)當將欺隱弊端備細諭明該道
令其詳慎清查去訖迨該道抵遵之後實心區畫
勸誡該府州縣等亦皆黽勉奉行士民俱各踴躍
遵從所有從前欺隱糧賦各行首出其一次舉首
未盡者首至兩次三次至一切插荒墾占朋名立
戶包免免荒詭寄飛灑混列四至捏造契照等弊
悉已逐一清釐咸予更正現據該道禀稱遵義一
縣將次告竣正安桐梓綏陽仁懷四州縣俱有成
局因遵屬田畝向不按畝定額祇論榖種科料今
既經首出欺隐清釐諸弊正當乘此將糧戶的實
姓名田地坵段畝數弓口四至俱逐一分晰里甲
攢造魚鱗冊籍毋致仍前訛錯遺漏庶官民永遠
遵照以仰副
聖主惠育羣黎之至意除俟科場事畢(臣)檄令該道再
往督率經理完竣另行會疏
題逹外所有現在辦理情由(臣)謹繕摺
奏明再查遵屬州縣向在川省輸納錢糧火耗係按
加三徵收起解歸公又於正耗之外有幫貼一項
每兩自五分一錢以至二錢五分不等黔省火耗
每兩自加一加一五以至加二而止再無絲毫加
派是遵屬較之黔例每州縣徵收火耗幫貼核算
竟有加五五者實為偏重在從前民間田糧多有
欺隐尚不為累兹既清查增額似宜量予輕減且
按川省清查原卷亦有查丈清楚火耗可以遞減
之議今(臣)與藩司議令遵義各屬火耗俱照黔省
加二之例徵收至幫貼一項本應豁除因細詢該
州縣地方實在尚有不可已之經費故酌定除完
正耗外每兩只暫收幫貼銀五分俟清丈之事告
竣并諸務興舉之後即當革除與黔例同歸畫一
公私均獲裨濟矣理合一併附陳統祈
皇上睿鑒謹
奏
具題到日另有諭旨遵義一府雖改歸黔省諸凡措辦
處必與川省畫一方合不宜參差互異也若川省之所
料理或有不協當一面密咨商酌一面奏聞請旨
雍正七年九月十六日貴州廵撫(臣)張廣泗謹
奏為奏
聞黔省年歲大有情形竝米糧價值事竊黔省今歲自
春涉夏以至秋成雨𤾉時若百穀豐稔業經(臣)兩
次摺
奏兹奉到
硃批所奏欣悦覽之似此異常嘉禾實屬難覯如尚有
存留者附便進呈仍不必題奏欽此仰見
聖主惟誠惟敬不言祥瑞而重念民依無時或釋之至
意然(臣)彼時所
奏係就鎮遠黎平兩府經由目擊者而言迨(臣)於閏
七月内旋省之後據通省地方文武紛紛禀報無
論漢土苗疆高低原隰所種稻禾以及黍粟等類
莫不蕃實暢茂嘉禾瑞穀難以悉數其稻穀則自
一莖兩三穗起至十五六穗不等其粟米則穗長
一尺四五寸至二尺不等更有稻穀一本三十穗
者粟米一本四十八穗者甚至一穗之上復生為
六岐九岐者不獨天末遐邊從來未見即中州沃
壤亦所稀聞是皆我
皇上敬
天法
祖念切民依至誠感召之所致理應據實奏
聞請
旨宣示中外備書史冊昭垂萬載以光
聖治除會同督臣另行繕疏
題報竝將嘉禾瑞穀敬貯萬八千穗繪具全圖委官
領齎恭呈
御覽外(臣)謹繕摺
奏明再收成之後所有通省米糧價值每石自四錢
起至五六七錢不等即産米頗少之處每石亦不
過七錢以至八錢有零合併奏
聞統祈
皇上睿鑒謹
奏
據奏黔省秋成大有情形朕懷曷勝欣慰以手加額覽
焉
同日又
奏為懇請
題逹叩謝
天恩事竊查雍正七年五月内准到部咨欽奉
上諭各省督撫提標俱倣照八旗兵丁之例按兵丁之
數分别給賞銀兩交與該督撫提督委員料理營運
以惠濟兵丁(臣)標兵丁一千三百八十名蒙
恩賞銀六千兩又於雍正七年七月内准到部咨欽奉
上諭數年以來甘肅四川雲貴廣西五省有用兵等事
其一切軍需皆動公帑備辦秋毫不派及於民間而
糧餉轉輸亦有資民力將貴州庚戌年額徵地丁銀
七萬四千有竒
特予蠲免各等因欽此(臣)隨先後轉行布政司暨(臣)標
中軍遊擊通飭遵照去後迨於八月初六日(臣)入
闈監臨又接到部咨内開奉
旨黔省鄉試文舉中額加增六名武舉中額加增三名
等因欽此(臣)復欽遵行司出示曉諭在案昨以試
事告竣揭曉(臣)出闈之時正值多士雲集在省合
同耆老兵民人等赴(臣)衙門伏地歡呼懇(臣)代
奏并各具呈由布政司中軍等衙門詳請代
題叩謝
天恩前來除各照例具本
題逹外(臣)目覩輿情感戴實深欣慶之忱理合繕摺
奏
聞謹
奏
睹兹軍民士子感戴情形我君臣愈當共加黽勉檢身
敬事絲毫勿涉驕矜恣肆若少存自滿假之心必招不
知足之報此理實捷如影響也戒之慎之
雍正七年十一月二十六日貴州廵撫(臣)張廣泗
謹
奏為恭
進稻孫靈芝事竊照普安州地方於收穫之後復長
瑞穀并據都勻府送到苗地石上所産靈芝恭逄
萬壽聖節官民稱慶望
闕嵩呼各情由業經(臣)會同督(臣)鄂爾泰另疏具
題在案伏查他省田土或有一歲收成兩次者皆因
地煖早收復行播種所致黔中土薄性寒雖稻穀
之成熟有早晚不同而從來未有播種兩次者今
普安州所屬竟以遺留在田之稻根自發禾苗不
藉人力不費耕耘漸至成熟且盈阡滿陌復覯豐
稔是誠農祥竒特自有書契以來所未載者至於
芝草之生古來稱為上瑞紀述亦繁或係依附草
木或係叢生於地今都勻府齎到靈芝乃全不附
藉於草木竟從石上雙幹挺生長幾盈尺且其芝
盖連理五色煥彩是誠我
皇上萬年仁壽之徵全黔民物之慶(臣)犬馬愛戴微衷
莫可言喻敬將稻孫靈芝耑差(臣)標把總捧齎恭
呈
御覽伏祈
睿鑒謹
奏
覽所奏并齎來稻稆芝草朕實為欣慶我君臣惟凛敬
畏之誠毋致稍縱乃志從來休咎共域禍福同門皆在
人之自取書曰
天難諶命靡常曷可一時不慎耶睹斯影響之昭示益驗
感召之微妙能於幽獨處不愧庶幾立身之本得矣勉
之
同日又
奏為奏
聞事雍正七年八月二十日據黎平府知府張鉞黎平
協副將趙文英公同報稱卑職等奉委帶領官兵
在古州駐劄撫綏於本月十五日有土通事楊士
竒禀稱在營盤外檢著布包一箇内係散碎銀兩
不知何人失落不敢隐瞞特送臺前收明俟原主
找尋給還等語至下午時分有利洞苗民老頓等
五人赴營禀稱同夥賣猪肉生理共有紋銀十三
兩三錢零本日早間失落今知有人拾得送官懇
為查給緣由隨檢閱包内數目字記相符當即給
還而老頓等感激楊士竒以銀二兩酬謝楊士竒
亦不肯受卑職等當將楊士竒奬賞以彰善俗理
合報明等情又於九月二十四日據署貴定縣知
縣陳以明報稱本月十九日據縣城鄉約鄧起龍
等禀稱本日係趕場之期有民人王明在場失落
銀包一箇内銀三兩零竝契約一紙遍場尋找忽
有麥董寨狆苗阿羅認承拾得銀包憑著鄕約等
當衆開看銀數契紙俱合即行交還王明願請酒
謝銀伊竝不要如此見財不取衆民歡悦只得具
報等情卑職一面給以花紅合將緣由具報等情
據此經(臣)先後檄司奬賞竝飭各該地方官給予
匾額以示奬勸外伏思楊士竒係苗邊土役其阿
羅係夷狆之流生性最重貨財乃竟能拾金不昧
却辭謝資咸知好義誠由我
皇上聖德感孚潛移默化所致(臣)曷勝欣躍謹繕摺奏
聞謹
奏
據奏邊民有好義之誠朕深為嘉悦候另有諭旨
同日又
奏為恭繳
硃批叩謝
天恩事竊(臣)家人自京捧齎
奏摺匣回黔竝蒙
欽賜貂皮大緞寧紬哈密瓜到(臣臣)郊迎至署望
闕叩頭祗領訖隨敬開摺匣有(臣)具奏黔省慶雲以及
豐稔情形一摺奉有
硃批(臣)跪讀再四不勝敬慄伏思整理苗疆之舉總由
聖主德威遐播且非祇寧謐巖疆奠安庶民而已俾此
數十萬之愚蒙從古未霑治化者一旦超出沉淪
共為赤子所以上協
天心休徵疊應用慰我
皇上憂勤懷保之至意所有苗疆一切善後事宜(臣)惟
恪遵
聖訓加意敬謹辦理不敢稍有疎略即督(臣)鄂爾泰雖
在滇省百凡告誡備極周詳近因前赴粤西尤以
各處行營駐劄文武各員不能和衷不能鎮靜為
慮諄諄致(臣)就近提撕其札開有云苗疆之役始
急講者專在馭將將果得人而苗不必患矣又云
駐劄苗疆諸將湏頻頻告誡勿玩事勿生事勿爭
大敵當前不難操縱何況蚩蚩苗猓哉目下治苗
專以不生事不啓釁為主所以上慰
聖懷下安兵民保前功而毋貽笑者全在於是等語此
人等俱各感戴
皇恩和衷撫戢其出師兵丁内有因患病回營及差遣
缺額者應行撥補并現在
題請設立鎮營尚湏添募兵丁應上緊招募足額以
及將來新兵所需礮位鎗械之類應預為估製凡
此經提(臣)楊天縱昨遵
旨到省會考武舉之際(臣)俱逐一面商辦理又各處安
設營制應建城垣(臣)已請商督臣若用磚石不但
工費浩繁抑且動需時日今酌議概以土築量加
堅厚即可經久以及官署營房先行酌給銀兩預
聖主訓諭切至勉以寅畏勖以公忠敬承之下敢不凛
宸衷垂注稍盡(臣)之職分也再(臣)原
奏黔省應買貯米石并收運鉛斤以及辦理遵義府
地方清丈田畝等事現在遵奉
諭旨逐一詳核另疏會
題外合將奉到
硃批五摺恭繳竝跪謝
天恩伏乞
皇上睿鑒謹
奏
覽
硃批諭旨卷一百八十九上
欽定四庫全書
硃批諭旨卷一百八十九下
硃批張廣泗奏摺
雍正八年三月二十七日貴州廵撫(臣)張廣泗謹
奏為恭懇
聖恩揀發人員以資委用事竊照黔省現在州縣内除
已於苗疆要地或例應揀選
題補或因督臣遵
旨遞行題補所出之缺前於督臣鄂爾泰經由黔省時
(臣)將人地相宜之員詳細酌量逐一開送督臣聽
候確核會疏
題請補授此外可用之材頗少至從前奉發來黔之
試用知縣祇剩四五員知縣以下試用者亦僅五
六員又俱已委署差遣凡有州縣等缺出每致委
署乏人伏查近准吏部咨開欽奉
上諭會試中額廣至四百名其中必有可供任使之人
而直省選拔貢生陸續來京亦可揀選教導而成就
之以備庶官之用欽此仰見我
皇上勤求吏治博攬人材至周至備兹黔省既在需員
(臣)跪懇
天恩准於會試中式之進士内并在部候補候選之知
州知縣内
敕諭揀選十餘員恭候引
見命來黔省俾遇有州縣缺出分别繁簡酌量委署庶
員缺不致曠延矣再查各府州縣之經歷吏目典
史等官有耑司緝捕防範監獄之責至苗疆要區
尤不可一日缺員并請
敕部在於知縣以下之候補候選人員内亦行揀發二
十員來黔以便遇缺借補委用庶(臣)得資臂指之
益(臣)謹繕摺
奏請伏祈
皇上睿鑒謹
奏
有旨諭部照所請揀選發往
同日又
奏為奏明事竊(臣)自抵任之後撿閱卷宗欽遵
上諭查得黔省各官於雍正三年起荷蒙
皇上俯准分給養廉以來迄今數載實無上司仍受屬
員節禮陋規之事惟養廉一項自廵撫以至州縣
業叨
聖恩賞給其餘佐貳雜職等員并各學教官從前俱未
議給所當凛遵
諭旨悉心商酌况近今新設苗疆道廳等官亦應給與
養廉以及通省地方公務經費不敷均應從長調
劑今擬將貴州礦厰所産倭鉛照滇省之例動帑
收買運售除歸還課項外每年餘息約可得銀五
六萬兩仰懇
聖恩即將此項餘息銀兩賞給黔省以為養廉之需竝
一切公事之用則諸凡皆得充裕羣工均戴
皇仁於無既矣(臣)謹與督臣備細籌畫暨司道等核議
僉同謹繕摺奏
聞所有公費養廉數目另繕清摺恭呈
睿鑒謹
奏
各官養廉一節亟宜措畫但直省從無議及教官者爾
此舉似有示恩沽譽之意將朕所諭密令鄂爾泰知之
同日又
奏為恭謝
天恩事雍正七年十二月初一日(臣)標千總自京捧齎
奏摺匣回黔蒙
欽賜哈蜜瓜一箇(臣)即郊迎至署謝
恩祗受隨敬開摺匣内(臣)具奏黔省士子兵民同時叩
謝
天恩一摺奉有
硃批又於雍正八年正月二十九日(臣)標把總自京捧
齎
奏摺匣回黔竝蒙
欽賜御書福字一幅荷包一對菓子二匣(臣)即郊迎至
署謝
恩祗受訖(臣)又敬開摺匣内(臣)恭
進靈芝暨稻孫一摺奉有
硃批伏念(臣)本庸材蒙
皇上賞賚頻頒復荷
訓誨提撕至詳且切(臣)感戴之下惟有細心領會力圖
步趨克去驕矜勉積敬誠以仰副
聖主委曲告誡於萬一若(臣)稍存慢斁於立身之本有
虧是(臣)上負
訓旨罪戾更何可逭乎為此繕摺跪謝
天恩竝繳
硃摺謹
奏
覽奏謝知道了砥礪操守為第一要務若稍失檢點毫
髮有瑕朕實為汝惜之勉之毋忽
雍正八年六月初八日貴州廵撫(臣)張廣泗謹
奏為奏
聞黔省夏田收成情形竝米糧價值事竊照黔省自去
冬以迄今歲春夏之間雨水均屬調勻所有民苗
布種麥豆春蕎油菜各項雜糧咸皆茂盛結實現
在收穫已竣據布政司彙報前來查各府州縣收
成分數俱有九分十分再入夏栽插之後雨水霑
足稻禾挺秀并豆粟高粱稗穀之類亦俱發育壯
盛今已屆六月時雨不缺若於秋成之前再得時
雨一兩次可期大有至於現在各屬米糧價值每
米一石自四錢五錢以至七錢不等麥蕎雜糧每
石自二錢以至四錢不等即産米頗少之區每米
一石亦祇八錢有零以至一兩不等(臣)叨任封疆
目覩熙和懽忭靡既理合繕摺奏
聞伏祈
皇上睿鑒謹
奏
夏收分數已悉至於秋成尚早非肆志自喜之時惟當
竭力加勉敬誠以待
同日又
奏為恭謝
天恩事雍正八年六月初四日(臣)標把總自京捧齎
奏摺匣回黔竝蒙
欽賜錠藥一匣(臣)郊迎至署恭設香案望
闕叩頭謝
恩祗受訖隨敬開摺匣有(臣)恭謝
天恩一摺奉到
硃批諭旨(臣)跪讀之下感激悚惶伏念(臣)一介庸愚仰
荷
聖恩於半載之間由知府微員拔置廵撫(臣)敢不勉圖
報稱時切奮勵惟限於才具思慮不能周到於事
聖主訓諭期勉至詳至切(臣)少具心知敬謹凛體常念
操守乃居官為人之根本若根本尚不能端正何
以克承
聖訓而無忝官守非僅辜負
聖恩抑且赧顔於人世矣兹復欽承
硃諭惟有益加敬凛觸目儆心矢竭血誠力圖報效庶
仰副
聖主提撕矜全於萬一耳所有微(臣)感激蟻忱謹繕摺
跪謝
天恩伏祈
睿鑒謹
奏
果能言行相符朕復於汝何慮
同日又
奏為奏明事竊(臣)前奏辦理運售鉛觔所有節省餘
息銀兩以作黔省公費暨增給各官養廉一摺奉
有
硃批(臣)跪讀凛承惶悚無地隨謹遵
諭旨敬錄密送督臣鄂爾泰領悉外伏查教官養廉一
項緣先准部咨欽奉
上諭今觀山東廵撫司道等官之私收陋規如故則他
省或有似此欺隱私受者亦未可知在地方官薪水
之資自不可缺但於屬員之手接受節禮陋規斷乎
不可今各省内或有尚未分給養廉之員著各督撫
悉心商酌一面辦理一面奏聞欽此欽遵仰見我
聖主務期臣工謹飭廉隅使苞苴永杜之至意現在黔
省自州縣以上凡有從前陋規節禮業巳盡行剔
除惟查教官等染於積習於生童進學則仍收受
贄見之禮以及補廪出貢丁憂起復等事莫不需
索紙筆之費竊念士習為民風之表率而士子之
優劣俱責成教官稽核舉報若操守不潔何能悉
出於公是以(臣)遽將教官與雜職等一同議給養
廉冒昧陳請乃竝未細思直省從未議及其勢難
以周溥此實(臣)愚昧之咎悔懼無及斷不敢稍萌
沽譽之念上負
聖恩下滋(臣)罪也荷蒙
聖主訓諭諄切(臣)不勝感激惶悚除俟督臣鄂爾泰再
為妥核
奏請外(臣)謹抒蟻悃繕摺
奏明伏祈
皇上睿鑒謹
奏
斯當深以為戒朕每見凡存沽譽之念者必至敗名而
後已稍懷市恩之心者必至被怨而方休設或不信試
行看他日自知
雍正八年九月十八日貴州廵撫(臣)張廣泗謹
奏為奏
聞黔省秋成豐稔情形竝米糧價值事竊照黔省秋成
(臣)據署布政司接據各屬開報前來所有貴陽安
順等十三府定番廣順等十四州貴筑龍里等三
十三縣共計六十府州縣無論内地苗疆高低原
隰所種稻穀竝雜糧悉皆蕃盛結實十分收成至
米糧價值貴陽大定二府暨所屬州縣每米一倉
石價銀自三錢二三分以至四錢有零高粱蕎稗
每石自二錢以至三錢有零其平越都勻思南石
阡遵義等府與所屬各州縣暨鎮遠府屬之施秉
縣黎平府屬之天柱縣米價每石則自四錢以至
五錢有零即鎮遠府與所屬之鎮遠縣黎平府與
所屬之開泰錦屏永從等縣銅仁府與所屬之銅
仁縣思州府與所屬之玉屏青溪二縣暨威寧一
州向來産米最少今米價每石祇七錢以至八錢
有零其雜糧價值均與貴陽等屬不相懸殊俱甚
平減兵民樂利(臣)謹繕摺奏
聞伏祈
皇上睿鑒謹
奏
覽黔省秋成并米價情形深慰朕懷
雍正八年十月十七日貴州廵撫(臣)張廣泗謹
奏為奏
聞大兵克復烏蒙府治情形仰祈
睿鑒事竊照烏蒙猓衆搆逆不法并滇黔兩省調遣漢
土官兵布置方略等緣由經(臣)繕摺
奏明兹於十月十五日酉刻接准安籠鎮臣哈元生
咨為恢復烏郡飛報大捷事内稱本鎮於本月初
八日自得勝坡督兵進𠞰前至以那劄營有叛逆
二萬餘衆竟在對面山梁張旗呐喊連站十有餘
里我兵雖強幾有衆寡不敵之勢本鎮籌思非用
竒兵曷克制勝是以兵分三路左右埋伏於初十
日本鎮由中路對敵逆賊不虞左右伏兵兩路夾
攻賊衆披靡大敗四奔我兵奮勇追殺連踏賊營
八十餘座鎗礮打死不計其數追至稻田壩官兵
奮力冒險殺過松林直搗巢穴恢復烏郡實為大
捷理合通咨等因到(臣臣)閱讀之下深為額慶所
有大兵進𠞰烏逆克復府治情由理合據實繕摺
差員馳驛奏
聞謹
奏
據報克復烏蒙情形朕懷深慰以手加額覽之
同日又
奏為奏明事竊照烏蒙賊猓勾結東川鎮雄以及威
寧所轄阿底之夷衆跳梁不法勢甚蔓延必湏多
調漢土官兵始足聲援制勝今計督臣鄂爾泰𣲖
往東川一路漢土兵丁約有一萬五千餘名黔省
經提臣楊天縱與(臣)先後遣撥赴威寧鎮雄者計
官兵二千七百餘名從下游苗疆撤回上游協營
竝提標兵丁遣赴威寧者二千餘名又督臣檄調
滇省之漢土兵丁一千三百餘名來威應援合之
黔省所調土兵四千餘名統計亦有萬人所需糧
米除東川係督臣委令滇員經理接濟外至威寧
一路需糧亦多關係重大(臣)於據報之始即與司
道定議就近將大定黔西平遠畢節等府州縣存
倉之米撥運赴威六千餘石續又分撥三千餘石
共足萬石之數專委貴西道賈擴基總理督運以
共支威寧一路官兵無分滇黔計算可敷三月口
糧嗣後如有不足再行陸續運送至於奮勇官兵
并夷目土兵人等之輸誠效力者皆應臨時分别
奬犒需費頗繁(臣)巳節次動支公費銀二千五百
兩竝購備緞疋等項送與鎮臣哈元生行營收用
其餘在於威寧畢節鎮雄各處有功效力之漢土
官兵(臣)俱酌發賞需令該管文武分别給賞又從
苗疆撤回之上游兵丁以駐防苗疆既久今甫經
抽撤即赴威寧出師殊甚勞苦是以過省之日(臣)
俱傳集慰諭并厚加犒賞該兵等咸各鼓勵踴躍
所有上游倉儲既已撥運軍營今值秋成豐稔米
價甚平昨經督臣囑商應行買備以資儲蓄(臣)現
與司道暨各該地方官詳加酌定另為會疏
題請外總之此等軍需事務固當籌備克裕而錢糧
公項所關亦不敢不慎重出納(臣)惟公同司道悉
心料理以冀妥協所有措辦緣由(臣)謹繕摺
奏明伏祈
皇上睿鑒謹
奏
覽奏朕甚嘉悦舉凡一應軍需犒賞之項勿使冒濫而
已自當充裕為是斷未有譴責汝等糜費之理若但以
節慎錢糧為潔已免咎之良圖致令將士灰心地方不
寧生民勞擾其間相去奚啻什伯豈節省數兩庫帑幾
石倉穀遂能償其過乎誌之兹所辦俱屬妥協内惟苗
疆撤回之兵弁又調赴行營止慰諭以空言安能鼓舞
令其踴躍用命雖據奏稱厚加犒賞竝未聲明若何給
與當傳宣諭旨更為從優錫賚必使人人過其所望方
愜朕懷作速酌量辦理具奏以聞
雍正八年十二月初一日貴州廵撫(臣)張廣泗謹
奏為奏
聞大兵進𠞰逆夷連捷情形仰祈
聖鑒事竊照烏蒙猓衆不法所有官兵於十月初十日
恢復郡治緣由經(臣)繕摺
奏明嗣鎮臣哈元生駐劄烏蒙行營躧探搜捕陸續
救回被難之兵民男婦大小五六百名口并傷故
官弁之眷屬子女數十口又分遣漢土官兵令參
將康世顯等由魯甸而至牛欄江邊以接應東川
令遊擊曾長治等由龍門硐山攻打法漏&KR0749;以為
鎮雄援助緣烏逆悖叛之後東川諸夷皆被勾連
遂將東烏道路隔絶迨參將康世顯等領兵前抵
江邊於十月二十九日有滇省遊擊王先等自東
川領兵過江與康世顯等會合而東烏聲息始通
其鎮雄營參將韓勲於遊擊曾長治未抵法漏&KR0749;
之先已將逆目施額法漏并賊夷黨衆屢次攻𠞰
暨搗其巢穴復由戈魁河銅厰溝一帶沿箐搜擒
獲有賊夷男婦一千八百餘名口先將鎮雄界内
賊黨𠞰撫安帖然後率兵前進烏蒙直抵伐烏關
甕迭&KR0749;等處相機布置於十一月初六日進取大
關雄魁與賊對敵連破牌柵五層賊人敗潰隨即
克復其川省之領兵官李繼經等從筠連一路克
取豆沙關攻破小關大關與參將韓勲官兵不約
而同聲勢聫絡(臣)查烏蒙地方形勢深險除郡城
之外其大關米貼兩處最屬扼要所以於大關之
雄魁腦地方分駐通判米貼則改為永善縣并各
安設營汛官兵以資彈壓自郡城失陷而大關米
貼俱被賊黨所踞前日鎮臣哈元生提師直進恢
復府治今則參將韓勲等一鼓克取大關所有米
貼各夷一經官兵到彼諒必不敢抗違此皆仰賴
我
皇上天威遠播鎮將弁兵奮勇用命督臣鄂爾泰調度
周詳之所致也現在川省官兵已經會合并准鎮
(臣)哈元生咨稱復自烏蒙分兵三路拔營前進其
逆猓遊魂不過藏匿溜筒江邊一帶巖硐深箐之
内已布置周密四面搜𠞰等語則是尅日可靖餘
孽大兵凱旋以上慰
聖懷(臣)謹將大兵連捷情形繕摺奏
聞謹
奏
觀此情形事之克捷實賴
上天垂佑所致殊非人力之所能者
同日又
奏為奏明事竊照黔省下游苗疆安設鎮營各處官
署營房逐一估計盖造其城垣乃保障要資尤關
重大現在清水江丹江雞講城垣已陸續報竣惟
八寨古州尚在趕辦春初可以完工至於各處苗
情均屬安帖祇有續行開通之都江山苗滾蹤等
寨每每潛行出没伏草傷人鎮(臣)蘇大有遣兵前
往究懲傷故千總一員兵丁十五名又有定旦革
招等寨或於夜間潛來營盤左近放火以圖驚擾
或於沿江零星伏草傷害貿易民人因之凡有緊
要文移差使俱於各行營挨次撥兵護送昨據駐
劄都江之黔粤將弁等禀稱十一月初六日有定
旦營盤撥送(臣)衙門齎文差役赴來牛之兵丁回
至高孖地方忽有頑苗突出阻截於山上木石齊
下兵丁立脚無地遂致傷損四十餘名等情由(臣)
查都江乃黔粤河道通逹要區鎮臣蘇大有已於
十一月十三日病故古州總兵之缺督臣業委領
兵在黔之廣西桂林協副將董芳護理(臣)當飛致
護鎮臣暨諄諭在事文武和衷共濟務將滾蹤定
旦革招等寨嚴行究懲現據報稱清江協副將趙
文英慶遠協副將潘紹周已帶領官兵前往布置
諒此數寨遺孽不難𠞰除而巖疆水陸一帶自無
阻隔之患矣再查上游長寨地方狆苗從前恃險
肆惡幸於雍正四年督臣鄂爾泰殲其渠魁撫其
餘從并安營設官彈壓比年以來得以寧謐緣長
寨一營初係安兵八百名續因歸化設營撥去二
百餘名除分駐各汛塘之外存城已屬無幾派遣
苗疆出師者尚未撤回昨值烏蒙之事復經撥兵
一百五十名前往應援則是愈為空虛近聞苗人
等因年歲豐收照依俗例衆寨會合要砍牛數十
條祭賽祖先等情(臣)思長寨自從整頓約束以來
已歷數載未敢舉行此事今乘斯營汛兵單之際
忽思仍蹈前習必非無故(臣)當密飭廣順州知州
暨長寨營參將一面宣諭禁止竝留意稽查而提
臣楊天縱亦委員帶兵二百名前去各該寨遊廵
體探逐為示諭該苗人等隨俱凛遵中止但長寨
終屬巖區撫戢之方不可稍致疎忽現在該營調
往烏蒙兵丁已先有撤回者提臣亦量留遊廵之
兵暫駐貼防并傳喚各寨之管事頭人數名就近
赴安順詢問若彼毫無詭異情迹則已倘果前日
有何不法之念推詢得實(臣)當會商督提二臣設
畫安插妥善毋使得以作姦貽患也所有情形(臣)
謹繕摺附
奏伏祈
皇上睿鑒謹
奏
一切安插撫輯機宜悉心與督臣鄂爾泰商酌行之
同日又
奏為敬陳一得之愚恭請
聖鑒事竊查直省督撫等衙門每遇
大計之期除卓異八法照例舉行外其不入舉劾之
員俱密填考語送部部臣列定等次進呈
御覽即於部内存記檔案未奉行知是各該員之優劣
其本人暨通屬皆不得與聞而各督撫所註考語
既係密填密送無從彰露或仍有徇情任意之私
亦未可定今雍正八年分恭值
大計之期所有黔屬各官除應附薦官二員不謹罷
軟年老有疾才力不及等官十八員照例具本
題達外其不入舉劾之員(臣)俱逐細密填考語送部
應俟部臣列定等次進呈
御覽之後即請
旨將所定等次飭部開列行知以便與原註各該員考
語一併印刷粘單通知各屬俾其彼此優劣相形
尤易觀感興起且其中才具操守互有短長使知
一經考核悉達
天聽則才具政事雖優而操守平常者必知儆惕加勉
或操守雖好而才具政事中平者亦必力圖振作
竝請
敕諭督撫等將此屆所定等次俟至下屆考核之期詳
慎稽覈如有自恃優等怠惰前修者不妨降為劣
等如有悛改舊習奮勵上進者不妨陞為優等逐
一據實填明出具考語送部以聽部臣考察不得
瞻徇失實如此課職程能似可推廣
聖主策勵臣工核實吏治之道於萬一也是否可行伏
祈
皇上睿鑒指示謹
奏
吏部議奏
雍正九年二月十八日貴州廵撫(臣)張廣泗謹
奏為奏明事竊照銅仁府屬附近三不管苗地坡東
坡西各寨新經就撫緣係黔楚接壤之區督臣鄂
爾泰前自廣西廵歷回滇路過長沙與湖南撫臣
趙宏恩暨辰沅道王柔面議紅苗事務并經由鎮
遠指諭銅仁府協等辦理之方嗣經湖南撫臣趙
宏恩辰沅道王柔俱
奏請奉
旨於上年十月内來至六里招撫措置准督臣知會到
(臣)隨檄令銅仁協副將張禹謨酌帶官兵前往適
中之地駐劄彈壓并令知府姚謙公同楚員聽候
撫臣趙宏恩將所招三不管苗地先行判劃黔楚
疆界然後查明寨分戶口作何設汛安兵與楚省
營汛聫絡關照竝一切善後治理事宜詳加妥議
繪圖具覆以便咨商督臣確核飭遵去後續據該
府協禀稱業將黔楚地界割定管轄傳集各苗目
砍款賞犒宣述
皇仁倍加歡悦現在委員分往坡東坡西料理清編訖
卑府協已於十二月初六日回郡容俟定議營汛
諸務再行繪圖禀奪等情(臣)查苗人甫經歸附正
湏大員在於適中之地駐劄料理停妥何得府協
二人俱匆遽旋署甚為疎忽當即飛檄嚴飭乃忽
於十二月二十一日據該府協會同禀稱親歷已
撫之三不管各寨清查賞諭已畢復委令吏目張
公佐把總張文炳前往坡西核清糧銀編查煙戶
内因稿坪落唐等寨有命案兇犯石老明等該員
弁勒要獻出詎石老明等硬不肯出邀齊落唐稿
坪各寨苗子一二百人於十二月初九日早假裝
來看上糧各執棍棒擁進苗目老求屋内將吏目
張公佐把總張文炳登時打死在地隨去兵役一
齊捉住理合據實飛禀等情到(臣)隨一面專委鎮
遠府知府劉□馳往確查一面就近知會提(臣)楊
天縱酌撥官兵以俟進𠞰續據劉□禀稱細查稿
坪等寨苗人起釁之由因吏目把總收糧太緊每
戶索銀錢餘以致苗人銜怨滋事等語則是該吏
目把總藉端勒索禍由自取該知府副將既未措
置妥協俱即輕離又委託不得其人致起釁隙而
(臣)之教誡不周致初歸苗人激令生事罪實難辭
(臣)即將委查情由致明督臣竝咨請主稿會疏
題參在案至原報所稱捉去兵役現已陸續俱行追
出在該苗人等實因激成起釁是以被捉兵役尚
不敢一有傷損但已經歸撫輙敢因事糾黨毆斃
職官何可寬宥所有兇首以及隨行不法者必應
擒𠞰示儆查現在黔楚調集官兵三千名以之直
臨兇穴儘足遣用緣該府協與鎮筸鎮(臣)周一德
等會商彼處山箐甚大路徑叢雜并一帶均係新
撫苗人凡未與附和者先湏曉諭安輯無使驚惶
然後分布堵禦進𠞰庶兇類不致漏網可以一舉
而定矣容俟布置完結另行
奏報外合將據禀暨(臣)等委查辦理情由繕摺
奏明伏祈
皇上睿鑒謹
奏
其未與附和者自當先行曉諭安輯俾兇良有别諸凡
慎為之不可輕忽從事
同日又
奏為敬抒愚忱恭請
陛見事竊(臣)一介疎庸荷蒙
皇上隆恩數年之内由知府
簡畀封疆重任
聖恩高厚莫可名言(臣)感激悚惶實不知所措當恭承
恩命之下警惕靡寧即擬披瀝誠悃叩謁
天顔緣清理古州苗疆一帶尚未告竣繼以烏蒙用兵
之事一切軍需應行料理是以輾轉稽延不敢冒
昧
奏請兹烏蒙首逆就擒黨類俱巳殲除而古州等處
布置均各就緒(臣)俟布政使常安到任即當請商
督臣鄂爾泰定期前往古州等處逐加查勘所建
城垣營房官署是否堅固合式所開河道是否通
行無阻新議都江一帶安設營汛處所是否扼據
險要以及所辦事務是否因地制宜悉合輿情可
以垂久而無弊與鎮將暨該管文員等面為講論
一切以資拊戢治理并就便前赴銅仁所撫之三
不管苗地察看形勢悉心詳酌將諸凡事務備細
請商督臣應辦理者即行辦理應
奏請者即行奏
聞務期巖區永靖章程不致疎略以收寧謐之效伏懇
皇上天恩准(臣)於苗疆廵歷既畢兼程赴京跪謁
天顔恭聆
聖訓不獨居官莅政之要(臣)獲以一一遵循即(臣)萬里
瞻戀蟻衷亦得稍慰矣抑(臣)更有請者(臣)受
恩深重未報涓埃每清夜自思汗淚俱下伏查西陲正
在用兵以(臣)駑鈍下質固不敢言可供驅策但(臣)
年齒正壯且比年以來曾在苗疆行走於鞍馬行
伍之間尚能努力倘蒙我
皇上鑒察垂詢令(臣)前赴西陲軍前酌委效用俾(臣)得
盡犬馬微勞尤出自
聖主矜全造就之賜也(臣)謹繕摺
奏請跪求
俞允曷勝激切統祈
皇上睿鑒謹
奏
所請俱可不必但盡職守何湏思及於分外
雍正九年六月十五日貴州廵撫(臣)張廣泗謹
奏為奏請
聖鑒事竊照自京發遣各處罪犯往往途間會集擾累
索詐一無顧忌於雍正六年内經河東督(臣)田文
鏡於解犯排黨等事參奏犯人傅通索理等詐財
辱官一案請將嗣後犯人酌定名數分起解送每
五名作為一起等因經部定議奉
旨通行欽遵在案所有黔省自雍正八年六月至今准
刑部陸續發遣安插之偷刨人參罪犯計二十四
起共一百六十餘名其有發遣雲南安插經過黔
省遞解前進者亦屬相等緣以上人犯當日部中
雖係分起遣解但每遇一起内竟有二十餘名以
及十餘名不等者或每起内雖各祇數名而於分
發兩三省之犯一日遣解如雲南貴州係屬一路
仍致多犯同行又或幾起人犯兩三日内接連僉
發而狡猾之徒明知伊同夥人犯後起即來遂於
途間藉故延待因之逐漸擁集至五六十名之多
一齊解送在各犯雖不敢似傅通索理等恣横不
法之甚然人數既衆每至一處需索酒食多討夫
價擾累店民等項在所不免且犯人起解時例有
鎖□填註解牌甚明乃中途竟行開放不無疎脱
之慮(臣)用敢據實奏請
皇上俯賜敕諭部臣嗣後解犯務照定例名數分起僉
發倘犯人雖係分發各省而總經由一途者則應
酌量間日遣解免致擁集滋弊并通飭各省督撫
轉檄州縣地方悉遵部發火牌火票將犯人照起
解送前進務湏鎖□如式不得私行開放及任聽
狡延會集擾累倘有故違經督撫查出即行
題參如此實力奉行庶解犯無滋擾疎脱之虞而地
方有司亦不敢膜置怠忽矣(臣)謹繕摺
奏陳伏祈
皇上睿鑒謹
奏
該部查議奏聞
雍正九年九月十五日貴州廵撫(臣)張廣泗謹
奏為再抒下忱恭懇
聖鑒事竊(臣)前摺奏請
陛見并往赴西陲軍前效力未邀
俞允嗣值督臣鄂爾泰奉有
諭旨著令赴京
陛見現在署督臣高其倬尚未到任(臣)又不敢冒昧
題請趨覲
天顔惟念(臣)謬叨
特擢重任更屢蒙
聖訓周詳(臣)獲以凛承竭蹶駑駘勉供職守其實未效
涓埃伏查黔省連年豐稔民情豫暢所有苗疆各
處業俱布置開通暨(臣)昨往察勘諸凡規模治理
雖驟難竝埓内地而亦均有可觀且署督臣高其
倬不日赴任過黔(臣)即將黔屬邇年之吏治苗情
一切事務詳細備述以便面為核商并俟督臣鄂
爾泰赴京抵黔之日(臣)亦將諸事與夫苗疆善後
要務請商酌示俾可就近督飭各該文武等措辦
以期妥帖不致稍有疎忽上厪
宸懷(臣)用敢再懇我
皇上俯賜准(臣)俟署督臣高其倬任事三兩月後諸務
就緒(臣)於明春二三月内赴京得以瞻謁
天顔恭聆
聖訓庶(臣)數年依戀蟻悃獲申萬一為此繕摺
奏請伏祈
皇上睿鑒指示謹
奏
明知鄂爾泰進京陛見高其倬初往署事猝難就緒而
頻頻奏請來京實不解汝具何意見也觀汝諸凡奏對
大不似從前矣莫移初志專務一誠字為要將鄂爾泰
之所指示時刻不可去懷勉力效法其居心行事方好
同日又
奏為奏明事竊照黔省新闢古州等處苗疆安設鎮
營開通河道已經建造之城垣衙署營房等項并
一切創設章程關係久遠不敢輕委他員稽查遽
為倚信是以(臣)於上年九月内具摺
奏請
聖鑒准(臣)親為廵歷察勘奉有
訓旨(臣)即欽遵致商督臣鄂爾泰去後接准覆稱事關
重大應往稽查其一切事宜湏(臣)細加勘議備覆
以便核定會
題等因兹(臣)已逐一查勘業將起程及旋署日期緣
由先後恭疏
題報在案(臣)於所到之處率同各該文武等逐加察
勘所有古州城垣礮臺建築已竣關箱街道布列
成行其衙署營房亦俱盖造完好兼有都江河道
上至黔省都勻府屬下抵粤西柳州府屬古州重
鎮處在居中現在商賈舟楫往來停泊儼然一大
都會較之黔屬内地尤覺形勢有加至於清水江
河道上自都勻府治下抵楚省紅江大河兩岸苗
寨稠繁與鎮遠黃平施秉天柱等府州縣暨古州
九股丹江各處新疆俱攙雜通聫形勢險要所設
之清江協係在適中以資控馭應建城垣礮臺衙
署營房皆已完整現在船隻客貨亦絡繹通行以
及八寨丹江雞講等處之城垣礮臺衙署營房俱
經建造外尚有各處應分汛塘之衙署營房等項
(臣)已催令該管各員乘斯三冬農隙之時速行趕
辦勿致遲延并清江河道内有灘石數處雖經修
鑿尚未妥順又都江河道有零碎灘石應行揀修
以及三難灘一段從前大石横攔不通舟楫今雖
開鑿但未甚坦適暨各岸縴路未經修完開整之
處(臣)俱親歷指示各該員務於春水未發之前如
式修治完竣即可永垂利濟矣再查各處苗寨所
有礮位鳥鎗暨盔甲刀弩之類陸續查收以來巳
共計三萬餘件而此外有可收者尚多(臣)亦諭著
該文武由近及遠一體查明收繳總之新疆治理
全在得人今文武各員係於通省遴選居官好者
始行
題請補授(臣)所到之處於文武各員考其辦事之得
失就其才情之短長諄切勉誡其中實有勤勞應
予奬拔或人地實不相宜難期勝任者(臣)旋署後
業俱密開致商督臣以待核奪至目下苗情久經
安靖各處額兵俱已到齊以情勢論所有貼防兵
丁似可抽撤但於上年烏蒙之役將出師苗疆兵
丁多已調回現在貼防古州清水江丹江者亦屬
無幾(臣)已商之督提二臣酌量陸續抽撤毋庸急
驟又都江除所駐黔兵外調來粤西之漢土兵丁
四千餘名其土兵先經全撤所有貼防古州一帶
官兵(臣)亦致商督臣酌量分作三次抽撤仍留千
餘名暫資彈壓俟都江議設新兵募集到營之日
然後概行撤回實為妥便所有都江九股因地廣
人繁酌議添設協營兵丁并新疆善後諸務(臣)俱
詳細備敘商候督臣覆核
題請外(臣)謹將察勘過苗疆情形事宜繕摺
奏明統祈
皇上睿鑒謹
奏
覽奏俱悉善後事宜最為切要全在文武官弁撫馭得
法不可絲毫致涉欺凌必實心教養務令苗漢相安數
年後方可言成效也目今鄂爾泰來京陛見或多留數
時亦未可定百凡更當加詳加慎辦理勉之毋忽
雍正九年十二月初一日貴州廵撫(臣)張廣泗謹
奏為奏請
聖鑒事雍正九年六月二十九日准督臣鄂爾泰咨為
題明事内開本部院齎摺家人回滇欽奉
硃批諭旨張體義著與張鉞對調欽此欽遵除行廣西
按察使張體義遵照速赴貴州按察使新任其印
務飭委驛鹽道耿鱗竒暫行署理并行貴州按察
使張鉞遵照俟張體義到黔交代清楚再赴廣西
按察使新任及行布政司知照外相應咨會查照
等因到(臣)欽遵在案嗣於十月二十六日新調按
察使張體義已到黔任調任按察使張鉞交代清
楚即於十一月初十日自黔起程前赴粤任訖(臣)
伏查張鉞仕黔稍久熟悉風土情形現於刑名事
件頗能細心承理先在黎平知府任内曾隨(臣)前
進古州布置於苗疆情勢亦所諳曉今蒙
恩旨著調粤西雖張鉞在黔在粤報效相同惟是黔屬
之司道等官祇有貴東道方顯熟悉苗情係分駐
鎮遠府地方現在省會之司道各員只可循分辦
理職守於苗疆事情皆未諳悉(臣)以庸拙之人遂
不免有措畫不周之慮兹值督臣鄂爾泰進京
陛見過黔(臣)將此情由詳悉告知據督臣云張體義
於具揭廣西撫臣金鉷等徇庇諱盜一案審屬全
虛業經審明
題覆在案則是張體義倘蒙
聖恩尚留黔任(臣)當加意勉其恪慎供職如應處分離
任所遺員缺(臣)不揣冒昧仰懇
皇上可否賞將張鉞仍調貴州按察使庶駕輕就熟諸
事獲有成效(臣)併得資劻助之益皆出自
聖主格外之恩施也為此謹
奏
已有旨矣
同日又
奏為奏明事雍正九年四月二十九日接准戶部咨
為遵
旨議奏事内開大學士公馬爾賽等奏稱雍正九年三
月二十六日欽遵
上諭議得技勇之士所以為國家備干城之寄我
皇上鄭重武備留意人才
特命直省督撫揀選送部以備訓練(臣)等就直省地方
風氣酌量技勇分别多寡以足二千名之數另單
恭呈
御覽伏候
欽定俟
命下之日(臣)等行令各該督撫遵奉揀選送部等因雍
正九年三月二十九日奉
旨依議欽此查奏單内開貴州七十名相應行文該撫
作速揀選送部等因到(臣)遵即分檄各屬凜遵召
募暨屢次指催去後伏查黔省遐邊苗猓雜居漢
民本少兼之風土薄弱其人材固不能似西北之
雄偉且又習俗愚拙藝勇亦遠不及他省雖據各
屬陸續送到者多人迨公同司道并在省文武諸
員詳加考驗之下可以入選者無幾當又駁換另
送再四挑選直至冬月方得揀足七十名(臣)等仰
體
聖主愛養人才至意何敢稍有率忽但限於地方風氣
謹就地取材或弓馬稍有可觀或於鎗刀技藝略
曉一二或漢仗膂力稍勝中人至於超羣出衆則
實鮮其人除行布政司動支公用銀兩給與路費
委員管送各壯丁於十一月二十九日自黔起程
進京赴部交收外合將挑選辦理與期限遲延緣
由(臣)謹據實繕摺
奏明伏祈
皇上睿鑒謹
奏
何地無材限於風土之論謬矣果加意搜羅不得其人
當據實奏明為是豈可濫選湊數且又躭延時日直至
於今到京後候朕揀閱若遠遜於他省惟汝是問似此
預為粉飾之詞遂能獲免於過耶
同日又
奏為奏明事竊照黔省苗猓種類繁多習俗淳頑不
一比年以來荷蒙我
皇上仁威遠播荒服傾心督臣鄂爾泰仰承
聖訓公忠籌畫整頓招徠胥歸寧謐所有烏蒙軍務早
經告竣因尚留貼防官兵至本年六七月間亦陸
續俱行撤回而古州苗疆事宜於本年八月内通
盤𠞰撫事竣以及銅仁府之三不管生苗一案亦
於本年八月内料理就緒訖以上各寨軍需用過
正項銀米暨公費賞需等項應分案確核備敘
題銷但款數紛繁尚需時日因係各案軍務俱巳告
竣動用過錢糧公項攸關(臣)謹先將大概總數另
摺
奏明伏祈
睿鑒謹
奏
軍需糧餉自應具本題銷何必多此一番瀆奏
雍正十年三月二十三日貴州廵撫(臣)張廣泗謹
奏為奏明事竊(臣)接准吏部咨為欽奉
上諭事内開雍正九年十二月二十五日内閣奉
上諭貴州按察使員缺著貴東道方顯補授貴東道員
缺著南籠府知府黃世文補授南籠府員缺著雲南
武定府同知王元烈補授欽此為此合咨前去欽遵
查照施行等因到(臣)隨經轉行欽遵知照外應聽
方顯即來赴按察司新任緣新闢下游苗疆内之
九股一處寨分繁多苗情素悍又為清水江丹江
適中扼要之區上年十月内經大學士總督(臣)鄂
爾泰於黔省苗疆事竣等事案内會疏
題請於九股適中之台拱地方添立一營設參將一
員兵丁一千名等因在案俟不日接有部覆即應
前往安設不便遲延但一切布置全在得人必需
熟諳之員方可倚藉料理今新陞貴東道黃世文
才可辦事而於此地形勢竝未閱歷是九股安營
一事仍得方顯同辦庶乎有益(臣)將此致商署督
臣高其倬會奪去後兹准札覆與(臣)意見相同除
一面檄行方顯暫緩赴臬任俟九股安營之部覆
到日即公同鎮道等帶領官兵前往先將設營駐
兵係為地方保固防護之大義宣告明白并嚴禁
騷擾使苗人俱曉然安堵迅將應立營基分同勘
定俾大概規模皆有條理然後將一切工程暨善
後諸務詳細講求交與該鎮道率同各文武員弁
逐為措辦方顯即回省到臬司任如此則方顯不
過暫緩任事三兩月之期而新疆安營要舉可期
完妥矣至於臬司印務(臣)已會商署督臣業委貴
西道賈擴基暫行署理亦不致有貽誤為此繕摺
奏明伏祈
皇上睿鑒謹
奏
方顯將設營駐兵諸務料理完畢然後再赴新任此議
是所奏知道了
硃批諭旨卷一百八十九下
