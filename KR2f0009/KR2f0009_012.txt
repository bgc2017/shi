欽定四庫全書
硃批諭旨卷十二上
硃批布蘭泰奏摺
雍正三年正月初八日山東布政使(臣)布蘭泰謹
奏為再叩
天恩事竊(臣)於雍正二年十一月二十四日奉
旨特授山東布政使於十二月十五日到任即詳請巡
撫代
題恭謝
天恩今(臣)到任之時正值東省祈雪仰賴
皇上福庇濟南府屬於十二月十五日雨雪自午時起
至亥時止隨據各州縣陸續報到俱於臘月得雪
普遍霑足皆我
皇上聖德感通故有此豐年之兆(臣)不勝欣忭之至謹
奏
知道了京中雨雪亦得霑足誠可喜也
雍正三年四月初七日山東布政使(臣)布蘭泰謹
奏為敬陳採訪事宜仰祈
睿鑒事(臣)蒙
皇上簡拔之恩力圖報效凡地方利弊務期悉心採訪
據實奏
聞查東省六郡其濟兖東三府地當孔道耳目易及至
登萊青三府所屬多在海濱漁舟商艘往来出入
保無逃盜姦宄及販賣硝磺米穀一切應禁之物
所當酌量布置以期永久無弊者(臣)細加察訪參
以臆見謹條列上
奏一則兵船宜扼要巡防也一則海口宜分别堵決
也一則海舟宜給單查騐也一則海口宜撥員抽
税也以上數條係(臣)細訪熟籌不揣愚昧敬陳末
議伏乞
皇上俯賜採擇
諭令撫(臣)陳世倌與登州鎮(臣)黃元驤會同查議具覆
如有可行於封疆事宜
國家經費不無小補謹
奏
此事海陸攸關可說與陳世倌黃元驤着伊等詳查妥
議密奏到日再定
雍正三年七月二十六日山東布政使(臣)布蘭泰
謹
奏為仰體
聖衷事竊查東省六月内陰雨連旬據各州縣申報水
災共四十餘處濟南府屬之禹城平原一帶地勢
平坦積水更多已經撫(臣)陳世倌檄濟南府知府
飛行查勘設法宣洩此二處房屋倒塌較他處為
甚恐窮民無依漸至逃散(臣)仰體
皇上視民如傷之念捐銀一千五百兩遣經歴司前往
速行散給貧民俾能葺茅自蔽毋致流離以仰副
我
皇上痌瘝小民之至意又據報間有數州縣綿蟲生𤼵
但此時序届仲秋禾皆堅實有蟲亦不能傷其未
報災地方可望廣收且幸米價亦不昂貴無煩
聖慮謹
奏
已有旨賜賑矣汝等當必勤必慎籌畫周詳更嚴督所
屬官吏實心奉行務令小民均沾實惠以仰副朕己飢
己溺之懷
同日又
奏為敬陳管見以資弭盜事竊(臣)蒙
皇上格外隆恩捐糜難報目擊東省盜案繁多所有防
盜末議敬為我
皇上陳之竊惟地方失盜定例文武並有處分但州縣
官有刑名錢穀之繁勢不能專緝盜賊則凡盜案
之先事巡防事後追拏自宜營弁專司其責(臣)竊
見東省汛兵𩔖皆怠惰成習其墩臺之在大路者
有兵一二名虚應故事在僻路者並無人守望至
於沿海礟臺向日並無兵丁其營房竟為虚設近
日風聞
皇上有差官巡查之信營弁始撥兵丁一二名看守是
以盜賊縱横毫無忌憚(臣)請定盜案處分之例凡
遇地方失事該汛守禦之員較文職加一等治罪
其統轄將弁較文職上司亦加一等治罪則立法
既嚴兵弁知所畏懼更請將守汛兵丁竟令移家
就汛在臺畔居住俾得晝夜巡邏該汛千把即於
汛地要害處駐劄不時查察仍乞
皇上嚴飭督撫提鎮諸臣轉飭所屬之副參遊守各巡
其所轄之汛地與千把會合仿照水師會哨之法
按汛稽查周而復始名曰會巡至於州縣官亦宜
練習民壯督查捕役令其於寺廟歇店之處時加
跴探蹤跡一有可疑即刻報知臺汛兵弁協力擒
拏更有請者山東之盜莫強於響馬而行刧多在
道路一貴於臺汛之瞭望一貴於飛騎之追趕應
於各墩臺之上懸鐘一口各墩臺之下繫馬二匹
以便不時探追飛傳各墩併力協拏似此豫備防
緝則盜皆歛跡響馬不敢横行矣為此謹
奏
所奏緝捕盜賊頗合機宜然文員守土亦有干係當嚴
保甲實力奉行可也大槩天下文員皆以捕賊推卸武
弁而武弁又皆以緝捕兵丁拚命擒獲交與有司有司
各畏參罰率將大盜問成竊賊而盜賊之多俱由平日
縱容匪𩔖漫不稽查之所致此等文武互相推諉之處
朕所悉知故於即位後諄諄飭諭督撫提鎮捕緝盜賊
亦可謂嚴切之極矣無如盜案並不見少而轉較多所
以近日命九卿詳議欲差專官往各省監察捕盜正在
此議尚未定也此奏甚合朕意摺留中
同日又
奏為遵
旨再奏事前以上干
天聽事具摺欽奉
硃批著陳世倌據實參奏若有不便之處爾再行據實
具奏候朕特旨頒𤼵仰見我
皇上至聖至明曲體臣下之意(臣)敢將不便之故敬凟
宸聽(臣)以受
恩深厚凡有見聞不敢欺隱而於撫臣之前恪守屬員
之禮從未嘗以
恩准摺奏宣露矜張今若以奉有
硃批相告恐其不信又不敢以
皇上硃批傳示此不便者一也撫臣與李樹德前後同
任以其族大人衆恐招怨尤此不便者二也至於
李元偉之貪劣惡蹟撫臣非不深知特恐據實
題參則有礙以前之該管上司未免多所顧慮此不
便者三也(臣)與李元偉非有私嫌宿怨特以其素
行貪汙雖經陞任粤中而虧空之案抗延不結似
此劣員豈容漏網伏祈
皇上俯賜察訪如(臣)言不妄乞
特發明旨以儆貪邪抑(臣)更有冒凟
聖聰者撫(臣)陳世倌清廉率屬勤勞辦事但未免優柔
不决(臣)受
恩深重遂不避嫌怨力為贊勷如原任布政使侯居廣
家屬躭延十年不肯歸旗(臣)立督起程如原任濟
南府知府張振偉逗留東省久不解部(臣)已立押
起觧又如新被𠫭革之濟南府同知朱紹開倚恃
親黨傲慢狂妄於委署長山縣任内虧空正雜錢
糧一千七百餘兩又將長山縣先被參革沈令入
官衣飾等項輙私自抵換種種不法(臣)已檄行濟
南府確審俟審明之日揭請續參總之(臣)蒙
皇上天地隆恩故不畏權勢不徇情面寧受衆人之怨
不敢負
皇上之恩所有原奉
硃批敬謹
呈繳并敢披瀝蟻忱仰祈
聖明鑒察謹
奏
勉力為之秉公持正招羣小之怨尤叨一人之眷顧孰
輕孰重孰是孰非况
昭昭在上斷不負忠誠人也不必瞻前顧後自然有益無
害
雍正三年十月初九日署理山東巡撫印務布政
使(臣)布蘭泰謹
奏竊(臣)蒙
皇上於議叙銀庫諸臣
恩加二級復蒙
天語褒嘉(臣)撫心自愧銀庫利弊俱係
聖明洞悉(臣)不過遵奉
訓誨獲免罪戾蒙
皇上恩施格外業經詳請撫臣代
題恭謝繼以撫(臣)陳世倌奉
旨進京又蒙
特恩令(臣)署理廵撫印務伏念(臣)待罪藩司已懼隕越
加以署撫重任益深悚惕惟有勉策駑駘以仰報
皇上知遇之恩又於九月内家人賫回
奏摺欽奉
硃批跪讀之下仰承
聖訓啓廸當益加策勵所有
硃批奏摺二扣謹
奏繳不勝感激依戀之至謹
奏
所奏已悉總要堅守初志慎莫隨境而遷爾之受福不
可量也
同日又
奏為仰體
皇仁賑恤災黎事竊查東省被災州縣已節次
題報在案叠奉
諭旨飭令地方官加意經理勿致一夫失所
綸音宣布萬姓歡騰經撫(臣)陳世倌委員領賑(臣)於署
事之後𤼵銀散給己於彙報秋禾被水案内具
題請
旨但動用銀兩之處䟽内未獲聲明謹據實摺
奏計今次被災共五十一州縣濟南府屬領銀九千
兩兖州府屬領銀五千二百兩摭留饑民銀七百
兩東昌府屬領銀一萬四千一百兩摭留饑民銀
八百兩武定州濱州屬領銀三千五百兩濟寧州
屬領銀二千三百兩泰安州屬長清一縣領銀五
百兩又續報之夀張曹縣領銀一千五百兩摭留
饑民銀一百兩并八月内賑恤倒塌房屋之齊河
等五州縣先散給過銀七千四百九十二兩共賑
銀四萬五千一百九十二兩已經散給在案内係
撫(臣)陳世倌捐銀一萬二千四百九十二兩(臣)捐
銀七千六百兩按察司董永芠捐銀三千兩運使
今陞江蘇布政司漆紹文捐銀一千五百兩又
奏明存留餘銀移觧藩庫捐賑銀四千一百兩濟東
道吴興業捐銀一千兩兖寧道徐湛恩捐銀一千
兩濟南府知府姚譲捐銀五百兩鹽運分司宋懷
金捐銀一千兩兖州府知府吴關杰捐銀五百兩
東昌府知府金啓洛捐銀五百兩登州府知府蔡
日逢捐銀一千兩以上共捐銀三萬四千一百九
十二兩尚不敷銀一萬一千餘兩暫動存庫耗羡
支給仍容(臣)等俟餘耗捐補還項(臣)仰體
皇上已饑己溺之
聖心竭力辦理務期災民得所間有一二流移亦俱摭
留回籍其餘未被水之州縣各有收成可無煩
宵旰之慮也謹
奏
爾等體朕痌瘝之念如此實心經理朕覽之不勝欣慰
書曰安民則惠可嘉二字尚不足以奬爾等之效力處
也
雍正四年二月初一日湖南巡撫(臣)布蘭泰謹
奏竊(臣)庸愚陋質荷蒙
皇上拔擢廵撫湖南已將到任日期恭䟽
題報叩謝
天恩訖(臣)前於赴任之時由武昌過江一路巡查自岳
州至長沙沿江一帶塘汛俱各嚴密獨長沙府屬
之湘陰縣南接湘江北枕洞庭最為扼要止有千
總一員守兵十數名未足以資城守容(臣)細籌將
皇上面諭湖南墾荒錢糧不均
命(臣)會同督臣湖北撫臣確議(臣)於路過武昌之日已
向二臣面宣
旨其設局鼓鑄一節固屬流通泉源裕
國便民之要務但恐多一事即多一弊(臣)入境以来
即廣詢錢價并取市錢騐看長沙岳州一路每淨
似無庸另議鼓鑄也至於地方大小官員留心察
肖之員自當據實
題參所可慮者苗猺雖久已向化而桀驁之性到底
聖裁謹
奏
所奏俱悉
雍正四年三月初二日湖南巡撫(臣)布蘭泰謹
奏欽惟我
皇上勤恤民隠凡有關閭閻生計者無不時厪
聖懷(臣)於正月初五日到任後即飭查所屬地方雨雪
情形米糧價值今據布政司彙報湖南所屬於雍
正三年十月内均得雨澤十一月内得雪大小不
等十二月内雨雪霑足正月二月雨水調勻現在
米價倉斗每石中米八錢六分上米一兩五分不
等目今農務正興栽種遍野禾苗𤼵旺佇慶豐登
皆由我
皇上敬
天勤民恩膏普被之所致也理合具摺奏
聞謹
奏
果能澄清吏治令兵民歡悦何愁不感召
天和乎至於刑名案件惟貴速結不拖累無辜為第一好
事若有意寬縱廢格王章而自以為積陰功則無是理
也
同日又
奏(臣)蒙
皇上面諭湖南墾荒田糧苦樂不均急宜清釐(臣)凛遵
聖諭於到任後即遍加察訪知窮民以攤荒受累者固
多而劣衿蠧胥欺隱者亦復不少本年正月内據
布政司將安仁縣地畆詳請减則(臣)不敢草率具
題已另檄衡州府知府茶陵州知州會同確勘矣竊
思墾荒一案歷年既久屢經委丈調丈徒累窮民
終無實效(臣)謹遵
聖諭令據實自首免罪將從前所收籽粒一槩免追并
許代為
題請准照例寬限三年後陞科已經出示在案猶恐
此輩欺隱既久堅不自首反使無賴小民借名紛
紛告訐有負
皇上息事寧民至意輾轉躊躇終無良策因思各州縣
經管田畆造冊科糧者俱係里書以一里之人稽
一里之地有無欺隐自可一詢而知已密飭各州
縣嚴訊里書令其據實開報亦通行在案俟欺隐
之弊一清而攤荒受累者自當仰籲
聖恩豁免以甦民困所有清查欺隱緣由合先具摺奏
聞併(臣)所行自首告示暨密飭牌稿另摺敬呈
御覽謹
奏
朕經屢諭此事非得實心任事有才有守之州縣雖出
示千張何能清欺隐之弊此處不容性急惟次第緩緩
料理方能中其肯綮萬不可輕忽更當細心籌算應如
何行方為允妥主見定時必先奏朕請旨再行
朕再閱爾牌稿示稿總失之於鹵莽矣爾既欲如此作
為何不少待通省官民知爾心跡爾亦周知屬員之賢
否或應去應留斟酌妥當時然後舉行易於成功也今
遽爾行之里書不肖輩保無借此而生詐騙之事乎州
縣各官必能照爾所密飭秉公而為之乎欲速不達殊
為可惜看爾報效心切自恃公清凡事過於太急身膺
封疆重任無一不宜徹始徹終即一小事亦不可率爾
而為之也諸凡慎重詳悉為要官民尚未知爾爾尚未
知屬員此等事如何一面奏聞一面即行耶將此論亦
與朱綱看
雍正四年三月十九日湖南巡撫(臣)布蘭泰謹
奏為奸民不法檄兵會捕事(臣)到任以来欲一清積
惡以安良善訪有辰州府屬之沅州已革副榜余
景福係打死州民周君仁之媳成氏兇犯奉
旨嚴拏在案乃該犯負嵎倔強抗不到官懸案四年未
結(臣)於本年二月内差役二人帶同州役四名前
往捉拏己伺其不備將該犯拏獲行至一里之地
竟被黨族多人打奪而去旋據該州移營撥役并
民壮數十人復行捉捕詎該犯兇横更甚執持鎗
仗打傷州役現在刧去三人今據該州具詳以該
犯所住地名後山層岩叠嶂且藏有兵器負固猖
獗非撥兵擒拏難以弋獲叠報前来(臣)伏思
皇上恩威遠播即殊方異域莫不效順兹余景福以犯
法奸民跳梁無状竟敢抗官拒捕目無
王法若不痛加懲創將來刁民效尤何所底止謹一面
奏
聞一面咨明總督提鎮會飭營弁撥兵協拏務在必得
罪人以昭
國法但恐遽行
題報有駭聽聞故密摺具
奏伏乞
皇上睿鑒又沅陵縣惡棍顔正溆浦縣惡棍黃鰲辰溪
縣惡棍謝錄正俱係恃強不法現在緝拏除黃鰲
一名已經投到檄臬司審理其顔正謝錄正俟拏
獲䆒擬一併具
題合先陳明謹
奏
此事應如是料理但凡遇此等事件極當慎重萬全而
行不可孟浪輕舉看此一事光景可行措置清楚後應
具題處即行具題
雍正四年四月二十六日湖南巡撫(臣)布蘭泰謹
奏欽惟我
皇上勤恤民隱凡有關小民生計者無不時厪
聖懷兹據布政司詳稱湖南所屬栽種禾稻者多播種
二麥者少統計七府二州麥秋收成有七分八分
九分不等自正月至四月雨水霑足米價亦平現
今米價倉斗每石上米一兩次米九錢再次米七
錢五分不等黃豆價每石五錢一分六錢五分至
一兩不等大麥價每石六七八錢不等小麥價每
石六錢五分七錢二分至八九錢不等又(臣)於本
月十六日至鄉村勸農見秋禾俱已長茂仰賴
皇上福庇年歲自必豐登謹
奏
深慰朕懷然必待收割後方講得豐登二字也
同日又
奏竊(臣)於三月内將奸民不法事上凟
天聽以奸民余景福等素行不法俱曾聚衆拒捕圍城
辱官乃漏網遊魂擅敢出入乘轎跟隨數十人各
帶刀棍防護形同草寇(臣)訪聞既確倘仍前容隱
不急剪除萬一此輩肆無忌憚謀涉不軌為患滋
大(臣)即去任之後以曾經巡撫此地亦難辭失察
之咎故不揣冒昧一面奏
聞一面移咨督提諸臣檄兵會捕今於四月十七日據
沅州協副將牛玉呈報差千總曹上迎帶兵五十
五名并沅州吏目帶領民壮同赴余景福所住之
處見聚衆二百餘人放礮呐喊千總等竟束手而
歸又據沅陵縣知縣吴底柱禀稱遣典史帶役持
(臣)檄前往顔正所住之處諭散惡黨詎顔正竟將
縣役綁縳而去如此狂悖
王法何在但營員亦有地方之責豈容膜視或以未經
奉
旨不妨䄂手旁觀若非仰仗
天威恐此軰終難緝獲伏乞
皇上將余景福等姓名密
諭督臣提臣鎮筸鎮臣協力擒拏務期必得庶
國法昭而地方藉以寧謐矣(臣)不勝悚慄待罪之至
謹
奏
朕已諭督提二臣矣但爾初到地方上一切事宜尚未
詳悉此等舊事何必如此急躁未免涉於孟浪爾未周
知地方情形地方上屬員百姓亦未信服爾之居心行
事如此輕躁必有錯失慎之一字在爾分中較清勤二
字當更加勉凡事當與朱綱商酌朕曾諭爾此人練達
爾若恃才輕人必喫大虧且屬員風聞無稽之談如何
可為憑據爾試思實心為上司者能有幾人遇事未免
張大其詞豈可輕易聽信爾等比不得朕倘有進欺誑
之言於朕者一經覺察即治以罔上之罪爾等若被人
所愚惑難以聲言只好吞聲忍氣而巳老成持重爾之
所短也
同日又
奏(臣)查湖南所屬虧空數百兩之州縣十居六七若
欲一概參處恐不勝其參况州縣官一經參革之
後便借無可借幫無可幫雖追比經年終難完補
頻參虧空於錢糧䆒竟無益(臣)惟嚴飭道府不時
盤查許其設法彌補倘仍不足數便從重
題參至於命盜案件查湖南舊習外結者多有司習
罔之罪又(臣)標兩營有鳥鎗手四百餘名每隔數
日即令其操演但買備火藥窮兵未免嗟怨(臣)例
有坐糧二十分除已將十分分給宣講
聖諭生員并(臣)衙門巡捕買辦員役外今將所存十分
年之子来省進見(臣)因伊父係有名之臣與他一
會數言而别(臣)以人臣義無私交且恐其有所關
睿鑒謹
奏
如果平等待人心無偏倚人亦不怨也但雖不見面必
接之以禮以謙和好言遣退方為情理兼盡
同日又
奏竊(臣)於正月内備陳辦銅一本實因湖南素不産
銅漢口一鎮所集之銅僅足供湖北一省採辦赴
滇購買而滇省又現在開罏鼓鑄亦屬購買維艱
前據布政司具詳前来(臣)故據詳具
題復於三月内准部咨令浙江湖北湖南三省撫臣
作速會題嗣准浙撫(臣)李衞移會前来(臣)以銅觔
關係兩局鼔鑄刻不容緩其獨辦於浙與分辦於
楚均屬
朝廷公事難容互諉況近奉部議有舊銅亦許觧交
之例較為易辦(臣)故於浙撫臣會稿註題在案所
有前經(臣)
題請歸併浙省採辦近又與浙撫臣會
題仍歸各省分辦緣由伏乞
皇上睿鑒謹
奏
百僚師師庶績其凝辦事原要隨時變通不固執已見
方是前後互異何妨
同日又
奏(臣)查塘汛兵丁舊例俱係按月更換其坐塘之兵
有離家數里或數十里者眷戀室家不無往返探
視曠役離汛之弊且所居塘房此去彼来有如傳
舍不特任其傾頽兼有拆木毁薪之事故塘房歲
需修葺營員責成於有司而有司又以經費無出
互相推諉(臣)稔知此弊飭知營弁令塘兵㩦家赴
汛以省往返兵丁頗以為便但塘兵原屬提鎮統
領號令不齊難以畫一(臣)愚以為塘兵挈家其便
有五敢為
皇上陳之一則塘兵無内顧之憂也一則塘兵無分㸑
之艱也一則塘兵有協助之美也一則塘兵有聫
絡之勢也一則塘房可免歲修之累也其塘兵中
或有拔補病故等事即將塘兵之弟兄子姪頂補
便可永遠在塘無遷徙之患更為利便至於塘兵
既不換班難以隨操恐致技藝生疎(臣)請飭營員
限五日一至塘汛巡查即於巡查所到之塘考驗
塘兵鎗箭又令參遊等官按月各巡其所轄之汛
隨塘考驗如此則塘兵雖不赴操演而技藝亦不
致生疎矣如果(臣)言可採祈
勅督提諸臣遵
旨奉行於地方不無禆益謹
奏
此事爾等同省文武諸臣共相籌度審擇利便而行庶
幾可耳朕不便頒諭前晉撫諾岷亦曾條奏如此舉行
頗費經營盖造塘房給與搬移之資彼時似乎有益至
今又有言此事甚不恰當者復在此作更易之想凡地
方興改一事必詳悉周到慮及永遠無礙方可措施少
有見不到處莫如仍循舊例不可因一時之見遂輕率
而為之也
雍正四年六月二十二日湖南廵撫(臣)布蘭泰謹
奏(臣)查寶慶府屬之城步縣靖州屬之綏寧縣兩相
接壌逼近苗猺所報命盜案件多係苗猺抄殺又
據兩邑士民以苗猺肆害呼籲前来計惟有添設
重兵防禦庶幾苗猺知所畏懼不敢横行隨檄兩
司詳議并移咨督提二臣會商今於綏城二邑適
中之黃桑坪地方欲設營添兵以分防筸子隘清
水隘鎮夷哨地林哨新寨等處苗猺出没之所再
查湖南屬之銅鼔五開平溪清浪四衛俱已奉文
歸併黔省應撤回守備一員千把四員共應撤兵
丁二百八十餘名即以此撤回兵弁移駐黃桑坪
尚不足應用應另行抽撥但守備微員難於統轄
須設一參遊大員以資彈壓其官兵衙署營房等
項在於本省設法公捐修造正在咨商確議俟妥
協之後會同督提二臣具
題請
旨再(臣)前所奏湘陰縣兵丁今已准督提商酌於長沙
協抽撥兵十三名合之原在城兵十七名共三十
名足資湘陰城守矣合并奏
聞謹
奏
與督提商酌妥協行
同日又
奏竊(臣)愚昧無知前因自首欺隱一摺蒙
皇上訓誨周詳無微不到(臣)跪讀再四感激涕零已凛
遵
聖諭令各州縣寬期查報矣又遵
旨將
硃批諭旨與朱綱看該司跪讀之下不勝感激力圖報
效以仰副
皇上均勻苦樂之盛心再照此案已據武岡州靖州武
陵縣等處各詳報自首頃畆到(臣)亦並無因清查
欺隱致相告訐者(臣)仰體
皇上訓誨之
聖心俱飭州縣於秋收後緩緩查核所有欽奉
訓諭理合奏
謝謹
奏
虚心與朱綱商酌為是看爾心有餘而力不足諸事毫
無主宰惟隨朕所諭而轉移朕深居九重從未一至湖
南若事事待朕教導則大悮矣遇事虚懷咨訪件件詳
審庶不致大差謬爾一日外任未曾經歴若不敬慎而
自恃已見則覆餗是虞苐可惜爾一片忠愛之心也
勉力學問
同日又
奏(臣)前以奸民不法事上凟
天聽内有溆浦縣惡棍黃鰲自行投到該犯雖素行不
打死郭應鳳兇犯抗官拒捕不法已極前於四月
二十九日據辰州協中軍都司李汝良拏獲到案
(臣)現檄按察司審擬業將獲犯日期
題報在案其余景福謝錄正二犯雖屢經官弁緝拏
飭地方官設法擒拏毋任兔脱為此謹
奏
前據爾所奏已飭諭督提矣今復如此具奏何其矛盾
之至是何心也殊屬不觧
同日又
奏(臣)查湖南地方入夏以来早稻漸次成熟不意五
月以後雨水過多廣東廣西之水由永河而至衡
河至長沙又雲貴之水由辰河而至常德至岳州
以致永州府屬之祁陽常德府屬之龍陽武陵沅
江長沙府屬之善化益陽岳州府屬之巴陵澧州
等州縣有被水淹没之處具報前来(臣)已飛檄委
員查勘并加意撫恤毋致小民失所其餘各州縣
衞早稻俱已成熟據布政司彙報總計收成有七
分至十分不等各屬米糧價值亦平現在米價倉
斗每石六錢五分至九錢五六分不等黃豆每石
五錢至六錢四五分不等大麥每石三錢四五分
至五錢不等小麥每石五錢七八分至六錢二三
分不等其餘中晚二稻應俟秋成後另行
奏報謹
奏
天人交感其應如響封疆大吏其或經理紕繆則此等
事至矣汝其慎之
雍正四年九月十二日湖南巡撫(臣)布蘭泰謹
奏(臣)查湖南地方早稻收成已於前次具摺奏
聞兹據布政司朱綱彙報長靖等七府二州内除岳州
府屬之澧州巴陵臨湘華容安鄉岳州六州縣衞
常德府屬之武陵龍陽沅江三縣各具報田禾被
水已經委員踏勘成災具
題在案至長沙府屬之善化湘隂益陽三縣永州府
屬之祁陽一縣俱經勘不成災其餘所屬各州縣
衞之中晚二稻俱已收割約有七八九分收成不
等米價亦平現在上米每石八錢五六分至九錢
不等中米每石六錢四五分至八錢不等黃豆每
石六錢三四分至八錢五六分不等大麥每石三
錢一二分至五錢七八分不等小麥每石五錢二
三分至七錢一二分不等自入秋至今雨水調勻
理合奏
聞謹
奏
知道了務湏據實具奏毋得絲毫遮掩以自蹈粉飾之
咎
同日又
奏竊查湖南武陵巴陵等十三州縣夏被水災於六
月内先後報到(臣)一面委員踏勘一面請
旨賑恤(臣)與布政司朱綱公同設法將被水漂没房室
之貧民先行撫恤俾免流離於七月初六七等日
𤼵武陵縣銀二百兩𤼵巴陵縣銀二百兩𤼵華容
縣銀二百兩𤼵安鄉縣銀二百兩𤼵益陽縣銀一
百五十兩𤼵沅江縣銀一百五十兩𤼵龍陽縣銀
一百五十兩𤼵臨湘縣銀一百五十兩𤼵澧州銀
一百兩𤼵岳州衞銀一百兩賫交各該州縣衞會
同委勘官散給其善化湘陰祁陽等處被災原輕
毋庸散給(臣)所設法散給之項原屬無多未敢上
凟
聖聽今善化等四縣勘不成災經(臣)具
題在案而成災之武陵巴陵等九州縣已於八月二
十四日接准部咨欽奉
恩旨賑濟現飭該地方將常平倉穀按戸散賑俟賑畢
之日另疏
題報目今水勢已退窮黎叨沐
皇恩咸慶更生理合具奏恭慰
聖懷謹
奏
凡此等事必當嚴飭屬員竭力奉行務令小民得沾實
惠方不負為民父母之任若人稠惠寡再加以剋扣侵
蝕苟且塞責虚應故事何異杯水輿薪也廣耳目勤訪
察方克有濟
同日又
奏竊查奸民余景福謝錄正顔正等藐法横行為害
已非一日(臣)於六月二十二日具摺奏
聞之後於七月初二日准督臣咨欽奉
上諭交與督提二臣將奸民余景福等嚴拏務獲移咨
到(臣)欽遵在案隨於七月初三日蒙
皇上批𤼵(臣)二次奏摺到(臣)奉
硃批朕已諭督提二臣矣仰見我
皇上厪念邊方翦惡安良至意除余景福顔正二犯已
先後就獲惟謝錄正一犯猖獗異常(臣)數次檄拏
抗不服拘督(臣)李成龍即委辰沅靖道張廷樞提
(臣)趙坤即委都司李汝良領兵前往擒捕去後據
報該犯於所住之青山宰牛放礟聚衆拒兵又統
衆出掠沿家歛米種種肆横提(臣)趙坤隨檄護鎮
筸鎮印副將魯璵調撥沅標都司桂棲鳳鎮筸標
守備劉瀛洲各帶兵星往隘口堵截會擒該犯於
七月十六等日屡次抗拒官兵詎該都司李汝良
違慢軍令遷延不進以致鎮沅之兵亦不敢擅入
直至二十四日進兵賊已遠遁無跡前後止擒到
謝賊之母易氏賊弟謝列侯謝勝瑞并賊軍師李
英士等但謝賊雖經兔脱而法在必誅不容任其
竄逸(臣)於聞報之日即星移署督(臣)鄭任鑰提(臣)
國法謹將前後捕賊情形恭摺奏
聞謹
奏
此擒獲首惡之人甚屬可嘉朕自另有恩旨爾等亦當
重加奬賞以示鼓勵之意
雍正四年九月十七日湖南巡撫(臣)布蘭泰謹
奏竊(臣)於九月初九日出闈之後即將奸民謝錄正
逃遁情形繕摺具
奏嗣於九月十五日據辰沅靖道張廷樞辰州府知
府汪立名鳳凰營通判白豐瀘溪縣知縣陳煥辰
谿縣知縣劉必遠各報稱自謝賊逃竄後即多差
兵役分途搜捕於本月初五日探知謝賊在黔陽
辰谿溆浦三縣交界之賴子崖深箐藏匿於初八
日戍刻各役衝鋒深入拏獲賊人謝錄正謝義正
謝爵吾并家屬男婦十二名口等情前来(臣)現在
會同督提二臣具疏
題報外兹恐上厪
聖懷合先具摺星馳奏
聞再照賊人所住之青山等處前因拒敵官兵鎗火延
燒居民房屋(臣)已檄辰沅靖道張廷樞查騐俱係
草房目今賊已就擒居民各歸安業而延燬房屋
之居民露處堪憐(臣)飭該道將(臣)前所檄𤼵賞兵
銀内酌給貧民以資修葺并檄該縣將逃避謝賊
之民廣為撫輯俾各安居以仰副
皇上綏靖邊方至意理合奏
聞謹
奏
所奏已悉料理俱為合宜此事起初朕惟恐爾涉於孟
浪故為多事之舉今揆厥始末實有不得不然之勢爾
能如此實心安輯地方朕甚嘉奬之另有恩綸下頒也
勉之勉之
雍正四年十一月二十二日湖南廵撫(臣)布蘭泰
謹
奏竊(臣)於本年二月三月兩次奏摺内奉有
硃批諭旨令(臣)試看布政司朱綱按察司何錫禄何如
據實奏聞(臣)前以莅任伊始與兩司共事未久不
敢冒昧具奏今(臣)與朱綱共事十個月與何錫禄
已共事半年看得朱綱為人練達辦事實心何錫
禄存心寬厚辦事勤謹(臣)試看既確不敢不據實
奏
聞伏候
皇上聖鑒謹
奏
所論此二人甚公且當何錫禄恐過於柔年亦老矣朱
綱朕雖未見其人觀其辦事才調可謂一能員
同日又
奏竊(臣)叨沐
聖恩於山東布政司任内公私費用之外實存銀七千
五百餘兩(臣)於雍正三年十一月
陛見時奏明蒙
皇上賞(臣)作新任盤費(臣)隨㩦帶以作長途食用并到
任後公私日費至六月内已經用完只得向藩庫
借公項銀二千兩應用係牌行藩司非敢私自支
取但所借雖係耗羡究莫非公項錢糧急宜還補
(臣)京城内有住房一所價銀三千三百兩有地一
處價銀五百五十兩(臣)已令姪孫善住作速轉售
將所借銀二千兩交還藩庫以清前項理合奏
聞謹
奏
覽汝所奏殊為可笑我朝清廉督撫頗不乏人未聞皆
典賣田宅以供任所薪水之資也必若此而後可則無
田無宅之人雖賢如龔黃亦不得為督撫矣魯論云雖
小道必有可觀者焉致遠恐泥正為此等處言之且汝
將田宅所售用完時又當如何措置耶直省督撫奏朕
各有萬餘金公費可作養廉兼作犒賞之需今覽此奏
朕實無褒奬之語以加汝也幸汝平昔操守心術為朕
所知猶信汝不是挾詐但未免哂汝局量褊淺狹陋不
識大體耳
同日又
奏竊(臣)於本年正月到任後仰體
皇上整飭官方至意恐各衙門有相沿陋規不無𣲖累
理宜清查於前任驛糧道劉業長進見時隨諭令
將該道衙門弊竇據實查報後據該道具詳將一
切陋規開列請盡行裁革又據兼攝驛糧道事按
察使何錫禄查得該衙門鹽規向係每年一萬八
千兩經前督(臣)楊宗仁禁革又驛站錢糧亦經前
督(臣)楊宗仁禁革陋規議定每正項一兩觧坐平
銀一分五釐以作道員飬廉等因禀覆到(臣)復經
(臣)將該道衙門一切陋規再行嚴飭刊榜永禁外
只有漕糧舊規每正米一石收銀二分共該收銀
三千兩零作為糧道押運抵淮官役盤纏并總漕
衙門雜費勢不可無若抵淮迅速尚可餘銀三四
百兩又有馬價一項每馬一匹扣銀一兩留作兵
部兵科奏銷飯食使費難以再革約計驛站奏銷
各費共用銀一千八百餘兩(臣)查戸部刑部俱有
飯食銀兩則兵部兵科飯食事同一例但係未經
奏明之項(臣)不敢隱匿理合據實奏
聞伏乞
睿鑒謹
奏
觀爾如此作為又大不合矣據奏一切陋規盡行裁革
朕實難批不可行三字以為訓爾為一省綱領但當正
已化屬使不至侵盜帑項剝削民脂斯可矣焉能禁屬
員不飲食耶爾以儉約自許尚有朕賞賜銀七千兩又
有房可售有地可質猶堪支持歲月若遇清苦守令等
官出身寒素者爾意竟欲令其枵腹從事乎如此是令
天下人視宦場為畏途成何規模爾器量狹小殊不諳
封疆體統居督撫之任豈可效曩日守藏吏之所為朕
連閱二摺甚憂爾一切料理俱不能合適中之道如何
如何
雍正五年正月二十五日湖南巡撫(臣)布蘭泰謹
奏(臣)查湖南所屬各州縣自上年十月至今年正月
有得雪者有得雨者大抵雨水稍多再查闔屬米
價於上年冬每石八九錢不等近因各處買運者
多以致米價騰貴現在中米每石九錢至一兩四
五分不等上米每石一兩一錢至一兩三錢不等
較之上年米價已為昂貴所有雨雪情形米糧價
值理合奏
聞謹
奏
初春觧凍雨雪微多何害惟看繼此之調順與否耳
同日又
奏竊查湖南屬之武陵龍陽澧州等九州縣衞於雍
正四年夏被水災奉
旨賑濟災民沾沐
皇恩得以更生但其中有貧苦尤甚之民所領賑穀雖
可暫延冬月而今年春二月間農工未動無策資
生(臣)與署督(臣)傅敏籌畫接濟春熟之法隨飭九
州縣衞於已賑災民中確查貧苦尤甚之戸再賑
兩月按戸每月給穀六斗照穀價折銀據布政司
册報武陵縣需穀一千九十石八斗龍陽縣需穀
六百二十五石二斗沅江縣需穀三百八十八石
二斗巴陵縣需穀一千八百三十石華容縣需穀
一千八十石安鄉縣需穀六百三十石臨湘縣需
穀九十石澧州需穀三百一十五石岳州衞需穀
二百六十三石四斗以上九州縣衞接濟春熟共
穀六千三百一十二石六斗按每石三錢五分之
數共計折銀二千二百九兩四錢一分不動正項
於雍正四年三分耗羡内支給(臣)已飭各該州縣
衞照數領銀趁封印無事之時親歴鄉村按戸散
給以濟青黃不接延至東作俱興貧民傭工度日
便可不至流移矣為此謹
奏
嗟此窮黎實厪朕懷况春省耕而補不足古之道也覽
奏曷勝忻賞
雍正五年閏三月初二日湖南巡撫(臣)布蘭泰謹
奏竊查社倉一項原係前督(臣)楊宗仁檄行司道府
州縣等官倡捐穀本與士民樂輸之穀石(臣)徧飭
州縣查報并面詢各員僉稱此項穀石係當日各
官虚報捐數取悦上司原未能實貯在倉至士民
樂捐之穀係聽從民便難於抑勒大抵存倉者不
過十之二三竟有顆粒未交者向日各官以此項
無關考成因循玩視上下相蒙不可䆒詰伏查此
案奉
上諭社倉之設宜緩不宜急宜勸諭百姓聽民便自為
之而不當以官法䋲之又奉
上諭社倉之法亦宜趁此豐年努力為之勿但視為虚
文故事各欽遵在案(臣)請先將當日之司道府州縣
等官倡捐穀本未交貯倉者仍於各員名下按數
追還除病故産絶之員無從着追者量與豁免外
其餘陞遷他省或已經歸籍歸旗者亦分别着追
其次紳衿貢監按照當日樂捐數目押交上倉至
於小民樂捐之穀未經交出者令地方官照册報
姓名數目勸諭入倉間有當日勸諭之時原屬勉
強今更窮苦無力者即將原册姓名豁除另於有
力之家勸輸務期實貯在倉庶幾社倉一項不致
有名無實而小民緩急有賴矣是否可行伏乞
聖明指示謹
奏
社倉最為備荒良法豈可有名無實查其中有被官吏
侵蝕者自應催追至百姓以及紳士有願捐而未交者
斷不可催逼只宜鼓舞勸諭令其樂從方為善舉爾之
識見庸淺諸事當咨詢傅敏照伊所區畫參酌而行可
也
同日又
奏雍正五年三月十五日鎮筸總兵李佛保赴任路
經長沙(臣)出郊恭請
聖安鎮(臣)李佛保密傳
上諭巡撫布蘭泰前奏稱借用藩庫公項銀二千兩伊
欲賣房地抵還爾傳諭布蘭泰凡作督撫者當從大
處起見不可見小若是他人具此等摺奏便屬欺詐
布蘭泰為人原是如此這所奏是他本心朕不惱他
欽此(臣)跪聆之下惟有惶悚感愧叩頭謝
恩伏念(臣)以菲材荷蒙
皇上任使愧無報效之處又蠢愚至極獲咎實多
聖恩寬厚不加罪斥前奉
硃批
訓誨周詳(臣)既感且愧今鎮(臣)李佛保轉傳
上諭(臣)不禁感激涕零惟自矢殫心竭力冀圖報效於
萬一理合奏
謝謹
奏
爾總是志量卑鄙惟在不相干小事上著意非封疆才
也此時當青黃不接之際朕待報湖南雨水情形既特
使人來摺奏何雨水糧價竟無一語及之汝任地方之
責試思寕有大於此事者乎惟硜硜自信一點操守斤
斤為這幾兩錢糧至於事之緩急輕重則惛然無知閱
此數摺皆不過為銀米而奏似此胷中看銀錢如許重
大何操守之足貴耶
同日又
奏竊(臣)屬之九架夾鉛壠前經撫(臣)潘宗洛
題准有商人王綱明開採後因壠深砂盡於康熙五
十三年停止嗣於雍正三年三月准部文商人邱
道正等復採九架夾白鉛後據郴州知州佟國元
詳稱九架夾白鉛礦内雜産黑砂請黑白兼採等
情(臣)咨請部示於雍正四年十月十九日准到部
文令黑白兼採在案(臣)查黑鉛即是銀母除鉛觔
照例二八抽分外煎出白銀除去商人工本之外
例與商人均分一半以充
國課今據郴州賫送雍正五年二月分所抽黑鉛税
銀冊(臣)細加查核總計一月内所獲黑鉛一萬一
千九百餘觔煎出白銀一千九百一十九兩零(臣)
恐其有煎多報少與官役侵分之弊現在駁查(臣)
駐劄長沙離郴州千有餘里耳目難周湏委一道
員專司其事監視商人開採煎煉據實抽税以杜
煎多報少與地棍官役瓜分之弊(臣)更訪聞靖州
屬之會同縣産有金砂係土人偷採因面諭兩桂
營參將范毓䭲密行訪查兹據禀稱會同縣花窑
寨山内砂石淘出金子土人楊莫章等偷挖等語
(臣)復令查勘確實并另行密訪有無可以開採之
處另摺奏
聞謹
奏
此事亦與傅敏詳悉商酌開採一事目前不無小利人
聚衆多為害甚巨從來礦徒率皆五方匪𩔖烏合於深
山窮谷之中逐此末利今聚之甚易將來散之甚難也
至於利之在公在私尚屬細事百姓足君孰與不足爾
果欲效忠藎何必諄諄以利為言豈不聞有一利必有
一害要當權其利與害之輕重大小而行之耳
雍正五年閏三月十二日湖南巡撫(臣)布蘭泰謹
奏竊湖南界連黔粤苗民雜處前因綏城二縣為苗
猺出没之地請於二邑適中之黃桑坪設營添兵
以資防禦(臣)謹遵
諭旨與督提并貴州督撫咨商妥協業經會疏具
題在案此外尚有謬冲花苗恣行刧擄擾害生民(臣)
已屢檄地方文武嚴督兵役協力擒拏緣苗峝險
阻鎗火銛利人不能入(臣)准巡察(臣)黎致遠以民
害未除等事咨移到(臣)内開謬冲花衣苗殺擄搶
奪日益猖狂應行殲殪以示懲創等因(臣)隨飛咨
督提并咨商黔粵督撫去後(臣)查花苗出入要路
一名地角隘一名里林隘在湖南屬之靖州一名
木洞屯在黔屬之五開衞非兩省會擒則入此出
彼終難弋獲於本年二月三月疊准貴州督撫提
督各將撥兵堵禦擒拏緣由咨覆到(臣)又准督(臣)
傅敏咨稱已檄靖五協副將吴文帶千總一員兵
一百五十名前赴地角隘口都司劉策名帶千總
一員兵一百五十名前赴里林隘口其木洞屯一
處巳咨移貴州撫提飭黎平副將帶領弁兵前来
會合於閏三月内訂定日期三路齊進協力擒拏
等因又督臣書函内開相距窵遠鞭長不及囑就
近料理(臣)受
恩深重現與督臣悉心籌畫務在剪除兇孽令民得安
枕以仰副
皇上綏靖邊疆至意為此謹
奏
螳臂當車猶作搏輪之勢兵力不稍單弱否攘外安内
必期一勞而永逸克詳克慎籌畫萬全為之
同日又
奏竊(臣)查保靖土司較諸司頗為強大其土官彭御
彬年少縱恣衆心不服前於請斥婪監等事案内
經(臣)
題參奉
旨將彭御彬革職提審在案(臣)查該土司中漢土交搆
上下猜疑屢相刧殺目今官參印摘衆情渙散據
禀報桑植土司原革職土官向國棟操權殘虐土
人男婦逃竄邊境等因(臣)恐土人流入内地飛檄
岳常道楊晏星馳前往已將逃避土人諭歸本土
并飭護印向氏好為安撫土衆毋得殘虐業已邊
境安堵其土官向國棟土目向朝先等現發臬司
審訊(臣)以土司擾害不特有干
國典且恐流毒邊疆而改流之舉又事關重大容俟
兩案審結之日會同督臣具
題(臣)合先將兩土司情形奏
聞謹
奏
爾之識見平常此等大事獨持管鑰朕心有未愜當與
督提熟籌可否不可見隣省有改流之事遂一時高興
亦欲效倣百凡只宜揆情度理實與地方百姓有益者
為之毋得無故生事
硃批諭旨卷十二上
欽定四庫全書
硃批諭旨卷十二下
硃批布蘭泰奏摺
雍正五年四月二十四日湖南巡撫(臣)布蘭泰謹
奏為分别催科以清積欠事(臣)前蒙
聖恩簡任山東布政檢查錢糧舊欠有積八九年未清
者今任湖南巡撫通查所屬錢糧其按年全完者
固有而積欠未清者亦復不少䆒其拖欠之故不
在小民而在紳衿貢監盖小民之家田既無多糧
亦有限惟紳衿貢監田廣糧多又緣護符在身敢
於抗欠地方有司竭力催追礙難責比以致拖欠
累累每届奏銷將未完之數總歸民欠其實欠在
紳衿貢監者十之六七或奉
皇恩蠲免則此輩獨蒙其利以故視拖欠為得計甚有
詭寄他人之田包攬别戸之糧積弊牢不可破(臣)
請飭各州縣按照圖甲將紳衿貢監錢糧另立一
單催比每歲開徵之期先比紳衿後比民戸如民
戸應四月完半紳衿貢監則定限三月内完半民
戸應九月全完紳衿貢監則定限八月内全完倘
有拖欠按分數治罪庶使惡紳劣衿不敢倚恃護
符而州縣官亦無瞻徇情面之累一切詭寄包攬
諸弊不嚴而自絶於
國課實有裨益矣是否可採伏祈
皇上睿鑒謹
奏
所奏剗除積弊甚是朕已調爾巡撫江西矣通省錢糧
邁柱毫不瞻顧已全料理清楚而怨者甚衆今爾至江
右如乘輕車馳廣陌可以徜徉無礙湖南此一招怨之
事汝當為王國棟措置井井使其接任從容敷施毫無
掣肘方見忠愛之誠汝等受朕拔擢之恩臨事當任勞
任怨但求利國無分彼此不可以身調他省曲貽去後
之思認恩推過沽買虚譽不少留地步於後人如伊都
立觧任時急急裁汰火耗作為卑鄙奸詐畢露臣道友
誼均失之矣况忠正邪佞終亦難逃朕之耳目王國棟
到來時將爾奏摺并朕此諭俱與伊看
雍正五年五月十六日戸部侍郎仍署理湖南巡
撫印務(臣)布蘭泰謹
奏為恭謝
天恩事竊(臣)質陋才庸蒙
皇上簡畀封疆任大責重兼之楚南地介江湖苗猺雜
處經理更難妥協到任一年有餘愆尤日積蒙
皇上訓誨頻加(臣)敬謹遵奉時恐隕越上負
聖明兹復奉
特恩授(臣)戸部侍郎仍署理湖南巡撫印務沐
恩高厚惟有益竭駑鈍以圖報效於萬一為此恭摺奏
謝謹
奏
一者司農管籥怡親王獨持相佐無人二者湖南事繁
爾亦大費周章所以用爾為侍郎近因江西巡撫不得
其人故又將爾調補朕看江西甚與爾相宜况經邁柱
一番料理徹底澄清甚易經理汝與王國棟交代後再
赴新任地方情形備悉問明邁柱竭力秉公治理
同日又
奏(臣)查湖南各州縣自四月以來雨水霑足秧苗遍
插今於五月初六七等日時雨大霈田禾暢茂(臣)
委員分途查看早禾俱已吐穗中禾亦高尺許晚
禾湏待五月盡方可分插現在米價山僻州縣不
家令其出糶目今米價漸平且喜早禾有望民情
安堵為此謹
奏
據奏雨水霑足深慰朕心
雍正五年六月十八日戸部侍郎仍署理湖南巡
撫印務(臣)布蘭泰謹
奏竊查湖南通屬春夏以來雨澤霑足田禾茂盛惟
濱湖數州縣地處低窪五月以後因雨水過多以
致湖水泛漲今據湘陰等十一州縣衞先後申報
被水情形到(臣臣)飛檄委員分途查勘又念被災
之民需賑甚急(臣)仰體
聖心於(臣)等上年捐項并藩庫耗羡銀内給湘陰縣銀
三百五十兩給益陽縣銀一百兩給巴陵縣銀二
百兩給臨湘縣銀二百兩給華容縣并岳州衞銀
三百兩給澧州銀二百兩給安鄉縣銀二百兩給
武陵縣銀二百兩給龍陽縣銀二百兩給沅江縣
銀二百兩各行賑恤除被水情形另疏
題報外合將𤼵銀賑恤緣由據實奏
聞再查湖南高田十居七八故低處被水正高處豐收
之年現在高田禾稻秀𤼵倍於往歲合併陳明謹
奏
賑恤之舉往往緩不濟事如是料理深惬朕懷殊不愧
封疆之任
同日又
奏(臣)查湖南所種早稻應於六月收穫兹據署布政
司趙殿最彙報前来除湘陰等縣低鄉被水之處
難計收成長靖等九府州屬早稻於六月初薦新
月底可盡登場約計收成有八分至十分不等通
屬米價在山僻州縣不通販運者每石七八錢至
一兩不等惟長沙常德二府販運者多五月以後
米價驟昂每石一兩七八錢至二兩經(臣)
題請將常平倉穀并漕米易穀撥運减糶米價漸平
現在上米每石一兩三錢至一兩六錢五分不等
中米每石一兩至一兩二錢不等黃豆每石九錢
至一兩不等大麥每石六錢四五分至八錢不等
小麥每石一兩至一兩三錢不等只待六月盡早
稻齊收米糧俱可减價矣謹
奏
朕聞湖廣米價大昂甚為憂念今覽此奏朕懷稍慰被
水州縣已另有旨諭部矣
同日又
奏竊查湖南省之武陵等縣今夏被水淹没經(臣)具
疏
題報今查武陵縣屬之茄子窖安鄉縣屬之白馬舖
華容縣屬之茶港溪等處竟有被水災民撑駕小
舟數十隻為羣往來水面遇客舟過往先則求乞
米糧後并抄刧衣物銀貨(臣)據報即飛檄岳常道
楊晏星往彈壓督率地方官加意巡查并曉諭災
民安分待賑隨准提(臣)馮允中移稱已拏獲為首
之黃得勝康如山等現在訊䆒其餘黨從俱各觧
散等語至於被災各州縣經(臣)給銀二三百兩不
等委員撫恤終難徧濟雖勘成災後自有
皇恩賑恤而災民廹不及待恐致流離聚為盜賊(臣)現
在竭力設法務令災民各保室家寧戢地方以圖
仰報
高深於萬一容(臣)料理就緒另摺具
奏可無厪
聖慮也謹
奏
此事朕聞之矣已有旨諭部文到之日實力奉行
同日又
奏為恭謝
天恩事竊(臣)叨沐
聖恩簡任湖南巡撫志圖報效奈心長力短毫無寸補
前蒙
皇上授(臣)戸部侍郎仍署理湖南巡撫印務
隆恩異數實為逾分今復奉
特恩調補江西巡撫(臣)聞
命之下感激悚惶涕泗交集容俟新任撫(臣)王國棟到
楚之日將地方情形利弊并(臣)任内辦理一切未
完事件詳悉交代不敢稍有遺漏欺飾其現在應
行事宜(臣)竭力上緊料理不敢以(臣)調任在即苟
且塞責上負我
皇上諄諄教誡之至意為此繕摺恭謝
聖恩仰祈
睿鑒謹
奏
覽奏巳悉汝行當赴新任矣風土各異治理不同因地
制宜方不至於舛錯汝之學術才情雖屬平常但不自
恃已見凡事勤問多學則日有增進勉之勉之
雍正五年七月初二日戸部侍郎仍署理湖南巡
撫印務(臣)布蘭泰謹
奏竊查湘陰等十一州縣并續報之長沙一縣與永
定九谿二衞上年既被水災今夏復受水患災民
無以餬口恐致流離或為盜賊(臣)身任封疆敢不
悉心料理查湖南上年奉
旨採買之穀現貯十一萬餘石原為預備荒歉今(臣)仰
體
皇上視民如傷至意於此項穀石内借動穀三千石賑
濟湘陰二千石賑濟益陽二千石賑濟巴陵一千
五百石賑濟臨湘四千石賑濟華容二千石賑濟
澧州四千石賑濟安鄉一千五百石賑濟岳州衛
三千石賑濟武陵二千石賑濟龍陽二千石賑濟
沅江一千石賑濟長沙六百石賑濟永定衞六百
石賑濟九谿衞以上共借動貯穀二萬九千二百
石𣲖委在省候補人員共十一名前往被災州縣
衞會同地方官宣布
皇上德意散給災民再此項穀石借動之後急宜買補
按每穀一石價銀三錢五分共需穀價銀一萬零
二百二十兩(臣)捐銀一千二百兩陞任布政司朱
綱捐銀一千兩署布政司趙殿最捐銀一千兩糧
驛道楊馝捐銀一千兩署長沙府事衡州府知府
孫元捐銀五百兩商人邱道正捐銀五百兩又原
任按察司何錫禄署鹽道任内未收規例銀四千
二百兩又驛道庫存留豫塘等項銀五百零七兩
又郴州鉛價贏餘銀四百四十九兩以上共銀一
萬零三百五十六兩俱交藩庫俟八月以後穀價
正平之時照數買補貯倉目今被災州縣民情安
堵地方寧謐可無厪
聖懷理合據實陳明謹
奏
諺云積穀防饑朕平日諄諄諭爾等留心積貯者正為
此等處也覽奏開倉散穀災黎得沾實惠料理殊屬可
嘉朕心欣慰
雍正五年七月十四日戸部侍郎仍署理湖南巡
撫印務(臣)布蘭泰謹
奏為遵
旨察明事竊(臣)於本年五月十六日繕摺將湖南米糧
時價奏
聞欽奉
硃批湖廣米價從来有昂貴至此之年否察明奏聞欽
此欽遵(臣)伏查湖南素稱産米之鄉米價賤於他
省從前每石不過六七錢貴至八九錢而止康熙
四十二年巡撫趙申喬任内始賣至一兩有零又
康熙四十六年每石一兩三四錢奉
聖祖仁皇帝以湖廣米少價值騰貴
勅部行文查奏在案經前撫(臣)趙申喬
題請借給之外盡行减糶米價遂平又康熙五十二
年每石一兩三四錢經前撫(臣)潘宗洛
題請將倉穀盡行减糶米價遂平此從前米價昂貴
之案也總之湖廣數十年以來蒙
聖祖仁皇帝暨我
皇上綏養生息戸口日繁食米者衆又因上年巴陵等
八州縣被水收成稍歉今春廣西江南諸省俱委
員來楚買米兼之商販絡繹難以禁遏以致米價
驟昂每石一兩六七錢不等蒙
皇上軫念民瘼准將常平倉穀與漕米易穀撥運減糶
米價漸平今早稻畢登每石一兩一錢與一兩不
等小民已含哺鼓腹共樂
堯天矣為此謹
奏
覽奏低昂情節甚悉米價既平朕懷深慰
雍正五年九月二十九日江西巡撫(臣)布蘭泰謹
奏為恭謝
天恩事竊查八月初十日湖南新任撫(臣)王國棟到任
(臣)謹遵
諭旨將任内事務一一交代清楚隨於八月十五日自
長沙起程赴江西新任准署撫(臣)邁柱將任内事
務交代清楚訖伏念(臣)庸材陋質荷蒙
皇恩調撫江西財賦重地恐不能稱職夙夜滋懼(臣)查
江省錢糧倉穀等項經署撫(臣)邁柱設法清理各
有頭緒(臣)惟有上緊催補俾無虧缺隨時稽查不
致再滋弊竇其餘地方利弊官員賢否容(臣)細心
察訪據實具
奏所有微(臣)感激下忱仰祈
皇上聖鑒謹
奏
江右既經邁柱一番振刷凡事只宜寬緩為主不可急
廹更張若矜能取勝則大悮矣
雍正五年十一月十八日江西巡撫(臣)布蘭泰謹
奏為奏
聞事竊(臣)於到任後即通查各屬錢糧倉穀除從前各
官虧空經署撫(臣)邁柱任内
題參於各員名下䆒追之項(臣)現在督催勒限追補
不敢稍有怠玩其餘各州縣新舊民欠盈千累萬
(臣)細加查察多係紳衿吏員抗欠(臣)前在湖南任
内有分别催科一摺荷蒙
聖鑒允行今(臣)已將此例通檄各州縣分别造冊另單
催比將紳衿吏員等名下錢糧漕米俱要先期報
完其現據詳報之貢監生員等已經嚴行咨革追
比務期積弊一清
國課無悮再查社穀一項江省原報捐穀一十二萬
七千八百餘石經前署撫(臣)邁柱任内委官盤查
結報共實貯穀八萬四百三十五石零其餘未報
實貯穀四萬七千餘石内查有參劾知縣汪雲鵬
等虧侵穀一萬一百四十三石零現在追賠其餘
係詳明借放在民之穀共二萬四千餘石又士民
認捐未交穀一萬餘石(臣)已勒限於十月内催完
上倉委員盤查如届限尚虧者即
題參䆒追各在案理合奏明伏乞
聖鑒謹
奏
追比欠糧先紳衿而後小民即寓撫字於催科之内矣
何至於士民認捐社穀勒限催廹是以利民者而反病
民矣斷乎不可社倉一事惟應勸導鼓舞聽民自輸斷
不宜繩之以法更不宜經有司吏胥之手以滋弊竇寧
緩毋急
同日又
奏為敬籌江省錢法仰請
睿裁事竊(臣)受任江西見民間所用錢文俱輕薄低小
每市錢一千值銀五錢二三分至七八分不等而
每千中糢糊破損不堪上串者十居其四不知始
於何年來於何處遂至公然攙雜非所以便民生
而尊
國體也(臣)欲出示禁止既恐低錢不用則淨錢無多
勢必錢價驟貴民用不敷且此種低錢銅質既輕
獲價復厚雖奉官禁難保不攙欲盡行收買又半
係鉛渣銅脚價值無幾若槩置而不問聽其貿易
則長偽藏奸錢法之壞莫知底止查(臣)在湖南任
内有詳籌錢法一案准將雲南鑄錢發運江南湖
廣等處賣銀歸還銅價每錢一千易銀一兩(臣)思
滇錢與京錢無異江省接壌吴楚可否照江南湖
廣之例每歲撥滇錢一萬貫運至漢口江西動庫
銀一萬兩委員前往漢口交易道路無多水脚有
限運回之日照京中制錢撘放兵餉之例每滇錢
一千作銀一兩均勻搭放俾其流通如此三年則
大錢日多低錢可以禁止而民間交易不慮乏錢
庶幾江省無濫惡不堪之錢於
國體民生兩得矣謹
奏
此論頗為合宜已有旨諭部矣
同日又
奏為奏
聞事竊(臣)檢查司庫錢糧有預借各營兵餉按十個月
月支放不得徇情預借以滋那移之弊且預借兵
餉實於兵丁無益(臣)合據實奏
聞再查江省每年採辦桅杉木植動正項錢糧四千五
百八十四兩據布政司王承烈詳稱可節省銀二
千兩經前署撫(臣)邁柱撥入公用項内查此項銀
兩即係陋規(臣)於湖南任内每年辦觧桅杉木植
動銀四千九百五十二兩内節省銀一千兩經(臣)
具
題歸入正項永為定例今江省辦木節省銀兩亦應
歸還正項不得留充公用但尚有辦觧猫竹一項
水脚之費亦在此項贏餘銀内支用(臣)現在行司
題明謹
奏
覽
同日又
奏為欽奉
上諭事竊(臣)前於湖南任内准部咨奉
旨禁鑄黃銅器皿(臣)彼時先為倡導將(臣)署中黃銅器
皿四十八斤𤼵交藩庫嗣據文武各員交出銅器
約計三千八百斤俱貯湖南司庫候觧今(臣)到江
西任查詢黃銅器皿一案並無交貯於十月初二
日接准部咨欽奉
上諭嗣後惟一品官員之家許用黃銅餘著遍行禁止
欽此欽遵(臣)即將署中黃銅器皿盡行搜刮共一
百八十斤𤼵交司庫隨據各員將銅器陸續交出
(臣)諭南昌府知府許鎮親查市肆已據各舖戸出
具不敢打造甘結并將已成器皿之黃銅情愿交
官領價約三千斤(臣)飭藩司照部定價值估銅給
價將所收之銅器貯庫容俟各屬彙齊之日一併
觧部為此謹
奏
黃銅器皿朕並未有觧部之諭原飭各省收買銅斤酌
其多寡若足供鼔鑄即就本省開罏鑄錢以作便民之
舉何得貿貿言及彙齊觧部耶
同日又
奏為
君恩愈厚(臣)罪實深事竊(臣)以菲材蒙
皇上拔擢數年以來自檢罪状山積敢據實直陳仰祈
聖慈鑒察(臣)前在山東布政司任内有賞老婦一案動
支部費銀六千五百五十二兩零彼時(臣)係初膺
外任諸事未諳詢據書吏僉稱舊例(臣)遂動支差
家人進京分給部科官書飯銀并往返盤費其餘
剰銀兩(臣)於湖南任内一年零九個月毫無飬廉
遂將此項用去未獲觧還東庫前於九月二十日
准山東撫(臣)塞楞額移書查詢(臣)不勝愧赧隨作
札移覆照數認還又有忠孝祠宇一案亦經(臣)任
内動支部費銀一千一百三十三兩零緣此案尚
未准銷故部費銀亦未用去應一併觧還東庫查
江西廵撫衙門有
皇上恩賞養廉銀八千八百兩又有鹽規銀三千兩向
係撫臣收用今東省庫項不可久懸已向藩庫支
取冬季養廉銀二千二百兩又向鹽道借支鹽規
銀二千兩觧還忠孝祠宇案内部費銀一千一百
三十三兩又先觧還老婦案内部費銀三千兩其
未完銀三千五百五十二兩零容(臣)於雍正六年
春季觧還清項伏念(臣)以蠢愚於布政司任内冒
昧動支之處罪實難逭惟有直陳仰冀
聖恩寬宥(臣)無任惶悚待罪之至謹
奏
孟子曰恥之於人大矣若知愧恧深自追悔為終身戒
則可謂改過不吝若靦然人面自以為得計則汝之功
名品行恐鮮克有終也
雍正五年十二月初一日江西巡撫(臣)布蘭泰謹
奏為請禁隨丁私占馬糧以實營伍事竊查隨丁名
糧一項自督撫提鎮以至副參遊守下逮千把微
員各有隨糧或數十分與數分不等俱係内丁列
名營冊按月支餉並不隨操相沿舊例固難盡革
但其中不無多占馬糧之處即以(臣)所知而論除
(臣)標左右兩營遊守等官隨丁所占馬糧已飭查
退出於步守二兵内頂補毋庸置議外其(臣)標所
轄袁州九江二協查袁州營額兵六百七十七名
内馬兵七十名該副將至千把等合計占馬糧二
十分九江營額兵七百七十三名該副將至千把
皇上勅部通查直省督撫提鎮各標各營所有隨丁馬
糧盡行退出將伍丁内弓馬嫻熟者選拔補足嗣
後隨丁名糧止許按應食名數於步守二項内分
占不得私占馬糧著為定例倘有仍前冒占者許
兵丁告發治以冒餉之罪按名數加倍庶幾
國家重餉不飽貪官溪壑矣再查各營内向有公費
糧一項除撫標兩營公費糧十二分已於前撫(臣)
奏
看爾惟在零星瑣屑錢糧上用心不識大體處甚多封
疆重任也財利細事也汝當於大者遠者加意籌畫夫
人之精神有限務於小者必忽大察於近者必遺遠況
爾更非大小兼括之才惟小是務朕甚憂之凡待屬員
當留有餘地步小過尤不可苛刻至於武途䆒竟以弓
馬漢仗膽量智勇為主難比有司規規以繩墨約束之
也近見爾辦理武官之事甚不合宜戒之勉之
雍正五年十二月二十六日江西巡撫(臣)布蘭泰
謹
奏為仰體
聖衷事欽惟我
皇上敬
天勤民凡四方之雨暘寒燠無不上厪
聖心(臣)查江省南昌袁州臨江等府屬各州縣於十一
月二十等日得雪五六寸與三四寸不等民間所
種秋麥優渥霑足其未種秋麥之處土脉滋潤俱
可墾轉以便來歲春耕(臣)不勝欣忭理合據實具
奏仰慰
聖懷謹
奏
直隸河南山東山西江南普蒙
天恩皆通省賜盈尺之雪惟甘陜兩省尚未得雪甘陜之
雪較之他處尤為緊要朕甚憂之
雍正六年正月二十六日江西巡撫(臣)布蘭泰謹
奏為欽奉
上諭事雍正五年十月二十九日承准怡親王同大學
士張廷玉公字一函内開面奉
上諭向来諭旨頒至各省不過省會之地一出告示而
已而州縣各處並未遍傳至於鄉村莊堡偏僻之處
更無從知等因札寄到(臣)仰見我
皇上宵旰勤民諄諄諭誡欲使四海之廣僻壌遐陬之
衆皆家喻戸曉
聖衷如此殷切(臣)敢不敬謹奉行隨將歴年所奉
上諭内凡有關民生吏治者彙刻成册分發各府州縣
每於朔望宣講
聖諭
廣訓之日敬將
上諭逐一宣示在省會係(臣)率同司道等官詣
萬夀官彛倫堂等處宣讀
聖訓明白曉諭在外府州縣係地方印官并教職雜佐
等員按朔望宣講
聖諭
廣訓之後敬將
上諭各條分晰宣播一時軍民人等皆聳然動聽仰頌
聖天子明照四方無微不燭為百姓籌畫又無處不周
誠從古未有之
聖主(臣)又飭各府州縣照式刊布按各學廪生各鄉甲
長人給一本廣令傳抄宣講俾人人敬奉恪遵為
此謹
奏
朕統御萬方身膺教飬之責所以夙夜孜孜無時少懈
書曰正德利用厚生惟和爾等若能仰體朕心於勸耕
課織之餘又從而提撕警覺以加惠焉則遂生復性其
效不難否則徒為虚文故事耳亦何益哉
同日又
奏為恭謝
天恩事雍正五年十二月十九日(臣)標千總齎捧
奏摺回省内有(臣)恭請
聖安一摺奉
硃批
恩旨爾在湖南甚不相宜今到江西如何(臣)跪讀
温綸感激涕泗望
闕叩頭謝
恩訖伏念(臣)質本孱弱前於康熙五十九年管理口外
臺站觸冐風寒因有筋骨疼痛之疾前在湖南地
氣卑濕舊疾間𤼵今奉
聖恩高厚力微任巨時虞隕越自維負疚寢食難安所
幸
皇仁遍覆地方無事民生樂業(臣)得優游奉職皆我
皇上生成之大惠也今蒙
恩旨垂問
天語春温(臣)何人斯叨承
異數一至於此雖捐糜頂踵難報萬一謹具摺
奏謝
天恩伏乞
皇上聖鑒謹
奏
念念在國計民生可無不勝任之慮若念念在身家利
害則心不專誠精神散亂自然不能勝任矣飬生却病
之道亦只此專誠為第一要訣盖天下事雖繁雜要皆
一以貫之據理而應千事萬事不過一事千理萬理不
過一理事至則應事過則休雖提百萬軍猶可處之泰
然有何虧損精神處若心無主宰逐件向外馳求不特
不勝其煩臨事不忘即錯而精神亦隨之疲敝矣日間
我不欲辦事時一事也不到胷中来及事到面前心目
瞭然辦理精詳譬如明鏡止水物莫逃形若於不辦事
時此一事去彼一事來紛紛擾亂於方寸中及事到面
前心目惛然反被事理所縳如鏡之垢如水之濁已自
失其虚明瑩徹之體凡此皆無本之所致耳今汝試遵
朕諭力行不間看猶至悮事否
同日又
奏為藩司責任匪輕拘儒恐難稱職仰請
聖鑒事竊查江西布政司王承烈係拘謹書生誠樸有
餘才幹不足(臣)盤查司庫見其錢糧無缺欵項俱
清信為有守之員但賦性遲鈍大小案件經旬累
日催督不前至於委署印篆領觧糧餉採辦物料
一切地方公事俱由該司遴員詳委未免苦樂不
均以故屬員多有怨言又中無定見吏胥得窺伺
意指舞弊作奸該司漫無覺察於藩司職守殊不
相稱(臣)屢加勸導冀其勉力自奮無奈該司積習
難改罷軟如故(臣)既才識短淺全賴司道大員協
力佐理今該司雖操守足取然非歷練之才恐貽
悮地方謹據實奏
聞伏候
聖明睿鑒謹
奏
朕思此人過於忠厚自必不能勝任而又有人言其有
才可以辦理者邁柱亦言其勝任但奏伊涕泣不願外
任只求内轉今覽汝此奏與朕所料無二人品猶屬端
方朕自另有諭旨
雍正六年三月初六日江西巡撫(臣)布蘭泰謹
奏為請
旨事竊查江西省有九江贑州兩關平餘銀一項係每
月拆櫃併封所得約計九江正關與姑塘分司兩
處每年可得銀三千餘兩若關税充足之年可至
四千餘兩贑關一處每年約有平餘銀四五百兩
不等再贑關有臨關零税一項又有單銀一項俱
係按月支給該關官吏一切雜費等項除支給之
外將餘剰銀兩呈繳巡撫其兩關平餘銀亦係呈
繳巡撫衙門充公支用向例如此(臣)於上年九月
到任後據贑南道王世䋲監收贑關報滿將零税
餘銀二千五百三兩零循例繳送(臣)當飭移交布
政司貯庫又上年贑關尾季平餘單銀二百一十
兩零(臣)已𤼵修老岸堤賑給大庾縣水衝房屋之
民俱經(臣)具摺奏
聞今(臣)又據監收九江關税劉均將上年尾季所得平
餘銀八百四十三兩循例繳送到(臣)已飭布政司
收明貯庫理合奏
聞抑(臣)竊有請者九江為數省往來孔道上年楚省饑
民就食九江以致米價每石貴至一兩五六錢又
贑州商賈雲集之區現今米價日昂每石一兩四
五錢此兩處實為江省要衝積貯之策不可不預
為籌畫(臣)請於九江贑關兩處各設一常平倉自
雍正六年為始將兩關所得平餘銀并贑關零税
餘銀合計每年約有銀六七千兩又兩關所裁冗
役工食并公私雜項所减銀兩每年可得二千金
將以上之銀盡行買穀可得二萬餘石分貯兩關
官倉每年悉令平糶於秋收之日買穀增貯積至
十年則兩關之穀可至二十餘萬石至需用倉厫
查九江有守道舊衙門基址可以建倉贑州亦有
公所閒房堪以改造此添盖倉厫之費即於兩關
節省工食銀内動給倘蒙
聖恩俞允即將此項倉穀交與兩關監收之員經管出
納交代盤查申報巡撫咨部查核是否可行恭請
睿裁為此謹
奏
與地方有益之舉也照所請行
雍正六年四月初三日江西巡撫(臣)布蘭泰謹
奏為仰體
聖衷事竊(臣)查江西省自春月以来雨水調勻麥苗滋
長現在秀實將次收穫其未種麥之田畆俱已播
種稻穀目今甘雨及時農務正殷通屬米價除贑
州一府屬每石自一兩二三錢至一兩四五錢不
等較他處為貴其餘南昌等十二府屬米價每石
自一兩至一兩二三錢不等(臣)又徧詢吏民咸稱
江省往年於漕船開兑之後米石逐漸長價今歲
米價較平等語此皆仰賴
皇上聖德感孚年歲豐收故米糧不致昂貴也謹
奏
覽奏深慰朕懷爾督撫等果能秉公持正實心教飬兵
民
上天之垂佑朕可保其必不爽也聞得江西自去冬傳染
時氣數月以來為何不奏聞
同日又
奏為請
旨事竊查雍正五年十一月内
皇上批𤼵署撫(臣)邁柱摺奏一件到(臣)内有贑州府統
轄十二縣地方遼闊知府一官鞭長不及耳目難
周請改設直隸州分管或以贑州府屬之贑縣信
豐二縣并吉安府屬之龍泉縣分撥南安府管轄
而以贑守移駐安遠縣等因(臣)欽奉
硃批此事爾詳細斟酌具奏如應題具本來欽此欽遵
覆
奏復欽奉
硃批詳慎為之欽此(臣)隨檄司道確查妥議嗣據司道
等會詳請將贑屬之定南縣改設直隸州而以龍
南安遠長寧三邑分與管轄等情(臣)看得贑屬之
定南縣除正南一面接壌廣東外其東西北三面
為龍南安遠長寕三邑會歸之境相距道路遠或
二百餘里近則百餘里以定南改設州治分龍安
長三邑就近管轄實屬可行且查定南之地在贑
郡極南實為江省屏障嶺廣咽喉地處要衝縣令
未足彈壓若改設直隸州而以三邑供其指使則
聲勢相倚疆宇為之倍固若以贑州府屬之贑縣
信豐二縣吉安府屬之龍泉縣撥隸南安則三郡
之版章戶口俱要紛更又以知府移駐安遠則衙
署等項亦湏改設府佐等員亦湏遷徙殊費更張
又查得南昌府屬之寧州遠處偏僻離府陸路三
百八十餘里水路六百餘里皆峻嶺險灘凡盤查
倉庫催提事件經旬累日多所未便查該州離瑞
寕州撥入瑞州府管轄不特繁簡得宜而就近控
便(臣)謹將查議情形并愚昧之見是否有當恭請
皇上睿裁為此謹
奏
奏詞譊譊自尚未能清晰其是否之處朕何以批示耶
雍正六年四月十八日江西巡撫(臣)布蘭泰謹
奏為恭報二麥收成分數仰祈
聖鑒事竊查江西省除南昌等八府所屬素不産麥之
州縣外其餘各州縣據報大麥俱已登場小麥現
在收穫約計收成自七分至九分不等市價大麥
每石自三錢五分至五錢不等小麥每石自七錢
至八錢四五分不等再查通屬米價除贑州一府
野霑足豐年預兆理合據實奏
聞謹
奏
甘雨霑足朕心欣慰但能懋勉吏治令諸務平和民情
歡洽則
上天之休徵瑞應不期而至此自然之理田文鏡督撫豫
省三載大有是其驗也勉之勉之吏治以刑名為第一
要務刑名獨河南為第一平允汝等非過則不及不逮
遠矣慎之慎之
雍正六年六月十一日江西巡撫(臣)布蘭泰謹
奏為欽奉
上諭事雍正六年五月二十六日准兵部咨奉
旨署南贑總兵張溥奏稱准巡撫布蘭泰咨文内開本
標隨丁名糧俱行招募補足隨將隨丁名糧六十分
考補五十四分暫留六分再行考補等語從来文武
原屬兩途其飬廉用度亦各不侔督撫為封疆大吏
全在察吏安民撫輯地方一應衙門用度耗羡等項
足資為用隨丁名糧固可革除提鎮專任戎行責在
整頓營伍訓練士卒一應衙門用度舍隨丁名糧之
外别無所出武臣由將備陞至總兵階級既峻其用
度自應寬裕倘將此項裁革俾至無以飬廉勢必諸
事掣肘是為總兵不如其為將備也且衙門用度不
敷即有廉潔之員亦易更改操守此揆情度理有不
當革除者今布蘭泰將伊隨丁名糧裁補併鎮臣之
隨丁名糧亦勒令革除殊非中道布蘭泰辦理武職
衙門之事過於刻薄甚不得體爾部將此行知布蘭
泰欽此(臣)跪讀
諭旨惶悚愧赧敬謹遵奉伏念(臣)本庸愚材尤謭劣辦
理一切事務多有未當蒙
皇上憐(臣)愚昧不加罪斥
訓誨裁成無所不至(臣)惟有凛遵
聖訓省愆改過期於中道以冀仰副
皇恩於萬一(臣)不勝惶悚瞻依之至謹
奏
諸事不循繩墨妄恃已見而又器量褊淺不達大體其
奈汝何焉得事事待朕訓誨而後始知惶悚耶其未經
奏聞之事尚不知如何顛倒錯亂朕實為江右百姓憂
之
同日又
奏為奏
聞事竊查本年五月初八日據袁州府宜春縣申報該
河田禾房屋漂没人口等情前来經(臣)飛檄布政
司委員確勘是否成災分别造冊詳報并委(臣)標
把總王百詳星馳查勘去後(臣)又思若俟造冊到
資本補種晚禾現俱得所並無流離等情(臣)謹將
該縣被水情形并賑恤緣由奏
聞伏乞
皇上睿鑒謹
奏
人口既經漂没猶奏稱現俱得所尚以愛民能吏自居
何無恥之甚也
同日又
奏為仰體
聖衷事(臣)查江西省自春月以來雨水霑足禾苗茂盛
至五月初十以後天氣亢旱雨澤稀少經(臣)飛檄
通屬查報情形據南安廣信吉安袁州贑州等五
府俱報雨水霑足西成可望其南昌瑞州南康饒
州九江撫州建昌臨江等八府屬州縣内雨澤霑
足者十之三四其餘自五月初十以後雨水未能
霑足(臣)於省城設壇祈禱大約近江濱湖之田可
以無虞而山田高阜業已受旱再查江省今年春
雨甚早所種早禾已收穫十之三四所有收成分
數俟各屬報齊彙摺另
奏伏乞
皇上聖鑒謹
奏
乖氣致沴自然之理以爾之昏憒懵懂身居表率之任
欲望地方雨𤾉時若豈可得乎朕近日通諭甚明凡為
督撫者若不能察吏治以安民生平允政刑動輙設壇
祈禱以冀妄邀
天貺必無效也惟内省過疚外慎行為遵聖人自新之道
用釋氏懴悔之理庶幾為轉移禍福之階梯耳然所謂
察吏者非不審優劣任情參劾之謂大僚若不能以明
濟公甄别賢否地方上去一良吏與留一庸員其失相
等盖不明則是非失宜舉錯不當雖有遼東獻豕之誠
徒貽魚目混珠之誚汝以庸常資品只可勤以補拙謙
以受益痛自刻責改過遷善或可補救於將来否則受
害不淺也慎之慎之
同日又
奏為欽奉
諭旨事竊(臣)恭閱
御批奏摺内一件奉
硃批聞得江西自去年冬傳染時氣數月為何不奏聞
(臣)跪讀
聖諭仰見我
皇上慮周民瘼懷保無疆至意伏查江省上年冬令多
暖少寒陽氣未歛以致冬春之交民間疾病時作
迨二月内農作既興病遂减少即如(臣)標兩營兵
丁於上年十二月至今年正月報病者衆(臣)飭該
管將弁每日操演使不得貪閒以後報病者遂少
可見民間多病實因農隙之後飽食貪眠之所致
並非疫氣流行至於城市之中又因溝泥未濬春
氣所𤼵穢惡上蒸觸而生病(臣)前巳飭南新二縣
督率各保長將一切水溝盡行疏濬穢積既除民
病旋愈此係偶爾之疾非關災𤯝故未敢上凟
聖聰致煩
宸慮今奉
諭旨下詢謹據實奏
聞(臣)不勝悚慄待罪之至謹
奏
所奏可𤼵一笑已有旨命怡親王等傳諭看爾近来昏
憒一切摺奏言語支離精神恍惚甚不似從前諺云福
至心靈禍來神昧雖係俗談實為切當汝受朕任用之
恩諸事當據實敷陳絲毫不隠纔是今通省時氣流行
係隂陽愆和所致所關匪細據奏農民飽食貪眠云云
有似小兒囈語可見汝於民間疾苦漠不關心寕不有
負朕一番信任之意耶
雍正六年六月二十日江西巡撫(臣)布蘭泰謹
奏為仰體
聖衷事(臣)於六月十一日具摺將通屬雨𤾉情形
奏報(臣)於是日拜摺之後即赴
龍神廟雨壇祈禱隨奉到
硃批奏摺(臣)恭設香案叩頭開閱有恭報二麥收成一
摺奉
硃批甘雨霑足朕心欣慰但能懋勉吏治令諸務平和
民情懽洽則
上天之休徵瑞應不期而至此自然之理田文鏡督撫豫
省三載大有是其驗也勉之勉之吏治以刑名為第
一要務刑名獨河南為第一平允汝等非過則不及
不逮遠矣慎之慎之(臣)跪奉
訓旨仰見我
皇上敬
天勤民無時稍暇
訓誡臣下無事不周正在感愧凛惕間遂見濃雲密布
甘雨隨至自未時至酉時止十二日未時復得大
雨四野霑濡萬民懽忭嗣據南昌九江等府俱報
於十一十二日得雨大小不等惟瑞州府屬之上
高縣臨江府屬之清江縣據報被旱(臣)現在委員
查勘再查各屬米價俱平並無昂貴之處合併陳
奏仰慰
聖懷謹
奏
時屆夏末雨澤業已愆期禾苗被旱十至二三而令朕
懷寬慰何布蘭泰昏迷直至於如此
雍正六年七月初三日江西巡撫(臣)布蘭泰謹
奏為恭報早稻收成分數仰祈
聖鑒事竊查江省稻田有早晚二種其早稻應於六月
内登場據布政司李蘭彙報除瑞州府屬之上高
高安二縣臨江府屬之清江新喻新淦峽江等四
縣南康府屬之建昌一縣俱稱被旱現在詳請
題報外其餘各州縣早稻收成五六分至八九分不
等各等情到(臣)謹據實
奏報仰慰
聖懷謹
奏
似江西如此歉收而欲仰慰朕懷如他省之豐收朕又
當如何慰悦耶
同日又
奏為仰體
聖衷事竊查江省於五月初旬天氣亢暘上高等七縣
被旱(臣)一面委員確勘一面彙疏
題報在案誠恐被災貧民或致流離難容緩視(臣)已
將節備倉内所貯鹽規積穀動撥一萬石運赴被
災各縣賑給災民作補種資本酌量被災輕重令
委勘之員會同各該地方官查實下戸貧民無力
補種者宣布
皇恩按戸給發諭令得雨之後即速補種除被災七縣
外其餘十三府屬晚禾正在望雨雖於六月二十
二十一等日連得微雨總未通暢兼之酷暑烈日
茂西成可望豐收萬姓歡呼咸歌
帝德其各屬前此未霑足之處亦陸續據報於六月二
十七八等日俱得大雨合星馳
奏報仰慰
聖懷再查江屬地方今年春月民間多病後已逐漸平
皇上聖德感孚甘霖大沛旱氣全消民間諸疾已不藥
自愈矣謹
奏
何等督撫即有何等年歲
天道隨人捷如影響實令人可畏之至直省督撫中器度
𥚹狹昏憒懵懂未有如莾鵠立布蘭泰者甫任湖南而
水患至調撫江西而旱災臨冰雹屢報於甘肅如此響
應竒哉竒哉當之者猶恬然不知愧懼將來作何景況
竟難以逆料也朕實憂之自古有治人無治法分猷宣
化總不得人奈何奈何朕悮用汝此等匪人貽悮封疆
朕之罪對
天對
祖實難辭謝矣更復奈何奈何
硃批諭旨卷十二下
