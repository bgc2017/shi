欽定四庫全書
硃批諭旨卷五十三
硃批武格奏摺
雍正七年四月初八日西安巡撫(臣)武格謹
奏爲奏
聞事竊(臣)於三月初十日自京起程於四月初二日已
抵西安府(臣)署任事隨另具
題奏恭謝
天恩伏思(臣)庸愚下質荷蒙
異數隆恩至優至渥感激之忱實難言喻惟有凛誌黽
勉永矢勿諼而已(臣)起身之日住長新店是夜霖
雨大霈次日住涿州復夜雨達旦二十一日行至
山西祁縣地方春雨連綿四野霑足二十九日過
蒲州府得雨雖微然晴日未久土脈益覺滋潤沿
途惟見麥苗靑葱秀發迨潼關至西安府城麥苗
愈見葱鬱已有吐蘂出苞者現在糧價平減羣黎
共樂盈寧至沿途錢價每兩換大錢一千文間有
低昂相去亦不過一二分再所過村莊房屋每多
修蓋(臣)目覩情形深爲慶幸理合繕摺奏
聞仰紓
聖懷謹
奏
近日聞得陜甘微覺缺雨爾等督撫惟當恪秉一誠上
格
穹蒼河南望雨甚殷直隸南四府亦甚望雨近京一帶雖
不至旱雨澤亦未爲調勻朕因此深以爲憂也
朕另有諭汝之旨令學士德祿到西安口傳
雍正七年五月十一日西安巡撫(臣)武格謹
奏爲叩謝
天恩事雍正七年五月初七日内閣學士德祿至陜(臣)
迎接郊外跪請
聖安德祿密宣
上諭武格前在署理奉天將軍任内不應將一年養廉
銀二千兩全行支領著卽差人送與現任將軍多索
理等因欽此(臣)跪聆之下惶懼愧悔無地自容五月
初四日接奉怡親王諭帖當卽將(臣)巡撫任内養
廉銀二千兩差家人起解間又想起在署將軍任
内曾領過本年春季分執事銀一百六十二兩於
五月初六日一併送交奉天將軍矣(臣)仰蒙
恩遇至優至渥乃不深自儆省始則冒昧關支繼又不
行奏明疎忽昏昧罪復何辭今蒙
皇恩寬宥指示教誨卽天地之包容父母之慈愛亦不
能至是惟有銘勒肺腑於操守一節朝夕冰兢凜
天威於咫尺期補過於將來而已爲此繕摺叩
謝
天恩謹
奏
汝之操守二字朕難信矣愼爲之以後諸凡過誤朕皆
原情恕宥若於此一節再有毫釐干犯必置於法斷不
姑寬非朕獨嚴於汝蓋緣用人顔面攸關其勢不得不
然耳時當捫心自儆更將陛辭時面奏之語常念勿忘
雍正七年六月十八日署理總督(臣)查郎阿西安
巡撫(臣)武格謹
奏爲奏請
聖鑒事竊惟爲政首在得人安民尤貴察吏(臣)蒙
皇上天恩畀以封疆重任於到陜之初未知屬員賢否
因思司道府直隸州均有表率屬員之責(臣)卽分
檄密查令將所屬賢否據實開報并飭令各舉所
知去後隨據各司道府直隸州陸續開報大率惟
以屬員莅任不久未知確實游移詳覆者居多(臣)
思陜省州縣正印幾及百員何至俱屬新任隨細
加確查始知試用人員有委署二三月而卽行改
委者又有未及一年而三易其地者無怪乎均有
莅任不久未知確實之詳也(臣)查試用人員原經
奉
旨如好具題補授如不能辦理地方事務該督撫將該
員出具考語送部引見請旨其庸劣者卽行題參欽
此嗣經部議試用人員扣限一年分别具題等因
奉
旨依議欽遵各在案今陜省一年之内屢經改委如係
調繁則該員必屬才守兼優應卽遵
旨具題補授如係調簡則該員必屬不能辦理地方事
務應卽遵
旨送部引
見今若不行題請屢次更易在該員尚不知民情土俗
而上司何由知其才具操守耶(臣)愚以此等試用
人員有庸劣者應遵
旨卽行題參如有才守出衆者亦卽據實保題其餘委
署試用人員不得於數月之間擅行更調均請照
例扣限一年俾得體察民情土俗從容料理展其
所長則才守優劣判然可見如果實心盡職具題
補授如不能辦事將該員出具考語送部引
見庶人材得收實用於吏治民生似有裨益(臣)等愚昧
之見未知可否謹會同繕摺恭
奏伏祈
皇上睿鑒施行謹
奏
汝等旣欲如此辦理姑試行看但恐拘定例限不得任
意調用反覺窒礙難行必至後悔況改調之權操在汝
等與他人無預若能令庸員久試劇任賢員久任簡地
不煩更易而事亦不誤乃朕求之而不得者豈有將發
往人員喜令汝等朝更暮易之情理耶今係出於汝等
奏請若朕勒令為此力所不能期必之事則心有所不
忍也此奏甚屬無味
西安巡撫(臣)武格謹
奏爲奏請
聖鑒事竊查錢糧倉儲最關緊要(臣)到任兩月以來屢
檄飭查據司道府直隸州申覆細爲查對多不符
合皆以錢糧之欵項繁多完欠出入一時不能畫
一無憑核實開報則是必待奏銷後始有冊籍可
以稽查如果挨年奏銷亦必於次年五月方知上
年確數而况陜省自雍正四年至今不行奏銷已
三年矣倘内中有那新掩舊以完作欠出入混淆
借名影射等弊何由查䆒今(臣)輾轉思維行令各
州縣立一印信月報於每月初三日將前月徵收
解支各項開列欵目填註細數造具四柱印單徑
報(臣)衙門查考其一切正雜新舊錢糧俱有欵額
每月將徵存解支四柱細數開報委員拆併盤驗
便難掩飾惟倉儲陳陳相因糧數繁多非徹底盤
量虛實難知今現在委員分頭處處盤量但盤淸
之後若不立法令其按月開報恐弊竇復生今令
照錢糧報單欵式每月將額徵民屯本折若干支
兵起解若干取獲批收月日出糶者銀存何處已
借者按例催追一切數目俱令開明申報使之不
能欺隠便易盤查再課税贏餘未必全數實報恐
有不肖之員或稍報些微外博無隠之名内侵贏
餘之實至牙帖雖由布政司頒發然州縣之濫給
地棍之朋充剝民膏而漁利者恐復不少也今併
令行月報之法則綱舉目張明若列眉便易稽查
夫每月將倉庫各項使之和盤托出自當觸目儆
心知所顧忌併行各該管道府直隸知州俱各造
送月報以防州縣之捏開俾道府州亦得勤於察
查(臣)復按月報各單細加磨對并密委賢員不時
稽察如此則盤查嚴密而於錢糧倉儲不無裨益
矣是否可行伏祈
皇上睿鑒訓示謹
奏
所奏未嘗不是但汝甫經到任一切未能洞悉現在又
値大兵出口軍需事冗如此急遽辦理殊覺太驟果具
有燭姦釐弊心力盍且密察暗訪胸中一一了然無疑
之後方徐徐次第施設不但不被人欺亦可自免乖謬
之咎於汝陛辭時朕經切諭似此舉動毫無從容氣象
爲汝甚憂之查郎阿和平穩妥事事與之商酌而行不
可自恃臆見以求速效
雍正七年七月初九日西安巡撫(臣)武格謹
奏爲奏
聞事竊(臣)來陜時蒙
聖主知遇之隆不以(臣)謭劣
恩命提撥將軍常色禮(臣)欽領
訓旨謹誌肺腑到任以來凡將軍一切事務無一不隨
處留心(臣)聞得將軍與副都統辦事各執已見不
能和衷因此(臣)面問將軍常色禮據云西安八旗
原設先鋒二百名嗣經陸續挑選增添統計前後
共有六百名然先鋒每月錢糧仍照兵丁二兩之
數支給雍正元年年羹堯傳
旨將八旗先鋒每名每月加增銀一兩經原署將軍伊
理布代兵丁具
題謝
恩在案今副都統琢鼐以爲續添先鋒名數過多應酌
議裁減但兵丁内惟先鋒最爲緊要況蒙
皇上恩賞錢糧已經
奏謝不便請裁等語(臣)對常色禮云當查明添設先
鋒緣由與副都統等斟酌辦理不必固執又常色
禮向(臣)云副都統蘇穆爾濟謝
恩摺子蒙
皇上硃批訓旨西安駐防事務俱著照寧夏將軍席伯
之所行辦理欽此我遵
旨要將寧夏所行之例傳諭八旗因同副都統等商議
據蘇穆爾濟琢鼐二人云寧夏例佐領等官街上
遇見將軍副都統俱下馬站立今應傳諭西安八
旗佐領等亦照寧夏之例下馬再者西安有臨潼
湯泉應將旗下婦女坐湯一事永行禁止如有違
禁縱容婦女坐湯者將伊夫男併伊長親嚴行治
罪我因回云佐領等官路遇將軍副都統下馬之
處自有一定儀注不便拘定照寧夏之例應照儀
注定例遵行再婦女坐湯一事原因有病方去坐
湯若無病而婦女出外遊玩自應嚴行禁止今不
行分别槪行嚴禁似屬未協除此二事之外一切
事務俱遵
旨照寧夏之例多寫告示傳諭八旗告示業已寫就琢
鼐蘇穆爾濟云不將此二事叙入我們不放官銜
因二人意見不同是以告示至今停擱等語(臣)對
常色禮云伊等雖各執意見自應遵
旨一面辦理一面密
奏不宜停擱細看將軍(臣)常色禮與副都統(臣)琢鼐
等彼此不能和衷辦事恐於地方無益謹繕密摺
奏
聞伏祈
皇上睿鑒謹
奏
此所奏已悉又張正文與常色禮較論收馬之處爲何
隱而未奏
同日又
奏爲奏請
睿裁事竊(臣)細查各州縣存倉糧石有興安州於康熙
四十五年江水泛漲衝塌城垣房屋漂沒各項倉
糧共六千四百四十九石零前撫(臣)鄂海以此項
漂沒糧石皆兵丁積蓄之需不便虧缺
題請令官紳士庶不拘多寡儘力捐輸按年咨部足
額停止在案現在按限每年咨報但自四十五年
題請捐補以來至今二十餘載止捐過糧共七百九
十餘石尚虧欠糧五千六百五十餘石零若聽從
民便捐輸䆒無完補之理若嚴催勸捐又恐不肖
官吏借名勒派伏思我
皇上念切民生凡有利益於地方者不惜數百萬帑金
恩賜蠲免今此數千石之糧(臣)愚以爲似可不必勸官
紳士庶公捐以致積歲累年有名無實徒使倉儲
虛懸(臣)查陜省現動五分耗羡發各州縣採買糧
石存貯社倉興安州漂沒之糧應否竟動五分公
項買補足額以免催捐之累以實倉儲之用謹密
摺奉
聞伏祈
皇上睿裁施行謹
奏
此奏是候朕另有諭旨
聞爾嬾接屬員倚信所用堂官其人雖無勒索情弊每
虛張威勢惹人厭憎汝等督撫大吏若深居高拱怠於
接見屬員則斷不能無忝封疆之任况爾於漢字文檄
未諳土俗民情未悉如又不謙恭延訪虛衷博採何以
知利弊之應興應除何以知有司之某優某劣且上下
情意旣不浹洽諸事何由斟酌損益所難者守令分治
各地相隔遼遠不便常時調至相商耳豈有到門守候
致令空回之理觀汝大有亡而爲有虚而爲盈驕矜自
是不稱厥職光景現在事務不悉心向是當處講求惟
以搜剔已往苛刻爲事是乃所以自誤也嗣後當平心
靜氣謙虚下人隨辦隨學今奉朕如此訓誨倘仍不返
省已過竭力改勉則誠爲辜負簡擢一無用之物矣况
堂官之稱朕經屢禁督撫不許復用何得重蹈故轍觀
爾自到任受事以來所奏所辦率多任性自用無非一
已之粗淺識見而已至於朕所教導者一事未能遵行
得無將朕之訓旨盡皆遺忘乎試將日前於陛辭時數
次所奉之旨以滿文備悉錄出齎呈朕覽
雍正七年閏七月二十日署理總督(臣)查郎阿西
安巡撫(臣)武格謹
奏爲回奏事竊(臣)等前奏委署試用人員一摺於雍
正七年七月二十一日奉到
硃批諭旨(臣)等跪讀之下仰見我
皇上詳愼用人務期至當(臣)等才識粗鄙不計事之可
行與否冒昧陳
奏實屬草率今奉
諭旨訓示(臣)等恍然省悟惟有細心斟酌因材任使務
期吏治民生均有實濟以上副
聖主誨勉之至意理合繕摺回
奏恭繳原奉
硃批伏祈
皇上睿鑒謹
奏
汝不計事之可行與否冒昧草率猶幸於朕前陳奏尚
可蒙朕訓諭令汝恍然省悟若任此粗鄙孟浪強不知
爲知之心措置地方事務恐屬員未必盡情直言規諫
汝等也其害可勝言乎朕昨批諭武格摺内有凡事必
須了然明白胸有成竹之後方徐徐次第料理如此急
驟恐有乖舛之訓誠不謬矣不寧惟是卽此朕前孟浪
陳奏觀之地方上必有區處不協事件宜詳加體察更
正不可粉飾自欺致令有所貽悞至於統率屬員之難
再經幾時益當洞然明白是乃苦事非榮事也所以聖
人有爲臣不易之語非明達公忠之賢臣不可與言此
不易二字愼爲之總之若不虚已廣諮斷不能有所長
進也試行看
同日又
奏爲回奏事竊(臣)前奏設立月報淸查錢糧倉庫一
摺於雍正七年七月二十一日奉到
硃批(臣)跪讀
聖訓感悚交集(臣)質本庸愚遇事急遽未能詳悉慎始
豈能措置合宜今蒙
聖恩高厚諄切訓誡皆由
皇上愛(臣)之深望(臣)之切務使(臣)小心謹愼不至欲速
誤事實(臣)之所感泣銘心而不敢不痛加改勉者
也(臣)欽遵
訓旨嗣後凡事當密加察訪會同署督(臣)查郎阿細爲
商酌次第舉行不敢自恃臆見以求速效致有貽
誤理合繕摺回
奏所有奉到
硃批一併恭繳謹
奏
應痛加改勉與否在汝之捫心自問也
同日又
奏爲據實陳情仰祈
睿鑒事雍正七年閏七月十三日齎摺家人回陜(臣)跪
讀
硃批諭旨感懼惶悚無地自容謹將
陛辭前數次所奉
訓旨恭錄滿文另摺敬呈
御覽外伏讀
諭旨以(臣)懶見屬員擅用堂官上厪
宸衷(臣)不敢不據實陳情(臣)謬膺封疆初任外吏地方
疎懶也再(臣)深慮堂官滋弊况欽奉
飭者甚多從不敢瞻顧徇情伏思(臣)至愚極陋一
無知能仰沐
皇上天恩洊歴封疆重任所恃以仰答
聖明者止此一點微忱不敢因循游移此實(臣)之下情
也今蒙
聖主垂念教訓(臣)自當欽遵凜誌平心靜氣謙虚下人
隨辦隨學以仰副我
皇上屬望之至意謹繕摺奏
聞恭繳
硃批謹
奏
能否欽遵凜誌須看汝祖父之積德曁汝之福量何如
亦非朕所能強者
同日又
奏爲奏
聞事竊(臣)前奏將軍常色禮與副都統琢鼐等不能和
衷一摺奉有
硃批(臣)伏查大兵西征摘發西安駐防八旗馬九千匹
每馬一匹照例價銀八兩在司庫給發將軍副都
統分給八旗官員買補後據八旗官員買到馬匹
内有騍馬將軍副都統騐收時常色禮要將騍馬
一併驗收副都統張正文云我已傳諭所管漢軍
不收騍馬常色禮云若不收騍馬兵丁等如何擔
得起張正文云我不收騍馬情由將軍不妨具奏
因而彼此較論後八旗滿洲蒙古漢軍已將騍馬
一例驗收矣是以(臣)不敢具
奏茲奉
諭旨下詢(臣)謹繕摺奏
聞併繳
硃批奏摺謹
奏
凡有奏聞當盡情無隠若藏頭露尾或於事中擇一二
件或於言中擇一二句巧爲陳說以作曾奏過三字地
步朕所深惡者汝此奏卽係不盡情之一端也誌之戒
之
雍正七年九月初三日西安巡撫(臣)武格謹
奏爲恭繳
硃批奏摺事雍正七年八月二十三日奉到
硃批諭旨四摺(臣)跪讀
聖訓不禁感激涕零悚愧交集竊(臣)至愚極蠢事多孟
浪蒙
皇上天恩不加譴責乃諄切
訓誨反覆開導使(臣)得以悔悟修省(臣)感戴
皇仁凛遵
聖訓惟有刻自改勉事事體察小心謹愼虛已學習勉
效駑駘以仰副
皇上勉勵之至意所有奉到
硃批四摺(臣)謹繕摺恭繳伏祈
睿鑒謹
奏
修福作孽俱在爾自爲朕何能強之使然耶
一六月大旱督撫率同各官在龍神廟祈禱雨
澤正齋戒禁屠時將軍常色禮屢請兩院喫肉
頗有物議又巡撫於齋所坐間向署督談及五
月十三牛肉之美言之津津吩咐縣官八月丁
祭必要肥大之牛聞者莫不掩口又齋戒時院
署仍要鵝鴨等物時百姓望雨甚急謂官員並
不誠心祈禱大有謗言此固小疵但地方大吏
一舉一動萬耳萬目觀瞻指摘大吏等任性而
行信口而談自難免於萬口之訾議也
一署督查郎阿初歴外任於地方事未能深悉
但平易近人留心訪求頗有虚懷受善不自滿
假之意每自以不通漢文專靠幕賓爲憾
一巡撫武格數月來操守固無可疑但凡事不
知本末不識緩急如四五月内大將軍出師時
正在軍務殷繁無一閒員忽將府廳州縣飛檄
紛委各屬盤糧有以軍務緊要稟請寬限者卽
加嗔責致各員顧此失彼周章失措夫盤糧寧
非正事但軍務更爲重大盤糧稍緩時日未妨
也又嚴飭查報月摺所列欵項重複𤨏屑全無
關係令道府州各將所屬官員一月内事實於
每月初開列呈報今日審狀明日比糧今日相
驗明日查勘開載紛繁無關緊要且妄駁文移
不按繩墨舛錯倒亂前後矛盾致下屬莫知適
從競傳其所用幕賓林姓乃前撫西琳舊幕王
姓係前甘撫莽鵠立舊幕巡撫誤信前撫之言
任用不疑巡撫原於漢文不諳而地方事務全
係漢文故幕賓得以恣肆也卽署督查郎阿亦
對司道有撫院相公果然混閙無怪外邊議論
之言而藩司張廷棟臬司碩色亦各懷疑貳時
有憤懣不平之語再巡撫初到任審訊參革淸
澗令陳錦私派一案當堂只說得一句你要據
實供其後總是書辦在旁問供後書辦說此案
須駁巡撫點首而退傳者駭異嗣後審事多係
書辦問話初(臣)未信曾面詢岐山縣盜案内犯
官莊秉中王嘉賓等謂果係書辦問話又督標
中軍署副將王友詢街中遇巡撫家人騎馬衝
撞標役原未認得呵斥是實巡撫家人卽大怒
以鞭趕打王友詢欲禀巡撫爲撫標中軍孫王
法勸止閏七月十五日王友詢循例上衙門禀
揖巡撫傳進待茶友詢一嘗卽回巡撫此茶是
毒藥巡撫笑謂拏來我嘗大加驚詫王友詢因
備述前事巡撫乃諭令責處家人以好言安慰
而出當經王友詢禀知署督而遍城皆傳究未
知茶内果著何穢物聞亦非毒也以(臣)細察巡
撫外貌似有才情可以辦事但心不虛公徒形
其剛愎之氣故善言不入而耳目壅蔽識見偏
僻不順乎情理之宜故任意妄行而張弛悖謬
遂致内幕之欺朦蠧吏之舞文家人之狂誕俱
在所不免矣
一閏七月初二日各官齊集城隍廟宣講
上諭藩司傳集奉
旨發來補用人員驗看内有朱一蜚者督撫謂此禮
部錢大人外甥可委署高陵縣知縣時驗看各
員俱露不平之色於督撫旣散後有監生范榮
者跪於藩司張廷棟之前大聲謂卑職等俱係
奉
旨保舉來的如卑職等辦不得事情愿咨回藩司默
然司道散後各員又向府廳等官紛紛有言大
槪謂大人徇私廢公之意由錢大人一語招之
也
一鳳翔縣額徵鹽課銀六百餘兩知縣任樞南
按丁加派至一千二百兩署扶風縣知縣陳恭
徵收鹽課耗羡重至加三且以大戥稱收貪縱
無忌寳雞岐山郿縣三處鹽耗亦重加三查陜
省徵收地丁耗止加二俱解司庫充公今鳳翔
等五縣徵收課銀或倍徵或重耗並不歸公侵
蝕銀二千二百餘兩(臣)職司鹽法訪察確實於
本年五月十一日詳報督撫鹽三院惟鹽院嚴
批總督因出師在卽軍務倥偬未及批示巡撫
不知何故置之不問至今已逾三月竟視爲尋
常不干
功令之事矣及任樞南因考棚科派爲學政朱曙
蓀查出
題參督撫亦隨趕參查派數無多贓非入已視倍
徵鹽課婪贓入已爲數又多者輕重大懸乃舍
大參小未審何以顚倒至此也
今被人如此譏議試回思前此數次批諭無一語不中
汝病大抵身居上位衆目之所具瞻苟一言一動不加
詳愼人卽從而輕蔑哂鄙之矣一爲屬吏兵民之所哂
鄙尚何令之可行何事之可舉也外任地方尤非滿洲
旗下相習可比稍不檢點輙致物議卽如今日爾之顔
面安在此等雌黃之語汝何由得聞方且日受欺諛之
詞泰然自足居上位之難於斯不更可見乎若不廣開
耳目虚己以求直言徒尚一偏之見汝雖自以爲是爭
奈人不以爲是何嗣後仍不痛切改悔逐處省察加意
勉勵則眞爲一無用之棄材矣
雍正七年九月十五日西安巡撫(臣)武格謹
奏爲遵
旨回奏事雍正七年九月初八日奉到
硃批諭旨發來一摺汝同查郎阿看畢各具摺回奏欽
此又蒙
聖恩訓誨諄諄(臣)跪讀之下不勝戰慄悚懼之至謹遵
旨將奏摺内所列各欵逐一登答據實奏
聞仰懇
聖主鑒察
一摺開六月禱雨齋戒時將軍常色禮屢請兩院
喫肉等語(臣)查本年自六月十七日得雨之後天
氣稍旱隨於六月二十六日會同督臣並司道等
官設壇祈禱卽陸續得雨將軍常色禮七月初八
日還願請(臣)喫肉一次在開屠之後並非齋戒之
時又摺開(臣)於齋戒之所向署督臣談及牛肉之
美吩咐縣官八月丁祭必要肥大之牛等語(臣)查
丁祭乃
現在一問虛實立辨又摺開(臣)於齋戒時仍要鵝
鴨等語齋戒係(臣)等督撫專主之事(臣)於祈雨三
日前出示齋戒禁止屠沽誠恐軍民人等或有犯
禁時加嚴查豈有(臣)衙門竟先犯禁之理(臣)衙門
執事員役甚衆有無此事衆人皆知斷難掩飾
一摺開(臣)不識本末緩急正在軍務殷繁紛委各
舍急就緩亦並無屬員以軍務緊要禀請寬限之
事現有委盤之州縣可証
一摺開(臣)查報月摺全無關係等語(臣)到任後查
得自雍正四年以來各項錢糧尚未奏銷各屬申
報庫貯混雜不淸通省完欠實在數目(臣)衙門並
無冊案可查是以每月令各屬造送月報以防州
勘一切瑣屑之事故爲苛察也
一摺開(臣)妄駁文移所用幕賓林姓王姓誤信前
撫之言任用不疑故幕賓得以恣肆等語(臣)之幕
賓林蘭王孟學二人雖係前撫(臣)西林莽鵠立之
舊幕皆(臣)前在京時訪問延請並非莽鵠立等所
理了然胸中方敢舉行並無幕賓恣肆之處
一摺開(臣)審事多係書辦問話等語(臣)蒙
一摺開(臣)家人於督標中軍副將王友詢禀揖之
時茶内著以穢物等語閏七月初十日(臣)赴會府
(臣)家人六兒後來路遇西安城守參將王廷極跟
役呵斥下馬與(臣)家人分辯而散(臣)實未之知也
穢物也
一摺開督撫於貢生朱一蜚謂係禮部錢大人外
甥委署高陵縣徇私廢公等語緣(臣)本年閏七月
初二日在城隍廟宣講
上諭適布政司張廷棟傳集試用人員騐委高陵縣員
缺(臣)與查郎阿欲將監生韓鏞委署高陵張廷棟
署(臣)觀朱一蜚爲人似屬明白隨同署督臣委署
高陵縣事(臣)實不認識所稱錢大人也
一摺開(臣)於鳳翔等縣額徵鹽課重收火耗已經
查報置之不問等語本年五月十一日據糧鹽道
杜濱詳稱訪查得鳳翔府屬之鳳翔等五縣加派
重耗(臣)隨卽批行布政司嚴查在案於五月十六
日據布政司等詳各屬自首陋規内有鳳翔府申
報府屬自首鹽規耗羡銀兩(臣)思鳳翔府屬旣經
自首在案何糧鹽道杜濱又稱係伊查出之項隨
復批司確查去後旋據布政司詳稱鳳翔府知府
劉柏於本年正月二十一日將收受五縣鹽規首
明歸公經署司杜濱於正月三十日批明仰候彙
轉又於三月初五日劉柏將所屬鳳翔等五縣鹽
規耗羡俱行首出則非由杜濱查訪可知(臣)因彼
時各府州縣一切陋規尚未徹底查淸俟查淸之
日將此項彙案奏報是以未經
奏明今摺内云(臣)已逾三月竟視爲尋常不干
功令之事(臣)現有批查卷案可據並非置之不問也
又云(臣)於鳳翔縣知縣任樞南因考棚科派經學
(臣)朱曙蓀查出
題參督撫等亦隨趕參等語查任樞南科派棚費朱
曙蓀於六月二十九日
題參並不移會(臣)於七月初五日始據鳳翔府由司
轉揭隨卽會疏糾參在案並無徇隠至此項私派
係應參之案其前項鹽規旣經劉柏等首出係不
以上各條謹據實陳明(臣)識見粗鄙仰蒙
皇上恩遇教誨提撕至再至三夙夜兢惕惟恐上負
聖恩乃不料有此摺奏(臣)之肺腑久蒙
聖主垂鑒(臣)亦何敢辯論但旣有此奏倘不根究明白
(臣)之悚懼恐惶卽夢寐亦不能自安仰懇
聖明鑒察如果(臣)有前項過愆情甘坐罪理合據實回
奏伏祈
睿鑒謹
奏
從此益當知爲臣之不易居上位之尤難於一切處謹
言愼行檢察防範可也將前數次所奉批諭時繹毋忽
雍正七年十月初四日西安巡撫(臣)武格謹
奏爲遵
旨回奏雍正七年十月初三日署督(臣)查郎阿面交
奏摺一件傳
旨命(臣)明白回奏(臣)跪讀
硃批諭旨竊思以(臣)之愚鈍上厪
聖懷望切憂深
恩賜教訓(臣)敢不益加謹愼痛自改勉以仰副
聖恩至摺奏情節(臣)前同查郎阿看畢已於九月十五
日逐欵聲明據實回
奏所有奉到
硃批諭旨理合恭繳伏祈
皇上睿鑒謹
奏
覽奏已悉
雍正七年十一月十一日西安巡撫(臣)武格謹
奏爲請
旨事竊照協領莫爾渾自藏帶回兵丁沿途擾民一案
雍正七年五月初十日准兵部咨奉
上諭莫爾渾著革職拏交將軍常色禮巡撫武格將伊
及兵丁沿途肆行之處嚴審定擬具奏欽此欽遵移
咨到(臣臣)卽會同常色禮將案内犯法官兵正在
嚴查究擬間接奉
諭旨命常色禮帶領兵丁前往凉州駐劄(臣)因此案尚
未審結隨與常色禮并署將軍(臣)查郎阿面同商
酌查郎阿以奉
旨指名發審之案不便越爼常色禮隨將此案應轉交
何人會審之處具奏請
旨今於十一月初九日據常色禮自凉州差家人來(臣)
衙門面稟具奏會審莫爾渾一案奉到
硃批承審之處與常色禮無涉(臣)隨與署將軍(臣)查郎
阿面同酌議而查郎阿仍以奉
旨指名發審之案不便會審爲詞(臣)思此事係奉
旨發交將軍與(臣)會審之案署將軍旣不會審(臣)亦何
敢自行審理但例限已逾不敢再緩仰懇
聖恩訓示或令查郎阿同(臣)會審或令(臣)自審之處恭
候
訓旨欽遵奉行謹
奏
此案查郎阿理應會審屢次推諉識見甚屬卑鄙將朕
此諭令查郎阿知之
雍正八年正月二十九日西安巡撫(臣)武格謹
奏爲遵
旨回奏事雍正七年十二月十九日總理稽查軍需兵
部尚書(臣)查弼納等到陜口傳
諭旨爾到陜西傳旨與武格伊爲地方巡撫將緊要軍
務不上緊辦理至於遲誤甚屬不合向後如有遲誤
爾等卽行查參欽此(臣)跪聆
聖訓不勝惶悚戰慄之至伏查西安一切軍需經大將
軍(臣)岳鍾琪辦理之後未完事件本屬無多所有
接辦騾頭馬匹以及口袋鐵掌之類(臣)悉遵條欵
照數備辦如期解送其續買解甘補換騾頭並准
查弼納等咨買僃用騾頭以及鐵掌籠嘴腦包等
項亦經如數解送會同署督(臣)查郎阿另摺奏
聞兹奉
訓旨嚴飭(臣)嗣後惟有益加小心兢業黽勉從事以仰
副
皇上委任至意理合繕摺回
奏伏祈
皇上睿鑒謹
奏
朕若不差查弼納等前來料理汝等甘陜督撫必至貽
悞軍機難保首領也不能鼓舞勸懲令屬員知感知畏
如此繁劇事件豈一二人所可辦集者乎不過束手待
罪而已無恥無能之軰種種不協朕亦何勝批諭
雍正八年十二月初二日西安巡撫(臣)武格謹
奏爲奏
聞事竊(臣)查陜省秋禾豐登二麥播種本年十月二十
一日各屬得雪自六七寸以至一尺有餘不等已
經署督(臣)查郎阿會摺奏
聞又於十一月十四日普降瑞雪據西安府屬申報積
雪三四寸不等據鳳翔漢中等府乾商等州各屬
陸續報到同日得雪積地四五寸不等農民歡悅
豐稔預兆(臣)不勝慶幸之至所有十一月分得雪
日期理合繕摺奏
聞伏祈
皇上睿鑒謹
奏
俟明歲收穫後再爲慶幸亦不爲遲似此放言肆志朕
不但毫不慰悅且代汝憂之
雍正九年三月十三日西安巡撫(臣)武格謹
奏爲請
旨事竊查陜省現在辦理軍需凡有應行請
旨與奏
聞事件俱關緊要難以刻緩(臣)若遣家人齎摺由西安
赴京程途二千餘里未免多需時日恐有遲延仰
懇
皇上天恩俯念軍興之際凡應奏事件容(臣)由驛遞齎
送兵部轉
奏庶不致濡滯時日而(臣)於承辦事宜皆得恭請
聖訓隨辦隨
奏亦不致少有舛錯理合繕摺
奏請伏祈
皇上睿鑒謹
奏
另有諭旨命大學士轉傳
西安巡撫(臣)武格工部侍郎(臣)馬爾泰謹
奏爲奏
聞事竊(臣)等節准部咨欽奉
上諭撥江寧滿兵一千名河南滿兵五百名直隸綠旗
兵一千名河南綠旗兵一千名來陜駐防又經廷
臣議奏撥
上駟院馬並直隸山西山東河南馬共一萬匹以供
甘肅調撥官兵之需奉
旨著將上駟院之馬一千七百匹解送西安交與巡撫
武格分發餧養欽此嗣准署督(臣)查郎阿來咨准大
將軍(臣)岳鍾琪咨開直隸山東馬匹分發陜省餧
養山西河南馬匹分發甘省餧養先將臕壯之馬
挑選起解赴肅其不甚臕壯者仍留餧養次第起
解等因俱移咨前來(臣)等隨將來陜滿漢官兵住
居房屋並餧養馬匹事宜預爲料理酌定江寧河
南滿洲官兵會同將軍秦布安置滿洲城内其河
南滿兵隨帶餘馬一千五百匹分發督撫兩標並
城守營牽領餧養直隸河南綠旗官兵(臣)等卽於
西安城内之城隍廟開元寺空閒房屋并一應入
官房屋分派居住
上駟院馬匹並直隸山東馬匹分發各州縣牽領餧
養一切棚槽草料等項俱經預僃齊全隨於本年
二月三十至三月初七等日據河南副都統白淸
額帶領滿兵馬匹先後到陜(臣)等隨將官兵安置
滿城其兵丁所帶餘馬一千五百匹尚欠臕壯俱
難起解隨卽分發督撫城守標營牽領餧養復於
三月初四五六等日據侍衛奇通阿等解送
上駟院馬共一千七百匹據稱沿途倒馬二十三匹
(臣)等亦卽會同親驗内有可以起解之馬一百四
十九匹現在分發咸長二縣休養數日委員解赴
肅州其餘馬匹看其臕分不便卽爲起解隨卽分
發各州縣餧養俟其臕壯再爲陸續起解至於江
寧滿兵並直隸河南綠旗官兵以及直隸山東撥
解馬匹尚未到齊統俟到齊之日次第奏
聞另行彙疏
題報所有
上駟院解陜馬匹並河南來陜駐防滿兵以及隨帶
餘馬到陜緣由合先繕摺奏
聞伏祈
皇上睿鑒謹
奏
馬匹最爲緊要督令盡心餧養不可稍致忽略
雍正九年五月初六日西安巡撫(臣)武格工部侍
郎(臣)馬爾泰謹
奏爲奏
聞事雍正九年五月初二日准戸部咨開議覆寧遠大
將軍岳鍾琪續奏西鳳運米一事倘山路難以車
運脚價或有不敷令(臣)等據實議加將來或有續
運令(臣)等確爲妥商毋以巳定本運固執原議等
因奉
旨依議欽此欽遵咨行前來(臣)等竊查輓運西肅甘凉
兵米一案前奉
諭旨隨悉心商議再四籌畫酌爲本運之法派定起運
日期於本年三月十六日爲始將第一運糧石輓
運起程已經僃由
題報在案今查前項軍糧各州縣接連運送者約計
十萬餘石第一運糧石於四月十六二十等日隴
州汧陽縣已經運到甘州交收蒲城縣已經運到
西寧交收其未經運完糧四萬餘石現在源源進
發據委查糧運文武員弁以及經過糧運之各州
縣絡繹禀報沿途糧運並無擁擠一路口食草料
俱經預僃足供運夫買用駝運者由六盤山程途
直捷車運者歴固原草地轍跡平坦牲畜車輛分
途行走各無阻礙至於運送脚價每日每百里給
以一錢六分諒足敷用(臣)等現在仍行悉心察訪
果有不敷自當據實辦理議
奏斷不肯苦累運戸是此番輓運軍糧現在兩省情
形實無難行不便之處惟是事無一定自當因時
制宜將來或有續運糧石(臣)等又何敢以本運已
定固執原議除俟糧運事竣另疏具
題外所有現在輓運糧石情形理合據實奏
聞上慰
聖懷謹
奏
據奏輓運糧石情形嘉悅覽焉但軍需事關重大惟宜
直陳不可絲毫隱飾
硃批諭旨卷五十三
