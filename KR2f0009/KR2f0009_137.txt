欽定四庫全書
硃批諭旨卷一百三十七
硃批孫國璽奏摺
雍正六年二月初十日浙江杭州府知府(臣)孫國
璽謹
奏為奏請
睿鑒事竊(臣)至愚極陋備員州縣於雍正四年八月引
見幸荷
皇上簡授開封府知府曾面奉
諭旨准(臣)摺奏(臣)跪聆
天語感激無地緣抵開封府任未及一月復奉
旨調補杭州府知府自到任以來夙夜奮勉極圖報效
幸在省會凡一切地方事宜俱就近詳禀督(臣)李
衛商酌辦理(臣)不敢稍存偏私之見故未曾冒昧
具摺上瀆
宸聰今蒙
特旨補授福建汀漳道聞
命之下曷勝感戴惶悚伏念閩省山海交錯民風刁悍
奏
朕但知為人之道端本為是逐末為非至於内外居官
法則朕未身歴一事縱有所聞亦自信不及仍是從前
面訓之旨汝果肯敬奉力行一生用之不盡莫移初志
勉之密奏事件遵照前諭仰副朕意毋違
雍正六年十一月初三日福建臺灣道(臣)孫國璽
謹
奏為奏請
睿鑒事竊(臣)於雍正六年正月奉
旨補授汀漳道(臣)隨恭繕摺
奏欽奉
簡任之殊恩臣自本年七月十三日抵汀漳道任於八
月十二日奉督撫調赴署理按察司事至十月十
八日交印卸事現在星馳臺灣受事其閩省利弊
就(臣)一得之愚敬另具摺奏
聞至臺灣事宜容(臣)到任之後詳悉察訪確實倘有應
奏之處再行恭繕摺
奏所有原奉
硃批奏摺理合恭繳謹
奏
今已將爾調任鹽驛道所奏二摺事宜到省時面與督
撫臣共相商酌妥議奏聞至於嚴定聚衆處分朕意可
以不必但遵循現行則例不寬縱市恩瞻徇沽譽一一
執法不撓人亦自知警懼假若處分倍嚴而奉行不力
徒歸怨於朕而已於事未見其益總在爾等詳細籌畫
具奏如應具題禀明督撫會題可也其催徵民欠之奏
今朕業經寬免可無庸議
同日又
奏為敬陳下悃仰祈
睿鑒事竊(臣)於雍正四年八月引
見之日得蒙
天語垂問(臣)母年紀(臣)跪對之下面奉
諭旨俟(臣)母八十歲令(臣)預期
奏請
頒賜扁額欽此欽遵是(臣)母之叨
光榮者至優至渥有生之日皆
聖主恩賜之年(臣)兹奉
命調臺伏查臺灣諸臣無帶眷之例況(臣)母年老龍鍾
勢難航海現在寄居漳郡(臣)遠隔重洋職任地方
不敢擅離伏懇
皇上憫念(臣)母孀節所生只(臣)一子
恩准(臣)於一歲之中回漳省視一二次仍即馳赴地方
辦事俾(臣)公私得以兩全皆荷
皇上之弘慈(臣)不勝銜結瞻戀之至謹
奏
覽汝奏請朕甚嘉悅已另有旨矣
雍正七年四月十一日福建臺灣道(臣)孫國璽謹
奏為
聖恩之高厚難名仰申微(臣)謝忱事竊(臣)於本年二月
十一日接蒙撫(臣)牌行准部咨開雍正六年十二
月十一日内閣交出
上諭一道到(臣)蒙
皇上天恩念臣母年老母子相依至情將福建鹽驛道
劉藩長調補臺灣道以臣調補鹽驛道俾(臣)得以
晨昏奉侍聞
命自天感激無地又於本年二月十五日准臺灣鎮(臣)
王郡家人恭捧
皇上欽賞到(臣)復准王郡宣傳
硃批諭旨爾可傳旨與孫國璽亦令伊奏摺不必特遣
人來或隨巡臺御史奏摺之便或送交該督撫轉奏
欽此欽遵(臣)跪聆
聖諭恭設香案望
闕叩頭謝
恩祗受伏念(臣)何人斯蒙
皇上特恩格外陞遷俾得遂侍飬之私悃復荷
錫賚便蕃
賜以上方珍品是(臣)母子之荷
曠典者誠千古所僅見也涕泗感激鏤心刻骨惟有益
矢公忠勉竭犬馬以仰報
高厚於萬一耳惟是(臣)既蒙
聖恩特調鹽驛道則非遠隔海洋嗣後倘有
聖諭遵行所有(臣)感激私衷理合具摺
奏謝伏乞
睿鑒謹
奏
覽
雍正七年十月初六日福建按察使(臣)孫國璽謹
奏為恭謝
天恩仰請
准(臣)引
見事竊夲年六月二十四日新任臺灣道(臣)劉藩長抵
任(臣)交代清楚隨即起程於閏七月初三日抵省
禀明督撫二臣給假赴漳迎母就養復奉
聖恩特擢(臣)福建按察使(臣)聞
命之下感激惶悚莫可名狀惟有竭盡愚忱實心實力
恪供厥職以圖仰報
高厚於萬一但念臬司為通省刑名總滙(臣)智庸識淺
膺斯重任非仰賴
聖明指示曷克遵循伏乞
皇上念(臣)愚昧
恩准赴部引
見俾(臣)得恭覲
天顔跪聆
聖訓凡事遵照敬謹辦理庶免隕越不特於地方民生
有益而微(臣)戀
主之心亦得稍遂矣為此謹
奏
凡為臣子者惟當勉一公誠事事無欺無隐與君上一
德同心為要朕因觀汝可成大噐所以不次擢用諒汝
必不忍負朕也雖然每遇與汝共事之同寅上司人等
偶一言及未有不稱道汝者朕少涉疑料汝必由俯仰
浮沉取悅干譽之所致今果然矣朕深為之寒心如蔡
仕&KR1550;凂汝轉託程元章一事在他人尚不肯欺隐而據
情奏聞於朕不知孫國璽具何肺腑竟能隐忍而欺朕
似此不明大義不别重輕卑陋鄉原小人之形態豈能
受朕知遇之人物耶殊大失朕之期望矣
雍正八年二月十二日山東布政使(臣)孫國璽謹
奏為恭謝
天恩懇請
聖訓事竊臣奉
特旨補授福建按察使未及三月又蒙
特恩陞授山東布政使聞
命之下感激涕零隨經具詳福建撫臣代
題恭謝
天恩於雍正七年十一月初十日自閩起程於雍正八
年二月初二日抵任現將陞司費金吾送到交代
册籍確加查核并將費金吾所交一應地方事件
次第料理外惟是山東山海之區地方遼闊政務
殷繁(臣)才庸識淺非荷
聖明訓誨指示曷克遵循伏乞
天恩允(臣)於接受交代清楚之日束裝赴京恭覲
天顔跪聆
聖訓不獨犬馬戀
主之忱得以稍慰於地方民生均有禆益矣為此繕摺
具
奏伏乞
皇上睿鑒批示遵行謹
奏
甫經到任地方事務緊要不必來京
同日又
奏為恭謝
聖訓據實奏明事竊(臣)前奏恭謝
天恩一摺奉到
硃批(臣)跪讀之下不勝驚惶戰慄之至伏思(臣)何人斯
蒙
皇上天恩由知縣歴擢藩司
恩逾常格今又諄切
訓誨至於如此是
聖主猶以臣尚可教誨故不即加嚴譴而使自知警省
改悔心非木石受此
隆恩何敢稍有欺隐(臣)於上年七月間自漳州赴省路
經泉州府旅邸忽有人持蔡仕&KR1550;名帖口稱奉伊
主母之命求(臣)轉致學(臣)程元章將伊子未經與
試者准作科舉入場等語(臣)以事關
大典豈容弊混即經面叱并將所開小單擲還及至
省時見程元章巳經卸事調署浙江藩司即日起
程赴任是以將此情由告知并言蔡仕&KR1550;現署浙
撫印務即此輾轉央情一事可知其人品不端此
等之人湏當留心防範等語今程元章現在不敢
一字涉虛者也(臣)因其事已將伊家人面叱又經
與程元章說知使其留心防範是以未敢復凟
宸聰此實(臣)愚昧昏聵之所致百喙何能辭咎但以(臣)
為有心畏懼蔡仕&KR1550;而故為欺隐則(臣)犬馬不如
矣今蒙
恩旨訓誨(臣)從此惟有時刻儆省事無大小苟有見聞
斷不敢一字隐漏伏懇
皇上天恩格外原宥(臣)生生世世矢圖報效於無既矣
為此據實陳明伏祈
聖鑒謹
奏
似此理屈辭窮之辯何益將蔡仕&KR1550;為伊子轉託求情
一事另具奏摺參來
雍正八年四月十一日山東布政使(臣)孫國璽謹
奏為奏
聞事竊照東省耗羡歸公從前每正銀一兩加耗一錢
八分於一八之内各州縣扣留公費銀一分又聽
出解費運費部飯庫飯等項名色共銀三分外實
提解耗羡一錢四分又於一四之内分别州縣大
小扣除養廉若干外餘銀解司歸入耗羡項下又
於聽出解費等項銀三分之内除偏僻州縣實支
脚費銀三毫衝繁州縣實支脚費銀三釐三毫外
餘銀另行解司歸入充公項下自上年署撫(臣)費
金吾將東省公費不照從前一分之例按照直隸
大中小州縣分别衝僻繁簡定數扣支至各州縣
起解銀兩亦照豫省之例分别道里遠近支給脚
費實屬至公但衝繁州縣仍聽多支銀三釐未經
改正似屬遺漏至解費運費部飯庫飯等項名色
亦仍另扣各自起解歸入充公項下其餘扣除養
廉之外方全作耗羡起解(臣)思從前衝繁州縣三
釐原因公費未分州縣之衝僻俱照一分扣除且
脚費未分道里之遠近俱照三毫扣除未免苦樂
不均是以有此三釐之多扣也今養廉公費俱分
别衝僻支給即脚費又照遠近分别扣除則此多
扣三釐實出無名未便聽其影射重複應請嗣後
大中小州縣一例起解至提解耗羨原為地方公
事動支是各州縣正項之外止應有耗羨一款凡
一應解費運費部飯庫飯名色原屬相沿之謬悉
應革除今年欽奉
恩旨蠲免耗羨二分在各州縣徵收一六耗銀除養廉
若干及公費脚費若干外其餘應總為耗羨一款
全數解貯司庫在司中亦不必另立耗羨充公二
項名色除正項外所收耗羨存貯一處凡遇地方
公事應行動支詳報督撫批准支給歲底報銷如
此則款項不繁稽查亦易而上下經胥亦無從舞
弊矣再照部飯等項向在本項内支給庫官庫吏
養廉向在庫飯項下支給今若彙為耗羨一款則
將來部飯等項以及每年庫官庫吏養廉均應在
司庫耗羨項下支給除詳明督撫兩臣外理合具
摺奏
聞謹
奏
類斯等務自應向督撫二臣熟計詳商將爾所奏逐一
請教田文鏡而行可也
同日又
奏為籲懇再寬首報隐匿地畝之限期以廣
皇仁事竊照各省隐匿地畝荷蒙
皇上屢頒
恩旨寬其限期令民自首百姓感激
洪恩陸續首報陞科者所在多有而其間愚民無知尚
在因循未經首報者亦或有之今查東省於雍正
六年八月初二日奉到部文欽奉
恩旨准其寬限又經撫(臣)岳濬題請再寬半年之限於
七年十月二十六日限滿但(臣)檢查案卷有首報
原在限内及經司府駁查明白詳覆到日已在限
外不便彙入自首案内題報者經前司(臣)費金吾
因其限期已逾批令歸入勸墾案内彙報(臣)思此
等自首隐匿之案現在已逾定限若照例治以隐
匿之罪則當其首報之初尚在限内似非我
皇上屢次寬恩之至意若歸入勸墾案内則又俟十年
之後方行起科查此地現在成熟豈容以熟作荒
轉令起科於十年之後可否仰懇
天恩再寬半年之限准其自首則不但此等首報原在
限内以駁查而致違限者得以邀
恩免其治罪即凡有未經首報或因逾限恐罹罪戾而
現在觀望因循者亦得陸續首報陞科似於
國計民生均為有益(臣)不揣冒昧據實具奏伏祈
聖鑒謹
奏
與該督商酌具題請旨
同日又
奏為奏明東省平餘實情仰祈
睿鑒事竊(臣)於到任後接受陞司費金吾交代冊籍逐
一查核除正雜錢糧業經查明出結另具簡明清
摺恭呈
御覽外又據費金吾冊開平餘銀二萬五千二百六十
兩零一項(臣)未悉平餘始末隨問費金吾并庫官
庫書據云費金吾自雍正六年七月到任起至八
年二月卸事止任内支放過正項耗羨共銀六百
九萬三千餘兩共平餘銀三萬兩零除用去銀四
千九百餘兩已經費金吾自行奏明外尚存此二
萬五千二百六十兩零留充公用又云此項平餘
雖無定數每平約有七八錢不等内三錢已經前
司(臣)張保奏明歸入充公項下五錢則係費金吾
任内奏明充公之項等語(臣)查前項平餘並不在
向日一八現今一六耗羨之内實係暗令庫官高
下其手每平多含七八錢以符平餘之數在庫官
彈兌時輕則數有不敷重則州縣添搭不足實屬
兩難在州縣則因解司時有此一項平餘是向之
一八者實需一九今之一六者實需一七若多徵
自民則恐上司之提封抽兌劾以重耗若實止一
六則此項平餘實無從出伏惟我
皇上軫念民依屢沛如天之恩蠲免動盈數千百萬今
平餘每年不過二萬餘兩若留此名色則州縣徵
收錢糧實難以一六耗羨之數約束遵行倘蒙
皇上天恩將此平餘一項豁除則州縣起解錢糧俱令
按凖庫平自行滴珠(臣)於收兌錢糧時得以督率
庫官毫釐不許多重一應州縣徵收錢糧俱得約
束令其遵奉
恩旨一六徵收如有絲毫重徵嚴加參劾從重治罪如
此則上下畫一不獨各州縣易於遵守而東省黎
民尤得實被減耗之
殊恩於千萬世矣為此繕摺奏
聞伏祈
睿鑒謹
奏
此事費金吾前經奏過據云與他省之例不同但相沿
既久遽議豁除亦應與督撫二臣商酌而行
雍正十年正月初十日大理寺少卿(臣)孫國璽謹
奏為遵
旨具奏叩懇
天恩事竊(臣)於雍正四年九月二十八日由河南禹州
知州引
見荷蒙
天語詢(臣)家世經(臣)具奏(臣)有老母年逾七旬面奉
恩旨俟爾母八十爾具摺奏請賞給扁額等因欽此欽
遵(臣)感激
聖恩寤寐不忘緣(臣)賦質愚昧歴任以來毫無報效而
且每多錯誤荷蒙
天恩不加譴責屢奉
訓旨教誨諄切雖天地生成父母顧復不足以形容
高厚(臣)母今年八十若就(臣)供職無能自揣何敢瀆
奏但念臣母一生苦節冀邀
皇上錫類仁恩今三月十四日(臣)母八旬夀日(臣)謹遵
旨具奏叩懇
皇上天恩賞給扁聫俾(臣)母得荷
寵榮并跪求
聖主格外洪恩照(臣)現在職銜
頒賜誥封(臣)母仰邀
皇上洪福將來年歲由此遞增至九十至百歲皆
聖主浩蕩恩波之所賜也伏惟
睿鑒謹
奏
朕初期望於汝之心實惟
天鑒豈料汝如是負朕深恩也今日不但汝母扁額無湏
啓齒汝若不痛自悛改仍循潔已沽譽欺朦隐餙轍迹
身家性命目前難保累及汝母尚在未定具何心膽面
皮輙敢冒請封典耶觀汝此奏甚屬妄誕可惡之至慎
之
雍正十年四月二十五日辦理河東副總河事大
理寺少卿(臣)孫國璽謹
奏為恭繳
硃批叩謝
聖訓事雍正十年二月十五日臣齎摺家人回浙恭捧
到(臣)前奏遵
旨具奏叩懇
天恩一摺奉有
硃批又於二月二十五日浙江總督(臣)李衛在京寄信
内開欽奉
上諭一道申飭到(臣臣)跪讀
聖訓不禁感激涕零惶悚汗下無地自容伏念(臣)質本
愚昧知識短淺屢蒙
皇上擢用之恩並蒙
天心屬望之切(臣)何人斯得邀
天恩高厚一至於此雖生生世世永矢捐糜末由仰報
乃歴任以來既以供職無能毫無報稱今因(臣)母
苦節歷蒙
聖主格外洪恩有加無巳(臣)復不自揣量於遵
旨具奏之時並懇
賞給誥封冒昧之罪萬死奚辭荷蒙
硃批訓勉又𫝊
諭旨嚴加申飭仰見
天恩終始垂慈提撕警覺至再至三(臣)心非木石愧悔
之餘感激倍切惟有凛遵
聖訓痛自改過凡事務竭駑駘實心實力恪供厥職以
期圖報
天恩於萬一所有奉到
硃批理合恭繳叩謝
聖訓伏乞
睿鑒為此謹
奏
朕實不解汝等漢軍是何風習大抵人人言行不符心
口互異求如田文鏡者百中不得一二似汝此奏朕殊
難以見信也
雍正十年十月初七日協辦河東總督事務河東
副總河大理寺少卿(臣)孫國璽謹
奏為恭謝
天恩事雍正十年十月初四日准河東總督田文鏡咨
准吏部咨雍正十年九月二十三日内閣奉
上諭據河東總督田文鏡奏稱(臣)於今年四月患病至
六月方得稍痊八月間勉力入場監臨今已出榜現
在加意調養無如氣血一時難以復原轉瞬武闈即
届以一人而兼監臨主考自揣微軀恐不能力疾辦
事仰祈恩准解任調治俟春融由水路進京查副總
河孫國璽在豫半年小心勤慎堪以暫署河南巡撫
印務等語田文鏡老成練達奉國公忠河東兩省地
方緊要正資料理著在任調攝不必懇請解退但總
督職任事務繁多如考試武闈等事皆湏年力精壯
之人方能辦理孫國璽著以副總河協助田文鏡辦
理總督事務凡似此監場等事著田文鏡委用代理
欽此等因到(臣)隨恭設香案望
闕叩頭謝
恩訖伏念(臣)庸愚陋質知識短淺屢蒙
皇上不次擢用畀以河東副總河之任半載以來毫無
報效日切悚惶兹復奉
綸音命(臣)協助河東督(臣)田文鏡辦理總督事務旋又
欽奉
恩旨酌分養廉銀兩期於敷用
皇仁優渥下恤臣工偹極周摯(臣)跪誦之際感激涕零
捫心自揣報稱實難惟有勉效駑駘凡事無鉅細
均聽督臣教導指示如有委用殫心竭慮敬謹辦
理不敢稍有怠忽以期仰報
高厚於萬一所有微(臣)感激蟻忱理合繕摺
奏謝伏乞
聖鑒謹
奏
但效法田文鏡之居心辦事能一分受一分福不能一
分罹一分害似汝等輩事事因循人人瞻顧圖邀一時
虛譽縱使中外交稱而所謂益者何在若執迷不改將
來禍必不測類此下愚不移屢經訓誡而置若罔聞終
至身家性命喪失者不一其人汝豈全無聞見乎如田
文鏡毫不阿徇回護但知秉公持正盡心體國雖招衆
怨謗言盈耳而宦蹟優隆榮禄自若汝試思之益耶害
耶當如醉醒夢覺洗滌肺腸竭力以效法之倘再狐疑
觀望可惜虛負朕一番期望之恩且國家三尺法朕亦
不得頻頻私貸於汝也勉為之慎為之將此諭併令田
文鏡知之
雍正十年十一月初八日協辦河東總督事務河
東副總河大理寺少卿(臣)孫國璽謹
奏為封疆責任綦重伏懇
聖主簡任賢能以免貽誤事竊(臣)前蒙
皇上天恩因河東督(臣)田文鏡患病未痊陳請解退
命(臣)協助辦理(臣)准督(臣)委令代典武闈承審命盜各
案並日行事件悉皆協同竭蹶辦理今於雍正十
年十一月初八日又准督(臣)田文鏡以病勢沉重
不能視事委員齎送河東總督印信並
王命旗牌書吏文卷等項移交到(臣臣)因先奉有協辦
之
諭旨是以暫為接管(臣)任事一日則盡一日之職分斷
不敢絲毫瞻顧將就推諉自干罪愆以上負
聖心下辜督(臣)田文鏡委任之意惟是封疆責任重大
(臣)知識短淺未能勝任伏乞
皇上迅賜簡任賢能以免貽誤則仰戴
高厚當銜結於生生世世矣除將接管印信日期另疏
題報外理合繕摺
奏請伏祈
皇上睿鑒施行謹
奏
覽奏知道了姑竭力勉為之
雍正十年十一月二十四日署理河南巡撫事務
大理寺少卿(臣)孫國璽謹
奏為恭謝
天恩懇請
陛見仰承
聖訓事雍正十年十一月二十三日准吏部咨開奉
諭旨河南巡撫關防著齎發副總河孫國璽令署理巡
撫事務欽此等因到(臣臣)隨恭設香案望
闕叩頭恭謝
天恩訖除接到巡撫關防另疏
題謝外伏念河南居天下之中巡撫膺封疆之重督
臣之章程具在而遵循恪守奉行不可不謹微(臣)
之耳目難周而察吏安民稽查不可不力況以(臣)
之駑鈍(臣)之愚魯事無鉅細必求
皇上訓誨指示欽奉遵行庶免隕越仰請
皇上容(臣)乘封印後減從馳赴
闕廷叩請
聖安跪聆
聖訓則不獨稍慰微(臣)犬馬戀
主之私而全豫官民莫不感戴
皇上造就隆恩於無既矣謹繕摺恭
奏伏乞
恩允訓示遵行再查河南巡撫養廉經督(臣)田文鏡奏
明在案因前奉
諭旨令酌分數千金與(臣)其餘仍留為督臣用度是以
自十月起其裁減銀兩尚未歸公今督臣已故應
照前奏每年巡撫養廉二萬兩永為定額其餘八
千九百餘兩(臣)即飭司歸公以偹地方之用合併
陳明為此謹
奏
今河東既添設總督此養廉一事俟王士俊到豫後商
酌妥協另行奏請
雍正十一年正月三十日署理河南巡撫事務大
理寺少卿(臣)孫國璽謹
奏為恭報雨雪日期仰祈
睿鑒事竊查豫省今歲正月内自初二以至十三日各
屬得過瑞雪數寸經(臣)具摺奏
聞并將現在設壇祈雨率屬晨夕步禱緣由奏明嗣據
得雨州縣陸續申報如歸德府屬之商邱寧陵夏
邑永城柘城南陽府屬之南陽泌陽鎮平鄧州内
鄉裕州舞陽葉縣汝寧府屬之汝陽上蔡確山正
陽新蔡信陽羅山陳州并所屬之商水項城沈邱
許州所屬之臨潁郾城光州所屬之息縣等處於
十四十五十七十九二十等日得雨自八寸以至
二三寸不等又開封府屬之把縣太康中牟歸德
府屬之寧陵鹿邑虞城睢州考城柘城彰德府屬
之安陽臨漳武安陳州并所屬之西華鄭州所屬
之汜水等處於二十四五六等日得雨自七寸以
至二三寸不等二十七日(臣)又會同督(臣)王士俊
另行薰壇竭誠祈禱即於是日申時降雪繽紛稠
密至二十八日辰刻始住據祥符縣申報入土三
寸有零四野積雪一尺二三寸不等并據開封府
屬之陳留把縣通許尉氏洧川鄢陵扶溝陽武封
邱蘭陽儀封歸德府屬之睢州彰德府屬之安陽
湯隂衛輝府屬之汲縣淇縣延津滑縣濬縣懷慶
府屬之原武許州禹州所屬之密縣新鄭鄭州并
全屬先後申報俱於二十七八兩日各得瑞雪自
二尺一尺五寸一尺二寸并一尺及八寸五六寸
不等(臣)觀是日雲氣甚厚得雪必廣除距省稍遠
各州縣得雪尺寸俟報到另摺恭
奏外所有十四日起至二十八日止得過雨雪緣由
合先具摺奏
聞謹
奏
可謂大奇王士俊甫經到豫即有瑞雪溥降似此應驗
昭然若仍不知慚懼則誠非人類矣
雍正十一年二月初六日署理河南巡撫事務大
理寺少卿(臣)孫國璽謹
奏為恭摺續報雨雪日期仰祈
睿鑒事竊查豫省今歲正月内自十四日起至二十八
日止各屬得過雨雪尺寸經(臣)於三十日具摺奏
聞并聲明距省稍遠各州縣俟報到另摺恭
奏嗣據開封府屬之太康中牟歸德府屬之商邱寧
陵永城鹿邑虞城夏邑考城柘城彰德府屬之臨
漳林縣武安涉縣内黃衛輝府屬之新鄉輝縣獲
嘉懷慶府屬之修武武陟温縣濟源孟縣河南府
屬之洛陽偃師鞏縣孟津宜陽登封新安澠池嵩
縣永寧南陽府屬之南陽唐縣鎮平新野裕州舞
陽葉縣汝寧府屬之西平陳州并所屬之西華商
水許州全屬禹州陜州并全屬汝州并全屬等處
陸續申報俱於正月二十七八兩日各得瑞雪自
一尺以至三四寸不等其續報得雨州縣如歸德
府屬之商邱夏邑彰德府屬之涉縣河南府屬之
嵩縣汝寧府屬之上蔡南陽府屬之唐縣鄧州淅
川許州所屬之郾城陜州所屬之闅鄉光州所屬
之商城於正月二十四五六等日各得雨一二三
四寸不等(臣)復差員查察并據各屬禀報咸稱雨
雪及時未耕之田可以翻犁播種現在之麥藉以
滋潤長茂民心歡悅預慶豐收(臣)又因青黃不接
之時恐百姓艱於謀食隨分飭司道轉行各屬查
明將社倉穀石照例出借一面動撥常平倉儲減
價發糶務期民食充足安居樂業以慰
聖懷所有續報得過雨雪緣由理合具摺奏
聞謹
奏
前諭甚明汝薄福小才也當極加警勉將朕兩次所批
之旨皆令王士俊知之
雍正十一年二月十九日署理河南巡撫事務大
理寺少卿(臣)孫國璽謹
奏為恭報得雨日期仰祈
睿鑒事竊查豫省今歲正月内得過雨雪尺寸經(臣)先
後具摺奏
聞嗣據開封歸德衛輝河南南陽汝寧等六府汝陳許
禹鄭等五州所屬州縣陸續申報俱於二月初五
初十及十一十三十四十五等日各得雨霑足其
彰德府屬之安陽湯隂臨漳武安懷慶府屬之武
陟濟源孟縣原武陜州并所屬之闅鄉俱於二月
初五初十及十四十五等日各得雨八寸六寸及
二三寸不等(臣)復差員四路查勘并據各屬禀報
咸稱屢經時雨沾濡二麥俱已青葱長茂未種之
地亦皆翻犁種植秋禾現在糧價平減農民安堵
樂業除距省稍遠州縣容俟查報到日另
奏外所有二月内各屬得雨情形合先具摺奏
聞伏乞
皇上睿鑒謹
奏
以手加額覽焉
雍正十一年三月二十五日河東總督(臣)王士俊
署理河南巡撫事務大理寺少卿(臣)孫國璽謹
奏為奏
聞事竊照豫省收貯捐納等項穀石其倉厫不敷存貯
者屢經前督(臣)田文鏡
奏明動用河北捐納公費項下每間給銀十五兩陸
續分發各州縣添建在案今據布政使刁承祖詳
稱開封歸德河南等府及禹鄭等州之屬縣俱有
報捐穀石多少不等除舊有之倉厫盡數存貯無
庸添建者不議外尚有不敷收貯捐穀之處如開
封府及所屬之祥符陳留蘭陽三縣歸德府屬之
商邱寧陵虞城考城柘城五縣河南府屬之偃師
鞏縣孟津宜陽登封五縣禹州屬之密縣鄭州屬
之滎澤滎陽河隂汜水四縣共需添建正餘倉厫
五百四十八間請照原議每間給銀十五兩共應
給銀八千二百二十兩俱於前項公費現存司庫
銀六萬一千七百五十六兩之内動支給發建造
(臣)等不時稽察務令上緊建造完固以資儲蓄理
合奏
聞謹
奏
好倉厫完固方於積貯有益也
雍正十一年四月二十四日署理河南巡撫事務
大理寺少卿(臣)孫國璽謹
奏為恭報接運楚米過豫數目日期仰祈
睿鑒事案照雍正十年十二月接准部咨撥運湖廣米
十萬石赴陜備貯其經過豫省地方所需船隻并
挑濬河道等項令(臣)會同湖廣督臣撫臣及陜西
撫臣詳悉定議等因(臣)遵即會同酌議妥協委員
上緊辦理並經奏
聞在案嗣於雍正十一年四月初二日准陜西撫(臣)史
貽直咨稱楚糧運足四萬五千石之數其餘暫行
停止俟七八月間再為酌運等因又經咨明楚省
撫臣并轉飭委員遵照在案兹據文武各委員具
報自三月初四日接運過第一運頭幫船起至三
月二十二日第一運六幫船止共米二萬二千五
百石均各交送出境訖又於四月初一日接運過
第二運頭幫船起至四月初十日第二運三幫船
止共米一萬二千石均各交送出境訖通共接運
過米三萬四千五百石現在文武員弁協同催趲
源源接運陜省所需米四萬五千石之數指日即
可運足除俟運齊另行具
奏外所有接運過楚米數目日期理合先行奏
聞以慰
聖懷謹
奏
接運迅速甚好
雍正十一年七月初九日河東總督(臣)王士俊署
理河南巡撫事務左副都御史(臣)孫國璽謹
奏為據實奏
聞仰祈
睿鑒事竊照南陽府署泌陽縣知縣顧師仁因前署遂
平縣任内雍正八年分未銷鹽引八分以上部議
革職奉
旨依議欽此准兩淮鹽政(臣)高斌移咨到(臣)當經轉飭
遵照離任去後兹據布按二司會詳據知府程秉
禮詳稱該員操守廉潔居官勤慎年力精壯辦事
明敏洵屬難得之員請仍留泌陽試用臣等會查
得顧師仁先因署遂平縣任内濫應革職知縣孟
光國車輛口糧一案部議降一級調用奉
旨顧師仁著詢問該撫如係才具可用之員著奏聞仍
留本省酌量委用欽此又因署遂平縣任内雍正四
年分未銷鹽引一案部議革職奉
旨顧師仁前因濫應車輛巳降諭旨將伊居官如何之
處詢問該撫此案俟回奏到日一併降旨欽此經前
督(臣)田文鏡以該員才具明敏實心任事具奏奉
有
諭旨仍留豫省酌量委用欽遵在案今又因遂平任内
雍正八年分鹽引未銷革職據司府各官詳請具
題留用(臣)等查顧師仁年力富強辦事勤敏今以未
銷鹽引革職尚屬因公罣悞(臣)等為地方得人起
見理合據實奏
聞倘蒙
皇上格外天恩將顧師仁仍留泌陽試用則該員感激
皇仁自必倍加奮勵以圖報效伏祈
睿鑒謹
奏
有旨諭部矣
雍正十一年九月十三日暫署蘇州巡撫印務左
副都御史(臣)孫國璽謹
奏為恭謝
天恩事竊(臣)奉
命暫行署理蘇州巡撫印務於雍正十一年九月初九
日至駐劄衙門望
闕叩頭謝
恩開印視事訖伏念(臣)質本庸愚知識短淺歷蒙
皇上天恩不次擢用毫無報效悚惕日深兹又欽奉
恩旨暫行署理蘇州巡撫印務伏念江蘇地方幅員遼
闊事務繁劇(臣)何人斯仰蒙
聖恩高厚復膺封疆重任撫躬自問尤切悚惶(臣)惟有
將地方吏治民生事宜逐一確加諮訪次第辦理
務期勉竭駑駘實心實力恪供厥職以期仰報
洪恩於萬一所有(臣)感激下忱理合具摺恭謝
天恩謹
奏
江蘇繁劇料汝實弗勝任前因喬世臣之去留未定故
命暫理數時今已確知喬世臣不及不令旋任矣另旨
命高其倬前來攝署即日可到汝交代後來京候朕徐
加訓誨
硃批諭旨卷一百三十七
