欽定四庫全書
硃批諭旨卷八十四
硃批邊士偉奏摺
雍正元年九月二十日廣西左江總兵官(臣)邊士
偉謹
奏為奏明事竊(臣)一介武夫至愚極陋叨蒙
皇上洪恩擢授左江總兵官於到任後查(臣)所屬地方
幅員遼闊水陸分岐外控安南内有土司及猺獞
雜處在在需兵防守何敢多占空糧(臣)遵例留總
行禁革以清夙弊(臣)標下四營盔甲器械逐一親
加點驗多皆舊敝除堪用者現在修整外(臣)率同
遊守公捐補造义子鎗二百二十桿盔甲六百四
十頂副再查營伍並無礮位亦無籐牌(臣)復捐造
行營礮四十位籐牌二百面俟完竣之日配兵操
演勤加訓練以肅戎行(臣)屬左江河道甚屬遼遠
商旅船隻來往絡繹防範宜嚴雖設有塘汛撥兵
刀等項著該汛千把督率兵丁在河晝夜上下遊
廵如此庶塘兵依哨船而助威哨船藉塘兵為眼
聖聽伏惟我
皇上勵精圖治無日不以地方營伍為念是以謹將(臣)
到任料理各事宜據實
奏明伏乞
睿鑒謹
奏
所奏俱悉向日聞汝居官為人聲稱皆好勉力為之孔
毓珣韓良輔均係督提中上等優者爾當與之同心協
力輯兵安民以綏靖地方可也
雍正二年四月二十二日廣西左江總兵官(臣)邊
士偉謹
奏為恭謝
天恩事竊(臣)總兵名下親丁遵照定例留糧六十分前
經
奏明兹者督(臣)孔毓珣札致提(臣)韓良輔云
聖恩寬厚優恤武弁令各得養廉只要勤加訓練器械
整齊即各員親丁糧於定例之外量加幾分少資
養廉我
皇上必曲體下情等語提(臣)韓良輔轉𫐠到(臣臣)隨與
督(臣)孔毓珣商酌於定例親丁六十分之外量加
二十分其將備千把亦各於定例之外量加四五
分至一二分不等(臣)本庸才荷蒙
諭旨令(臣)等各得養廉
聖恩優渥有加無巳受
恩愈重報稱愈難惟有恪遵
聖諭勤加操練兵馬修理軍裝務使技藝嫻熟器械整
齊稍盡職守上報
洪恩於萬一耳為此繕摺奏
謝伏乞
皇上睿鑒施行謹
奏
知道了聞爾官聲甚好益當加勉恪盡乃職以期無負
朕任用之恩
同日又
奏為奏明事竊(臣)到任後隨將捐造軍器等項緣由
具摺
奏明兹據(臣)所差遊擊自廣東運回义子鎗四百桿
新造盔甲一千頂副併修整舊盔甲三百六十頂
副籐牌二百面子母礮二十位鈎鐮鎗四十把挑
刀四十把哨船八隻到營隨分發四營配兵操演
廵防外(臣)前摺
奏明擬造行營礮四十位盔甲六百四十頂副其行
營礮因廣東工匠不諳製造遂添造义子鎗共四
百桿再盔甲因咨明督(臣)孔毓珣督臣以六百四
十頂副尚少恐不足以壯軍容特幫銀一千兩囑
(臣)增製造盔甲一千頂副如有未敷再行找給(臣)
遂製造新盔甲一千頂副現今(臣)標新舊盔甲共
一千三百六十頂副軍裝業巳整齊督臣時囑(臣)
以訓練為急(臣)遵循操演今營伍兵丁技藝頗覺
嫺熟足資實用但粤西地方濕熱所造號色船隻
易於霉黯損壞(臣)與督臣提臣商酌就於(臣)標四
營内准留糧一百分以為每年修理軍裝哨船併
演放鎗礮火藥鉛彈之需庶營伍永不致廢弛矣
理合
奏明伏乞
皇上睿鑒施行謹
奏
此係爾與孔毓珣韓良輔共相商行之舉自必與事理
相協知道了不特此也百凡總要據實無隱為益甚大
君臣之間應當如是上下少有間隔即如一身氣血阻
滯不能流通則諸病叢集矣爾等封疆文武諸臣能見
及此屏除虛偽一以誠意相孚天下何愁不常保萬年
太平也勉之
雍正三年七月初三日浙江温州總兵官(臣)邊士
偉謹
奏為革除漁船陋規清夙弊以靖海疆事竊照温州
地屬海濱窮民多以捕魚為生其業最苦(臣)時加
察訪凡有妨於魚業者悉心革除隨查温州各嶴
漁船每年有總兵陋規銀二千餘兩伏思
定例稽察船隻原為防禦姦匪以衛商旅總兵一得
陋規非特苦累漁民且將弁廵察亦將不敢過於
嚴密任其船隻出入汛守既弛姦良易混殊非靖
海安商之法(臣)隨將總兵漁船陋規臚列數目出
示概行革除嚴飭將備千把務秉公忠實心廵緝
庶幾漁民得以樂業而海疆得以永靖矣除報明
督(臣)滿保撫(臣)法海提(臣)楊長春外理合
奏明伏乞
皇上睿鑒謹
奏
果能如是殫心革弊實力奉公可嘉之外更有何諭勉
之
同日又
奏為整備軍裝以肅戎行事竊温州襟山帶海實為
扼要重地必須軍裝整齊庶可以奠海疆而靖宵
小查臣標三營馬步兵丁舊有之甲多巳朽敝除
應加修整之外尚缺步甲一百餘身亟宜添補再
海洋禦侮鎗中惟鹿鎗最利現在營中鹿鎗少而
鳥鎗多亦應改造又出洋哨船所配火斗火罐噴
筒火箭等項為攻擊要具因歷年已久悉屬不堪
須另製備至(臣)標中左二營係屬水師額設大小
戰船一十八隻每次哨廵總廵用船十隻各配礮
位輪流出洋應令水兵時加演放方能純熟所需
火藥鉛彈必多置備庶足應用以上鎗甲火具等
項種種需費不一而足兼之浙江地氣潮濕軍裝
易於霉損若不時加整理何以壯軍實而靖地方
但一切費用營中並無所出難以措辦(臣)荷蒙
聖恩膺此海疆重寄何敢因循貽悞謹將親丁糧六十
名之内撥出三十名分發三營將備每月將所領
糧餉以備軍裝庶戎行得漸整肅矣為此繕摺奏
聞伏乞
皇上睿鑒謹
奏
據云軍裝等項營中並無所出難以措辦何不暫存前
項規禮添凑修整俟通融辦理之後再行裁汰耶今既
經革除免累漁民亦屬美舉又將親丁名糧撥出以充
修整軍裝之用殊屬可嘉所奏知道了
硃批諭旨卷八十四
