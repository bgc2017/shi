欽定四庫全書
硃批諭旨卷一百九十九
硃批吳關杰奏摺
雍正二年八月初四日山東兖州府知府(臣)吳關
杰謹
奏竊(臣)蒙
皇上特達之知簡任兖州府知府無時不以民生為念
自上年到任後見荒旱情形目覩心傷百計撫慰
遽難安集幸頼我
皇上捐賑頻施虔誠祈禱以致雨𤾉時若上年秋收與
今年麥熟均有六七分目下秋收更倍往昔據百
姓僉云二十年來無此收成雖有蝗蝻生發隨即
撲滅幸不為災(臣)因盤查捕蝗每至州縣僻壤見
黃童白叟鼓腹含哺咸頌我
皇上敬
天勤民所以上感
天和下惠黎庶人歌大有戶慶豐登為此繕摺奏
聞謹
奏
知道了幸遇如此豐年亟當勸導百姓積蓄蓋藏此為
要務爾之官聲雖無不好之處亦未登上好之列朕意
尚以為不足勉為之莫負朕簡用之恩
同日又
奏(臣)伏查闕里誌曲阜縣知縣自唐以來間授孔氏
後裔至宋皇祐三年詔復於孔氏子弟中選用金
元以衍聖公兼知縣事為世襲縣尹明季改為世
職由衍聖公保舉嘉靖以後不由衍聖公保舉我
朝初由衍聖公咨部
題授等語今現任曲阜縣知縣孔衍澤於康熙五十
一年由衍聖公保舉補授自(臣)履任後每遇曲阜
呈狀無論事之大小非孔氏族人即孔氏親戚縣
官威令固不能行而情面亦不能却諸事掣肘甚
難歸結(臣)查世職知縣原以聖人之鄉用聖人之
後綿聖澤恤聖裔也今由衍聖公保舉未免有所
牽制且世職知縣與各縣知縣一體處分又不得
與各縣知縣一體陞轉是降罰有分而陞遷無望
至保舉不按宗支遇族人有事質審公庭往往以
卑幼責懲尊長於理有未順而於情亦有未安(臣)
請將現任知縣孔衍澤調任他邑如該令别有事
故缺出仍令衍聖公保舉一人咨部籖掣於別省
補用則世職之恩依然如故而曲阜知縣仰祈
皇上揀選補用既非孔氏族人而又不由保
題則自無瞻顧遇事可以執法於民生不無小補(臣)
係小臣何敢冒昧妄陳因為地方起見所以冒瀆
天聽伏候
睿裁謹
奏
此事應呈稟撫臣竟自奏達未免涉於越分仍具詳該
撫等商妥再行轉奏方是朕思曲阜縣令其來已久似
不便更張爾等撫司道府如果能執正無私不瞻顧情
面稱職者留不勝任者去則保舉自當得人矣倘遇其
尊長輩質訊對理之事不妨詳明上司另委賢員審鞫
亦未為不可當再加斟酌同司撫合詞具奏
雍正三年五月十七日山東兖州府知府(臣)吳關
杰謹
奏竊(臣)蒙
皇上隆恩末由報稱每於國計民生無不細心體訪今
年二麥收成八分至五分不等目下連得大雨秋
禾又皆下種秋收有望抑(臣)更有聞者山左多山
各州縣向有不墾之地蒙
聖祖仁皇帝深仁厚澤浹洽寰區生齒殷繁故不毛之地
每多開墾成熟陞科然而山地廣闊間有歴年漸
懇未經報部相沿日久隱漏頗多州縣官誠恐一
經通報勢必根究反多未便以故因循隱匿(臣)思
寸陬尺壤皆屬
王土豈可終於不報惟祈我
皇上洪慈令各州縣自行據實陳明赦其巳往徵其將
來自雍正四年為始盡行報部歸入正額其雍正
三年以前縱有州縣自用或充公用者概予弗問
清查之後仍有絲毫隱匿從重治罪則百姓竝無
加損而於
國課不無小補(臣)為錢糧起見冒昧瀆陳伏候
聖裁謹
奏
此亦摹倣田文鏡之行為耳然有心學好則好即為所
有矣呈稟撫臣具疏題奏
同日又
奏竊(臣)於雍正元年五月間恭接
御製訓誨知府
上諭(臣)跪讀之下仰見我
皇上聖明天縱官方民隱事事周知雖典謨訓誥無以
復加(臣)隨敬錄一幅懸掛堂中朝夕瞻仰身體力
行一年之中覺有遵循隨於雍正二年冬月謹照
(臣)鄉學宫明倫堂刊刻大學聖經一章於屛門之
例鐫刻
上諭於大堂屛門之上時凜
天顔於咫尺勿忘
聖訓於湏臾觸目警心甚為有益(臣)請
皇上於各省文武大小衙門各照明倫堂於屛門上刊
刻聖經之例一體刊刻
上諭於大堂屛門之上俾在外諸臣各知則傚共相勉
勵庶於吏治稍有禆益謹
奏
此等迎合之舉皆可不必況爾未具超羣出類之資果
能身體力行克盡爾分内之事則亦可矣似此多事涉
及分外朕殊不喜
雍正五年二月初一日山東兖州府知府今陞湖
廣辰沅靖道(臣)吳關杰謹
奏為恭謝
天恩事竊(臣)一介庸愚至微極陋蒙
皇上特恩由郎中拔授兖州府知府抵任以來深愧一
無報稱虛糜廩祿今又蒙
聖恩陞授湖廣辰沅靖道聞
命自天感激無地(臣)何人斯遭此
隆遇受
恩愈重圖報愈難惟有竭盡心力以期不負我
皇上特達之知遇也(臣)交代事竣領憑赴任俟到任後
有應
奏請事容(臣)於湖南撫臣處轉呈合併聲明為此繕
摺
奏謝謹
奏
爾任兖府數年以來雖無甚不好亦屬庸常無奇今授
爾此職非朕嘉奬而擢用之也至新任當勉力自效毋
得錯會朕意若以向日所聞尚料爾未必能清楚交代
今既舊任事竣行矣勉之布蘭泰非陳世倌可比慎之
毋忽
硃批諭旨卷一百九十九
