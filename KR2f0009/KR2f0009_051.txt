欽定四庫全書
硃批諭旨卷五十一
硃批法敏奏摺
雍正元年五月十二日直隷廵道(臣)法敏謹
奏為奏
聞事竊(臣)至愚極陋才識短淺荷蒙
皇上特恩由内閣侍讀補授禮科掌印給事中毫無寸
效旋授直隷廵道屢次
召見荷蒙
天語褒嘉(臣)何人而遭逢
知遇如此其隆也伏思
畿輔要區幅&KR0695;遼闊刑名驛傳關係匪輕(臣)膺兹重
任益切悚惶惟有勉竭駑駘潔已率屬以仰答我
皇上宵旰靡寧勵精圖治之至意謹將(臣)到任後以及
辦送
梓宫差竣回署後行過事宜敬為我
皇上陳之
一各屬解審案件去歲因
聖祖仁皇帝升遐停止辦事隨接封印前任廵道宋師曾
俱未審理以致案犯堆積(臣)甫經到任恭遇辦送
回保候并屍親有情願免解者聽其自便今(臣)差
竣回署後晝夜辦理積案已稍得清楚矣
一直屬自軍興以來驛站馬匹率多勞疲(臣)通飭
加謹餵養臕壮供應差使今已將廢弛驛務之定
興縣知縣程揆揭報在案
一訪聞直屬地方每有不法姦民在於村莊立壇
設教聚衆斂錢煽惑愚民現在嚴禁查拏
一直省風俗設有廟會商賈集場往來雜遝因而
一驛站俱設有車輛聞各驛每遇供應差使不敷
輙拏民車應用姦胥蠧役即借端漁利額外多拏
任意勒索無論行客鄉民羈絆中途甚屬苦累今
以上數條皆係(臣)到任後辦理之事謹繕摺備悉
奏
聞伏乞
皇上睿鑒謹
奏
覽所奏朕甚嘉悦若更能加勉爾將來可大受朕委任
之恩極宜自惜
雍正元年八月初一日直隸廵道(臣)法敏謹
奏為奏
聞事(臣)訪有寳坻縣莊頭焦國璧弟兄六人恃富兇横
殘忍不法除同廵撫李維鈞另摺參
奏并現在密訪不法棍徒一有兇横害民確據即同
廵撫密參陸續拏問外查旗人命案向係報部部
咨一到即飭地方官帶犯赴保會同理事廳審轉
蓋因州縣官無刑訊旗人之例是以檄令會審原
其初意乃專指謀故鬭毆殺等重案例應刑訊者
而言至於自盡命案死係自取既無抵償之條又
無應加刑訊之人若不分别輕重一例會審非特
地方官往返需時貽誤公務抑且干連人犯長途
解審拖累堪憐(臣)愚以為除謀故鬭毆殺等案仍
照舊例令其會審外其一切自盡報部命案應令
地方官取具確供如情罪供證已明者免其解質
止具詳由理事廳核轉其有恃旗狡展者令摘緊
要犯證解赴理事廳自行審轉庶案犯得免羈候
拖累之苦而地方官亦無往返誤公之虞矣(臣)曾
經申詳廵撫轉請
題達在案合先
奏明伏乞
皇上睿鑒俯允施行謹
奏
此奏甚是傳諭廵撫令其照此具本聲明爾轉詳緣由
題奏
雍正元年八月二十八日總督倉場戸部右侍郎
(臣)法敏謹
奏為奏明事竊(臣)等自通州起身沿河查催糧船於
本月二十七日在馬房地方接讀科(臣)崔致遠等
條奏内
硃批諭旨欽此欽遵(臣)前蒙
皇上面諭漕運緊要并詢及今年可否不致凍阻又於
本月二十日遣侍衛馳問雨澤水勢情形仰見我
皇上睿慮周詳無時不以漕務為念該(臣)查得今歲漕
船因河水淺涸不能依限抵通較之往年已經遲
滯兩月有餘又因節省脚價一案糧米三日未經
進倉是以倉橋口袋堆至十萬有竒(臣)惟恐漕船
凍阻有誤回空於
諭旨未到以前已令坐糧廳將通州民剥船隻星飛押
發楊村一帶地方起剥重載米石又移咨直隷撫
臣令其速檄天津通永二道將天津迤南剥船速
放過關又嚴飭大通橋監督將堆貯米石勒限盡
數入倉即發回口袋又親詣石土兩壩督令坐糧
廳嚴飭運役每日儘力起運今口袋巳經陸續發
回又公同由水路查催糧船沿途遇有淺阻之處
即令坐糧廳人役多雇人夫挑挖深通使糧艘遄
行又檄委東路捕盗同知自通州至河西務一帶
地方通州右營守備自河西務至天津一帶地方
專督挖淺庶運務不致遲緩又因今歲糧船到遲
若不多備口袋則時日有限恐装載不敷轉運遲
悞查坐糧廳向有(臣)等茶果銀兩并該廳應得茶
果銀兩内動用共置備口袋五萬條以供起卸以
仰副我
皇上慎重漕運恤軍愛民至意再
硃批科(臣)崔致遠等條奏原摺合併
奏繳謹
奏
覽奏深可嘉奬如此方為實心任事今歲漕艘爾等若
能加意料理俾不至阻凍朕自另有恩賚
雍正二年七月十六日總督倉場戸部右侍郎(臣)
法敏謹
奏為仰體
聖恩一例起剥以便軍民以速漕務事准查倉御史張
坦麟移稱查漕船遇淺必須起剥向係旗丁雇覓
而民船因此射利不無刁掯是以舊例坐糧廳按
道里遠近酌量定價截留一應民船令該丁照數
給銀彼此不得爭執昨至三里屯地方見漕船起
剥照數給銀而剥米船隻尚無樂從之意訪聞河
西務地方剥米二百石之船徵税銀一兩二錢又
有燒酒巷馬頭兩處飯錢加以抵通食用獲利無
幾故民船常視剥米為畏途也查漕船運載漕糧
一路關津從無納税之例即向來衛河以内遇淺
起剝原係額設之紅剥船至河西務亦無納税之
事夫起剥原以速漕今以民剥而令納税中間自
多濡滯是欲速漕而反致稽緩矣況各省漕米事
屬一體今山東粟米起剥現在不納税銀而南省
粳米梭米起剥獨令納税不無異同之處相應請
旨敕下直撫速行該管官嗣後漕白剥船隨到隨過一
例放行不得收納税銀飯錢庶民船得邀微利而
漕運亦得迅速矣等因前來(臣)伏思漕糧關係
天庾税務亦關
國課仰懇
皇上敕下直隷撫臣詳加酌議或竟行免其納税或交
於通永道在通收納庶無損於
國課而糧運亦無羈遲之弊矣為此繕摺請
旨謹
奏
此一事爾等移咨直隷撫臣會同商酌妥議具奏
雍正二年八月初八日總督倉場戸部右侍郎(臣)
法敏謹
奏為奏
聞事本年八月初八日有僧人正修自稱王府替僧求
見(臣)即令筆帖式問伊住址及來此何事據云僧
名四和尚在百齡寺住持係阿哥替僧從五臺歸
來有通州經紀張崑山素係相識特來求見請將
張崑山放天字號經紀等語查天字號經紀係總
理一年運務之役(臣)等以運務所關不容徇私受
賄於去年點放之時令滿漢坐糧廳公擇經紀内
身家殷實十餘人(臣)等當堂&KR0848;定以杜夤緣今僧
人正修輙敢指名囑託殊駭聽聞理合密
奏請
旨批示遵行謹
奏
王府豈有此等替僧一毫影響全無之事也殊屬大膽
可惡之極即嚴拏夾訊審明定擬具奏此奏并朕此諭
皆不必敘入本内
雍正三年七月二十七日湖北廵撫(臣)法敏謹
奏為奏
聞事竊(臣)才庸智短荷
皇上厚恩屢
賜拔擢兢兢祗懼惟恐隕越有負職守今復蒙
恩命廵撫湖北(臣)自到任以來彌切敬畏夙夜不敢自
寧期有以仰副我
皇上牖民成俗治益求治之至意每接見屬員敬將
皇上諄諄訓飭期望内外臣工共相奮勉以襄至治之
聖心反覆開諭凡在屬員咸感激鼓舞但其果能稱職
與否(臣)到任未久未能周知尚容訪察奏
聞至於各處隄工因去年修築高厚今年江漢水勢雖
大並無衝决再所屬城垣現在行查其餘一切利
弊俱俟細訪確實陸續舉行所有(臣)到任後已行
事宜謹臚列為我
皇上陳之
一楚省百姓向稱剽悍健訟者多每為極小事俱
至督撫衙門越告(臣)出示嚴禁如果有冤枉及告
貪官汚吏有贓證者方准呈訴
一查徵收漕糧錮弊多端州縣家人串通蠧役勒
索陋規百般刁難(臣)出示將諸弊條列通行嚴禁
以甦民困
一查湖北地方遼闊耳目難周恐州縣有那新掩
舊以致虧空者(臣)嚴飭司道各府逐一盤查出具
印結送(臣)查考仍細加察訪如有扶同徇隠者一
併
題參
一查各屬所報自盡命案甚多皆因小忿細故輕
生有司騐報批審經年累月不能完結拖累實甚
(臣)飭各州縣於檢騐時當場備錄口供如騐無别
傷及訊無威逼因姦等情者律得免罪即行省釋
報明在案倘有諱命捏飾查出究參
一各屬俱差家人等在省探聽各上司舉動以圖
打點彌縫名曰坐省最為可惡(臣)已出示嚴行驅
逐矣
一驛站夫馬(臣)自入境以來見沿途馬匹疲瘦已
行驛道通飭嚴查各令餵養臕壯加意整飭矣
一湖北各屬地丁錢糧火耗每兩加一皆民間自
封投櫃(臣)恐有暗加多徵之弊即出示通行曉諭
民間並嚴飭各屬無許陽奉隂違
一湖北地方七月内正濕熱交蒸(臣)到任後監犯
報病者不一而足因即轉飭各屬將輕罪人犯查
明保候重罪人犯嚴禁獄卒等凌虐以廣
皇仁
一楚省各衙門鹽規已經革除廵撫向有荆關羡
餘以作養廉經督(臣)楊宗仁署篆時將舊日添設
税口行查裁革(臣)到任後除報部税口外將未經
裁革之馬家嘴等二十九口亦俱裁革勒石永禁
矣
以上事宜皆(臣)到任後所已行者是否允協謹據
實陳
奏伏祈
睿鑒謹
奏
知道了果能照此實力奉行何煩朕多為訓諭耶湖北
盜案當嚴加察訪聞多有改強為竊及諱匿不報者亟
宜留心毋忽
雍正三年九月初六日湖北廵撫(臣)法敏謹
奏為恭報秋成事竊照湖北地方目下晚禾收穫已
遍今據布政使鄭任鑰彙報各屬收成俱有九分
十分惟沔陽州及南漳縣係濱江之地因江漢水
漲雖隨即消退其低窪之處收成止有六七分米
價上米九錢中米八錢下米七錢編氓樂業地方
寧謐湖南各屬因(臣)署理督篆據布政使朱綱彙
報秋成亦俱有八分九分不等茅簷蔀屋之下無
不歡欣鼓舞感頌
聖恩共樂豐年(臣)身任地方犬馬私衷倍深歡忭謹具
摺奏
聞仰慰
聖懷謹
奏
閱奏深慰朕懷但類此等奏務須據實直陳毋得絲毫
粉飾切諭者遇斯
上蒼垂佑豐收之年勸導百姓積蓄乃為第一要政當飭
諭屬員勉力行之不可徒為具文耕三餘一耕九餘三
慎莫視為迂闊之談也
同日又
奏為奏
聞事竊(臣)曾將所請事宜具摺奏
聞兹有(臣)近日續行事件謹臚列為我
皇上陳之
一湖北人文向來稱盛近沐
皇上教養之恩士子益知奮勵誦習頗勤而或苦無指
授未得師傳(臣)查武昌省城舊有江漢書院一所
今擬延請品行學問堪為人師者俾之教授使各
一普濟堂之設使老疾無依之人得有棲息最為
善舉查雍正二年欽奉
上諭令督撫轉飭有司勸募舉行(臣)檢閱部文即商之
聞
一湖北係通商之地各省商販貨物一到漢口等
處必落牙行有等姦牙串通光棍誘騙商人貨物
遠商
一所在弁兵各有汛防之責約束宜嚴廵緝宜謹
一武昌漢陽等處有慣作私媒哄賣民間子女者
行各屬密訪查拏矣
一湖北社倉一事曾經前任督撫通行各屬在案
(臣)恐有司奉行不善或致擾民因轉行布政司通
以上諸條係(臣)近日所行事宜謹據實奏
聞伏乞
睿鑒謹
奏
所奏俱悉
同日又
奏為奏
聞事竊照新任督(臣)李成龍奉
旨著令速行赴任(臣)於九月初二日准到部文因念安
徽入湖北境甚近遂於初三日委員送印巳經具
擬於二十内扶櫬由水路起程(臣)謹奏
聞謹
奏
朕已有旨著楊文乾在任守制矣但伊何到武昌如此
迅速耶
雍正三年九月二十一日湖北廵撫(臣)法敏謹
奏為欽奉
上諭事(臣)於本年九月初八日接到
硃批奏摺(臣)跪讀之下仰見我
皇上軫念地方弭盗安民之至意竊查湖北界連河南
陜西四川江南江西湖南各省多係濱江負山之
處匪類易於潛藏如八吉堡簰洲東江腦池野湖
樊城等處皆向稱盗賊出没之所經(臣)訪知即通
飭各屬實心廵察防禦在案今欽奉
聖諭(臣)凜遵再行嚴飭水陸各處文武力行保甲上緊
廵查遇有盗案即據實通報嚴緝務獲不得仍前
瞻顧疎縱任意改諱(臣)仍留心查察一有改諱情
弊即指名
題參以懲不職以戢盗風謹
奏
爾等若不懲戒不職屬員朕自必懲戒不職督撫提鎮
也地方文武大臣當和衷竭力勉為之慎毋藉諉隣省
虚應故事保甲之法最善各省奉行率皆有名無實此
一法若能實力行之即可以弭盗也嚴捕緝以靖盗賊
尤宜嚴查窩家更為清盗源之良策也勉為之
雍正三年十月十五日湖北廵撫(臣)法敏謹
奏為恭謝
天恩事(臣)齎摺家人恭捧
皇上賞(臣)哈密瓜到楚(臣)隨恭迎至署望
闕叩頭祗領訖伏念(臣)受
恩至重屢蒙
異數今復叨
天恩賜以
上方珍味(臣)不勝感激謹具摺
奏謝為此謹
奏
覽爾奏謝知道了
遇朕施恩切毋因此高興放恣或遇朕訓責亦不必驚
惶失措信朕之賞與罰總不如信已之是與非也凡百
爾果克盡臣節朕自能全君道如此自省自求則君臣
交孚倚信之情在其中矣内外諸臣咸能孤介自持秉
公除私惟求合於天下後世公論行去何慮庶務不理
耶勉之勉之將此諭亦與李成龍看
雍正三年十月二十七日湖北廵撫(臣)法敏謹
奏為恭謝
天恩事竊(臣)至愚極陋荷蒙
皇上厚恩畀以封疆重任每次奏摺仰蒙
皇上詳加批示(臣)跪讀之下如對
天顔親聆
訓誨知所遵循不勝感激近督(臣)李成龍奏摺欽奉
硃批復令諭(臣)知悉(臣)叩頭捧讀仰見
聖心諄切期望(臣)等勉勵向上之意至深且厚(臣)雖愚
昧敢不銘諸肺腑竭盡微忱惟有敬奉
訓旨時刻提撕警覺以圖上報
皇上訓勉盛心耳(臣)感戴
天恩繕摺
奏謝謹
奏
頃命布蘭泰廵撫湖南矣爾等三人可同心協力整理
地方安輯兵民黽勉毋懈
同日又
奏為奏
聞事竊照湖北地方今歲收成俱極豐足惟沔陽一州
向稱窪下本年九月内因江水陡發晚禾被淹經
(臣)委員勘明成災分數具
題在案所有災黎宜加賑䘏(臣)暨督臣與司道等官
酌議現在公同辦買米石發往該州於四鄉適中
之地分設棚厰煮粥施賑至明年正月底止務使
窮簷老幼皆得就近赴食不致流離失所以仰慰
我
皇上軫念民生惟恐一夫不獲之至意為此具摺奏
聞謹
奏
此等事須當實力辦理勤為訪察萬不可被屬員下役
之所欺蔽勉之
雍正三年十二月二十八日湖北廵撫(臣)法敏謹
奏為恭謝
天恩事竊(臣)疊受
聖恩毫無報稱方切感愧今又蒙
天恩調補四川廵撫巖疆要地關係尤重(臣)材質愚鈍
惟恐不能勝任有負
聖恩不勝惶悚惟有誓竭駑駘勉圖報效以期仰答
高厚於萬一耳除恭疏具
題外謹具摺
奏謝再湖北地方本月十三日得雪尺許二十四五
等日又得雪七八寸不等明年二麥豐收可必萬
姓稱慶感頌
皇恩合併奏
聞謹
奏
湖北如此大雪實不易得朕懷深慰
雍正四年三月十七日四川廵撫(臣)法敏謹
奏竊(臣)於本年正月初四日自武昌府起程赴川到
任沿途所過湖北荆州彝陵等處因去年臘月連
得大雪二麥發生甚茂至川屬䕫州重慶成都等
處因冬春雨雪及時麥甚暢茂凡(臣)所至之處見
軍民人等俱各歡欣樂業蓋從前川省每多加徵
私派苦累民間我
皇上軫念閭閻澄清吏治嚴行革除故軍民咸得受福
無不感頌
天恩再查川省米價鹽價俱賤居民易於度日土著之
人大率淳良風俗儉樸但本省人甚少而外省附
籍者居多未免多事健訟然亦不過田土戸婚偷
竊等事至於命盜案件向來稀少也(臣)道途所見
以及訪聞情形謹具摺奏
聞謹
奏
知道了惟以無欺隠為務切記實力奉行為至要之言
同日又
奏為奏明事(臣)查川省地廣事繁土苖雜處(臣)性質
愚鈍時恐隕越不勝凛懼惟有竭盡心力逐件詳
加核實有應題者具
題應奏者摺
奏仰懇
奏(臣)謹一併奏
聞謹
奏
爾此任實所繫匪輕於内外無事時已屬緊要倘遇有
事責任更重當日夜兢兢預為籌畫以防備意外方不
負朕倚任之重也勉之勉之
同日又
奏為奏明事(臣)查川省土司番蠻苖夷非比内地人
民馴良畏法兼且有漢姦播弄生事亦有沿邊弁
員需索擾累致生事端者又有仇殺搶擄世相報
復者若該管文武果能共矢清正無一毫苟得之
念彼必心服知所畏懼(臣)現今通行嚴飭務期痛
改積習以安邊境嗣後遇有伊等互為報復自相
擄刦等事令各營衛為之宣諭排解若竊掠内地
人畜等項檄令該頭目獻出犯人以憑審明照苖
民例處斷如有侵犯内地干法犯紀等事(臣)一面
會同提臣計議擒捕一面奏
聞總期邊境安戢不致滋事以仰副我
皇上綏靖苖疆之至意謹
奏
凡關苖夷之事岳鍾琪深為練達必推誠會商共相斟
酌而行若事在緊急又當一論觀程如絲於此等處似
不甚洞徹周瑛頗覺熟諳然識見平常惟岳鍾琪穏當
而得大體朕意凡屬番夷苖猓雜處省分若能使文武
弁員清正自持絲毫不取小利於彼可保無一事也是
乃探本尋源上策當竭力勉此
雍正四年四月二十六日四川廵撫(臣)法敏謹
奏(臣)查川省邊界番蠻土夷種𩔖不一其性皆非馴
供應恣意需索以致夷民難堪往往因此滋事我
皇上德洋恩溥一視同仁所在員弁宜皆欽承
實為邊方隠憂(臣)雖經移咨提鎮并嚴飭近邊管
土各官務以安戢邊境為主不得一毫苟且以致
皇上睿鑒施行謹
奏
治内地當先寬而劑之以嚴治邊夷宜先威而繼之以
恩方克有濟朕非好大喜功偏於殘忍之主此數處番
夷咸沐
聖祖數十年寬仁厚德自應傾心向化總緣地方官不實
心任事苛求見小激出事端復隠匿養姦致令伊等恩
不知感威不知畏所以大不法之案重見疊出今若照
爾迂見而行爾能令所屬各員盡皆一塵不染乎倘再
有不法事出將不肖員弁正法以謝罪於番夷乎抑别
有料理之法乎爾試言之若漫然不料事之始終亦並
無深謀遠慮止據目下一二人無稽之迂談奉為指歸
信而不疑是豈封疆大臣之識見也今爾所見亦不可
謂全無用處但尚非其時俟將此歴來不法之積習極
力振作整頓一番使伊等凛然知法當遵知威可畏然
後再行爾此奏嚴飭將弁屬員遵守弗違彼時可保地
方百姓永遠享昇平之福也此固一勞永逸之策當另
為熟籌目下似此姑容將就支吾搪塞之居心行事朕
甚不取當悉聽岳鍾琪潘之善等主見而行爾既不達
向來情形不得一毫固執已見朕閱爾此摺甚為心煩
而增憂慮何也通盤主意全然不合機宜倘至臨期掣
肘悞事朕命爾撫川朕之過亦難以解免矣為此特諭
將此諭密與佛喜程如絲三人同看不可再令一人知
之
同日又
奏(臣)查川省地方仰賴
皇上福庇雨暘時若今當二麥漸次收割之時各屬約
計俱有八九分收成所種菜花十分豐盛至於蠶
桑處所因晴暖及時皆倍獲其利人民樂業俱各
歡忭共慶昇平(臣)謹據實奏
聞仰慰
聖懷謹
奏
爾到任未幾若妄意以為自所感召而致者則謬矣
同日又
奏(臣)查四川學院向例新進各生每人呈送學臣贄
見儀十兩十二兩不等約計通省學臣一任有三
萬餘金相沿已久士子皆所樂從則學臣除養廉
之外儘有贏餘而各州縣又每於學臣按臨考試
之時派取民間供應責之里下胥役人等不免從
中需索侵蝕輾轉滋弊甚屬累民(臣)不避嫌怨通
飭各屬嚴行永禁至學(臣)任蘭枝校士公明聲名
好各屬士民以為從前歴任所不及理合一併奏
聞謹
奏
似此小事輙為不避嫌怨之語足見怯懦無能奈何奈
何殊屬可笑之至若如此逢人逢事縮手縮脚畏首畏
尾地方上一事豈能辦理耶
同日又
奏為查明覆奏仰祈
睿鑒事竊照前撫(臣)王景灝覆奏川省坵形號數人丁
戸口一摺欽奉
硃批此内有條奏者朕發與王景灝議奏之事不知妥
否爾再斟酌具奏欽此欽遵(臣)查川省自遭獻賊兵
燹之後土曠人稀地方各官惟患民寡遂有報糧
升合而占地數畝者界限遼闊田多荒蕪是以前
後屢奉
旨招徠民人填實地方川省遂大半皆秦楚之民雜處
因而欺隠侵奪爭告無已今若設立坵形號單給
與執照誠可永杜爭端但全川田地惟近省數州
縣為平疇沃壤其餘皆屬高山峻嶺密箐深溝犬
牙相錯荒熟相間今欲倣照江浙魚鱗册法分别
本名田地繪圖造册編號非逐一履畝清丈不可
而道路險仄一州縣之地非經年累月不得清晰
是以前撫(臣)王景灝摺
奏有非日月可計容(臣)折衷至當徐徐奏
聞之語也(臣)荷蒙
聖明垂詢敢不悉心籌畫惟是川省幅&KR0695;遼闊接近番
蠻按形編號言之甚易而行之甚難查川省開墾
之田從前部議准令百姓自行首報增糧如有不
肖官員藉此擾累督撫即行題參奉
旨依議欽遵在案近年以來據各州縣陸續首報賦税
正在漸增之時(臣)現在嚴飭各屬諭令紳衿兵民
將已墾熟田據實首報毋得隠漏其荒蕪之地務
必實力勸民開墾毋使閒廢再川省控告呈詞為
侵占田土者居多嗣後莫若因其控告即行查明
有指證者令各州縣務必親行勘明清丈有隠匿
之熟田仍押令遵示首明其霸占之荒田俱令退
出另招開墾照例起科按畝承糧因遂給發清單
開明坵形編定號數各付執照庶欺隠霸占之田
漸清而
國賦日增訟端自息民不驚擾矣至條奏内欲另行
清查編定戸口人丁可以徵繁庶且易於行保甲
其說甚善但(臣)入境以來沿途留心查看川民多
散處於山陬江汜其流寓無業之民行蹤不定故
保甲之法向亦止存奉行之名(臣)今現在嚴飭各
府州縣衛所於城市關廂人煙湊集之處以及可
以聯絡之村莊鄉鎮俱編設十家牌實力奉行保
甲之法至於孤僻四散之處檄令所在弁兵勤加
游廵不時稽查以期弭盜安民若照編定丁册以
行保甲則人民散處勢難聯絡必仍有名無實徒
成紙上空言伏惟
者不敢不一一據實
皇上洪恩專務休養生息寬民之力使其安居樂業共
享太平之福庶不負
皇上宵旰勤求治理之
聖心也(臣)謹據實
奏明是否允協伏祈
睿鑒指示欽遵謹
奏
覽此奏與所條奏之處了不相涉朕原令爾徐徐斟酌
妥當然後奏聞並未催廹爾如暫時未得確當主見即
稍遲時日何妨今為此一派支吾搪塞之語含糊亂書
一篇終歸之於頌聖革除派累而乃落是否允協四字
祈朕指示殊屬可笑之極與佛喜程如絲再加詳議具
奏
雍正四年六月初四日四川廵撫(臣)法敏謹
奏為奏
聞事竊(臣)奉
命移撫四川巖疆重任實切凛懼惟有仰體
皇上察吏安民之至意正已率屬一念不敢自懈每接
見屬員諄切誡勉諭以實心任事愛養百姓以仰
遣等項向里下需索私派者定即究參
一佐貳官定例不許擅受民詞而川省雜職微員
每有違例受詞者甚或教官亦干預民事以至任
一川屬地接各省並連土司有等網利姦徒糾合
風可息矣
(也)查拏務使刁風永絶
一差役辦公原不可少乃有姦惡之徒一奉官票
皇上睿鑒謹
奏
以上數條可謂是當之至但言之最可聽行之最為難
頒約易禁止難道府州縣諸如此類詳覆爾之文書萬
不可信其必能行所言也此七條内若能實力舉行一
事爾之造福於川省無量矣地方遼闊焉得處處期其
奉行必力自古有治人無治法爾等封疆大吏但以秉
公察吏為主如爾今舉行此數事緩則弊在因循日久
漸至懈弛急則患在騷擾苟免一時譴責能不受屬員
之種種欺隠蒙蔽莫作容易看惟宜勉之慎之盡爾一
已力量殫心竭慮督察訪詢或有益於萬一不然徒費
唇舌虚張告示於地方何實濟之有須實力勉行徐徐
權宜為之毋忽
同日又
奏竊查川省係極邊巖疆各處城垣關係最為緊要
(臣)到任後即通行各屬據實繪圖造報雖尚未據
查覆而(臣)細加訪問完固之處十無一二沿邊各
屬不但無以資捍禦且亦無以昭制度若欲槩行
興築工費浩繁事非易舉而聽其因循殊非保衛
邊方之計查各屬鹽茶税課銀兩除正額及繳送
各衙門規禮外其中尚有羡餘近准部文各關俱
令儘收儘報但若全數報出作為定額恐鹽茶或
因天時水旱出産難定一時接濟不及將來勢必
貽害商民若不報出則又徒為官吏分肥莫若令
兩司查明酌存各官養廉將所餘銀兩儘其多寡
亦令解交藩庫俟蓄積一二年查川省城垣内擇
其最緊要之處委令大員確估具摺
奏明修築次第整理似亦鞏固邊圉之一策也是否
可行伏祈
皇上睿鑒指示欽遵謹
奏
此非應摺奏之事儘收儘報權在爾等督撫但有干係
耳若如此密奏了結無憑察核則無干係矣烏乎可
同日又
奏為奏
聞事竊(臣)於五月二十五日准到督(臣)岳鍾琪咨稱冕
山營所屬賊蠻金格等狂悖因從前各案並未殱
其兇首致無忌憚今乘其秋糧將熟宜行𠞰撫已
行調土兵漢兵各一千五百名務在六月内齊赴
冕山駐劄令該鎮趙儒統領并調化林副將張成
隆協同料理脅以兵威再行化誨如仍抗違不遵
聽該鎮會同(臣)一面奏
聞一面進𠞰等因并咨(臣)將應需口糧照例備辦支給
(臣)隨飛檄布政司會同建昌道星夜備辦輓運支
給又准署提(臣)潘之善咨官兵預支俸餉以資出
師前進(臣)行司查議官兵内地行走定例不支口
糧若不稍為通融借支兵餉官兵勢必拮据應酌
量預支接濟俟秋冬二季領餉時照數扣還再查
土兵在口内行走一切口糧及犒賞之需從前俱
於軍需羡餘銀内動支今次土兵調赴冕山計程
甚遠伊等自備口糧裹帶有限自應支給口糧接
濟其輓運支給之處容俟另疏
奏明外至犒賞一項勢不可少(臣)於應得銀兩内動
支備辦銀牌牛酒等項隨時犒賞并檄委建昌道
率領各州縣分頭管理諸事皆已就緒俟官兵齊
集後臨時相度機宜應𠞰應撫(臣)就近同提鎮二
臣會商妥協再行奏
聞務期邊方寧謐以仰慰
聖懷所有(臣)現在辦理緣由合行陳明謹
奏
極宜加意鼓勵兵弁督率屬員竭力料理若少掣肘貽
悞機宜罪歸於汝也
同日又
奏(臣)查川省從前辦理軍務及一切公事凡有費用
難入正項銷算者俱在浮冒軍需及私派銀兩内
動用於中扣尅中飽者居多今各項私派盡行禁
革一應軍需俱從實開銷此外若有公務費用實
無可動之項但川省崇山密箐番夷環繞出没不
常其一切防禦事宜有不可不預為籌畫者若不
稍為變通萬一事出意外必至掣肘貽悞非輕(臣)
查川省收税各員及布按兩司俱有繳送廵撫衙
門規禮共計五萬一千餘兩内除䕫關銀兩題充
正項并松茂道糧規題請折改歸併藩司該道無
從交送外每年共計存銀三萬六千餘兩廵撫衙
門控制全川一切差遣賞需等項原有不可已者
非别省廵撫可比(臣)請
賞留一萬二千兩以充一切費用餘銀二萬四千兩交
與藩庫收貯留充本省公用仍令該司登簿季報
以憑查考如此則地方公事不致有悞廵撫衙門
一切事件皆仰叨
聖恩易於辦理矣謹
奏
爾等督撫之貪廉不在於此惟務實行朕自能周知全
不在章奏語言間也
雍正四年六月二十日四川廵撫(臣)法敏謹
奏竊(臣)於六月十八日接到欽奉
硃批各奏摺(臣)跪讀之下如夢初覺自知謬誤不勝戰
慄恐懼無地自容叨蒙
天恩不即嚴加重罪猶
賜訓誡(臣)不覺感激涕零惟有敬奉
聖訓痛自刻責諸凡虚心商酌力求自新以期稍蓋前
愆至冕山用兵事宜(臣)一准督(臣)岳鍾琪咨立即
會同署提(臣)潘之善及布按二司等商酌辦理今
漢土各兵皆已起程赴冕矣(臣)跪讀
聖訓憂懼惶悚寢食俱廢謹繕摺具
奏倘得
聖心稍為寬慰則(臣)犬馬私情實為萬幸(臣)不勝感悔
激切之至謹
奏
觀爾於一切奉旨賞幫兵弁之處甚屬不及若於此等
處施小作用冀朕信汝清廉則大悞矣此番軍需賞勞
倘少涉慳吝不能鼓勵將士不能得土兵感悦之心朕
不汝輕貸也
雍正四年九月十七日四川廵撫(臣)法敏謹
奏為恭繳
硃批奏摺事竊(臣)奉到
硃批各奏摺荷蒙
聖恩詳加指摘委曲開導
訓誨諄諄(臣)跪讀之下儆惕感激惟有時刻勉勵竭盡
心力以圖仰報
高深於萬一所有(臣)奏摺十一件皆欽奉
硃批理合恭繳為此謹
奏
知道了已調爾廵撫陜西矣勉為之
雍正四年十一月初二日四川廵撫(臣)法敏謹
奏竊照浙江撫(臣)李衛
奏明動銀十萬兩委員赴川買米(臣)准部咨隨即檄
行布政司詳委能員於重慶䕫州二府候浙省委
員一到協同辦理採買并出示嚴禁不許姦牙囤
積高擡價值令地方官互相稽查務使米價平允
易於購買催令速運不致阻滯斷不敢以隔省岐
視今浙省委員尚未據報到川俟購買完足之日
再行奏
聞為此謹
奏
甚好爾等同受倚任皆係為朕守封疆之臣須一例看
視不分彼此方是
同日又
奏為奏明事竊查督(臣)岳鍾琪摺
奏𠞰撫賊蠻金格等一案(臣)准咨之日即傳司道等
會同面議所調漢土官兵師行糧從務期士馬飽
騰
國帑不致糜費必從長籌畫方克有濟隨據建昌道
劉應鼎禀稱查打箭爐口外至拉里原設塘站捐
駝馬匹自用兵以來歴年陸續倒斃各塘站不即
買補所領草乾銀兩除餧養現存馬匹雇夫工價
外每年俱有支剩銀兩從前俱入在餘銀内雜費
惟有雍正二三兩年額領銀兩實支夫馬工料外
支剩銀一萬七千二十五兩零此項銀兩前道未
入餘銀之内今用兵之際莫若將此項銀兩為各
官兵口糧軍需之費似屬以公濟公俟事竣
題明等語復據按察使程如絲稟覆相同據此(臣)隨
即分委各官備辦公支在案但今准提(臣)周瑛准
建昌鎮(臣)趙儒咨稱賊蠻等逃入深箐號召黨羽
猖獗益甚因復調漢土官兵二千二百名連前共
官兵五千有餘(臣)思兵益加增糧亦加多自六月
至今為日已久前項銀兩必不敷用且冕地山深
箐密風寒水冷原與口外無異是以據司道詳請
題明請
旨將前次給過口糧及今調官兵銀糧一併開銷正項
其兩年塘站支剩銀兩請作軍前一切不便開銷
之雜項使用俟擒獲賊蠻撤兵之日核實具
奏如有剩銀仍存道庫除將口糧等項另疏
題明外所有雍正二三兩年口外塘站支剩草乾銀
兩作為軍前雜用是否允協伏候
睿裁謹
奏
好知道了官兵口糧照出口例免其扣除已有旨矣
雍正四年十二月二十七日陜西廵撫(臣)法敏謹
奏為奏明事竊(臣)自十二月初三日自成都起程初
九日至昭化縣途遇督臣云今冬雨雪霑足可卜
來年豐稔十六日行至漢中府鳳縣時值大雪積
深六七寸隨於經過之鳳翔西安各州縣地方詳
加訪問俱稱自十一月至十二月屢降大雪有積
至尺餘者及(臣)到署又查延安府屬州縣報文亦
於十一月内各得雪至八九寸是西安所屬四府
得雪普遍四野霑足此皆我
皇上宵旰勤勞實心愛民感召
天和之所致也為此謹
奏
覽奏深慰朕懷
雍正五年三月十二日陜西廵撫(臣)法敏謹
奏為仰承
聖訓恭謝
天恩事雍正五年正月十二日接到雲貴督(臣)鄂爾泰
來書内錄
皇上硃批(臣)跪讀之下不勝惶悚涕零竊(臣)至愚極陋
蒙
皇上天恩擢任封疆時虞蚊負幸荷
聖明備加訓誨俾有遵循得免隕越今於督(臣)鄂爾泰
奏摺内
特降諭旨曲賜開導勉勵造就不啻家人父子(臣)何人
斯疊受
聖主天高地厚有加無已之
洪恩如此至優極渥也惟有仰遵
聖訓時時奮勵刻刻警惕一切關係吏治民生之事務
期殫心竭力克盡愚誠以圖仰報
皇上生成教誨之
隆恩於萬一耳謹將督(臣)鄂爾泰原書一併恭呈
御覽謹
奏
朕向日從不留心人情世務今即位四五年以來頗閱
歴人情見知過改悔者甚少誠所謂秉性難移下愚之
流雖聖人亦末如之何也聖門最重改過不吝覺悟自
非捨已從人為天下極難之事莫看作容易朕勸導内
外臣工同心合德君臣共相懋勉以仰答
聖祖數十年教育深恩亦可謂竭盡心力矣能仰體朕心
者自然悠久蒙福如必不聽從則必至於擯棄臨期噬
臍何及若能慎守所長勤修所短琢磨成一全材報效
國家利益生民豈不美歟倘甘心庸碌自居尸位素餐
孜孜焉止為一已計恐今日之大臣中
上蒼未必容此等居心人也勉之勉之
同日又
奏為奏
聞事查得西安八旗滿兵及督撫兩標城守營綠旗兵
丁本年連閏應支粟米共一十七萬一千五百五
十七石零除將現在米石儘數支放外尚不敷米
六萬九千六百五十八石零曾經
題明照部定折價支給在案查現存之米止可支放
至九月自十月至十二月俱支折價(臣)訪聞得往
年兵丁支米之月將食用所餘之米即行糶賣無
存遇折價之月齊赴糴買以致市價高昂兵民皆
有米貴之虞(臣)是以飭令署糧道詳加確議並商
之將軍(臣)延信等自三月起至歲底止將各兵應
支銀米通融均搭每月銀米兼放則兵丁食米既
無缺乏而市價亦得均平實與兵民大有裨益(臣)
已檄行該署道查明分搭支放矣理合奏
聞謹
奏
即實係如此情形亦當奏明再行不應一面分搭支放
假若因本色不足巧為騰那則爾將來領罪不起此事
曾與岳鍾琪商酌過否
雍正五年閏三月初九日陜西廵撫(臣)法敏謹
奏為甘霖普徧仰慰
聖懷事竊照西安自去冬以及正二月雨雪霑足麥苖
茂盛倍常惟三月間雨澤稀少輿情仰望甚殷今
於閏三月初三四五等日甘霖疊沛據西安鳳翔
二府屬及直隷同州華州并所屬各報得雨相同
除延安漢中二府離省稍遠尚未報到初七日復
降時雨今西安附近各州縣俱已十分霑足二麥
豐收可必(臣)喜聞萬姓歡呼實為地方慶幸謹將
得雨霑足情形繕摺奏
聞恭慰
聖懷謹
奏
覽雨澤情形深慰朕懷
雍正五年閏三月二十一日陜西廵撫(臣)法敏謹
奏為恭繳
硃批奏摺事竊(臣)奉到
硃批各奏摺内恭請
聖安摺(臣)敬謹收藏至復荷
聖慈諄諄教誨(臣)惟有銘心刻骨凛惕祗遵外其餘奏
摺四件皆欽奉
硃批理合恭繳為此謹
奏
將向來得力之舊習一切障礙業識豁然醒悟洗滌改
革非易事也勉之
同日又
奏為首郡要缺仰懇
聖恩速賜揀補事竊查西安一府地居省會旗民雜處
所轄屬縣錢糧繁重且承審承查案件較之他郡
倍多必得操守廉潔精明強幹之員方克勝任前
任西安府知府潘宷鼎病故經(臣)
題報在案現今乏員伏乞
皇上於記名人員内㨂選一人速令赴任庶地方一切
刑名錢榖咸資料理(臣)得收臂指之效矣為此謹
奏
新守勝任與否試騐後具摺奏聞
雍正五年五月十一日陜西廵撫(臣)法敏謹
奏為恭報二麥收成事竊照陜西目下二麥豌豆菜
子俱已刈穫惟延安一府及直隷鄜州葭州綏德
州地氣寒冷收成稍遲尚未報到俟到日另行具
奏外今據布政司彙報西安鳳翔二府收成俱有十
分九分漢中府收成共八分九分直隷興安州商
州同州華州乾州邠州耀州收成俱六分至十分
不等地方豐稔民生樂業再二麥收穫已畢正在
播種秋榖急需雨澤之時兹於四月二十七八九
及五月初四五等日連降時雨四境普徧均各霑
足合併奏
聞謹
奏
朕以手加額欣慶覽之
同日又
奏為請
旨事竊查積貯實
國家之大計民命之攸關西安省屬現貯倉糧共計
有七十二萬九千餘石可謂有備無患矣但虞其
間或有州縣造報不實掩飾一時者除現在檄委
道員等親赴各州縣徹底盤查據實出結詳報外
惟是各屬所貯糧石有米麥豆榖色樣不一究其
所由或因年成歉薄聽從民便照現在成熟之糧
色徵收者或因賠補虧空視地方出産之多暫時
通變者亦有出借於民急欲完補不拘色樣任民
米麥豆通省合計約有十之六七倘一時糶賣糴
榖必至榖價騰貴於民又有不便請於每年二三
月間於存七糶三之時將米麥豆均勻搭糶至秋
成後每米麥豆一石易榖二石貯倉則三年之内
盡易為新榖庶緩急有備浥爛無虞矣是否可行
伏乞
皇上睿鑒批示以便繕本具
題為此謹
奏
據奏稱米麥豆通省約有十之六七須詳查其數某州
若干某縣若干初年清理幾何次年易補多少亦須登
記若似此含糊具奏大有因循歲月藉端諉延之意不
過畏朕耳目照察預防差人盤查之巧計耳倉榖之清
理與否目今直隷江西皆榜樣也力行與不力行在爾
等自為之總之直省槩須清理一遍但得人朕即差往
若似法敏一類之人朕豈肯令膺此等任怨之差遣耶
勉為之慎思之
同日又
奏為恭繳
硃批奏摺事竊(臣)奉到
硃批各奏摺内恭請
硃批理合恭繳謹
奏
覽
硃批諭旨卷五十一
