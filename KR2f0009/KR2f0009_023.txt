欽定四庫全書
硃批諭旨卷二十三上
硃批黃炳奏摺
康熙六十一年十二月初四日護理山東巡撫印
務按察使(臣)黃炳謹
奏為奏明事竊(臣)一介庸愚蒙
先帝豢養深恩不次擢用由筆帖式數年間歴陞山東按
察使
國恩深重雖捐糜頂踵未足仰報萬一今恭逢
聖主臨御方新凡關
國計民生罔不上厪
睿慮(臣)在東日久地方諸務敢不竭力以效涓埃之報
查本年登萊青三府自入冬以來雨雪調勻二麥
俱己下種濟兖東三府雖雨雪稍遲近據各屬俱
報得雨雪現在補種春麥地方俱各安靜惟因六
十六十一年東省天時亢旱二麥失收荷蒙
先帝特沛洪恩緩徵賑濟所有六十年地丁錢糧未完七
十餘萬兩現今
奏銷期迫其不及分數各官(臣)自當另行查參聽候
部議外但恐各官自顧考成嚴行追比徒事刑敲
終屬無益可否緩徵或帶徵容(臣)隨
奏銷另疏
題報伏乞
聖主睿斷批示遵行再前任布政使王用霖任内因公
那用過庫銀四十九萬餘兩經前撫(臣)李樹德保
奏濟東道程光珠署理布政使情願限年補完蒙
先帝俞旨著交該撫將此項那用銀兩務於二年内補完
欽此欽遵在案後又續查出因公那用銀十三萬
餘兩時李樹德因已經摺
奏不敢又瀆
宸聰原擬同前項那用銀兩一併設法彌補今(臣)查己經
奏過者補完銀二十三萬七千餘兩未完銀二十六
萬一千餘兩並續查出未經
奏明銀十三萬餘兩(臣)再四思維若據實
題報不惟與
先帝二年彌補之
恩旨有悖且與錢糧究無裨益若竟朦混報完則
聖明洞燭之下(臣)欺罔之罪實所難辭伏念
國帑關係重大旣已悉知敢不據實
奏明為此謹
奏
向日聞爾聲名頗好覽奏地方年歲情形錢糧虧缺緣
由甚為備悉周詳朕今擢用爾為山東巡撫爾當追感
皇考深恩竭力效忠以圖報稱但東省諸事廢弛已極必
須加意整飭盡心釐剔務令地方大有起色方不負朕
委任之意也
山東巡撫(臣)黃炳謹
奏恭請
皇上聖安
朕安
知府李元龍係貪官李國亮之子竊位登守家私百萬
而猶婪贓不己且與李樹德聯宗相昵通同虐害百姓
此等不肖之員當一面拏問一面糾參將伊財産追出
以養窮黎地方冤抑之氣庶可少伸爾絲毫毋得瞻徇
向日情面謝絶一切請託嚴行搜查從重究擬以為貪
黷者戒特諭
雍正元年正月二十五日山東巡撫(臣)黃炳謹
奏竊(臣)查得分貯監榖一案自康熙四十五年開捐
起至五十三年停捐止共收穀三百一十一萬一
百六十石經原任撫(臣)蔣陳錫
收官生穀石每穀一石折銀一兩共計折收銀三
百一十一萬一百六十兩除分貯各官每石折銀
三錢各官共領過銀九十三萬三千四十八兩尚
該餘銀二百一十七萬七千一百一十二兩俱為
蔣陳錫鯨吞蠶蝕伏思積貯米穀原為賑荒備用
充兵餉再查監穀銀兩各屬均有分貯除因地方
災歉奉文撥賑實在無存者不議外其餘確係虧
空並存剩無幾者容(臣)逐細確查統歸於虧空案
内另行
奏報再查現任湖北驛鹽糧道許大定前任兖寧道
時將分貯監穀銀兩任意侵用其虧缺之數於交
代時抑勒宋基業接受己經出有印結但宋基業
現己被參向伊嚴追恐終與
國帑無益查該道分貯倉穀七十一萬石零除參過
霉爛借給窮民及現在存倉穀石併穀價銀外尚
缺銀五萬餘兩容(臣)確查是否實係許大定名下
應追之項另行查追再有效力河廳吳近宸前曾
借欠許大定銀三萬兩許大定亦將此項借劵抵
作虧空現據吳近宸還過銀八千四百兩尚欠二
萬一千六百兩(臣)受
聖主隆恩惟知
國帑為重現在分咨湖廣廵撫併總河嚴飭該員等
(臣)更有請者所有分貯各屬監穀銀兩若令其照
數買穀貯倉現今時價騰湧民間粒食艱難實亦
免小民賠累之苦為此一併奏
聞伏乞
睿鑒批示遵行謹
奏
所奏俱悉
同日又
奏為遵
旨奏明事雍正元年正月十七日(臣)齎摺家人回省恭
捧
上諭到(臣臣)叩首開讀仰見
聖主恩靡不周德靡不遍雨露與雷霆並用懲姦與防
弊兼施前(臣)摺
奏東兖兩屬荒歉小民困苦情形併請截留漕米一
事蒙
恩諭動用倉儲遴選賢員確查乏食窮民分頭賑濟務
使均沾實惠至隣省流移之民亦宜一體撫恤煌煌
諭旨(臣)自當欽奉遵行因查所屬存倉米穀寥寥無幾
窮民分頭賑濟並遇有隣省窮民亦即一併撫恤
再請截留漕米一項
諭旨甚明(臣)應候
題覆
允准遵行查各屬漕船現在開幫北上若令其停留候
旨恐致遲延有誤漕糧是以不揣冒昧先於德州水次
截留十萬石分貯沿河各州縣以備不時需用(臣)
現另具疏
題明伏乞
睿鑒再知府李元龍居官婪贓虐民(臣)伏讀
諭旨仰見
皇上至聖至明洞燭幽隱時時以吏治民生為念(臣)於
十七日奉到
密諭適該府於二十日至省稟見當即傳集布按二司
當堂鎻拏發交按察使監禁現在
題參請
旨革職嚴審將李元龍詐害贓私盡行追出並侵欺錢
糧追補庫帑然後請
聞謹
奏
覽
雍正元年三月十七日山東巡撫(臣)黃炳謹
奏為遵
旨保奏事竊(臣)叨蒙
聖主隆恩惟恐有負
知遇故於屬員賢否不拘常格前經據實
奏明仰邀
聖明洞鑒矣兹有濟東道程光珠陞任員缺應否將(臣)
前奏之東昌府知府吳興業補授吳興業員缺應
否將前奏之海豐縣知縣湯豫誠補授東昌府同
知吳應臨捐陞員缺應否將前奏之樂陵縣知縣
王協燦補授益都縣知縣吳鼎被參員缺應否將
前奏之泰安州吏目趙綸補授茌平縣知縣馬斯
良病故員缺應否將前奏之譚城驛驛丞沈一正
補授以上各官於例雖皆未符論銜亦有越等(臣)
何敢輕為瀆
奏但人才難得臂指攸資伏見
聖主御極以來用人無方不拘資格為此遵
旨保奏伏祈
睿鑒施行謹
奏
吳興業等俱照爾所請補授
督糧道佟世祿革退員缺已將余甸調補余甸員缺將
徐湛恩補授矣
同日又
奏為據情請留賢將以重地方以裨漕運事竊臨清
一協當水陸要區彈壓地方催趲糧艘必須得人
為要今該協副將黃元驤奉部調陞廣西梧州協
副將(臣)因遵
旨挑濬運道查閱河干據所屬兵民稟稱該協平日辦
事為人俱好兵民相安等語(臣)目擊愛戴情形不
敢壅於
上聞可否准其以陞銜留任出自
聖主睿裁謹
奏
據奏黃元驤與地方兵民相安著以陞銜留任可也
雍正元年四月初三日山東巡撫(臣)黃炳謹
奏為請補賢能郡守並酌調繁簡以收實效事竊查
濟南府知府張振偉捐陞員缺(臣)昨閱邸報見部
選現已有人伏望
皇上俯念濟南地當省會事繁倍於他郡於其引
見時
縣楊一正辦事去得為人坦直伏乞
皇上於此三員中
欽點一員補授濟南府知府再青州府知府陶錦題參
邵宗應與黃縣知縣盧承綸調補壽光縣知縣吳
暄應與壽張縣知縣陳從善調補滕縣知縣張觀
海應與平陰縣知縣顧彩調補一轉移間於地方
實有裨益為此繕摺請
旨伏乞
睿鑒施行謹
奏
覽
雍正元年四月二十二日山東巡撫(臣)黃炳謹
奏為奏
地田禾多有損傷黑土之地無甚大礙惟搖動麥
盛京員外查該州地方適被風災保釐撫恤正在需
人以(臣)愚見或令該員仍留原任照舊辦理地方
事務謹繕摺一併陳明謹
奏
將黃廷鈺具本題留可也但其居官賢否若何未據聲
明旣經題留汝當極力勖勉令其勤慎供職
雍正元年五月初四日山東巡撫(臣)黃炳謹
奏為恭報得雨日期事竊查五月初二日夜省城得
有雨澤於近城地方(臣)差人查勘入土五六寸不
等俱已霑足又據濟東道吳興業禀稱高唐州等
處俱於初二日夜得雨透足所有窮民俱己給與
粒種現今補種秋禾又據泰安州平原縣濟陽縣
聞伏祈
皇上睿鑒謹
奏
覽所奏得雨情形深慰朕懷高唐州等處窮黎及此時
雨補種秋禾皆爾撫恤得宜之所致也爾前禱於泰嶽
今即有甘霖之應可見人神交感之理分毫不爽自茲
爾可不更加誠敬歟勉之
雍正元年五月二十四日山東巡撫(臣)黃炳謹
奏為清查庫項據實陳明仰祈
睿鑒事竊(臣)查李樹德己完銀二十五萬一千餘兩尚
有未完銀十四萬九千餘兩而王用霖之家屬至
時難以追償今於每季放餉時陸續扣除又有墊
發軍前效力運米各官盤費銀三萬七千餘兩原
係通省州縣情願公幫之項今仍催各州縣上緊
補還又有各官借領銀四萬五千餘兩地方公務
那用銀二萬六千餘兩其借領者現在嚴催原借
之本人清還其那用者雖係前任之事(臣)亦何敢
推諉今與佟吉圖程光珠等竭力籌畫務期陸續
補完又有本年奉
旨賑濟災民挑挖淤淺并從前李樹德任内建築河堤
各項共用銀二十七萬四千餘兩此俱係應行
題銷之項現在催令各屬備造清冊分案具
題此藩庫之已經查清而無餘弊者也伏查目今
奏銷期屆而藩庫内尚有未完前項銀兩若作實在
存庫
題報是(臣)之欺
皇上也(臣)斷有所不敢若作各員之虧空
題報是(臣)之冤屬下也(臣)又有所不忍倘得寬限一
年便能逐欵清楚不致少有虧缺除將目下不能
奏銷緣由另疏
題請展限外但恐部議格於成例不准所請合先具
皇上乾斷特賜俞允又查各州縣錢糧統計自康熙四
未經交盤者有身任職守而那移缺額者皆由從
前之上司不能實力稽查以致輾轉虧空今蒙
皇恩浩蕩令其三年補完臣請將各員之虧空無論新
舊多者限三年次者限二年少者限一年務期如
數全完不令絲毫缺額若已陞而現任他省之員
殊難甘心代賠使其脱然事外似應著落伊等現
任之地方追賠庶無倖免若現在已陞及將來應
陞而未赴新任者似應仍留本任限年勒追全完
之日再行陞轉如此則州縣之虧空俱有著落而
漸次可復還原額矣如果(臣)言可採容(臣)另疏具
題請
旨遵行謹
奏
此事不必另疏題奏朕已將爾所請發議矣爾但殫心
竭力督令補苴倘遇牽制難行處仍具摺密奏可也
同日又
奏為恭報地方情形仰慰
聖懷事竊查東省於五月初二初四初五初九等日得
雨二寸三寸五寸八寸不等遍查通省只有濱州
等四州縣尚未得雨再青州府屬之臨胊縣連年
失收小民艱於粒食(臣)於
陛見時蒙
皇上諭令加意撫恤(臣)回署後撥給穀八千石令該縣
俱可盡力南畝矣再(臣)遵
諭旨五六兩月小民餬口艱難務湏賑濟方好今(臣)行
前泗水等處十一州縣被災尤甚蒙
(臣)已遵
聖懷理合奏
聞再查
恩科武闈六月舉行例應初七日開考(臣)因時當盛暑
今定於初一日開考每日早晚較射日中停止俾
時日少寬得藉早晚之涼爽從容試技有長畢獻
(臣)於
題本内仍填初七日開考以符定例合併奏
聞伏乞
睿鑒謹
奏
武闈起於初一日試技即據實題奏亦無不可何故因
小節而涉虛誑嗣後似此等事切不可所行與所奏致
有異同以滋衆論特諭
雍正元年六月初一日山東巡撫(臣)黃炳謹
奏為秋禾望雨正殷甘霖及時普降恭慰
聖懷事竊(臣)遍查闔省補種秋禾前雖得雨尚有未經
霑足地方(臣)思
泰山為五嶽之尊
岱宗乃東皇司命而泰頂
碧霞元君聲靈赫濯護
國庇民(臣)於五月二十六日親赴泰頂薰沐齋修祈
禱雨澤仰荷
皇上聖德感孚休徵立應即於二十七日大降甘霖徹
夜滂沛附近泰安各州縣雨澤霑足入土或八寸
聖懷再查運河水源俱係泰安一帶泉脈濬歸汶河流
入運道以濟漕艘今臣親見泰山萬壑爭流俱歸
汶河滙入運道想近日水勢增長可無煩
聖慮也為此謹
奏
朕命部院堂官二員前往封閘看水同爾籌畫運道至
賑濟一事亦遣官二員來協助料理爾等宜同心協力
經理漕運并加意賑恤災黎務期不至失所以副朕懷
内博爾多者乃朕藩邸舊人因其人猶老成故差來同
爾審李元龍之案博爾多未到之前毋得預為宣露慎
之特諭
雍正元年六月初二日山東巡撫(臣)黃炳謹
奏為伏請
聖躬稍節哀思以慰臣民事本月初二日(臣)驚聞
皇太后於五月二十三日
賓天(臣)五内崩摧哀痛靡己竊(臣)蒙
皇上殊常
恩遇有逾家人父子伏知
皇上至仁至孝盡禮盡哀孺慕之殷無時或釋惟是我
皇上為
祖宗
社稷所憑依為天下臣民所託命總攬萬幾所關甚重伏
望
節哀忍痛珍重
聖躬則率土臣民實所嘉頼再(臣)備員巡撫兹聞
皇太后哀訃分應奔哭
梓宫並匐請
聖安山東密邇
神京往回不過十餘日所屬地方比來甘霖普降民
情帖然一切事務沿途亦可辦理不致有悞叩乞
聖慈允(臣)赴京俾(臣)分稍盡則(臣)心稍安矣(臣)不勝哀
懇待
命之至謹
奏
所奏己悉官守任重不必來京一切諸務於謹慎中更
加謹慎勿因地方得雨心遂放恣邇來東省疲敝己極
非勤苦三年不能復其元氣也勉之勉之
雍正元年六月初八日山東巡撫(臣)黃炳謹
奏為敬陳窮民苦累請照按地攤丁以甦積困事竊
國家惟正之供原有地丁兩項丁自為丁地自為地
本不相涉也惟查各州縣中往往有田連阡陌而
全無一丁者有家無寸土而承辦數丁者窮民在
豐稔之年已難措辦設遇歉收之歲更無力輸將
此東省之民所以易去其鄉而不顧也(臣)訪知浙
省丁銀俱隨地辦納有地則有丁無地則無丁苦
樂均平誠為善政今請將東省丁銀援照浙省之
例攤入地畝輸納其中裒多益寡務期斟酌盡善
仰祈
皇上勅部查議如果(臣)言可採并請通飭北五省一體
遵行則窮民之苦累永除而感沐
洪恩永垂不朽矣是否有當統候
皇上睿鑒施行謹
奏
攤丁之議關係甚重豈可草率從事爾將一省内之刑
名錢穀案件循規蹈矩一一秉公料理尚恐有所未協
何得於事外越例搜求况賦税出自田畝連年北五省
率皆薄收正供維艱何堪再有更張之舉觀爾近來所
奏每多涉於孟浪朕正當大事在身爾自應惓惓以節
哀為請方合臣子之誼乃毫不關切並無寬慰婉辭將
此等變易舊章之奏冒昧瀆陳殊為無知之甚今後宜
謹慎小心於地方諸務兢業遵守倘再有差謬斷難為
爾姑容也
雍正元年六月十一日山東巡撫(臣)黃炳謹
奏為奏
聞事竊(臣)據兖州府通判陸允欽報稱本月初八日山
水驟發運河水勢急溜沙灣子堤被水衝開一處
等情到(臣臣)查此堤原係運河縴道前因黃沁水
田無害目下天氣晴明便可興工堵築復聞河(臣)
齊蘇勒布政使佟吉圖俱詣沙灣決口處所查看
復思齊蘇勒久諳河務佟吉圖辦事勤慎自能料
聞謹
奏
知道了河工修築機宜不可自作聰明一切俱聽齊蘇
勒調度但將錢糧及夫料等項預備充足不致遲悞汝
即可告無過矣奏摺不宜與河臣參差汝二人意見符
合方期成效脱有異同朕亦必在齊蘇勒處畫一也特
諭
總理事務王大臣廉親王(臣)允禩等謹遵
旨議得山東巡撫黃炳所奏各州縣虧空錢糧約計
地丁共六十餘萬兩倉穀九十餘萬石分别追
賠具奏前來查東省虧空己蒙
皇恩令其三年賠補其身任職守而那移缺額之員
應如該撫所請酌量數目之多寡定其賠補之
年限多者限三年次者限二年少者限一年務
期如數全完仍令該撫將虧空各官所欠銀米
數目及勒完年限逐一分析奏明如逾限不完
將虧空之員從重治罪其巡撫以下督催各上
司一併嚴加議處照定例分賠其現在己陞及
將來應陞而未赴新任查出虧空者亦應如該
撫所請停陞留任亦令該撫奏明虧空數目及
勒完年限如能限内全完准其開復陞轉如逾
限不完從重治罪其督催各上司亦照定例議
處分賠其有陞遷事故而留交後任者據稱己
陞而現任他省之員應著落伊等現任地方追
賠等語查定例錢糧虧空惟於出結之官是問
該員旣有虧空該管上司因何不行查參接任
官因何不行揭報令其前赴新任苟非上司受
賄寬縱即係後官徇情擔任責無他諉罪有攸
歸若因一省而牽連他省恐滋煩優况丁憂事
故離任之員又將何從追補應令該撫查明如
係有抵之項令後任出結之官勒限全完如係
無抵之項該管上司勒令後任官收受交盤者
應令抑勒之上司與出結官照數分賠逾限不
完均照例治罪其虧空州縣倘有不肖之員混
稱民欠額外加派貽害地方者該撫據實查參
如通同徇隱將該撫一併從重治罪其或有欠
在民者應令該撫查明實數分别緩徵帶徵確
議另行具奏務期三年之内徹底全完以仰副
皇上格外施仁體恤官民之至意謹
奏
汝所奏各州縣虧空一摺據王大臣等逐欵分别議覆
朕再四躊躇不便發出何也朕原有旨凡虧空官員不
許在任設法彌補恐其借端累民今汝奏稱若槪行參
追雖粉骨碎身不能追完等語是必將本人仍留在任
方能賠補但仍留在任而又不剥削小民其填補之貲
究從何出此朕之所未觧即王大臣等議覆亦難允行
也故將此事暫且按下並未宣之於部如果不累小民
而虧空旣可清完伊等功名又可保全係全美之事朕
何靳而不為總在汝善為設法行之但不可公然陳之
於章奏耳假若借此少有煩擾百姓或捏作民欠致生
種種弊端則將來罪歸於汝也慎之慎之其己陞他省
各員著落伊等現任地方追賠之說尤不可為訓在本
省者朕尚恐累及編氓何可因汝山東虧空之故滋害
於他省百姓豈朕勤恤民隱之政耶但當查其虧空果
有真實憑據不妨遣人往詢本人若係應賠者彼自無
不願賠以全其功名倘不肯認賠莫若參革離任以正
其罪為是即類此者亦必確查其拖欠數目之多寡指
名奏聞然後方可見之施行至汝所奏虧空銀六十萬
兩糧九十萬石究係何州何縣某人名下若干之處均
未明晰再李元龍等數員貪吏今作何處置亦未見汝
奏到先將大槩情節約略具奏以聞特諭
雍正元年六月十九日山東巡撫(臣)黃炳謹
奏為覆
奏事(臣)齎摺家人回東恭捧
御批各摺(臣)跪讀之下仰見我
皇上睿慮周詳無微不照至(臣)所奏虧空銀六十萬兩
糧九十萬石此指通省各屬而言也現在設法漸
次彌補其中欵項繁多頭緒紛雜無庸分析瀆
奏其餘
御批事宜(臣)仰體
皇上訓旨敬謹遵循務期妥協所有
批摺并總理事務王大臣議覆奏摺理合一併恭繳伏
祈
睿鑒謹
奏
雖云虧空欵項頭緒紛雜無庸分析瀆奏但汝前摺奏
稱著落已陞他省各官追賠之語究屬朦混不特别省
恐滋擾累且嫁禍於無辜之人情理亦甚不合向後類
此等事當備細斟酌周詳籌計毋得率意自恣也慎之
同日又
奏為欽奉
上諭事竊(臣)准部咨開奉
上諭議令將江西尾幫船糧截留二十萬石在東省分
貯府州縣地方酌量備用仰見我
皇上軫念民瘼加惠元元至意第查此米易於紅朽又
兑漕糧時飭令有漕各州縣於應解數内均勻截
留分貯備用一轉移間則救荒有備霉爛無虞可
否
允准伏祈
皇上睿鑒施行謹
奏
截留本省小米之說似是而非斷不可行此不過借以
為彌縫虧空之計耳與小民無益閭閻饑饉之餘草根
樹皮尚將餬口何有大米小米之分耶
山東巡撫(臣)黃炳太僕寺少卿(臣)須洲戶部郎中
(臣)博爾多等謹
奏為覆
奏事(臣)博爾多等至山東省城即將柯喬年條奏密
摺并
硃筆諭旨俱面交撫(臣)黃炳並宣傳面奉
諭旨訖(臣)黃炳竊查柯喬年條奏内云入境數百里未
經種麥等語查柯喬年往來經由之處惟德州以
至省城一帶該地方不過收成歉薄並非未曾下
種此言似屬過甚東省連年歉收小民窮苦是實
目今甘霖普降田禾暢茂將來秋收大有可望况
六十年未完錢糧(臣)己
題請分年帶徵而六十一年民欠錢糧雖未具
題(臣)已飭令緩至秋成後徵收柯喬年條奏内云萬
姓嗷嗷命懸旦夕果如所言則延今數月生民之
死於溝壑者當不知凡幾矣過情之言不應於
君父之前冒奏也且
皇上重念東省小民積困之後已經動帑賑濟挑河寓
賑截漕平糶助給籽粒今又恐小民乏食
諭令截漕備賑是
皇上時刻以民瘼為念(臣)何敢不仰體遵循(臣)等會議
除登萊二府屬麥收頗好無庸賑濟外其濟兖東
青四府所屬州縣衞所槩行查賑計戶口之數目
以定賑銀之多寡仍遵
旨先動藩庫銀兩俟賑濟完日勒令李元龍等三人補
項所有(臣)博爾多等到東議賑情形合先會摺奏
聞抑(臣)黃炳更有
奏者東省現在賑濟需人料理今有東昌府屬之臨
清州恩縣濟南府屬之德州俱已缺員查原任濱
州知州徐石麟今陞廣西思恩府同知原任掖縣
知縣陳留武今陞陜西葭州知州原任堂邑縣知
縣盧承琰服滿候補可否將徐石麟以同知管臨
淸州事陳留武對品補授德州知州盧承琰補授
恩縣知縣令各辦理賑濟事務庶免貽誤俟賑濟
完日仍令各赴本任盧承琰仍令候補為此合併
附
奏請
旨定奪伏祈
睿鑒謹
奏
總理事務王大臣會同吏部速議具奏
雍正元年六月二十五日山東巡撫(臣)黃炳謹
奏為自陳罪戾恭謝
天恩事竊(臣)齎摺家人回東蒙
皇上天地為心包涵曲宥(臣)惟有且感且愧劼毖將來
人夫(臣)已遵
旨催備齊足移交河臣上緊督修定自無誤再奉
御批沙灣決口究因當日堵築不固所以易致衝決(臣)
奏伏望
皇上慈鑒恩宥謹
奏
覽
雍正元年七月初十日山東巡撫(臣)黃炳謹
奏為覆
奏事竊查東省自甘霖霑足之後各種糧價每石逓
減二三錢不等今新米己經上市至七月二十日
旣經河臣奏
聞(臣)無庸再為煩瀆再蒙
皇恩截留江西尾幫漕米二十萬石(臣)前將不用截留
情由奏明
聖鑒蒙
硃批旣不能應用即備細聲明具題不必截留可也欽
此(臣)已遵
旨另疏具
聖裁其散賑一事(臣)會同博爾多等已於六月二十三
日公同騐發藩庫銀二十三萬四千兩分委各州
縣前往散賑俟賑完之日另疏
題明再(臣)前奏東省虧空銀米一案原指通省所屬
而言也有係現在供職而虧空者亦有已陞他省
而實係原任虧空者查一百零四州縣中求其實
無虧空者止有數處臣現在設法漸次彌補查各
屬原有火耗一項從前所收加二五加三不等(臣)
前於
陛見時曾經奏明
聖鑒今仰體
皇上恤體臣下并愛養民生至意通盤打算量加核減
除每年留給通省各官養廉外餘剰若干儘數補
項即以其本來應得之規補其原額虚懸之項如
此三年内庶幾漸次彌補矣至其已陞他省者(臣)
遵照前
批諭旨按其原虧之數移追觧補如有任意抗延者(臣)
奏請
聖裁題參追解庶人人知儆
國帑可免虛懸矣為此具
奏伏祈
睿鑒謹
奏
已陞他省各員朕屢經批示爾何仍執此說當日旣虧
空未清何以交代令其脱然往赴新任其中或有上司
逼勒後官接受情由即應查出向其上司追究然後拔
樹尋根追及本人則可若如此含糊參追殊失溯流窮
源之道當仍遵前諭且遣人往詢其虧空緣由并願甘
賠補與否如有狡頼不肯認賠者爾指名密奏以聞朕
自另有處置
同日又
奏為
奏明事(臣)接准工部咨開王大臣奉
皇上面諭行文巡撫黃炳將佟吉圖余甸陸允欽俱各
拏送齊蘇勒處會同嵇曾筠嚴審議罪具奏欽此欽
遵(臣)即將佟吉圖等逐名嚴拏隨於初十日差員
管押解赴齊蘇勒處聽候會審伏思我
皇上德同天地明並日月凡屬臣工俱在照臨之下何
庸(臣)之瀆
奏但(臣)受
恩深重非比尋常旣有所知又何敢緘默不言致蹈欺
恩深厚之人所有一切公務俱當協力同心和衷商酌
奏明統祈
睿鑒謹
奏
佟吉圖所省堤口錢糧之數較之楊宗義捐助河務及
德音匿災不報所省之數未必過多也一句為錢糧一
句慰聖懷此二語即足以喪其軀矣魯論赦小過虞書
宥過無大恕其誤犯也若至如此有心之大過何可因
其勉效數月之微勞遂相抵釋耶自旣不諳河務而又
逞其胸臆違抗上官此端一開凡外任大臣如何代朕
經畫封疆重務是非曲直一審自明設與齊蘇勒所參
之處不符則佟吉圖原為無罪之人若所參俱實朕必
將伊正法以為狂妄無知越分膽大者戒不然朕與佟
吉圖寧有向日之私誼乎何故因伊而啓天下懷疑竊
議之端内外臣工凡受朕格外簡拔之恩者皆當恪勤
奉公還朕一是字方可免自暴自棄之咎天難諶命靡
常朕雖不敢言能法天亦不敢違天朕不作孽於人若
人自作孽則安可屈法以逭之
雍正元年七月十四日山東巡撫(臣)黃炳謹
奏為奏
聞事竊(臣)准吏部咨馬營復决黃水勢必衝突張秋之
沙灣請
敕(臣)親往張秋作何保固運道作何催趲糧船聽(臣)相
機料理自行奏
聞奉
旨是等因到(臣)欽此欽遵查得河南馬營口潰决黃水
並未流入東省而運河水勢亦甚平穩糧船正可
遄行(臣)己委濟東道吳興業臨清協副將黃元驤
等在沿河一帶稽查催䟎不許片刻停留其沙灣
子堤決口雖己經合龍恐有未堅關係運道己委
署布政使須洲前往張秋查勘今准部咨
特命阿克敦江球前赴張秋會同(臣)查勘水勢(臣)因
恩科武闈監臨主試未敢擅離俟武闈事竣(臣)即赴張
秋遵
旨料理為此謹
奏
前因黃水衝决馬營恐患及沙灣一帶故命汝親往相
機料理今旣平穩無事張秋之行可以中止汝援朕諭
旨聲名緣由復部可也
雍正元年七月二十四日山東巡撫(臣)黃炳謹
奏為恭
進瑞穀以昭
聖治事竊(臣)據濟南等六府呈稱東省地方自仲夏普
降甘霖之後雨暘時若秋禾暢茂雙穗之穀處處
挺生用敢採取敬
獻伏乞轉
達等情到(臣臣)伏思我
皇上御極以來宵旰憂勤無時不以天下蒼生為念是
以
精誠格
天嘉禾誌瑞理合據情轉
達進呈
御覽仰祈
睿鑒謹
奏
此誠
天地神祇並
皇考聖靈垂祐之所致也今歲北四省之豐收實出望外
朕不勝慶幸之至亦必爾等封疆大吏治理有方始克
睹嘉穀之祥念茲感應神速當愈加勉力勤修職業以
仰答
天庥特諭
同日又
奏為覆
奏事竊(臣)前奏佟吉圖一摺欽奉
硃批跪讀之下仰見
聖明如天無微不照(臣)實識見短淺惟有惶悚無地而
已其截留漕米之司官等(臣)即傳
旨伊等已於二十四日起程回京又蒙
硃批教訓(臣)自知不學無術公慎二字惟時刻謹記在
心再查郯城縣嶧縣地方偶有飛蝗經過其未經
收割田禾不無傷損(臣)現委賢員攜帶司庫銀兩
前往查勘設應賑恤即將差去官員留彼酌量料
理務使小民安居樂業不致失所至如此等小事
(臣)不敢開銷錢糧亦不敢率屬公捐容(臣)於自己
所得養廉内陸續補還庫項合併奏
聞伏乞
睿鑒謹
奏
所奏俱悉飛蝗傷損田禾為數無多否若爾力有未逮
不可勉強即動庫項朕亦何惜之有
雍正元年八月二十一日山東巡撫(臣)黃炳謹
奏為致治務在得人敬陳管見仰請
聖裁事竊太僕寺少卿須洲奉
旨著伊署理佟吉圖員缺前往齊蘇勒處照齊蘇勒指
示行走(臣)即遵
旨令須洲前赴齊蘇勒處行走伏思河工事務固屬緊
要而布政使衙門乃通省錢糧總滙關係亦重頭
緒紛繁萬難離署辦理且庫藏尤不可一日乏人
掌管(臣)不得不鰓鰓過慮今湏洲駐劄河干勢必
顧此失彼將來事體必致件件貽誤(臣)甚為焦心
是以暫令登萊青道徐德俶代為辦理然究非常
久之計至於藩庫之虧空雖清尚有因公那借等
項已蒙
聖恩寬限一年准(臣)與程光珠清理完結但旣係程光
珠經手之事未便另交他手且所辦之事目今已
有頭緒(臣)再四思維惟有將藩司事務令程光珠
照舊辦理(臣)亦便於責成似於公務有益可否實
授之處應請
旨定奪如蒙
恩准其所遺臬司員缺看得戶部郎中博爾多為人老
成勤慎誠如
聖諭可否補授臬司
洪恩出自
聖裁再查張秋地方原有分司一官於彼駐劄管理河
務後雖奉裁而衙門仍存(臣)看須洲為人誠實業
將諸湖蓄水估修堤岸閘座之事交與總理
題明在案則將來估計興修正需時日而年來沙灣
一帶屢遭水患實關運道民生諸務紛繁河道一
員委難兼顧應請令須洲駐劄張秋專管河務就
近可以保護沙灣監察河員估計興工之後往來
查驗工程來歲重運臨東兼得催䟎以省
欽差䟎運之煩如果(臣)言不謬伏祈
敕部議覆給與印信實授任事如此則河工事務旣有
專任而藩臬事務亦各有責成矣為此繕摺具
奏伏乞
皇上訓示遵行謹
奏
已有旨矣修濬蓄洩各務雖係河員專任其夫料等項
一切皆取辦於地方全頼爾地方各官戮力同心共勷
厥事以河漕二臣呼應不靈也爾當悉心辦理稍有閒
暇親赴看視盡力督催若至明歲事不齊備則疎慢諉
延之罪百喙難辭與齊蘇勒張大有再四會商妥恊而
行朕另有旨與張大有令其面諭於伊將到時爾迎至
中途聽旨凡關係河運諸務不時訓飭屬官必勤敏從
事毋得累民毋得草率塞責貽誤是虞倘河漕屬員曁
奉差督察各員如須洲等有騷擾地方有司以及借端
苛求者爾察明欵據參奏若爾地方官内有怠玩遲誤
工程者致被河臣等題參則佟吉圖余甸即是榜樣爾
其加意料理慎勉毋忽特諭
雍正元年九月二十日山東巡撫(臣)黃炳謹
奏為感激
天恩事竊念十月三十日恭逢
皇上萬夀聖節(臣)本擬
奏請給假半月親赴
闕廷隨班叩祝今蒙
皇上命(臣)查看河工(臣)即遵
旨前往但此一點微忱殊難自已查諸湖蓄水之處離
泰安州不遠擬於辦理河務稍暇(臣)親詣泰頂虔
誠薰沐持齋七日就於
碧霞元君殿前泥首百叩恭祝
聖壽無疆祈保
聖躬安泰以少盡微(臣)感激之私仍凛遵
諭旨不敢建立道場合併陳明至(臣)處存有西洋所産
微物數件可否容(臣)恭
進得蒙
皇上賞收一二件則(臣)不勝榮幸之至矣為此具
奏伏祈
皇上批示遵行謹
奏
日前朕有明諭下頒督撫諸臣槩不許進獻爾此意甚
屬不合况我華夏無物不備西洋竒巧更無所用徒使
外夷占中國之利耳遇便亦寄信爾父切勿更為此舉
也
同日又
奏為覆
奏事竊臣齎摺家人回東跪讀
硃批蓄水一事仰見
聖訓明切(臣)即遵
旨前赴濟寧候漕(臣)張大有到境傳宣
聖訓欽奉遵行并親歴諸湖查看情形務與河漕二臣
副我
皇上委任至意再(臣)前因藩司衙門與河工事務均關
重大須洲難以兼理是以據實
奏請荷蒙
聖明即著須洲督理河務博爾多署理藩篆乃須洲反
是以並不與較再臨關缺額一事前蒙
旨具本求請寬限而求免興慶閣銀兩則不敢開端合
先覆
奏伏乞
睿鑒謹
奏
覽
雍正元年十一月十二日山東巡撫(臣)黃炳謹
奏為欽奉
上諭事竊(臣)遵
旨查視湖堤前赴濟寧州會同漕(臣)張大有南下至嶧
縣地方相會河(臣)齊蘇勒公同商議會摺奏
聞外(臣)看得獨山湖一帶土堤係運河之東岸計長八
十里俱卑陷不堪茲據兖寧道徐湛恩等公同確
估共需銀二萬五千餘兩前己
奏明是以動支庫銀委官二十員分叚儹修尅期告
竣至此處運河之西岸舊有減水閘十四座盡皆
坍毁應急為興修於來歲重運未到之先務期工
程完竣再馬場一湖為運河蓄洩之區所有堤岸
殘缺應修但目下天寒難以動工俟來春再為興
修又兖州府河道(臣)亦親詣查勘其金口壩之上
流悉係沙土每易淤塞必須不時疏濬又看得東
平州之戴村壩實為全河屏障今因年久亦多坍
塌設有疎虞則水勢直洩鹽河何以濟運所關甚
重應否修整(臣)未敢擅專合先奏
聞請
旨定奪謹
奏
覽奏湖河情形甚明查勘實屬詳悉周到照爾所議修
理即行具題可也
同日又
奏為覆
奏事十一月初七日藩司博爾多至(臣)署傳
旨云
皇上兩遇大事俱至哀毁骨立近今
聖體安和仍復如舊將此傳與(臣)知著(臣)放心跪聆之
下如覲
天顔(臣)實不勝欣慰之至所有通省虧空(臣)因念錢糧
關係
國計恐致虛懸是以請為設法彌補實係愚昧之見
今蒙
聖恩訓諭諄切(臣)如夢方覺且復接奉部文虧空之員
著令解任賠補自當恪遵定例逐一清理再有(臣)
前
無成議覆到容俟各屬議覆到日(臣)與司道等官
商酌舉行所有博爾多傳到
諭旨緣由合行覆
奏謹
奏
社倉固屬善舉惟宜乘時相機徐為勸導若輕躁欲速
稍涉勉強翻為苛政矣
同日又
奏為
奏明地方情形事竊查通省麥田自九月至十月中
旬得有雨澤佈種約有十分之五其餘地畝留種
秋田地方情形較之春間大有起色(臣)因今歲豐
熟恐小民無知錢財在手易致耗散是以俱令開
徵(臣)所經歴之州縣大都如此惟各汛營兵多有
不堪實因貧窮所致(臣)與鎮臣商酌每年必需各
加賞給以助其衣服器械之資現在商議舉行合
將地方情形據實
奏明伏祈
睿鑒謹
奏
地方武備甚為緊要年來置訓練於不講營伍廢弛己
極類此者不可枚舉亟當加意整飭庶幾改觀若仍然
因循怠忽不實力振作徒事欺飾迨三年後朕嚴申考
察之典臨時恐爾等噬臍莫及也勉之
同日又
奏為請
旨事竊查東省所有堤岸閘座現在估計造報
題請發帑興修雖有河員專司其事但地方遥遠工
程浩大正需多員辦理今查有候補道員張振偉
解任知州王景亮丁憂同知徐石麟均係閒散之
員應請仍留東省派令赴工效力俟河工告竣之
日分别勤惰或令歸旗或留補用另行請
旨定奪是否有當伏候
皇上批示遵行謹
奏
照爾所請將三人留工董役試看其效力何如
雍正元年十一月二十二日山東巡撫(臣)黃炳謹
奏為恭謝
天恩事十月二十九日接奉閩浙督(臣)滿保曁(臣)父國
材寄字内開奉
硃批諭旨朕亦非令爾等分文不取但當斟酌揆度將
應取者用以辦理公事有何不可百姓屬官俱各感
戴爾等受朕之恩又各富足豈非美事果地方寧謐
上天眷佑年歲豐收百姓咸得安居樂業則總督巡撫豈
有窘乏之理至若薦舉屬員受賄斷乎不可一則涉
於無恥再則何顔作彼上司亦難於仰對
上天將朕此旨亦密諭黃炳欽此密傳到(臣臣)跪讀之下
仰見
聖訓明切
睿慮周詳此誠大小臣工所當奉為典謨者也(臣)伏查
山東巡撫衙門舊有各屬節壽禮銀六萬餘兩丁
地規禮銀一萬餘兩司庫羡餘銀三萬兩驛道糧
道規禮銀各二千兩鹽道及鹽商規禮銀各三千
兩通共計銀十一萬餘兩(臣)自到任以來因念各
官虧空甚多一切節壽規禮並未收受惟有鹽商
規禮銀三千兩於接奉
硃批之後始行收受隨經賞給撫標兩營及城守營兵
補還臨關缺額并從前借賑蝗災銀兩及將來賞
賚兵丁之用至於保舉屬員自當悉秉至公斷不
敢少存苟且之念致負
聖主知遇之恩也為此繕摺恭
謝謹
奏
知道了百凡總期上下一誠相孚無容絲毫欺隱於其
間也
同日又
奏為據實奏
聞事竊查各衙門餽送規禮積習相沿己久在
聖明洞鑒之中無容巧為諱飾者也查(臣)前任按察司
時向有鹽商規禮六載於茲共收銀三萬兩但(臣)
於六府中各造義學一處每歲給與膏火之資資
助故官家口回籍賑濟逃荒饑民修造橋梁道路
置買義塚給囚衣食種種公費又如六十年鹽徒
竊發(臣)即重勞兵弁捕役人等竭力擒拏旋獲巨
魁所費多金亦俱取給於此近聞
欽差在津清查此項所有微(臣)前任内收受鹽規并為
公費緣由理合據實奏
聞抑(臣)更有
奏者原告商維新欲將各衙門規禮誣作命案之費
(臣)聞此言不勝駭異(臣)在東省六載不徇情面不
與外事人所共知况此案事關鹽政從前並不與
聞亦無行知案卷在
欽差聽斷之下自有公論但(臣)聞此妄誕之詞有關終
身名節心實不甘合併奏
聞伏乞
睿鑒謹
奏
有其事自難逃朕之鑒察何必奏辯無其事更不必奏
辯其間果有晻昧之處寧以此片言先入而遂可消釋
耶審明結案之時自有公斷此奏不合
雍正元年十二月初一日山東巡撫(臣)黃炳謹
奏為覆
奏事竊(臣)接奉
硃批諭旨四條跪讀之下仰見我
皇上至聖至明洞悉利弊反覆告誡諄切周詳(臣)雖愚
昧敢不實力遵行以副
聖主維新之治伏查空糧一事山東巡撫衙門從無此
弊向有材官六十名即係本標兩營之兵輪流該
班效力仍俱無誤差操名雖在官實原在伍至於
操演兵丁前以公務無暇未曾親閱今於查河回
聖明鑒察
諭令概行裁革(臣)已遵
旨嚴飭各屬一體遵行即
欽差往來亦不得濫行餽送并聞近來
密諭事理理合逐一覆
奏伏乞
睿鑒謹
奏
覽
同日又
奏為奏
徵漕之耗所以較地丁錢糧加重者實因旗丁俱
有使費若再裁減則州縣不無賠累之苦又查得
各處米糧俱皆充足市價亦頗平減較之夏間每
望理合奏
聞以慰
聖懷謹
奏
雨雪光景大槩通省皆然乎於某月某日或雨或雪有
無多寡異同查明更奏以聞
同日又
奏為微(臣)依戀心切懇
恩俞允躬請
聖安面聆
聖訓事竊(臣)自春間親承
天語以後諸事有所遵循庶得免於隕越茲幸值秋收
豐熟凡從前窮苦之家今皆為溫飽之室此皆由
北闕擬於封印後趨赴
京師躬請
聖安元旦之期隨班朝
皇上天恩俯鑒愚忱
特准所請(臣)得以少慰依戀之私為此謹
奏
不必來京朕萬幾待理無暇他及直省督撫中未經陛
見者尚多相形之下未便異同爾咫尺山左詔旨可以
時宣何待朕一一面諭耶
雍正元年十二月十三日山東巡撫(臣)黃炳謹
奏為欽奉
上諭事竊(臣)接准兵部咨文内開九月二十三日法敏
等面
奏截留漕糧一事奉
旨糧船回空緊要朕為此事甚為憂心著總理事務王
大臣等行文直隸山東巡撫嚴督沿河官弁晝夜上
緊催趲勿得虛應故事欽此(臣)跪讀之下仰見我
皇上慎重
天庾至意(臣)旣身任地方敢不仰體
宸衷實心辦事今歲回空糧船一入東境(臣)即飛委文
武多員分段嚴催不遺餘力前將催進臨清口閘
及過張秋情由
奏明在案今幸十一月内尚未結凍是以夫役俱免
敲冰壓凌之苦而回空各船已於十二月初二日
全數催出東境南下訖緣係欽奉
上諭事理理合奏
聞謹
奏
己據漕臣張大有奏聞矣實愜朕懷
汝奏請委員辦理工程之摺留中未發朕另有旨
同日又
奏為欽奉
上諭事竊(臣)接准戶部咨文内開山東省虧空無可著
追銀一十五萬六千三百四十四兩零穀八千五
百六十六石零經原任巡撫李樹德疏稱請公同
捐補限五年内補完等語查前項無著銀兩該撫
旣稱公同捐補自應作速補完何俟五年應限四
年内補完其有著銀兩照例催追完報自奉
旨之後如有人亡産絶不能追完者該撫即照無著銀
兩所定年限内補完報部仍令各該撫每於歲底
將完過若干之處逐一分析具
題等因到(臣臣)與博爾多即檢閱舊案查李樹德所
題無著銀穀俱係約略摹擬並非確實核算如伊
疏稱已經參出虧空之無著銀二萬九千三百餘
兩穀八千五百餘石確係某案某人之數並無冊
籍可稽礙難分派又如流抵未清之無著銀十二
萬七千兩零查流抵一項並不止此十二萬七千
兩實有二十七萬餘兩皆係從前州縣各官之虧
空上司徇庇允其詳請陸續捐俸補還之項名則
俸工捐補實則虚懸無著况捐俸已奉停止無項
可捐實難遵照部行依限賠補又五十八九兩年
靑萊登各府屬煮賑動用倉穀十一萬七千餘石
原議以俸工補還亦係虚懸無著則此無著銀三
十餘萬兩穀十二萬五千餘石皆係前撫(臣)李樹
德任内未清之項委難捐補應請仍著落李樹德
補還以清積案理合
奏明伏候
皇上乾斷施行謹
奏
將銀穀虛懸始末並應著落補還情由備細聲明具本
題奏
硃批諭旨卷二十三上
欽定四庫全書
硃批諭旨卷二十三下
硃批黃炳奏摺
雍正二年正月初一日山東巡撫(臣)黃炳謹
奏欽惟我
皇上繼
天出震紹統乘乾
仁育萬方庶彙仰生成之澤
恩周四海閭閻遊浩蕩之春當茲斗柄建寅正遇
泰階履吉幸值春王正月欣逢
天子萬年(臣)職居外吏不獲九叩揚
庥心戀
闕庭惟願
一人有慶敬抒寸悃恭請
萬安(臣)炳不勝頌禱之至為此繕摺謹
奏
朕躬大安三陽開泰萬象維新願爾闔省風雨應時兵
民樂業共享昇平之慶也
雍正二年三月初三日山東巡撫(臣)黃炳謹
奏為奏
聞事竊查東省各屬望雨甚殷(臣)即虔誠祈禱特委員
前往泰頂焚表叩求雨澤於二月二十一二等日
兖青二府屬紛紛報有得雨之處尚未霑足今三
月初三日濟南省城甘霖大沛歴城縣等處入土
五六寸俱各霑足且陰雲滿布大約得雨地方必
廣我
皇上宵旰憂勤無時不以民生為念合將得雨情由繕
摺奏
聞以慰
聖懷謹
奏
時屆暮春畿内望雨更殷初三日甘霖大沛竟日方止
已十分霑足矣乃東省亦於是日得雨
天恩溥博朕不勝愉悅之至
同日又
奏為恭謝
天恩事竊(臣)父子兄弟共沐
國恩同登仕籍一門
知遇備極
寵榮今復蒙
聖恩將(臣)親姪承培選授順德府同知員缺(臣)聞
命自天感激無地為此繕摺恭謝
天恩伏乞
睿鑒謹
奏
一門榮寵固幸遭逢然必能互相勖勵感恩圖報方期
福澤綿遠若倚恃家庭顯耀任情縱恣朋比黨援轉相
請託順之者曲意容隱逆之者多方排擠甚至欺君虐
民有所不顧如此行為則目前富貴非為福基翻為禍
媒歴觀古今人事履盛滿之時不惟不敢稱慶且更加
謙謹所以世代子孫獲長保安全也將朕此諭不必傳
錄祇作爾意凡爾親族人等之在仕籍者俱令知之特
諭
雍正二年三月十七日山東巡撫(臣)黃炳謹
奏為再行奏
聞事三月初三日
天降時雨業將省城得雨情由奏
聞在案今查各屬呈報得雨分寸惟濟屬之霑化兖屬
之曲阜單縣東屬之邱縣夏津萊屬之即墨登屬
之寧海文登等處尚未霑足其餘各屬俱皆霑足
透潤不特麥苗頼以滋長而秋禾亦得乘時播種
此皆我
皇上念切民瘼憂勤感格之所致也合將通省得雨情
形再行奏
聞謹
奏
據奏霑化曲阜等州縣尚未霑足未悉此數處得雨幾
分或係少有欠缺抑或大有不足確查情形再為詳細
奏明
同日又
奏為覆
奏事三月十六日(臣)齎摺家人回東接奉
硃批諭旨跪讀之下反復細繹誠千古不易之至言萬
代臣工之要法也(臣)不勝敬凛之至但(臣)自莅任
昧自當敬謹遵行總之有私無私難逃
聖明之洞鑒也又奉
硃批畿内望雨更殷初三日甘霖大沛竟日方止已十
分霑足矣乃東省亦於是日得雨
天恩溥博朕不勝愉悦之至欽此竊思時雨普降洵屬
天恩然非
聖天子宵旰憂勤誠敬祈禱焉能感格書云一人有慶
兆民頼之正此謂也理合覆
奏伏乞
皇上睿鑒謹
奏
覽
同日又
奏為請
旨事竊查運河内之袁口柳林寺前三閘於康熙六十
一年經前任河(臣)趙世顯撫(臣)李樹德咨商修築
共用過運河廳庫銀四萬五千六百二十餘兩議
以八年之後捐工捐賑完日捐俸還項在案伏查
河庫錢糧每年
奏銷事在總河歲底盤查責在東撫(臣)於前屆盤查
時因未曾親閱工程不敢冒昧瀆
奏今查看三閘雖係新修恐不堅固且錢糧動用必
先奏
聞工完據實造報即欲捐補亦應作速還項未便久懸
今趙世顯李樹德動用錢糧之日並未奏
聞工完之後旣不報銷又不彌補懸項久待完結無期
況捐俸現奉停止無項可捐(臣)有盤查之責不便
任其虛懸應請將前項修閘銀兩著落趙世顯李
樹德二人名下分賠以清庫項是否有當理合請
旨定奪再(臣)屢以𩔖此之事上瀆
奏
此等事豈得於摺奏之中巧施詭譎乎盤查之責雖云
在汝奏銷之責則在河督以二人均任之事而一人專
擅殊屬孟浪
雍正二年四月初三日山東廵撫(臣)黃炳謹
奏為覆
奏事竊查山東藩庫未清各項經(臣)分析
奏明請
旨扣追荷蒙
允准在案今查借支兵餉與各官借領那用共銀二十
三萬餘兩自上年七月起至本年三月止俱經陸
續扣補全完緣係從前摺奏交(臣)清理之事今旣
扣追還項理合覆
奏伏乞
皇上睿鑒謹
奏
借項固應清理但如許多金於三季之内扣完似覺太
驟兵丁月費無支不致拮据否
同日又
奏為敬陳府倉之捐米請分貯州縣以廣積儲以省
運費事(臣)查得濟靑萊登四府從前開捐所收米
石除陶錦李元龍耿綋祚等虧空各數已經參追
外所有青州府倉存銀兩奉部議買補還倉因在
府倉一處收買則米價必致騰貴是以交與青屬
之各州縣照依時價陸續採買不許派累小民又
查濟南府倉除實存米石外所存米價銀兩據原
任知府張振偉稟稱從前接受交盤時原係六錢
一石收受共銀四萬二千七十餘兩並無虧空等
語查現今之米六錢一石價值不敷應令照依時
價一兩一石合算每石加銀四錢以便買補嗣據
該府照數賠出銀二萬八千四十九兩零當即援
照部議分發濟屬之各州縣買米存倉又查萊州
府倉存銀兩亦援照部議分發萊屬之各州縣採
買但三府之州縣附近府治者無幾而窵遠之處
甚多若令其各運至府倉則所費脚價每石需銀
二三錢不等以(臣)愚見莫若將此項米石即令現
在採買之州縣加謹收貯並令知府按季盤查如
此則州縣之倉廩盡皆充裕而適有需用之時可
無撥運之費矣是否可行理合請
旨定奪謹
奏
四府收捐米石原經部議買補還倉其分貯各州縣之
處仍應具題聽候部議摺奏請旨不便批諭
同日又
奏為奏
聞事前於三月初三日普降時雨業將通省情形奏
聞今於四月初二日復大沛甘霖查得歴城縣四境俱
各得雨入土五六寸不等目今正值麥秀之候得
此雨澤甚為及時除各屬有無得雨另行查
奏外所有歴城四境得雨情形合先奏
聞伏乞
睿鑒謹
奏
此番甘雨未據他省奏報爾山左可謂先沾
天澤矣二麥自必異常茂盛誠應時雨也大慰朕懷
雍正二年四月十一日山東巡撫(臣)黃炳謹
奏為奏
聞事前於四月初二日業將歴城地方四境得雨情形
奏
聞在案嗣據濟屬之長清等二十五州縣兖屬之東阿
等十州縣東屬之聊城等十七州縣青屬之益都
等八州縣萊屬之掖縣等五州縣登屬之蓬萊等
六州縣俱報是日得雨霑足惟濟屬之利津等五
州縣兖屬之滋陽等十七州縣東屬之朝城縣靑
屬之壽光等六州縣萊屬之即墨等二州縣登屬
之寧海等二州縣雖於是日未得雨澤後復陸續
得雨諒俱霑足又查三月初三日所
奏未霑足之霑化曲阜單縣邱縣夏津即墨寧海文
登等處是就彼時而論嗣後於三月之二十五二
十九四月之初二初三等日皆得雨澤並無不足
之處昨初十日歷城四境又得甘霖入土各有三
寸此雨亦甚得濟理合據實一併奏
聞伏乞
睿鑒謹
奏
朕亦聞得山東今歲雨澤優渥但汝總宜據實上奏不
可絲毫粉飾言過其實也
同日又
奏為敬抒下悃仰祈
睿鑒事竊(臣)猥以庸愚荷蒙
聖恩不次超擢時降
溫綸成全教誨之
恩有加無己(臣)雖至愚具有心胸敢不竭盡忠誠以仰
酬
高厚於萬一昨奉
硃批以(臣)於諸事率多逞才自用欺飾不真恐未必能
小心翼翼克全忠孝欽此(臣)跪讀之下不禁汗顔愧
赧惶悚怖懼之至伏思我
皇上聰明天縱睿哲性成照臨臣下無微不燭(臣)何敢
逞才舞弊自蹈愆尤故(臣)自任事以來所有一切
倉庫諸弊悉皆據實
奏明不敢少存欺隱總之(臣)受
恩深重非比尋常斷不肯自暴自棄致負
聖主特達之知也再河庫錢糧一事(臣)愚以此項銀兩
原議俸工補還無庸
奏銷而盤查之任責在巡撫是以未經會同河臣合
詞具
奏(臣)實孟浪罪無可辭今已遵
旨移商河臣在案合併聲明為此謹
奏
觀汝於地方上一切事務非過則不及皆不合時措之
宜今發來諭旨二道雖大槩相同而微細處有異汝與
博爾多悉心體究殫精籌畫應行者舉行毋得將諭旨
引入本内以恫疑虛喝使部臣不敢開口論汝等之是
非也此係密諭汝等當領會遵奉更勿宣揚
雍正二年四月二十七日山東巡撫(臣)黃炳謹
奏為
奏明地方情形事竊查東省各屬普得時雨業經奏
聞在案(臣)伏見我
皇上宵旰憂勤無時不以民生為念(臣)身任地方敢不
仰體
宸衷留心民隱是以時遣親信之人前往各屬查看據
秋穀出土者已有寸許現在地脈濕透秋禾俱易
滋長地方大有起色惟濟兖東靑四府屬間有十
數州縣生發蝻子(臣)已檄行各州縣令其上緊撲
行申飭務期廣為搜捕無留餘孽也所有地方情
形理合據實奏
聞謹
奏
蝗蝻生發朕已聞之矣亟當嚴督屬員盡力撲捕勿稍
懈慢致令養成羽翼損傷禾苗旣盡人事然後竭誠祈
禱
神佑庶望消弭災眚也
同日又
奏為覆
奏事竊(臣)齎摺家人回東捧到(臣)前奏清理藩庫一
摺奉
硃批如許多金於三季之内扣完似覺太驟兵丁月費
無支不致拮据否欽此仰見我
皇上時時以軫恤兵丁為念查此兵餉一事係陸續扣
除兵丁並無拮据之處又
硃批分貯捐米一摺現在遵
旨具本
奏請理合覆
奏伏祈
皇上睿鑒謹
奏
所奏俱悉凡事惟據實直陳弗飾辭隱蔽庶盡事君之
誠兼亦自愛之道勉之
雍正四年十月初一日刑部左侍郎(臣)黃炳謹
奏為恭謝
天恩事雍正四年九月二十四日(臣)父國材差人到淮
得接家信知九月初五日奉
旨將(臣)兄黃焜補授鑲白旗漢軍副都統(臣)隨望
闕叩頭謝
恩訖伏念(臣)兄係負罪之人情甘擯棄乃蒙
皇上天恩不加譴責
特授副都統之職
恩逾格外
寵越尋常(臣)父子兄弟膺此
殊遇考諸史冊實屬希有但受
恩愈重圖報實難惟有交相勉勵共盡職守以仰答
皇上高厚之恩於萬一耳為此具摺恭謝
天恩伏祈
睿鑒謹
奏
此等奏謝之章竟成故套朕殊覽之厭矣須盡實行莫
務空言自於勉勵二字尚恐未能何暇交相勉勵耶
刑部左侍郎(臣)黃炳蘇州織造郎中(臣)高斌謹
奏為請
旨事竊(臣)等接准部文據年希堯參奏慶元劣蹟内有
訛詐淮民李宗奭銀二千兩一欵(臣)等即遵
旨提集人犯逐一研訊緣李宗奭家於雍正元年九月
間秋收糧食堆積莊房有族人李藏麟者因借貸
不允在慶元任内捏告收囤雜糧堆積棧房店内
布疋捏稱漏税慶元即將李宗奭父子拏禁關上
訛詐銀一千四百二十兩是實俱係家人陳八等
經手後宗奭之子李懏心懷不平意欲控告適有
程埈即程眷穀者從旁勸阻因而中止後慶元自
知作惡多端官聲狼藉欲退還此銀本年七月間
適程眷穀赴關交納鹽鈔未得交納將原銀帶回
慶元家人陳八即煩彼寫字招李懏至伊家講話
程眷穀即行允從至七月初七日陳八李懏先後
至程眷穀家陳八遂令程眷穀將前日未上納之
鈔銀内兌一千四百餘兩給付李懏以圖消弭此
慶元訛詐還銀之原委也但查程眷穀一犯若據
其與陳八往來託為心腹應照律内投託勢要作
為心腹者枷號一個月發烟瘴地方充軍擬罪若
據其將應納錢糧任聽陳八私借還贓應照律知
借貸錢糧匿而不舉及故縱者並與犯人同罪至
死減一等律應擬杖流是該犯實有應得之罪已
以贖其罪可否如是仰請
皇上批示遵行再朱家海工程恐有關緊要(臣)等與河
臣會議河(臣)齊蘇勒應往彼處照管工程(臣)等本
應偕赴工所會同審理緣案内應質訊人犯甚多
皆居住淮安若往來查取提問未免有䟦涉之累
蘇勒審擬具
奏再淮安府知府劉之頊於九月十九日在河間府
東光縣地方追及慶元船隻搜獲銀五萬九千餘
兩尚未到淮俟到日查明另
奏外合先奏
聞謹
奏
知道了慶元業經物故可於其贓銀中酌量動用料理
棺衾命伊家人送歸
雍正四年十一月初二日刑部左侍郎(臣)黃炳河
道總督(臣)齊蘇勒内務府總管管理淮關税務(臣)
年希堯蘇州織造郎中(臣)高斌謹
奏為奏
聞事竊查慶元嚇詐潘尚智一案(臣)等遵
旨研訊之下慶元固屬有心嚇詐潘尚智亦屬有意行
求繼恐事敗慶元退還原銀復令家僕搶奪緣由
二萬餘兩去年我進京時我主兒原呌我向秦四
說呌他埋在對過新買房子内後來埋了不曾我
不知道等語復將陳八嚴行夾訊問其此外所少
銀兩甚多俱藏匿何處據供還有銀二萬四千兩
是我同秦四張文運埋在五間照房前土院子裏
了這是去年十月内的事等語又將陳八夾訊問
其除現供之外所少銀兩仍多務將藏匿地方銀
兩實數逐一供出研詰至再據供我去年進京時
有銀三萬四千兩交給管家余二陸續運往通州
問其此外有無借放與人據供我主兒有四萬兩
銀子借與鹽商程樹先是分半利息我也有一千
兩銀子借與他生息是二分利錢等語隨將程樹
先之父程巨函行提到案訊據程巨函供我兒子
往京裏去了我兒子平日時常與陳八相與往來
是實今陳八旣說我兒子借他四萬一千兩銀子
我情愿認還等語復將慶元信用書辦楊培元嚴
加刑訊據供慶元任内三年嚇詐等項算來得有
詭譎私自藏匿事所必有且伊家人余二向在京
程樹先之借項雖據伊父程巨函情愿認還然程
樹先未經到案似難遽為懸斷茲正在行提間據
程巨函具呈代男償銀循例納贖仰懇
皇恩寬罪事呈稱情愿代男程樹先照數認還所借慶
元及家人陳八本銀四萬一千兩又共該利銀八
千六百八十兩并稱商男與陳八相識往來即屬
不合照律擬議夫復何辭請照康熙五十年江南
詐李宗奭案内鹽商程眷穀具呈為循例納贖叩
懇
皇恩寬罪事呈稱商懼慶元家人陳八威勢代為寄信
傳喚李懏又將鈔費轉付即屬不合認罪奚辭請
情據此以上二案可否准其納贖(臣)等未敢擅便
理合請
旨定奪再(臣)等惟恐慶元此外尚有隱匿贓銀陳八狡
獪不吐將跟隨陳八僕人夏玉之小厮高大行提
到案訊據供稱去年有陳八的叔伯哥子到關上
來過他住在涿州東北采育地方陳八有八箇箱
子差我主兒夏玉同他叔伯哥子送回采育等語
隨詰問陳八據供八箇箱子内裝載衣服銀縀此
原籍房地當舖借項共銀九萬餘兩俱己查明封
固另入正案歸結其慶元家私船隻前據知府劉
之頊在東光縣地方追及查有銀五萬九千餘兩
業已
奏明在案今將在東昌府趕回船隻以及陸路追回
箱籠内又查有銀六千餘兩所有慶元家私衣服
等物為數甚多(臣)等俱已查明封固另入正案歸
結外理合繕摺奏
聞伏乞
皇上睿鑒謹
奏
所奏俱悉
同日又
奏為奏
聞事竊准刑部咨開欽奉
諭旨將慶元任内錢糧簿冊共六十一本紅紙單六張
著即逓發侍郎黃炳一併查審具奏欽此又准馬爾
賽等咨開我等將慶元任内收稅檔子核算除他
應交並各項用度外還得銀二十七萬兩等因奉
旨此不過簿籍中顯然開載者此外尚有伊額外加徵
火耗并侵欺嚇詐之項黃炳等不可以此簿籍所開
即作實在之數欽此等因各移咨前來(臣)等即提集
慶元任内經手書辦將發來各冊逐欵訊問據供
發來各冊内大簿子係慶元三年任内徵解錢糧
的底冊其餘小簿子係今年五月内造的慶元原
欲㩦帶回京以備查問内中徵解各欵俱是人人
知道並無隠匿等語復將慶元信用書辦楊培元
嚴行夾訊據供慶元在任三年零二十八日共收
正額浮羡火耗銀一百三十三萬七千九百六兩
零内除加平庫飯等項用去銀三萬八千六百八
十七兩有竒外其所收正稅贏餘以及火耗銀兩
俱各解部並無絲毫隱匿如果冊内有隱匿銀二
十七萬兩這樣冊子他豈肯留著等語(臣)等即弔
取批領案卷並發來各冊又淮關所存底冊公同
核算查慶元在任三年零二十八日共收正額浮
羡火耗銀一百三十三萬七千九百六兩零内除
解發過銀九十二萬三千三百一十八兩零俱有
批領案卷可查止有第三年第二季解部船鈔供
漕銀二萬四千七百六十六兩零第三季解部船
鈔供漕銀二萬四千七百六十六兩零第四季解
部船鈔供漕茶税商税灰契四税銅觔水脚節省
光祿寺内務府庶吉士銀九萬九千一百八十七
兩零又解部贏餘銀二十萬七百五十七兩零又
續收二十八日解部船鈔供漕灰契商税四税銅
觔水脚節省光祿寺内務府庶吉士銀一萬三千
五百七兩零又解部贏餘銀一萬二千九百一十
八兩零雖有案卷可查並無各衙門回批存照仰
請
皇上敕部查明是否解部收庫其下剩銀三萬八千六
百八十七兩零雖據書辦口供并冊内開載俱係
加平庫飯用去然此除儘收儘解之項自應盡行
解部慶元旣有入己銀兩加平庫飯應用已銀何
得借此名色私自開銷相應於正案另行斷追為
此繕摺奏
聞伏祈
皇上睿鑒謹
奏
閱前後供詞諒係實情黃炳即日回京自可逐案向各
衙門行查何須朕敕部察覈命爾等鞫獄但欲得其實
情耳慶元罪案即據潘尚智之事而論種種違法負恩
已屬死有餘辜若稍涉文致轉非信案聽斷失實矣觀
爾等於此一事頗有迎合強捏光景豈不大謬如欲迎
合朕意惟當一秉公忠朕有何意見需爾等迎合耶諄
諄訓諭總不肯傾心體信遵奉改易朕亦末如之何也
已
雍正五年五月二十八日刑部左侍郎(臣)黃炳川
陜總督(臣)岳鍾琪湖北巡撫(臣)憲德四川巡撫(臣)
馬會伯謹
奏為奏
聞事(臣)等公同審得程如絲販私殺人以及重賄蔡珽
一案程如絲俱已直認不諱即質之蔡珽亦云曾
受過程如絲銀六萬六千兩金子九百兩是實復
詰問蔡珽程如絲前任夔州府時侵蝕税銀復販
賣私鹽你不惟不行參究反在
皇上跟前保奏他為四川第一好官欺罔
君上是誠何心據蔡珽親筆供稱程如絲如此貪殘横
行種種不法我從前不參他反說他是好官是我
受賄存私該死有何辯處當堂輸服無辭是程如
絲之貪殘横行蔡珽之受賄妄奏均屬顯然除將
被害人等供情詳悉叙明將程如絲蔡珽按律定
擬另
奏外合將審過情形先行附摺奏
聞謹
奏
天理昭昭不爽覽奏不覺為之悚然朕初意以此案事情
或未必真確所以前未深究不料人情險巇詐偽至於
此極可見
天道好還網疎不漏如此顯明迅速人可不益加凛畏耶
同日又
奏為參
奏事(臣)等公同查審得喬鐸侵蝕税銀程如絲扶同
隱匿一案取據喬鐸等各供(臣)等伏思我
皇上宵旰憂勞勤求治理内外臣工自當洗心滌慮共
遵法守乃程如絲教令喬鐸隱匿
國課復令其差人赴部料理通同作弊情屬可惡喬
鐸程如絲俱應按律究擬但程如絲已於販私殺
人及貪婪各案内擬罪喬鐸已於侵蝕關税案内
擬罪俱應在彼案從重歸結佛喜法敏利欲薰心
代為轉詳具題已屬不合而佛喜又為其寫書託
人更為不法佛喜法敏均應交部嚴加治罪至書
辦章孔昭玩法作奸殊屬可惡仰請
皇上敕部將章孔昭密拏到案嚴審治罪塞欽劉師恕
有無代為料理作弊之處亦請
敕部訊明章孔昭一併交部嚴加治罪為此具摺請
旨謹
奏
知道了已將章孔昭拏獲交發該部審擬至案内所干
人員等亦俱有旨矣
雍正五年十一月二十日刑部左侍郎(臣)黃炳雲
南巡撫(臣)朱綱謹
奏為欽奉
上諭事雍正五年八月三十日(臣)黃炳在四川接准吏
部咨文内開内閣吏部奉
旨侍郎黃炳著前往雲南俟巡撫朱綱到日有交與會
審事件欽此等因移咨到(臣臣)遵即束裝起程於十
月十八日到雲南省城(臣)朱綱亦於是日到任隨
恭設香案將所發摺匣公同開看内奏摺一件為
查參事内欵列雲撫楊名時臬司江芑通同欺蔽
各實情(臣)等遵
旨提犯研訊據各犯供吐確鑿詳查案卷又各相符是
楊名時之朦朧隱諱徇情營私毫無疑議查楊名
時身任封疆大吏不思一秉公忠整飭地方乃因
循怠玩苟且塞責而又同汙合流以取媚於世矯
廉假節以盜竊虛名其保舉之潘允敏龍為霖栗
爾璋俱係進士出身而栗爾璋係楊名時所中舉
人實屬門生至伊所得康熙六十年曁六十一年
鹽規等項銀八萬兩又得過范溥金杯縀疋等物
即據楊名時亦自認不諱是楊名時並非一介不
取者也當審問之時猶援古證今毫不為恥忽講
家語忽引魯論口不絶詩書之文行實與語言相
悖楊名時旣得過鹽規等項銀兩又得范溥金杯
縀疋合依有禄人不枉法贓一百二十兩以上絞
律楊名時應擬絞監候秋後處決其所得銀八萬
兩内據楊名時供稱因銀厰缺額捐補過銀二萬
一千餘兩等語應免其查追外仍應於楊名時名
下勒限一年追銀五萬八千四百三十九兩其所
得金杯縀疋應照例追價一併入官至馮慶長從
前領銀辦買軍需草豆查實係原任趙州知州陳
士昂差家人同經承辦買存貯趙州地方已出有
收管及其變價之時又係陳士昂家人變賣所變
價銀亦係交與陳士昂况檢查案卷陳士昂已經
自認清還今旣經離任回籍應行文浙江巡撫李
衞著落陳士昂名下追銀三千九百四十兩以充
軍餉至此項草豆旣係陳士昂收管尚未變價繳
還毛文銓何得以俸工代為補項殊屬不合應請
交部嚴加議處再查范溥承管錢局虧空高其倬
楊名時江芑明知不參已屬徇庇又各幫銀兩代
為完補通同作弊殊屬溺職除楊名時江芑從重
歸結外高其倬應請交部嚴加議處再查雍正二
年間江芑奉委稽察錢局時范溥即虧空銀一萬
餘兩而雍正三年五月内李衞於
奏銷時並未揭報徇庇亦屬顯然李衞應請交部嚴
加議處至江芑署藩司任内所收厰課錫旣有贏
餘自應全數報明何得私自入己江芑應照律杖
一百流三千里仍於該犯原籍勒限一年追銀二
千五百八十九兩還項餘審無干俱應省釋查馮
慶長雖未到案而案内各欵旣已質訊明確不敢
稽遲理合先行具
奏俟馮慶長到案之日另行訊明再
奏外伏乞
皇上睿鑒
敕部議覆施行謹
奏
該部嚴察議奏李衞高其倬著明白回奏黃炳交審案
件已結著馳驛回京楊名時卓異薦舉者旣皆係科甲
伊任巡撫六七年曾參劾科甲出身官幾員著該部查
奏與督臣會題者不必查
同日又
奏為奏
聞事竊(臣)等審理楊名時徇情營私一案訊據范溥供
稱毛文銓陞了貴州巡撫時藩司任内有虧空不
清約銀二萬兩將各屬送督撫的節禮交在藩庫
給毛文銓補了虧空這是總督高其倬巡撫楊名
時前任布政使李衞大家商量的雍正二年分我
送督撫節禮銀一百八十兩係繳在藩庫的據楊
名時供毛文銓原虧空銀二萬兩高其倬因與伊
係親戚曾向我說我們大家幫幫他罷彼時李衞
就說何不將兩院不收的節禮給他補了虧空呢
這件事是有的據江芑供雍正二年我送督撫的
年節生日禮俱呌交在藩庫收存說是給毛文銓
補虧空這事原是有的各等語又(臣)等檢查原任
永平縣知縣馮慶長領辦軍需草豆案卷見有原
任趙州知州陳士昂呈詞内稱李衞進京之時面
諭我云永平縣未完軍需草豆銀三千九百四十
兩因毛陞司有虧空移交抵欵之項不得不為詳
請今本司庫項凡軍需賠累者俱經豁免你只管
收拾回去交代冊上已無此項等語(臣)等伏念蒙
皇上特旨發審此案凡有所聞雖係案外之事亦理應
據實奏
聞恭請
聖裁(臣)等止知有
君父厚恩斷不敢少有瞻徇代伊等隱瞞致有負
皇上天恩伏祈
睿鑒為此謹
奏
此事爾等旣不隱瞞又另摺具奏料理甚屬可嘉此事
原因楊名時可惡起見高其倬李衞二人亦不能免過
但伊等雖有徇庇親朋情面之私並未那移庫帑尚在
可恕所以朕將此事未經發出爾等亦當密之
雍正五年十二月十三日刑部左侍郎(臣)黃炳謹
奏為微(臣)願效馳驅少報涓埃特抒下悃仰祈
睿鑒俯賜
恩准事竊(臣)前奉差四川時聞西藏有康濟鼐被擒一
事(臣)因奉
命復有滇南之差是以未經
奏請今(臣)奉
命審理事件已竣現在滇省候
旨伏思(臣)自筮仕以來竊禄多年寸長未效而受
恩深重圖報無由清夜自思寢食難安且(臣)年富力強
正可驅策奔走之時若貪戀安榮坐享逸樂非特
(臣)心不忍而亦無顔立於人世仰懇
皇上開天地之弘恩俯准微(臣)前往西藏效力辦事庶
(臣)一點血誠可以少盡故特披瀝愚悃仰干
宸聽倘蒙
天恩允准下情或令(臣)即從滇省起程或令(臣)馳驛進
京面請
聖訓再赴西藏統候
皇上批示遵行(臣)不勝激切待
命之至為此謹
奏
覽奏可發一大噱文事若不克修恐武功亦不易建汝
奉旨鞫獄尚未復命何必作此分外之想仍遵前旨來
京可也
硃批諭旨卷二十三下
