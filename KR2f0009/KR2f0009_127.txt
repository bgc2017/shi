欽定四庫全書
硃批諭旨卷一百二十七
硃批高其位奏摺
雍正元年四月二十七日江南提督(臣)高其位謹
奏為恭請
聖安仰慰
睿懷事欽惟我
皇上純孝性成哀思篤切自
聖祖仁皇帝龍馭上賓歴今五月
皇上撫時悲慟感物傷懷愈久彌殷追慕無極亙古帝
王之大孝未有如我
皇上之肫誠篤摯者也(臣)前在京跪送
梓宫起行時伏見
皇上扶行哀號悲慟不自知慘怛之至亦頓忘
聖體之勞(臣)即奉
命南旋北望淚零五内摧裂伏思
聖祖仁皇帝臨御六十餘年深仁厚澤普被萬方我
皇上以聖明仁孝治天下承億萬世之丕基薄海遐荒
㒺不瞻
天仰
聖在我
皇上之孝思不匱原無盡時惟念
宗廟社稷所憑依四海臣民之仰戴恭懇少紓哀痛保護
聖躬以仰慰
聖祖在天之靈永垂萬世無疆之治天下臣民幸甚為此
具摺謹
奏
覽高其位此奏字句之外實有一片愛君之心發乎至
誠非泛泛虚文可比朕觀之不覺淚落該部傳諭嘉奬
之以表其誠
雍正元年六月二十五日江南提督(臣)高其位謹
奏為遵
旨據實陳奏恭繳
硃批奏摺事竊(臣)欽奉
諭旨查江南米價時值青黃不接之際目下稍昂每石
一兩一二錢不等自春至夏四五月雨水充足至
六月中旬雨澤未降(臣)親率文武官員齋戒設壇
祈禱扵二十四日甘霖大沛田禾茂發謹先據實
奏
聞又接署撫(臣)何天培遵
旨以海口各處墩臺礮臺修整密行知會到(臣臣)已不
時嚴飭營員照例移催地方文職勉力修整在案
聖懷又松境&KR0873;澱二湖接連太湖為匪類出沒之所今
(臣)添設廵船十隻挑選幹弁帶兵防緝更換輪廵
地方幸得寧靖合併奏
聞伏祈
睿鑒謹
奏
所奏知道了
雍正元年七月初三日江南提督(臣)高其位謹
奏為請
旨事竊(臣)接到部文(臣)標中軍參將張君烈已蒙
特旨補放山東沂州副將(臣)查中軍員缺例應
題補今選得劉河營遊擊鄧良臣堪以補放至劉河
營遊擊員缺亦係例應
題補今選得(臣)標前營中軍守備金騰鳳堪以補放
至(臣)標前營中軍守備員缺亦係例應
題補今選得(臣)標前營千總賀陞堪以補放第查遊
擊鄧良臣係署都司僉書管遊擊事守備金騰鳳
係署守備管守備事銜缺俱不相當守備員缺現
有部發年滿千總奉
旨令督臣撫臣考騐補授(臣)皆不敢違例遽行具疏
題補但為地方需才起見相應瀝情繕摺請
旨謹
奏
照依此摺具本題奏將不合例緣由本内聲明可也
雍正二年二月二十一日江南提督(臣)高其位謹
奏為奏
聞事竊浙省緣舊歲歉收時有饑民乏食負販私鹽潛
入江境百姓貪其賤價羣相聚買(臣)恐日聚日多
致生事端即遣將弁率兵恊同地方官捕曉諭驅
逐旋經四散回籍但今二麥未熟猶恐窮民貪利
或為姦梟地棍煽惑難保其不復來境(臣)又移咨
浙省撫臣提臣加意撫綏查禁並會同督(臣)查弼
納署撫(臣)何天培恊拏窩梟地棍以絶根株合將
驅捕鹽徒情形恭摺奏
聞謹
奏
覽奏已悉如此會同料理甚是據查弼納亦經奏過與
爾意見相同
雍正二年三月十八日江南提督(臣)高其位謹
奏為奏
聞事竊(臣)於本年三月初三日自松起程前赴沿海查
閱水師操練以及礮臺墩臺官兵瞭廵勤惰并太
湖&KR0873;澱諸河防範疎密隨看經過營汛兵馬事竣
抵松經(臣)先後恭疏
題報外其江浙分屬之&KR0873;河澱河澄河港汊叢雜洵
屬姦宄易滋之地目今太湖現奉
諭旨業經會同督撫臣公同確議稽查防範之法會
題在案若&KR0873;澱諸湖亦與太湖毘連界沿兩省預籌
防禦之法前經兩省督撫臣暨(臣)會委文武查勘
其間支河汊港繁多計松江府所屬者一百一十
浙省撫臣飭行所屬將支河汊港照此一例堵築
以杜姦宄出沒之路計(臣)所歴由海口以及内湖
約經千里苐見雨𤾉時若麥豆向榮米價平減兵
民樂業(臣)不勝慶幸之至合併奏
聞謹
奏
覽雨水米價情形深慰朕懷揆厥所由緣爾等文武和
衷實力奉公能令兵民心志舒暢有以感召
天和之所致也勉之
雍正二年六月初十日江南提督(臣)高其位謹
奏為恭請
聖安事竊查今年四月下旬海潮溢入蘇松内河(臣)親
加查訪海塘岸址依然無恙蚤發之秧偶有損傷
幸閏四月芒種節前後連得大雨水淡如故秧苗
茂發插蒔及時再今歲當二麥已收秧苗未插之
時上江廬州池州下江揚州鎮江等處間有蝗蝻
生發徧行竭力撲捕突於閏四月二十七日有飛
蝗大陣過松江府之神山忽然雷電大作土人見
烏鴉千萬成羣啄食飛蝗一時盡滅無遺禾苗毫
無損傷目今田禾茂盛若六七月内再得甘雨可
望十分收成目下米價上白每石一兩二錢四五
分不等次白一兩一錢五六分不等再者太湖港
瀆應否釘築之處(臣)現會督撫臣確議
奏覆所有應添兵丁五百名(臣)稔悉江南形勢在在
汛廣兵單不敷防禦今酌量自提鎮以至千把捐
抽隨丁以足五百名之數(臣)亦現在咨會督(臣)查
弼納酌核具奏合併
奏明伏乞
睿鑒謹
奏
覽奏禾苗茂盛大慰朕懷但諸如此等之奏務須據實
若涉絲毫粉餙則為欺誑也切記切記
雍正二年七月二十五日江南提督(臣)高其位謹
奏為奏
聞事竊(臣)據濱海各營報稱七月十八十九兩日晝夜
狂風驟雨海潮飛湧漫溢塘堤進内四五里沿邊
護堤衝汨殘缺甚多民人皆避登高阜其有黑夜
不及走避者即遭沉溺室廬六畜亦多漂沒幸塘
外海潮旋退而塘内之水從支河小港洩於黃浦
吴淞二江近塘之禾豆木棉漸經涸出雖為鹹水
浸漬尚有一半生機内南滙川沙二處比他處被
傷較甚至崇明一邑四面皆海被傷尤甚土人名
曰海嘯(臣)即星差各營將弁四出徧行查勘一面
飛咨督撫臣安輯被災黎民不致失所并檄飭松
江府迅往查勘并將衝缺要口星飛搶築外(臣)今
現在清查海塘殘壊處所及沿邊礮臺墩臺𤇺寨
營房等項均關係地方民生並移會督撫臣作速
檄飭有司設法漸次修整完固叧行具
奏合將海溢情形據實奏
聞謹
奏
知道了據查弼納何天培陳天培俱奏過矣海嘯為災
甚屬迅猛居民走避不及被傷必重爾等當加意撫安
地方為要
雍正二年八月二十六日江南提督(臣)高其位謹
奏為請
旨事竊照江南金山營參將鄧良臣欽奉
俞旨准補京口水師副將所遺金山營參將一缺係應
行
題補地方且金山營偪臨大海係江浙之首衝最為
險要參將一缺非得熟諳邊海人員不足以資彈
壓今(臣)看得(臣)標左營遊擊侯宗周蘇松水師鎮
標中軍遊擊冉起鳳二員現經督臣欽奉
上諭會同(臣)保題引
見在案查該員等操守清潔訓練勤謹均堪選補金山
營參將第侯宗周係署都司僉書管遊擊事冉起
鳳係守備管遊擊事銜缺各不相當(臣)是以未敢
擅會督臣具
題(臣)為地方需才起見理合繕摺請
旨伏乞
睿鑒謹
奏
知道了侯宗周冉起鳳到京引見時候朕另有諭旨
同日又
奏為恭謝
天恩事竊(臣)齎摺把總回松恭捧賜(臣)
御書
聖製七言律詩金扇一柄到(臣臣)隨出郊跪迎至署恭
設香案望
闕叩頭謝
恩祗受訖(臣)前奏摺奉有
皇上硃批覽奏禾苗茂盛大慰朕懷但諸如此等之奏
務須據實若涉絲毫粉飾則為欺誑也切記切記欽
此(臣)跪讀之下不勝戰慄(臣)本一介微賤叨沐
聖祖仁皇帝暨我
聖主豢養之恩由京職洊歴外任已經五十餘年自愧
毫無報效惟恃此區區血誠以仰答
洪恩斷不敢以地方無據之事妄陳於
君父之前况逢
聖主明同日月(臣)何敢有絲毫粉飾上負
國恩以貽罪戾今蒙
皇上諄切告誡(臣)惟益勵精忠愈矢誠實以仰副切記
之
恩旨為此繕摺謹
奏
朕前諭爾據實直陳毋涉粉飾者蓋指奏報收成分數
而言非有他意也
雍正二年九月二十四日江南提督(臣)高其位謹
奏為奏
聞事竊照江南省今歲收成除沿海沿江風潮處所應
聽督撫臣確勘分數
奏報外今(臣)通查上下江合計各府州收成實有六
分七分之數所有米價目今上白米每石一兩三
錢二三分次白米每石一兩二錢四五分理合據
實奏
聞謹
奏
據奏已悉米價目下如此恐至來春更昂地方被災雖
經賑恤但一切防禦刻不可忽亟當嚴飭屬員緝訪匪
類不時稽查至於沿海一帶關隘礮臺尤宜上緊修整
勉之勿懈
雍正二年十月初九日江南提督(臣)高其位謹
奏為奏
聞事竊(臣)據(臣)標黃浦水師營守僃盛天福呈送玉印
一顆蘷龍雙鈕據稱民人何生於黃浦地方遇漁
人捕網得之海邊出錢二百文買歸洗滌沙泥知
為玉印不敢私藏投送守偹轉送(臣)衙門(臣)隨細
詢買獲民人委係得之海邊漁人不知姓名出錢
買回原無篆刻(臣)發銀賞給外理合恭摺奏
進伏乞
聖主睿鑒謹
奏
此事若出自他人非卿奏聞朕不信也卿乃忠信老成
封疆大臣斷不至有捏造虚誕之舉以阿諛取容此或
神明表卿敬君愛國之心所以於卿統轄地方昭錫嘉瑞
今賜卿數物以示朕欣喜之意
雍正二年十月二十八日江南提督(臣)高其位謹
奏為請
旨事竊(臣)前奏金山營參將員缺將(臣)標左營遊擊侯
宗周蘇松水師鎮標中軍遊擊冉起鳳均堪選補
因銜缺未符經(臣)恭摺請
旨兹蒙
皇上硃批欽此欽遵(臣)會同督臣撫臣繕疏具
題給文侯宗周冉起鳳赴部引
見仰祈
天恩或於此二人中揀選一人補放金山營參將抑或
於記名人員内揀選補用惟候
敕旨遵行(臣)謹恭摺
奏明謹
奏
朕觀冉起鳳為人老成侯宗周過於機巧此等質性不
宜於武職大員當留心用之
雍正二年十二月初四日江南提督(臣)高其位謹
奏為恭謝
天恩事竊(臣)齎摺家人回松恭捧
皇上特賜微(臣)四團龍補褂蟒袍一襲人參九觔貂皮
九十張(臣)恭設香案望
闕叩頭謝
恩祗領訖伏念(臣)本一介庸愚深沐
聖朝知遇未報涓埃兹復恭膺
殊寵實屬千載非常之榮(臣)惟有竭盡愚忱矢心精白
聖明睿照(臣)當即知會督撫臣酌平市價以舒民困至
臣勘委文員作速修整在冬杪春初可以告竣合
併奏
聞謹
奏
關隘礮臺廵防攸頼修整速竣甚好
雍正三年正月二十六日江南提督(臣)高其位謹
奏為叩謝
聖恩仰祈
睿鑒事竊(臣)齎摺家人回松蒙
皇上將江蘇布政使鄂爾泰奏摺發(臣)閱看(臣)跪讀
硃批諭旨不勝惶悚俯伏涕零緣康熙六十一年八月
(臣)奉
聖祖仁皇帝特旨署理两江總督印務時因江寧將軍岳
吉納移咨修葺江省城垣江蘇布政使李世仁安
徽布政使李馥會議詳請暫動庫帑估修即以各
官俸工抵補係屬江南舊例(臣)隨循例允議興修
值督(臣)查弼納到任(臣)即交印卸事恭逢
聖主登極奉
恩旨免捐各官俸工其時李馥陞任浙撫已將城工一
項照分彌補而李世仁則列入虧空案矣(臣)署督
篆未及四月日矢冰兢惟此城工一項係(臣)經手
之事
國帑所係分賠亦(臣)分所宜(臣)何敢辯今蒙
聖主格外加恩如此深重實覺夢寐難安(臣)恨年老力
衰不能為我
皇上出力報效惟有任一日之職盡(臣)一日之心竭(臣)
一日之精神辦
國家一日之公事以仰酬
高厚之恩於萬一耳為此繕摺恭
謝謹
奏
朕觀爾尚未衰老似爾如此大臣便閒住任所亦可為
朕坐鎮封疆勉為之但防屬員欺隠之弊要緊
雍正三年四月二十四日江南提督(臣)高其位謹
奏為恭謝
天恩事竊(臣)齎摺千總回松恭捧
皇上欽頒摺匣四箇到(臣臣)隨望
闕叩頭謝
恩祗領訖再照蘇松沿海一帶上年潮患歉收蒙
聖主軫念饑黎邊海皆經設厰賑粥又得平糶米麥接
濟萬民得所莫不歡呼且自春入夏雨水調和二
麥豐茂現在收割今又蒙
聖主減免蘇松二府浮糧四十五萬兩并租田耕種之
窮民荷蒙
聖恩敕議減租此誠數百年來希遇之
曠典惟見黃童白叟士農工賈莫不衢歌巷舞歡聲如
雷以仰頌
聖天子萬夀無疆目今米價上白每石一兩三錢二三
分次白一兩二錢三四分理合一併奏
聞謹
奏
覽
爾諸弟内高其倬頗好當奬勸之令其加勉惟高其佩
甚屬卑汚鄙賤日以逢迎年羹堯為事亟宜再三訓飭
令其悛改
雍正三年六月二十二日江南提督(臣)高其位謹
奏為恭謝
天恩事竊(臣)齎摺家人回松蒙
皇恩頒賜錠子藥及扇墜到(臣臣)隨跪迎進署恭設香
案望
闕叩頭謝
恩祗領訖伏讀
硃批諭旨(臣)不勝悚惕惶懼伏念(臣)弟雲貴總督(臣)高
其倬荷蒙
天語褒嘉
恩榮莫並(臣)謹遵
旨馳寄家信赴滇宣逹
聖主之殊施勖其始終不渝仰答
高厚(臣)弟正紅旗漢軍都統兼刑部侍郎(臣)高其佩卑
汚鄙賤逢迎年羹堯之處蒙
聖恩洞鑒不加罪譴
諭(臣)訓飭(臣)不禁警惕汗流(臣)思欺
君負國如年羹堯誠為當世之罪人凡屬臣王俱當痛
以為戒(臣)即欽遵
恩旨星寄家書嚴加訓飭令其洗滌肺腸痛自刻責務
與年羹堯絶交俾得悔罪更新以勵臣節仰副
聖主矜全訓誨之
洪慈為此繕摺奏
謝謹
奏
如年羹堯負心背恩欺君辱國之人當發願世世不與
為同類豈僅絶交遂可為悔罪更新之道乎
雍正三年九月初四日江南提督(臣)高其位謹
奏為恭謝
天恩事竊(臣)齎摺家人回松恭捧
皇上賜(臣)荔支一瓶到(臣臣)隨出郊跪迎至署望
闕叩頭謝
恩祗受謹繕摺恭謝
天恩(臣)更有奏者(臣)於雍正元年
陛見時曾以(臣)年衰老懇請
聖主㨂選賢員補授(臣)標中軍參將恊助辦理荷蒙
聖恩以(臣)保舉之右營遊擊吴進義
特擢中軍參將交(臣)試用及今三載吴進義辦事明敏
諸務勤謹訓練有方寬嚴得當實於營伍地方有
益今(臣)蒙
聖恩内召而吴進義係奉
旨交(臣)試用之人洵屬能員(臣)謹據實
奏覆伏乞
睿鑒謹
奏
覽卿奏謝知道了吴進義之優處卿於到京之日面奏
可也
雍正三年九月二十四日江南提督(臣)高其位謹
奏為奏
聞事竊(臣)通查上下江各府州所屬收成分數自十分
九分以至八分七分六分不等雖有多寡不同但
被水受旱之處止有睢寧宿遷江都寶應興化山
陽清河沛縣旌德太平儀徵泗州盱眙等州縣而
内中受傷者亦不過幾處鄕村統計通省實多豐
熟是以現今米價已減若至十月米糧盛出米價
定當再減草野咸歌樂利海疆悉頌休和為此繕
摺據實奏
聞謹
奏
覽奏深慰朕懷總賴
聖祖在天之靈默為佑庇也
雍正三年十一月二十九日太子少傅内閣大學
士暫理江南提督事務(臣)高其位謹
奏為恭謝
天恩事竊(臣)於雍正三年十一月初十日接(臣)孫高𤦺
家信報稱九月内奉
旨高其位著補授文淵閣大學士兼禮部尚書(臣)隨恭
設香案望
闕叩頭謝
恩訖伏念(臣)一介庸愚毫無知識荷蒙
聖恩特授樞機重任緣遵
旨候新調提(臣)魏經國到松交印是以未得趨赴
闕廷仰覲
天顔乃蒙
皇上天恩高厚授(臣)為文淵閣大學士兼禮部尚書(臣)
何人斯仰蒙
聖恩有加無已(臣)即鞠躬盡瘁亦何能報稱於萬一今
計奉
旨兩月有餘微(臣)感激之私不忘寤寐祗以部文未到
不敢違例具本又不敢以未接部文而稽延謝
恩之微悃(臣)心歉仄難安謹繕摺恭謝
天恩伏乞
睿鑒謹
奏
周瑛已從塞外抵川赴任矣卿來京見朕指日可期
硃批諭旨卷一百二十七
