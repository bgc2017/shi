欽定四庫全書
硃批諭旨卷二十六
硃批塞楞額奏摺
雍正四年十一月初十日署理山東廵撫印務侍
郎(臣)塞楞額謹
奏為欽奉
上諭事雍正四年十月十三日(臣)到任後接准登州總
兵官黃元驤為膠州停泊戰船一案恭錄
硃批諭旨到(臣臣)欽遵一面委員前往膠州會同營員
親至停泊處所宣揚
恩旨並查明在膠船數在船人數令該州動支正項錢
糧接濟一面檄行布政司查議應給口糧數目去
後續據布政使張保議稱停泊船内人役應照江
南原給工食口糧數目支給前來又檄行該州令
其按月照數支給在船人役無不歡呼感激叩謝
皇恩(臣)恐上厪
宸衷謹將料理情由繕摺奏
聞謹
奏
料理殊屬合宜朕又有旨諭黃元驤著賞犒伊等咨到
汝遵照奉行
同日又
奏為恭謝
天恩事(臣)於十月二十八日親詣岱頂恭祝
聖夀至十一月初二日回署接准吏部咨文奉
旨調補(臣)戸部侍郎伏思(臣)於兵部任内兩經部議革
職俱蒙
聖恩寬宥兹復特膺
寵命調佐司農(臣)何人斯邀此
隆遇感激之私莫可言盡唯有銘心刻骨銜結於生生
世世而巳謹繕摺叩謝
天恩為此謹
奏
滿洲之中人材甚少如爾等可以栽培者朕無不造就
成全若因此遂恃恩自恣漫不檢束惟希冀姑容則又
大誤矣當祗遵朕訓懋勉厥職以圖報稱可也
同日又
奏為請
旨事(臣)查東省各官養廉從前俱議定數目批行布政
司遵照在案至學差一缺原未議給養廉之項學
(臣)王世琛到任後前撫(臣)陳世倌曾先支給耗羡
銀二千兩云照道員之例每年給養廉六千兩但
曾否
奏明無案可稽事關動用錢糧(臣)實不敢冒昧遽行
支給為此繕摺請
旨伏候
皇上批示遵行謹
奏
此事當看學臣之操行何如不可竟為定例若實一塵
不染地方大吏自應量為資助倘名不副實則無庸支
給也總宜合於公當而已
雍正四年十二月初五日署理山東廵撫印務侍
郎(臣)塞楞額謹
奏為恭報得雪情形事竊東省自十月以來各屬多
報得雪一二寸三四寸不等兹復於長至日普降
瑞雪四野繽紛積雪至五六寸七八寸不等農夫
野老咸稱來歲麥秋定卜豐收謹此奏
聞以慰
聖懷謹
奏
瑞雪應時實慰朕懷殊為可喜可慶
雍正四年十二月十九日署理山東廵撫印務侍
郎(臣)塞楞額謹
奏為遵
旨議奏事前蒙
皇上發下沂州副將楊鵬條奏大路墩臺應添造營房
令兵丁挈眷居住一摺奉
硃批諭旨此事可與鎮臣詳悉籌畫具奏欽此即移咨
登兖鎮臣確議去後嗣准各咨覆前來查守墩兵
丁馬二步三晝則瞭望夜司廵查不可一時擅離
汛地若令挈眷居住實於公私均有裨益應如楊
鵬所奏中東兩大路共計墩臺一百三十五座每
墩添造營房十間共計應造營房一千三百五十
間每間約需銀十兩共計銀一萬三千五百兩造
完之日即令各兵丁挈眷永遠居住如至年久應
修令兵丁苫補毋致坍塌可也(臣)會同鎮臣合詞
具
奏是否有當伏祈
皇上批示遵行謹
奏
所議甚為妥協防守嚴密自可盜息民安也
同日又
奏為請
旨事據廵察山東等處給事中奚德慎移稱本科遍歴
東省沿河一帶漕艘客船往來絡繹不絶關係最
為緊要如照河標漕標添設煙墩營房令兵丁住
守催重趲空廵查瞭望於弭盜安民似有裨益等
因移商到(臣臣)查同一河道在河標漕標則有煙
墩營房在兖州鎮標則無煙墩營房以致防守兵
丁尋覓民房居住殊為未便自應一例添設以資
防守但查自桑園起至張秋止共計河道六百四
十五里又自劉昌莊起至黃林莊止計河道一百
六十里其間應造煙墩營房共有五十餘座費用
浩繁一時難於辦集請於兩年内酌動餘耗銀兩
交與沿河州縣各官陸續添造俟造完之日另行
奏
聞(臣)會同廵察科(臣)奚德慎合詞具
奏是否有當伏祈
皇上批示遵行謹
奏
沿河營房煙墩接聮不斷既可催漕船又以衛行旅實
為兩便應行添造但當嚴飭州縣官務湏蓋造堅固方
可悠久不然如直隸等處未及一年盡皆傾圯徒費金
錢究無益也善為之
雍正五年正月初三日署理山東廵撫印務侍郎
(臣)塞楞額謹
奏為恭謝
天恩事去歲臘月十九日(臣)齎摺家人奉到
欽賜
御書福字及風羊哈密瓜兹於元旦又接到
特賜風羊(臣)俱望
闕叩頭謝
恩祗受訖伏思(臣)何人斯膺此
隆遇非獨(臣)之一身仰承
福蔭於靡涯即(臣)之舉家亦共戴
福德於無盡矣(臣)惟有凛遵
聖訓勉力奉行以圖報稱於萬一為此謹
奏
極宜加勉以副朕望朕初意不過令汝暫時署理仍著
陳世倌復任近廉知陳世倌祇能潔已自守不肯實心
任事汝須多為料理幾時朕若選擇不獲勝任之人則
不可以年月限也汝當事事竭力經畫毋少存瞻顧之
心勉之
所奏臨清之摺交部查議矣
同日又
奏為奏
聞事竊查臨倉徵收米折銀兩每年應得羨餘銀一萬
五千一百二十三兩内除奏銷考核随鞘飯銀添
平銀及紙張飯食犒賞書役銀外實剰羨餘銀一
萬三百餘兩歴年以來臨關税銀多有缺額即以
臨倉之羨餘補臨關之不足雍正四年臨關税銀
並無缺額是以臨倉羨餘亦無抵用之處前撫(臣)
陳世倌於伊離任之時將三季收過羨餘銀八千
一百九十八兩除留充各費外伊俱解交藩庫補
還伊借動之庫項(臣)自冬季管理起至徵完止應
收羨餘銀四千四百五十五兩又帶徵三年分未
完錢糧内應收羨餘銀一千四百八十五兩(臣)任
内共收臨倉應得羨餘銀五千九百四十餘兩(臣)
將九百餘兩作為歲底犒賞(臣)標三營官兵及衙
門各役之用將五千兩解交藩庫留充公用所有
(臣)收過臨倉羨餘銀兩數目謹據實繕摺奏
聞謹
奏
陳世倌於錢糧羨餘原無染指朕所稔悉何也伊惟恐
累及身家祇務全身保禄不肯傾心為國是其所短耳
雍正五年正月二十四日署理山東廵撫印務侍
郎(臣)塞楞額謹
奏為請
旨事去歲十二月間布政使張保呈送冬季分規銀到
(臣臣)即面詢此銀出自何項據稱係各州縣解費
及餘平銀内存為分規每年約有五萬餘兩向係
院司均分等語(臣)查東省各屬徵收耗羨每兩以
三分作為解費原為解餉添平而設若存為分規
恐不足以服州縣之心且布政使張保呈請動支
正耗銀兩為解餉添平之用據稱從前原以歴年
民欠七分耗羨解餉添平因民欠緩至八年帶徵
萬二千兩為添平之用等語(臣)思三分解費原應
作解餉添平之用今存為分規所以添平又不得
九萬七千餘兩至今無項可補(臣)請自雍正五年
為始將此分規銀兩即作解餉添平之用如有餘
剰併所收七分耗羨搭解戸部以補從前掛欠銀
萬一千四百二十三兩相應交與藩庫留充公用
為此謹
奏
除此之外更有何項養廉此項分規前撫陳世倌曾否
支用作何處置之處一併查奏
雍正五年二月初十日署理山東廵撫印務侍郎
(臣)塞楞額謹
奏為請
旨事(臣)自抵任以來查訪六府知府直隸知州俱能循
分供職惟各州縣内有難以姑容之員如原任内
有虧空未完者應解任勒追有年老無能並才力
不及者雖任内尚無劣蹟若聽其因循怠惰恐致
貽誤地方應分别令其改就教職或勒令休致又
(臣)一面查明題參一面挨次題補更有請者原任
膠州知州馮景夏前任内分賠銀兩已完如蒙
皇上准其開復祈仍發至東省候補為此請
旨謹
奏
安民之道惟在察吏諸卿誠能秉公毫無瞻徇更不存
沽譽之心將見俊傑在位庶績咸熙
社稷蒼生裨益不淺矣勉之現任各官與朕何嫌出其缺
朕豈另有欲用之人乎矧經歴既久之員較新進未諳
練之輩相去霄壤汝於此處務求公當少不允協人材
可惜總之為大吏者非清慎而兼明察不能得鑑衡之
當至所奏年老不及各員若果衰邁不堪即教職亦屬
誤事伊等已任縣令亦可謂不負其讀書一番不如竟
令休致善藏其拙正所以保全之也
同日又
奏為恭報雨雪情形事竊查東省正月二十六日天
降時兩三十日又降大雪至二月初一初二兩日
連得微雨六府六州俱報均沾實於春農秋麥大
有裨益(臣)謹將雨雪情形奏
聞謹
奏
深慰朕懷惟宜恪秉一誠仰冀
上蒼之垂佑慎毋預料秋成侈然自逸也切諭
雍正五年二月二十二日署理山東廵撫印務侍
郎(臣)塞楞額謹
奏為遵
旨查奏事(臣)前將冬季分規銀兩交庫留充公用等情
具奏奉
硃批諭旨除此之外更有何項養廉此項分規陳世倌
曾否支用作何處置之處一併查奏欽此(臣)查自雍
正二年七月提解耗羨之後議定廵撫養廉銀每
年二萬兩藩臬養廉銀每年各一萬兩俱自耗羨
内支銷至分規銀兩仍由藩司於解費内扣留院
司均分是養廉之外又有此分規也再查陳世倌
自雍正二年四月到任起至四年九月離任止共
收過分規銀七萬五千七百九十兩共支過養廉
銀四萬五千兩内
奏明現存司庫留充公用銀四萬七千三百八兩又
捐賑用過銀一萬七千九百九兩又因博爾多陞
任進京陳世倌將伊應得之分規銀一萬一千兩
不曾收受歸併博爾多其餘銀四萬四千五百七
十餘兩陳世倌為盤費之用此分規養廉之實數
也至(臣)到任後一切用度俱於養廉内支用上年
冬季分規銀兩已
奏明留充公用理合一併奏
聞謹
奏
據奏耗羨銀兩既可以養廉分規一項即依爾所請行
朕惟恐爾等大吏需費殷繁或致用度不敷耳
同日又
奏為奏
聞事竊前撫(臣)陳世倌於(臣)到任時將
硃批條奏東阿縣大河口建築石橋一摺併伊
奏明彼處地有浮沙難建石橋請造船十隻搭作浮
橋以濟行旅緣由移交到(臣臣)随轉飭該縣作速
成造去後今據東阿縣詳稱遵造橋船於正月十
二日完工復將河口兩岸下樁築土鑲成馬頭安
設船隻搭作浮橋現在車輛人騎通行無礙等情
前來除將造船工料用過銀一千二百二十九兩
行令布政司查核外謹將浮橋報完日期奏
聞謹
奏
張楷亦好為此等私恩小惠之事前者奏請於安徽所
屬地方開支河一道可令商民避長江之險等語朕意
其必有真知灼見處故諭接任者奉行孰料竟屬紕繆
不可見之施行今不識此橋果係應行有益之舉抑或
陳世倌出於一時迎合徒為無益之費耶爾其據實奏
聞
雍正五年三月十九日署理山東廵撫印務侍郎
(臣)塞楞額謹
奏為代
進奏摺事據陞任兖州府知府吴關杰禀稱前奉
聖諭如有奏摺交與廵撫轉奏今關杰荷蒙
天恩陞授湖廣辰沅靖道現在束裝赴任具有謝
恩奏摺一封懇祈轉奏等情到(臣臣)謹代為恭
進謹
奏
吴關杰中材耳其莅任兖州以來雖未聞其劣蹟亦未
聞有美政甚屬平常朕將伊調用湖南非嘉奬而陞擢
之也其賢否究竟如何之處爾據實覆奏
同日又
奏為奏
聞事(臣)思
聖廟工程事關重大因嚴飭管工各官上緊備辦兹據
登萊青道徐德俶詳稱磚瓦灰石已備辦十之七
八原擬木料一到即可興工今都司鈕國璽買到
之木多不如式等情(臣)查鈕國璽所買木料既不
如式而任内錢糧又有虧空似此不職有誤
欽工之員斷難姑容現在題參請
旨革職嚴提審擬著落該員將家産賠補仍轉飭管工
各官將運到之木料内擇其合式者收工應用合
將料理情由繕摺恭奏以
聞謹
奏
鈕國璽藐法誤工甚屬可惡亟當嚴參示懲事關尊崇
先聖乃千萬世不朽之典務須極力詳慎遴委幹員料理
妥協方是况汝係科甲出身便作私事論亦宜殫心籌
畫以盡報本之誠方不有愧儒教其徐德俶亦屬推諉
具疏時不可從寬
雍正五年閏三月十六日署理山東廵撫印務侍
郎(臣)塞楞額謹
奏為奏
聞事本月初四日接准内閣封發山西廵撫德明所奏
吴竒明揭帖一事奉
旨山西廵撫德明所奏吴竒明揭帖一紙可抄錄發與
山東廵撫將揭帖内有名之該省人犯應行質問者
即速密拏解往山西交與德明究審不得疎縱亦不
得拖累欽此欽遵等因到(臣)随密差遊擊白良璧前
往查拏於初七日將東阿縣民董大成拏解前來
察其情詞觀其形狀乃一年老無知鄉農似非謀
為不軌者查原揭内董大成並非在家居住之人
(臣)恐拖累無辜除將現獲之董大成拘禁省中一
面備敘情由專差星赴山西咨詢或彼處另有董
大成其人或將現獲之董大成發往質審之處另
行斟酌料理外合將咨詢緣由先行奏
聞謹
奏
非此董大成自不可令其枉屈此事且勿顯露狀中有
鹽徒八百人馬上朋友五六百之語又有寄頓年羹堯
贓物等情諸犯雖獲朕疑其事荒唐但既舉首鑿鑿不
得不究耳此案山西現在審理俟德明處文到汝迅速
應付無誤目下以密為要湏選差精細捕役潛詣州縣
伺察蹤跡倘事果實免致臨期失措
雍正五年四月初五日署理山東廵撫印務侍郎
(臣)塞楞額謹
奏為報明二麥情形事竊查東省濟屬於閏三月初
三日大沛甘霖四野霑足嗣據各府州縣報稱䦌
三月初三初四等日以及二十二二十六等日均
得大雨細訪通省二麥現在俱甚茂盛目下米穀
市價較之未雨之前已每石減銀一錢四五分不
等(臣)恐上厪
宸衷將二麥茂盛糧價漸減情由繕摺奏
聞為此謹
奏
覽奏朕懷深慰政平人和則雨𤾉時若此皆汝誠敬居
心勤敏奉職之所致
天道最近切不可視為杳渺無憑也勉之慎之
同日又
奏為奏覆事竊(臣)准内閣知會内開三月十六日奉
上諭前布蘭泰摺奏海疆事宜塞楞額當擇其應行事
件作自巳之意具題今將朕硃批俱寫入本中是伊
錯認朕意恐將來督撫倣效而行實有未便故將原
本批令發還爾等可寄字與塞楞額事若應行自當
作伊自巳奏陳另行具本若不當行之事亦不宜宣
露推卸欽此合行寄字知會等因到(臣臣)捧讀之下
不勝惶恐戰慄竊查海疆事宜均關地方公務理
宜擇其應行事件作自巳條陳具本題請乃(臣)知
識愚昧不能體會
聖意疎忽之罪(臣)實難辭惟有益加黽勉以仰副我
皇上教育生成之深恩而已除將原奏内擇其應行事
宜另疏具
題外為此恭謝
天恩謹
奏
此等小過出於無心朕不汝責也原本發還所以明示
朕意使天下督撫知之嗣後有所遵循耳
雍正五年四月初九日署理山東廵撫印務侍郎
(臣)塞楞額謹
奏恭請
皇上聖躬萬安
朕安今巳實授汝為山東廵撫矣勉盡厥職以副朕意
汝父年艾如欲接至任所以仲孝養亦可在汝父子之
間酌量而行耳偶爾念及故諭
同日又
奏為奏
聞事本月初四日准副總河嵇曾筠移送會題疏稿一
件係為曹單二縣臨河大堤題請加幫鑲埽於藩
庫内動帑興修將額設徭夫工食併幫貼等銀抵
項外其餘在於徐德俶名下勒追還項緣由又咨
文一角内稱現在具題檄令藩司先動撥庫銀二
萬五千兩以便備料興工緣由一併到(臣臣)查徐
德俶係奉
旨發與嵇曾筠令其出貲財數萬金效力以示懲戒之
員自應將此項堤工即責令徐德俶效力興修或
至實難接續之時再為題請借動庫銀今徐德俶
尚未到工即先動庫銀然後於伊名下勒追恐將
來賠補無期而庫帑反致虚懸况曹單二縣河堤
並非險工尤不便於未經奉
旨允准之先擅動庫帑是以會稿内(臣)未經畫題其檄
令藩司所撥銀兩(臣)亦未經准其給發除將前情
咨覆嵇曾筠外謹具摺奏
聞為此謹
奏
朕若據奏即飭諭嵇曾筠相形之下恐失爾等同官雅
誼爾但堅持不便給發情理明白辭覆令伊自行改正
為是倘伊固執已見或具題或摺奏到時朕降旨諭問
於爾然後將此情由聲明回奏則爾亦可告無過也諸
凡似此據實無隠毫不瞻顧可謂明體達用福至心靈
矣朕實褒奬之至勉之
同日又
奏為請
旨事竊惟知府一官有刑名錢榖之司表率拊循之任
必得精明強幹之員方克辦理無誤(臣)查青州府
知府俞兆岳年力老邁精神衰憊胥役窺其柔懦
漸至玩忽從事前於三月間青州府城内兩次被
盜至今月餘未獲一賊雖疎忽之咎不專在郡守
而委靡之愆已可槩見矣(臣)恐姑容日久以致貽
誤地方可否令俞兆岳自行引退員缺另請
皇上揀選補授之處伏候
聖鑒批示遵行謹
奏
俞兆岳原非朕所鑒賞之人因見其氣度舒徐意必老
成歴練所以擢用之耳果如爾言則棄物也亟應令伊
告退此員缺通省州牧府佐内有勝任之人否查明奏
聞
雍正五年四月二十四日山東廵撫(臣)塞楞額謹
奏為恭謝
天恩事本月十九日接奉
硃批諭旨今巳實授汝為山東廵撫矣勉盡厥職以副
朕意汝父年艾若欲接至任所以伸孝養亦可在汝
父子之間酌量而行耳偶爾念及故諭欽此(臣)跪讀
之下不禁涕零伏念(臣)以庸愚之質荷蒙
皇上逾格擢用由中書歴任侍郎
高厚之恩直同覆載今復
特授山東廵撫更蒙
念及(臣)父俾(臣)得展烏烏私情(臣)何人斯邀此
異數撫衷自問愧感交集自兹以往惟有益加黽勉務
竭犬馬微忱仰報
弘慈於萬一而已謹先繕摺恭謝
天恩謹
奏
終身不改此志則一生受福無窮大率始終如一不随
境而遷者少玩愒歲月昧其初心者多夙興夜寐時加
省察如人飲水冷暖自知古人云明道易守道難非扶
天理遏人欲克勤於涵養工夫不能也即如勉之一字
須從慎之一字著力操存之功豈容少間汝其謹誌弗
失
同日又
奏為恭謝
天恩事本月十五日(臣)齎摺家人捧到
欽賜人參笋一匣芽茶二瓶(臣)随恭設香案望
闕叩頭祗領訖為此繕摺恭謝
天恩謹
奏
覽卿奏謝知道了
曹單二縣河堤兹據嵇曾筠懇請工程緊要恐致遲誤
等語其檄撥錢糧爾即照咨付與將來如徐德俶不能
足數賠補則惟嵇曾筠是問耳爾無庸會題令其自行
具奏可也
雍正五年四月二十八日山東廵撫(臣)塞楞額謹
奏為奏
聞事四月十七日晚天降時雨各屬均沾二麥俱得堅
實禾苖亦漸長發據各屬報到内四五十州縣麥
收分數俱在七分以上至十分不等惟是上年被
水州縣内水淹窪下之處多有魚子今春涸出間
有蝻子生發巳嚴飭地方文武官弁竭力搜捕併
委大員親歴廵查並未傷損田苖合行奏
聞謹
奏
蝗蝻一事人力竟可以勝之確然無疑者捕不盡力一
令飛起為害不小地方官百姓多有憚於撲捕倖免督
責往往隠而不報爾當時加訪察嚴行飭諭方收實效
在爾東省此事尤為緊要年年春夏秋務宜留心毋得
少忽慎之慎之
雍正五年五月二十二日山東廵撫(臣)塞楞額謹
奏為查明倉榖據實奏
聞事(臣)自到任後即檄行布政司確查積貯實數續又
奉
旨將陸埰條奏一摺交(臣)議奏查陸埰奏請存價銀兩
分發各州縣採買之說在應買之道廳得脱然事
外而分買之州縣愈為滋累(臣)故不敢議令分發
以開推卸之端仍照各案原存價銀勒限本年秋
收買補貯倉惟是三錢一石之價在豐年尚能採
買若遇歉收實有不敷(臣)請於秋成後查訪確實
若有萬難採買之處或另行分别
題請展限或於餘耗内酌量每石加添三五分俾得
作速買補以副我
皇上軫念民生慎重倉儲之
聖心伏候
皇上批示遵行謹
奏
分發各州縣固不可行若必待三錢之價天時難定尤
為非理但此事必有原委何故折價存貯其中豈無情
弊朕經通諭州縣各倉凡有折色貯庫儘其存銀按時
價購買補倉其不足之數責令原任事者賠補此事亦
當如是辦理設若不能察其原由不得其人恐倉儲終
屬虚懸至爾所奏酌量於耗羨内幫貼亦必俟秋成後
買補為是總在爾詳情度理秉公而為之耳
同日又
奏為奏
聞事竊查東省於五月初一初二十三十四等日俱有
微雨又於二十日得雨入土四五寸不等秋苖茂
盛各屬亦均沾雨澤至從前所報蝻子發生之處
共有二十餘州縣(臣)即迅飭文武官弁竭力撲捕
一面用錢收買今報到撲滅者已有十之八九其
飛蝗去來無定現在随有随撲人夫之蹂躪蝻蟲
聞謹
奏
蝗一飛起則大有可慮此皆初生時撲捕不力之所致
也宜嚴督所屬務令撲滅續生蝻子要緊大凡捕蝗附
近田苖不無蹂踐之害所以小民不願而監捕親臨地
方未免有迎送之勞所以牧令亦不願是捕蝗之事全
在該撫勸懲得法也試思蹂踐之為害幾何飛騰則為
害甚溥愚民只顧一身一家之計豈堪與論利害輕重
此事若見不透一時被屬員愚惑過後追悔無及元年
二年間四省皆生此物朕諭該撫等竭力撲滅竟未至
成災汝今當察地方官之不盡力者必素係不能盡職
之員照規避懶惰之例嚴行參奏懲一以警百捕蝗各
員寧猶不知戒懼耶
雍正五年六月二十九日山東廵撫(臣)塞楞額謹
奏為奏
聞事前因東省州縣内有蝗蝻生發荷蒙
皇上指示周詳(臣)恐屬員撲捕不力以致蔓延為害因
於看河之便親詣生發處所嚴行督催復派委多
員分頭查催半月以來俱已陸續報到撲打淨盡
並未傷損田禾(臣)猶恐有餘種未盡陸續生發之
處現在仍不時查訪嚴飭随生随撲誠如
聖諭人力可以勝之者也(臣)恐上厪
宸衷謹將撲滅緣由先行奏
聞至(臣)所歴二十餘州縣處處田禾茂盛即訪之通省
州縣亦俱稱雨暘時若可望豐收合併奏
聞謹
奏
東省陋習朕所稔悉前於爾奏摺内故諄諄批諭也年
年當留心體訪一有所聞督率撲捕不遺餘力倘有隠
匿者嚴加參劾如此則蝗蝻何至蔓延為害其新任有
司於平時即嚴切誥誡使預知處分之重自不樂仍踵
舊習矣
同日又
奏為奏
聞事竊(臣)據東昌府聊城縣申稱本月十七日晝夜大
雨河水陡長十八日卯刻龍灣舖地方運河西岸
漫開水口七丈有餘連夜搶修業巳堵築至二十
一日復遇大雨河水頓長復將堤頭護埽汕去又
衝開水口一丈寬深現在加緊搶修等情到(臣臣)
随檄飭東昌府知府金啓洛督率印河各官星夜
堵築併委員前往查明衝決堤岸曾否堵築完固
民田廬舍有無淹沒各情形另行具
奏外合先奏
聞謹
奏
地方上凡此等小事槩不隠諱一一奏聞朕甚嘉之殊
不厭其煩碎爾審度情形如不難於措畫酌動耗羨之
項随宜料理速竣毋致因循滋患也
同日又
奏為查勘河道工程事竊徒駭馬頰二河工程告竣
(臣)於六月初六日自省起程遍歴有河州縣挨次
查勘二河工程深寬丈尺俱各如式一律深通毫
舊有橋梁俱係淤後所築今河已挑挖深通橋梁
根基多有浮露衝刷日久必至坍塌其所有橋座
(臣)酌動公費耗羨轉飭修築堅固以為經久之計
今查勘已畢於二十六日回署合將查過河工情
形具摺陳明謹
奏
為政以大德不以小惠修築橋梁務宜永遠堅固使民
實享其利若苟且塞責以圖一時美觀則猶夫以乘輿
濟人於溱洧也
雍正五年七月初九日山東廵撫(臣)塞楞額謹
奏為奏
聞事竊聊城縣龍灣舖地方河堤漫決情形(臣)經
奏明在案今於本月初九日據東昌府印河各官報
稱自初三日以後連朝晴霽河水漸消所有衝決
堤口於初七日堵築完固民間廬舍並無被淹即
低窪處所田禾稍被水浸幸際成熟之時不致為
害等情前來除仍轉飭地方官加意察訪毋使貧
民失所外合將決口堵築工完民田廬舍並無傷
損緣由繕摺陳明謹
奏
近日畿甸以内秋雨連綿朕甚憂慮爾宜飭諭各屬於
一切堤工小心防護毋致疎虞慎之慎之
雍正五年八月初六日山東廵撫(臣)塞楞額謹
奏為奏
聞事據東昌府知府金啓洛報稱七月二十六日大風
驟雨將城北護城大堤衝開二十餘丈幸於二十
七日晴霽之後水勢漸消城郭可保無虞其堤内
居民三千餘口俱用小船載入城内安置房屋雖
被淹沒人口並無傷損等情到(臣臣)即委濟南府
知府張體仁前往會同金啓洛酌動銀米將被水
窮民加意撫恤併將護城大堤作速搶修除俟料
理妥協之後另行具
奏外謹將衝決被水情形先行陳明謹
奏
觀汝實授以後頗不及署理之時
天道随人亦自然更易此一定之理也
同日又
奏為奏
聞事據東昌府屬兖州府屬濟寧州屬之各州縣衛所
俱以秋雨過多窪地被淹等情詳報前来現在轉
飭布政使委員分頭查勘外(臣)查登萊青三府山
地居多雖有雨水無傷田苖俱報到秋收各有八
九分不等至濟兖東三府除被水村莊外其餘亦
俱報到秋收六七八分不等統計收成分數即被
水州縣將來亦不至米價騰貴(臣)恐上厪
宸衷理合繕摺奏
聞謹
奏
便厪朕衷亦無可如何之事豈此片紙數字所能慰解
耶
雍正五年八月十六日山東廵撫(臣)塞楞額謹
奏為奏
聞事竊(臣)前以東昌城北護堤被水衝決委令知府張
體仁前往協同料理緣由業經摺
奏今已晝夜搶築如式完固其被水人民各有生理
者已各歸本業外尚有無依貧民男婦大小共一
千四百餘口内大口每名給銀五錢小口每名給
銀二錢以為經營餬口之資俟堤内積水涸盡再
行酌量按戶散給撘蓋房屋之費斷不使流離失
所以致有負我
皇上子惠元元之至意所有給過銀錢以及築堤所費
不及二千金(臣)與司道大員公同捐備無庸請銷
庫項再查運河堤岸漫溢之處本應即行鑲墊但
目下水勢尚未消落堤内堤外水面相等取土維
艱人力難施(臣)現在檄飭印河各官相度機宜俟
河水稍退即便次第興修至於沿河縴路遇有殘
缺水口即暫撘浮橋以濟回空以通商旅更查東
昌府城雖經水患各項糧米並不昂貴居民亦皆
安堵如故(臣)謹據實奏
聞上慰
聖懷謹
奏
觀爾前後摺奏光景衝決勢大淹沒或不止於此凡地
方水澇之患亦所時有但宜講求撫恤之方斷不可絲
毫隠諱也
雍正五年八月二十六日山東廵撫(臣)塞楞額謹
奏為請
旨事竊(臣)業將已報到被水之州縣陳
奏在案今委官查驗多不至成災惟東昌府屬之沿
河州縣地處窪下以致被淹較重查定例如地方
有被災之處先將情形
題報續將分數查明復行具
題蠲免但東省今歲二麥已慶豐登通省秋收亦多
成熟雖有數處被水不致民食維艱今若據州縣
之申詳遽將被水情形通行具
題不惟成災之州縣多所希冀即不成災之州縣亦
皆觀望無論無力貧民不行完納即有力大戸亦
不肯輸將此等情弊(臣)所甚悉是以未敢造次具
題現在已委員分路查勘如有實在成災地方容(臣)
據實開明分數繕摺
奏請其有應蠲應免之處仰候
皇上特降恩綸目前之先報情形免(臣)具
題則將來成災貧民仍得沾沐
皇恩而不成災之處所亦不至觀望希冀矣(臣)查訪既
確用敢具摺
奏請伏候
聖鑒批示遵行謹
奏
果不成災自不在蠲免之例何慮其觀望但查勘務宜
公確汝既不先報情形於具題時須聲明緣由方可免
違例之咎也
同日又
奏為請
旨事竊查耗羨彌補流抵一案經(臣)
題請展限統於雍正五年歲内全完奉
旨允准在案今查司庫續收耗羨約至九月初間流抵
挑濬鬲津等支河共用米一萬七千二百餘石現
在具
題請銷但徒駭馬頬河道實為宣洩民田陂水而鬲
津等支河更同民間溝洫雖蒙
聖恩准動庫帑實係地方公事(臣)請俟彌補流抵全完
之日即接續彌補挑河所用銀米庶以公完公不
惟正項錢糧不至多費而提解耗羨亦無事紛更
矣為此謹
奏
以公完公非此之謂也各項虧空補足時暫留贏餘將
來若有無著之項正宜以此補苴至如地方上修理道
路橋梁或添助州縣買補存倉榖石疏通溝洫等事亦
宜以此支用斯謂以公完公但總不可令不肖官吏借
名開銷假公以濟其私耗羨一項原為地方官所得之
物蓋以之養其廉操方可杜絶巧取之私使不為吾民
累迨完公有餘酌量均增於州縣各官令其從容不窘
則自然不貪實為善舉且此耗羨乃民膏民脂於正賦
外不得已而取之者也如果此等之需又盡充足則當
減耗以裕民方為萬分全美之政所奏耗羨作為挑河
公用之說謬矣何也此項止可為地方中之公用非可
為國家之公用也國家理財自有大體假令各省於正
供外又增此名色餘出耗羨數百萬充為庫帑成何國
體耶若然則提耗羨一極美之事翻成大笑談矣爾領
悉朕意一切皆本此辦理方不愧臨民之任
雍正五年十月初四日山東廵撫(臣)塞楞額謹
奏為奏
聞事前准内閣來書欽奉
上諭著各省督撫迎請
龍神像位建祠供奉(臣)即一面委員赴京迎請一面
敬擇潔淨屋宇一所重加修整建設神龕今於九
月二十四日據委員迎請山東
福齊惠應龍神二尊到省(臣)即率同各官出郊迎接
進祠敬謹供奉訖所有迎請
龍神像位供奉緣由合行奏
聞謹
奏
覽爾奏中敬謹二字時刻不可去懷蓋
神明感應之理惟以德馨不僅在享祀豐潔也禮月令仲
夏大雩雨暘禱祀由来尚矣然居心行政若不出於仁
民愛物之誠徒懷僥倖希冀妄邀福庇何異緣木求魚
此理朕見之甚明且確爾一身繫闔省烝黎之休戚當
思所以致感之實兢業自持勤慎不怠庶幾徵應如立
竿見影也
雍正五年十一月初七日山東廵撫(臣)塞楞額謹
奏為恭報瑞雪事查東省於十月初三初四十九二
十以及二十七等日六府六州陸續申報得雪自
三四寸以至八九寸一尺不等四野均沾訪之農
圃老民僉云小春節氣得瑞雪霑足誠来年豐稔
之嘉兆也合將瑞雪情形繕摺恭報謹
奏
直隸山西河南皆已得雪朕正為山左繫念覽爾此奏
深為快暢然更須春雨應時綿綿接續為佳耳
雍正五年十一月二十四日山東廵撫(臣)塞楞額
謹
奏為請調回塘撥之兵以專責成以實營伍事伏查
各省設立塘撥遞送部文京報俱係提塘召募土
著令其沿途遞送其工食銀兩出自通省各衙門
看報各官按季解貯藩庫提塘赴司請領惟東省
則不然自省至京設立塘撥悉用撫標兩營步兵
遞送由來巳久不知始自何年但營兵自應随營
操練不便擅為塘撥之用况東省各州縣原有閱
報銀三千餘兩儘可僱募以供遞送(臣)請將原撥
塘兵盡行撤回以實營伍其遞送公文之人即令
提塘召募沿途土著良民承充其通省閱報銀兩
亦令解貯藩庫按季支給提塘為募夫工食之費
如此則營伍塘撥均有裨益再查當日派撥之時
原無報部文案今撤兵歸營似可無庸具
題(臣)謹繕摺奏
聞伏候
聖鑒批示遵行謹
奏
此奏甚屬可嘉應如是料理近日古北提臣楊鯤亦經
摺奏此事當日派撥雖云未曾報部今若不具題存案
恐將來仍蹈故轍况他省塘撥不無𩔖此者見朕允爾
題請則亦不得不倣效而行矣
同日又
奏為叩懇
聖恩俯允
陛見事竊思(臣)自叩辭
天顔以來業逾一載犬馬戀
主微忱固已時深夙夜而地方應行政務尤當敬領
睿謨(臣)心繫
闕廷因恐曠誤職業未敢冒昧瀆請茲封印在即事務
少閒且東省密邇
神京往返不須一月敢懇
聖恩容(臣)於封印後輕騎減從兼程赴都叩請
聖安面聆
聖訓不惟瞻
天仰
聖之誠得以稍展而吏治民生之事亦得有所遵循矣
(臣)不勝激切待
命之至謹
奏
今歲不必來京幫助陜西騾頭一事切須悉心料理勤
加訪察嚴飭屬員禁止胥吏毋致滋弊使不至踵前陋
習擾累地方始不負朕委任之意至於採買騾頭必肥
壯者方可入選一路解送官吏尤宜審擇勤幹之員諸
凡豐裕從事毋令其艱窘倘或至於賠累則誤事矣勉
之
更有備用二千兵丁一事候朕諭到盡心辦理
同日又
奏為恭報瑞雪事前十月内得過雨雪情形(臣)已陳
奏在案今於十一月十七十八等日又復連朝大雪
四野均沾各州縣俱報稱積雪至七八寸一尺不
等當此一陽来復之候得此大雪繽紛實為豐年
之兆理合恭報為此謹
奏
冬雪頻仍朕懷深慰果能恪秉公忠之念以上報朝廷
下安黎庶
穹蒼之錫嘏朕可為汝操左劵也勉之敬之
雍正五年十二月十八日山東廵撫(臣)塞楞額謹
奏為恭謝
天恩事前(臣)兩次齎摺家人回東俱蒙
皇上欽賜湯羊(臣)恭設香案望
闕叩頭謝
恩祗領訖為此繕摺恭謝
天恩謹
奏
王師將有西藏之役由此而遂向準噶爾布昭天討亦
未可定軍需重任部臣内一時不得其人欲調爾來經
畫故及早諭知以便徐為預備此事即在廷議政大臣
朕尚未露其端調爾大約在明歲夏秋之間此數月内
可將地方政務加意整飭密之又密毋得洩露特諭
雍正六年正月十一日山東廵撫(臣)塞楞額謹
奏為恭報瑞雪事上年十二月二十九日濟南得雪
三寸四野均沾嗣據各屬陸續申報俱於是日得
雪二三四寸不等不惟二麥自茲暢茂將見禾苖
亦可乘時布種矣合將瑞雪情形繕摺恭報謹
奏
今歲雨雪可謂
天恩浩蕩率土均沾滇省從來雪少去冬竟深至二尺人
所罕聞見者朕實感戴慶幸而倍生惕厲之心願與諸
卿共相懋勉其靖共爾位毋或荒寧慎之慎之
雍正六年正月二十八日山東廵撫(臣)塞楞額謹
奏為請
旨事竊准吏部咨欽奉
上諭著各省督撫於所屬知縣内揀選一人作速咨送
閩省交與高其倬常賚酌量於緊要縣缺補用欽此
欽遵(臣)揀選得蓬萊縣知縣楊一正在任年久歴
練老成可以咨送抑(臣)更有請者原任金鄉縣知
縣郭允彝丁艱離任現在候咨歸旗歴任六載有
餘辦事明敏才具練達若咨送閩省堪勝緊要縣
缺(臣)因人材起見越例具
奏或將現任知縣楊一正咨送或將丁憂知縣郭允
彝聲明緣由咨送閩省之處伏候
聖鑒批示遵行謹
奏
令楊一正往閩是郭允彜若居官果優具本題留送部
引見可也
同日又
奏為請
旨事正月二十六日接准部咨奉
旨山東按察使楊紹補授直隸布政使山東布政使岳
濬調補山西布政使張坦麟調補山東布政使欽此
(臣)查東省現在存庫之正雜錢糧共有三百四十
餘萬兩關係重大現在道府内無堪署藩篆之員
仰懇
皇上天恩將岳濬暫留東省俟張坦麟到任交代明白
之後再令赴山西新任為此謹
奏
所請是足見慎重錢糧之意已有旨命張坦麟速来交
代矣
雍正六年二月十二日山東廵撫(臣)塞楞額謹
奏為恭報雨雪事二月初四日省城大雪復據各府
州縣陸續報稱是日有得雨入土四五寸不等之
處有得雪三四寸不等之處合將得過雨雪情形
恭摺奏
聞謹
奏
深慰朕懷實代汝不勝慶幸也但不可遂爾放逸惟心
存敬畏拳拳弗失勤吏治暢民情
上蒼之響應朕可力保也慎之又慎期共勉之
同日又
奏為遵
旨密議據實覆奏事竊(臣)接准和碩怡親王戸部尚書
蔣廷錫奉
上諭密寄信與河南山西山東督撫每省於步兵内挑
選二千人等因寄字到(臣臣)遵即酌定議稿先後
密寄與河南督臣山西撫臣會商在案查河南督
臣山西撫臣會稿内以所挑之兵俱屬步兵無庸
給與騎坐馬匹等語(臣)思各兵長途䟦涉恐難步
行謹議各給騎馬一匹又會稿内止云酌量派委
管轄各官帶往等語其應派官員數目騎坐馬匹
製備行裝銀兩未經分析置議(臣)之所議微有參
差理合聲明統祈
皇上訓示遵行謹
奏
此事田文鏡石麟俱經奏過作何辦理之處朕已酌定
準則諭明田文鏡矣爾等總在田文鏡處畫一而行
雍正六年二月二十六日山東廵撫(臣)塞楞額謹
奏為恭報得雨日期事竊二月二十二日濟南省城
自寅時下雨起至戌時止舒徐綿密田土透足近
省州縣俱報均沾其去省遠者尚未報到謹將得
雨情形繕摺謹
奏
直隸亦然
天恩溥博欣幸之懷筆不能喻此喜與爾同之但須加勉
加慎方克承
上蒼之眷顧也勖哉
同日又
奏為據實奏
聞事竊(臣)於放告日有青州府臨胊縣民孫有明狀稱
同縣民姚瀛盗伐伊樹又佔伊地畝在按察司衙
門控告行府審為誣告批令枷責哀鳴親審等語
(臣)閱其詞内為争地爭樹細事歴經審理結案未
准逐出詎孫有明走出門外随拏小刀刺傷肚腹
至晚殞命其中有無冤抑是否畏罪脱逃控告不
准以致自盡之處除批令按察司嚴查詳報外合
將孫有明因告不准自刺緣由據實奏
聞謹
奏
爾身任封疆當知大體似此𤨏屑不應奏之事瀆奏必
有應奏之事隠匿而不奏聞者在朕甚疑之
同日又
奏為請
旨事竊查藩庫内有扣存支發河工銀六千九百六十
七兩係歴年陸續扣存部費之項據布政使岳濬
詳稱部費名色巳經革除此銀請存為地方公用
等情前來合行
奏明撥充公用再查濟南省城墻垣坍塌之處甚多
(臣)於去歲已委員確估共需工料銀四千七十餘
兩又查東昌府屬之聊城等縣運河堤岸多有單
薄每遇河水長發之時易於衝決以致河水灌入
民田(臣)現在將作何修築堅固之處委員查估(臣)
請將此項扣留部費銀兩即作此城工河工之用
理合奏
聞謹
奏
城垣堤岸均宜修葺但不可令浮冒以填不肖官吏之
貪壑
同日又
奏為欽奉
上諭事本年二月十一日准内閣寄字内開雍正六年
二月初六日大學士馬齊朱軾張廷玉孫柱等奉
上諭闕里興修工程已經三年何以至今尚未告竣爾
等可寄信與廵撫塞楞額令董事諸臣實心料理務
使堅固昭垂永久毋得惜費省工擔延時日報竣之
後朕或親詣展禮或遣親王大臣前往俟再降諭旨
欽此(臣)到任後即擬刻日興修催儹告竣以期仰
副我
皇上尊師重道之至意無如都司鈕國璽所買之木多
不如式經(臣)
題參革職審擬随委濟東道牟錝元等協同承修各
官將木植逐一丈量確估其缺少之梁柱枋桁等
大木以及漏估未買各料已動支庫銀先後委員
星夜赴江廣購買應用到工之日方可定限完工
今奉内閣寄到
上諭詢問除另文咨呈内閣外合將
聖廟工程至今尚未告竣緣由據實陳明謹
奏
内閣轉奏時另有諭旨似此既經咨呈必到朕覽之事
又無不便聲明應行密奏之隠情何必多此一番煩瀆
亦可謂不體朕之至矣
雍正六年三月二十七日山東廵撫(臣)塞楞額謹
奏為恭謝
天恩事(臣)齎摺家人回東捧到
欽賜皇輿全圖(臣)跪迎進署恭設香案望
闕叩頭謝
恩祗領訖(臣)敬捧跪閱山川疆理細密周詳惟有慎重
祕藏於公餘細心體察以期仰副我
皇上誘掖指示之
聖心為此繕摺恭謝
天恩謹
奏
此圖實難得之寳物也尺幅萬里普天一覽乃前代之
所無費
聖祖數十年苦心積慮所成當珍重之
同日又
奏為恭報雨澤事竊查東省前於二月二十二日得
過大雨又於三月初四五等日各屬報到得雨大
小不等今於十四日又得大雨四野霑足又於二
十一日自申時起至次日天明止細雨綿密各屬
亦報均沾仰賴
皇上弘福雨𤾉時若田禾茂盛各屬糧價亦因之日漸
平減合行恭報上慰
聖懷謹
奏
春雨優渥朕心深慰但章奏中動稱仰頼弘福此等語
朕實厭聞爾等若不秉公察吏顛倒刑政縱容衿棍肆
行無忌以至百姓銜怨含冤則乖氣致異惟仰頼朕一
人之弘福以感召
天和可乎似此不經虚文諛奏有何益處觀所言之不實
即卜中情之偽矣果能竭力效忠殫心奉職
上天之眷祐朕可信其必也將爾科甲虚套習氣務湏盡
情洗滌若少留一分必受一分之累戒之
同日又
奏為奏明事竊查院司分規經(臣)
奏明以充解餉添平之費如有餘剰聽作彌補從前
掛批之用巳奉
旨准行在案今雍正六年春季部撥西餉一百三十六
萬兩查運解西餉並無添平飯銀之費(臣)因通查
此番省用之分規以及庫存餘平併七分耗羨共
銀四萬六千七百三十八兩零查前撫(臣)陳世倌
於雍正三年賑濟被水貧民曾動用濟南東昌臨
清博平等府州縣倉榖原議院司道府公捐還項
統計應捐共銀七千三十四兩迄今事隔三載官
多更易既不便責令後官代捐又不便著落前官
賠補(臣)請將此番節省之分規等項銀兩内撥出
七千三十四兩以補當日未捐之項庶以公完公
而倉項不至虚懸矣為此謹
奏
此事宜確察的實朕意其未必然也不過借此巧為開
銷虧空耳若前項倉榖果因濟貧動用今為之買補還
項正所謂以公完公當然之舉也
雍正六年四月二十六日山東廵撫(臣)塞楞額謹
奏為遵
旨查明覆奏事竊查河工效力人員等支給養贍銀兩
一案經布政使岳濬具摺
奏稱河工效力仇廷樞等十四員經前任廵撫陳世
倌批准每月每員給薪水銀四兩此項應否停止
欽奉
硃批與廵撫酌量如果實心效力又當一論如陳世倌
徇情給發不但應行停止從前給過之項還當著落
陳世倌賠補又奏稱侍衛張炳等四員先准兵部咨
開此等人員應否給與俸禄酌量辦理随經布政
使張保議給養贍銀四兩武進士范學海等亦經
張保詳明一體支給此項或應停止或應酌減伏
候
聖裁批示等因奉
硃批亦如前諭欽此(臣)會同商酌細查原卷仇廷樞等
俱稱身家殷實在部具呈情願效力之員若又給
與薪水是與情願效力之意不符陳世倌批令給
領甚屬不合(臣)任内仍聽照前支領疎忽之咎亦
實難辭相應將仇廷樞等在陳世倌任内支領過
銀兩著落陳世倌賠補在(臣)任内支領過銀兩(臣)
應照數賠還查侍衛張炳武進士范學海等與情
願效力人員有間其支過銀兩可否准銷出自
聖恩至效力各員不應支給(臣)失於詳查不勝惶悚待
罪之至叩懇
皇上天恩恕(臣)愚昧免(臣)檢舉實(臣)之厚幸也為此謹
奏
如果實心效力著有勞績則不必追賠若並無效力之
處虚糜月費則應著落本人賠補係陳世倌徇情批給
則當著落代賠朕原旨甚明今此等處俱未聲明遽議
令陳世倌賠補朕殊不解一切辦理不求允協總為一
已地步起見陋矣
硃批諭旨卷二十六
