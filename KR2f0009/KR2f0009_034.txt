欽定四庫全書
硃批諭旨卷三十四
硃批李成龍奏摺
雍正元年三月初九日安徽廵撫(臣)李成龍謹
奏恭請
皇上聖安
朕安爾向來官聲中平雖無貪黷穢跡而亦無清勤美
譽朕念
皇考委任封疆有年容爾黽勉自新此後若仍然徇情面
納賄賂交結權要從事鑽營國法無私追悔何及特諭
同日又
奏為凜遵
聖訓叩謝
天恩事(臣)齎摺人回恭捧
欽賜黃匣内係綠端硯眼鏡鼻煙壺火鐮包荷包阿膠
到安慶(臣)隨即率同屬員郊迎至署叩頭祗領除
將感激下情另疏
奏謝外竊(臣)至微極賤受
先帝殊恩由縣令洊擢廵撫才庸識陋每以不能稱職夙
夜抱慚今蒙
皇上硃批嚴切教誨(臣)跪讀
天語悚惶恐懼感激涕零惟有凜遵
聖訓時時兢惕潔已奉公以期仰報
高厚於萬一至於地方官員内或有太監之子弟親屬
捐納成名或無賴之徒投入諸王阿哥府中借勢
生事擾害地方者(臣)現在遵奉
諭旨細心密訪有則即行據實參奏不敢容隠為此具
摺恭謝
天恩謹
奏
覽奏已悉念爾本門主怡親王公忠自矢匡襄政務朕
所以推恩下逮於爾父子爾其知之當砥礪自新愛民
勤政以全爾主王之顏面密之勿令人知
雍正元年四月二十八日安徽廵撫(臣)李成龍謹
奏為恭報二麥豐收分數仰祈
睿鑒事欽惟我
皇上念切民生
恩周蔀屋
天心協應年歲順成(臣)所屬安徽等處今當二麥成熟據
各屬具報收成分數前來安慶徽州寧國池州太
平廣德六府州收成十分九分不等廬州鳳陽滁
州和州四府州收成九分八分不等安慶米價每
石九錢大麥每石三錢二分小麥每石七錢六分
民生安堵理合恭
奏上慰
聖懷伏乞
睿鑒謹
奏
知道了向後一切雨水年歲及吏治民生總宜據實上
達若仍前以寬慰聖懷恐煩睿慮為辭粉飾欺蔽而託
名忠順經朕燭照必治以重罪德音是爾等前車之戒
也君臣本為一體中外原無間隔要當彼此披露毫不
隱諱上下同心和氣充滿則自能感召
天庥百物阜成萬姓蒙福矣爾其勉之
雍正元年九月二十六日安徽廵撫(臣)李成龍謹
奏為恭報上江秋成分數仰祈
睿鑒事竊(臣)所屬上江地方秋禾已收據各府州具報
收成分數前來安慶徽州寧國池州四府九分八
分及七分不等太平廬州滁州和州廣德五府州
八分七分不等鳳陽府八分七分内間有被蝗之
處所傷甚少並非闔縣皆然又安屬之桐城太湖
二縣并滁屬之全椒縣禾至將成之候雨澤未遍
近山高田雖經被旱然窪地仍係有收(臣)查此時
稻正登場民食尚無不足當與督臣會商俟十月
以後將被旱蝗之處先行減糶以平市價再行煮
賑以救乏食窮民(臣)等自應設法撫恤務使得所
不敢以數處微眚上煩
睿慮相應據實陳明再(臣)齎把總恭捧
硃批三道到(臣)欽此欽遵竊惟禁止供應緝除盜賊以
及力行保甲社倉皆休養民生安戢地方之要務
(臣)跪讀之下仰見我
皇上教誨周詳無微不悉(臣)惟有時時黽勉實心奉行
以仰副
皇上治益求治之至意謹
奏
凡事惟貴力行愼勿陽奉陰違苟簡塞責言雖可聽考
其事則大不然究復何益汝年齒稍邁恐精神不充或
致廢弛諸務夫一人之耳目有限安能照察無遺即少
年人止恃一已聪明亦不能周到總要勤以補拙心口
勿怠甄别屬員之賢不肖公正嚴明時加訓飭則事亦
不難辦理倘少涉偏徇不能擺脫情面一二私人掣肘
衆心不服事無大小胥難期成效矣勉之戒之查弼納
乃係簡用之人當與之同心協力料理一切如仍前積
習不除經朕訪聞則是爾自貽伊戚寧不辜朕許爾自
新之恩耶奮志自強勉為良吏特諭
雍正二年閏四月十六日安徽廵撫(臣)李成龍謹
奏為恭報二麥收成分數仰祈
睿鑒事竊(臣)屬安徽等處二麥暢荗情形前已具
有七分不等米價平減小民樂業謹具摺恭
不能為害已嚴飭文武官弁協力撲滅合併陳明
伏乞
睿鑒謹
奏
據奏蝻初萌發尚未生翅切勿漫視麥田雖未受害若
至飛起則貽害秋田不淺矣此係人力可以消弭之事
飭諭該地方官務令設法撲盡朕已嚴諭查弼納協同
爾遴委勤幹之員俾實心任事毋得稍有怠忽倘致滋
蔓則因循之咎爾等百喙何辭亟當嚴督撲捕以釋朕
慮
近來聞爾聲名頗好政績較前大改觀矣如此方是人
不患有過過而能改即屬懿行必照此久遠遵守始不
有負朕寬容之恩不可以為好字既入朕耳復循故步
放逸自恣恐禍不旋踵也勉之
雍正二年九月二十八日安徽廵撫(臣)李成龍謹
奏敬請
皇上聖安
朕安朕今日賞爾翎子與夫爾之功名身家得以保全
者皆由爾本主王忠勤為國朕所嘉念因而推恩及汝
耳但又不可倚頼本主王在内而肆志貪縱國法無私
至噬臍莫及時爾本主王亦難以護庇矣倘竟有違明
訓辱及爾本主王之顔面有負朕任用之恩爾試思當
作何懲處以蔽其辜朕自御極以來用人行政爾具有
心胸諒應知悉亟當加勉以當代名臣自勵以仰答朕
恩并慰爾本主王之期望若徒在爾本主王前妝飾清
苦冀圖惑朕耳日斷然不能也况汝本王亦非苛索汝
輩之主爾今年將耆艾子巳成立諺語云兒孫自有兒
孫福何靳而不為一出類拔萃之廵撫以風示臣僚勉
之封疆大吏最忌柔軟姑息涇渭不分玉石莫辨必至
一事不能辦理如此剴切訓誨不啻家人父子爾宜謹
誌弗忘拳拳服膺切不可對衆宣揚以誇示榮寵自取
殞身之禍也密之
同日又
奏為恭報秋收分數仰祈
睿鑒事欽惟我
皇上勤政愛民無時不以稼穡豐歉為念(臣)屬上江地
方今歲秋禾暢荗蝗不為害情形前已具
奏兹據各屬申報收成分數前來徽州寧國池州鳳
陽廣德五府州收成九分八分及七分不等安慶
太平廬州滁州和州五府州收成八分七分六分
不等安慶米價每石一兩零五分大麥三錢二分
小麥八錢二分小民樂業為此奏
聞恭慰
聖懷謹
奏
年歲順成蓋由人事克修也念兹感應之速能不愈加
凛畏乎二年以來汝之政聲較前豈可同日而語勉之
聞朱作鼎人甚糊塗居官平常其據實奏覆
雍正二年十一月初十日安徽廵撫(臣)李成龍謹
奏為奏
聞事(臣)具摺恭報秋禾收成分數奉
皇上硃批聞朱作鼎人甚糊塗居官平常其據實奏覆
欽此欽遵(臣)查朱作鼎近年以來經(臣)時加訓飭
雖自勉勵而糊塗平常誠如
聖鑒理合據實奏
聞伏乞
皇上睿裁謹
奏
所奏巳悉朱作鼎為爾屬員頗有年矣其辦理事務猶
有可惜處否爾如不惜即將伊革黜另簡賢員補放也
雍正三年正月十一日安徽廵撫(臣)李成龍謹
奏為再行回
奏仰請
聖裁事(臣)回奏按察司朱作鼎一摺欽奉
硃批(臣)跪讀之下仰見
聖主體恤下情無微不照(臣)敢不永矢犬馬愚誠上圖
報效竊朱作鼎自(臣)到任後辦理事件原無貽誤
江省民情亦所熟悉近年來蒙
皇上諄切垂訓更加凜惕似可暫留策其後效倘不益
加勉勵(臣)當不時參奏可否留其在任(臣)不敢擅
便謹據實回
奏伏乞
聖恩裁奪謹
奏
年羹堯屢奏朱作鼎斷不可姑留朕採訪輿論不過言
其庸碌並未聞有甚劣之蹟所以諭問爾既欲策其後
效何必革黜近日年羹堯擅作威福逞姦納賄朕甚惡
之聞爾與伊原係世誼爾子現在陜西通情敘禮則可
若畏勢比昵附和則恐為伊連累也諸凡亟當愼之朕
以大公無我之心普照萬方不但年羹堯倚仗不得任
誰亦不能降禍福於爾等除爾本王之外惟宜孤介自
持今已雍正三年矣爾等向日之得心應手處皆不靈
矣戒之勉之
雍正三年七月二十二日安徽廵撫(臣)李成龍謹
奏為恭謝
天恩事竊(臣)前齎摺千總捧回
欽賜内製各色錠藥一匣今齎摺把總又捧回
欽賜鹿尾六箇到(臣臣)俱郊迎至署恭設香案叩頭跪
領訖伏思(臣)一介庸愚竊禄曠官愧乏涓埃之報
更蒙
天恩高厚
賞賚頻加(臣)惟時時以
君恩在念深思地方為重益加兢惕小心謹愼奉職以
圖報稱於萬一耳為此具摺恭謝
天恩謹
奏
朕今巳用爾為楚督矣其加勉毋怠莫負朕恩照此三
年居心行事庶可永保無虞也愼勿再蹈前轍因循自
便事事舉頭看
天件件捫心自問凡起一因私廢公之念隨即慚而不忍
為則漸近自然矣湖廣盗案繁多當竭力整頓能清盜
源始為上策不揣其本而齊其末可憐無藉窮黎比比
陷於誅戮殊覺惻然爾悉心講求良法而力行之
雍正三年九月初十日安徽廵撫(臣)李成龍謹
奏為敬陳微(臣)感激下悃併報鳳陽關稅足額贏餘
仰祈
睿鑒事(臣)蒙
皇上諄切教訓得以勉奉職守涓埃未報悚懼不安今
又蒙
特恩補授湖廣總督驚聞
感激下悃併贏餘數目繕摺具
奏伏乞
睿鑒謹
奏
知道了
雍正四年正月十七日湖廣總督(臣)李成龍謹
奏為據實奏明仰祈
睿鑒事(臣)蒙
聖恩簡任總督全楚地方重大夙夜兢兢惟恐措施未
得其宜至於錢糧關係
國計民生尤當經理盡善查湖北湖南各額徵銀一
百一十餘萬前督臣楊宗仁定以加一耗羡以三
分解交各司庫作起解錢糧飯銀及闔省各項公
務之用以七分分給司道府廳州縣各官為養廉
之需一切上下餽送盡行革除聞其曾經奏
委任祗此勉效清愼或可稍報
高厚於萬一耳為此據實
奏明伏乞
皇上睿鑒謹
奏
果肯實力釐剔如楊宗仁所為冉兼以爾之和平歷練
夫復何諭朕之格外加恩於楊宗仁者欲為天下後世
勸也勉為之
雍正四年三月初三日湖廣總督(臣)李成龍謹
奏為恭繳
硃批仰祈
睿鑒事竊(臣)具據實奏明一摺奉有
硃批(臣)跪誦之下感激難名(臣)才微任重若非
聖主訓誨周詳何能免於隕越謹當凜遵
天語時時省惕勉其所難以期稍盡職守於萬一所有
奉到
硃批理合恭繳至(臣)屬湖北湖南地方現在雨水霑足
麥苗暢發合併陳明伏乞
皇上睿鑒謹
奏
極當聚精會神以敬敷治理若祇不過料檢文書章奏
以及刑名錢穀之案牘而謂克盡乃職則末也封疆任
重必夙夜思維凡關闔省之吏習民風事無大小纖毫
不遺毅然秉公持正以進賢退不肖為已責方不有負
朕之任用倘欲以因循苟簡之積習邀安靜持重之美
名乃朕所深惡而不取者戒之
雍正四年三月二十日湖廣總督(臣)李成龍謹
奏為據實具
奏仰請
睿裁事本年三月初四日辰沅靖道張廷樞引
見回楚密傳
諭旨前任總督楊宗仁審理張聖弼一案尚未公當致
多物議著總督李成龍秉公審理如有情弊不可輕
縱如有冤抑亦當據實具奏欽此(臣)查核原卷前任
湖北布政使張聖弼先經督(臣)楊宗仁以司道朋
比侵銷俸工等銀
題參續經撫(臣)納齊哈以虧空庫銀
題參俱奉
旨審擬經督(臣)楊宗仁撫(臣)納齊哈公同會審分别擬
罪著落追賠具
題經部議覆於雍正二年九月十八日奉
旨依議轉行欽遵在案除張文燦續經身故并張連登
呂猶龍牟欽元等應追銀兩已咨原籍本旗著落
杏追外張聖弼許大定現在湖廣嚴追今杏原報
有著可抵銀九萬三千三百一十四兩内已完補
銀六萬三千八兩原報各屬可催俸工等銀一萬
七千七十六兩内已完補銀一萬二千五百二兩
原報張聖弼名下應追銀二萬三千六百二十四
兩内巳續完銀六千六百兩又查另案所參朋比
侵銷俸工等銀一事張聖弼應追銀八千三百二
十兩内已完銀二千七百四十兩又另案題參張
聖弼將州縣起解地丁違例扣批混抵捐項應追
銀五千六百四十一兩未完俱於原案報部未完
銀兩各將承追官扣限參處是前後各官扶同侵
那虧空既實照例問擬追賠似無冤抑(臣)謹查明
原案據實具
奏應否再審伏候
睿裁批示遵行謹
奏
覽奏可謂明晰之至朕意浮言之起不過因楊宗仁無
隙可尋於其身後將此等舊案吹毛求疵以來熒惑朕
之耳目耳然朕凡有所聞務必追究根源不容糢糊過
去也
諭湖廣總督李成龍廵撫法敏等朕聞有名高符吉者
籍隸楚省之漢陽縣年羹堯於任川撫時即託伊執掌
貨賄貿易江湖興販米糧木植家累巨萬以故隱匿年
羹堯貲財甚多爾等速行查究搜追毋使姦徒得以詭
寄運藏也李成龍與年羹堯原係世誼今年羹堯罔上
營私罪譴重大李成龍當愼瓜李之嫌勿稍瞻徇以自
取波累特諭
雍正四年五月初四日湖廣總督(臣)李成龍謹
奏為恭繳
硃批仰祈
睿鑒事(臣)前具恭繳
硃批一摺續具前任湖北布政使張聖弼虧空錢糧一
摺俱奉
批示到(臣)當即恭設香案叩頭跪誦祗遵訖所有蒙
聖主指訓之處(臣)惟時時留心省惕勉力奉行以期無
負我
皇上諄切提撕之至意謹將
硃批二件恭繳伏乞
睿鑒謹
奏
務湏實力奉行始不有忝厥職如滿保黃國材三年以
來何事不批諭天下督撫中惟於伊二人批諭甚多硃
筆所書不下數萬言閱其所奏天花亂墜朕亦無數嘉
奬格外優恤及至於今考其作為何嘗實力奉行一事
言念及此殊無意味每不禁為之面赤也縱不惜朕恩
其如昧自心何其如
上蒼之鑒察何爾萬不可效法若輩之居心行事而為宇
宙所不容也向來負國辜恩欺天罔上朋比為姦夤緣
作弊種種巧詐鑽營之積習惟賴内外大臣痛加浣濯
力為剗除訓飭子弟勸戒親友正已化人上行下效庶
或挽回澆漓而漸幾於返樸還淳也否則不特非國家
之福基亦為爾等之禍囮流蕩不已且恐殃及於後世
子孫讀朕此諭當恍然警悟如遒鐸振耳晨鍾醒夢各
皆心悦誠服樂從朕訓而行將見我大清太和翔洽悠
久無疆福祚寧可量耶勉之勉之朕以四十年來所眞
知灼見者於此三年内備悉開導曉譬萬端誠不啻舌
敝唇乾矣而内外臣工竟不見有翻然悔悟者仍然固
執陋習疲玩如故朕實有所不解不知諸臣何靳而不
樂從也俗尚之難移一至於此朕時惟仰
天歎息自愧無能耳
雍正四年七月十一日湖廣總督(臣)李成龍謹
奏為恭繳
硃批仰祈
睿鑒事(臣)前具摺恭繳
硃批奉
皇上批示到(臣)當即恭設香案叩頭跪誦祗遵訖(臣)蒙
聖主教訓周至感激涕零每念身受
皇恩至高至厚日思捐糜頂踵以圖報效惟是才識淺
陋無以仰副
委任至意晨夕惶悚不能自安謹當實心省惕知改知
勉以期仰報
天恩於萬一合將
硃批恭繳伏乞
睿鑒謹
奏
必將從前得心應手之老練故智盡情洗滌絲毫毋存
方能仰承朕訓不然恐終不能保全令名也今將朕批
示石文焯之諭旨發來爾看即可知朕意之所向矣
硃批諭旨卷三十四
