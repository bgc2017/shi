欽定四庫全書
硃批諭旨卷一百六十八
硃批楊鯤奏摺
鎮守雲南曲尋武霑等處總兵官(臣)楊鯤謹
奏為受
恩至重圖報至殷謹瀝下悃仰祈
睿鍳事竊(臣)於雍正元年正月内具摺請謁
先帝山陵荷蒙
皇上俞允九月抵都侍
闕五日六覲
天厨時膺
寵錫殊有之榮洵非夢寐所敢希冀(臣)自旋滇以來微
忱感激每至涕零今雲南提督郝玉麟現駐义木
多地方部議中甸令挑選總兵官駐劄(臣)不揣謭
劣仰懇
皇上天恩俯將副將孫宏本令其撤回原任
准(臣)帶兵前駐中甸遇有相機進𠞰之處(臣)必竭力行
走以盡犬馬之勞則(臣)報效之心庶可少伸萬一
為此繕摺具
奏伏乞
皇上睿鑒施行謹
奏
此事督臣高其倬自必有所見奏朕何庸爾多此一奏
耶
鎮守雲南曲尋武霑等處總兵官(臣)楊鯤謹
奏為遵
旨密陳事竊(臣)
陛見之日欽奉
皇上陳之
守聲名俱好
原曲靖府今調麗江府知府楊馥才守俱優辦事
好雲南邊地如蒙
賞發來滇以緊要參遊缺用必能及時效力
一地方劣員
南鹽道回子沈元佐係其姻親張文煥任内受託
徵賄俱係金懷瑋過付聲名不好人亦平常
以上官員賢否非(臣)職分當言緣係欽遵
諭旨謹繕摺奏
聞謹
奏
豈惟總兵大員凡食祿者皆有當言職分但將公私二
字要辨别清楚耳
直隸正定鎮總兵官(臣)楊鯤謹
奏為奏明事竊(臣)至微至賤荷蒙我
皇上簡任重鎮日夕惴懼恐負
聖明惟有事事不敢欺隱僃達
天聽仰遵
皇上訓誨指示竭力辦理庶(臣)愚昧之人獲免隕越矣
謹將所有事宜敬為我
皇上陳之
一正定鎮荷蒙
諭旨復設總兵其官弁兵丁俱循舊例添設所有原額
馬步兵丁共二千九十五名今現有馬步兵丁一
千八百六十名尚須添馬步兵二百三十五名部
議即令於所屬各營内酌量抽撥照數補足惟是
正定既已改鎮統轄遼闊其馬步兵丁雖照舊額
添設除撥給龍固營守兵三百名又分防州縣外
汛共兵一千一百九十六名外實在標下存城兵
止五百九十九名縱改銜缺仍是汛廣兵單其於
汛防操練之處究竟不敷分撥替換(臣)請於原額
馬步兵二千九十五名之外再於所屬各協營内
抽撥守兵二百零五名以足二千三百之數則存
城有馬步兵八百零四名庶幾兵勢少振得以輪
換更替操練有資其於汛防巡查不致廢弛矣(臣)
聖明指示
一(臣)回京之時經由滇黔楚豫沿途所過塘房烟
墩俱各新鮮堅固及過黃河至淮慶鎮地方墩臺
便已倒塌不堪汛兵空虛無人迨入直隸所在塘
房烟墩悉皆倒壊今蒙
皇上隆恩授(臣)正定總兵莅任便道復將經過塘汛再
為查看坍塌之處難以指屈目下酌議修理自不
奏
一正定城池屏障
畿南實為重地(臣)於到任後閱城見東門一扇損壊
不能啟閉週圍城垣俱被雨水衝刷坍塌甚多目
下加緊修築計工需費已自不少若再遲緩則磚
墻外頽工程更大必致久糜錢糧(臣)既身任封疆
聖鑒
一正定兵丁分防外汛已去三分之二存城無幾
官兵懶惰偷安從不知操練技藝以故甲械旗幟
十缺八九除一應旗纛(臣)與將僃等公同商酌捐
兩八錢解交藩庫此外羨餘約略相等(臣)尚未確
查關稅始末但各營既有此項出息不應令該將
僃等潤其私槖擬將所有羡餘盡行歸公以為製
辦軍裝之費是否可行伏乞
聖明指示
以上四條均關地方營制(臣)冒昧奏
聞伏祈
皇上睿鑒謹
奏
覽
直隸正定鎮總兵官(臣)楊鯤謹
奏為奏明事竊查武職親丁名糧總兵舊額六十分
副將三十分(臣)到任之日據中軍遊擊開送前任
副將存留親丁名糧三十分到(臣)伏念(臣)受
恩豢養四十餘年每慚虛糜廩禄旦夕難安所有親丁
糧三十分應否存留
賞給(臣)之家人長隨出自
皇上天恩(臣)未敢擅便為此具摺
奏明謹
奏
名糧止於此數可謂第一清廉總兵矣何須奏請
直隸正定鎮總兵官(臣)楊鯤謹
奏為奏明事竊(臣)請以各營抽收關稅羨餘歸公製
辦兵丁什物盔甲帳房等項荷蒙
皇上硃批(臣)查關稅羨餘既已歸公該管將僃無所沾
潤未免失意若將稅務仍專屬該將僃抽收恐致
隱漏侵蝕以及額外多抽(臣)今以固關龍泉二處
委令(臣)標左營遊擊胡兆吉倒馬茨溝二處委令
右營遊擊董芳各選殷實老成之人前赴該關協
同監收其插箭嶺一處(臣)委人前往監收除將原
額正項解交藩庫外每年共計可得羨餘銀二千
餘兩俱令解交(臣)標中軍遊擊胡兆吉經理每届
一年(臣)將實在羡餘數目摺
奏一次庶有稽核其什物盔甲帳房等項製完之日
(臣)逐一開銷摺
奏竝將以後節年羨餘作何解交存貯之處一同請
旨再查紫荆馬水白石沿河等關口原係正定鎮所轄
地方康熙二十七年改隸巡撫今不屬(臣)管轄兹
蒙
硃批合併奏明又(臣)查營中凡霜降開操祭旗揚兵犒
賞以及雜項公費亦繁不能在在捐僃正定新設
鎮制公費名糧尚未酌定俟抽撥兵丁到日容(臣)
再為斟酌另摺
奏明謹
奏
所奏知道了
直隸今歲盜案甚多畿輔地方尤為緊要可竭力嚴督
緝捕巡防
直隸正定鎮總兵官(臣)楊鯤謹
奏為恭繳
硃批諭旨事竊(臣)前奏覆關稅羨餘摺内奉到
皇上硃批仰見我
皇上宵旰憂勤無時不以民生為念(臣)職任地方未能
安民緝盜以致上厪
宸衷惶懼汗浹寢食難安誠無地可以自容(臣)自抵任
後查檢春夏以來盜案參劾疎防即慮地方宵小
滋害屢經出示各汛竝飭所屬協營務必實力防
範設法巡緝復又製就大小巡哨令旗分發各屬
嚴督在汛弁目逐日持旗各於所管之道路村莊
來往遊巡(臣)復委員總巡各屬務期盜息民安至
於積盜窩家率與有司之慣捕人役潛通線索若
非捕役實心訪拏驟難得其巢穴是以(臣)竝移咨
督(臣)李紱飭行文職嚴拏窩盜所有緝獲賊犯亦
必嚴究根底研審確情不得規避處分巧為諱飾
以竊完案庶盜賊斂跡今兩月以來民間秋稼登
場鼠竊狗偷之輩漸覺稀少但轉瞬入冬廵防更
宜嚴密(臣)惟有殫心竭力督率弁兵不敢一時弛
懈以求仰副靖盜安民之
聖心而已所有欽奉
硃批原摺理合恭繳謹
奏
弭盜自當以訪拏窩家為要風聞真定縣有一積窩朕
已密飭步軍統領專差番役往拏爾宜留心伺察蹤跡
從來武弁每推諉捕役而文員又以緝拏為兵弁專責
似此皆非實心辦公之道果肯實心任事文武各有責
成豈容推卸嚴督緝拏不如密察巧捕方有實濟此事
密之毋將朕諭宣露於外
直隸正定鎮總兵官(臣)楊鯤謹
奏為奏明事竊正定城垣所在倒壊荷蒙
皇上垂念右輔重地遣派章培基潘沅父子等效力修
理其一切城工交(臣)監管(臣)因工程浩大智識短
淺今效力人員雖未到工所有城工情形及修理
事宜謹先逐條繕摺并繪圖恭呈
御覽伏祈
聖訓指示庶(臣)有所遵守至於(臣)係奉
旨督修之員自宜秉公無私於動工之日即率同在事
人員虔詣隆興寺焚香設誓如有利慾薰心希於
此中染指分文以肥私槖者
國有顯戮諒無所逃其效力人員更應仰體
皇上宥罪鴻慈竭力報效倘或支飾推諉巧計延挨(臣)
即指名嚴參為此繕摺恭
奏伏乞
睿鑒謹
奏
工程可以將就處固不必糜費但增培單薄安能久固
不可草率從事惟圖目前之節省總期適中得當一勞
永逸方好所奏各條并圖樣俱悉至於此中染指等語
許國桂黃廷桂二人公私之報應判然可鑑諒爾斷不
肯負朕也
直隸正定鎮總兵官(臣)楊鯤謹
奏為奏明關稅羨餘銀兩數目事竊(臣)因標下兵丁
盔甲帳房多係朽敝無項捐製請將所轄固關等
五處營僃所管抽收稅羨歸公製辦軍裝當於七
月内具摺
奏明荷蒙
硃批(臣)即檄令五關營遵照去後兹據各關營按季解
到雍正四年分秋季八九兩月冬季三箇月除額
稅正項外共解餘羨銀二千三百兩零(臣)俱批發
中軍遊擊胡兆吉收貯現在製僃兵丁盔甲帳房
俟造完之日銷算清楚另摺奏
聞再(臣)更有請者查五關營所解餘羨未及半載已有
二千三百餘兩(臣)標製造兵丁盔甲帳房諒已足
用不須再為存貯今自雍正五年為始每歲解交
餘羨約計可得四千餘兩無處支用似應仰祈
聖恩嗣後每於年終准令解交
内廷充用可否允行伏乞
睿鑒謹
奏
既無處支用當與督臣李紱商酌以為煙墩戍兵住房
之需或留為幫貼修城之用俱可爾之經管屬員亦令
其少得從容爾更酌量有何動用之處具摺奏聞解交
内廷充用之奏殊為大笑話矣不可
直隸正定鎮總兵官(臣)楊鯤謹
奏為奏明事竊正定城工情形修理事宜經(臣)具摺
奏明兹於歲前十二月二十二日有潘沅之子潘景
儀到工(臣)即於二十三日傳至公所相見令其星
速預備磚灰物料春融即應興工復於二十八日
將城工西北二面通共計長一千八百三十六丈
一尺其中坍塌坐裂鹻壊之處逐一指明交與修
理但該員到工之後(臣)留心察看觀其少年虛浮
僕從一二人寓所又不嚴密誠恐該員攜來效力
貲本防範不謹致啓宵小覬覦之心因令營員會
同正定知縣親詣該員寓所面商令將貲本交貯
縣庫俟動工之日支用以免疎虞當據該員面稱
伊雖效力前來實係素手竝未攜帶分文無物送
貯等語(臣)現今委員節次催辦物料該員尚無預
僃合併
奏明伏祈
皇上睿鑒謹
奏
亟加嚴催如再諉延即據實題參交部重處
直隸正定鎮總兵官(臣)楊鯤謹
奏為奏明事竊潘景儀玩誤城工經(臣)參奏業已遵
旨解交刑部監禁在案伊父潘沅於本年四月初五日
解到工所(臣)即飭令多僃物料上緊修理當據報
稱於四月十一日興工(臣)查其所僃磚灰零星買
辦每日用大小工三十餘名尚不能接濟應用(臣)
再四嚴催潘沅始猶支吾今則堅稱實在無力修
理等語似此動工伊始便已推諉(臣)何敢聽其延
挨除巳另疏
題參外相應
奏明謹
奏
知道了應參劾者
直隸古北口提督(臣)楊鯤謹
奏為奏明事竊(臣)荷蒙
天恩補授提督所有古北自來傳留親丁步糧六十分
(臣)謹照例存留養贍家人長隨此外協營(臣)不敢
私占一分名糧亦不敢需索絲毫規例相應
奏明至於(臣)標兩營舊有斗子一項歲收所入可得
四百餘兩留為營中公用前提(臣)宋可進
奏請禁革另於兩營請設公費步糧十四分奉
旨斗子一項年深日久仍留與營中公用公費糧亦准
行欽此仰見我
皇上聖明洞鑒無微不照而宋可進莅任十日旋調甘
州提督未及細查營中經費又復回
奏請將十四分公糧停止設立在案惟是提標兩營
每年春秋二季兵丁應僃火藥鉛彈兩次開操揚
兵犒賞霜降迎神以及修補廨署軍器一切雜用
等費皆係不能裁節之項(臣)莅任古北預將每年
所收斗錢數目與兩營應需公費銀兩通盤核算
實有未敷謹將前後情節僃細陳明可否
准於斗錢之外仍於兩營一千四百名兵内共留步糧
十四分
賞給(臣)標添辦公費庶營中經用有資
天恩出自
聖慈為此繕摺具
奏伏乞
皇上睿鑒謹
奏
所奏是知道了
中軍參將等員一摺交部議行
直隸古北口提督(臣)楊鯤謹
奏為恭
進瑞穀事竊(臣)古北所屬地方今歲秋稼豐稔倍常
兹於八月十六日據外委張福秀呈騐大店子一
帶所產瑞榖雙穗三穗者到(臣臣)敬謹封固恭
進
御覽為此繕摺謹
奏
穀有至十三穗十五穗者矣此雙穗三穗何足紀異耶
直隸古北口提督(臣)楊鯤謹
奏為冒罪瀆陳仰懇
聖恩事竊(臣)俯查定例凡武職調任一次即准加銜一
等(臣)由雲南曲尋鎮荷蒙
天恩特調正定新設總兵似與緣事離任調缺者不同
(臣)當即呈請兵部照例加銜部議以(臣)係奉
旨另用未准加給今(臣)過邀
恩眷擢陞古北提督任内所領劄付仍係副將職銜用
敢不揣冒昧仰懇
皇上天恩特施
異數量准加銜可否出自
聖慈微(臣)不勝惶懼悚慄之至謹
奏
楊鯤似應予加銜該部查議具奏
直隸古北口提督(臣)楊鯤謹
奏為詳陳提塘虛冒尅減之弊以清積蠧以肅
功令事竊(臣)查得直隸提塘抽調(臣)標所屬密薊永
昌四協營守兵共二百六十二名安設古北所屬
地方沿途傳遞京報公文名曰京塘撥兵蓋自古
北設鎮之初便巳安置此項兵丁統歸提塘管轄
永不赴營查點凡更替放餉均係提塘之事竝不
經營員之手其撥兵何人設撥何處差使有無苦
累餉米曾否支給營員總不與聞(臣)抵任後選差
幹練千把會同按撥密查所有二百六十二名兵
數之中查出該提塘虛冒無人者五十名其餘所
設現兵半皆雇覓鄉民頂替每季散給餉銀每名
俱各尅減自二三錢起以至二兩二三錢止多少
不等約計每年侵蝕銀兩不下一千三四百金蠧
餉病兵莫此為甚(臣)愚以為提塘之設不過令其
齎
進本章投領部文而已所有(臣)標各處撥兵相應停
其管轄聽(臣)責令密薊永昌四協營各於該管汛
地及應設之處酌量安設彼此通融接應傳遞不
過一百五六十名即足布置餘皆撤回原汛以實
營伍其餉銀米折各該營按季差官派撥親自給
散即令就便查驗如此則虛兵冒餉扣尅頂替等
弊咸可杜絶矣至於提塘料理本章部文既有奔
走之勞且每年送看報鈔不無紙墨之費(臣)擬於
四協營中每年各捐一百二十金共給銀四百八
十兩資其養贍以便驅使抑(臣)更有請者(臣)標撥
兵如此則直隸各鎮協營其抽調者亦自不少倘
可盡行改歸各營自為安設彼此鄰汛通融傳遞
足以省兵清餉甚似有益(臣)雖非節制全省提督
但忝為各鎮表率不敢以越俎自嫌相應一併冒
昧陳
奏是否允協伏乞
皇上睿鑒謹
奏
觀爾料理諸事頗屬公直今命爾節制全省矣其通盤
籌計摺奏以聞但一切不可過刻惟務秉公酌中整飭
廢弛剔除陋弊而已何必多事搜求耶
直隸全省提督(臣)楊鯤謹
奏為奏明宣鎮火藥銀兩事竊宣化鎮(臣)李如栢奏
將該鎮製造火藥羨餘銀兩歸公存貯一摺奉
旨令與(臣)商酌欽此移商到(臣臣)查得宣鎮每年演放
礮位共需火藥三千二百餘斤舊係宣府所屬各
州縣輪流製造開銷正項銀六十二兩嗣因州縣
造不如法恐誤軍需每藥一斤折銀一錢六分共
折銀五百一十三兩除開銷正項銀六十二兩外
餘銀係州縣賠墊交納宣鎮衙門自為製辦然此
項火藥計費工本實止用銀一百二十八兩有零
其餘銀兩向皆歸入鎮(臣)由來已久今鎮(臣)李如
栢以雍正五年所有羨餘業已捐造鳥鎗請自雍
正六年為始俱歸公存貯原為營伍起見但(臣)細
查州縣解交火藥銀兩現今俱稱不便仍願輪流
自辦以免賠累(臣)仰遵
聖訓事事期於秉公何敢因營伍沾有羨餘之利而令
州縣長貽賠墊之繁用是詳為籌酌莫如將前項
火藥查照往例咨明督臣准令州縣照舊輪辦方
為妥協但恐文員自製而營員又指稱造不如法
致有刁難亦未可定(臣)擬於每年製火藥之時即
令宣鎮委員監同製造庶無藉口如此則營中之
火藥不誤而州縣之積累亦除所有李如栢請將
羨餘存貯之處似可毋庸置議也為此繕摺謹
奏
覽爾此奏甚公與該督酌議妥確而行可也
直隸全省提督(臣)楊鯤謹
奏為酌請廢弁入伍以慎人才以勉後效事竊查千
把一項原係微員然兵丁出身行伍由此進階多
有洊歷提鎮大員者是誠鼓舞戎行造就人才之
路也但其職銜卑小易遭斥革内中如有因公罣
誤而平日為人勤慎有志向前弓馬漢仗又皆優
卓者槩以緣事被黜營中拘於廢弁不便復令食
糧遂至閒棄終身殊為可惜(臣)仰體
皇上慎重人才至意請將嗣後革職千把内遇有因公
罣誤平昔勤慎才技優卓者仍准令收伍食糧俾
得再圖進身之路庶人才不致淹沒而此輩感激
思奮益必勉圖後效矣(臣)因人才起見可否採擇
伏乞
皇上睿鑒施行謹
奏
此奏得理可嘉之至朕忻悅覽之已有旨諭部矣
直隸全省提督(臣)楊鯤謹
奏為遵
旨商酌仰祈
睿鑒事竊照正定鎮(臣)張起鵬因鎮標千把兼防二三
州縣不等請於馬兵内照運糧隨幫之例選委署
把總協防效力每署把總一員該鎮願將親丁糧
賞給二名以資養贍等因具摺陳奏奉
硃批朕意只在得人實力奉行不必只管更張再與楊
鯤商酌欽此密商到(臣臣)悉心籌酌查正定千把兼
防二三州縣者地方固為遼闊但每州縣之中均
有外委百隊帶兵協防今於千把外再設署把總
既非經制之官仍與外委無異添設殊覺重複伏
讀
硃批上諭洵為至當不易(臣)等提鎮果與將僃千把殫
心實力各盡職守地方自獲寧謐似不必過為瑣
瑣更張也再該鎮又稱深州地方向有右營守僃
駐防彈壓此一汛應令守僃為專汛等語查守僃
為一營中軍凡兵馬錢糧皆當綜核操練今若令
其專汛一州是千把反有二三州縣之責而守僃
竟可安坐無事亦不便聽其如此曠閒理合具摺
奏明伏乞
皇上睿鑒謹
奏
所奏甚與朕意相合知道了
保題守僃一摺交部矣
直隸全省提督(臣)楊鯤謹
奏為奏明事竊查虛兵冒餉營伍首禁(臣)凜遵
聖訓屢行嚴飭今有昌平營參將巨有德於額食親丁
糧二十名之外違例令其家人占食馬糧一分守
糧六分又娶民人楊姓之女為妾將妾之父兄頂
名食糧以資養贍(臣)察訪正確旋據該將亦行具
禀自首前來查巨有德料理營伍頗為練習今就
事指參似非深體
聖心容其改悔自新之至意但(臣)近於欽奉
上諭事案内將臣有德填註考語列為一等會同督(臣)
宜兆熊等咨送兵部添寫履歷
進呈在案今該將有干功令(臣)何敢瞻顧緘默相應
預為
奏明自行檢舉請將微(臣)冐昧列等之處
敕部嚴加議處至於巨有德前由守僃荷蒙
皇上特用參將自應感奮圖報似此居官不潔實為有
負
聖恩應否聽(臣)繕疏
題參竝祈
睿鑒批示遵行謹
奏
姑寬題參嚴飭伊改過自新至於開列等次已有旨諭
部俟部文行到遵旨改列咨明可也
直隸全省提督(臣)楊鯤謹
奏為撤回京撥兵丁以實營伍事竊(臣)前奏直隸提
塘抽調各營兵丁一摺奉到
硃批(臣)即加謹籌酌務期省兵清餉因查外省塘兵俱
各兼送武職文報通融接遞從無各營專設送文
撥兵之事今直隸沿河均有塘兵若亦令其兼送
武職文報洵屬便宜所有京撥兵丁自可一槩撤
回(臣)隨咨行各鎮協應照此查議去後陸續准據
鎮營查覆前來除正定宣化二鎮保定紫荆馬水
沿河白石等營原無京撥名色無庸置議其津鎮
雖有抽去京撥兵五十八名為數無多且有現在
營中支餉點驗者亦不必另為更定外惟有提屬
密薊永昌四協抽去京撥兵二百六十二名馬蘭
鎮屬抽去京撥兵八十名兹據該鎮協營俱稱奉
查塘兵兼送武職文報儘可通融接遞京撥可以
節省歸營極為有益今已按名撤回均於本年四
月初一日招補入伍等語據此以上共撤回撥兵
三百四十二名但提塘供送四協營報鈔均需工
墨齎進本章竝投領部文亦資奔走不可不酌給
工食(臣)請即於四協營撤回之撥兵中存留三十
二名不必招補每年約得餉銀四百八十兩以為
賞給提塘工食之用如此庶提塘得以竭力辦公
而糧餉亦不致多占虛糜矣相應據實
奏明至於存留名糧賞給之處是否可行伏乞
聖訓指示謹
奏
此事料理得中殊屬妥協知道了
直隸全省提督(臣)楊鯤謹
奏為奏明事竊(臣)前在正定總兵任内查出所屬固
關龍泉倒馬插箭茨溝五關營抽收䭾稅均有餘
羨經(臣)具摺奏請歸公製辦軍裝在案計自雍正
四年八月初一日起至十二月終止五關營解完
此五箇月正額共收餘羨銀二千三百兩有零(臣)
因念五箇月所收餘羨如此以此計算每年五關
營除正額解費人役飯食之外約計餘羨可得五
千餘兩(臣)於雍正五年五月内陞任古北各關稅
務交鎮(臣)張起鵬接任經管兹(臣)節制全省又據
各關營報到雍正五年四季分馱稅正羨數目到
(臣)當經詳細核查五關營除解正額外共計一年
連閏十三箇月止收餘羨銀二千一百四十六兩
較(臣)任中五箇月所收之數尚少銀一百五六十
兩且此二千一百四十六兩之中其春季仍係(臣)
任内經管曾收過餘羨銀九百五十六兩有零夏
秋冬三季張起鵬經管實止收過餘羨銀一千一
百九十兩是其三季所收之數止略浮於(臣)一季
所收之數在張起鵬即無通同侵蝕而其漫不稽
核博取寬大之名致有隱匿之弊(臣)實不能代為
置辯矣再五關營中除茨溝餘羨無幾不議外查
雍正五年四季分固關參將傅為斗共解過該關
餘羨銀九百一十九兩零實係儘收儘解其龍泉
關遊擊牛洪解過該關餘羨銀三百二十兩零雖
亦不無侵蝕尚自有限惟有都司曹維坤所管倒
馬關等處來往馱貨最多每年所出餘羨可得二
千餘兩今查該都司所報雍正五年四季餘羨止
五百七十餘兩顯有侵匿情弊又插箭嶺餘羨銀
兩雍正四年五箇月解過餘羨銀四百一十九兩
零今雍正五年四季守僃魏應政止解餘羨銀二
百九十三兩零侵匿亦屬過多似此隱蝕劣員均
難姑容所有都司曹維坤守僃魏應政應否據此
題參伏乞
皇上睿鑒批示遵行再曹維坤係貴州武舉曾充蔡珽
長隨合併
奏明謹
奏
參奏張起鵬之處甚是已有旨矣如此毫不瞻顧秉公
無隱朕實嘉之此摺所奏皆汝分内應辦之事看其中
情有可原人尚可用者嚴加訓飭以戒將來其情由可
惡如曹維坤輩即行具疏題參可也
直隸全省提督(臣)楊鯤謹
奏為恭謝
天恩事竊(臣)家人等於四月十五十六兩日齎摺回敬
捧
皇上賞賜御磁一匣岕茶二瓶到(臣)當即出郊跪迎至
署恭設香案望
闕叩頭謝
恩祗受訖伏念(臣)質同瓦賤材似樗庸何期兩日之間
疊拜
九重之錫感洵莫罄報實無由(臣)惟有凛簠簋之明箴
傳家世寶滌心脾之積垢浹髓淪肌而己為此繕
摺恭謝
天恩伏乞
皇上睿鑒謹
奏
覽
閱爾保舉爾子楊先榮之摺朕甚嘉悅如此方為能體
朕心也從來知臣莫若君知子莫若父爾必深信無疑
始敢具保諒爾子必不負朕調來一看自知爾若於滇
省未置產業何不令爾子移家北來朕欲另用爾子於
别省俟爾寄信往滇遲一月後朕然後降旨否則恐爾
家信反後期矣
直隸全省提督(臣)楊鯤謹
奏為奏
聞事竊(臣)於本年八月十三日據分防虎什哈把總于
彥禀稱有一人約年三十餘歲來跡可疑歇在白
岩子三旗王姓人家把總令房主密察動靜據房
主口稱訪得此人是巡按老爺姓陶又聞有一位
姓苗的早分路往歸化城去了昨日有報子來回
話云苗老爺吩咐各人奏各人的事等語隨後陶
巡按將把總傳去吩咐聞你已經知道我了恐你
禀報提督竝十汛官員知道不便你切不可洩露
等語把總理合密密具禀等情到(臣)據此(臣)查巡
察順永宣等處御史(臣)苗壽陶正中等現由居庸
關一路巡視前進何得獨行出口必係假冒當即
密遣弁兵糚扮行客尾隨探聽防其遁逸一面差
人星赴昌平打聽巡察經過信息去後又於十六
日晚刻據把總于彥稟稱陶巡按於十四日晚騎
馬到營房要看兵射箭吩咐兵丁許多查汛當差
的好話把總送回他去又聞房主王姓有分家聚
單一紙上面有他的圖書把總將此聚單誆出細
看字跡圖書甚有可疑又據房主口稱過了十五
就要起身進京等語同時又據昌平營參將巨有
德禀稱查有巡察御史苗陶二位於本月十二日
進居庸關今現按臨昌平卑職俱經謁見等語據
此則口外陶姓巡按實係惡棍充冒隨即遣員飛
拏當於十七日晚將假冒巡察之犯人談仲武竝
窩家王德隆并子王永福一併押解到臣衙門除
將該犯并窩家先行解送刑部究審尚有該犯結
拜之張秉琯報子梁興旺亦經密差查拏獲到力
行送部外(臣)謹繕摺奏
聞伏乞
睿鑒謹
奏
查拏惡棍甚屬可嘉據奏從前來跡即應查拏有何可
疑縱係真巡察如此舉動亦當參究但不知此惡棍假
冒巡察意欲何為曾訊供否
直隸全省提督(臣)楊鯤謹
奏為奏明事竊查津正宣三鎮派出操車兵丁經(臣)
摺
奏請將教習三等侍衛馬國竒藍翎陳如雄劉順每
鎮分送一人前往督率操演去後兹據三鎮咨呈
俱稱所派車兵今已學習熟諳除將各兵發回原
營外所冇教習侍衛藍翎相應咨回等因到(臣臣)
查各鎮應操車兵既已遵式演熟其教習侍衛等
自當仍送回京惟是(臣)見馬國竒陳如雄劉順三
人年力俱各精壯教演車兵亦復勤敏有法(臣)為
營伍得人起見可否仰懇
天恩請將馬國竒等三人
賞留(臣)標其三等侍衛遇遊擊缺出藍翎遇都守兩缺
出照例以次
題補將來或有驅遣之處庶幾駕輕就熟可收臂指
之效矣謹
奏
此三員原係侍衛中之好者仍遵前旨行
直隸全省提督(臣)楊鯤謹
奏為恭懇
聖慈賞留幹員事竊查正定鎮屬廣平營守僃党彥人
材精健諳練營伍又正定鎮標左營千總王帶廵
查道路勤力小心人亦熟練可用兹因肥鄉縣崇
明寨村外賊犯張瞎掄搶奪賣麻人錢文一案肥
鄉專汛把總鄭觀諱匿不報業經據揭
題參署廣平守僃事千總王帶現任廣平守僃党彥
失於覺察亦經附參在案今(臣)接到部文所有守
僃党彥署守僃事千總王帶均因此案降調伏查
定例所在(臣)亦何敢回護竊念該弁均係幹練勤
敏之員因公罣誤情有可原用敢仰體
皇上愛惜人材至意恭懇
聖慈可否仍將党彥王帶准其降調仍留原任俾圖後
效抑或
賞給(臣)標遇有緊要相當之員缺另為
題補為此恭請
訓旨施行謹
奏
照提督楊鯤所請准仍留原任該部知道
直隸全省提督(臣)楊鯤謹
奏為奏明事竊今歲直隸年景十分豐稔而口外各
處收穫尤倍於常惟是熱河十汛旗民雜處環繞
皆山(臣)從未一至其地所有汛防要隘必得親身
查閱方能周悉情形且樂歲豐裕之秋(臣)為遍歷
閭閻亦可少資彈壓但事關出口巡查未敢擅便
理合
奏明伏乞
皇上睿鑒施行謹
奏
爾所屬營汛在彼應當前往巡查
直隸全省提督(臣)楊鯤謹
奏為酌調幹員以禆營汛事竊通協所屬張灣一營
水陸交衝守僃一官既有防範操練之責更有催
趲漕運之任必得勤敏強毅之員方可肆應無誤
現今出缺應聽部選誠恐人地非宜未免又滋岐
誤(臣)查有廣平營守僃党彥歴任通協天津千把
熟諳催漕勤於捕緝以之調補張灣營守僃洵為
駕輕就熟可收實效所遺廣平營守僃員缺汛地
遼闊稽察匪易仰懇
皇上天恩俯賜揀補一員更於營伍有益為此繕摺請
旨謹
奏
以党彥調補此缺洵屬人地相宜照楊鯤所請行該部
知道
直隸全省提督(臣)楊鯤謹
奏為仰請
簡補守僃以收實效事竊黃花路守僃李漢魁尅餉虛
兵不理營伍現據查出劣蹟經(臣)叠疏嚴參在案
伏查該路四面環山邊隘險要當此劣員偷安侵
冒之後非得才堪料理潔巳自愛之人無由整頓
改觀以收實效兹(臣)查有標下左營千總韋正年
力精壯技藝優嫻而且勤慎自持辦事明白似於
黃花路守僃一缺可稱人地相宜仰懇
聖慈將千總韋正
恩准(臣)送部引
見其可否
簡補黃花路守僃之處
天恩出自
聖裁謹
奏
將要地需人情由聲明送部引見候朕酌定
直隸全省提督(臣)楊鯤謹
奏為請
旨事竊照總兵額食親丁糧六十分此雖定例所在然
必因地酌量先圖
國事後計身家原非必不可少之數而斤斤求盈以
期滿願者也即如正定一鎮設立伊始(臣)莅任之
初查悉汛廣差繁誠恐多占一糧即少一兵之用
是以只將副將原食額糧三十分留為養廉不敢
分為多在(臣)家口百餘茹飯食蔬亦未嘗以三十
分見少也昨(臣)會審赴涿適遇新任正定鎮(臣)魏
麟路過相見面向(臣)云我食親丁名糧不足定額
我家口四十餘人必足六十分方可養活等語(臣)
答云我在正定時三十分糧曾養百十餘人今貴
鎮四十餘人反不能養活耶若必要食足六十分
我不敢擅便非據實
奏明不可(臣)於彼時心甚薄之兹於十月初四日又
據魏麟咨呈内稱本鎮恭赴
圓明園蒙
恩召見賞加養廉糧三十分連舊有糧共六十分應俟
開除空缺陸續補完等因前來因事關開食兵糧
(臣)未奉有
上諭不敢遽為咨覆相應將前後情節據實繕摺請
旨謹
奏
親丁名糧原係朕詢及賞加非魏麟自請也凡為提鎮
者果能守此數十分名糧知足而不分外貪求則亦可
告無過六十分糧賞伊用度再觀伊作何施設行為朕
所重者在彼不在此也
直隸全省提督(臣)楊鯤謹
奏為請補都司以勵實心之員事竊查倒馬關都司
一缺經徵䭾稅須操守廉潔方於
國課有益前任都司曹維坤抽收雍正五年馱稅經
(臣)以侵匿額外餘羨糾參在案所遺員缺當委
命往直隸以都守兩項補用之藍翎黃正前往署理該
員到關任事即將曹維坤任内侵匿實據徹底查
出尚有隱占名糧亦俱指報不諱署事半載以來
辦理勤敏(臣)核其所報正羨課稅儘收儘解分文
不染洵屬實心任事其倒馬關都司雖經部選有
所有部選之都司寇廷輔(臣)俟其到直再於通省
都司缺内酌量請補一轉移間可收得人之效矣
謹
奏
照提督楊鯤所請行該部知道
直隸全省提督(臣)楊鯤謹
奏為查明通省墩塘數目條陳愚昧之見應否舉行
恭請
聖裁事竊惟直隸一省地稱首善萬國車書咸來會集
所有沿途墩臺塘房不但嚴謹斥堠所以肅清
畿輔抑且飾觀壁壘正以崇壯
帝都也我
皇上明無不照洞悉直隸墩塘所在頽廢武職力難興
修有司虛應故事兵丁無寧居築舍無成功者非
一日矣(臣)於去冬進
見荷蒙
聖主垂詢未得詳細陳奏今謹將通省墩塘查明數目
分别衝僻酌量應修應省之處調停興工保固之
法以及責成交代竝倡率種柳各事宜逐條繕寫
清摺恭進
御覽(臣)愚昧之見總期一勞永逸不致虛糜錢糧但所
費浩繁未便輕舉是否可行仰冀
聖訓指示謹
奏
已交怡親王大學士詳議具奏矣
直隸全省提督(臣)楊鯤謹
奏為署鎮不勝重任仰祈
聖裁事竊查直隸四鎮之中惟天津控要海陸幅員最
廣漕運往來旗商雜處必得嚴明幹毅之鎮臣以
為表率方於重地有益(臣)查署鎮張三讓識闇才
淺凡遇將僃禀白公事茫無主見不能決定機宜
訥訥在口終欠明白所屬員弁均無敬憚畏服之
心又該鎮於本年正月内散放春餉竟將標下三
營步兵每名扣銀六錢二分製辦各兵號衣竝不
軫念窮兵艱難致多嗟怨兹因(臣)有聞見始將所
扣銀兩於二月内復行散給殊非實心急公之義
(臣)思鎮臣關係封疆天津實屬要地合無仰懇
天恩另賜
簡用賢員以資料理張三讓仍令回原任庶巖疆不致
貽誤矣為此繕摺謹
奏
所奏是張三讓實不稱職俟斟酌得人時有旨
直隸全省提督(臣)楊鯤謹
奏為微(臣)受
恩愈厚圖報彌殷俯竭愚誠仰祈
睿鑒事竊查直隸一省蒙我
皇上垂念政務殷劇旗民繁雜故總督設正協兩員以
資辦理無非因地制宜之良法也(臣)質庸材菲仰
荷
聖明簡署除現在繕疏恭謝
天恩竝報起程日期外惟是懼不勝任感悚靡寧伏念
有督(臣)劉師恕共相助辦心力可分良多欣願但
(臣)素性介直事無回護抵任之後止知矢報
皇上天恩顧忌瞻徇萬不敢有誠恐機務繁多(臣)等雖
不敢不盡心公辦然意見難以相同則遇事不無
踟蹰賢愚各有鑒别則用人恒多牽顧利害既有
分責則行止必多推諉勞怨不肯獨任則是非兩
有遷就况(臣)兼辦提督事務胥吏兵役各有關防
不能同居一署應辦文案兩處送閱恐有乘隙漏
泄之弊屬員分頭禀話來往傳聞亦難商訂畫一
事事預籌均慮首鼠(臣)若避嫌隱默以致臨事岐
誤在(臣)戴罪何辭惟是上負
聖主倚任之重(臣)益不能自容於世矣倘蒙
皇上垂念總督重務宜與專責(臣)雖駑駘衰鈍自當竭
蹶奮勉以期集事不刻求不姑息秉公持正奬勵
人才如有擅作威福恣意自便之處
聖明遠照無遺咫尺何能遁免其有事體重大知識不
及者(臣)即具摺恭請
聖訓以便遵行(臣)以任大責重期盡血誠謹將愚昧之
衷據實密
奏伏乞
皇上睿鑒(臣)無任悚慄屏營之至謹
奏
覽所奏足見一片誠實報效之心深為嘉悅朕亦正有
此意但地方事務頭緒殷繁初到未必即能周悉且協
同辦理月餘候朕另有諭旨爾來京見朕再赴新任
署理直隸總督事務提督(臣)楊鯤謹
奏為奏明盤查藩庫事竊查督臣莅任例應盤查司
庫(臣)於本月二十三日公同協理督(臣)劉師恕親
往布政司衙門將庫貯一切正雜錢糧共銀一百
四十餘萬兩抽鞘彈兌每百兩元寶内短銀自一
錢至二三四六七八錢不等詰問楊紹據稱凡一
應收兌錢糧向係庫大使執平彈兌訊之庫大使
龐汝霖自認不辭明有以輕報重朦混收兌營私
肥巳之處(臣)即將龐汝霖摘印發縣收羈隨即委
員前往龐汝霖衙門查出現銀一千九百餘兩金
四兩有奇并借給各舖戶銀三千兩此外尚有銀
器衣服等項(臣)俱一併飭交保定知府李正茂分
别貯庫其缺少銀兩細數俟新任布政司王謩到
任再令逐一彈兌明白轉報外查庫使微員耑司
收放而龐汝霖敢於朦混蓄有家財似此營私敗
檢之員(臣)實不能容其安享楊紹職司錢糧不能
察覺庫使致令欺蔽洵屬誤公除現在繕疏一併
嚴參外(臣)謹據實
奏明伏乞
皇上睿鑒謹
奏
紏劾甚當王謩乃一幹員但慮其科甲習氣未除不能
殫心竭力以任事耳於伊抵任後其再三勖勉之如有
因循瞻顧沽名釣譽之處密奏以聞
署理直隸總督事務提督(臣)楊鯤謹
奏為仰懇
聖恩俯准賞補守僃事竊查直隸督標右營守僃現今
懸缺(臣)抵保定閱看督標兩營兵丁技藝生疎急
須訓練非得敏幹之員無由整頓兹(臣)查有密協
右營千總王之琳辦事向前熟諳營務現今隨(臣)
在保其於督標右營守僃員缺足稱人地相宜以
之補授必收臂指之效用敢仰懇
聖慈將王之琳准(臣)送部引
見可否
簡補督標右營守僃之處
天恩仍出
聖慈為此繕摺謹
奏
王之琳照該督所請補授仍著來京引見該部知道
署理直隸總督事務提督(臣)楊鯤謹
奏為奏
聞事竊查直隸地方土脈堅厚今歲届春以來雨雪調
暢昨三月初一二日京北永宣等處復降瑞雪自
一尺以至二尺不等京南各府時雨普沛均報霑
足土膏既融民事畢舉所有通省雨雪霑足情形
理合具摺奏
聞謹
奏
但能以忠誠上對
彼蒼自無不垂佑之理期與爾共勉之
署理直隸總督事務提督(臣)楊鯤謹
奏為恭謝
天恩竝懇
聖慈事竊(臣)次子千總楊旭前因俸滿經(臣)具摺
奏請仍以千總留標奉
硃批送部引見後朕再賞與汝欽此欽遵當即給文赴
部兹於三月初九日荷蒙
特旨補放廣東提標後營守僃聞
命自天感激無地(臣)隨恭設香案望
闕叩頭謝
恩訖伏念(臣)子豚犢菲材渥膺
寵眷舉家身世捐糜頂踵未足仰酬萬一在(臣)子年力
及壯近地遠省無非竭蹶犬馬以圖報稱(臣)雖至
愚豈敢留戀䑛愛之私但(臣)前次具摺請留標下
實因(臣)節制全省事務繁多遇有緊要行走之地
驅遣(臣)子堪以信任分身今(臣)兼署總督益藉指
臂合無再懇
聖慈俯將(臣)子仍准
賞與或以守僃職銜留標效力或於就近各營守僃缺
出令(臣)
題補則(臣)益仰戴
天恩於無既矣可否允行伏乞
皇上睿鑒謹
奏
此奏朕嘉悅覽之昨引見爾子楊旭朕一時未經思及
遂補授廣東標下今己另有旨矣君臣之間諸凡悉照
此推誠無隱何事不可整理而猶慮或致參差也
署理直隸總督事務提督(臣)楊鯤謹
奏為奏明微(臣)養廉事竊查直隸總督正協兩員荷
蒙
皇上天恩每年
准於充公耗羨内支銀一萬二千兩竝蘆商公費銀
八千兩為養廉之用
體恤優隆無不僃至(臣)又何敢過自矯飾故為損節但
(臣)提督任内原有親丁名糧六十分去冬十月又
荷
聖慈賞添二十分將來補足共計八十分每歲約得餉
銀二千三百兩儘足養贍今(臣)署理總督事務殷
繁未免多延幕客加以差遣使用需費倍多然(臣)
量入為出每年止須蘆商公費銀八千兩便可應
項内全數支訖合併
奏明再有通省各官養廉(臣)檢查舊案有無多寡殊
聞謹
奏
覽
署理直隸總督事務提督(臣)楊鯤等謹
奏為恭報雨澤沾潤及時麥苗生發極旺事竊查三
月初一日通省得過雨雪經(臣)具摺奏
聞兹於三月二十日竝二十一日保定府地方竝所屬
附近州縣又得時雨入地四五寸不等麥苗發旺
之際復經滋溉盈阡連陌蓬勃非常民間婦子靡
不欣忭為此再具摺
奏仰慰
聖懷其别府得雨分寸容俟陸續報到彙摺奏
聞謹
奏
深慰朕懷但毋稍涉縱恣惟益加誠敬以仰候
上天慈愛直待秋成豐熟方可必也
署理直隸總督事務提督(臣)楊鯤等謹
奏為請
旨事竊照噶爾丹悖逆不法上干
天討所有直隸一切應辦軍需(臣)等准到部咨現在加
謹料理惟是宣府一路經由衝要若遇緊急軍務
就近需用錢糧不可不預為籌畫伏查口北道庫
除兵餉之外别無存貯一旦動支必俟該道移請
藩司申請院示往返逾旬誠恐緩不及事(臣)等請
於藩庫内將雍正六年充公耗羨項下撥銀三萬
兩暫存口北道庫以僃不時之需動用即造報開
銷不用俟事竣解還歸款似屬妥便但事關撥動
庫帑(臣)等未敢擅專為此繕摺請
旨伏乞
皇上睿鑒施行謹
奏
此番大兵出口沿途支放草豆等項朕特選差部院官
攜帶庫帑前往協同地方有司料理口北道無須動用
錢糧處所奏將耗羨撥僃之舉不必
署理直隸總督事務提督(臣)楊鯤等謹
奏為奏
聞事雍正七年三月十二日據深州知州申稱學院於
二月二十八日按臨深州連日考試辛勤因乏至
三月初二日夜被賊從前門檻下挖孔進内盜去
皮箱所貯衣服等物現在勒捕緝賊等情到(臣)竊
思學臣駐劄處所關防嚴密兵役廵邏晝夜無間
何致鼠竊窺伺得以從門孔進内攫贓雖據報稱
被竊其中恐有諱飾情弊除一面批行按察司嚴
查確情飭比捕役限日緝賊務獲竝差人密訪如
係強刧容(臣)等繕疏另參外事關學臣衙署失事
理合據實奏
聞謹
奏
嚴飭緝捕務獲朕意大約是竊非強
署理直隸總督事務提督(臣)楊鯤等謹
奏為恭報通省雨澤情形仰慰
聖懷事竊惟我
皇上念切民依雨暘稼穡時厪
宸衷今值春夏之交二麥在隴更望甘霖時沛兹於四
月十七十八兩日之内陸續據順天永平宣化大
名廣平天津各處報稱所屬各州縣衛俱於初十
以後連日得雨自三寸以至四五六寸不等均慶
普沾農人歡幸至得雨略微之處查今春雨水調
勻二麥見在秀發十日以内再沾㴻雨益可穩卜
豐稔(臣)等一面據報正在繕摺恭
奏適准大學士公馬爾賽等查問仰見
聖懷廣運無刻不繫念民生所有四月初十等日通省
得雨情形相應據實奏
聞謹
奏
奏報如此怠緩甚屬不合
署理直隸總督事務提督(臣)楊鯤謹
奏為奏明前任督臣動存公用銀兩數目事竊查前
署督(臣)宜兆熊協督(臣)劉師恕因總督衙門每年
公用浩繁不能於養廉内支給
奏請於雍正五年耗羨派提銀一十三萬四千九百
六十兩之内撥出銀二萬四千九百六十兩以為
該督臣等本年賞官犒兵公出盤費及額外工食
繕書口糧等項種種公用所有雍正五年分週歲
共支動過銀一萬四千九百一十九兩有奇經該
署督等於雍正六年四月内具摺
奏銷在案外剰銀一萬四千兩零又經該署督等
奏明留以為六年公用今(臣)於雍正七年二月到任
准協督(臣)劉師恕將雍正六年分週歲支用過公
用銀九千六百四十九兩零又革職布政司楊紹
任内複開盤費銀一百二十兩現在追補外實止
存銀二百七十一兩零由布政司王謩核算明白
摺報到(臣)除將雍正六年分前署督(臣)宜兆熊何
世璂協督(臣)劉師恕等支銷過款項繕造黃冊進
呈
御覽外所有動存公用銀兩數目理合
奏明謹
奏
據冊開署督協督已皆賜有養廉之資何得又於公用
項内動支盤費至門吏執事夫役人等既有經制工食
何以又於公用項下支給銀兩此四項不准開銷速於
劉師恕宜兆熊名下追補還項另行造冊咨部存案其
動支盤費二項亦令二人倍賠留充公用
署理直隸總督事務提督(臣)楊鯤謹
奏為請撥督臣衙門公用銀兩事竊查督臣衙門於
雍正五年内蒙
皇上天恩准於該年派提耗羨内賞撥銀二萬四千九
百六十兩以為本年公用除前署督(臣)宜兆熊何
世璂協督(臣)劉師恕等雍正五六兩年共計動支
過銀二萬四千六百八十八兩有零經(臣)已於另
摺分晰
奏明今雍正七年分僅存銀二百七十一兩零(臣)查
督(臣)每年賞官犒兵公出差遣盤費製僃火藥紙
張轅門人役工食修理營伍助辦地方公事而典
吏繕書一百餘人之額外飯食口糧尤為緊要蓋
必使之餬口足資方可杜其作姦滋弊以上種種
需用均係不能裁減(臣)謹再四酌量伏查雍正七
年提解耗羨内除撥給養廉平飯外應剰銀三萬
四千九百餘兩臣請以二萬兩存庫所餘一萬四
千九百餘兩仰懇
天恩賞准撥為督臣衙門雍正七年公用并原存銀二
百七十一兩零統於歲底具摺
奏銷如有餘剰留為下年公用是否允協伏乞
皇上批示遵行謹
奏
汝之養廉仍遵前諭支取二萬兩為是至提督任内之
名糧一分亦毋與魏經國魏經國乃從藩下歸旗賤品
刀斧餘生不思實力報效一味柔善自便沽買衆譽大
負兩朝厚恩之人姑試用於此任令其戴罪效力倘少
有不妥朕必將伊重懲示衆汝應支養廉之資除用度
外果有餘剰地方公務儘可捐助何必徒為無名之節
省而人亦莫知汝之清儉也無庸矯廉當遵朕兩次批
諭行將朕此諭亦令魏經國知之
署理直隸總督事務提督(臣)楊鯤謹
奏為酌定通省養廉繕造黃冊恭請
御覽事竊照直隸各官荷蒙
皇上天恩准於錢糧耗羨内存留養廉固已
惠逮羣工優恤周至矣惟是前任督藩各臣酌派存留
提解似尚容有意見以致多寡參差苦樂弗均又
直隸順永宣三府向因額糧無多不提耗羨而順
永宣之道府州縣各官遂無議給養廉亦覺豐嗇
偏枯今(臣)與新任布政司王謩欽遵
上諭秉公確議所有直隸通省耗羨相應一概提解司
庫而通省各官養廉咸為酌定成規量其地方衝
僻事務繁簡使有準則期得均平庶幾遵循可久
而
聖慈普被咸在飲和食德之中矣謹將各官養廉數目
分晰繕造黃冊一本恭進
御覽再除直隸州同州判外其餘州縣佐雜等官職微
事簡所得薪俸足以自給無庸議及惟是遇公差
遣不無車馬飯食之需既無養廉可支所當酌量
道路時日給與盤費以勵急公者也合併
奏明是否允協伏祈
皇上睿鑒謹
奏
覽所定規則似屬妥協照數支給將原冊送部存案但
縣丞以下微員俸薪不多似亦宜量與資助今計通省
耗羨幾及三十萬兩除酌定成規二十二萬兩外尚有
餘剰其縣佐等員或量給百金數十金汝等再加酌定
奏聞
署理直隸總督事務提督(臣)楊鯤謹
奏為請
旨事竊查直隸各官養廉經(臣)另摺奏
聞竝繕造黃冊進
覽此外惟有直隸三路巡察御史滿漢共六員又巡農
御史一員古北口驛站員外郎一員均係未給養
廉者今(臣)所造冊内亦未議給但屢准各御史咨
稱遍歷地方車馬多費而古北口驛站員外亦屢
次詳請養廉(臣)以事屬創始未敢擅便應否酌量
給與之處相應請
旨遵行為此繕摺謹
奏
巡察御史所經過地方朕已有諭旨准用驛站廩給其
無驛之處亦著該督檄行各州縣照驛地廩給供應何
必又議給養廉至古北驛站自康熙六十年設員以來
至今九載竝未聞有所缺乏何得冒昧詳請希圖僥倖
甚屬卑汚無恥當傳旨嚴加申飭
署理直隸總督事務提督(臣)楊鯤謹
奏為派提雍正七年耗羨事竊照直隸本年耗羨經
(臣)與布政司王謩公同確議全數提解現於各官
養廉摺内僃細
奏明該(臣)查得雍正七年分直隸額徵地糧竝均攤
丁匠共銀二百四十七萬二千六百四十八兩零
内共應徵耗羨銀三十萬八千一百八十七兩零
本年奉
旨蠲免地糧應蠲耗銀五萬三千二十六兩零實應徵
耗羨銀二十五萬五千一百六十一兩零内給通
省各官養廉銀一十七萬九千九百六十兩又應
扣部餉平飯銀二萬五千五百九十二兩零又應
扣司庫解餉每兩一分充公平飯銀一萬四千六
百九十八兩零外實應剰耗銀三萬四千九百一
十一兩零所有派提雍正七年耗銀數目理合
奏明伏乞
皇上睿鑒謹
奏
提解到庫給發之時再行據實奏聞
署理直隸總督事務提督(臣)楊鯤謹
奏為酌調同知州牧以收人地之宜事竊查保定府
同知一官雖屬佐貳但駐劄會城終年奉差盤查
勘丈事多繁要必得才器老成之員以應任使今
之調補保定同知足勝驅策其現任保定同知甘
請調補直隸冀州必能表率屬縣所有冀州知州
見是否允協伏乞
皇上睿鑒施行謹
奏
覽
署理直隸總督事務提督(臣)楊鯤謹
奏為恭報京南四府五州得雨情形竝二麥秀實分
數仰祈
睿鑒事竊查正順廣大四府竝定晉趙冀深五州暨所
屬各縣地方均於四月二十七八兩日内得雨自
二三寸以至四五六寸不等其四寸以上者均皆
霑足其三二寸者上下濕土相接二麥秋禾咸皆
滋潤有益所有各屬二麥現在具報十分九分八
分七分收成不等惟磁州地方具報五分理合據
實奏
聞謹
奏
麥尚未收即定分數具奏甚屬糊塗
硃批諭旨卷一百六十八
