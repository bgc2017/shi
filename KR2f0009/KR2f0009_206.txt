欽定四庫全書
硃批諭旨卷二百六
硃批趙國麟奏摺
雍正六年十二月十八日福建布政使(臣)趙國麟
謹
奏恭請
皇上聖安
朕安
數千里外遣人齎奏身膺承宣之責地方上豈無應行
奏聞事件而但呈進保薦人員一摺是何意見殊有大
負任用光景諒將乾清宮面諭之旨盡遺忘矣否則彼
時祗承遵奉之語皆係勉強偽從至今不能掩藏而眞
態畢露也似此初志不堅隨境改移豈朕期望於汝之
意思之慎之
雍正七年四月初二日福建布政使(臣)趙國麟謹
奏為奏
聞事竊(臣)一介寒微蒙
皇上不次超擢畀以閩藩重任雖竭盡駑駘無能仰報
隆恩於萬一(臣)自上年正月内跪聆
聖訓後即束裝就道於五月十六日抵閩任事敬將
乾清宮面承
諭旨僃細傳與督(臣)高其倬訖(臣)到任十日前撫(臣)朱
綱隨亦來閩(臣)智短才疎初肩藩任惟懼隕越凡
事與督撫二臣悉心商酌方敢舉行數月之後於
地方事務始略知條理藩庫錢糧原無虧空所有
雍正四年春秋二撥存剩銀内除准銷外尚有三
十七萬餘兩先因兵餉那用不能年歸年款(臣)到
任後節次歸補一十六萬三千七百兩有竒兹蒙
欽差部堂(臣)史貽直盤查已將歸補現在之銀於本年
三月初三日委員解部其未補者容續補完日另
行報解各屬倉穀仰蒙
皇上差前廣撫(臣)楊文乾等盤查清楚其未買補者業
經委員分頭採買巳據報買八九分即可補足(臣)
當不時稽查務使實貯在倉不令虛懸顆粒查州
縣錢糧加耗從前輕重不等有加一至加一六七
者(臣)禀請撫臣嚴行禁革概以加一徵收不許仍
前重耗以舒民力上年仰蒙
皇上截發江浙漕米共十萬石運閩接濟民食目下已
經運到現在分發各屬平糶米價漸平民無艱食
之虞戸有鼓腹之慶實由
聖恩優渥之所致也(臣)賦性愚昧才力短淺惟有竭盡
愚誠實心供職不敢怠惰偷安苟且塞責辜負
皇恩自取罪戾伏望
聖慈俯鑒(臣)愚
教誨指示俾(臣)得有遵循免致隕越頂戴
皇上生成大德於無旣矣為此具摺奏
聞伏祈
睿鑒謹
奏
盡力屏除科甲朋比因循委靡袒護沽譽諸陋習朕所
教誨指示者只此一語而已實能遵循免致隕越與否
在汝自為之也
同日又
奏為敬陳一得之愚宣德化以整民俗事竊查閩省
民風土俗喬野強悍不安本分不明倫理稍有拂
意不顧尊卑長幼至親骨月即搆怨興訟捏小為
大翻舊為新經年累月不肯休息生監好為包訟
婦女亦能寫呈且有以家無官司為懦弱可耻者
好訟之風一至於此(臣)每弔查各案文卷從前地
方官審理之事多有不清其根苟且完結又或一
時視為小事後遂釀成大案民俗健訟而又加以
聽訟者之怠惰草率此訟風之所以愈熾也(臣)莅
任數月後審知閩省積弊如此不自量其才德欲
變易此惡俗督率屬下廣布
聖諭實心教化先動其禮義廉耻之心冀其息事寧家
至於來告者事無大小無不收閱隨准隨理勸諭
開導除兇暴抑豪強懲刁誣歴年不結之案清其
梁以及先賢祠宇雖未能盡息訟端而刁詐之風
近來亦覺少減而下屬之勤惰才具之短長聽訟
之公私因此亦得其槩如上杭縣知縣趙孔超之
貪婪德化縣知縣繆燦之縱役皆審出實情即行
聞謹
奏
姑試行看朕自有見聞
同日又
奏為端風俗以廣
皇仁事竊查雍正六年三月初三日羅源縣孝子李盛
山割肝救母一案欽奉
上諭講明節孝常經覺牖庸愚至詳至切乃閩俗輕生
之習猶未盡除婦人多以節烈相尚往往搭臺示
衆慷慨投繯沽一時之名背中庸之理刲股行孝
尚為
聖世所不許况捐軀邀譽者乎(臣)到閩後訪知此風甚
盛亟欲禁革適有民婦楊氏殉節一事控告到(臣)
查楊氏係閩縣方廷蔭之妻甫婚兩日其夫廷蔭
因不得於繼母盧氏赴水而死盧氏有將楊氏改
配親子方廷賡之意伊弟盧得運將贊成之楊氏
堅執不從又不能挽回姑意兩次赴水被救得甦
遂葬其前姑之柩搭臺自縊以殉焉其志實屬可
嘉其跡猶循舊習(臣)訊得實情祭其墓以表揚節
孝盧氏分尊姑免究問其子方廷賡曁弟盧得運
皆分别枷責以為傷風敗俗者之戒因通飭各屬
嚴行示禁如有搭臺殉節者責成鄉地查報究懲
復廣宣
諭旨務使僻壤荒村家喻戸曉俾愚民咸知孝子節婦
之自有常道可行而保全生命之為正理以仰副
我
皇上矜全黎庶之至意理合繕摺奏
聞謹
奏
循理遏情固係正道順情違理自屬反經要在汝等揆
酌適中而行之朕不便輕發一偏之諭
同日又
奏為欽遵
聖訓恭謝
天恩事雍正七年三月十五日(臣)齎摺家人捧回(臣)恭
請
聖安奏摺奉有
皇上硃批諭旨(臣)跪讀之下惶悚戰慄悔罪無地竊(臣)
質本庸愚荷蒙
聖恩擢至藩司於地方事務不知陳
奏溺職負
恩莫此為大今蒙
皇上不即罷斥復
誨諭諄諄宥(臣)既往之罪開(臣)自新之路雖天地生成
大德父母撫育至情無以逾此(臣)惟有感激涕零
痛改前愆勉圖後效以仰報
皇上天高地厚之恩於萬一耳(臣)不勝惶悚戰慄之至
謹繕摺
奏謝伏乞
睿鑒謹
奏
若非眞知改悔實力遵行但以數句空言奏覆不能挽
回朕意遂釋前疑而信後效也勉之
雍正八年九月初六日福建廵撫(臣)趙國麟謹
奏為默誦
聖訓感激難名自陳愚衷恭謝
天恩事竊(臣)一介庸愚荷蒙
皇上天恩畀以封疆重任昨恭請
聖安跪聆
聖訓反覆開導廣大精微剴切詳明巳無餘藴更蒙
頒賜硃諭令(臣)默識(臣)恭閱默記銘心刻骨寤寐思服
(臣)以至愚極陋之質蒙
皇上望(臣)如此之大勉(臣)如此之切(臣)雖木石亦當感
發奮興自勉自勵敢不以難昧之本心自反之愚
衷敬陳於我
皇上之前乎夫天下萬事皆以一心為本而人臣一心
又以無欺為要然往往有自以為無欺而不知巳
墮於欺者有時時事事求其不欺而猶難自信為
無欺者此不可不辨也蓋人臣之欺不欺不徒問
諸事而當問諸心且不徒問諸巳之心而當先明
皇上之心何者
皇上之心我心之矩則也
皇上之心我心之主宰也不能以
皇上之心為心則心無矩則而為私心不能以
皇上之心為心則心無主宰而為放心私心放心皆欺
心也何謂
皇上之心(臣)竊以為我
皇上以
天地之心為心以
列祖
列聖之心為心故能無一時一事不以社稷蒼生為心且
時時事事恐有一夫不獲其所為心此我
皇上之心也人臣一時一事不以社稷蒼生為心不以
恐有一夫不獲為心即非我
皇上之心非我
皇上之心非私心即放心矣天下斷無有以私心放心
處事而猶得云無欺者(臣)所以謂往往有自以為
無欺而不知巳墮於欺者此也然(臣)謂人臣即能
時時事事以社稷蒼生為心無一夫不獲為心而
猶未得即云無欺也何者我
皇上社稷蒼生之心無一夫不獲之心大中至正如鑑
空如衡平泛應曲當無意必無固我物來順應而
且溥博淵泉時出不窮此又我
皇上時時事事以社稷蒼生為心恐有一夫不獲為心
之大本大源也人臣察理有一毫之未精則大本
未窺猶屬私心去私有一毫之未盡則大源未得
猶屬放心雖事或偶中可告無罪而求諸寤寐衾
影之間欲其時時事事不踰乎距則主宰之中能
自信為無欺而無愧者蓋亦難矣所謂有間之心
不足以合天心也此(臣)於雍正四年初見
聖時即以求不欺三字進對而至今幽獨自考實有難
以快然自信者(臣)何敢自昧也夫
上有堯舜之聖君以臯虁望其臣為臣者何其幸然
上有堯舜之聖君以臯虁勉其臣為臣者又豈其易(臣)
何人斯何敢自謂能勉也然(臣)不敢不勉也(臣)惟
有主敬以持此心存誠以養此心窮理以明此心
克巳以治此心操存於不睹不聞之先省察於臨
事接物之際以仰副我
皇上勉(臣)之至意耳所有感激微忱自反愚衷謹繕摺
奏
聞伏祈
睿鑒謹
奏
果能言行相符不務虛名但求實際則於夲源庶幾不
謬矣朕復為汝何慮
同日又
奏為奏
聞事竊(臣)蒙
皇上天恩賜(臣)摺匣四箇凡地方機宜事務(臣)自當詳
悉密
奏恭請
聖訓指示遵行其摺稿皆(臣)親撰不敢假手旁人惟繕
寫奏摺(臣)因素不工小楷又年近六旬眼花手拙
字跡潦草疎縱恐涉不敬(臣)有幕友劉光煜係浙
江山隂縣生員隨(臣)十年為人誠實謹愼(臣)處以
密室凡有奏摺令其代(臣)敬謹繕寫可無疎漏之
虞謹具摺奏
聞伏祈
睿鑒施行謹
奏
有無疎漏之虞干係在汝何必奏聞於朕耶
雍正八年十一月十八日福建廵撫(臣)趙國麟謹
奏竊惟屬員賢否關係政治民生亟宜時加區别(臣)
蒙
皇上天恩畀以封疆重寄自履任以來明察暗訪聽言
觀行如各屬内有敗檢踰閑者(臣)當據實糾參斷
不敢少存瞻顧倘才足辦事而偶有過誤須開導
教訓使其悛改教而不改然後去之庶無負
皇上愛惜人才之至意今閩省廳縣各官(臣)尚未周知
確切而司道府州已各得其大槩查布政使潘體
豐辦事精勤才具亦長但心地不敢保其純淨恐
内外不能如一操守未必能久而不變按察便李
玉鋐精力尚健竭力留心案件以圖報效時有拘
執處然尚可以開導轉移糧儲道張廷枚前任興
泉道時人頗明白但欠老練今已出差辦銅俟其
回任再留心試看興泉道朱叔權急於見才非海
疆重地所宜巳勤加訓飭俟觀後效汀漳道章廷
瑎年力正強有志向上而才情操守亦好可以造
就延建邵道莊令翼辦事盡心立身不苟其才具
平穩人地猶屬相宜臺灣道劉藩長才長守定能
勝海疆之任鹽驛道楊弘緒才情頗好辦理鹽驛
事務亦能盡心可以策勵之員福州府知府蘇本
潔省會劇郡才能勝任惜病尚未全愈興化府知
府張嗣昌謹飭有餘能約束屬員泉州府知府郭
朝鼎才具老練實勝繁劇之任漳州府知府楊一
正從前作縣才力頗能幹辦陞府後志意稍縱辦
事不及從前臺灣府知府倪象愷才力有餘操守
亦好閱其詳禀甚能留心地方事務稽察屬員建
寧府知府姜朝俊謹飭誠實之員建郡尚稱易治
可以稱職邵武府知府任煥前委辦鹽務甚好今
已出差辦銅其辦理知府事務尚未見其所長汀
州府知府王士任老成歴練竭力辦事福寧州知
州張秉綸人甚明白能辦理地方事務以上各員
理合據實奏
聞伏乞
睿鑒謹
奏
覽奏俱悉仍當不時訪察加意體驗
雍正九年三月十九日福建廵撫(臣)趙國麟謹
奏竊照閩省田畝在山岡高阜者多全頼雨水霑足
今細查各屬所報雨水正月内或得六七次或得
八九次不等二月内或得八九次至十二三次不
等三月内亦得過五六次俱非連朝狂雨亦竝無
不得雨之州縣甚覺調勻大麥漸次登場小麥俱
已秀實可必豐收民情喜悦早稻現在布種通省
米價亦甚平賤上游延建等府每石八錢以外下
游漳泉等府每石九錢以外省城每石自九錢四
分至一兩以外不等其臺灣府自上年九月至冬
底雨澤稀少至正月初三日已得時雨霑足米價
每石八錢五六分惟糖價甚平白糖每百斤一兩
六錢較上年減去一兩有餘烏糖每百斤五錢較
上年減去七錢有餘臺地業糖者衆價值太低未
免病民因去歲運蘇之糖堆積未消惟俟三四月
間北船回臺可以起價謹將雨水米價情形僃細
繕摺奏
聞伏乞
皇上睿鑒謹
奏
覽雨水米價情形知道了至云價低病民等語朕謂不
足為病也惟願物物如是何也末也其害微也
同日又
奏竊照福建通省九府人情習俗惟漳泉二府地居
邊海人多囂悍俗尚鬭爭而臺灣遠隔重洋民番
雜處尤多頑劣易起謠言(臣)自到任後即發示勸
民勉力遷善并嚴飭地方官加意稽查但人心風
俗習染已深一時難以猝變如水師提標兵丁李
才與顔漢因爭戲童角口遂成不解之仇上年三
月間李才與龜嚴等三十餘人每人出銀一錢結
媽姐會經泉同知訪拏枷責遞回原籍安插迨九
月間又傳有李才等欲打造軍器搶掠出洋之語
復經興泉道拏究審係李才前次被訪歸怨於顔
漢所害欲糾衆謀殺顔漢以圖洩忿謀搶無據報
仇是實已照律擬罪完結訖又上年十月二十三
日夜臺灣兵丁於城内廵獲一人名周蘭清赤脚
蒙被語言顚倒袴帶繫有賬簿紙單門牌等物腿
上有布包内硃砂紙一條上書欽差對天新到六
字紙背書欽定二字種種怪異及至究訊乃係痴
癲之人竝無别故隨經遞回原籍江西會昌縣安
插收管在案又上年十二月十八日鳳山縣港東
里地方有鋸匠陳勲入山尋看木料被生番殺死
查係擅入番境以致被殺應俟拏獲兇犯究審定
擬并查取失察職名歸於命案完結又今年正月
間鳳山縣三叉河地方謠傳有鬍九倡言要搶新
園街市等語經臺灣南路營獲交鳳山縣究訊鬍
九因新造房屋宰猪請客竝無為匪形跡節據該
地方文武禀報細經查察係因今年糖賤無人貨
買做糖工人口有怨言遂一時傳為抄搶之謠全
無抄搶實據但鬍九夲非善類留臺恐致搖惑人
心應驅逐解交原籍安插已經(臣)批行發落結案
以上四事多因頑劣之民不忍小忿又或因形跡
可疑一時好事者造為訛言乍聞殊覺駭聽詳察
却無實據(臣)與督(臣)劉世明嚴飭該有司細心查
究已各得其本情次第完結理合具摺奏
聞伏乞
皇上睿鑒謹
奏
但不遺漏細微逐見隨聞悉與處斷姦匪之徒具有耳
目知汝等大吏如此留心稽查地方自當改行斂迹化
有事為無事矣何至釀成大案慎勿因其小而忽之
同日又
奏竊查臺灣文武官員向無攜眷過臺之例汀州府
知府王士任調往臺灣府伊隨任止有一妾正在
新産之後内地無可寄頓將隠情面稟懇准攜帶
(臣)以事屬違例未便許允去後嗣據管厦門汛口
泉防同知報稱查驗過臺船内王士任帶有家眷
(臣)即就商督(臣)劉世明回稱此係臣子私情當為
奏明今問督(臣)劉世明云已經具摺奏
聞伏候
聖裁為此謹
奏
曾經有旨批諭督臣劉世明矣
同日又
奏為議奏事竊照福建按察使李玉鋐條奏閩省倉
榖應改歸糧儲道管理一摺奉
硃批此事應言之督撫會商酌定具題請旨將所奏并
朕批諭與督撫二臣看欽此隨據該司鈔錄奏摺
批諭與(臣)等觀看據李玉鋐奏稱閩省捐積常平等倉
各榖通計共一百三十餘萬石總滙於藩司藩司
職掌全省賦役精力終難專一查閩省糧儲道管
理通省兵糧十二萬八千一百餘石事務甚簡可
否仰請
聖裁將閩省各府州縣捐積常平等倉所貯榖石照雲
南之例著糧儲道管理凡一應盤查交代册報考
成悉令糧儲道專司其事該道猶可不時親詣各
府縣抽盤查核每年
奏銷册籍仍照兵糧之例造送藩司彙轉等語(臣)查
閩省監積等榖自雍正五年間
欽差盤查以後徹底澄清現今廳縣倉穀責成府州察
盤府州倉穀責成本管道員察盤每年各親往所
屬盤查一次如有虧缺霉變立即揭報如實貯好
穀出結申送藩司核轉是藩司職掌雖煩而倉穀
頭緒既清又各有責成專管藩司攬總稽核尚屬
易事可以一併兼理至糧儲道只管通省兵糧事
務雖簡但地方遼闊各府州倉穀必不能遍歴盤
查勢必仍委本管道員而糧儲道不能統轄各道
恐多呼應不靈若事事詳請督撫轉飭又未免遲
緩况每年察盤
奏銷册籍仍須照兵糧之例送藩司彙轉與各道府
徑送藩司核轉無異(臣)與督(臣)劉世明細加商酌
與其紛更而無益於倉儲不如照舊歸藩司統攝
為便(臣)仍不時稽察如有扶同徇隠之弊據實糾
參是否有當謹繕摺具
奏㐲乞
聖主睿裁謹
奏
所議是照舊仍歸藩司統攝可也
雍正九年四月二十九日福建廵撫(臣)趙國麟謹
奏為敬陳管見仰祈
睿鑒事竊(臣)查各省兵餉其離省窵遠之營汛俱有就
近州縣撥給之例如(臣)前任直隸河南皆是如此
今閩省各提鎮標協兵餉無論遠近俱赴藩庫支
領就中惟汀州一府所當獨為變通查汀郡距省
一千一百餘里山高道遠脚費煩重解餉領餉多
由水路其所經清流縣之九灘高低數丈水勢懸
奔又轉折於峭石之間為閩中第一險灘凡餉銀
在船銀鞘之上必用長繩繫板僃作浮標以防不
虞兵役起遵山徑過此登舟一解一領殊覺萬難
(臣)查汀州八縣歲解司庫地丁正雜銀十二萬三
千有竒汀州鎮三營歲需餉乾銀五萬五千有竒
若扣存本府之歲供以給夲鎮之兵餉事屬兩便
每年由藩司查明該鎮應領餉數勻派各縣徑解
汀府貯庫聽三營赴府支領同知監放其三營餉
領與各縣解府銀批預期申送院司衙門查核掛
發仍將該年各縣派解府庫數目咨部存案至撥
過餘剩地丁仍解司庫每年
奏銷藩司仍照舊例造報一轉移間既省各縣數次
解餉之煩而汀鎮領餉事宜亦覺便易(臣)愚昧所
見是否可行理合繕摺具
奏伏乞
皇上批示遵行謹
奏
據奏各省兵餉離省遠者有於就近州縣撥給之例等
語錢糧不由藩庫給發該營汛徑從地方官支領殊為
朕所罕聞此事大有關係當與督臣劉世明詳加斟酌
非可一時示德沽譽草率舉行之務也
雍正九年八月二十二日福建廵撫(臣)趙國麟謹
奏雍正九年七月初九日(臣)齎摺家人回閩恭捧(臣)
奏請汀州鎮兵餉改就汀郡地丁支放一摺至署
奉有
硃批諭旨(臣)跪讀之下仰見
睿慮周詳
聖謨宏遠海疆重鎮餉權歸下關係誠為甚大蒙
皇上一言指示(臣)恍然自悟覺所見之小止計一時之
便而非永久無弊之規誠有不可行者前奏甚屬
草率謹遵
旨與督(臣)劉世明詳加斟酌劉世明云汀州在閩肘外
恐一時錢糧徵輸不及再為請領支撥往返需時
未免生出事端等語是汀餉仍應照舊赴藩庫支
領成規久定兵習吏安無事更張但當嚴飭小心
管解毋致疎虞無庸改為就近撥給理合繕摺覆
奏伏乞
皇上睿鑒謹
奏
封疆大臣一舉一動當詳愼是務據云被朕指示方恍
然自悟設或朕亦草率允行則將如之何諸事咸似此
任意更張其不至朕前案件錯謬者不知凡幾矣實代
汝慮之當自知才具不及虚心訪問廣諮博採猶可勤
以補拙倘稍恃已見恐同寅及屬員中未必有夲諸天
良提撕儆覺令汝恍然自悟之人也一切處小心謹愼
為之將此諭轉傳督臣兩司曁阿爾賽皆令知悉
雍正九年十一月初四日福建廵撫(臣)趙國麟謹
奏竊(臣)蒙
聖心時
賜訓謨俾有遵循(臣)之萬幸矣謹將奉到
訓旨緣由繕摺
奏謝伏乞
皇上睿鑒謹
奏
覽
雍正十年正月二十六日福建巡撫(臣)趙國麟謹
奏雍正九年十二月十六日准廣東撫(臣)鄂彌達咨
稱海陽縣訪獲陳阿幼等結黨歃血拜盟一案審
訊余道老供出同黨黃五舍江歆黃烏皮三人係
福建詔安縣人均屬要犯嚴拏移解過粤究審等
因到(臣臣)查黃五舍即黃必顯係從前奉
旨發出廣東觀風使(臣)焦祈年摺奏内查拏之犯現禁
福建省城(臣)即差弁員押解廣東督撫衙門收審
外仍飛檄漳州府併詔安縣文武官弁會同密拏
江歆黃烏皮二犯就近解粤續據詔安縣詳稱黃
烏皮即黃純夫已病故四五年今止有黃加皮耕
田度活江歆又無其人查止有江蔭江興字音不
同而江蔭又久成癱瘓之疾等語除將黃加皮江
興飭司看守一面咨覆粤省訊取余道老等確供
是否即此二人應否解質俟覆到定奪外理合奏
聞伏乞
皇上睿鑒謹
奏
凡遇此等案件絲毫毋得疎忽只圖易結草率辦理萬
萬不可務須竭心盡力徹底窮究方不致有疎漏誌之
雍正十年三月十七日福建巡撫(臣)趙國麟謹
奏竊查(臣)屬司道府各官賢否除前巳
奏明不復重敘外所有出差回任及新到受事又加
察看得實者理合具摺奏
聞查按察使劉藩長操守清廉爽直不欺辦理案件亦
勤但刑名尚未熟諳多有過寬處(臣)現在與之講
究自能臻於中正糧儲道張廷枚自辦銅回任以
來察其辦事勤慎才有可觀而操守亦正興泉道
朱叔權近來服官漸已老成辦事亦能詳慎現在
辦銅俟回任再加試看福州府知府高元崑辦事
練達克副首郡之任興化府知府蘇本潔原係才
能之員因其有病調任簡缺今已痊愈現在差委
辦銅泉州府知府孫魯老成練逹但於泉郡最要
之缺稍有不勝今荷
皇上聖明仍調為汀州原任業已人地相宜延平府知
府王輅到任未久居官頗好現在辦銅俟回任再
觀後效邵武府知府任煥辦銅甫經回任觀其辦
事誠實克稱厥職為此謹
奏
知人則哲非易事也豈可自信所見言其必然須當隨
時隨事訪察方不被屬員欺誑
同日又
奏為奏
聞事雍正九年十二月二十四日臺灣北路營地方大
甲西社番突集番衆殺傷兵役已將事發奔逃之
淡防同知張弘章會疏
題參在案適鎮(臣)呂瑞麟遊廵至彼聞變即駐兵半
線地方調度擒拏(臣)隨與督(臣)劉世明熟商飛檄
臺灣文武各員相機勦撫兹據陸續報稱正月十
七日率兵擒拏逆勢不支遁入大山恃險抗拒二
月初二日進山𠞰捕焚其寮穴積貯二月二十日
鎮(臣)呂瑞麟親自率兵廵哨兇番仍潛伏肆拒又
逼勒大甲東等社助伊為逆等因如此小醜為日
已久未得𠞰除盡淨者乃緣山勢險阻深林密箐
我師不能深入久留之故今呂瑞麟現集兵弁約
有四千分道圍困用計進取兼欲調用水沙連社
番為内應此雖以番攻番之計但番心叵測稍不
得心應手恐反無益有損所以(臣)與督(臣)劉世明
商同檄止之矣(臣)因遠隔重洋聞信每在兼旬之
後行軍機宜隨時不同未便遥制掣肘巳諄囑廵
臺二御史臣相機熟籌而行(臣)與督臣仍一面飛
探確音會同參酌務出萬全所有現在情形合先
具摺奏
聞謹
奏
將此摺附於請安函内而函面標題奏摺二件亦可謂
不達禮體不敬之至矣
同日又
奏竊查福州府倉有前任革職知府胡承謀霉變攙
雜穀十二萬七千餘石經從前
欽差廣東撫(臣)楊文乾查參著落胡承謀名下易換好
穀還倉迨後數年未據領換霉爛日甚若再不及
早料理倉儲終無彌補之日(臣)到任後即將設法
變糶等因具摺奏
聞奉有
硃批諭旨(臣)隨諮商同城文武各官并傳同胡承謀之
子胡先揚公同試驗因此穀霉變已久碾米不足
成數核算得霉米一石三斗方抵好米一石議定
照此數折算發糶今已陸續糶賣幷搭放兵米完
訖其價銀現在貯庫俟今歲早晚二禾登場之候
委員領銀押同胡先揚到隣近豐收地方採買好
穀還倉如買補不敷原霉穀石著落胡先揚并毛
文銓各名下照數追賠除銀穀細數另咨戸部查
核外理合先將變糶完竣緣由具摺奏
聞謹
奏
此事當速行料理者乃遲延至今料胡承謀父子業將
所有宦資隠匿無蹤矣而毛文銓又應賠之項甚多坐
落於伊名下有何裨益耶
雍正十年四月十九日福建廵撫(臣)趙國麟謹
奏竊查閩省春間雨水調勻業經(臣)具摺奏
聞目下正值布種稻秧之時又連得透雨田水霑足可
以及時布種民情甚為歡悦通省二麥現在豐熟
漸次登場近據漳泉二府屬縣報稱二麥俱有十
分收成民食大有接濟是以通省米價不致騰踴
其收成分數容報齊另摺彙
奏至(臣)前豫籌青黃不接之計因通飭勸諭有餘穀
之家暫為積貯留至夏間發糶今據各府陸續報
到通共勸貯穀四十餘萬石將來隨時通融平糶
可無欠缺之虞再四月初五日省城内外十餘里
之地雷雨之中帶有冰雹外郡龍溪福安二縣據
報亦微有冰雹俱於田苖農事全無妨礙所有三
月以來雨水麥收米價情形理合具摺奏
聞上慰
聖懷謹
奏
據奏閩省雨水霑足二麥豐熟米價甚平朕心深為慰
悦
雍正十年五月初二日福建廵撫(臣)趙國麟謹
奏竊查閩省採辦銅觔向買洋商現銅部價之外尚
須幫貼銀三千餘兩雍正八年上運銅觔委糧儲
道張廷枚承辦當發部價四萬一百九十三兩零
又給公費項下幫貼銀三千五百兩因是年蘇州
無現銅可買該道募商出洋採辦以致有誤起解
例限奉文議處旋即辦齊解部交完掣批在案今
據張廷枚詳稱承辦八年上運銅觔共領價貼銀
四萬三千六百九十三兩零因銅觔不能按期交
納價値可以節省現在餘剩銀四千六百六十七
兩零據實詳報到(臣臣)查泉州府治城垣雍正七
年五月内蒙
皇上俞旨將董永芠婪贓家貲解往修理欽遵在案迄
今止准部咨坐扣銀三百六十八兩零不敷費用
再漳州府城垣該府張嗣昌現在竭力設法興修
但工程重大力量不繼又福清閩清二縣城垣亦
有殘缺之處經藩司確估詳請尚在無項可動仰
懇
皇上天恩將此節省四千六百六十七兩零又張廷枚
九年米折盈餘一千三百十九兩零幷李玉鋐八
年米折盈餘一千六百二兩零共七千五百八十
八兩零
俯准動支修理數處城垣之費容(臣)漸次料理報竣(臣)
因城垣為濱海地方緊要公事現有節省銀兩若
不及早修理日久更覺費力是以冐昧奏請伏乞
皇上睿鑒謹
奏
所奏是應動支修理者
雍正十年五月二十五日福建廵撫(臣)趙國麟謹
奏為恭報臺灣南北二路安定情形事竊照大甲西
番作歹經臺灣鎮(臣)呂瑞麟同臺灣道倪象愷帶
領兵壯𠞰撫兼行已將脅從之樸仔籬等社先後
就撫續有鳳山縣南路姦民乘機聚衆殺傷官兵
經陞任陸路提(臣)王郡親率弁兵𠞰逐解散經(臣)
具
奏在案今南路姦匪陸續拏獲究審現在嚴緝首犯
吳福生等到日即可定案所被焚搶之居民亦現
在行查撫䘏不致失所其大甲西番亦向鎮道具
呈投訴起釁之因乞憐全命向後不敢作歹願為
聖世良番等語當有土官率領全社男婦老幼四百十
九名造册就撫現在一面安頓一面查訊實情究
出首兇定擬仍於各莊緊要之處安兵防護俟耕
種收成之後掣回外所有南北兩路安定情形相
應具
奏以慰
聖懷謹
奏
覽奏臺郡南北二路安定情形朕顧慮之念釋矣
同日又
奏竊照閩省仰沭
皇上福庇二麥豐收據各屬陸續報到收成分數泉漳
二府十分者居八八九分者居二福興二府福寧
一州十分者居六八九分者居四延建邵汀四府
廣種稻穀二麥稀少亦皆有七八分收成値此青
黃不接之時民食大有接濟上游春間雨水稍多
無礙自四月至今通省雨暘時若早禾茂盛可期
大有臺灣向不種麥四月間亦連得透雨禾苗俱
已布種各府米價照常理合繕摺奏
聞上慰
聖懷伏祈
睿鑒謹
奏
覽麥收分數并早禾雨水情形不禁額手為閩民稱慶
也
雍正十年閏五月二十四日福建廵撫(臣)趙國麟
謹
奏本年五月十二日(臣)准禮部咨議覆湖北撫(臣)王
士俊條奏各省鄉試外簾五所停委夲省佐貳等
官即將掣得内簾所餘之進士舉人留用并將各
省學習進士與調取隣省之進士舉人一體分掣
内外簾官等因(臣)查鄉試内簾考官關係綦重向
於聞調之日即應迴避不見親友沿途遣官押送
以防弊竇今學習進士究與現任官不同焉保其
平日無與本省士子認識往來之事(臣)准咨之日
即將在(臣)衙門學習進士五名加謹關防幷飭行
布按二司一體收入内署愼密居住外但嗣後若
永以為例恐日久弊生在學習進士等自以為將
來必作考官而不肖士子亦知此輩為必操衡文
之柄豫先夤緣亦未可定科場為取士
大典杜弊之法不可不嚴請
皇上特降諭旨嗣後各省學習進士止令其作外簾五
所之用不必與外省調來之進士舉人同掣内外
簾官其外省應調之進士舉人仍照雍正五年奉
上諭議定之數調取一轉移間於科場不無少補理合
具摺
奏請伏乞
皇上睿鑒施行謹
奏
防閑學習進士所論固屬有理然今歲係創行之初何
暇夤緣自各奉法惟謹況掣簽後始分内外似難預作
弊竇場期在邇不便更張俟鄉試之後或於今冬明春
具疏題請發該部確議再定
雍正十年七月二十九日福建廵撫(臣)趙國麟謹
奏竊閩省自春夏以來雨暘時若二麥之後早稻又
得豐收此皆仰荷我
皇上敬
天勤民精誠感格所致兹於六月間福寧州地方及福州
府屬之連江羅源二縣沿海田畆因濕熱薰蒸有
數處忽生小虫細如蟣虱或白或綠或在苗葉或
生根内早稻成熟無礙晚禾恐有損傷(臣)聞報飛
即差員協同地方官竭力設法捕除一面虔誠建
醮祈禱幸頼
聖主福庇未幾即得連朝風雨虫自消滅幷為雨水蕩
滌罄盡禾苖黃者復青萎者尚可補種且一邑之
中不過數處一處之内不過數坵竝無妨害上游
雨水頗多溪流亦大但隨長隨消地方安堵米價
平減理合一幷
奏明上慰
聖懷謹
奏
蟲不為災雨不致澇乃轉歉為豐之徵也朕懷曷勝欣
慰
雍正十年九月十三日福建廵撫(臣)趙國麟謹
奏竊(臣)於八月初六日入闈監臨凡場中一應事宜
敬謹辦理其提調監試曁供事文武員弁皆實心
勤愼稽察謹嚴三場肅靜毫無弊端二十二日接
到禮部咨奉
旨曉諭考官所拔之文務令雅正清眞理法兼僃雖尺
幅不拘一律而支蔓浮夸之言所當屛去特諭欽此
(臣)即轉行内簾主考同考各官遵照俱各歡欣踴
躍愈加敬愼較閱精細選拔至九月初十日始克
竣事揭曉榜發之後多積學單寒之士衆論咸孚
此皆我
皇上道隆德盛人文化成實學昌明故士子皆能和其
聲以鳴
國家之盛閩省如此天下可知(臣)不勝踴躍懽忭之
至謹
奏
覽奏知道了
大凡務虛文者動輙落於浮夸不實之咎豈可以一省
而概論天下耶汝言過矣夫誠乃文章之本吏治即文
章之體未有離本捨體而更有文章也此等虚偽習氣
皆緣薰陶漸染久不自覺又未經人勘破書生輩惟知
尋章摘句而已本體何由而悟無怪乎天下眞儒寥寥
竟將文章一道幾類二氏之教像語言若似乎與誠相
背與吏治為無涉之物矣豈先聖往哲立言垂教之意
哉非朕於一言數字之間過於苛細搜求蓋防微杜漸
恐汝循此谿徑酬應事務流而不返終無實際故從而
提撕儆覺俾一歸於誠而不涉於虚加勉吏治而不崇
尚浮夸之意耳毋得錯會
雍正十一年六月初四日福建總督(臣)郝玉麟福
建廵撫(臣)趙國麟謹
奏竊照閩省二麥豐收雨水霑足(臣)等已經奏
聞在案自四月迄今通省雨暘時若早稻暢茂目下現
在成熟較往年更覺豐稔據近省各屬報到有十
分之數仰蒙
皇上福庇俾海疆屢慶豐年民情不勝懽欣感激其收
成細數容俟全屬報齊另
奏外謹將早稻豐收大槩情形先繕摺奏
聞伏乞
皇上睿鑒謹
奏
覽奏早稻成熟海疆黎庶深有頼矣不禁以手加額望
閩欣慶
雍正十二年三月初一日福建總督(臣)郝玉麟廵
撫(臣)趙國麟謹
奏為請
旨事泉州府海防同知胡宗文自雍正九年六月到任
以來辦事勤敏稽查海洋出入船隻實屬盡心又
能與提標五營將弁和衷共事因伊母年餘九旬
老病龍鍾不能迎養該同知思母情切上年秋間
具詳請休(臣)等以厦門海口要缺不易得此熟悉
事宜之幹員是以不允其請今接署提督將軍(臣)
阿爾賽札知該同知思念伊母情甚廹切若能到
家一看心可稍慰等語是該同知思母至情未嘗
少釋欲使專心辦事難以遏抑其情(臣)等查胡宗
文係江西金谿縣人距閩不遠若給假三箇月到
籍省視即便回任其泉州同知印務暫行委員代
理不用交盤於公事不至貽誤而該同知母子至
情得以稍慰感激
天恩愈圖黽勉供職矣但外官無告假省親之例理合
具摺奏
聞洪恩出自
皇上非(臣)等所敢擅請伏乞
睿鑒批示遵行謹
奏
覽奏巳悉候另有諭旨
同日又
奏為實陳冐荒積弊恭請
聖訓事竊照勸諭墾荒一案仰蒙
皇上天恩新墾者分别水旱寬其陞科之限隠匿者准
令自首立有免罪之條
浩蕩恩綸百姓感戴踴躍首報(臣)到閩後辦理過自首
竝勸墾田地六百一十頃零又臺灣田園一百七
十五甲零俱經
題報在案今查有建寧府屬之建陽一縣其錢糧缺
額緣由獨與各屬之欺隠在民者不同查該縣於
康熙元年十七年兩次報荒共免銀一萬一千六
百餘兩米一千三百七十餘石除實在荒田應免
外内有乘機捏報荒田冒免銀五千八十餘兩米
六百二十餘石乃當時官吏作弊多開冒免欺隱
全不在民至康熙二十五年知縣李六成恐致敗
露始將此冒免銀米二項勻入有田之戸每田二
十畝勻減銀二錢三分二釐米一升五合名曰勻
荒在當時以為官吏脱侵帑之罪百姓沐減賦之
恩而不知正供有虧百姓實負冒免之愆迄今垂
五十年田更數主愚民罔識從前流弊竟視現今
減少之數為向來一定之額矣今(臣)旣經查出欲
照現今自首之例令民首報實無原荒可首之田
惟有速令將現在田畝照從前勻減之數每畝加
增使復原額庶
國課無虧科則不紊民亦何辭但通縣糧戶久輸私
減輕糧一旦驟復原額力有不支咸具呈籲請寬
限(臣)查該縣歲徵額銀止三萬五千餘兩若將此
勻荒銀五千八十餘兩一年全復細察民隠艱難
似屬實情可否仰邀
皇上天恩准令該縣糧民將冒免銀米自雍正十二年
為始在於限年墾復案内分作三年報陞照數復
還全額(臣)大書告示宣播
皇恩數十載冒免負罪之民盡沭
皇上如天之德矣至從前冒免之官民歴年久遠物換
人非查其卷案盡皆散失可否無容追究抑或容
(臣)具夲
題參求
皇上特旨從寬
洪恩出自
皇上(臣)謹會同總督(臣)郝玉麟據實
奏請伏乞
皇上恩賜批示遵行謹
奏
冒荒隠賦至如許之多誠為積弊雖云年久物換人非
旣經查出豈可糢糊了結自應具疏題請照增復額將
始而捏報繼而勻減及歴任失察各員一併詳參候朕
另降諭旨寬免處分方屬合宜但此意不可預為宣露
也
雍正十二年四月初八日福建廵撫(臣)趙國麟謹
奏竊惟(臣)之事
君凡家務瑣屑本不當輕凟
聖聰但以現任官而與屬員聯姻又不敢不為據實
奏明(臣)大小親屬十餘口俱在閩署兒女長成婚姻
之事在籍無人料理布政使劉藩長雖籍係山西
現今家在山東濟南府洛口居住與(臣)家相去一
百餘里今春因將(臣)女許與劉藩長之子為室至
一切公事(臣)仍秉公辦理留心考核稽察以盡職
守斷不敢因聯姻婭徇私廢公稍存瞻顧黨比之
心有負
皇上委任之隆恩也為此恭摺奏
聞謹
奏
聯姻何妨但須防嫌别微纖毫不被人檢點方為善處
親戚之間也
雍正十二年九月二十五日福建廵撫(臣)趙國麟
謹
奏閩省百姓仰頼
皇上洪庥連歲雨暘時若今年早稻豐收分數巳會同
督(臣)郝玉麟繕摺奏
聞兹八九月内連得時雨(臣)因公出郊隨便查看晚禾
靑葱遍野暢茂可觀疉據各縣禀報雨水亦極霑
足禾苗俱各秀發民情歡慶米價照前每石九錢
至一兩零數分不等竝不高昂臺灣地方亦據報
稱七八月内得過透雨數次田禾雜糧均屬有濟
理合將近日雨水晚禾情形奏
聞以慰
聖懷伏祈
皇上睿鑒謹
奏
覽全閩雨暘調順晚禾暢茂情形遥顧海疆曷勝慰悦
雍正十三年五月十五日安慶廵撫(臣)趙國麟謹
奏竊(臣)到任兩月細查通省吏治經督(臣)趙弘恩整
頓年餘各有條理(臣)當依其綱領節目相助有成
至有應行損益事宜(臣)詳細斟酌隨時具
奏查(臣)衙門設有各項效用人役共八十餘名内有
馬兵撥充者三十七名步戰兵撥充者十七名守
兵撥充者十一名俱係兩營將官選送在轅伺候
差遣遂不隸營管轄亦不隨營操演歴任相沿已
久但(臣)標兩營額設馬步守兵七百七十四名除
營員親丁公糧一百二十四名外只實存營六百
五十名若再撥充轅役六十五名未免營伍單薄
且不隨營操演技藝亦多生疎今(臣)逐一考驗悉
令歸營以實軍伍内有老弱及技藝不堪者革退
另補而效用人役另行召募以僃差遣庶營無曠
伍之兵轅無冒餉之役與營伍實有裨益再司庫
錢糧竝歴年積欠現在逐一稽察理合一倂具摺
奏
聞伏祈
皇上睿鑒謹
奏
覽奏知道了廵撫身膺封疆重寄武僃為第一要政若
漫不經心訓練無術及或自諉於不諳即屬有忝厥職
至於錢穀刑名案件尤當精勤察覈期於弊絶風清勉
之
同日又
奏竊照蝗蝻生發民瘼攸關(臣)四月到任之初即嚴
飭各地方官於草澤低窪之處預先留心防範嗣
據霍邱縣報稱該縣姚家草場併八里塘兩處有
蝗蝻生發泗州報稱該州重岡山併臨淮集生蝻
如席及桌大小不等旴𣅿縣報稱該縣磚壩地方
生蝻如席大三五處靈璧縣報稱該縣閻家橋胡
家莊雅廟臺青莊湖等處各生蝻零星不成片段
(臣)即飛飭各文武員弁作速撲捕去後今據霍邱
等四州縣俱結報立即撲捕淨盡無遺竝無傷損
禾稼恐厪
聖懷理合具摺奏
聞謹
奏
僃禦蝗災惟有盡力撲捕使之消滅而已别無良法朕
歴諭甚晰諒汝自必稔聞也倘若稍涉懈慢致令生翅
飛騰則貽患不淺愼之毋忽
雍正十三年六月十九日安慶廵撫(臣)趙國麟謹
奏為奏
聞雨澤事竊照安慶地方自五月十三日以後一月無
雨(臣)於六月初九日虔誠步禱祈求曾經
奏明在案自六月初十以來日有雨澤皆遠在四郊
之外至十七日午時起雷雨大作歴未申酉三時
查四郊得雨三四寸不等皆已霑足再查通省得
雨各州縣據報自六月初二三四及初十等日亦
有得雨霑足亦有得雨一二寸及三四五寸不等
其中尚有未將得雨時日報到之處(臣)查上江早
稻已將收完其有陂塘潮潤之處全無損傷惟山
田缺雨之處收成稍減至中晚二稻中稻種植甚
少適當少雨之時不無減損晚稻正在秀茂得雨
滋潤甚屬有益目下天氣氤氳尚有雨澤之象除
現在飛查外理合先將近日得雨情形具摺奏
聞伏祈
皇上睿鑒謹
奏
覽奏得雨地方尚屬多寡不齊夫應
天以實不以文修省宜誠不宜偽察士庶之豪強害民者
抑而懲之摘牧令之闒茸玷職者斥而去之檢政刑之
寬嚴失當者舉而更張之能使輿情順於下自必
天和感於上不此之務而惟祈禱是恃無怪乎杳然弗驗
也
同日又
奏為奏
聞事夲年五月二十七日據桐城縣舉人方道章等告
錢洛訪陳覲文等冒塜盗葬藐法抗斷等情具呈
到(臣臣)行縣弔閱原卷查係雍正三年間方姓有
道官山三百餘年之祖墳被錢洛訪冒任已祖竪
立新碑陳子竒亦認己祖盜葬兩塜而錢陳兩姓
又稱實係伊等祖墓彼此訐告不休至雍正八年
始經知縣倪大成察訪勘審閱方姓宗譜印契有
憑錢陳兩家毫無確據隨斷錢去碑斷陳遷塜在
案(臣)思案經十年斷而不遵今又具控到(臣)非係
該縣從前審勘不公必係山界有相錯不清之處
隨委桐城令汪振甲同試用官王樸前去查勘繪
圖送閱忽錢陳兩族及事外之吳大桂王天次等
率衆攔阻不許該縣勘繪抛擲石塊擒毆方姓之
人復擲毁該縣汪振甲之帽不法已極正在飭府
拏究又據報六月十六日棍徒粘帖罷市凡近陳
子竒住居街道舖面皆驚恐關閉查上江風習動
輒聚衆行兇粘帖罷市目無法紀實為地方風俗
人心之害非嚴加懲治不足以消頑悍之習(臣)現
在檄飭按察使劉柏嚴拏為首之人究審按擬另
題外理合先具摺奏
聞伏祈
皇上睿鑒謹
奏
抗官藐法之習自應徹底窮究盡法懲治豈可一日姑
容但須虚公訊鞫務得其情倘該令徇私納賄有以激
成亦當嚴參示懲勿因恐長刁風一語遂置貪官汚吏
於不問而使百姓含冤莫雪也此諭亦令趙弘恩知之
雍正十三年七月初三日安慶廵撫(臣)趙國麟謹
奏為恭報雨澤事竊照安屬已未得雨情形(臣)於六
月十九日奏
聞在案今安慶府城六月十七日得雨以後今二十九
日又得甘霖大沛歴巳午二時四郊霑足再查通
省州縣自六月十一十七八二十三四二十七二
十九等日有得雨一次二次三次者共五十三處
其六月初十以前已經得雨之各州縣今又據報
有得雨霑足亦有報得雨一二寸及三四五六寸
不等又前
奏未報得雨州縣今據陸續報到有連得大雨霑足
者有得雨一二次及一二寸至五六寸不等者惟
來安一縣曾否得雨尚未報到現在飭查其得雨
稍遲及未甚透足之處中稻未免枯稿(臣)已行布
政司飭縣勸民改種蕎麥雜糧其牛力籽粒不足
者動公項助給今七月初三日又得隂雲密布細
雨霑濡將來雨澤似尚可望通省米價照前平減
不昂相應一併具摺奏
聞伏祈
皇上睿鑒謹
奏
前摺所批省身心察吏治明刑愼罰除暴安良等諭最
為切要汝曾身體力行否耶抑或視為具文虚應故事
耶不然何以雨暘至今尚未時若也敬之勉之
同日又
奏為奏
聞事竊照上江地方山深谷邃多有藏匿私鑄錢文之
處(臣)到任嚴行通飭查拏在案今訪有池州府屬
銅陵縣之大通鎮等處竟有棍徒私鑄小錢販往
湖廣江西發賣又據按察使劉柏密稟前來(臣)現
在密行該地方文武官弁前往嚴拏務獲究出同
夥窩販從重究擬併密咨湖廣江西二省一體查
拏外理合先具摺奏
聞㐲祈
皇上睿鑒謹
奏
嚴拏究懲纖毫毋涉疎縱
硃批諭旨卷二百六
