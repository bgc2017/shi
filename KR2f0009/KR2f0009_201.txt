欽定四庫全書
硃批諭旨卷二百一上
硃批岳濬奏摺
雍正五年六月二十一日山東布政使(臣)岳濬謹
奏為奏
聞事竊(臣)恭逢
聖世蒙被
殊恩以迴避之府佐蒙
特簡為道員方愧寸長未報今復荷
恩綸超擢東藩殊常
寵授非分所當所有感激之私詳請撫(臣)塞楞額代為
題謝在案伏念(臣)父子一門受
恩愈重報效愈難惟有凛遵
聖訓仰酬
高厚於萬一(臣)自本年五月二十四日到任隨同前布
政使張保將庫内錢糧逐項盤查實在存貯丁地
雜項等銀一百二十四萬九千一百八十兩零存
留脚價銀一萬二千三百一十六兩零丁地羡耗
銀二十七萬一千六百三十兩零衛所羡耗銀三
千一十八兩零州縣長解羡耗銀二百三兩零七
分羡耗補平銀二千五百四兩零丁地運費銀七
千五百六十九兩零丁地飯食銀八千八百三十
兩零河工部飯銀六千九百六十七兩零至充公
撫司分規稅項節省等銀各款細數另摺分晰敬
呈
御覽(臣)謹監守之責并嚴出入之防嗣後凡支收正雜
錢糧及從前一切動用款項容(臣)陸續摺
奏(臣)膺此重任深恐愚昧疎略不無隕越仰懇
聖主訓誨時加俾(臣)知所遵循所有查明庫項緣由理
合恭摺奏
聞伏祈
皇上睿鑒謹
奏
覽奏知道了勉力盡職以副委任
雍正五年十一月二十八日山東布政使(臣)岳濬
謹
奏為查明司庫收支存貯耗羡銀兩開冊進呈仰祈
睿鑒事竊(臣)荷蒙
恩擢於本年五月二十四日抵任前司張保送冊交代
(臣)逐項查收業將接受交代并俟查款續
奏緣由具摺奏
聞(臣)謹將東省各屬解過司庫耗羡自雍正二年七月
原任布政使博爾多任内起至陞任布政使張保
任内止各官經收動支并存貯在庫銀數僃查造
冊進呈
御覽其中動支耗羡銀兩如彌補通省流抵發給各官
養廉等項俱經前任撫(臣)陳世倌
奏明有案此外支撥公用逐項開具在冊(臣)檢閱舊
案或稱曾經摺奏或稱舊例相沿或稱廵撫批准
或稱先撥後補除條款清楚名色分明各項無庸
申說外所有應題未題應補未補懸項無著者(臣)
復加查核分别具摺據實陳明統祈
皇上全覽冊摺於應否動支之處俯賜
批示俾(臣)接司筦庫得有成式可遵加謹收支免致隕
越實感戴
高厚洪慈於靡既矣為此繕冊具摺奏
聞伏祈
皇上睿鑒謹
奏
檢覈殊中肯綮可嘉之至未料汝能如是清釐也勉之
勉之此心此行切勿纖亳改移但推誠秉公一惟朕躬
是倚可保更無有人能榮辱汝者
雍正六年三月二十九日山東布政使調任山西
布政使(臣)岳濬謹
奏為奏明續貯充公銀兩仰祈
睿鑒事竊(臣)荷蒙
恩旨調任晉藩隨將東省藩司任内收過雜項解費稅
課規儀以及書吏節省銀兩存貯充公業經開摺
奏明兹因交代在即逐項清查復查得州縣地丁解
司各有零星尾數及至支解各項歴來俱以釐數
為止毫絲以下概不算入雖為數無幾而積少成
多(臣)任内經手秋春二撥各項支解節次併封共
存銀四千四十八兩零向係藩司自得之項伏念
(臣)職司筦庫出納維嚴一絲一毫均係
國帑何敢稍有欺蒙侵肥入已謹將前項併封銀兩
留貯司庫僃充地方公用再查雜項解費自正月
二十日開印起至三月季終止共收過銀六百兩
以上二項通計銀四千六百四十八兩零現在一
總造入交代冊内俟新任布政使張坦麟到任之
日逐一交明所有續貯充公銀兩緣由數目理合
繕摺
奏明伏祈
皇上睿鑒謹
奏
能如是刻厲自持有何可諭汝年方少壯無窮事業由
兹始基正宜勉力以期上進堅守此志可也
雍正六年六月初九日山東布政使調任山西布
政使(臣)岳濬謹
奏為陳明賑榖捐項已補未補各案仰祈
睿鑒事竊查前任廵撫陳世倌陞任布政使張保任内
雍正三年彙報秋禾被水等事公捐賑榖除已經
捐補之項無庸開列外尚有濟南府屬之歴城等
四縣動用府倉捐米折榖下剩未補榖九千九百
九十九石零每石原價五錢共該銀四千九百九
十九兩零又東昌府屬之堂邑等五州縣動用常
鹽折漕榖石未補榖二千五百六石零每石原價
三錢共該銀七百五十一兩零又德州等九州縣
那墊煮粥柴薪水脚等費下剩未補銀二千二百
九十一兩零以上三項共計銀八千四十三兩零
俱議公捐還項但彼時竝未按款捐補而隔任事
後之員又難責以續捐以致銀榖虚懸無補(臣)現
今詳明撫(臣)塞楞額
題請著落原經手議賑議捐之廵撫陳世倌布政使
張保各名下照數分賠庶可以補懸項而銷積案
再查廵撫陳世倌有捐存養廉銀四千七百二十
九兩零布政使張保有捐存署按察司任内養廉
銀四千六百一十兩零通計養廉銀九千三百三
十九兩零留以補還捐賑銀榖但(臣)查前任廵撫
存充公今張保所存署按察司任内養廉雖稱捐
項實非出自已貲以之歸還耗羡似屬妥協查耗
羡項下一給還平原縣煮粥柴薪銀五百兩一給
還兖寧道倉撥賑德州聊城等九處榖價竝水脚
共銀八千四百九十七兩零一給各州縣那墊柴
薪水脚等費銀三百四十二兩零以上三項共銀
九千三百三十九兩零隨將捐存養廉盡數撥還
經(臣)於雍正五年十一月二十八日具摺
奏明是前撫藩捐存養廉一項悉已撥補耗羡則前
項銀榖無可扣抵若非著落分賠終難歸結誠恐
陳世倌張保仍以捐過養廉為詞致費查核理合
僃悉陳明繕摺具
奏伏乞
皇上睿鑒謹
奏
賠還捐賑抵還耗羡名雖不同其實則一要須分剖明
晰方可使伊二人無言置辨何辭一番查核耶
雍正六年六月二十二日署理山東廵撫印務布
政使(臣)岳濬謹
奏為恭謝
天恩兼陳下悃統祈
慈鑒事雍正六年六月二十一日捧接部文内開雍正
六年六月初十日奉
旨塞楞額著解任回京補授工部侍郎山東廵撫印務
著岳濬署理欽此欽遵(臣)恭設香案望
闕叩頭謝
恩訖伏念(臣)一介庸材無足比數荷蒙
皇上逾格洪恩不次超擢
簡畀東藩旋調山右因候新任交代未得起程復蒙
特旨著署理山東廵撫印務山東為屏垣之要地廵撫
乃封疆之重臣自揣疎庸何以當此鉅任私懷悚
惕不知所為第
寵命既頒
恩施彌渥(臣)雖愚駑敢不竭蹶祗承以圖報效萬一竊
聖主高厚玉成之恩(臣)生生世世銜結於無盡矣除俟
接印任事另疏
奏謝外所有微(臣)跪捧
恩旨感激瞻戀情由謹繕摺具
奏再查(臣)布政使任内經手一切錢糧款項業巳徹
底查明分晰造冊今接任布政使費金吾奉
旨速赴新任諒不日即可來東是布政司印務無庸另
行委署(臣)照常辦理俟費金吾到任即便逐一清
交理合一併聲明統祈
慈鑒謹
奏
田文鏡乃督臣中之傑出者當效法其居心行事汝果
虚衷受益伊必推誠相待若以外任臨民之事而論其
老成練逹實不易得非與共事日久無由稔悉其長較
之塞楞額輩奚啻霄壤費金吾到任後面詢自知朕命
汝署理撫篆之意一者因不得人二者正欲汝持循伊
之軌轍也勉之
雍正六年七月十三日署理山東廵撫印務布政
使(臣)岳濬謹
奏為請將驛道陋規解司充公仍懇另給養廉事竊
查東省濟東道管理通省驛務各屬送有陋規相
沿已久歴來聽其收受作為養廉從未逐項清查
確知銀數(臣)接受撫篆後即値濟東道牟錝元革
職離任隨遴選登萊青道李英署理印務併切囑
其將驛道一切陋規查明造報以憑核
奏今據李英禀稱查得各州縣驛有額解濟東道衙
門驛站奏銷供廪糧僉中伙併中伙隨封等項銀
一萬二千九百六十兩零白夫水驛冊費併隨封
等項銀七千九十三兩零通共銀二萬五十三兩
零内除去奏銷部費飯食銀二千七百兩併廵撫
衙門奏明充公額規銀二千兩尚餘銀一萬五千
三百五十三兩零俱係濟東道收為養廉之資謹
將查明各項細數造送清冊聽候核
奏等語(臣)查東省道員從前議於耗羡項下每年支
給養廉銀六千兩經前撫(臣)陳世倌
奏明今濟東道陋規所得照依養廉六千兩計算多
寡懸殊夫養廉為
君上恤下之典陋規為臣子肥已之貲當日存陋規而
不給養廉已非戒貪止賄之道況同一道員而官
給者止有六千兩私收者反有一萬五千兩於理
不順於情不均兩有未協(臣)請嗣後濟東道養廉
在於耗羡内每年撥給銀六千兩其驛站規禮飭
令該道照數催收除奏銷部飯廵撫充公二項銀
兩及本衙門各房紙筆雜費一千兩之外餘銀盡
數移解司庫以充地方公用則禄養均沾廉隅共
飭實於整肅官方有益再查東省自雍正二年七
月内議給各官養廉起歴今四載濟東道前後接
任各員皆以陋規作為養廉每年除公項雜費外
多得贏餘隱匿不舉應否指名參處照數追還擬
合一併陳明統祈
聖鑒批示遵行謹
奏
此奏甚屬可嘉牟錝元已有旨矣其餘各員令其據實
自行檢舉摺奏以聞倘仍隱匿不報嚴加參劾可也
雍正六年八月十二日署理山東廵撫印務布政
使(臣)岳濬謹
奏為恪遵
訓旨敬逹謝忱事竊(臣)荷蒙
特旨署理山東廵撫印務受事之日即經具摺
奏謝并將(臣)材庸質駑懇祈
皇上特加訓誨情由一併陳
奏復蒙
聖慈眷注垂諒顓蒙將摺内廣諮確訪四字
硃圈指示委曲裁成多方策勵(臣)即愚同草木蠢比昆
蟲亦知銜感
洪恩實心報效若猶稍存欺隱悖理營私神明之所不
容人類之所不齒有靦面目何以立於光天化日
之下乎區區之誠伏祈
聖主鑒察又蒙
諭旨僃述督(臣)田文鏡於地方外任之事老成練逹著
(臣)效法其居心行事俟費金吾到日詳細問知(臣)
自服官以來即聞督(臣)田文鏡公忠廉潔治行無
雙久已私懷仰慕今欽承
指導倍切景從昨七月二十一日布政使費金吾到任
連次接見詢知督臣居心純篤行事精勤凡其為
國為民之訏謨實係可法可師之嘉範嗣後有地方
緊要政務(臣)具摺上
奏懇請
聖裁若例應會同督臣辦理之事(臣)當悉心請教次第
設施雖才識粗庸未能仿傚萬一而藉其啓廸作
為楷模協力奉公和衷集益以仰副我
皇上諄諄訓誡之至意所有微(臣)奉到
硃批感激遵行情由理合繕摺具
奏伏乞
睿鑒謹
奏
所奏欣悅覽焉果肯遵朕訓諭實力循行保汝一生不
負蕩檢踰閑之疚勉之
雍正六年八月十七日署理山東廵撫印務布政
使(臣)岳濬謹
奏為奏明事竊(臣)蒙
恩署理廵撫印務受事以後即將各屬命盜未結之案
逐一清查因檢閱積年舊卷見有從前撫臣應題
未題命盜十四案内命犯十二人賊犯二人俱批
令地方官牢固監禁懸案不結如前任撫(臣)蔣陳
錫批禁賊犯劉九命犯王二賀守祥三案前任撫
(臣)李樹德批禁命犯房竒馬文傑楊三秦雪李明
俊于三鄭七劉囤兒傅世友等九案前任撫(臣)陳
世倌批禁賊犯劉二和尚楊召遷二案(臣)細繹各
案供招或有罪犯重典倫紀攸關而隱諱不題者
或有證據未確應俟另緝正犯質對定案而因循
不題者亦有情事已明理應題結而延擱不題者
除房奇馬文傑業己監斃外其劉九等十二犯積
久監禁歴三四年至十餘年不等情實者既不曾
明正典刑可矜可疑者又不得援照末減實屬未
協(臣)現在檄行按察司分案確查仍密訪本犯實
情俟查訪明析應作何
題參完結之處另摺請
旨今將查出未題命盜各犯緣由先行具摺
奏明伏祈
皇上睿鑒謹
奏
清理滯獄最屬要政可嘉之至查訪明確時僃叙情由
具疏題逹
同日又
奏為奏
聞事竊查山東向有邪教未除愚民易被誑誘(臣)隨密
飭各屬留心廵緝兹訪有教首牛三花拉託名貿
易寄居諸城往來於膠州高密等處倡行邪術號
空字教有徒弟李大本代為傳播煽惑愚民且牛
三花拉又騙娶吳姓之女為妾尤屬不法諸城等
州縣俱在訪拏而牛三花拉攜妾吳氏棄家潛逃
今據膠州高密獲有黨羽數人諸城縣拏獲牛三
花拉之妻女并一二附和愚民訊無下落及獲其
徒弟李大本到案嚴訊實情供稱牛三花拉實係
教首隨處改易姓名蹤跡無定有族家在東平州
之安山鎮又魚臺曲阜鄒縣俱有平日熟識之人
等語一經報知(臣)即委員密赴諸城縣挑選幹役
四路嚴拏仍密飭東平等州縣一體緝捕逐處跟
尋毋得侈張其事致滋擾累業經僃悉飭行去後
(臣)查此等邪教借名誑騙雖無惡跡顯著必須防
微杜漸預絶根株(臣)不敢稍存玩忽隱諱之念為
此具摺奏
聞伏祈
睿鑒謹
奏
此等邪教罪在渠魁務須捕獲萬勿疎脫其脅從黨羽
咸係被所煽惑但當懲其尤者不可波累多人致滋紛
擾
雍正六年九月初四日署理山東廵撫印務布政
使(臣)岳濬謹
奏為奏明事竊查前任山東按察使楊紹於本年正
月二十六日奉
旨陞授直隸布政使所遺員缺著臺灣道吳昌祚補授
隨經前撫(臣)塞楞額檄委鹽法道梅庭對署理按
察司印務於二月初一日接篆署事經今半載有
餘吴昌祚尚未抵任而梅庭對職本鹽法正値
欽差工部侍郎(臣)繆沅會同鹽(臣)鄭禪寶查審鹽政積
弊案牘紛繁俱屬鹽道專責勢難兼理刑名之事
必須改委他員庶無貽誤(臣)伏見新任濟東道唐
綏祖才猷敏練識見明通秉憲逹情長於聽斷堪
以署理臬司印務隨即檄委唐綏祖於八月二十
六日接印署理所有改委署理按察使印務緣由
理合
奏明伏祈
皇上聖鑒謹
奏
唐綏祖才具甚好已將伊調用鹽法道矣委署可謂得
人
雍正六年九月十五日署理山東廵撫印務布政
使(臣)岳濬謹
奏為據實奏明仰祈
聖鑒事竊東省廵撫衙門兼理臨清關倉事務查臨關
稅額每年應解正稅銀二萬九千六百八十四兩
又解賠銅斤水脚銀七千六百九十二兩零此外
解幫庶吉士竝置辦羊毛解内務府以及傾銷添
平飯銀册費等項共需用銀三千九百二十四兩
零通計銀四萬一千三百一兩零連年稅料缺額
無可措賠前任廵撫俱於臨倉耗羡内通融撥補
又查各州縣解交臨倉米麥折色蓆草等正項銀
共八萬四千三十六兩零按加一八收耗共該銀
一萬五千一百二十六兩零内除部費添平考核
及書役紙張飯食等費約共需銀四千一百七十
一兩零尚餘銀一萬九百五十四兩零除撥補臨
關缺額銀兩外下剩耗銀解交藩庫充公是臨倉
之耗羡既供本倉之公費又補臨關之缺額節年
所餘銀兩悉行解庫充公絲毫俱有著落誠無容
議裁議減者也但查臨倉耗羡應隨米折交收原
與藩庫無涉嗣因前任布政使統計耗羡不曾分
析款項槩行催提前任撫臣失於查核以致各屬
交兌米折業將一八耗羡全繳臨倉又於藩庫賠
解一倍那移措墊貽累不堪將來州縣力不能賠
勢必加派百姓(臣)深悉其弊不敢不將一耗兩解
緣由據實上陳可否將藩庫重提臨米耗羡一項
滿但得徵收如數足供解支即將臨倉餘耗一萬
餘兩悉以充公若有缺額勢須撥補亦必逐一確
核具摺
奏明斷不敢於關稅内收多報少混將臨米耗銀撥
補以自蹈侵蝕欺隱之咎也合并聲明統祈
皇上聖鑒謹
奏
凡百事務秉公據實揆情酌理而為之何不允協之有
雍正六年十月二十八日署理山東廵撫印務布
政使(臣)岳濬謹
奏為疊荷
聖慈敬陳謝悃事竊(臣)奉署東省廵撫印務材庸識淺
日凛冰兢荷蒙
皇上諭令(臣)效法督(臣)田文鏡辦事(臣)恪遵
聖示奉為楷模今督臣因會審前任撫(臣)黃炳等一案
於九月二十三日來抵濟南(臣)郊迎相會歡洽異
常此後不時進謁凡東省錢糧倉榖河道營伍關
係
國計民生之要務(臣)竭誠請教督臣逐一指誨老成
練逹實有以勖(臣)不逮廣(臣)未聞(臣)感佩嘉言深
為欣幸又於十月十三日督(臣)敬錄
硃批卿至東省面晤岳濬時推誠相告料伊必歡忻領
受而且佩服實係少年美才將來大有可望加意開
導如朕前諭照親子弟一般相待將所批之旨亦密
令知之欽此密以示(臣)跪讀之下仰見我
皇上洪慈垂注委曲玉成期督臣以啓廸之勤勉微(臣)
以領受之切疊頒
諭旨剴摯周詳荷此
天地父母之隆恩(臣)惟有策勵駑駘悉心求益景從賢
範體
國奉公以仰副我
皇上殷殷訓誡之至意所有(臣)疊荷
聖慈遵循感激情由理合繕摺
奏謝伏祈
睿鑒謹
奏
覽奏知道了爾會晤田文鏡時未有不心悅誠服之理
朕已言之於先矣勉力企及是務
同日又
奏為奏覆事本年九月初九日接奉怡親王大學士
張廷玉蔣廷錫寄字内開雍正六年八月二十八
日奉
上諭聞得有内地之人潛往日本國在彼教習射箭及
打造船隻等事且有福建浙江革退之千總及武舉
等人亦在其内此雖傳聞之說然亦不可不察從前
聖祖皇帝欲訪問彼國情形曾遣人同商人前往及至彼
國設有僑寓商人處所名曰土庫將内地貿易之人
另住此地不令聞知伊國之事且防範甚密朕思向
來採買銅斤之商船往來彼處目今又開南洋之禁
不可不留心稽查以防詐偽爾等可密寄信與岳濬
加意查訊防範若有應行奏聞之事具摺密奏欽此
遵
旨寄信前來廵撫可遵照留心辦理可也等因(臣)欽遵
諭旨尋覓福建浙江江南并東省沿海人員密加細訪
日本地境因知日本國與浙江寧波府相對往來
最使福建江南洋面俱有路可通山東相隔遼遠
竝無商船往來彼國情形無從探聽惟是東省亦
屬濱海要區我
皇上睿照周詳
特頒密諭(臣)於海疆文武官弁諄切誡飭令其於海口
往來船隻加意稽查以防詐偽(臣)於明春當親往
青萊登三府將沿海緊要處所逐一查勘有應行
奏
聞之事即當具摺密
奏不敢疎忽隱諱貽誤地方所有奉到
諭旨現在查訊防範緣由理合先行
奏覆伏祈
皇上聖鑒謹
奏
密行體訪勿事張揚前言非有確實憑據不過防未然
之意耳
雍正六年十一月初十日署理山東廵撫印務布
政使(臣)岳濬謹
奏為臬司需才甚重據實陳奏仰祈
聖裁事竊查臺灣道吳昌祚於雍正六年正月内奉
旨陞授山東按察使歴今十月有餘尚未到任前經(臣)
遴委濟東道唐綏祖署理臬司印務具摺上
奏欽奉
硃批唐綏祖才具甚好已將伊調用鹽法道矣委署可
謂得人欽此兹於本年十一月初八日奉准部文
題覆侍郎繆沅等奏稱唐綏祖現經署理按察司印
務鹽政頭緒繁多必得專心辦理勢難兼理刑名
應如所請行令河東總督田文鏡署東撫岳濬即
另委員署理按察司印務奉
旨依議欽此行咨到(臣)遵即與督(臣)田文鏡商酌於各
道員中另委一員接署臬司但恐才乏兼長終難
勝任(臣)伏思東省鹽政頭緒雖多自經侍郎(臣)繆
沅等釐剔諸弊之後俱有條理可循而臬司一官
管理通省刑名案牘尤關緊要今唐綏祖自署篆
以來聽訟精明斷獄平允一切刑名案件次第清
理而於本任鹽務亦勤於稽察毫無廢弛實屬才
具優長堪以兼理可否仰懇
聖恩仍准唐綏祖照前署理臬司印務抑或以臬司比
之運使職守更重得人更難即將唐綏祖陞授臬
聖主格外拔擢之恩非(臣)所敢擅請也為此據實
奏陳統祈
皇上慈鑒謹
奏
伊若能兼理無誤且令暫署吳昌祚亦計日可到矣
雍正六年十二月二十五日署理山東廵撫印務
布政使(臣)岳濬謹
奏為奏明事竊查曲阜
聖廟工程屢奉
諭旨上緊興修務期堅固巍峩光復舊制從前因參革
都司鈕國璽買木遲延又丈尺不能合式續遣通
判黃家炳等向南省買補大料雖據禀購買完僃
而長途運送歲内尚未到工以致大成殿等工不
能尅期起建所有現在可以興修之工程及可以
製造之木料(臣)已節次檄催第未親身查騐不能
僃悉情形兹因奉文會審馮侯南一案前赴濟寧
事竣之後即東至曲阜親詣
聖廟工所調齊承修各員逐一查勘查得應修各工其
中則大成門金聲玉振門大成殿寢殿左右兩廡
御碑樓其西則金絲堂啓聖殿查金絲堂啓聖殿木料
齊僃業已先行建造僅未蓋瓦油飾其左右兩廡
每廡四十四間南段已蓋二十七間兩邊共計五
十四間其未蓋之北段因地址逼近大成殿應留
為大工搭架之所未便全數蓋完至如大成殿等
工一切石料甎瓦俱已備就凡有合式樑柱及斗
栱簷椽門窗神座等項亦皆預為製造惟俟大木
運到各料全僃即便興工(臣)惟有敬謹催趲作速
修竣以仰副我
皇上崇表
先聖注望告成之至意為此繕摺
奏明伏祈
睿鑒謹
奏
聖廟工程淹遲數載怠忽莫此為甚汝今署撫東省實惟
耑責其竭力催督作速告成以慰朕羹墻之念可也
同日又
奏為交明司庫耗羡繕册進呈仰祈
聖鑒事竊(臣)前於布政司任内接收前司張保交下藩
庫耗羡銀兩曾經確查收支存貯各款項繕册
奏明欽奉
硃批在案今(臣)自雍正五年五月二十四日受事起至
雍正六年七月二十日卸事止經手司庫耗羡業
與接任布政使費金吾交代清楚一切收支存貯
款項理合照前繕册進
呈其中有因公動用數條或係
奏明有案或係舊例相沿或係就事酌給總因關係
地方公務不得不動支應用謹於各本條下摘叙
原委據實聲明併將前奉
硃批耗羡原册一併
呈繳以僃查核為此具摺併册上
奏伏祈
皇上慈鑒批示遵行謹
奏
大凡錢糧耗羡等項料理得宜無出田文鏡豫省之右
者嗣後一切俱與伊共商同辦
同日又
奏為酌核動支耗羡款項仰祈
聖鑒事竊念司庫耗羡絲毫俱關
國帑凡有動支理應細加酌核今查廵撫衙門每年
於耗羡項下一支發書吏鹽菜銀每月一百二十
兩此係舊例相沿以供各吏飯食之用難以核減
一支發心紅紙張夾板絨繩等項價銀歴任廵撫
所用竟至一二三千兩不等因無定額未免任意
耗費(臣)自署理撫篆至今半年以來約用心紅紙
張等價銀三百餘兩若以一年倍計之止須動支
銀六百兩儘堪供用應請著為定額以杜浮濫之
弊一支發執事礮手等役工食每年計銀四百八
十二兩零查各役向無額設工食歴來俱於耗羡
項下支給均無浮冒無可裁汰惟以司庫公項之
耗羡支作撫署下役之工食又義所不安因念廵
撫兼理臨清倉務每年額收米麥所折銀兩内有
在本處支放月糧官俸等項銀一萬七千兩有零
應存剩餘平銀四百餘兩向係倉務額外贏餘之
項(臣)不敢私自取用請即以此項移作執事礮手
等役工食按數發給無庸再於耗羡項下支銷以
上數項(臣)逐加酌核或應照常支給或應分别減
省總期釐定款額重庫項而絶弊端為此據實具
摺上
奏伏祈
聖鑒批示遵行謹
奏
應取用者照常支取應用毋庸矯廉即此等款額亦與
田文鏡商酌增減沿革一聽伊之區畫而行絲毫不必
遲疑朕可保斷不至於舛謬其老成之見較爾屬員毫
未閱歴之輩相去奚啻什伯也
雍正七年二月二十四日署理山東廵撫印務布
政使(臣)岳濬謹
奏為捧讀
硃批欽遵奏覆事竊山東布政使費金吾為敬陳錢糧
事宜等事具摺上
奏欽奉
硃批凡地方事務之宜緩宜急悉聽督臣田文鏡之指
示實力行之不可陽奉隂違另立主見田文鏡朕可
保其必無過不及之舉其所令緩者固不可急於求
效其所令嚴者亦不可過急而推怨於督臣須同心
合德商酌為之能如此則東省之民風吏治一兩年
間可望如豫省一般假若各懷意見時而針芥時而
矛盾朕則不能必其後效也將此諭亦與岳濬看欽
此費金吾於本年二月初九日謹捧原摺交(臣)觀
看(臣)跪讀之下不勝悚息伏念地方公務動關
國計民生緩者不宜過嚴急者難容少縱督(臣)田文
鏡老成籌畫斟酌咸宜(臣)奉作楷模竭蹶從事景
賢報
主情出至誠前經據實
奏陳悉蒙
慈鑒今復以
硃批賜示使(臣)與費金吾一體欽遵(臣)敬錄全文朝夕
儆察務期同心協力整飭地方以仰副我
皇上諄切告誡之至意所有捧讀
硃批感激惕勵情由理合具摺
奏覆伏祈
睿鑒謹
奏
無非欲汝等實心聽從田文鏡之指示耳毫無他意悚
息何為
雍正七年三月初一日署理山東廵撫印務布政
使(臣)岳濬謹
奏為遵
旨酌議東省各官養廉仰祈
聖裁事雍正六年八月初十日欽奉
上諭各省内或有尚未給養廉之員著各督撫悉心商
酌一面辦理一面奏聞等因欽此仰見我
皇上惠愛臣工體恤周詳之至意(臣)案查東省自撫司
至州縣俱經前撫(臣)陳世倌議給養廉但定數多
寡未得協宜而佐貳各官之應給養廉者均未議
及亦屬疎漏(臣)謹會同督(臣)田文鏡逐加酌核竝
將豫省各官養廉數目比照增減悉心辦理所有
東省各官增減養廉細數謹另造清册進呈
御覽伏候
皇上批示遵行再查東省從前每年支給各官養廉共
銀一十八萬五千五百兩今另行酌議共增銀六
萬七千八十兩合併聲明為此具摺奏
聞統祈
皇上聖鑒謹
奏
所議大小各員均屬妥協惟田文鏡今既兼督東省亦
當增給養廉萬金方為合宜督臣統轄將弁較之撫臣
賞犒所需尤覺繁多在伊自難啓齒汝未議及於此殊
屬忽略矣
雍正七年四月二十日署理山東廵撫印務布政
使(臣)岳濬謹
奏為
聖恩高厚難名恭達謝忱仰祈
睿鑒事雍正七年四月二十日接准吏部咨開奉
上諭川陜總督岳鍾琪統兵進𠞰準噶爾在西安起程
之時著伊子岳濬前往親送伊父至肅州再回山東
原任今著岳濬先期預僃候朕再降諭旨到日起身
前赴西安等因欽此伏念(臣)自雍正三年十月内在
口北道任内値(臣)父進京
陛見蒙
皇上諭(臣)隨侍親送啓行迄今四載有餘定省久違心
懷瞻戀但(臣)叨署撫篆職守封疆正思圖報涓埃
何敢以烏鳥私情妄希
恩鑒兹廼荷蒙
特旨命(臣)星赴西安親送(臣)父前至肅州仰見我
皇上如天之仁無微弗照無遠弗周俾(臣)得趨侍親闈
面承(臣)父教誨即(臣)母多年暌隔亦得再覩容顔
沐
聖主優渥之恩獲天倫聚會之樂戴高履厚感荷難名
惟有敬效嵩呼望
闕九叩以仰達謝忱於萬一而已除現在預僃行裝專
候再
頒諭旨起程外所有微(臣)奉到
恩諭欽遵感激情由先此具摺上
奏伏祈
皇上睿鑒謹
奏
已有旨從部頒發矣可即起程詣陜與汝父歡晤仰蒙
上天垂庇汝父振旅凱旋時朕仍召汝來京與觀飲至策
勲也
雍正七年八月二十七日署理山東廵撫印務布
政使(臣)岳濬謹
奏為
聖主眷遇益隆微(臣)感戴彌切敬陳下悃恭謝
天恩事竊(臣)於雍正七年八月二十五日自肅州回至
西安接視邸鈔欽奉
上諭岳濬著加僉都御史銜署理山東廵撫印務蔣泂
著補授山西布政使欽此(臣)當即望
闕叩頭恭謝
天恩訖伏念(臣)年少庸愚才疎識闇疊蒙
高厚洊歴旬宣幸荷
聖德洪施頻承
訓諭俾(臣)遵循得以勉竭駑駘昨(臣)父寧遠大將軍(臣)
岳鍾琪奉
命西征統兵遠出蒙我
皇上曲體至情
特命(臣)來至西安送(臣)父肅州出口之後再回山左身
受
洪仁愛注不識(臣)父子何修至此頃(臣)於肅州向(臣)父
拜别之時(臣)父岳鍾琪感激
聖恩涕零切囑令(臣)矢清矢慎謹飭小心不負
君恩即符孝道(臣)跪聽父教泣不能言惟有銘刻中心
以伸報悃今重荷
寵錫擢授京員復署撫篆(臣)心同犬馬深知報稱難名
而(臣)父岳鍾琪仰思
隆恩優渥愈切藎誠益與將士奮志勵忠誓殄小醜胥
慶敉寧共報
高厚於萬一惟(臣)年輕謭劣廵撫鉅任自問難勝仰懇
聖主鑒(臣)微悃於(臣)回至山東之日
德之忱皆出自
皇上豢養成全之賜也今(臣)現在西安起程容俟回任
後遵照部咨奉
旨事理另疏
奏謝外(臣)先繕摺恭謝
天恩伏祈
睿鑒謹
奏
覽奏謝矣
雍正七年十月初三日署理山東廵撫印務都察
院僉都御史(臣)岳濬謹
奏為敬遵
諭旨圖報
聖恩事竊(臣)於本年八月二十五日自肅州回至西安
隨繕摺
奏謝竝請趨覲
天顏恭聆
聖訓奉有
硃批諭旨(臣)泥首跪讀感激涕零伏念(臣)年齒未強才
識疎淺自邀廕以及受職疊荷
皇恩訓誨栽培不次拔擢破格作養凡有摺
奏俱邀
天鑒批諭諄諄以督(臣)田文鏡為效法(臣)每諮詢事宜
而督臣無不周詳指示俾無隕越(臣)質雖顓蒙心
竊向往不敢稍自暴棄致負
君父生成之恩是以微(臣)回東過豫遶道開封歴觀豫
省之民風羡慕督臣之政治僃聽督臣之經畫用
為東省之楷模(臣)不甘作不移之下愚惟敬遵
聖訓以上進務期竭力學習留心倣效以仰答
皇上告誡洪慈庶無負
聖主委使重任所有微(臣)感奮下情理合繕摺恭
奏伏祈
睿鑒謹
奏
如此矢志甚屬可嘉勉之
同日又
奏為請發人員以僃委用事竊(臣)案查前署撫(臣)費
金吾於本年閏七月内
奏請揀發知縣二十員隨於本月十一日欽奉
上諭著將盛開池等九人命往河南交與總督田文鏡
於山東地方酌量委署試用等因欽此又於十三日
欽奉
上諭著將范岳山等十一員交與田文鏡於山東地方
酌量派委試用等因欽此内除林靖唐一人係山東
拔貢督臣欽遵
上諭留豫試用外所有奉發至東盛開池等十九人俱
經督臣酌量派委試用(臣)思東省牧令新委之員
交代倉庫久任之員調任盤查倘有州縣開缺若
再令其兼署不無顧此失彼反致誤公(臣)過開封
僃將地方事宜面商督(臣)田文鏡因知豫省欽奉
上諭廣收人材策勵僃用所有公舉人員己經送部引
見(臣)思督臣遵
旨遴選自必舉賢擇能伏懇
皇上揀選人員即將督臣保送之人
發下東省二十員如遇州縣懸缺以便會同督(臣)田文
鏡委署試用實於地方吏治裨益良多矣為此繕
摺
奏請伏祈
皇上睿鑒施行謹
奏
俟保送之員到部引見後斟酌有旨但豫省人員忠厚
者居多明逹者甚少倘或臨事遲鈍辦理維艱則汝反
難措置矣
雍正七年十月二十四日署理山東廵撫印務都
察院僉都御史(臣)岳濬謹
奏為恭報瑞雪敬慰
宸衷事竊(臣)於十月十六日正在武闈内簾瑞雪紛降
一晝夜隨查四境地方得雪分寸嗣據近省州縣
節次飛報十月十六日得雪三四寸不等又據青
萊登等府州縣飛報十月十四五六等日得雪四
五六寸不等(臣)查東省二麥遍播早霑隂雨之膏
六出紛霏更益提封之潤二十餘年僅見之大有
今歲已書百一十屬預兆之豐登明年再慶皆
聖主敬
天勤民所感召為羣黎含哺鼓腹之休徵所有東省普降
瑞雪情形理合繕摺奏
聞伏祈
皇上聖鑒謹
奏
瑞雪普降深慰朕懷奏内明年再慶云云似此誕肆之
言切勿輕出諸口即斯奢望之念併不可預存於心不
但明年便明日事亦何可逆料惟以忠勤莅事誠敬對
天方能感召休徵之應也識之
雍正七年十一月初七日署理山東廵撫印務都
察院僉都御史(臣)岳濬謹
奏為欽奉
上諭事竊(臣)案查雍正七年九月二十四日准戶部咨
九月初三日内閣鈔奉
上諭山東泰安州神廟奉祀
東嶽泰山之神歴代相傳靈顯昭著佑庇萬民
明神之功德其來久矣遠近人民感荷默佑之恩焚香
頂禮罔不虔肅其廟宇重修於康熙十二年距今五
十餘年兹據署廵撫費金吾奏稱廟宇盤道有傾圯
頽壞之處應加繕葺山路亦當修整著發内帑銀兩
命内務府郎中丁皂保赫逹色前往督工敬謹修理
務使廟貌輝煌工程堅固速行告竣以副朕為民報
享之至意特諭欽此欽遵等因在案(臣)於九月二十
七日自陜回東繞道至泰安州面晤
欽差郎中丁皂保等僃述親承
聖諭緣由又據署泰安州知州方世壯詳稱
欽差大人於九月二十一日到州恭宣
上諭爾等前往泰山修理廟宇盤道務使廟貌輝煌工
程堅固不可惜費取山東布政司庫銀十萬兩支用
欽此今各處工程俱經
欽差估計蒙諭所用木植磚瓦石灰等項須先採買約
用銀二萬兩應向藩庫支取其餘銀兩俟應用之
時再行支取等語(臣)查事關
欽工需銀緊急隨於司庫公項銀内動支二萬兩委員
兩此後尚有應用之處亦在公項銀内支取理合
繕摺
奏明伏祈
皇上睿鑒施行謹
奏
遵照伊等所傳諭旨一面如數撥發一面咨明該部
同日又
奏為奏明事竊查泰安州泰山廟香稅舊例每香客
一名正稅八分之外有廟工銀一分以為遞年廟
内添補用度之費又有裁留聽支明加等銀五分
八釐四毫八絲是以每香客一人計正稅公款共
納銀一錢四分八釐四毫八絲所有各年奏銷部
飯及在山辦事人役工食收稅經承紙筆飯食解
稅盤費等銀即於公款銀内扣解支給今公款等
銀
題明歸公而每客所納廟工銀一分之數自應扣留
兹廟宇盤道應修之處巳蒙
皇上發帑
欽差估計大加修理所有本年及以後扣存廟工銀兩
一時尚可不用應令解貯司庫俟有動用之時詳
請發給至在山辦事人役及收稅經承紙筆飯食
等項據州詳請經(臣)飭查今據布政司移會濟東
道查核在山廵查收單火夫造飯等役工食及收
稅經承紙筆飯食等費每年共應給銀一百四十
四兩詳請於歸公項内按季撥給更向來每年香
稅奏銷有部飯銀六百兩及解稅等盤費亦應於
歸公項内撥出理合
奏明請
旨遵行為此繕摺具
奏伏祈
睿鑒謹
奏
封疆大吏之責宜於大者遠者悉力籌畫如察吏安民
防姦靖盜移易風俗肅清刑名等務是也凡人精神有
限一日光隂無幾不可在區區絲毫釐忽上耗費心志
若禀賦獨厚另具有鉅細不遺力量則又當一論要在
善自審度耳
雍正七年十二月十二日署理山東廵撫印務都
察院僉都御史(臣)岳濬謹
奏為跪讀
硃批恭申謝悃事竊因前署撫(臣)費金吾為恭謝
天恩事一摺遵奉
諭旨敬錄
硃批原摺密交到(臣)跪讀之下謹按原摺内開伏念(臣)
質性魯鈍才具疎庸前在河南幸田文鏡老成練
逹(臣)遵
旨每事請教得免貽誤凡(臣)所見不到者禀商諸田文
鏡而得立一主見喜而且愧等語欽奉
硃批非汝見不及也究係忠誠少遜耳如田文鏡之老
成練逹者頗不乏人不過愈增其譎詐趨避之伎倆
而巳豈徒無益於國事且將新進後生輩引入邪途
而為之作俑也此等老吏之惡習朕深惡之汝當效
法田文鏡之根本立心處若從外象施設邊倣學則
終不能有及之之日也勉法之欽此又摺内開東省
錢糧倉榖鼓鑄制錢建造倉厫會勘水利添設滿
兵衙署營房修輯通省志書等事俱未能逐一完
妥凡此辦理稽遲之咎皆(臣)質鈍才庸之所致等
語欽奉
硃批如汝歴舉此數條豈一時即能尅期就緒者耶究
其所以蓋緣屬官未悉汝之心志所在故也能令屬
官深信上司是則必是不是則必不是自皆相率竭
力急公矣如此而後可望通省吏治次第就緒若不
如是汝等一二大員縱竭盡心力何能一一躬親辦
理也凡事惟當端本為要將此奏摺批諭密與岳濬
看令伊知之欽此伏念督(臣)田文鏡練達素著(臣)恪
遵
訓旨奉為楷模每慮識淺才疎未能僃悉仿學兹恭繹
硃批因知效法賢臣但宜體其心地之忠誠不在襲其
外象之施設總以勉法其根本自然馴至有成至
於通省吏治不能尅期就緒皆由(臣)等率屬無方
是以辦事寡效再繹
硃批又知身為上司必須是非不淆勸懲允當俾屬員
咸知畏感向上急公總以端本為先自然次第就
緒凡此剴切詳明之
聖訓均係希賢奏治之要圖(臣)雖至陋至愚反覆思維
亦覺憬然有悟從此悉心務本竭力圖忠庶幾獲
效涓埃以仰答
聖主委曲指導之至意所有微(臣)跪誦感激緣由理合
繕摺奏
聞伏乞
皇上聖鑒謹
奏
今實授汝為山東廵撫巳有旨矣竭力勉為之百爾臣
工倘至有玷厥職罪責止於不忠而已在汝則又多不
孝罪責可弗愼歟兹為汝計事事第循田文鏡軌轍萬
勿另移步趨不但好勝之言不出於口即見長之念亦
不存於胸儼如後生之於師長下吏之於上官遵從維
謹愼莫聽信屬員撥弄而輕違君父慈愛之訓誨也田
文鏡年近七旬從伊學習十年至得心應手精詳熟諳
時然後呈獻底藴展布謀猷猶未為晚何必目前向班
倕爭巧而較短論長於尺寸間耶斯乃朕知眞見透之
諭當拳拳服膺奉以為圭璧
同日又
奏為奏明事竊查東省南北大路多有窪下難行荷
蒙
聖懷軫念特遣工部侍郎法保等來東踏勘隨經督(臣)
田文鏡委員會查估計覆
奏(臣)自陜回東於十月初二日接准部咨欽奉
上諭爾工部即行文三省動正項錢糧乘此農隙之時
派委賢員作速興工務於明春雨水前告竣朕仍遣
員往查等因欽此復准督臣移咨到(臣臣)就近飭令
沿途十一州縣領帑興修查照原估或築高官道
或改就民田或於地頭挖土墊修一切溝路俱遵
估定式樣在民田限於地勢難以展闢惟於原估
丈尺不容欠缺其官道地面本闊路根溝底較之
原估丈尺酌令加寬以防坍塞路則令其夯硪堅
固溝則令其開浚深通其應給田價上價照額發
領不許吏胥侵扣除地方正佐各官分段承修外
(臣)仍遴委能員逐一查催現稱修築完固次第竣
工但時値天寒又經大雪之後土脈尚在凝結誠
恐春和凍釋漸致浮鬆仍飭承修官於交春之際
再加夯硪培補保固無虞至於應建橋梁業巳採
辦石料前因寒凍未解難以築基今漸近春和上
緊建造務令尅日完僃聽候
欽差勘查總期路廣溝深津梁利涉以仰副我
皇上王道蕩平惠恤行旅之至意所有現在修治道路
建造橋梁情形理合繕摺具
奏上慰
聖懷伏乞
睿鑒謹
奏
諸凡工作惟勤查確勘屬員吏胥方不敢舞弊若少涉
疎慢必致有名無實潦草塞責其遴委誠實人員不時
催督看驗務俾修築堅固以利便行旅永免躑躅之虞
至於帑項第不令姦貪侵蝕耳何可吝惜節省之念斷
不宜存果能錙銖皆用於工内即較原估稍多亦朕所
樂聞也又具奏李樹德一案暫為留中候交部議覆有
旨
雍正七年十二月二十四日山東廵撫(臣)岳濬謹
奏為恭謝
天恩兼陳下悃仰祈
慈鑒事雍正七年十二月二十二日准吏部咨欽奉
上諭朕見岳濬少年老成克遵伊父岳鍾琪家訓是以
令其署理山東廵撫印務自署事以來實心供職才
守兼優且虚懷受善能資總督田文鏡之益和衷共
濟田文鏡亦奏稱岳濬克勝廵撫之任著將岳濬實
授山東廵撫欽此(臣)恭設香案望
闕叩頭謝
恩訖伏念(臣)世受
國恩至優至渥自幼隨侍(臣)父朝夕所聞惟以竭忠報
主為訓(臣)悉心聽受敬誌勿忘祇因年少材庸不克策
勵上進荷蒙
聖恩鑒拔不次超遷由藩司署理撫篆任大責重隕越
堪虞仰賴
聖主垂諒愚蒙事無鉅細
訓示周詳又
命督(臣)田文鏡隨時引掖指導機宜(臣)奉為楷模虚衷
請教不敢稍存己見而督臣推誠相告一載以來
受益洪多嗣因(臣)父領兵西征蒙
皇上特恩令(臣)前赴肅州侍送出口(臣)父將(臣)署撫任
内事件逐一詢問深恐(臣)庸劣不職有負
皇上天地生成之德諄諄戒飭及(臣)自陜回任欽奉
特旨授(臣)為都察院僉都御史仍署理山東廵撫印務
敬聞之下感悚交集兹復荷蒙
恩旨實授山東廵撫兼以(臣)為克遵(臣)父之家訓能資
督臣之教益
聖慈垂注重賜褒嘉(臣)自揣何人膺此逾分之光榮受
此特逹之
知遇委託愈重報稱愈難惟有夙夜冰兢倍加勉勵事
事凜
皇上剴切訓誡之至意時時體
皇上委曲栽培之盛心與督(臣)田文鏡協力效忠恪供
職守以仰答
洪恩於萬一耳所有微(臣)感激下忱俟開印日具疏
題謝外合先繕摺恭謝
天恩伏祈
睿鑒謹
奏
爾當青年膺兹重寄亟宜淬礪以期無忝前摺批諭甚
明其實力遵行勿替
硃批諭旨卷二百一上
欽定四庫全書
硃批諭旨卷二百一下
硃批岳濬奏摺
雍正八年正月初十日山東廵撫(臣)岳濬謹
奏為跪誦
硃批敬陳下悃仰祈
慈鑒事雍正七年十二月二十九日(臣)於跪讀
硃批恭申謝悃事摺内奉有
硃批諭旨伏念(臣)年少材庸無足比數忝膺署撫時以
不克勝任為虞今荷
特恩實授廵撫循分自揣彌切悚惶前此屢奉
硃批蒙
皇上格外鑒原時加
訓誡又
諄諭(臣)居心行事皆以督(臣)田文鏡為法剴切
指示至再至三是
皇上恤(臣)之顓蒙諒(臣)之駑鈍而以督(臣)田文鏡樹為
師表使(臣)悉心仿學以庶幾獲免隕越也(臣)即愚
昧寡識而一隙之明亦知仰體
聖慈虚衷求益是以署理撫篆一載以來凡有地方公
務無不禀請督臣教導逐一遵行從不敢妄自衒
長另立意見亦不敢聽人撥弄陽奉隂違惟願追
隨督臣多歴年歲廣見聞之所未逮增材力之所
不能藉以竭效涓埃仰酬
恩渥即(臣)父岳鍾琪平日忠勤自矢諄諄以竭誠報
主訓(臣)聞(臣)受教督臣漸有進益亦未有不感激
皇上委曲玉成之至意而勉(臣)以恪遵賢範始終勿渝
者倘(臣)自矜少壯藐視老成欲與之分異同較長
短罔循軌轍甘蹈愆尤是直下愚不移自暴自棄
負
君恩而違家訓不忠不孝兩無逃罪此(臣)之所斷不出
此而亦不敢不時時儆惕者也(臣)惟有凛對
宸嚴瀝陳下悃期於實心受教竭力效忠以仰冀
聖主垂照於萬一而已為此繕摺呈
奏伏乞
皇上慈鑒謹
奏
所奏嘉悦覽之倘遇臨時應變迅發速辦之事又不可
遷延觀望致誤機宜也然此等處究屬稀少
同日又
奏為據情上奏仰祈
睿鑒事竊查原任山東禹城縣知縣郭傳世由舉人挑
選引
見
命往山東於雍正五年四月内補授禹城縣知縣受事
未久隨經(臣)父川陜總督(臣)岳鍾琪
奏請將郭傳世調赴陜西軍前委用於本年十一月
初三日奉
旨允准前任撫(臣)塞楞額接奉部文行令該員離任交
代星馳赴陜嗣因郭傳世在禹城任内有應買監
榖常平倉榖共九千二百八十六石竝未採買貯
倉即經塞楞額於欽奉
上諭等事開報玩誤職名
題參奉
旨將未買倉榖之州縣衛各官革職俱留本地會同現
任官員將倉榖買足之後始准回籍欽此遵即咨提
郭傳世由陜來東於雍正七年十月内會同署禹
城縣知縣陶士倧照依議定時價領銀買榖如數
通完署令出具倉收咨送戶部訖兹據郭傳世呈
稱切傳世因買榖遲延被參革職荷蒙
皇恩諭令買榖完足即准回籍今傳世採買通完實貯
在倉理應遵
旨回籍但傳世前於雍正元年九月内自僃鞍馬呈請
軍前效力隨師進𠞰播下熱當等五處逆番又於
雍正二年隨師進𠞰爾郭隆寺青海桌子山棋子
山等逆賊隨於雍正三年八月内經川陜總督岳
鍾琪查明效力功績單咨保送吏部吏科在案兹
因仰沐
皇仁無可圖報仍請再赴軍前聽候委用竭力辦事以
稍效犬馬微忱於萬一伏懇據情
奏逹等情具呈前來(臣)查郭傳世從前兩次隨征效
力熟悉邊務實屬才有可用之員今呈請再赴軍
前情詞懇切理合據呈繕摺上
奏可否將郭傳世給咨引
見發往軍前委用伏乞
皇上批示遵行謹
奏
郭傳世無庸來京引見徑由該省發往軍前效力將伊
呈内情節一面咨部存案一面寄字與汝父酌量差委
於大兵凱旋之後分别勞效多寡奏請叙用可也
雍正八年二月初二日山東廵撫(臣)岳濬謹
奏為祥雲獻瑞萬姓歡騰據實奏
聞以昭
聖德事雍正八年正月初九日據登萊青道孫蘭芬呈
報雍正七年十二月二十八日亥時仰見西北五
色祥雲繚繞碧空明如日照等語(臣)以地近海隅
或霞光時有煥發是以未敢冒昧遽行奏
聞當即飛飭沿海文武官弁併確詢地方居民詳悉具
報以憑據實核
奏去後隨據登萊二府文武官弁各報稱雍正七年
十二月二十八日夜彩雲旋繞燦爛光華起於海
中之長山島歴亥子丑三時久而彌顯老幼歡騰
等情併准登州鎮(臣)曾謨咨會到(臣)伏查雍正七
年十二月二十八日二更時分西北祥光自海中
長山島而升五色輝煌歴亥子丑三時午夜昭回
中宵煥彩萬目共覩衆口同詞洵為亘古希聞生
民僅見之盛事皆由我
皇上治隆化洽昭格
天心是以有此嘉祥顯應也(臣)謹據實繕摺奏
聞伏祈
皇上聖鑒謹
奏
海雲獻瑞適閱費金吾摺而未見汝奏意謂汝或另具
題本是以於伊摺内批諭具題到日有旨也此事本屬
尋常無庸誇詡若尚未繕疏竟行停止為是
雍正八年三月二十二日山東廵撫(臣)岳濬謹
奏為奏明事竊(臣)於本年三月十七日起程赴青業
經
奏明在案今(臣)於十九日到青適値
欽差都統(臣)拉錫尚未起行隨帶(臣)往看新建營房基
址一帶平衍地勢高阜實屬相度得宜復准御史
(臣)偏武咨取銀二萬兩(臣)即於司庫照數動支委
員解交偏武查收其現在到工各員亦即令其赴
偏武處聽候派委併嚴飭各員務須精白一心勤
愼任事以速大工(臣)隨於二十日由青前赴
廟工所有微(臣)到青情由以及赴曲日期理合
奏明伏祈
皇上睿鑒謹
奏
覽奏知道了拉錫此番籌畫措置俱甚協當
又請檢發人員一摺業巳交部照汝所請行矣
雍正八年四月初六日山東廵撫(臣)岳濬謹
奏恭請
皇上聖安
朕安汝父統兵塞外托賴
上天祐庇士卒和輯汝父平善特諭知之
同日又
奏為恭報雨澤仰祈
聖鑒事竊查東省今歲入春以來高原下隰土膏滋潤
二麥悉皆茂盛秋禾俱已播種春夏之交尤資霖
雨今(臣)於三月二十二日自青赴曲二十五日途
次泰安天降雨澤不急不驟絲絲入土計深五寸
二十八三十日(臣)在曲阜又疊沛甘霖計深四五
寸不等(臣)恐通省或尚有未經霑足之處即於二
十五日飛檄通查旋據濟南府之歴城等州縣報
稱於三月二十五等日得雨三四寸不等復據兖
東登萊青五府以及泰安等九州所屬各報同日
得雨四野均霑等情(臣)於三十日冒雨起程至四
月初四日回署所歴地方青葱遍野夏麥秋禾益
覺暢茂發生野老村農歡聲載道所有東省得雨
緣由竝(臣)回署日期理合繕摺呈
奏伏乞
皇上聖鑒謹
奏
甘雨應時深慰朕念以手加額覽之
雍正八年五月初一日山東廵撫(臣)岳濬謹
奏為恭謝
天恩事本年四月二十一日(臣)齎摺家人回濟捧到(臣)
恭請
聖安奏摺欽奉
硃批朕安汝父統兵塞外托賴
上天祐庇士卒和輯汝父平善特諭知之欽此(臣)隨恭設
香案望
闕叩頭謝
恩訖伏思宣力疆圉乃人臣之大義
加恩無已實
聖主之洪慈去歲(臣)父奉
命出師蒙
皇上念(臣)父子之情令(臣)赴陜遠送俾得一家團聚一
路追隨稍伸烏鳥之私固已銜感無地今年(臣)父
遠馳塞外家信難通(臣)正念(臣)父在外之安否復
蒙
皇上於萬幾之餘曲體下情
批示(臣)父平善使(臣)為子之心得以少慰(臣)跪誦之下
不特(臣)感激涕零即(臣)舉家無不感激涕零(臣)父
子蒙
高厚之恩至於如此(臣)雖生生世世捐糜頂踵亦莫能
仰報萬一矣(臣)謹繕摺叩謝
天恩伏祈
皇上聖鑒謹
奏
今年暫停進𠞰朕與兩路大將軍有面商機宜即日宣
召汝父來京汝不必深為繫念也
雍正九年二月初八日山東廵撫(臣)岳濬謹
奏為東省車兵懸額未補謹陳末議仰懇
聖鑒事竊東省撫鎮各營於雍正七年五月内奉
旨挑選車騎營兵二千名派往北路出師欽遵派往在
案伏查東省左控海疆右臨漕運路通九省水陸
交衝登兖兩鎮竝撫標馬步兵共一萬六千六百
八十二名除各員親丁名糧之外實在馬步兵共
一萬五千二百六十四名緣地方遼闊汛務殷繁
各路散防僅供差撥派往北路車兵二千名又經
按營抽撥十分之内挑去一分有餘是以汛廣兵
單不敷差遣因查出征車兵各本名歲支糧餉荷
蒙
聖主恩慈准其按季支領養贍家屬俾無内顧之虞(臣)
仰體
皇仁豈敢輕議募補而營伍關係甚重又亟需補足原
額(臣)再四籌畫莫若將該兵子弟諭令各家報明
該管鎮將擇其壯幹者暫令頂補充伍俟大兵凱
旋之後本兵回營仍將前項暫充之子弟俟有開
除名糧即准拔補以示鼓勵既不煩另給錢糧又
寸以共資防護實為一舉兩得倘該兵竝無親子
弟姪無可頂補可否念營伍為重另募鄉農添補
足額仍懇
恩准另給步糧暫資口食俟本兵歸伍停其支給即將
新募之人與暫充之該兵子弟一體候糧拔補雖
增給糧餉所費稍多而兵額無懸實於營伍地方
大有裨益再查兩鎮兵丁俱係督臣管轄且直隸
河南山西各有車兵均未酌補非(臣)一隅之見所
敢臆論但(臣)身居東省目睹情形不敢不據實密
陳上瀆
宸聽倘(臣)言可採仰祈
皇上特頒諭旨將東省原撥車兵分别補充以實營伍
併懇免將(臣)摺發部不使(臣)顯蹈越爼之愆益戴
聖恩於無既矣為此繕摺密
奏伏乞
皇上聖鑒謹
奏
營伍汛防關係封疆要務言所當言何為越爼已另有
諭旨矣
雍正九年五月十五日山東廵撫(臣)岳濬謹
奏為仰懇
聖恩簡擢標員以重職守事竊(臣)標兩營將弁雖非防
守汛地而統兵千名自當愼重武僃不時訓練以
壯戎行但從前怠玩成習積久廢弛(臣)自涖任以
來留心整飭督令將弁加謹操練近日兵丁稍有
紀律而(臣)標中軍遊擊一員綜理營務兼有稽察
關防鎖鑰等事職守尤重必得熟練營伍辦事謹
飭之員方能勝任今中軍遊擊程簡具詳乞休經
(臣)騐實
題報亟請
簡補(臣)查有高唐營守僃劉屏藩為人勤愼甚能操練
營伍弓馬漢仗均屬可觀(臣)所素知據實保薦儻
蒙
皇上天恩將劉屏藩陞補(臣)標中軍遊擊實於營伍關
防均有裨益為此繕摺具
奏伏祈
皇上睿鑒施行謹
奏
劉屏藩著來京引見該部知道
雍正九年六月十八日山東廵撫(臣)岳濬謹
奏為遵
旨據實覆奏仰慰
聖懷事雍正九年六月十五日接到大學士公馬爾賽
等寄信内開雍正九年六月初十日奉
上諭近日京師亢旱朕心甚切焦勞聞山東地方五六
月間雨澤亦少不知近日如何著廵撫岳濬據實奏
報從來蝗蝻之生往往由於水潦之地存留魚子及
水退之後次年雨少又加烈日蒸曬所留魚子遂變
化為蝗此古書之所載亦土人之所知者朕曾切諭
地方官民留心防遏今思山東州縣上年有被水之
區若因魚子存留釀成蝗蝻之害不可不防之於早
也略有萌動之機以人力制之尚易若因循瞻顧必
至難於撲滅為害甚鉅小民怠惰偷安又恐踐踏禾
稼未免撲捕逡廵不可不明白曉諭竝飭地方有司
實力奉行以副朕為民防患之至意等因欽此(臣)跪
讀之下仰見我
皇上宵旰焦勞軫念民瘼
指示明切籌慮周詳伏查東省五月内雨澤稀少高阜
之地稍欠滋潤然民間收穫二麥利於隨收隨曬
不致蒸濕生芽皆以晴霽為幸惟交六月以後禾
黍正當長發之時民情望雨甚切(臣)先期飭查各
屬隨據各州縣節次報到初一初三初四等日得
雨者七處初六七八等日得雨者三十八處自二
三寸至四五寸不等又十二三四等日重雲四布
雨勢甚寬濟南得雨巳透各屬報雨每日約有十
餘處悉稱四野霑足統計六府九州惟東昌一府
濮州東平兩州從前得雨甚少直至十三日以後
始報均霑通省雨澤巳徧可無乾旱之虞至於水
潦之地魚子易化蝗蝻為害甚鉅(臣)於五月初間
嚴飭各州縣文武官弁留心探訪但有蝻子萌動
一面盡力搜捕一面具禀飛報以憑委員協捕勿
使蔓延昨聞東平州安山湖内魚子蒸化似蝻非
蝻雖據土人稱為青頭螂竝非蝗蟲種類不害田
禾但恐此種變化不常仍飭地方官盡行撲滅此
外州縣竝無蝻子生發詢之土人皆云因去年冬
雪甚厚是以蝗蝻絶跡以上俱係東省現在情形
足以上舒
睿慮(臣)仍凛遵
諭旨加謹飭查斷不敢玩忽因循有負
聖主諄切訓示之至意所有東省業經得雨及竝無蝻
子生發之處理合遵
旨據實
奏覆伏祈
皇上聖鑒謹
奏
據奏既無蝗蝻之害又無乾旱之虞山左民生今歲漸
有起色矣朕實喜出望外
同日又
奏為謹陳東省嚴緝盜案情形仰祈
聖鑒事竊查東省去秋各屬被水成災計八十餘處自
八月以至今年四月州縣報盜甚多伏思東省時
經災歉愚民易於為非其中有本地不法兇徒乘
機倡率而外省積匪亦復潛入境内糾合成夥亟
宜嚴捕首惡以杜姦萌(臣)一面檄飭州縣實力廵
緝仍挑選幹練捕役捐給工食設立賞格發按察
司衙門凡遇緊要兇盜密遣搜捕節次報獲通查
東省各州縣盜案獲犯者什之六七俱飭確審定
擬緝拏逸犯其外省逃盜陸續被獲者如曹縣則
拏獲河南寶豐縣行刦王世太家積盜郭二又拏
獲江南沐陽縣行刦錢銘家盜犯郭蘿蔔頭子嶧
縣則拏獲邳州行刦周瓆家盜犯周起林等四名
鉅野則拏獲河南信陽州商邱竝江南蕭縣慣盜
劉天章等十二名單縣則拏獲行刦河南商邱縣
徐棠家盜犯趙玉等十八名恩縣則拏獲山西平
遥縣行刦梁琦家越獄盜首魏二即魏文英以上
奏再查東省自五月以後二麥豐稔秋禾滋茂現在
姦匪潛消地方寧謐合併
奏逹伏祈
睿鑒謹
奏
為政之道自省乃第一要務加意愼勉毋或少懈
雍正九年七月二十一日山東廵撫(臣)岳濬謹
奏為恭報東省雨澤溥遍禾榖茂盛上慰
聖懷事竊查東省各府州屬俱於六月内得雨霑足惟
聊城堂邑等十四縣尚未溥遍嗣據聊城堂邑等
縣連日報到悉於六月二十九三十日七月初一
二初九初十十一二等日得雨二三寸至尺餘不
等(臣)已先期飛飭各縣竝委試用各員分鄉確查
一經得雨勸民及早補種晚豆蕎麥其無力買種
之家遵
旨借給籽粒一體催令布種是此十四縣雖得雨稍遲
而秋禾尚得滋生晚豆蕎麥補種無誤惟范縣一
處報稱得雨未透秋禾多巳枯黃其補種之豆蕎
猶有可望等語(臣)隨委員會同該縣確勘果否成
災仍將得雨稍遲之各縣凡屬高阜鄉莊有無被
旱一體查明如有應行賑恤之處(臣)與
欽差侍郎(臣)趙殿最酌核辦理再查東平濟寧魚臺汶
上寕陽五處湖河低窪處所魚子蒸曬多有化作
小蝻(臣)仰遵
聖訓早經嚴飭各屬但遇蝻子發生立即多方撲捕仍
遴委幹員協力同撲現據各報消淨無損田禾又
查郯城寧陽樂安三處値本月初十至十二日大
雨疊注沂沐汶淄等河水勢驟長數尺幸賴新修
民堤足資捍禦即有漫溢一二處旋即退涸田廬
均無妨礙現今天氣晴明各屬早榖早豆俱在收
穫其晚種之豆榖蕎麥悉皆滋潤生發徧野青葱
訪之土人均稱豐稔有望莫不歡欣鼓舞感戴
皇恩所有東省得雨溥遍禾榖茂盛情形理合據實
奏報上慰
聖懷伏祈
皇上睿鑒謹
奏
東省雨澤普遍情形以手加額覽之今歲
天恩如此篤厚殊非意料所及諒汝必不忍涉於欺誑朕
之憂懷盡釋矣
雍正九年十月初一日山東廵撫(臣)岳濬謹
奏為
計典展限已届謹據實陳明再祈
聖鑒事竊文職三年
大計乃
國家激揚之鉅典東省去年
大計届期經督(臣)田文鏡
奏請展限荷蒙
聖恩垂鑒准於次年舉行今次補行
計典(臣)會同督臣自當矢公矢愼上緊辦理何容再
有陳
奏惟查東省闔屬六府九州各知府中止有青州東
昌二府歴任巳滿三年其濟兖二府未滿二年登
萊二府未滿一年各直隸知州内止有泰安莒州
題補將及二年其餘七州俱係委署試看未曾實授
又各屬知州知縣共九十五處内有甫經調署以
及新任未久者共四十五員任事一二年者共四
十一員其歴任三年竝三年有餘者通計止有九
員伏查
計典之制三載考績原以甄别供職己久優劣昭著
之員若任事不及一二年及調署新任正在試看
者尚無循績可錄亦未即有過犯當繩而歴任三
年之府州縣共一十一員内有合例而堪膺保薦
者現需
題補要缺其餘皆勉供職守竝無干犯應劾之條再
查東省自去年十月奉文展限以來凡庸劣不職
經督臣與(臣)會參革職者一十五員因公降革者
七員改教勒休者九員即佐雜教職節次咨革者
亦有二十二員是東省之
計典雖已展期而(臣)與督臣加謹訪察凡有干八法
之員立即參處竝不敢少有姑容留待
大計今若速行舉劾恐考核無幾不足以昭彰癉之
公(臣)再四躊躇不得不據實陳
奏仰請
恩鑒儻蒙
特頒諭旨再寬一年之期則各員歴任漸深功過易見
容(臣)與督臣詳加考察分别舉劾以仰副我
皇上澄叙官方之至意又查
計典所關甚重可否再請展限應與督(臣)田文鏡會
商啓
奏但督臣初經回任政務殷繁往復咨詢有稽時日
况展限本無成例
允准出自
聖恩原非(臣)等所敢擅請是以未行商酌合併聲明伏
祈
皇上聖鑒批示遵行謹
奏
三載考績黜陟幽明大典所關正當與督臣田文鏡商
酌會題朕豈便但據摺奏遂爾批允此舉錯謬之極
雍正九年十二月初四日山東廵撫(臣)岳濬謹
奏為恭報東省得雪州縣上慰
聖懷事竊東省自入秋以後雨澤調勻民間種麥甚廣
更望冬雪溥降滋潤土膏今據濟南府所屬州縣
於十一月十三日得雪一寸至三寸不等青州府
所屬州縣於十一月十三日得雪一寸至四寸不
等萊州府所屬州縣於十一月初三十三等日得
雪二寸至五寸不等登州府所屬州縣於十一月
初二十三十八等日得雪一寸至六寸不等武定
濱州高唐等三州所屬各縣於十一月十三日得
雪一二寸不等瑞雪應期麥田含潤民情懽忭莫
皇仁所有東省得雪州縣申報到(臣)合先繕摺呈
奏上慰
聖懷伏祈
皇上睿鑒謹
奏
似此微雪奏聞則巳何必過於鋪張若崇尚虛文必至
流於詐偽居心既有不誠安望其能感召
天和也
雍正十年六月十一日山東廵撫(臣)岳濬謹
奏為仰體
皇仁奏明請
旨事竊查東省撫標兵丁於雍正七年四月内欽奉
恩旨賞給帑銀四千兩營運生息以僃兵丁一時之用
(臣)奉領銀兩倣照豫省之例分發各當商作本營
運每月二分起利以雍正七年七月為始按月收
銀僃用嗣奉
諭旨賞給兵丁營運生息銀兩原係特恩期於永遠周
急有資若定以數月之限即行支賞則所生利息無
多不能接續將來恐有不能普遍之勢著行文不必
定以賞給限期俟營運生息豐裕足用之日再行給
與欽此(臣)謹將所收利銀存貯縣庫暫停給發惟有
出師兵丁家口需用婚喪之費奉准部文行令照
數支賞婚費給銀六兩喪費給銀十二兩轉飭遵
照在案伏查原領銀四千兩自雍正七年七月起
至十年五月每月收利銀八十兩共收銀二千八
百八十兩内除出師兵丁節次支給銀三百四十
八兩現存利銀二千五百三十二兩(臣)查撫標兵
丁共九百一十六名前奉
諭旨原俟生息豐裕足用之日再行給與今現存利銀
二千五百兩(臣)照前起息每月可收利銀五十兩
合計原銀共六千五百兩每月應收利銀一百三
十兩足資賞給之用所有(臣)標在營兵丁應否一
旨再查出師兵丁效力邊陲家口在籍仰荷
皇仁加厚資給婚費給銀六兩喪費給銀十二兩今在
營兵丁與出師者有勞逸之分未便援照此數相
應酌量核減婚費給銀四兩喪費給銀八兩庶撙
節得宜可以為普徧經久之計合併陳明統祈
皇上訓示遵行謹
奏
多寡增減亦在汝酌量為之者
雍正十年九月十三日山東廵撫(臣)岳濬謹
奏為恭懇
聖鑒事竊查青州府設立駐防滿營所有衙署兵房業
經監督(臣)偏武等次第監造其駐防兵丁居家什
物(臣)奉准部咨隨於司庫存公項下動支銀一千
四百八十三兩零發給青州府遵照僃辦在案嗣
准部咨青州將軍鄂密逹於本年九月初二日自
京起程帶領官兵匠役及家口人等共計一萬五
千餘人分作四隊前赴青州等語(臣)伏思青州非
比省會市集交易糧貨無多今以一萬五千餘人
一時駐劄每日需用米糧草料等物為數繁鉅購
買維艱兼之初設滿營商民不曾熟習未免觀望
不前而姦狡牙行轉因此增價射利致滋掯累(臣)
再三籌畫亦應先期採買以僃所需隨於臨倉耗
羡項下暫支銀四千兩發給登萊青道暨青州府
知府即令委員在於近府之夀光昌樂二縣照依
時値購買糧食草料陸續搬運至府給令舖戶照
本平賣絲毫不得添增仍著地方官會同理事同
知不時廵查務令彼此協和公平交易併藉以招
徠商販食貨流通兵民有相資之益矣除臨倉耗
羡俟收齊價値如數歸項存貯外所有僃辦緣由
理合繕摺
奏明伏祈
皇上聖鑒謹
奏
東省駐劄滿兵不過使其不缺衣食足矣原為防守地
方而設非比出征用命之師不可縱容致令肆志希冀
分外若事事俯就殊非所以愛之之道然朕意竝不謂
此事辦理不協而諭毋得錯會官兵入境之後自將軍
以至兵丁跟役稍若不遵法度欺凌百姓騷擾地方無
論事之鉅細悉行奏聞倘隠諱不言朕於他處聞知必
當嚴咎汝等將此諭亦令鄭禪寶知之
雍正十年十一月二十六日山東廵撫(臣)岳濬謹
奏為恭報東省得雪州縣仰祈
聖鑒事竊東省八九月内民間種麥甚廣時値雨澤調
和結根堅固更望冬雪溥降滋潤土膏(臣)節次檄
查闔屬今據登州府屬蓬萊等八州縣報稱於十
月十五十六十九二十四二十五二十七等日得
雪二次三次自一二寸至尺餘不等又據萊州府
屬掖縣等七州縣報稱於十一月初四十四等日
得雪自一二寸至六寸不等又據青州府屬益都
等十縣報稱於十一月初四十四十九等日得雪
自一寸至三寸不等又據濱州及所屬利津等三
縣報稱於十一月十四十九等日得雪一二寸不
等又據武定州并所屬海豐陽信等二縣報稱於
十月十五十一月十九日得雪一二寸不等又據
濟南府屬之歴城齊東鄒平新城等四縣報稱於
十一月十九日僅霑微雪以上登萊青三府俱巳
得雪武濱二州亦皆霑被惟濟南以東如東昌兖
州二府泰安東平高唐曹濮沂莒等七州尚未得
雪除俟各州縣報雪到日另摺續
奏外所有東省得雪州縣合先據實恭報上慰
聖懷伏祈
皇上睿鑒謹
奏
覽奏巳悉都中亦甚望雪乃咫尺如天津等處又報霑
足大抵今冬雪不為歉第稍覺不均耳
雍正十一年正月十八日山東廵撫(臣)岳濬謹
奏為恭報東省得雪州縣仰祈
聖鑒事竊東省各屬上年冬季雨雪未均止有登萊青
三府武濱二州於十月内得有瑞雪經(臣)具摺
奏報嗣於十一月二十一二十八等日登萊青三府
等屬復有得雪處所而濟南以西各府州等屬不
過數處稍霑微雪兹於雍正十一年正月初三日
據兖州府所屬滋陽等十州縣均報得雪積地一
寸至三四寸不等又據莒沂二州并所屬各縣均
報得雪積地二寸至四五寸不等又濟南省城於
正月十二日晚間初得微雨繼以大雪(臣)遣員四
路探查據稱各路得雪積地四五寸不等復據濟
南各屬并兖州東昌青州等府屬泰安東平沂莒
等州屬俱報得雪二寸至五六寸不等除將未經
報到之各州縣飭查有無均霑外所有東省現經
得雪情形合先據實
奏報上慰
聖懷伏祈
皇上睿鑒謹
奏
些微雨雪難言深透地脉朕懷何由而慰或已足慰汝
心則朕不得而知也
雍正十一年七月十五日山東廵撫(臣)岳濬謹
奏為奏報事雍正十一年六月三十日據德州報稱
該州所管衛河上流泛漲水勢暴發境内堤岸日
加防護復値本月二十三四等日大雨如注晝夜
不息河水倍增洶湧隨於二十四日將東岸老虎
倉地方衝溢堤口五十餘丈直注東北一帶又州
城小西門外振河閣石岸磚岸俱有衝坍現在搶
修等語(臣)隨飛委員弁齎帶銀兩馳赴德州交與
該州多僃工科作速修築并令該員弁等將德州
左近河堤逐一查勘回覆今據禀稱老虎倉溢口
一處約有五十餘丈水深五六七尺不等其水直
趨東北向直隸之吳橋寧津竝東省之德平樂陵
等縣流去該州督率人夫於七月初二日興工下
樁上緊堵塞又振河閣下護城石岸坍塌一段長
一十二丈寬二丈磚岸坍塌一段長一十七丈寬
二丈現在下埽墊土日夜防護又德州衛所管河
道哨馬營堤岸漫溢一段長三丈四尺第三店堤
岸漫溢一段長二丈三尺該僃均在搶修等語(臣)
隨檄委署糧道廣夀督催該州衛修築完固尅期
報竣復據德州并德州衛報稱該州衛境内既有
溢水奔注又有積潦横流田禾房屋均在被水又
隣近衛河之冠縣武城竝溢水經由之德平樂陵
皆被淹灌各詳報到(臣)隨會同督(臣)王士俊飛飭
布政司委員星赴該州縣衛逐一查勘除冠縣水
已消退無礙田廬外其德州等處先將境内積瀦
設法疏導凡被水窮民有房屋坍塌無可棲身者
按等給銀令其苫蓋草舍以蔽風雨仍履畝細勘
秋禾果否成災據實申報(臣)現與督臣商酌辦理
悉心綏撫不致災民失所所有德州衛河水漲衝
堤竝六州縣衛被水情形理合具摺
奏報伏祈
皇上聖鑒謹
奏
速飭該屬員悉心疏宣竭力搶築竝確查被水居民加
意撫恤務令俱各得所以慰朕念
雍正十一年九月初六日山東廵撫(臣)岳濬謹
奏為恭報東省各屬秋成分數仰祈
聖鑒事竊東省自五月以來甘霖疊沛滋長秋苗一切
榖豆雜糧無論種植早晚均獲成實雖與江南豫
省接壤之州縣河湖蘆葦之中偶有蝗蝻生發即
時撲滅竝不傷損田禾又濟東等府秋雨稍多而
旋雨旋晴不致積水淹澇亦有瀕河州縣八九處
漲溢為災然亦不過一二窪下鄉莊秋成稍覺減
薄此外各屬俱係豐收兹查通省各府州所屬州
縣收成十分九分八分者居十之八七分六分五
分者僅十之二兼之各州縣多植菓木棗栗梨柿
悉有六七分收成均資食用現今市糧甚賤諸物
充盈商販流通民情饒裕至於被水處所欽遵
諭旨委員履畝確勘併查驗窮民給銀葺屋計口授食
是不特豐收之州縣戶慶有年即被水之村莊亦
人霑實惠均有以仰慰我
皇上厪念民依之至意所有東省各屬收成分數理合
恭摺
奏報伏祈
睿鑒謹
奏
收成分數果如所奏亦可謂中歲矣但不可少有隱飾
雍正十一年十一月十五日山東廵撫(臣)岳濬謹
奏為恭報東省瑞雪溥霑仰祈
聖鑒事竊東省八九月内雨澤勻調民間及時種麥即
有一二低窪之地積潦消退亦俱漸次補種必須
冬雪滋培苗根方屬有益嗣據濟南府歴城等屬
報於十一月初二三日得雪二寸至四寸不等兖
州府滋陽等屬報於十一月初二三日雨雪竝霑
有二寸至一尺不等東昌府聊城等屬報於十一
月初二三日得雪一寸至三寸不等青州府益都
等屬報於十一月初二三日得雪一寸至六寸不
等萊州府掖縣等屬報於十一月初三日得雪三
寸至五寸不等登州府蓬萊等屬先於十月初六
七以及二十八等日各報得雪二寸至四寸不等
又據泰安曹州東平沂州高唐濮州莒州等七屬
均報於十一月初二三日得雪二寸至四寸不等
惟武定濱州等二屬未經得雪今於十一月初九
日省城大雪紛降積地八寸是日同雲四布雪氣
濃厚(臣)遣員各路探看皆稱得雪霑渥連日據濟
屬之章邱等十三州縣兖屬之滋陽寧陽曲阜等
縣東屬之堂邑博平茌平清平臨清夏津武城等
州縣又泰安州及所屬三縣高唐州及所屬四縣
莒州及沂水蒙隂等縣均報於十一月初九日得
雪二寸至七寸不等其從前未經得雪之武定濱
州等屬亦報於十一月初九日得雪自二寸至六
寸不等伏思東省農務麥田最關緊要(臣)訪查各
屬種麥甚廣且旬日之内得雪兩次遠近均霑覆
積田間隨融隨凍足以斂生氣而固深根麥田有
資民情共懷忻愜所有東省州縣連次得雪情形
理合繕摺
奏報上慰
聖懷伏祈
皇上睿鑒謹
奏
冬雪均霑朕懷深慰然亦必待來年春雨接續麥秋方
為有準也
雍正十二年三月二十四日山東廵撫(臣)岳濬謹
奏為據實奏
聞事竊東省向有邪教流傳妄立名色煽惑鄉愚(臣)節
經拏獲嚴加究懲仍切諭各屬文武官弁留心訪
察兹於三月初六日據署高唐州知州汪連萼密
稟該州西北村莊有居民楊翠王天柱等七人妄
入邪教現經拏獲訊稱係夏津縣陳永順所傳名
朝天一炷香又名愚門弟子教一日三時向太陽
磕頭念持咒語祈求降福消災上年十月十二月
今年正月三次收錢每人出錢三文交作祭祀太
陽之用陳永順又是肥城王弼公所傳并供出同
教之楊世公鄭玉起孟興莘等現在密關查捕等
語(臣)當即密飭嚴拏去後隨於本月初八日據夏
津縣禀稱拏獲邪教陳永順訊供係恩縣楊世公
所傳等語本月十一日又據肥城縣禀稱拏獲邪
教王二秃及伊子王配天供出伊女友姐現在平
隂縣柳溝莊齊進忠家掌教又供有同縣王君照
徐克儉張化平王世明等以及滋陽縣之閻敬義
王者起陳少言姚成業等俱係同教現在查拏等
語本月十七日據恩縣禀稱拏獲邪教楊世公竝
鄭玉起起出教書一本仍現在嚴拏孟興莘等語
又據滋陽縣拏獲邪教閻敬義王者起陳少言姚
成業等并供出之曹三等語又據肥城縣禀稱拏
獲邪教徐克恭王世雷張化平并於徐克恭家起
出雕牌小旗圖章册劍等語以上各禀共獲邪教
二十人未獲各犯現飭嚴拏仍於獲犯内研審教
首根究黨羽嚴加懲治其中有被誘未久實係鄉
愚無知者(臣)分别辦理不敢波累多人致滋紛擾
所有高唐州等屬拏獲邪教緣由理合據實奏
聞伏祈
皇上聖鑒謹
奏
諸如此類邪教人犯要當察其有無為匪情故以定罪
之輕重為是
雍正十二年五月十九日山東廵撫(臣)岳濬謹
奏為恭報甘雨沛霑仰祈
聖鑒事竊東省民間麥熟之時固宜天氣晴霽便於收
穫蓋藏而榖豆高粱又需膏雨滋長兼之麥收之
地亟待雨後耕犁布種晚榖秋豆兹省城於本年
五月十五日得雨四寸十六日又得雨五寸隨據
濟屬之章邱淄川鄒平長山新城齊河齊東濟陽
肥城青城德州德平商河等州縣又東屬之堂邑
博平茌平清平恩縣夏津等縣青屬之益都臨淄
博興高苑樂安夀光昌樂臨朐安東衛等縣衛泰
安州併所屬長清新泰萊蕪等縣武定州併所屬
陽信海豐樂陵等縣濱州併所屬利津霑化蒲臺
等縣高唐州併所屬禹城平原陵縣臨邑等縣共
四十五處俱陸續報稱於本月十五六日得雨入
土二三寸至五六寸不等除將距省道遠之府州
各屬飛檄飭查外所有省城及章邱等屬甘雨沛
霑情形合先繕摺
奏報伏祈
皇上聖鑒謹
奏
甘雨沛霑情形深慰朕念近日直隸與東省接壤數縣
據報蝗蝻生發現在撲捕其加意預防勿使至於蔓延
雍正十二年七月二十六日山東廵撫(臣)岳濬謹
奏為德州衛河漫口旋經堵築據實奏
聞事竊東省自六月中旬以後大雨疊沛甫稱透足汶
泗等水雖有增長未至泛溢兩岸惟臨清以北之
衛河遠通河南衛水山西漳水上源雨漲衆川滙
流自六月二十六日起連次報增至七月初九日
長至二丈有零隨於本日亥時將德州衛哨馬營
白鹽地方漫溢東岸寬十丈餘水注曹家堤口入
鈎盤河以逹老黃河據該州衛飛報到(臣臣)思白
鹽地方即(臣)與直隸督(臣)李衛等會勘開河之道
原係衛河頂溜關係匪輕(臣)隨僃具工料銀兩委
員馳送德州交與糧道廣夀給發該州衛辦料鳩
工竭力堵築并飭該道親加督率兹據該州衛詳
稱現於白鹽漫口建築月堤一道長六十五丈寬
一丈圈阻溢水自十一日起至十五日已時合龍
訖衛河漲水不復旁注坡地淤存之水悉已消退
等語連日又據報稱衛河水勢漸次消減新舊各
工小心防護均保無虞等語(臣)查今年水勢較之
上年更覺奔湧惟幸速於消減河流易平是以搶
築月堤尅日工竣除檄飭該州衛將溢水經過村
莊田廬有無被淹確查另報外所有德州衛河漫
口旋即堵築情形理合據實
奏報伏祈
皇上睿鑒謹
奏
適據李衛亦已奏聞衛河漫口堵築迅速尅期竣工甚
屬可嘉百凡處果能確秉忠誠殫竭心力未有不蒙
天地神明隂相默助者是乃一定不易之理無如庸流每
多信不及耳
雍正十二年八月初八日山東廵撫(臣)岳濬謹
奏為僃籌稽察海口豆船事宜奏請
聖鑒事雍正十二年六月内(臣)接准署兩江督(臣)趙宏
恩密咨江南米糧出洋現在查禁惟東省豆貨為
江省民食所資由海販運誠恐姦徒於米禁之後
轉求豆粒雜糧致有私販偷漏之弊應令東省查
明某府州所屬可由内河行走某府州所屬必由
海洋販運除内河行走者聽其自便其必由海運
者應令地方海口各官查明商客船戶姓名年貌
船隻字號樑頭丈尺豆貨數目出口月日徑行詳
咨江省海關并一面詳明(臣)廵撫衙門移咨江省
海關於進口時查驗明白咨覆東省互相稽察等
情咨商到(臣臣)即密同布政司鄭禪寳確查情形
查得東省登州萊州青州沂州等府所屬州縣衛
濱海之處距内河甚遠必由海道前抵江南各海
口私販米穀出洋久經嚴禁惟青白二豆素資江
省民食不在禁例今江南嚴行米禁或恐東省豆
貨出海乘機偷漏亦未可定自應設法稽察惟是
所議詳報移咨之法竊思豆船出口一遇風順數
日即抵江省該州縣衛等若將徑申江省海關之
文由内地舖司遞送非經月不能送逹其詳明(臣)
廵撫衙門之文由濟南轉咨江南道路更遠逐舖
傳遞動至月餘恐豆船不能在江省海口守候如
此之久且各屬豆船絡繹出海若令每船具詳亦
覺不勝案牘之繁(臣)再四籌畫擬於詳文之外另
設給票之法嗣後各海口豆船出口該管之州縣
衛設立兩聯印票一為照票一為存查票上開明
商客船戶及舵工水手姓名年貌籍貫船隻字號
樑頭丈尺豆石數目出口月日一樣兩張每年按
月編定十二字號月月更換於票之連縫處編定
號數竝於票内一體編列一切數目年月上用印
鈐蓋每船截給照票一紙每發一號即於票尾將
從前出口豆船挨書三號開明某號某客某船戶
載豆若干石於某月日出口前赴江省是此號船
隻一到從前三號有無到口一覽便見即可藉此
稽查每船除給照票之外該州縣衛另繕騐文將
票内所註字樣照式開叙徑詳江省海關封固密
釘一併交與船戶齎赴海關交投竝將照票呈騐
海關監督查勘文票人船豆石一一相符准其上
稅進口即於照票上填明該商船到關日期查勘
相符緣由用印鈐蓋給與船戶持回回時呈送該
州縣衛繳票銷案各該州縣衛繕給船戶文票每
滿一月彙查各號照依票内所註字樣挨號造冊
申送到(臣臣)即咨送兩江督臣衙門發下海關與
原文核對再查豆船一項由東省販運江南者尚
少惟江南販貨來東發賣之後即買青白二豆帶
回江省者十居六七此項船隻係江省查明出口
之船來往販運例不飭禁嗣後東省州縣衛亦用
兩聯印票之法如式填寫二張將照票截給江省
船戶仍具文徑詳海關并給船戶齎投照前查驗
驗畢之後即將東省所給照票收存海關按月報
送兩江督臣衙門咨回東省由(臣)廵撫衙門轉行
各屬查對銷案以上船隻倘驗對票册之時人船
豆數不符察出影射偷漏情弊彼此咨明嚴拏究
治如有後船已到而前船經久不到者一并咨行
兩省沿海各口逐一查究如此立法則豆船往來
兩省互有稽查姦徒無由滋弊船戶商人亦不致
有稽滯之累矣(臣)淺陋之見分别置議業經密覆
署兩江督(臣)趙宏恩公同斟酌聽其核奏請
旨畫一遵行事關愼重海防稽察豆貨所有(臣)密議咨
覆情由理合僃述
奏明伏祈
皇上聖鑒謹
奏
詳覽籌議如此立法雖屬妥便或恐其中仍有隱弊未
能周察無遺既經移咨江督趙宏恩俟伊核奏到日再
為酌定規則可耳
雍正十二年九月二十四日山東廵撫(臣)岳濬謹
奏為恭報東省各屬秋成分數仰祈
聖鑒事竊查東省今歲二麥豐收夏秋以來又得雨澤
渥沾秋禾極其茂盛兹當收穫之期(臣)行令布政
司飛飭各屬將秋禾收成分數據實具報去後兹
據該司彙報到(臣)伏查東省八府四州所轄各屬
收成十分者共四十四處九分者共四十一處八
分者共二十七處七分者共六處不惟原阜膏腴
之野十分豐登而卑窪沙鹻之區亦隨處有穫即
新墾之荒地凡有種植悉皆收成至於棗栗柿梨
以及棉花之屬結實繁盛咸資食用之需現在三
農樂業比戶盈寧有以仰副我
皇上念切民依之至意所有東省收成分數理合據實
奏報伏祈
睿鑒謹
奏
覽奏秋成分數齊魯編氓汔可小康朕實為之額手稱
慶也
同日又
奏為恭讀
硃批敬陳下悃仰祈
恩鑒事竊據布政使鄭禪寶敬錄
硃批諭旨内開
奏為東省秋成大有連慶豐登仰慰
宸衷事雍正十二年八月初三日
奏十六日奉到
硃批今歲麥禾齊登非係朕之敬勤所致亦與汝輩無
涉乃督臣王士俊之忠誠感蒙
上天鑒照而然耳何以言之如云朕德所致則應直省皆
同如云汝等之功則王士俊未督東省以前不應水
旱頻年相繼也試觀田文鏡撫豫時心力充足諸務
妥協而年歲之豐遂為天下所莫逮後命兼督山左
老病之餘精神衰耗汝輩屬員不無朦混一切吏治
迥不及前而兩省之災眚遂亦屢見洊臻此非彰明
較著之徵驗也歟朕臨御寰區十二年來灼見汝輩
撫藩大吏政之美惡休咎攸分實捷如影響思之而
不悚然懼惕然勵可乎汝等每以地方雨暘歸美朕
躬夫用人之賢否關朝廷之得失其間功之與過朕
固不能辭然為官擇人朕為政莅事臨民則汝為政
設汝等不肯竭忠盡職朕有何術以仰邀
上天之眷佑耶觀汝此奏大有矜肆之意朕甚憂之蓋恐
上天許王士俊之是則必責汝輩之非汝輩之是非朕尚
歴歴見聞况
天地神明之無微不照乎一切處其愼為之舉一念當仰
首上視行一事即捫心俯思審義利於俄頃之間辨
公私於毫釐之際忘身體國克己勤民直省大吏若
咸能如是朕可保薄海以内溥沐
浩蕩洪慈一如東省今歲之優渥也將此諭與兩省督撫
司道共觀之欽此欽遵齎送到(臣臣)跪讀之下仰見
我
皇上指示周詳告誡明切
高厚生成有加無已伏思(臣)荷蒙
恩擢授以封疆重任
皇上之所簡注即
上天之所照臨忠勤則克荷
天慈怠廢則有干
天譴每念地方之豐歉實由吏治之是非是以一穀未盡
登場不敢信秋成之全獲一處未曾申報不敢量
此邑之有收即今各屬豐登咸稱康阜亦必念從
前何以歉薄今歲何以盈寧愧(臣)平日之感召無
由即思督(臣)王士俊之忠誠上格斷不敢妄矜
天佑稍萌一毫肆滿之心伏繹
硃批恐
上天許王士俊之是則必責汝輩之非(臣)雖至昧至愚跪
讀至此倍懷凛惕惟有虔奉
訓旨時時以
天地神明昭昭朗鑒為念務期竭抒忱悃盡職奉公以仰
答
聖慈諄訓於萬一耳所有微(臣)跪讀
硃批感激悚惶情由理合繕摺具
奏伏祈
皇上聖鑒謹
奏
朕此篇批諭實有所見云然須身心體驗潛喻默會方
見不誣非泛泛尋摘於字句之間所可得而解者也敬
之愼之勉旃勉旃
雍正十三年二月初九日山東廵撫(臣)岳濬謹
奏為遵
旨揀送農民赴粤仰祈
聖鑒事雍正十三年正月初八日准戶部咨開内閣鈔
出廣東督(臣)鄂彌逹等摺奏粤省開墾請
敕下山東河南二省選善種旱田者二十人給與口糧
路費來粤教耕布種其給過銀兩統俟到粤補還
等因奉
旨交與王士俊岳濬照鄂彌逹等所請辦理欽此欽遵
移咨到(臣臣)遵即飭司轉行各屬揀選農民送驗
去後隨據布政司詳據濟南府歴城縣德州等處
挑選各農民申送前來(臣)親加逐細查驗選得素
習農業善種旱田之王存得等十名堪以赴粤但
查東省至粤水陸各程共計四千六百餘里農民
等離鄉遠涉路費口糧固宜按程量給即行裝家
口亦應體恤周資(臣)隨逐一酌量所需路費口糧
以及辦裝安家等項共計銀一百七十四兩零即
於司庫公用銀内動支分給仍照粤省督臣等原
奏咨明銀數解還補項已將各農民專差伴送於二
月初六日起程赴粤所有遵
旨辦理揀送農民情由理合繕摺具
奏伏祈
皇上聖鑒謹
奏
孟子云上農夫食九人則是衆口所賴者惟此一夫今
離鄉遠出所給銀兩辦裝可矣養家之資或恐不敷耳
雍正十三年四月二十五日山東廵撫(臣)岳濬謹
奏為恭報省城得雨日期仰祈
聖鑒事竊東省二麥當兹初夏正在吐華結穗而春間
所種雜糧均需雨澤今於四月二十三日省城得
有大雨自戌時起至二十四日丑時止入土七八
寸透地霑足隨據濟南府歴城縣申報前來(臣)復
親詣四郊查看二麥俱已秀穗得此雨澤沾濡漸
可結實而布種之豆榖高梁瓜菜棉花等項亦加
滋長土膏渥潤徧野菁葱農業有資民情欣愜除
現在檄查各屬得雨日期分寸俟報到叧摺具
奏外所有省城得雨情形合先繕摺
奏報伏祈
皇上聖鑒謹
奏
聞東省暮春以來雨澤歉少正爾厪念今覽此奏朕懷
曷勝欣慰
雍正十三年七月二十七日山東廵撫(臣)岳濬謹
奏為恭報東省各屬秋成分數仰祈
聖鑒事竊查東省秋禾今歲五月以内雨澤疊霑至六
七等月各屬報雨雖皆有霑被而日期早晚不齊
凡得雨均調之處秋成豐熟有十分九分八分不
等間有雨潦漲溢以及得雨稍晚之處每縣高窪
牽算收成亦有七分六分不等兹據布政司將各
屬秋成分數彙報前來(臣)查八府四州所轄各州
縣收成十分者共三十一處九分者共五十四處
八分者共一十七處七分者共十處六分者一處
至於棗栗杮梨以及棉花等項悉皆結實繁盛足
資食用之需百榖順成三農樂業有以仰副我
皇上念切民依之至意所有東省收成分數理合據實
奏報上慰
聖懷伏祈
睿鑒謹
奏
秋成分數以手加額欣悅覽之夫節和則年豐民安斯
物阜大抵天時人事默感潛通未有無因而至者際斯
豐亨善應愈當儆惕身心省察吏治不可纖毫涉於矜
肆也
雍正十三年八月初五日山東廵撫(臣)岳濬謹
奏為恭報東省得雨日期仰祈
聖鑒事竊東省各屬秋成分數經(臣)查明具摺
奏報値此節交八月民間收穫之地布種二麥正需
雨澤隨據兖沂曹三府所屬之嶧縣郯城定陶鄆
城等縣報於七月十六十九等日得雨入土三寸
至七寸不等又據登州一府所屬州縣及萊州府
屬之膠州平度等處報於七月二十日得雨入土
三寸至五寸不等今省城於七月二十六七八等
日連得大雨透地霑足復據各屬先後報到如濟
南府所屬十六州縣兖州府所屬十六州縣衛所
東昌府所屬十六州縣衛青州府所屬十二縣衛
武定府所屬十州縣沂州府所屬七州縣泰安府
所屬七州縣曹州府所屬十一州縣均報於二十
五六七八等日得雨入土五六寸不等又據萊州
府所屬之平度州濰縣二處報於七月二十六日
得雨入土四五寸不等查通省各屬州縣惟登萊
二府距省道遠有尚未報到之處其餘悉經得雨
乘此土脈滋潤民間得以及早耕犂布種二麥於
農田甚有裨益所有東省各屬得雨日期理合恭
摺
奏報伏祈
皇上聖鑒謹
奏
山左地方今歲雨澤甚屬均調此奏欣悦覽焉
硃批諭旨卷二百一下
