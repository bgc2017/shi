欽定四庫全書
硃批諭旨卷五十
硃批西琳奏摺
雍正五年十二月十八日西安廵撫(臣)西琳謹
奏為奏
聞事竊(臣)於十一月十五日跪請
聖訓荷蒙
教誨周詳
恩逾顧復感激時深遵
旨即於十六日起身是夜宿長新店戌時降雪起至次
日申時稍止從此由山西直至西安於十六七八
等日處處俱降大雪自一尺餘至二尺餘不等來
年二麥豐收可必至沿途米價小米每斗價銀自
一錢至一錢二三分不等豆子自六分至八分不
等麥子自八九分至一錢一二分不等其錢價每
銀一兩換大錢九百八九十文至一千一二十文
不等理合繕摺奏
聞謹
奏
深慰朕懷陜省尚未奏報得雪正在憂念之際覽此奏
如獲珍寳朕懷釋然矣
雍正六年二月初九日陜西總督(臣)岳鍾琪西安
廵撫(臣)西琳謹
奏為請
旨事竊照署撫(臣)張保以撫標遊擊孫王法等詳稱西
安布政使張廷棟支放官兵俸餉短平緣由具摺
奏請一案(臣)西琳面奉
諭旨令(臣)等確查具奏欽此(臣)等遵即親審據張廷棟
供稱向例支放俸餉係面同領餉之員騐過部頒
法馬逐平彈兌如有平針不對雖分數之間亦必
補足兌凖今雍正五年十月二十三日據各標營
守備千總黃都等支領十一月俸餉銀兩彈兌之
時面詢該員等有無不足據該員等各云數足遂
交明領去今以領去之後復言短少委係過手難
憑等語詢之各營備弁又堅供實係短少(臣)等隨
將司庫法馬併各營包分散餉戥子當堂較對查
十一月係小建每兵一名該餉銀二兩七錢即取
部頒法馬兌明入戥稱較計重二兩七錢五分是
每兩該多銀一分八釐有零確係平重戥輕則該
司之支放並無短少而各該備等之用輕戥分給
顯有剋扣情弊乃前任署撫(臣)張保不行查明草
率具奏甚屬不合查散給俸餉俱係守備經管既
有剋扣自應
題參至於各該營副參遊擊等員失察之咎亦應參
處但(臣)等查西安督撫兩標以及火器城守等營
之副參遊擊等官若盡行
題參革職律擬則九營皆虛一時
題補不得其人仰懇
皇上天恩或將各營失察之副參遊擊併歴任未久以
及署事之守備等員暫寬參處止將久歴營務明
知平重戥輕之將備據實
題參以肅法紀(臣)等未敢擅便伏乞
皇上訓示遵行所有奉
旨交(臣)等確查緣由理合繕摺奏
聞仰祈
睿鑒謹
奏
既係歴來相沿陋弊猶屬可恕小過姑寬參處惟當嚴
加申飭以戒將來至張廷棟曾經飭諭其諸凡謹慎今
於此事雖云無涉其辦理支放時必有不協處以致有
此一番嗣後朕或再有所聞斷不輕貸也嚴諭伊知之
西安廵撫(臣)西琳謹
奏為奏請
聖裁事(臣)自到任以來細檢案件見竊盜諸案州縣報
到批令緝賊之後在上司竟無片紙行催而州縣
亦竟無隻字申覆(臣)查舊案内有失物甚多者有
搶奪傷人者有夥賊衆多者有強竊情形迹涉疑
似者乃槩置沉擱揆厥所由或因竊賊照案緝拏
例無定限所以彼此漫不經心殊不知安民莫先
於弭盜而弭盜最切於清源欲清其源則竊賊烏
可不嚴夫竊賊者即大盜之漸其掏摸剪綹鼠竊
狗偷之事州縣即行發落必不通報督撫若至通
報必係事不容已勢難隠諱之案則是竊賊一項
原有輕重大小之不同若不另定處分槩以竊賊
定案則盜風何能止息以(臣)愚昧之見請嗣後凡
有報到盜案查明果係是竊非強照例免參疎防
然竊賊亦不可不定限緝獲未便容其遲緩可否
報部立案初限六個月不獲賊者作何定議處分
二限四個月不獲賊者又作何定議處分并州縣
有前項竊賊不通報上司上司不報部立案者又
如何處分俾各官俱有警惕知竊賊即須緝獲案
件不容沉擱似於弭盜安民不無禆益是否可行
仰祈
睿鑒施行謹
奏
覽奏可見實心任事處諸務咸能似此精勤何有廢弛
朕甚嘉悦勉之但此事全在爾等督撫隨宜嚴為勸懲
若奉旨議定條例則案件不勝其繁矣且據汝奏中亦
言竊盜原有輕重之不同即此分别輕重其間又滋無
限弊端也州縣有司各員之勤敏闒茸爾等苟一留心
訪察諒不難辨别倘有遇盜竊等案漫不經心怠惰不
理者何事何時不可以指參耶議定處分之說似可不
必然竊盜一事最為民害理當嚴緝亟須申飭屬員勿
使稍有怠忽
雍正六年三月二十六日西安廵撫(臣)西琳謹
奏為奏
聞事竊(臣)查驛站關係緊要屢檄嚴飭驛傳道金南瑛
令其各處查點又一面密委筆帖式千把等四路
分查前據驛傳道金南瑛以渭南縣驛馬缺少疲
瘦詳揭正思根究確實旋據委查東路之筆帖式
佟愛把總李國蘭回稱渭南縣驛馬並未缺額而
疲瘦者止有六匹與驛傳道所報迥不相同隨又
密遣試用縣丞王名標至渭南縣查點與驛傳道
所報符合隨將渭南縣改教知縣尹仕任題請革
職究追將該筆帖式把總等發按察司嚴審有無
徇情受賄等弊前經
題明在案今據按察司詳稱渭南縣驛馬原係缺少
疲瘦因佟愛等到驛時兵房馬夫謊稱出差未歸
及其復回查時乃借民馬影射抵充又將勞傷不
堪之馬亦不細查填註雖無徇情受賄然難辭疎
忽之咎詳覆前來(臣)伏思佟愛李國蘭奉委稽查
並不實心慎密明係疎縱玩忽不能供職之員已
咨吏兵二部斥革外查(臣)標額外把總二缺係康
熙四十二年恭逢
聖祖仁皇帝西廵將(臣)標左營領旗金養德張立
特恩用為把總並非為(臣)標經制而設也理應裁汰今斥
革李國蘭之缺應以額外把總徐子茂調補其額
外把總之缺不必另補再左營額外把總張其藴
之缺俟該弁缺出并行扣除則冗員省而符經制
矣理合繕摺奏
聞謹
奏
可嘉之至事無巨細咸肯如此執法毫不假借方為不
負朕之知遇也勉之
同日又
奏為奏
聞事雍正六年正月十四日准宗人府清字來文内開
署西安將軍富寧安在延信署内書房見有民人
二名道士一名搜有道士牌單修養圖書五星通
鑑性理等書其民人一名馮玉供係貢生在延信
處教書牌單書修養圖是向東關道清觀金道士
處借來看的一名孫永成供係醫生因看馮玉眼
疾進署其道士周乙正供向在甘州東山寺出家
雲遊至田家灣住因尋貝勒來此等因具奏奉
旨著將馮玉等留在家中情由交與派出審問延信大
臣一并嚴審具奏行文該撫將有無别情之處嚴審
具奏該衙門知道欽遵移咨到(臣)隨傳同按察使碩
色拘提馮玉孫永成嚴訊所供俱與宗人府來文
無異詢據周乙正供小的是甘州人在東山寺出
家因延將軍當日常到寺裏來與我師傅講道所
以認得後來師傅死了我朝武當山回來七月裏
路過到這裏街上撞著延將軍家人鎻住兒帶進
見延將軍與了小的些米就在田家灣八仙庵住
下上年十一月初十日又想去化緣進署就被拏
了復夾問周乙正延信常與你師傅講的是什麽
道你當日說來尋貝勒你尋他做什麽你既認得
鎻住兒延信家的事你必定知道據供當日師傅
也没對小的說講的是什麽道但聽得說是修養
工夫來尋貝勒實是為化緣的那鎻住兒當日也
到寺裏來過認得的還認得一個保禄兒他也說
會講道如今他兩個都到京裏去了别的事實不
知道等語(臣)再四嚴審馮玉孫永成周乙正僉供
並無别情而周乙正所供延信家人鎻住兒保禄
兒俱已回京無憑質訊除將馮玉等仍行監禁外
伏查此案理應具
題但審無别情合將供情繕摺奏
聞伏候
皇上諭旨遵行謹
奏
覽奏知道了已交承審此事之王大臣存案矣
雍正六年七月二十五日暫署西安將軍印務廵
撫(臣)西琳謹
奏為恭謝
天恩事(臣)於本年七月初七日接准兵部咨文荷蒙
皇上特恩命(臣)暫署西安將軍印務聞
命之下惶悚無地即於本日任事已經遵例
題報外(臣)自當矢公矢慎刻加勉勵以圖仰報萬一
謹繕摺恭謝
天恩再(臣)查西安駐防八旗滿洲蒙古漢軍内積有協
領參領佐領防禦驍騎校等共四十一缺自雍正
四年延信任内至今未經
題請補放竊思設官分職各有專司員缺何可久懸
今(臣)將協領參領佐領等缺見在會同副都統(臣)
尼瑪善等於應行補放人員内細加考驗給咨赴
部引
見恭候
欽定其防禦驍騎校等缺(臣)查雍正五年十月内有㨂
選八旗滿洲蒙古漢軍驍騎校領催送部引
見蒙
皇上特放五員外其餘記名應補防禦四十三員應補
驍騎校一百五十名(臣)當欽遵
諭旨内名次先後挨次
題補不敢再致因循使員缺久懸也伏乞
皇上睿鑒謹
奏
所奏是補放各員應陸續題奏至一切振作整飭之舉
俱可不必爾不過暫行署理遇有令官兵感激之事為
之可也朕尚欲命傅爾丹詣陜有與岳鍾琪密商之事
且常色禮亦將次到來矣
同日又
奏為奏
聞事(臣)自到任以來陜省各屬倉庫錢糧徹底清查内
有節年民欠自雍正元年至二三四五等年共未
完地丁銀四萬二千九百二十兩零未完本色糧
三十六萬二千五百一十四石零(臣)正在清釐間
仰蒙我
皇上特頒
諭旨令各省督撫布政司等因地制宜(臣)恭繹
聖諭已無微不照隨即斟酌立法遍行各屬令其按里
按甲逐名確查造冊呈報另委幹員協比如有包
攬抗欠者即令監禁追比至於實在民欠者令其
勸導輸將迄今數月以來據各屬報到共完銀三
萬三千五百餘兩共完糧三十三萬九千餘石其
餘未完銀九千三百餘兩未完糧二萬三千四百
餘石皆係實欠在民不過零星尾數耳今秋收在
邇大有可必俟秋成之後則尾欠自可全完矣為
此謹
奏
覽所奏情形陜省錢糧似易於清楚也朕深為慰悦諸
凡與岳鍾琪商酌而為之
一查得陜西錢糧無大虧空而倉儲之弊在所
不免或借存七糶三之說或借以米易榖之故
那前掩後不無支飾今歲秋收豐稔榖價甚賤
惟在盤查之官不少假借便可買補足額至於
甘屬頗聞虧空又寧夏地方有因派軍需而村
民逃避者遠路傳聞尚未得其確實也
一陜省賊盜甚多在民間者姑無論但就官署
而言除本年正月内岐山縣署中失盜已經參
出外四月初八日涇陽縣被盜署知縣胡蛟齡
帶傷逃脱五月初二日漢中府署被盜又聞先
於去年冬曾被偷竊六月内鳳翔府守備署中
被盜沔縣知縣署中被盜七月二十八日潼關
撫民廳署中被盜八月初七日朝邑縣知縣署
中被盜九月内新任西安府知府王紹文赴任
於途中被盜其餘(臣)未聞知者想亦不少數月
之内疊聞盜竊竟視為常事上下隠諱希圖免
過乃不知盜風從此而長矣
一陜省官員強半委署朝更暮改重複移調官
員皆視為旅次惟交盤之不遑何暇理及民事
夫親民之官使之席不暇暖則風俗何由而知
政務何從而理(臣)雖不得與聞實未解其何故
也
一廵撫西琳器局褊淺動作乖張不達政務而
專好小利每接見屬員有二裁縫旁坐縫衣不
起凡地方緊要事務一一聽聞大小官員莫不
駭異又前藩司馬喀變價官物凡金珠貴重之
件廵撫勒令咸長兩縣交送撫署以至新署咸
寧縣知縣張典以馬喀官物不清既無原物又
無變價之銀不接前任交代又廵撫有不用之
二幕客一姓王薦於臬司碩色一姓鄧薦於糧
鹽道杜濱闔城官員無不嗤其鄙陋
一原任咸寧縣知縣胡增瑛去冬領張晟虧空
案内銀兩買米侵冒銀約四千兩與原任知府
蔡璉進一美妾互相欺混藩司張廷棟為其所
愚轉詳廵撫照數准銷今春總督訪知要參廵
撫竭力庇護蔡璉是以總督止將騾行一事參
審至今口聲沸騰
一原任潼關撫民同知今陞涼州知府菩薩保
徵收税銀不照則例額外加倍勒收本年六月
間潼商道張正瑗提騐底簿該同知以假簿送
閱張正瑗持簿至省面禀督撫會同藩臬訊明
不照則例加倍徵收是實額外勒索飯銀是實
侵匿税銀四五千兩是實乃遷延日久令該同
知倒填年月自首銀二千兩上下彌縫和同完
結(臣)蒙
皇上面諭各省庇護屬員之習牢不可破觀此乃知
聖明在上無遠不照且由此推之各處侵蝕税課上
司不能查察即查出而有心徇庇者當不止潼
關一處為然也
一本年九月二十六日總督自外回署時有一
男子持書一封向總督言我師傅教我下山來
與公爺投書隨帶進密詢次日又聞會同廵撫
臬司密詢其書中情由及如何查詰(臣)無從知
只聞係湖廣人亦未悉其姓名言語可疑情形
怪異不知曾入
告否(臣)至微極賤荷蒙
皇上特達之知凡事不敢瞻顧謹就所知據實奏
聞
西琳被人如此參奏返躬自思何顔立於天地之間耶
朕所用滿洲外省大臣中多無恥不廉器局狹小其所
以然之故朕實不解朕閱此奏之後隨於各處訪詢爾
雖無大貪之處類斯營求小利等事不可枚舉總因汝
出身微賤福量淺薄不克負荷耳滿臣之顔面被爾輩
一二喪失天良之人壊盡矣朕除愧恨之外復有何諭
嗣後若不洗滌肺腸痛加悛改身家性命即在眼前非
但辜負朕一番擢用之恩而已也
雍正六年十一月初九日陜西廵撫(臣)西琳謹
奏為恭謝
天恩事竊(臣)齎摺家人回陜荷蒙
恩賜月餅奶酥餅蜜餞荔枝果品各件(臣)跪迎進署恭
設香案望
闕叩頭謝
恩祗領訖(臣)自愧庸愚報稱未能日深惶悚荷蒙
聖主垂念微末隨時
賞賚觸目警心感愧無已惟有凛遵
聖訓勉圖仰報萬一為此繕摺恭謝
天恩謹
奏
可惜朕恩悞施於汝輩無恥負恩之徒耳
硃批諭旨卷五十
