欽定四庫全書
硃批諭旨卷一百九十二
硃批劉廷琛奏摺
雍正元年六月二十九日廣西布政使(臣)劉廷琛
謹
奏為據實奏明事竊(臣)世受
國恩復蒙
皇上特用跪請
聖訓時
天語諄諄破格賞賜竝
諭(臣)用摺子聞
命之下感懼交深(臣)於六月十七日到任視事敬將
皇上面諭六條備悉口傳廵撫孔毓珣跪聆謝
恩訖(臣)又准護司梧州府知府張若霈齎送
聖諭一道跪迎開讀隨具詳廵撫代題謝
恩在案(臣)本衙門錢糧交盤與各府州縣有無虧空重
耗等弊(臣)現在清查外伏查從前各屬解司錢糧
每一百兩加平銀八錢廣西地丁米折合解銀三
十萬四千二百兩零共計加平銀二千四百三十
三兩零再各屬節禮九府及六十三州縣約計每
節共得銀一千三百餘兩以上二項(臣)遵奉
旨定奪目今廣西雨水調勻地方寧靜早禾俱已收穫
米價每石六七錢不等較之去年更好嗣後遇有
緊要事件自當據實摺奏若琑屑小事不敢屢瀆
天聽為此具摺謹
奏
凡百處不可越分毋因廵撫係漢人遂失兩司之體而
主張分外之事朕如有所聞必加以僣妄處分也若無
緊要應奏之事摺亦不必頻上特諭
雍正二年四月二十八日廣西布政使(臣)劉廷琛
謹
奏為遵
旨恭繳奏摺事竊(臣)於雍正元年六月内到任後隨將
(臣)衙門大概事宜具摺奏
聞奉有
硃批訓旨(臣)跪讀之下細繹凛遵一年以來敬奉案前
時刻觸目警心伏查粤西錢糧雖少各州縣每有
那新掩舊之弊(臣)細心訪察一由劣衿土棍每年
輪充冬頭里長包攬錢糧希圖侵蝕任意抗延州
縣顧惜顔面不除錮習今蒙
特頒
上諭百姓完納錢糧當令糧民戸戸到官不許里長甲
頭巧立名色生監除去儒戸宦戸名目抗頑者即
行治罪如此則錢糧頭緒畢清而包攬之人立除
矣一由廣西皆無本鹽商悉係地方官代拆代銷
每每以錢糧為鹽本年復一年牽混不清今督(臣)
孔毓珣深知其事前經奏請借帑官辦通融銷售
裕課便民奉
旨允行在案如此一二年後積引銷完各歸各欵州縣
無那移之弊矣再查廣西倉穀原額常平捐榖二
項共有一百六十二萬八千七百餘石為數甚多
何能顆粒實貯府廳州縣内有十分之二三存價
者欣逢
皇上洪福齊天元年豐登大有督臣嚴行遍飭諄切告
誡(臣)又委員各處坐催去歲三冬月處處盡力彌
補俱各造報全完(臣)查别府所屬内實無不足之
數惟桂林一府所屬還有三四處未曾清楚督臣
現在又委三道親身盤騐虚實斷不容隱匿至議
行社倉之法春借秋還以權子母督臣前已詳悉
奏明(臣)轉飭各州縣實力奉行務求合乎人情宜
乎土俗毋得有累百姓致失
皇上愛飬元元至意目下廣西春麥收成甚好雨水調
暢米價平賤地方安靜(臣)愚昧無知所司錢糧倉
榖諸事自當盡心料理以副厥職如有屬在總督
提督應行應奏者(臣)斷不敢越分干與為此繕摺
具奏并繳前摺伏乞
睿鑒謹
奏
知道了觀爾此任雖屬平平無奇亦無蕩檢踰閑之處
照此謹飭做去亦可但爾前於按察司任内有一二事
殊屬不妥慎毋執迷隱飾過而不改是為過矣有過能
改反成懿行將爾已往之事偶爾錄示不過令爾知朕
耳目之不爽也
硃批諭旨卷一百九十二
