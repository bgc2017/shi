欽定四庫全書
硃批諭旨卷一百十八
硃批顔光旿奏摺
雍正三年三月十九日福建福寧總兵官(臣)顔光
旿謹
奏竊(臣)於上年五月内入覲
天顔奉
旨令(臣)到光禄(臣)林祖成家中問伊生長福寧州於營
伍地方事宜或有所知所見對(臣)直說據林祖成
云福寧州東沖地方係福安福德福寧三處海口
稽查賊船併嚴禁米穀出洋要緊三沙地方每年
魚船在此住泊人跡繁雜姦良莫辨出入更宜嚴
查福寧州庫貯火藥年深日久未免退性須要試
放方可備用等語(臣)回任後隨即親往海口勘驗
查東沖鑑江二汛己經督(臣)滿保設立有礮臺哨
船
題報在案但海門甚寬遇天有雲霧即日間揚汛出
入其曾否掛號之處兩岸營汛俱不能稽查今(臣)
擬令二汛各豎大木一桿以為掎角之勢凡遇洋
中賊船及偷越米穀販私等船追逐之際風順則
以放礮為號風不順則以陞旗為號以通聲援互
相堵截庶姦宄遁跡而商艘可保無虞矣再三沙
海汛漁船出入(臣)即令該汛弁嚴加稽查外復設
立一循環號籖凡漁船出口時務將此籖領出入
口時繳回再出再領如不領繳而徑行出洋者明
有離䑸作反情弊立即查䆒庶稽查嚴而姦匪可
杜矣至所云庫貯火藥(臣)今仿照出陳易新之例
將庫内舊藥發出分給兵丁演放所有捐製新藥
抵還庫項俾火藥無退性之虞再(臣)前面奏編查
保甲開造指掌冊(臣)現在措置舉行巳經督撫臣
逐一條議請寬兩年之限將編查舉行有無禆益
合詞
題報再(臣)奏請營中設立一儲備倉接濟兵食荷蒙
皇恩令督撫臣會議具奏兹督臣檄行司道會議今議
撥出福寧州倉穀三千石與(臣)營中試行一二年
以觀成效(臣)蒙
聖恩諭(臣)詢問福寧形勝及
奏請事宜謹將奉行過緣由具摺奏
聞謹
奏
知道了凡事不可因循懈弛固宜振作然亦不可生事
邀功勉為之慎為之
同日又
奏竊查川陜督(臣)年羹堯雖有安邊之功皆出於
聖主睿謨勝算所致
皇上聖不自聖俱指為臣下之力大加
寵錫為人臣者自宜受
寵若驚愈加謙抑(臣)前聞年羹堯在西寧時其體統尊
大中外無與比倫出入以土墊街以水壓塵其巡
撫提督等官名雖平行實同下屬凡直省之督撫
附近之提鎮或營謀請託或勉強趨奉者指不勝
屈(臣)一介椎魯頗知大義聞聽之下實深駭異(臣)
前
陛見時因事係風聞職非言路謹以
皇上酬勲之典過于隆重冒昧瀆
奏近閱邸鈔深仰我
皇上身居九重明察萬里
綸言告誡洞徹隠微曲加保全功臣之處中外臣工莫
不感切(臣)前蒙
聖訓示以朋黨之誡時惕于心兹讀
諭旨倍加謹凜惟有力絶朋比勉竭愚誠圖報
主恩於萬一耳所有(臣)慶幸歡忭愚衷謹具密摺奏
聞謹
奏
此奏甚為可嘉但稍遲耳然能見及此而抒誠上奏仍
屬可嘉
雍正四年四月初八日福建福寧總兵官(臣)顔光
旿謹
奏為遵
旨奏明事竊(臣)于雍正二年五月内赴京
陛見不揣冒昧
奏請營中設立儲備倉預備米穀接濟兵丁蒙
皇恩令督撫臣會議具奏嗣經督(臣)滿保議撥福寧州
倉穀二千石交(臣)試行一二年以觀成效三年五
月内福寧州知州撥出倉穀三千石交(臣)營中積
貯彼時民間穀價值銀六錢(臣)將倉穀借給兵丁
每石價值酌減至五錢五分嗣于是年秋冬將銀
湊齊買米還倉每穀一石需銀四錢五分約計三
千石之穀共溢出穀六百六十八石(臣)又將所買
之穀湊添三百三十二石以足一千石于雍正三
年十二月内償還福寧州倉訖其餘二千石期于
雍正四年五年冬還清以符督臣三年償完之議
然三千石之穀大約三年内只可溢出二千石為
數無幾難以敷用(臣)情願將應得俸餉用度之餘
陸續捐買穀石至雍正五年冬除還清福寧州倉
穀外合計溢出之數并(臣)捐助之數約可積穀四
千餘石收貯公倉按時斂散庶可垂之永久兵丁
均獲裨益(臣)謹將先還過倉穀一千石緣由具摺
奏
聞謹
奏
此所奏設倉濟兵一事高其倬察議具奏不知顔光旿
料理果否如何或恐有累營伍則無益也若實區處得
法有益無損據實奏聞以便加恩議敘
雍正五年四月初八日福建福寧總兵官(臣)顔光
旿謹
奏為恭謝
天恩事竊(臣)蒙
皇上賜(臣)墨刻
御書魏徵十思疏一幅到寧(臣)郊迎至署恭設香案望
闕叩頭謝
恩祗受訖謹供奉中堂焚香虔禮所有感激下忱理合
繕摺
奏謝(臣)謹
奏
覽
便中所賜非特賞可比無庸專差奏謝路途遙遠嗣後
遇此等事應於奏事之便附謝便遲數月亦無妨也數
月内若無應奏之事轉交與督提齎摺之人代為呈進
亦可
同日又
奏為遵
旨奏明事竊(臣)沐
皇上天恩准(臣)營中設立儲備倉一案(臣)于雍正三年
間借出福寧州倉穀三千石本年冬季溢出穀六
百六十八石除三年還過州倉穀一千石數月業
於上年四月間具摺
奏明所有存貯穀二千六百六十八石(臣)又于青黃
不接之候借給兵丁嗣于秋冬二季將所還穀價
採買還倉又溢出穀六百六十七石(臣)又捐買穀
六百六十五石共儲穀四千石除雍正四年分應
還州倉穀一千石業巳償還訖更存穀三千石現
在陸續借給兵食容(臣)于雍正五年冬償還福寧
州倉穀明白後將三年内共溢出實數繕摺具奏
今將雍正四年分還過倉穀一千石緣由繕摺奏
聞謹
奏
此舉朕原極為嘉奬況料理頗屬妥協所奏忻悦覽之
爾居官之聲名及實心效力處朕皆一一備悉勉為之
雍正六年四月十八日福建福寧總兵官(臣)顔光
旿謹
奏竊(臣)於本年二月間准督(臣)高其倬委(臣)署理泉
州提督印務看其營中旗幟鮮明甲械可觀但兵
丁驕悍漫無紀律固泉漳地方習氣使然實係丁
士傑約束不嚴所致又丁士傑揀取馬糧太緊併
應補名糧不即𤼵補以致兵多怨望今新任提(臣)
石雲倬(臣)向知其鯁直歴練自能調劑得宜也再
者漳州去年冬間
欽差阿彌達同知府潘體豐查出欺隠地畝一案(臣)於
雍正四年曾署漳州鎮臣印務知漳州地瘠民貧
安得有欺隠地畝如此之多因細加訪察乃知漳
州之田約有五等一曰洋田一曰山田一曰洲田
一曰埭田一曰海田總以依山濱海故田之高下
肥磽分此五等康熙九年間龍溪縣知縣利在三
曾將該縣田地通行丈量見得田有高下賦難重
輕因于丈量之時先分田為上中下三則又分弓
步大小不等上則之田弓步若干中則之田弓步
若干下則之田弓步若干并有以二畝只抵一畝
者自是以來
國家生齒日繁豈無陸續開墾然在今日之新墾未
報者少而在當年之因田磽瘠分定者多今若概
以丈量弓步令其一例加賦而弓步又非出一人
之手未免苦樂不均且恐初登仕版之人急公念
切致小民稍有驚懼(臣)仰思
聖明自有乾斷但(臣)身到其地既知其事有闕于民情
不敢避越俎之嫌謹具密摺奏
聞謹
奏
此奏可嘉之至清丈一事朕曾屢降諭旨若不得其人
奉行不善不特無益反有害也然地方之姦民土棍恃
強隠占阻撓玩法又不宜槩行疎縱竟置之不理須
得公明有司斟酌調劑而為之方克奏效已有密諭飭行
該督撫矣此乃地方情形應奏聞之事何言越俎閩省
在在虧空事事欺隠因爾未經奏聞朕懷至今尚未釋
然向後凡有聞見皆當秉公據實入告若少存私見惑
朕耳目但試看如何勉之
同日又
奏為敬陳管見恭請
聖裁事竊照臺灣全鎮駐防兵丁俱由内地標營抽撥
往戍從前多有頂替逃匿勾結為非之弊自蒙
諭旨誡飭封疆諸臣凜遵
功令凡戍臺換班俱揀選有父母妻子人材壯健之
兵方准起送目前往戍兵丁因遠阻巨洋家口食
用無資具呈公懇每兵每月留餉銀五銀以養贍
家口現經督臣議准通行在兵丁固可無内顧之
憂惟是在臺三年每年只領銀八兩四錢米食似
可足用而衣帽之屬及往返路費所需甚覺不敷
(臣)再四思維惟有加賞之法方為有益(臣)看得福
建山海交錯騎卒似緩於步卒(臣)擬將(臣)標三營
馬兵四百八十名内汰去二十名懇請
諭旨即將此節省之銀分給(臣)標戍臺之兵二百餘名
每月加銀二錢五分足充往來水陸路費及添製
衣服之用更有請者閩省兵丁内無妻室者甚多
蓋因閩俗嫁娶之時必需財禮即至窮之人亦必
需二十金方能完娶倘蒙
皇上格外施恩加此月賞則有室家者將每月五錢之
餉支給養贍家口而無妻室者將每月五錢之餉
交本管將備收存俟本兵戍滿回營給領以助其
完娶室家之用祗一截長補短之間餉不加增而
兵沾實惠倘各營俱畫一行之庶遠戍有裨而海
疆永固矣是否可行伏乞
睿鑒採擇施行謹
奏
朕覽所奏甚屬合宜可與督提二臣會同商酌如應具
題即具本題奏
雍正七年四月初四日福建福寧總兵官(臣)顔光
旿謹
奏為敬陳指掌冊事宜仰祈
聖明敕令武職畫一遵行事竊(臣)于雍正二年
陛見之時恭
呈指掌冊一款原與編查保甲之法事同一體其中
立法嚴密又明白顯易按冊而稽明如指掌蒙
皇上洞鑒命前任督(臣)滿保𫝊(臣)詢問如何措置妥協
之處詳議具奏經督(臣)滿保撫(臣)黃國材同(臣)會
奏在案(臣)回任後因福寧州新舊官屢次更換未
得成造至雍正六年新任知州郭朝鼎到任後始
得編查清楚但指掌冊係雍正四年編造之冊至
今二年其中不無遷移增減者(臣)復派千把等員
將本州所轄村莊按汛防之地分令遊巡因遊巡
之便又將戶口人丁清查更令造冊申報到(臣)隨
移知該州亦按季差鄉保人等稽查申報務期兩
相符合俱無舛錯遺漏是文員因有武弁之巡查
不被鄉保之蒙蔽武職因有文員之稽考亦不受
弁目之欺瞞至申報之時不過于冊籍上照戶註
查戶口之時見鄉長所轄之村遠近多寡不等地
方遼闊勢難兼顧不無徇私隠漏之弊今(臣)復改
為村長不過令其知村中某人是姦是良某家增
減遷徙及有窩盜賭博者告知汛弁鄉保令其轉
各員呈報更正因無督理之員恐有不實之弊嗣
後當委(臣)中軍守備專理其事申報到(臣)復加詳
御覽伏乞
睿鑒施行謹
奏
覽
同日又
奏為謹抒一得之愚以防侵那之漸事竊查州縣倉
糧例應上司盤查上司不能親臨多委隣近州縣
彼此互查其中即有互相容隠之事又州縣中有
侵那倉穀致被參處者仍借霉爛名色掩飾買補
希圖開復又有借給兵食只還穀價每年虛報實
貯在倉者亦有只換印領無價給還每年只據印
領借數而虚報實貯在倉者種種弊端總因州縣
倉糧乃文員職掌出納得以自如同城武職不得
過問之故(臣)請嗣後州縣倉穀經前後官交代明
白之後即將實在數目知會同城武職該營亦即
報明本管上司移明藩司存案眼同封固若有收
放之時武職即將數目具文申報倘武職有徇私
捏報情弊致成虧空者事廢之日或令分賠或議
降罰伏乞
皇上敕部詳議處分如此則武職不敢捏報隠諱而上
司得因武職之申報可以知州縣倉穀之實數自
永無侵那虧空之弊矣可否採擇伏乞
皇上睿鑒施行謹
奏
此奏殊屬不通之至新舊二人彼此交代其弊尚無窮
若再增一武員其中紛亂叢生莫可究詰則總無交代
清楚之日矣况亦未有令有司受制於武弁之理是乃
可笑之見解也
硃批諭旨卷一百十八
