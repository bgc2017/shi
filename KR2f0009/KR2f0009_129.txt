欽定四庫全書
硃批諭旨卷一百二十九
硃批王紹緒奏摺
雍正五年三月初九日廣東提督(臣)王紹緒謹
奏為欽奉
諭旨恭謝
天恩事竊(臣)於雍正四年十二月十一日
陛辭後束装起程時有兵部職方司員外富海到(臣)寓
所傳
旨雍正四年十二月十一日尚書查弼納交出奏摺一
件奉
旨守備施致雲陳申著照依提督王紹緒所請帶去劉
得紫係旗下人己經歸旗爾部行查引見王紹緒以
金山營參將劉永貴漢仗好做官亦好奏請帶往粤
東題補但金山地方緊要且參將係屬大員粤省難
以題補爾差章京一員趕上王紹緒將此旨口傳與
伊欽此(臣)質本駑駘仰沐
皇上隆恩特授廣東提督因念各員微材可取是以冒
瀆
天聽復蒙
聖鍳不獨(臣)感激
天恩於無既而劉永貴施致雲陳申劉得紫受
恩益厚自必益加奮勉盡心職守策勵清操仰報
主恩於生生世世矣俟施致雲陳申到廣之後遇缺另
疏
題補外合將奉到
諭旨緣由恭摺奏
謝伏乞
睿鍳謹
奏
伊等受恩何湏爾代為感謝觀爾頗涉傾身為人習氣
如有此病不切以為戒小則徇私欺隱大則背公結黨
皆由斯滋長於家於國有害無益也為大臣者惟剛方
清介正色執法始稱勝任夫事君尚不惜致身何惜身
外之人大義尚欲滅親何况屬員及親友耶戒之勉之
於爾甫陛辭後朕曾向廷臣降諭恐爾犯此流弊今覧
初次奏摺果不出所料故不得不眀白訓誨以防微杜
漸爾其回志易慮捐除一切市恩邀譽瞻顧善柔之風
專意奉公盡職可也朕雖如是批諭實能遵承與否以
至受益罹害邀福賈禍總在爾自取之耳
同日又
奏為欽奉
上諭事雍正四年十二月初九日(臣)於
乾清門面奉
諭旨廵撫楊文乾做官好才亦好朕不患其不能辦事
而患其急於辦事爾到廣東可將此旨傳與楊文乾
隨指座前扁語
恩諭戒急四字示(臣)曰朕昔年性最急時蒙
聖祖訓以和緩之道今登大寳治理諸務惟恐仍涉於急
有負我
聖祖之訓敬書此扁得以時加警惕看爾係過於和緩人
又當以急於辦事為要也爾其勉之總督孔毓珣做
官好朕心喜悦爾若途間與之相遇可將此旨傳諭
於伊再者前提督萬際瑞曾摺奏碣石鎮總兵陳良
弼爾到廣東查眀具摺奏覆欽此(臣)於上年十二月
十一日
陛辭出京一路南来與總督孔毓珣並未相遇理合聲
眀今於本年三月初八日在廣州府三水縣地方
接印視事初九日過廣州府省城遵將所奉
諭旨傳與撫(臣)楊文乾祗聆訖碣石鎮總兵陳良弼(臣)
入境時即聞其居官聲名不堪收漁船陋規在營
伍賣糧又因上年荒歉陳良弼遣人到惠州採買
米穀甚多以致米價昂貴民怨沸騰萬際瑞查伊
批牌並無註眀採買數目且聞其以接濟兵民為
名實係圖利是以萬際瑞摺奏但萬際瑞摺中所
列陳良弼之事未蒙
聖恩眀諭今(臣)訪其事蹟如此理合恭摺覆
旨至(臣)材質愚鈍處事每恐過於和緩敬聞
天語訓誨惟有與撫(臣)楊文乾互相箴規過者抑之不
及者勉之益加策勵竭盡駑駘仰報
主恩於萬一謹此奏
謝伏乞
睿鍳謹
奏
以爾之眀敏而賦性和緩此種氣質之人每易流於善
柔巧詐時當返躬自省若不犯此病將来可為一大人
物否則終屬棄材此等蠱壊國家之風習朕斷不姑容
也當竭力戒之毋負朕簡擢之恩
同日又
奏為恭謝
天恩事竊(臣)西蜀庸材由千把微員歴官遊擊恭逢我
皇上御極雍正三年陞(臣)太湖營參將雍正四年陞(臣)
湖州協副將旋又
特授(臣)狼山總兵恭請
陛見又蒙
授(臣)廣東提督仰承
訓諭諄諄
錫賚稠疊(臣)感激涕零之下因念(臣)少孤失學今日得
沐
殊榮實由(臣)叔新命撫養教訓所致是以於上年十二
月初九日在京具摺陳情蒙
皇上恩准(臣)帶(臣)姪楫桓二人隨任讀書併學習弓馬
今己到粤至(臣)子武舉植亦蒙
聖恩准(臣)帶往粤東今尚未到俟其自川来粤後咨會
署督(臣)阿克敦考補千總另疏
題眀外伏念(臣)一介武夫寸長未效荷蒙
異數一歲三遷而至提督此誠千古未有之
隆遇畢生難報之
深恩何敢即以細事於拜颺之頃驟瀆
聖聰祗緣受
聖主優容
命准隨帶此又千古未有之
國恩於萬一為此繕摺奏
謝伏乞
睿鍳謹
奏
覧
雍正五年六月二十七日廣東提督(臣)王紹緒謹
奏為奏
聞事竊廣東為山海交錯之區而瓊州一鎮離督撫提
臣甚遠係駐劄海島外控黎夷内資屏翰甚屬緊
要所頼鎮臣強幹精眀而嚴以飭下訓練有方操
守廉潔方能整軍容而資彈壓今查現任總兵黃
助年近八旬操守甚屬平常且送(臣)考驗弁兵弓
馬人材合式者少其平日營伍廢弛可知矣海疆
重任關係非輕(臣)合具摺奏
聞伏乞
睿鍳謹
奏
據奏黃助廢弛營務知道了但水師人材甚屬難得
同日又
奏為據實奏眀(臣)標營伍事竊(臣)蒙
皇上隆恩畀任全省提衡則通省營伍自應皆為整飭
惟提標兵馬係通省觀瞻尤當先為經理(臣)驗閱
聖恩付以山海重寄若不急為整飭則(臣)之罪更甚於
前人矣故不敢隨聲附和以蓋他人之愆謹據實
敷陳仰祈
聖主洞鍳庶(臣)得從容辦理次第整飭(臣)現在將馬步
兵丁加意訓練約一年之後可觀成效查營中鐡
綿盔甲有堪披戴者有不堪披戴者其大纛旗幟
亦應製造今擬修整盔甲製造旗幟通共估計實
價銀三千零三十四兩但此修整置辦銀兩若云
捐俸即屬欺隱(臣)查各省提督
例有親丁糧八十分惟廣東從前提臣於八十分外
又有家人食糧二十分(臣)蒙
皇上厚恩家人等於八十分内儘可贍養何敢違例致
干罪戾隨將此二十分退出并查五營將備自王
文雄提督時起有多食親丁糧二三分者(臣)嚴行
申飭亦並勒令退出計今共退出步戰糧四十六
分自本年閠三月起至十二月終止糧餉二項共
用漸次整理約二年内全備其糧缺即募精壮照
數補足再查廣東通省鎮協營將備其現在親丁
特恩乃邀於一時非經久通行之例(臣)隨遵照康熙四十
二年湖廣提(臣)俞益謨
題定親丁額數九卿議覆奉
旨通行之例申眀通飭即行改正其退出糧缺勒令募補
現據各鎮協營將備出具遵依改正名缺召募補
(此細事也)
足存案合併聲眀至於通省營伍(臣)今春赴任時
順道經由者按閱之下即嚴飭將備務為整頓其
非經由及在遠處者即嚴行申飭令其一洗從前
因循之習但非躬親查閱恐難振起頽靡合併請
旨准(臣)於軍政事竣後即輕騎減從遍查各營兵丁技
藝盔甲旗幟器械等項(臣)亦得備識地方形勢嚴
飭操防務期山海交錯之區營伍壮觀民安盗息
庶幾仰報
高深於萬一耳理合恭摺奏
聞伏乞
睿鍳謹
奏
詳閱所奏無非瑣屑之務粤省武弁貪黷盗賊狡黠總
未言及如何整飭如何消弭而將此易於辦理之事不
必奏聞之言鋪張如許閒文奏朕何益若能將貪風革
易盗蹤止息此外亦無可整理處矣幾分名糧有何關
係召募數兵有何大益據是觀之爾乃專務細微而忽
緊要不識輕重之人也似此本末倒置充類而言自必
以取悦於衆為是而反以見賞於君為非斯乃背公之
陋習庸材之常態當切戒之凡百處惟於大者遠者是
務方克勝任
同日又
奏為恭謝
聖訓事夲年五月初三日(臣)齎摺千總回惠(臣)跪迎
御批摺匣到署叩頭啟視敬誦
皇上硃批諭旨併閱張廷玉查弼納等公同寄信轉傳
上諭仰見
聖眀洞鍳(臣)惶懼慚赧實無以自容伏念(臣)愚昧武人
受
恩深厚所愧性涉善柔致有為人愚見今蒙
聖恩指示(臣)得省悟其非幸沐
皇恩寬大不即
賜罷斥復荷
訓諭諄諄俾(臣)自新不啻家人父子(臣)欽遵之下感激
無地惟有力洗善柔為人之習孤介自持時時加
勉悉秉至公至正激濁揚清仰報我
皇上高厚之恩也所有奉到
聖訓理合恭摺奏
謝伏乞
睿鍳謹
奏
能幡然省悟乃爾之福若不能改悔實心遵奉而行徒
可惜朕恩終為天下後世所笑耳朕豈肯以封疆重任
為市私恩之物耶
雍正五年九月十一日廣東提督(臣)王紹緒謹
奏為奏
聞事竊(臣)查廣東提標向来選有勁兵一千名曰戎旗
為提臣援勦之用名雖分隸五營而其實不赴五
營操演惟聽提臣委設總統一員率其操練但自
設戎旗以来歴年已久或弟男頂替或懦弱夤緣
藏拙於此且有安閒之樂又因不受五營將備鈐
束操演驕縱自恣結黨抗挟刁風尤甚(臣)逐加閱
驗因内多漢仗平常弓馬生疎者誠難任其閒曠
且念提標五營水陸汛地甚屬廣遠在汛之兵操
岐程鴻徐顯貴楊顯韓昌張金生等責革立即遞
國法隨即赴營聽候差操但此馭兵申律是(臣)分内
皇上睿覧施行謹
奏
覧
同日又
奏為奏
聞事竊查粤東自七月以来民間晚禾陸續俱己栽插
高雷廉瓊四府禾苖甚是茂盛豐收可望惟廣肇
惠潮韶南六府八月内雨水稍覺愆期低田車戽
可施豐亨可冀其高田離水甚遠者惟待甘霖一
霈則通省咸慶豐稔矣目下米價高雷廉瓊四府
每石八九錢一兩不等廣肇惠潮韶南六府每石
一兩二三錢至一兩六七錢不等兵民相安地方
寧謐所有現在秋禾雨水米價情形理合恭摺奏
聞謹
奏
覧禾苖米價情形知道了
條奏交印禁火器二摺留中
同日又
奏為恭繳
硃批叩謝
恩訓事夲年五月初三日(臣)齎摺千總回惠(臣)郊迎
御批摺匣到署叩頭開匣跪讀
硃批訓旨欽此欽遵隨於本年六月二十七日跪繕
奏摺恭謝
恩訓後兹七月十八日兩廣督(臣)孔毓珣自京回任(臣)
前赴三水縣地方跪請
聖安督臣口傳
上諭王紹緒人雖好但於交情太重凡市惠近名令人
感激之舉伊必樂於從事若釐姦剔弊招人怨憾之
事伊即未必肯為欽此(臣)跪聆之下
天語煌煌儼如咫尺(臣)惟仰體
訓諭力洗前習益加策勵以期仰報
天恩於無既理合繕摺將前次奉到
硃批敬謹封繳併叩謝督(臣)孔毓珣口傳到(臣)
恩訓伏乞
皇上睿鍳謹
奏
當聽朕訓旨竭力改勉切毋自以為是但以公之一字
時時放在目前審度孰輕孰重則胸中自必了了無疑
矣大率人之識見容易狭小最難廣闊若偏於行小惠
一邊諸凡正務必致廢弛而不能振作也此乃理之必
然朕實見透而言勉之勉之
雍正六年二月初三日廣東提督(臣)王紹緒謹
奏為恭謝
聖訓謹再陳眀仰祈
睿鍳事竊(臣)前以本標戎旗兵選剰之五百名發營操
差情事摺奏奉有
皇上硃批(臣)跪讀之下惶懼交廹伏念(臣)才質庸愚處
事未當仰蒙
聖恩詳細批示益切感激伏惟前事因(臣)將戎旗兵發
營操差之時有刁兵傳帖狂詞欲行繳械辭糧等
語情屬可惡而以其尚在未行且事機宜速是以
將訪拏出資糾衆為首之謝陞審究確實於操期
之際當五營兵衆立行杖斃其次為首之楊士龍
及為從之李昌岐等分别責枷示衆革伍編民衆
心畏懼咸知
國法至今操差無懈但此事本應具
題緣揆此中情節與雍正五年七月間督(臣)孔毓珣
與(臣)會
不同皆為援勦以及辦公差遣之用昨(臣)業經酌
裁五百名歸伍操防其選留五百名之材技猶有
具摺陳眀伏候
敕旨其南雄協繳械辭糧一案現在奉
旨審擬聽督(臣)孔毓珣另疏
題覆合併聲眀伏乞
皇上睿鍳施行謹
奏
覧
雍正六年六月二十四日廣東提督(臣)王紹緒謹
奏為恭謝
聖訓敬繳
硃批事竊(臣)齎摺家人節次回惠捧到(臣)前奏恭謝
聖訓事一摺暨奏眀(臣)標營伍事一摺又捧到(臣)恭謝
聖訓謹再陳眀仰祈
睿鍳事一摺俱奉有
硃批(臣)叩首祗領伏念(臣)材識庸陋疊荷
聖恩訓誡指示詳眀(臣)欽奉之下如仰覲
天顔面聆
恩諭惟時時惕厲事事凜遵以期仰報
隆恩於萬一耳(臣)謹恭摺奏
謝併繳
硃批奏摺伏乞
聖鍳謹
奏
覧奏知道了既為大臣當於遠大是圖若好行小惠拘
執小節市恩立威惟小是務仍不脱走卒小人之態度
必致貽悮職守而後己竭力遵朕訓諭強勉為之日久
自然習慣假若固執不回自以為是終恐非爾之福如
吴陞魏經國等巧詐行為今皆敗露矣夫復何益切戒
莫流於下愚不移也
同日又
奏為奏
聞事竊(臣)准湖廣提督咨會内稱湖南永州府寧遠縣
生員荆之寳家於雍正六年二月初一夜被盗入
室刦去銀錢衣飾等物殺傷男婦三人擄去五人
勒銀取贖一案隨經
題報後兹據永州府該地方文武員弁呈稱現據本
案緝獲夥犯供稱内有盗夥五六十人係廣東三
江口連州連山縣等處人餘係廣西及湖廣本省
人猺人等因到(臣臣)即飛檄三江口副將及連陽
營遊擊按照住址逐名拏解復遣(臣)標千總前往
督緝業經陸續拏獲二十七名撥兵押解楚省聽
審其未獲之犯姓名住址半多不確現在緝訪俟
獲日即押觧至楚聽楚省究擬
題結外合將先獲盗數恭摺奏
聞伏乞
睿鍳謹
奏
據奏姓名住址半多不確今盗犯既獲有如許名數何
難詰問的實此語似有推卸之意其將所奏併朕批諭
知會總督孔毓珣不可以為隣省案件而遂膜外視之
也案内盗夥無令一人漏網
同日又
奏為奏
聞廣東早稻收成現在米價雨水情形事竊查粤省早
稻自春時栽插以来雨水調順五月間即已成熟
通省收成有九分十分不等現在米價高雷廉瓊
四府每石六七八錢不等廣肇惠潮韶南六府每
石八九錢至一兩外不等民間現在耕種秋禾雨
水均調所有早稻收成及現在米價雨水情形理
合恭摺奏
聞謹
奏
此等奏聞處若少有粉飾涉於欺隱則汝領罪不起百
凡但以據實為務謹誌毋忘
雍正六年九月十九日廣東提督(臣)王紹緒謹
奏為城垣久塌請
旨飭修以資防禦事竊(臣)於雍正五年三月内抵任時
即遍閱駐劄之惠州府城垣見墻垜城根共倒七
處積算約六十餘丈查係歴年風雨傾圯并雍正
四年間發水淹衝所致又閱附郭之歸善縣城垣
倒塌更甚積算竟有一百五十餘丈之多亦係歴
經風雨又緣地勢低窪更受發水淹浸所致(臣)隨
移咨督撫一併議修嗣經屢催終未舉行雍正五
年七月内准工部咨開議覆陕西延綏鎮(臣)孫繼
宗所請設法修理城垣奉
旨依議通行之文(臣)復屢催至本年四月内准督撫咨
覆始稱委員確估嗣據歸善縣知縣張世錫詳稱
會同河源縣帶匠估修惠州府城垣應需工料飯
食銀七千一百餘兩估修歸善縣城垣應需工料
飯食銀一萬一千二百餘兩後以核減再估為詞
迄今杳無興修音耗致昨六月間大東門城樓又
已倒塌若再延挨城益傾圯工費浩繁愈難修理
矣惟是城垣為保障所係當此省費可修之時(臣)
備咨督撫自應速修無奈屢催因循如故是以奏
瀆
宸聰仰請
敕行督撫作速議修興工報竣庶地方得資防衛矣伏
乞
睿鍳施行謹
奏
直省似此為修理城垣奏請者甚多朕亦時常在念與
督撫臣再加商酌可也
雍正七年四月十二日廣東提督(臣)王紹緒謹
奏為特揭貪汚曠職千總以肅軍紀事竊(臣)於雍正
六年五月十五日據肇慶協副將李建功揭報前
事内稱協屬右營千總黃雲龍以兵丁勾賊越獄
復將賊犯藏匿向新興縣索詐花紅銀兩分肥入
已又擅離汛守等情到(臣臣)即據揭咨請督(臣)孔
毓珣斥革究擬去後隨於六月初一日准督臣咨
覆業據副將李建功揭報經檄飭肇慶府確審究
擬通詳核奪俟該府審詳到日會核定奪等因在
案其所審供情迄今杳無通詳咨覆忽於雍正七
年二月(臣)接准督(臣)孔毓珣會稿并咨以千總黃
雲龍
題補瓊州鎮標右營守備員缺(臣)緣黃雲龍係現在
候審之弁不便即邀
題補是以未經註題以期另選賢員不謂督臣於未
送會稿之先己列(臣)銜名業經繕疏拜
題且即給咨黃雲龍赴部引
見矣(臣)甚駭異竊思千總黃雲龍者貪縱居心得贓有
據反荷
題補之榮奚以昭激揚之典謹將原案封呈
睿覧伏乞
皇上敕將千總黃雲龍發回廣東審眀聽該督覆
旨外其瓊州鎮標右營守備員缺即懇
聖恩簡放庶免要缺久懸抑(臣)更有請者嗣後凡將軍
督撫提鎮等如遇預行保題及循例題補并奉
旨會同揀選保題事件
題覆之日仰乞
敕旨務令先期會稿畫題并取該管上司及會題之員
印結送部查核以免虚捏合詞之弊謹此具
奏伏乞
睿鍳敕部議覆施行謹
奏
王紹緒此奏甚屬可嘉黃雲龍便堪題補亦當於審眀
無干後具摺請旨豈有特揭貪汚曠職之案尚未完結
遽行題補之理該督孔毓珣此舉甚屬不合該部嚴行
察議餘一併議奏以聞
雍正七年六月初四日廣東提督(臣)王紹緒謹
奏為請開黎路并設官兵以分夷勢事竊照瓊州一
郡孤懸海外周行二千里中設三州十縣南北綿
亘五百餘里東西横隔三百餘里係黎岐所居惟
以弓矢田獵為事從未見衣冠禮義之風動輒自
相仇殺或聽漢姦唆弄南北峝夷立即傳箭結連
啟釁貽害地方此誠不可不急為籌畫以分其勢
查黎之附近於各州縣者則為熟黎或至城市與
民貿易所種地畝薄輸賦税其與治境窵遠者則
為生黎又為岐人俗尤狡悍然其居處咸有村峝
可名攷諸紀載眀臣海瑞有黎中開十字路之議
揆之於今日則又事半而功倍仰請
敕下督撫檄令該地方文武等官自儋州至萬州東西
横開一字路除熟黎境界外生黎地方僅二百餘
里宣揚
聖德次用工力剋期開闢以通商民往来於適中之沖
山地西設參將一員兵一千名安營立汛内外廵
防則南北隔截其勢既分而釁端自消復諭以衣
冠禮義之教清其地畝薄其賦税不數年間畏威
懷德之下佇見熟黎全附版圖生黎亦同為
盛世之民矣其開路等費及設官抽兵營制一切事宜
統候
俞允之日再議蓋經營事後莫若先事預防(臣)躬履其
地目睹機宜敬陳管見繪圖恭呈
聖覧伏乞
睿鍳敕議施行謹
奏
覧奏黎地情形皆朕素所悉知廣東因督撫提鎮未盡
得人盗風未靖民習未淳營伍未整吏治未清目前諸
事尚多不克就緒朕乏識人之眀正爾愧悔不遑何暇
遠及境外耶惟宜以息事安内為要若非其人非其時
而勉強舉動不但無益恐致别生事故汝等庸材自取
恥辱猶屬小節國體所關甚鉅其嚴飭員弁鎮靜彈壓
令若軰知恩之可感威之可畏相安於無事無作如是
不自量之妄想如云事小易於成功既不能於國家生
民為大患害更不必荼毒冥頑無知之人以啟禍端也
此議且置俟郝玉麟到任後再看汝等文武果能竭力
經理俾吏治營伍井井可觀黎夷性雖愚蠢亦具有耳
目心思臨時只湏數紙告條可保不煩張弓隻矢即己
措置妥協斯事非粤省目下所應行亦非汝軰大臣所
能辦汝見誤矣將此摺併朕批諭與郝玉麟傅泰王士
俊同看
同日又
奏為奏眀(臣)標營伍仰乞
加訓練外其應修整添造盔甲旗幟等費將從前
提臣及將備多食隨丁糧缺退出暫停募補將糧
餉銀兩以為添修之費業己經(臣)恭摺
奏眀原定二年後修整齊足再摺奏
聞今己報竣實用銀三千一百二十八兩零又見五營
素無帳房鑼鍋(臣)復買備帳房三百頂鑼鍋三百
口再(臣)標五營向有督(臣)孔毓珣買穀五千石以
備青黃不接之時各兵借食(臣)見甚是有益且有
惠協兵丁同居一城向無貯穀遇(臣)標兵領穀之
時不無希冀(臣)是以於上年夏秋豐收穀賤之際
又買五千石另建倉厫收貯以足標兵及惠協兵
丁接濟之需三項實用銀三千九十兩零其銀係
(臣)原報各官退出多食隨丁糧餉及歴年馬價羡
餘存公銀内動用兹(臣)身任提督己二年有餘相
應將添造盔甲等項恭摺
奏覆抑(臣)更有請者前項增修買備一切遇營員陞
遷事故必入交代方無廢壊侵欺之弊(臣)思增修
買備悉係以公濟公謹於
聖主之前據實逐細預先奏眀可否止以公費羡餘銀
睿鍳批示遵行謹
奏
當竭力謹慎操守勉加風厲不令屬員欺蔽玩視方能
稱職矣
條奏四摺留中俟廷臣議覆後另有諭旨
同日又
奏為欽奉
上諭事竊(臣)承准兵部劄付内開通行直省督撫提督
上諭一道粘單一紙蒙
恩派賞(臣)標銀一萬八千兩於布政司庫内領回永遠
作本營運生息遇兵丁有吉凶之事酌量將息銀賞
給等因欽此仰見我
皇上惠濟兵丁至意標營兵目歡呼踴躍感激
聖恩另容據呈
題謝(臣)現在具領遴員營運生出息銀遇兵丁有吉
凶之事酌量賞給年底造冊送部查核外兹(臣)更
有請者(臣)駐劄之惠州府地方偏僻業少經營素
無當舖各兵或遇有急需每以重利向人私借而
尚不能必得今蒙
聖恩兵丁有吉凶之事固己得沐
殊恩但尋常疾病事故亦所時有其間不無稱貸與其
重利向人私借不若官借而止取其微息似屬兩
益(臣)謹懇
聖恩除兵丁吉凶之事遵
睿鍳批示遵行謹
奏
所奏甚屬不達事體
同日又
奏為奏
聞事竊(臣)於雍正六年十一月初八日
題眀查閱邊海情形即日自署起程由海豐碣石至
潮州澄海渡海抵南澳黃岡至閩疆交界處而返
從饒平鎮平於十二月初七日回惠州一路年歲
豐收穀價甚平初八日(臣)復自惠州起程由廣州
肇慶而至高雷兩府詢問年景亦甚豐收二十九
日至海安登舟渡海雍正七年正月初一日至瓊
州府於初二日閱驗鎮標兵營初三日啟行歴觀
儋萬崖三營兵丁及海疆形勢十九日回至瓊州
海口詢問海南年成去秋亦係豐收(臣)因風信不
順不能渡海阻行二十日二月初九日南風始起
即渡歸海安從廉州欽州順由廣西之潯梧二府
慶廣州廵閱各海疆又至南雄韶州由乳源縣而
過湖廣宜章縣地方到三江看猺排形勢由新安
大鵬平海各海汛而回惠州一路二麥收成俱好
又值雨水霑足禾苖俱經栽插(臣)今抵署後現在
十一月初八日起程到本年四月二十七日回署
於本省經由之處即順便驗閱營汛兵伍所有和
平海門雷協春江廉州平海廣海龍門香山等協
營將備中之行事乖張營伍廢弛弓馬生疎老病
庸劣者經(臣)先後咨會督(臣)孔毓珣及(臣)具
題糾參在案其餘各協營分隊伍猶屬可觀汛防亦
無怠玩(臣)仍飭各官益加整頓勤慎供職外俟後
順守備魯之芳及該協營各官弁兵丁(臣)俱面加
奬賞訖至如潮州鎮(臣)尚瀠紀律嚴眀營伍整肅
南澳鎮(臣)許良彬為人誠實熟諳水師碣石鎮(臣)
蘇眀良整躬率屬訓練有方高州鎮(臣)陳倫炯人
甚眀白清操尤著但見識略有拘迂處其營伍亦
屬整齊瓊州鎮(臣)施廷專馭兵有術因前鎮(臣)黃
助玩弛之後益加整飭營伍可觀至左翼總兵所
轄水陸一十四營地方遼闊該鎮(臣)謝希賢雖云
熟悉水師而陸路終猶不諳且操守平常舉止亦
不甚得體右翼鎮(臣)馬紀勲營伍中平而地方一
切甚是留心以上鎮臣現在供職處合併據實奏
聞伏乞
皇上睿鍳謹
奏
議論諸鎮情形較朕向所知聞頗相符合足見不誣非
因所奏能與朕意相協而許汝公當也嘉悦覧之
雍正七年八月初六日廣東提督(臣)王紹緒謹
奏為奏
聞拏獲礦徒現交發審事竊本年六月間訪聞歸善博
羅永安縣屬各處山場有礦徒聚衆偷穵(臣)即遣
撥標下將弁督帶兵丁前往拏逐隨據營汛官弁
具報礦徒俱己聞風逃散壠洞填寨寮房燒毁山
場清淨各等情昨又訪得碣石鎮右營屬海豐縣
梅壠墟汛有匪徒聚集七月十九日搶奪徐秉閑
等舖房一十一家傷死二人等情(臣)先遣標下前
營守備哈雲棟帶兵跟追旋據營汛官弁禀報復
即遣將帶兵并檄行隣汛咨會碣石鎮(臣)蘇眀良
一體撥兵箚付惠州府遣歸善縣縣丞謝道進督
率鄉勇共力圍擒堵截去後隨據(臣)所遣標員等
禀報賊至山羊寨地方見四面兵威勢難兔脱於
閏七月十六日據賊首謝恩榮呈稱我等原係各
處開礦窮民從未做賊因被逐回家中途湊遇曾
在梅壠墟奪食誤傷民人今情願投撫并納姓名
冊内開謝恩榮等一百二十三人隨即按名全數
點解前来(臣)即咨解督(臣)郝玉麟聽發按察司收
審至搶奪徐秉閑等家實在正犯名數統聽督臣
確審定擬
題結所有拏獲礦徒發審情由合先據實奏
聞謹
奏
此事朕早己聞之經數處奏報矣
同日又
奏為奏
聞早稻收成現在米價及晚禾雨水情形事竊照廣東
早稻今歲雨水霑足至六月間收成各府俱有七
八分至九分不等現在米價惠潮二府每石六七
錢不等廣肇二府每石七錢上下不等高雷廉瓊
四府及南韶二府每石八錢上下不等其各處晚
禾現亦茂盛雨水均調將来可望大有伏查廣東
連年俱值豐收人民樂業地方相安實荷我
皇上福庇所致(臣)目覩盈寧曷勝額慶之至理合據實
奏
聞伏乞
睿鍳謹
奏
覧米價禾稻雨水情形朕懷深慰
同日又
奏為恭謝
聖訓事雍正七年六月初十日(臣)屬
題補澄海協副將許大猷自京引
見回粤口𫝊面奉
諭旨到(臣臣)恭設香案望
闕叩頭謝
恩伏念(臣)質本庸愚為人柔軟仰蒙
聖眀洞照
天語遠頒(臣)跪聆之下自問何修得荷
皇恩造就若此自兹以往惟有事事凛遵
聖諭益加策勵持綱秉紀嚴毅率屬以副我
皇上訓誨之至意理合恭摺奏
謝伏乞
睿鍳謹
奏
朕所訓諭切中汝病湏實力遵奉若不心悦誠服痛自
改勉恐終為後患時時返身内省可也
雍正七年十二月二十四日廣東提督(臣)王紹緒
謹
奏為欽奉
上諭恭謝
天恩事竊(臣)齎摺家人捧回摺匣(臣)叩頭開讀蒙
發回原摺二件外有大學士公馬爾賽等寄字内開雍
正七年十月十八日
皇上發下提督奏摺令我等閱看奉
上諭朕屢次批諭王紹緒若伊以朕言為是自當於摺
中一一回奏若伊另有意見亦應據實敷陳今伊摺
中只將朕屢諭之語照樣繕寫進呈並無一自行陳
奏之處似此草率糊塗實屬喪心病狂天奪其魄矣
著將原摺發還令其另行具奏爾等可寄信切責之
欽此遵
旨寄信切責到(臣臣)跪讀之下惶懼無措愧汗交流伏
念(臣)知識庸愚前具奏摺奉有
硃批屢蒙
聖恩訓誨指示仰見
天言至當(臣)實無意見敷陳但蒙我
皇上萬幾之暇如此諄切批示而(臣)敬聆之後祗將
硃批繕寫進呈無一自行陳奏之處實(臣)昏憒愚昧草
率糊塗罪莫能逭蒙我
皇上格外鴻恩不即加罪
諭令閣臣寄信切責(臣)益愧悔無地感激涕零如夢初
醒痛自警責謹遵
恩旨一一另行具奏外所有
皇恩深重感激愚忱謹并奏
謝伏乞
皇上睿鍳謹
奏
若能加勉自勵不獲罪於
天地神眀方不有負為人之理也
雍正八年九月初九日廣東提督(臣)王紹緒謹
奏為恭謝
天恩事竊(臣)承准兵部劄開雍正八年七月十三日内
閣奉
上諭江南提督栢之蕃著来京另有用處江南提督員
缺著廣東提督王紹緒調補廣東提督員缺著廣西
提督張溥調補俟張溥到廣東交代後王紹緒再赴
江南新任欽此隨恭設香案望
闕叩頭謝
恩訖伏念(臣)西蜀武夫仰荷
聖恩授(臣)廣東提督自雍正五年三月初八日到任三
載有餘屢蒙
聖訓不啻家人父子深愧才識短淺愆尤過多悉邀
天恩寬免今又蒙
特旨調補江南提督
聖主隆恩有加無已(臣)感激難名惟有益甘冰蘗勉竭
駑駘料理地方營伍實心報效仰答
皇上高厚之恩於萬一耳俟新任提(臣)張溥到廣交代
後(臣)即前赴江南新任外所有感激
天恩下悃謹具摺奏
謝伏乞
睿鍳謹
奏
覧奏謝知道了此任若仍以不及見責於朕則汝為無
用之廢材矣勉之
同日又
奏為奏
聞事竊查廣州左翼一鎮係邊海重任外鎮遠夷内為
省城保障現轄二協十營地方遼闊必謀略深沉
才猷肆應方克隨地制宜整理一切無誤查現任
左翼總兵李維揚操守亦好但為人粗率遇事未
諳才難肆應不足以勝衝繁鉅任(臣)因地方營伍
起見據實奏
聞伏乞
睿鍳謹
奏
據奏左翼總兵李維揚才難勝任已有旨矣
雍正八年十月二十一日廣東提督(臣)王紹緒謹
奏為微(臣)戀
主情切恭請
陛見伏乞
恩准以抒下悃事竊(臣)仰荷
皇上特恩由狼山總兵於雍正四年二月初一日
陛見即蒙
恩旨特授廣東提督自到廣任事以来勉竭駑駘時深
蚊負之懼幸蒙
訓諭屢頒至諄至切不啻家人父子(臣)每跪讀感激涕
零益加黽勉但(臣)質本庸愚愆尤叢積捫心自問
殊切慚惶謹於雍正七年十一月内恭疏
題請
陛見未蒙
恩准兹又仰奉
恩綸調(臣)江南提督
聖主殊恩有加無己微(臣)瞻望
闕廷彌深孺慕伏乞
皇上念(臣)依戀下情准(臣)廣東交代後起行順由江西
兼程入京拜颺
殿陛恭請
聖安敬聆
訓旨隨即兼程赴任計往返路途止多二十餘日庶犬
馬下忱得以稍慰而江南諸務亦得有所遵循矣
伏候
睿鍳敕示遵行謹
奏
不必来京且赴新任觀汝光景恐未能勝斯任也勉之
同日又
奏為奏
聞事竊惟各標營伍欽奉
上諭發帑生息賞給兵丁吉凶需用又奉
恩旨俟營運利息豐裕再行給與欽此欽遵隨據(臣)標
中軍朱鈿詳稱藩庫領回銀一萬八千兩借給殷
商汪贊眀等照貿易行規紋銀九七扣庫平九八
兑每兩每月二分行息按月繳收其本銀十箇月
一繳再聽酌借移查鹽法道據覆各商殷實請為
借給隨經借給去後(臣)具
題咨部在案兹自雍正七年九月起至八年八月止
十一箇月共收得利銀三千九百六十兩又兩次
出借扣存平色銀一千八百兩及將前項收存利
息平扣復陸續借出又存平色銀三百二十一兩
零收得息銀四百五十二兩零前後總共收得利
息及平色銀六千五百三十兩零若至年底共應
得利銀八千三百兩零又經(臣)具摺奏
聞兹據該中軍稟稱查所得息銀六千五百餘兩内除
陸續借出五千二百兩轉為生利外尚餘息銀一
千三百兩有零又現收九十兩箇月利銀共計二
千二百餘兩間貯在庫今擬於附近石瀧汛開設
典舖一座三分行息不僅
皇仁惠濟於營兵民間亦可得通緩急等情到(臣臣)隨
准其開設外至賞給兵丁吉凶需用(臣)經擬定賞
格具摺請
旨如荷
恩諭即令賞給計(臣)標每月可收商利銀四百六十餘
兩月收月賞約有餘剩亦陸續發給典舖作本至
各商内如有繳還原本者亦即發給典中為本是
兵賞不匱且能永久源源生息矣事關
國帑(臣)今調任江南現候交代起行所有開設典舖
情由除造冊咨部外理合具摺
奏眀伏乞
皇上睿鍳謹
奏
觀所經營處總屬不甚妥協候張溥代汝接續辦理歸
於是當耳
雍正九年六月十六日江南提督(臣)王紹緒謹
奏為敬陳裁馬益兵末議以收標營實用事竊惟兵
制之設貴乎因地制宜西北平原曠野馳騁衝突
利在馬兵東南山水交錯登涉進攻宜於步卒江
蘇地方外近海洋内連湖澱因地制宜似應多設
步戰兵以資策遣提標有援應通省之責(臣)前任
廣東時所設兵制現係馬一戰七守二今江南兵
制係馬二戰一守七設馬戰兵八百零二名步戰
兵四百九十五名守兵二千五百八十六名共設
馬步戰守兵三千八百八十三名内守兵數多戰
兵實少且松城濱海地氣潮濕水草瘠薄馬匹易
生癀證實難餧養歴年倒斃每浮於一百八十四
匹之定額况係四面水區多馬亦屬無用(臣)敬陳
管見請將所設馬戰兵八百零二名止留馬戰兵
四百名減去戰馬四百零二匹該兵改食步戰糧
所餘加餉草乾共銀六千六百一十三兩零每守
兵歲加餉銀五兩六錢五分零可改為戰兵一千
一百六十八名共得馬步戰兵二千四百六十五
名尚存守兵一千四百一十八名仍符原額亦止
成馬一戰五守四之營制是減無用之馬以益有
用之兵一改移間額餉未增而兵自強盛實有益
於防禦但裁馬四百餘匹一時驟難更張似應陸
續改除如馬匹倒斃者停其購補該兵即改為步
戰兵遇有事故者即將馬戰兵缺改為步戰名糧
於守兵内拔補其陸續裁出之馬即分補通省各
營倒斃之額而所裁馬價亦得歸還藩庫矣再查
松江城守一營現在馬步戰守兵制與(臣)標相類
事同一體請亦照此改設以收實用均祈
皇上飭議施行謹
奏
所陳裁馬益兵之議與尹繼善李衛商酌會疏具奏
同日又
奏為恭繳
硃批并謝
聖訓事竊(臣)前於廣東提督任内恭具奏事各摺奉有
皇上硃批到(臣)一一開讀伏念(臣)質本庸愚屢沐
天恩飭訓得有遵循感激無地惟江南為財賦重地水
陸交錯(臣)才識短淺膺兹重寄時切不能勝任之
懼幸荷
皇上訓勉諄切(臣)自顧何人得沐
隆恩造就至於此極惟有益竭犬馬之力辦理地方營
伍緝私弭盗整躬率屬文武和衷以期仰副
皇上訓勉至意并報
高厚之恩於萬一耳所有奉到
硃批理合一併恭繳具摺奏
謝伏乞
皇上睿鍳謹
奏
聞爾在粤將蓄積寄頓省城被火焚燬所餘囊槖尚用
人夫七百餘名扛擡過嶺於離任起程時屬員之所餽
送概行收受云云果若是王紹緒捫心自問安乎否耶
此任設仍不檢點專務巧取密藏恐終無濟也恩不可
負當極加省察戒慎為要
硃批諭旨卷一百二十九
