欽定四庫全書
硃批諭旨卷五十二
硃批張大有奏摺
雍正元年三月二十八日漕運總督(臣)張大有謹
奏為恭請
聖安事欽惟我
皇上大孝性成自
聖祖仁皇帝賓天悲慟哀思靡釋於懷且
山陵大事無一不由
睿慮籌畫敬愼周詳從古莫及(臣)遠羈職守不能躬赴
闕廷跪請
聖安依戀之私夙夜靡寧為此恭繕奏摺叩請
皇上萬安謹
奏
皇考梓宫大事仰賴
上蒼默佑諸凡恭送
山陵一切厝置悉皆安吉於月之六日旋京朕躬甚安汝
無庸過慮
同日又
奏為恭報運河水長情形仰祈
睿鑒事(臣)查江南地方自冬至春雨雪甚多故淮安上
下運河數百餘里入春以來河水漸長二尺有餘
題報外其頭幫大河等衛船隻行抵宿遷縣地方暫
行停泊俟山東八閘等處挑河完日(臣)即飛催北
上所有運河水長情形理合具摺奏
聞謹
奏
知道了
雍正元年四月初二日漕運總督(臣)張大有謹
奏為糧道關係緊要仰懇
事因其侵蝕錢糧據實
題參請
旨革職嚴究外伏念糧道一官最關緊要必得廉潔勤
皇上或簡部院大臣往浙查審或江南督臣或浙閩督
臣會同浙江撫臣審究務期漕弊永清積蠧盡除
則浙省軍丁仰荷
皇恩於無既矣為此謹
奏
所請知道了
雍正元年四月二十七日漕運總督(臣)張大有謹
奏為奉到
聖諭恭陳謝悃事雍正元年四月十七日京口將軍署
理江寧廵撫(臣)何天培到淮恭傳
聖主恩旨(臣)跪聆之下感深欲泣竊念(臣)一介庸愚仰
荷
皇上天地父母之恩涓埃未報乃蒙
寵錫屢頒
温綸疊降(臣)夙夜自問惶悚靡寧惟有凛遵
聖諭竭盡駑駘殫心漕務以仰報
皇恩於萬一耳為此繕摺恭謝
天恩謹
奏
知道了
爾所奏請補放武弁一事已降旨於該部矣
雍正元年五月二十八日漕運總督(臣)張大有謹
奏為恭報雨澤事(臣)於五月十六日到邳州黃林莊
見天旱水淺(臣)甚為焦心一面虔誠祈雨一面率
同印河各官親督人夫在八閘撈淺蓄水於二十
七八兩日大雨滂沱兩岸秋禾即時勃發河水即
時增長我
皇上至德格
天百靈效順正當需雨之時而甘霖大沛萬姓歡呼(臣)得
藉此催趲糧船挨次前進深為慶幸為此繕摺奏
聞仰慰
聖懷謹
奏
覽爾所奏已悉朕懷甚慰
雍正元年六月初九日漕運總督(臣)張大有謹
奏為恭慰
聖懷事六月初七日(臣)齎摺千總回至臺莊忽聞
仁夀皇太后賓天之信(臣)北望涕零不勝驚悼伏思上年
十一月内
聖祖仁皇帝龍馭上升今又值
皇太后賓天我
皇上至孝性成思念罔極不知如何悲慟但
聖躬為
宗社所憑依臣民所仰賴
宵旰勤勞日理萬幾當此盛暑之時伏懇
皇上節哀上慰
聖祖仁皇帝
皇太后在天之靈下副四海臣民愛戴之念(臣)緣糧船進
閘日事督催俟盡行催過八閘(臣)即星馳赴
闕叩謁
梓宫並得跪瞻
天顔稍盡犬馬依戀之私為此繕摺齎
奏(臣)不勝激切懇禱之至謹
奏
朕安無庸爾慮亦不必速來俟糧船過盡然後來京可
也時當盛暑量力而行宜愛養精神為國家效力
雍正元年七月初一日漕運總督(臣)張大有謹
奏為恭報糧船過閘數目事今歲江浙四省糧船共
五千六百餘隻自五月二十七八兩日得雨以後
六月内連雨不斷(臣)督率弁丁日夜催趕至六月
三十日止共進臺莊閘船三千四百餘隻共過韓
莊閘船二千六百餘隻其後糧船除奉
旨截留江西尾幫於兖州府備賑外未進閘船一千九
百餘隻所有糧船過閘數目恐厪
聖懷繕摺恭
奏再
欽差吏部侍郎(臣)傅紳副都御史(臣)李紱於六月十九
日到八閘内與(臣)協力催趲數日今往要緊各地
方分催合併奏
聞謹
奏
覽奏糧艘過閘數目大慰朕懷前據石文焯奏報沁水
漫溢堤被衝决數十餘丈由去歲故道直瀉鹽河等情
朕深為憂慮恐復如去歲或致有礙運道今閱所奏安
瀾無事蓋沁水雖泛未奪黃水之溜此誠
河靈顯佑之徵緣爾等實心任事之大員有以感召
神明之垂佑也朕深為慶幸
同日又
奏為欽奉
聖諭事六月十六日廣東瓊州總兵(臣)張耀祖到臺莊
閘傳
皇上密旨山東閘河水淺總漕張大有切不可過於焦
心保愛身體為要伊為臣能盡臣職朕豈有不加體
聆之下感激涕零(臣)何人斯受此
隆恩然寬以恤下者
高厚於萬一耳所有奉到
聖諭理合具摺恭謝
天恩謹
奏
爾所奏楊村一帶河道預行疏淺一摺所見甚是朕已
嚴諭施行矣
雍正元年八月初一日漕運總督(臣)張大有謹
奏為請
旨事六月二十一等日准戶部咨文欽奉
上諭截留江西尾幫漕糧於兖州府等處備賑欽此(臣)
即派定糧數一面咨詢山東撫(臣)黃炳在於何處
交卸去後兹據黃炳咨稱已經具
奏無庸截留等語但(臣)奉有截留之
旨未奉不截留之
旨目今糧船將盡過濟寧伏祈
皇上早頒
諭旨(臣)即欽遵速催北上為此繕摺請
旨謹
奏
已有旨停其截留矣想部文尚未遞到接文後爾其遵
照可也
雍正元年九月十五日漕運總督(臣)張大有謹
奏(臣)於九月初八日到通州會同倉場督(臣)法敏陳
守創傳集各幫旗丁將露囤漕糧事務公議妥確
業經
奏明在案(臣)一路查看糧船於十二日到天津查得
已過天津北上糧船四千二百餘隻未過天津糧
船一千三百餘隻已過楊村北上糧船三千四百
餘隻未過楊村糧船三千一百餘隻其回空糧船
已過天津南下者一千餘隻(臣)徧諭各幫弁丁速
行起卸押空回南接濟新運(臣)於十五日自天津
乘舟南行理合奏
聞謹
奏
據李紱奏稱尾幫必至阻凍今正在此設法料理爾選
委得力屬官一員令詣江西幫協同商辦此事特諭
雍正元年九月二十日漕運總督(臣)張大有謹
奏為欽奉
上諭事九月十九日(臣)行至德州地方(臣)齎摺家人回
接奉
皇上硃批諭旨李紱奏稱尾幫必致阻凍今正在此設
法料理爾可令一得力屬員詣江西幫協同商辦此
事欽此仰見我
皇上軫念漕務至周至切(臣)前已將奉
旨特放宿遷遊擊馬空北留在通州辦理漕事今又選
得(臣)標千總江豹熟練漕務(臣)謹遵
諭旨即令其星馳往天津通州一帶同馬空北到江西
尾幫協同商酌務使糧船不致阻凍仰慰
聖心再(臣)沿途俱𣲖有千把總催趲回空糧船合併奏
聞謹
奏
業經料理妥協必不使尾幫至於凍阻此事朕已釋懷
矣
同日又
奏為奉到
聖諭(臣)謹遵行事前八月二十九日(臣)行至三河縣地
方(臣)齎摺家人回欽奉
上諭各直省督撫務須嚴飭所屬凡經過州縣供應上
司酒筵僕隷輿馬芻茭之費檄行裁減欽此(臣)自天
津起身南行預先行文曉諭各州縣一概不許供
應其府廳下縣盤查監兌供給費用容(臣)嚴行禁
止仰副我
皇上撙節浮費之
聖心所有奉到
聖諭(臣)謹遵行緣由理合奏
聞謹
奏
知道了
回空船隻朕現有旨從部頒發爾其加意催趲毋令稽
遲
雍正元年十月初一日漕運總督(臣)張大有謹
奏為請廣
皇仁加恩兵丁以完倉儲事臣於九月初八日到通州
據上年凍阻北河掛欠弁兵具連名公呈内稱丁
等自六十年在南冬兌冬開運糧北上六十一年
値山東運河水淺張秋沙灣決口挽運艱難抵通
遲滯又復凍阻北河至今歲四五月間方始起卸
是一運三年食用數倍且自冬至夏七八箇月船
泊水中以致米色蒸變篩颺折耗此掛欠之由也
今留通追比丁等無處買米掛欠何時能完伏乞
具
題將丁等發南追比分年搭運庶掛欠可完而窮丁
可免饑寒之苦頂戴
皇恩無既矣等因到(臣臣)查上年旗丁守凍實因天時
所致與盗賣掛欠者不同雖留通追比而掛欠者
多勢難追完仰懇
聖慈勅下倉場總督查明掛欠分數概行發南勒限追
比分年搭運既於倉儲有益而窮丁又免留通之
苦感戴
皇仁歡呼滿路矣至於通漕旗丁
皇上加恩之處伏祈
敕部查議再運官因掛欠留通者多南漕領運乏人仰
懇
聖慈將留通運糧千總亦皆發南使戴罪效力則其踴
躍急公定倍尋常謹繕密摺具
奏伏祈
睿鑒施行謹
奏
總理事務王大臣會同倉場總督議奏
同日又
奏為遊擊缺員懇
恩速賜補放事竊查(臣)標右營遊擊李三豹陞任員缺
今年三月内准兵部推調雲南永北鎮標遊擊杜
明禮在案今(臣)於九月初九日准兵部咨開奉
旨杜明禮著照該督所請以陞銜留原任欽此行文到
(臣臣)查右營遊擊有催趲漕船整理營務之責甚
屬緊要今懸缺半載有餘尚未補人仰懇
聖慈將宿遷營遊擊馬空北調補(臣)標右營遊擊以便
就近指使辦理漕務其宿遷營遊擊(臣)看得德州
營守備徐行催漕勤慎又(臣)標徐州營守備徐文
芳弓馬嫺熟仰懇
聖慈於此二員中
欽點一員補授宿遷營遊擊即令赴任於漕務營伍均
有裨益矣再查此二缺非
題補之缺(臣)不敢具本為此繕摺請
旨謹
奏
照張大有所請將馬空北調補右營遊擊徐文芳補授
宿遷營遊擊
雍正元年十月初二日漕運總督(臣)張大有謹
奏為欽奉
上諭事(臣)欽奉
諭旨回至濟寧會同撫(臣)黃炳查看諸湖看得今秋河
水大漲相機開放湖口引水入湖可為水櫃者共
四處内馬踏蜀山二湖俱各舊有湖堤因年久殘
缺恐其收蓄不固現在委令印河各官加幫修理
不日完工其獨山一湖原係湖河相連水無關攔
恐致走洩應築堤之處現在酌撥錢糧𣲖員分段
儹修務令剋期告竣再微山一湖由南陽昭陽等
湖接連下注滙成巨浸以上四湖所蓄之水若今
冬明春雨雪調勻綽堪資運(臣)等會看之時適値
河(臣)齊蘇勒往豫路過微山踏看水勢(臣)等會於
韓莊地方公同商議現將各湖截水土壩盡行加
幫修築俾湖水涓滴不致走洩以為水櫃緣係欽
奉
上諭事理相應合詞奏
聞謹
奏
所議甚好飭諭屬員實力奉行毋致滋擾百姓
雍正元年十二月初八日漕運總督(臣)張大有謹
奏為恪遵
聖諭整飭營務事竊(臣)標營兵向來惟以催漕為事並
未操練欽奉
諭旨著(臣)整飭營伍(臣)於回淮之日即嚴飭各營將備
右二營(臣)每日辦事之後看兵射箭打鎗務期盡
心整理仰副我
皇上軫念兵備至意理合奏
聞謹
奏
如此盡心整理甚好於他人朕尚聽其言而觀其行於
爾朕覽此奏即信而不疑矣
同日又
奏為恭報回空糧船出閘事據(臣)標催趲漕船員弁
報稱回空尾船於十二月初二日全過山東八閘
南下等因到(臣臣)查今歲糧船荷蒙
聖恩軫念
特命侍郎(臣)李紱同倉場督(臣)法敏等在通州天津速
為起卸將空船發回接濟新運欽惟我
皇上仁恩普被太和之氣洋溢四海自入冬以來至今
臘月天氣融和河冰未結糧艘通行旗丁免守凍
之苦小民免打冰之累運弁免遲延之罪新漕免
雇募民船之難軍民無不歡呼感戴(臣)嚴飭標員
晝夜催趲指日皆可過淮理合奏
聞謹
奏
知道了此皆爾等諸臣實心贊助之所致也期共加勉
勿怠
雍正元年十二月十七日漕運總督(臣)張大有謹
奏為恭報回空糧船全數過淮事竊查今歲糧船回
空仰賴
皇上福庇天氣融和運河不凍糧船晝夜遄行南下其
軍民感悦情形(臣)已繕摺
奏明今於十二月十六日江西等幫尾船全數過淮
除恭疏
題報外謹此繕摺奏
聞謹
奏
尾船全數過淮無阻誠屬可喜之事
雍正二年二月初二日漕運總督(臣)張大有謹
奏恭請
皇上萬安
朕躬甚安仰賴
皇考在天之靈默相佑助六省同日時雨大霈而西海虜
氛蕩平淨盡朕心感慶筆不能宣惟以手加額自幸而
益加敬謹耳
同日又
奏為奏明事(臣)查鎮江進口以南運河緣上年雨澤
稀少河水淺澀自十二月以後全賴潮水灌注回
空糧船方得遄行潮水一退遂多阻滯(臣)屢飭地
方官多方設法疏浚挑撈空船俱已歸次今當重
運北來之時(臣)現同督(臣)查弼納在揚會審遂嚴
諭江鎮道王璣知府葉前等上緊設法挑撈築壩
蓄水以濟重運督臣會審事畢又親往鎮江一帶
查看料理(臣)回淮盤驗糧船理合
奏明謹
奏
所奏知道了至江國英一案奏摺候另有諭由部轉發
此事情弊顯然江國英罪不容逭爾等務宜研究實情
申明國憲毋得絲毫瞻顧徇隐特諭
雍正二年三月初四日漕運總督(臣)張大有謹
奏二月二十四日(臣)齎摺家人回恭捧
硃批諭旨併
諭督(臣)查弼納
聖旨一封(臣)即差家人齎往江寧交與督(臣)查弼納祗
領訖江國英一案俟觧任撫(臣)李馥等到齊之日
(臣)等恪遵
聖訓務必審明不敢絲毫瞻顧徇情為此謹
奏
知道了但當以虚公為主不可少存偏見累及無辜惟
江國英係罪之魁難容寬恕
同日又
奏三月初三日得有大雨河水增長一尺有餘軍民
歡悅此皆我
皇上至德格
天百靈無不效順也理合奏
聞謹
奏
如此普雨春令實為難得眞可謂
天恩浩蕩也
雍正二年三月二十六日漕運總督(臣)張大有謹
奏(臣)聞西師大捷普天歡忭除恭疏慶
賀外謹先具摺恭叩
皇上天喜(臣)不勝忻忭之至謹
奏
國威遠播邊塞肅清朕與天下臣民同喜
同日又
奏為欽奉
上諭事(臣)接奉
上諭糧船頭舵水手俱用本軍撑駕欽此欽遵(臣)隨咨
會各省督撫諸臣並通飭各糧道都司衛所一體
欽遵上緊力行去後兹於糧船過淮盤驗時(臣)逐
船查點每船只換一二名或三四名不等據各糧
道弁丁同稱糧船除正副旗丁之外其本軍内或
貿易為生或務農為業撑駕之事多不諳練糧船
關係重大非熟諳之人不能勝任不得不將老練
水手留用數人撑駕俟本軍學習諳練然後盡得
更換等語(臣)思糧船頭舵水手換用本軍係欽奉
聖主特諭所有各糧道衛所咸稱一時不能盡換緣由
不敢不據實
奏明謹
奏
一時盡行更換固難從此學習逐漸抽換不過數年後
本船皆本軍矣若因循不肯學習兩三年後仍然如故
則責有攸歸也
同日又
奏為催趲糧船事竊今歲起運糧船頭次過淮者二
月内(臣)已具疏
題報在案今於三月二十五日以前又盤驗過淮船
共一千八百餘隻復派(臣)標副將興王政在揚州
三㲼河催趲派副將閃文繡在山東八閘催趲又
派(臣)標千總江豹率領頭幫大河等衛糧船催趲
前進兹據副將閃文繡報稱自三月十五日起至
二十一日止共催過臺莊閘船三百三十餘隻恐
厪
聖懷理合繕摺奏
聞謹
奏
派委大員催趲甚好朕因今春水淺正在懸念
同日又
奏為仰懇
聖恩事竊(臣)當盤糧催漕忙廹之時寫字手顫凡有緊
要密摺(臣)仍親自恭寫其餘公事
奏摺仰懇
聖慈准令代寫則感戴
皇恩於無既矣為此繕摺請
旨謹
奏
忙時令人代書可也若遇密事仍須親寫即字畫稍大
略帶行草亦屬無妨辭逹而已敬不在此
雍正二年四月二十六日漕運總督(臣)張大有謹
奏為恭謝
天恩事四月十九二十等日接准吏部戸部咨開欽奉
硃批諭旨到(臣臣)跪讀之下不勝惶悚恐懼之至伏念
(臣)一介庸愚仰荷
聖恩畀督漕務任大責重時切冰兢緣(臣)才識短淺雖
盡心竭力辦理漕務而覺察不及以致弁丁玩法
生事罪戾奚辭今蒙
皇上天恩格外寬宥不加嚴譴
特降温綸訓誨諄切
皇恩益厚戰悚益深除即恭錄
聖諭嚴飭文武官弁祗遵并出示遍行曉諭外自此以
後(臣)惟有恪遵
諭旨凡事不敢固執已見嚴督屬員約束弁丁務遵法
紀稽察盗賣愛恤商民以仰副我
皇上愛民如子一視同仁之至意為此繕摺恭謝
天恩(臣)不勝悚惕之至謹
奏
覽奏已悉察吏以安民正爾大臣之責馭下寧過於嚴
百姓方能蒙福若務寬厚和平之名而以袒護姑息為
事徒邀目前小譽殊失封疆大體爾等若不仰體朕意
違負諭旨望朕屈法袒護不能也向後一切處湏要剛
果嚴明屬員中遇有世家子弟權要親族絲毫不可瞻
徇尤宜先加教誡如不知畏怙惡不悛者立即參處數
人則官方嚴肅而藐法妄行之事自必潛消默化矣勉
之
雍正二年閏四月初一日漕運總督(臣)張大有謹
奏四月二十九日據(臣)標副將閃文繡報稱四月二
十三日催過臺莊閘糧船一千餘隻又據(臣)標千
總江豹報稱四月十九日將大河衛頭幫糧船催
抵東平州安山閘等因到(臣)理合繕摺奏
聞謹
奏
知道了
聞河工挑淺一事仍然草率塞責韓莊閘一帶淤淺難
行果如此否爾其據實核奏
雍正二年閏四月初六日漕運總督(臣)張大有江
南江西總督(臣)查弼納謹
奏為奏
聞事(臣)等同至揚州會審浙江革職糧道江國英一案
恪遵
皇上諭旨秉公細加嚴審廵撫李馥原借江國英銀二
萬兩國英參後即已全還後國英又挾持李馥代
伊賠完虧空銀六萬六千餘兩此案前後各情節
李馥與江國英及說合之鄭一楓等當面質對咸
供是實所有李馥代江國英賠完虧空銀六萬六
千餘兩照例入官其江國英侵扣打造□船銀並
虧空庫銀及指稱淮費科派旗丁銀俱著落江國
英名下照數追完將江國英擬斬不准援
赦廵撫李馥並說合之鄭一楓等交部議處除另疏具
題外謹將審過緣由繕摺奏
聞謹
奏
知道了朕料其定然如此此事情弊鑿鑿乃顯而易見
者
雍正二年閏四月二十五日漕運總督(臣)張大有
謹
奏為請
旨事竊漕運關係緊要(臣)沿途催趲凡有
奏摺難以遲緩沿河非城市大路騾馬無從雇覓仰
懇
聖恩俯准(臣)進摺家人暫行騎用驛馬庶漕務不致遲
悞感荷
天恩無既矣為此謹
奏
若有緊要奏摺乘驛齎進可也至於尋常事件某幫過
某閘等奏豈但不當乘驛竟可不必頻奏將到天津通
州光景朕約略可知何必徒勞驛站耶
同日又
奏為奏
聞事竊(臣)於閏四月初十日自淮起程赴北催趲糧船
於十七日到山東臺莊閘十八九等日親往各閘
探視水勢河水微淺幸賴
皇上指示上年所蓄微山湖水深有三四尺現在引以
濟運甚為有益又十八二十二等日得雨運河添
水四五寸糧船不致阻滯再查二十四日以前共
進臺莊閘船一千七百三十餘隻共出韓莊閘船
一千一百五十餘隻至通漕尾幫已於本月二十
一日盡行渡黃北上再採買湖南米船現在陸續
進臺莊閘合併奏
聞謹
奏
知道了今得初一二兩日之雨想河水自必又長從此
諒無阻滯之虞矣
雍正二年五月初三日漕運總督(臣)張大有謹
奏為恭報甘霖大沛運河水長事竊(臣)見運河水淺
船行遲滯於五月初一日齋戒沐浴祈禱雨澤仰
賴
皇上至德感孚即於本日酉時起一夜大雨滂沱至初
二日雨猶不止現在運河内水勢大長已溢兩岸
從此晝夜飛催糧船魚貫北上可無遲滯之虞(臣)
不勝忻忭之至理合繕摺奏
聞謹
奏
應時之雨當忻忭者大慰朕懷
同日又
奏為遵
旨核奏事竊河工挑淺一事奉到
硃批諭旨令(臣)據實核奏欽此欽遵(臣)自到臺莊時乘
小舟往來八閘查得韓莊以上至彭口有淤淺數
處現築草壩三座下板蓄水韓莊以下各閘俱有
淺處得勝閘以上雞心洲築草壩一座張莊閘以
上六里石築草壩一座俱下板蓄水糧船始行緣
三閘地勢最高水難停蓄河底又係砂礓雖時加
挑挖不能深通自萬年閘以至臺莊五閘地勢稍
平雖有淺處而蓄水既足船行無阻再八閘内所
挑工程(臣)細加察訪上年挑挖二次深有一尺至
二尺不等亦有挑至三尺者(臣)謹遵
諭旨據實核
奏伏祈
皇上睿鑒謹
奏
挑淺工程大有詭弊詳細察明到京面奏
雍正二年五月二十五日漕運總督(臣)張大有謹
奏為敬聆
聖訓恭謝
天恩事五月十六日(臣)到宿遷縣地方署理浙江布政
使佟吉圖恭傳
諭旨張大有人甚好惟是約束不嚴欽此(臣)跪聆之下
不勝惶悚感激竊念(臣)本庸愚荷蒙
皇上奬與過分(臣)敢不益加勉勵仰佐
聖明惟是漕務紛繁地方遼闊(臣)才識短淺實有約束
不嚴之處以致弁丁水手玩法生事上厪
聖懷乃不加(臣)罪譴頻頒
諭旨訓誨(臣)夙夜靡寧慚悚無地自今以後益當凛遵
聖訓盡(臣)之心竭(臣)之力約束屬員整飭弁丁以仰副
聖主諄諄訓誨之至意為此繕摺恭謝
天恩謹
奏
約束屬員兵丁常過於嚴方好小人妄為爾儘力十分
戒飭僅可禁止三分耳況一味姑息竟不約束乎屬員
中勢要之親族一毫瞻顧不得所作者是而令若輩為
害於爾所作者非反令若輩為福於爾朕豈如此人主
耶爾視朕果係如此人主任爾為之切湏看透畏人不
如畏法求人不如求已信得及朕許爾因不失其可宗
若能仿效諾岷行為即係永保無虞正路小仁小惠何
所用之勉之勉之
同日又
奏為恭報糧船進閘出閘數目事竊查自五月初一
日大雨之後至今雨澤不斷河水充滿糧艘通行
計五月二十五日以前共進臺莊閘船三千四百
餘隻共出韓莊閘船二千三百餘隻理合繕摺奏
聞謹
奏
覽奏深為慰悦料今歲可無阻凍之虞矣
雍正二年六月十二日漕運總督(臣)張大有謹
奏為請
旨事先經原任兵部侍郎(臣)李紱奉
旨於天津囤貯漕糧以江西南昌前幫旗丁朱戈朋等
二十二船所載永新峽江二縣漕米紅白參差米
色黯淡據運官劉世琰詳稱糧道蔣曰廣將旗丁
綑打勒令領收過淮又經禀明總漕等語應令倉
場估定成色變價其不足之數令於原任糧道蔣
曰廣永新峽江二縣知縣并監兑官名下查參分
賠等因部覆奉
旨依議欽遵移咨到(臣臣)即檄行遵照查參賠補去後
今據新任糧道費金吾詳稱訊問旗丁朱戈朋等
供稱並無綑打勒令情事又稱江西漕糧三紅七
白原由各州縣地土所産若果米色不佳弁丁身
命所關糧道豈能勒令受兑至漕糧全完例以通
關實收為據米色乾潔以運弁印結為憑如果二
縣米色不堪該弁豈肯出具乾圓潔净並無攙雜
印結若過淮之後弁丁攙雜盗換或看護不謹以
致霉變又責之南漕各官查參分賠似屬冤抑併
據原任糧道及永新峽江二縣監兑等官移覆具
詳前來所當詳請具
題免其查參賠補等情並繳通關實收到(臣臣)查南
昌前幫運弁劉世琰等領運船糧過淮之時經(臣)
盤驗其米原係紅白相兼米色並未霉變亦未據
該弁丁具禀綑打勒令情由是以無憑查參及抵
津起囤米色霉變乃以水次米色不佳係糧道勒
令受兑等語具詳(臣)思漕糧關係重大豈容官弁
互相推諉相應請
旨敕下江西撫臣將原任糧道蔣曰廣并監兑通判知
縣等官以及弁丁質審明確若有抑勒情弊責令
糧道等官分賠仍嚴加議處若係運弁旗丁捏詳
妄供著落弁丁賠補一併治罪緣係部覆奉
旨事件(臣)未敢草率具
題謹繕摺請
旨伏祈
聖主批示遵行謹
奏
此事理應具疏請旨另行質審前旨及部議皆緣未悉
情實故也豈有事未明晰而濫加處分之理
雍正二年九月二十四日漕運總督(臣)張大有等
謹
奏為遵
旨覆奏事竊(臣)
陛見時面奏山東運河八閘内之得勝閘至張莊閘係
十二里直河水難停蓄易致淺阻似宜於兩閘適
中之處六里石地方添建一閘蓄水濟運隨奉
俞旨命(臣)與河(臣)齊蘇勒撫(臣)陳世倌商議具奏欽此
欽遵該(臣)等會看得得勝閘至張莊閘計程十二
里河勢甚直兩岸陡峻且地勢高亢每遇水微之
時不能收存水勢該管印河各員年年於適中六
里石地方修草壩一道以蓄水勢今若於此處再
添一閘則三閘相離甚近恐山水暴漲勢如建瓴
旁無宣洩之處閘座難以撑持(臣)等細度情形似
應於此草壩處所建築石壩一座較比上下閘頂
減矬六尺水小則收蓄濟運不致有淺澀之虞水
大則漫壩順流可免漲裂之患似於運道有裨(臣)
等未敢擅便謹會同具
奏伏祈
皇上批示遵行謹
奏
此議甚妥該部照所奏施行
同日又
奏為恭報回空糧船過淮數目事竊(臣)欽奉
上諭將各省回空船隻著交與催船官員於十月十五
日前催過臨清關方好欽此(臣)即檄行沿河文武各
官欽遵催趲現在空船接續南下查九月二十四
日以前共過淮安回空糧船一千三百餘隻為此
謹
奏
知道了
爾不能約束旗丁之譏頻至朕耳亟宜改勉
雍正二年十月二十六日漕運總督(臣)張大有謹
奏為恭報回空漕船過淮數目事竊今歲運河深通
無阻漕艘遄行查十月二十六日以前過淮回空
漕船二千四百餘隻又據(臣)標守備王嚴龍報稱
尾幫回空漕船於十月十三日悉行催過臨清晝
夜催趲南下恐厪
聖懷謹繕摺奏
聞謹
奏
據奏回空漕船遄行無阻甚好爾惟宜剛方是務庶免
柔懦之譏
聞查弼納操守遠不及前果否據實奏聞
同日又
奏為欽奉
上諭事本年九月初三日准吏部咨開欽奉
上諭各省道府同知通判州縣等官内有才幹素著廉
潔自持者著總督保奏三員廵撫保奏二員布政使
按察使各保奏一員將軍提督亦屬本省大員將所
知者亦令保奏一員俱各密封進呈不得會同商酌
等因欽此移咨到(臣)仰見我
皇上闢門籲俊堯舜之用心也(臣)受
恩深重苟有所知敢不據實保舉(臣)前於七月内
陛見時已將平日所知之人開具密摺面行陳
奏此外所知之人甚少今僅得兩人謹開具密摺恭
呈
御覽謹
奏
此等處萬萬不可受人請託自干欺誑之咎昨董象台
到來朕觀其人甚屬不端擢用之後不能無悔爾何所
見而保薦耶
同日又
奏為仰懇
聖恩特留副將事竊(臣)查閱本年九月二十五日兵部
選單(臣)標中軍副將興王政調陞江西袁州副將
此係武選定例(臣)何敢置喙但目今正値漕船回
空督趲需人而操練營伍刻不可懈仰懇
皇上洪恩可否將興王政以陞銜留原任庶於漕務營
伍均有裨益矣為此繕摺請
旨謹
奏
再如此等奏當極加詳審毋得孟浪從事前者已諭部
通飭數次矣
雍正二年十一月十七日漕運總督(臣)張大有謹
奏為奉到
聖諭恭謝
天恩事竊(臣)報回空糧船過淮數目一摺奉有
硃批諭旨仰見我
皇上憐(臣)誡(臣)誠成全教誨之
恩也伏念(臣)身膺督漕重任才識短淺不能約束旗丁
以致上煩
聖心屢頒
諭旨(臣)心甚為感愧自今以後惟有益加勉勵振肅紀
綱使弁丁守法輸輓以仰報
天恩於萬一耳所有奉到
聖訓理合繕摺恭
謝謹
奏
若再不加勉難矣自爾督漕以來大臣之譽言日至而
奉公盡職處或多不然大約全副精神附和勢要而於
官守竟不專務也求人莫若求已媚竈媚奥均無濟於
事若能將情面所託之屬員盡行參處俾其餘皆互相
勖勵實力急公辦事則旗丁自必凛遵約束矣不然爾
即身生羽翼亦不能周悉無遺也剛方孤介四字要緊
莫負
聖祖任用之恩勉之
雍正二年十二月初一日漕運總督(臣)張大有謹
奏竊(臣)遵
旨保舉一摺奉到
御批伏念(臣)一介寒微荷蒙
皇上隆恩天高地厚豈敢於薦舉大事受人請託上欺
堯舜之主董象台(臣)本不認識上年蒙
聖恩將董象台補授(臣)標參將在任四月辦事明白及
陞臨清營副將(臣)見其催漕勤謹又聞其聲名甚
好(臣)所以薦舉至其不端之處(臣)實不知伏懇
聖慈恕(臣)冒昧之罪(臣)惟有益加謹凛仰報
天恩耳為此謹
奏
總之但有絲毫釁隙斷不能逃朕鑒照惟有孤介自持
秉公除私乃雍正年保身全名之上策也别無他術
同日又
奏為遵
旨奏
聞事竊(臣)欽遵
諭旨謹查督(臣)查弼納之操守各屬官規禮聞得俱不
收受兩淮鹽規聞俱收受鹽規舊例每年二萬兩
查弼納有無減少(臣)未知其詳又布政司衙門平
頭銀查弼納曾否分用(臣)實不知謹遵
旨奏
聞謹
奏
爾等總皆靠人度日之人非能屹然獨立國家柱石之
材也朋比二字湏遠避方好愼之
同日又
奏為敬聆
聖訓恭謝
天恩事竊(臣)請留副將興王政一摺奉到
御批(臣)跪讀之下不勝惶悚(臣)前因標下乏員一時冒
昧具摺實未詳查部文甚是孟浪荷蒙
聖主批示教(臣)詳審
聖恩高厚感激難名自今以後(臣)凛遵
聖訓凡事務加詳審再不敢冒昧具陳為此繕摺奏謝
天恩謹
奏
知道了詳審二字何待朕教而後知耶
雍正三年正月初八日漕運總督(臣)張大有謹
奏為恭承
聖訓謹陳微悃仰祈
睿鑒事竊(臣)奉到
聖訓恭謝
天恩一摺蒙
皇上賜有
御批(臣)跪讀之下惶悚無地伏念(臣)西陲下士荷蒙
聖祖天恩授(臣)督漕重任恭逢
皇上御極寵眷彌隆遭逢之盛實為人臣所希有仰惟
我
皇上至聖至明無微不燭近(臣)奉到
御製朋黨論朝夕諷誦惟期以公滅私一德一心仰答
堯舜之主用繼喜起之風顧肯附和勢要媚奥媚竈而
為朋比之行乎今承
聖訓嚴切(臣)當益加儆省反已自求再屬員内有誤漕
溺職者(臣)即據實參處不敢徇情少為姑容至於
約束旗丁(臣)嚴飭各糧道實心奉行以肅漕政(臣)
惟時時以
聖訓之剛方孤介四字服膺勿失總期勉盡職守斷不
敢有負
聖祖之委任
皇上之信用也為此謹陳微悃仰祈
睿鑒謹
奏
有則改之無則加勉返躬自省豈有不自覺察之理
同日又
奏為敬聆
聖訓恭謝
天恩事雍正二年十二月初二日(臣)標新任右營遊擊
烏麗珠到淮恭傳
諭旨到(臣)仰見我
皇上不以(臣)為不才屢頒
聖訓勉以成人(臣)敬聆之下感激涕零伏念(臣)受
恩深重未報涓埃時切悚惶夙夜靡寧乃蒙
皇上恩旨以(臣)為寬厚清廉(臣)何人斯安敢當此至於
約束旗丁不嚴之處屢奉
聖訓(臣)現在嚴飭弁丁奉公守法不令仍似從前怠玩
生事務期嚴以濟寬仰副
聖主曲成微(臣)之至意為此繕摺恭謝
天恩謹
奏
徒言何益須要實行
雍正三年二月十二日漕運總督(臣)張大有謹
奏為恭聆
聖訓事雍正三年正月十九日監督淮關御史(臣)慶元
到淮恭傳
聖訓(臣)跪聆之下不勝悚惶伏念(臣)以迂拙株守三十
餘年從不敢奔走權貴之門自敗行檢方期始終
一心益勵職守勉為
朝廷之股肱恥作當路之羽翼何敢頓改素履上違
嚴訓以致時厪
宸衷(臣)雖愚昧斷不至此前奉
御批孤介秉公(臣)謹銘心刻骨終身不忘所有恭聆
聖訓緣由理合奏
聞謹
奏
一切處將就順從較之顯然奔競權貴之門尤為巧妙
也果肯遵承朕訓實力奉行又何在此言語章奏間耶
雍正三年四月十九日漕運總督(臣)張大有謹
奏為奏
聞事竊本年三月二十七日至四月初五等日據江南
安慶幫運弁孔繼恭江西安福幫運弁蔣學龍贛
州幫運弁潘倬各報稱三月十二日糧船行至江
寧江浦和州地方大江中忽遇暴風幫内糧船有
被漂沒者安慶幫五隻安福幫六隻贛州幫一隻
各等情詳報到(臣臣)即批行江安江西各糧道併
各地方官確查去後至今尚未查覆除又檄催查
明漂沒實情併被淹人口數目取結詳覆到日會
同督撫臣另疏具
題外謹將糧船漂沒緣由先行奏
聞謹
奏
事有應行請旨之處則當預為摺奏以聞此等照例具
題案件何必多此一番煩瀆殊覺無味之極
同日又
奏為催趲糧船事竊今歲糧船仰頼
皇上福庇自春至夏甘霖疊沛河水暢流江南湖北浙
江各幫糧船俱已全數盤驗過淮北上其江西糧
船三四日内俱可過完惟湖南糧船前因水次船
米不齊據湖南撫(臣)王朝恩業經會稿
題參在案(臣)屢差標員前往迎催至今未到江口(臣)
思山東八閘關係緊要俟將江西尾幫糧船盤驗
完日(臣)即起程前往八閘催趲其湖南糧船催趕
到淮之日(臣)飭令淮揚道傅澤洪副將興王政盤
驗過淮又(臣)𣲖副將閃文繡在八閘催趲據報稱
四月初十日以前共催過韓莊閘船一千餘隻又
據千總穆向榮報稱淮安衛頭幫糧船於四月初
一日催過濟寧州北上理合一併奏
聞謹
奏
知道了今歲糧船為何如此參差屢多事故
雍正三年五月初一日漕運總督(臣)張大有謹
奏為欽奉
上諭事奉
上諭糧船水手擇用什軍一事接准部咨欽奉
恩旨寬限(臣)凛遵奉行於過淮時查點審音每船什軍
有二名者有三四名者俱飭令押運官弁嚴行約
束學習撑駕不許沿途逗遛生事今(臣)一路察訪
頗覺安静理合奏
聞謹
奏
朕亦聞頗安静但約束務嚴勿懈姑息小惠於事全無
益也
雍正三年十一月初八日漕運總督(臣)張大有謹
奏為恭報回空糧船過淮數目事竊今歲北河雨水
過多糧船抵通稍遲荷蒙
皇恩在天津一帶截留漕米二十萬石備賑將回空船
發回接濟新運(臣)派標員節節分催計十一月初
七日以前共過淮安船三千八百餘隻又據報稱
尾幫空船於十一月初三日全行催過濟寧南下
理合一併奏
聞謹
奏
知道了今歲催漕各員弁人等效力可嘉
同日又
奏為奏
聞事竊睢寧縣朱家海黃河決口(臣)於回淮之時曾經
親往看視至今堵築尚未竣工據兑運徐屬漕糧
長淮衛三幫徐州幫兩幫回空丁船報稱行至駱
馬湖口距朱家海沙淤六十里不能前進(臣)即移
咨河臣查問另行河道據河(臣)齊蘇勒覆稱徐屬
空船可由駱馬湖口逹黃出祥符閘入白洋河抵
至漫口前往徐州受兑等因到(臣臣)隨差標員同
河官由駱馬湖一路探水至祥符閘口門有淺阻
處所現在挑挖糧船未可遽行又據河員禀稱朱
家海決口之旁挑有引河十一月内開河放水幫
船即可行走等語(臣)查徐屬糧船或由祥符閘行
走或俟開放引河行走(臣)與齊蘇勒同心料理務
期無悞新運總之朱家海決口仰頼
皇上福庇今歲堵築完工則來歲糧船自無淺阻之虞
矣所有徐屬幫船暫停駱馬湖口緣由謹繕摺奏
聞謹
奏
覽奏已悉此等處全頼
上蒼垂佑但當盡人事以聽之何敢逆料其必然耶
雍正四年正月十九日漕運總督(臣)張大有謹
奏為奏
聞事竊查淮安一帶運河因朱家海決口堵築未竣宿
遷桃源中河水勢間有淺澀其清江浦以上運河
亦有淺處(臣)於正月十二日親往清口查看黃淮
交滙之處既無黃水敵清湖水大溜奔注黃河以
致入運之水微弱河(臣)齊蘇勒現飭河官挑濬料
理又於本月十五日開放濟運閘引湖中支河濟
運再大雪之後水勢增長淮安大河等幫重運糧
船業經開行其揚州一帶運河亦有一二淺處因
有高寳湖水接濟船可通行至於徐州幫船現在
催令由朱家海引河開行赴次如有稽阻(臣)即飭
糧道設法兑運不致有悞合併奏
聞伏祈
皇上睿鑒謹
奏
湏殫心竭力辦理無悞所奏知道了
雍正四年三月二十日漕運總督(臣)張大有謹
奏竊查淮揚運道自二月十五日以後甘霖時沛入
三月以來河水長發糧艘通行無阻計三月十九
日以前共過淮安船三千餘隻其徐州重運糧船
已由朱家海引河催至駱馬湖口北上矣為此繕
摺謹
奏
雨多水長於糧船雖屬有益但朱家海決口恐因水大
不能如期合龍朕深為憂慮
雍正四年五月十九日漕運總督(臣)張大有謹
奏為恭報糧船過閘日期仰祈
睿鑒事竊(臣)於四月二十六日自清口往駱馬湖一帶
逐節督催於五月初一日抵臺莊閘看得湖河之
水俱皆充足自初五至十一等日連得大雨各省
糧艘以次遄行無阻計五月十八日以前共出韓
莊閘船四千九百餘隻其尾幫糧船俱已催進臺
莊閘月内即可盡出韓莊閘除差標員前往東昌
府一帶嚴行催趲及早抵通外(臣)即趲尾北上為
此繕摺奏
聞謹
奏
知道了近日直隸雨水過多朕甚憂念未知山左一帶
光景若何
同日又
奏為奏
聞事竊(臣)恭報淮揚運道一摺奉到
皇上御批仰見我
皇上軫念運道民生至意(臣)於五月初一日督運至皂
齊蘇勒咨欽奉
諭旨著齊蘇勒酌量俟夏秋二汛過後再行修築我
皇上至聖至明洞鑒萬里目今惟有多積料物俟霜降
後堵築合龍仰頼
聖主至誠感格自可一舉成功矣謹
奏
總賴
神靈佑助亦不敢預期其必也
雍正四年六月初十日漕運總督(臣)張大有謹
奏為恭報糧船全過臨清日期事竊(臣)於五月二十
九日自濟寧督押糧船北上仰賴
皇上洪福河水處處深通毫無阻滯今於六月初十日
將尾幫船盡行催過臨清閘較之往年早有月餘
(臣)隨𣲖標員押尾催抵天津(臣)即輕舟減從於初
十日自臨清起身一路趲催先行赴京恭請
聖安所有糧船全過臨清日期理合奏
聞謹
奏
今歲因雨水過多糧艘雖無阻滯而堤岸時有衝決之
虞朕為民生憂懷莫釋何反稱頌朕之洪福
雍正四年九月初一日漕運總督(臣)張大有謹
奏為恭報回空糧船數目事竊今歲運河水勢深通
所有回空幫船(臣)早已分派標員節節催趲兹於
八月十六日起至三十日止淮安大河等幫回空
船共五百餘隻已經陸續到淮又據遊擊烏麗珠
報稱八月十四日共催過德州桑園回空船二千
六百餘隻理合奏
聞謹
奏
知道了今歲漕運之事有何可議論處
同日又
奏為奏
聞事竊(臣)查淮安地方今歲秋禾十分茂盛其早禾正
在收穫乃自八月初四五至十八等日時雨時晴
十九至二十八等日晝夜大雨不止遂致低窪地
方報有積水(臣)隨經飭令淮安知府劉之頊等親
往查看秋禾有無被淹如果成災即令通報督撫
臣會疏具
題所有淮安多雨情形理合奏
聞謹
奏
一省内有張楷慶元輩此等大員貽累地方理應有此
災異
雍正四年十二月十一日漕運總督(臣)張大有謹
奏為奏
聞事竊(臣)據蘇松常鎮四府各州縣紛紛詳請咸稱入
冬以來隂雨過多積水未消收割之稻既不能礱
米在田之榖復有生芽欲買米完漕勢必躭延時
日實難依限完納請寬兑開之限等因(臣)職司督
催不敢輕言寬緩除批飭蘇松糧道上緊嚴催設
法徵收兑運又經屢次差催續據糧道楊本植禀
稱時已季冬各州縣尚無報完徵比情形實屬艱
難等語(臣)念
天庾關係重大現在竭力催徵但恐不能依限開兑謹
據實奏
聞仰懇
皇上特降
恩旨稍寬冬兑冬開之限俾州縣得以設法催辦小民
得以採買完納億萬生靈感戴
皇仁無既矣(臣)現在嚴催不敢具本是否可行恭請
聖裁謹
奏
爾督催不力致悞漕兑乃云不敢具本是何言歟此豈
摺奏可了之事耶
雍正四年十二月二十七日漕運總督(臣)張大有
謹
奏為
盛世河清事雍正四年十二月二十五日據淮徐道康
弘勲詳稱自河南虞城縣至徐州淮北一帶黃河
於十二月十六十七等日起河水澄清等因到(臣)
此誠我
皇上聖德感召亘古希有之祥瑞也(臣)除現在具疏題
賀外謹繕摺奏
聞(臣)不勝踴躍懽忭之至謹
奏
已降旨於諸王大臣矣頒發後爾自知悉
雍正五年四月二十一日漕運總督(臣)張大有謹
奏竊查今歲蘇松浙江漕糧内有米色霉變(臣)於過
淮時逐幫查驗篩颺計算虧折米數著落賠補業
經陸續
題參在案但(臣)才識短淺雖在淮竭力辨理究恐未
能妥協今幫船指日抵通伏祈
皇上敕下倉場督臣查驗起交如有虧折勒令照數賠
補庶弁丁知儆而
天庾常充矣為此謹
奏
倉場督臣不煩敕下自必查驗查出虧折自必照數追
賠治罪不但兵弁知儆總漕亦知儆矣
同日又
奏為奉到
諭旨日期事竊(臣)於雍正五年四月十四日接内閣行
文為密行知會事内開奉
旨桃源縣監犯張二金棍等刦獄一案著内閣密行寄
信與張大有陳時夏務令設法擒獲等因到(臣)欽此
欽遵(臣)查桃源縣監禁盗犯張二金棍等於上年
十二月初二日夜刦獄脱逃據該縣查訊同案監
禁之張黑丁等供出逃犯張二金棍等住居東明
縣未獲盗犯耿大長住居曹縣等情詳報到(臣臣)
隨移咨直隸山東督撫臣於各犯原籍地方逐一
根究緝拏去後續於四月初八日准署直隸督(臣)
宜兆熊等咨據東明縣詳稱張二金棍等逃往河
南裕州吳六家其窩藏地方吳六知道等情(臣)正
在飭緝間恭奉
諭旨(臣)即飛移河南撫(臣)田文鏡轉飭裕州勒緝各犯
毋使漏網又差役前往河南密行查訪協同該地
方官設法擒緝務期拏獲以仰副我
皇上弭盜安民之至意理合奏
聞謹
奏
緝獲之後再云仰副朕不明諭者恐其聞風遠颺耳如
此密交案件若不能應命爾等試看
雍正五年八月初七日漕運總督(臣)張大有謹
奏竊(臣)標兵丁於七月初五日散餉之時有鬨鬧交
甲一事(臣)已將副興王政等
題參在案目今各兵安伍地方寧静但兵丁不守營
規輒敢聚衆肆行若不將倡首之人嚴行正法不
足以懲戒刁風除争先鬨鬧兵丁業經河(臣)齊蘇
勒查拏監禁外其餘(臣)現在密飭城守營參將烏
麗珠逐一確查的實候
旨嚴審其中軍副將印務(臣)已委烏麗珠暫行署理相
應一併奏
聞謹
奏
此皆汝平時寬恩厚德感化之所致也殊屬可愧可惡
之極
雍正六年二月初三日漕運總督(臣)張大有謹
奏為恭報雨澤事竊淮揚一帶地方於正月十七十
奏仰慰
聖懷謹
奏
不啻諄諄訓諭而不聽從亦可謂下愚不移矣
同日又
奏為奏
聞事雍正五年十二月二十七日准刑部咨奉
旨凡有羅教庵院地方行文該督撫將當日建造之由
並現今庵内或止做會或另有用處及庵内居住者
係何等之人逐一查明報部爾等將審訊羅明忠口
供行知漕運總督張大有令張大有行知浙江廵撫
李衛其羅明忠等暫交提督衙門羈禁行文張大有
若有應行質審之處再行發往欽此(臣)隨遵
諭旨行知浙江撫(臣)李衞並飛飭司道嚴審在案今據
司道等詳稱查訊杭州庵内居住之人與羅明忠
俱不認識並無應行質審之處其趙玉割耳一案
現在會審等情俟詳報到日如有應與羅明忠質
審之處(臣)即請發來南理合先行奏
聞謹
奏
焉有不相認識之理明係將其教首開脱耳此等事件
非汝罷軟無能輩可以審理明白者交與李衞伊自能
究明根底
同日又
奏竊桃源縣盜犯張二金棍等刦獄脱逃一案欽奉
諭旨令(臣)設法擒獲(臣)聞各犯逃往河南裕州捕役吳
六家隨即差人前往緝捕據差役回禀知裕州捕
役吳六内鄉縣捕役王玉鄧州捕役張忠孝之弟
張之茂將張二金棍等各犯輾轉指引窩縱潛逃
隨又節次移咨河南督(臣)田文鏡轉飭查拏詎各
州縣延挨半載竟無獲報直至十二月内止將吳
六王玉張之茂三犯押觧來淮(臣)隨發淮揚淮徐
二道訊供俱自認知情縱盜不諱情願在伊等身
上拏來結案等語(臣)現在將吳六等觧回南陽府
分檄州縣添差壯捕協同勒緝又選千總吳俊帶
領捕役前往南陽府一帶密行搜捕務期必獲(臣)
查吳六等俱係河南捕役稔知各犯潛窩處所若
果實力擒拏斷無不獲之理乃各州縣視為隔省
之事漫不上緊追拏以致日久無獲今(臣)又分差
弁役各路追捕倘州縣仍前徇庇捕役玩不擒拏
(臣)即以縱捕窩盜糾參仰懇
聖慈密諭督(臣)田文鏡嚴飭州縣追比捕役勒限獲觧
庶要犯不致漏網重案得以早結矣為此謹
奏
懇朕密諭田文鏡此語甚屬差謬爾意田文鏡亦如張
大有居心行事之人耶可謂以小人之心度君子矣伊
何煩朕諭至云隔屬呼應不靈更為謬論爾之本屬尚
視爾為木偶他省無怪其然也但當自恨自怨而已復
將誰尤朕即允爾所求命他人代為辦理究非長策爾
便糾參亦不過如參山東縣令之舉祇自取辱耳均不
得當何也不及之人所行莫非不及之事朕可力保其
必然
雍正六年三月十五日漕運總督(臣)張大有謹
奏為奏
聞事竊桃源縣盜犯張二金棍等刦獄脱逃一案(臣)又
於本年正月内差(臣)標千總吳俊帶領捕役前往
裕州一帶緝拏今據吳俊禀稱三月初一日於博
望驛地方遇見張大金棍張二金棍在路行走隨
即拏獲張二金棍不意張大金棍兇惡手持繩鞭
打傷捕役三名吳俊即跑到博望驛墩舖傳馬步
兵五名又到馬號備馬二匹飛趕至二十里外柳
溝山下汛兵放箭張大金棍受傷始得拏住觧交
南陽縣收禁等情除一面差役迎提俟押觧到淮
(臣)轉飭地方官嚴審究擬外所有拏獲張大金棍
張二金棍日期理合奏
聞謹
奏
知道了不如是緝捕何能擒獲此兵役人等當格外賞
賜以鼓舞將來
雍正六年五月初四日漕運總督(臣)張大有謹
奏竊桃源縣刦獄一案(臣)差千總吳俊將首犯張大
金棍張二金棍在南陽縣地方拏獲業經奏
聞續於四月初八日(臣)又差役在直隸長垣縣地方拏
獲同來刦獄之李二石良璧二犯押觧到淮(臣)已
有續獲刦犯緣由理合再行奏
聞謹
奏
到京之日將吳俊帶來引見
雍正六年九月十三日漕運總督(臣)張大有謹
奏為恭謝
天恩事竊(臣)於本年七月内督運進京恭覲
天顔仰蒙我
皇上訓誨諄切開其愚蒙警其懈怠跪聆之下感悚交
集(臣)雖至愚何敢自暴自棄上負
聖主洪恩自今以後惟有恪遵
聖訓實力奉行勉圖報效於萬一為此繕摺奏謝
天恩謹
奏
下愚不移四字當書諸紳終身誦之以自省
雍正七年二月初九日漕運總督(臣)張大有謹
奏為仰懇
聖恩援例保
題衛備鼓勵人材事竊(臣)查守備一官雖有營衛之
分其實皆係武職(臣)見各省衛守備中不乏人材
壯偉弓馬嫺熟之員祇因衛守備有催收屯糧接
徵舊欠修造漕船之責參罰案件較之營員獨多
是以衞備一缺竟有數年不得陞轉者使可用之
材格於成例無由振拔似覺可惜仰懇
聖恩可否將衞守備亦照營員之例如有才守兼優弓
馬可觀者令各省督撫公同選擇與營守備一體
保
題送部引
見其有降級罰俸等案於本内聲明恭候
皇上欽定則隨材器使之中益廣干城之選矣是否有
當伏祈
皇上睿鑒施行謹
奏
似此但可以市恩沽譽處從無疎漏何勞心周到一至
於此保養精神為要朕殊為賢大臣憂之
同日又
奏為欽奉
上諭叩謝
天恩事雍正七年正月十九日浙江按察使方覲到淮
恭傳
諭旨(臣)俯伏敬聆又於二月初七日准戸部暨都察院
咨開欽奉
上諭到(臣)欽此欽遵(臣)聞
命之下不勝惶悚伏念(臣)賦質庸愚才識短淺又近年
來心血虚耗精神有所不周耳目有所未及以致
官役需索不能覺察(臣)罪實無可逭荷蒙
聖恩高厚不即罷斥更復仰煩
聖心著派御史二員專司稽察之任我
皇上憫(臣)愚蒙曲
賜矜全有加無已(臣)雖至愚敢不竭力振刷勉圖後效
仰報
洪恩於萬一除現在欽遵
諭旨通行曉諭各幫并嚴飭胥役人等務期洗心滌慮
糧船過淮毋許再索陋規使費(臣)仍細加察訪如
有違犯立行參處所有奉到
諭旨微(臣)感激愚忱理合繕摺奏謝
天恩謹
奏
朕實為汝愧之代汝畏之竟不知汝具何等面皮何等
心胸也亦可謂不世出之庸人矣
雍正七年七月初一日工部右侍郎仍辦理催漕
事務(臣)張大有謹
奏為請
旨事竊(臣)荷蒙
聖恩調補工部右侍郎仍辦理今年催漕事務(臣)謹遵
旨隨帶總漕關防沿途辦理漕務原俟糧船全過臨清
漕(臣)性桂有赴任日期即將關防委員齎送淮安
(臣)仍催漕北上兹於六月二十七日准漕(臣)性桂
咨稱署理浙江總督印務未經交卸等因到(臣臣)
查今年糧船指日即可抵通總漕關防自當交與
漕(臣)性桂收受應否於途次委員齎送浙省抑(臣)
進京之日恭候
諭旨(臣)未敢擅便為此繕摺具
奏伏祈
皇上批示遵行謹
奏
有旨諭部矣爾不必進京仍回任料理漕務
雍正七年八月十八日工部右侍郎仍管理總漕
印務(臣)張大有謹
奏為恭謝
天恩事竊(臣)胞姪候選知縣張玠吏部帶領引
見奉
旨交與田文鏡於山東地方酌量委署試用欽此(臣)謹
遵
上諭不敢具本謝
恩恭設香案望
闕叩頭訖伏念(臣)以衰病微軀仰沐
聖恩有加無已未報涓埃時切惶悚今(臣)姪玠草茅新
進得覲
天顔荷蒙
皇上高厚之恩畀以牧民之任(臣)惟有誡(臣)姪玠勤慎
奉公實心辦事少效犬馬之報於萬一耳所有(臣)
感激微忱理合繕摺奏
謝謹
奏
觀汝一𣲖私心器小之至朕掄才授職豈有因汝姪而
分外加恩之理不過念係大臣子姪經朕揀選自必奮
勉從事冀其將來急公效力耳汝若不能訓導做一好
官試看朕徇汝情面否也
同日又
奏為奏
聞事竊(臣)查今歲入秋以來黃河水長洪澤湖水不能
敵黃以致黃水侵入運河八月初三日至初七等
日河口東西束水兩壩之間漸被泥沙淤墊糧船
難行(臣)於初八日親往看視情形署河(臣)尹繼善
聞謹
奏
覽
雍正七年九月初一日工部右侍郎仍管理總漕
印務(臣)張大有謹
奏為奏
聞事竊(臣)查河口地方於八月初旬沙淤旋即開通業
經奏
聞兹於八月二十三日起黃水漸落湖水暢流數日之
間已將沙淤處所刷深清水直抵黃河黃水不得
復入運河此皆我
皇上至誠感召之所致也八月二十六日(臣)同署河(臣)
尹繼善親往河口祀謝
河神軍民人等無不歡欣稱慶恐厪
聖懷合謹奏
聞謹
奏
清水因何不能敵黃運道至於淤塞今又因何刷深運
道仍復通暢全未聲明但以
河神效靈糊塗具奏實不觧汝具何心思意見也將先後
緣由明白奏來
雍正七年十月二十四日工部右侍郎仍管理總
漕印務(臣)張大有謹
奏為請
旨事雍正七年九月初一日准戸部咨議覆江西廵撫
張坦麟等
奏請酌給南昌等衞所守備千總等員養贍轉運武
弁十四員每員賞給銀二百四十兩停運武弁十
四員每員賞給銀一百兩於藩庫存公銀内支給
等因奉
旨依議欽此移咨到(臣)又准倉場督(臣)岳爾岱等咨據
各省領運千總程㴻等呈懇賞給養廉以廣
皇仁等情應否
題請給與養廉之處咨(臣)酌議准此(臣)查運弁領運
漕糧長途䟦涉額支俸工銀九十兩實屬不敷今
江西省運弁荷蒙
聖恩准給養贍復據各省運弁具情呈懇可否俯照江
西之例一體賞給養贍銀兩出自
皇上格外隆恩如蒙
俞允仰懇
皇上敕下各省督撫臣照抵通道里之遠近酌議養贍
之多寡應於本省何項公用銀内動支
題明給發則微末弁員咸沐
皇仁於無既矣再各省随幫武舉南北往返雖有廪工
銀五十四兩亦不敷用可否亦分别程途遠近量
給養贍理合一併請
旨伏祈
皇上睿鑒施行謹
奏
汝既自稱老病昏憒事體糊塗此等人之議論何所見
而遽請施行耶
雍正七年十二月初八日工部右侍郎仍管理總
漕印務(臣)張大有謹
奏竊(臣)子張鴻運荷蒙
聖恩欽賜舉人明春一體會試即應進京叩謝
天恩因(臣)目下患病服事湯藥俟(臣)病稍痊即令起程
進京叩謝
天恩理合奏
聞謹
奏
性桂另有差委處已有旨仍命汝署理漕督事務矣鴻
運且不必令其來京俟春闈將近方令北來可也
雍正八年二月十七日刑部右侍郎暫署總漕印
務(臣)張大有謹
奏為恭報糧船過淮數目事竊(臣)查雍正八年起運
七年分漕糧各省軍民仰荷我
皇上隆恩疊沛共切感戴踴躍輸輓且自入春以來膏
雨霑足河水暢流重運糧船遄行無阻自上年十
二月二十一日起至今年二月十六日共過淮船
一千六百餘隻較之上年更為迅速米色亦俱乾
潔(臣)親身盤騐開行北上至(臣)病已全愈惟氣血
稍弱現在加意調理恐厪
聖懷合併奏
聞謹
奏
據奏爾病已愈恐朕厪懷等語似朕與汝彼此泛泛痛
癢不關之君臣朕亦無甚厪懷處若能自勉自進於股
肱耳目之義能令朕關心不置固所願也朕旨一字一
句從不為欺誑虚語一派天真可對皎日
硃批諭旨卷五十二
