欽定四庫全書
硃批諭旨卷三十五
硃批何世璂奏摺
雍正四年四月初八日貴州廵撫(臣)何世璂謹
奏為奏
聞事竊(臣)奉
命撫黔於雍正四年正月初四日自揚州起程至四月
初二日抵任已將入境受印到任日期分疏
題報在案(臣)仰體
聖主軫念民生至意沿途訪問米價據土人僉稱去歲
仰賴
皇上福庇年登大有萬民樂業今春雨水調勻春花暢
茂江蘇米價一兩一二錢不等浙江米價一兩二
錢江西米價一兩湖廣米價八九錢不等貴州省
城米價每石六錢各府米價每石四五六錢不等
其豆麥雜糧等項現在飭查收成分數容俟覆到
另報除地方事宜容(臣)察訪確實次第入
告外所有沿途米價及雨水情形(臣)謹繕摺奏
聞謹
奏
覽奏實慰朕懷全頼爾等封疆大吏代朕宣布風化感
召
天和以迓休徵也期共勉之
同日又
奏為奏
聞事(臣)荷蒙
聖恩廵撫貴州入境以來聞貴陽府所屬廣順州之長
寨等處狆苖頑梗阻建營房(臣)抵省面晤署撫(臣)
石禮哈及准提(臣)馬會伯咨札僉云長寨地方經
前任督撫於謹陳調劑等事案内
奏准設立營房防汛狆苖以出入未便遂爾攔阻曾
經差員再三化導苖性頑梗如故業經令遊擊等
領兵前往𠞰撫兼施等語微(臣)竊思狆苖固屬兇
肆然其中亦有強弱良頑之不同為臣子者果能
遠布
徑不熟不無磋跌之虞即使動出萬全而大兵所
到玉石難分仰體我
皇上好生之德必有惻然不忍者(臣)以事關重大不得
不極為詳愼因屢札致提臣囑其嚴飭將弁毋得
奏伏乞
皇上睿鑒批示施行謹
奏
朕並無奇特方略諸事求合於中恩威二字惟欲得當
而已鄂爾泰非尋常督撫可比其才既優心復公誠封
疆大臣中實難多得者類斯等事當聽其指揮而行不
可另立主見掣肘以失機宜再馬會伯原屬褊急每失
之於太過新任楊天縱深悉苖夷情形諸凡料理皆得
其中凡事可與之同心共濟萬不可存文武各途卑鄙
褊淺之見有悞地方事宜至於莅政惟勤毋怠敷奏惟
實毋隱敬之勉之
同日又
奏為恭請
聖訓指示以便遵守事竊(臣)前奉
恩綸陞授黔撫即欲奏請
陛見恭聆
聖訓緣續奉有速赴新任不必來京之
諭旨當即欽遵就道是以不敢瀆請但(臣)鄙陋之處久
在
聖明洞鑒之中今當此邊疆重地民苖雜處自揣庸愚
惟恐隕越日切悚惶伏惟我
皇上睿慮周詳無遠弗屆凡所以安輯民苖撫綏地方
之碩畫有非臣下所能見及者仰懇
聖慈將黔省要務
恩賜批示摺内俾(臣)得有遵守免致貽誤而全省官民
亦共沐
聖德於靡涯矣謹
奏
寄爾等以封疆鉅任朕不竭誠指示更諭何人耶但爾
地方要務朕既未親歷其境何可妄以為知即有所見
亦不過得之傳聞總頼爾等大臣無欺無隠凡百悉據
實入告君臣同心商酌則可耳至於居心立志應如何
處朕今一一訓示於爾若能實力遵奉而行於地方吏
治自大有裨益也不可惟務虚名而廢實事不可但求
潔已而不奉公不可以因循為安静不可以生事為振
作毋偏柔善以盗寬仁之譽毋事姑息以邀屬員之感
毋徇友朋之情而欺主毋受權要之託而誑君黔省錢
糧有限爾之操守素為朕知此外亦無可訓諭再者武
備不宜輕視稍致懈弛當十分留心時加鼓勵苖夷雖
云蠢而無知然亦人也若地方有司實意矜恤令其知
感營伍嚴肅令其知畏朕可保其永遠無事恩威二字
萬不可偏用偏用日前雖有小效將來必更遺大患非
為國家圖久安之策朕所不取鑒别屬員不可盡以科
甲為人材而視他途為市井小人自古用人無方賢愚
豈宜如此區别凡事虚衷秉公切勿預蓄成見世情難
測何可逆料平心以待彼來此應何事不得其理也最
要者實力奉行一語勉之勉之莫負朕倚任之重特諭
雍正四年四月二十九日貴州廵撫(臣)何世璂謹
奏為奏
聞事竊(臣)奉
命撫黔凡關官方吏治惟仰體
聖懷時加察訪除現在官員賢否另摺陳
奏外所有奉
旨揀選發至黔省委署之舉人李倓等十名部文内開
如署任内才守兼優著有實效保題引
見補用等因(臣)到任後即查案細訪除朱璣已經病故
周載恒梁浤丁憂外所有委署婺川縣印之鄧瀾
署鎮遠縣印之羅鳴序署畢節縣印之陳國棟皆
安静供職至先經委署普定縣之高騰蛟署印江
縣事之唐枚在任之時循分供職其先署修文縣
今現委署理永從縣印之李倓與先署安南縣今
現委署理普安縣印之彭月孫俱辦事勤愼查各
員署事未久賢否尚難區别容(臣)再加試看如著
有實效自當保題送部引
見再查前撫(臣)張謙帶至貴州以知府補用之張鉞奉
旨留黔令(臣)酌量題補(臣)見其為人勤愼明白具有才
識俟有知府缺出(臣)即具題請
旨補用理合一併奏
聞(臣)謹
奏
知道了應題者仍行具題毋謂已曾密摺奏過也
同日又
奏為奏
聞事竊查貴陽府廣順州所屬之長寨等處狆苖頑梗
阻建營房一案前經署撫(臣)石禮哈提(臣)馬會伯
勒兵苖疆先行化誨(臣)到任後又仰體
皇上好生之心復遣(臣)標守備徐希達持示前往再行
曉諭業經具摺奏
聞旋據該守僃回稱苖人有欲出申訴者云畏懼大兵
不敢輕出(臣)即諭令將欲出訴者帶至省城以便
親加化誨隨於四月十七日(臣)標遊擊趙文英到
省帶領阿&KR4086;之姪阿拏火連忙頭人阿猛併附近
各寨頭人阿戎等共十四人到(臣)衙門(臣)宣揚
聖天子威德令其傳諭各寨頭人俾其凜遵
國法請兵安營限以三日為率隨賞以花紅錢布等
物令其持此前往化誨以示鼓勵諸苖俱感激叩
頭僉云情願回去勸化衆人迎接官兵進寨安營
等語去後兹據徐希達持趙文英稟稱帶領阿戎
等至營即令往長寨曉諭至二十二日阿戎等回
營稟稱同阿拏進寨將
皇帝愛恤生靈之意再三勸化奈無知兇苖倚恃烏合
之衆斷不肯請兵進寨安營等語阿戎見他們兇
頑不改只求發兵進𠞰阿戎等情願為鄉導以報
天恩等語據此則是長寨兇苖頑梗狂肆不可化誨定
當剪伐無疑矣(臣)查長寨頑苖所以膽肆抗違者
不過恃其黨羽之衆結連同筍焦山等處聯絡聲
援互相掎角遂爾鴟張豕突今(臣)等徧加曉諭俾
附近諸寨如同筍焦山之阿戎等苖寨已漸次解
散願為前驅各寨之羽翼既散長寨之聲援自孤
雖其頑梗如故而我兵前往攻擊可無旁顧之憂
矣除咨會提臣令其相機行事外謹先將現在狆
苖情形據實奏
聞伏乞
皇上睿鑒(臣)謹
奏
朕前諭甚明鄂爾泰馬會伯石禮哈非故為生事邀功
之舉伊等確見事有不得巳處方定議如此料理爾初
到任未達地方委曲情節不可偏執迂論掣肘致誤機
宜罪歸於汝也凡値類斯等事若稍涉罷軟因循遺害
非細似此意見不到處愼毋輕作主張當以此事為終
身戒
同日又
奏為奏
聞事竊(臣)荷蒙
皇上隆恩俾撫黔疆莅任以來無時不仰體
聖心以察吏安民為念今查布政使申大成歷練有年
辦事明敏但初任旬宣尚湏覘其後效糧驛道李
日更勤謹供職貴西道吳應龍人亦明白貴陽府
知府鄭錫爵居官謹飭思州府知府張廣泗才堪
任使頗悉苖情鎮寧州知州朱齊年循聲素著現
在給咨赴部引
見至於貴定縣知縣荆龍章聲名不堪開州知州周恒
老邁糊塗已經查明實蹟另疏糾參外餘者容(臣)
細加察訪續
奏再學(臣)王奕仁校士三載廉明有聲合併奏
聞伏乞
睿鑒(臣)謹
奏
察吏安民乃爾封疆大臣之專責正已率屬不容瞻顧
凡百惟當一秉至公毋苛刻以示嚴厲毋姑息以邀寬
譽一切預作如何若何之見者皆屬懷私不肯致身與
國家之輩朕所不取也但知潔已自全而不奉公者朕
深惡之當領悉朕意酌中而行勉之
雍正四年五月二十九日貴州廵撫(臣)何世璂謹
奏為盤查司庫錢糧仰祈
睿鑒事竊查撫臣到任例應盤查司庫(臣)抵任後適布
政使劉師恕陞任卸事隨檄行新任藩司申大成
查明管收除在造具四柱清冊前來據冊開劉師
恕自雍正元年五月到任起至雍正四年三月止
任内經管錢糧并申大成本年四月初一日到任
起至本月二十二日止現在任内經管錢糧除按
年按月照例支放銀兩連前任撫(臣)金世揚收買
水銀動支銀兩存有水銀可抵俟運賣完日歸項
外該實在存庫銀二十二萬一千八百七十九兩
零(臣)逐一躬親盤查現貯庫銀一十六萬六千五
百七十兩零少銀五萬五千三百九兩零據單開
劉師恕任内有原任威寧鎮(臣)麥世位虧空銀兩
又江蘇湖南江西三省解官短少恊餉銀兩又管
承寵衣物抵補那移猴子厰課銀兩又弁兵循例
預支季餉等銀兩又各屬欠解稅課廩給併缺俸
長支俸工等銀兩又文武各官領借銀兩又墊支
文職各官養廉銀兩申大成任内弁兵循例預支
季餉等銀兩又馬鬃嶺齊家灣丁頭山等三厰欠
解鉛觔變價銀兩又文武官弁領借銀兩又墊支
文職各官養廉銀兩(臣)隨弔取文武各官印領併
查各原案雖與單開數目相符惟是庫項不便墊
借久懸除(臣)已檄令該司勒限嚴催解補外所有
盤查司庫錢糧併新舊二司墊借未補欵項謹據
實
奏明伏乞
皇上睿鑒(臣)謹
奏
所奏甚悉庫項墊借與兵弁尚可看其情節此外皆不
法之端即具有印領錢糧豈容虛懸當勒限完補為是
兵弁所借者當再斟酌之如此秉公毫不瞻徇朕甚嘉
之檄催解補如有不能速完光景當題參者即行參奏
同日又
奏為奏
聞事(臣)自蒙
聖恩陞授貴州廵撫到任以來日夜兢兢目下五月間
陰雨連綿惟恐有傷田禾晝夜焦心差官四處查
勘據覆官舍與民屋泥牆間有倒塌而田禾却極
茂盛(臣)於晴霽之日因出郊勸農即細加履勘與
委員所覆無異當問之土人僉云五月正値插秧
之時貴州悉屬山田宜多雨水秧始暢茂(臣)見禾
苗茂盛果無妨礙將來必獲豐收此皆仰賴
皇上愛民如子至誠格
天之所致也所有近日雨水情形(臣)謹繕摺奏
聞謹
奏
向聞貴州廣西每於雨多之歲冀望豐收今果然矣
同日又
奏為奏
聞事竊查廣順州之長寨者貢等處狆苖阻建營房不
聽化誨情形已經據實奏
聞後(臣)因官兵不日前進誠恐附近良民驚惶躱避廢
業曠時因委思恩府知府張廣泗前往曉諭附近
長寨良民令其耕種貿易各安生業嗣據報稱良
民俱各安業秋毫不擾尋據總統劉業浚報稱五
月初九日協同進𠞰除劉業浚同遊擊趙文英率
領馬步兵駐劄宗角老營應援守僃周豹率兵防
守定番把總史定邦率兵防守廣順外其餘諸將
領兵分為三路遊擊官禄田玉率領馬步兵分佈
谷隆一路尋攻破谷隆口因此口乃長寨緊要門
戶遂屯兵嚴守分遣千總許朗等攻破谷隆之岩
底等七寨燒燬賊巢房屋數百間前後生擒賊犯
四名我兵被傷十名遊擊卜萬年詹天祥率領馬
步兵併土兵分佈焦山一路卜萬年攻破竹林翁
忙井口三處遂搶長寨後梁詹天祥攻破冗甕火
連忙遂入長寨賊巢與卜萬年會兵屯劄礮傷苖
賊數人餘皆奔潰逃匿深箐我兵被傷二名遊擊
張朝宣翁世雄率領馬步兵併土兵從馬落孔一
路而入連開關口四道由火連忙上寨巖直搗長
寨復開關口二道攻破上院寨等三處賊苖逃散
現在屯守又稱頑苖將家口牲畜米糧藏匿羊城
&KR0749;内此&KR0749;上平下陡四圍壁立一徑羊腸地勢險
峻頗難仰攻現今陰雨連綿容俟稍晴相機進攻
擒獲首惡安插餘黨以彰
德威等情到(臣臣)查官兵雖入長寨而渠魁逃匿未獲
營房尚未建立所報果否盡實布置果否得宜容
俟細查明確(臣)與督提二臣合詞具
奏第以事關軍務恐厪
聖懷謹將據報情形先行繕摺奏
聞伏乞
睿鑒(臣)謹
奏
此事諸臣籌畫久矣乃不得已必當舉行之事觀此強
横不法情形豈可不動干戈而專以德化者乎汝初到
任孟浪迂論於此益可見矣汝今不必驚惶但坐看伊
等成功其或一時未能清理稍有守候致遲時日一切
糧餉之接濟兵弁之賞犒悉當聽從督提之調度而行
若少掣肘阻撓有悞機宜汝難免罪愼之愼之不可存
一毫私忌之心從來文武不能合志每至悞事觀汝此
奏頗露不樂成功景況朕甚憂之
雍正四年六月二十九日貴州廵撫(臣)何世璂謹
奏為盤倉事竣據實奏
聞事竊照存倉米穀例應督撫查奏(臣)奉
命撫黔准署撫(臣)石禮哈將常平倉存貯重農積貯欽
奉三案米穀數目造冊移咨到(臣臣)即檄行布攻
司會同貴東貴西二道愼選廉幹之員分往各處
併將支存秋糧一並盤查去後兹據司道各委員
盤查具報前來(臣)逐一查核除實貯在倉米穀外
各州縣内有存銀抵米抵穀者有民間借欠者有
兵丁借支者有各官借欠者(臣)思倉糧關係
國儲自應實貯豈容存銀作抵及官民兵丁共相借
欠况與冊報實貯不符檄駁糧道照數完補據覆
黔省向來如此從前盤查奏銷等案俱作實貯造
冊報部於秋收後完補(臣)未敢輕信復查之各府
詢之前署撫臣咸稱無異隨取各該保結存案謹
循舊例據造實貯清冊報部至所少米石應照變
通之例如足三年支用者即令完銀其有不敷三
年支用者仍俟秋收買補以仰副
皇上軫念儲蓄之至意所有盤查倉糧緣由(臣)謹據實
奏
聞伏乞
睿鑒(臣)謹
奏
雖經據實奏聞更須據實料理也
同日又
奏為奏
聞事竊照長寨狆苖阻建營房一案官兵分路攻擊已
破谷隆長寨等處經(臣)將情形
奏明續於五月二十九日據報遊擊卜萬年領兵分
路搜捕見頑苖扶老挈幼跪求招撫問係各寨頭
人阿&KR4086;等十一名隨解赴宗角行營又於六月初
三日陸續據報攻破者貢羊城等&KR0749;寨擒獲川販
楊世臣等併頑苖男婦子女均解赴行營等情旋
准督臣咨札委令威寧鎮(臣)石禮哈往軍前料理
隨准鎮臣咨報於六月初八日自省起程到宗角
行營將解營之川販頑苖及阿&KR4086;等照發在彼料
理之知府張廣泗等訊供皆因川販李奇以長寨
安營駐劄官兵伊等不能復為川販遂與楊世臣
及阿搗等糾衆攔阻李奇於二月内潛往川省頑
苖之阻建營房皆係伊所指使今兵威已震羣苖
已傾心向化將先獲之男婦諭令親屬認領四散
之苖招回栽插其川販楊世臣等及李奇之妻妾
子女咨解到(臣臣)即發司審擬所有李奇與在逃
之川販窩家當移四川撫提二臣轉飭查拏併行
黔屬經由之地方文武各官恊力嚴拏務獲至原
議應設營房現飭知府張廣泗督同地方官辦料
興工其餘别有議添營房及抽添兵丁之處統俟
督提二臣酌議會疏
題請鎮臣於二十七日回省二十八日晚又據張廣
泗稟報官兵拏獲者貢頭人阿搗查係兇犯之首
應聽劉副將專解赴省等情前來除俟解到之日
發司收審外誠恐有厪
聖懷先行繕摺奏
聞再貴陽府屬各寨苖民紛紛赴(臣)衙門具呈情願剃
頭改裝(臣)即飭令該府曉諭各頭人令其革面洗
心相率勸勉共為
聖世良民合併陳明伏乞
睿鑒(臣)謹
奏
既有前奏在先今為此奏能不少愧乎此事非爾書生
管見所能料理者已有旨諭部矣
雍正四年九月十二日貴州廵撫(臣)何世璂謹
奏為奏
聞事竊照黔省今當收穫之際所有秋成分數行司飭
查去後兹據布政司詳稱今歲雨澤及時高下田
禾均極暢荗早稲現今收穫晚穀已皆秀實通省
收成約八九十分現今省城米價每一市斗價銀
九分折倉斗有一斗五升至各屬米價以倉斗計
算每斗四分至七分不等等因前來(臣)訪查無異
惟鎮遠縣普安州界連滇楚係水陸通衢米價稍
昂若俟收穫完日價値自然漸減將見戸慶盈寧
人歌大有皆我
聖主生成煦育之所致也為此具摺奏
聞伏乞
睿鑒(臣)謹
奏
覽收成米價情形實慰朕懷蓄積乃第一要務邊省尤
當加意悉心籌畫刻不可忽者也
雍正四年十一月十五日貴州廵撫(臣)何世璂謹
奏為
聖主訓誡維殷(臣)心愧悔無地感謝陳情仰祈
睿鑒事竊(臣)抵任之初適有長寨頑苖阻建營房一事
(臣)圖報心切未及致詳遽憑臆見冐昩奏
聞乃蒙
皇上睿慮周詳洞悉機宜節奉
硃批諭旨委曲詳盡諄切異常(臣)跪讀之下茅塞頓開
愧悔交集念(臣)職任封疆不能相機度務偏徇意
見妄瀆
聖聰實有負
皇上之任使投閒罷斥乃分之宜而
聖德涵容曲賜訓誨俾(臣)得翻然悔悟知所遵循(臣)惟
有恪遵
訓旨朝夕刻責鑒已往之愆尤為終身之烱戒以仰副
聖主訓誡之洪恩而已今首惡之阿搗阿撈與川販李
奇等俱已就擒各寨狆苖俱已歸誠向化督(臣)鄂
爾泰親往長寨等處撫循安插苖民踴躍歡舞俱
極得所現獲各犯遵
旨交與究審從此頑苖知有法紀邊方得以寧謐皆
皇上聖算無遺之所致也(臣)謹
奏
若能不固執已見文過飾非朕嘉而不罪也此摺朕欣
悅覽之又慶封疆得人矣
同日又
奏為陳明續完司庫墊支銀兩仰祈
睿鑒事竊照藩庫錢糧(臣)到任後親往逐一盤查少銀
五萬五千三百九兩零經(臣)分析欵項具摺
奏明(臣)因庫項不便久懸一面專檄勒限完補去後
今據布政使申大成冊開前報劉師恕任内未完
銀兩數内陸續催完銀二萬二千五十三兩零尚
未完銀一萬一千五百四十四兩零内除麥世位
虧欠併江蘇等三省短解及管承寵衣服抵補三
項共銀四千五百七十五兩零現在催追變解外
實未完銀六千九百六十八兩零均係弁兵借支
統限請領雍正五年春餉扣還申大成任内前報
未完銀一萬六千四百九十二兩零今已催收全
完(臣)查庫項墊借施之於兵弁誠如
聖諭尚可看其情節此外皆屬違例之事豈可因循舊
習槩為支借(臣)嚴飭該司此後如兵弁遇有急需
或可量為借給即於俸餉内扣還其餘弗得擅行
借支致干
功令謹將續完司庫銀數繕摺奏
聞伏乞
睿鑒(臣)謹
奏
若肯如此破面辦理公事朕無憂黔之心矣諸凡惟效
法鄂爾泰可也勉之勉之
雍正五年閏三月二十六日貴州廵撫(臣)何世璂
謹
奏為奏
聞事竊(臣)履任時黔西商民紛紛具呈請開礦厰(臣)初
慮有利不能無害不敢輕率准行既而思之黔省
土瘠民貧不習織絍之業復不擅商賈之資止藉
耕穫營生而山高嶺峻轉運維艱惟礦厰一項乃
騐羊角柞子白蜡三厰已有成效其餘所報之處
現在飭司清查一有實效議定作何抽收之法再
會同督臣確議具
題至民間食用鹽觔最為急需而黔省向資川鹽山
嶺崎嶇䭾載不易小民往往食淡(臣)思鹽乃天地
所産養人之物川滇皆有何獨黔省無之故到任
後徧加訪察乃知黔省非不產鹽止緣煎試無法
故致湮没因原任安順府知府管承寵先因厰課
被參今巳賠補完足在黔日久熟悉地方情形頗
知煎鹽之法故會同督(臣)鄂爾泰咨部暫留煎試
今據稟稱躧有數處其中地名白果樹小河二處
者原係當年舊開之井但灰石填塞年久今雇覓
井匠探驗大有鹵氣確係鹽井業經置僃噐具雇
夫開挖已深五六丈只待鹽鹵一出即可煎鹽呈
驗等因前來伏思凡事難於圖始而易於樂成但
得一二處有效其餘即可漸次而求幸頼
聞(臣)謹
奏
覽
同日又
奏為欽遵
諭旨和衷辦事備悉奏
聞仰祈
睿鑒事竊(臣)受
皇上殊恩畀以封疆重任自惟才短識淺積過多端荷
蒙
皇上優容前後屢
賜硃批訓誨今歲楚雄總兵南天培過黔又口傳
諭旨(臣)祗領之後晝夜捧讀几百事宜無不咨商於督
提二臣且上歲督(臣)鄂爾泰來黔之日(臣)將黔省
一切事務與之面相商酌深服其公誠之心才識
之卓誠如
聖諭毫髮不爽以(臣)愚昩之質實當勉為效法況兹邊
徼之重敢不商酌而遽行去歲長寨初平鄂爾泰
親往彼處安插料理諸事妥恊狆苖莫不鼓舞感
戴回心易慮矣黔之西界烏蒙普雄朋比為姦鄂
爾泰自料理長寨之後前往調兵擒捕咨(臣)催督
糧餉併檄飭府州縣等官加意安插撫綏歸順苖
民雖於征𠞰之方(臣)未能稍贊一籌而仰覩我
袵席而黔省永無西顧之憂(臣)實不勝踴躍歡忭
也至於黔粤之交有紅江一水界分南北南屬粤
之西隆州北屬黔之普安州顧黔本無錯壤於江
南而粵則有十餘寨插入於江北遂至粵㺜勾引
潛匿刦爭多事(臣)愚以為欲杜其爭端莫若先正
其疆界誠使劃江而理江以南仍屬之粵江以北
盡屬之黔沿江設汛防渡永杜粵儂往來則潛匿
報前來(臣)復加詳議咨商應聽督臣核定會
題則黔省又可無南顧之憂矣惟謬沖之花衣苖本
屬楚省之靖州管轄逼近五開負固恃險出没行
刦今既歸黔省無論其村寨是楚是黔(臣)等應遵
諭旨隨移咨督提二臣會飭黎平府恊多帶兵役併移
會楚省督撫提臣密定方略奮勇𠞰擒然後委員
勘定界址以專職守今准湖廣督(臣)傅敏咨已委
署靖五協副將吳文帶兵進𠞰而黎平協副將劉
頗有膽略兼能武事(臣)委其贊勷機務會同楚員
合僃悉據實奏
聞伏乞
皇上睿鑒施行(臣)謹
奏
覽奏朕深為嘉悦勉為之
雍正五年五月十三日貴州廵撫(臣)何世璂謹
奏為奏
聞事竊照黔省地方山高嶺峻民鮮貿易專資稼穡為
生於禾稲之外復藉麥荍豆菜等雜糧以濟食用
今春時雨時晴麥荍不苦於霪雨豆花益見其豐
茂迨自入夏以來將播稻秧之期則又甘霖疊沛
稻田均得乘時栽插惟是春季遇閏節氣稍晚雜
糧收割稍遲米穀價値稍昂數日(臣)商同督臣遵
照雍正四年四月内前署撫(臣)石禮哈題准
恩旨於存七糶三之積貯三案米穀併足支三年之多
餘秋糧内量行平糶接濟民食今雜糧已登市價
亦減而夏田分數查據署布政使富貴詳報各屬
現在收成内有十分並八九分不等前來(臣)於出
城勸農之日親見禾稻之栽插者有與與翼翼之
蕃雜糧之登場者有如茨如梁之慶(臣)目擊其盛
不勝歡忻鼓舞所有夏田分數理合繕摺奏
聞伏乞
睿鑒(臣)謹
奏
深慰朕懷此皆卿等察吏愛民除暴安良能舒暢兵民
之情上感
天和之所致朕實嘉頼焉但將向日科甲朋比夤緣積習
痛加洗滌竭力挽回則
社稷蒼生禆益無量矣勉之
同日又
奏為
聖壽普天同慶微(臣)戀
主情殷仰懇
天恩允准赴京恭
祝用抒誠悃事竊(臣)於雍正元年七月内奉
命督學兩浙曾經跪聆
聖訓莅任未幾旋補兩淮運使復奉
特恩陞授貴州廵撫屈指
陛辭以來倏經五載雖蒙
聖恩優渥每事詳加
訓誨俾得欽奉遵行但久未入覲
天顔依戀之誠刻不能已兹雍正五年十月三十日恭
逢
皇上五旬大慶萬國歡呼而(臣)受
恩深重若非恭叩
殿陛曷由少伸微悃伏乞
聖恩允(臣)所請容(臣)束裝赴
京得同在
廷諸臣叩祝
萬壽無疆更可詳聆
睿訓則不特(臣)孺慕之悃稍抒而黔省吏治民生更荷
聖教於靡窮矣為此繕摺
奏請伏乞
睿鑒批示欽遵(臣)謹
奏
五旬之慶已有旨矣程途窵遠不必為此無益之往返
在任實力為朕辦理政務勝如十次來京面請朕安也
當欽遵諭旨
雍正六年六月初六日吏部右侍郎署理直隷總
督事務(臣)何世璂謹
奏為奏
聞事竊(臣)荷蒙
特恩命署直隸總督事務
陛辭之後於五月二十八日起程六月初二日抵任除
接印視事日期業經恭疏
題報并
奏謝
天恩外伏惟今年直隸二麥收成情形業於六月初一
日據布政使楊紹彙報前來(臣)到任後查閱詳案
除與恊理督(臣)劉師恕會摺奏
聞外(臣)自京赴任途次連遇大雨(臣)恐低窪地畝或有
勿市私恩以博虚譽(臣)恪遵
聖訓沿途即加體訪遇有屬員謁見便為再三誡飭俟
灼見其賢否當即會同劉師恕逐一據實
宜盡當與劉師恕和衷商確次第舉行(臣)於到任
某之所為容(臣)訪確正犯設法擒獲另行奏
聞(臣)謹
奏
覽
署理直隸總督(臣)何世璂恊理直隸總督(臣)劉師
恕謹
奏為恭報二麥收成分數事竊照今歲
畿輔地方雨𤾉時若二麥暢茂俱已刈穫今據布政
司將各府州縣收成分數彙報前來(臣)等查霸昌
道屬十分九分八分七分不等通永河道屬九分
八分七分不等永平府屬七八九分不等保定河
間正定府屬俱十分順德府屬八九分不等廣平
府屬十分至八九分不等大名府屬八九分不等
宣化府屬七八九分不等直隸天津州并所屬七
分不等直隸冀州趙州深州晉州定州并所屬俱
十分以至七八九分不等二麥登場實稱豐稔黎
民樂業咸頌
洪庥謹具摺恭
奏伏乞
皇上睿鑒謹
奏
此所奏分數皆屬太過似此虛捏何益之有凡百只以
據實為是
雍正六年七月二十四日吏部右侍郎署理直隸
總督事務(臣)何世璂謹
奏為恭繳
硃批并奏請
聖鑒事(臣)齎摺千總回署捧到(臣)前奏二摺奉有
敬遵
訓旨宣誦與協理督(臣)劉師恕祗領欽遵交相勸勉凡
事務期據實以仰副
皇上生成教訓之
天恩於萬一耳至直隸地方事務繁劇(臣)到任後檢查
案卷未完事件多至數百而布按二司皆係新任
(臣)一面與之晝夜料理一面另立限期嚴飭各屬
上緊趕辦而倉庫錢糧尤恐其向多彌縫掩餙之
帑項逐一盤查雖新司楊紹護司李正茂本任收
放錢糧不致虧缺恐從前尚有未經清楚如前經
(臣)等查出
日會同劉師恕細加研審如其事之出入不甚相
遠或其人尚可教誨者俱即駁發另審俾得改正
期其悔悟自新苟或舛錯過甚或本人昏庸難以
陛辭之先荷蒙
遠勝從此日沐
天恩倘得悉除舊疾奮起精神效力
聖世莫非
皇仁之怙冒也理合叩謝
天恩一併奏
聞伏乞
睿鑒謹
奏
甚是極好朕深幸直隸得人但看今歲
上蒼所賜收成即可知矣惟能確信感應之理冇如影響
則一生為人之道得矣
署理直隸總督(臣)何世璂協理直隸總督(臣)劉師
恕謹
奏為請
旨事竊照天津關務關係緊要非廉幹之員不能勝任
現在各河道暨知府皆有職守難以委令兼管而
同知通判知州知縣之内又無堪以委任之員惟
鹽法道衙門事務不繁可以就近兼理而鹽道蔣
澍年力精壯辦事勤愼居官頗知自愛若委以代
理關務庶於
國課有益(臣)等不敢擅便謹繕摺具
奏伏乞
皇上睿鑒批示以便具
題為此繕摺陳明謹
奏
前者曾有此舉不過缺額時以其力能賠墊耳所以鹽
道往往皆不情願爾等既欲委管亦未嘗不可即具本
題奏
雍正六年八月二十四日署理直隸總督(臣)何世
璂協理直隸總督(臣)劉師恕謹
奏為奏
聞事(臣)等伏查今年直屬各府地方雨水俱各調勻收
成分數雖田地高下微有不同大概俱稱豐稔現
在飭查因未據各屬報齊是以尚未具
奏惟宣化地方雨水稀少據口北道王棠將宣化被
旱情形稟報前來(臣)等當即批飭確查隨又據王
棠報稱宣化已得微雨數次雖不霑足而於田禾
甚為有濟等語兹於八月十八日王棠來保詢據
口稱宣化今歲年景得雨之處有七八分即被旱
之處亦有三分又據稱本月十三日敬赴
圓明園恭請
聖安
皇上念切民生傳
旨詢及宣屬雨水(臣)等仰體
皇上愛養元元至意因念宣化歉收之民至冬似應接
濟議於十一月十二月正月於被旱處所開設粥
厰分賑三箇月應否如是恭候
皇上諭旨遵行再宣化府屬之萬全蔚州二處先據報
到各有數里雨中帶雹田苖間有傷損查不成災
一併奏
聞謹
奏
朕若不傳問王棠汝等未必有此一奏也
同日又
奏為遵
旨密訪事雍正六年七月二十九日(臣)等於
御賜摺匣内奉到
硃批尚崇廙原奏一摺奉
批此一事密訪的確奏聞欽此(臣)等遵即密遣(臣)標千
總張國政星赴寶坻縣訪查該縣善家莊地方李
葦根子李中節子兄弟二人同陳一鳴賭錢爭閙
李中節子被陳一鳴毆打情極誤撞殞命控縣將
一鳴監禁有陳君畢等五人往來說合許送知縣
徐大樑銀兩等情與奉
頒奏摺内情節確實相符又查得該令罔惜民瘼催科
無術濫差滋擾民怨沸騰誠為貪婪不法之員不
可一日姑容除另疏
題參究擬外所有遵
旨訪察情由理合奏
聞謹
奏
爾直省屬員俱待他處奏聞奉旨交與方能察出情節
可謂勝察吏安民之任矣
雍正六年九月二十六日署理直隸總督(臣)何世
璂協理直隸總督(臣)劉師恕謹
奏為恭報秋禾收成分數事竊照今歲直隸地方仰
賴
皇上至德格
天雨𤾉時若秋成豐稔(臣)等通行飭查兹據各道府州將
收成分數呈報前來查霸昌道屬實有十分九分
不等通永河道屬實有十分九分及七八分不等
永平保定河間正定順德廣平大名等七府屬實
有十分九分及七八分不等宣化府屬實有六七
八分及三四分不等直隸冀州趙州晉州深州定
州天津州並所屬實有十分九分及七八分不等
昨據通州知州詳報士民許振祖等呈送瑞禾數
本其一莖者穗長一尺五六寸並䨇穗三穗以及
八九穗至十三四穗不等(臣)等欽遵
上諭停其
進獻飭令敬貯
副我
皇上愛民錫福之至意所有各屬實在收成分數(臣)等
謹繕摺具
奏伏乞
皇上睿鑒謹
奏
此皆卿等忠誠任事以感召
天和所致與朕何涉至於用人得當之功則朕不多遜焉
勉之勉之
同日又
奏為要地需人能員難得據實具奏請
旨事竊照天津州知州張星瑞因承審解官張士逵侵
盗鹽花銀兩一案謬擬罪名徇縱要犯經(臣)等恭
疏隨招附參並聲明照例摘印委員署理在案伏
查天津係新改直隸州缺又屬邊海地方不但刑
名錢糧事務繁劇且有徵收海稅稽查海船並管
理水利營田河道堤工之責非精明強幹之員弗
克勝任今查有獻縣知縣程材傳者年富力強辦
事勤敏諳練洵稱實心任事之員若以補授天津
州缺實屬人地相宜於地方民生均有禆益是否
有當伏候
皇上睿鑒批示謹
奏
照該督所請程材傳補授天津州知州該部知道
雍正六年十二月十七日署理直隸總督(臣)何世
璂協理直隸總督(臣)劉師恕謹
奏為奏
聞事竊(臣)等荷蒙
聖恩委以封疆重任凡接見屬員無不諄切告誡務各
留心查緝盜匪以靖地方本月初一日元氏縣知
縣孔傳焯至保(臣)等委赴平山縣協辦採買稻米
一事因密囑其留心查訪鄰近山西一帶深山處
所恐有匪類潛藏即據實密稟去後隨於十三日
稟稱初九日到平山交界聞沿途行路之人紛紛
私語皆云平山西南地面出一郄姓者善於法呪
每日借講
上諭律例為名門下已收多人卑職欲問其詳細然後
會同呈稟但恐彼有知覺是以即行密稟前來(臣)
等隨密飭平山縣知縣訪確郄姓名字設法嚴拏
毋令黨羽免脫亦無致地方驚惶俟拏獲審明另
行具
奏外事關邪教煽惑人心理合先行密奏伏乞
皇上睿鑒謹
奏
所奏甚是但不知平山縣令能與不能也似此委用朕
殊不逹何難遣一的當人協同該縣辦理也
硃批諭旨卷三十五
