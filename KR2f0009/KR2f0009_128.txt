欽定四庫全書
硃批諭旨卷一百二十八
硃批許國桂奏摺
雍正元年十二月十五日署理宣化總兵官正黃
旗副都統(臣)許國桂謹
奏為據實奏明事竊(臣)恭膺
特旨署理宣化總兵官印務
聖訓詳明洞悉幽隱(臣)鏤心刻骨寤寐不忘入境以來
虛心體訪苟有關於營伍利弊者皆當次第興除
以副我
皇上撫綏至意訪得前任總兵(臣)張自成諸事闒茸弁
兵效習成風向有空糧今雖添補然新募之兵弓
馬技藝不無生疎(臣)嚴行訓練務收實用又(臣)將
親丁糧六十分俱照數招募頂補屬員節禮陋規
出示禁止各屬又有總兵之掛糧(臣)面誡屬員嚴
令速為募補又查宣化教場餘地二十四頃每年
租銀四百三十餘兩城内菜園八十畝每年租銀
十三兩沙城西城各房一所又鄧家窰一處每年
共租銀四十六兩又馬厰餘地每年交黑豆二百
石草九千束歴任總兵取為饔飱之資雖無害於
兵民但以官地所産(臣)若擅自收納心實未安謹
據實陳奏伏祈
皇上睿鑒施行謹
奏
諸凡須行與朕看不在此數行摺奏也應取者取用亦
豈有嗔責之理總要還朕一是字而已所奏防汛添兵
之摺已發部議爾雖初到看所料理處頗屬可嘉勉之
同日又
奏為遵
旨奏明仰請
睿裁事竊(臣)欽奉
皇上面諭修葺宣化城垣事宜(臣)於抵任後遵即會同
宣化知府郭維寧俾率宣化知縣楊蔚親臨閱視
城垣坍塌處所共計八百八十五丈以及城樓角
樓等項悉皆倒壊據該縣印冊估銀十三萬三千
八百四十兩零惟是宣郡城内卑窪北門之外東
門各道山水洶湧奔注舊建石堤土堤以禦汎濫
而固城垣因年久未修石堤衝開四處土堤衝開
三處山水直灌城根北面城墻磚石無存者共七
十一丈其僅存薄土四五尺者二十八丈若不及
今修堤恐來歲春夏山水一發倉庫兵民難保無
虞恭請
皇上敕令先修堤工俾水歸故道以次修城始得完固
復於修堤之時遵倣古蹟修復閘口俾其蓄洩有
時旱潦有備宣府百姓共沐
皇仁於無既矣再知府郭維寧職司民社仰請
敕令一體監修則(臣)臂指得人而工程可以速竣為此
具摺奏
聞伏乞
睿鑒施行謹
奏
所奏是自應先修堤工令郭維寧一同監修爾即傳旨
知會撫臣可也
雍正元年十二月二十八日署理宣化總兵官正
黃旗副都統(臣)許國桂謹
奏為報明事竊(臣)於本月二十七日據張家口副將
馬承璋報稱據廵街把總稟稱卑弁帶兵廵街至
通橋門街市見有旗人飲馬將街攔住有柴火車
一輛又有婦女車二輛擁擠一處一夥旗人只顧
飽看婦女拉車之人急欲前行反將拉車之人渾
罵卑弁同兵向前勸阻豈期伊等恃威將卑弁及
兵丁百般辱罵肆行毆打卑弁現將旗人兩箇扭
住聽候查問等情據此隨同韓參將詢問你是那
旗人屬何佐領據稱我是正紅旗人一箇呌莊兒
一箇叫王國賓我們是敦郡王肉房茶房内務府
佐領下人你管不得我你問我做甚麽你送我一
箇地方去罷等語本職未敢擅專理合具文報明
等情到(臣)據此(臣)隨檄令遊擊史蘭馤等將莊兒
王國賓即行鎖拏嚴加看守外事關旗人騷擾地
方不敢隱諱理合據實具奏請
旨謹
奏
如此執法方見是實心任事朕甚嘉之將二人生事情
由備細聲明鎖解咨部請旨施行
雍正二年正月二十二日宣化總兵官(臣)許國桂
謹
奏為據實具奏仰籲
天恩事竊(臣)據(臣)標所屬各營路將弁等官魏麟等合
詞詳稱據出師兵丁王萬傑等公同稟稱役等遵
於康熙五十九年調往陜西出師荷蒙
聖祖仁皇帝隆恩每兵賞給䭾載馬二匹兵丁五百名共
領馬一千匹跋涉三載沿途倒斃當即報明隨征
兵部蒙令賠補役等無奈各將支領餉銀隨倒隨
補及回營之日並在途所補之馬十無一存領兵
陳副將諭令役等每一名繳銀十六兩以足兩馬
之價但思役等身充營伍養生度日惟賴餉銀兹
議以餉銀抵補役等憑何度日近聞保定城守尉
滿洲兵丁古北口提標綠旗兵丁倒斃馬匹均蒙
皇恩免賠役等奉調出師事屬一體伏乞詳請
題達仰邀
聖主恩典一視同仁從寬免賠則生生世世頂戴
皇恩於無既矣等因到(臣臣)職司所在不敢壅於上
聞可否免其賠補出自
天恩伏乞
皇上睿鑒施行謹
奏
總兵許國桂所奏該鎮兵丁軍前倒斃馬匹一項念伊
等出征勞苦從寬免其賠補該部知道
雍正二年二月初三日宣化總兵官(臣)許國桂謹
奏為遵
旨監造沙城敬陳末議事竊照雍正二年正月二十七
日奉兵部劄付内開欽奉
上諭原任提督左世永著派往沙城修造城池并著給
事中戴錦監督催修左世永如力不能完工即令戴
錦協力幫助將二人俱交許國桂照伊指定處所修
造等因劄行到(臣臣)隨於二十八日親詣沙城會同
戴錦左世永逐處勘閱城工悉照舊制指明俾其
遵式修築俟興工之日(臣)不時單騎前往查看催
趲隨據耆老鄉約人等稟稱東堡外東北角向因
山水灌注漸至城根居民搬運山石欲築堤一道
自地震後居民窮苦無力建築今蒙
天恩造城萬民有幸懇求一併造堤用成萬年不拔之
計(臣)閱城外東北角正當山水所衝必須築成石
堤方可以防汎濫之虞向時居民搬運石料猶存
相應並令造堤以護城垣(臣)更有請者查沙城之
内西係保安州治東係懷來縣治一城兩管既無
專屬又無一官在地駐防今值興造城垣丁夫工
匠蝟集蜂屯其間良善固多宵小亦復不少必得
專員方資彈壓查有糧捕同知滿雲鷫駐劄新保
安城内去沙城僅二十里仰請
聖旨令其來往稽查緝捕甚於地方有益但同知滿雲
鷫乃屬文員(臣)何敢擅為越俎之謀緣蒙我
皇上委任優隆用是謹陳一得之見繕摺請
旨伏候
皇上批示遵行謹
奏
將爾所奏情節知會撫臣李維鈞諒伊自有措置此所
奏是但不知滿雲鷫向日居官何如
雍正二年二月十八日宣化總兵官(臣)許國桂謹
奏為奏明事竊照修造沙城業將興工日期另疏具
題外(臣)於查看沙城之時監督(臣)戴錦議將沙城舊
基盡行剷平走夯另造(臣)思沙城墻垣雖盡倒塌
而坐地基址仍然堅固若必剷平舊基走夯另造
不惟曠日持久抑且一工數費似屬無益況新走
之夯未免鬆浮終不若舊基堅固(臣)令其照舊基
修築迨沙城工完之日倘有餘貲則附近城堡倒
塌正多或可再興一工禆益匪淺(臣)之管見如此
伏祈
皇上睿鑒施行謹
奏
爾此見甚好今有居官貪饕之原任大興令高純嘏十
餘年來婪贓不下數萬發往助修城工爾查就近一切
城垣堤路如有應修理處酌量伊等力之所能令其修
理
雍正二年三月初三日宣化總兵官(臣)許國桂謹
奏為據實奏
聞仰祈
乾斷事竊照修造沙城(臣)奉
旨管理業將指定處所緣由并報到興工動土日期繕
疏具
題(臣)復親至沙城會同戴錦左世永遶城閱看一應
修造之方詳細指明令其作速修造(臣)回署之後
復經疊催詎意延今一月尚未修造(臣)細揆之緣
地方棍徒暗地鑽營欲行包攬戴錦自恃監督假
公濟私或就中分潤而左世永窺破隱情多方拒
却必欲另覓工役且又希圖協助種種延挨似此
各挾私心互相虞詐尚無修造之期安有完工之
日(臣)若徇隱不言難辭朋比之咎所當據情
奏明伏乞
皇上乾斷施行謹
奏
所奏甚是爾多方開導如怙終不悛即行參奏候朕嚴
加處分
同日又
奏為恭報宣化得雨日期事欽惟我
皇上念切民依不遑宵旰今宣化地方於本月初二日
夜甘霖大沛四郊霑足會見豐收有望萬姓共沐
皇仁理合
奏報謹
奏
覽奏地方及時得雨殊為可喜真所謂
天恩浩蕩也
雍正二年四月二十二日宣化總兵官(臣)許國桂
謹
奏為恭繳
硃批諭旨事竊照雍正二年三月十七日(臣)標把總齎
到
皇上硃批原摺一本遵即行文直隸廵撫順天府尹等
衙門疊催去後今高純嘏尚未到工俟其到工之
日取有興工日期另行
題報合將原摺恭繳謹
奏
知道了
張自成猶屬曾經出力之人因其居官不職所以罰派
此差今業已身故向日貪得多寡諒皆爾所知悉不必
過於苛刻
雍正二年六月二十一日宣化總兵官(臣)許國桂
謹
奏為奏
聞事竊(臣)荷蒙
皇上委任監理修造城垣堤路今查得沙城堤壩已經
修完中堡磚城亦經修完惟城樓尚在盖造即日
告竣其東西二土堡現在上緊修造新保安城堤
壩二道亦已修完現在清理城基除宣化府城工
現在刨沙修築容(臣)另行具
奏所有做完工程理合奏
聞謹
奏
據奏各項工程已悉其南口居庸一帶大路當加意監
督修理
雍正二年七月二十八日宣化總兵官(臣)許國桂
謹
奏為據實
奏明仰祈
聖裁事竊張文燦修造宣化府城以贖伊父前愆(臣)約
估其力可出四五萬金前堤工雖經報完而甕城
尚未告竣城外之沙僅刨去一丈其所作工程約
費三萬六千五百餘兩實止發過銀二萬五千七
百餘兩未奉
旨下問之先尚陸續發銀修工及奉
旨下問之後張文燦隨口稱力竭工料等項欠銀不發
以致匠役停工事關
欽工豈容稽遲推卸倘再延挨(臣)即另行參
奏合先
奏明或令其將甕城修完免其再修或令其將城外
之沙再刨去五尺(臣)不敢擅專伏乞
皇上睿鑒批示遵行謹
奏
張文燦效力至三萬餘金可以寬免今派遣原任雷瓊
道沈澄來工效力應交付某處工程爾其酌量撥與修
理
雍正二年八月二十六日宣化總兵官(臣)許國桂
謹
奏為恭謝
天恩事雍正二年八月十五日據(臣)標把總恭捧
御賜月餅到宣(臣)出郊跪迎至署恭設香案望
闕叩頭謝
恩祗領訖伏念(臣)一介庸愚至微極陋荷蒙
天厨寵賚感激惶悚惟有勉竭駑駘圖報
皇恩於萬一耳理合奏
謝謹
奏
凡百惟務真實方能永久蒙朕眷顧不可絲毫放縱有
負委任之恩
雍正二年九月十一日宣化總兵官(臣)許國桂謹
奏為恭繳
硃批諭旨事竊照雍正二年九月初一日(臣)標把總恭
齎到
皇上硃批原摺(臣)捧讀之下惶悚無地前奉部劄惡僧
正修一案奉
旨著(臣)明白回奏其明白回奏之處令其送部不必自
行摺奏(臣)恪遵
諭旨所以不敢具摺冒瀆
天聽今蒙
聖訓諄切感激涕零除將明白回奏之處具疏
奏明外謹將實情附
奏竊(臣)原與此僧素不相識因口北道范弘偲送來
募化云係舊相識(臣)一時愚昧給銀六兩但(臣)不
能早燭姦邪於未露之先疎略之罪實何敢辭所
有奉到
硃批原摺理合恭繳謹
奏
此事甚屬愚昧無識陋習不除殊可痛恨爾試思有是
理乎
雍正三年四月二十六日宣化總兵官(臣)許國桂
謹
奏為奏
聞事竊照雍正三年四月二十三日卯刻據四門守門
兵丁稟稱口北道年裕吩咐今早城門不可即開
不知何故(臣)隨差人訪問知係教書之人乘夜逃
走徧城尋覓無蹤等情理合具摺奏
聞謹
奏
凡百照此據事直陳方是爾觀年裕之居官為人如猶
有優處則已若竟不妥又有此甚可笑之事即行具摺
參奏可也
雍正三年五月初二日宣化總兵官(臣)許國桂謹
奏為遵
旨奏
聞事竊(臣)奉到
皇上硃批諭旨遵查口北道年裕到任未及三月居官
尚不敢多事但其為人瑣屑況舊染脾疾飲食少
進形神倦怠強為支持(臣)思辦事全賴精神若身
軀疲憊難免曠官謹據實回
奏伏乞
皇上睿鑒施行謹
奏
既云竝無劣蹟未有因病加罪之理再看幾時另行奏
聞
雍正三年五月十九日宣化總兵官(臣)許國桂謹
奏為奏
聞事竊照原任學道張學庠係考核學道案内因聲名
不好革職派令修理居庸南口道路之員理宜實
心效力不意張學庠詭詐居心姦巧成性於雍正
二年六月内奉
旨發往南口效力延挨至十一月始到工所因天寒停
工止用過揀石銀二百三十餘兩今春修堤墊道
皆令工匠代為墊用所做工程約費五千餘兩而
止給銀七百兩以致工匠紛紛索價停工以待而
張學庠又云必須家中協力設處方能接濟(臣)查
張學庠居官聲名既已不好豈無餘貲而伊父張
孟球又屬原任開歸道並未與張學庠分家銀錢
皆伊父張孟球掌握現住蘇州本籍年猶未老可
以幫助其子以(臣)愚見莫若令張孟球前來工所
幫助備辦既可早竣工程又可為詭詐姦巧者之
戒謹據實奏
聞如果(臣)言可採伏乞
皇上批示以便遵行謹
奏
斷未有因子罪及其父之理將應需錢糧酌定數目援
旨行文江蘇廵撫追變張學庠之家産可耳
雍正三年六月初六日宣化總兵官(臣)許國桂謹
奏為奏明事竊照(臣)於署理宣化總兵印務時奉
皇上面諭著令原任宣化總兵官張自成修理宣化府
城刨除沙土并著伊子張文燦前來幫助經(臣)
奏明即將清河北壩先令其修完後將甕城城樓刨
沙等工指示修作今已告竣共用過銀三萬六千
五百餘兩至張文燦修壩時借用過舊城磚五萬
一百零六塊共該銀一千五百三兩零此項銀兩
或令其陸續交存口北道庫或邀
恩豁免(臣)不敢擅專伏乞
皇上批示遵行謹
奏
此項銀兩免其賠補可也
雍正三年六月二十五日宣化總兵官(臣)許國桂
謹
奏為奏明事竊照雍正三年六月十一日發到條奏
洋河橋一摺奉
皇上硃批著沈澄添修此橋欽此(臣)遵即親往閱視查
此橋在城之南關外為蔚州南山往來䭾煤之道
非通秦晉三口之大路考其衝塌之故盖因當年
建造時上下寬闊一樣是以橋面勢重易於傾圯
又因橋底脣短水洶沙旋根脚不牢以致坍塌目
今之水現在流注橋南並不由橋下出入以(臣)愚
見合無就可渡之處著沈澄另造長石平橋一座
即運廢石以築橋基另採新石以鋪橋面庶橋工
更可久遠而民無病涉矣(臣)管見如是是否有當
伏乞
皇上批示遵行謹
奏
依爾所議行但改造平橋所需較之修治舊橋所需銀
兩必有增無減爾方可免人談論於此處亟當留心
同日又
奏為參奏事竊照奉
旨𤼵來修城效力之原任大興知縣高純嘏秉性姦巧
居心狡詐自雍正二年閏四月初九日動工興修
新保安城至九月内因天寒停工所做城門及堤
壩工程無多今年自春至夏(臣)屢經嚴飭而高純
嘏詭計百出託言某日動工至期寂然(臣)疊行嚴
催高純嘏始開出房屋田地並不開明數目及坐
落地方據云無人敢售惟以虛辭巧飾延挨時日
玩誤
欽工莫此為甚理應行文江蘇撫臣變其産業以早竣
城工伏候
皇上批示遵行謹
奏
此事爾奏遲矣高純嘏到工業已二年縱有資産早經
隱匿即使行文江蘇止不過得一家産盡絶之覆文耳
於事何益今不若將高純嘏嚴拏交爾追比將來不能
完工高純嘏固不免延捱之罪爾亦難辭袒庇疎縱之
咎也應否行文在爾斟酌朕意不必爾若謂有益傳旨
行文亦可
雍正三年七月二十一日宣化總兵官(臣)許國桂
謹
奏為欽奉
上諭事竊(臣)准兵刑二部劄開奉
上諭令直省督撫提鎮通行各該地方文武官員嚴查
年羹堯寄放之貲財産業等因到(臣臣)遵即遍飭所
屬嚴加躧訪(臣)又細加查察查得張家口居民卜
爾介向係年羹堯販買馬匹之人恐其領伊貲本
隨即傳訊據供並未領有貲本小的兄弟卜爾耀
因趕馬流落陜西年羹堯的馬販子高文顯係裕
親王屬下人認得小的兄弟於康熙六十一年同
到張家口住在小的家裏買馬五百餘匹雍正元
年又買馬一千餘匹雍正二年又買馬七八千匹
馬販衆人私帶之馬在外張家口之馬價每匹八
兩上下趕到陜西年羹堯與衆人私帶之馬與營
兵係十二兩一匹他的馬是多少價銀小的不知
道小的兄弟尚在陜西未回等情訊供在案緣係
(臣)地方之事既經訊明敢不直陳應否
敕下川陜督臣曉諭兵丁其馬價未給完者俱不准給
還其已給還者俱令照張家口八兩之價餘銀追
繳是否有當伏乞
皇上睿鑒施行謹
奏
此事著年羹堯明白回奏并著總督岳鍾琪察明奏聞
雍正三年八月二十四日宣化總兵官(臣)許國桂
謹
奏為恭繳
硃批諭旨事竊(臣)標把總恭齎
皇上硃批原摺到(臣臣)跪讀之下益加兢惕實力遵行
合將原摺繳
進謹
奏
爾近日以來甚屬不妥慎之
硃批諭旨卷一百二十八
