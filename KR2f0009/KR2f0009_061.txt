欽定四庫全書
硃批諭旨卷六十一
硃批汪漋奏摺
雍正四年二月二十四日廣西廵撫(臣)汪漋謹
奏為遵
旨查覆事竊(臣)扵雍正三年十月二十七日赴
圓明園謝
恩蒙
皇上召至勤政殿
訓諭地方事宜又蒙
諭(臣)到廣西訪左江總兵官梁永禧居官如何據實具
奏欽此欽遵(臣)到任後因左江總兵官駐劄南寧府
與桂林省城相距甚遠(臣)密加訪察梁永禧辦理
營務尚去得在地方亦不多事(臣)謹據實具
奏伏惟我
皇上至聖至明無遠不燭凡臣下賢否之分難逃
日月之照(臣)履任日淺耳目未周不勝惶懼之至仰祈
皇上睿鑒謹
奏
既云履任日淺耳目未周則辦理營伍去得在地方亦
不多事之奏亦屬荒唐南寧至桂林不過數日之程即
以為相距甚遠京城去粤西數千里之遥而謂朕之聖
明無遠不燭其賢否之分難逃日月之照云云何不體
情理一至於此耶爾初次奏摺即如此依違瞻顧居心
不純已見一斑殊大失朕之所望封疆大吏既受國家
知遇之恩當思竭力盡命之義切忌柔佞巧詐獨善巳
身而不乃心國計朕披閱所奏甚憂汝不克勝此任也
勉力為之書生章句虚文非此任所需之物苟不以實
心行實政秉公甄別賢否據實入告動輙瞻前顧後持
首鼠兩端之見以圖自便則大負朕任用之意矣勉之
慎之
雍正四年五月二十五日廣西廵撫(臣)汪漋謹
奏恭請
皇上萬安
朕安捐穀之奏交部議行摺留中候部文行知
同日又
奏為恭報雨水米價事竊粤西春雨連綿已資耕種
入夏晴雨相間五月初農家栽插正殷尤望時雨
喜初四夜至初六日甘霖大沛各屬俱報霑足栽
插適宜農人僉云雨澤應時可望豐年再米價二
三月間倉斗每石七錢嗣因廣東販糴頗多致廣
西之沿河府州縣米價漸長梧州因接近廣東商
販絡繹其價尤貴現今桂林府米價九錢平樂潯
州南寧柳州等府米價八錢四五分不等梧州府
米價一兩四錢當兹青黃不接之時米價日長捐
穀存七糶三現奉
俞旨(臣)巳令各屬平糶以裕民食至粤西麥已成熟但
種麥之處甚少我
皇上軫念民瘼遐方赤子時厪
聖心所有雨水米價謹繕摺奏
聞(臣)謹
奏
天下一家何分彼此隣省遏糴之舉當知斷不可行
同日又
奏為叩謝
天恩事(臣)齎摺人回捧到(臣)查
奏梁永禧一摺恭奉
硃批飭戒(臣)跪讀之下戰慄汗流置身無地愚闇冒昧
罪不容逭蒙
皇上恩賜矜全不即罷斥復荷
硃批諄諄訓勉即祖父之教子孫師長之訓弟子不能
如是(臣)恭繹再三涕零感激惟有時凜
聖訓實心以行實政秉公以別賢否屏絶虚文黽勉盡
職以期無負
皇上任用之至意并稍贖罪愆於萬一耳謹繕摺恭謝
天恩(臣)謹
奏
天下類此者頗多皆緣私心未融識見不高舉步即履
此取愧之途也公之一字最為切要時當自省
雍正四年六月十六日廣西廵撫(臣)汪漋謹
奏為恭謝
天恩事竊(臣)奉
旨調補江西廵撫業經恭疏叩謝
天恩伏念(臣)賦質駑鈍毫無才識叨沭
皇上特達之知畀以廵撫重任受事半載未效寸長(臣)
前遵
旨查梁永禧居官之處冒昧具
奏罪不容逭
皇上恩賜矜全不即罷斥
硃批諭飭
訓勉諄諄(臣)頂戴
洪恩日夜恐懼勉盡職守猶慮隕越重厪
聖懷今調補江西廵撫聞
命自天感
恩無地雖捐糜頂踵難報
殊恩扵萬一(臣)謹扵六月十七日起行馳赴南昌所有
廣西事務另摺具
奏為此繕摺恭謝
天恩(臣)謹
奏
勉之毋沽虚名毋做假好官振起精神勉勵造就成一
人物方不負朕之委用也
同日又
奏為奏眀出糶捐穀事竊臣前因廣東米價騰貴商
販絡繹扵廣西搬運甚多致瀕河郡縣米價日長
而梧州府尤甚是以摺
奏捐穀存七糶三蒙
皇上恩允已飭各屬開倉照時價出糶其初民間價平
每石自三錢以至四錢二三分不等後漸增長若
倉穀亦照市價加增恐兵民皆憂米貴食用艱難
(臣)仰體
皇上愛育羣黎之意飭各屬仍照初糶價值不許随市
價增長并不得賣多報少雖陳穀碾米視新穀略
少然價平易糶饔飱有賴兵民莫不歡欣共戴
皇仁合計桂梧南柳四府捐穀已糶過十六萬五千石
零俟新穀登場停止又平潯二府亦照例存七糶
三應扵秋收後買補還倉以符部議價有贏餘若
干仍歸解部項下統俟新撫(臣)甘汝來接任料理
緣係(臣)任内事務理合
奏明仰祈
皇上睿鑒(臣)謹
奏
甘汝來接任料理諒應妥協不至差謬也
同日又
奏為敬舉廉能縣令事竊(臣)受事廣西細訪屬員有
平樂府平樂縣知縣吳元鉽持躬清廉辦事練達
催科有法又實心撫字民切愛戴賓州上林縣知
縣栢弘智才具勤敏扵猺獞仇殺案件剖理審結
勸懲得宜愚頑知警以上二員上年
計典内督(臣)孔毓珣前撫(臣)李紱俱經附薦兹(臣)察
其居官果係廉能著有實績不敢壅扵上
聞謹繕摺具
奏仰祈
皇上睿鑒(臣)謹
奏
知道了但汝此奏不過循孔毓珣李紱之軌轍耳大凡
他人之指使萬不可從究須自立主見方好
同日又
奏為奏眀拏獲礦徒事竊梧州府屬蒼梧縣有芋莢
山其地接連廣東為開建賀縣蒼梧三縣分轄之
區峻嶺窮崖徑路岐出近有廣東饑民同蒼梧賀
縣愚民潜往此山偷穵礦砂(臣)随飭蒼梧縣協同
武弁嚴拏驅遂昨據蒼梧縣禀報已經拏獲二十
九人懲治竊思此輩不過乏食窮民妄希覓利餬
口但恐蟻聚無常貽害地方(臣)曾經咨商督(臣)孔
毓珣提(臣)韓良輔嚴飭員弁勤加防禦相應
奏眀仰祈
皇上睿鑒(臣)謹
奏
既知係乏食窮民即當籌畫其食使至不乏斯地方安
寧矣何須防禦然未聞善良百姓偶因乏食遂敢為非
也類此等語悉屬迂見
雍正四年八月初一日江西廵撫(臣)汪漋謹
奏為奏
聞事竊(臣)蒙
皇上洪恩調補江西廵撫扵七月十三日到任受事旬
餘適逢科場監臨所有地方一切應行事宜容(臣)
體訪確實次第另摺奏
聞查江西省米價入春來較之往歲似覺稍昂仰賴
皇上福庇五六月間雨水調勻(臣)到任正當早稻登場
訪察各屬收成分數據報南昌等十三府收成約
有八九十分不等俱屬豐收又據南昌瑞州袁州
臨江撫州廣信饒州南康九江南安等十府報到
米價每倉石自八錢七八分至九錢四五分一兩
不等惟吉安建昌贑州三府米價自一兩一二錢
至一兩三四錢不等以界聯閩廣買米者多是以
價值稍昂但早稻既獲豐收價亦漸減交秋以來
各屬雨水霑足晚禾暢茂間有近扵江湖低窪之
處略被水淹者水退種烏禾雜糧可望收穫民生
有賴共樂昇平(臣)謹
奏
覽所奏收穫并米價情形深慰朕懷
同日又
奏為恭繳
硃批奏摺事雍正四年七月二十八日(臣)齎摺人回至
江西捧到
御批奏摺理合恭繳所有(臣)前任廣西委員監收潯州
稅務(臣)愚昧不明誤用右江道喬于瀛(臣)獲罪實
深荷蒙
皇上天恩
硃批訓示(臣)不勝戰慄惶悚之至(臣)謹
奏
所奏知道了用人何能保無錯悮但若有心徇私則雖
戰慄惶悚亦復何益
同日又
奏為欽奉
上諭事(臣)蒙
皇上天恩調任江西廵撫扵到任後查前撫(臣)裴&KR0973;度
任内接准部咨内開欽奉
上諭著將江西存倉之穀碾米十五萬石動用脚價遴
委能員即速運至閩省交界地方先期知會閩省督
撫委員領去分給各地方以濟民食等因欽此經前
撫臣轉行欽遵在案(臣)體
皇仁遵即通查江閩交界地方嚴檄就近碾米委員速
行運送已扵七月十八等日將南昌等三府現在
碾就米二萬石先行押運經(臣)具䟽
題報仍飭該管知府陸續随碾随運正嚴檄飛催間
旋扵七月二十四日接准到福建撫(臣)毛文銓咨
文内開閩省各屬六月以後雨澤及時早稻登場
晚禾無不布種民心大定米價漸平此項奉𤼵之
米似可從容緩運現在從長計議具摺請
旨遵行除巳碾者聽先期知會領運外所有未碾者希
即暫停恭候
硃批至日另行知會撥運施行等因移咨到(臣)是福建
六月下旬以後雨澤及時米價漸平閩省之民仰
賴
皇上洪恩漸次可以樂享豐年而
皇上宵旰憂勤
宸衷亦可稍舒矣此項碾運米石可否暫停緩運理合
繕摺請
旨伏候
皇上批示遵行至所有巳經碾成米石現在仍檄令委
員陸續押運合併聲眀(臣)謹
奏
已另有旨諭該部矣
雍正四年九月十八日江西廵撫(臣)汪漋謹
奏為陳眀江省被水情形事竊江西八月初旬以來
霪雨連綿至八月十五六等日山水湊集江湖泛
漲一時不能消洩以致省會之南昌新建進賢豐
城德化龍南並建昌清江等八縣各低窪田禾被
水淹沒居民房屋間遭傾圯龍南一縣倉穀亦被
浸濕經(臣)先後
題報在案併即飛查南昌省會向有府道公捐節備
倉一項並臣倡率司道公捐銀兩分𤼵各縣令地
方官親往確查田畝成災及倒塌房屋實在被災
窮民先行按戶賑恤撫慰得所現在民情安帖至
查南昌等八縣被水地方原係濱江帶湖低窪之
地故易為災其高阜之地晚禾俱各無恙惟是南
昌新建二縣係江西省會進賢豐城亦與省會不
遠因有被災百姓紛紛赴(臣)衙門呈請宜禁閩廣
兩省搬運米石雖經(臣)撫慰去後然未雨綢繆所
當仰體
聖衷周詳籌畫(臣)已另摺
奏請
旨兹將被水情形據實奏
聞(臣)謹
奏
覽奏已悉另奏一摺現發部議
同日又
奏為請
旨事竊查(臣)屬南昌府寧州知州李化龍扵本年四月
内到任接受前任劉世豪那缺流抵倉庫銀米未
清因南昌知府張景偉力為擔承立有印約定限
雍正五年奏銷前如數清完該牧業經出結接受
在案今扵九月十二日據該牧將接受銀米未清
前情據實自首通報到(臣)併申報
欽差部(臣)邁柱前任撫(臣)裴□度均請清理随據布按
二司及糧道等會同揭報前情同日又准裴&KR0973;度
咨同前由令(臣)會疏題參(臣)思州縣錢糧豈容那
混該知府張景偉顯有勒令交代情弊例應糾參
但細繹原奉
上諭命部(臣)邁柱來江清理是此案似應會疏經(臣)備
文咨商旋准邁柱咨覆内開查本部奉
命來江專為徹底審究德安武寧等縣各虧空捏稱民
欠併闔省交代未清上司抑勒出結等案今李化
龍自首之案正本部奉
旨同藩臬二司竭力清查案内之事現在會同清查審
理本部不便逐案具題俟闔省此類案件盡行審
理清楚具題之日再行咨達等因到(臣)是寧州銀
米未清之案(臣)應聽候
欽命部(臣)邁柱將闔省似此類案件盡行清楚具
題完結但(臣)本愚鈍恐蹈欺隱之愆可否聽(臣)糾參
抑或統聽邁柱徹底查察清楚完日一併彙
題(臣)謹繕摺請
旨伏候
皇上批示遵行(臣)謹
奏
自應聽候邁柱於徹底清查案内完結何必重複具題
雍正四年九月二十八日江西廵撫(臣)汪漋謹
奏為欽奉
上諭事竊查江西省因廖科齡虧空一案蕭彬互揭知
府李熙驛鹽道孫蘭苾一案
皇上特命部(臣)邁柱來江審理並令前任撫(臣)裴&KR0973;度
留江將從前一切流抵民欠陳奏清楚仰見我
皇上眀並日月國計民生均有裨益惟(臣)以履任之初
事關通省錢糧雖巳
欽命部臣清理而身任封疆刑名錢穀實為總滙(臣)扵
監臨撤闈後業已嚴加核查并分檄飭行各屬將
從前一切交代有無抑勒接受未清之項令各州
縣自行首出外仍將(臣)衙門原存前撫(臣)裴&KR0973;度
任内一切交代案卷徹底稽查經(臣)現在查出並
據各知府報到者有南昌府屬之寧州豐城建昌
府屬之南城南豐臨江府屬之新淦新喻贑州府
屬之興國共一州六縣除寧州那缺緣由(臣)前經
具摺
奏眀外所有豐城等六縣各以民欠交代流抵接受
前任認徵之項可否聽(臣)逐案參出審追抑或仍
欽遵
上諭聽部(臣)邁柱同前任撫臣一一陳奏清楚(臣)未敢
擅便伏乞
皇上批示遵行再(臣)查前候補知府王景望條陳抑勒
交盤者州縣直揭部科經部議嗣後州縣交代除
實在民欠外其有巳徵在官之錢糧侵蝕虧空捏
稱民欠令接任官接受者接任官即行揭報部科
等因移咨到(臣臣)細繹部文係單指侵蝕虧空捏
稱民欠者言其有實在未完民欠州縣因畏奏銷
時未完之處分輒那動存庫銀兩將前項未完民
欠先行墊解奏銷時即將前項民欠報作完數冀
欲扵次年徵完前項民欠以抵那動存庫之項及
至解任交代上司往往以實有民欠可抵輙勒令
新任官接徵此等民欠將来作何處分督撫應作
何畫一辦理部内並未議及伏乞
皇上敕部一併議覆施行(臣)謹
奏
交與邁柱者自應邁柱辦理其未議及者汝為廵撫乃
一省綱領莫非責任内應辦之事又何庸敕部議覆耶
雍正四年十月二十九日江西廵撫(臣)汪漋謹
奏為請動常平倉穀石借給災民以廣
皇仁事竊(臣)屬今歲八月内秋雨過多一時山水陡𤼵
江湖泛溢致南昌等十一縣被水情形經(臣)先後
題報除龍南永新二縣勘不成災外將南昌新建等
九縣查勘成災分數造冊
題免在案所有應行賑恤之處(臣)仰體
皇仁業將省城公捐節備倉餘存穀價并(臣)倡率司道
公捐銀兩𤼵給各縣先行按戶賑恤訖随經(臣)查
節備倉實貯穀一萬七千餘石均令開倉分𤼵各
縣碾米煮粥賑濟俱扵十一月内開賑至次年正
月止所用煮粥柴薪人工器皿等費俱扵存公銀
兩内給𤼵並不動支倉庫正項無庸
題銷現在(臣)巳随宜料理民心安定可不至上厪
聖衷矣惟是被水人民凡八九十分成災者今歲晚禾
無收則眀年春夏耕種無資勢必至荒蕪田畝(臣)
仰體
皇上軫念元元至意請將被水各縣存貯常平倉穀石
扵雍正五年春初借給實在被水人民為春夏耕
耘之資令地方官查造花名清冊取具借領至秋
成豐收後還倉是否可行出自
洪恩伏乞
皇上特頒諭旨令(臣)遵行以布
皇仁(臣)謹
奏
督撫大吏代朕宣猷布化責任綦重簡用失人乃朕之
大過地方水旱成災事所必有此
天理之當然者也
硃批諭旨卷六十一
