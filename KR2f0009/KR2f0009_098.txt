欽定四庫全書
硃批諭旨卷九十八
硃批潘之善奏摺
雍正四年六月十五日署理四川提督印務川北
總兵官(臣)潘之善謹
奏為奏
聞事竊(臣)准川陜總督(臣)岳鍾琪調撥漢土官兵前赴
冕山駐劄預備𠞰撫金格等蠻一案業經(臣)繕疏
題報在案查官兵起程行裝在所必需(臣)會商撫(臣)
法敏於司庫領支秋季餉銀散給兵丁自行製備
又借支本年冬季錢糧散給各兵養贍家口以免
内顧無不感激
聖恩樂於用命惟土兵雖稱效順非如漢兵素食名糧
可比(臣)與撫臣會議所給口糧之外再加賞賚以
鼓其氣除撫臣另行預備外(臣)隨於川省鎮協各
營存留公費銀兩内動用備辦巳於調遣土兵之
臣料理設備隨後差員解赴建昌宣布
聖主恩賚分别賞給庶土兵各戴
皇上隆恩踴躍從事當有實效矣至金格等蠻原係小
醜不恭大兵一到仰仗
天威伊等自應傾心歸化無煩再為添兵但(臣)謂建昌
環處萬山之中賊蠻種類不一若不預備兵馬恐
一時有用調遣不及隨檄行各營及各處土兵再
派漢兵一千名土兵一千名以備調遣(臣)職司軍
旅不能不為萬一之慮理合繕摺奏
聞謹
奏
凡事寧使備而不用所慮甚當殊屬可嘉之至向來但
知爾之漢仗膽量未料爾有如此才情也勉之
雍正四年九月二十二日調補陜西安西總兵官
(臣)潘之善謹
奏為叩謝
天恩恭繳
硃批事雍正四年八月初五日途次鳳縣地方遇(臣)前
差四川提標千總捧到
硃批諭旨(臣)跪讀之下感懼交深伏念(臣)一介武夫才
識淺陋荷蒙
聖主殊恩畀以重鎮兼署提篆任大責重(臣)夙夜冰兢
惟慮不克勝任隕越滋咎雖勉竭愚誠未敢信為
允協乃蒙
溫旨格外褒嘉(臣)何人斯叨受
寵渥如此其極惟有竭盡駑駘恪供職守以報
隆恩於萬一耳理合繕摺叩謝
天恩並繳
硃批謹
奏
初設要鎮諸凡營務均係創始況策妄阿拉布坦狡猾
非常心志莫定一切須竭力勉為之
雍正四年十一月初九日陜西安西總兵官(臣)潘
之善謹
奏為奏
聞事竊(臣)蒙
皇上殊遇調補安西總兵官於本年十月十二日抵任
視事查閱川陜總督(臣)岳鍾琪條奏安西事宜内
如移築城池安設官兵以及屯田安戶等件無非
仰體
聖心慎重邊防規模宏遠至詳且備祇為地方起見不
暇計及費用錢糧之多寡也(臣)到任伊始凡(臣)標
各營及所屬地方事宜雖未能周知而略觀其大
槩有應費錢糧者有應減省錢糧者有費錢糧甚
多而於地方恐無裨益者有費錢糧無幾而實於
地方大有功效者(臣)今逐一酌量其於地方事宜
有可以設法措置者(臣)當以錢糧為重而斷不肯
耗費於無用之地若地方及營伍事宜有必用錢
見容(臣)咨商督提二臣會疏請
本年七月初六日靖逆將軍(臣)富寧安因大兵撤
大小共八處罔不星羅棋布哨探緊嚴矣惟是沙
州之西南伊孫插漢赤落兔並插漢烏素腦兒去
西寧撥住索諾木達什所住之柴達木約有千里
其間并無夷人住牧遊巡卡路(臣)思此二處最為
險要若不防範新設之地俱無接應矣再查沙州
去伊孫插漢赤落兔口子并麻鞋戈必口子八百
餘里實係策妄賊人偷來要路況今又值隆冬戈
必正是落雪之時誠恐夷人乘隙前來有失堵禦
(臣)罪難辭(臣)因先飭令沙州駐防遊擊派把總一
沿途暫留目兵安設臺站防備傳遞緊急之信又
查沙州東南四百餘里地名插漢烏素腦兒係哨
探阿羅衣且并麻鞋鹽池戈必二口子接連柴達
木來路又東行三百餘里係烏喇打班空闊地方
應安住牧熟夷三百家西哨伊孫插漢赤落兔南
哨麻鞋戈必口子自此至彼相去不過四百里易
於更番巡探又插漢烏素腦兒并烏喇打班二處
應安住牧熟夷三百家西南哨阿羅衣且麻鞋戈
必口子南哨鹽池戈必口子接連柴達木地方路
口東哨烏喇打班口外如此則熟夷哨探於外官
兵接應於内少有聲息遞相傳報首尾接應一舉
可擒此無事則以夷防夷而有事則以夷攻夷之
道也除將前由咨商督提二臣會議
題請外合先繕摺具
奏伏祈
皇上睿鑒施行謹
奏
爾原係朕極賞鑒之人今果不謬矣所奏可嘉之至朕
欣悦覽焉勉之
同日又
奏為恭請
聖安仰祈
睿鑒事竊(臣)自本年正月内
陛辭以來孺慕之私時切依戀兼以一年之中叨荷
殊恩不一而足緣(臣)職守極邊不能匍匐叩
闕仰瞻
天顔專差(臣)標把總齎摺代叩
聖安并進香水梨汁四瓶梨乾一匣伏祈
皇上叱存少備採用庶犬馬戀
主之心得稍伸於萬一矣為此謹
奏
前經有旨不令爾等總兵進獻況爾在邊外新設苦寒
地方何乃齎進梨汁等物朕嘉汝之誠勉為存留嗣後
不可
雍正五年四月十八日陜西安西總兵官(臣)潘之
善謹
奏為奏
聞事雍正五年四月初三日准
欽差理藩院員外郎(臣)盛柱駐防哈密涼州鎮(臣)袁繼
蔭等密咨内開為移知事雍正五年閏三月二十
六日謹將哈密喀倫必留兔夷情公同會議繕清
字密摺具
奏外擬合將清字密摺譯出漢字粘單一紙移咨貴
鎮查照等因密咨到(臣臣)接咨之後將(臣)標官兵
不時勤加操演馬匹加意餧養臕壯所需軍實現
在設法製辦暗挑馬步精兵二千名預備相機聲
援第安西新設要鎮百凡創始一切營制尚需整
飭尤可慮者兵馬錢糧按季赴蘭關領動需數月
此在安常處順可以從容少待若遇倉卒調遣之
際未免緩不濟事(臣)愚仰懇
聖恩俯念邊陲重地將每年兵餉預先撥貯肅州道庫
無事則按季關領支放有事則就近可備軍需庶
往返不致遲悞而緩急均為有濟矣(臣)為邊疆要
務不揣愚昧妄陳如(臣)言可採伏祈
皇上睿鑒施行謹
奏
所奏是極甚屬可嘉此兵餉一事朕既未思及而料理
籌議諸臣亦皆忽略矣候另降旨諭部
雍正五年八月二十五日(臣)馬爾泰(臣)汪漋(臣)潘
之善謹
奏為奏
聞事竊(臣)等奉
命辦理城工事務自五月初一日啓土興工即派在工
員弁分督夫役築基造城并採辦木石磚灰等項
緣杜爾伯津地方土厚質潤所築城垣甚屬堅固
各員弁俱勤於督工上緊築造目今鎮城土垣已
經築完鼓樓亦築成臺基其餘樓臺衙署營房現
在陸續建造惟城垣包磚一項工程浩大恐一時
天冷土凍須俟明春和暖之時方敢動工置立窰
座所燒石灰極其細膩磚瓦亦甚堅厚與内地無
價口糧食用充足莫不感戴
皇恩踴躍趨事兹當城垣造完尚須開濬城壕夫役數
千人齊向(臣)等口禀我等蒙
皇恩賞給米麵口糧又給工價今開壕一事不過數日
於至誠不敢不為陳
奏再今年嘉峪關外秋成甚好安西沙州等處收穫
甚多合并奏
聞謹
奏
覽奏秋收情形朕懷深慰
雍正五年九月初六日陜西安西總兵官(臣)潘之
善謹
奏為邊地初開禾稼咸登進呈
御覽以慰
宸衷事竊照安西新闢巖疆兵民初集(臣)仰沐
皇恩調兹重鎮抵任後隨親歴所轄地方考察氣候閱
看土脈内有沙州新城兩處水甘土肥(臣)於本年
春夏之交試種麥稻糜穀芝麻高粱棉花各種盡
皆秀實且幹莖顆粒較之腹裏地方無異現在居
民以次開墾將見數年以後盡成沃壤但向來塞
外嚴寒所種皆小麥青稞今我
皇上仁風惠澤廣被遐陬以致天時應序地氣和暢初
試五穀即獲豐登(臣)謹採各種穗頭籽粒并土産
枸杞潔置瓜乾稻米二色恭呈
御覽仰祈
皇上睿鑒謹
奏
據奏安西地氣和暢禾稼咸登朕欣悦覽之
同日又
奏為奏
聞事竊照安西新輯民戶因各處道路遥遠恐一時到
遲有誤春耕(臣)於正月間即為料理預備代種隨
請商督(臣)岳鍾琪蒙檄令將雍正三四兩年舊屯
熟地盡行播種俟戶民到日交給經管(臣)查舊屯
熟地一萬四千餘畝止可種籽種一千四百餘石
不足二千四百戶民食用是以飭令兵丁再開生
地一萬五千餘畝共種籽種三千石又因屯田牛
騾止三百有餘不敷應用若俟請領勢必遲延不
及是以撥給營馬六百匹其犁抄下籽薅鋤灌溉
盡屬兵丁之力至戶民於閏三月二十五日起至
四月内陸續到沙者僅七百三十戶無處居住即
將兵房撥給但為數不足不能逐戶安插(臣)令搘
設帳房聊蔽風雨急催砍伐木植修蓋房屋於六
月初一日起陸續又到五百四十四戶正值天氣
暑熱蚊蠓肆毒原帶牲口多有損傷又兼更換水
土不能赴沙因撥給安西兵房暫為居住其續到
之一百四十九戶又因安西兵房缺少留住柳溝
時届西成之期蒙督臣檄令將屯種地畝每戶按
二石有餘籽種之地分給令戶民自為收穫(臣)屢
催地方官俾令盡數赴田奈巳到沙州者砍木托
坯蓋造房屋而暫住安西柳溝者實因家口拖累
及患疾病不能前往(臣)見戶民渙散催促不前復
令兵丁代為收穫今督臣檄令分田原為休息兵
丁之計但戶民零星散處顧此失彼不能赴田緣
由督臣遠駐省城未得周知(臣)思田苗分給戶民
勢必致悞收穫是以督令兵丁同撥出戶民合力
公收今巳割麥百萬餘綑約估獲糧二萬二千餘
石現在接食俟今冬碾打完畢得見確數另行奏
聞仍照二石有餘籽種所獲之糧再為分給再查未到
之民與損傷牲口之家來春耕作以今歲較之不
無遲悞之虞(臣)以此情節咨明督撫商酌料理訖
伏思安西地方新闢我
皇上動費帑金招集民戶其田地農具房屋等項雖巳
經料理但安插之計總在地方官隨時相機籌畫
不致失所方於
國計民生兩有裨益今職司民牧者但知循習舊規
即事涉微小亦必請示督撫動經數月遲悞之處
皆由此弊(臣)受
恩深重不敢緘默伏祈
皇上簡任賢員前來專任料理庶邊末愚氓得被
洪庥於靡既矣為此繕摺奏
聞仰祈
皇上睿鑒施行謹
奏
諸凡料理甚屬妥協如是方為實心任事朕深嘉之凡
百咸能似此據實不隱封疆大臣中更屬難得勉之勉
之
雍正五年十一月初八日陜西安西總兵官(臣)潘
之善謹
奏為奏
聞事竊查(臣)標馬匹往年於十月初一日在於本城地
方收槽餧養因今歲城工興作車輛駝隻雇覓不
敷所需草束拽運艱難是以(臣)令將馬二百零五
匹飭委(臣)標中營把總李良策在於靖逆營之頭
道溝地方就草餧養忽於本年十月二十九日據
駐防柳溝堡守備報稱本月二十九日有中營兵
丁金必等趕馬飲水忽有達子七名從紅柳窩内
閃出各執器械前來趕馬將兵丁衣服剝去隨後
沙窩裏又閃出達子二十餘名將馬匹接替竟趕
往東北去了把總李良策帶兵前去追趕守備亦
即派撥弁兵星速跟蹤追趕等因到(臣臣)於本日
晚得信即差守備馬進榮把總胡發等帶兵二百
名並飭靖赤二營各派兵丁尋蹤追趕即具文呈
明督(臣)岳鍾琪提(臣)宋可進肅州鎮(臣)楊長泰在
案兹據跟隨把總李良策之兵丁華貴等報稱從
布魯墩湖灘花海子等四處共尋獲馬一百一十
五匹尚少馬九十匹又據前差把總胡發報稱馬
守備於十一月初一日進追至鹹泉子見賊夷飛
奔前往遂帶兵飛追前去先有把總張文元等追
至馬鬃山打班賊與官兵彼此放鎗見後邊又有
官兵到來隨即退去官兵趕過打班有四十里之
地賊夷又添十數名在沿山放鎗打仗一次天晚
賊夷退去初三日兵分三起趕至一百六七十里
趕上賊夷又在沿山放鎗官兵直追前去亂山之
中忽然又添賊夷一百餘人將官兵圍住放鎗馬
守備帶領弁兵上前放鎗攻打多時天色已晚賊
夷退去馬守備收兵歇息住劄差把總前來回話
據此隨問你們可知此項賊夷是誰家的達子禀
稱俱戴著黑白羊羔皮臥兔帽子穿著好像西海
上的達子内中亦有穿綿甲的等情據此(臣)愚料
此項賊夷若是厄魯特並未帶有高裝帽子況噶
爾旦策楞新近差人進
貢請
安未必就敢起釁恐係土木扎薩去年七月内從西海
分領夷人帶赴北套去的(臣)聞得内有馬匹乏弱
留住哈密之探納慶養馬被扎薩額敏逐趕起身
前往北套恐伊等仍潛藏亂山之中以打牲為名
潛至境内乘隙偷趕馬匹(臣)查此項留住窮夷至
多不過二百餘名因官兵追急故敢迎敵料此必
無重大事情理應無煩
聖慮但又查向來在卜隆吉住牧之阿拉布坦八素台
同羅卜藏丹津一時投策妄阿拉布坦今聞得伊
在遼邊住牧恐因策妄阿拉布坦病故之後乘隙
由巴爾庫爾土胡魯前來妄生事端均未可定除
本月初六日派兵一百五十名復令把總胡發帶
往金鈎硤應援追蹤訖(臣)惟恐賊勢重大復派右
營遊擊陳進福選精兵五百名預備停當一面飭
令守備馬進榮相機尾追前去若至土胡魯地方
賊勢果重查土胡魯一帶與哈密相近(臣)即飛咨
督提二臣並肅鎮外即帶領兵丁會同駐防哈密
涼州鎮(臣)袁繼蔭協同𠞰殺再為具本
題報事關邊徼夷情合先具摺奏
聞再查賊夷潛至境内汛防官弁並餧馬弁員漫無知
覺其疎防之罪實所難逭俟追賊官兵回營之日
(臣)查明確實另為
題參伏祈
皇上睿鑒施行謹
奏
宋可進亦經奏聞此風何可滋長亟當悉心籌計務窮
蹤跡朕意或恐羅卜藏丹津勾引準噶爾夷賊前來生
事起釁亦未可知料青海夷人未必敢如是妄行也
同日又
奏為奏
聞事竊(臣)於本年三月内因沙州戶民到遲恐屯種有
誤(臣)隨商請督(臣)岳鍾琪派撥(臣)標兵丁一千五
百名代為開荒墾種籽種三千石秋收刈穫麥綑
一百二萬有零經(臣)具摺
奏明今於十月二十八日據經理屯田遊擊陳進福
報稱場事完畢共計碾打京石麥二萬四千三百
餘石除還過籽種三千石屯田兵丁加增口糧九
百石外尚有麥糧二萬四百餘石俱盤交沙州衞
倉存貯按月支給戶民口糧查沙州原議安插戶
民二千四百戶今現到一千四百二十三戶營兵
所收糧石足敷戶民明歲一年食用尚有未到九
百七十七戶若於明春正二月起發到沙長途遠
涉牲口乏弱恐不能及時耕種徒費口糧是以(臣)
等詳明督臣請將未到之戶俱於來年交秋起身
於八月内到沙不但牲口可免倒斃即所食口糧
亦可節省半年有餘又不至妨彼蓋房之工再督
臣以沙州安插戶民如何於
國帑無虧如何於民生有益如何於農事無誤令(臣)
會同肅州道齊式漢興道尤汶確議等因(臣)即公
議九條呈覆訖謹將原議九條錄呈
御覽更有請者安西新設邊鎮各處地土多未開墾成
熟出産無多(臣)標馬匹上槽餧養所需料豆俱係
赴甘糴買因甘肅收成少歉較之去歲價值昂貴
況明歲城工正在興作食指殷繁恐甘肅等處仍
遇歉薄採買輓運必致多費錢糧有關
國帑(臣)仰體
皇上勸諭開荒至意再三曉示據各兵内有子弟呈報
情願認地墾種者准作該丁恒産仍令照例陞科
外但查各兵家口先搬接到安者僅三百餘家餘
丁不過百十餘名(臣)酌議明春仍量撥營兵帶領
現在之餘丁在於新城地方公種一千餘石籽種
沙州協標亦有餘丁令在沙公種五百石籽種秋
收之後糧食存貯公所若遇糧價昂貴之時並緊
急需用之處支給兵食庶邊疆有備貯之糧兵丁
免缺食之虞(臣)愚昧之見是否有當伏祈
皇上睿鑒施行謹
奏
覽奏俱悉一應戶民屯種等務統宜咨商岳鍾琪定議
辦理朕不便批諭當否凡事不可參差必内外畫一方
能妥協
雍正六年二月二十二日陜西安西總兵官(臣)潘
之善謹
奏為奏明躧獲賊蹤事竊照(臣)標就草餧養馬匹於
雍正五年十月二十九日被賊偷趕二百零五匹
責差(臣)標右營守備馬進榮領兵追趕緣由節經
奏明於雍正六年正月三十日據(臣)前差分途躧探
賊蹤通事魏漢竒王朝宰等禀稱奉差緝賊自肅
州起身由坤都倫押斯兔一掏兔一帶到巴濟公
住牧的扎會海必爾漢地方躧見蹤跡將番文投
給阿亥台吉據云賊已拏住給有文書令小的等
先來報信他們討將軍吩咐然後差人送賊等語
據此(臣)隨將來文譯出細繹文内情由並面質差
來投文之副都統噶爾架等俱有隨後送賊之語
但等候十餘日並未解送前來正在復差通事魏
漢竒等持文前赴北套巴濟公之弟阿亥台吉處
討取賊夷間於二月十三日准振武將軍咨内開
賊已拏獲一十二名解送軍營一一勘明偷馬情
由咨請内部訖等因(臣)查金鈎硤打仗之後據守
備馬進榮差把總胡發等報稱賊夷百十餘人今
准咨稱賊夷一十二名與原報打仗之數目大相
懸殊今振武將軍止據賊夷供稱偷馬情由並不
知與我官兵打仗之事既稱咨請内部應聽部審
具
奏所有前差追賊守備馬進榮帶領官兵已於二月
十六日檄調回營外至賊夷果否多寡之處(臣)責
差把總朱祿通事魏漢竒併前與賊打仗報信之
通事王孝等同振武將軍差人藍翎侍衞策吝及
副都統都噶爾架等前往打仗之所驗看交蹤前
赴振武將軍處與巴濟公之弟達什達爾架公併
阿亥台吉面質賊夷多寡數目訖(臣)謹將躧獲蹤
跡緣由繕摺奏
聞謹
奏
夷賊盜馬情事已明晰矣
雍正六年六月二十九日(臣)馬爾泰(臣)汪漋(臣)潘
之善謹
奏為奏
聞事竊(臣)等奉
命辦理安西城工事務自雍正五年五月初一日興工
築土建造於八月内巳築成城垣其包磚一項於
雍正六年六月内亦巳全完堅固整齊足垂久遠
再黃墩踏實雙塔百齊惠回五處堡城先後俱於
六月内築完(臣)等伏思
皇上軫念邊陲特發帑金新建城堡大工今當鎮城包
磚全完各堡城築造齊備理合繕摺奏
聞至於各項營造如城樓廟宇衙署兵房倉厫墩臺一
切工務合鎮城與沙州五堡總計其工程已有十
分之七約九月内大工可以告竣(臣)等謹先將鎮
城包磚全完五堡城垣已建緣由奏
聞仰祈
皇上睿鑒謹
奏
各項工程總期堅實完好倘少不如法寧可拆改重修
切勿草率苟且務圖垂久為一勞永逸之計今日此奏
非異時無據之事也慎為之
雍正六年八月二十四日陜西安西總兵官(臣)潘
之善謹
奏為恭謝
天恩並繳
硃批事竊(臣)齎摺把總回署恭捧
硃批奏摺二件
皇輿圖十卷藥錠一匣到(臣臣)恭設香案望
闕叩頭謝
恩領受訖伏念(臣)邊末武夫聞見未廣兹蒙
皇上頒發輿圖(臣)盥手開閱具見
皇輿廣大巨細不遺聲教所加遐荒備載矣至藥錠捧
到時適值瘟疫流行(臣)即仰體
宸衷分發標協營路暨哈密等處文武官弁並兵民人
等依方調治全愈甚多感載歡呼聲溢四境所有
微(臣)領受輿圖藥錠感激下悃理合繕摺奏
謝並繳
硃批謹
奏
據奏藥錠分發官弁兵民調治全愈朕欣悦覽之今歲
時氣甚廣幸蒙
天恩溥佑所染皆輕愈者亦速
同日又
奏為奏
聞事竊(臣)查得達麻林色布騰住牧之蘇賴地方出産
硫磺離(臣)屬靖逆營約五百餘里聞得夷人向來
取用(臣)隨差人採獲現在燒成數千斤甚屬精細
又鎮城迤北二百餘里地名白芨芨南面有鉛山
一座向日有人開採(臣)亦差人燒成鉛斤其色類
白似有銀汁但邊人技拙不能爐分無從辨認再
石包城以南去鎮城六百餘里之一肯薩喇哈爾
金山内每年四月間冰消地解有無藉民人潛往
彼處刨掘黃沙(臣)恐姦民雜處滋生事端是以選
差弁目入山驅逐第南山一帶地方遼闊雖勞兵
憊馬終難禁絶(臣)思金分三品皆天地寶物或因
皇上廣開疆宇洩發各礦以助
國帑亦未可知(臣)智識短淺未能灼見仰請
皇上遣一幹員前來認試倘可採用似應任人開挖計
牀抽税所有鉛斤命人分燒如果山川效靈不惟
國賦有增亦與新設巖疆不無小補矣今(臣)虔封硫
磺鉛斤並購買新金恭呈
御覽是否可採伏祈
皇上睿鑒施行謹
奏
此事與督臣岳鍾琪商酌奏聞
雍正六年九月二十五日(臣)馬爾泰(臣)汪漋(臣)潘
之善謹
奏為城工告成事竊(臣)等奉
命辦理安西各處城堡工務前因鎮城包磚全固各堡
城垣築成業經繕摺具
奏今鎮城及沙州五堡各處城樓廟宇衙署兵房倉
厫并原題新設沿邊一十三處墩臺院牆兵房大
小共一萬二千四百餘間一切工程於九月内俱
巳全完理合恭摺奏
聞伏查(臣)等原先會同估計共約需銀二十八萬餘兩
自興工後於燒造石灰磚瓦採取木植石條等物
隨時籌算不使曠工糜費較原估工數少用四十
餘萬人工即少用銀四萬餘兩其輓運各項物料
應用脚價又多方節慎亦少用銀數萬餘兩通計
鎮城沙州五堡墩臺一切工程共用銀止在二十
萬兩以内現今安西及涼甘二府存貯餘銀并用
剩物料變價銀兩合計共有九萬兩零再預備支
給匠夫所買口糧米麵剩有五千餘石亦實值銀
一萬餘兩(臣)馬爾泰(臣)汪漋現在清查各工用過
銀兩細數繪畫城堡圖樣繕造進
呈用過錢糧物料清冊并將所剰銀兩移交(臣)潘之
善同經管收發城工錢糧肅州道齊式暨涼甘二
府知府等解交蘭州司庫所剩米麵已交明安西
沙州地方廳衞等官存倉變價還項(臣)馬爾泰(臣)
汪漋俟各項料理清楚即起程赴京為此具摺奏
聞謹
奏
安西各項城堡工務汝等辦理甚屬可嘉不待此奏朕
於他處業俱聞之
雍正六年十一月初六日陜西安西總兵官(臣)潘
之善謹
奏為恭繪新設輿圖進呈
御覽事竊(臣)邊末武夫恭膺
簡命調補安西重鎮倘於内外境汛不能周知何能彈
壓斯土撫中禦外以紓
宸衷西顧之殷因思(臣)足跡不能遍歴惟於目覩耳聞
之餘細加查詢留心校正今(臣)自揣地理情形頗
悉毫末隨命畫工繪成全圖(臣)復挨次考核未敢
謂竟無錯謬然亦或可自信於十分之一耳除將
圖冊由督(臣)岳鍾琪送部備查外合將輿圖敬用
黃裱差(臣)標把總齎捧進呈
御覽伏祈
皇上睿鑒謹
奏
輿圖留中詳覽足見爾留心地理情形朕深為嘉悦
雍正七年二月十二日陜西安西總兵官(臣)潘之
善謹
奏為奏
聞事竊(臣)於雍正六年夏秋之間眼疾復發安西地處
邊末並無明醫療治日加障蔽蒙
皇上天恩遣發太醫馳驛前來於本年二月初七日到
安(臣)隨出郊躬迎跪請
聖安太醫口傳
諭旨云總兵若欲在安西調理即仍住本處若欲回内
地著醫官一路用心看視同回内地調理欽此(臣)伏
聽
諭旨望
闕叩謝至
賜(臣)尋骨風藥酒醫士(臣)沈宏寀送赴(臣)署(臣)九叩跪
受訖隨即與(臣)診視脈理據云(臣)心血大虧腎經
有損肝風太旺上焦屬火下源屬寒體厚多痰恐
將來成中風之證(臣)聞醫士之言始悟眼目之受
病有由來也今蒙
御賜尋骨風藥酒日飲兩次兼服湯劑覺痰涎稍減腰
腿痛止夜間添睡藥力之妙漸服漸效但目翳雖
較前微退而全愈須待時日若能保養心血火降
水升則目疾可以全愈矣兹先將(臣)受病之由並
醫士抵安之日繕摺奏
聞謹
奏
據奏服藥有效朕懷稍慰務宜安心調理朕深望汝之
全愈也切勿性急徐徐攝養自然收功
雍正七年三月初八日陜西安西總兵官(臣)潘之
善謹
奏為奏明事竊查安西標協營路額設馬步兵丁共
六千五百名所恃以壯
國威而禦外患者軍裝為先(臣)於抵任之後隨點閱
各兵不惟新經招募者全無軍裝即告住裁撥者
俱係出征多年所執器械不堪應用旗幟號衣俱
皆舊損鍋帳等物亦屬缺乏(臣)與官兵商議設法
製辦嗣奉
欽頒通融銀二萬兩以此轉移那借差委弁員前赴西
安地方製造旗幟撒袋弓箭腰刀鞍䩞號衣等項
分散各兵乃係本身佩帶之物俱皆出於情願而
通融銀兩於領餉時還項至於鳥鎗一項(臣)遵奉
部咨照依沿邊沿海之例每兵一千名設鳥鎗四
百桿已經撥解足額又添造先鋒鳥鎗一百二十
桿以備行走所需守護城池如宣威連珠馬腿行
營各礮位巳咨督提二臣現在請撥備用再火藥
一項為軍中緊要之物隨於雍正五年内咨請督
提二臣於甘涼肅三鎮撥解一萬五千斤於雍正
六年方始解足(臣)又於安西本處開局製火藥八
千斤有奇暫敷應用鑼鍋帳房係督(臣)岳鍾琪於
甘肅撥解五百頂副聊為備用其餘尚需製造今
(臣)查安西標路各兵器械已覺鋒利鮮明當兹城
堡告竣兵馬分駐巳定正當親率將備等官時加
操練務使有勇知方以紓
皇上西顧之殷少寬(臣)罪愆於萬一詎(臣)眼疾復發宿
病侵尋蒙
皇恩賞銀遣醫容(臣)調理今興漢鎮(臣)曹勷巳經抵任
(臣)將兵馬營汛各項事宜交代接管另疏
題報外所有(臣)製辦過軍裝情由理合繕摺奏
聞謹
奏
覽奏知道了務期加意調治痊愈以副朕望
雍正七年四月二十七日原任安西總兵官(臣)潘
之善謹
奏為恭謝
天恩事竊(臣)目患殘疾過蒙
皇恩遣發太醫馳驛前來與(臣)調治(臣)自服
御賜尋骨風藥酒及甘露左歸二飲冰臘丸等藥效驗
如神兩月之間雜證全愈即雙目雲翳漸服漸退
正在繕摺奏謝間於四月十一日蒙
皇上重念微(臣)復遣太醫院眼科施世德到卜隆吉(臣)
出郊跪請
聖安醫員口宣
諭旨(臣)即望
闕叩頭謝
恩感激之私涕零寤寐惟仰體
宸衷恪遵
諭旨善加調養以副
聖主眷念之至意嗣醫士(臣)沈宏寀施世德同與(臣)診
脈看目僉云心腎不足血虚火盛以致迎風流淚
白翳遮精左目重右目輕仍用尋骨風藥酒日飲
二次兼服滋腎養肝退翳湯疏經應痛丸並點光
明膏不半月之間精神舒暢身體強健今右目雲
翳巳經全退視物分明左目亦退十之六七不過
稍覺羞明仰賴
皇仁不待月餘必獲全痊此皆我
皇上天地父母之恩生成育養之所致也(臣)惟有刻骨
鏤心誓圖報效以仰答
高厚於萬一耳謹此繕摺恭謝
天恩謹
奏
所奏欣悦覽之夙疾頓除目昏復明實屬可嘉之事更
加盡力調養平復如初以慰朕念
雍正七年五月十二日原任安西總兵官(臣)潘之
善謹
奏為(臣)病全痊懇請隨征仰祈
俞允事竊(臣)一介武夫荷蒙
皇上鴻慈擢任總兵調補安西地方任重責鉅不敢稍
有懈弛致厪
聖慮何敢以微末殘疾瀆干
天聽但(臣)前患眼疾雙目障蔽自謂五官巳缺其一殘
廢之軀不能仰報
天恩矣隨於雍正六年十二月間具本請休乃過邀
皇上隆恩疊遣太醫馳驛診視日服
御藥效驗如神不數月之間俾一身之雜證頓除即雙
目雲翳巳經退斂枯朽回春復見天日殘喘餘生
皆我
皇上之所賜也今(臣)筋力精神自覺倍常技藝騎射宛
如平昔竊(臣)病痊之日正
天威遠震之時普天率土内外臣工凡有見聞者莫不
鼓掌稱慶踴躍爭先況(臣)受
恩深重矢報靡遑寧能安居田園終老林下伏祈
皇上允(臣)隨征效力疆場倘獲寸功庶犬馬微忱少報
高天厚地之恩於萬一耳為此具摺懇請伏乞
皇上乾斷施行謹
奏
覽奏深為慰悦醫官為何未具奏帖病果全愈朕自另
有諭旨隨征效力之請不必
雍正七年七月二十四日原任安西總兵官(臣)潘
之善謹
奏為恭謝
天恩事竊(臣)殘軀弱質雙目翳蔽自謂不能復愈荷蒙
聖主天地再造之恩連遣太醫與(臣)醫治今(臣)仰藉
皇仁雙目明朗殘病全無頻受
洪恩有加無巳即粉身碎骨不能仰報
高厚於萬一於本年五月十二日業已具摺懇請隨征
俾得效力疆場少舒犬馬下悃恭候
諭旨遵行兹醫士(臣)沈宏寀施世德於七月二十四日
起身回京復
命所有微(臣)感激
天恩下忱謹繕摺恭
謝伏祈
皇上睿鑒謹
奏
朕之欣慰筆不能宣此實
上天
聖祖復賜朕干城良將也隨征之請前已有旨不必汝病
既痊候朕另降諭旨
雍正七年八月二十八日原任安西總兵官(臣)潘
之善謹
奏為奏謝
天恩恭繳
硃批事雍正七年七月二十九日據(臣)差家丁齎捧
硃批奏摺并
恩賜錦扇香袋藥錠等件到(臣臣)謹望
闕叩頭謝
恩訖伏念(臣)一介駑駘至愚至陋荷蒙
皇上格外弘恩有加無已
錫予頻施誠人臣之
殊遇(臣)愧無涓埃報效惟有刻骨銘心永矢不諠而巳
所有感激下悃理合奏
謝並繳
硃批奏摺伏祈
皇上睿鑒謹
奏
朕有旨命汝署理固原提督印務矣此任乃汝叔祖潘
育龍之所整理為天下第一營伍其流風餘韻至今猶
屬可觀兹若不能企及何顔以對朕耶但汝叔祖之操
守斷不可仿效一二必棄其所短而法其所長則汝可
謂一全材勝如汝叔祖之人物矣勉之
雍正七年十一月二十四日署理陜西固原提督
(臣)潘之善謹
奏為恭謝
天恩併繳
硃批事竊(臣)奉
命前赴固原署理提督印務於雍正七年十月初八日
途次靖逆地方遇(臣)前差家丁捧到
硃批奏摺暨
尚方嘉珍兼口傳
諭旨(臣)於旅舍敬謹九叩謝
恩祗領訖伏思(臣)本樗櫟庸材仰叨
聖訓擬以干城良將返衷自問愧歉益深更蒙
隆恩憫念(臣)實窮苦出内庫以酬醫士
賜竒品以賚微(臣)即(臣)愚賤家丁統邀
聖賞浩蕩洪恩無微不至此誠千古之異數格外之
鴻慈也(臣)即捐糜頂踵亦不能仰報萬一理合繕摺叩
硃批再(臣)於奉文之日拮据就道於一月間可到固原
緣(臣)途次甘州偶患項癰沿途療治以致遲延時
日於十一月二十日抵任至(臣)之癰疾仰託
聖主福庇今巳全痊合併
奏明伏祈
皇上睿鑒謹
奏
據奏偶患項癰巳愈朕思汝目疾之後發出小毒係屬
有益之事詢據醫官所論與朕意合因將伊等奏帖一
併發來爾看果如此則病根永除矣
聞袁繼蔭嗜酒廢弛營務又將汝所請備用銀兩任意
借與兵丁果然否新設邊鎮甚屬緊要且諸凡規制悉
係汝所創建假若稍有回護瞻徇負恩莫此為甚據實
奏聞以便決定去留
署安西總兵官印務涼州總兵官(臣)袁繼蔭謹
奏為恭懇
聖恩憫念窮兵准開官當以濟緩急事竊(臣)伏見
皇上特恩憫念在京八旗兵丁若有一時需用無所
取辦
特給内庫銀兩令王大臣等營運生息以備兵丁一
時之用並外省駐防之滿洲漢軍兵丁與各省
督撫提各標亦一體加
恩至於各省鎮標兵丁亦將次第加
恩陸續降
旨此誠
皇上至聖至明仁恩週遍愛養兵丁之盛心也(臣)見
安西新設巖疆土無出産百物價值數倍内地
兵丁衣食較為艱苦其日用緩急不無藉於典
質但口外並無富商大賈納税開當之家不過
闤闠小民押物求息其貲本既微則取利必重
竟有每兩一月之息多至三錢者窮兵以物押
錢數月之後利大於本以致日用愈為困苦(臣)
稔知其弊業經會同地方官曉諭禁約毋得違
禁取利但前此闤闠之民因本少利微不肯當
押在窮兵緩急無濟日用仍為拮据(臣)庫貯雖
現有通融銀兩然兵丁朝夕所需其數甚微若
零碎借給煩瑣非體(臣)伏思
上諭有鎮標兵丁次第加恩之
旨安西前蒙
皇上發有庫貯通融銀共六萬兩内四萬兩必奏
聞始敢動用至二萬兩為平時通融之用奉
旨不必具奏而此二萬兩内除哈密存貯二千兩(臣)
庫現貯一萬八千兩(臣)請於此内動支三千兩
開設官當照内地當舖例每兩每月三分起息
擇民人中老成歴練者令其經管量給工食其
每月所有利息謹仰體
皇上恩旨以賞給兵丁之家大事需用庶極邊汛地
緩急常通無重利之苦有周濟之益矣是否允
協出自
皇上特恩非(臣)所敢擅便為此繕摺
奏請伏乞
皇上睿鑒施行謹
奏
據袁繼蔭有此一奏發來爾看豈伊欲掩飾前非而謀
為此舉耶抑或地方情形果應如是辦理耶爾其據實
抒情奏聞以便朕加斟酌
雍正八年正月二十七日署理陜西固原提督(臣)
潘之善謹
奏為遵
旨實陳事雍正八年正月十五日(臣)捧讀
皇上硃批署安西總兵官袁繼蔭奏摺蒙
恩以開設當舖應否如是辦理下詢微(臣)並荷
特旨以袁繼蔭嗜酒廢弛營務將備用錢糧任意借與
兵丁著(臣)據實奏
聞(臣)欽遵查得安西係新設巖疆兵丁居其六七游食
與貿易之民居其二三其中原有私開小押之家
取利頗重兵丁不無受累袁繼蔭條奏開設當舖
械而外有何長物堪以質當無論三分即以一分
之息取諸兵丁其與我
皇上賞賚無已之隆恩似稍相左此目前之當舖不宜
開也(臣)愚竊以管窺冒瀆陳請仰懇
洪恩出自
聖裁(臣)未敢擅便也袁繼蔭在西寧並署涼州鎮時(臣)
曾聞酒量甚大自到安西但聞小飲未聞其有沉
湎之事(臣)不敢懸擬具
奏至於廢弛營伍借用錢糧其情形原有相肖之跡
安西正值軍興兵丁不時差遣凡遇一切牛羊馬
駝糧餉俱用撥兵運送存營無幾是以停其操練
似近廢弛再安西營務動需銀兩乃能措辦但通
融一項有可動用者有不可動用者必須籌畫周
詳方為慎重袁繼蔭與兵丁借用銀兩雖係因公
時所聞大概臚列六欵另摺恭呈
御覽外理合據實覆
奏伏祈
皇上睿鑒施行謹
奏
覽所奏殊屬公當
同日又
奏為欽遵
聖訓事竊(臣)齎摺家丁回固(臣)跪讀
硃批諭旨荷蒙
聖訓勉(臣)操守(臣)日夜兢惕寧敢復蹈前轍有負我
皇上委任至意訓練兵馬係武臣職分但(臣)細查固原
俱舊損(臣)查詢其故實係(臣)叔祖在日設立軍庫
凡一應鉛藥器具皆有存蓄故當前次兵興之際
用之不乏自康熙五十九年軍庫失火所藏軍器
鉛藥毁壞無遺兼之陜提一缺自康熙五十八年
至雍正四年曾易八九人大半又多署事俱未及
詳加料理即前任提(臣)路振揚略為補葺又經二
次出兵亦多損傷目今存營軍器俱應修飾補造
至鳥鎗尤屬要務(臣)現擬整頓製辦第因營中公
費於去歲供應軍前使用尚在不敷前提(臣)路振
揚
奏明閒項銀兩俱經營中動用今祇存二百餘金不
足措辦除(臣)現在設法料理外倘銀兩有不敷之
處當另奏請
旨遵行事關營伍(臣)不敢隱匿為此謹
奏
是
雍正九年四月初九日原任署理固原提督(臣)潘
之善謹
奏為
皇恩高厚(臣)病難醫披陳下悃仰祈
睿鑒事竊(臣)材本庸鄙更患殘疾蒙我
皇上洪恩賜醫隨任醫治正月内復蒙
諭旨令(臣)暫行解任調理(臣)經恭疏謝
恩並太醫院吏目(臣)沈宏寀施世德具摺請
旨三月内太醫口稱奉
硃批諭旨令再竭力醫治(臣)老疾纏綿自八年十月至
今調理半載太醫等俱各竭力盡心調治奈(臣)目
病根深已成痼疾有非藥力所可收功者伏思(臣)
世受
國恩涓埃未效值此
明良盛會竟以殘廢退閒不克與士卒效力疆場時
為踧踖再有(臣)前署固原提督仰沐
聖恩賜(臣)養廉銀二千兩業於本年正月二十七解任
之日住支訖(臣)未效寸長素餐
天祿心殊惶悚兹(臣)閒散安逸更荷
御醫每日診視在伊等雖不責(臣)之供給而過煩
天使日逐周旋(臣)自愧疎慢又不敢送其回京午夜悚
懼寢食不寧謹披陳下悃仰祈
睿鑒謹
奏
如可以來京二醫一路同來倘或艱於行動不能前來
隨汝之便可也
硃批諭旨卷九十八
