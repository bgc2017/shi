欽定四庫全書
硃批諭旨卷十三上
硃批毛文銓奏摺
雍正二年五月十四日貴州廵撫(臣)毛文銓謹
奏為據實奏
聞仰祈
睿鑒事(臣)蒙
皇上高天厚地之恩擢撫黔疆於到任之初盤查藩庫
應存正項錢糧共該銀四十一萬有竒今僅存銀
一十七萬三千餘兩(臣)細加查詢内除各省觧官
輕少平頭並武職循例預支季餉等項外竟缺銀
一十八萬有零始知為前撫(臣)金世揚用去查金
世揚所用之銀惟康熙六十年備辦凱旋浙江滿
洲官兵船隻據開五萬四千九百八十餘兩之一
項
奏明餘皆私用悉將水銀作抵(臣)查金世揚收存之
水銀為數實多應否一面飭行藩司招勸商販悉
照時價變銀還庫如還庫不足另摺
奏請發金世揚来黔賠補抑或目下即令金世揚来
黔自行銷賣還項至(臣)屬員中有柔懦無能者苗
夷内有強梁不法者并(臣)標下兵丁不堪已極均
宜加意整理容(臣)次第請
旨遵行外兹緣事關庫項理合先行奏
聞伏祈
睿鑒謹
奏
覽所奏甚屬可嘉如此毫無瞻顧據實直陳方不負朕
委任封疆之意也勉力為之金世揚已諭部將伊發往
雲南清楚錢糧完日速回貴州彌補伊廵撫任内虧空
之項另有旨外爾所奏數事交總理事務王大臣等密
議一摺發来爾其照議遵行此朕諭令密議者不可入
本具奏
黔省吏治戎政俱懈弛至不可問矣經張文煥劉蔭樞
莅任之後更為不堪爾必竭力整飭一番方好趙坤能
清勤自勵實心任事否此任提督殊不及伊總兵之聲
名爾等宜文武和衷互相勸勉必如滇省一般同心戮
力無負朕期望之殷更聞貴州苗種不一而狆家苗尤
屬兇狠近年來内地刁頑人民往往投入彼之巢穴勾
連生事報復私讐而營伍中每公攤銀錢以備贖取兵
弁之費竟有如此可笑之事如何其可究其所以總因
武備廢弛官兵不敢正眼覷視苗猓故為此掩耳盗鈴
之舉以因循自便耳有司貪暴不恤民隠驅之為盜武
弁畏懦不敢察詰任其逃亡頽風積弊至於此極爾亟
當悉心籌畫既不可姑息以滋長惡習亦不可急驟致
激起事端逐漸整理勤而勿懈訓練營伍時時教演申
飭屬員務得民心更加懲奸癉惡除暴安良行有成效
庶不有忝厥職也將朕此諭亦通知趙坤或傳伊到省
領旨汝二人密相商酌諸凡講求萬全而為之果能於
國計民生實有利濟處朕之耳目自能洞照也勉之勉
之
雍正二年五月二十九日貴州廵撫(臣)毛文銓謹
奏為謹陳行伍情形仰祈
睿鑒事竊(臣)撫標兩營兵丁之内原不無精壮之人但
外合先具
奏謹
奏
覽
同日又
奏為奏明陋規事竊(臣)衙門共有節禮銀七千兩(臣)
分文不敢收受外有藩司平頭銀二千兩標下親
丁銀二千一百餘兩貴陽等府州縣税規銀三千
六百兩又有官租米八百石相應逐一
奏明應否作何賞給(臣)養廉之處伏乞
皇上指示欽遵(臣)更有請者營兵盔甲弓刀俱屬遠年
之物舊敝不堪悉須另製約計銀三千餘兩更有
地方公務需銀之處亦多黔省别無所有即俸工
一項現奉
諭旨地方公務不許動用俸工(臣)再四思維可否在於
前項七千兩内擇其可收者每年量收十之六七
令繳藩庫製備弓刀盔甲與夫應辦地方公務理
合一併
奏眀仰祈
聖主睿覽謹
奏
歴来天下督撫之羡餘養廉一事朕從未批諭一字某
項應取某項不應取也祇在爾等取所當取而不涉於
貪用所當用而不流於濫湏還朕一是字而已朕斷無
有令爾等督撫司道以至州縣各官身受凍餒為國家
效力之理即或一塵不染而毫無益於地方善者不能
勸惡者不能懲甚至公務叢脞此等清宦形同木偶亦
何足貴兹若令爾等取之烏乎可禁之尚多不肯遵奉
竟諭令取之則何所底止若令勿取亦不可倘爾等但
以潔已矯廉為極則置庶務廢弛於不問因不取而致
貽誤公事則為害尤甚若止圖章奏美聽批諭合理令
爾等陽奉隂違明辭暗受又非君臣交孚股肱心腹之
道所以朕每訓諭爾等廉尚不可為而况貪乎惟在爾
秉公執正以處之朕自能照鑒無庸奏白亦不湏朕批
諭也爾貴州幅&KR0695;不廣羨餘尚有限其他各省督撫豈
朕之一言一諭所能包括無遺者歟朕惟總斷公私是
非以作權衡至此等條欵煩碎細事朕實不達即如爾
所奏將七千兩繳庫應辦公務一說爾意果欲如此何
必冒此請旨收節禮之名竟可𫝊集屬員將此項作何
公用之處明白諭知自必通省宣聞朕諒爾之屬員亦
未必不心悦而樂從寧湏奏請於朕命廵撫收受節禮
以辦公務耶朕實不便降諭爾其相機宜度情理實心
為國計民生竭力行去莫謂朕之照察遠而弗届也勉
之
同日又
奏為奏
奏明伏乞
聖主睿鑒謹
奏
覽奏甚屬可嘉如此方為不忝封疆大吏之任也爾等
誠能實心任事朕自然知悉但天下事大抵言之易而
行之難果如此奏言行相符朕得人之喜何可名言勉
為之
同日又
奏為奏明礦厰事竊查黔省如阿都膩書猴子等銀
厰已經題報外尚有釘頭山齊家灣等處鉛厰昔
日俱屬私開即(臣)前摺奏
聞之濫木橋水銀厰從前亦無分文歸公之處今(臣)逐
一清查現檄藩司議定抽收之數俟詳議到日即
會同督(臣)高其倬題報歸公總不許地方各官染
指分文至於巳未題報之厰非悉心調劑難免侵
漁(臣)已頒發調劑事宜并令藩司選委賢員前往
管理伏乞
皇上睿鑒謹
奏
司事之員若令分文不染指亦是難事何則但知守分
而無才術者不能紏察奸宄致令聚衆生事或懈怠因
循尤滋弊竇即使遵守爾法而不踴躍從事盡心釐剔
亦無益也朕意仍宜為之少留餘地俾司事之員微有
沾潤庶幾賈勇向前此等事究宜委任有才情作用之
人始有成效設有才守兼優者固不待言矣第恐難得
其人若徒取操守而才力不及者於此處殊為鑿枘不
相入也
同日又
奏為謹陳末議仰祈
聖鑒事竊惟貴州地處邊末各官實非他省可比更有
山僻州縣四面環夷錢糧不過百十餘兩即縣署
恩命牧宰一方原不容因地方之饒瘠而遂分勤惰於
其間今或有此等之員者總由勸懲之法不立故
耳應否容(臣)會同督臣審擇山僻窮荒尤甚之州
貴陽鎮遠等府及定番廣順鎮寧普安麻哈獨山
黔西大定等州畢節永寧等縣悉在崇山峻嶺之
間狆苗出沒之所現在之員内亦有宜於此而不
宜於彼者至若新任之員苗情未諳更難料理倘
權量其才斟酌調換一轉移間似與地方有益應
皇上天恩指示欽遵謹
奏
貴州政務不甚繁劇且有邊俸推陞之例亦可謂仕路
不留滯矣若因其窮苦而特開新例恐他省咸欲效尤
殊為末便設如此行則所謂邊缺海缺河缺缺之苦者
豈止貴州一省而已況朕原開有不次擢用之途以待
賢員循吏也至於本省調補任爾量才題請如果有戢
盜安民刑清政簡之能員何待三年五載亦不湏大計
甄别之歲儘可隨時舉薦以示鼓勵安用拘定成規以
啓鑚營以滋口實耶
雍正二年七月初六日貴州廵撫(臣)毛文銓謹
奏為奏
聞事竊惟方面有司凡倉庫錢糧難容虧空地方民事
不宜怠弛(臣)於此二者時刻留心靡敢或懈至於
倉庫一項(臣)現在徹底清查尤不敢絲毫容其欺
偽緣地方遼闊不能纖悉周知大約虧空銀兩者
尚少而虧空米穀者不乏其人(臣)之愚見欲俟一
切查明之日如其果係侵蝕不論多寡即行究參
倘係霉爛或係歴任流𫝊未補勒令一併作速全
完免其即挂弹章其於倉庫實有裨益理合奏明
謹
奏
總在汝一秉至公相機度宜而整理之但湏還朕一是
字朕未令膠固拘泥而不通融以行政也
同日又
奏為奏
聞設立社倉等事(臣)蒙
皇上勅諭設立社倉以及勸農種植孳養等事仰見
無不行而耕耘種植孳養之道無不備矣謹
奏
凡利民善政湏圖悠久循序漸進力行不倦而又加以
廣耳目明勸懲將公事一如家事用心未有不克辦集
之事也勉之
雍正二年七月初八日貴州廵撫(臣)毛文銓謹
奏為仰龥
聖恩事竊查安順府屬之普定縣知縣何經文才守實
為黔省州縣中第一督(臣)高其倬提(臣)趙坤無不
深器其為人今經文之父何鼎身故遺命將經文
出繼伊弟何巽為後經文聞報泣懇奔喪伏思人
才難得且(臣)現在整理厰務業經咨會督臣將次
具本
題奏已委經文董理其事查經文實係竭已奉公之
員伏乞
聖主俯允在任守制俾(臣)得收臂指之使仰沐
天恩非淺矣(臣)不敢冒昧
題請謹具摺奏
聞伏乞
睿鑒謹
奏
不但留伊在任朕另有旨
同日又
奏為奏
聞雨水情形事竊貴州自五月十五日以後至六月十
四日以前雨澤微少自十四日以後大雨時行高
下皆遍各處田禾十分暢茂可望有年俟至八月
間查明分數另行奏報外合先奏
聞上慰
聖懷謹
奏
深慰朕懷全賴爾等封疆大吏實心敷政協贊皇猷以
感召
天和也此理有如立竿見影若稍存信不及之心則失之
毫釐謬以千里勉之慎之
雍正二年八月二十八日貴州廵撫(臣)毛文銓謹
奏為遵
旨回奏事竊(臣)具奏前任撫(臣)金世揚私動庫銀收買
水銀一事欽奉
硃批又八月十二日新任貴東糧道(臣)李日更至黔欽
奉
上諭各到(臣)除奉
發密議(臣)查照欽遵外竊惟我
皇上聖明天縱雖在萬里之外猶如
廷陛之間莫不昭晰無遺貴州吏治之壞起於劉蔭
樞查劉蔭樞本非貪殘之軰但其性膠固偏執凡
地方一有苗賊刦擄焚燒具報廵撫衙門蔭樞輙
怒形於色屬官逆探其指惟以諱匿逢迎而各處
苗賊窺見隐微遂目無法紀矣武備之弛實起於
張文煥查張文煥秉性貪殘而又絶不整理營伍
標下員弁賢不肖無分才不才靡别是以將士灰
任以来實心任事又復清勤加意整飭地方但緣
廢弛巳久一時不能奏效所以不及總兵任内之
奉
硃批後即知會提臣來省詣(臣)署跪讀
諭旨遂與(臣)密商整飭地方諸務嗣後(臣)敢不仰遵
同(臣)未到之先督提二臣業巳咨商擬撤回該協
營分防安平龍里千把二員兵一百四十名增添
於定廣兩處(臣)到任後復准督臣知會熟商現在
備查險要之所會同提臣確議將來若猶不足以
不使凍餒之外斷不容其朘削民膏以肥子孫事
無大小(臣)惟有一一凛遵
聖訓悉心料理屏絶私情
一種不法奸民每每從中播弄以殺擄為常(臣)愚
以為治此等兇徒必當威先恩後然當此歴任頽
靡之際如只杖斃數人猶不足以寒其心而落其
膽仰請
聖諭許(臣)便宜從事凡獲苗狆極惡之渠魁漢奸窮兇
首惡立刻請出
王命綁赴市曹即行處斬仍傳首諸夷示衆伊等見迅
速不測如此莫知端倪則地方庶幾可望少安然
(臣)非策之萬全亦不敢輕舉妄動也理合一併奏
明請
旨可否之間伏候
睿裁謹
奏
滿保孔毓珣曾類此舉行過數事偶一為之以懲戒兇
頑末為不可但不可過多耳設或地方上擒獲得極惡
渠魁審究明白一面正法即一面將其情罪并正法緣
由具奏以聞
雍正二年十月二十四日雲貴總督(臣)高其倬貴
州提督(臣)趙坤貴州廵撫(臣)毛文銓謹
奏為奏
聞擒獲定廣兇苗事竊查黔省諸苗惟狆家苗一種甚
為不法而為該地方之渠魁者名阿近性極兇頑
恃其胞弟阿臥膂力過人復恃其所居之地名散
幹者山深箐密峭石參天極其險峻欲至其穴者
湏由地名線塘西孟一帶而進兩邊怪石嵯峨草
樹茂密惟中間一線之路二人不能並行實為天
險一遇擒捕者賊黨隨潛伏兩邊放弩抗拒兵役
輙被殺傷又復廹脇各寨諸苗荼毒往來商旅毫
無忌憚(臣)等叨荷
聖恩膺此封疆重任首在整飭地方今近賊如此兇頑
不法若不及早規畫良圖發兵擒剪倘姑息養奸
即為地方之大害然非調發官兵懾其兇威終難
擒獲故(臣)坤即咨會(臣)其倬(臣)文銓遂調大定平
遠等鎮協及提標前後營遊擊卜萬年等守備吴
從周等并千把各員共官三十一員兵二千四百
名前往於九月二十日從定番起行經由各寨初
雖不免驚惶(臣)等各揭示曉諭罪止渠魁餘所不
問槩免株連各寨見示莫不歡呼遵化願為前導
於是官兵直至賊穴咽喉地名底塘分布環劄而
近賊輙將通巢要口盡用木石壘塞(臣)等屢示機
宜官兵用命各攀援而入阿近等遂即分逃大箐
於十月初七日拏獲阿近胞弟阿卧并妻若子及
弁員力行平治其餘要害之處亦皆設立汛防至
於官兵口糧(臣)等暫令將定廣兩州存倉米石動
别正法容正法後另摺具
奏所有擒獲渠魁及黨賊緣由合先奏
聞查此等事原不應擅騎驛馬但因平殄惡苗事關重
大罔敢稽延之故伏乞
皇上睿鑒謹
奏
如此可喜之事乘驛來奏猶嫌其遲也卿等此番戡定
惡苗之勞績甚屬可嘉朕不勝欣悦巳另有旨諭部矣
雍正二年十一月十七日貴州廵撫(臣)毛文銓謹
奏為奏請
聖恩事竊查貴州苗害大則定廣次則安順再次則都
勻黎平等府(臣)叨荷
聖恩膺此重任敢不竭盡駑駘力圖報效今都勻巳獲
久經漏網積年難得之兇苗羅三龍查羅三龍雖
非阿近阿卧可比然亦係該地方之元兇首惡此
賊一除地方亦可少安容(臣)飭拏夥盜具題正法
外至於黎平(臣)巳諄諄嚴飭各該土司改弦易轍
禁戢部苗現在相機整理獨安順府屬鎮寧州所
轄之康佐司土官薛世幹者其罪實浮於各處土
司伊住居之處名曰白老虎寨其險峻與定廣阿
近阿卧所居之散幹無殊世幹每每指揮部曲偵
探殷實民苗及往來商旅恣行刦殺及至嚴檄提
拏而世幹竟恃險深藏藐抗不出已非一日矣(臣)
與督提二臣再三計議若不嚴行究處不但各處
奸苗益無忌憚即通省土官亦皆效世幹之所為
矣若再大興師旅或恐官兵一至其地互有殺傷
莫若先行化誨故(臣)即會同督提二臣遣修文縣
知縣朱齊年至其寨中諭以禍福令其作速来歸
待以不死倘猶敢恃險抗不到官則必立即𠞰除
世幹聞諭即同朱齊年来省(臣)遂繫之於獄除另
行具本請
旨歸流革去康佐司土官名目并於平遠協抽撥千總
一員兵丁一百名即駐白老虎寨防守外至於世
幹一犯固無惡不為者也但其聞諭即至省城不
費一矢而除此一患者實因(臣)許待以不死故也
今若不踐前言恐將来不能取信夷人伏望
聞謹
奏
知道了四月九月間官兵被辱貽笑苗夷之事為何隠
而未奏
雍正二年十二月十八日貴州巡撫(臣)毛文銓謹
奏為恭謝
皇上御極以来選俊登庸人材輩出庸碌如(臣)者一長
無取三黜何辭況復有以居官甚巧操守平常論
奏於
黼座之前者乃蒙我
皇上曲賜矜全更加
天語欽佩終身以仰副
聖主器使
殊恩於萬一理合具摺恭
謝伏乞
睿鑒謹
奏
勉之勉之第一不可趨奉權要以私害公於爾無益而
反有損也宜切以為戒
雍正三年正月二十六日貴州廵撫(臣)毛文銓謹
奏為奏
聞府備勒捕兇苗事竊查貴州一省惟苗夷為地方深
患雍正二年十二月内據安順府報稱有狆苗焚
刦唐三寨生員胡種玉等家(臣)即飛檄行查知為
廣順州所屬地名者貢長寨兇苗查廣順州所屬
者貢長寨昔有極惡狆賊之首名阿棍者與定番
州已正法之阿近相為雄長者也(臣)到任後正欲
擒滅而阿棍適因同類相殘誤中飛矢身死今焚
刦唐三寨既屬者貢長寨兇苗必為阿棍黨賊無
標前營守備鄥元度帶兵二百名親至廣順州商
同該州盧兆鶚相機行事矣昨又據何經文等報
稱有者貢長寨二處頭人見府備親往情願自行
查明拏獻俟拏獻到日審題外理合先行奏
聞謹
奏
凡事貴協於中不宜偏執遇有事時惟圖安靜則誤於
因循無事時銳意振作則失之孟浪若貪功而妄逞兵
威斷然不可苖猓雖愚亦人類也豈無良心既示之以
威即宜繼之以德總要武弁整飭營伍有司清白吏治
數年後再無不感化之理也勉力為之
同日又
奏為奏
聞事竊查雍正二年十二月十二日鎮遠府失火共延
燒民房一百零五戶並未傷人又十七日大定州
失火共延燒官民房五百九十七戶被燒身死者
五名(臣)仰體
皇仁已分别賑恤不致失所理合奏明謹
奏
此或盜賊奸宄之所為皆不可知雖然亦天災也當查
明府州縣所有之
火神廟宇諭令修舉典禮并飭備救焚器具庶為思患
預防之道
同日又
奏為恭謝
天恩事竊(臣)遣承差王三聘等奏請
聖恩乞將康佐司土官薛世幹終身監禁摺内奉
皇上硃批四月九月間官兵被辱遺笑苗夷之事為何
隠而未奏欽此(臣)跪讀之下悚惕靡寧(臣)蒙
皇上高天厚地之恩擢陞貴州廵撫雖粉身碎骨猶不
足以報稱萬一寧敢一事隠瞞自外
生成查定廣惡苗阿近阿卧等為害已非一日(臣)昔在
雲南時知雍正元二年間被劾定廣副將陳元勲
遣兵擒捕疊被阿近阿卧等殺傷(臣)到任後思阿
近等斷不可一日姑容正在屢次遣人偵其虛實
之時而副將陳元勲遽於雍正二年八月間並不
先禀督提二臣亦無片紙具報(臣)衙門即帶兵三
百名假以遊廵為詞潛至西孟等處僅令千把數
員共帶兵一百二十名前進伊竟駐劄在外致被
阿近等放弩拒敵箭傷兵丁一十二名被阿近等
捉去一名旋亦放出(臣)探知此信即星飛知會督
提二臣發兵擒拏官兵於九月間分三路而行有
黔西協之左營遊擊郭世發平遠協之右營遊擊
楊振統領官兵夜宿谷令苗寨鈐束不嚴致使兵
丁失火延燒谷令之苗忽自驚疑認為官兵併欲
𠞰滅伊等遂各上山放弩而官兵恐為近賊之黨
亦各放鎗至曉仍即掣至定番諸將當亦傳諭頭
人釋其疑畏(臣)據報復揭示諸苗旋各翕然遵化
故官兵得移步為營前抵賊巢擒獲阿近等(臣)愚
昧無知竟不備細奏明(臣)之昏庸實無辭自觧乃
蒙
聖主寬其罪責此誠
天地并包之大德父母曲恕之深仁(臣)感激之下涕泗
為零自問此後愈不知所以仰報矣理合具摺恭
謝
天恩伏乞
睿鑒謹
奏
既過矣惟改耳向後慎毋再蹈故轍
同日又
以致去年具奏擒獲定廣兇苗阿近等摺内從前
之事誤不逐一指實聲明自奉
硃批神魂飛越寢食遺忘今後更不敢避煩凟之咎務
當一一奏陳外至於阿近阿卧正法緣由欽奉
硃批令(臣)具題但查題本似與密摺不同所有雍正元
年三月以後官兵被辱之事(臣)愚昧無知題本之
内仍未敢指實聲明合先
奏乞
天恩仰祈
睿鑒謹
奏
論理本内亦當聲明何也使天下後世知我師出之有
名不亦善乎總之天下無可隠諱之事當深以此為戒
雍正三年十月初六日福建廵撫(臣)毛文銓謹
奏為奏
聞事竊(臣)蒙
皇上天恩補授福建廵撫自九月十四日入境以及到
省以来凡有言及鹽政者莫不云官民交困且言
額外雖曾加課終屬虚名實於
國課毫無禆益(臣)現在備細查核俟查明之日會同
署督(臣)宜兆熊一一據實奏
聞至福建鹽政向来係總督專主盖因前撫(臣)黃國材
惟督臣之言是聽相沿未改故也(臣)受
恩深重不敢避嫌推諉合先奏
聞謹
奏
朕早知之已有旨矣爾其竭力為之
同日又
奏為奏
聞各屬被水情形仰祈
聖鑒事竊(臣)自入閩疆接閱泉州府所屬晉江同安二
縣漳州府所屬龍溪漳浦南靖平和詔安等五縣
各報稱八月十四五等日大雨傾盆水勢驟漲内
漳浦縣倒壞民房九十餘間平和縣城垣坍塌數
丈又該縣之礎溪壩一處已被湮没淹死男婦二
十名口十六日水即漸退幸各處田禾俱未傷損
等因(臣)一面飛檄藩司分别賑恤一面委員各處
查勘(臣)又查得七月十七日大雨連宵有福寧州
所屬之福安縣被水甚大人民廬舍漂没最多即
田地亦被衝壞四五百畝前任督撫(臣)滿保等發
銀二百兩賑恤在案理合一併據實奏
聞伏乞
皇上睿鑒謹
奏
今歲直省在在皆有被水處必毋致一夫不獲其所乃
朕意也撫恤之道不宜少怠
同日又
奏為謹陳厦門流匪情形并前後獲犯事竊厦門地
方於八月二十五日黃昏時候有流匪數十餘人
各執腰刀竹鋛欲進城刦庫當即現獲首犯郭興
吴壘等一十餘名(臣)一聞此信即飛檄移行嚴加
擒捕並立差親信之人星夜往厦門確查去後因
該地念四﨑地方向有營中空房一所歴係郭興
吳壘二人看守不意此二賊暗蓄不良遂密引漳
州同安二處無藉之徒數十餘人到厦門假稱
土地神慶夀演唱偶戱暗製器械原訂於二十六
日放火搶刦至二十五日夜賊徒内有一人飲醉
露形衆賊恐其事敗不及待至明日遂一擁而出
至走馬路即搶刀舖各執兇器分而為二一攻城
外中營守備魏國泰衙門該備率家丁向前對敵
賊遂退出一攻城内中營參將李若驥衙門該將
亦率領家丁迎殺賊即由東門逃出適遇該標將
備領兵前来追至海邊即先後拏獲郭興吴壘劉
奪劉衆劉賞林使吴靖鄭敢林培陳五王細吳語
等一十二人而官兵内亦被賊殺傷身死施勇陳
辰陳紹祖等三名今復據各該文武又先後拏獲
施求周好并賊屬蔡氏吳氏等共五十七名今厦
門地方安堵百姓貿易如常(臣)現在會同署督臣
疊檄緝拏餘黨觧省會審明確請
旨定奪至於郭興等一夥(臣)聞多有營兵在内(臣)現在
密訪一得其情即行密
奏恐厪
聖懷合先奏
聞謹
奏
此事於各處奏報朕已知悉當嚴緝務獲勿使一名漏
網斷不可稍有疎縱
同日又
奏為奏
聞事竊查福建一省處於山海之間兵民刁悍而生監
抗糧尤為惡習總因從前姑息成風以至於此此
歴年奏報撥運浙江漳泉之米至今未經買補者
甚多其撥運之米多有贏餘每次或餘二萬或餘
一萬餘總之撥運多者餘銀即多撥運少者餘銀
即少此所餘之項前任督(臣)滿保竟有取用者(臣)
愚以為此等銀兩雖屬額外贏餘之項亦可存作
正項開銷之用豈容私行取用海關稅務前任撫
(臣)黃國材題奏贏餘之外尚有糖税銀兩國材仍
循舊轍自行收用不入贏餘查糖税者係江浙客
民赴臺灣買糖裝往各該地方銷賣過關輸税之
項嗣後(臣)即同贏餘一併搭觧
奏明臺灣一府孤懸海外該地又復五方雜處兵民
更多不法而加以生&KR0827;各番天性兇頑務湏在臺
文武同心合力日夜隄防方免後患今聞廵臺御
所聞不敢不
奏至於該地原為反側不常之所凡屬蟻聚為匪事
發類有富戶人等為之謀主(臣)前者在京面奉
恩旨該地富戶必當設法移歸内地仰見
皇上至聖至明無微不燭但查無事遷移人情不無震
件一經發覺即行通報批審如内有富戶人等為
之謀主者除治罪外即借此押移内地不許容留
在臺多事并嗣後聚衆刦殺案内有富戶為之謀
主者除治罪外即抄没其家如此漸漸行之則人
皇上密諭數事(臣)現在欽遵密訪俟毫髮無疑即口授
(臣)子毛宗儀繕摺具
奏合先奏
聞謹
奏
所奏皆中肯綮殊為可嘉何煩朕再諭但期言行相符
實力舉措以奏成效耳
雍正三年十月二十五日福建廵撫(臣)毛文銓謹
奏為再行具摺奏
聞事竊(臣)前
奏海關糖税前撫(臣)黃國材自行收用一事(臣)再四
細查乃係各省商民往臺灣販買黑白糖觔仍回
各省貨賣由厦門掛號按船收取名曰驗規故每
船一隻納銀一十六兩二錢非照糖觔上税因前
摺尚未分晰故再具摺奏
聞(臣)訪得此項銀兩有云商客情願即在臺灣完納如
果就臺灣完納則船隻尚多不止五六七百即每
隻十六兩二錢之外猶可量增資助臺餉有云前
項船隻亦有不甚情願者其說不一故(臣)未敢冒
昧現在飭行細查容俟毫髮無疑即便舉行伏乞
皇上睿鑒謹
奏
宜查訪的確詳審斟酌而行
同日又
奏為奏明養廉事竊(臣)廵撫衙門向有布政司羡餘
銀五千兩馬械銀一千九百餘兩税羡銀一千兩
及(臣)標親丁銀九百九十餘兩今自海關歸於巡
撫又增火耗一項查海關收税歴分三等大商船
厦門等處加二泉州等處加一小商船及漁船無
耗每歲約有二萬兩上下(臣)聞黃國材即以此項
耗羨及布政司衙門羨餘等項作一切公用銷除
(臣)查廵撫衙門雖有公用然亦未必竟湏如許且
國材尚有糖船驗規又收各屬節禮(臣)蒙
聖恩雖一字亦不敢欺瞞今(臣)到任方新海關税羨實
有若干容俟一年之後共計收得若干一應公私
用度約得若干另摺奏請
聖裁至於關上書辦廵役人等各有飯錢(臣)亦准其照
舊收取恐一經裁減反致别生巧攫之門合并奏
聞伏乞
皇上睿鑒謹
奏
所奏甚是知道了
其橄欖木且緩起觧朕諭部另有咨文行知
同日又
奏為仰請
聖恩事竊查福建一省處於山海之間民情刁悍不但
性好抗糧習嫻爭訟抑且動輙操戈羣相鬭殺而
沿海各縣更多偷越外洋恣行刦掠苦害商民若
非清廉強幹之員塞其作奸之路扼其走險之途
則錢糧抗欠訟獄繁興以及外洋盜案勢必日甚
日深查通省九府一州一十六同知通判六十一
縣現在出差事故府廳縣共缺官一十五員其餘
雜職亦共缺官二十五員其間雖選補有人而迄
今終未到任者總因數千里程途不能一時得至
故也況(臣)細訪各屬不稱職者頗有其人勢湏參
劾以肅官方將来即有接踵到任之員亦必有接
踵去任之員是缺者終缺咸在鄰封選委伏查閩
省各府州縣多屬沿海未免顧此失彼仰乞
皇上天恩於各省到部應選應補同知通判知縣内共
揀選十員速發来閩庶得隨時委用於地方實有
裨益理合具摺
奏請仰祈
聖鑒謹
奏
吏部速議具奏
同日又
奏為奏
聞事竊(臣)莅任後節據漳浦營縣各報稱本年九月二
十日酉刻漳浦縣城内有奸徒一名黃尾者門首
忽插榕樹青枝為記適漳浦營功加官蔡隆及馬
兵黃進二人巡查地方見之因形跡可疑遂將黃
尾拏獲解赴該營中軍守備成偉轉報該遊擊李
彪該遊擊一面帶兵廵邏一面即委守備成偉知
照文員會審訊據黃尾供稱有一涂廷向伊云今
晚有匪類進城搶奪富戶你家門首插了榕樹青
枝就可免搶奪等語并供夥犯游躍徐愷寧涂法
涂蒲程實昂仔并涂廷等遂差兵丁前後拏獲復
據徐愷寧供出林昂為首又徐貌一名又有名陳
鎮者家中現藏旗一面鼓鑼各二面單刀兩把又
據兵役拏到陳鎮搜出單刀鳥鎗木棍腰刀復據
供出夥犯林穆等十名會集於周招家中又據兵
役拏獲林昂一犯訊據供稱伊係做醫生度活因
林棍家中有厦門逃来流匪吳通陳罔二名請醫
治刀傷即商量入夥實係林棍為首林棍是個監
生旗布器械都在他家衆人在周招家等語即據
兵役拏獲林棍及徐貌現解漳浦縣收審各等因
到(臣臣)查林棍等聚衆製械欲進漳浦縣城搶刦
富戶實因厦門匪類郭興等一案所以聞風而起
若不從重究處何以懾怖奸人之膽幸所獲已多
奸徒四散逃亡人心大定(臣)現同署督臣星飭確
審審明後(臣)愚以為此案奸徒雖聚衆商謀搶刦
然實未上盗似與厦門郭興等公然殺害官兵者
不同(臣)欲商同督提二臣將内為首及藏械藏人
者即在該地杖斃抄没其家外其餘夥犯嚴行枷
責仍按輕重分别永行禁錮看守是否可行伏乞
皇上天恩指示謹
奏
此案斷不可寬縱俾匪類漏脱貽害良民不特有違國
法亦係大損陰德事也此等縱虎歸山之假仁慈胸中
萬萬存不得但以嚴而不枉為要特諭
雍正三年十一月十九日福建廵撫(臣)毛文銓謹
奏為遵
旨密奏事竊(臣)蒙
皇上面諭確查福州將軍宜兆熊居官之處(臣)到任後
將伊從前及現在所行之事細細留心訪察宜兆
熊居官和平行事醇正操守亦甚廉潔每年所
隨丁餉銀除捐造盤鎗火藥欓木旗纛并買稲榖
及供給清書義學外尚剰銀五六百兩又訪得宜
兆熊若有用度不敷之處前任督(臣)滿保撫(臣)黃
國材各有些微幫助(臣)訪查確實理合據實密
奏伏乞
皇上睿鑒謹
奏
因伊美逾尋常朕竟至於難信所以諭汝訪察今覽汝
奏果不謬矣可喜可喜
同日又
奏為遵
旨覆奏事竊(臣)蒙
皇上面發福建邵武府光澤縣卓異知縣吳堂又福州
府照磨陞授陜西布政使照磨王家埏奏摺二件
命(臣)查明具奏欽此(臣)查據吴堂奏稱光澤山稠地褊
竟有無田而頂虚糧者緣民間賣田豪家乘急抑
勒縮少糧數方肯售買延至田又轉售糧則仍留
原戶(臣)設法免徵節省墊解仍勸民間山脚水濱
稍可開砌成田之處勻補虛糧等語查開墾之田
例應造報題達陞科豈容别抵虛糧況凡買地抑
勒賣主少過錢糧者皆豪惡所為今若將開墾之
田代其勻補則嗣後豪惡益無忌憚今惟應通行
各屬確查所轄凡有虛糧各令受業之人照數收
回輸納所有開砌成田勻補虛糧之處不便准行
又據奏稱大戶包攬衆小戶錢糧藐不完官恃衿
成黨縣官容之則虧課治之則招怨等語查閩省
惡衿包攬甚多(臣)現在嚴行釐剔州縣各官專司
錢榖若以招怨為憂何事不成姑息嗣後如有實
心為公不畏強禦者(臣)即行
奏薦庸懦無能者(臣)即當參處則地方頽敗之風庶
幾得以少變焉又據王家埏奏稱閩省山多田少
田不多墾米不足用仰請
皇上勅諭殷實之家預發穀種牛具撘蓋草房招徕窮
民在於山海邊隅之地盡力開墾成熟照例陞科
各分籽粒等語查開墾荒山荒地例應地方官設
法借給牛種如令有力之家預發則有力者悉屬
豪強一經預發日後成田無窮抑勒佃戶勢不能
堪況撘盖草房閩省尤為首禁蓋慮山海之區不
法之徒棲息為非故也亦不便准行理合查明具
奏伏乞
睿鑒謹
奏
凡有條奏朕皆發與爾等封疆大吏斟酌其可否自當
如此據實奏覆豈可將就阿順以貽誤地方耶
同日又
奏為奏
聞臺灣情形仰祈
睿鑒事竊查臺灣府遠處重洋之外凡居彼地之人為
習俗所移最易生事又有生番之患查生番殺害
人民歴年不一而足即本年亦三四見矣然推原
殺害人民之故悉由被殺之人自取夫生番一種
向不出外皆潛處於伊界之中耕耘度活内地人
民或因開墾而佔其空地閒山或因砍木而攘其
藤梢竹木生番見之未有不即行殺害釀成大案
者為今之計惟有清其域限嚴禁諸色人等總不
許輙入生番界内方得無事(臣)已檄行道府移會
營員務令逐一查明在逼近生番交界之間各立
大碑杜其擅入但地方遼闊走險之徒必有百計
圖維而偷入其中者恐亦未能盡絶至於招撫生
番一事地方各官亦有被不肖熟番所欺有以熟
作生者在内然此係風聞之事虛實尚未分明但
既得此言不敢不據實陳
奏伏乞
皇上睿鑒謹
奏
此論甚當從前嚴禁時頗屬平靜後因藍廷珍圖小利
起見遂遺此害也
同日又
奏為再摺奏
聞仰祈
睿鑒事竊查厦門流匪郭興等漳浦縣流匪黃尾等二
案俱經(臣)前後具摺奏
聞除黃尾等恭候
御批到日(臣)等審明後即欽遵發落至於郭興等一案
(臣)初到時訪聞有營兵在内今查案内之犯吳壘
一名係水師提標左營兵丁續獲陳地并未獲官
勇等二名係臺灣水師營兵丁其餘有無現在細
查另容密
奏伏乞
皇上睿鑒謹
奏
此等事件只宜從嚴慎毋絲毫欺隠為要外無别諭也
同日又
奏為奏
聞事竊閩省藩庫錢糧據布政使(臣)秦國龍造冊請盤
前来經(臣)逐一細盤並無虧空查秦國龍才雖中
平而監守庫藏尚屬謹慎至於兑收各屬錢糧每
百兩原有加平三四五錢不等放餉時在外各標
鎮協營並無加平短少數十平中間有一二平短
少錢餘然非國龍有意為之也其在省將軍督撫
各標每百兩歴来各加三錢國龍均照舊例而行
今兑收各屬錢糧(臣)只令每百兩加平一錢放餉
時除將軍督撫諸臣各標仍令每百兩各加三錢
外其餘各鎮標協營務彈兑畫一理合一併奏
聞謹
奏
秦國龍老成人也朕可以保其操守
同日又
奏為奏
聞事竊(臣)接准部咨欽奉
皇上特旨將福建鹽政
命(臣)管理竊(臣)自莅任以来即聞人言藉藉咸云福建
鹽政敗壞不堪并稱雖曾加課終屬虛名經(臣)具
摺奏
聞(臣)今再四訪查始得其詳盖緣閩省田地甚少窮民
倚鹽為生者不可勝數如延建邵等府一切委官
運賣凡有餘瀝悉為弁員人役所有失業之人無
所仰賴此造言生事之所由来也至於所稱雖曾
加課終屬虛名之處又因前督(臣)滿保將雍正元
年九月奉文起至十二月底止并雍正三年正月
起至六月底止徵收一應課銀槩增入雍正二年
之内報作贏餘夫元年并三年徵收之一應課銀
總屬
朝廷國課盈此即絀彼此終屬虛名之言所由来也
(臣)思措置之方必於
國計民生兩有裨益方能經久查興泉道陶範於鹽
政甚為練達人亦老成(臣)現與再三斟酌務求公
私均利分别
奏請施行(臣)恐新任運司景考祥未能一時即有條
理欲暫留陶範在省協辦半年或十個月再令回
任理合一并
奏明仰祈
聖鑒謹
奏
甚好滿保鹽務内之弊端雖毫末亦不可代為隠飾必
盡情剖露方是
再者景考祥非朕信用人也觀其言行似非誠實倘有
不妥處據實奏聞
同日又
奏為遵
旨密奏事竊(臣)蒙
皇上面諭確查前任督(臣)滿保前任撫(臣)黃國材居官
之處(臣)到任後即細細留心訪察查滿保自雍正
元年以前地方事務不甚整理各官中有逢迎合
意者雖有遺誤亦不切究至於操守聞做巡撫時
甚好一陞總督後即變節不堪不但保題委署及
年節間屬員餽遺概行接受即伊母親生日亦勒
令各屬送禮自
皇上即位以来屢加申飭地方事務比從前留心即操
守亦稍謹飭但於節禮一項雖不明收仍令屬員
私下併送此雍正元二年之事也到本年又復不
堪各項都收即奉召
陛見一事尚未定日起身就要各屬先送盤纏民間詞
訟滿保原不染指聽斷尚屬公平本年二三月後
即多顛倒(臣)訪係伊子博諾不肖瞞著滿保暗得
賄賂所致至於黃國材地方事務頗知留心但要
買名欲得紳士歡心是其受病之處若操守竟與
滿保做總督時無異不惟各項都收即伊家眷起
身及廣西捐穀等事寫書與各屬求其幫助盤纏
惟詞訟不取(臣)訪察甚確理合據實密
奏(臣)一身孤立滿保黃國材各有骨肉之親在
朝若知(臣)如此據實奏
聞必然怨恨終身伏祈
聖主天恩曲賜保全謹
奏
可笑之極滿保黃國材二人豈待爾奏朕始知悉切毋
存此鄙小之見怕人不如畏天假如將無作有捏辭陷
人亦不必怕人更當畏天秉公直陳於君父之前為國
家除貪懲慝乃大隂功德行事也此等公直立心行已
之人若竟遭於小人怨恨之手則所謂
天地神明因果報應之理皆無矣胷中倘仍存此見斷不
能心逸日休久遠不渝莫忘朕面諭之旨不可差了陛
見時對朕念頭勉之勉之
硃批諭旨卷十三
欽定四庫全書
硃批諭旨卷十三下
硃批毛文銓奏摺
雍正四年正月初四日福建廵撫(臣)毛文銓謹
奏為據實奏
聞仰祈
聖鑒事竊查閩省鹽政事務紛繁辦事員役甚衆如各
場館既為産鹽之地又為收課之區有總理分理
之員有書役有家丁均湏給以養廉紙劄工食又
各場地方窵遠非廣設哨丁責成團長各給以工
食俾看守稽查則不能杜私裕課至(臣)管理鹽政
若辜
皇上天恩欲於此内染指分文便為負
國但辦理鹽務之書吏人等亦難枵腹日用心紅紙
劄實不能無且此外尚有都察院衙門公費戶部
書辦飯錢與夫銅觔河工脚費皆係每年必需之
項查通省徵收銀兩既已纖悉歸公即水客肩販
若有額外多銷亦於飭行查議等事案内
題明以作贏餘分釐皆屬正項斷不能於此内擅動
絲毫矣查閩省行鹽向有錢價票錢餘鹽長價伙
食鹽等五項名目所有餘利似應仍照舊例存作
各項費用毋許於正項之内那用分文以公完公
似屬妥便但查各項所需尚未酌定而錢價等五
項一歲之中共有若干亦難預料請俟歲底計算
如不足即於次年所收各項内通融抵補如有餘
仍撥入贏餘案内充餉如此庶正課無虧而事務
可以辦集矣理合據實奏
聞謹
奏
是則因之非則革之斟酌損益在爾秉公為之朕未經
親歴目睹當之與否何可懸斷於爾陛見時朕已面諭
過朕不喜爾等矯廉亦未有令官吏胥役人等枵腹從
事之理總之於天理人情之内秉公調劑朕無不諒之
也
同日又
奏為遵
旨覆奏事竊(臣)前於奏
聞事摺内附
奏臺灣各官不能相和緣由奉
皇上硃批訪問的確即行奏聞欽此(臣)輾轉訪查始知
其概而不和之中惟獨巡臺滿御史禪濟布與漢
御史今授運使景考祥為尤甚(臣)聞禪濟布欲有
所行景考祥務必再三執拗兼且每在他人前訾
詈禪濟布操守不潔材具不堪所以禪濟布銜恨
尤深至文武中如臺厦道吳昌祚臺灣府范廷謀
海防同知王作梅淡水同知王汧及陞任參將吕
瑞麟等皆直景考祥而即為禪濟布所不悦總兵
林亮與禪濟布相得而即為景考祥所不悦不和
之故皆出於此至於一切備細(臣)尚未深知俟訪
查確實再行陳明謹
奏
不和之情狀已呈露朕前矣但人一不和則難辨其是
與非高其倬自京赴閩時朕另當面諭之也
同日又
奏為請撫生番事竊(臣)據臺郡文武各官報稱查南
北兩路番社甚多其為害於鳳諸二縣者惟山猪
毛等社其為害于彰化縣者惟水沙連等社皆由
從前不䋲以
國法遂使益無顧忌山猪毛等社向日擒獲兇犯四
人稍知畏懼至水沙連等社從未一加懲創以致
半年之内焚殺疊見為今之計當以番攻番令各
社之通事土官擇其勇敢者數人為前導率領番
壯直抵巢穴而使汛兵駐劄山口壯其聲勢取勝
甚易今幸天假其緣兇番合當授首本年豐熟今
春平糶粟價每石五錢除買補外儘有贏餘可充
公用行糧火藥各有所出但剿番惟賴冬日夏秋
雨水連綿鎗礮無用一交春二三月又難舉行今
十月將盡冬日無幾現在會商委員尅期舉行從
此海疆安如磐石等因到(臣臣)即會同署督(臣)宜
兆熊再四熟商水沙連等社自正月至八月焚殺
不啻再三似不便再行姑息況係以番攻番而大
兵不過駐劄山口壯其聲勢實無大患故即批准
并嚴飭伊等籌畫萬全舉行矣除俟續報到日作
何剿撫並動贏餘若干另行具
奏外合先奏
聞謹
奏
知道了卿等自然審其可行而後行之也
同日又
奏為密請
聖恩事竊查閩省文武生員抗糧不法不比尋常大小
各官悉心整理猶懼此風不能頓改若再欲於伊
等面上討好沽名曲加庇護地方即不可問矣學
(臣)黃之雋凡各屬或因抗糧或因人命詳請斥革
務必批行再審卒不除名夫伊等既犯抗糧既干
人命刑訊猶且不招若有護符反肯吐露實情此
必無之事也之雋若不痛改前非則將来文武生
員之抗糧不法勢無底止至於文武生員即文武
臣工之階級(臣)敢不實心樂育而肯苛刻待之乎
但法若一弛則諸弊叢生即不可救藥伏懇
皇上密諭學(臣)黃之雋嗣後務勿仍前庇護以致寖長
頽風貽患海疆地方幸甚(臣)謹具摺奏
聞仰乞
皇上睿鑒謹
奏
果如此將黃之雋調回亦可借此以警戒天下學臣何
必屑屑密諭為耶非不得人之缺可比也
同日又
奏為據實奏明仰祈
聖鑒事竊查閩省俸工内地八府約計七萬兩向充通
省公用自奉
諭旨飭禁之後前任督撫(臣)滿保黃國材等商量公用
中如承造戰船辦解銅觔俱屬火急之務各項幫
貼刻不能緩於七萬之内酌捐二萬四千有零以
作前項所需餘皆給還在案至於臺灣一府俸工
不過五千一百兩零内除淡水同知彰化縣俸工
分釐不捐外其道府以下通共四千一百一十兩
零内酌捐二千七百五十六兩以充廵臺御史兩
衙門官役薪水工食餘亦給還在案以上每年動
用銀兩各改名為公捐(臣)查閩省公務實繁如戰
船銅觔各項幫貼尤為緊要實不能免即廵臺御
史官役薪水工食亦所必需但因名為公捐其實
即屬俸工(臣)蒙
皇上天恩至深至厚不敢不據實
奏明也謹
奏
知道了高其倬抵任後爾等更當設法籌畫務令妥協
雍正四年二月初四日福建廵撫(臣)毛文銓謹
奏為奏
聞事竊管理閩海關之糧驛道韓奕一年又滿且身染
志報效
皇恩(臣)聞其如此即傳該府奬勵察其舉動意甚堅而
心甚切(臣)遂諭云爾管理一年之後果有成效便
當據實保薦
皇上聖明臣下忠誠未有不知該府涕泗交流唯唯而
退今伊已於正月二十七日任事矣將来言行若
奏明伏乞
皇上睿鑒謹
奏
聞韓奕居官無狀向日於滿保黃國材處惟以鑽營為
事已有旨矣但所知尚不甚確查明據實奏覆
同日又
奏為奏
聞事竊閩省自新正以来連朝隂雨一月之内僅得三
五天晴霽故米糧漸貴延平等府每一倉石價銀
一兩以外省城每一倉石價銀一兩四五六錢不
等漳泉等府每一倉石價銀一兩七八九錢不等
查延建等處原係産米之鄉聞該處蓋藏尚多可
以無虞漳泉等處歴来仰藉臺灣之米從前
題定有例凡正二三四五等五個月每月從臺灣撥
米一萬石運赴漳泉接濟(臣)業經飛檄行催臺米
一至價必漸落亦可無虞惟省城五方雜處兵民
稠集因本屬産米無多獨賴上游之米今查上游
米船每日到省雖多但因地頭既貴所以不能即
平(臣)思每石價銀一兩四五六錢尚不謂之過高
但恐將来青黃不接之時米船不到則民情遂不
免於皇皇耳(臣)是以預檄上游各府動支監榖碾
米萬石定限於三月中旬陸續運省平糶此示一
張人心大定先是福建有困窮刁惡之徒不知先
之用今若檄行盡發此風一播則上游米客皆裹
足不前矣(臣)卒不聽其鼓惑恐厪
嗣後諒無久雨矣理合一并
奏明伏乞
皇上聖鑒謹
奏
據奏料理甚是積貯一事地方首務天下之政莫要於
此當時刻留心籌畫不容少懈者也
同日又
奏為犬馬報
主之心甚切謹陳愚悃密請
聖裁事竊惟福建一省民風土俗大率喜爭鬭好奢靡
此千百年以来之習染牢不可破者也(臣)默自思
維奢靡之漸固不可驟除而爭鬭之源實不可不
亟遏查爭鬭常始於大姓次則遊手好閒者蓋閩
省大姓最多類皆千萬丁為族聚集而居欺凌左
右前後小姓動輙鳴鑼列械脇之以威而為小姓
者受逼不堪亦或糾約數姓合而為一遇其相持
之際雖文武官員率領兵役前往押釋亦所不能
(臣)現今通行各屬細查一邑之中大姓若干令各
造冊報臣每一大姓著本族公舉品行端方為衆
所敬服者各四人命其名為鄉望免其差徭凡伊
本族聽伊約束即與小族偶有微嫌責令解紛倘
仍有列械相持者著落協拘三年之内若無不法
事由即加優賚如該族果能奉令風俗稍移即擇
地建立仁里二字大坊至於遊手好閒之徒雖不
比大姓然而去之最難(臣)嘗推原其故皆緣閩地
凡武臣自水陸提督以及各鎮以下多屬本土之
人其内外遠近之親自甲及乙輾轉蔓延不可勝
數倚草附木羣相固結(臣)愚以閩省為反側不常
之地防微杜漸當在平時(臣)請嗣後
簡用武臣除水師固不能不取熟識水性者不妨多用
患皆寓於此實不僅遊手好閒者無所倚賴而已
也再如臺灣一府與内地相為表裏關係非輕(臣)
查臺灣鎮(臣)林亮雖非傑出之才亦非庸愚之輩
但其昔作臺兵今為臺鎮同伍老卒多有存者諸
凡未免姑息是以各兵皆無嚴憚之心查其人尚
亦屬相當可否之間伏祈
聖裁此事所關甚大萬望
聖恩將(臣)此摺留中庶不致風聲洩漏謹具摺密奏以
聞謹
奏
封匣來往何妨乎至爾慮洩漏不但此摺一切俱當慎
密中更加慎密方不負朕之任用也
雍正四年三月初十日福建廵撫(臣)毛文銓謹
奏為恭謝
天恩事竊(臣)齎摺千總回閩蒙
皇上賞(臣)
御書福字并風羊克食(臣)即出郊跪迎至署望
闕叩頭祗領訖伏念(臣)以庸愚之質荷蒙
皇上天高地厚之恩
異數所加殆無倫比(臣)曉夜思維末由仰報惟有刻刻
凛遵
陛見時
皇上面降諭旨不敢瞻徇不敢顧忌於地方事務殫心
整飭實力舉行仍分别次第奏
聞仰賴
聖明在上(臣)亦毫無隠匿回護之私見以自外生成也
為此恭謝
天恩伏乞
睿鑒謹
奏
堅守初念不隨境而遷移乃大丈夫之所能莫易視之
同日又
奏為欽奉
硃批先行覆
奏事竊(臣)具奏前督(臣)滿保管理鹽務諸緣由及請
留興泉道陶範暫留協辧一摺内荷蒙
皇上硃批甚好滿保鹽務内弊端雖毫末亦不可代為
隠飾必盡情剖露方是再者景考祥非朕信用人也
觀其言行似非誠實倘有不妥處據實奏聞欽此查
滿保於鹽務内原無染指惟有以少報多那前掩
後等弊(臣)業經具本
題明候
旨外至於景考祥(臣)近觀其辦事雖因到任未久猶未
深悉鹽政情形但諸凡尚秉至公並無私心(臣)謹
遵
諭旨嗣後當留心訪察倘有不誠不妥之處即據實奏
聞謹
奏
知道了已有旨矣此事爾所聞不公而且不實
同日又
奏為奏請
聖恩事竊閱邸抄知(臣)標右營遊擊章隆奉
旨補授江南提標中軍參將所遺員缺亦經奉
旨着侍衛張起雲補授(臣)何敢再行瀆請但查福建山
海之區巖疆重地(臣)兩標將領除約束兵丁整飭
營伍之外(臣)差遣廵查之事不一而足若非幹練
清勤可以深信而無疑者即難任使查(臣)標左營
中軍守備陳徽原係
皇上挑選甚好之人才具操守將備内實不可以多得
仰懇
皇上天恩俯將陳徽賞補(臣)標右營遊擊其張起雲即
留閩省交與督臣衙門遇有陸路遊擊缺出另行
題補如蒙
恩允(臣)實獲收臂指之使沐
聖慈非淺矣(臣)謹繕摺奏請伏乞
皇上睿鑒謹
奏
朕看張起雲較陳徽更好但爾既經試驗過之人自必
於任使處尤覺穏當巳准爾所請諭部矣
同日又
奏為據實奏
聞仰祈
睿鑒事竊查貿易洋船蒙
聖祖仁皇帝禁往西洋等處而安南一國原不與焉是以
廣東現在往來不絶獨閩省訪係前任督(臣)滿保
慾心甚大洋商力不能支難以應命故始終被抑
不行閩省山海之區民間衣食無資每多走險(臣)
查安南原係近境若照粤東之例此禁一弛不但
贍養無數窮民而於
國課亦不無小補(臣)因不敢冒昧合先具摺奏
絶無一至(臣)再四訪查始知各國番船無不願来
中國緣自康熙五十一二年以後文武大員需索
陋規日甚一日如紅毛船一隻倘挾貨百萬兩上
下者督撫提鎮衙門必各索至五六千兩不等而
以下之文武各員弁又種種抑勒此其所以風聞
畏縮不前也(臣)已出示遍行曉諭所有從前陋規
盡行禁革止許徵收正項貨税閩人開洋貨行者
最多伊等與商番聲息極通輾轉流傳番船將来
必有至者至於别省(臣)雖不能深知大約必不能
益再(臣)所委管理海關之延平府知府張道沛實
屬潔已奉公之員而上年管理海關之巳故糧
道韓奕原無大不肖之處惟為伊總理厦門之家
人王子禮所欺(臣)訪得王子禮因伊主身故將兩
月所收税銀竟未交清(臣)因錢糧關係故行鎻拏
查韓奕係福州將軍(臣)宜兆熊之親緣(臣)鎻拏王
子禮似有不悦之意然(臣)於此等案件斷不敢瞻
徇顧忌貽悮公事也理合一併
奏明謹
奏
知道了韓奕朕已有旨矣
同日又
奏為奏
聞事竊(臣)據原任福浙總督覺羅滿保之子博諾差家
人先後捧齎欽奉
硃批滿保奏摺二匣并宣
諭旨交(臣臣)敬查第一次齎来
硃批奏摺三件内除恭請
聖安雨水情形無庸具奏外所有回奏福寧鎮(臣)顔光
旿一件(臣)查據滿保奏稱總兵顔光旿漢仗好為
人勤謹於營伍地方事務俱肯留心所轄兵民相
安惟識見時有不到處不肯即為變通每多固執
是其短處等因(臣)查顔光旿漢仗好為人勤謹於
營伍地方事務留心洵如滿保所奏至稱所轄兵
民相安并每多固執之處(臣)竊以為不然查顔光
旿信用書辦程師濟父子歛怨於兵任用匪人盧
兆基歛怨於民兵民殊不相安且其為人和光同
塵毫無氣骨何能固執也(臣)又敬查苐二次齎来
硃批奏摺共七件内除恭請
聖安雨水情形恭繳
硃批并鹽政事務三件(臣)業於詳請飭行查議及遵
旨察明等事各案内巳將滿保是非虛實逐一
題明各無庸具
奏外所有奏明原任參革浙江巳故布政使黃明之
妻繳出印冊緣由一件(臣)查據滿保奏稱前項印
冊雖據黃棟等供係黃明遺下但冊内所開銀兩
俱係黃明在任動支公用自行詳明現有卷案可
據者明係黃棟母子因有空白印冊自行填寫以
圖誣賴幸蒙
皇上聖明指出隠微始得查明實據但案内銀兩關係
南廵之事(臣)不敢冒昧遽行具本題報等因奉有
皇上硃批(臣)伏思
聖祖仁皇帝南廵凡諸用度實因夤緣費去者居多(臣)跪
讀
硃批仰見我
皇上至聖至明今查本案因提人未齊現犯在浙江署
督(臣)宜兆熊尚未審理新任督(臣)高其倬諒来不
久可到故(臣)謹將此摺暫行收存俟其到閩交與
斟酌料理外所有滿保原奏各摺共九件理合連
匣一併恭繳謹
奏
知道了滿保之奪夀算未必不因此摺壞盡天良之所
致也顔光旿爾意仍欲留伊此任抑或謂不宜於此任
耶
同日又
奏為奏
聞事竊查臺灣一府遠在重洋之外更以得人為重臺
灣縣解任知縣周鍾瑄(臣)再四訪查歴問按察使
汀漳道鹽運使等俱稱周鍾瑄實有才情操守亦
好所到之處甚得民心前任諸羅後任臺灣人人
愛戴等語昨自摘印後兵民無日不挑送柴米甚
至欲將該員搶出先行帶赴省城鎮(臣)林亮撥兵
防守而止如此情形則周鍾瑄之為兵民愛戴實
不虛也(臣)又知封點伊家産時搜出現銀萬餘兩
廵臺御史禪濟布指為贓銀查臺灣數年以来前
任督撫兩臣
奏請運浙及改撥漳泉并發糶米石約存榖價二萬
餘兩(臣)現在疊檄嚴催買補歴據詳稱臺地米價
頓長暫懇寬期今將此項指作贓銀實為冤抑但
(臣)又風聞周鍾瑄有借給臺民銀三千兩加二起
息然未審係何項銀兩并是否實有其事俟督(臣)
高其倬到日審訊即明(臣)總因
皇上明目達聰求賢若渴周鍾瑄謝事之後民情愛戴
如此恐為禪濟布所搆䧟不敢不將(臣)所聞者一
并據實奏
聞也謹
奏
此事朕實難預定總俟審明後兩邊是非方始判然也
汝此奏所見甚偏
雍正四年四月二十一日福建廵撫(臣)毛文銓謹
奏為奏
聞事竊(臣)奉
命管理鹽政自去冬十月中任事以来痛絶那移嚴查
捏報除舊額銀九萬四百六十一兩新加銀八萬
二千二百兩如數收齊外所存贏餘不減二年所
報之數統俟
奏銷時另摺奏
聞今接准部咨欽奉
恩旨着督(臣)高其倬與(臣)同辨俟高其倬到任後(臣)等
必當和衷料理仰報
皇上任用殊恩又(臣)前
奏各省所到外國洋船甚少閩省數年以来竟無一
至因文武大小衙門需索陋規所致(臣)已不忌衆
怨當經出示將陋規盡行革除(臣)逆料嗣後各處
番商必有聞風而至者
國家經費需用殷繁若得番商踵至裨益亦非淺鮮
然别省陋規若不革除来者終屬無多理合再摺
奏
聞伏乞
皇上睿鑒謹
奏
果以實心行實政則其效必不虛此自然之理也
雍正四年五月初四日福建廵撫(臣)毛文銓謹
奏為奏明事竊惟閩省春雨過多場鹽稀少山僻之
所幾有淡食之虞(臣)雖移緩就急竭力經營終難
徧及今幸四月二十三日以後天氣晴朗場鹽廣
産各處水客趕運接濟殆無虚日不但民間無淡
食之虞而各處鹽價亦復漸平恐厪
聖懷理合奏
聞謹
奏
所奏已悉凡百但以公正存心自律誠敬對越神明
上蒼之感應有如影響切毋視為渺茫無憑也敬之慎之
同日又
奏為再摺奏
聞仰祈
睿鑒事竊查閩省米糧價值雨水情形經(臣)節次奏
聞近来各處仍復如常惟泉漳等府又較前少長盖緣
粤省潮州府米價高騰紛紛赴閩省厦門等處購
為設法運濟然後各得相安至於應徵錢糧(臣)相
調解京餉銀三十一萬兩零(臣)因事關重大故不
敢不據實具摺仰懇
聖慈免解今(臣)復輾轉躊躇若存此三十一萬兩零不
但雍正五年春餉無憂雍正五年夏餉亦可藉以
通融盖凡外郡各標鎮協營夏餉例於三月初旬
起即先後来省支領查正二兩月開徵未久歴来
不過徵得五六萬兩不等而三月初旬之内所收
亦屬無多夏餉約需三十五六萬兩若解三十一
萬兩零是所頼者惟正二兩月及三月初旬現徵
之數而巳甚屬不敷雖部撥有銀而徵收不及如
何接濟伏乞
聖鑒謹
奏
此事朕殊不深悉怡親王公正不私爾所見如果得理
即應據情報部請示今便奏朕朕亦發部議也倘怡親
王向爾等索使用論私費則不免勞朕一番料理但非
也觀爾屢奏急廹之情景必係報部存庫之項不足於
中有遮掩之弊若有此等緣由當及早認罪檢舉若朦
混摺奏希冀朕以不悉之事降旨斷無是理此等偏聽
之私朕不為也朕信得及怡親王至於爾等朕實未能
深信諒怡親王必不肯將不應撥之項撥解爾但據實
報部王自有斟酌料理之道設欲弄巧欺隐鑽營趨奉
王斷不為搖動也真忠正賢王秉公不私實乃鐵漢非
爾等庸常具臣所可比擬諸王大臣欲望朕如待怡親
王信任之恩當效法王之居心行事若不能如是效法
朕又何肯如是相待也勉之
雍正四年五月十四日福建廵撫(臣)毛文銓謹
奏為奏
聞事竊惟閩省上年被水收成歉薄今歲春夏之交雨
水過多各處米價高昂經(臣)節次奏
聞在案(臣)查本省收成歉薄而江西一省疊准據汀州
鎮臣汀州府知府咨報民間遏糴不容来閩廣東
潮州又日至泉漳搬運以致米價騰貴查汀屬之
歸化等邑漳屬之漳浦等邑泉屬之同安等邑每
米一倉石需價二兩五六七八錢不等(臣)密諭各
屬切勸富戸乘時出糶旣可拯救桑梓復可免奸
民虎視遵法者固多而囤積如故者亦復不少是
以有等不法者往往百十爲羣勒民罷市短價強
買少不如意即行搶奪(臣)度其緩急量其輕重分
别恩威隨時整飭現今俱各安帖獨今夲月初十
日省城河下有米船數隻係興化府客人從延建
等府運至該地發賣者舟至南臺即有奸民糾衆
攔阻不容過橋意欲搶奪閩縣知縣前往觧釋奸
民不從羣起喧譁舖民恐怖即行罷市夲日晚省
城匪類知南臺之信即效尤聚衆搶奪米舖兩家
(臣)聞報立委中軍遊擊劉定國將軍(臣)宜兆熊亦
竟敢無端直到(臣)衙門挨折柵欄進至轅門喧嚷
據云平糶官米每一倉斗價銀一錢一分太貴要
求減一分等語(臣)查官米每倉斗賣銀一錢一分
可謂平減之極豈容藉口爲非故(臣)立將為首者
一十七名即時拏獲開門坐堂逐一嚴刑究處閩
人懭悍非威不畏(臣)嚴處之後即取一百二十觔
大枷原欲將伊等盡行枷斃以為不法姦民之戒
緣本城各門鄉保百姓人等知(臣)執法甚嚴各詣
(臣)衙門叩頭&KR0377;血焚香環跪代爲乞命并各認保
回家永行拘管不敢為非(臣)再三當堂親訊知其
實出誠心仰體
皇上如天好生之德將伊等釋放現今省會肅然地方
寧帖因有此一端并(臣)處置緣由不敢不一併據
實奏
聞謹
奏
何怯懦至於此極但不知米價曾否依從減去假若彼
時惶懼業已依從減價則汝此廵撫之任猶可靦然居
之乎此等越格不法之事竟如是草草完結成何體統
刁民如未看透汝等伎倆豈敢猖狂若此此風一長恐
類斯舉動接踵至矣摺内尚奏稱非威不畏等語殊屬
無耻可笑之至有玷朕之任用且大負朕之期望也
同日又
奏爲仰請
聖恩事竊查閩省自上年歉收之後米價漸長今歲雨
水過多天氣寒冷禾苗興發甚晚所以米價日騰
除省城延建邵武福寧等各府州尚有市米以及
存倉積穀可以支持外其餘如泉漳興化汀州等
府米價日見高昂民間類多乏食而泉漳爲尤甚
(臣)再三撥救運濟但二府民居稠密且粤省潮州
府來閩搬運者又復帆檣不絶所需甚廣勢實難
周兹幸臺灣大小二麥并早穀登場(臣)即委督標
守僃邱朗星夜齎文前往斟酌採買市米并令道
府先將沿海各縣易於登舟者動撥倉穀五萬石
運赴漳泉查刻下泉漳二府人民赴省就食者日
至三四萬人(臣)竭盡駑駘恊同文武諸臣刻刻留
心安輯約束料理至新榖收成百姓始得安心樂
業(臣)以庸材謬當大任凡事不敢不始終籌畫閩
省生齒浩繁全頼本地産米並江省粤省收成不
薄然後方保無虞今粤東自顧不遑且大為閩省
之累本省自五月以來雨水調勻但禾苗興發既
晚分數必減即至收成後米價必不能平若不預
為之計萬一至期歉收將何救濟今(臣)雖現在檄
司借支庫銀委員前到江西採買以備將来之用
但查江省現已遏糴竊恐無益仰懇
聖恩勅諭江西撫(臣)裴&KR0973;度飭行各屬動撥在倉積榖
碾米十萬石各令運至閩省交界處所(臣)委員齎
持脚價前往盤運来省分發各府糶賣查江西産
米之鄉似可通融除此之外可以仰給者惟江浙
兩省查浙江原非有餘之省況(臣)業已發銀委員
採買不便再令資助江南本地所産既饒而湖廣
之米日至蘇州者不可勝數(臣)查蘇州之米湏從
乍浦由海運来閩惟用北風今值南風之時待至
北風之候為日尚早如至期閩省收成不薄約可
支撑除江西一路外無他求否則(臣)必湏動發庫
銀委員往蘇採買合先
奏明(臣)緣邊海重地食為民天近日各府雖各安帖
若至無可如何之後必不能保其不滋事端也伏
乞
皇上睿鑒謹
奏
此等情形何不預先奏明而為斯臨渴掘井之計今已
時届仲夏乃云若至無可如何之後必不能保其不滋
事端是何言歟且計閩省存留新收米穀有三十五萬
餘石各府監榖一百四十二萬餘石摺内總不提起作
何動用第言動發庫銀向隣省各處採買則前項榖石
諒皆虧空無遺矣爾所司者何事爾之身家性命事小
朕之億萬赤子關係緊要今於爾奏到之日已即勅諭
江西撫臣裴&KR0973;度速碾米十五萬石運赴閩省交界爾
其遵照部文速速料理朕用爾為閩撫大誤矣將此諭
俟高其倬到時與看
雍正四年六月二十二日福建巡撫(臣)毛文銓謹
奏為新稻將次登場人心大定特摺奏
聞仰慰
聖懷事(臣)前因閩省各屬米價日騰民間類多乏食(臣)
再三撥救今幸六月中旬以來如漳泉興化等府
收穫甚早之處新稻漸已登場米價稍減省城雖
有早稻但收割較遲延建邵多種晚禾刈穫尚需
時日所以米價如舊然人心俱巳安帖矣自五月
以及六月上旬米價貴時(臣)深慮山海之區游手
好閒并一應不逞之徒藉名滋事故預先密札各
屬刻刻留心防範除平糶倉米外仍令各取烟戶
冊查明實在無可如何之窮民即為賑恤如省城
按照烟戶冊窮民各給米數次外其餘各府屬缺
米巳甚之所日於各門煮粥省城係(臣)同司道府
縣捐給各府係各該地方官及本處冨戶紳衿捐
助(臣)愚以為先將實在窮民安頓外其餘有田産
有藝業可以支持者烟戶冊内開載甚明若敢糾
衆強借強搶此即天性兇頑而别具肺腸者也自
當嚴行鋤治查自米貴以来各屬禀報強借強搶
雖亦時有然實在窮民既多安頓此外滋事奸民
未有不即時拏獲分别究處者至於各處田禾(臣)
差人驗勘自五月中旬以後各府雨澤不齊且禾
苗亦不能十分暢茂(臣)細詢田父野老云十日半
月之内若得甘霖大沛尚為有年等語(臣)即通行
各屬虔誠祈禱昨於二十二十一兩日省城大雨
四郊霑足竊料外郡於此二日内亦斷無不霑足
之理閩省億萬生靈無不仰頼
聖德感召
天和得免流移理合一并奏
聞仰慰
聖懷伏乞
皇上睿鑒謹
奏
去冬今春不能未雨綢繆早為計慮致貽朕無限憂懷
今何顔復具此奏高其倬業已到閩可不湏汝無用之
煩瀆也
雍正四年七月十八日福建廵撫(臣)毛文銓謹
奏為
聖恩浩蕩(臣)罪無辭事竊(臣)於五月十四日具
奏閩省米貴情形并請可否
勅諭江西撫臣動撥存倉積榖碾米運閩接濟各緣由
欽奉
皇上硃批(臣)跪讀之下恐懼慙惶無地自容荷蒙
皇上天地包容(臣)惟有感激涕零而已至於捐積監穀
除上年已賣未補及借給兵米并虧空參追各報
部有案外其餘實無虧空但緣閩省不啻萬萬生
靈日食甚多不敢徒恃倉儲然於緊迫之時已皆
動撥協濟(臣)於各處採買動撥并招商客販糴作
此舉動者實因愚昧無知過於憂思深慮本年萬
一荒歉若倉儲一盡外糴緩不及時歲内尚可支
持而次年春夏不免掣肘即(臣)
奏請動發江西之米亦為次年春夏計也今幸六月
各處米價無不漸減而各屬倉穀多有節存以僃
緊急除俟飭行藩司查明存撥數目彙詳到日據
實造報戶部外(臣)緣荷
嚴綸不勝俯伏待罪之至謹
奏
既將地方貽誤至於此極則已負重罪矣何猶言待罪
耶
雍正四年八月初四日福建巡撫(臣)毛文銓謹
奏為奏
聞事竊本年丙午科鄉試(臣)例於八月初六日入闈供
事所有鹽課贏餘以及八月初六日以後地方事
宜容(臣)出闈後另行具
奏理合陳明伏乞
皇上睿鑒謹
奏
地方事宜無庸爾另奏件件悉聽從高其倬一心辦理
不為掣肘不立異同即爾之功也
雍正四年九月十六日福建巡撫(臣)毛文銓謹
奏為奏請
聖訓事竊查備荒之道莫善於社倉而社倉之設其於
邊海尤宜(臣)細察閩省自奉
諭旨之後各屬既已無不遵行然而大有成效之處至
今尚少(臣)現擬將各州縣分别上中下三等上等
者立為十二區中等者立為十區下等者立為八
區每區通計村莊若干擇適中之地令設倉厫每
遇秋成地方官善為勸導就近運貯各存村莊仍
令推一殷實誠篤之人輪流執掌倘遇荒歉即以
某區所捐之榖借賑某區人民其倉就令本區之
人挨甲看守凡諸出納務湏通區共見共聞各該
州縣如果措置得宜勸導有方每區各捐榖至二
千石者應否容(臣)彙題給以紀錄一次以示奬勵
(臣)未敢擅便合先奏請
聖訓謹
奏
此事一有考成勢必至於逼勒輸納萬萬不可者也
雍正四年十月十二日福建廵撫(臣)毛文銓謹
奏為仰懇
聖恩事竊(臣)衙門筆帖式端揆(臣)查其為人鯁直奉公
守法故(臣)特委伊在於水口關盤查私鹽自伊任
事之後上游私鹽甚少即督撫之差船至關亦必
逐一盤查不少假借又如鳳山縣下淡水廵檢魏
如玉居官廉能辦事勤敏因陞授江西南安府照
磨經(臣)兩次咨部請留接准部咨行令具題再議
又經(臣)會同督(臣)高其倬
題請留閩俟有相當之缺補用在案又如淡水同知
王汧接准部咨因前任廣西恭城縣任内檢驗不
確降二級調用(臣)查王汧不事昵比不畏強禦凡
海洋船隻一有可疑搜剔查拏不遺餘力昨勦撫
水沙連等社業經督臣會委王汧帶兵進攻且(臣)
已商之督臣嗣後臺府凡有恃財不法藏匿奸匪
事發皆欲委該員抄逐經理此實可信之員也除
端揆(臣)不過將其奉公守法之處奏明魏如玉請
留補用業已具
題所有王汧(臣)現在繕本會同督(臣)高其倬具本
題留到日仰請
皇上天恩俯准將該員帶所降之級留任海疆幸甚謹
奏
進賢退不肖乃爾等職分之所當為但看陶範張道沛
即可知爾取人之識見矣凡百聽高其倬行自無錯謬
此奏皆可不必
雍正四年十一月初九日福建巡撫(臣)毛文銓謹
奏恭請
皇上聖安
朕安今已將爾陞用爾不可因離任遂怠於所事於新
任未到之前更當竭力料理俟新撫到日將一切未了
各件一一交代明白方為大臣之居心也若稍疎懈致
有錯謬至京何顔見朕
同日又
奏為奏明事竊惟延平府應存倉榖雖據該知府張
道沛屢次詳稱奉前任督臣諭令碾米救濟兵民
所有米價現發各縣買補委非虧空等因(臣)緣前
項榖石既無實貯不敢輕信經(臣)
題參請
旨革職究追在案查該員經委管閩海關事務雖現今
並無侵蝕錢糧情弊但或恐尚有朦混之處故特
委泉州府知府張無咎接管令其徹底清查倘少
有營私漏報(臣)即據實題參理合
奏明謹
奏
方寸中但秉一公字何事不辦
同日又
奏為奏
聞收成分數現今米價事竊查閩省約計各屬收成俱
有七八分不等現今米價福州府屬每石一兩以
及一兩三四錢不等惟羅源縣八錢五分興化府
屬每石一兩一二錢不等泉州府屬每石一兩四
五六錢不等惟晉江南安二縣一兩八九錢漳州
府屬每石一兩三四五錢不等惟龍溪海澄二縣
一兩七八錢延平府屬每石一兩二三錢不等惟
順昌縣一兩六錢建寧府屬每石一兩一二錢不
等惟夀寧縣一兩八錢六分邵武府屬每石一兩
以及一兩五分不等惟光澤縣九錢汀州府屬每
石九錢一兩以及一兩二三錢不等惟上杭永定
長汀等縣一兩五錢以及一兩七錢臺灣府屬每
石一兩二三四錢不等福寧州屬每石一兩一錢
惟寧德縣一兩六錢五分(臣)謹具摺奏
聞伏乞
皇上睿鑒謹
奏
據奏收成分數米價情形深慰朕懷
雍正四年十一月二十八日福建巡撫(臣)毛文銓
謹
奏為奏
聞事竊查本年七八月間浙江台州府所屬黃巖洋面
頻頻失事盜徒多屬閩省之人(臣)等無分水陸喫
緊嚴拏所有盜窩業經緝獲盜夥亦獲多人惟盜
首陳尾潜逃今已於十一月二十二日准水師提
(臣)藍廷珍咨報盜首陳尾已於本月初七日在平
海地方拏獲解至廣東潮州府請撥潮州鎮臣衙
門兵役協解来厦等情除俟解到日聽督(臣)高其
倬同先獲盜窩盜夥一併押赴浙江撫臣衙門審
題外理合奏
聞謹
奏
此案盜首不致漏脫先後緝獲多名甚屬可嘉
同日又
奏為奏
聞事竊查漳浦縣匪類黃尾門插榕樹青枝為記欲圖
進城搶刦富戶一案經(臣)節次奏
聞欽奉
硃批(臣)欽遵
諭旨當經疊次嚴行縣府司去後今據將本案人犯屢
加刑審係林昂為首因林昂貧無聊頼起意刦搶
與陳鎮商謀招人陳鎮遂招葉龍復令葉龍回家
招人林昂亦先招有徐愷寧凃廷黃尾等三犯因
所招之人尚少不能行事所以並無入城搶刦的
期而黃尾凃廷回家即先於門首各插青枝黃尾
遂被營兵獲解訊供輾轉妄扳陸續拘緝多人縣
府司再三鞫審同夥定謀者實止林昂陳鎮葉龍
徐愷寧黃尾凃廷等六犯未入夥定謀實明知林
昂等欲行不法首鼠兩端者則有凃法凃蒲等十
犯餘皆畏刑妄扳經(臣)反覆駁查歴據縣府司覆
稱實無毫髮遁情(臣)恐有未盡復會同督(臣)高其
倬提齊衆犯逐一嚴加會審衆口一辭實與縣府
司所審無異當即商同督臣除陳鎮葉龍已伏冥
誅外即將林昂押發漳浦縣杖斃通衢示衆徐愷
寧黃尾凃廷各重責枷號仍永行監禁其未入夥
之凃法凃蒲等十犯各與重責枷號滿日交與各
該族隣鄉保收管約束餘皆保釋理合據實奏
聞伏乞
皇上睿鑒謹
奏
原為明白此案情由今據奏既經研審已得實情則如
此發落亦屬處置得宜
同日又
奏為再摺奏
聞仰祈
聖鑒事竊查閩省收成分數米糧價值(臣)經奏
聞在案今(臣)復再四行查各府收成分數并米價與前
無異惟漳州一府報稱所屬晚稻昨於收成後因
榖粒不飽不能有七八分收成各屬地瓜係人民
充作糧食者因今年早寒隕霜地瓜竟不長發枝
條甚小等語故目下米價每石較前增長一二錢
不等不得不預為之計(臣)已商同督(臣)高其倬往
江南山東買運米麥外又現在别省及本省收成
最好之處採買運貯以備緩急之需(臣)料其餘各
府州俱有七八分收成至明年青黃不接之時尚
可支持獨漳州一府居民稠密而收成稍薄故(臣)
等商量先將福州府倉存貯浙榖運二萬六千石
至漳州府倉庶便臨時分發至於漳泉乃唇齒之
邦若明春漳州米糧一貴則泉州米價勢必漸騰
亦宜預備今亦撥浙榖一萬石赴泉州六千石赴
厦門再查南澳雖半屬廣東半屬福建向来只藉
潮州之米今潮州米價每石三兩斷不能接濟且
南澳一島孤懸海外兵民雲集更宜先事圖維(臣)
將今秋所買江西之米二千石現在飭行布政使
沈廷正委員運赴誠恐不敷今又撥米一千石續
行運往理合一併奏
聞謹
奏
撥運救濟甚屬妥協知道了常賚未到之先毋因陞任
卸事稍為怠忽更宜上緊料理方是
雍正四年十二月二十一日福建巡撫(臣)毛文銓
謹
奏為恭謝
天恩事竊(臣)具奏(臣)衙門筆帖式端揆奉公守法原任
下淡水巡檢魏如玉居官廉能并淡水同知王汧
不畏強禦等因欽奉
硃批伏念(臣)荷蒙
聖慈畀以封疆重任不能進賢退不肖罪實無辭(臣)跪
讀之下不勝感激涕零(臣)前保薦陶範張道沛二
員(臣)實昏庸未能信其才具操守何如只以現在
所聞所見者冒昧具奏於既委之後留心查察知
陶範緣練達鹽務而遂有營私之處(臣)不敢回護
即商之督(臣)高其倬題參究審張道沛本任内有
倉榖未清并聞從前有勒借屬員銀兩(臣)亦不敢
回護併即題參究審但識人之才實(臣)所短兹奉
恩綸感愧無地謹具摺恭謝
天恩伏乞
皇上聖鑒謹
奏
知人原難何能保其終始如一察知其非而不袒護則
無過矣朕恐爾等封疆大吏或被屬員欺蔽故諄諄告
誡耳
同日又
奏為具奏奉發
硃批原任督(臣)滿保奏摺事竊(臣)蒙
皇上發交滿保奏摺三封(臣)敬謹檢查内有
上諭一十三道清字奏摺一百七十二件漢字奏摺三
十六件清漢摺一件漢字條陳二件陳受漣劣蹟
欵单一紙(臣)謹將滿保各摺内敷陳地方利弊保
奏文武官員動用錢糧彌補庫帑收受規儀等項
一切大小事務逐一詳查據實分别是非虚實間
亦附愚昧之見恭摺齎奏伏乞
皇上睿鑒其餘叩請調養
聖躬恭謝
天恩奏繳
硃批諭旨恭請
陛見奏報雨水米價收成等件(臣)不敢重複叙入煩瀆
聖聰其各原摺現交督(臣)高其倬逐一檢查俟查清一
併恭繳先此奏
聞謹
奏
覽
將爾所奏之摺發與高其倬常賚同看矣
同日又
奏為奏
聞事竊查原任督(臣)滿保於遵
旨回奏事摺内奏稱(臣)等所奏匣内另封紙面蒙
御批總督滿保巡撫黃國材開看欽此(臣)等開看乃監
察御史吳達禮題參安平遊擊游全興衰老應令
休致摺内蒙
御批此係何故確議秉公具奏欽此查游全興因精於
水師調補澎湖千總康熙六十年征𠞰臺灣時游
全興率領自巳船隻歸入林亮董芳隊内將鹿耳
門先行攻取與賊交戰四次皆身先士卒所以將
伊保放閩安守備奉部議叙加以四級故(臣)等保
題奉
旨特授為臺灣水師營遊擊年纔五十八歲身仍壮健
但日在海船辛苦顔色蒼老身體亦瘦人亦老實
不解言語應酬故外面看得似老較其實並無衰
老之處等語(臣)查游全興於臺變時伊果實心效
力與賊交戰之際身先士卒滿保所奏不虚今現
任金門鎮標右營遊擊諳練水師營務但年實就
衰矣理合據實奏
聞謹
奏
爾說與高其倬留心看驗如可以坐理營務防禦地方
尚不至於昏憒便多幾歲年紀無妨
同日又
奏為奏
聞事竊查原任督(臣)滿保為將督署所得之項奏陳等
事摺内奏稱查(臣)總督署内福建藩司每年送火
耗銀五千兩衙役錢糧二千兩為(臣)養贍家口公
私賞賚之費浙江藩司無所給之項浙江鹽法道
每年送銀一萬兩司道府官内有饋送禮物(臣)查
其居官行止亦間或收留此外州縣並武職之物
俱不接受等語(臣)查總督衙門藩司所與者每年
原止有五千兩并衙役馬械銀二千浙江藩司向
無所給浙江鹽法道止有一萬兩至於司道府節
禮滿保俱收即州縣之禮亦接獨武職之物間或
接受又奏
聞事摺内奏稱杭州開捐據布政使詳稱每石折銀一
兩八錢每百兩增加十兩外每石再加一錢八分
除部費六分外其餘一錢二分以備各衙門使用
今(臣)不令分給各衙門盡令備辦公務等語(臣)查
滿保在任時杭州開捐除部費公用外滿保另有
加增取用之處但尚未知確數(臣)既有所聞不敢
不據實陳奏伏乞
皇上聖鑒謹
奏
據此亦情理所必有之事所奏甚公
同日又
奏為據實奏
聞事竊(臣)查原任督(臣)滿保於請
旨事摺内奏稱漳州府知府員缺要緊欲將厦門同知
耿國祚補放其厦門同知員缺將福州府通判馮
□補放等語(臣)查現任漳州府知府耿國祚實有
辦事之才滿保所奏不虚獨操守稍為不及並為
人微有粗俗放縱之處至於馮□係平常之員與
厦門同知一缺殊不相宜業經督(臣)高其倬會參
在案矣理合據實奏
聞謹
奏
爾雖離任在即其耿國祚操守一節再三教訓伊加勉
常賚到時亦將此諭密傳與知令其留心試看
同日又
奏為據實奏
聞仰祈
聖鑒事竊查浙江主考陳萬策自杭州撤闈之後來至
閩省泉州原籍緣有該地方富民李尊性者於
聖祖仁皇帝忌辰演戲似此目無法紀之徒罪不可逭萬
策亦云必當詳究及至知縣教官具詳學臣並司
府衙門批查之後不審萬策何意忽欲消弭其事
此外戶婚田土不問是非時復干預又萬策係泉
州人氏家居晉江凡拜客必借提臣衙門執事八
轎口出大言誇示文武各官頗多畏懼又萬策不
顧通省大計忽欲市恩鄉里輙至明倫堂令將該
縣府存倉積榖盡行動發平糶該縣向萬策云平
糶倉榖當在青黃不接之候今尚非其時再四婉
言停止萬策復諭鄉約逓呈請發嗣因衆鄉約亦
稱實非其時而罷似此行為實乃輕舉(臣)不敢隠
瞞理合奏
聞伏乞
皇上聖鑒謹
奏
如此據實直陳朕甚嘉之爾等外任大臣能如是仰體
朕意而行將此等招搖之徒處分幾人孰敢復踵此習
斯實治天下之要道毋視為深刻之舉朕亦從不好苛
察也不若此天下事何能就理勉之勉之
雍正五年正月初七日福建巡撫(臣)毛文銓謹
奏為奏請
聖訓事竊惟福建地方山水交錯易於藏姦必宜刻刻
防閑海洋已定有官兵分巡總巡之例而各處大
山並無官兵巡查竊恐匪類潜匿其間日積月累
漸難捕治(臣)愚擬倣海洋廵查之例凡有名之大
山揣時度勢或每月或每季令各該鎮守之副參
遊等官遴遣標下能員酌帶兵丁改扮衣装密往
巡查是否可行伏乞
皇上指示遵行謹
奏
曾經屢諭諸務與高其倬會商爾仍只獨奏朕不解是
何意見也
雍正五年二月初十日福建巡撫(臣)毛文銓謹
奏為
聖恩之高厚難名微(臣)之感激無盡再陳謝悃仰祈
睿鑒事竊(臣)謭劣之材庸愚之質幸叨
皇上天恩由雲南布政使擢陞黔撫赴京
陛見又奉
特旨巡撫閩疆
皇恩浩蕩
聖訓諄詳雖草木昆蟲尚有知覺況(臣)亦存人性敢不
仰體
皇上生成大德冀伸報效微忱自惟才力不逮正深跼
踳靡寧何期
恩綸下頒陞(臣)為鎮海將軍又蒙
特命來京聞
命之下驚惶無地感激涕零(臣)犬馬之私得以仰覲
天顔庶可稍慰而京口重地一應沿海機宜更得敬聆
聖訓知所遵循(臣)即粉身碎骨亦難仰報
皇上稠疊洪恩於萬一除遵例恭疏
奏謝外合再具摺恭謝
天恩伏乞
睿鑒謹
奏
常賚到閩尚湏時日諸事勉為之陛見之說俟到任後
另行奏請或可不必至期候旨再定
同日又
奉為欽奉
上諭事竊(臣)於恭請
聖安摺内欽奉
硃批伏讀
聖諭
皇上之教(臣)者深望(臣)者切而(臣)之仰報
皇上者即捐糜頂踵亦難酬萬一今蒙
皇上天恩陞授鎮海將軍(臣)現在閩撫之任自應在任
一日盡一日之職更當竭力料理而未了各件欽
奉
聖諭令(臣)明白交代新撫是
皇上之教(臣)望(臣)者如此之深且切(臣)雖駑駘若少疎
懈致有錯繆何顔以對
聖主即夙夜問心又何以為人今奉
硃批(臣)益當仰體
聖懷敬謹遵行理合奏
聞謹
奏
因楊文乾請假故命常賚暫署廣撫已復命何天培往
京口代爾署理矣爾其安心協助高其倬料理閩省事
宜可也
雍正五年四月初四日鎮海將軍署理福建巡撫
印務(臣)毛文銓謹
奏為奏
聞事竊查粤省潮州府因連年薄收傳聞目下米價每
石約銀五兩有餘(臣)不敢岐視故上年曾經撥米
三千石接濟潮州嗣因粤省督撫移文中止遂將
前項巳運之米添濟南澳兵民查今歲潮州米價
較之去年加長(臣)與督(臣)高其倬商量倘江米運
足如可移緩就急則必酌量或六千石或八千石
或一萬石陸續運濟潮州至期另行奏
聞至南澳本年需米更急(臣)等仰體
皇上一視同仁之意不敢稍諉粤東已先後運米八千
七百六十餘石接濟在案合併奏
聞謹
奏
隣封皆係朕之赤子爾等自應不分彼此一視同仁者
也
同日又
奏為奏
聞事竊查臺灣孤懸海外有兇番之患有匪類之患而
匪類為害更甚今北路兇番仰頼
皇上天威業經(臣)等會委𠞰平其南路兇番尚湏整頓
(臣)等復經嚴飭料理相機𠞰撫矣獨匪類之患(臣)
日夜繫心密飭隄防今竟有罔知法紀之陳三竒
等欲在阿猴林地方蟻聚為匪糾集未成即為營
縣知覺各路星飛捕緝陸續拏獲首匪陳三竒并
獲夥匪林居徐龍等一十一名據該鎮道府縣歴
審緣已獲之徐龍并未獲之鄭填鄭合欲謀為匪
因陳三竒曉地理并識字遂糾之入夥并推為首
各匪輾轉相糾除以上現獲之一十一名及未獲
之鄭填鄭合二名外尚有未獲之黃六師陳老等
一十一名各行分竄(臣)與督(臣)高其倬商量海外
不比内地更應從權料理以懾奸徒之魄兹經會
行鎮道立將倡謀為首及為從而情重者俱令請
出該鎮
王命就地正法餘犯均各牢固監禁聽候奏
聞去後兹據臺灣道吳昌祚報稱已請出鎮臣
王命將為首之陳三竒一名正法將為從情重之林居
黃允黃萬三名杖斃内徐龍一名亦係情重之犯
因另有行刦之案應於彼案歸結餘俱監禁聽候
等因前來除現獲之陳三竒一十一名外其未獲
之鄭填等一十三名已據該鎮道府縣訊明悉屬
同謀匪犯(臣)等已飛飭作速嚴拏務獲另摺奏
聞謹將陳三竒等欲謀為匪及旋被拏獲并會行鎮道
各緣由先行奏
聞伏乞
睿鑒謹
奏
知道了果地方上文武官弁根本不失此等匪類亦何
能為不過自取誅戮耳朕意惟以察吏治整營伍為先
百凡務本為要防匪猶屬第二義也朕先批爾奏摺可
與高其倬同看
硃批諭旨卷十三
