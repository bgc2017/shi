欽定四庫全書
硃批諭旨卷一百四十二上
硃批王柔奏摺
湖南衡永郴道(臣)王柔謹
奏為敬陳管見事竊(臣)一介庸愚知識短淺荷蒙
皇上鴻恩由廳員
特授監司
殊榮異數報稱無由謹將地方情形素所熟悉實有禆
於
國計民生者敬抒一得為我
皇上陳之
一六里之宜歸復也查乾州六里地方與保靖土
司接壤乾州隔越窵遠鞭長莫及今保靖奉
旨設流(臣)愚以為六里地方宜歸保靖同知就近管轄
一邊營之宜嚴密也查設立邊徼營汛必須聲息
相通首尾聯絡今桑植添設副將而容美等土司
未設流官保靖添設遊擊而永順六里未經措置
形勢間隔聲氣難通(臣)愚以為宜將桑植副將移
於容美而桑植分駐都司弁兵防守保靖遊擊改
為副將移於六里永順分駐都司保靖分駐守備
各帶弁兵防守
一鳥鎗之宜勒繳也查沿邊紅苖習用鳥鎗凡偷
刦牛畜悉恃為逞兇之具兼用以拒捕傷人(臣)請
敕下鎮臣飭將備會同文員帶兵勒繳如敢藏匿即以
私造軍器例立置重典庶頑苖懼威兇器既無地
方得以安静矣
一税關之宜移設也湖南辰州徵收鹽木課税由
來久矣惟是該州地方山峻灘急每遇山水暴漲
之時地棍通同姦商乘黑夜隂雨私偷過關無可
稽查(臣)詳查形勢常德水勢稍平為南北要衝若
移税關於其地則偷越之弊可杜於税務大有禆
益矣
一厰利之宜亟興也湖南邊徼地方重山複嶺金
銀銅錫鉛鐡所産者不一其處郴州桂陽雖開採
黑白二鉛而其餘封閉者尚多人跡罕到之區率
姦棍勾通蠧役強霸偷挖微弱窮民反往滇厰傭
工伏祈
敕下楚省督撫查境内産礦地方令有司據實通報遴
委能員按厰分管儘收儘解母俾土豪強霸姦民
竊挖雖未必處處有濟但得一二有成效者則經
費有濟數十萬失業之民得有營生之處矣謹
奏
王柔條奏各欵該督撫詳悉商酌應題者具題應摺奏
者具摺奏聞内開採一事另有面諭王柔之旨
湖南辰沅靖道(臣)王柔謹
奏為恭謝
天恩事竊(臣)山左庸愚才識鄙陋荷蒙
特授監司重任抵楚之後涓埃未報復奉
諭旨著(臣)署理桑植副將同知各印務隨於六月初二
日抵桑植任事接讀家信知(臣)父王&KR1397;奉
旨補授四川成都府知府繼又接家信知(臣)弟王機蒙
恩命往河工效力補用當即望
闕叩頭謝
恩伏念(臣)何人斯一家父子兄弟屢沐
皇恩至優至渥理應
奏謝復恐違例僭妄今因陳
奏開闢苖疆要務特具摺叩謝
天恩稍逹愚悃(臣)父子兄弟惟思竭盡駑駘努力勤慎
以仰報
高厚於萬一耳謹
奏
覽奏謝知道了竭力勉為之諸凡不可急驟太過猶如
不及須緩緩次第為之汝所奏數摺均大有關係之事
候朕詳細酌定另降諭旨至於未經歸流各土司盡數
改歸之說則萬不可行再者汝任不比尋常道員而督
撫止議給三百金殊屬不通之至朕巳諭與汝五千金
養廉以為犒賞之需矣從來有非常之人方可建非常
之業汝所奏事件亦非邁柱王國棟如此力量督撫所
能督辦者倘或孟浪舉行而不能收功所謂畫虎不成
其間關係匪細目今且以安静處之不可輕躁當領悉
朕意少待機會徐徐循序料理為上
湖南辰沅靖道(臣)王柔謹
奏為呈繳
硃批恭謝
天恩事竊(臣)前奏恭謝
天恩一摺跪接
硃批蒙
恩賜五千金養廉以為犒賞之需復蒙
恩賞哈密瓜一簍(臣)何人斯屢叨
優眷在(臣)初意本為受
恩深重自應抒力報效故懇請借帑冀公私兩濟即蒙
俞允巳屬望外乃竟蒙我
皇上仁恩下逮命以五千金賜(臣)養廉(臣)寤寐輾轉覺
聖明之主(臣)今日涓埃未報復過蒙
賞賚殊覺無地以自容矣跪懇我
皇上念(臣)愚藎令圖報素志稍盡些微(臣)查現今桑植
永保三司開修道路盖造營房以及差委官役犒
賞正多需費(臣)即以
皇恩所賞此項銀兩節省辦公俟事竣之日再具清摺
聖明鑒原(臣)復敬繹
硃諭凡事不可急驟太過猶如不及諸凡徐徐次第為
之此誠
聖主俯恤臣下因人教誨之至意(臣)惟有益加勉勵於
桑永保新闢地方加意撫綏其於現今一切應行
圖報蚤夜凛凛無刻或諼者耳所有奉到
硃批理合恭繳謹
奏
覽
湖南辰沅靖道(臣)王柔謹
奏為密行奏
聞事(臣)蒙
皇恩於雍正六年五月内委署桑植副將同知各印務
於六月初二日到桑任事於十一月十二日新任
副將朱文華到桑(臣)隨即交代清楚因沿邊地方
廣闊建治設營之議尚未奉行是以(臣)遂起程赴
永順保靖各土峝一帶廵查於十二月初三日行
至永順猛洞地方見有粘貼招子上書張宦為母
聘醫施藥病愈免謝字樣(臣)心竊疑此等作為或
非善類因遂詢問該地土人據云近日見有四人
沿村捨藥貼此招子(臣)即差役四處訪拏前後陸
續拘到許英賢陳世名即盧安臣盧瑞臣劉英士
盧安相趙張太等到案再三盤詰各取口供查該
犯等俱係江西人前以代張易珍捨藥為詞後據
許英賢供出兵書符咒喫血酒給官職分往各省
招人等語(臣)見其供吐鑿鑿不禁寸衷憤激晝夜
靡寧故於上年十二月二十日自永順起程於本
年正月初八日星赴長沙回明撫臣隨令(臣)與布
按二司公司審訊與前供無異繼經撫臣復訊竝
發臬司審問許英賢俱改前供似屬虚實未定本
不應冒昧徑奏致厪
宸念但目前狡供恐事涉匪虚貽誤不淺(臣)何敢隠默
不言故特繕摺奏
聞竝將從前微(臣)所取供单錄呈
矣謹
奏
此事據王國棟訊供後之奏似屬荒唐然遇此等事件
寧防意外之虞不宜玩忽汝為國家留意訪姦不避多
事之咎朕甚嘉之即使涉虚汝有何過案内如許英賢
輩斷非安分良民察究亦不為冤抑無辜百凡處但能
秉公為之朕保汝一切無礙也勉之
湖南辰沅靖道(臣)王柔謹
奏為密陳礮位關係重大跪懇
聖裁事竊(臣)署桑植副將時接署提(臣)劉世明來文催
飭各將營查繳子母礮位等因(臣)身歴永順桑植
土司地方訪有子母礮位隨即於沿邊各苗土嚴
行查追是巳改之土司既製有此礮則其餘未改
各土司諒必久已私相仿造又見提臣通行文内
有福建提(臣)石雲倬曾奏哈密回子地方有子母
礮二位目今復接提臣來文知兩廣督(臣)孔毓珣
亦奏稱彼省有沙礮班鳩礮等器皆仿子母礮製
法不過變換其名今奉
諭旨查繳子母礮直省無不凛遵盡行解部但能禁内
地之不得存留而邊外之私相仿造實難以㮣禁
是轉使利器在人深為未便(臣)受
皇上格外天恩特為沿邊沿海地方起見不敢隠嘿不
言倘蒙
皇上俞允飭各邊海鎮營仍留子母礮位令其據實造
冊報部嚴飭各鎮營密藏軍器庫内至操演之時
按名授給演畢即令貯庫不得暫留營外如遇有
損壊待修之處令本營熟習打造軍器兵丁於營
内密地修補毋使地方工匠幫造致令窺見製造
之法其於邊外以及各土司有存子母礮位者嚴
行查繳倘有隠匿以及私造者查出從重治罪則
子母礮位既不敢遺留於邊外而内地得時加操
演
國家之軍威益藉以永壯矣可否准行伏候
聖裁謹
奏
所奏是前此孔毓珣等亦有沿海地方仍留子母礮位
之請現命三省督撫會同詳議俟議覆到日將汝此奏
一併交部議行
湖南辰沅靖道(臣)王柔謹
奏為據實奏明事竊(臣)自上年抵任以來凡(臣)署錢
糧刑名與關税事件併永保桑三司地方籌畫建
治立營諸務多奔馳於沿邊各處親身相度稽查
小心謹慎辦理其於檢查一切卷宗與上下文移
登記號簿不得不需人幫助今查有(臣)之舊屬原
任辰州府瀘溪縣知縣陳煥係直隸宛平人因前
署黔陽縣事為跟究三命一案錯誤被參革職又
有原任黔陽縣知縣王作人係浙江錢塘人因伊
前任知縣武宏登捏報
皇賞老婦銀兩未經查明首出奉到部文以徇隠革職
離任此二員者(臣)任乾州同知時素知其人尚明
白老實今皆置身閒曠猶儘可為(臣)署檢案記簿
之幫助(臣)意欲留用但廢員例應回籍(臣)不敢擅
便故直抒愚忱跪懇於我
皇上之前倘蒙俯鑒
恩允所請則(臣)得資臂指之助庶易遂圖報之微忱矣
謹
奏
陳煥王作人准王柔所請留用該部知道
湖南辰沅靖道(臣)王柔謹
奏為密行奏
聞事竊(臣)上年十二月内廵查邊地於永順猛洞地方
拏獲許英賢等一案當經錄取口供一面差役徧
行嚴緝許英賢所供之許世基許世朝等(臣)隨即
帶許英賢等星赴長沙回明撫臣(臣)於正月十三
日在長沙業經繕摺奏
聞至正月二十五日據前差役報稱於湖北散毛土司
地方拏獲許世基盧士竒許世朝三名又於湖北
蠟璧土司地方拏獲許世龍許世胄二名俱交辰
州府沅陵縣收禁(臣)當即兼程回辰將各犯逐一
審訊隔别研究僉稱許英賢惟呌伊等掛張宦為
母聘醫捨藥病愈免謝招牌并說治好病不要錢
與張天師傳名的話其餘許英賢所供别事堅供
實不知情則許英賢前供出於一人之口又似無
有確據但許英賢是否係聚集多人造言惑衆抑
或果係實有别情事處各省難以懸定統俟各省
督撫將許英賢供出之江自得張子明等拘獲訊
問則虚實自明除將各犯移交按察司質訊相應
將(臣)續獲各犯并訊供緣由具摺奏
聞謹
奏
此案朕亦料屬子虚前諭甚明
湖南辰沅靖道(臣)王柔謹
奏為瀝陳微(臣)苦衷跪懇
聖鑒事竊(臣)本山左庸愚賦性粗直自服官以來凡遇
職守事件惟思實心辦理不敢稍存瞻徇之念與
衆浮沉自欺罔上(臣)於雍正五年三月内蒙前撫
(臣)布蘭泰題委監收辰州府關鹽木二税(臣)即將
積弊悉心清查據實詳定木價則例凡遇姦商之
偷關漏税者悉行查追第往回千里不無逃脱之
失(臣)輾轉無奈因查常德河洑地方為商木聚集
發賣之區故從前有移關之請乃該地姦棍梁越
生等恨積弊難容遂於署布政司事糧道楊馝處
以(臣)虐民邀功紊亂成章粘單控告但(臣)前因苗
邊事務曾赴湖北謁署督(臣)傅敏彼時見有楚省
採買
皇木底冊(臣)曾得一本因將冊内木價數目比量較對
如伊粘單所開杉木圍圓三尺者捏稱向作價八
錢經(臣)詳作價五兩近查採買
皇木價值係發銀十兩以此較對則(臣)詳定之木價實
竝未嘗加重倘非得採辦
皇木底冊對證則(臣)清查關税積弊之苦衷幾無以自
明矣(臣)當將此案始末以光棍藐法嚇官阻税籲
振
國憲嚴除刁風事通詳各上司在案至今因原告首
犯梁越生逃匿以致懸案未結不料竟滋物議反
謂(臣)於辰關加税聚斂恐以後關税不足難於賠
墊故請移關常德貽累他人等語及至督撫將(臣)
條奏移關常德一事遵
旨飭行各府查議而常德知府王葉滋武陵知縣陳沆
等朦混捏稱謂移關常德則木牌自辰至常沿途
發賣無從稽查因議移關為斷難舉行之事巳經
詳准近且以楊緒貽誤堤工他出即捏詳潛入桑
植務使株連於(臣)以倖報復今楊緒幸已到案其
曾否身到桑植審訊之下虚實自明假使楊緒潛
逃無蹤則王葉滋等又豈不謂(臣)暗行窩隠(臣)即
百喙恐亦莫辨矣伏念(臣)係
皇上特用人員彼悠悠之口(臣)一身受之何足重輕而
仰荷
皇上千載之知遇殊覺上關
天顔跪懇我
皇上立降諭旨將(臣)革職并關税楊緒兩案内之各犯
一併解京
敕下三法司質訊使(臣)果屬情虚即將(臣)加倍治罪以
為負恩者戒如(臣)實係受人誣謗一經剖析不但
(臣)之負屈得伸即内外臣工亦咸知我
皇上竝非任用匪人嗣後微(臣)坦白報
君之心亦得以竭力向前旁無阻礙矣(臣)不勝戰慄待
命之至謹
奏
果若自信無慚悠悠物論一切不妨少若反躬而慊即
辯亦何益百凡只求可以對
天一秉忠誠為之人言烏足介意况事情經朕心目照鑒
真偽自有判斷今閱此奏後定案反以為先入之言得
力可惜朕一片公明之恩付之流水矣似此皆因不深
知朕意所致耳
湖南辰沅靖道(臣)王柔謹
奏為敬陳末議跪懇
聖裁事竊(臣)看得各地方凡有機密事情務須防閑謹
慎勿使洩漏方克辦理有濟至沿邊土苖案件更
屬緊要查土苗詭譎者多遇有事件發覺即勾引
漢姦賄以重利多為散布潛往大小文武衙門探
聽一切消息而大小文武衙門凡一應文移俱由
書吏鈔寫即使釘封密差在書吏預受賄囑業將
上下文移之辦理情由底稿暗通消息土苖得信
先為布置非顯行抗拒即兔脱遠颺所關匪細以
(臣)愚昧跪懇我
皇上敕下督撫提鎮通行所屬官員凡遇土苖機密事
件許屬員暫且具密禀鈐盖印信釘封申報各上
司即督撫提鎮與各上司有應行批飭之事亦暫
用手札鈐蓋印信釘封飭發該管官員至於文武
平行衙門亦以手摺鈐印知會總不得經書吏之
手并徑用文書通行俟本案歸結之後再照手札
與屬員禀摺按其年月另換文書粘卷存案庶苗
土姦宄無從探聽信息承辦各官自得相機料理
而案件不致難結矣是否可行伏候
聖裁謹
奏
該部詳議速奏
湖南辰沅靖道(臣)王柔謹
奏為跪呈
硃批感愧無地仰懇
聖恩俯鑒事竊(臣)前奏辰州關税與楊緒等事一摺奉
到
硃批諭旨敬讀之下戰兢悚懼深自悔責仰見我
皇上量同天地明竝日月而(臣)胷臆淺隘輒以一身受
謗之細事妄為剖析在愚昧之罪固不能逭且於
我
皇上公明御下之天心大相違悖是何異於頂戴高厚
而不知天地之廣大蒙被照臨而不知日月之精
明識鄙智陋莫(臣)為甚自今以後惟有仰遵
聖訓諸事反躬内省力戒自欺勉期無愧不敢再計人
言心懷瞻顧致負我
奏
覽
又汝敬陳末議一摺甚屬可嘉交部議行矣此弊朕知
之最悉湖廣督撫衙門皆有若輩耳目但有舉動悉皆
預聞雖知如此亦竟無奈彼何未思及以印鈐盖簡牘
暗相申報問答之法也此見甚善
湖南辰沅靖道(臣)王柔謹
奏為請定佐雜之差委以專職守事竊(臣)查各官之
差遣委署亦甚有關於吏治之興廢如沿邊之分
防同知通判有彈壓苖土之責假令差遣遠出而
接署之員土俗未暗遇事固多生疎之失即以邊
員而再為委署然一官兩印亦難免顧此失彼之
虞再如各州縣之吏目典史專司捕務監獄看守
城池倉庫職雖卑微而責任綦重雖遇有京差與
鄰省各差其缺亦仍行委署然盜案於接緝之員
例無重處捕役乘隙賣放署員徒聽其遠颺而至
於本省差遣與鄰治兼攝雖曠日持久亦從不為
委署盖以州縣有兼理之責也不知州縣牧令遇
有鄉村命盜田土案件其親身相驗與查勘往返
亦須時日遂至無縣丞之小縣與州治佐貳之巳
奉差外省者其正印與佐雜等官悉屬空懸此在
腹裏地方固已不可而在苖邊更屬未便(臣)請
敕諭督撫檄飭藩司嗣後遇有差委之時除腹内之府
佐首領廵檢等官與苖邊之州同州判縣丞仍照
舊差委外其於管苖廳員廵檢與腹内州縣之吏
目典史一槩停其差委更請將楚省試用人員
諭督撫選其材幹超俊者發二三員令跟隨苖邊廳縣
學習倘遇有苖邊廳縣缺出立行飭委就近署理
再於通省廳縣内另行㨂選題補其於苖邊之廵
檢典史缺出應令於附近之廵檢委署外即於本
省之廵檢典史内立行選調補授至各州縣吏目
典史遇有缺出應即委該州縣之佐貳與鄰近之
廵檢兼署亦不得委别州縣之吏目典史為代理
似此責任既專地方自無廢弛之失矣(臣)為地方
起見敬獻芻蕘伏乞
聖裁謹
奏
此奏現發廷臣查議候奏覆有旨
湖南辰沅靖道(臣)王柔謹
奏為清除川硝之私販仰乞
睿鑒事竊(臣)查得永順之里耶地方與四川酉陽土司
連界該司素産焰硝外省小販多以布鹽雜物向
煎熬之家零星易換約價每斤不過分餘統運至
梅樹地方發賣而私販者即於此處雇船裝載由
永順之里耶河路下抵辰州之北河而入於沅江
分往各處發賣屢經該管文武官之兵役拏獲詳
報治罪不一而足且楚省沿邊苖土又與該司接
壤更多偷買私製火藥甚有未便是亟宜嚴禁煎
熬以絶私販者也但查該司土民多藉此為生業
倘行禁止勢必無所依頼游手為非且楚南各鎮
營之操演兵丁更不能不於此處購買(臣)請我
皇上敕下川省撫臣於管轄該司之流官酌發公項銀
兩飭令查明該司内各産硝地方即曉諭各寨土
民令將所煎焰硝悉行交官照常給價按季造報
該撫查核除通行本省各鎮營之有需焰硝者令
報明該撫採買倘鄰省鎮營有礙於此處採買者
應報明本省督提預咨川撫轉飭該管之員驗明
採辦印票照價收明即將官硝如數給發所收價
銀仍令買硝存貯如有外來姦徒及土苖竊買者
該員即查拏究擬倘再遇有竊買私販别經發覺
定將該員嚴加治罪似此則私販既除而煎硝土
民亦得資生之計矣是否可採伏乞
皇上睿鑒施行謹
奏
此事交該部詳查議奏另有諭旨
湖南辰沅靖道(臣)王柔謹
奏為敬陳初仕之造就以勷吏治事欽惟我
皇上御極以來闢門籲俊多方取士凡各省俱發有試
用人員前福建撫(臣)劉世明奏請將發往人員令
隨藩臬兩司學習吏治再為委用似於試用人員
大有禆益然(臣)愚以為兩司事件悉屬知府與直
隸州核轉已成之案即令初仕人員跟隨學習亦
不過總覽稿案格式與大槩情由至刑名之如何
承審招擬錢榖之如何徵收奏銷俱由各州縣逐
件辦起又何得洞晰其源委是初仕人員之學習
必須於政治始基之處目覩身親方得操練成熟
(臣)請將奉發各省試用人員令該督撫就其中有
素諳吏治者先行選擇試用其餘存人員應查所
屬繁劇州縣有諳練吏治者酌派分撥令其跟隨
學習如果學習半年事無錯誤識見明敏該州縣
即將所辦事件造冊詳報該督撫查核以備
題補州縣之用倘學習半年事多舛錯識見糊塗實
係庸愚之輩亦將所辦事件造冊詳報該督撫查
閱即行具
題咨回原籍若遇有賦性貪劣逐事滋擾者該州縣
即詳揭督撫
題參如此則吏治易熟人才易成其賦性庸劣者悉
不得濫與於試用之内而委署各地方亦不致有
貽誤之失矣是否可行伏乞
聖裁謹
奏
朕正為試用人員思忖候酌定另降諭旨
湖南辰沅靖道(臣)王柔謹
奏為叩謝
聖訓跪呈
硃批事(臣)於六月初一日為謹奏敬陳末議一事蒙我
皇上不棄芻蕘
敕部議行(臣)是時因永順聚衆之案會同鎮筸鎮(臣)周
一德合詞繕摺具
奏荷蒙
皇上開誠指示宜鎮静彈壓督率員弁加恩撫綏數時
再行懲治此誠我
皇上覆載之大德(臣)等知識淺陋莫獲仰見
宸衷先於未經奉
旨之前即將聚衆姦舍拏獲到案聽候
欽差審訊又念聚衆一事曾經摺奏恐厪
天心故將獲犯解候情節輒行上
聞乃蒙
聖恩不以(臣)等輕忽多事即加處分尤復
訓(臣)等向後事宜敬慎持重辦理(臣)嗣後惟有祗遵
訓旨不敢稍有輕忽致負
天恩垂訓之至意竝將敬陳末議一事奉到
硃批原摺跪封呈
進謹
奏
覽奏敬慎持重四字好常存過猶不及之念自無過不
及之慮矣
湖南辰沅靖道(臣)王柔謹
奏為叩謝
天恩事竊(臣)父王&KR1397;以罷職之員於上年欽奉
皇上特旨召見荷蒙
恩施格外補授四川成都府知府(臣)闔家固已感激無
地至本年閏七月初七日接閱邸鈔知四川撫(臣)
憲德以放縱無禮等事將(臣)父
題參(臣)正在晝夜徬徨恐懼莫寧不意初九日復接
邸鈔覩知(臣)父王&KR1397;又蒙
皇上恩旨特令赴京以京官補用(臣)闔家驚喜殊出望
外當即恭設香案叩頭謝
恩伏念(臣)父子何人涓埃未報乃蒙
天恩高厚若此有加無已(臣)即竭盡駑駘亦何足仰酬
萬一用是銘心鏤骨無刻釋懷(臣)因摺奏事件謹
披瀝丹悃叩謝
天恩伏乞
皇上俯鑒謹
奏
朕一生得力處惟在不負人三字歴來獲蒙
上天
聖祖之隂相默祐實由朕寸衷之所感格朕以此存心所
以凡負朕之人亦未有不自取敗亡者於斯益信報應
之來皆在人而不在
天也
湖南辰沅靖道(臣)王柔謹
奏為奏
聞事竊(臣)查所屬之辰靖與新設永順等處地方其收
成年景幾及十分惟永順與沅陵瀘溪辰溪等縣
境内在夏雨調勻之村莊稻榖收穫俱有八九分
至雨水未勻之村莊稻榖收穫僅有五六分然春
秋二季雨水悉屬調勻所種雜糧等項則多屬豐
收統算幾及十分至於米價每倉石不過八九錢
謹將地方收成情形據實奏
聞謹
奏
收穫情形欣悦覽焉
湖南辰沅靖道(臣)王柔謹
奏為請定
密旨之遵奉以免承辦之洩漏事竊(臣)於本年八月間
接准本省通行文内准兩江總督咨開雍正七年
八月初一日接准内閣大學士字寄恭奉
上諭查拏大盜趙七一案内開該犯遊弋於江南江西
湖廣之沿江各處地方黨羽數千強刦肆行而上
下各捕盜衙門之兵役皆受賄護庇飭令設法查
拏務期必獲等因到院除密飭該管文武員弁上
緊查拏外所有寄到字札相應照鈔移會煩為查
照希即併飭該管各文武官弁一體偵訪設法擒
拏等語併粘鈔原字(臣)因檢閱原字乃知江湖大
盜趙七聚集匪黨猖狂無忌姦宄異常我
皇上深慮民害急思剪除因
諭大臣等寄信於各省該管督撫令其密相知會設法
緝獲則承辦之督撫大臣自應仰體
聖心立傳該地方之文武大員密為籌畫即仍用密札
轉致於各省之該管督撫互相關照密行查拏自
必不至於漏網若沿江一帶文武衙門其兵役既
久為勾通又安可通行飭知令該犯之耳目得以
竊聞乎今江省督臣承辦此案乃將内大臣等所
寄
密旨用文書照鈔移會各省併令通飭該管文武官弁
一體偵訪擒拏則豈能保其必無洩漏之失(臣)愚
以為各省事務凡在内大臣欽奉
密旨札屬之件上下往來一切文移統應改換密札俱
於内署鈔寫用印鈐盖外加釘封插羽差役親投
方稱慎密倘仍擅用文移以致事經洩漏應將起
始承辦不慎之官
敕部議定處分以為漫不經心者戒庶嗣後凡遇
密諭事件悉知敬謹辦理不敢稍洩機宜而案無難結
之虞矣為此繕摺具
奏伏乞
皇上睿裁施行謹
奏
所奏朕甚嘉之此案據數處奏到朕之批諭與汝奏詞
若合符節所以不得其人事每難結奈何奈何若咸似
鄂爾泰田文鏡李衞實心體國之大臣必無此等疎忽
不慎之舉也
湖南辰沅靖道(臣)王柔謹
奏為跪呈
硃批恭謝
天恩事竊(臣)前奏叩謝
天恩一摺欽奉
硃批朕一生得力處在不負人三字(臣)跪讀之下不覺
感激涕零如(臣)於上年十月内接京鈔見順天鄉
試題名錄内(臣)胞弟王檢中式第三名舉人又於
上年十二月間接京鈔見(臣)父王&KR1397;
特授順天府府丞至(臣)於楊緒一案從前愚昧相與罪
實難辭復蒙我
皇上寬免處分再四矜全是即就(臣)父子兄弟而論我
皇上非惟不負於(臣)而且
恩施彌厚乃(臣)於雍正六年五月抵任以來逮今將及
三載如永順改土(臣)以疎忽而土蠻滋事以致上
干
宸念如六里廢弛至今未經開闢紅苖兇頑未盡悛改
(臣)日返躬自責有負於
君恩為甚多(臣)輾轉五内漸愧益深戰慄愈甚幾無刻
可以自容今幸撫(臣)趙宏恩抵任以來諸事急圖
整飭庶(臣)之素矢圖報於
君上者或得稍伸犬馬之微忱於萬一耳(臣)不勝感激
奮勵之至所有奉到
硃批原摺理合呈繳謹
奏
感恩思報何為辜恩若恃恩自滿難保不負恩矣報之
之道惟當勉求從容中理期於有濟凡事過猶不及不
可一味孟浪勇往置是非成敗於不論為急公效力也
勉之誌之
湖南辰沅靖道(臣)王柔謹
奏為奏
聞事(臣)查辰永靖各屬地方上年冬臘兩月雨雪調勻
本年正二月至今氣序和暖春雨霑足現今春蕎
油菜與二麥青苖俱各茂盛而早稻亦俱經播種
將來春季收成可望十分而沿邊各州縣村民俱
皆安樂為此據實奏
聞謹
奏
覽奏深慰朕念
湖南辰沅靖道(臣)王柔謹
奏為備陳苖疆情形仰懇
皇上迅賜批示以便清理事竊(臣)於雍正七年十月親
抵鎮筸細查紅苖内之險巢共有四十五寨其各
寨内之兇苖共有一百二十餘名又查紅苖界外
即係六里土苖逼處廣袤五百餘里乃楚蜀黔三
省咽喉實為紅苗之内巢深穴歴來沿邊兇苖凡
潛入内地捉人牽牛悉於此處寄頓窩藏兼距鎮
筸邊營百有餘里官兵畏其險阻平素不敢深入
追擒以致沿邊兇苖與六里土苖表裏為姦猖狂
無忌邊民受其騷擾案牘纍纍(臣)再四籌畫實有
見於六里為紅苖之巢穴其安兵設官彈壓為清
理之要策兹值撫(臣)趙宏恩抵任後(臣)因於本年
正月赴長沙省城將沿邊情形并從前移會兩司
於六里地方應須安設文武官兵條議俱開清单
與撫臣詳閱面商適值雲貴督(臣)鄂爾泰由粤西
回滇路過長沙詢及此事亦以速宜招撫添設官
兵為妥因於六里南界黔省所屬之正大營令銅
仁協副將移駐并帶重兵弹壓務使於六里新營
接連以備應援而撫(臣)趙宏恩以新闢苖疆其添
設官兵宜多而不宜少因查照(臣)從前添兵八百
名之原議復議應添兵四百名較(臣)原議更覺周
密(臣)謬議於六里安設官兵妥協之後(臣)即會同
鎮臣於沿邊紅苖責成該管將弁及管苖百戶傳
集各苖目寨長酌行賞賚宣布
皇仁詳加訓誨令將所管寨苖戶口并各家之牛馬器
械數目查明造冊以便稽查其於該管各寨地方
有道路險峻人馬難行之處(臣)即捐發銀兩令各
寨苗民及時修理平坦(臣)會同鎮(臣)親行廵視將
各營所管汛地畫清疆界均分寨數責令各汛弁
百戶以便就近管轄并於鎮筸四營令各由所屬
紅苖地方分設四路塘汛直抵六里新營使通聲
息倘各苖寨有倚踞險峻者則勒令遷居平坦如
遇有無業窮苖(臣)即代為籌畫另行
奏請安插其於所查兇苖名數即應相機誘擒設法
𠞰除而鳥鎗亦即可以漸次收繳倘或再有兇苗
蠢動則六里保靖既有官兵控制又兼有鎮筸四
營為之協助内外交攻勢如破竹自可以畏懾其
心志而永絶其刦掠之根株矣抑(臣)更有請者六
里添兵倘蒙
俞允尤懇我
皇上迅賜敕下督撫凡應議設文武官兵務須預為調
撥齊全俟(臣)於六里土苗一經招集化誨酌行奬
賞後即便帶兵前進立為分布安設營汛庶不致
防範稽遲至有他虞其所需添設之兵應先於就
近邊營抽調至應設副將一員(臣)誠恐該員新莅
邊圉未悉苖情動静與事宜應否緩急之處或與
(臣)意見不合臨時舛錯(臣)不揣愚昧跪懇我
皇上敕下督撫即令(臣)身帶領應設官兵進内調度布
置俟安設妥協後(臣)再詳請督撫另為揀選武員
題補庶苖疆咸得清理而免致有貽誤之失矣是否
有當伏乞
皇上批示遵行謹
奏
所奏候朕詳細斟酌另降諭旨
湖南辰沅靖道(臣)王柔謹
奏為密行奏
聞事竊(臣)近訪聞各省臣工所進
奏摺其齎摺人役行至中途歇店夜遭竊刦者有之
伏思奏摺事件俱係緊要機密之務乃致宵小得
以窺見不獨
國家事機洩漏所關匪輕而以此入告
至尊之奏件致使宵小膽玩偷竊亦大有關
朝廷體統(臣)請
皇上密飭各省督撫轉飭各官嗣後凡差委齎摺人役
沿途不得住歇客店應給護身印牌仍自雇脚騾
令於沿途俱赴驛站衙門歇宿併飭各驛官查驗
印票登簿容留以便往回查對即撥該地方汛兵
防護庶沿途自無稽遲遺失之愆而於摺奏重務
不致稍有疎虞矣謹
奏
汝此奏不通之極道府等員乃係小臣品級卑微無奏
對之分朕因欲廣聞見許令具摺密奏雖許密奏不時
誡諭汝等毋得張揚洩露作福作威以挾制上司凌駕
同僚今若特降明旨將微員下吏之家丁差役槩令驛
官查驗撥兵防護殊覺封章絡繹道路紛紜觀瞻之下
成何禮體即督撫齎進奏摺亦未曾如是行事兩司奏
摺至京皆命廷臣代轉不許徑至宫門況汝等末職耶
觀汝逞一時高興孟浪乖謬處頗多朕實代汝憂之當
知已之識見庸平切戒恃才任性方保無虞百凡處慎
密為之不然莫謂朕之恩遇不久長也
湖南辰沅靖道(臣)王柔謹
奏為姦土悍惡不悛萬難再為寬容復瀝愚忱跪乞
聖恩迅賜乾斷事(臣)於雍正六年十月十三日以籌畫
邊疆要務上瀆
天聽曾將容美酉陽抗拒安塘謀為不軌及諸小土司
殘虐横暴要約聫絡種種姦惡情形瀝忱具奏蒙
我
皇上鑒(臣)愚悃
訓誨諄諄(臣)惟欽遵不敢輕躁亦不敢稍有疎忽近聞
容美酉陽與諸小司俱私製有子母礮位暗地操
演更為肆膽實非可以義理化誨者必得兵威方
能懾服(臣)查該土司之地方形勢容美處東北酉
陽處西南十八小土司則紛處其中形如長蛇容
美為首酉陽為尾而諸小司為胸腹據其前則後
為之動撫其左則右為之擾若行進𠞰必須環匝
布置四圍防禦以備緩急應援令彼無所躱閃方
為控制全策(臣)擬於各省附近邊土地方如川屬
重慶黔江縣界應備兵二千名湖北之恩施縣應
備兵二千名湖南之九谿衞應備兵一千名黔屬
之正大營應備兵二千名皆於外面駐劄遥張聲
勢至中路進用之兵則斷需三千由辰州永順而
直入於龍山以抵十八小土司之境在各小司人
寡勢弱官兵所至自必俯伏聽命諸司既歸即以
重兵分布彈壓是長蛇之胸腹已據而首尾難以
相顧然後移師酉陽聲明其罪藐茲醜類當無不
歸誠恐後亦即以重兵鎮之是長蛇之身尾已獲
諒彼容美既四顧無所援藉自當束縛而請罪縱
暋不畏死復敢抗拒然已實為籠鳥釡魚更安所
逃遁於其間哉是兵雖多備而仍不用實與我
皇上覆冒無疆之盛德原未嘗相悖此(臣)所以輾轉躊
躇而復敢冒瀆
天聽也但各省官兵之備援以及一人臨時之調遣必
得才優望重熟練邊務者方可為之提衡倘蒙我
皇上俯鑒愚忱懇請
命雲貴督(臣)鄂爾泰總統辦理則事易舉而功易成於
以静邊圉而除民害翦兇暴而廓霾氛庶千里荒
廢之疆土即可成億萬年錦繡之規模矣為此繕
摺具
奏伏乞
皇上睿鑒施行謹
奏
土司中容美酉陽原有僭妄不法舉動近日亦皆知悔
過斂跡國家未有無故興師征勦之理容美向稱富庶
此皆武弁貪利圖功無事生事之論汝何可踵襲而言
及此耶况蕞爾土司如果内地吏治清明營伍整肅伊
具何伎倆輒敢謀為不軌效當車螳臂以取王師之誅
戮此即三尺之童亦能料及者汝今張大其辭以聳朕
聽不知具何肺腑似此孟浪乖謬之見速宜改除惟以
安靜彈壓地方是務不可更生多事貪功之念倘有激
成事端形迹罪不汝貸矣將朕此諭竝所奏密令周一
德知之
湖南辰沅靖道(臣)王柔謹
奏為籌畫兵食以資飽騰事竊查各省督撫提鎮與
協參等營之請領兵餉每年四季俱係於本季初
月委員赴藩庫請領此歴來之定例但查各營内
有駐劄省城與去省鄰近者其按季請領兵餉皆
無需多日即可到營支放惟各省之沿邊營汛其
去省窵遠動輒千有餘里者如春餉係正月内委
員請領程途往返及投文守候每至仲春後方得
抵營給散則兵丁前此兩月之食用勢不得不向
舖戶賖借而舖戶資利養生自然米鹽價值較現
買者稍加增添且逐季請領每次更多盤纏轉運
之費(臣)不得不冒懇
皇上敕部飭行直省督撫查各鎮營中有去省窵遠者
其營餉悉令兩季兼發併令各營於季前請領以
便臨季即為給散庶兵丁免致有等候之苦與多
請領轉運之費再查各營兵米一項有領本色者
亦有領折色者查本色每兵一月應給米三斗至
折色如該米一斗則折銀六分當秋冬收穫之後
其兵丁所領折色價銀猶可糴買如數若至春夏
青黃不接之期米價昂貴則所領折色價銀實大
不敷用(臣)請於各省營兵之支領月米折色者悉
令改給本色至從前有未經徵米之州縣俱令於
額徵錢糧十分内查照兵米折色數目除八分仍
舊徵餉約計二分改米其扣算改米銀數如花戶
有應完餉六分者則令納米一斗在百姓以巳田
所穫榖石碾米交納較糶米易銀輸餉既可免行
戶之費用又可省傾銷之折耗是非惟於兵有益
且更覺於民有便均戴
皇恩於無既矣謹
奏
此奏是朕命部中查明舊例酌量有旨
湖南辰沅靖道(臣)王柔謹
奏為冒抒愚忱密行奏
聞跪懇
聖裁事竊(臣)於本年三月初六日閱邸鈔見河東督(臣)
田文鏡為奏明武職事奉
旨武弁等養贍家口僕從除名糧外别無所資若但給
以步糧恐不敷用著自提督至守備馬步各半千總
馬一步四把總馬一步三各省一體遵行(臣)伏讀之
下仰見我
皇上洞察武員微情加意體恤用勵清操此誠
聖恩之高厚無微弗至矣但(臣)查各省營制其額設馬
步兵數從前悉係於各地方相度形勢之險易籌
畫駐兵之多寡計慮周全然後定額是馬步戰守
兵丁誠缺一名不可且查南省各營制俱係馬一
步九為定額如楚省南北地方幅員數千餘里其
額設營馬僅四千餘匹今約除親丁馬糧一千四
百餘名其南北兩省各營所存馬糧止遺二千六
百餘名一旦遇有調撥之處而欲倉猝備補勢必
愈為周章欽惟我
皇上御極以來凡為國計民生計者每動及數百萬金
而不惜(臣)見兵馬營制實有關於
國家之重務故不避斧鉞冒昧陳奏跪懇我
皇上敕下督撫令武員自提督以下至於千把悉按伊
等所食親丁名糧數目查照各省每年應存公項
改給養贍倘不敷用即動支正項竝令先期即速
核算清楚密行奏明我
皇上欽定至從前額設馬步戰守兵丁俱令召補足數
如有虚冐發覺按律治罪庶武弁之養贍已足既
可以悉砥廉隅而
朝廷之兵威赫濯營制整全更為萬年鞏固之宏規矣
為此密行繕摺奏
聞伏乞
聖裁謹
奏
數次頒諭之旨甚明自必斟酌得法而後行也
湖南辰沅靖道(臣)王柔謹
奏為安全無業之窮民以廣
皇仁事竊查我
朝昇平日久生齒彌繁凡腹内州縣幾野無曠土而
農民蕃衍多苦田有未足除川黔浙三省蒙
皇上隆恩給發牛種現今墾荒外仰懇我
皇上敕下各省督撫轉飭所屬州縣先將該管地方内
所有荒坪山土與民無恒産者一一秉公據實查
出分析造冊詳報該督撫查核所屬各府州縣内
某州縣之荒坪山土若干畆與窮民若干戶如每
戶於荒坪則應撥給二十五畆若遇山土則須撥
給四十畆庶足以資一戶之養贍按照戶數均勻
分撥一面奏
聞一面安插并請將藩庫所存正項錢糧酌給牛種與
築居之資助其餘如本省荒土已經招墾而猶有
多餘窮民與本省窮民已經安插而猶多未墾荒
土悉令詳晰造冊具
題竝懇我
皇上敕部查核先於鄰界各省查明某省所屬州縣之
荒坪山土若干畆與某省州縣之窮民若干戶飭
令就近遷移安插但窮民遷徙路費維艱更不得
不仰懇
皇恩給發口糧以資養贍每日每站大口給米一升小
口給米半升即准動常平倉榖辦理迨至開墾州
縣地方該管官即將查出冊報之荒坪山土按例
撥給安插并查照戶口多寡給發一年口糧為養
贍再動支正項錢糧酌量借給為築居牛種之費
令其盡力開墾統計所領口糧與築居牛種銀兩
數目畫為五分俟開墾成熟後於五年之内按數
徵收補解藩庫倘本省與附近省分之荒坪山土
俱巳安插此外尚有無業之民仰懇我
皇上敕令直隸督臣與奉天府尹及貴州廣西與山陜
各督撫悉行揀委能員查明沿邊巳闢未墾之地
其中之荒坪山土盡行造冊詳報咨部統行查核
并飭各省督撫令該管窮民之原籍州縣造冊咨
明隣省凡經過地方俱令撥給口糧一抵墾荒處
所該地方官亦即遵照前例善為撫綏安插但查
朝廷之正項錢糧每年俱有經費請先借正項辦理并
懇援水利營田事例開捐補項庶帑項無虧曠土
盡闢窮民悉得安居飽食普天率土永戴
皇仁於無既矣謹
奏
此非孟浪草率而行之事候斟酌看
湖南辰永靖道(臣)王柔謹
奏為跪呈
硃批恭謝
聖訓仰祈
睿鑒事竊(臣)前以跪呈
硃批恭謝
天恩事繕摺具
奏荷蒙
皇上格外訓示諭(臣)以報恩之道惟當勉求從容中理
更於陳奏姦土悍惡不悛摺内蒙
硃批諭(臣)孟浪乖謬之見速宜改除惟以安静彈壓地
方是務不可更生多事貪功之念又於密行奏
聞事蒙
硃批諭(臣)當知巳之識見庸平切戒恃才任性方保無
虞欽此(臣)竊自惟山左庸愚賦性粗鄙荷
恩深重感激心切故遇事冒抒鄙忱多有未當之處幸
蒙
皇恩高厚不以(臣)干瀆
宸聰即行斥革復逐件
恩賜訓飭教誨諄諄令(臣)茅塞頓開恍悟前非(臣)於惶
悚戰慄之下益覺感激涕零嗣後諸事惟有敬謹
小心循理辦行斷不敢謬執鄙性自蹈咎戾有負
我
皇上訓誨成全之至意所有奉到
硃批原摺理合跪封呈
進謹
奏
但知過猶不及利害相等則可保永無隕越之慮矣
湖南辰永靖道(臣)王柔謹
奏為奏明招撫安設情形仰祈
睿鑒事竊(臣)於本年三月初十日具奏備陳苗疆情形
一件於七月間接到部文奉
旨著(臣)管理副將事務帶領官兵前進六里招撫安設
(臣)當即差役張示各里徧布
皇恩因悉心籌畫安設事宜稟明督撫聽候酌示竝移
商藩臬兩司公同參酌隨准督撫提會商調撥各
營官兵一千二百名於八月二十日後齊抵鎮筸
(臣)於八月二十八日分發官兵陸續抵保靖會齊
於九月初七日(臣)即同保靖遊擊王進昌率領官
兵由六里花園前赴六七八九十各里地方招撫
安設凡抵一寨(臣)等即喚該寨頭目傳集各散苗
宣示
皇仁浩蕩視爾苗民同為赤子不忍令棄化外是以命
官設汛為爾等保護身家俾各得相安耕鑿共樂
太平而各苗民亦悉感動天良朝
闕叩謝遂即相度地勢險易酌量官兵多寡安設營汛
約計前進各里招撫安設往還不過半月而六里
各寨苖民悉帖然寧謐此皆我
皇上德化遠被聲教覃敷故悉得仰頼
天恩隨到即行安設毫無阻礙至鎮筸鎮(臣)周一德由
鎮筸所屬陽孟寨地方一路前進(臣)於初九日早
至十里排補美地方等候會合因伊至初十未到
(臣)於次日即前往八里九里招撫安設伊於十一
日由陽孟寨帶兵復於十里至九里一路安設小
塘前來會合俱經通報督撫提臣在案但此事創
議自(臣)今更蒙
恩令(臣)領兵辦理事無為難之處覺於旁意不合因多
招擅攬之忌嫌合併陳明伏惟
宸鑒謹
奏
天下事惟在自信何如耳若果自信秉公持正適中合
理至於旁意忌嫌亦奚暇瞻顧計慮耶
湖南辰永靖道(臣)王柔謹
奏為請設鹽引以便商民事竊查(臣)屬新闢之永順
四縣及六里等處從前係土司與生苖地方河道
未通兩淮引鹽未至而此地一帶之食鹽悉因西
與川省之酉陽聯界該地土苖多於重慶府屬之
産鹽地方私行盤運販賣而川省官引前亦未載
由來日久今蒙我
皇上不棄荒僻多方撫綏建治立營竝開濬河道通聯
江漢是以腹裏居民一視同仁則食鹽既為民生
所必需而私鹽又為
國法所嚴禁在土販自必多畏兵役之盤查或久而
致滋需索之弊竇勢必至鹽稀價貴商民均屬未
便伏乞
皇上敇部查照直省行銷鹽引之例其每口逐日食鹽
應需若干按照新闢各縣與六里之戶口數目統
計每年應需食鹽若干斤數并應設官引若干道
數飭行楚省督撫轉行各地方官招徠殷實商民
令伊於川淮各産鹽處所自度運販之便具呈承
充某省鹽商該地方官加結詳報該督撫查核具
題逹部以憑給引納課行銷仍嚴飭各地方文武官
弁兵役不得借端需索竝示禁各鹽商亦不得昂
價累民庶商民兩便而食鹽得以通行矣伏乞
皇上睿鑒施行謹
奏
鹽引國課攸關且係創設例應督撫題奏之事
湖南辰永靖道(臣)王柔謹
奏為密行奏
聞事竊查黔省銅仁府所撫三不管之生苖其猖獗傷
官一事固由苗性兇頑亦因地闊兵少乘隙煽惑
之所致今據黔省巳稱擒獲正兇惟須搜捕餘黨
但(臣)念苖情叵測反復無常則該地營汛之安設
更不可不急為綢繆(臣)於上年九月内會勘黔楚
疆界時親查得黔省已撫之坡西及以北未撫之
牛角山一帶邊民四十餘寨東與六里接壤北與
保靖縣聯界而正西一面又與川屬之石耶酉陽
土司接連亦應令黔員招撫為黔省坡西之捍衛
(臣)於彼時相度形勢坡西地廣幅員約四百餘里
應須設遊擊一員守備一員千總二員把總四員
帶兵一千名分汛防範至坡西地覺窄狹東與鎮
筸紅苗聯界北與六里接壤幅員二百餘里附近
黔省之正大營應須設千總一員把總二員帶兵
四百名分汛防範仍歸正大營遊擊管轄其兩處
應設官兵數目須速行安設方足分佈彈壓免致
疎虞而川屬之石耶土司亦應撥歸黔省管轄以
除挑釁之後患此(臣)一得之見理合據實密奏伏
乞
皇上睿鑒施行謹
奏
安營設兵等務諒鄂爾泰自有料理
湖南辰永靖道(臣)王柔謹
奏為跪呈
硃批恭謝
聖訓事竊(臣)於上年九月内以奏明招撫安設情形仰
祈
睿鑒事繕摺具
奏荷蒙
皇上硃批訓(臣)以秉公持正適中合理欽此(臣)當即望
闕叩謝仰見我
皇上之教(臣)者深成(臣)者大(臣)自覺茅塞頓開惟有欽
遵永誌以敬承我
皇上裁成之至意所有奉到
硃批原摺理合跪封呈
進謹
奏
果能心悦誠服欽遵奉行方為有益如或不然徒於口
角稱誦仍自以為是則可惜朕一番成全期望汝之意
矣
硃批諭旨卷一百四十二上
欽定四庫全書
硃批諭旨卷一百四十二下
硃批王柔奏摺
湖南辰永靖道(臣)王柔謹
奏竊查新闢六里一切善後事宜除(臣)巳移會藩臬
兩司詳請督撫核
題外謹先摘大略恭呈
御覽一城垣官署營房宜速建也一兵丁月米宜給本
色也一各里雜糧宜按戶均攤也一民苗宜准結
姻親以潛移習俗也一苖人宜分别良頑以示勸
懲也一請設義學以廣教化也以上六條是否有
當伏乞
皇上睿鑒謹
奏
該督撫題到之日自有諭旨
湖南辰永靖道(臣)王柔謹
奏為再行奏謝伏乞
聖鑒事竊(臣)前為新闢各苖土地方請添設鹽引一件
具奏奉
硃批諭旨鹽引國課攸關且係創設例應督撫題奏之
事欽此(臣)遵即將前事具文通詳其准行與否至今
未經議覆且近查此新闢各地方淮鹽既以路遠
而價貴川鹽又以私販而阻禁該地方食鹽現今
每斤價值幾至四分民實難堪(臣)因思此新闢各
苖土地方原未經設有引鹽是(臣)前議之無病於
商也明矣况引鹽設而裕課利民亦未始不有益
於
國計再查此苗土各處去川省重慶府屬之産鹽處
所計程不過六七百里而道途之水陸各半至距
江省淮揚兩府之産鹽處所則相隔三千數百餘
里其引鹽之運行自當遠貴而近賤則此地之應
食川鹽無疑矣但念邊徼偏僻其民人之殷實者
恒少更恐以招募外商而致滋各官之需索與遲
疑掯勒之弊竇(臣)反覆籌畫莫若查照川省引鹽
之例請借支藩庫帑項即令新闢各地方官承行
運銷照時價酌減發賣除辦交國課外其所獲羡
餘銀兩先行扣還帑本後則據實歸公既不誤課
更為便民相應懇請我
皇上俯念微(臣)為
國計民生起見可否將(臣)前後兩議
敕部議奏此(臣)一得之愚理合再行
奏明伏乞
皇上睿鑒施行謹
奏
戶部速議具奏
湖南辰永靖道(臣)王柔謹
奏為新兵之浮設宜裁謹據實奏
聞事竊(臣)伏念兵為民衛餉為兵需此皆經國之要務
而不可使其有餘與不足也近查鎮筸四營於額
兵三千外復請添新兵四百名(臣)意以為似應仍
遵舊額無需復加竊考鎮筸之設鎮及分中前左
右四營添兵至三千之多者此本為鎮筸之西北
邊外合六里為一區域其幅員千里該苗民之兇
頑者多表裏為姦猖獗無忌故於沿邊以内會議
以邊營代邊墻為一帶之堵禦此所以有方鎮與
重兵之安設今六里業經開闢其分撥幅員之五
百餘里者已設有永綏協營安兵一千六百名以
為彈壓是曩昔鎮營之所堵禦於邊外者今巳分
去一半矣至查目今鎮筸之所管轄苗疆界址則
自西南之鳳凰營起由鎮城而直抵東北之喜鵲
營止其延袤不過一百八十里再自附近民村之
沿邊苗寨起直抵西面之新設永綏交界止其横
寬不過六十里至鎮城更係從前所改五寨土司
地方除東南一帶盡屬内地其餘西北之二十里
以内者亦悉係民村是合茲苖疆之幅員而約計
其數亦僅五百里即較諸永綏之汛地亦未見其
或多惟以鎮標之額兵三千名較之永綏之兵止
一千六百名則為數幾於加倍况查鎮筸所屬之
北鄙其向之毗連永保等土司地方者今又建營
設汛巳成掎角之勢若是則鎮標之舊設額兵三
千至今日而巳覺其多也乃前鎮(臣)周一德復請
添兵四百名又何為哉(臣)於此事始則未獲預議
繼亦未經奉文然不敢以浮兵糜餉之事瞻徇隠
默以自處但念此件經督撫提臣會題今(臣)復將
浮設緣由據實具
奏如蒙
睿鑒或將(臣)奏摺仍發交本省查議勢必將愈加回護
惟懇我
皇上特命親信之
欽差同(臣)於鎮筸及永綏一帶苖邊通行踏勘併於鎮
筸四路營汛斟酌布置繪圖呈
覽庶虚實自彰而(臣)心愈白矣謹
奏
此奏是候另有諭旨
湖南辰永靖道(臣)王柔謹
奏為奏
聞事竊查辰永靖所屬州縣及新闢永綏地方上年雨
水霑足百榖豐登農民咸慶大有惟因安設六里
及應援黔省官兵悉借支辰屬各縣倉榖碾備米
糧運供軍需迨冬月買補還倉故現今之米價凡
倉斗每石有賣至八九錢不等其於冬月至今則
雪雨應時田土大獲潤澤腹地安康邊疆寧謐理
合據實奏
聞謹
奏
深慰朕懷
湖南辰永靖道(臣)王柔謹
奏為籌畫治理邊疆之永圖敬抒管見仰祈
睿鑒事竊照楚南苗土各邊徼叨蒙
皇上仁慈普照有見夫各土司之暴虐與頑苗之仇殺
不忍棄於化外急思登諸袵席
敕諭楚省臣工先後經理建官分治設兵彈壓併不惜
動支帑金之浩繁其所以為苗民謀生全者備矣
但既經設有官役之治理弁兵之防衛則其為俸
工之支給與糧餉之請領是每年各添此數萬之
經費而不可以稍減則凡臣工之承辦者理宜謀
此經費之所出(臣)反覆思維欲求經久之長策莫
若及時開墾隨地興殖之為善也大張開墾之示
檄飭腹地各州縣查有家室之農民而身無過犯
者准本地鄉保出具甘結該州縣具文申送該府
廳點驗以憑安插其各邊徼之荒土則曉諭該苗
土等令各據實呈報更嚴飭該府廳與各縣務再
遍歴查勘除先儘苗土認領墾種外其餘山林地
土之猶有棄遺者則約計畆數分給各招徠之農
民認承墾種統飭該廳縣編造魚鱗冊申送該司
道存案查考照例五年起科以憑轉詳督撫題逹
如此則野無曠土自民多餘糧而官兵之食米易
於覓買取資無盡矣至科糧久有定例查田分則
因則起科悉屬寬大便民之典固巳較土司火坑
之苛徵苗目保寨之科歛其輕重巳大相逕庭則
苗土良弱者諒自無不心願而樂從也其地産五
金之處則准令該地民夷之採取而外來之姦匪
禁焉以及山之材木拱把者則令其封禁而畜植
合抱者則准其採伐而興販悉令按例輸税如此
則邊徼之民夷更悉將於農忙而用力南畆農閒
而有事興殖將見衣食饒裕而咸有身家之顧忌
自不肯聚集為非矣迨果家冨人足其興行教化
之道亦即可次第舉行其新設之各府廳縣等則
責成加意治理即於此奏效之多寡而分政績之
優劣予以勸懲如此則利無不興夷無不格而吏
無不勤其兵糧無資於外糴俸餉無損於額賦固
大利於民生復有益於
國計矣為此繕摺具
奏伏乞
皇上睿鑒施行謹
奏
候發廷臣議覆有旨
湖南辰永靖道(臣)王柔謹
奏為分貯各府州之帑金宜預為防範以免侵虧事
竊(臣)於雍正九年春接到通行部文内開奉
旨為各州縣辦理軍需與應付急切公務之用不容刻
緩蒙
敕諭大學士等議奏著該督撫於各省藩庫内酌留帑
銀數萬分發於各府州庫存貯以備應付欽此欽
遵奉行在案(臣)伏念此項銀兩計數匪少且為預
備急切公務之需更所係匪輕但分發於府州各
庫存貯此非如隨發隨用而報銷迅速之項其中
稍有虧空即難以掩飾者可比使於此而不為防
微杜漸竊恐不肖之徒平時任意侵那惟專探上
司一有盤查之信即暗向所屬紳衿與舖商等那
借墊補俟該上司之實貯印結一出盤查方回而
此銀亦即潛還原主即遇有急切公務之用彼仍
復左借右那隨時掩飾而不露倘遇有參革病廢
離任事故其虧侵之銀數則不能不水落石出雖
將該員科罪勒追而帑項巳虧一旦遇有急切公
務之需勢將坐視其貽誤所關非小(臣)因慮及於
此再四思維以為此項銀兩雖巳分貯於各府州
庫内而各府城之有首縣與各直隸州之有學正
者即責令該首縣與學正為監察令於該府州庫
内所分貯之帑銀悉將各包封編號而於每百兩
之封内其散銀之錠件數目更行詳記復令造印
冊五本按照號次開載其各號封内之錠件數目
俱詳註於各號之下併令該管道員親同查驗各
加押封更於各冊加印鈐盖除印冊四本分齎督
撫司道存案查核外其下存印冊一本則發交該
首縣與學正收貯以便遇有急切公務隨時監同
府州按冊照號逐次支用一面即於詳内開明通
報該督撫司道查核再各府州庫内所用貯銀木
櫃之鎖鑰責令該首縣與該學正親加押封其鑰
即封交該府州收貯如遇有開用之時該首縣學
正等俱即面同該府州支取仍即親行鎖閉照前
押封併於詳内聲明至該道員之四季盤查務當
按冊查號復抽封點數倘遇有舛錯虧短不符者
則其為侵蝕借墊無疑矣即准該道員立將封内
之錠件不符銀兩齎解撫臣查驗併將借墊之府
州與監察徇隠之縣學一同揭參俱嚴加議處著
落催賠倘該道員徇情容隠一經該督撫藩司查
覺除該道員參革不用外仍於該道員名下查照
該府州之借墊銀數罸令額外賠出如此則侵虧
之弊端永除即遇有急切公務亦必不致有遲誤
之虞矣為此繕摺具
奏伏乞
皇上睿鑒施行謹
奏
嚴密稽查以預杜虧那之弊主見固是但所設之法未
免過於瑣屑候另旨飭議
湖南辰永靖道(臣)王柔謹
奏竊(臣)查鎮筸所屬紅苗既經開闢安設四路營汛
所有應添文員及善後事宜除詳明督撫轉
題外謹摘大略
奏明
一紅苗素皆耕種山地不諳開濬水田故一遇旱
潦即多歉收因致偷盗難禁今既經開闢化導懇
請
敕諭楚省督撫即於今秋豐收後動發公項銀兩飭令
乾州同知鳳凰營通判各買備雜糧五千石於所
管四營苗地查適中處所酌建倉厫分貯春借秋
收倘遇荒歉即令賑濟至永綏地方亦令一例遵
行庶苗民得免飢餒咸感
皇仁浩蕩自益蒸蒸向化矣
一鎮筸紅苖既經四路開闢雖從前設有百戶催
糧約束然該弁悉屬鄉民恐私作威福及需索情
弊今查有鳳凰營通判屬内之池河營與應仍歸
乾州同知屬内之地良坡既相隔窵遠兼係紅苗
適中之地請各設廵檢一員就近稽查以專責成
一鎮筸四營所屬紅苗内舊有逃匿刦殺兇犯與
滋事苗目此等最易為愚苗之煽惑難以久容應
令該管文武確查舊案除巳奉
恩赦外其餘各案兇苗逃犯先行密報竝即設法誘拏
按律治罪如應充發者亦即援例充發以除嗣後
煽惑之害不得仍援九欵例枷責了局庶姦惡除
而愚苗自悉歸於馴良矣
一乾州城垣與該司知所管屯田秋土俱雜於瀘
溪縣屬界内遇有民人犯事既多借地躱閃迨經
移文查拏又多聞風遠颺此歴來難治之根由應
令該廳縣清查疆界各編保甲以專責成再乾屬
之二三四里土民歴來設有鎮谿所土千總以為
專汛但念該弁籍隸本地不無親族恐多瞻徇偏
袒請將土千總裁革於乾屬適中之司馬溪地方
改設廵檢一員以便管轄治理庶免苟且因循之
弊而地方日有起色矣
一乾州自西南城外起抵鎮筸城八十餘里所有
田土民人俱係鳳凰營通判管轄故乾州同知於
附近村民之為非者素多不受約束該通判又多
鞭長莫及(臣)因飭該同知通判面議曾定於適中
之洞口哨地方畫界各分四十里就近治理以專
責成再鎮筸四營苗地從前因乾州管轄六里其
地方遼闊故曾將右營苗地亦撥歸鳳凰營通判
管轄今六里既經添設永綏同知則現今乾屬僅
有左營苖地一處請將右營所屬苗民仍撥歸乾
州同知管轄其中前兩營所屬苗地則仍令鳳凰
營通判管轄庶分治均勻而沿邊苖務不致貽誤
矣
以上數條皆係緊要邊務伏乞
皇上敕諭楚省督撫迅速辦理毋致任延實於邊方大
有禆益謹
奏
將所條奏各事宜呈詳該督撫聽其酌定
湖南辰永靖道(臣)王柔謹
奏為奏明邊務事竊(臣)查得辰靖兩屬地方寬廣(臣)
自莅任以來為辦理永順與六里事務未獲廵歴
周遍今於本年四月後復於各屬地方親身遍歴
詳察情形及水陸道途其中猶有防範疎略與水
路阻滯尚須籌畫之處謹抒管見為我
皇上陳之
一辰州協營既設副將與中軍都司駐劄府城而
左營守備亦住城内實屬曠閒查辰州府西南邊
隅有沅陵縣之六&KR0749;與瀘溪縣之六堡兩界交聯
多係崇山峻嶺與永順苖疆接壤土民愚悍每多
為非動輒拒捕請將該協守備酌帶本營兵丁移
設於六&KR0749;六堡之適中地方駐劄再請將鎮筸浮
設兵丁撥給五十名以資彈壓兼為永順旦武營
之掎角則官兵皆得實用而頑民悉知顧忌矣
一沅州地方延袤千里苗猺雜處上接滇黔下通
辰常實為楚省西南之緊要門戶向設偏沅廵撫
及總兵帶兵二千餘名駐劄彈壓迨後廵撫移駐
長沙而總兵又移設鎮筸該地則改設副將至今
查額兵則僅六百九十名除分防及各官親丁公
費等項外存城兵丁僅一百七十餘名兼多護送
差遣雖從前各副將屢有添兵之詳請俱未准行
(臣)因查黔邊北面一帶苖夷寬廣多與沅界通聯
揆諸形勢殊覺單寡不得不懇請我
皇上俯察黔楚兩省交界輿圖則沅州疆圉之有關緊
要及營制之單寡與否自在
聖明洞鑒之中再沅屬西南之晃州地方遠去州城一
百二十里請於沅州協營添兵五百名竝設守備
千把各員以資分布協助更於晃州地方酌撥守
備帶兵分防以為楚省邊地之籓籬更為黔疆各
營制之掎角况官兵更無需增添(臣)查湖廣提標
五營俱駐常德城内竝無分防之處是即於提標
官兵内按數抽撥沅州駐防非惟提標不覺其寡
少且楚黔兩界更獲大彰夫
國威矣
一靖州協營分防本州及會同通道兩縣幅員幾
二千里地多崇山複嶺苖猺雜處與黔粤接壤實
屬險要及查該營額兵則僅四百八十五名一切
汛防城守俱屬單寡現經該副將詳請增添尚未
議准(臣)伏念該協營係楚粤黔三省苗夷極邊不
得不懇請我
皇上敕諭楚省督提將鎮筸浮設兵丁内撥給二百名
以資靖協之分布防守則一轉移間而兵獲實用
其極邊地方永受寧謐之福矣
一靖州併所屬三縣城多殘廢靖州舊係石城綏
寧會同兩縣亦係石城垜口殘毁城墻傾圯惟通
道一處原係土城竝無城垜今更坍塌查此各州
縣城垣俱經該員請修未准今不得不懇請我
皇上俯念邊城為内地之籓籬關係匪輕
敕諭楚省督撫令發公項修造竝嚴飭該州縣確實估
計毋致浮冐至通道城垣圍圓不過里餘地近山
嶺取石甚易其修築費用不繁懇乞亦令建造石
城庶垂久遠
一靖州河道上至黔省黎平府屬地方下通辰常
大江現今黔省古州採買軍糧皆由此河裝運今
查有會同縣界内之大鼎小鼎牛步亂石等灘極
其陡險船隻最易損傷懇祈
皇上敕諭楚省督撫立飭該州縣確實估計請發公項
開濬務期寬平以利舟楫
一靖屬綏寧縣地處苗邊歴來盗案堆積自雍正
五年於黃桑坪添設遊守官兵分布彈壓而靖屬
頑苗近多遵法惟隣界寳慶府屬城步縣之長坪
大寨等處兇苖越境焚刦肆無忌憚往往拒捕此
實由該管文武從不於該地議設營汛居中彈壓
故致有恃險猖獗之積弊且查城步汛地係武岡
營屬該營額兵四百餘名僅防此一州一縣且該
州北居城步腹内民多猺少平素安静而該遊守
則帶領多兵駐劄州城至城步則懸寄武岡之南
面極邊兼與粤猺聯界姦宄潛藏素稱難治今僅
派委微弁帶兵分防此本布置錯繆邊患安得消
除懇請我
皇上敕諭楚省督提於城步之長坪大寨等處相度地
方將武岡營遊擊令酌帶本標兵丁移駐分布彈
壓則城苖自無不畏法而歸化矣
以上六條(臣)謹繕摺具
奏伏乞
皇上睿鑒施行謹
奏
此所奏六條亦言之該督撫斟酌可也
湖南辰永靖道(臣)王柔謹
奏為跪呈
硃批恭謝
聖訓事竊(臣)於本年正月内以籌畫治理邊疆等件繕
摺陳奏蒙我
皇上不棄芻蕘俯垂
天鑒至於(臣)識之庸鄙有過於瑣屑之處更仰邀
聖恩訓示(臣)跪讀之下感激難名今將奉到
硃批原摺理合跪封呈
進謹
奏
觀汝頗有下愚不移光景
湖南辰永靖道(臣)王柔謹
奏為恭謝
天恩事竊(臣)於本年六月十五日接閱邸鈔見(臣)父王
&KR1397;仰荷
皇恩簡授太常寺卿仍兼光禄寺卿事(臣)伏念(臣)父子
何人而乃叨沐
殊恩異數若斯寵榮逾分感戴無地惟有益竭忠誠赤
心圖報以上答
天恩於萬一所有感激微忱理合繕摺奏
謝伏乞
睿鑒謹
奏
陞遷降革正在未定
湖南辰永靖道(臣)王柔謹
奏為恭謝
天恩仰祈
睿鑒事竊(臣)接閱邸鈔見山左東兖二府歉收叨蒙
皇恩散賑減糶復
簡命(臣)父王&KR1397;同本省人員前往查賑此誠欲民隠無
蔽賑恤周遍實屬
曠典(臣)本籍山左身受
殊恩益時凛報稱未至隨即寄字(臣)父王&KR1397;務期查賑
周密俾饑民無一戶之或遺庶無負我
皇上委用之至意所有(臣)感戴微忱理合繕摺
奏謝伏乞
睿鑒謹
奏
汝父於此一差辜負朕恩處不可枚舉
湖南辰永靖道(臣)王柔謹
奏為據實奏明事竊(臣)自歴任苖疆以來惟時時仰
體
天心凡一應辦理新闢事務務期籌畫妥協不敢因循
稍留遺憾今因永順境内尚有更改布置與議辧
未妥之處謹分析陳
奏
一永順所屬王村河南之田王二峝及功冲西英
四旗地方幅員二百餘里皆崇山複嶺頑苗雜處
遠距該府百里之外(臣)前議於喜鵲營設同知一
員以司捕務又設田家峝廵檢一員以備廵查俱
行移司轉詳
題逹奉
旨依議欽遵在案及至雍正八年春前任藩司楊永斌
竝未查勘即議將喜鵲營同知改駐旦武營田家
峝廵檢移駐舊司治但查旦武營不過永順東南
邊隅(臣)巳議設官兵防禦若復以同知移駐則西
去保屬窵遠實舍中而處偏至於舊司治則去永
順府城僅二十里若以廵檢移駐更屬棄遠而就
近(臣)因見其議改未協當即札移藩司兼禀明督
撫未見允行今於本年四月内據沅陵縣詳報永
順縣民張志賢等打傷劉名科等四人一案又據
永順縣詳報該縣民石教化等打死石往哥等四
人一案查此二案人犯悉處功冲兩旗地方現今
嚴飭該縣移營查拏審擬是則該同知廵檢之駐
劄地方更置錯繆巳有確據(臣)何敢不據實奏
聞仰祈
皇上飭諭楚省督撫仍查照(臣)之前議各令移駐管轄
庶就近治理大獲裨益再該同知駐劄苗邊其於
所屬地方時應廵查化誨需兵護衛請於鎮筸浮
設兵丁内撥給五十名跟隨駐劄竝令附永順協
營造報
一永順府縣城垣宜築建石城查該地土性不堅
取石甚易議令建造石城需費無多(臣)前曾與陞
任藩司楊永斌面語未見允從業經詳請
題逹悉建土城今復據永順府禀稱邊地土質多沙
各衙署所築圍墻隨築隨圯若城垣築土更高萬
難保其堅稳等語(臣)伏念邊徼城垣係内地之籓
籬尤宜預圖久遠不得不懇請我
皇上敕諭楚省督撫仍令築建石城嚴飭該府縣確實
估計勿得浮冒庶新建邊城咸獲鞏固之慶(臣)謹
繕摺具
奏伏乞
皇上睿鑒施行謹
奏
言之督撫臣酌定奏聞
湖南辰永靖道(臣)王柔謹
奏為奏明事竊照楚南各府州所屬地方多山嶺重
複産鐵之處甚廣雖歴來禁止開採然私行刨穵
者終難杜絶伏查新例嚴禁廢鐡出洋而楚南産
鐡各地方外來射利商販悉於就近設罏錘鍊下
船裝運赴湖北漢口發賣或由漢口而轉運兩江
遞販(臣)念由江入海其勢甚易若不設法稽查則
姦商圖利或私販出洋亦未可定不得不懇請我
皇上敕諭楚省與兩江督撫於各關口處所嚴飭該員
稽查俾不得私販入洋至楚南之各商販罏煉鐡
斤應否輸税之處更乞
皇上敕部查例施行庶公私兩得其便矣謹
奏
候另有諭旨
湖南辰永靖道(臣)王柔謹
奏為披瀝愚衷仰祈
睿鑒事竊(臣)自雍正六年正月荷蒙
天恩簡任苖疆歴今五載仰叨
聖訓隨事敬謹辦理不敢稍有疎忽除六里開闢業經
二年凡該管文武熟悉風土兵苖相安(臣)復於所
屬辰永靖各地方遍歴查勘其於治理事務又有
須籌畫之處今更另摺
奏明倘蒙
聖鑒如可採擇惟懇
敕諭楚省督撫公忠為心切飭各該管文武實心奉行
以專責成而地方自無遺憾但(臣)惟念受
恩深重圖報心切每懷惟日不足且近閱邸鈔見有凖
噶爾小醜之跳梁致以調兵選將上厪
聖懷(臣)每中夜徬徨跼蹐靡寧此正為臣子者各當殫
精竭力奮往圖報之日也但念西粤之地勢與逆
賊之情形兼我軍之所以料敵制勝者(臣)俱未得
與聞雖欲獻管窺之計謀實阻於難以遥度跪懇
天恩准(臣)馳驛赴京匍匐
殿陛敬聆軍務情形(臣)亦得於近屯遠戰之法權度
變通以竭陳芻蕘倘有可採即跪請
聖訓折中機宜試諸軍政俾(臣)得仰仗
天威自效犬馬微力圖致逆賊之敗亡以上報
聖主之知遇於萬一若夫僻處而安居者實微(臣)之所
深恥也為此瀝忱具
奏伏乞
皇上睿鑒施行謹
奏
真可謂思出其位大言不慚也
湖北按察使(臣)王柔謹
奏為據實奏明事竊(臣)在辰沅靖道任内因辦理苖
疆事宜需人協助查有(臣)之舊屬原任黔陽縣知
縣王作人明白老實堪以驅策隨於雍正七年三
月内繕摺具
奏奉
旨准(臣)留用歴今四載有餘該員於苖土新疆事務俱
隨(臣)跋涉幫辦寒暑莫避允屬勤慎(臣)查該員革
職之案係因前任參革知縣武宏登開報
皇賞老婦銀一十五兩零屢喚該家屬未到存貯縣庫
致以不先查首附參其銀兩隨經觧部今(臣)奉
旨陞任湖北所有新疆事務俱巳告竣謹將王作人幫
辦勤慎緣由據實陳
奏懇請
聖恩可否念其急公微勞准令赴京引
見恩出
聖裁伏候
皇上批示遵行謹
奏
詳明該撫將王作人送部引見可也
湖北按察使(臣)王柔謹
奏為敬陳管見仰請
睿裁事竊(臣)謬荷
聖恩莅任苖疆每見黔省咨調湖南兵丁策應俱令多
派鎗手而需用火藥必取給於湖北因湖南向無
藥局其各營火藥又皆存貯無多不敷接濟(臣)伏
思腹地悉有城池倉庫防範宜嚴其沿海沿邊尤
關緊要火藥一項與其酌籌於臨事何如預備於
平時與其調撥於他方孰若取用於本處遠近遲
速之間所關匪細且楚省如此他省可知仰請
皇上敕部行令各省督撫提鎮查明各地方險易酌定
存貯多寡轉飭各府州縣會同營汛查原存火藥
若干及應須酌添若干如有多貯之處准其均勻
移撥如無存貯則請動正項置備每於歲底令營
員造具實貯冊結呈請報部查核庶為有備無患
再查各處礮位率多收貯不謹雨淋日曬每致銹
朽無用(臣)愚以為亦應查照地方險易酌量多寡
數目勻撥存留飭令加謹收貯勿致銹朽似亦整
飭武備料撿軍實之一端也如果芻蕘可採伏乞
皇上敕議施行謹
奏
言之督撫二臣
湖北按察使(臣)王柔謹
奏為敬陳苖民感化情形及現在措置事宜仰祈
聖鑒事竊查六里地方自蒙
恩開闢以來俱各嚮化維殷輸誠恐後(臣)於上年冬月
間復遍廵各里村寨親見苖民悉歸馴順凡向之
荷戈執械日以防仇報冤為事者今俱出入無阻
彼此相安鎗刀棄置不用即如近奉
恩旨許令兵苖結親其已完姻之苖女俱自幸有衾裯
衣履之安且鼓樂迎娶伊父母更欣以為榮而旁
觀村寨苖婦因咸以赤足露體為恥是以苖人等
爭先央媒樂與兵丁結親往來歡洽兵苖大相親
睦至該協營有奉
旨准存苖糧二十分為賞勸辦事苖目工食(臣)即率同
文武官弁於六里大小各寨分别苖目等次均勻
散給俱知感戴
天恩急公踴躍分管約束已得振裘挈領之要矣惟是
苖俗崇尚巫鬼宰牛還愿之積習牢不可破(臣)仰
體
聖心屢以勿宰耕牛詳晰開導伊等亦頗知覺悟但據
稱若不宰牛恐鬼祟難脱近見内地多有菩薩廟
宇傳說鐘鼓聲響鬼多聽聞遠去懇求建立廟宇
請供菩薩懸置鐘鼓以驅逐鬼祟等語(臣)迎機化
導即為相度地勢捐俸造寺延僧焚修講解輪廻
懴悔俾知茹素持齋可以消災延夀諒行之數年
苖民不信鬼祟則宰牛惡習自除矣統俟梵宇告
阻隔邊隅與禽獸無殊今蒙
皇恩安官設汛得見天日感戴難報聞知有採辦
萬年吉地木植伊等俱於該地山林查有合抱楠木急
圖恭
進但因不諳河道水運維艱(臣)見苖民一片血誠不
便壅阻已與督撫言之聽其酌議合併奏
聞伏祈
聖鑒謹
奏
苖目進獻之說當婉詞却之汝與督撫臣酌量其木植
如果可用給以厚價酬之為是
湖北按察使(臣)王柔謹
奏為恭謝
天恩事竊(臣)接到家信知(臣)胞弟王檢中式新科二甲
進士
欽授翰林院庶吉士(臣)隨恭設香案望
闕叩頭祇
謝訖伏念(臣)父王&KR1397;以革職之員仰荷
殊恩歴階卿寺(臣)以邊隅同知疊膺
宸眷畀以楚北臬務今(臣)弟王檢少年新進更蒙
聖主洪慈准令讀書中祕(臣)一家父子兄弟不識何修
而叨沐
天恩有加無已若此也惟有矢竭悃誠力圖報效并字
囑(臣)弟黽勉學習勤謹行走以仰副我
皇上栽培之至意(臣)曷勝感戴悚切之至謹
奏
凡為人臣者但宜講求一身盡職之道不必牽纏弟兄
手足以及子姪親友此即營私之巢窟不可不知
湖北按察使(臣)王柔謹
奏為奏明事竊查湖北贖鍰銀兩例係各屬申解(臣)
衙門貯庫其題咨案件聽候部覆彙批搭解若係
督撫批斷追貯之項名為外結或動用修造救生
船隻及給水手工食或修盖監獄或賞給捕役等
項悉屬地方公務詳請督撫批准支銷從不報部
但(臣)查康熙七年五月内刑部議覆御史徐旭齡
條奏嗣後凡州縣等官自理贖鍰歲底造冊申報
臬司查核藩臬自理贖鍰造報督撫查核督撫彙
造清冊俟題報到日查核如有折多報少竝隠漏
等弊該督撫查參治罪等因具題奉
旨依議欽遵在案今湖北從前外結贖鍰悉於本地公務
動用未經報部實與原題定例不符此係(臣)衙門
經手錢糧何敢因循緘默理合
奏明請
敕下督撫嗣後一切外結贖鍰務於奏銷時彙造簡明
清冊將公務動用各項悉於冊内註明報部查核
庶與原題定例相符并可杜日後侵漏之弊矣是
否有當伏乞
皇上睿鑒施行謹
奏
此係汝任内事詳明該督撫題請方屬合宜
湖北按察使(臣)王柔謹
奏為請禁各營長支之弊免致虧缺攤賠事竊查兵
餉馬乾例應扣除小建每季各營差弁請領藩司
率將全季餉乾悉照滿數給領回營存貯名曰長
支有於下季請領時將上季小建扣存銀兩抵作
應領正數者亦有賄通藩司書吏拖延壓捺至數
季而尚不扣清者每致不肖營員任意侵那虧缺
一遇事故離任水落石出於是經手錢糧之弁目
事出無奈往往以甜言好語婉勸闔營代為攤賠
分認實於兵丁不無貽累(臣)思月建大小儘可預
為扣清毋庸長支以啟侵蝕之漸請
敕部通行各省嗣後按季給發餉乾之時即將小建銀
兩扣存藩庫如有書吏通同受賄仍前作弊長支
者查出嚴加治罪庶營員不致侵那兵丁永免攤
賠之累矣是否有當伏乞
皇上睿鑒施行謹
奏
該部議奏
湖北按察使(臣)王柔謹
奏為奏明事竊查湖南永綏協營設兵一千六百名
均由外營先後抽撥其中多有年貌不符者(臣)於
道任内兼理副將事務曾將不符緣由通報督提
并飭令都守逐名清查造報繼因陞授湖北赴任
倉卒各冊未據造齊自應接任副將催造惟是營
員舊習多以糧名年貌先經逹部有案只可陸續
報換碍難總造(臣)念永綏係新設邊營與内地不
同且武備務求實濟未便留此不符冊籍致滋弊
竇似應飭令該管協營逐一查造實在年貌逹部
實於邊營有益為此繕摺
奏明伏乞
皇上睿鑒施行謹
奏
言之督臣邁柱飭行接任副將查造可也
湖北按察使(臣)王柔謹
奏為請定審案報駁核批之例以省拖累事竊照
欽部案件以及命盜重情州縣審招解府之時一面將
供看開造方冊先行通報名曰樣招其州縣審擬
未協之案經知府駁回知府審擬未協之案經臬
司駁回者各將駁由通報立案此現行之成例也
若即將駁語與樣招兩相比對則招擬之是非與
駁飭之合否固已洞若觀火矣乃今之報駁者或
止云供情可疑引擬未協已經駁飭等語或全錄
駁語止用驗文申報而院司衙門每將樣招與駁
文置之高閣不為核其是非及至府解司而司始
駁查司觧院而院始駁飭其未經到司到院之先
率皆因循怠忽更或有所瞻顧每於解到後復藉
端苛駁以致案件不能速結無辜枉受拖累甚非
大吏公忠辦事之道(臣)請嗣後凡知府駁州縣之
案令將駁語改用詳文報司即取州縣樣招與駁
語細加確核將應駁與不應駁并未及駁到之處
秉公批示則案經知府報駁之後便有成規其知
府審定解司亦令將樣招通報督撫如尚有情罪
未盡允協及犯證口供互異臬司必湏駁審者亦
將駁語詳報督撫即將知府樣招核明批示則一
經解院覆訊便可立時具題庶案件易於速結而
人犯免致拖累矣是否有當伏乞
皇上睿鑒施行謹
奏
該部議奏
湖北按察使(臣)王柔謹
奏為奏明事竊(臣)案查本年六月初八日據南漳縣
知縣孫叔諫通禀内稱
計參典史周世榮於正月内打傷刑書李緒經職差
押隨即潛逃於五月内拏回因其辱及祖父當即
薄責禀府提訊而世榮又肆口誣衊等情隨經督
臣檄行藩司以世榮巳經
計參例應候文處分不合罵毆行兇該縣擅行扑責
亦屬違例竝如何誣衊情由飭令會(臣)確查旋據
襄陽府通詳孫叔諫於上年九月内指借
計典名色得受典史周世榮銀十二兩又先得過生
日禮銀四兩係總吏朱若錦經手又世榮於被恭
不謹之後打傷刑書李緒叔諫將世榮鎖押世榮
潛逃後被拏回先責後枷等情(臣)即具揭稿密送
藩司鍾保會行當據字覆今早奉督憲面言此案
已批會同查例稿内未經聲明容俟明早面為商
定次日鍾保至(臣)署云總督說此係參後反噬即
日果奉督臣批仰會同查例詳參夫以督臣之批
檄合之鍾保之面言則是指此案為反噬也明矣
(臣)查參後首告例不准行但事關行賄受贓何敢
置之不問兼奉撫臣批飭查明詳參當即轉行該
府至八月初二日據該府詳稱審明朱若錦供認
過贓是實援縣教互揭之例將周世榮并朱若錦
等批觧前來(臣)當同鍾保會訊供詞無異但孫叔
諫未經到案對質難以遽定為實遂將應否題參
究審抑或先提叔諫到案發武漢二府審實詳參
等情會詳奉撫臣批仰速確查詳參奉督臣批仰
即飭提到案發審隨即行提孫叔諫到省發武漢
二府確審據該府等轉據江漢二縣訊供詳解(臣)
隨會同署藩司朱㵢弔集覆訊據朱若錦自供贓
銀係伊中飽(臣)恐係賄囑改供遂加刑訊矢口不
移(臣)等揆之情理叔諫如果得贓何敢於
計典内參揭世榮而復行枷責是中飽之供確有可
信但叔諫即未得贓而昏庸失察違例濫刑亦難
姑容當即會詳請參革職業經撫臣會疏
題參在案但係
計典届期參員行賄之事有關督臣會核(臣)不能以
奏明伏祈
皇上聖鑒謹
奏
此案朕未親理從何定汝是非又據奏稱觸怒督臣等
語果係因公抑或因私其中情節全未明晰豈聽汝一
面之辭遂乃譴責上官而嘉與下吏乎若然則朕為先
入之言所惑矣
湖北按察使(臣)王柔謹
奏為奏明事竊(臣)案據前任襄陽縣知縣今陞襄陽
府同知徐宗奭通詳一件為打死弟命事雍正十
年十二月初八日據縣民陳之捷指報趙雲成等
於初六夜打死伊弟陳之欽相驗𩕄門右眉叢左
鼻孔刀傷左耳輪右手指咬傷腎囊揪傷訊供未
認經督撫暨前署臬司朱㵢批行確審去後十一
年六月十二日據襄陽府詳據徐宗奭詳稱審明
趙雲成竝未殺死陳之欽請行保釋另緝正兇(臣)
查核原卷初六夜趙雲成同陳宏聖等至陳之捷
家報信云之欽身死之捷即云必是趙家人打死
雲成隨即跑避情有可疑駁令確審九月二十三
日據該府詳據署襄陽縣張鍾秀請照原詳將趙
雲成保釋報參仇盜未明(臣)查閱詳内叙有陳之
捷在府告詞内稱前縣審訊雲成曾經供認等語
何以前詳刪除不無疑竇又即駁審十一月初八
日據該府詳解前來(臣)隨親訊趙雲成始猶狡飾
略加究詰便稱求提趙士竒到案冤就伸了當即
飛提趙士竒質對據雲成供士竒從前打死陳淑
玉賄買仵作用藥掩傷捏稱中毒被陳之欽擦去
敷藥驗出傷痕問成絞罪買通屍親假做獨子留
養所以懷恨去年十月十三日拏十五兩銀子與
小的要小的同去殺害至十二月初六夜殺死陳
之欽是他帶一把小刀殺的腎囊的傷也是趙士
竒揪的而屍兄陳之捷亦稱陳之欽從前為堂兄
陳淑玉被趙士竒打死帶領陳子玉告状及擦洗
屍傷是實訊據趙士竒雖不認謀殺陳之欽情事
而假捏獨子留養之處則自稱係用銀六十兩買
陳家出結且將有兄趙士璧有弟趙士璜直認不
諱隨查舊卷亦係徐宗奭任内據陳子玉告趙士
竒於八年十月十九日打死伊兄陳淑玉驗有眼
胞腎囊二傷將趙士竒擬絞以該犯之母薛氏年
七十二歲家無次丁附請留養九年七月内准到
部文奉
旨趙士竒從寬免死減等發落准留養親經前臬司唐
繼祖欽遵轉行在案(臣)思趙士竒從前打死陳淑
玉被陳之欽洗傷擬抵賄捏留養則其懷恨之欽
黑夜殺害似為情之所有且該犯既非獨子則前
案亦難寬縱除駁發該府將趙士竒假捏賄買各
情一併審明取應參各職名分案招解并報明督
撫外但此案有干從前承審出結各官處分而徐
宗奭又係督臣題陞之員(臣)益將不免於嫌怨理
合預為
奏明伏乞
皇上睿鑒謹
奏
公則何妨倘私而復私自必觸怒而益觸怒矣仍如前
摺批諭
湖北按察使(臣)王柔謹
奏為瀝陳苦衷跪懇
天鑒事竊(臣)自雍正六年春陞授道員蒙
皇上特恩着(臣)摺奏(臣)惟感
高厚難酬凡事關
國計民生者知無不言言無不盡未免觸督臣之避
忌積恨日久但從前遠處苖疆猶不過牌票文案
之間受其斥辱(臣)何敢瑣凟今(臣)仰荷
聖恩陞任湖北臬司惟知謹守理法凡遇事案有情罪
可疑者(臣)俱詳加究訊一經審出冤抑則承審各
硃批此係汝任内事詳明該督撫題請方屬合宜(臣)當
經具詳而督臣即斥(臣)為多事更如兵餉小建一
事經(臣)具奏而督臣復厲言變色將(臣)痛加詈辱
(臣)惟念
朝廷莫如爵倘稍露詞色督臣必謫(臣)以倚恃
君恩目無
國法致(臣)難以自剖是以俯首忍受笑面相迎孰意
見(臣)順受不抗習以為常於僚屬同見之際有議
論未合者輒肆行怒罵幾視(臣)同奴隸矣(臣)既不
能曲就勢必受罵無休但(臣)職任提刑為通省各
府州縣之表率似此屢遭挫辱而竟一味忍氣吞
聲(臣)亦幾成隂險小人觀瞻不雅我
得不跪懇
聖慈之垂憐(臣)曷勝惶恐待
命之至謹
奏
觀汝自莅任道員以來一味任性縱肆凡所陳奏躁言
妄論十居八九率不可行朕悉予寬恕者念汝存心尚
有效力之誠耳近日所奏彌覺狂誕不經頗露恃恩使
氣景象果如此則是在上既無表率之能在下又無遜
順之雅乃為朽木糞土之質不堪雕琢造就朕從前望
汝成汝之意誤矣嗣後若猶不知改悔勉勵一經督臣
邁柱參劾必嚴加懲處不汝姑貸當切加詳慎莫負恩
諭
湖北按察使(臣)王柔謹
奏為請綏邊土事竊照容美土弁田旻如不法經督
(臣)題參奉
旨着來京詢問嗣因該土弁懇請寬限至今未報起程
前於十月二十五日(臣)接督臣密札據彛陵鎮禀
稱容美斑竹園等處土民男婦三百餘人逃出鄔
陽關等情當飭歸巴等州縣安撫去後茲於十二
月初四日復接督臣密札奉有檄問田旻如看伊
如何回覆一面就近酌調官兵詳籌妥備之
上諭密鈔轉行到(臣臣)查田旻如倚恃土職恣意妄行
我
皇上屢加赦宥仍不悛改今復蒙
聖恩寬大暫停革職着令赴京詢問理應即日起程何
得藉詞寬限如果剋期就道情猶可原倘仍復推
延自應加以兵威使知懲戒從前永保桑等處(臣)
仰承
聖訓敬謹辦理竝無滋擾今容美情形(臣)久悉其大槩
且現任楚省更當身任其事懇請
皇上准(臣)總任辦理撥帶官兵前壓該境先於附近諸
土司宣布我
皇上德威曉以大義悉使安静絶其附和即擇能幹土
弁傳諭田旻如開其愚蒙使知覺悟諒不待張弓
發矢自可輸誠倘仍負固執迷逞其螳臂只須分
佈附近各營官兵四路堵截伊自困於範圍之内
便可設計就擒而使邊土永臻綏靖也但必事權
歸一呼應始靈更懇
皇上將一切機宜准(臣)措置調度無致將弁掣肘庶(臣)
得以悉心籌畫慎重辦理一勞永逸斷不致有輕
率孟浪及遲誤事機之虞耳除經回明督撫二臣
聽候示行外(臣)謹恭摺
奏請伏乞
睿鑒俯賜俞允施行謹
奏
觀汝似有瘋顚之疾不然何狂誕至於此極也
湖北按察使(臣)王柔謹
奏為再陳管見敬請
睿裁事竊(臣)前以通裕民食之法請於秋成確探上游
豐收之處差員領銀前往採買至次年青黃不接
之時減價平糶繕摺陳奏業經奉
旨發議惟是豐收地方一經各處差員赴買恐一時米
價昂貴更不得不為籌及(臣)查豐收之地其米價
未得平減者多因富商大戶恣意囤積所致若必
強之使賣恐有不肖胥役藉端滋事而需食之民
仍未均沾實惠(臣)再四思維有不禁自除之法莫
善於各省府州縣遍開常平倉捐榖之例以備積
儲以資轉運也盖富商大戶蓄積銀榖每思遇開
恩例急公上進祇以開例之地離鄉窵遠不能自赴上
納輒轉託親友順帶包捐不無多用盤費且有被
騙重納者以故率多觀望今若於各省府州縣悉
開常平捐榖之例使本地之人即於本地親身上
納既無詐騙亦免盤費節省稳便凡有米穀之家
無不踴躍一遇豐收之歲米穀必半在官而半在
民矣其所收榖石遇有鄰省差員赴買價銀收貯
藩庫即可碾米撥發領運則鄰省採買之員不必
求米穀於市而止問米穀於官自無市價高昂之
患而囤積者更無所容其姦如有謂捐多米貴者
殊不知本地收捐之榖即可於本地隨時碾米減
價平糶更不須遠謀於他省尤為便捷似於通裕
民食之計大有裨益如果(臣)言不謬伏祈
皇上敕部議覆施行謹
奏
此奏是然尚非其時須待可行之日再當斟酌
湖北按察使(臣)王柔謹
奏為敬陳管見事竊查私鑄律禁綦嚴而江安豫楚
各省界連地方仍不能盡絶者則以制錢尚少不
能遍處流通故私錢猶有雜用之處也欲絶其弊
務須多為鼓鑄使官錢充足而私錢自除惟是制
錢工本浩大各省銅鉛轉運維艱自難悉為鼓鑄
似宜擇適中之地開爐辦理使制錢四面流通兼
須節省工本則莫便於武昌也(臣)訪聞鼓鑄之法
每紅銅百斤白鉛百斤共鑄制錢二十千零八百
文内除人工雜項三千一百一十四文淨得錢十
七千六百八十六文以運京價脚而論銅每百斤
約需銀十七兩五錢鉛每百斤約需銀九兩二錢
是費銀二十六兩七錢之多而所得錢文尚不及
十八千值銀不及二十兩如積數千萬串而計之
其貼賠銀兩不下數百萬
國家經費詎可不酌籌慎重乎查楚省採買雲南銅
價每百斤交藩庫銀十三兩(臣)前據永綏協副將
張鶴面言伊於雲南遊擊任内辦理東川厰務礦
商所得賣價每銅百斤不過八九兩自東川而至
武昌水陸運脚不過二兩五錢通計脚價二項不
過十二兩其雲南藩庫收價十三兩於中不無浮
費且責令楚員赴買滇省不無岐視價必昂貴宜
令滇省厰員照實在價值收買開報即令滇員運
至武昌交收更可節省浮費至湖南郴桂等州縣
悉出白鉛每百斤價銀三兩三錢其滇黔所産白
鉛官買礦商價值不過三兩加以運至武昌脚費
總不過四兩有竒是合銅鉛兩項需銀不及十八
兩即可得錢十七千六百餘文絲毫竝無貼賠將
來節省何止百萬倘蒙
聖恩俞允於武昌設局開爐鼓鑄竝請
欽差廉幹部員至楚監督銅鉛兩便則制錢自多其鑄
出之錢即令江安豫蜀各省差員赴楚領回搭放
兵餉
國寳既得流通私鑄自可淨絶此(臣)芻蕘之見如有
可採伏祈
皇上睿鑒施行謹
奏
通盤議論皆係未見顔色之瞽說朕何暇一一指駁訓
示汝此等愚頑也
湖北按察使(臣)王柔謹
奏為敬陳楚蜀水陸道途之險請
敕開闢疏鑿以利攸往事竊查湖廣入川大路由彛陵
以至簡州多崇山峻嶺草木叢雜其濱江道路每
係山頂懸厓窄隘尤甚下臨不測之淵倘值坍頽
塌卸偪仄尚不盈尺行人乘騎失足不但無從救
援即身屍亦難撈獲至於水路除川省各灘不計
外即以楚之歸州而論水大則有拽灘之險江心
大石横亙中流舟行必迎石而放將次抵靠則須
急扭頭招從旁瀉下頃刻數十里勢不可遏故唐
詩有千里江陵一日還之句倘操舟毫釐差謬即
撞硼瓦裂莫可挽留若水小則又有新灘之險四
面狼牙怪石中僅溶道一泓勢更衝激而湍下則
係深坎數丈形同瀑布稍一誤觸雖巨艦立成齏
粉縱舵工水手十分諳習亦難保必無舛錯(臣)前
在湖南同知任内奉委觧運川餉陸路而往水路
而回數濱於危至今每一念及輙魂飛天外近詢
之往來蜀中者亦莫不驚怖每歲每月之間行人
必遭覆溺貨物每被沉淪殊堪憫惻(臣)查夔關荆
關兩處税課盈餘大倍往昔則知楚蜀道路百貨
虞其陸路之濱江者則宜酌加改闢寧紆程數日
務使有實地可憑方不致誤墮淵阱也夫當日設
險守國蓋為割據地利而言方今天下一家聲教
四訖東西朔南悉在幅員版圖之内更宜使血脈
流通周行無滯(臣)不揣愚昧懇請
修鑿平坦不特往來商旅咸祝我
皇上仁夀萬年即一切解運轉輸亦均資利便矣為此
謹
奏
觀汝屢次論奏俱屬狂妄不經莫非爾身果有瘋證耶
全不計及事之可否施行乃於君父之前矢口亂道是
誠何心大抵素性偏於粗浮所以但喜多事而不耐閒
靜耳
硃批諭旨卷一百四十二下
