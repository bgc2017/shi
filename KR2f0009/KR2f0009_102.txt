欽定四庫全書
硃批諭旨卷一百二
硃批施廷專奏摺
雍正六年八月二十八日廣東瓊州總兵官(臣)施
廷專謹
奏為僃陳地方情形敬抒管見事竊照瓊州一府遠
在天末外環滄海中處黎岐實為廣東要緊之區
(臣)去年十一月間於瓊州副將任内護理鎮務聞
有棍徒王君亮帶夥伴數人皆係外籍潛藏黎内
登即嚴飭各營勒限查拏送交撫黎同知審明因
其未經為非首犯王君亮已在監病故將餘犯分
别枷責押解原籍安插又如營兵吳成因查拏王
方撫綏黎岐起見至於整飭營伍添造甲械修理
墩臺操練兵丁皆係(臣)職分所當為或呈咨督撫
陋管見應請
旨敕議者敬臚列奏
聞
一瓊屬黎汛宜移駐捕廵以專責成也查先年黎
岐縱肆前鎮(臣)吳啓爵於𠞰撫之後開通十字路
穿跨黎境設立營汛扼其要口但汛弁只應責以
廵防稽查不宜干預外事乃歴年客商入黎貿易
例由文員給照汛弁驗放而此内黎人原非州縣
管轄每因田畜同類相爭時向汛弁投告為之分
剖彼即聽服否則或相讎殺以(臣)愚見應將該汛
係何州縣地方即於該州縣之捕廵移駐一員與
該汛千把協同稽查出入姦棍有黎人投告情事
公同為之理斷分解如果黎岐悅服地方安堵或
參革治罪則責成專而稽察密矣
一戰船修造宜酌定屆期以僃廵哨也竊照水師
戰船凡遇大小修拆造原有一定年限月日難以
贏縮但一營額設之船若皆同時屆修屆拆將何
船隻配駕出洋廵哨如瓊州戰船八隻俱於雍正
七年五月屆期大修倘一時赴厰興工則六月初
一日即値下班廵哨無船可以駕配以(臣)愚見當
於此八船内挑出尚堪駕駛四船暫時配兵出哨
將四船照期興修此挑出之四船寬至雍正八年
一瓊府同知不宜署事他郡以重職守也竊該府
同知有海防撫黎之責非如他郡丞可比(臣)自任
令遠署他郡只於瓊郡之州縣間遇員缺或委署
攝庶不致遠離職任而海黎事務得以就近兼理
矣
一拔補把總宜分别水陸以收實用也竊騎射為
武弁所首重而水師營弁尤以諳練水性船務為
要(臣)於瓊州水師副將任内每遇把總員缺挑選
送補多有實在諳練水務之人格於不能騎射難
以送考未免屈抑遺棄(臣)請水師兵丁拔補把總
只考驗熟練水務步箭合式人材壯健或於籐牌
拔補千總則水師弁員得收實用而騎射亦不致
偏廢矣
以上四條皆膚淺鄙見倘蒙
俯賜採擇伏乞
皇上睿鑒敇議施行謹
奏
覽
同日又
奏為恭懇
聖恩事竊查康熙六十年福建克復臺灣案内效力人
員蒙
皇上加恩議敘復經部行閩省考定等次定議分别錄
用(臣)謹據實陳明冒昧
奏懇者此案議叙功加署都司僉書内有吳祐李雄
張邦佐林山周鴻圖等五名係(臣)父原任福建水
師提督(臣)施世驃歴任長隨因其諳曉水務才堪
驅使帶往軍前隨師進𠞰甚為效力迨(臣)父克復
全臺在軍中病故之後伊等隨衆得邀議敘兹福
建督(臣)高其倬巳將此案功加人員定議分别等
次
題請分發江浙閩廣四省以千把總補用查廣東係
題請分發省分(臣)叩乞
聖主天恩准將吳祐等五員發在(臣)鎮標效力得以隨
時差遣俟遇伊等應得之缺聽督提二臣於通省
水師千把總員缺考驗補用可否仰邀
聖恩(臣)謹據實陳明伏乞
皇上睿鑒施行謹
奏
日前朕所降諭旨甚明類斯題帶人員於汝等有損無
益試思得五人之力失闔標之心孰多孰少既留標下
而不信任奏請何為若信任之通屬弁兵必致私生擬
議乃一定之理如云才堪驅使則何省不用好員何營
不可效力耶需員差遣只就本標本營訓導鼓舞作養
人材而選用之為上策斯係朕數年來留心體驗所得
之情形汝熟籌審計自知況此五人汝止知其漢仗膽
量而已至於品行操守焉能保其兼優倘發至汝標有
欺隱朦混暗為不肖處豈不貽累汝之聲名乎朕意此
舉無益抑且不宜即為此五人計亦不如發交别省督
提令其隨地效力更為妥協也
雍正六年九月二十二日廣東瓊州總兵官(臣)施
廷專謹
奏為奏
聞事雍正六年九月初五日(臣)據崖州營遊擊范緯呈
報八月十三日有暹羅國洋船收到該營榆林港
查據該船夷商具單報稱暹羅國船主陳宇財副
柯晃即癸卯年押紅□船往廣東查探貢探二船
不回暹羅情由者宇等奉國王令著押紅□船運
米到厦門發賣帶有壓船蘇木鉛錫海參烏木等
貨通船舵水七十九名番厮八名防船銅銃三門
鐵銃二門火藥二十觔腰刀三把因七月二十七
日在洋犯風發漏收到榆林港所報是實并據該
夷商禀稱船隻風帆破爛求住榆林港修整完好
俟明年三月間南風盛發復往厦門通船舵水每
人各帶有米數石丢水者無算現今近岸俱無衣
食欲將各名下米石變賣為伙食之用等情(臣)因
念時巳秋深該船斷難駕駛赴閩且洋舶重大非
明年夏至南風成信難以開行人口衆多時日遲
久既據稱各無衣食欲就地變賣米石當即照會
瓊州府酌量許其變賣些少以資伙食并行該營
外控大洋現在建設哨船三隻以佐礮臺聲援務
令常川駕出附近海面哨探廵查該營遊擊有調
遣督率之責必得諳曉之人方克有濟查新任遊
擊范緯辦事甚屬平常至於水師事務更一毫不
諳(臣)仰懇
聖恩請將廣東諳曉水師之陸路遊擊對調一員庶要
地收得人之效矣合併具摺請
旨伏乞
皇上睿鑒施行謹
奏
此奏甚屬可嘉候另有諭旨
同日又
奏為抒誠密奏仰祈
睿鑒事竊查瓊屬黎岐附山者原非州縣所管是謂生
黎其與土民接壤而居者則一體納糧是謂熟黎
此等黎糧雖有定額而此輩愚黎蒙昧無知每受
包攬多徵之弊甚非我
皇上一視同仁之至意兹本年九月初三日有定安縣
黎人王那小等七名先係海南衞所隸糧黎後因
裁衞歸併瓊山縣者入城赴縣遞告數日未為審
問(臣)緣係黎人進城著令諳曉黎語之人向問詳
悉知為控告糧頭王鄧昌將伊等額糧二十餘栳
加收至一百一十餘栳伊等難堪等語(臣)慮該令
楊仙椿初膺民社未悉黎情傳請至署面為開陳
必當秉公立行剖斷俾悅服速回安業以廣化導
乃該令回縣並不嚴究王鄧昌加收情由越數日
只將黎人逐回徒以隨後示禁託之空言如此施
為則該令之政績亦槩可見矣(臣)專司武職於黎
糧一項雖難詳其曲折但包攬多徵之弊實可瞭
然所當直抒其愚奏懇
皇上敇下督撫二臣立法清查務使愚黎得照數輸納
吏胥只按額徵收除包攬之積習絶多徵之陋弊
庶蠢爾窮黎咸沐
皇仁於無既矣為此謹
奏
此奏情節有旨命傅泰嚴察矣
雍正七年三月初三日廣東瓊州總兵官(臣)施廷
專謹
奏為恭謝
天恩據實陳奏仰祈
聖鑒事雍正七年正月二十五日(臣)齎摺家人回瓊捧
到
皇上硃批奏摺兼蒙
御賜哈密瓜一圓(臣)郊迎至署恭設香案望
闕叩頭謝
恩祗領訖伏念(臣)智識短淺謬以閩省克復臺灣案内
功加吳祐等五員係(臣)父舊用之人冒昧
奏請隨標效力荷蒙
皇上不加譴責
訓誨周詳(臣)不勝銘肝鏤膈感激涕零自念恭承
聖訓即使從兹微開智慮竭蹷駑駘深恐難酬
高厚於萬一合將(臣)感激愚誠繕
奏明者瓊州水師協營為(臣)所轄屬而該協副將李
振麟係先年跟隨(臣)祖施琅克復澎臺功加為(臣)
父施世驃長隨多年後因議叙功績補用廣東大
鵬營參將於預行保舉案内兵部
題補今職又該協左營守僃翁繼勳係(臣)妻舅右營
守僃王喜係(臣)表兄俱以千總預行保舉先後引
見註册兵部掣籤具
題補授計該協之副將一員守僃二員皆(臣)親舊(臣)
固倍加訓飭共圖報效不敢絲毫徇情私庇致負
皇恩惟是屬在統轄顧念引嫌(臣)心甚所不安理當據
實
奏明伏乞
皇上睿鑒施行謹
奏
果能秉公持正不被人所談論彼此同心協力互相勖
勉豈特親舊無妨便父子同官乃極好之事今汝如欲
避嫌原可言之督臣將伊等就近調用别營但汝祖父
以來三為水師統帥必求總非親舊無涉之人方為屬
員亦恐難得朕從前有公中私私中公之諭最為詳切
遵奉朕訓而行有何不安之處惟是汝等水師閩籍將
弁操守二字俱不堪問汝當奮發猛烈心志以廉隅自
勵不可蹈此卑汚之習也
同日又
奏為奏
聞事竊照暹羅夷船在洋被風飄泊崖州榆林港緣由
經(臣)繕摺奏
聞荷蒙
皇上睿鑒批示奉到欽遵訖伏查(臣)當日據崖州營呈
報隨即行回查明船主財副暨通船舵水人等是
否俱係彼國夷人其中有無中國人氏飭查去後
未據報覆因恐稽延日久敬即繕
奏續據遊擊范緯覆稱詢據船主陳宇等單開船水
七十九名俱係中國人惟小厮八名係是夷人并
呈據陳宇等單報九月二十五日颶風大作椗索
三門俱斷將船打上淺水觸破艙漏水滿米石貨
物俱皆壞爛鉛錫烏木壓在艙底難起等情(臣)當
即飭行該遊擊會同文員加意撫恤安頓在案詎
意該船自飄泊至擱破之後通船舵水人等沾染
瘴氣不服水土陸續病故十名其餘各懷疑懼四
散而去(臣)適接閱邸抄内兵部為欽奉
上諭事九月初一日奉
旨查康熙五十六年禁止南洋貿易案内經九卿議定
嗣後如有出洋之人留在外國者該督撫行文外國
將留下之人令其解回即行正法後經施世驃題請
蒙
聖祖仁皇帝特恩令康熙五十六年以前出洋之人俱載
回原籍隨於五十九年内福建浙江等省奏報出洋
回籍之人將及二千名嗣後則再無奏報回籍之事
是五十六年以前出洋之人其願回籍者皆已陸續
返棹而彼地存留不歸者皆甘心異域及五十六年
以後偷往之人矣目今洋禁新開禁約不可不嚴以
免内地民人飄流之漸其從前逗留外洋及違禁偷
往之人不准回籍餘依議欽此恭繹
諭旨嚴切明晰伏思該船舵水既係中國民人則其中
或從前逗留彼地及近年方往其國俱難懸定雖
伊等自洋開行在未奉
旨之先似可仰邀免究但事關洋禁應仍咨督撫二臣
聽其裁奪乃該地文武因未奉通行一任散去(臣)
於接報之頃即飛飭沿海協營嚴行盤阻并加意
撫恤聽候督撫裁奪外至陳宇押來船隻米石(臣)
傳喚陳宇面詢據稱所押係該國王船隻米石俱
巳壞爛現存些少并撈起貨物變價無多不足修
船之用擬令財副柯晃赴省城向
貢使取銀修船駕駛回國(臣)隨面商瓊州府給照差
役伴送柯晃前去矣除俟該船修整完固駕駛開
行回國日另摺具
奏外緣係夷船飄泊到境擱破舵水人等散去情由
合先繕摺奏
聞伏乞
皇上睿鑒施行謹
奏
此必係撫恤不周以致散去外國遠夷聞之成何體統
應令將散去情由一一據實詳明該督撫著嚴行參奏
似此違旨奉行不力之事萬不可捏飾疎縱以圖苟且
完結特諭
瓊州鎮總兵施廷專年少輕浮舉動乖張如縱
容百總文秀搶奪番商月旺等船貨銀物毫無
約束又縱容崖州把總陳竒才在瓊州城内姦
滛民婦東排孃舊州孃又縱容鎮標兵丁洪吉
王隆等乘蒙有章合婚之夕將有章夫婦綑縛
搶奪槩不斤革查究各有詳案可據伏思瓊郡
孤懸海外歴來民弱兵強全賴鎮臣加意防範
不偏不黨庶使兵知法律民樂昇平今施廷專
不能撫恤窮黎一味養驕悍卒在地方絶無裨
益在營伍日長澆凌
今有人如是參奏汝之欵跡且不特此也更於他處訪
聞汝囿於紈絝之習一味任性使氣袒護不法兵弁逞
兇犯科將吏治民生竟視為膜外毫無顧惜似此負恩
溺職曾未捫心一自問乎汝年甫離童稚蒙朕不次超
擢委任封疆置於大臣之列者蓋念汝世受國恩必能
繼汝先人之志斷不辜負主恩之故也豈料忍心害理
至於斯極在他人不過止於不忠汝則更加一不孝之
罪矣朕因汝年幼無知此次姑予寬恕向後若不痛自
改悔黽勉策勵仍然自以為是飾非怙惡則汝非施琅
之後裔也揆之天理人情便加以重譴朕心亦無歉處
愼之愼之大凡不可以告
天之事莫為不可以對朕之念莫存公私須要辨明是非
尤當認確能如此庶幾不失居官為人之根本否則朕
一番望汝之心深屬可惜汝其謹誌毋忽
雍正七年八月十二日廣東瓊州總兵官(臣)施廷
專謹
奏為恭謝
天恩事雍正七年七月十六日(臣)家人自京齎捧
御賜平安丸五百丸到瓊(臣)即望
闕叩頭謝
恩祗受訖竊(臣)待罪海疆寸長未效蒙
皇慈優渥賞賚頻加瓊州處在極南風土迥異内地我
皇上賜以上方良藥(臣)推廣
隆恩分給所屬水陸將士袪病回春取效如神海外兵
民共邀平安之福皆
皇仁所被也(臣)受此
異數當益凜冰兢竭忠盡力并勵所屬將領恪供職守
以冀仰酬
高厚於萬一而巳為此具摺奏謝
天恩伏乞
睿鑒謹
奏
總兵誤用匪人貽害非淺豈此數丸藥力遂能令兵民
共邀平安之福耶
同日又
奏為欽遵
聖訓并繳
硃批事竊(臣)前奏暹羅夷船擱破水手散去一摺蒙
皇上硃批嚴諭查參仰見
皇上軫念遠人之至意(臣)即嚴檄崖州營遊擊將不能
撫恤致令散去情由從實揭報現據該營詳覆前
來(臣)經呈咨督撫二臣聽候核參外至於文職應
聽督撫嚴察
題參其該夷船據報巳經修整完好雇添水手於此
七月十六日開往廣省欲俟伊國
貢使一同回暹合將遵奉
諭旨緣由具摺
奏覆併繳
硃批謹
奏
不妥協處豈止此一事而巳也
同日又
奏為奏
聞事雍正七年正月初七日據瓊州水師協副將呈報
香山澳夷船戸月旺等駕船一隻欲往安南貿易
於雍正六年十二月二十九日遭風飄至會同縣
潭門港打破(臣)經通報督撫提臣并行該副將作
速安頓撫恤去後嗣於二月十一日據該副將呈
報兵丁吳超凡民人楊鍾秀等各赴營縣控訴搶
奪番貨巳將該汛百總兵丁送縣審訊(臣)正俟該
縣如何審覆間隨於十五日據夷人月旺赴(臣)具
呈伊船撞損時衆人上岸撘伴何庇官自巳到百
總處講話旺在海邊見有四隻小船從大船邊撑
出内三隻往百總那邊去還有一隻有戴紅纓帽
的人同何庇官在上旺船有縀八十疋銀器五百
兩庇官只交縀八疋銀器五件餘都不見今懇乞
究追小船搬去之貨等因(臣)查夷人詞内雖未指
出營兵而按其情節何庇官明有串通百總情弊
即移會道府行究去後而該副將亦先遣人往百
總文秀家中查看有無寄匿番貨經遍搜無有文
秀因抱憤抹頸賴在旁兵丁救起(臣)隨行令醫痊
將該百總及吳超凡等十一人革除名糧解交有
司嚴行研訊緣此案當時虛實未定是以(臣)前次
摺内未敢冒昧具
奏近接府覆巳經訊明追贓定擬通詳合將情節奏
聞又本年八月初三日據水師協副將報有暹羅船主
李萬受等奉伊國王命駕船載米三千石并壓艙
蘇木等貨前往廣省貿易因南風之信巳過難以
駕駛到省於閏七月三十日就文昌縣七里洋面
灣泊現撥弁兵前往防護(臣)思該洋面非泊船之
所即與道府面商如夷人欲開行往省則聽其便
如願就瓊地貿易則須移泊内港以免風濤衝擊
之患兹夷人現在雇倩小船剝起貨物俟船載稍
輕方得駕入港内(臣)諭令營弁小心照看毋許姦
棍誆騙騷擾以仰體我
皇上柔遠至意再者瓊地各州縣風雨調順惟瓊山縣
近城地方七月間雨水稍遲閏七月初甘霖即沛
(臣)遣家人各處查勘田禾問之農民俱云無害今
晚稻將巳成熟米價甚平黎岐安堵海疆寧謐合
將情形具摺奏
聞謹
奏
今巳調爾離瓊該鎮地方一切總與爾無涉矣
硃批諭旨卷一百二
