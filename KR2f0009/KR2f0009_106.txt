欽定四庫全書
硃批諭旨卷一百六
硃批張善奏摺
雍正六年十一月十一日山西大同總兵官(臣)張
善謹
奏為恭謝
天恩敬請
陛見事竊(臣)蒙
皇上天恩卑以山西大同總兵重任於雍正六年十月
二十二日抵任當即恭疏叩謝
天恩任事外伏念大同為邊陲要地總兵責任匪輕所
有應行事宜雖勉竭駑駘次第料理但(臣)識淺才
微其於撫輯兵民一切機宜必得親承
聖訓庶幾有所遵循伏懇
皇上恩允容(臣)減從輕騎趨赴
闕廷跪聆
天語不惟巖疆重寄得以措置合宜而犬馬戀
主之忱亦得以少慰矣為此繕摺奏謝
天恩所有(臣)瞻戀下悃懇請
陛見情由相應一併請
旨伏乞
皇上睿鑒施行謹
奏
爾方到任未久且不必來京地方營伍一切事宜周知
後於明歲春夏間再行請旨可也
雍正七年正月十九日山西大同總兵官(臣)張善
謹
奏為籌補軍器事竊(臣)自到任以來一切應行事宜
俱在次第料理而操練兵馬整飭營伍之處尤關
首務查(臣)標下三營及協路各營旗幟帳房新舊
參差鑼鍋鍬钁多有不備細詢其故緣營伍軍器
一有缺損例應於公費銀内即行補製而大同鎮
屬三營並協路十四營汛共止留公費糧五十三
分除各營路每年奏銷兵馬錢糧冊籍紙張領餉
盤費等項之外所餘無幾此外無項可動是以上
下相因不行補造今估計補造帳房鑼鍋鍬钁及
大小旗幟等具共需銀八千三百九十兩零(臣)查
有前任鎮(臣)祖秉衡具奏大同教場地租並助馬
得勝二路交送總兵衙門餧馬榖麥請充積貯每
遇青黃不接減價平糶以濟兵丁雍正五年六年
分穀麥業經減價給兵易過價銀一千八十兩零
現在存貯買補又前任鎮(臣)祖秉衡具奏清出各
營路地畝餘租易價銀二千二十八兩零奏請製
造各營路步守兵丁棉甲均蒙
俞允准行在案(臣)愚以為濟兵造甲亦屬急公但大同
地方上年收成頗好兵糧無庸接濟至製甲之請
原為營伍壯觀然較有關實用之軍器尚在可緩
請將祖秉衡奏准積貯餘租造甲二項動用易價
銀兩先製造旗幟帳房鑼鍋鍬钁等項以裨實用
俟此項製造完傋再請補製棉甲除動用積榖餘
租易價銀三千一百九十兩零尚不敷銀五千三
百三十兩零仰懇
聖恩准令(臣)在山西司庫銀内暫行借支製造其司庫
懸項銀兩准於積貯穀麥并餘租銀内以雍正七
年秋收後起勻作二年變解司庫還項倘蒙
恩允則營伍軍需實有裨益矣是否有當伏乞
皇上睿覽批示遵行謹
奏
所請候交廷議積貯棉甲二項與旗幟帳房之應緩應
急要在權其先後而次第為之也
雍正七年三月初八日山西大同總兵官(臣)張善
謹
奏為犬馬戀
主情殷恭請
陛見以展微忱事竊(臣)於去歲繕摺奏請
陛見仰蒙
皇上硃批爾方到任未久且不必來京地方營伍一切
事宜周知後於明歲春夏間再行請旨可也欽此欽
遵(臣)將應行事宜及奏請製造旗幟帳房等項俱
巳次第辦理至前派大同營路解陜軍需馬匹並
大同官兵領解右衞旗兵馬匹今准山西撫提二
臣來文令(臣)派撥官兵解交陜西(臣)遵照派定官
兵俱已分運解送訖仰懇
天恩容(臣)減從輕騎赴京
陛見瞻仰
天顔跪聆
方略俾巖疆措置有所遵循而戀
主微忱亦得少抒於萬一矣為此具摺請
旨伏乞
皇上睿鑒俯准施行謹
奏
目下有派撥兵弁諸務湏汝在任料理候至秋間有旨
雍正七年三月二十日山西大同總兵官(臣)張善
謹
奏為
聖恩高厚難名(臣)心仰報彌切懇請隨師進𠞰以申報
效微忱事竊(臣)接奉部文派選(臣)屬老營營參將
呂瀚河保營參將陳昇管領車騎營兵丁限五月
二十五日以前到京(臣)遵即轉行現在料理至期
起程外伏念(臣)生長西邊歴任川陜屢隨總督(臣)
岳鍾琪克取西藏征𠞰青海其塞外行營諸務頗
知大槩今値用兵之際正(臣)效力之時安敢尸位
素餐不思報稱謹繕摺籲懇伏乞
聖主恩准所請或令(臣)由何路領何處官兵或准(臣)隨
師一同進𠞰以盡職分以攄犬馬報效之悃(臣)無
任悚惶待
命之至為此繕摺請
旨謹
奏
無庸奏請凡事遵承朕之訓諭而行
雍正七年閏七月十八日署理陜西固原提督印
務總兵官(臣)張善謹
奏為恭謝
天恩事竊(臣)荷蒙
聖旨調(臣)
陛見即命(臣)署理陜西固原提督印務驚聞
寵命感懼交加又蒙
皇上隆恩賞賜孔雀翎絨纓帽一頂見(臣)眼&KR0858;即
賞賜洗眼藥方著太醫院為(臣)療治(臣)冐昩以私情妄
瀆即蒙
聖恩准給(臣)曾祖父母一品
誥封(臣)子鵬䎙更蒙
天恩賞列藍翎侍衞又於(臣)
陛辭請
訓之日荷蒙
教誨諄切指示周詳復
賜(臣)紗袍紗褂火鐮鼻煙荷包餑餑果乾各一匣伏念
(臣)邊鄙庸材毫無知識欽承
皇上如此弘恩是皆古今臣子不世有之奇遇而在微
(臣)更為夢想所不敢望者清夜自思感激難名惟
有凜遵
聖訓黽勉自勵盡此愚誠不敢稍存欺飾竭蹶供職以
冀少答
天恩於萬一耳所有微(臣)感激蟻悃理合具摺
奏謝伏乞
睿鑒謹
奏
柔善巧詐之轍萬不可蹈徇人欺主之事萬不可為能
此方不負朕格外恩遇亦係保全聲名之正道若心稍
瞻顧行小惠以沽虚譽或枉法徇情因私廢公被朕覺
察決不輕恕汝也勉力為之
同日又
奏竊(臣)於七月初一日叩辭
闕廷於初二日自京起程出居庸關由宣府至大同渡
黃河經延綏沿邊一帶抵固原數千里在在雨暘
時若禾稼豐美農工商賈各安生理莫不仰頌
皇仁羣歌樂利(臣)目擊歡戴情形不勝雀躍理合一併
具
奏伏祈
睿鑒謹
奏
凡如此等之奏不可粉飾浮詞圖美觀聽類斯習氣甚
屬無味總務一眞誠為要誌之
同日又
奏為奏
聞事竊(臣)欽奉
聖旨命署固原提督印務到任之後即將一切應行事
宜次第料理所有陜省召募兵丁(臣)已遵照寧遠
大將軍(臣)岳鍾琪照會數目飭行標協營路將備
各官務募年力精壯技藝嫺熟之人勤加訓練(臣)
不時合操期成勁旅以盡(臣)職其應需馬匹鑼鍋
帳房等項另咨督臣購辦再陜省官員署任者多
昨(臣)赴任一路凡有接見之員(臣)仰體
聖意面加教訓必期實心竭力仰報
皇恩此中倘有貪黷乖張不肖之員(臣)即咨會督臣
題參必不少徇情面至於固原提標營中事務據(臣)
標中軍摺開營中前存一切錢糧已經前任提督
路振揚將用過銀數
奏明止下剰銀七百五十三兩零現在營中收貯等
情(臣)遵
旨復加細查前任提(臣)路振揚莅任三年謹愼小心營
務無悞其一切用過錢糧既經
奏明無庸(臣)再具
奏合併奏
聞謹
奏
路振揚除操守之外一無可取巧詐不實鄙劣人也
硃批諭旨卷一百六
