欽定四庫全書
硃批諭旨卷一上
硃批范時繹奏摺
雍正四年六月二十四日署理江南江西總督印
務總兵官(臣)范時繹謹
奏為恭謝
天恩事㐲念(臣)庸愚下質恭膺
寵命署任封疆(臣)自入境抵任以來悉心體察竊念兩
奉
上諭欽遵勿替實力奉行以期全效至於各該地方官
題次第請行仰副我
皇上任用之至意但(臣)自顧識淺才疎荷兹重任夙夜
悚惕唯有恪奉從前所
天恩謹
奏
覽
同日又
奏為奏
聞甘霖普徧栽蒔咸齊秋成預兆恭慰
聖懷事竊(臣)於抵任之後仰體我
皇上軫念民生之至意隨即飛飭各屬州縣詳查所屬
地方之秧種曾否栽齊雨澤有無霑足據實開報
種栽蒔青長茂盛又據江西所屬州縣陸續詳報
俱稱雨澤應候秧苗皆已插齊各等情到(臣)内又
據稱溢漫等處俟水勢漸平仍可望插秋苗等語
稍有低昂然俱稱比之春季大覺平減(臣)自身抵
江省以來目睹雨澤之調勻隂晴之順候乃知三
奏報恭慰
聖懷謹
奏
此等奏報務須據實無隠絲毫不可涉於粉飾
雍正四年七月二十日署理江南江西總督印務
總兵官(臣)范時繹謹
奏為恭謝
天恩事竊(臣)荷蒙
皇上隆恩命(臣)署理兩江總督印務(臣)於請
訓之日曾經奏
聞宋參知政事范仲淹係(臣)二十一世祖祠墓俱在蘇
州仰懇
天恩乞於公事赴蘇之日身往展拜並得將所在族人
嚴加教戒業經叨蒙
恩允兹(臣)於在蘇公事之餘獲便道展拜至於在蘇(臣)
族(臣)素無往還曾經識認者亦不過一二人除祭
拜之次槩不接見更出示嚴加約束務期各安本
分共樂
昇平伏念(臣)家自從
龍以來世受
國恩迨(臣)之身遭逢
殊恩者更逾尋常今復以奉
命之榮俾往代先(臣)得邀
恩於千載之後即(臣)之沾被
高深於靡涯也(臣)無任感激歡忭之至為此繕摺恭謝
天恩謹
奏
但宜務實以實心效實力一切據實無欺即為報朕勝
如此奏多矣冄爾會商耗羡一摺留中前已有嚴旨密
諭張楷並經飭諭直省各督撫此事要須爾等細心商
定者朕實代爾難立主見但爾乃莅任之初且聽張楷
作何辦理為是
雍正四年八月十五日署理江南江西總督印務
都統(臣)范時繹謹
奏為具報禾苗長發情形恭慰
聖懷事竊照兩江今歲禾苖緣當初夏之際獲雨各有
先後因而插蒔之時間有遲早今查通省禾苗皆
已及時插種種後又值雨水調勻現今官民交相
慶祝其沿江濱湖州縣間有低窪之處不免水澇
經(臣)一面委勘撫恤一面會同安徽江蘇撫(臣)等
會疏
題報外今(臣)查據兩江各屬詳報禾苗情形僉稱禾
質青蔥長發茂盛並僉稱現今米價平減照常各
等情形詳報前來(臣)復歴採輿論俱稱幸喜七月
以來晴明較多雨水較少其低窪之田待其水消
補種再(臣)查江西通省禾苗除宜春鉛山大庾三
縣報稱早禾六七分收成外其通省州縣具報早
禾收成俱各八九十分不等(臣)謹將兩江禾苗情
形繕摺奏
聞謹
奏
實慰朕懷但能竭誠秉公以為國為民之心對越
天地神明斷無不昭示感應風雨以時之理爾等督撫職
任關繫甚巨莫易視之此理須實心確信不疑方不有
負朕之任用也時刻勉之敬之
同日又
奏為據實奏明仰祈
聖鑒事竊(臣)於抵任之後深念錢糧事務上關
國帑先將安徽布政司庫貯銀兩按冊盤查並無虧
空照例移咨安徽撫(臣)魏廷珍候於
奏銷會
題外今(臣)前至蘇州又經會同撫(臣)張楷盤查江蘇
布政司庫貯銀兩據布政使漆紹文冊報應存實
在銀一百四十八萬八千二百七十兩零内有候
欵歸補銀三萬五千二百三十四兩零現無存庫
稱係前任布政使李世仁鄂爾泰並該司各任内
因公動支尚在候欵歸補外查明實在貯庫銀一
百四十五萬三千三十六兩零隨將盤查清冊候
欵歸補緣由照例移咨江蘇撫(臣)張楷候於
奏銷時清查會
題外(臣)仍嚴飭布政使漆紹文限於本年
奏銷之前亟將候欵歸補等項諸欵催歸貯庫倘歸
補逾限即屬虧空(臣)即查明
題參斷不敢因仍緘默私相容隠合謹繕摺據實奏
聞並將該布政使漆紹文冊報候欵歸補各項銀兩附
具清摺恭呈
御覽謹
奏
知道了應如此者百凡悉照此據實無隠自然永久蒙
朕之眷注也勉之檢舉一摺留中俟張楷來面詢張楷
甚不妥協朕欲黜其江蘇之任觀其一切奏對悉屬悖
謬之極江蘇官民作何評議及伊居官實蹟如何之處
爾其據實奏聞
同日又
奏為奏
聞事竊(臣)於雍正四年八月十四日據淮安府山陽縣
並淮安城守營參將等同日詳報僉稱本月初七
日定更之後有遊巡兵丁報稱當夜忽有一人同
更夫扭結一人來到營房值有千總吳俊在汛身
往驗看同見被扭之人認係淮關監督慶元家人
康二隨問扭結康二之人是何姓名因何事故據
云我是淮徐道之子姓潘正在說話間突然闖進
淮關内使數人強將康二搶去彼時衆人之中但
認得二人一係康三一係姓沈大衆疾去如飛無
從詢其原由後詢淮徐道潘尚智之子據稱今有
慶監督還我的銀子一萬一千兩裝做十一包放
在五乘轎内要擡往百子堂去今被他内使多人
齊來上前搶轎内銀子我所以拉住這個内使到
營房裏來的等語該千總隨趕至百子堂查看果
有轎子五乘内尚存銀六包隨問轎夫你銀子是
從何處擡來據稱此是潘公子的銀子自淮關署
内後門擡出來原是十一包今只剰六包那五包
是關上内使搶去了等語遂押交該縣去訖又據
該縣詳稱當即訊問轎夫等口供大略相同各等
情到(臣臣)按閱之下不勝駭異查慶元身係差員
掌收
國課豈宜别有贏餘夤夜給還潘姓更查潘尚智係
經嚴參現在勒追虧空之人乃有銀兩藏託於慶
元之家再查慶元身任淮關積年以來每每假借
聲勢任意縱横其間必有指稱詐賄於從前調停
彌縫於事後種種情事在所不免况此案不過偶
一敗露便有一萬餘金之數而潘尚智之與慶元
或别有囑賄夤緣藏匿
國課情節更未可定除移行淮關監督慶元勒觧康
二等并一干搶犯到日飭司嚴審確情外(臣)念慶
元身係京員且恐將來差滿回京難憑質問合謹
繕摺奏
聞或仰候
皇上諭交内部審訊或
欽差京員到南審訊之處統祈
睿鑒施行謹
奏
此事經河臣齊蘇勒奏聞已差京員前往察審矣
雍正四年八月二十八日署理江南江西總督印
務都統(臣)范時繹謹
奏為奏報事竊(臣)看得江寧省城附近地方於本月
初四日起隂晴不定連有小雨每日或一二次不
止接連數日至十三日方始開霽後於十六日起
又復隂雨十七日大雨一晝夜十九日晝夜大雨
晴後於二十四日漸次晴朗業已雨止彼時經(臣)
差員四外看問據稱山田均無妨礙窪田水聚難
消晚禾花豆收成將來恐減分數倘後此隨即晴
明尚亦不至成災等語除(臣)正在遵
旨入闈監臨科場事務業經另行飭勘隔遠地方雨水
多寡曾否傷稼容(臣)於揭曉之後再將年成實在
分數繕摺奏
聞外謹將近日江省附近雨水情形先摺奏
聞謹
奏
朕前諭秋成後方敢確信斯言果不誣耶朕悞用張楷
地方上何望雨暘時若爾前稱朕之洪福今可推諉朕
無福乎爾等封疆大吏比古諸侯實主生民社稷所關
甚巨朕頒諭直省督撫曾褒奬田文鏡李衛楊文乾試
看此三省今歲收成若何所以爾等督撫朕用得其人
朕福斯大不可言倘悞用匪人朕即無福矣如此論福
鑿鑿可據若專靠朕福任意營私舞詐而欲文武調協
兵民舒暢地方安輯時和年豐無是理也欲求此效莫
若以至誠格天覽爾前奏似覺有高興光景洪範庶徵
曰狂恒雨若若然則多雨咎徵或係爾所感召亦未可
定戒慎恐懼時刻不可去諸懷抱勉之敬之
同日又
奏為遵
旨覆奏事竊(臣)於到任後細訪前任督(臣)查弼納居官
操守尚無貪婪之蹟但有稱其於保
題武職官員事後遇有餽謝尚敢收受之語再查查
弼納在總督任内每歲有安徽江蘇江西藩規銀
各四千兩江安糧道銀三千餘兩再鹽規銀二萬
四千兩外又小禮銀一千二百兩照常收受為公
用日用之費經(臣)察訪明確據實奏
聞(臣)再看得江寧將軍(臣)伊立布自到任之後凡事頗
知勉勵其約束官兵亦能嚴整但人多謂其較之
前任甚屬刻薄者蓋緣向年以來駐防官兵日就
縱弛至不堪言遇有事出而將軍與該管官百計
袒護漸至怙過不改積習難除今伊立布嚴加約
束不肯因循小人等不得遂其為非因而人言藉
藉然而官兵習氣則由此可望振刷矣再(臣)察伊
立布居心為人凡遇事務不免性情褊急聰明自
用往往自滿之心自得之象見諸詞色所有將軍
(臣)伊立布到任以來居官為人情形(臣)不敢飾諱
合併上達
皇上天鑒謹
奏
此奏甚屬公當評論伊立布絲毫不謬朕意伊立布一
到江寕必招物議今果如此但要伊實心為國家效忠
日久人自知也諒伊必不負朕知遇爾其和衷料理以
移易旗兵之陋習
雍正四年十月十九日署理江南江西總督印務
都統(臣)范時繹謹
奏為欣承
聖訓仰荷
恩頒微(臣)感激恭謝
天恩事竊(臣)齎摺把總回南恭捧
硃批諭旨並
欽賜哈密瓜到(臣)隨恭設香案望
闕叩頭謝
恩訖(臣)跪讀
硃批欽承之下彌增感惕伏念(臣)以謭劣之材蒙
皇上委用兩江重任於到任之初見雨水調勻禾苗秀
發據(臣)迂淺之見遂以預擬有秋遽爾入
奏實屬冐昧蒙
皇上聖諭指示(臣)始頓悟前非正滋惶恐迨至八月間
隂雨過多不敢壅於上
聞繕摺奏報(臣)於彼時倍深刻責寢食難安今復凛奉
硃批荷蒙
皇上教訓詳明仰見
皇上敬
天勤民之至意推己及物之深仁今(臣)昏惰之極不自整
飭有負委任仍蒙
皇上施
恩格外不加譴責
訓誨包容引經
教誡(臣)不勝感激戒懼從此益加檢束彌切寅畏斷不
敢稍自疎縱以下悞地方而上厪
聖懷也理合具摺恭謝
天恩謹
奏
觀爾有張皇莫措光景勉之此任非比馬蘭關只辦一
實字遂可稱職兩江事繁覺有不能景象惟以安静詳
審為務急切求好則大悞矣徐徐經理一切明白後方
可見諸施為萬不可急遽愼之一字最要
雍正四年十一月初二日署理江南江西總督印
務都統(臣)范時繹謹
奏為事關錢糧銷補據實奏
聞事竊查修造天津戰船一案原准部咨為欽奉
上諭事内開江南成造大號赶繒船六隻小號赶繒船
六隻舢板船十二隻曾經遵將司庫正項錢糧動
支修造已於本年六月二十二日具報完工嗣據
江蘇布政使漆紹文詳稱上下兩江各委官等具
領辦料銀兩共經發過四萬二千六百三十兩零
(臣)念此項動用銀兩支領過多難憑銷補亦曾咨
詢閩省開銷之例如江南所造船數約略估計僅
值六千五百六十餘兩較之用過銀數大相懸殊
(臣)隨屢飭查核再四駁詰據承委各員僉稱辦用
物料俱係採覓樟木竝所需釘鐵油麻分外加料
又稱在承辦之時督撫有但儘力修造不必計費
之言所以支用過多等語(臣)念應需物料縱係遠
出採買亦不至經費逾格至於若此況既稱不必
計費儘力修造則彼時上司自應督催委官不時
監察令其堅固方為合式今駕送船隻舵桅損壊
明係經管之督撫上司罔知節慎不過故示急公
之語而承委各官遂得任其浮泛之用究致貽悞
欽工而虧缺
國帑今雖上下兩江藩司籌畫彌補議及協貼議及
公捐終屬以緩濟急帑項現在虚懸彼督修承修
等官始而不妥議奉行繼而不查核節慎以致支
用浮多不敢請銷貽累通省公捐而從前之督撫
承委等官轉得優游於事外豈為平允(臣)查修造
戰船支領銀兩除可以請銷數目外所有浮用銀
三萬六千餘兩請著落督修之督撫竝承修等官
各名下照數分賠庶乎各屬無庸公捐而帑項不
致懸虚矣為此謹
奏
所議殊屬未協浮冐銀兩自當責令分賠如不能賠補
應作何處分從何著落如此議確方可允行也
雍正四年十二月初六日署理江南江西總督印
務都統(臣)范時繹謹
奏為欽奉
諭旨察明奏覆事前(臣)接奉
欽發原任江西安福縣知縣劉學愉奏請分縣一摺奉
硃批諭旨有人條奏此事爾可徐徐察明應行與否密
議奏聞欽此(臣)隨悉心詳查得江西之安福永新兩
縣地方皆傍大山綿亘通聯俱有上西鄉二處地
名相同地方相連中有分水亭為兩縣分界之處
因地方僻在山陬去城窵遠蠻野性成每當徵收
之時差役不能制服是以歴來兩縣錢糧舊欠未
清新徵不足揆厥所由皆緣去官既遠化導未周
徵收不便之故也(臣)今查兩處上西鄉地方課賦
合計約有一萬四千餘兩居民散處恃遠刁悍兼
有流寓棚民雜處於荒山窮谷之間該縣令實有
瞻顧不及之虞若將兩處歸併專設一縣自能就
近治理查永新縣之連化地方舊有同知空署可
以改設縣治但(臣)伏思改設縣治未免重費經營
抑或仍遵舊制移令該同知駐劄連化親莅教誡
以資化導亦屬相宜(臣)謹將地勢民情備細查明
密議奏
聞仰候
皇上睿鑒施行再(臣)於分設議内仍有請者若設縣治
則有倉庫城垣俱需防護應請另添一營增設守
備一員把總一員馬戰守兵照永新營制依例增
設若止移駐同知亦應添設千總一員量添守兵
五十名以資彈壓(臣)謹據(臣)愚昧之見一併具摺
奏
聞謹
奏
再加細訪確議具疏題奏將飭發條陳緣由疏内不必
叙入
同日又
奏為欽奉
硃批諭旨微(臣)感激恭謝
天恩事竊(臣)標齎摺把總回署(臣)謹接奉
硃批跪讀
聖訓(臣)當瞻奉之頃具知
睿鑒之聖明如對
天顔之和霽隨恭設香案望
闕叩頭謝
恩訖伏念(臣)自署任之後諸凡叢脞未效寸長蚤夜捫
心實深愧懼幸得仰奉
恩綸過蒙勉勵
鑒知(臣)於此任實有張皇莫措光景
俯加體恤
教導周詳似此
聖恩實有加厚於
寵恤榮褒之外者(臣)非木石不禁稽首涕零五中激切
又蒙
諭以安静詳審不可急切求好徐徐經理一切明白後
方可見諸施為萬不可急遽慎之一字最要煌煌
天語教誡明切惟有凛遵恪奉盡(臣)之心思竭(臣)之精
力從此事事詳審刻刻敬慎勉期不負我
皇上教誨之
恩矜全之
德於萬一所有微(臣)欣承
聖訓感激愚誠合謹繕摺恭謝
天恩謹
奏
好之一字欣羡不得不好二字畏避不得大學云心有
所好樂恐懼皆不得其正百凡惟宜静待事來順應任
其紛雜目前所辦者不過一事耳一事畢然後又辦一
事如理亂絲終有頭緒勤字最為要緊然欲勤若非以
誠格神默助精力亦恐時有不逮爾其遵奉行持試看
驗否更須慎防受人欺誑至要至要
雍正五年正月初二日署理江南江西總督印務
都統(臣)范時繹謹
奏為
聖世嘉徵協應黃河效順澄清恭賀
上瑞敬抒歡誠事雍正四年十二月三十日據淮徐
道詳報所屬上自虞城縣下至邳州交界一帶黃
河於本年十二月十六日澄清又邳睢交界起至
古城止並桃源縣所屬一帶黃河於本年十二月
十七日澄清實屬千古竒逢相應飛報以紀嘉徵
等情前來(臣)接閱之下不禁抃舞踴躍之至欽惟
皇上德備中和
功崇位育兹當歲序更新之候正值
皇上大慶之年
天錫純禧頌
春臺者千八百國河流清湛綿
寶歷於億萬斯年(臣)躬際
昌期欣逢
瑞應仰無疆之
仁夀歡忭彌殷瞻
有道之化成賡颺恐後祗緣時值遵例封印不及恭疏
題報今謹繕摺先行奏
賀為此謹
奏
此實
天錫嘉徵然我君臣正當自兹倍加寅畏候另降旨由部
頒發
同日又
奏為欽奉
諭旨恭謝
天恩事雍正四年十二月二十六日江寧將軍(臣)伊立
布
陛見回任(臣)謹率屬出郊跪請
聖安伊立布密傳
上諭(臣)俯伏跪聆仰蒙
皇上天恩高厚
聖訓優容(臣)於欽奉之下感激惕勵交集於中隨望
闕叩頭謝
恩伏念(臣)以武職出身於吏治民情實未諳練自蒙
皇上殊恩任用署事以來事事荷
聖主之矜全時時蒙
王言之指示
恩出格外感溢五中今復蒙
皇上念(臣)之庸劣
鑒(臣)之愚誠
訓諭遠頒洞燭肺腑(臣)何人斯叨蒙若此唯有凛遵
聖訓實力奉行以期上報
高深於萬一所有微(臣)欽奉
訓旨感激愚情合謹繕摺奏
謝謹
奏
應感謝者常能受寵若驚自必悠久蒙眷若稍肆志則
境亦隨之天難諶三字時刻不可去諸懷也慎勉為之
雍正五年正月十九日署理江南江西總督印務
都統(臣)范時繹謹
奏為奏
聞冬雪均霑春耕裨益事竊(臣)查上江各州縣除寧國
太平廬州三府並廣德六安二州所屬地方俱於
去年十月二十三四等日先期得雪外又於十一
月十四五六等日以及十二月初三四五等日通
省州縣俱報得雪大槩霑足又查下江地方通省
州縣俱於十一月十四五七等日連次得雪又於
十二月初三四五等日各屬州縣盡報得雪通省
霑足上下兩江二麥可卜豐收農民俱各懽忭冄
查上下江入冬米價歴據報稱俱皆照常即當兹
歲暮春初之時亦未稍有加增萬口歡呼人情安
樂(臣)身任地方目矚輿情實深踴躍理合奏
聞謹
奏
覽奏冬雪米價情形深慰朕懷大凡身任牧民之責者
但能以誠敬二字對越
神明則
穹蒼之感應朕可保其必然至於後天作用任其聰明才
智學問本領非徒無益而有害也此理信得及一分受
一分福信不及一分增一分孽若肯於此加勉能事畢
矣勉之慎之
雍正五年二月十三日署理江南江西總督印務
都統(臣)范時繹謹
奏為奏
聞事雍正五年正月初四日准戶部咨開為欽奉
上諭事荷蒙
皇上仁恩浩蕩
俯念江省去歲雨水稍多間有歉收既經蒙
恩賑恤今復預籌積貯以濟民艱更
諭以被災地方徵漕緩半又
特遣京員確查存漕米石分别留運平糶(臣)除將欽奉
事宜俱謹遵照奉行外今
欽差左副都御史(臣)鄭任鑰戶部員外郎(臣)保住等業
於正月二十九日到省經將江安糧道存貯還漕
之米二萬八千五百八石零一一盤兑皆係實貯
清查已訖當於二月初二日江蘇撫(臣)陳時夏到
省會商(臣)等謹念事關
題(臣)謹先摺奏
聞恭慰
聖懷再(臣)復有奉到欽奉
上諭事雍正四年五月初一日准工部咨開會議得條
奏内稱疏濬淮揚運河行令總河會同總漕江南
日期恭疏
題報外今(臣)於本月十三日自省起行前赴淮揚一
帶會勘河道合併奏
聞謹
奏
覽
雍正五年三月十二日署理江南江西總督印務
都統(臣)范時繹謹
奏為遵
旨覆奏事竊(臣)遵
旨查得江寧府知府郭如楩本非老練長才但辦理事
務尚能供職未至貽悞操守亦祗中平再觀其存
心雖屬謹飭然不免留心趨避於本管司道用意
聯屬同官之中好事結納凡意見不合者即故為
抗持以示孤介是皆久於外任積習漸染經(臣)屢
加教導近雖知儆戒但積習未除非老成可任之
員(臣)蒙
皇上諭旨垂問合謹據實奏
聞謹
奏
所奏郭如楩甚公如可以造就有成則應姑留以觀後
效若竟不稱職省府要任豈可令其貽悞候朕調來審
觀酌定
雍正五年三月二十四日署理江南江西總督印
務都統(臣)范時繹謹
奏為奏
聞請
旨事竊照表率屬員必需幹練之材而兼綜府務尤冀
久成之效(臣)看得廬州府知府趙向奎到任方及
三月兹據該員呈報請丁父憂前來(臣)查職官丁
憂著有成例何敢冐昧陳請但念廬州一府民風
吏習頑敝日深更兼合肥一縣附郭府城積年以
來錢糧玩欠盜訟頻仍正需強幹勤敏之員整頓
革除(臣)查趙向奎前任嘉定縣任内凡於除暴催
科多能實力奉行歴有成效上年趙向奎陞授知
府(臣)方深幸
皇上委用得人詎意該員今報丁艱(臣)緣地方事務起
見既不敢因循成例貽悞地方又不敢逾格乞
恩遽題留任今特繕摺奏
聞仰乞
皇上俯念地方關繫得人為要得蒙
恩諭該員在任守制實於地方獲有裨益合謹奏
聞伏祈
皇上睿鑒施行謹
奏
趙向奎實心任事之員應留任者已有旨諭部矣但恐
其失之稍急而過莫慮不及整飭屬員當激勵此風如
假借和平安静之名而一味因循瞻徇此鄉愿之習宜
力為振刷屬員趨向全在爾等好惡去取間也至其氣
質之偏無心之過要須寬恕而成全之爾等責任除察
吏二字外無别事也勉之勉之
同日又
奏為請
旨事雍正五年二月初八日通州知州李世裔到省轉
傳
上諭為通州水口建閘一事(臣)謹於會勘淮揚一帶河
道之便即會同撫(臣)陳時夏於二月二十九日抵
通連日率同該知州等赴各水口查看查得通州
水口雖多惟觀音壩鹽倉壩唐家壩三處水口最
關緊要但觀音壩地係流沙難以建閘鹽倉則係
廢壩建立閘座不若仍將舊壩修築旱則可蓄澇
亦可開惟唐家壩離城不遠若修理閘座開濬淤
塞以時啟閉則水旱皆可無虞矣適(臣)等有公同
赴淮之便歸途順赴通州勘明建閘築壩情形繕
摺奏
聞請
旨批示倘蒙
俞允准行則唐家壩原有閘座不過略加修整其開濬
淤塞費亦無多統俟奉
旨准行之日飭令地方官逐一勘估工料造冊具報(臣)
等另行
題明酌動帑項修理謹此合詞具
奏並繪圖恭呈
御覽伏乞
睿鑒批示遵行謹
奏
通州閘壩朕未身經目覩所以諭令爾等斟酌應行者
具疏題奏不宜者於疏内聲明此亦爾等現行現議中
事也
雍正五年閏三月初八日署理江南江西總督印
務都統(臣)范時繹謹
奏為奉到密飭
上諭事雍正五年三月十六日接奉内閣密封
上諭一道(臣)謹祗受訖伏惟黜幽陟明實
國家之大典而賞善罰惡乃
王法所當行我
皇上以善望天下以正導人心久矣
化行教溥即頑梗之兇苗盡已革面革心輸誠向化乃
猶有董起弼等類者奸惡性成潛行竄匿所犯情
罪已屬難容漏網脱逃尤當不赦(臣)身任地方久
奉
諭旨雖經節次嚴飭多方跴緝尚未弋獲自顧疎忽正
兹惶懼今幸蒙
皇上密降
諭旨更蒙
指示周詳(臣)謹欽遵奉行於(臣)屬各員切實飭知備細
指授務期設法派人重懸賞格嚴行稽查加意盤
詰斷不使匪類得以漏網而(臣)等地方官弁自貽
罪譴以上負
天恩所有微(臣)奉到
密諭欽遵緣由合行繕摺奏
聞謹
奏
一切緝捕人役當開列一單置諸左右不時密飭屬員
令其勤加察考如能緝獲者格外賞賜以示鼓舞如此
方為勸懲之道若虚應故事致令姦匪漏網以為寬仁
則大悞矣勉為之
雍正五年四月二十六日署理江南江西總督印
務都統(臣)范時繹謹
奏為奉到
硃批諭旨(臣)謹欽遵事前(臣)覆
奏江寧府知府郭如楩一摺奉到
硃批(臣)已跪讀欽遵訖今更蒙
特旨調令來京引
見業准部咨到(臣)現經給咨該員俟代署接任當即催
令赴京再(臣)又奉到(臣)奏請廬州府知府趙向奎
在任守制一摺跪讀
硃批仰蒙
皇上垂念地方
恩諭趙向奎在任守制俾(臣)於地方事務獲資臂指趙
向奎荷蒙
任用自當益加奮勵更令通省臣庶皆知我
皇上體察吏治之盛心委用臣下之至意自無不鼓舞
奮興共相效法者乃(臣)更蒙
訓諭令(臣)留心察吏勉力奉行(臣)唯有敬謹體認務期
與闔屬官吏一體奉行仰圖報效斷不敢浮慕虚
名因循廢事以上負
皇上成全造就之深恩所有微(臣)奉到
上諭感激欽遵下悃理合繕摺奏
聞謹
奏
覽
惟宜務一實字將爾漢軍虚偽習氣除盡方好少留纖
毫貽累不輕後悔莫及勉之勉之
雍正五年五月十四日署理江南江西總督印務
都統(臣)范時繹謹
奏為奏報二麥收成分數恭慰
聖懷事竊(臣)查上下兩江各府州縣二麥收成分數據
報自六分以至七八九分不等惟上江之和州廣
德二州以及所屬縣分有報稱隂雨過多冰雹偶
傷之處然統計收成皆有六分以上其下江之江
寧縣地方間有圩田報稱被淹者一二處又丹徒
縣亦偶因雨雹間有損傷一二區者雖江省今歲
麥熟未至十分然實溥遍均平頗覺豐足各處米
價當青黃不接之時尚不甚昂現今二麥登場將
來自可平減再查江省雨水在初夏之時甚屬霑
足現在插種秧苗將及遍滿(臣)自江寧赴常秋審
在途一路目矚歡情合謹繕摺奏
聞謹
奏
深慰朕懷果如所奏統計大勢有秋其中不過一二村
莊冰雹損傷無多爾等力量可以料理俾不致失所自
不應具題致駭聽聞也但須一一據實絲毫不可隠飾
雍正五年六月初五日署理江南江西總督印務
都統(臣)范時繹謹
奏為恭謝
天恩事竊(臣)前往淮安會同
欽差戶部郎中(臣)額爾成格等暨上下兩江撫臣丈勘
新淤地畆途次常州接到(臣)標齎摺把總齎回
硃批奏摺並
恩賜香定一匣到(臣臣)謹望
闕謝
恩祗承之下實深感激倍切悚惶惟有頂戴
聖恩克勤(臣)職圖報
高厚於萬一合謹繕摺
聞者今(臣)會同
欽差官員查丈新淤地畝業經(臣)先委廬鳳淮徐各道
及府縣各員飭將上江省屬之泗州虹縣下江省
屬之桃源睢寧宿遷各州縣一帶新淤地土分别
界址詳加察考已據查報桃源睢寧宿遷三縣約
有一萬三千餘頃其泗州虹縣地方亦有新淤正
在確查再(臣)於未事之前察知新淤一帶地方多
不敢漫信屬員之隠瞞惟期妥協辦理經畫久長
(臣)今身歴各屬得瞻大地之平衍仰識格
事竣之日另疏會
題外所有地方民情新淤大勢合先繕摺奏
聞謹
奏
覽
同日又
奏為請添監督之員以專責成酌分承修之厰以重
趲可無遲悞惟蘇松二厰共有應修船六十隻又
舊案未完船二隻為數較多不能依限報完揆厥
所由實緣從前改歸道員厰所岐分不能親身督
率之故查原奉部議委道官一員領銀修造今以
一道而司三厰之事不免有顧此失彼之虞雖曰
每厰各派廳官一員分司其事而官小責輕仍與
舊例之州縣承修無異雖經(臣)嚴加申飭節次督
催每每完竣愆期今(臣)備荷
殊恩身膺重任於海防要務敢不詳悉籌畫據實陳
戰船以鎮揚二厰仍照前委歸江鎮道管理其蘇
厰並外有之松厰即可分委蘇松道就近管理庶
幾官能兼顧事有專司監督之道員得以往來查
看不致有失察之咎而承修之廳員亦不以官小
責輕相沿玩忽矣(臣)謹繕摺奏
聞仰乞
旨再(臣)復有奏
聞者查修造船隻除動帑之外舊有協貼之項經前議
疏内聲明乃各州縣視為捐欵起解遲延監督承
修等官往往不能應期凑手以致稽悞
隨領隨給不致藉口擔延實於公事有濟合併附
摺奏
聞謹
奏
此事全在爾委任責成具題亦可咨部亦可即徑行委
辦亦未為不可部議一道三廳不過議其大槩耳或三
道二道四廳五廳若有廉幹之員任爾添委承辦何須
如此作難煩𤨏請旨遇事擔當不避嫌怨是乃大臣之
責若止以潔已謹飭自便恐反致悞事切戒切戒
雍正五年七月十五日署理江南江西總督印務
都統(臣)范時繹謹
奏為奏
聞事竊(臣)據淮安府知府劉之頊詳稱本年七月初四
日因奉調在清江浦同
欽差丈量淤地適淮揚道亦奉調在浦於初五日申刻
忽聞漕標左營兵丁在城嚷閙赴縣交甲等信該
道府隨皆星飛回淮至朱家溝汛地見有船三四
隻裝載多人問係左營兵丁口稱副將興王政待
兵刻薄我等情願退兵為民併稱已交盔甲必欲
告狀等語該道府隨即再三理諭衆兵俱皆入城
僉稱只求轉報做主等語仍將盔甲八十三副堆
放縣堂齊集廟内不散各等情詳報前來(臣)又續
據淮徐道康宏勲禀稱事緣副將興王政辱罵兵
丁責革太過因而聚譟騷擾又稱彼時衆兵沿街
鳴鑼逼勒百姓罷市拆毁領旗房屋又亂搶淮城
米舖一家以致百姓罷市三日各等情禀報到(臣)
(臣)念漕臣押運赴北現今彈壓無人不敢分别彼
此輕視地方隨委鎮江營參將前往淮安會同知
府曉諭各兵照常歸伍並嚴查該副將刻薄致釁
緣由據實詳報又經批飭司道飛查起事情節備
細通詳去訖現經(臣)查據府詳另疏
題參外所有官兵多事(臣)業經委員曉諭兵丁嚴查
營將緣由合先據實奏
聞謹
奏
已有旨矣可嚴行察審毋縱毋枉兵丁離伍聚譟千犯
法紀此風不可長其情狀可惡者即一名亦不可寬免
雍正五年八月二十三日署理江南江西總督印
務都統(臣)范時繹謹
奏為荷蒙
聖訓恭謝
天恩事竊(臣)前奏覆江寧府知府郭如楩廬州府知府
趙向奎二摺叨奉
恩旨經(臣)奏謝原摺齎回内蒙
硃批訓諭(臣)祗領開讀伏念(臣)才識短淺負疚良多蒙
皇上諭訓頻施優容格外俾得遵循勉勵圖報
高深(臣)等漢軍習氣本多虛偽此臣子不可一刻存之
於心一毫用之於事自取罪愆者也幸蒙
皇上俯念(臣)愚
特加訓誡欽承之下感愧滋深(臣)本微末旗員蒙
皇上超拔擢用五載之内驟至今職
寵出望外迥異尋常撫心自問受我
皇上如此
深恩正宜竭盡純誠上思報效之日何敢同流合汚自
貽罪戾惟有將歴來奉到
上諭存心體認實力奉行於漢軍虚偽習氣痛加改悔
凛遵
恩訓一念不忘終身勿替以期上報
隆恩於萬一所有奉到
諭旨理合繕摺恭
謝謹
奏
自朕即位以來非分被擢者不可枚舉内並無一藩邸
私人而背恩負國之徒往往多有所以朕亦難以君子
之心度小人矣爾果能存此心獲福不盡不能堅此志
為害無窮但照所奏言行相符則是矣至爾所保薦之
員甚合朕意操守可謂上好其餘雖無可褒嘉朕諒爾
未諳能此二者根本已立諸務熟練後自必有為矣勉
之勉之
雍正五年十月十八日署理江南江西總督印務
都統(臣)范時繹謹
奏為恭謝
天恩事竊(臣)標齎摺把總捧回
硃批奏摺並
恩賜哈密瓜到(臣)隨恭設香案望
闕謝
恩(臣)欽承
聖訓仰荷
恩頒驚
寵錫之自天彌悚惶而無地問心滋愧頂戴難勝伏念
(臣)庸愚下質自知謭劣蒙
皇上天鑒因(臣)保薦人員
恩賜指示勉勵後效又蒙
皇上俯察(臣)操守不以(臣)為貪劣奉兹
温諭愧懼尤深唯有恪遵
聖訓時加儆惕不以嫌怨之端輙生畏避不以請託之
故稍涉偏私堅持此志實力奉行以上報
隆恩於萬一為此繕摺奏
謝謹
奏
所奏好竭力勉為之知人則哲原係甚難之事但不可
過信屬員當隨事隨時體察非疑也乃詳細鑒别之道
也能不被人欺惑諸務何難就理
同日又
奏為奏報秋成分數恭祈
睿鑒事(臣)謹看得江南地方素稱澤國地多窪下沿江
傍湖之田於夏秋之次緣江潮湖溢不免水患業
經撫(臣)等會同題報查勘在案然數處被災於秋
成大勢不相妨礙經(臣)歴查江省地方夏秋以來
晴雨適中禾苗茂盛目今早稻俱已登場晚禾亦
皆次第收穫兹(臣)查上下兩江及江西省各屬地
方秋成分數自六七分以及八九十分不等大槩
皆屬豐收並查現在米價日就平減即有一二薄
收之處移豐濟歉將來米穀諒亦不至缺乏騰貴
合謹據實奏
聞謹
奏
覽奏秋成分數深慰朕懷
雍正五年十二月初十日署理江南江西總督印
務都統(臣)范時繹謹
奏為恭報瑞雪及時
恩膏溥遍事竊(臣)前奉
諭旨會勘淮揚水利淤田在途之次據上江通屬州縣
報稱於十月内得雪一二寸或三四寸不等下江
州縣同時亦有報稱得雪之處又(臣)於十一月十
八日回至揚州地方值本日天氣濃隂始則微雨
繼而成雪接連入夜至二十日辰時方始開霽不
分高下田原悉皆霑足(臣)幸際時和欣逢上瑞並
覩官民交慶咸稱
帝澤彌綸嗣(臣)於抵署之後備據兩江地方州縣次第
報稱十八九二十等日咸得瑞雪深者八九寸以
至逾尺即最淺者亦皆六七寸不等僉稱今冬得
雪十分霑足於來歲春田大有裨益並稱現今米
價平減民食豐裕(臣)謹念今歲江省已獲有秋乃
復瑞雪及時盈寧預兆彌仰我
皇上仁慈育物誠敬格
天俾臣民戴
澤均無涯涘所有恭逢瑞雪日期合謹繕摺奏
聞謹
奏
朕日理萬幾刻無寧晷毫不體朕且值歲底事繁那得
工夫覽此幕客閒文况朕屢經訓諭只待秋成方可釋
懷冬雪不過來年預兆耳何至如此誇張聲勢觀汝並
無兢業之心若屢訓不悛則為下愚不移矣
同日又
奏為遵奉
諭旨事竊(臣)接到兵部逓至和碩怡親王大學士張廷
玉寄字内開雍正五年十二月十二日奉
上諭聞得江南徐州之南六十里地名呂梁呂梁之南
二十里地名雙溝此一帶黃河水程時有賊船出没
行旅時受其害甚不安静不知總督范時繹何以不
能查拏禁止爾等可密寄信與伊知之欽此欽遵到
(臣臣)於奉
命之下自維疎失悚惕滋深伏念江南河路多係宛轉
奏
聞謹
奏
覽
同日又
奏為奏
聞事竊(臣)接到内閣寄字内開怡親王大學士張廷玉
轉傳
上諭祖秉圭之母年逾七十因貴州路遠且盤費不敷
未曾前往祖秉圭任所至今尚在安慶今祖秉衡補
授大同總兵欲迎養伊母爾等可寄信與范時繹魏
廷珍或酌量幫助盤費或給與驛遞夫馬並遣閒散
微員送到大同任所欽此欽遵到(臣)仰見我
皇上聖恩高厚
愷澤周詳俾祖秉圭之母得以遲暮有依祖秉圭之身
得以殫心供職不獨祖秉圭母子兄弟身受
隆恩者頂戴
高深即(臣)於恭奉
上諭之下實不禁感激思奮踴躍奉行隨咨會撫(臣)魏
廷珍並即遴委老成謹慎閒散微員令其星速賫
資前赴安慶公同撫臣幫助銀八百兩以備長途
之用業於十一月十九日自安慶起程由陸路赴
大同總兵任所合謹奏
聞謹
奏
不能緝盜以靖地方察吏以安百姓偶爾小事何須此
一篇虚文於此等處以為遵旨盡職可乎
雍正六年正月二十二日署理江南江西總督印
務都統(臣)范時繹謹
奏為欽奉
聖訓恭謝
天恩事竊(臣)前覆奏嚴緝徐州之南呂梁雙溝一帶水
程賊船原摺奉到
硃批(臣)於跪讀之下不勝儆惕愧懼痛自刻責豈惟(臣)
迂疎浮泛痼疾難逃
洞鑒即屬員玩悞積習(臣)未經竭力整飭之處亦在
聖明照察之中(臣)當欽奉之際不禁浹背汗流惶悚無
地所有該地方賊船奸匪(臣)謹加意設法又經密
差精細幹員暗訪查拏更復酌設巡船以資捕緝
務期地方寧静商旅安行(臣)不敢泛泛從事仍蹈
前轍上負
皇上寬仁教導之至意再(臣)伏念江南地方河路甚多
其間奸匪出沒害及行旅亦所不免(臣)更得凛遵
聖訓推廣奉行一體實力稽查以早為弭止所有微(臣)
欽遵感激下悃合謹繕摺恭謝
天恩謹
奏
覽
如此方是治天下急務首在用賢敷教次則緝盜安良
二事耳餘皆末節勉之勉之
雍正六年正月三十日署理江南江西總督印務
都統(臣)范時繹謹
奏為荷蒙
御賜恭謝
天恩事竊(臣)齎摺把總回署奉到
硃批並
恩賜荷包一個内金玉八吉祥十六件(臣)謹恭設香案
望
闕叩頭謝
恩祗受訖伏念(臣)自歴任以來事無鉅細皆仰賴
皇上聖明指示有所遵循無如(臣)賦性昏庸每因冒昧
自取罪愆仍屢蒙
皇上格外矜全諄諄
訓誡是(臣)身受我
皇上優容教導之恩正(臣)感激悚惶鏤心刻骨之日也
今叨蒙
天眷優渥有加無已荷兹
賞賜自顧難勝唯有恪遵歴奉
恩諭黽勉奉行以期仰報
深恩於萬一所有微(臣)奉到
御賜感激下悃合謹繕摺恭謝
天恩謹
奏
兩江重任事雖繁多竭力靖盜乃第一要務勉之當百
計思維善策可也
雍正六年三月十七日署理江南江西總督印務
都統(臣)范時繹謹
奏為謹報雨澤霑足麥苗長發情形恭慰
聖懷事竊(臣)欽奉
上諭前往松江會同
欽差郎中(臣)鄂禮等查勘海塘工程現在會疏具
青葱又喜二月之内晴雨得宜在在田疇滋生繁
盛又看得到處水塘近因連次足雨皆得蓄注盈
滿秧稻可資灌溉(臣)又檄查上江省屬及江北各
府屬麥苗雨水情形歴皆報稱二麥長發茂盛雨
水霑足入春米價不增民食豐豫萬姓安樂各等
情形據報到(臣)並(臣)身過地方目矚麥苗長發情
形合謹據實奏
聞謹
奏
據奏麥苗雨水情形深慰朕懷直省今春膏澤霑渥誠
可謂
天恩浩蕩難名但切勿肆志當愈加敬畏黽勉吏治果能
令兵民和暢則
上天之感應朕可以操左劵也願與諸卿共勉之
同日又
奏為恭聞
恩諭頂戴難勝(臣)謹瀝情陳
奏仰祈
睿鑒事竊(臣)恭讀
恩諭命江蘇安徽江西三省撫臣計議(臣)總督衙門養
廉(臣)一聞
恩命百愧交生感激之情實難緘默伏念(臣)自歴任以
來身受格外之
恩微末愚誠唯矢不忍欺
君不敢負
恩之念凡遇屬員餽送以及私賄營求種種嚴加杜絶
不敢一毫染指此亦(臣)分之當然(臣)職之當盡者
乃致上蒙
天鑒議給養廉(臣)不惟感
恩無地彌覺負罪靡寧何敢竊操守浮名冒邀
聖澤而不據情瀝陳於
君父之前也伏念(臣)衙門舊任相沿原有江蘇安徽布
政司每歲平規銀各四千兩江西平規銀四千四
百兩江安糧道銀四千兩兩淮鹽規銀二萬四千
兩小禮銀一千二百兩江西鹽道口岸引規銀二
千兩(臣)於到任之後將兩淮鹽規一項交貯安徽
藩庫歸為正項報部前經(臣)具摺奏
聞其江西省解送口岸引規亦經(臣)仍發該省司庫存
貯歸公今現有三省藩庫平規之項並江安糧道
一項(臣)尚存為衙門支應邇年以來凡賫本犒兵
以及奬賞員役貼補零星各項動用并(臣)衣食薪
水之資悉皆取給於此是(臣)衙門每歲所存平規
尚有一萬六千四百兩之數已有養廉儘可足用
矣(臣)身受
皇上高厚之恩不能廉介自持一絲不苟仍復動用平
規負罪實深今驚聞
恩命感愧交集益慚冒昧於從前何敢復冀
殊恩於望外凛慄愧懼莫知所云除將(臣)總督衙門舊
有規項並(臣)任内己未用過各數目及現在已有
養廉不敢冒邀
聖恩之處分移三省撫臣懇為查照核議奏
聞外仰懇
皇上俯念愚誠
允(臣)奏請
勅下江南江西撫臣等停其計議具奏庶(臣)犬馬微忱
得稍安於萬一為此瀝情陳
奏伏乞
皇上睿鑒施行謹
奏
所奏知道了覽所存之數較之他省督臣養廉仍覺不
敷俟三撫議奏時朕再為斟酌
雍正六年三月三十日署理江南江西總督印務
尚書(臣)范時繹謹
奏為奏
聞事雍正六年三月十四日突有外來棍徒直至(臣)署
據投手禀開稱范嵩係浙江定海衛籍身是廕生
曾經具摺恭賀
萬夀據伊家人自京賫回奉内務府抄發小封内係
主子面諭並賜繡寶箭標著(臣)郊迎恭接開讀等語(臣)
以事涉荒唐隨將所賫等物一一拆看見其旗箭
樣式製造怪僻所繫密封外無印信内用黃紙書
寫種種不倫且其間字句尤覺支離再令旗外封
之硃筆標字全非清書文理事屬可疑隨將該棍
犯拘交江寧府研訊今據訊供這是我家人錢忠
自京裏拏出來的上年九月内與了他三十兩銀
子呌他進
萬夀摺子據他說是圓明園繳進的這東西是内務府
發出來的又據供錢忠住在定海鄉間今在京裏
崇文門頭條衚衕開白酒店有家眷的二月二十
四日交了這些東西二十八日就起身進京去了
又據訊供那
上諭並繡寶旗箭據錢忠說是同趙基大家料理弄出
來的趙基是福建道御史係寧波府鄞縣人又據
訊供身係康熙元年廕生到雍正二年伊父故後
經浙江巡撫李衛於雍正四年五月内咨部頂補
的等語除現在移咨步軍統領並順天府尹衙門
就近在京查拏夥棍錢忠解發來南又經咨查浙
江督(臣)李衛詢明該犯是否廕生曾否咨部頂補
有無假冒情弊並移明浙省轉飭該地方官在錢
忠本籍嚴密訪拏移解到日以便質審定擬外(臣)
又查范嵩供詞内稱賫到等物係自内務府發出
又稱是錢忠同御史趙基大家料理等語今内務
府果否發出物件御史内有無趙基其人(臣)在外
任未能確知合謹將所賫抄傳密封繡寶令箭附
摺進呈
御覽並懇於
諭旨指示之日仍將繡旗等物發回以便拘犯質審(臣)
緣棍徒不法情罪重大不敢隱諱謹先繕摺奏
聞謹
奏
於此奏未到之前阿齊圖據爾來咨已經奏知矣伊現
今在京城嚴緝該犯繡旗等物發交來人帶回前郭琪
來京引見時抱病甚劇語言昏憒爾宜酌量若不能料
理職任内事即當諭伊告休或參奏令其解任如猶可
勉強辦理不至貽悞則且不必
雍正六年四月初八日署理江南江西總督印務
尚書(臣)范時繹謹
奏為微(臣)戀
主情殷恭懇
聖恩允賜入
覲事竊(臣)叨荷
皇上聖恩令(臣)署理兩江總督事務於
陛辭之日蒙
皇上念(臣)愚昧
訓誨諄諄詳明周至更蒙
特恩准(臣)於到任後一年之外奏請
陛見欽遵
恩旨感勒難忘伏念(臣)自到任以來庸愚罔效昏惰貽
咎皆歴蒙
皇上矜恤包容事無巨細悉邀
聖明之教導得以知所遵循是(臣)之一身與地方事務
無不仰藉我
皇上聖心之籌畫
聖訓之指示者也向因欽奉
上諭會勘水利並會查海塘工程等事未敢奏請
陛見今(臣)於欽遵
諭旨等事悉已奉行完竣仰祈
皇上鑒(臣)愚誠
允賜入
覲俾(臣)得瞻仰
天顔跪聆
聖訓不唯(臣)依戀愚忱得以稍展且於地方重務有所
遵循益知勉勵矣合謹繕摺仰懇
聖恩俯賜俞允恭候
命下之日(臣)即減從起行星馳赴
闕所有總督印務交代署理伏候
皇上諭旨遵行謹
奏
不必來京汝於陛辭時所領訓諭及於奏摺中隨事陸
續所批諭旨俱未能遵照奉行此外更有何面諭耶江
南省第一緝捕盜賊訓練標兵為汝專責而嚴查窩家
尤為靖盜要務至於各省因事批答之諭旨甚明且切
若肯抄錄時時觀省較面諭更為詳悉何必多此無益
之往返况亦躭悞政事似此無故煩凟寧不念朕日理
萬幾之勞乎在爾未必出於至誠在朕實費心目觀覽
即此數行硃字殊乏幕賓門客代為書寫也
噶爾泰何如其操守品行朕可力保但未知才克勝任
否陳時夏魏廷珍何如巡撫斯二人之操守居心朕亦
可保
雍正六年五月初十日署理江南江西總督印務
尚書(臣)范時繹謹
奏為恭謝
天恩事竊(臣)標齎摺把總齎捧
御賜皇輿圖十幅並
硃批訓旨到(臣)隨恭設香案望
闕叩頭謝
恩祗領訖當即跪讀
訓諭内蒙
皇上鑒知營兵器械虧缺者多查驗之時率皆預為那
借有此積習我
皇上聖明察照洞悉營伍之隠弊(臣)於聞
命之下益知儆惕務必設法實力稽查以求整理地方
緝拏盜賊斷不敢以申飭虚文徒形之於口舌復
不敢以因循故套遂輕信於見聞容(臣)詳審剔除
之法通行整理以收實效以除積弊另行奏
聞外再(臣)前奏(臣)總督衙門養廉之項蒙
諭於三省撫臣具奏時再加
恩施(臣)何人斯荷兹
天眷俾(臣)身受之下實不勝感激涕零頂戴難安唯有
恪遵歴奉
聖訓口誦心維勉力奉行期於地方事務加意籌畫練
兵弭盜察吏安民仰報
聖恩於萬一所有奉到
訓旨並
恩賜皇輿圖感激下悃合謹繕摺恭謝
天恩謹
奏
徒感何益惟勉盡責任中事為要古人云勤能補拙汝
原非經濟長才若不借通省之才以為才集衆人之力
以為力則不敷用不敷用則必至有所遺悞矣貴能勤
察勤問不宜偏聽偏信自心公正何人不可為耳目何
事不可增識見舍勤别無他術也於此要費一番苦心
方有實效勉之
同日又
奏為酌歸帑項改定彙交經收之法以杜弊累事(臣)
查兩淮鹽商向有致送上下兩江巡撫司道以及
府廳州縣經管鹽務衙門規禮一項上江省每年
引規銀二萬三千八百七十兩下江省每年鹽規
銀九千九十兩前經鹽臣衙門奏明自雍正四年
起抵補兩江無著虧空續因安徽所屬虧空銀兩
奉
旨不准將鹽規抵補欽遵在案今兩江省分事同一例
現將此項銀兩查催貯庫(臣)伏念鹽規一項既議
歸公必期實在自難容其懸闕參差虛存名色經
(臣)屢飭查催貯庫據前任鹽運使張璨報稱各官
規項銀兩甲辰綱已經照數支送乙巳綱又經支
送過半迨查各官之解交司庫者則尚寥寥無幾
多皆諉卸遷延揆厥所由緣拘於分送之例商人
致送各官各官自行解庫其間多一轉折遂致岐
悞遲延(臣)愚以為此項銀兩固不可聽商分送亦
不可徑交藩庫宜即以商項歸之運庫在交納之
商既不致舍近趨遠而經收之官亦便於核實查
收(臣)請嗣後自雍正六年現行之丙午綱起即將
上下兩江鹽規引規諭令兩淮商人按時彙齊交
納運庫不必仍前分送倘原收各官仍有勒取者
許令商人呈明運司據實詳報(臣)即嚴查
題參治罪總期責有專歸事無岐悞庶商省擾累官
易查核而弊端永杜帑項無虧矣(臣)緣錢糧關係
謹據愚昧之見先摺奏
聞恭候
皇上睿鑒指示遵行再(臣)查總督衙門亦有鹽規銀二
萬四千兩又隨禮銀一千二百兩亦應一並令其
交入運庫以期畫一合併陳明謹
奏
所奏可行爾其斟酌妥確苐恐地方各官或明辭暗索
商人有不得不應之情則重複病商仍所不免詳審為
之
雍正六年六月初七日署理江南江西總督印務
尚書(臣)范時繹謹
奏為恭謝
天恩事竊(臣)標齎摺把總齎捧
硃批訓旨並
御賜香定一匣到(臣)隨郊迎至署恭設香案望
闕叩頭謝
恩祗受並謹跪讀
訓旨蒙
皇上天恩教導(臣)於欽承之下不禁感激涕零且愧且
奮伏念(臣)昏庸下質重荷封疆虛糜廩禄報稱無
能更緣受
恩深重戀
主情殷乃至不揣陳詞罔知冒昧今荷
聖恩訓示
諭知江南省第一緝捕盜賊訓練標兵係(臣)專責而嚴
查窩家尤為靖盜要務又各省因事批答之
上諭甚明且切
諭(臣)時時觀省較面諭更為詳悉煌煌
天語
至聖至明(臣)唯凛遵恪守銘勒五中斷不敢面奉心違
稍容忽略從此悉心體認實力奉行以期不負
皇上勤求吏治
訓誨臣子之
仁恩於萬一所有微(臣)奉到
恩賜
聖訓感激下悃合謹繕摺奏
謝謹
奏
勉之勉之亦不必遠法前人但近觀鄂爾泰田文鏡李
衛等當知愧奮彼丈夫兮我丈夫無可遲疑觀望處朕
君臨天下六載年逾五旬矣豈肯將國計民生為人徇
情面乎是者福至否者禍隨斷然不爽若以因循塞責
為平穏之路持禄保身為巧宦之術則大錯矣竭力勉
為之
同日又
奏為謹報二麥收成分數恭慰
聖懷事(臣)謹看得江省麥田今歲雨澤調勻隂晴應候
不分高下等田悉皆成熟俱已登場兹(臣)查據上
下兩江各府州縣所報麥收分數俱有八九十分
不等咸稱豐足更喜穫麥之後連得雨澤所在秧
苗悉得插遍但自五月二十五日雨後天氣炎熱
近日江鎮一帶山田雖未亢旱頗覺望雨(臣)到省
之日隨敬謹齋戒祈禱於初六日雖得微雨未為
溥濟(臣)仍現在虔誠祈禱一獲霑足另謹奏
聞外再前於五月初間連據宿州靈璧邳州各地方報
有生出蝻子一二處俱經(臣)飛飭撲除今已覆稱
悉皆淨盡禾苗無傷再(臣)又查江省各屬米價自
麥熟之後日漸平減實屬四野豐寧萬民安樂所
有麥熟分數以及秧苗米價情形合謹據實奏
聞謹
奏
夏令但恐雨水過多耳旱之一字似不須愁至於祈禱
一節必自問果誠方可舉行今日設壇求雨明日修醮
祈晴視若游戲則屬妄舉對人尚且不可豈可對
天地神明耶祈禱雖賴一時誠敬然平日若不能仰不愧
俯不怍亦未必應也此理須見透始可祈禱自乏感格
之誠反疑神明杳渺難明一涉於不信不敬則至不可
問矣爾其敬慎為之所更當知者凡遇災患專事祈求
尚不如省察過失痛自悔艾
上天必賜憐佑盖地方官民未有無過而降災𤯝之理也
至若蝗蝻為災人力猶可驅除但於初發時即宜盡力
督率撲滅若稍懈弛任愚民惰玩致令飛起則為害不
淺據稱已皆撲盡之言未可深信若有欺蔽不實貽累
於汝領罪不起也查地方有司之陽奉隂違者嚴參重
處一二人以為不實心任事者戒
雍正六年六月二十日署理江南江西總督印務
尚書(臣)范時繹謹
奏為奏
聞事竊(臣)據遊擊侯宗周禀稱六月初四日夜有千總
李宣等在於蘇州之上新橋地方緝獲訪犯魯三
並察知該犯即與浙江案内現在查拏之滋泥大
王通氣知情隨經從容誘問滋泥大王是何名姓
住何居址據供滋泥大王的名呌做希貴卿還有
二大王夏士標三大王魯君選又希貴卿之子希
元長希貴卿之孫希麻子共有鐵包船五隻帶有
器械他的夥盜最多希貴卿是頭兒他們常在丹
陽常州太倉崑山吳江及浙江之嘉湖楓涇烏鎮
一帶地方往來行劫今希貴卿的本家住在江寧
秣陵關又魯君選住在三里灣又夏士標住在太
平府當塗縣李崗頭地方等語押犯前來(臣)即委
令把總吳璉親押魯三作眼並委令城守營副將
張玉金協緝去後即於當夜據把總吳璉現將滋
泥大王希貴卿拏獲又副將張玉金亦於同日將
希貴卿之夥盜徐盛先即號稱黃魚大王者一併
拏獲解送到來(臣)隨飭交細加訊問據希貴卿供
稱自知敗露將伊先後為匪情形並同夥衆犯以
及伊子希元長伊孫希麻子與夥黨魯君選等十
餘人現在俱往吳江地方行劫未回逐一供出續
又據把總楊明自當塗縣地方將夏士標拏解前
來俱各取供在案(臣)查盜犯内希貴卿徐盛先二
名歴據訊質係於上年十二月内(臣)衙門曾准浙
江督(臣)李衛咨會欽奉
密旨查拏在案除將兩犯錄供存案先即移解赴浙收
審至該犯在江南供出各等盜夥情事容(臣)逐一
拏獲餘犯到日再行關移該犯來南質審定擬具
題合謹繕摺奏
聞謹
奏
此案盜犯緝獲甚屬可嘉汝等督撫果若實心盡力天
下未有不能辦理之事其奈大家因循玩愒不肯竭盡
乃職何謂如此方可保持禄位此風不知起自何時此
語亦不知出自何典朕諄諄教誨多中試用始獲田文
鏡鄂爾泰李衛等數人耳汝等抱慚與否朕則不知至
若朕乏識人之明昧化人之德實自羞愧而日夜為之
不寧今因李衛善於靖盜已有旨令節制下江數府從
兹愧奮愈加黽勉清理盜案亦由汝或因有人代勞將
捕緝之事置之膜外而不一問亦任汝為之也
同日又
奏為謹報雨水情形恭慰
聖懷事前(臣)因江鎮一帶地方山田望雨隨謹虔誠祈
禱曾於六月初六七日連得驟雨二次雖可接濟
尚不透潤(臣)仍敬謹自責步行求禱續於初八日
據查江北揚屬一帶地方及省城南一帶僉獲大
雨又初九日鎮江太平一帶得雨最大初十日江
寧地方亦得大雨新插秧苗漸皆滋長自十五日
以後天氣又覺晴熱(臣)仍照常虔誠祈禱今於十
八日又得大雨民田咸稱霑足之至所有江省近
日得雨情形合謹奏
聞謹
奏
覽得雨情形深慰朕懷但歴觀江浙地方不過春間偶
爾患旱一入夏令每至雨水過多澇之一字亦不可不
預為慮及
今有新補福泉縣楊興道看來似有才力行止未必端
方此人若好則出格好員否則不可測也當留心訪察
試用密之勿令人知朕經覿面再三訓諭未知伊能聽
從否也
同日又
奏為奉
旨事雍正六年五月十九日接准提督九門步軍統領
衙門咨稱江南穎州霍邱縣居民裴榮呈報為謀
反叛逆事據經口奏奉
旨此事雖係荒唐亦不可不斟酌爾差官將原告帶往
江南總督范時繹衙門著范時繹差人密訪不可聲
張將為首幾人設法誘至案前細問實情再將夥犯
嚴拏亦未為遲務要慎密不可造次生事若一聲張
便成一番事矣欽此欽遵到(臣臣)隨委知府吕大雲
守備姚士毅一同前去飭令慎密訪誘不得造次
聲張去後兹於六月十五日先據禀報在於霍邱
地方業將咨内有名首犯設法誘獲除查明已經
身故竝老病取保及原告裴榮不能知其住址仍
交地方官密查外現據獲有各犯計三十六名並
稱多係農業生理窮民看其蹤跡亦無作匪情形
先行報聞前來所有此案各犯業經誘獲緣由合
謹先摺奏
聞謹
奏
總有裴榮對質真偽可以立辨今既未露風聲有名人
犯又已拏獲則事更易辦理矣或係挾讐或有别故秉
公審究自無遁情毋因其向為農業現無作匪形迹遂
爾草率忽略也立心為大匪之人小惡自必不為須要
再四詳慎揆度情理切不可冤抑無辜尤不可因係奉
旨案件急廹從事也
雍正六年七月二十六日署理江南江西總督印
務尚書(臣)范時繹謹
奏為恭謝
天恩事雍正六年六月初十日(臣)標齎摺把總齎捧
硃批諭旨並
恩賜
御冠欽定駢字類編一部到(臣)隨郊迎回署恭設香案
望
闕叩頭謝
恩祗受又於七月初五日復奉
天恩賜(臣)内製乳酥果脯二匣並
硃批諭旨到(臣)隨謹跪迎恭謝
天恩訖伏讀
訓諭倍切悚惶(臣)即草木無知亦覺天良難昧唯有凛
承我
皇上寧民圖治之
聖心勸善懲奸之
隆恩於萬一再(臣)前拏獲滋泥大王希貴卿等緣此案
供出夥盜頗多皆宜按名捕緝必須就此質認(臣)
恐即行解浙或因往返躭延時日致羣盜知風兔
(是)脱是以尚未解浙今業將同夥等犯火速跴拏次
第弋獲其未獲者尚有七犯今蒙
皇上諭令浙江督(臣)李衛節制下江數府俾(臣)得協力
奏
覽
同日又
奏為奉
旨事竊(臣)前准步軍統領衙門來咨將裴榮所告謀叛
案内有名人犯誘獲三十六名口於禀到之日謹
先具摺奏
聞訖兹(臣)將被告之裴肖生張聖音等三十六人歴加
盤詰並無妖法謀叛實據即質之原告之裴榮始
則閃爍改移繼則私情敗露緣裴榮勒姦伊子裴
肖生之婦起釁懷仇所以捏詞誣告今據裴榮供
稱我告的話既無証據我也不辯了但狀詞
主子已曾見過若認了誣告怎麽回奏
主子只求將兒子媳婦斷給領回我的謊狀想個法兒
圓成了罷等語似此語言狂悖竟屬誕妄誠如我
皇上聖明照鑒事果荒唐者也除交按察司研審成案
定擬具
題外再(臣)前於遵
旨委員訪誘之時所到之處毫無聲張近又據霍邱縣
禀稱所在地方照常安静報明到(臣)合併據實奏
聞謹
奏
如此則裴榮可惡極矣審明定擬具題候旨可也
雍正六年八月二十二日署理江南江西總督印
務尚書(臣)范時繹謹
奏為奏
聞事雍正六年八月十七日據淮揚道報稱據海州詳
准山東安東衞移據把總時永盛禀稱董家汛内
亭子蘭地方有船二隻俱是白色船上旗子亦是
白的守臺兵丁嚴禦打砲數次彼竟不理止鳴鑼
響鼓及天明二十四日往水靈寺去了不一時又
往龍灣口去了等情到道轉報到(臣)查此船雖未
入江南汛界然既據詳報不敢稍分疆界隨即備
據前情密封咨會京口將軍撫提鎮臣各皆嚴飭
偵探協力稽察(臣)又密行移知隣省河東山東浙
江督撫臣等俾互相覺察一體查拏去訖又於十
九日准浙江督(臣)李衛為密咨事内開風聞東洋
日本不甚安静頗有蹤跡不惜重貲聘中國人教
習弓箭籐牌偷買盔甲式樣打造戰船二百餘號
操演水師聘一杭州武舉教射其與之偷帶轉聘
岸如遇出入船隻嚴加盤詰不許一毫疎漏又(臣)
細繹浙江督臣咨内稱有與之偷帶轉聘私運禁
物者皆素日信託舊領倭照之洋商二三人所為
等語今隣省既有微覺則江省亦宜慎重(臣)查洋
立即研究除此隠弊以期内外肅清合謹繕摺奏
聞謹
奏
覽
雍正六年九月二十一日署理江南江西總督印
務尚書(臣)范時繹謹
奏為奏
聞事竊(臣)接准吏部咨繆沅呈送參革虧空新泰縣知
縣朱成元任内送禮簿一案奉
旨博爾多現在江南質審别案著該部行文江南督撫
將伊收受朱成元及通省屬官規禮訊取確供移送
東省倘博爾多不吐實情即加刑訊欽此欽遵到(臣)
隨經檄行布按二司公同嚴訊兹據各該司會詳
稱據博爾多供稱我署山東布政司事到任之時
各官照陋規送禮我一概不曾收受記得有三四
處送些柴米代儀我收了些有二千來銀子又收
了些器皿土儀食物但我到任未久各官尚未熟
識如今再三思想這蒲臺縣自然是送的了還有
一個霑化縣其餘實在想不起來嗣後交代清楚
我已有了平規就没收州縣的東西只有我母親
夀日濟南官員備辦圍屏杯縀銀如意調羹送來
上夀我也收了又供山東任上一年共有平規銀
六萬六千餘兩除去廵撫三萬三千兩外自已實
得銀三萬三千餘兩又供我蒙
皇上天恩調任江寧於進京去後廵撫陳世倌因各官
養廉已經奏准遂諭各官共補送銀九千七百餘
兩亦不知是何官名下再陳世倌又自送銀一萬
兩我到江寧纔知道的我在山東任上所得銀兩
俱一一供出就是夾死也再供不出來等語正在
訊問間博爾多忽即痰壅昏迷不省人事現在發
禁調治一俟痊可再加研訊各等情到(臣臣)除將
訊過博爾多口供並騐明委係身病各緣由先行
移明東省外合謹據實奏
聞謹
奏
博爾多甚屬可惡絲毫不可寬假干係自己本身何苦
為他人代受過愆當嚴訊重處以為負恩者戒
同日又
奏為恭謝
天恩事竊(臣)標把總賫回
硃批奏摺並奉到
恩賜荔枝一瓶(臣)隨恭設香案望
闕叩頭謝
恩祗受訖拜領
寵錫跪讀
聖訓感激愧懼無地自容(臣)何人斯邀此
隆恩至深至渥唯有實心實力不貳不欺恪奉
聖訓仰體
天心刻刻凛遵事事奮勉期與共事文武諸臣協力同
心以期地方寧謐仰報
仁恩於萬一所有微(臣)奉到
聖訓
恩賜感激下悃合謹奏
聞謹
奏
數次諭旨不為不明要看汝祖父積德何如能從與否
肯聽與否朕亦不敢預期也
雍正六年十月十五日署理江南江西總督印務
尚書(臣)范時繹謹
奏為荷蒙
聖訓恩賜微(臣)感激遵奉恭謝
天恩事竊(臣)齎摺把總齎捧
硃批諭旨並
恩賜哈密瓜花糕克食到(臣)隨恭設香案望
闕叩頭謝
恩祗受跪讀
訓旨荷蒙我
皇上聖明指示無一不
照鑒機宜愚昧如(臣)得以遵循報效黽勉慎重之思益
切於懷惟念海疆機務必鄰境協力稽查以期寧
謐查前據浙省督(臣)李衞咨内開有閩人王應如
為日本排演陣法不久即故復薦廣東長鬚年滿
千總又有蘇州宋獸醫等語(臣)曾密飭署蘇州府
吳江縣知縣徐永祐察訪去後兹據覆稱銅商欠
項案内查有王應如一名其案現在審追今有伊
之同姓王君貽向與合夥生理目今代為分認銀
兩察詢之下且知王應如之子與僕各等下落緣
事關機密恐其驚覺尚未敢顯露窮究等語又據
覆稱今於蘇州地方業將宋姓獸醫訪出察知其
人名呌宋𫝊二現在出洋未歸又訪知宋傳二有
母舅名呌陳端亦係善能識馬現在蘇城等語(臣)
思既有其人自應誘問確實業經仍令將王君貽
陳端二人設法羈縻從容詢問務得實情現又密
交去訖尚未據覆所有訪得王應如之夥計王君
貽又宋姓獸醫的名宋傳二並伊母舅陳端各緣
由未敢遲滯先謹繕摺奏
聞並將微(臣)奉到
聖訓恩賜感激下悃一併繕摺恭謝
天恩謹
奏
察訪此等事件何須如此急驟亦不必逼迫屬員若用
得其人自能竭力推求若用非其人逼迫之下徒滋紛
擾反致洩漏於事何益徐徐留心密為之
雍正六年十一月十一日署理江南江西總督印
務尚書(臣)范時繹謹
奏為奏
聞事竊(臣)據淮徐道康宏勲禀稱十一月初六日有山
東濟寧州河標把總來報十月二十九日五鼓突
有賊衆用刀斧砍傷文武官七員衆賊隨往知州
衙門將知州家眷殺傷不知數目將監門劈開放
出囚犯各犯俱不敢附從高知州往省城未回有
河標副將等帶領官兵連次擒剿後兗寧道亦於
本日下午趕到又加擒剿殺賊不知數目傷官兵
七八名業已拏獲數人審訊口供說約定陜西河
南涿州徐州等處同日起手賊内有河南人刀鎗
器械俱全等因到(臣臣)即飛飭徐州該城守文武
官各皆嚴加防範並令毋得聲張煽惑聽聞惟以
密加訪察如形跡不倫者立即捕拏嚴究以靖地
方所有(臣)據聞濟寧信息現在辦理緣由合謹具
摺奏
聞謹
奏
汝等封疆大吏凡遇此等小事陡出意外宜鎮静彈壓
為要倘稍露驚惶失措之態不但惑動聽聞亦令屬員
胥役人等哂鄙也汝前此洋船之嚴飭目今徐州之防
範率皆臨渴掘井可見平時總未縈心幸原無事隨即
消釋設遇大患寧有濟耶全在無事之時刻刻留神於
所屬境内精擇捕役人等巡邏偵探令不法匪類無處
潛蹤則地方自然寧謐潔清矣似汝此等料理朕實不
取觀汝一切作為總在事後張羅從未見於機先措置
一籌未知才力限於此耶抑或不肯留心於無事之時
耶殊難論定
同日又
奏為欽奉
上諭事雍正六年十月二十二日接奉兵部馬上遞到
黃袱摺匣一個(臣)謹跪接内係怡親王等遵
旨寄字到(臣)内開十月十九日奉
上諭岳鍾琪處有投書之奸民供出夥黨十餘人其在
楚省者已差人前往查拏可將居住江南之人開出
令范時繹密行緝捕明白究問勿使兔脱並將供出
别省之人亦開寫單内令范時繹知之總之查拏匪
類以速慎為要勿使漏網無辜不可拖累若拏獲之
後果係同夥便當究問其黨羽應行拘緝者著范時
繹一面辦理一面奏聞欽此遵
旨寄信前來並岳總督奏摺及名單抄錄馳寄等因到
(臣臣)即照單委按察司查拏去後於當夜即據該
司禀稱獲到車鼎豐一犯(臣)即率同按察司密提
該犯取供在案續又據將車鼎賁拏到亦經取供
除將原供錄呈
御覽外(臣)查車鼎豐既經供認張熙於上年八月内到
過伊家有留住贈衣贈銀各情節則該犯係屬夥
黨已有明據今(臣)現在嚴加監禁恭候
皇上諭旨指示遵行所有獲犯訊供緣由合謹繕摺奏
聞謹
奏
知道了正犯皆在湖南現命部臣前往審理凡干案内
有名人犯咨文一到江省即迅速應付慎密料理毋令
或致漏脱滋生事端也
雍正六年十二月十六日署理江南江西總督印
務尚書(臣)范時繹謹
奏為請留人地相宜之員恭懇
聖恩事(臣)看得常州府知府包括自到任以來辦事實
心正已率屬洵屬才守俱優之員近查本年常鎮
淮屬緩漕等事案内該府有督催武進無錫江隂
宜興四縣康熙六十一年及雍正元年緩半漕米
届限未完二案共應降六級現據蘇松糧道分案
造冊詳請咨部核議在案(臣)念該守包括身任地
方於錢糧盜梟案件悉能實心辦理今若咨部議
處例應降調(臣)緣地方起見所有該員在任實屬
人地相宜之處(臣)不敢因其例限届參匿不上
聞合謹先摺具奏倘得邀蒙
聖鑒恩賜該員於照例議處之後仍留原任實於地方
大有裨益(臣)謹據實奏
聞恭候
睿鑒施行謹
奏
包括好員應留原任所請是
雍正六年十二月二十二日署理江南江西總督
印務尚書(臣)范時繹謹
奏為奏報得雪日期恭慰
聖懷事竊照江省地方今歲秋成豐稔自初冬以來又
值雨水調勻秋種麥苗悉已長發(臣)查據上江之
寧國池州等府屬各縣又下江之蘇州松江常州
淮安揚州等府屬各縣俱報於十二月初二日得
雪三四五分不等邳州海州所屬並宿遷各地方
報於十一月十七八等日得雪一寸或八分不等
今江寧地方於本月十五六日得雪積至四寸有
餘(臣)復委員四郊查勘據稱溥遍霑足所在農民
歡歌
聖瑞(臣)又查得邇來江省各屬米價悉皆照常並無增
長所有得雪日期合謹繕摺奏
聞謹
奏
覽奏得雪深慰朕懷
硃批諭旨卷一上
欽定四庫全書
硃批諭旨卷一下
硃批范時繹奏摺
雍正七年二月初二日署理江南江西總督印務
尚書(臣)范時繹謹
奏恭請
皇上聖安
朕躬甚安月之十五日謁
陵禮畢旋京一路平安如意沿途見雨雪霑足土膏滋潤
閭閻氣象似覺改觀朕深為慰幸特諭汝知
同日又
奏為荷蒙
恩賜微(臣)感激恭謝
天恩事雍正七年正月初三日(臣)標把總賫捧
上賜御書福字一幅如意一枝荷包一對貂皮四十張
湯羊一隻克食一匣又
内製平安丸一千個到(臣臣)隨郊迎至署恭設香案望
闕叩頭謝
恩祗受(臣)於跪奉之下荷兹
宵旰殷勤籌畫教養之餘尤復
留心普濟選製丸方
聖慈周徧無微不至誠天地父母之心也(臣)謹隨時散
給務期廣布
皇仁所有微(臣)奉到
御賜感激下忱合謹繕摺恭謝
天恩謹
奏
汝所進土儀逐年加增殊屬非理向後當從節減不過
藉以達君臣之情斯可耳朕富有四海豈待汝等督撫
進獻需用耶當仰體朕心免招物議
同日又
奏為據實陳明仰祈
睿鑒事竊(臣)於正月二十八日接准河(臣)齊蘇勒揭稱
身抱沉疴不能勉強支持一面飛咨署江蘇撫(臣)
尹繼善星夜來工接印署理並可辦理巡撫事務
等因(臣)查署撫(臣)尹繼善前經奉有仍辦河務
諭旨今若准咨自必前往但查蘇淮相距數百里若兩
處事務往返移就勢難免於濡滯(臣)思河務地方
均關緊要所有兩難兼顧之處仰維我
皇上聖明照鑒無不洞悉情形知人善任今署撫(臣)尹
繼善倘得邀
恩俾令專任撫臣事務實於地方倍獲裨益(臣)緣地方
起見謹據愚昧之識具摺奏
聞伏候
皇上睿鑒施行謹
奏
河務較之撫務孰輕孰重似此器量識見何以克稱國
家大臣所謂大臣者以國家事為己任緩急先後當通
盤籌計區區但以關涉責任中事為事他如河運要務
皆泛然膜外視之是誠何心哉可謂淺狹之極
所事早已有旨矣
謹
奏為密陳江南地方大槩情形仰祈
睿鑒事查江南自前任巡撫湯斌以後繼之者如宋
犖之輩率皆尸位素餐其初猶受湯斌之餘蔭
一二十年後則漸已廢弛加以吳存禮貪婪無
厭惟利是圖何天培安享厚福一事不理地方
遂致大壊而張楷陳時夏莅任未久才不足以
整頓因而日趨於下如各項錢糧則通省新舊
欠數將及千萬嘉定等邑雖經分縣每處尚有
數十萬兩其中舊欠不但難於催追且動輒罷
市鬧堂州縣官多有不敢開徵者錢糧如此難
徵而督撫大吏不聞有清釐調劑之方反將通
省火耗不論往日多寡畫定加一盡行提解充
公各屬豈肯墊賠司費只得額外再添將至加
一五六七八不等獨崇明一邑向係加二以外
民不為苦今有司焉肯減去分毫而下江各府
科則本重正賦尚且艱難豈能當此多耗乎此
特錢糧之一端耳若其通省吏治則大僚各行
其意見下情隔絶而不通凡地方一切公務悉
委之於州縣其費之從何出處事之能否不悞
漠然無關巧者朘民膏以償拙者那庫帑以應
功過不分勸懲無術所以人心渙散同城文武
惟有各圖保全禄位苟且目前絶無一同心協
力商及公事者情形如此地方安得而不壊哉
又況武官之驕兵丁之横尤為特甚如松江各
標一人名掛營伍舉族錢糧可以不完本無産
業者包攬親族挾官抗比州縣無從催徵兵之
父兄子弟遇有司經過儼然高坐絶不為禮衙
役不知而呵斥之則挺身遮道大呼嫚罵傷及
父母有司覿面隠忍使百姓見而效尤自然藐
視官長文員有事欲訴其上司則一班武官頭
目蔽護把持縱有清正廉潔之總督提督所言
無由而入以故無惡不作有司莫敢過問至今
督撫提鎮皆實不知緣張雲翼實始作俑積漸
而使然耳總之數年以來如蠲減浮糧賑濟荒
歉興復水利築建海塘以及種種
特恩
皇上之加厚於江南者至優且渥而事多奉行不善
以致民情不知感戴反有怨咨且人情澆薄好
造謠言性本輕浮喜於議論見諸大吏之無所
短長竟以為不足責備而皆有歸怨於
上之意此(臣)心之所以實有不忍而情之所以實有
難安者也緣(臣)受
恩深重因見緊要地方實有此等情形何敢瞻顧是
以冒昧直陳不避愚戅之咎伏惟
聖慈鑒宥暫
賜留中再為採訪陸續施行為此謹
奏
被人如此論奏爾等身膺督撫之任者能不愧乎於心
忍乎將此摺亦與陳時夏看朕惟自愧乏識人之明而
已復有何詞以謝江南億兆耶宜將此摺錄存案頭時
加披玩以自警惕
雍正七年二月十七日署理江南江西總督印務
尚書(臣)范時繹謹
奏為欽奉
聖訓微(臣)感激愧懼敬陳愚悃仰祈
恩鑒事雍正六年十二月十一日(臣)標賫摺把總捧到
硃批奏摺並蒙
聖恩諭示參奏一摺(臣)於跪讀
訓旨之下泣汗交流心膽俱碎悚惶感切無地自容除
謹遵
旨齎交原任撫臣陳時夏接看外伏唯(臣)祖父世受
國恩(臣)又蒙
皇上逾格委用寄以地方重任乃不能倡率僚屬因循
廢弛不知整頓致見聞之人指陳入告(臣)等身任
督撫貽悞若此溺職之咎實屬萬死難寬但查江
省地方幅&KR0695;廣遠兵民衆多如屬員之劣蹟兵民
之習氣不敢云竟無其事苐一縣偶有一案未可
謂閤省皆然一兵偶有一事難概謂通營皆爾今
乃為之約略其事鋪張其詞欲托利弊之公言以
市轉移之私譽且稱民心不知感戴皆歸怨於
皇上等語以冀上動
聖聽仰維
聖明在上其人入奏之意與江省地方之情形悉不能
逃
皇上天鑒今兹一言入告實屬江南萬姓攸關(臣)是以
不敢不攄陳於
聖主之前也竊思江省吏治闒茸皆(臣)等罪愆之多而
江省實在情形尚未至如斯之甚唯恨(臣)庸愚昏
瞶受
皇上任用教導之
恩於地方吏治民情不能倡率整理種種貽悞罪不容
誅(臣)即改悔之情殷何能贖從前之積咎伏乞
皇上立賜嚴治(臣)罪以儆昏庸庶(臣)戴罪之日皆沐
恩之日矣所有微(臣)感激愧懼愚昧下悃合謹繕摺恭
謝
天恩謹
奏
朕巳件件代汝等料理矣此奏何為今姑以緝盗一事
而論省城内於十日之間大盗行刦數處而竟若罔聞
清夜自問於心安乎幸兩江地近朕之精神猶能照應
設天下吏治皆如兩江悉待朕一一料理頒諭而後施
行則朕實不能具此伎倆也汝不但為國便為爾家計
亦當奮勉爾范家只剰汝一人寧不為汝祖宗顔面惜
耶若仍不知痛自刻責砥礪朕亦無奈汝何矣
同日又
奏為奏
聞歲修徒陽河道重運經臨無悞仰祈
睿鑒事(臣)謹查京口運河乃蘇杭八府州漕艘經由要
道自丹徒縣江口起至丹陽縣三板橋一帶河身
歲有淤淺每年必需撈浚於雍正三年間欽奉
上諭案内業經
題明議令建閘挑濬續以胡璉冒帑誤工
題參另行修估上年十一月内據鎮江道王之琦詳
估到(臣)緣(臣)曾經親身審視備悉此河接近江口
水之深淺唯視江潮之來去又兼岸高土鬆隨潮
沙墊縱加開濬仍需歲修是以(臣)不敢因循前議
業經備陳情形請停動帑大修唯應照行歲修之
法及時撈浚立見深通漕運即可無阻(臣)等會疏
具
題在案隨經(臣)飛飭測量撈浚去後業據該道縣等
具報僉於十二月十九二十等日開工撈淺一時
並作出入糧艘通行無阻現在仍復隨時量浚等
情又據(臣)標差委催漕守備次第報稱自正月十
二日起業經催過浙江江南二省各幫糧船共二
千五十三隻平稳渡江訖各等情所有徒陽運河
現在歲修撈淺重運經臨無悞緣由合謹繕摺奏
聞謹
奏
欣悦覽之此一事爾所料理甚是所以
上天即賜成全也未有實竭忠誠奉公辦事而不邀
神明加護之理但試觀之
雍正七年四月初四日署理江南江西總督印務
尚書(臣)范時繹謹
奏為欣聞
諭旨微(臣)感激恭謝
天恩事雍正七年三月初四日(臣)標把總齎回(臣)請
安奏摺跪奉
硃批仰見我
皇上民胞物與之懷時厪
宸衷斯省耕省歛之
仁頻煩
睿慮唯(臣)以
山陵舊守侍從依依聞
天顔之有喜瞻仰彌殷識
帝澤之無邊歡欣倍切今
聖體安和如意畿東一帶雨雪霑足閭閻氣象改觀是
皆我
皇上聖德大化之彌綸敬
天勤民之感召(臣)遥瞻
北闕實慶
洪庥曷勝抃舞欣幸之至又(臣)於三月十七日復奉到
皇上硃批原摺荷蒙
訓誨指示嚴明以江寧省城十日間連有盜竊又奉
恩旨着(臣)明白回奏除遵
旨將各案是盜是竊另行據實具
奏外伏念(臣)以謭劣之材身荷
朝廷重任蒙
皇上錫以天地父母之恩
諭以國法身家之重憐(臣)祖父
澤及子孫(臣)捧讀至此不禁涕汗交流自恨自責草木
愚情感刻倍至何敢仍前疎懈自蹈罪愆唯有一
刻不忘
恩訓痛自刻責努力奮勉以期上報
天恩於萬一所有奉到
訓諭感激下忱合謹繕摺恭謝
天恩謹
奏
安民之道惟在察吏懲姦二事而已若盜賊不靖地方
何以能安所當日夜思維籌畫者古人云思之思之鬼
神通之心誠求之雖不中不遠矣諸凡若不探本尋源
預期消患於未萌不過隨事依文按律以圖塞責斷不
能令匪類歛跡也假若藉口地方衝繁人烟凑集盜風
熾盛在所不免竟恬然不以為耻則天下事皆當聽其
自然亦無可辦理之事矣封疆勝任之謂何斯民父母
之謂何勉之勉之
雍正七年四月十四日署理江南江西總督印務
尚書(臣)范時繹謹
奏為陳明贏餘銀兩仰體
皇仁奏
聞請
旨事竊照揚屬等處水利
皇上指示興修甫聞
恩命之日所在商民靡不歡欣踴躍樂事趨公經(臣)會
同河撫諸臣勘估據情上
聞復酌定委員派工擬將淮揚道白鍾山郎中程夢瑛
監督其事又原修蘇松水利效力人員並河臣咨
送河員(臣)復添委就近州縣及佐貳雜職等員分
任其事題請
俞允遵行在案今(臣)於在工之日接見效力人員看其
景狀似屬拮据盖緣伊等多係寒素微員身在工
所不無僕從盤費恭逄我
皇上仁恩周至體恤臣工凡今大小官員無不酌給養
廉(臣)仰體
皇上奬廉恤下之
天心所有實在情形何敢默不奏
聞(臣)查得揚屬商人願捐銀兩從前交貯司庫原係照
用部砝彈收今給發工料乃係照依市平約略估
計動用銀二十七萬兩有竒内可得平餘銀八千
餘兩合謹據實陳明可否於此項平餘銀兩邀蒙
聖恩俯念在工之程夢瑛等二十三員酌照承辦之繁
簡别以差等如程夢瑛係通工巡行稽察之員事
務頗繁酌給養廉銀四百兩其餘二十二員均屬
事務稍簡各酌給養廉銀二百兩以上計需銀四
千八百兩仍有餘存銀三千餘兩足備將來造冊
奏銷之費似屬公私兩濟(臣)緣錢糧關係重大可
否出自
聖恩謹奏請
成勤慎不辭勞瘁所辦工程悉有條理核算錢糧
更為明晰似此才具諳練將來用之河工洵有裨
益(臣)緣人材為任事之本不敢掩其所長合併據
實
奏明謹
奏
程夢瑛籍隷江南似不便用於本省據汝所見應用於
何處河工有益明白奏聞
雍正七年四月三十日署理江南江西總督印務
尚書(臣)范時繹謹
奏為奏
聞辦送米石抵閩日期仰祈
睿鑒事前(臣)遵奉
諭旨江南辦送運閩截漕米五萬石已委營將協同閩
員均為四起於正月二十二日起次第開行兹據
前差營將覆稱運閩米石陸續於三月初十日止
次刈穫民慶豐收更喜四月内連得大雨秧苗滋
長米價平減即隣省有來糴販者而本地米價總
無增長近據臨淮縣報稱團山地方係鳳陽衞屯
地見有生出蝗蝻數處現在撲打等情(臣)隨星委
幹員飭令督同地方官多僱民夫上緊撲滅不致
生翅蔓延所有該地方捕蝗情形不敢隠匿合謹
附摺奏
聞謹
奏
蝗蝻務令撲滅無遺前諭甚明萬不可怠忽盡力為之
近日如何光景再奏以聞待全消後朕懷方釋也
雍正七年六月十七日署理江南江西總督印務
尚書(臣)范時繹謹
奏為奏報江省麥熟分數仰祈
睿鑒事竊照今歲江省雨水調勻二麥豐收(臣)謹查得
上下兩江及江西省麥收分數據報自六七分以
及八九十分不等現在米糧價值其賤者皆減至
六錢二三分即貴者亦不過九錢有零民食豐盈
歡歌大有合謹據實奏
聞謹
奏
覽奏麥熟朕懷深慰益加誠敬以待秋成毋稍肆志
同日又
奏為欽奉
訓旨荷蒙
恩賜微(臣)感激恭謝
天恩事竊(臣)標賫摺把總賫回
硃批諭旨並奉到
恩賜内製香定一匣窰器一匣(臣)隨恭設香案望
闕叩頭謝
恩祗受訖伏念(臣)庸材劣質受
皇上格外
隆恩訓誡頻加
寵頒叠至欽承之下感奮交集報稱末由緣(臣)世受
國恩非起家寒素者比又身在東南出産方物之地
仰體
聖心不敢多事購求
進獻祗於令節敬以食用等物報地方之生息備
聖主賞賚之常用亦微(臣)依慕之切於一事一物稍任
經營以伸不忘
君父之愚衷也今蒙
聖訓指示(臣)謹遵
旨奉行外(臣)唯有刻刻凛遵
訓諭自責自奮竭力黽勉尤於察吏懲姦二事悉心設
法防範嚴明以期上報
高深於萬一所有微(臣)奉到
訓旨恩賜感激下悃合謹繕摺恭謝
天恩謹
奏
朕之賞賚汝之進獻皆屬細事原不必諄諄在念至於
君道臣節乃我二人上不負
祖考下不愧子孫天下後世公論所關所當日夜思維竭
力黽勉者期共勉之
同日又
奏為奏
聞雨澤霑足插蒔普遍田苗長發情形仰祈
睿鑒事前(臣)路經蘇常地方歴見二麥俱已收穫場事
甫竣節次間有小雨僅資耕耨旋於五月二十四
五等日大霈甘霖(臣)隨飛差探視據報蘇松東南
一帶又常鎮各屬以及淮揚等處俱皆得雨九寸
或六七八寸不等再江寧暨上江等屬距省路近
者悉據報到得雨大槩相同至於鳳陽衞屬之團
山蘿蔔灣等屯於四月内報有蝻子生發經(臣)一
面具
奏一面委員撲打去後兹已據報撲滅淨盡並據該
司府查報結送在案近於六月初二日據潼安衞
呈報楊家湖湖邊野地有蝻子萌動等語經(臣)委
員速赴協撲旋已據報蝻生無幾文武等官集夫
撲滅同時又據鳳陽府報稱虹縣地方石家集有
宿遷縣屬之劉馬灘生有蝗蝻過界入境當即隨
時撲淨未致生翅傷禾各等情(臣)查潼安衞虹縣
二處蝗蝻申報之後旋據該衞縣結稱已經撲滅
均未傷禾成災是以未經
題報所有地方撲蝗淨盡緣由合謹奏
聞再江省十餘日内未見大雨兹喜於六月初八九等
日接連得雨又十二三等日連得大雨新插稻苗
悉皆滋長四野青葱萬家歡慶(臣)謹據實奏
聞謹
奏
可嘉之至一切處咸能如此督率屬員殫心盡力何事
不辦朕復何庸顧慮耶但王璣趙向奎等諸事徇私玩
忽負朕委任何故不行據實奏聞若逐件必待朕諭到
而行詢及方奏朕耳目之所不及處貽悮良多矣倘朕
一時煩怠或不肯加訓不暇諭問則汝恐不能當也
雍正七年閏七月二十七日署理江南江西總督
印務尚書(臣)范時繹謹
奏為欽奉
聖訓微(臣)感激凛慄據實奏
聞事竊(臣)標把總賫回
硃批奏摺欽奉
聖恩訓飭
諭問王璣趙向奎等諸事徇私玩忽深負
皇上任用(臣)未即早於奏
聞凛奉
恩諭之下(臣)不禁愧懼交集徬徨無措不啻自貽負
恩之咎查王璣前在江鎮道任内即非純正自守之員
自署事之後(臣)復聽其議論察其神氣但見徒有
矜張自得之色毫無敬慎圖報之心而且偏向私
人以致鑽營妄誕之輩漸皆奔逐其門復濟以趙
向奎之驕矜狂放遂爾事無可否任意縱横前(臣)
於在蘇之日歴將趙向奎之粗率孟浪藐抗不謹
慎處切加勸導冀其改悔是以未經奏
聞詎知王璣與趙向奎旦暮相接交好日深自謂得計
䆒不能逃
皇上聖明洞鑒之中此二人者不獨於辦理虧空清查
民欠等事怠玩悠忽上負
皇上任用之恩至於辦理地方事務尤覺不從公道頻
用偏私如原任䕫州府知府喬鐸侵匿䕫關銀十
萬餘兩查追原籍家産一案歴經府縣審詳内有
程文蔚在縣首報收貯喬鐸寄頓箱物銀兩續又
據喬鐸之母汪氏並伊子喬於宣控告程文蔚之
子程汝趾隐匿行鹽本利銀八萬二千兩屢經質
審緣喬鐸與程文蔚係兒女親家當據喬於宣程
文蔚各供認其所欠銀兩除案内首出之銀並喬
程兩姓家産估交外餘欠之銀兩造均認各半完
帑具認詳報經(臣)與撫(臣)尹繼善嚴批着落究追
在案乃王璣於署事之後緣程文蔚是伊岳家思
翻案開脱露意屬員欲將喬鐸在川開報程汝趾
處收存本利銀十餘萬兩並金珠等物寄貯箱匣
四十個與帶銀年月經付人等鑿鑿可據
題明奉
庫銀一千四百餘兩一事係前任知縣張文英查
出銀色低潮通詳賠補有此一隙遂將松江府知
府張文英百計搜求報復前怨於甄别知府䟽内
填入病廢並議以即將欽璉題補松江知府乘機
於疏内聲說委令欽璉署理府印以冀僥倖萬一
邀
恩補授俟出疏之後方始移送會稿再如現在
題請酌調繁簡一疏内王璣因丹徒縣知縣張廷煌
係伊前任江鎮道任内相交舊好畏懼地方衝繁
衙門清淡乃以委署試用未經實授鹽城縣知縣
孫蔭孫調補欲為張廷煌轉移善地起見授意趙
向奎而趙向奎不顧章程並不論鹽城一缺張廷
煌之果能勝任與否徇情更換公然稱以已見開
擬詳請具題經(臣)歴歴批駁間乃王璣即具司詳
移稿會題前來(臣)又經叙明咨覆不便書題移回
前去詎王璣直欲行已私意竟自出疏延至七日
始寄札相懇仍送會稿挾(臣)以不得不從之勢(臣)
唯始終不移復將不便會題緣由咨回撫臣衙門
存案再如七月内有崇明縣城外兩處鄉間各有
殘廢貧民數人向富戶求索因被喝斥遂成嚷閙
旋即星散一事乃鎮臣林秀小事大做傳檄恐嚇
祭閒住十餘日伊之家人隨役逢人告語稱林秀
此來係一面迎弔一面避出一舉兩得之行遂致
林秀同聲附和混稱崇明民變起於
上諭勸導富戶張皇其詞復檄委道員揚言前往查緝
彈壓竟不慮海外蠻野之民激出事端直欲輕事
重報以行其欺
君冒功之念言及於此(臣)不禁心悸汗下似此狡詐行
為其何能上欺
君父耶以上等事俱係王璣趙向奎徇私玩劣實情兹
睿鑒謹
奏
此奏可嘉但嫌已遲候另有諭旨頒發朕諒汝等不睦
不深怪汝然於此處可見非純臣之居心即朕向諭所
謂公中之私也旨到時可秉公據實為之不可稍涉苛
刻遷就
朕加罪王璣等江南轟傳緣汝密參所致汝曾聞否汝
等身膺地方重任乃不肯廣布耳目如亳州之私鑄及
現諭汝等密緝積盜等件汝於此能不汗顔乎總之不
能端本存心立志處究未妥協以故諸凡不得其當非
過則不及被屬員窺破非實心為國之忠誠大臣豈能
與汝傾吐肝膈同休共戚此其所以耳目往往不及也
試觀田文鏡鄂爾泰李衞若不能令屬員畏威懷德實
力協助伊等一人之心力幾何能如此有條理耶爾與
之禄位相等兩江之任尤為尊榮諸凡不逮乃恬不介
意何面皮如是過厚朕實為汝愧之若不竭力奮勉將
朕諭旨視為鼓舞臣工具文仍前泛泛至噬臍不及時
此手諭即為斷案莫怨朕也
同日又
奏為奏
聞事雍正七年七月内據六合縣詳報該縣境内於本
月十四日戌時陡起疾風雷雨自魏詹橋地方起
葛塘集小山口梁塘舖梅官營急水溝一帶村莊
雨勢風勢甚急所過吹折樹木倒塌房屋約有三
百餘家壓斃男婦十二名口又壓傷大小男女二
十餘人等情(臣)於聞報之日立即捐貲委員前往
會同地方官加意賑恤並飭查勘田禾有無被損
成災兹據查報是時適值暮夜風勢又急是以吹
倒屋垣樹木致有人口被傷地方官現已賑恤次
第料理勘明田禾並未有損無庸
題報外所有六合縣地方賑恤緣由合謹據實奏
聞謹
奏
今歲直省皆有類此一事大竒可加意撫恤毋得虚應
故事致災黎有名無實不獲沾惠也今歲之災與去年
時氣約略相同遭處雖多猶幸損傷不重
同日又
奏為欽奉
上諭事竊(臣)准兵部咨開欽奉
上諭恩念八旗兵丁
特給内庫銀兩令王大臣等營運生息以備兵丁一時
之用又
諭外省駐防滿洲漢軍兵丁等亦當一體加恩又
諭各省督撫提標兵丁等亦倣此例或給銀一二萬兩
或給銀數千兩交與各該督撫提督委員料理以惠
濟兵丁欽此開單咨行到(臣)仰見我
皇上聖慈廣被
睿慮無遺現據江省督撫提各標下兵丁萬口歡呼感
頌
皇恩各具呈請代
題謝
恩除(臣)謹另疏
題報外伏查(臣)標兵丁共一千一百七十名内據粘
單擬定
賞給銀六千兩現在遵照請領第此項銀兩奉
旨交(臣)委員料理惠濟兵丁(臣)謹詳加斟酌委員料理
恐有私侵虧缺藉官擾民等弊以(臣)愚昧之見查
得江南省現有入官房産等項久經奉文變價以
完
國帑者經(臣)屢次督催而報售寥寥可否將(臣)標應
領之銀酌於附近省城之入官房産不拘房地遵
照原估之價買售數處其應繳價銀即仍交司庫
以完
國帑所買房地坐落何州縣境内者即交令地方官
照依民市畫一招租造入交代冊籍著為公欵所
入租銀房屋除修葺之費地畝除錢糧之外悉令
解交(臣)衙門核發中軍以備惠濟雖覺出息稍微
然所恃者本銀實有著落而利息又有成規似屬
便於料理易於查核(臣)未敢徑行合先奏
聞倘蒙
聖鑒俯允可否恭請
勅下江省將軍廵撫提督各標一體照行洵屬兩濟再
(臣)又念此項房屋田地各省未經完帑者尚或有
之似可一併議行庶幾一轉移間我
皇上百餘萬之
恩賞俱得均沾而數十年之虧帑漸次清理矣(臣)謹冒
昧奏
聞伏乞
皇上睿鑒諭示遵行謹
奏
此舉甚屬妥協然祗可汝等據所見奏請辦理朕不便
諭令通行入官房産他省有無各異何可勒令一體照
行汝但各行其志聞之者欲相倣效則任之耳具題時
疏内不必叙此奏摺
雍正七年九月十七日署理江南江西總督印務
尚書(臣)范時繹謹
奏為欽奉
訓旨謹將獲解鹽梟中途拒捕續經拏究梟衆各情形
據實奏
聞仰祈
睿鑒事竊(臣)標把總賫回
硃批奏摺内謹奉到
賜發奏摺一扣並蒙
恩旨訓飭(臣)於跪讀之下愧懼交集疎忽之罪撫衷難
安伏查清河縣捉獲鹽梟王禄安等奪犯傷死兵
丁一案於本年六月初十日據淮揚道具詳到(臣)
内稱據清河縣詳稱張志麟首出梟棍王禄安為
首夥同李桐等興販私鹽由縣境三可集謝家莊
窩頓運賣出湖據即會同汛防把總前往拏獲私
梟八人不意梟黨知風突於柳園地内擁出多梟
持械奪犯將巳獲私梟八人搶去等情嗣據淮安
營參將呈報據把總劉應鼎報稱兵丁姜必臣被
梟傷重身死等情又據理事同知夏建德拏獲梟
黨葛亮吳七孫三等訊究供出首梟王禄安等十
六人又供各犯拒捕之後俱往盱眙縣滁州沭陽
縣各地方藏匿等情據報到(臣臣)隨飛檄各地方
官查拏去後兹據城守副將張玉金報稱首犯王
禄安夥犯李桐俱已就獲經(臣)發司究訊又於上
下江省各地方拏獲梟犯等七十五名歴加究審
各據供出或係夥黨或係别案積梟各等情除尚
有供出未獲之犯現在嚴檄緝拏外所有(臣)不能
禁絶私梟及至就捕又復失於防範致有搶犯傷
兵等事種種貽悞之咎百喙難辭伏祈
聖恩將(臣)嚴加處分庶(臣)昏惰知儆戴罪之日實皆沐
恩之日矣合謹將地方私梟搶犯傷兵並隨後拏獲情
形據實奏
聞謹
奏
地方諸務如錢糧則命人來代汝查追水利命人來代
汝疏濬屬官命人來代汝舉劾私鑄命人來代汝緝捕
驛站命人來代汝稽察所交汝辦理者惟此弭盜懲姦
二事而數起盜案尚賴朕訪確姓名交爾捕捉捫心自
問誠不能評已為何等總督也其他遠省且置不論即
就汝鄰近之李衞田文鏡互相比較寧不汗顔乎朕實
無顔多諭汝也
雍正七年十月初五日署理江南江西總督印務
尚書(臣)范時繹謹
奏為自陳愚昧據實奏
聞事竊(臣)於本年九月十六日准署江蘇撫(臣)彭維新
咨送特參江都縣知縣陸朝璣現住蘇州府長洲
縣地方先曾充當布政司衙門書役後改名冒入
浙江籍捐授縣令不自首明廻避疏稿到(臣臣)緣
撫臣疏稿内稱訪聞該員用刑任意又糧戶守候
給單民有怨言等語是以(臣)當即會
題移去詎聞該員於被參之後地方紳士商民無不
太息不平而鄉農舖戶相率擔柴送米愛戴依依
僉稱衝繁大邑無故去此賢令閤郡徬徨等情(臣)
查設官原以撫民今該令陸朝璣雖在蘇城居家
作吏(臣)等未能早為覺察苐被參之後民情愛戴
則與撫臣前疏民有怨言之語殊不相符(臣)思糾
參屬員務以情罪得實為當何敢因仍撫臣之誤
始終自飾所有參後察出地方情形不敢諱匿合
謹據實奏
聞伏祈
皇上睿鑒施行謹
奏
察吏之道若止據紳士商民之愛戴與否而品定屬員
之賢不肖則大誤矣何也夫一州一邑善惡不齊未有
能令人人感戴之理縱使果能如是亦所謂鄉愿德之
賊也即以陸朝璣能致鄉農擔柴送米而論亦豈有闔
郡紳士商民偕往之事大都詐偽之舉鼓惑汝無能之
總督耳似此伎倆察吏無怪乎兩江吏治不堪問也陸
朝璣之罪在冒籍不自檢舉並不為民有怨言設因怨
言即列彈章則汝督撫更難姑容矣何識陋見小至於
此極彭維新於疏内著此一語混淆其間即與汝同揆
亦係無能不識大體之流耳何足深取
雍正七年十一月初四日署理江南江西總督印
務尚書(臣)范時繹謹
奏為荷蒙
聖訓恩賜微(臣)感激恭謝
天恩事竊(臣)標把總賫回
硃批奏摺並奉到
賞賜内餅荔枝石榴鮮棗(臣)隨郊迎至署恭設香案望
闕叩頭謝
恩祗受跪讀
訓旨仰見我
皇上至聖至明無微弗照伏查王璣趙向奎負
恩徇私一案内有被劾松江府知府張文英一員蒙
諭着范時繹等將張文英居官如何及運米辦銅之處
秉公確查若王璣所參是虛着將張文英仍留松江
府之任欽此欽遵確查去後續據布按二司會詳查
得張文英於運閩米石並未貽悞即本年上運銅
斤係委蘇松二知府協辦張文英領銀去徐永祐
領銀之期不遠自不應將張文英一人以悞公特
參等因通報隨又詳以松江府印務委令張文英
暫署當經撫臣先行批允(臣)查張文英雖據司查
然尚有續奉
及未回任緣由合先奏
聞又清河縣拏獲私梟王禄安搶犯傷兵一案蒙
聖恩寬宥不即治(臣)之罪仍復
賜以訓誨感激
高深彌增凛慄(臣)伏念江省鹽梟邇年以來實緣(臣)才
識疎淺止知事後緝拏不能預為禁絶但治其流
未窮其源之故也(臣)擬嗣後凡拏獲私鹽除梟犯
仍予以應得之罪外務必細加研究令其將買何
場竈一一供出即將該場縱容私鹽之大使嚴定
處分則經管者自知畏法就近者早為覺察庶幾
矣(臣)愚昧之識伏乞
諭旨指示遵行再(臣)至愚至鈍受
皇上委用
悉心辦理不致悠忽貽悞以上報
聖訓恩賜感激下悃合謹繕摺恭謝
天恩謹
奏
覽
同日又
奏為欽奉
上諭事雍正七年八月初三日接奉内閣遵
旨寄到
上諭(臣)謹叩首祗受訖竊查大盜趙七積年潛跡江湖
跟隨往來鹽船或行横詐或行偷竊並復慣刧客
商從前實有其人業經(臣)於上年六月内密訪知
該犯係儀徵人常匿處於安慶八卦門外(臣)隨即
密行沿江一帶水陸文武員弁設法嚴拏(臣)復訪
知該犯尚有親母江氏現住儀徵縣地方當即行
令地方官立將江氏拏解到省發江寧府細加研
訊並將江氏之婿戴道弼及鄰佑人等逐一究問
俱稱該犯出去一十二年音信不通不知去向等
情(臣)緣該犯本身尚未就獲而江氏係大盜之母
未便輕縱除飭交地方官嚴加看守正在屢檄嚴
拏務獲間兹奉
諭旨查拏(臣)除密行知會隣省並密飭各屬併力緝拏
外(臣)於近日又訪得該犯多在湖廣地方出没間
亦來至江西湖口地方無非隨傍鹽船停泊之所
潛蹤於流娼土棍之家現在差押素與該犯識面
之人分往蹤跡跴拏俟一就弋獲謹另行奏
聞所有遵
旨密相知會緝拏緣由合先繕摺奏
聞謹
奏
似此不行慎密遍處聲張趙七必不獲矣至遠颺無蹤
時俟朕向汝等索取趙七也將此等相機密為之事委
交汝等庸愚督撫即朕之悞夫復何辭
雍正七年十一月十三日署理江南江西總督印
務尚書(臣)范時繹謹
奏為荷蒙
聖訓恩賜微(臣)感激頂戴恭謝
天恩事雍正七年十一月初五日(臣)標把總賫回
硃批奏摺並奉到
賞賜哈密瓜一個(臣)隨郊迎至署恭設香案望
闕叩頭謝
恩祗受訖又於本月十一日准吏部咨欽奉
天恩於萬一所有微(臣)奉到
聖訓恩賜感激下悃合謹繕摺恭謝
天恩謹
奏
覽
同日又
奏為欽奉
訓諭事欽惟
聖祖仁皇帝深仁厚德凡
巡省經臨地方無不沾
恩戴
澤是以兆民感誦歴久不忘建造
御碑龍亭以昭不朽兹江南地方有建造
聖祖仁皇帝御碑亭龍亭歴年久遠此誠地方官員所宜
時加守護敬謹修整者也今蒙
皇上恩旨命内閣寄字恭錄
上諭到(臣)欽遵之下不勝感愧踴躍除即分檄各屬務
令逐加親看作速詳估(臣)謹恭備銀一千兩先行
交貯司庫以便隨估隨修敬慎料理並移明漕河
撫鹽等臣仍誡飭地方官嗣後務須加謹守護永
永昭垂所有微(臣)現在料理緣由合謹奏
聞謹
奏
可笑之極可愧之極惟汝江南省如此疎慢他省皆不
然也可謂良心不昧根本不忘敬慎從事之大臣歟
同日又
奏為奏
聞事竊(臣)接准浙江督(臣)李衞咨為密拏謀為不軌奸
徒事内稱沿海等處竟敢有不法之輩自稱俠士
豪傑平日精通拳棒熬煉壮藥因而聚徒行教煽
惑愚民凡無藉亡命聞風而至遂為夥黨並有假
稱貿易借端出洋交通聲氣潛匿隠僻之所窺伺
釁端隂謀不軌各郡俱有首惡數人暗中通線若
不除此巨害則將來羽黨滋蔓無窮今差員給與
牌檄分頭跟緝密拏除按照住址分行江蘇司道
府營併咨鎮海將軍江南提督外相應列單咨會
就近飭令密拏解審等因(臣)即將應緝人犯照單
飭司並諭城守營協同慎密跴拏不使知風兔脱
去後今據報稱單開之張雲如周崑來賀任宏甘
鳳池俱經就獲此外應拏人犯現據浙省咨稱借
端出洋謀為不軌則事關機密(臣)唯密行設法協
力捕緝務獲照咨移解(臣)復一面另加訪察倘涉
該犯等夥黨立即拏究再行奏
聞外所有准到浙省咨拏人犯緣由合先奏
聞謹
奏
凡李衞移咨緝捕之人若似辦理趙七之案苟且塞責
疎漏一名則汝增一分罪咎當慎為之非實力擔任設
法鼓舞屬員捕役不能奏效必貽後悔也
雍正七年十二月初八日署理江南江西總督印
務尚書(臣)范時繹謹
奏為恭報萬民感戴瑞雪均霑仰祈
睿鑒事竊照江省今歲秋成豐收普遍又蒙
皇上大沛恩施蠲免安徽等屬庚戌年地丁銀至四十
萬兩更於清查民欠事宜
俯念承辦各員不知仰體肅清吏治之
聖心奉行不善特頒
諭旨令將查出在民未完之積欠概行停徵
及時通屬僉報節次得雪溥徧均霑米價亦俱照
常並未加長遠近編氓靡不頌揚
聖德呈請奏謝
皇仁所有江省臣民感戴
天恩以及雨雪霑足情形合謹繕摺奏
聞謹
奏
自應如是皆緣汝等大臣承宣德化克盡厥職之所致
殊可謂無耻之極矣
同日又
奏為調撥文武署汛以重職守以固疆圉仰祈
睿鑒事竊(臣)查得巡道之設原因地方遼闊大員之耳
目難周是以分駐一方資其坐鎮至如糧道衙門
則有錢糧倉庫之責歴考各省多係附在省會取
就近彙綜而承上接下出納查核均為便捷今則
蘇松巡道衙署在於蘇城糧道衙署在於常熟均
未妥協(臣)愚昧之見請將糧道移駐蘇城便於兑
漕督運而廵道一官於地方殊關緊要既有分巡
之職司即當責以坐鎮之實效查上海地方為江
省通洋之口岸其中私梟聚集奸艘潛停即有州
縣分任緝拏亦須大員之就近董率(臣)請將巡道
衙署移駐上海裨益尤多再(臣)又查福山一營汛
臨江口與北岸之任家港對峙所轄地方乃江流
入海之咽㗋海潮入江之門戶是為江防扼要處
所豈宜巡駕無資(臣)請將蘇鎮四營之内每營各
撥沙船一隻其所有配用兵丁舵水並令隨船歸
於福山營不必另行召募以資熟手駕駛責令原
海重防未敢冒昧具
題合先繕摺奏
聞伏祈
皇上恩賜指示遵行謹
奏
朕實未達又信汝不及汝可請教李衞尹繼善後再行
具奏以聞
雍正八年正月十五日署理江南江西總督印務
尚書(臣)范時繹謹
奏為荷蒙
聖訓微(臣)感激凛慄據實陳情恭謝
天恩事竊(臣)賫摺人回署奉到
訓諭愧悔無及伏查趙七一犯(臣)據從前之訪聞與近
日之根究聞該犯被拏情急相約同夥鐵膀子李
聞又(臣)前經具
奏浙江督(臣)李衞查拏謀為不軌一案蒙
辦理(臣)查此案匪犯歴准浙江督(臣)李衞在於江
寧蘇州松江常州以及上江江西並江寧將軍衙
門又鎮江將軍衙門各分行查拏者前後共一百
在密飭屬員設法跴拏務期全獲再浙省差來江
寧地方拏犯之員一係漕標革職遊擊馬空北一
係千總韓景琦每自稱為浙督妾之義兄二人皆
係回教彼此結好並帶來原首人即張雲如之舊
識于璉詎於各處搜查人犯與前後禀報浙省之
意周旋不將訊出供詞叙入報文唯一面寫禀通
來告示安慰又差拏馬空北於常州地方管押去
後兹(臣)又准督(臣)李衞咨會内據原出首之于璉
等回杭禀供嚴責臬司馬世烆於搜張雲如之時
未與來差千總陸彪同看其字跡多有抽換又稱
各犯輾轉讐扳先後互異殊屬舛錯又馬空北通
同徇隠將胡愷公不行拘拏又副將張玉金先令
宋千總與寓所和尚說知以致伊子逃回散銀冊
籍先為藏匿等語據其回供除飭行臬司副將並
移會到(臣臣)隨嚴飭按察使馬世烆副將張玉金
據實詳覆並咨覆浙江督臣衙門作速就犯研究
三面質對如得該臬司及副將抽換通風確情立
即題參以伸
國法以嚴重案苐現今事屬兩持各存瞻顧必難平
允可否仰懇
皇上聖恩將江蘇按察使馬世烆江寧副將張玉金解
任發浙與原任遊擊馬空北千總陸彪並原首人
于璉等質審或
我
聖心也(臣)緣重案所關不敢諱匿所有先後獲犯並駁
詰情形合謹繕摺奏
聞謹
奏
覽
硃批諭旨卷一下
