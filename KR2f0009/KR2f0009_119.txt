欽定四庫全書
硃批諭旨卷一百十九
硃批丁士傑奏摺
雍正三年正月初一日貴州大定總兵官(臣)丁士
傑謹
奏為據實陳奏事竊(臣)荷蒙
聖主洪恩由參將歴陞總兵奉
旨進京
陛見跪聆
全之事伏乞
諭旨彼時(臣)出
乾清門即欽遵謄寫内有給與提督趙坤之
旨其中一句記憶不真(臣)仰體
聖主上下語意傳與提督此(臣)之愚昧實當萬死為此
據實
奏明伏乞
聖恩鑒宥施行謹
奏
地方事甚有關係轉𫝊諭旨難保不致差訛爾此奏甚
屬可嘉
雍正三年五月初二日貴州大定總兵官(臣)丁士
傑謹
奏為披瀝自陳事竊(臣)前聞貴州撫臣調各屬州縣
至省傳奉
諭旨貴州通省火耗課税羨餘以及各衙門官租俱解
交藩庫照山西例按等次給𤼵各官以作養廉經(臣)
於雍正三年四月初七日具摺奏
聞昨四月二十六日有貴西道吳應龍路過大定(臣)問
及貴州通省錢糧數目據言額徵地丁銀六萬六
千餘兩雜税一萬三千餘兩倉糧十一萬四千餘
石與(臣)前奏之數大不相同地丁雜税銀數尚無
甚差訛惟有倉糧數目(臣)奏八萬餘石今有十一
萬四千餘石(臣)聞言之下不勝惶悚伏念(臣)何人
斯荷蒙
皇恩任用至此奏陳事件尚敢妄奏不實(臣)之愚昧實
當萬死謹將(臣)舛錯之罪具摺披瀝自陳跪乞
聖主洪恩謹
奏
倉糧既非爾任内專責何罪之有此等差訛無妨朕所
嗔責總不在此但取人之心田耳若居心不純即逐物
細緻周密無舛朕亦不取也
同日又
奏為奏
聞事竊(臣)接准貴州提(臣)趙坤咨文内開蒙兵部劄付
欽奉
上諭各省督撫提鎮凡有題奏事件禁止部費等因到
(臣)遵查得料理部費雖係大員而其費則出自屬
下員弁求免部内駁查至于文武大員藉部費之
名分肥入已者亦復不少究其實文官設法取于
里下武官科派隊伍兵丁似此積弊豈不有負我
皇上體恤臣工之至意耶惟冀
聖主清大源而細流自止必使督撫提鎮布按二司永
無科派部費之名則屬下之員自安分遵守不復
到部料理而部内書辦巳如無可染指自絶無厭
之求積弊不期除而自除矣(臣)冒昧奏陳伏乞
聖主睿鑒施行謹
奏
朕日前嚴諭正為督撫提鎮兩司而𤼵原不為屬下各
員也果否遵奉試看數月自有照察何能逃朕之耳目
耶
雍正三年五月十三日貴州大定總兵官(臣)丁士
傑謹
奏為奏
聞事竊(臣)詢問三營將備汛守地方有無事件回稱各
汛俱有穵礦開厰之處係奉公開採有州縣管理
收課等語(臣)思開採之處其中有奉部文者自應
聽其開採誠恐猶有私開偷穵者無端聚集數千
人之衆大地方大有關係急令三營將備各將汛
守地方有開礦厰之處逐一詳察明白具文報(臣)
(臣)又訪聞大定地方所開礦厰多無部文隨行文
與貴州撫(臣)毛文銓令將礦厰之處察看舊案有
無部文毛文銓遷延未覆迨(臣)行催始𤼵回文内
中多係朦混不明之語(臣)又咨撫(臣)毛文銓言
聖明無微不照一經查出不無朦混之愆等語昨接毛
文銓回文内云原因猴子厰礦脈衰微經督撫二
院批准在落龍硐開採以補缺額實未
題明等因到(臣臣)思既無部文又未
題明即係私開毛文銓莅任巳經一載有餘不將某
處某厰一一詳為
奏明似此顯然之事尚然蒙蔽則隠微事件不問可
知是豈封疆大吏事
君之道且貴州通省厰課(臣)聞並無定額其中藉幫課
之名而私開者不少(臣)於此時倘不即為奏
聞
皇上聖明遠照一有訪聞(臣)罪難辭理應據實陳
奏(臣)因一摺内情由不能盡寫謹將前後往來行查
之文鈔錄另具一摺伏乞
睿鑒謹
奏
爾能實心任事諸凡據實上奏甚屬可嘉果肯事事如
此爾之福澤難量勉力為之
朕早鑒照毛文銓徇隠欺飾卑鄙巧詐趙坤柔懦亦非
邊閫之才巳俱更調矣合委任石禮哈馬會伯非彼二
人可比爾等可共相協力整理地方但邊陲緊要既不
可因循懈弛又不可喜事貪功要在相機度宜審擇情
理而行雖苗夷亦民也何况内地赤子乎若稍儌利圖
功致人心不服則振作反不如因循之為愈矣至于礦
厰一事即係奉文開採倘或於地方有不便處亦當斟
酌奏請停閉私穵者何待言耶其與新任撫提詳悉籌
計行之此密諭也毋令人知若乃本地窮民為資養身
命起見不至聚集千百多人又在爾等留寬一步法雖
一定權變隨人總須秉公酌中以安邊盡職為期朕之
耳目自能照悉也勉之
雍正三年七月初八日總兵官暫理貴州大定協
副將事(臣)丁士傑謹
奏為恭懇
天恩事竊(臣)接准部文大定總兵官巳經改設副將該
鎮丁士傑暫留大定管理副將事務俟雲貴不拘
何鎮缺出即以補授等因到(臣臣)接文之後理宜
靜候但(臣)撫心自問年幼無知身膺重任實難自
信與其在大定守候雲貴總兵缺出莫若仰懇
聖恩將(臣)暫調回京日覲
天顔使(臣)見所未見聞所未聞
裁成數載得蒙
皇恩補放總兵庶上能有益于
國家下能有益于地方皆出
聖主隆恩指誨之所致也惟冀
恩賞驛馬於
萬夀之前允(臣)進京獲隨廷臣叩
祝庶犬馬依戀之忱得以少抒矣伏乞
聖主恩准施行謹
奏
邊地緊要難得為朕所深知之總兵似爾者其勉力為
之毋得辭違
同日又
奏為奏
聞事竊(臣)前奏修整旗械並營伍一切事宜伏乞
皇上寬限半年(臣)自當竭力急為修理荷蒙
硃批三年之内可觀亦不為遲(臣)跪讀之下益深感激
除營伍舊有軍器不計外今(臣)於三營之中新造
大小旗幟二百一十面帳房九十頂銅鍋六十口
存庫火藥三千斤鍬鋤彎刀䥥刀斧頭各一百五
十把以上所造之物俱係(臣)捐俸自製近奉定例
修造軍裝不准隠匿理合奏
聞至于貴州通省營伍除小營伍不能均知外如撫標
三營安順提標以及威寧安籠兩鎮(臣)曾差人細
訪據稱各營陣式操法雖然不一看其形勢俱皆
整理可觀其中惟有安籠一鎮廢弛日久自鎮(臣)
蔡成貴到任以來竭力修理較前亦屬整飭合併
奏明伏乞
皇上睿鑒謹
奏
覽奏朕深為嘉悦勉為之石禮哈何如據實奏聞
雍正三年八月二十七日總兵官暫理貴州大定
協副將事(臣)丁士傑謹
奏為恭謝
天恩事竊(臣)前奏大定礦厰事件一摺荷蒙
硃批温綸下逮又蒙
賞賜花香茶一瓶到(臣臣)郊迎至署恭設香案望
闕叩頭謝
恩祗受訖跪領之下感喜交集不覺涕零竟不知何以
仰報方無愧於(臣)心鞠躬盡瘁固(臣)分之所當然
若隠微之内稍有欺隠實為不忠不孝之至
天地固不容(臣)即(臣)祖父亦必譴罪及(臣)自此以後惟有
捧誦
硃批凡遇事件固不敢喜事貪功亦不敢因循懈弛實
心辦事文武和衷俾地方寧謐仰報
皇恩於萬一耳為此具摺奏
謝謹
奏
覽奏謝足見悃忱知道了所奏改協均養廉二摺留中
候高其倬到京與之商酌石禮哈微覺孟浪地方事恐
有錯悞已簡命張謙赴黔矣於伊陛辭時將養廉一事
經面諭明白伊到時自有斟酌如無益亦必另行奏請
也
同日又
奏為奏
聞事竊(臣)聞雲南開化鎮(臣)馮允中因有調京另用之
旨兵民感戴情深聞信之下遂砌門罷市聚衆赴省保
留馮允中自開化起身之時地方紳衿兵民湊送
盤費銀一千二百兩馮允中苦辭再三勉強收受
又原任貴州提(臣)趙坤(臣)與之共事八月有餘見
彼秉性正直居官安靜前四月間調補鑾儀衛部
文到安順之時兵民亦有砌門罷市之舉俱出實
心感戴合併
奏明伏乞
皇上睿鑒謹
奏
所奏甚公此二人朕洞悉其居心為人原為人地相宜
更調並非棄而不用也
雍正三年十月十六日總兵官暫理貴州大定協
副將事(臣)丁士傑謹
奏為遵
旨奏覆事竊(臣)欽遵
硃批訪聞得鎮(臣)石禮哈始到威寧聲名甚好實心辦
事其後遂有孟浪喜事之名及奉
旨命伊署理貴州巡撫印務一到任時頗稱廉靜其後
似欲收拾人心于屬員極意修好辦事之暇至按
察司署内與文武羣屬在箭道蓮花池邊射箭飲
酒僚屬中不能飲者即令優童代飲此豈大臣體
綂聲名甚屬不好(臣)蒙
皇上詢問焉敢不據實陳奏(臣)更有
奏者外省封疆不比
但受
恩深重非羣臣之可比不暇計所言之是否冒昧陳奏
伏乞
聖主睿鑒施行謹
奏
覽
雍正四年正月二十九日總兵官暫理貴州大定
協副將事(臣)丁士傑謹
奏為奏
聞事竊(臣)前奏石禮哈摺内奏稱外省大吏仰冀
皇上務用老成練達之員實慮臣上年齒幼穉者性情
未定不能仰體
聖懷一時激切謹就管見上陳及(臣)跪接
硃批捧讀之下悚惶無地(臣)之愚昧所見至小豈知我
皇上一日萬幾睿懷周悉即行一事用一臣其難其慎
實有不得巳之苦心(臣)冒昧瀆奏蒙
皇上不加譴責復言(臣)心可取(臣)自顧何人疊蒙
洪恩有加無巳自此以後惟益自勉勵時深兢業仰體
皇上為君之難竭盡丹衷勉圖報效于萬一耳為此繕
摺謹
奏
前諭實朕嘉汝之奏非責汝也不過令汝知朕之苦
心耳
同日又
奏為請定儀注以彰
國體事竊(臣)莅任大定總兵一年以來每閱雲南省
報見雲南鎮臣一年之中或逢年節或遇督臣生
日往返一二千里之遠越境謁見甚不合宜及撫
(臣)楊名時奉
旨授以雲南總督而仍管巡撫事務之時(臣)又接雲南
省報内言有幾處鎮臣趨赴省城身坐督臣標下
將官官廳稟披執求見似此行為更為非體(臣)又
見貴西道吳應龍與提督馬會伯往來文移與伯
見禮貌俱係平行(臣)思官員相接之禮貌雖小而
國體攸關苟相延日久則驕者日驕而諂者日諂倘
遇地方緊要事務督撫以及在下文員或有不循
理之處而總兵等官止知惟命是從豈不有負我
皇上文武並重委任封疆之至意耶(臣)冒昧瀆
奏倘有可採惟冀
皇上或另頒儀注或仍照舊例
曉諭則天下文武臣工皆知遵守不相紊亂于
國體實有禆益矣伏乞
聖主睿鑒施行謹
奏
此論是極外省失之太過京中旗下又失之不及朕為
此正欲嚴行飭諭尚未及頒𤼵所奏朕嘉悦覽之
同日
奏為奏
聞事竊(臣)於雍正二年十一月自京馳驛赴任至貴州
交界即聞雲南布政使李衛行為狂妄上驕上司
下傲屬員及(臣)到任兩月之後又聞威寧鎮(臣)石
禮哈有孟浪喜事之名去年五六月間文武官員
路過大定者俱稱石禮哈與李衛互有嫌隙之語
石禮哈之行為蒙
硃批垂問(臣)巳據實摺
奏何敢再陳獨李衛蒙
聖恩授以浙江巡撫重任又非在雲南時之可比浙閩
地廣事繁最為緊要聞福建巡撫毛文銓與李衛
誼屬姻親最相交好又風聞李衛係督(臣)高其倬
保舉之員今三人共居一處若遇地方事件果肯
秉公商酌仰答
皇恩實為盡善盡美誠恐李衛恃才狂妄而高其倬毛
文銓徇情將順不但于事無益(臣)恐李衛後來不
無有負
皇恩之處(臣)受
恩深重不敢避嫌謹將李衛素日情性行為奏
聞惟冀
皇上時加教訓指示則以彼之才自不難成一封疆殊
異之員矣伏乞
睿鑒施行謹
奏
此奏汝見淺矣朕所深知之人洞悉之事汝但放心勿
慮
雍正四年五月初十日總兵官暫理貴州大定協
副將事(臣)丁士傑謹
奏為恭謝
天恩事竊(臣)齎摺人回荷蒙
温綸下逮又蒙
皇上欽賜摺匣四箇包袱四箇鑰匙二把到定(臣)隨望
闕叩頭謝
恩敬領訖伏念(臣)何人斯蒙
皇上簡任總兵毫無報稱夙夜難安復蒙如此
知遇隆恩(臣)跪領之下驚愧交集惟有竭盡丹衷實心
辦事仰報
皇恩于萬一耳理合具摺奏
謝謹
奏
朕因吳陞告休雖未允其所請但彼實巳年老故調爾
福建以便將來就近擢補陸路提督接旨後爾其竭力
為之毋負朕知遇之恩
同日又
奏為奏
聞事竊查廣順州長寨修造營房一事提(臣)馬會伯給
(臣)文書一角令將大定分撥駐劄廣順官兵限期
齊至廣順並令領兵官協同知州帶領匠役人夫
引兵前往長寨駐劄一面搬運已成物料建造衙
署營房等因到(臣臣)因營房工程非一朝一夕可
以告成恐官兵在彼攪擾夷人亦未可定倘滋生
他事多有不便即將此意修書與提臣去後聞提
(臣)馬會伯署撫(臣)石禮哈將撫標提標二處馬步
兵丁派五百名前往長寨遊巡彈壓後因官兵到
彼狆苗竟將進造營房走路用石堵砌撫提二臣
隨行文與通省各協營調漢土兵二千七百名夷
兵一千一百名齊至長寨外邊週圍下營有進𠞰
狆苗之舉今聞督撫提三臣俱巳摺奏我
皇上自有指授非(臣)之所敢多言也但(臣)身任大定將
及二載苗情略知大概狆苗恃險搶擄自古及今
並非一日要在文武大吏振其威權而各屬凜遵
恪守實心辦事凡遇苗情事件務必耐煩設法料
理庶于貴州地方苗情始有裨益若偶有小醜不
服拏問有司即申報上司派兵緝拏彼豈肯束手
待斃所持者弩弓藥箭苟傷兵丁一名則勢必不
能歇手豈非以小事而生大事耶即如日前有人
條奏黎平安鎮之舉此亦不過安愈求安之意也
隨又風聞安鎮二年之内即要將黎平地方古州
八萬直取其巢穴此說(臣)亦不知倡自何人似乎
無事而妄生事端(臣)見督撫提三臣俱係新任恐
不知苗情于地方事體無益(臣)嘗伏讀
皇上賜(臣)
硃批不可因循怠惰亦不可好事貪功誠萬古之定論
惟冀
皇上時以
天語開導諸臣實於貴州地方大有禆益為此繕摺陳
明謹
奏
此諭不但賜爾一人封疆諸臣朕皆如此訓諭但狆苗
強悍不法積習久矣若不少加懲創恐非恩德可以感
化者高其倬來京朕已面詢詳悉况鄂爾泰可稱才德
兼優之督臣二人之見相同朕始允行此舉爾所論乃
整理後之善策也至于取古州八萬之說係石禮哈孟
浪之見於其初奏朕即再三極言不可蓋以此事重大
不得其人不可輕舉也又因馬會伯石禮哈皆過于勇
往直前所以朕令料理一畢俱調離黔省也此奏甚屬
可嘉朕知汝心矣
雍正四年六月二十七日總兵官暫理貴州大定
協副將事(臣)丁士傑謹
奏為奏
聞事竊(臣)為狆苗抗拒修造營房緣由曾於五月初十
日繕摺奏
聞今託
主上洪福長寨狆苗俯首降順者巳有幾寨其餘幾寨
亦巳攜眷奔竄所存之寨皆被官兵燒燬此時狆
苗之事大概平服其所以𠞰撫詳細之處(臣)因非
親身料理事件不能深知不敢妄
奏但其中有隠微之處又不敢不詳為奏
聞自五月初九日進兵起至六月十八日退兵止我兵
共殺賊苗七名被賊苗傷損把總一員兵丁四十
八名(臣)恐領兵各官不言賊勢兇惡難以遮蓋傷
損官兵之愆又兼馬會伯石禮哈不肯任擅動大
兵過于急遽之咎是以止憑下屬捏造一偏之詞
即將文書達于督(臣)鄂爾泰而督臣身在雲南以
為提鎮之言再無不實之理况現在傷損官兵自
必言賊勢兇惡不問可知
皇上聞貴州地方有如此兇苗未必不有過慮之處(臣)
不得不將實在情形詳悉奏
聞竊查長寨狆苗不滿二三十寨每寨不過十數家至
二三十家非如四川之烏蒙鎮雄千百人可比其
用石堵砌修造營房之路原因設立兵丁駐劄其
地一則彼懼官兵占踞地土二則安汎在伊巢穴
之中不得恣為盜賊是以為一時烏合之舉今見
如此大兵故爾逃散為今之計司事者必須大為
調劑方保安靜無虞若徒似目前草草了事大兵
退後將來之跳梁未必不甚于前所以善後之策
更不可不詳為籌畫特此一併奏
聞伏乞
皇上睿鑒施行謹
奏
於此一事爾所見謬矣如此一番振作尚慮善後之難
若不如此一番將來之跳梁更可問乎始終汝論此事
朕甚不取或兵出非時預備不周處在所不免而狆苗
之應當懲創則一定不易汝之意見失于怯懦因循矣
雖強辯焉能得理耶
雍正四年八月十六日福建漳州總兵官(臣)丁士
傑謹
奏為恭謝
天恩備陳愚悃仰祈
睿鑒事竊(臣)于七月二十二日自大定起身趨赴福建
漳州新任行至湖廣地方值家人齎回奏摺(臣)跪
讀
硃批有擢補(臣)陸路提督之
旨聞
命自天惶悚無地(臣)報
主之心雖切而駑駘之力實難勝任不敢不據實陳奏
仰冀我
皇上特選老成練達之員寄此海疆重任容(臣)于總兵
任内再經歴數載俟(臣)諸事少有定見再蒙
皇上授(臣)以重任庶上能有益于
國家下能有益于地方(臣)之愚昧思慮及此誠恐我
皇上即
頒恩旨為此遽瀝愚忱跪懇
聖主俯允下情實于海疆大有禆益矣為此具摺奏
聞謹
奏
已有旨矣不必固辭其勉力殫心以圖報朕之知遇可
也大凡人之行為只在此心如能以誠以公行去天下
事不過一理可以類推何待件件經歴干係輕重亦不
在職分之大小即州縣千把員弁責任亦豈輕易誠則
明矣雖柔必強未有學養子而後嫁者凡百惟務本莫
逐末此心所向若正無往而不稱職也况地方事務自
有督臣總理可放心勿慮但須潔巳秉公勤慎為之
雍正四年十二月初一日福建陸路提督(臣)丁士
傑謹
奏為恭謝
天恩懇請
陛見事竊(臣)於七月内自大定起程赴漳州總兵新任
十月初二日行至福州省城接准部文已蒙
聖恩授(臣)以陸路提督之任(臣)即望
闕叩頭謝
恩(臣)感激情深實不知如何仰報方無愧于(臣)心朝夕
惕厲誠恐隕越厥職有負
聖主知遇隆恩(臣)不特目前存心立念如此即終身亦
難更移倘於異日隠微之内或少存欺心少有更
張不惟
間進京
陛見恭聆
聖訓實於地方大有裨益(臣)在外省每見督撫提鎮等
官自
陛見之後其才識見解與前迥不相同是外省之官員
雖博聞廣見不若親聆
聖訓之頓豁愚蒙也(臣)遠隔
天顔業經二載有餘依戀之心與日俱深跪冀
聖主天恩允(臣)進京庶犬馬微忱得以稍抒並得受
裁成之恩於無盡矣為此謹
奏
爾且不必來京從未面朕全不知朕之人覿面聽聞朕
諭領會朕心自必少去瞻顧疑惑之私故覺較前不同
朕之訓諭豈能化導下愚耶如在廷諸臣中日領訓誨
尚有四年之久不肯洗滌私腸之固結者爾乃巳經見
朕知朕之人不必多此一番往來況爾甫經抵任地方
事務萬不能周悉遲一二載後准爾來京陛見
同日又
奏為奏
聞事竊(臣)由大定總兵蒙
皇恩調任福建漳州總兵正在赴任之際即聞福建有
米價騰貴之語是以路遇閩省府廳州縣無不細
為訪問雖所說不一大概福建通省捐穀雖有一
百二十餘萬石俱係有名無實(臣)聞之不勝駭異
及行至福州省城見督撫二臣將在路所聞穀石
之事一一告知據督(臣)高其倬言此事甚有關係
我亦風聞其說業經委員徹底搜查俟查明之後
當即具摺奏
聞必不敢絲毫隠蔽等語次日(臣)往泉赴任後有汀漳
道高鐸係督臣委查四府倉穀之員(臣)又細問據
伊亦云各處存倉之穀十分之中僅有一二等語
今督臣所以急為徹底清查具摺奏
聞(臣)雖不知彼奏是何意見揆其情景無非欲于一二
年間令州縣速為買補足數之意耳但(臣)再四思
維福建通省地窄人稠山多田少豐收之年米糧
尚不足食今若以本省之糧買補倉穀必致米價
騰貴(臣)愚以為高其倬摺奏之時請
皇上敕令徹底清查其價銀必照時價收存仍著督撫
設法在就近隣省各處採買米價既不至騰貴倉
儲又易得充足(臣)查閩省榖價不拘向何處採買
再無不足之理斷不可止存穀價徒然有名無實
是否有當伏乞
聖主睿鑒施行謹
奏
閩省倉穀高其倬已備悉奏聞於高其倬未到閩之先
朕即知之甚詳已大費籌畫矣將來或可漸有頭緒所
奏知道了
同日又
奏為恭謝
天恩事竊(臣)向在大定鎮為狆苗之事蠡測管窺屢有
陳
奏及蒙
聖恩調(臣)福建漳州總兵行至江西地方遇家人捧回
奏摺(臣)跪接
硃批捧誦之頃茅塞頓開仰見
睿慮周詳無微不到(臣)庸愚冒昧之咎在所難辭荷蒙
皇恩不加罪譴復蒙
温旨教訓(臣)雖愚昧豈無人心目今身任提督之責又
非在大定可比惟有時加勉勵小心謹慎仰報
皇恩于萬一耳所有感激情理合恭謝
天恩謹
奏
看爾膽量頗屬不及身居武職此一著為第一緊要一
切事全憑主宰擔荷方寸輕動不得心神驚亂不得倘
若遇事張皇失措所關甚鉅凡百處總以不動聲色鎮
靜為上平常無事之時愈小心愈妙
同日又
奏為奏
聞事竊(臣)於到任時將一路所過營汛塘房以及兵馬
器械等項細加查看實屬廢弛不堪(臣)心甚為疑
駭(臣)思前任提(臣)吳陞荷蒙
皇恩至優極渥何以使營伍廢弛一至於此細詢其弊
以暗中作弊以致營中賣糧私頂私替無所不至
之事難以盡舉謹將(臣)一路所見營汛情形並吳
陞居官行事確實具
臣職若徒冒一潔巳之虚名而于實事反有虧損
豈為臣子者所宜行乎(臣)意自(臣)身以及千把將
定例養贍家口之名糧俟(臣)查明補足以養其身
倘于正額之外有貪得無厭而多取者或仍蹈故
轍而作弊者(臣)即立刻
題參斷不敢少為姑容至通省各官之賢否(臣)按次
調考之後與督(臣)高其倬商酌妥協另為奏
聞伏乞
睿鑒施行謹
奏
所奏甚是但勉行以踐所言可也
雍正五年四月初六日福建陸路提督(臣)丁士傑
謹
奏為據實陳情叩
天恩鑒事竊(臣)接准浙閩督(臣)高其倬咨文内開為欽
奉
上諭事雍正五年閏三月初二日内閣奉
旨陳萬策著交部嚴察議奏丁士傑身為提督乃曲意
逢迎本地鄉紳將國家名器䙝慢擅自借人私用又
不將陳萬策所行狂妄之處據實奏聞則平日之徇
情瞻顧可知丁士傑甚屬不合亦著交部嚴察議奏
等因到(臣臣)捧讀之下驚悚無地伏思(臣)將轎與
執事借給陳萬策一事(臣)實愚昧無知理宜靜聽
皇上直陳也(臣)自服官以來即作參將副將之時止知
皇上披瀝奏
聞伏乞
皇上恩鑒謹
奏
觀爾不知悔過不知愧恧一味強詞飾辯必不知感朕
恩遇愚賤小人之態露矣卑賤無恥四字當深以為戒
莫令人指唾
雍正五年四月二十四日福建陸路提督(臣)丁士
傑謹
奏為奏
聞事竊(臣)於莅任之時路過興化府地方訪聞副將朱
杰熟悉營伍至(臣)看伊兵馬之時該營甚屬廢弛
行調各鎮協營將備千把考驗福寧漳州二鎮俱
聞伏乞
睿鑒施行謹
奏
所奏陳祖訓不確其餘皆是
同日又
奏為奏
聞事竊(臣)接漳州鎮(臣)初有德札内言本月二十五日
因雨澤愆期漳城文武各官在開化寺求雨有汀
漳道劉燦言府縣倉米短少揭報督撫被府縣將
伊文書截回語言甚是激切當經府縣回稟並無
此情汀漳道將頭撞壁上頭顱撞破要往省辭
為道員而為此無賴之舉矜名博譽聳動商民罷
市大非體統伏祈
已委糧驛道李玉鋐審理俟審明之日自為
題達為此具摺奏
聞伏乞
睿鑒施行謹
奏
覽
同日又
奏為奏
聞事竊(臣)于到任之後曾以閩省存倉穀石虚懸具
奏蒙
皇上諭旨高其倬已經奏聞(臣)又何敢再
奏但聞各府州縣倉穀虛懸者甚多其實數貯倉者
十無三四藩司沈廷正到任尚未出結因限期巳
屆不勝朦混已將各府州縣虧空穀石盡行揭報
無如撫(臣)毛文銓從前巳曾出實貯在倉甘結達
部今若
題參恐致處分其中不無瞻顧督(臣)高其倬又因倉
穀不足之州縣甚多若一概
題請革職解任追比其中不無良吏恐新補之員未
必洞悉民瘼猶豫未決是以通省官員反覺藩司
沈廷正此舉似乎太刻(臣)思倉糧關係
國計民生今藩司既巳據實揭報督撫若仍前扶同
容隠歴年拖欠勢難完項必得徹底清查勒限完
結照例處分不惟閩省之倉儲得清即令天下有
司聞之皆不敢有觀望侵漁之弊矣為此具摺奏
聞伏乞
睿鑒施行謹
奏
此事朕早經備悉爾奏甚屬可嘉一切皆似此據實無
隠乃報朕第一著也勉之朕甚嘉爾之存心立志於此
奏未到前數日已有諭矣爾此一奏更為有益常賚到
時朕自有一番料理但密奏一事以密為要爾曾再三
鄙薄李衛石禮哈之不謹毋至已身反蹈其轍而不覺
也密之慎之
雍正五年五月二十八日福建陸路提督(臣)丁士
傑謹
奏為奏
聞事竊(臣)叨蒙
特命畀以閩疆重任凡係營伍事件無不留心而軍裝
器械實所以壯軍威而資防禦尤為緊要(臣)到任
以來倡率公捐增新換舊邇來營伍稍有起色謹
將(臣)更造鳥鎗帳房鑼鍋數目並各鎮協營捐造
盔甲器械繕摺恭陳
御覽(臣)更有奏者(臣)自到任後于所屬各官之賢否技
藝未悉地方之土俗民情未知邊海遼闊汛守宜
嚴是以按次調考祗緣前任提(臣)吳陞莅任四載
於各屬官員總未識面(臣)此番調考即未免滋多
事之議(臣)受
恩深重焉敢避嫌姑息而貽悞地方也其中調考各官
之優劣(臣)與督(臣)高其倬業巳咨商按次舉行理
合一併聲明伏乞
皇上睿鑒施行謹
奏
調考乃係專責何必為此瀆奏將此皆謂不避嫌疑可
見爾原係避嫌疑之人也公事斷斷不可避嫌任怨二
字較任勞尤難須勉力為之營伍捐助之事朕甚不喜
不肖將官每多借此名色以圖餘利倡率公捐有何可
嘉處倘遇營伍有公辦之事若係真實無私將官不妨
餘數分名糧少或數月多或一年以充公費整理之後
即行補足兵弁既無怨言公務亦得就緒此為上策至
若倡率捐助之風不宜令其滋長抑且觀聽不雅不比
爾等總統大員自出已資急公報效後奏聞于朕候加
恩議敘尚可舉此朕甚為不取也
同日又
奏為恭謝
天恩事竊(臣)擅將提督執事借人私用又不將陳萬策
狂妄之處具奏一按接閱邸抄部議將(臣)降三級
調用蒙
聖慈曲為寬宥奉
闕叩頭謝
恩訖伏念(臣)至愚極陋際遇
聖明不棄葑菲屢邀
殊典此實千古未有之遭逢非微(臣)夢想所能到也惟
謝謹
奏
覽
同日又
奏為敬陳末議仰祈
睿鑒事竊(臣)前任貴州大定總兵官時于二月上丁致
祭
先聖該州具稟令(臣)于前一日致祭(臣)問其故彼言知
州係主祭官不便令總兵陪祭嗣聞貴州雲南二
省凡係大員皆于前一日致祭至(臣)莅任福建泉
州陸路提督于祭丁之期晉江縣知縣亦具稟令
(臣)先期致祭言福建省城督撫皆然祭丁之禮載
在祀典未聞有祭丙之說何滇黔閩三省竟有豫
日先祭之舉如果他省皆如此行大非恪遵
皇上崇祀典禮之至意(臣)愚以為幸逢
聖世式覩隆儀即督撫提鎮應于丁日致祭不得因主
祭官之職卑而督撫遂不居陪祭之位也如果(臣)
言不謬伏祈
皇上睿裁飭諭施行謹
奏
提督全省陸路儘費心思料理何暇及此其照例而行
不必留神分外務此沽名釣譽之事
硃批諭旨卷一百十九
