欽定四庫全書
硃批諭旨卷一百五十五
硃批南天祥奏摺
雍正六年六月十八日雲南開化總兵官(臣)南天
祥謹
奏爲奏
聞事竊(臣)欽奉
上諭綂領雲南省官兵三千餘員名進藏雍正六年三
月初八日自雲省起程業經
題報在案四月初六日由劍川州出口十九日於中
甸起程俱經咨呈雲貴督(臣)鄂爾泰
奏報今於五月二十九日(臣)率領官兵先至察木多
等候川師初七日接
欽差駐藏副都綂馬臘等告急咨報(臣)隨差員馳迎散
秩大臣鑾儀使(臣)周瑛會商速進六月十三日周
瑛到察(臣)正在揀發官兵十五日續接馬臘等咨
報内開頗拉奈綂領阿里後藏各兵於本年五月
二十六日進藏頗拉奈甚恭順
聖主聽信逹賴喇嘛絲毫不擾番民二十八日將殺害
康金鼐之阿爾布巴隆布奈扎納奈悉行拏獲現
在拘守俟將頗拉奈抵藏各情具
奏之日另爲僃咨等因仰見
皇上天威遠播番夷綏靖左都御史(臣)查郎阿鑾儀使
(臣)周瑛到藏後自必仰遵
睿謨安頓料理(臣)遵
諭旨准鑾儀使(臣)周瑛議留(臣)分領滇省官兵一千餘
員名駐察遥爲掎角以壯聲援除另疏
題報外所有頗拉奈擒獲阿爾布巴隆布奈扎納奈
情由理合繕摺奏
聞謹
奏
覽奏知道了駐兵外地極力約束官兵申明紀律令遠
近番夷畏威懷德方爲不負朕之委任切勿因見小利
有失大體致貽笑於人也勉之
雍正八年七月二十五日雲南鶴麗總兵官(臣)南
天祥謹
奏爲遠隔
天庭日久微(臣)孺慕時殷恭請
陛見以抒蟻悃以聆
聖訓事竊(臣)一介庸材毫無知識荷蒙
皇上格外殊恩於雍正三年由廣羅協副將得覲
天顏旋蒙擢授開化總兵才疎任大蚊負難勝當擬恭
請
陛見冀得跪聆
聖訓因其時甫離
闕廷且値淸理交界未敢遽請嗣於雍正六年領兵進
藏仰仗
天威睿算藏域平寧旋師之日本擬奏請復覲
天顏乃荷
聖恩調補鶴麗鎮總兵官是大兵雖撤而邊僃宜嚴(臣)
屬維西等處俱係新設營制正需料理因又不敢
冒昧籲請兹我
皇上德威遐播萬國咸寧兼督(臣)鄂爾泰體
國公忠漢夷傾心向化(臣)計
陛辭至今業巳六載依戀之私刻難自巳仰祈
皇上俯鑒愚忱
恩允入
見俾得面請
聖訓庶有遵循以重封疆而螻蟻下悃亦可少抒萬一
矣爲此繕摺奏
聞伏乞
睿鑒施行謹
奏
不必入見但能勉盡職守勝如跋涉萬里程途也
雍正十年九月初九日江南提督(臣)南天祥謹
奏爲奏
聞事竊(臣)才識淺陋叨荷
聖恩簡畀江南提督任大責重受事以來夙夜兢惕惟
期勉竭駑駘以圖報效涓埃兹因蘇松一帶沿海
地方於雍正十年七月十六十七兩日颶風大作
海潮漲溢傍海居民以及汛防兵丁未免被水遭
溺(臣)於本年八月到任後星即差員逐細覆查與
各該營汛官弁稟報相符其被水窮黎業經署督
(臣)尹繼善署撫(臣)喬世臣仰體
聖心亟爲賑恤今現在委員分頭散給錢米其受傷兵
丁家口亦量加給發一次所有賑恤事宜應聽署
督撫臣條析具奏至被水各處所城墻城樓墩臺
營房坍缺甚衆軍火甲械馬匹戰艦等項亦多有
漂失(臣)俱經咨商署督撫臣作速籌酌修整製補
而各該汛防營房衝沒兵丁露處者尤爲緊切且
間有溺故兵丁家口無所依倚者益堪憫惻據各
營官弁紛紛申請前來(臣)再四籌畫查得(臣)標有
皇恩賞借營運生息銀一萬八千兩經前提臣議交典
商以一分生息計自雍正九年五月起至雍正十
年六月止共生息銀二千七百八十六兩零未經
動支竊思此項息銀原係
皇上浩蕩洪仁賞給兵丁吉凶等事之用非可於別項
通移但事有緩急或可權宜當此天氣漸寒不惟
溺故兵丁之家口室廬蕩然待援甚迫卽凡沿海
汛兵棲止無所者若待營房蓋就勢必日久病生
抑且巡防疎懈所關匪細(臣)愚冒昧擬於前項息
銀内權行動那分別酌給(臣)標被水營分其本兵
及家口俱無傷而房屋衝毁者每名銀五錢其本
兵雖存而家口淹沒房屋漂失者每名銀一兩俱
令搭蓋茅棚以免露處以重汛防再本兵溺故家
口僅存房屋復經漂毁者每名銀二兩使皆得所
棲息并以資其生計以上三項共應動支息銀約
計九百餘兩(臣)一面咨明署督撫臣一面檄行各
該營汛官弁具領按給造冊呈送存案事關通那
理合陳
奏仰懇
天恩俯允賞給則營汛兵丁叨沐
皇仁無不淪肌浹髓矣再有請者崇明狼山兩鎮標營
各有營運生息銀兩如(臣)標那給兵丁銀兩得蒙
俞允則兩鎮沿江沿海被水兵丁亦應一例分別邀
恩(臣)謹具摺奏
聞伏乞
皇上睿鑒施行謹
奏
此項銀兩原僃賞賚兵丁之用今酌緩濟急通融動那
在汝與督臣商酌爲之耳
雍正十一年正月二十日江南提督(臣)南天祥謹
奏爲陳奏事竊照軍中利器鳥鎗爲先則所需火藥
最關緊要按江省各標協營鳥鎗現動公糧改造
將次整齊畫一而火藥一項查下江各營除逐年
製僃以供操演外其間有稍爲存貯者有全無存
剩者更如崇明鎮標沿海各營因上年七月間海
潮泛溢將舊日所存悉行衝失是江省營伍事宜
莫有急於製僃火藥者矣仰惟
聖明睿慮周詳無微不照先經督撫提鎮諸臣於遵
旨議奏事案内會同酌議除上江各營舊有存貯火藥
未經撥動無庸添造外擬以督標中左二營及江
寧城守營蘇撫標左右二營及蘇州城守營京口
水師標左右二營及鎮江營爲省會海疆重地應
僃火藥五年其漕標河標(臣)標與崇明狼山兩鎮
標曁各協營凡屬沿江沿海者俱爲扼要之區然
地多潮濕恐易黴黰應僃火藥三年再内地偏僻
處所如溧陽平望常州中左右三軍及孟河靖江
泰州泰興等營止擬量加添造以上各項火藥除
存貯數目抵補外實應添造火藥一十四萬九千
四百七十七斤零俱擬動支司庫存公銀兩採辦
製僃業於雍正九年二月内分析條款咨覆内部
在案尚未奉文准行(臣)覆加查核所見相符但上
年被潮各營據報漂失存貯火藥共計三萬二千
六百四十餘斤更須亟行補造以足前項擬定之
額至每年操演所需或係捐僃或取辦於公款仍
照舊例遵行不與儲僃火藥一體動項製造也惟
是儲僃之數有五年三年不等則需用硝磺甚多
一時不能齊辦(臣)請於沿江沿海各營先行製僃
其餘亦酌量次第竣事庶軍實無不充裕營伍大
有裨益矣(臣)以遵
旨議奏事件不容久稽謹冒昧
奏請倘蒙
俞允伏乞
皇上敕下署督(臣)魏廷珍蘇撫(臣)喬世臣速行會同酌
核動項採辦設局興造照數存貯其委員經管造
冊報部以及將每年操演火藥與儲僃火藥遞行
出陳易新等事宜一併條析辦理以免日久滋弊
爲此繕摺奏
聞仰祈
睿鑒施行謹
奏
火藥最關緊要應照此議辦理所奏是
聞松江一帶被災百姓因該管各官撫恤不周有嗷嗷
待哺者何以不行奏聞汝意若以爲除營伍之外地方
事務於己毫無干涉則大負朕之委任矣
雍正十一年三月初九日江南提督(臣)南天祥謹
奏爲奏明事竊(臣)於本年正月間爲江省製僃火藥
一事恭摺具
奏欽奉
硃批諭旨(臣)跪讀之下惶悚戰栗感激涕零伏念事關
民瘼(臣)叨任封疆不即上
聞是(臣)昏昧無識罪實難逭乃邀
聖慈寬宥不加譴責
特示訓誡
聖恩實同覆載(臣)心倍凜冰淵兹有不敢不據實陳明
者上年江南濱海地方偶被風潮又華亭等縣田
禾受傷秋成歉薄俱經督撫臣陸續
題報節奉
諭旨蠲租散賑大沛
恩膏務使窮黎各得資生不致或有失所
皇仁浩蕩誠爲千古難逢凡屬臣工敢不實力奉行(臣)
從前訪聞查賑乏食貧民頗有遺漏之處當即將
閭閻困苦情形咨明督撫臣速爲推廣
皇仁續又懇切寄信通知繼接蘇撫(臣)喬世臣回書云
巳無遺漏(臣)思撫臣仰體
皇上好生之德念切痌瘝自必會同署督臣逐戶淸查
確實但使辦理得宜(臣)愚不敢攙越迨(臣)查閱沿
海一帶乃見賑恤未徧誠如
聖諭有嗷嗷待哺之民幸蒙
皇上聖明無微不照復
命加賑四十日竝頒
特旨嚴飭竭力稽查
湛恩汪濊載道歡呼(臣)現在細加訪察如此番補賑有
司仍不實力奉行(臣)當星即奏
聞斷不敢稍有容隱以致上負
天恩自罹重罪也(臣)恭繹
硃諭深切悔懼謹冒昧繕摺
奏明伏乞
皇上睿鑒矜原謹
奏
覽奏内叨任封疆之語朕實代汝愧之
同日又
奏爲陳奏事竊照江省軍務無處不關緊要而沿海
一帶尤須加謹嚴密(臣)自莅任以來檢閱卷宗有
每年以(臣)標中左右前後五營官兵輪流貼防上
海吳淞一團漕涇黃浦等汛一案相沿巳久歴任
提臣徒具空文按期報部(臣)於本年正月二十九
日起程巡閱沿海各營官兵即以相度形勢機宜
歷觀沿海營制如金山柘林靑村南滙川沙上海
黃浦吳淞劉河福山等汛星羅碁布固巳至嚴且
密然從前之貼防上海吳淞等五汛者本非無因
查康熙八年間副都綂查哈泰等於遵
旨會閱沿海等事案内
題准以(臣)標左右前後四營遊擊輪流帶領官兵五
百三員名貼防上海一汛守僃輪流帶領官兵五
百三員名貼防吳淞一汛此因當時營制未周原
設官兵不敷防範耳再查康熙十五年經前任提
(臣)楊捷於浙境宼䑸狂逞等事案内
題請一團漕涇二處亦以(臣)標四營遊擊輪流各帶
領官兵五百三員名前赴貼防又令中營守僃帶
兵三百名赴黃浦江貼防此因當時海匪竊發江
省不得不預爲防範皆非永遠定制是以所議貼
防各汛竝未建有官署營房也歴今數十年來法
制周僃海不揚波(臣)於親歴查閱之次復加籌畫
除上海一汛業經前督(臣)常鼐於康熙五十七年
間
題准將(臣)標右營官兵移駐彈壓至吳淞一汛外控
大洋最爲險要海口雖於康熙五十三年間添兵
一百餘名設繒船四隻將僃輪班出洋巡哨并於
海口設立礮臺與川沙營礮臺對峙俱撥兵嚴防
制度可謂詳僃矣然通計該營額設兵丁九百二
十八名除隨丁公糧及分派墩汛之外每年春秋
二哨該營將僃輪班帶領官兵一百二十五員名
出洋巡查則存城防守之兵似覺稍單查吳淞口
内即與黃浦水師營接壤(臣)請嗣後當該將僃哨
巡之時就近令黃浦營都司帶兵一百名坐駕沙
船前赴該汛協力巡防俟該將僃哨巡事竣仍行
撤回原汛實爲有益再黃浦營改設都司仍駐上
海縣城上海旣移右營重兵彈壓則水陸汛巡在
在嚴密而黃浦一營官兵儘敷調度防禦矣又一
團係南滙營專汛漕涇乃柘林營專汛二處濱海
之區俱係沙塗潮長則隱潮退即現從來海艘不
能停泊可無外虞查南滙營於雍正五年經前提
(臣)魏經國
奏請添兵一百名巳敷防範惟柘林營額兵止有一
百八十一名未經酌添(臣)閱漕涇一汛商賈湊集
匪類易滋派守之兵甚少請於(臣)標中左前後四
營内抽兵六十名撥入該營專防而向時漕涇貼
防與吳淞黃浦一團等汛貼防之處本無實事俱
請停其報部至沿海一帶地方(臣)仍不時飭令標
營將弁帶兵巡哨卽有策應不難立時調遣也事
關沿海軍務理合據實陳
奏倘蒙
俞允(臣)當會同督撫臣另疏具
題請
旨再照通省各營旗幟甲械鎗礮籐牌等項蒙
皇恩賞給公糧修製隨經前署督(臣)尹繼善檄令舉行
(臣)復屢檄飭遵自當次第辦理但公糧必須陸續
存留若逐漸動支未免先後需時似難整齊畫一
(臣)擬將各項分析估計酌借司庫存公銀兩一齊
補造興修庶可按期告竣其酌借之項仍以公糧
照數扣還則一轉移間事覺易辦是否允協恭候
諭旨遵行爲此繕摺奏
聞伏乞
皇上睿鑒謹
奏
俟高其倬回任後與之商酌妥確具奏以聞
雍正十一年四月二十二日江南提督(臣)南天祥
謹
奏爲奏
聞請
旨事竊(臣)凜遵
訓諭於地方民情悉心體察所有蘇松等處沿江沿海
窮黎蒙
皇上洪仁疉沛復行加賑四十日毋許更有遺漏(臣)訪
聞各該有司俱經續查補賑
九重雨露悉巳優渥霑足矣但其間戶口浩繁且多室
廬漂失是以四散乞食者未能盡免幸蒙
聖恩興築海塘羣趨就役得遂資生莫非
膏澤之所被惟是老弱疲癃以及相隔路遠者不能悉
赴工所隨有有力之紳士商民頂戴
皇仁互相感動自二月杪至四月初各就近地陸續捐
貲煑粥施賑即如松江郡城男婦老幼就食者日
有五六千人訪知蘇州郡城亦然近以施粥不繼
復經地方官稍給錢文著令各歸本處雖巳逐漸
出城猶未皆得其所目下二麥將登羣黎有賴然
被災之民未經種植者仍艱於食將來無力耕作
必致抛荒田畝(臣)愚伏念一方偶被災傷即厪
聖主宵旰殷憂蠲賑錢糧動以累百萬計
深恩厚澤巳極無加顧
上之施仁旣溥下之好義自興觀前此不賞而能勸使
加之鼓勵必更踴躍樂輸(臣)管窺鄙見仰祈
皇上天恩敕部定議凡江省上年被災處所無論紳民
人等有願捐銀米就近資給貧民使不廢農業者
照捐數之多寡分別賞予議叙即爲數少者亦准
給嘉奬字匾仍着督撫臣飭令有司稽查按給分
晰造報不得勉強抑勒俟秋成之日即行停止如
此則窮黎蒙
福富室邀
榮東作無荒豐亨預卜皆出
皇上生成之賜矣(臣)更有請者上年江蘇被災各州縣
衞所有應徵新舊錢糧緩至麥熟後開徵
皇恩巳極浩蕩但查蘇松沿海一帶地本低窪産麥無
幾況當被災之後播種尤少今雖豐收僅能稍濟
農食若以措辦正供民力尚覺未紓仰懇
聖慈恩施格外俯賜緩至稻熟開徵則黎庶益感
高深定必輸將恐後事關民隱(臣)不揣冒昧據實
奏請是否有當伏候
聖裁再(臣)訪得三月十五日靑浦縣饑民鬨聚縣堂呼
籲求賑蓋緣縣令因公赴蘇散賑愆期所致非盡
遺漏使然又金山縣於三月二十三日有鄉民數
皇上睿鑒施行謹
奏
覽
雍正十一年七月十三日江南提督(臣)南天祥謹
奏爲
聖主德嫓生成微(臣)情殷瞻戀恭請
陛見敬聆
睿訓以裨職守以慰下忱事竊(臣)邊鄙庸材至微極陋
遭逢
盛世得僃戎行歴任滇南涓埃未報沐
恩寵而悚惶望
彤廷而踴躍伏念(臣)在廣羅協副將任内曾經督臣保
舉送部引
見於雍正三年二月内兩覲
天顔仰邀
隆眷旋蒙擢授開化鎮總兵官率師進藏事竣回日復
蒙
聖恩調補鶴麗鎮總兵官當經具摺恭請
陛見未蒙
俞允依戀之忱日以益切今荷
聖恩高厚簡畀江南提督視事將及一載雖夙夜兢兢
罔敢或懈然海疆重寄地廣事繁(臣)才識疎淺恐
難免於隕越是必仰藉
聖謨指示方略俾(臣)知所遵奉或可勉圖報效伏祈
皇上俯念微誠
允(臣)陛見(臣)即輕騎減從星馳赴
闕庶職守所寄凜遵
睿訓之精詳犬馬下忱用慰多年之瞻戀矣爲此繕摺
奏請伏祈
睿鑒施行謹
奏
赴闕之請候旨遵行今且不必
同日又
奏爲敬陳管見仰祈
睿鑒事竊(臣)秉質庸愚受
恩深重凡一切職分應行事宜無不勉竭駑力剔釐整
頓以期仰報
高厚於萬一茲有事關營伍利弊理合恭請
聖訓永著爲例者(臣)不揣愚陋敬爲
皇上陳之
一江省買馬之宜畫一以杜偏累也伏查江省非
產馬之地向例照原定每匹十四兩與十三兩八
錢之價支領司扣朋銀每年一次核定數目請部
給單委員赴口買補計每匹價費與定額不相上
下法甚善也但惟將軍督撫等標及(臣)標沿海各
營爲然外蘇狼兩鎮標尚或另請購買其餘各協
營並無赴口買馬之例亦不附各標營帶買或就
當地購覓或從行販轉買以致每匹價値多至二
十一二兩與二十三四兩不等所領司庫朋銀不
敷所用不得不聽各兵自行捐補是同一江省買
馬事不畫一遂有偏累之處而不肖營員且有通
同行販於中取利者矣(臣)察知此弊除令附近(臣)
標營分應補馬匹俱附(臣)標照數帶買外其餘上
下江各協營向不赴口買馬者仰請
敕下將軍督撫鎮臣等無論親轄外轄俱准附帶朋銀
赴口買馬回日按數分給補額庶兵丁得免捐賠
之累而將弁亦無滋弊之端於營伍實有裨益者
也
一買補營馬之宜調劑以免私朋也竊照各省營
馬每年照額報倒俱因地制宜定有成數或遇倒
斃過多之年額領朋銀不敷買補兵丁互相私朋
此雖出自各兵情願竝非抑勒然仰體
皇上惠恤戎行之至意所當亟爲調劑者也(臣)思武職
養廉蒙
聖恩照品級之大小賞給隨糧使得馬步兼支各敷其
數且自僃例馬亦得照支草乾銀兩則凡隨丁馬
匹即有倒斃自應捐貲買補而以額領司庫朋銀
留充營伍買馬不敷之用方爲潔己愛兵之道雖
向來操守廉潔之員未必領支入己然不著爲令
其間容有藉口營私者矣(臣)查江南地土潮濕倒
馬尤多兵丁私朋向所不免爲之悉心調劑惟有
將隨糧倒馬額領朋銀通融辦理前據(臣)標中軍
參將循例將(臣)莅任後應報隨糧倒馬補額朋銀
呈繳(臣)以率屬必先正己當即明白曉諭飭發存
貯充公但未經請
旨不敢擅便檄行仰懇
聖明恩准嗣後無論大小武職隨糧倒馬俱令自行捐
貲買補仍將每年額領司庫朋銀照數扣存各該
中軍衙門以補營伍買馬不敷之用庶官弁無或
利己兵丁得免私朋并祈
敕部通行直隸各省營分一體遵行則
皇仁公普而軍政畫一矣
以上二條(臣)管窺之見冒昧陳
奏是否可採伏乞
皇上睿鑒施行謹
奏
高其倬身爲總督節制通省於斯等處不悉心籌辦據
情奏請所司何事將此二條言之於伊可也倘或推委
因循朦混卸責密奏以聞
聞喬世臣甚不勝任據汝以爲何等撫臣秉公陳奏凡
朕所問少有不密非汝之福見理須透愼之毋忽
雍正十一年九月初四日江南提督(臣)南天祥謹
奏爲陳奏事竊照營汛之設原以弭盜安民江省水
陸營汛會哨遊巡在在嚴緊而盜不斂跡失事屢
報者良以鼔勵之道尚有未至也(臣)自抵任以來
屢行嚴飭申誡立法勸懲在各汛員豈其不惜功
名甘自罹於參處但以孤村僻壤未免遠隔墩臺
則巡防或有不周曲港支河不能盡行阻截則追
捕必多遺漏(臣)愚以爲欲淸盜劫之案件必設專
司巡捕之官兵而欲設專司巡捕之官兵須定不
次超擢之賞格如(臣)標中左右前後五營除移駐
上海及各營派撥汛守巡鹽外其餘存城官兵儘
敷調遣(臣)請遴選精幹千把外委數員各挑帶強
壯兵丁數名專任捕盜之責酌量分派於沿海各
路凡孤村僻壤曲港支河以及水陸要衝墩汛隔
遠處所徧行巡緝每報獲盜一起弁員記功酌賞
兵丁量加賞拔積至獲盜三起千把即以應陞之
缺請補外委准其實授兵丁能節次首先𫉬盜者
准拔外委把總倘有怠玩從事無益地方甚至誣
良爲盜越分滋事等弊即將該弁分別責革治罪
兵丁一併究處再照將軍標綠旗官兵以及督撫
河漕鎮臣等標與協路各營存城官兵俱敷調遣
之用竝請
敕部知照一體酌派分頭專司巡捕其獲盜立賞之處
亦俱畫一以示鼓勵則各弁兵志圖進取當必奮
勉效力而江省盜案自可漸少矣(臣)不揣愚陋爲
營伍地方起見繕摺陳
奏是否有當伏乞
皇上訓示遵行謹
奏
將軍等各標分頭巡捕之說聽之似屬可行行之未必
無礙何則恐致騷擾地方害多利少非有益之舉也
同日又
奏爲奏明事竊(臣)旣陳請專司捕盜官兵務須立賞
以昭鼓勵(臣)復酌籌賞賚之需必有所取給方可
永遠循行查(臣)標各營別無存公款項可以動用
惟松城行銷鹽引責成營員經管除照繳課本之
外稍獲餘利留充租房盤駁之費以及官兵緝私
承辦之賞係前浙督(臣)李衞兼理鹽務設立此法
於雍正六年間
奏請准行在案但當浙督臣經始時未能預定每年
銷引之多寡今行之數年案查前項行鹽餘利除
租房盤駁各費外每年約可得銀一千二三百兩
與一千四五百兩不等用以分賞緝私承辦人員
原爲杜梟販裕引課起見然(臣)查其間容有無功
倖邀者恩覺稍濫且營中公務如捕盜一項最關
緊要而賞獨不及惠亦不均(臣)請嗣後每年松城
行銷鹽引所獲前項餘利分作二股一股仍充緝
私承辦之賞一股即作(臣)標各營官兵巡獲盜賊
之賞總貯(臣)中軍衙門照款動用每季分晰冊報
查核如此則事可經久且恩不濫而惠適均無非
鼓勵營伍竭力奉公之道也事關通融給賞理合
繕摺
奏明請
旨伏乞
皇上睿鑒謹
奏
此奏似屬可行與兩省督臣密商爲之毋得預先張揚
以市惠於己
雍正十二年正月二十二日江南提督(臣)南天祥
謹
奏爲敬陳管見仰祈
聖訓事竊(臣)標中左右前後五營及城守一營每營額
設兵丁七百六十七名不等其中有馬兵一百六
十名及一百六十一名者計六營馬兵共九百六
十三名通較額定兵數逾於十分之二蓋(臣)標係
援𠞰策應之師或遇調遣馬兵誠不可少然以松
屬地當濱海支河汊港小橋曲徑大半不通馬路
且土氣潮濕較別府爲甚一遇炎暑濕熱熏蒸馬
匹最易倒斃每年出口買補爲數獨多是(臣)標各
營多設馬餉不惟無裨海疆抑且徒糜
國帑欽惟
聖恩寬大凡有益於地方兵民者雖多費帑金亦所不
惜(臣)仰體
宸衷不敢妄議節省若(臣)標各營馬匹酌地之宜實應
量加裁減况營中利器鎗礮爲先而於沿海要地
尤屬相宜(臣)愚擬將(臣)標中左右前後五營及城
守一營馬兵各裁去五十名共計三百名俱改作
鎗手步餉俟陸續開除充補則各營鎗兵旣額外
增多(臣)益督飭將弁時勤操練務使技藝悉歸精
熟庶於海疆良有裨益(臣)管窺之見冒昧陳
請倘蒙
俞允(臣)當會同督撫臣另疏具
題爲此繕摺奏
聞伏乞
皇上睿鑒施行謹
奏
更改兵制當與督臣詳酌題請於撫臣無涉之事也
硃批諭旨卷一百五十五
