欽定四庫全書
硃批諭旨卷一百九十
硃批鞏建豐奏摺
雍正五年十月十三日提督雲南等處學政右春
坊右中允(臣)鞏建豐謹
奏為恭謝
天恩事雍正五年九月十九日據雲貴督(臣)鄂爾泰承
差自京齎捧到
皇上賜(臣)
欽定詩經二函(臣)方考試在外隨出郊跪迎至署恭設
香案望
闕叩頭謝
恩祗受訖伏念(臣)才識凡陋視學滇南自考校士子以
來諄切提命多方振興正懷覆餗之憂叨蒙
聖恩之賜載歌天保仰祝升恒循諷皇華每懷諏度啟
金函而盥誦敬什襲以珍藏惟有勉竭駑駘洗詞
章訓詁之陋習加意鼓勵成温柔敦厚之淳風以
仰報
洪恩於萬一云爾謹此具摺恭謝
天恩伏乞
皇上睿鑒謹
奏
此應具題之事何得摺奏將迂腐二字湏當洗淨袒護
科目之惡習尤宜屏除無遺勉之愼之其餘無恥不端
之行諒汝不為朕亦有以相信也
雍正六年二月二十五日提督雲南等處學政翰
林院侍講(臣)鞏建豐謹
奏為恭謝
天恩事竊(臣)前蒙
恩賜欽定詩經二函具摺
奏謝奉有
皇上硃批(臣)隨恭設香案望
闕叩頭謝
恩訖伏惟(臣)奉到
賜書理應具本恭謝緣愚昧無知誤用摺奏乃蒙
皇上不加譴責指示詳明跪讀
諭旨感懼交集至於迂腐之習(臣)屢荷
聖訓痛自改責務期洗滌淨盡到滇以來遇有抗糧劣
行士子即行黜革懲治不敢稍存袒護私心惟有
益自勉勵恪守廉隅盡心校閱使邊方士習克端
以廣
右文之化庶幾仰答
洪恩於萬一耳謹此具摺恭謝
天恩所有奉到
硃批原摺合併恭繳謹
奏
如果行能踐言可謂不辜朕之期望矣但習俗最易染
人被染既深不自覺知者多同道相濟四字誤盡人一
生名節品行不可不知若能遵朕訓誨心悦誠服一日
三省事事體察逐漸洗除舊汚始可進言移風易俗也
莫作容易理會勉之
硃批諭旨卷一百九十
