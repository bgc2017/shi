欽定四庫全書
硃批諭旨卷一百五十一
硃批沈翼機奏摺
雍正二年九月十五日提督江西學政翰林院侍
讀學士(臣)沈翼機謹
奏為恭請
聖安事竊(臣)一介寒微叨沐
天恩命(臣)提督江西學政伏念(臣)才庸識淺膺斯重任
時深兢業早夜惶悚惟有凛遵
聖訓實心校士剔除積弊庶幾仰報
皇恩黽勉供職(臣)瞻望
闕廷戀慕
聖主寤寐虔切為此恭具
奏摺敬請
聖安(臣)謹
奏
欲端士習全在奬善黜邪虚文偽譽無益於事勉為之
張廷璐乃一榜樣也
雍正三年六月初十日提督江西學政翰林院侍
讀學士(臣)沈翼機謹
奏為恭請
聖安事竊(臣)一介庸愚疊受
皇恩督學江右仰荷
聖諭欲端士習全在奬善黜邪虚文偽譽無益於事
訓勉周至
教誨諄切(臣)即駑駘下質亦知感激奮興務期恪遵
聖諭盡心考校實心懲勸黽勉供職(臣)望
闕瞻依寤寐虔切謹具摺恭請
聖安敬繳
批摺一件(臣)謹
奏
知道了惟宜公正自持庶無忝厥職都中一切處夤緣
締交皆徒有害而無益也於此湏要見透方好
硃批諭旨卷一百五十一
