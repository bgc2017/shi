欽定四庫全書
硃批諭旨卷十七
硃批黃叔琳奏摺
浙江廵撫(臣)黃叔琳謹
奏(臣)一介庸愚智識短淺荷蒙
皇上天恩擢撫浙省奉
命之日夙夜畏懼恐不勝任蒙
皇上訓誨周詳無微不到(臣)恭聆
訓旨時刻銘心於三月初三日起程至四月初三日入
(臣)屬嘉興府境當即具疏
題報是日適值大雨(臣)詢問耆老民人咸稱今歲雨
水霑足二麥可望大熟杭嘉湖三郡蠶桑甚好運
河有水&KR1193;船巳盡出境四月初六日抵(臣)杭州府
駐劄衙門到任訖隨經具疏
題報初七日例謁
文廟三學生員循例迎謁(臣)思教民之本始於學校
宣布
皇上崇儒重道至意
躬謁太學釋奠增廣試額作養人才諸生務宜飭躬勵
行讀書上進以仰副
聖主樂育盛心諸生皆敬聽鼔舞北向叩首(臣)於初八
日會同主考(臣)李鳳翥等驗看揀選各科舉人初
九日考試武闈鄉試諸生十九日場事甫畢所有
地方事宜
皇上面諭之事及歴運銅斤虛實通省錢糧有無虧空
容(臣)逐一確查具
奏不敢少有瞻徇隱蔽上負
聖主委任洪恩為此謹
奏
崇儒重道固為治化之源但不可徒務虚名而反縱容
刁頑不法紳衿誠欲作興斯文莫若屏黜生事之豪監
武斷之劣生振起躬行實踐敦讓淳樸之風始為真正
崇儒重道若畏鄉曲之私評勝於廟堂之清議稍為執
法懲創一二衿監即恐身被凌虐斯文之名因而一味
姑容任其玩法害民傷風敗俗貽誤地方莫此為甚讀
聖賢之書言聖賢之言行聖賢之行者方可謂之儒否
則咸係名教中之蠱蠧衣冠中之秕莠也此輩不除真
儒不出豈宜捨本逐末徒於枝節上作工夫迂闊不通
猶屬小疵此習流蕩忘返必至斯文掃地而後巳凡事
須要務實端本將此諭亦通知何世璂遇有玷辱士林
行止不端者爾等其秉公竭力共相戒懲治之愈嚴方
是真實扶持聖教處假若沽一巳之私名壊朝廷之法
度甚至縱姦擾民聖賢有靈斷未有將此等居心行事
而許以為崇儒重道也近年來各省刁頑衿監挾制有
司欺壓小民或將本地封疆大吏竟敢造作歌謠任情
譏誚此等囂風甚屬可惡爾等若不為朕竭力挽回則
是不能助朕崇儒重道相為始終也勉之特諭
浙江廵撫(臣)黃叔琳謹
人情不無玩愒惟寧台道陳受漣行止不端署紹
德審理旗民詞訟公平允協甚得民心(臣)前面
奏請以陞銜留任業蒙
日跪領
旨已寫書與總督滿保訖至提鎮武職官聲及訓練勤
惰(臣)當密訪另摺奏
聞為此謹
奏
朕前面諭之旨爾記憶差悮矣朕將錯訛之處俱已改
眀爾其另寫書函寄與滿保可也
浙江廵撫(臣)黃叔琳謹
奏(臣)奉
命撫浙兼理北新南新海關税務(臣)駐劄省城與海關
相去數百里全賴委任得人方無貽誤查寧波府
同知趙永譽才具頗優人亦謹飭前任撫(臣)朱軾
委管南北兩關從無缺額現在管理海關剔除陋
弊商民悦服近准直隷撫(臣)李維鈞咨趙永譽因
伊父原任霸昌道趙弘揆虧空朋建銀兩例應解
任追賠發追完日仍補原官嗣據該員詳稱伊父
所欠銀兩巳經變産設措於三月十五日差家人
齎赴霸昌道庫完繳懇賜
題明等情(臣)思關税甚屬緊要趙永譽既稱家人將
所欠銀兩齎交道庫伏乞
聖恩將趙永譽暫停解任容(臣)移咨直隸撫(臣)查眀趙
永譽所欠銀兩如果巳完將趙永譽
題明仍留原任以觀後效至關税錢糧(臣)不時嚴查
倘有移此完彼情弊立即糾參不敢少有瞻徇(臣)
從𣙜務起見伏祈
皇上睿鑒施行為此謹
奏
趙世顯如何得有好孫且趙弘揆昏庸不孝又豈得有
好子此等惡裔留於屬下非爾之福他日或受其牽累
雖悔無及矣令其解任發追為是
浙江廵撫(臣)黃叔琳謹
奏竊(臣)初到地方諸事未諳因管理關務猝難得人
謬謂寧波府同知趙永譽可以辦事冐瀆
奏請暫留原任蒙
皇上硃批諭旨指示周詳
念(臣)一時輕信將來必受其牽累後悔無及
訓誡諄切(臣)跪讀之下自知智識短淺遇事輕率感激
天恩倍切惶悚惟益加謹慎以仰副
高厚生成之德即日委紹興府同知閻紹馳往署理海
關税務嚴查趙永譽經手錢糧勒限清楚即押解
直隸撫臣衙門外理合奏
謝伏乞
皇上睿鑒謹
奏
爾到任未久看來於薦舉人處頗涉輕率嗣後當加慎
重知人則哲惟帝其難之豈可易視耶如果屏盡偏私
平心鑒別或能彷彿一二勉之
浙江廵撫(臣)黃叔琳謹
奏竊惟浙省額編錢糧為數繁多近年以來歲偶旱
荒小民力難完辦經徵有司每屆奏銷期迫恐受
參罰或以欠捏完或那緩應急就十一府之中嘉
湖金温四府為尤甚巳參之虧空現准部咨分別
有著無著按年勒追矣未發覺之虧空皆上下掩
飾新舊欺朦或以俸工扣捐填補或欲將應送上
司節禮知府盤庫陋規抵償今俸工已奉
旨支給不敢再議扣捐至節禮盤規並無完解徒滋不
肖有司藉端加耗累民凡此皆巳故藩司傅澤淵
有以釀成之也(臣)抵任以來現在清查各屬倉庫
倘有虧空著落該印官照數彌補如不能補足接
因公那用庫項原詳議將雍正元年以前俸工歸
補又有海塘樁木變價及買米平糶等銀約二萬
五千七百餘兩因傅澤淵那帑未清庫項難懸據
訖俟屬縣解到照原欵給還傅澤淵家屬收領(臣)
查傅澤淵身為藩司受
恩深重在任不能盡力報效以致浙省屬員倉庫不清
銀兩不特虧帑得完凡司出納者咸知警惕矣伏
乞
皇上睿鑒謹
奏
知道了
浙江廵撫(臣)黃叔琳謹
奏(臣)查浙江十一府屬二麥收成約有八分蠶絲約
有七分杭嘉湖紹金衢嚴七府米價約一兩四五
錢麥豆價約一兩一二錢寧台温處四府米價約
一兩六七錢麥豆價約一兩三四錢不等祗緣四
月以來雖有雨澤未得霑足所以糧價仍貴今當
插秧之際倘得早沛甘霖便可及時播種(臣)又歴
查浙省錢糧從前拖欠原少後因連歲歉收遞年
十七八九三年舊欠於雍正元二三年分三年帶
徵欽遵在案但浙省當災祲之後目下二麥雖收
民力未紓若新舊數年錢糧一時並徵小民必艱
於輸納伏乞
皇上將浙省五十四五六七年未完銀一十一萬八千
餘兩姑緩徵半年統於雍正三年徵完其五十八
奏銷之前照數全完如再有未完加倍嚴行治罪倘
邀
聖恩俞允伏乞
特頒諭旨浙省億萬窮黎共沐
皇恩於靡既矣謹此具摺奏
聞仰乞
皇上睿鑒施行謹
奏
各省錢糧若皆如此特頒諭旨天下百姓觀望不前孰
肯爭先輸納此風之起盖緣
聖祖寬仁屢下蠲免之詔無知小民遂生徼倖之心少遇
歉收即欲藉端諉延逋欠盈千累百積至數十年總期
一免而已爾等封疆大吏應將國計民生並重不宜偏
看若以此等作為妄干民譽免屬員之參罰冀圖感激
惟將火耗贏餘立義學建書院以沽重斯文之虚名一
任刁頑衿監抗糧欠課而不問在他人尚且不可況爾
受恩深重更不當蓄此種意見也朕於去歲加恩浙省
亦可為深厚矣爾雖初到亦當代浙民知感今具此奏
復不肯密再宣𫝊此諭則恩怨必有所歸朕何嘗不願
地方上感激爾等然亦不使怨望於朕方可若令止感
爾等而怨朕則又豈朕所樂聞耶此事朕亦未必不允
但爾須再加酌量如萬不得已當具疏題請豁免緩徵
帶徵徒有名無實於百姓何實惠之有從來吏治以催
科撫字兼論豈可將國賦則分作七八年帶徵虧空則
參官著追而問成那移以示寬仁至數年後報明家産
盡絶究於錢糧無補偶遇歉歲則具疏題免此等督撫
人孰不能爾倘如此居心殊大負朕之委用矣朕意必
係刁頑衿監鄉紳或不肖屬員慫慂爾為此一奏此奏
朕甚不喜而疑之斯事候佟吉圖到藩司任後二人共
相商酌果有難以措置處二人聯名同奏朕自有裁處
此外至如虧缺錢糧盡歸無著以邀寬譽將一切事件
置之不理俱推卸前任以圖省力自便之舉均屬不可
而徒見棄於朕惟當殫心設法徐徐深籌國計庶不有
辜知遇耳苟能大法小廉數年之間何難公私清楚若
似此但知顧己之名而避難就易圖省心力於莅任之
初具此摺以收官民之心是則是矣其柰朕意不然何
此一事爾大失輕重之宜矣
浙江廵撫(臣)黃叔琳謹
奏竊查原任山西平陽府知府馮國泰虧空錢糧一
案(臣)蒙
皇上聖諭留心料理(臣)扺任後晉省差員劉芳璧巳經
回山西訖隨即查案并咨詢前撫(臣)李馥計馮國
泰名下家産估勘銀一萬一千五百五十兩零原
任河南南陽府知府沈淵認還銀六萬一千兩外
又前任平陽府知府祝增等借欠銀一十三萬九
千一百兩共銀二十一萬一千六百餘兩俱經李
馥備造細册咨覆晉省聲眀聽撫(臣)諾岷查訊具
題行追應候
旨遵行今查沈淵名下銀六萬一千兩為數獨多此係
自巳認還之項無庸晉省再行查訊(臣)嚴加勒追
已於四月内交過庫銀三萬兩餘欠銀兩自限於
五月内還足但(臣)於四月初十日准晉省撫臣移
咨内稱馮國泰之子馮毓美供沈淵於六十一年
三月内取伊銀三萬二千兩代為生理又欠捐納
銀七千兩咨追補完虧空等因(臣)復一并勒追沈
淵堅不承認願赴晉省與馮毓美面質等語(臣)將
沈淵在浙認還銀兩追清之日即當嚴押赴晉與
馮毓美質審(臣)又於閠四月二十六日復准晉省
撫(臣)咨稱馮國泰之媳張氏并幕客黎一謙所供
各欠内在別省者晉省徑行咨追外其楊沛蒼祝
宣朱煌吳問琰董大吕五人計銀二萬四百兩此
係浙省之人聽(臣)查追(臣)現在嚴行勒追并同馮
國泰估變家産另行具
題完結為此謹
奏
此輩頗慣造言生事株連無辜之語竟達朕耳然朕豈
為所搖奪耶徒可發一笑耳爾向来未經承辦類斯等
事倘被狡詐之徒誑詞愚惑而優柔以處之於爾分中
大有干係況狐鼠羣黨何足深惜若輩亦只可自怨自
艾何不幸而為馮國泰之親友而從前受其沾潤也倘
其中實非瓜葛確係冤抑誣枉牽連者爾亦當據實奏
聞朕自予以省釋假若瞻顧情面少留地步而不實力
嚴行督追恐將來株連者漏網而汝等地方大吏之株
連反難脱也此事絲毫無容寬假特諭
浙江廵撫(臣)黃叔琳謹
奏(臣)蒙
皇上面諭訓練標兵其通省營伍亦著留心欽遵
聖訓到任後即嚴飭(臣)標中軍遊擊并杭協城守副將
等不時操演毋致懈弛(臣)自出武闈即准部文遵
旨會同將軍(臣)安泰查追何廷圭尅扣軍餉一案未得
刻暇今於辦事之餘親往教場較閱本標及城守
將備兵目隊伍盔械俱各整齊鮮眀查點各營名
糧除酌留隨丁外並無虚伍冐餉之弊其通省營
伍雖非(臣)轄敢不凛遵
據實奏
聞謹
奏
覽
題參請
旨革職所遺印務遴委温州府知府芮復傳署理但台
郡所屬六縣負山濱海俱係緊要地方且民俗刁
悍素稱難治知府一官有表率彈壓之責必得廉
眀強幹之員方克勝任伏乞
皇上特簡記名人員補授台州府知府迅發赴任庶於
海疆要區大有裨益矣謹
奏
已諭部揀選發往但此等揀選之員俱非朕所深知之
人係爾在京所素悉者到任後體訪驗看倘或不稱厥
職一兩月之間即奏請更換亦不妨
再聞紹興府知府姚鈴才具不能治理繁劇或調簡或
令告休俱可此缺當題補特晉德其同知事如可兼理
仍令伊兼管同知可也又聞衢州知府靳樹德聲名平
常若無大過猶堪任事爾訓伊改勉倘才具亦屬平常
應作何發付具摺奏來又聞秀水縣令閔汶人甚庸常
不勝其任凡此皆朕訪聞之言不盡以為確爾其秉公
據實察奏不可枉抑亦不可徇庇徒為他人任將來之
過咎也
浙江廵撫(臣)黃叔琳謹
奏竊浙省南新北新兩關自康熙五十五年歸併廵
撫管理以來(臣)查南新關税銀五十九年以前並
無虧欠北新關税銀及所報贏餘銀兩五十八年
以前亦皆全完此後前撫臣所委收税各員俱有
未清南北兩關通共欠五十九年六十年及六十
一年税銀五萬七千一百四十餘兩查兩關税銀
未奉加額以前按數收完之外北新關尚有贏餘
南新關亦牽算清足加額之後適逢浙省地方連
年荒旱客貨減少致有缺額歴年於奏銷案内業
經將缺額之處
奏眀但原報全完之項難容懸欠(臣)現在勒催完補
外至本年税銀南新關於閏四月内一年期滿額
該銀三萬六千二百四十七兩零雖有抽分尚無
起解北新關應於六月内一年期滿額該銀一十
六萬三千五十三兩零僅完過銀一十一萬五千
五百餘兩兩關虧欠甚多何以克副例限(臣)查關
司不能兼顧不便遽行
題委(臣)查有行人司捐陞主事張崇禮候選主事同
知趙方觀為人老成謹慎伏乞
敷(臣)
奏眀請
旨定奪庶於
國賦有益謹
奏
其張崇禮等引見畢候朕酌定
浙江廵撫(臣)黃叔琳謹
奏浙省鹽徒私販一事(臣)到任後即嚴飭印捕防汛
官弁督率兵役水陸查拏又稽查場竈以杜興販
之源復密訪積窩募人首告務期盡絶根株近來
漸已斂跡查私販鹽徒固屬不法亦因歲歉饑民
貪圖微利遂致三五成羣肆行販賣今查拏既嚴
二麥亦登仰仗
皇上福庇今歲秋收豐稔便可上紓
聖慮矣再查江南鎮江府京口以南皆行浙引北岸之
以報
聖恩不但私梟屏絶即兩省軍民亦咸慶樂利於無疆
矣再滿洲官兵查緝私鹽(臣)徧察輿情僉云兵少
聖裁謹
奏
知道了
浙江廵撫(臣)黃叔琳謹
奏竊(臣)蒙
皇上天恩畀以廵撫重寄抵任後惟念浙省錢糧繁重
國帑所係時刻留心體察如鼔鑄銅斤一項浙江承
辦三省每年額辦銅一百六十六萬三千一百餘
斤自康熙六十一年委嘉興府參革知府吳永芳
承辦以來止將該年上運銅斤按數辦解其六十
一年下運銅八十三萬一千五百餘斤據吴永芳
稱已陸續交部至今尚無批廻呈驗又雍正元年
上運銅雖報起解並未報部下運銅止報洋船進
口先有銅二十一萬餘斤未見報交(臣)飭提吴永
芳嚴追雖稱發價在商洋船未到但虚實未定銅
斤倘有不足著落承辦之知府吴永芳及原委辦
之巳故藩司傅澤淵家屬照例分賠庶銅價不致
無著又雍正二年上下運銅斤係前任撫(臣)李馥
自行承辦據稱將價銀發與洋商採買其船未到
等語李馥現今往揚州質審江國英一案俟其回
浙(臣)即勒催清項必不任其稍延倘李馥從中自
皇上天恩也至(臣)應辦雍正三年銅斤因東洋出産不
敷現在另疏
題請伏乞
聖慈垂鑒謹
奏
雖云出産不敷亦須設法購辦鼓鑄之需豈容缺乏爾
前在部時係悉知者自有廷臣公議朕亦不得而私之
也
諭浙江廵撫黃叔琳我國家自定鼎以來輕徭薄賦小
民之輸將自當踴躍向前乃竟有累年拖欠不完者其
故多由包收代納之弊如浙省之里書其害尤甚聞此
役率皆祖父相承掌管一里之糧銀悉憑收解以致有
需索花戶并飛灑侵蝕等弊官民均受其累著即嚴行
禁革倘州縣仍違禁私用立予參處至於徵收賦課全
憑冊籍務須挨戶清造方可按名催比慎毋因循慢忽
致滋混淆特諭
浙江廵撫(臣)黃叔琳謹
奏為欽奉
上諭事(臣)於本年五月十六日奉到浙省徵糧
上諭(臣)查浙省丁田賦額屢有拖欠
皇上無微不燭洞悉掛欠之由皆因里書侵欺作弊夫
里書者即里長革後之別名迨屢禁而屢易故又
有糧現册書架書等名目數更不一而手握一里
册籍飛灑侵蝕名異弊同洵為糧賦之蠧從前撫
浙諸臣原皆禁革日久弊生不無陽奉陰違今(臣)
仰遵
聖旨復又通行嚴加禁絶巳據各州縣陸續申送不敢
違禁復用遵依在案(臣)又不時體訪如有私用害
民者立行參處至徵糧册籍各該屬俱係挨戶開
造實徵細册按照催比不敢容其稍有混淆不清
謹
奏
此等事乃公爾忘私國爾忘家矯苟且因循之陋習秉
堅忍不拔之志趣者之所能非爾輩隨境而遷沽名釣
譽具一片私腸者之所能也不過於紙上言之好聽耳
觀爾奏摺中巳明露自暴自棄之心如云從前撫浙諸
臣原皆禁革而不能除之弊何況黃叔琳中材以下之
人豈能遽然禁絶耶爾審若不能當明白奏聞以便朕
另簡能辦者前來料理
諭浙江廵撫黃叔琳聞浙江沿海一帶窮民多赴場竈
販鹽餬口今值雨水調勻農夫力作之候爾須乘時設
法勸諭歸農俾各得所其有不能盡歸農者可會同噶
爾泰計議或暫令即於場竈納課以開其資生之路或
以庫帑收買竈戶餘鹽以杜其私販之門從前地方各
官以鹽務為無預巳事率皆任其破壊而不問亦甚非
和衷共濟之義爾當與鹽臣協同商酌辦理須於鹽政
無虧方為兩全之道向後類斯有關鹽政而無礙於地
方可以變通之處爾等勿拘成例斟酌奏聞亦不可因
朕此諭而勉強遵奉議行總期於是當而巳特諭
浙江廵撫(臣)黃叔琳謹
奏為欽奉
上諭事(臣)於本年五月十六日奉到浙省鹽政
上諭(臣)查浙省地方連年歉收貧民乏食輙赴場竈販
賣私鹽情雖可憫法實難寬
皇上以天地之心為心軫念窮民特頒
諭旨令於場竈納課或以庫銀買竈戶餘鹽(臣)現飭商
人於各場竈收買在案其暫於竈場納課之處因
場地俱有竈戶管業輸丁完課別籍民人無從撥
授若即令其在場納課販鹽又慮紊亂鹺規以滋
弊端今(臣)與鹽(臣)噶爾泰協同酌議一於濱海産
鹽處所將鹽場要隘私販路逕添撥弁兵看守把
截一於現行保甲督查窩頓如有違犯保甲連坐
地方有司照失察例參處一訪拏護枭地棍嚴加
治罪一將地方船隻編號給照如此則場竈既清
其源餘鹽又歸商人運售庶積弊可除私販杜絶
矣再從前地方官員不無岐視鹽政誠如
聖諭(臣)當加意整飭各屬務令與鹽法衙門協同商酌
辦理以期鹺政有裨倘仍前因循玩忽(臣)即據實
糾參請
旨從重處分再此後凡有關於鹽政無礙於地方可以
變通之處(臣)即會同鹽臣
奏請為此謹
奏
所奏巳悉但不以國計沽買一已之虚名即可矣
諭浙江廵撫黃叔琳從來稂莠不除嘉禾不長為國家
者欲綏戢人心整飭風俗首在黜邪崇正聞浙江地方
頗尚邪教每妄立名號巧作幻端聚衆燒香惑誘愚民
此輩蹤跡詭秘姦回莫測若不早絶根株俾致滋蔓則
大費翦除矣爾當嚴飭所屬各官密訪首惡重究示懲
但須授意素所倚信之人使其設法偵察慎毋通行緝
捕以致擾民駭衆其附教愚民如能去邪歸正即予寬
釋有首報渠魁者隨量加奬賞務令姦萌潛消暗熄風
俗人心一歸於正設或因仍苟且不行查禁及詰姦無
術激出事端該管各官一併治罪朕斷不寬貸特諭
浙江廵撫(臣)黃叔琳謹
奏為欽奉
上諭事(臣)於本年五月十六日奉到黜邪崇正
上諭仰見
皇上注念東南人心風俗至意(臣)欽遵
聖諭訪聞浙省向有一種無為教名色蠱惑鄉愚出錢
聚會念經禮拜男女混雜敗壊風俗又一種年老
婦人號曰師娘婆偽稱神佛降身妄言禍福哄騙
錢財此亦邪教之類但愚氓錮習既久尤於村野
居多(臣)當逐漸悉心開導俾其去邪歸正並密飭
屬員留心察訪並不聲張擾民如查出為首之人
即嚴行治罪有能出首者即行奬賞務期邪教屏
絶風俗人心一歸於正仰副
皇上睿懷謹
奏
此當徐徐而行之事非急務也但須時刻留心不可日
久而怠
浙江廵撫(臣)黃叔琳謹
奏為請
旨事(臣)查浙省温處道蔣敷錫因盤查一案經督(臣)滿
保會疏
題參所遺員缺甚屬緊要必得廉眀強幹之員方克
勝任仰祈
皇上特簡賢員補授迅飭赴任庶(臣)得收臂指之效再
紹興府地方健訟事繁素稱劇郡現任知府姚鈴
謹飭之守有餘繁劇之才不足查處州府知府蘇
理事同知特晉德熟諳民情才堪理劇原係卓異
應陞之員請以特晉德補授紹興府知府必能整
飭地方克盡職守至理事同知有審理旗民訟獄
之責紹興離省百里勢難彼此兼顧伏乞
皇上另簡賢員補授再衢州府知府靳樹德性情雖覺
褊急年力尚堪策勵(臣)遵
諭飭令改過以觀後效合并
奏眀謹
奏
所奏俱悉其理事同知事務能否兼理之處問明特晉
德若伊自云不能再行奏聞
浙江廵撫(臣)黃叔琳謹
奏竊(臣)才庸任重時懼弗勝於地方事宜繕摺具
奏俱荷
天恩批發凡(臣)知識未到意見謬誤之處蒙
皇上指示周詳訓誡眀切(臣)跪讀之下如迷得悟惕目
警心感悚交集從此奉以遵循冀或免於罪戾所
有本年五月十六日奉到
上諭三道又前後
硃批奏摺共十二件理合恭繳又於六月初十日署布
政使(臣)佟吉圖口𫝊
諭旨(臣)跪聆欽遵并
發到王一導奏摺二扣(臣)現在詳查確議容一併繕摺
另覆伏乞
皇上睿鑒謹
奏
若不誠切凜惕知過思改則實難免於罪戾也爾等為
朕所擢用之人非比李紱等係向日
聖祖之所簡用者朕猶可為之寬假爾等若不慎勉職守
少損朕之政治功名之外豈止身家而巳哉慎之
浙江廵撫(臣)黃叔琳謹
奏竊時届三伏正田禾望雨之際浙省自五月下旬
二十餘日未雨農夫竭力車戽河流日淺於六月
初十至十一十二等日晝夜大雨四野霑足河道
通行詢之鄉農僉云今當大暑節氣仰頼
聖主福庇甘霖大沛田禾暢茂從此再得雨水接濟年
歲便是大熟目下早稻現在收穫有八九分共享
盈寧之福等語復據杭嘉湖寧紹台金衢嚴温十
府屬陸續申報得雨日期相同其處郡未據報到
現在行查至於米價上白米每石一兩六七錢秈
米一兩二三錢麥價每石九錢其浙東地方早稻
收穫之處新米每石價銀止九錢四五分此後再
得甘雨時沛米價便可日減為此謹
奏
晚稻收穫之時其據實奏聞
浙江廵撫(臣)黃叔琳謹
奏浙省於七月十八十九兩日風雨大作晝夜不息
竊慮沿海處所風潮為患(臣)正委員分往查看據
杭屬仁和海寧二縣報稱七月十八夜至十九日
早風大潮湧衝開大厦坊周家&KR0309;等處海塘居民
房地被淹禾苖浸沒等情又據嘉屬海鹽平湖二
縣報稱七月十八九日風潮冐過塘堤流入城河
浮橋湧斷衝坍乍浦南門坊周家堰等處屋宇漂
沒等情又據紹屬山陰會稽蕭山餘姚上虞五縣
報稱七月十八晚至十九早風雨勢驟潮水淹沒
附近居民塘堤損壊等情(臣)即飛飭布政使佟吉
圖糧儲道徐琳分往各屬督同地方官逐一確查
衝損塘堤多備人夫工料星夜搶修捍禦保護田
畝被水民人多方拯救又委鹽驛道王鈞查勘鹽
場竈戶一體拯恤以仰副
皇上軫恤黎元至意其寧台温三府沿海郡邑有無泛
溢一并檄行防護為此繕摺奏
聞謹
奏
朕誤用爾為浙撫
上蒼當昭示此災異乃朕之過追悔何及與爾無涉也
硃批諭旨卷十七
