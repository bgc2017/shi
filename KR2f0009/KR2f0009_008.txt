欽定四庫全書
硃批諭旨卷八上
硃批石禮哈奏摺
雍正二年八月初七日貴州威寧總兵官(臣)石禮
哈謹
奏為奏
聞事竊(臣)蒙
皇上隆恩特擢威寧總兵趨覲
天顔跪聆
聖訓恩施稠疊感激難名
陛辭出京於八月初三日抵(臣)父河南廵撫(臣)石文焯
任所敬宣
聖諭(臣)父跪聆之下感激涕零伏念(臣)父子均荷
聖主逾格隆恩曠古希有惟有共竭愚誠以仰報
聖恩於萬一兹(臣)於八月初七日由豫省起程赴任理
合具摺奏
聞謹
奏
知道了極當勉盡厥職莫負朕知遇之恩
雍正二年十一月十六日貴州威寧總兵官(臣)石
禮哈謹
奏為遵奉
硃批諭旨事竊安籠總兵(臣)蔡成貴差人齎書到(臣)抄
奉摺奏
硃批諭旨向日聞爾聲名好今覽此奏朕甚嘉之足見
實心任事也至於貴州吏治戎政石禮哈来時朕巳
當面悉諭爾等可協同心力加意整理勉之又(臣)齎
摺家人回署欽奉
硃批諭旨知道了極當勉盡厥職莫負朕知遇之恩(臣)
跪讀之下感激流涕(臣)於通省之事雖未能周知
亦必盡心訪察凡有關於地方事務有不便於民
生者(臣)一面奏達
天聽一面即咨會撫(臣)毛文銓斷不敢有一毫欺隱至
於(臣)標營伍事宜尤(臣)職分當為之事現在悉心
整理不敢少有怠玩並致書於蔡成貴協同心力
共圖報效以仰副
皇上察吏安民至意理合奏
聞伏乞
睿鑒謹
奏
覽奏志切報效殊為可嘉蔡成貴果否名實相當毛文
銓居官如何之處據實奏聞
同日又
奏為生童聚衆辱官阻考事竊查本年九月初五日
學(臣)王奕仁至大定州按考威寧府屬生童有畢
節縣劣生邵藩奭等指稱童生邵汝鈞為冒籍不
容赴考統領多人將邵汝鈞拏至住處非刑綑打
大定州知州蘇霖泓出差拏究忽有劣生張時煥
等與邵藩奭邀約多人即將州差毆打聚集生童
數百人擁至州衙百般辱罵又擁至教官處將畢
節縣應考童生冊卷搶去學臣嚴禁不止随出示
云冒籍應攻巳批提調官審詳劣生等肆行無忌
仰將怠玩教官職名及劣生惡蹟開送俟
題明
命下之日調赴貴州考試等語經知州遊擊各學教官
生員等懇求學臣方於九月二十六日開考但查
畢節縣生童始而各攻本學冒籍繼而閙入知州
公堂辱官搶卷雖經學臣將張時煥等褫革若不
嚴究首惡止以斥革枷責結案此軰終無畏懼(臣)
差人訪察事係確實理合奏
聞並通知撫(臣)毛文銓嚴查具
題伏乞
睿鑒謹
奏
應如是據實入告不為容隱整飭地方懲惡較之旌善
更為切要也
同日又
奏為奏明營伍廢弛掛欠銀兩事竊(臣)查向例總兵
有親丁糧六十分係蒙
皇上高厚之恩優恤武臣始得借此養廉外有各營公
費糧數十分不等以辦理一切公務添造器械等
項
聖恩浩蕩至優且渥(臣)到任後即查營中積弊見標下
將弁皆有掛欠銀兩細加查問據云前鎮(臣)麥世
位任内每年公費糧六十分尚不敷用又分外長
使銀八百餘兩令營内借銀填用又令擔認麥世
位自用借庫兵餉銀一千五百兩共欠庫銀二千
三百餘兩等語(臣)查麥世位離任之後護理總兵
印務副將張禹謨未到之先中間有二十一日將
虚懸之親丁糧公費糧内扣填銀二百五十兩現
缺欠司庫銀二千一百餘兩今威寧府知府姚謙
係麥世位兒女姻家現在代其彌補如可補完官
兵無累(臣)再另摺
奏明仰懇
皇上格外施恩免其究處倘不能完(臣)照例咨明雲貴
督(臣)高其倬一面
題參一而轉咨本籍令麥世位来黔清完欠項理合
預為
奏明至(臣)到任以来各項公費併一應修補器械等
項俱令三營將弁核算每營量存公費糧各十分
以便辦理公務至於親丁糧六十分(臣)止留四十
分以作養廉查(臣)標三營馬步兵丁共一千五百
名鳥鎗止有六百桿(臣)現在捐造二百桿火藥鉛
子等項(臣)皆捐備𤼵給凡此本不敢凟陳
天聽因前鎮(臣)麥世位營務廢弛巳極不得不將營内
情形一併奏
聞伏乞
睿鑒謹
奏
此奏更屬可嘉益見汝實心任事處麥世位所欠之項
即使補完此等劣員何可姑寬朕早聞其聲名不好所
以將伊解任因未得實蹟難以處分今汝所奏事皆有
據正宜將伊發黔不但令完虧空并其從前貪吞者盡
令傾吐以為整理營伍修補器械之需庶足以舒暢兵
弁之心也
雍正三年正月十三日貴州威寧總兵官(臣)石禮
哈謹
奏為奏明鎮標兵米事竊(臣)查威寧鎮兵米支給半
年本色半年折色其本色即以威寧府所收糧米
支給其折色係撥黔西州永寧縣二處折色支領
乃歴年僅支米三箇半月搭支蕎麥兩箇半月(臣)
問三營將弁皆云歴年如此及查
奏銷冊内皆開半年本色兵米並無搭放蕎麥字樣
兵米關係緊要今與
奏銷冊内互異理合
奏明(臣)查威寧府所屬之大定黔西二州皆係米多
之處可以彼此轉移如大定州常平里之□魯普
澤等地方赴大定州上糧皆有六七日之程若赴
威寧府上糧不過二三日之程今將常平等里之
糧改令就近赴威寧府上納則猓民路近一半一
轉移間於兵民兩便至如改撥之内尚有不足米
數百石即於府倉内酌補其大定鎮標兵丁所需
兵米則黔西州離大定不過一二日之程即以黔
西原撥威寧鎮標之折色改為本色就近撥還大
定尚少數百石亦可於黔西州補足據(臣)愚見似
屬可行也(臣)更有
奏者(臣)差人密訪聞威寧府之徵收照倉斗
奏銷而照市斗收糧每市斗一石合倉斗三石而歴
年開墾地畝既多俱不得確據且地處黔省極邊
該管三十三處猓民頭目頗稱繁雜知府姚謙雖
無貪婪之蹟吏治不過中才未能除奸剔弊如欲
徹底清查必湏換一才守兼優實心辦事之員一
年之内諸弊可清如涿州知州楊永斌寧晉縣知
縣鄭錫爵(臣)所素知者可否於二員中
皇上特用一員授為威寧府知府使之清理一切自能
使一府積弊於一年内查清如果與(臣)訪聞相同
則威寧兵米每年應支五千四百石不必大定黔
西二州轉移即威寧本地之米儘足以全支本色
矣(臣)係武職本不敢議及文員之事但世受
國恩至深至厚凡有關於地方利弊之事理合據實奏
聞伏乞
皇上睿鑒謹
奏
如此實心辦理以誠對君可嘉之至皆照爾所請行矣
但所奏事件朕不便即降諭旨俟楊永斌到時與之逐
件悉心計慮更同撫臣商酌而行勉之勉之毛文銓之
向日居心行事併近来吏治如何之處據實摺奏以聞
同日又
奏為恭繳
硃批諭旨事(臣)於雍正二年七月初七日奏摺蒙
皇上硃批訓勉交至(臣)跪讀之下感激惶悚(臣)惟有日
夕冰競時加奮勉以期無負
天恩所有
奏
朕望爾將来成一大器可將今日所存之心始終如一
永矢莫渝勉之
同日又
奏為恭謝
天恩事竊(臣)閱邸報雍正二年十一月十五日奉
旨法海補授浙江廵撫石文焯調補西安廵撫欽此伏
念(臣)父子蒙
皇上天高地厚之恩頻加教訓培植成全畀以封疆之
任今(臣)父石文焯又蒙
聖恩由河南廵撫調補西安廵撫(臣)一門仰沐
皇恩知遇之隆曠古罕有微(臣)父子雖竭盡駑駘不能
仰報
高深於萬一(臣)謹具摺奏
謝伏乞
睿鑒謹
奏
汝真為汝父之跨竈子也自莅任以来諸凡辦理殊為
朕所鑒賞勉之朕原欲擢汝為提督一者因汝少年經
朕簡用未久汝之居心行事一切敷奏外人不知恐生
議論二者威寧一鎮亦需汝措置盡善所以將馬會伯
補用也此人亦好到任後光景何如據實奏聞
同日又
奏為奏明城垣傾圯情形酌議捐修事竊(臣)思城垣
為地方之保障關係綦重况威寧為邊遠之地與
川滇接壌苗猓雜遝之處城垣尤關緊要(臣)到任
之後查閱威寧城垣週圍倒塌不堪随督率將弁
細加丈量週圍共一千二百二丈内有尚存墻根
數尺者訃三百五十四丈其餘皆連根倒塌共大
小缺口六十八處節經康熙二十四至六十等年
於通行各省等案内工部行文捐修前威寧文武
各官估計修理需用工料銀二萬餘金工程浩大
捐資有限所以無力修整(臣)今細加估算工料等
費減而又減亦不下一萬三四千金若止堆築土
城則地方盡是粗鬆礆土難經雨水(臣)酌量權宜
之法按其缺口之大小其缺口小而尚有墻根者
僱工運石以灰泥堵築其缺口大而連根倒塌者
採買雜木編排堵禦加以荆茨(臣)與威寧知府姚
謙現在議修擇扵二月間興工理合奏
聞謹
奏
邊城為保障攸關亟宜修整所奏甚是月餘後俟朕降
旨酌動萬金交爾修築爾當竭力以董其役
同日又
奏為奏請
聖恩要缺湏得能員以收實用事竊(臣)前於
陛見之時以直隸撫標守備哈元生大名協守備田昌
友候補守備官禄等三員保奏蒙
聖恩准(臣)所請著(臣)帶至貴州以遊擊補用(臣)未到任
時威寧鎮標遊擊賀元吉經督(臣)高其倬提(臣)趙
坤題參奉
旨革職(臣)遵例咨明督提二臣以哈元生補授(臣)標中
軍遊擊會
題在案今(臣)閱邸報見威寧鎮標中軍一缺於十一
月二十五日巳選江南督標左營遊擊程希演(臣)
查威寧一鎮接壤川滇苗猓雜遝為黔省極邊之
處况中軍一官有兵馬錢糧之任必得才技兼優
歴練營務者使之督率將弁操練兵丁方於營伍
有益懇求
聖恩以哈元生補授(臣)標中軍遊擊實為人缺相宜於
營伍甚有裨益為此具
奏伏乞
睿鑒謹
奏
著將哈元生補授威寧鎮標中營遊擊韓勲即留貴州
俟雲貴有遊擊缺出另行補用該部知道
雍正三年三月初八日貴州威寧總兵官(臣)石禮
哈謹
奏為奏
聞事竊(臣)蒙
皇上隆恩至高至厚每有所聞據實陳奏竊謂事
君無隱理當如是乃撫(臣)毛文銓事事懷疑時時猜忌
近日(臣)聞得毛文銓悖理之事甚多每參一官則
曰吾豈好為此刻薄哉吾若不參若被别人啓奏
吾擔不是矣又如五開衛守備李孝者奉
旨𤼵往貴州撫(臣)毛文銓審訊毛文銓與司道言曰李
孝居官本無不好之處不過有些性氣我向来認
得他這件事作何審法甚覺難處又聞得
皇上因定番州狆賊之事有
諭旨與毛文銓責其啓奏不實而毛文銓向司道言曰
此必石總兵所奏也又如黔省查明税規官莊一
事聞得
皇上有
諭旨與督(臣)高其倬高其倬抄寫
諭旨與撫(臣)毛文銓有通盤打算之說而該撫與司道
威寧府等官言曰此必石總兵所奏也吾豈願為
聚歛之臣留罵名於後吾不得巳也又戒司道等
官在外勿言我
皇上至聖至明恩溥萬方江南省舊欠錢糧七八百萬
盡行豁免凡各省有地方公事俱令動支正項錢
糧
聖恩浩蕩如此而毛文銓乃以查明税規官莊為聚歛
大負我
皇上除積弊以厚民生之至意况(臣)每見
上諭勉臣下為臯䕫稷契之臣不啻耳提面命至再至
三而毛文銓自謂不得巳而為聚歛之臣(臣)誠不
觧其何意(臣)受
恩深重凡有聞見理合一一據實奏
聞伏乞
睿鑒謹
奏
毛文銓向来輿論不一朕懷疑未釋所以調伊来京以
審觀其人並非因爾所奏而起見也今命爾署理廵撫
印務其勉為之但爾少年心性未免好動喜事朕只慮
爾太過不慮爾之不及也撫治地方雖當振興不宜因
循然斷不可孟浪生事一切作為必講求萬全而後舉
行切諭切諭
同日又
奏為奏明事竊查畢節縣生童聚衆辱官阻考一事
(臣)於雍正二年十一月十六日一面查實奏
聞一面通知撫(臣)毛文銓
題明究處随接毛文銓回字云此事巳經學(臣)摺
奏在案應從容候
旨等語後聞大定平原二州奉學(臣)批令會審通詳及
威寧府轉詳到院撫(臣)將詳文退出不收而欲改
輕情節速完此案(臣)查劣生惡蹟確係實情有關
士習民風是以奏逹
天聽若事屬平常(臣)何敢以輕為重装點詞說凟陳於
聖主之前也理合陳明伏乞
睿鑒謹
奏
毛文銓之奏摺𤼵来汝看即知朕意矣但既係巳過之
事汝署理印務不必復究如更有此等不法之徒再為
振作以整飭之可也
同日又
奏為遵
旨回奏事(臣)接奉
硃批蔡成貴果否名實相當毛文銓居官如何之處據
實奏聞欽此(臣)查得安籠鎮(臣)蔡成貴於營伍事務
鎮相仿據(臣)所聞如此嗣後另有見聞(臣)再行具
奏廵撫毛文銓居官吏治中平並無貪酷之事但事
多粉飾不能無欺隱之處又性多疑忌凡屬員有
稅務出息者收其稅規節禮若地方苦者不收又
多偏袒之私如貴陽知府徐如玉等虧空倉米數
萬石按現行例不得留任彌補乃該撫將徐如玉
援浥爛例
題參革職留任限年追補(臣)又閱邸報見撫(臣)毛文
銓所奏飭行查議事内稱貴陽府等均堪勝任無
庸置議(臣)思貴陽府貴筑縣一為首府一為同城
之首縣地方饒沃而虧空倉米至十五萬石尚云
均堪勝任則其餘不能勝任者更當何如此難逃
聖鑒者也(臣)蒙
皇上賜問不得不據實奏
聞謹
奏
不待汝奏看伊一切奏摺巳可見其居心為人矣朕自
另有裁奪
雍正三年四月二十二日貴州威寧總兵官(臣)石
禮哈謹
奏為恭謝
天恩事竊(臣)接(臣)父石文倬家信知
陛見之時蒙
皇上賞賜
御府珍物又將河撫任内冬季養廉賞給又接(臣)叔石
文焻家信蒙
皇上特授正白旗漢軍額外參領父子兄弟叔姪盡邀
寵眷
殊恩異數曠古所希今(臣)齎摺家人回署又蒙
皇上賜(臣)五綵蟒縀一身内縀三聯克食一匣(臣)随出
郊跪迎至署望
闕叩頭謝
恩祇領跪讀
硃批
恩諭肫摯奬勵交深伏念(臣)何人斯受
恩深重至於如此總兵之職自慚過分何敢更萌提督
之想我
皇上期許愈深微(臣)之報效愈難矣為此具摺奏謝
天恩伏乞
睿鑒謹
奏
覽爾奏謝知道了朕但恐爾因報效心切少年輕躁或
反致過舉耳百凡當詳悉斟酌慮始慮終然後見之施
行慎勿尚氣切戒孟浪以防疎失誌之
同日又
奏為奏
聞事有前任貴州廵撫帶来一人名王日生者聞係湖
廣荆州府之惡棍也前撫臣任江蘇布政司時即
以之為用人後補授雲南布政司亦以此人為總
商通省銅厰所出之銅皆經其手所得之利不計
其數王日生與督撫布政司均分後於康熙五十
八年陞授黔省廵撫時王日生又同至黔省到威
寧府開採天橋等厰至四川重慶府發賣所過之
處仗廵撫之勢俱不納
國課得銀數萬金與撫臣平分將名王棟材者過繼
為子巳捐知府又將無恥下賤之人王家材者亦
認為子為之捐官今南城兵馬司指揮是也當此
聖明之世豈容汚穢卑賤不堪之人有玷名器(臣)在威
寧實知灼見之事不敢不據實奏
聞謹
奏
此等人如何能逃朕之鑒照早巳有旨矣
同日又
奏為敬陳管見仰請
聖鑒事竊臣查威寧府為黔省極邊之地凡隣境猓目
及本地各土目燒殺搶擄之案經撫鎮臣衙門竟
有二三年至七八年不結案者任其牽連拖累經
年累月不究(臣)到任以来查閱舊案即傳諭各土
平沃有小河三道可資灌溉此地昔年原係種稲
之地因與四川之烏蒙土府相近每至秋成收割
之時屢遭猓目統衆搶奪遂久棄為荒土(臣)到任
後即訪輿情欲開墾者甚衆而又懼收割之時不
為己有(臣)随令署中軍遊擊哈元生等丈量地勢
細加確勘查得稲田壩地方果係平土約可開水
田二萬餘畝每年可收榖數萬餘石尚有山坡可
種蕎麥者其地甚多等語(臣)恭讀勸農
聖訓仰見我
聖主愛養蒼生重農務本之至意今以二萬餘畝之沃
土豈宜棄於無用但查稲田壩之西北二十里地
名八仙海子乃威寧府屬阿底烏蒙土府接壤之
地彼此仇殺搶擄歴来數十餘年若欲使猓目安
猓之願開墾者皆踴躍而至其自備耕牛籽粒者
定以三年起科若無耕牛籽粒者著地方官查明
奏銷(臣)又查威寧鎮標之兵丁有地土者百無一二
其弟男子姪中有願開墾者一照民猓開墾之例
兵民皆有恒産可耕矣再者商賈販運紬縀布疋
等物往往至烏蒙地方貿易經過無人之處蠻猓
見有貨物即肆行搶刦客商等赴文武各衙門控
兵民無從購買今若開墾稲田壩每年可得米蕎
(臣)籌畫威寧地方事宜惟此為第一要務將来地
無荒土米穀漸豐三年之後則山城寒苦之地可
旨遵行伏乞
睿鑒謹
奏
逐欵批諭矣
同日又
奏為恭繳
硃批遵
旨回奏事雍正三年四月十四日奉
硃批毛文銓之向日居心行事併近来吏治如何之處
據實摺奏以聞欽此(臣)查毛文銓在雲南布政司任
前督撫臣俱貪婪不堪毛文銓身為方伯大員並
不能自立規模惟随聲附和而巳所辦軍需亦不
能無冒銷之弊後雲南布政司李衛新舊交代結
為兒女姻親諸事一力擔承得以脱然無累因此
敬之如神明言聽計從毛文銓所仰仗者惟布政
司李衛而巳(臣)查錢糧衙門必以接任官出結為
初八日回奏之摺巳
奏明矣但其心多疑忌聞有雲南布政司任内帶来
衙役數人任作心腹各處查訪甚是不妥(臣)更有
不可觧者凡大吏經理地方必期文武協和兵民
安輯以至公之心協同辦理為妥今撫(臣)毛文銓
見提鎮與同城道府州縣相好即便疑忌此其一
大病也(臣)謹據實回
奏伏乞
睿鑒謹
奏
朕因疑之所以調来陛見大槩此人不甚妥當
雍正三年六月初三日署理貴州廵撫印務威寧
總兵官(臣)石禮哈謹
奏為要缺湏得能員事(臣)查黎平一府最為緊要必
得幹練深悉苖情之員方堪勝任有陞任正大同
知馬駿者曾署黎平知府撫苖有方經督臣於
計典薦舉奉
旨巳授雲南曲靖府知府若以馬駿調補黎平府輕車
熟路於地方大有裨益又聞得都勻府知府魏鴻
基者年過七十在地方甚不妥協(臣)尚未見其人
俟訪聞確實另䟽
題參外查現任永寧知州今調黔西州王鼎鋐者才
守兼優請以補授都勻府知府亦於地方有益
再查貴陽府參革留任之知府徐如玉庸碌不堪
現有虧空倉糧容臣查明之日另䟽
題參外今陞授涿州知州鄭錫爵者辦事操守小心
謹慎若以之辦理貴陽府事(臣)可保其必無虧空
浥爛等事以上三員果否應用出自
皇上天恩再查鎮寧永寧二州皆生熟苖人最為多事
之處其鎮寧州知州祝鼎儁者才守中平於此缺
甚不相宜查有修文縣知縣朱齊年才守兼優堪
以補用其永寧州知州金獲闒茸不堪容(臣)另䟽
題參外查得平遠州知州郭士英才守素裕堪以調
補其平遠州缺即以祝鼎儁調補俱為人地相宜
至於黔西州一缺頗稱繁雜亦湏幹員治理有湖
廣荆州府枝江縣知縣陳悳榮者辦事頗勤操守
亦好(臣)所素知堪稱此任又如貴筑縣乃省會首
縣事繁糧重現在缺員(臣)前任正定府同知時有
元氏縣知縣紀廷詔者辦事敏練係正藍旗人現
丁憂歸旗以之補授貴筑縣亦為人地相宜以上
各員應請輪班引
見如有可用出自
聖恩非(臣)之所敢擅便也伏乞
睿鑒謹
奏
因爾署理黔撫印篆初次奏請且爾所舉劾黔省各員
適值毛文銓在京朕面詢於伊所見相同故悉照爾所
請行矣若再似此隔省題官斷然不可試思何省不用
賢員何缺不係要任雖爾以人事君出於報效之誠然
少年孟浪好動喜事之病當深以為戒市恩立威之嫌
宜時以自警如此方可保全始終也不然一蹈年羹堯
之覆轍噬臍莫及矣慎之
同日又
奏為恭繳
硃批事五月二十七日(臣)齎摺家人回署(臣)跪讀
硃批諭旨開(臣)愚昩感激流涕凡地方一切應行事宜
今當詳悉斟酌慮始慮終奏明請
旨然後遵行斷不敢孟浪致負
聖恩至蒙
皇上𤼵下撫(臣)毛文銓前後奏摺一十三件
示(臣臣)一一展看跪讀
硃批伏惟
聖明天縱於臣下隱微無不洞燭
訓誡開導至周至悉總以吏治戎政苖情民隱為念容
(臣)細細體認其中作何辦理之處另摺
奏繳外所有(臣)奉到
硃批奏摺理合恭繳謹
奏
爾前奏黎平添鎮一摺朕巳𤼵與高其倬令其詳議具
奏毛文銓到京朕面詢於伊據伊奏稱此舉可以不必
如果地方文武得人苖民向化即現在所有數百兵卒
儘可彈壓若苖民跳梁即添設一鎮亦未必足資備禦
云云再爾奏内欲徐將八萬古州生苖俱令歸誠之說
斷乎不可爾云先以德撫不從則調四面各路之兵示
以不得不服之勢等語倘苖民探知此信恐於未事之
先即預思阻撓妄啓釁端俱未可定朕亦將此意併諭
高其倬矣朕所深慮者爾若不加縝密脱以消息漏洩
於外反使古州現今安帖之苖猓或致疑畏生事也從
来治天下之道仁者無敵好大喜功之念胸中不可少
存爾少年血氣未定孟浪二字當切以為戒凡謀一事
將前後左右籌度萬妥猶恐慮或不周何況設鎮添兵
之創舉乎斯事並非因毛文銓到後朕方有此論於毛
文銓未到時巳批𤼵高其倬矣廷臣中與知者數人爾
既不取李衛之生事於安南如何又自萌此八萬古州
之念耶朕於李衛開化之奏即嚴飭其生事随有有利
何可妄圖無利取這塊地方何用之諭今爾此奏與開
化事同甚不惬朕懷地方上諸如此等之事雖云從報
效起見豈宜銳意輕舉妄動總以安静持重息事寧人
奉為龜鑑時加儆惕為要
毛文銓爾前奏甚不足其行為大誤矣朕觀毛文銓老
成妥當因從未面朕未免觀望畏縮今經召對殊可大
用之人似黔省尚屈其才既持重又練逹光景操守亦
優再爾論李衛之奏更屬誣謬之至李衛狂直不謹則
有之赤心為國人也國家人材難得何忍如此妄談覽
爾參李衛之摺朕甚薄爾孟浪無知重爾之心減却大
半矣凡為臣子者妬賢嫉能之念當纖毫毋存於中秦
誓若有一个臣之一章要湏時刻誦而繹之今現有人
在朕前參爾將此摺𤼵来爾看内如向趙弘燮李維鈞
二人投拜門生為年羹堯買馬參奏趙坤姚謙之不慎
密處何欵不真朕豈肯因此即將爾一可成之器中道
而棄之乎朕不易為人搖惑之主也亟宜痛自刻責感
朕成全之恩遵朕訓誡之旨謹言慎行勿更慢忽少不
密禍即随矣爾與李衛如此才品所短者即斯狂縱不
密之病將来必受大害但可惜辜負朕一番鑒拔之恩
耳大凡才不可恃年羹堯乃一榜樣終罹殺身之禍何
況才不及伊而疎更甚焉君不密則失臣臣不密則失
身古人經歴之言毫髮不爽一切目前之情面勢利些
微不可顧瞻密諭之旨一字不可宣露榮耀全不藉此
年羹堯之榮耀而今安在哉自古大臣遭患皆由於竊
弄人主予奪之柄也始而不過貪一時之浮榮漸進於
怙勢攬權馴致朝野側目方且自以為得計殊不知禍
根巳種於此近則身家不保久則甚至大逆不道上下
兩俱無益充其貪榮慕勢之量不至於是而不巳其害
豈淺鮮哉讀朕之諭必如醉醒夢覺翻然警悟拳拳服
膺以為終身戒方能永遠受朕之眷顧也爾試思之朕
用爾未及半年即招如此嚴參豈非自取朕今曲為寬
恕者欲望爾感激思奮省愆悔過易轍改絃克慎克密
庶君臣兩得其道設或不然以為被人如此參劾上皆
不疑而寵仍如舊更加肆志放恣復踵年羹堯之故跡
朕即欲保全之亦難以措辭矣極當深自愛惜莫負朕
恩莫辱朕之顔面勉之慎之
同日又
奏為奏明事竊(臣)蒙
聖恩署理廵撫印務所有本省十一府内除貴陽安順
二府貴筑一縣虧空倉糧巳經參奏外其餘府州
縣倉庫錢糧容(臣)遴委賢員逐細盤查有無虧空
務於
奏銷之前另摺據實奏
聞至奉
上諭通省清查一事(臣)現在飭行布政司徹底清查通
行會計正雜各項公費若干各官養廉若干存備
賞勸兵丁苗猓等用若干務令均平以仰副我
皇上一視同仁之至意容(臣)確查妥議另行具奏請
旨為此謹
奏
惟在爾秉公為之朕觀其成效而巳此等紙上空言何
足為憑信耶
同日又
奏為奏明再行嚴禁惡風事竊查保留官員久經嚴
禁(臣)每見大小官員或調或黜必有棍徒數人倡
首聚衆保留投遞呈状種種惡風各省有之從未
聞得陞美缺而地方有此舉動也況黔省苖民雜
處其中土著之民無多大半係湖廣江西流寓近
者威寧知府姚謙奉
上諭以貴州簡易府分補用即有流棍約聚愚民數十
人罷市保留經臣委中軍遊擊哈元生曉諭始散
又如提臣趙坤奉
旨陞鑾儀衛使安順府城内遂有多人壘砌轅門城門
罷市要結不散經趙坤再三曉諭始定從古亦有
遮道攀轅以誌愛戴之意不聞有壘門罷市之惡
習也仰請
皇上諭各省督撫提鎮嚴行出示曉諭此後如有此等
聚衆砌城之事即嚴拏為首之人照光棍律治罪
庶頑風不致滋長也伏乞
睿鑒謹
奏
朕每惡此風屢禁不息覽奏巳有旨矣似此經朕准行
之事少不密於汝徒有害無益況此不過小事偶因汝
言及重申前禁耳試觀人參汝奏摺反將𩔖斯好事議
為懷私之舉矣若再不密是自貽伊戚也可不慎諸
同日又
奏為奏明黔省豐年情形事(臣)自威寧至貴陽一路
所見高坡山地早蕎皆收平地水田現在插秧俱
甚茂盛正值需雨之際連日雨澤頻降四野霑足
查每年當青黃不接之時米價增貴今各屬所報
時價與去年秋成之價相去無幾皆頼我
皇上至德昭格將来秋成必係大豐之年理合具摺奏
聞謹
奏
覽奏深慰朕懷今歲京畿雨水過多猶幸
天心慈愛入秋漸賜晴霽否則不止於損禾稼也
雍正三年八月初三日署理貴州廵撫印務威寧
總兵官(臣)石禮哈謹
奏為恭繳
硃批諭旨敬謝
聖訓事(臣)齎摺家人回署(臣)跪讀
硃批蒙
皇上俯鑒愚誠褒嘉奬勵又慮(臣)少年孟浪特加
教誡剴切周詳言言切中(臣)弊此誠我
皇上天地父母之心也(臣)惟有凜遵
天語倍加謹慎斷不敢孟浪行事致有疎失以負
皇上生成教訓之洪恩再(臣)敬陳稲田壩一摺蒙
聖諭命(臣)詳細料理總與高其倬熟籌深計以折衷之
若議論相合會同具題倘有互異各將所見摺奏以
聞欽此(臣)謹遵
旨敬錄
硃批奏摺移送督(臣)高其倬詳細會商務期籌畫萬全
公同具
題外所有
硃批諭旨理合恭繳謹
奏
朕未即擢爾為廵撫者因爾少年過於銳進且不慎密
與李衛同病凡朕批諭之旨多有漏洩封疆事鉅恐致
有錯誤耳可惜爾如此材質惟宜老成歴練是務不可
恃才肆志以自棄也
同日又
奏為奏明籌補司庫缺項仰祈
睿鑒事竊(臣)蒙
皇上𤼵到撫(臣)毛文銓
奏摺内有盤查一摺稱前任撫(臣)金世揚動支庫銀
一十八萬二千兩零惟康熙六十年軍需據開五
萬四千九百八十餘兩之一項
奏明餘皆私用等語(臣)徹底清查欵項冊籍鑿鑿可
考緣撫臣毛文銓于滇藩任内與前撫挟有嫌隙
所以摺内未經聲明(臣)惟以公言公不敢附和今
將前任撫(臣)所虧庫項逐條分晰為我
皇上陳之其一係因軍需那用未經歸補之項查康熙
六十年撤回江浙滿兵備辦船隻等項共支用銀
五萬四千九百八十餘兩經前任撫臣
奏明以水銀籌補在案又五十八年備辦調撥駐滇
江浙滿兵馬匹等項共支用銀七萬一千餘兩此
係護撫(臣)遲炘任内之事除
題明通省俸工捐至雍正二年全完外尚有未經
題明銀八千二百一十五兩零至今虚懸應于遲炘
名下追補其一係因黔省公費那用未經抵還之
項查黔省每年必需公費銀四千八百餘兩從前
俱以俸工捐抵還項自護撫(臣)遲炘以軍需七萬
餘兩
題請將俸工按年捐還遂至歴年公費無項可補前
撫臣不得巳將私收濫木厰水銀稅銀先抵六十
一年以前公費其六十一年以後尚有無抵公費
銀一萬八千餘兩前撫臣仍批令將水銀餘息抵
補應俟水銀變價一併清還其一係動支收買水
銀未經賣補之項查康熙六十一年二月起至雍
正二年四月封閉止前藩司裴&KR0973;度詳明前撫臣
動支庫銀一十二萬有零共收買水銀七千一百
八十九擔除賣去七百餘擔價銀二萬有零歸還
庫本外尚該庫本銀十萬兩零以上三項共一十
八萬兩有零即毛文銓所
奏前撫臣虧空之數也(臣)於雍正三年接准部咨奉
旨金世揚所欠黔省庫銀即著落伊家人張二等完補
如不能完將𤼵往滇省金世揚之子到滇將伊父所
欠銀兩完補後再𤼵往黔省同伊家人清楚等因欽
此(臣)遵即行布政使轉委能員押同張二速將所
存水銀發賣完補去後但黔省天末山區客商稀
少至今並無一擔賣去再四區畫必得委員運至
江南廣東價高之處方可速售查前撫臣有三子
可將一子留滇完伊父虧空將二子𤼵黔會同差
員分往兩省公同𤼵賣再查前項水銀原係前藩
司裴&KR0973;度任内收買今裴&KR0973;度現任江西廵撫與
江南廣東隣近(臣)請
皇上勅諭江西撫臣裴&KR0973;度委員到黔同黔省委員押
同前撫臣之子分運二省照時價發賣賣得價銀
随觧司庫不過一二年間即可照數全售則庫項
易於歸結矣抑(臣)更有請者水銀運往兩省𤼵賣
如果價高除歸還正項缺額外所得餘息即令製
買藤牌縀疋甲面器械旗幟等物則邊地軍容愈
加整肅矣是否可行伏乞
睿鑒批示遵行謹
奏
據奏運賣水銀以清庫項乃公私兩便之舉何靳而不
為金世揚與朕何嫌何怨但能了結公務朕所樂從也
與張謙商酌而行此所奏請甚當廵撫印務爾雖卸任
交代與張謙張謙接受之後即將此事委交爾辦更好
至於裴&KR0973;度朕不便勅諭爾等或咨商於伊或竟具題
奏請俱可再爾請將金世揚之一子留滇二子發黔之
奏當與高其倬會商朕發往雲南之意原使其清理伊
父兩省首尾今自應令分頭料理為是若餘息之說金
世揚兩省之虧缺纍纍恐未必能如數補足而更有餘
息也如果有餘既非正項錢糧不論作何支用可也將
爾此摺併硃批與張謙看爾等斟酌允妥行之
同日又
奏為欽奉
硃批諭旨事竊(臣)閱撫(臣)毛文銓謹陳行伍情形摺奏
撫標兩營兵丁怠惰成風現在督率勤操又往外
省聘取弓馬高強者教習又閱奏明陋規摺内請
將各屬節禮銀七千兩製備盔甲弓刀與應辦地
方公務等語(臣)查毛文銓於營伍事情非不留心
辦理但整飭無方究於營伍無補竊思大吏整飭
營伍先在勤稽將備簡補虚糧至於訓練兵丁兩
營將備多員内中豈無弓馬鳥鎗嫻熟者又何必
外省聘取為之教習耶(臣)署理廵撫印務勤飭營
員不時訓練仍親加勸懲務令振起頽靡以仰副
皇上整飭營伍加惠兵丁之至意再養兵原以衛國不
宜冐濫虚銷查撫標左右兩營額兵一千五百名
内馬兵止一百五十名而歴来撫臣親随食糧六
十名是標下巳缺六十名馬兵矣今廵撫衙門既
有養廉豈可再存虚糧以虧軍食臣現在挑選拔
補召募充頂使馬步兵丁皆得足額至添補盔甲
弓刀毛文銓原取給於節禮之内差人買備紬縀
甲面等物(臣)到任後巳經買到(臣)現在委兩營將
備製造旗幟衣甲以壯軍容臣蒙
皇上洪恩委署封疆重任凡毛文銓所奏事件有裨益
於地方者固當即行辦理其有未盡妥協者亦必
斟酌
奏明請
旨遵行總期有益於兵民不致上煩
聖慮以盡(臣)圖報之心於萬一耳為此謹
奏
毛文銓人甚歴練妥帖因從未召對每多瞻顧不前不
肯傾心任事今既面朕復經朕之教誨試看伊新任必
當刮目朕可保其為撫臣中之一翹楚也
同日又
奏為奏明黔省官吏民苖共戴
天恩一視同仁事竊(臣)蒙
聖恩署理貴州廵撫印務欽奉
上諭令將各屬錢糧稅規并文武官莊通行會計酌定
各官養廉之外量存公用俾免虧空加派之弊仰
見
聖明在上籌畫均平俾闔省官民咸沾渥澤洵千載一
時之盛也(臣)與督(臣)高其倬悉心詳議遵將火耗
稅規官莊三項通盤打算酌議各官養廉及一切
公費數目各繕摺另呈
睿鑒外從此黔省各員缺好者上司無可苛求不致虧
空其缺苦地方既有養廉自可勉為循吏至於窮
員苦役俸工銀兩今既照數支給可永免派捐之
累再地方陋規向因養廉不敷藉口派取竭民苖
之脂膏以供費用甚屬苦累今養廉巳定加派之
弊可以永除從此官吏苖民無不感戴
皇上天恩又查通省之耗羨截長補短統算約有加一
五之數仍令照舊徵收其向在加二之外者悉令
裁減此後如再有私增耗羨者(臣)立即參處所有
各屬送到清摺理合抄錄恭呈
御覽謹
奏
所奏殊為周詳摺開各數目亦甚明晰張謙抵黔後將
此奏併各清摺俱付伊看
同日又
奏為恭繳
硃批奏摺事竊惟黔省清查各項酌定養廉以杜虧空
以革私派等弊一事蒙
皇上𤼵下
硃批大定鎮臣丁士傑奏摺示(臣臣)跪讀
聖諭仰見
天心仁愛惟恐行之少有未當致滋官民之累是以
諄諄下詢(臣)細閱丁士傑奏摺内以黔省不可與山西
比例恐奉行不善日久弊生等語在丁士傑亦係
留心地方從恤官愛民起見然於官民兩便有利
無弊之處未之知也(臣)等所議各官皆有養廉公
費悉經籌畫餽送俱巳杜絶私派盡行革除此誠
至公之舉有利無弊官民共樂者也(臣)密訪輿情
自司道以至府廳州縣下及民苖莫不踴躍鼔舞
人人樂從其間或有一二缺美之官貪戀向日贏
餘甘蹈逢迎舊習如威寧府屬皆為黔省美缺大
定一州每年所得稅規銀兩恢恢有餘今養廉既
定則所得不能皆為己有未免妄生異議以惑士
傑而士傑不知其中詳細遽爾陳奏但據一人之
言豈可定一省之事耶(臣)蒙
皇上殊恩署理廵撫印務若有不妥之處
聖恩如此下問(臣)何敢固執前見草率滋弊致厪
聖懷理合據實回奏恭繳
硃批丁士傑原摺伏乞
睿鑒謹
奏
知道了總與高其倬詳議妥商而行俟張謙到時將爾
前後區畫情節備細告知看伊以為何如
同日又
奏為奏眀黔省歴年驛站冒銷事(臣)查黔省驛站共
二十四處通省驛馬共一千八十五匹原因貴州
山坡險峻路甚﨑嶇驛馬奔馳易致倒斃每年共
額報到斃馬六百七十六匹每匹報銷銀二十八
九兩三十兩不等通共銷銀一萬九千九百七十
五兩八錢每匹止給各驛銀十九兩通共實𤼵銀
一萬二千八百四十四兩餘銀七千一百三十一
兩八錢每年呈送督臣衙門二千兩撫臣衙門二
千兩驛道自得銀一千九百三十一兩八錢奏銷
各衙門飯銀一千二百兩(臣)受
恩深重署理廵撫印務斷不敢以朦混欺隱之事
奏銷逹部除本年春夏秋三季仍照每匹二十九兩
五錢五分報銷外請自本年冬季起照雲南廣西
二省之例每匹報銷銀二十二兩理合預為
奏明容(臣)會同督(臣)高其倬合詞具
題伏乞
睿鑒謹
奏
所奏可嘉將汝如此料理之處俟張謙到来備述與伊
令其知之
同日又
奏為欽奉
硃批諭旨事竊(臣)蒙
皇上洪恩委署封疆重任接督(臣)高其倬抄送謄黃
上諭諭督撫提(臣)籌畫於未事之先倡率文武練兵恤
民使生熟苖猓皆畏威懷德效命輸誠(臣)又讀
皇上𤼵下撫(臣)毛文銓奏摺
硃批貴州吏治武備令與提(臣)細心籌畫密商萬全又
因狆苖滋事令貴東糧驛道李日更傳
諭撫提二臣會同確議應否添兵之處明白回奏(臣)欽
奉之下仰見
聖明無微不照懷遠籌邊之念無時不在
睿慮中也(臣)今細查黔地情形除貴陽安順等屬地方
巳經督撫提(臣)於詳陳酌劑條奏内添設塘汎現
在撥置無庸另議外至黎平都勻二府中隔八萬
古州地廣苖多藏奸習惡為黔省最大之事如都
勻所屬之獨山麻哈二州俱係頑苖其地有吴家
司吴姓土苖與獨山司蒙姓土苗皆結連各寨世
相讎殺其間有地名宣威營者係吴蒙各苖寨之
要地向無官兵彈壓(臣)前摺
奏請於黎平設一重鎮都勻改設一協如蒙
聖恩俞允則宣威營係麻哈獨山二州之要地即於都
勻協標下或分防守備一員或千總一員駐兵百
餘名彈壓則吴蒙二姓及各寨之苗可以永杜讎
殺之端至於通省尚有險要之地容(臣)細查情形
與督撫二(臣)會商因地制宜分別布置另行奏
聞再苗狆中有能愛惜部落無苛𣲖凌虐縱盗殃民者
令所管有司核實報送加以奬賞如有獷悍不法
仍前滋事者則重懲一二處以儆其餘總使之畏
威懷德以地方寧静為主如此一二年之間兇苖
讐盗燒刦之大案庶或漸息矣為此謹
奏
苗猓乃係犬羊之性若非賞罰公當何能使之感畏耶
恩威二字不但施之於苗猓即治理内地百姓舍此豈
另有第二法乎
都察院左副都御史署刑部侍郎事(臣)梁文科
謹
奏為黔省之軍糧太重伏懇
聖恩勅部減則以寬民力事竊查黔省自裁衛歸縣
之後軍民一體當差無別而獨田畝尚有軍民
之分黔省民田納糧不過一斗有餘而軍田納
糧竟有每畝四五斗不等者此係明朝衛官取
租之例相沿尚未改易因此軍戶日就窮苦不
能耕種欲轉售與人而軍田糧重又無人承買
每年徒受苦比伏思
聖主之愛民遠勝往古將江南蘇松之重賦減去四
十五萬兩又將江西之浮糧減去數萬餘兩從
此江南江西百姓感戴
高天厚地之恩永永無極(臣)請將黔省軍田亦照依
民田科則輸糧約計不過減去一萬餘石而闔
省軍戶咸叨
聖恩於無既矣(臣)從前任貴州平越府知府八年親
見其累今幸逢
聖主在上念切民瘼正小民沾
恩戴
德之時謹據實密
奏伏候
睿鑒定奪施行謹
奏
此事爾意以為何如朕經詢之毛文銓據云通省軍糧
約計有十一萬石每年除支用外尚可餘一萬石所奏
原屬得理但恩出於上等語夫萬餘石糧在國家何所
增損不難於寬免苐恐地方上正用不敷未便輕率即
降旨以示恩也察直省𩔖斯應免者不可枚舉而豪戶
隱匿不報之糧亦復不少地方大吏往往取以肥己而
於此等重賦乃云關係國用不敢議減一任百姓嗟怨
朝廷置若罔聞爾仰體朕意查核地方中有隠匿者增
出以抵此數則兩全其美矣不知爾黔省果有可轉移
處否其詳細清釐具奏至此項之應開恩與否亦一併
奏聞特諭
雍正三年九月十二日署理貴州廵撫印務威寧
總兵官(臣)石禮哈謹
奏為遵
旨回奏事竊(臣)蒙
皇上發下署刑部侍郎梁文科摺奏黔省軍糧太重伏
懇
聖恩勅部減則以寬民力等事欽奉
硃批諭旨到(臣臣)跪讀之下仰見我
皇上厪念民生之至意(臣)遵查黔省賦役全書所載軍
民田地科則不一所謂軍田者緣昔設立衛所留
軍屯守每軍撥田令其自耕自食自裁衛歸縣之
後仍係軍戶承項非比民間價買之業可以輾轉
相售也其起科之例亦與民田不同民田有條編
馬館等名色軍田止徵秋糧米不徵條編馬館銀
間有徵米一二斗以上并徵歲用銀二三分至七
八分不等内有最重者惟普安州之屯田徵糧三
斗七升兼徵歲用銀二錢三分有零大約起科之
例各屬互異如謂軍田偏重則民田之徵米一斗
兼徵銀一錢以上及徵米三斗者與軍糧之重者
不甚懸殊是科則之重者不獨軍糧為然如欲酌
中定制軍田民田一例徵收(臣)揆度情形實非易
行之事查平越一府民田起徵米止二三升以上
銀止一錢以内較之軍田起徵米二三斗以上并
歲用銀一分有零稍有輕重梁文科所奏是就平
越一府言之也至於軍田不得賣者緣係官田例
不准賣非人之不願買也再查黔省軍田二十二
萬餘頃共徵米豆四萬八千七百餘石歲用銀二
千五百餘兩若改軍為民所減之糧奚止一萬有
餘誠如
聖諭有地方正用不敷之慮再黔省數十年来生齒日
繁荒蕪田畝漸次墾熟聽其自墾自報隱匿之弊
較别省必多巳在
聖明洞鑒之中(臣)思隱匿必湏清丈但邊徼山區田畝
畸零漢少苗多非同内地(臣)再四思維惟有一法
可以漸次清理查黔省告争田土甚多其告争之
處大約新墾者居半(臣)現在辦理凡於告争侵占
或明指欺隠者令地方官履畝清丈丈出餘田按
畝陞科但欺隱田糧定例甚嚴仰請
聖恩俯念邊民無知免其照例治罪追糧竟照本年起
科之例即令按畝納糧並出告示曉諭各屬地方
漢苗人等宣布
皇仁令其自首入冊得永為恒業如此則漢人以及熟
苗之馴者隱匿可以漸出矣至軍民田科則之最
重者不過數處(臣)仰體
皇上浩蕩洪恩俟查出隠匿量所增之數可補應減之
數不致正用不敷再為具摺請
旨(臣)謹預為
奏覆欽奉
硃批諭旨理合恭繳伏乞
睿鑒謹
奏
逐畝清丈徒滋紛擾萬不可舉行若將隱匿之田從實
首報自當寬其處分近日河南山東似此據實報出者
頗多祗令陞科而巳槩免其罪也此摺密與張謙看
同日又
奏為遵
旨回奏事(臣)齎摺家人回署蒙
硃批諭旨劉業浚人何如欽此(臣)查劉業浚先為都勻
營參將後陞黎平協副將並調定廣協副將今署
威寧鎮總兵操守謹慎諳練營務但微有性氣待
下過嚴理合據實回
奏伏乞
睿鑒謹
奏
此人之優劣朕博採輿論品評不一
同日又
奏為奏明秋成分數事竊查本年夏田分數經前撫
(臣)毛文銓
奏報在案兹届秋成之候據布政使劉師恕詳據貴
陽等十一府廳州縣報各該地方自夏至秋雨𤾉
時若均得及時播種早稲晚穀俱有十分收穫至
米價各屬市斗不齊以倉斗計算每斗不過四分
以上至六分止再查威寧府地方因入秋雨水過
多間有分數略減一二者又該府屬有與滇省霑
益州連界之處於六月初二日夜雨水驟漲溢過
隣境(臣)一聞稟報即飛委該府通判葉方葱查勘
去後續據覆稱被水之田不過百畝其水於次日
即消田禾無恙理合據實奏
聞謹
奏
覽奏秋成豐稔米價平減朕懷深為欣慰殊為我邊民
稱慶也
同日又
奏為恭繳
硃批諭旨敬謝
天恩事竊(臣)前奏為要缺湏得能員一摺奉有
硃批諭旨(臣)謹祗領伏念(臣)年少無知急於效力冀得
能員共勷治理越例隔省
題官未能籌及各省俱用賢員各缺俱是要任少年
孟浪好動喜事咎實難辭仰蒙
聖恩不加罪譴
俯允(臣)之所請更加
恩訓反覆開導保全(臣)之始終(臣)跪讀之下仰感
聖主高厚之殊恩追悔過愆無地可容從此惟有凜遵
諭旨循分效力刻刻以年羹堯為戒斷不敢上負
聖恩自取罪戾也為此敬謝
天恩所有奉到
硃批諭旨理合恭繳謹
奏
觀汝諸事不密而又局量褊狭恃才自用頗有年羹堯
之風但不似其貪耳可惜汝具如此資品若不通盤計
慮盡情洗滌恐終難免蹉跌之虞也
同日又
奏為恭繳
硃批諭旨敬謝
天恩事竊(臣)蒙
聖主知遇隆恩同於天地之鈞陶勝於父母之教育俯
賜
硃批寬(臣)孟浪之愆恕(臣)無知之失惜(臣)可造之材
諭旨訓飭諄切周詳(臣)跪讀之下如夢方覺如醉初醒
感激涕零鏤刻肺腑(臣)自八月二十七日奉到
諭旨謹錄一道并抄秦誓若有一个臣一章時時捧誦
自此以往凜遵謹言慎行之
聖訓痛改輕舉妄動之過失現在年羹堯之榜樣時存
戒懼事事縝密不敢再蹈前愆自罹不密失身之
禍有負
聖主再造洪恩也至(臣)所奏黎平添鎮一事謹遵
聖諭統聽督(臣)高其倬議覆再(臣)被參一摺仰邀
聖明洞鑒未令(臣)回奏(臣)亦不敢置辯一詞惟有感戴
皇上高厚之恩永竭犬馬之報耳為此恭謝
天恩所有奉到
硃批理合恭繳謹
奏
徒思感激天恩永竭犬馬何如深自儆戒砥行保身忠
孝皆在其中矣試觀年羹堯今日忠乎孝乎
同日又
奏為恭謝
天恩事(臣)齎摺家人回署捧到
欽賜鮮荔枝一瓶(臣)随恭設香案望
闕叩頭謝
恩祗領訖伏念(臣)受
恩深重報效未能乃以愚魯無知致招參奏蒙
聖主天地洪恩不但不加貶斥且加
恩教訓更
賜尚方佳果
殊恩異數有加無巳(臣)跪領之下感激流涕刻骨銘心
惟有勉圖犬馬之報仰答
皇上高厚洪恩於萬一耳為此恭謝
天恩謹
奏
朕實惜汝至汝自惜與否不在他人而仍在於汝也即
朕皇子朕亦不能彊之使然
同日又
奏為遵
旨查奏事(臣)於到任之後准督(臣)高其倬專差齎捧抄
錄
硃筆諭旨一道到(臣)除制馭苗民之處(臣)謹欽奉會同
辦理外其黔省大小各員養廉一事(臣)跪讀
聖諭仰見我
皇上愛育民苗軫惜臣下
聖因心普徧一視同仁誠亘古以来未有之
曠典遵即檄行查報去後今據布政使劉師恕等會同
查報前来經(臣)等覆加會核查黔省稅銀一年共
贏餘銀三萬四千一百七十四兩零又通省地丁
錢糧耗羡銀一萬七百九十二兩零又額徵秋糧
餘米折銀九千一百二十三兩零又官莊學租收
糧餘米折銀一千四百七十九兩又黔省俸工銀
三千六百四十兩以上五項共銀五萬九千二百
零八兩(臣)會同督(臣)詳細商酌將前五項羡餘銀
兩通行計算議給廵撫衙門養廉銀八千五百兩
學(臣)養廉銀二千兩布政使四千五百兩按察使
三千兩糧道二千兩廵道一千八百兩貴陽府一
千三百兩鎮遠安順威寧三府各一千一百兩黎
平都勻平越三府各一千兩思南思州石阡銅仁
四府各八百兩貴陽同知南籠通判各五百兩正
大同知貴陽通判各四百兩威寧通判三百兩貴
筑縣七百兩定番廣順麻哈獨山大定平遠黔西
鎮寧永寧普安十州各六百兩黃平州五百兩開
州四百兩普定鎮遠永寧畢節四縣各五百兩貴
定永從等二十縣各四百兩共分給養廉銀五萬
二千三百兩餘銀六千九百零八兩除每年額支
公費銀四千八百一十八兩外尚餘銀二千九十
兩存貯司庫以備添補科場賞賚兵役及苗猓之
用此係就(臣)等愚昩之見酌定料理恐有不協(臣)
謹會同督(臣)高其倬繕摺恭
奏伏乞
皇上睿鑒訓示遵行再照此案清查各摺於八月初三
日(臣)巳進呈
御覽兹准督(臣)高其倬會稿前来理合會
奏合併聲明謹
奏
高其倬亦經奏過但聞此舉甚屬不妥俟高其倬到京
朕尚欲向伊面詢也
雍正三年十月十三日署理貴州廵撫印務威寧
總兵官(臣)石禮哈謹
奏為奏明事竊查黔省貴陽府屬之定番廣順二州
深山密箐苗劣兵單素號巖疆仰蒙
聖明洞鑒准督(臣)高其倬調劑事宜添撥一營設立塘
汛(臣)接准部咨即遴委廣順州知州盧兆鶚撫標
右營遊擊趙文英踏勘該地方情形在在險隘定
番一州應添設千總二員兵丁三百四十名共有
汛塘一十七處廣順一州應添設守備千把總五
員兵丁四百三十一名亦有汛塘一十七處其衙
署兵房共該八百七十六間至所費造建銀兩經
(臣)前摺
奏明於存貯藩庫驛站羡餘項内動用但念狆苗兇
悍性成或見起蓋營房安兵防禦不便横行乘間
焚燒亦未可定不得不預為防範(臣)今於附近州
城之塘汛先為起蓋以次而進則聲援聫絡呼應
得靈庶不致有疎失之虞矣為此具摺
奏明伏乞
睿鑒謹
奏
所慮甚是凡百皆應周詳籌畫而行有益無損也
同日又
奏為恭繳
硃批諭旨事(臣)家人齎捧
奏摺回黔(臣)跪讀
硃批仰荷
聖慈俯賜
諭旨除將各摺俟新撫(臣)張謙到任時欽遵
聖訓逐一轉交明白外伏念(臣)以菲材叨蒙
天眷總兵之責猶懼隕越何敢妄冀廵撫重任蒙
皇上格外殊恩曲賜包容矜(臣)少年孟浪不能慎密惜
(臣)才質可造訓誡諄詳仰見
皇上優容至意雖天地生成之德父母鞠育之恩無以
加於此也(臣)祇遵
天語夙夜謹凛以期改過自新仰副
聖主知遇隆恩於萬一所有欽奉
硃批諭旨理合恭繳謹
奏
改過遷善全頼自能體察謹密二字一生用之不盡當
奉為指南不可斯須少忽
同日又
奏為微(臣)戀
主情殷再凟
天恩仰祈
睿鑒事竊(臣)一介庸愚仰蒙
聖恩不次超擢復
命(臣)署理貴州廵撫印務封疆重任揣分難勝於本年
九月十二日具摺恭請
陛見緣(臣)才識短淺諸事孟浪非奉
皇上時加訓飭則無所遵循兹聞新任撫(臣)張謙於十
月二十七日到鎮遠接印任事十一月初七日到
署俟到署日將(臣)奏摺欽遵
諭旨一一詳細面交撫(臣)張謙酌量料理(臣)謹束装候
旨仰懇
天恩允(臣)
陛見(臣)不勝望
闕待
命之至謹
奏
自黔至都長途迢遞何必徒為無益之往返即来見朕
亦不過仍將批𤼵之諭旨以勖勉汝耳若能身體力行
勝如頻来陛見也
雍正三年十一月十九日署理貴州廵撫印務威
寧總兵官(臣)石禮哈謹
奏為奏
聞事竊(臣)據鎮遠縣知縣俞作霖禀報復據廵撫衙門
頭接官役稟稱新任撫(臣)張謙至常德府病勢漸
重於十月二十一日病故於湖南沅州旅店(臣)随
傳詢有無子姪親戚據稱止有家人長随十名㩦
帶銀兩僅敷来黔盤費現向伊各親朋借覓(臣)思
新任撫(臣)荷蒙
皇上簡任封疆大吏長途赴任並無子姪跟随病故旅
舍無人料理(臣)即委通判盧兆驥千總侯弘道給
領藩庫公用羡餘銀五百兩星夜馳赴沅州辦理
事畢即令千總侯弘道送回原籍所有新撫(臣)張
謙病故緣由理合奏
聞謹
奏
朕覽奏不禁為之惻然張謙卒於途次石禮哈果能如
此料理著察明將石禮哈議叙張謙歴任廉潔諒伊家
道自必清苦其旅櫬歸至本籍時著該撫將司庫銀賞
與千金該部知道
同日又
奏為欽奉
硃批諭旨事竊查黔省存貯司庫水銀(臣)前具摺
奏請𤼵賣以清庫項蒙
皇上硃批(臣)跪讀之下仰見
聖主明並日月
恩同天地俟新任撫(臣)到黔(臣)遵照協同辦理兹據布
政司劉師恕禀稱普安州知州洪奕隆籍隸廣東
明敏謹飭且伊家現有行店委其辦理甚為妥當
(臣)復加細詢洪奕隆據稱粤東五六月間洋船到
日水銀價高時每擔可賣銀四十兩以外價平時
亦賣銀三十五六兩不等現存水銀五千六百二
十九擔約計二年可以賣完今新撫(臣)巳故應否
恭候
皇上另簡撫(臣)莅黔公同協辦抑或令(臣)委洪奕隆領
運赴粤辦理(臣)繕摺請
旨敬候
硃批遵行俟(臣)一面具
題一面咨明廣東督撫臣照時價發賣所得價銀就
近交明廣東司庫則絲毫無有欺隠而庫項亦不
致懸缺矣再(臣)前摺
奏請
勅諭江西撫(臣)裴&KR0973;度委員同往𤼵賣今止粤東一處
可以銷售似可無庸咨會裴&KR0973;度合併聲明伏乞
睿鑒批示遵行謹
奏
據奏粤東得價易售應照爾所請運往爾即獨任其事
竟行料理可也
同日又
奏為奏
聞事雍正三年八月二十七日蒙
皇上𤼵到署刑部侍郎(臣)梁文科原摺恭奉
硃批(臣)欽遵
諭旨確杳黔省軍民田地起科首重次重者惟貴陽一
府南籠一廳開州鎮寧普安黃平四州貴定龍里
修文清鎮普安安南平越餘慶湄潭都勻十縣上
重科則田共一萬二百四十九畝零次重科則田
共五萬六千九百四十四畝零其田畝多寡徵納
銀糧細數(臣)另開具清摺恭呈
御覽(臣)照依前摺
奏明辦理之法數月以来威寧府黔西州平遠州畢
節縣普安州等府州縣共自首田地一萬四千八
百五十八畝零應起科米蕎共一千五百六十五
石二斗九升零應徵銀三百六十餘兩自此隱田
漸出陸續據府州縣首報約訃雍正四年
奏銷時可先補首重減則不足之數此後自首隱糧
再減次重科則大概數年内可以酌補完竣(臣)又
聞首重次重田内有名黔記大畝者一畝抵常田
四五六畝不等是
朝廷徒受重賦之名百姓久冒欺隱之罪未便因循
必湏清釐(臣)於屬員接見時令其徧行曉諭宣布
皇仁凡大畝内包有餘田概免丈勘許本戶據實首報
如果一畝實徵米四五斗者似宜酌減如一畝可
抵常田四五六畝者免其加賦追糧惟將現納糧
額照首出之田均勻攤算每田一畝不過徵糧一
斗内外誠如
上諭一轉移間兩全其美矣以上首出田糧實數與黔
記大畝名目并前後報眀隠糧細加較算增出之
數果能補足減則之數聽候
睿裁將首報隠糧同首出大畝餘田懇照新開自首之
例具
題歸入
奏冊至首重科糧應行減則出自
聖主特沛恩綸非(臣)所敢擅便也謹
奏
覽汝所議甚屬妥協將前後情節明白備悉述與鄂爾
泰令伊再加詳審酌定奏聞
硃批諭旨卷八上
欽定四庫全書
硃批諭旨卷八下
硃批石禮哈奏摺
雍正四年正月十七日署理貴州廵撫印務威寧
總兵官(臣)石禮哈謹
奏為奏
聞事雍正四年正月十五日雲南廵撫管理雲貴總督
事務(臣)鄂爾泰到黔(臣)随出郊跪請
聖安(臣)據督臣云前出京時我抱恙未痊上厪
聖懷所以經過省會地方俱令督撫代呈我的奏摺所
有督(臣)鄂爾泰摺匣恭呈
御覽(臣)面見督(臣)鄂爾泰精神氣色甚好病體全愈巳
於十六日起身赴雲南任所矣理合奏
聞謹
奏
覽此奏朕深為欣慰鄂爾泰當代人物也汝宜以為儀
型而效法之
同日又
奏為恭謝
天恩事雲南廵撫管理總督事務(臣)鄂爾泰到黔(臣)跪
接
上諭欽承之下仰見我
皇上明並日月
恩同天地竊(臣)識見愚鈍材智短淺蒙不次
殊眷畀署黔撫八月以来實懼曠職
聖諭以(臣)頗能實心效力無甚過處仰荷
恩綸彌深惶悚又蒙
念及(臣)年少未經歴練或致有差錯之事非其福也是
聖主加恩於(臣)至深至重(臣)敬奉
上諭不禁感激涕零俟新撫臣抵黔(臣)凜遵
諭旨即回威寧總兵任所惟有竭盡心力以期仰報
高厚於萬一理合具摺恭謝
天恩伏乞
睿鑒謹
奏
汝更能涵養氣質以化其偏亦不可多得之才也當自
珍重舉凡天下事理過猶不及中和之道人所難能於
公私義利界限辨明不惑尤為不易勉之
雍正四年三月二十日署理貴州廵撫印務威寧
總兵官(臣)石禮哈提督貴州總兵官(臣)馬會伯謹
奏為奏
聞事竊查前雲貴督(臣)高其倬於謹陳調劑黔省事宜
等事案内會同
題請移撥大定鎮弁兵分防長寨羊城坉等處定番
州所屬青籐斷杉樹兩處設立塘汛護衛行人巳
遵奉
俞旨准行在案随令勘明扼要形勢估計蓋造官署營
房(臣)等恐夷苗從中滋事復轉飭地方文武官員
傳集各寨衆苗先賞給花紅面加勸導咸皆踴躍
傾心無如苖蠻性同犬羊反覆不常旋即更變二
月内據廣順州知州盧兆鶚禀稱有長寨狆苗抗
違不法用石堵塞路口輪流把守聲言不容進内
蓋造營房(臣)等查長寨狆苗向多頑梗遣官化誨
曾將把總綑縳箠楚祼體放回皆由從前文武因
循姑息不即懲治相沿至今愈無忌憚(臣)等悉心
會商欲狆苗知威之可畏必先示以恩之可懷於
三月十三日差撫標遊擊趙文英提標遊擊卜萬
年齎帶告示遍行張掛剴切曉諭倘能畏法輸誠
不敢阻撓則營房即可蓋造自應恕其前愆勵以
後效設諭之不遵怙惡不悛(臣)等與督(臣)商酌勢
不得不用兵以彰
國法(臣)自敬聆
硃批訓旨無時不以安静地方為念斷不敢以有事為
榮孟浪輕率亦不敢畏縮推諉致負
天恩此事(臣)務與督(臣)鄂爾泰細加籌畫計出萬全方
始舉行所有各處營房修造俱巳告竣獨長寨營
房狆苗阻修情由(臣)等不敢欺隱理合據實會摺
奏
聞謹
奏
凡事當籌畫萬全切毋稍涉孟浪所奏知道了
同日又
奏為欽奉
上諭事竊查滇黔粤西三省邊界接壌安籠鎮蒙
皇上命(臣)等悉心商酌各出己見覆
奏(臣)恭繹
聖諭細按輿圖並遴委屬員會同滇粤委員細加確勘
相度地方形勢斟酌道里遠近有宜歸安籠鎮者
有宜仍照舊制者巳就(臣)愚昩之見奏
聞併恭繕黃冊進呈
御覽外(臣)更有請者(臣)聞東川一府自改土歸流以来
設立遊擊一員守備一員千把總六員兵丁一千
名向隷川省管轄每見該營弁兵赴川領餉必由
黔屬之威寧畢節永寧等縣方入川境計程二千
餘里往返兩月有餘甚為遥遠兼之川省界限中
隔黔屬地方遇有緊要之事每致緩不及濟查雍
正三年十月内烏蒙土目禄鼎坤領兵欲占巧家
地方該東川府飛報本省撫提諸臣並就近禀報
雲貴督(臣)高其倬於十一月初三日𤼵曲尋鎮及
援𠞰協兵共一千名前往該土目見雲南發兵畏
懼退回迨至十二月十七日川省差千把各一員
始到畢節縣前事消弭巳久是蓋鞭長不及之明
驗也查東川距滇省七站兼程三日可到距滇省
之援𠞰左協四站兼程二日可到若東川一府就
近改隸雲南即將援𠞰左協所轄官兵分防移駐
頗為便捷查該協額兵一千六百名今自尋甸州
起安設塘汛至東川府沿途四站所需塘汛兵丁
約計二百名再抽八百名撥該協遊擊一員守備
千總各一員把總三員分駐東川府餘兵六百名
該協仍駐劄尋甸州儘足以資捍禦至於東川一
營額設官兵似應移駐八仙海子地方彈壓開墾
稲田壩等處地土如此一轉移間則東川營弁兵
可無領餉遠涉之勞川省撫提諸臣亦無鞭長莫
及之慮即威寧地方得有本處稲田壩米糧接濟
將来亦可漸致富饒矣如果(臣)言可採伏乞
聖主批𤼵川滇督撫諸臣
勅諭確查核實覆
奏施行謹
奏
東川改歸滇省巳有旨諭部現交廷臣會議移駐之舉
事關重大且兵丁未免有戀土之情似覺不便開墾一
事朕細詢高其倬其中大有隱情不應苟且圖利而滋
害俟諸務料理就緒彈壓防禦之策措畫萬全然後再
為區處未為晚也況朕聞烏蒙之勢甚衆若止撥兵數
百何足以資鎮撫攘外安内機宜所繫匪輕慎毋易視
徒起釁端凡事慎之謹之
雍正四年六月十八日威寧總兵官(臣)石禮哈謹
奏為奏
聞事竊惟廣順州所屬長寨頑苗阻修營房一事(臣)與
提(臣)馬會伯會摺
奏明新任撫(臣)何世璂於四月初二日到任所有奉
硃批面交撫(臣)之事遵
旨逐件面交清楚(臣)因狆苗梗化地方有事是以未敢
即回威寧鎮署又接雲南廵撫管總督事(臣)鄂爾
泰来書云狆家苗黔省大患震懾羣苗在此一舉
雖新撫到任湏與提督始終此事業巳摺
奏等語(臣)在省與撫提(臣)悉心商酌調遣官兵相機
𠞰撫嗣扵五月初九日起至六月初十等日陸續
攻破谷隆長寨者貢羊城坉等處其長寨者貢之
首惡阿革阿紀以及各小寨一切脅從羣苗俱赴
軍營乞憐(臣)又准督(臣)鄂爾泰照會於六月初八
日前赴軍營見賊穴俱巳攻開首惡亦巳就縳頑
苗皆魂驚魄散從未有如此之畏懼者因思頑苗
四處潛逃將来無以餬口保無不在別地方刦擄
生事除將阿革阿紀等移觧撫(臣)何世璂審擬另
行奏
聞外(臣)嚴飭各該將弁不許妄行誅戮一面出示諄切
曉諭寬宥脅從悉歸安業并將拏解一切婦女童
穉詢明住址親識先為摘釋以昭
聖朝寬大之恩至從前督撫提臣
題定安營處所(臣)一一親歴其境相度形勢應如何
布置安頓條分縷晰與督撫提(臣)會核覆
奏施行(臣)恐上厪
聖懷合將現在辦理緣由具摺奏
聞謹
奏
朕為斯事時縈懷抱今覽此奏欣慰實難筆喻爾之可
嘉殊非尋常如此方為不愧朕所簡拔至爾臨事果敢
赤心報效處其他恩賚不足以酬爾之邊功朕另有旨
賜還爾父原職也既有此勞績當更加謙恭持己和平
應物毋得傲慢自詡以氣陵人恃功矜能而致疎於職
任勉之慎之
同日又
奏為恭謝
天恩事雍正四年六月十四日准兵部咨奉
旨石禮哈着陞補廣州將軍伊威寧鎮任内有朕交與
辦理水銀之事着石禮哈一面委員辦理一面速行
馳驛赴廣州任欽此欽遵移咨到(臣臣)跪讀之下即
設香案望
闕叩頭謝
恩訖伏念(臣)一門世受
國恩至深至厚時切犬馬圖報之誠但(臣)賦質愚昩
智短才庸往往心有餘而力不逮辦事率多過愆
悉蒙
聖主曲賜矜全兹復蒙
特旨陞授(臣)廣州將軍驚聞
寵命踧踖難安自顧駑駘不知作何報稱(臣)惟有益矢
冰兢更加黽勉以仰酬
高厚於萬一耳為此繕摺恭謝
天恩再運賣水銀一事蒙
皇上交(臣)辦理(臣)随即檄調普安州知州洪奕隆千總
李世英赴省辦運合併聲明謹
奏
朕原期許爾可為國家柱石之資但惟和平是務不可
恃才自用勉之
雍正四年九月十九日鎮守廣州將軍(臣)石禮哈
謹
奏為恭謝
天恩事竊(臣)准貴州撫(臣)何世璂咨准吏部咨開内閣
交出雍正四年七月十七日奉
旨貴州狆家苗肆行不法十餘年来擾害平民朕知之
甚悉石禮哈方署廵撫印務即奏其罪惡多端應行
征𠞰然此事甚有關係朕心時時厪念今據石禮哈
奏報谷隆長寨者貢羊城坉等處俱巳攻破首惡阿
革阿紀及為從兇苗川販等亦俱就擒縳等語朕甚
為嘉悅石禮哈調度有方籌畫盡善除事竣具題到
日照例議叙外今先沛特恩於其父着將石文焯革
職之處復還以示朕賞功推恩之意欽此欽遵轉咨
到(臣臣)當即望
闕叩頭謝
恩訖伏念(臣)父子世受
國恩均任封疆重寄撫心自問毫無寸長足錄蒙
聖主加恩於(臣)不次超擢至於(臣)在省辦理狆苗一事
仰仗
皇上天威擒拏首惡寬宥脅從會商督(臣)料理撤兵此
皆(臣)分所當為之事兹蒙
天語褒嘉先沛
特恩准復(臣)父石文焯廵撫之職聞
命自天不覺感激涕零抑(臣)更有凟陳者(臣)父蒙
皇上天恩復還原職巳為逾分若(臣)於事竣具
題之日再邀議叙清夜思維愈加跼蹐仰懇
弘慈免(臣)議叙俾(臣)心得以稍安則更沐
高厚之恩於無既矣伏乞
聖鑒謹
奏
朕極知汝辭譲出於至誠但在朕有不得不加恩之處
汝其仰體朕衷欽承毋遜
同日又
奏為奏
聞事竊(臣)前往軍營將一切辦理事宜於六月十八日
具摺
奏眀在案(臣)随於二十二日親赴長寨等處查看山
勢陡峻頑苗盤踞其中從前並未設有營汛一無
防範遇有事故尋常差役些少兵丁不敢過問先
經雲貴督(臣)高其倬會同撫提臣
題請於長寨各險要等處安設營汛實深有見於此
乃兹狆苖輙敢壘石阻修營房糾衆抗拒屢次化
誨不從(臣)與提(臣)馬會伯會商督(臣)鄂爾泰不得
巳而有用兵之舉至於督(臣)鄂爾泰老成持重不
特長寨營房一事深謀遠慮綏靖巖疆凡滇黔兩
省事宜總理大綱秉公持正文武無不敬畏兵民
聖主之知人善任也(臣)以軍營大局巳定随於六月二
十七日旋省將所看山川形勢應設營基酌議添
兵之處繪圖會商督提臣公同確議恭呈
御覽(臣)於九月十九日遵
情愛戴洵稱才守兼優之員迨往軍營辦理一切
苦此二員者登山陟險身先士卒均為有用之才
(臣)受
恩深重為
聖主得人起見不敢緘默合併繕摺奏
聞伏乞
睿鑒謹
奏
覽
雍正四年十一月二十四日鎮守廣州將軍(臣)石
禮哈謹
奏為奏
聞事竊(臣)蒙
聖恩陞授廣州將軍(臣)查四營將弁親丁糧餉俱照定
額數目並無虚冒扣剋將軍衙門定例有親丁糧
一百分儘足(臣)之養廉此外尚有相沿房租每年
計收銀五百四十六兩零(臣)將此項銀兩留為操
演賞兵之用抑(臣)更有請者查上三旗披甲兵共
一千一百七十九名冊開壮丁二千三百八十六
名下五旗披甲兵共一千八百六十一名冊開壮
丁二千四百六十八名是下五旗之壯丁較上三
旗止多八十二名而下五旗之披甲較上三旗實
多六百八十二名所以下五旗頂補甚易而上三
旗頗難以(臣)愚見合將上三旗壮丁查其無本戸
熙二十二年内撥留駐廣披甲一千一百二十五
名今生長繁庶共有一萬二千二百九十餘人人
多則賢愚不一逃亡者有之行竊者有之防範應
湏嚴密(臣)意欲仿照民人編立保甲之法十戶立
跡可察而壮丁之攤派均勻矣是否可行統候
聖明批示(臣)另行具
題請
旨伏乞
睿鑒謹
奏
徐徐次第措施諸凡慎勿急遽以求速效也
雍正四年十二月二十九日鎮守廣州將軍(臣)石
禮哈謹
奏為奏
聞事竊(臣)伯祖在日原任兩廣總督止生(臣)叔一子回
京之日遂將康熙九年内所買之江西人沈維相
令其出戶並未給與執照後(臣)叔年長曾任雲南
曲靖府同知沈維相尚留在廣於今二十餘年(臣)
蒙
皇上簡任廣州將軍沈維相前来叩見現為辦鹽課商
人商名沈吉占因出戶既久向(臣)求給執照情願
與(臣)銀八萬兩先交銀二萬兩其餘未交銀六萬
之時米價昂貴酌量八旗及綠旗四營人口多者
自福建將軍(臣)宜兆熊以福建邊海旗纛宜繪飛
其餘續交銀六萬有(臣)父修化育溝堤工原借欠
為此謹
奏
覽
同日又
奏為奏
聞事(臣)查綠旗四營每馬兵額馬一匹定例差操過三
年者准其開報買補無庸置議惟卷查八旗披甲
馬匹每披甲一名支給十名口糧三匹馬草料自
康熙二十九年為始相沿至今(臣)昨查八旗馬匹
每披甲實止養馬一匹細詢其故據稱歴来如此
事非得巳八旗自到廣州全仗口糧養贍有家口
多者不敷日給只得將兩匹馬草料添補度日且
地方濕熱馬匹難養所有買補即在此兩匹馬草
料銀内添凑非比綠旗馬匹三年一准開報實出
無可奈何等語(臣)再四思維以數十年相沿之習
自(臣)甫到而即
奏請整理八旗披甲人等不知(臣)辦事之本衷而皆
恩既久一時驟難更易仍准照舊關支
特恩出自
聖主如以錢糧難容浮冒請寬(臣)時日得以悉心經理
再明年冬季輪班該(臣)入
天顔與在廷臣工賡颺拜舞一伸三年来犬馬戀
主之心一將廣州八旗馬匹之事備細陳
奏庶(臣)之積誠稍慰而事務有所遵循矣謹
奏
馬匹一節小事也況歴来相沿巳久但當於旗軍營兵
加意訓練整飭頽風此為急務至於錢糧些湏糜費藉
以養贍窮兵不論如何若何皆可向聞廣州駐防上三
旗藩下官兵不法者頗多總緣在地方多年與粤民聯
婣締友漸染陋俗錮蔽巳深所以日前為米價閧閙撫
堂種種挟制地方官處四年以来巳盈朕耳今於在京
八旗中撿選五六十人𤼵来更易以整理汚染舊習爾
其於駐防官員内體訪生事啓釁不安分者或三二十
員或四五十員查送来京此事由爾從外料理殊不露
聲色若朕降明旨諭部施行未免多一番形迹爾領悉
朕意止將此𩔖人查送不必更撿選補放之員也恐爾
錯會所以密諭爾知
同日又
奏為奏
聞事十二月初九日午刻(臣)正在衙門忽報稱街民驚
慌擾亂舖面關閉不知何故(臣)即差員查拏見有
二人各手執長柄挑刀一把在街上亂跑當即拏
雖百貨流通而居民半鮮恒業易至流為匪𩔖又
上諭仰見我
皇上治益求治挽澆漓而返醇樸法無善於此者今若
照行甚為有益合無仰請
皇上揀選一老成持重者畀以觀風整俗使之任與撫
(臣)楊文乾徧行化導自可無頑不革矣是否可行
伏乞
睿鑒謹
奏
覽
雍正五年二月二十五日鎮守廣州將軍(臣)石禮
哈謹
奏為恭謝
奏謝在案伏思提督職任統轄全省兵馬方今海宇
路村莊追捕盗賊其内港外洋一帶凡漁船灣泊
出入隘口向以大小樑頭各有䋲尺禁其器械限
其齎糧定其朝出暮歸若弁兵一索規例未有不
摺
奏謝伏惟
睿鑒謹
奏
王紹緒乃鄂爾泰之所薦舉者朕所以不次擢用調伊
来京引見其人果然眀敏穩妥武臣中實不可多得故
即用為提督復經連次召對觀其奏請數事似覺偏於
善柔恐未免在行小惠沽名一邊可於伊受事後留心
採聽便中據實奏聞
同日又
奏為奏
增劇實難供職除據詳另䟽
題報外所遺員缺(臣)前路過廣西見全州營參將胡
灝漢仗好議論軍務甚有條理因知先在四川出
兵後在陕西軍前頗曾歴練懇求
聖恩可否以胡灝陞補(臣)標中軍副將使之督率將弁
操練兵丁於海疆營務必有裨益抑或另蒙
聖眀揀選補放俾(臣)得收臂指之用統候
睿鑒謹
奏
胡灝乃從陕西保舉經朕簡用之員人甚諳練洵係將
材業巳照爾所請補授後因平樂一缺緊要故又調用
也金國泰人亦甚優到任後爾試觀之
雍正五年閏三月初十日鎮守廣州將軍(臣)石禮
哈謹
奏為請
旨事(臣)接閱邸報奉
上諭現今各省所出遊擊員缺著交與各該將軍督撫
提鎮於本標及所屬營内人去得操守好練兵勤慎
之俸深守備每缺秉公揀選二員擬正擬陪具題送
部引見欽此仰見我
皇上整飭營伍博搜精覈之至意(臣)遵驗查(臣)標綠旗
四營現出前營遊擊一缺應即在四營守備内揀
選保送但守備四員一係革職一係病廢現在二
員無堪保送者自當移咨署督(臣)阿克敦在通省
營備内揀選保送(臣)又思
皇上任人維才初不拘定何等員缺必用何項人員今
守備内不得其人查有鑲白旗防禦陳士璠年力
精壯弓馬嫻熟但旗營進取殊途(臣)不敢冒昩保
送然(臣)向閱邸抄在
聖祖仁皇帝時有以旗員陞營員者即我
皇上御極以来亦有以旗員陞營員者若得比照此例
伏懇
聖恩批示(臣)即將防禦陳士璠揀作一員具
題送部引
見謹先具摺請
旨伏乞
睿鑒謹
奏
偶一為之則可若云比例題送則不可旗缺亦關緊要
豈不用能員乎果遇有出格人材不妨越例保題陞補
旗缺以示鼓勵可也若開此陞補營缺之例殊起奔競
之風將見少不遂意即生怨望之心反怠於供本職矣
是所謂用一人而動旗員千百人不安分之念也甚無
益
同日又
奏為奏
栽秧苗漸長皆
皇上聖德及民感召
天和之所致也再署撫(臣)常賚自為布政(臣)與同城五月
見其居官為人不矯情立異而坦白無私不餙智
矜才而臨事果决今接署撫篆士民商賈無不額
手人情如此悅服地方益覺寧謐理合具摺奏
聞伏乞
睿鑒謹
奏
常賚為人素性平和但氣度少覺狭小辦事亦不及楊
文乾之勤敏若其志操不随境而遷將来亦可成器
同日又
奏為奏
聞事(臣)接閱邸抄伏讀
上諭籌畫廣東礦徒一事(臣)前於署提督時間聞竊𤼵
然為數無多驅除亦易一經委員查拏即便星散
(臣)向在貴州聞廣西南丹州地方内有礦厰積匿
宜
特命署撫(臣)韓良輔赴滇與督(臣)鄂爾泰面議籌策此
前據阿克敦奏報巳擒獲礦徒中之一渠魁矣此事全
在地方各官實力奉行朕思孫士魁之論或係聞人恐
嚇之語而誤信為真耳否則何故言之鑿鑿如事果實
蜂屯蟻聚如許多人豈無為首者有以號令之而能羣
居帖然耶其所得礦銀寒不堪衣饑不堪食又能不紛
紛四出䭾載交易耶誠若此或稽查其交易而禁止之
翦削其黨羽而分散之使其漸消也不難倘不安分少
有動作則拔本塞源動衆以𠞰滅之亦甚易至云禁絶
油米欲其自困殊可𤼵一大笑也况礦徒亦屬黔黎目
擊盤踞至十餘萬衆一任其將礦砂公然持出獲利又
聽其將百貨食物公然持入用度而不一過而問焉則
地方各官皆成木偶矣有是理乎孫士魁向汝言時寧
不自愧歟或伊故作戲談以紿汝亦未可定南丹不在
世外出入必有路徑路徑多行走易則官兵胡不入山
驅逐令其觧散道途隘險往返﨑嶇則堵塞其必由之
門戶彼將自求觧散之不暇矣除此漸消𠞰滅二法之
外餘無善策朕意如此而巳
雍正五年四月十八日鎮守廣州將軍(臣)石禮哈
謹
奏為覆
奏事昨因(臣)標中軍副將馬弘道患病乞休一摺奉
到
硃批(臣)祗領開讀知(臣)前帶往貴州之哈元生經理苗
疆巳有成效是皆仰頼我
皇上威德遐宣神謨廣運督(臣)鄂爾泰欽承
廟算調度得宜遂使烏蒙部落刻期改土歸流從此邊
遠苗民咸樂
堯天舜日(臣)向見哈元生膽量技勇超出尋常計議營
陣事宜具有方略今果能實心效力著績蠻方可
謂謀勇兼全無忝閫外之寄兹蒙
皇上宣示(臣)無任踴躍歡忭謹繕摺覆
奏伏祈
睿鑒謹
奏
薦舉得人孰有榮於此者歟即朕簡畀爾等内外諸卿
亦然如藻鑑不爽用當其任顔面皆為之光輝心志咸
為之舒暢設或誤用一人朕之苦衷實難筆喻卿等言
念及此當深體朕心勉之又勉也
雍正五年六月十五日鎮守廣州將軍(臣)石禮哈
署理廣東廵撫印務(臣)常賚謹
奏為奏
聞事竊(臣)等准刑部咨奉
旨李濱身為道員何至以此有限銀兩引刀欲行自刎
著交與石禮哈常賚務將實情詳審明白具奏該部
知道欽此欽遵移咨到(臣)等(臣)等随將審過供情繕
䟽
題報外(臣)等據李濱供稱楊撫院到任李濱初次迎
見說李濱好曾在
聖上前薦過随委管理關務且要題做糧道李濱堅辭
拂意後計議洋行事宜要派幾個專行李濱說專
行不便商番又拂了意至八月初六日楊撫院丁
憂離任於十月十六日差承差莊耀趕回對李濱
說楊撫院是在任守制的一切税羨皆應得的要
候到日繳去等語李濱巳先將關税正羨俱觧孔
督院歸公楊撫院回任大怒因交盤事對李濱說
若不把繳督院的税羨賠出繳来要想交盤得明
白麽所以借糧道交盤故意刁掯將通省驛站船
隻指稱缺少朽爛一槩都要李濱修補堅固勒要
李濱賠出帑銀七千七百二十五兩又賠驛丞小
修船曲江高要保昌等處船五十四隻共銀一千
二百四十三兩署道殷邦翰說賠了這些船將二
年原船一百零三隻抵作未完的銀一千二百二
十五兩就出結了李濱因此不論應賠不應賠止
圖完事於雍正四年二月内完結過了半月結又
不出又說就是伊要出結撫院不依也是無用李
濱叠被凌逼三月有餘實難忍耐引刀自刎是這
苦情若楊撫院參在前李濱抹頸在後就是李濱
無賴因李濱抹頸在前楊撫院參在後其中實是
冤抑等語及詰其從前因何不行詳辯據供楊撫
院現在廣東殷邦翰又係承審官百凡含忍圖個
活命回去是以前問官審問督院駁審再三也只
照楊撫院原題本認供了今蒙
皇上聖明究審别情跪聽之下喜見天日纔敢將冤抑
實情供出等情(臣)等查驛船關係緊要理宜慎重
但内有分撥各縣專管者有發給驛丞修理者有
期届本年拆造者李濱署事甫經三月自應分别
賠補今李濱自認獨賠從中不無抑勒之處至供
莊耀一事當堂對質惟自認先来做總廵往見李
濱查楊文乾於十一月十四日到任莊耀於十月
十六日回廣似無官未任事而先換人做總廵之
理則莊耀往見李濱之處不為無因又洋行議立
專行一事行據司道等覆稱從前粤東洋行名曰
十三行雍正四年三月内改僉六行專理上餉下
貨等語(臣)等查粤東洋行向聽商番願投交易窮
民擔荷貨物亦得藉以餬口自楊文乾議立專行
之後不無高擡貨值商番百姓悉皆含怨所有此
案略節理合繕摺具
奏伏惟
睿鑒謹
奏
李濱身任監司祗抹頸玷職一節雖百喙亦講不出一
是字来若督撫之威遂能逼勒道員至於自刎則朕為
何如主耶況朕屢降諭旨甚明凡大小官員有被督撫
所冤抑者許事後赴闕面陳當盛清之時楊文乾有何
勢何力而能畢道員之命以滅口種種刁詐奸巧實屬無
頼棍徒之行為也汝等以不識大體之庸才因李濱
小人含忿生事遂欲藉此以雪平昔不睦之私怨甚屬
無知負朕任用巳有旨矣即以洋行一事而論行多行
少楊文乾料理亦必有故若云係圖利起見則宜有染
指實據豈有因射利羣小之不便即加罪撫臣之理若
此則督撫之任不可一朝居矣楊文乾因日前查拏旗
軍參奏李杕巳犯衆忌汝接署其任當防衆口讒譖挑
弄汝二人不和方為明察有識今反聽信無頼之誣謗
毫不顧國家用人行政之體誠為不學無術躁妄舛謬
且汝甚闇於知人如參奏李衛謂為不可容留之軰是
何心也寧目無珠耶幸汝尚有學好上進之志朕所以
諸凡曲為恕宥倘汝立心不純似此顛倒是非惑亂朕
聰為罪甚巨幾不能為汝寬貸矣自此當痛加惕勵改
悔前非不然將来受累無窮慎之戒之
雍正五年九月二十二日鎮守廣州將軍(臣)石禮
哈謹
奏為恭謝
天恩事竊(臣)接閱邸抄奉
旨石文焯審理程如絲之案甚屬錯誤今雖陳辯認罪
總不出朕從前所降諭旨之外石文焯畏縮因循素
性如此但為人居官小心謹慎伊子石禮哈實能盡
心辦事石文焯著從寬免其處分准回甘肅原任其
俸禄永行停止嗣後當痛改前非黽勉效力倘仍蹈
故轍定行從重治罪該部知道欽此(臣)隨恭設香案
望
闕叩首繕本恭謝
天恩竊思(臣)世受
國恩(臣)父與(臣)累蒙
超擢任用感
恩圖報寤寐難安但以敬慎自將本屬臣子常分即使
殫竭心力亦無報稱可言顧重任之難勝遂愆尤
之日積仰維我
皇上眀如日月之照臨
恩同天地之覆載體恤臣下曲
賜成全(臣)父今荷格外
恩施(臣)舉家益深感激奮勵惟期勉之又勉力圖後效
以庶幾仰酬
天高地厚之德於萬一耳所有感戴微忱謹再具摺奏
謝謹
奏
聞爾父甚覺衰邁兼之兩耳重聽近日西藏有用兵之
舉恐爾父力量不能料理巳調内矣從此爾可為爾父
放心不必縈繫也
同日又
奏為恭謝
天恩矜宥愚矇事竊(臣)家人齎摺回署内有審理李濱
一摺蒙
硃批訓旨(臣)跪讀之下悚惶無地(臣)緣一時愚昩祗據
司道官逹等質審招詳遂與署撫(臣)常賚拘喚覆
審情辭無異即會同
題奏但李濱身為道員抹頸玷職(臣)等一時未曾見
及罪實難逭乃蒙
聖恩不即加譴責仍
命候楊文乾回任會同阿克敦與(臣)審理俾(臣)得贖前
愆不致重罹昏憒
聖心諄摰委曲成全(臣)既感且愧無可言喻惟深自刻
責俟楊文乾回任悉心研審務得實情以仰副
皇上公平眀恕之至意合先具摺奏
謝伏惟
睿鑒謹
奏
率皆似此昏憒從事即石禮哈所以仰報朕之高厚處
也
同日又
奏為遵
旨奏
聞事竊(臣)前奉
諭旨令(臣)於提(臣)王紹緒受事之後留心體察(臣)今查
得王紹緒居官行事稍涉𤨏細然念念不忘
聖恩志潔行清勤於辦事至於本年八月十四日提標
兵丁有傳帖聚衆赴惠州府衙門繳械辭糧一事
(臣)細加體訪緣提督衙門舊有戎旗兵一千名随
從驅使雖分隷五營並不赴營差操惟聽提(臣)委
員統率今提臣王紹緒揀選五百名仍留戎旗備
用餘五百名𤼵入五營差操衆兵以向在戎旗不
受千把管束且得安閒自在一聞發營之令心多
不平此倡彼和遂寫傳帖聚衆恐嚇以為阻撓之
計實係兵心驕悍所致非主將失馭之過是應嚴
行懲治以申紀律今聞將為首之謝陞楊士龍等
𤼵惠州府嚴審究治其餘發營之五百名兵丁均
知畏懼悉皆帖服矣(臣)又聞七月内南雄協標兵
有進南雄府衙門繳械辭糧一事查南雄協副將
李建功到任纔四十日或有殘虐貪劣等事兵丁
應赴上司告理不應赴知府衙門辭糧(臣)又閱邸
抄漕標兵丁亦有不願當兵辭糧一事似此標兵
屢屢辭糧總皆驕悍惡習伏思
聖祖仁皇帝深仁厚澤休養甲兵者數十年我
皇上御極以来德政覃敷四維清晏籍伍兵丁多係自
幼食糧至老不親兵革者自古養兵無若我
朝之厚乃兵丁受
國家豢養深恩不知感奮遂有積逸忘勞怠惰驕縱
之習(臣)竊見生員聚衆我
皇上整飭士習猶必盡法處治今荷戈之士動輙聚衆
挟制此風更不可長是應仰請
皇上勅下各省督撫提鎮遇有兵丁傳帖糾衆繳械辭
糧等事務必嚴行查究將為首主使營棍審出實
情即照軍法治罪毋得姑容結案則懲一以警百
庶各處兵丁不致聞風相效而驕悍惡習自然漸
就歛戢矣(臣)謹具摺奏
聞伏乞
睿鑒謹
奏
巳有旨矣爾料朕於此等事件豈有姑寬之理故為此
迎合之奏耳爾於責任内應嚴厲者比皆疎縱欺隱將
𩔖斯不干己之事如此具奏以取信可謂巧於自處矣
爾若照此居心將来必至負朕石禮哈當捫心自問舉
頭看
天慎毋差錯爾念爾此任甚不逮在黔之時知之
雍正五年十一月初六日廣州將軍署理廵撫印
務(臣)石禮哈謹
奏為恭謝
天恩事本年十月二十三日(臣)准到部咨奉
旨韓良輔因軍需案内觧任廣西廵撫印務著阿克敦
前往署理楊文乾未回廣東之先廣東廵撫印務著
石禮哈署理欽此(臣)随恭設香案望
闕叩首具本恭謝
天恩訖伏思(臣)才庸識淺屢荷
殊榮自任廣州一年於此毫無補報每切悚惶兹乃以
撫(臣)楊文乾未回廣東署撫(臣)阿克敦奉調粤西
特蒙
皇上任使之恩益深微(臣)警惕之念以(臣)之材質駑鈍
斷不敢妄事紛更然今兹職任封疆亦不敢因循
苟且惟任一日之事即盡一日之心竭力黽勉庶
幾仰酬
高厚於萬一理合具摺奏
謝伏惟
睿鑒謹
奏
亟加勉力今秋西藏有事適策妄阿喇布坦巳故伊子
遣使告哀意雖恭順奏詞甚自誇大朕思諄噶爾醜虜
終為國家隱憂亦
皇考未了之志欲因西藏之役遂興師問罪於諄噶爾一
切籌畫機宜雖俱妥備尚密而未宣廷臣亦未通曉西
路委任岳鍾琪督領參議亦不乏人北路統領傅爾丹
甚為勝任八旗内外大臣中勇猛破敵之將不計其數
而參贊軍機輔助傅爾丹者竟不得人此舉所關甚鉅
朕意調爾来協任此事大約在明年夏秋之間有旨爾
其預為料理以俟諭調切宜密之
同日又
奏為請
旨事竊(臣)念海邊要區旗民雜處曾請將八旗四營編
行保甲蒙
聖恩俞允巳轉行旗營編查去後近時匪𩔖亦漸消弭
但十家門牌必得有關防鈐蓋方為憑信又蒙
聖主天恩撥運廣西捐貯倉榖以為旗營平糶之需(臣)
將運到穀石東四旗交正藍旗協領管理西四旗
交正黃旗協領管理四營交中軍副將管理凡收
放減糶並秋成買補還倉之穀交收務湏確實但
查該旗員俱無關防為信凡一切呈請文案殊難
昭信守而核事實(臣)思京城八旗參領俱有部頒
關防今廣州八旗協領可否仰請
皇上准照京城八旗一例給與關防以預防詐偽抑或
就左右四旗各分給關防一顆俾(臣)於八旗協領
中慎選老成質實者專掌凡遇公事四旗各就公
所用印則案牘有憑而文冊不致朦混矣(臣)謹具
摺請
旨伏乞
聖鑒謹
奏
所奏甚屬合宜巳交該部議行矣
同日又
奏為奏
聞事竊(臣)准雲貴督(臣)鄂爾泰咨稱安南國渭川州與
雲南開化府南界接壤初經攷誌清查巳據具本
懇請蒙
皇上念其屢世恭順准議立界繼經委員確勘議收回
地四十里仍予八十里地又蒙
皇上恩允該國王理應上表謝
恩乃復具本求逹因𤼵還其本遂令守關土目不接雲
省公文並云雖有
勅書應送廣東大路今姑限兩月之期如其照常迎接
便可寬宥若仍堅拒應即布告文檄聲罪致討巳
一面整調滇黔兵馬候期迅𤼵一面移咨廣東著
由大路預備截路奪關機宜除具摺奏
聞理合行文知會等因到(臣臣)随咨會督(臣)孔毓珣續
准咨覆現在備兵緣由諒督臣自有奏
聞無庸(臣)再為凟
奏惟思安南小國蒙
聖朝胞與懷柔自来世效恭順恪備外藩况當我
皇上天威遠播東西南朔莫不畏懷現今遠隔重洋從
不通職貢者猶且慕
聖来朝向風恐後區區安南依附邊末如云不接雲省
公文即有
勅書送廣東大路誠為愚昩無知但此乃守關土目之
言未足深較若喻以大義該國王自必翻然改悔
料不致有布檄興師之事惟是兵可備而不用不
可用而不備安南本交阯同國自漢迄明叛服不
常(臣)除備查該國事蹟及山川形勢關隘道路彙
冊咨送雲貴督臣外(臣)巳整修盔甲器械訓練馬
步將士如有用處即可候
旨遵行伏惟
睿鑒謹
奏
蕞爾安南依附邊陲念其累世恭順方將恩德是加豈
足與之較量况鄂爾泰寧肯輕開邊釁汝既信服於平
日而不能信之於斯事耶所事巳平定完結矣
同日又
奏為奏
聞事本年十月十二日
欽差御史常保住奉
旨送玻爾多斯國使臣麥德羅回廣州於二十一日自
廣州起身二十六日到澳門因使臣麥德羅感激
聖恩留御史常保住在澳門公同頌祝
萬夀於十一月初四日常保住回廣州今於初六日回
京復
命理合奏
聞謹
奏
聞常保住此行甚不安静雖係奉朕特旨差往但將麥
德羅指為竒貨到處誑嚇地方官相待越禮亦甚失國
體云云果否如是據實奏覆
雍正五年十一月二十二日廣州將軍署理廵撫
印務(臣)石禮哈謹
奏為奏
聞事竊(臣)蒙
聖恩畀署撫務因念各屬倉穀一項最關緊要自宜照
前兩署撫臣常賚阿克敦勒限通催之法接續行
催但粤東各屬倉穀現今廣州府倉未補穀五萬
餘石南海縣倉未補穀一萬一千餘石又番禺縣
倉未補穀八千餘石今廣州府知府張鋗等到任
皆以倉穀未清不肯接受交盤(臣)竊思省會尚如
此他處可知以此𩔖推廣東倉穀比他省缺額較
多今現據布政司詳揭雷州府徐聞縣倉穀原額
一萬三千餘石纔據該府楊俊傑申繳該令趙好
義倉收實貯旋即詳請平糶情屬可疑随經該司
另委廉州府知府躬詣盤查實少穀八千四百餘
石(臣)應據司揭
題參外此等情弊各屬皆不能無是以前兩署撫(臣)
嚴立限期定在七月内買補十分之五十月内照
數通完然至今買補者十無一二(臣)雖暫署撫務
未便過嚴亦不敢因循諉卸(臣)又轉寬五十日之
限令其作速補足統扵封印前買補收貯封印後
委員盤查於查明之日(臣)再另行奏
聞倘至期仍然盤有缺少(臣)自應各照未完之數列名
題參分别分賠治罪若現今遇有陞遷事故新舊交
代揭出虧空經該司揭報(臣)亦應據揭
題參伏惟
睿鑒謹
奏
廣東所缺倉穀不宜勒令急補今春孔毓珣楊文乾来
京陛見時朕經明諭候楊文乾回任料理與爾無過也
雍正六年正月初八日廣州將軍署理廵撫印務
(臣)石禮哈謹
奏為奏
聞事竊(臣)據連州知州朱振基詳稱連屬朱岡下湟村
犯事黜革生員黃翰臣糾伊族棍黃明威黃上權
等與村民吴光逑等為奪風水随經查勘明白歸
斷吴姓黃翰臣等不遵控府提審抗不到案捏散
揭帖威逼族衆稱冤過楚以圖挟制帶領男婦三
百二十人由藍山縣往臨武經星子廵檢司會同
臨藍營參將出城阻拏並好言勸慰始各回籍當
即諭令回家安業仍移營協同密拏為首鼓衆之
刁棍黃明威等不意甫獲黃待聘一名行至石馬
逕地方忽被黃姓族衆百餘人攔路刦奪而去等
情據報(臣)即檄行按察司會同布政司迅差嚴提
確審如果審有該知州徇私枉斷之處自應據實
揭報
題參若審係黃翰臣等恃強鼓衆装點出境形徑希
圖挟制問官情事是實務執法重究以警刁頑以
遏兇横者也所有據報情由合先
奏明伏惟
睿鑒謹
奏
此等刁風萬不可令其滋長當盡法懲處楊文乾回任
時將此諭𫝊知
同日又
奏為奏
聞事竊(臣)於雍正五年十一月初一日接署撫篆随查
各屬雍正三四五等年碾支兵米及平糶共穀七
十七萬一千九百六石零據布政司文報各屬買
補穀二萬九千七十五石零(臣)署任内叠檄嚴催
十一十二兩月據各屬報買穀一十三萬六千七
百二十六石零其餘尚未報到今聞撫(臣)楊文乾
約於正月十四五日可以到粤所有未報到之穀
石應俟撫臣回任飭催買補理合
奏眀伏惟
睿鑒謹
奏
粤省倉穀之虧欠朕所悉知即此報稱買補之數亦未
必確實巳備細面諭楊文乾伊回任後自然次苐料理
同日又
奏為議將回籍流民墾荒安插免再入川事竊粤東
人民有從前挈家流入川省經川陕督(臣)岳鍾琪
奏明奉
旨𤼵營田水利捐項觧川為牛具籽種口糧等費仰見
我
皇上天地生成大德不使一夫失所之至意(臣)細推其
故祗緣川省多未墾田畝米肉價值較賤於粤是
以無識愚民赴川者衆(臣)自上年十一月内准部
咨即分飭通省官吏務查該管地方如有男婦成
羣經過務必盤詰禁阻慰勸回籍毋仍膜視随據
韶州府知府禀報於上年十一月内有始興等縣
男婦多人經過韶地欲往湖南入川者當經各官
勸諭回籍(臣)又訪得有一種包攬棍徒訛言川省
米肉價賤一去落業立可富饒每戸得銀包送愚
民被惑不特貧者堕其局中即有業者亦鬻産以
求富足(臣)現在檄查勒令回籍因思此等愚民赴
川如歸者以傳聞川中地土閒曠易於謀生也(臣)
查粤省高雷廉三郡儘有荒地可資耕種而曾無
一人就墾者總緣粤俗彊梁未開則置不問遇墾
則来訟奪是以長年任委草莾(臣)與督(臣)孔毓珣
商議將三郡荒地内有不係沙礫可開墾者盡行
查出分別是官是民杜其争訟之端寬以陞科之
限將勒回入川男婦並各屬有願去開墾者取具
各官印結一概遷就落業積至多戶聯成保甲以
為安置流民之所至於籽種牛具口糧等費其力
有不能者(臣)與督(臣)公同捐給今撫(臣)楊文乾將
次到粤(臣)知識淺陋所議是否可行伏乞
皇上勅𤼵督撫臣再加詳議具
奏統惟
睿鑒謹
奏
此議甚是去歲孔毓珣楊文乾將粤省所有開荒之地
亦經奏聞請旨
雍正六年五月初四日鎮守廣州將軍(臣)石禮哈
謹
奏為奏
聞事本年二月至三月中旬以前廣州得雨日期及田
苗長𤼵情形(臣)經摺
奏在案自三月二十以後由四月至五月初間或二
三日一雨或五六日一雨或一雨連朝竟夜或
一日乍雨乍晴均勻調暢俱非暴風疾雨人人皆
說廣州遞年雨水無似今年及時恰好現今早稲
茂盛穎碩儘有十分收成指日登場所以民間囤
穀出糶米價日平目今好米每石不過一兩二錢
五分次米一兩一錢五分臣思雨暘時若禾稼盈
疇皆由我
皇上敬
天勤民
躬親耕耤廣祀
先農是以太和協應闔省官民欣逢大有仰頌
皇仁所有感激歡忭輿情理合具摺奏
聞謹
奏
覽廣省雨水米價情形深慰朕懷此皆該督撫孔毓珣
楊文乾知過自新實心任事之所致若似阿克敦常賚
等督撫雖朕一人極盡敬勤欲望
上天如此垂庥斷不能也實與朕無涉
同日又
奏為披瀝下情仰懇
睿鑒事竊(臣)蒙
皇上畀任廣州一年於兹無可仰報惟以樸誠愚直慎
守職分久荷
聖明洞鑒(臣)到廣州因先年湖廣五開衛守備李孝一
於(臣)此案督(臣)孔毓珣署督(臣)阿克敦俱經審過
雲撫常賚係原舊承問之員備知始末經(臣)批司
道會審前来檢閱從前供看未嘗不為詫異及至
會同公勘再四推鞫堅供不移但此案止有李濱
一人(臣)是以看内有均屬李濱一口之語詎知據
供覆
(形容)李樹德之堂弟撫臣楊文乾以山東曺州知州先
經李樹德題陞東昌府知府後以東昌府卓異陞
聖恩用至將軍接見文武屬員頗多即平行衙門未有
不候傳禀直入川堂之理其時李逹德来(臣)衙門
轅役不敢攔阻直入川堂(臣)因含容接見逹德即
訴號房阻辱(臣)遂責革號房以抒其忿逹德盛氣
不息(臣)安慰至再猶復出言無状大罵號房而去
其申飭教導原不必列之章奏乃撫(臣)見咨密令
謝禹臣等之事在官逹歴任京職吏治未諳不識
去年十一月初五日接准部咨奉
旨官逹方願瑛俱著觧任文内即有王謩尹繼善各前
往署理布政司按察司印務等因到(臣臣)又先於
十月二十八日接閱邸抄九月二十五日奉
旨少詹王謩郎中尹繼善差往廣東省著馳驛前去(臣)
意既係馳驛来粤自不日可到(臣)移商督(臣)孔毓
珣亦謂署員馳驛前来似毋庸另委等語(臣)查廣
西撫(臣)韓良輔奉
旨觧任曾候署撫(臣)阿克敦到任交代則官逹方願瑛
任内一切章奏仍俱列三人職名(臣)實毫無私意
難逃
聖眀照察再(臣)奉署撫篆聞督(臣)孔毓珣署撫事時曾
延江南人黃元湜辦事(臣)於十一月内從南海縣
皇上日理萬幾宵旰不遑若臣下挟嫌校短論長縱
聖訓裁成頗知敬慎不敢孟浪故任撫(臣)極力翻騰(臣)
仰賴
龍以来世受
國恩(臣)父石文焯蒙
聖主隆恩歴任廵撫現今陞授吏部左侍郎(臣)蒙
聖恩高厚位至將軍荷
寵邀榮至此巳極(臣)夙夜冰競實切圖報前奉
硃批北路之役(臣)誠感奮踴躍比月以来身雖在廣安
居心巳先馳北塞現今八旗弓馬較昔可觀交鎗
純熟所有八旗旗幟甲衣交鎗將次造完至旗營
丁口偶有鼠竊狗偷之事巳嚴行該管官加意防
範若呼𩔖逞強魚肉小民妄行生事故習可保必
無(臣)儘可赴京
陛見以慰數年来犬馬戀
主之誠並跪領口外一切
方略(臣)精力正彊自信可以出力惟求
皇上另簡賢員前来彈壓或
天高地厚之恩施於無盡矣(臣)情切具
奏伏惟
睿鑒謹
奏
覽
雍正六年七月初四日鎮守廣州將軍(臣)石禮哈
謹
奏為
奏明事竊(臣)於五月二十四日因感時症身體漸困
至二十九日頓然疾作渾身外熱内燒痰涎壅滯
語言𤼵譫神氣昏迷十餘晝夜目不交睫至十二
日齎摺人回署蒙
皇上天恩賜(臣)上方良藥(臣)始於十三日甦醒(臣)先病
重之時正在昏迷間撫(臣)楊文乾將奉
旨會審李濱一案咨移到(臣)訂於六月初四日會審臣
據病咨覆後(臣)稍省人事巳知撫臣
題請展限在案(臣)竊念感此病症自分萬無生理又
五月内(臣)妻病故(臣)當妻亡子幼之時遘兹重疾
乃幸託
聖主福庇復獲保全皆我
皇上心通化育德動神明遂使犬馬之微臣亦順
栽培之洪願既圖報之有日自感戢於靡涯但(臣)病稍
蘇撫(臣)随亦病作(臣)今扶人可以行走而撫(臣)又
於七月初二日不省人事矣所有臣患病展限緣
由理合
奏明伏祈
睿鑒謹
奏
汝二人違朕訓誨剛愎自用負此乖戾之氣必致於不
省人事而後巳今雖稍蘇倘仍不知愧悔改過遷善不
省人事之病將復作矣慎之慎之
硃批諭旨卷八下
