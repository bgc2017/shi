欽定四庫全書
硃批諭旨卷一百五十八
硃批博爾多奏摺
雍正元年六月十八日戶部銀庫郎中(臣)博爾多
太僕寺少卿(臣)須洲謹
奏為恭請
皇上萬安事欽惟
皇上德合乾坤
心通造化
和神爽氣身備春秋
玉色金聲光昭日月自
聖祖仁皇帝龍馭上賓哀毁骨立又遇
皇太后鶴軿仙逝悲慟神傷兼之
念切蒼生
神周赤縣但求百姓之樂幾忘
聖體之勞(臣)奉
使以來身居山左心繫
闕廷惟溽暑之未消冀
聖躬之調護敬抒寸悃恭請
萬安(臣)不勝犬馬依戀之至謹
奏
朕安覽爾等所奏雨澤并地方情形朕懷深慰摺暫留
中爾等其殫心竭力料理於此兩月内必不令窮黎有
一人填於溝壑方為不辱朕之使命也勉之
雍正元年七月初九日戶部銀庫郎中(臣)博爾多
謹
奏為恭報賑務事竊(臣)蒙
皇上天恩差往山東查明饑民動帑賑濟於六月十六
日前至濟南見雨水充盈秋禾茂盛即於十八日
具摺奏
聞外随會同山東廵撫臣確議照麥收歉薄之處於濟
兖東青四府屬及萊州府高密即墨二縣分别大
中小州縣衞所動帑賑濟大州縣發銀三千兩中
州縣發銀二千五百兩小州縣發銀二千兩衞所
發銀一千五百兩共九十八處實動藩庫銀二十
二萬四千兩於六月二十三日公同騐明兑發各
府轉發各屬飭令確查實在乏食窮民按口給散
務使窮簷蔀屋盡沐
皇恩(臣)於七月初九日親赴各屬廵查仰遵
聖訓務使無一人填於溝壑以副
聖主愛民如子之心再東省於發銀之後二十七至二
十九三日連得雨澤各種禾穗俱碩大圓滿父老
子弟咸慶豐收至截留漕糧
欽差部員於本月初五日到濟(臣)同撫(臣)黃炳少卿(臣)
須洲郊迎跪請
聖安深慰犬馬依戀之意其漕務事宜撫臣已繕疏具
奏合併聲明謹
奏
知道了勉力自惜更當約束隨從人等毋得倚仗欽差
之勢騷擾地方
雍正元年八月十二日戶部銀庫郎中(臣)博爾多
謹
奏為奏
聞事竊(臣)於六月二十一日入山東境内即留心地方
官員賢否風聞藩司佟吉圖聲名狠好糧道余甸
操守亦好到濟之後二員一被參拏即有士民曲
文彬等百餘人環繞(臣)門具呈懇請
題留以慰輿望(臣)不敢據一時之聞見冒昧奏
聞及(臣)親赴各屬查賑單身密入村莊見百姓有聚談
佟藩之事者莫不咨嗟嘆息感激好官七月十八
日(臣)至濟寧州值佟吉圖觧審河南百姓喧傳欲
罷市保留其經過之處往往如此(臣)受
聖主深恩故敢不避越職之罪冒昩據實奏
聞伏祈
睿鑒謹
奏
聲名雖好亦何能抵罪
同日又
奏為遵
旨會審事竊(臣)於八月初六日回濟初七日即會同撫
臣審理奉
旨所交李元龍一案嚴審李元龍據供家産實係盡交
王二掌管夾訊王二及夥紀李先實俱堅供花費
無存止剰房産等項於初十日覆加嚴訊仍然供
吐游移(臣)現與撫臣酌議詳加嚴審務得實情再
行具摺奏
聞謹
奏
貪吏之私人莫非助虐棍徒同黃炳嚴加審追
硃批諭旨卷一百五十八
