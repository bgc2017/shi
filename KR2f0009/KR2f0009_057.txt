欽定四庫全書
硃批諭旨卷五十七
硃批戴音保奏摺
雍正六年五月初三日巡察江南監察御史(臣)戴
音保謹
奏為奏
聞請
旨事竊(臣)奉
命巡察江南自上年十一月十二日接受印信後即從
上江一帶稽查驛遞察視墩臺并密訪盜窩諭令
地方文武協緝務期盜息民安本年挨次查閱下
江各府州縣巡歴數月夙夜兢兢惟恐有負
聖主簡任之至意惟是巡察一官往來全省向於所到
處所一應日用薪蔬地方官皆照勘合供應近來
州縣耗羨悉巳提解歸公今撫(臣)陳時夏與督(臣)
范時繹會商引各衙門養廉之例於一年中動用
公項銀二千四百兩按季給(臣)俾自行備辦其沿
途需用夫船馬匹仍令州縣照常應付(臣)愚昧未
經奏
聞不敢擅便理合具摺請
旨伏乞
聖主指示遵行謹
奏
知道了應留為飬廉之資
雍正六年七月十二日巡察江南監察御史(臣)戴
音保謹
奏為恭謝
天恩事雍正六年六月十二日於如臯縣地方(臣)家人
齎回奏
聞請
旨事一摺奉
皇上硃批知道了應留為養廉之資欽此(臣)隨於舟次
恭設香案望
闕叩頭謝
恩伏念(臣)一介庸愚虛糜廩禄毫無報稱今奉
命巡察益慮不克勝任致貽素餐之誚乃蒙
聖恩錫以養廉路途既有餘資家門亦獲贍養惟是受
恩愈重仰報益艱常深每懷靡及之心永誌一飯不忘
之戴(臣)不勝感奮激切之至謹繕摺恭謝
天恩謹
奏
勉之秉公巡察遇事據實奏聞不與地方官通同徇隠
沽名釣譽如是可矣諸凡不必過於深刻切戒
同日又
奏為遵
旨訪察販私現獲人鹽船隻事竊(臣)承准戶部題覆為
請專道員盤緝帶私之責以杜透越錮弊事奉
旨依議盤查私鹽著該管官員實力奉行毋得虛應故
事並令江南巡察御史不時訪察欽此欽遵劄付到
(臣臣)隨於本月初十日查至泰州地方見有板船
出沒港汊甚多詢之土人云此等港汊皆通場竈
因諭該州知州凡港汊中往來板船須嚴飭快捕
搜查如獲私鹽必究其買自何場何竈(臣)即前往
泰興如臯等縣直抵通州於途中據該州詳報十
三日在安豐場之龍王廟捉獲板船四隻私鹽四
十七包鹽犯一名徐大餘犯赴水逃脱等因(臣)批
令該州訊其從何場何竈買出據徐大供有囤戶
王鳴玉丁復章等又據供出逃犯李德良張四等
(臣)復飭令該州務獲囤戶逃犯到案訊確販賣情
由究擬通報竊思一隅如此則三十場竈可知其
弊皆起於囤戶窩頓而地方文武不能實力查拏
所致今現獲徐大等船鹽雖非大夥而販私律例
甚嚴(臣)飭州務究根由以期戒一警百其餘州縣
(臣)身到之處當在在留心遇有大夥大窩立檄營
縣協拏再行據實奏
聞為此具摺謹
奏
察緝窩頓實為清源之舉此奏甚屬可嘉
雍正七年九月初十日巡察江南監察御史(臣)戴
音保謹
奏為敬陳管見仰祈
睿鑒事竊(臣)荷蒙
聖恩授以巡察重任於經過地方留心採訪今將一得
之愚敬為我
皇上陳之
一移駐道員以重疆圉也查崇明一縣孤懸江海
之中延袤數百餘里人民繁聚私鹽匪類易於出
沒武職設有總兵遊守等員足資防範惟文職正
印止設知縣一員佐雜設縣丞典史巡檢各一員
康熙五十六年以江常鎮道駐劄崇明雍正二年
改歸蘇松巡道管轄而該道現駐蘇州城内自蘇
至崇約二百五十餘里雖有管轄之虛名並無彈
壓之實效且崇明縣與淮揚道所屬之通州水面
接界遇有漲沙通崇之民互相控争往往經年纍
月延案莫結以(臣)愚見莫若將蘇松巡道駐劄崇
明使其兼轄通州不但稽察私鹽匪類耳目易周
一有小民争沙事發便可就近秉公清理矣
一酌移閒員以收實效也查太倉州屬之寳山縣
八都地方有名高橋鎮與縣城隔一吳淞江人煙
湊集姦良叢聚周圍五十餘里三面環江且密邇
崇明興販私鹽者多係該地居民雖縣城設有巡
捕員役鞭長莫及稽察難周(臣)查有顧逕司巡檢
一員向駐寳山縣城内今縣城既有知縣主簿典
史與武弁同城足資彈壓則此巡檢實屬閒冗應
請嗣後移駐高橋鎮地方一切匪類私鹽俾伊就
近稽察以專責成於地方大有裨益矣
以上二條(臣)管見所及是否可採伏乞
皇上敕部議覆施行謹
奏
將所奏交與撫臣尹繼善再加斟酌奏聞如應具題具
疏題請可也
雍正八年五月二十八日巡察江南監察御史(臣)
戴音保謹
奏為敬陳管見仰祈
睿鑒事竊(臣)奉
命巡察江南遍歴上下兩江地方謹據見聞所及敬為
我
皇上陳之
一專選驛道以肅郵政也竊照驛道一缺專理驛
站馬匹雍正七年奉文每年親自逐驛查閱一次
但查驗馬匹必須熟習鞍馬之人親臨點視諭令
如法餧飬方為有益(臣)見漢人行動必藉舟輿多
於鞍馬未諳不若旗員自幼嫺習乘騎必能熟悉
檢閱(臣)請嗣後驛道一缺亦照理事同知必用滿
洲之例專選旗員補授俾令輕騎遍視分别去取
諭以如法餧養庶每年查驗方有實效而於郵政
益加整頓矣
一沿江之開窰採取土石宜禁也竊照江寧府句
容縣所屬之龍潭地方至鎮江府丹徒縣所屬之
銀山沿江南岸一帶俱係石山土岡屏障江邊綿
亘九十餘里内包兩邑田畝外截長江潮汐設遇
江水驟漲藉有山岡為之捍禦(臣)巡察沿江經行
其地查九十里中開燒磚灰窰戶共有三十四處
石則開鑿燒灰土則刨燒磚瓦現在山石多有缺
損土岡多有斷續將來積漸日久民田必受衝激
以(臣)愚見仰請
勅下督撫嗣後沿江一帶開鑿土石之處永行嚴禁其
窰戶人等令於内地無礙處所開燒庶田畝得資
防捍而江岸永遠鞏固矣
以上二條(臣)愚昧管見是否有當伏乞
皇上睿鑒施行謹
奏
將廷議發來汝看明知愚昧管見故為瀆奏是何胸臆
在汝不過閒中偶爾游戲之想獨不念朕萬幾之勞乎
觀此則汝毫無愛君之誠可謂人面而獸心矣
同日又
奏為請
旨事竊(臣)欽奉
恩命簡任巡察自雍正五年十一月到任以來一切案
件雖片紙隻字無不親自斟酌並無親信可託之
人深恐精力未周致乖職守(臣)止有一子名戴福
係監生年巳二十五歲在顯親王門下充當親軍
校伏乞
聖主洪恩准賞随任雖年幼未諳吏治尚屬小心謹慎
或可稍佐(臣)才之不逮且(臣)得以不時教誨猶得
勉期報效於將來也為此繕摺請
旨(臣)不勝悚惶之至伏乞
聖主睿鑒施行謹
奏
既據奏請自然准將爾子賞發南來但恐未必佐汝不
逮反至作禍耳慎加防範管教毋忽
硃批諭旨卷五十七
