欽定四庫全書
硃批諭旨卷一百八十二
硃批禪濟布奏摺
雍正二年閏四月二十一日巡視臺灣御史(臣)禪
濟布(臣)丁士一謹
奏為恭謝
天恩併報微(臣)接任日期事竊(臣)等奉
命巡視臺灣於雍正二年二月初六日恭請
聖訓仰承
天語諄切敢不力圖報稱於四月二十五日至福建省
城於閏四月二十一日到臺灣(臣)等恭設香案望
闕叩頭謝
恩前任御史(臣)吳逹禮黃叔璥口傳
硃批伊等奏摺將數年經歴民情土俗一切地方事宜
備悉令新任知悉欽此(臣)等跪聽之下感激難名惟
有勉竭駑駘益加策勵以上副我
皇上委任至意至一切事宜容(臣)等細心諮訪次第入
告外理合具摺恭謝
天恩謹
奏
知道了汝二人勉思盡力毋忝厥職應奏聞之事絲毫
莫隱據實入告
雍正二年六月初四日巡視臺灣御史(臣)禪濟布
(臣)丁士一謹
奏為奏
聞事竊據臺灣府知府高鐸報稱本年閏四月二十七
日有琉球國番子小船一隻内番子一十六人被
風飄至澎湖業經澎湖副將陳倫烱解送提督轉
遞到省等因(臣)等隨飭該地方官加意撫恤去後
又據臺灣府報稱據諸羅縣申稱五月初七日外
海有雙桅船一隻被颶風飄泊至八里岔地方係
中山國琉球番船内番男番婦共二十八人奔投
上岸船即擊碎飄散無存解遞來府轉報到(臣)衙
門(臣)等會同鎮臣及該府當令臺協弁員伴送厦
門交提督轉遞到省聽督撫二臣優恤安插在案
(臣)等隨捐給銀米併飭該地方官沿途保護毋致
失所以仰副我
皇上懷柔遠人之至意謹
奏
荒外遠人理應加意存撫以示中華廣大之仁
雍正二年六月十五日巡視臺灣御史(臣)禪濟布
(臣)丁士一謹
奏為恭報雨水田禾地方情形事臺灣氣候物産與
内地不同種早稻者少雜植菁麻豆蔗栽插晚稻
在五六月之交於閏四月二十八九等日連得大
雨五月及今甘霖疊沛所種早稻菁麻豆蔗俱極
茂盛晚稻悉得及時栽插現今榖價每石三錢五
六分米價每石八錢二三分全郡大槩相似地方
安靜民番樂業文武各官悉皆和衷辦事合併奏
聞謹
奏
和衷二字最為官箴之要倘有意見不同處秉公據實
密奏不可匿怨而友尤不可徇友誤公
雍正二年八月初四日巡視臺灣御史(臣)禪濟布
(臣)丁士一謹
奏為奏報颶風情形事臺灣於本年七月二十三四
等日大風雨非常迅烈(臣)等親身查勘附近里莊
草房間有倒塌雖早稻吹損幸臺邑佈插無多晚
稻出水二三寸許竝未摧折(臣)等隨差員分頭星
往南北二路查勘鳳山縣屬早稻被風之處與臺
邑相同晚稻無損自諸邑北至彰化縣風雨俱不
甚迅烈至於被風兵民房屋及各港口擊壞商哨
船隻(臣)等飛飭各該地方官弁逐一確查詳報督
撫
題逹外所有颶風情形理合具摺奏報以
聞謹
奏
往返萬里惟憑一紙之奏總宜據實為務
雍正三年三月十六日巡視臺灣御史(臣)禪濟布
謹
奏為奏
聞事竊(臣)一介庸愚蒙
皇上天恩
特命巡視臺灣海疆要地時切冰兢惟思勉竭駑鈍仰
報
皇上高厚之恩於萬一兹(臣)查閱郡治自荷
國恩休養至今生聚日繁閭閻稠密而背山面海一
望曠遙既為四方雜處之區乃無一尺藩籬之衛
姦良來往不易稽防倉庫監獄更關重大(臣)再四
思維與陞任御史(臣)丁士一鎮(臣)林亮臺厦道(臣)
吳昌祚公同確商建城則工料浩繁壘土又沙浮
易陷(臣)等籌酌樹以木柵其基三面環山周經一
千八百丈每丈木植釘鐡灰土人工料估用銀四
兩木長一丈六尺下栽四尺用石灰沙泥填築木
杪上頂釘以鈎釘用木板上中下横連三道釘固
每隔四十丈蓋小望楼一座上安礮位撥兵支守
於要衝之處開闢四門各築門樓安設礮位木柵
之西兩頭俱抵海邊各設礮位千把總輪値以司
啓閉以固屏障(臣)與丁士一林亮吳昌祚暨各文
武弁員皆協力公捐復據闔郡紳衿士庶人等相
率環署籲請捐輸又據臺灣縣知縣周鍾瑄詳同
前由士民皆懽欣踴躍自一二尺起以至一二丈
不等樂願捐備竝無抑派今據臺厦道吳昌祚擬
擇本月二十七日興工仍經報明督撫專委臺灣
縣周鍾瑄親董其事經理收支召匠購料工完造
册報銷外所有建築木柵情由理合繕摺奏
聞謹
奏
兩年以來臺郡文武官弁與禪濟布等俱能實心任事
即此建築木柵一事籌畫甚屬允妥深為可嘉將摺内
有名官弁該部議叙具奏
同日又
奏為
聖德覃被無疆生番歸化日衆事前據陞任臺灣知府
高鐸招徠北路山前巴老遠社等四社又據臺厦
道吳昌祚招徠捌里罔卑南覓等六十六社歸誠
俱經
題報在案今據該道報稱又招徠南路生番猫仔等
社土官妹羅裙新蟯老務等三十五名經地方營
縣差員伴送來府并齎獻戸口册内開猫仔社紹
朥釐社等一十九社前來歸化等情到(臣)隨會同
鎮道暨各文武弁員宣布
皇恩徧加奬賞令通事人等伴送各番回社飭令地方
官加意撫綏嚴禁擾累俾各安居樂業外其戶口
冊籍聽督撫臣會疏
題報所有生番歸化情由理合具摺奏
聞謹
奏
覽奏生番歸化巳悉更聞生番有傷人之事為何不行
奏聞
同日又
奏為恭報得雨日期事竊據臺厦道吳昌祚報稱臺
灣府屬四縣地方於二月十二十九二十一等日
俱得雨八九寸不等本月初二初三十三等日又
雨四野霑足各處芒蔗芝麻雜糧早稻巳經及時
栽種春花黃豆大小麥等項俱各豐收到(臣臣)覆
查無異此皆仰賴我
皇上洪福民番樂業文武和協地方安靜理合具摺奏
聞謹
奏
據奏臺郡雨足麥熟深慰朕之遠懷
雍正三年五月初四日廵視臺灣御史(臣)禪濟布
謹
奏為恭謝
天恩事竊(臣)蒙
皇上特簡巡視臺灣迄今一載凛惕彌深常憂隕越今
接到都察院劄付恭沐
天恩俾(臣)再任一年(臣)聞
命自天惶感無地惟有益勵冰兢以圖報稱(臣)又接兵
部來文於鎮臣摺奏生番歸化事敘及(臣)與丁士
一吳昌祚等欽奉
御批林亮等從優議叙疊荷
聖恩直同覆載伏思生番來歸實惟我
皇上恩溥德洋以致遐方慕義輸誠即捐賞招徠亦鎮
道臣共謀協力克宣
德威(臣)無毫髮之功而濫叨
賞格清夜問心實深愧悚伏乞
皇上俯鑒愚誠留此
殊恩以賚有功庶犬馬微忱得以自安為此繕摺恭謝
天恩謹
奏
但能將地方諸務殫心糾察共相經理事事據實上逹
勿隱則居之無愧何不安之有勉力為之
雍正三年九月初九日巡視臺灣御史(臣)禪濟布
給事中(臣)景考祥謹
奏恭請
皇上聖躬萬安
朕安風聞爾等臺灣文武不和諸事互相掣肘果若此
於地方甚無益兵民胥至受累朕殊為此厪念如有則
改之無則加勉倘被朕訪知的確降旨譴責爾等其將
何詞解免耶
同日又
奏為恭報雨水田禾情形事竊今歲臺灣自春月即
有雨澤入夏以及七八月以來雨水連綿四境沾
足所以田禾之盛逾於往歲民間早稻已登雜植
菁麻豆蔗俱獲豐收皆我
皇上深仁至德感召
天和因而雨暘時若百姓盈寧也理合據實奏
聞謹
奏
據奏收穫情形深慰朕懷
同日又
奏為海神效靈懇頒
宸翰以昭崇報事(臣)等聞前靖海將軍(臣)施琅征服臺
灣之時舟師戰於澎湖隠隠有神兵助陣是日海
神天妃廟中見神像皆有汗下大軍既集島中乏
甜水(臣)施琅禱於天妃廟移時水泉溢出足供數
萬人飲及至臺灣之鹿耳門乃全臺鎖鑰僅容一
舟止可魚貫而進乃潮水驟長五尺益以順風舟
師聯帆直入遂定臺灣經(臣)施琅恭疏具題
聖祖仁皇帝敕建天妃神祠其原籍興化府莆田縣湄洲
勒有
敕文以紀功德隨又加封天后康熙六十年臺匪竊發
其時水師(臣)藍廷珍林亮等率師至鹿耳門水亦
驟長舟師揚帆竝進七日克復全臺此天后屢顯
靈異以勷耆定之績者也(臣)等竊見復臺以來凡
大小臣工片績微勞俱蒙
寵賚况天后之靈感昭昭在人耳目(臣)等仰懇
聖恩親灑
宸翰製成匾額(臣)等請恭摹為三一奉於天后原籍
聖祖敕建之祠一懸於厦門鎮祠中一懸於臺灣府祠中
不特海神增光爼豆翼戴無疆且使梯山航海負
氣含生之衆無不就日瞻雲共仰
天顔於咫尺矣為此恭懇
聖恩伏乞
睿鑒施行謹
奏
國家崇德報功人神一理該部查議具奏
雍正三年十月初七日巡視臺灣御史(臣)禪濟布
謹
奏恭請
皇上聖躬萬安
朕躬安覽爾所奏之事咸係爾職分中應奏聞者一切
悉照此秉公無隱甚屬可嘉殊為不負朕之任用也爾
本係一誠慤謹慎之人諸凡就此誠實本分一邊行去
自無差謬切毋稍涉欺飾弄巧反成拙也勉之
同日又
奏為恭謝
天恩疊錫事竊(臣)於生番歸化事蒙
恩議敘加級又(臣)籌臺灣府治建築木柵事與陞任御
史(臣)丁士一鎮(臣)林亮臺厦道(臣)吳昌祚等公議
協同具摺奏
聞欽奉
御批將摺内有名官弁該部議敘具奏欽此跪讀之下
頂踵難酬(臣)何人斯獲遭
隆遇至此惟有朝夕與臺灣文武各官互相勸勉共矢
冰兢揆日課工務求堅固撫番保庶益躋熙皥以
樂昇平庶竭犬馬之微勞上報
高深於萬一理合繕摺恭謝
天恩謹
奏
覽爾奏謝知道了爾等官名監察顧名思義凡事秉公
一無阿徇乃職分當然但以無隱為要勉力為之至於
密摺奏聞之事在朕斟酌偶一宣露則可在爾既非露
章惟以慎密不洩為要否則大不利於爾而亦無益於
國事也其凛遵毋忽
雍正三年十月十六日巡視臺灣御史(臣)禪濟布
給事中(臣)景考祥謹
奏為恭報地方收成榖價仰慰
聖懷事竊臺灣自二月初旬至九月將盡雨澤從未欠
缺十月内禾稼盡登十分收足誠為大有之年目
下臺灣府治榖價每石三錢三四分不等鳳山彰
化二縣每石三錢諸羅縣每石二錢六七分商民
人等無不歡欣鼓舞理合據實奏
聞至於建築木柵之事於十一月初旬必能完工俟工
竣之日另行摺
奏合并聲明謹
奏
據奏全臺年豐榖賤大慰朕懷
同日又
奏為據實陳情仰慰
天鑒事竊(臣)禪濟布前奏生番歸化一摺奉到
硃批聞生番有傷人之事為何不行奏聞欽此(臣)等查
得本年二月十九日臺灣之羅漢門地方有汛兵
林觀董廣楊捷賴雲齊歡等五名奉差至坑口伏
路林觀董廣夜遇生番鏢傷斃命楊捷等三人執
械相持幸有巡夜兵丁接應殺死生番二名餘番
逃竄拾得鏢箭具報諸羅縣立即差押通事拏獲
兇番四名通報在案(臣)等即欲奏
聞緣查閱舊案生番傷人前任御史(臣)吳逹禮黃叔璥
皆未陳奏俱由地方官照人命例審擬
題結(臣)等一介庸愚蒙
皇上委任其有利弊所關督撫提鎮未及奏陳者敢不
據實奏
聞至於人命盗案等事地方官自當照例具
題(臣)等何敢冒昧輕瀆
聖聰(臣)等巳與鎮臣道臣并府廳縣公同商酌務將就
近一帶生番之為民害者或用招撫或用𠞰捕必
審時度勢謀出萬全尚未敢輕動也今蒙
皇上天語垂問謹將生番傷人情節及(臣)等愚悃據實
陳明伏祈
聖鑒謹
奏
生番乃未沾王化之人爾等相機隨宜招撫則可𠞰捕
必致戕害生命有傷
天和不可輕舉妄動也
雍正三年十二月初二日巡視臺灣御史(臣)禪濟
布謹
奏為奏
聞事竊(臣)去歲閱視臺灣鎮協水陸操演半係新換兵
丁俱屬平常隨飭訓練至本年十一月十六日鎮
(臣)林亮知會(臣)暨道府縣騐閱陸師大操計三營
額設馬步戰守兵二千七百名除分防各塘汛撥
守各營盤及各官隨丁并先到馬兵除分撥南北
三營外現在馬兵一百二十名步兵一千六百名
本日合操馬步各兵軍火器械頗皆諳熟步伐止
齊俱各有方時即嚴飭臺協將領悉照陸師勤加
操演俾其平地熟習則戰艦施演自無倉惶失措
之虞其澎湖協營向例臺屬文官一員看操兩載
未有具報(臣)并商鎮臣飭行澎協按期操演至明
春大操照例報知合將臺鎮陸師情形據實奏
聞至於(臣)前奏請酌撥内地四十三營馬兵三百名防
臺經商鎮臣委員到厦看騐如有廣馬騍馬以及
不堪者發回更換務要臕壯足額以濟實用現在
催趲前來俟齊足之日另行具
奏合并聲明謹
奏
覽奏朕深為嘉悦三年以來聞爾聲名頗好所以兩次
留爾巡臺近日景考祥參奏爾之過咎爾今又參伊之
欵蹟事難臆斷只得令爾赴省與景考祥對質自然水
落石出皂白判然矣
雍正四年二月二十一日巡視臺灣御史(臣)禪濟
布謹
奏恭請
皇上聖躬萬安
朕安所事閱爾奏摺始洞悉原委不然則舛錯至不可
問矣朕今即交與高其倬審理爾但坦懷勿慮致有冤
抑也所幸者有此一奏否則朕亦幾被所愚設或審理
時少涉枉屈朕必調爾等來京親加覆鞫以定是非曲
直
硃批諭旨卷一百八十二
