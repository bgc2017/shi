欽定四庫全書
硃批諭旨卷七十四
硃批楊天縱奏摺
雲南臨元總兵官(臣)楊天縱謹
奏恭請
皇上聖安
朕安
聞爾居官聲名甚好如此方為不負朕之任用勉之切
莫改移心行
雍正四年十一月初三日貴州提督(臣)楊天縱謹
奏為恭繳
硃批奏摺叩謝
天恩事雍正四年二月初九日(臣)在雲南臨元鎮據(臣)
標把總捧到
皇上硃批(臣)請
聖安摺子一扣并蒙
賞賜克食一匣(臣)隨郊迎至署恭設香案望
闕叩頭謝
恩祗受訖竊(臣)至愚至陋蒙我
皇上隆恩畀以總兵重任二載有餘毫無寸長足錄時
切悚惶(臣)具摺請
安乃蒙
皇上硃批嘉勉(臣)跪讀之下愧感無涯今又蒙
特授貴州提督任大責重愈深蚊負之懼惟有凛遵
訓旨益勵冰兢竭盡駑駘以期仰報萬一斷不敢改移
心行致負我
聖主任用之殊恩也所有奉到
硃批理合恭繳叩謝
天恩伏乞
睿鑒謹
奏
黔省狆苖經此番徹底整理省却爾許多力但諸凡善
後事宜均屬創舉愼厥終惟其始幸遇督臣鄂爾泰非
尋常人當一一聽其指授實力行之可也
效力人員一摺留中
雍正五年三月二十七日貴州提督(臣)楊天縱謹
奏為欽奉
上諭事雍正五年三月初八日雲南楚雄鎮總兵官南
天培自京
陛見回任過(臣)駐劄之安順府(臣)跪請
聖主指授方略發兵勦撫安設營制頑苖悉皆懾服其
畏懼逃避苖衆(臣)抵任之初仰體
皇仁即委員前往各寨安撫招回復業而各寨頭人齊
赴(臣)署投見(臣)宣揚
皇上好生之德剴切化誨并各給與棉衣花紅銀牌米
石撫慰遣歸復思長寨用兵以來春耕已誤秋成
無收難免饑寒失所適督(臣)鄂爾泰來黔(臣)與之
面商必須捐給米石及春耕籽種以資其生隨咨
移撫(臣)何世璂并司道諸臣籌畫捐給今督撫兩
臣現在委員散賑兹蒙
皇上垂念地方初平復下
宸衷為此繕摺奏
聞謹
奏
覽
同日又
奏為奏明事竊(臣)於雍正四年十二月十五日准雲
南督(臣)鄂爾泰咨開四川烏蒙土府禄萬鍾縱容
夷目刦搶為害地方經川陜總督岳鍾琪
題參奉
旨革職令川滇會委大員嚴提審擬隨照會雲南曲尋
鎮會同糧儲道前往川黔適中處所會同川省委
員提審在案恐禄萬鍾桀驁性成不服拘提酌調
威寧鎮標遊擊哈元生帶兵八百名畢赤營遊擊
吳朝應帶兵二百名大定協守備何廷鳳帶兵二
百名分駐八仙海等處聽候調遣等語嗣因禄萬
鍾逃匿鎮雄土府隴慶侯朋比為姦點集夷兵預
謀抗拒於本年正月十八日准督(臣)鄂爾泰劄調
漢土官兵前來(臣)即飛調安籠等營及撫標兵丁
共二千一百八十名各令遊守千把帶領專委(臣)
標後營遊擊詹天祥總統帶至畢節適中地方駐
劄并咨明曲尋威寧二鎮臣節制調遣去訖於本
年二月初九日據遊擊哈元生報稱正月十九日
攻破發烏關二十三日抵甕迭&KR0749;白女迭復招集
夷賊在甕迭&KR0749;對敵元生帶領弁兵攻打上&KR0749;大
破賊衆各賊膽落滚箐而逃等情於二月十二日
准督(臣)鄂爾泰咨禄萬鍾隴慶侯智窮勢廹俱奔
投川省不須多兵提督所調官兵應先撤回等因
到(臣臣)隨將調發各路官兵檄撤陸續回營矣除
烏蒙鎮雄抗拒情形應聽督(臣)鄂爾泰具
奏外所有(臣)准咨發兵駐劄畢節聽候調遣並撤回
情由理合繕摺
奏明謹
奏
此事已據督臣鄂爾泰備悉奏聞矣實出朕之望外可
喜之至
同日又
奏為密奏事竊惟五年軍政實為
朝廷激揚大典查定例提鎮自陳恭候
上裁副將以下把總以上係督撫提鎮會覈賢否分别
去留具
題舉劾立法至善至公乃(臣)自服官以來每見軍政
之年各省多以千把劾參竟至一二十員不等似
非澄清整飭之意矣夫千把雖屬微員平時有防
汛護餉解逃捕盗之責遇敵有身先士卒之任拔
補之時俱稱人材壯健弓馬嫺熟以備臂指心膂
之用倘拔補之後懶惰偷安弓馬生疎行事乖張
殘廢昏憒者自應不時斥革免致廢弛營伍又豈
宜姑容待至五年軍政始行參劾耶(臣)由把總服
官四十餘年其中情弊知之最悉皆緣從前有不
肖提鎮或利慾薰心或左右讒謗不論賢否即以
有千八法劾參一則代為大員塞責一則又得錙
銖講究去一千總必拔一把總補一把總必拔一
兵丁祇圖飽其囊槖不思良心盡昧上負
君恩下屈末弁如此陋弊恐未盡除(臣)受
恩深重不敢緘默冒昧具摺密
奏伏懇
聖慈
敕諭各省提鎮嗣後千把總内遇有劣員即時斥革不
得於軍政案内塞責庶
大典肅而人材不致冤抑矣如果(臣)言可採伏乞
皇上睿鑒施行謹
奏
所奏甚屬有理不止千把微弁内有此陋弊武官五年
軍政文員三年大計總成虚套朕深惡之但念舊典相
沿已久不便遽行停改當將千把塞責之弊先為革除
耳候隨便有旨
雍正五年七月二十日貴州提督(臣)楊天縱謹
奏為恭繳
硃批奏摺叩謝
天恩仰祈
睿鑒事雍正五年五月十五日(臣)家人齎捧
皇上批(臣)奏摺並
賜(臣)紗六疋到黔(臣)隨郊迎至署望
闕叩頭謝
恩祗領訖敬讀各摺内
硃批彌深感悚(臣)身受
殊恩逾於覆載一切事宜敢不殫心竭力相機辦理伏
查長寨處在腹裏原隸廣順州管轄從前敢於横
肆者因彼東南西南一帶與粤西泗城地界交接
處所有種苖人恃其巢穴險峻地多煙瘴不服州
縣約束號為無管生苗此輩以内地狆苖為肆惡
之媒内地狆苖以此輩為藏身之窟裏勾外連往
往作祟現今長寨既平若不趁此將生苖招撫來
歸恐其日後仍敢生事(臣)隨商之督(臣)鄂爾泰將
附近生苖邊界各熟苖頭人先差員喚出(臣)逐名
賞給衣食等物後委(臣)標中軍參將劉成謨多帶
銀牌花紅告示並熟苖頭人於本年閏三月内前
往彼地開誠化誨仰仗
天威各寨生苖皆感激向化苖頭六十七名當隨該中
軍至(臣)署投見(臣)復面加撫慰令其剃頭給以衣
帽酒食并花紅盤費繼又化出生苖頭人四十七
名(臣)照前賞給並給與盤費差送回家諭令轉化
去訖今共化出生苖一百四十八寨計男女共五
千六百四十七名口伊等各量地土情願具結認
納錢糧永作
盛世良民其未化及者尚多因此時彼地煙瘴正熾待
霜降後再令劉成謨前往招撫所有化苖情由理
合陳明并奏繳
硃批原摺叩謝
天恩伏乞
睿鑒謹
奏
生苖歸化欣悅覽之
雍正五年九月初四日貴州提督(臣)楊天縱謹
奏為奏明事竊查湖廣靖州與貴州黎平府接壤之
謬沖花衣苖恃險負固屢行不法(臣)先准楚省來
文即檄飭前任黎平協革職副將劉業浚遣發官
兵與楚省委員訂期會拏在案於雍正五年閏三
月内又准湖廣及雲南督撫提諸臣咨文調撥官
兵協𠞰前來(臣)即飛調鎮遠協兵丁二百名黃施
營兵丁五十名并黎平協兵丁一百名委鎮遠協
左營遊擊韓勲總統前往會合楚省官兵相機𠞰
擒去後隨據劉業浚呈准湖廣靖州協會商訂期
進𠞰當委守備左垣帶領官兵同黎平府知府張
廣泗等親領衙役於閏三月二十一日自黎平前
往會擒二十四日與楚省官兵分作三路齊進謬
沖兇苖伏險拒敵官兵奮勇殺死賊苖十餘人活
擒一名賊衆奔竄當即焚燬巢穴連日搜拏擒獲
賊苖主謀首犯李玉樓等鎗傷兵丁一名傷死衙
役二名嗣據總統遊擊韓勲報稱帶領官兵於四
月初六日抵三里驛探訪賊蹤會同搜擒今楚省
陸續拏獲兇苖男婦大小八十餘名口黔省拏獲
五十餘名口附近謬沖並無逸賊遊擊韓勲會𠞰
事竣於本年八月十八日帶領官兵回營除擒𠞰
謬沖情形并拏獲兇苖男婦應聽楚黔督臣撫臣
分别審擬外所有(臣)調撥官兵會擒緣由理合具
摺
奏明伏乞
睿鑒謹
奏
覽奏知道了據此情形尚未可謂徹底清理也
雍正六年三月初六日貴州提督(臣)楊天縱謹
奏為恭繳
硃批奏摺叩謝
天恩事雍正五年十月十五日(臣)家人齎捧
皇上批(臣)奏摺並
賜奏摺匣四箇蜜漬荔枝一瓶到黔又於十一月二十
二日(臣)家人齎捧
皇上批(臣)奏摺並
賜哈密瓜一箇到黔(臣)俱出郊跪接進署恭設香案望
闕叩頭謝
恩祗領訖(臣)伏讀恭繳
硃批奏摺内因化誨生苖蒙
聖主硃批生苖歸化欣悅覽之欽此(臣)跪讀
天語不勝懽忭(臣)將前後化出苖人寨數戶口節次造
具清冊移送督(臣)鄂爾泰
題報在案(臣)又委參將劉成謨化出五寨現在查造
戶口俟查明同再化出者造冊咨送督臣具題至
凡有應招撫者(臣)遣員次第招撫務期各種生苖
盡附版圖地方永獲安靖以仰副
將李登科等往古州八萬地方察看形勢今督(臣)
鄂爾泰委令張廣泗等籌畫妥當帶領官兵再往
化誨並清查煙戶俟查明回日或設立營汛郡邑
硃批覽奏知道了據此情形尚未可謂徹底清理也欽
此竊查懲創謬沖兇苖一切情形(臣)已同黔楚兩
省督撫諸臣會疏具
題若再於摺内敘入恐其煩瑣是以只將調撥官兵
會擒緣由具
奏茲蒙
聖恩批飭(臣)惶悚無地惟有殫竭駑駘以期仰報於萬
一耳為此繕摺叩謝
天恩並繳
硃批原摺伏乞
睿鑒謹
奏
覽爾諸凡奏聞與所料理事件俱屬妥協詳明居官聲
名亦甚好朕深為嘉悅勉之又奏陳黔省田賦情弊尤
屬可嘉若封疆大臣槩能存此毫不瞻顧推諉之心事
事據實入告何愁吏治不清地方不就理耶摺暫留中
目今撫臣係新任恐土俗民情尚未熟諳急為整頓或
致錯悞而督臣鄂爾泰又有烏蒙之事精神安能處處
周到朕所以暫緩發諭相機而為之耳
同日又
奏為奏明事雍正六年二月二十二日准威寧鎮總
兵(臣)孫士魁咨稱烏蒙米貼土目禄永孝之妻陸
氏奉行提審抗拒不出統領猓賊於二月十二日
將雲南援𠞰右協副將郭夀域並所帶官兵傷害
本鎮隨撥官兵三百名令遊擊顔文選帶領星夜
馳赴烏蒙應援又飛調大定黔西平遠畢赤四協
營兵丁九百名星赴威寧聽本鎮率領前往調遣
𠞰擒並請派撥官兵速赴烏蒙救應會𠞰等情到
(臣臣)隨飛飭大定黔西平遠畢赤四協營遵照該
鎮檄調官兵兼程速往聽候調遣援應(臣)恐兵丁
單薄又飛調定廣長寨貴陽安南普安盤江新添
安順等協營並(臣)標官兵共一千三百名令(臣)標
後營遊擊詹天祥統領尾赴烏蒙鎮雄分佈防守
聽候會𠞰並咨移四川督撫提鎮堵禦協力𠞰擒
外所有猓賊不法並調遣官兵會𠞰情由合先具
而止用滇黔官兵恐未能盡淨根株請將建昌永
寧等處官兵暫令督(臣)鄂爾泰節制聽受調度俟
平定之後仍歸川省專轄庶呼應得靈而軍機有
濟矣是否允協(臣)謹一併密
奏伏乞
皇上睿鑒施行謹
奏
川省督撫提諸臣已於各路派遣官兵協力堵禦而督
臣岳鍾琪亦請將各路官兵悉聽鄂爾泰節制所奏情
節與爾相同
雍正六年六月初四日貴州提督(臣)楊天縱謹
奏為奏
聞擒獲頑苖仰祈
睿鑒事竊查烏蒙米貼土目禄永孝之妻陸氏糾黨拒
捕傷害官兵(臣)接威寧鎮(臣)孫士魁來文隨飛調
各標協營官兵星赴烏蒙會𠞰並咨移川省速為
堵禦情由業經具摺
奏明嗣准督(臣)鄂爾泰檄委雲南鶴麗鎮(臣)張耀祖
尋霑營參將哈元生總統滇黔官兵𠞰捕並咨(臣)
委員帶兵前往鎮雄彈壓(臣)即飛調(臣)標後營遊
擊詹天祥於前調撥官兵内分領四百名速往鎮
雄駐劄(臣)又委(臣)標前營遊擊卜萬年由小路馳
至烏蒙統率黔省官兵會𠞰有鶴麗鎮(臣)張耀祖
等議定三路進兵令遊擊卜萬年等帶兵由中路
進鎮(臣)張耀祖帶兵由左路進參將哈元生等帶
兵由右路進俱於本年三月二十四日起營進𠞰
其威寧鎮(臣)孫士魁駐劄烏蒙接應而猓賊於各
路口關隘俱立排柵堆集滚木擂石拒敵我兵用
命攻殺連破數&KR0749;直搗井底&KR0749;門坎山賊巢斬擒
甚衆又擒獲四川所屬吞都土千戶德昌主文梁
嘉楷供稱德昌幫助陸氏拒殺官兵等語三路官
兵奮勇搜𠞰又攻克五險&KR0749;等處險要賊窟陣斬
賊首毛臉擒殺賊黨不計其數五月初一日追至
羊呢箐硐内擒獲酋婦陸氏並賊首水牛母雞男
婦五名口初十日又擒獲逆首立之戶吞並陸氏
之女其吞都土千戶德昌以及拒捕傷官賊黨現
在嚴飭各路官兵上緊搜𠞰務使盡淨根株永安
邊地此番用兵皆仰仗我
聖主天威遠震
方略遥頒所以到處成功(臣)不勝慶幸之至理合繕摺
奏
聞伏乞
皇上睿鑒謹
奏
應慶幸者朕未料此事能如是速結皆仰賴
上天垂慈
聖祖默祐之所致朕之方略有何足道
同日又
奏為奏明事竊查貴州苖狆野性兇横兼之漢姦唆
使刦殺綑擄無所不為(臣)抵任以來據告種種兇
殘之事者指不勝屈(臣)思苖狆雖屬異類然孰不
畏死貪生乃敢放肆無忌者皆由因循姑息苟且
從事以養成之耳(臣)嘗見有司每遇盗案正兇正
賊俱已擒獲經年累月不審不完使被害及牽連
無辜人等在城守候苦累萬狀而正兇正賊反在
監中安坐待至日久官有陞遷解任事故胥役作
弊或從輕開脫或乘隙使逃故兇惡不知畏憚而
地方受害無已也(臣)受
恩深重不敢因循舊習避越俎之咎除邊壤生苖以及
素行抗賦頑夷(臣)量給賞費委員化導招之來歸
並除戶婚田土人命鬭毆一應民事(臣)不干預外
凡拏獲刦殺綑擄兇賊並漢姦等犯(臣)即公同安
順府知府審問確實將為首者各按應得之罪或
割斷脚筋或枷號懲處其餘情罪可貰以及證佐
無辜之人(臣)審明即先行發落釋放寧家並不株
連拖累此(臣)因貴州地方實與他省不同是以懲
治一二禁止惡風邇來稍覺寧謐但自奉
旨准督(臣)鄂爾泰題請有罪應論死者一槩不許外結
等因行文到(臣)欽遵後(臣)拏獲兇賊俱交有司審
擬惟聽督撫具
題所有(臣)到黔因地制宜懲處賊犯情由理合具摺
奏明伏乞
皇上鑒宥謹
奏
因地制宜何傷乎不但從前即嗣後遇應如是處斷案
件仍不妨奏明料理朕之不令外結者恐其諱匿隱飾
草率完結之故耳假若不行外結即與地方事機有掣
肘之處當與鄂爾泰會商將情由奏聞候朕另為斟酌
不過欲令地方受益百姓受福耳更有何所為耶
同日又
奏為敬陳黔省行使制錢之法仰祈
睿鑒事竊惟制錢係
國家通寶各省皆用惟貴州一隅未能通行(臣)細察
其情並非民之不用實由於地方官之不樂行也
蓋每年應收正雜錢糧每兩明則加火耗二錢其
實竟有加至四五錢不等且布政司衙門每兌收
銀一百兩加輕平銀五兩若收錢則無羡餘是以
不行收納從前滇省曾發制錢試用在民間隨手
交易較之用銀毫釐不折孰不稱便只因糧賦一
項官不收錢民間因置而不用(臣)思欲使制錢流
通必先籌行使制錢之法(臣)查黔省地丁等銀以
及稅課每年通共約計不過十數萬兩俱在本省
支銷非他省錢糧衆多者比(臣)仰懇
聖裁敕令督撫兩臣飭行貴州各府州縣凡百姓應納
錢糧一兩以下者俱收制錢一兩以上者或銀錢
並收聽民自便再各稅口亦許銀錢並納母得掯
勒刁難其地方官所收銀錢除銀仍起解布政司
彈收貯庫至徵收之錢無庸解交以省脚價即如
(臣)標下兵餉每季需銀萬兩可以錢二千串撘放
就附近地方官所收錢内支給而各鎮標協營兵
餉亦照此撘放至一應驛費各項俸工俱將錢文
支發如此則黔省錢文流通而滇省鼓鑄自然不
至壅滯矣管見如斯是否允協伏乞
皇上睿鑒施行謹
奏
此奏朕不深以為然錢既不能通行恐撘放與兵無益
至云地丁稅課皆准令百姓納錢而後制錢方可流通
似屬有理然考之他省並未有納錢代銀之例何以錢
貴於銀而每苦錢之不敷用耶於此觀之前說恐仍非
探本尋源之策朕不過就事就理而論爾再與督臣鄂
爾泰詳加籌計可也
雍正六年八月二十日貴州提督(臣)楊天縱謹
奏為奏明事竊查原任貴州按察使今陞巡撫張廣
泗前往都勻府清理苖疆公同該處文武酌商機
要體察情形已由八寨帶領官兵分路前進宣導
嗣據凱里營都司羅資衮等報稱本年六月十七
十八兩日烏留寨兇苖不遵化誨糾合丹江等處
兇苖前來對敵分遣官兵三路夾攻兇苖大敗等
情(臣)恐兵單又飛調貴陽營官兵二百名星往協
助茲於八月初五日准撫(臣)張廣泗咨稱附近凱
里之丹江一帶頑苖寨數甚多地勢深險再三化
誨乃敢冥頑固結抗敵傷兵兼之屢經殺敗毫無
畏懼所當暫緩前進亟請大兵嚴加懲創庶此一
處帖服其餘部落自然望風而靡一勞永定等因
咨(臣)調撥官兵六七百名前來(臣)即派撥(臣)標官
兵四百名大定黔西平遠定廣新添等五協營官
兵五百名檄令定廣協副將蘇大有統領星速前
赴撫(臣)張廣泗駐劄處所聽候調遣署撫(臣)沈廷
正亦派撥官兵三百名前往𠞰撫去訖所有丹江
頑苖不遵化誨糾衆拒敵並(臣)遣𤼵官兵前往協
力𠞰撫情由理合具摺
奏明伏乞
皇上睿鑒施行謹
奏
覽奏已悉鄂爾泰亦經備細奏聞矣
同日又
奏為奏
聞事竊照廣西西隆州八達寨土目顔光色等結連西
林縣之岑扭岑顚屢行不法擄掠居民一案(臣)於
雍正六年六月二十五日准廣西右江鎮總兵(臣)
段宗岳移咨官兵會𠞰前來(臣)隨轉咨安籠鎮(臣)
蔡成貴去後嗣准該鎮兩次咨報遣派遊擊田昌
友賀成署守備李文仲並千把等帶領漢土官兵
前往會𠞰七月二十五日又准鎮(臣)蔡成貴揭帖
内開該鎮於七月二十二日統領守備趙延弘張
超並各營弁兵兼程前赴八達會𠞰同日又准雲
南督(臣)鄂爾泰咨移行調廣羅協廣南營及安籠
鎮添撥漢土官兵務期滅此兇夷以靖隣界緣由
(臣)亦會咨去後茲於七月二十八日准安籠鎮(臣)
蔡成貴咨為報明事内據遊擊賀成田昌友禀報
本月二十日有右江鎮令職等三路進兵二十一
日職等率兵照依左右山梁攻進守備李文仲督
礮攻取賊兵礮臺已經攻到八達寨脚詎知粤西
各路兵丁四山觀望不前離寨十餘里放礮虛應
故事未臨賊寨先即奔潰以致賊兵四路圍繞將
職等困於寨脚垠下致害官兵職等奮勇攻出守
備李文仲把總王承文俱皆陣亡等情本鎮據報
不勝駭異此實由粤西領兵官常顯虎左吉等不
遵分路會攻原議始則袖手旁觀繼則率兵奔潰
以致我軍勢孤失事茲據前情合先通咨等因到
(臣)即行派撥(臣)標及長寨安順兩營官兵令守備
許應虎帶領前赴八達聽候鎮(臣)蔡成貴總統調
遣會勦於八月初一日又准廣西右江鎮(臣)段宗
岳咨為飛報軍情事内據遊擊賀成田昌友呈稱
職等遵奉憲令分撥率兵由左右山梁下攻賊寨
守備李文仲督率礮隊攻取礮臺直抵八達寨脚
詎知憲撥各路之兵一人未至惟四山觀望而已
以致我兵孤注力竭賊兵恃粤通同外應竟四圍
旋繞將我官兵困於寨垠之下職等奮力攻出而
守備李文仲把總王承文在陣身亡士卒帶傷者
數十餘人竊思官兵既令會合進𠞰自當彼此相
援奮力攻擊庶成厥功不料憲臺所存何意竟按
兵不動使我兵困極遂至失機等情前來竊本鎮
督同左右兩江官兵所取賊右平寨與田將等所
取賊左平寨及左遊擊土田州等所取弄高俱係
中間賊寨山横箐密非若平荒大野彼此相顧者
比兼以賊人狡猾密布藥弩鎗礮我兵奮力進攻
俱難近寨詎意田將輕敵前進遂至有失本鎮急
遣官兵馳救施放沙礮打死賊徒六人始得漸退
猶令於八陽河北遥作復進之狀以待田將兵退
賊徒復來對敵戰至申刻始得歸營今田將等反
欲誣飾卸過且謂賊兵恃粤通同外應之語不知
出自何心何所指實而云然也等因到(臣)除飛飭
調撥官兵星速前往立即𠞰滅以申
國法以靖邊疆並咨安籠鎮(臣)蔡成貴將官兵被害
實情確數嚴查咨會統聽督(臣)鄂爾泰具疏
題報外理合繕摺奏
聞伏乞
皇上睿鑒施行謹
奏
此事情形朕皆洞悉無遺其會同鄂爾泰詳加籌畫相
機調遣速行𠞰滅早奏捷書可也
雍正六年十月二十二日貴州提督(臣)楊天縱謹
奏為奏
聞事竊照粤西八達寨逆㺜拒敵傷兵一案(臣)遣發官
兵前往協𠞰隨經具摺
奏明今三省官兵將八達𠞰平情由業同督(臣)鄂爾
泰會疏
題報矣至滇黔復遣堵𠞰川逆官兵今於本年十月
十一日據雲南尋霑營參將哈元生報稱奉四川
提督憲檄仰將滇黔官兵撤回九月二十日先令
遊擊張世傑帶兵起身二十一日卑職率領遊擊
卜萬年等自校頭口起營至阿驢地方猓古劄營
二十二日卯時起營行有三五里路忽然四山蠻
子約有數千呐喊竟來對敵即將阿驢杻鎻行營
卑職帶兵架礮衝開殺散賊蠻搶上赤布岩卜萬
年帶領官兵奮勇登岩會合有千總蘇世爵劉雄
把總張應舉馬玉四員奮勇爭先陣亡二十三日
官兵奮勇殺死賊蠻無數搶上赤衣臺卑職差調
張世傑到赤衣會合駐劄二十四日三下夾攻賊
蠻大敗四路逃竄緣賊蠻懷恨卑職連年征𠞰烏
米之仇作叛俟張總鎮官兵到日分兵進𠞰以盡
根株職查阿驢交界阿路嗎阿都沙罵等處俱係
阿驢姻親一帶現有川兵臨近駐劄可否移咨四
川提憲令其將弁就近堵𠞰等情次日又准鶴麗
鎮(臣)張耀祖咨稱九月二十九日據哈元生等驗
報隨於即日率領官兵自涼山拔營前來應援并
移四川提督飛檄官兵前往會𠞰又咨移烏蒙鎮
派兵三百名速赴軍前各等因到(臣臣)即飛飭威
寧營速發官兵二百名調取土兵五百名并調畢
赤營官兵一百名星往應援并咨移四川提(臣)黃
廷桂就近遣發官兵堵𠞰務盡根株以申
國法(臣)等仰仗
天威諒此餘孽不日即可掃除也理合一併奏
聞謹
奏
黃廷桂業經備悉奏聞矣此事實出意外傷損如許官
兵朕心惻然處實筆不能宣
同日又
奏為奏明事竊照新陞撫(臣)張廣泗前至丹江招撫
頑苗不遵化誨糾衆拒敵並發官兵協𠞰情由(臣)
業經繕摺具
奏後伏思此種頑苖必大加懲創使其黨類畏懼而
後可以望其革心向化(臣)查各標協營雖存有滅
逆大礮但黔省山高箐密礮體沉重携帶維艱其
餘礮位多不及遠(臣)隨星夜製造靖蠻大礮三位
能攻數里又造過山烏一十八桿俱能攻遠且甚
便捷(臣)於標下選派備弁兵丁帶(臣)新造大礮二
位過山鳥四桿前赴撫(臣)張廣泗行營聽用嗣恐
兵丁不足分佈適因粤西八達兇㺜已經𠞰平黔
省會𠞰官兵俱各回營(臣)隨調安籠安南等營千
把兵丁携帶大礮三位五子礮三位檄令遊擊田
昌友管領又調大定黔西長寨等營千把兵丁攜
帶五子礮四位檄令遊擊史應貴管領同田昌友
所領官兵俱赴凱里隨副將張禹謨一路聽候調
遣分佈進攻又派(臣)標弁兵帶(臣)新造大礮一位
過山鳥十四桿并五子礮一位又調平遠協弁兵
帶五子礮一位令守備任龍管領於十月初八日
起程前赴撫(臣)張廣泗行營聽用俱經咨明督(臣)
鄂爾泰署撫(臣)沈廷正在案兹仰賴我
聖主天威撫(臣)張廣泗於九月二十九三十兩日遣發
官兵攻取甲些烏歸等十餘寨擒殺不計餘皆奔
逃十月初五日丹江及各處頑苖聚衆千餘前來
攻營埋伏官兵四起奮勇截殺苖賊大敗乘勢追
逐攻破乜告等大小數寨初六日又將首惡之楊
牌楊堯楊烏暨附和抗違之也條楊列等二十餘
寨盡行搗除初七日又將逞兇之者良等寨亦行
攻𠞰連日斬殺苖賊無算餘衆皆畏懼奔竄隨有
壩構楊亭番仰等寨赴營悔罪求生是此番懲創
各處頑苖俱已破膽消魂況九股生苖經副將張
禹謨等開導化誨歸誠者已十之六七則丹江等
處内已奪其所恃外有重兵壓臨宣揚我
皇上恩威順者撫之逆者𠞰之指日即可平定所有(臣)
製造靖蠻礮過山鳥並節次遣𤼵官兵前往協𠞰
及據報大敗苖賊情形(臣)謹繕摺
奏明伏乞
睿鑒謹
奏
覽奏深慰朕懷爾儿所料理甚合機宜實屬可嘉
同日又
奏為恭繳
硃批奏摺叩謝
天恩事雍正六年四月二十一日(臣)家人齎捧
皇上批(臣)奏摺並
賜(臣)翎帽牙盒到黔(臣)隨郊迎至署恭設香案望
闕叩頭謝
恩祗領訖伏讀(臣)奏明事摺内所奉
硃批恐其諱匿隱飾草率完結仰見我
皇上愼重政治之
盛心向後苖狆案件遇有應如此料理者(臣)遵
旨奏明料理若與地方事機有掣肘之處(臣)與督(臣)鄂
爾泰商酌奏請
奉有
硃批伏念(臣)庸愚武夫知識短淺未能探本尋源乃蒙
聖主批示(臣)跪讀之下不勝惶悚感激隨欽遵
聞擒獲頑苖事一摺奉有
硃批(臣)思陸氏逞兇督(臣)鄂爾泰仰遵
聖主指授方略遣發官兵不旬日而即𠞰平實仰賴
上天垂慈
聖祖默祐暨我
皇上聖德天威所以成功如此之速不但我
皇上慶幸微(臣)慶幸即天下臣民亦莫不深為慶幸矣
所有奉到
硃批奏摺理合恭繳叩謝
天恩伏乞
睿鑒謹
奏
朕本涼德惟上賴
天
祖之庇祐下仗卿等賢臣之贊助耳期共勉之
雍正七年正月十九日貴州提督(臣)楊天縱謹
奏為
天威遠震頑苖歸誠事竊照丹江等處頑苖梗化抗阻
(臣)業經具摺奏
聞蒙我
皇上敕撥湖南兵丁來黔並
命荆州將軍及楚省撫提預備大兵聽候調遣威聲大
震遐邇苖蠻無不膽落魂驚又蒙
欽差廷臣
頒授方略撫(臣)張廣泗欽遵親率官兵撫𠞰兼施今仰
賴我
聖主仁威梗化各寨俱已平定其餘苖寨及自古不服
王化之下九股八萬古州等處生苖悉聞風向化陸續
相率歸誠而接壤鎮遠黎平邊界地方清水江各
處生苖據鎮遠知府黎平副將等具報節次化出
磨反迷反等一百六十餘寨共八千九百九十餘
戶歸附版圖認納糧賦從此邊疆永享寧謐之福
者皆感戴我
皇上之所賜也至阿驢逆蠻悖順恣惡糾黨阻截傷害
弁丁經川滇黔三省官兵分路進攻仰仗我
皇上天威逆首俱巳擒獲餘黨悉皆投誠三省官兵各
已撤回矣再黔省上游安順等府州地界接連粤
西邊境生苖除前節次招撫内嚮苖民俱經會疏
具
題在案今(臣)令署(臣)標中軍事副將劉成謨會同貴
西道王廷琬署安順府知府朱齊年差委員弁兵
役土人又陸續化出高要等百十餘寨以上歸化
各寨生苖(臣)現委副將劉成謨會同知府朱齊年
等及接壤各該地方府州等官將從前嚮化生苖
界址會勘明白分定管轄收納錢糧籌設汛防並
令將有未化及者悉行化出統俟化出之日彙造
戶口冊籍移送督撫兩臣會核
題報理合一併具摺奏
聞伏乞
皇上睿鑒謹
奏
覽奏俱悉善後事宜尤為切要勉為之
同日又
奏為謹陳頑苖梗化情由仰祈
睿鑒事竊(臣)叨蒙
皇上殊恩授以提督重任時凛冰淵猶恐隕越凡地方
諸務(臣)與共事諸臣惟一心一德協恭盡職不敢
違我
皇上諄諄訓誨至有不諳事機者雖已去任(臣)亦不敢
為之隱諱也丹江等處頑苖底定情形除另摺具
奏外(臣)將此番梗化之由為我
皇上陳之查丹江等處苖人上年正月内督(臣)鄂爾泰
面與今陞任撫(臣)張廣泗籌畫苖疆必逐處清理
俾之盡入版圖議令量帶兵丁隨護宣布
聖主好生之仁柔遠之德使諸苖人傾心内嚮原無用
兵之意也乃有前任署撫(臣)祖秉圭不諳事機於
張廣泗未行之先日在教場操點兵馬聲言要盡
𠞰九股丹江生苖以致苖人聞知啓其貪生畏死
之心逞其蠢頑兇横之性繕甲械築險要肆行阻
抗勞師動衆費用錢糧(臣)不知祖秉圭是誠何心
祖秉圭不諳之處猶不特此也鎮遠府施秉縣屬
石狗琵琶二寨被刦之事乃一尋常盗案而劄(臣)
調兵欲大加懲創至如米貼酋婦陸氏悖逆拒捕
殺害官兵雖屬隣境(臣)恨不能滅此朝食隨飛調
各營路官兵前往協𠞰而祖秉圭意謂事非本省
乃將撫標兵丁不行遣發夫事有大小情有輕重
凡為封疆大吏務必細察熟籌然後措施庶免混
淆祖秉圭乃顚倒紊亂幾至誤公可謂不諳之甚
者也今丹江等處悉已平定所有梗化之由(臣)不
敢隱諱謹具摺奏
聞伏乞
睿鑒謹
奏
所奏各情由知道了然頑蠢生苗亦必經此一番懲創
方可圖維久安之道至祖秉圭之不能勝任朕因覺照
所以即予罷退也諸如此類情事焉能逃朕鑒察
雍正七年八月十一日貴州提督(臣)楊天縱謹
奏為年歲豐稔仰祈
睿鑒事竊照黔省今歲雨暘時若凡民苖地方所種麥
蕎俱有十分收成至所播田禾各處亦俱豐收今
早榖登場晚榖亦將收穫豆苖悉皆茂盛軍民咸
歌大有兼聞雲南亦稱樂歲(臣)在省城將及三月
於布政司處見有思州府詳報本年七月初八初
九初十十七十八二十二等日府城連見慶雲彩
色異常等語隨據鎮遠協副將張禹謨禀據分防
思州把總報同前由到(臣)其慶雲彩色督臣繪圖
進呈
御覽又據黎平協副將趙文英呈報文英奉檄清理苖
疆於七月二十五日至梅得後山單刀嶺上劄營
是日從未至酉忽覩祥雲起於西南華光燦爛五
彩異常凡在軍營漢土官兵並歸順苖人同時觀
望無不額手懽騰稱為竒瑞理合報明等情據此
欽惟我
皇上御極以來竒祥疊獻嘉瑞頻呈今慶雲於一月之
内連見數次乃從來之所未有亘古之所罕聞此
皆我
皇上敬
天法
祖至誠感召之所致也(臣)生逢
盛世忝任邊疆覩此風調雨順物阜民安(臣)實不勝懽
忭之至謹具摺奏
聞伏乞
睿鑒謹
奏
據奏年歲豐稔慶雲疊見實緣鄂爾泰忠誠之所感召
朕曷勝嘉悅欣幸之至
雍正八年十月二十六日貴州提督(臣)楊天縱謹
奏為恭報
天威遠播克復烏蒙併大敗鎮雄逆賊情由伏祈
睿鑒事竊照烏蒙逆猓悖叛猖狂(臣)據報之時即飛調
官兵咨移安籠鎮(臣)哈元生總統前往撲滅並咨
川滇撫提諸臣速發官兵堵禦會𠞰(臣)業已繕摺
奏
聞亦經督(臣)鄂爾泰具疏
題報在案嗣於九月十六日據雲南鎮雄營參將韓
勲報稱鎮雄夷目施額法漏等勾通作叛(臣)隨飛
檄前遣官兵内酌撥星赴鎮雄奎鄉援應並徑檄
四川永寧協速發官兵前往鎮雄彈壓會𠞰九月
二十六日准鎮(臣)哈元生咨稱本鎮帶領官兵於
九月二十日抵得勝坡駐劄二十一日烏蒙逆賊
約有二萬之衆分三股漫過官防海子將村寨塘
房盡行燒燬張旗呐喊殺奔前來本鎮同副將徐
成貞遊擊王友文各帶官兵分中左右三路而進
與賊對敵從辰至酉鎗礟打死夷賊無數斬獻賊
首三十餘顆賊衆大敗等情到(臣)十月初一日又
准鎮(臣)哈元生咨稱九月二十一日殺敗賊人情
形業經通報在案二十二日夷賊分作十二三路
而來本鎮仍同徐副將王遊擊分兵三路與賊對
敵從辰至未相持甚久見其為首者係阿底夷目
黑寡莫莫本鎮隨箭射黑寡落馬斬其首級復射
兇賊一名夷兵方行敗遁追殺約五里之遙時因
天晚收兵回營等因到(臣)十月十一日據鎮雄營
參將韓勳報稱九月二十六日晚逆目施額法漏
勾通烏賊並夷良一帶地方叛目阿布等帶領夷
賊七八千劄立奎鄉對面山嶺甚是猖狂於二十
七日竟分九股前來拒敵卑職與遊擊王弼守備
王應熊等各率千把外委分兵七路與賊對敵鎗
礮打死百十餘人斬獻首級六顆夷賊大敗二十
八日逆賊又來圍攻卑職等復分兵攻擊傷斃夷
賊二百餘人生擒四人斬獻首級五十餘顆賊又
大敗十月初二初六兩日又殺敗逆賊追趕二十
餘里至近龍街子地方焚燬逆夷五十餘寨等情
到(臣)十月十五日又准鎮(臣)哈元生咨為恢復烏
郡飛報大捷事内稱本鎮於本月初八日自得勝
坡督率官兵分途進𠞰前至以那劄營有叛逆二
萬餘衆竟在對山呐喊連站十有餘里本鎮於初
九日夜密令遊擊王友文參將康世顯等分帶官
兵預於各路埋伏以聽信礮為號出竒攻擊初十
日五鼓時分本鎮同徐副將統領官兵由中路對
敵逆賊分數十餘股止顧拒敵不知信礮聲響左
右兩路竒兵突出賊衆不能抵敵大敗四奔官兵
奮勇追殺連踏賊營八十餘座鎗礮打死逆賊不
計其數追至稻田壩官兵奮勇冒險殺過松林直
搗巢穴恢復烏郡實為大捷並喜官兵俱保無虞
隨劄營於鳳凰山至於羣兇授首分遣官兵接應
東川鎮雄統俟另文咨報所有恢復烏郡𠞰殺逆
蠻情形理合通咨等因到(臣臣)看得烏蒙悖叛兇
殘已極凡我官兵無不痛心切齒即食肉寢皮猶
有餘恨今仰仗
皇上天威兼得督(臣)鄂爾泰籌謀調度各官兵奮勇攻
擊賊衆大敗恢復府治(臣)准到捷文即出示曉諭
兵民無不慶躍懽騰至鎮雄叛目施額法漏等已
經參將韓勳率兵攻擊賊衆潰散東川逆夷亦經
雲南提(臣)張耀祖統率官兵𠞰殺大敗不日俱會
集烏蒙但此逆夷窮兇極惡實無比倫必須搜𠞰
淨盡始獲寧謐今雖恢復而賊首賊目尚未就縛
官兵駐劄鳳凰山更宜嚴壘防備(臣)隨飛咨哈元
生務要嚴加𠞰洗無遺根株並謹慎防維不致疎
忽去訖除各路進𠞰逆賊一切情形統聽督臣分
析
題報所有屢敗逆賊克復烏蒙情由(臣)謹具摺奏
聞伏乞
皇上睿鑒謹
奏
此番克復烏郡𠞰滅逆猓功效捷速實仰賴
上天神明祐庇殊非人力之所能者朕不勝感慶之至
雍正九年九月初八日貴州提督(臣)楊天縱謹
奏為奏明事竊照古州清江丹江八寨來牛定旦等
處苖民俱稱安靜都江上下河道亦已開通地方
寧帖惟滚縱及外滚塘才瓦等寨尚未歸化近經
署古州鎮(臣)董芳先後布置皆感畏
聖主恩威投誠繳械認納錢糧悉歸版籍至於銅仁稿
坪落塘等寨兇苖經新調古州鎮(臣)韓勲副將張
禹謨等先後動兵將逞兇與夫附和匿犯各寨搗
燬正兇亦已拏獲楚兵業經撤回其餘黨今亦陸
續捕獲至附近苖民俱已嚮化就撫獻繳鎗標該
文武等現在會商清編戶口分布彈壓此皆仰仗
皇上天威聖德所以到處成功如此之速苖疆從茲安
定邊隅永享寧謐之福矣(臣)不勝慶幸之至除一
切善後經遠事宜俟(臣)與督撫兩臣悉心籌畫另
疏會
題外(臣)謹具摺
奏明伏乞
睿鑒謹
奏
凡此皆緣卿等文武和衷忠誠任事有以感格
上蒼垂祐之所致嘉悅之懷筆難宣諭
同日又
奏為奏
聞事竊照烏蒙猓賊叛逆仰賴
天威遠震醜類立除其地方應添設官兵業經督(臣)鄂
爾泰具題奉
旨俞允欽遵在案所有應撥兵丁除滇省已陸續到彼
外至黔省撥添威寧鎮雄兵丁共七百名(臣)於上
游各標協營招募新兵内已經撥發交明收伍其
黔省前留戍守官兵亦在陸續撒回至昭通地方
並稻田壩等處田畝本年六月内偶起螣蟲昭東
鎮(臣)徐成貞於本月二十六二十八兩日公同文
武列牲具文詣郊致禱越二日忽有神鴉結羣從
空飛來將田内螣蟲盡行啄食禾苖甚是茂盛並
無傷損又曠土内蕎籽遍野自生結實漢夷紛紛
割取充食此實亘古未有之竒祥皆由我
皇上除害保民
聖德神功之所感召也(臣)准據昭東鎮(臣)徐成貞威寧
營參將田昌友各咨報前來曷勝懽忭慶躍之至
除咨督臣具題外(臣)謹繕摺奏
聞伏乞
皇上睿鑒謹
奏
嘉悅覽焉
雍正九年十二月十七日太子太保原任貴州提
督(臣)楊天縱謹
奏為請
旨事竊(臣)前荷
聖恩賞給奏匣四箇地方有應辦之事令(臣)陳
奏今蒙我
皇上隆恩加(臣)宫保職銜
予歸田間閒住雖無事辦理但(臣)沐
恩深重瞻依心切若非不時具摺叩請
聖安犬馬戀
主之忱何由少慰所有
欽賜奏匣或准帶回或應繳
進之處(臣)未敢擅便謹具摺請
旨伏乞
皇上睿鑒施行謹
奏
摺匣允汝帶回留為請安之用朕因念汝年紀過高准
予歸休蓋出於不得已終始成全起見朕實深惜之今
雖在家閒住如偶有所聞所見以及朕之用人行政處
凡關益國益民之言何妨照舊陳奏以盡汝奉公之心
特諭
雍正十年六月十二日太子太保原任貴州提督
(臣)楊天縱謹
奏為敬抒未盡之愚衷仰祈
睿鑒事竊(臣)一介庸陋叨膺
簡任黔提尸位素餐毫無報稱乃蒙
皇上垂憐衰老曲賜保全加以職銜准(臣)休致是(臣)受
聖主隆恩實逾於覆載即世世銜結何能報答
高深(臣)今歸里閒居曉夜心懷感激回思黔地尚有苖
疆各處要缺宜令揀選保題者(臣)不敢以去任而
緘默不言查黔省上游之長壩歸化長寨定廣平
越威寧下游之都勻銅仁黎平黃施及新設之古
州清江丹江等鎮協營皆為苖猓巢藪最關緊要
内止定廣都勻黎平三協營准其保題在案其餘
俱係要缺守斯土者非熟悉苖情曉暢機務人地
相宜之員弗克勝任若候部推恐新選之員不諳
此地情形未免僨事(臣)愚謂以上各標協營自副
將起至守備等缺宜一例准其
題補庶營伍實收得人之效而地方大有裨益矣抑
(臣)更有請者雲貴廣西三省内擁猓僰猺獞苖狆
諸蠻外通西藏緬甸交趾等國實西南最重之隅
必謀略超倫經濟弘遠勛績昭著者方能節制今
陞大學士伯鄂爾泰自奉
命總督三省軍務以來仰遵
聖主指授方略事事措置得宜而威望久為番夷凛畏
但地處遐邊人最狡悍此時雖曰安靜然界連西
番猶當慎加防範且烏蒙古州等處新經平定久
安長治事宜尚須圖維(臣)仰懇
皇上命鄂爾泰仍赴總督之任再行辦理實於三省地
方大有裨益至於江南亦屬緊要督(臣)高其倬實
係賢能大臣應令回任辦事則彼此政事均慶得
人也此(臣)愚昧之見是否允協伏乞
皇上睿鑒謹
奏
所見目前固是不可行之久遠朕自有權度輕重辦理
之道
硃批諭旨卷七十四
