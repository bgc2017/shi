欽定四庫全書
硃批諭旨卷八十二
硃批馬紀勲奏摺
雍正五年正月初三日四川川北總兵官(臣)馬紀
勲謹
奏為奏明事竊(臣)邊鄙武夫荷蒙
皇上簡拔隆恩得補四川川北總兵受
恩深重時切圖報伏查川北一鎮上連秦省下接荆襄
雖居腹地實為水陸要衝幸蒙我
皇上教養有加地方寧謐兵民相安營伍事宜漸次就
理惟營中盔甲旗幟緣節次口外出師大半破損
操練之際不足以壯軍威今(臣)現在咨商提臣動
支公費加意補造務期軍容改觀仰副
聖主慎重疆圉整飭營伍之至意理合繕摺
奏明謹
奏
覽奏知道了凡百處惟只據實方好
雍正五年九月初二日廣東韶州總兵官(臣)馬紀
勲謹
奏為恭繳
硃批奏摺事竊(臣)扵川北總兵官任内敬具奏明事一
摺恭奉
硃批伏思(臣)躬沐
天恩至深至厚凡屬應辦事務敢不實心整理今欽承
諭旨惟有益加黽勉以期仰酬
殊眷惟是(臣)奉
命調補廣東扵本年三月二十一日自川北起程時其
步兵盔甲已經造成二百三十四頂副號褂四百
件餘因公費不足尚未造竣(臣)已飭行該標中軍
令其陸續製造以壮軍容所有
硃批奏摺理合恭繳伏乞
皇上睿鑒謹
奏
覽
廣東營伍懈弛將弁貪婪廢壊已極當竭力整飭務令
改觀莫負朕委任至意勉之勉之
同日又
奏為恭謝
天恩事竊(臣)於川北總兵官任内遣家人恭進跪請
聖安奏摺因(臣)初次進摺不諳欵式冒昧之罪實無可
逭乃荷
皇上洪慈
曲賜寬宥不加議處格外
殊恩雖捐糜頂踵亦何能仰答
摺奏
謝謹
奏
覽
雍正六年四月二十六日廣東韶州總兵官(臣)馬
紀勲謹
奏為恭繳
硃批奏摺事竊(臣)於雍正五年九月初二日敬具恭繳
硃批一摺奉到
皇上硃諭仰見
聖明在上洞悉靡遺(臣)跪讀之下感悚無地惟有竭力
整飭仰報
皇上高厚之恩(臣)於所屬營伍時加訓飭今已漸次整
理其現在將弁(臣)亦諄切教誡尚俱克稱厥職如
後有懈弛不法(臣)斷不敢姑容貽誤上負
聖主委任至意又(臣)敬具恭謝
天恩一摺奉
硃批實心辦事四字人皆視為口頭常語殊不知言之
甚易行之甚難於此加勉可也欽此(臣)感沐
皇上簡拔殊恩銘心刻骨分宜竭盡忠誠力圖報效惟
是實心辦事要非克盡私欲行之實屬甚難今欽
承
聖訓(臣)實力奉行以副
聖主知遇之隆恩所有
硃批奏摺理合恭繳伏祈
皇上睿鑒謹
奏
内外臣工但能勉一誠字何愁天下不大治少涉欺蔽
朕之耳目偶或不到則必至悞事矣汝等大員身膺封
疆重寄無論本省他省凡關國計民生要務皆宜秉公
據實入告倘私意未融幾事不密擅作威福惑朕聽聞
則大不可若如此不但於朕無益自亦不免禍殃汝年
方壯盛當為朕分外效力以報知遇殊恩然須審已量
力設不能秉公愼密則又不如止盡職分内事毋為出
位之思也
雍正七年三月二十二日廣東韶州總兵官(臣)馬
紀勲謹
奏為恭繳
硃批奏摺事竊(臣)於雍正六年四月二十六日敬具恭
繳
硃批一摺奉有
皇上硃批伏念(臣)受
恩深重未報涓埃敢不竭盡愚誠以仰答
知遇但恭逢
聖明在上萬國盡登熙皥已無不遂之民生况(臣)智識
硃批奏摺理合恭繳伏祈
皇上睿鑒謹
奏
條陳一摺留中凡有密奏密之一字最為切要臣不密
則失身稍有疎漏傳播於外經朕聞知則貽害於汝匪
淺追悔亦莫及矣愼之愼之
同日又
奏為敬陳管見仰祈
睿鑒事竊(臣)邊鄙庸材身受
皇上逾格隆恩即捐糜頂踵亦難言報稱惟一誠自矢
知無不言庶以稍盡(臣)職謹抒一得之愚為我
皇上陳之
一錢糧宜剔弊源也竊惟錢糧之虧欠多由於胥
吏之侵蝕而胥吏之舞弊必恃乎幕客之勾通(臣)
請嗣後各州縣經管錢糧之内幕年終令出並不
勾通胥吏之結與司道府倘胥吏侵蝕發覺則經
管錢糧之内幕與之同罪若錢糧三萬兩以上之
州縣幕客經管至五年吏無侵蝕民無積欠官無
一盜案宜會審也伏查定例内營兵獲盜不許武
員私審移解州縣官審理今宜稍為變通查營兵
獲盜移解後係原失事之州縣官自上緊即行嚴
案難結故意稽延時日圖卸責於後任不知緝盜
以速為要如所獲之盜到案迅即訊明確數飛擒
夥黨自易結案若遲延不即審訊黨羽巳聞風遠
颺矣又有沽名之人故意將實作虛聽其狡辯之
詞遂將盜賊縱放武員竟無所查察止任州縣之
操縱不但盜賊每多漏網更足以長盜風(臣)請嗣
後獲盜之日無論捕役營兵之所獲應令州縣官
會同營員共訊將公審供由令營員具文通報存
案營員有同審之責時時得以催訊州縣自不能
稽延營員為同審之官虛實得以參酌州縣自不
能縱脱而營員訊知盜黨之蹤跡即可以跟緝立
擒矣
一要缺不可虛懸也竊見邊海各省有苗猺猓㺜
黎獞之地多係煙瘴之區地既僻遠民亦難治除
知府之外即同知通判等官亦俱有撫綏彈壓之
責非長材難以勝任故督撫於州縣中特題亦有
於内地之同知通判中調補有三年俸滿即陞者
有五年俸滿即陞者所以恤其苦而酬其勞也(臣)
原為地擇人仍留内地委署竟似為人擇地名雖
要缺需才實則借缺引手(臣)請嗣後所調之沿邊
沿海要缺同知通判等官必令其實赴本任即署
篆亦止令署本府所屬之州縣庶幾要缺得人以
整飭諸務皆綜理經營則俸滿遷除方不為倖致
矣
一水利宜興修也竊照民生所最切者為農事農
事所最切者惟水利(臣)為粤東計則水利尤所宜
修查前任撫(臣)楊文乾疏稱廣州府屬三水南海
兩縣肇慶府屬高要高明四會三縣圍基共七十
一處其頂衝二十六處宜用石工修築次衝四十
五處亦必須用椿用埽上植榆柳使之根生蔓延
難即以土圍基而論每一圍田數百頃每歲修至
數百金若衝決又需數百金是土圍基之歲修每
年合計數萬金一皆出之民間惟改用石工可省
小民無限之金錢第石工費大不便動支正項(臣)
請開一事例
敕下督撫酌量應捐數欵妥議確數報部先估計所用
該若干完工即行停止再請修浚圍基而外村中
之陂塘竇閘田間之溝洫泉源亦宜疏濬將各府
之同知通判加以水利職銜各在所屬州縣各村
一誠心報
主故不避越職之嫌謹繕摺奏
聞如果(臣)言可採伏祈
皇上敕部議覆施行謹
奏
覽
雍正七年六月十五日廣東韶州總兵官(臣)馬紀
勲謹
奏為敬陳一得之愚仰祈
睿鑒事竊(臣)接閱邸鈔見凖噶爾不遵
王化背負
國恩侵暴兇殘跳梁跋扈我
皇上欽命大將軍出師征討(臣)宜荷戈前驅以宣力疆
場緣粤東僻遠得見邸鈔甚遲所載節略不能詳
備是以未敢冒昧
奏請伏思軍前一切機宜自蒙我
皇上指授方略大將軍等必奉行盡善(臣)材庸識陋不
敢置議至腹裏應辦併邊上事宜就(臣)見聞所及
為我
皇上陳之一大兵出塞邊防更宜嚴密也一軍需宜另
設員督理也一軍前辦事之員應令督撫揀選咨
送也一軍前咨取人員不得濫調多人滋勒索而
曠職守也一馬駝宜多備也一奏銷宜變通也以
上六條據(臣)管窺臆見未知有當與否伏乞
皇上睿裁謹
奏
覽奏朕嘉汝之心而鄙汝之識汝所知者乃向日邊塞
情形今僻處粤東總未聞此番措置之方略耳如所陳
六條尚思慮不到仍須汝之條奏然後採擇施行則朕
亦何敢孟浪而輕為此大舉耶其中不得已之情總仰
頼
上天垂慈助佑將來天下後世自能洞然明白也
硃批諭旨卷八十二
