欽定四庫全書
硃批諭旨卷一百五十四
硃批葛森奏摺
雍正五年六月初七日江安糧道(臣)葛森謹
奏竊(臣)至愚極陋荷蒙
皇上天恩逾格超擢
簡任糧道感沐
洪仁夙夜冰兢惟有矢忠矢愼勉竭駑駘仰報
聖恩於萬一(臣)自本年四月初八日到任迄今方及兩
月其一切事宜尚未深知容(臣)查確再爲另
奏兹交代錢糧冊内查得前任糧道馬世烆有接受
前道王希舜動給未還并本任内透支墊給預借
各項共銀五萬七千九百六十餘兩米二百一十
三石零雖有借支領結尚可追抵之項竝非盡屬
無着但現今交盤倉庫巳非實在交收至現在交
收存庫銀四十四萬八千四百餘兩馬世烆未經
解部將來起解每千應有飯銀十兩添平銀三十
二三兩約共需銀一萬九千餘兩(臣)向馬世烆催
交據稱前任竝無交下之語馬世烆當日亦未詳
明着落從前經收之員以致懸項但飯銀添平係
解部必需之項(臣)何能代爲賠墊只得一并揭報
總督巡撫現候批示再查糧道倉内有捐監還漕
米二萬八千五百八石零經督撫題明奉
旨准發蘇州松江太倉三府州屬減價平糶(臣)現在按
數給發所有馬世烆任内那移未淸款項(臣)謹另
單臚列恭呈
御覽伏乞
皇上睿鑒謹
奏
理應代催完項者毋得苛刻若與例不符徇情欺隱之
款豈可代人認過馬世烆猶可王希舜貪饕巳甚萬難
寬宥然馬世烆聰明人也交代之際王希舜若不以利
動之亦焉肯甘爲徇隱百凡總以秉公處之
雍正五年八月十六日江安糧道(臣)葛森謹
奏爲恭繳
硃批叩謝
天恩事竊(臣)至微至賤荷蒙
皇上格外洪仁超用糧道感戴
聖恩夙夜惶悚兹於八月十四日跪接
硃批諭旨當即望
闕叩頭謝
恩捧讀之下仰見
聖諭明切周詳無微不照(臣)何人斯得蒙
皇上硃批教訓感激難名銜結無既惟有凜遵
諭旨不敢苛刻亦不敢徇隱矢公矢愼實心奉行以仰
答
高厚於萬一耳爲此繕摺叩謝
天恩所有奉到
硃批諭旨理合一併恭繳伏祈
皇上睿鑒謹
奏
朕觀旗籍人員大都不可以臨財每利令智昏身家性
命皆有所罔顧不知無恥習氣何至於此汝於操守二
字極宜加勉保全滿洲顔面爲要如博濟等非前車之
戒乎從來貪夫徇利未有不害及其身者當彼營求之
際孳孳不倦亦豈知正所以賈禍也言之殊堪憫惻可
惜父母生育之身可惜君上成全之德可惜半世功名
千百年人物區區銅臭寧足相抵且又弗克受享則亦
何所爲而樂此不爲疲耶能於此一節把持得定其餘
保汝皆堪從容造就勉之勉之
雍正五年九月二十八日江安糧道(臣)葛森謹
奏爲恭繳
硃批叩謝
天恩事竊(臣)於本年九月二十五日跪接
硃批諭旨當即望
闕叩頭謝
恩敬讀之下感蒙
聖訓周詳懇切操守二字
垂誡再三(臣)自思何等之人得蒙
皇上恩旨頻頒
硃批屢降讀至可惜父母生育之身可惜
君上成全之德可惜半世功名千百年人物之
諭旨即天地亦未有如此生成父母亦未有如此顧復
聖意宏深期在遠大(臣)感激難名銜結無既滿洲顏面
皇上教訓惟有潔已勵操竭力遵行以仰答
聖恩於萬一耳謹將奉到
硃批諭旨繕摺恭繳伏祈
睿鑒謹
奏
言之易行之難凡事固由勉強而後臻於自然然勉於
一時易勉於久遠難必須時時省察事事體騐見理明
透立志剛堅方不被物欲所囿以致虧節失度提起一
腔血性鼓動丈夫氣槩漸次自有得力處也
雍正五年十一月二十二日江安糧道(臣)葛森謹
奏爲恭繳
硃批叩謝
天恩事(臣)於本年十一月十一日跪接
硃批諭旨當卽望
闕叩頭謝
恩敬誦
聖訓廣大精詳無所不該伏思行不逮言卽爲浮辭終
不如始即爲改操伏讀
恩訓勉(臣)以言之易行之難勉於一時易勉於久遠難
聖意宏深造就之心期在遠大及讀至時時省察事事
體驗見理明透立志剛堅方不被物欲所囿以致虧
節失度
聖言涵蓋并包萬有矣更讀至提起一腔血性鼓動丈
夫氣槩漸次自有得力處
教誨之中寓有誘掖周詳懇至反覆叮嚀天地生成父
母教育未有如此(臣)何人斯得蒙
恩訓屢降感激無地夙夜凜遵(臣)本屬至愚何能到自
然地位惟期言行相顧不使操守二字徒託空言
始終不渝勉力奉行以仰報
聖主教訓隆恩於萬一(臣)謹繕摺
奏謝所有奉到
硃批理合恭繳謹
奏
仰遵前諭加勉可也至於言行相符與否斷難逃朕耳
目
雍正六年正月二十四日江安糧道(臣)葛森謹
奏爲叩謝
天恩恭繳
硃批事雍正六年正月二十日(臣)跪接
硃批諭旨竝
欽賜福字當卽恭設香案望
闕叩頭謝
恩祗領訖伏念(臣)至微極賤毫無報效荷蒙
皇上不次擢用巳屬逾分又蒙
告誡屢頒
宸翰寵錫(臣)何等之人叨受
格外洪恩深重至此欣忭惶悚一時交集惟有凜遵
訓旨竭盡駑駘朝夕警惕勉副
皇上日月明鑒仰答
高厚於萬一耳爲此繕摺叩謝
天恩所有奉到
硃批合併恭繳謹
奏
寵錫之加固在朕躬能否永遠承受則在於爾也諸凡
愼之
雍正六年十一月二十八日山西按察使(臣)葛森
謹
奏爲恭謝
天恩叩請
陛見敬聆
聖訓事竊(臣)蒙
皇上恩簡江安糧道自雍正五年四月内到任以來歴
今一載有餘涓埃未報捫心自問悚惶無措兹又
荷
聖主隆恩將(臣)陞授山西按察使聞
命自天慚懼無地伏念臬司一官爲通省刑名總滙務
俾盜息民安刑淸政肅始能無負
皇上任使至意若不仰懇
聖恩賜以
訓旨(臣)雖殫竭駑駘總不能免於貽誤伏乞
皇上垂念(臣)知識短淺外任未久俯容將經手錢糧交
代淸楚之後星馳赴
闕叩請
聖訓庶仰體祗遵不特(臣)得免隕越而晉省官民亦共
沐
皇恩於無既矣理合繕摺
奏請仰祈
聖鑒爲此謹
奏
允爾所請到京聆朕訓旨然後再赴新任
雍正七年五月初十日山西按察使(臣)葛森謹
奏爲欽奉
上諭事本年五月初九日(臣)奉總督范時繹牌行准部
文内開奉
旨西安軍需錢糧着倉場侍郎劉于義山西按察使葛
森前往淸查核算欽此欽遵當即恭設香案望
闕叩頭謝
恩訖伏念(臣)一介卑微毫無知識荷蒙
皇上天恩屢次超擢有加無巳每逢
命下輒自慚汗無措今復降
恩旨令(臣)協同倉場侍郎劉于義前往淸核西安軍需
錢糧拜
命之日惶悚益深惟有敬凜遵奉竭盡駑駘以仰副
皇上任使至意但(臣)自應即刻赴
闕恭請
聖訓因有經手糧道任内倉庫錢糧除庫項業巳交與
署道張暻樞查收外所有存倉稻榖五萬九千一
百餘石尚未盤量但此項榖石貯倉將及兩載不
無氣頭厫底未免略有折耗若俟署道逐一盤量
必致濡滯時日倉榖關係重大(臣)何敢忽略現在
呈請督撫委員公同監掣如有折耗照數按補(臣)
又將糧道任内所得收放羨餘銀兩留存道庫以
僃買補折耗一俟督撫批准(臣)即兼程赴
闕請
訓爲此繕摺奏
聞謹
奏
今差汝赴陜查核軍需錢糧斯乃大案也總以秉公得
當爲要倘或徇庇寬縱以及瞻顧因循抑或深刻搜求
至於拖累無辜均屬不可汝身之見重見棄於朕即在
此舉莫負一番特恩委任莫誤半生事業功名愼爲之
毋忽
雍正七年十二月十五日辦理噶斯軍需甘肅布
政使(臣)葛森吏部郎中(臣)鼐滿岱刑部郎中(臣)福
寧謹
奏爲請
旨事竊(臣)等奉
旨辦理噶斯軍需事務俱關動用錢糧干係甚重須以
印信爲憑伏懇
皇上可否
准給關防一顆將來文移往來始有憑據俟事竣之後
恭繳禮部再(臣)等查得自肅州至京程途稍遠軍
需緊要若雇兼程脚騾往返甚需時日難免遲滯
(臣)等仰祈
聖恩嗣後奏摺可否
准於驛馬飛齎則事無遲誤而於軍需亦屬有益矣爲
此繕摺請
旨伏乞
皇上睿鑒施行謹
奏
巳有旨矣張廷棟亦曾奏過汝等前此請將騾頭更換
西路大兵馬匹移爲噶斯軍需之用何荒唐至於此極
有如是輕重倒置之理乎另有旨諭部
雍正八年三月十七日辦理噶斯軍需甘肅布政
使(臣)葛森西安布政使(臣)張廷棟吏部郎中(臣)鼐
滿岱刑部郎中(臣)福寧謹
奏爲奏
聞事竊噶斯軍需(臣)等一切遵照部文敬謹辦理去歲
因天寒草枯之際新買之馬恐急切不能臕壯冒
昧
奏請欲買騾頭易換大兵馱載馬匹又欲暫撥營馬
蒙
皇上訓誨諄切指示詳明(臣)等無任惶恐驚懼又蒙
皇上將出京之兵寬期月餘其應需馬匹(臣)等隨卽在
於寧夏洮岷西寧并口外蒙古扎薩克各地方分
頭採買自正月二十五日起至三月十五日止照
依時價自五六兩至十一二兩不等陸續買獲正
餘馬共一千一百三十匹俱巳收槽餧養(臣)等現
奏蒙
高厚於萬一謹此繕摺奏
聞謹
奏
將緊要處應用馬匹而欲撥換於閒處僃用汝等昧於
輕重之識見可知將他人辦就之事而欲移爲己益汝
等徇於偏私之念慮可見一生爲人居心被朕輕鄙而
毫不愧悔但以未加處分爲幸汝等寡廉鮮恥之胸懷
更可笑矣汝等雖猶靦顔強爲摺奏朕批諭之際殊覺
筆毫澁滯也
雍正九年六月初四日雲南布政使(臣)葛森謹
奏爲恭謝
天恩事雍正九年五月二十九日奉雲南巡撫牌准刑
部咨爲羣盜劫掠事案内因(臣)署江蘇布政使有
盜犯沈聖文改名沈章曾爲司差不能查出部議
降二級調用奉
旨葛森著降二級從寬留任欽此(臣)隨即恭設香案望
闕叩頭謝
恩訖伏念(臣)至愚極陋荷蒙
皇上天恩歴擢至司道於地方姦匪理宜嚴加稽察前
因署江藩任内不能稽查周密致爲衙役欺蒙疎
忽之罪實難辭責乃蒙
皇上高厚洪慈矜憐愚昧從寬留任跪讀
(事)期夙夜補過仰圖報效
洪恩於萬一耳所有感激微忱理合具摺
奏謝伏乞
睿鑒謹
奏
覽
同日又
奏爲奏
聞事竊查滇省地方今歲自春徂夏雨暘時若據各府
屬所報豆麥收成實有十二分十分八九分不等
通省高低田地徧行栽插竝蚤蕎雜糧無不茂盛
近來闔省米糧價値較之往年平減漢夷歡騰軍
民忭舞此皆我
皇上敬
天勤民感召所致也理合具摺奏
聞仰慰
聖懷謹
奏
覽
路途遙遠既無緊要應奏事件何必徒勞往返爲塞責
之舉若借此欲以挾制上司恐嚇屬員則尤屬不可誌
之汝庸才也惟務實行做好官是乃良圖若勉強舞才
具弄聰明非長策矣勉力效法鄂爾泰居心可也
雍正九年八月十九日雲南布政使(臣)葛森謹
奏爲奏
聞事竊查烏蒙新改之昭通府自兵燹之後田地荒蕪
米價昂貴凡安插之殘黎招來之農賈俱給田地
各與籽種并於大關壩等處隙地委員採買蕎種
督率耕種以望秋收又撥米糧減價平糶接濟民
食今於七月内據昭通東川二府稟稱昭通府之
稻田壩八仙海等處并魯甸各寨以及東川巧家
等處去歲夷人種過蕎地今年竝未耕種忽從舊
根發生新蕎俱甚茂盛與本年新種者無二漢夷
歡騰米價大減又六月二十八日八仙海稻田壩
等處禾苖忽生赤虫蠶食稻葉忽有飛來烏鴉將
赤虫食盡稻苖竝無傷損等語(臣)思蕎自天生虫
爲鳥食實見所未見聞所未聞此皆我
皇上欽若之誠感召
天恩所致而(臣)懽忭之下愈深儆惕悚惶再滇省地方今
歲自春徂夏雨暘時若至六月間數次大雨山水
暴發以致雲南曲靖二府之昆明宜良尋甸州馬
龍州陸凉州等處所有低窪田地略被水淹間有
倒塌牆房當即委員查勘以闔縣而論俱不及百
分之一但被水本戶偶值歉收未免觖望督(臣)鄂
爾泰撫(臣)張允隨仰體
聖主軫念民瘼之至意經委迤東道遲維璽前往將倒
塌房屋牆垣之家逐一酌賞并將被淹田地查明
數目按戶賑恤現俱得所其餘各處高下田地俱
極茂盛近來省城與各處米價較之往年甚是平
減爲此繕摺奏
聞謹
奏
覽
汝等司道不過奉行承辦非有專主之責似此督撫例
應奏聞事件遙遙萬里差人齎摺前來不知汝具何心
思也可謂愚昧率妄之至
雍正十年六月十六日雲南布政使(臣)葛森謹
奏爲奏
聞事雍正十年六月初三初四等日據普洱府分防思
茅通判朱繡曁元江府知府祝宏將普思一帶苦
葱聚衆不法情形各通報到(臣臣)查普洱府分防
思茅所屬蠻壩河蝙蝠洞訛傳緬僧爲神仙思茅
苦葱羣相拜賀遂有土把總刀興國等暗行勾結
謀爲悖叛攻圍思茅城池復鼓脅夷民劫掠村寨
燒燬塘房蔓至普洱接界元江地方驚擾新平威
遠鎮沅邊界并阻截道路致攸樂爲思普所隔至
今信息不通經署督(臣)高其倬撫(臣)張允隨聞報
當即會商飛調官兵於六月初四日即委護普洱
鎮副將李宗膺遊擊王先韓雯鵬等帶領官兵由
元江一路進𠞰又調臨元鎮總兵董芳爲總統帶
領官兵於六月初九日星赴元江援應前後共調
迤東官兵三千二百名土兵四百名俱由元江一
路聽總兵董芳調遣進𠞰兼顧新平當又飛咨雲
南提(臣)蔡成貴酌派迤西兵數百名兼程先往繼
又飛咨提臣再撥迤西官兵二千名俱由景東一
路直入普洱攻𠞰兼顧鎮沅威遠并援思茅攸樂
在案現今大兵雲集東西兩路攻𠞰料此小醜不
烏東之例竭力辦理不敢稍有遲誤其運糧等項
仰體
皇上愛惜黎元至意俱給以脚價竝採買騾馬分運軍
糧以紓民力理合繕摺奏
聞伏乞
睿鑒謹
奏
覽
硃批諭旨卷一百五十四
