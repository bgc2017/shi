欽定四庫全書
硃批諭旨卷八十六
硃批齊元輔奏摺
雍正四年七月初二日廣西左江總兵官(臣)齊元
輔謹
奏為恭報微(臣)欽遵
聖訓料理營伍以收實效事竊(臣)蒙
皇上隆恩陞授左江總兵自雍正四年四月初二日到
南寧府任事以後即將(臣)標所屬四營馬步戰守
兵丁逐一備細考驗見技勇嫺熟者固不乏人而
武藝生疎者亦復不少(臣)即打造銀牌每逢考驗
之期分别奬賞以示鼓勵仍飭行各營將弁每營
弓箭籐牌單刀鳥鎗各項器械之内每項挑選教
習二名朝夕教演務期一體純熟再查營中盔甲
旗幟器械火礮各項頗皆鮮明而前鎮(臣)邊士偉
製造紅船八隻分發水汛廵防(臣)到任之日見有
損壊者俱逐一修整完固(臣)又現造哨船二隻派
撥官兵上下游廵周而復始以固地方以衛商旅
其所屬陸路汛地如有附近交夷猺獞之區(臣)每
月輪撥千把總一員各至交界處所交旗會哨俾
水陸地方靜益求靜安益求安以仰副我
皇上慎重邊疆之至意再(臣)隨丁名糧並標營將弁隨
糧以及公費糧數俱照定例并無多占總之(臣)身
受
國恩深重前於副將任内入京
陛見跪聆
聖訓周詳雖肝腦塗地不能仰報
高深於萬一惟有以實心行實政庶幾衾影無慚可以
對諸
天日者即可以入
告於我
皇上之前也但(臣)所屬左江地方水陸遼闊夷土雜處
凡有因革損益之處容(臣)陸續清查隨時會同提
(臣)韓良輔酌量舉行應
奏報者會商奏
聞謹
奏
類斯等奏莫不皆然而行能符言者甚少如李維鈞佟
世鏻許國桂馬覿伯其餘尚指不勝屈始初之奏較此
更切及後敗露豈但言行不符竟至大相逕庭不知其
先具何膽量敢為是荒唐之語殊屬不解朕所以深為
寒心於一切人不敢聽其言而遽信其行也但能勉力
實行朕自有覺察何須此奏如果實實感激惟當屏盡
私腸致身於國以一片赤衷對越
天地神明縱朕不知
上蒼斷無不鑒佑之理倘一味邀譽徇私專務粉飾欺隱
縱能瞞朕亦豈有永遠昌盛之理乎據汝現今而論聲
名頗好加勉自勵可也
同日又
奏為恭報米穀價值上慰
聖懷事竊查(臣)屬南太潯梧四府米價雍正四年六月
分南寧府每倉石一兩一錢太平府八錢潯州府
一兩三錢五分梧州府一兩五錢今歲春夏雨水
調勻早禾豐收兵民安堵共享太平理合
奏報上慰
聖懷謹
奏
據奏雨水調勻早禾豐收朕懷深慰
雍正五年八月初三日廣西左江總兵官(臣)齊元
輔謹
奏為恭報米價雨水情形上慰
聖懷事竊(臣)屬廣西左江地方仰頼
聖主福庇今歲雨水調勻處處霑足水陸安静百姓樂
業兹查南太潯梧四府及鬱林州本年七月分米
價南寧府每倉石一兩二錢太平府一兩四錢潯
州府一兩零五分梧州府一兩零三五分不等鬱
林州一兩早稻巳經豐收晚禾又甚茂盛將來收
穫之後各處米價自必更加平減所有(臣)屬各府
州現在米價理合
奏報上慰
聖懷謹
奏
覽雨水米價情形朕心深慰各省收穫頗好而米價近
俱少昂細推其故緣處處買補倉榖之所致一兩年内
恐未能頓減民間目前雖覺少難然倉廩充實有備無
患最為要政況暫時稍昂究非年荒米貴之比朕所喜
者於此可徵地方有司皆實力彌補虧缺也
同日又
奏為敬陳一得之愚仰冀
聖明垂鑒事欽惟我
皇上御極以來旰食宵衣勵精圖治廣開言路不棄芻
蕘(臣)雖一介武夫才庸識淺不揣愚昧謬擬弭盜
六欵為我
皇上陳之
轉飭該管州縣務將前項興行保甲之文凡於所
轄境内邊僻莊村處所一鄕之中令甲長每逢朔
望將賞罰之處沿鄕曉諭俾目不識丁之輩亦知
舉首者如何有利隱匿者如何有害觸目警心自
必互相查察不特本地姦匪無處托足而他方逃
盜更難容隱矣
兄之教不嚴以致子弟不士不農不工不賈遊手
好閒勢必漸流為匪及至為盜又溺於情愛曲為
隱匿掩飾今若嚴定以連坐之罪則凡為父兄者
日凜法令森嚴惟恐波及其身自不敢縱容子弟
為盜即有未經發覺亦必據實首報矣
用酒食邀結以為日後挾制之端遂致隣佑知而
不言畏而不言者往往而然今盜犯之鄕隣如係
強盜知情不首應作何加倍處分如係竊盜容隱
不報應作何嚴行懲究庶盜犯之鄕隣知所畏懼
及至庭讞之下悉皆海市蜃樓揆厥初心意以被
竊之案地方官毫無關係獲盜追贓勢難迅速惟
捏竊為強文武均有責成自然勒限窮追嗣後如
有以竊為強假捏呈報者按其所捏之輕重大小
如何分别治罪則刁頑無所用其伎倆矣
名住址鑿鑿不爽雖經審明摘釋而拘係拖累巳
不勝其荼毒(臣)請嗣後如有以盜陷仇者按照誣
告之律嚴行招擬母得少貸庶姦徒知警刁風可
除矣
一猺獞土司地方甚是遼闊深林密箐漢土叢雜
中捕役難以弋獲案件末由審結甚至流寓年久
熟悉蠻情喜災樂禍挑唆愚獞生事以為利藪(臣)
請通行督撫轉飭猺獞各土司凡有漢人入境除
貿易者聽其往來經商外如有境内白手閒遊指
使土民作惡貽害地方以及蹤跡可疑之人即行
查明解交隣近有司訊明治罪仍查明原籍住址
移解安插如係姦徒逃犯自必水落石出矣
以上六欸乃(臣)為地方弭盜安民起見謬抒己意
敬陳一得之愚是否可行伏乞
聖明睿鑒謹
奏
覽所奏數條雖識見每有不及處然立意甚屬可嘉身
膺封疆重任百凡事務當如是留心計慮一有所得隨
即奏聞候朕裁奪如所言是而見諸施行固於吏治民
生大有裨益即所言非其不可行之故領朕訓示亦堪
增長汝之識見也
雍正六年八月二十四日廣西左江總兵官(臣)齊
元輔謹
奏為恭報粤西出師情形事竊照西隆州屬之八達
寨目顏光色等肆行不法為害地方其巢穴處萬
山之中與貴州之安籠雲南之廣南接壤層巒疊
嶂最為險峻當西隆知州劉德健具詳請兵之初
原不過欲借兵威以為脅服之計迨提(臣)田畯委
令遊擊常顯虎等統領官兵駐劄其地撫既不聽
𠞰亦難施遂致遷延兩月有餘及右江鎮(臣)段宗
岳於六月十二日帶兵身到行間詳行調度又移
調(臣)標官兵三百名亦於六月十六日齊到行營
據(臣)標領兵遊擊鄔元度節次稟報六月二十日
官兵九路進擊被傷右江鎮標千總羅文虎迨安
籠鎮標兵到又於七月二十一日分路進攻被傷
安籠鎮標守備李文仲把總王承文官兵與賊兵
互有損傷而賊巢終不得破(臣)相距遙遠雖未備
悉行間情形但鎮(臣)段宗岳親至行營之時目擊
賊巢險固粤西先後調到官兵一千餘名炎天瘴
癘病者居多不足以資分佈業經就近移請安籠
廣南之兵繼又移請廣西提臣添撥官兵祗因賊
徒猖獗難於久待初次進攻止粤兵數百及與安
籠官兵協攻合計亦止一千有奇且分為數路攻
擊其力實單以致我兵失利今提標撥去官兵八
百名(臣)標續調去官兵三百名滇黔兩省俱各添
撥官兵將次雲集提(臣)田畯與安籠鎮(臣)蔡成貴
又俱親赴行間會勘諒此小醜蕩除在即(臣)謹將
現在情形繕摺奏
聞伏乞
聖鑒謹
奏
汝等粤西督撫提鎮罪何可辭向聞粤西營伍廢弛兵
丁技藝生疎未料至於如此之甚八達進師壞盡國家
顏面若非滇黔兵至協𠞰奏捷事當作何收束汝尚靦
然面目為此粉飾之詞耶況汝受朕拔擢之恩更與他
人不同倘不悛改自新竭力振刷仍復因循委靡竊禄
尸位將來必有身家性命之憂也竭力勉為之
同日又
奏為恭報(臣)屬雨水情形及米糧價值事竊照(臣)屬
廣西左江地方今歲春間少雨入夏以後雨水幸
獲調勻早稻收成約有八分至於晚稻惟太平府
屬據報現有缺雨之處其餘各府屬晚稻俱皆茂
盛豐收可冀目前米價南寧府屬每石九錢一兩
不等太平府屬一兩至一兩一錢潯州府屬九錢
至九錢五六分梧州府屬八錢五分至九錢五分
鬱林州屬八錢至八錢五分其價較之冬春俱為
少減祗今歲夏間炎熱太甚民間多染患時疾迨
入秋以後業巳漸次寧息現在地方寧謐百姓樂
業懷集金山與蒼梧之芋莢山等處礦徒斂跡理
合繕摺奏
聞伏乞
皇上睿鑒謹
奏
覽雨水米價情形朕懷深慰然凡奏務須據實若稍涉
粉飾欺隱即屬不忠朕亦何用閱此無稽之言耶誠之
一字為最要勉之
雍正七年九月十一日廣西左江總兵官(臣)齊元
輔謹
奏為叩謝
天恩恭繳微(臣)原奉
硃批奏摺事竊(臣)一介武夫才庸識陋任粤四載過愆
日積去歲進𠞰八達粤兵怯懦(臣)職司軍旅既巳
罪無可逭又止據領兵將弁行間稟詞冒昧具奏
雖置(臣)於重典未足蔽辜乃蒙
皇上格外寬宥仍
諭(臣)竭力振刷改過自新及督(臣)孔毓珣以(臣)平日訓
練無方列疏糾參部議革職又奉
恩旨交與督(臣)鄂爾泰查明具奏俟奏覆到日再定(臣)
荷
覆載洪仁有加無巳雖捐糜頂踵不足以仰報萬一若
稍有懈弛不復竭力振刷不但
國法難容即
天地鬼神亦必誅殛但(臣)知識疎淺幸蒙我
皇上將廣西事務悉交督(臣)鄂爾泰總制本年二月内
提(臣)張溥奉
命由滇入粤赴任面述督臣之言云左江總兵尚未一
見其人令(臣)前赴雲南(臣)隨於二月二十六日起
程赴滇嗣聞督臣巳赴貴州(臣)即至貴州省城謁
見至四月初六日自貴州起程回署計在黔省駐
劄一十一日一切戎政事宜俱經督(臣)鄂爾泰面
加指示(臣)惟有竭力振刷斷不敢稍有粉飾自取
罪戾(臣)謹具摺叩謝
天恩併恭繳
硃批奏摺伏乞
睿鑒謹
奏
果能事事遵照鄂爾泰指授實力行之一切營伍軍容
自可望改觀也
同日又
奏為恭請
陛見事竊(臣)蒙
皇上隆恩補授廣西左江總兵官於雍正四年四月内
到任邊疆要地任重才疎受事以來寸長未效過
鄙陋若非
聖明指示雖竭盡駑力於事無補伏查粤西現今時和
年豐地方寧静(臣)懇
天恩鑒(臣)愚衷
主之忱亦得稍遂矣(臣)不勝感激待
命之至謹
奏
覽
硃批諭旨卷八十六
