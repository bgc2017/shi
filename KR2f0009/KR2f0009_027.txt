欽定四庫全書
硃批諭旨卷二十七上
硃批傅泰奏摺
雍正六年十一月初二日署理廣東巡撫印務(臣)
傅泰謹
奏為奏
聞事竊(臣)蒙
聖恩署理廣東巡撫印務遵
旨於九月二十五日到任視事已經具疏
題報在案所有一切事宜現在逐一辦理分别應
題應
奏陸續入
告外(臣)自南雄入境經由韶州抵省一路查問收成年
景晚稻俱極豐熟廣州各縣有八九十分不等潮
州各縣俱有十分惠肇高雷廉瓊等府各縣有九
分十分不等韶州各縣有八九分不等南雄各縣
有七八九分不等羅定州各縣有八九分不等現
今省城米價每石一兩二錢至一兩一錢有零南
韶肇三府與省城價值相等惠潮瓊羅四府州俱
每石九錢有零高雷廉三府俱七錢有零人民樂
業地方寧静誠恐上厪
聖懷謹將晚稻分數米糧價值繕摺奏
聞謹
奏
覽奏晚稻收成分數并米價情形深慰朕懷
同日又
奏為覆奏事竊(臣)於九月二十四日舟抵廣州各官
出郊恭請
聖安所有
頒給署布政使王士俊摺匣四個(臣)面交王士俊并宣
傳
諭旨如有奏摺可送交大學士張廷玉轉奏王士俊即
叩首祗領訖又(臣)抵任後欽遵面奉
自恃己見性情時有偏執此二人近在省城時常
相見今將(臣)訪察情形先行據實密
奏又欽遵面奉
諭旨訪得提(臣)王紹緒操守極好惟為人稍覺柔懦但
提臣駐劄惠州距省三百餘里所聞恐不的確容
不凛遵
聞合併繕摺
奏覆謹
奏
覽
署理廣東巡撫印務(臣)傅泰通政使(臣)留保工部
郎中(臣)喀爾紀善謹
奏為奏
聞事竊(臣)等奉
命前往廣東會同督(臣)孔毓珣查審阿克敦等各案欽
遵面奉
諭旨留心察訪抵粤之日即聞前撫(臣)楊文乾所參官
達一案孔毓珣已將糧驛道何師儉署三水縣知
縣范禧
題參訪其所參之故因原出首之陳成元章燦林公
官於廣州雷州二知府審時不知受何囑託忽然
翻供從前首告官達事件俱係何師儉等指使孔
毓珣即偏聽據供糾參又聞官達係奉
旨革職嚴審之犯先於李長茂案内審明婪贓是實並
不照例發監直至九月内接到楊文乾遺夲所奉
聖旨始於九月十六日將官達拘禁似屬徇庇然(臣)等
初到未悉事之原委不便驟定其是非及至會審
時於阿克敦常賚二案尚無曲庇之處迨審李濱
一案即云從前石禮哈常賚所審有從公之處今
署布政使王謩署按察使尹繼善所審有屈抑之
處等語(臣)等查對案卷供情毫無冤抑因照兩司
原擬定稿具疏孔毓珣雖已列銜會
題而勉強之意見於詞色及審至官達一案則凡有
干涉楊文乾之處必欲曲盡其詞凡有翻改之處
即欲錄供為據(臣)等細加諮訪乃知孔毓珣與楊
文乾原不相睦及楊文乾故後遂有觀瞻偏徇之
意是以有參劾何師儉之舉嗣於十月十七日准
到部文内開奉
上諭阿克敦官達等以楊文乾病故為快演戲開筵置
酒稱慶聞孔毓珣不加約束甚屬無恥等因孔毓珣
始覺惶恐畏懼雖楊文乾原參各案未能預定虚
實(臣)等惟知凛遵
聖訓從公審擬斷不使孔毓珣主持掣肘遂其私心今
孔毓珣欽奉
訓飭或能翻然改悔去私從公亦未可知其現在所露
意指(臣)等不敢隱匿謹先據實密
奏伏乞
皇上睿鑒謹
奏
所奏朕嘉悅覽之但傅泰與孔毓珣現在同省共事不
宜絲毫稍存芥蔕當務和衷為要此奏尤宜密之勿露
果若推誠相與尚不感動徐徐再行據實奏聞況孔毓
珣老成練達尚屬感恩小心奉職可取處頗多汝等須
互相推誠勸勉莫負朕之倚任也
雍正六年十一月二十日署理廣東巡撫印務(臣)
傅泰通政使(臣)留保工部郎中(臣)喀爾紀善謹
奏為密奏事雍正六年十月二十日接到怡親王大
學士張廷玉等寄字内開奉
上諭羅定州知州楊廷翼原係楊文乾保舉之人聞其
承審楊以寧之案過嚴今以詐贓被參或楊廷翼實
有其事或其中尚别有情由爾等寫信與傅泰留保
喀爾紀善留心體察秉公審理欽此(臣)等即欽遵會
同將楊廷翼等提齊審訊復加密訪楊廷翼並無
詐贓之事反覆研鞫備得真情除將捏詞誣告之
武舉彭士望等照例定擬具疏
題報外所有彭士望捏詞控告並督(臣)孔毓珣發司
審訊據詳
題參情由合謹另單呈
覽至楊廷翼審無詐贓看其為人亦儘有上進勤勵之
心但年少輕浮尚欠老成應否開復留任出自
聖恩合併聲明謹
奏
凡事惟貴秉公直陳不可絲毫迎合阿順若然則大悮
矣
雍正六年十二月初十日署理廣東巡撫印務(臣)
傅泰謹
奏為覆奏事竊(臣)欽遵面奉
上諭於出京之日即悉心體察看得留保為人居心淳
厚遇事謹慎一同赴粤於語言動静間巳得其大
槩及抵廣州會審各案件其聽斷之際敬謹慎密
並無偏私執拗之處且值案情龐雜供情反覆皆
能按理推情次第剖析但因自幼讀書迂緩之氣
皇上加以訓誨俾其迂緩漸消心胸開拓誠為
國家有用之材也至喀爾紀善為人見事尚能通曉
用心亦復細密但資質器格皆覺褊淺而謹慎小
聖諭指示者(臣)不敢為之隱諱也就(臣)愚見遵
旨繕摺密
奏伏乞
皇上睿鑒謹
奏
覽
此奏可嘉足見觀人精細處
雍正七年二月二十四日署理廣東巡撫印務(臣)
傅泰謹
奏為奏請
聖裁事竊查粤省東莞等十一縣於雍正三年秋間被
水奉
旨賑濟動用倉榖五萬八千三百餘石部議捐納監生
補足又准部咨於海陽等六縣應增貯榖三十四
萬石亦令收捐加貯查自開例至今止共捐過監
生一百三十七名收過捐榖二萬四千九百餘石
為數甚少因部議止令鄰近之江西湖廣廣西三
省生俊各在夲省買榖運送廣東交收盖恐夲省
購買復致榖價騰貴立法甚善但江西湖廣俱有
山嶺阻隔惟廣西一省水路相通是以赴納寥寥
(臣)愚以為别省買榖原期免使夲省榖貴至捐納
之人似可不必拘定省分況粤省生俊現往浙省
捐監者甚多可否將原例略廣其途照康熙五十
三年之例不論夲省外省旗民皆准其赴捐仍令
在鄰省採買榖石親運来粤取具賣榖地方官印
結同繳仍嚴禁持銀来粤就近買榖及私收折價
以杜弊端如此略為通融則輸納自多倉儲易充
而懸案亦可速結矣是否可行伏乞
皇上睿鑒以便另行具疏請
旨遵行謹
奏
旗人遠至廣東捐納不合餘發該部議覆後酌定
同日又
奏為
山瀕海素稱多盗(臣)於抵任之後據各屬申報竊
刦之案甚多及解到親審其中積年慣賊為首糾
月内欽奉
上諭盗賊未經緝獲到官其中為首造意及殺傷人命
之犯若自行陳首朕酌其情稍可原者量從寬減若
思維欲求一潜消默化之法以仰副
聖天子弭盗安民之至意(臣)愚以為惟有行令密首於
未刦之前與擒捉於將刦之際則事主之財物可
以無失而此軰之罹罪尚可從輕今擬設立預首
給賞之法或可為消黨散夥之計盖盗賊之心不
過圖財行兇肆惡惟欲分贓今懸賞以待則一經
出首既可得財又不獲罪雖下愚之人未有不知
及同夥各姓名開寫明白令夲人之親屬密赴地
說知出首之人姓名夲人仍令隨夥偕行俟將上
到官該州縣即時發銀五十兩給賞出首之人倘
夲人從前曾有刦過别案亦准供明免罪其商謀
之弊庶於弭盗之法或可小補惟是給賞銀兩與
奏
觀爾憫恤刦盗其柔軟不必言矣請廣捐欵操守不可
信矣為旗人開路受請託徇私情之意顯然矣似此光
景豈為有用之成材耶
治術多端從未聞有賄買匪𩔖不為盗之理似此則未
行盗刦之人將作何奬賞耶假若誣䧟平人如何防其
姦處分既輕夥同騙賞如何審其詐耶據奏將被首之
犯押交族隣約束免其重罰則此被首者異日與出首
之人豈肯干休不相仇訐耶被首此一次遂能保其改
悔永不為匪耶種種差謬不能悉諭總之一蹈婦人之
仁存好行小惠之念不但不能料理巖疆大省統率屬
員識見日漸流於卑鄙淺狹即為旗下領催亦不能稱
職矣觀爾景況將朕日前訓諭數月間已盡忘無遺奈
何奈何
幸有一事可取奏朕候旨方行耳汝既具如此識見嗣
後凡地方事宜絲毫必奏毋得擅便施行如少有專執
隱匿之處朕則不汝貸也
同日又
奏為奏
聞事竊照粤東各府上歲禾稻豐收業經具摺奏
聞今歲入春以来雨水調勻寒暖得宜所有菜麥等項
俱各茂盛各處米價仍前平減人民樂業地方敉
寧因廣省距京路遥誠恐上厪
聖懷謹將現在情形據實陳明俟播種之後再行具
奏伏乞
睿鑒謹
奏
稂莠不除嘉禾不長觀爾胸存縱盗之心恐未必能感
召
天和也朕甚憂之
同日又
奏為覆奏事竊(臣)前回奏廣州府知府張鋗等一摺
奉到
具
題請
旨補授又樓儼於二月初九日已到按察使任(臣)自當
欽遵
諭旨留心體驗據實密
奏又(臣)奏凛遵
聖訓時刻訪查奉
硃批固宜不時訪查更須不被人言所惑明之一字從
公字生出方為真明勉之欽此(臣)惟有謹遵
勉盡職守仰副
委任於萬一耳為此恭繳
硃批謹
奏
覽
雍正七年三月二十九日署理廣東巡撫印務(臣)
傅泰謹
奏為奏
聞事竊查粤東禾稻每歲有早晚二熟早稻應於三月
中旬插蒔而種禾之際正需雨水今年入春以後
雨澤及時每越十餘日即得滂沱大雨四郊霑足
聞恭慰
聖懷謹
奏
用爾此等人為巡撫朕心不期慰悅但冀爾等少減朕
憂則亦可謂能盡人臣之誼矣
同日又
奏為奏
聞事竊照粤東素稱多盗而廣州府屬番禺縣之茭塘
沙灣市橋等處尤為盗賊之藪歴年以来竊刦甚
多懸案莫結(臣)細加確訪沙灣之内石碁村一處
較之茭塘市橋為更甚捕役有技莫施若發兵勦
捕又恐玉石不分今歲二月間(臣)與督(臣)孔毓珣
從長斟酌遣撥文武官員帶領兵捕前往駐劄將
盗賊自首准予寬減免罪之
上諭出示遍貼伊等感激
天恩陸續自行投首者共有二百六十餘名現發布按
二司訊明所犯事由分别輕重議定作何歸案治
罪及安置約束之法俟議覆到日即具疏會
題外(臣)先將招到積盗緣由繕摺奏
聞謹
奏
朕前諭甚明傅泰巡撫粤東盗刦案件不可問矣
雍正七年四月二十四日署理廣東巡撫印務(臣)
傅泰謹
奏為遵
旨眀白回奏事夲年四月初三日廣州副都統(臣)吳如
譯齎摺家人回粤捧到
欽頒摺匣一個(臣)即恭設香案叩頭開看内有
諭旨一道并副都統(臣)吴如譯奏摺四件(臣)跪誦之下
惶悚無地感愧靡寧伏念(臣)至愚極陋仰荷
聖恩署理廣東巡撫印務抵粤以来時慮耳目未周心
思不到恐被屬員蒙蔽恐有查訪糢糊以致利弊
罔聞因革失當重負
聖天子委任之至意倘有旁觀者真知灼見明指是非
俾得亟為悛改仰答
高深此(臣)之幸也今吴如譯陳
奏四摺其居心立論無非因地方民生起見但其間
有中弊之處亦有未悉原委止就傳聞而遽以入
告者今奉
旨令(臣)明白回奏(臣)固不敢絲毫欺隱一字支飾亦不
敢不將事之實情備細上達(臣)謹各條分析遵
旨繕摺另行回
奏伏乞
皇上睿鑒施行謹
奏
此後再加留心察訪汝到粤未幾地方遼闊一切民情
土俗吏治政刑何能洞悉無遺耶
同日又
奏為恭領
聖訓感謝
天恩事夲年四月初七日准刑部咨内開雍正七年三
月初六日内閣發出
紅夲三十四件内一件署理廣東巡撫印務傅泰
題為請減煩瀆等事欽奉
皇上嚴旨并
諭令將原夲擲還等因欽此咨行到(臣臣)跪讀
聖訓之下既切悚惶復深悔悟伏思我
皇上宵衣旰食日理萬幾
親覽章疏寒暑不輟此(臣)隨侍
禁廷素所深知者乃抵粤之後因見審結定擬監犯
病故者舊例逐名具
題愚昧淺見以為定擬之犯似與初審之案有間遂
以章疏滋繁恐瀆
聖聽妄請減省殊不知人命所關更宜慎重我
皇上勵精圖治
恩被萬方止期政務平允寧惜觀覽之煩(臣)之見識卑
鄙不知大體越分瀆
奏罪實難逭乃蒙
高厚殊恩不即治罪將夲擲還又復頒示
諭旨開導愚昧感激之深愈增惶懼(臣)惟有益殫駑駘
時加黽勉以圖仰報
天恩於萬一所有感惕微忱謹繕摺恭
謝伏乞
皇上睿鑒謹
奏
凡似汝等庸材非過則不及務高遺細捨近求遠以致
重輕顛倒無足怪者若逐件治罪亦不勝其處分且將
公私二字辨别清楚操守一節時加警惕其餘徐徐講
求歴練將来或望有成若於此二者稍有不妥經朕覺
察則莫冀更為姑容也
雍正七年六月初四日署理廣東巡撫印務(臣)傅
泰謹
奏為奏
聞事竊照粤東今歲雨暘及時田禾茂盛先經奏
聞在案今於五月二十五日以後雨水略多廣西之水
東注所有三水高要等縣河道窄狭之處水漲數
尺(臣)飛行該地方官將所轄圍基竭力培築日夜
防守幸無衝决之患惟南海縣江浦司圍基坍塌
數處亦即行令立時搶築堅固日内天已晴霽水
勢漸退不致妨礙至近處早稻現將成熟大約收
成各有八九十分不等統俟各府報齊再行具
奏各處米價自五錢四五分起至七八錢不等米糧
平賤小民樂業今將圍基保護年景豐熟情形先
行據實奏
聞恭慰
聖懷謹
奏
欣悅覽之粤東米價每石賤至五錢幾分為從来所未
聞但消長難憑低昂莫定又為粤東向来之常事也
雍正七年七月十九日署理廣東巡撫印務(臣)傅
泰謹
奏為密奏事竊照廣東學(臣)顧仔現在廣州府考試
忽有揭帖徧處粘貼内稱學臣專用積蠧何嘉賓
一切呈狀及歲考時列五等生員鑚提三等俱係
嘉賓播弄關通衙内與學政之子三相公作弊膽
串舊稿房何國偉及羅濕眼等招搖包准兹廣州
科試蠧又稱三相公并内幕門路串同香山縣訓
導黃旒珊等攬封大縣每名銀一百五十兩中縣
每名銀一百二十兩小縣每名銀九十兩兼抄出
夲童所作文字為信包管取錄招覆拆繳肆無忌
遏刁風為此據實密
奏伏乞
睿鑒謹
奏
顧仔毫無瞻顧因循自為衆所嫉怨此必係不肖匪𩔖
誣捏所為務將匿名粘貼揭帖之人究出嚴加懲創具
奏以聞
同日又
奏為奏
聞事竊照廣州府屬番禺縣之茭塘沙灣市橋石碁等
處素稱盗藪歴来搜捕編查未能淨絶根株即今
年會同招撫其投首者不過十之三四其餘族大
人多者仍復潛匿不出查茭塘沙灣各設有巡檢
一員稽查而沙灣石碁市橋三處又各撥有都司
千把總分防似可責成緝捕矣但微末弁員聲勢
不能懾服以致姦徒仍然出没(臣)思此四處距縣
稍遠必須將文武大員移駐一員庶可彈壓(臣)隨
檄行布按二司查議去後今據覆稱廣州所屬同
知通判共三員各有專司難以移駐惟查左翼鎮
標左營遊擊現駐省城似可移駐茭塘責令督飭
巡查但移駐武職係總督衙門事件除移咨督(臣)
孔毓珣提(臣)王紹緒會商妥協并行司議定遊擊
衙署營房作何建造會疏
題請外所有酌議移駐遊擊緣由合先奏
聞伏乞
皇上睿鑒謹
奏
覽奏移駐遊擊情節與王紹緒所奏約略相同候另降
諭旨
同日又
奏為覆奏事竊(臣)前奏奉
旨命往粤省各道員一摺奉
硃批陶正中于其珣二人恐蹈科甲陋習當留心試用
如有不妥協處即行奏聞莫令貽悮地方將此諭亦
令伊二人知之欽此查陶正中現補糧驛道駐劄省
城(臣)即傳到宣示
聖旨至肇高廉羅道于其珣於六月二十日因公来省
(臣)亦將
聖諭宣示(臣)惟有敬遵
諭旨將二人居官行事時時訪察倘稍有不妥協處即
行奏
聞以免貽悮地方所有宣過
聖諭緣由謹繕摺覆
奏并將
御批恭繳謹
奏
再三留意試看于其珣恐近下愚不移未必肯除盡因
循袒比陋習而實心奉公任事也將此諭仍令二人知
之若一時無因来省面見爾即密錄傳示伊等可也
同日又
奏為奏
聞事竊照春江協副將陳政先經署兩廣總督(臣)阿克
敦以虚冒糧餉虐使兵卒怠玩哨巡等情
題參奉
旨交與前撫(臣)楊文乾審擬經楊文乾審眀定擬具
題部議以陳政收過餉米銀兩俱貯中軍櫃内值月
百隊取千把總認狀支用應公則該中軍百隊必
係陳政用事之人顯有通同分肥情弊駁令另委
賢員遵照原參詳審實情等因今據按察司審解
前来(臣)覆加核審當日陳政議留名糧實俱為公
務起見並無絲毫染指現有支銷細冊并兩營千
把總領狀可查且據當日經手支發百隊字識人
等衆口一詞代剖甚力查陳政雖屬因公起見但
未經通詳立案即屬違例是以(臣)仍照前擬具疏
題覆外合將審眀實情繕摺奏
聞抑(臣)更有請者(臣)於審鞫之際細看陳政精力壯健
應對眀白於營伍事宜頗覺熟諳(臣)又查其從前
居官凡訓練兵弁巡緝地方皆稱勤慎盡職是陳
政年力才具尚可為
國家出力似屬有用之材可否給咨令其赴京引
見聽候
聖裁謹
奏
此奏甚屬可嘉給咨陳政令其赴部引見可也
同日又
奏為奏
聞事竊廣東總督(臣)孔毓珣
題參糧驛道何師儉署三水縣范禧違禁開礦縱集
礦徒侵蝕銅價勒唆首告顛倒是非一案奉
旨交(臣)一併嚴審究擬具奏欽此(臣)查勒唆首告情節
應歸參革藩司官達案内審擬經(臣)會同
欽差(臣)留保喀爾紀善并督(臣)孔毓珣研審將何師儉
范禧各擬杖流具
題奉
旨依議欽遵在案其違禁開礦侵蝕銅價一案另案行
司審詳去後隨准部咨奉
上諭何師儉及三水縣知縣范禧被參之案傳聞亦有
緣由著傅泰秉公確審毋令致有屈抑欽此兹據布
按兩司詳解前来(臣)逐一親加研訊雍正五年分
銅觔因原委辦銅之羅定州知州張安鼎病故何
師儉始行接辦所有帑價該知州前已發商何師
儉並未經手其無侵蝕情弊固無庸再究矣至雍
正六年分銅價何師儉俱照部價全數發給商人
王國鼐廖芳式等取具領狀分頭採買師儉毫無
侵蝕領銀各商與見領諸人異口同詞共為剖白
至於商人廖芳式在惠州府屬之三兜竹墟市收
買礦銅師儉稱並不知情固難深信但奉委辦銅
若銅有遲悮價有缺少皆應罪坐師儉其商人領
銀採辦又豈能禁其不向有銅地方收買况糧驛
道駐劄省城專管糧驛離挖礦之處甚遠議以失
察似屬過當且歴查從前辦銅各官所辦解部之
銅無不半出礦場乃云何師儉違禁開礦縱集礦
徒不特師儉搶地呼冤即同案之人亦代為稱屈
是以將何師儉免議具
題至(臣)審理何師儉兩案於官達案内法應擬罪固
不敢絲毫輕縱至辦銅案内屢審並無别情(臣)亦
不敢因督臣所參扶同故入除具疏
題報外謹將所審實情繕摺奏
聞伏乞
睿鑒謹
奏
覽奏巳悉
汝參奏謝希賢等二人之摺交部發該督察審此番汝
所奏五事朕皆嘉許之能如此一一秉公據實入告方
為不負朕之任用也勉之
同日又
奏為恭謝
天恩事竊(臣)齎摺家人回粤捧到
御賜各種錠子藥一匣(臣)隨郊迎至署恭設香案望
闕叩頭謝
恩祗領訖伏念(臣)叨荷
聖恩署理撫篆緣才庸識淺到任以来並未有一毫報
稱之處清夜捫心實滋悚惕乃蒙
恩賜遠頒(臣)跪領之下感懼交集惟有時時瞻仰刻刻
儆心如對
天顔恍聆
諭訓益竭駑駘敬謹辦事以期仰報
高厚於萬一理合繕摺奏
謝伏乞
皇上睿鑒謹
奏
於操守一篩不能遵訓砥礪朕實愧覽汝之奏謝也
雍正七年閏七月十二日署理廣東巡撫印務(臣)
傅泰謹
奏為欽奉
上諭事雍正六年十二月初一日准吏部咨十月二十
二日内閣奉
上諭著京官大學士以下主事以上之漢軍漢人外官
督撫以下知縣以上之滿洲漢軍漢人每人各舉一
人除現任知縣以上官員不必保舉外或係舉貢生
監或係山林隱逸果有品行才猷可備任使者即親
戚子弟亦不必引避嫌疑令内外各官皆得據實保
舉欽此欽遵行文到(臣臣)自接部咨即於族黨親戚
及平日認識之中逐一記憶或居心誠實而才力
不及或才可辦事而人不端方實無深知篤信之
人足備
聖天子求賢輔治之至意矣又夲年五月二十四日准
吏部咨四月十八日内閣奉
上諭京官自學士侍郎以上外官自藩臬以上著各人
密保一人將其人可勝督撫之任或可勝藩臬之任
據實奏明不必拘定滿漢亦不必限定資格即府縣
等員官階尚遠者果有真知灼見信其可任封疆大
僚亦准列於薦牘之内若一時無深知可舉之人容
其從容採訪不得草率塞責有負諮詢特諭欽此(臣)
奉
命署理撫篆時日未久大小屬員試騐未確不敢輕舉
容(臣)再加查訪如果有可膺藩臬之任者自當遵
旨奏
愈加老成諳練問其料理機宜無不慎重精詳且
其居心敬謹圖報甚殷倘蒙
皇上再加訓勉或堪為
國家有用之材緣奉
宸衷亦非(臣)所敢輕為置議也(臣)謹繕摺密
奏伏乞
皇上睿鑒謹
奏
覽
同日又
奏為奏
聞事竊(臣)於上年十一月間欽遵面奉
諭旨將提(臣)王紹緒操守為人之處業經具摺覆
奏今半載以来(臣)復加密訪并察其所行事件外貌
雖似柔軟及遇緊要有關係之處毫不寬假縱容
無善績可稱亦皆相安無事統容(臣)再加密訪一
有的確見聞另行密
彈壓施廷專於瓊郡地方似不相宜(臣)因地方關
係不敢避嫌隱諱謹據實密
奏恭候
睿鑒又(臣)欽奉
奏
覽
同日又
奏為覆奏事竊(臣)欽遵去年面奉
上諭到任半載以来看得布政使王士俊才具練達辦
聞至於樓儼近已奉
旨實授按察使感激
天恩報稱心切雖甚勉勵但刑名非所素諳若於事簡
皇上特簡賢員補授廣東按察使將樓儼另行調補則
於地方官民均有裨益矣(臣)為公務起見冒昧密
奏伏乞
皇上睿鑒施行謹
奏
覽
同日又
奏為奏
聞事竊照廣州府屬番禺縣茭塘地方素稱賊藪而李
士雄即李亞豹一犯係茭塘市橋石碁一帶積年
大盗黨羽甚多犯案纍纍實為渠魁今春(臣)與督
(臣)孔毓珣遣撥官兵前往搜捕招撫雖已招出二
百六十餘人俱係夥盗其首盗李士雄及慣賊李
亞贊等堅匿不出究未弋獲今有署番禺縣事試
購線懸賞無不舉行先將李亞贊之親叔誘捕到
案令其潛往哄引各盗投首旋據李亞贊李國強
胡亞三投首前来并自願將李士雄擒獻贖罪等
情龐嶼即准其擒解首報去後今於閏七月初一
日果據李亞贊等擒獲李士雄解報到縣(臣)查李
士雄與李亞贊等所犯案件甚多論其情罪均係
法所難寬之犯但李士雄於各犯之中又為最重
今李亞贊等既將士雄擒解贖罪似與供出盗首
即行拏獲之例相符應否援減除行司細查歴年
旨外今將誘擒積年大盗緣由先行繕摺奏
聞謹
奏
緝盗當以察拏窩家為要此乃弭盗根夲不可少有疎
縱觀汝於盗案一篩識見偏於柔懦若復似阿克敦常
賚將積盗窩主開脫自以為積隂功則大悮矣前汝在
京時朕以刑名事件惟當務一平字諄諄訓諭何啻千
百次若不能領會遵承則是愚頑不醒之人即於爾到
任後摺内批諭更復不少倘仍見不透是誠無用之材
矣勉之毋忽再者朕之硃批訓旨汝往往竟不覆奏是
何理耶向後接到一切批諭當總具一摺一一登答回
奏為此特諭
同日又
奏為海關交代已竣奏眀羡餘實數事竊(臣)兼理粤
海關稅務自上年九月内到任至十二月止即届
一年報滿之期(臣)已將前官及(臣)接任所收正稅
贏餘俱巳具疏
題報又分頭擔頭一項及行家繳送先收一半一項
俱已另具批文解送戸部轉解
内庫訖又(臣)將各書吏及各口巡役向来收用陋規
令其儘收儘報除酌給飯食紙筆贍家使費之外
尚餘節省銀一萬零二兩又在分擔及行家繳送
之外未經請
旨不敢遽解戸部且因粤海關事務交代在即則自上
年十二月二十四日以後又有各書役繳報者是
以先經
奏眀統俟祖秉圭到任之後交代清楚再將陸續所
收各項彙齊解送怡親王請
旨查收在案今查自上年十二月二十四日起至今年
四月十一日卸事止所有收過正稅贏餘及分頭
擔頭等項銀兩俱已發貯藩庫取有庫收移送監
督(臣)祖秉圭於一年滿日分别
題報起解外又據各口巡役陸續繳報節省銀二千
五百七十四兩零連前節省銀一萬零二兩共一
萬二千五百七十六兩零一併解送怡親王聽候
代奏請
旨以便交收至上年各行家應繳未交銀九千六百四
十兩原約在今年九月間繳足(臣)巳將各結狀移
送祖秉圭照數查收彙解合併聲明謹
奏
祖秉圭乃游移活動未可深信人也自其到任以来居
心行事若何留意體察據實奏聞
硃批諭旨卷二十七上
欽定四庫全書
硃批諭旨卷二十七下
硃批傅泰奏摺
雍正七年八月初六日署理廣東巡撫印務(臣)傅
泰謹
奏為奏請
恩賜試用人員以收實效事竊查粤省所屬十府二州
八十五州縣地方遼遠如東之潮屬去省二千餘
里西之廉屬去省一千八百餘里往返動以月計
且瓊屬僻在海外風信更無定期查從前奉
旨命往試用委署知縣者共有十八人以知縣以下試
用者共有十二人現俱分别委署如遇知縣不敷
委用并間於知縣以下人員内擇其才力優者借
署縣事然接署卸事必有經手錢糧倉榖造冊交
盤其中稽核出結非數月不能竣事是以再有缺
出便無可委之人勢必仍令隣縣署理第恐鞭長
莫及兼顧為難(臣)為地方起見叩懇
皇上敕部將現在候選候補之知州知縣揀選引
見再
命一二十員来粤隨時委用庶篆無兼攝缺無懸待於
地方公務實有裨益不致遲悮矣為此繕摺
奏請伏乞
皇上睿鑒施行謹
奏
候揀選得人時多發數員前来敷爾任用
同日又
奏為奏
聞事竊照廣肇一帶夲年閏七月初八日颶風頓發自
午時起至戌時止又於初九日自寅時起至巳時
止民間房屋瓦片間被吹去河下船隻亦有擊傷
幸無猛雨急流是以人口田禾俱未傷損訽之土
人皆云近海之地颶風每年常有若無驟雨便無
妨礙而窮民房屋或有被風吹損者(臣)隨行令各
地方官加意撫恤不致失所外此雖並未成災但
關係地方之事(臣)不敢不據實奏
聞伏乞
皇上睿鑒謹
奏
粤省颶風間歲每有之事查明被傷居民實力撫恤俾
毋致失所
同日又
奏為奏請
聖示以裕鼓鑄事竊照粤東收買黃銅器皿設局鼓鑄
一事布政使王士俊繕摺具奏奉
硃批交部議奏候旨遵行如將解部銅觔留為粤省鼓
鑄何不經之論至於此極欽此嗣准部議粤東去雲
南尚近今雲南又開濬水道廣東若於滇省採買
銅觔由廣西而下所費水脚無多應令王士俊詳
加確訪以定粤省開鑄之事等因奉
旨依議欽此移咨到(臣)隨經轉行遵照去後旋據王士
咨明戸部在案俟百色地方倘果買有銅觔(臣)即
酌定鼓鑄事宜設局處所具疏
題請開鑄外(臣)又訪得惠州府屬向有礦徒私挖銅
觔從前原賣與夲省及别省辦銅官湊同解部自
去年督(臣)孔毓珣將辦銅之糧驛道何師儉糾參
可惜但原係礦銅若不
奏眀請
鑄至有礦各山仍行嚴禁不許藉名收銅混行偷
挖如此則現在之銅不致久匿在山之礦仍禁私
刨於公事似有裨益是否可行伏乞
皇上睿鑒施行謹
奏
似此識見奈何奈何
雍正七年九月十九日廣東總督(臣)郝玉麟署理
廣東巡撫印務(臣)傅泰謹
奏為奏
聞事夲年九月十七日布政使王士俊詳稱據惠州府
詳據河源縣申稱夲年八月初五日據闔邑士民
張華賢等為呈報嘉禾事竊賢等生長嶺南僻處
海疆叨蒙
皇上恩膏疊沛比年以来歲獲屢登固已含哺鼓腹羣
安耕鑿之風今逢嘉禾叢生實為目所罕見皆我
皇上惠愛元元感召
天和所致呈請轉詳并將嘉禾送驗前来據此合將嘉禾
呈驗等因由府詳司轉詳到(臣)等(臣)郝玉麟在省
盤查隨將送到嘉禾會同在省各官敬謹觀看共
有四十八夲内一莖二穗者一十四夲一莖三穗
者二十夲一莖四穗者一十二夲一莖五穗者二
夲據省城士民老幼環繞觀看歡呼雷動咸稱
皇上愛飬百姓
至德感孚所以嘉禾呈瑞是乃粤省萬年豐亨之兆海
隅萬姓永受無疆之慶等語(臣)等因雍正五年十
月内奉有停止進獻嘉禾之
旨是以未敢遽行具
題進獻今將送到嘉禾發交布政使加意收藏外伏
查惠郡濱海之區屢獲豐登米價平減已為從来
所罕見今嘉禾徧發更屬希聞(臣)等目睹庥徵曷
勝踴躍歡忭所有恭逢瑞榖粤省士民感激慶幸
情形不敢壅於
上聞理合會摺奏
聞伏乞
睿鑒謹
奏
朕欣悅覽焉但不可絲毫肆志當愈加寅畏期以誠敬
之念格
天忠愛之懷圖治大公之道馭屬員威惠之術撫兵民汝
等封疆大吏能似此居心朕可力保
上天年年歲歲賜如是嘉應也莫謂水旱為世間必應有
之事概委之氣數使然若稍存此等念慮乃不明
天理之庸流曷可與論人道試觀鄂爾泰田文鏡等所轄
地方之感召徵騐亦當信心奮勉向有粤東人稠地狹
豐年亦必資隣省之論朕每言無是理今蒙
上蒼慈眷甫獲豐熟二載米價便更賤於他省可見謬論
之不足憑也如此乘兹樂歲廣收竭力訓導閭閻愚氓
加意盖藏珍重榖粟不可少致狼戾以招暴殄之咎勉
之敬之
同日又
奏為請留能員仰祈
睿鑒事竊(臣)等荷蒙
聖恩均受封疆重寄欽遵
訓旨無日不以吏治民生為事兹有韶州府知府陳鴻
熙年力富強辦事敏練且久任海疆熟悉風土現
今報丁父憂前来(臣)等查得韶州一府實屬粤省
衝繁之地該守董率屬員料理地方事務著有成
效委係能員懇祈
皇上天恩准其留任守制於地方實有裨益(臣)等為地
方得人起見除會疏具
題外謹繕摺會奏請
旨定奪伏乞
皇上睿鑒批示遵行謹
奏
具題到日有旨但聞陳鴻熙蒙朕連次拔擢至此任遂
覺志氣盈滿狂妄時作閒嘗將督撫皆任意呼名不似
從前敬慎汝等既經保留在任當切加訓誡勖其遷改
將此旨亦傳諭令伊知之
有人奏汝新點粤海關書辦陳炳文等五名每名收受
銀三百兩方准入冊著役庫吏周瑛經手送繳等語汝
此意何居操守二字實難朕經屢諭勉力堅持以全滿
洲大臣顔面汝乃竟不遵承以此為巧取無礙殊不知
小貪不戒必漸至大貪不法而後巳且天下從無巧事
未有眀獲廉稱而暗得賄賂名實兼收之理如此欺心
負朕行當有意外取辱之事至矣與其愧恨於後何如
於根夲處戒慎以自勵自勉耶似此奈何奈何
署理廣東巡撫印務(臣)傅泰謹
奏為欽奉
諭旨據實覆奏事夲年九月初四日(臣)齎摺家人回粤
捧到
硃筆諭旨一道(臣)跪讀之下驚悚無地感愧交集伏查
粤海關頂充書吏向例每名有花紅銀三百兩以
作公費(臣)到任之後陸續查革犯事及重役共五
名至頂充時據伊等每名照繳銀三百兩(臣)識見
卑鄙以為各書吏自願繳送愚昧因循未經裁革
咎實難辭今蒙
皇上不加處分
恩賜訓飭(臣)捧誦之下不勝驚懼惟有恪遵
聖諭痛自咎責立即悛改今粤海關已遵
旨歸監督管理(臣)現在所管太平關凡書吏頂充舊例
每名亦有花紅銀二百四十兩(臣)任内止收過一
名銀兩巳彙入節省頂内報解嗣後益當砥礪廉
隅凡有陋規未盡革除者一概革除斷不敢再存
鄙念致厪
睿慮(臣)謹據實覆
奏并將奉到
硃批恭繳謹
奏
但務夲莫逐末若事事皆待朕指示訓誡而後改易反
之於心能無愧乎即凡此等相沿陋規小利亦當奏眀
請旨然後收受嗣後若再有絲毫隱蔽將来必大為已
累將朕此諭切誌毋忘莫貽噬臍之悔
同日又
奏為奏
聞事竊照今歲粤東晚禾茂盛先經(臣)
奏眀在案目下將值收穫之時其收成分數容俟各
屬報齊查眀的確另行
奏報至各府米價每石自七錢二三分至五錢三四
分不等較之早禾收穫之後更覺平減當此豐年
(臣)惟有恪遵
之慶理合據實奏
聞謹
奏
嚴禁出洋於此米價平減時尤為切要此舉好實力行
之
同日又
奏為奏
聞事竊照粤東沿海漁船經前督(臣)孔毓珣前撫(臣)楊
文乾會議立法具摺
奏眀通飭編查造報在案今查粤東大小漁船向雖
飭催造冊而各屬有已經造送者有未經造送者
亦有雖曾造送而其中有拆改遭風年久朽爛未
經開除者又有新造船隻未經入冊者按冊而稽
難得確數照名問船又多詭頂冊内既無的名則
事發之日澳甲船總皆得高下其手任意賄改弊
竇叢生不可枚舉(臣)於五月間專委惠潮道劉運
鮒親往惠潮兩府沿海各縣港口將所有大小漁
船逐一編查挨甲給照取結繳核去後今據造送
兩府各冊前来嗣後若續有拆改朽爛及新造者
即時申報補登入冊如此徹底清查倘有事發便
可按冊而稽澳甲人等既難作姦舞弊姦宄之徒
亦難僥倖漏網矣至廣州府屬沿海各縣因廣南
就近不時查點加意督察毋得先勤後怠毋許胥
吏作姦以期弊絶風清民安盗息所有(臣)委員確
查沿海漁船數目船戸的名緣由理合繕摺奏
聞謹
奏
好須力行以期實效莫止於章奏美觀而行不符言則
是因圖功而反獲罪也
同日又
奏為敬宣
諭旨據情覆奏事竊(臣)前回奏糧驛道陶正中肇高廉
羅道于其珣宣過
諭旨緣由一摺奉到
硃批查陶正中係駐劄省城于其珣因充文闈監試亦
在省城(臣)隨將二人傳到密將
聖諭宣示二人皆免冠叩首據陶正中奏稱(臣)累蒙
聖諭教訓(臣)雖至愚安敢仍蹈袒比因循陋習自負生
成惟有竭盡駑駘實心任事仰遵
聖訓稍報
天恩懇求轉
奏等語除(臣)欽遵
聖諭再加留心試看外所有宣過
諭旨及陶正中于其珣覆奏緣由先行錄
宜至糧驛道陶正中(臣)先次回
奏摺内奉有
硃批其陶正中三字并奉
共事一月細看其辦事誠實小心勤敏乃欽服我
皇上賜之
激
久政務未諳(臣)現在委其查勘各事使之學習歴
練如果不辭勞苦熟習幹練便可為
在一城時加察看其為人禀性頗直自顧顔面辦
事實心不肯扶同且於鹽庫錢糧十分慎重似屬
可用之才(臣)因道員有稽查表率之責甚有關係
所有就(臣)察看各員居官情形謹據實附
奏伏乞
睿鑒謹
奏
覽
雍正七年十月二十八日署理廣東巡撫印務(臣)
傅泰謹
奏為請
旨事竊查雍正二年五月内欽奉
上諭設立普濟堂經前任撫(臣)年希堯建設將老疾無
依之人收飬棲息至於堂内日給費用從前年希
堯兼管粤海關稅時查知洋船来粤買貨有每兩
分頭銀五釐又每船一隻進口有放關規禮銀一
百三十二兩向為左翼鎮等衙門規禮年希堯將
此項銀兩撥入普濟堂應用歴任相因已經六載
兹海關監督(臣)祖秉圭諭令通事將此項銀兩繳
貯關庫迨廣州府將前項情由具詳祖秉圭批云
飬濟孤貧事隸有司非夲監督所能定奪等因今
據布按二司詳稱堂内現收貧老三百五十八名
日給柴米鹽菜及董事人役工食置買各老人冬
衣等項每年約共銀一千八百餘兩全藉此洋船
銀兩支應若悉繳關庫則普濟堂老民嗷嗷乏食
恐非
皇上軫恤貧老之至意等因前来(臣)查祖秉圭諭繳關
庫雖為慎重錢糧起見但普濟堂費無所出(臣)查
關庫(臣)未敢擅便謹具摺奏
請伏乞
皇上睿鑒施行謹
奏
將祖秉圭厲色叱辱之傳旨與伊觀此一事其負朕之
念毫未改悔也小心保全首領為要
同日又
奏為敬陳末議恭請
睿裁事夲年十月初十日接准部咨議覆大學士(臣)陳
元龍條奏貼黃内要語未詳等因經部議覆令督
撫諸臣凡夲後貼黃務融會全疏之始末節其繁
冗擇其緊要遴選善書之人照部夲式繕寫務期
字畫端楷明朗字行疎密得宜如有題奏夲章其
貼黃草率刪節以致事不詳明或字畫細小微茫
或字行疎密任意即照違式例分别議處等因奉
旨依議欽此(臣)遵將一應夲章貼黃加意料理外伏查
夲後貼黃向例用半幅紙密行書寫難以披閱於
雍正三年正月十九日經内閣
奏請言詞繁多者俱令用整幅書寫言詞甚少者仍
令用半幅書寫奉
旨依議欽遵在案惟思題奏章疏原以通夲情節總叙
看語又以看語情節摘叙貼黃雖言詞繁多者巳
經奉
旨改用整幅書寫但行數雖可加增而字數每行仍止
二十格遇有情節繁冗之案看語叙至七八幅者
一經節刪頗多晦滯難明殊非恪恭敬謹之道况
貼黃於看語中摘出不得於看語之外另添一字
是以偶遇節刪接續之處竟有文義不能貫串者
欲其情節顯亮又不得不多叙數語以期明爽遂
致行數增密字數仍多
御覽之下甚覺徒費目力而貼黃拘於成例究於案情
不能顯亮(臣)愚以為貼黃之外請將全疏緊要情
節另行統摘情由用整幅紙繕寫以十二行為率
夾入貼黃之後恭呈
御覽其摘叙事由不必照看語内字句止就夲案情節
簡明直叙則
睿鑒之下一目了然既於貼黃體制無礙而字大行疎
亦不致上費
聖心過勞目力矣謹將現
題疏看摘叙一式繕寫進
呈是否可行并應否具題請
旨伏乞
皇上睿鑒批示遵行謹
奏
汝乃中等材質朕因封疆重任一時不得其人姑將就
試用之似此通行事件應徐徐仿效歴練老成同軰督
撫踵而行之既無超羣出衆之能於夲分内事尚多不
能辦理何暇旁及於此況議論皆屬可笑一邊據奏於
貼黃之外另行統摘情由繕寫呈覽等語既慮朕披覽
繁冗而復多增一層是何意見耶若欲朕止閱統摘情
由則貼黃竟為虚設又何必繕寫入疏耶且從来滿夲
專譯貼黃今則將譯一廢一耶抑概行翻譯耶似此自
相矛盾強不知以為知朕實代汝愧之凡人深知巳之
不及猶可冀望將来造詣似此自是自得朕實又代汝
憂之奈何奈何幸係密摺具奏設若具疏題達亦如彙
報監斃人犯一例之事重自取辱矣
同日又
奏為覆奏事夲年九月十四日接到大學士公馬爾
賽等来字内開八月十二日奉
上諭聞得江南福建廣東及浙江之杭嘉湖三府有匪
𩔖結黨潛謀為匪其為首者係江寧人各處用銀結
納等語爾等可密寄信與傅泰令其密密留心整飭
營伍預為防範但不可聲張滋擾若江浙有文知會
時或有查拏同黨之人即便作速緝拏務須嚴密勿
令一人兔脫欽此(臣)即一面密遣的當人役潛往福
建江西湖廣各交界處所暗暗查訪并借别項公
務遣人往浙江江南密探蹤跡一面加意留心操
絲毫聲息然(臣)不敢因無聲息遂爾忽視除現在
留心訪察若果有可疑之事立即設法嚴拏一面
據實飛
奏斷不敢一毫疎忽亦不敢洩漏聲張以致滋擾也
再(臣)於十月初十日又接大學士公馬爾賽等来
字内開為羅教一案欽奉
密諭等因到(臣)欽此欽遵辦理并即轉飭州縣實力奉
行倘有拏獲報解者(臣)當與藩臬二司酌其情罪
輕重將生事倡首者嚴行解部將無知附和者量
密諭及奉行緣由先行繕摺覆
奏伏乞
皇上睿鑒謹
奏
覽
同日又
奏為奏
聞事竊照粤東晚稻收成據布政使王士俊呈報十府
二州屬惟南雄府屬收成統計有八分其餘各府
州屬收成均有九分十分不等各屬米價每石自
七錢至五錢六七分不等等因前来(臣)查米穀為
民食之夲今幸遇豐登正宜加意儲蓄(臣)身在地
方惟有諄諭屬員敬謹民事勸諭百姓撙節愛惜
毋得糜費並行布按兩司嚴禁棍徒囤積射利外
所有晚稻收成分數及現在米糧價值(臣)謹據實
奏
聞謹
奏
導民務夲原係第一要政然徒為紙上虚文而不實力
督率屬員奉行亦復何益粤省吏治民風不堪言喻近
有旨從内閣頒發汝接到之日可竭力遵行毋昧一身
利害辜負朕之委託敬慎黽勉為之
同日又
奏為覆奏事竊(臣)前奏提(臣)王紹緒居心誠實辦事
敬謹兵民和輯營伍整齊實堪勝任一摺奉到
硃批兹於夲年十月初二日提(臣)王紹緒適因公務来
省(臣)即遵照猶覺過軟之
諭旨旁引曲喻再三勉勵王紹緒大有會悟領略之意
且以從此悔過務必痛自改易嚴察將弁整飭營
奏至於原任瓊州鎮(臣)施廷專尚未到左翼新任容
俟其到日(臣)即遵
旨就近訪察秉公奏
聞外其新調瓊州原任左翼鎮(臣)李順於奉
識見實覺老成歴練仰見
聖明鑑别絲毫不爽隨材器使人地相宜今李順已於
十月初六日起程赴瓊俟其到任之後(臣)再行密
訪如果言行相符(臣)即據實奏
聞謹
奏
覽
同日又
奏為請
旨添設學政一官端士習以育人材正民心以厚風俗
事竊照粤東僻居嶺外距京甚遠内有八排狼猺
外有黎人雜處是以風俗人情皆與内地迥異好
勇鬭狠剽掠刦奪習以為常恬不知怪(臣)思士為
四民之首士習果端則小民觀感興起咸知崇尚
廉恥不肯流於汚下是以
國家特設教職以司訓廸又設學政歲科考校以正
文風并考察教職以分勤惰乃今年巳酉科鄉試
(臣)於文武兩闈見各府州縣送試教官其中年力
富強辦事勤敏者固有之而年邁有疾衰弱罷軟
者亦頗不少除將察出不稱各員發交布政使令
其覆騐眀確分别詳請咨斥勒休外伏查教職雖
微而平日陶鎔士子砥礪廉隅其責實為綦重則
稽查考核較之佐雜等官更宜嚴密無如督撫藩
臬各有地方重務不能時刻察訪而學臣考試按
臨亦止匆匆一看其甄别賢否難免遺漏此軰庸
劣教官不過苟且因循豈能振興督課作飬人才
甚至不肖之員或貪小惠或圖串結猫鼠同眠絶
無顧忌以致生監人等踰閑敗檢多不可問平日
如此一旦身登仕籍又安望其竭忠報效耶士習
如斯欲求民風敦樸習尚淳良更不可得矣(臣)愚
以為欲嚴教職端士習惟有仰懇
奏伏乞
皇上睿鑒批示遵行謹
奏
覽奏不禁發笑實屬可憐之封疆大吏也
雍正七年十二月二十七日署理廣東巡撫印務
(臣)傅泰謹
奏為奏
聞事竊照粤東晚禾豐收分數經(臣)具
奏在案今時届隆冬誠恐販戸搬運富戸囤積是以
時刻留心稽查禁止兹據布政使開報各屬因豐
收之後米價日減通省十府二州米價每石自六
錢一二分至四錢六七分不等等因前来伏查粵
東濱海之地人稠糧少從前屢以不敷民食為慮
今米價如此之賤實屬數十年来所未有者是以
南番二縣素稱多盜今歲並無刦案申報山無伏
莽海宇昇平民安耕鑿商賈雲集此皆
皇上至德覃敷
洪恩普被方獲此時和歲稔熙皥成風之盛(臣)惟有與
文武各官愈加警惕益切敬謹以期永荷
鴻庥於弗替所有粤省現在康阜寧謐情形理合繕摺
奏
聞謹
奏
年歲豐登盗賊自少此從来情理之常但感召
天慈屢賜雨暘時若之應則全在汝等竭力以公誠勤敬
自勉也
同日又
奏為奏
聞命盗案件仰祈
睿鑒事竊照粤東山海交錯姦匪混雜民風刁悍是以
命盗案件較多於他省(臣)於夲年四月間回
奏副都統(臣)吴如譯條奏案内查眀從前據報強竊
盗案已參疎防未參疎防者共有五百六十餘起
從前據報命案共有三百一十餘起自(臣)於上年
九月到任至今據報盗案七十餘起巳參疎防者
五十餘起未參疎防者一十餘起内已經獲賊者
四十餘起未獲賊者二十餘起現在嚴加督緝不
使縱逸又據報竊案三十餘起向例原不
題參疎防止應獲賊審明分别
題咨完結至於(臣)任内審明
題咨過強竊盗案總計新舊共有一百一十餘起審
明完結過強竊盗案總計新舊共有三十餘起其
餘現在查催按限審
題又(臣)到任後據報命案共四百六十餘起内謀故
鬭毆等案居十之三四自盡命案居十之五六至
於(臣)任内審明
題咨過謀故等命案總計新舊共有七十餘起審明
自盡及情有可原屍親願息完結等命案總計新
舊共有二百七十餘起其餘現在查催按限分别
題結此係(臣)莅任一年有餘已經辦理之數謹逐一
開明具摺恭
奏至廣州府屬南番二縣盗案又多於他縣因去年
至今田禾豐熟米價日平是以南海止有盗案二
件番禺止有盗案六件現今地方安寧小民樂業
理合一併奏
聞謹
奏
緝盗固屬寧静地方之急務而察拏匪𩔖尤為要著莫
以其無被害呈控而遂慢忽視之偶有聞見率委之曰
瘋狂無憑或藉詞不肯拖累滋擾及胸中預横何苦多
事之念以致往往飬姦遺患𩔖汝庸常之流不審輕重
不為國家慮久遠之謀每存此等意見者居多切勿踵
循陋習自取玷溺之咎留意勉為之
同日又
奏為奏
聞事竊照粤東廣州府屬之南海番禺東莞順德新會
三水清遠花縣肇慶府屬之高要高明四會等縣
沿河地方俱築有圍基以保護田廬雖歴来俱有
修防之例不過憑圩總圩甲按田出夫隨坍隨築
聊以塞責自前督(臣)孔毓珣
題請責令廣南韶連道肇高廉羅道管理并將最要
之南海三水高要三縣縣丞加銜水利專司圍基
雖董理有員無慮遲悮而預辦物料及工役飯食
費無所出倘遇報險恐一時莫濟查沿河各州縣
有魚□鴨埠等項租銀向来或為神廟香燈祭祀
之用者有之或為紳衿豪棍占取者有之(臣)思以
地方之所出即辦地方之公務似有禆益(臣)現在
皇上睿鑒謹
奏
覽
同日又
奏為恭繳
御批事竊(臣)前與督(臣)郝玉麟會奏惠州府河源縣瑞
榖叢生一摺奉到
硃批伏念(臣)隨侍
禁廷時聆
皇上至誠格
天之訓諭時見
御批理合恭繳又(臣)與督(臣)郝玉麟會奏韶州府知府
陳鴻熙報丁父憂懇祈
恩准留任守制一摺奉到
硃批隨行令陳鴻熙於封印後赴省將
聖旨宣示俟其作何回奏再行覆
奏外伏查(臣)等因陳鴻熙年力富強辦事敏練是以
懇
恩將伊留任(臣)自當不時訓誡勉其殫力居官敬謹辦
事如敢盈滿狂妄怠玩忽略即據實糾參斷不敢
因
題留在先少存瞻顧也所有奉到
御批先行恭繳謹
奏
忽爾保留忽爾糾參言何太易陳鴻熙若無甚大咎不
過少年習氣小疵加之誡訓俾令悛改斯可矣豈可因
言語少不檢點遂將一幹員即行參處是何理耶似此
逐處依違迎合毫無定見又兼平時以聾瞽而尸位封
疆奈何奈何
同日又
奏為奏繳
聖明逐一指示臣惟有敬謹銘心奉以為法不敢但據
外貌不敢預横主見并欽遵
聖示明試暗訪務得實在人材之優劣密行奏
聞又(臣)奏廣惠潮三府沿海漁船委惠潮道劉運鮒清
查點丈一摺奉到
殊批伏念劉運鮒於清查一事誠如
奏又(臣)回奏海關新充書辦繳有花紅銀兩一摺奉
到
硃批伏念(臣)因識見卑鄙是以於花紅銀兩一項未經
革除自欽奉
訓諭之後(臣)日切悚惕愧悔痛自咎責今復奉
批諭惟有益加敬勉凛遵務夲切戒逐末嗣後凡有可
以歸公之項無論多寡務必恪遵
聖諭預先請
旨再行收取斷不敢絲毫隱匿自干重譴也所有奉到
御批合併恭繳謹
奏
撫臣膺封疆重任凡關國計皆宜留心聞汝於關稅事
務毫不協助膜外視之向来地方官掣肘刁難監督之
陋習朕耳聞目睹四十餘年矣今汝若仍蹈前轍倘致
祖秉圭有招怨悮課愆尤伊之升沉榮辱尚在未定傅
泰則必不撫粤矣秉公慎為之私腸少有洗滌不淨究
為一身之累體騐自知向後凡接奉此等訓諭皆密令
王士俊同看
同日又
奏為密奏事竊夲年十二月初九日據肇慶府屬之
署恩平縣事姚孔鋅報稱會同該汛千總邱尚忠
巡查姦匪至土瓜蓢村見該村人舉止慌張遂拏
獲六犯搜出令旗九面内四幅寫楚震公字樣一
幅寫羅平字樣黃綾偽劄九張内五張填有劉國
敬李昆玉梁高陞藍登其吴建晃姓名白綾偽劄
四張内二張填李士貴朱榮姓名現在審究搜拏
等情并聞督(臣)郝玉麟已經遣撥官兵前往(臣)即
委標員帶領弁兵由三水新會等縣二路分頭前
去令其協同各該處文武密探蹤跡聚集何處立
即圍擒毋使兔脫并密移提鎮嚴行附近各府州
縣協營堵截搜捕去後十二日據春江協副將陳
顯報稱風聞恩平地方有姦匪萌動隨差兵丁陳
韜誘出温亞七一名投首供出頭子李六軍師李
先生約定十二月初二日搶恩平再搶陽江等語
(臣)又飛行各文武分飭查拏布政使王士俊等亦
各遣人前往密探督緝隨陸續據報在恩平新會
陽春陽江東安等縣拏獲羽黨梁子賓等共五十
四名經督臣提解至肇發府究審(臣)亦委南海縣
赴肇公同審訊各供俱稱係李梅即李先生與為
首陳京幹做旗做劄分散各省騙人錢財并稱聚
集兵馬等語(臣)初疑此案匪𩔖既有偽劄必有為
首之人聚集之地今細按各供參差不一彼此互
異始以陽江掘銀哄動鄉愚繼又分散偽劄倏稱
大兵將至倏稱瘟疫流傳甚至有鬼兵之說似屬
捏造訛言驚恐男婦其以劄賣銀又係圖騙錢財
且皆稱出自李梅之口則此案之根源底裏必須
獲到李梅與各犯嚴加質訊究出同夥確數果否
另有首犯方可定其虚實輕重又據布政使王士
俊遣人密往四處查訪所稱李梅者從前曾充東
安縣兵房書辦犯事革退毫無技能各路亦並無
絲毫蹤跡動静現在仍行加意查訪一有確據即
行飛報等語現經督臣將犯發交布按二司會同
嚴訊俟押解来省如有的確實情另行密
奏外至供内李九葵自交趾帶兵来廣及文姓自陜
招兵到廣并山西陜西福建廣西俱有散劄及李
九葵朱三太子現在交趾之處似屬誕妄或係李
梅混行捏造騙惑愚民亦未可知但既有此供何
敢忽視(臣)現在備錄各供遵奉十月内
上諭繕寫密札加以印信知會隣省督撫密查防範并
遴選妥人前往交趾密訪并行各交界文武官嚴
加稽查毋許疎忽(臣)謹據實繕摺先行密
奏至各縣去省稍遠(臣)得信略遲是以
奏報少緩合併聲明伏乞
睿鑒謹
奏
此事業據郝玉麟奏聞矣若不設法將李梅擒獲到案
斷然不可
雍正八年三月十七日署理廣東巡撫印務(臣)傅
泰謹
奏為奏
聞事竊照粤東今歲入春以後晴雨及時田疇霑足菜
麥等項無不茂盛至於高低田畝禾苗俱巳栽插
(臣)因公赴順德等縣沿途親見田苗滋長一望青
蔥老幼婦子皆勤耒耜茅簷蔀屋熙皥成風至於
各屬雨暘現皆得宜海澨山陬俱極寧静理合據
實奏
聞伏乞
皇上睿鑒謹
奏
覽雨水禾苗情形朕懷深慰然必待秋成後方敢言豐
熟也惟克誠克敬順理處事以靜俟
上天垂佑可耳
同日又
奏為奏繳
御批事夲年二月初八日齎摺家人回署(臣)恭設香案
望
闕叩頭開看(臣)謹遵
旨將欽奉
硃批逐一登答另摺彙
奏外理合將奉到
御批原摺一併恭繳為此謹
奏
覽
亦不可將一片心神專用於登答批諭之間而致忽慢
廢弛職守也塞楞額前在東省日夜惟以料理摺奏為
務是乃汝之鑑戒諸凡慎為之審其輕重而為之
同日又
奏為欽奉
上諭事夲年正月十五日新補惠州協副將繆弘到粤
宣傳
上諭聞得雍正二年間有四人鷂鞋棕帽口稱王府差
人前往廣東公幹一路氣勢甚雄相貌亦兇惡此非
安分之人恐到廣東布散流言愚民無知被其鼓惑
大為人心風俗之患爾傳旨與督撫著用心密訪此
項人或尚在廣東若稍有蹤跡斷宜及早根究如曾
静張熙之流言乃出於發遣廣西人犯之口幸而發
覺早所以不難追問造言之人但亦不必招搖只宜
留心暗訪聞得廣東火耗米折俱重誠恐不便於民
朕御極以来宵旰憂勤無刻不以民生為念即用人
行政亦惟期有益於民生至維正之供不得不取之
於民其火耗一切亦當定為畫一之制庶無累於民
間若一任有司輕重必有重耗殃民者甚非朕愛飬
元元至意又聞沿海窮民以漁為生每出海捕魚俱
於鹽埠領票名曰干票回水納銀名曰幫餉相習巳
久皆出情願今聞鹽埠欲避干票之名令漁船實在
領鹽出口按船計數希圖多銷恐不便於窮民為督
撫者此等處當細心體查務得其平使民生樂業庶
不辜朕之任用一省事務全頼督撫必公忠體國同
心共濟方於地方有益且一省事歸一轍朕亦好辦
理若各存意見將一省事分為兩途朕從何辦理如
孔毓珣楊文乾當時兩人雖無參奏形跡各人意見
不同朕所以一同調来引見當引見時朕曉以大義
反復開導彼二人亦感激流涕誓願和衷辦事回任
後聞伊等果然交往似乎相和邊海重地督撫相和
是以朕心稍安不意楊文乾纔故孔毓珣盡變其所
為當時楊文乾所行若非伊身為總督豈不能救正
於生前若楊文乾所行皆是又豈可更變於死後若
人在即順之是以國事作人情可乎朕因此鄙薄其
為人前日孔毓珣引見時朕面斥其非伊惟有叩首
認罪而巳是伊一生名節俱敗於此爾傳旨督撫各
存公忠為國之心公則無有不和即意見或稍有不
同必不致迥别要知所辦者國事當以國事為重自
然合而為一國以民為夲凡有便於民生者商酌奏
請施行伊等身為大吏當仰體朕心宣揚德意使邊
海小民盡知尊君親上之義人心淳厚風俗丕變方
不愧封疆之重寄若悠忽從事必致廢弛豈不辜負
朕之任用爾將朕旨傳與總督巡撫知之欽此欽遵
(臣)即將奉
諭敕查鷂鞋棕帽四人密飭司道府州轉飭各州縣共
相留心暗訪若得有蹤跡立即具摺密行奏
聞至火耗米折俱重并按船銷鹽等事(臣)現在將
上諭所指各條明查暗訪若果有不肖州縣踵此積弊
自當據實糾參如果查無此弊亦必將各州縣現
今作何辦理實在情形備細開列會同督(臣)郝玉
麟另行具疏覆
奏又奉
上諭一省事務全頼督撫必公忠體國同心共濟方於
地方有益(臣)跪聽至此不覺敬畏交至感懼兼深惟
有時時敬誦刻刻自省欽遵
訓勉以
國事為重與督提藩臬諸臣和同商酌辦理斷不敢
各存意見將一省之事分為兩途致厪
宸衷也所有奉到
上諭及欽遵緣由理合繕摺覆
奏伏乞
皇上睿鑒謹
奏
繆弘所傳諭旨舛錯處甚多兼之汝信口登答殊無足
觀亦無暇改正不過付之一覽而巳
同日又
奏為奏
聞事夲年正月二十九日准督(臣)郝玉麟移知奉
旨頒到提(臣)王紹緒條奏順德新會香山等處移駐官
員改換汛防招民開墾預買桅柁等項原摺四件
又怡親王并前任廣東督(臣)孔毓珣議覆各摺奉
上諭令(臣)等會同確議欽此(臣)思移駐換汛均關緊要
必將地方情形親身確勘方敢會議是以(臣)經具
疏
題明於二月二十一日自省起程先至順德次往香
山後至新會逐一確勘查順德一縣居省城之西
南在新會香山虎門之中内海外洋相連逼近而
且港汊多岐船隻甚衆縣城内外人烟湊集實為
近省緊要之地海口繁劇之區總兵駐劄於此遥
制新會香山等縣似得居中控馭之道至新會在
順德之西地方簡於順德其厓門海口並非商船
出入停泊之處非澳門虎門可比移駐總兵之說
似未盡善但(臣)看厓門地方亦甚遼闊即不另設
營汛亦應多添兵丁以固汛守其香山縣又在兩
縣之東南城南一百二十餘里為澳門現係西洋
人居住其交界處建設一閘以分内外關閘之北
有前山寨有香山協都司守備駐劄防守(臣)看前
山寨係西洋人及内地之人往来隘口關係緊要
距縣甚遥似應於此處添設同知通判一員與武
職協同稽察遇有爭毆偷竊漏稅賭博等事便可
就近發落而文武互相牽制其巡查亦必倍加謹
慎至原駐都守二員若添設文職應酌撤一員回
駐縣城(臣)既經勘明當與督臣細加斟酌從長會
議公同具摺覆
奏外所有(臣)看過三縣地方情形先行奏
聞伏乞
皇上睿鑒謹
奏
既係會奏事件何必多此一番煩瀆
雍正八年四月二十七日署理廣東巡撫印務(臣)
傅泰謹
奏為欽奉
上諭事夲年四月二十日接大學士(臣)張廷玉来字内
開雍正八年二月二十四日奉
上諭前廣東都司趙璉被參巳降旨交與該撫嚴審究
擬近聞其中尚别有情由今將朕所聞者另錄一單
可即寄與傅泰黃文煒秉公審訊務得實情不可使
趙璉受屈若朕所聞不確亦即據實陳奏從公審結
不必回護欽此又抄發另單一紙到(臣)隨傳到按察
使黃文煒敬將
上諭密行宣示令其秉公據實審解不得絲毫枉縱伏
查此案先據(臣)標中軍丁銓生詳稱都司趙璉酒
後持刀傷兵又據趙璉詳稱巡夜見兵睡卧喝醒
跑走失跌撞傷各等情今案内原詳之丁銓生若
不到案對質難成信案但丁銓生巳調補欽州營
遊擊(臣)現已檄調来省質訊俟審得實情除具疏
題報仍另繕摺將情由據實覆
奏外謹將奉到
上諭日期先行
奏明謹
奏
此案務須秉公詳慎究出實情具奏以聞
同日又
奏為奏
聞事竊照(臣)衙門兼管太平關稅務所收正稅向發藩
庫彙充兵餉其零星羡餘等項俱係(臣)衙門自行
收貯彙齊解部巡撫衙門向無銀庫即於二堂傍
屋設立銀櫃封貯每晚撥值堂巡捕文官一員并
夲標千把總一員值宿防守五日一換輪流更替
夲年四月初四日至初十日輪該巡捕官孫源與
左營把總劉應元上宿乃初十日早據孫源禀稱
初九日夜同劉應元至庫上宿今早天明見劉應
元在伊睡牀檻上自縊身死(臣)即傳到夲標中軍
遊擊并南海縣知縣喚到劉應元之子夲姓馬名
正禹正鴻騐明委係自縊並無别故其因何自縊
之處訊據馬正禹等供稱伊父因做把總多年今
遇有千總缺出正當選拔之時伊父手上生瘡不
能拉弓不得與考功名無由上進且家中母病垂
危醫藥無資心裏煩悶屢次聞有怨命之言並無
别故等語隨據伊子領出埋葬并將劉應元縊死
緣由咨明兵部外理合據實奏
聞伏乞
皇上睿鑒謹
奏
此事未得所以然之情由當詳加體察
雍正八年十月十九日署理廣東巡撫印務(臣)傅
泰謹
奏為密奏事竊查嶺南向有三大家名號一名屈大
均號翁山一名陳恭尹號元孝一名梁佩蘭號藥
亭俱有著作詩文流播巳久第以粤撫任内事務
冗繁(臣)辦理不暇故未覓其書集看閱及(臣)近日
敬看
頒到大義覺迷錄内有曾静之徒張熙供開亦有屈温
山集議論與逆書相合等語(臣)思屈温山與屈翁
山字雖有别其音相似隨即購覓書坊竟有屈翁
山文外詩外文鈔及陳元孝梁藥亭詩集等書查
梁藥亭詩文詞無悖謬而翁山元孝詩文中多有
悖逆之詞隱藏抑鬱不平之氣又將前朝稱呼之
處俱空擡一字惟屈翁山為最陳元孝間亦有之
(臣)觀覽之際不勝駭愕髮指查屈翁山陳元孝身
故至今約有三十餘年雖倖逃法網現有惠来縣
學教諭屈明洪係屈翁山之子(臣)正密與布政使
王士俊商酌拘審之法適值屈明洪於十月十六
日到省前往布政司繳印又往廣州府投監據供
伊父屈翁山向犯滔天大罪著作悖逆文詞止因
父死時年幼無知存留詩文及刊板在家未曾察
閱今任教諭奉到
頒賜大義覺迷錄宣讀之際知有屈温山姓名與父翁
山聲音彷彿隨檢查伊父所著詩文始知伊父亂
紀悖常竟親自投首投監請正典刑等語據布政
使密報前来(臣)即行令布按二司嚴加究審至於
陳元孝之子孫屈明洪諒必得知(臣)隨飭勒令供
出一并拘拏究審擬議
題報請
旨外所有查出逆書緣由理合據實密
奏伏乞
皇上睿鑒施行謹
奏
殊屬糊塗煩瀆不明事體之至
硃批諭旨卷二十七下
