欽定四庫全書
硃批諭旨卷一百五十六
硃批冶大雄奏摺
雍正十年正月二十八日署理湖北彝陵鎮總兵
官(臣)冶大雄謹
奏為敬陳管見仰祈
睿鑒事竊(臣)一介武夫荷蒙
皇上天恩由千把末弁拔置副將今復叨沐
皇恩命署彝陵總兵官印務(臣)感激涕零報稱實難惟
有夙夜兢惕勉竭駑駘於營伍少有禆益之事不
揣冒昩為我
皇上陳之
一兵餉兩季兼發似宜為變通也伏查彝陵一鎮
距省千有餘里而請領兵餉俱遵照部議兩季兼
發之例於季首具領請支回營存貯州縣庫内按
月給散是在請餉員弁無往返道路之煩而存營
兵丁亦免守候時日之苦法至善也(臣)查兩季兼
發多係春夏一請秋冬一請其間似宜稍為更易
(臣)以一歲之内如秋冬二季於季首具領赴司庫
請支至期即可前往不致遲滯延緩毋庸置議外
惟請春夏二季兵餉季首正值封印必湏開印後
方可具領差員赴司庫請支再加往返月餘而領
餉到營之日已届仲春之後兵丁自年前十二月
初旬領一月之餉又值度歲迎年需用較諸平日
倍多所關月餉自無餘剰若候至仲春後餉到始
得關領則正二兩月之用度難免賖借之累(臣)仰
體
皇上軫恤兵丁至意懇請將嗣後(臣)標兵餉春夏二季
改作夏秋一請秋冬二季改作冬春一請則兵丁
各得按月霑
恩不致守候開印曠日持久且與兩季兼發之例相符
一轉移間而戎行卒伍均沐
皇仁無既矣
一支放兵米之宜為更易也查(臣)標五營兵丁内
除左後二營右營半營駐防興山歸州巴東長陽
等州縣緣山路﨑嶇輓運維艱向例四季俱支折
色銀兩兵丁各於彼地就便買備毋庸另議外其
駐劄彝陵州城之中前二營右營半營向例春冬
二季支領折色銀兩夏秋二季支領本色米石(臣)
愚以春夏為東作方殷之時青黃正爾不接市糴
米價較秋收之後未免稍增秋冬則百榖登場農
有餘粟市糴米價較之春夏不甚高昂(臣)請將嗣
後(臣)標中前二營右營半營兵丁春冬二季之折
色銀兩改作秋冬二季關領當農人收穫之始可
以出其所有以易所無兵丁所領折色足以償米
價而有餘夏秋二季之本色米石改作春夏二季
支放(臣)查彝陵州倉厫米石俱係先一年附近州
縣撥運存貯預備次年給散兵丁既已久經貯倉
又不俟臨時輓運且際此青黃不接之時兵丁赴
倉支領而市集之米石止供民糴兵丁不復赴市
爭相交易米價自致平減一移易間而於兵民俱
有禆益矣
以上二條(臣)妄抒芻蕘之見冒凟
宸聽如可採擇伏乞
皇上敕下湖北督撫轉飭布政司糧道遵奉施行為此
謹
奏
覽所奏二條甚與情理相合言之督撫酌行可也
同日又
奏為據實奏明仰祈
睿鑒事竊(臣)於到任後即留心訪察所屬地方土俗民
風蒙我
皇上教養生成兵民安輯即附近土司亦皆恪守法紀
均沐
聖世太平之福至於營伍事宜(臣)莫不徹底清查今查
得(臣)標五營額設馬步戰守兵丁二千九百一十
八名内每營存貯公費守糧一十一名共公費守
糧五十五名存貯中軍衙門為營中製造旗幟火
藥竝修理衙署以及提塘工食一切公事使用又
查有淮鹽商人經兩淮鹽臣檄委在於彝陵地方
設立關卡盤查興販川私鹽斤奉文每月輪撥水
師營兵丁協同鹽卡廵役在彝河上下廵查以杜
越境私販是以商人每歲在總兵官衙門餽送規
禮銀六百兩(臣)到彝之日據總兵(臣)杜森言及此
項曾經
奏明蒙
皇上天恩賞給總兵官衙門應用今杜森於雍正九年
九月起程赴川之時除將雍正九年分一年規禮
銀六百兩收受外又將壬子年規禮銀在商人處
支去三百兩合併
奏明嗣後應否仍准總兵(臣)杜森支受伏乞
皇上睿鑒施行謹
奏
因杜森將透支一半之處奏明請旨故許伊收受此次
也嗣後應歸於爾杜森何有再支之理
同日又
奏為奏明事竊(臣)標五營兵丁荷蒙
皇上殊恩賞給銀一萬二千兩營運生息以濟伊等吉
凶支領之用此誠我
皇上軫念兵艱體恤周至從來未有之
曠典也前經總兵(臣)杜森
題請在於彝陵州城開張典舖二分取息以一年之
後生息有餘惠濟兵丁(臣)到任後備查典舖情形
檢閱典内賬務自雍正九年三月十五日開張典
舖起至九月(臣)到任止當出本銀甚屬有限查其
由來蓋彝陵地處山陬非比衝繁都會之區人烟
輻輳是以質當之家無幾而
帑本不甚流通也總兵(臣)杜森因此項銀兩乃
皇上特沛洪仁加惠兵丁俾得早霑
聖澤因令兵丁中有事需費無出者田房印契亦准其
質當暫通緩急以二十箇月滿限議定每月陸續
贖取(臣)思此舉不過以
帑本壅滯特為變通以冀成效也(臣)以兵丁一月所
領之餉僅可敷其家計除納還典舖本利一半又
無餘剰兵丁終屬艱難且兵丁之房多係草屋甚
平交易及至年底逐次查核委係彝陵地僻人稀
質當甚少是以自三月十五計至十二月底九箇
月止當出本銀九千一百一十二兩零内陸續取
贖者五千一十五兩零僅獲利銀三百一十九兩
零實在存架未取贖之本銀四千九十六兩零約
估有利銀二百七十七兩零而典内僱倩商人各
項執事人等所需工食及租佃民房紙張筆墨等
費每年共計銀四百九兩零夫以開典九月之期
所獲三百一十九兩之利息止足敷商人等九月
工食之需又將何項為積蓄接濟兵丁之資一年
後若行惠濟或恐難以措辦(臣)籌畫再三爰集標
營將備妥商典内僱覓人役過多需用未免浩繁
酌其中可以減者減一人即減一人之費除董理
總商執事人等毋庸議減外其餘無關緊要徒滋
浮費之人概行裁去以節繁冗再總商人等及所
租房屋開典之始原議工價飯食銀兩為數過多
(臣)亦於原議數内酌量裁減俾令養贍優裕該總
商等俱各欣感踴躍從事如此措置一年工食等
項止需銀二百三十六兩零較前可以節省銀一
百七十餘兩漸次積蓄不致仍前浮費兼之日久
質當與贖取者源源接續則
帑本既可流通利息益溥永遠接濟庶無告匱之虞
矣為此繕摺
奏明伏乞
皇上睿鑒施行謹
奏
浮費減則積蓄自多辦理殊屬可嘉
雍正十年五月初二日湖北彝陵鎮總兵官(臣)冶
大雄謹
奏為恭報地方雨水二麥收成分數事竊(臣)駐劄彝
陵州城及分防歸州興山巴東長陽竝兼轄之遠
安當陽宜都枝江松滋恩施十一州縣查上年入
冬後雨雪時降土膏頼以滋潤億兆歡騰預慶年
豐今自春入夏彝陵州地方雨澤調勻田苖暢茂
其分防兼轄之各州縣行據各將備查報雨水霑
足前來(臣)復專委千把員弁分路前往細心踏勘
會同各地方官確查呈覆去後茲據回報該州縣
地方雨水俱各及時普遍高下均獲霑足二麥現
在刈穫收成約有五六分以及七八九分不等其
禾稻雜糧己皆播種民人盡力隴畆四境安堵等
情到(臣臣)仰體
皇上宵旰憂勤至意謹將(臣)屬所轄十一州縣地方雨
水霑足二麥收成分數逐一據實分晰另單恭呈
御覽伏乞
睿鑒施行謹
奏
雨水情形并麥收分數以手加額覽焉
同日又
奏為據實奏
聞仰祈
睿鑒事竊(臣)叨沐
皇恩隆逾常格自愧知識短淺報稱無能惟期殫心竭
力無隱無欺於營伍勤加整頓凡陋弊嚴行釐剔
竭盡犬馬勉供職守不敢因循偷安有負
聖恩委任本年四月十八日接閱邸報續承准湖廣督
(臣)邁柱照會到(臣臣)伏讀
上諭仰見我
皇上加意戎行
訓勉備至
聖明燭照無遺
洞悉楚省積習(臣)慚恐交集實無地可容何敢不披&KR0377;
陳情致罹罪譴也(臣)於上年抵任後即點閱兵馬
見其鎗礟騎射陣勢隊伍均欠&KR0570;熟(臣)随躬率將
弁勤加操練竭力整飭竝行調所屬各營千把隊
目來彝學習操演之法回營按式畫一操演務底
純熟邇來騎射鎗礟陣勢隊伍較前漸覺改觀將
弁隊目人等亦知奮勉其有老弱者(臣)仰體
皇上豢養士卒期於有用之至意曷敢以
朝廷帑金任其虚糜但各營中老弱兵丁一時概行裁
退壮健之人驟難招選足額(臣)不時親加檢驗量
其技藝精力堪以充伍者准令操防實屬不堪留
伍者另行召募務期營伍充實以收實效至於(臣)
標所屬額數兵丁(臣)到任首先查點除遵定例每
制兵一百名存留二名為營中公事使用外一一
搜剔如總兵衙門之紙劄向於公費銀兩内幫補
(臣)查營中公費製辦軍装旗幟以及各項使用浩
繁且總兵之紙紅銀兩一年儘可敷用(臣)當即禁
革毋許仍前浮濫至遊守等官亦各有紙劄守糧
一名又中軍衙門有左右前後四營各幫貼紙劄
守糧一名(臣)以各官均有紙紅之項足以應用亦
飭令悉行革除募補竝戒以再犯必懲又經承書
識人等亦有加餉守糧一名者共有守糧數名雖
現在各有人頂充而人材技藝均屬平常不堪造
就(臣)亦痛飭革退毋容濫充随募壮丁一一補額
凡此積弊(臣)到任已盡革除兹蒙
諭旨訓飭(臣)是以不揣冒昧將(臣)抵任以來所兢業辦
理之事逐一繕摺據實奏
聞伏乞
皇上睿鑒施行謹
奏
果如是整飭剔除營伍自應改觀勉為之
雍正十一年四月二十六日湖北彝陵鎮總兵官
(臣)冶大雄謹
奏為微(臣)親歴查勘敬陳營汛事宜事竊查(臣)屬所
轄八營分防二州九縣地方遼闊營汛星列散處
必湏親往稽查較閱點驗分别勸懲庶將備弁兵
知所奮勵緣雍正九年九月内(臣)到任後即值料
理赴陜兵丁之事未得親往廵查迨至雍正十年
春夏二季督(臣)邁柱前提(臣)岳超龍仰體
皇上整飭營伍之盛心先後差員馳詣各營操練兵丁
點驗馬匹軍装器械(臣)又未便親往廵查至十月
内(臣)即呈明督(臣)邁柱竝咨署提(臣)張正興於本
月十九日輕騎減從自彝陵起程由歸州巴東恩
施興山以及長陽宜都枝江松滋遠安當陽等州
縣逐一查勘汛防俱皆嚴密點驗軍火甲械亦各
齊全操演弓箭鳥鎗籐牌㓲刀水陸陣勢有純熟
者有如法可觀者(臣)即酌定等次分别勸賞以示
鼓勵仍嚴飭各營官弁加意操演毋得懈忽聽候
不時抽調驗試必湏精益求精以成勁旅使壁壘
改觀營伍生色仰報
皇上教養隆恩於萬一所有微(臣)查勘各營汛操防緣
由理合繕摺具
奏伏乞
皇上睿鑒施行謹
奏
實力查勘盡心訓練朕自有照鑒
雍正十一年八月二十六日湖北彝陵鎮總兵官
(臣)冶大雄謹
奏為敬陳管見仰祈
睿鑒事竊查雍正九年奉𣲖湖北省兵丁二千名赴陜
駐防内𣲖(臣)標八營馬步戰守兵丁三百九十名
起程之時莫不奮興踴躍歡忻就道今自陜出口
一載有餘其中間有陣亡病故者而糧餉以文到
之日住支其家口養贍似宜仰體
皇仁急為籌畫者也(臣)因思
恩濟銀兩乃
皇上軫恤兵丁之至意祗緣彝陵鎮城地處偏隅開典
營運需本不多息銀無幾至今尚未開賞約至雍
正甲寅年春季方可
題請惠濟惟是軍營陣亡病故兵丁骸骨有雇人送
回者有尚未送回者其送回之家有父兄子弟在
營食糧者猶可多方設湊先給雇人脚力後作掩
埋之費其無父兄子弟或子姪幼小及竝無子息
者不但雇人之脚力無出而掩埋亦難措辦(臣)查
彝陵典内除逐年各項應用外現存利銀一千餘
兩開濟之期轉瞬即屆伏懇
聖恩移緩就急先於彝典息銀内將陣亡病故兵丁骸
骨到營之家每家給銀六兩令作掩埋之費以廣
皇仁再查(臣)標陣亡兵丁三名一名姚騰龍現有叔兄
在營食糧足資養贍毋庸計慮其一名王允芳父
母年老有妻室子尚幼穉又一名陳芳有妻室竝
無子息此二丁之家糧餉既巳住支實屬嗷嗷孤
苦目擊情形深為可憫(臣)愚以為陣亡兵丁二名
家口無靠者即於彝典息銀内每家每月給銀一
兩以作二丁家口養贍之資其有弟男子姪在營
食糧衣食有靠及軍營病故者不在此例所給銀
兩即入於(臣)標惠濟冊内年底報銷俟陣亡兵丁
領到
䘏賞養贍有資之時即行停止一轉移間則死者銜
結無涯而生者感激思奮益切報效之誠矣為此
繕摺具
奏伏乞
皇上睿鑒批示遵行謹
奏
與該督提商酌辦理
雍正十一年十月十八日湖北彝陵鎮總兵官(臣)
冶大雄謹
奏為土弁狂悖違
旨欺
君據實奏
聞仰祈
聖裁事竊(臣)駑駘下乘荷蒙
皇恩拔置總兵駐劄彝陵管轄湖北十五土司(臣)於抵
任之時即細心訪察土司舉動始知諸司之中惟
容美司田旻如最為強悍復加密探悉得其僣越
暴虐種種不法情状前冬(臣)在襄陽備細密禀督
(臣)邁柱随蒙督臣諭云彼之惡蹟久已深知非不
欲據實嚴參實因
皇恩浩蕩漢土一視同仁仍宜仰體
皇上寬貸洪慈再為嚴飭告誡彼自知洗滌改悔(臣)是
以未敢遽為陳
奏孰意該土弁犬羊成性怙惡不悛查該土弁與施
南司土弁覃禹鼎誼屬翁壻向日往來悉由忠峒
一帶舊路行走忽於上年十二月勾同禹鼎私開
捷便新路彼此來往不由舊道又縱容伊壻禹鼎
殘暴横行竝藏匿大礟八尊經土人控告首報随
據施州營遊擊劉策名呈報到(臣臣)即咨呈督臣
飭行查追審究及地方官屢次提追僅繳出礟位
六尊尚有二尊至今未據繳出且又袒護禹鼎抗
不赴審至於伊甥東鄉土司應襲覃楚昭殘暴不
仁一案既經審實擬斬監候部議
題准伊竟不遵
國典敢以私情籲懇矜全冒昩已極復又恣肆無忌
於今春二月内突在該司各關揚兵打圍宰牛犒
衆遍歷關隘月餘始返前經(臣)密禀督臣在案及
督(臣)邁柱以狂悖參
奏請
旨將田旻如革職擬罪又蒙
皇上天恩不忍即行嚴究暫停革職准令赴部引
見奉文差委妥當員役伴送随經督臣檄委(臣)標守備
韓岳前赴該司伴送該土弁赴部乃田旻如又託
言該司桃子壩春夏被水現在賑濟土民奏請
皇上寬限兩月竟不起身(臣)思何物土弁敢於煌煌
恩旨抗不凛遵狡詐欺罔莫此為甚(臣)愚以為該土弁
既敢抗違豈無姦謀結黨布置將來拏究負固強
横實難逆料(臣)身任地方固不敢聲張驚擾然亦
不得不預為防備随一面密飭接壤該司營汛員
弁謹慎防範留心整頓毋得疎懈致滋貽誤一面
飭令密差幹目前往該司隘口確為探訪竝查各
土司有無附會去後續據施州營遊擊劉策名禀
稱密探得容美司遣土人張素謙帶領土人潛赴
施南司將衆人隱伏山林惟張素謙一人於九月
二十八日先到施南司是夜糾合衆土人將土官
覃禹鼎署内家伙器皿及眷口俱帶領私奔容美
該司舍民多不知覺復遣土人回司安慰土民不
要失散到了容美自有安頓目今施南司土民晝
則歸家生活夜則邀同婦女入山等情又據各營
禀據各差目禀稱該司關隘甚緊把守甚嚴不容
外面一人進司其中情形難以探聽等語各到(臣)
似此姦惡萬端違
旨抗
命強横不法之土弁斷難一日姑容理合繕摺奏請
皇上敕下督撫提拏按法懲處庶
國法彰人心慰而各土司知所儆惕邊境得以敉寕
矣為此繕摺奏
聞伏乞
皇上睿鑒施行謹
奏
所奏俱悉汝職守疆圉防備固所當然第不可妄作聲
勢激出事端一一聽候督臣指示而行百凡舉動切戒
輕躁其欽遵毋違
雍正十一年十一月初一日湖北彝陵鎮總兵官
(臣)冶大雄謹
奏為土弁負
恩叛逆亟請
宸斷以靖邊疆以安民生事竊容美司土弁田旻如僭
越暴虐惡蹟多端及督(臣)邁柱以狂悖特參而又
抗違不遵各情状經(臣)繕摺奏
聞聽候
聖裁今於本年十月二十日據(臣)標後營遊擊張廷蘭
專差禀據紅砂堡汛選差偵探土司情形之目兵
熊克純回營禀稱十月十五日二更時分有容美
司斑竹園巫陽坪石龍寨土民男婦二三百人随
帶鳥鎗器械外帶礟位擁出鄔陽關来到紅砂堡
衆土人口稱田土官身犯
國法今又在椒園斑竹園打城要將我等男婦悉調
進寨婦女留著作當將我們發出與他出力若不
出力就將我等婦女殺了我等所以通知三處土
人帶領男婦前來投生等語轉禀到(臣臣)随一面
密禀督(臣)邁柱竝逹知署提(臣)張正興一面諭令
遊擊張廷蘭帶領該營兵丁二百名星赴紅砂堡
防禦彈壓竝確查該土民等棄土逃來是否實情
仍將該土民等随帶鳥鎗礟位查取收貯其土民
男婦等應交文員收管緣歸巴有司俱值公出(臣)
随飭令遊擊張廷蘭查明戶口在於堡汛選擇妥
當地方暫為安頓俟文員回署移交安置復查巴
東縣治向無城垣界連恩施縣又逼近該司鄔陽
關遊擊張廷蘭既經帶兵赴堡文員又經公出防
守乏人(臣)即諭令接壤巴東之左營守備任大功
帶領該營兵丁二百名星往巴東汛内貼防去後
又於二十日據遊擊張廷蘭禀據防守紅砂堡把
總于元禀據選差偵探土司情形之目兵陳大金
等報稱目等十五日在關外廵探見有土民男婦
牛隻陸續擁出關來連夜回汛禀報等情随於是
日未時土衆男婦到汛把總随將土千總高起龍
旗長陳起鳳喚到問田土官待你們好你們為何
事携帶男女倉忙走出關來回稱因昨有外面差
來的老爺進司呌小的司官進京他不肯去支吾
差官去了土官即差遣頭目發令箭二枝一枝督
修椒園斑竹園土城一枝發在關上又發有火藥
礮子并過山鳥到關密傳如外面遣發官兵進關
呌小的們合心努力敵殺小的們只得携眷投奔
逃生又問這關甚緊你們怎麽出來的回禀守關
的頭目係昌旗田太年火器營田文如俱是司官
親舍小的們先將田文如綑在關上田太年懼怕
是以情願帶眷一同投奔出來的等語把總即差
隊目將土衆男婦暫為安置堡汛等情又於十月
二十七日據遊擊張廷蘭禀稱十七二十等日又
有白僚坪塔梁村等處地方土民男婦陸續逃出
當將土衆暫為安置聽候示下復據廵哨目兵王
克昌等報稱目等瞭望鄔陽關内逃出土民空屋
復有煙爨關上又有土人把守時放鎗銃再有土
目等呈繳田旻如發到鄔陽關上雞脚過山鳥一
門上刻將軍府爵字十六號令箭一枝寅字號理
合禀報等情轉禀到(臣臣)即密禀督(臣)邁柱竝逹
知署提(臣)張正興復諭令遊擊張廷蘭督率弁兵
嚴加防範恐該土弁統衆追趕搶奪乘勢猖狂以
致貽誤地方随飭令張廷蘭如所帶兵丁不敷彈
壓即將左營貼防巴東官兵檄調赴堡協同堵禦
仍一面飛報以憑另𣲖官兵前往巴東貼防去後
(臣)查土弁田旻如世受
國恩敢於悖天逆理狂縱凶頑歷有確據(臣)素凛
聖訓非不仰體
皇上一視同仁之至意而敢冒昧陳
奏但查該土弁存心姦險始則屢請
陛見及奉調進京又復捏稱賑濟
奏請寬限明係朦蔽欺罔冀免猜疑便於暗中布置
以遂其狂逞之志且又築城發礮密令敵殺官兵
今值土衆奔出該土弁叛逆情形種種畢露提拏
勢必抗拒伏查彝陵由長陽至百年關汛五日可
到由百年關四百餘里前至該司土寨又自彝陵
起身由歸州巴東至鄔陽關九日可到由鄔陽關
一百四十里前至該司土寨二路俱可進兵以(臣)
愚見若率(臣)標兵丁不露一毫聲息乘彼人心不
定兼程馳赴出其不意密抵該司土寨將土弁田
旻如以及親支族黨竝伊婿施南司土弁覃禹鼎
悉行收捕仍將恭順土民善為撫恤以靖邊圉至
於設官安汛善後事宜恭候
皇上敕下督撫提臣斟酌辦理是否可行伏乞
皇上批示欽遵為此謹
奏
斯事豈宜如是輕率舉動真可謂武夫之見凡百總聽
督臣指示而行前諭甚明何得復有此請但嚴加防範
事至而應不可先發特諭
雍正十一年十二月二十一日湖北彝陵鎮總兵
官(臣)冶大雄謹
奏為敬繳
硃批諭旨恭謝
天恩事雍正十一年十一月十五日據(臣)前差齎摺千
總恭捧
皇上硃批奏摺到彝(臣)即郊迎至署焚香敬啓荷蒙
硃批訓示(臣)跪讀之下感激靡涯又於十二月初一日
據(臣)前差齎摺家人恭捧
硃批奏摺馳驛到彝復荷
天恩俯念愚蒙丁寕誥誡(臣)捧讀再四惶悚實深竊(臣)
駑駘下質愧昧事機軍旅大務不能持重熟思冒
昩
奏請
批示躁妄之咎夫復何辭乃蒙
皇恩寬大曲賜生成教誨周詳頓開聾瞶復奉
綸音命(臣)家人馳驛回彝俾(臣)早得欽奉速為悛改(臣)
何人斯仰荷
隆恩如此其深且厚也惟有恪遵
聖訓嗣後凡有事宜一一靜聽督(臣)指示不敢孟浪輕
率以報
高厚於萬一耳理合繕摺恭謝
天恩竝繳
硃批奏摺伏乞
睿鑒謹
奏
誠屬躁妄庸流孟浪武夫若依汝前奏而行成何規模
經此一番訓飭當自知毫無識見向後諸事忖度分量
而為之可也
硃批諭旨卷一百五十六
