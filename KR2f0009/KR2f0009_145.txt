欽定四庫全書
硃批諭旨卷一百四十五
硃批唐執玉奏摺
雍正七年七月十五日署理直隸總督左都御史
(臣)唐執玉謹
奏為遵
旨查奏事本年六月十三日大學士(臣)蔣廷錫傳
旨將廵農御史舒喜請建清河倉房一摺交(臣)查奏(臣)
到任之後即細加訪察查舒喜至清河地方其時
知縣王瀧業已告休委署試用知縣郭二成不過
暫行署理似無賄囑之人查直隸州縣現奉
恩旨蓋造倉厫(臣)以各州縣估價浮多現在嚴行核减
并欲另委賢員責令估計不敢聽其冒銷亦無賄
囑之項再(臣)細查歴任知縣告休參處多由倉榖
不清則舒喜所
奏似非虚妄相應據實奏
聞謹
奏
據奏如此則凡似清河縣者俱當作速修整料理不容
延緩
雍正七年八月初九日署理直隸總督左都御史
(臣)唐執玉謹
奏為恭報秋禾收成分數事竊照直隸秋成分數據
各道府由布政司轉報到(臣)查霸昌道屬收成有
十分九分及七八分不等永平府屬收成有九分
八分七分不等保定府屬收成有十分九分八分
不等河間府屬收成有十分九分不等天津州屬
收成有八分七分不等正定府及五州屬收成有
十分九分八分不等順德府屬收成有十分九分
及七八分不等廣平府屬收成有十分九分八分
不等大名府屬收成有十分九分八分不等宣化
府屬收成有十分九分及七八分不等今歲秋成
洵稱大有(臣)目覩豐亨不勝欣忭惟霸昌屬之武
清一邑夏間大雨時行河流暴漲堤岸衝激致被
水災荷蒙
皇上軫念民生發帑賑濟
天恩浩蕩士庶歡騰又據隆平縣詳報農民岳廸吉等
呈送耤田内所産瑞禾一莖雙穗碩大堅好共有
三十三本(臣)欽遵
諭旨停其
進獻飭令敬貯
先農壇宇以誌休徵合并奏
聞謹
奏
覽秋收分數深慰朕懷
同日又
奏為奏
聞事竊據保定府清苑縣詳稱本年閏七月二十九日
夜四更時候監内賊犯乘禁卒睡熟有孫京趙大
力趙虎兒魏七兒柳老包五名扭打鎖□挖通監
墻越獄脫逃等情(臣)即嚴飭在城各營弁兵協同
地方官嚴加查緝當將魏七兒等四名拏獲收禁
外尚有柳老包一名未獲(臣)復飭令在城官役密
行查拏續據清苑縣詳稱於八月初二日又將柳
老包拏獲以上越獄賊犯五名俱已全獲等因到
(臣)查定例越獄逃犯當時即行拏獲者免參疎防
咨部備案等語今清苑縣越獄賊犯五名俱已全
獲除檄令按察司查眀刑書禁卒人等有無賄縱
情弊另案歸結并照例咨部備案外事關省城賊
犯越獄(臣)不敢以巳經全獲匿不奏
聞為此謹
奏
知道了越獄賊犯當加倍處分以示儆戒何竝未議及
耶
雍正七年八月二十九日署理直隸總督左都御
史(臣)唐執玉謹
奏為覆奏事竊夲年閏七月二十九日清苑縣賊犯
孫京等越獄脫逃一案經(臣)將脫逃復獲緣由繕
摺具
奏奉有
硃批(臣)捧讀之下不勝惶悚伏查賊犯越獄(臣)巳咨明
刑部使將来加倍治罪有案可稽乃
奏摺内未及聲明甚屬疎漏(臣)粗率之罪實無所辭
伏乞
聖恩寬宥為此謹
奏
似此疎漏向後不可
又奏為奏
聞事前任張家口城守營參將守僃等官將下堡城
壕令民自行填平蓋造房屋又將操兵教場週
圍空地令民耕種伊等取租入已費用相沿以
來歴經數任於雍正三年緣原任萬全縣知縣
王德懋與原任參將韓劻不睦即將此項房屋
地畝租價緣由查明通詳伊該上司從此參將
守僃將此項房地租銀竝未收取迄今五載地
方官員竟無定著因無收租經管之人小民誠
恐現今無人收租日後至有累及家産之虞一
年所得租銀計二三百餘兩現今五年未行收
取共有一千餘兩懸擱無著(臣)思此項房基地
畝俱係官地則此項租銀相應交與地方官員
查明入官及今不行查收以至年久積多一時
收取而民不能交納反滋苦累若將此項租銀
交與直督查明定議不惟小民不至年久積多
一時不能交納而錢糧亦不至兩懸致有虧欠
矣為此謹
奏
地方上類斯等件雖屬末節亦皆應次第料理者朕若
不勤察好問何由得聞封疆大吏固可以籩豆之事卸
責有司而該州縣亦竟置之膜外汝等寧不當過而問
耶再者王德懋通詳案内韓劻有無冤抑處亦當察明
摺奏以聞
雍正七年九月二十六日署理直隸總督左都御
史(臣)唐執玉謹
奏為覆奏事竊(臣)查張家口城守營參將守僃將下
堡城濠令民填蓋房屋又將教場空地令民耕種
取租一案雍正三年正月十八日原任宣化鎮(臣)
許國柱據張家口鄉約王榮瑞等具呈内稱本堡
有官地民房韓參將等私取房錢舖民受累等因
移咨原任總督李維鈞又據原任參將韓劻呈稱
夲營把總署東空地又堡外城濠及教場空地租
與民人蓋房每年把總收銀五兩六錢守僃收銀
八十三兩參將收銀不及六十兩等因隨經李維
鈞飭查去後嗣據原任萬全縣知縣李三光造送
清冊各數俱與營報之數相符歴任督臣往返批
查亦未即行定議延至夲年三月十五日始據萬
全縣現任知縣修鑑確查此項租銀每年參將實
收銀九十六兩零守僃實收銀一百三兩零把總
實收銀五兩六錢通共二百五兩七錢各地戶租
種教場地畝歴年收租穀七十二石零租銀二十
八兩零内除在萬全縣納夲色糧三十三石零又
耔粒銀三兩八錢零係入奏銷之項其武職衙門
所收房租地稅除納糧外每歲約可餘銀二百七
十餘兩或自雍正五六年起著地戶照額輸租歸
入正項等因具覆而張家口參將沈力學又請將
此項房地租稅照舊催收以資公用具詳前署督
(臣)楊鯤隨行口北道宣化府妥議去後至今未據
查覆(臣)現在嚴催俟覆到核實具奏外謹先奏
聞至於韓劻從前犯案重疊俱蒙
皇恩寬免發往安西當兵效力今查此事亦無冤抑相
應一併
奏明所有奉到
硃批奏摺一扣合先恭繳謹
奏
覽奏已悉
昨張璨到京僃奏卿不惜心力辦事精神甚覺勉強暫
時尚可支持若為日長久病軀恐不能堪等語朕聞之
深為軫念卿自履任以来辦理諸務公勤不懈一切奏
對咸出於誠敬兼且明悉無遺朕甚嘉之當節省無益
之勞於瑣細案件何必過費精神百凡惟總持大綱其
餘委之兩司各屬員以責其成無庸一一躬親料理也
朕因一時不能得人故委卿於此劇任大約明春二三
月間史貽直可到意欲命来代卿今特遣冀棟至保診
視調治商酌藥餌其加意攝養痊愈以慰厪念卿暨兩
司皆到任未久新歲朝賀不必来京特諭
雍正七年十月十五日署理直隸總督左都御史
(臣)唐執玉謹
奏為奏
聞事夲年十月初六日(臣)齎摺千總捧到
硃批諭旨初九日宗人府府丞(臣)冀棟奉
旨到保宣傳
上諭并
欽賜人參二觔(臣)望
闕叩頭祗領訖伏念
皇上高厚之恩逾於父母銘心鏤骨感激之切難以名
言(臣)今仰體
聖懷現在調養俟冀棟回京之日另行繕摺恭謝
天恩外合先奏
聞謹
奏
覽卿奏謝知道了遵旨加意調攝可也
同日又
奏為恭報瑞雪及時事竊直屬地方雨𤾉時若禾稼
豐收今二麥在地正賴冬雪及時来春土膏滋息
得以茂實兹保定郡城於十月十一日自亥時起
至十二日寅時止天降瑞雪隨落隨消據清苑縣
查報入地一二寸不等其各屬得雪分寸俟報到
另行彙
奏外所有保定郡城現得瑞雪緣由(臣)謹具摺先行
奏
聞謹
奏
都中得雪盈尺乃保郡雪消入地止一二寸何咫尺之
間如是迥異耶實出朕之意外
雍正七年十一月初四日署理直隸總督左都御
史(臣)唐執玉謹
奏為請
旨事竊照直屬各營馬步兵丁春季糧餉若俟各屬徵
觧到日支放必得二三月間兵丁難以久待是以
歷来督臣奏懇
皇仁借動司庫存貯銀兩於上年冬底預行支給俟部
撥之後徵觧到日即行清扣還項由来已久今據
布政使王謩呈請將直屬各提鎮協營廳并各駐
防應需雍正庚戌年春季餉銀二十五萬六千九
百四十兩零循例在於司庫現存雍正七年地糧
銀内照數先行撥觧各司餉之道府州衙門按名
散給以資兵食等因前来理合具摺奏請
皇上天恩循照往例將庫貯銀兩預行借給俟部撥徵
觧到日扣還歸款於兵丁實為有濟(臣)未敢擅便
伏乞
皇上睿鑒施行謹
奏
此項兵餉自應循照舊例預行借給所奏知道了
雍正七年十一月初九日署理直隸總督左都御
史(臣)唐執玉謹
奏為再陳下悃恭謝
天恩事夲年十月初十日宗人府府丞冀棟来至保陽
宣傳
諭旨命(臣)凡事總理大綱愛養精力并
賜人參二觔
天語周詳
聖恩稠疊(臣)恭膺
曠典感激涕零隨經冀棟診脈立方專用溫補之劑迄
今一月精神較勝從前步履亦覺輕便自此有生
之年皆出
皇上恩賜倘(臣)不即填溝壑誓當勉竭駑駘以繼(臣)未
盡之志而已為此謹
奏
覽卿奏謝知道了仰遵前旨愛養精神加意調攝量力
辦事嗣後有仍須冀棟斟酌方藥處即行奏聞保郡密
邇可再命伊前往也
雍正七年十二月初八日署理直隸總督左都御
史(臣)唐執玉謹
奏為懇
賜陛見以逹愚忱事夲年十月初六日奉
硃旨(臣)暨兩司皆到任未久新歲朝賀不必来京欽此
(臣)理應恪遵但(臣)賦性迂愚到任半載一切事務
雖未能詳悉周知而於地方情形目覩耳聞亦巳
略見一二其中僃細有摺奏所不能盡筆墨所不
能宣者兹當封印之後案牘清閒容(臣)扶掖入都
僃陳一切庶得親承
指示有所遵循或於地方稍有裨益再查按察司姜穎
新請
訓未久無庸復請
陛見至布政司王謩到任將及一載併乞
俞允隨(臣)進
見以遂其嚮往之誠(臣)不勝激切待
命之至為此繕摺請
旨謹
奏
既有面奏之事歲内且不必来新正十二日朕恭行
祈穀大典之後約於十二三日至圓明園駐蹕卿於初十
日自保起程十三日可抵御園候旨進見王謩不必俱
来
都察院左都御史(臣)三泰謹
奏為據禀奏
聞事竊(臣)族弟明亮蒙
皇上天恩於雍正六年四月内
特放熱河理事同知又於夲年十一月内奉
旨調任永平府理事同知今據明亮將熱河稅務一
事具稟前来看其字内為
國課起見合將原稟一竝恭呈
御覽謹
奏
此事可密查確實詳議奏聞前據楊鯤奏請將陳肇奎
調補熱河同知朕心疑之著將陳肇奎在彼居官優劣
如何之處亦一併察明具奏以聞
同日又
奏為遵
旨查議事竊(臣)奉
皇上發到左都御史三泰奏摺一扣并永平府同知明
亮原稟一件奉有
硃批諭旨(臣)查明亮所稱熱河稅銀若果儘收儘觧實
可收銀五六千兩等語又稱若將榜什營三岔口
等處一併徵收則商販貨物無從走漏竟可與張
家口所收二萬兩之數不相上下等語(臣)隨遣人
出口僃細稽查此項稅銀原無一定之額如遇豐
稔之年口外糧食絡繹進口則同知陳肇奎所報
四千五百兩之外實有盈餘若遇歉收之年則貨
物希少正額尚恐不足故止以四千五百兩為折
中定額是明亮所稱儘收儘觧實可收銀五六千
兩之語止據豐收之歲而言雖未可定為章程其
言亦非盡屬虚妄至所稱榜什營即巴克什營也
離古北口外七里為熱河喀喇河屯之總路又東
北十八里為三岔口為鞍匠屯紅旗營十八里汰
一百家蒙古驛站之總路係行人往来出入之區
非商賈貿易之地竝無貨物可以抽收且巴克什
營離熱河一百八十餘里熱河既已收其落地稅
而巴克什營又抽其過路鈔銀則一百八十里之
内抽稅兩重恐商賈裹足不前或致正稅缺額是
明亮所稱榜什營三岔口一併徵收可與張家口
二萬兩之數不相上下之語殊難憑信至明亮所
稱牙行陳金玉者原係先在熱河私侵客稅之陳
國瑞改名陳金玉充認牙行舞弊作姦為同知陳
肇奎斥革遂與先經革退之牙行許登科等赴部
具呈每歲願認額徵銀三千三百兩今陳肇奎所
報巳至四千五百兩與陳金玉所認之數多寡已
屬懸殊又眀亮所報伊任内半年盈餘共報出銀
九百五十餘兩通年計算亦止一千九百餘兩今
陳肇奎所報較之明亮所報又屬浮多揆此情形
恐係陳金玉等被逐不甘希圖報復故為張大之
詞以遂其姦狡之計即明亮亦墮其術中而不知
也但熱河地方旗民雜處陳肇奎身係閩人於蒙
古語清字文茫然不觧人地實不相宜再查陳肇
奎現在居官雖無貪劣確據但其居心頗欠誠實
(臣)久巳疑之據(臣)愚見熱河稅務似應仍照四千
五百兩之數徵收將陳肇奎調歸内地就近試用
遴選滿洲誠實人員責令儘收儘觧俟一二年内
權其所收之多寡以為定額倘日後所收溢於四
千五百兩之外即在陳肇奎名下照數追賠庶人
地相宜於
國課亦有裨益矣為此謹
奏
於此一事陳肇奎明亮等二人朕皆不能無疑另委滿
員試驗甚為得當候朕斟酌一優者再降諭旨
雍正八年正月二十五日署理直隸總督左都御
史(臣)唐執玉謹
奏為奏
聞事竊(臣)查永平府屬遷安縣知縣王孔彰詳報教諭
賀耀祖與訓導張世寧之子竝伊親陳姓顧姓肆
行賭博又據教諭賀耀祖等訐報知縣王孔彰受
賄縱令劉思毅私開燒鍋并短發工食違例受呈
與坐轎經過
文廟等款據永平府及布按二司詳揭到(臣)經(臣)題
參奉
旨這所參賀耀祖著革職張世寧著觧任其互訐各款
情由及夲内有名犯證該督一併質審定擬具奏王
孔彰不必革職亦不必觧任如有質對之處令其質
對該部知道欽此欽遵飭審去後今審明賀耀祖賭
博是實按律擬罪其王孔彰違例受呈坐轎經過
文廟二款審無其事但王孔彰縱開燒鍋受賄銀二
百餘兩巳自行承認至短發工食祭祀等銀約四
十餘兩亦各役供詞有據(臣)查遷安縣知縣王孔
彰於燒鍋案内受賄又扣尅工食等銀婪贓不法
既經審有實據似應將王孔彰題參革職究擬理
合先行具摺奏
聞謹
奏
王孔彰革職究擬理所當然何待言耶前旨不令觧任
者或恐教官有挾怨詆誣情弊耳今既審有實據朕亦
何所顧惜而欲縱此貪吏殊屬多此一奏向後但須秉
公執法而為之類此等事朕便諭令姑容猶當力爭豈
特不必預為奏請朕以汝為深知朕意之人今即此觀
之則汝竟未能領悉朕意也
同日又
奏為續報得雪事竊查上年十月十一月所得瑞雪
地方經(臣)具摺奏
聞今復據各屬續報前来除得雪一二寸者不敢繁敘
外查昌平州及順義懷柔二縣於上年十二月二
十六七八等日各得雪四寸延慶衛得雪八寸通
州得雪一尺餘寸再大城東安二縣於雍正八年
正月十六日各得雪六寸霸州於正月十六至十
七日得雪一尺餘寸文安永清二縣竝延慶衛各
得雪四寸固安縣得雪八寸清苑縣得雪一尺餘
寸安州得雪五寸安肅縣雄縣得雪六寸唐縣得
雪三寸祁州得雪四寸蠡縣得雪八寸深澤縣得
雪九寸滿城定興完縣慶都四縣各得雪六寸易
州高陽博野三州縣各得雪五寸新城新安容城
三縣各得雪八寸河間故城二縣各得雪五寸正
定元氏二縣各得雪七寸井陘獲鹿二縣各得雪
一尺欒城行唐平山三縣各得雪四寸贊皇武邑
衡水三縣各得雪五寸南宫縣得雪三寸棗強新
河隆平栢鄕高邑臨城寧晉七縣各得雪五寸武
強縣得雪八寸饒陽安平無極三縣各得雪五寸
藁城縣得雪六寸曲陽新樂二縣各得雪五寸鉅
鹿縣得雪四寸唐山縣得雪三寸延慶州得雪三
寸所有各屬續報得雪緣由(臣)謹具摺恭
奏以慰
聖懷謹
奏
畿輔州縣得雪優渥朕以手加額覽焉
雍正八年三月十七日署理直隸總督左都御史
(臣)唐執玉謹
奏為請
旨事竊查密雲城外白河夏秋之交山水暴漲直逼城
西是以沿河一帶舊築石子大堤以護城身復築
土堤沙堤木壩以護石堤惟是河流迅急土木堤
壩不能捍禦近年以来衝刷殆盡所存僅有石堤
一道倘石堤再或被衝合邑人民難免水患先據
密雲縣知縣吳璪詳請興修復據調任霸昌道張
慶曾以築壩塞流未能一勞永逸議請於河身之
西自李家莊至師家莊另開新河一道由北口直
趨南口水勢得洩可無泛溢之虞其言似屬近理
經(臣)於夲年正月十四日面奏欽奉
諭旨以築壩挑河不可偏廢令(臣)委員查勘詳悉奏
聞(臣)隨委現任霸昌道李如梓等詳勘去後據稱李家
莊至師家莊八百餘丈地勢高出河身三丈有餘
若開挖新河大費人力更須多築堤壩堵塞舊河
東口方可引順流之水歸入新河否則仍然旁溢
而應築堤壩之處又直當正衝堤壩難於築立徒
糜重費無濟於事即舊設之沙堤土堤木壩俱横
攩急湍山水奔騰直下與壩相激縱使多費物力
旋築旋衝究無裨益詳察河形上有土嘴以逆水
性下有堤壩以遏水勢是以泛溢瀰漫驟難洩瀉
議請挑去土嘴寬讓河身使水暢流直趨南下併
請貼近河身另築堅厚土堤一道以幫石堤堤根
用榆囤載石以固其基務使石堤完好則城垣鞏
固舊日被衝之堤壩俱無庸更議修築以省糜費
據估挑挖堤嘴築立幫堤共需工料銀四千四百
四十兩零(臣)隨將先後各議再四審度李如梓等
所議順水之性事易成功合之疏瀹之法似屬允
宜謹將送到圖形恭呈
御覽如或可行應請於司庫所貯雍正三年耗羨銀内
動用給發擇日興工為此繕摺請
旨謹
奏
覽所議甚屬妥協作速興工務令於夏月發水以前告
竣照例咨明該部存案可也
同日又
奏為請
旨事竊查密雲城工自康熙五十五年興修之後迄今
十有五年城垣漸次坍塌歷據該縣正署各員詳
請修築前任督臣駁查核減未經奏
聞(臣)署事後復據布政司申報請修(臣)隨飭委道府等
員查勘確估去後兹據造冊詳報前来(臣)親加核
減通計坍塌城墻陂岸海漫土牛夾道等項共一
千四百二十六丈零共需人工物料銀九千九百
六十六兩零據稱實係必需委無浮冒應請於雍
正三年耗羨項内照數動撥給發修理(臣)再令加
意節省如有餘剩觧還歸款除工料細數統候
奏報完工另行核實造冊送部外所有動帑修理城
工緣由理合具奏請
旨再查雍正七年八月二十四日奉
旨嗣後修理城工俱交與該督撫布按每人各管一處
若止一二處者則令挨管欽此欽遵今密雲城工應
(臣)保固合併奏
聞謹
奏
一應物料等項并興工日期應咨明該部者咨部存案
雍正八年三月二十六日署理直隸總督左都御
史(臣)唐執玉謹
奏為恭報得雨事竊(臣)查今歲春間積雪之餘繼以
雨澤麥苗茁長欣欣向榮二月二十五三月初五
初八等日各州縣所報得雨分寸自一二分至五
六分不等(臣)擬俟各屬到齊彙行
奏報乃自夲月初八日大名府屬得雨之後經今半
月各州縣竝無報到又兼二十一二等日大風迅
發風高土燥於田稼頗不相宜(臣)目擊情形不勝
憂懼隨於二十四日禁止屠沽率同文武各員設
壇祈禱二十五日隂雲布濩時雨沾濡據清苑縣
報稱四鄉得雨自二分至五分不等雖未據報霑
足而土膏潤澤田禾滋長民心頗安(臣)現在仍率
司道各官虔誠祈禱俟各屬報到再行具
奏先此奏
聞謹
奏
昨據清查地畝官員回京奏稱在完縣地方經遇兩三
次透雨何摺内竝未言及似此汝於地方諸事總未之
知也諺云百里不同風從未有通省風雨如一之理乃
不逐處留心察訪但欲保定雨暘應時而置他州縣於
不問是何理耶正因汝以目前區區私心從事祈禱所
以四境頗皆霑足而獨保郡僅得五分雨澤今後若不
恪秉忠誠之念以感格
天地神祇徒恃禁屠設壇虚文希冀嘉澤下降則大誤矣
雍正八年四月初一日署理直隸總督左都御史
(臣)唐執玉謹
奏為據實陳奏懇
賜處分以懲溺職事竊(臣)於恭報雨澤一案自知辦理
錯謬未奉
諭旨之先(臣)寢食不寧已數日矣查從前各屬報雨(臣)
智識短淺以為尚非望雨之時怠忽因循未經
奏報及至半月無雨難以奏
聞又不將從前遺漏緣由檢舉補
奏乃復循襲具文設壇祈禱愈辦愈錯怠忽如此溺
職之罪實難自觧除將三月二十五日以前未經
奏
聞及三月二十五日以後現應
奏報者分繕清摺恭呈
御覽外伏乞
忽因循有玷厥職則叨沐
天恩無旣矣(臣)不勝慚愧悚惶之至謹
奏
覽
署任總兵蔡永文居官何如詳加訪察據實具奏以聞
雍正八年四月十五日署理直隸總督左都御史
(臣)唐執玉謹
奏為續報雨澤事竊(臣)查四月初二日以前各屬報
到所得雨澤經(臣)具摺
奏報今據各屬續報前来除得雨一二寸者不敢繁
敘外大城縣四月初八日得雨三寸昌黎縣四月
初四日得雨三寸唐縣四月初八日得雨四寸河
間阜城東光三縣各得雨三寸寧津縣得雨四寸
吳橋縣得雨五寸天津州大雨四野霑足静海縣
滄州各得雨三寸慶雲縣三月二十五日得雨三
寸鹽山縣得雨三寸平山縣四月初八日得雨三
寸井陘縣得雨五寸棗強縣得雨六寸衡水縣得
雨四寸武邑縣得雨三寸深州得雨三寸新樂縣
得雨三寸清河縣得雨四寸威縣得雨三寸大名
元城二縣三月三十日各得雨四寸四月初四日
各得雨三寸清豐縣魏縣各得雨三寸東明縣得
雨五寸南樂縣得雨四寸開州得雨五寸蔚縣三
月二十五日得雨三寸懷安縣四月初一日得雨
三寸俱稱霑足查各屬得雨月日不同而報到亦
有遲速是以參錯不齊除俟各屬再有報到另
奏外所有現在得雨緣由(臣)謹具摺奏
聞謹
奏
據奏得雨分寸尚未霑足仍當竭誠虔禱可也但諸如
此奏切勿聽信有司捏報以多為少致開迎合之門而
貽掩耳盗鈴之誚虚偽二字朕甚不取戒之
雍正八年四月二十日署理直隸總督左都御史
(臣)唐執玉謹
奏為奏明耗羨銀兩事竊查直隸雍正三四五六等
年耗羨自雍正六年開徵起至年底所有已未完
及動存各數經前署督(臣)楊鯤於雍正七年四月
内按年分晰開具清冊
奏明在案所有雍正七年正月起至年底收除過三
四五六等年并七年耗羨已未完動存各數復行
據布政使王謩查明造冊呈送前来(臣)復加確核
除將各冊另行送部存案外所有逐年耗羨巳未
完動存各數理合繕具黃冊恭呈
御覽伏乞
皇上睿鑒施行謹
奏
章奏中凡遇此等事件朕止一過目而已從不更加察
核總在汝等秉公辦理不致後来人檢點為是其中設
有出入不當存私朦混處曾奏過三字亦豈能免咎況
經報部存案之事絲毫皆按款可稽也所奏知道了
雍正八年十二月十六日兵部尚書暫署直隸總
督印務(臣)唐執玉謹
奏為微(臣)戀
主情殷恭請
陛見以聆
聖訓事竊(臣)於夲年正月十四日入覲
天顔荷蒙
聖諭周詳諄切訓誨使(臣)知所遵循感激之私銘諸肺
腑但(臣)才識疎庸雖竭盡駑駘而於地方事務終
愧未能妥協深恐措置失宜有負
皇上委任至意今計封印之後案牘簡少伏懇
天恩容(臣)率同布政使王謩按察使姜穎新恭請
聖安親聆
指示勉力奉行使得免於隕越庶於地方有益而(臣)犬
馬依戀之衷亦少慰矣(臣)不勝激切待
命之至謹
奏
仍照依去歲諭旨於新正起程來京可也
雍正九年三月初十日兵部尚書暫署直隸總督
印務(臣)唐執玉謹
奏為恭報雨澤事竊照直屬上年冬底得雪深廣在
在土膏滋潤雖不十分需雨然時當季春麥苗得
雨發生更盛豐稔可必今據順天府屬之涿州申
報三月初六日得雨六寸保定府屬之清苑安肅
定興容城高陽新安六縣申報是日各得雨三寸
淶水慶都易州三州縣各得雨四寸滿城縣得雨
五寸咸稱四野均霑農民歡悦等因前來除各屬
所得雨澤一二寸者甚多俱不敢繁敘并俟報到
再行
奏報外所有直屬得雨緣由(臣)謹先行奏
聞謹
奏
春雨滋苗最為難得覽奏曷勝欣悦
雍正九年四月初十日兵部尚書暫署直隸總督
印務(臣)唐執玉謹
奏為據實陳奏事竊直屬河間大名等府上年偶被
水災荷蒙
皇上特遣廷臣分路賑濟發帑發粟蠲免停徵冬春之
間復准平糶倉糧出借社穀拯恤
洪恩逾於常格直屬生民早已安居樂業更無乏食之
虞矣惟大名府屬之開州東眀長垣三州縣上年
雨水過多而長垣一邑西接蘭陽東連曹縣被災
尤甚(臣)深切隱憂入春以来經(臣)絡繹稽查前後
捐穀一千五百餘石捐銀七百兩飭令地方官設
法賑濟以待麥收現在青苗倍茂豐稔可期雖多
就賑之民而民情尚覺安堵今蒙
聖德如天有加無已復
命(臣)與副都統(臣)趙弘濟會商加賑兹已欽遵
諭旨委員分路稽查其被水尤多應行加賑者飭令核
實賑濟外至開州東明長垣三處亦已多委幹員
跟隨趙弘濟前往親查酌量加賑務使民沾實惠
延至二麥登場以仰副
皇上愛育元元之至意先此具摺奏
聞謹
奏
地方上類斯民間疾苦猶煩朕之厪念汝等寧不愧赧
耶
同日又
奏為恭報雨澤事竊照直屬各得雨澤分寸經(臣)具
摺奏
聞今復據各屬續報得雨前来查長垣東眀二縣三月
初八日得雨三寸涿州四月初五至初六日得雨
五寸永清縣得雨三四寸不等密雲順義房山完
縣滿城淶水六縣四月初五日各得雨三寸唐縣
得雨五寸俱各霑足餘俟再有報到另行
奏報外所有現據申報得雨緣由(臣)謹繕摺奏
聞再查順天府屬之良鄉固安永平府屬之盧龍遷安
撫寧豐潤保定府屬之易州清苑慶都安肅定興
容城河間府屬之河間獻縣正定府屬之正定井
陘贊皇獲鹿順德府屬之邢臺廣宗唐山沙河鉅
鹿内邱南和平鄉任縣廣平府屬之永年曲周邯
鄲清河威縣成安雞澤大名府屬之開州元城南
樂直隸趙州併所屬之柏鄉高邑臨城寧晉隆平
直隸深州併所屬之饒陽直隸定州併所屬之曲
陽新樂等四十八州縣據陸續申報於三月初八
初十二十二十一二十三及四月初一初五六等
日各得雨一二寸不等因未及分寸不敢逐一繁
敘合併陳眀為此謹
奏
畿内前此得雨俱未霑足近日以來頗覺氣候調和或
可普被
天澤也
雍正九年五月初十日兵部尚書暫署直隸總督
印務(臣)唐執玉布政使(臣)王謩謹
奏為欽奉
上諭事竊(臣)等欽遵
諭旨會同副都統(臣)趙弘濟料理加賑一案隨將上年
散賑冊檔逐一查核并委雄縣知縣謝應魁等跟
隨趙弘濟前赴長垣東眀開州三處查看料理其
餘如大城景州交河吳橋沙河南河任縣永年邯
鄲雞澤衡水武邑青縣滄州東光等處亦係上年
被水稍重之區亦經遴委賢員會同各地方官確
查一體加賑去後兹據各委員及該地方官查眀
現在平糶倉穀市價巳平有地之家固可待至麥
收無地之人亦得營工餬口且有借給社穀資其
耕作竝無失業乏食之人逐一出具印結申覆無
庸加賑外其開州東眀長垣三州縣(臣)等仰體
皇仁酌量加賑二十日仍照上年大口日給穀一升四
合小口日給穀八合開州共賑過窮民大小口八
千二百口東眀縣共賑過窮民大小口二千九百
三十口長垣縣共賑過窮民大小口一千八百五
十三口其長垣縣原未被水而現在粥厰領賑貧
民又賑過大小口二萬八千六十四口各州縣窮
民歡聲載道於賑務告竣之日俱執香羅拜嵩呼
萬歲叩謝
天恩所有已未加賑緣由理合奏
聞謹
奏
萬姓感戴朕恩且置勿論其如怨汝何
雍正九年五月二十二日兵部尚書暫署直隸總
督印務(臣)唐執玉謹
奏為恭報二麥實在收成分數事竊照直隸二麥收
成分數經(臣)確查去後據各道府州陸續呈報到
(臣)查順天府屬實有十分九分并八分七分不等
永平保定二府屬俱十分九分并八分不等河間
府屬九分天津府屬九分八分并七分不等正定
府屬十分九分并八分不等冀州屬十分九分并
八分七分不等趙州屬十分九分并八分不等深
州屬十分晉州屬九分八分不等定州屬十分并
八分七分不等順德府屬九分八分并七分六分
不等廣平府屬十分九分并八分七分六分不等
大名府屬十分九分八分并七分不等咸稱二麥
收成豐稔物阜民安等情前来(臣)謹恭摺奏
聞再查順德府屬之邢臺内邱二縣於五月初三四等
日有五廓霍樓等七村莊偶値冰雹經委員確勘
除内邱縣之五廓等四村莊業據查眀麥巳登場
損傷甚少例不成災其邢臺縣之霍樓等三村莊
俟勘眀實在情形另報外合併陳眀謹
奏
聞昌平一帶地方近日望雨甚殷且通省雨澤均屬未
足當竭誠自返省察吏治可也
同日又
奏為據實陳奏事竊(臣)前因天津新設府治規模初
定事務紛繁宣化府知府馬益新承
訓旨似欲勉圖報效而北路軍需俱係口北道王棠張
家口同知白石辦理知府一官或可通融調補故
(臣)冒昧
奏請而宣化一缺緊要甚於天津未曾計及(臣)之愚
昧咎實難辭今詳加揀選廣平府知府李梅賓刻
苦自勵不辭勞瘁不尚虚名
計典中經(臣)附薦荷蒙
俞允准其卓異在案如以陞銜調補天津知府人地似
屬相宜再天津縣一缺亦係緊要前以試用人員
萬申祺擬補近見該員設心狡詐即長垣煮賑一
事不惟不行捐助且於公捐項下尚有侵漁(臣)現
在飭查未便復行擬補清河縣知縣徐而發屢經
委署於地方事務俱能盡心料理以之調補天津
縣缺自能勝任再蘆溝橋西路同知一缺(臣)以雄
縣知縣謝應魁擬補河間府河捕同知一缺(臣)以
定州知州王大年擬補前准部咨俱以不合例駁
飭令(臣)另行揀選(臣)查通屬一百四十州縣合例
者止一二人其餘簡僻小縣僅能供職俱非可調
之員(臣)實出於萬不得已敢祈
皇上俯念用人之難破格錄用或另行
敕部揀選補授(臣)因地方起見斷不敢稍有私心固執
已見貽誤將来伏望
聖眀垂察為此謹
奏
類斯違例保題只宜偶一行之豈可為常除此不合例
者再無可調之人是何言歟所擬數員果皆超卓之才
乎恐亦未必然若實有萬不得已處據情再行題請併
將人員送部引見候朕酌定
雍正九年六月二十二日兵部尚書暫署直隸總
督印務(臣)唐執玉謹
奏為續報雨澤事竊查直屬州縣得雨分寸經(臣)前
已具摺報
聞今復據各屬續報得雨前来除得雨寸餘及二寸之
處俱未及分寸不敢逐一繁敘外查順天府屬之
涿州六月十九日得雨二三寸不等昌平州薊州
六月十五日各得雨三寸梁城所六月十二日得
雨三寸永平府屬之玉田縣六月十五日得雨三
寸保定府屬之祁州六月二十日得雨三寸俱各
霑足所有各屬申報得雨緣由合行
奏報再查良鄉等州縣聞亦得有時雨(臣)現在飭查
俟查有分寸另行摺報合併奏
聞謹
奏
據奏雨澤分寸果係我君臣能感
天和之所致耶朕已代汝深為慶幸但未知汝曾思及朕
亦似汝之厚顔否
硃批諭旨卷一百四十五
