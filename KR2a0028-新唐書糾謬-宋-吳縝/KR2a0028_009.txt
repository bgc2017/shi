新唐書糾謬卷第九
宋咸林吳縝纂
九曰紀志表傳不相符合
百官志太宗定内外官數與曹礭傳不同
天平軍節度使姓名次序紀傳不同
劉總納土其州不同
宋璟傳載東廵泰山之年與紀不同
李光弼傳平袁眺年月與紀不同
程知節爲葱山道總管與紀不同
桓彦範傳中宗復位日與紀不同
宰相世系表蘇瓌字與傳不同
崔龜從傳其官與本紀不同
郭正一傳爲相之年幷其事與紀志不同
流敬暉處紀表與傳不同
杜元穎爲相至罷紀傳各不同
孫處約爲相其官名紀傳不同
岑羲命相之紀傳不同
李吉甫傳星變紀志不同
乾符五年五月風雹事紀志不同
垂拱二年新豐慶山事紀志不同
侯君集傳岑文本官不同
禇遂良貶官紀傳不同
柳璨官本紀與表傳不同
畢王璋子韶世系未明
摇山玉彩字
元結猗玕子
員俶年齒差悞
蕭穎士
李素立世系不同
崔沔傳
王方慶傳與表不同
睿祖名紀傳不同
崔行功祖表傳不同
德宗紀與李懷光傳不合
李揆世次表傳不同
袁滋子均等
崔祐甫立後
竇懷貞官名與紀不同
蘇味道拜官紀傳不同
韋巨源傳州名與紀不同
李進賢被逐紀傳不同
蕭至忠父引官悞
蘇瓌蘇震世次不明
韓休父兄
劉瞻入相
王璵傳年與紀不同
脩摇山玉彩人不同
蕭俛爲僕射表傳不同
鄧康王徙封紀傳不同
雨土紀志月不同
韓王更封紀傳年不同
武德時地震紀志月不同
貞觀時地震紀志日不同
石然紀志月不同
李勣等征遼東宰相表日悞
薛萬徹官及高麗城名紀傳不同
百官志太宗定内外官數與曹確傳不
同
百官志云初太宗省内外官定制爲七百三十
員曰吾以此待天下賢材足矣
今案曹確傳云太宗著令文武官六百四十
三謂房喬曰朕設此待天下賢士此與百官
志所載語意同而數不同未知孰是
天平軍節度使姓名次序紀傳不同
僖宗紀乾符二年(乙未)六月濮州賊王仙芝尚君
長䧟曹濮二州四年(丁酉)三月冤句賊黃巢䧟鄆
沂二州天平軍節度使薛崇死之五年(戊戌)二月
王仙芝伏誅是歲天平軍節度使張禓卒牙將
崔君𥙿自知州事六年(己亥)淄州刺史曹全晸克
鄆州殺崔君𥙿廣明元年(庚子)六月辛酉天平軍
節度使曹全晸爲東面副都綂中和二年(壬寅)十
月魏博節度使韓簡寇鄆州天平軍節度使曹
全晸死之部將崔用自稱留後三年(癸卯)天平軍
將曹存實克鄆州四年(甲辰)七月壬午黃巢伏誅
是歲濮州刺史朱宣逐天平軍節度使曹存實
自稱留後
今案朱宣傳云宣爲王敬武青州牙軍黃巢
亂敬武遣將曹存實率兵西入關宣爲軍候
道鄆州是時節度使薛崇拒王仙芝戰死其
將崔君𥙿攝州事存實揣知兵寡襲殺之遂
稱留後宣以功署濮州刺史留摠帳下兵中
和初魏博韓簡東窺曹鄆引兵濟河存實迎
戰死于陣宣收殘卒嬰城簡圍之六月不能
拔引去僖宗喜其守拜天平軍節度使然則
以本紀言之天平軍節度使自乾符四年丁
酉至中和四年甲辰凡八年歷薛崇張裼崔
君𥙿曹全晸崔用曹存實朱宣七帥也以朱
宣傳言之卽自薛崇崔君𥙿曹存實至于
朱宣止四帥而巳此其大槩俱巳不同至于
紀稱黃巢䧟韓簡寇鄆州而曹全晸死傳乃
云韓簡寇鄆存實迎戰而死紀稱朱宣逐存
實而自稱留後相傳乃云存實與韓簡戰死
宣嬰城而簡不能拔乃拜節度使其舛謬至
於如此豈可以垂之後世乎
劉總納土其州名不同
崔植傳云時朝廷悉收河朔三鎮而劉總又以
幽薊七州獻諸朝
今案穆宗紀長慶元年二月已卯劉總以盧
龍軍八州歸于有司三月丁巳赦幽涿檀順
瀛莫營平八州死罪以下給復一年賜盧龍
軍士錢又案温造傳云長慶初爲幽鎮宣諭
使至范陽劉總郊迎造爲開示禍福總懼由
是籍所部九州入朝而劉總傳云總上䟽願
奉朝請且欲割所治爲三以幽涿營爲一府
請張弘靖治之瀛莫爲一府盧士政治之平
薊嬀檀爲一府薛平治之然則劉總所歸之
地在崔植傳則七州在本紀則八州在温造
劉總傳則九州以本紀及劉總傳州名參考
之則十州(幽涿檀順瀛莫營平嬀薊)其舛駮至於如此未
知何者爲是且唐人著書多謂天下視河北
得失以爲朝廷治亂重輕則其於當時所繫
亦大矣而史臣記述乃爾使後學無所考信
是誠可罪也哉
宋璟傳載東廵泰山之年與紀不同
宋璟傳云十二年東廵泰山璟復爲留守
今案本紀開元十二年無東廵泰山事其東
廵封泰山乃十三年十月也
李光弼傳平袁眺年月與紀不同
李光弼傳云浙東賊袁眺台州建元寶勝以建
丑爲正月殘剽州縣光弼遣麾下破其衆於衢
州廣德元年遂禽眺浙東平二年光弼薨
今案代宗紀寶應元年八月辛未台州人袁
眺反九月癸卯䧟信州十月乙卯䧟温明二
年十二月甲戌李光弼及袁眺戰于衢州敗
之廣德元年三月丁未李光弼及袁眺戰敗
之二年七月巳酉李光弼薨十一月癸丑袁
眺伏誅以此而校本傳則頗不相應未知何
者爲是
程知節爲蔥山道摠管與紀不同
程知節傳云歷瀘州都督左領軍大將軍顯慶
二年授蔥山道行軍大摠管以討賀魯
今案本紀永徽六年五月癸未左屯衛大將
軍程知節爲蔥山道行軍大摠管以伐賀魯
顯慶元年八月辛丑程知節及賀魯部歌邏
祿處月戰于榆慕谷敗之九月癸未程知節
及賀魯戰于恒篤城敗之二年閏正月庚戌
右屯衛將軍蘇定方爲伊麗道行軍摠管以
伐賀魯十二月丁已蘇定方敗賀魯于金牙
山執之然則程知節之討賀魯乃永徽六年
也其顯慶二年自命蘇定方出討而是年執
之矣今乃云知節顯慶二年爲蔥山道大摠
管以討賀魯者悞也且又傳云左領軍大將
軍而紀云左屯衛大將軍亦必有悞者
桓彦範傳中宗復位日與紀不同
桓彦範傳略云神龍元年正月彦範敬暉率羽
林兵討賊明日中宗復位
今案本紀長安五年(卽神龍元年也)正月癸卯張柬
之崔玄暐敬暉桓彦範等率兵討亂張易之
昌宗等伏誅丙午皇帝復于位又中宗紀云
神龍元年正月張柬之等以羽林兵討亂甲
辰皇太子監國大赦改元丙午復于位由此
觀之則討賊後三日中宗乃復位非討賊之
明日彦範傳悞矣
宰相世系表蘇瓌字與傳不同
宰相世系表云蘇瓌字廷碩
今案本傳云瓌字昌容子頲字廷碩世系表
必悞也
崔龜從傳其官與本紀不同
崔龜從傳云歷戶部侍郎大中四年以中書侍
郎同中書門下平章事再歲罷
今案宣宗紀大中四年六月戊申戶部尚書
判度支崔龜從同中書門下平章事五年十
一月崔龜從罷又宰相年表云大中四年六
月戊申戶部侍郞判度支崔龜從守戶部尚
書同中書門下平章事判如故八月庚戌罷
判五年四月乙卯龜從爲中書侍郞兼吏部
尚書十一月庚寅龜從檢校吏部尚書同平
章事宣武節度使由此言之本紀及傳所書
皆甚略唯年表爲詳僃至於自四年六月而
至五年十一月遂以爲再歲若以杜元穎傳
例言之止可謂之逾年也
郭正一傳爲相之年幷其事與紀志不
同
郭正一傳云永隆中遷秘書少監檢校中書侍
郞詔與郭待舉岑長倩魏玄同並同中書門下
承受進止平章事平章事自正一等始永淳中
眞遷中書侍郞
今案高宗本紀永淳元年四月丁亥黃門侍
郞郭待舉兵部侍郞岑長倩秘書員外少監
郭正一吏部侍郞魏玄同與中書門下同承
受進止平章事宰相表亦然卽非永隆中此
其一也又案百官志云貞觀八年僕射李靖
以疾辭位詔疾小瘳三兩日一至中書門下
平章事而平章事之名蓋起於此永淳元年
以黃門侍郞郭待舉兵部侍郞岑長倩等同
中書門下平章事平章事入銜自待舉等始
然則是平章事之名實始於貞觀八年以命
李靖至永淳元年乃始入銜爾今正一傳遂
以爲同平章事始於正一等則悞矣此其二
也
流敬暉處紀表與傳不同
中宗紀云神龍二年七月流敬暉于嘉州宰相
表亦同
今案暉本傳乃流瓊州疑稱嘉州者悞
杜元穎爲相至罷紀傳各不同
杜元穎傳云自帝卽位不閱歲至宰相縉紳駭
異
今案本紀穆宗以元和十五年閏正月丙午
卽帝位至次年長慶元年二月壬午元穎以
翰林學士戶部侍郞爲相止踰年矣閱之言
歷也更也
又云甫再朞出爲劒南西川節度使同平章事
今案本紀元穎以長慶三年十月罷相則是
巳逾二年矣非甫再朞也
孫處約爲相其官名紀傳不同
孫處約傳云麟德元年以西臺侍郞同東西臺
三品
今案高宗本紀麟德元年十二月太子右中
護樂彦瑋西臺侍郞孫處約同知軍國政事
又宰相表云十二月戌子太子右中護樂彦
瑋檢校西臺侍郞西臺侍郞孫處約並同知
軍國政事尋同東西臺三品然則紀傳所書
各有未完而表始爲詳僃矣
岑羲命相之官紀傳不同
岑羲傳略云進吏部侍郞中宗崩詔擢右散騎
常侍同中書門下三品睿宗立罷
今案睿宗紀景雲元年六月壬午韋皇后弑
中宗以刑部尚書裴談工部尚書張錫同中
書門下三品吏部尚書張嘉福中書侍郞岑
羲吏部侍郞崔湜同中書門下平章事宰相
表亦同殊不言以右常侍爲同三品也
李吉甫傳星變紀志不載
李吉甫傳云前卒一歲熒惑掩太微上相吉甫
曰天且殺我
今案吉甫以憲宗元和九年十月薨而本紀
自八年至九年並無此熒惑之變獨天文志
有八年十月己丑熒惑犯太微西上將而已
若非悞書相爲將以致異同卽是脫漏不載
也若以爲例不書則九年十月太白晝見亦
書于紀例與此同亦當書也
乾符五年五月風雹事紀志有不同
五行志第二十六卷乾符六年五月丁酉宣授
宰臣豆盧瑑崔沆制殿庭氛霧四塞及百官班
賀于政事堂雨雹如鳬卵大風雷雨拔木
今案僖宗紀乾符五年五月丁酉翰林學士
承旨戶部侍郞豆盧瑑爲兵部侍郞吏部侍
郞崔沆爲戶部侍郞同中書門下平章事是
日雨雹大風拔木宰相表亦同又五行志第
二十五卷常風門云乾符五年五月丁酉大
風拔木又崔沆傳云乾符五年以戶部侍郞
同中書門下平章事昕且告麻大霧塞庭中
百&KR1212;就班脩慶大風雨雹時謂不祥又豆盧
瑑傳云歷翰林學士(不言承旨)戶部侍郞與崔沆
皆拜同中書門下平章事是日宣告于廷大
風雷雨拔木然則本紀表傳及五行志第二
十五卷皆以爲乾符五年五月丁酉獨五行
志二十六卷以爲六年則悞也
垂拱二年新豐慶山事紀志不同
武后紀垂拱二年十月己已有山出于新豐縣
改新豐爲慶山
今案五行志云垂拱二年九月已巳雍州新
豐縣露臺鄕大風雨震電有山湧出紀以爲
十月巳巳而志以爲九月已巳二者必有一
悞
矦君集傳岑文本官不同
矦君集傳云君集平高昌還爲有司所劾詔詣
獄簿對中書侍郞岑文本諫
今案本紀貞觀十三年十二月矦君集伐高
昌十四年八月克之十二月丁酉俘高昌王
以獻十六年正月辛未中書舍人岑文本爲
中書侍郞專典機密則是當十四年十二月
文本未爲中書侍郞也而宰相表又云十六
年正月辛未中書舍人兼侍郞岑文本爲中
書侍郞專典機密然則君集傳所書者止書
其兼官歟不書正官而書兼官亦恐非史法
也至於本紀止書正官而不著兼官若非脫
漏似亦未允也
禇遂良貶官紀傳不同
禇遂良傳云武氏立乃左遷遂良潭州都督
今案高宗紀永徽六年九月庚午貶禇遂良
爲潭州都督十月乙卯立宸妃武氏爲皇后
宰相表載貶遂良事亦同然則傳所云悞也
柳璨官本紀與表傳不同
昭宗紀天祐元年正月翰林學士右拾遺柳璨
爲右諫議大夫同中書門下平章事
今案璨傳及宰相表皆左拾遺非右也未知
孰是
畢王璋子韶世系未明
宗室列傳畢王璋生二子曰韶曰孝基韶死隋
世武德時追封東平王生子道宗
今案宗室世系表畢王房止有子孝基及失
名者二人無東平王韶而東平王韶自是雍
王房雍王繪之子其世次甚明與傳全不同
未知孰是
搖山玉彩字
孝敬皇帝傳云擿采古今文章號搖山玉彩凡
五百篇又裴光庭傳云撰搖山往則維城前軌
二篇獻之
今案藝文志云裴光庭搖山往則一卷又云
搖山玉彩五百卷其搖字在傳則皆從木而
藝文志皆從手未知孰是
元結猗玕子
藝文志小說家類有元結猗玕子一卷
今案元結傳云入猗玕洞始稱猗玕子琦玕
字皆從玉此乃從犬未知孰是
員俶年齒差悞
李泌傳開元十六年悉召能言佛道孔子者相
答難禁中有員俶者九歲升坐詞辯注射坐人
皆屈
今案藝文志儒家類中有員俶太玄幽贊十
卷注云開元四年京兆府童子進書召試及
第授散官文學直弘文館且李泌傳謂俶開
元十六年而年九歲則是俶生于開元八年
也旣俶以八年始生何緣四年已有進書乎
若以四年能進書者爲是則至十六年之時
俶不啻九歲矣此二說者必有一悞也
蕭潁士
文藝傳蕭潁士
今案新史中皆作潁惟藝文志第五十内作
穎未知孰是
李素立世系不同
李素立傳云曾祖義深父政藻爲隋水部郞
今案宰相世系表政藻乃素立之伯父爲宜
州長史政期乃素立之父爲水部郞中與傳
不同未知孰是又案隋朝諱忠凡郞中皆無
中字今此本有之亦恐誤也
崔沔傳
崔沔傳云後周隴州刺史士約四世孫
今案宰相世系表則並無隴州刺史士約而
沔乃後周大將軍說之四世孫也說之父名
楷兄名士元士謙與傳全不同
王方慶傳與表不同
王方慶傳云父弘直終荆王友
今案宰相世系表云弘直魏州刺史謚曰孝
與傳不同未知孰是
睿祖名紀傳不同
本紀云天授元年九月追尊四十代祖平王少
子武曰睿祖康皇帝
今案后妃傳云尊武王爲康皇帝號睿祖二
說不同未知孰是
崔行功祖表傳不同
崔行功傳云祖謙之仕北齊終鉅鹿太守
今案宰相世系表行功曾祖名伯謙字士遜
而無名謙之者與傳不同未知孰是
德宗紀與李懷光傳不合
德宗紀云興元元年二月李懷光將孟庭保以
兵來追左衛大將軍矦仲莊敗之于驛店
今案李懷光傳云懷光遣將孟廷寶等輕騎
趨南山廷寶等率輕騎趨南山廷寶等引而
東縱卒大掠而百官遂入駱谷追帝不及還
白懷光懷光怒悉罷其兵卽不言有驛店之
戰且其名乃是廷寶非廷保未知孰是
李揆世次表傳不同
李揆傳云祖玄道爲文學館學士父成𥙿秘書
監
今案宰相世系表則玄道生正基正基生亶
亶生成𥙿成𥙿生揆玄道於揆爲高祖與傳
不同未知孰是
袁滋子均等
袁滋傳末云子均右拾遺郊翰林學士
今案宰相世系表滋五子均太子典膳郞都
字之美右拾遺郊字之乾虢州刺史與傳不
同又藝文志注云郊字之儀滋子也昭宗翰
林學士亦與表傳不同未知孰是
崔祐甫立後
崔植傳云植卽祐甫弟廬江令嬰甫子也傳内
又以植爲嬰甫次子祐甫命以主祀
今案宰相世系表則嬰甫乃祐甫之再從弟
而嬰甫止有植一子其說與傳不同以意考
之祐甫身爲名相其家號素守禮法必不取
人之長子爲嗣傳之所言宜得其實而表似
脫悞矣
竇懷貞官名與紀不同
睿宗紀書竇懷貞官皆爲左御史臺大夫
今案本傳止云左御史大夫無臺字未知孰
是
蘇味道拜官紀傳不同
蘇味道傳延載中以鳳閣舍人檢校侍郞同鳳
閣鸞臺平章事歲餘爲眞
今案本紀延載元年三月甲申鳳閣舍人蘇
味道爲鳳閣侍郞同鳳閣鸞臺平章事殊不
言其撿校若以是年杜景佺周允元例言之
則皆當書此蓋闕文也
韋巨源傳州名與紀不同
韋巨源傳云坐李昭德累貶麟州刺史
今案本紀天冊萬歲元年正月戊子貶韋巨
源鄜州刺史紀傳不同推究其實則紀是而
傳悞何以言之案地理志云麟州開元十二
年析勝州之連谷銀城置且天冊萬歲元年
歲在乙未而開元十二年歲在甲子相距三
十年是時旣未有麟州則巨源何由貶爲刺
史乎以此知其實鄜字而悞爲麟也
李進賢被逐紀傳不同
憲宗紀元和八年十二月庚寅振武將楊遵憲
反逐其節度使李進賢
今案嚴綬傳末云進賢討回鶻吏廩糧不實
次鳴砂焚殺其將楊遵憲而還進賢大怒衆
懼攻進賢奔靖邊軍與紀所書不同
蕭至忠父引官誤
蕭至忠傳云陳吏部郞引子也
今案宰相世系表引爲陳吏部侍郞又案南
史引歷官金部庫部中書黃門吏部侍郞則
是新書傳之悞也
蘇瓌蘇宸世次不同
宰相世系表蘇瓌七世孫震爲河南尹
今案瓌傳瓌之子詵詵之子震當祿山亂時
奔靈武代宗時爲河南尹而卒且瓌爲相在
睿宗時至代宗時不過六十餘年耳則震不
當便爲七世孫也由此言之世系表必有悞
處况本傳以震爲詵之子而表乃以爲虔之
子此大差互其悞必矣又瓌傳末云文宗大
和中錄舊德官其四代孫翔而世系表不載
翔之名字此可見表之脫略又况震傳所述
皆肅宗代宗時事而世系表乃以爲七世孫
今翔當文宗時得官而止是四世孫文宗去
睿宗尤更年遠其世次尚止四世耶震之非
七世亦明甚矣
韓休父兄
韓休傳云父大智其兄大敏
今案宰相韓氏世系表則大敏乃大智之弟
劉瞻入相
劉瞻傳云爲翰林學士拜中書舍人進承旨出
爲河東節度使咸通十一年以中書侍郞同中
書門下平章事同昌公主薨懿宗捕太醫韓宗
紹等送詔獄瞻上䟽固爭帝大怒卽日賜罷以
檢校刑部尚書同平章事爲荆南節度使
今案懿宗紀咸通十年六月翰林學士承旨
戶部侍郞劉瞻同中書門下平章事十一年
八月殺醫待詔韓宗紹九月丙辰劉瞻罷又
宰相表瞻自承旨爲相與紀同又云十年九
月瞻爲中書侍郞十一年正月兼刑部尚書
九月丙辰罷爲檢校刑部尚書同平章事荆
南節度使以上並無爲河東節度使一節又
無咸通十一年爲中書相一節未知孰是
修搖山玉彩人不同
孝敬皇帝傳云命賓客許敬宗右庶子許圉師
中書侍郞上官儀中書舍人楊思儉卽文思殿
擿采古今文章號搖山玉彩
今案藝文志搖山玉彩注云孝敬皇帝令太
子少師許敬宗司議郞孟利貞崇賢館學士
郭瑜顧胤右史董思恭等撰其姓名惟許敬
宗同外皆與傳不同未知孰是
蕭俛爲僕射表傳不同
蕭俛傳云罷爲尚書左僕射
今案宰相表云罷爲右僕射
鄧康王徙封紀傳不同
鄧康王元𥙿傳云貞觀五年始王鄶十一年後
王鄧始王及徙皆同譙魏許密四王同封
今案本紀貞觀五年二月己酉卦弟元𥙿爲
鄶王元名譙王靈䕫魏王元祥許王元曉密
王卽此鄧康王傳所書其始封者皆是也至
貞觀十一年則不然止書正月丁亥徙封元
𥙿鄧王元名舒王至六月巳巳又書徙封元
祥江王而已其靈䕫元曉本紀皆不載其徙
封疑其徙封則不同而元𥙿傳悞云始封徙
封皆同也(靈䕫又以貞觀十四年自燕王徙封魯以本傳可見然亦未見改燕)
(王之年)
雨土紀志月不同
太宗紀貞觀七年二月丁卯雨土
今案五行志乃三月丁卯未知孰是
韓王更封紀傳年不同
韓王元嘉傳云貞觀九年更封韓
今案本紀乃貞觀十年也
武德時地震紀志月不同
高祖紀武德二年九月乙未京師地震
今案五行志乃十月乙未未知孰是
貞觀時地震紀志日不同
太宗紀貞觀十二年正月乙未叢州地震癸卯
松州地震
今案五行志則云正月壬寅松叢二州地震
未知孰是
石然紀志月不同
太宗紀貞觀十三年四月壬寅雲陽石然
今案五行志乃三月壬寅未知孰是
李勣等征遼東宰相表日悞
宰相表貞觀十八年十一月甲子世勣周爲遼
東道行軍大摠管
今案本紀乃是十一月甲午以上文推之是
月有戊寅庚辰日則不復有甲子日盖宰相
表悞也
薛萬徹官及高麗城名紀傳不同
本紀貞觀二十二年正月丙午左武衛大將軍
薛萬徹爲青丘道行軍大總管以伐高麗六月
丙子薛萬徹及高麗戰于泊灼城敗之
今案高麗及薛萬徹傳皆云右武衛大將軍
獨紀以爲左武衛又此紀及高麗傳皆云泊
灼城而萬徹傳作泊汋城未知孰是案地理
志第三十三卷下末有載賈耽考邊州入四
夷之路内有營州西北路一節内云泊汋城
又有登州東北路一節内有泊汋口以此觀
之似泊汋是也
海虞趙開美校刊
新唐書糾謬卷第九
