會稽志卷一宋施宿等撰
越
越在唐虞時禹平水土制九州而越為揚州之域職方
氏東南曰揚州其山鎮曰會稽釋云會稽在山隂舊經
云塗山在山隂縣西北禹會萬國之所在左傳哀公七
年魯大夫曰禹合諸侯於塗山執玉帛者萬國杜預注
(云)塗山在夀春東北說者遂疑塗山非會稽今塗山之
名有四會稽夀春之外復有渝州之塗山杜子美賦禹
廟詩者文字音義云嵞(音塗)山古國名夏禹娶之今之宣
州當塗縣也杜預獨指夀春之塗山為禹合諸侯之地
宜必有據然按史記夏本紀贊曰禹會諸侯江南計功
而崩因葬焉命曰會稽會稽者會計也裴駰注引皇覽
曰禹冢在山隂會稽山上會稽山本名苗山在縣南去
縣七里越傳曰禹到大越上苗山大會計爵有德封有
功更名苗山曰會稽家語孔子曰昔禹致羣臣於會稽
之山防風氏後至禹殺而戮之其骨專車封禪書曰禹
封泰山禪會稽由是論之禹既合諸侯於會稽庸詎知
魯大夫所謂塗山非會稽與至夏后氏少康封庶子於
會稽以奉守禹之祀文身斷髮披草萊而邑焉後二十
餘世至於允常允常之時與吳王闔廬戰而相怨伐允
常卒子勾踐立是為越王舊經云春秋貶之號為於越
按春秋定公五年書於越入吳杜預曰於發聲也西漢
云太伯初奔荆蠻荆蠻歸之號曰勾吳顔師古云勾吳
亦猶於越也太伯至德初無貶詞特從其俗爾公羊云
於越者未能以名通也榖梁范氏注云春秋即其所以
自稱者書之然竊有疑焉越於是時猶未預中國會盟
未嘗與中國通也經書於越入吳非越自稱明矣豈書
於經者乃吳王告同盟之詞與哀公二十一年越人始
來二十三年魯始使越據此可知且以勾踐為君而種
蠡為臣果未能以名通者乎定公十四年吳伐越越子
勾踐禦之陳於檇李勾踐患吳之整也使死士再擒焉
不動使罪人三行屬劍於頸而辭曰二君有治臣奸旗
鼓不敏於君之行前不敢逃刑敢歸死遂自剄也師屬
之目越子因而伐之大敗之靈姑浮以戈擊闔廬闔廬
傷將指取其一屨還卒於陘去檇李七里夫差使人立
於庭苟出入必謂已曰夫差而忘越王之殺而父乎則
對曰唯不敢忘三年乃報越哀公元年吳王夫差敗越
於夫椒報檇李之役也遂入越越子以甲楯五千保會
稽使大夫種因吳太宰嚭以行成吳子將許之伍員曰
勾踐能親而務施施不失人親不棄勞與我同壤而世
為仇讎姬之衰也日可俟也介在蠻夷而長寇讎以是
求霸必不行矣弗聽三月越及吳平吳越春秋謂吳封
地百里於越國語曰勾踐之地南至于句無(今諸暨有句無亭)
北至于禦兒(今嘉興有禦兒鄉西漢功臣表兩粤傳有語兒侯)東至于鄞西至
于姑蔑(今太末地也)廣運百里勾踐乃與范蠡深謀二十餘
年竟滅吳報會稽之恥北渡兵於淮以臨齊晉號令中
國以尊周室致貢於周周元王使人賜勾踐胙命為伯
諸侯畢賀乃徙都琅邪漢書地理志云琅邪越王勾踐
嘗治此起觀臺有四時祠吳越春秋亦云越王於此起
觀臺周七里以望東海勾踐卒子王鼫與立王鼫與卒
子王不夀立王不夀卒子王翁立王翁卒子王翳立王
翳遜國逃於巫山之穴越人薰而出之王翳遜國之賢
君蓋吳太伯之儔也王翳卒子王之侯立王之侯卒子
王無疆立按此勾踐至無疆實六世舊經云五世者誤
也王無疆時興師伐齊西伐楚與中國爭彊當楚威王
之時越北伐齊齊威王使人說越王於是越遂釋齊而伐
楚楚威王興兵而伐之大敗越殺王無疆盡取故吳地至浙
江北破齊徐州而越以此散諸族子爭立或為王或為
君濱於江南海上服朝於楚後七世至閩君摇佐諸侯
平秦漢高帝復以搖為越王以奉越後東越閩君皆其
後也
會稽郡
秦始皇二十五年大興兵使王前羽遂定荆江南地降越
君置會稽郡治吳二十六年初并天下用廷尉李斯議
分天下以為三十六郡郡置守尉監郡守掌治其郡有
丞尉掌佐守典武職甲卒監御史掌監郡漢興高皇帝
六年以其地封劉賈為荆王黥布反荆王賈死之無後
十二年封劉濞為吳王王三郡五十三城孝景帝四年
吳王濞反誅乃復為會稽郡越絶外傳曰漢孝景五年
會稽属漢属漢者始并之也舊經云後復属江都國江
都王建有罪國除乃更為郡按漢書地理志廣陵國注
江都易王非廣陵厲王胥皆都此并得鄣郡而不得吳
劉貢父云然則會稽不得云屬江都也吳朱育以強記
稱且距漢未遠仕本郡門下書佐太守濮陽興問漢封
諸侯事而育所對亦止言劉賈為荆王濞為吳王濞誅
乃復為郡治於吳亦不及属江都事也前漢志領縣二
十六後漢順帝永建四年分浙江以東十四縣為會稽
郡治山隂東晉為會稽國改太守為内史宋武帝永初
二年罷會稽郡府復為會稽郡齊梁陳因之隋為吳州
改越州尋罷州為會稽郡依漢制置太守以司隸刺史
相統治唐武德四年為越州天寳元年復為會稽郡乾
元元年復改為越州
越州
越州隋大業置古會稽郡也因國為名置刺史焉按漢
武帝紀元封五年初置刺史部十三州顔師古曰漢舊
儀云初分十三州假刺史印綬有常治所以秋分行部
所察六條秩六百石於是乃復禹貢九州之名而增以
周之幽并與漢所開之朔方交趾以為十三州也會稽
自昔常隸揚州晉玉羲之為會稽内史王述為揚州牧
檢校郡事羲之恥之求分會稽為越州不果遂稱疾去
郡誓墓終身不仕其後至隋而會稽卒為越州蓋本於
此宋齊梁陳會稽自為東揚州刺史不復受察於揚州
雖寖異古制然猶未至盡廢刺史之職或以刺史行太
守事如曰東揚州刺史領會稽太守是也隋制舊有兵
處刺史帶諸軍事以統之如曰都督會稽等郡諸軍事
是也或加使持節隋唐而降支郡皆稱刺史但領一州
而以州統縣與他州等故又於此置總管府以統其
屬州隋文帝初平江南改曰吳州大業中遂改為越州
尋罷州置郡以刺史十四人巡察畿外諸州所察六條
略如漢制唐武德四年復為越州置總管領州如故未
久改總管為都督自是改更不常郡則曰太守州則曰
刺史其實一也至乾元元年遂為越州大抵越州其實
與會稽郡同非復如漢十三州之重刺史亦非復古之
部刺史但以總管都督御制一道爾
紹興府
建炎三年十月庚申車駕自杭州巡幸御樓船渡浙江
壬辰幸越州四年四月癸未御舟自温台回駐蹕越州
明年正月一日改元紹興越州官吏軍民僧道上表乞
賜府額昔唐德宗以興元元年巡幸梁州改梁州為興
元府於是朝廷用興元故事改越州為紹興府初車駕
幸揚州駐蹕逾年又嘗經郊祀然未嘗建為府則紹興
蓋特恩也車駕既移蹕臨安首命前參知政事資政殿
學士張守知府事故守謝到任表曰矧是肇新府號久
駐蹕聲履勾踐之故棲厲嘗膽抗戈之志想神禹之遺
跡服卑宫菲食之勞又謝賜行宫充本府治所表曰廣
厦千間已免震凌之患土階三尺尚存簡素之風皆言
上駐蹕之久而宫室無所增葺也浙東提點刑獄曾㬇
舊為史官見日歷所書紹興二年正月車駕移蹕臨安
閏四月戊戌詔紹興府行宫復作府治上曰時方艱難
若不賜與則須别建賜之所以寬民力也州額初題越
州大都督府既賜府額當題云紹興大都督府而右朝
奉大夫吳說乃題云大都督紹興府議者或非之
歴代屬郡
會稽郡自漢順帝時還治山隂其所領山隂鄮烏傷餘
暨諸暨太末上虞剡餘姚句章鄞章安永寧東候官猶
十四縣其地南踰閩越西限浙江東北至海而止提封
數千里粤自秦漢常為都會(晉渡江後三吳之豪請都會稽雖不果亦足見當是)
(時會稽最號富實常為本根之地故諸葛恢為會稽帝謂曰今之會稽昔之關中也宋書史臣曰江左以來根)
(本於揚越又云會土帶海傍湖良疇數十萬頃膏腴上地畆直一金鄠杜之間不能比也又袁宏漢紀許子將)
(曰會稽富實策之所貪以此論之會稽自古以富實名者徒以鏡湖之利也今民盗湖為田湖廢幾盡按晉宋)
(間謂會稽為會土三國志謂吳郡會稽為吳會二郡張紘謂收兵吳會則荆揚可一孫賁傳云策巳平吳會二)
(郡朱桓傳云部伍吳會二郡是也前輩有讀會字為都會之會或者以為不然今姑蘇有吳會館蓋承其誤)
後漢末孫策略平江左渡浙江自領會稽太守策卒曹
操又表其弟權為會稽太守以統江左諸郡(三國志云策渡浙江)
(以其屬吳景為丹陽太守孫賁為豫章太守孫輔為廬陵太守朱治為吳郡太守而策自領會稽太守是也孫)
(權謂虞翻曰孤有征討事未得還府卿復以功曹為吾蕭何守會稽耳)興平四年策乃分
章安永寧之地置松楊縣(吳錄云取松楊木為名)又置始平縣改
章安曰羅陽縣至吳孫亮太平二年又置臨海縣立會
稽東部為臨海郡以臨海始平松楊羅陽四縣屬焉於
是會稽始有屬郡初後漢建安中孫氏分東候官之地
立邑即以年號為名曰建安縣(據續通典云孫策建安十二年立按是時策已)
(死)又置南平漢興二縣以屬會稽南部都尉至孫休永
安三年遂割會稽南部為建安郡孫皓寳鼎元年又以
漢末以來分烏傷太末之地所立新安豐安長山吳寧
遂昌永康定陽并烏傷太末凡九縣置東陽郡至晉又
分臨海郡之松楊羅陽東陽郡之遂昌凡三縣立永
嘉郡(乃今處州)晉既平吳立東候官為晉安郡分隸揚州東
晉以會稽郡為王國併隸揚州宋永初二年正月罷會
稽郡府遂復為郡孝建元年立為東揚州統會稽東陽
新安臨海永嘉五郡大明三年以揚州所統六郡為王
畿而東揚州直為揚州以豫章王子尚為刺史加都督
八年冬復以王畿諸郡為揚州而會稽還為東揚州統
郡如故永光元年秋八月始改是年為景和元年東揚
州併揚州梁普通六年復以會稽東陽新安臨海永嘉
五郡及建安晉安二郡立東揚州大寳二年湘東王繹
承制以陳霸先為都督會稽東陽新安臨海永嘉五郡
諸軍事東揚州刺史領會稽太守承聖三年以陳蒨都
督會稽十郡諸軍事會稽太守陳永定三年改永嘉郡
為縉州尋省東揚州併屬揚州又分建安晉安二郡權
立閩州天嘉元年以徐度為使持節都督會稽東陽臨
海永嘉新安新寧信安建安晉安九郡諸軍事鎮東將
軍會稽太守天嘉三年侯安都破留異東陽平六月以
會稽東陽臨海永嘉新安新寧晉安建安八郡置東揚
州以揚州刺史始興王伯茂為鎮東將軍東揚州刺史
光大二年割東揚州晉安郡為豐州隋開皇九年平陳
改東陽揚州曰吳州置總管府煬帝大業元年正月廢
諸州總管府尋改吳州為越州改東陽郡為婺州又改
永嘉郡為處州尋改為栝州而廢臨海郡大業三年四
月壬辰改州為郡越州曰會稽郡婺州曰東陽郡栝州
曰永嘉郡唐武德四年平李子通改會稽郡為越州置
總管府改東陽郡為婺州永嘉郡為栝州復故臨海郡
為海州復故建安郡為建州又以剡縣立嵊州并析置
剡城縣析故句章縣地置姚州鄞州以烏傷縣地為綱
縣置綱州并析置華川縣析信安縣置衢州以龍邱縣
地置縠州并析置白石縣以縉雲縣地置麗州以松楊
縣置松州以桐廬分水建德三縣置嚴州五年以永嘉
縣置東嘉州并析置永寧安固横陽樂成四縣屬焉是
歲改海州為台州七年改總管為都督府廢姚州入餘
姚縣來屬廢綱州入烏傷縣更名義烏屬婺州廢嚴州
以桐廬縣屬睦州八年廢鄞州以鄮縣來屬廢縠州
以白石縣入信安縣廢麗州為永康縣屬婺州廢松州
為松楊縣貞觀元年廢東嘉州省横陽永寧二縣以永
嘉安固二縣併隸栝州廢嵊州以剡縣來屬是歲始命
併省分天下為十道越州督越婺泉建台栝六州隸江
南道高宗上元二年又分栝州之永嘉安固兩縣置越
州垂拱二年又析婺州之常山信安龍邱復置衢州景
雲二年分天下為二十四都督府以統其屬州越州所
督不滿十州定為中都督府既而以其權重皆罷之開
元二十一年分隸江南東道開元二十六年採訪使齊
澣奏割鄮縣置明州天寳元年改越州為會稽郡温州
為永嘉郡而栝州為縉雲郡台州為臨海郡明州為餘
姚郡建州為建安郡衢州為信安郡乾元元年復改會
稽郡為越州縉雲郡為栝州信安郡為衢州永嘉郡為
温州餘姚郡為明州東陽郡為婺州臨海郡為台州新
定郡為睦州領越睦衢婺台明處温八州治越州隸浙
江東道大歷十四年廢浙江東道建中元年復置二年
復廢貞元三年復置浙江東道領越婺台明衢處温七
州而睦州隸浙江西道皇朝因之紹興元年升為紹興
府所領州如故
歴代屬縣
前漢志會稽郡治吳領縣二十六吳曲阿烏傷毗陵餘
暨陽羨諸暨無錫山隂丹徒餘姚婁上虞海鹽剡由拳
太末烏程句章餘杭鄞錢塘鄮富春冶回浦舊經云光
武改回浦曰章安以冶立東候官分章安立永寧縣通
典云永嘉本漢治縣地後漢改為章安續通典云漢書
東甌舉國内徙乃以其地為回浦縣屬會稽郡後更名
章安又以章安之東甌鄉為永寧縣隋為永嘉縣初西
漢以粤反覆險阻為後世患遷其民江淮遂虚其地後
有逃遁山谷者稍出立為冶縣(顔師古注云越王冶鑄之地)後又名
為東冶縣後漢光武時又曰東候官今閩縣是也言東
以别其西如閩縣居候官之東故曰東候官以此又知
候官之名已久治之地不一後因其名以為縣也一云
秦立胡候之官於此故名通典云後漢分冶地為會稽
東南二部都尉此為南部都尉東部今臨海是也大抵
南至晉安東至章安皆冶縣地詳而言之則閩越為冶
而東甌為回浦原其本皆粤地也順帝永建四年陽羨
人(一作陽羨令)周嘉上書以吳越一國周旋一萬一千里以
浙江山川險絶求得分置遂分浙江以西為吳郡以東
為會稽郡(三國志吳朱育云永建四年劉府君上書以浙江之北為吳郡會稽還治山隂)舊經
云領山隂鄮烏傷餘暨諸暨太末上虞剡餘姚句章鄞
章安永寧東候官十四縣治山隂又分上虞南鄉為始
寧縣初平三年分太末縣置新安縣分烏傷南鄉為
長山縣興平二年分諸暨之大門村為漢寧縣又分章
安之南鄉為松楊縣建安四年孫氏分太末立豐安縣
又分信安立定陽縣建安二十三年分太末立平昌縣
(晉志曰遂昌)吳分永寧立南始平縣(今之天台)又分烏傷之上浦
為永康縣分章安立臨海縣改章安為羅陽縣餘暨曰
永興縣漢寧曰吳寧縣吳少帝太平二年以會稽東部
為臨海郡分臨海南始平松楊羅陽四縣屬焉續通典
云孫策於建安十二年分東候官之地立邑即以年號
為名曰建安縣屬會稽南部都尉三國志云永安三年
以會稽南部為建安郡而縣為屬孫皓寳鼎元年分會
稽為東陽郡以烏傷太末新安豐安長山吳寧平昌永
康定陽九縣屬焉而會稽領山隂永興諸暨上虞餘姚
句章始寧郯鄞鄮十縣晉地道志宋州郡志領縣皆十
隋平陳廢山隂永興上虞始寧為會稽縣併餘姚鄞鄮
入句章縣及剡諸暨統縣四唐武德四年以剡置嵊州
并析置剡城縣析句章之餘姚置姚州析句章之鄞置鄞
州七年輔公祐平廢姚州以餘姚縣來屬析會稽立山
隂縣八年廢鄞州為鄮縣嵊州為剡縣並來屬省山隂
縣復入會稽凡統縣五垂拱二年復置山隂縣儀鳳二
年復置永興縣開元二十六年割鄮縣置明州天寳元
年改永興為蕭山縣大歷二年因刺史薛兼訓之奏省
山隂縣七年刺史陳少遊復奏置焉貞元元年刺史王
密奏置上虞縣元和十年又省山隂入會稽縣十年復
置梁開平中錢鏐析剡縣立新昌縣皇朝因之領會稽
山隂蕭山諸暨上虞餘姚剡新昌八縣宣和三年方臘
既平七月丁夘詔越州剡縣改名嵊縣與睦州改嚴州
歙州改徽州及睦州清溪縣改淳安衢州龍游縣改盈
川皆同時也
廢州
會稽郡漢領縣二十六至漢末六朝而降析會稽所隸
縣為郡今為州軍二十四會稽一郡獨領漢故縣餘暨
諸暨山隂餘姚上虞剡凡六亦可謂盛矣至唐初以州
境獨大於它州故析剡縣為剡城縣立嵊州析餘姚縣
為姚州武德七年廢姚州復以餘姚縣來屬貞觀元年
廢嵊州復以剡縣來屬
廢縣
漢順帝時分上虞南鄉為始寧縣隋平陳廢興平二年
分諸暨大門村為漢寧縣吳改為吳寧縣寳鼎元年割
隸東陽郡後復併入諸暨今縣有大門里或云即其地
也唐武德四年析剡為剡城縣武德七年廢入剡縣乾
道八年分諸暨之楓橋鎮為義安縣淳熙元年廢入諸
暨縣初戶部侍郎方公滋以吏事著一時典藩數十年
所至有聲績其置縣雖承史蒋二公之後然卒成之者
方公也亦嘗為客言析縣之利它日當愈見不可復併
矣然曾未幾時遂為後守所撤取官署等以建僧寺人
頗議之至或謂有大姓居邑中方為鎮時擅事權握利
柄役服小民無敢與較故大不利於建縣云
分野
會稽禹貢揚州之域周禮保章氏以星土辨九州之地
所封封域皆有分星以視吉凶星紀吳越也漢書地理
志曰吳地斗分野也今之會稽九江丹陽豫章廬江廣
陵六安臨淮郡盡吳分也又云粤地牽牛婺女之分野
也其君禹後帝少康之庶子封於會稽虞翻曰會稽上
應牽牛之宿當少陽之位東漸巨海西通五湖南暢無
垠北渚浙江南山攸居實為州鎮是也然左傳哀公元
年吳伍員曰勾踐與我同壤吳越春秋吳王夫差亦曰
越之與吳同土連域然則吳越同壤其來尚矣按晉書
天文志曰自南斗十二度至須女七度為星紀於辰為
丑吳越分曰揚州而會稽入牛一度春秋元命苞曰牽
牛流為揚州分為越國左傳昭公三十二年夏吳伐越
史墨曰不及四十年越其有吳乎越得歲而吴伐之必
受其凶漢永嘉中歲星熒惑太白聚牛女之間識者以
為吳越之分其後孫策孫權實有江左晉太元間苻堅
將入寇石越對曰今歲在吳分天道不順已而堅果敗
去及陳叔寳將亡有星孛於牽牛以此攷之則斗牛之
分吳越同之班固别而言之恐亦未然
風俗
會稽自夏禹巡守會諸侯方是時會不於嶽而於會稽
則會稽風俗之美固巳可見矣少康之子封於會稽
蓋禹之五世孫也夏都平陽少康中興盛王其封子不
於近甸而於會稽則會稽為當時重地美俗又愈可見
故其民至今勤於身儉于家奉祭祀力溝洫乃有禹之
遺風焉粤自漢晉竒偉光明碩大之士固已繼出東晉
都建康一時名勝自王謝諸人在會稽者為多以會稽
諸山為東山以渡濤江而東為入東居會稽為在東去
而復歸為還東文物可謂盛矣宋興杜正獻趙清獻繼
起全名大節著在國史内相陸左丞與弟祠部以儒術
重姚待制以孝行著陳中書以忠節見於宣和靖康之
間而李參政傅給事以議論操守顯於建炎紹興以來
其他未易悉數故今之風俗好學篤志尊師擇友弦誦
之聲比屋相聞不以殖貲貨習奢靡相高士大夫之家
占産皆其薄尤務儉約縮衣節食以足伏臘輸賦以時
不擾官府後生亦皆習於孝弟廉遜劉宗向以官遜其
弟黃章以官遜其叔父至於士之居喪不為墨衰居處
飲食一用古制送終不惑釋氏祭先不徇俚俗者已十
餘家往往相慕效以不及為恥其間或有事干謁自衒
鬻則其長老必嚴戒之無敢肆者
州境并至京地里
東至慶元府慈溪縣界一百五十七里西至臨安府錢
塘縣界一百三十八里南至台州天台縣界二百九十
五里北至海一百一里東西二百三十二里南北四百
四十七里至東京二千四百七十里一西京二千八百七
十里
城郭
築城之法城身高四丈城闊五丈上斂二丈若城身高
三丈五尺則趾闊四丈三尺七寸上斂一丈七尺城外
築瓮城去大城十五步(瓮城圓一面包城高厚與大城之數相等也)瓮城外
鑿壕去大城三十步上施釣橋凡為三壕第一重闊二
十步深二丈水深四尺至七尺第二第三重遞減五尺
壕之内岸築養馬城去大城五步高八尺址闊五尺上
斂二尺自上三尺開箭窗外至壕垠留一步埋設鹿角
大城上每三十步置馬面敵樓各一座女牆相去各十
步凡樓櫓之法曰垂鐘版曰拐子木曰伏兔子曰手把
腰楅曰鷹架曰踏空版曰扠柱版曰護柱版曰猢猻柱
曰鄣水版曰馬面曰梯曰馬垠踏道曰娥眉甎踏道曰
笆曰草椁曰牛革曰氈曰大小索曰鐵鴈鈎此其名數
之大略也並塞控扼之地人人習知故其築城也易為
力而堅緻可守内地既非臨邊又郡邑安固無寇盜之
虞者久雖興版築或出草創故略書梗槩欲在官者知
城池之不可忽如此(劉忠顯以其久在兵間身履西陲要害之地至於城壁制度尤其所)
(悉故在會稽修葺郡城雖用功不多而寇至可以無恐使他人為之雖有才智亦未必能也)
羅城周回一十四里步二百五十熙寧中郡守沈立
為會稽圖其叙如此而舊經云四十三里者非也厥
今州城以步計之八千八百二十有八按度地法步
三百六十是為一里舉今步數總歸於里亦二十有
四餘步百八十八較之圖叙所損六十有二宣和初
劉忠顯治城禦方寇嘗稍縮其西隅然則今所損步
或者自是時也舊經有云城不為壕今城外故有壕
但不甚深廣耳皇祐中有詔濬湟太守王逵始治其
事舊經成於祥符不及知也城之四面高厚之數則
舊經大略如之(舊經城東面高二丈四尺其厚三丈西面高一丈六尺其厚八尺南面高)
(二丈一尺其厚一丈八尺北面高二丈二尺其厚二丈六尺故老云後雖間有墮圯尋復繕治舊北面在)
(不能甚加損也)城門九東曰都賜門(有都賜埭山門之名蓋久矣見南史何胤傳)
曰五雲門東南曰東郭門(有東郭埭)曰稽山門正南曰殖
利門(有南埭)西南曰西偏門(有陶家埭)曰常喜門(州城至此與子城會)
(門在其上蓋九門之一也)正西曰迎恩門北曰三江門凡城東南
門有埭皆以護湖水使不入河西門因渠漕屬於江
以達行在所北門引衆水入於海
子城
舊經云子城周十里東面高二丈二尺厚四丈一尺南
面高二丈五尺厚三丈九尺西北二面皆因重山以為
城不為壕塹嘉祐中刁約守越奏修子城記云城成高
二十尺北因卧龍山環屬於南西抵於堙尾凡長九千
八百尺城之門有五熙寧中沈立為越州圖序云楊素
築子城十里越絶書云越王臣於吳故城北向以東為
右西為左小城周三里七十步陸門四水門一吳越春
秋云小城周千一百二十步一員三方西北飛翼樓以
象天門東南伏漏石竇以象地戶陵門四達以象八風
又云城南近湖去湖百餘步會稽治山隂以來此城即
為郡城按今子城陵門亦四曰鎮東軍門曰秦望門曰
常喜子城門曰酒務橋門水門亦一即酒務橋北水門
是也其南秦望門去湖亦僅百步雖未必盡與古同然
其大略不相遠矣由秦望門而入直北曰蓮花橋又北
走即府治所也秦望門街之東曰雄節營曰五通廟曰
酒務坊曰夏麥倉曰都酒務街之西曰第七營曰第四
營曰車水橋巷曰提舉司幹辦公事廳循城而西曰念
三營繇酒務坊而東經豐宜館(今為察判廳)三聖廟之前東
走酒務橋門繇車水橋巷而西過橋之南有大池曰龍噴
池池正方可三十畆池北曰僉判廳池西曰社壇自此
西走踰大郎橋會於常喜門蓮花橋北街之東曰司理
院西曰卧龍坊繇卧龍坊而西數百步西南走威果營
又數百步抵城隍廟路及西園南趨清泠橋出常喜門
府治之南左曰提刑司幹辦公事廳曰作院右曰通判
南廳(舊為判官廳熙寧間張大山新建判官廳夀樂堂東坡先生為賦詩者即此是也其後至淳熙間以)
(舊通判南廳為武提刑治所故南廳遂徙於此)繇府治而右手詔亭下少西曰
府院曰下馬院繇府治而左頒春亭下東走即鎮東軍
門街之北曰簽廳少東曰通判北廳(南豐曾先生倅越時有卧龍齋見於)
(元豐類藁宣和間禁臣稱龍天君主等字或撤其扁堂亦尋廢桂堂在便廳之南吳興施宿所建今紳袁尚書)
(起巖書其扁又有綠橘亭亭記顔魯公所書事見碑隂今亭與石皆不存)街南曰通判東廳
(此即舊所謂通判南廳今為添差通判廳)
學校
宋興學校之制皆因前代惟州郡自唐末五代喪亂學
宫盡廢有司廟祭先聖而已猶有廢而不舉者仁宗皇
帝天聖初賜兖州學田又命藩郡皆得立學其後列郡
多亦有請悉可之稍增賜之田如兖州由是學校殆遍
天下然法制猶未具也慶歷中范仲淹輔政議興學校
本行實以取士於是宋祁等合議請士皆土著而教之
於學校然後州縣察其履行則學者修飭矣乃下詔州
若縣皆立學本道使者選部屬官為教授三年而代官
不足取於鄉里有學業者士須在學三百日乃聽預秋
賦凡隠匿喪服或嘗犯刑或虧孝弟有状或兩犯法經
贖或為鄉里害或假戶籍或父祖犯十惡或工商雜類
或嘗為僧及道士皆不得與士齒有司方奉行會仲淹
罷於是學校之令皆弛然州郡多自置學聘名儒主之
若李覯孫復石介姜潛王令輩其尤著者也神宗熙寧
四年罷詩賦帖經墨義士各占治詩書易周禮禮記一
經兼論語孟子義而論策如故然亦未遑學校也終神
宗一朝三舍之法止行於太學而已崇寧初始議頒太
學三舍之法於天下京師置辟雍諸路置提舉學事州
並置教授提學歲中遍行諸路通判歲中遍行諸縣貢
士皆給驛劵然猶止以科舉三分之一為貢士大觀末
始盡罷科舉悉由學校陞選辟雍備置長貳以下如太
學引惠民河以為璧水植木森茂為舍千八百間然當
時議者以謂學制太嚴士失私養故相張商英以為利
近不利遠利富不利貧利少不利老又因詔有司講求
元豐學法中書舍人蔡肇言於衆中曰既行元豐安用
辟雍肇雖以此被黜然議者皆然之至宣和三年始罷
辟雍省其司成以下官天下舍法皆罷復科舉取士然
齋課以八日試經義十八日試論二十八日試策鼓之
節昕三昏四講五食六陞堂七還齋八集九學門以昕
鼓啟昏鼓闔學之列職以學正舉行學規學錄佐正糾
不如規者齋諭佐長導諭諸生及學規齋規行罰各五
等今尚有遵行者若釋奠之制則有六一曰時日(謂春秋上)
(下日)二曰齋戒(謂散齋三日致齋二日)三曰陳設(謂前三日設次前一日坤闕之類)
四曰省饌五曰行事六曰樂(請行事凝安之樂作三成止詣罍洗門安之樂作詣)
(文宣王神位前明安之樂作洗爵畢再詣神位前成安之樂作)今尚不廢惟樂多闕矣
議者謂方三舍之法行士子無敢以秃巾短後之服行
道上者遇長上無敢不避道拱揖者茶肆酒壚無敢輒
遊者市人不逞者醉者或凌嫚之士子皆避去無與較
者則亦不可以為無補於教養惟痛禁元祐學術凡曾
上書直言在籍者皆入自訟齋非自陳改過不許預舍
選賢者至恥於入學又學規以訕謗朝政為第一等罰
之首非古者不毁鄉校之義天下至今歎息云
學在府南五里三十六步
教授直舍在學之東
縣學
縣學昔者所在或有之至慶歷興學始議州縣皆立學
而不果行崇寧中乃著為令凡縣學以時選試取其尤
者升州學為外舍生凡縣學設學長一人視州學教授
諭一人直學一人齋長齋諭各一人長諸生選特奏名
進士無則選老成有經行者充生員大縣五十人次縣
四十人小縣三十人其教養選試之法同州學至宣和
二年與州學舍法俱罷然至今天下縣亦多有學而會
稽諸邑為盛
會稽縣
學在縣南竹園巷
山隂縣
學在縣南柴場坊
嵊縣
學在縣西一百步舊經云至聖文宣王廟在縣東南
一百步學始創於縣令晉陵丁(寳臣)實慶歷八年
也臨川王平甫(安國)為記今不存獨寳臣所撰碑
及興學五言尚在宣和中盜起焚毁建炎元年縣
令應(彬)建孔子殿後三年蜀郡范(仲將)始置廊廡
又明年淄川姜(仲開)始大之汝隂王性之(銍)為之
記乾道癸已今丞相謝公(深甫)尉剡時與主簿栝
倉江(濤)增葺仍立諸生課試之法甚備有邑人周
(汝士)記
諸暨縣
學在縣西淳熙六年知縣李(文鑄)建舊縣西有夫子
廟唐天寳中令郭(密之)遷於長山下晉天福庚子
令趙湜移縣東一里皇朝景祐四年尉劉述重建
慶歷四年始詔州縣立學明年令寇(仲温)增造頗
為全備李君以其地歲有水患故遷焉
蕭山縣
學在縣南門外二十步(舊經在縣西三十步)
餘姚縣
學在縣東一里五十步元豐元年知縣事黃(鑄)立建
炎兵燬惟學獨全余(端禮)趙(子肅)趙(公豫)相繼新
之慶元五年施(宿)剏直舍為致齋考試之地築牆
垣作外門買田置書甚備有尚書樓公(鑰)記
上虞縣
學在縣東南六十五步
新昌縣
學在縣東南
社稷
社以勾龍配稷以后稷配自京師達於郡邑歲再祭春
以春社秋以秋社前一月檢舉關所屬前祭三日散齋
(宿於正寝不弔喪不問疾不作樂不行刑不書獄不與穢惡)致齋一日(質明赴祠所凡祭外皆禁)
前祭二日設行事執事官次牽牲詣祠所祭日丒前五
刻設神位於壇上席以莞陳幣篚籩豆俎簠簋罍洗犧
尊象尊太尊山尊著尊壺尊皆加冪前祭一夕晡後省
饌祭日丒前五刻行事官等各就次掌饌者實饌贊禮
者引初獻省視陳設乃各就次易祭服以次行二獻行
禮禮畢引初獻飲福受胙還次亞獻以下皆受胙再拜
送神瘞幣乃退此其大略也其詳有司存焉方政和間
頒大成樂於天下祭社稷皆有樂贊者請初獻行禮則
寧安之樂作八成止引詣壇盥洗則正安之樂作詣神
位前則嘉安之樂作送神則寧安之樂復作一成止自
建炎紹興以後樂器多亡工亦不敢習矣三代之社所
謂以松以柏以栗先儒以為立社各以所宜木按齊有
櫟社楚有枌榆社正與先儒之說合今會稽惟樟楊(楊木)
(種多此一種名松楊)二木最夀且茂神祠梵字及民廬往往有之
或至數百年庇地數畆竊意社稷壇壝之傍皆當種藝
以合所宜木之意
社在府城南二百九十步
諸縣社稷
古者諸侯建國各有社稷雖曹滕邾莒五十里之國皆
與齊晉符不獨諸侯也有民人則有社稷矣故一邑之
小亦有之魯之費楚之豐皆邑之有社者也而國朝之
制縣社稷祠祭與郡等會稽八邑皆有社稷焉
會稽縣
社在縣南禮禋坊慶元二年知縣事王(時會)重修有
記
山隂縣
社在縣南柴場
嵊縣
社在縣北一百一十五步(舊經云在縣西南一十五步)
諸暨縣
社在縣北舊社稷壇在縣南三里政和間令陳(瑞禮)
依新式增築壇五風雲雷雨師附焉淳熙丙申令
熊(克)别築五壇於縣西墉之外慶元四年令趙(彦)
(權)始遷於此
蕭山縣
社在縣西一百步(舊經在縣南二百步)
餘姚縣
社在縣西二里舊在縣南一里
上虞縣
社在縣西一里二十五步(舊在縣南四十步)
新昌縣
社在縣西南一里
貢院
貢院在城西錦鱗坊卧龍之隂郡治之西北會稽東南
會府而試士舊無定處太師史公(浩)得地於爽塏丞相
蒋公芾繼之銳欲鳩僝會奉祠去乾道九年資政殿學
士錢公(端禮)始克成之東西重廡為屋百楹考閱有廳
宴止有房謄書糊名兩舍對峙中門外門規制屹然選
舉盛觀此邦自承平時所未見也既成迺合在官在泮
之士賦詩讌飲以落之而禮部尚書胡公(沂)又為之記
距今三十年矣聞之耆舊住舍法時郡學西北隅是為
試所迨復科舉更寓諸暨大雄寺城東延慶寺最後寓
光相寺亡慮十數自貢院之新士皆樂其宏敞然近歲
桉几猶櫛比蓋會稽儒學日盛而試者日寖多矣每舉
以名上禮部一十有九又用近制别取可補上庠者在
歲辛酉所取至一百四十有八人云
教場
教閱之法有二一曰營法二曰陣法所謂營法者六軍
營索四十有八前軍赤後軍黑左軍青右軍白左虞候
黃右虞候綠經索五百尺圍索二百尺街索五十尺定
營工二十四人内十二人掌經索圍索各一又十二人
掌經索街索各一並以木杙自隨子壕砦六人執隨營
索色旗一木椎一都壕砦一人掌營盤一椎一杙一黃
天王旗一據營地中然後子壕砦乃分執其事設幕布
車浚壕立柵所謂陣法者其别有六一曰方陣四鼓舉
白旗則為之二曰圜陣五鼓舉黃旗則為之三曰曲陣
一鼓舉黑旗則為之四曰直陣三鼓舉青旗則為之五
曰銳陣一鼓舉赤旗則為之六曰互陣互變視大將黃
旗周麾則為之此教閱之大略也大將之誓辭則曰今
與將士同習戰陣明視旗麾審聽金鼓出入分合坐作
進退不如令者軍有常刑自承平以來帥守入教場多
帽帶皂衫如古輕裘緩帶之意亦或巾幘戰袍犀玉束
帶略與將士同服以示臨戎與常日不同各一說也然
自副總管以下名位雖高皆持梃趨庭以軍禮見尹龍
圖洙守平凉狄樞密(青)時為副部署平日相與甚厚惟
教閱及出邊則狄公一切以偏裨自處尹公或辭之狄
公則曰今法所云一階一級全歸服事之儀十字自祖
宗以來著之孰敢忽哉蘇端明(軾)守中山有王光祖者
為副總管春大閱蘇公常服坐帳中將吏則皆戎服奔
走執事光祖自謂老將恥之稱疾不至蘇公召書吏將
奏劾之光祖震恐立出竊謂凡為元帥者當法蘇公而
亞將雖貴亦當以狄公為法以光祖為戒也
教場在府南五里一百五十步
古城
古城在會稽南三里餘地理志云越王勾踐自吳還
范蠡所築既臣於吳故城北向街衢市邑悉在城
北吳越春秋曰吳封地百里於越東至炭瀆西止
周宗南造於山北薄於海越王曰寡人欲築城立
郭分設里閭欲委屬於相國於是范蠡乃觀天文
擬法於紫宫築作小城周千一百二十步一員二
方西北立為飛翼之樓以象天門東南伏漏石竇
以象地戶陵門四達以象四(一作八)風外郭築城而
缺西北示服事吳也越絶云山隂大城者范蠡所
治也大城周二十里七十二步不築北面滅吳以
後徙治姑胥臺外傳云蠡築陸門三水門三缺西
北圖經云城南近湖百許步會稽治山隂以來此
城即為郡城其齋廳廊省門閤相傳是范蠡遺制
有五官廨東齋督護開黃閣雙木闕夾道闕樓内
有築土傳云漢時載長安土所為闕北有雷門勾
踐舊門也重闕二層
勾踐小城越絶云山隂城也周二百二十三步陸(一作)
(木)門四水門一今倉庫是宫臺(一作室)處也周六百
二十步柱長三丈五尺三寸(圖經作三丈高三尺)霤高丈六
(圖經作二丈七尺)宫有百尸高丈二尺五寸寰宇記故城
勾踐小城山隂是也
東郭外南小城越絶云勾踐冰室去縣三里(此下言縣凡皆)
(山隂)勾踐食於冰厨一曰冰室者所以備終也
陽里城越絶云范蠡城也西至水路水門一陸門二
北陽里城越絶云大夫種城也取土西山以築之
徑百九十四步名為南安
會稽山上城越絶云勾踐與吳戰大敗棲其中因以
下為牧魚池其利不租舊經越王城在縣東南一
十里勾踐為夫差所敗以甲楯五千保於此城也
十道志云城天門也天門當閉開必致虎嘗觀吳
之勝越越雖大敗猶以甲楯五千保險拒之故得
不亡此與漢伐宛無異宛以得存者亦以中城不
下故也豈獨以納賂請盟而得存哉及吳之亡也
乃束手請如越之事吳者事越豈可得哉夫差非
能存亡國勾踐亦非忍於滅吳各因其勢而已故
表出之為後世守國者之戒
會稽山北城越絶云子胥浮兵以守城是也舊經吳
王城在會稽縣東一十里夫差圍勾踐於會稽山
伍員築此城以屯兵
苦竹城越絶云勾踐伐吳還以封范蠡子其僻居徑
六十步因為民治田塘長千五百三十三步其冢
名土山范蠡苦勤功篤故封其子於是去縣十八
里舊經在山隂縣西南二十九里
侯城舊經云在會稽縣東五十八里史記云夏后氏
少康封子無餘於越所都即此城也
越王城舊經云在縣西南四十七里舊經越王墓有
古城村今城雖不可攷然地名猶曰古城也
故剡城在嵊縣四十五里唐武德四年置嵊州及剡
城縣八年廢
蕭山越王城在縣西九里夏侯曾先地志云吳王伐
越次查浦越立城以守查吳築城於浦東以守越
以越在山絶水乃贈之以鹽越山頂有井深不可
測廣二丈餘中多魚乃取鯉一雙以報吳吳知城
中有水遂解軍而去其山四旁皆高隠然有城塹
遺址其中坦平井泉湛然
西陵城在蕭山縣西一十二里皮光業吳越武肅王
廟碑云漁浦黿石翼張下營蕭山西陵鱗次列砦
則西陵即王屯兵之所今城基在明化寺之南居
民猶有得其斷磚遺甓者初武肅王既都錢塘僭
名西都以為西陵非吉語遂改曰西興云
嵩城在上虞縣西北六十里其城斷絶横亘數里乃
古壘也晉史載安帝隆安間孫恩自海攻上虞朝
廷遣劉牢之袁崧築扈瀆壘沿海備恩嵩城之名
當始於此
簽廳
簽廳舊名都廳在儀門東南都廳蓋幕職官聯事合治
之地帥藩則通判亦在焉在祖宗時郡有簽署(嘉祐末以英宗)
(嫌名改為簽書)判官公事判官掌書記推官支使是為幕職日
集於都廳錄事司戶司法司理參軍是為曹官各有職
業自國初以來雖小有增損大槩不越此崇寧四年始
命州縣倣尚書省六部為六案曰士案戶案儀案兵案
刑案工案而常平免役案知雜案開折司皆如故政和
三年因之遂行分曹建掾之法三京司錄事一員司士
曹事司戶曹事司儀曹事司兵曹事司刑曹事司工曹
事各一員五曹各置掾一員惟刑曹三員二員推鞫一
員議法大藩至小郡軍監以次減省凡十等最下六曹
共止三員而司錄及掾皆不置然天下增闕猶五百有
竒吏額增三之一建炎元年始悉罷曹掾而幕職以下
悉如祖宗舊制吏額亦汰省復其故先是宣和二年懷
安軍奏今尚書省公相廳改作都廳内外都廳並行禁
止欲將本軍都廳以簽廳為名詔從之且命諸路依此
此簽廳得名之始也
府廨
府治據卧龍山之東麓是為鎮東軍節度(唐制越州舊號義勝)
(軍後改為威勝軍乾寧三年曰鎮東軍)即子城之東以為軍門榜曰
鎮東軍(吳郎中說書參政王公綯立居府治之東東向大河即舊經所謂簟膠河也)橋
曰府橋橋之北曰惠風亭(今為公庫酒肆)直惠風亭北曰
東亭今曰蓬萊館(古以為餞客之地唐人如宋考功輩有東亭詩史魏公改築因)
(更名然邦人猶謂之府庫亭)由軍門而西百二十三步折而北
曰譙門(榜賜大都督紹興府闕吳郎中說書王文公皇祐中於此題東望詩云越山長青水)
(長白越人長家山水國建炎二年翟公巽始制漏器篆銘其上)直譙門曰儀門(或云)
(其下即謝夷吾墓夷吾知時將亂戒子弟懸棺葬焉)直儀門曰設廳(紹興元年九月)
(高宗駐蹕會稽以州治為行宫會當郊祀之歲乃行明堂大禮即以設廳為明堂前期下詔有曰朕)
(將來宗祀明堂遵用皇祐二年四月詔書合祭天地並配祖宗蓋以太祖太宗配上帝一時緜蕝之)
(儀實在此地焉舊經云晉太元中謝輶為郡守掘郡廳柱下深八尺得古銅罍可容數斗封題作越)
(王字甚分明是今隸書輶以范蠡厭勝之術遂埋之今不識處廳西壁有顔魯公書康希銑斷碑王)
(荆公集吳長文新得顔魯公壊碑詩云魯公之書既絶倫歲久更為時所珍王平甫詩云吳卿獲此)
(喜驚座朝昏把玩過明珠是也)設廳之後曰蓬萊閣(元微之州宅詩云我是玉)
(皇香案吏謫居猶得住蓬萊蓬萊之名取此故錢公輔詩云蓬萊謫居香案吏此語昔自微之始後)
(人慷慨慕前修高閣雄名由是起程給事公闢為守時秦少游猶未第來客焉數登蓬萊賦詩有次)
(公闢韻云林聲槭槭動秋風共躡丹梯上卧龍路隔西陵三兩水門臨南鎮一千峯湖吞碧落詩爭)
(發塔湧青冥畫幾重非是登高能賦客可憐猿鶴自相容張伯玉州宅詩序云越守王工部至和中)
(新葺蓬萊閣成畫圖來乞詩工部乃王逵也)設廳之東為便廳(元微之夸州宅)
(詩云四面常時對屏障一家終日在樓臺又云繞閣烟嵐新雨後滿山樓閣上燈初)便廳之
後曰使宅(建炎四年車駕再幸越州以州宅充行宫紹興元年移蹕臨安賜行宫充本府)
(治所)使宅之前曰清思堂(張伯玉清思堂晝坐詩云白雲無事不肯去幽鳥有)
(時還自來熙寧間趙清獻公亦有題清思堂詩今堂乃獻公便廳重屋之後略無所見以前人題咏)
(考之恐非今處)便廳之東曰青隠軒(政和間王公仲巖作)直青隠軒
之北曰招山閣閣之下曰棣萼堂(洪内翰邁所名且自為記初内)
(翰兄文惠公嘗守越取綸誥中語名之)閣之東為複道以陟山麓曰
采菊少北有亭曰晚對便廳之東少下為府簽廳
(唐崔元翰判曹食堂壁記云越號中府連帥監六郡督諸軍設官之制劇曹皆二人紀綱之職亦分)
(為兩以統其事食堂之制陋而不稱太子少師皇甫公來臨是邦始更而廣之後二歲御史大夫崔)
(公又為之備食器增食物云按題名越帥皇甫温崔昭也蓋大歷九年至十一年)儀門之
外兩廊為吏舍儀門之西南嚮列署五為安撫司
簽廳(唐吳蛻鎮東軍監軍使院記曰元帥彭城王平難帝命兼而鎮之上將軍汝南周公監護)
(之乃命軍吏揆日經始累月工畢重門列楹顯敞豐博東廂西序窈窕深邃越城之中稱為一絶時)
(天復元年辛酉)為設厨為省馬院為甲仗庫為公使錢庫
公使錢庫之西北為公使酒庫廳之兩廊為複屋
曰走馬閣東廊為使宅之便門西廊曰架閣庫西
廊之西曰軍資庫直軍資庫北曰清白堂(范文正公清白)
(堂記府治據卧龍山南之北上有蓬萊閣閣之西有涼堂堂之西有巖巖之下獲廢井泉清而色白)
(淵然丈餘引不可竭因署其堂曰清白堂又建亭其側曰清白亭時康定元年二月也紹興初高宗)
(迴蹕越州昭慈聖獻皇后崩於西殿西殿即今清白堂也)清白堂之西曰賢牧
堂(以記攷之當是清白堂之故址越人即以建范文正公祠堂者也其後史文惠公以趙清獻公)
(並祀至方侍郎滋又以丞相朱忠靖公趙忠簡公參政張公守内翰翟公汝文配焉)賢牧堂
之西北曰極覽亭(淳熙七年參政李公彦穎建)極覽亭西南曰
白涼館白涼館西南曰城隍廟由蓬萊閣而北少
西焉經井儀堂故址(錢公輔有井儀堂記)登卧龍山絶頂曰
望海亭(沈立越州圖序云刺史之居蓬萊閣望海亭東齋西園皆讌樂之最者舊經飛翼樓)
(在州西三里高一十五丈范蠡所築以壓強吳也今望海亭即其遺址飛翼一作龍翼輿地志云種)
(山有大夫種墓後潮水穴山失其尸今山西缺處是也故元微之望海亭詩云嵌空古墓失文種□)
(兀怪石疑防風是也刁約記云祥符末州將高公紳植五桂於亭前易其名曰五桂後四十五年予)
(假守訪舊迹亭與桂俱廢乃廣故基縱横增四丈餘而亭始葺以元微之嘗有此亭詩復名曰望海)
(時嘉祐辛丑仲冬既望)由蓬萊閣而西曰崇善王廟(卧龍山神祠也)
(梁貞明三年吳越武肅王奏立)直使宅之北曰望&KR0726;亭(紹熙甲寅趙侍郎不)
(流所建南依巖石北望梅山及海際諸山望&KR0726;者以梅福嘗隠故名之)使宅之東北
曰觀風堂(曹徽猷泳所建)由觀風堂而北少東焉曰觀德
亭(王尚書希吕所建習射於此始曰堵如王給事信為守書今額改焉或云即越王臺故址舊經)
(云越王臺在種山東北唐李垂詩云越王臺上少晴烟竇鞏詩云鷓鴣飛上越王臺)由觀德
亭而西歴桃蹊梅塢出使宅之北南走城隍廟下
為西園便門
西園
府西園之新蓋自樂安公蒋(堂)初景祐三年冬公實
始來數月政成郡以無事迺闢金山神祠作正俗
亭(以淫祀斥其神即其祠以建亭)既又為曲水閣(鑿渠引湖水入屈折縈紆激為)
(湍流䦜臨其上)有流觴亭茂林亭(並取永和蘭亭故事)後六年而向
公(傳式)來時有綠波亭(此亭前所未見始見於向公詩)又於城
上起望湖樓(按向公淥波亭詩云城上興崇構林端露半梯注云園枕郡城予因建樓)
(其上以望湖山也)間又有清曠亭(見郡人齊唐詩耆舊云在城隍)自是以
後扁榜位置更易不常莫得盡攷而西園如故也
今西園有飛蓋堂(不詳其始舊榜云宣和書學博士徐兢書)堂後有池
曰王公池(池繇太守王逵而名園故有池方錢氏有國時分守子弟窮極僣假有後庭棹)
(謳鳬鴈之樂實起於池中其後稍堙於是王公之來因浚城隍始復闢之泓渟澄涵皎若墜鏡自是)
(為竒觀矣)池北有亭曰漾月堂之前四亭對峙史文惠
公所建者(冬瑞春榮秋芳夏蔭)直堂之南為橋橋外有亭曰
水竹循橋而西有數逕詰屈相通於竹叢亂石間
得立石如里堠者二及其上所紀亭宇亦皆史公
所建者茂林鄉蘭亭里東流杯岩西右軍祠南脩
竹塢北敷榮門佳山鄉鵝池里東清真軒西崇峻
菴南騁懷亭北曲水曲水之東欄楯相接若閣道
者曰惠風閣繇惠風歴清真西南登城亭曰列翠
列翠以北曰華星亦城上亭多無扁不俱載蓋今
園燕休則飛蓋堂最勝觴詠曲水最勝登覽之勝
則列翠矣
會稽志卷一
