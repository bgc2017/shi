會稽志卷十一宋施宿等撰
泉
府城
清白泉在府西清白堂側范文正記云西巖下獲廢井
泉甘色白淵然丈餘引不可竭王十朋賦云啜茗於
清白之堂潄齒於清白之泉
三汲泉在卧龍山麓泉甚淺不過有水數斗然汲盡巳
復滿未嘗竭也舊在陸左丞園内今析為二其一歸
陸參議靜之其一歸司馬監丞僖
會稽縣
子真泉在梅山本覺寺泉味甘寒廉博士布嘗為書子
真泉三大字或疑子真隠吳市門不應在會稽然子
真方避禍棄妻子變姓名豈常在吳市門者故今會
稽多有子真遺迹
鄭公泉在縣五雲鄉去葛仙翁釣磯為近以鄭弘得名
水經云在若耶溪東方數丈冬温夏凉輿地志云若
耶鄭弘所居之側有鄭公泉弘雖居台輔常思故居
曾病困思得泉水家人馳取飲少許便差泉有二脈
滴瀝出石罅味極甘宜茶石之上為行路而泉注溪
中非山僧野叟不能知其處
雲門泉在雲門山唐僧靈一詩云泉源新湧出洞澈映
纖雲范文正公詩云林無惡獸住山有好泉來
菲飲泉在大禹寺側王龜齡詩云梵王宫近夏王宫一
水清涵節儉風越俗不知王好惡泉名恰在酒名中
真珠泉在少微山齊祖之家山十詠泉其一也
苦竹泉在秦望山側曾文清墓林多苦竹泉出其下泓
潔宜茶
傅公泉在射的山給事中傅公崧卿先墓因地坎窪鑿
池瀦水每上冢以煎茗浣祭器池縱五尺衡六尺深
半衡之數泓潔甘美遇旱不涸士夫咸謂可以方公
清德遂目之曰傅公泉
山隂縣
半月泉在法華山天衣寺側唐李公垂詩云殿湧全身塔
池開半月泉姚氏叢語云泉隠巖下雖月圓池中只
見其半最為佳處紹興初僧法聰鑿開巖上名曰滿
月甚可惜也
嵊縣
偃公泉在明心院側僧仁偃施水於此得名王龜齡詩
云泉自何時得得名從偃公誰能繼張陸為載水經
中
沸泉在溪坑一穴周二三尺常如湯沸自下滚起四時
不竭
餘姚縣
姜女泉在姜山泉流清洌常有木葉蔽其上或去葉泉
濁
華清泉在縣北陳山元豐中楊景模顧臨來游酌泉賦
詩於此
龍泉在靈緒山龍泉寺上王荆公絶句所謂天下蒼生
望霖雨不知龍向此中蟠也有大字刻泉旁盖後人
倣公書非真筆高宗皇帝廵幸時嘗泊御舟于寺前
江中識者以為龍蟠之䜟
白水泉在縣西南四明鄉山壁環繞峭立上有溪流四
十二條自絶頂投空而下冬夏水聲不絶
新昌縣
象泉在慧雲寺姚祐云飲鹿花開壮此山遊人多作慧
泉看
杖錫泉在縣東沃洲山下唐僧靈澈之故迹
井
府城
鰻井在寶林山舊經云井有靈鰻一或時出現墨客揮
犀云越州應天寺鰻井一在磐石上其高數丈井纔
方數寸乃一石竅唐徐浩詩云深泉鰻井開即謂此
鰻時出游人取之置懷袖間了無驚猜如鰻而有鱗
兩耳甚大尾有刃迹相傳黃巢嘗以劍刺之凡鰻出
遊越中必有水旱疾疫之災鄉人嘗以此候之華安
仁攷古云飛來山下石井大如盆盂無耗溢有二鰻
文彩煥爛世言下徹滄海好事者以彩綫懸錢探之
極兩紽不得其所止
錢王井井凡數十大抵多在五雲稽山門外以石甃水
高於地霖潦不溢大旱不涸方暑時行路甚以為惠
傳以為吳越王時所浚盖不可攷然至今俗謂之錢
王井
葛仙丹井在雲門淳化寺佛殿西廡之外僧房中泉味
甘寒冠一山唐顧况詩云野人愛向山中宿况在葛
洪丹井西門前有箇長松樹半夜子規來上啼即此
井也松已槁死六十年前故老猶有見之者唐詩人
又有句曰月在山中葛洪井晁文元公愛賞之今有
松偃蹇夭矯如龍正覆井上若護此泉者真可異也
但僧軰頗戕其小枝為可惜耳
陸太傅丹井在法雲寺佛殿前少東太傅昔以直集賢
院守鄉邦晚謝事居寺東魯墟故廬辟糓煉丹專汲
此井用之辟糓十餘年容鬢氣力皆不衰丹已八轉
忽變化飛去太傅乃洗爐鉢水飲之數日不疾而逝
又以餘水分諸孫飲者三人中大佖年八十六祠部
傅年九十承奉倚年八十三
方井在通判北廳卧龍山足齊祖之有新井詩今名卧
龍泉
會稽縣
禹井在縣東南會稽山山海經注會稽郡山隂縣南山
上有禹井水經云山東有硎去廟七里謂之禹井
葛仙翁井在縣東南禹穴側宋之問詩云著書惟太史
鍊藥有仙翁華安仁攷古云葛稚川鍊丹於宛委山
下有遺井大如盆盂其深尺許清泉湛然
歐冶井在劍浦山齊唐錄鑄浦事云歐冶子始鑄神劍
之所有淬劍大井存焉
山隂縣
何公井在雲門山西梁何胤所居也宋之問詩云樵徑
謝村北學井何巖東
蛟井舊傳井有三蛟故名
嵊縣
蛟井在縣南穿山下井有蛟故名近井有鎮市居民烟
火數百家
趙廣信井在縣西小白山仙人趙廣信鍊九華丹於此
諸暨縣
鴟夷井在净觀院側嘉祐中吳處厚廟碑云陶朱公俗
傳諸暨人今净觀院其故居也鄉曰陶朱井曰鴟夷
皆以公得名
丁令威井在縣東北咸通寺側
硯水井在永福寺梁武帝讀書堂井尚存
蕭山縣
金泉井在縣西今為居民徐氏園每縣務醖酒取汲於
此士大夫家釀亦多用之故縣多名酒所謂釀泉為
酒泉香而酒冽者信有之
潘井在縣西南七里井高於路數尺其水可掬寒暑未
嘗竭漢地里志注云蕭山潘水所出東入海意水源
或出於此寰宇記云疑浦陽江之别名
上虞縣
舜井在縣西北三十五里興教寺傍有象田或者以為
的對
金罍井在縣南一里天慶觀東廡晉太康中獲金罍於
上虞縣即此井也
焦家井舊經云昔焦贑卜地穿此井水味甚甘
柴家井在縣西一十里
蕭家井在縣東一里等慈寺本梁蕭氏所捨宅也
龍頭山井在縣東山崖間水經云石井冬夏常冽清泉
南帶長江北連上陂
新昌縣
石井在縣東天姥山下
齊公井在縣南五里南明山之東麓俗云齊相井唐齊
顗所居山中有十五題井其一也(按齊顗不為相俗傳誤也)
洞
會稽縣
陽明洞天在宛委山龍瑞宫舊經云三十六洞天之十
一洞也一名極玄太女之天唐觀察使元稹以春分
日投金簡於此詩云偶因投秘簡聊得泛平湖穴為
探符坼潭因失箭刳白樂天和云去為投金簡來因
挈玉壺洞外飛來石下為禹穴傳云禹藏書處一云
禹得玉匱金書於此史記司馬遷探禹穴注云禹廵
狩至會稽因葬焉上有孔穴民間云禹入此穴水經
云山東有硎深不見底東遊者多探其穴今無攷詳
見宛委山
風洞在刻石山遇隂雨聞鼔樂聲
玉洞在劍浦山齊祖之詩云白石洞間路吾家在其中
琴窗與書閣一半是雲封
嵊縣
金庭洞天在縣東南天台華頂之東門也道經云越有
金庭桐柏與四明天台相連神仙之宫也唐裴通記
云剡中山水之竒麗金庭洞天為最其洞即道門所
謂赤城丹霞第六洞天也按上清經洞天在天台桐
柏山中辟方四十里其北門在此小香爐峯頂人莫
見之又云晉王右軍家于此山書樓墨池舊制仍在
南齊道士禇伯玉於此置金庭觀乃右軍之家也通
留詩云寂寂金庭洞清香發桂枝魚吞左慈釣鵝踏
右軍池華云周王子晉善吹笙為鳳凰聲從浮邱登
嵩高而羽化緱山去後主治天台華頂號白雲先生
往來金庭風月之夕山中有聞吹笙者
諸暨縣
玉京洞在洞巖吳處厚詩云秉燭攜笻步步前玉京迢
遞訪神仙四時自有壺中景一罅都迷物外天時刁
景純同遊
仙巖洞在五泄山宋禧留題云翠巖仙洞白雲深躡石
捫蘿一訪尋縣令劉述禱雨於此亟應有詩云英英
洞口雲觸石纔一縷須臾徧空山霈然作霖雨
餘姚縣
潺湲洞在四明山陸龜蒙皮日休有唱和
石人洞在縣東北石人山洞北向高廣各六尺許常若
掃溉其石壁如粉昔有浮屠裹粮持炬而入越信宿
出洞中邃杳不可窮其底聞櫓聲而迴
吳山洞在縣東北吳山面滄海巨浪激撞巖石嵌空旁
産牡蠣
上虞縣
薔薇洞在東山李白詩云不到東山久薔薇幾度花白
雲他自散明月落誰家我今攜謝妓長嘯謝人羣欲
報東山客開關掃白雲王性之記云謝文靖攜妓游
戱之地雖草莽蒙塞然古色不改宛有六朝氣象
仙姑洞在縣東南一名鳳鳴洞昔有仙人乘鸞鶴來下
後人立廟祠之號鳳鳴洞主洞闊丈餘周數十步高
十餘丈雙崖峭立懸石如磬飛瀑濺沫常若風雨歲
祈禱有驗
新昌縣
真溪洞在縣東洞高四尺闊三尺深不知其底有持炬
入者僅數十步風自洞出疾甚炬滅竟不得入匝洞
舊植碧桃花時可愛今桃蹊寝廢
石
會稽縣
窆石在禹祠舊經云禹葬于會稽山取此石為窆後人
覆以亭屋有古隸不可讀宣和中楊時有題名秦少
游禹廟詩云一代衣冠埋窆石千年風雨鏁梅梁
葛仙石在縣東若耶溪葛稚川常投竿坐憩于此謝康
樂兄弟皆常遊每至此酬唱忘歸華安仁詩云聞說
風流謝客兒鴒原相應日忘歸仙翁遺迹雲深處攜
手行吟送落暉
秦始皇坐石在會稽山南輿地志云方石數丈是始皇
坐其兩邊方石八所是丞相巳下坐盖俗傳云爾
酒甕石在射的山足三石品峙其狀如甕舊經云巨石
三在鏡湖東時人謂之秦皇酒甕石
(齊祖之鑄浦錄云絶湖而濟巖壑相望雙石若瓿號秦皇酒甕華安仁攷古集云若耶溪傍雙石如)
(甕而大世言始皇之所遺也今甕石實有三與齊華二公所記不合以舊經為正)
西施石在若耶溪一名西子浣紗石唐王軒詩云嶺上
千峯碧江邊細草春今逢浣紗石不見浣紗人宋之
問云越女顔如花越王聞浣紗國微不自寵獻作吳
宫娃一行霸勾踐再笑傾夫差一朝還舊都豔粧驚
若耶
(杜牧詩云西子下姑蘇一舸逐䲭夷東坡詞云五湖聞道扁舟歸去仍攜西子姚令威叢語云嘗以)
(此問王性之性之云西子自下姑蘇一舸自逐䲭夷不可云范蠡將西子去也吳越春秋云吳亡西)
(子被殺如宋之問詩中所述則西子平吳後還會稽也說不同俱存之雲溪友議郭素儗王軒事怪)
(僻今不取)
岑石在刻石山越絶云秦始皇三十七年以正月甲戍
到大越取浙江岑石長丈四尺南北面廣六尺三寸
東面廣四尺西廣尺六寸刻石于東山上其道九曲
去越二十一里
落星石在曹娥江高七八尺每江潮至石輒不沒舊傳
云星殞而結石也
(舊經落星石有二一在會稽一在餘姚皆星殞所化也按曹娥江乃二邑接境此石居江之中流屬)
(會稽縣今繫于此歐陽文忠嘗得吳越國封落星石為寶石山其制稱寶正六年知其嘗改元也然)
(落星石吳越地間有之其制所封石未詳)
石傘在會稽山之别峯唐顧况銘云亭亭石傘有物有
名如盖若傾如芝一莖石傘山東山銜日宫石傘山
西山銜月宫南巒北阜首出屹䧺齊抗於峯下置書
堂後為精廬今夀聖院有齊相書屋遺址存焉元和
初楊於陵與其屬來遊賦詩刻石熙寧初元厚之留
題云竒峯如傘見遙青玉笥山頭地有靈三徑荒涼
丞相隠一篇清絶放夫銘抗裔孫唐有石傘書堂詩
見少微集
飛來石在禹穴側石上有唐宋名賢題名碑鄉云賀知
章題名在龍瑞宫此石所鐫者
研朱石在宛委山側華初平云葛稚川既仙去遺朱研
於玉笥山得丹砂之力歲久彌大今為一巨峯
鳳凰窠石在寶山西石有一圓竅深一尺廣四尺俗傳
鳳毓二雛自此而能翔傍有上鳳村下鳳村
新婦石在縣東會稽之巔
石旗在白鶴山側山有石屋砥平可容數十人建炎中
士大夫避地于此多得全形如張旗故名
猢猻石在射的山下臨樵風涇涇水漲石常不沒里人
以此候水之分寸
蝦蟆石在宛委山與龍瑞宫對昔宫廩失粟蹤跡莫知
盗者有方士言竊食者朝山之異物也羽流信之命
工鑿石口果驗
山隂縣
羊石在縣西吳越偹史光啓二年錢鏐使游奕崔則守
羊石
磨鏡石在鏡湖任昉述異記云鏡湖世傳軒轅氏鑄鏡
湖邊因得名今軒轅磨鏡石尚存石畔常潔不生蔓
草吳虎臣漫錄云湖以鏡名恐不然盖鏡湖之水平
如鏡面唐人詩中謂之天鏡者是也湖之上源名平
水亦此義
石城在石城里吳越偹史乾寧三年錢鏐討董昌攻石
城去越三十里即此
嵊縣
石床在縣北謝靈運垂釣於此
馬蹄石在縣東北傳云秦始皇東巡經此馬蹄所踐跡
也
諸暨縣
石屏在五泄山嘉祐中丁寶臣題云天作錦屏環十里
僧開朱屋面千峯
石鼓在五泄山巔狀如鼓擊之有聲
石門在縣西僧咸潤詩云雙峯起雲際彷彿五侯門
浣紗石在苧蘿山下一名西施石寰宇記山下有石迹
本西施浣紗之所今浣紗石猶在舊經引輿地志苧
蘿山西施所居有方石乃㬠紗處十道志句踐索美
女以獻吳王得諸暨苧蘿山賣薪女西施山邊有浣
紗石又云苧蘿乃所居處紗盖布紗非紗帛之紗也
(寰宇記十道志及舊經所載西子居諸暨苧蘿山輿地廣記云越人西施出於蕭山盖蕭山昔永興)
(縣吳常改諸暨為永興而二邑疆界交接苧蘿山二邑皆有之諺云牛頭苧蘿一日三過今牛頭山)
(亦屬蕭山也寰宇記諸暨縣巫里句踐得西施之所至今有西施家東施家以舊經諸志所載則西)
(子家宜在諸暨故今繫之)
餘姚縣
石窗在四明山虚明如牖唐陸龜蒙詩云石窗何處見
萬仞倚晴虚皮日休詩云櫺中空吐月扉際不扃霞
盤羅石在上林湖仙居山其平若掌可坐數人石旁有
广广有峭壁旁産長生草掇之着几案間者久而枯
乾沃之以水則榮翠如初
石龜在縣獨鳳亭其地多生古苔梅
上虞縣
雙笋石在釣臺山通澤廟側石雙立各數百尺其巔有
異花若人立而冕者每杜鵑花開爛若霞錦里人競
觀之齊唐序贊國朝祖宗三后登格皇穹花枯瘣者
各三今復□如俗以為神華安仁詩序云廣利侯祠
宇得山中之勝前有雙石笋對峙溪上花時爛若霞
錦照映山谷
蘭峯石太平御覽云上虞縣龍頭山上有蘭峯頂盤石
廣丈餘葛洪嘗坐其上
葛仙馬蹄石在縣西南石在道旁跡如馬蹄其一蹄常
有泉脈不竭
藥臼石在縣西南石窟凡五小者受一二升大者受一
斗許俗云葛仙翁藥白石也傍有三石鼎峙昔仙翁
嘗滌藥于此水底石如碎丹砂流去復生他水皆受
穢惟此溪澄澈纖塵不棲亦一異也
銚架石即藥臼傍黃石也形如銚架故名
煉丹石在太平山巔石有三圓竅深各一尺許俗傳云
葛稚川鍊丹于此
葛稚川石室在太平山室廣數丈高丈餘其室析為二
俗傳稚川所居也傍有庵址吳道士干吉卜築於此
新昌縣
石狻猊在南明山二石對峙如異獸嘉祐中僧顯忠詩
云亭除兩狻猊一仰復一俯世傳智顗死二獸來瞻
覩逡巡化為石埋沒在深土事怪因難詰但見形可
取
津渡
會稽縣
豐山渡在縣東六十五里
曹娥渡在縣東七十二里
杜浦渡在縣東七十里
東小江渡在縣東南九十里
舊渡在縣東三十里
新渡在縣東三十里
傖塘渡在縣東五十里
冨盛渡在縣東四十里
上竈渡在縣東南三十里
延德江渡在縣東南八十里
本憩渡在縣東一百里
田家渡在縣東五十里
水江渡在縣東一百里
山隂縣
蘭亭渡在縣南二十五里
離渚渡在縣西南三十里
嵊縣
東津渡在縣東一里
西津渡在縣西南二里
南津渡在縣南一百五十步
胡塍津渡在縣南一十五里
餘姚縣
陸家渡在縣東四里
邵家渡在縣東一十里
鄒家渡在縣西一里
啞兒渡在縣西五里
霍家渡在縣西七里
方家渡在縣西十里
徐家渡左縣西一十二里
吳家渡在縣西一十五里
邵家渡在縣西二十里
郭家渡在縣西三十里
沈家渡在縣西三十五里
燭溪渡在縣東北二十里
黃沙渡在縣東北三十里
上虞縣
百官渡在縣三十里
梁湖渡在縣二十五里
趙村渡在縣六十里
横汀渡在縣四十里
羅家渡在縣四十里
指石山渡在縣四十里
濠渡在縣三十五里
浦口渡在縣四十里
蔡山渡在縣三十五里
華家渡在縣一十里
虞大渡在縣一十二里
方家渡在縣二十二里
姚家渡在縣一十五里
安家渡在縣一十五里
新昌縣
三溪渡在縣東一里
橋梁
府城
府橋在府門東蓬萊館前舊東亭橋
通泰橋在府城東北今名新橋
府西橋在府城東北市會稽縣西
甲子橋在府城東南舊開元宫甲子真君堂址與其坊
名偕存
集商橋在府城東
馬坊橋在府城東南
羅紋橋在府城東教場後
蓮河橋在城東天慶觀後
都亭橋在城東禮遜坊傍有廢井傳云薊子訓賣藥之
所也越絶云秦始皇東游之會稽以甲戌到大越舍
都亭都亭之名始此(蕭山縣亦有都亭未知孰是)
吳伯橋在城東鍾離坊内
鍾離橋在城東東漢鍾離意山隂人仕至尚書僕射此
其所居至唐鍾離牧意七世孫
竹園橋在禮遜坊昔紀伯與陳囂隣修藩籬侵其地囂
不與較又益與之伯慙亦退避號義里此其地也
紡車橋在城東觀音寺側
鏡水橋在城東趙處士仲微所居事見隠逸
斜橋在城東北其下多客邸四明舟楫往來所集
小江橋在城東北
昌安橋在城東北吳越偹史乾寧三年錢鏐攻昌安門
橋因門而名
長橋在城東北支鹽倉側西
東雙橋在府城東
開元寺前橋在城東一名坊口橋
落星橋在府城東祥符寺前
辭雲橋在府城東南
越仙橋在府城東北
潘師橋在府城東廣陵坊
濟川橋在府城東
望星橋在府城東南
五接橋在府城東南
落碧橋在府城東
大夫橋在東郭唐張志和居也(詳見玄真子宅)
廣寧橋在長橋東漕河至此頗廣居民鮮少獨士人數
家在焉紹興中有鄉先生韓有功復雨為士子領袖
暑夜多與諸生納涼橋上有功沒有朱襲封元宗追
懷風度作詩云河梁風月故時秋不見先生曳杖遊
萬叠遠青愁對起一川漲綠淚争流盖城上正見南
城諸山也襲封亦修潔士云
題扇橋在蕺山下王右軍為老姥題六角竹扇人競買
之事見山類然今郡人但謂之蒲扇橋華安仁考古
云舊橋在解愠坊
大慶橋在城東南以傍有大慶寺故名
景明橋在城東南
大雲橋在府城東南舊大雲寺前
南堰橋在府城南
廟橋在府城南錢武肅王廟側
捨子橋在府城東南龜山下
南店橋在府城東南
市門橋在府城東
龍興橋在城東南以龍興寺故名
通市橋在府城東俗名鵝鴨橋
清道橋在南市
觀橋在城東開元宫側
蕙蘭橋在府城東
獅子橋在府城東北
西雙橋在府城東北
水澄橋在府城東北
新河橋在府城東北
江橋在城東北寰宇記引山隂記云江橋乃宋江彪所
居之地因以名焉今郡人乃以為江文通故居
謝公橋在新河坊以太守謝公(闕)所置故名
官海橋在城東北
光相橋在城西北
北海橋在城西北俗傳唐李邕寓居之地
火珠橋在火珠山下
新營橋在府城東北
拜王橋在獅子街舊傳以為吳越武肅王平董昌郡人
拜謁于此橋故以為名
平橋在山隂縣側
斗門橋在府城
稱心橋在府城
望城橋在府城
鯉魚橋在府城西北
錦鱗橋在府城西北
教場橋在府城東南
倉橋在府城東北
萬安橋在新河蜀馮氏居于河之北築園于河之南作
橋以通往來
酒務橋在府城東南
大善橋在府城東北
車水橋在府城南
蓮花橋在府城南司理院前
清冷橋在府城西南西園門口
章家橋在府城東南
暗橋在府城東南
黃泥橋在府城東南
塔子橋在府城東南
馬五橋在府城東南鍾離巷口
大郎橋在府城西南
石灰橋在府城東北
滑橋在府城東北
鄉橋在府城東北俗謂朱買臣還鄉始作此橋故名鄉
橋其說傅會不足取
黃甕橋在府城東
望花橋在府學前其傍地名上原多以藝花為業橋盖
以此得名
禹跡寺橋在府城東南
圓通寺橋在府城東南
顧家橋在府城南
醎酸橋在府城東南
八字橋在府城東南兩橋相對而斜状如八字故得名
藕梗橋在府城東南
九節橋在府城東南光孝觀前
八仙橋在府城
朱家橋在府城東南
小虹橋在府城(闕)
草貎橋在府城東舊傳此地在州城外俗謂征稅之所
為貎此以在郊故為草貎
黃鐵頭橋在府城東北
鮑家橋在府城東南狀元坊裡
安寧橋在府城東北
繫錦橋在府城
張斗橋在府城東南
草子橋在府城
馮家橋在府城
會稽縣
靈汜橋在縣東二里石橋二相去各十步輿地志云山
隂城東有橋名靈汜吳越春秋句踐領功於靈汜漢
書山隂有靈文園此園之橋也自前代巳有之汜一
作圯唐李公垂詩云靈汜橋邊多感傷水分湖派逹
回塘元微之詩云靈汜橋邊百里鏡石帆山[山弇]五溪
雲尚書故實辨才靈汜橋嚴遷家赴齋蕭翼遂取蘭
亭俗呼為靈橋
臯步橋在縣東一十五里自橋東趨上下臯步
東城橋在縣東六十里
塔橋在縣東五十五里
三橋在縣東南五里有橋三其中橋有亭匾通濟今鏡
湖分東西以此橋為限然以地勢言之恐亦非古
五雲橋在縣東二十六里有亭溪山竒麗舊跨溪今在
平陸矣
平水橋在縣東二十五里其南為平水市二小橋通諸
暨嵊縣
雲門橋在縣東南三十五里若耶溪南傍有仙翁釣磯
宋考功之問詩曰雁塔鶱金地虹橋轉翠屏謂此自
橋東百餘步又有小石橋架亭其上匾麗句亭
寒溪橋在縣東四十里
董家橋在縣東一十五里
大凌家橋在縣東七里
小凌橋在縣東七里
馬山橋在縣東北二十里
樊江橋在縣東二十五里
梁湖橋在縣東六十里
丁家橋在縣東六十里
俞家橋在縣東六十里
石旗中興橋在縣東一十八步一百里
洞亭橋在縣東一十五里陽明洞前架小亭其上自橋
東數十步又有鬭牛觀山二橋入龍瑞宫
告成橋在縣東一十里橋東禹祠
千秋橋在縣東六里橋側千秋觀
拗馬橋在縣東六里
阮家石橋在縣北八十里
孫家橋在縣東北八十里
石新橋在縣東北八十里
丁橋在縣東北八十里
和尚橋在縣東北八十里
竇家橋在縣三十五里
富盛橋在縣東四十里
鳳凰橋在縣東六十里
夀寧橋在縣東六十里
二鄉橋在縣東六十里
植利橋在縣東六十里
山隂縣
瓜咸橋在縣西九里
西跨湖橋在縣西六里上有亭傍有浮圖
跨河橋在縣西北八里
官瀆橋在縣西北九里
杜浦橋在縣西北一十一里漕河傍自此而南煙火無
際鷗鷺翔集過三山遂自湖桑埭入鏡湖
黃城東橋在縣西北一十三里
黃城西橋在縣西北一十五里
柯橋在縣西北二十五里文選伏滔長笛賦序云蔡邕
避難江南宿柯亭之館取屋椽為笛注柯亭在會稽
郡宋褚淡之為會稽太守孫法亮等攻沒郡縣淡之
破之于柯亭賊遂走永興柯亭即此地也漢地志上
虞縣仇亭柯水東入海然俗傳柯水即此
魯墟橋在縣西北一十三里南為漕河北抵水鄉如三
山吉澤南莊之屬又北為漕河漕河之北復為水鄉
渺然抵海謂之九水鄉盖大澤也曾文清詩云談誇
水鄉勝謂不减吳淞即此是也
梅市橋在縣西北二十里唐趙嘏贈山隂叟詩云住近
梅橋市嘗稱魯國人
蘭亭橋在縣南二十五里晉王右軍修禊處橋下細石
淺瀨水聲晝夜不絶跨橋為含暉亭吳長文題詩云
秦望竒峯碧天章古寺東石橋跨驚瀨雲屋麗層穹
阮社橋在縣西北三十里
餘支橋在縣西北四十五里
板橋在縣西北四十五里
賓舍橋在縣西北六十六里
錢清橋在縣西北五十里
廣溪橋在縣西北五十二里
宣橋在縣西北五十五里
西小江浮橋在縣西北五十五里
高橋在縣南二十五里
亭山橋在縣南二十五里
横塘橋在縣南二十五里
大洪橋在縣南四十里
稽山橋在縣南一十五里
上横橋在縣西南二十七里
虹橋在縣西七里迎恩門外
萬家橋在縣西四里
大驛橋在縣西五十六里
嵊縣
廣陵橋在縣北一里
謝公橋在縣西一里俗傳因康樂得名三大字乃後人
所題額橋下㳂溪斗門
楊公橋在縣北一里
直瀆橋在縣東一十五里
茒岸橋在縣西一十五里
十五板橋在縣西一十三里
新宫橋在縣西一十五里
和尚橋在縣東一十三里
浦橋在縣西一十里
高古橋在縣西一十二里
望仙橋在縣北四十里
諸暨縣
通遠橋在縣南六十步唐大歷中建
放生橋在縣南三里
義津橋在縣南二百步唐天寶中縣令郭密之建後人
改匾今名
豐江橋在縣南六十五里
雙橋在縣東北一十四里
跨江橋在縣東一十里
苦李橋在縣東二十六里
櫟橋在縣東四十里
楓橋在縣東北五十里
干溪橋在縣東北六十二里傳以為吳方士干吉所居
竹橋在縣北一十里
觀湖橋在縣西北一十五里
下黃橋在縣西南三十里
蕭山縣
夢筆橋在縣東北一里天監四年葉道卿記云初齊建
元中左衛江公捨所居宅為大福田斯橋之興與寺
偕始天聖(闕)號之二年李君以廷尉評宰是邑創橋
表寺自橋三十步至昭玄寺今覺苑寺是也
真濟橋在縣北一百步舊都亭橋
新橋在縣西北一里
雙峯橋在縣東四十五里運河上一名方家橋
白鶴橋在縣東三十五里
小江橋在縣東四十里
倉橋在縣西一十二里
望峯橋在縣北一里今廢
高遷橋十道志云董襲見孫權于此寰宇記云吳志孫
策入郡郡人迎於高遷注永興有高遷橋今廢
餘姚縣
德惠橋在縣南一十步舊曰虹橋崇寧五年邑人莫若
鼎始創橋大江無柱高數丈其傍有碑云海舶過而
風帆不解其高大可見也建炎末兵火遂壞至紹興
初重建雖稍不逮昔尚為壯觀淳熙戊戌王司業來
捐巳帑新之
秘圖橋在縣北一百步
小秘橋在縣北一百一十步
永濟橋在縣東二里二百步舊黃山橋一名善政橋
蘭墅橋在縣西南二里
楊溪橋在縣南一百三十步
後清橋在縣北一里
客星橋在縣北一十里舊安山橋以近嚴子陵墓故易
今名
孫埭橋在縣西一十五步舊孫浦橋
陸浦橋在縣西一里二百步
白鶴橋在縣西二里
休光橋在縣西一十五里
石牌橋在縣東八里
大川橋在縣東一里
汪姥橋在縣東
黃橋在縣西二百步水經云江東逕黃橋下注黃昌宅
橋也
明星橋在縣南
戰場橋在縣南四里宣和中縣率兵戌此以拒魔寇故
名
隠鶴橋在橋東南一十五里
赤石橋在縣東一十二里
上虞縣
通利橋在縣東南一百步舊通村橋紹興間王吏部義
朝重建
虹橋在縣東南一百五十步
清河橋在縣東南一里
等慈橋在縣東一里
浴堂橋在縣東一百七十步
東黃浦橋在縣東二里
西黃浦橋在縣西二里
姜家橋在縣西五十步橋南有測水牌
新橋在縣西二十里
百官橋在縣西北三十五里寰宇記云越州餘姚舜橋
避丹朱於此百官候之故亦名百官橋晉太康地記
云舜避丹朱於此故名縣百官從之故縣北有橋繇
此十道志上虞縣百官橋一名舜橋橋雖以舜得名
然謂避丹朱於此非也
(舜生于諸馮遷于負夏卒于鳴條孟子以為東夷之人史記舜耕歴山漁雷澤陶河濱其地宜皆在)
(冀方也今縣有舜橋百官里以舜支庶封于此故名詳見山類)
觀橋在縣南一里東即天慶觀
板橋在縣南八里
楊橋在縣東一百五十步俗傳曹操與楊修讀書曹娥
碑後修為曹操所忌殺之橋因修得名
學堂橋在縣西北四十里俗傳朱買臣讀書堂也傍有
洗硯池朱侍中廟
大夫橋在縣北三十里
酒務橋在縣東一里
分金橋在縣西六十里傍有義遜院
望稼橋在縣東二里今廢
清通橋在縣東南二里一百步
營老橋在縣東一百五十步
安民橋在縣東五十步
孟宅橋在縣東南一里三十步漢孟嘗所居也華安仁
詩云漢上還珠太守家小橋斜跨碧流沙
新昌縣
石牛橋在縣西一里
石橋在縣東七十里舊經引剡江東經石橋廣八丈高
四丈下有石井逕七尺橋上方石長七尺廣二丈二
尺橋端有磐石可坐二十人溪兩傍悉高山山有石
壁二十餘丈溪水攻撞贔響外發聲聞數里輿地志
云剡東百里有石橋里人傳云舊路自石笥入天姥
今石笥橋下一大井與水經頗合疑今石橋即昔之
石笥橋也
司馬悔橋在縣東南四十里一云落馬橋舊傳唐司馬
子微隠天台山被徵至此而悔因以為名竊謂此橋
當表而出之足為處士輕出者之戒
會稽志卷十一
