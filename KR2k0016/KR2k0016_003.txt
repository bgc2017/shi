會稽志卷三宋施宿等撰
節度使
唐節度使之名本起於西北用武之地如安西北庭河
陽三城盧龍范陽鳳翔河中朔方之類以地名也河東
河西淮南劍南東川劍南西川山南東道山南西道總
數州為名也淄青澤潞之類合兩州為名也護國天雄
宣武横海昭德鎮西大同之類特創美名以寵其軍也
然大抵多在中原耳自唐末五代以來漸及東南為姑
息割據之術於是節鎮不勝其繁然猶各有支郡其後
四方僭竊則又擅置名號不錄於職方獨錢氏擅有兩
浙猶尊視中朝凡大事皆請命而中朝亦曲從之故境
内節鎮尤多用以命其子弟若杭之為寧海越之為鎮
東最其大鎮也久之自尊但為國王而以寧海鎮東兩
節授其子至其納土越州猶領鎮東軍節度而朝廷以
寵親王將相或外戚無歸鎮者
安撫使
初錢氏國除杭守帶鈐轄提舉兩浙路州軍兵甲賊盗
而浙東限濤江議者以為非杭所能兼領皇祐三年十
二月始分兩浙為東西兩路杭越守臣各兼兩路屯駐
駐泊兵馬鈐轄而越守自魏瓘始歴五朝皆因之至宣
和二年有方臘之變五月已亥臣寮言睦賊猖獗已見
平靖慮班師之後餘孽尚在乞以杭越知州並兼本路
安撫使鎮撫一方詔杭越州江寧府守臣並帶安撫使
此浙東安撫使之始也(國朝初止以安撫使命河北雄州守河東代州守其後陜西沿)
(邊亦有之寖及内地帥臣皆兼領)
都總管
國初節度使領馬步軍都部署掌屯戍邊要訓練之政
令以肅清所部英宗皇帝即位避御名改都總管其後
守臣兼一路安撫使者皆帶馬步軍都總管浙東亦其
一也
提刑司
宋興使者止有轉運使副使淳化二年置諸路提點刑
獄以朝官充此提刑之始也景德四年又置同提點刑
獄事以閤門祗候以上充皆察所部疑留獄訟勸課農
桑按其官吏之不法别其廉良以達於朝其後嘗再省
提刑然旋即復置而同提刑則屢廢不補雖置猶帶同
字故武臣常居文臣之次及乾道以後復置遂去同字
故武臣之權益重淳熙以後寖不復命矣(祖宗時又嘗以提刑兼勸)
(農使武臣提刑兼勸農副使後皆省去)元祐初罷提舉常平以其事來屬
建炎初亦如之紹興中復置提舉常平司乃復其故浙
東提刑司治所在府治之東二百三十七步前臨運河
與蓬萊館相望而武臣提刑則以添差通判廳為之其
後武臣提刑既久不除乃復為通判東廳
提舉司
熙寧二年閏十一月壬子制置三司條例司言差官提
舉諸路常平廣惠倉兼管勾農田水利差役事河東梁
端謝卿材江西張次山湖南吳審禮喬叙湖北田君平
成都路李元瑜梓路吳師孟田祐利路王直温張吉甫
夔路韓正彦張援廣東游烈廣西關杞福建嚴君貺詔
從之皆召對遣行或賜緋章服此提舉常平之始也元
祐初廢其官紹聖初復推行而設官亦如初方是時立
法甚嚴專以講補助之政秋毫不許他用上下共守之
至崇寧中始取以充學校養士之費也而居養院安濟
坊漏澤園至於花石應奉皆於此取以有執奏之法乃
降御筆免執奏提舉江東常平王瞻以為言朝廷為降
詔戒飭然終無益也侵蠧之餘至建炎初四方所積猶
以億萬計會復罷提舉司所積頗為諸司侵取孫尚書
(覿)時為給事中奏疏請復專置一司言路論擊孫公坐
去國然議者終以為不當廢乃特置常平主管官一員
隸提刑司實使之行常平司事但避提舉官之名久之
乃併提舉茶鹽司(提舉茶鹽司崇寧中所創置)為提舉常平茶鹽司
其名始正初置使合兩浙為一路治蘇州中徙杭州宣
和末釐為東西二路東路使者定治於越見毛平仲所
譔題名記司治舊在府衙東一里紹興末嘗以賜皇姪
恩平郡王(璩)而遷提舉司於鎮東門外頗宏壮已而復
以新提舉司賜恩平而司復還其舊今治所是也
通判廨舍
唐刺史雖有上佐然皆佐貳及方鎮權益重則佐貳尤
卑屈故大歷中杜子美至云治中實棄捐也藝祖有天
下首置諸州通判以朝官以上充實使之督察方鎮非
復唐上佐比故當日謂之監州典郡者至有欲求無通判
處建隆中初復湖南未逾月即命賈玭等分通判諸州
其委任之急如此太平既久其任稍削矣然著令猶不
許知州薦舉通判蓋祖宗遺意也越州舊止通判一員
及經駐蹕又為輔藩增至三四員亦嘗有不釐務者往
時謂三司副使為簉通判為倅簉倅皆副貳之名然唯
此兩官則稱之他雖副貳不可用矣謂通判為倅至今
猶然而三司副使廢已久世或不知簉之名故併記之
通判北廳在府東六十步
通判南廳在府南六十四步
通判東廳在府東南八十五步
路鈐轄廨舍
國朝置馬步軍副都部署觀察使以上充兵馬部署及
副部署皆横班(今右武郎以上)諸司使(今武翼大夫以上)及刺史充都
鈐轄諸司使充都監(以闕稱都監名皆為路分)閤門祗候以上充
凡此諸職國初亦有以文臣充者後乃專命武臣宣和
三年五月已亥詔兩浙東路鈐轄皆視三路選差時初
平方臘也
路鈐轄廨舍在府東北一里二百五十五步
正副將
元豐四年詔諸路團練給軍馬各置將副於東南置十
三將淮南東路第一西路第二兩浙西路第三東路第
四江南東路第五西路第六湖北路第七南路潭州第
八全邵永州第九福建第十廣東路第十一西路桂州
第十二邕州第十三各以兵隸之給虎符為騐其兵不
滿三千人惟置單將(熙寧十年詔總門封府京畿東西河北路兵分置將副自河北始自)
(第一將以下十七將在河北四路第十八將以下七將在府畿自第二十五將以下九將在京東第三十四將)
(以下四將在京西合三十七而鄜延環慶隰原秦鳳熙河又各列將合四十二總天下為九十二將至是始定)
(其制後詔諸路兵以本軍才武為三等及置部將隊將押隊訓練次諸將佐春秋都試擇武力士千人内選十)
(人皆以名聞待旨解發其願留鄉里者勿彊遣也)凡正副將皆選内殿崇班以
上嘗歴戰陣親民者充之仍許監司奏舉職制令將副
訓練約束措置兵政軍情不便違法聽州縣長吏覺察
以聞今府將兵額三千人東南第四正副將各一員(蔡氏)
(官制舊典云王荆公建言分籍諸路兵通一路團結今東南將乃其遺制元豐中將兵法行荆公己罷相矣時)
(北人求忻代地富鄭公言因剏置將兵遂生邊隙宜罷之便張文定公又言使敵人有以測知中國之兵數也)
(後竟不果罷今百餘年盖制軍之良法也)
都監
都監自府州軍監至縣鎮城寨關堡並以閤門祗候以
上充亦參用三班使臣監押則專用使臣而己都監監
押悉充在城巡檢始其任頗重後寖衰削矣
三司屬官
安撫司
舊制都部署都總管司有參謀官兵馬鈐轄司有機宜
文字走馬承受公事或不常置後罷承受公事置管
勾官中興後創置參議准備差遣准備差使管勾改
為幹辦機宜有主管有書寫一路多至十餘員而書
寫一員例辟其子弟親屬為之後議者以諸司屬官
員多宜省尋廢參謀官准備差遣差使乃罷辟差書
寫惟存參議主管機宜幹辦公事員外置各二員而
添差參議官獨不釐務
提刑司
部使者之屬舊有勾當官然不常置今幹辦公事乃其
職也浙東路提刑司幹辦公事一員或雙員檢法官
一員銓法注試中刑法或曾歴法曹掾人
提舉司
熙寧初置諸路提舉常平農田水利差役崇寧中置提
舉茶鹽事紹興中併二司為一舊有勾當公事一員
於文臣通判幕職内選差如一路十州軍許差雙員
後改幹辦公事今茶鹽常平司各一員
職官曹廨舍
國朝大都督府官屬之制有長史左司馬右司馬錄事
參軍司戶參軍司法參軍司士參軍司理參軍大都督
闕則置知府一人通判一人而長史司馬皆省節度兼
觀察處置等使官屬之制有行軍司馬節度副使節度
判官節度掌書記節度推官觀察判官觀察支使(有掌書記)
(則省)觀察推官其實大都督節度觀察使職務悉歸知州
通判兼總之此越州州官舊制之大略也若防團州以
下其制殺減不同矣崇寧四年始命諸州分六案以仿
尚書省六曹然官名猶未改也政和二年乃議分曹建
掾猶修改久之乃定有司錄事有司士曹事司戶曹事
司儀曹事司刑曹事司工曹事(以上為曹官)有士曹掾戸曹
掾兵曹掾刑曹掾(以上為掾官)司錄曹官承務郎以上掾官
並差將仕郎建炎元年九月詔州郡曹掾官改從舊制
司錄依舊為簽判曹掾依舊為推判官支使書記錄事
參軍司理參軍司戶司法參軍先是曹掾比舊既增員
吏額亦從而增至是又詔人吏亦減三之一擇不才多
過犯者罷之
簽書節度判官廳公事廨在府治之西南二百七十
步
觀察判官廨舍在府治之南二百六十六步
觀察推官廨舍在府治之東北一里二百十步
錄事參軍廨舍在府治之西南宣詔亭下府院在焉
司理參軍廨舍在府治之南獄在焉
司尸參軍廨舍在府治之東南一里一百十步
司法參軍廨舍在府治之東南二里一十步
縣令長
會稽
唐李俊之開元中為會稽令縣東北有防海塘自上虞
江抵山隂百餘里以瀦水溉田俊之增修焉民賴其
利其後令李左次又增修之
李左次(見上)
竇伯元河南洛陽人會稽令
李堯年常山人會稽令
王潨字瀑源臨沂人會稽令
孫孝哲清河人會稽令(已上四人見宰相世系表)
吳鐐乾寧初為會稽令威勝軍節度使董昌反召鐐問
策鐐曰王真諸侯遺榮子孫而不為乃自取滅亡昌
怒叱出斬之併族其家
本朝曾公亮字明仲泉州人舉進士第五人以太常寺
奉禮郎知會稽縣事初試吏聽獄决訟吏莫敢欺縣
有鏡湖溉民田湖溢反為田病公亮即曹娥江隄疏
為斗門泄湖水入江田不病後相三朝官至太傅魯
國公贈太師中書令諡宣靖配饗英宗廟廷
山隂
吳朱然為餘姚長遷山隂令加折衝校尉督五縣孫權
竒其能以為臨川太守
吾粲字孔休吳郡烏程人與同郡陸遜齊名為山隂令
後至會稽太守
晉沈叔任吳興武康人少有幹質為山隂令大有治聲
後為益州刺史
王鎮之字伯重琅邪臨沂人歴剡上虞令並有能名會
稽内史謝輶請為山隂令復著殊績
魏顗字長齊會稽人世稱四族之雋仕至山隂令
徐豁字萬同東莞姑幕人元嘉初為尚書左丞山隂令
精練法理為時所推後為始興太守廣州刺史卒
傅僧祐北地靈州人有吏才再為山隂令在縣有能稱
子琰
傅琰字季珪遷山隂令尤以明察著名遷尚書左丞及
齊太祖輔政以山隂獄訟煩積復以琰為令有賣針
賣糖二姥爭團絲詣琰琰縛團絲於柱鞭之密視有鐵
屑乃罰賣糖者又二野父爭雞琰各問何以飼雞一
人云豆一人云粟破雞得粟罪言豆者縣内稱其神
明琰父子並著竒績江左鮮有世云傅氏有治縣譜
子孫相傳不以示人後為廬陵王長史南郡内史行
荆州事
孔僉會稽山隂人自五經博士為山隂令
齊沈憲吳興武康人少有幹局歴烏程令太祖以山隂
戸衆難治欲分為二縣世祖啟曰縣豈不可治顧用
不得人爾乃以憲帶山隂令治聲大振孔稚珪請假
東歸謂人曰沈令斷事特有天才後為散騎常侍孫
浚
沈浚字叔源博學有才幹仕梁歴山隂吴建康三縣並
有能名累遷御史中丞
周顒字彦倫汝南安城人建元中為山隂令
劉玄明臨淮人有吏能為山隂令大著聲績傅琰子翽
代之
傅翽(見上)
王詢永泰初為山隂令太守王敬則將舉兵反召詢問
吾欲發丁丁可得幾人傅庫物錢有幾詢答縣丁卒
不可得傅庫物多未輸入敬則怒將出斬之乃起兵
過浙江
丘仲孚字公信吳興烏程人王敬則反以拒守有功遷
山隂令居職甚有聲稱百姓為之謠曰二傅沈劉不
如一丘前世傅琰父子沈憲劉玄明繼宰山隂並有
政績言仲孚皆過之也梁武帝即位著令小縣有能
遷大縣大縣有能遷二千石仲孚於是擢為内史
梁謝岐會稽山隂人為尚書金部郎山隂令侯景亂岐
寓東陽景平依張彪彪在吳郡及會稽庶事一以委
之
沈僧昭吳興武康人為山隂令
劉爽東莞莒人為山隂令
王淮之字元曾琅邪臨沂人為山隂令有能名預討盧
循以功封都亭侯
江統字應元陳留圉人山隂令
干寳字令升新蔡人領國史補山隂令
宋張岱字景山吳郡吳人為司徒左曹掾累遷山隂令
職事閑理時人稱之
顧凱之字偉仁吳郡吳人為山隂令邑素號繁劇前後
官長晝夜不得休事猶不舉凱之理繁以約縣曹無
事晝日垂簾門庭閒寂自宋世為山隂令務簡績修
莫能尚也還為尚書吏部郎卒官湘州刺史
江秉之字元叔濟陽考城人歴烏程建康令遷山隂令
民戶三萬訟訴殷積階庭常數百人秉之御煩以簡
處之晏然以在縣有能補臨海守
陸邵景平初為山隂令富陽賊孫道慶等攻没縣邑直
抵山隂會稽太守褚淡之自假凌江將軍以邵領司
馬邵與行軍將軍漏恭期合力大破賊於柯亭
陳褚玠字温理大建中為中書侍郎時山隂多豪猾前
後令皆以贓汙免宣帝患之以玠清廉有幹用遂擢
為令縣人張次的王休達等賄賂通姦全丁大尸多
有隠没玠乃鎖次的具状啟臺宣帝手勅慰勞並遣
使助玠搜括所出軍人八百餘戶時曹義達為宣帝
所寵縣人陳信諂事義達信父顯文恃勢暴横玠執
顯文鞭之吏民股慄莫敢犯者
唐韋友順京兆人山隂令(見宰相世系表)
張遜乾寧初為山隂令董昌反自號大越羅平國改元
順天署置百官召遜知御史臺遜固辭曰王自棄為
天下笑且六州勢不助逆王據孤州祗速死耳昌怒
曰遜不知天意以邪說拒我囚之他日謂人曰我縱
無遜何乏於事乃害之
剡縣
吳卜靜字玄風吳郡人為剡令
賀齊字公苗山隂人為剡長縣吏斯從為奸立斬之從
族黨遂相糾合千餘人攻縣齊開城門突擊大破之
晉周翼郗鑒外甥少遇飢亂賴鑒得存郗亡翼為剡
令解職歸心喪終三年後歴青州刺史少府卿卒
謝奕字無奕陳郡陽夏人少有器鑒郡太尉掾為剡令
有一老公犯法謝以醇酒罰而遣之累遷豫州刺史
追贈鎮西大將軍
李弘度常嘆不被遇殷揚州知其家貧問君能屈志百
里否李答曰北門之嘆久已上聞窮猿奔林豈暇擇
木遂授剡縣令
殷曠之仲堪子有父風仕至剡令
宋王鎮之字伯重祖耆之位中書郎父隨之上虞令鎮
之為剡令並有能名(宋武帝時)
周顒字彦倫宋明帝頗好玄理以顒有辭義引入殿内
親近宿直帝所為慘毒之事顒輒誦經中因緣罪福
亦為之少止元徽中為剡令有恩惠百姓思之
齊張稷字公喬幼有孝性母疾時稷年十一侍養衣不
解帶每劇則累夜不寝及終毁瘠過人杖而後起州
里謂之純孝齊永明中為豫章王嶷主簿以貧求為
剡令會山賊唐㝢之作亂稷率厲部人保全縣境
梁王懷之剡令(張彪傳)
陳徐陵剡令
唐張子胄剡令
本朝丁寳臣字元珍晉陵人進士起家以太子中允來
知縣事始至流大姓一人除弊興利甚衆其殁也王
荆公誌墓
諸暨
吳陸凱(已見蕭山門)
齊卞彬字士蔚建武末為諸暨令
梁蕭眎素性靜退少嗜慾好學能清言榮利不關於中
喜怒不形於色天然簡素累遷中書侍郎在位少時
求為諸暨縣令到縣十餘日挂衣冠於縣門而去
裴子野為諸暨令不行鞭罰民有爭者示之以理百姓
稱悦合境無訟
唐李罕諸暨令
本朝丁寳臣已見剡縣其治諸暨如剡越人滋以為循
吏
蕭山
吳陸凱字敬風吳郡人丞相遜族子也為永興諸暨長
所在有治迹(吳書)
晉王雅字茂達東海剡人補永興令以幹理著稱(本傳)
本朝杜守一景德二年以大理丞知先是縣東五里有
虎守一為政之二年虎負子西渡浙江而去鄉人相
賀名其里曰去虎里
郭源明字潛亮嘉祐六年知蕭山縣縣之宿豪有父子
為奸利者悉置於法民有育孤女利其貲過時不嫁
者諭以禮律女遂得所歸太守刁景純約聞之曰郭
蕭山厭民望矣
餘姚
吳朱然嘗與孫權同書學結恩愛至權統事以然為餘
姚長時年十九後遷山隂令
朱亘為餘姚長遇疾疫榖食荒貴分部良民隠視醫藥
飱粥相繼士民感之
晉山遐為餘姚令時江左初基法禁寬弛豪族多挾藏
戸口以為私遐繩以峻法到縣八旬出口萬餘
孫統為餘姚令性好山水居職不留心碎務縱意游肆
名山勝川靡不窮究
(闕名)字恩充選補太學博士出為餘姚令
謝勝為餘姚令王羲之臨河叙曰餘姚令謝勝等十五
人不能賦詩罰酒各三斗即蘭亭之會也(見劉孝標世說注石)
(本蘭亭詩作前餘杭令謝藤)
宋韓景之為餘姚令
張永為餘姚令有稱績
劉仲道為餘姚令
明震為餘姚令
梁沈瑀字伯瑜吳興武康人為餘姚令縣大姓虞氏千
餘家請謁如市瑀以法繩之又縣南豪族子弟縱横
瑀召其老者為石頭倉監少者補縣傭權右屏跡
劉杳為餘姚令在縣清潔湘東王發教褒稱之
唐李穏為餘姚令
李悰為餘姚令
本朝謝景初字師厚陽夏人其知餘姚縣也宛陵先生
梅聖俞以詩送之略曰我從淮上歸君向海澨去安
知無幾舍邂逅不相遇頗如飛空雲到月不得附月
行既不留雲亦值風故師厚故知制誥希深絳之子
弟師直景温師同景年師復景回皆知名士諸子悰
愔亦皆有名師厚詩極高豫章黃魯直娶其女自以
為從師厚得句法而師厚之姑實歸聖俞觀送行詩
其淵源所從來遠矣今後進乃有詆訾聖俞者至以
為不可不觀者陳無已詩不可觀者聖俞詩豈不陋
矣哉故略為辨之
上虞
後漢度尚為上虞長為政嚴峻明於發摘奸非吏人謂
之神明
吳顧雍為上虞長有治迹
濮陽興為上虞令後為會稽太守位至丞相
劉綱為上虞令師事白君受道歴年道成與妻樊夫人
俱升天而去
晉顔含為上虞令簡而有恩明而能斷然多以威御下
傅晞為上虞令甚著政績
周鵬舉為上虞令
華茂為上虞令與王右軍會蘭亭賦四言詩
徐祚之為上虞令
王隨之為上虞令
宋王鎮之為上虞令有能名
虞季為上虞令
卞延之濟隂冤句人弱冠為上虞令有剛氣會稽太守
孟顗以令長裁之積不能容脫幘投地曰我所以屈
卿者政為此幘耳今已投之卿矣卿以一世勲門而
傲天下國士拂衣而去
王晏為上虞令孔覬自會稽發兵反晏起兵攻郡覬率
千人趨石瀃竄於山嵴村村人縛以送晏斬之東閣
外
齊周洽為上虞令廉約無私
進士
晉史謂會稽有佳山水名士多居之王羲之晚渡江遂
有終焉之志顧愷之謂千巖萬壑競秀爭流而一時人
物如孫綽李充賀循許詢輩皆文藝冠世(說友)幼讀史
長而從仕謂今會稽實供行闕仕而有職於東蓋無難
者亦庶幾見所謂以山水名天下與人物風流之盛者
乎而宦海萍遊迄三十年而志弗遂淳熙十六年春始
得辱乘傳典倉事於是登秦望探禹穴識其委蛇盤礴
之觀而得其温厚粹美之氣蓋其鍾靈孕秀雲行川流
胚胎藴釀發而為英傑宜有獨盛於斯世者國朝崇儒右
文眎古為重而東南儒風宏楙盛美會稽為最焉杜祁
公以道德文章功業行實克相昭陵德在生民勲在史
册足以儀萬世而垂後學如李公(光)入參大政孫公(沔)
晉貳樞筦顧公(臨)典制北門陳公(揚庭)執法中司傅公
(墨卿)正位常伯陸公(佃)石公(景略)皆以文學冠春官夏
公(噩)齊公(唐)皆以賢良應大科傅公(崧卿)以藝魁舍選
儒學之秀頡頏上下此非騫朔奮厲之所藴而雄深秀
麗之所鍾耶建炎初六飛渡江嘗駐蹕於越而越今為
陪都蓋古三輔也山川之所形見風化之所漸被其儒
風士業流聞彰布益以昌大要非餘郡可比王公(佐)詹
公(騤)相望二十餘年之間皆以大策冠多士王公(俊)石
公(延慶)莫公(叔光)皆以進士中宏博石公(公輒)以奏恩
擢魁名而三歲大比賜第於太常者率十餘人其連取
世科伯仲聯第者又間見層出人物之茂實為衣冠盛
事其亦有以權輿於此哉郡之前進士石(朝英)陸(泮)張
(澤)闔辭以告(說友)曰越之山川則有郡之圖志在越之
名卿才大夫則有國之信史在若無俟於登載者然鄉
之宗老則懼晚學之未聞也人寖遠而寖忘事愈久而
愈墜其不没前人之事者幾希(朝英)等將以郡之進士
列名於石且請於府帥閣學尚書王公願飭工鑱石寘
諸郡庠之講堂於以示勸激之意然非文不傳也敢以
請(說友)幸以將指來越而楚實有材又所深見而目識
者其何可辭則與之言曰夫讀古人之書肄當世之業
豈止取科級釣爵位以夸榮侈盛於鄉曲哉其致君澤
民行道及物實自讀書肄業始漢世設科射策勸以官
祿史氏譏之韋氏教子一經志於青紫後世貶焉士之
學固有遠者大者今天子龍飛御天適當興賢之歲越
之士將企前慕昔以接踵賢躅而振袂流風者其盍思
所以遠者大者乎雖然越有君子六千人昔人謂其有
志行猶齊之士吳之賢良也嗚呼千載之後其必有仍
盛美於前人者(說友)猶拭目以觀之題名起於慶歷二
年前乎此者攷諸登科記則鄉里多不載故不書而杜
祁公則大中祥符元年甲科四名進士蓋可攷云是年
十一月望日朝議大夫權兩浙西路提點刑獄公事袁
(說友)記
題名舊刻始於慶歷用登科記修也前此記不詳其
鄉里故雖祁公亦不復書闕所不知是固未害然祁
公不書何以寓高山景行之瞻教授劉君(庶)請於府
帥待制侍郎單公(夔)礲舊石而增修之訪遺逸於邦
之長者得陸公(軫)以下凡七人遂列祁公於其首自
建隆開國距慶歷餘八十年其間策名多矣未易攷
也仍存闕疑之義自慶歷至今百五十餘歲登載日
益盛今年上以孝廟故未親策多士而莫君(于純)實
為南宫第一三魁相望於四十餘年之間是碑重修
其風遠矣介既為書舊記於碑首復叙大略以輔教
事慶元丙辰臘月既望承議郎添差權通判紹興軍
府兼管内勸農事王介書
姓氏
舊經載會稽之姓十四而不著其望之所出按氏姓書
及書傳所載其望實出會稽者虞夏兹資駱五氏而已
孔謝朱賀鍾離雖不云望出會稽而世居此者皆有顯
人鍾氏粗有所見而榮俞戚三氏於此未有聞焉康莊
闞留摇黃裘皆望出會稽而舊經不載總之凡二十有
一今併考姓氏所自出與其昔之聞於世者疏於後然
會稽今宦學最盛者杜氏石氏陸氏唐氏諸葛氏等各
自有譜故不復出
虞氏帝舜之後商有虞仲實出太王之後子孫亦氏虞
史記有趙相虞卿漢有虞延吳有會稽虞翻及唐虞
世南望出會稽陳留
夏氏夏后氏之裔或云陳宣公之後有夏徵舒故其後
亦以夏為氏後漢有夏馥夏牟晉有會稽夏統望出
吳郡會稽本朝夏竦為樞密使竦子安期為龍圖閣
直學士又有賢良夏噩亦以文稱
孔氏衛之孔氏出於孔達鄭之孔氏出於子孔吾夫子
乃出於宋之孔父嘉前漢有孔光孔安國後漢有孔
融晉有孔愉融與愉皆自以為出於夫子之後愉之
先世避亂徙居會稽遂為會稽人孔靖孔淳之等皆
其後也本朝有孔道輔為御史中丞有直聲孔旼居
汝州以隠操聞於慶歷中皆夫子之後
榮氏左傳有榮駕鵝孔子弟子榮旂列子有榮啟期北
史有榮毗唐有郎中榮九思本朝有榮諲為光禄卿
榮薿為將作監望出樂安
謝氏炎帝之後周申伯食采於謝因而氏焉後漢有謝
夷吾謝奉皆會稽人東晉謝安本朝太子賓客謝濤
濤子絳知制誥絳子景初景温景平景回景初子悰
愔皆知名望出陳留
鍾氏出潁川左傳有鍾儀漢有鍾興鍾皓魏有鍾繇南
史文學傳有鍾嶸唐有鍾紹京江南有禮部侍郎會
稽鍾謨本朝有鍾傳為西帥鍾世美以工書見拔擢
兹氏左傳魯大夫兹無逸今望出會稽
俞氏出姓苑古有俞附善醫今望出河間南史孝義傳
有俞僉唐有俞文俊江寧人本朝龍圖閣待制俞獻
可弟刑部侍郎獻卿新安人
戚氏衛大夫食采於戚因氏焉漢有臨轅侯戚鰓南史
儒林傳有戚袞本朝睢陽人戚同文號正素先生子
維為職方郎中綸為樞密直學士望出齊郡其後儒
學世有人或問曾南豐以宋之世家南豐以戚氏對
資氏黃帝裔孫有食采於資者後以為氏姓纂漢有資
成南陽人望出陳留會稽
駱氏姓苑云吳有東陽駱統唐駱賓王望出河南會稽
本朝駱偃登進士第
朱氏出沛郡義陽吳郡河南四望本自高陽之後封於
邾後為楚所滅乃去邑氏朱焉范蠡去越改姓朱曰
陶朱公子孫亦或以朱為氏史記有朱亥平原君朱
建漢有會稽太守朱買臣會稽朱雋及宋朱百年
賀氏齊之六族慶封之後漢有侍中慶純避安帝諱改
為賀氏吳賀齊賀劭唐賀知章皆會稽人望出河南
廣平知章之後有鑄以詩文得名於元祐中自稱鑑
湖遺老又有道士賀仲清者會稽人亦自言知章之
後紹興中猶在
鍾離氏漢有鍾離昧會稽鍾離意及吳志有鍾離牧鍾
離徇舊經有鍾離表皆郡人紹興中有鍾離松仕至
朝請大夫致仕高宗慶夀松以耆老聽再仕力辭
康氏周文王子衛康叔之後又梁有康絢其先出自康
居初漢置都護盡臣西域康居遣子入侍待詔河西
因留不去其後遂氏焉晉亂遷於藍田唐儒學傳有
會稽康子元本朝有兵部員外郎知越州康戩建炎
中有康執權為中書舍人允之浙西安撫使知杭州
望出會稽東平京兆唐康日知靈州人有功深趙封
會稽郡王子志睦會稽郡公孫承訓會稽縣男
莊氏楚莊王之後以諡為姓六國有莊周望出會稽東
海天水至後漢避顯宗諱改氏嚴嚴光本亦姓莊乃
後人追改以避諱也又前漢有嚴忌嚴助望出馮翊
闞氏左傳齊大夫闞止吳有闞澤會稽人北史有闞駰
唐有闞稜本朝尚書郎闞泂望出會稽天水
留氏出自會稽本衛大夫留封人之後漢功臣表疆圉
侯留盻其後避地山隂遷居東陽陳將軍留贊留異
五代留從效為泉州節度使
摇氏姓苑云句踐之後有東海王摇子孫以為氏漢
功臣表有海陽侯摇毋餘望出會稽
黃氏姓苑云句踐之後封於黃因以為氏或云亦嬴姓
十四氏之一也楚有春申君黃歇漢有夏黃公大司
農黃昌皆會稽人及黃霸黃憲三國黃忠黃蓋望出
會稽江夏按黃氏所在有之然仕至丞相者惟西漢
黃霸及高宗初黃潛善二人相距千五百年
裘氏出姓苑衛大夫食采於裘因以為氏望出渤海虢
略姓纂云會稽有裘氏今會稽有旌表門閭裘氏别
見
會稽志卷三
