會稽志卷十九宋施宿等撰
雜記
顧長康從會稽還人問山川之美顧云千巖競秀萬壑
爭流草木蒙籠其上若雲興霞蔚
王逸少作會稽初至支道林在焉孫興公謂王曰支道
林拔新領異胷懷所及乃自佳卿欲見否王本自有一
往雋氣殊自輕之後孫與支共載往王許王都領域不
與交言須臾支退後正值王當行車巳在門支語王曰
君未可去貧道與君小語因論莊子逍遥遊支作數千
言才藻新竒花爛映發王遂披襟解帶留連不能巳
孫綽賦遂初築室畎川自言止足之分(綽遂初賦叙稱經始東山建五)
(畎之宅)齋前種一株松栢手自壅治之高世遠時亦隣居
(世遠高柔字也)語孫曰松樹子非不楚楚可憐但永無棟梁用
耳孫曰楓柳雖合抱亦何所施
阮光禄在剡(裕字思曠巳見)曾有好車借者無不給有人葬母
意欲借而不敢言阮後聞之歎曰吾有車而使人不敢
借何以車為遂焚之
支道林許掾諸人共在會稽王齋頭支為法師許為都
講(道林時講維摩詰經)支通一義四座莫不厭心(闕)道壹曰風
霜固所不論乃先集其慘澹郊邑正自(闕)岫便巳
皓然
王修齡嘗在東山甚貧乏陶胡奴為烏程令(王胡之字修齡琅邪)
(臨沂人廙之子胡奴陶範小字也)送一船米與之卻不肯取直答語王
修齡若飢自當就謝仁祖取食不須陶胡奴米
戴安道既厲操東山而其兄欲建式遏之功謝太傳曰
卿兄弟志業何其太殊戴曰下官不堪其憂家弟不改
其樂
許玄度隠在永興南幽穴中每致四方諸侯之遺或謂
許曰嘗聞箕山人似不爾耳許曰筐篚苞苴故當輕於
天下之寳耳
郄超每聞欲高尚隠退者輒為辦百萬資并為造立居
宇在剡為戴公起宅甚精整戴始往舊居與所親書曰
近至剡如官舍
謝靈運好戴曲柄笠孔隠士謂曰卿欲希心高遠何不
能遺曲蓋之貌(孔淳之魯人隠上虞山巳見)謝曰將不畏影者未能
忘懷(並世說)
太尉賈充問會稽夏統曰卿頗能作卿土地間曲乎統
曰先公惟寓稽山朝會萬國授化鄙邦崩殂而葬恩澤
雲布聖化猶存百姓感詠遂作慕歌孝女曹娥年甫十
四貞順之德過越梁宋其父墮江不得屍娥仰天哀號
中流悲歎便投水而死父子喪屍後乃俱出國人哀其
孝義歌河女之章伍子胥諫吳王言不納用見戮投海
國人痛其忠烈為作小海唱今欲歌之衆人僉曰善於
是以足叩船引聲喉囀清激慷慨大風應至含水潄天
雲雨響集叱咤讙呼雷電晝暝集氣長嘯沙塵煙起王
公以下皆恐止之乃巳
會稽郡貴重望計及望孝盛族出身不減祕著宋泰始
七年太守蔡興宗欲舉山隂孔仲智子為望計郭平原
次息為望孝仲智會土高門原平一邦至行欲以相敵
會明帝别敕用人二選並寢(南史)
虞寄年數歲客有造其父遇寄於門嘲曰郎中姓虞必
當無智寄應聲曰文字不辨豈得非愚客大慙入謂其
父此子非常人文舉之對不是過也(南史)
隋煬帝幸汴時越土進耀花綾有紋突起特有光彩絲
女乘樵風於石帆山下收野蠶繭繰之絲女夜夢神人
告曰禹穴三千年一開汝所得野蛾繭即江淹書槖中
壁魚化之絲織為裳必有文彩既織成果有光彩人間
不敢服遂進之(南部煙花錄)
越州秘色磁器世言錢氏有國日作之輙用故云秘色
按陸魯望集越器云九秋風露越寒開奪得千峰翠色
来好向中霄盛沆瀣共嵇中散鬭遺杯乃知唐已有秘
色非錢氏為始今耀州陶器名曰越器
吳筠字貞節華隂人通經誼美文辭舉進士不中去居
南陽倚常山天寳初召至京師南遊天台觀滄海與有
名士相娱樂文辭傳京師明皇遣使召見大同殿與語
甚悦勅待詔翰林獻玄綱論三篇帝常問道對曰深於
道者無如老子五千言復問神仙治鍊法對曰此野人
事積歲月求之非人主宜留意未幾漁陽事作乃復東
入會稽剡中
唐陳閱會稽人以能寫真人物子女等本道薦之玄宗
開元中召入供奉每令寫御容妙絶當時玄宗射豬鹿
兔鷹等并按舞圖真容皆受詔寫貌又太清宫肅宗真
容匪唯龍顔鳳姿日角月宇之狀而筆力遒潤風彩英
逸合符應瑞天假其能也國朝閻令公之後一人而已
今咸宜觀天尊殿内畫一上仙圖及當時供奉道士等真
皆其蹤也
李舟好事嘗得相舍煙竹截以為笛堅如鐡石以遺李
謩謩吹笛天下第一自教坊請假至越州公私更宴以
觀其妙時州客舉進士十人同會鏡湖欲邀李生相約
各一客會中有一人不遑他請其隣居有獨孤生年老
久處田野人事不知至是遂應命到會李生捧笛一發
之後昏曀皆霽髣髴如有鬼神坐客贊歎獨孤生乃無
一言李生以為輕已意甚忿之良久又作一曲無不賞
駭獨孤生又無言召者甚悔誚責之獨孤生不答伹微
笑李生曰公如此是輕薄為復是好手獨孤生乃徐曰
公安知僕不會坐客皆驚李生改容謝之獨孤曰公試
吹涼州至曲終獨孤生曰亦能妙然聲調雜夷樂得無
有龜兹之侣乎李生大駭曰丈人神絶某亦不知本師
實龜兹人也又曰第十三疊入水調足下知之乎李生
曰某實不覺獨孤生乃取吹之李生更有一笛拂拭以
進獨孤視之曰此都不堪用執者粗通耳乃換之曰此
至入破必裂得無恡惜否李生曰不敢遂吹聲發入雲
四座震慄至第十三疊歇示李生謬誤之處敬伏將拜
及入破笛遂敗裂不復終曲李生再拜衆散明旦李生
并會客皆往候之至則唯茅舍尚在(見太平廣記出逸史)
唐僖宗西幸之年有會稽山處士孫位隨駕止蜀位有
道術兼工書畫皆妙得筆精曾於應天寺門左壁畫天
王部從鬼神竒怪斯存筆勢狂縱三十餘年無有敵者
景煥其先亦專書畫嘗與翰林歐陽學士烱迺忘形之
友一日聯騎同遊兹寺偶畫右壁天王以對之渤海某
作歌行一篇有草書僧夢龜後至請書之於壁成都號
為應天三絶
會稽謝玄卿好呼吸延年之術常作東郭先生導引法
服仙人五明散年近百歲而精力不衰後採藥至五泄
溪偶得一路前有石門夾道皆生桃枝細竹飛泉鳴籟
響亮空山可三四里石壁曲轉蒼翠臨雲又數百步值
一横溪俯臨峻壁淙湍激溜上有石梁纔可並足乃匍
匐而度至前轉寬班班若有人路連崖重嶂略無斷缺
多生㯶桂高樹凌霄蒙籠隠靄披拂左右稍聞鐘磬尋
之而去忽遇神女數人逍遥林下被服纖麗姿豔䒠穠
玄卿乃前拜之皆相視而笑謂曰非謝卿乎相望久矣
乃引玄卿登一峻嶺絶磴危壁互相承掩遂至一處豁
然平敞玉堂朱閣炳煥其中云此東華夫人所居也
徐鉉述祖先生墓誌序云門生彭汭登第補本郡司倉
掾嘗與社祭齊于郡之延慶院獨處一室既寢後而精
爽不寧展轉至四鼓乃得寐夢一白衣書生入戸謂汭
曰某嘗述少文詞在此室司倉當見之也汭辭以未見
書生曰試為讀之言訖而去及寤猶四鼓因呼僕秉燭
周視墻壁間意謂有留題者而都無所見唯戸扇下有石
方尺餘塵土蒙之視彷彿有賀監字乃知此是也祀事
罷移置廳前以水滌之文字依然即進士許鼎所撰祖
先生墓誌也問主僧云十年前院側數十步官置瓦窰
掘地得之而掌役者軍吏也不曉其所自但見有文因
惜不毁而置此按賀監以天寳二載始得還鄉既而天
下多事遂與世絶止於吳越故老亦不能知其所終微
彭子之夢則賀監輕舉之迹與祖君高尚之節皆湮沒
矣其誌云通河先生祖君名貫字子元范陽人性寬平
州里莫見其喜怒長短頗覽書尤工詩句天才默識少
有倫侣蓋修黃老之術初賀監得攝生之妙近數百年
不死負笈賣藥如韓康伯近在天台山升遐徧於人聽
元和已亥年先生遇之謂曰子寬中柔外可以語至道
也候今歲遇爾於小有乃授斷榖丹經先盟而授之吞
一粟則十年不飢一日謂門人曰賀公之期至矣乃沐
浴委化
龍圖閣直學士燕肅著海潮論曰觀古今諸家海潮之
說多矣或謂天河激湧亦云地機翕張盧肇以月激水
而潮生封演云月周天而潮應挺空入漢山湧而濤隨
析木大梁月行而水大源殊派異無所適從索隠探微
宜伸確論大中祥符九年冬奉詔按察嶺外嘗經合浦
郡沿南溟而東過海康歷陵水陟恩平住南海迨由龍
川抵潮陽洎出守會稽移蒞句章是以上諸郡皆沿海
濱朝夕觀望潮汐之候者有日得以求之刻漏究之消
息十年用心頗有凖的大率元氣嘘吸天隨氣而漲歛
溟渤往来潮順天而進退者也以日者重陽之母隂生
於陽故潮附之於日也月者太隂之精水乃隂故潮依
之於月也是故隨日而應月依隂而附陽盈於朔望消
於朏(敷尾切)魄於上下弦息於輝朒故潮有大小焉今起
月朔夜半子時潮平於地之子位四刻一十六分半月
離於日在地之辰次日移三刻七十二分對月到之位
以日臨之次潮必應之過月望復東行潮附日而又西
應之至後朔子時四刻一十六分半日月潮水亦俱復
會於子位於是知潮當附日而右旋以月臨子午潮必
平矣月在夘酉汐必盡矣或遲速消息之小異而進退
盈虚終不失於時期矣或問曰四海潮平来皆有漸唯
浙江濤至則亘如山岳奮如雷霆水岸横飛雲崖傍射
澎騰奔激吁可畏也其漲怒之理可得聞乎曰或云夾
岸有山南曰龕北曰赭二山相對謂之海門岸狹勢逼
湧而為濤耳若言狹逼則東溟自定海吞餘姚奉化三
江侔之浙江尤甚狹逼潮来不聞濤有聲也今觀浙江
之口起自纂風亭(地名屬會稽)北望嘉興大山水闊二百餘
里故海商舶船怖於上潬(水中沙為潬徒旦切)惟泛餘姚小江易
舟而浮運河逹于杭越矣蓋以下有沙潬南北亘連隔
礙洪波蹙遏潮勢夫月離震兊他潮以生惟浙江水未
泊月經乾巽潮来已半濁浪堆滯後水益来於是溢於
沙潬猛怒頓湧聲勢激射故起而為濤耳非江山淺逼
使之然也宜哉燕公以大中祥符九年為廣東提點刑
獄又嘗知越州移明州故能考論其詳如此有海潮圖
亦其所作
兩浙田稅畝三㪷錢氏國除朝廷遣王贄均兩浙雜税
王贄悉令畆出一斗使還責擅減税額王贄以謂畝税
一斗者天下之通法兩浙既已為王民豈當復循偽國
之法上從其說至今畝稅一斗者自王贄始惟江南福
建猶循舊額蓋當時無人論列遂為永式贄尋除右司
諫終於京東轉運使有五子皋凖覃鞏罕凖之子珪為
丞相其他亦多顯者豈惠民之報歟
紹興元年十一月上虞縣丞婁寅亮上封事先正有言
太祖舍其子而立弟此天下之大公也周王薨章聖取
宗室子育之宫中此天下之大慮也仁宗皇帝感悟其
說制詔英祖入繼大統文子文孫宜君宜王遭罹變故
不斷如帶今有天下者獨陛下一人而已恭惟陛下克巳
復勤備嘗艱難春秋鼎盛自當則百斯男屬者椒寢未
繁前星不䊮孤立無助有識寒心天其或者深惟陛下
追念祖宗公心長慮之所及乎崇寧以来諛臣進說推
濮王子孫以為近屬餘皆謂之同姓致使昌陵之後寂
寥無聞奔迸藍縷僅同民庶臣恐祀豐于昵仰違天鑒
藝祖在上莫肯頋歆此二聖所以未有回鑾之期黠敵
所以未有悔禍之意中原所以未有息肩之時也欲望
陛下於子行中遴選太祖諸孫有賢德者視秩親王使
牧九州以待皇嗣之生退處藩服更加廣選宣祖太宗
之裔才武可稱之人升為南班以備環列庶幾上慰在
天之靈下係人心之望臣本書生白首選調垂二十年
今將告歸不敢終默位卑言高罪當萬死惟陛下裁赦
寅亮字陟明永嘉人早游上庠有聲南渡後始為上虞
丞高宗皇帝車駕駐會稽陟明扣閽抗疏首發大計上
讀之歎寤富直柔時在西府從而薦之即令召對改官
除監察御史未幾會秦檜用事寅亮不能諧附故不復
用以死孝宗即位史浩輔政以為當有褒顯如范鎮故
事上曰此皆出太上本意豈可論臣下之功遂止孝宗
聖孝如此
王翿者字文輝開封陳留人徙湖之安吉登崇寧五年
進士第歷主客員外郎太府少卿方建炎三年冬十一
月車駕東廵海道翿為浙東提點刑獄李鄴知越州鄴
者前參知政事邴之兄當奉使金人冒金兵而前矢中
其顙執政以為必能死守故留鄴守越以捍金付兵幾
萬人府庫亦多留越鄴實懦比金至杭不復為守禦計
隂遣人與金通北人入境率官奉迎之翿前揣知其情
以廵所部寨柵為名之旁郡比鄴降金入會稽久之亦
遁去翿乃歸遂權州事有苦竹溪土豪胡人參與弟木
香等聚郡道自稱鄉兵至近郊翿開東門納之初不能
節制郡人固以為憂人參等肆掠奪翿亦大憂不知所
出時以謀於郡人又不能用人參因逼翿具奏以已力
戰勝金復州城為功翿不從雖不得已草奏然頗以實
言人參遣木香逼請不已翿竟不可人參怨怒且懼外
兵至乃劫請翿至其所駐禹跡寺東省院欲與俱去翿
又不從使數人曳之出翿堅坐不起遂腰斬之子鎬年
二十二奮起搏賊亦見殺皆肆諸寺門將官曹績亦俱
死績有子聞變從外馳至伏父尸䑛血號慟不止賊白
刃交下終不顧遂抱父尸以死翿雖無他才能智略以
制羣盗然自拔去不預李鄴附金之事及人參劫請奏
功若屈從以冀倖賖死朝廷方艱難時亦未必深責翿
不敢欺卒以實奏豈不知將死猶能如此亦不為無可
稱矣事聞翿自朝請郎贈朝請大夫鎬自將仕郎贈文
林郎錄其孤二人然其後卒不振父子至今藁殯梅山
本覺寺亦可哀矣
曾怘中書舍人鞏之孫以新通判温州權浙東安撫司
主管機宜大宇建炎四年金人入州境安撫使李鄴降
金郡官多遁去其懦者從鄴請降怘獨慷慨誓死不肯
下拜被執愈奮起罵敵敵怒併執其妻子喻使降則全
其家且富貴之怘罵不止遂死闔門數十口皆死惟一
子崈尚幼其乳母於亂尸中救護久乃蘇然亦刀痕被
體殆天全其嗣也金退部使者宋公煇聞于朝崈以死
事孤命官
石景術字慎思應舉年省試治周禮試官考校義卷兩
副一則該博而詞不工疑其為老儒一則詞義整齊疑
其少年試官念欲取老者未決夕夢一書生来見絀往
反久之覺而與同官言皆笑或不以為然取卷子衆觀
亦如前議是夕試官五人皆同夢異而竟取疑為少年
者榜出即石景術也狀貌乃夢中所見王介甫欲嫁姪
女與之吕吉甫聞其事意其必貴遽以女適景術介甫
怒由是吉甫罷參政出知揚州景術曾作詞曹郎官上
監司太守後無疾死介甫姪女嫁葉致遠者是也(清尊錄)
紹興三年大理評事石邦哲言近偽徐王李㪍帝姬阿
易之来遣使迓之絡繹于道有以見陛下之親睦既察
其詐付之有司又有以知陛下之明斷臣聞漢光武之
誅王郎雖或者疑其為成帝遺體而猶誅之蓋惡人之
惑衆而偽者莫辨也唐代宗之詔母后嘗曰寧被百罔
冀得一真蓋懼人之避辠而真者莫是也李㪍阿易之
是也播告四方恐尚皇族有自金中脱身南歸宜令州
縣驗實許以推賞庶得其真以茂本支庚申詔禮部遍
牒諸路(中興小歷)
初紹興八年除光為參知政事右從政郎楊煒寓行在
聞之曰此吾鄉先生也今得位必盡行所學久之無所
聞時朝廷方與金人議和煒不以為是以書責光感其
言遂引去二十二年煒為黃巖令有聲蕭振知合州薦
煒改秩俄有縣吏得煒書有詆時相語以告浙東提刑
秦昌時昌時以聞于朝詔送大理寺獄具煒除名送萬
安軍編管兄選人炬亦連坐羈置邕州振罷仍落徽猷
閣待制池州居住(中興小歷)
畢景儒仲荀言其先人天聖中為會稽税官夏夜暴風
震霆而無雨空中有人馬聲終夜方息闔城皆聞之明
日禹廟令申州是夜二鼓殿門關鎖忽自掣開風霆自
殿中起直西南去州遣官驗之百里間林木禾稼皆顛
仆
新昌石佛螺髻上有靈芝香聞數十步夜有光煜然何
德楊稱言嘗登山遥望見之有大蛇環守不可輙近
陸左丞夫人大觀庚寅在京師病累月醫藥莫效雖名醫
如石藏用輩皆謂難治一日有老道人狀貌甚古銅冠
緋氅一丫髻童子操長柄白紙扇從後過門自言疾無
輕重灸立愈延入問其術道人探囊出少艾取一甎灸
之夫人方臥忽覺腹間痛甚如火灼道人遂徑去曰九
十歲追之疾馳不可及後二十餘年年八十三乃終又
二十年孫提刑濟監三江鹽場偶飲酒於一士人毛氏
忽見道人衣冠及童子悉如夫人平日所言方愕然道
人忽自言京師灸甎事言訖遂遁去遍尋不可得毛君
云其妻病道人為灸屋柱十餘壯脱然愈方欲謝之不
意其去也世或疑神仙以為渺茫豈不繆哉
會稽天寧觀老何道士喜栽花釀酒以延客居於觀之
東廊一日有道人狀貌甚偉欵門求見善談論喜作大
字何欣然接之留數日乃去未幾有妖人張懷素號張
落拓者謀亂乃前日道人也何亦坐繋獄以不知謀得
釋自是畏客如虎杜門絶往還忽有一道人亦美風表
多技術觀之西廊道士曰張若水介之来謁何大怒曰
我坐接無賴道人幾死於囹圄豈敢復見汝耶因大罵
闔扉拒之而此道人蓋永嘉人林靈噩也旋得幸貴震
一時賜名靈素平日一飯之恩必厚報之若水乘驛赴
闕命以道官至蘂珠殿校籍視殿修撰父贈朝奉大夫
母封宜人而老何以嘗罵之朝夕憂懼若水為排解且
以書慰之始少安觀中人至今傳以為笑
老葉道人龍舒人不食五味年八十七八平生未嘗有
疾居會稽舜山天將寒必增屋瓦補牆壁使極完因下
帷投簾多儲薪炭杜門終日及春乃出弟子曰小道人
極愿慤嘗歸淮南省親至七月望日隣有住菴僧召老
葉飯飯已亟辭歸問其故則曰小道人約今日歸矣僧
笑曰相去二三千里豈能必如約哉葉曰不然此子平
日未嘗妄也僧乃送之歸及門小道人已弛擔矣客每
訪之拱揖甚謹然不肯多語或默作意欲扣其所得纔
入門即引入臥内燒香具道其遇師本末若先知者亦
異矣夫
石道叟公轍鄉里名士有朱夷行希言歿於東都朱兄
通直昌言字逹可聞赴告質産迎其喪不足則貸於閭
里未辦方憂不知所為而道叟已送柩在門矣於是道
叟為太學諸生夷行病疫遠客無親黨在都道叟獨謁
醫為治療既不起則空其囊為具棺歛買舟載之歸初
道叟未四十得眼疾至是舟行遇大熱疾遂劇幾喪明
夜夢夷行如平生曰目疾奈何有爾朱先生藥其效如
神覺而異之明日至京口岸濱有二人者自相語曰爾
朱何義也公憶昨夢即叩之其人曰前小衖中有賣爾
朱先生眼藥者不知所謂聊復論之耳道叟因相與訪
求之不百步已至其處欵門求藥出百許貼皆細如芥
子問其直曰貼須三錢爾因盡買之服未數日瞳人如
著冰舟行至東則視瞻已清明復初矣其後年八十手
自校書燈下作牛毛小楷如年少書生豈冥報歟道叟
紹興初以特奏名第一人賜同進士出身仕至大宗正
司主管宗室財用云
王性之讀書真能五行俱下往往它人纔三四行性之
已盡一紙後生有投贄者且觀且捲俄頃即置之以此
人疑其輕薄遂多謗毁其實工拙皆能記也既卒秦熺
方恃其父氣燄熏灼手書移郡將欲取其所藏書且許
以官其子長子仲信名廉清苦學有守號泣拒之曰願
守此書以死不願官也郡將以禍福誘脅之皆不聽熺
亦不能奪而止
鄭鼎之字從革事親至孝建炎庚戌敵入會稽鼎之父
七十餘臥病不能避去家人奔散鼎之獨衣冠侍父煑
粥藥進之兵至即泣訴曰老父病革不能去乞全餘命
兵亦為歔欷捨去至者數輩乃相戒勿入孝子門父子
卒皆無恙
王公衮母墓為盗所發有司薄其罪公衮手斬盗首詣
州自言兄佐請納所居官以贖其罪時王侍御十朋為
簽幕賦詩以美之云臣子大節孝與忠父母仇讎天不
同賢哉會稽王孝子感慨有古烈士風松楸一夕盗破
冢親獲鼠輩聞之公有司守法貸其命孝子銜恨無終
窮誰謂書生膽如許貌若尫羸中甚武手斬凶人提髑
髏謂死生冤詣公府君不見齊襄内行世所羞春秋賢
之緣復讎又不見子胥鞭尸報父怨太史為之作佳傳
君今枕戈志已伸更須移孝為忠臣它年當作傅介子
誓斬樓蘭雪國耻
翟參政汝文守會稽以擅放逋賦自顯謨閣學士降為
直學士謝表曰敢若秦人坐視越人之瘠既安劉氏故
知晁氏之危一時皆傳誦之
綦内相崈禮自會稽奉祠去謝表曰雜宫錦於漁蓑敢
忘君賜話玉堂於茅舍更覺身榮秩滿再奉祠又表謝
曰欲掛衣冠尚低回於末路未先犬馬儻邂逅於初心
皆傑作也
蘭亭之會自右軍謝安而次四十一人至唐大歷中朱
迪吕謂吳均等三十七人經蘭亭故地聯句有賞是文
辭會歡同癸丑年之句東坡和陶詩云再遊蘭亭默數
永和必有此事
梁王籍字文海天監中為湘東王諮議參軍隨府會稽
郡至若耶溪賦詩云蟬噪林逾靜鳥鳴山更幽劉孺見
之擊節不能已已王荆公以為兩句意同乃晉以後人
病别取古句風定花猶落對之信為竒絶也
唐竇庠作于闐鐘歌送靈徹上人歸越序云靈嘉寺鐘
案越中記此鐘本于闐國寺鐘因風雨失鐘所在有天
竺僧過于闐識此鐘于越靈嘉寺至今鎖在寺樓靈嘉
寺今福慶寺是也詩云海中有國傾神功烹金化成九
乳鐘精氣激射聲冲融護持海底諸魚龍聲有感神無
方連天雲水無津梁不知飛在靈嘉寺一國之人皆若
狂東南之美天下傳瓌文萬狀無雕鐫有靈飛動不敢
懸鎖在危樓五百年有時清秋日正中繁霜滿地天無
風一聲洞澈八音盡萬籟悄然星漢空徒言凡質千鈞
重一夫之力能振動大鳴小鳴須在君不擊不攷終不
聞高僧訪古稽山曲終日賞之言不足手提文鋒百鍊
成恐刜此鐘無一聲
高駢寄越僧詩云輕堅笻杖竹一枝有九節寄與沃洲
僧閒步青山月至今笻杖以九節為貴
戴叔倫贈秦系詩云北人歸欲盡猶自寓蕭山閉戸不
曾出詩名滿世間系居蕭山今不知其地矣近時徐師
川過上藍莊詩云詩名空復滿世間白髯蕭蕭今老矣
用叔倫語也
越人俚語謂久不得見者曰恰似菖蒲花難見面按施
肩吾詩有古相(闕)花則
俚語亦久矣
越漁者楊父一女絶色為詩不過兩句或問胡不終篇
答曰無奈情思纏繞至兩句即思遠不斷有謝生求娶
焉父曰吾女宜配公卿謝曰諺云少女少郎相樂不忘
少女老翁苦樂不同且安有少年公卿也翁曰吾女詞
多兩句子能續之稱其意則妻矣示其篇曰珠簾半牀
月青竹滿林風謝續曰何事今宵景無人解與同女曰
天生吾夫遂偶之後七年春日楊忽題曰春盡花隨盡
其如身是花謝曰何故為不祥句楊曰吾不久於人間
矣謝續曰役来說花意不過比容華楊即瞑目而逝後
一年江上煙光溶曳見楊立於江中曰吾本水仙謫居
人間後儻思之即復謫下不得為仙矣
三鄉題云予家本若耶溪東與閨中同志者紉蘭佩蕙
趨幽閒人境不得已從人不幸良人已失邈然無依命
筆聊書絶句名姓二九子為父後玉無瑕弁無首荆山
石往往有以筆墨非女子之事名姓故隠而不書詩曰
昔逐良人西入關良人身沒妾東還謝娘衛女不相待
為雨為雲歸舊山李舒解曰二九十八也十加八木字
子為父後木下子李字玉無瑕去其點也弁無首存其
廾也王下廾弄字也荆山石往往有者荆石多韞玉當
是姓李名弄玉也
蕭山王兵部絲嘗發地得小青石版甚薄上刻詩三首
八分小字甚工妙詩云搖漾越江春相將采白蘋歸時
不覺夜出浦月隨人又曰家寄征河岸征人久遠遊不
如潮有信每日到沙頭又曰乘曉南湖雲參差波浪痕
前洲在何處孤恨與誰論不知何人詩也
唐默字存中會稽人博極羣書文辭高古陸農師列為
上客為臨川法掾遊從甚久每愛其詩曰茅屋不聞雪
紙窗宜讀書又曰山林誤採槍旗信却怪枝頭雪未消
禱雨云下僚應有隨車喜遥見枝頭少女風送高彦應
云莫似君家三十五時来不寄一行書皆竒句也(出漁隠叢)
(話)
越州應天釋希圓姑蘇人所居琅邪山山下有井井有
鰻[魚黎]魚水有盈縮與江潮相應甚靈多怪按爾雅山有
穴為岫徐季海詩云孤岫龜形在乃不成語蓋謝玄暉
云䆫中列遠岫已誤用此字季海承誤耳按楚詞云收
恢台之孟夏恢大也台即胎也言夏氣大而育物季海
詩云高閣無恢炱直言無暑氣耳似不合古語爾雅云
夏為長嬴嬴即恢台也若言高閣無長嬴可乎能奴登
切獸名熊屬足似塵鹿絶有力故有絶人之才者謂之
能能奴来切三足鱉也今於来字韻中用法士多瓌能
乃是僧似鱉耳然魏晉人作詩多如此借韻至老杜韓
退之無復此病耳壯大壯之壯牡牝牡之牡杜詩中規
模稱牡哉必壯字誤書爾魏晉人用字亦多如此蓋取
字勢易工不復問字之根源如古人書槁橋直直皆不
成字
僧宗昂住會稽能仁寺有故相寓寺中已而復相宗昂
被勅住持郎官馬子約題詩法堂壁上曰十年衰病臥
林泉鵷鷺羣飛競刺天黃紙除書猶到汝固知清世不
遺賢
義井在府東二里下為大井袤丈上設三井口以受汲
覆以大亭遇旱歲不減尤宜染練義者蓋以衆所共汲
為名今世俗置産以給族人曰義莊置學以教鄉曲子
弟曰義學設漿於道以飲行旅曰義漿闢地為叢冡以
藏暴骨曰義冡東坡先生讁黃州取諸郡所餉酒者置
一器中以觴客曰義樽近時州縣衆力共給役曰義役
皆與衆同之意又俚俗有義父母義子孫義兄弟衣加
攔曰義攔以髲作髻加首曰義髻此又不可曉也
雲門僧彦強仲皎皆能詩強且死作詩云一間茅屋元
無主付與山頭野火燒放筆而逝皎作送春長短句畢
竟年年用著来何似休歸去詩家多許之
雲門僧行持高僧也初住雍熙退院結菴西谷有詩云
快活有時無奈句遶菴長嘯兩三聲其高逸如此
雲門雲泉菴僧廣勤字行之能詩廉宜仲布嘗作墨梅
贈之勤答以詩云筆端造化如東君著物不簡亦不繁
宜仲大稱之以為非僧詩也
翟公巽參政守會稽日命工塑真武像既成熟視曰不
似不似即日毁之别塑今告成觀西廡小殿之像是也
道士賀仲清在傍親見之而不敢問
政和後道士有賜玉方符者其次則金方符長七寸闊
四寸面為符背鑄御書曰賜某人奉以行教有違天律
罪不汝貸結於當心每齋醮則服之會稽天寧萬壽觀
有老道士盧浩真者嘗被金符之賜予少時親見之
會稽志卷十九
