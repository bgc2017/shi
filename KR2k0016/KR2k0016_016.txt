會稽志卷十六宋施宿等撰
翰墨
蘭亭叙者晉右將軍會稽内史琅琊王羲之逸少所書
詩序也右軍以穆帝永和九年三月三日與太原孫
統承公孫綽興公廣漢王彬之道生陳郡謝安安石
高平郄曇重熙太原王藴叔仁釋支道林及其子凝
之徽之操之等四十有一人脩祓禊于山隂之蘭亭
酒酣賦詩製序用蠶繭紙鼠須筆書凡二十八行三
百二十四字有重者皆構别體而之字最多至二十
許字他日更書數十本終無及者右軍亦自愛重留
付子孫至七代孫智永為比丘俗呼永禪師永卒傳
書于弟子辨才辨才俗姓袁氏梁司空昂之玄孫唐
貞觀中太宗銳意學二王書帖摹搨殆盡惟未得蘭
亭凡三召辨才詰之固稱荐經喪亂亡失不知所在
後遣監察御史蕭翼微服為書生以詭辨才始得之
命供奉搨書人趙模韓道政馮承素諸葛貞等四人
各搨數本以賜皇太子諸王近臣貞觀二十三年高
宗奉遺詔以蘭亭入昭陵惟趙模等所搨者傳於世
事見何延之蘭亭記
蘭亭記凡二千一百餘言秦少游摭取以載集中此
本是也黃長睿東觀餘論䟦蘭亭記云因臨蘭亭閱
法書要錄見此記文詞繁𤨏戱為删潤但筆孏不能
好書當俟他日别寫長睿所删本不復傳矣
晁無咎跋蘭亭記始余幼時讀太平廣記見唐太宗遣
蕭翼購蘭亭叙事蓋譎以出之輒嘆息曰蘭亭叙若
是貴耶至使萬乘之主捐信於匹夫傳稱子貢詐而
全魯弦高誕而存鄭遺一言之細建二國之業猶不
可以為常以太宗之賢巍巍乎近古所無奈何溺小
嗜好而輕喪其非常之寶異於得原失信不圍而去
者矣晚多閒居頗屏世好獨于古人筆墨之遺猶愛
而不能置甚于少年喜官爵遲暮營田宅者與前論
異矣因誦白居易七德歌曰功成理定何其速速在
推心致人腹怨女三千放出宮死囚四百來歸獄復
嘆曰太宗以一旅取天下惟信爾夫不吝三千女而
放出宮自信也不約四百囚而來歸獄人信也晉捨
原何足道哉全魯存鄭利重於譎也愛蘭亭叙事小
於欺也其老而將傳至從其子求書從葬亦累矣累
物鈞病於行若太宗不累者大累者小則世將曰此
何足以論諸信不信之間士之行已亦若此而已然
則此書雖以石刻傳可寶也崇寧丙戌前冬至五日
緡東臯流憩洞李季良出之晁補之題
吳傅朋跋閻立本畫蘭亭右圖寫人物一軸凡五輩唐
右丞相閻立本筆一書生狀者唐太宗朝西臺御史
蕭翼也一老僧狀者智永嫡孫會稽比丘辨才也唐
太宗雅好法書聞辨才寶藏其祖智永所蓄晉右將
軍王羲之蘭亭脩禊叙真蹟遣蕭翼出使求之翼至
會稽不與州郡通變姓名易士服徑詣辨才朝暮還
往情意習洽一日因論右軍筆蹟悉以所携御府諸
帖示辨才相與反復折難真贋優劣以激發之辨才
迺云老僧有永禪師所寶右軍蘭亭真蹟非此可擬
藏之梁間不使人知與君相好因取以相示翼既見
之即出太宗詔札以字軸寘懷袖閻立本所圖蓋狀
此一段事蹟書生意氣揚揚有自得之色老僧口張
不呿有失志之態執事二人其一嘘氣止沸者其狀
如生非善寫貌馳譽丹青者不能辦此上有三印其
一内合同印其一大章漫滅難辨皆印以朱其一集
賢院圖書印印以墨朱久則渝以故唐人間以墨印
如王涯小章李德裕贊皇印皆印以墨此圖江南内
庫所藏簮頂古玉軸猶是故物太宗皇帝初定江南
以兵部外郎楊克譲知昇州時江南内府物封識如
故克譲不敢啓封具以聞太宗悉以賜之此圖居第
一品克譲蔡人寶此物傳五世以歸其子婿周氏周
氏傳再世其孫穀藏之甚秘梁師成請以禮部度牒
易之不與後經擾攘穀將遠適以與其同郡人謝伋
伋至建康為郡守趙明誠所借因不歸紹興元年七
月望有携此圖貨於錢塘者郡人吳說得之後見謝
伋言舊有大牙籖後主親題刻其上云上品畫蕭翼
籖今不存此畫宜歸太宗御府而久落人間疑非所
當寶有者說記
汝隂王性之銍攷古云劉餗傳記云蘭亭叙梁亂出
在外陳天嘉中為僧智永所得至太建中獻之宣帝
隋平陳或以獻晉王即煬帝也帝不之寶後僧果從
帝借搨及登極竟不從索果師死弟子辨才得焉文
王為秦王日見搨本驚喜乃貴價市大王書蘭亭終
不至焉及知在辨才處使歐陽詢求得之以武德二
年入秦王府劉餗父子世為史官以討論為已任于
是正文字尤審則辨才之師智果非智永求蘭亭叙
者歐陽詢非蕭翼也此事鄙妄僅同兒戱太宗始定
天下威震萬國尫殘老僧敢靳一紙書耶儻欲圖之
必不狹陋若此況在秦邸豈能遣臺臣世亦猥信之
何耶
按辨才所住永欣寺即古之雲門今號淳化寺有
蕭翼宿雲門東客院留題雲門二詩當是取蘭亭
時也秦晁黃三公皆嗜古於攷訂為精信而不疑
諸家所跋蘭亭叙多本延之之說吳傅朋記閻立
本畫畫亡而跋猶存立本太宗時人蓋亦親見當
時事者恐不可盡棄然劉餗所云亦殊有理當兩
存之
中書侍郎虞龢論書表云羲之為會稽獻之為吳興
故三吳之地偏多遺迹又是末年遒美之時羲之罷
會稽住蕺山下一老嫗捉十許六角竹扇出市王聊
問一枚幾錢云直二十許右軍取筆書扇扇為五字
嫗悵惋云舉家朝飡惟仰於此何乃書壊王云但
言王右軍書字索一百入市市人競市去姥復以十
數扇來請書王笑不答羲之性好鵝山隂曇&KR1619;(一作釀)
村有一道士養好鵝十餘王清旦乘小船故往意大
願樂乃告求市易道士不與百方譬說不能得道士
乃言性好道久欲寫河上公老子縑素早辦而無人
能書府君若能自屈書道德經各兩章便合羣以奉
羲之便住半日為寫畢籠鵝而歸
陶隠居與梁武帝論書啓云逸少自吳興以前諸書猶
為未稱凡厥好迹皆自向會稽時永和十許年中者
從失郡告靈不仕以後略不復自書皆使此一人世
中不能别也見其緩異呼為末年書今聖旨標題足
使衆識頓悟於逸少無復末年之譏
逸少黃庭經後題云永和十二年五月二十五日山隂
縣寫東方先生畫像贊永和十二年五月十二日書
與王敬仁曹娥碑昇平二年八月書皆誓墓不仕在
越所書班班可考換鵝乃道德經而李太白送賀季
真詩云山隂道士如相見應寫黃庭換白鵝道德經
既不傳獨黃庭至唐太宗時入御府禇遂良於中禁
西堂錄出正書目五卷第二乃黃庭經六十行與山
隂道士武韋之禍古帖散落至玄宗開元間收綴二
王書黃庭為第一豈太白在翰林嘗見之亦有所據
而云耶
十七帖凡二十七條逸少書中龍也張彦遠以為王草
書中烜赫著名帖信然自昔相傳與周益州蓋其中
間蜀事為多玩味帖語類多晚歲所作正在會稽時
也第十六條云胡母氏從妹平安故(闕)興居去此
七十也按吳置永興縣其地(闕)今之蕭山云
羲之游天台還至會稽值風月清照夕止洞庭豪詠之
末題柱其飛字有爪之形焉後人因之遂稱龍爪書
羲之為會稽獻之七八歲學書羲之從後掣其筆不脱
歎曰此兒書後當有大名獻之羲之第七子書入神
品
羲之為會稽子敬出戱見北館新白土壁白净可愛子
敬令取掃箒沾泥汁中以書壁為方丈二字晻曖斐
亹極有好勢日日觀者成市羲之後見嘆其美
僧智永章草題右軍樂毅論云樂毅論者正書第一梁
世摹出天下珍之陳天嘉中人得以獻文帝帝賜始
興王王作牧鏡中即以見示昔聞其妙今覩其真此
書留意運工特盡神妙(智永時在雲門永欣寺)
謝靈運會稽人模憲小王真草俱美靈運母劉氏子敬
之甥故靈運能書而特多王法隸草入妙
虞松字叔茂會稽人魏中書令大司農竇臮述書賦云
名微格高復見叔茂體裁簡約肌骨豐娉如空凝斷
雲水泛連鷺
孔琳之山隂人善草行書師於小王稍露筋骨時稱羊
真孔草王僧虔云孔琳之放縱快利筆道流便二王
以後略無其比但工夫太少故常劣於羊欣隸行草
入妙妻謝氏亦善書
謝敷為會稽山隠士善草隸王僧虔云敷善寫經入能
品
賀道力會稽人善草書尺牘尤美
盧綽字士裕餘姚人官至秘書學士博學有俊材工草
隸
賀朗會稽人陳秘書監書賦云賀氏曰朗雖非動人不
凡筆力猶阻學貧若宦游旅泊衣化風塵
僧法極字智永會稽人王右軍七代孫號永禪師與兄
子孝賓俱捨家入道孝賓改名惠欣初落髮時住會
稽嘉祥寺即右軍之舊宅後以每年拜墓便近因移
此寺梁武帝以欣永二人故號所住之寺曰永欣焉
(今雲門淳化寺)常居閣上臨書凡三十年所退筆頭置之大
竹簏簏受一石餘而五簏皆滿人來覓書如市戸限
為之穿穴用鐵裹之人謂之鐵門限後取筆頭瘞之
號退筆冢自製其銘又嘗臨寫真草千字文八百餘
本浙東諸寺各施一本妙傳家法精力過人隋唐間
工書者鮮不臨學禪師年百歲乃終兄智楷亦工書
智果會稽人師永禪師于永欣寺煬帝甚善之工草書
銘石甚為瘦健嘗謂永師曰和尚得右軍肉智果得
其骨
僧辨才俗姓袁氏梁司空昂之玄孫為永禪師弟子遺
書並付與博學工文琴書碁畫皆得其妙每臨禪師
書逼真亂本於方丈梁上鑿闇檻以貯蘭亭年八十
餘猶每日於窗下臨學數徧其老而篤好也如此
虞世南字伯施餘姚人其書得大令之宏規同郡智永
善學王右軍書世南師焉妙得其體由是聲名籍甚
及其暮齒加以遒逸太宗謂世南有出世之才遂兼
五絶書翰居一焉隸行草書入妙
孔侃字敬思官大司農愉字敬康官車騎將軍居會稽山
書賦云敬思敬康二孔殊芳思行則輕利峭峻類驚
虬逸駿康草則古拙鬱紆如落翮摧枯
謝藻字叔文會稽人官中書侍郎書賦云叔文法鍾纖
薄精練用筆雖巧結字未善似漸陸之遵鴻等窺巢
之乳燕
丁潭字世康會稽人官散騎常侍書賦云反古不忘吾
推世康似無逸少如稟元常猶落堯階之蓂莢掇秘
府之芸芳
劉廞字季舒會稽人為光禄大夫書賦云季舒纖勁循
古有體遇稀難評唯署二啓
賀知章字季真會稽人善隸草嘗與張旭游于人間凡
人家好廳館好墻壁及屏障或忘機興發落筆數行
如蟲篆飛走雖古之張索不如也好事者供其牋翰
共傳寶之書賦云湖山降祉狂客風流落筆精絶芳
詞寡仇如春林之絢彩實一望而寫憂今存草書一
帖云湖東只因種蓮四十步間遂不生(闕)豈不相宜
耶菓珍紫蓴適我願也(闕)下稍止赤精服七八過
前後有米元章小楷題識禮部尚書尤延之刻置天
台郡齋政和間秘書黃長睿嘗見張長史帖十字云
賀八清鑑風流千載人也長睿跋云沈吟此語恍若
季真在目長史此帖不獨草聖可賞也
徐浩字季海越州人唐肅宗立由襄陽刺史召授中書
舍人兼尚書右丞四方詔令多出浩手遣辭贍敏而
書尤精帝喜之寵冠一時始浩父嶠之善書以法授
浩益工嘗書四十二幅屏八體皆備草隸尤工世狀
其法曰怒猊抉石渴驥奔泉浩有論書一篇及古迹
記傳於世
王右軍書家譜在山隂縣王氏越州教授王渙之以書
抵芾具云有此書
王獻之已復此節帖在朝請大夫新昌石元之家關景
仁屢見之嘗模石芾見臨兩本字體精妙
洪元眘集右軍越州字碑真迹在越州僧正子文處嘗
通書許借未果託提刑喬執中携去質看亦不肯出
欲公幹至越會家難不果去今要度牒易
虞世南枕卧帖雙鈎唐模在朝奉大夫錢塘關杞處上
有儲氏圖書古印關嘗謂芾曰昔越州一寺修佛殿
于梁棟内龕藏一函古摹數十本所可記者王右軍
十七帖世南枕卧帖十鬭九帖褚遂良奉書寧帖上
皆有儲氏圖書字印致工精絶毫髮乾濃畢備關與
僧善購得枕卧十鬭九奉書寧三帖
虞世南書經在越州上虞
右自王右軍書家譜以下五條見米禮部書史寶章
待訪錄
顔魯公與夫人帖一幅米元章書史云夫人當是其㛐
在王銑家後有黃魯直等跋帖破碎過半今在府城
故司馬泰州儼家
李陽冰小篆二十四大字在直華文閣陸公游家蓋先
師所藏
李後主與徐鉉帖在王編修銍家凡數紙所謂小字如
聚鍼鐵者
亞栖書在開元寺僧房亞栖筆法雖前輩或有異論然
今閣下所刻(闕)古帖有
之(闕)唐名迹也
碑刻
秦頌德碑丞相李斯小篆史記始皇三十七年上會稽
祭大禹望于南海立石刻頌德二世元年春行郡縣
至會稽盡刻始皇所立刻石石旁著大臣從者名以
彰先世成功盛德其文曰皇帝休烈平一宇内德惠
攸(板本作脩)長三十有七年親巡天下周覽遠方遂登會
稽宣省習俗黔首齋莊羣臣頌功本末事迹追首高
明秦聖臨國始定刑名顯陳舊章初定法式審别職
任以立恒常六王專位貪戾慠猛率衆邦(板本作自)強
暴虐恣行負力而驕數動甲兵隂通間使以事合從
行為辟方内飾詐謀外來侵邊遂起禍殃義威誅之
殄熄暴悖亂賊滅亡聖德廣密六合之中被澤無疆
皇帝并宇兼聽萬事遠近畢清運理羣物攷驗事實
各載其名貴賤並通善否陳前靡有隠情飾省宣義
(徐廣曰省一作非)有子而嫁倍死不貞防隔内外禁止淫佚
男女潔誠夫為寄豭殺之無罪男秉義程妻為逃嫁
子不得母咸化廉清大治(闕)俗天下取風蒙被休經
皆遵度軌和安敦勉莫不順令黔首修潔人樂同則
嘉保太平後敬奉法常治無極輿舟不傾從臣誦烈
請刻此石光垂休銘
越絶云秦皇東游之會稽以正月甲戌到大越舍
都亭取錢塘岑石長丈四尺南北面廣六尺三寸
東面廣四尺西面廣尺六寸刻于越東山上其道
九曲去越二十一里水經云秦始皇登稽山刻石
記功尚在山側梁書竟陵王子良為會稽太守范雲
為主簿以山上有始皇石刻三句一韻多作二句讀
之並不得韻又有字皆不詳雲夜取史記讀之明日
登山讀之如流張守節史記正義云會稽刻李斯書
其字四寸畫如小指圓鐫今文字整頓是小篆也姚
令威叢語云嘗上會稽東山自秦望山之巔並黃茅
無樹木復自小徑别至一山俗名鵝鼻山山頂有石
如屋大插一碑於其中文皆為風土所剥隠約就碑
可見缺畫如禹廟没字碑之類不知此石果岑石
歟非始皇之力不能插於石中此山險絶罕有至
也紹興二十八年王詹事十朋為簽書判官莫舍
人濟教授府學梁寺丞安世為會稽尉用令威所
記銳意搜抉三公各賦三十四韻以紀其事王公
詩序云秦誦德碑世傳在秦望山莫知所在教授
莫子齊好竒嗜古搜訪甚力有言在何山者莫以
語十朋何山見圖經在秦望東南疑其真秦望十
朋語縣尉梁次張勸其親往梁慨然而行命工登山
梁得之碑石僅存字磨滅已盡墨片紙而還作詩具
記始末因次其韻且記吾三人好事之癖永以示後
人莫公詩叙云秦會稽石刻唐人如張守節司馬貞
皆嘗援以證史記紹興初舅氏姚令威删定登山弔
古見碑石猶存後二十餘年分教是邦以語簽判王
龜齡勉邑尉梁君求之則石已缺字不可見矣以詩
記其事龜齡既賡以濟首發其端書以示濟按會稽
秦頌德碑凡二百九十六字視秦世泰山之罘諸刻
獨此碑字為最多唐李嗣真云斯小篆之精古今妙
絶秦望諸山及皇帝玉璽猶千鈞強弩萬石洪鐘豈
徒學之宗匠亦是傳國之遺寶周越法書苑猶載封
禪碑數十字而已至歐陽公趙德父集錄天下金石
遺文殆盡亦不復有秦望山碑姚令威紀鵝鼻山頂
石屋所插一碑今石屋故在碑蓋無有梁次張所摹
片紙指為秦碑乃在何山其去鵝鼻尤為隔絶盡記
本末以俟後之君子
禹廟窆石遺字直寶文閣王順伯復齋金石錄定為漢刻
齊石佛像銘十八字曰齊永明六年太歲戊辰於吳郡
敬造維衛尊像筆法亦工在會稽石佛妙相寺
桐栢山金庭館碑沈約造兒珪之正書永元三年三月
石已亡系地云在嵊縣東七十二里本觀内據記稱
永泰中定居桐栢嶺因地名建館曰金庭館命置道
士十人而已為之首蓋道士自叙之言非約所撰其
謂之造者疑如後世立碑之類爾今碑本朝重刻
隋禹廟碑史陵所書張懷瓘書斷稱陵書高古褚遂良
嘗師焉趙德父金石錄謂此碑文字磨滅隠隠可辨
筆法精妙不減歐虞姚令威叢語名為禹廟没字碑
吳興施宿來佐此府命工椎拓刮磨垢蝕得二百二
十有四字乃為碑譜刻寘祠下
唐虞世南碑訪碑錄云虞世南書系地云貞觀二年立
在會稽南二十里龜趺猶存碑已亡矣
虞荷碑永興公世南撰釋某書貞觀六年大中大夫致
仕其年卒于會稽石不存
越州龍泉寺碑虞世南撰布夜董尋重書沙門好直篆
額大周天授二年竪太和八年再修建碑在餘姚縣
今亡矣寺有重刻碑
周密州司馬康遂誠墓誌行書小字無書撰人姓名則
天長壽三年三月窆於離渚山
賀知章二告一延和元年八月加階告四門助教擬宣
義郎一開元四年八月起居郎舊在天長觀今徙至
府學
龍瑞宮記賀知章撰並正書刻于宮後葛仙公煉丹井
側飛來石上漫滅僅存宮内有重刻本
高行先生徐師道碣開元十一年四月姚奕序賀知章
銘子嶠之正書僅餘碎石四片十不一存陷府治廳
壁
香嚴寺碑康希銑撰徐嶠之正書篆額開元十一年六
月立碑在諸暨薦嚴寺
秦望山法華寺碑李邕撰并行書篆額開元二十三年
十二月八日建在天衣寺
孔子弟子贊明皇源乾曜盧從愿李抗元行冲張嘉貞
宋璟陸餘慶姚元崇蘇頲裴灌撰
康廷告徐浩行書天寶十二載三月石不存
太子率更令康君碑
宇文顥山隂述天寶十五載寶公衡記史懷則分書并
篆額其略云天寶甲午夏四月宇文顥莅山隂一年
而成其佳政二年而號為樂土石不存
大理少卿康公夫人河間郡君許氏墓誌王壽撰禇庭
誨正書夫人蓋康珽之妻祖敬宗以天寶六載葬于
蘭亭
休光寺真法師行業贊寺在餘姚縣今名九功天寶十
五載王燧文洪元眘集王右軍行書石不存
玄儼律師戒壇碑萬齊融撰徐浩正書篆額天寶十五
載六月建在天衣寺
徐浩先塋題記大歷九年十月浩正書刻于高行先生
徐師道碑隂石不存
山隂縣額三字舊傳徐浩書或謂學王右軍書而工者
非浩所及丹陽葛蒙勒石在縣治
康希銑殘碑大歷十二年顔真卿撰并正書舊在山隂
離渚今在府治廳壁通判府事施宿又得二十餘字
于民間併陷寘焉
丞相神道殘碑訪碑錄云篆額三字遺文一百九十字
顔書在山隂縣今皆不存亦莫知丞相為何人
康府君碑并隂皆不存碑隂上列伯顯貞伯遂誠父德
言叔希銑叔(闕)五人各有官位中列堂兄四人堂弟
九十下列男泚液令初令望泳五人德言即率更令
有徐浩所書墓碑嗣子珽又有大理少卿康公夫人
許氏墓志云有子泚液令初令望泳則此碑蓋康珽
碑也夫人碑載珽正為少卿不及送葬府君正碑既
亡所終官不復可攷碑隂拓本猶有存者王順伯錄
其碑始得具載本末然遂誠有墓誌希銑有顔魯公
書碑康氏在一時亦盛矣
太子率更令康君碑徐浩正書篆額九字云大唐故康
府君墓誌銘環以十二相屬石在山隂之離渚紹興
間里正病官司拓本之煩斷仆田間
徐浩書經在上虞下蓋山石不存
南鎮會稽山永興公祠堂碣貞元元年四月羊士諤撰
韓杍材書韓方明篆額
大覺禪師國一影堂碑崔元翰撰羊士諤正書貞元九
年二月八日石在府城大慶寺碑作嘉祥寺
貞元題名在府治卧龍山磨崖所刻貞元乙已歲十一
月九日
復禹衮冕并修廟記元和三年十月崔及撰馬稹正書
篆額十二字在禹廟今名告成觀
薛苹禹廟祈雨唱和詩薛苹及和者崔述等十七人共
十八詩豆盧署正書刻於復禹衮冕碑之隂
建南鎮碣記孟簡撰陳構正書元和十年七月
禹廟題名張良祐孟簡等十一人元和十年三月二十
七日祭南鎮謁禹廟畢至寺
崔詞謁禹廟詩杜專正書陳章甫序釋惠通分書開元
二十載孟秋宋之問詩附元和十一年八月陳翺書
又題名二人去年同遊今年不到張良祐孟存七又今
年續到同遊鄭逌元和十一年四月三日記後又題
奉使續到劉茂孫
庾肩吾孟簡禹廟詩謝楚行書元和十一年八月二十
六日
禹穴碑鄭昉撰元稹銘韓杍材行書陸洿篆額寶歷景
午秋九月作後有太和元年八月三日中山劉蔚續
記二行在龍瑞宮
禹穴碑隂元稹并僚屬十一人官位名氏并拜禹廟詩
一首後有章草一行
元威明春分投簡陽明洞天詩王璹分書劉蔚篆額太
和三年正月十五日立石龍瑞宮
越州衙前總管杜義墓誌沙門東乂述太和三年四月
二十四日葬淳熙壬寅呂氏營葬紹興府九里得此
塼誌㩦歸諸暨
白居易繼春分投簡陽明洞天詩王璹分書太和三年
八月十五日
故呂氏道場寧賁禪師塔銘范的撰并行書沙門潭鏡
八分書額八字太和五年九月建塔在山隂縣昭福
寺
李紳題法華寺詩趙德父金石錄云法華寺詩唐越州
刺史撰其後自序題云太和甲寅歲遊寺刻詩于壁
詳自序所言似紳自書然以端州題名較之字體殊
不類甲寅太和八年也
修龍宮寺碑浙江東道都團練觀察處置等使中散大
夫檢校左散騎常侍兼越州刺史御史中丞李紳撰
行書篆額無姓名太和九年四月二十五日建在嵊
縣
古羅漢塔記沙門知白述王辭正書開成二年丁已九
月八日咸通七年七月二十日再建立在餘姚縣
戸曹齊饟墓誌蔣璟撰正書無姓名開成三年四月窆
于會稽笥山之南原石不知所在
奚奬書尊勝經小字闕多開成四年十二月十七日建
在餘姚龍泉寺
開元觀夏尊師墓誌何得一述正書無姓名尊師名季
昌會昌元年二月分宮于陶朱峰東北長山之極原
屬諸暨縣
奚奬書尊勝經行書序正書經會昌元年六月二十七
日建前昭義軍節度要藉試右監門率府兵曹參軍
上護軍奚奬書在戒珠寺
靈應廟碑前進士呂確書會昌元年辛酉歲建已月十
五日乙夘記廟在錢清鎮賜額靈助近歲修廟得之
土中今寘祠下
京兆阿史那夫人墓志會昌二年十二月山人陳儉述
石在府城
五大夫市新橋記余球述周授行書會昌三年月屬無
射二十有九日建石不存
賜李褒改大中禹跡寺勅無歲月當是大中年間碑在
本寺
勅大中聖壽院額六字又題散騎常侍充集賢殿學士
兼判院事柳公權書十八字於其旁皆公權書院有
刻石本
勅戒珠寺記趙璘撰貝靈該分書并篆額四字咸通三
年正月二十五日
平察微墓誌咸通三年八月窆于陶朱鄉赤山之崗名
(闕)字察微實漢相平公之遠裔也石在諸暨縣
大慶寺衆尼粥田記裴澹述王隋正書咸通三年十月
二十七日後有田段四至
越城劉府君墓誌楊珪撰咸通十年已丑歲十一月窆
于易俗鄉山亭諸暨縣
大慶寺復寺記貝靈該分書并篆額咸通十一年二月
二十日刻
王鋗書尊勝經咸通十三年八月聞人銖造戒珠寺
王修已書尊勝經正書小字咸通十五年歲次甲午三
月丁亥禹跡寺
董府君墓誌祝知微撰正書無姓名誌云唐故浙東都
團練使右廂兵馬司銀青光禄大夫檢校國子祭酒
行處州司馬兼侍御史上柱國濟隂董府君墓誌乾
符四年十月二十五日窆石不知所在
平陽霍夫人隴西李氏墓志任遐述乾符六年建子月
窆于犠溪里楊公山之陽
候官令魏容墓志袁(闕)述中和元年十月卒
景福元年題字在府城天王寺山
王右軍祠堂記從十一代孫師乾撰晉故右將軍會稽
内史瑯琊王府君祠堂碑銘正書并額四字系地云
范的書碑無書人姓名歲月趙德父金石錄附唐末
在府城蕺山戒珠寺
雲門寺畫華嚴經變相讚馬鴻篹田琦分書碑無歲月
吳越忠懿王詩丁未歲仲冬自丹丘歸國由南明川禮
瑞像因抒二十八字熙寧已酉刻石
錢忠懿王二書付長老重曜有吳越國印刻石在雲門
净雲菴
求遺書
本朝崇文總目為書三萬六百六十九卷嘉祐中從左
正言秘閣校理吳及之請下詔購遺書每一卷支絹一
疋五百卷與文資自是獻書者甚衆及高麗來朝亦數
獻書至宣和中册府所藏充牣棟宇而禁中藏書尤盛
設官校勘謂之御前書籍中更變故喪亡略盡至高宗
巡幸至吳中雖祖宗謚號亦亡之但稱廟號建炎三年
因攷求字訓而有司言止有廣韻俟求訪得集韻乃可
盡見其散亡乃至于是紹興十三年始建秘書省於臨
安天井巷之東仍詔求遺書於天下首命紹興府錄朝
請大夫直秘閣陸宰家所藏書來上凡萬三千卷有竒
時置局於班春亭命新信州教授虞仲(闕)新江東安撫
司准備差遣陸淞等數人校勘書手百餘人再閱歲乃
畢今四庫所藏多其本也先是有布衣諸葛行仁亦會
稽人進所藏書八千五百四十六卷賞以官實紹興五
年六月也陸氏書幾倍之時秦檜當國以其嘗為李光
所薦故不復議褒錄
藏書
越藏書有三家曰左丞陸氏尚書石氏進士諸葛氏中
興秘府始建嘗于陸氏就傳其書而諸葛氏在紹興初
頗有獻焉可以知其所蓄之富矣(二事見求遺書門尚書則石公公弼也)
陸氏書特全於放翁家嘗宦兩川出峽不載一物盡買
蜀書以歸其編目日益鉅諸葛氏以其書入四明子孫
猶能保之而石氏當尚書亡恙時書無一不有又嘗纂
集前代(闕)器為圖記亦無一不具其後頗弗克守而從
子大理正邦哲盡以金求得之於是為博古堂博古之
所有衆矣其冥搜遠取抑終身不厭者後復散出而諸
孫提轄文思院繼曾稍加訪尋間亦獲焉三家圖籍其
二氏嘗更廢遷而至今最盛者惟陸氏初荆國王文公
臨川人其從諸孫實來暨陽今為直寶文閣厚之平生
澹泊無他好獨好聚金石刻甚于嗜欲又特精鑒故所
得尤多自三代彛鼎欵識秦漢以降碑篆銘碣縣厓斷
壁題字紀績收刓補闕整緝漶滅皆大備於所著復齋
金石錄家世有右軍繭紙建安帖尤所寶惜常以自隨
其他汗牛充棟矣迨及晚年遂謂無可欲者蓋愛之專
有之又豐世共知之當自為一家云
會稽志卷十六
