會稽志卷十五宋施宿等撰
相輔
杜衍字世昌山隂人也幼孤及長舉進士為揚州觀察
推官知平遙縣積遷至為戸部副使進天章閣待制
出知荆南府涉河北都轉運使遷樞密直學士知天
雄軍召拜御史中丞會有詔與三司使副擇吏人能
否有揚語於外曰衍奏請盡黥諸吏吏僅千餘人詣
衍第諠譁明日入對願窮治即推吏首惡抵於罪衍
出知永興軍遷龍圖閣學士知并州又徙永興以刑
部侍郎同知樞密院事遂為吏部侍郎樞密使范仲
淹嘗出衍門下時為參知政事數争事上前衍無愠
色而仲淹益敬服之會契丹婿劉三嘏避罪來歸邊
臣欲以官縻之諫官亦有請衍謂不可生事還之四
年拜同中書門下平章事兼樞密使集賢殿大學士
衍為相革弊事以修綱紀尤抑絶僥幸凡内降恩澤
者一切不與每積至十數必面納之由是僥幸寖不
說衍善決大事初邊將議欲大舉以擊夏人韓琦亦
以為可舉衍争以為不可兵後果不得出契丹與夏
人争銀甕族大戰黃河外而雁門麟府皆警范仲淹
使河東欲以兵從衍以為契丹必不來兵必不可妄
出後契丹卒不來其婿蘇舜欽監進奏院祠神為御
史劾奏又集賢校理王益柔作傲歌語涉指斥欲下
御史按罪衍謂羅織獄今起都下矣執不可又諫官
孫甫言丁度面求進用請屬吏衍不為置對又范仲
淹富弼偕出宣撫言者遂攻之仁宗欲罷二人而衍
又執以為不可遂疑其朋黨以尚書左丞出知兖州
衍為相凡百日而罷去明年以太子少師致仕累遷
太子太師封祁國公卒年八十贈司徒兼侍中謚曰
正獻
孫沔字元規會稽人也中進士補趙州司理參軍為人
明敏果敢有材稍遷監察御史裏行景祐元年章獻
太后服未除而禮官請用冬至日册后沔奏請俟祥
禫别擇日出知衡山縣上書言時事以切直貶監衡
州酒稅移通判知處州遷監察御史又知楚州召為
右正言遷提點兩浙刑獄陜西轉運使居兩月即以
天章閣待制為都轉運使知慶州遷龍圖閣直學士
又遷樞密直學士知明州移知秦州仁宗勉以邊事
對曰秦州不足憂陛下當以南方為憂明日官軍以
敗聞遂以沔為荆湖江西廣南安撫使未幾副狄青
宣撫賊平遷給事中知杭州召兼樞密副使契丹使
請觀太廟樂沔折之曰廟樂皆歌詠祖宗功德使人
如能留助吾祭乃可觀使遂不敢復請張貴妃薨追
册為皇后命沔讀册故事正后翰林學士讀册沔既
位右府力辭之不從及至柩前乃曰此册臣沔讀則
可樞密副使讀則不可置册而退時相取而讀之遂
求罷職以資政殿學士知杭州遷大學士移知青州
又遷觀文殿學士知并州在杭治姦僧猾民不少貸
怨謗紛起卒以御史彈奏責寧國軍節度副使復光
禄卿分司南京會恩除知濠州以禮部侍郎致仕韓
琦作相薦之起為資政殿學士知河中府又以為觀
文殿學士知延州道卒年七十一贈兵部尚書諡威
敏
陸佃字農師山隂人受經於王安石熙寧三年應舉入
京適安石當國首問新政佃曰法非不善但推行不
能如初意故反病民如青苗是也擢甲科授蔡州推
官初置五路學官選為鄆州教授召補國子監直講
王雱用事好進者至崇以師禮佃待之如平日以是
在太學七年不徙官修定說文得入見神宗方議大
裘佃考禮以對帝悅用為詳定郊廟禮文官時同列
皆侍從獨以光禄丞居其間加集賢校理崇政殿說
書進講周官帝稱善始命先一夕進藁同修起居注
官制行擢中書舍人給事中哲宗立法安石之黨士
多諱變所從會安石死佃率諸生哭而祭之識者嘉
其無向背遷吏部侍郎以修譔神宗實錄徙禮部數
與史官范祖禹黃庭堅争辨大要多不肯詆安石庭
堅曰如公言蓋佞史也佃曰盡用君意豈非謗書乎
以龍圖閣待制知潁州徙知鄧州江寧府甫至即省
安石墓紹聖初治史罪落職知海州復集賢殿修譔
移知蔡徽宗即位復為吏部侍郎上疏曰人君踐祚
要在正始正始之道本于朝廷近時學士大夫相傾
競進以善求事為精神以能訐人為風采以忠厚為
重遲以静退為卑弱相師成風莫之或止正而救之
實在今日神宗延登真儒立法制治而元祐之際悉
肆紛更紹聖以來又皆稱頌夫善續前人者不必因
其所為否者賡之善者揚焉願咨謀仁賢詢考政事
惟其當之為貴則大中之政也遷吏部尚書拜尚書
右丞佃執政持論多近恕每欲參用人才尤惡奔競
嘗曰天下多事則須不次用人苟安寧無事時人之
才無以大相遠但當以資歴序進少遲緩之則士知
自重矣又曰今天下之勢如人大病向愈當以藥餌
輔養之須其安平苟為輕事改作是使之騎射也轉
左丞御史論呂希純劉安世復職太驟請加鐫抑且
欲更懲元祐餘黨佃為帝言丐勿窮治乃下詔申諭
揭之朝堂䜛者用是詆佃曰佃名在黨籍不欲窮治
正恐自及耳遂罷知亳州數月卒年六十一紹興初
追復資政殿學士佃著書二百餘卷埤雅禮象諸書
今傳於世
陳過庭字賓玉山隂人中進士第政和中為祠部吏部
右司員外郎使遼過庭初名揚庭辭日徽宗改名焉
時或傳遼主苦風痺又箭損一目過庭歸證其妄且
勸帝飭邊備遷太常少卿起居舍人宣和二年進中
書舍人纔七日遷禮部侍郎又遷御史中丞兼侍讀
睦寇竊發過庭言致寇者蔡京養寇者王黼竄二人
則寇自平又朱勔父子本刑餘小人交結權近竊取
名器罪惡盈積宜昭正典刑以謝天下由是罷知蘄
州旋謫海州團練使黃州安置三年得自便欽宗立
以集英殿修撰起知潭州未行以兵部侍郎召在道
除中丞初入見帝諭以國家多難每事當悉意盡言
於是節度使范訥丐歸環衞過庭因言自崇寧以來
建旄鉞者多不由勲績請除宗室及將帥立功者餘
並如訥例又乞辨宣仁后誣謗姚古擁兵不援太原
陳其可斬之罪七竄諸嶺表進禮部尚書擢右丞中
書侍郎議遣大臣使金人耿南仲以老聶昌以親辭
過庭曰主憂臣辱願效死帝固遣南仲昌及城陷過
庭亦行因被留不還建炎初以資政殿大學士提舉
太平觀四年六月薨於金而明年贈開府儀同三司
謚曰忠肅
李光字泰發一字泰定上虞人少入太學登崇寧五年
進士第調衢州開化縣令知平江府常熟縣朱勔方
以花石得幸勢焰薰灼光不為屈械繫其奴勔怒監
司為移光知吳江以避之光挺挺自若勔亦不能害
也宣和二年召為太常博士五年遷司封員外郎因
進對極論時事語及用事大臣黜知桂州陽朔縣明
年召為司勲員外郎遷符寶郎金犯塞徽宗已有東
幸意當國者不知計所出光慨然建白以謂為今之
計惟傳位東宮則敵氣自沮欽宗即位擢右司諫光
首論宦官譚稹梁方平喪師辱國梁師成締交蔡京
王黼表裏蒙蔽罪皆當誅遷侍御史極論蔡攸朱勔
姦惡請正典刑有彗出寅艮間議者謂外裔滅亡之
證光言春秋書災異以戒人君不聞歸之外裔所論
尤激切疏奏耿南仲力排之謫汀州監酒稅建炎三
年高宗自臨安移蹕建康以宣為藩屏除知宣州光
到郡乃繕城池聚兵糧籍諸縣之鄉兵謂之義社南
陵有水軍叛光遣騎兵銜枚夜擊之賊潰十一月金
人奪馬家渡南牧郡縣皆不能支光獨力修守備金
人不敢入境四年盜戚方破寧國傅城下光設牙帳
于南壁躬撫士卒賊分兵百道來攻光隨宜應之凡
被圍二十八日援兵至解去除徽猷閣待制知臨安
府徙婺州入為吏部侍郎上疏乞車駕親征漸圖興
復進吏部尚書大將韓世清本苗傅黨久駐宣城至
擅發倉庫招聚捕逃拒朝命不受光請先其未發除
之授淮西招撫使親授密指遂假道擒世清以歸除
端明殿學士知建康府大臣為都督有所施設光不
以為是大臣方怙權不聽光上疏辨論且請去徙知
湖州平江府召為禮部尚書復以舊職知台州改温
州又徙洪州以吏部尚書召遂除參知政事秦檜新
得政藉光舊望以鎮服中外時金方通和檜欲稍撤
淮甸武備光極言立國不可去兵檜以為害和議爭
於上前光毅然不撓因丐去章九上除資政殿學士
知紹興府檜嗾言者攻之改提舉臨安府洞霄宮安
置藤州瓊州昌化軍紹興二十五年内徙郴州二十
八年檜死始以南郊赦恩復官聽自便行至蘄州卒
年八十三追復資政殿學士謚莊簡初光過宋都從
劉安世講學得精微故於死生禍福之際無所屈撓
初在鄉里聞趙鼎南遷頗戚戚謂鄉人曰若光得謫
命即日青鞋布襪行矣卒蹈其言及再涉瘴海處之
怡然在瓊寓居雙泉蘇軾所常游也自號博物居士
日講周易一卦因著易傳十卷行于世子孟博年二
十四中紹興五年進士第三人從光遠謫卒於瓊
姚憲字令則父舜明仕至徽猷閣待制别見兄宏寬皆
以博學知名憲以父任補承務郎監臨安府糧料院
秀州海鹽縣丞歴衢州龍游宣州宣城縣丞知臨安
府仁和縣車駕駐蹕臨安仁和為赤縣事尤煩劇憲
資敏強日未晡吏己散去獄為之久無繫囚秩滿監
進奏院知秀州秀之土豪錢安國居大澤中重湖深
阻舍匿亡命為奸盜州縣莫敢詰憲至部擒安國及
其主黨窮治置于法焚其巢穴州里遂安浙西大水
蘇常為甚憲請輸粟萬斛以賑之上嘉其能賜勅書
奬諭除提舉浙西常平茶鹽公事遷提點刑獄又以
直秘閤知平江府時羣盜毛鼎等出没海道為商賈
居民之害名捕弗獲朝命專以属憲不數月悉禽之
除兩浙轉運判官進直敷文閤知臨安府再進直顯
謨閤入權戸部侍郎改權工部侍郎兼臨安府少尹
兼權給事中真拜工部侍郎賜同進士出身為左諫
議大夫御史中丞皆兼侍讀自權工部侍郎至是皆
不出一歲間其超擢如此遂拜端明殿學士簽書樞
密院遷中大夫參知政事監修國史俄以端明殿學
士提舉江州太平興國宮又落職南康軍居住起提
舉江州太平興國宮知太平府未行徙泉州復端明
殿學士知江陵府卒年六十三其在江陵前帥頗厲
威嚴治盜不稍貸憲繼其後嘗語客曰故帥得賊則
殺不復窮竟奸盜屏迹自僕至獲盜少付之有司在
法當誅者初未嘗輒貸一人而羣盜已稍出矣僕平
居雖雛卵不敢妄殺今寧以疲輭不勝任去安忍濫
及無辜哉人以此益推其長者
侍從
姚勔字輝中山隂人舉進士第歴永康令重親猶在父
母每以榮其親為言勔乃請納禄以太子中允致仕
遇郊封父母父母請回官封及勔祖父母特從之元
祐初召為秘書丞太常丞右正言數日為左正言奏
御史中丞趙君錫雷同俯仰無所建明遷起居舍人
再遷起居郎中書舍人改寶文閤待制國子祭酒請
外以本職知明州紹聖初言者論其阿附呂大防范
純仁謫知信州論不己落職以奉議郎主管杭州洞
霄宮再貶水部員外郎分司南京卒勔以孝行著每
省先墓素衣步出城門且行且霣涕至墓見者為之
感動
顧臨字子敦會稽人中說書科為國子監直講遷館閤
校勘同知太常禮院受詔編修經武要略臨喜論兵
神宗召問兵學臨對兵以仁義為本出權湖南轉運
判官提舉常平廣惠倉議事戾執政意罷去尋除同
判武學進集賢校理開封府推官出知潁州入為吏
部郎中秘書少監以直龍圖閣為河東轉運使元祐
二年擢給事中時軍器少監蔡碩得罪臨論其兄確
失教確坐貶知安州朝廷事回河拜天章閤待制河
北都轉運使知制誥蘇軾等言臨封駁論議有古人
風宜留置左右不報臨至部請因河勢回使東流復
召為給事中遷刑兵吏三部侍郎兼侍讀為翰林學
士紹聖初以龍圖閣學士知定州徙應天河南府中
人梁惟簡嘗祇事宣仁閤得罪過洛轉運使郭茂恂
徇時宰意劾臨與宴集奪職知歙州尋斥饒州居住
徽宗即位追復元職臨元祐末睹時事一變語待制
姚勔曰安得還鄉食煮鵝炙鰌子已而果俱貶人歎
其先識
石公弼字國佐新昌人舉進士調衛州司法參軍漣水
丞知廣德縣召為宗正事主簿入見言朝廷比日所
為直詞罕聞頌聲交至未有為陛下廷争可否者願
崇忠正以消䜛佞通諫諍以除壅蔽徽宗善之擢監
察御史進殿中侍御史大觀初除右正言遷左司諫
公弼初名公輔改賜今名太史保章正朱汝楫冐俸
得罪内侍失察者皆不坐公弼言是皆矯稱詔旨安
得勿論由是並置罪遷侍御史言蘇杭造作局盛請
革技巧稍罷進奉帝納之徙太常少卿起居郎遂拜
御史中丞執政言國朝未有由左史為中執法者帝
曰公弼嘗為御史矣水官趙霆開直河議已而決壊
鉅鹿法當斬霆善交結但削一官猶為太府少卿公
弼論為失刑乃出霆京西轉運使遂劾蔡京罪惡昭
著章數十上京罷相猶提舉實錄公弼復言京盤旋
輦轂無去志願持必斷以銷後悔竟謫京杭州公弼
進兵部尚書兼侍讀尋以樞密直學士知揚州改襄
州京復輔政陷以深文責秀州團練副使台州安置
遇赦還卒從弟公揆字道任高宗時為侍御史極論
樞密使秦檜朋比章亦十餘上檜再相遂坐廢終于
家
傅墨卿字國華山隂人以大父恩補太廟齋郎嘗為蘄
州蘄水揚州江都縣尉歴知池州壽春府入朝為庫
部駕部員外郎實錄院修撰徙大理卿將作監擢起
居舍人中書舍人遂拜翰林學士給事中宣和四年
以禮部尚書持節册立高䴡王楷有功還賜同進士
出身進龍圖閤學士靖康元年春為京城東壁守禦
使出知舒州提舉杭州洞霄宮建炎中守正奉大夫
致仕嘗奪職至是追復墨卿比凡三至高䴡初為書
狀官中為副最後為使其為使時所過郡縣輒為守
令道上德意以寬宥為務罪囚及當死者多得減釋
官吏有責罸編置亦貸除之高麗至今有廟祠初墨
卿尉江都往來山陽深為節孝處士徐積所知或問
積所為知墨卿者曰方欽聖昇遐楚之官吏寓客皆
集服臨郡庭下惟傅尉容稱其服吾是以賢之
姚舜明字廷輝嵊縣人舉進士為相州臨漳主簿登州
平牟令知平江府崑山秀州華亭二縣後為河東經
略安撫司幹辦公事宣和二年冬盜發睦州青谿連
陷杭睦衢婺處歙六州以舜明通判婺州遂權州事
招集流亡兵數千人穿賊境以入郛晨登義烏門治
城壁飛矢雨集舜明親率從兵以石擊賊既而引兵
出戰賊遂大潰又賊帥洪載衆四十萬據處州不下
舜明訪得其母妻令載所厚范淵往諭禍福載即解
甲來降平賊之功于時為冠除直秘閤提點兩浙刑
獄又為福建路提舉公事欽宗即位擢監察御史偽
楚之變舜明挺節不汚高宗初除知衢州尋為提點
江南東路刑獄公事建炎三年冬有旨與防遏司措
置盜賊屯於信州除知江州兼本路安撫制置使李
成擁衆三十萬至城下舜明布列將士召募敢死晝
夜接戰賊衆斃踣不可勝計又開門奮擊生擒其將
王林等賊攻益急舜明輒以計襲破其營池州安撫
大使呂頥浩率楊惟忠王變巨師古銳欲解圍會師
古兵敗援路遂絶經冬及春飢餓枕籍將士至食妻
子終無有降賊意及力益困遂舉兵決戰大破賊寨
以出時議謂舜明藐然孤壘制賊橫潰使不轉入東
南其功居多頃之召為右司員外郎除直龍圖閤發
運副使還為左司郎中復以秘閣修撰充江淮荆浙
都督府隨軍轉運使除權戸部侍郎曹成馬友據湖
湘間反側未定命舜明往招撫遂以二賊入朝韓世
忠劉光世駐軍江上朝廷以舜明計臣俾置司建業
以總經費調發犒賞百須以給總領之置自兹始丐
閒除集英殿修撰提舉江州使太平觀進徽猷閣待
制卒子宏寬皆博學強記知名於時著書數百卷暮
子憲參政事贈舜明太師
張宇發字叔光會稽人舉進士調和州含山主簿温州
瑞安河南府登封兩縣丞監炒造丹粉所京東排岸
司靖康初元以李綱薦召對除都官員外郎金人再
犯闕詭執和議要大臣宣諭兩河上以命聶昌耿南
仲皆辭惟中書侍郎陳過庭請行於是宇發為副拜
徽猷閣待制已而分過庭往河北而宇發往河東會
金情中變駕北狩兩人皆已銜命在道遂縶留異域
聲問阻絶紹興十三年前禮部尚書洪皓還朝言宇
發自蔚州殁於雲中皓見其櫬旅寄荒寺㩦至燕山
授僕人徐禹功使葬焉因再疏請褒贈時相秦檜沮
抑事不果行檜薨皓子翰林學士遵言宇發執節殁
身南北隔遠訃不及時未蒙贈䘏於是詔贈左朝請
大夫職賜如故仍以致仕遺表恩官其子孫焉
傅崧卿字子駿墨卿從父弟省試第一擢甲科除辟雍
正改婺州州學教授遷國子正充校正御前文籍以
憂去職服除召為考功員外郎兼太子舍人方士林
靈素得幸造符書號神霄錄自三公輔臣以下皆從
靈素師授崧卿與曾幾獨不行被譖出為鄂州蒲圻
縣丞高宗初除知太平州數日罷久之召為中書門
下省檢正諸房公事詔問羣臣居建康與趨鄂岳吳
越孰便崧卿以建康古建國宜定基本以濟中興為
對金渡江上自越將幸四明崧卿殿後乘障盡死力
以為浙東及衢信州防禦使明年罷防遏使除直龍
圖閣知越州上自永嘉還越供億用度崧卿乞悉從
蠲減雖中旨有不便輒執奏皆賜可改知婺州召拜
秘書監兼權戸部侍郎尋除宣諭淮南東路左僕射
呂頥浩都督江淮荆浙諸軍事崧卿以徽猷閣待制
充參謀官頥浩還行在以崧卿管都督事尋權知建
康府有言使淮南日奏事失實降秩提舉洪州玉隆
觀頥浩安撫荆湖南更辟參謀官詔復集英殿修撰
固辭不拜久之召為中書舍人詔以強敵入寇將親
撫六師崧卿入對言留都管鑰旁郡輔翼當及鑾輿
未發亟圖之庶無後慮上稱善進給事中兼史館御
史常同論其懷姦如王安石罷歸崧卿謂鄉人曰王
公名世大儒言者以僕比之但有媿耳怡然不少動
崧卿自國家多事常慷慨欲以功名自見與客言及
國事輒憤詫或至流涕覽鏡見齒髮衰落歎曰吾遂
無以報國家而死乎在上前論議尤感激未及大用
而卒時人惜之有樵風溪堂集六十卷奏議十五卷
西掖制誥三卷又作夏小正傳最行於世
陳槖字德應餘姚人舉進士調寧州州學教授不赴後
為台州工曹攝天台臨海黃岩三縣皆有異政呂頥
浩秦檜翟汝文共薦召對除監察御史出為江西轉
運判官徙知台州丁内艱服除趣召入對論時政以
備邊安民為先除司勲郎轉右司郎官明年遷左司
尋權刑部侍郎詔侍從言得失槖所陳六事皆切時
病金人比歲入寇不得志遂歸我河南地請和槖方
陳其不可且曰金情變詐己事之驗也宜嚴守戰之
備秦檜方力主和議異已者皆斥槖亦以徽猷閣待
制知潁昌府方行金果渝盟徙知廣州又徙婺州告
老遂致仕槖平居簡默宴坐或終日莫能窺其際居
鄉自處如布衣遇出謁率以兩夫負一轎無他從者
及門手持刺以授閽人云
梁仲敏字元功山隂人宣和初上舍兩優釋褐調泰州
海陵主簿淮寧府儀曹改秩授鎮江管内安撫司福
建路轉運司幹辦公事通判温州紹興三年春召為
太府丞遷太常丞除駕部員外郎出知臨江軍移知
永州提點福建路刑獄公事禮部侍郎周葵荐召對
擢監察御史遷右司諫遂拜右諫議大夫踰年除敷
文閤待制提舉江州太平興國宮遂致仕贈寶文閣
學士仲敏居諫職久所論毫髮無隠或未聽必反復
開陳以冀聽納方金入塞大將有遯者仲敏力請誅
之大將坐遠斥士氣乃奮晚家居尤篤風誼及卒邦
人思慕之
胡沂字周伯餘姚人宣和末補太學諸生圍城之難獨
閉戸肄業如故紹興初擢進士甲科調秀州軍事推
官宣州衢州教授末年執政薦沂醇粹有守召對除
秘書省正字遷校書郎歴吏部右司郎官孝宗即位
召為國子司業擢殿中侍御史龍大淵曾覿除知閤
門事言路多觀望喑默沂與諫議大夫劉度獨極論
乞擯斥不聽即力匄去上顧沂厚亦終不許霖雨淹
時沂言維夏兹始正陽用事而隂沴乘之寒未退聽
殆隂盛而陽不勝所致劉向京房等論雨水川溢皆
謂蒙蔽壅塞憎疾忠善之應今得無有是上深奬納
尋以直顯謨閤再奉祠召除宗正少卿踰年擢起居
郎冬靁上疏陳祖宗納諫任相事願以為法言甚懇
切明年兼侍讀除中書舍人遷給事中時上銳欲恢
復沂每對輒以飭邊備毋開兵端為言遷吏部侍郎
兼權吏部尚書請外除徽猷閣待制知處州以疾奉
祠召還拜太子詹事上注意宮僚前己選用王十朋
陳良翰至是沂與周操繼之徙給事中兼侍講除權
禮部尚書仍兼兵部踰年試禮部尚書升侍讀沂頻
歲屢遷其領詹事皆如初丐間除龍圖閣學士提舉
江州太平興國宮尋卒沂天資端厚立身有本末尤
善知人孝宗嘗問翰苑闕官誰可沂以汪應辰周必
大龔茂良對曰是皆不徒能文者他所稱引後多知
名謚獻簡
唐閱字進道山隂人少為學刻苦夜未嘗卧手寫不勝
其富寫資治通鑑逾歲而畢字皆精楷舉進士調明
州定海主簿揚州州學教授召對為勅局删定官主管
官告院徙國子監主簿遂為丞頃之除秘書郎屢遷
都官司封司勲員外郎兩浙歲饑詔以閱為浙東檢
察賑濟州縣抑配豪右往往閉糴閱奏儲粟之家宜
勿限以價勿計以數則趨利之徒將傾囷競售不待
低價而價自平民饑不相保小兒遺棄衢路而法三
歲以下迺許異姓收育閱請雖及十歲權聽民鞠養
以為己子孝宗皆可之於是所全活者甚衆拜國子
司業俄遷起居舍人卒閱年少嗜學至老彌篤通貫
該洽諸儒稱焉尤長於春秋左氏嘗倣遷固史例以
周為紀列國為傳又為表志贊五十一卷號左史傳
於世
王佐字宣子山隂人十八補太學生二十有一以南省
高選奉廷對為第一授承事郎簽書平江軍節度判
官廳公事未赴召為秘書省校書郎時秦檜專政其
子熺以前執政提舉秘書省館中或趨附之以為捷
徑佐獨簡默嚴重未嘗妄交一語嘗語同舍曰三館
故事丞相與赤縣尉均為學士安得妄自屈哉熺聞
不能平嗾言者論去之檜死熺斥起家拜秘書郎兼
玉牒所檢校官遷尚書吏部員外郎右司郎闕以佐
兼領秦檜妻王氏陳乞舊所得恩數之未周者自稱
冲真先生佐駁之曰妾婦安得此稱向者誤恩有司
不能執為失職今當追正然王氏封兩國夫人蓋祖
宗以寵親王之配及外家尊属者何可輒引以階僣
紊當併奪之執政不能聽但寢其請而已後王氏死
卒奪先生號紹興二十九年二月拜起居郎以臺評
罷知永州徙知吉州皆有治聲除直寶文閣逾年徙
知明州隆興初張浚荐除中書門下省檢正諸房公
事兼權戸部侍郎力辭不允仍兼侍講湯思退以首
相領江淮都督請以佐參其軍謀思退去位佐亦罷
參謀以直寶文閤知宣州徙知建康府妖人朱端明
崔先生挾左道與軍中不逞輩謀不軌共約以春大
閱日起事佐得其隂謀一日坐帳中決事命捕為首
者至前略詰數語即責短狀判斬之而流其徒數人
於嶺外餘置不問僚属方候見于客次無一人知者
見佐擲筆乃異之而妖人已誅矣佐方閱案牘治他
事延見賓僚乃退無一毫異于常日又徙知平江隆
興二府未赴會知上元縣李允升坐賄前事未作已
丐尋醫去而䜛者謂佐縱有罪坐削官居建昌軍䜛
者去上察守臣連坐未有佐比且數思其才復官主
管台州崇道觀俄起知饒州又復直寶文閤知揚州
入對留為宗正少卿兼戸部侍郎史正志為發運使
坐奏課不實謫并罷佐逾年主管台州崇道觀起為
福建路轉運判官徙知潭州連進秘閣修撰集英殿
修撰淳熙六年正月郴州宜章民陳峒竊發俄破道
州之江華桂陽之藍山臨武連州之陽山縣旬日有
衆數千郴道連永州桂陽軍皆警佐奏乞荆鄂精兵
三千未報佐度不可待而見將校無可用者流人馮
湛適在州召與語曰君能有功不特雪前罪且遂為
朝廷用北鄉恢復自此始矣湛請行佐曰請行易耳
今當不俟奏報以兵相付既受此命即以羣盜授首
為期一有勿任軍法非佐敢貸也遂檄湛帶原官權
湖南路兵馬鈐轄統制軍馬即日令湛自選潭州廂
禁軍及忠義寨凡八百人即衙都場誓師遣行仍命
凡兵之分屯諸州縣者皆聽湛調發違慢皆立誅又
出軍令牌付湛軍士所過有秋毫擾民及臨敵不用
命或既勝而攘賊金帛使得竄逸者皆必行軍法上
奏以擅遣湛待罪且請亟發荆鄂軍又私念湛有善
戰名賊必遯入廣南思得勁兵遏其衝而廣南非所
部未有以為計會受命節制討賊軍馬而前一日又
奉詔會合諸路兵乃合二命為一稱節制會合諸路
兵馬檄廣南摧鋒軍兵官黃進張喜分屯要害賊知
湛至而廣南守備已嚴乃驅載所掠輜重由間道歸
宜章轉運司聞之即移諸州以為賊已窮蹙自守巢
穴毋以備禦妨農佐得報乃檄轉運司及諸州以為
賊未嘗敗何謂窮蹙其巢穴旁接三路七郡林箐深
阻出入莫測何謂自守復奏言遣馮湛之後事方有
緒若更弛備賊必更猖獗愚民且有附和而起者非
細事也因堅乞前所請荆鄂軍從之己而果聞賊方
作箭鏃甚盛遣人入谿峒買毒藥之可為藥箭者佐
又奏向者連州受賊首李晞降賞犒備足未幾復亡
去為賊今陳峒之次首領是也以此知不一意討捕
容其不死湖廣之憂未艾俟誅賊首而貸脅從未為
晚也上獨是佐策命佐躬至軍前節制佐即日戒行
師徒不譁耕隴市肆之人莫有知者既至宜章命湛
以四月二十三日移屯何卑山湛請進兵日不答惟
給以合符曰符至即行耳一日夜半始發兵符命湛
及鄂州軍統領夏俊明日詰旦分五路進兵賊初詐
降實欲繕治柵寨阻險以抗官軍佐得其情督兵甚
峻及馳入隘口賊果立柵寨未及成聞官軍至狼狽
出戰既敗又退失所憑乃皆潰走遂奪空岡寨駐兵
十二渡斬陳峒李晞以下誅獲無遺詔以佐忠勞備
著超拜顯謨閣待制俄徙知揚州平江府遂知臨安
府遷(闕)部侍郎兼知臨安府進權工部尚書而京尹
猶如故兼侍讀久之進侍讀遂權戸部尚書知淳熙
十一年貢舉尹京逾三年會子病卒力乞奉祠命以
寳文閤直學士出守佐復申前請得提舉江州太平
興國宮以歸執母喪服除提舉隆興府玉隆萬壽宮
鳳翔府上清太平宮卒贈銀青光禄大夫弟公衮字
吉老亦以進士起家盜劫其母墓獄成盜不死公衮
手殺之仕至左司郎中
莫叔光字仲謙山隂人始舉進士調信州永豐縣尉試
學官中選歴明州滁州州學教授又中博學宏詞科
除勅局刪定官徙國子博士召試除秘書省校書郎
升秘書郎兼皇孫平陽郡王教授除著作佐郎光宗
初兼權工部員外郎改兼皇子嘉王府贊讀升著作
郎頃之兼權起居舍人明年除起居舍人兼權中書
舍人紹熙二年春雷雪交作詔侍從兩省具闕失先
是歸朝官除節鉞全臺論列不從中司一論樞密使
即譴去叔光奏此最闕失大者又言女謁漸行近習
典政等事詞皆剴切人所難言布衣俞古上書將以
指斥被竄叔光詣執政白不可尋有旨筠州聽讀叔
光即繳奏言方求言弭灾異不宜有罪言者之名事
竟寢遷起居郎遂拜中書舍人兼權吏部侍郎外戚
李孝純除閤門宣贊舍人帶御器械叔光言賓贊扈
帶極右列清近之選孝純屢遭譴罸不宜冒居上即
日從之除權吏部侍郎兼秘書監卒叔光外醇和中
實耿介入西掖纔三歲論駁至數十事先是内侍多
自正使轉橫行遙郡非故事也命過叔光悉奏罷之
神仙
越范蠡字少伯徐人也事周師太公望好食桂飲水為
越大夫佐句踐破吳後乘輕舟入海變名姓適齊為
䲭夷子皮後百餘年見陶為陶梁君財累億萬號朱
公復棄之蘭陵賣藥後人世世見之云(事載劉子政列仙傳)
漢梅福字子真九江壽春人少學長安明尚書穀梁春
秋為郡文學補南昌尉復棄官歸壽春居家常以讀
書養性為事至元始中王莽顓政一朝棄妻子去九
江至今傳以為仙其後人有見於會稽者變姓名為
吳門市卒云今山隂之地有山曰梅山有鄉曰梅鄉
有里曰梅里圖經載會稽志云吳市門即此也(事載前漢)
(書列傳并圖經)
魏伯陽會稽上虞人高門之子性好道術不肯仕修真
潛默養志虚玄博贍文辭通諸緯候入山將弟子三
人作神丹丹成知弟子心不盡乃試之曰丹今雖成
當先服之入口即死獨有一弟子曰吾師非凡人也
服此而死將有意耳亦乃服丹即復死餘弟子不服
乃共出山為求棺木伯陽即起將服丹弟子而去因
逢人入山伐木故作於鄉里寄謝二弟子作參同契
五相類凡三卷其說似解周易實假爻象以論作丹
之意(事載葛稚川神仙傳)
薊子訓不知所由建安中客濟隂宛句有神異之道流
名京師士大夫乘風向慕之乃駕驢車詣許下既到
公卿以下候之者常數百人皆為設酒脯終日不匱
後因遁去遂不知所止去之日唯見白雲騰起從旦
至暮如是數十處時有百歲翁自言兒童時見子訓
賣藥于會稽市顔色不異於今後人復於長安東霸
城見之與一老翁共摩挲銅人相謂曰適見鑄此已
近五百歲矣顧視見人而去猶駕昔所乘驢車也見
者呼之曰薊先生小住並行應之視若遲徐而走馬
不及於是而絶(事載後漢書方術傳)
吳劉綱字伯經下邳人初居四明山後為上虞令師事
白君受道歴年道成邀親故會别飲食畢登大皂筴
木上去地十餘丈舉手而别忽然飛入雲中妻樊夫
人亦有道術俱昇天今白水觀乃其遺迹云(事載葛稚川神)
(仙傳及白水觀碑)
趙廣信陽城人魏末渡江入剡小白山受李法成服炁
法又受師左君守玄中之道内見五藏徹視法如此
七八十年周旋郡國或賣藥出入人間人莫知也多
來都下市井作九華丹丹成遂乘雲駕龍白日登天
(事載真誥)
虞翁生會稽人受仙人介君食日精法以吳時隠狼五
山兼行雲炁回形之道精思積久形體更少如童子
後乘雲昇天(事載真誥)
晉葛玄字孝先丹陽句容人從左元放受九丹金液仙
經常服餌求長生能絶穀連年不饑曾游會稽有賈
人從海中還過神廟廟使主簿語賈人曰今欲因寄
一書與葛仙公可為致之主簿因以函書擲賈人船
頭如釘著板拔不可得還達會稽輒以報仙公仙公
自往取之即得也語弟子張恭曰吾不得治作大藥
今當作尸解去八月十二日日中時當發至期衣冠
入室而卧氣色不變弟子等燒香守之三日三夜夜
半中忽大風起發屋折木聲響如雷燭滅良久風止
然燭失仙公所在但見衣在而帶不解以其學道得
仙故號曰葛仙公今會稽有仙公釣磯及鍊丹井具
在(事載葛稚川神仙傳及晉書葛稚川傳及舊經)
葛洪字稚川仙公從孫以儒學知名性寡慾不好榮利
閉門却掃究覽經籍尤好神仙導養之法初仙公以
鍊丹秘術授弟子鄭君稚川就鄭君悉得其法咸和
初選為散騎常侍固辭不就聞交趾出丹砂求為勾
漏令乃止羅浮山鍊丹在山積年優游閒養著述不
輟著内外篇凡一百一十六篇自號抱朴子因以名
書年八十一卒顔色如玉體柔軟舉尸入棺輕如空
衣世以為尸解得仙輿地志云上虞縣蘭芎山葛稚
川所棲隠也今會稽有仙公遺迹至多稚川蓋亦嘗
至焉(事載晉書列傳及舊經)
許謐字思玄少知名儒雅清素博學有才章簡文皇帝
久垂俗表之顧與時賢多所儔結少仕郡主簿功曹
史王茂弘蔡道明辟從事不赴選補太學博士出為
餘姚令入為尚書郎郡中正護軍長史雖外混俗務
而内修真學密授教記遵行上道挺分所得乃為上
清真人少子静泰久居會稽禹井山頗遵承家法傳
受經書云(事載真誥)
梁陶弘景字通明丹陽秣陵人十歲得葛稚川神仙傳
晝夜研尋便有養生之志齊高帝作相引為諸王侍
讀永明中脱朝服挂神武門上表辭禄許之勅所在
月給茯苓五斤白蜜二升以供服餌止於句容之句
曲山立館號華陽隠居仙書云眼方者壽千歲弘景
晚年一眼有時而方梁大同二年卒年八十五顔色
不變香氣累日諡貞白先生按内傳言先生嘗遐遁
東邁改名氏曰王整官稱外兵今會稽陶宴嶺有先
生遺跡嶺由此得名又上虞縣釣臺山夏侯曾先地
志言先生嘗乘槎釣於山下潭中(事載南史隠逸傳及内傳并圖經)
嚴青會稽人遇神人授素書一卷曰汝骨應得長生青
言我不識書當奈何神人曰不須讀也但以潔器盛
之置高處耳并教服石髓法受之無他佳器惟有飲
壺乃用以盛所授書眼便見其左右常有數十人侍
之治病救患但以所授書到其人家所病便愈百姓
尊奉之後斷穀不食一年入小霍山仙矣(事載葛稚川神仙傳)
(不著時代)
高僧
竺潛字法深隠剡山晉哀帝兩遣使致之至建業簡文
尤師禮之劉惔見于簡文坐中嘲曰道人亦游朱門
乎潛曰君自見朱門耳貧道以為蓬戸還山支遁求
買沃洲小嶺(世說作因又就深公買印山)潛曰欲來當給不聞巢
由買山而隠也
支遁字道林入郯中謝安守吳興以書抵遁曰山縣閒
静計不減剡幸副積想王羲之在會稽聞遁名見之
乃定交遁還剡路由稽山羲之詣遁延住靈嘉寺入
沃洲小嶺建精舍晚移石城山棲光寺至山隂講維
摩許詢為都講賓主之辨相尋無窮(世說又載諸人士及林法師並)
(在會稽西寺講王苟子在焉許椽便往西市與王論理共決優劣)有遺馬者受之有
譏之者遁曰吾愛其神駿有餉鶴者曰冲天之物寧
當為耳目之玩乎遂放之(世說云支公好鶴住剡東□山山去會稽二百里)
嘗經餘姚塢曰謝安石相從至此未嘗不移旬今觸
情是愁耳殁葬塢中
于法開遊石城住元華寺又移白山靈鷲寺與支公争
色空義弟子法威最知名開嘗使威出都當還山隂
(世說作使過會稽)曰道林正講小品將無往過之耶威曰諾
旣至遁方捉麈威致難攻之遁曰君乃受人寄載來
耶
竺法崇有律學精於法華經居剡之葛峴山茅茨澗飲
孔淳之訪之信宿不去神思頓豁
竺法曠晉興寧中東游禹穴放情山水至若耶愛孤潭
欲就岩為廬孝武帝欽其為人迎至京師止長干寺
以師事之
竺道壹依止虎丘學徒蟻慕若耶山有白道猷者以詩
寄之曰連峯數千里脩林帶平津雲過遠山翳風至
梗荒榛茅茨隠不見雞鳴知有人閒步踐其徑處處
見遺薪始知百世下猶有上皇民壹得詩欣然往訪
猷信宿而歸嘗從都下還東山經吳中雪下未甚寒
諸道人問在道所經壹公曰風霜固所不論乃先集
其慘澹郊邑正自飄瞥林岫便已皓然
釋道慧餘姚人讀遠公傳慕其為人遊廬山卜居西林
三年王式辨三相義慧詰難之詞句煥顯又就學猛
公猛講誠實為張融所難使慧當之挫其鋒氣融大
服褚澄謝超宗皆加敬焉
釋慧基自錢塘渡江棲會稽山隂法華寺學者千人元
徽初即龜山建寶林寺啓普賢懴法高士劉瓛周顒
張融並摳衣問道
釋曇斐會稽剡人少棄家事慧基洞明方等身經善莊
老儒墨之書游方考究經典疑義還鄉居法華臺寺
學徒甚盛衡陽孝王元簡廬江何胤師事之張融
周顒並從其游同時有沙門明慶者餘姚人戒行明
白多藴藉
帛僧光或曰曇光永和初至江東石城山下行數里坐
石坎中夢種種惡三日見山神言移章安寒石山以
宅施光光就樹結廬久而成寺寺名隠岳
釋弘明會稽山隂人止雲門寺誦法華經瓶水自滿有
童子自天而下供使虎無時入室自卧起嘗有一小
兒來聽經明為說法俄不見又有山精來指笑明捉
得以帶繫之久不得脱曰放我我不敢復來於是釋
之後住永興紹玄寺又住栢林寺
釋法慧持律甚嚴隐禹穴天柱峯誦法華經足不履人
間者三十年為周顒所師禮王公貴人得識一面以
為美談
釋曇翼有卓行誦法華經隠秦望西北峯結菴號法華
精舍澗飲三十年同游曇學者亦有竒操即秦望之
地為菴號樂林精舍又有道敬者王右軍之後有道
學持律甚嚴
釋僧護會稽剡人住石城山隠岳寺寺北有青壁千餘
尺護每至其下輒聞管絃聲或發光怪即發誓願就
青壁鐫十丈佛像以齊建武中用工經年纔成面像
護俄疾臨終誓曰再生當就吾志
釋僧祐剡縣佛像祐受凖式先是建安王聞始豐令陸
咸剡溪之夢以僧護所造石像奏有詔祐董其事天
監十五年告成舊說祐宣律師前身也
曇降法流二法師辭恩愛棄妻子輕舉入山外緣都絶
魚肉不入口糞掃必在體人見之絶嘆而法師處之
夷然
西京光宅寺慧忠國師諸暨人自受六祖心印居南陽
白崖山黨子谷道行聞于帝里唐肅宗徵赴京待以
師禮諡大證禪師
大珠慧海禪師姓朱氏依越州大雲寺道智和尚受業
初至江西參馬祖於言下自識本性馬祖嘉其頓悟
入道要門論告衆云越有大珠圓明光透無遮障處
也
禹迹寺契真禪師與潙山祐和尚同在百丈山稟受懷
海大宗師旨得全心印後游羅浮有越人禮請師歸
浙東俄届雷門初住鏡中紫隂院後住覺嗣寺北廊
開元寺西廊兩禪院大中初重興龍興寺大慶尼寺
覺嗣寺皆師之力勅改覺嗣為大中禹迹寺令本道
移師歸禹迹聚徒北廊院壽九十七造塔于鏡湖南
岸賜號證明之塔諡大觀禪師
清化全付禪師抵宜春仰山禮南塔為涌和尚印可安
福縣為建禪院聚徒本道上聞賜名清化後還故國
吳越文穆王特加禮重晉天福二年錢氏戍將為師
闢雲峯山建院亦以清化為名
筠州洞山良价禪師會稽人禮五洩山默禪師披剃游
方首謁南泉次參潙山旣到雲巖見曇晟禪師問無
情說法乃述偈呈雲巖辭去因問貌得真話涉疑後
過水覩影大悟前旨
越州沙門曇彦見報恩光孝禪寺
千歲和尚寶掌禪師中印土人生周末當魏晉時自西
域居常不食唯服鉛汞而已一日示衆曰吾欲住世
千歲今六百七十三歲矣因號千歲和尚唐貞觀中
周游二浙至諸暨里浦山下遇一老人問欲何之師
曰訪地修行吾將老焉老人曰循山之隂林嶂幽聳
中有石室名里浦巖盍往居之值中秋師抵巖下見
其山秀泉潔月白風清為頌有行盡支那四百州此
中偏稱道人游之句遂結茒以居宴坐十七年一日
屈指一千七十二歲矣語其徒惠雲曰吾將謝世以
還丹授汝今諸暨有寶掌巖會稽刺浮山明覺寺有
千歲和尚塔又有千歲洗骨池
法華寺玄儼律師諸暨人落髮隸懸溜寺從光州諮要
受戒探頥律範遇上京崇福意律師及融濟律師印
可徧弘四分著輔篇記羯磨述章光州岸公命弘般
若撰金剛義疏即法華寺建置戒壇招集律行傾衣
鉢琱鐫僧護僧祐所造石佛像開元二十六年恩制
度人採訪使潤州齊澣迎師於丹陽令親度諸僧躬
受具戒自廣陵迄於信安緇黃道俗受法者殆出萬
人
雲門靈一律師持律甚嚴以清高為世所推姚郃贈之
以詩曰童子病來烟火絶清泉還齒過齋時師能詩
劉長卿嚴維郎士元皇甫冉皆以詩與之往來
靈徹上人字源澄會稽湯氏子雖受經論尤好篇章從
嚴維學詩抵吳興與皎然游皎然以書薦於包(闕)李
紓上人之名由是而颺貞元中西游京師名振輦下
得罪徙汀州入會稽歸東越吳楚間諸侯多賓禮招
迓之終於宣州開元寺門人遷之建塔於越之山隂
天柱峯有詩二十卷劉禹錫為序徹自廬山歸沃州
權德輿有序送其行
海慧大師仲休越人精習天台教而禪寂頓悟不接人
事李文靖公連以其名上得紫衣海慧之號間作詩
不出其教有山隂天衣十峯詠郡人錢易為之序
蕭山大眼師晝夜不寐目晴愈光人因以大眼目之
法華從朗法師居蕭山祇園寺年踰百歲門常晝掩每
誦蓮經衆鳥銜花匝坐潘閬一日謁之仍閉門不納
閬留詩于門云門掩多年生綠苔想師心地似寒灰
勞心擾擾休來此我是閒人尚不開
咸潤法師上虞人習天台教觀依錢塘會法師講席遂
究其旨景德四年邑令裴煥請演教於等慈繼徙隆
教永福聽法者動以千數得法成名者二百餘人塔
在等慈東廡今會稽永福寺有受業弟子碑師能詩
有五洩山三學院十題編于綴英
象田梵卿禪師旣受具即入台之東掖山謁法真大師
處咸聽天台教一日論經王義法真歎曰子得玄妙
于性相之外更衣謁長蘆秀禪師未契即往投子山
謁青禪師居三年青示寂遂往東林謁照覺揔禪師
發露底藴從容問荅心凝神釋遊鍾山居第一座入
室常數百人結菴徑山菖蒲(闕)住秀之海慧温之靈
峯越之象田象田久廢至師乃復興今為名刹得法
弟子行持住會稽雍熙四明雪竇護聖道行一時
佛智端裕禪師蕭山人吳越王遠孫祝髮于大善寺得
法于圓悟禪師克勤勤住京師天寧萬壽諸方讙言
會下有真師子兒能大哮吼他日為叢林標凖者指
裕言也住丹霞虎丘徑山育王有語錄傳世裕出王
家狀貌瓌異鬚髮不受刀但以小剪去之不然則出
血亦異事也
象田了演禪師少依東山廣化聽秀禪師夜參即有省
發遍謁諸方宗師俱不契徑趨衡陽投大慧禪師宗
杲一見器許杲謂其徒曰若輩如針刺窗微見光影
耳演乃一踏鴻門兩扇開者也自臨安崇先移住象
田繼移靈隠
伎術
漢謝夷吾字堯卿會稽山隂人少為郡吏學風角占候
太守第五倫擢為督郵使收案烏程長夷吾望閤伏
哭而還白倫曰竊以占候知長當死遊魂假息非刑
所加月餘果有驛馬齎長印綬上言暴卒倫為司徒
令班固為文荐夷吾曰推攷星度綜校圖錄探賾聖
秘觀變歴徵占天知地與神合契豫刻死日如期果
卒勅其子曰漢末當亂必有發掘露骸之禍使懸棺
下葬墓不起墳
韓說字叔儒會稽山隂人博通五經尤善圖緯之學舉
孝廉數陳災眚光和元年十月說言于靈帝云其晦
日必食乞百官嚴裝帝從之果如所言中平二年二
月又上封事尅期宮中有災至日南宮大火
吳範字文則會稽上虞人以治歷數知風氣聞於郡中
孫權起東南範委身服事每有災祥輒推數言狀權
欲討黃祖範曰不如明年戊子劉表亦死明年生禽
祖劉表竟死範又曰歲在甲午劉備當得益州備卒
得蜀權與呂蒙謀襲關羽以問範範曰得之權與魏
為好範曰宜為之備盛兵西陵範曰後當和親終皆
如言
介象字元則會稽人有諸方術吳大帝聞之徵象到武
昌從象學蔽形之術試還後宮及出殿門莫有見者
又使象作變化種瓜菜百果皆立生可食大帝與論
鱠魚何者最美象曰鯔魚為上先主曰此出海中安
可得象乃作方埳汲水滿之垂綸得緇魚先主曰恨
無蜀薑作韲象書一符以著青竹杖中使人閉目騎
杖至成都買薑薑到厨切鱠適了大帝為介起第宅
以御帳給之求去不許自言某月日病大帝使左右
以一梨賜之象便死大帝殯埋之發視其棺無尸後
弟子見象在蓋竹山中
晉嚴卿會稽人善卜筮鄉人魏序欲暫東行荒年多抄
盜令卿筮之卿曰君東行必遭暴害之氣而非劫也
宜禳之可索西郭外獨母家白雄狗繫著船前求索
止得駮狗卿猶恨其色不純當餘小毒及六畜輩耳
序行半路狗忽作聲甚急比視已死其夕序墅上白
鵝數頭無故自死而序家無恙
齊孔靈産會稽山隂人宋泰始中罷晉安太守有隠遁
之志於禹井山立館事道精篤頗解星文好術數齊
高帝輔政沈攸之起兵靈産白高帝曰攸之兵衆雖
強以天時冥數而觀無能為也高帝騐其言擢遷光
禄大夫以簏盛靈産上靈臺令其占候餉靈産白羽
扇素隠几曰君有古人之風故贈君以古人之服當
世榮之
顧歡字景怡隠於剡天台山好服食不與人通每旦出
戸山鳥集其掌取食弟子鮑靈綬門前有樹大十圍
上有精魅數見歡印樹樹即枯死山隂白石村多邪
病村人告訴求哀歡往村中為講老子病者皆愈又
有病邪者問歡歡曰家有何書荅曰惟有孝經而已
歡曰可取仲尼居置病人枕邊恭敬之自差也而後
病者果愈齊高帝輔政得為揚州主簿及踐祚乃至
稱山谷臣進政綱一卷復詔稱美東歸賜麈尾素琴
年六十四卒於剡山
會稽志卷十五
