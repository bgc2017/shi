會稽志卷十八宋施宿等撰
拾遺
山川土宇志載之所不及然而不可佚也作拾遺
桂林山十道志謝靈運著山居賦處或云始寧之東山
也一云餘姚縣有楙林山即此桂訛為楙未詳
夫山越絶云夫山大冢句踐庶子冢也
獨山越絶云獨山大冢句踐自治以為冢也
馬嘷山越絶云吳伐越逢大風車敗失騎士墮死疋馬
啼嘷
麻林山越絶云一名多山句踐伐吳種麻以為弓絃使
齊人守之越謂齊人曰多故曰麻林多山以山下田封
功臣
姑中山越絶云越銅官之山也越人謂之銅孤凟孤一
曰姑長二百五十步
白鹿山越絶云在犬山之南
豕山越絶云雞山豕山句踐以蓄雞豕將伐吳以食戰
士也在民山西淔江以東屬越疑豕山在諸暨界太平
御覽有雞豕山
土山越絶云苦竹山句踐封范蠡子其僻居徑六十步
因為民治田塘長千五百三十三步其冢名土山范蠡
勤苦功篤故封其子於此
秦伊山越絶云句踐客秦伊喜炤龜者因名其冢為秦
伊山十道志有秦林山疑即此山也
捧里山齊氏少微集云越之捧里山王孫羣居於山谷
以千數其魁曰洞主為盗與人剽掠無異居者彈射之
王孫知害將及乃登一大樹有小者躍而耳語洞主頷
之小者登木杪借其勢一躍而出圍人之後有頃火作
圍人散而救之王孫整衆而歸無可害
黃山水經剡縣東蕇山南有黃山白石山三山為縣之
秀
覆斗山水經覆斗山周五百里北連鼓吹山
大獨山水經上虞縣江外有漁浦湖湖有大獨山小獨
山又有覆舟山
澤蘭山水經在上虞縣重岫叠嶺參差入雲
東箱山十道志云内有嵨山
蓼山見十道志
靈山十道志云山有石鼓
任巖山見十道志
連山華氏考古云連山蕭山縣西十二里秦始皇驅羣
山於江上置不用
鍾山南史杜京産傳永明中會稽鍾山有人姓蔡隠山
中養鼠數千頭呼之即来遣之則去言語狂易時謂之
謫仙不知所終
日門山南史杜京産於會稽日門山聚徒教授陶弘景
太平山日門館碑云構宇太平之東結架菁山之北意
日門館實在菁山太平山之間也
龍頭山水經云崖間有石井
椒山郡國志越州椒山隸會稽縣春秋敗越於夫湫湫
椒同史記吳世家夫差選精兵伐越敗之夫椒注云太
湖中椒山也按太湖在浙西與此不合
清化山許安世詩云淺淺溪流涵白日微微山路入青
雲
青蓮山楊塤詩云撥開瑟瑟青蘿帳尋得磷磷白石梯
上林湖山謝景初題餘姚上林湖山詩云平湖瞰其中
翠巘圍四垠
仙居山謝景初觀仙居山瀑布云落泉下峭壁斗絶千
萬丈曲嶺隔青林三里已聞響其傍有巨石平潤可俯
仰
郎官巖楊塤詩碧玉莫遮千嶂石黃金難買一溪雲歌
鐘沸地徒誇盛爭似松風竟夕聞
南林舊經南林在山隂縣南吳越春秋范蠡在越處女
出於南林越王聘之問以劍戟之術華氏攷古云處女
善劔隠於南林句踐招訓戰士遇叟自稱袁公求較藝
以策為劔而試之技窮投策化為白猿入林
鳳林華氏攷古云在五雲門外世傳禹受圖籍是時麟
遊其庭鸞結其巢鳳凰鳴飛依于林木
防塢越絶云防塢越所以遏吳軍也
嚴陵塢十道志云子陵避光武聘居此
朱室塢水經云句踐百里之封西至朱室謂此然又以
為浙江西岸未詳
太康湖水經云嶀山下為太康湖今廢
琵琶圻水經云圻有古冢墮水甓有隠起字云筮吉龜
凶八百年落江中謝靈運取甓詣京咸傳觀焉
横汀在上虞縣東山側晉謝氏所居
故港在嵊縣遊謝鄉有康樂遺迹自港以東為康樂鄉
港東即四明山東峁山屬餘姚新昌二縣大抵皆古剡
中也港傍有高塜曰小相公墓說者云謝氏祖墓也
查瀆吳志王朗攻會稽分軍夜投查瀆道襲高遷屯南
津水經云孔靈符遏蜂山前湖以為埭埭下開瀆直指
南津又作水楗二所以會北江得無淹漬之害
石馳步述異記云上虞縣石馳步一云水次為步
呵浦宋虞邱進從高祖征孫恩戍句章城被圍數十日
不戰身被數創至餘姚呵浦遂破賊張驃出南史本傳
石瀃南史上虞令王晏起兵攻郡孔顗以東西交逼不
知所為其夕率千餘人聲云東討寔趍石瀃
岯崲湖謝靈運傳會稽東郭有回踵湖水決以為田太
守孟覬不與又求始寧岯崲湖為田覬又堅執遂為讐
隙
西溪謝靈運山居賦有西溪南谷石堟石滂閔硎黃竹
注云上田在下湖之水口名曰田口下湖在田之下處
並有名西溪南谷分流谷彰水畎入田口西溪水出始
寧縣西谷又云石滂在西溪之東從縣南入九里兩面
峻峭水自上飛下北至外溪封墱十數里皆飛流迅激
左右石壁緣竹閔硎在石滂之東溪逶迤下注良田黃
竹與其南連界莆中也
錢湖舊有菴熙寧中剏興福院初錢武肅王患目疾夢
白衣人療之良愈旬日永嘉郡獻觀音像適符所夢因
置之錢湖院水旱禱輒應葉表嘗識其事趙清獻公刊
之石
㹧□湖鏡湖之别派字書有㹧無□或云□本狳字傳
之訛也
離渚唐康使君所居
舜廟下溪在會稽縣東
照水在會稽東南三里舊經云源出五雲鄉經縣界九
十里西南入山隂
南嶺北阜謝靈運山居賦云面南嶺建靈臺倚北阜築
講堂傍危峰立禪室臨浚流列僧房南北兩居水通涯
阻
樂瀆村十道志樂野句踐以此野為苑吳越春秋句踐
立苑於樂野今有樂瀆村
三風村十道志孝婦孀居姑欲嫁之不肯姑自殺姑女
告官官不明殺孝婦後人以婦之孝姑之仁女之罪足
為鑒戒故曰三風村
東土鄉在會稽縣東南七十里謝安傳棲遲東土義或
取此鄉有里三其一曰謝公里
雙童吳越備史光啟二年錢鏐以錢爽守雙童宋考功
之問詩云溪邊逢五老橋下覓雙童
巫里越絶云句踐徙羣巫出於一里舊經云在諸暨縣
句踐得西施處
梅福里在山隂縣梅市村十道志云梅福為里監門處
也
吳王里在州東南一里輿地志云吳闔閭伐越所次舍
也
淮陽里一名淮南宫舊經引夏侯曾先越志越王之宫
汜蠡立於淮陽今會稽縣北三里甘滂巷北也越絶云
離臺周五百六十步今淮陽里邱未詳
百官里舊經云在上虞縣取舜平章百姓之義
蜂扶里舊經云上虞縣北有漁浦湖傳是舜漁處村民
繞湖亂居故名其地為蜂扶里其說舛上同
粟里舊經云上虞縣粟里舜供儲在此非也
孝家里太原汪知原僑居會稽剡縣以孝聞丁憂哀毁
而卒宣帝嘉之改所居清苦里為孝家里
中宿臺在山隂縣越絶書句踐興樂中宿又云中宿臺
馬邱周六百里今高平里邱(謝安傳鄉人有罷中宿縣者還詣安問其歸貲答曰)
(有蒲葵闕倍萬安取其中者捉之京師士庶競市價數中宿非此之謂殆其名偶同耳)
項里在山隂縣西南華氏攷古云項梁與籍居此故得
名
富中里舊經云富中大塘句踐治以為義田田肥美故
曰富中也吳中賦富中之甿貨殖之選
弘訓里在嵊縣水經云吳黃門郎楊哀明居弘訓里開
瀆作埭埭之西作亭亭埭皆以楊為名
昌園在會稽縣南園有梅萬餘株花時雪色可愛芬香
聞數里居民以梅為生業唐陳諫石傘峰序云齊公舊
居西偏昌元之精舍園當作元然齊祖之集又作昌源
未知孰是毛平仲遊昌園賞梅詩云欲雪盡時擕酒去
無人知處待花開
桃園在嵊縣南三里舊經劉晨阮肇剡縣人入天台山
遇仙此其居也林槩越中詩云綉被歌殘人竟遠桃花
源靜客忘歸
范蠡地國語范蠡曰昔吾先君固周室之不成子也故
濱于東海海波環會稽三百里以為范蠡地史記句踐
賜會稽山以為范蠡封邑
木客越絶云木客大冡句踐父允常塜也初徙琅邪使
樓船卒二千八百人伐松栢以為桴也一曰句踐伐善
材文刻獻于吳故曰木客十道志句踐使木客入山求
大木三年不得憂思作木客吟一旦神木自生合抱以
獻吳王遂作姑蘇臺
禦兒鄉國語云句踐之地北至禦兒東至節西至姑
蔑注云嘉興縣今有禦兒鄉未詳水經浙江東逕禦兒
注引郡國云語兒鄉在南界無餘所生也引萬歲歷云
吳黃武六年由拳西鄉有産兒墮地隨便能語云天明
何欲清脚折金乃詔為語兒鄉非也禦兒之名遠矣國
語云句踐之地北止禦兒是也安得引黃武為証哉蓋
無智之徒因藉地名生情穿妄爾(郡國志云天名何欲清鶡路注金生與水)
(經小異)
古冶在州東南舊經引會稽志銅牛鐡冶越王鑄劒之
所以銅滓不生草木
東冶嚴助傳閩王舉兵於冶南注會稽山名也今名東
冶
侯城在會稽縣東五十八里舊經云夏后氏少康封子
無餘於越所都即此城也(按史記少康庶子無餘封會稽以奉禹之祀文身斷髮披)
(草菜而邑焉後二十餘世至允常舊經作三十餘世蓋誤矣)
望烏臺王子年拾遺云越王入吳有丹烏夾王而飛故
句踐之覇也起望烏臺以表其瑞
宴臺在城東南舊經云吳王聞越王石臺之遊未嘗敢
上以為畏法服威也
任公子釣臺在稽山門外華氏攷古云昔海水嘗至臺
下今水落而遠爾或云在南巖寺又云在陶宴嶺詳見
南巖注
遊謝鄉在上虞俗傳謝康樂舊遊也紹興初陳子高克
詩云雨裏落帆遊謝鄉寒聲古木共荒涼四山為我洗
蒼玉况有故人歸上方故人汪彦章也時寓東山國慶
院故云
靈女臺在諸暨縣東北
越臺李白詩云東嶺横秦望西陵拱越臺湖清霜鏡曉
濤白雪山来張洎詩云我愛真人居高臺倚寥泬
陶朱公釣臺十道志云會稽縣南
越王臺舊經云種山東北李公垂詩云伍相廟前多白
浪越王臺上少晴烟竇鞏詩云鷓鴣飛上越王臺
觀臺一名游臺越絶云句踐伐吳徙琅邪起觀臺周七
里以望東海水經云越起靈臺於山上作三層樓以望
雲物川土明秀號勝地
賀臺水經云長湖山之西嶺有賀臺越入吳還而成之
故名
松花壇在雲門唐大歷中嚴維吕渭茶宴於此聯句云
幾歲松花下今来草色平遶壇烟樹老入殿雨花輕
千人壇即禹陵也史記正義引會稽舊記云禹葬茅山
有聚土平壇人功所作故謂之千人壇
越州學舊址未詳齊賢良唐上成度支書云東南方國
禹會為大歲籍貢舉僅百餘人學校不修生徒佻闥比
年二千石未遑斯制誠因農隙考制度庀工徒新先儒
之宫東南士子豈不佩執事訓以風鄉黨乎以時攷之
成度支悦守越天聖六年以迄九年也賢良前以進士
起家首率其里人裒緡錢得二十餘萬欲市書入學以
講肄之所未完故以此書諷之方是時學貢雖不廢其
陋已甚慶歷四年詔諸路州府軍監各立學越大州其
奉承詔令宜也今騐諸故府載籍文書則無所見按沈
少卿紳撰越帥沈公生祠記云嘉祐六年吴興沈公大
治學校新其宫居而尊勸之又張侍御伯玉撰新學記
云始州將渤海刁侯擇地卜築繼以紫微吳興沈侯勇
為之又易地于杭凡三年君侯至而成之今以題名參
訂渤海刁侯乃景純也以嘉祐五年到吴興沈侯乃文
通也以嘉祐六年到君侯乃章伯鎮也以治平二年到
伯玉踵文通後以嘉祐八年到明年徙郡去而伯鎮繼
之蓋伯玉二年於此經理繕造亦有勞焉第落成不及
其在官之日爾又按吴監簿事實云監簿名孜嘉祐治
平間捨宅為學君子以為賢於賀監一等今學相傳乃
監簿之故居也然則章伯鎮所成之學宫即監簿所捨
宅爾以歲月較之正合伯玉記不自書其功謙也然不
及監簿捨宅則闕文爾
孔子殿嘉祐六年建先乎此者未詳沈遯撰永福寺大
像贊嘉祐六年長興公来治是州大治學宫取寳積舊
殿為孔子殿按太守題名碑長興公即沈文通也
夀樂堂在今通判南廳熙寧中簽書判官廳公事太子
中舍張次山始建即簽判舊廨之南堂也東坡詩云張
侯眼力覷天奥能遣荆棘化堂宇時東坡倅杭州因寄
題焉越帥沈諫議立詩云會稽四面是湖山亭在湖山
勝絶間其全篇見掇英集建炎兵火堂壊簽判丁君復
作新之傅給事崧卿譔記云圬者王承福種樹郭槖駞
以韓柳之傳黃四娘家花以少陵之詩希元作堂有刻
石在甫六十年堂壊石亡非東坡詩盛行於世亦莫得
而知之乃知文辭之行遠不朽於金石矣次山字希元
建鄴人(通川志有張次山字東喬海陵人官至承義郎知信州亦嘗歷太子中舍恐此姓名同爾)
民事堂王龜齡簽判日始剏龜齡詩序云堂名民事記天
語也不才以敗官曠職為憂所幸主人甚賢同僚朝夕
講論無非民事之要者因為賦以志之
范蠡壇在諸暨縣南九里有陶朱公祠
督護門十道志云晉中將軍王愔成帝拜為督護到郡
開此門出入時人貴之因以為名梁元帝玄覽賦云御
史之床猶在督護之門不修督護一作都督
迎恩門唐昭宗乾寧二年董昌僭竊錢鏐率兵至越之
迎恩門望樓再拜而諭之蓋此門自唐有之
申光門吴越備史云錢鏐攻亭山及申光門俗傳今常
喜門是也
五雲門古雷門也西漢王尊傳毋持布鼔過雷門注云
會稽有雷門舊有大鼓聲聞洛陽舊經云雷門句踐舊
門也重闕二層初吴於陵門格南上有蛇象而作龍形
越又作此門以勝之名之為雷去城百餘步十道志云
句踐所立以雷能威於龍也門下有鼓長丈八尺聲聞
百里孫恩亂為軍人打破有雙鶴飛去晉傳亦載之唐
詩云雷門曾化鶴謂此雷門後改為五雲門唐書董昌
傳嘗閱兵於五雲門吴越備史錢鏐攻五雲門遂平越
州實乾寧三年五月也
廣平路治平末程給事師孟守郡喜遊山民為闢此路
因以為名華氏攷古云在稽山門外一十里
秦稽顔延年和謝靈運舊園云跂予間衡嶠曷月瞻秦
稽孟浩然久越中云未能忘魏闕空此滯秦稽
禹會鄉在山隂縣西五十里唐鄭魴龍瑞宫碑云千川
萬山皆禹之會注云讀如會稽之會(東坡濠山詩云樵蘇巳入黃熊廟烏)
(鵲猶朝禹會村蓋濠山亦有一禹會也)
姚邱在上虞縣西四十里一名桃邱俗傳舜所生處傍
有虞濱媯石風土記云舜生於姚邱媯水之内指石之
東後人傅會其說非也
虹漾村在上虞縣西南載初鄉有握登聖母祠東西各
有二赤岸俗妄指以為舜生之祥
孟村在始寧以孟嘗所居得名今仍多孟姓者
顧墅在上虞縣江岸俗傳宋顧懽開學之所今訛為故
墅
西莊在上虞西南葛仙鄉傳云謝康樂之别墅也
安石渚世說劉尹為會稽嘆曰我當泊安石渚下爾不
敢復近思曠傍思曠阮裕也劉尹真長也
諸越漢嚴助傳云會稽東接於海南近諸越北枕大江
注謂越種非一故言諸越也春秋哀公十三年於越入
吳杜預注云於越發語聲也舊經云周敬王時越王大
鐔子允常允常拓土始大稱王春秋貶之號曰於越舊
經未審何據當以杜注為是越絶别傳云越故治今大
越山隂南斗也又云禹到大越山上漢汲黯傳奉使東
越江摠修心賦云喜南斗之分次肇東越之靈秘十道
志越州乃東越之地也賈誼云百越晁錯云楊越夏侯
勝云駱越劉遷云千越並屬支部越絶别傳又云何謂
越絶曰越者國之氏絶者絶也謂句踐時也
橘園李公垂詩云園橘千株欲變金
石橋在五雲寺前蘇子美送張行之云五雲寺下石橋
邊六月溪風灑面寒今正炎天君獨往松間尋我舊題
看或云石橋即靈汜橋未詳
白塔在會稽縣東俗號入仙塜華氏攷古云嵇叔夜過
越宿傳舍遇古伶官之魄得廣陵散曲終自指其葬處
穴今猶存
應天塔今報恩寺浮圖也吴越春秋范蠡謂句踐曰王
之築城其應天矣義取此錢參政端禮譔報恩寺塔記
云天降相輪故有應天之號恐别有證
苦竹館唐劉長卿晚行次苦竹館詩云故驛花臨道荒
村竹映籬
太平館南史禇伯玉居剡中齊高帝敕於剡白石山立
太平館居之孔珪從其授道為於館側立碑
黃閤舊經云黃閤故有銅漏王右軍書陸機漏賦歷代
以為寳今不存
雙闕舊經云城北門外雙木闕夾道闕樓内有築土漢
時載長安土以為闕也
美人宫在府東六里周五百九十步舊經云句踐遊於
美人謂此
文山水閣秦少游樂安公唱和序云文山水閣棹歌之
詩公吏部蔣希魯也
西寺世說許詢王修克法師並往會稽西寺誦說未詳
何所俗以光相寺為西寺
瓜邱越有賀氏瓜丘王氏橘園胡氏梅山
永興市宋劉亮全景文孫超之進次永興市
山隂市梁郭世通嘗於山隂市貨物誤得一千錢追還
本主以半直與之委而去會稽太守孟覬察孝廉不就
西陵砦皮光業譔錢武肅廟碑云漢漁浦黿石翼張下
營蕭山西陵鱗次列砦
五官廨一云五官省寰宇記云在州東二里舊經云五
官省今清白堂南址也十道志云兩廂梁是句踐廳事
用者梁宋間以材為後堂梁俗傳千載之木能止心痛
服者多愈
剡源鄉在嵊縣舊傳戴安道所居也今訛源為元非是
繼錦鄉在嵊縣以史氏所居得名先是史屯田給登科
至其姪中大安民子兵部侍郎叔軻繼以科名顯
瑞室在若耶山何胤所居也衡陽王元簡守會稽時胤
築室若耶山山發洪水漂拔樹木此室獨存元簡令鍾
嶸作瑞室頌以旌美之辭甚典麗
石壁精舍十道志云上虞縣石壁山南對小山方正如
樓世號鼓吹樓謝靈運有石壁精舍詩
嶀山精舍水經云嶀山東北有太康湖晉車騎將軍謝
玄舊居湖中築路趣山山中有三精舍
萬卷堂在新昌縣石溪鄉先逹石待旦始剏堂貯書又
為義學三區號上中下書堂使學者迭升之人以此勉
勵成名者衆傍又置議善閣占山水之勝(俗傳舊有題名碑韓王汝)
(譔記杜祁公而下七十二人皆由此登科今無所攷)
石氏山齋晏元獻詩云書仙十閣壯儒宫靈越山川寳
勢雄
北館王右軍為會稽守子敬出戱見北館新壁白淨可
愛取帚沾泥汁以為書壁為方丈二字觀者成市見太
平廣記
妙喜菴蔣希魯序云閏公越之大士於鑑湖中得唐妙
喜菴遺址結茅而居之昔刺史李遜記云雲霞草樹横
在一目即其地也予遂以昔寺名其菴云
辨才香閣唐李褒題雲門香閣院云香閣無塵雪後天
齊祖之雍熙寺記云普公歸老於辨才香閣香閣即雍
熙之上方
嵊亭十道志云自剡至此谿流湍險商客往來皆以裝
束齊張稷為剡令至嵊亭生子因名曰嵊
鐡限僧坊在雲門辨才禪師所居事見尚書故實華安
仁有僧坊詩東坡詩都人踏破鐡門限黃金白璧空堆
床
光侯亭唐李訥尚書錢崔侍御於此
皇甫秀才山亭孟東野詩云嘉賓在何處置亭春山巔
說者云秀才皇甫冉也
東武亭世傳龜山自東武飛来也因以為名元微之醉
題亭上云役役閒人事紛紛醉簿書工夫兩衙盡留滯
七年餘李公垂詩云蘭鷁對飛魚棹急彩虹翻影海旗
摇
(闕)李公垂詩云海榴花早開繁蘂光照晴霞(闕)碧
烟
望雲樓舊經云即句踐遊臺也
杜鵑樓樓前植杜鵑花故名見李公垂詩注
披雲樓齊祖之詩云元和文物盛羣賢曾借蓬萊住列
仙畫入簾櫳烟外寺鑑摇臺榭水中天
滿桂樓李公垂詩序云架樓州城西南臨眺於外盡見
湖山别開外扉通杜鵑樓不啟重扄清夜開宴詩云為
憐湖水通宵望不學樊楊却月樓
五雲亭在卧龍山章伯鎮所創有留題新建五雲亭詩
云卧龍東嶺冠雲霞亭面溪流對若耶
西亭舊經云在州西北五里
東亭在府橋東宋考功夜飲東亭詩云春泉鳴大壑皓
月吐層岑
光風亭舊經云在城東北二百里
鏡光亭舊經云在會稽縣界
東齋舊經云漢王朗為會稽郡守子肅隨在郡於東齋
注易沈立越州圖序云刺史之居東齋西園皆燕游之
最
志省堂嘉祐五年沈起譔記云余自監察出通判會稽
郡所居之署大亭錢氏建者予取廢材隙功治而(闕)之
不逾月而告成
涼堂見范文正清白堂記
井儀堂錢伯通譔記云堂在蓬莱閣之上望海亭之下
西樓其左西園其右成於嘉祐六年主人刁公景純也
逍遥堂張伯玉寓興詩云旌麾千騎長風月一堂深
渌波亭向集賢傳式詩一沼開芳鑑雙橋亘采霓
知稼亭在蕭山縣景德中知縣杜守一建傍有嘯雲菴
今廢
戴溪亭在嵊縣王龜齡詩云剡水照人碧剡山隨眼青
吾來非雪興慙上戴溪亭相傳邑令姜仲開始建此亭
改興盡今復其故
臨川亭在蕭山縣林樞密希詩云山川圖寫幾時休再
過蕭山歲已周客枕夢來南又北此身大似一虚舟
會景亭在蕭山溪口寺范文正公題溪口云求取會稽
藏拙處白雲深處亦行春吴處厚詩云會景亭高石作
層
虚懶亭在上虞縣
懷謝軒在上虞縣紹興初邑令張彦聲建李莊簡公題
詩云此日開軒懷謝傅直緣談笑破苻堅
三清木寳在禹祠告成觀翟忠惠家傳云公妙於刻塑
授法工師於會稽告成觀刻三清玉帝真武像神氣虚
閑如與人接郡人謂之木寳
潯陽公祠堂乃参政翟公也家傳云邦人塑公像於龍
瑞宫能仁寺以射弧之日修梵供戸繪其像畫史至摹
本立直以售
孔郎祠晉孔愉也初愉隠新安山中改姓孫氏以稼穡
為事信著隣里後忽捨去皆謂為神人為之立祠
和旨樓西溪叢話云紹興府軒亭臨街酒樓翟公遜為
郡日為和旨樓取西漢酒酤在官和旨便人也翟忠惠
家傳云富民諸葛氏即所居為樓歲久為物所憑公命
闢樓為酒肆名曰和旨
梁武帝書堂在諸暨永福院之東華安仁詩云六龍未
入雍州日曾負詩書卧白雲謂此又山隂法華山亦有
武帝遺迹云與惠舉禪師同學也
金堂玉室晉許邁傳邁嘗遺王羲之書云自山隂南至
臨安多有金堂玉室仙人芝草左元放之徒漢末諸得
道者皆在焉東坡九仙山詩云玉室金堂餘漢士桃花
流水失秦人又詩云若逢逸少問金堂應與嵇康留石
髓蓋引用此事
側理紙庫小說王右軍在會稽時桓温求側理紙庫中
有五十萬盡付之又百衲琴云王右軍在會稽謝安乞
牋紙庫内有九萬枚盡與之桓温云逸少不節(東坡云右軍以)
(紙五十萬與桓温何足道此史官之陋而魯直亦云爾何哉側理庫未詳何所以右軍守會稽時事故繫之)
望陵祠蘇鶚演義引述異記云會稽山有虞舜廵狩臺
下有望陵祠
聖母閣在龜山寳林寺錢遜王詩云有時風掣浪聲到
半夜月排山影来
紫英院傳燈錄唐契真禪師到越州雲門初住鏡中紫
英院廉帥裴肅請歸郭内句踐城東覺嗣寺
智者院太平廣記越州山隂縣智者禪師院有一池師
嘗贖生放之有鼍嘗食其魚師患之取鼍送向禹廟池
中至夜復来師祝曰汝勿食我魚則從汝師亡鼍亦不
見
上省院在諸暨縣楊次公詩云西軒一泓水瑩淨碧琉
璃天人舉目視中有魚龍知不知後人因以琉璃名軒
西巖院在諸暨縣西有丁令威丹井
迎山閣在上虞縣
碧蓮堂在諸暨縣永慶院楊次公飛白書額三大字
逍遥齋在諸暨縣簿治吴處厚譔記并書
雲水院齊祖之詩云獨坐澗邊聽水落却来洞口看雲
生
蘸碧軒在鏡湖上今亡其處齊祖之詩云飛棟新成蘸
碧軒會稽山脚照湖邊
稽亭唐詩人多用之謂會稽山隂之蘭亭也宋之問三
月三日云稽亭追往景睢苑勝前聞劉夢得送元曉歸
越云重叠稽亭路或云雙林亦有稽亭蓋名偶同爾
句餘水經引謝康樂云山海經浮玉山在句餘東五里
便是句餘縣之東山乃應入海具區今在餘姚鳥道西
北何山北望具區也酈道元注水經云郭氏於地理甚
昧姑錄之
水仙家唐人越中寒食云綠楊隂轉畫橋斜舟有笙歌
岸有花盡日會稽山色裏蓬萊清淺水仙家可見當時
景物略與今同
笋莊方干越中詩云沙邊賈客喧漁市島上潛夫醉笋
莊潛夫乃干自謂也又西島言事云歲計有時添橡栗
生涯一半在漁舟今人但謂之方干島
白波潭方干陪五大夫浮鏡湖云白波潭上魚龍氣紅
樹林中鷄犬聲
鏡亭白樂天對月懷元微之詩云思遠鏡亭上光深書
殿裏
凝虚館在上虞縣石曼卿有寄題蘇簿凝虚館詩今廢
會稽志卷十八
