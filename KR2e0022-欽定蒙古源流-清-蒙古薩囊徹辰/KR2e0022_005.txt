欽定蒙古源流卷五
額訥特珂克土伯特蒙古汗等源流
朱葛住南省三年與彼處八十八萬漢人固結盟好乃
摺奏云遵汗之旨已徵收賦稅携帶前來閽人見有財
帛不勝欣悅使之入奏云滿載九萬車財帛而至檢查
賫至之物據稱前三萬車内裝載各色珍寶財帛中三
萬車内裝載各項器械後三萬車内裝載各品飲食之
物及卸看前三萬車内載之物實係珍寶財帛隨後之
六萬車内則係披堅執銳之兵並礮三尊如蠟燭裹飾
一同裝載詭云恐車内裝載之物一時不能卸完置此
蠟燭以備夜間然照遂將蠟燭俱已點灼先已約定燃
至礮線聞礮聲則車内伏兵即發至是前三萬車中之
物將次卸完礮聲一振兵丁突出攻擊衆皆驚潰無一
人能敵於是汗悟前夢乃䄂玉璽携福晉皇子出奔並
携同阿爾拉特之伊拉呼丞相阿喇瑪之布哈丞相哈
薩爾之後嗣多古勒和巴圖爾台吉等七人力戰而出
此烏哈噶圖汗於癸丑年即位在位三十六年歲次戊
申年五十一歲因好諂侫以致建都之岱都地方一旦
墮於兇頑之詭計永失統業自威力青吉斯汗降生之
壬午年起凡二百零七年歲次己酉青吉斯汗即位至
戊申凡一百八十年蒙古汗等傳位共一十五世自是
汗由古北口出亡感悔而歌曰以諸寶裝嚴之大岱都
城以應時納涼之尚都海綳古爾都城與我烈祖避暑
之尚都沙喇塔拉際此戊申以致敗亡遂失大統且九
色寶物裝嚴之大岱都城執掌九十九政之尚都海綳
澤溥衆生道拯黎庶一統君主之赫赫名譽晨起登高
眺望則清光燦爛有時前後觀覽則威儀赫奕留憩於
此雖歷冬夏而無欝悶又額爾克圖徹辰汗創立之寶
貝岱都祖宗安居之大岱都城並撫有汗衆宰桑以及
所屬民人之衆多乃不聽伊拉呼丞相之諫者是我之
遺恨也信任叛去之朱葛者是我之愚昧也誤殺烏哈
圖托克托噶太師逐去寶異尊上喇嘛者是我之罪愆
也君汗之名譽可惜究之大可惜者際此昇平之時呼
必勒罕徹辰汗百計經營而得此駢集福祉之岱都城
以予狂惑而失於漢人朱葛之手愚頑之名我多衮特
穆爾其難辭矣歌聲既哀繼之以泣方大亂時各處轉
戰蒙古人等四十萬内惟脫出六萬其三十四萬俱䧟
於敵於是先後脫出之六萬人聚集於克哷倫河邊界
起造巴爾斯闊坦城居住歲次庚戌年五十三歲殁子
阿裕錫哩達喇汗戊寅年生歲次辛亥年三十四歲即
位在位八年歲次戊午年四十一歲歿弟特古斯特穆
爾汗壬午年生歲次己未年三十八歲即位在位十年
歲次戊辰年四十七歲歿生子恩克卓里克圖汗額勒
伯克尼古埒蘇克齊汗哈爾古楚克都古楞特穆爾鴻
台吉弟兄共三人恩克卓里克圖汗己亥年生歲次己
巳年三十一歲即位在位四年歲次壬申年三十四歲
歿弟額勒伯克汗辛丑年生歲次癸酉年三十三歲即
位舉國上尊號稱為額勒伯克尼古埒蘇克齊汗忽被
鬼怪所迷一日於雪内射一兔見血點落於雪上乃曰
安得有面色潔白似此雪顴頰紅艷似此血之婦人乎
衛喇特扎哈明安之浩海達裕答云汗之弟哈爾古楚
克都古楞洪台吉之妻鄂勒哲依圖洪郭斡拜濟顏色
較此尤為都麗汗云浩海達裕爾果能愜我意使彼與
我一見我即令爾為丞相管轄四衛喇特浩海達裕乃
伺都古楞鴻台吉出獵後往見洪郭斡拜濟說云奉汗之
旨謂爾都麗衆皆稱異欲來爾家看視拜濟大驚云天
地豈有混淆之理乎汗之貴重豈有覷弟婦之理乎弟
哈爾古楚克鴻台吉已與之乎兄豈為黑犬乎浩海達
裕以其言盡行具奏汗怒截殺其弟於路而納懷孕三
月之弟婦弟哈爾古楚克鴻台吉癸卯年生歲次己卯
年三十七歲殞命迨後汗出放鷹浩海達裕為請名號
備宴以至在外坐候汗駕洪郭斡拜濟聞知遣哈爾古
楚克之僕人多克新沙喇謂之曰爾為何坐於外可入
我室中候汗乃喚入大加禮敬洪郭斡拜濟以奶油和
奶酒盛於銀杯内云爾自卑汚致我於尊榮賤軀已為
貴體以稱拜濟之人而為伯竒太后由台吉之拜濟得
為汗之福晉我深感爾恩主上亦諒知此大恩今特把
盞以酬爾之德耳浩海受而飲之不覺醉仆於地拜濟
於是將浩海置之椅上採已髮一縷擲之各處仍自毁
其面𫝊集庫爾新之大衆看視遂遣哈爾古楚克之僕
人多克新沙喇迎往奏汗汗至見其背坐而泣問云爾
何為而泣乃將酬謝浩海之言一一告知且云伊飲酬
酒一杯醉後肆言因䙝我不從即如此傷我浩海一聞
此言急起乘馬遁去汗云觀浩海之遁斯言誠然矣遂
追去浩海拒戰將汗小指射斷當將浩海圍住擒殺交
蘇尼特之旺沁太保剥取浩海之皮給與拜濟拜濟尚
不愜意既吮汗小指之血又以人皮何似取而觀之併
餂浩海皮上之油乃曰既得吮懷蓄惡念汗之血並餂
獻讒佞口浩海之油雖係婦人夫仇已報今即就死無
憾矣汗其速令我回汗慕洪拜濟之色並不加怒反向
浩海之子巴圖拉云誤殺爾父矣遂降庫伯衮岱大福
晉所生之薩穆爾公主妻之授為丞相令管四衛喇特
時衛喇特克哷古特之烏格齊哈什哈聞之云汗政治
不端殺弟哈爾古楚克鴻台吉以弟婦洪拜濟為福晉
淫虐亂法復被拜濟所欺殺臣浩海以有此恥乃既有
我在而令我屬人巴圖拉管轄四衛喇特耶不勝憤怒
汗聞之與婿巴圖拉丞相議殺烏格齊哈什哈詎庫伯
衮岱大福晉致信於烏格齊哈什哈烏格齊哈什哈即
乘馬而來既弑額勒伯克汗乃娶鄂勒哲依圖洪拜濟
為妻蒙古人衆大半降之額勒伯克汗癸酉年即位在
位七年歲次己卯年三十九歲殺哈爾古楚克甫四月
即於是年為烏格齊哈什哈所弑汗佔鄂勒哲依圖洪
拜濟為福晉時已懷孕三月及烏格齊哈什哈娶時懷
孕已七月又三月歲次庚辰生一子取名阿寨烏格齊
哈什哈愛養如己子而巴圖拉丞相復令阿薩特之子
烏格德勒庫負筐拾糞取負筐之義命名曰阿嚕克台
以供使役自是與蒙古人衆不相能矣額勒伯克汗之
長子琨特穆爾丁巳年生歲次庚辰年二十四歲即位
在位三年歲次壬午年二十六歲歿無子弟額勒錐特
穆爾己未年生歲次癸未年二十五歲即位在位八年
歲次庚寅年三十二歲歿子德勒伯克汗乙亥年生歲
次辛卯年十七歲即位在位五年歲次乙未年二十一
歲歿是年乙未烏格齊哈什哈懷記前仇殺浩海達裕
之子巴圖拉丞相由是四衛喇特前往會盟適有三人
而回路遇阿薩特之阿嚕克台拾糞問云大人會盟之
事若何三人譏之云墨爾根項負繩䌫而為大統憂勞且
笑曰今已擊讒佞浩海之皮阿寨台吉稱汗名阿嚕克
台者為太師大興政治矣迨三人去後阿嚕克台取糞
筐置於地云此非若輩之言也蓋天命耳我乃屬下之
人於我何有惟阿寨台吉乃天子之裔惟天神鑒之而
已乃向天叩拜維時烏格齊哈什哈已死烏格齊之子
額色庫丁卯年生歲次乙未年二十九歲即位娶巴圖
拉丞相之女薩穆爾稱為額色庫汗乃令鄂勒哲依圖
洪拜濟阿寨台吉母子及阿薩特之阿嚕克台太師三
人於額色庫汗家中使役額色庫汗在位十一年歲次
乙巳年三十九歲歿由是薩穆爾福晉懷記烏格齊哈
什哈作惡之仇將鄂勒哲依圖洪拜濟阿寨台吉阿嚕
克台太師三人匿而出之遣往母家蒙古地方額色庫
汗歿後額爾克徹古特人衆大亂薩穆爾公主曾向其
父極力叩請以為此際正可用兵其子巴噶穆聞之云
母現有母家他人何得出此言耶其母畏懼遂無語其
時科爾沁烏濟金諾延之子阿岱台吉已佔據前所餘
剩蒙古人衆及三人至彼盡述公主之言阿岱台吉係
丙辰年生歲次庚寅年三十五歲携鄂格德依圖洪拜
濟即君位與阿嚕克台以太師名號阿岱汗阿寨台吉
阿嚕克台太師三人為首加兵於濟勒滿汗征伐四衛
喇特俘擄巴圖拉丞相之子巴噶穆既至阿寨台吉云
公主姊曾加惠於我等今釋放此子以報之何如阿嚕
克台太師云狼子不可豢敵嗣不可育昔放出我等時
此子曾有惡言阿岱汗以阿嚕克台之言為然遂將巴
噶穆羈留阿嚕克台太師謂之曰昔日爾父巴圖拉丞
相曾令我負筐拾糞呼為阿嚕克台以供使役今日所
值誠如日月旋轉今將昔時爾父之仇即報之於爾因
取覆於釡中之義命名曰脱歡役於家内乃阿嚕克台
太師之妻格哷勒阿哈念其係公主之子甚憐之一日
格哷勒阿哈與之櫛髮適蒙郭勒津之蒙克拜往看見
之曰阿哈與其櫛伊之髮辮何如閹之為當言訖而去
迨後薩穆爾公主親來懇求太師將脱歡帶回脱歡於
四衛喇特為首人衆之前告之曰今蒙古等即如我從
前之亂此時若用兵必能取勝薩穆爾公主云此小兒
蓋因已身受困為此復仇之言耳何必作惡諫之不聽
兵出正遇阿岱汗行圍阿岱汗令賽穆沁薩勒穆沁二
衛喇特佩帶插梅針箭之撒袋自佩插四枝大尖披箭
之撒袋以獵其時四衛喇特之台噶特四人叛去汗用
撒袋内之四枝大尖披箭將四人射仆敗去藏於汗之
亭内汗既回徒手並無器械遂被弑脱歡太師乘密爾
繖之黃色良馬將亭遶走三次云爾身係索多室從白
色可耳我則索多之後裔脱歡也都沁都爾本二部落
人衆皆曰此乃聖主非僅為蒙古等之君乃統據五翁
格四郭囉勒之汗玉皇上帝之子也報應甚速今觀爾
之言語動作甚屬背謬當作速叩禱聖主以求救命不
之聽而曰我自身性命向誰求乞今衆蒙古等俱為我
有其照從前蒙古汗等尊上汗號耳遂致祭於汗回時
驟聞上之金撒袋錚然有聲近侍之人見中壺内所插
挑遠箭一枝顫動又見脱歡太師鼻口流血正驚駭間
大衆復見太師血浸透衣兩琵琶骨間正如箭痕浮露
於外而中壺内之挑遠箭一枝帶有血跡其都沁都爾
本二部落人等驚惶以為上不悅所致云隨召其子額
森至囑之曰丈夫中之丈夫索多可謂出類拔萃惜乎
不能保身因涉險尋母索戴為汗所害我已芟盡爾之
芒刺所餘者僅蒙郭勒津之蒙克拜而已言訖即殁阿
岱汗庚午年生歲次丙午年三十七歲即位在位十三
年歲次戊午年四十九歲為脱歡太師所弑阿岱汗與
脱歡太師二人同年而殁脱歡太師之子額森丁亥年
生本年戊午年三十二歲即君位遵其父遺言殺蒙郭
勒津之蒙克拜本日帶領都沁都爾本二部落行兵於
漢地額森汗夜夢伊身轉生聞有人云誰人養此有人
荅以除阿索特阿嚕克台太師之子阿里瑪丞相之妻
格哷勒阿哈之外誰復扶養耶遂令所屬詳解此夢衛
喇特之巴噶圖特錫賚汗必錫古勒解之曰可擒獲大
明汗付與阿蘇特之阿里瑪丞相由是加兵於大同地
方擒獲大明正統汗謂應夢兆交與阿里瑪丞相留養
於六千烏濟葉特之高阜和煖地方及歸令云誰若將
捉獲大明汗之事先我告知我母我必殺之至家抱其
母云重生我矣母問爾試言擒獲大明汗情形詰問此
係何人所言荅以永謝布之布庫索爾遜喜極所言額
森汗不聽其母勸止竟殺布庫索爾遜挂於樹間於是
蒙古衛喇特之酋長共相議論以為此次出兵之前殺
一人及撤兵回又殺一人屠戮是務未免不祥又屬下
蒙古等議云前此既殺蒙克拜今又殺索爾遜由此觀
之必將盡殺我蒙古人等矣由是紛紛背叛散離大半
阿賽台吉生三子長子岱總台吉生於壬寅年次子阿
噶巴爾濟台吉生於癸卯年幼子滿多固勒台吉生於
丙午年歲次己未岱總年十八歲即位阿噶巴爾濟年
十七歲令為濟農滿多固勒年十四歲弟兄三人督率
行兵四衛喇特迎戰於吐魯番之哈喇地方衆議欲奪
大隊纛頂務須選派勇士於是蒙古派烏爾哈特之巴
圖魯錫古蘇特衛喇特派布里雅特之巴圖魯珪林齊
是二人彼此詢問名號之後乃云我二人於太平時為
友曾記一日在此地坐飲約云若都沁都爾本二部落
起釁興戎除我二人之外誰復肯出彼時我二人相遇
其如之何哉珪林齊云我善射能穿爾之盔及甲錫古
蘇特亦云我善砍能劈爾之頂及踵至是巴圖魯錫古
蘇特乃服重鎧而出遥呼曰善射之人爾試射之巴圖
魯珪林齊遂先射之將錫古蘇特之重鎧射透稍創軀
體緣側身於鞍後躱過遂復前進砍之竟至珪林齊衣
襟因日落天晩約詰朝再戰是夜相對扎營四衛喇特
甚懼議云其降之耶抑何為耶特凌古斯之阿卜都拉
徹辰云蒙古人見識惡我試往誘之若我身能回即尊
顯我我若死可善待我後裔言訖遂往以為岱總汗聰
智必能覺察阿噶巴爾濟濟農愚昩尚可計取其子哈
爾固楚克有威可畏而材智過人何可用計賺之耶惟
聽命而已於是至濟農之室說之曰濟農爾若獨取則
我等俱欲順從若汗與爾二人分取將何所歸附與為
爾等所制不若死於鋒鏑之為快今額森太師遣我前
來聞汝之兄汗輕爾過甚爾兄一人坐食從不分惠與
弟故乘夜密商之耳濟農云阿卜都拉徹辰之言確而
有理汗兄授我為濟農差往西圖們之時止與一黑色
跛足兒駝今於野地又將我僕人阿勒噶齊特察罕奪
去我何故復視彼為兄而助之乎今與四衛喇特會合
以避彼可耳其子哈爾固楚克諫云嘗聞人若狎匿戚
匪則將下流親護同胞則能發達親護岳父母則人譏
之親護君上則人賢之額森太師雖我之岳翁我則為
父之名譽而言與其倚仗外人不若殺此侵我讎人之
為愈也濟農云孺子安得妄言干凟是夜遂與阿卜都
拉徹辰遣索倫之和托巴噶輝察固特之蒙克二人會
合四衛喇特次早領衛喇特兵來戰其兄岱總汗雖奮
力以擊而兵衆紛亂竟不能軍汗云敗矣異哉巴圖魯
錫固蘇特叛矣為騰格哩因圖古里克阿卜都拉徹辰
所欺矣阿噶巴爾濟濟農凶頑負恩叛逆惜哉名也岱
總汗乃騎塔竒淡黃馬敗走奔往肯特汗山渡克哷倫
河途遇郭爾羅斯之徹卜登緣從前曾將徹卜登之女
阿勒塔噶勒沁出離令回母家此行正與讎人遇徹卜
登欲殺之女諫曰從前我之過若害及博爾濟錦罪莫
大矣今彼困頓跋涉若加保護將來自必有益不聽殺
之自己未至壬申在位一十四年年三十一歲終於徹
卜登之手由是阿噶巴爾濟濟農會同四衛喇特告以
咋吾強悍之子哈爾固楚克曾有與其倚仗外人何若
逐出殺之以復前仇之語我以威嚇之而止衛喇特之
衆蒙古等聞之私相譏誚云此濟農非真濟農乃瑪喇
勒額勒濟根應食其肉者也阿噶巴爾濟濟農額勒濟
根之稱由此始矣迨後四衛喇特等密議云濟農為人
無異畜類若哈爾固楚克台吉乃將來必能復讎之人
活狐安得繫於鞍上乎我等與都沁都爾本結仇至深
伊等若懷記此讎何得養育伊等耶遂欲殺其父子額
森汗袒護其壻云云伊父雖有過愆然逐其兄而與我
合若論此子尚係好人可以為友何必殺之乃阿卜都
拉徹辰告於衆曰逐父兄而訟己子不慈不友似此
人我等何可留之若養其子則尤不可其人之險言語
之狠豈未聞之乎衆皆然之因相計議令阿卜都拉徹
辰往告濟農云都沁都爾本兩部落已為屬下今請濟
農為我等汗即將濟農之號賞給額森濟農云爾等之
言甚是即照所言而行伊等既出哈爾固楚克台吉諫
云上天日月二也下土汗濟農二也索岱之後嗣伊等
之太師丞相二也奈何以已之名與人耶斥責其非不
聽哈爾固楚克又云原無與汗父抗言之理乃為汗之
名譽大統而言惜乎豈自欲隕其黔首乎蓋欲所屬蒙
古人衆底於敗亡耳遂出由是聚集都沁都爾本二部
落奉阿噶巴爾濟即汗位以額森太師為濟農詎四衛
喇特設計聯絡二大室於後室内掘一大穴覆之以氊
大備筵宴遣利口之徹辰往奏濟農以都沁都爾本二
部落因濟農已為汗又賞給我等四額爾克楚特濟農
之號大施恩惠今甥濟農額森備筵以賀遣令來請舅
汗汗許之往及汗往臨詭云隨來之諸兄弟等各帶二
人隨入我等逐一把盞遂將大衆置之遠地令汗帶四
人台吉等各帶二人隨入乃先作按人數算之狀及進
衆大呼按次擒戮皆擲於後室所掘穴内其為羽翼之
三十三人亦盡被殺戮哈爾固楚克台吉知覺密令僕
人伊納克格爾前往偵看以室内並不見一人惟見後
室束邊氊帷縫内流血之語告之哈爾固楚克台吉云
謂之睡則睡矣乎謂之死其巳死矣乃帶伊納克格爾
逃出適衛喇特遣勇士三十人往追遂匿於翁衮哈雅
哈卜察該山有衛喇特之色勒必斯巴圖爾圖林等三
人身穿重鎧登山而來伊納克格爾射透重鎧及其後
二人皆滚仆嗣托爾郭特之察拉斯圖爾根服三層鎧
甲持槍而上伊納克格爾云我非此人敵手台吉試射
之台吉乃指其心窩射之直透三層鎧甲箭出背後察
拉斯圖爾根既仆餘人竄去於是二人商議我等步行
可往何處是夜伊納克格爾盜取額森汗名博郭喇哈
卜繖黑馬名額爾默克錫爾噶沁線臉騍馬黑馬與台
吉乘騎自乘錫爾噶騍馬以通瑪克汗珠齊之後嗣原
係姻戚遂投往通瑪克地方適遇通瑪克之阿克蒙克
富人台吉遂與彼同居諭令伊納克格爾往探額森太
師存否都沁都爾本二部落人衆近狀若何探明以告
若再有閒暇往看我妻齊齊克如未適人即接來與我
相見其時額森汗已即位佔據都沁都爾本矣其後彼
富人行圍驅有香獐十隻而至台吉赦其一餘皆殺之
阿克蒙克之弟章錫蒙克變色以為大謬因射殺台吉
維時台吉之僕人伊納克格爾既歸捉獲阿克蒙克牧
馬之人詢之告以台吉被害情狀遂殺牧人取馬一羣
往見齊齊克拜濟哈屯哈屯問其故哭訴云我台吉被
通瑪克之人所殺將我折磨差使我今逃出來歸額森
汗初齊齊克拜濟其父曾欲令其再適矢誓以未聞哈
爾固楚克之死斷不適人懷孕七月與哈爾固楚克相
離越三月本年壬申分娩其父額森汗云齊齊克若生
女則留之若生男則殺之齊齊克聞之乃將其子之胞
系掣縳臀後來看之人誤以為女而去其人既出齊齊
克拜濟即將察哈爾之呼拉巴特鄂托克之鄂推媽媽
之女置於摇車内前往薩穆爾公主媽媽處訴其故公
主遂取其子命名巴延蒙克付與高麗之僧格勒都爾
之妻哈喇克沁戴福晉乳哺養育後額森汗之孫欲殺
此子薩穆爾公主媽媽謂之曰爾以其將來長成不知
為何如人以為讎耳然既係我裔豈非爾之甥乎我子
脱歡若在亦向我如此言乎額森之孫爾欲害我之孫
乎怒以責之額森之孫懼默然而出又議以欲絶博爾
濟錦之後媽媽不允今須背公主潜殺之伊納克格爾
聞知告之公主公主云若有妥實之人可遣往蒙古地
方伊納克格爾荅以十三歲時曾率領本旗效力於衛
喇特之烏格特依太保彼以未嘗施惠於我為憾今我
前去試探其言遂往見巴圖爾烏格特依謂之曰爾欲
建功今齊齊克拜濟三歲子額森欲殺之爾若告知公
主將其子送往蒙古地方不但爾之一身以及爾之後
世皆可為蒙古之巨擘矣烏格特依大保然其言往見
公主訴云聞額森欲殺此子我願送往汝之母家公主
喜甚謂之曰誠如汝言善無過於此者乃令衛喇特中
明安之烏格特依太保喀喇沁蒙古之博賚太師薩爾
塔郭勒之巴延岱墨爾根鴻吉喇特之額塞壘太保四
人送往並有鄂羅郭特尋來助給口糧將伊女錫吉爾
許與巴延蒙克台吉為妻公同保護遣令歸宗從此得
安居矣彼時衛喇特右翼之阿拉克丞相左翼之特穆
爾丞相二人前來告於額森汗云爾已為都沁都爾本
二部落之汗矣今可將爾太師之號給與阿拉克丞相
汗荅以我未計及爾等出此言已與我子矣二人大恚
云爾不過仗阿卜都拉徹辰之計巴圖拉巴圖爾之謀
尼根德墨爾根之力承受蒙古之統耳豈以爾之善乎
試看爾父子二人承受都沁都爾本之統言訖而去旋
乘馬來戰額森汗敗走遂擄取妻子房産額森汗隻身
逃出被布庫索爾遜之子巴郭擒殺肆諸庫克汗山樹
上初額森汗擒獲大明正統汗有阿薩特之阿里瑪丞
相將女摩羅給與正統汗命名察罕秀薩於家中使役
自是本處旱潦灾害遂多一夜察罕秀薩睡卧阿里瑪
丞相之婢晨起擠取牛乳見察罕秀薩碗内現出霞光
盤旋告知哈屯哈屯等互相𫝊說衆皆往看共相駭異
以為此乃大有福之人自將伊擒獲以來頗為不利今
復有此兆顯係非常之騐可將此人送回其國遂將大
明正統汗送回並出六烏齊業特盛以大都之金銀大
庫内難以負任之什物與之正統汗所娶蒙古地方之
女名摩羅者生子朱泰薩為阿薩特之女塔勒拜之壻
後聞額森汗已殁岱總汗續娶之福晉薩睦爾太后生
一子名蒙古勒克哷青吉斯丙寅年生年七歲貯於皮
櫃以馬負之伊母薩睦爾福晉持刀帶領騎牛乘馬及
步兵出師由庫奎扎巴哈往伐四衛喇特大有俘獲撤
兵而回即奉蒙古勒克哷青吉斯台吉即位維時七歲
稱為烏珂克圖汗撫綏所餘蒙古人衆歲次癸酉年八
歲為多倫土默特之多郭朗台吉所害初岱總汗離異
阿勒塔噶勒沁福晉時曾留其三歲子係丁巳年生名
摩倫台吉年十六歲徹卜登謂係已甥收養之歲次癸
酉徹卜登既歿乃役於郭爾羅斯之和巴齊爾家緣本
國忽有大警令筮人卜之云是爾等害博爾濟錦之報
也因有其事衆甚畏懼遂遣克木齊古特之達噶泰郭
爾羅斯之摩勒泰二人送往翁里郭特之摩里海王處
於是所有人衆咸云國祚惟汝奠定之今奉汝即汗位
遂備奎蘇圖黃馬插金杵牽至上前上是時年十七歲
即汗位其後高麗之和托卜罕來告摩倫汗以摩里海
王與薩滿岱福晉計議欲伐爾已帶兵前來摩倫汗云
伊與我相好今並無閒隙何以交惡不信其言遣人往
矙之適見摩里海王在其家左近行圍颺起飛塵遂中
道而回告稱實有塵跡颺起汗云果爾可即迎戰於是
帶兵往迎汗乘馬之際和托卜罕忽逸去先告云摩倫
汗欲殺爾以擄掠爾之僕役人衆業已興兵前來摩里
海王以曾加惠於彼未嘗作惡何以搆兵於我耶不之
信和托卜罕又以我言為虚試遣哨探人往看為之請
摩里海王自思此誤𫝊耳欲親自登高眺望遂乘馬登
眺果見蹤跡乃急裹甲向天禱云上天垂照君汗鑑察
我曾大有禆益於汗之後裔今反以惡報我貴裔摩倫
汗與鄙人摩里海王二人無論賢否為憎為愛惟君汗
鑑之遂以少兵交戰竟戕及摩倫汗摩倫汗自癸酉至
甲戌在位二載年十八歲歿摩倫汗之蒙古徹福晉慟
哭云使玷可惜之盛名使我離異君汗者和托卜罕也
使盛業廢墜屬衆皆離異我君汗者和托卜罕也私向
摩里海王獻讒以離間君汗者和托卜罕也摩里海王
聞之為摩倫汗悼悔將和托卜罕割其舌而殺之摩倫
汗無嗣歿後其叔阿寨台吉之衛喇特福晉所生一子
名滿都古勒台吉者係丙午年生歲次癸未年三十八
歲即位為烏珂克圖汗復仇興兵殺哈齊金之姻親多
郭朗台吉收撫多倫土默特適於彼處邂逅表弟巴顔
蒙克台吉錫吉爾拜濟二人與原送往之四大臣及伊
岳父同齎口糧而來滿都古勒汗甚為欣悅以為此可
以續博爾濟錦之嗣矣遂給巴延蒙克博勒呼濟農名
號滿都古勒汗為與摩倫汗復仇加兵於摩里海王時
鄂囉郭特巴圖爾錫古蘇特之子烏訥博羅特王乘薩
爾黨貉皮馬引導追殺之由是滿都古勒汗與博勒呼
濟農兄弟二人和好其散佚之六萬人衆俱收撫矣滿
都古勒汗有福晉二人大福晉乃衛喇特之伯格哷遜
台吉之女稱伊克哈巴爾圖鐘金小福晉乃恩衮綽囉
克拜特穆爾丞相之女稱滿都海徹辰福晉乃博勒呼
濟農之哈里古沁鴻郭賚向滿都古勒汗讒間以汗弟
博勒呼濟農欲加惡於汗以取伊克哈巴圖爾鐘金汗
不信云博勒呼濟農斷不出此惡言似爾如此讒間我
兄弟之人須懲治之遂削鴻郭賚之唇而殺之迨後永
謝布之伊斯滿太師奏汗以鴻郭賚之言本真乃無罪
就戮實屬可憫又赴濟農告以爾兄汗已信鴻郭賚前
言欲加惡於爾濟農不信又云爾如不信試汝之人將
來矣遂出汗前後聞是言遂以為實遣使二人往見之
曰爾因何與我如此結仇或曾告我以鴻郭賚之言為
實汗使言畢濟農以為遣人探我果如人言遂怒不出
一語使人回告濟農發怒並無回言汗以為實怒云今
我除博囉克沁伊錫克二女外並無子嗣將來我之僕
役人衆皆為彼有今不速𤼵尚何待耶遂遣伊斯滿太
師率衆往擒濟農逃避未獲遂掠其産其錫吉爾福晉
永謝布之伊斯滿太師佔為妻先是博勒呼濟農娶錫
吉爾福晉時於甲申年生一子名巴圖蒙克交巴勒噶
沁之名巴該者藏匿養育滿都古勒汗之博囉克沁伊
錫克二公主俱係小福晉滿都海徹辰所生伊克哈巴
爾圖鐘金無所出以博囉克沁公主下嫁於鄂尼郭特
之伯格哷森伊錫克公主下嫁於蒙郭勒津察庫特之
科賽塔布囊滿都古勒汗自癸未至丁亥在位五年年
四十二歲歿歲次戊子博勒呼濟農年二十九歲時生
巴延蒙克歲次庚寅年三十一歲為永謝布之克哩葉
察罕特穆爾蒙克哈喇班迪等五人所害先是其子巴
圖蒙克四歲時其母錫吉爾福晉為伊斯滿太師所娶
生巴布岱布喇該二子伊斯滿太師去時以巴勒噶沁
之巴該不善撫養巴圖蒙克乃取回交唐拉噶爾之特
穆爾哈達克養育此子因自幼離去父母遂得膈症特
穆爾哈達克之妻賽海餂穿銀碗底以治之獲痊由是
科爾沁之烏訥博羅特王欲取滿都海徹辰福晉滿都
海徹辰福晉云君之後裔若俱已斷絶則此亦君之屬
族似乎可行但聞君之姪巴圖蒙克現在特穆爾哈達
克處既有伊在我斷不適他人阿勒噶察特桑該烏爾
魯克然其言遂止不與滿都海徹辰福晉詢問郭爾羅
斯之薩岱昨科爾沁之烏訥博羅特王曾有言道及今
此子至若此二人往何處為善薩岱云與其等候幼子
不如往適烏訥博羅特於大衆有益復向桑該烏爾魯
克之妻扎哈阿海如前詢問扎哈阿海荅以若適哈薩
爾之子則引入惡途離却屬衆恐敗福晉之名若守汗
之子則上天保佑爾等據有國衆可以表揚福晉之名
譽徹辰福晉以扎哈阿海之言為是而責薩岱云爾謂
汗之子幼冲以哈薩爾之子年富是以我福晉寡居故
以言戲侮耳遂取熱茶一盞自頂上傾灌之其年庚寅
巴圖蒙克年已七歲携其手引至令家宰蒙肯伊喇古
祈天禱祝畢向母老福晉云埋没於善惡不分之處今
得聞世𫝊汗位博爾濟錦後裔之名因訪知哈薩爾之
子烏訥博羅特意欲娶我故恚而來求於福晉母氏之
亭昔以花馬為贄乃謂此姪沖幼大叔哈薩爾之子可
來此資養豈以母氏之門庭輕薄閥閱低微而來乎抑
謂以所仰望非若烏訥博羅特之盛大而不去乎祈老
母福晉鑑察愚媳之誠心竭誠具奏母后嘉其堅心不
移等候幼子巴圖蒙克婚配愛而憐之俾其左生七男
右生一女循此以生名為七博羅特庶使生齒繁衍遂
令之回烏訥博羅特以其言為是泣下遂息前言不及
一字較前和好有加矣滿都海徹辰福晉係戊午年生
年三十三歲巴圖蒙克係甲申年生年七歲定為夫婦
本年庚寅因欲佔據達延國遂稱為達延汗於老福晉
前即汗位由是聰睿滿都海徹辰福晉將髮向上纏裹
將國主達延汗貯於皮櫃内以馬負之加兵於四衛喇
特大戰於塔斯博爾圖勝之擄獲無算其後滿都海徹
辰福晉一乳生圖嚕博羅特烏魯斯博羅特二子其次
一乳生圖嚕勒圖公主與伯爾色博羅特二人次生阿
爾蘇博羅特一人又其次一乳生阿勒楚博羅特幹齊
爾博羅特二子迨後興兵往征四衛拉特時滿都海徹
辰福晉墜馬洪竒喇特之額色壘太保徹辰濟古爾逹
爾罕巴勒噶沁之巴延布庫阿薩特之巴圖博羅特等
四人保護乘騎巴雅古特之上好黃馬衛之而出由是
養成二子人取阿爾蘇博羅特一人教養之奉老福晉
之命此其母滿都海肫誠善念之所致也乃大設筵宴
以慶賀之
