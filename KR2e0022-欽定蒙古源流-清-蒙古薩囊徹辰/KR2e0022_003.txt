欽定蒙古源流卷三
額訥特珂克土伯特蒙古汗等源流
古土伯特地方尼雅持贊博汗之七世孫色爾持贊博
汗為其臣隆納木簒奪汗位其子博囉咱罝持布爾特
齊諾等弟兄三人俱各出亡季子布爾特齊諾出之恭
博地方即娶恭博地方之女郭斡瑪喇勒為妻往渡騰
吉斯海東行至拜噶勒江所屬布爾干噶勒圖納山下
遇必塔地方人衆詢其故遂援引古額訥特珂克人衆
所推尊之土伯特地方之尼雅持贊博汗以語之必塔
地方人衆議云此子有根基我等無主應立伊為君遂
尊為君長諸惟遵旨行事生子必塔斯干必塔察干二
人必塔察干生特墨徹克特墨徹克生和哩察爾墨爾
根和哩察爾墨爾根生阿固濟木博郭囉勒阿固濟木
博郭囉勒生薩里噶勒濟固薩里噶勒濟固生尼格尼
敦尼格尼敦生薩木蘇齊薩木蘇齊生哈里哈爾楚哈
里哈爾楚生博爾濟吉台墨爾根墨爾根之蒙郭勒津
郭斡哈屯生都喇勒津巴延都喇勒津巴延之博囉克
沁郭斡哈屯生多斡索和爾多博墨爾根弟兄二人多
斡索和爾之子托諾依多克新額木尼克額爾克俱為
厄魯特巴噶圖特和特竒喇古特四姓之衛喇特其得
名多斡索和爾者因其印堂中有一眼能視三站之故
伊弟兄二人經行布爾干噶勒圖納時其兄云自推朗
噶嚕迪向通格里克呼嚕觀以西行走之一起遊牧將
至車内有一俊雅女子可說為汝室二人向前詢問云
係兩土默特地方郭哩岱墨爾根之妻巴喇郭沁郭斡
在阿哩克烏遜地方所生之女名阿掄郭斡尋路行走
者遂訂與其弟多博墨爾根為妻生伯勒格特依伯衮
德依二子多博墨爾根卒後阿掄郭斡哈屯每夜夢一
竒偉男子與之共寢天將明即起去因告伊妯娌及侍
婢等知之如是者久之遂生布固哈塔吉博克多薩勒
濟固勃端察爾等三子後漸長成有好事者譖之云從
無寡婦生子之理其夫之連襟瑪哈賚常往來其家疑
即此人伯勒格特依伯衮德依二人遂疑其母阿掄郭
斡哈屯因給伊子箭桿一枝命折之既折而擲之旋給
五桿命一併折之竟不能折其母云爾等二人悞聽旁
人之言疑我因語以夢中情事且云爾等此三弟殆天
降之子也爾兄弟五人若不相和好各異其行即如前
一枝箭以勢孤而被傷若公同而行即如後五枝箭勢
衆則不能傷之矣由是和好後析産時僅給勃端察爾
有迎鞍短尾銹鬃貉皮馬一匹外並未給與他物因惱
恨四兄獨向鄂諾江東去見彼處有一青色鷹攫野鴨
而食結套得鷹即放之而食其所獲之鴨結一茅廬棲
止度日常於鄂郭爾察克一族人家尋飲奶漿後其兄
伯勒格特依前來尋弟訪問彼衆告云爾弟每日來此
飲奶漿伊將來時每每下雨爾姑待之語未畢天無片
雲陣雨忽至四顧無人惟勃端察爾自荒郊而來弟兄
遂會於其地即招服鄂郭爾察克人衆内一懷孕婦人
勃端察爾娶為妻室名曰布丹由是布固哈塔吉以哈
塔錦為氏博克多薩勒濟固以薩勒卓特為氏勃端察
爾以博爾濟錦為氏布丹哈屯貌美前所孕之子名斡
齊爾台遂以斡齊爾台為氏焉勃端察爾既娶布丹哈
屯將伊所生之子命名為巴噶哩台汗之後裔哈必齊
巴圖爾哈必齊之子名伯格爾巴圖爾伯格爾巴圖爾
生瑪哈圖丹瑪哈圖丹生哈齊庫魯克哈齊庫魯克生
星和爾多克新星和爾多克新生托木巴該徹辰托木
巴該徹辰生哈布勒汗哈布勒汗生巴爾達木巴圖爾
巴爾達木巴圖爾生伊蘇凱巴圖爾訥衮泰實孟格圖
徹辰達哩岱諤濟錦等四人由是伊蘇凱巴圖爾攜訥
衮泰什達哩岱諤濟錦二弟往落雪處尋覓天馬見一
車轍内婦人溺痕以為此婦必生佳兒尋其蹤跡乃塔
塔爾氏之伊克齊埒圖自鄂勒郭諾特地方娶妻烏格
楞前來衆近前審視烏格楞向伊克齊埒圖云適纔三
人内其年長之舉動曾看出否因脱所服襯衣囑云將
此急與彼以遣之語未竟已逞強動手伊克齊埒圖敗
走一齊尾追踰河三道遂擄烏格楞伊蘇凱巴圖爾以
為己妻回家之際烏格楞哈屯且行且哭達哩岱諤濟
錦等勸云過河三道踰山三重尋踹無蹤瞭望無跡呼
之已不聞矣於是烏格楞哈屯呑聲前行即從前戊子
歲以來越三千二百九十五年歲次壬午伊蘇凱巴圖
爾之烏格楞哈屯生一子極靈秀為之卜名適遇特穆
津遂命乳名曰天賜之特穆津云又生特穆津哈薩爾
哈濟錦諤楚肯等四子併原配圖墨埒特郭斡阿巴海
哈屯所生之伯克特爾伯勒格德依二子弟兄共六人
後伊蘇凱巴圖爾為特穆津求親前往伊舅氏鄂勒郭
諾特遊牧途遇鴻吉喇特之岱徹辰問云却特之嫡派
博爾濟錦氏親家何往伊蘇凱巴圖爾答云我為此子
尋親而來岱徹辰云今我夜夢一白海青落我手中我
卜之兆在爾博爾濟錦氏自古以來我家之俊雅女子
作爾博爾濟錦氏之哈屯者最多今有女儀容甚美且
命中應作爾博爾濟錦氏之哈屯我只生此一女名布
爾德甫九歲即與爾此子為妻其父云年紀太小其子
云終當成此一事可即成之於是舉觴為夀奉雙馬以
為聘禮欵留特穆津伊蘇凱欲辭去正值塔塔爾族衆
宴會之期衆邀云現備有餚饌食之再去切勿推却一
併留住詎衆忽念及舊仇以毒藥攙入食物内食之伊
蘇凱巴圖爾疾作急趨入親家室内云我在諸親眷房
中食物甚甘不期中傷我特穆津何在可來前喚至遂
令鴻郭丹之莽古里克照看遣回而伊蘇凱巴圖爾即
卒原配哈屯亦相繼而卒後惟烏格楞哈屯隻身養育
六子一日特穆津哈薩爾二子告其母云伯克特爾伯
勒格德依二人將我等所釣之魚奪而食之今日又將
哈薩爾響箭射得之雀奪而食之意欲殺伊二人其母
云爾等何以與從前岱齊果特之諤伯哷郭斡之五子
一般議論爾等譬如影之隨形尾之在身不可離異兄
弟相親相睦豈非長久友愛之道乎伊等掀簾走出由
是四人遂與伯克特爾伯勒格德依交惡伯克特爾云
要殺我便殺切勿殺伯勒格德依伊是日後給爾等出
力之人不允遂致伯克特爾於死其母大怒斥責之曰
吾愛惜保護養成將作名臣之子吾辛勤教誨養成將
作賢臣之子向曾欣然期望何以如此互相殺害此後
爾等其欲相殺相殘乎殆馳山之狗子歟殆囓胎之豺
狼歟殆顧影自搏之海青歟殆掉尾自擊之鼠輩歟此
與虺蝪奚異則復誰與爾等友愛者由是岱齊郭特之
兵忽搆釁來攻云不侵犯爾等别人可將特穆津獻給
特穆津聞之將弓搭箭正欲出拒被母拉住其箭落扣
墜于坐側遂防守彼衆進攻路徑至第三日欲出時因
馬鞍脱落云肚帶鬆扣則有之後鞦何以脱落此係天
父止我又隔三日欲出時見一塊大白石阻路云向無
此石盖天父用此止我又隔三日至九日後云此事何
以處之正然瞭望之際被敵所獲縛以鐡鎖桎梏每家
輪流看守五月十五日乘岱齊郭特排設筵宴夜飲之
際扭斷腿上鐡鎖擲守者之前逃出東西藏躱隠伏哈
爾吉圖烏遜處蘇勒德遜托爾干沙喇雖見之以為此
子前曾與我齊拉衮秦拜二子交好此隠伏之人即便
是伊我亦佯為我尋之状而已遂去特穆津以為此是
一好心人乘夜逃至沙喇家齊拉衮秦拜二子云禽鳥
求救且養之籠中况天命之博爾濟錦求救前來若不
肯容納不加愛養日後與我等有何益處隨以斧壞其
鎖藏匿于毳毛車内至次日逐戶搜尋搜至托爾干沙
喇家中欲搜其毳毛之車托爾干沙喇之女錫魯郭干
哈塔干哭云為他人于此炎熱時苦刻自己之人耶其
妻亦厲詞止之云似此夏日炎熱時如何將人藏於毳
毛車内反疑惑自己之人乎其衆始罷去于是托爾干
沙喇向特穆津云為爾幾傷我家遂將白騍馬之鐙鬆
放令其乘騎殺兩羊羔以為口糧遣之回特穆津至家
與母及諸弟欣然相會至戊戌年特穆津年十七歲布
爾德哈屯係丙戌年所生甫十三歲遂爾匹配後岱齊
郭特復來選取八匹黃騸馬竊之去特穆津遂乘伯勒
格德依捕獺所騎之黃馬循所踐草跡踹蹤而前遇阿
爾拉特阿郭巴延之子博郭爾濟于牧場博郭爾濟問
云大却特苗裔博爾濟錦氏汗之子爾從何來答云日
出時我湯黃騸馬被盜尋所踐草跡而來向爾阿郭巴
延之子問詢博郭爾濟云向聞爾勤于奔走論丈夫本
領我非平等今與汝同往自乘呼爾敦呼必之黑鬃黃
馬將烏嚕克星呼拉之貉皮馬令特穆津乘騎相隨而
去及昏覘知衆人團繞寢息博郭爾濟將欲乘夜潛進
不識汗之子肯闌入與否遂問云我以爾係博爾濟錦
之後裔是有福之人今日相隨前來為何游疑不斷二
人遂一同闌入將八匹湯黃騸馬趕出直赴阿郭巴延
家來阿郭巴延聞其子言相向而笑旋背而哭云丈夫
本領相同甚勿棄置此人遂殺二羊羔贈為口糧遣回
嗣是博郭爾濟扶助特穆津事無鉅細公同辦理特穆
津年至二十八歲歲次己酉於克嚕倫河北郊即汗位
前三日每清晨室前方石上有一五色鳥鳴云青吉斯
青吉斯遂叶其祥號稱索多博克達青吉斯汗由是名
揚於各處矣其石忽開裂内有一玉寶印方廣俱五寸
許背為龜紐盤龍二條鐫有篆字即用是印鈐紙千張
由是于鄂諾河上樹九斿白纛以肅軍容經行德里衮
布勒塔干地方樹揚威青色四斿纛君臨四十萬必塔
人等降旨云汝等疲於奔走從我服勤總攝有衆艱苦
備嘗乃得休息爾如摩羅爾寶貝之畢塔人衆聽我指
使共著勲勞俾我建中建極其庫克蒙古勒乎因號為
庫克蒙古勒云是時正值哈薩爾汗與多羅干鴻和坦
一同追趕岱齊令蘇伯格德依巴圖爾帶兵前往汗降
旨訓示云錫以尊榮如纓冠之賁首結以理義若磐石
之鞏固者乃我之臣工如金湯之扞衛如茂竹之森列
者乃我之士卒爾等聽之嬉笑處應惜食指之招尤奮
勉處應效兔鶻之搏擊戲要處宜鄙若蚊蠅戰陣處宜
捷於鷹鸇蘇伯格德依巴圖爾奏言願竭力奮勉其成
與否惟主上之威福是賴遂起程前往蘇伯格德依巴
圖爾諫言於哈薩爾汗云骨月若分離則被旁人戕害
損己之人而為他人擄獲動雖全得骨月不可得屬人
雖可得弟兄不可得也哈薩爾汗然其言即來尋見隨
兄聚處乃哈薩爾伯勒格德依二人矜誇云汗禁止不
軌征伐不義恃哈薩爾之射伯勒格德依之強以保屬
人以化暴戾今欲擒拏塔本翁格除我二人更有何人
出力耶後被汗察知欲隠抑其少年之驕矜遂變作一
屬下老人持一長角弓街市售賣哈薩爾伯勒格德依
一見即鄙薄之云老兒此弓除作打鳥之彈弓無並用
處老者言汝二少年尚未試何得鄙之試則知之矣言
訖冷笑伯勒格德依不能扣弦老者扣弦付給哈薩爾
接過亦不能開正看之際適見一鬚髮斑白之老人騎
青線臉騾前來以此弓搭金哨子箭射之射裂一山峯
歎云二少年肆言誇詐竟遜老夫一籌矣遂去二人念
此非常人盖係主上之化身遂一意慎行後出兵收服
曩古特之烏蘭昌貴三十一鄂托克人衆時汗與哈薩
爾二人追趕鏖戰哈薩爾騎汗之賽音薩穆津貉皮馬
有托克瑭阿巴圖爾台吉者將二人誘進賽音薩穆津
貉皮馬被血染成赤兔發矢克敵收服烏蘭昌貴人衆
俱服其技藝自是衛喇特布哩雅特投降供納廩給並
將在大拜噶勒烏拉地方所獲之鴉鶻呈獻汗前而布
哩雅特人衆亦内附矣歲次庚戌年二十九歲出放布
哩雅特所獻鴉鶻自烏勒呼河至烏拉河適珠爾齊特
之旺楚克汗背叛來追汗怒調兵往征因烏拉河無津
不能渡托克瑭阿巴圖爾台吉之子安敦青台吉連結
萬馬之轡呐喊前進渡海攻城上降旨云如給萬燕千
貓即不取城立時照數送給於是在其燕貓尾上拴結
火繩點火撒放燕往屋内尋巢貓向房間竄跳城内各
處漸漸火起用此計收服汗遂納旺楚克汗之女雅里
海自彼旋轅雅里海哈屯已歿歲次壬子年三十一歲
出兵烏訥根江以東地方因江水漲發上即在江邊屯
駐遣使諭令納貢如不納貢則征之高麗察罕汗懼進
獻高麗墨爾格特岱爾烏遜之女和蘭郭斡併以虎皮
穹廬及布噶斯高麗二鄂托克之人隨嫁于是收服察
罕汗之三省高麗在彼留駐三年布爾德哈屯遣阿爾
噶遜和爾齊往看和爾齊請安訖奏云布爾德哈屯請
汗安問侍御諸人并童幼等及汗之政治衆大臣好並
奏言娑羅樹上有海青孚雛寄于樹間被花豹壞其巢
卵雛俱傷葦塘中有鴻雁孚雛寄于蘆之陰卵雛俱被
白爪所害可奏聞聖上上以為此喻甚是遂撤大兵回
國降旨云肇基之始所遇之大哈屯布爾德福晉乃父
母所聘結髮之妻後于征伐處收納之和蘭難見家中
布爾德福晉之面倘在衆屬人前發怒殊覺可恥可于
九烏爾魯克内遣一人先往告知布爾德福晉扎賚爾
摩和賚情願前往先赴大哈屯布爾德處叩頭奏言上
有旨云不守本業輕棄道統不聽大臣獻替之言棲止
虎皮穹廬收服和蘭人衆因納和蘭哈屯布爾德福晉
賢德哈屯降旨云哈屯布爾德伏思展闢疆土強大其
國者在君上之威福其愛戴輔翼者惟人主之藻鑑葦
塘中鴻雁雖多加之以強弓硬弩任君之意國中女子
雖多其稟賦有福者君自察之豈在家久戀女子耶抑
或不施控勒而騎生駒耶常言吉多則無凶灾少即是
祥願汗尊軀堅固我婦人何為也摩和賚即來迎奏汗
大喜甚然之駐宿金亭從彼旋轅時阿爾噶遜浩爾齊
攜金胡琴竟夜駐宿他處汗使博郭爾濟摩和賚斬阿
爾噶遜浩爾齊伊等即召阿爾噶遜速來次早攜酒兩
瓶而來汗尚未起博郭爾濟在外奏言朝彩麗熙朝負
辜人待理聖躬幸寤興伏望降明旨玉殿含旭影金門
祈早啟深尤俟睿斷懇布鴻慈矣汗乃起立召阿爾噶
遜浩爾齊入尚未降旨博郭爾濟摩和賚二人即以鞭
責之阿爾噶遜奏言如窩藍鳥正得意啼鳴之際適值
海青飛來之恐懼也命世之主𤼵威不勝惶恐之至自
十歲隨從未敢有放肆之處失於酒則有之實無惡心
至二十歲隨從未敢有欺誑之處過於飲則有之實無
毒念汗以阿爾噶遜口出善言浩爾齊無虛假而出之
以誠遂寬宥焉越時岱齊果特之布克齊勒格爾在屋
中刨一穴上覆以氊片弟兄設宴來請詭云小人等從
前無知向汝争競今見汝所向克成知是天命之聖主
從前激之使怒今首先歸附幸勿追咎前罪祈降臨寒
舍汗即欲往烏格楞哈屯諫言勿以敵兵之少而輕之
勿以毒蛇之微而忽之須加防範汗然之命哈薩爾持
櫜鞬坐侍伯勒格德依相勢指示行事哈濟津照管馬
匹烏濟錦相隨起坐伊遜烏爾魯克入室派兵三百九
名在外周圍埋伏遂前往至彼入室汗欲坐氊中有智
之烏濟錦引坐氊邊一婦人將汗所乘馬之鐙皮割斷
攜去布克伯勒格德依追及斷婦之足彼衆欲砍布克
伯勒格德依之肩岱齊果特之伏兵出戰善射之哈薩
爾矢無虛發應弦而倒伊遜烏爾魯克等保護汗自左
超乘科爾沁托克瑭阿台吉之銹鬃白騍馬遂擊敗彼
衆盡行收服岱齊果特等之所以結怨者從前曾有承
襲畢塔察干哈布勒汗之七子與承襲必塔斯干阿木
拜汗之三子互相攻擊阿木拜汗之十子乘馬搶戰哈
布勒汗之七子内弟兄六人被戕八部之畢塔人衆被
掠巴爾達木巴圖爾等五人内三人受傷脱出是時巴
爾達木巴圖爾之長子伊蘇凱巴圖爾年十三射一穿
鐵甲之人仆地即乘其馬出而尋父而名賽音瑪喇勒
哈雅克之婦人絜訥衮蒙格圖塔哩台三幼兒步行脱
出自是失業之故也今將先世仇人擊敗收獲振旅而
還陞坐亭内忽見穹廬頂上有一玉碗盛竒香異味之
酒滿而不溢降至汗手内汗獨飲之四弟言天恩豈可
獨享也汗然之即將所餘遞給四人雖飲入口竟不能
咽奏言此天父玉皇上帝賜聖天子寶貝碗以盛甘露
也前言誤矣汝乃命世主可行政治我等隨行可也汗
降旨云天命在我從前塞北稱君即得玉璽今甫降服
舊仇上天即降甘露由此觀之爾等所言是也歲次癸
丑年三十二歲聘塔塔爾部伊克綽囉之女濟蘇哈屯
濟蘇凱哈屯姊妹二人為妃自是汗率庫期大兵滅金
主而建業焉歲次甲寅年三十三歲據有烏蘭烏魯斯
中國十三省八十餘萬戶民人之地稱號岱明索多博
克達青吉斯汗其代金主建業之聲聞互相𫝊播土伯
特地方之錫都爾固汗巴延薩爾塔固爾之子多爾通
聞之甚懼遣使奏言願納貢賦以為右翼汗許諾厚賞
而遣之其使住宿岱齊雅布噶之家夜坐談論告以汝
汗誠天子也奈哈屯等不佳我之古爾伯勒津郭斡哈
屯面色光瑩夜不須燭其雅布噶之妻蒙郭倫郭斡曾
侍哈屯從汗於行在故雅布噶聞是語密奏云錫都爾
固汗之妻錫魯衮古爾伯勒津郭斡哈屯面色美麗明
並日月殆皇天所寵錫主上請收之後遣使於土伯特
之錫都爾固汗云朕今用兵於薩爾塔郭勒汝右翼其
率兵前來錫都爾固汗答云各國雖未盡兼倂汗乃百
獸中之猛獅豪傑中之聖主之二者無須資助汗於是
大怒誓之曰此命不亡終不恕彼天父鑒之鴻吉喇特
之斡齊爾徹辰奏言汗何不諭之曰生子至於成立鐙
鐵至於殘壞終必及之奈何輕至尊之身與之發誓願
汗夀域永固元兇盡滅臣民豐裕德望綿遠歲次乙夘年三十
四歲用兵於薩爾塔郭勒薩爾塔郭勒之扎里雅特蘇勒德
汗迎戰於薩噶哩塔爾巴噶台地方彼時有蘇尼特之
吉魯根巴圖爾莽努特之貴里達爾和碩齊等二人引
戰遂殺扎里雅特之蘇勒德汗據有五部之沙喇薩爾
塔郭勒人衆歲次丙辰年三十五歲進兵托克摩克有
號博克達達哈蘇魯克德格哷托克摩克之莽古里克
蘇勒德汗者前來迎戰于是珠爾齊特之蘇伯格特依
巴圖爾珠勒根之楚勒吉台巴圖爾等二人引戰遂斬
莽古里克蘇勒德汗據有托克摩克之衆歲次戊午年
三十七歲遣使於克哩葉特之翁汗言前取布爾德大
哈屯時事之如父曾以貂裘為獻今朕調劑庶政統一
治道願如父子相親翁汗不信率克哩葉特之衆興兵
前來迎戰於鄂諾河下游呼倫貝爾地方彼時有衛喇
特之都嚕勒濟台什烏梁罕之濟勒墨諾延蘇尼特古
里根之子湍台察爾必等三人首先轉戰遂降翁汗據
克里葉特之衆歲次庚申年三十九歲用兵於奈曼之
圖們汗命必塔錦將八萬兵往取達延汗奈曼之鄂拓
克令且迎且守期會于河上彼時有烏古新之博囉郭
勒諾延阿嚕拉特之博郭爾濟之子諤古倫察爾必鄂
勒固諾特之呼濟爾達什等三人先將達延汗逐出遂
據奈曼之衆歲次壬戌年四十一歲用兵於郭爾羅斯
郭爾羅斯之納琳汗率二十萬郭爾羅斯前來迎戰於
克哩葉庫卜克爾地方彼時有哈薩爾諾延鴻吉喇特
之斡齊爾徹辰曩古特之圖克德庫和濟歡巴雅固特
之烏里阿克塔等四人進戰生擒納琳汗遂據郭爾羅
斯之衆歲次甲子年四十三歲哈爾里固特之阿爾薩
蘭汗甚驕縦揚言曰汗博克達特穆津用兵於各處斷
無不來我之疆域者常言大丈夫生於家庭死於原野
遂率兵前來上聞之迎戰於薩喇格古勒地方彼時有
扎賚爾之孟郭里諾延塔塔爾之錫吉呼圖克蘇勒德
遜咱木拜達爾罕郭爾羅斯之圖們諾延徹辰伯竒斡
齊掄扎穆噶等五人進戰遂斬阿爾薩蘭汗據有其衆
歲次丙寅年四十五歲用兵於土伯特之古魯格多爾
濟汗彼時土伯特汗遣尼魯呼諾延為使率三百人前
來進獻駝隻輜重無算會于柴達木疆域汗嘉予之遂
大賚其汗及使臣而遣之上因致書併贄儀於薩嘉察
克羅咱斡阿難達噶爾貝喇嘛云尼魯呼諾延之還也
即欲聘請喇嘛但朕辦理世事未暇聘請願遥申皈依
之誠仰懇護佑之力由是收服阿哩三部屬八十萬土
伯特人衆遂進征額訥特珂克直抵齊塔納凌嶺之山
脊遇一獨角獸名曰塞嚕奔至汗前三屈其膝而叩衆
皆駭異上諭之曰彼額訥特珂克之斡齊爾圖薩固琳者
乃古昔降生佛菩薩大聖人之地今此不能言語之獸
類乃肖人叩拜者其故何㦲我等若到極至之處不知
又當何如此盖朕之天父藉此以示禁歟遂振旅而還
遣使諭令薩爾塔克沁之諳巴海汗令輸誠納貢其汗
不從屛使臣而拒之曰安居之衆乃加以強擄遂肆意
而行耶我諳巴海不畏強侮何有於苟且安居耶遂遣
還汗大怒曰諺有之出大言者招損朕承天父之命曾
敗十二強汗以期國治民安今彼如此大言天父鑑之
歲次戊辰年四十七歲用兵於諳巴海汗諳巴海汗率
兵十萬迎戰於拜噶勒江地方格鬭三朝上躬自督兵
維時阿喇拉特之博郭爾濟諾延扎賚爾之蒙郭里諾
延蘇尼特之吉魯根莽努特之貴里達爾和錫果齊台
等争先進戰大敗之斬諳巴海盡降其所屬遂撤薩爾
塔克沁之大兵焉汗以伊遜烏爾魯克以下效力有名
人衆俱為國效力著有勲勞編次美號顯爵重賞厚祿
以施恩行賞至于百千萬億皆作諾延並大賚所屬大
國亦復如是而弗及于博郭爾濟諾延夜晚當入息時
已飭博郭勒巴沁迨入息布爾德福晉徹辰索台哈屯
在寢室曰汝途窮之時扶持交結掃除僭亂成汝大事
奮不惜命者得非博郭爾濟乎明主人君普惠澤於大
衆彼勞績宣著效力出衆之博郭爾濟奈何忘之汗曰
朕非忘之欲使忌妬者知博郭爾濟之德也諭近侍博
郭勒巴沁曰汝往覘之彼斷不怨朕殆安居好言以待
之耳遂遣博郭勒巴沁前往伊妻特古斯懇郭斡云遇
於未興之前竭力輔政成其萬難之事我等效力過於
衆人汝忘生身父母抛去妻子不分爾我效力於汗汝
以為今雖勞苦終可安樂今主上施恩衆屬賞逾千萬
而並未提及爾博郭爾濟此輩之效力於博爾濟錦者
非由爾之指示乎博郭爾濟答曰飲食則無事貪饕護
衛則期于盡力雖未得一體受恩不必懷怨惟竊自贊
助宣力效勞是圖爾量淺婦人所見者短我汗尊軀永
固據此大寶一統太平當時雖不加恩于我必施及後
嗣子孫無須急切怨望益當奮勉效力汗盖試我耳斷
不忘我此必别有深意也博郭勒巴沁將此悉行奏聞
汗曰朕不云乎伊從前曾出衆效力今無分隠顯出言
肫誠不移不似尋常人等少懷嫉妒之心明日將博郭
爾濟如此之德宣諭於衆大施恩賞至次日集衆屬降
旨曰曩昔朕施恩賞衆遺忘博郭爾濟至晚布爾德福
晉哈屯坐談怨朕有近侍過博郭爾濟之家將博郭爾
濟特古斯懇二人坐談之語悉皆奏朕遂述博郭爾濟
夫妻二人問答之言且曰股皮撒袋至于破壞而仍出
好言者博郭爾濟是也扶持顛危而終懷好意不貳其
心者博郭爾濟是也有毛撒袋至於朽爛而分外效勞
者博郭爾濟是也舍死鏖戰奮勇不惜身命者博郭爾
濟是也今伊遜烏爾魯克等大臣官員至於衆人爾等
勿生忌妬似此出衆效力之人若不重賞則阻將來報
效之路博郭爾濟首先遇合宣力效勞朕將施恩重賞
以旌異於衆衆大臣官員奏云頃蒙汗寵錫並不提及
博郭爾濟盖汗之明有意存焉以此觀之良有以也我
等何敢忌妬此旨非所以愛我衆人也汗曰其賜號為
内而扶助朕之大統外而據有塔本翁格之衆董率震
動山岳師旅之九部落諾延庫魯克博郭爾濟其妻特
古斯懇郭斡賜號曰太夫人封博郭爾濟為伊遜烏爾
魯克之長九部落之諾延
欽定蒙古源流卷三
