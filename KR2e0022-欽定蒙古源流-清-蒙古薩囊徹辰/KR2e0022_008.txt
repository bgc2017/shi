欽定蒙古源流卷八
額訥特珂克土伯特蒙古汗等源流
由是圖伯特地方之胡土克圖與墨爾根喇嘛等共議
以蒙古地方竟無繼續達賴喇嘛掌教坐床之喇嘛乃
揀擇巴特瑪三博斡巴克什之高徒大慈津巴扎木蘇
之呼必勒罕根敦巴勒藏扎木蘇實哩巴達喇嘛係壬
辰年生年十二歲遣往蒙古地方歲次甲辰年十三歲
到彼即坐聖識一切斡齊爾達喇達賴喇嘛索納木扎
木蘇於蒙古地方所設之床普衆遂稱為大慈邁達哩
胡土克圖歲次丙午年十五歲阿勒坦汗之姪婦托克
對瑪齊克布延圖達賚哈屯用各色寳石造成彌勒佛
像懇請開光喇嘛乃持誦秘密壇城散花之際天降花
雨衆皆目覩慧光照臨有緣人衆無不仰見歲次辛亥
年二十歲烏嚕固特之達賚烏巴什諾延為廟宇開光
來請石上顯露足跡衆皆稱異其從前鄂爾多斯之博
碩克圖濟農三十二歲歲次丙申行兵西圖伯特地方
招服古嚕索納木扎勒之沙喇衛郭爾修明經教之事
未易言罄歲次丁未年四十三歲始將昭釋伽牟尼佛
十二歲之相用諸寳金銀合成佛像又將各種供器旗
幟全行修造至歲次癸丑年四十九歲造成歲次甲寅
年五十歲以正月十五日係佛大示變化之日懇請邁
達哩胡土克圖散花開光大降花雨顯示吉祥瓦齊爾
托密公固實青斡大固實鍾多里衛徵之子扎什衛徵
台吉三人商議尊上邁達哩胡土克圖以大慈諾們汗
之號因給阿哩克綽爾濟號為達賚綽爾濟公固實號
為灌頂大王固實大固實號為約噶匝哩固實與綽爾
濟等一體給與床坐又分别給與大小胡巴拉克名號
仍矢誓願與諾們汗世世相遇並上博碩克圖濟農號
為轉金輪咱噶喇斡爾廸徹辰濟農汗上台噶勒鍾錦
福晉號為達喇博迪薩都諾木齊達賚徹辰鍾錦哈屯
稱其叔為莽固斯楚古克爾岱洪台吉稱左翼扎什號
為衛徵洪台吉稱恩克和碩齊為洪台吉右翼之庫圖
克台徹辰洪台吉之長姪巴圖洪台吉之子薩納囊台
吉甲辰年生年十一歲因係六國肇興道教人之後裔
指伊始祖名號給與薩納囊徹辰洪台吉之號年十七
歲位列大臣之職任以政事大加寵眷稱莽固斯呼拉
齊號為額爾德尼呼拉齊洪台吉稱徹辰岱青之長子
薩迪徹辰岱青號為固實洪台吉稱次子徹辰號為巴
圖爾洪台吉稱岱綳之姪烏巴什號為都噶爾岱青其
衆大臣塔布囊官員等酌量大小挨次給號致四大國
于太平登衆庶于衽席焉歲次辛酉年五十七歲因議
明地榆林城之事差往之使臣六十人被害濟農汗發
怒與御前衆大臣官員等公議遂統兵十萬由榆林城
西烏拉罕柴扎地方進逼章衮城圍困三日城中為首
之漢官七員獻書云我等向我首領都堂等商議請暫
解圍濟農汗然之撤兵而回至保安城有寧夏榆林二
城之總兵引兵二萬來戰特固爾格之莽固斯楚古克
爾諾延之長子博克班洪台吉單騎衝入其營馬被鎗
斃身幾被擒用刀擊敗來犯之人舞刀以出是時拉瑪
扎卜塔布囊額爾克塔布囊兄弟二人伯爾克宰桑博
羅特哈坦和碩齊四人隨後一同殺入正欲結營之際
見博克班洪台吉持轡而來遂結大營共謂今日天晩
收兵駐劄明日再戰是夜週圍固守天未明敵人已遁
遂俘獲無算振旅而回歲次壬戌圖默特之鄂木博洪
台吉之使臣博爾拜侍衛諾延塔拉圖丞相濟雅噶圖
侍衛通事三人與鄂爾多斯之莽固斯洪台吉布延岱
徹辰卓里克圖薩納囊徹辰洪台吉三諾延議政每年
進濟農汗銀共三千兩每月銀二百五十兩復抵償所
殺之六十人給銀六百兩其辦理政事之大臣官員塔
布囊等另為賞賚由是治道輯寧歲次癸亥年五十九
歲交阿哩克達賚綽爾濟錄完金字甘珠爾經令拉克
巴胡土克圖開光供奉又許願前往西宗喀巴之肆納
囊蘇處敦請丹珠爾經至歲次甲子年六十歲殁其妻
岱罕達喇博迪薩都諾木齊徹辰鍾錦哈屯作百日善
事於夀終之地將昭佛寳像用銀造成又用銀千兩及
各種寳石造塔將汗之屍骸焚化裝入供獻於昭釋伽
牟尼佛廟内衆官商議欲遣人前往西藏之昭釋伽牟
尼佛各廟熬茶自能識一切達賴喇嘛以至衆胡土克
圖均給與幣帛以祈福緣汗之子策凌額爾德尼洪台
吉林沁額葉齊岱青圖巴台吉吹拉台吉弟兄四人内
第三子圖巴台吉曰我報父恩情願前往伊母然之即
於是歲遣往長子策凌額爾德尼岱青洪台吉辛卯年
生歲次丙寅年三十六歲即位六閱月即於是年殁其
時圖巴台吉前至西藏四處叩拜博克達班禪額爾德
尼并能識一切達賴喇嘛自昭釋伽牟尼以及各廟均
行散福博克達班禪額爾德尼在宗喀巴蘇瑪迪吉爾
迪之噶爾丹廟内唪誦宗喀巴世代源流博克達班禪
者係曩昔釋伽牟尼佛之弟子名蘇布迪乃大乘聲聞
之羅漢𫝊授金剛經在東方沙木巴拉地方稱為特古
斯伊扎固爾圖汗大作功德轉輪𫝊法于是化為主持
額訥特珂克地方之納噶租納巴克什之高徒巴貝噶
喇托音以闡揚善旨烏巴迪斯之本又化為額訥特珂
克之瑪噶達地方之阿必雅噶喇烏巴達尼隨約噶尼
佛母得識不畏湼槃之道通徹各種經史凡講經論道
至於至極又化為本處超尊克勒穆爾齊將功德秘密
之義全行闡揚又化為圖伯特之綽克圖薩斯嘉地方
之班迪達恭噶扎勒燦屏去五百巴克什等之異端將
異端巴克什名喇勒巴占者帶至圖伯特地方藉從前
巴特瑪三博斡持誦之力令其死於途次因五項之知
識已臻其極超出額訥特珂克地方衆約噶匝哩成全
秘咒之流派於威鎮世界之圖伯特地方竭力於凱珠
卜格勒克巴勒桑經文史咒之義及巴喇密特薩斯迪
爾等知識之德以登彼岸遂化為純雪地方之迪克納
噶喇嘛了悟三教二品等義又於圖伯特之温薩巴廟
内化為扎勒斡羅卜藏端珠卜與肇興一切知識不可
倫比大有權變之汗相同供奉於精微秘咒金剛輪纛
頂之上遂獲不壞金剛法身今化為博克達班禪蘇瑪
迪達爾瑪都斡咱其神妙肫誠變化無窮之德藝有庸
流之所不能盡述者歲次乙未蒙古多倫土默特之多
噶托音與海林烏格德巴圖爾塔布囊等行兵圖伯特
地方於扎克博哩山收服藏巴汗之十萬大兵將回之
際時博克達班禪額爾德尼正在扎什倫布廟内坐禪
忽然心動以為綏定伊等獲福無量遂乘號諾爾布旺
沁之馬倏至兩軍之間將下馬時其馬足蹤跡宛似印
泥顯露於峰巒之上衆皆見之甚為駭異其前知三世
之巴特瑪三博斡能知未來經有云五百年後濟碩特
河界當生一有名之人俟至搆兵之際操持惻隠菩提
心阿彌陀佛之化身喇嘛於和木錫木博迪薩都地方之
扎克博哩山救十萬人之命以造無窮之福是以際此
戰鬭之時而言博克達班禪額爾德尼之德藝者如彙
大海於涓滴也於是大衆於博克達班禪額爾德尼前
得聞金剛珠灌頂以及大啟精微金剛乘秘密灌頂隴
教無不如願又歲次丙辰前世達賴喇嘛藴丹扎木蘇
年二十八歲圓寂歲次丁巳在薩斯嘉達克博地方化
為丹巴古嚕巴諾延之子博克達班禪額爾德尼知之
告以若於五歲之前請至廟内則於夀命有礙至六歲
令布賚綳之弟子等隨從並㩦帶托音衣服以抵古嚕
巴諾延家中衆見之驚異環視及入室内其小兒忽問
曰巴克什班禪爾來何遲也博克達班禪即從荷包内
取出冰糖呈獻曰孺子悶矣乎抱而坐之與博克達班
禪講論經卷奥妙之語大衆無不駭異歲次壬戌博克
達班禪額爾德尼請至布賚綳穿戴黃衣黃帽落髮為
僧入學肄業了無滯礙博克達班禪云今世德業必造
其極矣遂命名為羅卜藏扎木蘇於是圖巴台總洪台
吉為首率領由蒙古地方前來之喇嘛喀喇人衆向能
識一切之達賴喇嘛羅卜藏扎木蘇多方懇求是歲己
丑年甫九歲𫝊授消釋屯否之六臂瑪哈噶拉灌頂唪
誦經文義理了無滯礙衆皆稱異謂實係觀世音菩薩
化身云其所居之布賚綳廟内有前輩能識一切之達
賴喇嘛藴丹扎木蘇之舍利子塔前開光博達班禪額
爾德尼達賴喇嘛羅卜藏扎木蘇二喇嘛遂作吉祥之
會令迪巴囊蘇高聲唪誦遂上圖巴台吉以台總洪台
吉之號並給與附近之固實喇嘛喀喇人衆名號稱薩
爾推綽爾濟為多郭魯克散稱岱青綽爾濟為濟靈噶
藏稱綽爾濟為達賚綽爾濟之號其多塔爾密噶特根
敦達爾罕桑噶斯巴之子徹辰綽爾濟博克達班禪額
爾德尼以卦騐示之云併此次計算爾與我為徒相會
三次爾乃輔助蘇瑪迪吉爾迪教之高徒自此爾之道
將大為𫝊播矣因給與固實徹辰綽爾濟之號又謂大
克埒穆爾齊阿斯多克斡齊爾托密灌頂大王固實之
子都喇勒囊蘇曰爾乃曩昔鄂芝雅納地方噶喇卜多
爾濟之高徒名巴特瑪哈揚吉爾斡喇嘛曾於積雪地
方咱克喇斡爾迪汗之時化為卓克囉壘托勒燦之克
勒穆爾齊今生為薩木靈地方之根敦班珠爾旺楚克
與我又相會矣至此已三次為我之弟子因給與噶喇
卜班迪達壘扎勒燦之號稱為高行弟子云又給與古
嚕塔布囊以古揚塔布囊齊達罕三達克以蘇喀固實
圖薩圖徹辰侍衛以徹辰歡津之號其餘小托音喇嘛
喀喇人衆均挨次給號以徵瑞應焉正欲自彼回程噶
喇卜班迪達壘扎勒燦通譯啟云前輩博克達斡齊爾
達喇達賴喇嘛皆令昏暗部洲炳如日光大𤼵慈悲乃
培植我等根基之聖喇嘛也迨後能識一切之達賴喇
嘛藴丹扎木蘇生於我汗族中能承經教以普洪慈今
聖識一切之喇嘛其惠愛我等降臨東方蒙古之本地
乎達賴喇嘛羅卜藏扎木蘇並無一言遂大哭泣迪巴
囊蘇問云聖喇嘛緣何哭泣因提及前二聖而見惡乎
抑謂由本處不能跋涉遠地乎抑謂我蒙古倚仗力強
強行請回乎仍緘默無言大衆俱以瑞應已兆何必提
及他事於是出走喇嘛喚回令繕寫書信給與贄儀於
己丑年遣回乃起程回歸之際念及從前曾在賽音濟
農汗前許以奉請繕寫銀字之丹珠爾經於丙寅年善
為送至母氏哈屯乃齊集鄂爾多斯之諾延並延請邁
達哩胡土克圖諾們汗持授銀字丹珠爾經正在散花
開光之際土默特之達賚綽爾濟達爾罕綽爾濟二人
為首率領胡巴喇克等以及博碩克圖汗之姪烏什啟
伊勒登塔布囊哈噶圖台吉策凌洪岱青唐古岱公塔
布囊塔拉圖丞相達爾扎洪台吉之温雜特巴諾延唐
噶哩克塔布囊唐古忒公錫格沁喀喇沁汗之綽爾濟
衛徵垂扎木蘇唐古岱固實布延阿海之布木班諤勒
哲圖侍衛等使者至焉是時次子林沁額葉齊岱青係
庚子年生丁卯年二十八歲即汗位謂係有根基人之
子遂上薩囊洪徹辰洪台吉之號稱汗於是念君臣之
道在諾們汗邁達哩胡土克圖之前同聽功德金剛灌
頂仗彼福力大獲利益靈丹胡土克圖與汗為髫髮之
交後大國廢墜之時薩囊徹辰洪台吉起兵外出正值
察哈爾之官員等會盟而回因與珠拉圖巴圖爾侍衛
邁都該達爾罕侍衛囊蘇巴圖爾伊勒都齊三人自幼
為友遂糾合三百人歲次甲戌年三卞一歲由瀚海退
回彼時向林沁徹辰濟農奏曰我等與察哈爾會合而
回今欲與汗一同回去林沁徹辰濟農然之遂回即於
是年戌月初三吉曰照依普木粗克凌廟内能識一切
喇嘛之卦騐回至薩囊徹辰洪台吉國之達木地方一
路安善由是林沁徹辰濟農前往原游牧處所叩拜昭
釋伽牟尼佛住宿於伊納之家從前察哈爾阿勒坦蘇
巴爾罕之宰桑策楞將博多瑪勒主之白室令圖巴台
總洪台吉特古勒德爾居住亦曾宿於伊納家中於是
弟兄大聚人衆歲次甲戌年三十五歲匝噶喇斡爾迪
徹辰濟農先即汗位其時鄂爾多斯土默特所餘之大
小諾延收集所屬人衆乘亂脫出途中相會遂稱博達
台楚古克爾號為額爾克諾延並給與首先糾衆擊讐
之薩囊洪台吉號為額爾克徹辰洪台吉封為行兵則
執纛前行圍場則居中行走之達爾罕其大小諾延等
則論其功績酌量加恩有差措天下於太平一如前日
焉再滿珠
太祖汗初以智勇收服衆庶招降三江之珠爾齊特取恩克察
罕珠爾齊特精太師之統其後午年行兵内地取大明
汗之東省樂亭府郡天現明星昭示祥瑞鄂爾多斯之
斡齊爾圖邁灌頂大王固實曰此
太祖汗係有大福之人此星係大力汗之威力星由是觀之非
常人也於是遐邇地方俱稱為大力巴圖魯
太祖汗焉嗣統為
太宗汗壬辰年降生歲次丙寅年二十九歲行兵至明蓋州其
總兵官領兵出戰大隊齊𤼵三太師諾延由後掩襲取
城掠衆佔據地方大有俘獲乃五鄂托克喀爾喀之蘇
克宰桑諾延以我等取貢之城邑爾為何破取遂興兵
來戰因而擄其集沙諾延復遣人向哈屯台吉屬人等
諭曰爾等未破他人城垣之先欲先自亂其部落乎我
實不肯作惡於爾蒙古等耳爾等其體道遵理認罪悔
過誠心懇祈放爾諾延於是遣二台吉為首獻上牲畜
億萬始將集沙諾延放還由是
詔旨日漸遠播威棱大振沿邊之蒙古等無不畏懼其林丹庫
圖克圖汗帶領右翼之三萬人衆遷移乃聯絡科爾沁
之衆諾延等遂稱為徹辰汗其後林丹庫圖克圖汗運
敗妻蘇台太后係珠爾齊特精太師之子德勒格爾太
師之女同子額爾克洪果爾二人限於時命仍回原處
汗族之諾延四人領兵往迎歲次乙亥五月于鄂爾多
斯游牧之托賚地方被獲因取蒙古汗之統歲次丙子
年四十五歲遂尊為
阿固達鄂羅錫葉克齊德格都額爾德木圖鼐喇穆達果博克
達徹辰
汗歲次丁丑年四十六歲行兵明地圍錦州城一年勦殺洪蘇
朗巴圖魯等十三總兵官所屬之兵遂破錦州全軍而
回是時博克達班禪額爾德尼能識一切達賴喇嘛備
書印餽儀差密納克之固實綽爾濟號為伊拉固克散
胡土克圖者前往東方和爾摩斯達
德格都額爾德穆圖博克達徹辰汗處致書并將從前卦騐呈
閱云伏見三世輪迴衆生而得此可珍可寳之身實如
晨星罕見況統馭大衆尊而為汗者不更難乎是以值
此戰鬭之時幸遇大有威力之
汗以道法教育人衆乃要務耳更祈扶持佛教為我教中施主
等語
汗親身接見齊集大衆請入居住
盛京城尊伊拉固克散胡土克圖為巴克什喇嘛受取
愜意灌頂隴教講究精微經典以廣衍教法歲次癸未
伊拉固克散胡土克圖辭回本處贈與贐儀無算
汗復贈與博克達喇嘛二人諸寳金銀各色幣帛降密
旨云朕將往取大明汗都城俟世事理竣再迎博克達喇嘛二
人相見以闡揚佛教遂降
旨取大都城正欲行兵之際歲次癸未夀享五十二歲升遐諸
王大臣遵奉
汗旨往征明地以圍九門之城乃賊目李闖已害大明崇禎汗
而克取大都城山海關之吳姓總兵歸附
汗王於是滿漢會合逐出李闖歲次甲申遂承明統而為君焉
先是蒙古托衮特穆爾烏哈噶圖汗歲次戊申漢人朱
葛諾延年二十五歲襲取大都城即汗位稱為大明朱
洪武汗其烏哈噶圖汗之第三福晉係洪吉喇特托克托
太師之女名格哷勒德哈屯懷孕七月洪武汗納之越
三月是歲戊申生一男朱洪武降旨曰從前我汗曾有
大恩於我此乃伊子也其恩應報可為我子爾等勿以
為非遂養為己子與漢福晉所生之子朱代共二子朱
洪武在位三十年歲次戊寅五十五歲卒大小官員商
議以為蒙古福晉之子雖為兄係他人之子長成不免
與漢人為仇漢福晉之子雖為弟乃嫡子應奉以為汗
朱代庚戌年生歲次戊寅年二十九歲即位在位四越
月十八日即卒於是年無子其蒙古福晉所生子於己
卯年三十二歲即位於是即請噶爾瑪巴之特衮齊楞
伊哷克森囉勒貝多爾濟薩斯嘉之大乘丹簪綽爾濟
黃教之大慈札木禪綽爾濟等三人闡揚法教俾大國
普衆安享太平在位二十二年歲次庚子年五十歲卒
子宣德汗丙寅年生歲次辛丑年三十六歲即汗位以
父所請之喇嘛扎木禪綽爾濟為護法共享太平在位
十年歲次庚戌年四十五歲卒子正統汗戊戌年生歲
次甲寅年十七歲即汗位戊午年二十歲為衛喇特之
額森太師執去弟景泰汗庚子年生歲次己未年二十
歲即位歲次癸亥衛喇特人衆送回正統汗弟景泰汗
以兄身膺天命讓即汗位正統汗自謂為天所厭爾可仍
舊不允其請景泰汗復在位三年共八年歲次丙寅年
四十七歲卒歲次丁卯正統汗年三十歲復即汗位因
復位遂稱為天順汗在位十七年歲次癸未年四十六
歲卒子成化汗甲寅年生歲次甲申年三十一歲即汗
位在位二十三年歲次甲子五十六歲卒子正德汗丙
戌年生歲次乙丑年四十歲即位在位十六年歲次庚
辰年五十五歲卒嘉靖汗戊午年生歲次辛巳年二十
四歲即位在位四十五年歲次己丑年六十八歲卒子
隆慶汗壬午年生歲次丙寅即位在位七年歲次壬申
年五十一歲卒子萬歷汗辛亥年生歲次癸酉年二十
三歲即汗位在位四十八年汗時一如永樂皇帝令大
國人衆共享太平歲次庚申年七十七歲卒子泰昌汗
辛巳年生辛酉年即位年四十一歲在位十一月即於
是年卒子天啟汗甲辰年生歲次壬戌年十九歲即汗
位在位七年歲次戊辰年二十五歲卒弟崇禎汗己亥
年生歲次己巳年三十一歲即位在位十六年歲次甲
申滿洲順治
皇帝取其統緒順治
皇帝戊寅年降生歲次甲申年七歲坐大明汗之金床天下咸
稱為順治
皇帝總統南方八十萬漢人西方阿木多喀木二十六部落圖
伯特北方四萬衛喇特東方三萬高麗中原四省滿珠
六萬蒙古天下一統頒賜恩賞隨其大小均給與部落
之汗諾延大臣王貝勒貝子公等爵號創建
大業鴻緒乂安歲次辛卯年十四歲以
先帝曾降旨取大都城後理竣世事即延請博克達喇嘛二人
興起法教於是遣使延請二博克達喇嘛博克達班禪
額爾德尼以年老未至惟能識一切達賴喇嘛羅卜藏
扎木蘇前來歲次壬辰年十五歲至於大都城外修建
黃墻廟宇内建三世佛像達賴喇嘛及隨從弟子所居
精舍以及庫藏俱裝飾威嚴大興佛教以隆重佛嗣博
克達能識一切達賴喇嘛遂以衆生依庇之博克達班
禪額爾德尼稱為昂依齊喇嘛輔助佛教廣興聖道俾
四境無累八方無擾大國太平如日中天乃
大皇帝之恩也賴此有慶邊陲寧謐蒼生樂利致天下太平於
無既矣自昔世界生靈以及額訥特珂克稱汗以來以
至衆生戰鬭之時乃
聖武汗篤生致天下於久安長治而諸福慧菩薩顯著引導生
靈以統攝天下佛教常新
列聖御極乂安率土筆所不能盡述謹就所識集而成書緣庫
圖克台徹辰洪台吉之裔小徹辰薩囊台吉頗有遠識
願知一切乃將汗等源流約略叙述並將珍異奇葩之
卷講解精妙意旨紅冊沙爾巴胡土克圖編纂𤼵明賢
哲心意之蓬花漢史雜噶拉斡爾迪汗所編之經卷源
委古昔蒙古汗等源流大黃冊等七史合訂校自乙丑九
宫值年八宫翼火蛇當值之二月十一日角木蛟鬼金
羊當值之晨起至六月初一日角木蛟鬼金羊當值之
晨告成如有差謬之處幸祈原諒賢哲見之幸為改正
若云有合於古則以為上天如意之寳而永為學者開
心上蓮花云耳
欽定蒙古源流卷八
