九朝編年備要卷十四宋陳均撰
仁宗皇帝(起己丑皇祐元年止癸巳皇祐五年)
己丑皇祐元年春正月甲午朔日有食之張士遜薨
臨其喪
翌日上謂輔臣曰昨有言庚戌是朕本命朕以師臣
之舊故不避文彦博曰唐太宗辰日哭張公謹陛下
過之遠矣尋篆其碑首曰舊德
二月彗出虛
晨見東方西南指歴紫微垣至婁凡一百一十四日
而没
求直言行考課監司法
轉運使副官滿差兩制臣寮考校分上中下六等
嘉祐二年命翰林承旨孫汴中丞張昇磨勘諸路轉
運提刑課績
六年頒行新定轉運使副提點刑獄課績院條制
瀘蠻寇邊詔近臣陳備邊策
時契丹聚兵近塞上御便殿訪近臣以備邊之策三
司使葉清臣上對曰陛下臨御二十八年未嘗一日
暇逸而契丹頻歲為患者豈其將相大臣不得其人
不能為陛下張威德而俾懷畏乎慶歷初劉六符來
執政無術略以破狡謀遠致二十萬物永匱膏血以
奉溪壑今詔問北使詣闕以西伐為名即有邀求何
以答之臣聞誓書所載彼此無求况討元昊累年
契丹豈有毫髮之助今彼出師輒求我助違約甚矣
若使辯士判其曲直要之一戰外破其謀豈不憚服
苟肆侵凌方河朔災傷之餘野無廬舍我堅壁自守
其能久居然後設伏出竒邀擊首尾若不就擒亦大
敗矣詔問輔翊之能方面之才與夫帥領偏禆孰可
任者臣以為不患無人患有人而不能用耳今輔翊
莫如富弼范仲淹夏竦鄭戩方面莫如韓琦田况劉
渙孫沔帥領則王德用龐籍偏禆則狄青范金蔣楷
張亢劉貽孫王德基皆其選也而威禦綏寧即竦戩
尤其所長詔謂朔方災傷軍儲闕乏此則三司失計
置轉運不舉職非一日也如施昌言方欲辦事一與
賈昌朝違戾遂被移徙軍儲何由不之先朝置内帑
本備非常今為主者之吝自分彼我緩急不以為備
則臣不知其所為也至如粒食難轉莫若使豪民詿
誤得入粟以免杖笞必能速辦詔問戰馬乏絶何策
可足臣前在三司嘗陳監牧之弊占良田九萬頃歲
費錢百萬緡天閑之數纔三四萬急有征調一不可
用今莫若賦馬於河北河東陜西京東五路上戶一
中戶二戶共一馬養馬者復其一丁則坐致戰馬二
十萬不為難矣時戶部副使包拯亦對西北形勢山
川扼塞及所以先事選士積穀之策
三月葉清臣罷
罷三司使出知河陽初河北轉運使失計軍儲清臣自
汴漕米七十餘萬給之又請發大名府軍錢以佐邊
糴而賈昌朝格詔不從清臣固爭且疏其䟦扈不臣
宰相欲兩平之因徙昌朝判鄭州而清臣有是命清
臣天資爽邁遇事敢行奏對無所屈郭承祐妻華王
元偁女封郡主給俸及承祐為殿前副都指揮使妻
以不加封請增月給清臣執奏不可上曰承祐管軍
妻又諸王女當優之清臣曰是終為僥倖遂卷其奏
置懷中不行清臣至河陽未幾卒
四年秋昌朝除母喪以使相入見召赴邇英閣講乾
卦上曰將相侍講天下盛事昌朝稽首謝尋命知許
州
親試舉人
賜馮京等四百九十餘人及第出身有差
夏五月幸後苑觀刈麥
御寳政殿觀之謂輔臣曰朕新作此殿不欲植花卉
而歲以種麥庶知穡事之不易也
六月初置觀文殿大學士
以祥源觀使賈昌朝為之仍命判都督朝會班中書
門下視其儀物仍詔非嘗為宰相者毋得除
秋八月陳執中罷
先是河決民流災異數見執中無建明但延接卜相
術士言者屢攻之至是以足疾辭位罷去
以宋庠同平章事
庠為相儒雅練故事自初執政遇事輒分别是非可
否用是斥退及再登用遂浮沉自安然天資忠厚嘗
曰逆詐恃明殘人矜才吾終身不為也
策制科武舉
賢良方正能直言極諫殿中丞吳奎入第四等武舉
三十七人
九月嶺南蠻儂智高寇邊
邕州西南有廣源州雖號邕管羈縻其實服役於交
趾初知儻猶州儂全福為交趾所虜其妻阿儂嫁商
人生智高因冐儂姓本雷火峒久之復與其母出據
儻猶州建國曰大歴交趾拔之執智高釋其罪使知
廣源州居四年内怨交趾襲據安德州僣稱為南天
王改元景瑞至是寇邕州詔江南福建發兵捕之
罷武舉冬十二月汰諸路兵
時天下患兵冗於是文彦博與樞密院龐籍同議省
兵議者紛然以為不可上以為疑文彦博與龐籍共
奏曰公私困極正坐冗兵果有患二臣請死之上意
乃决於是汰陜西保捷軍及諸路羸兵為民者六萬
減廪粮之半者二萬又詔減陜西兵屯内地以實邊
費
庚寅皇祐二年春正月行入中對貼法
自慶歷末河北行四說法鹽課其一而并邊芻粟皆
虚估數倍劵至京師反為富賈所抑鹽八百斤舊售
錢十萬至是止六萬商又以賤估受劵取鹽不復入
錢京師帑藏益乏乃詔王堯臣等同三司較近歲天
下財賦之數堯臣等請商人復入錢京師法視舊入
錢數稍增與鹽而并入邊中先得劵受鹽者河東陜
西入芻粟直錢十萬止給鹽直七萬河北又損六萬
五千且令入錢十萬於京師乃聽兼給謂之對貼於
是入錢京師稍復如故
夏六月定舉主員
先是京師提刑張易官滿將代並舉縣令十六人上
意其請託乃詔監司以所部州之多少裁定其後又
增縣令舉主至三員蓋官冗浸極保薦之法初略而
後詳也
秋九月辛亥大饗明堂三聖並侑
詔曰國朝三歲親郊即合祭天地祖宗并配而百神
從祀今祀明堂而禮官所定祭天不及地配坐不及
祖宗未合三朝之制且移郊為大饗蓋為民祈福宜
合祭皇地祗奉太祖太宗真宗并配而五帝神州地
祗亦灌獻之日月河海諸神悉如圜丘從祀因謂輔
臣曰禮非天降地出緣人情耳今禮官習拘儒之舊
傳舍三朝之成法非朕所以昭孝息民也
先是内出手詔明堂禮畢毋得上尊號文彦博等固
請不從
先是宋庠建議以今年當郊而日至在晦用建隆故
事宜有所避因請季秋大享於明堂詔從之上謂輔
臣曰明堂者布政之宫天子路寢今大慶殿是也况
明堂初已合祀天地於此乃以大慶殿為明堂又詔祠
明堂宜盡物以遵典禮自乘輿服御諸物令有司裁
簡之
宋祁上明堂通議二篇祁自叙略曰上採三代旁搜
漢唐禮之過者折之說之謬者正之以合開寳一王
之典聊佐乙夜觀書之勤尋以御撰明堂八曲隸太
常及改文舞曰右文化俗武舞曰成功睿德
於是百官皆進秩初彦博議覃恩參知政事高若訥
曰官濫久矣未有以節止今又啟之何也不聽及扈
駕宿景靈宫有傳赦語百官遷秩者御史彭思永亟
上言不宜濫恩時三司使張堯佐覬執政内侍王守
忠求為節度使思永率同列言之或曰宜待命行思
永曰寧先事而言使己得罪不可使命出移過朝廷
遂獨奏曰外戚秉政宦官用事非宗社福上怒詔詰
所從受知諫院吳奎言御史許風聞言事若窮覈主
名則後無敢告以事者是朝廷自蔽耳目也中丞郭
勸亦言思永納忠不宜深罪堯佐守忠之議遂格而
思永尋罷御史知宣州
尋命彦博等編修大享明堂記越明年二月上之
先是資政殿學士知杭州范仲淹建言祀明堂曠禮
宜召元老舊德陪位于廷乃詔南京起太子太保杜
衍西京起太子少傅任布陪祀且供帳都亭驛待之
既而二人皆以老疾力辭不至遂賜衣帶器幣自後
每遇大禮而前兩府致仕者率有詔召焉然亦無至
者
申嚴内降執奏法
詔内降指揮許執奏敢因緣干請者臺諫察舉先是
上諭輔臣可於赦文中禁止内降庶澄清宿弊輔臣
等言載之赦文恐未盡聖意乃别下此詔
至和元年又詔内侍傳宣令都知司劄報被受者覆
奏景祐五年又詔今後臣僚於内侍省御藥院内東
門進文字者令逐處申文書再取旨諫官韓絳嘗因
對言曰天子之柄不可下移當間出睿斷上曰朕
固不憚自有處分所慮未中理而有司奉行則害己
加於人故先盡大臣之慮而後行之絳又言有林獻
可者遣其子以書詆臣多斥中外大臣之失臣不敢
不以聞上曰朕不欲留中恐開隂訐之路苐焚之
冬閏十一月置詳定大樂局
詔中書門下集兩制太常官置局於秘閣詳定大樂
翰林學士王堯臣請命天章閣待制趙師民預詳定
仍乞借高若訥所校十五等古尺並從之落胡瑗致
仕為國子監直講同議大樂又召益州進士房庶除
校書郎宋祁嘗上庶所著樂書補亡二篇既召赴闕
庶自言嘗得古本漢志云度起於黃鐘之長以子穀
秬黍中者一黍之起積一千二百黍之廣度之九十
分黃鐘之長一為一分今文脱之起積一千二百黍
八字故自前世以來累黍為尺以制律是律生於尺
尺非起於黃鐘也且漢志一為一分者蓋九十分之
一後儒誤以一黍為一分其法非是當以秬黍中者
一千二百實管中黍盡得九十分為黃鍾之長九寸
加一以為尺則律定矣直秘閣范鎮是之乃言曰李
照以縱黍累尺管空徑三分容黍千七百三十胡瑗
以横黍累尺管容黍一千二百而空徑三分四釐六
毫是皆以尺生律不合古法今庶所言實千二百黍
於管以為黃鍾之長就取三分以為空徑則無容受
不合之差校前二說為定蓋累黍為尺始失於隋書
當時議者以其容受不合棄而不用及隋平陳得古
樂器高祖聞而歎曰華夏舊聲也遂傳用之唐祖孝
孫張文收號稱知音亦不能更造尺律止法隋之古
樂制定聲器朝廷久以鍾律未正屢下詔書博訪羣
議冀有所獲今庶所言以律生尺誠衆論所不及請
如其法試造尺律更以古器参考當得其真乃詔王
洙與鎮同于修制所如庶說造律尺龠律徑三分圍
九分長九十分龠徑九分深一寸尺起黃鍾之長加
十分而律容千二百黍初庶言太常樂高古樂五律
比律成才下三律以為今所用黍非古之所謂一
稃二米黍也尺比横黍所累者長一寸四分庶又言
古有五音而今無正徵音國家以火德王徵屬火不
宜闕今以旋相五音相生法得徵音又言尚書同律
度量衡所以齊一風俗今太常教坊鈞容及天下州
縣樂各自為律非書同律之義且古者帝王巡狩方
岳以考禮樂同異以行誅賞謂宜頒律格自京師及
州縣無容輒異有擅高下者論之上召輔臣睹庶所
進律尺龠又令庶自陳其法因問律吕旋相為宫事
令撰圖以進其論以五正二變配五音迭相為生衍
之成八十四調舊以宫商角徵羽五音次第配七聲
然後加變宫變徵二聲以足之庶推以旋相之法謂
五行相戾非是當改變徵為變羽易變為閏隨音加
之則十二月各以其律為宫而五行相生終始無窮
詔以其圖送詳定所庶又論吹律以聽軍聲者謂以
五行逆順可以知吉凶先儒之說略矣是時胡瑗等
制樂己有定議特推恩而遣之鎮為論于執政曰今
律之與尺所以不得其真由累黍為之也累黍為之
者史之脱文也古人豈以難曉不合之法書之於史
以為後世惑乎殆不然也易曉而必合也房庶之法
是矣今庶自言其法依古以律而起尺其長與空徑
與容受與一千二百黍之數無不合之誠如庶言此
至真之法也且黃鍾之實一千二百黍積實分八百
一十于算法圓積之則空徑三分圍九分長九十分
積實八百一十分古律也律體本圓積之是也今律
方積則空徑三分四釐六毫比古大矣故圍十分三
釐八毫而其長止七十六分二釐積實亦八百一十
分律體本不方方積之非也其空徑三分圍九分長
九十分積實八百一十分非外來者也皆起於律也
以一黍起於九十尺與一千二百黍之起於律皆取
於黍今議者獨於律則謂之索虛而求分亦非也其
空徑三分圍九分長九十分之起於律與空徑三分
四釐六毫圍十分三釐八毫長七十六分二釐之起
於尺古今之法疏密之課其不同較然可見何所疑
哉若以為工作既久而復改為則淹久歲月計費益
廣又非朝廷制作之意也其淹久而計費廣者為之
不敏也今庶言太常樂無姑洗夾鍾太蔟等數律就
令其律與其說相應鍾磬每編才易數枚因舊而圖
新敏而為之則旬月之功也又何淹久而廣費哉執
政不聽
四年冬知制誥王洙等獻新樂議者以為鐘磬皆不
合古遂復命廷臣詳定仍命參政劉沆梁適監議而
當議者各安所習久而不决乃命諸家各作鍾律以
獻五年九月親臨視之遷胡瑗阮逸等官而議者謂
黃鍾為萬事根本故尺量權衡皆起於黃鍾至隋用
累黍為尺而制律容受卒不能合及平陳得古樂遂
用之唐興因其聲以制樂其器無法而其聲猶不失
於古五代之樂大樂淪散王朴始用尺定律而聲與
器皆失之故太祖患其聲高特減一律至是又減半
然太常樂比唐聲尤高五律比今燕樂高三律上雖
勤勞於制作未能得其當者有司失之於以尺生律
也
史臣蒲宗孟李清臣曰世號太常為雅樂而未嘗施
於燕享豈以正聲為不美聽哉夫樂者樂也其道雖
微妙難知至於奏之而使人悦豫和平此不待知者
而後能也嘗竊觀於太常其樂縣鍾磬塤篪搏拊之
器與夫舞綴羽籥干戚之制蓋皆放諸古矣建振作
之則聽者不知為樂而觀者厭焉豈所謂古樂其聲
真若此哉孔子惡鄭聲恐其亂雅亂之云者似是而
非也孟子亦曰今樂猶古樂然今太常獨與教坊樂
音殊絶何哉昔者李照胡瑗阮逸改鑄鐘磬處士徐
復笑之曰聖人寓器以聲不能求其聲而更其器其
可用乎照瑗逸制作久之卒無成蜀人房庶亦深訂
其非是因著書論古樂與今樂本末不遠其大略以
為上古世質器與聲樸後世稍變焉金石鍾磬也後
人易之為方響絲竹琴簫也後世變之為箏笛匏笙
也攅之以斗塤土也變而為甌革麻料也擊而為鼓
木柷敔也貫之為板此八音者於世甚便而不逹者
指廟樂鎛鍾鎛磬宫懸為正聲而概謂胡部鹵部為
淫聲殊不知大輅起於椎輪龍艘生於落葉其變則
然也古者以俎豆食後世易之以杯盂古者簟席以
為安後世更之以榻桉雖使聖人復生不能捨桮盂
榻桉而復俎豆簟席之質也然則八音之器豈異於
此哉孔子曰放鄭聲鄭聲淫者意以其器不若古哉
亦疾其聲之變耳試使知樂者由今之器寄古之聲
去其惉懘靡曼而歸之中和雅正則感人心導和氣
不曰治世之音乎然則世所謂雅樂者未必如古而
教坊所奏豈盡為淫聲哉數子紛紛改制鍾律而復
庶之論獨如此故綴其語存之以俟知音焉
時知諫院范鎮上書論樂略曰陛下制樂三年有司
之論紛然未决蓋由不識其本而爭其末也樂者和
氣也發和氣者聲音也而聲音生於無形古人以有
形之物傳其法然後無形之聲音得而和氣可導有
形者秬黍也律也尺也龠也鬴也斛也算數也權衡
也鍾也磬也是十者必相合然後為得而今皆相戾
按詩誕降嘉種維秬維秠許慎云秠一稃二米今秬
黍皆一米律尺龠鬴斛形制皆與古異算法則以方
法算圓分又權衡起於黍而黍未真臣固知其無形
之聲音不可得而知也議者謂當今宜先政令而禮
樂非所急此臣之所惑也倘使有司合禮樂之論是
其所是非其所非陛下親臨决之顧於政令不已大
乎昔漢諸儒議鹽鐵後世猶傳鹽鐵論方今定雅樂
願令有司人人各議合為一書則孰不自竭請權罷
詳定修制二局俟真黍至然後為樂則必得至當而
無事乎浮費也詔送詳定所鎮說自謂得古法然集
賢校理司馬光數與之論難以為勿合世鮮律鍾之
樂卒莫能辨其是非焉
詔后妃家勿除二府
初慶歷中諫官余靖言張堯佐親聯宫掖不宜任事
至是諫官吳奎又言郭承祐以舊恩為宣徽前知應
天所為多不法詔奪承祐宣徽使而有是命
時堯臣為宣徽南院使淮康軍節度景運宫使復加
郡牧制置使又賜堯佐二子出身於是知諫院包拯
等言陛下即位僅三十年未有失道敗德之事自五
六年來擢用堯佐羣臣皆竊議以為其過不在陛下
在女謁近習與執政大臣也蓋女謁近習知陛下繼
嗣未立既有所私莫不潜有趨向執政大臣不能進
規以義乃從諛順旨高官要職以委堯佐惟恐不滿
其意况下制之日陽精晦塞氛霧蒙孛望陛下斷以
大義亟命追寢必不得已宣徽節度擇與一焉如此
則合天地順人情矣中丞王舉正言堯佐緣妃家一
日領四使使賢士大夫無所勸不報舉正後與御史
唐介及臺諫官合奏請中丞留百官班廷諍有詔止
之上曰言事者謂堯佐不可為執政當優與之官爵
今其言反覆朕終不欲加言者以罪樞密副使梁適
曰臺諫論事乃其職堯佐領四使誠過恐非所以全
之乃罷堯佐宣徽景靈二使
秀州地震
有聲如雷
十二月班家廟制
本朝士大夫無襲爵故不建家廟而四時祭於屋室
慶歴初雖赦書許立而有司未能推述先典至是宋
庠言禮官既不講求私家何緣擅立乃下有司詳定
學士承旨王堯臣等定平章事以上立四廟尚書節
度使以上立三廟餘官祭於寢凡得立廟者許嫡子
孫襲祭以主祭至是班其制而議者不一遂終不果
行
三司上會計錄
三司使田况約景德會計錄以今財賦所入較多於
景德而歲之所出又多於所入因著皇祐會計錄上
之
是年正月命近臣同三司校財賦出入數王堯臣等
以慶歷皇祐總四年凡財賦出入參其登耗皇祐元
年入一億一千餘萬而所出無餘至四年春書成上
之詔付三司取一歲中數以為定式
英宗治平中韓絳上會計錄内外歲入一億一千餘
萬出一億二千餘萬諸路積一億萬而京師不與焉
時兵數少損隸籍者猶百十六萬而宗室吏員視皇
祐亡慮增十之三
河北水
詔蠲其租仍出内藏錢四千萬緡紬絹四十萬疋下
本路便糴粮草詔戒安撫運使不得以物帛責擾民
間且諭宰執曰朕宫中不妄用一錢惟以寬民賦豈
可惜費也
辛卯皇祐三年春正月淮南分東西路二月復入中
見錢法
自三說四說二法並行不數年間茶法復壊芻粟之
直大率虛估居十之八劵至京師為南商所抑北商
無利三司患之請行貼直之法每劵值十萬比市估
三千倍為六千復入錢四萬四千貼為五萬給茶直
十萬詔又損錢一萬然亦不足以平其直入中者少
公私大弊知定州韓琦以為言下三司議三司奏自
改法至今凡得穀二百二十八萬石芻五十六萬圍而
費緡錢一千二百九十五萬茶鹽香藥民用有限今
散於民間既多積而不售價日益損𣙜貨務税課不
過五百萬緡其利害灼然可見請復行見錢法詔從
其請仍一用景祐三年約束又懼好事者之横議也
乃詔自今議者並須究知厥理審可施用若事己上
而騐問無狀者置之重罰
時戍兵多苦食不足陜西轉運李參視民闕乏時令
自隱度穀麥之入預貸以官錢麥熟則償謂之青苖
錢數年兵食常有餘其後青苗法皆取諸此朝廷患
入中法歲費增廣參請飛錢於邊郡以平估糴權罷
入中此參之去省𣙜貨錢以千萬計
三月宋庠罷
知河南府以言者論其不戢子弟在政府無所建明
也
治平三年卒諡元憲英宗篆其碑曰忠規懿範
夏四月以曾公亮為翰林學士
公亮自為集賢校禮郎預經筵凡十餘年上每厚遇
之及遷學士管勾三班公亮盡取前後條目置於座
側案以從事老胥皆束手無能為也後至者卒莫能
易
五月置河渠司
於三司
六月視大長公主疾
齊國大長公主喪自后妃以下候問進拜用家人禮
上親舐主目左右皆感泣上亦悲慟
秋七月定太學生員
舊制二百人如不能充數以百人為限
復用孔氏知仙源縣
詔用以孔氏知縣近廢不行宜復舊
治平初復從京東提刑王綱之請勿用孔氏以重養
民之官
更樂名
曰大安
河决大名府
館陶郭固口命塞之
罷徙州長吏十六人
上謂輔臣曰近日職司以長吏不理聞者多矣長吏
者民之性命而可不重乎宜擇其甚者罷之小者易
之
楊景宗嘗請郡上曰景宗章惠太后之弟豈不念之
但貪戾之性老而益甚不可與郡
減丁米
減郴永等州凡十萬餘石
是冬減漳泉興化軍丁米主戶三之一客戶半減之
八月京東淮浙等七路饑
遣李兑等四人體量安撫又以武臣副之時七路饑
長吏多非其人又轉運使頗肆科擾民不聊生上乃
命中書擇使者按視之諫官吳奎言近歲以來水不
潤下盜賊横起皆隂盛所致夫帝王之美莫大乎進
賢退不肖今陛下知賢不能進知不肖不能退重以
内寵驕恣近習回撓夷狄桀驁䜛邪交傷隂盛如此
寧不致大異哉且朝廷之過常在乎無事之時因循
而不為有事之後顛沛而失措中外臣僚平時建一
策舉一官雖有可取皆抑而不行又從而媒孽謂之
生事如河東河北盗賊行路之人皆已傳布而大臣
不以為事至執通判傷巡檢然後倉皇於數路之間
移易官守重賞以募之不亦晚乎事將有大於此者
陛下幸留意焉
時大理寺言信州民有劫米而傷主者法當死上謂
輔臣曰飢而劫民則可哀盗而傷主則難恕雖然細
民無知終緣飢耳遂貸之
罷遣馮道孫舜卿
馮道曾孫舜卿上道官誥二十通乞錄之上謂輔臣
曰道相四朝而偷生苟禄無可旌之節所上官誥其
給還之
九月為夏竦成服
竦薨訃聞上謂輔臣曰竦嘗事東宫情所憫傷若依
禮官所擇日子則在大燕之後豈可先作樂而後舉
哀也乃命以甲子曰成服於苑中
賜侍講筵官坐
侍讀官當侍講讀者立侍餘皆賜坐
冬十月除解鹽禁
初范祥議解鹽通商論者爭以為非是朝廷察其可
用委祥推行而御史知雜何剡復以為言遣戶部使
包拯馳視還言行之便至是磨勘司李徽之猶以為
不便驛召祥至與三司雜議皆是祥所建詔從之於
是三司使田况請久任祥以專其事就擢祥為轉運
使以寵之祥初言歲入緡錢可二百三十萬是年入
二百二十萬明年二百十五萬校慶歴六年增六十
八萬七年增二十萬又舊歲出𣙜貨務緡錢慶歴中
或六百四十萬或四百八十萬至是𣙜貨務錢不復
出其後歲所入雖盈縮不常至五年猶及百七十八
萬
唐介貶
先是張堯佐復除宣徽使殿中侍御史裏行唐介謂
同列曰是欲與宣徽而假河陽為名耳爭之未聽自
劾亦不報介又言平章事文彦博向守蜀為間金竒
錦因中官獻宫掖得為執政甘陵討賊因明鎬功遂
叨相位前日堯佐除命臣面承諭乃知出於中書擬
進蓋彦博顯用堯佐隂結貴妃陷人主有私後宫之
名而自為榮身之計彦博頃求外補諫官吳奎觀望
挾奸言其才未可聽引去由是彦博專政威福在己
雖有過人不敢議望賜斥罷以富弼代之上怒甚却
其奏勿視曰將貶若矣介徐讀竟又言愚臣忠憤所
激雖鼎鑊不避也上即座召二府視之曰介論事不
足責至謂彦博因緣妃嬪進用此何言耶樞密副使
梁適叱介下殿命舍人草詔殿廬貶春州别駕修記
注蔡襄中丞王舉正皆言介貶太重而上亦中悔勅
朝堂曉諭百官因謂輔臣曰介有母徙便地然後徙
介英州别駕遣中使護送之復取其奏以入介自是
直聲聞天下御史知雜陳升之上章曰為國如介者
有幾今投之瘴癘臣恐言者箝口矣越明年正月徙
介監郴州酒税
文彦博罷
出知許州或言張堯封彦博父客也彦博知益州貴
妃有力焉因風彦博織燈籠錦以進貴妃服之上驚
顧曰何從得此妃正色曰文彦博所織也彦博與妾
父有舊然妾焉能使之特以陛下故耳上悦自是意
屬彦博及為參知政事明鎬討王則未克上甚憂之
語妃曰大臣無一人為國了事日日上殿何益妃密
令人語彦博翌日彦博入對乞身往破賊上大喜彦
博知恩州十數日賊果平即軍中拜相議者謂彦博
因鎬以成功其得相由妃力也介既用是深詆彦博
雖坐貶彦博亦出其事之有無卒莫辨云
以龐籍為平章事吳奎罷
自知諫院出知密州知諫院包拯言唐介彈大臣并
以中奎乞且留奎供言職上曰介言奎拯皆隂結文
彦博今觀此奏非誣也因謂宰臣曰諫官御史必用
忠厚淳直通世務明治體之人以革浮廢之弊宰相
既承聖諭自是凡詔舉臺職必載上語勅中
壬辰皇祐四年春三月包拯罷
自知諫院出為河北都轉運拯在諫院數論大臣斥
權倖請罷河北屯兵分之河南諸郡遇警即發如或
戍兵不可遽減則訓練義勇以鎮邊備雖小給餱糧
每歲不當屯兵一月之費用一州賦可給義勇十八
萬事卒不行
夏四月儂智高陷邕横等州
先是智高復貢金函書請内屬知邕州陳珙上聞不
報時邕州庭中有白氣而江水溢司戸孔宗旦以為
兵象度智高必反以書告珙不聽智高既不得請日
與交趾為讐且擅山澤之利遂招納亡命數出敝衣
易穀食紿言洞中飢部落離散故邕不設備智高乃
與廣州進士黃師宓及其黨日夜謀入寇一夕焚其
巢穴紿衆曰平生積聚今為天火所焚無以為生計
窮矣當拔邕州據廣州以為王否則兵死是月率衆
五千沿江東下攻破邕州横江寨張日新等死之陷
邕州都監張立司戸孔宗旦罵賊而死珙以下皆遇
害於是智高即州偽建大南國僣號仁惠皇帝改年
啟歴赦境内師宓等皆稱中國官名進陷横貴龔藤
梧封康端州惟封州守臣曹覲康州守臣趙師旦監
押馬貴戰死諸州守臣張仲李植江滋丁寳臣等並
遁
覲修古兄子也修古無子以覲為後覲死錄其子且
以其弟現為建安簿官滿修古妻又乞别養凡三注
現建州官
慶歷間蠻嘗入寇知邕州盧革移書安撫使杜杞言
嶺外小郡地里相近者可量合併之使緩急寇至可
以共禦
圍廣州
前二日有告急者知州仲簡以為妄囚之下令曰有
言賊至者斬以故民不為備及賊至乃令民入城民
爭以金貝遺閽者求先入踐死者甚衆餘皆附賊賊
勢益張廣惠等州提舉捉賊武日宣惠州巡檢魏成
憲邀擊於城下並死之
范仲淹薨
仲淹内剛外和為政忠厚所至有恩邠慶二州之民
皆畫像立生祠其卒也哭之如父諡文正上篆其碑
首曰褒賢
初羣盗剽刦淮南將過高郵知軍晁仲約諭富民出
金帛具牛酒往迎之盗悦徑去不為暴事聞富弼議
誅仲約以正法仲淹欲宥之爭於上前上卒從仲淹
言既而弼愠甚謂仲淹曰方今患法不舉法舉而多
方沮之何以整衆仲淹密告之曰祖宗以來未嘗輕
殺臣下夫輕道人主以誅殺它日手滑雖吾軰亦未
敢自保也弼終不謂然其後兩人相繼出使弼還自
河北至國門不許入未測上意比夜傍徨不能寐遶
床歎曰范六丈聖人也
六月以狄青為樞密副使
中丞王舉正言青出兵伍為執政本朝所無恐四方
輕朝廷左司諫賈黯亦言國初武臣有忠勳者不可
勝數然未聞以卒伍登帷幄者今不可有五四夷聞
之有輕中國心一也小人無知翕然向之撼搖人心
二也大臣將恥與為伍三也不守祖宗成規而自比
五季亂政四也青雖才勇未聞有破敵功失駕馭之
術五也皆不能奪
秋七月智高遁
初魏瓘知廣州築城鑿井蓄水作大弩為守備至是
智高為雲梯土山攻城甚急又斷流水而地堅井飲
不竭弩發輒中中輒洞潰智高力屈時知英州蘇緘
募壯勇數千人赴難屯邊渡村扼其歸路得黃師宓
父縳之以徇又番禺縣令蕭注亦募土丁及海上強
壯三千餘人與智高衆格鬭焚其戰艦即日發縣門
援兵及民持牛酒芻糧相繼入城城中始有生意時
轉運使王罕方往潮州議鹽事知廣州仲簡募人置
書足間間要罕罕得書即亟歸行至惠州州之惡
少乘人不寧相率為盗田里驚擾罕入城鎮撫及郊
遮罕求救護者數千人罕慰諭之曰己召兵行至矣
然其實未知策所出也乃思其父嘗言遇事有疑當
謀諸老者老者未必智過人但涉世久故也乃遣左
右擇父老可與語者得數十人召問之父老曰某屬
各有佃客少者數家多者數十家欲隨鄉村自召集
家有兵器者願授之使相保聚罕曰有佃客者計如
是得矣無佃客奈何吾有以處此矣時罕所至村有
耆長三人人有壯丁五七至十人隸之乃召耆長令
發田民增壯丁人各二百又召尉亦令發里民增弓
手二千已時下令約申時而集有榜募有才伎方略
者皆聽自效許有功大者賞以官次者賞以金帛頃
之得數千人閱試可用尤善者以為大甲頭次者以
為小甲頭約使領衆而耆長所發久之無至者時有
一婦人訴僕夫奪其釵珥且汚辱之罕斬以徇曰此
耆長發為壯丁不肯行者又得剽掠者十八人皆斬
之徇如初於是民相傳竦動至申時耆長三人得壯
丁六百尉得弩手二千皆集罕使十人為小甲置小
甲頭百人為大甲置大甲頭及副主之取庫絹染緋
為大小旗幟授之得牛羊數千令戸出湯割革為盾
形柔之湯中每革削竹籖十六夾穿之以木為鼻使
持以自蔽又斬枯竹數千銛其首使持以為兵得公
私弓矢刀槍皆以授民約令備守田里遂安因檄告
境内及傍州縣皆准此行之數日衆大集威望遂振
州之惡少年皆已隸行伍不得復動外之他盗亦不
敢發罕於其間選銳士得三千人又選銳卒魁梧有
材伎者得數十人以舟百四十艘載之建旗幟作樂
順流趨廣州未至從卒有進言者曰廣之南門去水
尚百餘步賊兵在旁如吾衆趨門賊若來搏之必亂
矣於是使士皆登岸斬木為鹿角得數千既至使從
卒魁梧有材技者先以鹿角登岸上屬於南門湏臾
積之高數尺智高建黃蓋擁衆臨觀相去二三十步
間見已設鹿角遂不犯罕徐勤兵作樂開南門以入
於是蔬薪食物始通人心稍安益修守備智高知不
可拔凡圍五十七日始觧去自清遠濟江擁婦女作
樂而行攻賀州不克張忠楊逵李貴邀擊之于白舊
路口龍岫峒並死之陷昭州鈐轄李正隆死焉又襲
殺蔣偕於太平埸
八月以孫沔為廣南安撫使内侍石全彬副之
初以沔知秦州入見上以秦事勉之對曰臣雖老然
秦州不足煩聖慮陛下當以嶺南為憂也臣觀賊勢
方張官軍朝夕當有敗奏既而張忠等敗聞上聞南
事誠如沔料時己命余靖經制廣東西盜賊乃除沔
湖南江西安撫使沔以南方兵連為賊所破氣懾不
可用請益發騎兵且增選偏禆二十人求武庫精甲
五千參政梁適折沔曰毋張皇沔曰前日惟無備故
至此今指期滅賊非可以邀倖勝乃欲示鎮静耶夫
實備不至而貎為鎮靜危亡之道也居二日促行才
與兵七百沔憂賊度嶺而北乃檄湖南江西曰大兵
且至其繕治營壘多具燕犒賊疑不敢復侵沔行至
鼎州復有詔加廣南東西路安撫使
九月命狄青討智高
上己命孫沔余靖而猶以為憂於是青上表請行青
入對自言臣起行伍非戰無以報國願得蕃落數百
騎益以禁兵羈賊首致闕下上壯其言遂除青宣徽
南院使宣撫荆湖經制廣南賊盗事入内都知任守
忠為之副知諫院李廣言唐失其政以宦者觀軍容
致主將掣肘是不足法遂罷守忠青以賊便於乘高
履險步兵力不能抗故每戰必敗願得西邊蕃落兵
自從或謂南方非騎兵所宜高若訥言蕃落善射耐
艱苦上下山如平地當瘴未發時疾馳破之必勝之
道也青卒用騎兵破賊
冬十月智高陷賓州
守臣程東美遁
復入邕州
守臣宋克隆遁
廣西分三路
置宜容邕三州安撫都監樞密副使王堯臣請析廣
西宜容邕州為三路以融柳象隸宜州白高賓雷觀
鬱林化滕梧龔瓊隸容州欽賓廉横潯貴隸邕州遇
蠻入寇三路會支郡兵經略安撫居桂州以統制焉
亦益募澄海忠敢土軍分屯全永道三州米以餉之
罷遣北兵遠戍詔狄青審議青以為便遂行之
十一月壬寅朔日有食之
十二月錄唐顔真卿後
癸巳皇祐五年春正月詔止交趾援兵
從狄青之請也初交趾請出兵助討智高余靖以便
宜許而請於朝狄青奏曰假兵於外以除内寇非我
利也以一智高横踐二廣力不能制乃假蠻夷兵蠻
夷貪得無義因而啟亂何以禦之願罷交趾助兵上
從之
丁度薨臨其喪
時為參知政事是日旬休上趣駕臨奠度性純質居
一室十餘年無姬侍一日召諸子謂曰王旦為相十
五年其子猶為布衣汝曹宜自力吾不復有請矣後
諡曰文穆
會靈觀災狄青敗智高於邕州
先是命廣西鈐轄陳曙擊智高於金城驛曙素無威
令既遇賊士卒猶聚博營中乃倉卒被甲以前遂致
覆軍王承吉等並死之狄青合孫沔余靖之兵自桂
州次賓州青以張忠蔣偕皆輕敵取死軍聲大沮前
戒諸將無得妄與賊鬭聽吾所為曙恐青獨有功乘
青未至以步卒八千犯賊潰於崑崙關其下殿直袁
用等皆遁青曰令之不齊兵所以敗晨會諸將堂上
揖曙起并召用等三十二人按所以敗亡狀驅出軍
門斬之沔靖相顧愕然靖嘗迫曙出戰因離席而拜
曰曙失律亦靖節制之罪青曰舍人文臣軍旅之責
非所任也諸將皆股栗青頓申令軍中休十日賊覘
者還以為軍未即進或說智高曰騎兵利平地宜遣
兵守崑崙勿使度險俟官軍疲而食盡擊之無不勝
智高驟勝而輕官軍不用其言明日整軍青將前陣
沔將次陣靖將後陣以一晝夜絕崑崙關出賊不意
陣歸仁鋪智高悉衆列陣以拒官軍使驍勇執大標
槍衣絳衣望之若火而羸弱在後青陣少却先鋒將
孫節死之賊氣銳甚沔等懼失色時青匿蕃落騎兵
在後前鋒將楊遂出挑戰殺十數人青登高自執
五色旗麾騎兵張左右翼從後出夾攻左者右右者
左已而左者復左右者復右禆將張玉率騎兵出陣
前而横貫其壘賊大潰會日暮智高復趨邕官軍追
五十里斬數千級獲偽官黃師宓以下五十七人先
是青誓曰不待令而舉者斬右軍將賈逵恐賊先據
高乃引軍趨山賊至逵擁衆而下擊斷其陣賊既潰
詣帳下請罪青拊其背曰違令而勝權也尚何罪智
高夜焚城遁由合江口入大理國遲明青按兵入城
梟師宓等首城下收金帛馬牛以鉅萬計斂屍五千
築為京觀時有賊屍衣金龍衣衆以為智高已死欲
以上聞青曰安知非詐乎寧失智高不敢以誣朝廷
貪功也時瘴霧昏塞或謂賊毒水上流飲者多死青
甚憂之一日有泉湧砦下汲之甘衆遂以濟謠言農
家種糴家收至是符之智高暴殘一方凡一年吏民
不勝其毒捷奏至上喜謂龐籍曰青破賊皆卿執議
之力
智高母阿儂氏弟智光子繼宗繼隆檻至京師後智
高死於大理國函首至乃悉棄市
以宋祁知定州
祁前在成德軍請弛河東陜西馬禁蕃落民間自相
買賣民養馬勿升戶等居三月徙定州又上言天下
根本在河北河北根本在鎮定以其扼敵衝為國門
戶又曰欲兵之強莫如多榖與財欲士訓練莫如擇
將欲人樂鬭莫如賞重而罰嚴欲敵顧望莫敢前莫
如使鎮重而定強又曰天下久平馬益少臣請多用
步軍臣料朝廷與敵相攻必不深入窮追驅而去之
及境則止然則不待馬而步可用矣臣請損馬而益
步故馬少則騎精步多則鬭健我能用步所長雖契
丹多馬無所用之又曰夫鎮定一體也自先帝以來
為一道帥專而兵不分故定揕其胸則鎮犄其脅勢自
然耳今判而為二其顯顯有害者北塞山川要險之
地裂而有之平時號令文移不能一敵脱叩營壘則
彼此不相謀誰肯任責耶臣請合鎮定為一路願以
將相大臣領之無事時以鎮為治所有事則遷治定
指授諸將權一而責有歸士無苟且之意策之上也
又曰河東馬強士習善馳突與鎮定若表裏然東下
井陘不百里入鎮定矣敵若深入以河東健馬佐鎮
定兵掩其惰若歸者萬出萬全此一竒也又上禦戎
七論
二月復以狄青為樞密副使兼宣徽南院使
上欲擢青為樞密使同平章事龐籍曰昔曹彬平江
南太祖只賜錢二十萬緡而已青雖有功未若彬之
大若賞以此官富貴極矣異日更立功將何官以賞
之乃有是命仍賜第及優進其諸子諮詠等官
三月親試舉人
賜鄭獬以下及諸科九百餘人及第出身有差
奉三聖像如滁并澶州
安奉太祖太宗真宗御容於三州神御殿
集禧觀成
即會靈觀也因火更作至是成遂改今名
夏五月高若訥罷以狄青為樞密使
時凡内降恩高若訥多覆奏不行入内都知王守忠
欲得節度使若訥固執以為不可又欲直留後若訥
持之若訥畏惕少過而前騶毆路人至死御史奏彈
之議者方以為青賞薄而内侍石全斌又為青訟功
於中乃罷若訥而遷青中丞王舉正力爭不能奪故
事罷樞密使降麻及若訥罷但舍人草制遂為例
孫忭御史中丞
忭性篤厚寡言質略無威儀雖久處顯要循循無所
建明及制下諫官韓絳論奏忭非糾繩才不可任風
憲忭即手疏曰臣觀方今士人趨進者多廉退者少
以善求事為精神以能訐人為風采捷給若嗇夫者
謂之有議論刻深若酷吏者謂之有政事諫官所謂
才者毋乃謂是乎若然臣誠不能也上察其言趣令
視事且命知審官院忭辭以任言事不當兼事局乃止
求直言
待制以下許請對許奏封事
秋七月作鎮國神寳
奉宸庫有良玉上不欲以為服玩詔天子有八璽乃
命參知政事梁適撰名曰鎮國神寳而刻之
閏月定内侍員
内侍供奉官至黃門以一百八十人為額
龐籍罷
出知鄆州以言者論其黨庇親戚堂吏受賂也
以陳執中梁適為平章事八月策制科武舉
趙彦若所對疏闊罷之先是制舉就秘閣試者凡十
八人有司獨取彦若於是又被黜去議者謂宰相陳
執中不由科第以進故隂諷有司專抑儒士非彦若
寔不能也
武舉五十一人授官有差前詔罷武舉今所擢皆秘
閣舊經試者云
以唐介為御史中丞
是後介入對上褒諭曰聞卿守節自被謫未嘗以私
書至京師介頓首謝卒無一言以自明介貶斥不二
歲復召議者言天子優容言事之臣自古未有也
冬十一月丙申朔日有食之
龍圖閣直學士知耀州趙師民上疏曰近太陽蝕於
正朔此是天意欲以感動聖心臣非瞽史不知天道
但率愚意言之其月在亥亥為水水為正隂其日在
丙丙為火火為正陽月侵日隂侵陽下蔽上之象也
今聖心慈仁恭儉動循典禮自非下蒙上邪撓正使
主恩不下究而誰之咎欲望陛下咨心膂之臣洎耳
目之官其忠而純者與之遴簡内外百執州縣牧宰
使主恩下究而不為羣邪所蔽則億兆之幸也
時著作佐郎劉義叟見日蝕心又胡瑗鑄鍾弇而直
聲鬱而不發及陕西鑄大錢乃曰此所謂害金再興
與周景王同占上其惑腹心之疾又月入太微義叟
曰後宫將有喪乎
觧唐介言職
介數論事因言於上曰臣繼今言不行必將固爭爭
之急或更坐黜是臣重累陛下願聽觧言職許之改
直集賢院欲以安全之也
旱蝗
時左司諫賈黯言水旱之災雖堯湯所不能免臣讀
隋史見所立社倉取之以時藏之於民下足備凶災
而上實無所利願傚隋制立法乃下其說司農寺復
下諸路度可否其以為可行者纔四路餘或謂賦税
之外兩重供輸或謂恐招盜賊或謂已有常平足以
贍給或謂置倉煩擾於是黯復奏諸路所陳類皆妄
議若謂賦税外兩重供輸則法意乃教民儲積以備
水旱官非自利若謂恐招盗賊則盗賊利在輕貨不
在粟麥若謂已有常平則常平之設蓋所以平穀價
使無甚貴甚賤之傷又今國用頗乏所蓄不厚近歲
非無常平小有水旱輒流離餓殍則是常平果不足
以賑救也若謂置倉斂財煩擾則義倉之設本為百
姓宜無所憚况今州縣治郵傳驛舍皆斂於民豈於
義倉獨畏煩擾人情可與樂成不可與謀始如臣言
可采願斷而行之然牽於衆論卒不果行
十一月己巳郊三聖並侑
先是有詔自今南郊三聖並侑
十二月禁轉運進羡餘
有增盈者留為本路移用先是嘗命李中師為淮南
轉運使中師入辭上謂曰比聞諸路轉運使多獻羡
餘以希進然遇災傷不免暴取於民此朕所不取也
其戒之
以吳中復為監察御史
用中丞孫忭所薦也忭未始識其面或問之忭曰昔
人恥為呈身御史今豈薦識面臺郎耶
九朝編年備要卷十四
