欽定四庫全書史部三
平臺紀略紀事本末類
提要
(臣)等謹案平臺紀略一卷附東征集六卷
國朝藍鼎元撰鼎元字玉霖號鹿洲漳浦人由
貢生官至廣州府知府是編紀康熙壬寅平
定臺灣逆寇朱一貴始末始于是年四月迄
于雍正元年四月凡二年之事前有自序稱
有市靖臺實錄者惜其未經身歷目覩得之
傳聞其地其人其時其事多謬誤舛錯乃詳
述其實為此編盖鼎元之兄廷珍時為南澳
總兵官與福建水師提督施世驃合兵進討
七日而恢復臺灣旋擒一貴俄世驃卒于軍
其後餘孽數起廷珍悉勦撫平之事後經理
亦多出廷珍之議鼎元在廷珍軍中一一親
見故紀載最悉其叙述功罪亦無避忌頗稱
直筆所論半線一路地險兵寡難於鎮壓後
分立彰化一縣竟從其說至今資控制之力
亦可為有用之書非紙上談兵者矣東征集
六卷皆進討時公牘書檄雖廷珍署名而其
文則皆鼎元作舊本别行今附載是書之後
俾事之源委相證益明焉乾隆四十六年十
一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
平臺紀略原序
藍子自東寧歸見有市靖臺實錄者喜之甚讀不終篇
而愀然起喟然歎也曰嗟乎此有志著述惜未經身歴
目覩徒得之道路之傳聞者其地其人其時其事多謬
悞舛錯將天下後世以為實然而史氏據以徵信為害
可勝言哉稗官野史雖小道必有可觀求其實焉耳今
以閩人言閩事以今日之人言今日事而舛錯謬悮且
至於此然則史氏之是非其迷亂於稗官野史之紀載
者不乏矣臺灣雄踞海外直關内地東南半壁沿海六
七省門戶相通其亂其平非於
國家渺無輕重者致亂之由定亂之略殉難喪節運籌
折衝皆將權衡其衮鉞以為千秋之龜鑑言焉而不求
其實習焉而不知其訛鄙人所為懼也謭劣不才學荒
識陋東征逾載躬歴行間風濤戎馬磔鼠哀鴻執馘獻
俘招降殄孽至於冞搜窮山綏靖番黎無不目擊手揮
又或中夜聞警磨盾草檄千里驅馳睇瞻要害廢寢食
冐風露蓋亦幾經勞瘁矣無一命之膺當贊畫之寄事
定歸來滿船明月惟有全臺形勝治亂事蹟了了胸中
所見所聞視他人較為切實則平臺紀略之作惡可已
也據事直書功無遺漏罪無掩諱自謂可見天日質鬼
神而或者以列憲稱名為譏是猶未知載筆之道者載
筆所以傳信非一人一時之文天下後世共之而姓名
尚不敢筆之書則過失在所必諱縱功績可紀亦等之
諂語諛詞夫豈其可傳耶鄙人愚昧文不足傳平臺大
役事在必傳直道平心無為市井訛談所昏惑亦庶乎
其可矣若夫鍳前車綢未雨施經綸措康乂有治安之
責者諒早留心不待閱兹編而後得之也藍鼎元自題
欽定四庫全書
平臺紀略
廣州府知府藍鼎元撰
朱一貴之亂
大清康熙六十年辛丑夏四月臺灣奸民朱一貴作亂
一貴漳之長泰人小名祖游手無藝好結納奸宄為鄉
里所嫉於康熙五十二年之臺灣充臺厦道轅役尋被
革居母頂草地飼鴨為生其鴨旦暮編隊出入愚甿異
焉奸匪過者輒欵延烹鴨具饌務盡歡時承平日久守
土恬熙絶不以吏治民生為意防範䟱闊一貴心易之
辛丑春鳳山縣令缺臺郡太守王珍攝縣篆委政次子
頗踰閑徵收糧稅苛刻以風聞捕治盟歃者數十人違
禁入内山斫竹木者百餘人奸匪遂藉為口實日誣謗
官府短長搖惑人心有黃殿者居羅漢門與朱一貴善
時謀不逞往來密洽三月李勇吳外鄭定瑞等相率之
羅漢門見一貴曰今地方官長但知沉湎摴蒱耳種種
不堪兵民瓦解欲舉大事此其時乎一貴曰然我姓朱
若以明朝後裔聳鄉村歸者必衆皆曰可夏四月十有
九日己酉李勇吳外鄭定瑞王玉全陳印等五十二人
即黃殿庄中奉一貴焚表結盟各招黨羽得數百人立
賊幟書大元帥朱夜出岡山襲刦塘汛辛亥警報至郡
總兵官歐陽凱集將弁議出兵中營遊擊劉得紫請行
弗許右營遊擊周應龍者龐然魁偉素議論風生令以
兵四百人殺賊又白道府遣臺灣縣丞馮迪調新港目
加留灣蕭壠麻豆四社土番隨之前往岡山距府治三
十里賊勢未盛疾趨可滅也是日細雨霑泥應龍率兵
番行五里駐半路店翼日再進十五里屯角帶圍賊夜
出槺榔林汛防把總張文學迎戰敗績棄鳥鎗藤牌軍
械為賊所得應龍隔一溪不能救賊復掠大湖殺汛兵
飽所欲而去南路賊首杜君英於是日遣楊來顏子京
率其衆百人之一貴所稱君英在下淡水㯽榔林招集
粤東種地傭工客民與陳福夀劉國基議共掠臺灣府
庫又有郭國正翁義起草潭戴穆江國論起下埤頭林
曹林騫林璉起新園王忠起小琉球皆願從君英攻府
約朱一貴共事癸丑朱一貴移屯岡山之麓周應龍兵
至小岡山遇賊與戰千總陳元把總吳益等奮力掩擊
賊大敗退走入山奪袁交友庄屯住應龍收兵劄二濫
楊來顏子京亦回下淡水甲寅周應龍在二濫傳令兵
番殺賊一名賞銀三兩殺賊目一名賞五兩土番性貪
淫殺良民四人縱火燔民居復斃八人聞者股栗乙卯
遠近賊黨借兵番殺掠為辭鼓煽沿途村庄迫脅居民
分授以幟由是各鄉紛紛響應豎賊旗幟應龍進劄楠
仔坑得南路營參將苖景龍警報稱林曹諸賊夜攻新
園奪軍器下淡水營汛已陷丙辰周應龍復行十五里
宿南路營丁巳官軍遇賊于赤山杜君英朱一貴兩路
夾攻戰方合周應龍以後隊遽退千總陳元戰死把總
周應遂被擒吳益重創佯死陳元屍側李碩負傷走周
應龍逃歸府治一貴率羣賊大隊隨之君英偕陳福夀
劉國基戴穆翁飛虎江國論郭國正楊來顏子京林曹
林騫林璉鄭文苑王忠等攻鳳山縣南路營把總林富
戰死守備馬定國戰敗自刎死參將苖景龍逃匿萬丹
港漁寮三日為穆周林泗所擒獻郭國正國正令林泗
翁義殺之以其頭獻朱一貴郡中聞赤山之敗譁然大
震文武各遣家屬宵遁先後駕舟並出鹿耳門士民相
率逃竄戊午總兵官歐陽凱遊擊劉得紫率兵千餘人
臺恊水師副將許雲率兵五百出劄春牛埔列營以待
軍中夜驚鎮兵四散己未黎明稍集人無戰心臺厦道
梁文煊知府王珍同知王禮臺灣知縣吳觀域諸羅知
縣朱䕫等捐銀一千五百兩躬歴諸營勞軍庚申賊至
鎮協將弁鎗砲齊發許雲躍馬當先陷陣水師弁兵決
命奮勇陸師繼進賊大敗退屯竿津林把總陳宋見周
應遂被縛牛車力追殺賊救應遂回營而鎮標把總許
陞黃陞見賊勢浩大終當復來徑引去是時水師左營
遊擊游崇功巡哨笨港聞報以兵還入鹿耳門遇文武
眷舟嘆曰官者兵民之望官眷逃則人心散大事去矣
登岸赴敵其壻叩馬請區處眷屬崇功厲聲曰今日遑
知有家哉麾衆疾馳春牛埔五月朔日辛酉賊衆數萬
俱集劉得紫率守備張成以兵堵截中路口在半路店
迎敵歐陽凱許雲游崇功率弁兵在春牛埔迎敵杜君
英朱一貴合兵衝殺鎮兵忽内亂百總楊泰綽號達家
勇者先通賊為内應刺歐陽凱墜馬羣賊交刃截其首
而去守備胡忠義千總蔣子龍把總林彥皆死之汀州
鎮標把總石琳帶兵之臺換班亦戰死海壇把總李信
創重已死有王宋者憐而欲埋之復蘇乃與偕匿他所
劉得紫聞敗率兵還救所乘馬為賊砍倒與守備張成
俱被擒副將許雲衝突血戰殺賊數百人與遊擊游崇
功千總林文煌趙奇奉把總李茂吉奮臂大呼所向披
靡自黎明戰至日中矢窮砲盡雲重創遍體墮馬步行
猶手刃數十賊勢孤無援左手被賊斫斷乃罵曰生不
能殺盡逆奴死必來殲滅汝等賊怒剮雲屍游崇功單
騎殺賊數十人馬蹶被殺林文煌趙奇奉俱戰死李茂
吉為賊所執至南較場見戴穆挺立岸然穆怪其不跪
叱之曰若兵耶茂吉曰官穆曰把總微官耳若壯士降
當以汝為將軍茂吉瞋目厲聲罵曰我
朝廷命官豈從汝作賊舉足踢賊案案翻奮力斷縛直
前欲奪刀殺賊賊衆舉刀共斮之頭腦破裂尚指賊痛
罵如初氣絶乃已官兵既敗臺恊水師中營遊擊張彦
賢右營遊擊王鼎守備萬奏平凌進楊進千把總朱明
劉清鄭耀等率兵千餘人戰船四十餘號聯䑸揚航逃
出澎湖鎮標左營遊擊孫文元奔至鹿耳門赴海死右
營遊擊周應龍中營把總王丑附商船逃歸内地直走
泉州把總李碩陳福尹成道標守備王國祥千總許自
重皆逃澎湖臺厦道梁文煊知府王珍同知王禮臺灣
知縣吳觀域縣丞馮迪典史王定國諸羅知縣朱䕫典
史張青遠皆一時相率登舟慮港内商漁艇艦為賊所
有盡驅出鹿耳門齊赴澎湖先是粤民高永夀在笨港
負販為生有病者於破廟餓且死永夀活之一日至南
路遇前所活人欷歔感泣引之深山中設酒殽相待賊
也與見朱一貴刀鎗森列言倡亂謀甚悉邀永夀入夥
佯許之乘間逃回赴南路營告變弗信至府復告之鎮
道鎮道以為狂疾會審嚴刑坐妖言惑衆將論死從寬
責逐過海遞回原籍(賊平後制府移檄粤東喚高永夀至臺尋向日所見賊營故處不可
得令往羅漢門看之亦不是再至南路郎嬌遍尋上下山谷月餘乃還據高永夀言昔日如夢如醉想是命當
受刑今遍覓諸山並無其處亦異事也)又安平兵竊賣火藥載往接濟事
發亦置弗問又一僧異服怪飾周遊街巷詭稱天帝使
告臺民四月杪有大難難至惟門設香案以黃紙為小
旗書帝令二字插案中可免及賊至家如僧言故官兵
見者以為百姓從賊多慌亂以及于敗羣賊攻破臺灣
府蓋朔日午刻也杜君英先入住總兵官署朱一貴繼
入居臺厦道署同開府庫分掠金銀復開紅毛樓樓故
紅彝所築舊名赤嵌城紅毛酋長居焉鄭氏以貯火藥
軍器四十年來莫有啓者賊疑為金銀窖故發之得大
小砲位刀鎗硝磺鉎鐵鉛彈如山癸亥立朱一貴為偽
王通天冠黃袍玉帶皆取之優羣賊擁坐堂上呼萬歲
偽號永和北路奸民頼池張岳鄭惟晃賴元改萬和尚
林泰蕭春等亦于是月朔日豎旗聚衆越三日環攻諸
羅縣北路營參將羅萬倉千總陳徽把總鄭高葉旺分
門迎敵萬倉當其南出死力拒戰兵單無援賊陳碧以
竹篙鎗戳其喉顛張岳賴元改揮刀殺之萬倉側室蔣
氏聞兵敗自經死陳徽鄭高遯入山集鄉民自保乙丑
賴池張岳鄭惟晃賴元改將羅參將首賫至府獻朱一
貴請功一貴見全臺俱陷揚揚得意以為莫已誅也遂
倣俳優登高臺鳴鐘伐鼓呵唱拜跪大封羣賊以王玉
全為偽國師王君彩洪陣為偽太師杜君英陳福夀李
勇吳外翁飛虎陳印戴穆鄭定瑞郭國正顏子京楊來
黃殿劉國基黃日昇江國論王忠林曹薛菊林騫林璉
陳正達張看頼池賴元改鄭惟晃鄭文苑陳成等為偽
國公張岳不受公爵為偽將軍陳燦蘇天威等為偽侯
張阿山卓敬陳國進等為偽都督蕭斌詹遴為偽尚書
内閣辦事麻恩林玉為偽輔駕大將軍其餘偽文職部
科以下偽武職總兵副將以下不計其數以鄭定瑞蘇
天威同領賊兵三千鎮守鹿耳門是時偽職填街摩肩
觸額優伶服飾搜括靡遺或戴幞頭衣小袖紗帽金冠
被甲騎牛或以色綾褁其首方巾朝服炫煌于道民間
為之謠曰頭戴明朝帽身穿清朝衣五月稱永和六月
還康熙蓋童孺婦女皆知其旦暮可滅而禽也先是遊
擊劉得紫被擒引頸受刃賊素重其名弗忍殺得紫曰
吾為
天子命官不可不死但求埋吾帥屍首死瞑目耳賊黃
日昇嘉其義聽之收埋畢復禁之學宫朱子祠求死不
可得賊與言弗應進食弗食七日仍不死士民兵僧進
粥苦勸皆弗食至是諸生林臯劉化鯉為言諸賊可滅
状當報仇得紫始受民餽食啜粥延命以待大師作恢
復計矣臺中逃竄各官及避難民人于壬戌癸亥兩日
咸到澎湖澎協將弁倉皇不知所措見羣情洶洶而臺
中文武俱至也亦各出家屬登舟將渡厦門百姓婦女
爭舟雜沓哀聲震海岸右營守備林亮聞之請恊營主
將掣回登舟各家屬死守澎湖諸將猶豫不決亮厲聲
曰
朝廷以海外封疆付我等正為緩急倚賴非徒昇平食
祿廪營身家已也今鋒刃未血而相率委去他日駢首
市曹寧能免乎丈夫不死則已死則死忠義耳請整兵
配船守禦要害俟賊至決一死戰戰不捷而亮死公等
歸亦未遲皆曰諾願死守亮馳出江干徑申主將號令
拔所佩刀驅官民家屬各登岸衆心始固是時水師提
督施世驃見避難民船到厦方知臺變然未意全郡遽
陷也賊入府時文武倉皇潰亂至澎湖喘息稍定乃具
文申報丙寅報至厦門世驃集諸將議曰臺寇猖獗極
矣六七日間全郡俱陷此殆非小敵也今數百艘逃入
内地脫有奸徒混跡乘虛鼔煽厦島一搖罪可言哉其
各謹巡防嚴守禦無敢懈怠浙閩總督覺羅滿保聞臺
陷念厦門為控制臺灣咽喉閩南沿海根本重地不可
不親行彈壓以定人心為進取恢復之計會商巡撫呂
猶龍綏輯省城糧餉軍需諸務屬焉密疏告變且言星
馳赴厦狀請
皇上稍寬督責尅限一月務必掃除兇醜復還土疆復
念厦門地褊人衆軍興旁午米價易騰先移檄浙江廣
東兩省運米之厦令布政使沙木哈督買延建上游之
米運載赴厦平糶飛咨促提督施世驃刻期出師檄召
南澳總兵官藍廷珍星赴厦門面商征臺機務以糧驛道
韓奕總理厦門軍前糧餉調撥軍需僱募船隻諸事偕
督標左營參將王萬化撫標左營遊擊邊士偉先兼程
赴厦宣諭百姓使無恐量調閩省水陸各標營將備弁
兵悉由水道赴厦聽候調遣庚午總督覺羅滿保發三山
壬申抵泉之塗嶺連接南澳鎮禀函大喜曰藍總兵
所見事事與吾脗合吾調此君平臺得人矣蓋廷珍聞
臺警條陳進兵事宜首請總督駐厦就近督師而滿保
己兼程疾趨三日澳禀適至又喜其指畫謨謀皆洞中
窽會知為帥必能成功故云爾也時隂雨連旬乘竹兜
子從數騎行泥淖中所過人莫知為制府者乙亥至厦
門則提督施世驃已登舟出港兩日矣初厦島居民聞
臺變倉猝疑賊且長驅澎厦而泉漳山僻無賴囂囂偶
語四處有揭竿嘯聚之謀居郡邑者攜眷屬遯深山居
鄉村者入郡邑岌岌乎動矣又聞各路徵兵恐所至騷
擾米價騰貴市里驚惶及總督至厦從容鎮靜民乃晏
然召募丁壯籍游手皆隸軍中伏莽萌芽潛消淨盡所
徵各鎮協標營兵多從海舟赴厦陸行至者亦處之舟
中人給銀米蔬菜有加嚴令肅伍船止許一人登岸買
辦所需悉依民價故雖大師雲集而街巷寂然不見兵
革未幾所檄移諸路運載米石數萬俱至米價頓平民
益歡慶忘亂屈指臺郡可復也臺中羣賊互爭雄長當
内地總督過塗嶺之日正朱一貴杜君英海外吞併之
時先是君英入府時欲立其子杜會三為王衆不服立
朱一貴君英故恚甚每事驕蹇掠婦女七人閉營中而
一貴出令禁淫掠戴穆強娶民間婦女一貴殺之以洪
陣私鬻偽劄併殺洪陣君英所掠女有係吳外戚屬者
外請釋之不聽怒欲相攻一貴遣楊來林璉往問君英
收縛來璉一貴怒密謀李勇郭國正等整兵圍攻杜君
英敗之君英與林沙掌等率粤賊數萬人北走虎尾溪
至猫兒干屯劄剽掠村社半線上下多被蹂躪所未至
者惟南崁以北爾淡水營守備陳策聞臺郡陷沒恐賊
人將至督弁兵堅守招集鄉壯分佈要害有奸民范景
文潛蹤入境欲煽惑番民為叛策擒而斬之遣隊目鄭
明蔡武赴厦請救則總督滿保已先于塗次移咨巡撫
呂猶龍就省撥兵賃船從閩安直向淡水及至厦復以
十艘配兵五百名令金門守備李燕北路營守備劉錫
帶領救淡鄭明蔡武所坐船遭風飄入澎湖施世驃復
遣澎協右營遊擊張駥領兵前往及鄭明等至厦則呂
猶龍自省調發援淡之兵船亦至厦滿保遣千總李郡
賫令箭帶領并會諸路官兵星赴淡水應援統計前後
發往救淡之兵共一千七百餘名二十有七日丁亥南
澳總兵官藍廷珍單騎到厦所部舟師繼至總督滿保
大喜與定平臺方略委令總統征臺水陸大軍帶領將
弁八十餘員目兵丁壯八千餘名營哨商艘杉板頭&KR0008;仔
等船四百餘號舵工水手四千餘名會提督施世驃於
澎湖尅期進剿祭江誓師滿保躬造海濱送之廷珍意
氣慨慷從容謂滿保曰草寇不足煩區處某一登彼岸
大人可即奏報蕩平也六月朔日辛卯樓船出厦門港
翼日至青水溝颶風驟起浪高桅末幾覆溺者數次三
軍相顧動色藍廷珍親操舟御風飄至銅山戊戌風定
發銅山庚子到澎湖會提督施世驃分定調遣計先後
赴澎從征將弁督標左營參將王萬化陸路提標中營
參將林政後營遊擊范國斗將軍標右營遊擊魏天錫
撫標左營遊擊邊士偉水師提標右營遊擊王良駿前
營遊擊林秀後營遊擊許華金門鎮標右營遊擊薄有
成銅山營遊擊鄭耀祖海壇鎮標左營遊擊謝希賢閩
安協標左營遊擊朱文福寧鎮標右營遊擊郭祺汀州
鎮標左營遊擊王紹緒漳州鎮標左營遊擊齊元輔雲
霄營遊擊金作礪興化協標右營遊擊胡璟原任海壇
鎮左營遊擊李祖原任黃巖鎮中營遊擊陳允陞澎湖
協右營守備林亮海壇鎮右營守備魏大猷南澳鎮左
營守備呂瑞麟閩安協右營守備洪平陸路提標右營
守備康陵水師提標左營守備高得志泉州城守營守
備鄭文祥興化協左營守備劉永貴同安營守備葉應
龍烽火營守備蔡勇漳浦營守備蘇明良安平協千總
董方及各標營千總胡廣等把總蘇榮等俸滿千總林
君卿等共參遊都守千把一百二十餘員目兵丁壯一
萬二千餘名大小船六百餘號舵工水手六千餘名軍
火器械米鹽蔬菜一切軍需皆總督滿保自厦整備靡
有欠缺所用商船俱發價僱募嚮義不受直者量給外
委守備千把總銜劄以鼓勵之復慮大兵進剿澎島單
虚檄召金門鎮總兵官黃英統領海壇鎮標右營遊擊
李殿臣羅源營遊擊王良翰福州城守營都司李經世
將軍標左營守備黃元溥水師提標後營守備何重申
桐山營守備閻威長福營守備王晏協同副將羅光乾
左營遊擊陳國星守備邱延祚等督官兵防守澎湖其
餘繼至者皆令赴施世驃藍廷珍軍前從征先是周應
龍逃回泉州為陸路提督穆廷栻獲送總督軍前而施
世驃至澎湖亦將臺變逃回將弁張彥賢等十餘員押
解之厦總督滿保將按軍法數人者皆請死于敵冒矢
石立功贖罪許之令千總游全興管押征臺至是亦到
澎聽調遣則周應龍張彥賢王鼎王國祥萬奏平凌進
楊進朱明劉清鄭耀陳福尹成李碩陳奇通等合之牛
龍許自重為臺變逃回十六員是也而澎協右營把總
吳良在臺灣修理戰艦臺陷從賊為賊謀取澎湖領偽
劄百張白金五百兩偕其黨十二人至澎施世驃故納
之夜使人醉其同行者酒逆謀頗露搜得偽劄窮治之
遂盡吐賊中情形知賊黨相攻百姓不附藍廷珍言于
世驃曰羣盜皆穿窬烏合畏死脅從乖離渙散一攻即
靡但其衆至三十萬不可勝誅且多殺生靈無益以某
愚見止殱巨魁數人餘反側槩令自新勿有所問則人
人有生之樂無死之心可不血刃平也世驃曰善戒將
弁登岸之日無得妄殺賊來降者悉縱還家門尸旗幟
書大清良民者即為良民惟拒敵者乃斬之癸卯發澎
湖以林亮董方為前鋒令外委洪就洪選等善水者十
二人駕小舟同前鋒先行于鹿耳門清港插標記明舟
行路徑丙午黎明舟師咸抵鹿耳門外賊目蘇天威率
衆據鹿耳門砲臺叠發大砲又以小舟扼險迎敵前鋒
林亮董方以六船冒死直進亦施大砲攻擊遥望砲臺
火藥堆積纍纍亮命砲專攻火藥桶中之火起燔斃賊
無算賊潰遂入鹿耳門維時海靈助順潮水漲高八尺
藍廷珍率王萬化林政等四百餘艘連檣並進林亮董
方乘勝掩殺燬賊船把總蘇榮爭先亦同登岸奪取鹿
耳門砲臺焚其營壘遊擊林秀薄有成守備魏大猷葉
應龍追殺逸賊蘇天威逃入安平鎮城與賊目鄭定瑞
列兵迎敵林亮董方奮勇先登復陷賊陣藍廷珍率參將
王萬化林政遊擊魏天錫邊士偉朱文謝希賢鄭耀祖
胡璟郭祺王紹緒齊元輔金作礪范國斗李祖陳允陞
守備呂瑞麟洪平鄭文祥劉永貴康陵蘇明良等各弁
兵繼之賊敗走林亮董方復登安平鎮城豎立大軍旗
幟廷珍出示安民蓋日猶未晡也安平既得令鄭耀祖
王紹緒專守安平城許華守鹿耳門王萬化林政林秀
邊士偉李祖康陵蘇明良駐劄鯤身頭列守要害安平
百姓喜
王師至止老幼趨蹌爭給軍食少壯者自充鄉兵願𨗳
官軍殺賊是夕施世驃船到鹿耳門丁未乘潮入安平
朱一貴遣楊來顏子京張阿山翁飛虎率賊衆八千餘
人犯安平林政王萬化邊士偉林秀王紹緒鄭耀祖李
祖等各率兵迎敵千總游全興以張彥賢等十四員同
在四鯤身與戰藍廷珍指揮攻擊我兵鎗砲連環如雨
復遣朱文魏天錫謝希賢胡璟林亮魏大猷吕瑞麟葉
應龍劉永貴等駕小船沿岸夾擊賊大敗追至七鯤身
瀨口戊申魏天錫謝希賢魏大猷率把總牛龍外委守
備陳章等以輕舟載鎗砲硝磺烈熖于塗墼埕水仔尾
等處燒賊巨艦凡四己酉朱一貴復遣李勇吳外張阿
山翁飛虎陳印楊來郭國正等率賊衆數萬人駕牛車
列盾為陣復犯安平乃以齊元輔金作礪呂瑞麟蘇明
良范崇勛率弁兵為左拒王萬化林政邊士偉李祖康
陵率弁兵為右拒鄭耀祖王紹緒為後應賊目翁飛虎
率所部烏龍旗為前鋒驅車擁盾冒砲火衝突羣賊大
隊並至左右兩軍邊士偉呂瑞麟等大戰于二鯤身藍
廷珍親督大砲連環齊發倒賊烏龍旗破牛車陣林秀
王良駿朱文謝希賢胡璟林亮魏大猷蔡勇劉永貴各
乘小舟駕大砲附岸夾攻賊衆大敗入水死者千餘人
斬獲殺傷不計自是賊人退保府治不敢再至鯤身惟
沿岸列砲晝夜固守我軍分駕小舟迫岸攻擊與賊相
持有西港仔士民具羊酒到安平鎮叩迎
王師載家屬為質願引大兵從西港仔登岸殺賊提督
施世驃然之庚戌夜密遣林亮魏大猷洪平董方以兵
一千二百名往西港仔次日藍廷珍知其事急言于世
驃曰謀算必出萬全不可怙勝輕舉聞賊多在蕭壠麻
豆間西港仔乃其肘下且距府不遠呼召立應又多竹
林可埋伏彼若以數千人分佈要害四面掩擊亮等一
軍危矣世驃瞿然曰如何廷珍曰當用全力以大軍繼
之世驃曰誰當行者廷珍曰此非他人所能任某不敢
辭公當分遣將備于瀨口塗墼埕等處盡力攻擊賊聞
我師北來必棄營遁府治恢復在此一二日間耳辛亥
初昏藍廷珍留所部官兵三分之一會攻府治率舟師
五千五百餘人夜向西港仔進發翼日黎明在竿寮鄉
登岸令諸舟悉回安平諸將曰登岸棄舟何也曰示軍
士必死無還心今日戰勝明當直抵府治耳言未已諜
者報賊在蘇厝甲與林亮魏大猷決戰勢甚張廷珍分
兵八隊以魏天錫金作礪葉應龍武舉倪鴻範等率兵
千人副林亮魏大猷洪平董方為前鋒林政李祖兵千
人為左翼王萬化邊士偉兵千人為右翼復以胡璟劉
永貴范國斗范崇勛分千人為左右奇兵蘇明良兵四
百為後應呂瑞麟兵七百為遊兵廷珍親率陳允陞陳
章林君卿周宣藍弘沛何期有等領親丁精銳五百人
為中軍並進賊目林曹江國論黃殿林騫林璉等率衆
來迎前鋒軍奮力衝殺左右兩翼奇兵繞賊陣後首尾
夾擊遊兵突出竹林横衝賊陣中軍虓闞殺進鎗砲震
天賊大敗潰亂奔竄追斬俘獲從横遍地薄暮至犂頭
標廷珍料賊必夜刦營漏初下傳令撤帳房捲旗幟露
刃伏芒蔗間賊果至不見大營大驚須臾我軍突出衝
殺賊大敗奔散自是膽落不復有戰心矣癸丑廷珍督
大兵南下復敗賊於木柵仔追殺至蔦松溪直搗臺郡
朱一貴率羣賊數萬遁去廷珍收復府治出示安民駐
劄
萬夀亭水師提督施世驃于先一日傳令水陸官兵並
進遊擊林秀王良駿薄有成齊元輔郭祺王紹緒鄭耀
祖守備鄭文祥千總游全興與張彥賢等十四員從七
鯤身陸路至瀨口攻府治之南遊擊朱文謝希賢守備
高得志蔡勇等分坐小船于鹽埕塗墼埕大井頭攻府
治西南賊盡驅精銳拒戰我軍賈勇爭先遂奪塗墼埕
燬賊營至晚屯南較場癸丑與總鎮藍廷珍俱會府治
萬姓歡呼復見天日家家戶外設香案拜迎
王師廷珍一一慰撫之遣外委守備陳章飛航至厦赴
總督覺羅滿保軍前報捷乙卯提督施世驃登岸率大
兵屯北較場藍廷珍仍駐
萬夀亭據弁兵先後報獲殺害歐陽總兵之達家勇殺
害許副將之黃龍殺害羅參將之陳碧各付其子歐陽
敏許方度羅世正等自行處死以報父仇凌遲剖肝碎
屍揚骨聽從其便臺人快之閏六月朔日庚申陳章報
捷至厦門總督滿保檄藍廷珍署理臺灣鎮總兵官事
會廵撫呂猶龍繕疏以捷聞則施世驃在臺灣軍中已
先自
題奏上達矣初臺灣警報于六月至京師
皇帝惻然不忍加誅乃為
諭曰諭臺灣衆民據督臣滿保等所奏并伊等進摺家
人所言臺灣百姓似有變動又奏稱滿保于五月初十
日領兵起程等語朕思汝等俱係内地之民非賊寇之
比或因饑寒所迫或因不肖官員刻剝所致一二匪類
唱誘衆人殺害官兵情知罪不能免乃妄行強拒其實
與衆何涉今若遽行征剿朕心大有不忍故諭總督滿
保令其暫停進兵汝等若即就撫自諒原爾罪若執迷
不悟則遣大兵圍剿俱成灰燼矣臺灣止一海島本地
所產不敷所用祗賴閩省錢糧養生前海賊佔踞六十
餘年猶且勦服不遺餘孽今匪類數人又何能為諭旨
到時即將困迫情由訴明改惡歸正仍皆朕之赤子朕
知此事非汝等本願必有不得已苦情意謂坐以待斃
不如苟且偷生因而肆行擄掠原其致此之罪俱皆不
肖官員汝等俱係朕歷年豢養良民朕不忍勦除故暫
停進兵若總督提督總兵官統領大兵前往圍勦汝等
安能支持此旨一到諒必就撫不得執迷不悟妄自取
死特諭又
勅浙江將軍塔拜以甲二千赴閩協防廵撫呂猶龍遣
按察使董永芠迎勞於浦城辦理夫船永芠素有才名
方嚴不阿一路問民疾苦捐俸錢恤災傷多方撫慰故
兵行而民不擾浙兵至閩欲借宿民居呂猶龍不可召
兩司計議永芠曰靖亂以安民為本若宿民居民不堪
也命署福州府馮□分撥諸佛寺居之於是浙兵駐閩
者數月得相安一無所苦
上諭至閩則六月二十有五日也總督滿保檄委興泉
道陶範親賫
諭旨往臺灣安撫百姓併署理臺厦道事調汀州知府
高鐸知臺灣府分委建寧通判孫魯往署臺灣府同知
併臺灣知縣事海澄知縣劉光泗往署鳳山漳浦知縣
汪紳文往署諸羅俱隨大兵安輯流亡慰撫各庄社民
番伊時臺郡既平提督施世驃總兵官藍廷珍分遣大兵
擴清南北二路以王萬化林政邊士偉魏天錫帶領官
兵勦撫南路逸賊收復南路營鳳山縣擒斬賊目顔子
京鄭定瑞等安撫下淡水大崑麓各處人民社番而南
路五百里地方俱皆平復矣以林秀薄有成范國斗齊
元輔郭祺胡璟李祖鄭文祥劉永貴董方林君卿及游
全興帶同張彥賢等十四員往北路勦撫逸賊原任遊
擊劉得紫先于壬子夜乘間投大師施世驃藍廷珍嘉
其抗賊不屈優待之得紫募丁壯百五十人請殺賊報
仇雪恥是行與焉戊午敗賊于大穆降斬獲甚多賊黨
降者散者十之九朱一貴率數千人走灣裏溪大軍追
至茅港尾鐵線橋收復鹽水港朱一貴走下加冬俸滿
千總林君卿率外委千總張佛等二十人先大軍二十
里前行追殺賊衆奪牛車馬匹砲械與陳尚珍楊秀計
議潛通張岳欲擒朱一貴先謀去偽軍師王君彩一貴
收君彩殺之而漳浦人王仁和素往來溝尾庄與庄民
楊石友善知其族楊旭楊雄等為一方巨擘可與謀以
言餂之石許焉仁和密告於藍廷珍廷珍給仁和外委
守備併楊旭楊石楊雄等守備千總各銜劄令謀擒朱
一貴復有蘇山黃遵為李祖賫書與楊旭亦令計擒一
貴於是楊旭與王仁和楊石楊雄陳尚珍楊秀等密糾
溝尾前庄後庄小槺榔新埤佳走後潭等庄鄉壯以待
閏六月五日甲子一貴率千人至溝尾庄索飯食楊旭
等椎牛餉之許號召六庄鄉壯相助一貴往月眉潭乏
食乙丑夜其黨散去六百餘人丙寅楊雄紿一貴復回
溝尾庄薄暮霖雨旭備館舍將一貴等分宿民家傳集
六庄鄉壯佯為守護潛以水灌賊砲夜五鼔大譁稱官
兵至金鼓火砲齊鳴諸賊倉皇驚起不知所措楊雄楊
旭楊石王仁和等遂擒朱一貴王玉全翁飛虎張阿山
等四人散其餘衆吳外陳印各率黨逸出旭縛一貴等
置牛車赴八掌溪交遊擊林秀王仁和馳報藍廷珍廷
珍令解赴施世驃軍前而自往會訊一貴尚自尊大欲
與提軍抗禮昂然而立廷珍至叱之跪一貴猶妄稱孤
家詞甚不遜廷珍怒命捶其足於是一貴及其黨皆跪
伏罪請死乃檻送厦門聽總督覺羅滿保解京正法又
有大排竹人民斬楊來首級獻林秀秀函至府竿示藁
街復據林秀等官兵李必第楊雄等鄉壮報獲吳外陳
印李勇陳正達盧朱及就撫之林曹林騫林璉鄭惟晃
張看等俱先後解至軍前分遣朱文謝希賢呂瑞麟洪
平及自澎調至之守備閻威以兵收復北路營諸羅縣
擒斬賊目萬和尚等北路營千總陳徽把總鄭高率鄉
兵來迎先是陳徽等于六月丙辰起民兵攻復諸羅縣
斬賊目賴元改頭祭羅參將因
王師未至縣治復為翁飛虎江國論所奪仍入山至是
乃出招撫賊目曾賢李德隨朱文等安輯各庄社民番
分遣汀州鎮中營遊擊景慧帶領官兵收復笨港又遣
林亮魏大猷洪平以舟師赴笨港接應平定沿海上下
而援淡之遊擊張駥守備李燕劉錫千總李郡淡水營
守備陳策等引兵南下半線時朱文等已平諸羅謝希
賢引兵北上與張駥等合而北路千餘里地方盡皆平
復矣元兇既擒餘黨解散尚有當日倡謀渠魁偽稱國
公如杜君英陳福夀劉國基江國論薛菊王忠陳成鄭
文苑及君英之子杜會三等未獲總督滿保檄藍廷珍
擒撫之重懸賞格遣弁目外委分途緝捕方朱一貴作
亂時有下淡水客庄民人侯觀德李直三等建大清義
民旗奉
皇帝萬歲牌聯絡鄉壮拒賊一貴遣陳福夀劉國基薛
菊王忠劉育等領賊衆數萬攻其庄六月十有九日己
酉侯觀德等逆戰于淡水溪敗之陣斬劉育殺賊兵及
迫入水死者萬計屍骸狼藉溪沙間陳福夀窮蹙自刎
為賊徒所救聞
王師已進安平五日乃遁入山劉國基薛菊王忠俱逃
之郎嬌藏匿至是外委陳章遣諜至郎嬌蹤跡之國基
等三人皆在章因與林尚蘇庚駕船赴郎嬌招撫諭以
國恩寬大邀與俱來三人皆首肯有提督差員某繼至
責賊迎拜不如禮王忠聞之曰今如此到郡可知遂逃
去章以劉國基薛菊見藍廷珍廷珍好言慰藉以恩禮
加之七月癸丑江國論鄭元長等復聚餘黨豎旗于阿
猴林藍廷珍發兵追勦羣賊已散繫旗林木中國論元
長逃北路其黨陳逸謀于差員張騰霄騰霄偕逸往撫
之乃與俱至廷珍為之美衣服聽其出入遨遊而隂使
人為之備於是就撫諸賊皆忻然自慰曰江國論且然
我曹無患矣六月捷報至京
朝廷先得施世驃奏大喜特授賫摺人戴進官把總賜
世驃東珠朝帽蟒袍黃帶異數有加又以淡水營守備
陳策陞補臺灣鎮總兵官加左都督時臺中癘疫盛行
從征將士冒炎威宿風露惡氣薰蒸水土不服疾病亡
故者多參將林政王萬化遊擊許華先後俱歿于軍八
月十有三日辛未怪風暴雨屋瓦齊飛風雨中流火條
條竟夜燭天海水驟漲所泊臺港大小船擊碎殆盡或
飄而上之平陸拔大樹傾牆垣萬姓哀號無容身地施
世驃藍廷珍各終夜露立風雨中軍士蜂擁相攜持不
敢動稍舉足則風颺顛仆或裂膚破面流血翼日霽靜
郡無完宅壓溺死者數千人浮屍蔽江瓦桷充路署臺
厦道陶範府縣高鐸孫魯等躬歴民家拊循流涕發倉
振貸瘞死扶傷以風災飛報上聞
朝廷發帑金賜恤殘黎始得更生諸羅一縣未被風災
而餘孽楊君李明等聚黨刦掠鹽水港藍廷珍遣人緝
捕悉擒之又林君等煽誘奸民豎旗於六加甸俱為知
縣汪紳文所獲並解至府會同陶範高鐸孫魯等質訊
僉議押解内地廷珍曰甫平思亂既赦復叛此曹弗可
活也今解入内地不能不牽累無辜恐民間人人自危
且上下審駁奏報往返動隔經年海外反側地非樹威
不足彈壓吾於就撫者加之恩擒者棄諸市庶奸徒悚
息可淨盡根株耳亟梟示衆定民心而固疆圉有罪某
自當之軍中義得專殺無預諸君事也皆曰諾九月壬
辰梟楊君林君等為首四人竿示其處餘黨分别杖斃
枷馘責逐過水復有黃輝卓敬在舊社紅毛寮聚謀為
亂聲言羅漢門阿猴林有王忠等數千人接應尅日攻
府藍廷珍發兵擒捕搜獲偽劄與陶範高鐸孫魯等會
訊輝與敬直承不諱並斬之陳章訪緝餘孽復于南路
觀音山招撫陳福夀以來廷珍大喜留福夀軍中以家
人禮待之服食皆從厚遠近賊徒聞風思歸誠者益衆
杜君英久處山中晝伏夜走聞福夀就撫頗心動藍廷
珍檄外委守備施恩陳祥以諜者林生入羅漢門說之
君英恐見賣欲得福夀面詢情實即與俱來廷珍遣福
夀同施恩等往福夀尚病載牛車以行君英遂出廷珍
待以恩禮一如福夀飲食居處遨遊兩人不相離也君
英尚留其子杜會三未出越三日知乃父無恙千總何
勉往說之會三就撫蓋九月中旬十數日間陳福夀杜
君英杜會三俱羅而致焉提督施世驃自風災驚悸疾
作以九月望日癸卯卒于軍藍廷珍奉檄署理提督印
務陶範高鐸見君英等諸賊出入自由疑日久有意外
患言于廷珍曰此曹皆元兇大憝
上所留意今報獲旦暮必致京師與朱一貴並鞫而公
寬大至此倘逸去奈何廷珍曰極知此賊失一身家隨
之但王忠陳成鄭文苑餘孽未盡不得不然二人視福
夀君英等所居處與廷珍臥榻止隔窗櫺復謂曰將軍
膽太大矣推誠至此極耶萬一中夜有變將何及廷珍
曰無傷也遲浹旬即送之厦陶範高鐸皆曰難矣公以
撫為名待之心腹美衣豐食恣其宴遊彼安肯舍而他
之畏罪憚行作何措置留之則局不可了有脫逃生變
之憂抑之則將束縛驅迫駭人耳目又恐山中遊魂謂
公從前皆偽廷珍曰有以處之十月甲戌呼杜君英等
至幕中紿之曰頃接制府來書欲授若輩備弁令星速
赴厦考騐天霽風和即日登舟可乎江國論不可廷珍
罵曰汝貌輕福薄固知非有官者之相叱退之杜君英
陳福夀許諾廷珍大喜賜金為贐遣左右送之行舁婦
人輿至幕中使乘向海岸登舟呼江國論鄭元長來國
論等度不可免強諾請行亦賜贐舁輿送之去繼呼杜
會三至亦如之蓋廷珍欲遣解諸賊預備三舟委弁目
在舟以俟自幕府至海濱分令親隨丁壯沿途徙倚密
為防備順則善遣之行逆則于幕内綑手足閉輿中如
婦人不動聲色市井可無有知者君英等巽順以行舟
中亦善待之至厦總督滿保奏報奉
旨解陳福夀杜君英會三赴京師與朱一貴對質朱一
貴李勇吳外陳印王玉全翁飛虎張阿山俱凌遲處死
親屬同坐陳福夀杜君英杜會三以就撫從寬斬于市
其餘在軍前擒撫諸賊先後解到厦門如黃殿黃日昇
郭國正劉國基林曹江國論林騫林璉陳正達盧朱張
看鄭惟晃鄭元長等總督滿保俱發臬司收禁福州府
獄候審擬就地正法十有一月己丑臺灣鎮總兵官陳
策卒署提督藍廷珍移咨總督滿保檄金門鎮總兵官
黃英之臺署事庚寅南路餘孽復叛為首莿瓜成即陳
成蘇清楊美林阿尾等集衆豎旗于石壁寮隨發南路
兵追勦癸巳黎明千把總何勉杜雄等率兵搗賊穴擒
蘇清高三二名成等奔潰楊美王教逃匿下淡水知縣
劉光泗擒獲之藍廷珍以羅漢門諸山素為匪類逋逃
藪不大舉搜捕掃清巖谷無以淨盡根株分遣遊擊王
良駿薄有成守備呂瑞麟率兵從角宿岡山刈蘭坡嶺
一路搜入羅漢門守備閻威由仁武庄土地公崎阿猴
林一路守備李燕蔡勇由卓猴木岡社一路己亥午刻
咸會羅漢内門之中埔庄别遣把總林三陳雲奇鄭榮
才游寬往大武壠分路堵截無令賊竄庚子分兵深入
搜捕羅漢内門諸將備分搜銀錠山佳白寮東方木南
馬仙等處大武壠諸弁目搜礁巴哖郎包米大龜佛大
湖等處窮山密箐無不遍歷焚燬賊窠數十所凡二十
七日乃收軍回營據搜山將備及差員外委蘇思維陳
祥李得勝林福石瑀藍敦等先後報獲莿瓜成即陳成
林阿尾林丁莊謀林讀林齊鄭教陳璞等而石壁寮再
叛諸孽盡行廓清矣又據報獲鄭文苑林沙掌兇死郡
即陳國進戅昆即林昆&KR0008;仔吳即李吳洪迎胡君用等
及臺厦道陶範獲解蕭斌麻恩金絲猴即林玉等而朱
一貴案内附和倡亂諸賊悉數俘囚惟王忠邱寳宣未
獲遁逃傀儡内山臺灣山後藍廷珍分遣外委弁目諸
路訪緝復令外委鄭國佐林大成召致山番通事章旺
同入傀儡内山遍查各社諭番衆嗣後不許窩留復令
鄭國佐往郎嬌繞行山後至卑南覓傳檄奬諭大土官
文結以冠帶補服賞勞之令起崇爻七十餘社壯番從
山後大加搜捕將所有漢人逸賊盡縛以來於是王忠
等不敢復入番界隻身竄伏束手待斃矣前此臺變逃
回道府廳縣各文員
朝旨令督臣提臣會審發往臺灣正法併已故知府王
珍屍棺剖梟示衆武職周應龍等亦令督臣會同提臣
嚴審定擬署提督尚未班師十有二月總督滿保在厦
親審諸文員將原仕臺厦道梁文煊同知王禮知縣吳
觀域朱䕫知府王珍屍柩委海澄營遊擊安奎賫令箭
押送之臺十有八日甲戌決于市而臺灣縣丞馮迪典
史王定國諸羅縣典史張靑遠俱羈臺灣縣獄候部文
秋後處決廣東提督姚堂奉
旨調任福建水師提督署提督藍廷珍遣遊擊王良駿
賫印赴厦尅期班師總督滿保以地方初定檄廷珍以
南澳鎮仍統征兵暫留在臺彈壓時廷議臺鎮總兵官
移設澎湖臺灣府治設陸地副將裁去水陸兩中營將
備弁兵撤歸内地另補民間憂惶不安寢食宵小之徒
訛言復肆康熙六十有一年春正月差員陳祥王仁和
續獲韓淵林良等藍廷珍念訛言搖惑會商陶範高鐸
孫魯以逆賊蘇清等多人在獄久留未決恐不足震懾
奸頑二月二十有九日甲申將蘇淸林阿尾王教林讀
林丁莊謀林昆韓淵林良諸賊梟斬示衆李吳杖死楊
美先一日病死陳成鄭文苑等劇賊十數人及續獲之
邱寳宣江邦俊悉解内地與黃殿等俱禁省獄候審擬
歸案正法
朝廷以臺疆僻處天外民間疾苦無由上達
特命滿漢御史各一員歲奉差到臺巡視以南澳鎮總
兵官藍廷珍調鎮澎湖總督滿保䟽薦督標中軍副將
徐左柱調補臺灣陸路副將三月望日庚子南路下淡
水奸民林亨等復謀作亂以合心王三字為勘合頒于
其黨方貿帛製旗欲夜舉事有密報者守備陳一得率
官兵捕之擒林亨搜得勘合及偽劄供稱同謀為首顏
煙李咸陳法王帥王祿等分遣弁兵圍搜大崑麓罟寮
及北路鐵線橋諸處並獲之復有餘孽百餘人遁入諸
羅後山小石門得寳寮等處夜出行刦藍廷珍密檄北
路參將朱文協防遊擊林秀發兵搜捕遣署守備李郡
把總鄭高林時葉分三路並進復遣把總莊子俊蘇思
維率兵往大武壠堵截絶其竄路夏四月戊午諸軍齊
集會勦賊已先一夜遁至三林港焚汛殺傷兵丁奪商
販小船二入海逃生藍廷珍飛遣水師將弁出洋追捕
聞報在内地靑水墘刦坐商船至銅山洋面又奪坐小
漁船料為潮賊將散夥登岸必於樟林東隴鴻溝澄海
等處在三林多有帶傷又從朱一貴作亂時皆割截髮
辮易于稽察星夜飛請總督滿保巡撫呂猶龍移檄粤
東令潮州鎮道府縣密行查緝仍差千總一員赴潮催
提盡獲劉國華邱阿路張阿舜賴日輝林阿元胡阿發
黃阿赤黃阿五巫阿盛陳阿日等賊黨五十七人皆解
閩審訊監候正法癸亥夜又有奸匪百餘人在八掌溪
小溪洲拜旗作孽行至竹仔脚塘殺塘兵陳楠王亘蘇
天貴等三名比曉皆散回家為民廷珍飛調將弁上下
堵截搜捕寂無蹤跡差員四路密訪併飭營縣廣差偵
探知縣汪紳文緝獲葉枕廖猛賴興賴勤等供指同謀
聚衆羣賊因遣兵搜捕北埔寮諸山千總李郡生擒渠
魁李慶奪賊旗械及所刦賍物焚燬窠廬又據參將朱
文知縣汪紳文守備劉錫千總何勉陳章把總陳雲奇
及外委弁目人等先後緝獲黃潛蘇齊張成李延卿張
烏暢潮邊王妙何歲張鎮朱崑生等劇賊四十餘人俱
解内地收禁福州府獄候審擬分别正法五月署臺灣
府同知兼攝臺灣知縣事孫魯調補諸羅縣知縣
欽差巡臺御史吳達禮黃叔璥至自京師六月新授臺
厦道陳大輦臺灣府同知楊毓健員外郎知臺灣縣事
周鍾瑄及副將徐左柱等俱先後抵臺視事有奸民鄭
仕者綽號急燒疎復訛言惑衆招集亡命謀于六月乙
卯夜豎旗不果藍廷珍捕治之得其黨蕭興祖李柯等
數人甲戌並擒會訊搜獲鄭仕家檔柵開列偽爵人數
一時旁觀多有駭愕狀知縣周鍾瑄密白鎮道當堂燒
燬將鄭仕等處死人心大定藍廷珍以副將既至欲遵
旨赴澎湖駐劄百姓囂囂罷市環
欽差御史道府廳縣各衙門籲呈請留而
新旨已下允提臣姚堂所奏副將仍設澎湖總兵官仍
駐臺灣水陸兩中營悉還舊制道標守備弁兵裁歸臺
灣鎮管轄安設南北二路適中要害之處百姓欣欣以
手加額歡聲載道新調鳳山知縣靳樹畹抵任署縣劉
光泗仍歸海澄漳浦知縣汪紳文安撫緝捕事竣仍歸
漳浦靳樹畹染疫病未幾卒以同知楊毓健攝鳳山縣
事雍正元年春正月十有九日己亥逸盜楊合復謀作
亂合驟聞
聖祖仁皇帝升遐未知
新天子即位乘間思逞散劄招邀匪類謀犯郡邑藍廷
珍高鐸遣外委千總陳栩等擒獲之窮治其黨悉解散
二月
登極恩詔到臺灣萬姓舞蹈懽呼共慶太平士農商旅
安心樂業無窩匪接濟之人一二餘孽棲身靡所饑餓
待斃夏四月十有五日甲子千總何勉在南路鳳山林
捉獲王忠劉富生陳郡等藍廷珍遣解内地聽總督滿
保題達正法朱一貴孽黨盡絶矣臺灣平
藍鼎元曰臺灣治亂之局迥出人情意計之外其地方
數千里其民幾數百萬其守土之官則文有道有府有
縣令大小佐貳雜職若干員武有總兵副將參將遊擊
守備大小弁目若干員其額兵七千有奇糧儲器甲舟
車足備又當
國家全盛金甌靡缺而朱一貴以餵鴨小夫歘焉倡亂
不旬日間全郡陷沒此豈智能所及料歟太平日久文
恬武嬉兵有名而無人民逸居而無教官吏孳孳以為
利藪沈湎摴蒱連宵達曙本實先撥賊未至而衆心已
離雖欲無敗弗可得已然鹿耳鯤身夙稱天險鄭氏一
踞其間遂歷三世
國家圖之數十年費錢糧幾百千萬而後能收之今不
動聲色七日恢復巨魁就擒孽從授首即使孫吳復生
亦未敢望功成若斯之速也良由
聖祖仁皇帝大德如天神威遠震將卒用命海若效靈是
以摧陷廓淸不勞而邊疆底定
諭旨遙頒白叟黃童無不感激流涕蓋至仁厚澤淪浹人
心者深也諸臣或運籌帷幄出力疆埸克敵致果功在
社稷欲以鼓勵將來收千秋百歲用人之效則不得以
其為日無幾少之矣亂不久禍不深削平者之績不大
此非君子之言也賞罰明則民易使今日之酬勳他年
之龜鑑知此說者其知未雨綢繆之道乎臺灣海外天
險較内地更不可緩而此日之臺灣較十年二十年以
前又更不可緩前此臺灣止府治百餘里鳳山諸羅皆
毒惡瘴地令其邑者尚不敢至今則南盡郎嬌北窮淡
水鷄籠以上千五百里人民趨若鶩矣前此大山之麓
人莫敢近以為野番嗜殺今則羣入深山雜耕番地雖
殺不畏甚至傀儡内山臺灣山後蛤仔難崇爻卑南覓
等社亦有漢人敢至其地與之貿易生聚日繁漸廓漸
遠雖厲禁不能使止也地大民稠則綢繆不可不密今
郡治有水陸兵五千餘人足供調遣鳳山南路一營以
四五百里山海奥區民番錯雜之所下淡水郎嬌盜賊
出沒之地而委之一營八百九十名之兵固已難矣諸
羅地方千餘里淡水營守備僻處天末自八里岔以下
尚八九百里下加冬笨港斗六門半線皆奸宄縱横之
區沿海口岸皆當防汛戍守近山一帶又有野番出沒
以八九百里險阻叢雜之邊地而委之北路一營八百
九十名之兵聚不足以及遠散不足以樹威此杞人所
終夜憂思而不能寐者也臺民好為盜賊不因饑寒方
慶削平又圖復起去歲平臺大定之後尚有布散流言
嘯聚巖谷復謀作亂者數次屢經撲滅歲餘始殄而王
忠一賊伏匿深山至我
皇上即位乃克就縛可見地方廣大搜捕弗周雖平臺
僅在七日而拔盡根柢東擒西勦亦有兩載艱難欲為
謀善後之策非添兵設官經營措置不可也以愚管見
劃諸羅縣地而兩之於半線以上另設一縣管轄六百
里雖錢糧無多而合之番餉歲徵銀八九千兩草萊一
闢貢賦日增數年間巍然大邑也半線縣治設守備一
營兵五百淡水八里岔設巡檢一員佐半線縣令之所
不及羅漢門素為賊藪于内門設千總一員兵三百下
淡水新園設守備一營兵五百郎嬌極南僻遠為逸盜
竄伏之區亦設千總一員兵三百駐劄其地使千餘里
幅員聲息相通又擇實心任事之員為臺民培元氣寇
亂風災大兵大疫而後民之憔悴極矣然土沃而出產
多但勿加之刻剝二三年可復其故惟化導整齊之均
賦役平獄訟設義學興教化奬孝弟力田之彥行保甲
民兵之法聽開墾以盡地力建城池以資守禦此亦尋
常設施耳而以實心行實政自覺月異而歲不同一年
而民氣可靜二年而疆圉可固三年而禮讓可興而生
番化為熟番熟番化為人民而全臺不久安長治吾不
信也顧或謂臺灣海外不宜闢地聚民是亦有說但今
民人已數百萬不能盡驅回籍必當因其勢而利𨗳約
束之使歸善良則多多益善從來疆域既開有日闢無
日蹙氣運使然即欲委而棄之必有從而取之如澎湖
南澳皆為海外荒陬明初江夏侯周德興皆嘗遷其民
而墟其地其後皆為賊窠閩廣罷敝及設兵戍守迄今
皆為重鎮臺灣古無人知明中葉乃知之而島彝盜賊
後先竊踞至為邊患比設郡縣遂成樂郊由此觀之可
見有地不可無人經營疆理則為戶口貢賦之區廢置
空虛則為盜賊禍亂之所臺灣山高土肥最利墾闢利
之所在人所必趨不歸之民則歸之番歸之賊即使内
賊不生野番不作又恐寇自外來將有日本荷蘭之患
不可不早為綢繆者也閒居無事燕雀處堂一旦事來
噬臍何及前轍未遠可不為寒心哉殉難諸臣雖功過
不一然大節炳然足以增光宇宙褒其後而略其先崇
奬義烈用慰忠魂亦因以為鑒可也
臺自奸民起釁以及平定安集中間事蹟繁多千頭
萬緒欲以一篇文字網羅而條貫之非有浩然剛大
之氣排山倒海之力剸犀斷蛟之筆未有不如理亂
絲或附贅懸疣顧此失彼者也兹紀一氣呵成絶大
神力敘亂之所由生至纖至微止在守土恬熙便開
出無窮禍變可見凡有地方責任之君子皆當兢兢
業業無事常如有事之防不可以未雨綢繆為迂也
岡山初起賊勢未成不論中才將弁疾趨便可撲滅
偏遣一龐然無用之周應龍玩寇殃民養成賊亂日
行五里十五里稍勝收兵方戰遽退等情形不但寫
出豚尨見虎醜態萬狀亦見離郡咫尺鎮道奚罔聞
知並不急遣能員將兵往換以致赤山敗衂賊遂長
驅入郡此又用人不愼泄沓成風之過也金甌雄郡
無端陷沒此時當事成何光景幸有陣亡殉難如許
李游羅諸公凛凛生氣至今猶存令讀者心神飛舞
為歌地維賴以立天柱賴以尊之句彼抱頭鼠竄縮
頸蝤蛭能不愧死無地乎補入高永壽兵僧軼事追
咎從前鎮道疎忽全不以封疆為意是以賊起浹旬
縣府繼陷稱孤道寡妄希封拜直書弗削以見纍纍
肉食誰生厲階蓋傷之也不死不逃能全臣節如遊
擊劉得紫尚猶有惻隱羞惡之心故亦許之若林亮
之獨排衆議保守澎湖則諸將中第一出色寫得有
聲有光鬚眉俱動使斯人早在臺灣必無棄地奔逃
之事而用斯人以制敵則又何敵之不摧是澎湖一
守扼住臺灣門戶併收復臺灣之先鋒亦在其中此
文字一大樞軸也滿督赴厦督師深得控制機宜一
切調度俱臻絶頂肅兵安民於戡亂功已過半讀者
於怒髮衝冠之餘忽覩此景星慶雲出現不覺心中
為之一慰大帥出師軍威雄壯不殺二字使反側子
自安尤為平臺第一機括鹿耳安平鯤身西港數大
戰寫得如火如荼五花八門變化入妙不啻親提枹
鼓目覩垓下昆陽飛戈鳴鏑時也府治既收罪首就
擒平定南北二路如風捲蘀溝尾庄下淡水義民功
不可沒而一二附和倡亂同黨渠魁亦必陸續擒撫
方得根株淨盡中間插出癘疫風災慘苦異常見得
臺民喜亂戾氣薰蒸即使
國法可寬天道亦不肯宥可為大戒乃尚有甫平思
亂既赦復叛之奸民則雖欲不殺豈可得乎鹽水港
六加甸舊社紅毛寮石壁寮下淡水三林竹仔脚再
叛諸孽一一正法臺民亦可以恍然悔悟不敢復萌
非分之想矣通篇大意在儆勵地方文武當刻刻以
吏治民生為念使盜賊無自而興若稍一玩愒便功
名身家性命靡不隨之且費後人許多區畫此居官
者之不可不愼也愚人作賊不過妄想妄行朱一貴
聚黨數十萬不為不多陷府殺官刦庫僭號不為不
横然屈指幾日梟首碎屍誅及親屬數十萬黨俱歸
何處即後此再叛如楊君林君等八九案無一不竿
示藁街作賊果何益乎所以儆凡為民者皆當起忠
孝仁讓之心而消其犯上作亂之氣官民交勉則海
甸畇畇常保寧謐子孫世世俱享昇平此作平臺紀
略者之意也大書特書正敘側敘補敘插敘分敘合
敘錯綜變化矯如游龍至其陡然而起咄然而止遙
接遙應飛渡暗渡筆筆有神一篇萬五六千言讀之
惟恐其盡不復有冗長汗漫之嘆知其浸淫於史漢
者深矣總論鑒前車籌未雨措置設施絶大經濟則
又當于長沙中壘間求之此有關世道之文非腐生
所可與議也天長王者輔䟦
平臺紀略
欽定四庫全書
東征集目錄
卷一
上滿制府論臺灣寇變書
與制府論進兵中路書
與施提軍論止殺書
檄臺灣民人
六月丙午大捷攻克鹿耳門收復安平露布
鯤身西港連戰大捷遂克府治露布
擒賊首朱一貴等遂平南北二路露布
檄外委守備陳章撫擒逸賊
檄南路營進兵阿猴林
卷二
檄查壆甲流民
檄擒舊社紅毛寮餘孽
檄施恩陳祥諭撫杜君英
檄南路營𠞰捕石壁寮
檄諸將弁大搜羅漢門諸山
檄北路將弁分搜小石門諸山
檄查大湖崇爻山後餘孽
檄諸將弁搜捕竹仔脚逸賊
檄下加冬李守戎
檄淡水謝守戎
卷三
覆制軍論築城書
與制軍再論築城書
與臺灣道府論殺賊書
答道府論陳福夀入山書
覆制軍臺疆經理書
覆制軍遷民劃界書
論臺變武職罪案書
論劉得紫書
卷四
論臺鎮不可移澎書
覆將弁矜功觖望書
論舊兵停餉撤回内地書
論征臺壯丁停餉歸農書
請班師書
覆軍前將弁可當大任書
請寬楊姓株連書
論哨船兵丁換班書
復呂撫軍論生番書
請行保甲責成鄕長書
請權行團練書
卷五
料三林逸賊逃歸内地請移廣省擒捕書
論下加冬半線二守備書
論蘇榮書
論諸弁書
論周彩書
論蔡奕陳祥送考軍前弁缺書
論臺中時事書
論擒獲奸匪便宜書
論復設營汛書
與朱參戎札
與林遊戎札
諭閩粤民人
卷六
紀十八重溪示諸將弁
紀虎尾溪
紀水沙連
紀竹塹埔
紀火山
紀荷包嶼
紀山後崇爻八社
覆臺變殉難十六員看語
覆臺變逃回澎湖押發軍前效力奉參解任十
六員看語
覆臺變在事武職四十一員看語
