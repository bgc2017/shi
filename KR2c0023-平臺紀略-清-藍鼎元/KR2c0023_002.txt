欽定四庫全書
東征集卷二
廣州府知府藍鼎元撰
檄查壆甲流民
日者風聞壆甲地方有游手客民數十成羣風餐露
宿往來徙倚大埔間如焚林之鳥偶語嗸嗸恐係失業流
民抑或匪類潛蹤均之未可定也叛亂既平撫綏宜亟
該弁其往視之傳集彼處鄕保甲民細詢此等來歴併
近日作何舉動有無招誘為非果係良民速令各回本
庄安生業焉倘緣兵燹之後流離無依即將苦情據實
來告當即會商臺鎮道府開倉賑貸設法安插無致失
所願住某鄕願入某甲農工負販願何資生一一皆從
其便但彼等皆自内地來臺父母兄弟妻子俱在原籍
變亂存亡家莫聞知似當迅速言旋慰猶來無死之望
其有願回内地立給印照助之便船聽其回籍俾得室
家團聚諒有人心不忍復濡遲也速以此意遍諭無忽
檄擒舊社紅毛寮餘孽
風聞舊社紅毛寮地方有賊首黃輝卓敬等招誘鄕民
聚謀為亂聲言羅漢門阿猴林諸處有王忠等數千人
接應尅日攻府其說甚謬王忠亡命山谷止二三賊相
從晝伏夜奔飢餒無所得食勿論人衆數千即百人亦
無有也輝等食飽福薄自尋死路意在誑惑鄕民墮彼
術中此時哀鴻甫集驚魂未定目覩朱一貴三十萬人
王師一至皆化蟲沙早已知盜賊不可為矣即使果有
王忠數千人尚未及曩賊百分之一民雖至愚豈肯復
犯鋒鏑與之偕死于無名哉但輝等既有此謀則法所
必誅招黨方新逆勢未集作速掩捕如縛雞豚該弁各
以兵百人分道入按緝之止擒渠魁二人不必株連餘
黨驚擾百姓有持軍器拒捕者誅之其他皆為良民無
得過問弁兵自備餱糧不許派累飯食及竊取民間一
草一木如違定按軍法此檄
檄施恩陳祥諭撫杜君英
杜君英久處山中晝伏夜走終無了期寂寂深林餱糧
莫繼茫茫大海插翼難飛不旬日間將為蒿下枯骨矣
本鎮哀其愚懵仰體
朝廷好生之德欲為網開一面該弁賫斯檄往諭之自
古君臣大義無所逃於天地之間是以作亂之賊咸膏
斧鑕苟可改過自新即為彌天大幸
國家寬仁溥博汝等匪類皆許歸正見奉有若即就撫
諒原汝罪之
恩旨浙閩總督覺羅滿檄委候選通判何廷鳳來臺招
撫有杜君英若降題授副將之語君英其亦聞之矣所
以逡巡畏縮未敢出歸正者懼誅耳
朝廷既許弗誅總督復不忍誅馬下殺降本鎮又不為
也君英悔悟來歸何誅之可懼從來國法所加必于窮
兇怙惡不在多殺一二無用之人君英昔日作亂有黨
十數萬人不可不殺今隻身亡命父子流離窮蹙無所
依歸如犬彘螻蟻罔關輕重殺之不足以樹威則不殺
亦無不可也但本鎮總統大兵殺賊安民是其專責斷
不容山陬海澨尚有竄身草澤伸頭縮頸於光天化日
之中貽地方以去惡未盡之誚君英一日不出本鎮一
事未了不殺不休君英既出就撫則為
朝廷之良民本鎮不得擅殺但靖疆以報竣事便可班
師去矣君英靜夜自忖山中能住幾時出則生不出則
死此理甚明有何疑義陳福夀江國論劉國基薛菊等
皆君英同黨叛逆之人罪應滅族先後來歸俱皆不殺
美衣豐食炫耀街衢君英寧獨異乎且君英福夀誓同
生死福夀今為良民逍遙自在君英一出便可同生何
事株守空山自速其死以負初盟君英懼誅疑團未破
獨不可向陳福夀一商酌乎本鎮言出如山要殺便殺
不殺便是不殺豁達爽快可對天日若詐誘人降而復
殺之以為功此不肖小夫之所為而謂本鎮為之乎况
即殺君英亦算不得功績日前臨陣斬獲不知凡幾俱
皆不以為意復何有于孤窮垂斃之一賊而欺而殺之
祗足為天下笑何功之可言君英靜夜三思山中能住
幾時出則生不出則死死生惟汝自擇本鎮不相強也
該弁賫檄往諭無得妄動君英降則與俱來不降則聽
之去不許擅殺因檄諭而殺之仍是詐誘故智非大公
至正之道也該弁自歸本鎮别遣人取其頭來君英勿
悔
檄南路營𠞰捕石壁寮
南路餘孽復叛有衆竪旗于石壁寮嗟此兇頑不殺不
已本鎮雖極好生亦末如尋死者何矣督標千總何勉
差委在南訪緝逸賊該弁素有幹才膽略亦優實心任
事以之𠞰捕是其所長該營撥兵二百名令把總杜雄
與偕各率百人分道並進尅限本月初五日戌時潛師
出境夜抵石壁寮以漏盡直搗賊窠四面圍殺料羣賊
尚在夢中手忙足亂人不及衣鎗不及火頃刻間可殄
滅也若至黎明則裝束已興奔逸較易恐不能無漏網
之虞搜山追𠞰又費一番勞勩矣無得濡遲慎速慎速
檄諸將弁大搜羅漢門諸山
臺民以倡亂為嬉豈真不知刑戮之可畏由大山深險
而逋逃之藪多也成則出為民害敗則去為山狙人跡
不至莫窮其底彼何憚而不為哉夏季大亂削平渠魁
咸縛秋間尚有阿猴林鹽水港六加甸舊社紅毛寮諸
孽後先嘯聚屢經擒捕竿街舊逃之偽國公陳福夀杜
君英江國論等十數賊目亦俱招納歸降新舊根株殆
將悉絶不意近日復有匪類豎旗于南路石壁寮隨發
弁兵追𠞰立獲蘇清高三二賊供稱䓶瓜成為首共黨
夥二十八人旦暮當盡縛之不足煩師徒也但逋藪不
清萌蘖終發諸賊往來南路阿猴林下淡水間其窠總
在羅漢門乘此隆冬澗涸茅乾土燥之候大舉圍搜掃
蕩穴窟諸將其各礪刃裹餱遵吾軍令刻日進兵為一
勞永逸之計今遣提標遊擊王良駿金門鎮標遊擊薄
有成南澚守備呂瑞麟共帶領征兵六百以土番五十
名為鄕導從角宿岡山刈蘭坡嶺一路搜入羅漢門署
南路營守備閻威帶領南路兵四百鄕壯一百土番五
十由仁武庄土地公崎阿猴林板臂橋撘樓一路搜入
羅漢門金門守備李燕烽火門守備蔡勇共帶領征兵
四百土番五十由卓猴木岡社一路搜入羅漢門尅于
是月十二日午刻咸會内門中埔庄毋敢後至違者按
以軍法另遣臺鎮左營把總林三中營把總陳雲奇共
帶領汛兵二百鄕壯八十土番五十前往大武壠分路
堵截以防賊竄北路營把總游寬下加冬把總鄭榮才
亦帶汛兵二百往大武壠堵截搜捕俱尅于十二日午
刻咸會大武壠之礁巴哖毋敢後至違者按以軍法翼
日黎明俱各分兵搜捕羅漢内門諸將備分搜銀錠山
内門嶺内埔佳白寮打鹿埔霞美林東方木小烏山南
馬仙龜潭烏山尾等處逢人執訊遇窠燒毁焚山烈澤
窮極幽深大武壠諸弁目分搜礁巴哖鹿駝庄望郎明
郎包米茭拔埔大湖大龜佛内郎包烏山内等處凡有
巖谷無不遍尋直使蠢爾奸頑更無藏身之地駢首就
戮絶無竄逸之區倘有悔罪求生束身歸命仍貸其死
開乃更生之路亂後餘孽自古蔓延必有一番震盪方
能掃滌淨盡可從此卧鼓戢戈無死灰復燃之患也其
師旅所過庄社地方秋毫無犯敢有擅動民間一草一
木即按軍法領兵官約束不嚴飛章參革治罪本軍門
令出如山萬萬不可轉移各宜枓擻精神凜遵毋忽
檄北路將弁分搜小石門諸山
聞諸羅東偏大山之中小石門得寶寮竹頭崎三層谿
等處有奸宄嘯聚百人操械往來其間晝伏山窩夜出
行劫此漸不可長也涓涓不息將為江河會兵𠞰捕確
不可易汝諸將弁無以山深路險畏難苟安聽吾號令
滅此而朝食耳今約分兵三路尅日並進山徑窄狹士
卒在精不在多每一路遣精兵百人鄕壯七十土番三
十操弓挾矢為鄕導又就中分作三隊漸次而行俾前
後遙相照應其令把總鄭高率兵番鄕壯二百名向赤
蘭坡進發從三塊埔深坑仔搜捕而入直搗竹頭崎會
小石門署守備李郡把總林時葉各率兵番鄕壯如數
時葉從大排竹土地公崎進發搜三層谿等處李郡從
糞箕湖仙草埔進發搜得寶寮大石門等處咸會于小
石門務必陟遍巖阿窮極幽谷燬山中之草庲掃賊人
之窟穴果有匪類出没立即揮兵掩捕敢拒敵者殱之
又山中有羊腸鳥道可由十八重溪通大武壠而之羅
漢門今遣把總莊子俊蘇思維率兵二百名前往大武
壠扼其吭就撥礁巴哖社番一百名弓矢引道前驅於
大湖山路口小籬路口分兵堵截以防逸盜無令逃竄
計諸路並進圍搜設伏截擒更無奔逸之地前不敢出
後不敢入賊在吾掌中矣但兵貴神速機在謹密幸無
濡滯洩漏使賊聞風而先遁惟諸君慎之慎之
檄查大湖崇爻山後餘孽
日者鄭固就擒逆謀潰敗南路餘孽將從此永清矣據
供王忠等有黨千人在内山大湖崇爻山後賊口譸張
雖未足據為憑信然不可以不防也其令千總何勉把
總康賜由羅漢門大武壠分道並入直抵大湖採探有
無匪類蹤跡併熟視進兵路徑果有窠巢即大舉撲滅
之耳山後地方有崇爻卑南覓等社東跨汪洋大海高
峰插天巖險林茂溪谷重叠道路弗通苟有賊黨嘯聚
往來番黎無不知之其令外委千總鄭惟嵩率健丁十
數人駕舟南下由鳳山郎嬌至沙馬磯頭轉折而東賫
檄往諭卑南覓大土官文結賞以帽靴補服衣袍等件
令其調遣崇爻七十二社壯番遍處搜尋將山後所有
盜賊悉行擒解按名給賞拒敵者殺死勿論凡擒解山
中漢人一名該番賞布三十尺鹽五十斤烟一斤獲劇
賊者倍之有能擒獲王忠當以哆囉哖嗶吱銀兩烟布
食鹽等物大加犒賞諸番黎盡心搜緝餘孽應無容身
之地也番性嗜殺本鎮不得已而用但山後大湖地方
乃自開疆以來人跡不到之境當今並無甲籍居民所
有逋逃總非善類殱之亦不妨耳窮深極遠兵不可入
番黎趫捷如飛靡幽不到使之甚便擒縛以來如市貨
物縱有一二漏網而山中既不可居待其出而擒之如
籠中之鳥釡中之魚烏有不滅者哉其各努力以奏爾
功無忽
檄諸將弁搜捕竹仔脚逸賊
據報初九夜有奸宄一二百人旗幟甚多經過竹仔脚
地方戕殺塘兵蘇天貴陳楠等四名竹仔脚去諸羅邑
治不過咫尺間耳何物奸徒乃敢夜張旗械搶殺塘汛
來莫覺其所自去莫窮其所歸不知附近弁員所司果
何事也孽醜放肆至此已極若不大加創懲養癰貽患
成何軍紀料此賊來由不遠大抵在虎尾八掌溪上下
張四面之網而搜而捕之烏有不獲者哉其令署守備
林君卿以兵截其北扼住半線鹿子港署守備李郡以
兵截其南扼住下加冬鹽水港參將朱文控扼諸羅山
一帶千總吳濟川巡守斗六門把總張天寶陳雲奇帶
兵堵截東西螺山路無令奸宄逸入山中守備劉錫以
兵駐劄笨港巡守沿海一帶無令逸入海中協防遊擊
林秀都司閻威各率所部兵二百名於中間往來搜捕
諸羅縣遣典史巡檢挨查家甲將蹤跡可疑之人細為
盤問仍懸賞格曉諭通衢首報獲真盜一名賞白金十
兩自首者免罪能擒夥黨立功從優加賞不寬不擾無
枉無縱夜則分兵埋伏要路堵截擒捉如有奸徒聚衆
執持旗械領兵官立行追𠞰務必盡數俘獲毋得遲回
觀望違悞軍機汝等各營將弁聞本鎮軍律有素尤必
嚴束兵丁自備行糧毋得派累民間飯食及擅動草木
鷄犬違者軍法治罪各宜凜遵毋忽
檄下加冬李守戎
據報該弁追捕奸匪深入山中北埔寮與賊人對敵生
擒渠魁李慶等奪賊旗械二十六桿收回所劫鄕民賍
物焚燬窩廬披閱之下深為莞爾該弁罙阻前驅罔憚
勤勞克敵致果可謂能盡職矣繼閱諸羅令申文則據
鄕保長廖督等稟稱賊廬五間内積米糧百餘石該弁
傳令焚燒果有此事又可謂知兵法矣從來敵遺貨物
不可輕取恐兵丁貪獲所有隊伍散亂萬一賊人返攻
無心戀戰鮮有不敗該弁追捕克勤又能知兵若此本
鎮誠為喜而不寐也但所稱賊廬五間是否新造抑係
久居於此每廬深廣幾丈尺能容人衆幾何鍋竈幾所
碗箸食飲之具可供幾人廬中糧食實在屯積多少是
粟是米果否一盡焚燒抑或兵丁鄕壯尚有取擕而去
所收回賊劫賍物牛幾頭鷄豕犬羊幾隻衣服布帛首
飾銀錢幾件數曾否俱還失主收領抑移交諸羅縣令
分發逐一開明備細據實報知本鎮將因此以卜賊人
多寡出沒之數非于該弁有所苛求也洞達蹤跡則可
窮極幽深掃清根柢地方之福該弁勞績匪小耳隨行
目兵分别功次併紀其名氏以來將有以奬勵之無忽
檄淡水謝守戎
昨擒獲孽醜黃來供稱臺灣山後尚有匪類三千人皆
長髮執械屯聚山窩耕田食力又有艘艦往來其詞甚
謬本鎮治賊素嚴黃來既獲自料必死故為危言以延
數月之命豈有他哉然君子思患預防明知其為謬妄
亦不得以其謬妄而忽之臺地二千餘里止論山前西
南北一帶本鎮耳目之所及不過上窮淡水雞籠下盡
郎嬌至矣極矣其自淡水鷄籠以上轉折而東至三朝
蛤仔難下逮崇爻卑南覓沙馬磯頭迴環郎嬌一帶山
後延袤大略與山前等其間道里遠近山川形勝阨塞
險夷以及番黎情狀性習馴悍本鎮不能周知其詳也
安保深山大澤之中人民足跡不至之地無有匪類出
沒乎曩者南路擒獲鄭固亦稱王忠逃匿山後大湖有
黨千人本鎮經遣弁員賫檄往諭卑南覓大土官文結
鼓舞七十二社番黎以兵搜捕將山後所有逸賊盡縛
以來苟有王忠在彼網不漏矣今惟鷄籠以及蛤仔難
下抵卑南覓北界搜捕未周併未遣有偵緝之人該弁
營汛壤與相接此任舍子誰屬耶查大鷄籠社夥長許
略干豆門媽祖宫廟祝林助山後頭家劉裕蛤仔難夥
長許拔四人皆能通番語皆嘗躬親跋涉其地贌社和
番熟悉山後路徑情形該弁其為我羅而致之待以優
禮資其行李餱糧之具俾往山後採探有無匪類屯藏
巖阿窮極幽遐周遊遍歴倘有游魂伏莽立即飛報以
聞本鎮調遣官兵遄臻𠞰滅無許偶留根株以貽地方
之害但恐許略等或有畏遠憚行弗克殫心竭力潛蹤
近地飾言相欺斯亦不可不慮者該弁披肝膽以誠告
之更選能繪畫者與之偕行凡所經歴山川疆境一一
為我圖誌自淡水出門十里至某處二十里至某處水
陸程途詳記圖上至蛤仔難接卑南覓而止百里千里
無得閒斷某處某社某山某番平原曠野山窩窟穴悉
皆寫其情狀註其名色使臺灣山後千里幅員一齊收
入畫圖中披覽之下暸如身歴重賞酬勲本鎮無所吝
焉山後廓清是亦該弁一勞績也即日舉行無為猶豫
慎速慎速
東征集卷二
