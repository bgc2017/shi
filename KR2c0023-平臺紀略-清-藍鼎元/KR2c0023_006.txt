欽定四庫全書
東征集卷六
廣州府知府藍鼎元撰
紀十八重溪示諸將弁
十八重溪在哆囉嘓之東去諸羅邑治五十里乃一溪
曲折繞道跋涉十八重間有一二支流附入非十八條
溪水横流而過也其中為大埔庄土頗寬曠旁附以溪
背員潭崁下北勢楓樹岡等小村落未亂時人烟差盛
今居民七十九家計二百五十七人多潮籍無土著或
有漳泉人雜其間猶未及十分之一也中有女眷者一
人年六十以上者六人十六以下者無一人皆丁壯力
農無妻室無老耆幼穉其田共三十二甲視内地三百
六十餘畆亦據報聞無核實清丈本哆囉嘓社番之業
武舉李貞鎬代番納社餉招客民墾之者也自諸羅邑
治出郭南行二十五里至楓子林皆坦道稍過則為山
蹊十里至番子嶺嶺下為一重溪仄逕紆迴連涉十五
重溪則至大埔庄四面大山環繞人跡至此止矣東南
有一小路行二十五里至南寮可通大武壠高嶺陡絶
由大山峭壁而上壁間鑿小洞可容足如登梯然行者
以手攀樹藤足踏洞窩甚險北路山寇捕急每從此遁
大武壠通羅漢門阿猴林而為南中二路之患今下加
冬署守備李郡奉憲檄塞山蹊掘去足窩斷藤伐樹道
阻不可行也夫遏姦宄靖地方在人不在險藤生樹長
而後保無有開闢鳥道者亦不可知似當加之經理使
凡兹人民皆有室家田宅之係累即孔道猶重關耳斯
地故逋逃藪深僻宜防範恐或勞我軍過此諸將弁識
之
紀虎尾溪
虎尾溪濁水沸騰頗有黃河遺意特大小不同耳黃河
多紅泥翻波其水赤虎尾則粉沙漾流水色如葭灰中
間螺紋旋繞細膩明晰甚可愛大類澎湖文石然溪底
皆浮沙無實土行者須疾趨乃可過稍駐足則沙没其
脛頃刻及腹至胸以上則數人拉之不能起遂滅頂矣
溪水深二三尺不通舟夏秋潦漲有竟月不能渡者余
以辛丑秋初巡斗六門而北將之半線至溪岸稍坐令
人馬皆少休已而揚鞭疾馳水半馬腹車牛皆騰躍而
過亦奇景也溪源出水沙連合猫丹蠻蠻之濁流為濁
水溪從牛相觸二山間流下北分為東螺溪又南滙阿
拔泉之流為西螺溪阿拔泉溪發源阿里山過竹脚寮
山為阿拔泉渡西入于虎尾四溪牽合雜錯而清濁分
明虎尾純濁阿拔泉純清惟東螺清濁不定且沙土壅
決盈涸無常吾友阮子章詩云去年虎尾寬今年虎尾
隘去年東螺乾今年東螺澮又云餘流附入阿拔泉虎
尾之名猶相沿亦可以知諸溪之大槩矣虎尾溪天然
劃塹竊謂諸羅以北至此可止宜添設一縣于半線自
虎尾以上至淡水大雞籠山後七八百里歸半線新縣
管轄然後北路不至空虚無地廣兵單之患吏治民生
大有禆補不知當局可有同心否跂予望之
紀水沙連
自斗六門沿山入過牛相觸溯濁水溪之源翼日可至
水沙連内山山有蠻蠻猫丹等十社控弦千計皆鷙悍
未甚馴良王化所敷羈縻勿絶而已水沙連嶼在深潭
之中小山如贅疣浮游水面其水四周大山山外溪流
包絡自山口入滙為潭潭廣八九里環可二三十里中
間突起一嶼山青水綠四顧蒼茫竹樹參差雲飛鳥語
古稱蓬瀛不是過也番繞嶼為屋以居極稠密獨虚其
中為山頭如人露頂然頂寬平甚可愛詢其虚中之故
老番言自昔禁忌相傳山頂為屋則社有火災是以不
敢嶼無田岸多蔓草番取竹木結為桴架水上藉草承
土以耕遂種禾稻謂之浮田水深魚肥且繁多番不用
罾罟駕蟒甲挾弓矢射之須臾盈筐發家藏美酒夫妻
子女大嚼高歌洵不知帝力於何有矣蟒甲番舟名刳
獨木為之划雙槳以濟大者可容十餘人小者三五人
環嶼皆水無陸路出入胥用蟒甲外人欲詣其社必舉
草火以烟起為號則番刺蟒甲以迎不然不能至也嗟
乎萬山之内有如此水大水之中有此勝地浮田自食
蟒甲往來仇池公安足道哉武陵人悞入桃源余曩者
嘗疑其誕以水沙連觀之信彭澤之非欺我也但番人
服教未深必時挾軍士以來遊於情弗暢且恐山靈笑
我所望當局諸君子修德化以淪浹其肌膚使人人皆
得宴遊焉則不獨余之幸也已水沙連内山產土茶色
綠如松蘿味甚清冽能解暑毒消腹脹亦佳品云
紀竹塹埔
竹塹埔寬長百里行竟日無人烟野番出没伏草莽以
伺殺人割首級剝髑髏飾金誇為奇貨由來舊矣行人
將過此必倩熟番挾弓矢為護衛然後敢行亦間有失
事者以此視為畏途然郡城淡水上下必經之地不能
舍竹塹而他之雖甚苦亦不得不行云其地平坦極膏
腴野水縱横處處病涉俗所謂九十九溪者以為溝澮
闢田疇可得良田數千頃歲增民穀數十萬臺北民生
之大利又無以加于此然地廣無人野番出沒必碁置
村落設營汛奠民居而後及農畆當事者往往難之是
以至今棄為民害不知此地終不可棄恢恢郡邑之規
模當半線淡水之中間又為往來孔道衝要即使半線
設縣距竹塹尚二百四十里不二十年此處又將作縣
流移開墾日增日衆再二十年淡水八里岔又將作縣
氣運將開非人力所能遏抑必當因其勢而利導之以
百里膏腴天地自然之樂利而憚煩棄置為百姓首額
疾蹙之區不知當事者於心安否也有官吏有兵防則
民就墾如歸市立致萬家不召自來而番害亦不待驅
而自息矣天下無難為之事止難得有心之人竹塹經
營中才可辦曾莫肯一為議及聽野番之戕害生民而
弗恤豈盡皆有胸無心抑中才亦難得若是乎大抵當
路大人末由至此故不能知而至此者雖知而不能言
之故也留心經濟之君子當不以余言為河漢夫
紀火山
海山奇聞何所不有吾以耳目之所及為憑其不及者
多矣山生火說近荒唐火出自水中尤荒唐之甚者也
雖然固有之臺灣火山有二焉皆諸羅縣境内一在半
線以北(半線今為彰化縣)猫羅猫霧二山之東晝常有烟夜有
光生番所宅人跡莫至吾聞其語而已一在邑治以南
左臂玉案山之後小山屹然下有石罅流泉滚滚亂石
間火出水中無烟而有焰焰騰騰高三四尺晝夜皆然
試以草木投其中則烟頓起焰益烈頃刻之間所投皆
為灰燼矣其石黝然堅不可破石旁土俱燃焦其堅亦
類石信宇宙之奇觀也於戲天下事之不可解非尋常
所能測度類如斯已未嘗經目見耳聞自以為予智莫
已若直夏蟲不足與語冰耳君子所以嘆學問無窮而
致知格物之功又當兼閱歴驗之也
紀荷包嶼
辛丑秋余巡臺北從半線遵海而歸至猴樹港以南平
原廣野一望無際忽田間瀦水為湖周可二十里水中
洲渚昂然可容小城郭居民不知幾何家甚愛之問何
所輿夫曰荷包嶼大潭也淋雨時鹿仔草大槺榔坑埔
之水注大潭中流出朱曉陂亦與土地公港會大旱不
涸捕魚者日百餘人洲中村落即名荷包嶼庄時斜陽
向山驅車疾走未暇細為攬勝然心焉數之矣水沙連
潭中浮嶼與斯彷彿惜彼在萬山中為番雛所私有不
得與百姓同之未若斯之原田膴膴聽民往來耕鑿結
廬棲舍於其間而熙熙相樂也余生平有山水癖每當
茂林澗谷奇峰怪石清溪廣湖輙徘徊不忍去慨然有
家焉之想而吾鄕山谷幽深崇巒叠嶂甲于天下所不
足者河湖耳是以余之樂水更甚於樂山而過杭州則
悦西湖過惠州又悦西湖入臺以來則悦水沙連杭州
繁華之地惠州亦無曠土水沙連又在番山皆不得遂
吾結廬之願如荷包嶼者其庶乎建村落于嶼中四面
皆水環水皆田艤舟古樹之隂即在羲皇以上釣魚射
獵無所不可奚事逐逐於風塵勞攘間哉所恨千里重
洋僻在海外不得常觀光上國恐子孫渺見寡聞如夜
郎之但知自大是則可憂也姑紀之以志不忘焉
紀臺灣山後崇爻八社
北路擒賦黃來混稱臺灣山後尚有餘孽三千人皆長
髮執械屯聚山窩耕田食力明知其謬亦遣弁員往視
之併記其地里情狀以來雖未可信其確無訛舛亦足
跡不到之一圖籍也山後有崇爻八社(康熙三十四年賴科等招撫歸
附原是九社因水輦一社數年前遭疫沒盡今虚無人是以止有入社)東跨汪洋大海在
崇山峻嶺之中其間密箐深林巖溪窮谷高峯萬叠道
路不通土番分族八社曰荺椰椰曰斗難曰竹脚宣曰
薄薄為上四社曰芝武蘭曰機密曰猫丹曰丹朗為下
四社八社之番黑齒紋身野居草食皮衣革帶不種桑
田其地所產有鹿麕野黍薯芋之屬番人終歲倚賴他
無有焉自古以來人跡不到康熙三十二年有陳文林
侃等商舶遭風飄至其處住居經年略知番語始能悉
其港道於是大雞籠通事賴科潘冬等前往招撫遂皆
嚮化附阿里山輸餉(八社與阿里山社合輸餉銀一百五十五兩二錢三分二厘)每
歲贌社之人用小舟裝載布烟鹽糖鍋釜農具往與貿
易番以鹿脯筋皮市之皆以物交物不用銀錢一年止
一往返云其郡治水程由安平鎮大港出口沿海邊而
行喜西北風歴鳳山打狗西溪東港大崑麓加六堂風
港郎嬌至沙馬磯頭水道一十二更又向東轉行山背
當用南風過蟒卒老佛大紫高蕭馬間卑南覓山外水
道十更復至薄辧社水道三更此皆鳳山縣界也沿海
北向直至崇爻之石門港口水道九更港内溪灘水急
須待天清氣朗風平浪静用土番牽纜上灘入于大溪
寓灣而大舟不得達焉於是由山道灣進芝武蘭又三
百里至機密又九十里至猫丹五十餘里至丹朗四社
熟番共二百四十餘家(就歸附納餉者言)則近水沙連内山矣
至欲往上四社須從原路復出下灘往北駕駛水道二
更方至荺椰椰社二十餘里至斗難社又四十餘里至竹
脚宣又二十餘里至薄薄社四社熟番共二百三十餘
家其生番散處深谷不受教化者則不得而考矣東北
山外悉皆大海又當從水道沿山歴哆囉猴猴始到蛤
仔難(蛤仔難三十六社與三朝山雞籠相近)水道二十一更南路船無有
過者惟淡水社船由大雞籠三朝而至云嗟乎天下事
非躬親目覩未免揣籥疑鐘今兹所云豈可盡信水道
太遠不無虚張但山後險阻情勢大略不過如此與余
平昔所聞十九脗合則姑存其論可也曩者南路擒賊
鄭固亦稱王忠逃匿山後大湖有黨千人經遣弁賫檄
往卑南覓諭大土官文結鼔舞七十二社土番遍山搜
捕並無逸賊及漢人蹤跡惟崇爻八社未至今崇爻以
内如此奸匪安得有容身之地乎但臺灣海外巖疆五
方雜處雖時際隆平不能保百年無事將來匪類窮蹙
必以山後為避兵之所當局者識之
覆臺變殉難十六員看語
看得臺灣土賊朱一貴等倡亂陷沒全臺武職自總兵
官以下把總以上死事各員所處之地不同所以死者
亦異臺協水師如副將許雲左營遊擊游崇功此身在
水師事起陸路領兵救援鄰境而血戰捐軀者也如中
營把總李茂吉則隨許副將救援力戰被執不屈罵賊
而死者也如中營千總林文煌右營千總趙奇奉則隨
許副將救援在陣戰亡而文煌又與其弟文甲俱亡者
也如汀州鎮中營把總石琳則帶領班兵到臺遭亂赴
敵而力戰陣亡者也如北路營參將羅萬倉則鄰境寇
來無城可據而血戰捐軀併其妾蔣氏守義自縊者也
如臺鎮總兵官歐陽凱鎮標左營守備胡忠義中營千
總蔣子龍把總林彥此倉猝禦敵在陣戰亡而左營千
總陳元則先於赤山殺賊力戰身亡者也如南路營守
備馬定國把總林富此身在地方變起倉猝而林富則
在陣戰亡馬定國則戰敗自刎者也如鎮標左營遊擊
孫文元則奔至鹿耳門赴海而死者也如南路營參將
苗景龍則身在地方備禦無術倉皇戰敗逃匿萬丹港
漁廬三日賊執而殺之者也以上一十六員或勇赴鬭
而死於忠或寇臨境而死於義或事已壊而死於勢惟
苗參將稍滋口實餘皆捐軀報
國不為苟且偷生有殉封疆無虧臣節職等研訊親屬
証見人等其被害情形月日亦既歴歴有據并據各具
供結前來並非影響傅會應請特疏
題旌分别贈秩優䘏襲廕以慰海外幽魂作忠貞義烈
之氣使千秋將士咸知沙場馬革為人生莫大之寵榮
有功世教不淺矣
覆臺變逃回澎湖押發軍前效力奉參解任十六
員看語
看得臺灣亂賊朱一貴等攻陷臺府鎮協戰死郊坰弁
兵膏塗原野奉參遊擊周應龍張彦賢等以下一十六
員有戰敗而逃者有未嘗戰而逃者有病不能戰而逃
者有自外汛調回無及于戰而逃者所以逃之故不同
及其效力立功則一也戰敗而逃為臺鎮右營遊擊周
應龍道標守備王國祥千總許自重臺協中營把總李
碩碩之戰在南路赤山被傷奔府府陷不能再戰遂奔
舟自重之戰在南教場敗走海邊遇萬守備哨船救載
國祥帶兵在臺鎮軍前往來督守被賊衝散投奔道船
應龍之戰在岡山捕賊逗留不進及劄二濫縱番兵淫
殺焚掠民不堪命附賊始多賊復號召豎旗環攻南路
營應龍戰敗被傷奔回臺府賊隨之至府亦繼陷遂奔
内地直至泉州其未嘗戰而逃者為臺協水師中營遊
擊張彥賢守備凌進左營守備萬奏平右營遊擊王鼎
守備楊進千總朱明皆身在船中並無打仗見賊陷郡
揚帆逃出水師中營千總劉清帶兵三十名鯤身伏路
右營把總鄭耀自打狗港調回協同劉清伏路皆未赴
敵見張彥賢等俱去相率隨之其病不能戰而逃者為
水師左營把總陳福右營把總尹成二人皆血疾在先
給假醫治及賊陷府不能打仗家丁方清吳麟進仔等
扶去舟中跟䑸逃入澎湖其自外汛調回無及于戰者
為水師中營把總牛龍左營把總陳奇通奇通從笨港
汛奉調帶兵船二隻于初三日到鹿耳門則賊已陷府
據安平鎮力不能敵收歸澎湖兵船器械無失牛龍分
防蚊港五月初一日奉調離汛初二日至鹿耳門見府
已陷不敢深入將所領兵船一隻駕回澎湖此十六員
逃澎之大槩也至于隨師征臺效力立功則周應龍張
彥賢王鼎楊進凌進萬奏平王國祥朱明劉清鄭耀李
碩陳奇通陳福尹成等十四員共集親丁一百八人駕
船二隻于六月十六日隨大軍攻入鹿耳門安平鎮擒
斬賊夥蔡迎陳喜陳平周富曾平楊奎等六名十七十
九兩日俱在鯤身打仗二十三日同入臺灣府治二十
八日復隨軍往大穆降殺賊牛龍從守備魏大猷許自
重從參將王萬化俱于十六日同入鹿耳門復安平鎮
龍持火罐燒賊船自重擒賊鄭氣十七十九等日俱在
鯤身打仗二十一夜復隨大軍由西港仔登岸在蘇厝
甲竿寮地方大敗賊衆二十三日同入府治此十六員
效力立功之大槩也按其功則十四員同舟同隊同行
同止未嘗有功多功少之異牛許二員亦如一轍焉按
其罪則周應龍為重雖有逐隊入臺之功未贖玩寇殃
民喪師棄地潛逃之惡而張彥賢王鼎萬奏平凌進楊
進朱明等次之六員皆水師將弁其協主許副將力戰
至死何以袖手旁觀不交一陣今乃能捨命赴敵共建
勲猷何其怯于前而勇于後也則功固有而罪亦不可
恕也王國祥許自重戰而不勝劉清鄭耀帶兵僅三十
人伏路鯤身而未嘗見敵薄乎云爾李碩先戰傷就醫
後乃扶傷偕遁陳福尹成抱病先經數月情似皆有可
原至牛龍陳奇通遠汛調回在郡陷越日之後赴澎請
救則又難以必死責之矣兹皆隨師戮力罔憚勤勞似
可仰邀原宥補過論功如牛陳二弁或還其官餘人或
待不死是則
聖朝寬大之恩而亦憲臺再造生成之德非職等所敢
擅議者也
覆臺變在事武職四十一員看語
臺灣遭朱一貴之亂全郡陷沒在事武職大小七十餘
員或血戰捐軀或逃歸澎湖或顛沛賊中馳驅險難行
徑不一除陣亡殉難十六員勘結請旌奉參逃回澎湖
押發軍前效力十六員另案審覆尚有坎陷在臺未分
黑白如遊擊劉得紫等以下四十一員既已奉憲行查
不可不逐一確勘情形俾無遺漏者也鎮標中營遊擊
劉得紫當賊寇披猖血戰用命及力竭被執抗節不移
求埋前鎮屍身從容受刃賊亦義而不殺羈禁學宫朱
子祠七日水漿不入口後聞諸賊皆烏合可破乃聽士
民勸進粥食延性命以待王師被禁五十餘日堅貞不
變可謂疾風之勁草板蕩之忠臣應請特疏題旌以勵
千秋志節而况大兵入臺得紫多募丁壯隨師𠞰平北
路大穆降之捷溝尾庄之勞其功亦有足紀者乎鎮標
中營守備張成力戰被傷為賊所執中夜自經二次繩
斷不得死賊亦憐之聽兵丁林張保釋匿方賦家中五
十餘日大師入臺則大穆降溝尾庄二處與有勞焉北
路營千總陳徽把總鄭高則兵敗各帶重傷行遯復能
紏合鄕勇攻諸羅于大兵未至之先斬賴元改頭祭羅
參將可謂壯矣雖為翁飛虎江國論所敗仍舊退走入
山然及王師北指皆隨大軍撫賊曾賢李德則二弁之
無受偽可徵也北路營左哨千總龔捷則自八里岔奉
調回營中途遇賊四起遁入北投社鼔舞番衆招集難
民為兵據守殺賊後又協保半線迎師大肚有押運軍
需奔走接濟之勞北路營把總吳德光則兵寡戰敗赴
淡水營請援隨引兵據守南崁復同援淡大師至半線
駐防鎮標右營千總馬雲驥則戰敗棄馬夜行晝伏至
十八重溪與許興吳林朋等糾募鄕勇八百人竪
大清旗號據險守隘以待援師復隨大軍在大穆降戰
勝則三弁之無受偽而有效力可徵也海壇鎮標左營
把總李信則帶領班兵到臺經于四月二十二日換回
登舟值賊竊發前鎮檄留軍前血戰遍體重傷雜在死
屍之内其妹夫王宋收埋裹去得活天兵入臺三閱月
醫治方愈該弁無汛守地方之責有冒死血刃之戰其
無從賊又不問可知也海壇鎮標右營把總陳宋亦帶
領班兵到臺戰敗被傷望門投匿欲薙髮為僧因魁偉
多髭僧不納避難數家皆有實據鎮標右營把總吳益
先從周應龍在南路赤山戰傷奔府府陷為賊所擒迫
使服官不受幸與中營劉遊擊同禁朱子祠得不辱後
隨師在大穆降殺賊得勝南路營把總張文學身在地
方三戰三北為賊所擒亦與中營劉遊擊同在禁中六
日不屈踰牆夜遁往獅子巖為僧大師入臺集義民四
百餘人隨軍效力復招回舊兵四百人巡防搜捕鎮標
中營把總周應遂在南路赤山戰傷被擒繫縲牛車於
春牛埔陣上遇陳宋救回及府陷往黃蘗寺為僧在寺
中密製
大清旗與千總康朝功把總李先春韓勝等謀為内應
事洩奔逃後隨師大穆降擊賊及北路安撫客庄鎮標
左營把總李先春戰傷被擒不降獸醫魏本忠保之得
釋與黃蘗寺謀内應不果後隨軍大穆降殺賊北路中
路皆有奔走效勞臺協水師右營把總韓勝戰敗負傷
逃匿潛與黃蘗寺謀内應不果大師復臺率親丁張紹
奔赴紹為賊追殺勝亦被傷入海中路北路皆隨師奔
走效勞淡水營俸滿千總何太武先于二月内離營給
咨文赴厦因病稽遲及府陷削髮為僧與黃蘗寺謀内
應不果及投大師亦有奔馳押運之勞北路營把總王
有才帶兵守隘為賊所執縛去水窟頭黃趙賴承店中
有私釋其縛者縱使行遯匿大排竹民家鎮標中營把
總王道隆左營把總陳雲南路營把總陳有祥皆戰傷
避匿民舍及投大師道隆招賊蔡鎮一名與陳雲同在
大穆降殺賊有祥奔馳南北路獲賊吳亞一名鎮標右
營把總李貞先于三月内嘔血給假醫治及賊陷府伏
枕奄奄至今尚病危不起則諸弁之無從賊亦可知也
金門鎮標右營千總康朝功帶領班兵到臺戰敗被傷
雜死屍以免及府陷為賊所擒賂賊兄戴顯得釋入黃
蘗寺為僧與周應遂等謀内應事洩逃匿破柩六日僧
寄淵密送飯食得不死或有言其在戴穆轅門服職審
無實據而黃蘗内應之謀則其事甚真果有從賊服職
何必為僧即曰戴穆殺後何非戴穆而潛身破柩與死
為鄰終隨大師在大穆降殺賊得勝則該弁亦確無受
偽而有馳驅效力之據者也鎮標左營把總許陞右營
把總黃陞賊至先遁並無接戰及大師平臺大穆降之
役皆有與焉鎮標右營千總李由戰敗逃散至六月二
十八日出投大師或有言其從賊服役而李由堅不招
承且云有沈堯巫三元可証則蹤跡未可定也道標把
總陳喜或有言其在林曹處辦事而該弁則供為林曹
所獲僧寂興保之得免則蹤跡未可定也南路營千總
阮欽據供亦有戰傷亦無從賊且有擒獲賊首顏子京
之功但據該營隊目姜發蔡昇王國文李春等供稱四
月二十七日南路營失陷阮欽並無見陣不知去向至
顏子京係衆目兵所獲而千總在府有無從賊百隊不
敢保則阮欽蹤跡未可定也把總李興盛為賊首郭國
正所擒據姜發蔡昇王國文李春等供稱四月二十九
日興盛脅從于國正六月二十三日有同百隊將鄭定
瑞首級解赴軍前而該弁堅供並未從賊有陳石林堯
等保結則蹤跡亦未可定也北路營把總葉旺則兵敗
潛匿民家聞陳徽鄭高募兵攻諸羅出與共事旋又失
去及投大師招出賊目陳奏凱一名但羅參將家人現
在首告其從賊則蹤跡亦未可定也臺協水師左營把
總凃勲據供分防鹿仔港于五月初三日奉檄調帶兵
五十名配船三隻初五夜入鹿耳門到安平鎮始知府
陷令各兵密埋軍器紅毛城側散匿民家此說殊不可
信賊既陷府五日口岸戒嚴豈容夜舟潛入鹿耳復抵
安平且既知賊據無故意登岸埋藏軍器之理安平地
方淺狹雞犬難藏安得五十名兵皆有親戚窩匿無人
知覺或有言其初五晚舟至隙子被擒在賊首黃日昇
處六七日而該弁並不實供求工反拙又亦未可遽定
也則李由陳喜阮欽李興盛及葉旺凃勲等六弁應請
憲臺親訊定奪南路營千總張世德托故先逃遂回内
地至今行提並未到案無從查核經于詳明臺回千總
俸乾事赴藩司取供在案應行司就近勘詳另報鎮標
中營把總王丑並未見敵接戰于五月初一日賫公文
赴鹿耳門望見府陷遂奔澎湖復搭得勝鳥商船逸去
泉州其後隨師效力同入鹿耳安平當與奉參退澎十
六員一體擬議在周應龍張彥賢之間澎協右營把總
吳良在臺修理戰艦偕賊回澎經前提督訊解督部院
軍前尋亦病死南路營把總薛雄已經病故無庸再議
北路營守備劉錫因公赴省領餉臺協左營千總董方
奉差赴厦接餉中營把總李祐赴厦考驗賊亂時皆不
在臺均應于全臺底定事案内確查功績議叙南路營
把總魏明賊亂時先已離臺赴考後隨師救援淡水澎
協左營千總李耀國在臺修理戰艦府陷回澎後隨師
往援淡水把總陳賢四月内護商到臺二十八日奉差
赴澎請援奔馳厦省後隨師往援淡水淡水營把總湯
喬在臺修理戰艦府陷仍回淡水金門鎮標右營千總
劉使帶領班兵赴淡換回至牛罵汛聞賊陷府仍帶班
兵回淡協防均應于遵
旨事案内同淡水官兵一體議叙此四十一員存亡功
罪之大概也除劉錫董方等八員另查功績分報張世
德一弁就近勘詳另擬薛雄吳良已故無庸更議其餘
三十員中從容就義臨大節而不可奪當以劉得紫為
第一而間關險難力圖恢復之陳徽鄭高龔捷吳德光
馬雲驥等次之李信陳宋張成吳益又次之黃蘗之謀
事雖不就其志可嘉則周應遂等諸人又次之其餘或
擒或免竄身草澤髮辮完全均無疑議雖内有許陞陳
雲李先春韓勝等四弁割辮逃生皆由勢窮力竭混跡
躲避實非從賊即李由陳喜等數弁蹤跡未明另請覆
訊亦未有受賊要職顯然殺害官兵芟夷民庶不過畏
死貪生靦顏喪節應否從寬從嚴統俟憲臺親訊定奪
東征集卷六
