罪惟錄志卷之八
樂志搃論
樂無不可知任耳而已魯論翕如純如皦如繹如任耳法
也儒者求之於理理通隂陽義最深求之于數數起絲黍
類最微習者不昜察不得已求之于氣所謂從淺者深之
然古制荒缺如編鐘編磬及簫管等雖或沿古名而已笙
中之簧移時不更點定則錯金能不壊然閱數十年亦差
不足任也八音中金石每一器為一律合十三器而成十
二律其一為律餘以象閠匏土革木止一器無高下獨絲
竹每一器偹諸十二律然太濁則漫太清則焦止用中聲
准于人口之所及而已譬今有耳人聞不和之音則不樂
樂受和不必歸其權于器是宜裁器以就耳就耳亦自得
黃鐘等律何藉灰飛灰飛法即不傳而樂在耳即亦在心
深之于理于數自恊况灰飛亦未可據地宜或變風侯或
錯夫測景尚有偏正之别况入土而求之哉宫商角徵羽
是五音恊之為調以應喜怒哀樂之情從制曲者論也十
二律是人聲之高下有聲必有字字層累而上然或隔一
字又隔一字而南北之調始分如近太常神樂教坊用四
乙上尺工等即以孩提初語禽鳥自鳴亦定隔一字而成
聲此天然大塊噫氣之竅於萬物不可強也旋相為宫固
是定論又或一字而高之為母母之上又有母卑之為子
子之下又有子子母同律所謂㕥高字叶低聲是也搃之
舍吾耳何處求樂舍人耳何事作樂瞽者所以專耳也徒
以理以數豈非從聾者而審樂哉明制不設樂官此相沿
之失但從神樂觀道士司之優給錢榖不刷卷是以異教
分主大礼尤為畔古至于武舞干盾尋昜以猪甲繪兵其
上曰為後世防微然亦膚鄙甚矣
樂志
乙巳高皇帝克金陵即立典楽之官
吳元年置太常司其属有恊律司楽等官戒朝賀不淂仍
用女楽上嘗擊磬以學士朱升自言能審音廼令測之既
曰升柰何以宫作徵召黃冠冷謙為恊律郎定楽章聲譜
俾樂生習之取泗州靈壁佳石製磬湖州採桐製琴瑟冬
十月考正四廟雅楽定舞制楽生用道流舞生以軍民俊
秀子弟充之随置教坊司掌宴會其大樂設大使䓁官以
楽工為之
洪武元年上親祭大社大禝有楽章迎神云五土之灵百
糓之英國以土而寕民以食而生基國肇建祀礼修明神
其来歸粛恭而寕奠幣云有國有人社禝為重昭祀云初
玉帛虔奉維物匪竒敬寔將之以斯為礼冀逹明祗奉爼
云崇壇北向明禋方阐有㓗犧牲礼因物顯大房載設中
情以展景運以承神貺斯衍初献大社云高為山林深為
川澤崇丘廣遠亦有原隰帷神所司百灵效職清醴初陳
顒然昭格于后土云平治水土萬世神功民安物遂造化
攸同嘉惠無窮報祀宜豊配食尊嚴國家所崇于大禝
云黍稷稻粱来牟降祥為民之天豊年穣穰其功甚大其
恩甚長乃登芳齊以享以將子后稷云皇皇后稷克配于
天誕䧏嘉種拊藝大田生民粒食功垂萬年建壇于京歆
兹吉蠲亜終献於大社云廣厚無邊其体弘兮德侔坤厚
萬物生兮錫民地利神化行兮恭祀告虔國之楨兮于后
土云周覧四方偉烈昭彰九州既平五行有常壇壝以妥
牲醴之將是崇是嚴煥然典章于大稷云億兆休所資
者榖雨暘應時家給人足倉庾坻京神介多福祗薦其儀
昭祀惟肅后禝云躬勤稼穑有相之道不稂不莠寔堅寔
好農事開國皇基永保有年自今常奉蘋藻撤豆云礼展
其勤楽奏其節庶品苾芬神明是逹有嚴執事爼豆乃徹
穆穆皇皇均其欣悦送神云維壇㓗清惟主堅貞神之所
歸依兹以寕土宇靖安年榖順成祀事昭明永致昇平望
瘞云晨光將發既侑既馨瘞兹牲幣達于幽隂神人和悦
寔獲我心永久禋祀其始于今
夏四月祫享太庙楽章迎神曲云慶源彂祥世德惟崇致
我眇躬開基建功京都之内親庙在東惟我子孫永懷祖
風氣体則同呼吸相通来格来崇皇靈顯融初献四祖有
分楽思皇高祖穆然深玄具遠歴年其神在天尊臨太室
餘慶綿綿歆扵几筵有永其傳為德祖之奏思皇曾祖清
動醇古田里韜光天䔍其祜佑我曾孫弘開土宇追遠竭
虔勉遵前矩為懿祖之奏惟我皇祖淑世詔謀盛德靈長
与泗同流發扵孫枝明禋載脩嘉潤如海恩何以酬為熙
祖之奏惟我皇考既淳且仁弗耀其身克開後人子有天
下尊歸于親景運惟新則有其因為仁祖之奏亜献云對
越至親&KR0770;然如生其氣昭明感格来庭如見其形如聞其
声爱而敬之發乎中情終献云承前人之德化家為國母
曰予小子基命一成績欲報其德昊天罔極&KR0907;勤三献我
心悦懌撤豆云楽奏既肅神其燕喜告成于祖亦右皇妣
敬撤不遲以終祀礼祥光煥揚錫以嘉祉送神云顯兮幽
兮神運無跡灵御逍遥安其所適其灵在天其主在室子
子孫孫孝思無斁
秋七月定大將奏凱楽用鼓吹其凱歌詞則随事撰述
八月孔廟釋奠用元以前大成登歌楽
冬十二月祀旗纛用時楽
二年春二月祭馬祖用時楽
三月遣祀三皇楽用登歌
夏至祀方丘其楽章迎神曲云坤德博厚物資以生承天
時行光大且寕穆穆皇祗功化順成来御方丘嚴恭奉迎
奠玉帛云地有四維大琮以方土有正色制幣以黃敬存
于中是薦是將奠之几筵臨鍳洋洋進爼云奉時純牡其
牡童犢烹餁既嚴爼豆惟肅升壇昭薦神光下燭眷佑家
邦報效惟䔍初献云午為盛陽隂德初萌天地相遇品物
光荣吉日令辰明祀攸行進以醇醴展其㓗清亞献云至
廣無邊道全持載山嶽所憑海瀆咸頼民資水土既安且
泰酌酒揭虔功德惟大終献云庸眇之資有此疆宇匪臣
所能仰承佑助恩崇父母臣欢鼓舞八音宣揚叠侑明醑
徹豆云牲牷在爼籩豆有碩臨之盻饗匪惟飲食登歌乃
徹薦献爰畢執事奉承一其嚴慄送神云神化無方妙用
難量其功顯融其祀悠長飈輪云旋龍控鵉翔拜送稽首
瞻礼餘光望瘞云牲醴制幣餕饌惟馨瘞之扵坎以逹坤
灵奉神于隂典礼是程企而望之厚壌寬平
秋九月命考宫縣楽制詔有司訪求能通音律者送京師
定朝會宴享樂舞之制
三年夏六月更定宴享九奏楽章請御膳用樂不許
一曰夲太初二曰仰太平三曰民初生四曰品物亨五
曰御六龍六曰泰階平七曰君德成八曰聖道行九曰
楽清寕
四年春二月詔太常司凢祭祀配享之位不别楽
秋九月别祀周天星辰凡楽奏與夕月略同独初献奏保
和撤豆奏豫和送神奏雍和異
冬十二月礼官奏定釋奠楽舞之數請選秀民充楽舞生
上曰楽舞乃學者事宜擇國子生及公卿子弟在學者預
教之始知楽舞生原不用道流後竟不免為道流
六年春二月申禁教坊司及天下楽人母以古聖帝明王
及忠臣義士為嬉戲
夏五月定祈報告祭樂章迎神云吉日良辰祀典式陳太
歲尊神雷雨風雲岳鎮海瀆山川城隍内而中國外及四
方濯濯厥灵昭鍳我心以候以近来格來歆
秋七月更定釋奠孔子廟楽歌迎神奏咸和之楽奠帛奏
寕和初献奏安和亞献終献奏景和撤豆送神並奏咸和
七年秋八月祀歷代帝王楽章迎神云瞻仰兮聖容想銮
輿兮景從降雲衢兮後先来俯鍳兮微衷荷聖灵兮蒼生
有崇睠諸帝兮是臨予頓首兮幸蒙奠帛云秉微誠兮動
聖躬来列坐兮殿庭予今願兮效勤奉礼帛兮列酒樽鍳
予情兮忻享方旌駕兮雲程初献云酒盈兮爵隆喜氣兮
雍雍重荷蒙兮載瞻載崇羣臣忻兮躍從願覩穆穆兮聖
容亞献云酒清兮礼明諸帝熙和兮悦情百職奔走兮滿
庭陳籩豆兮數重亜献兮願成終献云献酒兮至終早整
雲銮兮將還宫予心眷恋兮神聖欲攀留兮無從躡雲衢
兮緩行淂遥瞻兮九重撤饌云納殽羞兮領陳烝民楽兮
幸生將何以兮崇報惟歲時兮載瞻載迎送神亡旛&KR1242;繚
繞兮導来蹤銮楽冉冉兮歸天宫五雲擁兮祥風從民歌
聖祐兮楽年豊望瘞云神机不測兮造化工珍羞礼帛兮
薦火中望瘞庭兮稽首願神鍳兮寸衷
九月定回銮歌寓警戒母耴頌美遂出御撰神降祥神貺
酣酒色荒禽荒等諸曲凡三十九章命曰御銮歌其舞分
為三隊皆八人礼官圖其制以上
八年夏四月皇太子挕祭方丘上親製章迎神曲云仰皇
祗兮駕来川岳從迎兮威灵俻開香烟繚繞兮神臨御街
漸陞壇兮穆穆靄瑞氣兮應結樓臺以微衷兮率職幸望
聖悦兮心諧但允臣兮固請願嘉蒸民兮永懷奠玉帛云
臣奉兮以筐玉帛是進兮歲祀以常百辟陪祀兮珮声琅
琅惟南薰兮觧慍映燎炎兮煌煌進爼云庖人兮净湯大
烹牲兮氣靄而芳以微衷兮献上曰享兮曰康初献云初
献行兮捧觴聖灵穆穆兮洋洋為蒸民兮永昌鍳豊年兮
耿光亜献云襍殽羞兮已張法前王兮典章臣固展兮情
悃用斟醴兮載觴終献云爵三献兮礼將終臣心眷恋兮
無窮恐殽羞兮未具將何報兮神功徹饌云爼豆徹兮神
熙鵉輿駕兮旋歸百神翼翼兮雲依敬奉行兮弗敢違送
神云祥風興兮悠悠雲衢開兮民福留歲楽蒸民兮大有
想洋洋兮舉觴載酒望瘞云殽羞玉帛兮瘞坎中遙瞻悠
隱兮龍旗從祀事成兮盡微衷感厚德兮民福雍雍
十一年春二月合祀社禝其楽章迎神云余惟土榖兮造
化功為民立命兮當報崇民歌且舞兮候迓迎想神来兮
祥風生欽當稽首弓告年豊初献云氤氲合兮物遂蒙民
之立命兮荷隂功余將玉帛兮薦微衷初斟醴薦兮民福
洪亞獻云余今楽舞兮再奉觴願神昭格兮軍民康思必
穆穆兮灵洋洋感恩厚兮拜祥光終献云干羽飛旋兮酒
三行香繚繞兮雲旌&KR1242;余今稽首兮欣且惶神顔悦兮霞
彩彰撤豆云粗陳微禮兮神喜將琅然絲竹兮楽舞揚願
祥普䧏兮遐邇方蒸民率土兮盡安康送神云氤氲氤氲
兮祥光張龍車鳳輦兮駕飛揚遙瞻稽首兮去何方民福
留兮時雨暘望瘞云奉殽羞兮詣瘞方鳴鸞率舞兮聲鏗
鏘思神納兮民福昂余今稽首兮謝恩光
十二年冬十二月神楽觀成以楽舞生居之命道士周玄
初領觀事
十三年夏四月詔楽舞生若有過及疾病者遣歸擇𥙷在
王府者亦然
冬十一月詔公侯及諸武臣子弟凢一百一十九人習樂
舞以供祀事
十五年賜宴更定九奏之曲
一曰炎精開運二曰皇風三曰眷皇明四曰天道傳五
振皇綱六曰金陵七曰長楊八曰芳醴九曰駕六龍
十七年春二月改鑄南郊太和鐘
高四尺二寸五分口徑三尺六寸五分鈕高一尺四寸
五分重二千七百六十斤
夏五月重鑄京城禁鐘
重二萬觔
六月天下儒學樂噐毁詔新製大成樂噐為定式須于各
府州縣視之
十八年春正月祭旗纛用大樂
重定王國山川社禝樂制
迎神奏廣清奠帛初獻奏夀清為武功之舞亞獻奏豫
清終獻奏熙清俱文德之舞撤豆奏雍清送神奏安清
望瘞奏時清
夏六月重定朝賀樂舞之制凢朝賀及燕享教坊司中和
韶樂與大樂互奏
永樂元年秋九月上以宗廟樂章未有稱述不能如古命
博求名儒更為之不果
二年春三月周王獻騶虞進頌九章恊之律吕詔以所獲
騶虞并獻太廟寕王聽伊凉之樂曲曰斯曲宫離而少徵
商亂而如暴其下反叛上播越之徵乎已而果有此應
三年夏六月給朝鮮編鐘編磬各十六琴䔥四瑟笙二以
新其敝
十八年詔更定宴享樂舞一奏上萬夀之曲平定天下之
舞二奏仰天恩之曲撫安四彛之舞三奏感地德之曲車
書會同之舞四奏民生楽之曲表正萬方之舞五奏感皇
恩之曲天命有德之舞纓鞭淂勝教坊司更進致語
宣德元年夏四月命造皇太后宫中樂器
景泰元年國子監助教劉翔言古視學釋奠皆不用樂慶
成宴大禮用教坊承應殊累中和且樂噐悉列露臺下無
堂上堂下之别乞改正不果
天順八年劉翔復言郊廟樂章皆太祖初平定天下時所
作與今不恊其更製禮官言享庙樂章惟迎神有云助我
眇躬𨳩基建功終獻有云承前人之德化家為國母曰余
小子基命成績仁廟時俱已更易咸可萬世通行翔言非
不問
成化十二年以祭酒周洪謨議增孔廟佾舞之數為八
二十七年七月禮官言教坊司所沿中和韶樂多不諧韵而
鼓瑟調箜篌擊鐘磬善者絶少久之失傳宜令八十四人
三倍其額並習樂噐二十一色博教而約取之制可
弘治元年籍田禮畢賜宴教坊司以狎語承應左都御史
馬文升奏叱去之七年六月詔訪銅鼓制工部言制自西
南彛方今灾傷尚湏撤樂豈宜復造制外之器命己之
八年十二月上命内閣裁定三清樂章徐溥等上言三清
之說道家誣妄謂一天之上尚有三大帝最上為周柱下
李耳有是理乎章不進
九年二月禮官以文廟既用八佾之舞爼豆樂器亦宜增
添報可令天下遵行十月給事中胡瑞奏國家朝廟禮樂
属教坊司神樂觀䙝陋殊甚以民間子弟肄習設官掌之
年久量授職事俾得列于搢紳庶為俸不報
十三年十月詔以寕王宸濠妄稱先朝所賜廟祀禮樂寔
非定式再額寔頒賜之仍詔各王府悉從初制
十五年六月吏部書馬文升以上命官内府造大祀樂用
純金為鐘西玉為磬謂音律不恊請博求善律者為之事
遂已
十七年四月南京太常卿吕㦂以成祖遷都北京所置神
樂觀止習歴代帝王及先師孔子二祀樂舞其於郊廟社
稷闕然不講謂祖訓何請專官提調春秋二仲率諸生一
概演習其不能者呈部退為道士報可
十八年四月命神樂觀整脩樂器上知音凢祭祀奏樂有
誤每加詰問時翰林崔銑夕從西院一聞外有吹笛聲煩
促而哀愀然意動未幾上崩
正德三年七月上以慶成宴楽未備乃選三院楽工督肄
之仍移各省簡藝精者以進自是百戲雜陳優俳驕肆
六年八月教坊司左司楽臧賢以疾求退特旨勉𧺫供職
仍遷為奉鑾
嘉靖元年以樂八奏祭先農教坊承應有閧笑聲禮官言
古以藝諫教坊即不能因事納忠安得慢䙝詔嘉可七月
御史汪珊陳十漸之一令教坊司毋得以新聲巧技進納
之四月命安陸家廟用八佾御史黎貴禮部侍郎賈諫次
第言陵祀不用樂鳳陽諸陵皆然何獨顯陵有之且慮有
二統之嫌上不聽
三年建觀德殿祀興獻王召恊律郎崔元祈肄楽舞太常
卿汪舉以列代非太廟不設楽舞今已設于安陵復扵觀
德殿似複不聽
五年秋改観德殿為崇先殿上親製楽章迎神之曲曰永
和初獻曰清和亞獻曰康和終獻曰冲和撤豆曰泰和送
神曰寕和三獻但用文舞張璁曰文与武是兩階之容得
其左而闕其右天子父不得享禮楽之全何以式四方垂
萬世乃益武舞
九年祈榖樂用九奏上親製樂章命太常恊于音律譜祀
先蚕議樂舞禮官緣餙以為從唐開元儀注測之當用八
佾以女樂承之今蚕亞於農農佾䧏八為六則先蚕止用
樂歌可以竟免佾舞詔用女樂不責舞着黑冠服以從六
月禮官以四郊既建宜增定樂章選𥙷樂舞生詔博選積
通音律者出内府金玉石三音之器考正之致仕太僕寺
丞張鶚應召鶚具奏率附會意在阿崇先與太廟埒禮官
不敢難遂命鶚更定廟享樂章十月禮官言古禮絃歌周
公召公之詩不用鐘磬乃房中之樂宜令女官被此二詩
於管絃以備宫中宴樂報聞
十年三月命採浙江紫竹花斑竹以應方丘月壇之用太
常丞張鶚譜定帝社稷樂歌以進陞少卿掌教雅樂太常
官始悉用道士給事中王訥臣䟽諫謫官
十二年五月禮部尚書夏言奏古樂正習盛楽舞皇舞請
當三獻九奏之後隐招雲漢書辭製為雲門一曲使並舞
而合歌之仍增造鼓吹數番今舞者百人青衣執羽繞壇
周旋以鼓暢隂陽詔可舉行
十四年四月時七廟既建禮官以羣廟規制不同享祀声
容宜别况四祖既祧頌美不洽請今特享祫享大享諸詩
歌宜令儒臣更撰意在追美崇先上可之于是增設楽官
及樂舞生自四郊九廟暨太歲神祗諸壇樂舞人數至二
千二百員名六月詔取山西長子縣羊頭山黍大小中三
䓁各五斗以脩候氣定律設特鐘特磬以為節楽復宫懸
十五年始行禘礼樂六奏
十七年六月大享上帝扵玄極宝殿以皇考興獻王配楽
章亦率更定併更定朝賀楽章
陞座奏聖安曲詞曰乹坤日月眀八方四海慶太平龍樓
鳳閣中扇開爲&KR1032;帝皇興聖感天地灵保萬夀洪福增祥
光旺氣生陞寳位永康寕
公卿入門用治安曲詞曰忠良為股肱昊天之德承主
恩森羅拱北辰御炉香繞奉天門江山社禝興安天下
君與民龍&KR0849;會風雲賀萬夀聖眀君(後裁不復用)
百官行礼用萬歲楽詞曰雨順風調昇平世萬萬年山
河社稷八方四面干戈息慶龍&KR0849;風雲會又或用朝天
子詞曰聖德聖威洪福齊天地御階前文武兩班齊擺
列在丹墀内舞蹈揚塵山呼萬歲統山河壮帝畿礼仪
讃稽慶龍&KR0849;風雲會
回宫奏定安曲詞曰九五飛聖龍千邦萬國敬依從鳴
鞭三下同公卿環珮响玎𤤮掌扇護御容中和楽音吕
濃翡翠錦綉擁還華盖赴龍宫
命婦朝賀太皇后用天香鳳韶之曲詞曰宝殿光輝晴
天映懸玉鈎珍珠簾櫳瑶觴舉時䔥韶動慶大筵来儀
鳳昭陽玉帛齊朝貢贊孝慈賢助仁風歌謠正在昇平
中謹献上齊天頌又曰龍樓鳳阁彤雲曉開綉簾天香
芬馥瑤階春煖千花簇夀王母齊頌祝御筵奏献長生
曲坤道寕品類咸育和氣四時調玉燭享萬萬年太平
福
百官朝賀皇太子千秋節用千秌歲之曲詞曰堯年舜
曰勝禹周慶(雲生)繚繞鳳樓風調兩順五糓收萬歲暢
歌謳
二十一年三月工部尚書顧璘請更定獻皇帝陵廟楽章
礼臣議諸陵歲祀原不用楽奉先時享亦不用楽亊寝
三十年因廟製𣸪舊省革楽舞生外定額用一千一百五
十三名
四十四年上聞諸王廣置女楽滛縱不檢因而私娶生子
有乖天潢大典詔革諸王楽戶朝賀宴饗淂假鼓吹于有
司
隆慶三年七月草恊律郎以下四十八員存二十九員
樂噐
編鐘不過十二以當十二辰用節歌句堂上擊黃鐘特鐘
而堂下編鐘應之與編磬同用
特鐘以應十二月之律大鐘也爾雅大鐘曰鏞樂書曰虞
三禮圖曰特縣者謂之鎛黃鐘重一鈞故曰大不出鈞其
次以漸而重蕤賓重一石故曰重不過石特鐘主蕤賓非
鎛也凢鐘未作擊鎛以鼓之鎛聲細而鐘大故周人各立
一官任之
編磬磬以立辨聲最重難和書曰泗濱浮磬石無根故曰
浮編之則离雜而小十六枚同在一虎謂之堵鐘磬各一
堵謂之肆或曰亦止于十二以紘而掛于虎之崇牙故曰
編
特磬即離磬記曰升之離磬離之則特爾雅曰大磬謂之
毊
玉磬為堂上首樂之器書曰天球在東序是也
琴夏至之音也隂氣初動禁物之邪心也小足以感神明
大足以奪造化
瑟以来隂氣以定群生庖犧作五十絃破之為二十五絃
具二均聲古用中琴必以小瑟應之義取懲忿窒慾其軫
玉其絃朱其絲分其音細
簫為堂下之樂其卦則震其方属東其時乃春其聲尚議
其律夾鐘其風明庶其音濫必待衆職而後致用丹陽記
稱慈姥山生簫管之竹玉簘者以餙之云耳
箎有底之笛也主春分為十二月之音月令仲夏之月調
箎周禮謂之歛箎
&KR1055;風俗通曰笛滌也所以滌邪穢長尺四寸七孔諸絃歌
從笛為正
管曰下管仲尼曰下而管象示事也吹之于堂下
籥曰葦籥以葦為管竅其上三伊耆氏以葦始之後世昜
之以竹所以通中聲也羽舞執籥盖震音也古之人始作
樂噐葦籥居先籥躍也氣躍而出也又有六孔之籥尔雅
曰大籥謂之産中謂之仲小謂之葯
笙正月之音也笙師掌之十三簧象鳳之身其卦艮其方
東北其聲尚議其律太簇其風條其音啾立春之氣也三
十六簧曰竽十三簧曰笙笙長四尺竿踰二寸古者造笙
以曲沃之匏汶陽之條笙之大至十有九簧
塤坎音也其卦則坤其方則西南其風則凉其律林鐘夷
則其聲尚宫其音則濁立秋之氣也舊圖大塤謂之雅塤
小者謂之頌塤塤又作壎者從生土之義也其下為火
鼓用革去故以為噐羣音首此其卦則坎其方北其時冬
其風廣莫其律黃鐘其聲一其音讙冬至之氣也足鼓為
夏后之制商人貫之以楹謂之楹鼓周用縣鼓又有建鼓
大鼓也禮曰應鼓在東以應四時之氣也雷鼓雷鼗圜丘
奏之靈鼓靈鼗方丘奏之路鼓路鼗宗廟奏之鼓人救曰
月以雷鼓冥氏毆猛獸以靈鼓司馬振旋王執路皼以逹
窮民興邃令宫懸設于室之四隅而三鼓随之以節樂鼖
鼓者長八尺面四尺以和軍旅或謂足鼓楹鼓縣鼓搃属
鼖想或未是鼛鼓中高而两端下所以鼓役事圓長俱一
丈二尺晉鼓以節聲楽亦用之軍旅夹鐘鼓也面徑三尺
三寸長六尺有六寸亦以鼓金奏拊鼓革表糠裏設于堂
上衆楽之父也凡鼓設于堂下衆楽之君也拊在一鐘一
磬之東節鼓声三擊之節衆樂每二字畢二擊之凢楽二
字為一節故也鼗如鼓而小掌之于小師冬至之音堂下
之楽也爾雅謂之料雷鼗六柄靈鼗八柄路鼗四柄柄者
取其播而不擊鼗與鼓合而為德音也周官下管擊應鼓
鞞之尤小者也堂上擊拊堂下擊鼔&KR0615;以應之大射一建
鼓在其南東鼓朔鼓在其北東與朔皆小鼓也以其引鼓故
曰&KR0615;以其始鼓故曰朔鼙里者朔鼓也又謂之鼙儀外有
魯鼓薛鼓未詳
柷者木為之状如漆桶方二尺四寸深一尺八寸中有椎
連㡳挏之令左右擊以起楽有兄之道焉居宫縣之東象
春物之成始也敔類伏虎西方之隂物也背有二十七齟
齬刻以木長尺櫟之以止楽者也居宫縣之西象秋物之
成終也柷敔與椌楬一物而異名桉舊圖柷形其止上出
止籈者所以鼓柷謂之止所以鼓敔謂之籈唐宋以竹為
籈長二尺四寸破一端為十二莖楽將上先擊其首三次
而逆戞之祝應大吕之律北方之噐敔應無射之律西方
之噐也
鐲如小鐘軍行鳴之以為鼓節又丁寕與鐲皆鉦也近代
有大銅疊縣而擊之亦此類
金鐃鐃似鈴與鐲有大小之異工人所執以退武舞也有
柄無舌執而鳴之以止鼓大者象鐘形薄旁有二十四銑
宫縣用之餙以流蘇
金鐸鐸大鈴也以金為舌所以振武事也王與大將行夹
舞者振鐸以為節司馬法曰鐸聲不過琅木鐸金口木舌
所以振文事也武舞用金鐸文舞用木鐸木鐸形如金鐸
稍矮如甌有柄
相為鼓其状如鼙韋表糠裏以漆趺局承而擊之所以輔
楽者也楽記曰治亂以相諸楽圖乃以相為節
雅者法度之噐笙師掌教雅以教祴夏所以正楽者也雅
状如漆桶而弇口大二圍長五尺六寸以羊韋輓之傍有
两紐䟽畫武舞工人所執所以節舞也或曰雅即舂鼓也
大率與相互為用
錞高一尺三寸五分上徑長一尺一寸闊八寸五分下口徑長
八寸三分闊六寸六分鈕蜼高三寸一分闊一寸六分重
二十一斤所以和楽也其形象鐘頂大腹&KR4567;口弇以伏獸
為鼻内縣子鈴銅舌振而鳴之與鼓相和後世之制或為
兩馬之形或為蛟龍之象引舞用焉非古制也又名錞于
圓如碓上大下小灌水以取聲其名不一而虎錞嘗得見
之
洪武初楽噐止用編鐘編磬各十六琴十瑟搏拊塤箎
簫笛各四笙八應鼓一係社稷祀用後漸增之凡殿内
中和韶楽用麾一簘十二笙十二排簘四橫笛十二塤
四箎四琴十瑟四編鐘二編磬二應鼓二柷一敔一搏
拊二凡丹陛大雅後奏于奉天門者麾一戲竹二簫十
二笙十二笛十二頭𬋩十二&KR0793;八琵琶八二十絃八方
響二鼓二拍板八杖鼓十二凡朝賀女楽戲竹二䔥
十四笙十四笛十四頭𬋩十四&KR0793;十琵琶八二十絃
八方響六鼓五拍板八杖鼓十二凡東宫朝賀楽戲竹
二簘四笙四笛四頭管四&KR0793;二琵琶二二十絃二方響
一鼓一拍板二杖鼓六
舞制
洪武中所定武舞名曰平定天下之舞舞士三十二人左
執干(長一尺五寸上闊一尺下廣六寸)朱質上畫雉羽下畫升龍雲氣右秉
戚(長二尺五寸朱紅&KR0238;柄)作發揚蹈厲㘴作擊刺之状冠黃金束髮
冠紫紛纓衣青羅舞鶴花窄袖衫錦領紅羅銷金大䄂窄
袍紅羅銷金裙皂生色畫衣浴&KR1638;白羅銷金汗袴紅羅擁
項紅結子紅束腰塗金束帶青絲大縧錦臂鞲雲頭皂靴
舞師二人執旌以引之(旌長七尺五寸朱紅&KR0238;柄金龍呑口縣五采羽九層每層用塗金寶)
(盖紅絲縧穿末垂綵結子)冠裳束靴與舞士相似但大䄂衫用青羅
文舞名曰車書會同之舞舞士如前數左執籥(長一尺五寸朱紅漆)
(笙竹為之上門三竅)右秉翟(長三尺五寸如前旌制綴雉羽五層)作進退舒徐揖讓升
䧏之状冠墨光描金方山冠青紛纓衣紅羅大䄂衫結子
束如武舞(白絹大口袴白布襪茶褐鞋)舞師二人執翿以引之(翿如旌長但九)
(層縣白鷺尾用紅絲結子)冠服與舞士同
永楽中更定武舞名曰表正萬邦之舞引舞二人皆執紅
纓纛青羅包巾紅羅銷金項帕紅生絹錦領中单紅生絹
銷金通䄂襖子青絲縧銅帶織錦臂鞲皂雲頭靴銷金包
臋紅絹搭膞舞人楽工六十四人皆執干一小鉞斧一服
色與引班同
文舞名曰天命有德之舞引舞二人服青幪紗如意冠紅
生絹大䄂袍彩畫直纏黑角偏帶藍絹綵皂雲頭皮鞋六
十四人執紅&KR0238;羽籥雉雞尾諸與武舞同
國初麾楽和聲郎又名恊郎共四人幞頭紅羅袍荔枝帶
皂靴手執麾旛舞師即引舞文武各四人扵文武各六十
四人中取之樂生與舞生等各六十四
國初以樂生不娶顓㓗特設神楽觀居之非即黃冠也
贍給優異錢粮不刷卷給肉曰無使饑寒亂性干盾之
属後昜楮甲繪兵其上寓防微之意
天順四年庚辰上御南薰殿召王翺李賢等五人侍命
小内侍鼓琴曰昔在南宫自撫一二曲足以飬性情今
不暇及矣嘗學于太監李永昌
宗廟(附王國以下)
丙午冬建宗廟令冷謙典楽
洪武元年春二月立太廟於闕左廟南向德祖居中以下
三祖昭穆列考妣並以四孟及歲除凢五享孟春特祭其
餘祫于太祖廟
夏四月行祫祭禮重定時享清明端午中元冬至與歲除
而五定祭噐上曰勿泥古凢壺盂枕簟筐笥幃帳之属非
先王所習用不以祭
祝文曰惟我祖宗積德于世茂子孫扵天地之間今以
家為國建廟于京以序昭穆謹率諸執事以四時之祀
為大禮之常兹當孟夏敬奉明薦伏惟昭格鍳此永思
迎神樂奏太和奉册寳奏熙和進爼奏寕和初献奏夀
和舞武功亞献奏豫和舞文德終献奏熙和舞文德撤
豆奏熙和送神奏安和時配享同姓王一十五位王有
妃者六位唯南昌妃王氏不與(王妃附葬鳳陽皇陵)
三年廟祀仍用四孟月祔祀功臣之死者太廟祝文止稱
孝子皇帝不稱臣皇太子行禮止稱命長子不称皇太子
作太廟圭瓉
十二月帝及皇太子諸王日二朝皇后率嬪妃日進膳月
薦新命祭天下無祀鬼神以城隍神主祭
京都築壇扵玄武湖中天下府州縣則于城之北其各
里亦立祭壇歲以三月清明七月望十月朔長史率僚
佐晡時致祭牲用羊豕各三炊米三石正壇設城隍之
位羊一豕一壇下東西各席地焚香列燭各設羊一豕
一設飯羹立石登刻祭文京都謂之泰厲王國謂之國
厲府州郡厲縣邑厲民間鄕厲
四年夏四月定太廟合祭親王功臣配享
先是時享太廟于庭中設青幃分列功臣之位至是親
王與功臣分祔兩廡十五王東廡蔡國公張德勝越國
公胡大海泗國公耿再成梁國公趙德勝以下立西廡
罷幃設之制但用黃布為幄殿分兩廡上親行禮則大
臣分献兩廡
五年十月定陵寝朔望節序祭祀禮
每歲元旦清明七月望十月朔冬夏二至用太牢其伏
臘社每月朔望日則用特羊祠祭署官行礼
定皇后祔廟禮
凢皇后先崩既葬神主未入太廟藏于别廟及帝崩合
葬後然後神主得祔
七年御史荅禄與權請行大禘禮不果行
九年定王國宗庙立扵宫城外之左二昭二穆與始封之
祖為五
冬十月新太廟成為同堂異室之制德祖居中三祖帝后
東西向親王侑于東廡功臣侑于西廡罷特享四孟合享
定扵孟春擇上旬吉曰三時俱朔日官民不敢犯三朔日
上三日齋戒命韓國公李善長中山候湯和及省臺官
分祀在京諸神以遷廟告上親詣舊庙告遷主預設神
位于新庙帝座&KR0866;金雲龍文后&KR0866;金雲鳳文寝殿各設
床榻衾褥箧笥楎栘之類是日上及皇太子諸王俱冕
服詣舊廟恭奉神主置鸞輿中官奉册寳案前行出廟
門樂作百官祭服前導法仗奉引至新庙門上與皇太
子奉祖主置扵各座以皇伯考壽春王䓁并王妃二十
一位東侑功臣開平忠武王䓁一十二位西侑祭畢奉
神主寝殿各室
制廟陵皆祭官民祭主不祭墓嘗秋享太常以栗未熟請
桃代上曰祭寔不拘著為令
十三年春二月扵乹清宫别建奉先殿生忌致享用常饌
建文元年凢郊社大祀皆以太祖高皇帝配
定制品官祭四代庶人初許祭祖禰以行唐縣知縣吳秉
中議庶人祭三代
品官主祭齋戒陳設省牲參神降神灌茅三献讀祝侑
食闔門闢門奉茶辭神庶人沐浴出主跪上酒殽俯伏
粛拜納主撤具
永樂十八年定都北京廟祀禮一如洪武初制
洪熙元年凢郊社大祀皆以太祖太宗並配
正統八年編修董璘奏太常䙝用道流不敬忤旨下獄死
成化中特設奉慈殿以别扵奉先祀孝粛周太后
弘治中遵例以孝穆孝惠兩太后合祀奉慈
嘉靖三年春三月建観德殿扵奉先殿之西祀本生興献
帝
五年秋九月世廟成改觀德殿為崇先殿與奉先殿擬
九年定議二至以太祖配大祀殿祈榖以太祖太宗配
十年定廟祀正太祖位南向為始祖遷德祖扵祧廟為始
祖所自出之帝移親王功臣位扵兩廡孟春各庙特享季
冬大祫合祀諸祧庙之主
議禘禮從夏言設虚位為自出之帝以皇祖西向配定辛
丙之年一舉時四月上親撰祭文從事
十四年夏四月七庙既建盡改同堂異室之制
十五年秋九月尊夲生皇考興献王為興献帝祔享太廟
分昭穆列主武庙之上仍遥尊太宗為成祖若曰祖有功
宗有德云凢二祖七宗為九庙春特祭三時祫季大祫盖
預祖太宗以示不祧之意
二十四年庙享仍用同堂異室之制時仁庙帝后祧一堂
九室中太祖左成祖仁宗英宗孝宗武宗右宣宗惠宗睿宗孝
烈皇后用四時歲祫諸礼儀樂章器物一如舊制
罷大禘之礼
隆慶元年科臣陸樹德請祧&KR0790;宗献皇帝主下部不果行
崇禎十七年福王初立科臣李清請立專庙合祀献帝及
恭帝恭帝者以子福王貴而追尊者也因奏孝康帝亦宜
特土庙之中室詔從之
按憲宗陞祔議祧主侍郎楊守陳以為祖功而宗德凡
稱太祖即是始祖始祖必配天配天而不得正位南面
名與寔且乖德非始祖可祧也周有后稷乃行禘礼後
世無之何用遵行太祖太宗兩属開國例應百世不遷
適典周之兩建世室相近頋太祖為始祖成祖但一世室
合之昭穆統為八庙而砂以興王為世庙合九庙豈不舛
乎歲特享之後為時祫為大祫礼以簡為貴同堂異
室式而莫愆嘉靖中分建七庙以衮冕佩玉徧歴群庙𧺫㐲
劬勞匪獨筋力不逮而日亦不足久之&KR0786;勤所必然也
且昭穆之序必以世次則弟之承兄者或至左右偏勝
必以祚次則叔之承姪者反令尊卑互乖據次議祧勢
有難通昔人嘗言之矣余又以昭穆分列欲祔一昭必先祧
一昭自昭之苐一始昭之苐一祧而穆之第一未祧是分左
右而不分上下凌越益甚古昭穆不知何如相傳圖說未
足據也若夫崇先殿擬于奉先情可曲諒别為世庙巳非
而遽欲參太庙之享祫乎奉慈殿雖擬奉先寔止于義孝庙意
𧺫以祀生母孝穆于是憲庙生母孝肅世庙生祖母孝惠咸
祔久乃遷于陵寝誠為合宜但改稱皇后猶未免逼嫡之
嫌耳而失礼之大關乎國運者内臣在洪武時職厮役耳
嘉靖中宗廟大典在特享分遣大臣八人献諸帝又内臣
八人献諸后在時祫大臣十二人献諸帝内臣十二人献諸
后夫法司與武臣尚不能挕享而刑人乃与大臣分職
鉅典乎此時雖撤内遣而積重难返久之擅制撓法忠
潔氣奪百神唾之事關國運匪淺鮮也
歴代帝王賢聖祀典
洪武元年具太牢遣中書官祀三皇以勾芒祝融力牧風
后配遣官祭昭烮武成王儀同釋奠
三年遣使致祭歴代帝王陵寝令各行省具圖以聞
歴代帝王陵寝可考者七十有九功德昭著者三十有
八祭伏羲于陳州神農于酃縣黃帝于中部縣少昊於
曲阜縣顓頊高辛于滑縣唐堯于項城縣虞舜于寕遠
縣夏禹于會稽縣商易于荥河縣商中宗于内黃縣商
高宗于陳縣周文王武王成王康王宣王漢高帝文帝
景帝于咸陽縣漢武帝于興平縣漢宣帝于長安縣漢
光武于孟津縣漢明帝章帝于洛陽縣唐高祖于原縣
唐太宗于醴泉縣唐献宗于蒲城縣唐宣宗于涇陽縣周
世宗于鄭州宋太祖大宗真宗仁宗于鞏縣宋孝宗于
會稽縣盖内祧魏文帝隋高祖宋理宗三位各製衮冕
服凾香帛遣秘書監陶誼等往修祀事每陵給白金一
十五兩具祭物掩瘞葺修仍禁樵採歲為例
六月遣使往紹興葬宋理宗骨頂致祭
上與學士危素論宋元興替之故素言元世祖至元間
胡僧嗣古妙高欲毁宋會稽諸陵時夏人楊輦真伽為
江南搃挕奏請如二僧言遂彂諸陵取藏中金寶以諸
帝遺骨瘞杭之故宫築浮屠扵其上以厭之又截理宗
項骨為西僧飲噐上聞之歎南渡诸君無大失德与元
又非世仇既乘弱取之何至酷虐如此即命北平守將
吳勉訪索頂骨所在果淂之西僧廬中命有司厝扵京
城之南至是紹興府以永穆陵圖来献遂以前骨勑
葬故陵
四年祠故元御史大夫福夀歲春秋二仲遣官從事令天
天下立三皇廟祀春秋未幾止祀于陵寝
七年建歷代帝王廟于京師以文王守臣節唐高祖無創
業功不預為同堂異室之制
時歴代帝王止存創業十八主嗣復免周文王唐高祖
二主定三皇(伏羲神農皇帝)一室五帝(金天高陽高卒唐虞)一室夏商周
一室漢隨一室唐宋元一室每室共用牛羊豕各一每
位用籩豆各十簠簋登鉶各一爵各三帛各一白酒尊
五于西階三于東階御製楽章七奏舞八佾迎神奏雍
和奠帛初献奏保和舞武功亞献奏中和終献奏肅和
俱舞文德撤豆奏凝和送神奏夀和望瘞奏豫和
凢兩廡從祀名臣為風后力牧臯陶夔龍伯夷伯益伊
尹傅說周公旦召公奭太公望召穆公虎方叔張良蕭
何曺参陳平周勃鄧禹馮異諸葛亮房玄齡杜如晦李靖
郭子儀李晟曹彬潘美韓世忠岳飛張浚凡三十二人
壇二各少牢一其餘守成令主祀于陵寝從祀舊有趙
普及元阿木安童木華黎等俱罷祀
八年定祭前代先賢不具祭服便服行礼祠張廵許遠于
歸德州
十三年遣祭歴代忠臣漢將蔣子文晉卞壺南唐劉仁瞻
宋曺彬元福夀凡五廟于祭功臣之日並祭
十六年祠秦李冰漢文翁宋張詠皆蜀守又祠密令卓茂
河南黃覇吳陸遜及子抗從子凱四川土神垂庥矦李龍
遷唐狄仁傑謝夷甫元李黼與其侄秉昭李宗坷咸著祀
典嗣邠州請以姜嫄公劉二廟入祀典從之
十九年礼臣請建昭烈武成王廟不許仍從祠帝王廟免
王爵
二十年改建帝王廟于鷄鳴山之陽歲八月擇日致祭祔
功臣徐達等十二人仍令三年遣官祭于陵寝
前定五室内去隋文帝
二十一年修唐相張九齡宋名臣余靖祠祀以歴代名臣
從祀歴代帝王廟去舊額趙普安童二人增陳平鄧禹潘
美馮異木華黎五人
二十七年建漢夀亭侯關羽廟于鷄鳴山祠唐臣渾瑊
永楽元年脩&KR0907;太師比于墓及其祠祀
三年祠唐覌察使常衮于福建
宣德二年遣祭宋相文天祥歲為例
四年詔修嘉興陸贄祠蘇州范仲淹祠
五年修睢陽恊忠廟
張廵許遠南向雷萬春南霽雲賈賁姚誾東西配
七年祀宋臣耿遇德于高郵
八年祠祀歐陽脩文天祥周必大楊邦胡銓楊萬里稱六賢
正統元年復建武成王廟
成化元年脩比干墓祀元臣劉國于容城
四年祀宋丞相李綱于邵武禁侵古帝王忠烈名臣陵墓
五年復元臣賽曲赤廟祀于雲南
九年脩永平伯夷叔齊廟賜額清節命詞臣撰文致祭
十年脩宋儒程灝程頥博野縣祠堂春秋致祭
十一年祭唐臣禇遂良子杭州
十九年祠宋揚時于䔥山以魏驥配祠額德惠脩周公廟
于岐山春秋二祭脩其墓于咸陽歲一祀脩漢諸葛亮祠
于沔宋范仲淹祠于鳳翔及三吕(大中大臨大鈞)祠于藍田
二十二年封金王二闕真為上帝遣閣臣萬安挕
祭
弘治三年進元守臣韓建祔祭安慶豳國公余闕庙祠唐
昌黎韓愈于孟縣并脩其墓
五年祔宋合州守王堅張珏于鄉賢祠
六年祠宋范仲淹于河南墓所以子純仁配
十年祔季漢北地王諶于昭烈庙春秋致祭
十二年詔清還宋鄂王岳飛墓田于錢塘偹祭
十五年祠宋丞相江萬里于饒州以子鎬配
十六年飾祀宋陸九渊兄弟
正德三年祠宋殉國同知陳瓉于興化祔其姪同知樞密
院事文龍
八年賜唐顔真卿杲卿祠額二忠祀于真定
九年脩曾子庙于嘉定以門人子思子配陽膚子衰公明
儀沈猶行公明高楽正子春公明宣单居離從祀脩唐相
宋璟祠祀于南和
十年脩唐張九齡祠祀于韶州子伊闕令拯與唐刺史鄧
文進宋邕州推官談必明國朝永豊令鄧顒從祀
十六年祠宋陸秀夫于鎮江岳飛于武昌歲祀建太公庙
于青州
嘉靖二年建周公庙于雒陽仍遣官視登封縣公遺蹟觀
風測景二臺考正土圭表漏制度尺寸祠晉處士陶潜于
彭澤脩宋韓琦范仲淹祠于延州祠南陽諸葛亮額忠武
九年停南京歴代帝王廟祀以專祀春秋故
十年改立帝王庙于阜城門内
十一年詔祠唐狄仁傑宋寇凖及鄕㑺劉安世于大名府
二十四年以科臣陳棐議撤元世祖神主并革華黎五臣
祀
按帝皇庙姬昌臣節不預是也唐高祖寔以子功居
南面奈何撤之至以伏羲神農未有衣冠之制勿加
冕眼則未經的考當用何制且歷代冕服亦未畫一
或多虛揣不如竟用木主為當也若元世祖雖係勝
國而亦為天所子陳棐以私意落其君臣殊非太祖放
歸元遺孫至意
孔廟祀典
洪武元年二月丁未用太牢祀孔子扵太廟仍遣祭曲阜
刑部主事錢唐倡言孔子為百王宗師宜通祀天下詔可
之秋八月躬太學釋奠禮詔仲春秋以太牢祀孔子衍聖
公主祀曲阜著為令太學二上丁降香丞相献學士祭酒
亞終献
二年詔衍聖公孔希學父故元祭酒克堅歸祀孔子扵闕
里行釋奠禮胡惟庸劉基馮冕不陪祭受胙㘴罰俸定陪
祭受胙
四年司業宋濓議子先父食非以明德肖像非棲神之舊
仍元大成登歌楽非制又言遷神南向非神道尚右之本
義以薰薌代炳䔥以秉燭代庭燎殊不合古且不宜但祀
春秋并及從祀諸黜陟忤旨外調
六年八月學士詹同等上孔廟更定楽章及釋奠禮儀
七年脩先師庙及祭噐
十五年四月詔天下通祀孔子時釋奠儀終未定上曰昔
周太祖不惑羣議曰孔子百世帝王之師敢不拜遂入廟
再拜献爵又再拜賜群臣宴翌日國子官表謝賞賚仍頒
儀注扵天下
十七年禮部製大成樂噐頒天下儒學
建文元年祀先師禮凢盥献拜跪如庙社
永樂十五年九月脩孔子廟功成御製碑文勒庙前
洪熙元年宣宗初立德平縣訓導年冨言天下儒學毁廢
十哲列兩廡從祀木主與塑像不一封爵差訛位次失序
詔飾脩天下孔子廟如洪武中定例
正統三年三氏學教授裴侃奏太學子断不可先父食請
另祠啓聖王扵大成之西以諸賢之父配享報聞
天順四年祭酒劉崇益欲起前元孔庙仆碑右僉都御史
葉盛謂國監初興仍勝國之制不便不以聞時太廟已易
木主外學或不忍即毁蘇州知府林鶚稱孔子生佛教未
入中國之前烏暏所為塑像哉奪羣議立主
成化十二年祭酒周洪謨請加孔子封號為神聖廣運宜
服衮冕十二旒衣十二章併加籩豆佾舞如天子又以干
羽居上樂噐居下宜改正禮部尚書鄒幹言洪武時祭酒
宋訥碑文有像不土繪彛習乃革䓁語今塑像尚欲盡毁
安淂𣸪尊衮冕其原號大成至聖本扵中庸孟子二書無
可更議且止統中御史李奎有加封之請已經免議宜如
故詔加籩豆舞佾封號不行尋令所在馬先師庙門
十七年國子監丞祝淵請文庙概從木主謫外經歴
孝宗初立揚守陳請加孔子帝號吴沉作孔子刲王辨
以譏之謂称先師為正師者君所不得而臣之者也
弘治十貳年曲阜孔庙灾命學士李傑祭告
十七年重建孔庙落成遣大學士李東陽致祭
正德三年以脩孔庙不如旨山東廵撫以下咸罰米有差
六年流賊犯闕里入孔廟礼拜而去
嘉靖元年以學士張璁議大成殿後另祠啓聖公叔梁紇
聖號称至聖先師不称王称庙不称殿用木主廢塑像京
師籩豆十楽六佾外學籩豆八時編脩徐階争留孔子王
號忤旨外調十三道御史黎貫等復争之禠為民上方追
考献王疑以為諷已怒貫倡議餘贖杖復職孔庙祀典始
定設曲阜縣社塾教三氏子弟
二十七年升安陸為承天府加儒學以籩豆如京師
二十八年司業傅新德請昜孔庙琉璃瓦下部議不果酌
定釋菜礼儀前一日設御幄大成門外旦上臨御幄皮弁
服導引入就位百官各就位導詣盥洗搢圭盥帨出圭詣
酒尊所酌酒詣先師前再拜百官皆再拜搢圭執官跪進
爵上献爵出圭再拜百官皆再拜四配十哲兩廡如常代
獻
按孔子廟祀漢晉及隋或號先師或稱先聖宣尼宣父
至唐玄宗始謚為文宣王其至聖之號加扵宋真宗大
成之稱增扵元成宗國初議裁舊謚而孔號不改及至
弘治中欲尊帝號在宋真宗時已曾議及之太常李清
臣以為周室称王陪臣不當為帝乃止夫後世之有天
下者擅称皇帝踵秦而僣擬得罪三代况為人臣者哉
知礼如孔子拜上不可廼更甚之
孔廟從祀
洪武四年夏五月司業宋濓議孔庙禮併及從祀謂大成
至聖通祀内外固宜但七十子宜止設于國學其外諸學
配以顔子一人若荀况之言性悪楊雄之事王莾王弼之
宗莊老賈逵之忽細行杜預之建短喪馬融之黨勢家宜
草引建安熊氏之言謂伏羲為道統之宗自神農下迄孔
子請臣臯陶下迄箕子咸宜秩祀天子之學不果行
五年罷孟軻配享踰年上曰孟氏辨異端闢邪說彂明孔
子之道其復故
二十九年行人司副楊砥𣸪以楊雄失身竊經必黜從祀
而陞漢儒董仲舒詔從之其左丘明以下諸從祀如故
正統元年以忠州訓導宋廣議刊定孔廟從祀名爵位次
為圖頒天下隨以宋儒胡安國蔡沉真德秀預從祀
八年追封元臣吳澄為&KR0916;川郡公預從祀
成化元年助教李伸上言五事其一以顔回曾参孔伋舊
制配享堂上而三賢之父列廡下先儒熊禾學士宋濓常
言之不果行今請以三賢配享啓聖公其從祀如公伯寮
荀况馬融杜預王弼宜黜元劉因許衡宜𥙷入報聞又有
何基王柏金履祥許謙並從祀之議上以元臣不許用尚
書陳文議祀扵其鄕
三年追封董仲舒為廣昌伯胡安國建寕伯蔡沉崇安伯
真德秀浦城伯並從祀
弘治元年禮科給事中張九功𣸪議孔廟從祀宜黜荀况
馬融王弼三人入禮部侍郎薛瑄下部議少詹程敏政復
議左丘明以下二十二人之中馬融阿梁冀殺忠臣李固
劉向所著洪範五行傳最為舛駁兼涉神仙方術賈逵附
會圖䜟王弼何晏倡清談拾老莊餘唾何休春秋訓詁一
書黜周王魯註風角等書班扵孝經論語戴聖治行多不
法毁何武扵朝王粛以女適司馬昭復為司馬師畫策杜
預為吏則不廉為將則不義以上八人請裭爵罷祀而鄭
衆說禮號后氏曲臺記乞加封爵從祀孔氏及門見扵家
語七十六人而司馬遷史記多公伯寮秦冉顔何文翁扵
成都庙壁所畫又多籧瑗林放申棖按棖家語作申續史
記作申黨其實一人今棖封文登侯黨封淄川侯重複無
稽孔子贊使尊称蘧瑗公伯寮明訴季路與問禮林放家
語史記並非及門秦冉顔何疑亦為字畫之誤如申棖申
黨者俱不可問耳今請二申但存其一公伯寮秦冉顔何
罷祀瑗祀於衞放祀扵魯至扵荀况自宜與楊雄並黜若
文中子王通安定胡瑗二人宜進從祀更宜别立一祠特
祀啓聖公而配享如前李仲議并請以二程殳珦朱熹艾
崧並列顔無繇之下詔下廷臣議時學士吴寬侍郎倪岳
議不合諸從祀如故薛瑄以楊士竒少其無著𫐠功與鄭
衆王通胡瑗俱不獲從祀
四年祭酒謝鐸議吴澄受宋恩而仕元出處不正宋儒楊
時息邪放滛有功孟氏乞升時而黜澄不報
九年大學士徐溥復稱時力罷王安石從祀廢其新語寔
有衞道之功扵是封時將楽伯預從祀
十四年侍郎謝鐸請立啟聖祠配以顔曾思之父黜元吳澄
嘉靖元年學士張璁既淂請改正孔子庙號詔侑享復聖
顔子宗聖曾子𫐠聖子思亜聖孟子其兩廡及門諸弟子
公侯伯之號俱撤稱先賢其餘從祀后蒼王通胡瑗歐陽
脩陸九淵蔡元定程珦賈誼馬融何休王粛杜預吳澄十
三人罷祀林放&KR1355;瑗盧植鄭玄鄭衆服虔范密七人祀於
其鄕后蒼王通歐陽修胡瑗陸九渊蔡元定六人增入𣸪
請别立祠祀齊國公叔梁紇稱啓聖公孔氏以顔無繇曾
點孔鯉孟孫氏配享詔皆從之
隆慶元年言官趙輄周弘祖等請陞薛瑄王守仁預從祀
下部議後黃南山私擬進刑部錢唐于從祀何孟春私擬
進公孫尼子謂尼子為七十子之門人楽記緇衣其所手
著䰟不果
五年以薛瑄從祀
萬曆十二年以王守仁陳獻章胡居仁從祀
論曰從祀孔廟起於唐是時左丘明卜子夏公羊高
糓梁赤高堂生外及戴聖劉向等共二十二人而董
仲舒獨不與盖其時之論道者為未詳矣至明始為
合義按侑享啓聖四父獨所云孟孫氏懸擬之詞也
孟子父諱激字公宜古来無議其非者豈先軰猶未
之考歟但又名彦樸或似後代坐疑因缺之欤徒冠以
孟孫則孔子為殷人孟子為周人分一堂為兩代矣
諸臣祀典(附追崇禮)
庚子祠祀死事花雲許瑗扵太平
辛丑配享死事張德勝扵祖廟
甲辰祠祀死事韓成等三十六人於鄱陽之康郎山復祠
祀死事趙德勝葉琛張子明等十四人扵南昌祀劉成扵
長興州
洪武元年庙祀滁陽王郭子興扵滁州庙祀徐王馬公揚
王陳公扵太廟之西後改祀徐王扵宿州故居改祀揚王
扵旴𣅿墓處
二年以死事胡大海等七人(胡大海耿再成趙德勝廖永安俞通海張德勝桑世傑)
配享大廟
三年合祀功臣二十一人扵鷄鳴山肖像八人(六王外胡大海馬國)
(用趙德勝耿再成丁德興俞通海張德勝茅成華高吴良吴禎曺良臣康茂才吴𣸪孫興祖)虛其位者
十三人立厲壇于京省祭無祀鬼神歲例三舉(清明中元十月朔)
按廖永安初列從祀尋罷又按馮國用丁德興茅成華
高吴良吴禎曺良臣康茂才吴復孫興祖十人既祀功
臣廟不𣸪侑享太廟兩祀俱論封爵與親王分兩廡上
親行廟祀則大臣分獻兩廡
六年定功臣已故者謚號
輯公侯以下家庙禮儀
别為祠屋三楹於所居之左以祀高曾祖考并祔位二
品以上羊一豖一五品以上羊一以下豕一皆分四體
熟而薦之不能具牲者聽設饌所用噐皿随官品第稱
家有無先二日聞于上免朝參凢祀于四仲之月或擇
吉或二分至或臘忌
八年功臣廟增祀花雲李思齊二人(花雲或曰華雲龍二人或曰八人)
九年祭功臣廟祔入余隆䓁(百三十一人)及何文輝䓁(百八人)
十二年祭功庙袝入吳禎䓁(百九十三人)
二十年定侑享歴代帝王廟功臣中山王徐逹等十二人
馬燁鎮貴州有功彛婦靄劉不便請殺燁願世内效上
不得已從靄劉未及議䘏
洪熙元年祔入帝王廟侑享功臣河間東平定興王等四人
𨳩國與靖難各自為序
成化元年祠死事汀州推官王得仁
十一年祠故御史伍驥及都指揮死事丁泉于上杭祠額
褒忠
十八年祠故學士王禕于雲南
二十年祠故廵撫都御史楊信民于廣東
弘治九年祠故罪臣宋濓于四川葬所復其原官春秋二
祭祠故禮部侍郎薛瑄於平陽賜額正學
十五年祔故趙時賞等四十人于廬陵歐陽修廟廟額忠
義明年又祔故御史鍾同於忠烈祠(即歐祠)
正德十六年祠故都督僉書馬雲葉旺扵遼東祠太保黃
福扵昌邑
嘉靖元年陞開國功臣誠意伯劉基侑享太廟位六王之
下祠故吏部尚書王恕扵三原祠大學士劉珝扵其鄕旌
其里為仁孝祠故主事費瑄扵吕梁洪
四年祠處士吴與弼扵崇仁
十六年祠故知州夏鼎扵&KR0916;清鼎大學士言之父也
十七年徇搃兵郭勛之請陞其祖营國公英侑享太庙位
永義矦之上䧏劉基寕國公之下
隆慶二年祠故禮部郎中歐陽德於江西
六年神宗初立奉登極詔建祠于南京祀建文中諸賢二
百餘人額曰表忠弘光初追贈加謚益建旌忠祠
表忠祠
中祀方孝孺等(方孝孺鉄鉉周是備練子寕黃觀陳迪暴昭卓敬景清茅大芳胡閏王叔英王)
(艮鄒瑾曾鳳韶魏冕高翔王良姚善顔環鄭華王省劉璟高巍龔翊林右連楹陳忠齊泰侯泰張昺郭任盧迥)
(邊昇胡子昭金有声陳性善司忠周璿盧原貭廖昇龔泰陳継之韓永葉福黃鉞戴德彛甘霖王彬王度謝昇)
(丁志方林英巨敬譚翼莊士信徐子權宋徵程本立林嘉猷陳彦回周継瑜鄭恕張彦方向朴唐子清黃謙陳)
(思賢葛誠石撰程通俞逢辰杜竒黃子澄)係文臣共七十四人
左正祀徐輝祖等(徐輝祖俞通渊瞿能朱鑑馬宣張皂旗宋瑄儲福楊嵩謝貴彭貳宋忠孫)
(泰莊得俞瑱張倫崇剛)係武臣共一十七人
右正祀(孝孺妻鄭夫人及二女黃觀妻翁夫人及二女曾鳳韶妻李淑人王良妻淑人儲福妻范淑)
(人胡閠女郡奴)係諸忠妻女贈謚詳本傳
東祔祀文臣無謚者(顔有為黃魁方孝友俞貞木黃彦清楊任葉惠仲錢芹)有贈
(張紞毛泰陳植楼璉黃清劉端葉希賢王玭鄭智董鏞劉原弼王高張安國李文敏鄭居貞蔡運鄒標方法周)
(縉劉政高賢寕伍性原陳應宗林珏鄒君默吕賢曾廷瑞馬坤朱進楽清槱東湖樵)無贈共三
十九人
西祔祀武臣無謚者(廖鏞彭聚卜萬椘智滕聚盧振小馬王楊本周拱元曾濬瞿通倪諒)
(廖銘)有贈(盛庸梅殷孫岳王資牛景先耿瓛)無贈共一十九人
又東祔内臣(胡伯顔叚實)二人
又西祔諸忠妻女(王叔英妻金氏及二女譚翼妻鄒氏張安國妻賈氏鄭恕妻彭氏妾夏蓮)
(及二女)及諸黨戚友
旌忠祠
中正祀文臣范景文等(范景文倪元璐李邦華王家彦孟兆祥施邦耀凌義渠吳麟徵)
(周鳳翔馬世竒劉理順汪偉申佳㣧吴甘来陳良謨陳純德許直成德金鉉衞景瑗朱之馮)
有贈謚(許琰湯文瓊)無贈謚共二十四人
左正祀武臣劉文炳等(劉文炳張慶臻李國楨鞏永固劉文燿周遇吉)及内臣
(王承恩)共七人又諸忠婦女(成德母張氏金鉉母章氏妾王氏汪偉妻耿氏馬世竒妾)
(朱氏李氏劉理順妻萬氏妾李氏陳良謨妾時氏周遇吉妻劉氏)共十人
右正祀文臣孟章明等(孟章明金錝徐有声徐標頋鉉彭綰俞志虞朱庭煥)共八
人
左祔祀武臣朱純臣等(朱純臣鄧文明郭培民薛濓徐錫登頋肇迹宋𥙿德孫維藩楊)
(崇崇猷衛時春吴遵周王見先通張光燦方履泰李國禄)共一十五人
右祔内臣(李鳳翔王之心高時明禇憲章方正化張國元)共六人
封贈廕襲詔敕恩例
洪武中登極立中宫東宫諸詔無文武臣僚封贈廕千試
署寔授之例英廟以後遂為例
洪武初濟南衞指揮使何誠奏所生已受封乞推封恩飬
伯父許之
七年特恩棺宋城侯薛顯母不為例
二十四年定文武一品封贈二代三品上二代七品工一代女銜
六䓁三品上總稱夫人以下淑人恭人宜人安人孺人至七品止
二十六年定文武封贈各例
例凢十一其一文官一品至七品止封贈散官執事其
應封一代者父與子同妻從夫貴應封二代者祖降父
一級應封三代者曾祖又䧏祖一級父現任不封封致
仕及已故者其在任棄職就封者聽其二嫡母在生母
不得封生毋未封不得封其妻其三父母有兩子應受
封婦人夫與子兩有官應受封從其上品父母原有官
既没而以子孫貴者進一級其四繼妻當封已故正妻
亦當追封在繼妻止封一人其五命婦因子孫品級封
者並加太字若已殁及曾祖祖父母者不加其六凢正
從陞一級封贈一次其七應封贈者男曾犯十惡奸盗
除名等罪女或再醮或娼優婢妾並不許曲請其八封
贈之後犯賍私者追奪其九婦人受封後不得再醮違
者治之如律其十四品以上誥命耴自上裁及五品以
下試職經攷覈稱職頒詔敕其已受誥命誥敕者並湏
一考方許受贈其十一有才能卓異出自時恩者不在
此例其武官封贈之例凡義男承襲義父官職又随義
父姓者當封贈義父毋若出姓者不許亦不許封贈親
父毋出姓自立功勲淂及親父母曾經代其父搃旗先
鋒過雖自主功勲尚随義父姓者但封贈義父母出姓
者及其親父毋女婿承襲妻父職事者封贈妻父母若
代妻父搃旗搃小旗役後自得官者封贈其父母若親
生封贈與文官同
建文以後皇帝生母皆並尊為皇太后
宜尊皇太妃俟正后崩稱太后為當
歴朝下諸臣恩例大率各從其類上慈后徽號則詔封贈
立東宫則詔廕䘏安異修省則詔捐逋减刑登極則大赦
至於建大工平大賊誅大奸亦相因有恩例
永楽元年定軍功襲替例軍職從兄弟姪並淂襲
洪熙元年詔方面官一考稱職給與本身誥命九年考滿
方與封贈特恩贈謚故東宫官祭四時旋以例同宗廟改
春秋二祭
給舟歸礼部侍郎鄒師顔丧官貪倣此例行
宣德元年優給故武臣妻子寡弱及獨無子者
二年吏部徇例放遣患病官還鄕皆革去冠帶為民内有
曾受誥敕封贈父母者上原之曰既非淂罪以礼去官與
現任同後以老疾請者許冠帶還鄕
五年詔追奪賍官詔敕
楊文貞士竒夫人嚴氏早逝以婢郭氏侍巾&KR0808;偶中宫
有喜慶命婦咸往太后必召郭入則儉嗇特甚太后重
餙遣之曰此還楊先生不復識矣翌日命有司如其妻
嚴封
八年翰林院邹循未應得封贈上異等特與之不爲例
正統七年特恩許大學士楊士竒本身及妻所得誥命移
贈其本生無後伯祖父母曺文襄乞封其前母例無封
三母者誥特與之不爲例
十一年贈故礼部右侍郎馬愉夲部尚書兼翰林院學士
舊制無贈兩官者自愉始
景泰三年陞致仕礼部左侍郎楊翥爲本部尚書賜二代
封贈仍舊致仕
七年以特恩許文莊葉盛得封其前母
天順二年序班袁應騏以故父尚寳卿忠徹卒進所纂相
書乞贈官祭葬不許恩例父犯罪為民淂以子推封
八年俞廷獻以子貴淂封主事𣸪以子加封礼部郎中請
移封其九十老父上不許給與冠帶
成化四年倪謙子岳以編脩考滿應淂推恩吏部以謙曾
追奪雖遇赦致仕無例上特与之不為例
六年詔軍職非立功人子孫不淂襲
七年大理寺卿王概破例兩給三品誥命
摡按察使時以旌異淂賜誥命後歴副都御史大理卿
復賜例大臣無兩給三品诰命者有之自概始
八年吏部尚書魏驥卆遺語家人辭葬子序班完以聞上
嘉歎重違其意特從之舊制四品官父母丧有祭無葬破
例給少詹柯潜父葬
二十一年副都御史屠滽歴三品俸未滿陞右都御史亦
未滿合計三年請封其父母詔特與之不為例
二十三年上皇太后尊號詔西京文武官先封其父母三
品以上與誥命凢武職子任在京依文職例父職高于子
者進一階
弘治元年主事唐錦舟前繼母其父所封兹第二繼母願
推其継妻封封之吏部王恕謂不違継母一人之例上許
之給事中張維新伊父受封同入朝謝恩父未㛠朝儀
行錯被紏挐縶午門久淂釋
時恩賜兵部侍郎李介妻大理寺卿王霽妻祭例三四品
官妻無祭軍職絶許立功人親姪姪孫已襲者淂沿襲
正德四年逆監劉瑾數人擅權其父祖皆淂贈都督都指
揮官母為夫人軍職絶許從兄弟姪並淂襲
九年礼部請欽定祭葬恩例
時勢要故舊以厚賄力請不淂已更申飾祖制有文臣
三品以上乞祭葬者以為犯例下獄問遣
十一年清寕宫災詔兩京文官歴任未及一考者与誥敕
其誥敕准給未領因事降調非貪酷者仍給與
世宗初立時恩贈興府故長史張景明太子少保礼部尚
書兼文淵阁大學士廕子恕光禄寺丞凡正德中以忠諫
淂罪死者一体追贈與祭及廕其父母与妻亦給封贈
嘉靖元年御史劉寓生行人司正趙淵已陞僉事以恩例
請封其父母詔特许之
九年大報礼成詔兩京文官未及一考無過者給與誥敕
十年立功人絶同時親弟侄淂襲其姪孫以下及從兄弟
姪除親祖例前相沿人自立有軍功者扣襲其無功侄孫
以下至從兄弟侄等及沿襲後别無立功者不许襲傍子
孫草職者俱收搃旗
十三年吏部以舊例父子品同不淂推封時都御史張衍
度請封其父參政繼部議不宜以父祖自致之階限子孫推
錫之典終不許恩例得移封本生父祖并𣸪其所奪原職
十六年六品以下官乞破例移封荣其親不許按移封有
二例一京官考滿奏奪一京官封贈或其父問革為民者
凢追奪封贈非犯賍罪免其父祖誥勅由别子孫者免
二十三年裁定祭葬恩例五其一二品官妻曾受封者與
祭一壇不淂與夫之父母比其二三品四品父母止受五品
以下封者不賜祭其稱持恩心曾侍講讀親履行陳及春
宫官親奉出閣有劳者其三尚書都御史已加三少而革
去者但與本等祭二壇加陞日淺政績未著者奏奪被劾
閒住者不許其四四品以上父母曾受本等封者各許祭
並無封贈者不許其五三品文官妻未封夫人者不賜祭
至被劾致仕者聽本部奏裁未滿考者不分在任致仕俱
祭一壇半葬聽調别用及間住詔復者俱不許淂旨被劾
致仕者仍如弘治中例官給祭葬
二十五年特恩賜大學士嚴嵩祖驥祭葬不為例
二十九年詔大臣卹典次降諸親王不預
三十六年應天府丞朱隆禧以方術倖加禮部侍郎致仕
䘚請卹特恩與之准皇親伯爵可追封二代尋封三代
四十年禮部尚書歐陽必進為故南京兵部尚書湛若水
乞贈䘏上以若水偽學忤旨奪必進少保仍供職右侍郎
張永明以下停俸有差
穆宗初立思詔文職五品以上致仕官進階一級至扵内
兵部主事外知州察去者皆得稱朝列大夫
隆慶元年詔追恤先朝言事諸臣獨光禄少卿馬從謙不
預從謙坐效中官罪死中官猶啣之比子罵父律不赦
給還故總督御史曾銑所沒田地十頃
追奪倖進諸臣贈卹詔命仍仆諭祭墓碑現任者間侄
尚書頋可成以黃冠方術尚書徐可成以匠作侍郎朱
隆禧郭文英都御史鄭端明咸以方薬吏部主事史際
以建醮並蒙殊寵侍郎張電亦以習書濫膺至是一清
冐倖
詔副使汪一中察初死事以失機與仗節死義者不侔㘴
奪䘏贈
萬曆三年更定文武官䘏典遵依會典及嘉靖中題乞外
每加一等
四年盡𣸪故大學士夏言等原官賜祭葬及謚
酌定蔭叙國初一品至七品皆得廕子後定三品以上有
劳及死事者淂廕官生出自特恩稱恩生凢廕差四級叙
弘治中准三品以上京官非襍流出身經一考者許一子
送監讀書凢東宫侍從年劳恩例或中書舍人習字及文
武官死扵忠諫凢公主子孫有志向學皆淂送監歴官可
至知府運司同知及行太僕苑馬少卿凢未仕而故可以
𥙷廕而身自能文武出身者可移另𥙷凢大臣之廕孫可
代子
弘光初立禮部尚書顧錫疇請𥙷惠宗代宗廟號科臣李
清并請惠宗馬皇后𣸪如例文奎仍爲皇太子代宗吳賢
妃仍爲皇太后汪皇后亦並如例惠宗諸弟降郡王或夷
庶人者并𣸪原封品准行因追𥙷開國諸文武臣贈謚陶
安等一十三人但𥙷謚馮國用等一十三人特贈馮勝寕
陵王傅友德麗江王祔六王原長興侯耿炳文亦贈興國
公升祀隨贈謚靖難文臣七十四人武臣一十七人婦女
六人
罪惟錄列傳卷之八上
啓運諸臣列傳總論
余嘗論漢以後功臣百難往昔有商湮遐不可稽周之黃
鉞夲穆考舊德順風而呼况專征弓矢畢事後㦯未辭還
商廷觀兵之日不期而集勢有然也公望雖兵法之祖會當
便利不必盡見其能漢以匹夫上馬三傑而外咸﨣桓莫
倫七十餘敗之後終賀得鹿智力寕淺鮮哉而明之受命
似漢又百難于漢夫秦方西帝六國心恨歷世未久内變
寔作是故漢之戰秦易而戰椘難明之初造一友諒足以
當椘勢處夹擊与背關借一者異而元之一統且將百年
上下骵分順&KR0647;大判兼以邊馬内逐是有两中國之長忠
志捐軀更有百維城之助勢詘扵仰攻材非由厮飬說士
之舌不工列國之遺無藉而八王以往鼓其策力寸土尺
地皆由手辦雖將將者不止扵十萬然而持戟而睨于原
者人負鷹揚之略矣此之謂征誅
啓運諸臣列傳上
徐逹(子輝祖孫欽)
徐逹字天德定遠人生農家長身高顴赤色倜儻負大志
元至正癸巳太祖從郭子興濠梁籍其鄕壮士七百餘人
太祖苐一見逹與語竒之曰此國噐也已盡上所籍而獨
留逹䓁二十四人俱南略定遠逹二十有二少太祖一歲
頋志略能微合太祖居數日功未及諸將而位鎮撫諸將
上衆亦不疑則嘗密以天命說太祖太祖心動從破元滁
州取和陽故濠孫德崖強来就食子興以前郄縶德崖而
太祖亦拘留德崖軍甚廹逹請身代脱太祖會子興䘚太
祖為大帥逹益重出邀俞通海䓁水寨走元蛮子海牙渡
江拔采石與常遇春皆冠軍而逹獨參預進止既渡江請
断舟䌫縦下流促會食搗太平太平下逆擊元元帥陳埜
先走之取溧陽溧水断海牙扼江之援還擊破海牙乘勝
下集慶路先是命將不一軍或事焚掠太祖欲重逹权佯
坐逹縦無法且伏誅而故令李善長䓁請力乃免于是一
軍驚氣粛總師鎮江克之走苗帥楊完者戮平章定定城
中晏然置淮興翼元帥府以逹領之轉江南行樞密同僉
時周師㩀常州誘我叛將陳保二且窺金陵逹敗之于龍
潭保二初號黃包頭軍耒歸鎮江諸將索貨急乃叛太祖
以書諭逹士誠起負敗徂詐宜先發制毘陵以短其諆逹
乃進設三覆逼常州周平章士德以萬人來援兵既交逹
别選鐡騎貫中堅陳乱士德走遇覆生致建康太祖喜曰
得是可以無周百士誠不以易也士德卒死建康逹圍常
州不克太祖奪逹下一官而賜書逹曰虐降陳保二老師
孤城吾所以重不譽將軍𣸪益精兵三萬而新附長㒷卒
七千叛降周逹被圍牛塘急常將軍援至脱逹夾擊大破
之攻圍五月周守將吕珍以飢遁去常州下取馬䭾沙轉
攻寕國下之淂䘚十餘萬人馬二千匹復徇宜㒷塞太湖
援道宜㒷下當是時太祖以重兵定婺處併力浙東諸郡
命逹留守建康會天完趙普勝䧟我池州復進㩀樅陽水
寨逹選銳鼓之普勝棄舟去太祖乃淂耑意西向不反頋
超拜奉國大將軍同知樞密院事從取無為州夜掩浮山
寨乘勝追下潜山還鎮池州既天完陳支諒陽援安慶意
犯池州太祖使使語逹必重覆九華山掩其後友諒果悉
銳來攻城中伐鼓應之常遇春伏發九華山下斬首萬餘
級降三千人遇春夜坑其十之九逹不可以聞太祖怒縦
三百人歸曰此吾所不一將之過也自是始命逹盡護諸
將漢陳友諒既䧟太平盛兵壓建康太祖設伏潰友諒逹
時軍南門功最多尋與馮國勝䓁進躡之數捷復太平并
取安慶走友諒江州進营漢江之沌口以禦漢拜行中書
省右丞時漢&KR0685;章胡廷瑞以龍㒷降禆將祝宗康泰復叛
逹方西征武昌還定之復擊却漢之䧟我江州者從援安
豊癸夘友諒悉衆圍洪都召逹自廬州來會遇漢兵鄱陽
湖逹先諸將蕩其前鋒斬首千五百級獲其巨艦一時相
持未决太祖夜出兵符促逹還守建康太祖既破誅友諒
歸丁未即吳王位置中書左右相國正一品時猶仍元故
尚右而逹為左相國復從平漢陳理于武昌還奉命與右
相國李善長推明律度称畫一取廬州走左君弼下安豊
乃徇漢地湖湘南北之未下者召還率諸將討周士誠取
泰州鎮之分兵徇㒷化會周師犯宜㒷急以都督馮國勝
代圍高郵常遇春軍海安而逹旋師勤宜㒷圍觧則國勝
亦下高郵逹進攻淮安降其守將梅思祖并下徐宿乘勢
克元安豊獲右丞忻都復破擴廓帖木兒子徐州俘斬萬
計淮南北悉平丙午議平吳逹曰張氏慮短而汰深君其
丞相驕李伯昇䓁酣子女吳中語曰黃蔡葉西風起乾
以言迂闊書生三工迷㒺以寵旦夕即何能久臣行馬箠
下之太祖壮其計以逹為大將軍遇春副之率師二十萬
禡于龍江自太湖薄吳㒷鏖戰皂林舊舘語在張士誠傳
自八月迄十一月大小數十戰吳兵力屈援絶吕珍以舊
舘六萬人降吳興下進攻平江時杭州嘉㒷已盡來附士
誠益寡援逹築長圍十困之吳兵數挑戰皆敗去逹使使
之建康請事太祖壐書劳之示以便宜逹定松江諸屬邑
皆聞風下元樞密院莫天祐獨為士誠守無錫相應援其
部將楊茂善泅數從水中消息逹邀得厚賞之以為間因
盡識城中虛寔攻益急凡十閱月逹乃破葑門入檻士誠
送建康城中食寝互市如故班師封信國公遂議北伐改
官尚左相國為左丞相逹為右丞相拜征鹵大將軍以鄂
國公副之諭曰征伐所以奉天命平祸乱安生民今諸將
非不武闘然能持重師有紀律戰勝攻取莫如大將軍逹
大將軍至淮下沂州戮其帥王宣太祖復馳諭大將軍即
何向向益都則必率兵扼黃河断其援即不向益都西取
濟南濟寕便吾覌金火二星會于丑分湏之火逐金踰齊
魯以時進取母失逹乃圍益都降其平章老保徇濰膠夀
光臨淄䓁諸州邑因兵威諭降樂安淄川守將移兵下東
平進次安山獲元右丞壮天祐䓁元山東宣慰使普顔不
花捍城力城破逹賢而召之不屈死逼濟南走其大帥陳
平章明年戊申與副將軍合取東昌元守臣申榮甫死之
敗元少保也速兵追奔八十餘里籍山東城邑俘獲軍寔
之數以聞時太祖已即大位逹兼領太子少傅授銀青荣
禄大夫上柱國錄軍國重事丞相公少傅如故予誥所以
推揭勲略甚至比之太公鄧禹云兵至陳橋汴梁守將李
克彛語左君弼公昔與南師角勝今悉麾下授公能一决
乎君弼咜舌曰有相國者善用兵吾反走矣克彛遂開門
北去而君弼竹昌以汴梁降進略洛陽元將詹同脱因木
兒以兵五萬逆拒洛水之北副將軍突斬其前鋒逹麾兵
乘之南風驟發塵起呼声動天地元兵潰俘斬無算梁王
阿魯温從吏民出降河南平分遣徇貴陜州西克潼關守
之徇虢州毛葫蘆諸寨收其兵帝幸汴梁逹自軍謁行在
帝置酒劳之且曰河朔士民忍倒懸以待將軍逹曰旦發
矣臣不難走元主塞外臣有厚望使淂窮跡之不為異日
憂帝不然曰世祖之運凌夷已盡但固北門母事穷兵克
城之日慎勿焚掠元之宗戚皆善待之逹敬諾行次河隂
帝畫陣圖以賜進取衞輝彰德廣平駐臨清諸將畢會遣
參政傅友德開陸道通步騎都督頋時濬河通舟師下德
州取長蘆滄州擣直沽㩀之作浮梁濟師元丞相也速不
戰走次河西務敗其平章俺克䓁與遇春夾河而軍鹵元
國公卜顔帖木兒䓁入通州元都大震夜三鼓元主及其
后妃太子開建德門以車服重宝北去踰五曰八月辛未
逹進師填濠登齊化北門執其監國淮王帖木兒不花及
太尉左丞相慶童䓁十餘僇之封府庫籍其圖書金玉禇
幣以兵千人守之使䆠者監護其官人妃主經理城垣廵
還諸隘口立燕山六衞孫㒷祖總之以固北平捷聞詔逹
與遇春移定山西副將軍以兵下保定及河間真定右副
將軍馮宗異定淮慶度太行取澤潞大將軍以大兵継之
右丞顯參政友德以鐡騎為前鋒略&KR0685;定州而北元擴廓
方自保安謀踰居庸關以撼北平逹謂諸將吾北&KR0685;六衞
之師足㕥閉關自捍無慮吾直搗太原此孫子故智也擴
廓急還救逹以副將軍計夜掩其壘擴廓驚以十八人遁
去遂入太厚淂率四萬馬萬匹乘勝逼大同擴廓復走丼
粛于是顯友德步騎徼破賀宗哲于石州而大將軍身卒
兵自霍下平陽河州山西悉平渡河降郾城克同州時奉
元為都督而鳳翔與鹿臺各宿重兵為衞逹至鹿臺元將
張思道與脱列伯等先期遁慶陽逹進渡泾渭遣左丞周
凱入奉元申約束秦民大悦改奉元路為西安府而副將
軍逼鳳翔守將李思齊走臨洮鳳翔下諸將議所攻皆以
張思道才不如李思齊慶陽易于臨洮請先慶陽逹曰思
道自守鹵城險而兵精䘚未易拔臨洮北界河湟西控羌
夷地冨而人衆&KR0858;以大兵蹙之思齊不走則降思齊降全
陕我有矣急渡隴克秦州走其將吕德䓁抵鞏昌總帥汪
悉平詔還京宴功臣逹坐上㘴帝称其震揚國威撫綏淂
骵且大論封會擴廓伺逹還悉兵襲我蘭州時副將軍遇
春已卒帝乃還逹大將軍印以平章政事李文忠為副將
軍分兵為二逹自潼關出西道搗定西隔深溝而壘擴廓
以精兵間道潜刻東南壘胡德濟一軍驚幾敗逹身擊定
之德濟故越公大海子也逹械送京師而斬其部下指揮
數人以殉明日奪溝大破之獲元郯王濟王閻國公平章
札兒虎林赤䓁文武僚属千八百六十餘人士卒八萬四
千五百餘人馬萬五千三百匹擴廓乃與其妻從十餘騎
遁去阻黃河得浮木以濟由寕夏奔和林逹使鄧將軍囙
兵威脇降西蕃而大軍攻㒷元復取之會李平章亦克應昌
先後露布聞授逹開國輔運推誠宣力武臣特進光禄大
夫左柱國太傅中書右丞相參軍國事進爵魏國公歲祿
五千石予誥劵免三死子免二死仍世世弗絶是歲辞判
省亊右丞相汪廣洋代之明年復佩大將軍印鎮北平以
便宜徙山後順寕䓁處軍民戶三萬五千八百口一十九
萬七千餘籍為軍者給月廪為民者給牛以耕凡置屯二
百五十四定墾田一千三百四十三頃北平軍府之用皆
頼之受詔還京宴射為樂賜交趾弓五十&KR0686;弓十逹受賜
曰帝不忘殘胡矣旬日果以擴廓未死命大將軍出中路
左副將軍文忠出東路征西將軍勝出西路各將五萬騎
出塞逹以都督藍玉為前鋒敗擴廓游騎于野馬川復敗
之土刺河擴廓走賀宗哲嶺北合兵拒我師時師數發谻
恧易鹵驟戰不利死者萬餘人逹固壘而收之頋徹侯功
臣無死者鹵亦不敢入塞時諸將軍賞皆不行帝以逹功
大弗問也自是逹歲出鎮北平鹵惮希復犯十四年故元
平章乃兒不花出復寇逹仍以大將軍出征右副將軍友
德輕騎襲灰山克之盡獲其部落人畜西平侯沭英䓁獲
全寕四部以歸𣸪鎮北平召還賜休沭宴見歡飲若兄弟
而逹愈恭謹帝從容謂魏國功大未有寕止欲以舊邸賜
之逹固謝乃彊醉逹酒舁卧邸正寝逹窹驚蒲伏呼死罪
帝益悦則另治甲第表其坊曰大功長女尚燕王王帝爱
子也有三子皆逹女出親為王舅與天子夷軰然見王必
執臣礼勿間王常得其用兵法所練士皆選大率多為靖
難之林左丞相胡惟庸僉而貪嘗内好逹達不荅復賂逹
閫者福夀使為間以圖逹福夀發之逹隐之不問則間緩
頰為上言惟庸不可過任惟庸敗上以是益重逹十七年
太隂數犯上將帝悪之冬逹疽發背召還金陵上為祷於
山川社稷之神願假大將軍息數歲以寕百姓至云願與
同歸竟不起年五十有四上跣奔逹寝撫屍而慟為輟朝
贈中山王謚武寕追封三代皆為王而手書其混一區夏
奠安神人之功於墓道且曰王婦女無所爱財寳無所取
忠志無疵光昭天日自逹卒上所授大將軍印獨宋國馮
勝凉國藍玉穎川傳友德三人而恩遇咸不如逹達慮精
而言簡令出不二諸將奉之若神明而善撫循其下同丼
苦以恩結降人為我用歸朝上符印单車垂槖以還邸舍
親礼儒生樂聞經術古事功臣廟興太庙配享位皆苐一
逹子四輝祖添福增夀膺緒添福蚤䘚輝祖初名允恭白
晳秀眉目長身頋盻有威神洪武二十一年嗣爵魏國公
賜第鳳陽以皇太孫嫌名賜今名時諸將皆老特以材品
頗見信用數出練兵諸省降將阿魯帖木兒&KR0674;燕府有異
志密奉詔與王合策捕誅之還領中府同礼部翰林官甄
别國子師生送吏部侍懿攵皇太子講讀通經史學書于
詹希原提督武學與駙馬都尉梅殷投戈講藝一時風動
建文中兼太子太傅時諸籓強盛議削奪輝祖亦預謀進
止初高皇遺詔諸王各臨本國獨燕王不從入臨至淮輝
祖特奉勅阻歸明年小祥王入朝行皇道被劾不問詔留
世子兩郡王不遣王固請召輝祖及弟增夀議之輝祖堅
執不可遣且密奏高煦好勇無頼不忠為他日患請收之
而增夀以百口保之獲免巳高煦竊輝祖善馬逃之國輝
祖遽以聞請追之增夀又與駙馬王寕力為庇并世子及
高燧咸遣歸燕謀起兵數請間于輝祖輝祖不奪及北禦
嘗援何福于齊眉山斬燕驍將千戶李斌䓁燕師退自保
會有言輝祖以王故戰不力亟召還由是諸將咸戰敗增
夀内應燕兵趣渡江輝祖猶與開國常昇分道出戰甚力
衆潰不可支燕王入城獨守宗廟不肯迎王既即位廷臣
論劾令自陳状輝祖振筆直書中山王開國功子孫免死
上之文皇大怒欲與齊黃軰並誅久念中山功奪爵錮私
第尋下獄五年䘚㦯曰勒自裁十八年以后恩召其長子
釋伽保賜名欽襲爵盡還劵誥明年來朝乞守父墓不待
命去上恨之復削爵徙鳳陽洪熙中復爵尋卒子顯宗嗣
無子弟承宗嗣屡領軍府提督南京守偹加太子太傅矜
嚴有威練逹政体卒子俌嗣凡再督南京守偹持重善為
容士民亟称之加太子太傅卒贈太傅謚莊靖長子奎璧
未嗣奎璧子鵬舉嗣鵬舉之生也俌夢宋鄂岳飛入其室
故名温厚称長者凢三領軍府督守備加太子太保巳而
立其妾為夫人欲以其子邦寕為嫡事格不行立其庶長
子邦瑞為嗣凡五十二年以病辞自顯宗嗣而高祖孝陵
在留京者以懿戚世世奉祀太宗初即位以一中牢告中
山王其後因之增夀以父任三遷至左軍左都督侍宿衞
建文初業巳預燕王隂事燕王故時時從增夀所詗虛寔
增夀亦時時從王所輸上未及問而㷼師從金川門入立
召增夀詰之不能對上親揮劔腰斬之燕王入撫屍而哭
既即位贈武陽侯加贈定國公子景昌嗣歲禄二千五百
石久之領軍府䘚子顯忠嗣卒子永寕幼又七年而嗣&KR0858;
失心予半祿罷朝請病二十六年卒子光祚嗣久之領軍
府以神宗東宫舊恩超進太傅旋以監脩武睿二朝寔錄
成累加太師兼太子太師卒子延德嗣領軍府四十五年
䘚子文璧嗣領軍府加太保太傅嘉靖中詔裁恩澤世封
而魏定二公皆自以功弗奪有言定公功不称者卒弗奪
也天下僅五公存逹後居二焉幼子膺緒初為尚宝卿歴
遷中軍都督僉事奉朝請永樂中以元舅見尊寵洪熙初
拜其子景珩中軍都督僉事景璿金吾前衞指揮僉事其
二女皆為王妃弘光初追贈輝祖太師謚忠貞
論曰中山之遇太祖纔二十二耳未有智計過人足自
絶輙許國器而位諸將上諸將亦願下逹不疑卒能滌
盪南北抗功名苐一于初兒數語良不負太祖知人哉
世皆知劉青田陶當塗尝密陳天命而不知中山之微
合太祖誠以王佐自命也矣恭謹卒無過為用兵所最
難雖廟畫至精而神明其用必無巳成𣸪敗煩再舉者
震掦國威撫綏得体此二語良不誣也且其所以處左
丞惟庸大過李韓國絶通好不入其所算頋能隱之不
發緩頰言上卒免古劍玉壺之疑居功之美直追右元
公矣至于論元君北去曰不窮追必為後日憂而太祖
不許似不及逹一籌頋太祖慮中原初定倘頓刃塞外
無以百全而逹知兵乘勝摧拉其勢易于他日數倍未
幾帝命一再出塞不皆全捷則誠職此之故觀嶺北不
利死者萬人帝不罪達誠内念不任達初策非曲貸逹
也身初造而子再造其所以固大命者逹家獨多帝骨
肉之故因以成王骨肉之故逹再世忠孝節義諸子女
常遇春(子昇趙諒)
常遇春字伯仁德遠人長身白晳膽力絶猿臂善射從群
盗劉聚聚好鹵掠心輕之属太祖駐兵和州偕其私䘚數
十人來歸卧道傍夢神人金甲擁盾呼曰起起而公來而
太祖騎從至驚窹前伏謁居兩月無所見自請為先鋒太
祖曰爾饑來乃有故主在矣遇春頓首曰臣死不從劉聚
為諸兒太祖故弗許曰即渡江有太平而後臣我及兵抵
牛渚元兵陣磯上舟相去三丈許矢刅接莫敢登太祖麾
遇春前應聲接敵戈躍而上敵為披靡采石軍皆潰乘勝
取太平始授總𬋩府先鋒進總𬋩時元將蛮子海牙擁舟
師數萬襲㩀采石断滁和問太祖使張疑兵分其應親帥
正兵搗之陳既合遇春猝横冐海牙舟舟分為三左右縦
擊大破之自是元師不敢扼江而南北通丙申從取元集
慶路再從徐逹取鎮江援逹牛塘再捷進總軍大元帥丁
酉克常州尋從下寕國取馬䭾沙下池州戰功最歴行中
書省都督馬步水軍大元帥時池州羅友賢初以衆納欵
𣸪叛㩀神山寨遇春破斬之從太祖取婺州攻下衢州降
元院判張斌進僉樞密院事攻杭州不利召還從徐逹援
安慶帝令設伏九華山大破天完師降其䘚三千人遇春
曰不盡是不威逹曰虐降未武也以状聞太祖報使者天
下戰方始宜善所來之則遇春已坑其十之九于是縦三
百人歸而一將權于逹己漢友諒大寇龍湾太祖設竒大
破之遇春功𣸪最太祖追漢友諒于江州遇春留守用法
嚴軍民歛粛辛丑進行省參知政事𣸪從太祖蹙友諒于
安慶取江州還督龍湾師觧長興之圍城安慶太祖所任
將帥最著者平章邵荣右丞徐逹與遇春而三荣最為宿
舊善戰既貴益驕謀異伏甲而劫太祖事覺太祖猶語諸
將吾曲不欲殺荣衆唯諾遇春直前曰人臣以反名遇春
誼不與俱生太祖乃飲崇酒洒涕而僇之以是心益爱重
遇春癸邜周吕珍圍宋劉福通于安豊城破斬福通連营
水陸衆二十萬我汪元帥為先鋒拔其中壘而㩀之會左
右軍敗中壘軍阻塹不淂出則殊死闘遇春以精騎突其
脅凡三合三勝中壘軍完遂逼安豊從右丞逹逆擊其援
元將左君弼破之移薄廬州而漢友諒傾其國兵號六十
萬東争南昌太祖趨觧廬州之師以應遇漢兵鄱陽之康
郞漢太尉張定邊盪前犯太祖舟舟適膠淺事廹遇春奮
救射定邊中之稍觧去明日從火焚漢舟數十里連戰三
日友諒之䘚死者过半而我兵所亡失亦不少諸將氣稍
奪欲縦友諒去遇春獨不言太祖悟乃移舟扼江上流凡
旬五日友諒中流矢死策勲以遇春及廖永忠俞通海為
最丁未太祖即吳王位𣸪從王討漢陳理于武昌圍甫合
其丞相弟張必先將驍騎自岳来援遇春以五千騎逆擊
破擒之理窘開門降進遇春中書平章政事尋從徐逹取
廬州始别將兵略定臨江之沙坑䓁寨遂定贑州漢將熊
天瑞降下南安雄韶州諸路師還取安陸㐮陽丙午𣸪從
徐逹克泰州尋克高郵徇淮安徐宿安豊悉下之廷議平
吳遇春奮抉曰臣聞逐梟者必覆其巢去鼠者必燻其穴
吾便一蹴姑蘇即何煩他兵王曰吾意剪其羽翼先吳㒷
遇春張目執前議上曰攻吳㒷不克吾任之失利姑蘇問
軍政矣遂副大將逹趨吳㒷凡數捷飛車戰艦高與睥睨
齊吳右丞張天麒出三路逆我師術者誡此日忌兵遇春
按劍謾罵曰兩軍相撞卜吉哉奮攻其南路拔之士誠乃
掃境内之兵来援築壘舊舘壓我師之背遇春率竒兵營
東阡却壓其背絶吳餉道突划船數百擒吳將徐志堅于
東阡𣸪襲破援兵赤龍舡于烏鎮再戰追至昇山舊舘之
師降者六萬而湖州下進圍平江激驍將王弼厄士誠沙
盆潭凡十閱月遇春破閶門縳士誠以歸時李善長徐逹
巳為左右相國不能𣸪置相乃以遇春為平章軍國重事
進封鄂國公禄秩與相國䓁旋議北伐遇春請直搗元都
執孱主以臨天下王曰壮哉而昔所畫下平江策也吾欲
先取青兖及豫撤其屏拔潼關而守之天下形勢在我燕
不戰屈也乃以遇春為征鹵副將軍與大將軍逹率步騎
二十五萬王親禡于龍江告諭諸將當百萬之衆推鋒䧟
陣所向披靡無如副將軍遇春吾欲重遇春前在武昌常
以身赴數騎輕非所望于副將軍戊申吳王即皇帝位進
遇春銀青荣禄大夫上柱國領太子少保遂與大將軍略
定山東諸郡破汴梁走其帥李景昌進攻河南元脱目帖
木兒將兵五萬陣洛水之北遇春单騎乘其陣敵以驍二
十騎併遇春遇春發一矢洞前騎大呼入盡殺二十騎敵
大潰河南下帝為幸汴梁勞之去與大將軍再定河北進
逼大都元主北走移兵徇太原元太傅河南王擴廓帖木
兒自保安還師來援遇春語大將軍我步卒未集敵鋒銳
勿與正决不如夜劫之會元部將豁鼻馬叛擴廓来降請
内應因&KR0742;枚乘月馳襲之擴廓方高燭擁坐手目自摹畫
猝驚不知所為跣一足奪驏馬以十八人走大同太原下
改遇春為左副將軍居右副將軍馮宗異上出塞取大同
轉徇河東西渡關下奉元路遂與宗異合西逼鳳翔其平
章李思齊率所部十餘萬奔臨洮鳳翔下會元主在開平
令丞相也速以兵深入寇通州詔遇春東馳故元都部署
將士以浙江行省平章李文忠副之遂出三河敗其將江
文清于錦州次全寕與也速遇𣸪敗之進大興州分千騎
為八覆徼大興歸䘚復大敗之擒元丞相脱火赤遂薄開
平元主前走追北數百里俘其宗王慶生平章鼎住䓁斬
之凡淂將士萬人子女貨寳称是師還次柳河川淂疾䘚
年僅四十上震悼親出奠龍江為文叙其功甚詳已大慟
始命有司制聞大臣訃用宋太宗為韓王趙普舉哀礼择
葬鍾山之隂明器芻靈凡九十皆官給特贈翊運推誠宣
德靖遠功臣開府儀同三司上柱國太保中書右丞相追
封開平王謚忠武𣸪推恩王其三代皆賜謚長女許為王
太子妃明年論功賜金帛與大將軍䓁予誥劵配享庙廷
及祠功臣庙皆次大將軍為第二遇春為人沈鷙果毅撫
士䘚與同甘苦故皆楽爲用出則摧鋒退則殿後未嘗敗
北雖不習書史而用兵决勝與古人合年長于大將軍二
歲數從征伐奉節制進止赴期不敢爽毫髮大將軍雅亦
敬爱之終始無少間及秉鉞專征又能節制將較所向克
捷獨性稍好殺而滛以此不能比大將軍子三荗㫒森茂
弱冠襲父封改鄭國公從婦翁宋國馮勝北征納哈出茂
素貴驕不練事念諸徹侯位其下皆得有偏禆任茂獨不
淂徧禆任邑邑不楽宋國兒子畜之會納哈出請降右副
將軍藍玉往迎之譲酒與衣未决茂輒前摶納哈出驚久
之降勝乃訟茂幾激變用以自功詔即軍械至京茂亦列
上勝貪滛諸不法帝乃收宋國公大將軍印謫茂龍州土
官趙貼堅慕茂家世納一女茂為妾茂欲縦妾母王擅州
事嗣與他土彛争為所發茂聞之自鴆死帝以定不死大
發兵窮索茂不可淂茂弟昇以二十二年改封開國公加
太子太保建文中頗用事忠謹能盡職以抗燕師淂罪燕
王安置雲南之臨安洪熙初召賜鈔幣尋遣還開平王長
女為皇太子妃實生譲皇帝昇又在事無二心故終不淂
復封久之卒子継祖生寕寕生復弘治中錄六王後淂拜
南京錦衣指揮使四傳玄振嘉靖中繼絶世封懷遠侯號
為開國輔運推誠宣力武臣階特進荣禄大夫勲柱國歲
禄千石趙諒者鄂國公外孫其母與孝康皇后兄弟也建
文中以右衞指揮僉事往往奉密命往來諸軍中燕即位
生廢死
論曰劉聚豈能有開平哉非金甲起忠武故自仗策
和陽麾下也太祖厲其鋒固不納于是牛渚為苐一捷
而開平分數已次大將軍逹曰逹副虐降九華時頋未一
將權于逹也逹以聞而開平不恨逹帝又善其鋒弗罪
知帝之用開平有權焉于是出必副大將軍廟算不自
制開平以武寕制開平而卒奉節制進退赴期會不爽
知武寕之于開平亦有權以善之矣策平吳與北伐氣
可立碎諸堅而同于故林皃一往不返之計太祖所以
諄諄副將軍勿輕也古直走魏都亂其内頋耳敝于所
必救所以勇敵所以一敵所以繕敵彂而不收此倖道
也何如淂寸得尺積不拔以幾之哉子昇抗燕与中山
之子輝祖比烈茂即不令去增夀遠矣按逆臣錄謂藍
玉死昇以玉其甥故約金寕矦孫恪弄兵報𣸪罪死未
常及抗燕安置雲南事而後懷遠矦延齡䟽称昇子継
祖安寘雲南則抗燕係継祖所為無疑或云茂為他土
彛所訐方肩輿出有一客突犯道出片抵懷中賜死詔也
土官趙氏藏其屍詔詰问死狀&KR2648;不報
李文忠
李文忠字思本泗之旴𣅿人父隴西恭献王貞母曹國公
主太祖長姊也貞世農家著醇謹公主歸之生文忠小字
保兒甫十二而公主薨時淮南北盗𧺫貞携保兒東西走
鋒鏑幾踣不能活太祖𧺫兵滁陽甲午來歸時太祖出人
力所從材少年皆賜姓以為兒淂保兒更喜且泣使從從
子文正行名朱文忠受書外傅間習兵法上嘗出其所著
撰傳示幕僚曰即以文忠應太平對策吾家卿士才顧無
頼此時丁酉年十九以舍人從軍策應池州破天完陳友
諒驍勇冠諸軍随取青陽石埭旌德諸縣敗元樞密阿魯
灰于淳安復敗苗軍于於潜昌化時伍士多飽而淫文忠
夜獨起潜盡殺所獲婦女而焚其輜重明日諭軍中公且
戰力吾當為公更作家衆警奉法襲破元洪元帥营䧏其
衆千餘取嚴州超帳前總制親兵左副都指揮兼領元帥
府事鎮之周士誠水陸數萬奄至文忠一戰敗其陸軍浮
所馘中流讋其水軍水軍亦夜遁去己亥進克周諸暨義
門鄭氏君山谷扶寕其家會苗帥楊完者為士誠所殺其
將泰不花蔣英䓁以三萬餘人赴欵文忠奉命撫之敗周
兵于碧溪塢又敗之胥口遣將克分水陞同僉行樞密院
事辛丑援廣信鹵漢將李明道因間王溥以漢建昌降代
參政胡大海分省事金華壬寅故降苗蒋英䓁反金華賊
殺大海文忠疾以兵馳赴蘭溪賊南走金華定而降苗李
佑之䓁亦反處州耿再成遇害文忠令屯兵縉雲遏其侵
軼處州亦旋定進浙江行省左丞總嚴衢信處各衞軍開
省嚴州而周士誠乘間以兵十萬困謝再興于諸全文忠
顧嚴卒寡且急桐廬衝不足援暗檄信州胡德濟使東而
詭流榜義烏之古樸嶺曰平章邵荣兵五萬定處州還右
丞徐逹亦五萬出徽州尅日會諸全壁周將吕珍果驚謀
退营五里德済曰賊虛可仆也夜半蓐食開門突金鼓敵
陳乱追擊大敗之争渡溺死無等癸卯諸全叛引周師寇
東陽文忠既嚴堵五指山而身以精兵月馳一百六十里
大敗之于義烏是時文忠處兩反側間又嚴巨敵數殊戰
最繁難而繕甲練兵示以鎮静屹不動太祖無東頋憂既
失諸全用胡深議築戍五指山下號新城為固尋吳司徒
李明昇以兵十六萬圍城不克去乙巳復以二十萬來攻
而别兵遡釣臺撓嚴州以分新城之勢文忠既分遣别路
出江蒲為聲援而舟師遏釣臺先鋒謝佑遇伏敗衆遂慴
文忠意氣舒詳身率朱亮祖䓁赴援德済新城去十里壁
龍潭議者欲小避敵銳俟大軍文忠曰兵以無形震苟一
頓不可復矣更約誓其軍且曰吾以整乘其囂無不下貲
仗山積爾有也不如令視軍法時天方重霧忽開朗詭下
令此時出戰吉麾軍前而文忠别以鉄騎數十乘高下出
敵後抵中堅左右所向草靡敵乱自蹂我兵盡合則動地
呼斬首數萬級溪水盡赤俘七百餘人委棄亘數十里進
右丞丙午總水陸師下吳江浙克桐廬冨陽新城叛將謝
再興五子開餘杭固守合圍一夕下之吳潘原明乃遣其
屬方彛以杭州請欵文忠曰兵未交而遽請即無他且緩
我彛内怍文忠故示不疑引彛入卧内進酒歡如平生便
授約束旦日原明意决封府庫奉圖籍執叛將蔣英䓁出
降乃以女樂導文忠入文忠麾却之令曰擅入民舍殊死
一䘚乞民釡為㸑立磔以徇即加荣禄大夫行省平章政
事復李姓請减杭田租增額從之洪武元年戊申推恩封
反貞思親侯帝念曹國公主薨久獨貞在宴見不以時每
有征行輙令守宫省時元將陳友定故部金子陵叛䧟將
樂文忠奉命討平之還為偏將軍副開平王遇春北伐由
遵化渡鹿兒嶺連勝進薄上都克之走元主獲其士馬萬
計語在開平王傳開平王卒于軍詔文忠代之西與大將
軍合攻慶陽半道聞慶陽下而元東攻大同急文忠欲便
宜東援或以未奉明詔文忠按劍叱曰大將專閫外而抗
令者斬遂出㕍門次馬邑敗其邏騎數千擒元平章劉帖
本進次白楊再捷時天雨雪引數騎入覘山伏而前軍去
鹵五十里而营文忠驚馳令移壁前五里阻水盛為偹元
將脱列伯果夜啣枚突壁壁堅不可動質明鹵益大至文
忠計以二营委鹵俾死决自辰至申度其饑疲更出精兵
左右翼親為前鋒冐之斬首鹵萬餘人縳脱列伯歸窮追
至莾寄倉而還論功當大將軍之半三年進征鹵左副將
軍與大將軍分道北伐文忠以十萬人出野狐嶺至察罕
腦兒擒其平章祝貞敗太尉蛮子平章沙不兒朵兒只八
刺進次開平獲平章上都罕時順帝已殂應昌太子爱猷
識里逹臘自立文忠兼程進盡殺其候騎猝圍應昌一日
拔之太子走獲太子子買的里八刺及后妃宫人暨諸王
省院逹官將吏䓁駝馬牛羊無算并獲宋元玉璽金宝十
五玉册二鎮圭大圭玉帶玉斧各一選精騎窮追至北慶
州不及而还道興州鹵江唐二國公降其兵民三萬七千
至虹螺山降楊思祖兵民萬六千班師表平沙漠大封功
臣授開國輔運推誠宣力武臣特進荣禄大夫右柱國大
都督府左都督曹國公同知軍國事食禄三千石與劵尋
領都督府事父貞推恩特進称公四年鎮撫成都還𣸪以
征鹵前將軍並大將軍北伐總東道搗應昌進可温河至
哈刺莾来鹵先遁文忠曰千里襲人若負重遲而露不淂
戰遂留輜重驢駒河而人持二十日乾糗兼程進至土刺
河元太師哈刺張蛮子遣妻子北去悉衆渡河嚴騎以待
兵接文忠戰小怯坐馬中流矢返走則棄馬短兵步撞從
者劉義以身前突為衞指揮李荣脱所乘馬乘文忠而身
奮奪坐鹵馬左右文忠淂馳麾兵殊死戰鹵敗北躡騁海
已而敵益至遂壁險示弱以嘗鹵散牛馬于野多設火為
疑兵敵果惑稍稍引去淂觧還失故道軍中乏水多渴死
大窘文忠出哥兒麻思尋水脉不淂忽所坐馬跑地地坎
坎尺咫有水争濬之得泉以活軍軍以為神是役號為全
軍而所失多不足償顧大將軍之出中路者竟敗賞不行
癸丑𣸪與大將軍行边屯朔州明年總兵北伐駐代遣將
分道出捕鹵俘其平章陳安礼于三不刺斬知院珍珠驢
于順寕又破大寕州斬其宗王朵朵失理至鄷州追斬
魯王鹵益遠避丁巳還視師鳳陽明年父貞薨贈隴西王
己未理軍洮河岷鞏置洮州衞召還與李善長通知中書
省大都督府御史臺事又詔大事皆取裁二公尋中書省
草文忠特參軍國大計幾如大將軍兼領國子監事文忠
與大將軍皆折節經義進儒生講說彬彬文忠尤號文采
嘗以門下客言勸帝少誅戮世太盛䆠者視天子不近刑
人之義胡惟庸之死或謂且通日夲帝欲興師海外文忠
又諫帝曰此儒生家言安淂出卿口使人盡殺其客以是
忤旨病悸不治上幸其第撫之癸亥三月䘚年四十有六
贈岐陽王謚武靖侑享太庙文忠器識沈閎莫測其際臨
陳蹈勵峻彂遇大敵胆氣益壮好學餙行釋兵家居彬彬
若儒者嘗師金華范祖幹胡翰講明性理之學詩詞皆壮
偉可觀而用兵嘗以所從客李普温策耴勝有三子景
隆增枝芳英景隆襲爵予誥有云姊子李文忠非智非謙
幾累社禝爾慎鍳前轍永服朕訓盖疑景隆之異日者深
也建文中增枝以功積遷至左都督府弟芳英亦積功初
為中都留守晉都督同知永樂二年景隆坐罪連增枝
並繫獲免景隆字九江載叛逆目錄中少奉父教嘗与天
台方孝孺林右軰交多習典故好談兵既襲爵分鎮要害
掌左軍都督府加太子太傅建文中進太子太師益㕥肺
腑見親任時朝廷謀弱同姓且及燕而燕兵𧺫長興矦耿
炳文武定矦郭英䓁前後北征大敗兵部尚書齊泰太常
寺卿黃子澄才景隆而薦之詔景隆為征鹵將軍總師北
伐用裴度故事天子為推輪親送江滸得便宜誅賞時諸
宿將鮮存者雖存亦以老又皆諸父行怏怏不肯為之下
而景隆暴淂意自尊大每升帳踞高坐母敢與抗礼會兵
五十萬於德州乘燕王北出攻大寕進薄北平築壘九門
燕王還師自救景隆逆戰大敗死者十餘萬明日九門師
皆潰死者復萬數再戰鄭村壩皆敗匿不聞燕王𣸪攻大
同景隆引兵出紫荆關時寒甚士卒堕指者十二三乃移書
燕請罷兵王報書策其五敗明年聚兵號百萬壁德州郭
英吳傑等營真定逼北平又敗退戰白溝河復連敗役溺
及見俘者餘三十萬景隆奔濟南燕師來追復大敗死者
二萬餘濟南見圍以參政鐡鉉堅守不下初泰子澄猶以
景隆㩲尚輕特賜黃鈛麾蓋&KR0686;弓矢使者渡江風失之復
製以賜而景隆敗問至矣召還子澄慚憤陛見慟哭請誅
景隆以&KR1180;天下不問又二載師屡覆燕兵渡江駐龍潭譲
皇帝乃使景隆同尚書茹瑺都督王佐並詣燕師講割地
王咲曰吾騃不割吾地也不許於是景隆䓁蒲伏密輸欵
歸佐谷王守金川門燕兵至開門迎之王即位以景隆献
門功改號奉天靖難增禄一千石改脩高廟實錄為監脩
總栽諸功賞大興革猶以班首主議天子外示崇重而心
恨之永樂二年周王嘗發其建文時在邸即訊受賂事于
是刑部都察院大理寺雑論曹國公包藏禍心蓄飬亡命
與弟左都督增枝謀不軌而太子太傅成國公朱能吏部
尚書蹇義䓁及六科都給事張信䓁已𣸪言之盡削其勲
階官號絶朝請勒歸私第猶以長公主故不奪其爵亡何
文武群臣復言調事者至其家景隆猶坐受閽人伏謁如
君臣禮大不道因并株及左都督增枝同繫私第盡沒其
莊田寳貨圖籍臧獲入官而所繫皆親属矣嘗絶其食旬
日不死始稍稍給之食未幾景隆飢以死而增技存初相
者語景隆腰背厚重公輔不必言面如挑花當以凍餓死
已而果然正統中恩例所繫聽自便玄孫璿為南京錦衣
衞指揮使傳孫性嘉靖中継絶例封性臨淮矦勲號階禄
視懷遠矦無子叔父沂嗣子庭竹數掌营府兼漕亊䘚子
言恭好文學
論曰岐陽豈真漢李廣之苗裔欤乃胆智絶若一人也
倘岐陽應太平對策不過如吳伯宗出身苐一傋咨問
而已豈能蹈厲峻彂器識沉閎如此折節經義從范祖
幹胡翰之說用兵取勝從李普温之說文武為憲古吉
甫不是過也諫興師日夲帝曰此儒生家言然則所為
文武無二道帝自食其言哉賜姓託至戚肺腑參軍國
幾如大將軍而獨兼領國子監猶以其介胄恂恂若儒
者不悪其為文也至于予誥景隆称文忠非智非謙幾
累社稷此無所指則誠為惟庸所連耳若九江果累社
稷廢一以㒷一使非太祖家事隴西坐其孫以不祀豈
岐陽肖子哉卒之繫私室飢以死社稷存而徒累其家
何益也夫王璉直陳治艦且截北師燕王原之不殺而
速駕金川蒲伏密欵他日襍論曺國公謂包藏禍心九
江即忠泣鬼神義昭日月百口不奪夫誰信之惜乎金
川遽開使北平無仰攻環壁之勞燕為饒淂耳
鄧愈
鄧愈字伯顔虹縣人父順㒷生三子長友隆中即愈也生
有大志及長貌魁岸勇力絶人元末群盗起江淮間順㒷
從鄉里少年入臨濠自保與元兵相拒順興戰死友隆代
之赤死愈𣸪代之是時愈年十六衆頗少愈則出戰每先
登無所不摧破衆乃喜曰恨不仲君早將乃憂劲敵會太
祖駐師滁陽乙未愈自旴𣅿率所部来附授𬋩軍總𬋩渡
江取太平從徐將軍逆拒元兵陳也先䓁出竒繞敵後大
破之從下建康略定溧水破鎮江功最多克廣德州擢廣
興翼元帥守之元以長鎗軍逼州城愈背城輕兵合戰俘
其總𬋩武世荣馘甲首千移鎮宣州别將兵取休寕績溪
與胡大海合攻徽州下之元苗軍楊元帥完者以十萬衆
来争愈與大海勵將卒分道逆戰鹵其大較吴宰等百五
十八人乘勝進逼婺源破殺其守將鉄木兒不花獲級三
千餘得兵亦如之由昱嶺關進攻建德破其長鎗元帥余
子貞獲馬百匹追奔至淳安復大破之獲戰艦三十卒三
千遂克建德以為嚴州進同僉行樞密院事己亥領兵略
臨安敗周帥于閑林寨破元將茜陽之兵于烏龍嶺進僉
書行樞密院事時天完宣慰于光怒陳友諒之弑其王以
饒州降愈鎮饒州饒濱彭蠡湖與漢界每破殱漢舟師子
城下辛丑進中書省參政僉院如故兼總各翼軍馬愈乃
廣布威德撫納降附漢左丞吴宏䓁皆自拔歸以兵取浮
梁走其參政侯邦佐轉戰樂平虜萬戶侯彭夀䓁請属邑
皆下乃進規洪都聞州人熊䁀有謀略延見與論事遣降
將吴宏逼撫州州帥鄧克明詐遣人献地以緩我愈詗淂
之用䁀計率劲兵間道夜馳二百里黎明下其三門充明
单騎出還以縣印十八詣愈降遂定撫州號令嚴明農市
不易民争献酒食温詞勞苦之時漢丞相胡廷瑞以洪都
降召愈愈用步兵来會改江丙行省參政鎮之故平章祝
宗康泰怏怏不果降且以愈秩卑不相下宗泰方奉命從
判官潘摳入謁曰將軍奉揚天威而民不自保甚非仁人
弔伐之意愈大驚引罪進湖廣行省平章政事平章位次
丞相愈時二十有八兵興諸大將早貴無有如愈興李岐
陽者出鎮㐮陽㐮陽西接巴蜀北襟河洛南控椘𤇺火旌
壘相望太祖賜愈書宜條法度施惠爱勿妄殺援古仁義
之將相勖勅降將張德山恊愈而以都事王天錫參幕府
咸受面諭誠重之也愈披荆棘立軍府營屯練卒威惠甚
著太祖為吴王初建禦史臺首拜右御史大夫時左大夫
湯和討方國真愈領臺事上書言便宜特見嘉納大將軍
經略中原愈以征戍將軍略定江淮未附州郡進兵取元
唐州又取南陽獲守將蔡國公史克新等遂取随州守將
左丞王誠降覆洪山之老馬劉寨斬獲以萬計敵地悉平
戊申太祖即位立東宫愈兼太子右諭德以征鹵左副副
將軍從大軍出隴右大破(王)保保于定西悉覆其衆别將
招諭河川土蕃大酋何鎻南普花兒只等請降迤西烏思
藏等亦降皆入貢請受命大論功授開國輔運推誠宣力
武臣特進荣禄大夫右柱國衞國公歲禄三千石予世劵五
年壬子以征南將軍討澧州䓁處溪洞蛮獠悉平之甲寅
同鎮北邊明年練兵屯田陕西丙辰土蕃諸部為梗劫剽
烏思藏貢使改愈征西將軍率都督同知沐英等往討之
分兵為三道深入覆其巣窮追至崑崙山斬首捕鹵以萬
計鹵馬牛羊二十餘萬捷聞召還至夀春得疾卒年四十
有一上聞訃哭之慟輟朝三日歎曰愈亊朕二十二年歴
鎮八州有功無過命朱夢炎為神道碑葬事皆官給追封
寕河王謚武順侑亨太廟愈為人沈毅詳敏其亊上最恭
順有所委不惮危苦屡受摧抑不怨功成不矜敬礼賢士
大夫上心重之前後托寄親舊莫敢望焉有五子而鎮羽
林鎮撫襲封改國申亦數將兵從大將軍有功䘚年二十
三弟銘為西安護衛指揮使征蛮䘚子源當後鎮弟鉞旗
手衛指揮使幼侍太(子)學頗狎時從蹴踘露綉裳着龍
其上云紀綱所贈㘴透漏宫情死女妃秦王源永
樂元年為散騎舍人七年征胡有功還䘚中子梃早世子
炳成化中乞嗣不許弘治中𣸪為南京錦衣衞指揮使子
継坤襲嘉靖初継絶世封継坤定遠矦勲階號禄視懷遠
矦
論曰兵興諸大將早貴無如衞國及李𡵨陽位次丞相
纔二十有八耳十六從軍無勁敵歴鎮八州有功無過
親舊莫敢望獨南昌之役祝康鞅廷瑞言之寕河獨
不聞一礟而門開頋拱手東乎至其副大都督關門而
興六十萬争不觧甲八十五日又何勇也曰此太祖所
以善用寕河也失洪都不問乃令𣸪守洪都即豈有不
固六王獨湯襄武年七十差及太祖次徐武寕五十有
四李武靖四十有六沐昭靖浮武靖者二而武順浮常
忠武者一至建文之日故將零落文皇四頋躊蹰自謂
獨絶而奈何不上金川門哉
湯和
湯和字鼎臣定遠人少孤卓越有竒志常從羣兒嬉輒勒
習部伍身為帥擇一雄者為敵分壘而角之必勝乃已及
長身長七尺餘多力工騎射饒智略元至正辛卯郭子典
為濠帥和從悪少年十餘人仗劍從之每出跳盪當鋒還
則殿後自百夫長從取九灣再從攻定遠覆其帥進千戶
而是時太祖以郭所親重請于郭得和共事從取洪山寨
得其兵八百長萬夫𣸪從下滁州為𬋩軍總𬋩取和州當
是時諸將皆太祖等夷為滁陽貴客部曲驕莫肯下和長
于太祖三歲獨恭謹執鞭從太祖總兵和陽奉檄未上坐
和為推尊輒先下拜衆不敢不拜元將陳也先来寇和州
和敗却之從渡江定太平所部獲馬三百卒千人也先𣸪
寇太平和擊其水軍流矢中左臂不退轉戰至城北大破
之擒也先以獻别將下溧水丙申從下建康取鎮江進統
軍大元帥守之略定金壇覆窩莊戍轉同僉樞密院事從
取常州守之與周士誠邊相持和頗好飲有酒過嘗請事
太祖不獲允頗内愠醉謂其下曰吾填此如騎危頋左左
頋右右苐吾可否太祖聞之隱不發和酒醒乃大愧悔取
江隂捍周寇力從攻無錫凡獲戰艦及馬以千計癸卯從
大將軍大破吳師(周復稱吳)于錫山走其將莫天祐獲甲首五
百還拜中書左丞與大將軍分省而治𣸪從副將軍遇春
觧長興圍大破吳士信軍超拜平章政事乙巳討平江西
巨盗西取永新僇其左丞周安等還守常州丙午從討士
誠進略太湖降其舊舘帥湖州下逼姑蘇十閱月而吳平
論功賜帛九有副戊申太祖即大位為左御史大夫立東
宫為太子左諭德時方國珍猶據温台慶元三郡和以兵
蹙之走國珍海島悉俘其衆遣人持書諭之國珍降時陳
友定猶為元撫八閩和乘勝以征南將軍率諸將攻下建
寕縳友定以歸扈帝幸汴梁同宋國公勝取懷慶澤潞晉
絳諸郡𣸪從大將軍拔河中渡河入潼關趣鳳翔越六盤
山秦隴皆蕩平明年復從大將軍大破元擴廓于定西遂
定寕夏追鹵于察罕腦兒擒其猛將虎陳九月大封功臣
與衞國鄧愈俱為御史大夫雖年位久在其上以功不如
僅封中山侯授開國輔運宣力武臣榮禄大夫柱國歲禄
千五百石帝始露其守常州時醉中語和頓首称死罪明
年為征西大將軍與副將軍廖永忠䓁舟師自夷陵入峽攻
夏夏發兵扼險不得進詔責和逗留而征鹵副將軍傅友
德自秦隴深入取漢中永忠乃决計先入破其扼險之師
長驅抵重慶和始継之夏主明昇以重慶降而友德亦定
成都蜀平天子推功友德永忠受上賞因責數和姑予之
彩帛八五年副大將軍逹北討分道擊鹵戰斷頭山敗績
失徹矦一人久之進濠州為中都鳳陽府和与太師李善
長董建宫闕分置曹署以久勞于外數賜壐書慰勞從鎮
彰德上以和用兵數失利常諭之曰軍中之事難于執一
然推德必先迩者迩為遠之所贍示威必先大者大為小
之所憑欲人不違已當使之以信欲人成功當任之以專
凢此皆汝所短故告爾和雖不任將而堅忍多智數能與
太師善長相牴牾時委以綜理之任輒效又重念其為里
閈長者九年與穎川矦傅友德延安防邊元逋臣伯顔帖
木皃來請和進封信國公加號推誠位特進階光禄勲左
柱國左都督議軍國重事加禄至三千石予世劵明年西
廵至河州繕完城郭營舍又明年從北伐覆灰山營獲其
平章刺里哥十三年廵四川永寕之墉濠訓練其士馬久
之五開山獠亂從椘王以兵討之鹵斬三萬餘時中山岐
陽二王皆已物故上念天下無事不欲諸大將屡典兵和
乃從容為帝言臣老矣願得歸故鄕為容棺之墟以待骸
骨帝大悅立賜寳鈔五萬錠治第于中都尋悉為諸功臣
魏鄂曺宋穎凉諸國咸治第皆拯宏壮既而倭盗海邊故
方國珍從子鳴謙請沿海逓置衛所宿兵四民籍其一帝
謂和曰卿雖老強為朕一行因與鳴謙偕自登萊迄吳越
成城五十有九盡彂州縣錢及沒入罪人貲物給用工匠
往往過丁壮多入民家闕其墻垠階序之石及諸碓磑
&KR3300;諸城下浙人謳曰京困巨倉公卒聊浪墻除碓磑公城
掘&KR3300;客王文啓曰浙人讟矣奈何和曰吾聞成遠算者不
近量任大事者不細謹若以國之無備及于戈鋌蔓草延
竈下蟲豸生井臼安所得碓磑乎𣸪有讟者老夫能手碎
之不踰年城成稽軍次定考格立賞令四民食一守之新
苐成和陛辝賚賜甚渥夫人胡亦預賜魏曺等六公所未
有也歲一朝京師諸公矦或不時奉遣獨和以老不在行
其後入朝忽中風不能言上幸其邸撫視良久遣還里命
其女魯王妃歸寕侍&KR0858;小間二十七年復入朝疾劇不能
興帝手摩其体與叙里閈舊及艱難勞勩和不能對稽首
而已帝為之雪涕詔有司為營葬地明年䘚年七十追封
東甌王謚襄武侑享太廟和沈毅質直入聞國論一語不
洩臨敵果敢或談古兵法笑曰無為在臨機智識耳家萬
妾媵百有餘暮年悉貲遣之賞賜多惠鄉黨加憫故舊精
于相地凢省郡州縣多所改正正德中浙江御史英言和
守備精沿海倭迄不敢犯請立廟定海縣詔從之海上父
老往往指烽戍稱湯信國功不衰五子長鼎立功為都督
僉事征雲南卒追封信國世子次輗鼐爕皆前卒少子醴
積功至同知左軍都督府征五開卒有孫十一人而弗及
嗣洪武中三孫巳長長病傴次俱英偉皆不令䘚六世孫
紹宗孝宗朝錄功臣後為南京錦衣衛指揮使嘉靖中継
絶世封靈璧矦凡三歲卒再傳世隆嗣領漕事者十餘年
以勞加少保太子太保
論曰東甌論兵以為可盡廢古法辦臨機誠然哉頋所
向數失利獨以伺太祖喜怒密執鞭和州先諸將下拜
醉中語便不問也逗遛重慶敗績斷頭山亦一摡置之
無所累績遽進封信國蓋先事而迎帝沉毅二字帝所
久許窹寐中矣帝晚年厭兵遂有容棺之請稍不念韓
沐英(子春晟昂等)
沐英定遠人八歲喪母無所歸馬皇后撫軍中帝嘗曰是
兒長吾世屏翰哉童時厚重如成人性温爽機穎過人與
李岐陽俱冐國姓名文英弟從子文正也年十八侍帷幄
目無迕視為帳前都尉從守鎮江甲辰擢廣武衞親軍指
揮使加授昭勇大將軍洪武元年以所部從下延平擒陳
友定閩平𣸪今姓駐建寕節制邵武延平三年擢鎮國將
軍僉大都督府事明年進榮禄大夫都督同知時都督不
為階官英特受異數九年乘傳廵陜西諸路事有不便者
輒更置後聞明年充征西副將軍從衞國鄧愈總京畿兵
馬征蕃州西渡黃河略烏思藏耀兵至于崑崙轉戰數千
里俘士卒以萬計馬駝牛羊十倍之衛國道卒代部其衆
還封西平矦賜號開國輔運推誠宣力武臣階仍榮禄大
夫勲柱國食禄二千五百石子世劵又明年拜征西將軍
窮追西番降元萬戶迄失迦及舒朵兒只都烏都兒三樞
密副使卒二萬餘雜畜二十餘萬平朵甘納兒七站地數
千里請置洮州衛所兵戍之還鎮關中十三年𣸪率所部
蕩和林轉略亦集乃渡黃河登賀蘭擒伏聽者得穹廬所
止涉流沙分兵四翼薄其營而身率精騎抵中堅大破之
獲元太帥國公脫火赤知院愛足覆其全部還鎮關中明
年以所部從大將軍出古北口襲公主山寨掩四部卒渡
瀘朐河獲元知院李宣等還京亾何充征南右副將軍從
穎川侯傅友德討元孽梁王于雲南由辰沅遵陸路出羅
鬼攻普定普安循格孤山之南出竒兵襲畢節擊可渡河
皆下之元司徒逹里麻阻曲靖英語友德請得以曲靖為
先聲兼程疾掩之適大霧軍盡壁白石江与敵咫霧霽敵
始知之驚則陽整衆若將渡者敵悉銳撓欲渡軍軍不果
渡而别一軍溯流暗渡出其陣後角舉山谷皆應更設旗
幟為疑兵逹里麻益驚撤後軍應巳渡軍水上軍心動陣
亂英蹙善泅數百人蒙盾當先既渡益勇敵退數里肆擊
之蹀血震盪時穎川永昌二矦更多縦鐡騎横貫而躝之
敵大潰鹵逹里麻俘衆二萬梁王聞之棄去南走沉滇海
死時大理叚氏猶為元守英分一軍夜間道登點蒼山襲
其背質明麾騎亂流被羽先登關破伏兵從後夾擊擒守
帥叚世拔大理移兵取車里平緬不浹月雲南郡邑悉平
復與穎川矦分道平叛蠻立烏撤畢節二衛已而夷兵復
犯雲南窘都督馮誠英簡萬騎馳救之賊夜遁乘勝悉𣸪
曲靖永昌之失守者上以為能詔英留鎮雲南次苐平廣
南蠻誅浪穹鶴慶劒川逋寇特磨遁去二十一年宣尉思
倫以三十為叛麓川英所部止三萬先使馮誠以三百人
鼓之奪其氣明日賊悉衆突百象前象皆披甲負戰楼周
若欄楯為蔽挾大竹為筒筒置短鎗十餘飛刺英分卒為
三行參差而陣以火砲神箭更番進而身立馬高岡觀戰
敵有昔刺者徤閗我左隊小却英令馳取隊將首来隊將
急奮貫敵軍諸隊齊躡敵呼聲震天地象反走大軍乘之
斬首三萬餘級俘萬人賊帥刁斯郎等皆伏殪象背明年
𣸪平東川走叛首阿資召還朝賜宴上撫其背曰乃使我
高枕無南頋憂歸鎮𣸪大破阿資衆走之使使以兵威折
脅八百國并諸番當是時遂有重譯来貢者屯田百萬二
千餘畞軍貲以充英在軍初聞高皇后崩哭踊三日不食
二十五年懿文皇太子薨英故常侍東宫有恩誼哭嘔血
方坐堂皇案事忽中風卒年四十有八軍民三日罷市訃
聞帝為慟哭輟朝追封黔寕王謚昭靖王其三代侑享太
廟夷人𠢐面請于朝尸祝之英好禮士撫卒較有恩節目
疎不肯為煩數讀大學衍義而悅之手不釋通鑑綱目論
事輒引為據擇民秀及土官之子弟皆令入學肄業風以
禮義平居無所嗜獨有馬癖嘗曰天用莫如龍地用莫如
馬吾大將當與之卧起譬無暱友何以為樂妻馮氏妬帝
留之京師而賜二女雲南邸得二子又沐府内使出見棄
女于道收飬之英後至内使家一幸而娠馮知之重刑堕
胎又閱月𣸪産一子盖孿生也初名琮英五子春晟昂㫤
昕㫤蚤卒三子逓鎮雲南少子昕尚太宗公主為駙馬都
尉屡掌南京都督府事春字景泰初嘗從父出征累功掌
禁旅十八年例試後軍都督帝曰是兒不比他侯家淂實
授錄囚烈山奏釋數百人往勘那海于蔚州白其搆逆非
真亦釋數百人從宋國勝出沙漠降納哈出二十五年襲
父爵鎮雲南討降羅雄法東瞿能平弄山諸酋二十七年
遣平越嶲賈哈刺立瀾浪衞鎮之獲叛阿資于赤窩寕遠
州接壌交趾酋刁拜爛負固討降之久之麓川刁幹孟逐
其宣慰思倫詔以征夷前將軍搃川貴雲南兵破誅刁幹
孟歸倫卒于軍春在鎮益墾田三十萬餘𤱔佐餉三十一
年病卒年三十有六謚惠㐮無子弟晟嗣晟字景茂端懿
寡言笑讀書強記甫冠僉後軍都督進左都督嗣矦代鎮
時岷王之國雲南与晟交悪上遺盡王晟少孤不練事念
其父勿深望吾當别飾晟然䘚以王他故徙國椘晟自如
及建文帝自焚傳聞出走朝廷疑匿晟所使使詗之久無
状時麓川宣慰使復不能制其下諸蠻逐之擅其地晟部
重兵討平之分其地為孟飬木邦孟密三府鎮沅威遠二
州及五長官司而歲徵其貢稅又于潞江之西置騰衝千
戶所以控之久之八百國之長復為不靖晟令别將縦擊
而自犄其後師次蒙自敵退走追獲其帥歸永樂四年詔
朱能為征夷大將軍晟為左副將軍征安南反者黎季犛
晟由蒙自經野蒲斬木通道以入時征夷將軍能卒軍中
新城侯右副將軍張輔代之晟與合兵破多邦城尋搗其
東西二都卒擒季犛并其子胡&KR1039;遂郡縣其地事在張輔
傳論功賜晟號顯忠輔運推誠宣力武臣階特進榮禄大
夫勲右柱國封黔國公歲禄三千石予世劵已交人簡定
反化州偽称曰南王以晟兼征夷將軍討之戰于生厥江
敗績定遂自称為上皇立陳季擴為大越皇帝改元興慶
詔英國張輔充征鹵副將軍合黔國晟破獲定等送京師
伏誅而季擴䓁尚矯命改元重光晟速戰不即下復与輔
並出獲罪人以歸尋撫冨州叛酋降之仁宗立加太傅宣
德元年安南再反晟會安遠矦抑升合擊升戰死晟兵亦
退廷臣劾晟失律帝但馳章示之正統中蠻寇逓彂遣弟
都督昂討平之三年麓川思任𣸪叛晟率兵討之斬首三
千餘級以瘴癘不能進師退金齒都督方政輕進敗沒晟
坐不救遣使詰問晟内慙懼還至楚雄自鴆死追封定遠
王謚忠敬南人懾晟父子威信無異人主每片紙下且威
儀出郭迎盟而後啓之曰此令旨也晟置圃墅田業三百
六十曰吾日食其一可以卒歲珍貝敵天府後庭曳羅綺
數百人閹奴亦數十百善事中貴通遺執政不絶然頗能
簡制其下意不以滿獲罪子斌尚幼弟昂代鎮與定西伯
蒋貴𣸪合定麓川遷左都督卒贈定西伯諡武㐮而斌嗣
公十一年屡建撫定功卒贈太傅謚榮康子琮幼不克嗣
從兄璘代鎮卒弟瓉復代鎮然後琮始嗣公琮字廷共尋
甸廣西土官互賊殺擒其倡乱者銓流官治之撫孟密討
叛酋帥五莾丘等擒之工詞賦馭下寬簡䘚諡武僖無子
以都督同知瓉之孫崑嗣朝議崑為西平侯後當從侯爵
而守臣争之謂南人知有黔國不知有西&KR0685;也侯之恐為
所輕崑年十四拜公爵常發兵&KR0685;灶山竹箭蠻論定孟飬
孟密之爭寨者又合川貴二鎮兵&KR0685;米魯亂再擒宗州賊
張長受南安亂首那代三賜璽書奬諭益禄百石卒謚莊
㐮子勲嗣卒子朝輔嗣卒有二子殤弟朝弼當嗣虐其嫂
且錮之致廷訐久之襲印坐滛虐削爵以子昌祚嗣朝弼
復欲殺其子逮錮南京之故第幽死萬曆中昌祚出以僉
事楊寅秋不避道責故事笞其輿人交訟于朝朝議沐氏
擅革其鎮守而以子叡都督僉事代父子交悪昌祚出游
于外久之叡卒昌祚𣸪鎮崇禎未在鎮沐天波為土司沙
定洲所襲天波走迤西偽西孫可望時已䧟貴州詭称援
師兼程屠交水曲靖定洲觧椘䧺之圍奔阿迷州遇可望
蛇花口大敗𣸪奔佴革竜李定國之天波乃依可望内附
後可望叛攻雲南其党王尚礼謀内應為天波所覚不淂
彂丙申定國護桂主入雲南可望北歸己亥雲南敗随駕
棲緬辛丑冬緬殺天波而沐氏廢
論曰沐氏至晟始封黔國公然則英以西&KR0685;矦輙贈王
創制也八歲馬皇后撫軍中太祖已知其能屏翰且世
哉君擇臣父知子灼髫矣西&KR0685;與岐陽咸能文岐陽
講明性理西&KR0685;不釋綱目初蒙賜姓時不過軍餘句讀
乃克審大義如此哭東宫嘔血且死其猶篤兄弟之義
欤六王中再傳中山開&KR0685;以節見而沐氏三子皆以功
著同是效死于燕中山之增夀與西&KR0685;之景茂順逆之
故不可同日而語嗟乎亦以其時也威令行片紙郭迎
昷而後啓頗似震主然非此不足服南人以是除中山
之世皆中衰而沐氏獨炳烈近三百年至天波而絶雖
然尊而能謙所以長有其貴也西&KR0685;之恭順固克善其
奕葉也哉棄女孪生名琮而英曾孫亦名琮豈前有此
名而犯複當有訛俟攷
馮勝(國用)
馮國勝更名宗異最後名勝定遠人漢馮異之後父文質
三子長國用季勝皆驍勇饒智略射百步命中國用貌都
雅勝長身巨龐性槩磊落生時黑氣滿舍若煙霧經日不
散里中異之淮南𧺫兵兄弟聚衆立砦自固太祖略地至
妙山國用儒服詣門曰書生上六字太祖坐國用上坐跽
受教國用曰有德昌有勢強明公無意乎建康龍蟠乕踞
帝王都會其帥懦不任急取之可以強而不強然後命將
出師掃群寇倡仁義以拯水火可以昌而又昌太祖曰敬
諾於是拔衆来歸太祖見勝尤爱異之兄弟俱侍心膂預
進止機宜當李善長亜有所攻戰則又擐甲前三汉河之
役國用手執其帥從渡江破擒元陳也先太祖赦也先與
之盟㰱血而嘔國用曰其人必叛也先果行刺不克走死
兄子兆先𣸪擁衆㩀方山与中丞蠻子海牙分水陸伺我
國用從破海牙降兆先盡有其衆太祖以中五百人為宿
衛獨國用與勝褁甲侍帳中太祖即以属國用勝將之攻
金陵先登從取鎮江寕國定泰興宜興俱進大元帥太祖
為吳國公擢國用帳前親軍都指揮使專侍謀議從征金
華進平紹興功最多属&KR0858;卒子誠尚幼勝代為都指揮使
禦漢友諒龍灣勝率宿衛直搗其中堅大破之再從拔江
州走友諒武昌受劉基指畫取南康轉都護從救安豐擊
金斗遷同知樞密院事從克廬州走元將左君弼移定江
西諸郡合兵下淮東常代大將軍逹圍高郵吳將俞中偽
降約曰排女墻為騐勝堕其計失受降千人太祖召而撻
之使徒步至軍自贖勝慚憤一鼓下高郵從破吳興進圍
平江下之論功次平章過春進銀青榮禄大夫右都督尋
從大將軍北討太祖即位立皇太子領右詹事俄坐小法
奪一官為都督同知總諸衛兵取樂安别部兵溯黃河會
取汴梁河南二郡西拔潼關守之𣸪西下華州旋師謁上
扵汴拜征鹵右副將軍守汴尋從大將軍下山西踰太行
取澤潞轉戰平陽敗其左丞田保保徐伯昌于綘州獲之
制詔左副將軍居遇春下湯和次之楊璟又次之渡河取
鳳翔李思齊走臨洮兵逼臨洮降之還從大將軍圍慶陽
執叛將張良臣全陜悉平前是上遥諭逹大軍己下慶陽
右副將軍勝權鎮之節制諸路兵馬大將軍逹偏將軍和
還京議功賞勝不奉詔遲逹五十餘日亦輒詣上上切責
之以勝功高不付吏至定賞减金幣半已𣸪為右都督再
以右副將軍同大將軍出搗定西大破王保保自秦州南
出一百八渡徇略陽擒元平章蔡琳入沔州又遣别將由
鳳翔入連雲棧合攻㒷元克之蜀地大震征哨極于西北
論功授開國輔運推誠宣力武臣特進榮禄大夫右柱國
同參軍國事封宋國公食禄三千石賜劵誥并追贈兄國
用郢國公弘光初追謚武翼明年勝按陜西又明年大彂
兵三路出搗鹵勝以征西將軍率五萬騎由西路出金蘭
分其勢勝至蘭州遣傅將軍友德以驍騎五千為前鋒連
戰皆捷取丼州移西凉敗元將失刺罕又拔肅州元平章
不花戰死降太尉瑣納兒等至爪州進亦集乃路降其守
將小顔帖木兒次别力篤山岐王朵兒只班走獲其平章
張加奴等及馬駝牛羊十餘萬時大將軍逹兵不利左副
將軍文忠所得失相當獨勝以捷聞而有言其匿鹵槖駝
馬者賞不行自是連以將軍印練兵臨清北平継往大同
討元殘寇散不刺䓁還鎮聗西改河南册其女為周王橚
妃尋以征鹵左副將軍練兵河南時元丞相納哈出數伺
遼東為患納哈出者木華黎裔孫也初以萬戶守太平太
平下獲而遣之元亾猶據金山榆林飬鵝莊及龍安一秃
河人衆貲重雄于元主二十年春以勝為征鹵大將軍傅友
德藍玉左右副之總師三十萬討納哈出踰金山降其將
觀童先是上遣納哈出故部乃刺吾奉璽書諭降未至而
藍玉以輕騎襲殺其平章朵來于慶州納哈出遂悉出松
亭全師壓金山至是始見乃刺吾驚而乃無恙乎以不復
得相見矣乃刺吾頗為述上恩德且逼勝大兵納哈出度
不敵嘆曰天不與我有此衆哉遂因乃刺吾請降勝使藍
玉以輕兵往受之納哈出領數百騎詣玉約䧏玉為置酒
酒酣納哈出别酌所㩦酧玉玉譲納哈出輒先飲𣸪酌酧
玉玉觧衣衣之曰請服此後飲納哈出亦譲弗肯衣玉亦
持弗飲久之納哈出取酒澆地頋其下語咄咄鄭國公茂
者勝子壻也其部將趙指揮觧胡語謂茂且此欲遁矣茂
據前摶之納哈出驚起欲就馬茂拔佩刀走斫之傷不淂
去都督耿忠遂以兵擁納哈出馳見勝其將士妻子凡十
餘萬在松花河者聞而驚潰諸親信奮来追勝遣降將觀
童善諭之皆降凡所部二十餘萬牛馬驢駝車服至百餘
里獨納哈出二從子鷔不肯降勝為折矢信之尋亦与納
哈出偕至勝禮欵深渥至令耿忠與同飲食遣使奏捷歸
罪鄭國公因械茂至京而盡將其衆南行使濮英三千騎
為殿上使使諭勝等凡降者随水草便安插勝令母掠胡
馬掠胡馬斬而身自犯此令至多或使閽者行酒于納哈
出妻求大珠異寳胡中王子死方二日強娶其女于是降
夷益恨邀我濮將軍返去英不屈死茂至京亦自陳所以
摶納哈出故且訐勝過上乃收勝大將軍印命歸鳳陽里
第奉朝請而諸將士亦無封賞者茂削爵安置龍川自是
勝無大將兵二十五年加太子太師時勲臣望重者八人
勝仍居苐三勝子諒與家奴同謀殺人嘱縣官勿舉事覺
上論勝家奴如律特免諒死因諭勝曰天道以有餘𥙷不
足人反其道乃以不足奉有餘嗚呼禍福之來皆人自致
朕念卿昆弟相從開國有功且聮姻親不忍不為卿言二
十八年勝家居僮僕倚勢横攔稅輜重乘載勝穫稲打場
瘞甔場下碾碌碡其上取其有鞺鞈聲出入騎善馬常与
樊父戲而致交訟樊父遂發其居家所為若曰場下瘞兵
器云會有以小隙悪勝于上前者称勝仰觀乹象頗有不
樂之色上曰彼且為不軌耶予勝酒曰朕不問勝歸遂死
勝爲偏將時勇悍善戰及爲大將軍稍廢紀律金山之役
有大功上頋不悅卒之日贈卹不及諸子皆不得封國用
子誠雲南戰功官左都督弘光初追贈勝特進光禄大夫
左柱國寕陵王謚武壯祔享功臣廟肖像時適郢國裔孫
攜勝遺像至
論曰國用上六字有德昌有勢彊進止機宜大要在此
宋景濂徒祖不嗜殺人四字而未觧弱役強之義讀孟
子未半部矣宋公與兄郢國咸侍謀議最密常制詔以
將軍居遇春下湯和次之楊璟又次之帝晚年勲臣望
重八人勝猶居苐三未幾乃遂入樊父兵器之惑頋金
山之役功最大而所以居功者未善帝隠不忘則于其
慶陽廢詔時罪莫大也夫以全陜重任代大將軍逹節
制諸路軍馬且與勝國聮幕而處變隙不常勝不奉命
遽還京倘慶陽伺釁再叛為半壁之憂不小此時理宜
付吏帝但切責誠欲存其鋒别用之如湯㐮武醉中之
言事久最後乃彂帝善用人大率類此以是金山過小
輒令歸第奉朝請而䆒以太孫仁柔不無鳥盡弓藏之
慮偶借人言輸其前罪後世原勝以為罪無可坐帝意
則曰久宜服軍政而遲遲至今也嗟乎他日燕之南飛
宋穎凉即一在猶可以逆河上而瘞兵不發即奈何
傅友德(王弼曺震)
傅友德宿州人曾避河患徙穎之横澗村穎亂𣸪還宿從
芝麻李非其意也擊刺騎射冠絶一時抵碭山傭保不理
于嫂贅棗庄程氏不淂志隣媪高氏勸也出走從宋李喜
喜破山東燒上都宫闕李敗歸夏明玉珍不能用又從陳
友諒恊丁普郎共守小孤太祖搗江州友德以夢兆與普郎
共迎降俾為别將属常遇春從援安豊掠廬州還從戰鄱
陽湖槳輕舫深入身被𢾗創手殺數百人徼擊涇江口友
諒死第功最復從定陳理武昌敵盛兵㩀高冠山為衞嚴
不淂上太祖頋友德則以萬人一鼓下之流矢中頰鏃出
腦後𣸪洞脇不為沮武昌平授雄武衞指揮使從大將軍
逹下廬州西取夷陵諸郡縣破擒其將任亮身被九創還
師克吳泰州進逼淮安破其援兵于馬驢港敗竹貞于安
豊吴元年太祖方有事浙西而以友德守彭城元王保保
遣左丞李貳寇彭城師次陵子村友德計衆寡不敵詗其
散掠時突步騎二千吕梁渡单槊徂刺其驍騎韓乙死因
乘之敵敗去即度其益兵再來還陣于野臥槍開城門以
待約曰聞鼓聲盡𧺫敵果盛兵至疑不進鼓發士騰摶賊
大敗之擄李貳以歸進江淮行省參政召入以麾盖鼓吹
送歸第中書參議李飲冰楊希聖携音伎一部樂之飲冰
䓁棵而酣上聞之黔飲冰䓁而慰友德曰卿擐甲胃出百
死一生便引醉何害明年大將軍北征上所褒勉不四五
人獨曰參政友德與右丞薛顯勇略冠諸軍可授先鋒當
一面從破泝州斬王宣下青州連收山東河南進克元都
精騎偵羅古北諸隘從大將軍自真定進兵太原王保保
還授兵未交萬騎突出壓营而陣友德帥死士五百衝却
之因合謀亱掩其营王保保棄軍走𣸪敗賀宗哲于石州
逐竹貞至宣府敗脫列伯功最𣸪從大將軍西入關走張
思道逼臨洮降李思齊大將軍圍慶陽以驍騎扼其跳慶
陽下關陜悉平洪武三年𣸪從大將軍搗定西大破王保
保移兵伐蜀領前鋒出秦州奪略陽關擄其平章蔡琳入
沔分兵由鳳翔經連雲棧合攻漢中克之以饋運不繼還
軍西安蜀將吴友仁兵大出謀𣸪漢中急友德猝以精騎
三千趍斗山寨夜令人持十炬布斗山上蜀兵疑援多盡
驚遁凱旋大封功臣授開國輔運推誠宣力武臣荣禄大
夫柱國穎川侯食禄千五百石尋進同知大都督府事四
年議伐蜀湯和廖永忠由瞿塘以舟師取重慶友德為征
鹵副將軍由秦隴以步騎趋成都奉上密諭馳集諸軍揚
声出金牛而微覘階文守偹單自陳倉扳援&KR1104;谷兼行晝
亱抵階州走夏將丁世珍城下為橋渡白龍江拔文州進
拔綿州令指揮僉亊朱顯忠守文州世珍盛兵䧟文州友
德復取之顯忠死乱軍千戶王均諒被執不屈見殺時漢
水漲伐巨木造百艦渡軍以木柹書克三州日月順流報
瞿塘將士蜀人見之震咋舌圍漢州其丞相戴夀太尉吴
友仁等分瞿塘守兵來援則己破其守將向大亨乘勢逆
擊大敗之拔漢州進圍成都以強弩及火噐破其象陣象
皆反走兵&KR1011;藉死無數會征西副將軍永忠進追重慶明
昇降夀䓁乃以成都降分兵徇下州邑執吴友仁第功友
德苐一永忠次之征西將軍不與焉明年副征西將軍勝
由西路出金蘭先率驍騎五千趣西涼至永昌連敗其將
失刺門朵兒只巴䓁獲馬牛羊十萬進略丼肅手射殺平
章不花降太尉瑣納兒等至瓜沙州大捷獲金印三馬牛
羊二萬是時師出三道獨友德獲全勝而以將軍勝坐小
法不被賞踰年復為前鋒出塞鹵聞絶漠徙去還軍填北
平上䟽言五事上褒允舉行之尋召還扈皇太子諸王講
武荆山下同中山侯和出偹兵延安元伯顔帖木兒偽請
降上陽召和還以誘之而留友德為俻敵果入寇大破擒
之上將取雲南命廵行川蜀撫金筑普定等諸土夷皆納
欵鹵乃兒不花寇邊副大將軍逹出塞抵北黃河夜覆其
灰山寨十四年以友德為征南將軍率左副將軍藍玉右
副將軍沐英騎步三十萬討元雲南上親餞龍江受方略
以行師次湖廣分遣都督胡海郭英陳桓䓁率兵五萬由
四川永寕趍烏撒以分其勢而身率大軍由辰沅取貴州
道攻普定克之羅鬼犵狫諸苗望風降復攻下普安進兵
曲靖梁王把匝刺瓦尔密遣其司徒逹里麻拒戰白石江
用右副將軍英策陽爲欲渡而别從下流掩其背夾擊之
鹵逹里麻俘其衆以萬計友德悉縦之歸農歡聲聞遠迩
曲靖平乃身率衆擣烏撒以應胡都督而令藍將軍直趍
雲南梁王走死雲南下方城烏撒蛮大至友德故持重不
戰以老之忽鼓士騰奮大破其衆城下得七里關以通畢
節克可渡河于是東川烏蒙芒部皆降進兵至大理元宣
尉使叚世献書請如唐宋故亊領王印一顆大統曆一本
律令一部比年小貢三年大貢友德不許世再上書曰善
闡危如登山大理險倍投海漢武習戰僅置益州元祖親
征梁王分土自右平天下易平雲南难友德大怒與右副
將軍英斬關入大破擒之分兵取寉慶略䴡江破石門下
金齒車里摩些和泥平緬悉降献梁王眷属及威順王子
伯伯于京都凡三百餘人頃之烏撒諸蛮復叛會右副將
軍英進擊而使指揮顧成搗西堡破之斬首三萬餘獲馬
牛羊十餘萬縱兵搜山谷無脫者靄翠者最強亦降雲南
悉平上前後下璽書凡數十懸断萬里外曲中友德䓁奉
行無所闕以是功成十六年元普顔篤先不花㩀鄧州復
叛友德自七里關回軍大理平之攻北勝䴡江前後斬首
萬三千餘級因土俗定租賦興學校瘞戰骨廣屯田設寘
諸司事大定詔友德等還京獨留右副將軍英填之進封
友德穎國公食禄歲三千石予誥及世劵加賜米千五百
石追封三代曾祖宗善祖安父荣皆公爵友德随以征鹵
左副將軍同大將軍勝北襲鹵納哈出于金山盡降其衆
大將軍以譴召歸留友德撫降鹵尋亦召還討平廣西之
韃靻反者時東川蛮復叛以征南將軍往討之并討越州
之叛酋阿資諸苗悉定尋赴北平練卒從燕王出古北口
襲元太尉乃兒不花丞相交住等降之悉收其部落踰黑
(山)至鎌子海窮熊皮山而還召歸賜還鄉請懷遠田千畝
止之友德慙而退復往往以將軍出練兵俻邊及屯
(田)公侯在事者悉聽節制進兼太子太師當李善長賜死
後上親撰勲臣榜于友德名下歴數其功一云有机謀善
戰又云取荆椘吴越下中原見其能又云下滇蜀征金山
建功列十五人之中或云凉國藍玉誅友德以功名内惧
定遠侯王弼謂友德上春秋高行旦夕盡我軰矣上聞之
會慶成宴次子譲時為金吾所鎮撫不佩&KR0809;上以為慢封
曺震治永寕江下瀘州灘磧百十有功蜀人至今並祠之
或曰崇禎中總督傅宗龍治賊陣死項城為䴡江之後宗
(龍自)有傳
論曰穎国身先䧟陣多創傷而智計每出意外且奉行
廟算委合無失其所以居功較宋国恭遜為多至其
議平荆平蜀平鹵皆進大將軍一籌寔錄尊稱上畫而
廟碑云自穎国奏議天滇蜀大塊拱手歸職方此何等
功乃不免王定遠之一言哉子譲預慶成不被嚢何便
賜劍而以啣我為辭皇太子淂孺子教我之一言輒悸且死
何况功臣潁國自引深慮不測然帝意或不即死穎國
哉或曰友德庶幾中山中山譲第而穎國請田矣請田
法不至死也寔錄書賜友德第鳳陽継書友德䘚科臣
李清嘗為友德逸傳辨七首䄂中之訛遂援賜苐閉門
致飢以死以為与寔錄相近夫無辭而輒坐殊勲以臺
城故事詭法任詐名曰非刑豈聖朝而出扵此帝晚年
性煩急為後慮绳世爵以礼過甚穎國自裁或有然也
世庙中遼東御史鑰雲南給事中良弼為友德後
考非真有後或自瑛而宗龍祖瑛不可知
罪惟錄列傳卷之八下
啓運諸臣傳
藍玉
藍玉定遠人開平王遇春婦弟也長身頳顔有勇略&KR0674;開
平麾下每戰先登無所不摧䧟其威略似開平以故開平
寵任之而太祖亦以開平故改容視玉初授管軍鎮撫歴
自積戰功超為都督僉事十一年同西平侯沐英討西番
擒其酋癭脖子鹵斬以千計還封永昌侯久之以征南左
副將軍同穎川傅友德討雲南轉戰平之事在友德傳增
禄五百石再以征虜右副將軍同宋國馮勝襲金山納哈
出降之併降其衆二十餘萬即軍中拜征鹵大將軍代宋
國公踰年領六將軍往討元丞相哈刺章于和林時鹵主
脱古思帖木兒駐捕魚兒海玉率勁騎十餘萬自慶州間
道襲之去海四十里而軍不見鹵欲還定遠侯王弼請玉
無還且曰兵以不意吾劳而露使彼主而客我未便戒諸
軍穴地而㸑母使見烟火及抵海知鹵营海東北八十里
前薄之大風揚沙晝晦鹵大驚其太尉蛮子輕出摶戰一
鼓破斬之衆遂潰請降鹵主與太子天保奴以數十騎遁
去獲其次子地保奴及故太子必里秃妃諸公主䓁百二
十三人吴王朵兒只代王逹里麻平章八蘭䓁將相官校
二千九百九十四人軍士一萬五千餘人男女七萬七千
餘口寳壐圖書乙百四十九金印一銀印三馬四萬七千
疋駝四千八百頭牛羊十餘萬車二千餘輛復破降哈刺章
獲將士萬五千八百人馬駝四萬八千餘疋捷聞上使使
齎勅諭玉比之衞青李靖云玉傲而淫私元妃事露妃自
縊死凱旋上特賜玉金幣踰䓁然猶面責數玉擬封梁國
公嚄唶且久改封凉國公而鎸其過于鉄劵尋討平散毛
峒擒土酋刺惹䓁萬餘人置大水田千戶所進平施南忠
建二宣撫司叛蛮增歲禄五百石尋詔還鄉復與魏國輝
祖曺國景隆措置陕西邊事至蘭州墜馬傷上手詔慰劳
之比于中山開平王尋召還出理蘭州莊浪䓁七衛兵玉
追捕逃寇祁者孫弗及遂深入罕東至阿真州番酋皆遠
遁會蜀故降將月魯帖木兒反使玉移師討之至則四川
都指揮瞿能䓁已大破其衆月魯走栢興玉以計誘縳其
父子械京師斬之而盡降其餘党便宜請增設諸衛上從
之遂班師定東宫官属玉兼太子太傅玉怏不樂居宋穎
二公下詬曰乃無太師藍玉哉玉故特上寵多蓄莊奴假
子數千人常占東昌民田自予民訟之御史且捕獄玉執
御史笞而逐之度喜峯關關吏以夜不時納玉大怒縱兵
毁關入上聞之已心悪玉不言也玉間有奏請不盡聽退
而謂所親上疑我矣錦衣指揮蔣献告玉反上集群臣廷
訊玉不肯伏獄具磔于市夷三族榜其状示天下并載逆
臣錄玉既誅徹侯功臣文武大吏以至偏禆將卒坐党謀
死者可二萬人初玉之出討越&KR3595;也與部將十餘陛辞上
方留玉與議呼諸將去三呼無應者玉舉䄂一揮盡𧺫盖
久疑之矣或云椘王母胡妃堕胎事玉以私怨搆之
論曰玉扵太子至親常說太子臣覌燕王英武負上寵
爱至而術者言燕地有天子氣太子幸自爱然則玉忠
志無他矣而燕王從中搆之必殺玉史不載其寔但云
獄具則二萬餘人豈皆無辭不待再听者乎星者劉日
新策玉封凉國而誅而日新与俱己而果然或曰存玉則
可以無燕玉坐黨公則信宋潁三人矦則長興武定鳳
翔定遠永平崇山而史于宋潁定遠但書卒于永平但云
坐法死于崇山但云有罪伏誅並不及党玉事豈猶有諱
之者欤即以陛辞揮不去細柳軍法也功冠諸矦以之帝
豈不稔此或曰存玉以無燕不存玉以有燕
廖永忠(兄永安孫鏞銘)
廖永忠巢縣人父旺五子永忠與其兄永安最少元乱妖
寇彭祖兵𧺫永安與兄永堅為其萬戶彭祖既敗永堅往
仕漢友諒為參政永安字彦敬乃與其弟永忠同縣趙普
勝俞廷玉玉子通海及趙伯仲伯仲弟庸合肥人張德勝
葉昇無為人桑世傑含山人華高以戰船千餘結水軍屯
巢湖捍盗廬人左君弼者故亦盗悪永安等不與合率兵
攻之永安等乃使韓成持書謁太祖和陽盡以舟師歸附
從攻蛮子海牙及峪谿大破之矢傷永安鼻再敗之于青
沙從渡江永堅亦来歸取太平襲安慶往来用兵滅陳兆
先永安皆與通海同事功亦相參戊戍取宜興陞同知樞
密院已而周士誠兵寇常&KR0836;連敗之十月永安䓁再拔宜
興追擊至太湖乘勝深入後軍不繼水淺舟膠為所獲士
誠欲降之永安不屈被拘己而徐逹鹵周士德于常州周
使人求和請歸永安易士德太祖不許遥授永安年章封
楚國公賜號及誥而贈旺為凉國公丙午卒于姑蘇年四
十七洪武元年侑享太廟謚曰武閔加贈開國輔運推誠
宣力武臣光禄大夫柱國同知大都督府事十三年改封
鄖國公永安無子以兄永清子昇嗣為指揮僉事弟永忠
饒智勇豪邁從兄来歸太祖見其年少曰若亦欲肘金印
冨貴㦲永安既為吴所執永忠以樞密僉院領其兵友諒
入寇龍江與張德勝乘勝追及采石奮敗之復太平迁同知
樞密院事從征安慶與俞通海䓁擊漢水寨破之長驅至
江州仰攻不可上永忠慶其城勢架橋舟後反舟而前名
曰天橋至城下與女墻齊接而登克之復與趙德勝攻下
瑞臨吉安諸郡從戰鄱陽冐鋒出上舟于圍友諒中矢死
遂平武昌迁湖廣行中書者尤丞鎸金字八旌其功于門
規取淮東士誠以兵薄海安綴我師太祖誡大將軍泰州
勿動而令永忠還兵水寨禦之周兵遁淮揚悉平從克姑
蘇錄功陞平章副湯和會討方國珍降之從海道徑取福
州洪武元年兼太子詹事略定閩中諸郡至延平攻其西
門部將開門降明年復從海道取廣東朱亮祖為副先以
書諭降何真師至東莞真從潮州上印章圖籍率官属出
迎攻破偽參政卲宗禺數其殘暴斬之廣人大悦馳諭九
真日南朱厓儋耳三十餘城皆納印請吏趋廣西至梧州
降元逹魯花赤拜住其尚書普顔帖木兒張翔募兵迎戰
無有應者走欝林亮祖勒兵追之普顔戰死翔赴水死會
征南將軍楊璟下靖江諸郡两廣悉平明年還封德慶侯
初論功當封國公以鄱陽之戰使所善儒士窺意徼封爵
故稍次之食禄千五百石贈三代四年副湯和舟師由瞿
塘伐蜀和兵沮不進時傅潁公已圍成都帝以和為怯永
忠乃密遣壮士數百人衣青衣舁小舟魚貫叢箐中出上
流蜀人不知也夹攻之焚三橋断横江鉄索擒蜀將蔣逹
等八十餘人禆將鄒㒷中箭死永忠遂入䕫州而和亦至
師&KR1328;重慶明昇方督師重慶大惧右丞劉仁劝歸保成都
母彭氏泣曰保成都旦夕耳昇遂面縳銜璧奉表詣軍門
降和受璧永忠觧縳檻送京師蜀平永忠功次潁公賜第
尋出征胡捕倭八年㘴僣用龍鳳章服不法事伏誅既厚賵
之子權娶湯和女為散騎舍人嘗從御史大夫丁玉征松
叠十三年嗣侯從傅將軍征雲南領兵守畢節移守瀘州
召還十七年卒權之子鏞以嫡子任散騎舍人歴官都督
建文中充宿衞燕王入京以鏞與弟銘常受學方孝孺使
往召之孝孺怒曰若讀書幾年乃不識是字上怒收孝孺
族之鏞銘逃匿安陸山中偶與書生奕以舉止不凡被疑
事洩永樂元年錦衣衞奏獲鏞送刑部論死弟銘鉞從父昂
與昇俱謫戍邊母湯并銘女送浣衣局從兄基指揮同知
自首獄死永忠雖以功受封每每失上意故贈謚皆不及
後江夏侯周德興有罪當下獄上特宥赦召諸將相諭之
以故德慶侯廖永忠犯法侈僣為戒弘光中追贈慶國公
謚武勇孫鏞追贈德慶侯鏞弟銘錦衣衞都指揮諸巢湖
軍皆有傳華高含山人歷功鎮湖廣封廣德矦後䘚厓州贈
巣國公
論曰即椘公脱囚而效周力不過為再興天瑞軰与城俱
砕耳頋完節足以風纍臣後世德慶即不淂公亦念其
副東甌之烈哉再傳鏞銘讀書識是字雖由正學之教
亦椘公家法殷矣按庚午詔書德慶坐楊憲党伏誅及
按通鑑慱識坐沉韓林兒瓜步而寔錄曰永忠病䘚夫寔
錄阿不足㩀若以沉瓜步為罪則非當曰情事忠或奉
密命有之否即擅其意亦頗与劉文成不设中書座之
指合何至有劵不宥或曰以僣擬龍鳳故則借也帝念
太子文弱勇鋤名勲乃入忠憲党不免夫宋國棄慶陽走
歸德慶不過遣所知未嘗離軍雖皆伺封爵而微有不同
而輒借此嗇其報功次穎國萬世猶一口矣持無上裁
諸䧺此時不私龍鳳章服家幾人即以其僣可誅亦必
嚴令再四而此似幸其有此章服則知帝意固别有在
也嗴乎胡藍楊諸案太祖酷治黨不遺力似灼見眀末
啓禎以後率㘴黨敗盖防微己在數百年之前矣哉
俞通海(父廷玉弟通源通渊)
俞通海字碧泉巢縣人父廷玉弟通源通渊元末有彭祖及
金花姐者以妖術煽江淮人多應之廷玉率其子從妖黨
李普勝為軍普勝敗沒乃結水寨巢湖自固乙未太祖總
兵和陽歸欵乞援太祖喜謂李善長曰巢湖豈知我師且
渡江哉為我辦舟楫甚善親率兵逆之乘漲間道至黃墩
時趙普勝中变太祖恐衆觧還集商舟以和陽兵𣸪至黃
墩督攻海牙海牙兵潰直趨和陽授通海萬戶六月渡揚
子克采石取太平有功時海牙悉驅戰艦結寨采石與元
帥陳也先從子兆先合淮兵营方山相犄角窺太平丙申
從海牙大破走之并破兆先营是月克臺城亦下阿魯灰
者林苗軍水寨拔鎮江追康元帥䧏之進統軍元帥取常
州宣城寕國功多略太湖䧏周守帥王貴鈕津䓁猝遇其
右丞呂珍于東洞庭時大將軍己西獨帥餘舟接戰流矢
中右目傷護痛且下而令親兵身被其甲晲船賊不敢逼
戊戍搗江隂奪馬䭾沙再販天完趙普勝于樅陽復池州
陞僉書樞密院事庚子走漢友諒于龍江縱火焚其舟進
樞密院同知從克漢銅陵搗九江蘄州黃州等郡癸卯救
宋韓林兒于安豊敗周呂珍兵移攻廬州七月漢圍南昌
急上天發兵遇敵于康郎山通海先諸將乘風縱火焚其
舟已上舟膠幾為所乘通海飛舸至水湧舟脱猝射中漢
驍將張定邊敵退相持數日不下敵利巨艦若城墉我舟
小便馳驟然往往被壓不起通海常以首抵艦得脱鐡盔
盡裂随棹七舟寔葦火乘風入敵焚其戰艦數百偽王友
仁友貴皆死更以小舟冐敵入我師遥望無所見久之意
己盡没忽飄颻遶出敵舟傍我師震呼奮擊大敗之敵且
拔水寨而去我軍柵&KR0902;子口横截左蠡不得出通海進曰
湖有浮沙舟輙膠不利彼窮而摶彼此之勢也請入江據
上游自休俟其逸攫之而刘基亦請從軍湖口太祖從其
計友諒死明年下武昌陳理䧏上為吴王陞中書省平章
事填廬州繕墉壑興農田兵民寕輯從征浙西克吴興随
下沿海郡縣偽帥陳仁寿率數千人走海聞通海兵律秋
毫不犯復回請䧏圍姑蘇敗敵减渡橋蕩其营至桃花塢
中流矢護創建康五幸其第撫視之呼曰平章即知予来
乎已沉不能答王揮涕而出明日卒年三十八追封豫國
公改&KR0593;國公謚忠烈侑享太廟肖像功臣廟父廷玉亦以
死事贈河間郡公謚武烈通海沉機簡重劳不矜能嚴而有
惠卒無子弟通源字百川通海卒即軍中領其兵攻蘇州
擒士誠嗣通海官從大將軍征中原下山東河南北山西
諸郡從副將軍馮勝䓁會兵太原取陕西克慶陽尋張良
臣復以慶陽叛率師自臨洮疾趨至涇州合兵圍而斬之
西征王保&KR0901;出連雲棧克興元皆先登洪武三年封南安
侯食禄千二百石與世劵從將軍廖永忠伐蜀又從魏國
公出寨征丼粛有功八年徙江南豪四十萬田鳳陽命撫
輯開水利墾田攻雲南征廣南諸蠻俘斬數萬二十二年
詔還鄕未行䘚&KR0901;逾年㘴黨事以死不問通淵以父兄故
充參侍舍人從大將軍征秦隴燕趙功陞督府僉事征哈
刺答至捕魚兒海獲酋長人畜班師轉餉二十萬石江西
又征都勻龍場諸蛮峒克辰沅寳慶俘獲多封越嶲侯食
禄二千五百石率師討建昌叛賦築城越嶲二十六年坐
累罷侯建文中召為豹韜衛指揮使復侯戰殁白溝河子
翊先卒次靖嗣官明年卒次端優給錦衣未幾卒無後通
源子祖病痵不能嗣孫宗曾孫信信宣德十年乞嗣信子
瓏子仲弘治五年皆乞嗣不許弘光中追贈通渊嶲國公
謚襄烮
論曰俞氏舟楫功為造眀苐一使無巣湖破浪之村勢
必俛就安豊束手出劉福通下彼尺書使為東西即何以
辭哉夫遠宋而宋隐為我用矣鄱陽之戰小舟冐入直追
赤壁故事青田但曰徙軍湖口而上游擊遁之計出自
虢國夫椘勢素乘高吾猝乘椘高扼其出猶之功策耳
父廷玉死軍中弟越嶲通淵死建文白溝之難南安通
源西南偉績盖一室效命不但舟楫而節烈與勲名更
烈諸世家
胡大海(飬子德濟王宗顯)
胡大海字通甫虹縣人長身鉄面智力過人兩目有光每
夜出燁燁如炬甲午謁太祖為前鋒從入和州克采石攻金
陵常州先登授右翼綂軍元帥宿衛佐鄧愈自績溪進攻
浙東諸郡至于遂安元苗帥楊完者以兵十萬来争徽州
大海前諸軍斬其部將廼克嚴州與李文忠同秩守之二
人微有郤太祖密戒文忠由是相恊互為力遷行樞密院
判尝語鄧愈曰吾覌蘭谿為婺右臂公引兵下之可以無
婺遂折蘭谿陞大海僉院守之而婺不即下太祖躬来視
師大海見其客烏江王宗顯太祖喜曰翁来即安能入婺
為說客乎宗顯行還報曰婺將貳可仆也曰即然汝為婺
守元將果内疑開東門納師元守臣僧住死之遂真以宗顯
知府事陞大海僉書行樞密院以王愷為都事時元伯顔
不花守衢州多智略而処州守將石抹宜孫善用士紹興
故周吕珍所據也上以三城密迩劲敵以大海為江南行
省參政與常過春共規進取明年諸全下并下衢州元龍
泉守將胡深收處四下邑反宜孫来䧏大海以其間出樊
嶺與耿再成合軍連敗宜孫宜孫遁處州定巳而吕珍憤諸
全之失盛兵入犯隄水灌武大海奪隄反灌之珍販窘馬
上折矢求平大海許之後參佐悔勿許大海曰言出而背
之不信既縱而襲之不武遂引還珍亦去庚子太祖方逆
拒漢友諒龍江遣大海搗廣信以制其後既走友諒而廣
信亦下大海曰此閩楚衿衸不可忽上令大海飬子德濟
以行樞密院同僉鎮之尋漢將李明道來争廣信德濟嬰
城乞援父大海疾援虜明道因淂為向導尋下江西大海
初定嚴州時苗將蔣英劉震等以楊完者見殺惧欵歸大
海&KR0674;其衆麾下推誠不貳而分其黨李佑之䓁戍處州至
是英謀作亂震曰參政遇我厚吾何忍背之有李福者張
目曰舉大事頋小恩哉潜通處佑之期二月之七齊發是
日英䓁陽邀大海八詠楼觀弩大海上馬英令其黨鍾矮子
詭叩馬號曰蔣英無故欲殺我大海未及答反頋英英䄂
出鉄鎚若擊矮子状特中大海腦仆地英即断其首并殺
子關住而都事王愷亦過害愷别有傳總管高子王從难
行省掾吏章誠被执脇降不屈死時李文忠自嚴州疾以
兵定之并定處州是後敵来犯婺屡顯祥異或夢大海指
畫或星火滿野&KR0837;洶人馬聲及出師必大捷後李將軍文
忠下杭縳英震至京上命懸大海像刺血以祭贈越國公
謚武莊祭故功臣鷄籠山大海位第一大海嘗曰吾不知
書吾行兵惟有三事不殺人不虜人婦女不焚廬舍以故
所至徤兒驩附編氓寕輯初蔣英等既殺大海䧏吴以吕
珍疾犯諸全文忠檄德濟廣信合敗之已癸卯諸全守將
謝再興叛䧏吴德濟以浙東行省參政綂重兵字諸全新
城同李文忠拒敗吴師二十萬于龍潭洪武三年從大將
軍北征失机械至京宥𣸪官後為都指揮使鎮陕西卒王
宗顯既知婺州開舘延召名儒為五經師及學正訓導䓁
官喪亂之餘學校久廢至是稍𣸪文教大海七代孫应襲
汝鍾天啓五年請自效備餉平邊下部議不果
論曰武莊不早折其功烮當偕開平上下初与岐陽却
久之岐陽赴其難如私仇盖猶夫中山之于開乎也而
帝之密戒岐陽不併及武莊所以用武莊特妙搃一推
誠扵周將吕珍不失為武扵苗將蔣英䓁遂致及身精
英貫白曰伍員死抉目胥門大海死其兩如炬者不化
正直為明神天亦肯之而有苗不格何也行兵但能三事
不滛殺与焚頋何必讀書而子德濟兩殺叛
楊璟
楊璟合肥人儒家子少沉毅讀書不喜章句好武略渡江
来歸太平既定江東為親軍副都指揮使助克婺州進院
判漢平為湖廣行省參政移鎮江陵招討湖南洞蛮功進
平章政事洪武元年充征南將軍從湖湘取廣西以左丞
周德興參政張彬副之走漢周文貴下寶慶進擊永州漢
全州守將阿思蘭来援逆擊敗之全永俱下遂圍靖江時
廖永忠巳下廣州使朱亮祖自府江来會敵恃濠為固璟
殺其隄吏涸濠困六旬璟給降者白皮帽百使入城為内
應遂克之并下郴州諭䧏左江土官黃英衍田州土官岑
伯顔䓁而永忠亦從廣東迤而西南寕一帶州郡皆下廣
西平璟還京為偏將軍從大將軍征山西璟出澤潞遇擴
廓將韓札兒于韓杏戰失利然以是分敵勢大將軍遂克
太原檄定唐州軍亂鎮之已奉命招撫夏明昇&KR0901;不從璟
還𣸪與書曰足下據有蜀即何如漢昭烈昭烮曠世才以
諸葛佐之然猶朝不謀夕再世不禄足下彊場南北不過
播漢乃欲以一隅之地為夀西陲不必智者而决也即以
為險阻可恃𧖟叢魚鳬之鄉不至足下矣鄱陽一戰友諒
授首旋師東討張氏面縳此非人力实天命㦲江夏来歸
宥罪封侯恩荣之盛天下所知也今之為足下謀者率謂
閉關以倖一日至于事促勢窮各自為冨貴計足下至孤
老母弱子將安歸乎詩曰自来多福善敗之机唯足下自
審之足下年切未請事勢誰秉國成獨不為身首慮乎昇
又不省湖廣慈利土首覃垕鼓諸蛮為乱率兵討之初為
所詐執我部將黃永謙上以書讓璟刻日月定之封营陽侯
食禄千五百石世劵從湯將軍伐蜀無功不賞沅辰蛮乱
為副將軍從鄧愈討平之十五年卒贈芮國公謚武信子
通與靖寕候葉昇捕象廣西之左江二十年領韃靻官軍
往戍雲南多道亡降普定衞指揮使次逹散舍人
論曰開國武臣之諳文事者自岐陽王而下郭营國胡
縉雲不三數人芮國儒家子進退以礼故獲厥終與明
昇書詞氣明爽蒯通之不二假濟非其說之短也
薛顯
薛顯沛人為元泗州守將國初馮宗異攻下揚州顯以泗
州降授指揮壬寅助守南昌漢友諒以大衆攻圍急顯將
銳卒突戰斬其平章劉進昭擒樞副趙祥圍稍觧久之斬
鄧仲康于新淦徇下江西諸郡陞行省參政伐吴昇山之
戰五太子盛兵来援常將軍戰稍却顯舟師直前奮擊大
破之遇春謝曰戰昇山吾不如將軍論功陞江西行省右
丞大將軍北伐上諭顯可當一面下元都偵邏古北諸隘
口鹵元官喬右丞䓁三十四人從征山西破王保&KR0901;邀賀
宗哲于石州招諭保定諸山砦會兵陕西追擊獲保&KR0901;部
將一人知院三人左右從官二人馬二十匹分攻馬寒山
西番大破之張良臣以慶陽納䧏命顯往受之巳而良臣
有異志夜半襲我营顯被傷突圍淂免良臣還為元守王
保保遣韓礼兒攻原州為應援顯与傅友德駐兵灵州遏
之是時賀宗哲亦寇鳳翔慶陽下遁去三年封永城侯不
与劵諭顯曰顯屡摧大敵竒男子而性剛忍好殺千戸吴
冨從朕久有功乃利其所獲殺取之又輕斃馬軍今封爵
如例謫顯南海以示懲明年復召用定禄千五百石給世
劵從征沙漢取王保保廵視河南赴北平督兵屯田二十
年從征降納哈出還次山海關卒贈永國公謚桓㐮無子
弟綱嗣妻張納劵胡党事發以死不論弘治中曾孫珍乞
嗣不許
論曰擅殺千戶冨乃不抵謫南海而𣸪之帝惜其才氣
䘚全之淂善終其不生前入胡党倖也雖然帝于永城
不甚却頋故與所處宋潁&KR0765;三國異三國才大其不恭
且忘之以湏其有為乃䆒竟不終于永城獨否恩威輒
著曰此不足煩寤寐也哉
郭興(弟英入乘時月中弟德成孫登五世孫勛入乘時目中)
郭子興嫌滁陽王单名興濠人初太祖微時野走興父山
甫一見嗟服留欵辟人進曰僕非相人相人多足下天表
特殊他日冨貴母相忘既去語子若弟曰吾視若行軰皆
可秉珪定以此人矣興拳勇善騎射&KR0674;滁陽王與弟英旋
從太祖宿衛興自用兵滁和渡江取金陵陞管軍緫管克
鎮江進五翼總軍元帥困常州三月衣甲生蟣蝨下宣州
江隂婺州破南昌彭蠡大戰興請用火攻以是獲捷從下
武昌洒血馳戰陞鷹揚衛指揮使援廬州平吴陞督府僉
事佐大將軍取中原守潼關潼關三秦門戶厲兵積貯搤
寨堅固敵不敢東移戍鞏昌為秦王府武傅兼陕西行府
僉事封鞏昌侯食禄千五百石與世劵伐蜀克成都洪武
十七年卒贈陕國公謚宣武女弟八宫進位寕妃子四景
儀先卒振嗣侯而弟英沉毅智勇精騎射每先登征無錫
傷脇破常&KR0836;傷足攻安慶傷臂攻高鄱弩傷右膝鄱陽之
戰有瘡尚未瘳戰益力圍武昌督兵保安門傷手足漢將
陳同僉驍捷突帳下太祖遽呼殺賊英起疾得其首上觧
所御絳袍褁之曰唐尉遲公乃輔我從攻岳州襄陽及淮
安安豊陞指揮僉事從定中原所至有功逼通州為先鋒
距城三十里而軍衆請速攻曰吾示弱出不意破之翌日會
大霧伏千人道傍乃更以精騎誘敵戰良久伴敗賊乘勝
躡我伏起敵分為兩大敗之斬首數千級擒宗室孛羅梁
王遂克通州元主北遁從取太原夜率十餘騎潜入王保
&KR0901;营舉火為號伏齊起保保急潰去下興州大同生擒偽
將竹平章渡河取鹿臺鞏昌追敗賊將賀宗哲于石山從
征迤西大有功陞驍騎衛指揮使辛亥進階驃騎將軍河
南都指揮使將赴鎮上命寕妃携内饌至第餞之移鎮北
平十三年進大都督府僉事定官制改前軍都督府僉事
明年從征雲南分道進討諸將便欲深入英日破敵貴先
聲攻取必自近始夜乘漲濟赤水河賊大潰進攻曲靖克
之十五年破江川椅子寨逼大理金齒降叚平章攻靖寕
州蛮七寨一日夜破之取仁德府圍姚安敗賊將李自久
雲南悉平論功封武定侯食禄三千五百石世襲充靖海
將軍鎮遼東同馮大將軍勝討北鹵納哈出降之師旋鹵
追襲與戰創傷左脇復箭洞右脇益奮鹵遂却進征鹵右
副將軍還鎮遼東二十一年以征鹵右副將軍從出捕魚
兒海卷甲直抵鹵营鹵王潰圍出手斬其將蛮子太尉辛
未北討至寒鴉山而還還統禁兵二十四年與潁國傅友
德追元遼王阿札失理北至黑松林三十年討川陕餘寇
授征西將軍生擒賊首高福興久之御史裴承祖劾英飬
家奴百五十人輙殺人詔不問建文時從耿炳文李景隆用
兵老不任燕王入國英降元年卒贈营國公謚威㐮英能
讀書孝友仁恕家居不治田産上問故曰仰荷寵灵冨貴
己極敢生侈心母喪廬墓致疾會有詔命乃還事太祖四
十餘年小心謹慎未嘗有過常侍坐便殿見有来奏事急
起避之上曰居朕自理事大小百餘戰金瘡遍体每隂雨
作楚痛及聞征討之命即日就道未常以老疾辭弟德成
為驍騎舍人性明爽常以酒自放上欲官之懇辞不受上
變色詰之免冠拜泣曰臣性狂愚躭酒嗜卧不足緩急倘
位高禄重事不理上殺我也願卒賜以娱其生上曰善立
賜黃封百罌他日侍宴後苑醉蒲伏免冠&KR1180;髮秃落半上
笑曰醉風漢過酒乎德成仰面曰臣猶厭其多會盡削乃
巳上默然既醒大惧恐觸忌諱即盡去其髮披僧衣狂呼
唱佛不已上笑謂寕妃曰吾以為戲言乃果然巳而党事
起死者相属德成益狂蕩不檢以孝終英子十二人鎮駙
馬都尉尚永嘉公主女二遼郢二王妃孫二十八人長孫
女仁宗貴妃為鎮弟銘所出而&KR0939;以貴妃弟故得嗣侯宣
德十年永嘉公主乞以鎮子珍嗣侯英宗念珍夲英嫡孫
與錦衣衛指揮僉事已而&KR0939;子聰與珍争嗣侯又與珍子
昌&KR0901;子良争不决下良獄弘治三年郭宗人共乞擇英諸
孫一人嗣侯上許良嗣良好詩書樂與文儒交既侯掌中
軍上偹邊六策正德二年卒子勛世宗時勛議禮称旨為
團营總兵加保傅驕大學士楊一清劾罷去尋復之十六年
勛先作演義英烮傳餙稱祖英生擒士誠射死友諒遂䟽
乞祖英侑享太廟禮官不可勛引劉基為例曰基文臣位
六王下况祖英武略如是乎上特許之位黔寕王下永義
矦上十八年扈駕承天封翊國公已而坐奸利事被刑部
右侍郎曾鈞所劾上優宥之賜勅不領䟽日臣奸何事臣党
何人何更劳賜勅上以其強悖無禮逮都察院刑部鎮撫
司官罪有差勛瘦死獄中子守乾嗣侯而郭登者字元登
英諸孫也七歲敏記絶十歲能文詞永樂中充勲衛正統七
年從王驥征麓川功復從沐斌征騰衝歴陞署都指揮僉
事己巳七月鹵入塞驟進都督僉事副劉安守大同會上
親征成國公朱勇西寕侯宋瑛武靖伯朱冕全軍覆倉卒
議班師登急告學士張鼐䓁駕入宜從紫荆關上忽東折
向居庸纔四十里鹵大至駕北狩是時大同堡塢䔥條城
門晝閉人心危疑登慷慨奮勵修繕拊循不餘力衆褁創
奮八月鹵奉上皇至大同叩閧索金幣約賂至歸而上皇
登閉門不納上皇為不懌曰朕與登有&KR0666;故外朕登遣人
奏曰臣奉朝廷命守此城不敢擅啓閉竟不出而劉安孫
祥霍瑄䓁出見上皇献金幣瑄尤效力乃權宜以賄往鹵
笑不應竟擁駕去十月鹵以和為名直犯京師登提所部
兵亦紏集忠義從㕍門入援先以蠟書馳奏奏至而鹵己
退優詔褒荅後一再上䟽言鹵即出塞離邊不遠恐青草
𣸪生再侵京闕而京兵新選不可輕發今日之計可以飬
銳不可浪戰可以用智不可闘力以逸待勞以主待客勿
求徺倖可冀萬全歴陞右都督景泰元年正月鹵入境率
兵躡之宿水頭夜二鼓東西沙窩賊营自朔州掠回或請
避其銳全軍返登意我軍距城百里返走勢必懾縮敵以
鐡騎促我及矣按劍𧺫曰敢言退者斬徑薄鹵营天漸明
鹵以數百騎逆戰登鼓入諸軍継進登手射落二鹵力洞
一鹵衆奮遂大破其衆追奔四十餘里至栲栳山斬鹵首
二百餘奪還人馬器械萬計是役也登以八百騎破鹵數
千為一時戰功苐一進封定㐮伯食禄千乙百石與世劵
鹵既退登欲大興屯田苦牛種䟽乞官為措置不果四年
秋病召還京登初至大同士可戰者不及數百馬百餘匹
不數年馬至萬五千精兵數萬登智勇兼俻紀律嚴明料
敵制勝動合机宜凡戰未常挫&KR1518;常以已意設為攬地龍
飛天網鑿深塹覆土木人馬通行如履寔地賊入圍中令
人發其机自相擊撞頃刻十里皆䧟天順元年以初故奪
爵為都督僉事南京是秋謫戍丼粛未幾召還充團菅總
兵八年卒贈定襄侯謚忠武登無子以兄子高為後淂嗣
伯减禄五百石十四年卒子參乞嗣不許授世指揮使
論曰山甫識太祖野走廷玉驚太祖微行真主自不能
秘興策彭蠡請用火破英計雲南兵從近始兄弟宿衞
恭慎資惟幄矣古驕而獲世者幾人哉武定老不任燕
事䘚從燕难其孫登之閉大同而謝上皇也翊國以議禮
稱旨至餙為小說(英烈傳)妄指貫晴友諒謂武定所手奏
僣侑享乖廟祀礼瘐獄不免則何如德成之用酒自全哉
定㐮之武能以寡擊众使當靖難必有以自見惜非其時
武定不能為定㐮也
桂彦良
桂彦良名德稱以字行浙江慈谿人故慶元府判葉同(子)
也生之夕室有火光若流星母以為不祥棄弗育桂氏者
鞠而子之元季舉于鄉上南宫不利歸長包山再長高節
皆有文名除平江路文學掾不就洪武六年大徵天下士
彦良以省臣薦待詔公車授皇太子正字入侍大本登太
子深器重之詔与宋濓分教文華堂上諮以治道对曰道
在正心又曰明君至公無私則好悪自當上揭其語殿楹
明年日南至有事員丘上以祀文称語譴所司彦良曰予
小子履湯用于郊我將我享武歌于廟以古率今未(應責)
譴上稱善久之上欲誅一墨吏彦良争如律上不聽(彦良)
曰三尺法陛下當典天下共守之上不能奪尋以三府疑
獄命之讞多見原法官呵彦良失議彦良奏當取長略短
上曰不然吾因其長而拔其短以造于全且問彦良曰法
數行而數犯奈何對曰用德則佚用法則勞劳弗靖矣因
問三教如何對曰治天下當法孔子上曰江南大儒惟卿
一人曰臣不敢望宋濓劉基上曰濓文人基峻隘殆不如
卿也十一年擢晉相府右傅上親製勑勵之有曰尔彦良
心淳而不詐本固執而不變母作聦明務静安母干有(司)
事往欽哉彦良以輔導在先格心製心圖獻晉王十二年
革相府改長史授奉政大夫十五年以長史入朝上太平
十二策上顧侍臣曰朕初謂儒者泥古而不通今以觀彦
良言皆有禆於政顧彥良所學純一而寡知變以故頗嘉
許卒不使參大政十八年以病免歸弘光中追贈翰林院
編脩謚敬𥙿
論曰國初諸徵永率本宋人之學頋太祖不食其腐而
特隆厥指必時宜出之惟庸之獄至欲興師日本李岐陽
謂可無深求帝怒曰此儒生家言使人盡殺其客苐一
見方寕海曰此非用子時且歸与潜溪朝夕久而不令
一聞中書太祖即未學似窺明新全付善處德稱(道在)
正心便不着宋人氣且云至公無私則好悪自當大學(絜)
矩章要歸不拂人性而止諸說可盡刪也帝曰濓与基不
如鄕彦方所學誠過濂遠哉而範圍小不知變猶是相名籓
有餘
唐鐸
唐鐸字振之虹縣人端重有遠略從太袒起兵定濠州既
定都金陵授西安縣丞召還中書省管勾出守延平入為
殿中侍御史上諭鐸元時任官伹重夲色人廷臣産南方
者不得入風憲鐸曰元改本色出廵撫然䘚無能為民為
之語曰遣使宣撫問民疾苦来如震雷去如敗鼓至今羞
之上曰誠如卿言耳目得人何間南北出為紹興知府隄
夏盖湖永利民陞刑部尚書轉兵部後坐事䧏御史請選
賢能諮察郡縣并重布政按察之任尋復為刑部尚書錦
衣衞凌虐罪囚上命焚其刑具以囚送刑部鐸慎密廉
不妄取予時諸卿中詹徽以才勝鐸以德勝上嘗曰(徽鐸)
性行自不同徽剛断嫉悪役吏蓬垢尫瘦不異羈囚鐸與
人交不知變色口不出悪声頋屡被小人詿誤以是當刑
者數亦數曲宥久之置東宫詹事院正三品以鐸德量通
儒術其改秩仍食尚書禄加太子少保使廣西諭䧏趙宗
夀龍州還復出參楊文軍事經畫守衞撫輯蠻獠所至帖
然回京三十年卒弘先中追贈太子太傅謚敬安
論曰唐振之故濠老𬋩家也進憲綱册四十條故亦不
忘察吏
崔亮牛諒任昂李原名朱升
崔亮字義夫藁城人元末為省掾求謁舊舘授中書礼曺
生事洪武元年歴禮部尚書詔定官員親属冠服及&KR0674;卒
軍士等制各有差三年朔旦以來日有黑子疑祭天不順
礼所致時議圜丘從祀為煩詔亮損益前代亮㕥正祀日
月星辰太歲為簡當上然之并議百官于皇太子親王前
称殿下自稱名若本宫内吏本府官及承奉司則自稱臣
而称于上前曰皇太子某王時吳沉以皇太子國本宜称
臣興亮二又定大朝會常朝及百官辞謝奏事侍班䓁礼
皇太子及群臣賜㘴殿上坐墩制酌宋典為損益定仁祖
庙號請下太常祭告定宗庙四時之祭用四孟及歲除凡
五定清明等節各偹時物薦享定大射礼儀時國制草創
亮引證多據經典七年䘚于官
牛諒山東東平州人洪武元年以秀才擢典簿副學士張
以寕使安南諒先入其國諭意黎人聽命五年陞礼部尚
書定大祀分献礼上命五帝三王及後開創之君俱京師
立廟致祭&KR0901;守成賢君于陵廟有司主之又詔定文武官
誥七年以前母服朞庶母無服至是定父母及生母皆三
年庶母期諒清遵周礼大祀齊膳三犢上曰徒傷物何益事神
任昂河南河隂人慱覧有才譽故元舉進士拜寕晉縣辭
隠居讀書自娱洪武初授㐮垣訓導擢御史尝署吏部詔
文官居憂凡在聀五年者炤品給半禄終制三年者給全
禄三月昂奉行之以勵終丧者十五年陞礼部尚書時有
次妻乞封者詔下礼部昂議妻在所娶皆謂之妾妻歿妾
不淂為妻以礼聘則為妻前妻無子所生為嫡子妻無子
以妾子為子襲父聀叙長其子亦淂以本品推恩頒定科
舉成式頒大成楽器令諸生習之是年甲子初科監生首
舉且中式者過半上喜諭昂出榜原籍自是科舉之途始
重
李彦名(一日原名)字資善安州人二十年試礼部尚書奉詔行
奍老礼定帝王名臣從祀上曰如漢馮異宋潘美忠義全
始終乃可從祀因以趙普不忠去之元四傑祀木華黎去
安童祀伯顔去阿术餘悉如所儗凡三十七人申巾帽之
禁議親王以下喪制考定合祀山川乃命王國各淂祭其
封内彦名為圖以進𣸪申定官民服餙俾有古意
朱升字孔升通經史元鄉薦池州學正丁酉歸朝召見獻
三語高築墻廣積糧緩稱王上嘉納之久之拜侍讀斈士
知制誥同脩國史領楽舞受命篡輯女史撰齋戒文請老
卧石門斈者稱為楓林先生所著有經書旁註及書傳𥙷
輯諸書傳觧行世子同為礼部侍郎
論曰帝方講韜鈐而輒嚮用礼樂以宋濓溪主議而淂亮諒
昂彦名升䓁次苐潤色迄三十年而始光大百年之運不
易洗濯如此嗴乎更歷數朝而猶煩厲禁矣
刘仲貭任亨泰楽韶鳳
刘仲質字文貭江西分宜人博洽經史洪武初以宜春訓
導擢翰林典籍較正春秋本末十五年由編修拜礼部尚
書先是二年以前釋奠礼止行于曲阜継以程徐議祭上
丁于曲阜京師祭仲丁天下府州縣祭李丁爲令至是上
諭仲貭䓁仲尼明帝王之道功在後世其令天下各淂以
春秋仲月通祀孔子仲貭乃興定議上服皮弁執圭詣先
師再拜献爵又再拜退易服詣彛倫堂祭酒以下進講賜
㘴侍臣次列東西語畢宣諭而還明日祭酒率學官上表
謝上從之尋命頒劉向說苑新序于天下令生員講讀時
初設殿閣進仲貭華蓋殿大學士偹頋問不預机務未幾
㘴亊䧏御史久以年致仕
任亨泰湖廣㐮陽人洪武十八年殿試第一歴礼部尚書
時日照民江伯兒殺子以祷母病上怒杖伯兒百戍海南
命亨泰等定旌表例凢人子過父母有疾割肝卧冰者聽不
在風勸之例詔正定蔡民書傳學士刘三吾䓁總其事亨
泰亦興焉二十八年秦王樉薨亨泰奏喪制宜輟朝五日
今過時享暫輟朝一日因議世子襲爵礼凡諸侯受天子
之命宜服其命服使者出反喪服即位而哭时議大臣犯
重罪雖蒙宥不淂列夲班叙八品九品班後請罷朝參賜
食故事每旦視朝坐公侯一品官于門内二品至四品及
翰林院䓁官門外五品以下于丹墀光禄寺以次設饌叩
頭而退亨泰以事煩請罷上從之奉諭安南市蛮人為僕
䧏御史上厚賜同官而令亨泰負繫持礪石磨國子監題
名碑自除其名乃已
樂韶鳳字舜儀全椒人乙未與其所知趙奎王才魯文質
陳旭陳友六人並𧺫畎澮從渡江韶鳳傅學能文章性和
易簡諒有智略每參贊機務丁酉授江西行省管勾洪武
三年入為啓居注考議禮制六年歴兵部尚書改侍講學
士預定孔廟樂章催纂日歴有勞擇唐宋名儒表箋頒行
天下以為式定回銮樂辭存規切八年興諸臣輯洪武正
韻訂定陵寝祭祀以每歲元旦清明七月望十月朔冬夏
二至日用太牢其伏臘社每月朔望日則用特羊祠祀署
官行礼如節與朔望伏臘同日則用節禮從登壇脱舄上
俱允行歷國子祭酒定皇太子與諸王往復書劄体十三
年雷震奉天殿上以群臣多不職罷之韶鳳致仕以夀終
弟暉開封知府歷太常卿毅諸暨同知並知名而前六人
文貭太醫院判奎與才並都指揮使旭從燕功封雲陽伯
友平蛮功封武平伯
論曰釋奠礼至仲貭議始詳自朝參賜食之礼廢後世
奏對不移時而罷君臣未嘗面謀權歸傳諭更以票擬
間有内行扵是望息九重者如窺天焉亨泰事煩一語
階之矣若韶鳳討論之才也所深交五人以醫與武見國
初通才其用之亦無方哉
朱善
朱善字偹萬江西豊城人父隠號灊峰先生善少聦穎十
歲通五經大義善属文事継母孝聞兵變隠居授徒所著
有詩經觧頥輯释史輯等書南昌守許方以聞于朝任教
授洪武八年廷試諸儒善居首授翰林院修撰署院事逾
年不以家属至京上曰汝無意為此乎謫戍遼東時善典
春秋本末未成去甚歉之路得病方進薬似有神人執春秋
一卷曰請與子對讀如是者三未至賜還為翰林待詔時
方革胡俗嚴婚禁民多犯法善入奏曰國世臣家世婚議
律不精謂姑舅之子若女两姨之子若女却不得為婚比
讐家詆訟或已聘見絶既婚復離甚兒女行立有司逼拆
冤抑無訴舊律尊長卑幼相與為婚者有禁謂姑舅两姨不
可以卑幼上匹尊屬非謂其子女互也願弛禁以通人情
上是其言十八年主較礼闈晉奉議大夫文淵閣大學士
嘗進心箴多啓沃請選任賢才以保盛業賦丼露詩遘疾
賜告誡子汝力耕吾當畢業汝祖皇極經世等書以永其
傅卒正德中謚文恪
論曰善可謂不執俗以誤礼者矣不止扵畢業父書開
國時朝野詩礼之家力求大破元俗于是矯持不易化
終明之世必以弛禁者謂犯禁言及姑舅為秦晉輙口
吃既不入律而胡重諱之乎
單安仁
單安仁字德天鳳陽人少為府吏洗冤澤物元末集義旋
自保號青軍元授樞密判官從鎮南王孛羅普化守楊州
時太祖下金陵安仁曰真人之興氣勢自别會鎮南王為
長槍軍所逐遂拔衆来歸俾守常州安仁子叛父应吳士
誠太祖不以子故連父安仁忠謹勤力敵不能犯以提刑
副使廵行淛東金華民有訟其邑丞受金者安仁勾淂其
寔&KR1328;訟者以罪而告訐之風衰遷中書尤司郎中佐李善
長參断諸務無滯士誠敗其子被擒太祖付安仁自處之
䘚善遇安仁安仁精敏多智時营建城闕宫殿修朝享服
御儀物廷議皆推之吴元年入為將作司卿既即位陞工
部尚書領將作如故朋年改兵部以老致任賜田三千𤱔
牛七十頭給尚書半禄再𧺫山東行省參知詣闕力辭而
止年八十五䘚遣祭賜賵鈔百錠
論曰刑父而用其子古有之坐叛其父故不疑其子益任
其子亦或有之安仁子從父共事輙叛去乃不疑父𣸪深任
之不移他職守迄終任之䘚淂叛子令父丼心蒙眷老不
衰知人善任非神明其用未易幾此明末遂有父子異效
各持其是而以公論存之天下萬世者所以昭太祖推誠
德夫之報也夫
詹同(子徽)
詹同字同文舊名書婺源人穎靈抱竒氣受易於丼楚林
學春秋於劉彭夀元至正中以茂才異䓁授郴州學止道
梗家黃州仕漢友諒為學士承旨兼御史甲辰漢亡謁上
武昌占對不穷授中書慱士改國子集功臣子弟于内府
教之易今名歴侍制起居注奉命求遺書攷宗庙時享礼
議初献將畢令分献官行之罷上香礼奉命畫古孝行及
起家勤苦為圖以垂世訓洪武元年陞侍讀學士時或屈
辱大臣不以礼中丞劉基䟽言之同因取戴記及賈誼書
以進上深納之四年與國子司業宋濂主考礼闈陞吏部
尚書六年改學士承旨兼官如故與樂韶鳳上所製释奠
先師孔子樂章上以省牲告充告腯礼煩議革之同䓁又
請編脩曰曆與侍講學士濓為總裁官時称詹吴樂宋並
有時名上尝步輦至舘和同賦贈校對黃秀才㫤詩屬宋
濓書之賜㫤同尋與宋訥䓁更即曰曆分類輯為皇明寳
訓七年罷科舉令有司察舉賢才仍令同選國子成材者
與所舉參用賜方竹記同比年老趋拜龍鍾許致仕尋復
以為學士承旨所着天衢吟嘨及海濱集二子魯徽徽歴
左都御史性殘刻執法過嚴吏有小過罰書謄母死不予
歸吏痛擊登聞鼓以聞有軍人兩犯宥矣至是復犯當权
徽欲并其前罪請誅之上以為濫不許初楊憲凌說高見
贒夏煜執法左右即李善長汪廣洋亦頗惮之而徽強鷙
過諸人時袁泰為左副都御史嘗劾諸御史昌齡䓁四十
一人懷詐不言時政上曰人臣進言會有時以詐罪人何
異張湯誹謗法泰廼不敢復言也徽嘗摘御史罪於上上
空御史署鐐脛視事其後御史張文廉得泰違法數事上
之上遷張文官卒不問泰然終無能拾徽一事而僉都御
史凌漢則數面折徽徽以吏部尚書加太子少保藍玉㘴
謀反上使徽從太孫錄玉玉不服徽叱曰速吐寔母徒株
連人玉大呼徽即玉黨矣太孫以故太子恨立捽徽下断
其手足尸諸市時凌漢致仕請歸上曰初致仕何以不歸
漢曰初徽在臣有後夏今徽死臣乃敢歸耳子紱尚寳司
丞弘光中追贈同礼部右侍郎謚文憲
論曰同以元臣更事漢来歸三姓矣乃不令履(余声于)闕
祠豈以其子刻深称使故示曲貸欤同占對不窮与吳
樂軰並称然則開國礼樂定脩之一助一也藍玉与故太子
親日夜不忘太子仇徽知之或欲從王口併連太子子玉
遂故引徽為玉党以快故太子以安故太子子盖徽廢而太
孫全矣嗴吳伯宗之言早入胡党不至是而兹涼國之供不
堅藍党亦不至是殺徽帝心所隐也雖然袁泰懷詐不言
之奏蒙譴指為張湯而責不㘴泰帝心誠欲以二党應殺
運哉
范常
范常字子權滁州人宋青山先生孟申孫也嗜學為詩貭
樸而無華類其為人篤于行義太祖為舘甥時應召滁州
進曰今四海擾亂民鰓鰓懼不保請軍中被驅婦女悉令
遣還急擇寬厚長者出牧字之使得耕守不為他盗攻劫
此得人心苐一義上悦間與論兵常曰古者寓兵于農宜
精加簡閱為伍使之耕作以其睱習肄武事許事平之日
聽其為農自是兵無坐食而不詘于用授元帥府都事丙
申定建康亦預謀議命為太平知府賑瘡殘興學較民甚
安之入為侍儀應對無隱又嘗紀滁和事蹟上之洪武元
年擢翰林直學士兼太常卿礼樂之事多委之遷𧺫居注
足疾數在告賜安車出入尋允致仕自称瑯琊山人子組
行脩㓗歴雲南參政
論曰常所言簡閱耕作以為即古寓兵扵農遺意盖
初应召滁州之言絶非正學必行井田之觧頋此議通
之扵屯可也嗴乎屯尚不能持久况拘古為不近情之
事哉
薛祥
薛祥字彦祥無爲州人元季集義兵保鄕里乙未從俞通
海内附爲水寨管軍鎮撫從征時中軍巳尚黃色淂侍黃
船預議軍政上語平章通海曰汝之功非彦祥不能成定
漢拔吴下中原皆與有功漕運孟津賊千人夜劫祥數語
散之嘗患背疽上親視之頋延安侯唐勝宗曰其善護祥
祥才給軍蕭何寇恂也特命爲都漕運使民劳而不怨海
州之捷活所獲無名號甚衆八年入爲工部尚書李善長
奏鳳陽工人魘鎮祥面折之太師一言壊人命恐不利子
孫淂活數千人九年营謹身殿部奏誤匠役以中䓁作上
工上恕命有司皆棄市丞相大夫不淂𣸪請祥抗諫淂下腐
祥𣸪奏曰是成廢人莫若杖而復工從之是歲改天下行
省為布政司授祥北平治行苐一胡惟庸用事坐以营建
優民降知嘉興府及惟庸誅召復工部尚書上問奸臣讒
汝何以不言曰臣無所知明年坐他事死杖下子四凱能
政宣皆徙于瓊州
論曰薛尚書敢言不止鄼侯之能而又善自藏相&KR0808;沐久
夫宋文憲止言其善者與祥並以寬大號長者頋濂以厚
而祥以智面折魘鎮預遠胡中書不敵廼以他事坐死術
猶疎哉
