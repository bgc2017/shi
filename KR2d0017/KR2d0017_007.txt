罪惟錄列傳卷之七
逸運外臣搃論
殷有三仁两受周封與夷齊始末頗異而扵是二心其君
者有辭矣而非也微之抱器有之古淂人國無盡戮其至
親之法不過去位遜荒曰歸周周人之言也時武庚封殷
方在三監抱器之時豈預知其夕終而思淂地為宗祀計
曰以存宗祀後世之言也箕陳洪範未嘗受周封也及後
東蹈海從之者衆周不淂巳因而封之然則箕無頼乎周
之封也周人曰封之耳狡童之歌語氣似指武庚舊相傳
似毒詈其故君非情矣白馬之朝其後為宗祀屈也宣尼稱
殷有若曰周不得而有之周不淂而有之無悪乎其不有
之益以見周之大云元末諸臣就明不受官贊密畫至計
預脩礼樂充考官参大典當從為周陳洪&KR1688;例之至扵稱
病不𧺫自晦為狂人匿不見當從遜荒例之其受官故浮
相好稱上功德又當從洛民頑例之眀不淂而有之無悪
乎其不有之益以見明之大云若夫朝周而過朝歌從外
國之後也亦例也而諸逸運之臣不入例
逸運外臣列傳
秦從龍
秦從龍字元之洛陽人仕元累官和林行省左丞改江南
行臺侍御史會兵亂避居鎮江丙申王師下金陵大將軍
逹且徇鎮江太祖謂逹曰吾聞有秦元之者才噐老成勿
犯其門先令從龍從子永之在軍中者歸道意尋令兄子
文正奉金綺即其家聘之從龍與妻陳偕來太祖躬迎之
龍江與同處王綵帛家朝夕訪以時政從龍盡言無隐既
而太祖即元故御史臺為府居從龍西門外用為南臺侍
御史不受事無大小悉與諮謀密書板問答左右不知
也常称先生而不名或一至其家禮遇甚厚乙已告還鎮
江握手郊送之病卒年七十餘上聞驚悼已而臨哭之命
有司厚卹其家
論曰以白衣陪帷幄古有之乃用勝國遺老曲贊朝夕
必不受組而安之不疑則更難朝夕此不受組者而亦
安之不疑却不使疑徔龍知天能不虧其節太祖下士而
有遇之形骸之外者矣遣子奉綺躬迎龍江無異三頋
隆中然而伏龍固未尝蒙一命誰家也以潜溪之篤學
而竟不終元之仕元位不卑故未常于底定扶救之績
稍有成驗輙以隆于渭濱莘野之列此中相信特微卒
之禮遇不衰驚悼臨哭同于中山諸王嗚呼此所謂帝
臣不蔽者歟
陳遇
陳遇字中行先曹人高祖義甫宋翰林學士徙建康父辛
之元淮南塩課提舉遇資禀純粹慱通經史尤䆳先天之
學元末為江東明道書院山長温州路學教授兵亂歸建
康扁其室曰静誠人因號静誠先生每夙興焚香叩天願
蚤生聖人救世太祖渡江御史秦元之荐其學行才識以
書聘之曰予惟胡元入馭天厭其德豪傑兵興共争彊域
黎庶流亾天命歸予提兵東渡遂取臺城歴思自古創業
誠难獨理用是側席以求爰定太平先生世居江左才兼
文武超&KR1724;等倫賢哲天生實我良輔倘以生民為念應天
順人敷陳遠略非𣣔奮瓜牙以黷武其實資文德以安民
助成大業列爵胙土以報功德與國終始豈不偉與拱俟
車塵𧺫展素藴盖丙申四月八日也既入見称先生而不
名輙預帷幄益見親信幸其第者三甲辰上即王位賜冠
帶授供奉司丞不受戊申即帝位陳治道以復中國先王
禮教為首務三授翰林學士不受乃賜肩輿選衞士十人
贊其出入洪武庚戌春承命往两浙廉察民隠還朝密有
所陳賜金幣除中書左丞力辭辛亥召對華盖殿賜坐命
草平西詔賞賚有加授禮部侍郎兼弘文舘大學士復辭
時西域進驪馬一甚竒引漢故事以諫上悦除太常少卿
又辭上不許沉吟良久從之戊午復除禮部尚書固辭上
嘉嘆連稱君子且曰士之有志節者功名不足以介意其
卿之謂乎朕不強卿以成卿之名自是不煩以務每從容
燕見賜坐侍食談說經史古今成敗孝弟仁慈事時功臣
每有過譴力為觧释得從寬宥者至多上嘗諭曰先生有
子能來帶刀傋衞士之缺對曰臣三子皆幼俟其讀書成
立以圖報效當是時寵遇之隆雖徹侯上公無與比者甲
子秋病作詔太醫撫視尋卒年七十二上震悼不巳諭賻
祭加東閣秘器上所賜詩文翰墨甚多并遇所著述嘗燬
于火故所存無幾子欽誠俱蚤卒弟恭字中復嘗随遇侍
上由鄉貢仕至工部尚書
論曰陳汶輝辭于始而卒就辟乃以迂滯投金水橋以
死而或謂静誠逃死非真辭爵論亦過矣夫以故元遺
經果能逃死而又不膺新組厠諸公卿之列二十三年爝
然于志豈易言哉而所爲不強卿以成卿之名三代以
下開創之主不聞有此一言遇精兵刑曆數之學兼善
繪事貌帝炤爲一時特妙李卓吾贄藏書称遇爲名臣
苐一而主論似偏然正巳物正天子誠不得而臣之者
矣
伯顔子中
伯顔子中者其先西域人䆠江西家焉子中少好學業成
五舉有司薦不第行省辟授東湖書院山長遷建寕路教
授慷慨談兵饒技略會江西盗起行省馳拜子中都事使
捍治贑州子中從諸生趍贑贑已破為漢子中倉䘚募吏
民與漢兵闘城下不勝吏民死且盡子中獨身間道走閩
時閩帥陳友定方聚兵欲以固守報元薦授行省員外郎
子中出竒計復建昌因浮海抵大都献捷遷行省郎中再
進吏部侍郎持節發廣東何真兵使救閩至則我將軍廖
永忠已破降真子中跳堕馬折一足不死致軍廖將軍欲
脇降子中不屈義而释之遂變姓名冠黃冠游行江湖間
元之故臣義人哀憐之為傳致食太祖數徵求子中不淂
則錄取妻子没掖庭矣子中竟自匿不顧曰吾元臣死元
分耳購鴆自随會事稍稍觧子中乃遁還里中而上令郡
國臚舉故元耆碩不應者坐大辟論會有言子中歸状上
使使持詔以幣聘子中使者至子中唶大泣曰死晚矣乃
以詔汚我歌詩七章自鴆死
論曰子中猶之死元節者也廖將軍以其不屈義而釋
之比于太公望之扶叩馬後世称商山二義以周開國
而存商山二義周之大也釋子中以見有明之大也初
以徵求繼之幣聘原非淂之甘心誠以其竒計可任而終
不可得歌詩七章其音哀以切和之危太撲履聲故自不
同是年上語禮部為國淂寳不如進賢朕臨御十有二祀
矣諸博學老成匿德藏光甘于窮餓不肯輕出其悉心推
訪于是沍西布政使沈立本下聘子中云
簡祖英(高彬)
簡祖英廣東東莞人元江西都省員從何真起兵障鄉里
王師既下廣東廖將軍永忠徵祖英詣闕上宴劳之賚以
金帛授建平知縣祖英上表謝臣九歲失怙長食元禄爲
何真参佐廣城被賊一門妻子五人殞命臣母被賊拘留
幸遇聖朝維新狗鼠血鉄膏鑕臣母淂以生還羝烏再效
臣雖九死其何能報陛下錄臣寄以民社此臣效命之秋
也而臣俛頋慙恧不敢受命者寔以常事故元瑕釁已深
臣今年四十有九而臣母八十有一矣陛下誠孝治天下
仁懷遠人憐西日之短期予北堂之私歡臣母子拭目清
平謳歌日月上憐其誠俯從之其時何真部又有南海人
高彬者故為萬戶至是行賈走江湖朝命徵為武聀固辭
不受久之把筆學詩隱居課易
論曰祖英同事何真欵而祖英被徵不屈陳情書称
故元而不云偽朝哉不撓之節較前此之陳情而更亮
以一矣俯從其志以孝示天下哉而彬課易知興衰淂
失之故矣
蔡子英
蔡子英永寕人元末嘗舉進士擴廓丞相開府河南辟參
軍事累荐遷行省參政猶不離丞相幕從定西為我兵所
敗與丞相失单騎跳關中轉入南山久之為人所覺捕詣
京師渡江一夕脱去變姓名關中為人賃㫪時即求元遺
臣急復迹得之械湯將軍和長揖不拜湯將軍怒抑使屈
滕㘴不屈火灼其鬚且盡嫚罵自若子英有妻流洛陽道
中求見子英子英叱不頋曰吾故無妻已逮至京太祖令
置外舍沐欲官之子英退而因舍人上書曰皇帝恢廓宏
度曲宥凶國之臣不自死慙負皇帝往者軍敗見收漏命
又下荊棘之恩延及七載重劳吏䘚搜捕自外大化皇帝
不即下司敗使得以巍冠待罪外傳傾否賜新授骨封肉
死且不朽臣有痼疾迷于心志薬石匪觧竊惟少本書生
奪志行伍過辱北帥知荐仕底七命躍馬食肉十有五年
進不能效尺寸陪国家之論退不能畢命枹鼓愧封彊之
臣一遘板蕩靦顔失節皇帝既丕昭武功下有司飭學校
褒予死節風示後世豈以耆俊盈列侍臣為多令亡命俘
鹵玷維新之化哉皇帝幸哀憐臣母血藁街而以投瘴海
禦魑魅無人之境臣若茹薺書上太祖益重之隂戒舍人
謹事子英亾恙以旦夕問𧺫居母令天下謂我有殺義士
名自是每夜深號不止舍人危之子英曰吾自念故主耳
乃具㧋聞上嘆曰吾何苦一蔡子英彼喋喋泉下訾我哉
縦出塞追故元主于和林
論曰子英徒自晦耳未尝有所為也以嫚罵之後沐外
舍而欲官之開國立賢無方大都出此子英所上書婉
折而嚴痼疾迷心一語千載不化若夫縦出塞使追故
主譬之周初善夷齊興居封武庚子殷使歸事之則夷
齊猶以武庚從周得封不如採薇之為愈也此時和林
未欵子英較商山差幸以為得依故南面我者兩未常
屈
張昶
張昶宛&KR0685;人以故元戶部尚書出使方國真海上我游卒
獲之以聞上爱其才傾心任之使參政中書凡軍府亊為
昶裁定者十七上倚昶日三接昶故盡心為上摹畫即獨
取上旨行之或不至關白李善長楊憲與同在中書頋浮
相好昶遂私語憲吾故元臣意不能忘故君妻子存没不
察憲佯為惻然昶益吐真久之聞元主以昶死贈昶官謚
擢用其子昶益愧之遂隂欲弱明以報元詐使人稱上功
德勸以及時娱樂劉基曰是欲為趙高也焚其書昶皇惧
不自安意欲中基自固不得間上遣元平章長夀丑的歸
元昶乃潜附書請反擴廓兵襲金陵憲侯昶病勾得昶手
牘遂發之而所使上書齊翼巖者矯上旨劾基事亦敗并
昶磔於市
論曰高漸離頗贊荆卿七首千古望見光武未為蕭王
時涕淚枕蓆不忘兄弟之仇而隐忍效命自平王郎後
然後不反兵革與張昶之謨畫裁定有年跡相近成不
成命也景御史之委蛇侍班倘非緋衣之故淂行曺沬
之劫未可知與昶内外分而志節則一
楊維禎(王彛)劉子徐大年(沈夢麟滕克恭)王恭(陳亮周玄黃唐泰王偁)汪克
寬(趙壎朱右朱世廉)梁寅趙汸陳謨(周南老)俞希魯
楊維禎字廉夫淛江會稽人通春秋元末署天台尹改錢
清場塩司歴江西儒學提舉未上會兵亂棄官縦游山水
間自称鉄笛道人吳士誠聞其名不能屈撰五論示以成
敗順逆之意國初應召脩纂礼樂僅百日疾作作老婦辞
見志上笑而遣之還雲間九山行窩疾革猶援筆撰歸全
堂記擲筆曰九華伯潘君招我泊然而逝所著有四書一
貫錄五經鈴鍵春秋透天關礼經約君子議歴代史鉞𥙷
正三史綱目冨春人物志諸集數百卷為文以先秦兩漢
為准扵詩尤號名家晚年益放逹酒酣耳熱令侍兒謌白
雲之詞倚鳳琶和之所蔵名画西隣竊之已露曰彼所好
不俗謝不取或偽為其文淂金曰誠為之矣獨嘉定王彛
字子常學以自得為主叱廉夫所著為文妖預修元史以
母老乞歸䘚不終水東日記載廉夫正統辯為萬世公論
劉于字允恭江西永豊人元曾魯稱于嗜義如飢渴右丞
余闕甚竒之荐授泰和學正既而曰中原亂將作矣謝官
歸國初徵以病辞再徵至講書称旨歴考試福建廣東上
欲官之亍伏對曰臣前朝曾應進士舉試南宫不利今幸
逄有道之朝豈不知稍效奔走但大馬齒衰勉強應命終
負大恩固辞上熟視曰誠老矣盍賦詩見志詩上上悦命
太常賜酒放還山
徐大年浙江淳安人奉詔預脩元史史成命官之大年以
老病辞乞還鄉詔留與宋濓兼脩日曆大年長扵本末義
例識會通首尾無衡决之患事畢賜金帛還山又沈夢麟
元末為武康令入明五司閩淛文衡一主會試九十三而
卒滕克恭為翰林學士入明一主河南鄕試一百餘年而
李咸不就職
王恭字安仲福建長樂人與閩縣周玄鄭定福清林鴻侯
官黃玄王褒唐泰永福王偁及同邑陳亮高秉號十才子
恭自號皆山撨者強起預修永樂大典王偁戲之子無以
會稽章&KR0807;耒耶恭謝曰山中斧柯幸自無恙大典成試詩
高第授翰林典籍不就廬陵觧縉稱之以為朝陽之鳳云
十人中亮字景明奉召謝曰唐尭在上下有箕穎再召不
起因作讀陳摶詩以見志搆小楼曰楮玉充四方名書畫
其中預九老社詩有陶孟風鴻字子羽每護其党曰此自
我家詩歴膳部郎中定字益宣善擊劍工篆隷嘗為陳友
定記室歸朝仕國子助教褒字中美預高廟寔錄及永楽
大典歴漢府紀善而秉字彦恢後改名廷礼淹慱工書畫
事親孝所選唐詩品彙唐詩正声具有倫鋻與二玄泰偁
俱不仕
汪克寬字仲𥙿祁門人元鄕荐著春秋經傳附錄纂䟽易有程
朱傳音義考詩有集傳音義会通禮有禮經𥙷逸綱目有凡
例考異學者称環谷先生預脩元史成有旨禄仕力辞不受
又同脩元史趙壎朱右朱世廉咸不受官放歸
梁寅字孟敬江西新喻人元鄕薦貫穿五經世稱石門先生
又稱梁五經隠居教授著周易參議詩書演義周礼考註
春秋考義漢唐以耒君臣事略元史節要國初徵考禮制
成不受職引病或有入官就寅請教曰清慎勤居官三字符也
趙汸字子常南直休寕人元末不事制舉就學扵九江黃
椘望淂聞易春秋疑義專求放心時沍南大亂𧺫輔汪同
以兵保鄕里尝論用兵不能據天下大勢以定攻守之宜
不求智勇任將帥而使臺省貴人郡縣俗吏共持軍旅之
權為南中时弊丙申太祖克定郡邑汸寓柯山屡徵不𧺫
継以議礼召復辞預修元史竣事請歸卒汸扵春秋謂左
杜主史釋經而不知筆削本旨公榖知求筆削之旨而不
考魯史舊章俱不能無弊廼離經析意分為八類辨而釋
之名春秋屬辞以著聖人取義之要作春秋習傳十五卷
以明聖人經世之志著左氏傳𥙷註十卷師說三卷以為
學者求端用力之階其於易經作序訃圖說及經文開端
乹坤屯三卦称東山先生
陳謨字一德江西太和人國初徵議礼屡應聘為江廣試
官宋濓䓁交荐為國子師不受職病歸著有經書會通詩
經演䟽及海枽集世称海桑先生又吳人周南老議郊祀
礼放歸
俞希魯元茂才歷永康令明初徵問政教之要以瞶辭歸
所著有聽雨集
論曰國初往往以庶人往役之義入參議礼考文之職
頋難以北面屈之九人中廉夫之學更大以五論諭平
江成敗順逆之故老婦有詞白雲有歌歸全有記樂天
知命出處較然可為合道者矣時東山先生之致知未
審与王新建同異然其論時弊恰中專永放心或亦不
誣劉子之知幾謝官徐大年之長于本末王恭之斧柯
無恙汪克寬之環谷著書梁寅之隐居教授皆著述巨
手而中懷不降不辱之義非但以丘壑自了者至扵陳
謨稱海枽先生則明以感運為名而不犯時忌始知明
識字不以茟墨枉人希魯以瞶辭暗扵擇君矣寕聵㦲
宣岊曾道源
宣岊字彦昭淛江浦江人元未判平陽所需家致之有儒
生者獲直其訟盡菜一本獻之謝曰領子意足矣菜不敢
受也改判温州總𬋩府賊破城被縳欲殺之民争為乞命
淂免歸卧孫并山國初召起官之辞疾不受已為姻家所
連被逮獄死
魯道源名渊以字行淛江淳安人元進士丞華亭以乱棄
官與刘基善同基觀乹象湖中基荐召赴金陵辞不受爵
太祖怒命與數人並擢草庭中諸就廕道源寕暴烮日中
不遷假太祖使人探知之曰蚩遣之去貧不能朝夕訓塾
終其身
論日彦昭道源寕被罪辱以死曰非吾家菜也曰是他
家草也
葉顒葉儀葉兊金信吳海杜瓊楊恒徐舫周良卿林
清
葉顒吳縣人初以游學与耿炳文善為元和靖書院山長
後炳文貴鎮長興顒避乱往依之炳文欲荐試用辞曰時
去勢違徒取辱耳䘚不出
葉儀字景翰浙金華人國初城下召為五經師以老病辞
隐居養親所著有羣經指要讀詩記學庸彂漸栢軒集世
称純孝先生吳沉尝云儀理明識精一介不苟
葉兌字良仲浙寕海人通經濟尤精天文地理卜筮之學
國初以布衣献策太平有一綱三目策上竒其言𣣔留用
之固辭上不強賜金幣歸里
金信浙蘭溪人國初以茂(才)舉不應隐金華之優游洞以
詩自娛學者称為漫吟先(生)其友朱應辰詩文與篆籕皆
典古辟郡掌故命書符印不受職歸
吳海字朝宗福建閩縣人以學行稱元末絶意仕進貢師
泰軰咸嚴重之國初部使者荐于朝力辭不就尝摭古人
盛德事名曰夲命錄謂培其夲而司命無權也又著書謂
楊墨佛老為六經之賊管商申韓為議道之賊遺事外傳
為史氏之賊支言蔓說為文章之賊統名書禍以尼山為
學者所歸自號魯齊
杜瓊直隷吳人父名玉終身不言玉也嘗刲股愈母病洪
武中下詔求賢瓊辞不就學者称東原先生䘚里人私謚
渊孝
楊恒字夲初浙江諸暨人風采俊爽以倡道為己任國初
就浦江鄭氏觀家法州牧栾鳳聘為學師不就鳳不淂已
令閭右子弟即其家問道兼與論酌時宜御史唐鐸辟不
起與宋濓友善欲荐預國史局聞不受州縣辟乃止
徐舫字方舟浙江桐廬人戴黃冠披白鹿裘高寄獨是兼
&KR0570;毬劍工詩歌行省參政蘇天爵欲荐之匿去宛陵故人
羅氏率五百指来避兵輒衣(食)之病為祷藥死為殮殯与
青田劉基友善基与葉琛䓁(奉)旨應召過桐庐舫野服揖
基于江上基欲引之同出笑(而)不荅語數侵基遂匿不見
自稱滄江散人
周良卿建康人素有德行世號三老國初大蒙礼遇不受
官歸隐
林清前元侍郎林誌子也元末不仕入明變易姓名匿吳
之某寺郡守甲偶審册即寺見而異之以册分號八適用
八音字令為詩清應声曰金紫何曾一掛懷石田茅屋自
天開絲竿釣月江頭住竹杖挑雲嶺上来匏寔早收栽薬
圃土花春長讀書臺革餘一點浮雲意木茟題詩酒數杯
郡守歎服且嘉其艱貞移日物色之已脱屣去矣
論曰顒不愧元山長儀奍親為五經大義苐一兊身隐
而文見矣信應辰海瓊恒皆不應徵召頋絶不作王賓
韓奕䓁貧賤驕人習氣舫楽散人良卿附三老清寄僧
寮此十一人學行醇美盛世羽儀㦲太祖巖光論大不
賞其隐綸乃各令自遂其志國初作人之法以變用之
如此
高明𣸪見心李徵臣
高明字則誠永嘉人登元至正四年進士歴慶元路推官
以文行稱方國真作亂避鄞之櫟里以詞曲自娛因劉後
村有死後是非誰𬋩淂滿村聽唱蔡中郎之句遂填詞琵
琶劇夲以所善王四既顕棄其妻贅于太師不花家作此
以諷琵琶字頭為王四元人呼牛為不花故託之牛太師
云太祖嘗遣使徵明明稱心恙不就使者𣸪命上曰朕聞
其名苦明無福亦不強明䘚後有以其填詞進上曰五經
四書如五糓民間不可少此劇比珍羞冨貴家亦宜留覧
以義在忠孝也明以冠百劇云
𣸪見心夲名天渊能詩文仕前元為學士元亾逸去度為
僧髯長尺許不薙上召見異之曰削髮除煩惱留鬚表丈
夫上弗罪
李徵臣揚州人前元歴官翰林待詔洪武中不肯屈家属
盡累死戍徵臣寕夏永樂初有丁學士為上寵重問誰䔍
學以徵臣對上召徵臣至京且官之曰徵臣于洪武時不
受官今日義安淂𣸪受官願還行伍上憐之遣還家對曰
徵臣久無家願依吳中故人盛景華遂放去景華遣其子
弟從學久之語景華行與子訣矣何以處我景華請殯之
先人冢旁怫曰殯以歸之也吾何歸景華曰請葬之先人
塚旁曰是矣握手逝
論曰高明心恙天淵髮除徵臣篤學明無戊申前元以
三人躋華簮奕世矣而獨以其傲張有明之寬仁
