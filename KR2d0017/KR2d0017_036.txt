罪惟錄列傳卷之三十六
外國列傳總論
勝國外凡諸彛真以不治治之先之詔諭間有聞
者不問即安南篡殺相仍日夲詐譎才道不過
去令中書絶之祖訓有曰東南諸夷限隔山水後
世不煩動衆乃再傳而輒違祖訓鄭和之遣既己勤遠又
𣸪縦内侍&KR0825;征有二失焉交南之役摧殘己甚既而㘴棄
之遂使後世有狭小前人之恨則不如初之忘之益以成
其大也且奴兒干都司之設亦自成祖我不有彼彼不知
而後彼之忤必問也問我而有
禍之倚福恩之為仇則明之再傳己兆二百十年之
後豈人能為之哉果如祖訓雖非東南亦專主守不輕動
衆脩文德一語以教百世有餘矣或曰通貢不如通商故
辛毗有言罷私互市任彼貿易計亦可以長便夫利之所
在人必争之我操定制以額之必長心計巧偽百出盖商
而為寇情勢然也但湏監督淂其人可以無
外國列傳
朝鮮國
朝鮮周箕子所封國也其國南濱海北隣女直西北至鴨
綠江東西二千里南北四千里分八道曰亰畿曰忠
清曰慶尚曰全羅曰黃海曰江原曰平安曰咸境設官舉
士略倣中國俗柔謹知文字崇釋尚鬼悪殺戴折風巾服
大䄂衫以蹲踞為恭飲食用爼豆官吏嫻威儀常有女戲
作蠻声宴朝使居皆茅茨衣多麻苧以田制俸以秔醖酒
扄堂未婚者處習射歲以季秋享法
無苛條其敗常犯賕及再嫁書名三司子孫不齒人首無
枕骨背扁側産白硾紙狼尾筆果下馬長尾鷄貂納初箕
子胥餘既陳洪範避地于此從之者五千人周因封之後
燕自立為王朝鮮矦亦自王以兵遂擊燕秦為遼東外徼
漢初為燕人衞滿所㩀滿攻王凖凖亡入韓滿遂自王朝
鮮盖箕子傳世四十餘乃失國武帝取為真番臨屯楽浪
玄莬四郡漢末為公孫氏所據魏滅公孫晉并于高句䴡
高句䴡夲扶餘别種王高連居平壌即楽浪己而東徙鴨綠
江東南千餘里隋封其六世孫為王煬帝征之不克唐嘗
州縣其地置安東都護府後唐王建代高氏并有新羅百
濟又徙東松岳以平壌為西京子孫遣使朝貢宋時或奉
契丹獻黃帝鍼經請鬻歴代史及册府元亀等書禮部尚
書蘇軾䟽却之元太祖時既平契丹使使之高䴡索國贐
王㬚献國贐使者返被賊鴨綠江于是疑絶不通元者六
載元太宗時使撒礼塔往征之王力竭請和元置京府縣
以逹魯花赤七十二人監之會班師㬚乃盡殺元所置逹
魯花赤于是高䴡苦元兵無寕歲至于棄松京避都江華
元虜高䴡男女亡慮二十餘萬殺戮不可勝計卒盡壊江
華内外城憲宗崩世祖方南攻宋世子倎来與俱至開平
而㬚卒乃命倎歸為王洪武三年王顓表賀即位遣符宝
郎偰斯報賜封顓為高䴡國王二年王言有姪女遭䧟軍
中帝使中官訪得護送還國賜書諭以持危保國之道奉
佛求福之非并賜四書六經通鑑漢書五年安置歸德矦
陳理歸義矦明昇于高䴡王顓請遣子弟入太學表稱躭
羅國多留蒙古人恐為亂宜詰治不許六年貢馬道亡其
二以上東宫者足之上以人臣私交非春秋之義其上東
宫者却勿受賜壐書自後毋以浮詐人為使許貢士赴京
師會試賜金濤第尋以不通華言送歸八年諭安南高䴡
占城每三年一朝貢&KR0901;物産布十疋足矣其王立則世見
十六年来貢以違命却之明年諭守臣絶高䴡十八年王
顓為權相李仁人所弑顓無子子其寵臣辛肫之子禑于
是仁人立禑明年告哀貢使義道殺朝使斌執主事寔週
王恐誅義籍其家表告罪上以其賊朝使詢王顓所以死
状且諭中書省責貢金百斥銀萬两馬百疋細布乙萬疋
所留遼東邊民悉送境上乃見王之嗣位信而政令行也
仁人惧明年如數以貢不敢稱嗣王曰高䴡國王世子禑
而詭云嬖臣洪倫弑顓仁人誅倫立禑也已乃謚顓恭愍
封禑為高䴡國王十九年請昜冠服不許二十二年李仁
入劫囚禑而立禑子昌為王遣使張伯崔泊朝貢是年仁
人子成桂復廢昌而立王瑶主國事遣使朝貢又令其子
奭入朝詔位尚書下尋使使市高䴡馬萬匹索閹人二百
二十五年成桂囚瑶及奭扵其私第自稱國王是年知密
直司事趙胖等以其國都評議司奏至奏言恭愍王薨無
嗣他人子禑得立昏暴好殺謀侵遼東大將李成桂力阻
乃已自知負罪遜位子昌國人弗順更立定昌國院君王
瑶瑶復與禑党玄禹宝等潜謀𣸪禑謀害成桂國人奉恭
愍王妃安氏之命退瑶私第念宗親無可嗣者僉以門下
侍郎成桂可主國事謹以聞上令禮部移諭聽其自為聲
教事回隐不問成桂更名旦徙居漢城使使請更國號䛇
號朝鮮自王建開國歴四百三十餘年而絶旦復遣使請
印誥上覧表怪旦不遜使者言表係鄭集(一云鄭總)所撰上盡
却方物索集旦惧送集至京安寘雲南朝鮮國書載旦驍
勇善騎射自恭愍時已為金吾衛上將軍東北南上萬戶
威力侔其主矣故昜祚而國人聽亡何遼東都指揮諜朝
鮮招引女直五百餘人潜渡鴨綠江欲入寇上遣使勅責
之旦惧陳&KR1180;尋亦遣子入貢而高皇帝終以旦為弑君之
臣著祖訓絶之建文初旦老請以子芳遠襲已而旦䘚賜
謚康獻永楽元年賜芳遠金印誥命冕服九章圭玉佩玉
妃珠翠七冠霞帔金墜給象牙犀角及中國書籍東南彛
中薬物二年上欲廣屯田于遼東徵牛朝鮮王進牛萬頭
每頭酬絹一疋六年世子禔来朝及歸上製詩送之是時
朝鮮納女後宫得為妃嬪者四人十七年芳遠老請以子
祹襲芳遠卒賜謚恭定宣德初賜祹五經四書性理大全
通鑑綱目五年祹献海東青諭以非所好勿献
州夷詐
諭祹尋欲遣子弟入學不許
與較會瓦刺密令女直諸部誘脅朝鮮王祹拒之白其事
䛇奬荅十年倭寇朝鮮来献俘景泰元年祹卒子珣嗣珣
卒賜謚恭順子弘暐幼其叔瑈以襲位請七年封瑈為王
天順初王瑈擅與女直毛憐衞仇殺廷議遣使責問以礼
科張寕都督同知武忠往方閱兵忠取两弓並張之皆折
仰射鴈應弦落國人大慴服尋遣子入學引咎觧兵既而
納建州酋董山叛授山中憲大夫中樞密使上两詰之皆
不承卒得其所授偽制書示之王瑈驚謝成化四年用兵
建州王遣其中樞府知事康純統兵萬餘合攻兀彌府諸
寨斬建州李滿住及其子古納哈等五年瑈卒賜謚惠莊
子晄嗣六年晄卒賜謚㐮悼晄子病廢其兄子娎嗣屢出
卒賜謚康靖正德元年子㦕立㦕病
風無子遜其弟懌嘉靖中懌卒賜謚恭僖子峼立未踰年卒
賜謚荣靖弟峘立二十五年命朝鮮貢楮代蓆二十六年
許其使臣觀郊壇遊國子監設伴以寵之王請更會典
所載宗系自言其國祖李旦係出本國全州二十八世祖
翰仕新羅為司空新羅亡六代孫竸休入高䴡十三代孫
安社仕元為南京千戶所逹魯花赤世其官元季兵興安
社曾孫子春率成桂避地未還至正辛丑當恭愍之十年
有紅巾賊入境成桂擊却之授武班職亊成桂寔非仁人
子仁人者京山府吏長庚之裔也願洗祖訓所載弑逆之
繆䛇許之三十八年倭犯朝鮮盡殪之献捷峘卒賜謚恭
憲從子昖嗣萬曆二十年倭巨酋行長清正等分道縱兵
䧟豊德諸郡昖倉皇走荗州願内属䛇遣兵部侍郎宗應
昌等濟師𣸪王京當是時八道幾失恃内援前後師臣力
昖得返國時太子久不立昖迎上意自稱次子光海君慧
論曰檀君者相傳尭戊辰歲降神太伯山樹檀下國人
君之至今與箕子並祀平壌箕子傳四十一世至凖失
國凖入韓地金馬郡自立號韓王前後共祚乙千二百
二十餘年南面最久古無其比其後衞公孫高王李則五
易其姓云其科舉取士與中國同定子午夘酉年初場
試經義論二場表詰三場賦策嘉靖中使臣任&KR0849;臣係
刑曺僉判為言壬午以後状元姜崇德沈光彦鄭希顔
金忠烈金希聖尹鉉金允䁀盧守慎閔時中僉授亦與
中國相近大率無鄕試止有會試云
日本國
日本古倭奴國綰波諸彛倭奴最大東高西下勢若蜻蜓
古亦曰蜻蜓國也國主世以王為姓群臣亦世官地分五
畿七道三島又有附庸國百餘拘邪韓最大其俗男子魁
頭断髮黥面文身婦人被髮屈玠皆跣足間用履倭王最
雄長者居邪馬臺即邪摩維歴漢魏晉宋隋皆朝貢稍習
華音唐咸亨初悪倭名更號日本薩摩之鸚哥里其民偹
禮重為邪獨伊紀之頭陀僧三千八百房頗羯羠嗜殺而
薩摩肥後長門三州之人最喜入寇諸州郡統于山口豊
後出雲三軍門三軍門相揃剽國分為三而搃属山城君
以後豊後獨強國人服之愈于山城君元世祖時以其不
服將兵十萬征之風覆鮀海終元世不相通也高皇即位
方國珍張士誠既誅諸豪亡命往往紏彛入寇洪武二年
使行人楊載諭其國王良懷賜之璽書且曰䛇書到日臣
則奉表来庭不則脩兵自固惟王圖之王不省復寇邊海
如故上復使萊州同知趙秩責譲之良懷語秩曰昔蒙古
輙小國我使趙良弼怵我好語語未既而兵至也頼天之
靈波濤覆沒使者亦趙姓其後耶秩為言中國大明天子
乃掃清蒙古者秩亦非良弼後王氣沮礼秩遣僧仲猷等
八人随秩奉表称臣而掠如故明年上遣僧祖闡無逸開
諭之王復入貢而掠如故乃令德慶疾廖永忠造海船禦
之時日本國中有持明者與良懷争立不定七年來貢無
表攵其臣號征夷將軍者有私貢上并却之移文責王九
年貢有表文語謾𣸪責王十二年來貢又無表文乃安置
使僧于陕西番寺十四年王良懷入貢乞還安置諸僧使
許之明年復来貢扵時有林賢之獄曰故丞相胡惟庸通
日本云林賢者以金吾衞指揮偹倭明州惟庸隂使人諭
賢送日本使出境則誣指為盗獲以為功事覺惟庸不淂已
佯奏賢失遠人心上謫居之倭中既而惟庸請宥賢復職
上從之遂謂惟庸以密書奉日本王借精銳人為用王遣
僧如瑶䓁四百人來又云燭中藏火薬兵噐四百人者皆
精銳也時惟庸死三年矣上乃發四百人者雲南守禦而
遣使責王良懷不恭王荅書謾有云豈謂中華之有主焉
知彛翟之無君而終以人發殺机天地反覆數成語上怒
復安置其使僧番寺却其貢而令礼部尚書責問其國王
略曰大明礼部尚書致意日本國王王居滄海之中不奉
上帝之命肆侮隣邦縱民為盗上帝將假手于人禍有日
矣王之國始號曰倭後悪其名改為日本自漢魏迄唐宋
皆遣使奉貢每淂封爵若叛服不常搆隙中國則必受禍
如吳大帝晉慕客隗元世祖皆遣兵征伐俘獲男女以歸
千數百年往事可鍳也王其審之盖未常一及密書事又
令礼部與書其征彛將軍但云如瑶陳情餙罪至尊優宥
且云足下畜無徒沙門忘中國之寬大搆是非于两端竟
未常一及燭藏火器事自是著祖訓絶之仍名之曰倭而
令信國公湯和築登萊至淛沿海五十九城民丁四調一
以戍二十年置東西防倭衞所随遣江夏矦周德興築福
建海上十六城設衞所垜福建漳泉人為兵戍之歴遣公
矦練兵海防永楽初詔太監鄭和等率舟師三萬下西洋
日夲國王源道義者遣人來貢并縳献犯邊二十餘人上
即令其使人治之置甑中蒸死明年賜王冠服文綺金銀
古器書畫又給勘合百道令十年一貢毋過二百人尋命
都御史俞士吉賜王印誥册封道義為日本國王并封其
國之山曰夀安鎮國山親製文勒石以志道義卒子源義
持立然亦時來寇邊王不知也十五年遣礼部員外郎吕
渊諭王還所掠王使人謝罪十七年倭以數千人分乘二
十舟直抵馬雄島進圍望海堝都督劉荣彂伏出戰断其
歸路賊奔入櫻桃園荣合兵搗之斬首七百四十二捕生
八百五十七召荣至京封廣寕伯時指揮同知侯端者破
賊子金山端負殊力能一手挽石狻猊行十餘步策馬坊
門交手擁楣以足挟馬懸之賊入金山與巷戰偶一劔堕
地所乘馬口嗛授端賊驚走潮退膠賊十餘艘大破之宣
德初來貢與約舟毋過三人無過三百刀劔毋過三十八
年源義持䘚賜吊祭十年王遣使貢謝倭自得我勘合方
物戎器偹載而來遇官兵矯云入貢貢即不如約守臣幸
無事輙請俯順彛情主客者為畫可條奏輙云後不為例
後至亦復如之我無偹即肆出殺掠飽颺去宣德末年海
偹嚴貢稍如約正統四年寇大嵩入桃渚官庾民舍並見
焚灼驅掠少壮發掘塚墓束嬰孩竿柱沃之沸湯視其啼
號為笑楽捕孕婦忖男女刳視之以中否為勝負城野蕭
條過者隕涕䛇以重师守要地寇稍息七年來貢復寇如
故成化初寇寕波知我有偹矯稱進貢守兵禦之倭立篙
沙中懸燈其上朝赴之則已乘潮去矣成化四年其通事
林從傑䓁三人随使臣入貢奏係寕波衞人幼被掠為通
事乞便道省祭從之成化五年来貢通事閻宗逹教誘詭
稱遭風喪失方物乞給償回國䛇許䆒主使宗逹奉化人
曰若再反覆族其原籍是年使臣清啓凌轢舘僕殘殺市
人弘治八年使夀蓂来貢正德六年使宋素卿等来貢求
祀孔子儀注不許素卿者故鄞人朱縞變姓名亡入日本
國王源義澄悦之至是與族人朱澄耳目為奸利厚賂閹
瑾得賜飛魚服以歸居久之國王為源義植孱不能制諸
島諸島競利則先貢益無專制嘉靖二年其西海道大内
誼興國遣僧宗設入貢居數日素卿設為南海道海川高
國所遣與僧瑞佐仝來故亊番使至寕波有宴先至者居
上坐素卿後至賄市舶太監先閱其貨坐上坐宗設等不
平攻瑞佐殺之追逐素卿竄慈谿縱火大掠指揮劉錦與
戰死宗設奪舟擄指揮璡去久之鎮廵官乃捕得素卿而
宗設党中林望古多羅等漂入朝鮮界朝鮮國王擒之以
献俱論死繋獄四年琉球貢使歸使轉諭日本國王捕送
宗設及佐謀倡亂者會琉球使溺水而國王源義睛反附
琉球來使為素卿乞宥并請復修貢献詔並釋之給事中
夏言乃上言禍𧺫于市舶礼部請罷市舶者數年而私舶
歲至不即售輙賖奸商久之奸商欺負不啻千萬索極則
投貴官家彛人候久不得頗搆難有所賊殺貴官家輙出
危言撼當事者兵之使去彛人大恨盤㩀島中並海不逞
之民若生計困廹者輙歸之時時寇沿海諸郡矣至有衣
冠失職書生頗為嚮導于是王忤瘋徐必欺毛醢瘋之徒
皆我華人金冠龍衮稱王海島二十五年䛇以都御史朱
紈兼廵淛福紈嚴勾連主藏禁犯者戮不赦上章鎸暴二
三貴官家于是聲勢相倚者大譁切歯紈嗾言官詆誣紈
獄紈憤仰薬死而有功海道柯喬都指揮盧鏜皆論死繫
獄盗益肆先是歙人王直者少任侠好出禁物西洋致冨
不貲彛人信服之貨至一主直為儈紈禁既嚴諸奸商藉
是益負倭競責直直無所出招亡命千人逃入海推許二
者為帥引倭結巢衢之双峙港侵淫蚕食紈與鏜既連搗
敗之許二逸去直收合其餘衆更泊他峙而廣東有海賊
陳四盻者自為一党直計殺之叩關献捷以求𨳩市官司
弗許賜米百石而已直大詬泛米海中益入盗三十一年
直主倭人以萬人&KR4050;入定海關寇温破黃巖劫餘姚山隂
䓁處䛇提督王忬廵視福淛以參將俞大猷湯克寬為分
守明年破其寇温倭火賊烈港自是淛東西及蘇松淮北
諸郡無不騷害直更造巨艦偽称徽王部署葉宗滿徐惟
學陳東䓁為將領汪汝賢王滶為腹心而三十六㠀之夷
皆聽指使尋攻破昌國衞犯太倉反擊官軍其有失舟者
四十人突至淛江乍浦所往來平湖海寕境上殺把總一
指揮四千戶百戶七縣丞一所傷官兵則數百不止倭性
勇而戅每戰赤体舞刀前不復别生死閩淛亡人助之者
十六七大率皆狡悍善設伏能以寡擊衆而内地久寕目
不見寇遇輙靡潰沿海諸郡僅僅保孤城賊往來聚散如
入無人吳越中村落市井故称殷冨者半為丘墟而柘林
川沙窪二處陳東寝處之矣于是改忬為廵撫出盧鏜以
都指揮偹倭福建而克寬以副總兵搃督金山時倭留内
地三月飽去而倭酋䔥顯者失風漂崇明之南沙方攻圍
之而衆益至克寬捷漴缺斬首七十三級生擒十四竟㘴
南沙敗革職立功久之蕭顯逸又明年忬與克寬䓁連敗
賊于上海之習家墳大門墩採陶港䓁處斬首百餘賊乃
北犯通泰且有漂入青徐之界者山東遼東大震已而䧟
嘉善犯海寕襲崇明掠蘇州松江及崇德䛇以尚書張經
搃督淛直山東两廣福建六省而以李天寵代忬時參將
俞大献等敗賊吳淞及新泾橋羅店而參將許國䧟伏採
陶港潰溺死者千人䛇逮故應天廵撫屠大山黜為民國
與參將李逢時皆論死已而賊犯楽清黃&KR1104;東陽永康分
犯松江嘉興秀水及湖州屠嘉善縣官棄城走百戶頼荣
華死之三十四年復犯乍浦海寕䧟崇德攻德清殺把搃
指揮八人上切責經而令工部侍郎趙文華出祭海視師
適田州土官岑猛妻瓦氏東蘭䓁州土官韋世用䓁狼兵
至稍有斬獲文華遂以賊易辦促戰連敗乃劾經而薦所
善御史胡宗憲能是時徐惟學死其子海益以倭合陳東
之衆至數萬宗憲行兵頗能濟以權術賊至嘉興則使人
載酒見賊佯棄去亦皆下鴆賣酒家賊往往醉不𧺫總督
經連敗之于川沙窪石塘湾王江泾擒斬首千九百八十
有竒自倭難以來為第一捷然劾經䟽己行而文華引為
已捷經竟坐死西市䛇以應天廵撫周珫代經則倭犯常
&KR0836;上虞會稽西歴杭之于潜昌化至于殺縣令及鄉䆠極
慘文華無以自觧復隂言珫病天寵湎酒㘴為民䛇以楊
宣代珫宗憲代天寵賊有從紹興高阜奔䆒至竄歙流劫
績溪徑南陵無阻者賊中有能以手接箭擲地無害逼太
平官兵敗之趋南京賊酋紅衣黃盖者騎而犯太安德門
越秣陵關信宿溧水縣趋宜興武進一日夜抵無錫蘇松
廵撫曹邦輔大捷楊橋殱之盖高埠賊始六十七人而己
而行數千里流劫數郡入二縣殺一御史一縣丞二指揮
二把搃被戮四五千人歴八十餘日始滅于是宗憲合邦
輔淛直兵七道會勦陶宅倭大敗失千二百人而邦輔别
捷滸墅文華乃忌邦輔論劾謂避难而就昜䛇戴罪自效
時指揮王沛捷磥門參將盧鏜生得真倭八十餘人斬首
三十八而倭益至且犯福建之莆田鎮海鎮東䓁衞千戶
丘環指揮童乾震死之久之賊有焚巢出海者追擊之甫
勝老&KR1295;嘴復大敗之于嘉定高橋時文華謾語歸朝矣盖
賊先後至皆王直所遣將兵者初不知之也宗憲獨收直
母妻及子寄獄至是出而善待之諭生員蔣洲陳可願名
為移諭國王者出伺直計招之至是見直干五島直騎從
揮霍也曲誘直直頗以待其家人厚欲降而阻于其下葉
宗滿等直有姬少華者金陵倡也故與善歌少年沈郎暱
時沈郎亦竄島中聞少華歌窃聽之少華見沈郎相目浃
睫隂幸直敗冀與沈郎歸也間語直君謂海中王沉沉可
百年哉直心動遂留洲為貭而令宗滿及義子王激等随
可願入報計殺賊自贖求開市通貢䛇許之而徐海方擁
薩洲彛來也一由定海入一由松江入一由海門入各數
千人而身擁萬人逼乍浦時宗憲己代楊宜而邦輔被逮
倭䧟慈谿劫金山殺千戶二人于江中將軍宗礼敗賊崇
德之三里橋斬首九百會橋䧟礼與鎮撫何衞死之時直
部毛烈果反向擊海宗憲縱金使烈招海上觧桐鄉之圍
海轉說東&KR0901;疑未决會吴淞賊萬餘西蹂宗憲㗖海金帛
共擊吴淞勝之俞大献遮擊斬首千五百級海心果附獨
其書記葉麻心異宗憲又使間海縳麻以歸而東終未下
也海有兩侍女翠翹綠珠最暱宗憲隂使持簮珥璣翠悅
之日夜說海縳東又令葉麻偽書與東使反兵殺海而故
泄之海海益感宗憲切東者薩摩王弟帳下書記也部最
強會文華復以總督尚書出視师則佯欲擊海者宗憲為
力觧之使縳東以献于是宗憲勸海厚賄薩麻王弟乞東
代為書記東果之海所海以上之軍門復以其衆擊諸倭
有功然海意尚猶豫未即至請于宗憲得自舍便地宗憲
使海居沈家東莊而以西莊居東餘党中綰河為塹于是
詐為書遺東餘党曰海將盡汝䓁以悅官兵東党怒伏邏
卒伺海海疑挟兩侍女將間道投詣軍門而為東党所截
海中矟衆乱而宗憲所密召永順諸兵亦至烈炬焚東莊
斬首千餘級鹵面黑自死者三百餘盖宗憲所遺海漿米
有毒為所中也得两侍女問海所在女指河況處遂𧺫海
斬其首以歸則飲至轅門令翠翹行酒翠翹歌宛轉悲怨
諸將吏皆憐之宗憲曰是說海二東者㦲令再嫁一酋翠
翹悲曰去一酋又亊一酋妾不能為投錢塘江死而先時
寇自黃浦七出海者俞大献敗之自仙遊趋彭溪鎮者
盧鏜敗之分掠海門者把搃張成敗之流入常鎮者搃兵
徐珏敗之惟定海舟山倭據險結巢最堅宗憲合大猷率
川貴兵九百人乘雪焚破之江南倭盡矣䛇加文華少保
宗憲右都御史三十六年倭犯江北諸州縣者副使于德
昌參將刘顯大敗之賊盡駕舟投洋去時蔣洲留王直者
久得遍諭諸島倭酋德陽附舟表貢而宗滿滶䓁入報宗憲
者宗憲待之如布衣交則隂語直曰胡公忠信可記也直
乃與洲來尚嚴衞岑港不即入宗憲縱滶歸直令滶再至
宗憲與連寝飲大醉齁齁寐凡諸前後請戰書十餘通悉
寘之几上夜作䆿語曰吾欲生若若故不就柰何滶聞䆿
語又竊見諸戰書皆不行則深喜使其子澄嚙指血寓書
于直而决之直乃歸宗憲少華者私出寳玉賂客效直書
散其帳下諸徤兒遂與沈郎亡去宗憲益好慰直令繋獄
待命時江南洶洶言宗憲大得彛金且活直宗憲惧遂易
䟽唯上裁䛇梟示直宗滿汝賢發戍邊加宗憲太子太保
叙子錦衣千戶餘迁賞有差而毛烮者聞直不果赦怒與
諸彛奮殺夏正焚舟山觀以德陽去竄入閩首尾巢閩中
者七八歲連犯吴越所破滅城十餘掠子女財帛不可勝
計官吏軍民戰及俘死不下數十萬轉漕軍食横賞賜乾
沒入槖中者費以巨萬而福建廵撫都御史阮鶚至以庫
銀數萬絹數百遣舟六買之去而毛烈竟移衆南澚山造
屋而居無所不侵突至流劫湖州大率掠行人索贖至四
十二年副總兵戚継光與總兵劉顕俞大献来攻閩中倭
大破之平海衛斬首二千二百餘級堕崖溺水死者亡算
縱所掠男女二千餘人継光復追斬賊千餘級報效副總
兵湯克寬復擒斬二千餘級至四十四年連敗之通州及
三沙倭寇絶及至萬曆二十年關白平秀吉𧺫人奴雄六
十六州窺朝鮮釡山與日本馬島對峙往來互市通婚媾
猝遣巨酋行長請而義智與仸僧蘇玄宗逸䓁疾渡破慶
尚道掠開城分䧟豊德執王太逼釡山復據平定走王李
昖于義州八道几盡沒詔以侍郎宋應昌為遼東經略而
李松為征東提督樞臣石星募得遊客沈惟敬與游擊啣
入倭行間歸云行長願退平壌以西畫大同江為界提督
松不听進师平壌大捷倭酋宗逸平秀忠平鎮信死于火
參將查大受等復捷江南李如栢奪開城前後得級乙千
八百四道復王昖歸平壌提督松輕進逼王京敗績碧蹄
舘退保開城䛇刘綎陳璘水陸濟师助援參將大受復盡
焚倭龍山倉倭乏食監軍職方司袁黃請用惟敬議欵而
封貢之說𧺫令游擊周弘謨仝惟敬往諭倭果棄王京遁
築屯釡山為長久計王昖還王京益多防戍于是沈惟敬
以倭酋小西飛入朝就欵而倭復犯咸安晉州逼全羅提
督乃令扼南原咽喉而分守南陽陕州科臣張輔言倭無
故請欵勿堕其計宜專勦局遼鎮都御史趙燿亦言欵貢
不可輕許已而倭從釡山移營西生浦送還王子陪臣于
是樞臣星一意主欵許封不許貢二十二年惟敬復入倭
議惟敬在倭云和親入朝則云和好親密言官何喬遠林
材唐一鵬等忽請罷封會朝鮮䟽請許貢保國上以初言
官為阻撓封貢詔小西飛入朝面决一倭盡歸巢一既封
不與貢一勿犯朝鮮永無異意以勲裔李宗城充正使副
以指揮楊方亨同惟敬往明年礼臣議日本原有王未審
存沒關白宜另擬二字或即以所居島封之不听上竟許
平秀吉為日本國王給金印而行長准都督僉事等官時
傳日本王現入山城有文禒三年之曆而小西飛云王為
信所弑都御史李化龍遂有六可疑三可慮之䟽报聞二
十四年封使方抵釡山而惟敬先往私奉秀吉蠎玉翼善
冠及地圖武經又驅壮馬三百南戈崖騎從献秀吉私娶
阿里馬女正使宗城詣馬島或言倭情不善宗城惧夜弃
印敕遁䛇逮就訊改方亨正使而惟敬副之二十五年惟
敬所携謝表不恭而釡山之倭尚逼王京于是復議東征
經略鄧玠知惟敬為倭向導縳之而大發䘚困倭梟山已
敗績明年檄水陸各师四路相机進勦復不利會倭秀吉
死倭意觧逐北屡捷秀吉且死令原家康領東北三十三
州輝元領西南三十三州恊輔七歲秀頼時酋景勝亂家
康𧺫兵誅之併敗輝元專國政而以孫女妻秀頼家康死
傳位其子秀忠稱新關白移秀頼于大板止給廩食及明
末唐籓立八閩以鄭芝龍妻為日本所自出使人乞兵日
本且許諾継聞芝龍反唐怒曰幾為鄭一老所賣魯籓保
舟山命周籓安昌王賫牛驢等控日本抵長吉島通源將
軍將軍以扈王諸卿非两榜輕不信既而諸生凌士弘馮
京第復奉威鹵矦黃斌卿血書以往適西洋失凡三舟抵
日本煞司馬者以為歒至提兵禦之見所為血書曰待捷
西洋可赴汝士弘等既歸久之復往源將軍不為發兵而
而以諸軍需助舟山又得從諸商分稅數萬金益餉舟山
敗北兵欲欵芝龍子成功而希功者請戰成功母死常以
金鑄毋像日朝之希功者潜襲其寨攫金母及真珠簾去
成功怒乃連年發兵優海上不息
論曰蜻蜓自愧其為倭以倭絶之可以無後優邊之患
盖自元世祖時裘師駝海彼乃啓志既以罷市而私舶
猶通世廟時數十年揚波不休職此之由然則神庙中
困一關白徒多事使非其國内乱且移禍也六可疑三
可慮胡充耳不聞哉
世子及國相子來就國學又有女師生姑魯妹二人者亦
來就學上賜賚視中國儒生有加已而世子國相子與雲
南生非議䛇書上怒皆治罪死尋賜閩舟工三十六戶便
來往察度三傳至尚巴志而承察渡卒無子永楽中封其
從弟汪應祖挕山南王事九年來貢長史程𣸪乞陞同官
王荗國相兼長史而自言故中國饒州人今八十一老乞
致仕还鄉許之其後山北山南皆為中山臣尚思逹所并
巴志卒尚忠嗣正統中商舶漂廣東廵戍欲戮之以冐功
海道章格不許奏还其貲再傳金福卒景泰中弟布里與
子志魯争立失其印次弟泰久馳奏䛇給泰久印嗣王又
再傳尚圓成化十一年貢使还至閩恣殺掠䛇間歲一貢
貢無過百五十人傳子真以官生蔡賓䓁五人隷業南雍
處以覌光舘歴五年乞歸省報可嘉靖二年使往暹羅失
風閩界為我所獲會日本使優寕紹上恐互相間命轉發
浙江會勘尋𣸪令其使正議大夫鄭䋲賫勅書轉諭日本
捕治逋誅宗設䓁真卒子清嗣王乞留䛇勑鎮國如安南
許之十九年長史梁梓來朝貢請續造海船四號䛇無違
例二十一年漳人陳貴與潮陽海舶争利譁琉球琉球械
送貴福建誣以為寇上治以通番律諭王無輕與中國人
互市明年𣸪令官生梁炫䓁四人學南雍初閩人蔡璟撥
賜琉球其孫廷會充貢使至與給事中黃宗概親舊通饋
謁事覺下䛇獄上念貢使姑草賞行勘會倭寇浙直敗還
世子元發兵邀擊淂金坤䓁六人獻捷上嘉其忠賚金幣
三傳寕為薩摩州倭所鹵己而得反時貢物襍倭産礼部
侍郎翁正春以為宜示不絶之絶佳本國所産收觧餘携
歸四十四年通亊蔡㕓報倭戰船五百號脅取其東番急
求救不果萬曆中議琉球奉使礼部侍郎李廷机以為夷
官請命于京师使臣即海上可以集事不必冐死荣外夷
論者謂得大体云其地海氣蒸溽鮮霜雪多颶風暴兩國
人深目長鼻結髻頂右其有職者横一金簮三十六姓後
髻結頂纖嗇好潔並用色布纏首黃最貴紅次之青綠又
次之白斯下矣王兼用五色廣䄂寬博制如道服腰大帶
布亦如纏首布之色分貴賤以五色陶珠為簾亦以為盖
大團扇集鳥羽為之其民人並縞素無木棉屋多苐覆間
以陶無貴賤皆草履脫入室粛使客則具冠履婦人以墨
黔手刺面為花卉鳥獸状髻肖童子搃角不施簮珥粉黛
工麻縷冨室上衣之外更用幅如帷蒙之背上見人則以
手下之而蔽其面下裳如裙倍其幅多褶長覆其足凡有
出入戴箬笠㘴馬女僕三四從之地不産鉄㸑用螺殼亦
無農噐削木為之淂異味先薦尊者居喪數月不肉食以
中元前後日浴尸溪水去腐附草纏以帛埋土中王及諸
臣家匣骨山穴賦法稍倣古井田有事始均稅事已即罷
刑甚峻犯盗窃刳腹劓剕職官尊者三法司即國相率王
母舅妻父任之其次有察度官司刑名有耳目官資頋問
有遏闥哪官理錢糓皆武職大夫以上世及所轄地為
姓名長史主封貢不與政事及通事為文官以通中國書
乃閩三十六姓之後為之今僅存七姓矣七姓男不為國
偦女不為王妃言語衣服無别别以椎結居中者七姓居
右者夲彛也王日三朝搓手膜拜俗稱王曰敖那妃曰扎
喇王宫建山之巔國門榜以歡會府榜漏刻殿榜奉神永
楽間常命使為盖宫殿頗閎敞然以板代瓦尚朴素不致
雕&KR0866;亦信堪輿家言旧南向浚改西向册封錫以皮弁玉
圭麟袍犀帶視二品秩東去三百里為葉碧山又東即日
本販鬻率女儈市初用海巴後用日本錢十當一如宋季
鵝眼綖環信鬼巫不知醫薬以婦人不二夫者為神尸率
三五百人白日呼嘨音節悽惨其魁號女君王宫藏佛經
千卷儒書有四書無五經以杜律虞註為經文弱多學詩
參禅乘土田砂䃯樹藝鹵莾王與臣民分土為禄食不交
征山無虎宴會亦有歌舞諳漢字奉正翔酒以米漬水越
宿婦人口嚼手槎以取汁曰米竒間來自暹羅易醉凡殺
牲不血刃以水泅而火其毛武宗常賜玉杯每出為夀際
陪臣子及俊秀凡學書及習武以日本為師進退節以金
鼓甲用皮草弓梢長如掘擔射則樹地以兩手彎之可二
百步好閗殺人度不免自屠從長楽广石出海望小山浮
空為小琉球南為東番盛聚落而無君長又東隅有彛鳥
語鬼形袒裸盱睢或云即毘舍那國
論曰國初來就國學憲廟以後每肄業南雍頗奉儒禅
與朝鮮略彷彿乃以日本為師則何也若夫生姑魯妹
以女師而迄觀光大成至扵不二其夫稱女君較中國
内政益脩矣
和蘭國
和蘭國即紅彛俗穪紅毛番與佛郎機接壌時横行爪哇
大泥間及聞佛郎机㩀吕宋互市濠鏡心豔之萬曆中忽
駕船稱和蘭欲通貢澚彛共拒之移叩閩閩人李錦久客
大泥與和蘭習說其酋麻韋郎曰請壘澎湖嶼而守之逼
漳賂璫高宷可得志于是于澎湖伐木駕厰而錦先入漳
為導當事繫錦令諭彛還自贖而璫宩竟與彛盟會材官
沈有容出諭夷語中窾且䟽請聲勦彛逡廵去䛇大泥國
移檄和蘭無為細人所誤其人深目碧瞳長鼻赤髮舟長
三十丈五桅凡三層四置銅銳大者長二丈餘一彂可洞
石城舵後置銅盤徑數尺稱炤海鏡往來不迷奉天主教
役使烏鬼行臣浪中如坦道不習戰已因中國驅逐始募
日夲人為先鋒其砲用法過于佛郎機萬曆中宦閩廣者
進紅彛砲為式比舊制絶殊中國遂恃此為戰具而不尚
弓矢崇禎初劉香閩海紅彛挾大艘助香突入中左焚
我戰船官兵多死者廵撫鄒維璉力拒却之眀季國姓
鄭成功以舟師入據臺湾臺湾者自澎湖深入和蘭曾
築一城以其人守之凡通貢駐此候命成功既入稱為
東京又稱明京以候桂蹕桂主不禄改名東寕别有傳
論曰以和蘭之属地存桂年故復傳之在荒服
結散垂為髾民居茅茨簷宇法不得高過三尺民服犯白
死氣常煖草木不凋殺牛祭鬼元旦驅象出郊名逐邪市
用金銀釀酒甕中繞甕通竹咂之王居鑄金酋長之居甃
甎灰雕&KR0866;獸畜王歲時以人胆為酒飲之又以浴凡主國
三十年棄為僧入山㘴虎狼中自懴令子侄攝位居一歲
亡恙即復出為王國人呼王為昔黎馬哈刺歲無閠但以
十二月為一年其漏鼓十更冬至定十一月望日嫁娶以
八月好晏𧺫肉魚非腐不食刑有枷鎻截鼻断手小過鞭
籐杖當死者樹繋之以梭槍舂其喉殊之奸犯男女炮面
罪甚令㘴尖木自便出口漾中流示衆若故殺劫殺令象
蹋之或鼓鼻捲撲象知人意輕重不䓁搥薰羊皮以代紙
削細竹為筆蘸灰書之書如蚯蚓國有屍致魚亦曰屍頭
蛮婦人也目無瞳子夜飛頭入人家食小兒矢氣侵兒腹
兒輙死頭返合體如故或移其體他處不得合亦死民有
此婦不报者不赦山産伽藍香甚美覌音竹黑色一寸二
三節又産降真香烏木犀牛如水牛状無毛黑色生鱗甲
紋癩厚一角生鼻梁之中馬低小雞足寸五分樹有波羅
蜜甚甘又有鰐魚潭訟不决者各騎水牛過此潭理屈者
必為魚所食不爽野牛成群見衣青人前觸死國人護首
偶觸首比殺人仇洪武二年遣行人吴用䓁䛇諭其國國
王阿荅阿者己先遣使蒲且麻都及虎都蛮貢虎象且言
安南逼侵随遣諭平之封阿荅阿者為占城王賜銀印塗
金及大統曆以其通文字頒科舉䛇令貢士赴京師四年
遣荅班瓜卜農来請兵噐楽噐及楽人意使安南知其歸
命本朝勿侵上曰两國互争獨與尔兵是助攻也楽律故
同華彛音異可擇國中通華言者來肄習之八年以其貢
使挈行商多譎著祖訓沮遏之十二年王與安南戰不利
復諭慰之十四年阿荅阿者為其臣門閣勝所弑自立上
悪其篡絶不通永楽元年其王占巴的刺遣使來貢告即
位乞諭安南勿侵許之四年上征安南出兵助戰明年復
安南所侵地獻俘七年命鄭和出賜王擁五百餘人執鎗
刃舞皮鼓牌搥鼓吹椰殼筒膝行蒲伏以迎十一年遣其
孫舍阿那沙入貢是冬兵部尚書陳洽言王雖助攻季犛
寔懷兩端至化州大掠資季犛金帛戰象季犛亦遺美女
王復侵奪升華府所隷州縣其罪䓁安南上曰安南方靖
勅諭而巳自是歲一貢宣德七年暹邏貢使被拘來愬詔
還所留暹邏人及我軍往西洋未歸者正統六年立其嗣
王摩貴自是三年一貢為令成化七年王槃羅茶全被安
南所虜卒弟槃羅茶悅攝國亊䛇賫印封為王適又為所
虜使者還未幾安南歸所掠占城地凡三千五百餘里徙
居赤坎邦都郎以避安南二十年遣給事中馮義䓁封齊
亜麻勿庵為王使未至而䘚其臣提婆苔者受安南偽命
為王義誤以為真即以䛇印授提婆苔義歸海上卒齊亜
麻勿庵之弟古來者恨提婆苔𧺫兵攻之安南乘勢舉兵
壓境欲生邀提婆苔古來惧率妃孫及部落千餘來請封
于是追治誤封義罪更封古來為王安南必以提婆苔當
嗣就貭两廣都御史屠滽直古来致崖州受朝命古來卒
其子沙古卜洛乞封不言父卒給事中任良弼以為國王
立不立不係朝廷封不封也大率無事廢朝自立有事假
國命為重宜予勅别詰責安南還其侵地從之正德八年
遣給事中李貫封沙日底齊為王貫䓁即其境惮入以無
通事諸人為觧致命其使而歸嘉靖三十一年使再至其
國界靈山山産對文籐杖往來販舶必此樵汲又崑崙山
節然瀛海之中與占城及東西竺䁀峙相望西洋販舶必
順颷七晝夜可過俗云上怕七州下怕崑崙此山無所産
人火食蹲穴巢樹而已
論曰䛇以其通文字賜大統曆許貢赴京師科舉雖不
果貢然能求楽器及楽人其國亦似可化而世為安南
所苦斯弱不足慮也
真臘國
真臘本扶南屬國在占城西南隋始通中國姓刹利氏唐
神龍中并扶南而國分為二南近海為水真臘北多山為
陸真臘後復合為一宋宣和初封為真臘國王有聚落六
十餘慶元中破占城為屬國遂號占臘又有参半真里登
流蒲甘䓁國皆屬真臘其國自號曰甘孛智後訛為甘破
蔗閩人賈其國則方言曰東埔寨也自占城抵真蒲即其
境洪武六年國王忽兒那遣柰亦吉郎表献方物賜明曆
文綺王死参合其武者持逹志立屡入貢賜銀印黃金塗
二十年王正黎列保昆耶甘谷者遣使貢象五十九香六
萬觔永楽初告即位御史尹綬報之圖山海所經以歸景
泰二年來貢賜王及妃文綺景泰以後不常至地邇印度
其俗謹扵奉佛尚華侈東向為上右手為絜男女椎髻穿
短衫圍梢布以香薬塗體皆奉佛文書以麂鹿皮染黑用
粉畫之法有刖劓刺配犯盗者則断手足殺中國人必抵
中國人殺之可贖也有銅臺列銅塔二十四銅象八鎮其
上象各重四千觔王三日一聽朝㘴七宝林出入擁劍立
象上迎小金塔金佛前導亦有通天文者能推算日月簿
蝕以十月為歲首閏悉用九夜分四更候煖不識霜雪俗
称儒為班詰僧為苧始道為八思班詰不知所誦何書但
從此入仕為清貫倩暹婦蚕織
論曰尊中國通天文扶南猶可教其占城之亜欤
暹邏國
暹邏國在南海中古赤土地北連交趾自占城西南七晝
夜可至後漢赤眉遺種本暹與邏斛二國元至正間邏斛
降暹併稱暹邏暹土瘠不宜稼邏斛即古㜑羅刹土平衍
多獲暹仰給焉剪髮穿耳跣而繚腰及骭前後珍寳之國
也地週千里外山﨑嶇内地潮熱氣候不正有西塔始造
時值鄭和至削其合尖後屡合之不能尖也王所居宫用
黃金塗帽金帽若白抺首罽周于身以受明封平時腰束
嵌絲&KR0868;獨不剪髮出跨象或乘肩輿張盖茭蔁葉為之臣
民望見王合掌傴偻捫王足三乃自捫首三謂之頂上恩
用周正蝦蟇生則拜月曰毋使食也教用釋經字皆横書
家及百金即以其半施佛大刑烹鋸男子决于婦人謂其
多智妻有私則置酒飲其所私曰妻美中人觀也工刺綉
織紝率為楼居貫梹榔片為板籐羅之亦削梹榔之幹為
鏢以吴牛之革為鍎有薬鏃習水戰大將俱用聖銕褁身
刀矢不能入聖銕者腦骨也行錢用&KR1437;否國必大疫男陽
週破之嵌錫銖十數顆國有嵌銲業人任呼也其冨貴者
範金為空珠中藏砂子行則扱扱有聲不嵌珠人賤之矣
婚則群僧迎婿至女家僧取女喜紅貼男額上稱利市然
後婚貴人死則以水銀灌其屍葬之其下暴屍海沙飽群
烏棄骨扵海云鳥葬釀秫為酒甲諸彛稱暹酒國西南百
里有上水鎮番貨所聚紅馬厮肯的石在紅雅姑肩下明
净如石榴子最竒産白象獅子猫白鼠六脚亀及黃連羅
褐速香洪武四年大理寺卿聞良輔持䛇其國王参烮昭
毘牙遣奈思俚儕刺識悉替奉貢賜大統曆王懦廢從父
参烮寳毘牙&KR3679;哩哆囉禄代立九年遣子昭禄群膺哆囉
諦刺修世見賜暹邏國王印久之子昭禄群膺立勅之曰
朕即位以來使命周于四外凡諸君長履境者三十六声
聞者三十一大國十有八小國百四十九唯邏入中華最
近亦唯最好禮守德甚嘉之永楽初王與琉球通好
漂閩被籍䛇廩而遣之十三年王卒子三頼波摩扎刺的
頼立數侵陵滿刺加國滿刺加以告制觧之十五年遣奈
必表貢乞量衡式賜古今烮女傳金綺量衡令准三年一
朝貢宣德中稍减賜物著為令正德二年王悉里麻哈頼
九年王谷戎有替下十一年王思利波羅麻惹智刺貢使
未嘗絶時譯夷字無識者大學士梁儲請留來彛一二人
在舘肄習從之汀人謝文彬者嘗販塩失風至其國遂受
官坤岳坤岳者華言學士也偕來貿易下吏嘉靖中王勃
略坤息利尤池牙遣使貢白象象中道死使者取象牙鑲
以金石珍寳留貯白象尾為證上之隆慶初東蠻牛求婚
暹邏不與東蠻牛恚𧺫兵圍暹邏破之王自經死鹵其世
子及中朝賜印以歸次子攝國奉表求印䛇與之萬曆初
王𧺫兵復仇東蛮牛宵遁暹邏遂移軍攻䧏真臘雄海外
七年來貢二十二年𬗟酋雍罕䓁從蛮莫遁歸暹邏卷甲
趨之俘斬數萬𬗟势遂衰
論曰好禮守德以教暹世世也安淂諸聖銕入中國褁
身以禦不庭
哈烮國(俺都淮八刺黑魯迷)
哈烮(一名黑魯)在撒馬兒罕西南去嘉峪關萬三千里元駙馬
帖木兒之子沙哈魯嘗居其地國人稱為速魯檀猶華言
君王也東有俺都淮八刺黑諸城皆隷焉洪武二十五年
遣使䛇諭永楽七年頭目麽賚朝貢正統二年使哈只貢
馬王石城方十里壘石為屋墻壁忩牗皆金碧琉璃金床
重茵衣冠大類亦力把力民土房氊帳以雨少故上下互
呼名雖王亦然相見少屈躬道撒力馬力一語握手或相
抱為禮致意于人則云撒盤少炊㸑飯食就肆無匙箸交
易用銀錢錢三䓁無正朔日月亦無斗斛用權衡為量税
十二國用資焉男髠首衣尚白喪易青烏無棺槨不祀鬼
神祭先于墓所人多善走日行三百里氣候常煖磁器最
精産巴旦杏鎻伏花㲭金銀珊瑚琥珀水銀珠翠名馬獅
子黑白文獸堅白塩可為器宜蚕紈綺過中國男女凟亂
然有學舍聚生徒講習經義寡争訟好施予而屬俺都淮
去哈烮千三百里平礦無險地沃人繁八刺黑(一名八黑)在俺
都淮東北地平廣食物豊饒西南諸番賈聚焉永楽中哈
烮沙哈魯各遣其子守之魯迷或云地屬哈烮嘉靖中一
再入貢禮部尚書席書奏魯迷不載王會真&KR0915;莫辨宜善
遣之五年復貢獅子犀牛留&KR0836;彛五人飼内府定五年一
貢十餘人三十二年北鹵寇甘州總兵掦信以土官百戸
馬能言令魯迷諸國貢使九十餘人前禦鹵寫亦阿力等
九人死焉䛇罪信棺殮返死者歸國仍優諭其王
論曰西夷死國九人其選也聚生徒講習經義乃有此
土魯番國(黑娄塩澤)
土魯番(一名土尔番)在火州西百里古交河縣安楽城也城西
二十里有崖兒城相傳為縣治又云古車師國云候煖少
霜雪人皆屋居信佛法多僧寺永楽十二年吏部員外郎
陳誠使其國還言城西北百里有靈山俗云古十萬羅漢
湼槃處也山行二十餘里石理紛如毛髮或云羅漢洗頭
薙髮處也又五六里崖石白似輕脆不可握或云此羅漢
遺蛻也又東石笋如手壁𧺫瑩㓗可覌或云辟支佛湼槃
處也四面竣壑窮峯天巧竒絶草木不生鳥獸鮮少云産
金剛鑚梧桐鹻柳青橵哈刺禅衣等物甘肅大抵無北鹵
患專防西彛彛種中土魯番最奸猾宣德五年始遣使來
貢成化弘治間優我西鄙虜哈密王及金印去事在哈密
傳嘉靖十一年速檀滿速兒䓁來貢稱王者七十五人貢
使至四千人内閣張孚敬言西域稱王者多恐彼自封授
或部落相長宜答勅亦称王禮官夏言議西域稱王者唯
土魯番天方撒馬兒罕三國如日落諸國名甚多朝貢絶
少至嘉靖初天方漸增至六七王魯番至十一二王撒馬
兒罕至二十七王今則天方二十七王土魯番十五王撒
馬兒罕竟至五十三王况所稱王號原非舊文即有同者
地面又異若人與一勅恐非所以尊中國而嚴外彛也自
後各執賜勅率其部落貢不如期使不如數任意往來勢
難阻絶驛傳劳煩宴賜頻數竭我財力以役遠彛計亦左
矣上從言言當是時土魯番強殘破我嘉峪關外七衞及
城郭諸國地大人衆非復陳騐封奉使時矣滿速兒死子
沙速檀嗣次子馬黑麻復㩀哈密遣使求貢火者阿力克
等八百七十四人䛇居之甘州嘉靖末沙速檀潜掠北鹵
中流矢死弟馬速嗣來貢隆慶中馬速死馬黑麻嗣一姓
四使䛇附干烏里麻使中而與土魯番世好者為黑娄其
地山水草木禽獸皆黑色男女亦然宣德七年始遣使來
貢又塩澤去土魯番三千餘里自黑的兒火者稱王既死
土酋之強者篡之不得詳地產石塩可為器以盛肉食可
不塩
論曰處七十五王如夏言議差合信佛法而狡奸乎
于闐國(火州魯陳哈失哈力)
于闐在葱嶺北二百里其國東西五千里南北千里漢建
武中莎車王賢攻併于闐于闐將休莫覇自立尋滅莎東
梁天監中献玻羅㜑步障隋大業率朝貢其王以王為姓
唐貞觀中朝貢不絶王姓尉遲上元初以其地為毘沙都
督安史亂不復至石晉時王李聖天自稱唐宗入貢受封
為大寳于闐國王宋末南遷朝貢不絶嘉祜中以其國王
為特進歸忠保順&KR2091;鱗黑韓王永楽六年頭目打魯哇亦
不刺金遣滿刺哈撒木丁等貢玉璞十二年陳誠奉使其
國國主微弱被侵境内惟火州嚕陳哈失哈力稍有城邑
餘皆荒索永楽以後西戎奉職貢不敢輙相攻殺始得休
息漸就冨饒人機巧以木為筆好浮屠法習歌舞工紡織
相見輙跪得問遺書戴於首乃發之其山葱嶺為大河分
為三有白玉綠玉黑玉之别每歲秋見月光盛處索玉必
得有比摩寺云是老子化胡成佛之所産胡錦䨇峯駝諸
香珠珊瑚翡翠琥珀花蘂布名馬腽肭臍金星石水銀獅
子阿魏貢使每來必携一寳鐺云涉流沙必挈水行是鐺
投水必沸而火州自嘉峪陸行一月可至去土魯蕃百里
本漢車師前後王地前王治交河後王治務塗谷即唐蒲
類縣漢元帝時以其地高厰名高昌壘後魏初有闕伯周
者自稱高昌王唐太宗平高昌置西州及都督府後䧟于
吐蕃其地有回鶻襍居故又名回鶻宋時屡遣使朝貢元
號畏兀兒隷馬哈木八國朝號火州山色如火故名東有
柳陳隷之風物蕭條民居僧堂居半明初仍置逹魯花赤
監治之永楽七年遣使朝貢宣德五年火州王哈散土魯
番萬戸賽因帖木兒柳陳城萬戶瓦赤刺俱遣使貢馬及
玉璞至今朝貢不絶俗信佛法好騎射時節潑水為戲柳
陳一名魯陳古柳中縣地去哈密千里中絰大川砂磧無
水草馬牛過此輙死大風倏𧺫人馬相失道傍多骸骨有
鬼魅行人失侣白旦迷亡彛人謂之旱海出川西行至流
沙河有火㷔山山色如火氣候和煖風俗醇朴人二種回
冋及畏兀兒回回男子削髮戴小罩刺婦女白布褁頭畏
兀兒男子椎結婦人蒙皂巾垂髻于額哈失哈力宣德間
遣十四人來朝貢或曰即阿力馬力
論曰成祖時歸王恃遠于闐之得休息誰賜也
赤斤蒙古(附安定曲先罕東罕東左沙州)
赤斤蒙古嘉峪關外七衞之一也周西戎戰國月氐秦漢
属匃奴武帝取為酒泉燉煌二郡唐末沒于土蕃宋入西
夏永楽二年故靼韃丞相苦术之子塔力尼率五百人來
歸設赤斤蒙古所以為千戶尋陞所為衞塔力尼為指揮
僉事十年叛寇老的罕走匿赤斤詔諭塔力尼明年擒老
的罕来献優劳之進同知䘚子且加失旺嗣累陞都督僉
事其指揮草古者西掠沙州勅令改啚已請建寺白城山
不許時瓦刺也先要婚赤斤且加失旺䘚子阿速惧請内
避不許遂隂與瓦刺市至受平章等秩哈密使者嘗道赤
斤為部酋劫掠阿速不能戢我兵捕首悪械京師景泰中
也先以書誘脅不從自是朝貢不絶後以土魯番逼東徙
粛州境種人散走衛遂墟嘉靖中兵部尚書王瓊議撫属
彛以鎻南束襲聀朝貢安定靼韃别部也地廣袤千里無
城郭其俗馬乳釀酒氊帳為廬洪武七年安定王卜烟帖
木兒遣使朝貢分其酋長為阿瑞阿其苦先帖里四部賜
銀印仍称安定王永楽中設安定阿端二衞王為曲先所
玫殺部落潰散十一年其孫亦攀丹復故封已中使往西
域道死于賊賊為安定曲先豪酋都指揮李英擊安定俘
斬千餘曲先遁去宣德二年以安定僧賞竹領真為國师
給誥命銀印是後王與國師並入貢而國师外復有禅师
正統中䛇還其國成化中為土魯蕃所殘破遂服属之弘
治中詭称忠順王近裔以姪陕巴襲有哈密正德七年北
鹵亦卜刺破安定奪其誥印嘉靖中求國師藏卜嗒巴等
襲指揮聀領其衆而安定王苗系無傳曲先者永楽四年
所設衞以土酋散西思為指揮同知宣德初平其叛論功
加國師禆師秩已又掠西域貢使都督史昭討之進馬贖
罪尋為安定所鹵䛇安定遣還復業成化後被侵走匿烏
思藏或依沙州嘉靖中擁帳三千與罕東衞帖木哥土巴
等來歸曲先故地盡失矣而罕東者洪武末凉國公藍玉
追捕寇至罕東將佐諫勿入不听縱兵阿真川土酋哈昝
遁去不見鹵而還三十年入貢後立罕東罕東左二衞尋
進酋長鎻南吉刺思為指揮使其兄荅力襲為指揮同知
頭目奴奴為指揮僉事歲貢不絶成化後土蕃迭入哈密
二衞弱不能支頗流散後其酋土巴等叛附土魯蕃沙州
古燉煌地唐末䧟西戎張義潮以州歸為歸義節度使梁
後曺姓代立迄宋朝貢永楽二年立衞正統中都督喃哥
以困瓦刺率部來歸衛遂廢或曰二罕東皆在沙州阿端
久沒不知其處
論曰赤斤為属比三衞尋盡棄東西失散邊多亊矣
亦力把力
亦力把力在沙漠間或曰焉耆或曰龜兹元時名別失八
里馬哈木封于此洪武二十四年王黑的兒火者遣使貢
馬永楽四年王沙迷查干遣使貢玉璞且言哈密忠順王
安克帖木兒為北鹵鬼力赤毒死願率兵討之上喜勅與哈
密嗣王脱脱相睦十六年頭目速竒克刺滿刺來言歪思
弑其從兄王納黑失只罕自立為王從其國西去更號亦
力把力正統二年王也先不花遣貢玉璞駝馬自是入貢
不絶其國無城郭宫室逐水草住牧設帳房氊罽寒暑坐
卧於地其王戴小罩刺簮鷀翎削髮貫耳地多霜雪深山
大谷六月冰澌俗獷戾服用汚穢上下無紀律産雌黃胡
粉馬駝犛牛孔雀氍毹阿魏白㲲布
論曰此等國無定處亦無定名
蘇門荅刺國(附那孤兒黎南浡里)
蘇門荅刺漢之條支唐之波斯大食宋之湏攵逹那西洋
要會也其西有蘇隣國摩尼佛生焉其地東南火山山連
阿魯那孤兒黎伐三國自滿刺加西南順颷五晝夜可至氣
候常熱如夏風俗淳厚與滿刺加同市用金錫錢金錢曰
那底兒山不生草木土石皆焦惟生旱稲二收無麦産胡
椒芭蕉子蛬吉柿玻羅蜜賭尔烏俺拔黑羊無白者國無
城郭有大溪入海海口最險舶常溺太祖有天下以其教
門上擬國號禁除之王遣使表貢請改國名䛇以為蘇門
荅刺永楽三年酋長宰奴里河必丁遣阿里朝貢䛇封酋
長為國王五年再貢已而王與花面王戰敗中矢死子鎻
丹罕難阿必鎮幼王妻號于國曰誰𣸪此仇吾以為夫國
中有漁父者𧺫兵殺花面王王妻曰夫我遂尊漁父為老
王七年遣其臣阿里表貢久之故王子長隂與部曲謀殺
漁父而漁父之子蘇幹刺(一日利)者𣸪𧺫兵陗山為父報仇
會鄭和入海賜諸番蘇幹刺怨朝賜僅及鎻丹罕難阿必
鎮領衆邀擊和軍和與戰敗之蘇幹刺走追至南浡國并
獲其妻子俘行在伏誅宣德中一再表貢九年使弟哈利
之漢來貢麒麟礼部尚書胡濙請表賀不許王弟卒京師
贈之鴻臚寺少卿治喪葬給守塚十年請封其子為王其
後再昜姓萬曆中為國王者國中之大酋奴也奴為其大
酋牧象象肥大酋喜使主魚輙上魚大酋而不以充稅大
酋益喜時大酋入見王甚恭奴曰主不欲之乎欲之王矣
因促謀大酋上殿與王密言事屏左右奴直入刺殺王大
呼吾主王矣大酋故掌兵無敢與大酋難者或偶語兵輙
收之大酋德奴與之以所掌兵他日奴又以其兵刺殺大
酋而自為王東有黎代部三千餘家自推一人為王属蘇
門荅刺所轄又東有故隣國默伽國故隣人黑如&KR0238;花面
即那孤兒國止千餘家地宜稲禾風俗淳厚男子皆以墨
刺面為花獸之状猱頭祼体单布圍腰婦女圍色布披手
巾惟髻脑後不奪不盗上下自耕而食地產香味青蓮花
近布境内一山産硫黃常貢方物界近南巫里洋有龍涎
寺每至春間群龍來集于此交戲而遺涎沫番人挐駕獨
木舟登寺採取而歸或風波則人俱下海一手附舟一手
楫水而得至岸其龍涎初若脂膠黑黃色頗有魚腥氣久
而成塊或大魚腹中刺出如斗大焚之清香可愛貨于蘇
門荅刺之市一斤該金錢乙百九十二准中國銅錢九千
嘉靖三十四年購不淂懸價每斤銀一千二百兩僅淂十
一两以為非真更淂六七两黑白殊色黑者淂水白者淂
之山也益價每两百金其用入香能歛腦麝數十年不觧
有三品曰汎水曰糁沙曰魚食而魚食又有二魚先食涎
嚥海花而死吐沬為佳糞則下耳去龍涎寺西北五晝夜
海中大小七門門皆可過船傳聞釋迦佛經此浴水被窃
其衣去誓曰後此有衣者必潰其体于是男女今皆削髮
無衣止有樹葉紉結而遮前後無米糓食魚蝦及芭蕉椰
而已南浡國在蘇門荅刺正西舟三晝夜可至亦止千餘
家主與居民率回回人所貢止䧏真香西北有太平領峻
山又半程為帽山山西即西洋大海名那沒黎洋番船往
來俱望此山為的山麓淺水生珊瑚樹長可三尺根有二
丈栂指根色黑帽山居民不過二三十家
論曰弥勒生而為明摩尼生而亦為明以相扶而傳其
一以相疑而禁其一
瓜哇國(附蘇吝丹丁机宜重迦羅牒里日羅夏治合猫里吉里地闷)
爪哇唐訶陵國也古曰闍婆一曰蒲家龍今稱下港舊傳
鬼子魔王青面紅身赤髮與一罔象相合生子百餘適雷
震石裂中坐一人衆推之為王遂驅罔象生歯繁焉其國
南瀕海北真臘其属彛有蘇吉丹打板網底勿及加留
丁机宜諸國而三佛齊亦羈事之王所居處名滿者伯夷
太祖即位䛇諭其國還其使元之未歸者三年王昔里八
逹刺遣使的占必表貢納元所授宣勑王死子八逹那務
立九年三佛齊請封使者假道爪哇瓜哇以其二事遮殺
我使十三年遣使阿烈彛烈時表貢献黑奴三百上切責
之絶其後献是時其國已分為二王永楽二年其國東王
孛令逹哈遣使朝貢請印與之西王都馬板亦遣使一再
入賀其旁近牒里日羅夏治合猫里三小國亦附之來五
年西王擊東王滅之詭言立其子明使者之在東王城見
殺百七十人西王惧遣使亞烈加思謝罪責償黃金六萬
兩己而不如數赦不问自是使者常不絶其王為楊維西
沙云宣德後久不至正統三年使臣西烈馬用良八諦南
巫先後至西烈八諦其官名用良與通亊艮殷南文旦皆
漳州人乞省故里䛇許之三年王巴刺武乞傘盖蟒衣與
之爪哇人黝面髠跣腥食啖蛇蟻䖝蚓至與犬同卧噉不
穢也生子一歲佩之七首名曰不刺頭殺人者逃匿踰三
日即不復抵罪歲有竹鎗會王令其妻坐塔干車身亦一
車随後至會所凡會者各携其妻對列執寔心竹鎗交三
合各妻持三尺木棍格之曰那刺或一不勝死其勝者與
一金錢死者家而死者之妻随勝者而去如此以為戲葬
用水火大三法唯死者之命之或命犬死随至野委屍于
衆犬必盡遺則泣而投諸水或婢妾願從火葬並焚以殉
之其王蓬首冠金葉胸萦縑腰束錦四丈之宫重門磚墉
以居藤蓆或花草席而跏趺其上跣乘象或牛國人亦樓
居以芳草覆之人腰短刀女子椎髻男婦皆護首觸首即
拔刀相撞罪無輕重用藤繫輙刃之市用中國古錢量衡
倍中國書記亦有字無楮筆用茭蔁㕥尖刀刻之土人有
名無姓其國四鄉冨饒有淡溢閔粤西番人至久賈長子
孫甚殷冨婦人每月望女二三十人相挽一歌衆和名曰
步月邊海一池甘淡可飲曰聖水相傳元時史弼高興征
伐闍婆水盡祝天随插而得其地有蘇盧馬益産長尾猿
數萬中一老牡主之常挟一番婦作伴或婦人無子携酒
果禱老牡老牡食之喜則意令二猿與婦人交婦輙有孕
其俗坐卧無床榻食無匙筯㕥手撮入口崇信佛教佛書
言鬼國即其國也稲二&KR0836;無麦果有吉柿如橘郎扱如
枇杷殊皆甜酸蔗長二三文無桃李産蘇木金剛子句檀
賓鉄亀筒玳瑁及五色鸚竒鷯竒皆能言珍珠鷄與雀白
鹿白猿無馿與鵝所属蘇吉丹人訛為思吉港東至海水
勢漸低女人國在焉其王吉力石嘗百餘歲能預知吉凶
逾東則尾閭所泄非人世矣王五色布纏首跣足出從者
五百餘各持鎗劍帽如虎鹿牛象状不一剪髮祼体風俗
近爪哇貿易處為饒洞後為金後山土人以一紙蔽下体
而丁机宜地最狭王出入騎象以十月為歲首酒禁甚嚴
客至以扶留藤㯽榔代茗其所界重迦羅國高山竒秀内
有一石洞前後三門可容一二萬人無酋長以年高為善
者主之風俗頗淳又牒里國大洲上人淳産薄尚佛少訟
目羅夏治頗知種藝奉佛寡盗合猫里即貓里務地少知
稼穡俗近醇舶人語曰若要冨湏往毛里務永楽中合貓
遣使回回道奴馬高碟里遣馬哈木打回即扳打遣麻勿
日羅遣文那打時鎮咸朝貢有網巾礁老者蕩舟為盗海
上往來甚駛合猫里嘗被掠轉貧而重迦羅之東為吉里
地悶國又名遲悶俗以立為尊見王則坐地合掌連山茂
林皆檀香無别産有酋長馬頭商聚十二所田肥糓盛朝
熱暮寒男女断髮短衫商舶至婦女出交易染疾死十七
人貨用金銀鉄器磁碗之属
論曰國近三佛大約以慈柔治率猿子乃亦有閩粤人
襍處之乎
滿刺加國(唖魯)
滿刺加國古哥羅冨沙也亦名五峙故未稱國隷暹邏歲
輸金五千两作貢在占城極南自占城南西行十月可到
為諸番之會無國王止有頭目永楽三年頭目西利八兒
速刺(一日拜里迷刺)遣使表貢願内附七年鄭和奉勅賜双臺銀
印冠帶袍服封為滿刺加國王并封其國之西山為鎮國
山御製碑文系之以詩曰西南巨海中國通輸天灌地億
載同洗日落月光景融两崖露石草木濃金花寳鈿生青
紅有國于兹民俗雍王好善義思朝宗願比内郡依華風
出入導從張盖幢儀文楊襲禮虔恭大書貞石表尔忠尔
國西山永鎮封尔衆子孫萬福崇自奉我正朔始不隷暹
邏自爲國氣候朝熱暮寒田瘠穀薄國人大率從回回教
王白番布縳首衣青布花袍躡皮履乘肩輿民俗男纏首
方布下圍布&KR0868;女椎結短衫身黧黑其白者華人産也屋
高厰以椰子劈片層之每懸四尺許連床就榻箕踞其上
寝食厨厠皆不離此飲茭蔁酒國語書記婚喪大類瓜哇
王居之前有溪逹海跨梁列屋其上百貨交易唯此永楽
九年嗣王拜里迷蘇刺率其妻子陪臣五百餘人朝貢賚
賜甚厚十二年王子母幹撒干的兒沙來告父卒䛇嗣封
十七年王亦思罕荅兒沙嗣立復率妻子來朝言暹邏欲
南滿刺加諸番舶嘉靖八年請設市舶司聽如旧從之其
地亦頗有屍頭蛮人以漁為業刳木為舟出海淘沙取錫
曰花錫鎔成斗樣通使交易有打麻兒香嘗以燃火塗舟
縫水不能入其明净如金珀即所謂水珀也名損都盧斯
地無馿馬貢物有金毋鶴頂白麂黑猿鎻服黑小厮番塩
錫今其國竟為佛郎機所㩀訛稱麻六甲云自滿刺加舟
行四晝夜到唖魯國南依大山北大海西連蘇門嗒刺東
平衞風俗土産頗與瓜哇滿刺相似國大率回回人山有
飛虎灰色有肉趐如蝙蝠
論曰封山銘有之賜詩則與浡泥两見耳平暹羅禁佛
郎造滿刺者屡矣而麻六甲云何正德中江西南城萬
安二縣人蕭明舉䓁因事逃入滿刺後為通事伴送進
貢番彛專利殺其伴為邏者所淂監瑾寘之極刑遂將
二縣出仕者不许京職并欲以比减江西觧額尋不果嗟
滿刺之殃魚江右者如此
佛郎機國
佛郎機國近滿刺加向不通中國正德三年其酋弑立遂
入貢請封廣東守臣㕥其不列王會羈使以聞䛇給方物
遣歸使者留東莞劫行旅間掠食嬰孩廣人苦之至勒兵
搜勦乃去久之有進貢使者曰亜三能通番漢語賄江彬
薦之武宗從廵幸上嘗學其語為楽他日有事四彛舘坐
而見禮部主事梁焯焯怒杖之世宗初復絶不與通乃率
其屬疎老利別都盧等千餘人破巴西國入寇廣東新會
縣指揮柯荣千戸王應恩截海禦之鹵別都盧疎老利䓁
四十二人斬首三十五級餘賊復來應恩死之海道副使
汪鋐與戰大捷遂得其鋴以獻自是番彛舶不市粤而潜
之漳州廣東督臣林冨上言許市佛郎機有四利䛇許市
香山澳時佛郎機併有滿刺加矣二十六年寇漳州私市
浯嶼守臣以兵禦之遁去四十四年有彛目唖喏唎歸氏
者浮海來貢初稱滿刺加國巳稱蒲䴡都家察南番無此
名謝絶之其人猫睛鷹嘴卷髮赤鬚而貌皆白貴者加冠
賤者頂笠見尊長撤去之以為敬服鎻伏西洋布瑣哈刺
最華&KR2318;信佛食魚為齋手持紅杖而行飲食不用匙筋冨
者食麵貧與奴傼食米無媒妁男女詣佛前相配以僧為
証謂交印國有大故亦多與僧謀人死貯布&KR0809;以葬所畜
半入僧室市儈互易搦指節示數累千金不立文字指天
為約無敢負相會則交捫心誤捫首勃然忿争嘉靖中得
其蜈蚣舶製并鋴法汪鋐後為吏部尚書北鹵入請頒佛
郎機鋴于邊如法制用時頗頼之相近有九州山産況香
黃熟香永楽七年鄭和入山採香得徑八九尺長六七丈
者六株
論曰其器足以助兵獨佛郎機後乃得紅夷製
吕宋國(附美洛翔霧班隘)
吕宋海中小國也與閩漳州近産黃金以故亦冨厚頗淳
無訟洪武五年同瑣里朝貢永楽三年遣使隔察老朝貢
後爲佛郎機所襲初吕宋王兄弟二人武而有信佛郎機
㕥其國爲西番所會從大西來自稱干系臘國願互市上
夀乞地如牛皮許大王許之已而綴牛皮縱横四圍求地
稱是吕宋王頗難之業已許不得辭佛郎機乃即其地築
城屋列兵器久之殺王兄弟逐吕宋民入山中凡中國以
其貨来者皆主之于是吕宋徒以其名矣干系臘國使大
酋來鎮之數歲則易一王其地曰澗内者中國人賈以數
萬名壓冬間有削髮長子孫者萬曆中佛郎機酋郎雷氏
敝裏系㕥美洛居繁冨𧺫兵用中國人為前鋒一戰有
之而強中國人為警偹中國人皆怨潘利五者乃夜入酋
卧刺殺酋大載酋貨以歸失水道誤入交交人掠之獨郭
惟泰䓁三十餘人走免酋子郎雷貓各從翔霧往代酋遣
僧至福建廵撫訟冤䛇置惟泰等于理三十二年天子採
金方内有妄男子張嶷上書吕宋机易山有樹金豆自生
可棌也天子下其書遣海澄丞王時和與嶷往佛郎機欵
丞酒問丞金豆生何樹也丞無㕥對數目嶷嶷為大言大
地皆金何必問樹酋大笑幾殺丞丞歸病悸死嶷坐妄言
伏誅酋于是益虐侮中國人中國人頗怨望酋乃令人盡
買中國人所有鉄值數倍中國人貪堕其計雖机剪灶釡
並以易金鉄盡而兵作無以抵戰見殺二萬餘人閩廣當
事略以聞䛇吕宋無開事端而已尋中國人復商販其地
其屬彛有大港有南旺有玳瑁港有吕逢有磨荖央有㕥
寕有屋當有朔霧佛郎机破中國人朔霧與有力焉德之
與為㛰媾諸率鹵使之其人敬天稱天曰寥民而沙瑶呐
嗶嗶二國近界其俗椎結跣足耳垂大金錈築版為域覆
茅為屋又有班隘者即蚊罩山山頭火光不断亦名火山
竒險不可到人多扁頭赤身不受佛郎机部署美洛居酋
出盛威儀所部合掌伏道傍男祝髮女椎髻腦後既降佛
郎机得自為守繼和蘭搗其城曰若改事吾殊勝白頸以
佛郎頸多白故云美洛居立酋去于是佛郎机復兵入誅
所立酋攻殺逓雄長久乃分山北屬和蘭山南屬佛郎机
論曰自折入和蘭佛郎机吕宋一鎮耳以其初從瑣里
朝貢存之
浡泥國(吉且南巫里)
浡泥國統州十四本羈事闍㜑前代不通中國宋太平興
國中王向打始因商舶表貢元豊中亦貢其地炎熱多風
雨板城銅甲王綰髮祼跣徒行上冐大布单名阮嚢花帛
繚腰所居若楼覆以貝多葉坐䋲床其民剪髮覆額女人
短衣蔽胸背亦花帛繚腰散髮跣習戰閗鑄銅甲有薬塗
体及食之創不死其俗多漁煑海為塩瀝椰為酒無稲麦
㕥十二月七日為歲節腥食魚蝦或食木實漿曰沙死
殮棄山中二月始祀之祀七年即止燕楽鳴鼓擊鈸刻貝
葉行書事佛謹洪武三年遣福建行省都事沈秩與監察
御史張敬之䛇其國王馬合漠沙不省秩傳譯責之王戄
𧺫謝與國相王宗恕圖行行有日矣闍㜑使人言曰我向
實為王却蘇禄之侵王歸中國無我矣蘇禄再來其請救
中國王猶豫秩大言宗恕曰即闍㜑非中國臣耶而王甘
下之王悟遣六思麻逸随秩表貢八年䛇浡泥山川之神
附祭于福建山川位次永楽三年封其世子麻那惹加那
乃為浡泥國王六年王率其妃及子弟妹等來朝王上金
表献珍物妃献中宫東宫上宴王奉天門是年王卒會
同舘上輟朝三日賵贈有加工部具棺槨明器葬德安門
外樹碑神道求西南彛籍中國者為守塚有司春秋少牢
祠謚曰恭順命其子遐旺襲王護之還其國故事歲輸瓜
哇片腦四十斤上勑爪哇罷征封其國之後山為長寕鎮
國山系詩碑文之後有於萬斯年仰我大明之句遐旺還
國遣其叔父慶的哩哈盈䓁百八十人貢謝洪熙中復至
萬曆中王卒争立相殘殺且盡國人立王女為王其屬國
吉蘭丹今稱大泥亦隷暹羅浡泥貢物有寳珠梅花龍脑
生玳瑁黑小厮倒掛鳥産鶴頂貝吉西國米萪藤其属國
吉蘭丹外又有南巫里自蘇門荅刺三晝夜可至俗朴少
糓食魚蝦市用銅錢王居類楼甚嚴㓗西北洋有帽山土
名沒那黎番舶㕥為指南山下淺水生有珊瑚高二三尺
依山居人數十家皆稱阿孤刺楂華言王也永楽中八貢
又南浡里(一云南泥利國)永楽中其王馬哈麻沙遣使入貢或云
即南巫里
論曰安得其薬塗体并食之以禦金戈
三佛齊國(龍牙門百花東西天竺)
三佛齊即伯港古牙陀利又曰浡淋羈事瓜哇者也東距
爪哇八晝夜可至西距滿刺加通番者先至淡巷乃入有地
十五州其屬有单馬令凌牙斯蓬豊䔲牙儂細蘭諸國國
主有號曰詹卑遂傳詹卑國其人多蒲姓扼諸番咽喉商
舶不入其境者輙出舟與戰以故其地為商舶凑土沃宜
稼人好賭慱如把亀奕棋閗鷂皆索錢具也習水戰服薬
刃不能傷遇敵敢死鄰國畏之土窄民繁將領居陸其下
率浮筏架屋其上便迁徙市用錢布字用𣑽書洪武二年
行人趙正使其國王馬哈刺札八刺卜遣使的力馬罕亦
里麻思朝貢賜眀曆上諭廷臣曰海外諸國不為中國患
者不得輙㕥兵加之古人有言地廣非久安之計民劳乃
昜亂之源識之王䘚怛麻來沙那阿嗣亦來貢八年使從
我招諭拂菻九年王卒麻那者巫里乞封賜三佛齊國王
印而使者為瓜哇所要殺久之三佛齊㕥他故紿我使羈
留焉于是番商不通永楽中為瓜哇所兼併國廢更置小
酋市昜曰舊港有南海人梁道明者棄鄕里往居之閩廣
之從為商者數千推道明為酋長而施進卿副之三年指
揮孫鉉使諸番以道明聞上招歸厚賜之而進卿獨為制
廣人陳祖義者故有罪亡入其國久之亦得衆與進卿争
長上使中官鄭和下番進卿㕥告上使招之祖義詐䧏而
潜謀邀劫和勒兵與戰殺其党五千餘人俘祖義京師伏
法進卿遣其偦彦誠貢謝䛇設舊港宣慰使司命進卿填
之二十一年進卿卒女施二姐襲其職已而子濟孫奏襲
許之其地相傅云一年種糓三年生金言糓熟多也鶴頂
鳥大于鴨胫長腦骨厚寸餘火鷄大扵鶴毛如青羊色食
火炭爪傷人腹死神鹿大如猪短毛猪喙蹄亦如之有犀
牛黑熊䊺綠鸚鵡白亀筒黑熊白獺又産猫睛石腽肭臍
薔薇水龍腦諸香腽肭臍魚類豕首兩足其臍䊺紫色上
有紫斑置睡犬傍驚跳若狂及苾布兜羅綿被龍牙門在
三佛齊西北山門相對若龍牙状常以小舟百數迎劫番
舶與龍牙相望為東西竺山形分對嵯峨若蓬萊方丈之
間而舊属百花國即宋史輦注地天氣常燠如春多産竒
花故名民俗餞冨尚釋教
論曰商舶凑繁華異諸國永楽中設舊港宣慰使司是
版其地也名耳或欲以榷貨云
文郎馬神國
文郎馬神國一曰文狼或云馬文淵常遺兵十餘號馬流
傳世故㕥名㕥木爲城居民築室風俗大類三佛齊五色
布纏首腹背多祼初㕥蕉盛食後用華人磁器人死貯甕
㕥葬王出乘象或乘舟以綉女從甚都華人與其女通輙
削其髮留妻之不聽歸也女畜髮苦短華人詭云中國水
可令髮長率就舟市水産鶴頂萪藤山深處有村烏籠里
弹其人盡生尾如獸逢人羞澁輒掩面地饒沙金彛人携
貨列地竟去鬻之者置金貨側價有定不欺亦竟去
論曰生尾如獸獸矣非人也而亦知金貨
天竺國
天竺一名身毒南天竺瀕海北天竺距雪山東天竺亦際
海與扶南林邑接西天竺與罽賓波斯接中天竺居其會
並直葱嶺南有别國數十王曰舍衞漢明帝時遣人問佛
法其教始入中國歴有表貢隋焬帝銳通西域唯天竺拂
菻不至唐武德中王尸羅逸多討四天竺皆臣之貞觀中
遣使献火珠欝金菩提樹自稱摩伽陀王開元時献五色
能言鳥周廣順中西天竺僧薩滿多等十六族來貢馬有
僧道圓自天竺還献佛舍利一貝葉梵經四十夾云在途
十年住五印度六年五印度即天竺也開寳八年東印度
王子穣結說囉朝貢尋有王子曼殊室利随中國僧舘相
國寺善持律雍熙中胡僧密坦羅奉北印度王及金剛坐
王那爛陀書來天聖二年西印度僧献梵經賜紫方袍大
略其國土沃民淳宗瞿曇學置天王為惺惺法王與大臣
服錦罽頂為螺髻前餘髮下垂男子髠首穿耳懸璫跣足
服色尚白製同袈裟致詞以砥足摩踵展敬工天文星律
産火齊如雲母裂之薄如蝉翼積之如沙縠重沓恒水源
出崑崙甘美下有真塩色正白天竺僧渡海歴三年逹濠
鏡即香山澳也
論曰其為書文理頗精遂與儒為敵
拂菻國(八百媳婦)
拂菻唐書以為漢大秦國也一名犁鞬去嘉峪關萬餘里
漢時以安息遮闌不得逹恒帝時始一通貢晉唐宋間來
朝貢洪武四年遣其國故民捏古倫齎䛇諭之尋遣使朝
貢其地上屋無瓦貴臣如王服不尚戰閗懸大金秤以金
丸十二定日時每時至輙一丸墜市用金銀錢絶私鑄面
有弥勒佛相勒王名于錢隂無刑罸罪重者盛以毛嚢投
諸海或云國西有弱水近西王毋所居随有八百媳婦國
建文二年八百媳婦八貢
論曰最西律精金丸定時猶㕥十二云
忽魯謨斯國(即忽魯母恩)
忽魯謨斯(一曰忽魯母思)自古俚舟西北二十五日可至番賈咸
集永楽三年國王巴即丁遣使馬刺足朝貢七年復貢十
八年進麒麟獅子天馬文豹紫象駝鳮福鹿羚羊長角馬
哈獸五色鸚鵡等物羚羊尾大者重三十餘斤雨則以車
載其尾而行馬哈獸角長過身上喜命侍臣為賦以紀之
又一獸名草上飛番名雅禍失䓁猫大身如玳瑁斑兩耳
尖黑性醇不悪獅豹䓁見之伏地戰甚其國石城石屋民
冨饒佞佛常歌舞悪殺俗醇厚尚回回教日五礼佛有貧
者衆衣食之人率清白豊偉衣冠濟楚娶妻必受命于的
的親的的親掌教門規矩之官也否坐罪人死水灌頂洗
之以異香薰口鼻营石郭封之國法飲酒者棄市有羊上
高竿戲設三木木頂可容羊四足先行拍手念誦羊若觧
者踏木頂又縱一頂三木立羊跨二木騰擲百變已立中
木木倒輙蹲人手中似死卧地呼舒足前後輙應不爽咫
又黑猴搬演故事畢或帽其眼擊其頭即千百人中必得擊
之者異甚田瘠宜麦無草木牛羊駝馬盡食魚腊産把𣆀
果松子長寸許萬年棗有門羊與人閗彩文武医卜技藝
之人勝他國國中有山四面異色一面産塩如紅&KR0552;鑿為
盤匜以貯食物不加塩矣三面出土色紅白黃可以彩畫
頭目守之男子卷髮長衫善騎射女子編髮四垂黃&KR0238;其
頂兩耳輪周掛絡索以青石磨水粧點眼眶唇臉耴花紋
以為美餙頂掛寳石珍珠珊瑚紉為纓絡脛臂皆釧産青
紅黃推姑刺担把碧祖母刺猫睛金鋼鑚珍珠如龍眼大
珊瑚金珀神珀臘珀黑珀神珠珀珠各色美玉及鎻袱撒
哈喇氁羅氊紗羅錦剪絨花单䓁物銀錢名那底兒書記
用回回字
論曰的的親能規矩中國乎
彭亨國(附柔佛)
彭亨亦曰彭坑在暹羅之西石崖周匝遠望則平田沃豊
禾糓氣候常温木城廣數里風俗尚怪刻香木為人殺人
血祭禱求福禳災男女椎結繋单裙冨家女子金圈四五
餙于頂髮常人則以五色焼珠為之上下親狎無盗賊尊
佛洪武十一年國王麻哈刺惹荅饒遣使表貢貢物有番
奴及金水罐産片腦諸香花錫永楽十二年再遣其臣蘇
麻固門的里來貢萬曆中其國有柔佛之事柔佛彭亨鄰
國也一名烏丁礁林王每服帶双刀諸酋望見棄刀和南
序立刺茭蔁為字歲首以四月時有副王者送子就彭亨
王女為婚彭亨王宴之而在座彭亨王妹偦婆羅王子者
手指繫珠甚美副王心欲之許重貲以易婆羅王子不與
副王恚猝𧺫兵襲彭亨王與王子奔金山王妃浡泥王之
妹也率衆來援副王掠而去是時彭亨國中鬼哭三日彭
亨随妃至浡泥令長子攝國其次子殺兄尋弑父自立
論曰繫珠以美為尊國安危以之矣
古俚國(木瓜坎夷巴班卒)
古俚一曰古里係西洋大國諸番之會自柯枝西北行三
日可至東通坎巴美國北接狠奴兒地面永楽元年國王
馬那必加刺滿遣使朝貢三年王沙米的復貢予敕封古
俚國王五年遣太監鄭和賜王誥幣銀卬立石其國題云
去中國十萬餘里民物熙皥大同風俗刻石子兹永楽萬
世二十一年西洋十二國遣使千二百人貢方物古俚為
最國人五等回回南昆哲地草令木瓜襍處王係南昆人
崇信佛教尊敬象牛相傳昔有真人某些立教化人後他
往令其弟撒沒嚟㩲教弟矯妄鑄一金牛誣稱牛常糞金
于是爱金而忘道某些還罪其弟弟騎象去不返于是思
象與牛不置輙尊敬之俗豢牛止食其乳酪老而死埋諸
地佛殿以銅瓦盖亦以銅鑄佛像佛座之傍有井王七日
晨詣殿汲水浴佛礼訖令人取牛糞塗擦佛身又煆牛糞
成白灰為嚢佩之晨𧺫調水自塗其額并两股間各三次
為礼佛之誠與柯枝相同云王有將領二係回回人不食
猪凡國亊皆决于二將領王老不傳子傳外孫以女所生
為嫡傳無甥傳之于弟無弟傳國之好善者俗尚信義行
者譲路道不拾遺海濱為市通諸番用金錢名吧南銀錢
名搭兒以葫蘆為楽器䊺銅絲為絃歌聲相應刑無鞭笞
㕥灰畫地為令輕断手足重誅戮沒産夷其族又或疑獄
用滚油煠右手二指其内移時灼爛即屈否如故土宜麦
多馬男子長衫頭纏白布女子髮椎腦後衫短圍腰色布
兩耳懸金牌線索數枚項掛纓絡垂真珠寳石珊瑚其上
腕與胫皆釧足指亦套戒圈而木瓜人裸体不衣與柯枝
同行䘕亦觧弹唱以葫芦殼為楽器紅銅絲為弦頗斗若
其互市算法精捷以两手两脚共二十指打算不爽絲黍
番商襍貨則頭目哲地子衆手中拍一掌萬不更價有西
洋布名撦黎夲出隣國坎夷巴匹闊四尺五寸而哲地出
珍寳等貨貢物有琉璃瓶椀珊瑚珠佛頭双刃刀番花人
榜葛刺國(附䛇納福兒)
榜葛刺國古忻都州府西天印度國也印度五國榜葛刺
為東印度(一云西印度)西通金剛寳座國曰䛇納福兒為釋迦
得道之所自蘇門荅刺西北舟行二十晝夜可至或云浙
地淹易小舟五百里至鎻搭兒港陸西南行三十五站至
其國永楽六年國王靄牙思丁遣使朝貢九年復至王卆
子賽弗丁嗣遣中使侯顕䛇之正統中再遣把一濟䓁獻
麒麟礼部尚書胡濙請表賀從之凡䛇使至其國王遣部
領人馬千數先迎察地港再迎瑣納兒港至板獨哇為酋
長居處城郭甚嚴聚貨百有王之舍三重九楹枉皆銅褁
&KR0866;琢花獸左右甲隊明晃丹墀孔雀翎盖百數象隊分侍
王正殿高座冠嵌八寳箕踞其上劔横于膝有銀柱杖者
二人纏頭前導五步一呼至中則止又金柱杖者二人導
如前王拜迎䛇勅叩頭加額鋪毧毯子殿地欵晏甚厚但
禁不飲酒以薔薇露和香蜜水飲之宴畢上金盔金繋腰
金盆金瓶為夀副使則俱以銀其奉貢用金筒金葉表文
盖此國冨而有礼者也其國地廣人稠風俗淳厚王及諸
官皆回回人男祝髮白布纏首圓領長衣冐至下体束綵
&KR0868;躡皮履貌黧黑間有一白者國語皆猶榜葛里市用銀
錢海&KR1437;錢曰倘伽&KR1437;曰老黎氣候常熱如夏賦十二刑有
笞杖徒流官有品及印信行移軍有粮𬋩事頭目名把斯
刺兒隂陽医卜百工技藝大類中國常人黑白花衫縈&KR0868;
㕥硝子珠貫珊瑚琥珀佩之繋臂硝子珠鐲釧行䘕侑飲
者動樂口唱番歌舞亦有觧數又名根肖速魯柰者盖優
人也能作百戲或鐡索繫虎行市入人家觧索坐虎于庭
虎馴不去祼而摶&KR0849;&KR0849;怒交摶仆虎數回乃已或手探虎
喉虎不為傷人争以肉啖虎亦劳戲者以十二月為歲無
閠一歲二&KR0836;凡交易雖萬金打手而定女不施脂粉自然
嬌白耳垂寳鈿頂掛纓絡髻椎腦後胫腕金鐲手足皆上
指戒其有一種名印度不食牛肉飲食男女不同處夫死
不再嫁妻死不再娶或無倚一村人争傳飬之不令越村
悪無義也有布數種凡為卑泊為滿者提為沙納乞付為
折白勒荅黎為竗搨兒為兜羅錦背面皆𧺫羢頭厚四五
分番名驀里驀勒有白紙亦是樹皮所造膩滑光潤如鹿
皮椰茭為酒㯽榔當茶器有髹&KR0238;杯盤&KR2289;鉄鎗剪䛇納福
兒永楽十八年王亦不刺金數侵榜葛刺國遣使敕諭之
論曰國人冨而有礼悪無義足矣
錫蘭國
錫蘭國古狼牙湏也與柯枝對峙以別羅里為界占城極
西可望見焉自帽山西北行三日有翠藍山極高番語謂
高山為錫蘭云又名梭䔍蛮山又出邜塢塢人穴居男女
皆祼不粒食食芭蕉子波羅蜜及鰕魚之類山頂産䊺雅
姑青雅姑黃雅姑青米藍石昔刺泥窟沒藍䓁一切寳石
甚雨流下任採之又西行十日至佛堂山海畔石有巨武
跡長三尺云是釋迦足跡下有卧佛寺佛榻寳餙極華麗
稱為釋迦湼槃真身側卧于此尚有佛牙及活舍利子在
寝處可觀又西北陸行五十里至王居王世瑣俚人尚釋
拜直舒手足胸腹貼地為敬王居之側有高山石䧟足跡
深二尺長八尺餘称人祖阿𣆀即盤古氏遣趾也重象牛
為令殺牛者死旦必調牛糞塗地以礼佛亦煆牛糞為灰
塗額及体地廣人稠氣候常熱大率上祼下纏&KR0868;加壓腰
去鬚及遍体毫毛留髮父母喪即并不去以為孝布纏之
火親屍埋骨聚諸婦拍乳而號女椎髻于後下萦白布飲
食不令人見以金為錢通用海中浮沙一片有光閃閃射
日王令其處網螺蚌入珠池二三年淘取有稅土宜稲不
宜麦市用金錢永楽初國王亜烮苦奈兒數要劫往來使
者諸番苦之七年鄭和偕行人諸番至其國王侮之欲加
害和覺疾去及還復過王王誘和至國中令其子納言索
寳貨不與潜發兵五萬餘出劫和且断歸路和出不意間
道竟搗王城破之俘王及家属諸頭目歸䛇釋王不死其
属舉耶巴乃那賢賷䛇往封并送故王歸未至而國人已
立不刺葛麻巴思刺查為王䛇使遜位十四年偕占城瓜
哇表貢正統十年遣耶巴刺謨的里唖表貢天順三年王
葛力生夏刺悉利把交刺惹復遣使表貢貢物有珊瑚硫
黃藤竭捥石
論曰鄭和入洋止困一錫蘭
柯枝國
柯枝古槃槃海上國也一名阿枝自小葛蘭山西北行一
晝夜可至洪武中來貢永楽二年王亦可里遣其臣完者
荅兒來貢十五年封為柯枝國王賜印誥并封其國中山
為鎮國山給碑文而系之以銘銘曰截彼南山吐烟出雲
為下國洪龐時其雨晹肅其煩歊作彼農穠庇于斯民靡
菑靡沴不若不逄海深山嶄勒此銘詩相為始終王瑣俚
人也首纏黃白布上不衣下萦絲&KR0868;束綵壓腰綴椰葉苫
屋國人五種曰南昆與王同類最貴祝髮線緣&KR1450;次回回
人次冨有財者曰哲地次牙儈曰革令又次最賤曰木瓜
木瓜濱海而居業漁樵居簷不得過三尺衣上不過臍下
不過膝或祼遮以草途遇南昆哲地即伏候過乃𧺫王尚
浮屠敬象牛建寺範金為佛每旦鳴鐘鼓佛傍有井輙汲
泉灌佛頂數流水溝水去己乃禮之有曰濁肌者盖優婆彛
道人也亦有妻不薙胎髮縷不&KR0808;分辮垂後煆牛糞為灰
塗体腰束指大黃籐行吹大螺為楽妻随之乞錢氣候常
熱自二三月至八月常雨所謂半年晴者此國也市用金
銀錢銀錢十五當金錢一金錢名吧喃銀錢曰荅兒或珠
重三分五厘者值金錢一千八百枚抵銀一百兩
論曰滿刺浡泥而外柯枝亦與銘
祖法兒國
祖(一曰佐)法兒國漢之大夏隋唐之吐火羅咸皆其地也東
南皆海西北重山自古俚西北十晝夜可至永楽中王亜
里遣人朝貢宣德中復至其地氣候常秋壘石為城砌羅
股石為屋地不生草木尚回回教王白布纏首衣青花絲
&KR0868;或金錦袍靴履出乘轎跨馬前後列象駝吹箄男女
拳髮女人以布兜頭不令人見凡礼拜佛寺沐浴衣燃諸
香又塗薔薇露遍体乃往市用金錢錢文人形名倘伽又
銅鑄小錢零用有駝鷄如鶴脚高三尺二趾毛如駱駝走
如之亦産祖刺法鶴頂福鹿片脑諸薬駝单峯或双峯乳
香其樹脂也樹似榆而葉尖長中國寳船到王諭國人出
乳香血結芛薈沒薬安息香蘇合油木別子之類易貨
論曰西北近秋矣
阿丹國(附阿哇)
阿丹國瀕海自古俚向西二十二晝夜可至壘石為城砌
羅股石為屋三四層厨卧皆其上土饒給有馬步勝兵數
千人隣國畏之永楽九年詔鄭和賜命互市常採得猫睛
石重二錢許各色雅姑等宝大顆珍珠珊瑚高二尺外金
珀薔薇露麒麟獅子花猫鹿金錢豹白鳩䓁物十九年太
監李奉勑賜王衣冠王行礼甚恭金冠黃袍寳粧金帶礼
畢換白番布纏頭上加金錦之頂服白袍坐車列隊而行
其頭目冠服䓁第不同國人纏頭穿撒嗒喇梭幅籌衣足
着靴鞋婦人長衣頂佩寳石纓絡耳環四對加臂釧指環
餙用金寳工最精巧過中國市肆偹諸物亦有書籍王用
赤金錢名甫嚕嚟又紅銅錢名甫斯氣候常温以十二月
為歲無閠以新月為候其隂陽亦能推算日蝕及風雨潮
汐産羚羊自胸至尾垂九塊名九尾羊又棉羊無角尾大
如盤福鹿如騾白身白面駝鳮麒麟前二足高九尺後足
高六尺&KR1450;長一丈六尺二短角生耳後牛尾鹿身蹄有三
跲匾口食粟豆&KR1287;獅子身形似虎黑黃無斑頭大口闊尾
尖毛多黑長如纓聲吼如雷諸獸見之伏不敢動果有萬
年棗把檐乾無猪鵝嘉靖時郊壇購紅黃玉通事撤文秀
言阿丹有两山對峙自為雌雄或時自鳴常産此二玉不
果購又阿哇國永楽中王昌古刺常遣朝貢
論曰紅黃玉必山鳴得之郊壇何必以此
娑羅國
娑羅國(一曰婆羅)又曰文莱或曰古師子國東洋之盡西洋所
自𧺫也國有東西二王永楽四年各遣使勿黎竒䓁朝貢
其國負山面海而謹佛教素食善施民食猪死初有閩人
随鄭和至其國寄久為其王其府旁有中國碑永楽中賜
㕥金印凡國人嫁娶必請印印背上無印不荣尝為佛郎
機所侵走入山谷中置毒水源流出飲輙死佛郎机以是
觧兵奔吕宋之其化貢物有珍珠玳瑁殼焦布香蠟黑小
厮王祝髮褁金繡巾腰双劔步行其親属號邦竒闌嚴重
亜于王故有木城石城各一今止存木城産硨萪蓀延
阿魯國(淡洋肥米香)
阿魯(一曰唖魯)國西南海中自滿刺加四晝夜可至西連蘇門
荅刺界土廣人稀物産亦薄婚嫁稍與瓜哇同永楽五年
王速魯唐忽先遣滿刺哈三附古俚諸國來朝貢國王率
是回回人産有飛虎如猫大色灰有肉趐如蝙蝠飛不甚
遠不傷人男女祼体圍梢布乘獨木舟入海捕魚入山採
米腦香物為生地産鶴頂片米糖腦以售商舶近有淡洋
海舶過此每汲之又有肥米香俗淳男女椎結圍稍布
論曰回回人散王諸國亦竒
大葛蘭國(小葛蘭)
大葛蘭國與都欄樵近民懶耕頼烏爹之米為食番舶為
風所阻不以時至過巫里洋則更險矣風俗淳厚男女纏
頭穿单布長衫圍色&KR0868;而小葛蘭山連赤土與柯枝接境
西洋之會也自錫蘭山别那里西北行六晝夜可至田瘠
少收歲藉榜葛刺米為食氣候常熱男女多回回喃呲人
市用金錢大者名傥伽小者名吧喃永楽中中官鄭和至
其國附蘇門荅刺入貢其王鎻里人俗尚浮屠重象牛飯
和酥酪婚喪頗類錫蘭
論曰其柯枝錫蘭之餘欤
卜刺哇國(本骨都刺竹步刺橵)
卜刺哇國壘石為城甃石為屋永楽中遣使朝貢地斥鹵
有塩池投枝于池𧺫輙凝其人拳髮圍布捕魚為業婦女
两耳帶金錢頂掛纓絡産馬哈獸状如麝獐花福鹿状如
花馿而木骨都刺國與相接瀕海城屋亦俱石壘男子拳
髮四垂圍梢布女人髮盤于腦黃&KR0238;光頂耳掛絡索數枚
項帶銀圈纓絡垂胸出則单布兜遮青紗蔽面足履皮鞋
其地或數年無雨穿井甚深絞車以羊皮袋水風俗囂頑
操兵習射酋長效礼進貢方物又竹步國與木骨都刺地
連風俗相似産駝蹄鳮高六七尺又刺撒國風俗亦相似
論曰數年無雨天氣不及矣
假馬里丁國(麻逸凍龍牙加貌)
假馬里丁國與交欄山相望海洋中氣候常熱俗囂薄採
芭蕉以代糧煑海為塩釀庶為酒地産玳瑁羚羊而交欄
山最高叢林藤竹元高興史弼以兵征闍婆遇風山下船
壊復登此山造船得勝至今有中國人雜處盖此時病䘚
百餘留不淂歸也地少米糓以射獵為業又麻逸凍在交
欄之西地腴尚節義夫死削髮𠢐面絶食七日或不死稍
勸以飲食得甦焚夫日往往赴火死終身不嫁自麻逸凍
順風三晝夜至龍牙加貌田禾勤熟俗尚敦厚男女椎結
圍布重親長
論曰必以死殉夫較蘇羅馬益嫁猿而淂子奈何
蘇禄國
蘇禄(一名蘇羅國)東南海中與浡泥瑣里相近人鮮粒食食魚
蝦螺蛤短髮纏皂縵煑海為塩釀蔴為酒織竹為布氣侯
常熱永楽十五年其權東國者曰巴都葛叭荅刺權西國
者曰麻哈刺吒葛刺麻丁(或云巴都葛葛叭里)又構蘇禄峒者之妻
曰叭都葛巴刺卜各率其属頭目三百餘人表貢封三人
為蘇禄東王西王峒王所以賜予良厚歸次德州東王病
卒命葬以王禮謚曰恭定為文碑之留其妃妾傔從十人
守墳畢三年而後返勅其子都麻合為東王十九年都麻
合來朝献巨珠一夥重七兩五錢盖其國有珠池云入夜
望之光浮水面亦産寳石玳瑁等物貢物有梅花腦米腦
蓽芡常與佛郎機搆兵
論曰蘇禄王與浡泥古麻刺皆得死中國蒙殊禮禮行
外國哉
古麻刺(層坺)
古麻刺國東南海中統百餘州佛宇四千餘向未通中國
永楽十八年國王幹刺義亦敦奔(一云哇来頓本)率其妻子陪臣
來朝予勅封王歸次福州病卒賜謚康靖勅葬閩縣有司
歲祀其南有層坺國其人大食種纏布躡皮鞋産牙生金
勿斯里
勿斯里國所轄州十六村落三百六十每村供國用一日
王白晳着衫出入乘馬儀從甚都導馬三百匹&KR0849;十頭縻
㕥鉄索臂鷹挟劍㕥從有大塔高二百丈國有兵㩀塔上
㕥距或云其國百年不一雨有天江水極丼常溢溢過
之江上有鏡它國盗來輙先炤之治戰具
木蘭皮(打回咭呤順哈)
木蘭皮國西海中其舟容萬人酒肆果園俱偹物産亦異
粒長三寸爪圓六尺胡羊高數尺春割腹取脂縫合仍活
秋風忽𧺫人獸急就水飲稍遲渴死又打回咭呤順哈(皆)
海外小國打回永楽三年遣使朝貢咭吟纏首長衫不食
豕肉食以手攫不通朝貢附舶香山澳順哈人醜而黑婚
姻意合則從
巴刺西
巴刺西國在南海甚遠正德辛未遣使臣沙他白入貢言
領其王命在洋舶凡四年至西瀾舶壊㕥脚艇飄風八日
至吉零國又往所為秘得地陸行二十六日乃至暹羅附
番人柰林船入廣其所貢木匣六内金葉表又祖母綠一
塊珊瑚樹四株玻瓈瓶&KR0678;各四及瑪瑙珠胡里丹
急蘭丹(王會諸國)
急蘭丹國與竒刺泥國夏刺比國窟察泥國烏涉刺踢國
魯密國彭加那國捨刺齊國八可意國坎巴夷替國喃渤
利國千里逹國沙里湾泥國㕥上共十三國皆海外小彛
不詳風土永楽中皆遣使朝貢
溜山國(牒幹)
(溜山)國自蘇門荅刺過小帽山西南十日可至在西海中
如洲有石城門如城闕人皆巢居穴處㕥草木葉蔽前後
不識菽粟啖魚蝦有八村稍大皆以&KR1543;名為沙為八不知
為𧺫泉為麻里竒為加半年為加加為安都里為官瑞共
八&KR1543;可通舟楫餘小&KR1543;無慮三千土人曰此弱水三千也
失船入&KR1543;溺矣山傍有牒幹國皆回回人業漁種椰氣候
常熱市用銀錢産龍涎織絲&KR0868;甚精緻永楽中王亦速福
遣使朝貢
丼巴里(甘把里審即丼巴里否)
丼巴里國南海中大島上永楽十三年國王兜哇刺查遣
使得名公葛&KR0901;朝貢其人粒食亦鮮食多綿繡甘把里國
西南海中永楽間遣六人來朝自言國小産薄不通交易
奉佛不求積聚然無丐者
加異勒國
加異勒國西戎小種居人寡少不及十家窭而傭鄰國永
楽中王者麻里奈那遣使别里呆不來朝貢宣德正統時
一再至
麻菻國
麻菻國未詳所在永楽十二年遣使朝貢進麒麟文馬神
鹿(礼)部尚書吕震請表賀上不許
黑葛逹國(白葛逹)
黑葛逹國小民貧地平衍尚佛畏刑市用銀錢宣德中遣
使十人朝貢又有白葛逹海中小國風尚與黑葛逹同宣
德中國王遣和者里一思朝貢
西洋瑣里(瑣里)
西洋瑣里其地近瑣里差大兩國物産甚微風俗頗類洪
武三年西洋瑣里王别里提以金葉表文貢方物五年瑣
里國王卜納的遣撒馬牙茶嘉兒幹的亦刺丹八兒奉金
字表朝貢圖上其土地山川賜大統曆金幣永楽元年兩
國復遣人朝貢二十一年西洋十六國遣使千二百人貢
方物而西洋瑣里貢獨豊美
敏真誠國
敏真誠國亦大多高山流水縳木為渡日中為市諸賈皆
集永楽中王遣四千人來朝貢
八荅黑商國
八荅黑商永楽間遣四十人來貢方物織皮絨罽香木(其)
國山川明秀人俗朴寔好佛法西洋西域皆商販扵此
火刺礼國
火刺札國微人弱物産凉薄山鮮草木水無魚蝦城僅里
(訐悉)土屋板屋重佛(敬)僧永楽十四年嘗遣人朝貢
討来思
討来思在海(周徑)不百里城近山山下有水赤色望之
如火俗尚佛婦(人)主家事土宜麦穄無稲糓宣德六年嘗
遣人朝貢
吃力麻兒國
吃力麻兒永楽中遣使十一人來朝貢方物惟獸皮鳥羽
罽褐之類其俗不事耕農喜射獵林多猛獸毒蟲
失刺思國
失刺思永楽中遣使朝貢時以内綺幣磁器市馬於迤西
及其國宣德中遣使十人來朝貢
納失者罕國
納失者罕東去失刺思但舟行數程產馬數種最小者高
不過三尺敬佛徤閗不勝者衆共嗤之永楽中遣使十人
朝貢
亦思把罕國
亦思把罕於西南海中為大國廣袤千里王居壮䴡物産
豊厚風俗貭朴尚佛畏刑有珠珀無稲黍日食惟穄麦永
楽中遣四十四(人)來朝貢
賓童龍(國)
賓(童)龍國與連接宋為賓龍國有䨇澗水澄
即此地也目所居遺址尚存人
物風土草(木氣候與)占城大同小異惟表死有服婚姻偶
合酋長出(入乘象)或馬執盾鑚唱曰亜曰僕地産枷楠香
象牙小民編(茅而)居
覧邦國
覧邦漢疎勒國也去西域遠甚好佛無賈販市用錢地多
沙䃯産麻若麦而已其山陂陀其水淺濁有駝馬牛羊洪
武九年國王昔里馬哈刺札的刺札遣使朝貢永楽宣德
中附鄰國表貢方物或曰其國好食人故港口無維䌫者
淡巴國
淡巴古狼牙修國在西南海中洪武十年國王滿喝思羅
遣使奉貢其國風景秀贍土衍水清石城而瓦屋王與其
臣出入導從具威儀耕織勤生事市有交易野無盗寇楽
土也貢物苾布兜羅錦被沉香諸香胡椒
白松虎兒國
白松虎兒舊名速麻里兒偶有白虎出松林遇人不傷忽
不見以為神(因改)國號為白松虎兒永楽中遣使十六人
來朝貢
阿速
阿(速近天方幅員甚廣)多撒馬兒罕者人敬佛畏
鬼(好)施悪(閗人無飢寒)夜無寇盗永楽中遣百十二人來
朝貢
沙哈魯
沙哈魯在阿(速西)南海島中城居瓦屋(畜産富)利人民淳
直耻閗好佛永楽中遣七十七人來朝
論曰自古麻刺以往二十五國漸微矣而率數萬里觀
光不擇細流事小之禮有然欤
按海昌備志罪惟錄一百二十卷查継佐撰継
佐字伊璜號與齋又號左尹自號東山釣史崇
禎癸酉舉人浙東授軄方主事浚不𣸪出晚闢
敬脩堂扵杭之䥫冶嶺著書其中學者稱敬脩
先生今作左尹字非人實名與字之廋詞也是本
為先生手藁凡本紀二十二卷志三十二卷坿錄不
分卷列傳三十五卷内子卷六又卷二十一數複實
九十六卷致命诸臣僅標卷十四上裒集至數鉅
冊且各目間有缺総論者盖多脫簡然益以坿錄
去一百二十之數相差無幾矣是書纂述之勤及
宗旨之所在具詳自序中先生當時幾罹莊氏史
獄故是書存留之日無一時不懔膏鑕之懼乃垂
三百年巨帙沈而𣸪見詎非九原靈爽所式憑
歟惟分目鄰扵杜撰諸志繁简失宜叙事強效
歐公文義轉致缺誤又前後重見如楊循吉分見
扵卷十三卷二十邵寳分見扵卷十卷十六方外内紀
来𣸪目殊域字被誅而回誤内𣸪有𣸪見心一條閨
懿女貞内記武昌女子而婦死寇烈内𣸪出何淑女即
武昌女子此類不可枚舉又夏言之死䓁扵椒山不為
列傳劉宗周祁彪佳俱理學名臣身殉國難列諸
武略以及教匪流賊襍廁奸壬均扵義未安又
史以褒貶為主究異琬琰之編如温體仁周
延儒位至宰輔尤為時論所特注不為立傳
未详何義又列傳浚之列朝逸傳亦即坿錄
之意祇限扵其人之一節傳中如袁崇煥阮大
鋮關係時事至鉅他卷既無&KR0825;傳實嫌䟽略
以上諸端俱未可以史例繩之也竊谓列朝史冊
典午以浚率由官撰類取攵飾有眀一代前有靖
難後有𣸪辟此主彼奴真實湮汨而名流著作
凡關涉遼事或建州者大半斥入禁目眀史一書
全據横雲舊稿懲國初文字诸獄趨避無可諱
言是編遺文逸事足以𥙷正眀史者實多雖小有
疵無傷也備志引拜經樓題跋記谓萬季野
史藳即係此書且引周松霭語有朱康流張待
軒傳及海昌俞子久事以資證佐今檢此書僅
诸王傳海寍諸生俞子久匿宗室李蘭皋坐誅
一事餘均無之殆係偶同近滬估有持戶渠書求售
者謂即季野史稿以索價過鉅即時持去惜未稍
留互勘一析其疑也乙丑清眀節吳興劉承幹跋
