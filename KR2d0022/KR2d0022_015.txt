後漢書補逸卷十五監察御史姚之駰撰
華嶠後漢書第一
明帝
館陶公主為子求郎不許賜錢千萬明帝謂羣臣曰郎
官上應列宿出居百里非其人則民受其殃
(案此見范明帝紀史記曰太微宫後二十五星郎位也)
陳愍王寵
陳愍王寵善弩射其秘法以天覆地載參連為竒又三
微三小三微為經三小為緯經緯相將萬勝之方然要
在機牙十發十中中皆同處
(案寵陳敬王之後以善射之故遭亂能全後為袁術所殺惜哉此數語絶似子書句陗而鍊范但云善弩)
(射而已不詳載)
鄧禹
鄧禹字仲華拜大司徒年二十四内文明德行純備
(案禹見東觀記范同)
禹為司徒天下既定常欲遠名勢有子十三人各使守
一藝
(案高密善教子孫故後嗣能延其澤)
李通
李通字文元以䜟記說光武為大司空
(案通見東觀記時有劉氏復興李氏為輔之䜟故云)
臧宫
宫攻延岑悉降其衆上璽書勞宫賜吏士絳縑六千匹
(案宫見東觀記時宫衆多食少乃為疑兵以進卒能破敵自是乘勝定蜀壯矣哉延岑公孫述將也范不)
(載璽書事)
宫與祭遵擊更始將左房韓顔
(案范書韓作韋)
宫屢下郡邑帝使太中大夫張明持節拜宫為輔威將
軍
(案范書逸張明名)
祭遵
祭遵字弟孫建武二年為征鹵將軍南擊弘農賊弩中
遵口洞出流血衆見遵傷稍引退遵呼出止之士卒戰
皆百倍遂大破之為人廉潔奉公及卒光武嘆曰安得
憂國奉公如祭征鹵者乎
(案遵見東觀記弘農賊名厭新柏華范同)
岑彭
岑彭說降朱鮪遷征南將軍治軍整齊秋毫無犯
(案彭見東觀記彭嘗為鮪校尉令故帝命往說之彭以誠動非徒恃舌也)
陳俊
俊從擊銅馬賊進至滿陽拜為強弩偏將軍賜絳衣九
百領以衣中堅同心士
(案俊見東觀記)
張步畔俊追討斬之帝賜璽書曰將軍元勲大著威震
青徐兩州有警得專征之
(案范不載璽書)
馮異
異為征西大將軍時三輔大亂異討之與赤眉賊會大
破于崤㡳追擊之又大破行巡上書言狀不敢自伐諸
將或欲分其功詔云征西功若丘山也
(案異見東觀記行巡隗囂將也大樹將軍本謙退而詔書歸美若此女惟不伐天下莫與女爭功古帝豈)
(欺我哉詔語具載范傳)
吳漢
漢在朝廷惟公
(案漢見東觀記此出白帖甚不成語)
鄭興
鄭興更始立拜為諫大夫使安集關西
(案興見東觀記興初事更始繼依隗囂因囂不從諫乃詭詞歸漢鳥能擇木已繞樹三匝矣知其所止盖)
(其難乎)
馮衍
衍祖父立生滿年十七喪父早卒滿生衍
(案東觀稱衍祖即野王生痤痤生衍范書亦同此恐有誤)
衍說廉丹背莽丹不從而戰死衍西歸後吏以亡軍下
司命乘傳逐捕故亡命河東
(案衍固戰國說客之餘習既亡命後乃以計說鮑永後卒歸漢室其文具載范傳)
朱暉
暉年五十失妻昆弟欲為繼室暉嘆曰時俗希不以後
妻敗家者遂不娶
(案暉見東觀記是時暉拜尚書遷太守矣貴易妻人情乎失且不續賢哉朱季)
樊宏
樊宏字靡卿為光禄大夫位特進宏為人謙卑畏慎不
求苟進
(案宏見東觀記樊氏世德宏復紹之天道好謙母怪其福祚之綿延也)
馬援
馬援為隴西太守遇長吏如兄弟委以任之
(案援見東觀記)
桓榮
桓榮字春卿為太子太傅以太子經學成畢上疏謝歸
道太子以書謝
(案榮見東觀記)
榮以少傅遷太常明帝即位尊以師禮甚見親重拜之
乘輿每幸太常府令榮東面坐設几杖會百官
榮弟子丁鴻學最高
(案榮卒時除都講生八人補二百石其餘門徒多至公卿則丁鴻翼翼此外尤多孔門阨窮于斯為盛)
榮長子雍卒小子郁嗣
(案范書不載雍卒)
桓郁
桓郁字仲恩為議郎敦厚篤學傳父業以尚書教授門
徒常數百人選侍中帝以郁先師子有禮讓甚見親厚
常居中論經書問以政事不離左右帝自制五經章句
令郁校定于宣明殿中
(案郁見東觀記五經章句應作五行章句東觀及范皆同此誤)
郁上書乞身天子憂之有詔公卿議議者皆以郁身為
名儒學者之宗可許之于是詔郁以侍中行服
(案歸田行服尋常之理朝廷雖甚乏才豈必倚一棘人以治乎公卿此議甚正明張居正當國奪情從政)
(孝既虧矣忠於何有至有身居外吏或貪戀善地或虧帑待補因之偽飾輿情使督撫入告以希在任守)
(制者皆小太常之罪人也)
郁六子普延焉俊鄷良普嗣矦傳國至曾孫絶鄷良子
孫皆博學有才能
樂松
樂松家貧為郎嘗獨直宿臺上無被食糟糠明帝每入
臺輒見松問其故而喜之
(案松河内人其為郎時明帝曾以怒撞之矣乃復喜之且有大官之賜遂為直郎故事賢哉帝也范書見)
(鍾離意傳松作崧)
吳雄
河間吳雄字季高以明法律桓帝時以廷尉致位司徒
雄少時家貧母死葬人所不封之地喪事趨辦不卜時
日巫皆言其族滅而雄子訢孫恭三世為廷尉以法為
名家
(案范書闕近世日者及青烏家多拘泥牽制致人世窀穸不能以時皆當以吳雄為法也紂以甲子日亡)
(武以甲子日興西家之東即東家之西斯二言極超卓可以解惑)
伏恭
伏恭為太僕帝臨辟雍于行禮中拜恭為司空儒者以
為榮
(案恭字叔齊琅邪東武人伏氏通經世胄明帝臨雍而拜為三公乃以昭帝崇儒之德儒者何榮焉范同)
應慎
應慎為將作大匠發衆奸皆極其刑豪猾吏累迹視事
五年省費以億萬
(案此疑即應順之誤見後)
陳寵
陳寵為司空府故事督屬籍不通賓客以防交關寵去
籍通客以明無所不受論者大之寵奏議温粹有智號
為明相
(案寵見東觀記)
寵字昭公以德行明敏入為尚書寵性周密常稱人臣
之義苦不畏慎自在樞密謝門人不復教拒知友時賜
寵劍得鍜成劍以其敦樸
(案寵既去籍通客矣而謝門人拒知友復周密如此盖通客所以集衆思謝友所以戒請託二者固竝行)
(不悖也矯節之士多不接賓客惟一二暱友暮夜往來徒為識者鄙耳)
江革
革性至孝臨淄令楊音高之設特席顯異巨孝于稠人
廣衆中親奉錢以助供養
(案革見東觀記俗吏以錢榖簿書便謂了却官事敬敷五教全不知之楊音褒賜巨孝可稱凱以強教矣)
帝於革恩寵有殊京師貴戚各奉書致禮革終不報書
一無所受
第五倫
盖延代鮮于褒為馮翊多非法第五倫數切諫延恨之
故滯不得舉
(案倫見東觀記)
上謂倫曰聞卿為市掾人有遺母一笥餅者卿從外來
見之奪母笥探口中餅信乎倫對曰實無此衆人以臣
愚蔽故為生是語也
(案東觀文大同此較妥適)
韋彪
韋彪上疏曰欲急民所務當先除其患其原在尚書典
樞機天下事一皆决之不可不察
(案范書闕)
鄭衆
鄭衆字仲師為大司農在位以清正稱其後受詔作春
秋刪十九篇
(案衆見東觀記衆世其經學少時曾作春秋難記條例矣今又受詔作此也)
衆為左馮翊政有名迹建初六年代鄧彪為大司農是
時朝議欲改弊農田鹽鐵事衆諫以為不可詔數切責
至被奏劾衆執之不移
(案范書作時議為鹽鐵官云云盖欲復前漢賣鹽鐵置官以興利之舉當時必有桑孔之徒倡為此議司)
(農争之得春秋書丘甲田賦之意矣)
宋均
宋均字叔庠為郎中時年十五好經書每休沐日輒受
業博士通詩禮善論難至二十餘調補辰陽長
(案均見東觀記范同)
均為九江太守五日一聽事冬以日中夏以平旦蝗飛
南到九江界輒東西分時多暴虎先是設檻捕之猶多
傷害均下記曰夫虎豹在山黿鼉在淵物性所託故江
淮之間有猛獸猶江北之雞豚也數為民害咎在貪殘
令退貪殘進忠良去檻穽虎遂東渡江去
(案均為守必政簡易行故可五日一聽事否則案山積矣居二千石者必有蝗分虎渡之化然後可以五)
(日為期范闕聽事三語)
郅惲
郅惲拜長沙太守崇教化表異行
(案惲見東觀記)
馬防
馬防字孝孫行車騎將軍事位列九卿班同三府與長
水校尉耿恭同征盧水羌還帝親駕幸其府
(案防見東觀記防字范作江平東觀作公平而東觀又有一條作字孝孫者華書故同此也)
張英
張英遷武威太守遇長吏如兄弟委以任之
(案范書闕張奐曾守武威英奐字仿當是誤耳)
任延
任延拜九真太守民俗不好田作常告糴交阯每致困
乏延乃令鑄作田器教民以牛耕置吏巡行
(案延見東觀記地力轉移全資人力而佃漁火食剏造必自聖賢延之教民其九真之庖犧神農乎)
馮豹
馮豹字仲文為尚書郎勤力不懈每奏事不報常伏省
閣下每從昏至明帝聞而嘉之乃加賞賜
(案豹馮衍子范書帝聞而嘉之下有使黃門持被覆豹勅令勿驚二語亦佳話也)
何敞
敞為汝南太守修治鮦陽舊陂溉田萬頃墾田三萬
餘咸賴其利吏民立石頌敞功德
(案敞見東觀記鮦陽縣屬汝南郡故城水經注云葛陂東出為鮦水)
廉范
廉范為武原太守下車申明賞罰誅鋤姦猾表用良吏
(案范見東觀記)
范遷蜀郡太守生子皆以廉為名
(案范書不載以姓名子與賈彪任延宗慶而四矣何東漢循吏之多也)
衛羽
衛羽為州從事時常侍單超兄子匡為濟隂太守負其
勢大為貪放刺史第五種欲收之聞羽素抗厲乃召羽
謂曰聞公不畏彊禦今欲相委以重事若何對曰願庶
幾於一割羽出遂馳至定陶閉城門收匡賓客親吏四
十餘人七日中起發其臧五六十萬種即舉奏一州震
慄
(案此見范第五種傳州兖州也)
耿康
耿康字伯初為征西將軍出西域康壯勇與士簡易鎮
撫單于匈奴與國懷其恩信
(案范書闕)
陳元
陳元字襄孫時議欲立左氏傳博士范升奏以為左氏
淺末不宜立元聞之乃詣闕上疏争之更相辨對凡十
餘上帝卒立左氏學太常選博士四人元為第一
(案元字范作長孫與下條同元父欽習左氏元少傳父業銳精覃思遂為左丘功臣范具載元疏文甚閎)
(辨)
陳元字長孫以才高著名辟司空掾宋弘受罪上書訟
之言甚切直又敷陳當世便宜事
(案范不載訟宋弘事)
郭伋
伋為潁川太守召見辭謁帝勞之曰郡得賢能太守去
帝城不遠河潤九里冀京師并蒙其福也
(案伋見東觀記河潤九里四字採自南華移用于此更覺語妙)
衛颯
衛颯遷桂陽太守下車修庠序之教設婚姻之禮期年
邦俗從化
(案颯見東觀記)
徐防
安帝即位太尉徐防以災異寇賊策免就國凡三公以
災免始自防也
(案防見東觀記)
張奮
張奮為大司馬在位名為清白
(案奮字雅通張純子永元中代劉方為司空未為司馬也又世祖時已改大司馬為太尉其司空司徒皆)
(去大名此定誤耳)
桓焉
桓焉明經篤行有名稱以尚書授安帝拜太傅錄尚書
復入授順帝于禁中因宴見奏宜引三公尚書入省事
天子從之
(案焉見東觀記焉遭母憂踰年即依詔奪服所稱經明行篤者安在)
孔奮
奮為武都太守美行愛之如骨肉無義憎之如仇讐
(案奮見東觀記)
班固
固拜為郎中使終成前所著書學者莫不諷誦自為郎
中遂見親近讀書禁中或繼日連夜每行巡狩輒獻上
賦頌朝廷有大議使難問公卿辯論於前賞賜恩寵甚
渥然二世位不過郎中
(案固見東觀記文章憎命達理有固然其位不顯其文則耀孟堅兩世如此覺文人九命可以不作)
樂恢
恢薦潁川杜安安擢為宛令以病去章帝行過潁川安
上書召拜御史遷至巴郡太守而恢在家安與恢書通
問恢告吏口謝且讓之曰為宛令不合志病去可也干
人主以闚覦非也違平生操故不報安亦節士也年十
三入太學號竒童洛陽令周紆自往候安安謝不見京
師貴戚慕其行或遺之書安不發悉壁藏之及後捕案
貴戚賓客安開壁出書印封如故
(案恢見東觀記安固志士但不無宦情耳而恢絶之如此則恢又加安一等矣范不載)
任浦
任浦拜武都太守路不拾遺
(案范書闕)
倪寬
倪寬為南陽太守平心舉善每自刻責吏民愛敬不敢
欺負
(案范書闕)
郭躬
郭躬字仲孫為廷尉正遷廷尉家世掌法律鎮自廷尉
左監為廷尉凡郭氏為廷尉者七人
(案躬潁川陽翟人父弘習小杜律斷獄平恕躬能世其學亦遂世其官也)
劉愷
劉愷為太常論議常引正大義諸儒為之語曰難經伉
伉劉太常
(案愷字伯豫劉般子愷議牧守宜行三年喪議除臧吏禁錮子孫皆醇正典核從經術湛深來諸儒語范)
(闕)
岑熙
岑熙為東郡太守招聘隱逸與參政事無為而化視事
二年輿人歌之曰我有枳棘岑君伐之我有蟊賊岑君
遏之狗吠不驚足下生氂含哺鼓腹焉知凶災我喜我
生獨于斯時美哉岑君於戲神慈
(案熙見謝書於戲神慈謝作於戱在兹)
袁良
袁良明經為太子舍人
(案范書闕)
黃瓊
黃瓊遷尚書令習見故事號為補職
(案瓊見東觀記)
黃瓊字世英為僕射順帝久廢藉田瓊曰上古聖帝莫
不敬恭神明躬郊廟之禮親藉田之勤書奏上從之次
日還遷令也
(案范書全載瓊疏詞甚愷切)
魯恭
魯恭拜司徒數有忠言陳正得失恭在位選辟高第至
列卿郡守數十人
(案恭見東觀記君闢門相開閣薦賢自是宰臣事唐杜悰歷事三朝未嘗薦士時號秃角犀夫犀乃禿角)
(竟何物耶魯恭可法矣)
劉寬
劉寬為南陽太守好為諸生講論經義不嚴而治
(案寬見東觀記)
寬遇民如子未嘗疾言遽色為南陽太守教民種柘養
蠶織履生民之利
(案守令與民最親召父杜母豈必尊如天帝惟遇民如子則威嚴自無所用合觀二條文饒之于百姓何)
(教養兼備也)
陽球
陽球補尚書郎閑達故事其所奏議常為臺閣所崇信
(案球見東觀記)
趙孝
趙孝字長平拜長樂衛尉復徵弟禮為御史中丞禮亦
恭謙行已類乎孝帝嘉其兄弟篤行欲寵異之詔禮十
日一就衛尉府大官送供具令共相對盡歡數年禮終
帝令孝從官屬送喪歸葬天下榮之
(案孝見東觀記明帝之褒孝兄弟所以教天下之為人子為人弟者至矣覺憲老乞言猶為具文也)
劉平
劉平為全椒長獄無繫囚
(案平見東觀記)
應順
應順字華仲少給事郡縣為吏清公不發私書舉孝廉
尚書郎轉右丞遷冀州刺史廉直無私遷東平相賞罰
必信吏不敢犯有梓樹生于廳事室上事後母至孝衆
以為孝感之應時竇憲出屯河西刺史二千石皆遣子
弟奉賂遺憲憲敗後咸被繩黜順獨不在其中由是顯
名為將作大匠視事五年省費億萬
(案順為應奉曾祖見范應奉傳中不詳載)
韓演
梁皇后崩韓貴人大幸將立大將軍冀欲分其寵謀冒
姓為貴人父演隂許諾及冀誅事發演坐抵罪
(案范書演稜孫也注云字伯南桓帝時為司徒坐黨梁冀遣歸後徵拜司隸)
鮑德
鮑德為南陽太守時多荒災惟南陽豐穰吏人愛悦號
為神父
(案范書闕今人但知有神君不知有神父也)
周燮
周燮專精理易不讀非聖之書不修賀問之好有先人
草廬結于岡畔下有陂田常肆勤以自給非身所耕漁
不食
(案燮見謝書范同)
桓典
焉長子衡早卒中子順順子典典十二喪父母事叔母
如事親立廉操不取于人門生故吏問遺一無所受
(案典見東觀記范略)
典在御史十年不調後遷平津都尉鈎盾令羽林中郎
(案十年范作七年行行避驄宦豎切齒雖曾破賊未許調也)
崔琦
崔琦作白鶴賦以諷梁冀冀幽殺之
(案琦字子瑋涿郡安平人范作冀遣琦歸後令刺客隂求殺之與此異)
劉寵
劉寵字祖榮拜會稽太守政不煩苛徵為將作大匠山
隂有五六老叟人賫百錢送寵曰鄙生未嘗識郡朝自
明府以來狗不夜吠人不見吏今聞當見棄去故自扶
送寵為人選一大錢受之
(案寵見謝書范同)
宋登
宋登為汝隂令為政明能號稱神父出為潁川太守市
無二價道不拾遺
(案登見張記)
袁逢
嘉平中袁逢為三老錫玉杖
(案逢袁安之孫字周陽范載其常為三老無錫杖事嘉平應作中平此訛也)
班超
班超投筆嘆曰大丈夫當立功異域以取封侯安能久
事筆耕乎
(案超見東觀記末語范作安能久事筆研間此作筆耕較雋是六朝人藻語研田心織皆權輿于此)
超使西域至鄯善有匈奴使來超夜奔鹵營斬得匈奴
節使屋賴帶副使比離支首及節
(案時超以吏士三十六人斬敵三十餘級餘衆百許人悉燒死功亦偉矣范佚匈奴使名)
張濟
張酺子蕃蕃生磐磐生濟濟字元江靈帝初楊賜薦濟
明習典訓為侍講
(案濟見范張酺傳位至司空)
趙壹
趙壹字元叔漢陽西縣人體貌魁梧身長九尺美鬚眉
望之甚偉恃才倨傲為鄕里所擯後屢抵罪幾至死友
人救得免乃作刺世疾邪賦以舒其怨憤
(案范書同壹又有解擯及窮鳥賦諸篇多骯髒不平之筆固狂生也)
楊震
楊震為太尉中常侍樊豐驕恣震常切諫由是共譖震
罷遣歸本郡遂仰鴆薨葬日有大鳥來止停樹上須臾
下地行徐步到柩前止立低頭淚出更共抱持終不驚
駭
(案震見東觀記大鳥事華書所記獨詳文甚腴澤)
李膺
膺字元禮遷僕射與太傳陳蕃戮力悉心彌縫遺闕
(案膺見謝書)
張堪
張堪為漁陽太守帝常召見諸郡計吏問其風土及前
後守令能否蜀郡計吏樊顯進曰漁陽太守張堪昔在
蜀其仁以惠下威能討姦清廉無以為比上曰何以為徵
顯曰昔公孫述破時珍寳山積捲掘之物足富十世
而堪去職之日乘折轅車布被囊而已帝聞嘆息
(案堪見東觀記)
應劭
劭弟珣字季瑜司空掾珣生瑒
(案劭著述百三十六篇皆傳世魏志載瑒字德璉弟璩字休璉咸以文章顯也范不載珣名)
袁安
安字邵公好學有威重明帝時為楚郡太守治楚王獄
所申理者四百餘家皆蒙全濟安遂為名臣章帝時
至司徒生蜀郡太守京京弟敞為司空京子陽太尉陽四
子長子平平弟成左中郎將竝早卒成弟逢逢弟隗皆
為公
(案安見東觀記安理楚獄時顯宗方震怒吏案急迫掾史叩争以為阿附反鹵法與同罪而安毅然以身)
(全之此尤人臣所難者陽范作湯闕平名風俗通云湯有子十二人亦與此異)
論曰陳平多隂謀而知其後必廢邴吉有隂德夏侯勝
識其當封及子孫終陳掌不侯而邴昌紹國雖有不類
未可致詰其大致(闕)然矣袁公竇氏之間乃心帝室引
義雅正可謂王臣之烈及其理楚獄未嘗鞫人于臧罪
其仁心足以覃乎後昆子孫之盛不亦宜乎
(案此論文甚跌宕有馬遷筆意范書論袁公竝同章懷以為皆華詞也)
陳寔
陳寔在鄕閭平心率物有盜夜入其家止于梁上寔隂
見之乃自整拂命子孫訓之曰夫人不可不自勉不善
之人未必本惡習與性成耳如梁上君子者是矣盜大
驚自投于地寔徐譬之曰視君狀貌不似惡人然當由
貧困今遺絹二疋自是縣無復盜竊
(案寔字仲弓潁川許人謚文範先生亦稱陳太丘其送張讓父喪人以為善類賴以全活者甚衆黃勉齋)
(譏其屈辱全身不可為法洵然此條范書皆同)
來豔
豔好學下士開館養徒少歷顯位靈帝時位至司空
(案豔見范靈帝紀又蜀志來敏傳稱父豔為司空即此來歙之後義陽新野人)
何熙
熙字孟孫少有大志不拘小節身長八尺五寸體貌魁
梧善為容儀舉孝廉為謁者贊拜殿中音動左右和帝
佳之歷位司隸校尉大司農永初二年南單于與烏丸
俱反以熙行車騎將軍征之累有功烏丸請降單于復
稱臣如舊會熙暴疾卒
(案魏志何䕫傳䕫曾祖名熙在安帝時官車騎陳郡陽夏人東觀記有何熙似又一人也)
范滂
范滂以黨事下黃門北寺滂以同囚多嬰病乃請先就
格遂與同郡袁忠等争受楚毒
(案滂見謝書范同)
蔡邕
初蔡邕在陳留鄰人有以酒召邕者比往而酒已酣客
有彈琴于屏邕至門潛聽之曰以樂召我而有殺心何
也遂反將命者告主人以蔡邕至門而去邕素為邦鄉
所宗主人遂自追問其故邕具以告莫不憮然彈琴者
曰我向見螳螂方向鳴蟬蟬將去而未飛螳螂為之一
前一却吾心聳然惟恐螳螂之失蟬也此豈為殺心而
形於聲者乎邕笑曰此足以當之矣
(案邕見東觀記范全襲華書略增數字更覺生色)
皇甫嵩
皇甫嵩拜車騎將軍領冀州牧嵩温䘏士卒甚得衆情
每軍行頓止須營幔修立然後就舍帳軍士皆食爾乃
嘗飯嵩既破黃巾威震天下
(案嵩見謝書)
崔駰
駰擬揚雄解嘲因作達旨譏雄以為范蔡鄒衍之徒乘
釁相顧誑曜諸侯者也而云彼我異時又曰竊貲卓氏
割炙細君斯盖士之遺行而云不能與此數公者同以
為失類而改之也
(案駰字亭伯涿郡安平人范但稱駰擬揚雄解嘲作達旨以答之焉竟以長岑長比之莽大夫非其倫矣)
(華書序達旨之原深於知亭伯者也)
楊彪
彪與馬日磾盧植蔡邕等著作東觀
(案彪字文先楊賜子彪于熹平中徵拜議郎應于此時預著作也范不載)
王甫使門生王翹辜𣙜于郡界彪發其奸
(案中常侍乃有門生范佚其名華原載之以遺臭爾然昏濁之世天子亦門生矣何有于羣小乎明季大)
(僚有拜閹人為假父者是又出門生下矣)
王允
夫士以正立以謀濟以義成若王允之推董卓而分其
權伺其間而弊其罪當此之時天下之難解矣本之皆
主於忠義也故推卓不為失正分權不為不義伺間不
為狙詐是以謀濟義成而歸于正也
(案允見張記此論文筆如并州快剪爽人心目范書全襲此段但小增損之惟難解易作懸解用莊子中)
(語殊費詮釋文人狡獪固如是耶)
應瑒
瑒祖奉字世叔才敏善諷誦故世稱應世叔讀書五行
俱下著後序十餘篇為世儒者延熹中至司隸校尉子
劭字仲遠亦博學多識尤好事諸所撰述風俗通等凡
百餘篇辭雖不典世服其博聞
(案瑒字德璉應劭從子自應順至瑒竝有才名七世通顯奉及劭事俱别見)
崔瑗
瑗愛士好賓客盛修肴膳或言其太奢瑗聞之怒敇妻
子曰吾并日而食以供賓客而反以獲譏士大夫不足
養如此後勿過菜具無為諸子所蚩也終不能改奉禄
盡於賓饗也
(案瑗見謝書范無怒敕妻子語)
華歆
歆少以高行顯名避西京之亂與同志鄭泰等六七人
間步出武關道遇一丈夫獨行願得俱皆哀欲許之歆
獨曰不可今已在危險之中禍福患害義猶一也無故
受人不知其義既以受之若有進退可中棄乎衆不忍
卒與俱行此丈夫中道墮井皆欲棄之歆曰已與俱矣
棄之不義相率共還出之而後别去衆乃大義之
(案歆字子魚平原高唐人為魏尚書令非漢臣也華書作序傳故詳載之)
孫策略有揚州盛兵徇豫章一郡大恐官屬請出郊迎
教曰無然策稍進復白發兵又不聽及策至一府皆造
閤請出避之乃笑曰今將自來何遽避之有頃門下白
曰孫將軍至請見乃前與歆共坐談議良久夜乃别去
義士聞之皆長嘆息而心自服也策遂親執弟子之禮
禮為上賓是時四方賢士大夫避地江南者甚衆皆出
其下人人望風每策大會坐上莫敢先發言歆時起更
衣則論議讙譁歆能劇飲至石餘不亂衆人微察嘗以
其整衣冠為異江南號之曰華獨坐
(案歆子孫貴盛故魏志亦多褒詞至于華傳猶今人為祖父作行述臚列高行連篇累簡不足供閱者一)
(哂而已)
文帝受禪朝臣三公已下竝受爵位歆以形色忤時徙
為司徒而不進爵魏文帝久不懌以問尚書令陳羣曰
我應天受禪百辟羣后莫不人人悦喜形于聲色而相
國及公獨有不怡者何也羣起離席長跪曰臣與相國
曾臣漢朝心雖悦喜義形其色亦懼陛下實應且憎帝
大悦遂重異之
(案歆副郗慮勒兵收伏后歆就牽后出千載下猶令人髮指豈于魏文受禪反爾不怡此附會之詞不足)
(信也)
歆淡于財欲前後寵賜諸公莫及然終不殖産業陳羣
常嘆曰若華公可謂通而不泰清而不介者矣
(案歆與管幼安鋤菜見金管揮鋤不異瓦石歆捉而擲之其于財欲豈能淡然者)
華表
嶠父表字偉容歆之子也年二十餘為散騎常侍後終
光禄大夫每言吾祖稱時人說皇甫嵩之不伐汝豫之戰
歸功朱儁張角之捷本之於盧植收名歛策而已不有
焉盖功名者世之所甚重也誠能不爭天下之所甚重
則怨禍不深矣
(案表乃歆子仕晉為尚書非東漢人因華書譜叙連類及之又所論列乃漢名臣故不敢妄削嶠表中子)
(也)
董卓
王允與吕布及士孫瑞謀誅董卓有人書吕字于布上
負而于市歌曰布乎布乎有告卓不悟三年四月帝
疾愈卓入朝布持矛刺卓兵士趣斬之
(案卓見張記)
卓欲遷都長安召公卿以下大議司徒楊彪曰昔盤庚
五遷殷民胥怨故作三篇以曉天下之民而海内安穏
無故移都恐百姓驚動麋沸蟻聚為亂卓曰關中肥饒
故秦得并吞六國今徙西京設令關東豪彊敢有動者
以我彊兵踧之可使詣滄海彪曰海内動之甚易安之
甚難又長安宫室壊敗不可卒復卓曰武帝時居杜陵
南山下有成瓦窑數千處引涼州材木東下以作宫室
為功不難卓意不得便作色曰公欲沮我計邪邊章韓
約有書來欲令朝廷必徙都若大兵來下我不能復相
救公便可與袁氏西行彪曰西方自彪道徑也顧未知
天下何如耳議罷卓勑司隸校尉宣璠以災異劾奏因
策免彪
(案此見范楊彪傳范語更簡雋)
郭汜
汜饗公卿議欲攻傕楊彪曰羣臣共鬭一人劫天子一
人質公卿此可行乎汜怒欲手刃之中郎將楊密及左
右多諫汜乃歸之
(案劉艾獻帝記云汜張掖人范云汜一名多董卓以為校尉後與李傕共攻長安為卓報仇中原版蕩無)
(寧日矣)
梁冀妻
梁冀妻孫夀色美善為妖態作愁眉啼妝墮馬髻折腰
步齲齒笑以為媚惑
(案冀妻媚態以孽為禎妖由人興不亡何待)
冀愛監奴秦宫官至太倉令得入妻夀所夀見宫屏御
者以言事因通焉宫威權大震二千石皆拜謁之
(案秦宫一生花裏活冀實活之身不行道不行於妻子非獨夀之罪也)
南單于
南單于遣使詣闕奉蕃稱臣入居於雲中遣使上書獻
駱駝二頭文馬十匹
(案此建武二十六年事)
靈帝治南宫
靈帝時遂使鈎盾令宋典繕治南宫又使掖庭令畢嵐
鑄銅人四列於蒼龍玄武闕外又鑄四鐘皆受二千斛
懸於堂及雲臺殿殿前又鑄天禄蝦蟇吐水渴烏施於
橋西灑南北郊路以省百姓灑南道之費
(案靈帝委體宦孽南宫災後税天下田錢以修宫室漢終四百不待山陽公也諸事特其細者范不載)
世宰相
東京楊氏袁氏累世宰相為漢名族然袁氏車馬衣服
極為奢僭能守家風為世所貴不及楊氏也
(案楊氏清白吏子孫雖雞肋遭難止及一身袁氏於董卓之時罹禍最酷故奢僭乃造物之所忌也)
東觀
學者稱東觀為老氏藏室道家蓬萊山謹案史記老子
周守藏室之史也索隱曰藏室史乃周藏書室之史也
又張湯傳老子為柱下史即藏室之柱下因以為官名
(案東觀二語見范書竇章傳太僕鄧康重章是時學者稱東觀云云遂薦章入東觀為校書郎華書疑即)
(同之謹案以下係注或非華書本文俟攷)
明章二帝
魏文帝稱明帝察察章帝長者
(案范書論章帝亦用此二語)
執金吾
執金吾掌從領宿衛
(案此乃官志一條)
二十八將
中興二十八將前世以為上應二十八宿未之詳也然
咸能感會風雲奮其智勇稱為佐命亦各志能之士也
(案范書統論雲臺諸將文多排語不甚竒崛論首數言筆意不倫注以為華詞也)
論鮑永馮衍
夫貴者負勢而驕人才士負能而遺行其大略然也二
子不其然乎(指鮑永馮衍)馮衍之引託妻之譬得矣夫納妻
皆知取詈已者而取士則不能豈非反妒情易而恕義
情難光武雖得之于鮑永猶失之于馮衍也
(案范論全襲此後略增二語耳此論文甚峻峭有國策從横意)
後漢書補逸卷十五
