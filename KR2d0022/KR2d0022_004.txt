後漢書補逸卷四監察御史姚之駰撰
東觀漢記第四
銚期
銚期字次况上至薊薊中應王郎上驚去吏民遮道不
得行期瞋目道左大呼曰蹕大衆披避後上即位上笑
曰卿欲遂蹕耶
(案期潁川郯人謚忠侯卿欲遂蹕語乃王郎初滅時期說光武正位故光武以此戲之如即位後似不合)
(從范為是)
期疾病使者存問加賜醫藥甚厚其母問期當封何子
期言受國家恩深嘗慙負不知當何以報國何宜封子
也上甚憐之
(案期以建武十年卒范闕)
王霸
王霸祖父為詔獄丞
(案霸字元伯潁陽人封淮陵侯范稱霸世好文法霸亦少為獄吏)
劉文及蘇茂臣永上遣王霸討之霸至遂閉門堅守勞
賜吏士作倡樂賊衆懽呼雨射營中中霸前酒樽
(案范書光武使霸與馬武討周建蘇茂救建故有此戰無劉文及永名矢中酒樽霸自安坐息衆後竟降)
(其城真所謂不戰而屈人之兵者)
上從邯鄲避王郎兵至滹沲河導吏言河澌無船不可
渡上令王霸前瞻水霸欲如實還報恐驚官屬雖不可
渡且臨水止尚可為阻即白曰冰堅可渡遂前至比冰
合可履馬欲僵各以囊盛沙布冰上乃渡渡未畢數車
而冰䧟
(案霸欲如實還報數語范作霸恐驚衆欲且前阻水深得減字法囊沙布冰事范闕)
王霸為上谷太守修飛狐道至平城堆石布土三百餘
里
伏盛
伏盛字伯明
(案伏盛卽伏隆本書避殤帝諱也范書作字伯文盛琅邪人伏湛子少以節操立名)
張步遣其掾孫昱隨盛詣闕上書獻鰒魚
(案盛持節使青徐招降羣賊故步遣使隨之其後步受劉永封竟殺盛范無掾名)
堅鐔
堅鐔字子皮
(案范書作子伋潁川襄城人)
堅鐔獨孤絶南拒鄧奉北當董訢一年間道路隔塞糧
饋不至食蔬菜與士卒共勞苦
(案鄧奉反新野董訢反宛城鐔與右將軍萬修徇南陽諸縣修旋病卒故云獨孤絶也范同)
洼丹
洼丹字子玉世傳孟氏易作通論七篇世重之號洼君
通論
(案丹南陽育陽人洼音圭范同)
韓稜
韓稜字伯師除為下邳令視事未周(一作期)吏人愛慕時
鄰縣皆雹傷稼稜縣界獨無雹
(案稜潁川舞陽人范但載稜為郡功曹後特徵五遷至尚書未言其為令也)
韓稜遷南陽太守下車表行義拔幽滯權豪懾伏
(案稜以不阿竇憲顯名故特遷南陽守)
劉隆
永平二十五年左中郎將劉隆為驃騎將軍卽日行大
將軍事
(案隆字元伯安衆侯宗室也封長平侯代吳漢為大司馬)
李珣
李珣為兖州刺史所種小麥胡蒜悉付從事無所留清
約率下席羊皮服布被
(案珣字叔英安定臨涇人晩節徙居新安關饋贈一無所受拾橡實以自資其清介如此)
邳彤
王莽末分鉅鹿為和成郡居下曲陽以彤為卒正
(案彤字偉君信都人後世祖徇河北至下曲陽彤即舉城降彤功不甚烜赫然當帝欲西還長安時彤乃)
(决策攻戰王業之成實肇于兹)
孫湛
孫湛為光禄勲以清廉見稱與周澤相類
(案白帖湛字伯雅)
馬援
援遠祖以吏二千石自邯郸徙茂陵成懽里曾祖父通
生賓宣帝時以郎持節號使君生仲仲官至玄武司馬
仲生援
(案援字文淵追封忠成侯亦稱伏波將軍)
援三兄况字君平余字聖卿負字季主
援受齊詩師事潁川蒲昌
(案范書言援不能守章句援固非書生也)
援長七尺三寸色理髮膚眉目容貌如畫
(案伏波狀貌當與留侯相似乃不得與雲臺之畫何也)
援以况出為河南太守次兩兄為吏京師見家用不足
乃辭况欲就邊郡畜牧
(案援才具奇偉惜志過大耳遨遊二帝以後鋤先零守隴西出塞漠早交阯功亦赫矣臨沅之行竟踐馬)
(革裹尸之志何其不知止也于辭况時已見之矣)
援外類倜儻簡易而内重禮事寡嫂雖在閫内必幘然
後見
援與公孫述有舊援從冀入蜀述見之甚喜與俱入宗
廟冠之交讓之冠立舊交之位
公孫述為援制答布單衣交讓冠
(案范書答作都史記有答布千匹作答為是)
援初到勅令中黃門引入時上在宣德南廡下但幘坐
援曰陛下何知非姦人刺客而簡易若是
(案范書不詳子陽作俑人形援深譏之世祖幘坐見援所謂豁逹大度同符高祖者也援豈真諫其簡易)
(哉特借以入詞耳時隗囂使援奉書洛陽故云初到)
馬援勸光武伐隗囂聚米為山川地勢上曰鹵在吾目
中矣
援說囂曰前到朝廷上凡十四見
(案援從西來初歸世祖乃一月之中十四見帝之勤于接士其不忘西川至矣)
馬援在隴西上書曰富民之本在于食貨宜如舊鑄五
銖錢三府以為未可凡十三難援一一解之條奏其狀
(案范書時鑄錢事巴寢及援還朝從公府求得前奏乃隨牒解釋更具表言帝從之天下頼其便蓋外臣)
(建白其格子朝議者往往如此)
武威將軍劉尚擊武陵五谿蠻夷深入軍沒馬援因復
請行時年六十二帝愍其老未許之援自請曰臣尚能
披甲上馬帝令試之援據鞍顧盼以示可用帝笑曰矍
鑠哉是翁也遂遣援
(案伏波少時有老當益壯之言至此驗矣胡致堂譏其昩時行時止之義有以也)
馬援為武陵太守郡連有蝗蟲穀價貴援奏罷鹽官振
貧羸薄賦稅蝗蟲飛入海化為魚蝦
馬援謂官屬曰吾在浪泊西里烏間鹵未滅之時下潦
上霧毒氣薰蒸仰視烏鳶跕跕墮水中
馬援擊交趾謂官屬曰從弟少游嘗哀吾多大志曰士
生一世但取衣食足乘下澤車御欵叚馬為郡吏守墳
墓鄉里稱善人斯可矣求益盈餘但自苦耳
(案范書援有卧念少游平生語何可得之言然實自喜成功故為此反言耳少游哀援固如燕雀之于鴻)
(鵠而豈知矰繳將加于千仞哉壺頭穿岸竟招薏苡之讒可不謂哀乎)
援嘗嘆曰凡殖貨財産貴其能施賑也否則守錢鹵耳
乃盡散以班昆弟故舊身衣羊裘皮袴
(案守錢鹵三字千古同慨知此則錢神論可不作矣)
援于交阯鑄銅馬奏曰臣聞行天者莫如龍行地者莫
如馬臣援師事楊子阿孝武帝時善相馬者東京門鑄
作銅馬法獻之立馬於魯班門外更名曰金馬門臣既
備數家骨法以所得駱越銅鑄以為馬高三尺五寸圍
四尺五寸謹獻詔置馬德陽殿下
(案援好騎善别名馬故有此奏德陽殿范作宣德殿)
援上書臣所假伏波將軍印書伏字犬外嚮成臯令印
臯字為白下羊丞印為四下羊尉印白下人人下牛一
縣長吏印文不同恐天下不正者多符印所以為信也
所宜齊同薦曉古文字者事下大司空正郡國印章奏
可
(案范不載夫摹印雖曰繆篆但可屈曲從心至於點畫宜依史書胡可任意末世但貴行狎草書至於篆)
(籕視為不急所謂諧聲轉注茫乎不解俗工刓印從筆增減古制冺矣安得伏波釐正之)
景丹
景丹率衆至廣阿光武出城外勒馬坐鞍置氊毾㲪上
設酒肉
(案丹字孫卿馮翊櫟陽人時丹為上谷長史與耿况寇恂等將兵南陽歸世祖也)
上謂丹曰今關東故王國雖數縣不過櫟陽萬戸邑夫
富貴不歸故鄉如衣繡夜行故以封卿耳
(案帝封丹櫟陽侯故有此語)
景丹拜弘農太守丹時病帝以其舊將欲令強起領郡
事乃夜召入謂曰弘農逼近京師知將軍病但得將軍
威重卧以鎮之足矣
(案時陜賊攻破弘農生獲郡守故世祖強召丹丹力疾拜命十餘日薨)
王莽時舉有德行能言語通政事明文學之士丹以言
語為固德侯相
上在廣阿聞外有大兵自來登城勒兵在西門樓上問
何等兵丹等對言上谷漁陽兵上曰為誰來乎對曰為
劉公即請丹入人人勞勉恩意甚備
(案范書不載)
丹從上至懷病瘧上在前瘧發寒慄上笑曰聞壯士不
病瘧今大將軍反病瘧耶使小黃門扶起賜醫藥還歸
洛陽病遂加
(案范書但言丹時病不見光武待功臣惓惓如家人父子之意)
傅俊
俊從上迎擊王尋等于陽闋漢兵反走還汝水上上以
手飲水澡盥鬚眉塵垢謂俊曰今日罷倦甚諸卿寧憊
耶
(案俊宇子衛潁川襄城人本書細寫想見櫛風沐雨之勞范不載)
樊准
樊准為御史中丞舉正非法百僚震慄
(案准字幼陵宏之族曾孫准或作凖)
樊准為尚書令明習漢家舊事周密畏慎
(案准以河内太守徵三轉至尚書令范同)
李躬
三老常山李躬年耆學明以二千石禄養終身
(案范書闕)
古初
長沙義士古初父喪未葬鄰人火起及初舍下棺不可
移初冐火伏棺上俄而火滅
(案時郅惲為長沙令甄異之以為首舉范附惲傳)
宋弘
上嘗問宋弘通儒之士弘薦桓譚譚善鼓琴熹鄭聲上
數聽悦之間坐府弘遣吏召譚責問譚叩頭良久乃遣
後上令譚鼓琴譚為之失次上問之弘言其故其後不
復令譚給事中
(案弘字仲子長安人琴以養性君子不撤但不宜繁聲耳弘之薦譚以其才學洽聞幾及揚雄劉向父子)
(故責之范文更通暢)
宋弘為司空嘗受俸得鹽令諸生糶諸生以賤不糶弘
怒悉賤糶不與民爭利
宋弘嘗燕見御坐新施屏風圖畫列女世祖數顧視弘
曰未見好德如色者帝撤之
(案宋公戒淫色於圖畫其真防微杜漸之意乎范同)
上姊湖陽公主新寡上與共論朝臣微觀其意主曰宋
公威容德器羣臣莫及上曰方且圖之後弘見上令主
坐屏風後因謂弘曰諺言貴易交富易妻人情乎弘曰
臣聞貧賤之交不可忘糟糠之妻不下堂上顧謂主曰
事不諧矣
(案弘故劍之恩固摯而帝擇禁臠絶不強人以不欲豈非盛德事范同)
卓茂
卓茂為丞相史常出道中有人認茂馬者茂問失馬幾
日對曰月餘矣茂曰然此馬畜已數年遂解馬與之曰
即非所失幸至丞相府還我乃步輓車去後馬主自得
馬慙愧詣茂
(案茂字子康南陽宛人中數語范作茂有馬數年心知其謬默解與之挽車去顧曰若非公馬幸至丞相)
(府歸我文之位置較妥帖)
茂為人恬蕩樂道推實不為華貌行已在於清濁之間
自束髮至白首與人未嘗有爭競
(案行已在清濁之間茂之實錄也不則為長樂老人一流矣范書闕此數語不如本書之細寫)
茂為密令河南郡為置守令與茂並居久之吏人不歸
往守令
(案范書茂有廢置吏人笑之郡置守令茂不為嫌理政自若蓋茂純任德教故如此然外雖渾厚内自精)
(明不然何以道不拾遺蝗不入境乎)
光武即位先訪求茂茂時年七十餘矣詔封茂宣德侯
(案范書宣作褒封茂非理民之職光武禮之比于表閭從褒是溫公以為即位之初即取忠厚之臣旌循)
(良之吏可謂知所先務也)
馬武
建武六年馬武與衆將上隴擊隗囂身被兜鍪鎧甲持
戟奔擊武中矢傷
(案武字子張南陽湖陽人時與耿弇同出師漢軍不利頼武為後拒以退囂兵范略)
第五倫
倫每見光武詔書嘗嘆息曰此聖主也
(案倫字伯魚京兆長陵人是時倫方為主簿未嘗見世祖而讀詔嘆息如此他日明良會合夫豈偶哉)
倫為司空奉公不撓言事無所依違
第五倫自度仕宦牢落變易姓名自稱王伯齊嘗與奴
販鹽北至太原販賣每所至客舍去輒為糞除道上號
曰道士開門請求不復責舍宿直
倫性節儉作會稽郡雖為二千石卧布被自養馬妻炊
爨受俸禄常求赤米與小吏受等財多一月俸餘皆賤
糶與民飢羸者
(案范譏倫尊臨千里而與牧圉等庸儉乃偪下然末世居官者動以豪侈相尚安得如第五倫者起而風)
(之)
光武問第五倫曰聞卿為市掾有人遺卿母一笥餅知
從外來奪之母遂探口餅出之有諸倫對曰實無此衆
人以臣愚蔽故為此言也
(案范載帝問倫語但有篣婦公不過從兄飯二事此闕倫雖峭覈乃甚平易自非於陵子于母何忍探口)
(中餅世祖特戲言試之耳)
王莽末盗賊起時米石萬錢人相食倫獨收養孤兄子
外孫分糧共食死生相守鄉里以此賢之
(案睦婣任䘏自好者多能之至于窮餓且死而能分糧共食自非大賢輒靡矣范不載)
京兆尹閻興召倫為主簿時長安市未有秩又鑄錢官
姦軌所集無能整齊理之者興署倫督鑄錢掾領長安
市其後小人爭訟皆云第五掾所平市無姦枉
(案倫為三公亦如為掾時也)
第五倫為會稽守為事徵百姓攀轅扣馬呼曰捨我何
之倫密委去百姓聞之乘船追之交錯水中其得民心
如此
馮勤
魏郡太守范横上疏薦勤除為郎中
(案勤字偉伯魏郡繁陽人勤初依銚期期薦於光武未見被用故横又薦之范略)
馮勤曾祖揚宣帝時為弘農太守生八男皆典郡趙魏
間號為馮萬石
(案馮萬石之名不著為前書石氏所掩耳范同)
馮勤使典諸侯封事勤差量功次輕重國土遠近地勢
豐薄不相踰越莫不厭服焉自是封爵之制非勤不定
(案范同)
勤遷司徒是時三公多見罪退上賢勤欲令以善自珍
乃因讌見從容誡之曰朱浮上不忠於君下凌鑠同列
竟以中傷人臣放逐遭誅雖追加賞賜不足以償不訾
之身忠臣孝子之覽照前世以為鏡誡能盡忠於國事
君無二則爵賞光乎當世功名列於不朽可不勉哉
中元元年車駕西幸長安祀園陵還勤燕見前殿盡日
歸府因病喘逆上使太醫療視賞賜錢帛遂薨
(案范不載)
趙熹
趙熹字伯陽為平原太守于是擢舉義行誅鋤姦惡後
青州大蝗入平原界輒死歲屢有年百姓歌之
(案熹宛人熹從懷令遷平原守捕盗賊宥餘黨境内大治范同)
趙熹少有節操從兄為人所殺無子熹常思欲報之遂
往復讐而讎家皆疾病熹以因疾報殺非仁者心且釋
之而去顧謂讎曰爾曹若健遠相避後病愈悉自縛詣
熹熹不與相見後竟殺之
(案熹此舉似仁義兼至然於執兵隨後之義謂何)
詔曰行太尉事趙熹三葉在位為國元老其以熹為太
傅
(案此肅宗初即位時詔也范不載)
趙熹為衛尉性周密盡心事上内典宿衛夙夜匪懈恩
寵甚厚母殁乞身行服顯宗不許遣使為釋服賞賜恩
寵甚渥
(案熹時代虞延行太尉事居府如真)
帝以熹守簡陽侯相勅從騎都尉儲融受兵二百人通
利道路熹白上不願受融兵单車馳往度其形况上許
之
(案熹单車至簡陽竟降其帥范略)
朱勃
章帝下詔曰告平陵令丞縣人故雲陽令朱勃建武中
以伏波將軍爵土不傳上書陳狀不顧罪戾懷旌善之
志有烈士之風詩云無言不讎無德不報其以縣見穀
二千石賜勃子若孫勿令遠詣闕謝
(案勃字叔陽援同里人范附援傳不載詔詞)
陳遵
陳遵破匃奴詔賜駮犀劒
(案遵字孟公杜陵人見前漢書更始時薦為大司馬護軍與歸德侯劉颯俱使匈奴單于欲脅詘遵遵陳)
(利害為言曲直因遣還則破字當作使字後王丹傳同范闕)
宗堪
宗堪為司空十四年自乞上印綬賜千石俸
(案范書闕)
郭况
郭况為鴻臚上數幸其宅飲酒賞金帛甚盛京師號况
家為金穴言富實也
(案况真定藁人郭后之弟外戚藉寵富溢者多矣獨况於廢棄之後恩賜彌豐固由况之小心飾謹而帝)
(之存厚亦足以蓋愆乎范同)
樊重
樊重世善農稼好貨殖治家産業起廬舍高樓連閣陂
池灌注竹木成林閉門成市
(案重字君雲南陽湖陽人范稱重三世共財子孫朝夕禮敬常若公家非徒長于圭然之策也見子宏傳)
樊重年八十餘終其所假貸人間數百萬遺令焚削書
劵聞者皆慙爭往償之諸子竟不肯受
(案重之折契與馮煖之市義大相徑庭莊辛有言君子之富假人不德不責重之謂也累葉貴顯不亦宜)
(乎范同)
世祖即位追封重為壽張敬侯
馬廖
廖少習易經清約沉靜援擊武谿無功卒于師廖不得
嗣爵
(案廖字敬平後為衛尉建初中封順陽侯范但載少以父任為郎而已)
宣彪
宣彪官至玄莵太守
(案彪宣秉子馮翊雲陽人范書秉傳有除子彪為郎語)
王丹
陳遵更始時為大司馬出使匃奴過辭于丹丹曰俱遭
反覆惟我二人為天所遺今子當之絶域無以相贈贈
子以不拜遂揖而别遵甚悦之
(案丹字仲回京兆下邽人孟公關西大俠欲結交于丹丹不許其高卓如此范不載)
丹每歲農時載酒肴便于田頭大樹下飲食勸勉之因
留其餘酒肴而去
(案丹隱居養志好施周急蓋處鄉里之最善者詳范書)
隂識
隂識為守執金吾對賓客語不及國其慎重如此
(案識字次伯南陽新野人託屬掖庭又備金吾散秩故不敢干與國政若夫躋元僚託股肱則賓客接對)
(時咨諏訪問方且不暇此周公所以吐握也豈可與温室之樹同為慎默哉)
祭彤
信都反為王郎所置信都王捕擊祭彤父弟及妻子使
為手書呼彤曰降者封爵不降者滅族彤泣報曰事君
者不得顧家彤親所以至今得安于信都者劉公之恩
公事方爭國不得復念私也
(案彤祭遵從弟范稱彤早孤以至孝稱遇天下亂野無烟火而獨在冢側與此大異本書獨言父弟或早)
(失母故然然巨孝之人肯以救父為輕報劉為重乎此不可解也)
祭彤素清約為遼東太守三十年衣無副儲世祖嘉其
功賜錢百萬及衣冠刀劒下至杯案食物大小重叠
(案大小重叠句范作大小無不悉備其工拙何如)
祭彤字次孫膂力過人嘗貫三百觔弓入為太僕從至
魯帝指子路室曰此太僕室也太僕吾之禦侮
鄧豹
鄧豹字伯庠遷大匠工無虚張之繕徒無飢寒之色
(案范書闕)
郭丹
郭丹字少卿從師長安買符入函谷關乃慨然而嘆曰
丹不乘使者車不出此關既至京師常為都講更始二
年三公舉丹賢能徵為諫議大夫持節使歸南陽自去
家十三年果乘高車出關如其志焉
(案丹南陽穰人終童棄繻馬卿題橋有志者事竟成少卿為三矣范同一本作從宛人陳洮買入關符既)
(入關封符乞人)
郭丹為更始諫議大夫持節使南陽安集受降更始敗
丹無所歸節傳以敝布纏裹節解節夜行求謁更始妻
子奉還節傳因歸鄉里
(案丹此節與蘇子卿相將彼王丞相取故節愧汗多矣)
郭丹為司徒在朝名清廉公正
王良
王良為大司徒在位恭儉妻子不之官舍布被瓦器時
司徒史鮑恢以事到東海過候其家而良妻徒跣曳柴
從田中歸恢曰我司徒吏故來受書欲見夫人妻曰妾
是也恢乃下拜嘆息而還
(案良字仲子東海蘭陵人良布被非詐然豈可使婦無禪乎荆布出汲隱士妻且如是矣徒跣曳柴傳者)
(過也范作布裙為近大司徒下亦失司直二字)
王良以疾歸一歲復徵至滎陽疾篤不任進道乃過其
友人友人不肯見曰不有忠言竒謀而取大位何其往
來屑屑不憚煩也遂拒之良慙自後連徵輒稱疾
(案范同良在官清約如此而友人重譏之甚矣求志逹道之難也)
任延
任延字長孫為會稽西都尉時年十九迎吏見其少皆
驚及到澹泊無為惟先遣饋禮祠延陵季子時天下新
定道路未通避亂江南者皆未還中土會稽頗稱多士
延到乃聘請高行如董子儀嚴子陵等敬待以師友之
禮掾吏貧者輒分俸禄以賑給之省諸卒令耕公田以
周窮急每時行縣輒使慰勉孝子就餐飯之
(案延宛人延先有聖童之目故年十九即為都尉後仕至九真太守有殊政范同)
歐陽歙
歐陽歙遷汝南太守推用賢俊吏民從化
(案歙字王思樂安千乘人傳歐陽尚書授徒常數百後以守汝時臧罪千萬發覺下獄諸生千餘人力救)
(之至有願殺身以代者卒死獄中)
馬成
馬成善治障塞自西河至渭橋河上至安邑太原至井
陘中山至鄴皆築堡壁起烽燧十里一候
(案成字君遷南陽棘陽人此成屯常山中山時代驃騎杜茂所治也善范作繕)
樊梵
樊梵字文高每當直事駐車待漏冠劍不解於身為郎
二十歲未嘗被奏三署服其慎也
(案范書闕)
蔣疊
蔣疊字伯重為太僕久在臺閣文雅通達明故事在九
卿位數言便宜奏議可觀
(案范書闕)
桓譚
光武議靈臺所處上謂桓譚曰吾欲䜟决之何如譚默
然良久曰臣不讀䜟復極言䜟之非經帝大怒出為六
安郡丞意忽忽不樂道病卒
(案譚沛國相人范于帝怒下有桓譚非聖無法之責甚哉光武之惑也以聖尊䜟將置堯舜禹湯之書于)
(何等乎)
譚上書曰富商大賈多收田貨中家子為之保役受計
上疏趨走俯伏譬若臣僕坐而分利又賈人多通侈靡
之物羅紈綺繡雜綵玩好以淫人耳目而竭盡其財是
為下樹奢媒而置貧本也求人之儉約富足何可得乎
夫俗難卒變而人不可暴化宜抑其路使之稍自衰焉
(案譚上䟽陳時政所宜其第二條在舉本業而抑末利故所論如此范刪節過當不若本書之明暢)
譚著書言當世行事號曰新論光武讀之勅言卷大令
皆别為上下凡二十九篇惟琴道未畢但有發首一章
(案光武之善新論優於高祖之喜新語也琴道篇肅宗使班固續成之見范傳中)
桓譚字君山沛人章帝元和中行巡狩至沛令使者祠
譚冡鄉里甚榮之
虞延
光武東巡路過小黃高帝毋昭靈后園陵在焉時虞延
為部督郵詔呼引見問園陵之事延進止從容瞻拜可
觀其園陵樹蘖皆諳其數爼豆犧牲頗曉其禮帝善之
勅延從駕到魯還經封丘城門下小不容羽蓋上怒使
撻侍御史延因下見引咎以為罪在督郵上詔曰以陳
留督郵虞延故貸御史罪
(案延字子大陳留東昏人漢官儀注高帝毋起兵時死小黃北後為作陵廟于小黃范同)
樊宏
樊宏封長羅侯建武十三年從都尉封謝侯十五年徙
封夀張侯
(案宏字靡卿樊重子范書載十三年封宏弟丹為射陽侯水經注所引亦同無從都尉事此定有誤)
張純
張純字伯仁為大中大夫在朝累世明習故事建武初
舊典多闕每有疑義輒以訪純自郊廟婚冠喪紀禮儀
多所正定一日或數四引見
(案純杜陵人富平侯安世之後至純改封武始侯傳國八世漢代侯王莫與為並純數上書議廟祀議禘)
(祫議立辟雍明堂議宜封禪帝皆從之真一代禮宗也范同)
建武二十六年詔純曰禘祫之祭不行已久矣宜據經
典詳為其制純奏曰禮三年一祫五年一禘春秋傳曰
夫祫者何合祭也毁廟及未毁廟之主皆登合食入太
祖廟五年而再殷漢舊制三年一祫毁廟主合食高廟
存廟主未嘗合祭元始五年諸王公列侯廟會始為禘
祭又前十八年親幸長安亦行此禮禘之為言諦諦定
昭穆尊卑之義也禘祭以夏四月夏者陽氣在上隂氣
在下故正尊卑之義也祫祭以冬十月冬者五穀成熟
物備禮成故合聚飲食也斯典之廢于兹八年請可如
禮施行以時定議帝從之自是禘祫遂定
(案伯仁論祫禘可謂典且核矣議禮之家名為聚訟帝特詔純純故不辱詔也)
張純臨終謂家丞歙曰吾無功于時猥蒙爵土身死之
後勿議傳國爵子奮上詔奮嗣爵奮稱純遺旨固不肯
受帝以奮違詔收下獄奮惶怖乃襲封
(案國爵上承祖宗下庇子孫何謙何愧而必固辭此皆賢智之過東京習氣之當禁者)
鄭璩
鄭璩字平卿黎陽人為侍御史轉司隸校尉
(案范張酺傳酺遷魏郡太守郡人鄭璩時為司隸校尉奏免執金吾竇景景屬酺害其子酺正其冤則璩)
(之剛正可知矣璩范作據)
鄭璩為漢陽太守以嚴刻見稱
璩拜内史上疏曰臣斗筲之小吏擢在察視之官職任
過分當刺斜矯枉詔書示官府曰璩盡節剛正亦何陵
遲之有賜璩素六十匹由是顯名
(案范書闕)
杜篤
杜篤與美陽令交遊數從請託不諧頗相恨令怒收篤
送京師會大司馬吳漢薨世祖詔諸儒誄之篤于獄中
為誄辭最高帝美之賜帛免刑
(案篤字季雅杜陵人以文免刑乃得帝王知已大為文士吐氣范同)
張玄
張玄字君夏欲專意經書方其講問乃不食終日忽然
如不饑渴
(案玄河内河陽人少習春秋顔氏兼說嚴氏宣氏也范同)
張玄字居真為博士其學兼通數家
(案玄不應有二字居類君真類夏傳寫誤耳)
郭賀
郭賀為荆州刺史治有殊政顯宗巡狩賜以三公之服
黻冕之旒
(案賀字喬卿雒陽人范下有勅行部去襜帷使百姓見其容服以彰有德數語附蔡茂傳)
丁恭
上封功臣皆為列侯大國四縣餘各有差博士丁恭等
議曰古帝王封諸侯不過百里故利以建侯取法于雷
強榦弱枝所以為治也今封諸侯四縣不合法制上曰
古之亡國皆以無道未嘗聞功臣地多而滅亡者乃遣
謁者即授印綬
(案恭字子然山陽東緡人建武二十年拜侍中見范儒林傳)
隂傅
隂傅封㶏強侯七年以㶏強屬西徙封于丹陽為期思
侯
(案傳范作傳隂興仲子范略)
蘇竟
蘇竟與劉歆子恭書曰前世以磨研編簡之才與國右
史公從事出入者惟硯也
(案竟字伯况扶風平陵人此見藝文類聚隸硯事内似非無據今范書載竟書云君執事無恙走昔以摩)
(研編削之才與國師公從事出入校定秘書云云覽其文義似為得之不知率更何所本而謬誤若此國)
(師公指歆為王莽國師也國右史公殊難解又范作竟與劉歆兄子龔書今本書作歆子恭又異但范又)
(稱向曾孫名龔未知孰是)
後漢書補逸卷四
