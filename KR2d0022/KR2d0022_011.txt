後漢書補逸卷十一監察御史姚之駰撰
謝承後漢書第三
董种
董种琅邪姑幕人為不其令赤雀乳廳前桑上民為作
歌頌
(案范書董作童种作恢注云謝書作僮种又作董仲今所傳本乃作董种未知孰是种又有咒虎一事與)
(乳雀並傳當由信及豚魚非關仙術种字漢宗)
馮緄
馮緄字鴻卿少學公羊春秋為車騎將軍南征武陵蠻
賊軍至長沙賊聞悉詣營乞降進擊斬首四千餘級受
降十餘萬人荆州平定賜錢一億固辭不受
(案緄巴郡宕渠人學公羊春秋范作學春秋司馬兵法)
緄南征表奏應奉賜金錯刀一具
(案奉以緄薦為司隸及其成功又推美于奉較大樹將軍尤多讓善一節)
緄子鸞舉孝廉除郎中
(案范書稱緄弟允清白有孝行不載其子)
周乘
周乘為交趾刺史舉奏二郡穢濁太守屬縣解印綬棄
官者四十餘城
(案范書闕)
宗慶
宗慶遷長沙太守人多以乏衣食産乳不舉慶切讓三
老禁民殺子比年之間民養子者三千餘人男女皆以
宗為名
(案此與賈父所生事絶相類而獨冺没不章有幸不幸也范闕)
彭脩
彭脩字子陽海賊丁義欲向郡郡内驚惶不能捍禦太
守聞脩義勇請守吳令身與義相見宣國威德賊遂解
去民歌之曰時歲倉卒盜賊從横大戟強弩不可當賴
遇賢令彭子陽
(案脩會稽毗陵人時仕郡為功曹海賊所向即脩之本郡也范書稱賊張子林作亂郡請脩守吳脩與太)
(守俱出討賊飛矢雨集修障扞太守而為流矢所中死太守得全賊素聞其恩信即殺弩中脩者餘悉皆)
(降言曰自為彭君故降不為太守服也與此不同)
劉騊駼
劉騊駼除樅陽長以病免吏民思而歌之曰悒然不樂
思我劉君何時復來安此下民
(案騊駼于永初中為校書郎與謁者劉珍等著作東觀撰集漢記因定漢家禮儀是以循吏而兼文苑未)
(易才也)
張綱
漢安元年選遣八使巡行張綱獨埋輪都亭奏大將軍
梁冀無君之心十五事皆臣子所切齒者
(案綱字文紀犍為武陽人留侯裔孫時八使中惟綱年少官微而埋輪獨奏京師震竦冀雖固寵亦為寒)
(心真千古一舉也後巡使多所糾彈而冀及諸宦官互為救請多被寢遏賴种暠復劾其罪惡國法乃伸)
(蓋狐狸者豺狼之爪牙自古無有權奸在位而能澄清吏治者矣)
劉虞
虞父舒丹陽太守
(案虞字伯安東海郯人范載虞祖嘉為光禄勲而佚其父名)
虞通五經東海王恭之後
(案范稱虞守道慕名為季漢之名宗子信然)
蔣崇
蔣崇為北海相督郵闕更選功曹吏徐蒙曰無可為者
惟功曹耳崇遂署蒙遣行縣謂曰相以督郵為耳目也
(案范書闕蒙自薦之公過于内舉不避親者相即從而任之可謂知人)
祝良
良字邵平長沙人聰明博學有才幹以廉平見稱
良為洛陽令常侍樊豐妻殺侍婢置井中良收其妻殺之
(案良令洛陽時太尉龐參夫人殺前妻子良率吏卒入府案實其事有司以良擅折辱宰相繫獄吏民守)
(闕請代其罪者日數千萬詔乃原刑具見參傳則良真不畏強禦者然亦見東京守令能行已志如此又)
(陳龜疏云前凉州刺史祝良初到州太守令長貶黜將半政未踰時功效卓然則良原刑後又拜刺史漢)
(世用人若此所以多賢長吏也)
王奐
王奐字子昌河内武德人明五經負笈追業常賃灌園
恥交勢利為考城令遷漢陽太守徵拜議郎卒
(案奐亦獨行之士也故與范丹友善别見丹傳)
高弘
高弘字伯武河内山陽人也為琅邪相自負笈單步入
界聽探風俗厚薄
(案范書闕)
弘到官悉出舍中供設付外冬坐羊皮夏坐板榻以桑
杯盛漿水妻子不歷官舍
(案謝書載廉吏多而且詳范俱遺之未免輕介節而重禄位矣)
張陵
張陵字處仲為尚書初為梁冀弟胤所舉孝廉正月歲
初百官朝賀冀恃勢不恤王憲帶劍入省陵比冀入勅
羽林虎賁奪冀劍即治劾奏罪胤謂陵曰舉君適以自
罰也
(案陵此舉令漢季臣子猶知有君奸臣膽落于張尚書矣范書作梁不疑為河南尹舉陵孝廉而謝書謂)
(胤舉之胤亦尹河南但冀子非弟也且不疑好經書善待士故陵為所舉彼狐狗之門處仲肯受其薦耶)
(此則謝之譌也陵為楷子范附祖霸傳)
盛吉
盛吉為廷尉每至冬節罪囚當斷妻夜執燭吉持丹筆
夫妻相對垂泣决罪
(案吉仁心若此天下豈有冤民范書闕會稽典錄云吉字君達)
吉自掌憲平法常懇惻垂念之
皇甫規
皇甫規字威明以先零陸梁上疏自陳乃以規為中郎
將討降之會軍士大疫規親入菴廬巡視將士三軍感
悦
(案規安定朝那人征羌屢著奇勲卒以忤宦官獲罪居家教授所著述皆傳世洵文為儒宗武為將表者)
(耶後黨事起乃恥以西州豪傑不預自訟于朝其真子輿氏所稱豪傑之士與非霍去病趙充國之儔也)
王暢
王暢拜南陽太守下車振厲威風
(案暢字叔茂王龔之子范附龔傳為守時豪黨有釁穢者使吏發屋伐樹堙井夷竈亦近酷矣)
暢計日受俸不噉魚肉
(案時郡中奢豪相尚暢故布衣皮褥車馬羸敗以矯其弊南陽帝鄉治之不易必也狂狷乎劉景升諫之)
(淺矣暢子謙謙子粲即仲宣也)
朱寵
朱寵字仲藏為太尉家貧食脱粟飯卧布被朝廷賜錦
被粱肉皆不敢當之
(案范書寵事附見鄧隲傳中寵初辟隲府稍遷潁川守治理有聲又桓郁傳載郁門人楊震朱寵皆至三)
(公則寵之經明行修有自來矣寵字范作仲威京兆人)
許永
許永字永先為司隸校尉是時奄侍在内貴幸用勢永
舉法無所迴避京師號曰許游光
(案范書闕)
于時中官子弟為令長官者並棄官去威烈風行于是
深見怨于宰臣遂見誣譖當下廷尉永謂友人曰永年
七十庶幾以忠義致身未得殱姦人之首而先賊受害
何能復入奏對刀筆吏乎遂仰藥而死
(案永秉法無避權倖寒心一死亦足報國不得以明哲譏之也)
賈彪
賈彪舉孝廉補新息長小民困貧多不養子彪嚴為其
制與殺人同罪養子者千數僉曰賈父所生男名賈子
女名賈女以此豐丁口也
(案彪字偉節潁川定陵人即所稱賈氏三虎偉節最怒者也)
蘇章
蘇章字士成北海人負笈追師不遠萬里
(案范書闕)
宗度
豫章宗度拜零陵令縣民杜伯夷清高不仕度就與高
談伯夷感德詣縣縣署功曹
(案范書闕杜伯夷附見子根傳中名安少有志節號奇童位至巴郡太守甚得聲譽)
郭諒
郭諒字恒直朗隂人師事杜喬李固之誅詣闕上書乞
收斂不聽因往守視其喪扇護蠅蟲
(案范書作李固弟子汝南郭亮諒同亮古字通耳諒上書時年始成童義之所在死不為懼彼胡廣趙戒)
(輩備位三公乃畏愞不爭反受冀賞此五尺童子所羞稱者楚國先賢傳又載南陽董班聞固死奔赴守)
(喪天子為之感動豈其時忠義之氣在野不在朝乎抑冀威燄之銷鑠已甚也)
楊章
楊章為杜喬所辟為平原令棄官還聞固喬曝尸星行
赴洛著弊衣赤幘守其屍驅護蠅蟲天子嘉其忠義聽
殯斂之
(案范書作楊匡陳留人袁書亦同范杜喬傳稱喬故掾楊匡聞喬慘死星行到洛託為夏門亭吏守衞尸)
(喪又帶鐵鑕上書并乞李杜二公骸骨太后許之因送喬喪還葬行服烈士哉)
徐栩
吳郡徐栩為小黃令時陳留遭蝗過小黃飛逝不集刺
史行部責栩不治栩棄官蝗應聲而至刺史謝令還寺
舍蝗即皆去
(案范書闕蝗不入境循吏美談此更隨令來去若巧相避然甚哉德政之感召深也)
宣仲
宣仲為臨涇長吏民扳留改為宜民
(案劉昭注郡國志云此見謝書李固傳而范志無此固傳亦不載則范書之疎略也)
李固
固改易姓名杖策驅驢負笈追師三輔學五經積十餘
年博覽古今明于風角星算河圖䜟緯仰察俯占窮神
知變每到太學密入公府定省父母不令同業諸生知
是郃子
(案固字子堅漢中南鄭人司徒郃之子固忠烈彪炳史冊彰彰而密入定省不令同業知姓名一事尤為)
(高畸范書獨乃遺此何也)
固五察孝廉益州再舉茂才不應王府連辟皆辭以疾
(案范書略)
固所授弟子潁川杜訪汝南鄭遂河南趙承等七十二
人相與哀嘆以為眼不復瞻固形容耳不復聞固嘉訓
乃共論集德行一篇
(案時梁冀兇虐人避其燄杜訪輩乃能表彰固行裒集成書可謂不負其師矣范書但有趙承名)
固臨終勅子孫素棺三寸幅巾殯斂于本郡墝埆之地
不得還墓塋汚先公兆域
(案固為梁冀所害年僅五十四范但載固與胡廣趙戒書不錄此勅又案固對策引進銳退速二語為老)
(子篇續漢書亦然章懷注云謝書作孟子)
趙戒
戒字志伯蜀郡成都人也博學明經講授舉孝廉累遷
荆州刺史梁商弟讓為南陽太守恃椒房之寵不奉法
戒到州劾奏之遷河間相以冀部難理整厲威嚴遷戒
南陽太守糾豪傑恤吏人奏免中官貴戚子弟為令長
貪濁者徵拜為尚書令出為河南尹轉拜太常永和六
年特拜司空
(案范書戒附見李固傳固議立清河王引胡廣及戒寓書勸冀冀不從戒等遂懾威遷易守正不堅惜哉)
(子典以共誅宦官下獄其蓋愆矣)
趙典
趙典太尉戒之叔子也學孔子七經河圖洛書内外萟
術靡不綜貫受業者百有餘人天子宗典道懿尊為國
師位特進七為列卿寢布被食用瓦器靈帝即位典與
竇武王暢陳蕃等謀共誅中常侍曹節侯覽趙忠等皆
下獄自殺
(案興字仲經范稱典遷長樂少府衞尉公卿表典博學篤聞宜備國師會病卒使者弔祠乃與此大異袁)
(紀載陳竇事亦無趙典名叙王暢事蹟頗繁而誅常侍事亦不列暢此云下獄自殺恐有舛謬)
媯皓
吳郡媯皓父為南郡坐事繫獄皓懷小石至公卿門輒
出石叩頭流血覆面父遂得免
(案竇武傳稱尚書令陳蕃胡廣等皆國之貞士朝之良佐尚書郎張陵媯皓等文質彬彬明達國典則皓)
(之賢可知矣懷石救父至誠而動也范闕)
尹苞
陳留尹苞與同郡范史雲善二人俱貧出入共一單衣
到人門外苞年長常先著衣入須臾出解與史雲
(案范書稱史雲所親善者李固王奐也尹苞事無傳此范之遺略者)
朱穆
朱穆為尚書歲初百官朝賀有虎賁當階置弓于地謂
羣僚曰此天子弓誰敢干越百僚皆避之穆呵之曰天
子之弓當戴之于首上何敢置地大不敬即收虎賁付
獄治罪衆皆肅然服之
(案穆字公叔南陽宛人亦稱文忠先生祖暉范書有傳穆附焉避弓事續書作桓帝臨雍與此不同夫小)
(人假密神器侮弄大臣往往有之公叔臨事不惑可為士大夫吐氣)
穆為尚書讜言正直
穆因進見諫曰臣聞漢家舊典置侍中中常侍各一人
省尚書事黃門侍郎一人傳發書奏皆用姓族自和熹
太后以女主稱制不接公卿乃以閹人為常侍小黃門
通命兩宫自此以來權傾人主窮困天下宜皆罷遣博
選耆儒宿德與參政事
(案常侍持權始于和熹後世乃承女主故事遂至肆横故雖女中堯舜亦不宜稱制也使早從穆言豈至)
(亡國于奄䜿之手哉)
穆少有英才學明五經性矜嚴疾惡不交非類年二十
為郡督郵迎新太守見穆曰君年少為督郵因族勢為
有令德穆答曰郡中瞻望明府如仲尼非顔回不敢以
迎孔子更問風俗人物太守甚奇之曰僕非仲尼督郵
可謂顔回也遂歷職股肱舉孝廉
(案穆以顔子自擬未免過當然觀其為人立節忠清虔恭機密亦賢者也蔡邕謂其貞而孤有羔羊之節)
(良然穆文詞更擅絶古今邕乃至其家自寫之特絶交一論不無褊狹耳范不載)
穆為冀州刺史有宦者趙忠喪父僭為璠璵玉匣穆下
郡案驗遂發墓剖棺陳尸出之而收其家屬帝聞大怒
徵詣廷尉穆臨當就道冀州從事欲為書像置廳事
上穆留板書曰勿畫吾形以為重負忠義之未顯何形
像之足紀也
(案此足見公叔之貞而孤也楊龜山譏其從梁冀之辟不得為貞孤亦責備賢者意耳畫像事范闕)
劉寵
劉寵為司徒卧麤布被
(案寵字祖榮東萊牟平人即為會稽守選一大錢受之者也位至三公清操不易乃知布被非詐)
唐約
唐約字仲謙拜尚書閑習舊典質素密靜自典機樞數
有直言美策每作表疏皆手自書之不宣于外處官不
言貨利之事當法不阿所私京師謠曰治身無嫌唐仲
謙
(案無嫌嫌字非徒以韻與謙押也禮所以别嫌疑嫌疑之際聖人所謹故公而嫌于私國而嫌于家人欲)
(一毫未淨皆嫌也安得無嫌如仲謙哉范闕)
荀緄
荀緄字伯條拜尚書性明亮敏于衆職以最羣僚秉機
平直公卿大夫莫不憚之
(案范荀淑傳淑仲子名緄八龍之一當即此也又淑兄子昱亦字伯條何命字竟相同與又緄為濟南相)
(畏憚宦官為子彧娶唐衡女行事若此公卿大夫安得憚之豈别有一荀緄耶)
曹破石
曹節弟破石為越騎校尉越騎營五伯妻有美色破石
從求之五伯不敢違妻執意不肯行遂自殺其縱暴無
道多類此
(案范書見宦者曹節傳中節與王甫輩誅武蕃幽殺太后權勢炎灼殆在左回天唐獨坐之上腐身薰子)
(之禍至此極乎破石之奪人妻其罪之小小者爾)
龔遂
龔遂字巨卿拜尚書郎性敏達彌縫舊章深識典故每
入奏事朝廷所問應時建白桓帝嘉其才臺閣有疑
事一以委遂處當平决口筆俱著轉左丞
(案口筆俱著四字簡而潔使拙手為之數語不了也范闕)
胡騰
胡騰辟荆州部南陽從事遇桓帝南巡又為護駕到南
陽騰自表上言乘輿所幸便為京師臣請荆州刺史比
于司隸臣職比于都官從事也
(案騰字子升桂陽人騰之此表以扈蹕勲戚徵求無厭故自請比職都官得以禁戢暴横引史者刪其前)
(後遂覺無關係矣騰為竇武府掾武誅獨殯斂行喪坐是禁錮義士哉)
騰為從事萬事既辦一州肅然百寮敬服其能
應奉
應奉字世叔少聰明自為兒童及長凡所經履莫不暗
記讀書五行俱下終成名儒
(案奉汝南南頓人自曾祖父順為將作大匠後七世通顯奉文武並展卓然人傑子劭即著漢官儀風俗)
(通者應氏故世以文章顯也范同)
奉為上計吏許訓為計掾俱到京師訓自發鄉里在路
書頓暮宿所見長吏賓客亭長吏卒奴僕目所更見皆
密疏姓名欲試奉還郡出疏示奉奉省讀之云前食潁
川綸氏都亭亭長胡奴名禄以飲漿來何不在疏坐中
皆驚
(案今人行程每作日記若得與世叔同遊便是行日記矣何必手錄書頓暮宿四字亦鍊)
奉年二十時嘗詣彭城相袁賀賀時出行閉門造車匠
于内開扇出半面視奉奉即委去後數十年于路見車
匠識而呼之
(案二事范書俱不載奉之天資絶人如此宜其文武為憲也)
奉拜武陵太守坐公事免後武陵蠻復寇亂荆州車騎
將軍馮緄請與俱征拜從事中郎時詔奉曰蠻夷叛逆
作難積惡放恣鑊中之魚火熾湯盡當悉燋爛以刷國
恥朝廷以奉昔守南土威名播越故復式序重任奉之
廢興期在于今賜奉錢十萬駮犀方具劍金錯把刀劍
革帶各一奉其勉之
(案奉之功馮緄實成之見前緄傳)
陳蕃
陳蕃為樂安太守郡人周璆高潔之士前後郡守招命
莫肯至惟蕃能致焉字而不名特為置一榻去則懸之
(案蕃見東觀記此所載與范同懸榻事人不知有周璆則以孺子高名掩之耳)
蕃為豫章太守雅正矯俗以禮導下
蕃諫桓帝曰當今之世有三空田野空朝廷空倉庫空
是謂三空加之兵戎未戢四方離散是陛下焦心毁顔
坐而待旦之時也豈宜揚旗耀武騁心輿馬之觀乎
(案時桓帝有幸廣成校獵之舉故蕃疏諫之)
周樹
周樹達于法善能解煩釋疑八辟從事
樹為從事刺史孟觀有罪俾樹作章陳事序要得無罪
也
(案范書闕老吏刀筆能于一二字間出入人罪當奉樹為鼻祖)
胡廣
廣有雅才學究五經古今術藝皆畢覽之年二十七舉
孝廉
(案廣字伯始南郡華容人)
廣在台輔三十餘年經事六帝禮任甚優每遜位辭疾
及退逸田里未嘗滿歲輒復升進凡一履司徒三登太
尉及為太傅其辟命皆天下名士與故吏陳蕃李咸並
為三司蕃等每朝會輒稱疾避廣時人榮之
(案廣生榮死哀為漢興以來人臣第一但始同李杜議立清河繼憚于梁遂爾遷易阿順卒以受封析爵)
(所稱天下中庸者得無以鄉原為中行乎)
靈帝思感舊德乃圖廣及太尉黃瓊于省内詔議郎蔡
邕作頌文曰巖巖山岳配天作輔降神有周生申及甫允
茲漢室誕育二后曰胡曰黃方軌齊武維道之淵維德
之藪股肱元首代作心膂天之蒸人有則有類我胡
我黃鍾厥純懿巍巍特進仍踐其位赫赫王事七佩
其紱奕奕四牡沃若六轡衮職龍章其文有蔚參曜乾
台窮寵極貴功加八荒羣生以遂超哉邈乎莫與為二
(案邕有言吾為碑銘多矣惟郭有道無愧耳此頌雖奉制而作然胡公當之得不愧乎范闕)
韋著
韋氏為三輔冠族著少修節操持京氏易韓詩博通術
藝
(案著京兆人韋豹之子范附見韋彪傳中少以經行知名屢徵不就後乃為中常侍逼迫不得已拜東海)
(相竟坐論輸左校隠者恥之北山有靈能無逋客之謝)
李曇
曇少喪父躬事繼母酷烈曇性純孝定省恪勤妻子供
奉寒苦執勞不以為怨得四時珍玩先以進母與徐孺
子等海内列名五處士焉
(案曇字雲闕潁川人范附見徐穉傳中陳蕃胡廣薦章稱其德行純備蓋非徒以隠為高者)
姜肱
肱祖父為豫章太守父為任城相性篤孝事繼母恪勤
母既年少又嚴厲肱感凱風之孝兄弟同被而寢不入
房室以慰母心也常與季江俱乘車行適野廬為賊所
劫取其衣物欲殺其兄弟肱謂盜曰弟年幼父母所憐
愍又未聘娶願自殺身濟弟季江言兄年德在前家之
珍寶國之英傑乞自受戮以代兄命盜戢刃曰二君所
謂賢人吾等不良妄相侵犯棄物而去肱車中尚有數
千錢盜不見也使從者追以與之亦復不受肱以物經
歷盜手因以付亭吏而去
(案肱字伯淮彭城廣戚人肱有二弟仲海季江季其少也世但知姜被為雁行佳話而不知夭夭棘心又)
(有慰母一片苦忱微謝書孰表之)
靈帝手筆下詔曰肱抗凌雲之志養浩然之氣以朕德
薄未肯降志昔許由不屈王道為化夷齊不撓周德不
虧州郡以禮優順勿失其意
(案如詔語非聖主不能乃靈帝手筆得之要見當時風氣下以石隠為高上以求賢為美)
楊高
楊高字聖建拜尚書淵懿博雅治術亦辦優納王事明
習國家典故幹機密之職夙夜周慎退食自公儀表偉
麗每朝賀百寮側目
(案范書闕)
羊陟
羊陟遷河南尹計日受俸嘗食乾飯茹菜禁斷豪右書
疏不與交通斷理冤徒進用善士節操者旌表異行
(案陟字嗣祖太山梁父人奏黜宦姻升進清亮後黨事起僅免官禁錮其有明哲之知者耶)
郭泰
泰遭母憂歐血發病歷年乃瘳
(案泰字林宗太原界休人家世貧賤篤生畸士東漢人品卓然第一泰范書作太此蔚宗私諱今宜改正)
泰之所名人品乃定先言後驗衆皆服之故適陳留則
友符偉明遊太學則師仇季智之陳國則親龐德公入
汝南則交黃叔度初泰始至南州過袁奉高不宿而去
從叔度累日不去或以問泰泰曰奉高之器譬之汎濫
雖清而易挹叔度之器汪汪若千頃之波澄之不清撓
之不濁不可量也已而果然泰以是名聞天下
(案范書載泰所鑒士左原茅容輩十許人此皆范所遺也)
泰所識太原郭長信王長文長文弟子師韓文布季子
政曹子元定襄周康子西河王季然雲中丘季智名靈
舉子師位至司徒季然北地太守其餘多典州郡者
(案此皆泰同郡人也范不列其官位)
泰以建寧二年正月卒自弘農函谷關以西河内湯隂
以北二千里負笈荷擔彌路柴車葦裝塞塗蓋有萬
數來赴
(案范書但言千餘人會葬而已不詳載)
劉儒
郭林宗歎儒有珪璋之質終必為令德之士
(案儒字叔林東郡陽平人林宗稱其為口訥心辯真儒者也)
李咸
咸字元卓汝南西平人孤特自立家貧母老常躬耕稼
以奉養學魯詩春秋公羊傳三禮三府並辟司徒胡廣
舉茂才除高密令政多奇異青州表其狀建寧三年自
大鴻臚拜太尉自在相位約身率下常食脱粟飯醬菜
而已不與州郡交通刺史二千石牋記非公事不發省
以老乞骸骨見許悉還所賜物乘敝牛車使子男御晨
發京師百僚追送盈塗不能得見家舊貧狹庇蔭草廬
(案范書咸無傳僅見胡廣傳中云廣所辟命皆天下名士與故吏陳蕃李咸並為三司夫以咸居台輔而)
(清節若此范書遺之何也)
度尚
尚進善愛人坐以待旦擢門下書佐朱儁恒歎述之以
為有不凡之操儁後官至車騎將軍遠近奇尚有知人
之鑒
(案尚字博平山陽湖陸人特善于用兵數平寇盜乃始由宦者進繼嫁禍張磐欲諉已過其亦小有才者)
(耳續漢書云尚事母至孝通京氏易古文尚書為吏清潔略與范不同使尚果以孝子通經術豈肯呈身)
(中貴誣謗同列耶)
劉瑜
劉瑜父祥為清河太守
(案瑜字季節廣陵人范載其父名辨與此異瑜上書陳事切中時機詔問災咎悉心直對亦剛直之士也)
孔恂
孔恂字巨卿新淦人為州别駕從事車前舊有屏星如
刺史車曲翳儀式是時刺史行部發去日晏刺史怒欲
去别駕車屏星恂諫曰明使君傳車自發晚而欲撤去
屏星毁國舊儀此不可行别駕可去屏星不可省即投
傳去刺史追辭謝請不肯還于是遂不去屏星
(案諫既行矣何必投傳漢人尚氣節如此屏星車當也見說文范闕)
楊喬
楊喬字聖達烏悦人也前後數上書陳故事
(案范書喬事附見弟璇傳中)
喬為尚書侍郎轉左丞自在臺閣閑練漢家故事前後
上表陳國政便宜
喬為尚書容儀偉麗數上書言政事桓帝愛其才貌詔
妻以公主喬固讓不聽遂閉口不食七日而死
(案喬辭婚事義又出宋弘之上然益見世祖不強宋公之聖德矣又孟嘗傳載喬薦嘗疏云臣前後七表)
(而身輕言微終不蒙察喬之薦賢其誠如此别本作楊高字至達高近喬聖近至傳寫訛耳)
竇武
竇武上表曰今冬大寒過節毒害鳥獸爰及池魚城傍
松竹皆為傷絶
(案武字游平扶風平陵人范書載武封事不見此語或其所刪也又案襄楷傳楷延禧中因災異上疏有)
(云前七年冬大寒殺鳥獸害魚鱉城傍竹栢之葉有傷枯者又續漢書延熹元年洛陽城傍竹栢葉有傷)
(者二書正指此)
朱震
朱震字伯厚性剛烈初為從事奏濟隂太守單匡臧罪
并連匡兄中常侍車騎將軍超三府諺曰車如雞棲馬
如狗疾惡如風朱伯厚
(案震陳留人范附見陳蕃傳中震為仲舉之友仲舉被難震棄官哭之匿其遺孤事覺誓死不言亦烈矣)
(哉)
震仕為郡主簿時戶曹史袁叔穉以微過太守郭琮怒
閉閤罰之衆皆悚懼震排闥直入乃前諫曰袁史則故
御史珍之孫何為苛罰脱有奄忽如何遂釋之
(案范不載)
震又為郡從事曰震宿有負薪之憂力疾就車職重人
輕必不堪久時濟隂太守單匡在官放恣辟震詣見曰
當為鷹犬
(案此即奏匡以前事謝必有傳故詳序之)
賀純
純字仲真會稽山隂人少為諸生博極羣藝下辟公府
三舉賢良方正五徵博士四公車徵皆不就後徵拜議
郎數陳災異上便宜數百事多見省納遷江夏太守
(案范書李固傳云陛下即位聘南陽樊英江夏黃瓊廣漢楊厚會稽賀純則純之名與英瓊比高也)
王逸
南郡王逸素與樊英善因與其書多引古譬諭勸使就
聘英順逸議談者失望
(案范書無逸傳謝此事亦應載樊英傳中英初被詔命僉以為必不降志及後應對又無奇謀深策英之)
(名高毁甚逸實成之)
符融
融見林宗便與之交以紹介于膺以為海之明珠未耀
其光鳥之鳳凰羽儀未翔膺與林宗相見待以師友之
禮遂揚名天下融致之也
(案融字偉明陳留浚儀人為李元禮高足以郭介李遂有仙舟之羨則林宗最知人而偉明又知林宗其)
(識巨矣)
融遭黨事禁錮妻亡貧無殯斂潁川張元祖志行士也
來存融弔其妻亡知其如此謂言足下欲尚古道非不
清妙但禮設棺槨制杖衰孔子曰吾從周便推所乘羸
牛車以給殯融受而不辭云
(案范稱融妻死鄉人欲為具棺服融不肯受曰古之亡者棄于中野惟妻子可以行志云云與元祖所勸)
(正合此云貧無殯斂似誤)
馮岱
馮岱字德山辟司徒劉寵府與四府掾屬並詣臺集議
邊事
(案范書岱為陳留太守附見符融傳中)
岱性忼慷有文武異才既到官融往相見薦苑冉為功
曹韓車為主簿孔伷為上計吏
宋果
宋果字仲文
(案范書果事見郭泰傳果性輕悍賴林宗訓之遂折節為善仲文范作仲乙扶風人)
徐淑
淑字伯進廣陵海西人也寬裕博雅好學樂道隨父慎
在京師贊孟氏易春秋公羊禮記周官善論太公六韜
交接英雄常有壯志舉茂才除渤海修令遷琅邪都尉
(案是時左雄設限年試才之法淑年未及舉本郡充選雄以聞一知幾詰之乃譴却郡夫知一乃徹始徹)
(終之明知十乃因此推彼之學如以數求便成笨伯左雄詰問或乖本旨然澄清選舉未為失也後淑為)
(度遼將軍有名于邊見子璆傳中)
劉寬
寬少學歐陽尚書京氏易尤明韓詩外傳星官風隅算
歷皆究極師法稱為通儒未嘗與人爭勢利之事
(案寬見東觀記范書絶不載寬之能學僅以為長者而已母乃失文饒耶)
寬嘗行有人失牛者乃于路就寬車中認之寬無所言
下駕步歸有頃認者得牛而送還叩頭謝曰慚負長者
寬曰物有相類事容脱誤幸勞見歸何為謝也
(案此與卓茂認馬事絶相類由其胸中不見人非不見已是推一牛之細凡名利何處著爭競來)
袁忠
袁忠乘船戴笠詣王朗見朗左右僮從皆著青絳綵衣
非其奢麗即辭疾發而退
(案忠字正甫為袁閎弟官沛相以清亮稱附見閎傳王朗字景興肅之父也范略)
吳馮
吳馮字子高為州郡吏休假先存恤行喪孝子次瞻病
畢拜覲鄉里耆老先進然後到家名昭遠近
(案范書闕此可為今世告假士大夫法)
郭賀
郭賀字喬卿為荆州刺史到官有殊政百姓歌曰厥德
仁明郭喬卿忠正朝廷上下平
(案賀雒陽人范附蔡茂傳後顯宗巡狩賜以三公之服又勅行部去襜帷帝之褒與百姓之歌何相符也)
(又郭躬孫亦名賀范别有傳)
後漢書補逸卷十一
