後漢書補逸卷十監察御史姚之駰撰
謝承後漢書第二
陳寵
陳寵曾祖咸字子成為廷尉監議人常從輕比論報多
所全活皆稱恩也
(案寵見東觀記咸係前漢哀平間人謝書序寵先世獨詳范亦略同但咸以律令為尚書未為廷尉監也)
(案咸生欽欽生躬躬乃寵父曾為廷尉左監此其躬事耶寵雖傳法律而務在寬厚蓋過庭之餘習深矣)
王莽篡位咸還家杜門不出莽改易漢法令及臘日咸
常言我先祖何知王氏臘乎
(案此亦序寵先世事也)
張意
張意為驃騎將軍討東甌賊意修水戰之具浮海就攻
所向無敵
(制案水戰亦足兵一要務也今艦設有鋸犁趕繒等號江海重鎮設有水師營其海)
(然承平日久雖大脩小脩届期不廢而揚帆巡哨或難入海)
(皇上安不忘危其廢弛之弊務使戰艦皆堅固如式可命督撫大臣察)
(以浮海而于水師營弁必選熟習海道者為之蓋人人張意矣范闕)
馬融
馬融字季長年十三明經為太子舍人校書東觀
(案融見東觀記季長以永初二年辭鄧隲召四年復出拜校書則年已非十三也此定有誤)
融為校書郎又拜郎中
(案范稱融為校書郎中與此不同)
巴祗
巴祗字敬祖為揚州刺史禄俸不使有餘幘毁壊不復改
易以水澡膠墨傅之夜與士對坐處暝暗之中不然官燭
(案祗貞介之操不無谿刻自處然以儉化俗未為過也澡幘坐暝二事甚韻謝每寫廉吏獨詳使豪華者)
(對之無色范闕)
祗為别駕體素清白以儉厲俗在任不迎妻子
鄧道
鄧道出為馮翊守下車治豪強四海號為豪強所病
(案范書闕)
陳龜
安帝時尚書陳龜上表曰仁恩廣被化流殊方使老者
以夀終孤幼得保年猶運河轉石易于反掌
(案龜字叔珍上黨泫氏人永建中舉孝廉後拜京兆尹會羌宼邊桓帝以龜世諳邊俗拜為度遼將軍臨)
(行上疏數百言獨不見此表且據范傳則安帝時龜未為尚書豈范有遺誤或姓名偶同者與)
孟嘗
孟嘗遷合浦太守郡不産榖食而海出珠寶與交阯比
境常通商販貨糴糧食先時宰守並多貪穢詭人採取
不知紀極珠遂漸徙于交阯境界于是行旅不至貧者
餓死于道嘗到官革易前弊曾未踰歲去珠復還百姓
皆反其業商賈流通稱為神明
(案嘗字伯周會稽上虞人老蚌何靈珠豈能不脛而走蜑戸以貪守誅求故詭言蚌徙耳廉吏至則羣返)
(其業矣然如史所傳乃成千古佳話范同)
嘗為合浦被徵當還吏民攀車請之不得進乃附商人船遁去
尹昆
尹昆為侍御(闕)時拜尚書僕射詔曰惟君公曹時以
太守之術克奬王室其省錄臺事勿令謬誤
(案范書闕公曹二字疑有脱誤)
閔貢
閔貢字仲叔太原人
(案仲叔見東觀記此載劉義慶世說注中仲叔以字行微此則其名冺矣)
石苞
石苞字延博為諸生篤行清苦學五經徵拜議郎
(案范書闕五經之學近乃極盛然其流弊恐亦在兼經科中士人墨守訓詁不知箋疏為何物甚且專求)
(闈擬而習之稍有忌諱概不省覽無論經解矣延博之學五經恐不若此今)
(聖天子作人意切出吉祥擬題以覘實學將來試官拈諭鄉會試士不必)
(題自必就生避熟經學之興駸駸日上矣)
張稷
張稷字衞君除尚書侍郎左丞朝賀陛見進對威儀辭
令辨達明帝深奇異之拜膠東相
(案范書闕)
吳祐
吳祐遷膠東相有男子母俱行道遇姦辱其母長遂殺
之追捕行長祐問長有子乎曰有妻未有子召長妻至
獄解桎梏使同宿遂孕至冬行殺長囓指斷含血誓若
生男名吳生以報吳君也
(案祐見東觀記安丘男子名母丘長此所載不明定引用者脱誤)
鄧通
鄧通字子淵遷越騎校尉為營吏士所敬畏天下嘆服
(案范書闕)
宋度
宋度字叔平除謁者以詔書賜降俟朝(闕)門門開度頓
首讓胡掾賜畢奏罷大鴻臚京師稱曰宋叔平一史奏
罷九卿
(案度奏罷鴻臚不知何事但因謁者而斥逐九卿失敬大臣之道矣范闕)
宋叔平
豫章宋叔平為定陵令素杯食麥飯
(案東漢人名兩字者尠此豈以字行即奏罷九卿者耶范不載)
高吕
高吕為廣漢太守朝省官事晝誦經典
(案范書闕仕優則學昔賢所訓豈必一腰墨綬便甘為俗吏乎况引經斷獄尤為有益吕得之矣)
徐防
安帝即位太尉徐防以災異寇賊策免
(案防見東觀記范同時防自陳過咎不敢居大位亦異于持禄固寵者特朝廷不宜策免之耳)
王充
王充字仲任家貧無書至京師往寺中省所賣書一見
便憶于宅内門墻屋柱皆施筆硯簡牘見事而作著論
衡八十五篇
(案充會稽上虞人充所著論衡時多拘滯未見雄偉而或以為秘玩何也范同)
謝夷吾薦充曰充之天才非學所加雖前世孟軻孫卿
近漢揚雄劉向司馬遷不能過也
(案夷吾此表未免奬充過甚)
陳堪
陳堪仕郡為五官掾府君被徵廷尉堪以五毒加身體
斷舌無聲
(案范書闕堪之事主可謂忠矣天下孰不願以為臣)
華崧
華崧為河南尹優賢養民興崇教化至其翦治強宗威
烈不虧遂見譖殺
(案范書闕)
華松
華松為司隸校尉是時貴戚專勢松下車閉閤不通私
書不與豪右相見姦匿犯者輒奏豪羣斂手由是深見
非恨
(案此文義與前傳絶相類疑即一人前尹河南後任司隸其名或傳寫之譌也范闕)
戴封
戴封字平仲遷西華令其年大旱禱請無獲乃積薪坐
其上以自焚火起而大雨遠邇嘆服遷中山相
(案封濟北剛人積薪自焚近于愚僧所為不然直與暴巫尫等耳抑封善于占雨知其當以時降故為此)
(以衒名耶平仲范作仲平)
許荆
許荆字子張少喪父養母孝順家貧為吏無有船車休
假常單步荷擔上下清節稱于鄉里
(案荆會稽陽羨人范載循吏傳)
荆兄子常報讎殺人怨家會衆操兵至荆家欲殺之會
荆始從府休歸與相遇因出門解劍長跪曰前無狀相
犯咎皆在荆不能相教兄既早殁一子為嗣如全死者
傷其滅絶今願殺身代之塞咎雖死已往猶謂更生怨
家扶起荆曰許掾郡中稱為賢吾何敢相侵因遂委去
(案荆之愛兄固足感動怨家然亦其平日賢聲先為之奪也人或名滿海内而鄉里薄之奚取焉)
荆為桂陽太守耒陽有蔣均者兄弟爭財互相言訟荆
嘆曰教化不行罪在太守乃使吏上書陳狀乞詣廷尉
均兄弟感悔各求受罪郴人謝弘等不養父母兄弟分
析因此皆還供養者千有餘人
(案荆貧而養母死以報兄惟躬行孝弟故治民亦以孝弟為先也語云以身教者從信然)
許季長
許季長為湖令州郡皆被蝗災過湖縣飛去不入
(案范書闕)
司馬苞
司馬苞字仲成東緡人也為太尉常食麄飯著布衣妻
子不歷官舍會司徒楊震為樊豐等所譖連及苞苞乞
骸骨未見聽以疾薨
(案范書苞無傳安帝紀載元初中大司農山陽司馬苞為太尉二年六月太尉司馬苞薨范之簡略如此)
張冀
豫章張冀字仲宗為廣陵守舉孝子吳奉為孝廉奉齎
金為禮冀閉門不受而奉以囊盛金夜投冀園中而逝
冀追不及齎金至廣陵還奉
(案范書闕一本作張載卻投園之金其難更甚于四知也千里齎還冀豈以博名高哉)
趙煜
趙煜少嘗為縣吏奉檄送督郵煜心恥于厮役遂棄車
馬去到&KR1779;為資中詣杜撫受韓詩究竟其術
(案煜字長君會稽山隂人游學積二十年不歸其家至為發喪制服所著有吳越春秋詩細歷神淵可謂)
(好學深思之士矣范書又載南陽馮良事與長君事前後雷同不知何以一時有此二士)
杜撫
杜撫字叔和犍為武陽人少有高才受業于薛漢定韓
詩章句
(案撫作詩題約義通學者傳之曰杜君注范載儒林傳)
許敬
許敬字鴻卿其吏有誣君者會于縣令坐敬拔刀斷其
席曰敬不忍與惡人同席
(案袁紀敬汝南平輿人仕至司徒敬值竇鄧閻氏之盛直道而進三家之敗多所染汙敬謗不及己當世)
(以此奇之范闕)
廣漢儒
廣漢儒字叔林為東郡太守烏巢于廳事屋梁兔産于
牀下
(案范書闕)
玉况
玉况字文伯京兆杜陵人也代為三輔名族該總五經
志節高亮為陳留太守性聰敏善行德教永平十五年
蝗蟲起泰山彌衍兖豫過陳留界飛逝不集五榖獨豐
章和元年詔以况為司徒
(案范書况無傳惟見虞延班彪傳中二人皆况所辟也東閣招賢况不愧矣又光武紀建武二十三年九)
(月陳留太守玉况為大司徒二十七年四月司徒玉况薨與謝書不合必有一誤玉姓音宿)
班固
固年十三王充見之拊其背謂彪曰此兒必記漢事
(案固之文詞美矣特其出入竇氏以不教學諸子卒至身陷大戮視乃父傾側危亂之間而仕不急進貞)
(不違人者將無愧乎范書附彪傳後)
陳嚚
會稽陳嚚少時于郭外水邊捕魚人有盜者嚚見避于
草中追以魚遺之盜慚不受自後無復取焉
(案以魚遺盜是以道止盜莊子曰盜亦有道乎則止盜豈無道乎嚚蓋得老氏之學者范闕)
陳翔
陳翔遷定襄太守寬猛俱濟
(案翔字子麟汝南邵陵人范載黨錮傳)
馮魴
馮魴為侍中稍遷衞尉能取悦當時為安帝所寵帝幸
其府留飲十日賜駭犀玉具綬珮刀紫艾綬玉玦
(案魴見東觀記此為侍中者魴孫石也東觀記及范書皆作石事謝書當亦從同後世類事之書不探全)
(傳本末故混淆若此)
唐羌
唐羌字伯游辟公府補臨武長縣接交州舊獻龍眼荔
枝乃生鮮獻之驛馬晝夜傳送之至有遭虎狼毒害頓
仆死亡不絶道經臨武羌乃上書諫曰臣聞上不以滋
味為德下不以貢膳為功故天子食太牢為尊不以果
實為珍伏見交趾七郡獻生龍眼等鳥驚風發南州土
地惡蟲猛獸不絶于路至于觸犯死亡之害死者不可
復生來者猶可以救也此二物升殿未必延年益壽帝
從之章報羌即棄官還家不應徵召著唐子三十餘篇
(案范書闕惟見和帝紀云舊南海獻龍眼荔枝十里一置五里一候奔騰阻險死者繼路時臨武長汝南)
(唐羌上書陳狀帝從之勅大官勿復受獻蓋一騎紅塵不獨始于天寶也)
張青
青字公然東都聊城人
(案范書青事載張酺傳中青以被矢貫咽音聲流喝前郡守不能舉酺上書言青三世死節宜蒙顯異薦)
(賢受上賞酺不愧矣)
王黨
王黨遷汝南太守拔才禮士不敢自專故能化清于上
事緝于下
(案范書闕)
高慎
陳王鈞多不法行天子大射禮陳國戶曹史高慎諫國
相曰諸侯射豕天子射熊八彛六樽禮數不同昔季氏
設朱干玉戚以舞大夏左傳曰惟名與器不可以假人
奢僭之漸不可聽也于是諫諍不合為王所非坐司寇
罪
(案明帝子陳敬王羨薨子思王鈞嗣鈞立多不法國相二千石不與相得者輒隂中之高慎此疏典核古)
(勁最是精彩范闕)
周燮
燮居家清處非法不言兄弟父子室家相待如賓鄉曲
不善者皆從其教
(案燮字彦祖汝南安城人燮非身所耕漁則不食鄉黨宗族希得見者舉孝廉賢良方正特徵皆以疾辭)
(亦高士也)
岑熙
岑熙遷魏郡太守人歌之曰我有荆棘岑君伐之我有
蟊賊岑君遏之狗吠不驚足下生氂含哺鼓腹焉知凶
災我喜我生獨丁斯時美哉岑君於戲在茲
(案熙岑彭玄孫尚安帝妹湼陽公主少為中郎將朝廷多稱其能故遷守魏郡在位二年無為而化洵良)
(二千石也范書以附祖後故不載之循吏傳)
陳楚
陳楚嘗賜食于上楚稱眼無所見以肉投羹
(案賜食之禮至煩且嚴如此則不敬孰甚蓋必有不得已而然者引史者不溯其源何啻說夢范闕)
李燾
李燾為青州刺史發璽書于本縣傳舍乘法駕騑驂朱
軒就路奏免四郡相百城怖懼悉豫棄官
(案范書闕一家哭固猶愈于一路然封疆重臣視屬吏功名如土芥輒行劾免亦非有容之量且其中保)
(無喜怒任情毁譽過聽者耶燾之督案非中庸之道也)
石(闕)
石(闕)為雁門太守廣宣恩惠懷保殊俗遠方皆服其德
(案此見北堂書鈔遺其名范不載)
陳禪
陳禪字紀山為州治中從事時刺史為人苛刻受納臧
賄禪當傳拷乃至笞掠無算五毒畢加神意自若辭對
無變事遂釋
(案禪巴郡安漢人)
禪拜諫議大夫永寧元年西南夷撣國王獻樂及幻人
能吐火自支解易牛馬頭明年元會作之于庭安帝嘗
與羣臣共觀大奇之禪獨離席舉手諫曰昔齊魯為夾
谷之會齊作侏儒之樂仲尼誅之帝王之庭不宜設夷
狄之技尚書陳忠劾奏禪曰昔合歡之樂舞于堂四夷
之樂陳于門今撣國越流沙踰縣渡萬里貢獻非鄭衞
之聲佞人之比而禪廷訕朝政請劾禪下獄有詔勿收
左轉為玄莵候城障尉
(案禪奉詔貶秩即行就道會有遼警追拜為遼東太守禪不用兵而服之則知諫設夷樂非徒迂闊也陳)
(忠沛國洨人字伯始陳咸之裔劾禪以阿帝所謂教咸諂者忠真得其傳耶范書自有傳也)
聞人綂
聞人綂字文公昔為督郵家貧無馬行則負擔卧則無
被連麕皮以覆不受人一餐之饋
(案范書闕)
梁竦
和帝追封諡皇太后父梁竦為褒親愍侯改殯賜東園
畫棺玉匣衣衾
(案竦字叔敬安定烏氏人綂次子少習孟氏易以經籍自娛非富貴而驕者後為竇氏誣陷死漢陽獄至)
(和帝以太后父故迎喪改殯也諸本竦皆誤作松松竦之兄也太后則竦所出耳)
梁不疑
梁不疑子為潁隂侯胤子為城父侯冀一門三皇后六
貴人二大將軍夫人女侯邑稱君七人尚公主三人其
餘卿將尹校五十七人
(案范書不疑子名馬胤子名桃皆乳臭哇耳而遽佩侯印冀門驕貴若此敗家亡宗豈徒然哉不疑好經)
(書善待士冀隂嫉之及梁氏誅滅不疑己先卒孰云天道遠耶)
李壽
李壽薦異行
(案范書闕)
孔喬
喬字子松宛人也學古文尚書春秋左氏傳常幽居脩
志銳意典籍至乃歷年身不出門鄉里莫得瞻見公車
徵不行卒于家
(案范書闕)
李昺
昺字子然鄭人也篤行好學不羨榮禄習魯詩京氏易
室家相待如賓州郡前後禮請不應舉茂才除召陵令
不到官公車徵不行卒
(案范書闕)
郎宗
宗字仲綏安丘人也善京氏易風角星算推步吉凶常
負笈荷擔賣卜給食瘠服閒行人莫得知安帝詔公車
徵策文曰郎宗李昺孔喬等前比徵命未肯降意恐主
者玩弄禮意不備使難進易退之人龍潛不屈其身各
致意禮遣詣公車將以補察國政輔朕之不逮青州被
詔書遣宗詣公車對策陳災異而為諸儒之表拜議郎
除吳令到官一月時卒暴風宗占以為京師有大火定
火發時果如宗言諸公聞之表上博士徵宗恥以占事
就徵文書未到夜懸印綬置廳上遁去終于家子頡自
有傳
(案安帝詔語允恭克讓如諸賢名不副實何恥以占事就徵宗之識高矣范闕)
王輔
輔字公助平陸人也學公羊傳援神契常隠居野廬以
道自娛辟公府舉有道對策拜郎中陳災異甄吉凶有
驗拜議郎以病遜安帝公車徵不行卒于家
(案范書孔喬等四人名見樊英傳建光元年詔公車賜策書徵南陽樊英陳留楊倫及喬等六人惟郎宗)
(楊倫到洛陽餘皆不就徵也夫樊英最知名而張楷譏其進退無據李固朱穆等以為處士純盜虚聲則)
(英等之名乃以徵聘而毁四子之終于隠逸豈非蠱上之吉乎)
施延
延字君子蘄縣人少為諸生明于五經星官風角靡有
不綜家貧母老周流傭賃常避地于廬江臨湖縣種瓜
後到吳郡海鹽取卒月直賃作半路亭又以養其母是
時吳會未分山隂馮敷為督郵到縣延持帚往敷知其
賢者下車輪使入亭請與飲食脱衣與之餉錢不受順
帝徵拜太尉年七十六薨
(案范書延之見用以安帝求直言陳忠慮言事者必多激切乃上疏豫通帝意且云有道之士對問高者)
(宜特遷一等以廣直言之路書奏詔拜有道高第士沛國施延為侍中後位至太尉則延之用忠實成之)
任防
任防字文始為司隸校尉下車嘗食乾飯十日一炊閉
閤不通豪右施設禁令案法貴戚斂手致相約勅不敢
干越
(案范書闕謝書中語句相仿者多故當以此遜耳)
王賜
王賜拜南陽太守羊皮鹿身車毁不改馬羸不易
(案范書闕疑即王暢之訛也)
黃昌
黃昌會稽人為蜀郡太守初昌為州書佐其婦歸寧于
家遇賊被擄遂流轉入蜀為人妻其子犯事詣昌自訟
昌疑母不類蜀人因問所由對曰妾本會稽餘姚戴次
公女州書佐黃昌妻也妾嘗歸家為賊所掠遂至于此
昌驚呼前謂曰何以誌黃昌耶對曰昌左足心有黑子
自言當為二千石昌乃出足示之因相持悲泣還為夫
婦竟以禮重焉
(案昌字聖貞會稽餘姚人范書所載與此略同)
昌為宛陵令嚴毅好發姦伏有盜車蓋者昌不言密令
人至賊家掩取之悉收一家一時殺之百姓戰懼咸稱
明也
(案車蓋小盜即曰杜漸何至殱其一家昌其蒼鷹乳虎之流與當是東漢第一酷吏)
昌為蜀郡太守未至郡時蜀有童謠曰兩日出天兵戢
(闕)紹
會稽(闕)紹字文肅為范令不入内舍常卧廳事上
(案為令不入内舍此作縣譜也欲寡則心清而政平夫何憂煩劇朱子論孔明人物以為得寡欲養心之)
(助意正如此范闕)
侯瑾
侯瑾字子瑜傭作為資暮㸐柴讀書獨處一室如對嚴
賓
(案范書闕傭身讀書東漢大儒多有之後人便以傭為恥矣)
樊英
順帝備禮徵拜英為五官中郎將
(案時天子為英設壇席令公車令導尚書奉引賜几杖待以師傅之禮延問得失英不敢辭因拜是職然)
(竟以高名召謗雖善言災異何補治道民不失望蓋其難哉英字季齊南陽魯陽人)
祝皓
祝皓字子春志節抗烈篤于仁義為吏歸休先周旋鄉
里弔死問疾畢乃還家
(案范書闕末世士大夫休官歸來多驕其宗黨凌其父老胡不于子春是法)
劉據
劉據為大司農以職事被譴召將加捶撲左雄諫曰九
卿位亞三公班在大臣行有佩玉之節動有庠序之儀
孝明皇帝始有撲罰皆非古典帝從而改之其後九卿
無復捶撲者
(案據事范載左雄傳被譴下有召詣尚書傳呼促步又加以捶撲數語文較通暢夫古者刑不上大夫况)
(加笞撲夷于徒隸賈長沙所以痛哭也有明廷杖之制起于宣宗後遂以為故事至有血裹朝衣預吞蚺)
(朝膽者使緹綺小卒凌辱重臣莫此為甚我以禮於戲一除其弊超越前代萬萬孔子云君使臣)
(聖矣)
虞承
虞承字叔明拜諫議大夫雅性忠謇在朝堂犯顔諫諍
終不曲撓散俸禄賑給諸生言德無比
(案范書闕)
左雄
左雄字伯豪為冀州刺史不舉煙火長食乾飯十日一
炊
(案雄南郡湟陽人范稱其刺冀州不與豪傑交通奏案貪猾無所回忌非清毅自處豈能若是而范不載)
(其介節何歟至于封事屢上深中時痼虞詡薦其有忠公節信然)
戴良
戴良有失父零丁
(案良字叔鸞汝南慎陽人范獨載其事母一節則必幼而失父者也此未檢所出近高宫詹士奇天禄識)
(餘載之與齊諧記有失兒女零丁句並列注云零丁今之尋人招子也)
陳常
陳常字君淵晝則躬耕夜則賃書以養母
(案范書闕)
薛惇
汝南薛惇為北海長史家貧坐無完席妻曰君無俸禄
給子孫復無完席耶惇以善席與妻自坐敗者妻慚不
敢復言
(案此與王恭無長物事同世說不列之德行函中亦闕事也范不載)
雷義
豫章雷義字仲恭嘗濟人死罪罪者後以金二斤謝之
義不受金主伺義不在默投金于承塵之上後葺治屋
得金金主已死義乃以付縣曹又義舉茂才讓于陳重
刺史不聽義遂佯狂披髮走不應命
(案義豫章鄱陽人與同郡陳重為友即所稱膠漆不若者也仲恭范作仲公)
法真
法真隠居大澤講論術藝歷年不問(一作窺)園圃
(案真字高卿一作喬卿扶風郿人太守雄之子識胡廣于諸吏中事見廣傳真為關西大儒前後四徵終)
(不降屈范書載其答太守云以明府見待有禮故敢自同賓末若欲吏之真將在北山之北南山之南矣)
(友人郭正稱之曰名可得而聞身難得而見逃名而名我隨避名而名我追數語皆妙天下遂開晉人風)
(味)
徐相
吳郡徐相為長沙郡守常食乾飯不發煙爨後亡遺言
不受贈有一匹私馬賣以買棺
(案范書闕殁則已焉猶砥節于身後聖之清者也)
崔瑗
崔瑗為濟北相光禄大夫杜喬為八使徇行郡國以臧
罪奏瑗徵詣廷尉瑗上書自訟得理出會病卒臨終顧
命子寔曰夫人稟天地之氣以生及其終也歸精于天
還骨于地何地不可藏形骸而歸鄉里其賵贈之物羊
豕之奠一不得受寔奉遺令遂留葬洛陽
(案瑗字子玉涿郡安平人駰之子也專心學業顛沛不廢令汲縣七年百姓歌之豈遷濟北而易其介者)
(何杜喬以臧罪奏也喬清剛而不免于苛細瑗之被劾或以此又華嶠書稱瑗自并日而食而愛士好客)
(盛修肴膳或反譏其太奢臧之所由冤乎自訟得理何損于名)
沈輔
沈輔字伯禽會稽山隂人也輔少儉約約身以禮喪父
服闋推讓祖考財産田宅與親貧不足者
(案范書闕束身以禮則必儉能儉則田宅寶賄俱為無用之物故伯禽之讓要從知禮來)
范丹
范丹字史雲陳留人也所居卑陋有時絶糧閭里歌之
曰甑中生塵范史雲
(案范書丹作冉注云或作丹閭里之歌尚有釡中生魚范萊蕪一句此略也丹違時離俗過為詭激其梁)
(伯鸞閔仲叔之流與)
丹為郡功曹每休假上下常單步策杖同類以車牛與
之不取
丹與王奐親善奐後為漢陽太守丹于道候别之奐曰
行路倉卒非陳闊之所可共到前亭宿息以敘分隔丹
曰今子遠適千里會面無期如其相追將有慕貴之譏
矣便起告違拂衣而去奐瞻望弗反丹長逝不顧
(案丹遠迹慕貴拂衣别友高行尠儔矣後世送人作郡非忮即諂耳安得史雲一砭之)
仇覽
覽為縣陽遂亭長好行教化人陳元凶惡不孝其母詣
覽言元覽呼元誚責元以子道與一卷孝經使誦讀之
元深改悔倒母牀下謝罪曰元少孤為母所驕諺曰孤
犢觸乳驕子罵母乞今自改母子更相向泣于是元遂
修孝道後成佳士
(案范書覽字季智一名香陳留考城人為蒲亭長與此不同載化導陳元事亦小異)
黃真
黃真字夏甫
(案真為陳留小吏吳祐舉孝廉于祖席識之後為新蔡長世稱清節則吳祐之知人不出郭有道下也范)
(不載其字)
劉祐
劉祐字伯巨宗室胤緒代有名位少脩操行學嚴氏春
秋小戴禮古文仕郡為主簿郡將小子常出錢付之令
市買果實祐悉以買筆墨書具與之因白郡將言郎君
年可入小學而但傲狠遠近謂明府無過庭之教請出
授書郡將為使子就祐受經五日一試不滿呈限决罰
遂成學業
(案祐字范作伯祖中山安國人仕終河南尹黨錮事起幸不及禍其有明哲之知者耶祐一本作佑)
祐為司隸校尉時權貴子弟罷州郡還京師者每至界
首輒改易輿服隠匿財寶
沈豐
沈豐為零陵太守為政慎刑重殺愛民養化罪法辭訟
初不歷獄嫌疑不决一斷于口鞭杖不舉而無刑戮僚友
有過初不暴揚有奇謀異略輒為談述曰太守不及
也到官一年甘露降原陵佻陽五縣流被山林膏潤草
木瑞芝生于堂下
(案豐隠惡揚善忠厚格天宜有甘露瑞芝之應范闕)
豐為零陵守有三黃龍望府中
豐為太守吏有隂過長假還家
(案豐洵良二千石也不識范書何以見遺)
羊續
羊續字興祖太山人為南陽太守以清率下半月一炊
惟卧一幅布綯敗糊紙補之
(案續太山平陽人其先七世二千石續不特清風絶人至守廬江南陽二郡削平叛賊厥功甚偉所謂淡)
(泊明志寧靜致遠者耶)
續為南陽守鹽豉共一壺
續好啖生魚府丞焦儉以三月望餉鯉魚一頭續不為
意受而懸之于庭少有皮骨明年三月儉復致一魚續
出昔枯魚以示儉遂終身不復食
(案人雖介節不能無好投其所好取且不覺續之懸魚是真能自制者范載甚略不如本書之腴)
續妻與婢俱到官閉門不納病困謂子祕曰吾有馬一
匹賣以買棺牛車一乘載喪歸勿受郡送也
(案范書稱續妻與子祕到官續閉門不納即遣與母歸後卒時府丞焦儉遵續先意不受賻錢與本書不)
(同)
靈帝欲以羊續為太尉時拜三公者皆輸東園禮錢千
萬令中使督之名為左騶其所之往輒迎致禮敬厚加
賜賂續乃坐使人于單席舉緼袍而示之曰所資惟斯
而已故不登三公位而徵為太常卿
(案興祖不登公位所謂不以三公易介者較崔公冀州名士其芳臭何如范同)
趙嘉
趙嘉年四十餘重疾乃為遺令勅兄子曰可立一圓石
于我墓前刻之曰漢有逸民趙姓名嘉有志無時命也
奈何投筆而卒
(案范書嘉乃趙岐初名字臺卿後因避難改名岐字邠卿范稱其遺令後疾愈仕至太常年九十餘卒此)
(誤)
陳謙
陳謙字伯謙為御史中丞同郡宣豐時為衞尉司徒位
缺尚書欲案以補之咨問于謙謙正坐不答豐亦因士
大夫謂謙謙曰位不可妄假人三司位重上和隂陽下
訓五品豈可得處宣豐何人而欲居稷卨之官傳語者
愧而退
(案伯謙不阿同郡洵乎邦之司直德與位稱矣范闕)
後漢書補逸卷十
