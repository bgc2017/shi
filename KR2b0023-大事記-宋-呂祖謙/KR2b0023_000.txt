欽定四庫全書史部二
大事記編年類
提要
(臣)等謹案大事記十二卷通釋三卷解題十
二卷宋吕祖謙撰取司馬遷年表大事記之
目編年系月以記春秋後事復採左氏𫝊歷
代史皇極經世通鑑稽古錄輯而廣之始自
周敬王三十九年迄漢武帝征和三年書法
皆視太史公所錄不盡用策書凡例其書作
於淳熙七年每以一日排比一年之事本欲
起春秋後迄於五代會以疾作而罷此蓋其
未經卒業之本也祖謙於史學最長而謙不
以筆削自任故每條之下各注從某書修云
云以自附於述而不作之義至其通釋則如
說經家之綱領專錄經典中要義格言以及
歷代名儒議論其解題則如經之有𫝊略具
本末而附以己見凡史漢同異及通鑑得失
皆為縷析而詳辨之又於典章制度名物象
數之旁見側出者並皆夾注句下使讀者得
推闡貫通以幾於由博返約之助其用心亦
為周至朱子與祖謙友善平日每譏其學之
稍雜而獨於大事記稱譽不置嘗謂其精密
為古今未有又謂解題煞有工夫只一句要
包括一叚意思蓋祖謙此書去取詳略實有
深意而議論正大於古今興衰治忽之理尤
多所發明觀其於慎靚王二年載魏襄王問
孟子事取蘇轍古史論以明之後朱子作孟
子集注時即引用其說則其深有取於是書
亦概可見矣惜其編輯未竟不為全書而義
例具存固非後來王禕增修之本所可及也
馬氏經籍考作通釋一卷此本乃宋嘉定壬
申刊行於吳郡學者所載通釋實分三卷亦
可以證通考之誤云乾隆四十年五月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
