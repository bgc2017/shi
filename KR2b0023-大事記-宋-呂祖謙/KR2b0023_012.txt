欽定四庫全書
大事記卷十二宋吕祖謙撰
漢孝武皇帝建元六年春二月乙未遼東高廟災夏四
月壬子高陵便殿火(夲紀)
五月丁亥太皇太后竇氏崩(以夲紀修)
六月癸巳丞相許昌免以武安侯田蚡為丞相絀黃老
之言復申刑名百家之禁延文學儒者以百數(以百官表
儒林傳修)
秋八月有星孛于東方長竟天(夲紀)
閩越王郢攻南越遣大行王恢大司農韓安國擊之閩
越王弟餘善殺郢謝罪立無諸孫丑為越繇王餘善
為東越王(以夲紀列傳修)
以東海太守汲黯為主爵都尉(以百官表修)
與匈奴和親(通鑑綱目)
遣唐蒙通夜郎置犍為郡(以列傳修)
漢孝武皇帝元光元年冬十一月初令郡國舉孝廉(以本
紀修)
衛尉李廣為驍騎將軍屯雲中程不識為車騎將軍屯
鴈門六月罷(夲紀)
夏四月赦天下復七國宗室前絶屬者(夲紀)
五月詔舉賢良文學帝親策之(以通鑑修)
秋七月癸未日有食之(夲紀)
天星盡搖(以荀氏漢紀修)
主父偃徐樂嚴安上書言事皆以為郎中(以列傳修)
漢孝武皇帝元光二年冬十月帝幸雍祠五畤(以夲紀修)
始親祠竈遣方士入海求蓬萊(以封禪書通鑑修)
立太乙祠(通鑑綱目)
夏六月從王恢議將三十萬衆屯馬邑谷中誘擊單于
不克恢下獄死(以列傳夲紀修)
匈奴絶和親攻當路塞(以列傳修)
漢孝武皇帝元光三年春河徙從頓丘入渤海(以夲紀修)
夏五月河決濮陽瓠子注鉅野通淮泗汎郡十六(以通鑑修)
漢孝武皇帝元光四年冬十二月殺魏其侯竇嬰(以夲紀列
傳修)
春三月乙卯丞相武安侯田蚡薨(以夲紀修)
夏四月隕霜殺草(夲紀)
五月丁巳以平棘侯薛澤為丞相(通鑑)
地震赦天下(夲紀)
漢孝武皇帝元光五年冬十月河間王德來朝獻雅樂
春正月薨謚曰獻(以史記年表通鑑列傳修)
發巴蜀吏卒治西南夷道(以夲紀列傳修)
治鴈門阻險(夲紀)
秋七月大風拔木(本紀)
乙巳皇后陳氏廢(夲紀)
以張湯為太中大夫與趙禹定律令(以列傳修)
八月螟(夲紀)
策賢良文學擢公孫弘為博士尋以為左内史(列𫝊年表)
漢孝武皇帝元光六年冬初筭商車(夲紀)
春穿漕渠通渭(夲紀)
夏大旱蝗(本紀)
秋匈奴入上谷以太中大夫衞青為車騎將軍出上谷
衞尉李廣為驍騎將軍出鴈門太中大夫公孫敖為
騎將軍出代太僕公孫賀為輕車將軍出雲中廣敖
失師賀亦無功唯青至龍城頗斬首虜賜爵關内侯
(以史記匈奴傳漢書夲紀史記公孫卿表荀氏漢紀修)
遣司馬相如通卭都置一都尉十餘縣(以西南夷司馬相如傳修)
西南夷始置郵亭(以史記大事記修)
為董偃置酒宣室中郎東方朔諫曰宣室者先帝之正
處也滛亂之漸其變為篡詔更置酒北宫(以列傳修)
漢孝武皇帝元朔元年冬匈奴盜邊以衞尉韓安國為
材官將軍屯漁陽(以韓安國匈奴傳修)
十一月詔議二千石不舉孝廉者罪(以夲紀修)
子據生春三月甲子立夫人衞氏為皇后(以列傳夲紀修)
赦天下(夲紀)
秋匈奴入遼西漁陽鴈門遣將軍衛青出鴈門將軍李
息出代獲首虜數千級(以夲紀修)
東夷薉君南閭等口二十八萬人降置蒼海郡(以夲紀修)
燕王定國有罪自殺國除(以史記年表修)
甲寅漢孝武皇帝元朔二年冬賜淮南王菑川王几杖
母朝(夲紀)
春正月詔諸侯王得分邑土封子弟為列侯(以夲紀荀氏漢紀修)
匈奴入上谷漁陽遣車騎將軍衞青擊走之遂取河南
地置朔方五原郡(以夲紀列傳地理志修)
三月乙亥晦日有食之(夲紀)
夏募民徙朔方十萬口(夲紀)
徙郡國豪傑於茂陵(通鑑綱目)
齊厲王次昌自殺無後國除族誅齊相主父偃(以史記年表漢
書列傳修)
御史大夫張歐告老帝欲以孔臧為御史大夫臧請為
太常典家業從之(以列傳孔叢子通鑑修)
漢孝武皇帝元朔三年冬匈奴軍臣單于死其弟左谷
蠡王伊稚斜自立為單于軍臣單于太子於單來降
(以夲傳修)
以左内史公孫弘為御史大夫中大夫張湯為廷尉(以年
表修)
族誅郭解(以通鑑修)
春罷蒼海郡(夲紀)
三月赦天下(夲紀)
張騫使月氐還以為太中大夫(以列傳通鑑修)
夏匈奴入代郡殺太守共友(以列傳修)
六月庚午皇太后王氏崩(以本紀修)
罷西夷獨置南夷兩縣一都尉城朔方城(以列傳修)
大酺(夲紀)
匈奴入鴈門(以列傳通鑑修)
漢孝武皇帝元朔四年冬帝幸甘泉(以本紀修)
夏匈奴入代定襄上郡(夲紀)
漢孝武皇帝元朔五年冬十一月乙丑丞相薛澤免以
御史大夫公孫弘為丞相封平津侯(以年表列傳通鑑修)
以汲黯為右内史董仲舒為膠西王相(以列傳通鑑修)
春大旱(夲紀)
匈奴寇朔方遣衛青率六將軍擊之圍右賢王獲首虜
萬五千級還拜青為大將軍(以夲紀列傳修)
夏六月置博士弟子員(以夲紀修)
秋匈奴入代殺都尉朱英(以列傳修)
賜衡山王賜不朝(以列傳修)
漢孝武皇帝元朔六年春二月遣大將軍衛青將六將
軍十萬餘騎擊匈奴(以夲紀修)
赦天下(夲紀)
夏四月衛青復將六將軍絶幕斬首虜萬餘右將軍蘇
建前將軍趙信為單于所敗信降匈奴建盡亡其軍
唯嫖姚校尉霍去病有功封冠軍侯(以列傳修)
六月置武功爵(夲紀)
漢孝武皇帝元狩元年冬十月帝幸雍祠五畤獲一角
獸(以夲紀郊祀志修)
淮南王安衡山王賜謀反自殺(通鑑綱目)
十二月大雨雪(夲紀)
夏四月赦天下(夲紀)
丁卯立子據為皇太子(以夲紀修)
遣謁者廵行天下賜孝弟力田老耄孤寡帛各有差(以夲
紀修)
五月乙巳晦日有食之(夲紀)
匈奴入上谷殺數百人(夲紀)
復事西南夷(以史記通鑑西南夷大宛傳修)
漢孝武皇帝元狩二年冬十月帝幸雍祠五畤(以夲紀修)
春三月戊寅平津獻侯公孫弘薨壬辰以御史大夫樂
安侯李蔡為丞相廷尉張湯為御史大夫(年表通鑑)
以冠軍侯霍去病為驃騎將軍擊匈奴得休屠王祭天
金人獲首虜萬八千餘級(以列傳修)
夏得馬余吾水中南越獻馴象能言鳥(以本紀修)
立樂府以宦者李延年為協律都尉(以本紀禮樂志修)
遣驃騎將軍霍去病合騎侯公孫敖出北地衞尉張騫
郎中令李廣出右北平擊匈奴去病至祁連山斬首
虜三萬餘級益封五千戸禆將三人皆封侯敖騫失
期當死贖為庶人廣軍幾没無賞(以本紀列傳修)
江都王建有罪自殺(本紀)
秋匈奴昆邪王將四萬餘人來降置五屬國以處之(以本
紀修)
以方士齊人少翁為文成將軍(以封禪書修)
作甘泉宫(以封禪書修)
漢孝武皇帝元狩三年春有星孛于東方(本紀)
夏大旱(荀氏漢紀)
五月赦天下(本紀)
立膠東康王少子慶為六安王(本紀)
封故相國蕭何曾孫慶為鄼侯(以本紀年表修)
秋匈奴入右北平定襄(本紀)
山東大水徙貪民於關西朔方七十餘萬口(以通鑑平凖書修)
作昆明池(以本紀修)
漢孝武皇帝元狩四年冬造白金皮幣罷半兩錢行三
銖錢(以本紀平凖書修)
以東郭咸陽孔僅為大農丞桑弘羊為侍中(以平凖書修)
初筭緡錢(本紀)
以卜式為中郎(以平凖書修)
春有星孛於東北(本紀)
夏有長星出於西北(本紀)
遣大將軍衞青驃騎將軍霍去病各將五萬騎絶摹擊
匈奴青圍單于不克去病封狼居胥山獲首虜七萬
餘級益封五千八百戶前將軍李廣自殺(以列傳修)
衞青霍去病皆加大司馬(以百官表列傳修)
匈奴請和親博士狄山與張湯異議遣乘障為匈奴所
殺(以列傳修)
右内史汲黯免以義縱為右内史王温舒為中尉楊僕
為主爵都尉(以百官表修)
文成將軍少翁伏誅(以通鑑綱目修)
漢孝武皇帝元狩五年春三月甲午丞相李蔡有罪自
殺(本紀)
罷三銖錢行五銖錢(以本紀修)
初作鹽鐵(以平凖書修)
董仲舒請限民田不從(以食貨志修)
以汲黯為淮陽太守(以通鑑修)
徙天下姦猾吏民於邊(本紀)
夏四月乙夘以太子少傅武疆侯莊青翟為丞相
赦天下祠夀宫神君(以通鑑封禪書修)
以司馬安為廷尉(年表)
甲子漢孝武皇帝元狩六年冬十月雨水無冰(本紀)
楊可告緡右内史義縱坐廢格誅(以列傳通鑑修)
驃騎將軍霍去病殺郎中令李敢(以通鑑列傳修)
夏四月乙巳立子閎為齊王旦為燕王胥為廣陵王(以夲
紀修)
六月遣博士褚大徐偃等六人分行郡國(以平凖書修)
秋九月大司馬驃騎將軍霍去病薨以其弟光為奉車
都尉(以夲紀列傳修)
大農令顔異坐腹誹誅(以平凖書修)
漢孝武皇帝元鼎元年夏五月赦天下大酺五日(夲紀)
濟東王彭離有罪廢處上庸國除(夲紀)
漢孝武皇帝元鼎二年冬十一月御史大夫張湯有罪
自殺(夲紀)
十二月壬辰丞相莊青翟下獄自殺(以百官表通鑑修)
春作栢梁臺(以夲紀修)
二月辛亥以太子太傅高陵侯趙周為丞相(以夲紀漢書年表修)
三月大雨雪(夲紀)
夏大水(夲紀)
秋九月遣博士中等循行江南振救饑民(以本紀修)
以孔僅為大農令桑弘羊為大農丞(以百官表平凖書修)
置水衡都尉官(以百官表修)
行赤側錢罷白金(以平凖書修)
遣中郎將張騫使烏孫通西域(以通鑑修)
漢孝武皇帝元鼎三年冬徙函谷關於新安以故關為
弘農縣(夲紀)
十二月令民告緡者以其半與之(夲紀)
令株送徒入財補郎(以平凖書通鑑綱目修)
正月戊子陽陵園火(夲紀)
夏四月雨雹(夲紀)
關東郡國十餘饑人相食(夲紀)
常山憲王舜薨太子勃嗣立有罪國除為常山郡以憲
王子平為眞定王子商為泗水王(以年表列傳修)
徙代王義為清河王(通鑑)
匈奴伊稚斜單于死子烏維立為單于(以列傳通鑑修)
以關都尉尹齊為中尉(以百官表修)
漢孝武皇帝元鼎四年冬十月帝幸雍祠五畤(夲紀)
始廵郡國東度河幸汾隂十一月甲子立后土祠于汾
隂睢上至滎陽而還(以夲紀平凖書修)
封周後姬嘉為周子南君(通鑑綱目)
春以方士欒大為五利將軍夏四月乙巳封為樂通侯
(以通鑑郊祀志年表修)
六月得寶鼎后土祠旁(夲紀)
秋得馬於渥洼水中(以夲紀修)
中尉尹齊免徙廷尉王温舒代之以故少府趙禹為廷
尉中大夫倪寬為左内史(以百官表修)
遣安國少季諭南粤衛尉路博德將兵屯桂陽(以通鑑列傳修)
以方士公孫卿為郎(以通鑑修)
罷赤側錢專令上林三官鑄錢(以平凖書修)
漢孝武皇帝元鼎五年冬十月帝幸雍祠五畤遂西踰
隴登空同北出蕭關獵新秦中以勒邊兵而還(以夲紀平
凖書修)
十一月辛巳朔旦冬至郊見太乙于甘泉泰畤(以夲紀修)
三月南粤相吕嘉殺漢使者及其王興王太后樛氏立
興兄子建德為王(以夲紀列傳修)
夏四月赦天下(夲紀)
丁丑晦日有食之(夲紀)
秋遣伏波將軍路博德樓船將軍楊僕等擊南越(以夲紀修)
賜卜式爵關内侯(通鑑綱目)
九月列侯坐獻黃金酎祭宗廟不如法奪爵者百六人
辛巳丞相趙周下獄死(以夲紀年表修)
以御史大夫石慶為丞相封牧丘侯(以百官表修)
五利將軍欒大坐誣罔誅(以夲紀郊祀志修)
西羌反圍抱䍐匈奴入五原殺太守(以夲紀修)
漢孝武皇帝元鼎六年冬十月朝會不置酒(以楊僕傳修)
遣將軍李息郎中令徐自為征西羌平之(夲紀)
令三百石以上吏以差出馬(以平凖書修)
路博德楊僕滅南越獲其王建德相吕嘉以其地為南
海蒼梧鬱林合浦交趾九眞日南珠崖儋耳九郡(以通
鑑夲紀修)
春帝幸緱氏城視仙人跡(以通鑑修)
西南夷反遣中郎將郭昌衞廣擊滅之以為武都牂柯
越嶲沈黎文山郡(以列傳夲紀修)
秋東越王餘善反遣韓說王温舒楊僕擊之(以夲紀修)
遣浮沮將軍公孫賀出九原匈河將軍趙破奴出令居
皆二千餘里不見虜而還乃分武威酒泉地置張掖
敦煌郡(本紀)
以齊相卜式為御史大夫(以百官表修)
作六輔渠(以溝洫志修)
漢孝武皇帝元封元年冬十月帝北廵登單于臺臨北
河勒兵十八萬匈奴讋不敢出乃入塞罷兵還甘泉
(以夲紀稽古錄修)
遣趙破奴擊西域虜樓蘭車師王(以年表大宛傳修)
東越殺其王餘善降遷其民江淮閒虛其地(以夲紀修)
貶御史大夫卜式為太子太傅以右内史倪寬代之(以列
傳年表修)
以大農丞桑弘羊為治粟都尉領大農(以平凖書修)
置均輸平凖(以平凖書修)
以咸宣為左内史閻奉為水衡都尉(以百官表修)
春正月帝幸緱氏祭中嶽遂東廵海上夏四月帝還登
封泰山降禪肅然山改元赦天下復東北至碣石九
原而還(以夲紀封禪書修)
令吏民入粟補官贖罪罷告緡益歲漕六百萬石賜桑
弘羊爵左庶長(以平凖書修)
秋有星孛于東井又孛于三台(夲紀)
齊王閎薨無子國除(通鑑)
漢孝武皇帝元封二年冬十月帝行幸雍祠五畤(夲紀)
春正月幸緱氏遂至東萊夏四月還祠泰山至瓠子塞
決河作宣防宫(以荀氏漢紀通鑑修)
帝至自瓠子(以通鑑修)
初立越祠雞卜(以封禪書通鑑修)
作甘泉通天臺長安作蜚廉桂觀(以夲紀封禪書修)
朝鮮王衛右渠反攻殺遼東都尉涉何(以夲紀通鑑修)
六月赦天下(以夲紀修)
秋作明堂於汶上(通鑑)
遣樓船將軍楊僕左將軍荀彘擊朝鮮(以夲紀修)
又遣郭昌衛廣平西南夷未服者降滇王以為益州郡
(以夲紀西夷傳修)
以御史中丞杜周為廷尉(以百官表修)
漢孝武皇帝元封三年冬十二月雷雨雹大如馬頭(以通
鑑修)
春作角觝戲(夲紀)
夏朝鮮殺其王右渠降以其地為樂浪臨屯玄莵眞番
郡荀彘坐争功誅楊僕免為庶人(以夲紀修)
夏旱令天下祠靈星(以封禪書修)
武都氐反分徙酒泉郡(以夲紀修)
甲戌漢孝武皇帝元封四年冬十月帝幸雍祠五畤春
三月還祠后土赦汾隂三縣(以夲紀修)
帝至自汾隂(新補)
夏大旱關東流民二百萬口(以夲紀石慶傳修)
匈奴寇邊遣郭昌趙破奴屯朔方(以夲紀匈奴傳修)
漢孝武皇帝元封五年冬帝南廵至南郡望祠虞舜于
九嶷親射蛟江中獲之遂北至瑯邪春三月至泰山
增封祠太乙五帝于明堂配以高祖因朝諸侯受計
於明堂赦天下夏還甘泉郊泰畤(以夲紀封禪書修)
大司馬太將軍長平烈侯衞青薨(以夲紀通鑑修)
初置刺史部十三州(夲紀)
詔州郡察吏民有茂材異等可為將相使絶國者(以夲紀修)
漢孝武皇帝元封六年春作首山宫(夲紀)
三月帝幸河東祠后土(以夲紀修)
益州昆明反遣拔胡將軍郭昌擊之(以夲紀修)
秋大旱蝗(夲紀)
以宗室女為公主妻烏孫(以通鑑西域傳修)
匈奴烏維單于死子烏師廬立(通鑑)
漢孝武皇帝太初元年冬十月帝幸泰山十一月甲子
朔冬至祠太乙五帝于明堂(以夲紀封禪書修)
乙酉栢梁臺災(夲紀)
十二月甲午朔禪高里祠后土東臨渤海望祠蓬萊春
正月還受計于甘泉(以夲紀修)
二月作建章宫(以夲紀修)
夏五月正歷以正月為歲首(夲紀)
定官名(夲紀)
築受降城(以夲紀修)
秋八月幸安定(以夲紀修)
遣貳師將軍李廣利擊大宛(以夲紀修)
關東蝗大起飛西至燉煌(通鑑)
詛匈奴大宛(以封禪書修)
漢孝武皇帝太初二年春正月戊申丞相牧邱恬侯石
慶薨(以夲紀通鑑修)
閏月丁丑以太僕公孫賀為丞相封葛繹侯(以通鑑修)
三月幸河東祠后土(以夲紀修)
夏四月赦汾隂安邑殊死以下(夲紀)
五月籍吏民馬補車騎馬(夲紀)
秋蝗(夲紀)
李廣利攻大宛郁都城不克還屯敦煌(以通鑑列傳修)
遣浚稽將軍趙破奴將二萬騎擊匈奴皆没於虜(以夲紀列
傳修)
漢孝武皇帝太初三年春正月帝東廵海上夏四月還
修封泰山(以夲紀修)
匈奴烏師廬單于死季父句黎胡立(以史記漢書匈奴傳修)
遣光祿勲徐自為築五原塞外列城彊弩都尉路博德
築居延澤(以夲紀匈奴傳修)
秋匈奴入定襄雲中張掖酒泉(以夲紀修)
睢陽侯張昌有罪國除高祖功臣至是見侯四人(以通鑑修)
大發兵復遣李廣利圍大宛宛殺其王母寡以謝獲善馬
數十匹(以通鑑列傳修)
漢孝武皇帝太初四年春李廣利軍還封海西侯八千
戸執樓蘭王詣闕既而遣歸國(以列傳修)
秋作明光宫(以夲紀修)
匈奴句黎胡單于死弟且鞮侯立盡歸漢使之不降者
(以匈奴傳修)
冬始税武關出入者(以夲紀修)
漢孝武皇帝天漢元年春正月帝幸甘泉郊泰畤二月
幸河東祠后土(以夲紀修)
遣中郎將蘇武使匈奴匈奴欲降之不可乃徙之海上
(以通鑑列傳修)
夏大旱(以荀氏漢紀修)
五月赦天下(夲紀)
秋大搜(以夲紀修)
發謫戍屯五原(夲紀)
守軍正丞胡建擅斬監察御史釋之(以荀氏漢紀列傳修)
漢孝武皇帝天漢二年春帝幸東海還幸回中(以夲紀修)
夏五月遣貳師將軍李廣利擊匈奴右賢王於天山還
為匈奴所圍死者十六七又遣因杅將軍公孫敖出
西河無所得騎都尉李陵出居延北與單于戰斬首
萬餘級陵兵敗降匈奴(以夲紀列傳修)
太史令司馬遷下蠶室著書百三十篇(以列傳修)
秋大搜(夲紀)
齊楚燕趙盜羣起遣直指使者暴勝之逐捕以軍興法
誅二千石以下(以夲紀列傳修)
遣開陵侯成挽發樓蘭兵擊車師匈奴救之引還(以年表西
域傳修)
漢孝武皇帝天漢三年春二月以執金吾杜周為御史
大夫(以百官表修)
初𣙜酒酤(夲紀)
三月帝幸泰山修封祀明堂因受計還祠常山(以夲紀修)
夏四月大旱赦天下(通鑑)
秋匈奴入鴈門(夲紀)
甲申漢孝武皇帝天漢四年春正月朝諸侯王于甘泉
宫(夲紀)
遣貳師將軍李廣利出朔方因杅將軍公孫敖出鴈門
游擊將軍韓說出五原皆戰不利引還(以夲紀修)
夏四月立皇子髆為昌邑王(夲紀)
秋九月令死罪入贖(以夲紀修)
漢孝武皇帝太始元年春正月徙郡國豪傑于茂陵雲
陽(以夲紀并注修)
夏六月赦天下(夲紀)
匈奴且鞮侯單于死子孤鹿始立(以匈奴傳修)
漢孝武皇帝太始二年春三月更黃金為麟趾褭蹏(以夲
紀修)
秋旱(夲紀)
作白渠(以溝洫志修)
漢孝武皇帝太始三年春正月帝幸甘泉饗外國客(夲紀)
三月帝幸東海琅邪浮海而還(以夲紀修)
子弗陵生命其所生門曰堯母門(以通鑑修)
以直指使者江充為水衡都尉(以年表修)
漢孝武皇帝太始四年春三月幸泰山壬午祀高祖于
明堂癸未祀孝景皇帝于明堂甲申修封(以夲紀修)
夏四月幸不其五月還幸建章宫赦天下(以夲紀修)
冬十月甲寅晦日有食之(夲紀)
十二月帝幸雍祠五畤
漢孝武皇帝征和元年春正月帝至自北地(以夲紀修)
三月趙敬肅王彭祖薨遣使者立其子昌為趙王(以列傳修)
夏大旱(夲紀)
冬十一月大搜十一日乃解巫蠱起(以夲紀修)
漢孝武皇帝征和二年春正月丞相公孫賀坐巫蠱族
誅(以夲紀列傳修)
涿郡鐵官鐵飛(以五行志修)
三月以涿郡太守劉屈氂為左丞相封澎侯(以五行志列傳修)
夏四月大風發屋折木(本紀)
閠月諸邑公主陽石公主平陽侯曹宗故長平侯衛伉
故因杅將軍公孫敖皆坐巫蠱誅(以夲紀五行志列傳修)
帝幸甘泉(以夲紀修)
秋七月使者江充掘蠱太子宫皇太子據斬充發兵與
丞相劉屈氂戰敗出奔皇后衞氏自殺初置城門屯
兵八月辛亥據自殺于湖(以夲紀修)
癸亥地震(夲紀)
九月立趙敬肅王少子偃為平干王(以夲紀列傳修)
匈奴入上谷五原(以夲紀修)
漢孝武皇帝征和三年春正月帝幸雍至安定北地而
還(以夲紀修)
匈奴入五原酒泉(夲紀)
三月遣貳師將軍李廣利等擊匈奴(以夲紀修)
夏五月赦天下(夲紀)
遣開陵侯成娩發樓蘭六國兵圍車師獲其王(以通鑑列傳修)
六月丞相劉屈氂坐巫蠱誅(以夲紀列傳修)
李廣利深入至郅居水軍敗降匈奴(以通鑑列傳修)
秋蝗(夲紀)
以高寢郎田千秋為大鴻臚族滅江充家作思子宫(以年
表通鑑列傳修)
大事記卷十二
