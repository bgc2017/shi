欽定四庫全書
大事記解題卷五宋吕祖謙撰
周赧王十九年楚懷王薨于秦
解題曰是後八十六年楚戍卒陳勝稱大楚首難於
蘄郡縣豪傑皆應之遂以滅秦范增說項梁立懷王
孫心也其言曰自懷王入秦不反楚人憐之至今故
楚南公曰楚雖三戶亡秦必楚終之降子嬰灞上覆
秦社稷者實義帝所遣之沛公也天明畏自我民明
威其不可誣盖如此懷王庸主耳使沒於楚民豈以
其存亾繫心哉及秦遇之無道則舉國如悲親戚積
怨深怒𫝊百年而不衰是以見天理人心至公而初
無定在也
楚與秦絶
解題曰楚之視秦盖不共戴天之讐絶之正也明年
已受秦粟又三年而迎婦於秦可勝誅哉
魏伐楚
解題曰按戰國策或謂魏王曰中山恃齊魏以輕趙
齊魏伐楚而趙亾中山國所以亡者皆有所恃也以
史記攷之趙主父與齊燕共滅中山則齊非中山之
與國今削去齊字蘇厲說趙王亦曰物固有勢異而
患同者昔者楚人久伐而中山亾盖為楚與魏久連
兵中山失其助而亾也
中山膚施大赦酺
解題曰按吕氏春秋晉太史屠黍謂周威公曰(西周之君
也)天生民而令有别有别人之義也所以異於禽獸
麋鹿也君臣上下之所以立也中山之俗以晝為夜
以夜繼日男女切倚固無休息其主弗之惡此亾國
之風也居二年中山果亾大赦即春秋所書肆大眚
非三代之舊也漢律三人以上無故群飲酒罸金四
兩詔横賜得令群飲食謂之酺群飲之禁遠自周公
賜酺之制亦必非始於趙也(周禮族師各掌其族之戒令政事春秋祭酺亦
如之注曰酺者為人物烖害之神也族長無飲酒之禮因祭酺而與其民以長幼相獻酬焉疏曰族卑不
得官物為禮故云族無飲酒禮也祭酺而民相獻酬必湏合錢為之也按禮記云周旅酬六尸曾子曰周
禮其猶醵與鄭注彼云合錢飲酒為醵旅酬相酌似之也鄭注云明堂之禮仲秋乃命國醵)趙自
簡襄以来經略中山主父胡服騎射攻戰十年今始
克之故大行慶賜焉史記正義云徐廣云膚施在上
郡今延州膚施縣年表載滅中山於明年弑主父之
後當從世家
封公子章
解題曰主父得國之慶方新而殺身之釁已兆所謂
憂喜聚門吉凶同域者也肥義阿其主立少又輕以
身受任及争國之形已見始區區憂之亦晚矣其荀
息之流歟李兊不勸之備公子章而勸之稱疾避位
盖守小諒而無大略宜其為姦雄所輕也(史記正義曰括地志
云東安陽在朔州定襄縣界)
放屈平
解題曰王子蘭勸懷王入秦者也而以為令尹屈平
諫懷王入秦者也而放之江南頃襄王可謂不君矣
按史記屈平睠顧楚國繫心懷王不忘欲反冀幸君
之一悟俗之一改也其存君興國而欲反覆之一篇
之中三致志焉然終無可奈何故不可以反卒以此
見懷王之終不悟也令尹子蘭聞之大怒卒使上官
大夫短屈原於頃襄王頃襄王怒而遷之屈原至於
江濱被髮行吟澤畔顔色顦顇形容枯槁乃作懷沙
之賦自投汨羅以死(史記正義云江南洪饒等州楚東境)
周赧王二十年秦予楚粟
解題曰楚饑而歸之粟也是時秦楚已通矣
沙丘
解題曰按史記正義括地志云沙丘臺在邢州平鄊
縣東北
燕以樂毅為亞卿
解題曰按夲傳樂毅賢好兵趙人舉之及武靈王有
沙丘之亂乃去趙適魏聞燕昭王以子之之亂而齊
大敗燕燕昭王怨齊未嘗一日而忘報齊也於是屈
身下士先禮郭隗以招賢者樂毅於是為魏昭王使
於燕燕王以客禮待之樂毅辭讓遂委質為臣燕昭
王以為亞卿史失其年今附於弑主父沙丘之後
周赧王二十一年武始
解題曰前漢地理志魏郡有武始縣
秦左庶長白起擊韓新城
解題曰秦紀作左更白起(史記正義云新城在洛州伊闕縣)
鄚易
解題曰今之莫州易州易漢涿郡之故安也
吕禮奔齊
解題曰按穰侯𫝊魏冉相秦欲誅吕禮禮出犇齊(夲紀
云禮出奔魏非也)然則禮未嘗得罪於昭王特避穰侯之禍
耳後六年秦紀復書吕禮來歸則其權寵能與穰侯
相軒輊可知矣
任鄙為漢中守
解題曰以備楚也按白起𫝊穰侯相秦舉任鄙為漢
中守鄙與烏獲孟說以力事秦武王至大官孟說之
族必嘗中廢至是穰侯復舉之也秦人諺曰力則任
鄙智則樗里秦夲紀及年表後六年皆書任鄙卒盖
鄙之守邊秦之所倚也
齊田甲田文
解題曰按齊年表田甲劫王相薛文走初人或毁孟
嘗君於齊湣王曰孟嘗君將為亂及田甲劫湣王湣
王意疑孟嘗君乃奔湣王蹤跡驗問孟嘗君無反謀
乃復召孟嘗君孟嘗君乃復謝病歸老於薛
周赧王二十二年白起敗韓魏犀武公孫喜伊闕乾河
解題曰按穰侯𫝊昭王十四年魏冉舉白起使代向
壽將而攻韓魏敗之伊闕起既代壽每戰必克遂成
秦并吞六國之勢冉之是舉可謂有大功於秦矣(韓世
家云公孫喜率周魏攻秦秦敗我二十四萬虜喜伊闕戰國策云秦敗東周與魏戰於伊闕殺犀武魏令
公孫衍卑辭割地以講於秦又云秦攻魏將犀武軍於伊闕進兵而攻周又云犀武敗於伊闕周君之魏
求救盖秦怒東周之助韓魏故攻之也)起之謝疾不肯伐趙也昭王使
應侯責之曰韓魏相率興兵甚衆君所將之卒不能
半之而與戰之於伊闕大破二國之軍流血漂鹵斬
首二十四萬韓魏以故至今稱東藩此君之功天下
莫不聞今趙卒之死於長平者已十七八君嘗以寡
擊衆取勝如神况以強擊弱以衆擊寡乎起曰伊闕
之戰韓孤顧魏不欲先用其衆魏恃韓之銳欲推以
為鋒二軍争便之力不同是以臣得設疑兵以待韓
陣專軍并銳觸魏之不意魏軍既敗韓軍自潰乘勝
逐北以是之故能立功論伊闕之勝莫詳於此(史記正義
曰括地志云伊闕在洛州南水經注云昔大禹疏龍門以通水两山相對望之若闕故謂之伊闕按今洛
南猶謂之龍門也乾河源出綘州絳縣東南殽山南流注河是水冬乾夏流故曰乾河水經注又云左𫝊
趙鞅使汝寬守闕塞即伊闕也)
周赧王二十三年垣宛葉
解題曰史記正義云垣即絳州垣縣宛鄧州縣葉汝
州縣
周赧王二十四年封魏冉公子市公子悝
解題曰冉市悝之封皆取於鄰國非秦地也公子悝
以夲紀考之乃葉陽君然則公子市必涇陽君也非
昭王之親母弟豈得與穰侯同封乎市之宛去年所
取悝之鄧今年所取冉之穰與陶史雖不載何年得
之盖亦近歲取之耳穰今鄧州穰縣陶乃漢之定陶
今之曹州濟隂
周赧王二十五年東周君朝秦
解題曰兩周之君自別為國各事大國以自固非王
赧所能制也
魏冉伐魏
解題曰按夲𫝊穰侯為秦將攻魏魏獻河東方四百
里
魏芒卯以詐見重
解題曰所謂見重者夲國用其謀諸侯服其智也按
戰國策秦昭王謂左右曰今日韓魏孰與始強對曰
弗如也王曰今之如耳魏齊孰與孟嘗芒卯之賢對
曰弗如也王曰以孟嘗芒卯之賢帥強韓魏之兵以
伐秦猶無奈寡人何也以此觀之則卯之見重可知
矣(戰國策云秦約趙而伐魏魏王患之芒卯曰王勿憂也臣請發張倚使謂趙王曰夫鄴寡人固形弗
有也今大王收秦而攻魏寡人請以鄴事大王趙王喜召相國而命之曰魏王請以鄴事寡人使寡人絶
秦相國曰收秦攻魏利不過鄴今不用兵而得鄴請許魏張倚因謂趙王曰敝邑之吏效城者已在鄴矣
大王且何以報魏趙王因令閉關絶秦秦趙大惡芒卯應趙使曰敝邑所以事大王者為完鄴也今效鄴
者使者之罪也卯不知也趙王恐魏承秦之怒遽割五城以合於魏而支秦舉此一端芒卯之詐可知也)
周赧王二十六年秦伐魏至軹取城大小六十一
解題曰按穰侯𫝊穰侯為將拔魏之河内取城大小
六十餘軹者河内之屬邑也(秦紀昭王十六年左更錯取軹白起𫝊書虜公
孫喜之明年取魏城六十一以穰侯𫝊年表恭考之取河内城大小六十一盖在穰侯再相受封之後秦
紀年表所書皆非也史記正義曰括地志云故軹城在懷州濟源縣東南)
周赧王二十七年梗陽
解題曰年表作杜陽杜預曰太原晉陽縣南梗陽城
周赧王二十八年新垣曲陽
解題曰史記正義云括地志云曲陽在懷州濟源縣
新垣近曲陽
趙伐齊
解題曰按世家惠文王十二年趙梁將攻齊
周赧王二十九年魏以田文為相秦伐齊吕禮出奔
解題曰按孟嘗君𫝊秦亡將吕禮相齊欲困蘇代代
乃謂孟嘗君曰周最於齊至厚也而齊王逐之而聽
親弗(親弗人姓名)相吕禮者欲取秦也齊秦合則親弗與
吕禮重矣必輕君不如收周最親弗必走孟嘗君從
其計吕禮嫉害孟嘗君孟嘗君懼乃遺穰侯書曰子
不如勸秦王伐齊於是穰侯言於秦昭王伐齊而吕
禮亾後齊湣王滅宋益驕欲去孟嘗君孟嘗君恐乃
如魏魏昭王以為相以齊湣之暴孟嘗君若未去齊
豈敢召穰侯之兵乎考之戰國策孟嘗君去齊相魏
盖在齊滅宋之前(戰國策事見李兊約五國伐秦條下)又載薛公為魏
相謂魏冉曰文聞秦王欲以吕禮收齊以濟天下君
必輕矣齊秦相聚以臨三晉禮必并相之是君收齊
以重吕禮也齊免於天下之兵其讐君必深君不如
勸秦王令敝邑卒攻齊之事齊破文請以所得封君
若齊不破吕禮復用子必大窮矣其辭與史記孟嘗
君遺穰侯書皆同然則此書乃孟嘗君為魏相時所
遺也
秦將司馬錯攻魏河内魏獻安邑
解題曰史記正義曰河内即懷州也在河南之北西
河之東東河之西秦前後取三晉地多出其人非特
三晉之民不樂為秦秦亦欲自置其腹心以守新邊
也平民應募者既賜之爵又徙罪人以實之赦云者
既遷則與平民齒也戰國策或謂韓王曰秦王欲出
事於梁而欲攻絳安邑韓計將安出矣秦之欲并天
下而王之也不與古同事之雖如子之事父猶將亾
之也行雖如伯夷猶將亾之也行雖如桀紂猶將亾
之也雖善事之無益也其論秦最得其情故附見於
魏獻安邑之後
趙伐齊
解題曰按世家韓徐為將攻齊
趙李兊約五國伐秦
解題曰按戰國策齊欲攻宋秦令起賈禁之齊乃收
趙以伐宋秦王怒屬怨於趙李兊約五國以伐秦(楚齊
趙韓魏也)無功留天下之兵於成臯而隂講於秦又欲與
秦攻魏以觧其怨而取封焉(李兊欲自取封)魏王不說齊人
謂齊王曰臣為足下謂魏王曰三晉皆有秦患今之
攻秦也為趙也秦逐李兊必死今之伐秦也以救李
子之死也今趙留天下之甲於成臯而隂鬻之於秦
已講則令秦攻魏以成其私封王之事趙也何得矣
(勸魏之疎趙也)今王又挾故薛公以為相(故薛公孟嘗君也以此言考之則孟
嘗君去齊為魏相在五國伐秦之前明矣)善韓徐以為上交(韓徐乃今年為趙將伐齊
者盖齊之所怒也)王固可以反疑齊乎(括蒼鮑氏曰用齊之所不善失在魏也安
可疑齊)魏王聞此言必欲事王而怨於趙諸侯互相猜
貳如此而欲攻強秦不亦疎哉(戰國策又云五國約而攻秦楚王為從長
不能傷秦兵罷而留於成臯魏順謂沛丘君曰五國罷必攻沛丘以償兵費君資臣臣請為君止天下之
攻沛丘沛丘君曰善因遣之魏順南見楚王曰王約五國而西伐秦不能傷秦天下且以是輕王而重秦
故王何不卜交乎楚王曰奈何魏順曰天下罷必攻沛丘以償兵費王令之勿攻沛丘四國重王且聽王
之言而不攻沛丘不重王且反王之言而攻沛丘然則王之輕重必明矣故楚王卜交而沛丘存然則趙
李兊雖主謀楚猶以大國為從長也合五國之衆一籌不畫逡巡而卻乃欲攻一小邑以償費楚王號為
從長乃不知諸侯與已之深淺始欲卜交宜乎秦以折箠笞之也)此大事也見於戰
國策者前後非一章史記乃遺略不載今載於齊滅
宋之前(戰國策雖不載五國伐秦之年然兵端起於秦怨趙助齊伐宋故附見於齊滅宋之前)
宋滅滕
解題曰杜氏世族譜云滕姬姓文王子錯叔繡之後
武王封之居滕沛郡公丘縣是也自叔至宣公十七
世乃見春秋隐公以下春秋後六世而齊滅之觀孟
子所載滕定公文公則杜氏之說誤矣戰國策記宋
王偃滅滕其說是也公丘縣今為徐州滕縣
齊滅宋
解題曰宋子姓自微子至王偃三十二世按前漢地
理志宋地房心之分野夲陶唐氏火正閼伯之虛昔
堯作游成陽(如淳曰成陽在定陶)舜漁靁澤湯止于亳故其民
猶有先王遺風重厚多君子好稼穡惡衣食以致畜
藏宋為齊楚魏所滅叁分其地魏得其梁陳留齊得
其濟隂東平楚得其沛齊之伐宋也蘇代實啓之(戰國
策云燕王奉蘇子車十五乘南使於齊謂齊王曰今宋王無道而王不伐王名終不成)秦之救
宋也蘇代復止之(史記世家湣王伐宋秦王怒蘇代為齊謂秦王曰攻宋所以為王也)
盖蘇代為燕反間驕其君勞其民而速其亾也戰國
策載蘇代說燕之辭曰臣聞王居處不安食飲不甘
思念報齊身自削甲札日有大數矣妻自組甲絣日
有大數矣有之乎王曰子聞之寡人不敢隠也我有
深怨積怒於齊而欲報之直患國弊力不足矣對曰
齊王長主也而自用也南攻楚五年畜積散西困秦
三年民憔悴士罷弊而又以其餘兵南面西舉五千
乘之勁宋而包十二諸侯此其君之欲得也其民力
竭也安猶取哉且異日濟西不役所以備趙也河北
不師所以備燕也今濟西河北盡以役矣封内弊矣
論齊之亾形莫詳於此(戰國策誤以為說燕王噲使噲能有志如是豈致覆國乎
論其世考其事皆說昭王之辭也吕氏春秋曰齊攻宋燕王使張魁從焉齊王殺之燕王縞素避舍於郊
因遣使於齊客而謝焉曰此盡寡人之罪也大王賢主也豈盡殺諸侯之使者哉然而燕之使者獨死此
敝邑之擇人不謹也願得變更請罪使者行至齊齊王方大飲左右官實御者甚衆因令使者進報使者
報言燕王之甚恐懼而請罪也畢又復之以矜左右官實因乃發小使以反令燕王復舍此濟上之所以
敗齊國之所以虛也史記正義曰括地志云温懷州温縣)
齊取楚淮北
解題曰齊既滅宋南割楚之淮北西侵三晉欲以并
周室為天子泗上諸侯鄒魯之君皆稱臣諸侯恐懼
(史記正義云淮北謂廣陵縣徐泗等州也)
周赧王三十年司馬穰苴狐咺陳舉
解題曰按戰國策齊負郭之民有狐咺者正議湣王
斮之檀衢百姓不附齊孫室子陳舉直言殺之東閭
宗族離心司馬穰苴執政者也殺之大臣不親(潁濱蘇氏
曰太史公為司馬穰苴傳言齊景公時晉伐阿鄄燕侵河上齊師敗績晏子薦穰苴景公拔以為將使寵
臣莊賈監軍穰苴因其後期戮之三軍畏之遂以成功其言甚美世皆信之子以春秋左氏考之景公七
年北燕伯欵奔齊十二年公朝于晉請伐燕而納欵十二年伐燕取賂而還十八年使高偃以兵納欵于
陽是歲公朝于晉投壷有言明年晉侯盟諸侯于平丘齊不欲盟晉人怒自是始貳于晉而未絶也四十
五年公盟鄭伯于鹹盟衛侯于沙始叛晉自是凡四伐晉盖未有燕晉伐齊者也而戰國策稱司馬穰苴
執政者也湣王殺之故大臣不附意者穰苴湣王之臣當為湣王却燕晉而戰國雜記妄以為景公時邪)
中陽
解題曰史記正義曰括地志云在汾州隰城縣南
周赧王三十一年樂毅破齊濟西臨菑昌國
解題曰按趙世家是歲書燕昭王來見盖樂毅勸昭
王約趙楚魏伐齊又令趙啗秦以伐齊之利伐齊之
舉其重在趙故昭王身約之也(樂毅𫝊稱毅於是并護趙楚韓魏燕之兵
以伐齊破之濟西田敬仲世家亦稱燕秦楚三晉各出銳師敗我濟西通鑑脫楚字)又按戰國
策燕舉兵使樂毅將而擊齊齊使向子將而應之齊
軍破向子以一輿乘亾達子收餘卒復振與燕戰求
所以償者湣王不肻與軍破王奔莒(吕氏春秋曰齊使觸子將以迎
天下之兵於濟上齊王欲戰使人赴觸子恥而訾之曰不戰必剗若類掘若壟觸子苦之欲齊軍之敗於
是以天下兵戰戰合擊令而却之卒北天下兵乘之觸子因以一乘去莫知其所不聞其聲達子又帥其
餘卒以軍於秦周無以賞使人請金於齊王齊王怒曰若殘堅子之類惡能給若金與燕人戰大敗達子
死齊王走莒燕人逐北入國相與争金於美唐甚多此貪於小利以失大利者也觸子戰國策所謂向子
也秦周齊城門也美唐金藏所在也)餘竝見通鑑濟西謂濟州已西(見史
記正義)臨淄青州臨淄縣古營丘之地城臨淄水故曰
臨淄(見史記正義水經注)昌國在淄川縣東北(見史記正義)延平陳
氏曰樂毅之下齊也止侵略寬賦歛除暴令脩舊政
求逸民顯而禮之祀威公管仲於郊表賢者之閭封
王蠋之墓凢可以悦其民者無不為也此孟子所以
教齊宣王者齊王不能用之於燕而樂毅能用之於
齊
殺淖齒奉法章
解題曰延平陳氏曰法章之立於莒王孫賈之力也
賈之母曰王走汝不知其處汝尚何歸用此心則不
待四百人亦足以殺淖齒而况於四百人乎
周赧王三十二年廉頗
解題曰按夲𫝊趙惠文王十六年廉頗為趙將伐齊
大破之取晉陽(索隐史記夲作陽晉云陽晉衛地後屬齊今趙取之司馬彪郡國志曰今
衛國陽晉城是也有夲作晉陽非也晉陽在太原雖亦趙地非齊所取也)拜為正卿以勇
氣聞於諸侯今年齊已破亾拔其地不足言功意者
即去年助燕破齊之事與
藺相如
解題曰相如奉璧入秦秦王大喜𫝊以示美人及左
右左右皆呼萬歲相如前曰璧有瑕請指示王王授
璧相如因持璧却立倚柱怒髮上衝冠謂秦王曰趙
王齋戒五日使臣奉璧拜送書於庭今臣至大王見
臣列觀禮節甚倨得璧𫝊之美人以戲弄臣臣觀大
王無意償趙王城邑故臣復取璧大王必欲急臣臣
頭今與璧俱碎於柱矣相如持其璧睨柱欲以擊柱
秦王恐其破璧遂許齋五日舍相如廣成𫝊舍相如
使其從者衣褐懷其璧亡歸秦王齋五日後乃設九
賓禮於庭(史記正義曰韋昭云九賓則周禮九儀也劉伯莊云九賓者周王之備禮天子臨軒
九服同會秦趙何得九賓但亦陳設車輅文物耳)餘竝見通鑑
燕求三神山
解題曰此後世人主求仙之始也按前漢志宋母忌
正伯僑元尚羡門高最後皆燕人為方仙道形解銷
化依於鬼神之事燕齊海上之方士𫝊其術不能通
然則怪迂阿䛕苟合之徒自此興不可勝數也自齊
威宣燕昭使人入海求蓬萊方丈瀛洲此三神山者
𫝊在渤海中世主莫不甘心焉燕昭之未破齊厲志
復讐必未溺心於此也今附於克齊之次年
周赧王三十三年秦伐趙拔兩城
解題曰趙世家前年書秦與趙數擊齊齊人患之蘇
厲為齊遺趙王書趙乃輟謝秦不擊齊今年又書樂
毅將趙師攻魏伯陽而秦怨趙不與已擊齊伐趙拔
我兩城是時齊地皆入於燕獨有莒即墨僅存耳蘇
厲之書皆不及之恐非此時事况樂毅方為燕經略
全齊豈得為趙將攻魏哉年表所書秦伐趙拔兩城
必有所因世家所載未可據也
秦韓會新城
解題曰韓年表世家書與秦昭王會兩周間所謂新
城盖两周間地名也(史記正義云括地志云許州襄城縣即古新城縣也)
周赧王三十四年石城
解題曰前漢地理志右北平有石城縣(史記正義云括地志云相
州林慮縣東南有石城疑此石城是)
趙伐魏
解題曰按趙世家王再之衛東陽决河水伐魏氏大
潦盖以水攻也魏徙都大梁近河秦之滅魏亦用此
策耳
魏冉相趙
解題曰是歲秦夲紀年表書秦復以魏冉為丞相盖
相趙未幾復歸相秦也
楚約從將伐秦西周武公
解題曰楚人有好以弱弓微繳加歸鴈之上者頃襄
王聞召而問之對曰大王之賢所弋非直此也秦為
大鳥負海内處東面而立左臂㩀趙之西南右臂傅
楚鄢郢膺擊韓魏垂頭中國處既形便勢有地利奮
翼鼓&KR1452;方三千里則秦未可得獨招而夜射也欲以
激怒襄王故對以此言襄王因召與語遂言曰夫先
王為秦所敗而客死於外怨莫大焉今以匹夫有怨
尚有報萬乘白公子胥是也今楚之地方五千里帶
甲百萬猶足以踴躍中野也而坐受困臣竊為大王
弗取也於是頃襄王遣使於諸侯復為從欲以伐秦
然卒無成功者特暫激於人言初未嘗有復讐之大
志豈能有所立哉楚世家又書楚欲與齊韓連和伐
秦因欲圖周周王赧使武公說楚相昭子而止是時
齊止餘两城為燕所圍何暇與楚連和伐秦盖所載
不能無小差也西周武公者西周惠公之長子即戰
國策所謂西周君通鑑謂之東周武公誤矣餘見通
鑑
周赧王三十五年秦赦罪人遷之南陽
解題曰以備楚也史記正義曰南陽今鄧州
光狼城
解題曰史記正義曰在澤州高平縣西二十五里
隴西黔中
解題曰隴西今秦階熙河涼沙等州之地黔中今黔
辰施沅等州之地
楚以上庸漢北地與秦
解題曰黃棘之盟秦以上庸歸楚楚至是復割與秦
也史記正義曰上庸漢北謂割房金均三州及漢水
之北
周赧王三十六年白起伐楚取鄢鄧西陵
解題曰鄢楚之別都也在今襄州之宜城縣南豐曾
氏鞏曰荆及康狼楚之西山也水出二山之間東南
而流春秋之世曰鄢水左丘明𫝊魯桓公十有三年
楚屈瑕伐羅及鄢亂次以濟是也秦昭王二十八年
使白起將攻楚去鄢百里立堨壅是水為渠以灌鄢
遂拔之(酈道元水經注云昔白起攻楚引西山谷水即是水者也舊堨去城一百許里水從城西
灌城東入注為淵今熨斗陂是也水潰城東北角百姓随水流死於城東者數十萬城東皆臭因名其陂
為臭也)秦既得鄢以為縣漢惠帝三年改曰宜城西陵
屬江夏郡在西漢為郡治有雲夢宫今之安州雲夢
縣也
秦趙會澠池
解題曰龜山楊氏時曰趙社稷安危之機不在璧之
存亾夫以小事大古之人有以皮幣犬馬珠玉而不
得免者况一璧乎雖與之可也相如計不出此不三
數年趙卒有覆軍陷城之禍者徒以璧為之祟也然
則全璧歸趙何益哉至於澠池之會則其危又甚矣
相如智勇不足重趙使秦不敢惴焉乃欲以頸血濺
之豈孔子所謂暴虎馮河死而無悔者歟太史公序
𫝊曰能信意彊秦而屈體廉子用徇其君俱重於諸
侯合两說觀之相如之抗秦特戰國以氣相加之習
俗至於體國而深自克則非戰國之士也
齊襄王誅譛田單者田單伐狄
解題曰齊襄王方復國而忌其元勲使無貂勃之諫
齊之為齊未可知也田單東有夜邑之奉西有淄上
之娛魯仲連前知其不能下狄雖厲氣循城僅以成
功其所存亦可覩矣君臣之志皆有所極齊之不興
也宜哉
荀卿
解題曰荀卿趙人年五十始来游學於齊齊襄王時
荀卿最為老師齊尚修列大夫之缺而荀卿三為祭
酒焉齊人或䜛荀卿荀卿乃適楚而春申君以為蘭
陵令春申君死而荀卿廢因家蘭陵
周赧王三十七年楚莊辛
解題曰按戰國策莊辛謂楚襄王曰君王左州侯右
夏侯輦從鄢陵君與壽陵君專淫逸侈靡不顧國政
郢都必危矣襄王曰先生老悖乎將以為楚國妖祥
乎莊辛曰臣誠見其必然者也非敢以為國妖祥也
君王卒幸四子者不衰楚國必亡矣臣請辟於趙淹
留以觀之莊辛去之趙留五月秦果舉郢襄王流揜
於城陽於是使人發騶徵莊辛於趙以執珪而授之
為陽陵君
白起攻楚取郢楚頃襄王徙都陳
解題曰按戰國策應侯謂武安君曰楚地方五千里
持戟百萬君前率數萬之衆入楚拔鄢郢㷊其廟東
至竟陵楚人震恐東徙而不敢西向武安君曰是時
楚王恃其國大不恤其政而羣臣相妬以功諂諛用
事良臣斥疎百姓心離城池不修既無良臣又無守
備故起所以得引兵深入多倍城邑發梁㷊舟以專
民心掠於郊野以足軍食當此之時秦中士卒以軍
中為家將帥為父母不約而親不謀而信一心同功
死不旋踵楚人自戰其地咸顧其家各有散心莫有
鬭志是以能有功也楚所以敗秦所以勝略見於此
矣又按穰侯𫝊復相秦四歲而使白起拔楚之郢白
起者穰侯之所任舉也相善於是穰侯之富富於王
室莊辛告楚襄王亦謂馳騁乎雲夢之中而不以天
下國家為事不知夫穰侯方受命乎秦王填黽塞之
内而投已乎黽塞之外然則戰勝者雖白起主謀者
實穰侯也(史記正義云括地志云郢城在荆州江陵縣東北楚平王築都之地也夷陵峽州夷
陵縣是也在荆州西應劭云夷山在其北竟陵在郢州長壽縣南今復州亦是其地武安在潞州武安縣
西南)
周君朝秦
解題曰夲紀書周君來朝未知其為東為西也
趙徙漳水武平西
解題曰趙惠文王十八年大潦漳水出然則徙漳水
者為水患也惠文王二十七年又徙漳水武平南按
水經及注濁漳水出上黨長子縣西清漳出上黨沾
縣西北至武安縣南入于濁漳两水既合支流逕邯
鄲經絡趙竟故不得不治耳史記正義曰武平亭在
瀛州文安縣北
周赧王三十八年巫黔中
解題曰史記正義云括地志云巫郡在䕫州東黔中
故城在辰州沅陵縣東今黔府亦其地
周赧王三十九年楚復取江南十五邑
解題曰楚頃襄王既失郢都復召莊辛聞其言至於
顔色變怍身體戰慄此其所以能稍復故地也新叙
又載楚襄王用莊辛計舉淮北之地十二諸侯盖楚
喪亂之後補敗扶傾之計皆出於莊辛特不能大有
所為耳
幾
解題曰幾魏之邑也史記正義曰幾㦯屬齊或屬魏
當在相潞之間也
周赧王四十年秦魏冉圍大梁
解題曰魏大夫須賈說穰侯曰臣聞魏之長吏謂魏
王曰秦貪戾之國也戰勝暴子割八縣地未畢入兵
復出矣夫秦何厭之有哉願王之必無講也此臣之
所聞於魏也臣聞魏氏悉其百縣勝甲以上戍大梁
臣以為不下三十萬夫輕背楚趙之兵陵七仞之城
戰三十萬之衆而志必舉之臣以為自天地始分以
至于今未嘗有者也攻而不拔秦兵必罷陶邑必亾
則前功必棄矣願君逮楚趙之兵未至於梁亟以少
割收魏穰侯曰善乃罷梁圍(戰國策載穰侯攻大梁㦯謂穰侯君攻楚得宛
穰以廣陶攻齊得剛博以廣陶得許鄢陵以廣陶秦昭王不問者何也以大梁之未亾也今日大梁亡許
鄢陵必議議則君必窮為君計者勿攻便此與湏賈之說同一術也穰侯以外戚秉大權徇私如此范雎
安得不乘其隙哉)北宅史記正義曰竹書云宅陽一名北宅
趙廉頗拔魏房子安陽
解題曰按世家廉頗將攻魏房子拔之因城而還又
攻安陽取之徐廣曰房子屬常山(史記正義云今相州外城古安陽城)
周赧王四十一年齊昌國高唐
解題曰趙世家書燕周將攻昌國高唐取之不書何
國按前漢地理志昌國屬齊郡高唐屬平原郡皆齊
地也
周赧王四十二年秦魏冉白起救韓敗魏趙華陽
解題曰華陽亭名在密陽(出史記司馬彪注)卷屬河南郡(史記
正義云卷在鄭州原武縣西北)蔡陽今蔡州上蔡水之陽(出史記正義輿地廣
記)長社屬潁川郡觀津屬清河郡(並前漢地理志按外戚𫝊竇皇后家
在清河願如趙郡近家又曰竇廣國聞皇后新立家在觀津是觀津屬清河也)南陽即河内
脩武非鄧州之南陽(出史記正義)晉始啟南陽即此地也
免臣盖秦之臣以罪免者遷以守新邊秦不信敵國
之民故徙其國人使錯居之也秦華陽之役盖救韓
而擊趙魏年表列𫝊㦯云得三晉將或云攻趙韓魏
皆記之者誤耳
魏城西周
解題曰按周夲紀馬犯謂周君曰請令梁城周乃謂
梁王曰周王病若死則犯必死矣犯請以九鼎自入
於王梁王曰善遂與之卒言戍周因謂秦王曰梁非
戍周也將伐周也王試出兵境以觀之秦果出兵又
謂梁王曰周王病甚矣今王使卒之周諸侯皆生心
不若令卒為周城以匿事端梁王曰善遂使城周所
謂周者西周也周君者西周武公也周王者赧王也
太丘社之亡九鼎已毁特以虛名紿魏耳使九鼎是
時尚存則後十餘歲秦遂滅周鼎必入於秦始皇何
為索之於泗水哉(周紀書周亡秦取九鼎寳器亦非也)
周赧王四十三年趙河水出大潦
解題曰自威烈十三年書晉河岸崩壅龍門至是始
復書趙河水出(安王三年雖書魏虢山崩壅河此自為山所壅非河為患也)然亦
不聞蕩覆城邑數十年而不可塞如後世之甚者也
燕惠王薨子武成王立
解題曰按趙世家明年書燕將成安君公孫操弑其
王豈非惠王武成王終始之際㦯有異論聞於鄰國
歟
韓魏與秦楚伐燕
解題曰按燕世家燕惠王七年卒韓魏秦楚兵伐燕
盖乘燕之喪也楚世家書使三萬人助三晉伐燕秦
夲紀亦書佐韓魏楚伐燕然則是役也韓魏為兵主
秦楚助之而已
周赧王四十四年秦客卿竈攻齊剛壽
解題曰秦夲紀書客卿竈攻齊取剛壽子穰侯按范
雎今年說昭王之辭曰穰侯越韓魏而攻齊剛壽非
計也少出師則不足以傷齊多出師則害於秦齊年
表明年書秦楚擊我剛壽是今歲攻而未能下也(史記
正義云括地志云故剛城在兖州龔丘縣界壽鄆州之縣)
秦滅義渠
解題曰前漢匈奴𫝊秦昭王時義渠戎王與宣太后
亂有二子宣太后詐而殺義渠戎王於甘泉遂起兵
伐滅義渠不書何年按昭王初見范雎之言曰寡人
宜以身受命久矣會義渠之事急寡人旦暮自請太
后今義渠之事已寡人乃得受命今載於范雎為客
卿之前
范雎
解題曰按范雎𫝊王稽載范雎入秦至湖關望見車
騎從西來范雎曰彼來者為誰王稽曰秦相穰侯東
行縣邑范睢曰吾聞穰侯專秦權惡内諸侯客此恐
辱我我寕且匿車中有頃穰侯果至勞王稽因立車
而語曰關東有何變曰無有又謂王稽曰謁君得無
與諸侯客子俱來乎無益徒亂人國耳王稽曰不敢
即別去范睢曰吾聞穰侯智士也其見事遲鄉者疑
車中有人㤀索之於是范睢下車走曰此必悔之行
十餘里果使騎還索車中無客乃已王稽遂與范睢
入咸陽已報使因言曰魏有張禄先生天下辯士也
曰秦王之國危於累卵得臣則安然不可以書𫝊也
臣故載來秦王弗信使舍食草具待命歲餘當是時
昭王已立三十六年南拔楚之鄢郢楚懷王幽死於
秦數困三晉厭天下辨士無所信穰侯華陽君昭王
母宣太后之弟也而涇陽君高陵君皆昭王同母弟
也穰侯相三人者更將有封邑以太后故私家富重
於王室及穰侯為秦將且欲越韓魏而伐齊剛壽欲
以廣其陶封范睢乃上書秦昭王大說以𫝊車召范
睢穰侯挾太后而主斷昭王厭之久矣范睢先使王
稽言於昭王謂秦危於累卵意盖在此及穰侯越三
晉攻剛壽以廣其私邑昭王益不能堪所以范睢書
入而亟召也說辭益多辨士所附益如所謂穰侯為
秦謀不忠閉關十五年不敢窺兵於山東方穰侯之
時勝敵辟地無歲不書安得有所謂閉關十五年者
乎大抵觀戰國之事者取其大旨而已不必字字為
據也通鑑載於明年今從夲𫝊書於昭王三十六年
周赧王四十五年秦圍趙閼與
解題曰按戰國策秦攻趙藺離石祁拔(戰國策蘇厲謂周君曰敗
韓魏殺犀武攻趙取藺離石祁者皆白起然則藺離石祁之拔盖白起為將也括蒼鮑氏曰藺及離石屬
西河祁屬太原)趙以公子郚為質於秦而請内焦(括蒼鮑氏曰弘農陜
有焦城)黎(括蒼鮑氏曰東郡有黎即黎陽)牛狐之城以易藺離石祁於
秦趙背秦不予焦黎牛狐秦王怒令公子繒請地趙
王乃令鄭朱對曰夫藺離石祁之地曠遠於趙而近
於大國有先王之眀與先臣之力故能有之今寡人
不逮其社稷之不能恤安能收恤藺離石祁乎寡人
有不令之臣實為此事也非寡人之所敢知卒背秦
秦王大怒令衛胡伐趙攻閼與趙奢救之魏令公子
咎以銳師居安邑以挾秦(助趙牽制秦也赧王二十八年魏已獻安邑於秦豈
戰國之時城邑往來不常是時㦯屬魏與)秦敗於閼與反攻魏幾(幾地名夲屬魏
赧王三十九年趙棲昌攻魏幾不能取十二月使廉頗代將取之自是遂屬趙秦師既為趙奢所敗不能
取閼與師還因擊幾焉謂之魏幾者因其夲魏地而稱之也下文止稱救幾)廉頗救幾大
敗秦師餘見通鑑趙奢始治國賦赧王三十五年已
為將攻齊麥丘至救閼與之時亦既久矣閼與史記
正義曰洺州武安縣西南五十里有閼與山世𫝊奢
距秦軍即此山也按括地志云言距秦軍在此山疑
其太近洺州既去邯鄲三十里而軍又云移之二日
一夜至閼與五十里而軍據今洺州去潞州三百里
恐潞州銅鞮縣西北閼與聚是趙奢破秦處
以應為秦太后養地
解題曰按戰國西周策周君之秦客謂周最曰不如
譽秦王之孝也因以應為太后養地秦王太后必喜
應在潁川父城縣應鄊養地即平凖書所謂自天子
至于封君湯沐邑皆各為私奉養不領於天下之經
費者也是時范睢之間言已入而天下尊奉太后猶
若此得非隙猶未見於外耶
攻齊剛壽
解題曰穰侯猶在相位故攻剛壽之師猶未已也去
年范睢初見昭王首以剛壽撼穰侯豈非其言甚密
外庭不得而聞歟
周赧王四十七年秦拔魏懷城
解題曰按范睢𫝊昭王拜范睢為客卿謀兵事卒聽
范睢謀使五大夫綰伐魏拔懷
周赧王四十九年邢丘
解題曰年表作廪丘世家作郪丘(史記正義云括地志云平臯故城夲
邢丘邑漢置平臯縣在懷州武德縣東南)
秦免魏冉相國奪宣太后權
解題曰范睢𫝊書廢太后逐穰侯高陵華陽涇陽君
於關外按夲紀明年宣太后葬芷陽酈山九月穰侯
出之陶是宣太后之沒書薨書葬初未嘗廢魏公子
無忌諫魏王親秦之辭止曰太后母也而以憂死亦
未嘗言其廢也穰侯雖免相猶以太后之故未就國
及太后既葬之後始出之陶耳范睢𫝊所載特辯士
增飾之辭欲誇范睢之事而不知甚昭王之惡也邵
氏皇極經世書曰罷穰侯相國及宣太后權以客卿
范睢為相封應侯盖得其實矣
秦華陽君芉戎王弟涇陽君市出就封
解題曰昭王聞范睢之說赫然震怒若迅雷之不及
掩耳彼四貴者豈容皆久留咸陽穰侯葉陽其去既
別見於後則華陽涇陽必以此時就封也今從范雎
傳載於此(史記正義云涇陽雍州縣也)
周赧王五十年安國君柱
解題曰按史記索隱安國君名柱
齊楚攻魏
解題曰齊楚相約而攻魏魏使人求救於秦冠盖相
望也而秦救不至魏人有唐睢者年九十餘矣謂魏
王曰老臣請西說秦王唐睢見秦王秦王曰丈人芒
然乃遠至此甚苦矣夫魏之來求救數矣寡人知魏
之急已唐睢對曰大王已知魏之急而救不發者臣
竊以為用策之臣無任矣夫魏一萬乘之國也然所
以西面而事秦稱東藩受冠帶祠春秋者以秦之強
足以為與也今齊楚之兵已合於魏郊矣而秦救不
發亦將賴其未急也使之大急彼且割地而約從王
尚何救焉必待其急而救之是失一東藩之魏而彊
二敵之齊楚則王何利焉於是秦昭王遽為發兵救
魏魏氏復定魏王以秦救之故欲親秦而伐韓以求
故地信陵君無忌謂魏王曰秦與戎翟同俗有虎狼
之心貪戾好利無信不識禮義德行苟有利焉不顧
親戚兄弟若禽獸耳此天下之所識也非有所施厚
積德也故太后母也而以憂死穰侯舅也功莫大焉
而竟逐之两弟無罪而再奪之國此於親戚若此而
况於仇讐之國乎今王與秦共伐韓而益近秦患臣
甚惑之而王不識則不明群臣莫以聞則不忠今韓
氏以一女子奉一弱主内有大亂(韓世家不載其事必是時韓王少母
后用事也)外交彊秦魏之兵王以為不亾乎韓亾秦有鄭
地與大梁鄰王以為安乎王欲得故地今負彊秦之
親王以為利乎秦非無事之國也韓亾之後必將更
事更事必就易與利就易與利必不伐楚與趙矣是
何也夫越山踰河絶上黨而攻彊趙是復得閼與之
事(趙奢敗秦閼與)秦必不為也若道河内倍鄴朝歌絶漳滏
水與趙兵决於邯鄲之郊是知伯之禍也秦又不敢
伐楚道涉山谷行三千里而攻冥阨之塞(徐廣曰㦯以為今江
夏黽縣史記音義曰冥黽竝音盲秦兵向楚有两道涉山谷是西道河外是東道也史記正義曰括地志
云石城山在申州鍾山縣東南二十一里攻冥阨即此山申州今信陽軍)所行甚遠所攻
甚難若道河外倍大梁(史記正義曰從河外出函谷關歴同州南至鄭州東向陳
州則背大梁也)右蔡左召陵(史記正義曰徐廣云一無左字上蔡縣在豫州北七十里邵陵
故城亦在豫州郾城縣東四十五里竝在陳州西從汴州南行向陳州之西郊則上蔡邵在南面向東皆
身之右定無左字也)與楚兵决於陳郊秦又不敢故曰秦必不
伐楚與趙矣又不攻衛與齊矣夫韓亾之後兵出之
日非魏無攻已秦固有懷茅(史記正義曰夲周邑後屬晉懷州武陟縣西十
一里有故懷城括地志云懷州穫嘉縣東北二十五里有茅亭周與蘇忿生十二邑其一曰攢茅)邢
丘(史記正義曰在懷州武德縣東南二十里)城垝津(史記音義曰垝九毁反盖在河北)以
臨河内河内共汲必危(史記索隐曰皆縣名俱屬河内)有鄭地得垣
雍决滎澤水灌大梁(徐廣曰成臯滎陽亦屬鄭史記正義曰垣雍故城在鄭州原武
縣西北七里言韓亡之後秦有鄭地得垣雍城從滎澤決溝歴雍灌大梁也)大梁必亾(始皇
滅魏果用此策)王之使者出過而惡安陵氏於秦(按戰國策安陵君曰
吾先君成侯受詔襄王以守此地盖安陵趙襄子所封其後遂別為小國附庸於魏今魏反令使者譛之
於秦也使者出過而惡安陵氏於秦戰國策作王之使者大過矣乃惡安陵氏於秦)秦之欲誅
之久矣秦葉陽昆陽與舞陽鄰(史記正義曰葉陽今許州葉縣也昆陽故
城在許州葉縣北二十五里舞陽故城在葉縣東十里此時葉陽昆陽屬秦舞陽屬魏也葉陽今屬汝州)
聽使者之惡之随安陵氏而亾之繞舞陽之北以東
臨許(按史記正義安陵在鄢陵縣西北則去汝許不遠矣)南國必危(史記正義曰在魏之
南故曰南國)國無害已(戰國策作魏國豈得安哉)夫憎韓不愛安陵氏
可也夫不患秦之不愛南國非也(秦得南國則諸侯之勢危矣魏不可
以為非已地而不恤也)異日者秦在西河晉國去梁千里(史記音義
曰晉河東安邑等地至大梁地界有千里也)有河山以闌之有周韓以間
之從林鄊軍(徐廣曰林鄊在宛縣)以至于今(自秦伐林鄊以來以至于今也)邊
城盡拔文臺堕垂都㷊林木伐麋鹿盡而國繼以圍
(赧王四十年穰侯圍大梁)又長驅梁北東至陶衛之郊(陶即穰侯所封也)
北至平監(史記正義曰平即兖州平陸縣監即故闞城在平陸縣西南)所亾於秦
者山南山北河外河内大縣數十名都數百秦乃在
河西晉去大梁千里而禍若是矣又况於秦無韓有
鄭地無河山而闌之無周韓而間之去大梁百里禍
必百此矣(百字從戰國策)異日者從之不成也楚趙疑而韓
不可得也今韓受兵三年秦撓之以講識亾不聽投
質於趙請為天下鴈行頓刃楚趙必集兵皆識秦之
欲無窮也非盡亾天下之國而臣海内不休矣是故
臣願以從事乎王(乎字從戰國策)王速受楚趙之約而挾韓
之質(而字從戰國策)以存韓而求故地韓必效之此士民不
勞而故地得其功多於與秦共伐韓而又與彊秦鄰
之禍也夫存韓安魏而利天下此亦王之大時也(大字
從戰國策)通韓上黨於共寗(史記正義曰共衛州共城縣寗懷州脩武縣)使道
安城(是時秦欲取韓上黨故蠶食其地使與韓國中絶故信陵君勸魏假道使韓得與上黨往來豈
專為韓而已哉韓不失上黨則三晉之勢猶完也)出入賦之是魏重質韓以
其上黨也今有其賦足以富國韓必德魏愛魏重魏
畏魏韓必不敢反魏是韓則魏之縣也魏得韓以為
縣衛大梁河外必安矣今不存韓二周安陵必危楚
趙大破衛齊甚畏天下西鄊而驅秦入朝而為臣不
久矣信陵君之諫世家不書其從違然亦不書魏與
秦同伐韓取故地之事必以其言而止也當是時范
睢為謀主謂秦之有韓如人之有腹心之疾故以破
韓為首務其所以親魏者豈誠愛魏哉特欲孤韓之
黨耳信陵君之言深切綜練識天下之大勢使魏王
能用其計紏率楚趙竭力助韓則韓不至於失上黨
趙不至於敗長平六國亦不至為秦所吞矣謀既不
用又以矯殺晉鄙流落於外秦已滅周六國垂亾魏
始再用之猶能收合諸侯折強秦之鋒若用之於上
黨長平未敗之前天下雌雄之勢殆未可量也信陵
君諫辭稱秦太后母也而以憂死今附於宣太后薨
之後
趙使長安君為質於齊
解題曰是歲秦宣太后薨趙太后齊君王后復見於
史大抵當時諸國皆母后專政也
趙以田單為將伐燕
解題曰按戰國策趙王割濟東三城城邑市五十七
與齊求安平君為將攻燕馬服君謂平原君曰國奚
無人甚哉君致安平君而將之乃割濟東三城此與
敵國戰覆軍殺將之所取也今君以此與齊而求安
平君而將之國奚無人甚也且君奚不將奢也奢嘗
抵罪居燕燕以奢為上谷守燕之通谷要塞奢習知
之百日之内天下之兵未聚奢已舉燕矣然則君奚
求安平君而為將乎平原君曰將軍釋之矣僕已言
之僕主矣僕主幸以聽僕也馬服君曰君之所以求
安平君者以齊之於燕也茹肝涉血之仇耶使安平
君智則奚以趙之彊為趙強則齊不復霸矣今得強
趙之兵以杜(括蒼鮑氏曰杜猶拒也)燕將曠日持久令士大夫
餘子之力盡於溝壘府庫敝倉廪虛乃引其兵而歸
盡两國之兵無明此者矣已而得三城城大無能過
百雉者此即趙世家今歲所載之事也但載所得之
城微不同耳平原君謀國如此趙之不競有以哉
周赧王五十一年秦城廣武
解題曰按范睢𫝊昭王四十三年秦攻韓汾陘拔之
因城河上廣武(史記正義云陘城在絳州曲沃縣西北汾水之旁也廣武在鄭州滎陽縣
西)
周赧王五十二年秦白起攻韓取南陽絶太行道
解題曰南陽河内修武也昭王三十四年嘗取之魏
矣今歲又書取之韓或者中間嘗屬韓也范睢嘗獻
謀於昭王曰北斷太行之道則上黨之師不下斯役
也其取上黨之漸歟(史記正義云太行在懷州河内縣北)
周赧王五十三年州
解題曰徐廣曰南郡有州陵縣
秦葉陽君
解題曰悝與穰侯同時封為諸侯者也諒毅說昭王
之辭曰平原君親寡君之母弟也猶大王之有葉陽
涇陽君也然則悝其昭王之母弟歟范睢論四貴王
弟居其二曰高陵曰涇陽獨無所謂葉陽者高陵㦯
其别名也悝在四貴之中就封獨後豈昭王獨薄其
罪乎
上黨守馮亭以郡降趙
解題曰趙孝成王夢衣偏裻之衣乘飛龍上天不至
而墜見金玉之積如山明日王召筮史敢占之曰夢
衣偏裻之衣者殘也乘飛龍上天不至而墜者有氣
而無實也見金玉之積如山者憂也後三日韓上黨
守馮亭使者至王大喜召平陽君豹告之對曰聖人
甚禍無故之利趙豹出王召平原君與趙禹而告之
曰此大利不可失也嚴尤三將敘曰平原君勸趙孝
成王受馮亭王曰受之秦兵必至武安君必將誰能
當之者乎對曰澠池之會臣察武安君小頭而面銳
瞳子白黑分明視瞻不轉小頭而面銳者敢斷决也
瞳子白黑分明者見事明也視瞻不轉者執志強也
可與持久難與争鋒廉頗為人勇鷙而愛士知難而
忍恥與之野戰則不如持守足以當之王從其計平
原君贊孝成王受上黨以致長平之禍以嚴尤所載
考之其君臣苟力守其初計雖未必能亢秦猶未至
於禍趙也卒怵於反間竟以趙括代廉頗何遽㤀其
前語耶盖趙王素畏白起聞王齕為將則易之故臨
敵易將而無所惮秦王聞趙括已為趙將乃隂使武
安君為上將軍令軍中有敢泄武安君將者斬其亦
聞趙之初計歟帷幄之謀至使敵國聞之國非其國
矣餘見通鑑
周赧王五十四年緱氏
解題曰今河南府偃師縣
周赧王五十五年秦白起大破趙師長平
解題曰史記正義曰在澤州高平縣西(水經注上黨記曰長平城
在郡之南秦壘在城西二軍共食流水澗相去五里秦坑趙衆收頭顱築臺於壘中因山為臺今號曰白
起臺)
周赧王五十六年異人生子政
解題曰按始皇紀莊襄王為秦質子於趙見吕不韋
姬悦而取之生始皇以秦昭王四十八年正月生於
邯鄲及生名為政徐廣曰作正宋忠云以正月旦生
故名正
太原上黨垣雍
解題曰秦上黨郡乃今河東路澤潞遼平定威勝之
地太原則莊襄王之世別為郡矣(史記正義云太原今并州垣雍在鄭
州原武縣西北)
趙不入六城於秦使虞卿賂齊
解題曰潁濱蘇氏曰游說之士皆歴抵諸侯以左右
網其利獨虞卿終始事趙專持從說其言前後可考
無翻覆之病非說客也餘見通鑑
周赧王五十八年十二月秦殺白起
解題曰按戰國策昭王既息民繕兵復欲伐趙武安
君曰不可王曰前年國虛民饑君不量百姓之力求
益軍糧以滅趙今寡人息民以養士蓄積糧食三軍
之俸有倍於前而曰不可其說何也武安君曰長平
之事秦軍大尅趙軍大破秦人歡喜趙人畏懼秦民
之死者厚葬傷者厚養勞者相饗飲食餔餽以靡其
財趙人死者不得收傷者不得療涕泣相哀戮力同
憂耕田疾作以生其財今王發軍雖倍其前臣料趙
國守備亦以十倍矣趙自長平已來君臣憂懼早朝
晏退卑辭重幣四面出嫁結親燕魏連好齊楚積慮
并心備秦為務其國内實其交外成當今之時趙未
可伐也王勿聽其後秦數不利武安君曰不聽臣計
今果何如王聞之怒因見武安君彊起之曰君雖病
彊為寡人卧而將之有功寡人之願將加重於君如
君不行寡人恨君武安頓首曰臣知行雖無功得免
於罪雖不行無罪不免於誅然惟願大王覽臣愚計
釋趙養民以觀諸侯之變撫其恐懼伐其憍慢誅滅
無道以令諸侯天下可定何必以趙為先乎此所謂
為一臣屈而勝天下也大王若不察臣愚計必欲快
心於趙以致臣罪此亦所謂勝一臣而為天下屈者
也夫勝一人之嚴焉孰若勝天下之威大耶臣聞明
主愛其國忠臣愛其名破國不可復完死卒不可復
生臣寧伏受重誅而死不忍為辱軍之將願大王察
之王不答而去范睢𫝊云與武安君白起有隙言而
殺之任鄭安平使將擊趙其後昭王責范睢亦曰今
武安君既死而鄭安平等畔内無良將而外多敵國
然則起之死皆睢之力明矣
新中
解題曰史記正義曰相州安陽縣也秦昭王拔之更
名安陽
秦質子異人逃歸
解題曰按戰國策異人至不韋使楚服而見王使子
異人誦異人曰以棄捐在外無師傅不習於誦王罷
之秦之焚書盖兆於此餘見通鑑
河橋
解題曰河之有橋初見於此
周赧王五十九年韓魏楚救趙新中
解題曰按趙世家趙將樂乘慶舍攻秦信梁軍破之
徐廣曰年表云新中軍也盖去年秦取趙新中而屯
守之故今年趙與三國攻之而逐之也
赧王入秦盡獻其邑
解題曰按稽古錄周自武王以來凢三十六王八百
六十七歲而亾周紀書西周君奔秦頓首受罪盡獻
其邑秦受其獻歸其君於周周君王赧卒(史記正義曰西周即
西周武公也王赧即周王也周君與王赧此年俱卒通鑑書赧王入秦盡獻其邑歸赧王於周以理考之
當從通鑑所謂周君王赧卒盖史記衍周君二字)周民遂東亾秦取寳器而
遷西周公於&KR1222;狐(史記秦紀明年書周民東亡今併與遷西周公於&KR1222;狐事載於明年
正義曰西周公盖武公太子咎也宋忠云王赧諡西周武公非也按西周武公既有諡則其死必在西周
未亾之前遷&KR1222;狐者必其子也&KR1222;音惮)賈誼曰先王知壅蔽之傷國也
故置公卿大夫士以飭法設刑而天下治其強也禁
暴誅亂而天下服其弱也五霸征而諸侯從其削也
内守外附而社稷存故秦之盛也繁法嚴刑而天下
振及其衰也百姓怨望而海内畔矣故周五序得其
道而千餘歲不絶秦夲末並失故不長久繇此觀之
安危之統相去遠矣誼論周秦長短之繇盖得其要
至於所謂飭法設刑而天下治乃申韓之餘習非先
王之所先也
大事記解題卷五
