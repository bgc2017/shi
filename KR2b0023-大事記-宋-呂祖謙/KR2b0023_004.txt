欽定四庫全書
大事記卷四宋呂祖謙撰
周顯王四十四年(秦惠王十三年魏惠王後十年韓宣惠王八年趙武靈王元年衛平侯八
年)
夏四月戊午秦初稱王(以周夲紀通鑑修)
趙武靈王加肥義秩(以趙世家修)
韓韓舉趙趙護帥師與魏師戰韓趙敗績(以年表修)
衞平侯薨子嗣君立(以世家修)
周顯王四十五年(秦惠王後元年齊宣王十九年燕易王九年衛嗣君元年)
蘇秦自燕奔齊為閒(以稽占錄修)
齊聚學士於稷下騶衍淳于髠田駢接子愼到環淵之
徒皆賜列第為上大夫(以世家修)
秦張儀伐魏取陜(以年表列傳修)
秦築上郡塞(以列傳修)
周顯王四十六年(秦惠王後二年魏惠王後十二年韓宣惠王十年趙武靈王三年齊宣王
二十七年楚懷王六年燕易王十年)
秦張儀與齊楚魏大臣會齧桑(以夲紀楚世家修)
韓燕中山皆稱王趙獨稱君其後亦稱王(以年表通鑑修)
楚柱國昭陽伐魏敗魏師於㐮陵取八邑復移兵伐齊
陳軫說之而還(以世家修)
周顯王四十七年(秦惠王後三年魏惠王後十三年韓宣惠王十一年趙武靈王四年)
韓魏太子朝秦(以夲紀修)
秦張儀免相相魏魏不事秦以公孫衍代儀相秦伐魏
取曲沃平周(以列𫝊年表修)
韓宣惠王與趙武靈王會于區鼠(以年表世家修)
周顯王四十八年(韓宣惠王十一年趙武靈王五年齊宣王二十二年燕易王十二年)
王崩太子定嗣位是為愼靚王(以皇極經世修)
齊封田嬰於薛號靖郭君(以通鑑修)
趙迎婦于韓(以年表修)
韓公仲公叔用事(以戰國策通鑑修)
燕易王薨子噲立(通鑑)
周愼靚王(定)元年(秦惠王後五年齊宣王二十年燕王噲元年衛嗣君五年)
衛更貶號曰君獨有濮陽(以世家修)
齊迎婦于秦(以年表修)
秦惠王遊北河(以夲紀修)
周愼靚王二年(秦惠王後六年魏惠王後十六年韓宣惠王十四年趙武靈王七年齊宣王二
十三年楚懷王十年)
秦伐韓取鄢(以年表修)
楚城廣陵(年表)
魏惠王會諸侯于臼里將復尊天子不克(以韓非子戰國策修)
魏惠王薨子㐮王立(通鑑)
魏襄王問孟子天下惡乎定曰定于一孰能一之曰不嗜殺人者能一之(以孟子通鑑修)
周愼靚王三年(秦惠王後七年魏㐮王元年韓宣惠王十五年趙武靈王八年楚懷王十一年
齊宣王二十五年燕王三年宋王十一年)
蘇秦約楚齊趙韓魏燕及匈奴伐秦楚懷王為從長攻
函谷關秦出兵擊六國皆敗走(以楚世家秦夲紀通鑑修)
義渠襲秦大敗秦人於李帛(以戰國策修)
宋東敗齊取五城南敗楚取地三百里西敗魏遂稱王
(以世家修)
秦伐魏(以列傳修)
甲辰周愼靚王四年(秦惠王後八年魏㐮王二年韓宣惠王十六年趙武靈王九年齊宣
王二十六年魯景公二十九年)
齊敗魏趙于觀津(以年表世家修)
韓與趙魏伐秦秦使庶長樗里疾與戰修魚虜韓將申
差敗趙公子渴斬首八萬二千(以年表夲紀世家皇極經世修)
齊大夫殺蘇秦(以列傳通鑑修)
魏因張儀請成于秦秦復以張儀為相(以列傳夲紀年表修)
魯景公薨子平公旅立(以世家修)
周愼靚王五年(秦惠王後九年趙武靈王十年齊宣王二十七年燕王五年魯平公旅元年)
苴蜀相攻皆告急於秦秦使張儀司馬錯帥師取蜀貶
蜀王為侯使陳莊相之(以列傳夲紀修)
秦伐趙取中都西陽(以夲紀修)
齊以孟軻為卿(以孟子修)
蘇代與燕相子之為姻代說燕王噲以國讓子之王從
之(以稽古錄修)
周慎靚王六年
王崩太子延立是為赧王(以夲紀皇極經世修)
徙都西周(夲紀)
周赧王(延)元年(秦惠王後十一年魏㐮王五年韓宣惠王十九年趙武靈王十一年齊宣王二
十九年)
秦侵義渠取二十五城(以年表修)
秦樗里疾伐魏取焦及曲沃又大破韓師及魏公孫衍
於岸門韓太子倉入質於秦以和(以夲紀年表世家通鑑修)
燕亂將軍市被與太子平攻子之不克被反攻太子又
不克而死(以世家皇極經世修)
齊章子伐燕取之醢子之殺王噲(以世家通鑑修)
燕人逐齊師趙召公子職於韓以為燕王使樂池送之
不克(以通鑑年表世家修)
孟軻致為臣於齊而歸(通鑑綱目)
秦封公子通於蜀(以夲紀修)
齊宣王薨子湣王地立(以通鑑修)
周赧王二年(秦惠王後十二年魏㐮王六年趙武靈王十三年齊湣王元年楚懷王十六年宋王
十六年)
孟軻自齊之宋自宋適滕勸滕文公修井法不果行(以孟
子修)
秦惠王會魏㐮王於臨晉立魏公子政為太子(以夲紀年表修)
秦庶長樗里疾伐趙虜趙將莊豹拔藺(以夲紀列𫝊修)
齊田嬰卒子文立實孟嘗君招諸侯游士及亡人有罪
者為食客凡數千人是後魏公子無忌趙公子勝楚
黃歇皆效之(以列傳修)
楚屈原作離騷(以列傳修)
楚懷王魏㐮王如趙(以趙世家修)
秦使張儀說楚絶齊親秦許賂以商於地儀歸背楚賂
楚使屈匄帥師伐秦(以列傳通鑑修)
周赧王三年(秦惠王後十三年魏㐮王十年韓宣惠王二十一年齊湣王三年楚懷王十七年宋
王十七年)
秦魏章樗里疾甘茂大破楚師于丹陽虜其將屈匄及
禆將逄侯丑等七十餘人斬首八萬取漢中地六百
里置漢中郡(以夲紀年表世家列傳修)
楚懷王悉兵襲秦秦大敗之於藍田韓魏襲楚至鄧楚
乃引兵歸割二城以和于秦(以世家張儀傳稽古錄修)
楚景翠圍韓雍氏(以韓世家注修)
韓宣惠王薨子襄王倉立(以世家修)
秦庶長樗里疾帥師救韓敗楚(以夲紀韓世家注修)
齊宋圍魏煮棗(以韓世家注修)
秦樗里疾與魏伐齊虜其將聲子于濮遂伐燕(以夲紀年表修)
燕人共立太子平實昭王(以年表世家修)
秦惠王魏襄王會于蒲坂(以水經注修)
周赧王四年(秦惠王後十四年魏㐮王八年韓㐮王倉元年趙武靈王十五年齊湣王三年楚懷
王十八年燕昭王平元年衛嗣君十二年)
燕昭王怨齊禮郭隗以招賢者(以皇極經世舉要歷修)
秦伐楚取召陵(夲紀)
魏伐衛拔二城(以列傳修)
蜀相壯殺蜀侯降秦秦以王子煇為蜀侯(以夲紀索隠甘茂傳修)
楚囚張儀既而赦之儀遂說楚韓齊趙燕連横事秦(以通
鑑列傳修)
秦惠王薨子武王立六國連横之約皆解(以夲紀列傳修)
周赧王五年(秦武王元年魏㐮王九年趙武靈王十六年)
秦武王魏㐮王會于臨晉(以夲紀通鑑修)
客卿謂秦武王曰張儀之貴不得議公孫郝則從臣不
事大臣矣公孫郝之貴不得議甘茂則大臣不事近
臣矣(以戰國策修)
秦蜀相壯反秦使甘茂定蜀誅壯(以夲紀列傳修)
秦出張儀魏章於魏(以夲紀修)
趙立吴娃為后生子何(以世家修)
秦伐義渠丹犂(以夲紀修)
周赧王六年(秦武王二年魏襄王十年趙武靈王十七年)
秦初置丞相以樗里疾為右丞相甘茂為左丞相(以夲紀列
傳修)
魏張儀卒(以世家修)
趙築野臺(以世家修)
周赧王七年(秦武王三年魏襄王十一年韓襄王四年)
秦武王韓㐮王會于臨晉(以夲紀世家修)
秦樗里疾免相相韓(以夲紀修)
秦武王魏襄王會于應(以世家修)
秋秦丞相甘茂庶長封伐韓宜陽(以夲紀列傳修)
秦渭水赤三日(秦紀)
甲寅周赧王八年(秦武王四年魏㐮王十二年韓㐮王五年趙武靈王十九年楚懷王二十
二年)
正月趙武靈王大朝信宫召肥義與議天下五日而畢
(以世家修)
楚景翠救韓(以周夲紀戰國策修)
秦拔宜陽斬首六萬又取武遂城之韓使公孫侈入謝
於秦以請平(以夲紀列傳通鑑修)
秦逐公孫衍其後為魏所殺(以戰國策韓非子修)
魏太子朝於秦(以世家修)
八月秦武王舉鼎絶臏而薨無子異母弟稷立實昭王
(以夲紀年表世家修)
秦立芉八子為太后聽政(以穣侯傳修)
秦以魏冉為將軍衛咸陽(以穣侯傳修)
趙初胡服(年表)
周赧王九年(秦昭王稷元年魏襄王十一年韓㐮王六年趙武靈王二十年齊湣王八年楚懷王
二十三年)
秦歸武遂於韓(以年表世家修)
楚與齊韓合從(以世家通鑑修)
秦甘茂樗里疾伐魏皮氏未拔甘茂棄軍奔齊樗里疾
與魏和罷兵(以年表列傳戰國策修)
秦以樗里疾為丞相(以夲紀修)
趙武靈王略中山地至寧葭西略胡地至榆中使趙固
主胡致其兵(以世家修)
周赧王十年(秦昭王二年魏襄王十三年趙武靈王二十一年楚懷王二十四年)
彗星見(夲紀)
趙攻中山取丹邱爽陽鴻之塞又取鄗石邑封龍東垣
中山獻四邑以和(以世家通鑑修)
秦庶長壯及大臣諸公子作亂魏冉誅之遂殺惠文后
出悼武王后於魏(以夲紀列傳通鑑修)
楚倍齊而合秦(以世家修)
秦迎婦於楚(以年表修)
魏城皮氏(以水經注修)
周赧王十一年(秦昭王三年楚懷王二十五年)
秦昭王冠(以夲紀修)
秦昭王楚懷王盟於黃棘秦復與楚上庸(以世家修)
周赧王十二年(秦昭王四年魏㐮王十六年韓㐮王九年趙武靈王二十三年齊湣王十一年
楚懷王二十六年)
彗星見(以夲紀年表修)
秦取魏蒲阪陽晉封陵(以世家年表修)
秦復取韓武遂(以世家修)
趙攻中山(以世家修)
齊韓魏伐楚楚使太子横為質於秦而請救秦客卿通
將兵救楚三國引兵去(以世家通鑑修)
周赧王十三年(秦昭王五年魏㐮王十七年韓㐮王十年楚懷王二十七年)
魏襄王韓太子嬰朝秦秦昭王會之於臨晉以蒲阪歸
魏(以夲紀世家修)
楚太子横自秦亡歸(以世家修)
周赧王十四年(秦昭王六年魏㐮王十八年韓㐮王十一年趙武靈王二十五年齊湣王十三
年楚懷王二十八年)
秦蜀郡守煇反司馬錯定蜀誅之(以夲紀年表修)
秦伐韓取穣(以世家修)
秦庶長奐與齊韓魏共攻楚敗楚於重邱殺楚將唐昧
斬首二萬(以夲紀世家修)
趙惠后薨使周祒胡服傅王子何(以世家修)
秦涇陽君為質於齊(以夲紀修)
日有食之(以夲紀修)
秦晝晦(以夲紀修)
秦蜀郡守李冰鑿離&KR1374;避沬水之害穿二江成都中(以前
漢志修)
魏史起引漳水溉鄴(以前漢志修)
周赧王十五年(秦昭王七年魏襄王十九年韓襄王十二年趙武靈王二十六年齊湣王十四
年楚懷王二十九年燕昭王十一年)
秦樗里疾卒以樓緩為相趙使仇液之秦請以魏冉為
秦相秦免緩而相冉(以年表列傳修)
東周與西周戰韓救西周(夲紀)
韓太子嬰卒楚圍韓雍氏將納公子蟣虱為韓太子楚
師敗蟣虱不得歸韓(以世家及注修)
韓徵甲與粟於東周(以夲紀修)
秦華陽君伐楚斬首三萬殺其將景缺取㐮城(以通鑑年表世
家修)
楚太子横質於齊(以世家修)
齊王魏王如韓(以韓世家修)
趙攻中山林胡樓煩攘地北至燕代西至雲中九原置
雲中鴈門代郡(以世家前漢匈奴傳修)
燕將秦開襲破東胡東胡郤千餘里置上谷漁陽右北
平遼西遼東郡(以前漢匈奴傳修)
周赧王十六年(秦昭王八年魏襄王二十年趙武靈王二十七年韓㐮王十三年齊湣王十五
年楚懷王三十年)
秦將軍芈戎攻楚取新市齊章子魏公孫喜韓暴鳶助
秦攻楚虜唐昧取八城(以夲紀年表修)
五月戊申趙武靈王傳國於少子何實惠文王以肥義
為相國并傅王武靈王自號主父(以世家修)
魏㐮王與齊湣王會于韓立公子咎為韓太子(以年表世家修)
秦昭王誘楚懷王會武關至則執之楚大臣共立太子
横為王實頃㐮王(以世家修)
秦以田文為相(以齊世家年表修)
周赧王十七年(秦昭王九年魏㐮王二十一年韓㐮王十四年趙惠文王何元年齊湣王十六
年楚頃襄王横元年)
秦以樓緩代田文為丞相囚文欲殺之文亡歸齊齊以
文為相(以通鑑年表列傳修)
齊韓魏伐秦敗秦軍於函谷關河渭絶一日秦使公子
池割河東三城以講於三國三國之兵乃退(以年表世家戰
國策修)
趙封公子勝為平原君(以年表修)
秦伐楚大破楚軍斬首五萬取十六城(以世家年表修)
甲子周赧王十八年(秦昭王十年趙惠文王二年楚頃㐮王二年魯平公二十年)
楚懷王自秦走趙趙人不受秦追及之以歸(以世家通鑑修)
魯平公薨子湣公賈立(以通鑑修)
大事記卷四
