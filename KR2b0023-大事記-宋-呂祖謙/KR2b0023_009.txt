欽定四庫全書
大事記卷九宋呂祖謙撰
漢太祖高皇帝五年冬十月王追西楚項籍至固陵遣
使許齊王韓信魏相國彭越地皆引兵來會(以夲紀修)
十一月西楚大司馬周殷舉九江兵降(以夲紀修)
十二月王與諸侯兵大破西楚軍於垓下項籍走死東
城楚地悉定(以夲紀修)
封項伯等四人為列侯賜姓劉氏故項籍臣稱其主名
者盡拜為大夫鄭君不從逐之(以夲紀列傳修)
王還至定陶奪齊王韓信軍(以夲紀修)
盧綰滅臨江虜其王尉(以夲紀修)
春正月徙齊王信為楚王封魏相國彭越為梁王(以夲紀修)
赦天下(以夲紀修)
二月甲午即皇帝位于定陶汜水之陽(以夲紀大事記修)
更王后曰皇后太子曰皇太子追尊先媪曰昭靈夫人
(通鑑)
封故衡山王吴芮為長沙王故粤王亡諸為閩粤王(以夲
紀修)
帝西都洛陽(以夲紀修)
夏五月兵皆罷歸家(夲紀)
復諸侯子在關中者十二歲(以夲紀修)
民聚保山澤者令各歸其縣復故爵田宅自賣為人奴
婢者免為庶人(夲紀)
詔守尉長吏善遇高爵(以夲紀修)
置酒洛陽南宫(夲紀)
召故齊王田横未至洛陽三十里自殺(以通鑑修)
以季布為郎中斬丁公以徇(以通鑑綱目修)
帝西都關中(以夲紀修)
六月赦天下(以夲紀修)
秋七月燕王臧荼反陷代地帝自將征之(以史記漢書夲紀修)
趙景王耳長沙文王芮皆薨(以史記月表通鑑修)
八月立趙太子敖為趙王長沙太子臣為長沙王(以史記月
表修)
九月滅燕虜臧荼封太尉盧綰為燕王罷太尉官(以夲紀史
記年年修)
使樊噲以丞相將兵攻代(以史記夲紀修)
項籍故將利幾反帝自擊破之(以夲紀修)
後九月治長樂宮于長安(以史記前漢夲紀修)
漢太祖高皇帝六年冬十月令天下縣邑城(夲紀修)
十二月帝遊雲夢會諸侯于陳執楚王韓信是日赦天
下(以皇極經世史記夲紀修)
帝還至雒陽赦韓信封為淮隂侯(以夲紀修)
甲申始剖符封大功臣二十餘人為徹侯(以通鑑修)
春正月丙午分楚地為二國以淮東東陽鄣吴三郡五
十三縣封從兄將軍賈為荆王以淮西碭薛郯三郡
三十六縣封弟文信君交為楚王(以史記漢書夲紀通鑑修)
壬子以雲中鴈門代三郡封兄宜信侯喜為代王以膠
東膠西臨淄濟北博陽城陽六郡七十三縣封子肥
為齊王(以夲紀修)
以曹參為齊相國(以列傳修)
諸侯得自除御史大夫羣卿以下衆官如漢朝(高五王傳)
徙韓王信國於太原(以夲紀修)
三月封雍齒為什方侯(以夲紀通鑑修)
定功行封又作元功十八人位次(以史記夲紀通鑑年表修)
帝歸櫟陽(以夲紀修)
張良杜門不出(以列傳修)
夏五月丙午尊太公為太上皇(以通鑑修)
立大市於長安(以史記年表修)
以張蒼為主計(以列傳修)
秋匈奴冐頓圍韓王信於馬邑九月信以馬邑降匈奴
與匈奴南攻太原至晉陽(以夲紀列傳修)
命叔孫通徵魯諸生起朝儀有兩生不肯行(以列傳修)
漢太祖高皇帝七年冬十月長樂宮成諸侯羣臣朝正
於長樂宫始用新儀以叔孫通為奉常(以列傳年表修)
命蕭何次律令韓信申軍法張蒼定章程(以夲紀修)
帝北征韓王信于銅鞮信走匈奴遂征匈奴至平城白
登為匈奴所圍七日用陳平計得出(以皇極經世夲紀修)
十二月帝還過趙不禮趙王張敖(以夲紀修)
匈奴攻代代王棄國自歸雒陽赦為合陽侯(以夲紀修)
辛夘封子如意為代王(以夲紀修)
春令郎中有罪耐以上請之民産子復勿事二歲(本紀)
二月帝至長安遂定都丞相以下自櫟陽徙治長安(以史
記漢書本紀修)
治未央宫立東闕北闕前殿武庫太倉(以夲紀修)
置宗正官以序九族(以夲紀修)
夏四月帝如洛陽(以夲紀修)
以陳豨為趙相國監趙代邊兵(以夲紀盧綰傳修)
徙豐民於驪邑更命曰新豐(以地理志修)
漢太祖高皇帝八年冬帝東擊故韓王信餘寇於東垣
還過趙相貫高謀為逆不果(以稽古錄修)
以建武侯靳歙為車騎將軍(以列傳荀悦漢紀修)
十二月帝至自東垣(以夲紀修)
春三月帝如洛陽(以夲紀修)
復吏卒至平城者終身(以夲紀修)
令賈人毋得衣錦繡綺縠絺紵罽操兵乘騎(以夲紀修)
秋八月吏有罪未發覺者赦之(夲紀)
九月帝至自雒陽(以夲紀修)
漢太祖高皇帝九年冬十月未央宫成淮南王英布梁
王彭越趙王張敖楚王交及羣臣朝於未央宫置酒
前殿帝奉玉巵為太上皇夀(以史記漢書夲紀修)
遣劉敬奉宗室女翁主名為長公主以妻匈奴單于(以史
記漢書列傳修)
十一月徙楚昭氏屈氏景氏懷氏齊田氏及燕趙韓魏
彊族於關中(以史記漢書夲紀列傳修)
十二月帝如洛陽(以夲紀修)
春正月廢趙王張敖為宣平侯徙代王如意為趙王(以夲
紀修)
詔丙寅前殊死以下皆赦之(通鑑)
二月帝至自洛陽(以夲紀修)
以張敖故臣田叔孟舒等十人為郡守諸侯相(以本紀修)
夏六月晦日有食之既(以本紀五行志修)
以丞相蕭何為相國(以年表修)
罷渭南河上中地郡復隸内史(以地理志修)
以御史大夫周昌為趙丞相(以史記年表修)
甲辰漢太祖高皇帝十年冬十月淮南王英布燕王盧
綰荆王賈梁王彭越楚王交齊王肥長沙王吴臣朝
於長樂宫(以史記夲紀修)
以符璽御史趙堯為御史大夫(以史記漢書年表周昌傳修)
夏五月太上皇崩于櫟陽宫(以漢紀通鑑修)
秋七月癸夘葬太上皇于萬年楚王梁王皆來送葬赦
櫟陽囚(漢紀通鑑史記)
八月令諸侯王立太上皇廟于國都(夲紀)
九月趙相國陳豨反於代帝北征次于邯鄲(以漢書史記夲紀皇
極經世修)
詔縣道官獄疑者各讞所屬不能決者移廷尉廷尉不
能決者以聞(以荀悦漢紀刑法志修)
漢太祖高皇帝十一年冬十月帝在邯鄲大破陳豨軍
以周勃為太尉定代地(以夲紀年表修)
春正月淮隂侯韓信謀反長安夷三族(夲紀)
故韓王信與匈奴據參合樊噲柴武擊斬之(以夲紀列傳修)
帝還雒陽(以夲紀修)
封子恒為代王頗取山南太原之地益屬代代之雲中
以西為雲中郡(以夲紀修)
赦天下(夲紀)
二月立郡國朝獻口賦法(以通鑑綱目修)
詔郡國求賢(通鑑綱目)
三月廢梁王彭越為庶人徙蜀尋夷三族(以夲紀列傳修)
分梁地為二國立子恢為梁王子友為淮陽王(以夲紀列傳修)
夏四月帝至自雒陽(以夲紀修)
五月遣陸賈立秦南海尉趙佗為南粤王(以夲紀修)
帝有疾樊噲排闥問疾(以通鑑列傳修)
秋七月淮南王英布反擊殺荆王劉賈并其地北渡淮
擊楚楚王交走入薛(以史記漢書夲紀修)
帝自征英布發關中巴蜀兵為皇太子衛軍霸上赦天
下死罪以下皆從軍(以夲紀修)
立子長為淮南王(以史記夲紀修)
漢太祖高皇帝十二年冬十月帝大破英布軍於蘄西
布走渡淮數止戰不利與百餘人走江南長沙王吳
臣誘殺之於番陽(以夲紀列傳修)
帝還過沛置酒沛宫復其民世世無所與(以夲紀修)
周勃樊噲定代郡鴈門雲中地斬陳豨於當城(以通鑑史記夲
紀修)
省太尉官(以年表修)
更以荆為吴國立兄喜之子沛侯濞為吴王(以通鑑夲紀列傳修)
十一月帝過魯以太牢祠孔子(以夲紀修)
十二月帝至自淮南(以荀氏漢紀修)
帝欲以趙王如意易太子張良叔孫通諫不聽太子侍
燕東園公甪里先生綺里季夏黃公皆從帝見之大
驚遂止(以列傳修)
下相國蕭何廷尉即赦出之(以列傳通鑑修)
帝召燕王盧綰不至春二月使樊噲擊之(以夲紀列傳修)
立子建為燕王(夲紀)
立南武侯織為南海王不克就國(以夲紀及注修)
三月詔不義擅起兵者天下共誅之(以夲紀修)
刑白馬與羣臣盟非劉氏不得王非有功不得侯不如
約者天下共誅之是時同姓王者九國唯長沙王吴
臣以異姓特王天子所有者凡十五郡(以史記年表漢書王陵周
亞夫吴芮傳修)
詔陳平誅樊噲以周勃代將平縳噲傳詣長安(以列傳修)
夏四月詔陳平灌嬰將兵十萬屯滎陽(以夲紀列傳修)
甲辰帝崩于長樂宫丁未發喪赦天下(以夲紀修)
以陳平為郎中令復樊噲爵邑(以夲紀修)
盧綰亡入匈奴(以夲紀修)
五月丙寅葬長陵皇太子羣臣反至太上皇廟上謚曰
高皇帝是日太子嗣位是為孝惠皇帝(以夲紀修)
尊皇后曰皇太后(夲紀)
詔高爵宗室外戚民老者幼者有罪寬其刑(以夲紀及注修)
田租復十五税一(夲紀)
詔吏六百石以上其家唯給軍賦故吏嘗佩二千石官
印者亦如之(以夲紀及注修)
令郡國立高皇帝廟(以夲紀修)
漢孝惠皇帝元年冬改諸侯王相國為丞相(荀氏漢紀)
召趙丞相周昌詣長安(以列傳修)
太后殺趙王如意及其母戚氏(以皇極經世修)
令民買爵以贖罪(以夲紀修)
賜民爵戶一級(夲紀)
徙淮陽王友為趙王(史記夲紀修)
賜酈侯吕台父周吕侯澤謚曰令武(以史記夲紀修)
始作長安城西北方(以史記大事記修)
漢孝惠皇帝二年冬十月楚王交齊王肥來朝(以史記夲紀修)
齊王獻城陽郡為長公主湯沐邑尊公主為太后(以夲紀列
傳修)
春正月有兩龍見蘭陵家人井中(夲紀)
隴西地震(夲紀)
夏旱(夲紀)
秋七月辛未相國鄼文終侯蕭何薨(以夲紀通鑑修)
癸巳以齊丞相平陽侯曹參為相國(以史記大事記修)
漢孝惠皇帝三年春大發關中民城長安三十日罷(以稽
古錄夲紀修)
復以宗室女為公主妻匈奴單于(以夲紀修)
夏五月立閩越君搖為東海王(夲紀)
六月發諸侯王列侯徒隸二萬人城長安(夲紀)
秋七月都廐災(夲紀)
南越王趙佗入貢(以夲紀修)
蜀湔氐反擊平之(以史記大事記通鑑修)
漢孝惠皇帝四年冬十月壬寅立長公主女張氏為皇
后(以夲紀列傳修)
春正月舉民孝弟力田者復其身(夲紀)
三月甲子皇帝冠赦天下(夲紀)
省法令妨吏民者(夲紀)
除挾書律(夲紀)
立原廟渭北(以通鑑修)
長樂宫鴻臺災(夲紀)
雨血于宜陽(漢紀)
秋七月乙亥未央宫淩室災丙子織室災(夲紀)
漢孝惠皇帝五年冬十月靁桃李華棗實(夲紀)
春正月復發關中民城長安三十日罷(以夲紀修)
夏大旱(夲紀)
秋八月己丑相國平陽懿侯曹參薨(以夲紀修)
九月長安城成(夲紀)
漢孝惠皇帝六年冬十月諸侯王以都城成來賀(以史記夲
紀修)
以安國侯王陵為右丞相曲逆侯陳平為左丞相(以年表修)
齊悼惠王肥薨(通鑑)
遣張良立齊太子襄為齊王赦齊境内(以列傳史記大事記修)
匈奴單于冒頓為書嫚太后樊噲請擊之從季布議而
止(以列傳修)
令民得賣爵(夲紀)
民女子年十五以上至三十不嫁五筭(以夲紀修)
夏六月舞陽武侯樊噲薨(以夲紀修)
立西市修太倉(以史記大事記漢書夲紀修)
留文成侯張良薨(以通鑑漢紀修)
以周勃為太尉(通鑑)
漢孝惠皇帝七年冬十月詔灌嬰將車騎材官屯滎陽
(以夲紀修)
春正月辛丑朔日有食之(夲紀)
夏五月丁邜日有食之既(夲紀)
秋七月戊寅帝崩于未央宫(夲紀)
太后使呂産將南北軍(通鑑綱目)
九月辛丑葬安陵皇后張氏名後宫子為太子至是即
位謁高廟(以夲紀外戚傳修)
太后臨朝稱制赦天下(夲紀)
甲寅漢高皇后呂氏元年冬十一月甲子以右丞相王
陵為帝太傅左丞相陳平為右丞相典客辟陽侯審
食其為左丞相食其不治事監宫中(以史記夲紀漢書年表修)
太傅王陵謝病免(以列傳修)
追尊太后父臨泗侯呂公為宣王兄周呂令武侯澤為
悼武王(以通鑑修)
春正月除三族辠妖言令(夲紀)
三月置孝弟力田官一人秩二千石(以夲紀修)
夏四月長公主薨立公主子張偃為魯王謚公主曰魯
元太后(以通鑑修)
辛邜立孝惠後宫子彊為淮陽王不疑為恒山王山為
襄城侯朝為軹侯武為壺關侯割齊之濟南郡為呂
國立酈侯呂台為呂王(以史記夲紀漢書年表修)
五月趙王宮叢臺災(夲紀)
秋桃李華(夲紀)
御史大夫趙堯抵罪以上黨守任敖為御史大夫(以漢紀百
官表修)
漢高皇后呂氏二年冬十一月呂肅王呂台薨立呂太
子嘉為呂王(以通鑑史記夲紀修)
春正月詔定列侯朝位(以夲紀修)
己邜地震羌道武都道山崩(夲紀)
楚王遣子郢客入都受業齊王遣弟章入宿衛夏五月
丙申封郢客為上邳侯章為朱虛侯以郢客為宗正
又以呂祿女妻章(以年表列傳修)
六月丙戌日有食之(夲紀)
秋七月恒山王不疑薨無後立襄成侯山為恒山王更
名義(以史記漢書夲紀通鑑修)
行八銖錢(夲紀)
封酇文終侯蕭何夫人同為酇侯(以史記年表修)
漢高皇后呂氏三年夏江水漢水溢流民四千餘家(夲紀)
秋星晝見(夲紀)
伊水洛水溢流千六百餘家汝水溢流八百餘家(通鑑)
漢高皇后呂氏四年春二月癸未封孝惠後宫子太為
昌平侯(以年表通鑑修)
夏四月丙申封淮陽丞相吕勝為贅其侯楚丞相吕更
始為滕侯吕忿為吕成侯太中大夫吕它為俞侯舞
陽武侯樊噲夫人吕嬃為臨光侯(以史記夲紀年表修)
廢少帝幽殺之五月丙辰立恒山王義為帝更名曰弘
不稱元年(以通鑑夲紀修)
封軹侯朝為恒山王(以史記夲紀修)
以平陽侯曹窟為御史大夫(通鑑)
禁南越關市鐵器(通鑑)
漢高皇后呂氏五年春南越王趙佗自稱南武帝(夲紀)
秋八月淮陽(闕)王彊薨立壺關侯武為淮陽王(以通鑑修)
九月發河東上黨騎屯北地(夲紀)
初令戍卒歲更(以史記大事記修)
漢高皇后吕氏六年冬十月廢吕王呂嘉十一月立肅
王弟産為呂王(以通鑑修)
春星晝見(夲紀)
夏四月丁酉赦天下(夲紀)
齊王遣弟興居入宿衛封為東牟侯(以列傳年表修)
秩長陵令二千石六月城長陵(夲紀)
匈奴寇狄道攻阿陽(夲紀)
行五分錢(夲紀)
漢高皇后呂氏七年冬十二月匈奴寇狄道(夲紀)
春正月丁丑趙王友幽死于邸(夲紀)
己丑晦日有食之既晝晦(以史記漢書夲紀修)
二月徙梁王恢為趙王吕王産為梁王梁王不之國為
帝太傅(通鑑)
立惠帝後宫子平昌侯太為吕王更名梁曰吕吕曰濟
川(史記夲紀)
割齊琅琊郡立高祖從祖弟大將軍營陵侯澤為琅琊
王(以夲紀年表修)
夏五月追尊太上皇妃昭靈夫人曰昭靈后(以夲紀修)
六月趙王恢自殺廢其嗣(以史記夲紀修)
朱虛侯章侍宴以軍法行酒(以荀氏漢紀通鑑修)
陸賈說丞相陳平與太尉周勃相結(以荀氏漢紀通鑑修)
秋使使告代王恒欲徙王趙恆謝願守代邊乃立武信
侯吕祿為趙王(以史記夲紀修)
九月燕靈王建薨太后殺其子國除(以史記夲紀修)
南越侵長沙遣隆慮侯周竈擊之(以通鑑舉要歷修)
漢高皇后吕氏八年冬十月辛丑立吕肅王子東平侯
通為燕王(通鑑)
春三月太后祓還遂病(以史記夲紀修)
夏四月丁酉封中大謁者張釋為建陵侯諸中官宦者
令丞皆為關内侯(以史記年表夲紀修)
江水漢水溢流萬餘家(夲紀)
秋七月以趙王呂祿為上將軍將北軍呂王産居南軍
(以史記夲紀修)
辛巳太后崩于未央宮遺詔赦天下以産為相國禄女
為帝后(以史記夲紀修)
合葬長陵(史記外戚世家)
以左丞相審食其為帝太傅(以史記夲紀修)
八月丙午齊王舉兵討吕氏西攻吕國之濟南(以史記夲紀列
傳修)
相國呂産使灌嬰擊齊嬰留屯滎陽與齊連和(以史記夲紀修)
九月庚申太尉周勃入北軍使朱虛侯章入宮殺呂産
及長樂衛尉呂更始諸呂無少長皆斬之(以史記夲紀修)
辛酉廢魯王張偃為南宫侯(以史記夲紀年表修)
壬戌復以帝太傅審食其為左丞相尋免(以史記夲紀修)
戊辰徙濟川王太為梁王立趙幽王子遂為趙王(以史記夲
紀修)
遣朱虚侯章告齊王罷兵灌嬰兵亦罷滎陽而歸(以史記夲
紀修)
諸大臣迎立代王恆後九月己酉晦王長安廢少帝代
王即皇帝位是為文帝誅高后所名惠帝子弘朝武
太(以史記夲紀年表修)
以代中尉宋昌為衛將軍鎮撫南北軍代郎中令張武
為郎中令(以史記夲紀修)
赦天下賜民爵戸一級女子百戸牛酒酺五日(以史記漢書夲
紀及注修)
大事記卷九
