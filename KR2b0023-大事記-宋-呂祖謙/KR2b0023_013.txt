欽定四庫全書
大事記通釋卷一宋呂祖謙撰
易大𫝊古者包犧氏之王天下也仰則觀象于天俯則
觀法于地觀鳥獸之文與地之宜近取諸身遠取諸物
於是始作八卦以通神明之德以類萬物之情作結繩
而為網罟以佃以漁蓋取諸離包犧氏沒神農氏作斵
木為耜揉木為耒耒耨之利以教天下蓋取諸益日中
為市致天下之民聚天下之貨交易而退各得其所蓋
取諸噬嗑神農氏沒黃帝堯舜氏作通其變使民不倦
神而化之使民宜之易窮則變變則通通則久是以自
天祐之吉无不利黃帝堯舜垂衣裳而天下治蓋取諸
乾坤刳木為舟剡木為楫舟楫之利以濟不通致遠以
利天下蓋取諸渙服牛乘馬引重致遠以利天下蓋取
諸隨重門擊柝以待暴客蓋取諸豫斷木為杵掘地為
臼臼杵之利萬民以濟蓋取諸小過弦木為弧剡木為
矢弧矢之利以威天下蓋取諸睽上古穴居而野處後
世聖人易之以宫室上棟下宇以待風雨蓋取諸大壯
古之葬者厚衣之以薪葬之中野不封不樹喪期無數
後世聖人易之以棺椁蓋取諸大過上古結繩而治後
世聖人易之以書契百官以治萬民以察蓋取諸夬
易之興也其於中古乎作易者其有憂患乎是故履德
之基也謙德之柄也復德之本也恒德之固也損德之
脩也益德之裕也困德之辨也井德之地也巽德之制
也履和而至謙尊而光復小而辨於物恒雜而不厭損
先難而後易益長裕而不設困窮而通井居其所而遷
巽稱而隱履以和行謙以制禮復以自知恒以一德損
以遠害益以興利困以寡怨井以辨義巽以行權易
之興也其當殷之末世周之盛德邪當文王與紂之事
邪是故其辭危危者使平易者使傾其道甚大百物不
廢懼以終始其要无咎此之謂易之道也
書序昔在帝堯聰明文思光宅天下將遜于位讓于虞
舜作堯典虞舜側微堯聞之聰明將使嗣位歴試諸難
作舜典帝釐下土方設居方别生分類作汨作九共九
篇槀飫臯陶矢厥謨禹成厥功帝舜申之作大禹臯陶
謨益稷禹别九州隨山濬川任土作貢作禹貢啟與有扈戰
于甘之野作甘誓太康失邦昆弟五人須于洛汭作五
子之歌羲和湎淫廢時亂日胤往征之作胤征自契
至于成湯八遷湯始居亳從先王居作帝告釐沃湯征
諸侯葛伯不祀湯始征之作湯征伊尹去亳適夏既醜
有夏復歸于亳入自北門乃遇汝鳩汝方作汝鳩汝方
伊尹相湯伐桀升自陑遂與桀戰于鳴條之野作湯誓
湯既勝夏欲遷其社不可作夏社疑至臣扈夏師敗績
湯遂從之遂伐三朡俘厥寶玉誼伯仲伯作典寶湯歸
自夏至于大坰仲虺作誥湯既黜夏命復歸于亳作湯
誥咎單作明居成湯既沒太甲元年伊尹作伊訓肆命
徂后太甲既立不明伊尹放諸桐三年復歸于亳思庸
伊尹作太甲三篇伊尹作咸有一德沃丁既葬伊尹于
亳咎單遂訓伊尹事作沃丁伊陟相太戊亳有祥桑榖
共生于朝伊陟贊于巫咸作咸乂四篇太戊贊于伊陟
作伊陟原命仲丁選于囂作仲丁河亶甲居相作河亶
甲祖乙圮于耿作祖乙盤庚五遷將治亳殷民咨胥怨
作盤庚三篇高宗夢得說使百工營求諸野得諸傅巖
作說命三篇高宗祭成湯有飛雉升鼎耳而雊祖已訓
諸王作高宗肜日高宗之訓殷始咎周周人乘黎祖伊
恐奔告于受作西伯戡黎殷既錯天命微子作誥父師
少師
惟十有一年武王伐殷一月戊午師渡孟津作泰誓三
篇武王戎車三百兩虎賁三百人與受戰于牧野作牧
誓武王伐殷往伐歸獸識其政事作武成武王勝殷殺
受立武庚以箕子歸作洪範武王既勝殷邦諸侯班宗
彛作分器西旅獻獒太保作旅獒巢伯來朝芮伯作旅
巢命武王有疾周公作金縢武王崩三監及淮夷叛周
公相成王將黜殷作大誥成王既黜殷命殺武庚命微
子啓代殷後作微子之命唐叔得禾異畝同穎獻諸天
子王命唐叔歸周公于東作歸禾周公既得命禾旅天
子之命作嘉禾成王既伐管叔蔡叔以殷餘民封康叔
作康誥酒誥梓材成王在豐欲宅洛邑使召公先相宅
作召誥召公既相宅周公往營成周使來告卜作洛誥
成周既成遷殷頑民周公以王命誥作多士周公作無
逸召公為保周公為師相成王為左右召公不說周公
作君奭蔡叔既沒王命蔡仲踐諸侯位作蔡仲之命成
王東伐淮夷遂踐奄作成王政成王既踐奄將遷其君
于蒲姑周公告召公作將蒲姑成王歸自奄在宗周誥
庶邦作多方周公作立政成王既黜殷命滅淮夷還歸
在豐作周官成王既伐東夷肅慎來賀王俾榮伯作賄
肅慎之命周公在豐將沒欲葬成周公薨成王葬于畢
告周公作亳姑周公既沒命君陳分正東郊成周作君
陳成王將崩命召公畢公率諸侯相康王作顧命康王
既尸天子遂誥諸侯作康王之誥康王命作冊畢分居
里成周郊作畢命穆王命君牙為周大司徒作君牙穆
王命伯冏為太僕正作冏命吕命穆王訓夏贖刑作吕
刑平王錫晉文侯秬鬯圭瓉作文侯之命魯侯伯禽宅
曲阜徐夷並興東郊不開作費誓秦穆公伐鄭晉襄公
帥師敗諸崤還歸作秦誓
詩序關雎后妃之德也葛覃后妃之本也卷耳后妃之
志也樛木后妃逮下也螽斯后妃子孫衆多也桃夭后
妃之所致也兔罝后妃之化也芣苢后妃之美也漢廣
德廣所及也汝墳道化行也麟之趾關雎之應也鵲
巢夫人之德也采蘩夫人不失職也草蟲大夫妻能以
禮自防也采蘋大夫妻能循法度也甘棠美召伯也行
露召伯聽訟也羔羊鵲巢之功致也殷其雷勸以義也
摽有梅男女及時也小星惠及下也江有汜美媵也野
有死麕惡無禮也何彼穠矣美王姬也騶虞鵲巢之應
也柏舟言仁而不遇也綠衣衞莊姜傷已也燕燕衞
莊姜送歸妾也日月衞莊姜傷已也終風衞莊姜傷已
也擊鼓怨州吁也凱風美孝子也雄雉刺衞宣公也匏
有苦葉刺衞宣公也谷風刺夫婦失道也式微黎侯寓
于衞其臣勸以歸也旄丘責衞伯也簡兮刺不用賢也
泉水衞女思歸也北門刺仕不得志也北風刺虐也靜
女刺時也新臺刺衞宣公也二子乘舟思伋壽也柏
舟共姜自誓也牆有茨衞人刺其上也君子偕老刺衞
夫人也桑中刺奔也鶉之奔奔刺衞宣姜也定之方中
美衞文公也蝃蝀止奔也相鼠刺無禮也干旄美好善
也載馳許穆夫人作也淇奥美武公之德也考槃刺
莊公也碩人閔莊姜也氓刺時也竹竿衞女思歸也芄
蘭刺惠公也河廣宋襄公母歸于衞思而不止故作是
詩也伯兮刺時也有狐刺時也木瓜美齊桓公也黍
離閔宗周也君子于役刺平王也君子陽陽閔周也揚
之水刺平王也中谷有蓷閔周也兔爰閔周也葛藟王
族刺平王也采葛懼讒也大車刺周大夫也丘中有麻
思賢也緇衣美武公也將仲子刺莊公也叔于田刺
莊公也大叔于田刺莊公也清人刺文公也羔裘刺朝
也遵大路思君子也女曰雞鳴刺不說德也有女同車
刺忽也山有扶蘇刺忽也蘀兮刺忽也狡童刺忽也褰
裳思見正也丰刺亂也東門之墠刺亂也風雨思君子
也子衿刺學校廢也揚之水閔無臣也出其東門閔亂
也野有蔓草思遇時也溱洧刺亂也雞鳴思賢妃也
還刺荒也著刺時也東方之日刺衰也東方未明刺無
節也南山刺襄公也甫田大夫刺襄公也盧令刺荒也
敝笱刺文姜也載驅齊人刺襄公也猗嗟刺魯莊公也
葛屨刺褊也汾沮洳刺儉也園有桃刺時也陟岵孝
子行役思念父母也十畝之間刺時也伐檀刺貪也碩
鼠刺重斂也蟋蟀刺晉僖公也山有樞刺晉昭公也
揚之水刺晉昭公也椒聊刺晉昭公也綢繆刺晉亂也
杕杜刺時也羔裘刺時也鴇羽刺時也無衣美晉武公
也有杕之杜刺晉武公也葛生刺晉獻公也采苓刺晉
獻公也車鄰美秦仲也駟驖美襄公也小戎美襄公
也蒹葭刺襄公也終南戒襄公也黃鳥哀三良也晨風
刺康公也無衣刺用兵也渭陽康公念母也權輿刺康
公也宛丘刺幽公也東門之枌疾亂也衡門誘僖公
也東門之池刺時也東門之楊刺時也墓門刺陳佗也
防有鵲巢憂讒賊也月出刺好色也株林刺靈公也澤
陂刺時也羔裘大夫以道去其君也素冠刺不能三
年也隰有萇楚疾恣也匪風思周道也蜉蝣刺奢也
候人刺近小人也鳲鳩刺不壹也下泉思治也七月
陳王業也鴟鴞周公救亂也東山周公東征也破斧美
周公也伐柯美周公也九罭美周公也狼跋美周公也
鹿鳴燕羣臣嘉賓也四牡勞使臣之來也皇皇者華
君遣使臣也常棣燕兄弟也伐木燕朋友故舊也天保
下報上也采薇遣戍役也出車勞還率也杕杜勞還役
也魚麗美萬物盛多能備禮也南陔孝子相戒以養也
白華孝子之潔白也華黍時和歲豐宜黍稷也由庚萬
物得由其道也南有嘉魚樂與賢也崇丘萬物得極其
高大也南山有臺樂得賢也由儀萬物之生各得其宜
也蓼蕭澤及四海也湛露天子燕諸侯也彤弓天子錫
有功諸侯也菁菁者莪樂育材也六月宣王北伐也
鹿鳴廢則和樂缺矣四牡廢則君臣缺矣皇皇者華廢
則忠信缺矣常棣廢則兄弟缺矣伐木廢則朋友缺矣
天保廢則福禄缺矣采薇廢則征伐缺矣出車廢則功
力缺矣杕杜廢則師衆缺矣魚麗廢則法度缺矣南陔
廢則孝友缺矣白華廢則廉恥缺矣華黍廢則蓄積缺
矣由庚廢則隂陽失其道理矣南有嘉魚廢則賢者不
安下不得其所矣崇丘廢則萬物不遂矣南山有臺廢
則為國之基墜矣由儀廢則萬物失其道理矣蓼蕭廢
則恩澤乖矣湛露廢則萬國離矣彤弓廢則諸夏衰矣
菁菁者莪廢則無禮儀矣小雅盡廢則四夷交侵中國
微矣采芑宣王南征也車攻宣王復古也吉日美宣王
田也鴻鴈美宣王也庭燎美宣王也因以箴之沔水規
宣王也鶴鳴誨宣王也祈父刺宣王也白駒大夫刺宣
王也黃鳥刺宣王也我行其野刺宣王也斯干宣王考
室也無羊宣王考牧也節南山家父刺幽王也正月大
夫刺幽王也十月之交大夫刺幽王也雨無正大夫刺
幽王也小旻大夫刺幽王也小宛大夫刺幽王也小弁
刺幽王也巧言刺幽王也何人斯蘇公刺暴公也巷伯
刺幽王也谷風刺幽王也蓼莪刺幽王也大東刺亂也
四月大夫刺幽王也北山大夫刺幽王也無將大車大
夫悔將小人也小明大夫悔仕于亂世也鼓鐘刺幽王
也楚茨刺幽王也信南山刺幽王也甫田刺幽王也大
田刺幽王也瞻彼洛矣刺幽王也裳裳者華刺幽王也
桑扈刺幽王也鴛鴦刺幽王也頍弁諸公刺幽王也車
舝大夫刺幽王也青蠅大夫刺幽王也賓之初筵衞武
公刺時也魚藻刺幽王也采菽刺幽王也角弓父兄刺
幽王也菀柳刺幽王也都人士周人刺衣服無常也采
綠刺怨曠也黍苖刺幽王也隰桑刺幽王也白華周人
刺幽后也緜蠻微臣刺亂也匏葉大夫刺幽王也漸漸
之石下國刺幽王也苕之華大夫閔時也何草不黃下
國刺幽王也文王文王受命作周也大明文王有明
德故天復命武王也緜文王之興本由太王也棫樸文
王能官人也旱麓受祖也思齊文王所以聖也皇矣美
周也靈臺民始附也下武繼文也文王有聲繼伐也生
民尊祖也行葦忠厚也既醉太平也鳬鷖守成也假樂
嘉成王也公劉召康公戒成王也洞酌召康公戒成王
也卷阿召康公戒成王也民勞召穆公刺厲王也板凡
伯刺厲王也蕩召穆公傷周室大壊也抑衞武公刺厲
王亦以自警也桑柔芮伯刺厲王也雲漢仍叔美宣王
也崧高尹吉甫美宣王也烝民尹吉甫美宣王也韓奕
尹吉甫美宣王也江漢尹吉甫美宣王也常武召穆公
美宣王也瞻卬凡伯刺幽王大壊也召旻凡伯刺幽王
大壊也清廟祀文王也維天之命太平告文王也維
清奏象舞也烈文成王即政諸侯助祭也天作祀先王
先公也昊天有成命郊祀天地也我將祀文王于明堂
也時邁巡守告祭柴望也執競祀武王也思文后稷配
天也臣工諸侯助祭遣于廟也噫嘻春夏祈榖于上帝
也振鷺二王之後來助祭也豐年秋冬報也有瞽始作
樂而合乎祖也潛季冬薦魚春獻鮪也雝禘大祖也載
見諸侯始見乎武王廟也有客微子來見祖廟也武奏
大武也閔予小子嗣王朝于廟也訪落嗣王謀于廟也
敬之羣臣進戒嗣王也小毖嗣王求助也載芟春藉田
而祈社稷也良耜秋報社稷也絲衣繹賓尸也酌告成
大武也桓講武類禡也賚大封于廟也般巡守而祀四
嶽河海也駉頌僖公也有駜頌僖公君臣之有道也
泮水頌僖公能脩泮宮也閟宫頌僖公能復周公之宇
也那祀成湯也烈祖祀中宗也玄鳥祀高宗也長發
大禘也殷武祀高宗也
大事記通釋卷一
