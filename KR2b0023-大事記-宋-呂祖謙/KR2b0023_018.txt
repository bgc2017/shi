欽定四庫全書
大事記解題卷三宋吕祖謙撰
周顯王八年公孫痤卒
解題曰痤去年為秦所獲尋歸之而終於相位也今
年衛鞅以痤將死薦之魏惠王不能用故自魏適秦
則痤之死必在今年
皮牢
解題曰史記正義曰括地志云澮水縣在絳州翼城
縣東南皮牢當在澮之側
秦孝公下令
解題曰是時河山以東(劉伯莊音義曰河謂龍門西河山謂華山)彊國六
淮泗之間小國十餘(所謂泗上十二諸侯也)楚魏與秦接界魏
築長城自鄭濱洛以北有上郡楚自漢中南有巴黔
中(正義曰楚北及魏西與秦相接北楚自梁州漢中郡南有巴渝過江南有黔中巫郡也魏西界與秦
相接南自華州鄭縣西北過渭水濱洛水東岸向北有上郡鄜州之地皆築長城以界秦境洛即漆沮水
也)周室微諸侯力政争相併秦僻在雍州不與中國
之會盟夷翟遇之孝公於是布惠振孤寡招戰士明
功賞下令國中求賢者將修繆公之業東復侵地公
孫鞅聞是令下乃西入秦因嬖臣景監(正義曰閹人也)以求
見按商君傳鞅初見孝公語事良久孝公時時睡弗
聽後五日復求見猶未中旨三見孝公善之而未用
衛鞅復見公與語不自知其厀之前於席也語數日
不厭景監曰子何以中吾君吾君之驩甚也鞅曰吾
說君以帝王之道比三代而君曰久遠吾不能待故
吾以彊國之術說君君大說之耳其間雖有辯士增
飾之辭然戰國之時指以為帝王之道者類皆迂闊
而難行者也知王道之近且易者惟孟子一人而已
秦伐魏圍陕城
解題曰按本紀孝公既下令於是乃出兵東圍陕城
西斬戎之獂王獂戎邑也地理志天水有獂道縣
周顯王九年致文武胙
解題曰祭文武歸其胙異姓諸侯之殊禮也襄王使
宰孔賜齊侯胙曰天子有事於文武使孔賜伯舅胙
周顯王十年公孫鞅變法
解題曰法始於伏羲而備於周雖其間有略有詳要
之皆本於伏羲也法變於秦而極於五代雖其間有
革有因要之不能大異於秦也學者苟以伏羲神農
黃帝堯舜禹湯文武周公之法與商鞅變法之令並
觀之(商鞅傳變法之令已載於通鑑本傳云不告姦者腰斬告姦者與斬敵首同賞匿姦者與降敵
同罸通鑑削不告姦者腰斬一句而以匿姦之罪為不告姦之罪本傳又云民有二男以上不分異者倍
其賦通鑑皆削之本傳又云名田宅臣妾衣服以家次通鑑削以家次三字皆當以本傳為正家次如漢
賜夏侯嬰北第第一之類)大略可睹矣(商子來民篇曰秦地方千里者五而榖土不能處三
此人不稱土也秦之所隣者三晉也彼土狭而民衆其宅恭居而井處土不足以生其民而民不西者秦
民務苦而復爵重也今諸侯之士來歸者利其田宅而復之三世無知軍事即山東之民無不西者矣以
故秦事敵而使新民作本兵雖百宿於外境内不失須臾之時此富強兩成之效也鞅富強耕戰之術略
見於此杜氏通典曰商鞅誘三晉人利其田宅無知兵事而務本於内任其所耕不限多少而使秦人應
敵於外)餘並見通鑑
秦置法官
解題曰按商子定分篇為法令置官有遷徙物故使
吏民學讀法令知法令所謂者為之有敢剟定法令
損益一字以上罪死不赦諸官吏及民有問法令者
於主法令之官各以其所欲問之法官明告之各為
尺六寸之符以左劵予吏之問法令者主法令之官
謹藏其右劵木押以室藏之封以法令之長印即後
有物故以劵書從事法令皆副置一副天子之殿中
天子置三法官殿中置一法官御史置一法官丞相
置一法官諸侯郡縣皆各為置一法官故天下之民
無不知法者方孝公之時未為天子亦未置丞相蓋
秦人以秦法補之然法官之置出於鞅則無疑也
魏龍賈帥師築長城于西邊
解題曰按水經注濟瀆又東逕陽武縣故城北又東
絶長城竹書紀年梁惠成王十二年龍賈帥師築長
城于西邊郡國志曰長城自卷逕陽武到密者是矣
今屬開封府陽武縣
楚伐魏决白馬之口
解題曰按水經注河水舊在白馬縣南(本衛國曹邑今滑州白馬
縣)泆通濮濟黃溝故蘇代說燕曰決白馬之口魏無
黃濟陽(張儀曰決白馬之口以流魏氏)竹書紀年梁惠成王十二年
楚師出河水以水長垣之外者也金堤既建故渠水斷
(孝文時河決酸棗東潰金堤在東郡白馬界)尚謂之白馬瀆長垣今開封
府長垣縣
周顯王十一年西山
解題曰史記正義曰括地志云在岐州陳倉縣西北
趙成侯與魏侯遇于葛孽
解題曰魏侯魏惠王也時未稱王徐廣曰葛孽在馬
丘(史記正義云括地志云葛孽二城名在魏州魏縣西南)
齊以鄒忌為相
解題曰按世家騶忌子以鼓琴見威王威王說而舍
之右室須臾鼓琴騶忌子推戶入曰善哉鼔琴王勃
然不說去琴按劍曰夫子見容未察何以知其善也
騶忌子曰夫大弦濁以春温者君也小弦廉折以清
者相也攫之深醳之愉者政令也鈎諧以鳴大小相
益回邪而不相害者四時也吾是以知其善也見三
月而受相印年表書於是年戰國策曰鄒忌修八尺
有餘而形貎昳麗朝服衣冠窺鏡謂其妻曰我孰與
城北徐公美其妻曰君美甚徐公何能及君也城北
徐公齊國之美麗者也忌不自信而復問其妾妾曰
徐公何能及君也旦日客從外來與坐談問之吾與
徐公孰美客曰徐公不若君之美也明日徐公來熟
視之自以為不如窺鏡而自視又弗如遠甚暮寢而
思之曰吾妻之美我者私我也妾之美我者畏我也
客之美我者欲有求於我也於是入朝見威王曰臣
誠知不如徐公美臣之妻私臣臣之妾畏臣臣之客
欲有求於臣皆以美於徐公今齊地方千里百二十
城宫婦左右莫不私王朝廷之臣莫不畏王四境之
内莫不有求於王繇此觀之王之蔽甚矣王曰善乃
下令求諫
秦太子犯法
解題曰事見通鑑去年
魏侯及韓昭侯盟于巫沙
解題曰魏侯魏惠王也時未稱王按水經注竹書紀
年魏惠成王十三年王及鄭釐侯盟于巫沙鄭即韓
也
韓使許息以枳道易鹿於魏
解題曰按水經注黎陽縣河東岸有故城城内有故
臺謂之鹿鳴臺又謂之鹿鳴城竹書紀年梁惠成王
十三年鄭釐侯使許息來致地平丘戶牖首垣諸邑
及鄭馳地我取枳道與鄭鹿所謂鹿即此城也
周顯王十二年黃池
解題曰吳王夫差晉定公所會盟之地也後漢地理
志黃池在陳留平丘縣南今屬開封府平丘縣南
趙成侯朝齊
解題曰年表書趙孟如齊此當時國人所記而年表
襲用其語也趙自烈侯簒晉受封至成侯四世矣國
人記事尚仍前日大夫之稱文武之澤在人者深矣
威烈王之命三晉其可罪也哉
齊封鄒忌為成侯
解題曰諸侯擅封同姓見於書傳者自晉昭侯封成
師始諸侯擅封異姓見於書傳者自齊威王封鄒忌
始
楚尹黑迎女于秦
解題曰楚與秦自春秋以來為甥舅之國尹黑則其
使也
周顯王十二年韓昭侯魯共公衛成侯朝魏
解題曰是時魏惠王方強諸侯相率而朝之也索隠
曰按紀年魯恭侯宋桓侯(以年考之即宋公剔成也)衛成侯鄭釐
侯來朝鄭釐侯者韓昭侯也(魏年表亦書魯衛宋鄭侯來朝)戰國策
載梁王觴諸侯於范臺酒酣請魯君舉觴(古者於旅也語於是
道古即晉所謂杜舉也)魯君興避席擇言曰昔者帝女令儀狄
作酒而美進之禹禹飲而甘之遂䟽儀狄絶甘酒曰
後世必有以酒亾其國者齊桓公夜半不嗛易牙乃
煎熬燔炙和調五味而進之桓公食之而飽至旦不
覺曰後世必有以味亾其國者晉文公得南之威三
日不聽朝遂推南之威而遠之曰後世必有以色亾
其國者楚王登強臺左江而右湖其樂忘死遂盟強
臺而弗登曰後世必有以高臺陂池亾其國者今主
君之尊(主君卿大夫之稱尚仍其前日之號也)儀狄之酒也主君之味
易牙之調也左白台而右閭須南威之美也前夾林
而後蘭臺強臺之樂也兼此四者可無戒與梁王稱
善相屬括蒼鮑氏曰即此年魯衛宋韓來朝之事也
觀魯君之所稱說則周孔之澤深矣
趙成侯燕文公會于阿
解題曰趙年表阿作河(史記正義云括地志云故葛城一名依城又名西阿城在
瀛州高陽縣西北以徐兖二水並過其西又但經其北曲曰阿以齊有東阿故曰西阿)紀年書
邯鄲成侯會燕成侯于安邑所謂燕成侯者或者文
公之初諡歟
秦以公孫鞅為左庶長
解題曰秦記凢廢立者官多稱庶長蓋輔相之尊爵
也按本紀孝公用鞅法百姓苦之居三年百姓便之
乃拜鞅為左庶長所謂百姓便之者鞅之法使貧弱
者失軄豪滑者固便之也法之始行豪滑未能遽興
功利僕妾服用皆就損抑蓋亦苦之及其久也能攻
戰者得志焉能告訐者得志焉損下益上者得志焉
踴躍稱嘆合為一辭宜孝公以為百姓果便之而尊
其位重其任也彼貧弱者日以失軄餘息奄奄怨氣
滿腹而不敢吐孝公安得而知之哉
周顯王十四年齊侯魏侯
解題曰齊侯威王也魏侯惠王也時皆未稱王
趙作檀臺
解題曰按世家魏獻榮椽因以為檀臺榮椽或以為
地名索隠謂榮椽是良材可為椽斷飾有光榮故趙
因用之以為檀臺其說是也(左傳宋伐鄭以太宫之椽歸為盧門之椽亦其
比也)當是時秦孝公厲志修政求復河西之地而魏惠
王乃溺心淫侈恬不為備方以寶珠驕齊又以榮椽
夸趙其蹙國也宜哉
秦孝公魏侯會于杜平
解題曰魏書本爵而秦書僣稱者魏是時未稱王秦
之僣稱公自春秋以來非一日矣孝公明年為元里
之役今年尚為好會其商君之謀與(史記正義云杜平在同州澄城
縣界)
楚以昭奚恤為相
解題曰失其年戰國策載明年景舍請救趙已與昭
奚恤爭論今附見此年之末楚宣王問羣臣曰吾聞
北方之畏昭奚恤也果誠何如江乙設狐虎之說又
挟魏以譛之則昭奚恤為敵國所畏可知矣乙之言
曰下比周則上危下分爭則上安此數術家之論也
夫下比周則上固危矣苟下皆分爭如齊之田闞唐
之牛李上亦豈能安乎
趙伐衛取漆城之
解題曰按水經注濮渠之側有漆城竹書紀年梁惠
成王十六年邯鄲伐魏取漆城之今屬濮州
周顯王十五年秦取少梁
解題曰此秦孝公復河西地之始也
齊田忌衛公孫倉圍魏襄陵以救趙
解題曰按水經注竹書紀年梁惠成王十七年衛公
孫倉會齊師圍我襄陵襄陵故宋之承匡襄牛之地
宋襄公之所築故曰襄陵
宋伐趙圍一城
解題曰梁惠王伐邯鄲徵師於宋宋請於趙曰敝邑
不從則恐危社稷請受邊城徐其攻而留其日以待
下吏之有城而已趙許之宋人因遂舉兵入趙境而
圍一城焉
周顯王十六年魏拔趙邯鄲服十二諸侯遂稱王齊敗
魏亦稱王
解題曰邯鄲趙國都也為魏所拔或者是時暫徙都
與十二諸侯者當時所謂泗上十二諸侯蓋宋魯滕
薛諸小國在淮泗之上者也按戰國策史記魏惠王
圍邯鄲趙求救於齊齊威王召大臣而謀騶忌子曰
不如勿救段干朋曰魏氏并邯鄲其於齊何利哉不
如南攻襄陵以敝魏邯鄲拔而乘魏之敝威王從其
計使田忌為將孫臏為師南攻襄陵趙又求救於楚
昭奚恤謂楚王曰不如無救景舍曰不如少出兵以
為趙援趙恃楚勁必與魏戰魏怒於趙之勁而見楚
救之不足畏也必不釋趙趙魏相敝則魏可破也楚
因使景舍救趙是歲魏惠王既拔邯鄲從十二諸侯
朝天子以西謀秦孝公遣衛鞅見魏王曰大王之功
大矣令行於天下矣今大王之所從十二諸侯非宋
衛則鄒魯不足以王天下不若先行王服然後圖齊
楚魏王說遂廣公宫建九斿用天子之制齊楚皆怒
(戰國策又曰魏伐邯鄲因退為逢澤之遇乘夏車稱夏王天下皆從齊聞之舉兵伐魏壤地兩分又曰梁
君伐楚勝齊制韓趙之兵驅十二諸侯以朝天子於孟津此兩說與上所載商鞅事頗不同辯士之說雖
不可盡信但魏自拔邯鄲之後稱王則無可疑也)齊田忌孫臏乘魏之敝自
襄陵擊魏大敗之桂陵(孫臏傳所載小差當從田敬仲世家桂陵史記正義云在
曹州乘縣東北)於是齊最強於諸侯自稱為王以令天下楚
景舍亦取睢濊之間餘見通鑑(後漢志梁國睢陽注梁國有濊陽南臨濊
水按水經注竹書紀年惠成王十八年惠成王以韓師諸侯師于襄陵齊侯使楚景舍來求成當是時齊
楚大勝魏大敗豈有齊楚反求成之理蓋魏史曲筆也)
韓伐東周取陵觀邢丘
解題曰東周者顯王之所居也邢丘年表作廪丘
周顯王十七年大良造
解題曰按前漢書商君為法於秦戰斬一首賜級一
爵一級欲為官者五十石其爵名一為公士(師古曰言有爵
命異於上卒故稱公上也劉昭曰步卒之有爵為上官也)二上造(師古曰造成也言有成命於上
也)三簪裊(師古曰以組帶馬曰裊簪裊者言飾此馬也裊月了反)四不更(師古曰言
不豫更卒之事也)五大夫(師古曰列位從大夫)六官大夫(師古曰加官公者示稍尊
也通典曰亦為之國大夫)七公大夫(與上同)八公乘(師古曰言其得乘公家之車也
劉昭曰自吏民爵不得過公乘過者得貰與子若同産然則公乘者軍吏之爵最尊者)九五大
夫(師古曰大夫之尊也劉昭曰自公士至五大夫皆軍吏也)十左庶長十一右庶
長(師古曰庶長言為衆列之長也)十二左更十三中更十四右更(師古
曰更言主領更卒部其役使也)十五少上造十六大上造(師古曰言皆主上造
之士也)十七駟車庶長(師古曰言乘駟馬之車而為衆長也)十八大庶長
(師古曰又長尊也劉昭曰自左庶長以上至大庶長皆將軍也所將庶人更卒故以為大庶長即大將軍
也左右庶長即左右偏裨也)十九關内侯(師古曰言有侯號而居京畿無國邑也通典曰
荀綽百官表注云時六國未平將帥皆家關中故以為號劉昭曰關内侯無土寄食在郡縣民租多少各
有戶數為限如淳曰列侯出關就國侯但爵其身有家累者與之關内之邑食其租税乂有倫侯建成侯
趙亥昌武侯馮母擇是也但有封名而無食邑)二十徹侯(師古曰言其爵位上通於天子通典
曰後漢志曰徹侯金印紫綬功大者食縣小者食鄕亭得以其所食吏民後避漢武帝諱改曰通侯或曰
列侯)所謂大良造即大上造也秦記載用事者不過曰
左右庶長然則左更以上皆商君之所增與本紀年
表皆書鞅伐魏安邑降之安邑魏都也按魏世家惠
王三十一年始自安邑遷都大梁通鑑刪之當矣
諸侯圍衛襄陵
解題曰皇極經世載衛鞅會韓趙之師圍魏襄陵當攷
魏築長城塞固陽
解題曰以備秦及西戎也史記正義曰魏築長城自
鄭濱洛北庭銀州至勝州固陽縣為塞固陽有連山
東西黃河西南至夏會等州
周顯王十八年韓以申不害為相
解題曰申不害者荆人也故鄭之賤臣學本於老子
而主刑名以術干韓昭侯魏之圍邯鄲也昭侯問申
不害曰吾誰與而可申不害始合於昭侯然未知昭
侯之所欲也恐言而未必中也對曰此安危之要國
家之大事也臣請深惟而苦思之乃微請趙卓韓鼂
曰子皆國之辯士也夫為人臣者言豈能必用盡忠
而已矣二人各進議於昭侯不害微視昭侯之所說
以言於昭侯昭侯大說之至是遂以為相餘見通鑑
魏歸趙邯鄲
解題曰皇極經世書趙伐魏魏歸趙邯鄲當攷
周顯王十九年秦徙都咸陽
解題曰商君築冀闕宮庭於咸陽秦自櫟陽徙都之
商君語趙良治秦之功曰大築冀闕宮如魯衛則秦
昔未有此制至是始築之也(索隠曰冀闕即魏闕也冀記也記列教令於此
門闕)咸陽在今為京兆府咸陽縣秦故城在縣東十五
里(漢高帝元年更名新城七年罷屬長安武帝元鼎三年别為渭城縣屬右扶風後漢省之唐武德元
年析涇陽始平置咸陽縣屬京兆府索隠曰關中記云孝公都咸陽今渭城是也在渭北始皇都咸陽今
城南大城是也名咸陽者山南曰陽水北亦曰陽其地在渭水之北又在九嵕諸山之南故曰咸陽也)
秦壞井田開阡陌
解題曰阡陌田間之道也南北曰阡東西曰陌商君
變法至是十年矣始能壞井田開阡陌蔡澤稱商君
之功亦曰决裂阡陌决裂云者唐虞三代井田之制
分畫堅明封表深固非大用力以决裂之不能遽掃滅
其迹也毁之之難如此則成之豈一朝一夕之積哉商
君必欲變井田為阡陌者其意果安在歟井田之制六
尺為步步百為畆畆百為夫一夫之地環之以遂(一畆之間
廣尺深尺曰畎百畆之間廣二尺深二尺曰遂皆小溝也)遂上有徑九夫為井一井
之地環之以溝(廣四尺深四尺)溝上有畛自溝而為洫自洫而
為澮自澮而為川經緯錯綜若畫碁局雖有強者百畆
之外不容兼併也雖有弱者百畆之内不至侵奪也強
弱愚智各得其所天生民而立之君凡以為此商鞅不
知代天理物之意徒欲鼔舞姦滑以利吾國故除溝洫
之限立賣買之法工於耕戰金多貲厚者雖兼十夫百
夫千夫之地曾莫之禁彼愚弱之民不能趨事赴功以
利吾國雖殍死中野於我何加損哉其設心如是特盜
賊之長雄耳非可與論君道也班固有言曰秦孝公用
商君壞井田開阡陌急耕戰之賞傾隣國而雄諸侯然
王制遂滅僭差亡度庶人之富者累鉅萬而貧者食糟
糠有國強者兼州域而弱者喪社禝蓋得之矣
秦弛虞衡之禁
解題曰古者虞衡皆有厲禁其詳見於周官所以公
天施而育庶物也至商鞅始撤之按前漢食貨志董
仲舒曰秦用商鞅之法改帝王之制除井田民得賣
買冨者田連阡陌貧者亡立錐之地又顓川澤之利
管山林之饒荒淫越制踰侈以相高邑有人君之尊
里有公侯之富然則弛虞衡之禁與除井田蓋同時
也
秦令民父子兄弟同室内息者為禁
解題曰内者納也息者子也子弟納妻而生子則不
許同居也商君之初下令民有二男以上不分異者
倍其賦及是雖止有一男納妻生子亦不容不分異
矣商君謂趙良曰始秦戎翟之教父子無别同室而
居今我更制其教而為其男女之别先王之禮不下
於庶人繇命士以上父子始異宫今商君制禮乃過
於先王抑不知果其情歟
秦聚小都鄕邑為三十一縣置令丞
解題曰此廢都邑為郡縣之始也前漢百官表曰縣
令長皆秦官萬戶以上為令秩千石至六百石減萬
戶為長秩五百石至三百石皆有丞尉
周顯王二十年秦初置有秩史
解題曰商鞅既廢井田比閭隣里之制亦壞故置有
秩史以董之也按前漢百官表縣令長丞尉是為長
吏(丞尉秩微者止於二百石)百石以下有斗食佐史之秩是為少
吏大率十里一亭亭有長(漢官儀日十里一亭亭長亭候五里一郵郵間相去
二里半司姦盜亭長持二尺板以劾賊索繩以收執賊風俗通曰漢家因秦大率十里一亭亭留也蓋行
旅宿會之所館)十亭一鄕鄕有三老(三老在有秩上者以德齒表率其鄕非吏也)
有秩(後漢志云有秩郡所署秩百石掌一鄕人漢官儀曰鄕戶五千則置有秩風俗通曰秩則田間
大夫言其官裁有秩耳)嗇夫(後漢志云其鄕小者縣置嗇夫一人謂鄕戶不滿五千則不置有秩
如一縣有數鄕鄕小不置有秩則縣置嗇夫一人以總治之也)游徼三老掌教化(後漢
志云三老掌教化凢有孝子順孫貞女義婦讓財救患及學事為民法式者皆扁表其門以興善行)嗇
夫軄聽訟收賦税(後漢志云有秋嗇夫皆主知民善惡為役先後知民貧富為賦多少
平其差品前漢百官表不言有秩所掌蓋與嗇夫所主之軄同總言之也)游徼徼循禁賊
盜(後漢志云又有鄕佐屬鄕主民收賦税)縣大率方百里其民稠則減
稀則曠鄕亭亦如之皆秦制也又按後漢志里有里
魁民有什五善惡以告里魁掌一里百家什主十家
五主五家以相簡察雖不載所起觀商鞅初令令民
為什五而相收司則始於鞅明矣鄕官者政事之所
基也鞅旣剗滅三代之制猶置三老掌教化何邪蓋
初變古者必有餘澤遺韻間見層出於汙法暴政之
中至於再變三變則遂蕩然矣
周顯王二十一年秦初為賦
解題曰譙周曰為軍賦徐廣曰制貢賦之法也
秦平斗桶權衡丈尺行之
解題曰變周制也鄭玄曰桶音勇今之斛也
周顯王二十三年魯康公薨子景公偃立
解題曰康公薨年從世家景公名從年表
衛更貶號曰侯
解題曰衛本侯爵自春秋以來例僣稱公至是以其
國日削自貶其號復稱其本爵也
周顯王二十五年秦會諸侯于京師
解題曰孝公求覇而為尊周之名也觀逄澤之會使
公子少官會諸侯朝天子則今年之會意者孝公亦
不親往歟
高唐
解題曰史記正義曰括地志云博州縣也
齊田忌出奔
解題曰騶忌與田忌不善公孫閈又謂成侯忌曰公
何不令人操十金卜於市曰我田忌之人也吾三戰
而三勝聲威天下欲為大事亦吉乎不吉乎卜者出
因令人捕為人卜者驗其辭於王之所田忌聞之因
遂率其徒襲攻臨淄求成侯不勝而犇成侯齊之名
相也執之相軋遂至於此
周顯王二十六年魏以中山君為相
解題曰中山是時服屬於魏若諸侯入仕於王國也
首垣
解題曰史記正義曰在河北
齊威王薨子宣王辟疆立
解題曰通鑑載威王四十六年乃卒宣王元年當顯
王之三十七年當攷
周顯王二十七年諸侯西賀秦
解題曰以去年天子致伯而賀也
秦會諸侯於逄澤以朝王
解題曰戰國策載魏惠王伐邯鄲因退為逄澤之遇
天下皆從按魏克邯鄲即為齊楚所襲天下未嘗皆
從也今從史記徐廣曰開封東北有逄澤(史記正義曰括地志
云逄澤亦名逄池在汴州浚儀縣東南)
周顯王二十八年魏龐㳙伐韓齊田忌孫臏伐魏以救
韓
解題曰田忌前三年出奔至是復將宣王召而復之
也魏世家魏伐趙齊救趙擊魏此乃往歲桂陵之戰
是時田忌孫臏亦為將而桂陵馬陵地名相近易於
混殽故誤記耳今從孫臏傳年表書田忌田嬰田盼
為將孫子為師嬰盼蓋忌之佐貳也戰國策載魏客
之言曰太子年少不習於兵田盼宿將也而孫子善
用兵戰必不勝不勝必禽舉盼而不數忌豈聲稱素
出其右歟徐廣曰馬陵在元城(史記正義曰虞喜志林云馬陵在濮州鄄
城縣有陵間谷可以置伏按龐㳙敗即此也徐廣云元城非是)
魏城濟陽
解題曰水經注竹書紀年梁惠成王三十年城濟陽
(風俗傳日縣故宋地也應劭曰今陳濟陽縣是也)
周顯王二十九年秦公孫鞅襲虜魏將公子卭魏獻河
西之地於秦以和
解題曰秦圖河西之地久矣至是因魏馬陵之敗始
用師而得之也(史記正義曰謂同華等州)按魏世家秦趙齊共伐
我秦將商君詐我將軍公子卭而襲奪其軍破之
魏徙都大梁
解題曰安邑與秦界河既獻河西地則廹秦不可都
故徙都大梁(商君傳曰魏居嶺阨之西獨擅山東之利魏不支秦必東徙索隱曰嶺阨蓋即
安邑之東山嶺險阨之地即今蒲州之中條以東連汾晉之嶮嶝也正義曰大梁汴州浚儀縣今開封府
祥符縣)汲冢紀年曰梁惠成王九年四月甲寅徙都大
梁所謂惠成王即惠王也年與史記所載不同當考
秦封公孫鞅為列侯
解題曰賞虜公子卬取河西地之功也楚世家書秦
封衛鞅於商南侵楚蓋商與楚接境鞅之封邑南侵
楚地耳(左傳哀公四年楚告晉日將通於少習以聽命杜預注少習商縣武關也武關屬秦觀此
則商與楚相接可知)正義曰商洛縣在商州東八十九里本周
之商國於林在鄧州内鄕縣東七里古於邑也
楚滅邾
解題曰按杜氏釋例邾曹姓顓頊之後有陸終氏産
六子其第五子曰晏安邾蓋晏安之後也周武王封
其苖裔邾挟為附庸居邾今魯國鄒縣是也自挟至
儀父十二世始見春秋齊桓公覇進爵稱子文公徙
于繹桓公以下春秋後八世而楚滅之前漢地理志
騶縣故邾國(今兖州騶縣)二十九君為楚所滅水經注楚
宣王滅邾今附於宣王之末年(水經注又曰江水東逕邾縣故城南邾滅
徙居於此故曰邾在黃州黃岡縣東南一百二十一里)
周顯王三十年楚聘莊周為相
解題曰周蒙人(蒙縣屬梁國)嘗為蒙漆園吏與梁惠王齊
宣王同時其學無所不窺然其要本歸於老子之言
楚威王使使厚幣迎之許以為相莊周笑謂楚使者
曰千金重利卿相尊位也子獨不見郊祭之犧牛乎
養食之數歲衣以文繡以入太廟當是之時雖欲為
孤豚豈可得乎子亟去無汚我我寧游戲汚瀆之中
自快無為有國者所羈終身不仕以快吾志焉史失
其年今載於威王元年
周顯王三十一年岸門
解題曰年表去年書與晉戰岸門本紀今年書與晉
戰鴈門按索隠紀年云與魏戰岸門下又云敗韓岸
門蓋其地也此云鴈門恐聲誤秦與韓魏戰不當遠
至鴈門也(秦敗韓岸門在赧王元年)以此考之年當從本紀地名
當從年表(史記正義曰括地志云岸門在許州長社縣西)
秦孝公薨子惠王立
解題曰本紀書惠文君立是時未稱王也戰國策止
稱惠王蓋略舉其諡如衛公叔文子本諡貞惠文子
而後人但稱文也
大荔圍秦合陽
解題曰因秦之喪也大荔西戎之别也
秦公孫鞅車裂
解題曰按戰國策史記惠王蒞政有頃商君告歸公
子虔之徒告商君欲反發吏捕商君商君亾至關下
欲舍客舍客舍人不知其是商君也曰商君之法舍
人無驗者坐之商君喟然嘆曰嗟乎為法之敝一至
此哉惠王車裂之秦人不憐餘見通鑑澠池在今河
南府澠池縣(水經注云穀水出于崤東馬頭山穀陽谷東北流歴澠池川漢景帝三年初徙
萬戶因崤澠之池以目縣焉亦或謂之彭池穀水又東逕秦趙二城南即趙王鼔瑟秦王擊缶處世謂之
俱利城榖水又東逕上崤所水謂三崤也榖水又東左會北溪溪水北出澠池山東南流注于穀疑即孔
安國所謂澗水也穀水又東逕新安縣故城南北夹流而西接崤澠城又東逕于雍谷溪回岫縈紆石路
阻峡故亦有峡石之稱)太史公曰商君其天資刻薄人也跡其
欲干孝公以帝王術挾持浮說非其質矣且所因繇
嬖臣及得用刑公子虔欺魏將卬不師趙良之言亦
足發明商君之少恩矣余嘗讀商君開塞耕戰書與
其人行事相類卒受惡名於秦有以也夫(按商子關塞篇曰刑
不能去奸而賞不能止過者必亂故王者刑用於將過則大邪不生賞施於告奸則細故不失治民能使
大邪不生細故不失則國法國法必強立君之道莫廣於勝法勝法之務莫急於去奸去奸之本莫深於
嚴刑故王者藉刑以去刑農戰篇曰凢人主之所以勸民者官爵也國之所以興者農戰也今民求官爵
皆不以農戰而以巧言虐道者其國必削國去言則民樸民樸則不淫民見上利之從一空出也則作壹
作壹則多力多力則國強今境内之民皆曰農戰可避而官爵可得也是故豪傑皆可變業務學詩書事
商賈為技藝皆以避農戰故詩書禮樂善修仁廉辨惠國有十者上無使守戰敵至必削不至必貧國去
此十者敵不敢至雖至必却此太史公所謂與其人行事相類者也)
蘇秦說秦連横
解題曰連關中之謂横合關東之謂從按戰國策史
記蘇秦始將連横說秦惠王時方誅商鞅疾辯士弗
用資用乏絶去秦而歸乃夜發書陳篋數十得太公
隂符之謀伏而誦之簡練以為揣摩讀書欲睡引錐
自刺其股血流至足曰安有說人主不能出其金玉
錦繡取卿相之尊者乎其用意如此
周顯王三十二年楚韓趙蜀朝秦
解題曰以惠王新立而朝之也
韓申不害卒
解題曰按列傳著書二篇號曰申子(劉向别錄曰今民間所有上下
二篇中書六篇皆合二篇已備過太史公所記)韓非子曰申不害徒術而無
法公孫鞅徒法而無術申不害韓昭侯之佐也韓者
晉之别國也晉之故法未息而韓之新法又生先君
之令未收而後君之令又下申不害不擅其法不一
其憲令雖使昭侯用術而姦臣猶有所譎其辭矣故
託萬乘之勁韓十七年而不至於覇王者雖用術於
上法不勤飾於官之患也公孫鞅之治秦也設告相
坐而責其實連什五而同其罪賞厚而信罸重而必
是以其民用力勞而不休逐敵危而不却故其國富
而兵強然而無術以知姦及孝公商君死惠王即位
秦法未敗也而張儀以秦徇韓魏惠王死武王即位
甘茂以秦徇周武王死昭襄王即位穣侯越韓魏而
東攻齊五年而秦不益尺寸之地乃成其陶邑之封
應侯攻韓八年成其汝南之封自是以來諸用秦者
皆應穰之類也商君雖飾其法人臣反用其資故乘
強秦之資數十年而不至於帝王者主無術於上之
患也李竒謂申不害為術商鞅為法韓非兼行申商
之術觀非此論則竒之說信矣
周顯王三十三年天子使人賀秦
解題曰賀亦聘也
秦初行錢
解題曰秦前此未以錢為幣也
孟軻見梁惠王問利國
解題曰太史公曰余讀孟子書至梁惠王問何以利
吾國未嘗不廢書而嘆也曰嗟乎利誠亂之始也夫
子罕言利者常防其原也故曰放於利而行多怨自
天子以至於庶人好利之弊何以異哉廣漢張氏栻
曰學者莫先於義利之辨蓋聖人之學無所為而然
也無所為而然者命之所以不已性之所以不偏而
教之所以無窮也自非卓然先審夫義利霄壌之判
慮思力行不舍晝夜其能真有得乎其事雖善而納
交要譽與惡其聲之念或萌于中是亦利而已矣
齊宣王與魏惠王韓昭侯會平阿南
解題曰年表阿作河(史記正義曰平阿即沛郡平何縣)按列傳田嬰
使於韓魏韓魏服於齊嬰與韓昭侯魏惠王會齊宣
王東阿南盟而去即此會也
秦興師求九鼎
解題曰按戰國策秦興師臨周而求九鼎周君使顔
率說齊王曰秦為無道欲興兵臨周而求九鼎周之
君臣内自計與秦不若歸之大國齊王大悦發師五
萬人使陳臣思將以救周而秦兵罷齊將求九鼎以
顔率觧之而止剡川姚氏宏曰以春秋後語考之周
君周顯王也齊王齊宣王也戰國策不載年今附見
於宋太丘社亾之前
宋太丘社亾
解題曰古者立社植木以表之因謂其木為社故哀
公問社而宰我對以松柏栗莊周之櫟社潁川之長
社(水經注長葛社樹暴長故曰長社)亦以其木名其社也所謂太丘
社亡者震風淩雨此社之樹摧隕散落不見蹤跡民
因以為亡與按封禪書宋太丘社亡而九鼎没于泗
水彭城下(漢郊祀志周顯王之四十三年宋太丘社亡與史記年表社亡之年不同)東坡
蘇氏曰此周人毁鼎以緩禍而假之神妖以為說也
戰國之際秦與齊楚皆欲之周人莫知所適與得鼎
者未必能存周而不得者必碎之此九鼎之所以亡
也(封禪書又曰秦滅周周之九鼎入於秦使鼎果入秦則秦皇過彭城何為齋戒禱祠使千人没泗水
求九鼎哉)
周顯王三十四年秦君冠
解題曰是時未稱王也冠禮之尚存者也即漢所謂
加元服也
秦拔韓宜陽
解題曰韓年表止書秦拔我宜陽按秦武王四年甘
茂拔宜陽其役甚大其事甚詳然則今年拔宜陽特
暫得之耳
夀陵
解題曰古者不豫凶事其豫為之者則有之矣一則
以其年也(六十歲制七十時制八十月制九十日修)一則以其位也(君即位而
為椑歲壹漆之)至於死而可制如絞紟衾冒則未嘗豫為之
也諸侯五月而葬以一國之力為陵墓有餘矣何必
豫哉夀陵之名見於書傳者蓋自此始墓之稱陵在
古無貴賤之别國語管仲曰昔者聖王之治天下也
参其國而伍其鄙定民之居成民之事陵為之終是
民之墓亦通稱陵也秦記載諸君之葬至惠文王以
後始稱陵然則名王者之兆域為陵其出於戰國之
際乎
齊宣王與魏惠王會于甄
解題曰史記魏世家今年書惠王卒子襄王立襄王
十六年卒子哀王立按通鑑考異汲冢紀年篇惠王
三十六年改元從一年始至十六年而稱惠成王卒
即惠王也疑史記誤分惠成之世以為二王之年也
哀王特不稱諡謂之今王(汲冢書記事止於哀王之二十年哀王二十三年乃
卒故謂之今王)世本惠王生襄王而無哀王然則今王者魏
襄王也彼旣魏史所書魏事必得其真今從之
周顯王三十五年齊宣王魏惠王與諸侯會于徐州以
相王
解題曰齊魏之王以戰國策考之蓋在魏拔邯戰之
歲而秦本紀今年又書齊魏為王未知孰是然戰國
策之所載似得其實蓋魏以邯鄲之勝齊以桂陵之
勝志得意滿各僣稱王容有此理若今歲則魏方衰
弱齊亦未有大功何為驟稱王乎然齊魏年表今年
書與諸侯會于徐州以相王者齊魏稱王其日已久
至是共會諸侯欲其皆稱王以同已之僣也但諸侯
未卽從之耳秦紀所書或者齊魏前此特稱王於其
國至此其名號始通於諸侯乎(魏世家書襄王元年與諸侯會徐州相王
也追尊父惠王為王按孟子與惠王語皆稱王豈追尊乎)
蘇秦說燕與趙合從
解題曰蘇秦去秦乃東之趙趙肅侯令其弟成為相
號奉陽君奉陽君弗說之去游燕歲餘而後得見說
燕文公曰燕有朝鮮(朝鮮箕子所封今高麗國)遼東北有林胡樓
煩(史記正義曰二胡國名在朔嵐之北)西有雲中九原(史記正義曰二郡並在勝州也
雲中郡城在林榆縣東北四十里九原郡在林榆縣西界)南有滹沱易水(史記正義曰滹
沱出代州繁畤縣易水出易州縣東流過幽州歸義縣東與滹沱合河也)車六百乘騎六
千疋南有碣石(史記正義曰山在平州燕東南)鴈門(史記正義曰山在代燕西門)
之饒北有棗栗之利所以安樂無事者以趙之為蔽
其南也與趙從親則燕必無患矣文公資蘇秦車馬
金帛以說趙李兑為秦謂奉陽君曰齊燕離則趙重
齊燕合則趙輕今君合燕於齊非趙之利也臣竊為
君不取也奉陽君曰何吾合燕於齊對曰夫制燕者
蘇子也而燕弱國也東不如齊西不如趙豈能東無
齊而西無趙哉而君甚不善蘇秦蘇秦能抱弱燕而
孤於天下哉是驅燕而使合於齊也奉陽君曰善乃
使人與秦結交(蘇氏古史注李兑之言見戰國策然戰國策載蘇秦說趙亦云今奉陽君
捐舘舍與史記同然奉陽君即公子成成事武靈王惠文王肅侯之世實未亡也且蘇秦死張儀說趙趙
王言先王之時奉陽君蔽欺先王明其未死也今故載李兑之言而削奉陽君捐舘之語也)
楚威王大敗越師殺王無疆越自此散微
解題曰越姒姓夏后帝少康之子封於會稽以奉守
禹之祀後數十世至於允常與吳王闔廬戰而相怨
伐允常卒子句踐立句踐卒子王鼫與立(索隱曰紀年云句踐
卒鹿郢立六年卒)鼫與卒子王不夀立(索隠曰紀年云不夀立十年見殺朱句立)
王不夀卒子王翁立(索隠曰紀年云二十七年朱句卒)王翁卒子王
翳立王翳卒子王之侯立王之侯卒子王無疆立(索隠
曰紀年云翳二十三年遷于吳三十六年七月太子諸咎弑其君翳十月越殺諸咎大夫寺區定越亂立
初無餘之即王之侯也十二年寺區弟忠弑其君次無顓立無顓八年薨莊子曰越人三弑其君王子搜
患之逃於丹穴不肯出越人薰之艾葉乘以王輿樂資云號曰無顓蓋無顓後乃次無疆也)王無
疆時越興師北伐齊與中國爭疆齊威王使人說王
無疆曰願大王轉攻楚龐長沙楚之粟也竟陵澤楚
之材也越窺兵通無假之關此四邑者不上貢事於
楚矣(正義曰無假之關當在江南長沙之西北四邑龐長沙竟陵澤也龐長沙出粟之地竟陵澤出
材木之地此邑近長沙潭衡之境若窺兵西通無假之關則四邑不得北上貢於楚之郢都矣戰國時永
郴衡潭岳鄂江洪饒並是楚南境屬楚也袁吉虔撫歙宣並越西境屬越也)於是越遂釋
齊而伐楚楚威王大破越殺王無疆盡取吳故地至
浙江北而越以此散諸族子或為王或為君濱於江
南海上服朝於楚潁濱蘇氏曰吳以蠻夷爭盟上國
陵蔑齊晉結怨楚越再世而亾何者地遠而民勞埶
不順也越王勾踐旣克夫差雖號覇王而實歛兵自
守無大征伐分吳故土以畀楚宋魯遂以保國傳世
彼親見其害知所以自監矣哉至王無疆無闔廬之
知而有夫差之愚其殘國宜矣
周顯王三十六年楚威王伐齊大敗申縛於泗上
解題曰按戰國策史記魏惠王之為齊敗於馬陵也
告惠施曰寡人怨齊至死不忘欲悉起兵攻之何如
對曰王若欲報齊不如折節而朝齊楚王必怒矣王
游人而合其闘則楚必伐齊惠王乃朝齊張丑謂齊
相田嬰曰今覆魏十萬之軍而禽其太子又臣萬乘
之魏楚王好用兵而甚務名必為齊患田嬰不聽遂
納惠王而與之並朝齊王再三楚王怒田嬰復欺楚
(徐廣曰齊說越令攻楚故云齊欺楚)楚王自將兵伐齊與齊將申縛遇
於泗水之上大敗申縛圍徐州趙人至枝桑燕人至
格道齊使陳毛聽罪於楚西說趙北說燕天下乃釋
齊楚令齊逐田嬰嬰使張丑說楚王曰王所以勝者
田朌子不用也朌子有功於國百姓為之用嬰子弗
善而用申縛故王勝之也今嬰子逐朌子必用矣楚
王因弗逐(以馬陵之役魏客之言及張丑說楚之辭觀之田朌為隣國所畏百姓所服如此而
聲績卒不大見於世戰國之時維名將是求朌獨不遇上下之交難矣哉)
齊敗燕於權
解題曰按戰國策權之難(後漢志南郡編注闘緡以權叛又當陽注縣東南有
權城齊燕交兵必非此地)齊燕戰秦使魏冉之趙(括蒼鮑氏曰冉傳言自惠王時
任事然則此役文公末年也)出兵助燕擊齊田嬰使魏處之趙謂
李向(向趙用事者也)曰君助燕擊齊齊必急急必以地和於
燕而身與趙戰矣然則是君自為燕束兵為燕取地
也故為君計者不如按兵勿出齊必緩緩必復與燕
戰戰而勝兵罷敝趙可以取唐曲逆(括蒼鮑氏曰並屬中山國言二
國戰不復北顧趙可以其間取中山也)戰而不勝命懸於趙矣燕再戰
趙弗救子噲(文公孫子噲)謂文公曰不如以地請合於齊
趙必救我若不吾救不得不事(括蒼鮑氏曰燕齊合則趙輕雖不救我後
必事我)文公曰善令郭任以地請講於齊趙開之遂出
兵救燕今從鮑氏所編戰國策載於文公末年
蘇秦說趙肅侯六國合從
解題曰按史記戰國策蘇秦從燕之趙說趙肅侯曰
安民之本在於擇交擇交而得則民安擇交不得則
民終身不得安請言外患齊秦為兩敵而民不得安
倚秦攻齊而民不得安倚齊攻秦而民不得安故夫
謀人之主伐人之國常欲出辭斷絶人之交願無出
於口請屏左右曰(史記改請屏左右曰五字作請别白黑非也當從戰國策)言所
以異隂陽而已矣君誠能聽臣燕必致氊裘狗馬之
地齊必致海隅魚鹽之地楚必致橘柚雲夢之地韓
魏皆可使致湯沐之邑貴戚父兄皆可以受封侯此
臣之所以為君願也今君與秦則秦必弱韓魏與齊
則齊必弱楚魏魏弱則割河外(是時河西地猶未盡入於秦)韓弱
則效宜陽宜陽效則上郡絶河外絶則道不通楚弱
則無援秦欲已得乎山東則必舉兵而嚮趙矣此臣
之所以為君患也當今之時山東之國莫強於趙趙
地方數千里帶甲數十萬西有常山(正義曰在鎮州西)南有
河漳(正義曰在潞州)東有清河(正義曰今貝州)北有燕國秦之所害
於天下者莫如趙然而不敢伐趙者韓魏趙之南蔽
也韓魏不能支秦則禍中於趙矣竊為君訃莫若約
天下之將相會于洹水之上通質刳白馬而盟以擯
秦要約曰秦攻楚齊魏各出銳師以佐之韓絶其糧
道趙涉河漳燕守常山之北秦攻韓則楚絶其後齊
出銳師而佐之趙涉河漳燕守雲中秦攻齊則楚絶
其後韓守成臯魏塞其道趙涉河漳博關燕出銳師
以佐之秦攻燕則趙守常山楚軍武關齊涉渤海韓
魏皆出銳師以佐之秦攻趙則韓軍宜陽楚軍武關
魏軍河外齊涉清河燕出銳師以佐之諸侯有不如
約者以五國之兵共伐之趙肅侯乃飾車百乘遣蘇
秦約諸侯是時秦使公孫衍攻魏取雕隂(魏世家載襄王五年
秦取雕隂即惠王之後五年也以蘇秦傳攷之當從年表史記正義云括地志云雕隂在鄜州洛交縣北)
且欲東兵蘇秦恐秦兵至趙而敗從約乃激怒張儀
入秦秦惠王以為客卿儀與秦俱學從横術於鬼谷
先生者也於是蘇秦說韓宣惠王曰韓北有鞏洛成
臯之固西有宜陽商阪之塞東有宛穣(正義曰南陽二縣)洧
水南有陘山(正義曰在新鄭西南三十里)地方九百餘里鄙諺曰
寧為雞口無為牛後(正義曰雞口雖小猶進食牛後雖大乃出糞也)今西面
交臂而臣事秦何異於牛後乎韓王勃然作色攘臂
瞋目按劍仰天大息曰寡人雖不肖必不能事秦次
說魏惠王曰魏南有鴻溝(徐廣曰在滎陽)陳汝南許郾昆陽
召陵舞陽新都新郪(並在潁川汝南南陽)東有淮潁煮棗(徐廣曰在
宛句)沂(水出泰山蓋縣)黃(即陳留外黃)西有長城之界北有河水卷
(正義曰卷在鄭州原武縣北)衍酸棗(正義曰在滑州)地方千里武士二十
萬(荀卿所謂魏之武卒也)蒼頭二十萬(正義曰以青布褁頭)奮擊二十萬
厮徒十萬(正義曰謂烹炊供飬雜役也)今乃欲事秦事秦必割地
以效實兵未用而國已虧矣魏王曰敬以國從因東
說齊宣王曰齊南有泰山東有瑯琊西有清河北有
渤海此所謂四塞之國也三軍之良五家之兵(管子制國
五家為軌十軌為里四里為連十連為鄕以為軍令)進如鋒矢戰如雷霆解如
風雨(荀卿所謂齊之技擊也)秦之攻齊倍韓魏之地過衛陽晉
(正義曰衛地曹濮等州也陽晉在曹州乘氏縣西北)之道徑乎亢父之險(正義曰在
兖州任城縣南)故恫疑嘘喝而不敢進則秦不能害齊亦明
矣今乃西面而事秦臣竊羞之齊王曰敬以國從乃
西南說楚威王曰楚西有黔中(正義曰今閬州楚黔中郡其故城在辰州
西二十里)巫郡(正義曰䕫州巫山縣)東有夏州(裴駰曰按左傳楚莊王伐陳鄕取一人焉
以歸謂之夏州而注者不說夏州所在車胤撰桓温集云夏口城上數里有洲名夏州)海陽南
有洞庭蒼梧(正義曰蒼梧山在道州南)北有陘塞(即陘山)郇陽(徐廣曰或
者今之順陽乎正義曰順陽故城在鄧州穰縣西)地方五千餘里帶甲百萬
從合則楚王衡成則秦帝二者何居焉楚王曰寡人
之國西與秦接境秦有舉巴蜀并漢中之心秦虎狼
之國不可親也而韓魏廹於秦患不可與深謀深謀
恐反人以入於秦故謀未發而國已危矣寡人自料
以楚當秦不見勝也内與羣臣謀不足恃也寡人卧
不安席食不甘味心搖搖然如懸旌而無所終薄今
主君欲一天下收諸侯存危國寡人謹奉社禝以從
(括蒼鮑氏曰五國之聽蘇秦也面從而已非能深究從横之利害也惟楚威雅有難秦之心而患諸國之
不可合念之熟矣異夫稱敬從者也)蘇秦為從約長并相六國北告趙
王行過洛陽周顯王聞之恐懼除道使人郊勞昆弟
妻嫂側目不敢仰視蘇秦喟然嘆曰使我有洛陽負
郭田二頃吾豈能佩六國相印乎(此雖鄙夫驕滿之說然學校廢而士
失其教井田壊而士無以飬此游士所以散於天下而祲亂所以不息也所繫豈不大乎哉)趙肅
侯封為武安君乃投從約書於秦餘見通鑑其說六
國辭有與當時事不合者皆辯士所增飾也(公子成與李兑
弑主父於沙丘而說趙之辭乃謂奉陽君捐舘舍當是時秦之勢未能勝齊楚而說齊楚之辭皆曰西面
而事秦後此二十年張儀連横說楚懷王猶曰長為昆弟之國况楚威之世乎凢此類皆後人所增也)
秦以公孫衍為大良造
解題曰賞雕隂之功也戰國游說之風蘇秦張儀公
孫衍實倡之自是而後不可勝紀矣秦周人也儀與
衍皆魏人也故言權變辯智之士者必曰三晉兩周
云(按張儀傳太史公曰三晉多權變之士夫言從衡強秦者大抵皆三晉之人也戰國策石行秦謂大
良造曰欲决覇王之名不如備兩周辯智之士)
周顯王三十七年秦使公孫衍激齊魏伐趙從約遂觧
解題曰徐廣曰自初說燕至此三年史記謂秦兵不
敢出函谷關十五年非也當以徐廣之說為正
魏以隂晉與秦
解題曰魏納隂晉以和秦更名曰寧秦蓋隂晉乃華
隂函谷關之所在(左傳桃林之塞即此地)故喜得之也
齊伐燕
解題曰齊宣王因燕喪伐燕取十城易王謂蘇秦曰
往日先生至燕而先王資先生見趙遂約六國從今
齊先伐趙次至燕以先生之故為天下笑蘇秦遂往
說齊宣王曰燕雖弱秦之少婿也大王利其十城而
長與強秦為仇乎齊乃歸之蘇秦去年合從力詆衡
人以秦恐喝諸侯今年乃自為此言大抵辯士之論
皆如此
周顯王三十八年義渠内亂
解題曰義渠西戎之屬於秦者也不乘其亂而滅其
國乃為出師討定之猶有大國之義焉
周顯王三十九年焦
解題曰史記正義曰焦城在陜州城内東北武王克
商封神農之後於焦後封姬姓是時屬魏
魏以少梁與秦
解題曰秦本紀書魏納河西地年表書魏入少梁河
西地于秦蓋孝公取河西地之時尚有未盡者也按
戰國策繆留謂韓宣惠王曰魏用犀首(即公孫衍也司馬彪曰犀
首魏官名若今虎牙將軍)張儀而西河之外亾孝公取河西地蓋
商鞅之力至是盡得河西地則犀首張儀之力也是
時公孫衍張儀皆信用於秦以事理推之惠王以其
皆魏人兩厚之覬收其用而儀衍爭利互相傾奪卒
至於賣其宗國以媚秦也
周顯王四十年取汾隂皮氏拔焦
解題曰汾隂城在蒲州汾隂縣北皮氏在絳州龍門
縣西(並見史記正義)焦去年所圍者也按魏年表世家後年
書秦歸我焦曲沃則曲沃亦嘗拔矣
楚莊蹻自王于滇
解題曰按西南夷傳楚威王時使將軍莊蹻將兵循
江上略巴蜀黔中以西莊蹻者故楚莊王苖裔也蹻
至滇池地方三百里旁平地肥饒數千里以兵威定
屬楚欲歸報會秦擊奪楚巴黔中郡(秦奪楚巴黔中去威王薨五十
年恐誤)道塞不通因還以其衆王滇變服從其俗以長
之漢元封二年滇王舉國降
魏伐楚取陘山
解題曰按楚世家魏聞楚喪取我陘山所謂北有汾
陘之塞也(徐廣曰在密縣鮑氏曰召陵陘亭)又按戰國策楚魏戰於
陘山魏許秦以上洛(屬弘農)以絶秦於楚魏戰勝楚敗
於南陽秦責賂於魏魏不與管淺謂秦王曰王何不
謂楚王曰魏許寡人以地今戰勝魏王背寡人也何
不與寡人遇魏畏秦楚之合必與秦地矣是魏勝楚
而亾地於秦也秦王曰善以是告楚楚王揚言與秦
遇魏王聞之恐效上洛於秦
周顯王四十一年離石
解題曰離石縣今屬石州
公子華蒲陽
解題曰年表公子華作公子桑史記正義曰蒲陽在
隰州隰川縣
魏納上郡
解題曰張儀既取蒲陽而復歸之故魏以上郡為謝
也魏世家書盡入上郡于秦豈上郡所統不止十五
縣前此有為秦所取者與春秋之時郡屬於縣趙簡
子誓衆所謂上大夫受縣下大夫受郡是也(杜預注曰周書
作雒篇千里百縣縣有四郡)戰國之時縣屬於郡此所謂上郡十
五縣是也方孝公商鞅時并小鄕為大縣縣一令尚
未有郡及守稱及魏納上郡之後十餘年秦紀始書
置漢中郡或者山東諸侯先變古制而秦效之歟(按戰
國策城渾南游於楚至於新城說其令曰鄭魏者楚之耎國而秦者楚之強敵也鄭魏之弱而楚以上梁
應之宜陽之大也楚以弱新城圖之蒲坂平陽相去百里秦人一夜而襲之安邑不知新城上梁相去五
百里秦人一夜而襲之上梁亦不知也夫邊邑之所恃者非江南泗上也故王何以不新城為主郡也邊
邑甚利之新城公大說乃使城渾之楚楚王果以新城為主郡以此攷之則郡之所治必居形勢控扼之
地也郡者縣之主故謂之主郡)史記正義曰魏前納隂晉次納同丹
二州今納上郡而盡河西濱洛之地矣括地志云上
郡故城在綏州上縣東南五十里按丹鄜延綏等州
北至勝州固陽並上郡地(輿地廣記云上郡乃今麟延安丹坊鄜銀夏綏德保
安之地)
秦陳軫奔楚
解題曰陳軫與張儀俱事秦惠王皆貴重爭寵張儀
惡陳軫於秦王曰軫欲去秦而之楚王問陳軫軫曰
賣僕妾不出閭巷而售者良僕妾也出婦嫁於鄕曲
者良婦也今軫不忠於君楚亦何以軫為忠乎忠且
見棄軫不之楚何歸乎王以其言為然遂善待之居
秦期年秦惠王終相張儀而陳軫奔楚
周顯王四十二年秦縣義渠
解題曰義渠後復見蓋雖以為縣猶令其君主之故
其後復國也
周顯王四十三年秦初臘
解題曰臘者蜡之别名也風俗通云按禮傳夏曰嘉
平殷曰清祀周曰大蜡秦漢曰臘春秋時宫之竒已
稱虞不臘矣則非始於秦也特秦前此未嘗為臘惠
王始講之耳如始皇更名臘曰嘉平亦復用夏之舊
名也蔡邕獨斷云臘者歲終大祭縱吏民宴飲後漢
志亦曰季冬之月勞農大享臘與禮記蜡祭之義略
同秦年表書初臘會龍門意者勞農宴飲於此地歟
龍門山屬同州韓城縣
秦楚燕齊魏各出銳師萬人會趙葬
解題曰左傳諸侯之大夫會晉平公葬鄭子皮將以
幣行子産曰用幣必百兩百兩必千人旣葬諸侯之
大夫欲因見新君叔向辭之諸侯大夫皆欲見新君
必皆以幣行其徒必不減千人也以千人會葬旣號
侈矣今五國會趙葬至於各出銳師萬人視春秋又
十倍焉送死淫靡如此民不堪命可知矣(吕氏春秋節喪篇世
俗之行喪載之以大輴引紼者左右萬人以行之以軍制立之然後可當時葬送之侈如此則諸侯以萬
人會葬不足怪也)
大事記觧題卷三
