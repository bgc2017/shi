欽定四庫全書
大事記解題卷八宋吕祖謙撰
秦二世皇帝元年郎中令
解題曰按前漢百官表郎中令秦官掌宫殿掖門戸
(臣瓚曰主郎内諸官故曰郎中令括蒼鮑氏曰郎與廊同按戰國策梧下先生見魏王趨出至郎門而反
所謂郎門即廊之門也又按戰國策叚産謂秦新城君曰今臣處郎中能無議君於王而不能使人無議
臣於君然則秦昭王之時已有郎中之名其職已親近矣)屬官有大夫郎謁者皆
秦官大夫掌議論有太中大夫中大夫皆無員多至
數十人郎掌守門戸出充車騎有議郎中郎侍郎郎
中皆無員多至千人(後漢志凢郎官皆主更直執戟宿衛諸殿門出充車騎唯議郎
不在直中按戰國策荆軻逐秦王秦法諸郎中執兵皆殿下非有詔不得上又按滑稽傳優旃呼陛揗郎
然則執戟宿衛蓋秦制也)中郎有五官左右三將秩皆比二千石
(後漢志五官中郎將一人主五官郎五官中郎比六百石五官侍郎比四百石五官郎中比三百石左中
郎將主左署郎府次五官中郎比六百石侍郎比四百石郎中比三百石右中郎將主右署中郎比六百
石侍郎比四百石郎中比三百石三郎竝無員)所謂三署五官署左右署也
所謂三郎中郎侍郎郎中也二世以罪過連逮少近
官三郎無得立者卽謂此也(史記索隠曰三郎謂中郎外郎及散郎按孝惠
帝詔曰中郎郎中滿六歲爵三級四歲一級外郎滿六歲二級蘇林曰中郎省中郎外郎散郎也是散
郎卽外郎不當分為二)
尊始皇帝廟
解題曰二世下詔令羣臣議尊始皇廟羣臣皆頓首
言曰古者天子七廟諸侯五大夫三雖萬世不軼毁
今始皇為極廟四海之内皆獻貢職增犧牲禮咸僃
毋以加先王廟或在西雍或在咸陽天子儀當獨奉
酌祠始皇廟自襄公已下軼毁所置凢七廟羣臣以
禮進祠以尊始皇廟為帝者祖廟
東行郡縣
解題曰按本紀二世與趙高謀曰朕年少初卽位黔
首未集附先帝廵行郡縣以示彊威服海内今晏然
不廵行卽見弱毋以臣畜天下春二世東行郡縣餘
見通鑑
更為法律
解題曰以秦法爲疎更密之也
公主
解題曰如淳曰公羊傳曰天子嫁女於諸侯必使諸
侯同姓者主之故謂之公主(漢百官表皇后公主所食曰邑如淳曰帝姊妹
曰長公主諸侯女曰翁主顔師古曰天子不親主婚故謂之公主諸王卽自主婚故謂之翁主翁者父也
言父主其婚也亦曰王主言王自主其婚也)
復作阿房宫
解題曰按本紀二世還至咸陽曰先帝為咸陽朝廷
小故營阿房宫爲室堂未就會上崩罷其作者復作
酈山酈山事大畢今釋阿房宫弗就則是章先帝舉
事過也復作阿房宫外撫四夷如始皇計賈誼曰寒
者利短褐而饑者丼糟糠天下之嗸嗸新主之資也
鄉使二世任忠賢臣主一心而憂海内之患縞素而
正先帝之過裂地分民以封功臣之後建國立君以
禮天下虛囹圄而免刑戮除去收帑汙穢之罪使各
反其鄉里發倉廩散財幣以振孤獨窮困之士輕賦
少事以佐百姓之急約法省刑以持其後使天下之
人皆得自新雖有狡猾之民無離上之心矣二世不
能行此術而重之以無道作阿房宫繁刑嚴誅賦歛
無度天下多事吏弗能紀然後奸僞竝起而上下相
遁自君卿以下至于衆庶人懷自危之心咸不安其
位故易動也先王見始終之變知存亾之機是以牧
民之道務在安之而已天下雖有逆行之臣必無響
應之助矣
徵材士五萬人屯衛咸陽
解題曰屯衛有常數雖始皇之侈猶未至於五萬也
秦之軍制内則有屯衛外則置材官於諸郡按刑法
志漢興踵秦而置材官於郡曰京師有南北軍之屯
然則材官卽秦法(周勃沛人為材官引彊)南北軍之屯蓋因秦
之屯衛而更其制也
滅衛
解題曰衛姬姓自康叔受封(史記正義曰康畿内國名也宋忠云康叔從康
徙衛)至君角凢四十世按前漢地理志衛地營室東壁
之分野也今之東郡及魏郡黎陽河内之野王朝歌
皆衛分也衛本國旣為狄所滅文公徙封楚丘三十
餘年子成公徙於帝丘今之濮陽是也成公後十餘
世爲韓魏所侵盡亾其旁邑獨有濮陽後秦滅濮陽
置東郡徙之於野王(今懷州)始皇旣并天下猶獨置衛
君二世時乃廢為庶人凢九百年最後絶故獨為分
野衛地有桑間濮上之阻男女亦亟聚會聲色生焉
故俗稱鄭衛之音周末有子路夏育民人慕之故其
俗剛武上氣力其失頗奢靡嫁取送死過度而野王
好氣任俠有濮上風
秋七月發閭左戍戍卒陳勝起兵於蘄據陳自立為楚
王諸郡縣皆殺其長吏以應楚
解題曰按鼂錯書秦時北攻胡貉築塞河上南攻昜
粤置戍卒焉夫胡貉之地積陰之處也木皮三寸冰
厚六尺食肉而飲酪其人密理鳥獸毳毛其性能寒
楊粤之地少陰多陽其人䟽理鳥獸希毛其性能暑
秦之戍卒不能其水土戍者死於邊輸者僨於道秦
民見行如往棄市因以讁發之名曰讁戍先發吏有
讁及贅壻賈人後以嘗有市籍者又後以大父母父
母嘗有市籍者後入閭取其左(應劭曰秦先發吏有過及贅壻賈人後以
嘗有市籍者發又後以大父母父母嘗有市籍者戍者曹輩盡復入閭取其左發之未及取右而秦亡師
古曰閭里門也言居在里門之左者一切發之)秦之發卒也有萬死之害而
亡銖两之報死事之後不得一算之復天下明知禍
烈及已也陳勝行戍至於大澤為天下先倡天下從
之(勝少時嘗與人傭耕輟耕之壟上悵然甚久曰苟富貴無相㤀傭者笑而應曰若為傭耕何富貴也
勝太息曰燕雀安知鴻鵠之志哉)二世召博士諸儒生問曰楚戍卒
攻蘄入陳於公何如(秦焚書坑儒之後大事博士猶與議也)博士諸生
三十餘人前曰人臣無將將卽反罪死無赦願陛下
急發擊之二世怒作色叔孫通前曰諸生言皆非也
夫天下合為一家毁郡縣城鑠其兵以示天下不復
用且明主在其上法令具於下使人人奉職四方輻
輳安敢有反者此特羣盜鼠竊狗盜耳何足置之齒
牙間郡守尉今捕論何足憂二世喜曰善盡問諸生
諸生或言反或言盜於是二世令御史按諸生言反
者下吏非所宜言諸言盜者皆罷之乃賜叔孫通帛
二十匹衣一襲拜為博士餘見通鑑蘄屬泗水郡(見前
漢志)陳潁川郡所治今為陳州宛丘縣
李繇守滎陽
解題曰李繇斯之子也三川郡治洛陽而繇守滎陽
者蓋控扼之要地鴻溝廣武敖倉索水皆在封内也
張耳陳餘
解題曰張耳少時及魏公子無忌為客官魏為外黃
令陳餘好儒術父事張耳高祖為布衣時嘗數從張
耳游客數月陳涉入陳豪傑父老說涉曰將軍身率
士卒以誅㬥秦復立楚社禝功德宜為王且夫監臨
天下諸將不為王不可涉問此兩人两人對曰今始
至陳而王之示天下私涉不聽陳餘乃復說陳王曰
大王舉梁楚而西務在入關未及收河北也臣嘗游
趙知其豪傑及地形願請竒兵北略趙地陳王以所
善故人武臣為將軍以張耳陳餘為左右校尉北略
趙地從白馬渡河至諸縣說其豪傑曰秦為亂政虐
刑以殘賊天下數十年矣北有長城之役南有五嶺
之戌(顔師古曰嶺者西自衡山之南東窮于海三山之限耳而别標名則有五焉裴氏廣州記云大
庾始安臨賀桂陽揭陽是為五嶺)外内騷動百姓罷敝頭會箕歛(服虔
曰吏到其家人人頭數出榖以箕歛之)以供軍實財匱力盡重以苛法
使天下父子不相安今陳王奮臂為天下倡莫不響
應縣殺其令丞郡殺其守尉於此時而不成封侯之
業者非人豪也豪傑皆然其言餘見通鑑
楚周文將兵數十萬入函谷關軍於戲秦大赦使少府
章邯將酈山徒擊之周文敗走出關軍曹陽
解題曰周文(本紀作周章)嘗為項燕軍視日事春申君陳
王與之將軍印西擊行收兵至關卒數十萬至戱軍
焉(孟康曰戱水名也蘇林曰在新豐東南三十里顔師古曰其水本出藍田北界横嶺至此而北流入
渭史記正義曰括地志云戲水源出雍州新豐縣西南驪山今新豐縣東北十一里戲水當官道卽其處
戲許宜反)秦令少府章邯免酈山徒人奴産子(顔師古曰奴産子猶
今人云家生奴也)悉發以擊楚周文敗走出關止次曹陽(晉灼
曰在弘農東十三里史記正義曰晉灼曰曹陽亭名在弘農東魏武帝改曰好陽括地志云在陕西桃林
縣東)餘見通鑑
武臣自立為趙王
解題曰張耳陳餘聞周章軍入關至戲却又怨陳王
不用其策不以為將而以為校尉乃說武臣自立
九月沛人劉邦起兵於沛
解題曰沛父老殺沛令開城門迎劉季欲以為沛令
劉季曰天下方擾諸侯竝起令置將不善一敗塗地
吾非敢自愛恐能薄不能完父兄子弟此大事願更
相推擇可者蕭曹等皆文吏自愛恐事不就後秦種
族其家盡讓劉季乃立季為沛公(漢書音義曰舊楚僭稱王其縣宰為
公陳涉為楚王沛公起應涉故從楚制稱曰公)旗幟皆赤(徐廣曰高祖年四十八)以蕭
何為丞督事(何給泗水卒史事第一秦御史監郡者欲入言徵何何固請得毋行然則秦監
御史亦如漢刺史時入京師奏事也)餘見通鑑沛者本秦泗水郡之屬
縣豐者沛之聚邑今為徐州沛縣(豐卽豐縣也)
下相人項梁起兵於吳
解題曰項梁嘗有櫟陽逮捕乃請蘄獄椽曹咎書抵
櫟陽獄椽司馬欣以故事得已(秦法雖峻然吏之關通請求自若也)避
仇吳中每吳中有大繇役及喪項梁嘗為主辦陰以
兵法部勒賓客及子弟以是知其能旣斬會稽守部
署吳中豪傑為校尉候司馬有一人不得用自言於
梁梁曰前時某喪使公主某事不能辦以此不任用
公衆乃皆伏餘見通鑑下相屬漢臨淮郡
楚立周市為魏王市不受
解題曰按月表二世元年九月魏王咎始咎在陳不
得歸國二年十二月陳涉死咎自陳歸立蓋周市據
魏虛位四月以待咎也
番陽令吳芮閩越東越
解題曰按漢書本傳芮秦之番陽令也甚得江湖間
民心號曰番君天下之初叛秦也黥布歸芮芮妻之
因率越人舉兵以應諸侯東越傳云諸侯叛秦閩越
王無諸越東海王搖率越歸鄱陽令吳芮從諸侯滅
秦
龍川令趙佗據南海郡
解題曰按本傳佗眞定人秦用為南海龍川令南海
尉任囂病且死召佗語曰聞陳勝等作亂番禺可以
立國卽被佗書行南海尉事囂死佗卽移檄告横浦
陽山湟谿關曰(徐廣曰在桂陽通四會也)盜兵且至急絶道聚兵
自守因稍以法誅秦所置長吏以其黨為假守龍川
今循州龍川縣
秦二世皇帝二年從李斯請行督責
解題曰延平陳氏曰盜賊蜂起四方瓦觧而三公方
且為固爵禄之計大臣重爵禄天下可亾也
趙李良弑其王来降
解題曰按張耳傳秦將詐稱二世遺李良書不封曰
良嘗事我得顯幸良誠能反趙為秦赦良罪貴良然
則二世之近臣欲為諸侯用者多矣
楚莊賈弑陳勝
解題曰諸侯之起半歲矣至是周文敗陳勝吳廣武
臣皆死(陳勝以七月起兵十二月止)此秦勢振諸侯勢衰之時也
端月
解題曰秦楚之際月表二世二年三年正月皆謂之
端月蓋避始皇嫌名改正為端也是後正月皆謂之
一月以漢未一統正朔未有所繫也
章邯圍魏王於臨濟
解題曰按魏月表是月章邯已破涉圍咎臨濟(史記正義
云今濟州縣)
下邳
解題曰史記正義曰下邳泗水縣也應劭云邳在薛
徙此故曰下邳按有上邳故曰下邳今屬兖州
四月魏周市如齊楚請救
解題曰按月表臨濟急周市如齊楚請救
六月項梁立楚懷王孫心為楚懷王都盱台
解題曰項梁渡江軍淮北則楚之勢復張矣盱台今
盱台軍
楚立韓公子成為韓王
解題曰子房所以始從景駒又因沛公從項梁者凡
以為此以子房高世之志豈﨑嶇於兵間者哉
魏王咎為其民約降定自燒殺
解題曰周市之義魏咎之死君臣皆可觀矣延平陳
氏曰咎活其民而自死其死足取也
大霖雨三月
解題曰按月表天大雨三月不見星漢書本紀曰大
霖雨七月至九月
楚項梁請齊共擊章邯田榮不許
解題曰此項氏與田榮有隙之始也
用趙高計居禁中不見大臣
解題曰按本紀趙高說二世曰天子稱朕固不聞聲
二世之可愚弄至此此沙丘之謀所以樂得其為善
君也
馮去疾李斯馮劫屬吏
解題曰李斯上書言趙高之短二世已前信趙高恐
李斯殺之乃私告趙高(二世恐李斯殺趙高漢申屠嘉悔不斬鼂錯蓋秦漢之相
權重也)李斯旣就獄仰天而歎曰凢古聖王飲食有節
車器有數宫室有度出令造事加費而無益於民利
者禁故能長久治安今行逆於昆弟不顧其咎侵殺
忠臣不思其殃大為宫室厚賦天下不愛其費三者
已行天下不聽今反者已有天下之半矣而心尚未
寤也而以趙高為佐吾必見寇至咸陽麋鹿游於朝
也斯獄中之歎乃疇昔聞於荀卿者間何闊乎然當
時猶有李斯盡忠胡亥極刑之語特趙高之惡旣甚
故斯反見稱耳使斯民至思李斯豈不甚可憐哉餘
見通鑑
殺三川守李繇
解題曰三川守重地也故以丞相子守之(漢魏相為河南太守
丞相車千秋子為雒陽武庫令父死自免去大將軍霍光責相曰幼主新立以為函谷京師之固武庫精
兵所聚故以丞相弟為關都尉子為武庫令亦此意也)繇當土崩之時吳廣圍
之而不能下與羣雄轉戰經年然後不支雖以親任
亦以才舉也始皇雖㬥其控制四海亦有術矣旣失
其本故末不足恃耳(夏侯嬰傳破李繇軍雍丘以兵車趣攻戰疾破之從擊章邯軍
東阿以兵車趣攻戰疾破之又擊秦軍雒陽東以兵車趣攻戰此楚漢之際用車略可見者也)
李斯具五刑夷三族
解題曰潁濱蘇氏曰始皇以詐力兼天下志得意滿
諱聞過失李斯燔詩書頌功德以成其氣至其晩節
不可告語君老太子在外履危亂之機而莫敢以一
言合其父子之親者雖始皇之㬥非斯養之不至此
也及其事二世知趙高之奸復媮合取容使高勢以
成天下已亂乃欲力諫不亦晩乎至於國破家滅非
不幸也
以趙高為中丞相
解題曰高宦者故以為中丞相
殺博士正先
解題曰按漢書京房傳昔附於趙高用事有正先者
非刺高而死高威自此成故秦之亂正先趣之孟康
曰姓正名先秦博士也今載於殺李斯之後
九月章邯大破楚軍定陶殺項梁
解題曰此秦再振諸侯再衰之時也本根旣蹶雖形
有起伏兵有利鈍亦何關於大勢哉史記正義云今
曹州定陶縣
彭城
解題曰今徐州彭城縣
後九月
解題曰文潁曰卽閏九月也時律歴廢不知閠謂之
後九月顔師古曰文說非也若以律歴廢不知閠者
則當徑謂之十月不應有後九月蓋秦之歴法應置
閏者總致之於歲末觀其此意當取左傳所謂歸餘
於終耳何以明之據漢書表及史記漢未改秦歴之
前迄至高后文帝屢書後九月是知故然非歷廢也
章邯擊趙大破之圍趙王鉅鹿
解題曰按本紀章邯使王離涉間圍鉅鹿章邯圍其
南築甬道而輸之粟(應劭曰恐敵抄輜重故築牆垣如街巷也史記正義云括地志
云鉅鹿邢州平鄉縣城)餘見通鑑
宋義
解題曰按荀悅漢紀項梁輕秦故楚令尹宋義諫梁
不聽然則懷置宋義為元帥者非特喜其知兵亦以
楚之耆舊大臣故尊任親信之也(史記漢書不載義嘗為楚令尹荀氏
所據必楚漢春秋諸書也)
秦二世皇帝三年冬十二月項籍為諸侯上將軍
解題曰救趙諸侯也
趙陳餘亡居南皮
解題曰邯鄲圍觧陳餘與張耳初相見卽棄將印亡
去當載於此月表所以八月書趙王歇留國陳餘亡
居南皮特欲見二人俱不從楚入關故并書耳非餘
至八月始亡也南皮今滄州南皮縣
棘原
解題曰史記正義云張晏云在漳河晉灼云在鉅鹿南按
南鉅鹿城在漳水之南
章邯請益兵趙高不許
解題曰趙高用事於中雖章邯力戰於外終不免為
降虜詩曰侯誰在矣張仲孝友
楚項籍大破章邯汙水上
解題曰所以趣其降也
趙高弑帝於望夷宫
解題曰按李斯傳本紀二世入上林弋獵有行人入
上林中二世自射殺之趙高教其女壻咸陽令閻樂
劾不知何人賊殺人移上林高乃諫二世曰天子無
故賊殺不辜人此上帝之禁也鬼神不享天且降殃
當遠避宫以禳之二世乃出居望夷宮趙高使其弟
郎中令趙成為内應令樂將吏卒千餘人至望夷宫
殿門縳衛令僕射曰賊入此何不止衛令曰周廬設
卒甚謹(前漢百官表衛尉秦官掌宫門衛屯兵屬官有公車司馬衛士旅賁三令丞顔師古曰漢
舊儀云衛尉寺在宫内胡廣云主宫闕之門内衛士於周垣下為區廬區廬者若今之仗宿屋矣漢官儀
云公車司馬掌殿司馬門夜徹宫中裴駰曰凢言司馬門者宫垣之内兵衛所在四面皆有司馬上武事
總言之外門為司馬門章邯使長史欣請事留司馬門卽此門也)樂遂斬衛令郎宦
者死者數十人(郎亦宦者也後漢何進白太后請盡誅諸常侍選三署郎入守宦官廬則
郎在外宦者在内也)二世自殺餘見通鑑
誅趙高
解題曰班固曰子嬰度次得嗣冠玉冠佩華紱車黃
屋從百官謁七廟小人乘非位莫不恍惚失守偷安
日月獨能長念却慮父子作權近取於戸牖之間竟
誅猾臣為君討賊高死之後賓婚未得盡相勞餐未
及下咽酒未及濡唇楚兵已屠關中真人翔覇上河
决不可復壅魚爛不可復全吾讀秦紀至於子嬰車
裂趙高未嘗不徤其决憐其志嬰死生之義備矣
楚義帝元年冬十月劉邦至覇上秦王子嬰降
解題曰按本紀子嬰為秦王四十六日楚將沛公至
覇上(顔師古曰覇水上故曰覇上應劭曰覇上在長安東三十里古曰滋水秦穆公更名覇)使
人約降子嬰子嬰卽奉天子璽符節(通典曰秦以印稱璽以玉不通
臣下用制乘輿六璽曰皇帝行璽皇帝之璽皇帝信璽天子行璽天子之璽天子信璽又始皇得藍田白
玉為璽螭虎鈕文曰受命于天旣夀永昌史記正義曰漢官儀云子嬰上始皇藍田玉璽因服御之代代
傳授號云漢傳國璽說文云符漢制以竹長六寸分而相合釋名云節毛上下相重取象竹節)降軹
道旁(蘇林曰軹亭名在長安東三十里)秦嬴姓帝顓頊之苖裔柏翳
(卽伯益)之後周孝王封非子為附庸邑之秦周平王封
襄公為諸侯自襄公至子嬰凢三十四世按前漢地
理志秦地東井輿鬼之分野也其界自弘農故關以
西京兆扶風馮翊北地上郡西河安定天水隴西南
有巴蜀廣漢犍為武都西有金城武威張掖酒泉敦
煌又西南有牂柯越嶲益州皆宜屬焉於禹貢時跨
雍梁二州詩風兼秦豳兩國昔后稷封斄公劉處豳
大王徙&KR1122;文王作酆武王治鎬其民有先王遺風好
稼穡務本業故豳詩言農桑衣食之本甚僃有鄠杜
竹林南山檀柘號稱陸海為九州膏腴始皇之初鄭
國穿渠引涇水漑田沃野千里民以富饒五方雜厝
風俗不純其世家則好禮文富人則商賈為利豪傑
則游俠通姦瀕南山近夏陽多阻險輕薄易為盜賊
常為天下劇天水隴西山多林木民以板為室屋及
安定北地上郡西河皆迫近戎狄修習戰僃高上氣
力以射獵為先故秦詩曰在其板屋又曰王于興師
修我甲兵與子偕行及車轔四臷小戎之篇皆言車
馬田狩之事民俗質木不耻寇盜巴蜀廣漢本南夷
秦并以為郡土地肥美有江水沃野山林竹木疏食
果實之饒南賈滇𤏡僮西近卭筰馬旄牛民食稻魚
亡凶年憂俗不愁苦而輕易滛泆柔弱褊阨秦地天
下三分之一而人衆不過什三然量其富居什六
遂西入咸陽封府庫還軍覇上
解題曰秦二世元年九月立為沛公收沛子弟二三
千人攻胡陵方與還守豐二年十月秦泗川監平將
兵圍豐二日出與戰破之令雍齒守豐十一月殺泗
川守壯拔薛十二月雍齒以豐降魏正月沛公見楚
王景駒請兵攻豐二月攻碭拔之三月擊豐不下聞
項梁兵衆往請擊豐四月項梁益沛公卒攻豐拔之
雍齒奔魏六月沛公如薛共立楚懷王七月沛公從
項梁救田榮東阿章邯敗沛公項羽追北破秦軍濮
陽東屠城陽八月沛公與項羽西略地斬三川守李
繇於雍丘九月沛公項羽方攻陳留聞項梁死還軍
從懹王軍於碭後九月懷王以沛公為碭郡長封武
安侯遣沛公西入關自碭至陽城與杠里(陽城屬汝南郡)攻
秦軍壁破其二軍三年十月沛公攻破東郡尉於成
武十二月沛公引兵至栗二月沛公從碭北攻昌邑
遇彭越越助攻昌邑未下過高陽用酈食其說襲陳
留拔之三月攻開封未拔與秦將楊熊(伍被謂淮南王安曰大將
軍材能非直章邯楊熊然則楊熊亦秦之名將與)戰白馬破之四月南攻潁
川屠之因張良遂略韓地時趙别將司馬卬方欲渡
河入關沛公乃北攻平陰絶河津南戰雒陽東軍不
利從轘轅(瓚曰險道名也在緱氏東南)至陽城六月與南陽守齮
戰犨東大破之南陽守走保城守宛沛公圍宛七月
南陽守降(張良傳云沛公之從雒陽南出轘轅良引兵從沛公下韓十餘城擊破楊熊軍沛公
乃令韓王成留守陽翟與良俱南攻下宛)沛公旣定南陽至丹水還攻胡
陽(韋昭曰南陽縣)遇番君别將梅鋗與偕攻析酈(索隠曰析屬弘農酈
屬南陽左傳云析一名白羽析今鄧州内鄉縣酈今内鄉縣菊潭鎮)皆降所過無得鹵
掠(此高帝王業之始也范增曰沛公居山東時貪財好色)遣魏人寗昌使秦八
月沛公攻武關入秦(應劭曰武關秦南關通南陽文潁曰武關在析西百七十里索
隠曰左傳云楚司馬起營析以臨上雒謂晉人曰將通於少習杜預以為商縣武關也今屬商州商洛縣)
秦相趙高恐乃殺二世使人來欲約分王關中沛公
不許九月秦王子嬰誅滅趙高遣將將兵距嶢關(李竒
曰在上洛北藍田南武關之西)沛公引兵繞嶢關踰蕢山擊秦軍(史記
世家曰沛公欲以兵二萬人擊秦嶢下軍良說曰秦兵尚未可輕臣聞其將屠者子賈豎易動以利願沛
公且留壁使人先行為五萬人具食益為張旗幟諸山上為疑兵令酈食其持重寳㗖秦將秦果欲連和
良曰不如因其觧擊之前輩謂此事不類子房平日所為然年表載子房封侯功狀曰言上張旗幟秦王
恐降則漢人以為大功也)大破之藍田南遂至藍田又戰其北秦
兵大敗(曹參世家曰前攻秦軍藍田南又夜擊其北秦軍大破遂至咸陽)漢元年冬
十月沛公至覇上(在長安東三十里)秦王子嬰降軹道旁(在長
安東十三里)遂西入咸陽還軍覇上此高帝自起沛至入
關所歴也
項籍將諸侯兵四十餘萬
解題曰諸侯兵從項羽入關其可見者楚柱國共敖
趙相張耳趙將司馬卬齊將田都(都叛田滎從項羽)故齊王
建孫田安(安下濟北從項羽救趙)燕將臧荼(從楚救趙因從入關)瑕丘公
申陽番君吳芮魏王豹韓王成(月表書從項羽略入關)若秦之
降卒則司馬欣將之為鄉導不在四十萬之數
新安
解題曰史記正義曰在洛州澠池縣東今屬河南府
鴻門
解題曰史記正義曰姚察云鴻門今新豐古城東未
至戲水道南有斷原南北洞開卽是也
懷王曰如約
觧題曰義帝初為項梁所立特從民望耳梁名為臣
實則君也章邯旣擊殺梁遂以楚為不足慮雖楚國
之衆亦皆惴恐不知死所矣帝乃并呂臣項羽軍以
收主權自盱台進都彭城以張國埶置宋義諸將之
上而不敢不服拒項羽入關之請而不敢不從至於
獨遣沛公扶義而西則所見又有大者焉可謂天下
之英主矣不幸宋義得志而驕為項羽所乘羽旣得
志存鉅鹿降章邯擁諸侯四十萬之衆入咸陽威震
天下帝塊然寄坐雖庸人亦數日而知亡矣及羽使
人致命使漢獻唐昭處之必低首下心惟羽是徇帝
不懾不屈報之曰如約帝豈不知羽之不從哉正其
義而已矣此眞主天下之約者也死生禍福帝如彼
何哉
項籍為天下主命徙義帝江南都郴分楚為四自立為
西楚霸王封楚將英布為九江王楚共敖為臨江王番
君吳芮為衡山王分秦為四封沛公劉邦為漢王遷之
漢中封秦降將章邯為雍王司馬欣為塞王董翳為翟
王三分關中以距漢分齊為三徙齊王田市為膠東王
封齊將田都為齊王田安為濟北王分趙為二徙趙王
趙歇為代王封趙相張耳為常山王分燕為二徙燕王
韓廣為遼東王封燕將臧荼為燕王分魏為二徙魏王
豹為西魏王封趙將司馬卬為殷王分韓為二韓王成
如其故封楚將申陽為河南王
解題曰項羽王梁楚地九郡都彭城(所謂梁楚地九郡者徙義帝於
郴徙魏王於平陽而奪之也義帝稱楚故項羽稱西楚孟康曰舊名江陵為南楚吳為東楚彭城為西楚
或咎羽不從韓生之計殊不知天時不如地利地利不如人和以羽之暴雖王關中無並也)英布
王九江都六(按本傳項籍破秦軍降章邯等楚兵常勝功冠諸侯諸侯兵皆服屬楚者以布
數以少敗衆也項籍之引兵西至新安又使布等夜擊阬章邯秦卒二十餘萬人至關不得入又使布等
先從間道破關下軍遂得入至咸陽史記正義云九江以九江故因名郡六城在夀州安豐縣南本六國
偃姓臯陶之後所封也黥布亦臯陶之後)共敖王臨江都江陵(孟康曰本南郡改為
臨江國顔師古曰卽今之荆州江陵縣)吳芮王衡山都邾(文潁曰縣名屬江夏史記
正義云括地志云故邾城在黃州黃岡縣東南春秋時邾國)沛公王巴蜀漢中四
十一縣都南鄭(今為興元府南鄭縣酈道元水經注云耆舊傳云南鄭之號始於鄭桓公
桓公死於犬戎其民南奔故以南為稱卽漢中郡治也漢高祖入秦項羽封為漢王蕭何曰夫漢美郡也
遂都南鄭大城周四十二里城内有少城南憑北結環雉金墉漆并皆漢所修築)章邯王雍
都廢丘(孟康曰縣名今槐里是韋昭曰卽周時犬丘懿王所都秦欲廢之更名廢丘)司馬
欣王塞(韋昭曰在長安東名桃林塞顔師古曰取河華之固為完塞耳非桃林也)都櫟陽
董翳王翟(文穎曰本上郡秦所置項羽以董翳為王更名為翟)都高奴(顔師古曰今在
鄜州界)齊王田市王膠東都即墨田都王齊都臨菑田
安王濟北都博陽趙王歇王代都代張耳王常山(更名
趙為常山)都襄國(史記正義曰邢州城本漢襄國)韓廣王遼東都無終臧
荼王燕都薊魏王豹王西魏都平陽(羽封諸侯欲有梁地乃徙豹於
河東都平陽)司馬卬王殷都朝歌(史記正義云以商帝盤唐國殷中之地改商為
殷在相州安陽縣旣北冡殷虛南去朝歌百三十六里故號殷王都朝歌)韓王成不徙封
都陽翟(按世家張良引兵從沛公下韓十餘城擊破楊熊軍沛公乃令韓王成留守陽翟是韓王
成未為項羽略入關之時已得陽翟也)楚將申陽王河南都洛陽項羽
自逐其君而據其地亦令諸侯之臣逐其君而據其
地主約如此雖微田榮陳餘亦豈得奠居乎彼章邯
司馬欣董翳賣秦子孫二十萬以求利父老方欲倳
刃其腹羽乃使之王關中以距塞得人心之漢王何
其愚也
沛公欲攻西楚蕭何諫乃止
解題曰項籍欲擊沛公項伯止之漢王欲攻項羽蕭
何止之世皆非項伯而是蕭何以羽之㬥虐雖能除
沛公亦豈得免乎非羽存亡之所繫也
罷戲下
解題曰史記索隠曰戱音戲水名也按正文云項羽
入至戲西鴻門是羽初停軍於戲水之下後雖引兵
西屠咸陽亦還軍戲下今言諸侯罷戲下是名受封
邑號令訖自戱下各就國
趙佗自立為南越王
解題曰按南越𫝊秦已破滅佗即擊并桂林象郡自
立為南越武王
漢以蕭何為丞相周苛為御史大夫
解題曰漢置丞相御史大夫官制悉因秦舊也高祖
起為沛公蕭何為丞督事固已處副貳之任矣入關
何獨先入收秦丞相御史律令圖書藏之其自處者
固非群有司之職業也以周苛滎陽之節觀之斯其
所以為何之佐與
齊田榮弑膠東王市自立為齊王
解題曰榮所事也
遣張良歸韓
解題曰張良為韓王送沛公故漢王就國而歸韓
西楚霸王不遣韓王成就國廢為穰侯尋殺之張良復
歸漢
解題曰按漢書夲紀良以明年冬十月至漢
西楚奪衡山王吳芮地
解題曰按夲紀高帝詔故衡山王吳芮與子二人兄
子一人從百粤之兵佐諸侯誅暴秦有大功諸侯立
以為王項羽侵奪之地謂之番君今附見於西楚廢
殺韓王成之後
漢王以韓信為大將
解題曰致堂胡氏曰智謀之士急於求用非如抱道
懷德之君子舍之則藏也陳平所謂臣為事來言不
可過今日是也韓信才士爾稽留漢中見王未有以
處之則思去而它適無足怪者蕭何既深知其人可
以争天下誠惜其去身自追亡非特為信乃為漢王
也方是時王未竒信則罵何為詐亦理之常而或者
之論乃謂漢王與何欲致信死固示不用之端激之
使亡又為此追求喜怒之態然後用信信必返而為
漢效力是殆見漢王軒輊英布而生此論耳夫漢王
恢廓大度何又稱人傑豈固為是區區小數以動一
信哉漢王待布固不當爾然布既南面稱孤不如是
不足以折其威而收其心信事項羽官不過郎中位
不過執戟言不聽計不用而來非布比也或者謂信
既為漢王蕭何所迷作史者亦復不悟至編於伊川
先生諸語中殆門人勦入之非先生語也臨川王氏
曰韓信論楚漢形勢大抵漢能順民心而楚常失之
則勝負存亡居然可見此信所以能佐高祖致天下
也當楚漢之際策士至多然其智計不過規取一城
一邑見小利而遺大略信所論乃天下形勢而已唯
大形勢為繫天下之勝負存亡取一城一邑見小利
者何能致天下
留蕭何漢中
解題曰按世家漢王引兵東定三秦何以丞相留收
巴蜀填撫諭告使給軍食(歐陽文忠公許逖行状曰興元府山河堰溉民田四
萬餘頃世𫝊蕭何所為酇侯方佐漢取天下乃暇為此以溉其農)
陳倉
解題曰今鳳翔府寳鷄縣
遼東王韓廣不肯徙國燕王臧荼弑之
解題曰荼所事也
(漢高皇帝二年西楚霸王二年)冬十月漢王如陜
解題曰延平陳氏曰漢王如陜填撫關外父老其德
漸東矣
城陽
解題曰今濮州臨濮縣
二月西楚復立故齊王田假為齊王
解題曰田榮所逐者也
漢置縣鄉三老
解題曰按漢書本紀舉民年五十以上有修行行師
衆為善置以為三老鄊一人擇鄉三老一人為縣三
老與縣令丞尉以事相教復勿繇戍以十月賜酒肉
三老秦法也厚其恩禮而責以教化高祖蕭何之規
摹也
置河内郡
解題曰漢王降申陽而置河南郡降魏豹而得河東
郡虜司馬卬而置河内郡三河之地皆為漢有矣故
告諸侯之辭所以有悉發關中兵收三河士之語也
(古帝王皆都三河漢始因秦都關中故東方朔曰漢興去三河之地都涇渭之南)
楚陳平降漢
解題曰司馬卬為漢所虜而項羽反遷怒繫卬有功
之人其暗如此楚則有功者見譴漢則無功而見知
此二國興亡之决也
漢王率五諸侯兵五十六萬人伐楚入彭城
解題曰漢元年夏四月漢王從杜南入蝕中(如淳曰蝕入漢
中道川谷名)張良送至褎中漢王至南鄭拜韓信為大將
軍五月漢王引兵從故道出襲雍雍王邯迎擊漢陳
倉雍兵敗還走戰好畤又大敗走廢丘圍之(按曹參𫝊參還
定三秦攻下辨故道雍&KR1581;擊章平軍於好畤南破之圍好畤取壤鄉擊三秦軍壤東及高櫟破之復圍章
平平出好畤走因擊趙賁内史保東軍破之東取咸陽以將軍引兵圍章邯廢丘)漢王東如
咸陽而遣諸將略地秋九月漢王遣兵出武關從南
陽迎太公吕后於沛項羽發兵距之不得前二年冬
十月漢王如陜河南王申陽韓王鄭昌降十一月漢
王還歸都櫟陽三月漢王自臨晉渡河魏王豹降下
河内虜殷王卬至修武陳平降南渡平隂津(蘇林曰在河隂)
至洛陽從新城三老董公遮說為義帝發喪四月漢
王劫五諸侯兵(顔師古曰謂常山河南韓魏殷也)五十六萬人東伐
楚到外黃彭越將五萬人歸漢漢王令定梁地遂入
彭城項羽自齊以精兵三萬人從魯出胡陵至蕭晨
擊漢軍大戰彭城靈壁東睢水上(史記正義云睢水首受浚儀縣茛蕩
水東經取慮入泗過郡西行千三百六十里)大破漢軍漢王以數十騎遁
去過沛求室家不相得獨逄孝惠魯元載之太公吕
后間行反遇楚軍羽常置軍中以為質(按年表高祖兄仲兵初起
侍太公守豐然則高帝起兵太公吕后皆留豐至是間行歸漢為楚所獲也)此高帝西入
漢中東平關中西伐楚之所歴也此高帝初取項羽
之規摹也及彭城既敗之後規摹改矣致堂胡氏曰
漢王置酒高會宴安不虞父執妻虜漢業之覆在頃
刻間使兢兢業業如初入關中見羽鴻門則亦何至
於敗哉狃於小勝逸欲生焉是以至此可為鑒也
齊田横定三齊
解題曰項羽之救彭城追漢王田横亦得收齊
漢王下馬踞鞍問張良
解題曰按世家漢王乃遣隋何說九江王布而使人
連彭越及魏王豹反使韓信將兵擊之因舉燕伐齊
趙然卒破楚者此三人力也張良多病未嘗特將也
常為畫策臣時時從漢王餘見通鑑
漢王屯滎陽
解題曰按夲紀漢王屯滎陽蕭何發關中老弱未傅
者悉詣軍(孟康曰古者二十而傅三年耕有一年儲故二十三而後役之如淳曰律年二十三
傅之疇官各從其父疇學之高不滿六赤二十以下為罷隆漢儀注云民年二十三為正一歲為衞士一
歲為材官騎士習射御騎馳戰陳又曰年五十六衰老乃得免為庶民就田里今老弱未嘗傅者皆發之
未二十三為弱過五十六為老師古曰傅著也言著名籍給公家徭役也)韓信亦收兵與
漢王會兵復大振
與楚戰滎陽南京索間破之
解題曰楚以故不能過滎陽而西京故城在鄭州滎
陽縣東史記正義曰京縣有大索城楚漢戰滎陽京
索間即此三城耳
漢築甬道取敖倉粟
解題曰秦建敖倉於成臯(太康地理志)敖地名在滎陽西
北山上臨河有大倉(孟康注)酈食其曰敖倉天下轉輸
久矣聞其下乃有藏粟甚多滎陽成臯控南北之衝
故秦積粟於此通典曰巨橋盈而殷喪成臯溢而秦
亡
令太子守櫟陽諸侯子在關中者皆集櫟陽為衛
解題曰以太子監國以諸侯子為衛而丞相兼總居
留之任規摹如此誰謂蕭何為刀筆吏乎
雍王章邯自殺
解題曰周文數十萬之兵至戲下二世倉皇失措非
章邯則束手就亡矣所以猶能屈強兩歲皆邯力也
高祖自漢中東出司馬欣董翳望風稽顙獨邯堅守
廢丘攻之踰年不下至於引水灌之然後破此豈脆
敵哉惜其不知所事身名俱滅嚴尤之於王莽徐道
覆之於盧循皆一律也
漢置河上渭南中地隴西北地上郡
解題曰河上渭南塞國也(見地理志)中地北地隴西雍國
也(見地理志夲紀通鑑)上郡翟國也(見地理志)
漢修祀典
解題曰按漢夲紀令祠官祀天地四方上帝山川以
時祠之
匈奴冒頓殺其父頭曼
解題曰按列𫝊冒頓侵燕代悉復收秦所使蒙恬所
奪匈奴地者與漢關故河南塞至朝那膚施(史記正義曰漢
朝那故城在原州百泉縣西七十里屬安定郡膚施縣今延州膚施縣是)遂侵燕代是時
漢兵與項羽相距中國罷於兵革以故冒頓得自強
今附見於漢與項羽初相距於滎陽之年
(漢高皇帝三年西楚霸王三年)
井陘
解題曰史記索隠曰地理志云常山石邑縣井陘山
在西穆天子𫝊云至於陘山之隧升于三道之嶝是
也今為真定府井陘縣
楚范增辭歸道卒
解題曰漢王謂陳平曰天下紛紛何時定乎陳平曰
項王為人恭敬愛人士之廉節好禮者多歸之至於
行功爵邑重之士亦以此不附今大王慢而少禮士
廉節者不來然大王能饒人以爵邑士之頑鈍嗜利
無耻者亦多歸漢誠各去其兩短襲其兩長天下指
麾則定矣然大王恣侮人不能得廉節之士顧楚有
可亂者彼項王骨鯁之臣亞父鍾離昧龍且周殷之
屬不過數人耳大王誠能出捐數萬斤金行反間間
其君臣以疑其心餘見通鑑延平陳氏曰陳平更以
惡具以進楚使歸具以報項王項王果大疑亞夫項
王之使飲食之人也不然則陳平之間豈難見哉
漢丞相蕭何遣昆弟子孫從軍
觧題曰按蕭相國世家漢三年漢王與項羽距京索
之間上數使使勞苦丞相鮑生謂丞相曰王暴衣露
盖數使使勞苦君者有疑君心也為君計莫若遣君
子孫昆弟能勝兵者悉詣軍所上必益信君於是何
從其計漢王大說漢興君臣之際於此可觀矣
五月漢留周苛滎陽遁入關
解題曰按漢夲紀紀信誑楚乘王車黃屋左纛(李斐曰天
子車以黃繒為盖裏纛毛羽幢也在乘輿車衡左方上注云蔡邕曰以犛牛尾為之如斗或在騑頭或在
衡此戰國以來王者之制也太史公高帝贊曰朝以十月車服黃屋左纛言遂為漢定制也)餘見
通鑑
秋七月臨江王共敖薨子尉嗣
觧題曰月表尉作驩
九月西楚霸王擊彭越
解題曰按夲𫝊項羽擊陳留外黃不下數日降羽悉
令男子年十五以上詣城東欲阬之外黃令舍人兒
年十三往說羽曰彭越彊刧外黃外黃恐故且降待
大王大王至又皆阬之百姓豈有所歸心哉從此以
東梁地十餘城皆恐莫肯下矣羽然其言乃赦外黃
當阬者而東至睢陽聞之皆争下
(漢高皇帝四年西楚覇王四年)
高密
觧題曰今密州高密縣
氾水
解題曰顔師古曰臣瓉以氾水在成臯城東此說得
之音祀高帝即位於汜水之陽此水在濟隂音敷劔
反
漢王復取成臯與西楚霸王皆軍廣武
解題曰按夲紀楚漢久相持未决丁壮苦軍旅老弱
罷轉輸餘見通鑑孟康曰於滎陽築兩城而相對名
為廣武城在敖倉西三皇山上括地志云東廣武西
廣武在鄭州滎陽縣西二十里西征記云東廣武西
廣武各在一山頭相去百步汴水從廣澗中東南流
今涸無水城各有三面(見史記正義)
濰水
解題曰顔師古曰濰水出瑯邪北經縣東北經臺昌
入海史記正義曰括地志云濰水今俗謂百尺水在
密州高密縣即漢韓信夾濰水戰處
田横奔彭越
解題曰田横亡走梁歸彭越彭越是時居梁地中立
且為漢且為楚
漢初為筭賦
觧題曰如淳曰漢儀注民年十五以上至五十六出
賦錢人百二十為一筭為治庫兵車馬
北貉燕人致梟騎助漢
解題曰顔師古曰貉在東北方三韓之屬皆貉類也
軍士死者吏為棺歛
解題曰高帝八年復下是令
漢以周昌為御史大夫
解題曰代其從兄苛也昌為人彊力敢直言自蕭曹
等皆卑下之
西楚與漢約中分天下以鴻溝為界
解題曰史記正義曰應劭云在滎陽東南二十里文
穎曰於滎陽下引河東南為鴻溝以通宋鄭陳蔡曹
衛與濟汝淮泗會於楚即今官渡水也張華云大梁
城在浚儀縣此縣西北渠水東經此城南又北屈分
為二渠其一渠東南流始皇鑿引河水以灌大梁謂
之鴻溝楚漢會此處也其一渠東經陽武縣南為官
渡水按張華此說是
西楚歸太公吕后
解題曰事在通鑑延平陳氏曰待其少助食盡然後
遣侯生得其時矣
大事記解題卷八
