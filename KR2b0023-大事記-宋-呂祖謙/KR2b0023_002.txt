欽定四庫全書
大事記卷二宋吕祖謙撰
周威烈王二十三年(魏文侯斯二十二年韓景侯虔六年趙烈侯籍六年楚聲王五年燕
閔公三十一年宋悼公購由元年)
九鼎震(夲紀年表)
初命晉大夫魏斯趙籍韓虔為諸侯(通鑑)
燕閔公薨子釐公立(以世家修)
楚聲王圍宋十月罷(以吕氏春秋修)
周威烈王二十四年(闕楚聲王六年燕釐公元年)
王崩太子驕嗣位是為安王(以史記夲紀皇極經世修)
盜弑楚聲王國人立其子類實悼王(以史記世家通鑑目
錄修)
周安王驕元年(秦簡公十四年魏文侯二十四年楚悼王類元年)
秦伐魏至陽狐(以世家年表修)
周安王二年(秦簡公十五年韓景侯九年魏文侯二十五年趙烈侯九年楚悼王二年鄭繻公二
十三年)
魏韓趙伐楚至桑丘(通鑑)
鄭圍韓陽翟(年表)
韓景侯薨子烈侯取立(以世家修)
趙烈侯薨國人立其弟武侯(通鑑)
秦簡公薨子惠公立(通鑑)
周安王三年(秦惠公元年晉烈公二十一年魏文侯二十六年韓烈侯取元年趙武侯元年鄭繻
公二十四年)
王子定奔晉(年表)
魏虢山崩壅河(年表)
楚歸榆關于鄭(年表)
周安王四年(楚悼王四年鄭繻公二十五年)
楚伐鄭敗鄭師圍鄭鄭繻公殺其相駟子陽(以年表世家修)
鄭人列禦寇為李耳之學著書傳於世耳楚人為周守
藏室史與孔子同時楊朱亦師耳與宋人墨翟春秋
後各以其學行天下(以列子史記孟子修)
甲申周安王五年(韓烈侯三年)
日有食之(以年表修)
盜殺韓相俠累(年表)
周安王六年(宋悼公八年鄭繻公二十七年)
鄭駟子陽之黨弑繻公而立其弟乙實康公(通鑑)
宋悼公薨子休公田立(以世家修)
周安王七年(秦惠公五年宋休公田元年鄭康公乙元年)
秦伐繇諸(年表)
周安王八年(韓烈侯六年齊康公十一年魯穆公十六年鄭康公二年)
齊田和伐魯取最韓救魯(以年表世家修)
鄭負黍叛復歸韓(通鑑)
周安王九年(晉烈公二十七年魏文侯三十二年韓烈侯七年楚悼王九年鄭康公三年秦惠公
七年)
魏伐鄭城酸棗(年表)
楚伐韓取負黍(年表)
晉烈公薨子孝公頃立(以世家通鑑目錄修)
魏敗秦于注(世家)
周安王十年(晉孝公頃元年)
周安王十一年(秦惠公九年韓烈侯九年魏文侯三十四年趙武侯九年齊康公十四年楚悼
王十一年)
秦伐韓宜陽取六邑(年表)
齊田和徙其君康公于海上食一城(皇極經世)
魏韓趙(闕)敗楚師于大梁榆關(以楚世家皇極經世修)
楚與秦平(世家)
周安王十二年(秦惠公十年晉孝公三年魏文侯三十五年齊康公十五年魯穆公二十年)
秦與晉戰武城(年表)
齊伐魏取襄陵(以世家皇極經世修)
魯敗齊師于平陸(通鑑)
周安王十三年(秦惠王十一年魏文侯三十六年齊康公十六年楚悼王十三年衛慎公二十
六年)
秦侵魏隂晉(年表)
齊田和會魏文侯楚人衛人于濁澤求為諸侯(通鑑)
周安王十四年
甲午周安王十五年(秦惠公十三年韓烈侯十三年魏文侯三十八年趙武侯十三年)
秦伐蜀取南鄭(本紀)
韓烈侯薨子文侯立(通鑑)
魏文侯薨子武侯擊立(通鑑)
趙武侯薨國人復立烈侯之子章實敬侯(通鑑)
秦惠公薨子出公立(通鑑)
周安王十六年(秦出公元年韓文侯元年魏武侯擊元年趙敬侯章元年齊康公十九年田齊
太公和元年楚悼王十六年)
初命齊大夫田和為諸侯(通鑑)
趙始都邯鄲(世家)
趙公子朝作亂出奔魏與魏襲邯鄲不克(通鑑)
魏武侯浮西河美山河之固吴起曰在德不在險(列傳)
魏以田文為相文卒公叔代之吴起出奔楚楚悼王以
為相(以史記列傳舉要歷修)
周安王十七年(秦出公二年韓文侯二年魏武侯二年趙敬侯二年田齊太公二年宋休公十
一年魯穆公二十五年鄭康公十一年)
秦庶長弑出公及其母迫靈公之子連于河西而立之
實獻公是時秦數有亂魏奪其河西地(以夲紀吕氏春秋修)
田齊伐魯破之(年表)
魏城安邑(年表)
趙敗田齊于靈丘(以世家修)
韓伐鄭取陽城(年表)
韓伐宋執宋公(通鑑)
田齊太公薨子桓公午立(以世家修)
周安王十八年(秦獻公元年魏武侯三年趙敬侯三年田齊桓公午元年)
秦止從死(夲紀)
田齊伐魏趙救魏于廪邱田齊敗績(以世家修)
周安王十九年(秦獻公二年魏武侯四年趙敬侯四年衛慎公三十二年)
秦城櫟陽徙都之(以夲紀修)
魏敗趙人于兔臺(年表)
趙築剛平以侵衛(世家)
周安王二十年(魏武侯五年趙敬侯五年田齊桓公三年衛愼公三十三年)
日有食之既晝晦(以年表通鑑修)
趙圍衛衛愼公乞師于魏魏與田齊伐趙以救衛取剛
平(以世家戰國策修)
周安王二十一年(楚悼王二十一年趙敬侯六年魏武侯六年)
楚悼王薨子肅王臧立宗室大臣攻吴起殺之(以列傳修)
趙人楚人伐魏取棘蒲(以世家修)
周安王二十二年(韓文侯七年魏武侯七年趙敬侯七年田齊桓公五年楚肅王臧元年闕
鄭康公十六年)
韓魏趙伐田齊至桑丘(年表)
鄭伐韓(以年表世家修)
周安王二十三年(魏武侯八年趙敬侯八年齊康公二十六年田齊桓公六年衛愼公三十
六年)
趙襲衛不克(年表)
齊康公薨于海上其所食一城入于田氏田氏遂滅齊
(以年表世家修)
趙伐魏取黃城(以世家修)
齊桓公薨子威王因齊立(以世家修)
周安王二十四年(秦獻公七年晉孝公十五年韓文侯九年魏武侯九年趙敬侯九年齊威
王因齊元年燕釐公二十五年)
狄敗魏師于澮(通鑑)
魏韓趙伐齊至靈丘(年表)
齊伐燕趙救燕(世家)
秦初為市(以秦紀修)
晉孝公薨子靖公俱酒立(通鑑)
甲辰周安王二十五年(晉靖公俱酒元年韓文侯十年趙敬侯十年楚肅王四年魯穆
公三十三年)
蜀伐楚取兹方
楚為扞關以拒蜀(以世家修)
魯穆公薨子共公奮立(通鑑)
韓文侯薨子哀侯立(以世家修)
趙與中山戰于房子(世家)
周安王二十六年(晉靖公二年韓哀侯元年魏武侯十一年趙敬侯十一年魯共公奮元年)
王崩太子喜嗣位是為烈王(以夲紀皇極經世修)
魏韓趙共徙晉靖公食一城而分其地(以世家修)
趙伐中山戰于中人(世家)
周烈王元年(秦獻公十年韓哀侯二年趙敬侯十二年鄭康公二十一年)
日有食之(年表)
韓滅鄭自陽翟徙都之(舉要歷)
趙敬侯薨子成侯種立公子勝與成侯争立為亂不克
(以世家修)
秦初為戸籍相伍(以秦記修)
周烈王二年(趙成侯種元年)
周烈王三年(魏武侯十四年趙成侯二年齊威王六年燕釐公三十年宋休公二十三年魯共公
四年衛愼公四十二年)
六月趙雨雪(世家)
燕敗齊師于林狐(通鑑)
魯伐齊入陽關(年表)
魏伐齊至博陵(通鑑)
燕釐公薨子桓公立(通鑑)
宋休公薨子桓公辟兵立(古史)
衛愼公薨子聲公訓立(以世家修)
周烈王四年(魏武侯十五年趙成侯三年燕桓公元年宋桓公元年衛聲公訓元年)
趙以大戊午為相(以世家修)
趙伐衛取鄉邑七十三(世家)
魏敗趙於北藺(世家)
周烈王五年(韓哀侯六年魏武侯十六年趙成侯四年楚肅王十年秦獻公十四年)
魏伐楚取魯陽(通鑑)
韓嚴遂弑哀侯國人立其子懿侯(通鑑)
魏武侯薨不立太子公子罃與公中緩争立國内亂(以稽
古錄通鑑修)
趙與秦戰高安秦師敗績(以世家修)
周烈王六年(韓懿侯元年魏惠王罃元年趙成侯五年齊威王九年楚肅王十一年宋桓公三年
晉靖公八年衛聲公三年)
趙伐齊取甄衛伐齊取薛陵(以世家修)
齊威王封即墨大夫烹阿大夫始以齊強天下(以世家年表修)
齊威王來朝(以年表修)
韓分鄭地長子與趙(以世家修)
楚肅王薨無子立其弟宣王良夫(以通鑑修)
韓懿侯趙成侯伐魏與魏罃戰于濁澤魏師敗績遂圍
魏韓趙不和解去罃之位始定(以魏世家通鑑修)
宋桓公薨子剔成立(古史)
魏趙韓滅晉徙靖公於屯留(以水經注修)
周烈王七年(秦獻公十六年韓懿侯二年魏惠王二年趙成侯六年楚宣王良夫元年宋公剔成
元年)
日有食之(通鑑)
秦大疫(年表)
魏敗韓于馬陵(魏世家)
中山築長城(趙世家)
魏敗趙于懷(世家)
王崩弟扁嗣位是為顯王(以皇極經世修)
秦桃冬花(夲紀)
周顯王元年(秦獻公十七年魏惠王三年趙成侯七年齊威王十一年韓懿侯三年)
秦雨金櫟陽(以年表修)
齊伐魏取觀津(通鑑)
趙人歸齊長城(齊世家)
趙與韓來攻(以趙世家修)
韓城邢邱(以水經注修)
甲寅周顯王二年(韓懿侯四年趙成侯八年)
趙與韓分周為二(以趙世家皇極經世修)
河水赤于龍門三日(以水經注修)
周顯王三年(秦獻公十九年魏惠王五年韓懿侯五年趙成侯九年齊威王十三年)
魏侯與韓懿侯會于宅陽遂伐秦城武堵秦敗之於洛
隂(以魏世家皇極經世修)
趙與齊會阿下(以世家修)
魏公子景貫伐韓與韓將韓明戰于陽魏師敗走(以水經注
修)
周顯王四年(魏惠王六年韓成侯十年宋公五年衛聲公八年)
魏伐宋取儀臺(以世家修)
趙攻衞取甄(世家)
周顯王五年(秦獻公二十一年韓懿侯七年魏惠王七年趙成侯十一年)
秦章蟜伐魏趙與韓救之戰于石門秦敗魏趙韓斬首
六萬王以黼黻賀秦(以夲紀年表趙世家修)
周顯王六年(秦獻公二十二年魏惠王八年趙成侯十二年)
秦攻魏少梁趙救之(趙世家)
魏伐趙取列人及肥(以水經注修)
周顯王七年(秦獻公二十三年韓懿侯九年魏惠王九年趙成侯十三年燕桓公十一年衛聲公
十一年)
魏公孫痤敗韓師趙師于澮獲其將樂祚(以年表通鑑古史修)
韓大雨三月(年表)
秦庶長國伐魏與魏戰于少梁魏師敗績獲其將公孫
痤(以世家通鑑古史修)
趙成侯與韓懿侯遇于上黨(以趙世家年表修)
衛聲公薨子成侯速立(以世家修)
燕桓公薨子文公立(通鑑)
秦獻公薨子孝公立(通鑑)
魏與趙戰于榆次陽邑(以水經注修)
魏侯會韓懿侯于巫沙(以水經注修)
大事記卷二
