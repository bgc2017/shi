欽定四庫全書
大事記卷五宋吕祖謙撰
周赧王十九年(秦昭王十一年魏㐮王二十二年韓㐮王十六年趙惠文王三年齊湣王十八年楚頃㐮王三年燕昭王十六年)
彗星見(以夲紀年表修)
楚懷王薨于秦秦歸其喪於楚楚人皆憐之如悲親戚
諸侯由是不直秦(以世家修)
楚與秦絶(以世家修)
魏伐楚(以戰國策修)
趙主父與齊燕共滅中山遷其王於膚施還歸行賞大
赦置酒酺五日(以世家修)
趙封公子章為大安陽君使田不禮相之(以世家修)
魏㐮王薨子昭王立(通鑑)
韓襄王薨子釐王咎立(以世家修)
楚以王子蘭為令尹放屈平於江南(以列傳修)
周赧王二十年(秦昭王十二年魏昭王元年韓釐王咎元年趙惠文王四年楚頃襄王四年燕
昭王十七年)
秦丞相樓緩免以穣侯魏冉為丞相(以年表修)
秦予楚粟五萬石(以夲紀修)
趙公子章與田不禮作亂殺肥義公子成李兌誅之遂
弑主父於沙丘(以世家修)
燕昭王以樂毅為亞卿(以列傳修)
秦尉錯擊魏襄城(以年表修)
周赧王二十一年(秦昭王十三年魏昭王二年韓釐王二年趙惠文王五年齊湣王二十年
燕昭王十八年)
秦向夀伐韓取武始(以夲紀修)
秦左庶長白起擊韓新城(以列傳修)
秦敗魏師于解(通鑑)
趙以鄭易與燕(以世家修)
秦五大夫呂禮奔齊(以夲紀穰侯傳修)
秦以任鄙為漢中守(以夲紀修)
齊田甲作亂田文奔薛湣王召文復其位文遂歸老於
薛(以年表稽古錄修)
周赧王二十二年(秦昭王十四年魏昭王三年韓釐王三年)
韓魏攻秦秦左更白起敗之於伊闕殺魏將犀武虜韓
將公孫喜斬首二十四萬拔五城又涉河取韓安邑
以東至乾河(以夲紀世家列傳戰國策修)
周赧王二十三年(秦昭王十五年魏昭王四年楚頃襄王七年)
秦大良造白起攻魏取垣復予之又攻楚取宛葉(以夲紀穰
侯傳修)
楚迎婦于秦(以世家修)
秦丞相魏冉免以客卿燭夀為丞相(以年表列傳修)
周赧王二十四年(秦昭王十六年韓釐王五年楚頃襄王八年)
秦左更錯伐楚取鄧(以夲紀修)
秦伐韓拔宛(以年表世家修)
秦丞相燭夀免復以魏冉為丞相封於穰與陶謂之穣
侯又封公子市為宛侯公子悝為鄧侯(以列傳夲紀修)
周赧王二十五年(秦昭王十七年魏昭王六年韓釐王六年)
東周君朝秦(以夲紀修)
秦丞相魏冉伐魏魏與秦河東地四百里(以列傳年表修)
韓與秦武遂地二百里(以年表世家修)
魏芒夘以詐見重(年表)
周赧王二十六年(秦昭王十八年魏昭王七年)
秦丞相魏冉大良造白起客卿錯伐魏至軹取城大小
六十一(以列傳年表修)
周赧王二十七年(秦昭王十九年魏昭王八年趙惠文王十一年齊湣王二十六年)
十月秦昭王自稱西帝遣魏冉立齊湣王為東帝齊湣
王稱帝二日復歸之十一月秦昭王亦去帝復稱王
(以年表世家通鑑修)
秦拔趙梗陽(以世家修)
甲戌周赧王二十八年(秦昭王二十年魏昭王九年趙惠文王十二年齊湣王二十七
年)
秦攻魏拔新垣曲陽(通鑑)
趙伐齊(以世家修)
周赧王二十九年(秦昭王二十一年魏昭王十年韓釐王十年趙惠文王十三年齊湣王二
十八年楚頃襄王十二年宋王四十三年)
魏以田文為相文以薛屬魏(以戰國策皇極經世修)
齊以呂禮為相秦伐齊呂禮出奔(以戰國策史記列傳修)
秦將司馬錯攻魏河内魏獻安邑秦出其人募民徙河
東賜爵赦罪人遷之(以夲紀通鑑修)
趙伐齊(以世家修)
秦敗韓師于夏山(以世家修)
趙李兊約五國伐秦無功還至成臯而罷(以戰國策修)
宋滅滕(以戰國策修)
齊湣王與魏楚滅宋三分其地宋王偃奔魏死于温(以年
表世家修)
齊取楚淮北(以世家修)
周赧王三十年(秦昭王二十二年趙惠文王十四年齊湣王二十九年楚頃襄王十四年)
齊湣王殺司馬穰苴狐咺陳舉(以通鑑戰國策修)
秦蒙武伐齊取河東九縣(以夲紀修)
秦昭王與楚頃襄王會于宛又與趙惠文王會于中陽
(以年表世家修)
周赧王三十一年(秦昭王二十三年魏昭王十二年韓釐王十二年趙惠文王十五年齊湣
王三十年楚頃襄王十五年燕昭王二十八年)
燕樂毅會秦楚韓趙魏五國之師伐齊大破之濟西諸
侯兵皆罷樂毅獨追入臨菑齊湣王奔莒燕封樂毅
為昌國君使以兵平齊城之未下者(以皇極經世世家修)
楚趙取齊淮北地(以年表世家修)
秦昭王魏昭王韓釐王會于西周(以夲紀年表修)
齊相淖齒弑湣王于莒莒人殺齒奉湣王子法章立之
實襄王(以戰國策世家皇極經世修)
齊王蠋不受燕封死於晝邑(以列傳修)
燕盡降齊七十餘城獨田單守即墨與莒皆不下(以列傳修)
周赧王三十二年(秦昭王二十四年魏昭王十三年趙惠文王十六年齊襄王法章元年楚
頃襄王十六年衛嗣君四十二年燕昭王二十九年)
秦昭王與楚頃襄王會于鄢秋又會于穰(以夲紀世家修)
秦拔魏安成兵至大梁燕趙救之而還(以年表夲紀修)
秦丞相魏冉免(以夲紀修)
衛嗣君薨子懷君立(世家)
趙以廉頗為上卿藺相如為上大夫(以列傳通鑑修)
燕昭王使方士入海求三神山(以前漢志修)
周赧王三十三年(秦昭王二十五年魏昭王十四年韓釐王十四年趙惠文王十七年衛懷
君元年)
秦伐趙拔兩城(以年表世家修)
魏大水(年表)
秦昭王與韓釐王會新城與魏昭王會新明邑(以夲紀修)
周赧王三十四年(秦昭王二十六年趙惠文王十八年魏昭王十五年楚頃襄王十八年)
秦拔趙石城(以世家修)
趙决河水伐魏(以世家修)
秦魏冉相趙(以世家修)
秦復以魏冉為丞相(以夲紀年表修)
楚約諸侯為從將以伐秦因欲圖周王使西周武公說
楚而止(以世家修)
周赧王三十五年(秦昭王二十七年魏昭王十六年趙惠文王十九年齊襄王四年楚頃襄
王十九年)
秦赦罪人遷之南陽(以夲紀修)
秦白起伐趙斬首二萬取代光狼城(以年表夲紀修)
秦地動壞城(年表)
秦司馬錯發隴西兵因蜀攻楚黔中拔之楚以上庸漢
北地與秦(以夲紀通鑑世家修)
趙趙奢與魏魏伯陽攻齊麥丘取之(以世家修)
周赧王三十六年(秦昭王二十八年趙惠文王二十年齊襄王五年楚頃㐮王二十年燕昭
王三十三年)
秦大良造白起伐楚取鄢鄧西陵赦罪人遷之(以夲紀世家修)
秦昭王趙惠文王會于西河外澠池(以年表世家修)
趙以藺相如為上卿(以列傳修)
燕昭王薨子惠王立惠王使騎劫代樂毅將圍即墨樂
毅去之趙齊田單大破燕軍殺騎劫盡復齊七十餘
城迎襄王于莒入於臨菑襄王以田單為相封安平
君(以年表列傳戰國策修)
齊襄王用貂勃諫誅幸臣譛田單者九人益封單食邑
萬戶(以戰國策通鑑修)
齊田單伐狄(以戰國策通鑑修)
齊田文以薛自立為諸侯文卒齊魏共滅薛(以列傳修)
齊以荀卿為列大夫祭酒(以列傳修)
周赧王三十七年(秦昭王二十九年趙惠文王二十一年楚頃襄王二十一年燕惠王元年)
楚莊辛去之趙(以戰國策修)
秦大良造白起攻楚取郢燒夷陵楚先王墓東略地至
竟陵以為南郡楚頃襄王東北走徙都陳秦以白起
為武安君(以夲紀年表世家修)
楚封莊辛為陽陵君(以戰國策修)
周君朝秦(以秦紀修)
秦昭王與楚頃襄王會于襄陵(以夲紀修)
趙徙漳水武平西(以世家修)
甲申周赧王三十八年(秦昭王三十年魏昭王十九年趙惠文王二十二年楚頃襄王
二十二年)
秦白起與蜀守若伐楚拔巫黔中以為黔中郡(以夲紀年表修)
魏昭王薨子安釐王立(通鑑)
趙大疫(以世家修)
周赧王三十九年(秦昭王三十一年魏安釐王元年趙惠文王二十三年楚頃襄王二十三
年)
秦白起伐魏取兩城(以本紀世家修)
楚頃襄王收東地兵十餘萬復西取秦所拔江南十五
邑以為郡距秦(以世家本紀修)
魏封公子無忌為信陵君(以年表修)
趙樓昌攻魏幾不能取十二月使廉頗代將攻幾取之
(以世家修)
周赧王四十年(秦昭王三十二年魏安釐王二年韓釐王二十一年趙惠文王二十四年)
秦以魏冉為相國伐魏韓暴鳶救魏魏冉破之斬首四
萬鳶走開封魏割八縣以和魏冉復伐魏走芒夘入
北宅遂圍大梁魏割温以和(以夲紀世家列傳通鑑修)
趙廉頗拔魏房子安陽(以皇極經世修)
周赧王四十一年(秦昭王三十三年魏安釐王三年趙惠文王二十五年齊襄王十年魯湣
公二十三年燕惠王三年)
魏背秦與齊從親秦魏冉伐魏拔四城斬首四萬(以列傳年
表世家修)
趙燕周攻齊昌國高唐遂取之(以世家修)
魯湣公薨子頃公讎立(以世家修)
周赧王四十二年(秦昭王三十四年魏安釐王四年韓釐王二十三年趙惠文王二十六年
魯頃公讎元年齊襄王十一年楚頃襄王十六年)
趙魏伐韓華陽秦魏冉白起客卿胡傷救韓敗魏將芒
夘於陽斬首十二萬取卷蔡陽長社又敗趙將賈偃
沉其卒二萬於河取觀津魏予秦南陽以和以其地
為南陽郡遷免臣居之(以世家列傳皇極經世夲紀修)
秦復與趙觀津將與之同伐齊齊使蘇代說魏冉而止
(以列傳修)
趙取東胡甌代地(以世家修)
秦將使白起與韓魏伐楚楚使黃歇說秦昭王昭王乃
止白起與楚和(以列傳修)
魏城西周(以夲紀修)
韓釐王薨子桓惠王立(通鑑)
周赧王四十三年(秦昭王三十五年韓桓惠王元年魏安釐王五年趙惠文王二十七年楚
頃襄王一十七年燕惠王七年)
楚太子完為質於秦(以世家通鑑修)
趙徒漳水武平南(以世家修)
趙河水出大潦(以世家修)
燕惠王薨子武成王立(通鑑)
韓魏與秦楚伐燕(以夲紀世家修)
周赧王四十四年(秦昭王三十六年趙惠文王二十八年齊襄王十二年燕武成王元年)
趙藺相如伐齊至平邑(以世家列傳修)
秦客卿竈攻齊剛夀(以世家范雎傳修)
秦滅義渠(以前漢匈奴傳修)
秦以范雎為客卿(以列傳修)
周赧王四十五年(秦昭王三十七年趙惠文王二十九年齊襄王十四年楚頃襄王十九年)
秦伐趙圍閼與趙使趙奢救大破秦軍解閼與圍(以世家列
傳修)
西周君如秦以應為秦太后飬地(以夲紀戰國策修)
秦與楚攻齊剛夀(以年表世家修)
周赧王四十六年(秦昭王三十八年趙惠文王三十年)
秦中更胡傷攻趙閼與不拔(以世家通鑑修)
周赧王四十七年(秦昭王三十九年魏安釐王九年)
秦五大夫綰拔魏懷城(以范雎傳年表修)
甲午周赧王四十八年(秦昭王四十年魏安釐王十年)
秦悼太子質於魏而卒(通鑑)
周赧王四十九年(秦昭王四十一年魏安釐王十一年趙惠文王三十三年)
秦拔魏邢邱(以夲紀范雎傳修)
秦免魏冉相國奪宣太后權以客卿范雎為丞相封應
侯(以皇極經世修)
秦華陽君芈戎王弟涇陽君出就封(以范雎穰侯傳修)
趙惠文王薨子孝成王丹立(以世家修)
周赧王五十年(秦昭王四十二年趙孝成王丹元年韓桓惠王八年燕武成王七年齊襄王十
九年)
秦昭王以次子安國君柱為太子(以呂不韋傳夲紀索隠修)
趙以平原君趙勝為相(以年表修)
秦宣太后芈氏薨魏冉就封於陶(以夲紀修)
齊楚攻魏秦救魏魏復定魏王欲與秦伐韓求故地公
子無忌諫而止(以史記世家修)
秦拔趙三城趙使長安君為質於齊以求救齊師出秦
師乃退(以世家通鑑修)
秦伐韓少曲高平拔之(以范雎傳修)
趙以齊安平君田單為將伐燕拔中陽又攻韓注人拔
之(以世家戰國策修)
齊襄王薨子建立國事皆决於母太史氏號君王后(以世
家修)
周赧王五十一年(秦昭王四十三年韓桓惠王九年趙孝成王二年齊王建元年)
秦白起攻韓陘城拔汾㫄五城斬首五萬(以年表世家列傳修)
秦城廣武(以范雎傳修)
趙以田單為相(以世家修)
周赧王五十二年(秦昭王四十四年韓桓惠王十年楚頃襄王三十六年)
秦白起攻韓取南陽絶太行道(以年表列傳修)
楚太子完自秦亡歸(以世家修)
楚頃襄王薨子考烈王完立(以世家修)
周赧王五十三年(秦昭王四十五年韓桓惠王十一年趙孝成王四年楚考烈王完元年)
楚人納州于秦以平(通鑑)
楚以黃歇為相封春申君食淮北十二縣(以列傳修)
秦五大夫賁攻韓取十城(以夲紀修)
秦葉陽君悝出就封未至而死(以夲紀修)
秦白起拔韓野王絶上黨道韓獻上黨於秦上黨守馮
亭以郡降趙(以世家列傳修)
周赧王五十四年(秦昭王四十六年韓桓惠王十二年)
秦攻韓緱氏藺拔之(白起傳)
周赧王五十五年(秦昭王四十七年趙孝成王六年齊王五年楚考烈王三年)
秦左庶長王齕攻上黨拔之上黨民走趙趙使廉頗軍
長平以按據上黨民四月齕因攻趙斬趙禆將茄六
月攻趙軍取二鄣四尉七月廉頗築壘壁而守之秦
又攻壘取二尉趙以趙括代廉頗將秦亦使白起代
王齕將絶趙糧道(以列傳修)
齊人楚人救趙趙請粟於齊弗許(以世家通鑑修)
九月秦白起大破趙師於長平殺趙括坑降卒及前後
斬首凡四十五萬(以年表列傳修)
周赧王五十六年(秦昭王四十八年魏安釐王十八年韓桓惠王十四年趙孝成王七年齊
王六年)
正月秦太子中男異人質在趙納呂不韋妾生子政(以戰
國策列傳夲紀修)
秦白起分軍為三使王齕拔趙武安皮牢司馬梗北定
太原盡有上黨地韓趙恐使蘇氏說秦相范雎罷白
起兵割韓垣雍趙六城以和(以列傳夲紀修)
趙不入六城於秦使虞卿以賂齊秦反賂趙以和(以列傳脩)
魏以孔斌為相尋以病免(以通鑑修)
九月秦五大夫王陵攻趙圍邯鄲(以列傳世家修)
周赧王五十七年(秦昭王四十九年趙孝成王八年魏安釐王十九年楚考烈王五年燕武
成王十四年)
正月秦王陵攻邯鄲亡五校以戰不善免使王齕代之
(以白起傳夲紀修)
趙使趙勝乞師于楚楚黃歇帥師救趙(以列傳世家修)
魏使新垣衍入趙議尊秦為帝魯仲連沮止之(以列傳修)
燕武成王薨子孝王立(通鑑)
魏晉鄙救趙留軍壁鄴(以魏公子傳修)
甲辰周赧王五十八年(秦昭王五十年魏安釐王二十年趙孝成王九年楚考烈王六
年燕孝王元年)
十二月秦殺白起杜郵(以夲紀列傳修)
秦益發卒軍汾城旁魏公子無忌矯殺晉鄙奪其軍救
邯鄲大破秦軍楚景陽亦將兵至鄭安平以二萬人
降趙王齕解邯鄲圍奔汾軍拔新中而去公子無忌
遂留趙(以夲紀列傳世家年表修)
秦質子異人自趙逃歸太子以為嗣更名曰楚(以列傳脩)
秦初作河橋(夲紀)
周赧王五十九年(秦昭王五十一年魏安釐王二十一年韓桓惠王十七年趙孝成王十年
楚考烈王七年)
韓魏楚救趙新中秦兵罷(年表)
秦將軍摎攻韓取陽城負黍斬首四萬攻趙取二十餘
縣斬首虜九萬赧王恐與諸侯約從攻秦秦使將軍
摎攻西周赧王入秦盡獻其邑三十六口三萬秦受
其獻歸赧王於周是歲卒(以夲紀通鑑修)
大事記卷五
