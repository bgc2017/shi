欽定四庫全書
大事記卷十宋吕祖謙撰
漢孝文皇帝元年冬十月庚戌徙立故琅邪王澤為燕
王(史記夲紀)
辛亥皇帝即阼謁高廟(史記夲紀)
尊代太后曰皇太后壬子遣太后弟車騎將軍薄昭奉
迎于代(以史記夲紀修)
增丞相陳平太尉周勃朱虚侯章等封邑(以史記漢書夲紀修)
十一月徙右丞相陳平為左丞相太尉勃為右丞相大
將軍灌嬰為太尉(以通鑑修)
吕氏所奪齊楚地皆歸之(漢書夲紀)
十二月除收孥諸相坐律令(史記夲紀)
春正月有司請蚤建太子詔曰其安之有司三請乃立
長子啓為太子賜天下民當為父後者爵一級(以夲紀修)
三月立太子母竇氏為皇后賜天下鰥寡孤獨窮困高
年孤兒布帛米肉(以史記夲紀修)
選皇后兄弟師傅賓客(以通鑑修)
楚元王交薨太子辟非先卒立次子宗正上邳侯郢客
為楚王(以夲紀列傳修)
夏四月齊楚地震二十九山同日崩大水潰出(夲紀)
六月令郡國無來獻(夲紀)
令民賦四十丁男三十而一事(以賈捐之傳修)
修代來功封衛將軍宋昌為壯武侯(夲紀)
從高帝入漢中者列侯益封二千石以上賜食邑(以夲紀修)
秋八月辛未右丞相勃免左丞相平專為丞相(通鑑)
遣陸賈諭南越趙佗謝罪去帝號(以史記列傳修)
齊哀王襄薨立太子則為王(以夲紀世家修)
以賈誼為太中大夫(以百官表列傳修)
漢孝文皇帝二年冬十月丞相曲逆獻侯陳平薨(通鑑綱目)
詔列侯各之國(以夲紀修)
十一月乙亥周勃復為丞相(通鑑)
癸卯晦日有食之詔求言舉賢良方正罷衛將軍軍省
太僕馬(以夲紀修)
潁隂侯騎賈山上書言事(以列傳修)
春正月丁亥親耕籍田(以夲紀修)
三月立趙幽王少子辟疆為河閒王朱虚侯章為城陽
王東牟侯興居為濟北王皇子武為代王參為太原
王揖為梁王(以夲紀修)
以太中大夫石奮代張相如為太子太傅(以荀氏漢紀修)
三月除誹謗妖言律(以夲紀史記大事記修)
九月初與郡國守相為銅虎符竹使符(史記夲紀)
賜天下民今年田租之半(夲紀)
燕敬王澤薨立子嘉為燕王(以年表列傳修)
甲子漢孝文皇帝三年冬十月丁酉晦日有食之十一
月丁卯晦日有食之(夲紀)
絳侯周勃免丞相就國以太尉潁隂侯灌嬰為丞相罷
太尉官屬丞相(以夲紀修)
夏四月城陽王章薨立子喜為城陽王(以夲紀列傳修)
吴王濞淮南王長來朝(以史記年表修)
淮南王長殺辟陽侯審食其(夲紀)
五月匈奴寇北地上郡之河南帝幸甘泉命丞相灌嬰
將車騎八萬五千擊之於高奴匈奴敗去(以漢書夲紀史記大
事記灌嬰匈奴傳修)
發中尉材官屬衛將軍軍長安(夲紀)
帝自甘泉之高奴因幸太原(夲紀)
徙代王武為淮陽王太原王參為代王以太原國地盡
與代(以史記漢書諸侯王表史記大事記修)
濟北王興居反罷丞相兵以陳武為大將軍帥四將軍
十萬衆擊之復以祁侯繒賀為將軍軍滎陽(以史記漢書夲
紀修)
秋七月帝至自太原(以夲紀修)
八月陳武破濟北軍虜其王興居興居自殺(以史記漢書夲紀修)
以太中大夫賈誼為長沙王太傅(以列傳修)
漢孝文皇帝四年冬十二月乙巳潁隂懿侯灌嬰薨(以年
表通鑑修)
春正月甲午以御史大夫北平侯張蒼為丞相(以史記漢書年
表修)
召河東守季布至邸罷歸郡(以列傳荀氏漢紀修)
以安丘侯張說為將軍擊匈奴出代(以史記年表修)
匈奴單于冐頓請和親許之(以列傳修)
夏五月復諸劉有屬籍家無所與賜諸侯王子邑各二
千戸(夲紀)
六月雨雪(荀氏漢紀)
秋七月絳侯周勃下廷尉赦復爵邑(以列傳修)
作顧成廟(夲紀)
漢孝文皇帝五年春二月地震(夲紀)
夏四月更造四銖錢除盜鑄錢令使民得自鑄(通鑑)
楚夷王郢客薨立太子戊為楚王(以年表修)
漢孝文皇帝六年冬十月桃李華(夲紀)
十一月淮南王長謀反廢遷蜀嚴道至雍死(以夲紀修)
帝幸上林中郎將袁盎郤愼夫人坐(以列傳修)
遣中大夫意使匈奴頃之冐頓死子稽粥立號老上單
于復以宗室女為公主妻單于(以列傳修)
漢孝文皇帝七年冬十月令諸侯王子列侯母妻及吏
二千石無得擅徵捕(以夲紀修)
夏四月赦天下(夲紀)
初置南陵(史記大事記)
六月癸酉未央宫東闕罘罳災(夲紀)
召長沙王太傅賈誼入見遷為梁王太傅(以列傳修)
漢孝文皇帝八年梁王太傅賈誼陳政事(以列傳荀氏漢紀修)
夏封故淮南王長子四人為列侯(以史記列傳漢書夲紀修)
有長星出于東方(夲紀)
漢孝文皇帝九年春大旱(夲紀)
温室鐘自鳴(史記大事記)
漢孝文皇帝十年冬帝幸甘泉(以夲紀修)
將軍薄昭有罪自殺(通鑑綱目)
帝幸上林拜虎圈嗇夫為上林令謁者僕射張釋之諫
乃止(以荀氏漢紀史記列傳修)
諸侯王皆來朝(以史記大事記修)
遣太常掌故鼂錯往濟南伏生所受尚書(以夲傳儒林傳修)
漢孝文皇帝十一年冬十一月帝幸代春正月帝至自
代(以夲紀修)
夏六月梁懷王揖薨無子國除(荀氏漢紀)
徙淮陽王武為梁王北界泰山西至高陽四十餘縣又
徙城陽王喜為淮南王(以賈誼𫝊修)
博士鼂錯論太子未知術數拜為太子家令(以列傳修)
匈奴寇狄道從鼂錯議募民徙塞下(以通鑑修)
漢孝文皇帝十二年冬十二月河決東郡酸棗潰金堤
興卒塞之(以史記大事記河渠書修)
春正月賜諸侯王女邑各二千戸(夲紀)
二月出惠帝後宫美人令得嫁(以夲紀修)
三月除關無用傳(夲紀)
鼂錯請募民入粟於邊拜爵免罪從之(以通鑑修)
賜農民今年租税之半(夲紀)
遣謁者勞賜三老孝者悌者力田廉吏縣以戸口率置
三老孝悌力田常員(以夲紀修)
吴國有馬生角(以荀氏漢紀修)
追謚故淮南王長為厲王(以列傳修)
甲戌漢孝文皇帝十三年春二月詔具親耕桑禮儀(以夲
紀修)
夏除祕祝(夲紀)
五月除肉刑(夲紀)
盜殺御史大夫馮敬(以賈誼傳修)
故梁王太傅賈誼卒(以夲傳年表修)
六月除田租税(夲紀)
除戍卒令(以史記大事記修)
漢孝文皇帝十四年冬匈奴老上單于稽粥十四萬騎
攻朝那塞蕭關殺北地都尉孫卭遂至彭陽侯騎至
雍甘泉以周舍為衛將軍張武為車騎將軍將車千
乘騎十萬屯長安旁以備長安以昌侯盧卿寗侯魏
遫隆慮侯周竈皆為將軍屯上郡北地隴西張相如
為大將軍董赫欒布為將軍大發車騎以擊匈奴匈
奴遁走出塞(以夲紀列傳修)
以中郎署長馮唐為車騎都尉赦囚徒魏尚復以為雲
中守(以史記列傳荀氏漢紀通鑑修)
春三月增諸祀壇場珪幣(以夲紀修)
河閒文王辟疆薨立太子福為河閒王(以通鑑漢書年表修)
漢孝文皇帝十五年春黃龍見成紀(以夲紀修)
以公孫臣為博士議改正朔服色(以史記夲紀封禪書修)
夏四月帝幸雍始郊見五帝(夲紀)
九月詔諸侯王公卿郡守舉賢良能直言極諫者上親
策之(夲紀)
齊文王則河閒哀王福皆薨無子國除(通鑑)
新垣平以望氣見(夲紀)
漢孝文皇帝十六年作渭陽五帝廟夏四月
帝郊見五帝於渭陽以新垣平為上大夫命博士諸生刺六經
作王制(以封禪書郊祀志注修)
復於長門道北立五帝壇(以郊祀志修)
徙淮南王喜復為城陽王(通鑑)
丙寅分齊為六國立悼惠王子揚虛侯將閭為齊王安
都侯志為濟北王武成侯賢為菑川王白石侯雄渠
為膠東王平昌侯卬為膠西王扐侯辟光為濟南王
又分淮南為三國立厲王子阜陵侯安為淮南王安
陽侯勃為衡山王陽周侯賜為廬江王(以通鑑稽古錄修)
秋九月得玉杯新垣平言候日再中詔更以明年為元
年作汾隂廟(以郊祀志修)
漢孝文皇帝後元年冬十月新垣平詐覺謀反夷三族
(夲紀)
春三月孝惠皇后張氏薨於北宫(以夲紀及注修)
詔議民食(以夲紀修)
漢孝文皇帝後二年夏帝幸雍棫陽宫(以夲紀修)
六月代孝王參薨立太子登為代王(以夲紀列傳修)
復與匈奴和親(通鑑綱目)
八月戊辰丞相張蒼免庚午以御史大夫關内侯申屠
嘉為丞相封故安侯(以史記年表列傳修)
星隕梁野(以荀氏漢紀修)
漢孝文皇帝後三年春二月帝幸代(以夲紀修)
匈奴老上單于稽粥死子軍臣立為單于(以通鑑史記列傳注修)
秋大雨四十五日(以荀氏漢紀修)
以中郎將張釋之為廷尉(以年表列傳修)
漢孝文皇帝後四年夏四月丙寅晦日有食之(夲紀)
五月赦天下免官奴婢為庶人(夲紀)
帝幸雍(以夲紀修)
漢孝文皇帝後五年春正月帝幸隴西(以夲紀修)
三月帝幸雍(以夲紀修)
六月齊有狗生角(以荀氏漢紀修)
秋七月帝幸代(以夲紀修)
漢孝文皇帝後六年冬匈奴絶和親大入上郡雲中以
中大夫令免故楚相蘇意郎中令張武為將軍屯飛
狐句注北地又以河内守周亞夫宗正劉禮祝兹侯
徐厲為將軍屯細柳覇上棘門數月匈奴亦罷(以史記漢
書夲紀列傳修)
夏四月大旱蝗(夲紀)
甲申漢孝文皇帝後七年夏六月己亥帝崩于未央宫
遺詔短喪(以夲紀通鑑綱目修)
乙巳葬霸陵上謚曰孝文皇帝太子即位于高廟丁未
襲號曰皇帝(以漢書史記夲紀修)
尊皇太后曰太皇太后皇后曰皇太后(通鑑)
乙卯封皇太后弟竇廣國為章武侯兄子竇彭祖為南
皮侯(以史記年表修)
秋九月有星孛于西方(夲紀)
長沙靖王吴著薨無子國除(以史記年表修)
漢孝景皇帝元年冬十月尊高皇帝為太祖孝文皇帝
為太宗令郡國皆立廟(通鑑綱目)
春正月詔聽民徙寬大地(通鑑綱目)
夏四月乙卯赦天下(以史記夲紀修)
匈奴入代遣御史大夫陶青至代約和親(以史記漢書夲紀修)
五月復收民田半租三十而税一(以夲紀通鑑食貨志修)
減笞法(通鑑綱目)
以太中大夫周仁為郎中令張敺為廷尉中大夫鼂錯
為左内史(以年表通鑑修)
太中大夫鄧通免尋坐盜出徼外鑄錢没其家(以列傳修)
削趙王遂河閒郡膠西王卬六縣(以史記吴王傳修)
大事記卷十
