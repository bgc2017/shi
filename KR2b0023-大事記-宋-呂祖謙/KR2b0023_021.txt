欽定四庫全書
大事記解題卷六宋呂祖謙撰
秦昭王五十二年
解題曰是歲秦旣滅周故以秦年統諸國曹冏六代
論曰三代之君與天下共其民故天下同其憂秦王
獨制其民故傾危而莫救先王知獨治之不能久也
故與人共治之知獨守之不能固也故與人共守之
兼親疎而兩用參同異而竝進是以輕重足以相鎮
親疎足以相衛并兼路塞逆節不生及其衰也苞茅
不貢齊師伐楚宋不城周晉戮其宰荆楚負固方城
雖心希九鼎而畏迫宗姬姦情散於胷懷逆謀消於
唇吻(亾粉反)斯豈非信重親戚任用賢能枝葉碩茂本
根頼之與曁乎戰國諸姬微矣至於王赧降爲庶人
海内無主三十餘年(前漢諸侯王表曰數極德盡旣於王赧降為庶人用天年終號
位已絶於天下尚猶枝葉相持莫得居其虛位海内無主三十餘年顔師古曰秦昭㐮王五十二年周初
亾五十六年昭㐮王卒孝文王立一年而卒莊襄王立四年而卒子政立二十六年而乃併天下自號始
皇帝是爲三十五年無主也)秦據形勝之地征伐關東蠶食九國
至於始皇乃定天位曠日若彼用力若此豈非深根
固蔕不拔之道乎呂不韋春秋成於始皇八年(按呂氏春
秋維秦八年歲在涒灘秋甲子朔朔之日良人請聞十二紀此其書成之歲月也涒灘者申也通鑑皇極
經世始皇八年歲在壬戌後呂氏春秋一年不韋當時人必不誤蓋後世筭歴者之差也)其聽言
篇曰今周室旣滅而天子已絶莫大於無天子無天
子則彊者勝弱衆者㬥寡以兵相殘不得休息今之
世當之矣然則始皇二十六年以前秦固未嘗敢稱
天子蓋海内無主之時也
王稽誅
解題曰范睢旣相言於昭王曰非王稽之忠莫能内
臣於函谷關昭王召王稽拜河東守三歲不上計(漢郡
守上計蓋秦制也凢郡常以春行所至縣勸民農桑振救乏絶秋冬遣無害吏按訊問諸囚平其罪法論
課殿最歲盡遣吏上計)又任鄭安平昭王以為將軍安平降趙
應侯席藁請罪秦之法任人而所任不善者各以其
罪罪之於是應侯罪當收三族秦昭王恐傷應侯之
意乃下令國中有敢言鄭安平事者以其罪罪之而
加賜相國應侯食物日益厚以順適其意後二歲王
稽為河東守與諸侯通坐法誅(徐廣曰昭王五十一年按戰國策秦攻邯
鄲十七月不下莊謂王稽曰君何不賜軍吏乎王稽曰吾與王也不用人言莊曰君懷主輕下之日久矣
一人成虎十夫揉椎衆口所移毋翼而飛不如賜軍吏而禮之王稽不聽軍吏窮果惡王稽而反然則王
稽之禍固非一日之積方秦圍邯鄲之時昭王固已入軍吏之譖而疑之矣稽假人之寵而虐其下天下
之淺人也其殺身宜哉)而應侯曰益以不懌昭王臨朝歎息應
侯進曰臣聞主憂臣辱主辱臣死今大王中朝而憂
臣敢請其罪昭王曰吾聞楚之鐵劍利而倡優拙夫
鐵劍利則士勇倡優拙則思慮遠夫以遠思慮而御
勇士吾恐楚之圖秦也夫物不素具不可以應卒今
武安君旣死而鄭安平等畔内無良將而外多敵國
吾是以憂欲以激勵應侯應侯懼不知所出蔡澤聞
之往入秦
范睢免蔡澤爲丞相
解題曰太史公序傳列秦將相曰鞅去衛適秦能明
其術彊霸孝公後世遵其法天下患衡秦母饜而蘇
子能存諸侯約從以抑貪強六國旣從親而張儀能
明其說復散觧諸侯秦所以東攘雄諸侯樗里丼茂
之策苞河山圍大梁使諸侯歛手而事秦者魏冉之
功南拔鄢郢北摧長平遂圍邯鄲武安爲率破荆滅
趙王翦之計至於范睢蔡澤獨曰能忍訽於魏齊而
信威於強秦推賢譲位二子有之其辭與前數子異
矣
西周民東亾
解題曰赧王旣獻西周之邑其民不樂屬秦亾歸東
周去年秦歸赧王於周使寄食舊國所謂西周君者
亦使之同秦吏守故地焉今赧王旣卒西周民又東
亾故降西周君爲庶人而遷&KR1222;狐也自赧王䧏周統
已絶東周雖未亾特邾莒附庸之類耳所以存之而
未論也按蔡澤傳蔡澤爲秦相東收周室然則遷西
周君其蔡澤為相之日歟&KR1222;狐史記正義曰括地志
云汝州外古梁城卽&KR1222;狐聚
俆州
解題曰史記索隠曰按說文䣄邾之下邑在魯東又
郡國志魯國薛縣六國時曰俆州俆與䣄竝音舒史
記正義曰當此時屬魯故楚伐取也
秦昭王五十三年楚齊韓燕趙皆來賓
解題曰按秦紀天下来賓魏後秦使摎伐魏取吳城
(史記正義曰吳城在陜州河北縣東北虞山之上亦名吳山周武王封弟虞仲於周之北吳城卽北城也)
韓王入朝魏委國聽令蓋周亾而諸侯皆服於秦也
趙邯鄲廥焚
解題曰邯鄲國都也廥說文曰芻藁之藏也
秦昭王五十四年楚徙都鉅陽
解題曰事見年表按楚頃襄王徙都陳而始皇六年
春申君用朱英策去陳徙壽春不云自鉅陽徙壽春
也年表所載未可知今姑存之
雍
解題曰今鳳翔府天興縣
秦昭王五十五年平原君卒
解題曰按孔叢子子高以爲趙平原君霸世之士惜
不遇其時也其子子順以爲衰世之好事公子無霸
相之才也今以事考之則斌之品題實當穿特隨俗
而不察耳潁濱蘇氏曰趙勝傾身下士以竊一時之
聲可耳至於為國計慮勝不知也趙欲距燕有廉頗
趙奢不能用而割地與齊以借田單知單之賢而不
知其不爲趙用也及韓馮亭以上黨嫁禍於趙趙豹
明其不可而勝貪取之長平之禍成於勝一言此皆
貴公子不知務之禍也乃欲使之相危國拒強秦難
矣哉
衛懷君朝魏魏殺之立其弟
解題曰懷君者嗣君之子也世家載魏囚殺懷君魏
更立嗣君弟是為元君元君爲魏壻故魏立之徐廣
曰班氏云元君者懷君之弟則亦嗣君之子也兩說
不同通鑑從徐氏按嗣君在位四十二年懷君在位
二十一年使嗣君有弟尚存蓋亦八十餘矣徐氏之
說是也
秦昭王五十六年追尊唐八子爲唐太后與昭王合葬
解題曰唐八子孝文王之母也芉八子以昭王之母
遂僭尊稱旣失禮矣唐八子又加以合葬則又甚焉
禮庶子爲君為其母無服不敢貳尊者也自魯成風
以来是禮廢矣於秦乎何誅
燕栗腹伐趙
解題曰延平陳氏曰燕使栗腹約懽於趙反而言趙
之可伐其為使也可謂不周矣將渠見信於敵而其
君不早信用急而後相之猶足以却趙師賢者之於
國何如哉
趙以廉頗為假相國
解題曰假相國之名始於此後二年趙又有假相樂
乘楚漢之際是名蓋紛紛矣所謂假者未必與聞國
政特借國相之名以重其權而已
秦孝文王元年十月己亥王除喪卽位赦罪人辛丑王
薨
解題曰按本紀孝文王元年赦罪人修先王功臣褒
厚親戚弛園囿孝文王除喪十月己亥卽位三月辛
丑卒
聊城
解題曰史記正義云括地志云故聊城在博州聊城
縣
魯仲連以書下之
解題曰潁濱蘇氏曰戰國游談之士非從卽衡說行
交合而寵禄附之故士不厭詭詐爭走於利魯仲連
辯過秦儀氣陵髠衍而從横之利不入於口因事放
言切中機會排難觧紛如决潰堤不終日而成功逃
避爵賞脫屣而去戰國一人而已矣
秦莊襄王元年大赦
解題曰按本紀莊襄王元年大赦罪人修先王功臣
施德厚骨肉而布惠於民孝文王莊襄王元年皆有
赦秦漢以後初即位肆赦蓋始於此至於修功臣厚
親戚布德惠則自古人君初政之所常行雖秦之㬥
不能廢也
遷東周君於陽人
解題曰按本紀東周君與諸侯謀秦秦使相國呂不
韋誅之盡入其國秦不絶其祀以陽人地賜周君奉
其祭祀(史記正義云括地志云陽人在汝州梁縣西)前漢地理志周地柳
七星張之分野也今之河南雒陽榖城平陰偃師鞏
緱氏是其分也初雒邑與宗周通封畿東西長而南
北短短長相覆為千里至襄王以河内賜晉文公又
爲諸侯所侵故其分地小徐廣曰周比亾之時凢七
縣其縣名卽星分野所載河南雒陽以下是也星經
出於戰國之末故舉當時東西周疆界以言之地理
志又謂周人之失巧偽趨利貴財賤義高富下貧喜
爲商賈此亦其末流之敝耳
封呂不韋河南洛陽
解題曰割東西周之地以封之也
拔成臯滎陽初置三川郡
解題曰按本紀年表世家使蒙驁伐韓拔成臯滎陽
秦界至大梁初置三川郡所謂三川者河洛伊也三
川為郡則據天下之樞混一之勢成矣自惠王以来
禱祠而求者也成臯滎陽本東虢國穆天子傳云七
萃之士生捕獸即獻天子天子畜之東虢則東虢蓋
畿内諸侯也(前漢地理志云成臯故虎牢亦名制左傳云制岩邑也虢叔死焉地理志注又
云滎陽故虢國則成臯滎陽皆東虢地也成臯今河陽汜水縣滎陽今鄭州滎陽縣)周宣以後
披以封鄭至戰國地入於韓秦旣滅東西周又取韓
成臯滎陽合而爲三川郡此郡之境卽東都王畿之
舊也在今為衛懷孟開封鄭河南汝陜虢拱之地滎
陽成臯自春秋以来常為天下重地繇秦而上晉楚
於此而爭霸(謂爭鄭也)繇秦而下楚漢於此而分雌雄天
下旣定七國淮南衡山之變猶睥睨此地而决成敗
焉東都以後言形勢其及之者鮮矣人事旣改則地
之輕重亦有時而移也
楚滅魯
解題曰魯姬姓武王封周公於少皥之虛曲阜周公
不就封留佐武王子伯禽受封之魯是為魯公(索隠曰周
公之元子就封於魯次子留相王室代爲周公其餘食小國者六人蔣凢邢茅胙祭也)起魯公
至頃公凢三十三世前漢地理志魯地奎婁之分野
也東至東海南有泗水至淮陰臨淮之下相睢陵僮
取慮皆魯分也孔子曰齊一變至於魯魯一變至於
道言近正也瀕洙泗之水其民涉渡幼者扶老而代
其任俗旣益薄長老不自安與幼少相讓故曰魯道
廢洙泗之間齗齗如也去聖久遠周公遺化銷微孔
氏庠序衰壞地陿民衆頗有桑麻之業亡林澤之饒
俗儉嗇愛財趨商賈好訾毁多巧偽喪祭之禮文備
實寡然其好學猶愈於他俗(史記正義云徐廣云卞一作下括地志云下邑
故城今宋州嵓山縣是又云在兖州泗水縣東北臨泗水)
秦莊襄王二年榆次新城狼孟
解題曰史記正義曰括地志云榆次并州縣卽古榆
次地也新城者朔州善陽縣西南狼孟在并州陽曲
縣東北
魏趙攻燕
解題曰按趙世家延陵鈞率師從相國信平君助魏
攻燕
楚徙封黃歇於吳
解題曰子重請取於申呂以爲賞田申公巫臣曰不
可此申呂所以邑也是以爲賦以御北方若取之是
無申呂也黃歇告於楚王淮北地邊齊其事急請以
爲郡便其說與申公巫臣同意則利吳之安且富耳
秦莊襄王三年
解題曰秦紀莊襄王有四年潁濱蘇氏曰秦紀多以
先王之末年為後王之元年當以年表爲定今從之
魏公子無忌率五國兵敗秦軍於河外
解題曰按本傳走蒙驁遂乘勝逐秦軍至函谷關抑
秦兵秦兵不敢出當是時公子威振天下自戰國以
來秦爲諸侯所敗者獨孟嘗信陵兩戰耳一則名之
正也一則將之賢也名以利敗賢以疑廢六國之亡
安得責命於天哉(史記正義曰括地志云高都故城今澤州是汲在衛州所理汲縣西
南徐廣云汲一作波波縣亦在河内)
龍兊汾門臨樂葛平舒
解題曰史記正義云龍兊在北新城(兊音奪)汾門在易
州北平縣臨樂在幽州固安縣葛在瀛州高陽縣平
舒在蔚州靈丘縣
五月丙午王薨子政立是爲秦始皇帝國事皆委於呂
不韋號稱仲父
解題曰按本紀當是之時秦地已并巴蜀漢中越宛
有郢置南郡矣北收上郡以東有河東太原上黨郡
東至滎陽滅二周置三川郡呂不韋為相招致賓客
游士欲以并天下李斯爲舍人蒙驁王齮麃公等為
將軍王年少初即位委國事大臣
晉陽反
解題曰反而歸趙也
秦始皇帝(政)元年作鄭國渠
解題曰前漢溝洫志韓聞秦之好興事欲罷之無令
東伐乃使水工鄭國間說秦令鑿涇水自中山(顔師古曰
中讀爲仲卽九㚇之東仲山也)西邸瓠口(史記正義曰焦獲藪亦名瓠)竝北山東
注洛(史記正義曰洛則同州西漆沮水也)三百餘里欲以漑田中作而
覺秦欲殺鄭國鄭國曰始臣爲間然渠成亦秦之利
也秦以爲然卒使就渠於是關中爲沃野無凶年秦
以富強卒并諸侯因名曰鄭國梁始皇雖少而其謀
國者乃如此
魏公子無忌以毁廢
解題曰魏安釐王始畏公子之賢能不敢任以國政
魏趙唇齒國也秦圍邯鄲公子數請賓客辯士說王
萬端豈獨爲其姊計哉及奪晉鄙軍以存趙則遂為
深讐矣雖迫於危亡不得已而復用公子然猜且闇
猶夫人也雖微秦間亦不可與共功矣
秦始皇帝二年趙以李伯爲代郡守
解題曰按戰國策齊人李伯見孝成王王說之以爲
代郡守而居無幾何人告之反孝成王方饋不墮食
(不驚故食不墮也)無幾何告者復至孝成王不應已乃使使
者言齊舉兵擊燕恐其以擊燕為名而以兵襲趙故
發兵自僃今燕齊已合臣請要其敝而地可多割自
是之後爲孝成王從事於外者無自疑於中者孝成
王雖納上黨將趙括未得爲明主然猶能用頗牧以
持其國觀李伯之事則其能駕馭豪傑蓋有以也今
附於孝成王薨之歲
趙李牧大破匈奴十餘萬騎單于奔走
解題曰按本傳李牧大破匈奴單于奔走其後十餘
歲匈奴不敢近趙邊城悼襄王元年廉頗旣亾入魏
趙使牧攻燕拔武遂方城然則李牧之勝匈奴蓋在
孝成王之世今附見於孝成王薨之歲單于者君長
之號前漢匈奴傳云單于廣大之貎也言其象天單
于然也
繁陽
解題曰按前漢志屬魏郡應劭曰在繁水之陽
秦始皇帝三年大饑
解題曰秦紀所書蓋秦之地饑也
畼有詭
解題曰畼音場蓋地名
秦始皇帝四年趙李牧拔武遂方城
解題曰年表世家皆書於今年李牧傳載於悼襄王
元年今從年表世家
七月蝗疫令百姓内粟拜爵
解題曰入粟拜爵始於此
魏公子無忌卒
解題曰按本傳公子謝病不朝日夜爲樂飲者四歲
竟病酒而卒其歲魏安釐王亦薨秦聞公子死使蒙
驁攻魏拔二十城初置東郡其後秦稍蠶食魏十八
歲而虜魏王屠大梁高祖始微少時數聞公子賢及
卽天子位每過大梁常祠公子高祖十二年從擊黥
布還爲公子置守冢五家世世歲以四時奉祠公子
秦始皇帝五年酸棗燕虛長平雍丘山陽東郡
解題曰裴駰曰陳留有酸棗縣汝南有長平縣陳留
有雍丘縣河内有山陽縣東郡今為博濮大名滑開
德之地(史記正義云燕虛在濮州雷澤縣東)
趙龐煖取燕軍殺劇辛
解題曰燕昭王之招賢者也劇辛自趙往蓋燕之舊
臣也辛與龐煖舊交易之而反爲所殺不知辛之不
察與或者煖之才略有進不可以故意待之也然則
人豈易知哉
會盟于魯柯
解題曰戰國末猶有會盟故特著之
秦始皇帝六年楚魏韓趙燕衛合從來伐爲我所敗
解題曰秦本紀書韓魏趙衛楚共擊秦取壽陵(史記正義
云徐廣云在常山)秦出兵五國兵罷而趙世家云龐煖將趙
楚魏燕之銳師攻秦蕞不拔移攻齊取饒安則燕亦
同伐秦非止五國也齊自君王后以來事秦不與諸
侯同伐是以諸侯歸師移兵攻之且以償兵費也徐
廣曰蕞在新豐饒安在渤海或云饒屬北海安屬平
原(春申君傳稱至函谷關秦出兵攻諸侯兵皆敗走然則蕞在函谷關左右方攻之而値秦兵之出也)
朝歌
解題曰史記正義曰括地志云在衛州縣西本妹邑
殷都也
徙衛於野王
解題曰衛世家載於後二年非也今從年表魏楚世
家(史記正義曰野王懷州城也)
楚徙都壽春命曰郢
解題曰楚都所至命曰郢猶晉都所至命曰絳也壽
春今壽州壽春縣
楚考烈王納黃歇妾生子悍
解題曰春申君傳載此於徙都之後今從之(李園女弟說眷
申君曰君相楚二十餘年而幽王又有弟郝則春申君納女必在考烈王未薨數年前正當此時也)
秦始皇帝七年彗星見
解題曰按本紀彗星先出東方見北方五月見西方
夏太后薨
解題曰莊襄王母也
秦始皇帝八年王弟長安君成蟜將兵擊趙而反
解題曰顔師古曰本使長安君擊趙至屯留而謀反
作亂故賜長安君死斬其軍吏遷其黔首也屯留上
黨縣也臨洮卽今之洮州也按本紀下文將軍壁死
卒屯留蒲鶮反戮其屍司馬貞徐廣謂成蟜為將軍
而反秦軍擊之而成蟜壁於屯留而死士卒爲成蟜
戰死者皆戮其屍然則成蟜據邑而反戰不勝而死
耳
河魚大上
解題曰按本紀河魚大上輕車重馬東就食(索隠曰往河旁
食魚也)前漢五行志曰劉向以爲近魚孽也逆流而上
也
封嫪毐爲長信侯
解題曰按本紀嫪毐封爲長信侯予之山陽地令毐
居之宫室車馬衣服苑囿馳獵恣毐事無小大皆决
於毐又以河西太原郡更爲毐國(嫪音潦毐音倚亥反)戰國策
曰秦攻魏急或謂魏王曰秦自四境之内執法以下
至於長輓者曰與嫪氏乎與呂氏乎雖至於閭門之
下廊廟之上猶之如是也今王割地以賂秦以為嫪
毐功卑體以尊秦以因嫪毐王以國贊嫪毐以嫪毐
勝矣王以國贊嫪氏太后之德王也深於骨髓王之
交最爲天下上矣今繇嫪毐氏善秦而交為天下上
天下孰不棄呂氏而從嫪氏天下必棄呂氏而從嫪
氏則王之怨報矣嫪呂爭權略見於此孔叢子載此
說以爲子順之策子順相魏進退有聖賢之風寕忍
出此乎
韓以韓玘爲相
解題曰李斯上二世書曰趙高兼行田常子罕之逆
道而劫陛下之威信其志若韓玘爲韓安相也然則
韓之滅蓋繇相玘今載於韓王安卽位之年
秦始皇帝九年垣蒲陽衍
解題曰史記正義曰括地志云垣在絳州垣縣西北
蒲邑在隰州隰川縣南蒲水之北衍在鄭州
王冠帶劍
解題曰始皇年二十一帶劍秦俗也
嫪毐作亂夷三族
解題曰按呂不韋傳秦紀有告嫪毐實非宦者毐聞
之秦王驗左右未發秦王之雍郊毐恐禍起乃與其
黨謀矯王御璽及太后璽以發縣卒及衛卒官騎戎
翟君公舍人將(秦之兵制略見於此縣卒一也衛卒二也官騎三也戎翟四也舍人五也
秦國太后用事故太后璽亦可發兵)欲攻蘄年宮爲亂(地理志蘄年宮在雍)王知
之令相國昌平君昌文君發卒攻毐戰咸陽斬首數
百皆拜爵及宦者皆在戰中亦爵一級(亦者秦之宦者本無拜爵
之法)毐等敗走卽令國中有生得毐賜錢百萬殺之五
十萬追斬毐於好畤其黨衛尉竭内史肆佐弋竭中
大夫令齊等(衛尉内史之名始見於此魏有中大夫須賈則非獨秦有之也漢書百官表曰
秦時少府有佐弋漢武帝改爲佽飛掌弋射者)二十人皆梟首車裂以徇滅
其宗及其舍人輕者爲鬼薪(應劭曰取薪給宗廟爲鬼薪也如淳曰律說鬼
薪作三歲)及奪爵遷蜀(又輕者乃奪爵徙蜀)四千餘家家房陵餘見
通鑑
秦始皇帝十年逐客
解題曰李斯傳云韓人鄭國來間秦作渠而覺秦宗
室大臣請一切逐客方是時呂不韋專國不韋亦客
也孰有敢言逐客者乎本紀載於呂不韋免相之後
得之矣
齊王趙王來置酒
解題曰凢諸侯相朝主國設饗燕以禮之未有賓客
反置酒者蓋齊趙畏秦極其謟而然也齊世家書王
入朝秦秦王政置酒咸陽然則秦亦置酒以報之歟
用茅焦諫迎太后于雍
解題曰按本紀齊人茅焦說秦王曰秦方以天下為
事而大王有遷母太后之名恐諸侯聞之繇此倍秦
也秦王乃迎太后於雍而入咸陽復居甘泉宫(徐廣曰咸
陽南宫也)說苑所載其辭多浮夸且未見所以動始皇者
本紀所書簡而實矣戰國策載頓弱面詆始皇不孝
始皇勃然而怒頓弱告以山東戰國有六威不掩於
山東而掩於母始皇乃霽恕問戰國可兼之計然則
始皇所重者獨兼并諸侯耳茅焦所以能復太后者
特以諸侯倍秦恐之非能以母子天性感悟之也
以尉繚為國尉
解題曰按本紀大梁人尉繚來說秦王曰以秦之強
諸侯譬如郡縣之君臣但恐諸侯合從翕而出不意
此乃智伯夫差湣王之所以亾也願大王毋愛財物
賂其豪臣以亂其謀不過亾三十萬金則諸侯可盡
秦王從其計見尉繚亢禮衣服食飲與繚同繚曰秦
王爲人蜂凖長目摯鳥膺豺聲少恩而虎狼心居約
易出人下得志亦輕食人我布衣然見我常身自下
我誠使秦王得志於天下天下皆爲虜矣不可與久
游乃亾去秦王覺固止以爲秦國尉卒用其計策而
李斯用事尉繚之策大略與李斯同不過以金㗖之
耳前此范睢之散合從(戰國策云天下之士合從相聚於趙而欲攻秦秦相應侯
曰王勿憂也請令廢之秦於天下之士非有怨也相聚而攻秦者以已有冨貴耳王見大王之狗卧者卧
起者起行者行止者止毋相與鬭者投之一骨輕起相牙者何則有爭意也於是使唐睢載音樂予之五
千金居武安高會相與飲謂邯鄲人誰来取者於是其謀者固未可得予也其可得予者與之昆弟矣公
與秦計功者不問金之所之金盡者功多矣今令人復載五千金隨公唐睢行之武安散不能三千金天
下之士大相與鬭矣)後此陳平之間項羽(陳平說高帝曰大王能出捐數萬斤金行
反間項王信讒必内相誅漢王以爲然乃出黃金四萬斤予平恣所為不問出入)同出一術
蓋亂世風俗貪鄙故此術每用每中有言禮義廉耻
於多事之際必競以為迂闊不知撥亂之策莫要於
此爲人上者盍亦少思哉
秦始皇帝十一年燕貍陽
解題曰史記正義云按燕無貍陽疑字誤當作漁陽
趙廢太子嘉
解題曰按趙世家太史公曰吾聞馮王孫曰趙王遷
其母倡也嬖於悼襄王廢適子嘉而立遷遷素無行
信讒故誅其良將李牧用郭開豈不謬哉秦旣虜遷
趙之亾大夫共立嘉為王王代六歲秦進兵破嘉遂
滅趙以爲郡嘉旣正且賢猶能崛起於敗亾之後但
勢去而不能支耳使得蚤承統緒豈不能保邦於未
危乎此太史公所深恨也遷族類不正竟無行而亾
其國然則帝王之家政其可不以族類為先乎嘉遷
廢立不知何年今附見於悼襄王薨之前
徙呂不韋於蜀
解題曰致堂胡氏曰秦王賜不韋書曰君何親於秦
號稱仲父諱之也不知其欲蓋而益彰矣古之有國
有家者雖買妾必擇其良惡族類之龐也而嬴楚悅
色納姬不疑其故遂使大賈生販心自是有天下者
蓋呂姓也而栢翳宗廟至此已絕為史者當自始皇
元年書為後秦正其姓氏庶幾實錄矣
秦始皇帝十二年呂不韋自殺
解題曰按本紀文信侯不韋死竊葬其舍人臨者晉
人也逐出之秦人六百石以上奪爵遷五百石以下
臨遷勿奪爵秦待其國人與他國人不同於此略可
見六百石以上則秩之稍高者也(漢邴曼客為官不肯過六百石輙自
免去)餘見通鑑
不雨
解題曰按本紀天下大旱六月至八月乃雨
復嫪毐舍人遷蜀者
解題曰按呂不韋傳秦王所加怒呂不韋嫪毐皆已
死乃皆復歸嫪毐舍人遷蜀者秦法雖峻然始皇未
并天下以前猶間有寬宥至於用水德之後則無復
有此等政事矣
秦始皇帝十三年平陽
解題曰平陽世家作武城李牧傳作武遂(史記正義云括地志
云平陽在相州臨漳縣西)
秦始皇帝十四年桓齮取趙平陽武城宜安
解題曰以年表世家考之去年桓齮攻平陽殺扈輙
今年桓齮定平陽武城宜安李牧與戰却之趙封牧
爲武安君通鑑用李牧傳并載於去年不知牧傳特
終言之也史記正義曰武城卽貝州武城縣宜安在
恒州藁城縣西南肥在恒州藁城縣西春秋時肥子
國
韓非
解題曰按新序申子之書號曰術商鞅之書號曰法
太史公謂非喜刑名法術之學則兼治之也六經孔
孟之教與人之公心合故治世宗之申商韓非之說
與人之私情合故末世宗之彼各有所合也
韓王納地效璽請為藩臣
解題曰按本紀年表皆書韓王請為臣於殺韓非之
後則非韓非所將之命也
秦始皇帝十五年大興師伐趙拔狼孟番吾趙李牧擊
破我軍遂還
解題曰番吾已為秦所得至是復書取者邊地往來
固無常也秦大興師志在滅趙而為李牧所却國其
可以無人乎(史記正義云徐廣云番音盤常山有蒲吾縣括地志云在常山房山縣東番蒲
古今音異耳)
秦始皇帝十六年初令男子書年
解題曰按周官媒氏男女自成名以上皆書年月日
名焉成名子生三月父名之也内則子生三月之末
男角女羈以見於父父名之宰書曰某年某月某日
生而藏之宰告閭史閭史書為二其一藏諸閭府其
一獻諸州史州史獻諸州伯州伯命藏諸州府其制
詳密如此戰國以來不復重民之生此制廢缺久矣
始皇復令男子書年其制及男而不及女特恐民之
辟征役耳豈有三代重民之意哉然下一切之令而
使書之亦豈能得其實乎(徐幹中論曰民數為國之本也先王周知其萬民衆
寡之數乃分九職焉九職旣分則劬勞者可見勤惰者有聞也然而事役不均者未之有也事役旣均故
上盡其心而人竭其力國家殷富大小不匱百姓休和下無怨疾焉周禮孟冬司寇獻民數于王王拜而
受之登于天府内史司會冢宰貳之其重之也如是今之為政者未之知恤也譬猶無田而欲樹藝雖有
農夫安能措其強力乎是以先王制六鄕六遂之法所以維持其民而為之網目也使其鄰比相保受賞
罰相延及故出入存亾臧否逆順可得而知也及亂君之爲政也戸口流於國版夫家脫於聯伍避役逋
逃者有之於是姦心競生而偽端竝作小則濫竊大則攻劫嚴刑峻令不能救也人數者庶事之所自出
也莫不取正焉以分田里以令貢賦以造器用以制禄食以起田役以作軍旅國以建典家以立度五禮
用修九刑用措其惟審人數乎)
秦始皇帝十七年内史騰滅韓
解題曰韓姬姓自景侯虔受封至王安凢十一世按
本紀李斯之復留也說秦王請先取韓以恐他國於
是使斯下韓然則秦并六國始於韓者蓋李斯之策
也秦初并天下令曰異日韓王納地效璽請爲藩臣
已而倍約與趙魏合從畔秦故興兵誅之此則其出
師之名也前漢地理志韓地角亢氐之分野也韓分
晉得南陽郡及潁川之父城定陵襄城潁陽潁陰長
社陽翟郟東接汝南西接弘農得新安宜陽皆韓分
也及詩陳鄭之國與韓同星分野潁川南陽本夏禹
之國夏人上忠其敝鄙朴(史記貨食傳潁川敦愿)韓自武子後
七世稱侯六世稱王五世而爲秦所滅秦旣滅徙天
下不軌之民於南陽故其俗夸奢上氣力好商賈漁
獵藏匿難制御也
華陽太后薨
解題曰按呂不韋傳華陽太后與孝文王會葬壽陵
夏太后别葬杜東
大饑
解題曰秦紀趙世家書之蓋二國饑也
衛元君薨
解題曰衛世家書元君二十五年卒通鑑用徐廣說
書於二十三年今從之按廣注年二十三年卒今本
無之
秦始皇帝十八年定韓地
解題曰年表於虜韓王安之明年書秦滅韓於虜楚
王負芻之明年書秦滅楚於虜燕王喜之明年書秦
滅燕於虜齊王建之明年書秦滅齊於虜代王嘉之
明年書秦滅趙例以悉定其地為滅耳獨虜魏王假
之明年不書秦滅魏豈非虜王假之年魏地卽定乎
殺李牧廢司馬尚
解題曰按戰國策秦使王翦攻趙趙使李牧司馬尚
禦之李牧數破走秦軍殺秦將桓齮王翦惡之乃多
與趙王寵臣郭開等金使爲反間曰李牧司馬尚欲
與秦反趙以多取封於秦趙王疑之使趙䓗及顔最
代將斬李牧廢司馬尚又載司空馬去趙謂平原令
曰趙將武安君期年而亾若殺武安君不過半年趙
王之臣有韓倉者以曲合於趙王其交甚親其爲人
嫉賢妬功臣今國危亡王必用其言武安君必死韓
倉果惡之王使人代武安君至使韓倉數之曰將軍
戰勝王觴將軍將軍為壽於前而捍七首當死武安
君曰病鉤身大臂短不能及地起居不敬恐懼死罪
於前故使工人為木材以接手願公入明之韓倉曰
受命於王賜將軍死不赦臣不敢言武安君北面再
拜賜死縮劍將自誅乃曰人臣不得自殺宫中趣出
自殺其恭如此李牧傳乃謂李牧不受命趙使人微
捕得斬之非也使不受命韓倉安得而數之豈非因
廉頗不受代事而誤載乎
秦始皇帝十九年王翦虜趙王滅趙
解題曰趙嬴姓(與秦共祖惡來之後為秦惡來之弟季勝之後爲趙)自烈侯受
封至王遷凢九世秦初并天下令曰趙王使其相李
牧來約盟故歸其質子已而倍盟反我太原故興兵
誅之此則其出師之名也(淮南子曰趙王遷流於房陵思故鄉作為草木之謳
聞之者莫不流涕)前漢地理志曰趙地昴畢之分野趙分晉
得趙國北有信都眞定常山中山又得涿郡之高陽
鄚州鄕東有廣平鉅鹿清河河間又得渤海郡之東
平舒中邑文安束州成平章武河以北也南至浮水
繁陽内黃斥丘西有太原定襄雲中五原上黨上黨
本韓之别郡也遠韓近趙後卒降趙皆趙分也趙中
山地薄人衆猶有沙丘紂淫亂餘民丈夫相聚游戲
悲歌忼慨起則椎剽掘冡作姦巧多弄物為倡優女
子弹弦跕躧游媚富貴偏諸侯之後宫邯鄲北通燕
涿南有鄭衛漳河之間一都會也其土廣俗雜大率
猜急高氣勢輕爲姦太原上黨又多晉公族子孫以
詐力相傾矜夸功名報仇過直嫁取送死奢靡鍾代
石北廹近胡寇民俗懻忮(章岐反)好氣爲姦不事農商
自全晉時已患其剽悍而武靈王又益厲之定襄雲
中五原本戎狄地其民鄙朴少禮文好射獵
王翦屯中山
解題曰以臨燕也
王至邯鄲與母家有仇者皆坑之
解題曰始皇之拊新國如此
太后薨
解題曰始皇母也
楚幽王薨弟猶立是爲哀王
解題曰猶年表作郝
秦始皇帝二十年易水
解題曰史記正義云易水源出易縣西谷中之東東
南流與滹沱河合(水經易水出涿郡故安縣閻鄕西山)
秦始皇帝二十一年薊遼東
解題曰薊燕國都也(今燕中府薊縣水經注云城内西北隅有薊丘因丘以名邑猶
魯之曲阜齊之營丘)遼東秦漢皆為遼東郡漢末為公孫度所
據魏司馬懿滅之復為郡西晉之亂慕容廆據之後
魏滅慕容氏其地尋入於高麗唐李勣平高麗置安
東上都護府統之至德後廢
王賁伐楚
解題曰按王翦傳秦使翦子王賁擊荆徐廣曰秦諱
楚故云荆也
李信蒙恬將二十萬伐楚
解題曰按王翦傳李信蒙恬南伐楚王翦言不用因
謝病歸老於潁陽本紀今年書王翦謝病老歸
大雨雪
解題曰按本紀大雨雪深二尺五寸
秦始皇帝二十二年王賁伐魏引河灌大梁滅魏
解題曰魏姬姓畢公高之後自文侯受封至王假凢
九世秦初并天下令曰魏王始約服已而與韓趙謀
襲秦秦兵吏誅遂破之此則其出師之名也前漢地
理志曰魏地觜觹参之分野也其界自高陵以東盡
河河東河内南有陳留及汝南之召陵㶏疆新汲西
華長平潁川之舞陽郾許鄢陵河南之開封中牟陽
武酸棗卷皆魏分也在晉之南河曲故其詩曰彼汾
一曲寘諸河之側至獻公滅魏以封大夫畢萬晉文
公霸諸侯尊周室始有河内之土吳札聞魏之歌曰
美哉渢渢乎以德輔此則明主也文公後十六世魏
自立爲諸侯(風俗見晉及秦分三十六郡解題)溝洫志大司空掾王
横言禹之行河水本隨西山下東北去周譜云定王
五年河徙則今所行非禹之所穿也又秦攻魏决河
灌其都决處遂大不可復補宜卻徙完平處更開空
使緣西山足而東北入海然則因秦引河灌大梁之
後禹之故道亦失矣(戰國策蘇代說燕王曰秦正告魏曰陸攻則擊河内水攻則滅
大梁魏以為然故事秦然則灌大梁之策戰國以来人皆知之矣)
楚人大破李信軍復使王翦伐楚
解題曰王翦傳書李信攻鄢郢破之引兵而西與蒙
恬會城父荆人大破李信軍按鄢郢白起取以置南
郡是時不屬楚久矣傳之誤也
秦始皇帝二十三年王翦取陳以南至平輿大破楚軍
於蘄殺其將軍項燕
解題曰按夲紀今年王翦虜荆王荆將項燕立昌平
君爲荆王反秦軍於淮南明年王翦蒙武破荆軍昌
平君死項燕遂自殺年表世家王翦傳皆不載項燕
立昌平君事今兩存之(潁濱蘇氏曰昌平君者楚人為始皇相國攻嫪毐者也始
皇二十一年將攻荆徙昌平君於郢)平輿今蔡州平輿縣
秦始皇帝二十四年王翦蒙武滅楚
解題曰楚芉姓出於祝融吳回之孫季連其後中微
或在中國或在蠻夷弗能紀其世季連之苖裔鬻熊
事文王封鬻熊曾孫於楚自熊繹至王負芻凢四十
一世秦初并天下令曰荆王獻青陽以西(漢書鄒陽傳曰越水
長沙還舟青陽蘇林曰青陽長沙縣是也)已而畔約擊我南郡故發兵誅
得其王此則其出師之名也前漢地理志曰楚地翼
軫之分野也今之南郡江夏零陵桂陽武陵長沙及
漢中汝南郡盡楚分也史記貨殖傳曰楚有三俗夫
自淮北沛陳汝南南郡此西楚也其俗剽輕易發怒
地薄寡於積聚江陵故郢都西通巫巴東有雲夢之
饒(徐廣曰在華容)陳在楚夏之交通魚鹽之貨其民多賈徐
僮取慮(徐廣曰皆在下邳)則清刻矜已諾彭城以東東海吳
廣陵此東楚也其俗類徐僮朐繒以北俗則齊浙江
南則越夫吳自闔廬春申招致天下之喜游子弟東
有海鹽之饒章山之銅三江五湖之利衡山九江江
南(徐廣曰高帝所置江南者丹陽也秦置為鄣郡武帝改名丹陽)豫章長沙是南楚
也其俗大類西楚郢之後徙壽春亦一都會也而合
肥受南北潮皮革鮑木輸會也與閩中於越雜俗故
南楚好辭巧說少信江南卑溼丈夫早夭總之楚越
之地地廣人希飯稻羹魚或火耕而水耨果隋蠃蛤
不待賈而足地勢饒食無饑饉之患以故啙窳偷生
無積聚而多貧是故江淮以南無凍餓之人亦無千
金之家(前漢地理志曰信巫鬼重滛祀)楚世家書滅楚名為楚郡云
孫簡曰秦虜楚王負芻滅去楚名以楚地為秦郡秦
避莊襄王諱易楚為荆不應置楚郡簡之說是也但
三十六郡中亦無秦郡之名以地考之南郡九江郡
鄣郡會稽郡皆楚地也
秦始皇帝二十五年王賁滅燕
解題曰燕姬姓周武王封召公於北燕(史記正義曰地在燕山之
野故國取名焉燕山在幽州漁陽縣東南六十里燕姞姓之國黃帝之後在滑州)自召公受
封(索隱曰以元子就封而次子留周室代為召公)至王喜凢四十四世前漢
地理志曰燕地尾箕分野也東有漁陽右北平遼西
遼東西有上谷代郡鴈門南得涿郡之易容城范陽
北新城故安涿縣良鄉新昌及渤海之安次皆燕分
也樂浪玄莵亦易屬焉初太子丹賓養勇士不愛後
宫美女民化以爲俗男女無别反以爲榮其俗愚悍
少慮輕薄無威亦有所長敢於急人燕丹遺風也史
記貨殖傳曰燕亦勃碣之間一都會也南通齊楚東
北邊胡上谷至遼東地踔遠人民希數被寇大要趙
代俗相類有魚鹽棗栗之饒北鄰烏桓夫餘東綰濊
貉朝鮮眞番之利
王翦悉定楚江南地降越君置會稽郡
解題曰通鑑作降百越之君按賈誼過秦論南取百
越之地以爲桂林象郡事在三十三年今年方置會
稽郡百越固未盡服也
大事記解題卷六
