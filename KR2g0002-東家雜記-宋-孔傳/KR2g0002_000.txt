東家雜記𫝊記類一(聖賢之屬)
提要
(臣)等謹按東家雜記二卷宋孔傳撰傳字世
文至聖四十七代孫建炎初隨孔端友南渡
遂流寓衢州紹興中官至右朝議大夫知撫
州軍州事兼管内勸農使封仙源縣開國男
是編成於紹興甲辰上卷分九類曰姓譜曰
先聖誕辰諱日曰母顔氏曰娶亓官氏曰追
封諡號曰歷代崇封曰嗣襲封爵沿改曰改
衍聖公曰鄉官下卷分十二類曰先聖廟曰
手植檜曰杏壇曰後殿曰先聖小影曰廟栢
曰廟中古碑曰本朝御製碑曰廟外古跡曰
齊國公墓曰祖林古跡曰林中古碑其時去
古未遠舊跡多存傳又生長仙源事皆目睹
故所記特為簡核前有孔子生年月日考異
一篇末題淳祐十一年辛亥秋九月戊午朔
去疾謹書未有南渡廟記一篇題寳祐二年
二月甲子汝騰謹記二人宋宗室子故皆不
署姓去疾稱舊有尹梅津䟦此本無之而復
有淳熙元年葉夢得䟦蓋三萹皆重刻所續
入也去疾考中歷駁諸家之誤而以為春秋
用夏正定孔子生於十月二十一日卒於四
月十八日其說殊謬殆由是時理宗崇重道
學胡安國𫝊方盛行故去疾據以為說歟錢
曾讀書敏求記曰壬戌冬日葉九來過方草
堂云有宋槧本東家雜記因假借繕寫此書
為先聖四十七代孫孔傳所編首列杏壇圖
說記夫子車從出國東門因觀杏壇歷級而
上顧弟子曰兹魯將臧文仲誓將之壇也覩
物思人命琴而歌其歌曰寒暑往來春復秋
夕陽西去水東流將軍戰馬今何在野草閑
花滿地愁考諸家琴史俱失載附錄於此詳
其語意未知果為夫子之歌否也云云按此
歌偽妄不辨而明曾乃語若存疑蓋其平生
過尊宋本之失然曾云三卷此本實二卷曾
云首列杏壇圖說此本杏壇為下卷第三篇
且有說無圖亦無此歌不知曾所見者又何
本也其或誤記歟乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
東家雜記原序
先聖没逮今一千五百餘年傳世五十或問其姓則内
求而不得或審其家則舌舉而不下為之後者得無愧
乎傳竊嘗推原譜牒參考載籍則知鄭有孔張出於子
孔衞有孔達出於姬姓蓋本非子氏之後而徙居於魯
者皆非吾族若乃歷代褒崇之典累朝班賚之恩寵數
便蕃固可以枚陳而列數以至驗祖壁之遺書訪闕里
之陳跡荒墟廢址淪没於春蕪秋草之中者(闕)有
之故老世傳之將使聞見之所未嘗者如接於耳目之
近於是纂其軼事綴所舊聞題曰東家雜記好古君子
得以覽觀焉時巨宋紹興甲寅三月辛亥四十七代孫
右朝議大夫知撫州軍州事兼管内勸農使仙源縣開
國男食邑三伯戶借紫孔傳序
孔子生年月日考異
春秋公羊傳
魯襄公二十有一年冬十有一月庚子孔子生
按皇極經世書已酉歲周靈王二十年魯襄公二
十有一年也傳之注曰時歲在已卯誤也
按春秋書冬十月庚辰朔日有食之則庚子在十
月二十一日而十一月無庚子傳亦誤也
春秋穀梁傳
魯襄公二十有一年冬十月庚辰朔庚子孔子生
按傳以為十月是也
春秋左氏傳
魯哀公十六年夏四月已丑孔丘卒
按皇極經世書壬戌歲魯孔子卒周敬王四十一
年魯哀公十有六年也傳之注曰孔子魯襄公二
十二年生今年七十三也則是以為庚戌歲周靈
王二十有一年魯襄公二十有二年而孔子生也
與公穀二傳不合傳之注又曰四月十八日乙丑
無已丑已丑五月十二日日月必有誤
史記世家
魯襄公二十二年而孔子生
孔子年七十三以魯哀公十六年四月已丑卒
按史記書孔子生年及書年七十三則左氏傳之
注所據也其書孔子卒年及書卒曰已丑之誤則
史記因左氏所書而未之攷也
史記索隠
索隠曰春秋公羊傳襄公二十一年十一月庚子孔
子生史記以為二十二年蓋以周正十一月屬明年
故誤也若孔子以魯襄公二十一年生至哀公十六
年為七十三若襄公二十二年生則孔子年七十二
經傳生年不定使孔子壽數不明
按索隠之說謂公羊以周正十一月屬明年為庚
戌歲首故誤以為十一月此為得之蓋十月有庚
子而十一月無庚子此公羊之誤也當以穀梁傳
十月庚子為正蓋庚子在十月二十一日爾然據
索隠所指魯哀公十六年歲在壬戌上泝襄公二
十一年歲在已酉則孔子年七十四今以為七十
三是少一歲索隠又以襄公二十二年庚戌至哀
公十六年壬戌為七十二亦少一歲此則索隠之
誤也
闕里譜系洪興祖所著
洪氏之說非公羊取穀梁譏索隠似是矣然謂自襄
公二十一年十月至哀公十六年四月實七十四年
春秋用周正周之十月乃夏之八月周之四月乃夏
之二月此洪氏之誤也又曰孔子實七十四歲太史
公讀公羊誤以十一月為建子之月於周為明年歲
首故遂以孔子為七十三歲此亦洪氏之誤也
按春秋魯史之舊名孔子因魯史以修春秋隠公
元年不書曰冬十有一月而曰春王正月者使孔
子為政於天下則必行夏之時故先書春以表四
時之首又書王以見時王實以建寅為正月而不
以建子為正月也其書王二月者建卯之月王以
為二月而不以為四月其書王三月者建辰之月
王以為三月而不以為五月以見春秋但行夏時
而非改正朔也然則孔子生為冬十月建亥之月
孔子卒為夏四月建巳之月明矣司馬遷博極羣
書而去孔子之時為近其書孔子之生卒年月必
不誤也
東家雜記孔子四十七代孫孔𫝊所述
雜記曰周靈王二十一年已酉歲即魯襄公二十二
年也當襄公二十二年冬十月庚子日先聖生又曰
周敬王四十一年辛酉歲即魯哀公十六年也當哀
公十六年夏四月乙丑日先聖薨先儒以為已丑者
誤也
按雜記所書生年月日與穀梁傳合是為冬十月
二十一日庚子無疑所書薨年月日與左氏傳合
是為夏四月十八日乙丑無疑然以生年為已酉
歲則是周靈王二十年魯襄公二十一年也若以
為周靈王二十一年魯襄公二十二年則是庚戌
歲矣其書卒年以為周敬王四十一年魯哀公十
六年則是壬戌歲矣今以為辛酉歲亦非也蓋生
年既移庚戌歲為已酉歲則薨年遂亦移壬戌歲
為辛酉歲以求合於史記世家之七十三歲而不
知生於已酉之年而已得庚戌歲節此又雜記之
誤也按公羊傳以先聖生日為冬十有一月則是
年十一月無庚子左氏傳以先聖薨日為已丑則
是年四月無已丑史記以先聖之年為七十三則
自已酉歲至壬戌歲為七十四此今昔之所疑也
今考春秋長歷周靈王二十年已酉歲八月置閏
以歷法積之則大雪節當在十月十七日或十八
日是為十一月朔氣又三四日方為庚子日是先
聖之生已在建子之十一月節氣矣既入十一月
節氣則是襄公二十二年庚戌歲首無疑公羊傳
之書十一月若誤也而實不誤也史記以為襄公
二十二年而又以孔子為年七十有三亦未嘗誤
也穀梁氏於年於月皆據實書公羊氏於年據實
書而於月以節書謂有日可表也司馬氏之筆則
於年即以節書三者皆非誤矣先聖薨日則左氏
之誤無疑亦以春秋長歷攷之是年夏四月戊申
朔有乙丑無已丑無可疑者
右因見江西轉運司新刻東家雜記尹梅津為之
跋謂今四月八日浮屠氏盛為香花供問之則曰
佛生日也吾徒衣逢掖之衣者深衣大帶者問以
孔聖生之日則&KR0787;眙左右顧莫知所以為對非闕
歟去疾讀之猶有疑焉此孔氏家傳不應有誤者
因為之考訂如上蓋其冬夏之月庚子乙丑之日
不誤也特以一戌為二酉則歲名之誤爾按雜記
既以左傳卒日已丑為先儒之誤而定以乙丑為
是則魯哀公十五年辛酉歲四月甲申朔亦無乙
丑則又以見是壬戌歲無疑矣薨年壬戌則生年
庚戌於經於史皆合而又何疑乎輒書以寄臨汝
書堂使每歲用十月二十一日及四月十八日行
食必打素居喪不飲酒食肉忌日喪之餘也若生
日則念親之深故亦不飲酒食肉也王通氏曰吾
於夫子受罔極之恩當以父母之禮行之
辛亥淳祐十一年秋九月戊午朔去疾謹書
