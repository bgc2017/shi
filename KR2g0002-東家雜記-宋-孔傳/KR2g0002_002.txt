東家雜記卷下
宋孔傳編
先聖廟
廟在曲阜縣西一里西接魯城二百餘步即先聖舊
宅魯恭王聞金石絲竹之地也累朝東封告成行幸儒
廟皆駐蹕于此
手植檜
先聖手植檜三株兩株雙立御贊殿前各高六丈餘圍
一丈四尺其一在杏壇之東南高五丈餘圍一丈三尺
晉永嘉三年枯死至隋義寧元年復生唐乾封二年又
枯至本朝康定年一枝復生
杏壇
先聖殿前有壇一所即先聖教授堂之遺址也昔漢
鍾離意為魯相出私錢萬三千文付戸曹孔訢修夫子
車身入廟拭几席劒履男子張伯除堂下草土中得玉
璧七枚伯懷其一以六枚白意意令主簿安置几前孔
子教授堂下牀首有懸甕意召訢問答云夫子甕也背
有丹書人莫敢發意曰夫子所以遺甕欲以垂示後人
因發之得素書文曰後世修吾書董仲舒護吾車拭吾
履發吾笥會稽鍾離意璧有七張伯懷其一意即召問
伯果服焉後漢顯宗東巡幸孔子宅亦嘗親御于此命
皇太子諸王說經於堂上後世因以為殿本朝乾興間
傳大父中憲監修祖廟因增廣殿庭移大殿於後講堂
舊基不欲毁拆即以瓴甓為壇環植以杏魯人因名曰
杏壇
後殿
鄆國夫人亓官氏殿昔為先聖燕居之堂魯人相傳
云孔子將亡遺秘書曰後世一男子自稱秦始皇上我
堂踞我牀顛倒我衣裳至沙丘而亡始皇至魯觀孔子
宅至沙丘而崩又按世家孔子卒諸儒講禮鄉飲酒大
射於孔子家其所居堂後代因立為廟藏孔子衣冠琴
瑟車書至漢二百餘年不絶昔太史公嘗適魯觀孔子
廟堂車服禮樂諸生習禮其家以至低回留之不能去
云漢景帝時魯恭王好治宫室壞孔子舊宅以廣其宫
聞金石絲竹之聲乃不敢壞於其壁中得古文經傳此
其地也
先聖小影
家譜云先聖長九尺六寸腰大十圍凡四十九表反首
洼面月角日準手握天文足履度字或作王字坐如龍
蹲立如鳳跱望之如仆就之如昇耳垂珠庭龜脊龍形
虎掌駢脇參膺河目海口山臍林背翼臂㪷唇注頭隆
鼻阜脥提眉地足谷竅雷聲澤腹昌顔均頥輔喉駢齒
眉有一十二采目有六十四理其頭似堯其顙似舜其
項類皋陶其肩類子産自腰以下不及禹三寸胸有文
曰制作定世符運今家廟所藏畫像衣燕居服顔子從
行者世謂之小影於聖像為最眞近世所傳乃以
先聖執玉麈據曲几而坐或侍以十哲而有持椶蓋捧
玉磬者或列以七十二子而有操弓矢披卷軸者又有
乘車十哲從行圖皆後人追寫殆非先聖之眞像闕
里廟學教授尹復臻嘗作小影贊云夫子之像其初孰
傳得於其家幾二千年仰聖人之容色瞻古人之衣冠
信所謂温而厲威而不猛恭而安若夫其道如神其德
如天則自生民以來未有如夫子蓋無得而名言世之
所傳非小影畫像皆為贗本唐劉禹錫作許州新廟碑
謂堯頭禹身華冠象佩之容取之自鄒魯即今之所傳
小影是也
廟栢
先聖廟庭舊有栢二十四株歷漢晉其大合抱有二株
先倒折魯人莫敢犯宋文帝時江夏王義恭出鎮彭城
悉遣伐之父老為之嘆息及義恭被害剖析支體挑取
目睛以密漬之為鬼目粽時人以為伐木之報也迄今
廟庭松檜多而栢少
廟中古碑
後漢碑三
元嘉二年修孔子廟置百石卒史掌領禮器碑
隸書
永壽二年魯相顔勅乞復顔氏亓官氏繇碑有碑陰
並隸
建寧二年魯相孔晨奏出本家穀祀孔子有碑隂並
隸
魏碑三
黃初二年制命孔子二十一世孫羨為崇聖侯奉家
祀碑碑乃陳思王曹植詞梁鵠書鍾繇鐫字故世
謂之三絶鍾繇鐫字皆妙於篆籕故繇方得鐫
後魏正光三年兖州百姓為太守張猛龍立清德頌
碑
東魏興和二年兖州刺史李仲&KR1256;修孔子廟碑諸士
人為立
齊碑一
乾明元年夫子碑隸書磨滅字不可讀
隋碑二
大業七年曲阜縣令陳叔毅修夫子廟記隸書仲孝
俊文
九年太學博士河間劉炫撰并書
唐碑十四
乾封元年贈太師魯元聖孔宣尼碑崔行功文孫師
範隸武德詔乾封詔儀鳳二年祭文并隸於碑陰
開元七年孔子廟碑李邕文張庭珪隸
開元二十八年曲阜縣令張之宏為文宣立自撰郝
邕書
咸通十年孔子三十九世孫魯國公温裕乞出私俸
修廟記賈防文
貞元十四年任要謁夫子廟詩
長慶三年崔濤謁先師言
天寶元年兖公頌張之宏譔包文該書
景福二年滅黃巢紀功碑
太和五年李虞題名
太和七年兖州刺史李文悦謁夫子文
長慶元年任畹訪古於齊魯謁先師題名
會昌元年兖州刺史李玭題名
會昌六年兖州刺史高承恭題名
咸通十年兖海節度使曹翔題曲阜宣聖廟記
本朝御製書
真宗皇帝先聖御贊并從官分撰七十二賢贊
大中祥符二年賜太宗皇帝御書并監書器物勅
廟外古跡
魯城周回九里三十步城之西南隅即孔子之舊宅昔
魯人泛海而失津至於澶州遇仲尼七十子遊海上
指以歸塗使告魯公築城以備寇魯人歸且以告魯
侯魯侯以為誕俄而羣鵲數萬銜土培城魯侯始信
乃城曲阜訖而齊寇果至此其所以為聖也
事載十六國春秋其說神異雖先聖之所不
語然魯人尚能言之所謂疑則傳疑者于是亦
綴而不遺
廟東南二里魯城高門之外曰兩觀周回各四十步高
一丈一尺東西相去一百步昔先聖為魯司寇攝
行相事於是朝政七日而誅亂政大夫少正卯戮之
於兩觀之下者是也
廟東三十里有山曰防山周回八里孔子三歲而叔梁
紇卒乃葬於防山孔子母死殯于五父之衢郰人輓
父之母告孔子父墓然後往合葬於防焉
廟東南四十里有山曰尼丘山周回一十里即叔梁大
夫與顔氏禱於尼丘而先聖生生而首上圩頂如
尼丘山頂之圩本朝封山神為毓聖侯今山西有
先聖廟貌并毓聖侯廟在焉
皇祐二年封毓聖侯勅
勅玄聖肇興誕自東魯雖天之生德蓋云默定嶽之降
神實應精禱兖州泗水縣尼丘山崇岡秀阜雲雨所出
儲丕祐于裔後孕全氣于孔族挺毓睿哲為萬代師當
崇五等之封俾均四凟之秩列于祀典以永神休攸司
奉書往申昭告宜特封毓聖侯仍令本州差官往彼祭
告破係省錢增置祠廟即不得科率差擾及仰造本廟
碑額安掛春秋差官致祭眞廟東封王欽若言祭文宣
王尼丘山上有紫雲氣長八九丈詔遣入内殿頭楊懷
玉祭謝
廟東南五十里有山曰顔母山周回一十里高三里乃
叔梁大夫與顔母禱于尼丘嘗遊此山而生先聖
後魏地形志亦言魯縣有顔母祠堂迄今尚在
廟東南五里曰五父衢昔先聖母殯于五父之衢者
即此地也
廟東五里曰先聖學堂泗水纏其北洙水由其南皇
覽云諸弟子房舍井瓮猶存周敬王三十六年孔子
自衛反魯於此刪詩序書定禮樂繫周易至周敬王
三十八年魯人西狩獲麟而作春秋因曾參孝行以
縹筆而作孝經二經既成孔子於此堂下齋戒面北
斗而拜告備于天紫微于是降光于此堂魯記所載
孔子講堂者是也昔漢光武東巡過魯坐孔子講堂
顧指子路室謂左右曰此吾太僕之室也今學已廢
遺址存焉
廟西南一百二十步有圃曰矍相周回二里高一丈昔
孔子射於矍相之圃觀者如堵焉晉太康志亦曰矍
相在魯城内縣西南近孔子宅是也今圃中猶存舊
井皆陶瓦為之
廟東有廢井圍五丈二尺深八十尺以石為之昔季桓
子穿井得缶中若羊問先聖云得狗先聖曰以
丘所聞羊也木之怪䕫罔魎水之怪龍罔象土之怪
羵羊也
廟西南二百步魯城有門曰歸德世傳四方諸侯慕
先聖之德而至多入此門故魯人因以名之
廟東南二里魯城有門曰高門昔齊人選女樂衣文衣
而舞康樂文馬三十駟遺魯君陳於高門外季桓子
微服往觀孔子因其三日不聽政郊不致膰俎於大
夫遂行適衛
廟東南二里魯城有門曰端門孔子將殁謂子貢曰端
門當有血書子貢往候之果有血書云趨作法孔聖
殁周姬亡彗東出秦人滅胡亥術書既散孔不滅子
貢以告孔子趨而觀之化為赤烏飛去
廟南十里魯縣有二石闕曰闕里蓋里門也後漢董憲
禆將屯兵於魯侵害百姓明帝乃拜鮑永為魯郡太
守永到大破之惟别帥彭豐等不肯下頃之孔子闕
里無故荆棘自除從講堂至於里門永異之謂府丞
及魯令曰方今危急而闕里自開豈夫子欲令太守
行禮助吾誅無道也乃會人衆修鄉射之禮請豐等
共觀視欲因此擒之豐等亦欲圖永乃持牛酒勞饗
而潜伏兵器永覺手格殺豐
齊國公墓
孔子生二歲而叔梁大夫卒葬於防孔子之母既喪殯
於五父之衢將立葬焉郰人輓父之母誨孔子父墓孔
子曰古者不祔葬為不忍先死者之復日也詩云死則
同穴自周公以來祔葬矣故衛人之祔也離之有以聞
焉魯人之祔也合之善夫吾從魯遂合葬於防曰吾聞
之古墓而不墳今某也東西南北之人不可以弗識也
吾見封之若堂者矣又見若坊者矣又見覆夏屋者矣
又見若斧形者矣吾從斧者焉於是封之崇四尺
祖林古跡
先聖墓
孔子殁公西赤為之識及掌其殯葬焉唅以疎米三貝
襲衣一十有一稱加朝服一冠章甫之冠珮象環徑五
寸而綦組綬桐棺四寸栢棺五寸葬魯城北泗水上藏
入地不及泉而封為偃斧之形高四尺樹松栢為誌焉
既葬有自燕來觀者舍於子夏氏子貢謂之曰吾亦人
之葬聖人非聖人之葬人子奚觀焉昔夫子言曰吾見
封若夏屋者見若斧者從若斧者焉馬鬛封之謂也今
徒一日三斬板而已封尚行夫子之志而已何觀乎哉
皇覽亦曰孔子冢去古城北一里冢塋百畆南北廣十
步東西三十步高一丈二尺如鳥卵馬鬛今周圍增廣
五十餘步高一丈五尺昔孔子修春秋製孝經既成齋
戒面北斗而拜告備於天乃有赤虹自上而下化為黃
玉有刻文孔子跪而讀之其辭曰孔提命作應法孔子
卒以所受黃玉葬焉弟子魯人往從冡而家者百有餘
室魯世世相傳以歲時奉祀先聖冢
二代三代墓
二代伯魚墓在先聖墓之東十步
三代子思墓在先聖墓之南十步商人尚右故也眞
宗皇帝幸孔林顧問二冢子孫對以伯魚子思墓上太
息躊蹰而退
祠壇
先聖殁弟子於冢前以瓴甓為祠壇方六尺至後漢永
嘉元年魯相韓叔節始易之以石今壇石四面皆歷代
題名歲久漫滅字不可識
駐蹕亭
眞宗皇帝東封回駕幸闕里顧問先聖冢墳何在子
孫引導鑾輿躬至孔林奠謁畢坐墳北亭上宣兩地及
兩制賜茶亭有石碑字多殘缺上命詞臣拂蘚辨認盤
桓久之
輦路
眞宗駕幸聖林以林木擁道降輿乘馬至宣聖墳設奠
再拜今自林前直趨駐蹕亭有輦路皆甃以方石
楷木
廣志云夫子没弟子各持其鄉土所宜木人植一本於
墓而去冡上特多楷木楷本出南海今林中楷木最盛
間有因風摧折者人或得之以為手板
虚墓(白兔溝附)
先聖墳西有虚墓五間皆石為之世傳先聖殁戒門
弟子為虚墓後果遭秦皇發冡有白兔出於墓中始皇
逐之至曲阜西北十八里溝而殁魯人因名其溝曰白
兔溝
林
先聖葬曲阜城北泗水為之却流塋中不生荆棘刺人
草木以百數皆遠方徒弟所植鄉土異種魯人世世無
能名者惟楷木為多其餘則皇覽所載枌柞雒離毚檀
之木迄今尚盛眞廟東封王欽若言祭文宣王詣墳設
奠得芝五本詔遣入内殿頭楊懷玉祭謝復得芝草四
本有唐以來騷人墨客謁林者必一一賦詩而退獨一
絶云靈光殿古生秋草曲阜城荒噪晚鵶惟有孔林殘
照裏至今猶屬仲尼家最為絶唱傳仲父貳卿嘗刻於
石且題跋其後曰宗翰自為童稚巳聞人誦此詩或云
一詩僧留題竟不知誰氏之作
林中古碑
斷碑一
篆字碑碑石中斷字畫漫滅不可讀在伯魚墓前
漢碑九
永壽三年勅修夫子墓碑
永興二年故婺州從事孔(闕)德碑在孔子祠墓壇前
立
延平六年立御史孔翊碑在冢前孔子十九代孫州
舉孝廉拜御史遷中牟樂陽令
建寧四年漢尚書侍郎博陵太守下邳縣河東太守
孔宏碑
博士孔君碑諱志
孔乘碑字敬山修嚴氏春秋
永興二年孔謙碑都尉君元子
建寧二年孔子十九世孫震字上元碑終博陵太守
下邳相
延熹七年孔子九代孫宙字委將舉孝廉除郎中博
昌長孔子十九世孫扶字仲淵碑
宅圖
直外門曰前三門(仁宗皇帝御書門榜之門)三門之後曰御書樓
(蓋藏賜書之樓)書樓後御路東西之亭其東曰本朝修廟碑
亭其西曰唐封孔子太師碑亭次殿庭門殿庭門内
曰御贊殿(乾興中兖州奏乞於夫子之後選朝官一人專切監修本廟是時祖父中憲被選奏)
(修是殿)次後曰杏壇杏壇之後即先聖正殿(仁宗皇帝御書)
(飛白殿榜之殿)直殿後曰鄆國夫人殿後殿東廡曰泗水侯
殿西廡曰沂水侯祖殿廊西門外曰齊國公殿直殿
後曰魯國太夫人殿(魯國太夫人舊與齊國同殿慶歴八年四十五代孫彦輔宰鄉)
(邑奉聖旨監修祖廟始乞移於後殿)自太夫人殿由東廊以北曰五賢
堂祖殿廊東門外曰齋廳齋廳之東廊門外曰客位
直齋廳後曰齋堂齋堂後曰宅廳直宅廳後曰家廟
自客位東一門直北曰襲封視事廳直廳後曰恩慶
堂(中丞公典鄉郡日侍致政尚書會孔氏親族於此堂徂徠石守道先生有碑記其事)堂之東
北隅曰雙桂堂(皇祐年先公仲父同年賜第舊嘗于此會學故以名之)諸位皆
列於祖殿之後恩慶堂東西自祖廟并諸位舊係勅
修近世監修祖廟者窘於用度不敢以官錢營飾私
居遂罷修諸位今族間居處皆自備修葺(餘諸位外祖廟殿庭)
(廊屋共三百一十六間)
南渡家廟
家廟自六飛南渡旨令暫以衢學揭虔寳祐二年江
東憲使常卿友山孫先生念斯文所係不可缺典申
請於朝擇城東菱塘勝槩徹浮屠舍而鼎建先聖
宫牆煥然一新大資庸齋大先生發椽筆紀顛末而
鋟之樂石記云夫子與太極合德故其祀徧于天下
此非其子孫所得而私也然徧廟郡國缺廟于家此
其子孫之責亦郡刺史之任有天下者尤當惓惓也
蓋神莫萃於廟廟於郡國所以尊夫子於天下尊之
者以道之所在也廟於家所以親夫子於家庭親之
者以氣之所自也蓋夫子魯人也殁於闕里門人以
其所居堂而廟焉藏其衣冠琴書至漢高祖光武明
帝皆親至而祠焉當是時郡國猶未有廟至唐開元
始正夫子南面之位門人為配於是郡國徧有廟然
曲阜家廟自若也國朝眞皇帝鑾輅至魯謁祠登冢
封夫子之父於齊母顔氏於魯妻亓官氏於鄆魯廟
於是益光輝矣厥後又侯其子鯉孫伋於沂泗褒崇
之典畢備高皇帝駐蹕吳會其裔孫五人𫝊端友端
木瓚琯扈六飛南渡寓三衢因家焉朝命權以家廟
寓學宫春秋舍奠襲封奉祠者率族拜跪踧踖獻不
與焉退修魚菽之祭喧囂湫隘甚非所以崇素王也
蓋百有三十年於兹料院孫侯子秀至曰其子孫之
責與郡刺史之任毅然請於朝玉音賜俞奉常定制
得地於城之東北陬浮屠氏廢廬撤而宫之枕平湖
以象洙泗面龜峰以想東山對廟門而中為玄聖
殿西則齊魯後則鄆國祠沂泗二侯於廡之東西又
别為室以祠襲封之得祠者後為堂曰思魯俾之合
族講學且以志不忘闕里之舊也堂之東亭曰詠春
以憩四方之士仰止高山低回而不能去者為屋二
百二十有五楹經始於寶祐癸丑仲夏落成於次年
仲春朔董其役者其裔孫元龍等郡都曹錢紳汝騰
竊惟夫子之聖於昭於天奚假於廟然洋乎其上如
在左右非廟莫著仲丁牲牢雖徧方國家庭之際烝
祫無所為聖者子孫得不怛然乎前此因循冀魯疆
之復曲阜之廟可修歲月滋久遂成缺典此亦有天
下國家褒崇玄聖者之責今天子聖明慨然從請
即其子孫所屬之區倣曲阜之制追魯廟之遺棟宇
巍然丹碧一新豈獨使承祭者祼獻盡禮視瞻如在
暨今過者如式宫牆入者如升絲竹之堂息者如風
乎舞雩水光漣漪上接天碧林薄蔽虧遠映城市魚
鳥飛躍道體森然春沂杏壇氣象可想不亦偉乎汝
騰嘗謂夫子多賢子孫百聖所不能及鯉知詩禮伋
著中庸猶曰逮事夫子也若白若穿若武若襄若鮒
若僖若融若戣若道輔大儒則若安國若穎達何其
彬彬然盛也此固夫子儀刑之不墜亦道德之感應
然也今兹廟成名孫亹亹其將必有達者出焉舍菜
之日侯講夫子上律天時一章詞旨粹明唘迪來者
多矣方將請於上錫雲章以揭廟顔與斯道斯廟相
為不朽亟走介書請汝騰記本末汝騰智不足以知
聖人於是祠嘉其有補於世教之大不敢不執筆侯
有文學政事以常丞召見家長奉嶽祠璋見襲封通
守洙皆得附書寶祐二年二月甲子日汝騰謹記
右東家雜記孔子四十七代孫朝議公紹興間所編其
後五十三世孫倅上饒今年春同釋奠於廟學竣事出
示則舊板多漫漶乃取而重刻之庶自孔氏者皆與知
焉昔司馬遷列孔子世家漢平帝追諡曰宣尼公遷史
自有微意不必論若元始以後所以尊孔子者非古矣
孔門之訓字為最貴春秋之作字而不名者僅十有二
人門人於孔子進而稱子不敢氏退而稱仲尼不言子
孝經與禮運皆曰仲尼至子思字其祖孟子字其師之
祖而孟子亞聖不得以字行相承至漢初未有輕以字
許人者新莽不知仲尼之稱尊無以尚妄諡以宣然尼
之字猶未敢去也及代崇襃典則以累諡為重王封為
貴矣
靖康之禍有欲發先聖墓者其渠帥問孔子何人或對
曰古之大聖人彼曰大聖人墓豈可發故闕里得全嗚
呼此可以觀世變亦見天理在人心無時而或息也因
倂識之咸淳元年三月朔朝請郎知信州軍州兼管内
勸農營田事節制軍馬新除秘書丞馮夢得謹䟦
東家雜記卷下
