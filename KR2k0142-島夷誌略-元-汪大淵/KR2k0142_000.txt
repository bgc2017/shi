島夷志略地理類十(外紀之屬)
提要
(臣)等謹案島夷志略一卷元汪大淵撰大淵
字焕章南昌人至正中嘗附賈舶浮海越數
十國紀所聞見成此書今以明馬觀瀛涯勝
覽互勘如觀所稱占城之人頂三山金花冠
衣皆縈綵帨産伽南香觀音竹降真香之屬
瓜哇之厮村沽灘新村蘇馬魯隘港口諸處
風土各異又其國人有三等其土産有白芝
蔴綠豆蘇木金剛子白檀肉荳䓻龜筒玳瑁
紅綠鸚鵡之屬舊港有火鷄神鹿之屬皆為
此書所未載又所載真臘物産較元周達真
臘風土記亦僅十之四五蓋殊方絶域偶一
維舟斷不能周覽無遺所見各殊則所記各
别不足異也至云瓜哇即古闍婆考明史明
太祖時瓜哇闍婆二國並來貢其二國國王
之名亦不同大淵併而為一則傳聞之誤矣
然諸史外國列𫝊秉筆之人皆未嘗身歷其
地即趙汝适諸蕃志之類亦多得於市舶之
口傳大淵此書則皆親歷而手記之究非空
談無徵者比故所記羅衛羅斛針路諸國大
半為史所不載又於諸國山川險要方域疆
里一一記述即載於史者亦不及所言之詳
錄之亦足資考證也考黃虞稷千頃堂書目
及焦竑國史經籍志皆不載是書唯錢曾讀
書敏求記載之稱為元人舊鈔本則此書久
無刊板傳播殊稀又稱至正年間河東張翥
三山吴鑒為之序今考此本二人之序俱存
然吴鑒序乃有二篇前一篇題至正己丑乃
此書原序後一篇題至正十一年在前序後
二年乃所作清源續志之序誤入此書蓋吴
鑒修志之時以泉州為海道所通賈舶所聚
因附刊此書於志末摘錄者併志序鈔之也
又有嘉靖戊申袁表跋頗議其漏載日本蓋
未悉大淵此書惟紀所見非海國全志云乾
隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
島夷誌略原序
九海環大瀛海而中國曰赤縣神州其外為州者復九
有禆海環之人民禽獸莫能相通如一區中者乃為一
州此騶氏之言也人多疑其荒唐誕誇况當時外徼未
通於中國將何以徵騐其言哉漢唐而後於諸島夷力
所可到利所可到班班史傳固有其名矣然考於見聞多
襲舊書未有身遊目識而能詳記其實者猶未盡徵之
也西江汪君焕章當冠年嘗兩附舶東西洋所遇輒采
錄其山川風土物産之詭異居室飲食衣服之好尚與
夫貿易賫用之所宜非其親見不書則信乎其可徵也
與又言海中自多鉅魚若蛟龍鯨鯢之屬羣出遊鼓濤
距風莫可名數舟人燔鷄毛以觸之則遠遊而沒一島
嶼間或廣袤數千里島人浩穰其君長所居多明珠麗
玉犀角象牙香木為飾橋梁或甃以金銀若珊瑚琅玕
玳瑁人不以為竒也所言由有可觀則騶衍皆不誕焉
知是誌之外焕章之所未歴不有瑰怪廣大又逾此為
國者歟大抵一元之&KR0587;充溢乎天地其所能融結為人
為物惟中國文明則得其正氣環海於外氣偏於物而
寒燠殊候材質異賦固其理也今乃以耳目弗迨而盡
疑之可乎莊周有言六合之外聖人存而不論然博古
君子求之異書亦所不廢也泉脩郡乘既以是誌刊入
之焕章將歸復刊諸西江以廣其傳故予序之至正十
年龍集庚寅二月朔日翰林脩撰河東張翥叙
中國之外四州維海之外夷國以萬計唯北海以風惡不可
入東西南數千萬里皆得梯航以達其道路象胥以譯其
語言惟有聖人在乎位則相率而效朝貢通互市雖天
際窮髮不毛之地無不可通之理焉世祖皇帝既平宋
氏始命正奉大夫工部尚書海外諸蕃宣慰使蒲師文
與其副孫勝夫尤永賢等通道外國撫宣諸夷獨瓜哇
負固不服遂命平章高興史弼等帥舟師以討定之自
時厥後唐人之商販者外蕃率待以命使臣之禮故其
國俗土産人物竒怪之事中土皆得而知竒珍異寳流
布中外為不少矣然欲考求其故實則熟事者多秘其
說鑿空者又不得其詳唯豫章汪君焕章少負竒氣為
司馬子長之遊足跡幾半天下矣顧以海外之風土國
史未盡其藴因附船以浮於海者數年然後歸其目所
及皆為書以記之較之五年舊誌大有逕庭矣以君傳
者其言必可信故附錄清源續志之後不惟使後之圖
王會者有足徵亦以見國家之懷柔百蠻盖此道也至
正己丑冬十月又二望日三山吳鍳序
島夷誌略序
古有九丘之書誌九州之土地所有風氣之宜與三墳
五典並傳周列國皆有史晉有乘輿楚有檮杌魯之春
秋是也孔子定書以黜三墳衍述職方以代九丘筆削
春秋以寓一王法而乘輿檮杌遂廢不傳及秦罷侯置
守廢列國史漢馬遷作史記闕牧守年月不表郡國記
載浸無可考學者病之厥後江表華陽有誌汝潁之名
士襄陽之耆舊有傳隋大業首命學士十八人著十郡
誌凡以補史氏之闕遺也閩文學始唐至宋大盛故家
文獻彬彬可考時號海濱洙泗蓋不誣矣國朝混一區
域至元丙子郡既内附繼遭兵宼郡域之外奔為戰區
雖值承平未能盡復舊觀觀清源前誌放夫後誌上於
淳佑庚戌逮今百有餘年前政牧守多文吏武夫急簿
書期會而不遑於典章文物比年脩宋遼金三史詔郡
各國上所錄而泉獨不能具無以稱德意有識愧焉至
正九年潮以閩海憲使高昌偰侯來守泉臨政之暇考
求啚誌領是邦古今政治沿革風土習尚變遷不同太
平百年譜牒猶有遺逸矣今不紀後將無徵遂分命儒
生搜訪舊聞隨邑編輯成書鑒時寓泉辱命與學士君
子裁定刪削為清源續誌二十卷以補清源故事然故
老澌愚新學淺於聞見前朝遺事蓋十具一二以傳言
至正十一年暮春修禊日三山吳鑒序
島夷誌略元汪大淵撰
彭湖
島分三十有六巨細相間坡隴相望乃有七澳居其間
各得其名自泉州順風二晝夜可至有草無木土瘠不
宜禾稻泉人結茅為屋居之氣候常暖風俗朴野人多
眉夀男女穿長布衫繫以土布煮海為鹽釀秫為酒採
魚蝦螺蛤以佐食爇牛糞以爨魚膏為油地産胡麻綠
豆山羊之孳生數萬為羣家以烙毛刻角為記晝夜不
收各遂其生育土商興販以樂其利地隸泉州晉江縣
至元年間立廵檢司以週歲額辦鹽課中統錢鈔一十
錠二十五兩别無科差
琉球
地勢盤穹林木合抱山曰翠麓曰重曼曰斧頭曰大峙
其峙山極高峻自彭湖望之甚近余登此山則觀海潮
之消長夜半則望晹谷之出紅光燭天山頂為之俱明
土潤田沃宜稼穡氣候漸暖俗與彭湖差異水無舟楫
以筏濟之男子婦人拳髮以花布為衫煮海水為鹽釀
蔗漿為酒知番主酋長之尊有父子骨肉之義他國之
人倘有所犯則生割其肉以啖之取其頭懸木竿地産
沙金黃荳麥子硫黃黃蠟鹿豹麂皮貿易之貨用土珠
瑪瑙金珠粗碗處州磁器之屬海外諸國盖由此始
三島
居大竒山之東嶼分鼎峙有疊山層巒民傍緣居之田
瘠糓少俗質朴氣候差暖男女間有白者男頂拳婦人
椎髻俱披单衣男子嘗附船至泉州經紀罄其資囊以
文其身既歸其國則國人以尊長之禮待之延之上座
雖父老亦不得與争焉習俗以其至唐故貴之也民煮
海為鹽釀蔗漿為酒有酋長地産黃蠟木綿花布貿易
之貨用銅珠青白花碗小花印布鐵塊之屬次曰答陪
曰海贍曰巴弄吉曰蒲里咾曰東流里無甚異産故附
此耳
麻逸
山勢平寬夾溪聚落田膏腴氣候稍暖俗尚節義男女
椎髻穿青布衫凡婦葬夫則削其髮絶食七日與夫同
寢多瀕於死七日之外不死則親戚勸以飲食或可全
生則終身不改其節甚至喪夫而焚尸則赴火而死酋
豪之喪則殺奴婢二三十人以殉葬民煮海為鹽釀糖
水為酒地産木綿黃蠟玳瑁㯽榔花布貿易之貨用鼎
鐵塊五采紅布紅絹牙錠之屬蠻賈議價領去傳易土
貨然後准價舶商守信如終如始不負約也
無枝拔
在闞麻羅華之東南石山對峙民墾闢山為田鮮食多
種薯氣候常熱獨春有微寒俗直男女編髮纏頭繫細
紅布極以婚姻為重往往指腹成親通國守義如有失
信者罰金二兩重以納其主民煮海為鹽釀椰漿蕨粉
為酒有酋長産花斗錫鉛綠毛狗貿易之貨用西洋布
青白處州甆器瓦壜鐵鼎之屬
龍涎嶼
嶼方而平延袤荒野上如雲塢之盤絶無田産之利每
值天清氣和風作浪湧羣龍游戲出沒海濱時吐涎沬
於其嶼之上故以得名涎之色或黑於烏香或類於浮
石聞之微有腥氣然用之合諸香則味尤清遠雖茄藍
木梅花腦檀麝机子花沉速末薔薇水衆香必待此以
發之此地前代無人居之間有他番之人用完木鑿舟
駕使以拾之轉鬻於他國貨用金銀之屬博之
交趾
古交州之地今為安南大越國山環而險溪道互布外
有三十六莊地廣人稠氣候常熱田多沃饒俗尚禮義
有中國之風男女面白而齒黑戴冠穿唐衣皂褶絲襪
方履凡民間俊秀子弟八歲入小學十五入大學其誦
詩讀書談性理為文章皆與中國同惟言語差異耳古
今歲貢中國已載諸史民煮海為鹽釀秫為酒部長以
同(闕)為妻地産沙金白銀銅錫鉛象牙翠毛肉桂㯽
榔貿易之貨用諸色綾羅匹帛青布牙梳紙扎青銅鐵
之類流通使用銅錢民間以六十七錢折中統銀一兩
官用止七十為率舶人不販其地惟偷販之舟止於斷
山上下不得至其官場恐中國人窺見其國之虚實也
占城
地據海衝與新舊州為隣氣候乍熱田中上等宜種穀
俗喜侵掠歲以上下元日縱諸人採生人膽以鬻官家
官以銀售之以膽調酒與家人同飲云通身是膽使人
畏之亦不生疵癘也城之下水多洄旋舶往復數日止
舟載婦人登舶與舶人為偶及去則垂涕而别明年舶
人至則偶合如故或有遭難流落於其地者則婦人推
舊情以飲食衣服供其身歸則又重贐以送之盖有情
義如此仍禁服半佀唐人日三四浴以腦射合油塗體
以白字寫黑皮為文書煮海為鹽釀小米為酒地産紅
柴茄藍木打布貨用青磁花碗金銀首飾酒色布燒珠
之屬
民多朗
臨海要津溪通海水不鹹田沃饒米穀廣氣候熱俗尚
儉男女椎髻穿短皂衫下繫青布短裙民鑿井而飲煮
海為鹽釀小米為酒有酋長禁盜盜則戮及一家地産
烏梨木射檀木綿花牛麂皮貨用漆器銅鼎闍婆布紅
絹青布斗錫酒之屬
賓童龍
賓童龍隸占城土骨與占城相連有雙溪以間之佛書
所稱王舍城是也或云目連屋基猶存田土人物風俗
氣候與占城略同人死則持孝服設佛擇僻地以葬之
國主騎象或馬打紅傘從者百餘人執盾讚唱曰亞或
僕(番語也)其尸頭蠻女子害人甚於占城故民多廟事
而血祭之蠻亦父母胎生與女子不異特眼中無瞳人
遇夜則飛頭食人糞尖頭飛去若人以紙或布掩其項
則頭歸不接而死凡人居其地大便後必用水净浣否
則蠻食其糞即逐臭與人同睡倘有所犯則腸肚皆為
所食精神盡為所奪而死矣地産茄藍木象牙貨用銀
印花布次曰胡麻沙曼頭羅沙犗寳毗齊新故越州諸
番無所産舶亦不至
真臘
州南之門實為都會有城週圍七十餘里石河周圍廣
二十丈戰象幾四十餘萬殿宇凡三十餘所極其壯
麗飾以金璧鋪銀為磚置七寳椅以待其主貴人貴戚
所坐皆金杌歲一會則以玉猿金孔雀六牙白象三
角銀蹄牛羅獻於前列金獅子十隻於銅臺上列十二
銀塔鎮以銅象人凡飲食必以金茶盤籩豆金碗貯物
用之外名百塔洲作為金浮屠百座一座為狗所觸則
造塔頂不成次曰馬司錄池復建五浮屠黃金為尖次
曰桑香佛舍造褁金石橋四十餘丈諺云富貴真臘者
也氣候常暖俗尚華侈田産富饒民煮海為鹽釀小米
為酒男女椎髻生女九歲請僧作𣑽法以指挑童身取
紅點女額及母額名為利市云如此則他日嫁人宜其
室家也滿十歲即嫁若其妻與客滛其夫甚喜誇於人
我妻巧慧得人愛之也以錦圍身眉額施珠酋豪出入
用金車羽儀體披瓔珞右手持劍左手持麈尾法則劓
刖刺配之刑國人犯盜則斷手足烙胸背黥額殺唐人
則死唐人殺番人至死亦重罰金如無金以賣身取贖
地産黃蠟犀角孔雀沉速香蘇木大楓子翠羽冠於各
番貨用銀黃紅燒珠龍段建寧錦絲布之屬
丹馬令
地與沙里佛來安為隣國山平亘田多食粟有餘新收
者復留以待陳俗節儉氣候温和男女椎髻衣白衣衫
繫青布縵定婚用假錦白錫若干塊民煮海為鹽釀小
米為酒有酋長産上等白錫米腦龜筒鶴頂降真香及
黃熟香頭貿易之貨用甘理布紅布青白花碗鼓之屬
日麗
介兩山之間立一閧之市田雖平曠春乾而夏雨種植
常違其時故歲少稔仰食於他國氣候冬暖風俗尚節
義男女椎髻白縵纏頭繫小黃布男喪妻不嫁煮海為
鹽釀漿為酒有酋長土産龜筒鶴頂降真錫貿易之貨
用青磁器花布粗碗鐵塊小印花(闕)之屬
麻里嚕
小港迢遞入於其地山隆而水多鹵股石林少田高而
瘠民多種薯芋地氣熱俗尚義若番官沒其婦再不嫁
於凡夫必有他國番官之子孫閥閱相稱者方可擇配
否則削髮看經以終其身男女拳髮穿青布短衫繫紅
布縵民煮海為鹽釀蔗漿為酒編竹片為床燃生蠟為
燈地産玳瑁黃蠟降香行布木綿花貿易之貨用牙靛
青布青磁器盤處州磁水壜大甕鐵鼎之屬
遐來勿
古泪之下山盤數百里厥田中下俗尚妖怪氣候春夏
秋熱冬微冷則人無病反此則瘴生人畜死男女挽髻
纏紅布繫青綿布梢凡人死則研生腦調水灌之以養
其屍欲葬而不腐民煮海為鹽釀椰漿為酒有酋長地
産蘇木玳瑁木綿花㯽榔貿易之貨用占城海南布鐵
線銅鼎紅絹五色布木梳篦子青器粗碗之屬
彭坑
石崖週匝﨑嶇遠如平寨田沃穀稍登氣候半熱風俗
與丁家盧小異男女椎髻穿長布衫繫單布稍富貴女
頂帶金圈數四常人以五色焇珠為圈以束之凡講婚
姻互造換白銀五錢重為准民煮海為鹽釀椰漿為酒
有酋長地産黃熟香頭沉速打白香腦子花錫粗降真
貿易之貨用諸色絹闍婆布銅鐵器漆磁器鼔板之屬
吉蘭丹
地勢博大山瘠而田少夏熟而倍收氣候平熱風俗尚
禮男女束髮穿短衫繫皂布縵每遇四時節序生辰婚嫁
之類衣紅布長衫為慶民煮海為鹽織木綿為業有酋
長地産上等沉速粗降真香黃蠟龜筒鶴頂㯽榔外有
小港索遷極深水鹹魚美出花錫貨用塘頭市布占城
布青盤花碗紅綠焇珠琴阮鼓板之屬
丁家盧
三角嶼對境港口通其津要山高曠田中下民食足春
多雨氣候微熱風俗尚怪男女椎髻穿綠纈布短衫繫
遮里絹刻神木為神殺人血和酒祭之每水旱疫癘禱
之則立應及婚姻病喪則卜其吉凶亦騐今部長主事
貪婪勤儉守土地産降真腦子黃蠟玳瑁貨用青白花
磁器占城布小紅絹斗錫酒之屬
戎
山遶溪環部落坦夷田畬成片土脈膏腴氣候不正春
夏苦雨俗陋男女方頭兒生之後以木板四方夾之二
周後去其板四季祝髮以布縵遶身以椰水浸秫米半
月方成酒味極苦辣而味長二月海榴結實復釀榴實
酒味甘酸宜解渴地産白豆䓻象牙翠毛黃蠟木綿紗
貿易之貨用銅漆器青白花碗磁壺瓶花銀紫焇珠巫
崙布之屬
羅衞
南真駱之南實加羅山即故名也山瘠田美等為中上
春末則禾登民有餘蓄以移他國氣候不時風俗勤儉
男女文身為禮以紫縵纏頭繫溜布以竹筒實生蠟為
燭織木綿為業煮海為鹽以葛根浸水釀酒味甘軟竟
日飲之不醉有酋長地産粗降真玳瑁黃蠟棉花雖有
珍樹無能割貿易之貨用棋子手巾狗跡絹五色燒珠
花銀青白碗鐵條之屬
羅斛
山形如城郭白石峭厲其田平衍而多稼暹人仰之氣
候常暖如春風俗勁悍男女椎髻白布纏頭穿長布衫
每有議刑法錢糓出入之事並决之於婦人其志量常
過於男子煮海為鹽釀秫米為酒有酋長法以&KR1437;子代
錢流通行使每一萬凖中統鈔二十四兩甚便民此地
産羅斛香味極清遠亞於沉香次蘇木犀角象牙翠羽
黃蠟貨用青器花印布金錫海南檳榔口&KR1437;子次曰彌
勒佛曰忽南圭曰善司坂曰蘇剌司坪曰吉□力地無
所産用附於此
東冲古剌
嶻嶭豐林下臨淡港外堞為之限介田美穀秀氣候驟
熱雨下則微冷風俗輕剽男女斷髮紅手帕纏頭穿黃
綿布短衫繫越里布凡有人喪亡者不焚化聚其骨撇
於海中謂之種植法使子孫復有生意持孝之人齋戒
數月而後已民不善煮海為鹽釀蔗漿為酒有酋長地
産沙金黃蠟粗降真香龜筒沉香貿易之貨用花銀鹽
青白花碗大小水埕青縀銅鼎之屬
蘇洛鬲
洛山如關并溪如帶具有聚落田瘠穀少氣候少暖風
俗勇悍男女椎髻穿青布短衫繫木綿白縵凡生育後
惡露不下汲井水澆頭即下有害熱症者亦皆用水沃
數四則愈民煮海為鹽有酋長地産上等降真片腦鶴頂
沉速玳瑁貿易之貨用青白花器海巫崙布銀鐵水埕
小罐銅鼎之屬
針路
自馬軍山水路由麻來墳至此地則山多鹵股田下等
少耕植民種薯及胡蘆西瓜兼採海螺螃蛤蝦食之内
坪下小溪有魚蠏極美民間臨溪每一舉網輒食數日
而有餘氣候差熱俗惡男女以紅綿布纏頭皂縵繫身
民煮海為鹽織竹絲布為業有酋長地産芎蕉&KR1437;子通
暹准錢使用貿易之貨用銅條鐵鼎銅珠五色焇珠大
小埕花布鼔青布之屬
八都馬
閙市廣陽山茂田少民力齊常足食氣候暖俗尚朴男
女椎髻纏青布縵繫甘理布酋長守土安民樂其生親
沒必沭浴齋戒號泣半月而葬之日奉桑香佛唯謹有
犯奸盜者梟之以示戒有遵蠻法者賞之以示勸俗稍
稍近理地産象牙重者百餘斤輕者七十八十斤胡椒
亞於闍婆貿易之貨用南北絲花銀赤金銅鐵鼎絲布
草金緞丹山錦山紅絹白礬之屬
淡邈
小港去海口數里山如鐵筆迤邐如長蛇民傍緣而居
田地平宜穀粟食有餘氣候暖風俗儉男女椎髻穿白
布短衫繫竹布梢民多識山中草藥有疵癘之疾服之
其效如神煮海為鹽事網罟為業地産胡椒亞於八都
馬貨用黃硝珠麒麟粒西洋絲布粗碗青器銅鼎之屬
尖山
自有宇宙兹山盤據於小東洋卓然如文筆插霄漢雖
懸隔數百里望之儼然田地少多種薯炊以代飯氣候
煩熱風俗纖嗇男女斷髮以紅絹纏頭以佛南圭布纏
身煮海為鹽釀蔗漿水米為酒地産木綿花竹布黃蠟
粗降真沙地所生故不結實貿易之貨用牙錠銅鐵鼎
青碗大小埕甕青皮單錦鼓樂之屬
八節那間
其邑臨海嶺方木瘦田地瘠宜種粟麥俗尚邪與湖北
道澧州風俗同男女椎髻披白布縵繫以土布一歲
之間三月内民戶採生以祭鬼酬愿信不生灾害民煮
海為鹽有酋長地産單□花印布不退色木綿花㯽榔
貿易之貨用青器紫鑛土粉青絲布埕甕鐵器之屬
三佛齊
自龍牙門去五晝夜至其國人多姓蒲習水陸戰官兵
服藥刀兵不能傷以此雄諸國其地人烟稠密田土沃
美氣候暖春夏常雨俗淳男女椎髻穿青綿布短衫繫
東冲布喜潔净故於水上架屋採蚌蛤為鮓煮海為鹽
釀秫為酒有酋長地産梅花片腦中等降真香㯽榔木
綿布細花木貿易之貨用色絹紅硝珠絲布花布銅鐵
鍋之屬舊傳其國地忽穴出牛數萬人取食之後用竹
木塞之乃絶
嘯噴
繇監毗吉陀以東其山□延袤數千里結茅而居田沃
宜種粟氣候常暖俗陋男女椎髻以籐皮煮軟織粗布
為短衫以生布為梢地産唯蘇木盈山他物不見每歲
與打網國相通貿易通舶人貨用五色硝珠磁器銅鐵
鍋牙錠瓦甕粗碗之屬
勃泥
龍山䃲磾於其右基宇雄敞原田獲利夏月稍冷冬乃
極熱俗尚侈男女椎髻以五采繫腰花錦為衫崇奉佛像
唯嚴尤敬愛唐人若醉則扶之以歸歇處民煮海為鹽
釀秫為酒有酋長仍選其國能算者一人掌文簿計其
出納收税無纖毫之差焉地産降真黃蠟玳瑁梅花片
腦其樹如杉檜劈裂而取之必齋浴而後往貨用白銀
赤金色緞牙箱鐵器之屬
明家羅
故臨國之西山有三島中島桑香佛所居珍寳盈前人
莫能取一島虎豹蛇虺縱横人莫敢入一島土中紅石
掘而取之其色紅活名鴉鶻也舶人興販往往金銀與
之貿易土瘠宜種粟氣候大熱俗朴男女衣青單被民
煮海為鹽有酋長地産紅石之外别物不見
暹
自新門臺入港外山﨑嶇内嶺深邃土瘠不宜耕種穀
米歲仰羅斛氣候不正尚侵掠每他國轉輸駕百十艘
以沙糊滿載舍生而往務在必取近年以七十餘艘來
侵單馬錫攻打城池一月不下本處閉關而守不敢與
争遇瓜哇使臣經過暹人聞知乃遁遂掠昔里而歸至
正己丑夏五月降於羅斛凡人死則灌水銀以養其身
男女衣着與羅斛同仍以&KR1437;子權錢使用地産蘇木花
錫大風子象牙翠羽貿易之貨用硝珠水銀青布銅鐵
之屬
瓜哇
瓜哇即古闍婆國門遮把逸山係官場所居宫室壯麗
地廣人稠實甲東洋諸番舊傳國王係雷震石中而出
令女子為酋以長之其田膏沃地平衍榖米富饒倍於
他國民不為盜道不拾遺諺云太平闍婆者此也俗朴
男子椎髻褁打布惟酋長留髮大德年間伊克默色平
章史弼高興曾往其地令臣屬納税貢立衙門振綱紀
設舖兵以逓文書守常刑重鹽法使銅錢俗以銀錫鍮
銅雜鑄如螺甲大名為銀錢以權銅錢使用地産青鹽
係晒成胡椒每歲萬斤極細堅耐色印布及鸚鵡之類
藥物皆自他國來也貨用硝珠金銀青縀色絹青白花
碗鐵器之屬次曰巫崙曰希苓曰三打板曰吉丹曰孫
剌等地無異産故附此耳
重迦羅
杜瓶之東曰重迦羅與瓜哇界相接間有高山竒秀不
産他木滿山皆鹽敷樹及楠樹内一石洞前後三門可
容一二萬人田土亞於闍婆氣候熱俗淳男女撮髻衣長
衫地産綿羊鸚鵡細花木綿單椰子木綿花紗貿易之
貨用花銀花宣絹諸色布煮海為鹽釀秫為酒無酋長
年尊者綂攝次曰諸番相去約數日水程曰孫陀曰琵
琶曰丹重曰員嶠曰彭里不事耕種專尚寇掠與吉陀
亞﨑諸國相通交易舶人所不及也
都督崖
自海腰平原津通淡港土薄田肥宜種穀廣栽薯芋氣
候夏凉多滛雨春與秋冬皆熱俗尚節序男女椎髻穿
絲布短衫繫白布梢民間每以正月三日長幼焚香拜
天以酒牲祭山神之後長幼皆羅拜於庭名為慶節序
不喜煮鹽釀蜜為酒有酋長地産片腦粗速香玳瑁龜
筒貿易之貨用海南占城布紅綠絹鹽鐵銅鼎色縀之
屬
文誕
渤山高環溪水若淡田地瘠民半食沙糊椰子氣候苦
熱俗滛男女椎髻露體繫青皮布梢日間畏熱不事布
種月夕耕鋤漁獵採薪取水山無蛇虎之患家無盜賊
之虞煮海為鹽釀椰漿為酒婦織木綿為業有酋長地
産肉荳䓻黑小厮荳䓻花小丁皮貨用水綾絲布花印
布烏瓶鼓瑟青磁器之屬
蘇祿
其地以石﨑山為堡障山畬田瘠宜種粟麥民食沙糊
魚蝦螺蛤氣候半熱俗鄙薄男女斷髮纏皂縵繫小印
花煮海為鹽釀蔗漿為酒織竹布為業有酋長地産中
等降真條黃蠟玳瑁珍珠較之沙里八丹第三港等處
所産此蘇䘵之珠色青白而圓其價甚昂中國人首餙
用之其色不退號為絶品有徑寸者其出産之地大者
已直七八百餘錠中者二三百錠小者一二十錠其餘
小珠一萬上兩重者或一千至三四百上兩重者出於
西洋之第三港此地無之貿易之貨用赤金花銀八都
刺布青珠處器鐵條之屬
龍牙犀角
峯嶺内平而外聳民環居之如蟻附坡厥田下等氣候
半熱俗厚男女椎髻齒白繫麻逸布俗以結親為重親
戚之長者一日不見面必攜酒持物以問勞之為長夜
之飲不見其醉民煮海為鹽釀秫為酒有酋長地産沉
香冠於諸番次鶴頂降真蜜糖黃熟香頭貿易之貨用
土印布八都剌布青白花之屬
蘇門傍
山如屏而石峭中有窩藏平坦地瘠田少多種麥而食
氣候常暖俗鄙薄藉他番以足其食頼商賈以資其國
男女披長髮短衫為衣繫斯吉丹布煮海為鹽有酋長
地産翠羽蘇木黃蠟㯽榔貿易之貨用白糖巫崙布油
絹衣花色宣絹塗油大小水埕之屬塗油出於東埕塗
中熬晒而成
舊港
自淡港入彭家門民以竹代舟道多磚塔田利倍於他
壤云一季種穀三年生金言其糓變而為金也後西洋
人聞其田美(闕)來取田内之土骨以歸彼田為之
脉而種穀舊港之田(闕)復生亦怪事也氣候稍熱男
女椎髻以白布為梢煮海為鹽釀椰漿為酒有酋長地
産黃熟香頭金顔香木綿花冠於諸番黃蠟粗降真絶
高鶴頂中等沉速貿易之貨用門邦丸珠四色燒珠麒
麟粒處甆銅鼎五色布大小水埕甕之屬
龍牙菩提
環宇皆山石排類門無田耕種但栽薯芋蒸以代糧當
收之時番家必堆貯數屋如中原人積糧以供歲用食
餘則存防下年之不熟也園種菓採蛤蚌魚蝦而食倍
於薯芋氣候倍熱俗樸男女椎髻披木棉花單被煮海
為鹽浸芋根汁以釀酒地産粗香㯽榔椰子貿易之貨
用紅綠燒珠牙箱錠鐵鼎青白土印布之屬
毗舍耶
僻居海東之一隅山平曠田地少不多種植氣候倍熱
俗尚虜掠男女撮髻以墨汁刺身至頭頸項臂纏紅絹
繫黃布為飾國無酋長地無出産時常褁乾糧棹小舟
過外番伏荒山窮谷無人之境遇捕魚採薪者輒生擒
以歸鬻於他國每一人易金二兩重盖彼國之人逓相
倣傚習以為業故東洋聞毗舍耶之名皆(闕)也
(闕)卒
地勢連龍牙門後山若纏若斷起凹峯而盤結故民環
居焉田瘠穀少登氣候不齊夏則多雨而微寒俗質披
短髮假錦纏頭紅油布繫身煮海為鹽釀米為酒有酋
長地産上等鶴頂中等降真木綿花貿易之貨用絲布
鐵條土印布赤金甆器鐵鼎之屬
蒲奔
地控海濱山蹲白石不宜耕種歲仰食於他國氣侯乍
熱而微冷風俗果决男女青黑男垂髻女拳髻繫白縵
民煮海為鹽採蠏黃為鮓以木板造舟籐篾固之以綿
花塞縫底甚柔軟隨波上下以木為槳未嘗見有損壊
有酋長地産白藤扶畱藤㯽榔貿易之貨用青甆器粗
碗海南布鐵線大小埕甕之屬
假里馬打
山列翠屏闤闠臨溪田下穀不收氣候熱俗澆薄男女
髠頭以竹布為桶樣穿之仍繫以梢罔知廉恥採蕉實
為食煑海為鹽以適他國易米每鹽一斤易米一斗地
産番羊高大者可騎日行五六十里及紫玳瑁貿易
之貨用硫磺珊瑚珠闍婆布青色燒(闕)布之屬
入老古
益溪通津地勢卑窄山林茂密田瘠稻慳氣候熱俗薄
男女椎髻繫花竹布為稍以象齒樹之内室為供養之
具民煮海為鹽取沙糊為食地産丁香其樹滿山然多
不常生三年中間或二年熟有酋長地每歲望唐舶販
其地往往以五枚鷄雛出必唐船一隻來二鷄雛出必
有二隻以此占之如響斯應貿易之貨用銀鐵水綾絲
布巫崙八節那間布土印布象齒燒珠青磁器埕器之
屬
古里地悶
居加羅之東北山無異木唯檀樹為最盛以銀鐵碗西
洋絲布色絹之屬為之貿貨也地謂之馬頭凡十有二
所有酋長田宜穀粟氣候不齊朝熱而夜冷風俗淫濫
男女斷髮穿木綿短衫繫占城布市所酒肉價廉婦不
知恥部領縱食而貪色醉酒之餘卧不覆被至者染疾
多死倘在番苟免回舟之際櫛風沐雨其疾發而為狂
熱謂之隂陽交交則必死昔泉之吳宅發舶稍衆百有
餘人到彼貿易既畢死者十八九間存一二爾多羸弱
之力駕舟隨風回舶或時風恬浪息黃昏之際則狂䰟
蕩唱歌(闕)十則添炬曄燿使人魂遊而膽寒吁良
可畏哉然則其(闕)縱有萬倍之利何益昔柳子厚謂
海賈以生易利其有甚於此者乎
龍牙門
門以單馬錫番兩山相交若龍牙門中有水道以間之
田瘠稻少氣候熱四五月多淫雨俗好劫掠昔部長
掘地而得玉冠歲之始以見月為正初酋長戴冠披服
受賀今亦逓相傳授男女兼中國人居之多椎髻穿短
布衫繫青布稍産粗降真斗錫貿易之貨赤金青緞花
布處磁器鐵鼎之類盖以山無美林貢無異貨以通衆
州之貿易皆剽竊之物也舶往西洋本番置之不問回
船之際至吉利門舶人湏駕箭棚張布幕利器械以防
之賊舟二三百隻必然來迎敵數日若僥倖順風或不
遇之否則人為所戮貨為所有則人死係乎頃刻之間
也
崑崙
古者崑崙山又名軍屯山山高而方根盤幾百里截然
乎瀛海之中與占城西竺鼎峙而相望下有崑崙洋因
是名也舶販西洋者必掠之順風七晝夜可渡諺云上
有七州下有崑崙計(闕)孰存雖則地無異産人
無居室山之窩有男人數十(闕)異状穴居而野
處既無衣褐日食山菓魚蝦夜則宿於樹巢仿標枝野
鹿之世何以知其然也百舶阻惡風灣泊其山之下男
女羣聚而翫撫掌而笑笑而去自適天趣吾故曰其無
懷大庭氏之民歟其葛天氏之民歟
靈山
嶺峻而方石泉下咽民居星散以結網為活田野闢宜
耕種一歲凡二收榖舶至其所則船人齋沐三日具什
事崇佛諷經燃水燈放彩舶以禳本舶之灾始度其下
風俗氣候男女與占城同地産籐杖輕小黑文相對者
為冠每條互易一花斗錫麄大而紋疎者一花斗錫互
易三條舶之往復此地必汲水採薪以濟日用次得㯽
榔老葉餘無異物貿易之貨用粗碗燒珠鐵條之屬
東西竺
石上嵯峩形勢對峙地勢雖有東西之殊不啻蓬萊方
丈之争竒也田瘠不宜耕種歲仰淡净米穀足食氣候
不齊四五月淫雨而尚寒俗樸略男女斷髮繫占城布
煮海為鹽釀椰漿為酒有酋長地産㯽榔老葉椰子簟
木綿花番人取其椰心之嫩(闕)或染織而為簟售
之唐人其簟冬煖而夏凉亦可(闕)貿易之貨用花錫
胡椒鐵器薔薇露水之屬
急水灣
灣居石綠嶼之下其流奔騖舶之時月遲延兼以潮汐
南北人莫能測舶洄漩於其中則一月莫能出昔有度
元之舶流寓在其中二十餘日失風針迷舵折舶遂閣
淺人船貨物俱各漂蕩偶遺三人於礁上者枵腹五日
又且斷舶往來輒采礁上螺蚌食之當此之時命懸於
天忽一日大木二根浮海而至礁傍人抱其木隨風飄
至湏門答剌之國幸而免溺焉
花面
其山逶迤其地沮洳田極肥美足食有餘男女以墨汁
刺於其面故謂之花面國名因之氣候倍熱俗淳有酋
長地産牛羊鷄鴨㯽榔甘蔗老葉木綿貨用鐵條青布
粗碗青處器之屬舶經其地不過貿易以供日用而已
餘無可興販也
淡洋
港口通官場百有餘里洋其外海也内有大溪之水源
二千餘里奔流衝合於海其海面一流之水清淡舶人
經過往往乏水則必由此汲之故名曰淡洋過此以往
未見其海洋之水不鹹(闕)田常熟氣候熱風俗
淳男女椎髻繫溜布有酋長地産(闕)與亞蘆同
米顆雖小炊飯則香貿易之貨用赤金鐵器粗碗之屬
湏文答剌
峻嶺掩抱地勢臨海田磽穀少風俗澆薄其部長人
物修長一日之間必三變色或青或黑或赤每歲必
殺十餘人取自然血浴之則四時不生疾病故民皆
畏服焉男女椎髻繫紅布土産腦子粗降真香味短鶴
頂斗錫種茄樹高丈有餘經三四年不萎生茄子以梯
摘之如西瓜大重十餘斤貿易之貨用西洋絲布樟腦
薔薇水黃油傘青布五色縀之屬
僧加剌
疊山環翠洋海横絡其山之腰有佛殿巋然則釋迦佛
肉身所在民從而像之迨今以香花燭事之若存海濱
有石如蓮臺上有佛足跡長二尺有四寸闊七寸深五
寸許蹟中海水入其内不鹹而淡味甘如醴病者飲之
則愈老者飲之可以延年土人長七尺餘面紫身黑眼
巨而長手足温潤而壯徤宛然佛家種子夀多至百有
餘歲者佛初憐彼方之人貧而為盜故以善化其民復
以甘露水洒其地産紅石土人掘之以左手取者為(闕)
者設佛後得此以濟貿易之貨皆令温飽而善
良(闕)一鉢盂非玉非銅非鐵色紫而潤敲之有
玻瓈聲故國初凡三遣使取之至是則舉浮屠之教以
語人故未能免於儒者之議然觀其土人之梵相風俗
之敦厚詎可弗信也夫
交欄山
嶺高而樹林茂密田瘠穀少氣候熱俗射獵為事國初
軍士征闍婆遭風於山下輒損舟一舟幸免唯存釘灰
見其山多木故於其地造舟一十餘隻若檣柁若帆若
篙靡不具備飄然長往有病卒百餘人不能去者遂留
山中今唐人與番人叢雜而居之男女椎髻穿短衫繫
巫崙布地産熊豹鹿麂皮玳瑁貿易之貨用穀米色絹
青布銅器青器之屬
特番里
國居西南角名為小食官場深邃前有石崖當關以守
之後有石洞周匝以居之厥土塗泥厥田沃饒臨溪溪
又通海海口有閘春月則放水灌田耕種時雨降則閉
閘或歲旱則開焉民無水旱之憂長有豐稔之慶故號
為樂土氣候應節俗淳男女椎髻繫青布煮海為鹽釀
老葉為酒燒羊羔為(闕)黃蠟綿羊高四尺許波羅
大如斗甜瓜三四尺圍貿易之貨用麻逸布五色綢縀
錦縀銅鼎紅油布之屬
班逹里
地與鬼屈波思國為隣山峙而石盤田瘠穀少氣候微
熱淫雨間作俗怪屋傍每有鬼夜啼如人聲相續至五
更而啼止次日酋長必遣人乘騎鳴鑼以逐之卒不見
其蹤影也厥後立廟宇於盤石之上以祭焉否則人畜
有疾國必有灾男女丫髻繫巫崙布不事針縷紡績煮
海為鹽地産甸子鴉忽石兜羅綿木綿花青蒙石貿易
之貨用諸色縀青白磁鐵器五色燒珠之屬
曼陀郎
國界西北隅與播寕接壤地瘠宜種麥酋長七尺有餘
二國勢均不事侵伐故累世結姻頗有朱陳村之俗焉
蠻貊之所僅聞他國之所未見者氣候少熱男女挽髻
以白布包頭皂布為服以木犀花釀酒地産犀角木綿
摘四斗花可重一斤西瓜五十斤重有餘石榴大如斗
貿易之貨用丁香荳䓻良薑蓽茇五色布青器斗錫酒
之屬
喃□哩
地當喃□哩之要衝大波如山動盪日月望洋之際疑
若無地民居環山各得其所男女椎髻露體繫稍布田
瘠榖少氣候暖俗尚劫掠亞於牛單錫也地産鶴頂龜
筒玳瑁降真香冠於各番貿易之貨用金銀鐵器薔薇
水紅絲布樟腦青白花碗之屬夫以舶歴風濤回經此
國幸而免於魚龍之厄而又罹虎口莫能逃之其值風
信之乖時使之然歟
北溜
地勢居下千嶼萬島舶往西洋過僧加剌傍潮流迅急
更值風逆輒漂此國候次年夏東南風舶仍出溜水
中有石槎牙利如鋒刃蓋已不(闕)舟矣地產椰子
索&KR1437;子魚乾大手巾布海商每將一舶&KR1437;子下烏爹朋
加剌必互易米一船有餘盖彼番以&KR1437;子權錢用亦久
遠之食法也
下里
國居小㖵喃古里佛之中又名小港口山曠而原平地
方數千餘里民所奠居星羅棋布家給人足厥田中下
農力耕氣候暖風俗淳民尚氣出入必懸弓箭及牌以
隨身男女削髮繫溜布地産胡椒冠於各番不可勝計
椒木滿山蔓衍如籐蘿冬花而夏實民採而蒸曝以乾
為度其味辣採者多不禁其味之觸人甚至以川芎煎
湯解之他番之有胡椒者皆此國流波之餘也
高郎步
大佛山之下灣環中縱横皆鹵股石其地濕臯田瘠米
穀翔貴氣候暖俗薄舶人不幸失風或駐閣於其地者
徒為酋長之利舶中所有貨物多至全璧而歸之酋以
為天賜也孰知舶人妻子饑寒之所望哉男女撮髻繫
八郎那間布梢煮海為鹽釀蔗漿為酒有酋長地産紅
石頭與僧加剌同貿易之貨用八丹布斗錫酒薔薇水
蘇木金銀之屬
沙里八丹
國居古里佛山之後其地沃衍田少俗美氣候微煖男
女繫布纏頭循海而居珠貨之馬頭也民有犯罪者以
石灰畫圈於地使之立圈内不令轉足此其極刑也地
産八丹布珍珠由第三港來皆物之所自産也其地採
珠官抽畢皆以小舟渡此國互易富者用金銀以低價
塌之舶至求售於唐人其利豈淺鮮哉
金塔
古崖之下聖井傍有塔十丈有餘塔頂曾鍍以金其頂
頽而石爛惟苔蘚青青耳上有鶴巢寬七尺餘有朱頂
雌雄二鶴長存人見每歲常巢其上酋長子孫相傳以
來千有餘年矣春則育一二雛及羽翼成飛去惟老鶴
存焉國人書扁曰老鶴里土瘠而民貧氣候不齊俗樸
男女椎髻纏白布繫溜布民煮海為鹽女耕織為業夀
多至百有餘歲地産大布手巾木綿貿易之貨用鐵鼎
五色布之屬
東淡邈
臯揵相去有間近希苓數日程山瘠民間田沃稻登百
姓充給氣候熱俗重耕牛每於二月舂米為餅以飼之
名為報耕種之本男女椎髻繫八丹布煮海為鹽釀椰
漿為酒有酋長地産胡椒亞於闍婆玳瑁木綿大㯽榔
貿易之貨用銀五色布銅鼎鐵器燒珠之屬
大八丹
國居西洋之後名雀婆嶺相望數百里田平豐稔時雨
霑渥近年田中生叢&KR2840;丈有餘長&KR2840;莖四十有八榖粒
一百三十長半寸許國人傳玩以為&KR2840;王民掘&KR2840;土移
至酋長之家一歲之上莖不枯槁後其穗自墜色如金
養之以㯽榔灰使其不蛀迨今存其國時出曝之以為
寳焉氣候熱俗淳男女短髮穿南溜布煮海為鹽地産
綿布婆羅蜜貿易之貨用南絲鐵條紫粉木梳白糖之
屬
加里那
國近具山其地磽确田瘠榖少王國之亞波下有石穴
深邃有白牛種每歲逢春産白牛仍有雌雄酋長畜之
名官牛聽其自然孳育於國酋長以其繁衍因之互市
國得金十兩厥後牛遂不産氣候稍熱風俗淳厚男女
髠髮穿長衫煮井為鹽釀椰漿為酒地産綿羊高大者
二百餘斤逢春則割其尾用番藥搽之次年其尾復生
如故貿易之貨用青白花碗細絹鐵條蘇木水銀之屬
土塔
居八丹之平原赤石圍遶有土磚甃塔高數丈漢字書
云咸淳三年八月畢工傳聞中國之人其年販彼為書
於石以刻之至今不磨滅焉土瘠田少氣候半熱秋冬
微冷俗好善民間多事桑香聖佛以金銀器皿事之男
女斷髮其身如漆繫以白布有酋長地産綿布花布大
手巾㯽榔貿易之貨用糖霜五色絹青縀蘇木之屬
第三港
古號為淵今名新港口岸分南北民結屋而居田土氣
候俗男女與八丹同去此港八十餘里洋名大郎蚌珠
海内為最富采取之際酋長殺人及十數牲祭海神選
日集舟人採珠每舟以五人為率二人蕩槳二人收綆
其一人用圈竹匡其袋口懸於頸上仍用收綆繫石於
腰放墜海底以手爬珠蚌入袋中遂執綆牽掣其舟中
之人收綆人隨綆而上纔以珠蚌傾舟中既滿載則官
場週回皆官兵守之越數日候其肉腐爛則去其殼以
羅盛腐肉旋轉洗之則肉去珠存仍巨細篩閱於十分
中官抽一半以五分與舟人均分若失海神以取之入
水者多葬於鰐魚之腹吁得之良可憫也舶人幸當其
取之歲往往以金與之互易歸則樂數倍之利富可立
致特幸逢其時耳
華羅
揎椰樹為疆理疊青石為室田土瘠磽宜種稻氣候常
熱秋冬草木越增茂盛俗怪民間每創石亭數四塑以
泥牛或刻石為像朝夕諷經敬之若神佛焉仍以香花
燈燭為之供養凡所主之壇所行之地及屋壁之上悉
以牛糞和泥塗之反為㓗净隣人往來苟非其類則不
敢造其所男女形黑無酋長年尊者主之語言□(陟加反)
詉(女加反)以檀香牛糞搽其額以白細布纏頭穿長衫與
今之南毗人少異而大同
麻那里
界迷黎之東南居垣角之絶島石有楠樹萬枝周圍皆
水有蠔如山立人少至之土薄田瘠氣候不齊俗侈男
女辮髮以帶捎臂用金絲穿五色絹短衫以朋加剌布
為獨幅裙繫之地産駱駝高九尺土人以之負重有仙
鶴高六尺許以榖為食聞人拍掌則聳翼而舞其容儀
可觀亦異物也
加將門里
去加里二千餘里喬木成林修竹高節其地堰潴田肥
美一歲三收榖通商販於他國氣候常熱俗薄男女挽
髻穿長衫叢雜回人居之其土商每興販黑□往朋加
剌互用銀錢之多寡隨其大小高下而議價民煮海為
鹽釀漿為酒有酋長地産象牙兜羅綿花布貿易之貨
用蘇杭五色縀南北絲土綢絹巫崙布之屬
波斯離
境與西夏聯屬地方五千餘里關市之間民比居如魚
鱗田宜麥&KR2840;氣候常冷風俗侈麗男女長身編髮穿駝
褐毛衫以軟錦為茵褥燒羊為食煮海為鹽有酋長地
産琥珀軟錦駝毛腽肭臍沒藥萬年棗貿易之貨用氊
毯五色縀雲南葉金白銀倭鐵大風子牙梳鐵器逹剌
斯離香之屬
撻吉那
國居逹里之地即古之西域山少而瘠氣候半熱天常
隂晦俗與羌同男女身面如漆眼圓白髮鬅鬙籠軟錦
為衣女資紡績為生男採鴉鶻石為活煮海為鹽釀安
石榴為酒有酋長地産安息香琉璃瓶硼砂梔子花尤
勝於他國貿易之貨用沙金花銀五色縀鐵鼎銅線琉
磺水銀之屬
千里馬
北與大奮山截界溪水護布四時澄徹形勢寬容田瘠
榖少氣候乍熱俗淳男女斷髮身繫絲布煮海為鹽釀
桂屑為酒有酋長地産翠羽百合蘿蕷貿易之貨用鐵
條麄碗蘇木鉛針之屬
大佛山
大佛山介子迓里高郎步之間至順庚午冬十月有二
日因䣃帆於山下是夜月明如晝海波不興水清徹底
起而徘徊俯窺水國有樹婆娑余指舟人而問此非清
琅玕珊瑚珠者耶曰非也此非月中娑羅樹影者耶曰
亦非也命童子入水中採之則柔滑拔之出水則堅如
鐵把而翫之高僅盈尺則其樹槎牙盤結竒怪枝有一
花一蘂紅色天然既開者彷彿牡丹半吐者類乎菡蓞
舟人秉燭環堵而觀之衆乃雀躍而笑曰此瓊樹開花
也誠海中之稀有亦中國之異聞余歴此四十餘年未
嘗有覩於此君今得之兹非千載而一遇者乎余次日
作古體詩一首以記其實袖之以歸豫章邵庵虞先生
見而賦詩迨今留於君子堂以傳玩焉
須文那
國居班支尼那接境山如瓜瓠民樂奠居田瘠穀少氣
候應節俗鄙薄男女蓬頭繫絲布酋長之家有石鶴高七
尺餘身白而頂紅宛然生像民間事之為神鶴四五月
間聽其夜鳴則是歲豐稔凡有疾則卜之如響斯應民
不善煮海為鹽地産絲布胡椒亞於希苓淡邈孩兒茶
又名烏爹土又名胥實考之其實㯽榔汗也貿易之貨
用五色細縀青縀荳䓻大小水罐蘇木之屬
萬里石塘
石塘之骨由潮州而生迤邐如長蛇横亘海中越海諸
國俗云萬里石塘以余推之豈止萬里而已哉舶由玳
嶼門掛四帆乘風破浪海上若飛至西洋或百日之外
以一日一夜行百里計之萬里曾不足故源其地脉歴
歴可考一脉至瓜哇一脉至勃泥及古里地悶一脉至
西洋極崑崙之地盖紫陽朱子謂海外之地與中原地
脉相連者其以是歟觀夫海洋泛無涯涘中匿石塘孰
得而明之避之則吉遇之則凶故子午針人之命脉所
係苟非舟子之精明能不覆且溺矣吁得意之地勿再
往豈可以風濤為徑路也哉
小㖵喃
地與都攔礁相近厥上黑墳本宜榖麥居民懶事耕作
歲籍烏爹運米供給或風信到遲馬船已去貨載不滿
風信或逆不得過喃□哩洋且防高浪阜中鹵股石之
厄所以此地駐冬候下年八九月馬船復來移船回古
里佛互市風俗男女衣着與古里佛同有村主無酋長
地産胡椒椰子㯽榔溜魚貿易之貨用金錢青白花器
八丹布五色縀鐵器之屬
古里佛
當巨海之要衝去僧加剌密邇亦西洋諸馬頭也山横
而田瘠宜種麥每歲藉烏爹米至行者讓路道不拾遺
俗稍近古其法至坦盜一牛酋以牛頭為凖失主仍以
犯人家産籍沒而戮之官場居深山中海濱為市以通
貿易地産胡椒亞於下里人間居有倉廪貯之每播荷
三百七十五斤税收十分之二以下次加張葉皮桑布薔
薇水波羅蜜孩兒茶其珊瑚真珠乳香諸等貨皆由甘
理佛朗來也去貨與小㖵喃國同畜好馬自西極來故
以舶載至此國每疋互易動金錢千百或至四十千為
率否則番人議其國空乏也
朋加剌
五嶺崔嵬樹林拔萃民環而居之歲以耕植為業故野
無曠土田疇極美一歲凡三收榖百物皆廉即古忻都
州府也氣候常熱風俗最為淳厚男女以細布纏頭穿
長衫官税以十分中取其二焉其國鑄銀錢名唐加每
錢八分重流通使用互易&KR1437;子一萬五百二十有餘以
權小錢便民良有益也産苾布高你布兜羅綿翠羽貿
易之貨用南北絲五色絹縀丁香荳䓻青白花器白纓
之屬兹番所以民安物泰者平日農力有以致之是故
原防管茅之地民墾闢種植不倦犁䥥勞苦之役因
天之時而分地利國富俗厚可以軼舊港而邁闍婆云
巴南巴西
國居大響山之南環居數十里土瘠宜種荳氣候乍凉
俗尚澆薄男女體小而形黑眼圓耳長手垂過膝身披
絲絨單被凡民間女子其形㝞(於加切)&KR3068;(若加切)自七歲父
母以歌舞教之身摺疊而圓轉變態百出粗有可觀倘
適他國呈其藝術則予以小錢為賞地産細綿布舶人
以錫易之
放拜
居巴隘亂石之間渡橋出入周圍無田平曠皆陸地宜
種麥氣候常暖風俗質樸男女面長目反白容黑如漆
編髮為繩穿斜紋木綿長衫煮海為鹽煆鵝卵石為炭
以代炊有酋長地産絶細布疋闊七尺長丈餘大㯽榔
為諸番之冠貨用金&KR1437;子紅白燒珠之屬
大烏爹
國近巴南之地介西洋之中峯山多鹵股田雜沙土有
黑歲宜種豆氣候常熱俗尚淳男女身脩長女生髭穿
細布繫紅絹梢女善戰使摽鎗批竹矢毒於蛇他國人
極畏之乃以金錢魚兼&KR1437;子使用煮海為鹽以逡廵法
釀酒有酋長地産布匹猫兒眼睛鴉鶻石翠羽貿易之
貨白銅鼓板五色縀金銀鐵器之屬國以&KR1437;子金錢流
通使用所以便民也成周之世用錢幣漢武造皮幣鑄
白銀無非子母相權而已如西洋諸番國鑄為大小金
錢使用與中國銅錢異雖無其幣以兼之得非法古之
道者歟
萬年港
凌門正灣為之引從彷彿相望中間長闊二十餘丈其
深無底魚龍之淵藪也旁有山如氐民環而居田寬地窄
宜榖麥氣候常熱俗樸男女椎髻繫青布捎煮海為鹽
釀蔗漿為酒有酋長地産降真條木綿黃蠟貿易之貨
用鐵條銅線土印花布瓦瓶之屬
馬八兒嶼
控西北之隅居加將門之右瀕山而居土鹹田沃饒歲
倍收氣候熱俗淫男女散髮以椰葉蔽羞不事緝織鑿
井煮海為鹽釀椰漿為酒無酋長地産羽細布大羊百
有餘斤榖米價廉貿易之貨用砂金青縀白礬紅綠燒
珠之屬次曰拔忽曰里逹那曰骨里傍曰安其曰伽忽
皆屬此國之節制焉
阿思里
極西南逹國里之地無山林之限風起則飛沙撲面人
不敢行居人編竹以蔽之氣候熱半年之間多不見雨
掘井而飲深至二三百丈味甘而美其地防原宜種麥
或潮水至原下則其地土潤麥苖自秀俗惡男女編髮
以牛毛為繩接髮梢至齊膝為竒以鳥羽為衣搗麥做
餅為食民不善煮海為鹽地産大綿布小布疋貿易之
貨用銀鐵器青燒珠之屬
哩伽塔
國居遼西之界乃國王海之濱田瘠宜種黍民疊板石
為居掘地丈有餘深以藏種子雖三載亦不朽也氣候
秋熱而夏凉俗尚樸男女瘦長其形古怪髮長二寸而
不見長穿布桶衣繫皂布梢煮海為鹽釀黍為酒以牛
乳為食地産青琅玕珊瑚樹其樹或長一丈有餘或七
八尺許一尺有餘秋冬民間皆用船採取以横木繫破
網及紗線於其上仍以索縳木兩頭人於船上牽以拖
之則其樹槎牙掛挽而上貿易之貨用金銀五色縀巫
崙布之屬
天堂
地多曠漠即古筠冲之地又名為西域風景融和四時
之春也田沃稻饒居民樂業雲南有路可通一年之上
可至其地西洋亦有路通名為天堂有回回歷與中國
授時歷前後只争三日其選日永無差異氣候暖風俗
好善男女辮髮穿細布布衫繫細布梢地産西馬高八
尺許人多以馬乳拌飯為食則人肥美貿易之貨用銀
五色縀青白花器鐵鼎之屬
天竺
居大食之東隸秦王之主去海二百餘里地平沃氣候
不齊俗有古風男女身長七尺小目長項手帕繫額編
髮垂耳穿百(闕)皮織鞋以綿紗結襪仍將穿之
示其執禮也不善煮海為鹽食仰他國民間以金錢流
通使用有酋長地産沙金駿馬貿易之貨用銀青白花
器斗錫酒色印布之屬
層搖羅
國居大食之西南崖無林地多淳田瘠榖少故多種薯
以代糧食每貨販於其地者若有榖米與之交易其利
甚溥氣候不齊俗古直男女挽髮穿無縫短裙民事網
罟取禽獸為食煮海為鹽釀蔗漿為酒有酋長地産紅
檀紫蔗象齒龍涎生金鴨觜膽礬貿易之貨用牙箱花
銀五色縀之屬
馬魯澗
國與遐邇沙喃之後山接壤民樂業而富週廻廣一萬
八千餘里西洋國悉臣屬焉有酋長元臨漳人陳其姓
也幼能讀書長練兵事國初領兵鎮甘州遂入此國討
境不復返兹地産馬故多馬軍動侵番國以兵凡若干
萬歲以正月三日則建高壇以受兵賀所至之地即成
聚落一所民間互易而卒無擾攘之患盖以刑法之重
如此觀其威逼諸番嚴行賞罰亦酋豪中之表表者乎
甘埋里
(闕)南馮之地與佛郎相近乘風張帆二月可至小
㖵喃其(闕)為馬船大於商舶不使釘灰用椰索板
成片每舶二三(闕)板横棧渗漏不勝稍人日夜輪戽
水不枯竭下以乳香壓重上載馬數百匹頭小尾輕鹿
身吊肚四蹄削鐵高七尺許日夜可行千里所有木香
琥珀之類地産自佛郎國來商販於西洋互易去貨丁
香荳䓻青縀麝香紅色燒珠蘇杭色縀蘇木青白花器
甆瓶鐵條以胡椒載而返椒之所以貴者皆因此船運
去尤多較商舶之取十不及其一焉
麻呵斯離
去大食國八千餘里與鯨板奴國相近由海通溪約二
百餘里石道﨑嶇至官場三百餘里地平如席氣候應
節風俗鄙儉男女編髮眼如銅鈴穿長衫煮海為鹽釀
老葉為酒有酋長地産青鹽馬乳葡萄米麥其麥粒長
半寸許甘露每歲八九月下民間築净池以盛之旭日
曝則融結如冰味甚糖霜仍以甆器貯之調湯而飲以
辟瘴癘古云甘露王如來即其地也貿易之貨用剌速
斯離布紫金白銅青珢玕闍婆布之屬
羅婆斯
(闕)那之右山聯屬竒峯磊磊如天馬奔馳形勢
臨海(闕)不織不衣以鳥羽掩身食無烟火惟有
茹毛飲血巢居(闕)雖然飲食宫室節宣之不可
缺也絲麻絺紵寒暑之(闕)違也夫以洛南北之地
懸隔千里尚有寒暑之殊而况於(闕)諸國者哉其地
鐘湯之全故民無衣服之備陶然自適以宇宙輪輿宜
乎茹飲不擇巢穴不易相與游乎太古之天矣
烏爹
國因伽里之舊名也山林益少其地堰潴而半曠民專
農業田沃稼茂既絶稂莠之害又無蝗蝻之災歲凢
三稔諸物皆廉道不拾遺鄉里和睦士尤尚義俗厚民
泰各番之所不及也氣候男女與朋加剌略同税收十
分之一也地産大者黑國翠羽黃蠟木綿細匹布貿易
之貨用金銀五色縀白絲丁香荳䓻茅香青白花器鼓
瑟之屬每個銀錢重二錢八分准中統鈔一十兩易&KR1437;
子計一萬一千五百二十有餘折錢使用以二百五十
&KR1437;子糴一尖羅熟米折官斗有一斗六升每錢收&KR1437;子
可得四十六羅米通計七十三斗二升可供二人一歲
之食有餘故販其地者十去九不還也夫以外夷而得
知務農重榖使國(闕)民故家給人足歲無饑寒之憂
設之興行禮讓教以詩(闕)則與中國之風無間然
矣孰謂蠻貊之邦而不可行者
異聞類聚
(闕)國之民能為飛車從風遠行見於博物誌矣
次曰頓(闕)人死送於郭外鳥食肉盡乃去以火燒
其骨即沉於海中謂之鳥葬見於窮神秘苑矣次曰骨利國
晝長夜短薄暮煮一羊胛方熟東方已曙見於神異錄
矣次曰大食國山樹花開如人首不解語人借問惟頻
笑笑則雕落見於酉陽雜爼矣次曰婆登國種榖每月
一熟見於神異之記次曰繳濮國人有尾欲坐則先穴
地以安之誤折其尾則死見於廣州之記次曰南方之
産翁獠婦□子是擁衾抱雛以護衞之見於南楚之新
聞次番禺縣民灾𬞞園盜之於百里之外若浮筏乘流
於海上有縣宰為之判杖見於玉堂之閑話他如女人
國視井而生育茶弼沙國入其地聲震雷霆至於南方
縳婦成姻多非禮聘嶺南之好女不事緝織南海之貧
妻名為腹指賣南中之師郎擁婦而食肉此又人物風
俗之不同錄之以偹采覧故曰異聞類聚
島夷誌後序
皇元混一聲教無遠弗届區宇之廣曠古所未聞海外
島夷無慮數千國莫不執玉貢琛以脩民職梯山航海
以通互市中國之往復商販於殊庭異域之中者如東
西州焉大淵少年嘗附舶以浮於海所過之地竊嘗賦
詩以記其山川土俗風景物産之詭異與夫可怪可愕
可鄙可笑之事皆身所遊覧耳目所親見傳說之事則
不載焉至正己丑冬大淵過泉南適監郡偰侯命三山
吳鑒明之續清源郡誌願以清源舶司所在諸番輻輳
之所宜記錄不鄙謂余方知外事屬島夷誌附於郡誌
之後非徒以廣士大夫之異聞盖以表國朝威德如是
之大且遠也
島夷誌略
島夷誌略跋
皇明嘉靖戊申五月望汝南郡考島夷惟日本重文事
其髹漆金器刀紙屏障最精此誌不載故及之予於正
德初年因本國使臣朝貢留寓姑蘇其正使了菴年已
八十八詩禮𢋫酬尚在陶齋袁表識
