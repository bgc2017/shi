建康實錄卷一
唐許嵩撰
吳
太祖上
太祖大皇帝姓孫氏諱權字仲謀吳郡富春人也其先
出自周武王母弟衛康叔之後武公子惠孫曾耳為衛
上卿因以孫為氏春秋時孫武為吳王闔閭將因家于
吳帝乃孫武之後也祖鍾父堅(案祥瑞志鍾家于富春早失父幼與母居性至)
(孝遭歲荒儉以種瓜自業忽有三少年詣鍾乞瓜鍾厚待之三人曰此山下善可葬當出天子君望山下百步)
(許顧見我等去即可葬處也鍾去三四十步便返顧見三人並成白鶴飛去鍾記之後死葬其地地在縣城東)
(塜上常冇光怪雲氣五色上屬於天及堅母孕堅夢腸出繞吳閭門以告隣母母曰此夢安知非吉祥也)堅
生容貌竒異仕漢為破虜將軍長沙太守靈帝末董卓
作亂堅乃自長沙舉兵討卓破卓軍於陽夏長驅入洛
修祭漢陵廟屯軍城南甄官井上見五色氣使人入井
得漢傳國璽文曰受命于天既夀永昌方圓四寸上紐
交五龍龍一角缺(案後漢記云初黃門張讓等作亂劫天子出奔左右分散掌璽者投於井)
(中其缺者是漢元后為王莽逼奪擲璽於地而損之也)後征劉表於荆州為江夏
太守黃祖伏兵殺之於峴山兄子賁扶堅喪還葬曲阿
收其衆歸袁術於淮南(案英雄記與此說不同云堅以漢初平四年正月七日討劉表)
(為表將吕公引兵緣山向堅堅尋山討公公兵士下石中堅應時死别傳云堅攻荆州刺史劉表使江夏太守)
(黃祖拒於楚鄧間祖使將士伏射殺堅於峴山中二錄差爾堅字文臺少為縣吏年十七與父鍾並載經錢塘)
(匏里遇海賊胡玉劫賈人財物方於岸上分之堅望之而啟父曰彼可取因登岸遂指揮處分似部領狀賊見)
(大驚將有軍衆遂散走堅追斬一級收財物而還)堅生四子策權翊匡(案志林孫堅生)
(五子策權翊匡吳氏所生少子朗庶生也一名仁策時年十七父亡後往見廣陵人張紘諮世務事言雪先君)
(之恥於黃祖辭切意正涕泣横流紘心竒之助成其事策因委以母及諸弟徑往夀春見袁術垂涕而言亡父)
(昔從長沙入討董卓輿明使君同盟結好於南陽不幸遇難勲業不終策感惟先人舊恩欲自憑結願明使君)
(察其深誠術甚異之以其父衆千人配焉表策為折衝校尉使破廬江太守陸康時漢獻帝興平元年也明年)
(冬術以策為殄寇將軍初袁術表策舅吳景為丹陽太守及術據夀春而揚州刺史劉繇走渡江遂逐景奔歴)
(陽策因諮術征繇領兵千餘騎數十匹賓客樂從者數百人興平二年十二月發自夀陽比至歴陽衆已五六)
(千集於横江大破劉繇牛渚營追敗繇于曲阿轉鬭千里郡縣歸伏遂東破嚴白虎於會稽白虎走義士許昭)
(昭匿之程普請討昭策曰冇義于舊君有誠于故友此丈夫之志也遂捨昭引軍屠東冶白虎降殺之改置官)
(吏鎮于會稽破太史慈于涇口復住之以舅吳景復領丹陽太守南討豫章廬陵定之時袁術將僣大號于江)
(北策乃使張紘為書絶之自領會稽太守以張昭張紘等為心腹謀主遂調時節貢賦於漢曹操乃表策為討)
(逆將軍封吳侯策雖外見受官内懷三分之計及袁術敗死其部曲將術家屬歸廬江太守劉勲策既定江東)
(遂引兵與周瑜西渡襲皖城大破劉勲於廬江取袁術乘輿百工器物而歸以李術為廬江太中守皖初荆州)
(刺史劉表使黃祖子射来救劉勲策轉破射于西塞之水而追殺其將劉虎韓晞於沙羡縣還定豫章走華歆)
(以從兄賁領豫章太守留賁弟輔將兵住南昌策謂賁曰僮芝自署廬江太守兄今據豫章是扼其咽喉而守)
(其門戶也但當伺其形便因令國議仗兵而進一舉可定矣案江表傳後孫賁聞僮芝病即如策計引周瑜上)
(巴丘外為形勢遂與其弟輔進廬陵而據之)時曹操既扼袁紹而不能禁因
與策為好以弟女配策小弟匡復為子章取策從兄賁
女為夫人建安五年四月廣陵太守陳登治射陽隂遣
閒使以印綬與嚴白虎餘黨於會稽圖取策策密知之
討登至丹陽聞曹操與袁紹相拒於官渡將欲謀渡江
迎獻帝初吳郡太守許貢見策英傑乃表策勇蓋天下
驍雄似項羽請朝廷徵入不然必為後患策微知使人
遮得其表而召貢責之令武士絞殺及北兵屯江上因
出獵馬駿去從騎遠為貢客許昭伏刺之傷面時瑯琊
道士于吉有道術往来吳中言事多驗諸將委策拜吉
三分之二策惡之既至丹徒責其水旱事誅吉自後每
獨坐常見吉在左右及許昭所傷治瘡方差策性剛取
鏡照面見所傷瘡乃怒曰大丈夫將建功業而令面如
此遂擲鏡大叫瘡裂而死時年二十六(案搜神記既殺于吉每照鏡見)
(吉在其中顧而不見如是再三因擲鏡大叫瘡裂湏臾而死也)以後事付弟權託長史
張昭張紘輔佐之臨終顧謂權曰舉江東之衆決機於
兩陣之閒與天下争衡卿不如我舉賢任能各盡其心
以保江東我不如卿言終而卒權臨喪未及息張昭謂
權曰夫為人後者貴能負荷先軌克昌堂構以成勲業
方今天下鼎沸豺狼滿道此寧哭時猶開門揖盜未為
仁也乃改權服扶上馬使出巡行軍伍(案江表記堅為下邳丞生權廣)
(額大口目冇精光堅異之以必有大貴隨兄策征伐每立竒謀策顧權謂衆曰此真諸君將軍也)是時
吳始有會稽吳郡丹陽豫章廬陵等郡深嶮之地猶未
盡從而天下英豪布在州郡賓客之士以安危去就為
意未有君臣之固權既統事以周瑜程普吕範等為爪
牙將軍魯肅諸葛瑾步騭陸遜為腹心賓客招延英俊
而分部諸將鎮撫山越討不從命使太史慈鎮海昏韓
當周泰吕蒙為劇縣長
建安六年春策所置廬江太守李術聞策死遂不從命
乃與權書曰有德見歸無德見叛不應還權怒自征之
梟首屠其城徙其部曲三萬人從東渡江
八年以弟翊代吳景領丹陽太守
九年大會僚屬以事誅沈友友字子正吳人也弱冠好學
博聞明贍善文詞多有口辯時人以友筆妙舌妙刀妙三
妙過人權至吳徵禮之共論王霸大略當世之務友性忠
謇立朝正色為衆所毁權亦以終不為己用故殺之
十年春往椒丘使都尉賀齊討上饒分置建平縣是歲
丹陽都督媯覽郡丞戴員等與邊洪謀殺太守孫翊翊
妻徐密與翊親近孫高傅嬰等謀覽員伏刃殺之盡誅
其黨以覽員首祭翊墓
十一年建昌都尉太史慈卒慈字子義東萊黃人少好學
仕郡奏曹史會郡與州有隟曲直以先聞者善時州章已去
郡守甚恐求可使者慈年二十一選行懷郡章晨夜取道到
洛陽詣公車門見州吏紿而取章因得毁之說吏與俱亡出
城潜還通郡章慈由是知名既而避州隟之遼東北海相孔
融聞名義之饋其家訊老母及黃巾賊圍孔融母急召慈還
令救融慈單行徑至都昌伺隟入見融言老母感遇之意請
以求外援無損府君之兵以却賊因而開城詭習馬射伺賊
之懈便突圍出求救於劉備以解都昌之圍而還啓其母母
曰我喜汝有以報孔北海也後揚州刺史劉繇渡江慈隨之
曲阿會孫策討繇慈單騎出候卒遇策於神亭策從韓當宋
謙黃蓋等一十三騎慈便前獨鬭正與策對策刺慈馬而攬
得慈項上手戟慈亦得策兜鍪會兩家兵來乃解與繇俱奔
豫章道自蕪湖亡入山中稱丹陽太守立屯府於涇縣尋為
策所破執之捉其手曰寧識神亭時也若卿爾時得我何如
慈曰未可量也策大笑曰天下之事當與卿共之拜門下都
督從還吳遷折衝中郎將深委任之每與計議聞劉繇死於
豫章士衆萬餘人未有所附策謂慈曰劉牧往責吾為
袁氏攻廬江其意頗猥理恕不足何者先君手下兵數
千人盡在公路孤志在立事不得不屈意在公路求索
故兵再往纔得千餘人乃令孤攻廬江爾時事勢不得
不為行但其後不遵臣節自棄作邪僣事諫之不從丈
夫義交苟有大故不得不離孤初交公路及絶之本末
如此今劉公喪亡恨不及其生與論辯之且兒子在豫
章不知華子魚待遇何如其部曲復依隨之否卿則州
人昔又從事誠能往視兒子并致孤意於部曲部曲樂
来者便與俱来不樂者且安慰之并觀子魚所牧御方
規視廬江鄱陽之民親附之否卿手下兵所將多少自
由意慈對曰慈有不赦之罪將軍量同桓文待遇過望
古人報生以死其於盡節没而後己今此使行不宜多
兵數十人自足往還左右聞策使慈皆密諫慈難測遣
之非計策曰諸君語皆非也孤料詳矣太史子義雖勇
烈非縦横人也其心有士謨義重然諾一意許知己死
生不相負諸君勿憂之自出餞於閶門把腕别曰何時
當還答曰不過六十日如期歸告於策曰子魚非籌略
之才但自守而已今廬陵鄱陽皆不受子魚之命海昏
上獠約有六千餘家結聚作宗伍惟輸租布於郡爾發
召一民不可得策撫掌大笑遂有并兼之心乃拜慈為
建昌都尉治於海昏焉督諸將以拒劉表從子磐慈身
長七尺七寸美鬚髯猨臂善射弦不虚發嘗從策討麻
保賊於屯裏緣樓上行罵以手持樓棼慈引弓射之矢
貫手著棼圍外萬人莫不稱善曹操聞其名遺書以篋
封之慈發省無所道但貯當歸及權統事以慈能制劉
磐專委南方之事卒時年四十二
十二年太夫人吳氏薨合葬高陵夫人吳郡錢塘人早
失父母與弟景居孫堅聞其才貌求而娉之夫人初孕
策夢月入懷既而生策及權在孕又夢日入懷以告堅
堅曰日月隂陽之精極貴之象吾子孫其興乎後堅薨
夫人家于舒撫育孤幼嚴於母訓及策統衆夫人助治
軍國至多補益(案吳書堅漢初平四年薨興平元年策見袁術計堅亡時策年十六也)策
功曹魏滕有罪將欲殺之時左右憂恐計無所出夫人
乃倚大井召策曰汝新造江南其事未集方當優賢禮
士捨過錄功功曹在公盡規汝今殺之他人明日皆叛
汝矣吾不忍見汝禍及當先投此井策大驚遽釋滕罪
夫人智略事多如此存日甚得衆心臨薨引見張昭張
紘等屬以後事秋鄱陽有山賊彭虎等聚黨數萬使將
軍董襲討之襲身長八尺武力絶人聲發若雷賊帥望
旗散走
十三年春征黃祖於江夏屠其城邑生獲祖梟首於軍
門虜其男女數萬口而歸分歙置始新新定黎陽休陽
以六縣為新都郡秋曹操征劉表於荆州時表已死子
琮舉荆州降時劉備自袁紹南連劉表在荆州操既平
荆土因追破備備走當陽操乃多修舡舫遺書於權曰
今治水軍八十萬衆方與將軍會獵於吳權得書召示
羣臣張昭等議皆勸權迎之魯肅竊諫不可時命周瑜
使鄱陽行途未遠請追瑜任以軍事權召瑜瑜還意與
肅同權廷論未能決因起入周瑜趨後密說權曰今拒操
破之必矣若破操天下可鼎峙而立荆州上流當吳有
也權許之乃密使魯肅上往觀釁肅至遇備已敗遂便
止傳權意見備於當陽長坂切陳成敗事勢將合謀以
拒操權始自吳遷於京口而鎮之(案地志吳大帝親自吳遷朱方築京城南)
(面西面各開一門即今潤州城也因京峴立名號為京鎮在建業之北因為京口或云漢時已有京口未詳按)
(史記秦始皇三十七年東渡江使赭衣三千鑿朱方京峴山東南隴因名丹徒今潤州見有徒兒浦即始皇將)
(徒人過此浦因名焉)備乃使諸葛亮詣權權乃使周瑜程普將兵
二萬隨亮與備南拒操權自將中軍一萬繼之瑜以黃
蓋為先鋒取蒙衝鬭艦數十艘實以薪草灌以魚膏裹
以幃幕上建旌旗龍幡前遣書報曹操紿其欲降時東
南風急因取草艦最著前繫走舸於後中江舉帆俱前
操軍士皆延頸觀望去北軍二里餘同時火發火烈風
猛舡往如箭悉燒北舡延及岸上營落飛埃張天瑜率
輕銳雷鼓同進大破曹操軍於赤壁江口操走僅獲免
北歸留曹仁守江陵瑜與程普等追破仁軍於南郡瑜
為流矢中其右脇瘡甚臥仁乃勒兵逼瑜乃自起輿行
軍陣閒仁聞收軍退走權以瑜領南郡鎮江陵
十四年權居京口劉備詣京口見權求荆州周瑜聞之
密上書諫留備處於吳莫遣還時彭城太守吕範進說
權曰劉備雖窮迫見歸得雨非池中物請及今困留之
權不納遥表漢以備為荆州牧使治公安自餞備於江
上觀望久之謂備曰孤與公掃清逋穢迎帝定都事寧
之日願與公乘舟遊滄海耳備對曰此亦備之志也(按劉)
(備傳備既辭謂左右曰孫車騎精爽周贍其難為下吾不得再見之矣遂日夜兼行上公安也)時曹操
聞權以荆州資劉備大懼方作書不覺筆墜於地也
十五年分豫章置鄱陽郡分長沙置漢昌郡以魯肅為
太守治於陸口以南中郎將步隲為交州刺史騭到殺
劉表所置蒼梧太守吳臣以徇諸郡表士燮交阯太守
兼左將軍南土賓服自此始也是歲偏將軍南郡太守
都亭侯周瑜卒瑜字公瑾廬江舒城人少有姿貌與
孫策同年策父堅初起義兵討董卓徙家于舒瑜見策
善相友待推道南大宅舍之策升堂拜母有無與同及
策領父衆將東渡至歴陽瑜從父尚為丹陽太守瑜往
省之策馳書報瑜瑜將鄉里數人候策策大喜遂共定
江東諸郡累遷至江夏太守從征克皖城因得喬公二
女皆國色策納大者瑜納小者(江表傳策嘗從容戲瑜曰喬公二女雖流離得吾)
(二人為婿亦足歡矣)及權統事太夫人勅權以兄事瑜拜中護軍
時權位在將軍諸賓客為禮尚簡惟瑜獨盡敬而執臣
節性度恢廓權甚委之與張昭等共掌衆務大小關之
及鎮江陵聞益州劉璋為張魯侵寇乃自詣京說權進
取蜀得蜀使魯肅固守其地北與馬超結援瑜與將軍
還據襄陽以䠞曹操北方可圖權許之瑜歸江陵治行
道病卒於巴丘時年三十六權素服舉哀流涕而言曰
公瑜有王佐之才今忽短命孤何賴焉及喪還自至蕪
湖迎之喪事費度一為供給著令曰故將軍周瑜賓客
皆不得問瑜有二男一女女配太子登男循尚公主拜
駙馬都尉(瑜少精意於音樂雖三爵之後其有闕誤必知之知之必顧時人謠曰曲有誤周郎顧瑜)
(常有恩信著於吳中人皆呼為周郎也案江表傳程普頗以年長數凌侮瑜瑜持節容丅之普後自敬服乃告)
(人曰與周公瑾交若飲醇醪不覺自醉其謙讓服人如此初曹操聞瑜年少有美才謂可遊說動之乃密下揚)
(州遣九江蔣幹往見之幹有客儀以才辯見稱獨步江淮間莫與為對乃布衣葛巾自託私行詣瑜瑜出迎之)
(立謂幹曰子翼良苦遠涉江湖為曹氏作說客耶幹曰吾與足下州里中間别隔遥聞芳烈故来叙問并觀雅)
(規而云說客無乃逆詐乎瑜曰吾雖不及夔曠聞絃賞音足知曲也因延入設酒食畢遣之出就别館後三日)
(瑜請幹與周觀營中行視倉庫軍資器仗訖還宴飲示之侍者服飾珍玩之物因謂幹曰凡丈夫處世遇知己)
(之主外託君臣之義内結骨肉之恩言行計從禍福共之假使蘇張更生酈叟復存吾猶撫其背而折其辭豈)
(足下幼生所能移乎幹但笑終無所言幹還稱瑜雅量高致非言辭所間魏人多之瑜威聲既著劉備曹操互)
(疑譛之瑜籌略萬人英也觀其器度廣大恐不久為人臣曹操亦有書與權云赤壁值軍疾疫燒舡自退横使)
(周郎虚獲此名權終委信無别)
十六年權始自京口徙治秣陵
十七年城楚金陵邑地號石頭改秣陵為建業是歲初
作濡湏塢於江西以拒曹操時操以步兵號四十萬列
營出濡湏口權以七萬當之使甘寧夜突入操營斬數
級而還操軍大駭軍中鼔噪權聞笑曰以復驚老子
十八年權自與操相持於濡須使將軍常雕等以兵五
千乘油舡夜入中洲權使將軍嚴圭朱桓等率水軍擊
破之梟其將諸葛虎并首虜三千人而還權數挑戰操
堅守不出權乃乘輕舟入濡須操軍士以為挑戰欲擊
之操不許曰此孫權欲觀吾兵部伍也勅左右嚴伏不
得妄動權行五六里迴作鼔吹而歸操見權舟舡器械
整肅嗟曰生子當如孫權劉景升兒子若㹠犬耳(案魏書孫)
(權乘大舡来觀曹公軍曹公使弓弩亂發箭著其舡舡偏重將覆乃迴舡復以一面受箭箭勻舡平乃回此說)
(不同)權乃為書與操曰春水方生公宜速去又别紙曰足
下不死孤不得安乃引還操恐江濱郡縣為權所掠徵
令内移人轉相驚自廬江九江蘄春廣陵戶十餘萬皆
東渡江江西遂虚合肥以南唯有皖城
十九年夏五月權又征皖城取之獲太守朱光魏軍盡
退克寧江表而揚州所統丹陽吳興新都東陽臨海建
安豫章鄱陽臨川安城廬陵南郡等一十四郡合一百
四十八縣是歲劉備入蜀定益州使關忠義鎮襄陽
二十年權使諸葛瑾往詣備求荆州備不與權征之置
南三郡守使吕蒙討定其民蜀將關忠義盡逐出之權
大怒自上鎮陸口使漢昌太守魯肅南討時曹操又入
漢中備懼操逼遂遣使與吳求和乃分荆州長沙江夏
桂陽四郡屬吳冬折衝將軍升城督甘寧卒寧字興霸
臨江人也少為吏輕財重士嘗聚健兒年少好持弓弩
帶鈴民聞鈴聲即知寧来也出入陸則連騎水則輕舟
與人相遇待之甚厚乃與交歡不爾即放而奪之自劉
表敗歸吳周瑜薦之以驍果從權常曰孟德有張遼孤
有興霸可以敵也
二十一年權自陸口引兵還合淝營於津北魏遣將軍
張遼拒之久不戰權乃徹軍過津南自留千人殿後與
軍將舉酒樂飲前部渡將欲盡遼知之密使人斷橋以輕
騎来襲權策馬至津橋橋南已拆丈餘給事谷利在後
令權持鞍緩控利加鞭助馬勢遂得超渡魏人追逼之
利與别部司馬凌統以死苦戰身被數瘡賀齊等迴軍
津南列陣以待之權既免至大軍垂泣嚙指出血以為
終身之戒封谷利等為都亭侯張遼素不識權權去後
因得吳降人問云向者紫髯將軍長上短下者是何人
答曰孫將軍遼惋愕久之舉軍歎恨
二十二年春權令都尉徐祥詣曹操詐降將謀息兵操
信之使修好結婚是歲偏將軍都亭侯凌統卒統字
公績吳郡餘杭人也年十五以父功舉為别部司馬攝
領父兵嘗有宴會部下將陳勤性剛勇飲酒使氣凌轢
一座統面折之勤怒及其父母統流涕不答罷出勤於
道又凶悖辱統統不能忍引刀斫勤數日乃死時人多
之每隨權征伐從陸口還合肥率左右苦戰免權淮北
之難而還悲痛親近者皆没無返者權引袂拭面曰公
績亡者已矣但使卿在何患無人因留之常使出入臥
内統為人性好接物親賢愛士輕財重義有國士風年
二十九卒權聞之驚起哀不自勝使張承作誄致祭有
二子烈封皆幼弱權收養於宫中年八九歲令葛先授
書十日一教乘馬射呼為吾家虎子
二十三年權如吳親乘馬射虎於庱亭虎傷馬長史張
紘執轡諫曰足下繼父兄之業不宜輕脫逞英雄於猛
獸萬一不虞則大事去矣權乃止秋横江將軍益陽侯
魯肅卒肅字子敬臨淮東城人生而失父家富於財
常散以賑窮乏結豪士得鄉邑之心時廬江周瑜為居
巢長聞之往求資糧肅時有米二囷各三千斛直指一
囷與瑜瑜益竒之乃結僑札之交袁術聞而徵之肅見
其無綱紀乃就周瑜於居巢相與携老弱渡江住曲阿
見孫策英傑遂定議共事之策死權統事周瑜乃薦肅
才宜佐時權引肅合榻對飲因密議曰今日漢室傾危
四方雲擾孤承父兄遺業宜有桓文之功君既惠顧何
以佐之肅對曰昔漢高帝區區欲尊事義帝而不獲者
以項羽為害今之曹操猶昔之項羽將軍何由得為桓
文乎肅竊料之漢室不可復興曹操不可卒除為將軍
計惟鼎足江東以觀天下之釁竟長江所極據而有之
此自無嫌也權甚重之及曹操破荆州軍勢盛羣臣議
多勸迎之惟肅與周瑜不聽立計破曹定荆州後周瑜
向江陵道疾篤上表以肅自代進奮武將軍封邑兵仗
器械部伍盡瑜之舊屬焉改授横江將軍在荆州甚得
物情衆至萬餘肅為人方直嚴毅寡於玩飾内外節儉
治身整齊在軍手不釋卷善屬文思略弘遠卒時年四
十六權舉哀素服蜀諸葛亮聞之亦發哀三日
二十四年秋權表漢天子自率陸遜吕蒙等西征關忠
義至大桑浦拜吕範為建武將軍領丹陽太守封宛陵
侯使鎮建業謂之曰前從卿言無今日之勞也今當取
之卿好為我居守也八月劉備稱漢中王冬十一月大
破關忠義定荆州釋魏將于禁囚歸之關侯退守當陽
麥陵城請降權召太史吳範問之範曰彼有走氣言降
詐耳密使潘璋等徑路邀之令朱然納降覘者還曰關
忠義己遁去範曰雖去不免權曰何時得之答曰明日
日中權立表下漏待之及日中不至範曰尚未正中頃
之有風動帷範拊手曰關侯至矣湏臾外稱萬歲傳言
得關侯是日潘璋部將馬忠擒關侯及子平於章鄉還
誅之(案虞翻傳關忠義既敗帝令翻筮之得節之臨翻曰不出三日當斷其頭果如其言帝謂翻曰卿不)
(及伏義可與東方朔為比也按蜀志關忠義河東解人也與張飛共事劉備為禦侮者也)漢天子以
權為荆州牧領車騎大將軍封南昌侯權遣梁禹入貢
於漢以觀曹操是歲南昌太守孱陵侯吕蒙卒蒙字
子明汝南富陂人也少小江南依姊夫鄧當年十五六
每隨當征討其母不許答曰貧賤雖可居脫誤有功當
得富貴且不探虎窟安得虎子母聽之後因袁雄見孫
策策竒之使居左右及權統事張昭薦之從征黃祖立
功拜横野中郎將與周瑜追曹仁仁圍甘寧於夷陵急
蒙說瑜進解寧圍先遣三百人柴斷險道賊走可得其
馬及破仁仁夜遁走遇柴道皆捨馬步走蒙蹙之獲馬
數百疋拜偏將軍鎮上屯時蜀將龐肅舉軍来附周瑜
表分其兵與蒙蒙上書勸權来歸者宜益不宜奪權從
之時上屯戍將徐碩宋芝等二人皆死子弟小弱權以
其衆並付蒙蒙因陳其功勞不可棄廢宜立其子乃擇
師傅訓其子弟天下義之後代魯肅領漢昌太守屯陸
口權因上陸口與議令北取徐州以廣疆場蒙曰此計
未當縦得徐州亦不能守不如西取關侯以據長江
權從之竟破關侯定南郡進封孱陵侯遇疾權使舁入
宫内自醫之每為不食又不能頻見恐其起動常穿壁
伺之見少可則喜笑如不能則悲不自勝治護萬方募
國内有愈蒙者賜千金蒙為人不懷宿怨如有讎隟毁
嫌者皆擢用之性不好書權常使人勸令學問以自益
年四十卒於宫中權哭之慟置守冡三十家助田五十
頃子霸襲爵初權與陸遜論周瑜魯肅及蒙曰公瑾雄
烈膽略兼人遂破孟德開拓荆州邈焉難繼君今繼之
公瑾昔要子敬来東致逹於孤孤與宴語便及大略帝
王之策此一快也後孟德因獲劉琮之勢張言率數十
萬衆水陸俱下孤普請諸將咨問所宜無適先對至子
布文表俱言宜遣使修檄迎之子敬則駁言不可勸孤
急呼公瑾付任以衆逆而擊之此二快也且其决計策
意出張蘇遠矣後雖勸我借玄德地是其一短不足以
損二長也周公不求備於一人故孤忘其短而貴其長
常以比方鄧禹又子明少時不辭劇易果敢有膽而已
及長學問開益籌略竒正可以次於公瑾但言議英發
不及耳圖取關侯勝於子敬子敬答吾云帝王之起
皆有驅除關侯不足忌此内不能辦外為大言耳孤亦
恕之不苟責也然其作軍屯營不失令行禁止部界無
廢負路無拾遺其法亦美矣
二十五年春正月魏王曹操薨太子丕即位改漢建安
為延康元年秋魏將梅敷使南陽長史張儉送欵以南
陽隂鄼筑陽山都中廬五縣五千家歸附權納之明年
冬十月曹丕代漢稱魏號黃初元年而權江東猶稱建
安
二十六年其年始置丹陽郡自宛陵里於建業
二十七年夏四月劉備稱帝號於蜀即黃初二年也時
權在公安聞之自公安下都鄂改鄂為武昌召問知星
者將定三分之計五月甘露降於建業秋八月城武昌
下令諸將出入從兵仗以自防冬十一月魏使邢貞至
冊命權九錫為吳王貞入國門猶乘車軍師張昭怒其
無禮責之曰君謂江東無寸刃可為法耶何輕慢之甚
貞遽下車拜謝羣臣見冊命至議以為宜稱漢上將軍
九州伯不應受魏封權曰九州伯於古未聞昔沛公亦
受項羽封為漢王此蓋時宜爾復何損也遂遣中大夫
趙咨使魏魏文帝問曰吳王何等主對曰聰明仁智雄
略之主問其狀咨曰納魯肅於凡品是其聰也拔吕蒙
於行陣是其明也獲于禁而不害是其仁也取荆州兵
不血刃是其智也據三州虎視天下是其雄也屈身陛
下是其略也又問吳王頗知學乎答曰吳王浮江萬艘
帶甲百萬任賢使能志在經略脫有餘暇博覽史籍而
採竒異不效書生尋章摘句而已又曰吳可征乎咨曰
大國有征伐之兵小國有禦侮之固又曰吳難魏乎咨
曰帶甲百萬江漢為池何難之有又曰吳如大夫者幾
人咨曰聰明特逹者八九十人如臣之輩撥羣驅隊不
可勝數文帝善其對厚禮之咨還說權曰臣觀北方終
不能守盟朝廷承漢四百之餘應東南之運宜改年號
正服色以應天順人權納之拜騎都尉是年劉備怨殺
關忠義大舉兵自来伐至巫山誘武陵五溪蠻夷反權
使大將軍陸遜拒之南郡太守諸葛瑾時駐公安使人
送牋論是非以解於備或有讒瑾别遣親人與備相聞
陸遜知之表明瑾無此宜散其意權書報遜曰子瑜與
孤從事積年恩如骨肉深相明究其為人也非道不行
玄德昔遣孔明至孤語子瑜卿與亮同産且弟隨兄於義
為順何以不留子瑜答孤云孔明與人委質定分義無
二心弟之不留猶臣之不往也其言足貫神明今豈有
此乎孤前得妄語文疏即封示子瑜并手筆與之得其
報論天下君臣大節一定之分孤與子瑜可謂神交非
外言可間也知卿意至輒封来表以示子瑜使知孤意
二十八年春正月蜀軍前後連五十餘營分據險地進
升馬鞍山陸遜督諸將隨輕重應接四面攻圍閏正月
大破蜀軍於五屯斬將搴旗追奔逐北盡敗諸營投降
者萬餘盡得其糧食器物備走遜部將孫植斬上兜道
截其徑路要備備踰山險僅得免入於白帝城二月權
以破蜀事使報魏魏遣侍中辛毗尚書桓階来盟誓并
徵任子權辭不受秋九月魏命曹休張遼等諸軍大出
數道来逼權令吕範諸葛瑾等緣江守備拜陸遜為輔
國大將軍郢州牧封江陵侯假黃鉞渡江拒魏以將軍
朱桓為濡湏督封新城亭侯魏密遣大司馬曹仁步騎
數萬向濡湏欲襲取桓乃偽揚聲東攻羡溪桓分兵將
赴羡溪既發卒得仁進軍拒濡湏七十里桓遣追還羡
溪兵未到而仁奄至城下桓時兵吏在者五千人因勅
偃旗臥鼔外示虚弱以誘之仁使子泰来攻自將萬人
留為後拒桓分步兵當仁身自拒破泰泰燒營走斬數
千級仁退諸軍乘勝破曹休張遼等魏引退鎮西將軍
陸遜等率諸將進表勸權即王位冬十一月權就吳王
位於武昌大赦改年號為黃武元年初置丞相以陽羡
侯孫劭領之立子登為王太子十一月蜀使致書於權
引躬自責求修舊好十二月遣大中大夫鄭泉聘劉備
於白帝始報通好焉泉至蜀蜀主問曰吳王何以不答
朕書將無以朕正名不宜乎泉曰曹操父子凌轢漢室
終奪其位陛下託以宗室有維城之重不荷戈執殳為
海内率先而因是自名未合天下之義是以寡君未復
書爾備甚慙泉字文淵陳郡人博學有姿望而性嗜
酒每閒居曰願得美酒滿五百斛舡以四時甘脆置兩
頭反覆没飲之憊即住而啖餚饌酒有斗升減隨而益
之不亦快乎臨卒謂同類曰必葬我於陶家側庶百歲
後化成土見取為酒壺是歲改夷陵為西陵詔揚州置
牧以丹陽太守吕範為揚州牧以東征將軍高瑞領丹
陽太守復自建業徙治蕪湖(時揚州所統一十四郡一百四十八縣而丹陽領一)
(十九縣)
二年春正月城江夏武昌宫改四分用乾象歷自以土
行代漢建寅為歲首三月魏軍盡退彊界寧息夏四月
丞相孫劭大將軍陸遜率羣臣上表稱天命符瑞勸王
即帝位王再讓未許謂羣臣曰漢家堙替不能存救亦
何心競焉(案江表記權謂將相曰往年寡人以玄德方向西鄙故先命陸遜選衆以待之聞北部分)
(兵欲以助寡人寡人内嫌其狀若不受其拜是相折辱而趣其速發便當與西俱至二處受敵於國為劇故自)
(抑就其封王低屈之趣諸君未盡故相解耳)蜀主劉備薨於白帝王使立信
都尉馮熙弔於蜀五月甘露降曲阿冬十一月蜀使鄧
芝以馬二百疋錦千端来聘自是之後聘使来往為常
各致方物奬其厚意
三年秋九月魏軍來寇曹丕自出廣陵臨大江兵十餘萬
旌旗數百里王使諸將謀以拒守安東將軍徐盛設計築
圍作薄落圍上設假樓江中浮船多張旗幟於山險而又縛
草為人衣以甲胄自武昌至於京口烽烟相望諸將以為無益
王然之魏文帝臨江不敢渡久之歎曰天固隔我吴魏彼有人焉
便退吴將孫劭先屯於江北聞魏軍退遣將高夀率敢死
士五百人夜於徑路要之魏帝驚敗遁走夀春獲輜車
羽蓋而歸冬十月晦日有蝕之
四年夏五月丞相孫劭薨諡曰肅劭字長緒北海人身長八
尺初為北海相孔融功曹融謂廊廟之才漢末隨劉繇過江歸
國累拜車騎長史為吳首相封陽羡侯初劭之薨也羣臣
衆望舉婁侯張昭為丞相王曰寡人豈為子布所惜但
丞相事煩而此公性剛所言不從怨咎將興非所益也六月
以太常顧雍為丞相封醴陵侯以尚書陳化為太常化
字元耀汝南人少博覽衆書氣幹剛毅長七尺九寸雅
有威容初拜郎中使魏魏文帝因酒酣謔化曰吳魏峙
立誰將平一海内化曰易稱帝出乎震加聞先哲知命
舊說黃旗紫蓋運在東南帝曰昔文王以西伯王天下
豈復在東乎化曰周之初基太伯在東所以文王興於
西帝笑無以難心竒其詞厚禮送還王以奉命光國遷
犍為太守尋追入遷尚書頃之拜太常兼尚書立朝正
色勅子弟廢田桑絶治産業仰官廪禄不與百姓爭利
妻早亡以古事為鑒不復娶王聞而貴之以其年壯勅
宗正以宗室女妻之固辭不受年七十上疏乞骸骨爰
居章安卒於家子熾嗣雍字元凱吳人也少從蔡伯
喈學琴慕其為人因改名雍初以州郡表薦累遷至尚
書封陽遂鄉侯拜侯還家而家人不知雍為人不飲酒
寡言語朝廷憚之自為丞相其所選用各隨能所任心
無適莫訪人閒及政職所宜密以言聞見納則歸於主
上不用終不泄言以此見重秋七月皖口言木連理又
地連震
五年大將軍陸遜奏所在少穀令諸將廣農畝王許之
稱善孤自率子弟親受田車八牛為四耦與衆等均其
勞也夏五月魏文帝崩秋七月蒼梧鳳皇見是月置東
安郡治富春冬十一月陸遜以便宜奏施德緩刑寬賦
息調王答善之乃令有司寫利害科條使中郎褚逢齎
就遜令與諸葛瑾同損益之衛將軍交阯太守龍編侯
士燮卒燮字威彦蒼梧廣信人也少好學漢察孝廉
補尚書郎以公事免尋舉茂才除丞令累遷交阯太守
漢末交州刺史朱符為夷賊所殺州郡擾亂燮乃表弟
司徒掾壹領合浦太守次弟徐聞令鮪領九真太守鮪
弟武領南海太守兄弟並在列郡雄據一州偏在萬里
威尊無上出入鳴鐘磬備鼔吹車騎滿道夾轂焚香者
常有數十人妻妾乘輜軿子弟從兵騎當時貴重震服
百蠻燮體氣寬和謙虚下士中國人物避難多往依之
每公事稍闋躭習書傳注解左氏春秋尚書古今大義
時天下亂四方隔絶而燮不廢貢賦及王使步騭定南
土率兄弟奉承節度每使貢雜香細葛明珠大貝琉璃
玳瑁翡翠犀象珍竒異果無歲不至在郡四十餘年年
九十卒王以交阯懸遠乃分合浦已北為廣州拜吕岱
為刺史交阯以南為交州拜戴良為刺史以陳時代燮
為交趾太守良與時至合浦而燮子徽自署為交趾太
守發宗兵拒良不許入王勅吕岱與良等討平之誅徽
傳首武昌
六年春正月韓璫子琮以衆叛歸魏
七年罷東安郡夏五月鄱陽太守周魴以詐誘魏將曹
休獻休事七條密表於王八月王自幸皖口使大將軍
陸遜督中軍全琮朱桓為左右三邊俱進大破魏軍於
夾石亭俘數萬計盡收其騾馬輜重曹休僅免冬十月
王下令軍中諸將有三罪然後議之以將軍翟舟有過
亡入魏故也是歲改合浦為珠官郡大司馬南昌侯吕
範薨範字子衡汝南細陽人少為縣吏有容儀姿貌
而家貧縣有富人劉氏女有美色範求之母不許女曰
豈有如吕子衡長久貧耶遂與為婚後避亂住夀春將
客百餘人過江東孫策異之遣往江都迎太妃還策待
以親戚共陞堂飲於太妃前求退任為都督整齊其衆
因進言於策曰捨本土而託將軍者非為妻子欲與將
軍共濟世務猶同舟涉海事不成則俱受其敗乃授偏
將軍内外委任焉王統事申重之嘗與嚴畯論衡方於
吳漢進領彭城太守與周瑜同破曹操於赤壁以功進
平南將軍屯大桑尋入於建業黃武元年遷揚州牧七
年拜大司馬改封南昌侯印綬始下而薨王素服舉哀
黃龍元年將下都建業自過範墓祭以太牢執酒呼曰
子衡隨我言及流涕左右皆垂淚範性耿介有威儀好
奢靡然勤公奉法王深委之(案江表傳權嘗謂嚴畯曰吕子衡忠篤亮直性雖好)
(奢然以憂公為先不足為損避袁術自歸於兄已作大將别領部曲故憂兄事乞降為都督辦護修整吾軍加)
(之勤恪與吳漢相類故方之皆有趣非孤私也)
建康實錄卷一
