御題許嵩建康實錄
六朝三百有餘年建業興衰廿卷傳文物風流信有矣
經綸世教或無焉幸洪武始統歸一逮永樂斯都以遷
我每孝陵親奠醑不禁弔古為凄然
建康實錄别史類
提要
(臣)等謹案建康實錄二十卷唐許嵩撰嵩自
署曰高陽蓋其郡望其始末則不可考書中
備記六朝事迹起吳大帝迄陳後主凡四百
年而以後梁附之六朝皆都建康故以為名
其積算年數迄唐至德元年丙申而止則肅
宗時人也前有自序謂今質正傳旁採遺文
具君臣行事事有詳簡文有機要不必備舉
若土地山川城池宫苑各明處所用存古跡
其異事别聞辭不相屬則皆注記以益見知
使周覽而不煩約而無失云云蓋其義例主
於類叙興廢大端編年紀事而尤加意於古
蹟其間如晉以前諸臣事實皆用實錄之體
附載於薨卒條下而宋以後復沿本史之例
各為立傳為例未免不純又往往一事而重
複牴牾至於名號稱謂略似世說新語隨意
標目漫無一定於史法尤乖然引據廣博多
出正史之外唐以來考六朝遺事者多援以
為徵如張彦遠歴代名畫記引以證曹不興
顧愷之陸探微畫品鄭文寶南唐近事引以
證元武湖劉羲仲通鑑問疑載宋書高祖紀
景平二年書日食舛誤劉恕修長編定日食
在是年二月癸巳朔皆取此書為據又陳後
主時覆舟山及蔣山松柏常出木醴俗呼雀
餳之類陳書遺漏不載者王鞏甲申襍錄亦
取此書為據謝尚謂蔡謨讀爾雅不熟幾為
勸學死(案勸學荀子第一篇蟹有六跪二螯即是篇之語)晉書誤作
勤學姚寬西溪叢語亦據此書駁正又裴子
野宋略當時所稱良史沈約自以為不及者
今已不傳資治通鑑載有論贊數條亦多首
尾不具而是書於劉宋一代全據為藍本並
子野論贊之詞尚存什一是亦好古者所宜
參證矣新唐書志載入襍史類蓋以所載非
一代之事又不立紀傳之名尚為近理郡齋
讀書志載入實錄類已不免循名失實馬端
臨經籍考載入起居注類則乖舛彌甚至鄭
樵藝文略編年一類本按代分編乃以此書
系諸劉宋之下與宋春秋宋紀並列尤為紕
繆今考所載惟吳為僭國然三國志已列正
史故隸之於别史類焉乾隆四十六年三月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
建康實錄序
司馬子長善敘事古稱良史然班固嫌其疎略是非頗
謬於聖人言論數篇以為所蔽嵩述而不作竊思好古
今質正傳旁採遺文始自吳起漢興平元年終于陳末
禎明三年而吳黃龍已前雖引漢歷二十餘年其實吳
之首事及晉平吳太康之後三十餘載復涉西晉之年
洎瑯琊東遷太興即位元年始為東晉首年東晉一十
一帝一百二年而禪于宋宋八帝六十年而禪于齊齊
七帝二十四年而禪于梁梁五帝五十六年而入于陳
陳五帝三十三年止隋開皇元年陳建首號梁之末年
梁稱元年齊之季年齊初即位宋之餘年則四家終始
共用三年而吳四帝五十九年南朝六代四十帝三百
三十一年通西晉革吳之年并吳首事之年總四百年
間著東夏之事勒成二十卷名曰建康實錄具六朝君
臣行事事有詳簡文有機要不必備舉若土地山川城
池宫苑當時制置或互興毁各明處所用存古跡其有
異事别聞辭不相屬則皆注記以益見知使周覽而不
煩約而無失者也
建康實錄序
建康實錄沿革
建康者古之金陵地案周禮牽牛婺女之野尚書禹别
九州曰淮海惟揚州分為越國立為揚州此則揚州之
分域(案春秋元命苞曰牽牛流為揚州分為越國立為揚山又云厥土下濕而多生楊柳以為名其地北)
(據淮東距海顔介曰南方水土柔和其音清舉而切天下之能言唯金陵與洛下耳)昔周太王長
子太伯與次弟仲雍讓少弟季歴位俱奔江南百姓從
而君之自號勾吳太伯所築勾吳故城在梅里平墟今
常州無錫縣東三十里故吳城是也太伯卒無子百姓
共立仲雍為君仲雍已下至周章四代皆君於吳武王
克紂因而封之故春秋時其地屬吳自周章已後十八
代吳王夫差即位無道立二十三年當春秋魯哀公二
十二年冬十一月為越王勾踐所滅其地乃屬越案周
書元王四年即越王勾踐四年當春秋之末越既滅吳
盡有江南之地(越王築城江上距秦淮水一里半廢越城是也案越范蠡所築城東南角近故)
(城望國門橋西北即吳牙門將軍陸機宅故機入晉作懷舊賦曰望東城之紆餘即此城在三井岡東南一里)
(今瓦棺寺閤在岡東偏也)勾踐後七代一百四十三年越王無疆即
位元年當周顯王三十六年越霸中國與齊楚爭強為
楚威王所滅其地又屬楚乃因山立號置金陵邑也楚
之金陵今石頭城是也或云地接華陽金壇之陵故號
金陵楚威王後一百一十餘年當秦始皇二十四年秦
滅楚兼諸侯分天下作三十六郡(案秦本紀渭南河上中山潁川三川河東)
(南陽南郡九江鄣郡會稽碭郡泗水薛郡東郡瑯琊齊郡上谷漁陽右北平遼西遼東代郡鉅鹿邯鄲上黨平)
(原雲中太原鴈門上郡隴西北地漢中巴郡蜀郡已上三十六郡也)以金陵為鄣郡於故
鄣屬今吳興郡浙江以東為會稽郡楚亡已後十三年
當始皇三十六年始皇東巡自江乘渡望氣者云五百
年後金陵有天子氣因鑿鍾阜斷金陵長隴以通流至
今呼為秦淮(其淮本名龍藏浦其上有二源一發自華山經句容西南流一發自東廬山經溧水)
(西北流入江寧界二源合自方山埭西注大江其二源分𣲖屈曲不類人功疑非秦始皇所開古老相傳方山)
(西瀆江土山三十里是秦皇開又鑿石硊山西而疏决此浦後人因名秦淮也)乃改金陵邑為
秣陵縣秦之秣陵縣城即在今縣城東南六十里秣陵
橋東北故城是也秦乃罷周時諸侯置郡縣宰守以秣
陵屬鄣郡漢武帝元封二年廢鄣郡置丹陽郡而秣陵
縣不改始放虞舜置一十二州刺史以領天下諸郡則
虞書所謂咨十有二牧揚州是其一焉自漢初置揚州
治無定所(案輿地志漢揚州初理歴陽後理夀春靈帝末時揚州刺史劉繇為袁術所逼又徙曲阿)
(也云云)晉永嘉中王敦始為建康創立州城今江寧縣城
所置在其西偏其西即吳時治城東則運瀆吳大帝所
開今西州橋水是也(案晉書孝武太元末會稽王道子為揚州刺史治東第時人呼為東)
(府因號此城為西州故傳云東有西州是也橋逼州城東南角因以為名焉)王莽改丹陽為
宣亭郡後漢初還為丹陽郡郡治於苑陵統一十七縣
而揚州因漢不改所統六郡為九十二縣也(案前漢初置丹陽郡即治)
(苑陵於潜江乘春穀秣陵故鄣句容涇縣石城胡熟陵陽蕪湖黟溧陽宣城丹陽歙縣等一十七縣後漢仍之)
(不改州所領郡亦依舊焉)
建康實錄沿革
