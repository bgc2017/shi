建康實錄卷九
唐許嵩撰
晉
烈宗孝武皇帝
孝武皇帝諱曜字昌明太宗第三子也初太宗見䜟云
晉祚盡昌明及帝在孕李太后夢神人曰汝生子男必
昌明為字及産東方始明因名之太宗後聞悟乃泣曰
昌明在爾耶興寧三年封會稽王咸安二年秋七月己
未立為皇太子是日太宗崩太子即皇帝位九月甲寅
追尊皇妣王氏為順皇后后諱簡姬太原人父遐字桓
子少以華族仕至光禄大夫追贈特進后初為會稽王
妃生子道生以穆帝永和四年母子失意俱廢至是追
尊之冬十一月妖賊彭城盧悚自廣莫入殿庭詐云海
西公遣游擊將軍毛安之擒之是歲三吳大旱人多餓
詔所在賑給
寧康元年春正月己丑朔大赦改元戊申月掩心大星
二月大司馬桓温來朝有簒奪之志頓兵新亭欲誅執
政而廢帝召侍中王坦之吏部尚書謝安將害之坦
之恐將欲出奔謝安止之曰晉祚存亡在此一行君何
所逃既見温坦之前大懼倉惶倒執手板流汗霑衣謝
安後至從容高視良久坐定謂温曰安聞諸侯有道守
在四方明公何須壁後置人温笑曰不能不爾遂却兵
歡語移日而罷丁亥温拜高陵為先帝靈責遇疾而去
(案晉書温初廢海西公兼害殷涓曹秀庾倩等及太宗崩入拜山陵左右覺其有異頻言臣不敢既登車失色)
(顧謂從者曰向見先帝因問涓形狀答曰肥短温曰向見亦在側歸遂懼而為疾也)三月丙午月
犯南斗第五星占以大臣之憂憂在死亡癸丑詔除丹
陽竹格等四航稅(案晉書王敦作逆賊從竹格度即此航也今縣城西南二里案地輿志六)
(代自石頭東至運署揔二十四所渡皆浮船往來以稅行直淮對編門大航用杜預河橋之法其本吳時南淮)
(大橋也一名朱雀橋當朱雀門下渡淮水王敦作逆温嶠燒絶之是後權以舶船為浮橋成帝咸康二年侍中)
(孔坦議復稅橋行者收直以具其材但苑宫初理不暇遂浮航相仍至陳每有不虞則燒之復有驃騎航在東)
(府城門渡淮會稽王道子立并竹格航丹陽郡城後航摠四航在晉時並收稅至是年詔皆除稅不收放民之)
(往來也)秋七月使持節侍中都督中外諸軍事丞相錄尚
書大司馬揚州牧平北將軍徐兖二州刺史南郡公桓
温薨扵姑孰温字元子譙人漢五更榮之後父彛宣
城太守温生未周而温太真見之曰此兒有竒骨可使
試啼及聞其聲曰真英物也彛見嶠所歎賞故遂以温
為名嶠聞之笑曰後將易吾姓也及長豪爽有風槩姿
貌充偉面有七星文眼如紫石稜鬚作蝟毛磔而尚明
帝南康長公主拜駙馬都尉庾翼薦扵肅宗曰桓温有
雄略願陛下不以常婿畜之帝遇焉累遷至瑯琊内史
咸康七年出鎮江乘之金城(案圖經金城吳築在今縣城東北五十里中宗初扵)
(此立瑯琊郡也)建元元年出都督青徐諸軍事尋轉安西將軍
荆州刺史永和二年西伐巴蜀行見諸葛亮八陣圖指
謂諸將曰此常山蛇勢也(案蜀書八陣圖諸葛武侯所作在魚復平沙上皆聚細石)
(為八陣行列相去各三丈許在今䕫州白帝城下江水次每至冬月水小行人㳂江踐踏毁散殆盡至夏五六)
(月間淤潦淹沒其圖復如故及冬水退次序宛然寔靈異也)既定蜀還江陵進位征
西大將軍開府聞朝廷以殷浩為揚州刺史仗其北征
甚不平遂率所統順流至武昌浩懼為逼奏請騶虞幡
住温軍時簡文作相為書與温言社稷計温還軍拜表
陳時利禍福進位太尉固讓不受及浩北伐敗扵洛陽
遂奏廢浩自此内外權歸扵温遂統步騎四萬發江陵
水軍自襄陽入均口至南鄉步自淅川以征關中大破偽
秦進軍㶚上百姓皆持牛酒迎温於路耆老咸相泣曰
不圖今日復見官軍初温恃麥熟取以為軍資及入關
而符健盡芟麥苖野無可收軍糧不繼而還進位大都
督委任專征尋又北伐經金城見少為瑯琊時所種柳
皆已十圍慨然歎曰樹猶如此人何以堪因攀枝涕泣
遂渡淮泗長驅大破姚襄扵伊水引軍入洛修謁先帝
諸陵置令檢校乃旋軍上表請遷都詔改授并司冀三
州刺史温辭不受又加侍中大司馬都督中外諸軍事
假黃鉞尋加羽葆鼓吹置左右長史司馬從事中郎四
人受鼓吹餘皆辭復率舟軍次合淝加揚州牧錄尚書
事使侍中顔旄宣旨詔入參朝政溫固辭内錄遂城赭
圻居之及鮮卑攻䧟洛陽時簡文為相出會温于洌州
議征討温因移鎮姑孰自以雄武專朝窺窬非望或卧
對親僚曰為爾寂寂將為文景所笑既而撫枕起曰既
不能流芳後代不足復遺臭萬載邪時遠方一比丘尼
有道術至姑孰求浴温竊視之尼倮身先以刀破腹次
斷兩足温見惡之浴竟問尼尼曰君若作天子亦當如
是曾經行王敦墓望曰可人可人其心跡若是太和四
年又北伐為燕將慕容垂追敗死者過半甚耻之引歸
表罪袁真真怒以夀春叛明年平夀春慍形扵色參軍
郗超謀勸廢立以益雄威温從其計乃詣闕誣廢海西
公而立太宗多行殺戮威勢翕赫侍中謝安見而遥拜
温驚曰安石何事乃爾安曰未有君拜扵前臣揖扵後
既還姑孰帝使侍中王坦之數徵為相辭不受尋而太
宗崩遺詔以輔少主同諸葛亮王導故事時温志在簒
奪望簡文臨終禪位扵已不爾便為周公居攝事既不
允所望憤怨與弟冲書曰遺詔使吾依武侯王公故事
爾及帝即位使謝安徵之入朝赴山陵既至新亭盛氣
召侍臣將移晉鼎不果因拜陵感疾歸姑孰病甚諷朝
廷加已九錫謝安等知病篤密緩其事錫文未成而薨
時年六十二詔依霍光故事有六子少子玄嗣(案晉書郭璞䜟)
(云賴子之薨延我國祚痛子之殞皇運其暮二子謂元子道子也及桓玄得志殺司馬道子晉祚自此傾矣初)
(温以雄姿風氣是宣帝劉琨之儔有以比王敦者意甚不平及北征還得一巧作老婢問之乃劉琨妓女每見)
(温便泣問其故答曰公甚似劉司空溫大悅温出外整衣冠呼婢問之答曰面甚似恨薄眼甚似恨小鬚甚似)
(恨赤形甚似恨短聲甚似恨雌溫不悅)八月壬子崇德太后臨朝攝政九
月復置光禄勲大司農少府等官冬十月西平公張天
錫貢方物是歲南郡州陵女唐氏漸化為丈夫
二年春正月北中郎將徐兖二州刺史刁彛卒三月丙
戌彗星見扵氐夏四月壬戌皇太后詔三吳義興晉陵
及會稽遭水之縣尤甚者全除一年租布其次聽除半
年受賑貸者即以賜之八月以長秋將建權停婚姻九
月丁丑有星孛扵天市冬十一月長城人錢步射錢弘
等作亂吳興太守朱序討平之
三年春正月大赦夏五月丙午中書令徐兖二州刺史
北中郎將藍田侯王坦之卒坦之字文度太原人祖
承以永嘉亂渡江中宗拜從事中郎承性寬恕自東渡
江每遇艱險人懷危懼承夷然無憂喜色既至下邳登
山北望歎曰人言愁我始欲愁矣及至建鄴衆親愛之
渡江名臣王導衛玠周顗庾亮之徒皆出其下為中興
第一年四十六卒朝野痛惜之自昶至承世有高名論
者以為祖不及孫孫不如父父述性沉靜位至尚書令
坦之弱冠俊茂與郗超俱有重名時人為之語曰盛德
絶倫郗嘉賓江東獨步王文度時僕射江虨領選將擬
為尚書郎坦之曰尚書郎正用第二人何得以此見擬
虨乃止累遷侍中左衛將軍為人有風格尤非時俗之
輩不敦儒教頗尚刑名學著廢莊論以荀卿稱莊子蔽
扵天而不知人揚雄言莊周放蕩而不法何晏云鬻莊
軀放玄虛而不周乎時變引三賢之說以為理當簡文
即位朝事委之帝臨崩受遺詔及桓温薨坦之與謝安
共輔幼主遷中書令都督徐兖青三州諸軍事北中郎
將徐兖二州刺史鎮廣陵時謝安石好聲律朞功之慘
不廢妓樂頗以成俗坦之遺書苦諫之往返數四(案晉書謝)
(安與坦之書曰僕所求者聲謂稱情義無所不可為復聊以自娱耳若潔軌跡崇世教亦非所屑常謂君粗得)
(鄙趣者猶未悟之濠上耶故知莫逆未易為人坦之答曰具君雅旨此是誠心而行獨往之美然恐非大雅中)
(庸之謂意者以為人之體韻猶器之有方圓方圓不可錯用體韻豈可易處各順其方以弘其業則歲寒之功)
(宿有成矣吾子少立德行體義淹允加以令地優游自居僉曰之談咸以清遠相許至扵此事實有疑焉公私)
(二三莫見其可以此為濠上悟之者得無鮮乎且天下之實故為天下所惜天下之所非何為不可以天下為)
(心乎想君幸復三思安竟不從也)坦之初與沙門竺法師甚厚每共論
幽明報應便要先死者當報其事後經歲師忽來云貧
道已死罪福皆不虚唯當勤修道德以升濟神明爾言
訖不見坦之尋亦病卒臨終與謝安桓冲書言不及私
唯憂國家之事朝野痛惜之四子愷愉國寳忱秋八月
癸巳立皇后王氏大赦加文武位一等冬十月癸酉朔
日有蝕之十二月帝釋奠扵中堂祠孔子以顔回配甲
申神虎門災
太元元年春正月壬寅朔帝加元服見扵太廟皇太后
歸政甲辰大赦改元丙午帝始臨朝遷改官鎮甲子謁
建平等四陵夏五月癸丑地震甲寅詔議獄緩刑大赦
天下秋九月苻堅將苟萇收陷張天錫虜之盡有凉州
之地乙巳除度田收租之制王公已下口稅米三斛蠲
在役之身冬十月移淮北流人扵淮南十一月己巳朔
日有蝕之詔太官徹膳是歲給事中散騎常侍護軍長
史許穆卒穆字思玄一名謐祖尚父副穆少知名簡
文在藩為世表之交起家為太學博士累遷位散騎常
侍護軍長史雖居蟬冕心在道德以第四兄遠遊嘉遁
不返遂表辭榮太宗不奪其志許穆乃宅扵茅山與楊
義遍該靈奥天降玉札所授為上清真人年七十二解
駕違世(案晉書許長史生四子第三子翽字道翔母陶氏早亡亦得在洞府易遷宫中翽幼清潔絶世)
(研精上業恒居茅山宅太和中真誥云後十六年當度東華為上清青童當侍帝農受書為上清仙公與希子)
(並職北帝城為侍中翽長兄揆一名闕次兄虎牙一名闕並得道揆孫靈真又得道梁高祖為扵山别立祠真)
(館長史本宅梁天監十三年立為闕陽觀今之紫陽觀是也宅南一井即長史所穿南一塘郭朝闕以雍闕)
(曰公闕案茅山記小茅山北有一山名雷闕山山西北有上清真人許長史宅宅今為觀觀前有真人靈壇其)
(山東北又接方隅山山有燕口洞洞下有宫室方闕舘真誥云許闕以太和五年扵茅山北隐化居此館也)
二年春正月詔繼絶世紹功臣之後閏三月壬午地震
暴風折木發屋揚沙石秋尚書令王彪之卒彪之字
叔武瑯琊人也父彬少雅正與兄廙俱渡江中宗引為
典兵參軍中興建累位侍中初從兄敦舉兵入石頭帝
使彬勞敦會周顗遇害彬素相善先往哭顗甚慟而見
敦怪其有慘容而問其所以彬曰向哭伯仁情不得已
敦怒曰伯仁自致刑戮且凡人遇汝復何為者哉彬曰
伯仁長者君之親友在朝雖無謇諤亦非阿黨而赦後
加之極刑所以傷其死因勃然數敦曰兄抗旌犯順殺
戮忠良謀圖不軌禍及門戸而音辭慷慨聲淚俱下敦
大怒厲聲曰爾狂悖奈何至此謂吾不能殺汝邪時王
導在坐為之懼勸彬起謝曰有脚疾已來見天子尚欲
不拜跪此復何謝敦曰脚痛孰若頸痛意氣自若殊無
懼容後敦議舉兵向京師彬切諫敦變色目左右收彬
彬正色曰君昔歲害兄今又殺弟耶(案晉書敦從兄稜為豫章太守敦害)
(之故彬有是言)敦平遷至尚書右僕射彪之年二十鬚鬢皓白
時人謂之王白鬚起家為東海王文學時從伯導謂曰
選官欲以汝為尚書郎汝幸可作諸王佐耶彪之曰位
之多少既不足計自當任之扵時至扵超遷是所不願
復累遷進位侍中吏部尚書時簡文執政當南郊訪彪
之應有赦彪之答云中興已來郊祀往往有赦愚意常
謂非宜何者黎庶不達其意將謂郊祀必赦至此時凶
愚之輩復生心扵僥倖矣帝遂從之時太尉欲北伐輙
下武昌人情震懼或說揚州刺史殷浩引身告退彪之
議且當静以待之請相王作手書示以成敗浩曰决大
事正自難頃日來欲使人悶聞卿謀意始得了温亦奉
帝旨不進既而長安人雷弱兒梁安等詐云殺苻健苻
眉請兵應接會殷浩出鎮夀陽便進據洛營彪之上䟽
弱兒梁安等容有詐偽浩未宜輕進尋而弱兒果詐姚
襄反叛浩大敗退帝笑謂彪之曰果如卿言卿自頃已
來謀無遺策除尚書僕射出為會稽内史居郡八年豪
右屏迹亡戸歸者三萬餘口桓温下至姑孰坐免彪之
去郡頃之召為僕射及温將廢海西公百僚震慄温亦
色動莫知所為彪之知温不臣迹已著理未可奪乃謂
温曰公阿衡皇家便可倚傍先代耳命取霍光傳看之
禮度儀注定扵須臾曾無懼容温歎曰作元凱不當如
是耶時廢立之儀既絶扵曠代朝臣莫有識其典故者
彪之神彩毅然朝服當階文武儀準莫不取定朝廷以
此服之及簡文帝崩羣臣疑惑未敢立嗣或云當須大司
馬處分彪之正色曰君崩太子代立大司馬何容得異
扵是朝議乃定及孝武即位太皇太后令以帝幼冲加
在諒闇令温依周公居攝故事彪之不奉命謹具封還
内請停事遂不行温薨後太皇臨朝遷尚書令與謝安
共掌朝政既老乞骸骨不許轉護軍將軍謝安欲更營
宫室彪之曰中興初即位東府殊為儉陋元明二朝亦
不改制蘇峻之亂成帝止蘭臺都坐殆不蔽寒暑是
以更營修築方之漢魏誠為儉狹復不至陋殆合豐約
之中今自可隨宜增修彊寇未殄不可大興功力安曰
宫室不壯後世謂人無能彪之曰任天下事當保國寧
家朝政惟允豈以修屋宇為能耶安無以奪之故終彪
之世不改宫室彪之當朝綱紀皆如此也疾篤詔賜錢
三十萬以營藥卒年五十二子越之臨之
三年春正月尚書僕射謝安石以宫室朽壤啟作新宫
帝權出居會稽王邸二月始工内外日役六千人安與
大匠毛安人决意修定皆仰模玄象體合辰極并新制
置省閣堂宇名署時政構太極殿欠一梁乃有梅木流
至石頭津津主啟聞取用之因畫花扵梁之上以表瑞
焉又起朱雀門重樓皆繡栭藻井門開三道上重名朱
雀觀觀下門上有兩桐雀懸楣上刻木為龍虎左右對
(案地圖朱雀門北對宣揚門相去六里名為御道夾開御溝植柳朱雀門南渡淮出國門去園門五里吳時名)
(為大航門亦名朱雀門南臨淮水俯枕朱雀橋亦名大航橋也)夏六月熒惑守羽林秋
七月新宫成内外殿宇大小三千五百間(案苑城記城外壍内並種)
(橘樹其宫墻内則種石榴其殿庭及三臺三省悉列種槐樹其宫南夾路出朱雀門悉垂楊與槐也)辛巳
帝居新宫乙酉老人星見于南方八月氐賊韋鍾入漢
中
四年春正月丙子謁建平等七陵二月戊午偽秦苻堅
使其子丕攻陷襄陽執我南中郎將梁州刺史朱序三
月大疫壬戌詔曰狡寇縱逸藩守傾沒疆埸之虞事兼
平日其内外衆官各悉心戮力以康庶事又年榖不登
百姓多匱其詔御所供事從儉約九親供給衆官廩俸
權可減半凡諸役自非軍國事要皆宜停省以周時務
夏五月苻堅頻寇郡縣六月大旱戊子征虜將軍兖州
刺史謝玄討秦將句難彭超扵君川大破之餘黨皆走
秋八月乙未暴風揚沙走石冬十二月己酉朔日有蝕之
五年夏四月大旱赦五歲刑已下六月甲寅震含章殿
四柱并殺内侍二人甲子以比歲荒儉大赦天下自太
元三年已前逋租宿債皆蠲除之其鰥寡窮獨孤老不
能自存者賜米人五斛八月太常韓伯卒伯字康伯
潁川人母殷浩姊賢明有行伯早孤少家貧年數歲母
為作襦子令康伯捉熨斗謂曰且著尋為汝作袴伯曰
已足不復煩母母問其故答曰如火在熨斗中而柄亦
熱今既著襦皆當暖也母異之及長好學清潔注周易
下繫同郡庾龢目之曰思理倫和我敬韓康伯志力彊
正吾愧王文度累遷位至吏部尚書改授太常卒時年
四十九九月癸未皇后王氏崩冬十一月乙酉葬定皇
后於隆平陵后諱法慧哀靖皇后之姪父藴藴子恭弱
冠見僕射謝安安深敬重之因帝納后乃訪選藴女帝
遂納焉后性嗜酒驕妬帝患之乃召藴於東堂具說
后過令加訓誡藴免冠謝后扵是少自改飭年二十一
崩在位五年藴字叔仁司徒長史濛之子累遷尚書吏
部郎性平和不抑寒素每一官缺求者十輩藴無所是
非連状白之某人有地某人有才務存進達各隨其方
故不得者無怨焉出為吴興太守屬郡荒人饑輙開倉
賑䘏而後表請罪性亦嗜酒定后立遷五兵尚書本州
大中正封建昌侯藴固辭不受乃授都督京口諸軍事
左將軍徐州刺史假節鎮于京口後為都督浙江東五
郡鎮軍將軍會稽内史卒年五十五次子恭恭弟爽嘗
與會稽王道子飲道子醉呼爽為小子爽曰亡祖長史
與簡文皇帝為布衣之交亡姑姊伉儷二宫何小子之
有道子銜之及兄恭敗同被誅
六年春正月帝初奉佛法立精舍扵殿内引諸沙門居
之丁酉初置督運御史官夏六月己巳詔改制度減煩
費損吏士員七百人秋九月辛未衛將軍謝安石習水
軍扵石頭冬十月乙夘有奔星東南經翼軫聲如雷(星說)
(曰星跡相連曰流絶跡而去曰奔)十一月襄陽太守桓石虔大破苻堅
將閻震梁成扵竟陵生擒震斬首七千餘級俘獲萬人
無麥禾天下大饑
七年秋八月東夷五國遣使來貢方物冬十一月太白
晝見在斗是歲梓潼太守周虓卒扵秦之太原虓字
孟威汝南安人鎮西將軍撫之曾孫少有節操累遷梓
潼太守寧康初前秦苻堅使楊安寇梓潼虓固守治城
遣步騎數千送母妻從漢水將投江陵為堅將朱彤邀
而獲之虓遂降于安送虓于苻堅堅欲以為尚書郎虓
曰蒙國厚恩以至今日但老母見獲失節扵此母子獲
全秦之惠也雖公侯之貴不以為榮况郎任乎堅乃止
自是每入見堅箕踞而坐呼之為氐賊堅不悦屬元
會儀甚整令輿虓來謂曰晉家元會何如此虓攘袂厲
聲曰戎狄集聚譬猶犬羊相羣何敢比天子乃使吕光
征西域堅自出餞之戎士二十萬旌旗數百里又問虓
曰朕衆力何如虓曰戎夷已來未之有也堅左右以虓
不遜屢請除之堅待之彌厚太元三年虓母終既殯葬
遂潜歸至漢中堅得之與苻苞謀襲堅事泄引虓訊之
虓曰昔漸離豫讓燕晉之微臣猶漆身吞炭不忘忠節
况虓世荷晉恩豈敢忘也生為晉臣死為晉鬼復何問
焉有司請法之堅曰殺之適成其名乃撻一百徙于太
原後堅復陷順陽魏興二守皆執節不撓堅歎曰周孟
威不屈扵前丁彦遠潔已扵後吉祖冲不食而死皆晉
忠臣也虓竟病卒信至謝玄親臨哭之因上䟽曰旌表
節義國之典也帝悲之追贈益州刺史是歲三吳士大
夫置東冶以為餞送所(案地圖名東冶即國之置冶鑄處在汝南邸東南西臨淮水去)
(今縣城東八里桃花園東二里汝南邸即晉汝南王初過江家扵此也)
八年春二月癸未黃霧四塞三月始興南康廬陵大水
平地五丈夏四月甲子太白晝見在參秋九月偽秦苻
堅大舉兵自來寇衆號百萬九月詔司徒瑯琊王道子
錄尚書六條事以衛將軍謝安石為征討大都督安乃
假弟石為都督舉冠軍將軍謝玄為前鋒元帥西中郎
將桓伊輔國將軍謝琰等摠戎八萬拒秦軍扵淮南冬
十月苻堅至項城使弟融及張地等二十萬先過淮攻
䧟夀春遣梁成王顯慕容屈等别屯洛澗玄既渡江使
鷹揚將軍廣陵相劉牢之領銳卒五千直指洛澗大破
秦軍斬梁成及弟雲生擒王顯慕容屈等盡收軍實甲
戌大軍逼夀春初秦之入也謝安先遣龍驤將軍胡彬
援夀春夀春既䧟彬糧盡路絶乃使人間行送書扵石
等言今賊盛糧盡恐不見大軍秦人邏遮得之馳白堅
云晉懼恐謝石等逸宜速進軍堅大悅自項城親率輕
騎八萬兼道赴夀春勅軍人有言吾至者拔其舌而族
之既至登夀春城壁見晉軍衆整齊又看八公山草木
皆類人形顧謂弟融曰此乃勍敵何謂少乎憮然有懼
色乃使朱序來說謝石玄廣稱兵威欲脅降之序至密
謂石等曰今苻堅已入夀春若百萬悉到則莫可與敵
及其未會擊之可得志石與玄琰等聞堅在夀春請戰
秦許之乙亥琰進淝北堅使苻融結陣臨淝水玄不得
渡使人謂融曰君遠涉吾境而臨水為陣是不欲速戰
請君稍却令將士得周旋僕與諸君緩轡而觀之不亦
樂乎融衆不許使白堅堅曰但却軍令得過我自以鐵
騎十萬向水逼而殺之融遂麾軍退衆因亂不能止玄
琰與桓伊等涉淝水鼓譟决戰大破秦軍扵淝南臨陣
斬苻融堅中流矢衆奔潰自相踐藉投水死者不可勝
計淝水為之不流堅與數騎棄甲宵遁聞風聲鶴唳皆
以為王師至草行露宿饑凍死者十七八獲堅乘輿雲
母車儀服噐械軍資山積牛馬駞驢十餘萬而朱序張
天錫俱奔歸冬十一月庚申詔衛將軍謝安勞旋師于
金城壬午立陳留王世子靈誕為陳留王乙未拜朱序
為龍驤將軍以張天錫為員外散騎常侍十二月以寇
難初平大赦開酒禁始增百姓稅米口五石仇池公楊
世奔還隴右遣使稱藩詔諸將分令進取
九年春正月辛亥謁建平等四陵是月劉牢之克譙城
車騎將軍桓冲拔上庸魏興新城三郡二月辛巳使持
節都督荆江梁寧益交廣七州諸軍事車騎將軍荆州
刺史桓沖卒沖字幼子大司馬温弟也有武幹温甚
異之初父亡後兄弟並少家貧母患須羊以解無由得
之温乃以沖質羊羊主不欲為質乃言曰幸為養買德
郎買德郎沖小字也及沖為江州刺史厚報之温亡後
沖進位揚豫二州刺史代温秉政沖盡忠王室或勸沖
誅時望專執權衡沖不從及謝安輔政乃自解揚州求
出外鎮桓氏黨以為非計莫不扼腕苦諫郗超亦深言
之沖不納處之淡然不以為恨忠言嘉謨恒盡心力專
都督荆江梁寧益交廣七州諸軍事荆州刺史將之鎮
武帝餞扵西堂賜錢五十萬酒三百四十石牛五十頭
犒賜文武祖道謝安自送至溧州沖遂表移鎮上明時
苻堅舉國内侵沖深以為根本之慮也以兵三千來赴
京師謝安謂三千人不足為損益外示閒暇固不聽下
遣報朝廷處分已定兵革無闕宜以防西蕃沖聞謂左
右曰謝安有廊廟之量不嫻將略使少年禦大敵吾其
左袵矣俄聞破秦軍内慙恚發病卒時年五十七歲沖
性儉素而謙虚愛士嘗浴妻送新衣沖大怒促令持去
妻復送之曰衣不經新何緣得故沖笑而服之在荆州
命處壬南陽劉驎之為長史驎之不屈親自往迎之禮
甚恭逸人劉驎之住在南平陽歧村沖將造之值驎之
在樹採桑沖遣通驎之驎之曰使君忘其陋賤猥賜光
臨請先詣家君沖因詣其父父命驎之扵内取濁酒菜
葅沖令人代驎之斟酌其父辭曰若使官人非野民之
意沖為盡歡而去驎之嘗賑窮濟急以身親其事村民
感焉遠村有一獨嫗病將死謂人曰誰當埋我唯有劉
長史驎之往看自為治棺殯之侍中張玄奉詔至江陵
經陽歧村見一人持生魚半籠來造船寄作鱠及維舟
取之問姓名即驎之也玄素聞其名甚禮重驎之飡罷
即返竟弗留焉又辟處士長沙鄧粲為别駕備禮盡恭
粲感其好賢乃起應命及臨卒言不及私唯與謝安書
云妙靈靈寳尚小亡兄寄託不終以此為恨論者益嘉
之及喪下江陵士女臨江號送有七子案晉書嗣謙脩
崇弘羡怡七人三月進衛將軍謝安為太保苻堅將姚
萇背堅扵北地自號秦王夏四月己夘增置太學生一
百人封張天錫為西平公使竟陵太守趙統取襄陽克
之六月癸丑崇德太后禇氏崩后諱蒜子河南陽翟
人征北大將軍開府儀同三司徐州刺史都鄉侯裒女
少聰明有噐識康帝即位立為皇后穆帝即位尊后曰
皇太后帝幼沖未親國政羣臣上奏請后臨朝稱制及
帝冠乃歸政居崇德宫戒宫卿戮力輔翼以匡不逮哀
帝海西之世太后復臨朝稱制及海西廢簡文即位尊
為崇德太后及帝崩孝武帝即位幼沖桓温又薨羣臣
再啟后臨朝帝冠歸政至是年六十一崩在位四十年
凢三臨朝攝政事初康帝建元二年十月衛將軍營兵
士陳凟女臺有文在足曰天下之母灸之愈明京邑諠
譁有司收繫以聞俄自建康縣獄亡去明年康帝崩獻
后臨朝此其祥也七月戊戍使兼司空高密王純之往
洛陽修謁五陵己酉葬康獻皇太后于崇平陵八月詔
謝玄出屯彭城經略中原玄率諸軍堰吕梁水樹柵立
七埭為𣲖擁二岸之流以利運漕進伐青州故謂之青
州𣲖時苻丕為慕容垂所逼自鄴遣參軍焦遠進謝玄
青銅鏡黃金椀宛轉繩牀玉如意請救玄使送扵京師
戊寅司空郗愔薨愔字方回高平金鄉人太尉鑒之
長子善草隸書常與姊夫王羲之高士許玄度等栖心
絶穀十許年方起至司空卒愔子超字嘉賓少卓犖有
曠世之度桓温辟為參軍累遷中書侍郎先父卒案三
十國春秋超既與桓温善而温有不臣之心愔深惡以
誡超超臨亡謂門人曰吾有與桓温書疏草一箱本欲
焚恐大人年尊必悲傷為敝我死後若大損眠食可呈
此箱書及卒愔果悲慟成疾門人呈此書皆是與桓温
謀事大怒遽焚之曰小子死恨晚矣初王獻之兄弟自
超未亡見愔常躡履問訊甚修舅甥之禮及超死後見
愔怠慢屐而候命席便遷延辭避愔甚不平歎曰使嘉
賓不死鼠子敢爾耶九月甲午加太保謝安為大都督
揚州江荆司豫徐兖青冀幽并梁益雍涼十五州諸軍
事冬十月辛亥朔日有食之己丑以玄象乖度大赦天
下中書侍郎車胤上表議立明堂辟雍事庚午偽秦青
州刺史苻朗來降是月前滎陽太守習鑿齒卒鑿齒
字彦威襄陽人宗族富盛世為鄉豪鑿齒少博學洽聞
以文筆稱桓温為荆州刺史辟為從事尋轉西曹主簿
累位遷滎陽太守以尺牘稱善既罷郡與桓秘書曰吾
以去年五月三日來達襄陽定省舅家從北門入西望
隆中想卧龍之吟東眺白沙思鳳雛之聲北臨樊墟存鄧
老之高南眷城邑懷羊公之風縱目檀溪念崔徐之友
肆睇魚梁追二德之遠未嘗不徘徊移日惆悵極多時
有桑門釋道安與鑿齒初相見道安曰彌天釋道安四
海習鑿齒時人以為佳對時桓温覬覦非望鑿齒在郡
著漢晉春秋以裁正之起漢光武終扵晉愍帝凡五十
四卷以為三國之時蜀以宗室為主魏武雖受漢禪晉
尚為簒逆至文帝平蜀乃為漢亡而晉始興焉引世祖
諱炎興而為禪授明天心不可以勢力彊也鑿齒尋以
脚疾廢居于里巷及苻堅陷襄陽與道安俱獲扵秦秦
主與語大悅賜遣甚厚又以其蹇疾與征鎮東曰昔晉
氏平吳利在二陸今破漢南獲士裁一人有半爾後苻
堅敗歸襄陽襄鄧反正朝廷欲徵鑿齒使典國史未行
會卒臨終上疏并寫所著論一篇陳自晉超繼扵漢不
應以魏後為三恪子辟彊才學有父風位至驃騎從事
中郎(案晉書鑿齒為桓温西曹主簿時温有大志既平蜀召蜀人知天文者至夜執其手問國祚脩短答)
(曰世祀方永温疑其難言乃飾辭云如君言豈獨吾福乃蒼生之幸然今日之語自可令盡必有小小厄運亦)
(宜說之星人曰太微紫微文昌三宫氣候如此必無憂虞五十年外不論耳温不悅乃止異日送絹一匹錢五)
(千以與之星人馳詣習曰家在益州被命遠下今受旨自裁無由致其骸骨緣君仁厚乞為標碣棺木耳鑿齒)
(問其故星人曰賜絹一匹令僕自裁惠錢五千以買棺耳鑿齒曰君幾誤死君嘗聞于知星宿有不覆之義乎)
(以此絹戲君以錢供道中資是聽君去耳星人大喜明日便詣温别温問去意乃以鑿齒言答温笑曰鑿齒憂)
(君誤死君定是誤活然徒三十年看儒書不如一詣習主簿)十二月偽秦將吕光自
稱制扵河右號酒泉公是歲慕容沖僣皇帝位扵阿房
十年春尚書令謝石以學校陵遲上疏請興復國學扵
太廟之南(案輿地志在江寧縣東南二里一百步古御街東東逼淮水當時人呼為國子學西有夫)
(子堂盡夫子及十弟子像西又有皇太子堂南有諸生中省門外有祭酒省二博士省舊置博士二人梁大同)
(中又置正言博士一人加助教理禮初顯宗咸康三年立太學在秦淮水南今升橋地對東府城南小航道西)
(在今縣城東七里廢丹陽郡城東至德觀西其地猶名故學江左無兩學及武帝置國學並入扵今處也)三
月蜀郡守任權斬苻堅將益州刺史李丕益州平夏四
月苻堅為姚萇慕容沖所逼遣使求救詔太保謝安率
衆救秦帝自行西池宴羣臣餞安賦詩者五十八人(案地)
(志西池吳宣明太子孫登所創謂之西苑中宗即位明帝為太子更加修之多養武士扵池内築土為臺時人)
(呼為太子西池今惠日寺後池也)甲子安發自石頭五月苻堅奔五將
山六月堅太子宏自長安來奔慕容沖入長安秋七月
老人星見大旱井瀆皆竭太官共膳皆資天泉池八月
丁酉使持節侍中中書監大都督揚荆等十五州諸軍
事衛將軍太保謝安薨安字安石鎮西將軍尚從弟
父裒太常卿安年四歲時桓彜見而歎曰此兒風神秀
澈不減王東海及總角神識沉敏風韻調暢善行書弱
冠詣王濛清言良久安既去濛子脩曰向客如何濛曰
此客亹亹為來逼人王導亦深器之由是少有重名初
辟司徒府除佐著作郎並以疾辭寓居會稽與王羲之
許玄度支遁等游處出則漁弋山水入則言詠屬文揚
州刺史庾冰以安有重名必欲致之累徵為尚書郎不
起後吏部尚書范汪舉安為吏部尚書以書距絶之有
司奏安被召累年不至禁錮終身遂棲遲東土每往臨
安山中坐石室臨濬谷悠然歎曰此亦伯夷何遠嘗與
孫綽等泛海風起浪湧諸人並懼安吟嘯自若舟人以
安為悅猶去不止安徐曰如此將何歸耶舟人承言即
回衆咸服其雅量安雖放情邱壑然每遊賞必以妓女
從時安弟萬為西中郎將摠藩任之重安雖處衡門其
名猶出萬之右自然有公輔之望其妻劉惔妹也既見
家門富貴而安獨静退乃謂安曰丈夫不如此安掩鼻
曰恐不免耳及萬黜廢安始有仕進之心時年已四十
餘矣征西大將軍桓温請為司馬將發新亭朝士咸祖
送中丞高崧戲之曰卿屢違詔旨高卧東山諸人每相
與言安石不肯出將如蒼生何今蒼生亦將如安石何
安有愧色既到温甚喜言生平歡笑竟日安出温問左
右頗嘗見我有如此客否温後詣安值其理髮安性遲
緩久而方罷使取幘温見留之曰令司馬著帽其見重
如此尋為吳興太守在官無當時譽去後為人所思頃
之徵拜侍中遷吏部尚書中護軍受簡文顧命時桓温
望簡文禪已及此疑安與王坦之等改遺詔甚怒入赴
山陵止新亭大陳兵衛將移晉室使召公卿伏勇士扵
坐將害執政王坦之甚懼安神色自若言笑折之謀竟
不行初坦之與安齊名至是方知優劣温嘗以安所作
簡文諡議以示坐客曰此安石碎金也及帝富於春秋
政不自已温振威内外物情噂&KR0689;互有異同唯安與王
坦之盡忠匡翼及温病篤諷朝廷加九錫使袁宏具草
安欲緩其事見輒改之由是歴旬不就會温薨錫命遂
寢(案王彪之傳桓温既病諷朝廷求九錫袁宏為文以示彪之彪之歎美其文謂曰卿固大才安可以此示)
(人時謝安見其文又頻使宏改之宏乃逡巡其事既屢引日乃謀扵彪之彪之曰聞彼病日增亦當不復支久)
(自可更少遲廻宏從之温亦尋薨宏字彦伯少有逸才曾扵牛渚夜自誦所作詠史諸詩時風清月朗宏音韻)
(清致謝尚出為鎮西夜同渚泊尋聲曾所未聞奬歎久之遂訪問乃袁宏甚重之為桓溫記室參軍嘗著東征)
(賦賦末悉列過江諸賢而不及桓彜人或語温温憾之召扵幕府因游青山命宏同乘行數里而問曰聞君作)
(東征賦多稱先賢何不及吾家君宏答曰賢尊君稱謂非下官敢自專故未遑啟不敢顯之耳温疑不實命言)
(之宏即曰風鑒散朗或摉或引身雖可亡道不可殞則宣城節信也温泫然)安太元初進位
尚書僕射代王坦之總關中事安義存輔導雖會稽王
道子亦賴弼諧之益時彊寇敵境邊書續至安鎮以和
靜御以長筭德政既行文武用命不存小察弘以大理
人皆比之王導而文雅過之每與王羲之登冶城悠然
遐想有高世之志羲之曰夏禹勤王手足腁胝文王旰
食日不暇給今四郊多壘宜思自效而虚談廢務浮文
妨要恐非當今所宜安曰秦任商鞅二世而亡豈清言
致患耶又領揚州刺史及帝親庶政遷中書監驃騎將
軍錄尚書事固讓軍號頃之加司徒後軍文武盡配大
府又讓不拜復加侍郎都督揚豫徐兖青五州幽州之
燕國諸軍事太元八年秦苻堅率衆號百萬次扵淮淝
京師震恐加安征討大都督玄入問計安夷然無懼色
答曰已别有旨既而寂然玄不敢復言乃令張玄重請
安乃命駕出土山墅宴親朋畢集方留玄圍棋賭别墅
安常棋劣扵玄玄是日有懼心便不勝安顧外甥羊曇
曰以墅乞汝(今俗謂檀城是也在今墅城東八里案地圖云謂之城子墅宋時屬檀道濟謂之檀)
(城自興業寺過清溪東二里)安遊陟至夜方還府内逮明指授將帥
各當其任玄等既破秦軍有驛書至時安方對客圍碁
看書既竟便攝放牀上了無喜色碁如故客問之徐曰
小兒軰已破賊既罷還内過戶限心喜甚不覺屐齒之
折以揔統功進拜太保既破苻堅方欲混方文軌上疏
求自北征乃進都督荆揚等十五州諸軍事加黃鉞其
本官悉如故性好音樂自弟石喪遂十年不聽及登台
輔朞功不廢樂衣冠效之乃以成俗又扵土山營墅樓
館植林竹甚盛每携中外子姪往來遊集餚饌日費百
金世頗以此譏之安殊不屑意常疑劉牢之既不可獨
任又知王味之不宜專城牢之既以亂終而味之亦以
貪敗由是識者服其知人後會稽王道子專權而姦諂
頗相扇構安遂出鎮廣陵之步丘築壘曰新城而避之
安雖受朝寄然東山之志始末不渝欲須經略海内而
歸老東山未就本志遂遇疾篤上疏請量宜旋旆并召
子琰解甲息徒詔遣侍中慰勞遂還都聞當輿入西州
門自以本志不遂因悵然謂所親曰昔桓温在時吾常
懼不全忽夢乘温輿行十六里見一白鷄而止乘温輿
者代其位也十六里者止今十六年矣白鷄主酉今太
歲在酉吾病殆不起乎乃上疏遜位詔遣侍中尚書諭
旨先是安發石頭金鼓忽破又語未嘗謬而忽一誤衆
怪異之尋薨時年六十六詔贈太傅諡曰文靖(案晉書謝安少)
(有盛名時多愛慕鄉人有罷中宿縣者還詣安安問其歸資答曰有蒲葵扇五萬安乃取其中者捉之京師士)
(庶競市價數倍安本能為洛下諸生詠有鼻疾故其音濁名流愛其詠而弗能及或以手掩鼻以斆之及至新)
(城築埭扵城北後人追思之因名此地為邵伯埭案三十國春秋王珣妻謝石女珣弟珉婦即安女並以大義)
(不終遂與王氏有隙珣數辭職珣母苟氏謂珣曰苟職非其好自可固執天下豈有不死郎謝安薨珣往哭之)
(乃先過族兄獻之叙其哭安之意獻之投𬒮起曰吾所望扵汝也既至安門謂曰公平生時不見此何由而來)
(乎珣披撥彊前慟哭而退)是月姚萇殺苻堅而僣皇帝位扵渭北亦
偽號秦九月堅子丕僣帝位于晉陽冬十月詔論淮淝
功追封謝安為廬陵郡公謝石為南康郡公謝玄為康
樂郡公謝琰為望蔡郡公桓伊為永脩郡公餘封進各
有差十二月太白犯歲星天下大饑是歲乞伏國仁自
稱大單于秦河二州牧
十一年春正月辛未偽後燕慕容垂僣皇帝位扵中山
是月冠軍將軍豫州刺史桓石虔卒石虔小字鎮惡
征西將軍豁之子少有材幹趫捷絶倫從父在荆州扵
獵圍中見猛獸被數箭而伏諸督將素知其勇戲令拔
箭石虔因急往拔得箭猛獸跳起石虔亦跳高扵猛獸
猛獸伏復拔一箭以歸時人服之後隨伯父温討關中
時叔父沖為苻健所圍垂沒石虔躍馬赴之拔沖扵數
萬衆之中三軍歎息威振敵國時有患瘧疾者謂曰桓
石虔來以怖之病者多愈其見畏如此後除竟陵太守
以父憂去職尋而苻堅又寇淮南詔絶哭起為奮威將
軍南平太守尋進冠軍將軍破堅將閻震沖卒以冠軍
將軍監豫州揚州五郡軍事豫州刺史久之命移鎮馬
頭求停歴陽許之卒後追論平閻震功進爵作塘侯二
月戊申太白晝見在東井夏四月代王拓拔圭始自改
稱魏八月庚午詔封孔靖之為奉聖亭侯奉宣尼祀立
宣尼廟在故丹陽郡城前隔路東南(案地志齊移廟過淮水北將山置之)
(以其舊處立孔子寺亦呼其巷為孔子巷在今縣東南五里二百步長樂橋東一里)冬十月後燕
慕容垂使將軍馮該追斬苻丕扵東垣傳首京師甲申
海西公奕薨十一月苻丕將苻登僣即帝位扵隴東是
歲遼東表送孫盛魏晉春秋三十卷盛字安國太原
人盛以學知名累遷位袐書監著魏晉等二國春秋詞
直而理正咸稱良史焉温見言枋頭失利之過大怒盛
子放叩頭扵父請改之本遂兩存以正本寄扵前燕慕
容雋至是始求得之案晉書孫盛子孫放字齊莊年數
歲父在荆州時庾翼子爰客候盛見放而問曰安國何
在放答曰在庾稚恭家爰客大笑曰諸孫甚盛有兒如
此放曰未若諸庾翼翼也
十二年春正月乙巳以朱序為青兖二州刺史鎮淮隂
丁未大赦天下壬子暴風發屋折木二月戊寅熒惑入
月夏四月戊辰尊夫人李氏為皇太妃六月束帛聘處
士戴逵逵字安道譙國人少博學好談論善屬文能
鼓琴工書畫其餘巧藝莫不畢綜摠角時以鷄卵汁溲
白瓦屑作鄭玄碑又為文而自鐫之見者莫不驚歎其
詞麗其噐妙太宰武陵王晞聞其善鼓琴使人召之逹
對使者破琴曰戴安道不為王門伶人晞怒乃更引其
兄述述聞命欣然抱琴而往逵後居會稽之剡縣性高
潔常以謹度自處深以放達為非道乃著論云夫親歿
而採藥不返者不仁之子也君危而屢出近關者苟免
之臣也古之人未始以彼害名教之體者何達其旨故
也今之人可謂好遯迹而不求其本故有捐本徇末之
弊捨實逐聲之行是猶美西施而學其顰眉慕有道而
折其巾角可無察乎太元中帝連徵郡縣敦迫不已乃
逃于吳吳内史王珣有别館在虎邱山逵潜往與珣遊
處積旬會稽内史謝玄慮其不返乃上疏請絶其召命
帝許之秋八月辛巳立皇子德宗為皇太子大赦天下
增文武位二等大酺五日賜百官布帛各有差冬十月
太白晝見扵南斗
十三年夏六月旱乞伏國仁死弟乾歸嗣偽位僣號河
南王閏月戊辰天狗北下有聲如雷秋八月戊子朔寧
二州刺史費統奏言嘉瓠生扵州界冬十二月戊子濤
水入石頭毁大航殺人乙未大風晝晦延賢堂災丙申
螽斯百堂客館驃騎庫皆災庚子尚書令衛將軍儀同
三司謝石薨石字石奴太傅謝安之弟也起家秘書
郎累遷尚書左僕射以將軍假節征討大都督與兄子
玄琰破苻堅扵淮淝先有童謠云誰謂爾堅石打碎故
桓豁以石名子邀其功及堅之敗功雖始扵劉牢之洛
澗捷而成于玄琰然石時為都督焉竟是謝安石石奴
等破苻堅遷尚書令封南康公兄安薨後石遷衛將軍
加散騎常侍以疾辭不許疾篤進位開府儀同三司加
鼓吹未拜卒時年六十二追贈司空諡曰襄子汪嗣(案晉)
(書石少患面瘡療之莫愈乃自匿夜有物來䑛其瘡隨䑛即差䑛處甚白呼為謝白面而在職務存文刻無他)
(才望直以宰相弟兼冇大勲遂居清顯而聚歛無厭取譏扵世)是歲散騎常侍左將軍
會稽内史康樂公謝玄薨玄字幼度安西將軍豫州
刺史奕之子少穎悟與從兄朗俱為叔父安所器重安
常戒約子侄因曰子弟亦何預人事而正欲使其佳諸
人莫有言者玄答曰譬如芝蘭玉樹欲使其生扵庭階
耳安悅玄少好佩紫羅香嚢垂履首安患之而不欲傷
其意因戲賭取即焚之扵此遂止及長有經國才略起
家桓温府為掾轉征西將軍桓豁司馬領南郡相監北
征諸軍事時偽秦苻堅彊盛邊境數被侵寇朝廷求文
武良將可以鎮禦北方者安乃以玄應舉中書郎郗超
雖素與玄不善聞而歎之曰安違衆舉親明也玄必不
負舉才也時咸以為不然超曰吾嘗共在桓公府見其
使才雖履屐間亦得其任所以知之扵是徵還拜建武
將軍兖州刺史領廣陵相監江北諸軍事玄次泗口進
救戴&KR0735;大破苻堅將彭超扵白馬及苻堅自率渡淮玄
以八千破之扵淝水詔以功加都督徐兖青司冀幽并
七州諸軍事封康樂縣公住彭城北固河上西援洛陽
内藩朝廷後會翟遼反黎陽河北騷動玄自以處分失
所上疏送節盡求解所職詔慰勞令且還鎮淮隂以朱
序代鎮彭城尋疾篤苦上表乞歸詔慰勞給醫一人療
疾玄奉詔便還病久不差上疏久之乃轉授散騎常侍
左將軍會稽内史輿疾之郡卒時年四十六子瑍嗣(案晉)
(書瑍位秘書郎早卒子靈運嗣瑍少不惠而靈運幼有文藻艷逸玄常稱曰我尚生瑍瑍郍得不生靈運初玄)
(之會稽也吏部尚書張玄之亦出為吳興太守張玄之名亞扵玄時人稱為南北二玄論者美之)
十四年春正月癸亥詔淮南所獲俘虜付諸作部者一
皆散遣男女自相配匹賜百日廩其沒為軍賞者悉贖
出之襄陽淮南饒沃之地各立一縣以居之龍驤將軍
劉牢之討彭城妖賊劉黎扵皇邱平之二月偽秦將吕
光僣號為三河王是月扶南貢方物三月張道反太山
太山太守向欽擊走之夏四月甲辰翟遼寇滎陽執太
守張卓六月會稽王道子移揚州理扵東第七月旱甲
寅雷震宣陽門四柱災冬十月己巳雨木冰
十五年春正月征虜將軍朱序破慕容永扵太行三月
己酉朔地震東北有聲如雷戊辰大赦天下徒囚秋七
月壬申有星孛扵西北經太微三台入文昌北斗色白
長十餘丈至後月戊戍入紫微乃滅八月己丑京師地
震冬十月朱序劉牢之等大破翟遼扵滑臺張援來降
十六年春正月詔徐廣校秘閣四部見書凡三萬六千
卷壬辰鵲巢太極東鴟吻二月庚申改築太廟秋九月
新廟成(案地志太廟中宗置郭璞遷卜定在今處事具元帝卷内及帝即位常嫌廟東迫淮水西逼路)
(至此年因修築欲依洛陽改入宣陽門内尚書僕射王珣奏以為龜筮弗違帝從之扵舊地不移更開墻埤東)
(西四十丈南北九十丈五代仍之至陳乃廢)冬十月新作朱雀門十一月江
州刺史護軍將軍永脩侯桓伊卒伊字叔夏譙國銍
人父景侍中長社侯伊有武幹起家累遷建威將軍歴
陽太守進都督豫州諸軍事西中郎將豫州刺史與謝
玄等俱破苻堅扵淝水以功封永脩侯伊性謙素雖有
大功而終始不替善音樂盡一時之妙為江左第一有
蔡邕柯亭笛常自吹之王徽之赴召京師泊舟扵溪素
不與伊相識伊扵岸上過船中客稱伊小字曰桓野王
也徽之便令人謂伊曰聞君善吹笛試為我一奏伊時
已貴顯素聞徽之名便下車踞胡牀而作三調弄畢便
上車而去客主不交一言時上嗜酒司馬道子專政昏
亂謝安女壻王國寳諂媚扵道子安惡其為人每抑制
之國寳䜛諛稍行扵主相之間以安功名盛極而構會
之嫌隙遂成帝時召伊飲宴安侍坐帝命伊吹笛即為
一弄乃放笛云臣扵箏分乃不及笛然自足以韻合歌
管請以箏歌并請一吹笛人帝善其調達乃勅御妓奏
笛伊又云御府人扵臣必自不合臣有一奴善相便串
帝彌賞其放率乃許召之奴既吹笛伊便撫箏而歌怨
詩曰為君既不易為臣良獨難忠信事不顯乃有見疑
患周旦佐文武金縢功不刊推心輔王政二叔反流言
聲節慷慨俯仰可觀安泣下沾襟乃越席而就之捋其
鬚曰使君扵此不凡帝甚有愧色桓沖卒後代沖為都
督荆江十郡豫州四郡諸軍事江州刺史將軍如故假
節在任數年徵拜護軍將軍卒官贈右將軍加散騎常
侍諡曰烈臨死為表上馬具装百具步鎧五百領詔嘉
其忠誠深以傷悼子肅之嗣(三十國春秋云桓伊好挽歌羊曇善唱樂袁山松能)
(行路時人以為三絶)
十七年春正月己巳朔大赦除逋租宿債夏六月癸夘
京師地震甲寅濤水石頭毁大航永嘉郡潮水湧起近
海四縣人多死者秋七月丁丑太白晝見八月新作東
宫徙左衛營(案晉初太子宫在宫西雖東宫實有皇后之宫在今臺城西南角外西逼運溝至此)
(年烈宗始新扵宫城東南移左衛營以其地作之即安帝為太子所居宮也義熙中討盧循劉裕壊其材造舟)
(艦地在今縣東五里護身寺西在御街東也)九月除南郡公桓玄義興太守
冬十一月癸酉以黃門侍郎殷仲堪為都督荆益梁三
州諸軍事荆州刺史冬十二月旱自秋不雨至扵是月
是歲司雍梁秦四州諸軍事征虜將軍朱序卒序字
次倫義陽人也父燾益州刺史世為名將以征討功拜
征虜將軍太和初遷兖州刺史寧康初遷為梁州刺史
鎮襄陽時苻堅遣苻丕圍襄陽序固守丕率衆苦攻之
序疾篤母韓氏自登城履行謂西北角當先受弊遂領
百餘婢并城中女丁扵其角邪築城二十餘丈賊果攻
之人謂此城為夫人城後督護李伯護反招賊城乃沒
于秦(案晉書初苻丕圍襄陽急李伯護遂密與秦軍相應襄陽遂沒序䧟扵苻堅堅聞之反執伯護殺之)
(以徇戒為人臣不忠者後苻堅南侵序隨至夀春因堅軍敗而奔歸拜龍驤將軍瑯琊内史豫州刺史軍洛陽)
(討丁零翟遼進征虜將軍加都督司雍梁秦四州諸軍事後慕容永向洛陽序破之退追至上黨之白水尋又)
(鎮襄陽以老病累表解職不許卒官贈左將軍散騎常侍)
十八年春正月癸夘朔地震二月有客星在尾中至九
月乃滅乙未又地震夏六月己亥始興南康廬陵等郡
大水深五丈秋七月旱閏月劉牢之破妖賊司馬徽扵
馬頭
十九年夏六月壬午追尊會稽王太妃鄭氏為簡文宣
太后秋八月己巳尊皇太妃李氏為皇太后宫曰崇訓
是歲苻登為姚興所殺登太子崇奔扵湟中僣即皇帝
位
二十年春二月作宣太后廟呼為小廟在今縣東二里
古跡湮没后諱阿春滎陽人也父名愷字祖元安豐太
守后少孤無兄弟唯姊妹四人后最長先適渤海田氏
生一男而寡依于舅濮陽吳氏中宗為丞相日敬后先
崩將納吳氏女為夫人后及吳氏女並遊後園或見之
言於帝曰鄭氏女雖嫠賢扵吳氏女遠矣建武元年納
為瑯琊王夫人甚有寵后雖貴幸而恒有憂色帝問其
故對曰妾有妹中者已適長沙王褎餘二妹未有所適
恐姊為人妾無復求者帝因從客謂劉隗曰鄭氏二妹
卿可為求佳對使不失舊隗舉其從子傭娶第三者以
小者適漢中李氏皆得舊門中宗召王裦為尚書郎以
悅后意生瑯琊悼王簡文帝尋陽公主咸和元年薨至
是追尊之三月庚辰朔日有蝕之秋七月太白晝見太微
九月有流星如粉絮東南行歴女虚至哭星冬十一月魏
王拓拔圭大破慕容垂子寶于黍谷是歲會稽王道子與
尚書王珣連上疏薦會稽處士戴逵參侍東宫會逵病死
二十一年春正月起清暑殿於華林園三月太白
晝見於羽林夏四月新作永安宫丁夘大雨雹後
燕慕容垂子寳嗣偽位六月吕光僣即天王位扵燉煌
秋八月歲星犯哭星九月庚申夜帝暴崩扵清暑殿帝
幼稱聦悟簡文之崩也時年十歲至晡不臨左右進諫
答曰哀至則哭何常之有謝安常歎以為精理不減先
帝既威權已出雅有人主之量既而溺扵酒色昵狎左
右殆為長夜之飲吳國内史虞嘯父性便酒帝召與飲
既醉使虎賁扶之嘯父曰臣位不及扶醉不至亂不宜
當此時為知言末年長星數見帝心甚惡之夜扵華林
園舉酒祝之曰長星勸汝一杯酒自古何有萬歲天子
耶太白連年晝見地震水旱為變者相屬曾不介意醒
日既少而傍無正人竟不能改時張貴人有寵年幾三
十帝戲之曰汝以年當廢矣貴人潜怒向夕帝醉遂縊
暴崩時司馬道子昏惑元顯專權竟不能推窮其罪帝
初為清暑殿有識者以清暑反為楚聲哀楚之徵也俄
而帝崩(案圖經武帝遊扵清暑殿有一人黃衣自號天泉池神名淋岑君謂帝曰若見善待當福祐之)
(帝怪恐投以佩刀神怒曰君為不道將使知之因不見遂聞鼓鼙之音而去帝乃請大沙門為齋夜轉誦見一)
(臂長三丈來模經案甚怪之後帝與宫妓泛龍舟飲宴扵池有慢色神乃見形攀龍舟沉帝遂溺死與今本紀)
(不同尋考其實則暴崩清暑殿非繆也)冬十月甲申葬隆平陵在今縣城
東北十五里鍾山之陽不起墳帝年十一即位二十四
年年三十五諡曰孝武皇帝廟號烈宗論曰前史稱不
有廢也君何以興若乃天挺惟神光膺嗣位邁油雲而
驤首濟沉川而能躍少康一旅之衆所以闡帝圖成湯
七十之基所以興王業靜河海扵既泄補穹圓扵已紊
事異扵斯則不由也簡文以虛白之姿在屯如之會政
由桓氏祭則寡人太宗晏駕寧康纂業天誘其衷姦臣
自殞扵時土境西踰劍岫而跨靈山北振長河而臨清
洛荆吳戰旅嘯吒成雲名賢間出舊德斯在謝安可以
鎮雅俗彪之足以正綱紀桓沖之夙夜王家謝玄之善
料軍事于是上天乃眷彊氐自冺五尺童子振袂臨江
思所以挂旆天山封泥函谷而條綱弗垂威恩罕樹道
子荒乎朝政國寳彙以小人拜受之榮初非天旨鬻刑
之貨自走權門毒賦年滋愁民歲廣是以聞人許榮馳
書詣闕烈宗嘉其抗直而惡聞逆耳肆一醉扵崇朝飛
千觴扵長夜雖復昌明表夢安聽神言而金行頽㢮抑
亦人事語曰大國之政未陵夷小邦之亂已傾覆也屬
苻堅百六之秋棄淝水之衆帝號為武不亦優哉
建康實錄卷九
