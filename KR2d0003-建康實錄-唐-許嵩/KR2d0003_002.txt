建康實錄卷二
唐許嵩撰
吳
太祖下
黃武八年春正月公卿百司連上表勸王正尊號王猶
謙讓再三夏四月黃龍鳳皇見武昌夏口並言之甲午
公卿再請王曰羣臣百辟咸以寡人上副天心寡人敢
辭甲申立壇於南郊即帝位柴燎告天禮畢法駕旋武
昌宫陞太極殿大赦改元黃龍元年建黃龍大牙常在
中軍令諸將進退向之詔侍中胡綜為賦其略曰乃律
天時制為神軍取象太一五將三門疾則如電遲則如
雲進止有度約而不煩四靈既布黃龍中央周列日月
實曰太常傑然特立六軍所望云云綜字緯則汝南
固始人也少孤將毋避亂江東年十四為孫策門下客
好學攻文黃龍初蜀使修好帝令綜作盟文文義婉美
自黃龍後詔誥冊命隣國答書皆綜所為與是儀徐祥
同典機密(按同典機密句下載胡綜事未全疑有闕文)丁酉追尊父堅為武
烈皇帝廟號始祖陵曰高陵母吳氏為武烈皇后兄策
為長沙桓王立子登為皇太子内外文武百司皆即位
行賞邊軍征防各賜勲五轉鰥寡孤獨量給糓帛百姓
並免今年租賦天下賜酺五日初漢末興平中童謠曰
黃金車斑蘭耳開閶門出天子閶門即吳西郭門也夫
差所造帝即吳人六月蜀使衛尉卿陳震来慶踐位帝
乃立壇與蜀使盟約滅魏中分天下以幽豫青徐兖鄆
冀凉屬蜀其司州之土以函谷關為界有害於吳蜀伐
之有害於蜀吳伐之凡百之約皆如載書有渝此盟創
禍先亂時童謠云寧飲建業水不食武昌魚寧就建業
死不就武昌居秋九月帝遷都於建業(案江表傳漢建安中劉備嘗宿)
(於秣陵觀江山之秀勸帝居之初張紘謂帝曰秣陵楚威王所置名金陵地勢岡阜連石頭古老云秦始皇東)
(巡會稽經此縣望氣者云金陵地形有王者都邑之氣因掘斷連岡故名秣陵今據所見存地冇其氣象天之)
(所令今宜為都邑帝深善之後聞劉備語曰智者意同故即帝位聞謠言而思張紘議乃下都之又案吳錄劉)
(備曾使諸葛亮至京因觀秣陵山阜曰鍾山龍盤石頭虎踞此乃帝王之宅也)以陸遜為上將
軍詔輔太子登留守武昌冬十月至自武昌城建業太
初宫居之宫即長沙桓王故府也因以不改今在縣東
北三里晉建康宫城西南今運瀆東曲折内池即太初
宫西門外池吳宣明太子所創為西苑(案其地今在惠日寺後僧相傳)
(呼為果師墩)初吳以建康宫地為苑其建業都城周二十里
一十九步十一月右長史張紘卒遺令戒子孫無為不
善紘字子綱廣陵人少游學京師還本郡舉茂才公
府辟皆不就漢末避亂江東桓王創業遂委質焉紘為
謀主每出入諫王持重不宜輕脫建安四年奉使許昌
宫時曹操為司空辟為掾兼侍御史紘心戀昔恩思還
返命未果桓王薨而帝統事操欲紘輔帝内附拜紘為
會稽東部尉帝不以紘北任介意至因為長史與張昭
二人為左右腹心一人從征一人居守及帝都秣陵辭
還東迎家道病卒年六十一留牋勸帝修德納善帝省
書流涕久之子玄清介高行官至南郡太守
二年春正月詔立國學置都講祭酒二月使將軍衛温
諸葛直下海求亶夷二洲得夷洲數千人而還(案二洲皆在海)
(中長老傳云秦皇遣方士徐福將童男女數千人入海求蓬莱神山及仙藥遂遇風皆止此洲不還世世相承)
(有數萬家時有會稽東縣人行海遇風至夷洲其亶洲絶遠不可得到故溫只得夷洲人還也)
三年夏五月建業有野蠶為繭大如鳥卵由拳生野稻
詔改由拳為禾興縣冬十月始平言嘉禾生十二月丁
卯大赦改明年為嘉禾元年春丞相顧雍奏宜修郊廟
社稷以承天意詔答未許二月皇子建昌侯慮薨慮
字子智太祖次子性聰敏才兼文武黃龍初大臣等奏
宜進爵為王使出鎮任以光大業帝許之假節開府鎮
軍大將軍臨事遵奉法度敬納師友深見寵愛薨時年
二十帝為之降損夏六月皇太子登歸自武昌留省侍
以太子少傅都卿侯是儀為侍中儀字子羽北海營
陵人本姓氏少仕郡郡相孔融謂曰氏字民無上可改
為是乃從焉後避地隨劉繇過江太祖統事徵用之專
典機要性謇諤帝以為趙之周舍累官至侍中遷少傅
輔皇太子鎮武昌隨還復拜侍中轉僕射為人謙讓不
治産業又愛惠施宅在西明門外甚卑陋雖處尊官弊
衣單食帝聞之幸其宅求視蔬飰親嘗之對而太息有
所增益皆讓而不受時或進逹未嘗言人之短卒時年
八十一冬十月魏遼東太守公孫淵叛魏使校尉宿舒
閬中令孫綜来奉表稱藩請援并獻方物帝進公卿議
輔吳將軍張昭及丞相顧雍等率大臣切諫淵反覆難
信兼嶮路遥遠願勿納之帝不信遣太常張彌執金吾
許晏將軍周賀賀逹校尉裴潜將兵一萬浮海應接并
齎珍寳九錫備物封淵為燕王領幽青二州十七郡諸軍事
二年三月漢獻帝崩率公卿舉哀三日公孫淵果
反為魏魏將田預要擊破周賀裴潜等於成山而淵殺
張彌許晏賀逹三人分其部伍秦旦杜德等走於玄菟
八月旦等自玄菟走句麗句麗王見旦德等甚敬之曰
此天子邊人也乃發皂衣使二十五人送歸兼表獻方
物豹皮千枚鶡鷄皮十具帝喜句麗大怒公孫淵將自
征遼東尚書薛綜等率大臣切諫帝猶怒選曹尚書陸
瑁上疏曰古来荒服慌忽無常不可保也夫兵革者前
代所以誅暴亂滅四夷然皆姦雄己除天下無事從容
廟堂之上以議之至於中夏鼎沸九域盤互之時深根
固本愛力惜費務自將養以待隣敵之闕未有遠征於
此時也捨近馳遠疲於軍力願陛下少思之帝乃止冬
十月詔使中書郎陳恂謝宏往拜句麗王宫為單于并
賜衣服恂至句麗已受魏幽州牧諷旨不受詔賜遂郊
止吳使令主簿笮資帶固往與恂宏相見恂等怒乃縳
資固為質使讓句麗句麗王謝罪獻馬百疋乃釋資等
令奉詔賜物而將馬還
三年夏六月帝率六軍親征合淝别使大將軍陸遜諸
葛瑾等屯江夏沔口張承孫韶等將兵往廣陵淮陽魏
明帝自東出拒之帝還軍九月朔旦隕霜傷糓誅不由
君上之應也時典校事吕壹專威福帝任之郡臣無敢
言是歲復曲阿為雲陽丹徒為武進
四年秋七月魏使以馬二百疋求易珠璣翡翠帝曰此
朕不用之物乃與交易八月雨雹又隕霜雹者隂之脅
陽佞臣小人專任之應
五年春議鑄大錢一當五百詔吏民輸銅畀直設盗鑄
之科三月武昌甘露降於禮賓殿夏旱自去冬不雨至
于五月秋七月輔吳將軍婁侯張昭薨遺令幅巾素棺
歛以時服帝素服臨弔祭以太牢諡文成侯昭字子布
彭城人好學善談論能隸書從白侯子安受春秋衆書
與趙昱玉朗俱發名友善與朗共論舊君諱事處士陳
琳善之舉茂才不應徐州刺史陶謙以為輕已將拘之
趙昱救免乃避難江南及桓王創業為府長史一事己
上並委之陞堂拜母如舊好焉桓王臨薨以後事託昭
輔帝帝即位以昭為軍師將軍每以直諫整齊德行帝
嘗於武昌宫臨釣臺飲酒大醉使人以水洒羣臣曰今
日酣飲唯醉墮臺中為止耳昭正色不言出外坐車中
帝使人呼還謂曰作樂公何為怒昭對曰昔紂為糟丘
酒池長夜之飲當時亦以為樂不以為惡也帝慙而止
黃龍初與孫邵滕躭鄭禮等採周漢故事定朝儀帝即
尊號拜輔吳將軍封婁侯食邑萬戶在宅無事嘗著春
秋左氏傳觧及論語孝經注每有隣國使命昭輒折之
時帝遣張彌許晏應接公孫淵昭諫曰淵背魏懼討遠
来求援非本意也若淵改圖欲自明於魏兩使不返取
笑天下帝不納昭切諫止之帝横刀於膝上大怒曰吳
之士大夫入則拜朕出則拜卿朕之敬卿亦為至矣而
數於衆中折朕失計何也昭熟視帝面良久進曰誠知
言不見用每竭愚衷者誠以太后臨崩呼老臣於牀下
遺詔顧命之耳因即涕泣横流帝投刀於地與昭對泣
然竟遣彌晏昭忿言不見用杜門稱疾不朝帝數召起
昭稱疾篤帝恨塞其門昭於内又自以土封之帝後悔
過親至門呼昭昭猶稱病帝燒其門以恐之昭更閇戶
帝使人滅火自責良久昭諸子共扶昭起載而還宫昭
進謝帝跪止之坐定仰而言曰昔太后桓王不以老臣
屬陛下而以陛下屬老臣是以思盡臣節以報厚恩使
泯没之後有可稱述而意慮愚淺違逆盛旨自分幽淪
長棄溝壑不圖復蒙引見得奉帷幄然臣愚事國志忠
畢命而已若乃變心易慮偷榮取容此臣所不能也帝
謝之昭為人容貌矜嚴有威風帝常曰孤與張公言不
敢妄發舉邦憚之(案江表傳初帝於羣臣皆呼字唯呼昭曰張公張紘曰東部)初建
安中吳太后臨崩以江外多虞召昭與張紘受遺託孤
深委寄之而命帝以師父事昭故昭盡忠輔成王業薨
時年八十一長子承少以才學知名為人壯毅忠謹甄
識人物拔蔡欵謝景於寒微並為國士封侯其妻諸葛
恪妹也見恪歎曰敗諸葛氏者元遜也性勤於進賢篤
於物類庶幾之流無不造門焉(案丹陽記大長干寺道西有張子布宅在淮水)
(南對瓦官寺門張侯橋所也橋近宅因以為名其長干是里巷名江東謂山隴之間曰干建康南五里有山隴)
(其閒平地民庶雜居有大長干小長干東長干並是地里名小長干在瓦官南巷西頭出江也)冬十月
彗星見于東方
六年春正月詔曰郎吏者宿衛之臣古之命士閒者所
用頗非其人自今選三署皆依四科不得虚詞相飾夏
用左執法胡綜左節度顧譚議定法長吏不許奔喪詔
曰遭喪不奔法非古也蓋隨時之宜以義斷恩自今以
後長吏不得奔喪廢職有犯者大辟行治冬十二月赤
烏羣集前殿大赦改明年為赤烏元年
元年春正月侍御史謝宏奏更鑄大錢一當千以廣貨帝許之
二月追拜夫人步氏為皇后后諱練師臨淮淮隂人也隨
母徙廬江廬江為桓王所破皆東渡夫人以美麗得幸於
帝生二女魯斑魯育性不嫉妬多推進故久見愛寵冠後庭
及帝即位數次欲立為后公卿意在太子母徐氏帝不
得已依違十餘年薨追思之至是年追拜之後合葬蔣
陵秋七月典校事吕壹坐姦事伏誅帝深慙亂法使中
書郎袁禮以誅壹事諭四方諸大臣兼手詔一一條件
而問時事損益并責不直言切諫八月麒麟見武昌
二年春正月魏明帝薨夏五月城沙羡
三年春詔曰蓋君非民不立民非穀不生下州郡勸治
農桑農桑時不得役事夏四月大赦諸郡縣治城郭起
樓穿壍發渠以備非常冬十一月詔開倉賑給貧民十
二月使左臺侍御史郗儉鑿苑城而南自秦淮北倉城
名運瀆(案建康宫城即吳苑城城内有倉名曰苑倉故開此瀆通轉運於倉所時人亦呼為倉城晉咸)
(和中修苑城為宫唯倉不毁故名太倉在西華門内道北)
四年春正月大雪平地三尺鳥獸死者大半三月右將
軍孫韶卒韶字公禮父河本姓俞氏吳人常隨桓王
征伐立功賜姓孫初邊鴻與媯覽等殺丹陽太守孫翊
河往苑陵詰鴻覽戴員員等懼罪又殺河韶年十七收
河衆歸治京城樓櫓以備禦帝聞之將還吳引軍夜至
城下試攻之韶皆乘城傳檄備警讙聲動地帝使人諭
止明日召見深器之拜為校尉統河部曲食曲阿丹徒
二縣自置長吏帝即尊號遷鎮北將軍在邊十數年善
待士卒得其死力常以警疆場遠兵候為務故鮮有敗
軍之事帝在武昌詔屯京知青徐汝沛等軍事及帝下
都建業朝見問其土人物韶答屯戍遠近人馬衆寡將
帥姓名盡識之身長八尺儀貌都雅帝喜曰吾不見汝
久不圖進益乃爾加州牧卒夏四月使衛將軍全琮征
魏掠淮南決芍陂燒安城邸閤收其人民中郎將秦傀
等與魏將王陵大戰芍陂中斬獲千餘人車騎將軍朱
然圍樊大將軍諸葛瑾取湘中地時零陵太守殷禮上
書於帝曰今天棄曹氏國内虎爭幼童涖事取亂侮亡
宜於今日願陛下親自禦戎舉荆揚之衆盡彊弱之數
彊者執戟羸者轉運西命益州軍于隴右授諸葛瑾朱
然大衆指事襄陽陸遜朱桓别征夀春大駕方入淮泗
凌轢青徐襄陽夀春困於受敵長安以西務對蜀軍許
洛之師勢必分散掎角瓦觧民必内應將相對向或失
宜便一軍敗績三軍離心便當秣馬脂車踐踏城邑乘
勝逐北以定華夏若不悉軍動衆循前輕舉則不足大
用易於屢退民疲威竭非出兵之策也帝善之不能用
禮字德嗣雲陽人幼而聰穎過人顧劭拔於微賤之
中累遷郎中與輔義中郎將張温使蜀蜀諸葛亮見而
歎曰江東菰蘆中生此竒才使還守郡卒於官五月皇
太子登薨帝聞驚惋哀不自勝詔曰國喪明嫡百姓何
福下有司諡為宣明太子太子字子高帝長子性謙讓
好學既居儲位以諸葛恪為左輔張休為右弼顧譚張
承為都尉是為四友謝景范慎刁玄羊衜等為賓客每
侍講東宫號為多士登接師友同布衣之禮常與共帳
同輿及鎮武昌遊獵出入不踐良田頓息又擇空闊之
地而不煩民曾乘馬出有彈丸過其側左右求之見一
人操彈佩丸咸以為賊對不伏從者欲捶之登使求過
丸比之非類乃釋之所養母徐氏廢在吳而日夕思戀
及立為太子辭曰本立而道生欲立太子宜先立后帝
曰卿母何在對曰在吳中帝默然每有賜衣皆沐浴以
服之立二十一年年三十三臨終上表進賢勸善寬刑
省賦皇子和仁孝聰哲德行清茂願早建置以副民望
諸葛恪張休顧譚謝景皆通敏有識斷入宜腹心出可
爪牙范慎華融矯矯壯節有國士之風羊衜有專對之
才刁玄裴欽蔣修虞翻志節外明凡此諸臣或宜廊廟
或堪將帥明習法令守信固義有不可奪之志此皆陛
下日月所照選置臣宫備知愫素敢以陳聞帝覽之摧
感初葬句容後三年移葬鍾山西蔣陵置園邑奉守次
子英嗣封吳侯閏六月大將軍豫州牧諸葛瑾薨瑾
字子瑜瑯琊陽都人也性寬緩容貌思度于時伏其弘
雅少遊學博聞有孝德漢末避難渡江弘咨薦於帝帝
善之為人善譚論諫諭未嘗切諤人主粗陳指歸有未
合則言他事物類相求帝亦解悟瑾兄弟三人各事一
方每使往来兄弟相見言於公庭曾無私語帝即尊位
進拜大將軍豫州牧封陽都侯臨終遺令素棺殮以時
服長子恪自得侯次子融襲封振威將軍統部曲鎮方
外融多伎藝好賓客在軍休吏假卒或不遠千里而造
焉常訪問賓客其言能者隨其書史樗蒲弓彈犬馬分
部别類與之任性融乃繼進甘果酒肉自巡牀周流看
省終日不倦吏士親附彊無外事(案江表傳孫峻害諸葛恪密使無難督施)
(寬等上取融融不之知忽聞兵至猶豫不決及寬等圍城遂飲毒死三子見殺先是公安有靈鼉鳴時謠曰白)
(鼉鳴龜背平南郡城中可長生守死不去義無成及此融果刮金印龜服之而死也)秋八月陸遜
城邾冬十一月詔鑿東渠名青溪通城北壍潮海(潮溝亦帝)
(所開以引江潮其舊跡在天寳寺後長夀寺前東發青溪西行經都古承明廣莫大夏等三門外西極都城牆)
(對今歸善寺西南角南出經閭闔西明寺二門接運瀆在西州之東南流入秦淮其北又開一瀆在歸善寺東)
(經栖玄等門北至後湖以引湖水至今俗為運瀆其實古城西南行者是運瀆自歸善寺門前東出至青溪者)
(名曰潮溝其溝東頭今已埋塞纔有處所西頭則見通運瀆北轉至後湖其清溪北源亦通後湖出鍾山西今)
(建元寺東南角度溪冇橋名募士橋吳大帝募勇士處其橋西南角過溝有埭名鷄鳴埭齊武帝早遊鍾山射)
(雉至此鷄始鳴因名焉其溝是吳郗儉所開在苑陵後晉修苑城為建康宫即城北壍也東自平昌門西出經)
(閶闔門注運瀆今東頭見在建元寺門西頭出今夏公亭前驀路西至孝義橋入運瀆運瀆舊有六橋孝義本)
(名甓子橋次南有楊烈橋宋王僧逹觀鬭鷄鴨處次南出有西州橋今縣城東南角路東出何后寺門次南有)
(高曄橋建康西尉在此橋西今延興寺北路東度此橋次南運瀆臨淮冇一新橋對禪靈渚渡今之過淮水橋)
(名新橋本名萬歲橋其青溪上亦冇七橋最北樂遊苑東門橋次南有尹橋今潮溝大巷東出度此橋次南有)
(鷄鳴橋即輿地志所謂今新安寺南東度開聖寺路度此橋次南有募士橋次南有菰首橋一名走馬橋橋東)
(燕鵲湖湖連齊文惠太子博望苑隋末輔公祏築其地為城唐朝陸彦恭為江寧令開金華坊坊於郭東東逼)
(清溪乃廢菰首橋路而於興業寺門前東度溪立橋名金華橋次南有清溪中橋今湘宫寺門前巷東出度溪)
(東有桃花園是齊太祖舊宅即位後修為園亦名芳林園王延長曲水詩序云載懷平圃乃睠芳林即此園也)
(次南青溪大橋今縣東出向句容大路經北橋東即陳五兵尚書孫瑒宅西即陳尚書令江摠宅與瑒對夾清溪)
(俱在路北陶季直京都記云典午時京師鼎族多在清溪左及潮溝北俗說郗僧施泛舟清溪每一曲作詩一首)
(謝益夀聞之曰清溪中曲復何窮盡也)
五年春正月立子和為皇太子大赦改禾興縣為嘉興
縣二月羣臣奏請立皇后及皇子為諸侯王辭曰今天
下未定民物勞瘁有功未錄饑寒未恤猥割土壤以封
子弟崇爵位以寵妃妾朕不取焉三月海鹽言黃龍見
夏四月旱詔禁獻御減太官膳秋七月有司又奉立皇
后諸侯王八月立子霸為魯王九月遣將軍陸凱討定
珠崖儋耳郡
六年春騶虞見新都冬十一月丞相顧雍薨時年七十
六是月太子太傅都鄉侯闞澤薨澤字德潤會稽
山隂人家世農夫幼好學居貧常與人傭書以供紙筆
所寫既了誦之亦過究竟典籍兼通歷數察孝廉累遷
吏部尚書時蜀使張奉来聘帝命公卿宴奉於座别澤
姓名嘲謔澤不能對時太子少傅薛綜因行酒至奉代
澤對曰蜀者何也有犬為獨無犬為蜀横目句身蟲入
其腹奉曰不當復列吳耶綜應聲曰無口為天有口為
吳君臨萬國天子之都衆座歡笑奉無以對澤性謙恭
小吏對問皆與抗禮人有非短口未嘗言容貌似不足
者然所聞少窮嘗以賈誼過秦論進帝欲方便諷諭以
明治亂十二月扶南國獻樂人是歲諸葛恪大破六安
殺魏將謝景收其民而還魏司馬懿率軍入舒恪遷於
柴桑
七年春二月以大將軍陸遜為丞相秋嘉禾生宛陵八
月詔曰督將亡殺其妻子是使妻去夫子棄父也甚傷
義教自今勿殺之車騎將軍朱然驃騎將軍步騭等各
上疏言自蜀還者言蜀欲背盟與魏交通多作舟船繕
治城郭又前蔣琬守漢中聞司馬懿南向不出兵乘虚
以犄角之反委漢中還成都事已彰露的無所託宜為
之備帝良久曰不然吾待蜀不薄聘享盟誓無以負之
何以致此又司馬懿前来入舒旬日便退蜀在萬里何
知緩急而便出軍昔魏入漢川此間始戒嚴亦未舉制
會魏還而止蜀寧可復以此為疑也且又治國舟舡城
郭何得不護今此間治軍豈欲禦蜀人言皆不可信朕
為諸君破家保之果如帝言而蜀竟無謀
八年春二月丞相江陵侯陸遜薨遜字伯言吳人也
本名議世為江東大族妻桓王女也遜年二十始仕幕
府歴東西曹令史出為海昌屯田尉領縣事海昌今之
鹽官也時旱遜開倉賑窮百姓懷之及帝統事而遜策
定山賊帝用為帳下都督時會稽太守淳于式表遜枉
法擾亂人民遜入乃薦式為佳吏帝曰式表卿卿何稱
善對曰式意欲養民是以白臣臣更毁之是亂聖聽帝
以為長者後吕蒙臥疾因上表言意思深長才堪負重
觀其規慮終可大任帝納之累遷護軍鎮西將軍代吕
蒙為右部督征關忠義克公安定南郡封華亭侯持節
揚州牧多所辟舉及帝定荆州上表勸帝薦拔英異以
進南土人深納其言黃武初大破劉備於馬鞍山尋敗
曹休于夾休發背死遜還軍振旅凱歌入武昌帝授遜
輔國將軍郢州牧改封江陵侯勅左右以御蓋覆之出
入殿門凡所賜與皆御物上珍羣臣莫比嘉禾中都護
諸軍與諸葛瑾等征襄陽定安陸石陽及為丞相詔領
揚州牧都督如故時帝寵魯王霸欲廢太子和遜上書
諫曰太子正統宜有磐石之固以副至尊不宜動搖生
惡人心表三四上帝怒以重臣未即加法使人責之遜
不勝憤恚而薨性忠梗出言無私立朝肅如也帝嘗以
諸子委遜教誨故建昌侯慮曾於堂前作鬭鴨欄遜見
責之即令毁除學士南陽謝景與劉廙之談講以先刑
後禮遜引大義訶之曰禮長於刑久矣何以細辯而詭
先聖之教若此之論不須講也左右失色為人素儉知
足時年六十三死之日家無餘財夏五月電霆犯宫門
柱又擊南津大橋楹茶陵縣洪水溢出漂損二百餘家
秋七月帝遊後苑觀公卿射征西將軍馬茂符節朱真
牙門將朱志無難都督虞欽等謀逆欲劫公卿襲帝事
覺夷三族八月大赦使校尉陳勲作屯田發屯兵三萬
鑿句容中道至雲陽西城以通吳會舡艦號破崗瀆上
下一十四埭通會市作邸閣仍於方山南截淮立埭號
曰方山埭今在縣東南七十里(案其瀆在句容東南二十五里上七埭入延陵)
(界下七埭入江寧界初東郡舡不得行京行江也晉宋齊因之梁太子嗣改為破墩瀆遂廢之而開上容瀆在)
(句容縣東南五里項上分流一源東南三十里十六埭入延陵界一源西南流二十五里五埭注句容界上容)
(瀆西流入江寧秦淮後至陳高祖即位又堹上容而更修破崗至隋平陳乃詔並廢此瀆)
九年夏四月甘露降武昌宫秋九月以驃騎大將軍步
騭為丞相車騎大將軍朱然為左大司馬衛將軍全琮
為右大司馬鎮南將軍吕岱為上將軍諸葛恪為大將
軍時用大錢物貴百姓不便詔除大錢卑物價使收其
錢鎔為器
十年春適南宫(案輿地志南宫太子宫也宋置欣樂營其地今在縣城二里半吳時太子宫在)
(南故號南宫)改為太初宫詔移武昌材瓦有司奏武昌宫作
已二十八年恐不堪用請别更置帝曰大禹以卑宫為
美今軍事未已所在多賦妨損農業且建康宫乃朕從
京来作府舍耳材柱率細年月久遠嘗恐朽壊今武昌
材木自在且用繕之冬十月大赦死罪是歲康僧會入
境置經行所朝夕禮念有司以聞帝曰昔漢明帝感夢
金人使往西方求之得摩滕竺法蘭来中國立經行教
今無乃是其遺類乎因引見僧會其言佛教滅度已久
唯有舍利可以求請遂於大内立壇結静三七日得之
帝崇佛道以江東初有佛法遂於壇所立建初寺帝初
好道術有事仙者葛玄嘗與遊處或止石頭四望山所
或遊於列洲時忽遇風玄船傾溺帝悲怨久之俄見玄
曳履從江上行来衣不濡而有酒色玄性好酒嘗飲醉
臥門前陂水中竟日醒乃止帝重之為方山立洞玄觀
後玄白日昇天今方山猶有玄煑藥鐺及藥臼(案地輿志赤烏)
(二年為玄於方山立觀又吳錄云有術人姚光自言火仙帝焚之火滅光坐灰中手持一卷帝看之不識初在)
(武昌日徵方士會稽介象者帝為立第給御帳號為介君帝每從學匿形法前後所言皆驗帝曾問象鱠魚何)
(者為上象曰鯔帝曰海中魚不可卒得且言近者象曰易得因塪地灌水其中釣之得鯔以為鱠仍請使往蜀)
(市薑為虀初作鱠而去欲了而還使者於蜀見張温張温因附家書而歸)
十一年春正月朱然城江陵三月太初宫成周迴五百
丈正殿曰神龍南面開五門正中曰公事門東曰昇賢
門左掖門西曰明陽門右掖門正東曰蒼龍門正西曰
白虎門正北曰玄武門起臨海等殿夏四月雨雹此有
德遭險誅伐過深之慮也雲陽言黃龍見五月鄱陽言
白虎仁帝曰符瑞之應表德也何以臻於兹書云雖休
勿休公卿百司勉修所職以匡不逮宜各勵精思朕過
失秋丞相冀州牧番禺侯步騭薨騭字子山臨淮人
性寬雅深沈能降志辱身研博道藝靡不貫覽漢末渡
江單身窮困與廣陵人衛旌種瓜自給晝則耕斸以勤
四體夜則端坐讀誦經書(吳錄會稽焦矯嘗為征羌令郡之豪也騭旌等共修刺奉)
(瓜以謁矯矯遇之甚薄旌恥之騭辭色自若及食矯自饗大案飯騭等小盤菜茹而已旌不能食騭飽食訖辭)
(出旌怒曰寧能忍此騭曰吾等貧賤主人以貧賤遇之固其宜也復何恥為旌字子旗位止尚書)帝初
統事召騭為主簿與諸葛瑾嚴畯等並著英聲於吳中
累遷位持節征南中郎將交州刺史徵為驃騎將軍領
冀州牧時皇太子登在武昌與騭書問遠近士君子先
後之宜具條答于時建業人物在荆州界者諸葛瑾陸
遜朱然程秉潘濬裴玄夏侯承衛旌李肅周條石幹等
一十一人甄别行狀因上疏奬勸臣聞人君不親小事
百官有司各任其職是以舜命九賢而天下治齊桓用
管仲則國治漢祖攬三傑以興帝業西楚失雄俊以喪
成功汲黯當朝淮南謀寢郅都守塞匃奴竄遁且賢人
所在折衝萬里信國家之利器崇替之所由也方今王
化未被於漢北河洛有僣逆之醜誠覽英拔俊任賢之
時願明太子重以經意則天下幸甚尋代陸遜為丞相
封侯督西陵事在府舍誨育門人手不釋卷被服居處
有如儒生喜怒不形於色寬弘得衆内外肅然帝深重
之前後所薦逹屈滯救患難書數十上并條疏時事帝
並採用
十二年春三月左大司馬朱然卒然字義封本姓施
氏丹陽人安國將軍朱治姊子也治初未有子啟桓王
養為嗣時年十三桓王許焉命召以羊酒賀之嘗與同
學結好及帝統事年十九初為餘姚長建安二十四年
從討關忠義立功遷昭武將軍假節代吕蒙鎮江陵與
陸遜破劉偹斷後道拜征北將軍封永安侯魏將夏侯
尚曹真等圍江陵内外縣絶真等鑿地道立樓櫓起土
山日夕臨城上弓弩雨射城中將士皆失色然神色自
若意氣方厲率吏卒伺閒出攻破賊兩屯攻圍凡一百
八十日而撤還威振敵國改封當陽侯授左大司馬右
軍師寢疾二年帝日夜不安醫藥相望於道卒時年六
十八帝素服舉哀子續嗣夏四月兩烏銜鵲墜於東觀
丙寅詔驃騎將軍朱據領丞相燎鵲以祭此羽蟲之孽
又視不明聽不聰之罰也東觀典校之府實天意焉六
月戊戌寳鼎出臨平湖秋八月癸丑白鳩見於章安冬
右大司馬全琮卒琮字子璜吳郡錢塘人父柔舉孝
廉累遷尚書郎桂陽太守嘗使琮將米數千石往吳中
有所市易属吳中饑荒琮皆散用空舡還柔大怒琮頓
首曰愚以所市非急當今士大夫有倒懸之患故便賑
贍不及啟報柔深竒之自是北州人士避地多南依琮
居者百數琮傾家給濟之遂名顯遠近建安二十四年
劉備東出琮上疏請討關忠義帝與吕蒙隂議征之乃
擒關侯會公安置酒以琮為偏將軍封當陽亭侯尋與
吕範破魏軍洞口遷綏南將軍改封錢塘侯帝以吳地
險於富春東安郡使琮為太守琮到官明賞罰招誘降
附得萬餘人徵還尚魯班公主進衛將軍領徐州牧左
護軍自為將勇決當敵臨難奮不顧身及作督養威持
重御軍任計不營小利初帝欲使太子登出征大臣不
敢言琮上疏諫之為人恭順善於承顔納規言詞未嘗
忤旨每進諫事輒納受宗族賞賜家累千金然尚謙虚
接士貌無驕色臨終上書諫帝不征珠崖夷州殊方異
域隔絶瘴海水土氣毒兵多疾病必無所獲萬一之利
卒時年五十二帝流涕
十三年夏五月日至夜熒惑入南斗秋七月犯魁第二星而東
八月丹陽句容及故鄣寧國諸山崩洪水溢說曰山陽君也水
隂百姓也戒君道崩壊百姓將失其所亡胤嗣之應也時宫
掖不穆魯王霸權傾太子大將軍陸遜太子太傅吾粲等極
諫帝不納粲字孔休吳郡烏程人也生數歲孤城嫗見之
謂其母曰此兒卿相骨也少孤賤為縣小吏縣令孫河
竒之及河為將軍表粲為曲阿丞治有聲丞相孫劭知
之舉為主簿累拜會稽太守徵入為太傅粲性忠亮抗
直見魯王太盛上表切諫嫡庶不分非有國之宜魯王
怒因譖於帝帝怒收粲下獄死嗚呼以正喪身悲夫冬
十月全公主魯班與太子母王夫人有隙數讒太子帝
乃幽閉和於省内驃騎將軍丞相朱據進曰臣聞太子
國之本根立性仁孝天下歸心今卒責之將有一朝之
患帝終不受諫固執廢之據擁太子拒諫萬死不退大
臣泥首再拜而尚書屈晃復進諫曰太子仁明顯聞四
海今三分鼎峙不宜搖動太子以生衆心願陛下少垂
聖恩老臣雖死之日猶生之年因叩頭流血詞氣不撓
帝登白爵觀見其言切惡之勅晃等曰無事何忽忽遂
斥還鄉里無難督陳延與五營督陳蒙等見帝廢太子
乃進諫云昔晉獻公殺申生奚齊晉國擾亂三代不止
帝大怒蒙等乃右出朱據為宜都丞中書令孫弘素惡
據耿直潜以偽詔賜死竟廢太子和為庶人遷於故鄣
賜魯霸死大臣坐誅者十餘人朱據字子範吳郡人
少有姿貌膂力絶人善論難才兼文武累至建義校尉
黃龍初帝將都建業召入尚主拜駙馬都尉遷左將軍
封雲陽侯領丞相年五十七見殺十一月立子亮為皇
太子是月遣軍十萬作堂邑涂塘以淹北道十二月有
神人授書告改年立后帝大赦改明年為太元元年
太元元年臨海羅陽有神自稱王表周旋人間言語飲食與
人無異而不見其形有一婢名紡績常隨侍帝聞之使中
書郎季崇齎輔國將軍羅陽王印綬往迎之神至建業
勅於蒼龍門外立第宅所經山川之神輒使與神相聞
言吉凶水旱往往有驗帝之納邪拒諫近之矣五月立
皇后潘氏八月朔大風江海溢平地水一丈右將軍吕
據取太舡以備宫内帝聞之喜是月風拔高樹三千餘
株石碑磋動吳城兩門瓦飛落華覈以為役繁賦重區
務不容之效也因條奏之帝曾不省冬十一月幸曲阿
祭高陵大赦還風疾驛徵大將軍恪為太傅詔省徭役
二年春正月帝臥疾悟和無罪欲徵還孫弘等固諫事
不再乃止封為南陽王居長沙子奮為齊王居武昌子
休為瑯琊王居虎林二月大赦天下改元神鳳元年皇
后潘氏暴崩於内宫后諱淑會稽句章人后自織室
召入得幸常說夢有似龍頭授己者已以蔽膝受之遂
生少帝性隂妬善容媚自始及卒譛害無己既病宫人
侍疾不堪勞苦伺其昏臥共縊殺之言中惡尋而事泄
坐誅者六七人三月帝疾使有司傳詔問神人王表請
福表云國之將興聽之於人國之將亡聽之於神夏四
月乙未帝崩于内殿遺詔太子太傅諸葛恪與太常滕
胤衛將軍孫信等輔太子亮秋七月葬蔣陵今縣東北
十五里鍾山之陽
案帝四十即吳王位七年四十七即帝位二十四年年
七十一崩羣臣上諡為大皇帝廟曰太祖帝屈身忍
辱任才尚計有句踐之竒英故克跨江表成鼎峙之業
然多嫌忌果於殺戮末年滋甚信用讒說竟廢嫡嗣初
桓王定江東遠修貢於漢漢使劉琬加錫命琬至江東
見桓王諸兄弟顧諸人曰孫氏諸子皆俊傑然夀並不
長唯中子孝廉權當有大貴之相骨體非人臣也夀又
最長君試記之後果成帝業何見知之明也
建康實錄卷二
