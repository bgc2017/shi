建康實錄卷十三
唐許嵩撰
宋
世祖孝武皇帝
世祖孝武皇帝諱駿字休龍幼名道民文帝第三子六
歲以元嘉十二年封武陵郡王自江左以來襄陽未有
皇子重鎮太祖欲經略關河故以武陵王為雍秦荆江
四州六郡諸軍事撫軍將軍雍州刺史三十年以西中
郎將移鎮西陽聞元兇構逆遂垂涕召沈慶之及僚佐
等議初慶之統武陵軍事世祖在鎮元兇嘗密與慶之
書令致世祖慶之入帝疑之稱疾不敢見慶之突入前
以元兇書呈帝帝悲泣求入内與母别慶之曰下官受
先帝厚命今日唯力是視殿下何疑帝前拜曰國家安
危在將軍也即日令勒兵處分内外軍事一委慶之以
主簿顏峻為諮議掌總文書議定慶之即戎勒兵峻乃
進曰今步兵少力薄宜待衆軍集慶之怒曰方興大事
而黃口小兒參預此禍至矣宜斬以徇峻懼再拜以謝
慶之慶之曰君但知筆札事庚寅使顏峻馳檄四方言
劭兇異殺害君父毒流王公卿士三月乙未建牙於軍
門是日衆軍發自西陽以寧朔將軍柳元景為都督前
鋒丁酉軍次尋陽四方征鎮不謀同舉所在雲集是時
會稽太守隨王誕以衆兵次于西陵劉秀之充前軍來
會荆州刺史義宣雍州刺史臧質並舉四月辛酉上次
溧洲癸亥柳元景至新亭修築營壘歸者相屬時帝中
風暴疾殆將數旬顏峻懼聞於衆擁王於膝上親視起
居内外軍政室内經略間以文教書檄應接遐邇自舟
中甲士亦不知帝之危疾也甲子賊劭親率衆軍來
攻元景開壘鼓噪奔之賊衆大敗劭更率餘衆攻壘復
大破之殺傷甚衆劭退至於澗劭軍人馬投澗死者不
可勝數澗水為之不流至今猶呼為死馬澗劭走馬還
臺城江夏王義恭自東堂與數十人出奔濟於冶渚策
馬詣新亭於馬上上疏勸進戊辰帝遷營於新亭己巳
百寮奉璽紱帝泣下固辭江夏王再拜三辭因設壇即
帝位于營所改新亭為中興亭下詔大赦天下進文武
爵位二等賞士卒各有差孤獨不能自存者皆賜穀帛
以江夏王義恭領太尉錄尚書六條事給鼓吹班劍黃
鉞進顏峻為侍中五月丙子擒元兇于太倉井庚辰臧
質以甲仗百人入守朝堂辛巳車駕幸龍舟遷於東府
羣臣請罪詔曰巨逆作亂人倫道盡王公卿士受制凶
威事難勢屈無所追謝甲申尊所生路淑婉為皇太后
詔襃故太子左衛率袁淑和加殊禮贈侍中太尉諡曰
忠憲公追死王事贈徐湛之散騎常侍司空諡曰忠烈
公江湛散騎常侍左光禄大夫諡曰忠簡公王僧綽諡
曰忠愍侯以柳元景為領軍將軍甲午初謁長寧陵追贈
卜之興龍驤將軍六月丙午謁太廟還登太極殿哭盡
哀百官陪位莫不下淚初置殿門及上閣門屯兵丁亥
詔諸司薄已厚民去繁從簡悉宜施行辛未大紀勲行
賞封南譙王義宣為南郡王隨王誕為竟陵王各五千
戸封臧質始興郡公沈慶之南昌郡公柳元景曲江公
各三千戶宗慤洮陽侯劉延孫東昌侯顏峻建武侯各
二千戶徐遺寳益陽侯五百戶庚子復置南兖州丙子
使使兼散騎常侍巡行天下蠲尋陽租布三年己亥立
皇后王氏丙申置衛尉官詔使建平王宏迎皇太后於
尋陽庚子上諡大行皇帝廟號太祖秋七月辛丑朔日
有蝕之辛酉下詔任百姓捕採貴戚不得競利壬戌皇
太后至自尋陽八月乙亥以王僧達拜護軍將軍僧達
時自負才地不稱所望遂上表陳讓曰臣有志於學無
獨見之敏有道在身無偏監之識固不足以達言治世
備辦時宜竊謂當今之務唯在先䘏庶心從民之欲如
使臣享厚禄居重榮衣狐坐熊而無事於世者固不能
安也護軍之任不敢處書奏帝帝知其不愜志甲午以
僧達為征虜將軍吳郡太守封營道侯九月壬寅侍中
謝莊上疏宜大臣各舉所知以付尚書依分銓用若任
得其才舉主延賞有不稱職宜及其坐凡所涖民之職
宜遵六年之限初太祖代限年三十而仕郡縣六周及
選代刺史或十餘年至是時皆易之仕者不拘長少涖
民以三周為滿故莊復表論之冬十月癸未聽訟于閱
武堂琅邪獻白鹿高麗使貢方物十二月罷都水使者
置水衡令官
孝建元年春正月己亥朔拜南郊大赦改元壬寅立皇
子子業為皇太子賜天下為父後者爵一級孝悌力田
有差詔長吏勸盡地宜務農食舉孝秀凡無可采而竊
榮位者皆禁錮還田里尚書百官之本曹局事無巨細
悉歸令僕非羣材成構錄事參軍周朗獻讜言曰男子
十三至十七皆令學經十七至二十盡使修武女子十
五不嫁宜坐家人地堪滋養悉種麻稻巷陌悉樹桑柘
列庭皆植竹栗宫掖金翠工人竒伎淫器皆請焚之錦
繡羅縠小民皆不得服帝子服帝弟何必長史參軍但
宜置賓師傅官以輔之是月新作正光殿詔鑄四銖錢
時車騎將軍江州刺史始興公臧質握強兵據衝要輒
散釣磯倉米心慚不安乃要豫州刺史魯爽兖州刺史
徐道寳司州刺史魯秀等說南郡王義宣曰夫有震主
之威能全衆者萬物係心於公聲迹已著見機不作將
為他人所先今命徐魯驅西北精兵來屯江上質帥九
江樓艦盤踞中流為公前驅天下已半公以八州大衆
鳳翔雲動龍舟徐邁虎視川陸雖韓白更生亦不能為
建業之計少主失德天下聞之沈柳小將不足為意夫
不再至者年齒也不可失者徐魯也質常恐先朝露填
溝壑不得養其膂力為公掃除雖悔黃泉復何及也義
宣許之使使報魯爽徐賓於壽陽爽等殺長史韋處穆
登壇自進號征北大將軍戴黃標遺法物命書二札一
曰丞相劉今補為天子名義宣二曰車騎將軍臧今補
為丞相名質使戶曹宋興歸報江陵使使京師誓其親
屬二月己巳朔有流星大如月西行二月庚午豫州刺
史魯爽車騎將軍江州刺史臧質丞相荆襄二州刺
史南郡王義宣舉兵反自號建平元年乙亥曲赦司豫
二州加柳元景撫軍以王玄謨為豫州刺史輔國將軍
師次梁山三月癸亥内外戒嚴假江東王義恭黃鉞都
督衆軍辛丑柳元景為雍州刺史出次采石以沈慶之
為鎮軍將軍率安都西討魯爽夏四月丙戌左將軍薛
安都等大破魯爽於小峴斬首傳京師豫州平丙子慶
之還師以益元景次于南州五月甲辰義宣至蕪湖而
臧質逼梁山使謂義宣曰今日萬人次南州則梁山中
絶萬人守梁山王玄謨必不敢出下官中流鼓棹直趨
石頭此上策也義宣不用質計盡銳攻梁山陷其西壘
王玄謨使崔勲之來救皆沒王師大懼元景聞之欲卷
甲赴之桓護之諫不如分兵為援將軍自鎮南州元景
乃留老弱自守悉其精卒多張旗幟向梁山甲寅王玄
謨帥衆軍與臧質大戰于梁山質敗走義宣自蕪湖赴
焉玄謨縱兵苦戰薛安都繼出乘之賊等大敗船舫鱗
沓桓護之命火焚之時東風急火猛延燒西屯兵義宣
單舸南走閉航而泣是日桓護之朱脩之等帥師南定
遺寇乙未解嚴六月臧質走歸尋陽焚府舍盡家西向
武昌無所據投於南湖摘蓮實為食戊辰追兵至南湖
質急投水中折荷蒙首軍士遙射之貫腸腹出繞蕰藻
就斬之傳首京師子孫皆棄市而漆首藏於府庫甲戌
大論功計賞進柳元景沈慶之並大將軍儀同三司進
王玄謨前將軍封曲江侯朱脩之荆州刺史西昌侯庚
寅脩之至江陵殺義宣并其十子餘黨竺超民徐壽之
等詔絶義宣屬籍廢為庶人癸未分揚州浙江東五郡
為東揚州治會稽而揚州仍領十五郡又分荆襄江等
三州八郡為郢州治江夏罷南蠻校尉遷其營于京師
戊子詔罷錄尚書秋七月丙申朔日有食之是月會稽
大水平地八尺冬十月熒惑犯進賢星戊寅襃孔子同
諸侯之制寢廟給祭秩丁丑置安陸郡屬郢州初令王
侯内史相及封内官長不臣於封君罷官不追諸王在
鎮常行不過六隊車輿不得油幢聽事不得南向施帳
幡國臣不得跣登國殿傳命不得朱服障扇不得雉尾
十一月癸未詔襃侍中張敷孝道淳深改其所居曰孝
張里復置郡都水使者官是月始課南徐州租甲申甘
露降長寧十二月徵朱年為太子舍人年會稽人也以孝
行聞初母以冬亡殮衣無絮年終身不衣綿隠居會稽
山南以樵採為事每束柴置路間隨取者任留價而去
二年春二月婆皇國遣使貢獻丙寅始興公沈慶之請
老歸帝聽以公就第月給錢十萬米百碩使何尚之豫
往累陳上意慶之笑曰沈公不學何可往而復來尚之
有慙色夏四月司馬石亡命反於淮南推立夏方進為
主改姓李名弘以惑衆豫州刺史王玄謨討平斬之懷
汝間壬午以王玄謨為雍州刺史以交州刺史檀和之
為豫州刺史初和之在交州有威名盜賊屏迹獨出獵
虎伏不敢起故帝用以鎮懷汝秋七月鎮西將軍郢州
刺史蕭思話卒贈開府儀同三司諡穆侯八月庚申征
虜將軍雍州刺史武昌王渾在襄陽與左右戲造書檄
自署為楚王號元光元年置百官長史王翼之得其檄
封奏帝使中書舍人戴明寳往責之有司奏廢為庶人
自殺時年十七九月己巳朔齊郡廣饒縣上言嘉禾生
異畝同穗丁亥閱武於宣武場詔孝建元年已前以罪
徙放悉聽還本犯釁家子弟隨才置吏十月壬午徵江
夏王義恭為揚州刺史以建平王宏為中書令十一月
戊子王僧達上表自解帝以辭不遜付門下免官
三年春正月辛丑祀南郊以驃騎將軍建昌公到彥之
衛軍將軍新建文宣侯王華豫寧文侯王曇首配食太
廟壬子皇太子納妃何氏二月辛未策孝秀于東堂是
月丁丑初置朔望臨西堂接羣臣受奏事是月豫州刺
史檀和之卒贈安北將軍諡壯侯閏三月己丑白兔見
平原獲以獻癸酉鄱陽王休業薨休業文帝第十五子
董美人生夏四月初禁民車及酒器用銅戊戌太白犯
輿鬼五月辛酉初令荆雍豫兖徐青冀等七州養馬復
其賦役六月上親聽訟于華林園秋八月太常顏延之
卒贈特進諡憲子甲午太白入心九月壬子詔顏峻右
將軍丹陽尹峻固辭表十奏帝乃許使中書舍人戴明
寳抱峻登車載之郡舍賜以布衣一襲
大明元年正月辛亥朔改元為大明大赦賜高年孤寡
粟帛各有差辛未使使巡行賑貸三月壬戌初命大臣
加班劍者不得入宫城門時梁獠請内屬立懷漢郡夏
四月京師疾疫丙申使使給醫藥死無以為殮者官為
埋殯五月壬子紫氣出景陽樓狀如煙迴薄久之詔改
景陽為慶雲樓戊午嘉禾一株五莖生清暑殿鴟吻中
六月丁亥以顏峻為東揚州刺史劉秀之為丹陽尹(案宋)
(略秀之從子濰性剛猛有才氣素輕秀之時仕吳興太守聞秀之為丹陽尹書與故人曰吾家黑面阿秀乃居)
(劉安泉處朝廷不為多士)庚子白兔見即墨獲以獻秋七月京師獲
三脊茅江夏王義恭率百官請奏封禪事奏曰陛
下睿孝締基靈武繼業道溢興殷功光復禹日者
河鏡海湛景曜階平祥浹郊林氣凝宫沼伏願俯
藉民心仰協乾意威羣后詔百辟下齊郊掩高里
壇集神光山稱萬歲臣生屬吉辰方待大禮帝猶謙
讓辛未以并雍二州三郡十六縣開一郡郡四縣刺
史王玄謨請斷流民當時不願屬籍罷之或謗玄謨
反玄謨馳使白啓帝帝報曰梁山風塵初不分意君臣
之際過足相了聊復伸卿眉頭玄謨為人性嚴少笑眉
頭常不伸故帝以此戲之八月甲申青州上言嘉禾生
異畝同穗戊戌於兖州立平陽郡屬兖州冬十月丙申
詔有懷誠抱志擁鬱衡閭失理負謗未聞朝聽者皆躬
自申奏聽政之日朕親覽焉
二年春正月丙辰復郡縣田秩并九親禄奉三月丁未
建平王弘薨贈侍中給班劍二十人諡曰宣簡乙未停
太官膳牛以農時也夏四月辛丑地震五月戊申吏部
尚書何偃卒贈光禄大夫諡靖子六月戊寅增置吏部
尚書一人罷五兵尚書從都官尚書謝莊為吏部尚書
帝惡選官權重故分曹以減其勢乙卯有司奏晉陵余
齊民少俊孝行改所居為孝義里秋七月甲辰彭城民
高闍自云見龍出于井中當貴謀反為天子事覺伏誅
己酉太白入東井八月丙戌帝以高闍事詔收王僧達
下獄賜死九月庚戌置武衛將軍武騎常侍官
三年春正月夜通天薄雲四方生赤黃氣長三四尺乍
見尋皆滅二月乙亥以揚州六郡為王畿并東揚州治
會稽將置司隸以元兇嘗置故止甲子復置廷尉監官
三月土守牽牛己亥司空竟陵王誕殺兖州刺史桓閬
據廣陵城反己巳内外戒嚴以車騎大將軍開府儀同
三司沈慶之為南兖州刺史帥師北伐豫州刺史宗慤
徐州刺史劉道隆並引軍來會司空參軍何康之棄母
踰城出降(原案宋略康時為竟陵王府參軍聞沈慶之逼招范義曰事必不振子將行乎義曰子不)
(可以背母義不可以棄君人生若何康曰為已遂棄母出降誕聞之怒為高樓置康母絶食暴露數日而死)
辛亥誕燒郭邑驅居民於城内癸丑慶之至廣陵為長
圍誕連戰敗乃自登城巡師因呼慶之曰沈公君垂暮
之年何苦來此慶之曰朝廷以君不足煩少壯故老夫
來耳帝乃封送章二紐授慶之其一曰竟陵縣開國侯
食邑一千戶募擒劉誕二曰建興縣開國男三百戸募
賞先登詔慶之立烽於桑里尅外城即舉一烽尅内城
舉二烽擒誕舉三烽甲子帝御六師出宣陽門夏五月
建城侯顏峻死於獄中七月己巳沈慶之克廣陵斬皇
弟誕傳首京師殺城中男口五千餘人婦女為軍賞其
刑者皆先鞭其面乃斬其首歸淮濱以築京觀貶誕族
為留氏誕字休文文帝第六子母殷修華遷驃騎將軍
都督南兖州諸軍事以好士見疑心不自安遂據廣陵
反誕初修武城自出巡檢功人或大呼曰大兵將至何
以為辛苦百姓執而問曰廣陵人姓夷名孫云大禍將
至何不立六慎門誕曰六慎門何也答曰古語有之禍
不入六慎之門誕殺之將舉兵兵士初夢人告之曰取
官髮為鞘眊既覺已失髻矣如是數十人誕又常自夜
坐有赤光滿室誕深惡之而不自免辛未大赦天下解
嚴王畿内貧者蠲租布一年八月丙戌分淮南北復置
二豫州九月月在胃而蝕己巳詔無留獄壬辰初築上
林苑於玄武湖北今縣北十三里見有古池南俗呼為
飲馬塘其西見有望宫臺冬十月詔來歲可使六宫嬪
妃修親桑之禮十一月肅慎國重譯獻楛矢石弩西域
獻舞馬十二月辛酉初置謁者僕射官
四年春正月辛未祀南郊帝耕籍田大赦天下逋租宿
債一切原除孝悌力田隨才擢用鰥寡孤獨賜穀有差
三月甲申皇后躬桑於西郊夏四月癸卯以南琅邪郡
隸王畿五月月入太微丙申尚書左僕射褚湛之卒贈
特進諡曰敬侯庚寅以南下邳郡併入彭城六月太白
犯井秋七月甲戌左光禄大夫開府儀同三司何尚之
薨贈司徒諡簡穆公十月流前廬陵内史周朗于寧州
道殺之朗字義利汝南人少愛竒以江夏王太尉府參
軍累遷廬陵内史因獵火逸燒郡廨屋以私財償之初
朗奏讜言帝銜之及丁母憂便誣朗失喪禮遷之將行
朝無送者惟侍中蔡興宗獨往造别帝怒左遷興宗十
二月戊辰改細作署令為左右御府令丙戌復置大司
農官丁未倭國遣使貢獻
五年春正月戊午花雪降江夏王衣散為六出有司奏
以為瑞帝悦之庚寅彭城民孫薩亡軍當斬其兄棘詣
郡請身代弟曰棘為家長弟之逋逃罪由棘也且亡母
遺命以薩最少為屬今乞與身代薩薩亦請曰薩三歲
喪父所恃者兄兄雖憐薩薩何忍兄弟二人爭死未定
刑棘妻出謂棘曰君當門戸豈可委罪季叔且先姑臨
終以叔為累竟未婚立家道君今已有二兒死復何恨
彭城太守張岱異而奏之帝詔原薩罪加辟命己酉新
昌獻白孔雀二月閱武於玄武湖西三月甲戌行幸江
乘使使祭太保華容公王弘寧文侯王曇首於墓是夜
有星西流夏五月嘉瓜生建康蔣陵里丹陽尹王僧朗
表獻之癸亥初制宗室朞親官非禄官者月給錢十萬
壬戌南徐州獻白鹿是月新作明堂于丙巳之地始宗
祀皇考太祖文皇帝於明堂以配上帝六月赤烏見蜀
郡益州刺史劉思孝獲以獻壬子分廣陵置沛郡省東
平郡併入廣陵八月戊子封皇子為郡王乙丑詔來歲
可修葺庠序旌延國胄庚辰初令方鎮所假白板郡縣
依臺除食禄三分之一九月甲寅日有蝕之丁卯幸琅
邪郡訊獄甲戌遷南豫州於淮南庚戌河濟清閏月戊
子皇太子妃何氏薨丙申初築馳道自閶闔至朱雀門
又自承天門抵玄武湖冬十月甲寅以車騎將軍南徐
州刺史劉延孫為尚書左僕射十一月丁酉增置少
府丞一人己巳甘露降新安王第甲戌初令民戸輸布
四疋是歲始令士族新婚者補將吏於是民多逃亡王
役弗增而盜賊代起侍中沈懷文固諫不聽
六年春正月辛卯杞南郊乙未置五官中郎將左右郎
將官是月策秀孝于中堂揚州秀士顧法秀對制問曰
源清即流深神勝則形全躬化易於上風體訓甚於草
偃上覽之疾其諒也投策於地二月月犯左角戊午甘
露降於京師乙未復百官秩五月改豫州之南梁郡為
淮南郡以淮南故郡併入宣城於姑孰丁未侍中廣陵
太守沈懷文以正言左遷下獄死丙午青雀見華林園
夏四月新作大航門淑妃殷氏卒贈貴妃諡曰寧班亞
皇后丙戌初置隂室於覆舟山修藏冰之禮六月辛酉
劉延孫卒贈司徒給班劍三十人諡文穆公秋七月甲
申地震有聲如雷八月辛未青冀二州刺史劉道隆表
嘉禾生樂陵縣界乙亥置青臺令初武帝自永初迄于
元嘉多為經史之學自大明之代好作詞賦故置此官
考其清濁冬十月壬申葬宣淑妃殷氏于龍山十一月
己卯會稽太守張暢卒諡宣子初暢愛其弟子輯臨死
欲與合葬論者謂張少微於是乎黷至愛莫若父子同
穴可乎
七月春正月癸未詔於玄武湖大閱水軍并巡江右講
武校獵時常多狎遊置酒高會酣適之間多詬辱朝士
嘗嘲王彧以其父諱吏部郎江智淵正色曰陛下進人
以禮無宜此戲帝怒曰卿江僧安兒居然相惜智淵伏
涕自是詬之無度智淵不堪其恥退而自殺癸巳以王
畿之内郡屬南徐州二月甲寅車駕西巡濟江立行宫
於歴陽&KR0008;石浦丙辰詔使使祭南嶽霍山大蒐于烏江
縣榜口己未祭六合山庚申分&KR1318;陽秦郡置臨江郡即
所在也壬戌饗於行宫大赦天下行李所經免今年租
布賜民男子爵一級女子百戸牛酒巡問疾苦如有一
介之善隨才銓用癸亥幸尉氏縣觀温泉三月汝南獻
白燕夏四月詔非臨軍陣不得專殺人是月大風折和
寧陵華表秋七月乙酉高麗王高璉為車騎大將軍開
府儀同三司八月南徐州獻白龜時大旱自四月不雨
至于是月詔太官徹膳大赦天下自大明七年以前一
切放免親幸秣陵訊獄囚冬十月壬寅太子子業冠於
太極前殿賜王公已下帛有差丁未車駕南巡百姓有
冤厄屈滯皆聽自面朕陳訴自江寧縣南登山及陵望
臺甲子館行宫于南豫州城丙寅聽政于行所十一月
丙子大會行所登白紵山使使祭晉大司馬桓温毛璩
等墓置守塚三十戶訊溧陽獄囚於行所戊子幸梁山
詔為山下征元兇軍士戰死者舉哀加賞賜三世後除
癸巳登梁山大閱水軍於中江二白雀集于華蓋十二
月立雙闕於梁山
八年春正月宗祀於明堂安北將軍雍州刺史劉秀之
卒贈侍中諡忠誠公二月辛丑領軍朱脩之卒贈侍中
特進如故諡貞侯時大早七年不登迄乎是歲三吳尤
甚米有價無糴所富人實珠玉錦繡相交枕死于道路
建康秣陵兩縣為薄粥賑之前年會稽雨績于山澤績
初如紵晩似地毛至是飢人將拾死不能食横屍原野
如亂麻焉己亥詔公卿致祭山嶽祈雨以穄榖種付秣
陵建康二縣隨宜贍恤四月雨雹荆州獻雉詔揚州立
左學於山隂置儒林祭酒各一人壬子以吳郡太守顧
悌之為吏部尚書加給事中乙卯帝寢疾顧命江夏王
義恭為中書監柳元景為尚書令事無巨細悉關二公
其典師旅悉沈慶之尚書事委顔師伯外監事委王玄
謨閏五月庚申帝崩于玉燭殿秋七月丙午葬景寧陵
在今上元縣南四十里巖山之陽帝年二十五即位立
十一年年三十五諡曰孝武皇帝廟號世祖
少帝
少帝諱子業小字法師孝武長子也元嘉二十六年正
月甲申生三十年元兇構逆世祖討之被囚于侍中下
省江夏王義恭保護之世祖即位為太子大明二年始
出居東宫八年夏五月庚申世祖崩是日即皇帝位大
赦天下文武進位有差六月有流星大如斛赤色有光
照見人面尾長一丈從參北出東行直下經東井通南
河沒戊寅復分宣城為淮南郡復淮南為梁山郡七月
癸酉尊皇太后為太皇太后皇后曰皇太后居永訓宫
乙卯罷南北二馳道丙辰追崇獻妃何氏為獻皇后己
丑皇太后崩于含章殿九月乙卯祔葬孝穆皇后于景
寧陵冬十月太白守房十二月乙酉復王畿為揚州浙
江以東為東揚州
永光元年春正月乙未朔大赦改元二月己巳初減郡
縣禄秩之半庚午詔賜沈慶之執仗三望車給親信三
十人甲申月入南斗庚寅初鑄二銖錢夏六月庚午熒
惑入東井光禄大夫宗慤卒贈征西將軍諡肅侯秋七
月己酉有星入紫微經北極八月辛酉誅越騎校尉戴
法興壬戌帝始親政事狂暴益甚内外危懼柳元景顔
師伯欲廢帝而立江夏王以告沈慶之慶之與王素不
協遂發其事於帝癸酉帝自率宿衛兵殺太宰江夏王
義恭於第及諸子義恭高祖第四子姿質端麗高祖特
愛之帝即位封為江夏王出為荆湘等八州刺史性褊
急朝廷為書戒之曰拘忌褊心魏武之累豁達大度漢
祖之德元嘉十六年進位司空錄尚書二十一年入為
太尉元兇構逆進位太保世祖討元兇至新亭元兇殺
其子十二人世祖即位拜太傅兼尚書令性嗜不恒奢
侈無度曾市百姓物無錢可還有通辭求錢者輒題後
作原字及帝無道柳元景等欲立王帝知自率兵殺之
時年五十三使使扶出義恭睛漬于蜜中謂之鬼目召
柳元景以兵殺於都街又殺顏師伯于路(原案宋略初世祖性急朝)
(臣不敢妄相從既崩之後江夏王與顔柳私相賀曰無横禍矣及山陵後王公大臣聲酒馳逐不舍晝夜及少)
(主兇悖内外憂懼人不自安不能輔之德義而欲謀之廢立語有之曰君不君臣不臣世祖之朝見之矣)及
廷尉劉德願詔改永光元年為景和元年賜文武各
進位二等乙亥詔天下秀孝隨才擢用帝釋素服御錦
衣庚辰罷東揚州以石頭城為長樂宫東府城為未央
宫甲戌以北邸為建章宫南第為長陽宫乙未復南北
馳道九月丁卯幸湖熟縣始奏鼓吹甲辰廢撫軍將軍
南徐州刺史新安王子鸞為庶人發宣貴妃殷氏墓追
憾世祖將掘景寧陵太史奏於帝不利乃止(案宋書新安王子鸞)
(殷淑妃所生世祖盛寵貴妃素疾帝常欲廢之故帝追恨焉)是日詔收吏部尚書謝
莊初貴妃薨世祖詔莊為誄曰贊軌堯門方漢鈎弋帝
在東宫怨之及此下獄謂曰卿當彼時知有東宫否戊申
徐州刺史義陽王昶聞江夏王之誅恐舉兵將襲帝帝
聞喜曰自我即位未曾戒嚴令人悒悒己酉内外戒嚴
徵兵北伐以沈慶之為前驅㫤聞王師來内無親附遂
棄家而載愛妾出彭城北門奔後魏戊午詔親往彭城
將耀威宋野是日於白下濟江幸瓜步城初聽民私鑄
錢沈慶之請也十月丙寅帝旋於京師庚辰爵宫人謝
氏為貴妃夫人加虎賁鈒戟鑾輅龍旗出警入蹕實帝
姑新蔡公主也出嫁何邁帝召還宫偽稱主薨宫婢泄
之歸于何氏邁見公主被納心不安恐禍及乃結惡少
伺帝出入將執廢之謀泄十一月帝自率兵誅之(案宋書于)
(時帝室子女淫蕩率多剛躁尚高祖女廣陵長公主下獄死藻父偃初亦尚世祖少女永嘉公主公主嘗怒偃)
(縳之庭樹時天寒夜雪噤凍久之偃兄排閣詬主得免于時貴門子弟咸以尚主為憂邁素豪俠好劍士出入)
(從者滿路及主被納故懼而見害)癸巳始興公沈慶之薨贈侍中太保
給鑾輅輼輬車前後部羽葆鼓吹諡忠信公甲戌進帝
姊山隂公主主性淫泆無禮甚嘗謂帝曰妾與陛下男
女雖殊俱託體先帝陛下六宫萬數妾唯一駙馬事不
均平乃何如此帝為主置面首左右三十人朝士袁愍
孫吏部褚淵等美於貌公主常請帝求十夕淵等奉詔
往而終不渝帝促愍孫迫之使走愍孫雖走如常顧而
言曰風雨如晦雞鳴不已公主出就淵淵竦立主曰觀
君髭鬚乃丈夫何無男子之氣淵曰不敢以為亂階時
少主凶悖多殺害喜怒不常于時通官大臣日被構成
朝廷危懼内外騷然東海建安湘東山陽等四王皆帝
叔也嘗被拘錄號建安曰鎩王山陽曰賊王湘東尤肥
曰猪王鏁而籠之湘東嘗失音帝勅左右屠猪建安王
紿護之曰猪未可殺帝曰何對曰應待太子生取其肝
肺帝喜勅付廷尉壬寅立皇后路氏(原案宋書路道慶女也)始用
金石之樂十一月丁未太白犯哭星皇太子生是月大
赦天下(原案宋略太子少傅劉蒙之子也聞蒙之妻在坐召入宫既生子男將立為太子)太史
始奏湘東有天子氣帝將南巡以厭之刻取明旦誅四
叔乃行諸王見幽日久計無所出乃與阮佃夫李道兒
等隂謀執帝時直閣將軍柳先世與姜産之亦有此謀末
知所立及聞佃夫所說遂告中書舍人戴明寳明寳響
應誣言華林後堂有鬼十一月戊午夕帝同建安王山
陽王山隂公主向華林後堂自射鬼直閣將軍宗越童
太一譚金乃帝腹心也並宿于外主衣壽寂之姜産之乃
懷刀以入弑帝帝驚引弓射寂不中寂乃刃帝而死時
年十七即位一年見殺既而殿省倉卒未知所為建安
王休仁就秘書省延湘東王湘東王跣至西堂升御座
召朝臣稱太皇太后令數少帝子業忍酷害大臣不堪
君臨萬國以衛軍湘東王體自太祖可繼宗廟社稷庚
辰葬少帝于南郊壇誅同產豫章王子尚出山隂公主
初王太后疾篤遣呼帝帝曰病人間多鬼那可往太后
聞之語侍者曰將刀來破我腹腸那得生如此兒既居
尊位凶狂非分每召諸王妃主列于前以配左右南平
穆王敬猷妃江氏不受命帝怒殺其三子而鞭妃一百
建康實錄卷十三
