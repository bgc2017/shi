景定建康志卷二十六宋周應合撰
官守志三(諸司寓泊)
總領所(在行宫西南都酒務北紹興十二年建)
國朝會要初命朝臣總領都督府宣撫司財賦其後收
諸帥之兵以為御前軍屯駐諸處皆置總領亦以朝臣
為之仍帶專一報發御前軍馬文字盖又使之與聞軍
政不獨職餉餽而已其序位在轉運副使之上内建康
池州諸軍錢糧淮西總領掌之其官屬有幹辦公事准
備差遣(續有主管文字)有分差糧料院審計司(審計以通判兼)𣙜貨務
都茶場御前封樁甲仗庫大軍倉大軍庫贍軍酒庫市
易抵當庫惠民藥局
紹興三年正月八日詔差戸部侍郎姚舜明前往建康
府專一總領應用都督府錢物糧斛仍於都督府選差
有風力諳曉錢榖四員充糧料院審計司監官都督府
管下官兵等幇勘請給等並經由戶部糧審院依條批
勘支給建康府𣙜貨務都茶場亦仰姚舜明提領十
一年五月四日詔以吳彦璋為太府少卿總領淮西江
東軍馬錢糧專一報發御前軍馬文字諸軍不聽節制
十三年九月二十一日詔總領淮西江東軍馬錢糧
所屬官今後許戶部長貳太府司農卿少通行薦舉
二十七年七月二十四日總領淮西江東軍馬錢糧方
師尹言比年州縣循習不以軍餉為念錢物樁發有累
月而方起者糧斛轉漕有經歲而始至者監司坐視略
不經意乞擇監司郡守尤違慢者按劾以聞重賜黜責
從之八月九日詔今後總領司互舉改官之人並依
憲漕等司舉官磨勘從左司諫凌哲請也三十一年
三月一日總領淮西江東軍馬錢糧言江東所屯歲費
緡錢近七百萬米以石計者近七十萬科撥雖有名期
限雖有日官吏侵兊稽違監司守貳恬不加意乞將監
司守貳以下弛慢尤甚者按劾重賜黜責其承行人吏
郎依無心力斷罷事理稍重者亦依條施行從之三
十二年四月二十七日詔諸路大軍每遇招收到人並
先具姓名報總領所每旬委總領官及都統制就本所
或教場同共當官填刺軍號其效用等不刺手面之人
亦令對衆審問投名月日詣實應於合得衣物之𩔖一
面從總領所畫目當日並與按旬月日兩季徑行幇勘
支給具數申省部照會出豁科降乾道二年二月樞
密院言已降指揮三衙招收軍兵效用本軍申解樞密
院令承旨司用等杖審驗人才刺填軍額在外屯駐軍
委本路總領官依此其在外諸軍並不解赴總領所止
行關報姓名審驗預作到軍月日放行請給無以關防
詔總領所照應三衙招效用軍兵拍試格法指揮一體
施行二十八日淮西江東總領楊倓等言乞將江東
安撫司建康府都統司酒庫並撥付淮西總領使所
五年三月六日淮西江東總領葉衡言凖指揮差屬官
前去廬州應副郭振修城官兵錢糧照得雖有幹辦公
事二員内分一員專在池州軍前給納僉廳委是闕官
深慮誤事欲乞依鄂州例更置幹辦公事准備差遣各
一員詔許辟差准備差遣一員六年四月一日詔淮
東總領所併歸淮西總領所令沈夏通領存留屬官一
員鑄錢司可減罷併歸發運司存留幹辦公事一員亦
歸發運司閏五月五日中書門下省言勘會淮東總領
所廢併司名合行併入詔以總領兩淮浙西江東財賦
軍馬錢糧所為名十七日戶部言總領兩淮浙西江東
財賦軍馬錢糧所為名合用印記今欲以總領兩淮軍
馬錢糧所印十字為文將兩所元印繳納庶幾歸一從
之六月十七日戶部言淮西總領沈夏奏淮東總領
所事務至繁正要稽考出入及檢察糧審院批放緣淮
西相去隔遠難以革弊兼照得淮東僉廳從來不曾與
務場倉庫干涉今欲依倣池州例委自屬官管幹給納
本部勘當欲依所乞以戶部給納所為名并令總領所
往來提督施行從之七年十月二十四日詔令建康
府於朝廷樁管會子内借撥五十萬貫應副淮西總領
所支遣却於元料馬軍司未到綱錢内拘收撥還依舊
樁管仍開具起發綱運最稽遲數多去處當職官職位
姓名申三省樞密院八年四月十六日權尚書戶部
侍郎沈夏言今後遇搃領所官赴行在奏事淮東委守
臣兼權淮西委漕臣兼權景定二年詔制搃合為一
以沿江制置大使馬光祖兼淮西搃領詳見題名
題名記乾道庚寅冬銓備數起部亞卿識錢唐單公
于民曹郎淳熙改元之春銓偶至秣陵公適搃餉於
此又獲過從越明年秋九月公謂銓題名有記古也
而搃領所獨闕其敬以請既辭不獲則敬對曰諾謹
案唐史劉晏能搃大體又領鹽鐵度支等使則搃領
云者其來尚矣於文總或為騣義同字異書皆作總
而詩多作鬷春秋左氏與詩同周官戴記及諸史與
書同然㕓人總布則讀為鼓儳之儳而漢宣紀總乃
作綜許侍中說亦然又不可一槩論矣大要搃之為
義如總權綱柄不下移如總名實官無妄授如總方
略必一統𩔖如總憲度必植風聲如總嘏然靚謐無
譁如總干然執持不撓此盖命官之本意國朝自紹
興癸丑始設是官以蕆諸路軍實庚申夏又加專一
報發御前軍馬文字其任益重尋有旨淮西江東依
舊置司秣陵惟是重兵留戍倍於臨淄庚癸浩穰過
於首山自非瓌傑出羣之才莫勝其任公下車之初
視簿書棼如絲視繁冠鬊如雲積弊搶攘一旦洗削
更革用人各因其材馭吏嚴而不苛曾不逾時食足
財阜政以辦聞而不擾雖管氏輕重李悝平糴弘羊
均輸壽昌常平士安低昂未能遠過無幾何璽書自
天賜三品服赫然驚人復除大農恩寵有加焉仰惟
聖上勵精責實名器不假嚴於獻狀公之遷也公論
浩然稱允或問銓食貨必本於八政豐財必本於七
德何也曰孟子不云乎無政事則財用不足是食貨
以政為本班固論易何以聚人曰財必原於天地之
大德是豐財以德為本今焉貫朽粟蠱有若元光之
間可以觀政矣士飽而歌馬騰于槽有若退之之詠
可以觀德矣向來諸公衮衮登要津盖由此塗出吾
知公去是而儀天朝也有日矣噫晉城濮之師至盛
也食闕而館楚軍之糓霍驃騎漢良將也餘肉而士
有菜色史氏猶稱其能矧兹軍實之贏足以根本關
中富甲河内以濟大業而不刻之堅珉是大闕典遂
書以識又閱籍得為是職者二十有一人且併刻焉
時閏九月丁夘龍圖閣學士承議郎提舉江州太平
興國宫胡銓記宣教郎充樞密院編修官袁說友書
姚(闕名)張成憲
宋棐掌均
莫將
吳彦璋(右朝散郎太府少卿紹興十一年五月五日到任十三年閏四月八日與淮東總領)
(吕希常兩易)
呂希常(右朝散郎司農少卿紹興十三年閏四月十五日到任十四年六月二十一日磨勘)
(轉朝請郎十八年七月二十六日磨勘轉朝奉大夫二十二年八月内轉朝散大夫二十)
(四年十月内致仕)
宋貺(敷文閣直學士右宣奉大夫知建康府紹興二十四年十一月内兼權二十五年十一月)
(二十日移知平江罷權)
徐林(左朝散郎太府少卿紹興二十六年三月一日到任二十七年四月十九日歸班)
趙子潚(左朝散大夫尚書戶部郎中紹興二十七年五月十六日到任八月内除直祕閣兩)
(浙路轉運副使)
方師尹(左奉議郎尚書金部員外郎紹興二十七年八月十一日到任二十八年五月二日)
(磨勘轉承議郎二十九年二月内除太府少卿三月内除尚書左司郎中)
都絜(左朝散大夫尚書戶部郎中紹興三十年三月二十二日到任三十一年十月二十四日)
(除司農少卿十一月十六日磨勘轉朝請大夫三十二年正月二十七日歸班)
李若川(右朝散大夫尚書戶部員外郎紹興三十二年二月一日到任是月七日磨勘轉朝)
(請大夫三月二十九日陞郎中隆興二年五月七日改除尚書右司郎中又除司農少卿)
楊倓(左朝請大夫司農少卿隆興二年六月九日到任乾道元年二月六日除司農卿十月十)
(一日因職事修舉轉朝議大夫二年七月一日磨勘轉中奉大夫二十五日除敷文閣待)
(制自陳依親八月五日提舉佑神觀)
司馬伋(右朝散郎尚書戶部員外郎乾道二年八月二十五日到任十月十五日丁憂)
葉衡(左朝奉郎太府寺丞乾道二年十一月二十五日到任二十七日因前任知常州軍器賞)
(特轉朝散郎三年正月四日磨勘轉朝請郎七月七日除尚書戶部員外郎五年三月十)
(四日除太府少卿六年正月十六日除權尚書戶部侍郎)
沈夏(左朝請郎太府少卿乾道六年二月十四日到任四月一日通領淮東總領二十二日兼)
(發運副使閏五月二十五日因前任玉牒成書特轉朝奉大夫八月二十四日改除湖廣)
(總領)
張松(右中奉大夫直顯謨閣江東轉運副使乾道六年九月一日兼權兩淮總領十一月十二)
(日除太府少卿兩淮總領兼發運副使十二月三十日復置淮東總領罷通領七年四月)
(四日除落所帶發運副使六月除直顯謨閣提舉台州崇道觀)
查籥(左朝散郎太府少卿乾道七年六月九日到任七月十八日改知鎮江)
周閟(右朝散郎尚書戶部員外郎乾道七年八月二十三日到任八年二月二十九日陞郎中)
(五月十一日歸班)
滕㢗(右朝請郎尚書戶部員外郎乾道八年五月二十四日到任七月二十一日改除直閣湖)
(北轉運副使)
單䕫(右奉議郎尚書戶部員外郎乾道八年八月十四日到任九年七月六日除司農少卿淳)
(熙元年正月三日磨勘轉承議郎二年正月十八日賜紫章服三月十二日除司農卿三)
(年正月一日被旨奏事十五日除權尚書戶部侍郎)
盖經(奉議郎司農寺丞兼權戶部郎官淳熙三年二月七日到任當年十月二十六日因日歷)
(所進書准告轉承議郎行丞四年五月十二日因實錄院進書轉朝奉郎十月三日除戶)
(部郎官六年三月十三日除太府少卿四月二十六日因日歷所進書轉朝散郎六月七)
(日因提領酒庫轉朝請郎八月二日除權尚書戶部侍郎)
葉宏(朝奉郎守太府少卿淳熙六年八月二十二日到任當年十二月二日磨勘轉朝散郎九)
(年七月十四日罷)
韓彦質(朝請大夫太府少卿淳熙九年八月初一日到任當年十二月十八日磨勘轉奉直)
(大夫十年五月二十九日被旨奏事除太府卿兼知臨安府)
蔡戡(朝奉郎守太府少卿淳熙十年七月十八日到任凖指揮與湖廣總領趙汝誼兩易)
趙汝誼(朝請大夫太府少卿淳熙十年十一月二十五日到任十二年九月二日凖告為措)
(置淮西屯田滅裂降授朝散大夫十三年二月二十八日准告敘復朝請大夫當年六月)
(一日准告磨勘轉朝議大夫當年閏七月十一日准告特授試太府卿依前淮西總領至)
(淳熙十五年八月初八日致仕)
張抑(朝奉郎太府少卿淳熙十五年九月初六日到任十六年四月十四日覃恩轉朝散郎五)
(月二十八日磨勘轉朝請郎紹熙元年六月二十二日丁憂去)
錢端忠(朝議大夫尚書金部郎中紹熙元年八月初一日到任十二月十九日磨勘轉中散)
(大夫二年五月二十七日除司農少卿三年正月十三日改除江南西路轉運副使)
劉穎(朝請大夫司農少卿紹熙三年正月二十三日到任六月十八日丁母憂)
鄭湜(朝散郎尚書倉部員外郎紹熙三年九月十五日到任三年十一月二十六日磨勘轉朝)
(請郎五年三月十七日歸班)
趙師&KR0759;(朝請大夫太府少卿紹熙五年三月十五日到任九月十五日覃恩轉朝議大夫九)
(月十九日明堂赦恩加封祥符縣開國男食邑三百戶閏十月十七日磨勘轉中奉大夫)
(行太府少卿慶元元年五月初七日罷)
胡瑑(朝奉大夫試司農卿慶元元年六月二十三日到任三年三月十九日奉聖旨令赴行在)
(奏事)
萬鍾(中大夫守司農卿以江南東路轉運副使除慶元二年七月十五日到任三年三月十三)
(日奉聖旨除祕閣修撰知鎮江府)
楊文昺(朝散大夫行尚書戶部員外郎慶元三年四月二十七日到任四年五月十七日准)
(告特授太府少卿當年六月十八日准告磨勘轉朝請大夫當月二十三日致仕)
曾炎(朝散大夫尚書戶部郎中慶元四年七月二十三日到任五年六月十四日磨勘轉朝請)
(大夫當年八月二十七日除直敷文閣福建路轉運副使)
曾㮚(朝奉郎守尚書戶部郎中慶元五年八月二十八日到任六年閏二月十六日除守太府)
(少卿依舊淮西總領當年六月一日磨勘轉朝散郎當年七月十三日因修慶元寬恤詔)
(令轉朝請郎十二月初七日改除福建轉運副使)
韓亞卿(朝請大夫尚書戶部郎中慶元六年十二月二十一日到任續為係恭淑皇后親屬)
(特授朝議大夫及磨勘轉中奉大夫嘉泰二年正月初九日除太府少卿九月二十日赴)
(行在奏事)
王補之(朝請大夫試太府卿嘉泰二年九月二十一日到任嘉泰三年十二月十一日赴行)
(在奏事)
葉籈(朝請郎守尚書戶部郎中嘉泰四年四月一日到任開禧元年正月十九日召赴行在奏)
(事)
商飛卿(朝議大夫試司農卿開禧元年正月二十日到任二年四月十一日除權戶部侍郎)
(依舊總領三年三月十三日除戶部侍郎依舊總領四月十三日致仕)
徐邦憲(奉議郎守尚書戶部員外郎開禧三年五月十七日到任嘉定元年三月十三日召)
(赴行在奏事)
李洪(朝議大夫太府少卿嘉定元年三月十四日到任嘉定土年二月二十六日依親乞宫觀)
趙不□(朝請大夫司農少卿嘉定二年五月初四日到任嘉定三年六月十三日准告授試)
(司農卿依舊淮西總領嘉定五年十月八日令赴行在奏事)
胡槻(朝奉大夫尚書戶部郎中嘉定五年十一月二十二日到任六年十月十七日除司農少)
(卿八年二月十八日磨勘轉朝散大夫當年五月二十一日除試司農卿九年閏七月五)
(日轉朝請大夫當年十二月二十八日特轉奉直大夫十一年八月二十六日磨勘轉朝)
(議大夫十二年七月十六日准省劄除職與州郡差遣)
商碩(宣義郎太府寺丞兼權戶部郎官嘉定十二年八月二十一日到任十四年四月初三日)
(告授戶部員外郎五月十三日磨勘轉宣教郎六月二十五日告以前任淮南運判轉餉)
(有勞特轉奉議郎六月二十四日告陞郎中)
陳宗仁(朝奉郎江南東路轉運判官嘉定十五年六月十三日兼權至十六年三月二十六)
(日交割)
李駿(朝散郎尚書戶部員外郎嘉定十六年三月二十六日到任十二月初四日磨勘轉朝請)
(郎十七年十月初十日覃恩轉朝奉大夫當月十五日陞郎中寳慶元年九月二十五日)
(除司農少卿十二月八日轉朝散大夫二年九月二十一日轉朝請大夫寳慶二年十月)
(宫觀)
戴桷(承議郎尚書戶部員外郎寳慶二年十月初十日到任三年閏五月初三日磨勘轉朝奉)
(郎紹定二年四月初四日除太府少卿當年六月十四日磨勘轉朝散郎三年四月初四)
(日特轉朝請郎十一月内丐祠二十三日除直煥章閣主管紹興府千秋鴻禧觀)
楊紹雲(朝散大夫權尚書戶部侍郎紹定四年二月初九日到任當年五月二十二日因慶)
(壽恩轉朝請大夫當年九月初十日封烏程縣開國男食邑三百戶五年四月初四日以)
(酬賞轉朝議大夫六月十三日磨勘轉中奉大夫當年九月内准勅差提舉安慶府真源)
(萬壽宫)
吳潜(朝散大夫太府少卿紹定五年九月十九日到任供交割權江東轉運司職事六年十二)
(月五日准省劄召赴行在未起行間當月十七日准省劄時暫兼權沿江制置使兼知建)
(康府十八日准省劄除太府卿依舊總領端平元年四月二十七日准省劄除祕閣修撰)
(樞密都承旨五月六日去任)
蔡範
何元壽(中奉大夫祕閣修撰知太平州除行太府少卿淮西總領兼知本州嘉熙二年閏四)
(月十三日就州交割職事六月十二日歸司嘉熙三年八月二十一日准告守太府卿依)
(舊總領十一月六日替罷)
李曾伯(朝散大夫行尚書戶部員外郎嘉熙三年十一月初六日到任嘉熙四年十月十五)
(日准告以磨勘轉朝請大夫至當年十一月二十五日奉聖旨令赴行在奏事續於十一)
(月二十九日除右司郎官得替離任)
尤焴(朝奉大夫司農少卿兼淮西總領嘉熙四年十二月二十六日交割職事淳祐二年正月)
(八日准省劄時暫權管沿江淮西制置留司建康府江東安撫司行宫留守司職事七月)
(十八日赴行在奏事去任)
池聖夫
王爚(朝請郎尚書戶部員外郎淳祐五年五月十二日到任七月十七日准告磨勘轉朝奉大)
(夫六年閏四月初八日准省劄除左司郎官五月十八日得替離任)
鄭霖
韓補(朝奉郎尚書戶部員外郎淳祐七年二月十七日交割職事五月准告磨勘轉朝散郎併)
(准省劄兼督視行府參議官八年正月一日准省劄除將作監三月初六日准省劄令赴)
(行在奏事)
陳綺(朝請郎尚書戶部員外郎淳祐八年四月二十九日交割八月磨勘轉朝奉大夫當月被)
(旨兼督視行府參議官九年五月除將作監十二月磨勘轉朝散大夫十年五月除司農)
(少卿八月令赴行在奏事)
徐㮚(中散大夫行太府寺丞兼權戶部郎官淳祐十年十一月初三日交割職事十一年五月)
(八日除戶部郎中淮東總領兼知鎮江府五月二十四日離任)
吕好問(中奉大夫依舊將作監淮西總領淳祐十一年十月二十日交割職事淳祐十二年)
(二月八日准省劄時暫兼權江東路轉運判官當年五月十一日准省劄除司農少卿依)
(舊淮西總領時暫兼權江東運判)
馬光祖(中奉大夫守司農卿淮西總領寳祐元年八月二十二日交割職事當年九月闕日)
(省劄暫權江東轉運司職事至寳祐二年二月二十八日准省劄奉聖旨暫權江東轉運)
(使司事當年十一月十三日准十一月九日省劄備奉御筆除權戶部侍郎兼知臨安府)
(浙西安撫使目下前來供職)
趙與□(朝請郎司農卿淮西總領兼江東路運判寳祐二年十二月初二日交割職事至三)
(年正月二十八日以前任刪修勑令該賞轉朝奉大夫試司農卿仍舊當年七月十三日)
(准省劄時暫權建康府留鑰職事九月十五日以磨勘轉朝散大夫四年四月二十二日)
(奉御筆除權戶部侍郎依舊淮西總領兼江東計度轉運副使五年正月一日奉聖旨除)
(右文殿修撰兩浙轉運副使目下前來供職十七日續奉聖旨除集英殿修撰職任依舊)
余晦(中奉大夫依舊權戶部侍郎改除淮西總領兼江東運副鄞縣開國男食邑三百戶賜紫)
(金魚袋寳祐五年四月十一日交領職事至當年五月二十六日准告命授中大夫差遣)
(封如故當年七月二十一日准告命授太中大夫差遣封如故當年十二月二十日告命)
(進封鄞縣開國子加食邑二百戶當年十二月二十一日三省同奉御筆除戶部侍郎職)
(任依舊至寳祐六年二月二日准省劄奉聖旨除寳章閣待制知潭州湖南安撫使至當)
(年二月五日奉御筆改知平江府兼淮浙發運使)
鄭羽(奉直大夫尚書戶部左曹郎中淮西總領兼江東運判寳祐六年二月十八日交割職事)
(至七月二十三日去任)
倪垕(朝散大夫幹辦行在諸軍審計司於寳祐六年七月二十三日到任權管兼江東運判當)
(日奉聖旨除太府寺丞仍舊職八月二十一日准告磨勘轉朝請大夫十一月二十一日)
(准省劄奉聖旨除戶部郎官淮西總領兼江東運判十二月二十一日准告行尚書戶部)
(員外郎仍舊職開慶元年正月二十二日准省劄以左曹郎中係銜正月二十六日准省)
(劄時暫兼權建康府管幹沿江大使司留司事務二月二十七日准二月空日省劄兼權)
(提領江淮茶鹽所五月二十八日准五月二十二日省劄正兼茶鹽所六月九日准告特)
(轉朝議大夫九月二十八日准省劄兼建康府制置留司職事當年十月七日離任)
印應雷(朝奉郎守軍器監淮西總領兼江東運判開慶元年十二月十三日到任景定元年)
(二月初二日准省劄兼提領江淮茶鹽所當年三月三日以磨勘准告轉朝散郎至當年)
(四月二十九日省劄備奉聖旨除直煥章閣樞密院副都承旨)
馬光祖(景定元年五月以資政殿大學士通奉大夫沿江制置大使知建康府江東安撫使)
(行宫留守暫兼)
轉運司(在行宫西紹興八年建)
國史志有使副使判官並以朝官以上充掌均調一道
租稅以待邦國支費分巡所部以察官吏能否舊制
有計度轉運使副判官兩省五品以上任者為都運使
建炎以來逐路都轉運使除授不常惟使副判官常置
江南東路江南西路轉運使太平興國初分江南東
西路後併為一路置使副二員天禧四年復分為兩路
各置使一員太平興國六年分遣朝臣為江南轉運
副使尋廢副使後為轉運使禮部郎中張去華為之
嘉祐五年八月詔運使之任所以寄耳目治財賦也江
南東西去京師數千里而皆一轉運使領之處則無與
參慮出則無與同力設有緩急之警調輸之煩機會一
失民受其弊甚非豫慮先幾之策也其各選置轉運判
官一員建炎三年十二月十八日江南東路轉運司
言靖康元年勑贍學錢糧物帛田産皆係轉運司窠名
拘收續凖發運司拘收充轉般糴本未蒙撥還詔令轉
運司拘收四年五月二十七日三省言江南東西路
既分置三帥其兩路轉運司難以仍舊分路差官欲併
為一司江南路都轉運司為名今後差漕臣三員内一
員為都轉運使並通管應辦漕計有闕誤一等任責從
之紹興元年正月十日詔江南路依舊分東西路各
置轉運司見任漕臣依舊分路管幹職事
題名記轉運之置雖昉於唐然第掌水陸之輸其黜
陟按察猶别命使至國朝始得刺舉一道吏之能否
民之戚休獄訟錢穀無所不當問慶歷中歐陽文忠
公為河北都轉運使則又請與聞邊事以調軍儲察
將帥仁宗因是然之後則重矣今江東亦邊也地總
九郡而治建業天子南廵狩建業新行幸之宫宿重
師以控江淮餽餉繁而道里舒故所謂轉運者視他
路為劇元吉之濫官於此既踰年矣欲求前人名氏
以質其居職久近而碑志壞滅莫可蹤跡盖問諸故
府開寳八年江南輿地始上於職方以楊克讓知昇
州實兼轉運事太平興國初遂以使樊若水六年張
齊賢張去華相繼為副旋又充使時踵唐開元舊制分
江南為東西路未幾復合天禧四年始定為東西興
國之三年也諸路置轉運判官未幾復省嘉祐五年
又置之其間名卿賢大夫不能盡見建炎以來所盡
見者則亦有其名氏而亡其官稱或存其官稱而逸
其到罷懼益遠而不可攷故自建炎次第錄之得四
十有八人夫以朝廷置使之重一道將輸廉按之劇
寖失其傳由吾不肖者而復焉則賢者之來其忍遽
廢而不舉也乾道三年九月戊子潁川韓元吉記
李尚行(左朝散郎副使)王琮(左中奉大夫直顯謨閣副使)
陳敏識(右朝散郎運判)黃子游(右朝散郎運判)
劉景真(右宣義郎運判)張匯(右朝散郎運判)
向子諲(右朝請大夫直龍圖閣轉運使)張匯(右朝請郎直秘閣副使)
朱異(左朝奉郎運判)曾紆(右中奉大夫直寳文閣副使)
郭康伯(右奉直大夫運判)俞俟(右朝請大夫運判)
馬承家(右中奉大夫副使)
唐閎(右朝請大夫運判紹興八年八月一日到任九年二月七日滿罷)
沈昭遠(左朝散郎直祕閣副使紹興八年八月二十八日到任十年八月二十八日滿罷)
韓珉(右朝請大夫運判紹興九年七月八日到任十年三月三日致仕)
張果(左朝請大夫運判紹興十年四月十四日到任十一年五月二十九日滿罷)
陳敏識(右朝請大夫副使紹興十年九月一日到任十一年十月六日罷)
王㬇(右中奉大夫祕閣修撰副使紹興十一年七月二十四日到任十二年九月七日罷)
章茇(右朝議大夫運判紹興十一年十一月六日到任十四年正月十二日滿罷)
黃敦書(右中奉大夫直徽猷閣副使紹興十二年十一月十六日到任十四年十月十六日滿罷)
趙伯牛(左朝奉大夫直祕閣副使紹興十四年到任)
王禔(右朝請大夫運判紹興十四年十月二十三日到任十七年八月七日滿罷)
趙不弃(右中奉大夫運判紹興十五年三月二十八日到任)
林大聲(左朝請大夫直祕閣副使紹興十六年四月二日到任)
鄭橋年(右朝請大夫直祕閣運判紹興十七年八月二十八日到任)
趙士㣓(左朝請大夫運判紹興十八年六月十六日到任)
王鑄(右朝請郎運判紹興二十一年九月二十七日到任)
周石(右朝請大夫直祕閣副使紹興二十五年八月十七日到任)
趙公智(右朝奉郎運判紹興二十五年十二月十四日到任)
黃仁榮(右朝請大夫運判紹興二十六年正月二十日到任)
葉義問(左朝請郎直祕閣運判紹興二十六年三月四日到任)
周綰(左朝議大夫副使紹興二十六年五月二十九日到任)
鄧根(左朝請大夫運判紹興二十七年十月十五日到任)
徐度(左朝請郎運判紹興二十八年三月四日到任)
李植(右朝請大夫運判紹興二十九年三月二十三日到任)
吳㮣(右朝請大夫運判紹興二十九年四月二十三日到任)
孟處義(左朝請大夫運判紹興三十年正月十三日到任)
魏安行(左朝散大夫直敷文閣副使紹興三十年七月三日到任)
李若川(右朝散大夫運判紹興三十一年四月八日到任)
呂稽中(右朝請大夫運判紹興三十一年十月十一日到任)
柳大節(右朝奉郎運判紹興三十一年十一月十八日到任)
陳良弼(右朝請大夫運判紹興三十二年二月二日到任)
向子忞(右奉直大夫副使紹興三十二年九月二十三日到任)
薛良朋(左朝奉大夫副使隆興元年八月二十二日到任)
沈黃瑀(左朝散郎副使隆興二年五月四日到任)
沈樞(朝散郎直顯謨閣副使隆興二年五月十七日到任)
葉仁(右奉直大夫運判隆興二年十月十八日到任)
韓元吉(右朝奉郎直祕閣判官乾道元年八月一日到任)
陳漢(右中奉大夫直敷文閣副使乾道二年十二月六日到任)
趙彦端(左朝散郎直顯謨閣副使乾道三年十一月一日到任)
王秬(右通直郎直寳文閣副使乾道四年十月初四日到任)
黃石(左朝散郎直顯謨閣副使乾道五年十二月十八日到任)
唐瑑(右朝請大夫充祕閣修撰副使乾道六年二月十九日到任)
張松(右中奉大夫直顯謨閣副使乾道六年閏五月十七日到任)
沈度(右朝散大夫直龍圖閣副使乾道六年十二月十五日到任)
張維(左朝奉大夫直徽猷閣副使乾道七年六月二十六日到任)
程大昌(左朝請郎直龍圖閣副使乾道七年八月二十六日到任)
程叔達(左朝散大夫敷文閣副使乾道八年十一月十三日到任)
呂正已(降授右朝散郎直敷文閣副使乾道九年七月初一日到任)
楊師中(中奉大夫直祕閣運判乾道九年十二月二十八日到任)
韓元龍(朝奉大夫直寳文閣副使淳熙元年十一月二十五日到任)
胡堅常(朝請大夫直祕閣副使淳熙二年十二月二十九日到任)
徐本中(朝奉大夫充集英殿修撰副使淳熙三年五月二十三日到任)
顔度(朝奉郎直寳文閣副使淳熙四年十二月十三日到任)
趙師虁(奉議郎直龍圖閣運判淳熙五年五月一日到任)
王師愈(朝請郎運判淳熙五年十二月初十日到任)
陳損(朝請大夫直寳文閣副使淳熙六年十一月十九日到任)
徐本中(朝散郎充集英殿修撰副使淳熙七年十月二十八日到任)
曾逢(朝請大夫權副使淳熙七年十一月二十三日到任)
趙師虁(朝奉郎直龍圖閣副使淳熙九年六月十五日到任)
蘇諤(朝散大夫祕閣修撰副使淳熙九年七月初五日到任)
趙師揆(宣教郎直徽猷閣副使淳熙十一年四月初四日到任)
顔度(朝奉大夫充祕閣修撰副使淳熙十一年九月二十七日到任十二年四月宫觀)
朱安國(朝散郎運判淳熙十二年十二月二十九日到任十四年改差知廣州)
沈揆(中大夫袐閣修撰運副淳熙十四年八月十七日到任十五年七月宫觀)
錢象祖(朝奉大夫運判淳熙十五年八月二十四日到任十六年八月改差知婺州)
薛叔似(承議郎運判淳熙十六年五月二十八日到任七月罷)
林枅(朝請大夫直煥章閣運副紹熙元年正月初三日到任十二月内改知明州)
楊萬里(中奉大夫直龍圖閣運副紹熙元年十二月二十六日到任三年八月改差)
傅伯壽(朝請大夫運副紹熙三年十月二十六日到任五年九月改除浙西提刑)
彭椿年(朝請大夫直龍圖閣運副紹熙五年十一月初八日到任次年十二月宫觀)
萬鍾(中大夫直龍圖閣副使慶元二年正月十一日到任七月改除司農卿淮西摠領)
耿延年(朝議大夫直顯謨閣運判慶元二年七月二十三日到任三年十二月改知紹興)
錢端忠(中大夫運副慶元四年正月二十八日到任十二月改差知平江府)
韓亞卿(朝請大夫直華文閣運判慶元五年四月二十一日到任六年改除淮西總領)
耿延年(中奉大夫充祕閣修撰副使慶元六年十一月二十一日到任嘉泰二年致仕)
鄭㮚(朝議大夫直寳文閣運副嘉泰二年六月二十一日到任十二月致仕)
趙公豫(中大夫充祕閣修撰運副嘉泰三年正月十二日到任十月宫觀)
魯□(朝議大夫直寳謨閣運判嘉泰三年十一月一日到任四年五月别與差遣)
王聞禮(朝奉大夫運判嘉泰四年六月九日到任開禧二年五月宫觀)
卓洵(朝奉大夫運判開禧二年六月二十六日到任三年三月解任)
徐邦憲(奉議郎運判開禧三年三月二十二日到任五月改除戶部郎官淮西搃領)
鍾將之(朝請大夫運判開禧三年七月二十六日到任嘉定元年七月改除江西提刑)
俞亨宗(朝請郎運判嘉定元年八月二十九日到任二年十月改除福建提刑)
莊夏(朝散郎運判嘉定二年十一月十二日到任四年正月除尚右郎官)
胡澥(奉直大夫運判嘉定四年三月十二日到任五年二月改淮南漕三月致仕)
孟猷(朝請大夫直龍圖閣運副嘉定五年七月二十三日到任六年四月宫觀)
章良肱(承議郎運判嘉定六年六月十五日到任七年五月除金部郎官)
真德秀(朝請郎祕閣修撰運副嘉定八年二月一日到任十二月除知泉州)
俞建(朝奉大夫直寶謨閣運副嘉定十年六月五日到任十二年七月除金部郎中)
岳珂(奉議郎運判嘉定十二年八月五日到任十四年八月除軍器監淮東搃領)
陳宗仁(承議郎運判嘉定十四年閏十二月二十七日到任十七年五月令赴行在奏事)
丘壽邁(朝請大夫直煥章閣運副嘉定十七年六月十二日到任紹定元年四月赴召)
江湛(朝散大夫運判紹定五年十月初十日到任端平元年三月放罷)
高定子(中奉大夫直寳謨閣江東運判端平元年四月到任嘉熙元年正月赴召)
唐璘(朝散郎直祕閣運判嘉熙元年四月十三日到任二年七月直華文閣知廣州)
李曾伯(起復朝散郎尚書兵部員外郎運判嘉熙三年四月到任兼督視行府參議官)
徐鹿卿(朝奉郎運判嘉熙四年十月二十一日到任五年七月五日除浙東提刑)
孟點(朝請大夫直祕閣運判淳祐元年八月十三日到任續準省劄兼權太平州江東淮東茶)
(鹽所三年二月二十日令赴行在奏事)
鄧泳(太中大夫寳章閣待制知太平州兼江東運副提領江淮茶鹽所淳祐三年二月二十八)
(日到任同提領安邊所四年三月除華文閣待制沿江副使知江州)
何元壽(淳祐四年四月七日以中大夫右文殿修撰知太平州兼提領江淮茶鹽所兼江東)
(副使同提領安邊所五年二月罷)
丘岳(淳祐五年五月初一日以中奉大夫直顯謨閣知太平州兼提領江淮茶鹽所兼江東運)
(判同提領安邊所八月改知江州沿江制置副使江西安撫使)
陳塏(淳祐五年十月初九日以太中大夫集英殿修撰知太平州兼江東運副兼提領江東淮)
(東茶鹽所同提領安邊所七年五月除戶部侍郎提領茶鹽所知太平州)
趙希&KR1546;(以朝議大夫試禮部尚書督視行府參贊軍事兼江東運使淳祐七年六月九日到)
(任九年閏二月除端明殿學士知建寕府)
舒滋(以宣教郎直祕閣江東運判兼提領江淮茶鹽所尚書省財用所參議官淳祐九年三月)
(二十八日到任十一年十二月除直寳章閣知温州)
呂好問(中奉大夫依舊將作監淮西搃領淳祐十一年十月到任十二年二月兼江東運判)
(五月十一日除司農少卿依舊淮西搃領兼江東運判)
馬光祖(中奉大夫守司農卿淮西搃領寳祐元年九月暫權江東運司事二年十一月除權)
(戶部侍郎兼知臨安府浙西安撫使目下前來供職)
趙與□(朝請郎司農卿淮西搃領兼江東路運判寳祐二年十二月初二日到任三年七月)
(十三日時暫權建康府留鑰職事五年正月七日右文殿修撰兩浙運副)
余晦(中奉大夫依舊權戶部侍郎改除淮西搃領兼江東運副寳祐五年四月十一日到任六)
(年除寳章閣待制知平江府兼發運使)
鄭羽(奉直大夫尚書戶部左曹郎中淮西搃領江東運判寳祐六年二月十八日到任)
倪垕(朝散大夫幹辦行在諸軍審計司於寳祐六年七月二十三日到任權管淮西搃領江東)
(運判當日奉聖旨除太府寺丞開慶元年正月省劄左曹郎中繋銜時暫兼權建康府管)
(幹沿江制置大使司留司事務二月二十七日時暫兼權提領江淮茶鹽所當年七月三)
(日離任)
印應雷(朝奉郎守軍器監淮西搃領兼江東運判開慶元年十二月十三日到任景定元年)
(正月二日兼提領江淮茶鹽所景定元年四月除直煥章閣樞密副承旨)
陳綺(朝議大夫直徽猷閣江東轉運副使兼提領江淮茶鹽所景定元年六月到任二年二月)
(兼江東提舉三月進寳文閣八月除直龍圖閣樞密副都承旨)
侍衛馬軍司(在城西門内天慶觀右)
題名記漢京師有南北軍衛尉掌宫門屯衛兵中壘
校尉掌北軍營壘之事後又增置八校及羽林期門
之屬徼巡藩護兵威隠然為後世立軍不易之制國
家並列三衙雖曰沿襲五代然實本西都遺意侍衛
馬軍司盖創於後梁至後唐為侍衛親軍後周改為
龍捷左右軍本朝復更鐵騎曰捧日龍騎曰龍衛各
十指揮所領騎兵之額盖三十有五端拱元年冬十
月甲子特置馬步軍龍衛神衛四廂都指揮使捧日
天武於焉並建與殿前侍衛馬步軍都副指揮使及
都虞候凡八員通號管軍其選顧不重歟中興之初
禁旅親衛名籍僅存迨紹興收諸將麾下作三衙御
前諸大軍國威益震然棋峙星布拱扈嚴翼率在内
畿孝宗皇帝明謨雄斷銳意外禦廼乾道七年三月
始命分騎司屯金陵特捐緡錢凡六十萬以勞戍役
以壯龍蟠虎踞之勢誠命將帥衛中國之遠慮今三
十年於此矣倪不武曩者被命俾董騎士自念累世
涵濡國恩淪浹肌髓無以報塞顧復叨備管軍之列
夙夜勉勵職業所當為者罔敢怠忽軍務之暇因思
殿步二司皆有題名而諸軍都統制亦各書之唯謹
獨馬司因循未舉是誠闕文廼攷訂國初以至于今
得百十有七人自建隆累朝名將則略紀其除罷歲
月而中興以來則併稽其遷改之所自序列姓氏刻
之堅珉不惟垂示方來庶幾推繹功緒躍然起慕藺
之意以堅報國之心以無忘先世之勲業是倪所以
建題名之本意非直為觀美也慶元五年十月(闕)日
武略大夫榮州刺史侍衛馬軍都虞候郭倪記
張光翰(建隆元年正月除都指揮使八月罷)
韓重贇(建隆元年八月除都指揮使二年七月改差)
劉匡義(建隆二年七月除都指揮使開寳六年九月罷)
張廷翰(乾德五年正月除都虞候開寳二年二月致仕)
李進卿(開寳二年八月除都虞候九月改差)
党進(開寳六年九月除都指揮使太平興國二年十一月罷)
李漢瓊(開寳六年九月除都虞候太平興國二年十一月罷)
白進超(太平興國二年十一月除都指揮使三年四月改差)
米信(太平興國三年四月除都虞候六年八月遷都指揮使雍熙三年七月罷)
劉延翰(太平興國五年十月權都指揮使六年七月罷)
李繼隆(雍熙三年七月除都虞候端拱元年二月遷都指揮使至道三年五月罷)
王漢忠(端拱二年三月除都虞候五年六月改差)
王榮(淳化五年闕)
范廷召(至道三年七月除都指揮使咸平三年二月改差)
康保裔(至道三年七月除都虞候咸平三年正月死節河朔)
王漢忠(咸平三年二月除副都指揮使四年二月改差)
葛霸(咸平四年三月除都指揮使景德二年十二月罷)
高瓊(咸平六年五月權闕)
劉謙(咸平六年五月權景德元年八月除都虞候二年十二月改差)
曹璨(景德二年十二月除副都指揮使大中祥符元年十二月遷都指揮使二年九月罷)
張旻(景德二年十一月除都虞候大中祥符元年改差)
鄭誠(大中祥符元年四月權十二月除都虞候二年九月改差)
張旻(大中祥符二年九月除副都指揮使六年正月除樞密副使)
高翰(大中祥符三年九月到任七年十月改差)
王守贇(大中祥符七年十月除都虞候九年正月改差)
蔚昭敏(大中祥符九年正月除副都指揮使天禧二年七月改差)
靳忠(大中祥符九年正月除都虞候天禧三年六月改差)
王守贇(天禧三年七月除副都指揮使天聖三年三月改差)
劉美(天禧三年七月除都虞候五年八月致仕)
楊崇勲(天禧四年二月除都虞候乾興元年正月改差)
夏守贇(乾興元年二月除都虞候天聖二年二月改差)
楊崇勲(天聖二年三月除都指揮使三年十月遷殿前副都指揮使)
郝榮(天聖二年三月闕)
康繼英(天聖二年三月除都虞候十月改差)
彭睿(天聖三年十月除副都指揮使六年正月致仕)
張遵(天聖三年十月除都虞候五年九月改差)
高繼勲(天聖五年九月除都虞候六年正月改差)
石斌(天聖六年正月除都虞候七月改差)
王德用(天聖六年七月闕)
鄭守忠(明道元年八月闕)
高繼勲(明道元年八月除都指揮使景祐二年三月罷)
張昭遠(明道元年八月除都虞候二年六月罷)
張守遵(明道二年六月除都虞候景祐元年十一月改差)
張潜(景祐元年十二月除都虞候二年五月改差)
鄭守忠(景祐二年五月除副都指揮使四年閏四月改差)
許懷信(景祐二年五月闕)
劉平(景祐二年八月除都虞候四年閏四月改差)
高化(景祐四年閏四月除副都指揮使康定元年十二月改差)
石元孫(景祐四年十一月除都虞候康定元年正月改差)
孫廉(康定元年二月除都虞候四月改差)
方榮(康定元年四月除都虞候十一月改差)
李用和(康定元年十一月除副都指揮使慶歷二年三月改差)
任福(康定元年十二月除都虞侯慶歷四年八月改差)
曹琮(慶歷二年三月除副都指揮使五年五月致仕)
王元(慶歷四年八月除都虞候五年閏五月改差)
許懷德(慶歷五年閏五月除副都指揮使八年四月改差)
王信(慶歷五年閏五月除都虞候八年四月改差)
郭承佑(慶歷八年四月除副都指揮使八月改差)
周美(慶歷八年四月除都虞候八月改差)
張茂寔(慶歷八年闕)
狄青(慶歷八年八月除副都指揮使皇祐三年六月罷)
范全(慶歷八年八月除都虞候皇祐三年六月改差)
王凱(皇祐三年六月除都虞候四年九月遷殿前都虞候)
周美(皇祐三年六月除副都指揮使四年九月致仕)
張茂寔(皇祐四年九月除副都指揮使嘉祐六年五月罷)
王達(皇祐四年九月除都虞候十一月致仕)
紀質(皇祐五年二月除都虞候至和元年正月改差)
王從政(至和元年二月除都虞候五月改差)
范恪(至和元年五月除副都指揮使嘉祐四年改差)
王興(至和元年五月除都虞候嘉祐三年九月改差)
孟元(嘉祐三年九月除都虞候十一月致仕)
郝質(嘉祐四年十二月除都虞候六年五月改差)
馬懷德(嘉祐六年五月除都虞候九月改差)
李璋(嘉祐六年九月除副都指揮使十一月改差)
賈逵(嘉祐六年九月除都虞候十二月改差)
郝質(嘉祐六年十二月除都指揮使治平元年八月改差)
宋守約(嘉祐六年十二月除都虞候八年五月改差)
郭達(嘉祐八年五月除都虞候治平元年八月改差)
竇舜卿(治平元年八月除都虞候三年二月改差)
賈逵(治平元年八月除副都指揮使元豐元年六月改差)
楊遂(治平三年五月除都虞候熙寕五年十一月改差)
盧政(熙寕五年十一月除都虞候八年二月遷殿前都虞候)
張玉(熙寕八年二月除都虞候三月致仕)
楊遂(元豐元年六月除副都指揮使二年正月改差)
劉永年(元豐元年六月除都虞候二年正月改差)
盧政(元豐二年正月除副都指揮使三年十二月改差)
燕達(元豐二年正月除都虞候三年十二月除副都指揮使四年八月改差)
苗授(元豐三年十二月除都虞候四年十二月改差)
林廣(元豐五年四月除都虞候七月致仕)
劉昌祚(元祐元年三月除都虞候二年十一月改差)
劉舜卿(元祐二年十月除都虞候三年七月改差)
李浩(元祐三年七月除都虞候五年十二月改差)
吕真(元祐五年十二月除都虞候紹聖元年正月改差)
姚麟(紹聖元年正月除副都指揮使二年九月改差)
王崇拯(紹聖二年六月權元符三年除都虞候八月改差)
王恩(元符元年二月除都虞候八月改差)
張整(元符元年二月權八月致仕)
賈嵒(元符元年九月權十二月致仕)
曹誦(建中靖國元年八月除都指揮使崇寕元年四月宫觀)
徐和(崇寕元年閏六月除都虞候大觀二年四月除副都指揮使三年七月罷)
王恩(崇寕元年八月權四年三月改差)
曹評(崇寕四年二月除副都指揮使大觀二年正月宫觀)
劉德(崇寕四年二月除都虞候大觀二年正月改差)
劉法(大觀二年二月除都虞候三年十月罷)
高俅(政和元年四月除副都指揮使八月遷殿前副都指揮使)
劉法(政和元年四月除都虞候八月改差)
杜大忠(政和元年八月除都虞候)
郭仲(政和元年八月除副都指揮使)
何灌(宣和七年十二月除都虞候)
王元(宣和年除副都指揮使)
曹濛(宣和年殿前都虞候忠州團練使權主管侍衛馬軍司公事)
李邀(靖康元年中衛大夫果州團練使權主管侍衛馬軍司公事)
郭仲荀(靖康元年侍衛親軍馬軍都指揮使武安軍承宣使主管本司公事改差主管殿前)
(司公事)
薛安(靖康元年七月龍神衛四廂都指揮使黔州觀察使權侍衛親軍公事)
楊惟忠(建炎二年檢校少保建武軍節度使龍神衛四廂都指揮使主管侍衛馬軍司公事)
左言(建炎年侍衛親軍步軍都虞候常德軍承宣使權主管侍衛馬軍司公事)
李質(建炎年中侍大夫明州觀察使權主管侍衛馬軍司公事)
劉錫(龍神衛四廂都指揮使明州觀察使權主管侍衛馬軍司公事)
趙哲(建炎年左武大夫明州觀察使樞密都承旨權主管侍衛馬軍司公事)
邊順(建炎三年九月龍神衛四廂都指揮使萊州防禦使權主管侍衛馬軍司公事紹興二年)
(九月改差)
辛永宗(紹興元年十一月中衛大夫達州觀察使神武中軍統制權主管侍衛馬軍司公事)
(續改差江西搃管)
閭勅(龍神衛四廂都指揮使明州團練使權主管侍衛馬軍司公事)
蘭整(紹興二年平海軍承宣使權主管侍衛馬軍司公事四年八月授龍神衛四廂都指揮使)
(五年閏二月改差浙東搃管)
韋淵(紹興四年昭慶軍節度使開府儀同三司權主管侍衛馬軍司公事)
王爕(紹興五年閏二月龍神衛四廂都指揮使建武軍承宣使除主管侍衛馬軍司公事改宫)
(觀)
邊順(紹興五年閏二月步軍司權馬軍司公事)
解潜(紹興五年十一月恊忠大夫華州觀察使權主管侍衛馬軍司公事十二月權三司職事)
(六年九月扈從車駕幸平江七年正月宫觀)
劉公權(右武大夫和州防禦使知閤門事權主管馬軍司公事)
蘭整(紹興六年九月浙東搃管權主管侍衛馬軍司公事七年六月罷軍職宫觀)
劉錡(紹興七年正月右武大夫開州團練使帶御器械權主管侍衛馬軍司公事兼三司職事)
(十一月罷)
邊順(紹興七年六月步軍司兼權馬軍司公事七月致仕)
解潜(紹興七年十一月恊忠大夫華州觀察使權主管步軍司八年四月權馬軍司公事九年)
(正月改差福建搃管)
劉錡(紹興九年三月自淮西軍回供職十年二月改差)
劉光烈(紹興十年三月中衛大夫慶遠軍承宣使權主管馬軍司公事十三年三月内改差)
趙密(紹興十三年龍神衛四廂都指揮使宣州觀察使步軍司權馬軍司公事八月免兼)
田晟(紹興十三年八月龍神衛四廂都指揮使鎮西軍承宣使除主管馬軍司公事十九年六)
(月改差)
劉寳(紹興十九年六月殿前司選鋒軍統制除天武四廂都指揮使武泰軍承宣使主管馬軍)
(司公事八月改差)
成閔(紹興十九年八月宣州觀察使權主管馬軍司公事二十二年三月除主管殿前司)
李顯忠(紹興三十二年六月寕國軍節度使龍神衛四廂都指揮使建康府駐劄御前諸軍)
(都統制除太尉主管馬軍司公事隆興元年六月罷)
張守忠(隆興元年六月制州觀察使步軍司後軍統制除主管馬軍司公事乾道元年二月)
(致仕)
李舜舉(乾道元年三月左武大夫忠州刺史馬司選鋒軍統制除主管馬軍司公事六年十)
(月改差)
李顯忠(乾道六年十月復威武軍節度使左金吾衛上將軍除主管馬軍司公事七年三月)
(奉聖旨移屯建康府行司六月復太尉九年正月宫觀)
王權(乾道九年閏正月復武康軍承宣使除主管馬軍司公事致仕)
趙撙(乾道九年閏正月昭化軍承宣使除主管馬司公事四月除馬軍司都指揮使淳熙二年)
(八月致仕)
李川(淳熙二年八月武功大夫文州刺史除侍衛馬軍司都虞候九月改除)
王明(淳熙二年九月武功大夫惠州刺史除馬軍司都虞候三年十月宫觀)
吳拱(淳熙三年十月武康軍節度使右金吾衛上將軍除馬軍司都指揮使五年十二月致仕)
馬定遠(淳熙六年正月武德郎左領軍衛郎將除侍衛馬軍司都虞候七年九月改差)
雷世賢(淳熙七年十月武翼大夫右驍衛將軍除馬軍司都虞候十二年十二月除副都指)
(揮使紹熙元年十月改除)
張師顔(紹熙元年十月武德郎左領軍衛郎將除馬軍司都虞候慶元四年三月主管台州)
(崇道觀)
郭倪(慶元四年三月十六日以武義大夫除主管馬軍司公事五年六月八日除馬軍司都虞)
(候嘉泰元年八月二日改除)
李珪(嘉奉元年八月除主管馬軍司職事三年七月除都虞候開禧元年六月赴召)
李汝翼(開禧元年十月除主管馬軍司職事開禧二年四月去司)
王瑛(開禧二年六月以右武大夫江南東路馬步軍副搃管除主管馬軍司職事當年八月赴)
(召)
戚拱(開禧二年八月以武德郎鎮江府諸軍副都統制知楚州管内安撫除主管馬軍司職事)
(三年十二月赴召)
周虎(嘉定元年八月以文州刺史知和州兼管内安撫提舉江南西路兵甲公事除主管馬軍)
(行司公事四年閏二月除馬軍司都虞候五年五月二日改除)
許俊(嘉定五年五月二日以武功大夫池州諸軍副都統制主管馬軍司公事嘉定六年十月)
(十一日改除)
馮榯(嘉定六年十月十一日以武功大夫開州刺史左領軍衛將軍除主管馬軍司公事嘉定)
(七年十月九日改除)
劉琸(嘉定七年十月十三日以武經郎江州諸軍副都統制改除主管馬軍司公事嘉定十年)
(七月二十三日改除鎮江都統制)
李慶宗(嘉定十年八月二十八日以訓武郎平江府許浦水軍副都統制改除主管馬軍司)
(公事十二年十月三日赴召)
扈再興(寳慶二年三月五日以左武大夫忠州團練使充鄂州江陵府駐劄御前諸軍都統)
(制兼知康陽軍改除蘄州防禦使侍衛馬軍司都虞候三年二月致仕)
許俊(寳慶三年九月十六日以左武大夫潭州觀察使除主管侍衛馬軍司公事兼權建康諸)
(軍都統制司職事紹定四年七月除馬軍司副都指揮使)
孟珙(端平元年四月二十三日以訓武郎江陵府諸軍副都統制除建康諸軍副都統制兼權)
(馬軍司職事五月十一日除主管馬軍司事十一月二十九日除帶御器械目下供職十)
(二月二十四日準告因除主管馬軍司公事特轉武功郎二年正月十九日依舊職時暫)
(黃州駐劄十一月七日兼權知黃州嘉熙元年三月二十四日改除)
王鑑(嘉熙元年四月十二日以拱衛大夫福州觀察使江東馬步軍副搃管兼權馬軍司職事)
(九月十四日除主管馬軍司公事時暫兼知黃州二年六月二十八日除馬軍司都虞候)
(三年三月除武康軍承宣使馬軍副都指揮使四年九月兼知濠州淳祐三年正月改除)
呂文德(淳祐三年正月除福州觀察使馬軍副都指揮使兼知黃州四年五月除保康軍承)
(宣使六月除淮西招撫使兼知濠州五年四月十九日除樞密副都承旨七年五月二十)
(六日除左領軍衛上將軍)
御前諸軍都統制司(在行宫北紹興十二年建)
題名記高宗既成中興大業駐蹕錢塘歸馬牧牛鞬
櫜弓矢盡收兵柄掌之樞庭選將列帥分屯要區以
金湯屏蔽矧兹建業為時陪京控扼長江襟帶淮右
尤為重鎮始紹興丁巳以張公循王俊駐劄于此由
丁巳至辛亥實五十有五載由張公至今更十有三
人或十有七年或十有四年或四三年或一二年而
去其賢智勲業固有國史與天下之公論不可泯滅
然未有以紀去來之月日與夫相代之前後者是亦
一司之闕典濟既備數之明年始克稽諸故籍次其
後先礲石而識之為之說曰天下有事將在乘機以
立功天下無事將在解嚴而養士若夫繕武庫之械
器精士卒之藝能豐有司之財帛有事無事皆不可
一日惰也承君之寵而受君之任者其可安安而居
哉能知後之視今亦猶今之視昔則必務自勉而求
無愧如是則題名之設豈特紀姓氏書歲月記後先
而已耶紹熙二年四月十一日武功大夫榮州刺史
充建康府駐劄御前諸軍都統制趙濟記
續記題名有記舊矣聖朝人物將于是乎觀而况將
帥者三軍司命爪牙王室關係非小去來除代詎可
聽之湮沒而無傳哉金陵為大都會粤自警蹕南渡
增屯重兵屏蔽畿甸累聖相承選命尤謹中興名將
磊砢相望閎勲碩畫彪炳汗青𩔖由兹出友諒誤恩
此來始至之日&KR0679;舉戎務倥偬靡暇越三月軍事稍
稍就緒因詢前哲或曰廳之左有題名在焉鈎畫翠
珉鸞停鵠峙摩挲熟視表表虎臣姓名先後品秩崇
庳往來歲月昭然可攷而刊載鱗次溢于顛尾邇年
帥貳鐫題無所顧瞻徘徊良切慨歎因念日月駸尋
名跡易泯苟憚續為是孤前誌載礱堅石用寘廳壁
之側以紀後來異時斯刻既漫與我同志嗣而廣之
是亦今日之事也紹定辛夘仲冬上澣合肥夏友諒
續記
張俊(少師鎮北崇信奉寕軍節度使淮南西路宣撫使兼河南北諸路招討使兼營田大使齊)
(國公隨車駕駐蹕臨安府於紹興四年三月内將帶所部神武右軍人馬前來建康府駐)
(劄紹興五年十二月三日改充行營中軍於紹興六年八月内起發前去泗州紹興七年)
(三月内復回建康府至紹興十一年四月二十七日被除樞密使其所部軍馬奉聖旨改)
(充御前軍)
王德(侍衛親軍馬軍都虞候清遠軍節度使御前統制紹興十二年十一月二十一日赴召差)
(充建康府駐劄御前諸軍都統制紹興十二年十二月十四日到任至紹興十五年九月)
(七日改差兩浙東路馬步軍副都搃管明州駐劄)
王權(龍神衛四廂都指揮使寕州觀察使殿前司忠勇馬軍統制除武康軍承宣使差充建康)
(府駐劄御前諸軍都統制紹興十五年九月十二日到任任内除清遠軍節度使至紹興)
(二十一年十一月七日赴行在奏事)
李顯忠(寕國軍節度使龍神衛四廂都指揮使池州駐劄御前諸軍都統制差充建康府駐)
(劄御前諸軍都統制御營先鋒都統制紹興三十一年十一月九日到任任内兼淮南西)
(路制置使京畿河北西路淮北壽亳州招討使至紹興三十二年五月二十七日除太尉)
(主管侍衛馬軍司公事)
郭振(武節郎殿前司左軍統制兼知壽春府主管管内安撫司公事除蘄州防禦使權主管建)
(康府駐劄御前諸軍都統制職事紹興三十二年六月十六日到任至當年七月二十一)
(日改差兩浙西路馬步軍副搃管秀州駐劄)
邵宏淵(親衛大夫常德軍承宣使兼閤門宣贊舍人池州駐劄御前諸軍都統制差主管建)
(康府駐劄御前諸軍都統制職事紹興三十二年八月九日到任任内除廣州觀察使又)
(除武安軍承宣使檢校少保寕遠軍節度使兼淮南京西京東河北路招討副使於隆興)
(元年六月十四日降授武功大夫至隆興二年四月二日復成州團練使改差江南西路)
(馬步軍總管隆興府駐劄)
王彦(保平軍節度使龍神衛四廂都指揮使知㐮陽府充京西南路安撫使差充建康府駐劄)
(御前諸軍都統制兼淮南西路招撫使節制本路軍馬隆興二年四月七日到任至乾道)
(元年三月二十四日差提舉江州太平興國宫)
劉源(武功郎閤門宣贊舍人侍衛馬軍司中軍統制特轉武略大夫忠州團練使差主管建康)
(府駐劄御前諸軍都統制職事乾道元年四月五日到任任内轉武顯大夫高州防禦使)
(至乾道三年八月十四日差充荆湖南路馬步軍搃管潭州駐劄)
張榮(武功大夫建康府駐劄御前左軍統制差充建康府駐劄御前諸軍副都統乾道三年閏)
(七月二十七日到任任内轉右武大夫至淳熙元年二月十一日改差荆鄂駐劄御前諸)
(軍副都統制)
郭振(侍衛親軍步軍都指揮使奉國軍承宣使主管侍衛步軍司公事差充建康府駐劄御前)
(諸軍都統制乾道三年九月二十六日到任任内兼知廬州充淮南西路安撫使馬步軍)
(都搃管轉侍衛親軍馬軍都指揮使除武泰軍節度使至乾道六年十月六日守本官致)
(仕)
李舜舉(榮州刺史主管侍衛馬軍司公事差充建康府駐劄御前諸軍都統制乾道六年十)
(月二十八日到任至乾道七年十二月四日放罷)
郭剛(左武大夫逹州刺史池州駐劄御前諸軍都統制差充建康府駐劄御前諸軍都統制乾)
(道七年十二月四日到任任内轉蘄州防禦使又轉拱衛大夫明州觀察使兼知和州主)
(管管内安撫司公事又轉親衛大夫寕遠軍承宣使又除福州觀察使至淳熙十一年三)
(月十八日守本官致仕)
翟瓊(武顯大夫侍衛馬軍行司中軍統制權管侍衛馬軍司職事差充建康府駐劄御前諸軍)
(副都統制淳熙元年三月十日到任至當年十二月十九日添差江南東路馬步軍副搃)
(管太平州駐劄)
張榮(右武大夫左千牛衛大將軍再差充建康府駐劄御前諸軍副都統制淳熙二年正月四)
(日到任至淳熙三年正月十七日添差江南東路馬步軍副總管建康駐劄)
劉沂(武節大夫帶御器械差充建康府駐劄御前諸軍副都統制兼知和州淳熙三年二月十)
(四日到任至當年八月十六日罷)
王世雄(武顯大夫權知郢州差充建康府駐劄御前諸軍副都統制兼知和州淳熙三年十)
(月二十六日到任至淳熙六年正月二十六日赴行在奏事除右千牛衛將軍)
李彦孚(武經大夫殿前司護聖步軍統制差充建康府駐劄御前諸軍副都統制兼知和州)
(淳熙六年四月十八日到任當年七月内罷知和州至當年十月六日改差平江府許浦)
(鎮駐劄御前水軍副都統制)
劉光祖(武節大夫英州刺史江州駐劄御前諸軍副都統制改差充建康府駐劄御前諸軍)
(副都統制淳熙十年十月二十二日到任至淳熙十一年五月十七日罷)
郭鈞(武功大夫楚州團練使右驍衛將軍兼領侍衛馬步軍司職事差充建康府駐劄御前諸)
(軍都統制於淳熙十一年五月五日到任任内轉右武大夫蘄州防禦使至淳熙十五年)
(六月二十一日赴行在奏事除殿前副都指揮使)
梁師雄(武經郎步軍司中軍統制差充建康府駐劄御前諸軍副都統制淳熙十一年六月)
(九日到任至當年七月九日召赴行在除左領軍衛中郎將兼權侍衛步軍司職事)
閻仲(保義郎殿前司選鋒軍統制特授修武郎差充建康府駐劄御前諸軍副都統制淳熙十)
(二年三月五日到任任内轉訓武郎於淳熙十五年七月二十七日就任差充都統制任)
(内轉武翼郎武經郎至紹熙元年四月二十四日赴行在奏事轉一官差主管華州雲臺)
(觀)
馮湛(降武翼大夫兼閤門宣贊舍人鎮江府駐劄御前諸軍副都統制改差充建康府駐劄御)
(前諸軍副都統制淳熙十五年十二月十八日到任任内轉武經大夫武節大夫武德大)
(夫至紹熙五年二月十二日改差江陵府副都統制)
趙濟(武功大夫榮州刺史權主管侍衛步軍司公事兼權侍衛馬軍司職事紹熙元年四月二)
(十九日差充建康府駐劄御前諸軍都統制五月十六日到任至紹熙四年六月初九日)
(致仕)
皇甫斌(武德郎權發遣楚州軍州事紹熙五年二月十二日改除建康府駐劄御前諸軍副)
(都統制二月二十八日到任任内轉武翼大夫武經大夫閏十月七日差充都統制至慶)
(元元年二月二十四日罷)
王知新(武功郎左武衛中郎將紹熙五年閏十月七日改差充建康府駐劄御前諸軍副都)
(統制十一月三日到任任内轉武經大夫至慶元元年三月七日差兼知廬州三年帶忠)
(州刺史再任於慶元四年六月十五日就任除知閤門事)
吳曦(起復濠州團練使知廬州軍州事主管淮南西路安撫司公事慶元元年二月九日除建)
(康府駐劄御前諸軍都統制四月一日到任任内轉蘄州防禦使至慶元三年五月二十)
(四日除殿前司都指揮使)
趙(闕武功大夫吉州刺史充池州駐劄御前諸軍都統制慶元三年五月二十四日改差充建)
(康府駐劄御前諸軍都統制六月十五日到任任内轉濠州團練使至嘉泰三年二月二)
(十日致仕)
董世雄(武德郎侍衛步軍都虞候兼權侍衛馬軍司職事嘉泰三年三月二十四日改差充)
(建康府駐劄御前諸軍都統制於四月十五日到任至嘉泰四年三月二十四日赴行在)
(奏事至四月初二日罷)
李爽(武德四年)(鎮江府駐劄御前諸軍都統制嘉泰月二十二日赴行在奏事改差建康)
(府駐劄御前諸軍都統制當年四月十三日到任至開禧元年八月内差兼知廬州開禧)
(二年六月十四日罷)
郭倬(武翼郎左驍衛中郎將嘉泰四年四月十九日差充建康府駐劄御前諸軍副都統制五)
(月十六日到任任内轉武經郎又轉武節郎開禧二年三月十二日改差池州駐劄御前)
(諸軍都統制)
田琳(武翼郎建康府駐劄御前水軍統制開禧二年四月二十四日除建康府駐劄御前諸軍)
(副都統制四月二十九日到任六月二十一日除都統制七月十二日差兼知廬州任内)
(轉武翼大夫果州團練使又轉武節大夫依前果州團練使又轉達州刺史開禧三年十)
(月十六日致仕)
李郁(忠州團練使左領軍衛大將軍開禧三年九月七日除建康府駐劄御前諸軍都統制兼)
(知廬州節制淮西軍馬十月十九日到任任内轉郢州防禦使至嘉定元年七月十六日)
(差提舉建寕府武夷山冲佑觀)
何汝霖(武功大夫殿前司選鋒軍統制兼知盱眙軍嘉定元年二月十二日差充建康府駐)
(劄御前諸軍副都統制三月初一日到任於嘉定元年七月十六日被奉聖旨前去廬州)
(屯駐節制淮西出戍軍馬嘉定四年四月二十四日赴行在奏事六月二十六日除環衛)
(官)
莊松(武功大夫忠州刺史楚州駐劄御前武鋒軍副都統制兼知楚州嘉定元年七月十六日)
(改差充建康府駐劄御前諸軍都統制九月初六日到任任内轉忠州團練使嘉定六年)
(十月三日被奉聖旨與宫觀至十月十四日罷)
許俊(武功大夫吉州刺史主管侍衛馬軍司公事嘉定六年十月十一日被奉聖旨除建康府)
(駐劄御前諸軍都統制十月十四日到任任内因提兵前去安豐軍究心經畫保護邊圉)
(訓練士卒築濬城濠製辦軍器打造戰艦比他司實為整備奉聖旨特轉兩官於嘉定十)
(一年十一月二十五日准告轉右武大夫忠州團練使左驍衛將軍嘉定十四年五月二)
(十九日差提舉紹興府千秋鴻禧觀七月一日離任)
許國(武功大夫吉州刺史右屯衛將軍充鄂州江陵府駐劄御前諸軍都統制兼知隨州兼京)
(西湖北沿邊都巡檢使提督随棗信陽三城節制屯戍軍馬嘉定十四年五月三十日被)
(奉聖旨除建康府駐劄御前諸軍都統制八月二十四日到任於當年十月十一日被奉)
(聖旨兼權知廬州主管淮南西路安撫司公事馬步軍都搃管節制本路屯戍軍馬至嘉)
(定十五年十一月内差提舉建康府崇禧觀十二月一日離任)
翟朝宗(武德大夫高州刺史鎮江府駐劄御前諸軍副都統制楚州置司同節制屯戍軍馬)
(嘉定十五年十一月二十五日被奉聖旨除建康府駐劄御前諸軍都統制兼權知廬州)
(軍州兼管内勸農營田事淮南西路安撫副使馬步軍副都搃管兼提領措置屯田專一)
(措置提督修城節制本路屯戍軍馬十二月十七日到任任内轉武功大夫忠州團練使)
(寳慶元年六月十九日被命特轉一官令時暫歸司至寳慶元年十月二十六日除知閤)
(門事兼客省四方館事提點製造御前軍器所十一月十七日離任)
夏友聞(武節郎右武衛郎將寳慶元年十一月二十日被奉聖旨時暫兼權建康府駐劄御)
(前諸軍副都統制職事管幹軍馬十二月十六日到任任内陞左驍衛中郎將轉武德郎)
(紹定三年四月十九日致仕贈武略大夫宣州刺史)
許俊(左武大夫潭州觀察使主管侍衛馬軍行司公事紹定三年十月初八日準省劄時暫兼)
(權建康府駐劄御前諸軍都統制司職事十月初十日交割管幹任内特授潭州觀察使)
(紹定四年九月初三日離任)
夏友諒(武略大夫忠州刺史池州駐劄御前諸軍副都統制紹定四年八月十六日准樞密)
(院劄子被奉聖旨江西討捕獲捷立功特除建康府駐劄御前諸軍都統制九月初三日)
(到任任内該遇慶壽赦恩特轉武顯大夫又曾提領人馬總統諸項節制調遣尅取盱泗)
(全復城壁其功優異奉聖旨特轉四官未凖告下紹定六年九月二十日致仕特贈武功)
(大夫和州防禦使)
李虎(武略大夫逹州刺史池州駐劄御前諸軍都統制改除建康府駐劄御前諸軍都統制紹)
(定六年十一月十四日到任至端平元年六月十七日兼知光州任内轉右武大夫端平)
(二年五月十九日回司依舊建康都統制改兼知泗州當年七月十五日改除鎮江府駐)
(劄御前諸軍都統制)
王鑑(右武大夫和州防禦使帶御器械兼權主管侍衛步軍司公事兼侍衛馬軍司職事兼權)
(建康府駐劄御前諸軍都統制總統淮西一路軍馬端平二年十一月二十八日到任任)
(内轉拱衛大夫福州觀察使霍丘縣開國男食邑三百戶端平三年五月初三日免兼離)
(任)
王忠(保義郎特差權發遣江南東路馬步軍副搃管時暫兼權建康都統司職事嘉熙元年三)
(月十五日到任嘉熙二年五月二十九日兼權建康府駐劄御前諸軍副都統制嘉熙三)
(年三月二十七日帶行環衛官除建康府駐劄御前諸軍都統制任内帶行左衛將軍文)
(州刺史節次轉武節郎淳祐二年正月十一日召赴樞密院禀議)
王福(利州觀察使左武衛上將軍知安豐軍兼管内勸農營田屯田使沿邊都巡檢使節制本)
(軍屯戍軍馬淳祐二年正月十二日除建康府駐劄御前諸軍都統制兼知安豐軍任内)
(帶行帶御器械合肥縣開國男食邑三百戶特除安遠軍承宣使淳祐四年五月二十七)
(日奉聖旨依舊帶御器械建康都統制時暫赴樞密院禀議當年六月十五日解離安豐)
(軍職事續准樞密院劄子奉聖旨時暫於揚州駐劄同共措置捍禦淳祐四年十一月初)
(八日改除主管侍衛步軍司公事仍兼侍衛馬軍司舊司職事)
鄮進(武功大夫遥郡刺史閤門宣贊舍人淮南西路馬步軍副搃管兼侍衛馬軍行司中軍統)
(制淳祐四年六月空日樞密院劄子六月十四日奉聖旨兼權建康府駐劄御前諸軍副)
(都統制職事於當年七月十八日到任任内准告授吉州刺史淳祐七年五月空日樞密)
(院劄子五月十九日奉御筆除江州駐劄御前諸軍都統制六月初五日離任)
劉全(拱衛大夫福州觀察使左屯衛大將軍京西南路安撫使馬步軍都總管知㐮陽軍府事)
(兼管内勸農營田屯田使充鄂州江陵府駐劄御前諸軍副都統制隨縣開國男食邑三)
(百戶淳祐五年三月十一日樞密院劄子奉聖旨召赴樞密院禀議續准樞密院劄子四)
(月十八日奉聖旨除建康府駐劄御前諸軍都統制於六月初六日到任至七月二十六)
(日准尚書省劄子三省同奉聖旨兼權知真州節制本州屯戍軍馬至淳祐六年閏四月)
(十六日離任回司任内准告轉授親衛大夫加封隨縣開國子食邑五百戶淳祐七年五)
(月空日樞密院劄子五月十九日奉聖旨除環衛官六月初四日離任)
張仲宣(拱衛大夫揚州觀察使左武衛大將軍鎮江府駐劄御前諸軍都統制沈丘縣開國)
(子食邑五百戶淳祐七年五月空日樞密院劄子五月十九日奉御筆除建康府駐劄御)
(前諸軍都統制於當年六月十六日到任任内該遇明堂大禮赦恩告進封沈丘縣開國)
(伯加食邑二百戶淳祐九年八月初六日致仕)
王忠(武節郎文州刺史左武衛大將軍荆湖南路馬步軍副搃管帶行環衛官左武衛大將軍)
(潭州駐劄仍釐務兼潭州飛虎親兵忠義諸軍都統制後來知院陳大使改除其行府一)
(行官屬結局隨司解職淳祐九年八月空日樞密院劄子八月十四日奉御筆除建康府)
(駐劄御前諸軍都統制於當年十月二十二日到任任内節次准告轉充武經大夫淳祐)
(十一年八月空日樞密院劄子八月十三日奉聖旨王忠赴樞密院禀議)
馬汝海(武功大夫閤門宣贊舍人江南東路馬步軍副總管和州寕淮軍統制淳祐八年六)
(月空日樞密院劄子六月十一日奉聖旨除建康府駐劄御前諸軍副都統制於當年六)
(月二十一日到任淳祐九年五月空日樞密院劄子五月六日奉御筆除池州駐劄諸軍)
(副都統制離任訖)
孫琦(武功大夫左衛將軍平江府駐劄御前許浦水軍副都統制淳祐九年五月空日樞密院)
(劄子五月六日奉聖旨除建康府駐劄御前諸軍副都統制於當年五月十九日到任淳)
(祐十年三月空日樞密院劄子三月二日奉聖旨帶行右驍衛將軍續准淳祐十年五月)
(空日樞密院劄子五月十五日奉聖旨差知招信軍)
湯孝信(左武大夫福州觀察使左屯衛大將軍兩浙東路馬步軍副搃管淳祐十年六月空)
(日樞密院劄子五月二十七日奉御筆除建康府駐劄御前諸軍副都統制於當年六月)
(十五日到任續准樞密院劄子兼搃制鎮江府殿前司策應軍馬時暫鎮江府駐劄淳祐)
(十一年八月空日樞密院劄子八月二十六日奉聖旨著與宫觀)
張文彬(修武郎統制真州軍馬淳祐十一年八月空日樞密院劄子八月十日奉御筆除建)
(康府駐劄御前諸軍副都統制續准樞密院劄子八月十八日奉聖旨特與帶行左驍衛)
(郎將令聽兩淮制置大使司調遣於當年九月十一日到任任内節次轉充武翼郎淳祐)
(十二年四月二十八日離任)
王德(武功大夫左屯衛將軍特差淮東制置大使司計議官淳祐十二年五月空日樞密院劄)
(子樞密院奏右五月二十一日奉聖旨特與叙復元官時暫兼權建康府駐劄御前諸軍)
(副都統制職事於當年六月八日到任淳祐十二年十一月六日奉御筆除建康副都統)
(制寳祐二年正月十九日致仕)
陳璽(訓武郎江南東路馬步軍副搃管淳祐十一年八月空日樞密院劄子八月十三日奉聖)
(旨王忠今赴樞密院禀議所有建康都統制職事交割與江東總管陳璽兼權於當年八)
(月二十八日到任淳祐十一年十二月空日樞密院劄子十二月八日奉聖旨除建康府)
(駐劄御前諸軍都統制任内昨因部兵前去渦河勦賊立功特轉三官轉充武節郎)
湯孝信(左武大夫福州觀察使左屯衛大將軍除建康府駐劄御前諸軍都統制於寳祐二)
(年六月二十八日到任至寳祐二年九月十四日離任)
陳奕(武功大夫閤門宣贊舍人除建康府駐劄御前諸軍副都統制於寳祐二年七月二十五)
(日到任至寳祐五年閏四月十九日離任)
王鑑(武康軍承宣使沿江制置使司諮議官除建康府駐劄御前諸軍都統制於寳祐三年九)
(月十五日到任續改差京湖宣撫大使司諮議官寳祐五年七月初十日離任)
智春(武德大夫閤門宣贊舍人除建康府駐劄御前諸軍副都統制於寳祐五年閏四月)
(二十日到任至寳祐六年十二月十四日離任改知通州)
朱廣用(武功大夫右驍衛將軍沿江制置使司諮議官池州駐劄御前諸軍都統制次改除)
(建康府駐劄御前諸軍都統制於寳祐五年七月十一日到任至景定元年九月初十日)
(離任)
孫虎臣(武德郎閤門宣贊舍人除建康府駐劄御前諸軍副都統制於寳祐六年十二月十)
(五日到任至開慶元年三月十六日離任)
鍾寔(武德大夫閤門宣贊舍人淮西馬步軍副搃管除建康府駐劄御前諸軍副都統制於開)
(慶元年三月十七日到任至當年十二月二十四日致仕)
趙國英(武略大夫兩淮制府帳前都統制除建康府駐劄御前諸軍副都統制於景定元年)
(二月二十八日到任至景定元年八月初五日離任)
蘇才(武功大夫帶行環衛官建康府駐劄御前諸軍都統制兼沿江制置大使司計議搃統建)
(康太平州两郡江面兵船於景定元年六月十八日到任)
李海(武功大夫閤門宣贊舍人建康府駐劄御前諸軍副都統制於景定元年八月初六日到)
(任)
提領江淮茶鹽所
嘉熙四年八月創制置茶鹽使以戸部尚書岳珂為之
御筆賜珂曰朕以邊事未息國計告匱思為變通之策
遂稽先朝故寔畀卿以制置茶鹽使意欲絶私販以收
利權通浮鹽以豐邦課去苛征以惠商賈卿其竭心體
國母弛法毋徇情使用足於上而擾不及民以副委任
責成之意則予汝嘉此司存之所由始也淳祐元年五
月珂被召省制置茶鹽使置提領以江東麾節兼徐公
鹿卿孟公點鄧公泳何公元壽丘公岳陳公塏舒公滋
皆以太平守臣江東轉運兼吳公淵以太平守臣兼淳
祐寳祐凡再至馬公光祖淳祐間以江東轉運淮西搃
領兼寳祐中復以沿江制置使兼其後倪公垕印公應
雷皆以轉運搃領兼陳公綺則以轉運副使兼由珂而
後凡以太平守臣兼領者則置司本州不為太平守臣
者置司皆在建康淳祐四年四月給奉使印始正提領
江淮茶鹽所之名此司存之所由定也其初客販正鹽
浮鹽每一袋收錢二十貫六百文真州賣鹽不理資次
者每袋收錢一十貫三百文皆名曰助軍錢客販茶每
一長引收錢十二貫三百六十文每一短引收錢一十
貫三百文皆名曰審驗錢内有分隸曰吏禄錢凡所收
錢並用三分十八界會七分十七界會又置秤盤局于
采石鹽以三百二十斤為一袋草茶以百二十斤為一
長引百斤為一短引末茶百二十斤為一長引九十斤
為一短引剰數拘沒坐罪此則岳尚書制置之時也其
後因之又添置鄧步梅渚二局拘浙鹽助軍錢則孟運
判之時也罷采石秤盤加收鹽袋助軍錢省鄧步梅渚
二局則何運副之時也印給出山由子鴈汊添局拘𣙜
則吳尚書之時也淳祐中兼領財用分司遂撥鎮江𣙜
貨務併歸本所又創采石分司復秤盤局又創池口局
及常州丹陽上下局拘徽嚴處等州草茶之過淮者皆
使納錢又創宜興溧陽二局拘浙鹽搭買香引又創江
州分司凡上江茶每一長引收錢二百貫以三十貫入
分司百七十貫入本所每一短引收錢百七十貫以二
十貫歸分司百五十貫歸本所皆名曰貼納錢江東草
茶審驗錢如舊仍不問長短引每引並收貼納錢一百
貫於是茶鹽所歲入倍於常時財用所之入亦與本所
等此則舒運判之時也此後申請六事一曰禁止權攝
(照對前政任内率以鄉曲新故分任諸局月日應副人情甚者白佔借補縱横其間既不以榮進自期又非以)
(職業自見朝營暮度惟務攫拏如蟻慕羶如蠅見血入於公者不一二而入於私者已什百局務既不可為而)
(商旅亦重困矣今自光祖到官為始諸局並差見任文武官雖未能盡必其廉謹無玷然按察之所及謫罰之)
(所加其有盡瘁急公洗手奉職為官辦事者當行剡薦或有違戾定當按劾所有以前權攝之弊並行止絶)
二曰省併諸局(照對上江之茶下江之鹽緊要纂節去處誠不可不置立局分前此所創子局)
(星羅棋布不分緊慢月益日增被差之官下逮吏卒欲飽溪壑必不徒行抉剔搜羅無所不至而商旅始有罹)
(其患者矣今就中逐項斟酌除采石秤製鹽袋蕪湖貼納搭引香斤檢視批發不可廢外其建康池州池口鎮)
(江府丹陽常州并無錫江陰諸局並就委各處州縣佐官拘𣙜本所更不差官置局外有宜興溧陽原係秤盤)
(浙鹽搭賣茶引乳香去處今浙鹽既未打發上件局權且停止却候續作區處其鎮江一局止是檢察下江草)
(茶在官既無所收亦合省併)三曰訂正權衡(照對本所秤盤客人袋鹽正要輕重適平公私)
(兩便前此局官不能潔已奉公貪風相扇每遇客船到岸先行打話以賄賂之多少為斤兩之低昂秤子等人)
(全用手法秤盤之際暗號多端或摸頷捫巾或摇頭瞬目但知逐鹿不見泰山傳笑邇遐貽害商旅今光祖躬)
(親前去采石喚上客人對面是正權衡刻定印押將前來所用私秤當官劈毁務在公私兩不相虧僉曰公平)
(已雕板榜為照)四曰禁戢苛取(照對各局事例本是贍給官吏并一行人所以防其苛取前政)
(任内已嘗具申朝省自有成例近年以來又於此外創立名色層見迭出有所謂到岸錢有所謂住賣錢又有)
(所謂過局錢甚至批引以號有錢客買鋪買有錢判狀請印之𩔖亦皆有錢其他誅求未易枚舉茶以引計鹽)
(以袋計積而言之不知其幾自光祖領事以來已戒飭官吏將前件弊竇一切蠲革如有違戾官員按劾吏卒)
(决配已出榜在局張掛約束去訖)五曰住給茶由(照得江西産茶州郡客人起茶既有太府)
(寺所給茶引又有分司入山公據及筒袋印紙關防已為嚴密昨因審驗窠名又給出山由子委是重叠徒資)
(通判廳官吏邀阻乞覓擾人之弊今朝廷新降指揮已併審驗而為貼納所有上件由子並行住給已施行去)
(訖)六曰約束牙儈(照得茶船到岸例係牙人保税牙儈無狀兜收騰倒以客人之財本為私)
(家之營運將新壓舊挪後換前動涉歲時不還客本又有攬下客人納官之錢歸已侵用却待賣出客貨逐旋)
(補納公私兩受其害光祖自到官即帖局官喚上係籍官牙責立罪狀不許循習舊弊如違定作施行)此
則馬總領之時也罷采石分司併歸本所則陳運副之
時也其規模之因革如此主管文字一員或二員以院
轄差充或從本所於已作縣人選辟幹辦公事一員準
備差遣二員蕪湖采石屬官三員或選辟或堂差其官
職之建置如此課入有殿最有勸賞著于令
提領建康府戶部贍軍酒庫所
中興以來創酒庫于建康府者行宫一庫本府三庫江
東安撫司二庫淮西總領所四庫侍衛馬軍司一庫御
前諸軍都統制司十八庫總二十九庫乾道中周總領
關申朝廷置戶部贍軍酒庫所將二十九庫併入本所
於是城内置東南西北中五庫及嘉會鎮淮鳳臺三庫
城外置豐裕龍灣兩庫共為十庫至嘉定年間又於石
井韓橋湖孰增置三庫淳祐二年池總領聖夫又將在
城八庫併作三庫鳳臺鎮淮為一庫東西北及嘉會為
一庫南中為一庫淳祐十二年吕總領好問省東南西
北中五庫城内只作嘉會鳳臺鎮淮三庫其城外二庫
仍舊紹定中趙大使善湘又於城外創置防江一庫淳
祐初吳制使淵又創置激賞䓁五庫此六庫皆隸沿江
制置司淳祐十一年吕總領好問申朝廷將制置司六
庫併入本所包認歲額改防江為城北庫激賞為城南
庫城西門為城西庫靖安為龍灣新庫天禧為南子庫
寳祐二年將城南西子庫併入豐裕庫龍灣新庫併入
舊庫今一歲之入解納御前酒庫所者七十五萬貫(十七)
(界官會下同)分隸沿江制置司者七十六萬貫分隸江東安
撫司者二十三萬三千三百五十一貫四十文分隸建
康府者一十五萬四千四百五十五貫(月有小盡則計日除之)分
隸侍衛馬軍司者二萬二千二百七貫七百八十文分
隸御前諸軍都統制司者三十七萬八千二百三十七
貫三百九十六文餘皆入于淮西總領所充饟軍等用
此酒所因革之大略也提領以總領兼
主管文字一員
嘉定年間置或堂除或從本所選辟並以已作縣
京朝官充二年滿轉一官
幹辦公事或準備差遣一員
嘉定年間置京選通差並從本所選辟三年滿轉
一官零月日計日理賞減磨勘
酒庫監官
乾道七年各庫置兩員開禧初省一員增使臣五
員嘉定以後嘉會鎮淮鳳臺豐裕龍灣五庫並係
本所選辟其東西南北中五庫係吏部注差淳祐
十年省東西南北中五庫官餘五庫官仍從選辟
任滿照條格推賞
糴場監官
嘉定年間置兩員以司糴買淳祐十年省一員或
部注或選辟任滿照條格推賞
都錢庫監官
嘉定年間置一員以司出納吏部注差任滿照條
格推賞
景定建康志卷二十六
