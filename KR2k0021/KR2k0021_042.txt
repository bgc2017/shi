景定建康志卷四十二宋周應合撰
風土志一
江左人物金陵為盛蓋土地所生風氣所宜也既作古
今人表及先賢傳更書民風以志其習書民數以志其
聚書第宅以志其安書丘塜以志其藏書物産以志其
阜書妖祥以志其異作風土志(當塗江陵九江皆有風土志)
風俗
惰志曰丹陽舊京所在人物繁盛小人率多商販君子
資于官祿市㕓列肆埓于二京人雜五方俗頗相類
杜佑通典曰永嘉之後衣冠違難多所萃止藝文儒術
斯之為盛今雖閭閻賤隸處力役之際吟詠不輟蓋因
顔謝徐庾之風焉
沈立金陵記云其人士習王謝之遺風以文章取功名
者甚衆
祥符圖經曰君子勤禮而恭謹小人盡力而耕殖性知
文學音辭清舉
顔介之曰南方水土柔和其音清舉而切天下之能言唯
金陵與洛下
楊萬里曰金陵六朝之故國也有孫仲謀宋武之遺烈
故其俗毅且英有王茂弘謝安石之餘風故其士清以
邁有鍾山石城之形勝長江秦淮之天險故地大而才
傑(時楊公為江東轉運副使)
游九言曰每愛金陵土風質厚尚氣前年攝行倅事日
受訴牒不過百餘較劇郡纔十一爾為吏為兵者頗知
自愛少健狡之風工商負販亦罕聞巧偽(游為撫幹)
句容縣在江南卑溼之地火耕水耨民食魚稻以漁獵
山水為業果蓏蠃蛤食物常足故呰窳媮生亡千金之
家(縣志)
溧水縣有山林川澤之饒民勤稼穡魚稻果茹隨給粗
足雖無千金之家亦罕凍餒之民信巫鬼重淫祀畏法
奉公各守其分安業重遷尤好文學承平時儒風藹然
為五邑冠
溧陽縣介江淛之間其君子篤厚恭謹恬靜自得藝文
儒術藹然相尚其細民務本力農淳朴質直類知畏法
名儒勝士多因避地来寓溧上往往樂其風土而定居
焉宗丞王端朝曰是邑有李太白之英風故其人多秀
而文有伍子胥之故迹故其俗多義而勇
民數
主戶一十萬三千五百四十五口二十二萬一千七百
五十五
客戶一萬四千二百四十二口二萬六千四百四十一
隸上元縣者
主戶一萬一千二百八十口一萬五千七百八十五
客戶七千四百六十六口八千七百五十七
隸江寧縣者
主戶一萬一千三百五十四口一萬六千四百八十五
客戶二千二百五十七口二千四十七
隸句容縣者
主戶二萬二千三百七十口五萬一百三十
客戶三千九百九十六口七千二百一十三
按乾道舊志句容主戶二萬五千八百九十七主丁
口六萬七千五十客戶二千四百九十六客丁口五
千七百六十六較之今數主戶減二千五百二十七
客戶增一千五百
隸溧水縣者
主戶二萬二千五百二口四萬四千八百六十六
客戶二千二百五十九口八千二百五十九
隸溧陽縣者
戶六萬三千九百八十三口一十三萬七百五皆主戶
也
按乾道舊志溧陽主戶三萬一千二百一十二口六
萬八千九百三十一客戶無較之今數主戶增三萬
二千七百七十一口增六萬一千七百七十四
災祥
周顯王三十六年楚熊商見地有王氣秦始皇三十
七年望氣者言五百年後金陵有天子氣吳太祖元
年夏五月甘露降于建業黃武四年七月地連震赤烏
十三年八月丹陽句容諸山崩洪水溢太元元年風拔
樹三千株石碑搓動城門瓦飛落永安元年十一月甲
午有風四轉五復蒙霧連日三年赤烏見四年白龍見
五年白虎門北樓災七月黃龍見六年十月癸未石頭
小城西南災甘露元年甘露降蔣陵建衡三年十一月
鳳凰集西苑天紀三年建業有鬼目草生工人黃耉家
晉元帝渡江時望蔣山有紫氣時時晨見永和三年
夏四月地震五年十一月甘露降崇平陵玄宫前殿七
年七月濤水入石頭溺死者數百人九年秋七月丁酉
地震有聲如雷十一年夏四月隕霜地震升平二年冬
十一月地震寕康三年十二月甲申神虎門災太元元
年夏五月癸丑地震二年閏三月壬午地震暴風折木
發屋揚砂石十一年二月壬子暴風發屋折木冬十二
月戍子濤水入石頭毁大航殺人乙未大風晝晦延賢
堂災十五年三月己酉朔地震東北有聲如雷八月已
丑地震十七年夏六月癸卯地震甲寅濤水入石頭毁
大航十八年正月癸卯朔地震二月乙未又地震隆安
二年九月地震元興三年庚寅夜濤入石頭漂毁大航
殺人其聲動天宋元嘉五年正月庚午朔大風大水
六月庚午都下大水十二年四月丙辰夜地震十四年
鳳凰見改其地為鳳凰里十七年十一月乙酉朔甘露
降于樂遊苑二十年六月秣陵縣白雀見二十一年七
月甘露降于樂遊苑二十三年六月甘露降于長寕陵
二十四年三月甘露降景陽山二十五年四月丁丑青
龍見于玄武湖南五月戊戌黑龍見玄武湖二十九年
十二月戊申黃霧四塞孝建元年十一月甲申甘露降
長寕陵大明元年五月壬子紫氣出景陽樓狀如煙迴
薄久之二年夏四月辛丑地震六年二月戊午甘露降
于京師秋七月甲申地震有聲如雷七年四月大風折
和寕陵華表泰始四年正月丙辰朔雨草于宫泰豫元
年正月丁已巨人跡見西池冰上齊建元元年二月
地震建陽門永明元年望氣者言新林婁湖有王氣帝
乃築青溪舊宫作新婁湖苑以厭之十年都下大水
梁天監元年正月乙酉甘露降于茅山彌漫數里三年
戊辰重雲殿東鴟吻有紫烟出屬天六年八月戊戌大
風折木京師大水濤入御道七尺十年九月丙申天西
北隆隆有聲赤氣下至地中大通五年地震大同元年
十月黃塵如雪二年十一月都下地生白毛長二尺九
年正月丙申地震生毛四月丙戌同泰寺浮圖災太平
元年九月龍見于御路自太社至于象魏陳天嘉四
年六月丁未夜白虹兩道出北斗間重雲殿災六年七
月癸未大風自西南至纔廣百餘步激壊雲臺候館太
建七年九月甘露三降樂遊苑八年正月庚辰西南紫
雲見九年七月大風雨震萬安陵華表癸亥震瓦官寺
重門一女子死十年六月大雨震大皇寺刹莊嚴寺露
盤重陽閣東樓千秋門槐樹鴻臚寺府門十二年六月
大風壊臯門中闥九月天東南有聲如風水相激三夜
乃止十三年九月癸亥夜大風從西南来發屋拔樹大
雨雹十四年四月建康江水色赤如血八月丁酉天赤
如火九月辛亥夜天東北有聲如蟲飛漸移西北至德
元年九月丁已天東南有聲如蟲飛十二月戊午夜天
開自西北至東南其内青黃雜色隆隆若雷聲禎明元
年正月乙卯地震二年夏四月羣鼠無數自蔡洲岸入
石頭緣淮至于青塘兩岸數日自死五月甲午東冶鑄
鐡有物赤如火大數升自天墜鎔所隆隆有聲如雷鑄
鐡飛出墻外燒人家丁巳大風自西北激濤水入石頭
城秦淮暴溢漂沒船舫又船下有聲云明年亂視之得
嬰兒三尺無頭又蔣山衆鳥鼓翼拊膺曰奈何帝奈何
帝又府城無故自壊青龍出建陽門井中湧赤霧地生
白黑毛大風拔朱雀門五代偽唐天祚元年二月甲
申金陵大火乙酉又大火大和中徐知誥典金陵鍾山
之陽積飛蝗尺餘厚有數十僧白晝聚首㗖之盡昇元
六年十一月丁丑溧水縣天興寺桑樹生木人廣順二
年建康災焚廬舍營署踰月乃止
第宅
張昭宅在淮水南對瓦棺寺張侯橋所橋因宅而名
考證丹陽記大長干寺西有張子布宅本傳昭仕
吳言不用杜門稱疾帝恨之以土塞其門復以火焼
之諸子扶昭起朝
諸葛恪宅在縣東二里古元風觀前南接青溪里其東
即江令宅也
是儀宅在西明門臺城之西
考證吴志是儀為人儉讓不治産業又愛施惠宅在
西明門甚卑陋雖處尊官弊衣簞食帝聞之幸其宅
求視蔬飯親嘗之對而嘆息有所增加皆辭而不受
又一日儀隣家起大屋孫權出望見左右對以是儀
家權曰儀儉必非問果他家其見信如此
駱監軍宅在上元縣東二十五里崇禮鄉土山之下父
老傳云吳駱監軍宅也
考證吳志駱統字公緒封新陽亭侯嘗為濡湏督此
宅疑所居也今基址猶存
陸機宅在秦淮側又金陵故事臨秦淮有二陸讀書堂
其跡猶在
考證陸機入洛作懷舊居賦云望東城之紆餘邈吾
廬之延佇李太白題王處士水亭云齊朝南苑是
陸機宅故有北堂見明月更憶陸平原之句
王導宅在烏衣巷中南臨驃騎航
考證晉記江左初立琅邪諸王居烏衣巷王敦謀逆
導憂覆族使郭璞筮之卦成嘆曰吉無不利淮水竭
王氏滅子孫繁衍世說王導曰庾元規若来吾角
巾還烏衣南
謝安宅在烏衣巷驃騎航之側乃秦淮南岸謝萬居之
北
考證桓玄得志欲以謝安宅為營謝混曰召伯之仁
猶惠及甘棠文靖之德更不保五畝之宅耶玄聞慙
而止蔡宗旦金陵賦云前予立乎淮渚思驃騎之
古航慕文靖其既遠宅五畝其巳荒念憩茇猶勿剪
歌詩人之甘棠
謝尚宅在城東南一里二百步永和四年捨宅造寺名
莊嚴
謝萬宅在長樂橋東傍丹陽郡城今桐林灣東
紀瞻宅在烏衣巷
考證晉書瞻厚自奉飬立宅烏衣巷館宇崇麗園池
竹木有足玩焉
郄鍳宅在青溪上
杜姥宅在舊縣東北三里舊縣在冶城今天慶觀之(闕)
是也
考證杜姥宅輿地志云在端門外直蘭臺路東晉
成帝恭皇后杜氏母裴氏即杜弘治之妻名穆孝武
帝封為廣德縣君初穆渡江宅於南掖門外時已夀
考故呼為杜姥宋元徽二年桂陽王舉兵杜黑蠡
進至杜姥宅陳顯逹出杜姥宅大戰于宣陽門破之
吳隱之宅在城東南五里
考證隱之為廣州刺史官罷並無還資籬垣反陋妻
子寒露内外茒屋六間女嫁謝安移厨助之使人至
日高蕭然乃令其婢牽一犬入市賣之其清操如此
絶宅地舊志云在縣南三里古大社西有凶地三畆晉
周顗司馬秀蘇峻皆宅于此悉以禍敗宋王僧綽曰大
丈夫當以正道自居何宅之有凶吉尋為元凶所害楊
偹有詩曰四主衣冠今不終高門列戟謾重重由来瘠
沃分勞逸莫道人凶非宅凶
宋檀道濟宅在青溪
考證異苑云檀道濟居青溪此宅先是吳將步闡所
居諺云揚州青是鬼營青溪青楊是也自步及檀皆
被誅(青楊巷名)
何尚之宅在南澗寺側
考證袁淑與尚之書云丈人徽明未耗舉業方隆儻
能屈事康道降節徇務舍南瀕之採菽此行决矣尚
之宅在南澗寺側故書云南瀕詩所謂于以采蘋南
澗之濱也南澗今城南落馬澗是也
沈慶之宅在城東南十里
考證南史沈慶之傳居清明門外有宅四所室宇甚
麗又有園在婁湖慶之一夕携子孫徙居之以宅還
官悉移親戚中表于婁湖同閈迨前廢帝立加几杖
給三望車慶之每朝賀常乘猪鼻無幰車左右從者
不三五騎履行田園每農桑劇月無人從行遇者不
知其三公也柳元景造之鳴笳列卒滿道慶之插杖
而耘嘗侍宴賦詩云老朽筋力盡徒步還南崗
謝幾卿宅在今府城東南十八里
考證宋謝幾卿坐免官居白楊之石井朝中交好者
載酒從之客常滿座
建平王劉宏第在雞籠山
考證宋書云建平宣簡王少而閑素篤好文籍太祖
寵愛殊常立第于雞籠山盡山水之美
齊武帝舊宅在青溪今城東一里臨秦淮是其地(舊志)
考證齊書云武帝諱頥字宣遠太祖長子也小字龍
兒生于建康青溪宅其夜陳孝后劉昭后同夢龍據
屋上故字焉永明二年帝幸青溪舊宅
蕭子良宅在鍾山之西
考證竟陵王子良行宅詩曰訪宅北山阿卜居西野
外幼嘗悅禽魚卑性羡蓬薈
劉子珪宅在今城東二十五里青龍山之前
考證南史齊劉瓛居于檀橋瓦屋數間上皆穿漏永
平七年竟陵王子良表武帝為立館帝以檀橋地給
之
梁武帝宅今府城東南七里光宅寺基是
考證梁高祖于宋大明八年甲辰生于秣陵縣同夏
里三橋宅
沈約宅在鍾山之下名東田
考證南史梁沈約遷尚書令雖名位隆重而居處儉
素立宅東田矚望郊阜嘗為郊居賦以叙其事又嘗
賦東園詩有槿籬疎復密荆扉新且故之句雞跖
集云宅成劉查贊之約報云惠以二贊詞采妍冨便
覺此地十倍
朱异宅在今府城東北
考證南史梁朱异及諸子自潮溝列宅至青溪其中
有臺池玩好每暇日與賓客遊焉
范雲宅在今府城東南七里
考證陳軒金陵集載何遜行經范將軍三橋故宅詩
云旅葵應蔓井荒藤巳上扉寂寂空郊野無復車馬
歸
江揔宅在青溪大橋北與孫瑒宅對
考證揔仕陳為尚書令故亦稱江令宅寔錄云江
令宅在青溪中橋傍湘宮寺巷對桃花園路北後主
嘗幸其宅呼狎客楊備詩注云南朝鼎族多夾青
溪江令宅尤占勝地隋初揔還宅詩云悒然想泉
石驅駕出臺城玩竹春前筍驚花雪後春記室新書
云江揔之泉石依然謂此也劉禹錫詩云南朝詞
臣北朝客歸来惟見秦淮碧池臺竹木三畆餘至今
人道江家宅本朝為段縫約之宅青溪閣亦其地
也故荆公詩云昔時江令宅今日段侯家
孫瑒宅在青溪東其西即江揔宅
考證寔錄陳起部尚書孫瑒居處奢豪家庭穿築極
林泉之致歌童舞女當世罕儔
伏曼容宅在今府治西南三里
考證曼容居瓦棺寺東施高座于廳事有賓客輙升
高座為講說生徒常數百人
伏挺宅在今府城北潮溝
考證挺于宅講論語聽者傾朝
唐柳郎中故居在茅山
考證權德輿作柳郎中茅山故居詩云下馬荒階日
欲曛潺湲石溜静中聞鳥啼花落人聲絶寂寞山窗
掩白雲今不詳其處
孫晟宅在鳳臺山西
考證鄭文寳南唐遺事云孫晟為尚書郎賜宅一區
在鳳臺山西崗壠之間徙居之日羣公萃止韓熙載
見其門巷卑陋謂孫曰湫隘若此豈稱為相第邪舉
坐莫喻其旨明年孫拜御史大夫百日之間果登台
席
徐鉉宅舊在攝山棲霞寺西今日陶莊者是也園池甚
盛
考證裴迪留題徐氏来賢亭云常侍江東第一流子
孫今不泯先猷結亭意在来賢者誰慕清風為駐留
王荆公題徐秀才園亭詩云茂林脩竹翠紛紛正得
山阿與水濆笑傲一生雖有樂有司還欲選方聞二
詩刻石今在棲霞市酒坊
王荆公宅今半山寺是
考證公再罷政以使相判金陵到任即納節辭同
平章事懇請賜允改左僕射未幾义求宮觀累表得
會靈觀使築第于白下門外去城七里去蔣山亦七
里平日乘一驢從數僮游諸寺欲入城則乘小舫泛
潮溝以行蓋未嘗乘馬與肩輿也所居之地四無人
家其宅僅蔽風雨又不設垣墻望之若逆旅之舍有
勸築垣輙不答元豐之末公被疾奏捨此宅為寺有
旨賜名報寕既而疾愈僦城中屋以居不復造宅父
老曰今江寧縣治後廢惠民藥局其地即公城中所
僦之宅也
蔡寬夫宅在今貢院
考證南窗紀談云蔡寬夫侍郎治第于金陵青溪之
南穴地為池數尺之下見有瓦礫及朱髹匕筯數十
蔡驚異命工愈掘之又深尺餘有金鑊瓦鍚之器甚
多皆破碎交錯仆壓于下竈下葦灰猶存又窮其傍
大扺皆人居也然後知其下前代為平地經六朝喪
亂瓦礫糞壤積而至此高岸為谷深谷為陵豈不信
哉今貢院基是
湖隂先生居今不詳其所
考證王直方詩話云楊德逄號湖陰先生丹陽陳輔
浙西佳士也每歲清明過金陵上塜事畢則至蔣山
過湖陰先生之居清談終日歲率以為常元豐辛酉
癸亥頻歲訪之不遇題一絶于門云北山松粉未飄
花白下風輕麥脚斜身似舊時王謝燕一年一度到
君家湖陰歸見其詩吟賞久之曾稱于舒王聞之輙
笑曰此正戲君為尋常百姓耳湖陰亦大笑
土貢
唐歲貢筆及甘棠棃
皇朝歲貢羅二十疋
物産
榖之品稻粳来牟(餅餌皆勝它郡)菽麻粟
帛之品(俗勤蠶桑帛冠它郡)羅絹紗花絹花紗四緊紗(溧陽最多)夏紡
絲冬紡絲綿
金之品金(句曲山)銅鐡(赤山)銅器(句容)
藥之品玉屑(淮南子云出鍾山)石鍾乳(本草云茅山土石相雜徧生茅草以茅津相滋)
(乳色稍黑而滑潤謂之茅山乳性微寒)禹餘粮(本草云茅山甚有好者状如牛黃重重甲錯其佳處)
(乃紫色泯泯如麵齧之無碜然用之宜細研以水洮取汁澄之勿令有沙土也)黃精(本草云葉大根麄黃)
(白色至夏有花實)生人葠(阮孝緒因母疾用藥湏得生人葠舊傳鍾山所出孝緒躬歴幽險累曰不)
(獲忽一日鹿前行至一所遂不見就求之果得)鹿棃(本草云江寧府出一種小棃名鹿棃葉如茶根如小)
(拇指彼處人取其皮治瘡癬及疥癩云甚效八月採)木(陶隐居云蒋山白山茅山者為勝)卷栢(建康)
(記云出卷栢)石腦(陶隐居云今茅山東西平山並有鑿土龕取之)芍藥(陶隐居云今出白山蔣茅)
(最好白而大)乾地黃(陶隐居云板橋者為勝)柴胡麥門冬茴蔯王不留
行前胡敗醬石韋菝葜地榆京三&KR0994;甘遂牙子天南星
鬼臼僊茅連翹紫葛桑上寄地蜈蚣蕁麻茵蔯蒿(按本草以上並)
(出江寧)桔梗兔絲子香附子罌粟荆芥蒼术玄参百合百
部白歛白及地黃地榆貫衆芫花半夏天門冬天仙藤
威靈仙劉寄奴何首烏夏枯草榖精草(按本草並出溧陽縣)芝草
菖蒲南燭山桃(按本草並出句曲山)覆盆子吴茱萸(按本草並出溧水縣)溪
蓀草側柏(並出句曲山)芝草(龍仙芝叁成芝燕胎芝洞草芝萪玉芝熒火芝琅葛芝夜光芝)
(並出茅山)
香之品黃連香(出茅山)
果之品来禽大杏海紅金錠梅紅桃綠李相公李(出句容)
秦公棃櫻桃繡蓮藕芡寔菱寔蒲萄海門柿石榴香查
西瓜甜瓜梧桐子地栗橘橙乳柑竹蔗荻蔗(出府境)福鄉
柰(出句曲)
菜之品萵筍大葱蘿蔔(溧水)冬瓜筍茭白芹蔞蒿防風菜
甘露子
禽之品鳧鶉鳩
魚之品鱘魚鱸魚邵魚(状如鳶)蟹河魨石首鱭魚鯿魚鮰
魚金魚銀魚比目魚鰣魚
獸之品獐鹿
景定建康志卷四十二
