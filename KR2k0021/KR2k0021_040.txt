景定建康志卷四十宋周應合撰
田賦志序
大學平天下之傳曰有民此有土有土此有財有財此
有用德者本也財者末也外本内末爭民施奪昌黎韓
愈曰民不出粟米絲麻作器皿通貨財以事其上則誅
然取財於民而過其中焉則為損下益上如爭如奪民
方吾仇何以致天下之平哉禹貢揚州厥田下下厥賦
下上上錯田九而賦六七豈非以山澤之利足以助田
之所不足歟後世籠山澤之利悉歸於上而田賦又加
於古毋怪其民力之困也建康盖揚州之一郡耳古今
國都多在焉田賦之制凡幾變更晉宋尚能立限田之
制齊梁亦能為寬賦之條重以陳末之淫奢偽唐之僭
侈苛賦横斂一切不恤而民不勝其虐矣天啟我宋剗
偽除苛拯民塗炭蠲無藝之征損折變之例嚴者弛之
重者輕之而民力紓矣剖符授節選用廉平安富恤貧
損上益下而仁澤溥矣今之建康號為樂國勤無曠土
富無負租本根所由固也作田賦志(晉平吳之後有司奏王公以國為家)
(京城不宜復有田宅未暇作邸當使城中有往來之處近郊有芻藁之田今可限之國王公侯京城得有宅一)
(處近郊田大國十五頃次國十頃小國七頃城内無宅城外有者皆聽留之男子一人占田七十畆女子三十)
(畆其丁男課田五十畆丁女二十畆次丁男半之女則不課其官苐一品五十頃每品减五頃以為差苐九品)
(十頃而又各以品之高卑蔭其親属多者及九族少者三代宗室國賓先賢之後士人子孫亦如之而又得蔭)
(人為衣食客及佃客量其官品以為差除增晉成帝咸和五年初稅田畆三升孝武大元八年始百姓稅米)
(每口五石陽宋孝武帝大眀初羊希為尚書左丞時揚州刺史苖王子尚上書山湖之禁雖有舊科人俗相)
(因替而不奉占山封水保為家利自頃以來頽弛日甚如富強者兼嶺而占貧弱者薪蘇無託至漁採之地抑又)
(兹斯寔害理之深弊諸損益舊條更申恒制有司檢壬辰詔書擅占山澤強盗律論贓一丈以上皆棄市希以)
(壬辰之制其禁嚴刻事既難遵理與時弛而占山封水漸染復滋更相因仍便成先業一朝頓失易致怨咨今)
(更刊革立制五條凡是山澤先陌概樹種竹木薪果為林仍及陂湖江海魚梁鰌砦恒加工脩作者聽不追舊)
(官品第一第二品聽占山三頃第三第四品二頃五十畆第五第六品二頃第七第八品一頃五十畆第九品)
(及百姓一頃皆依定格條上貲簿若先已占山不得更占先占足者非前條舊業一不得禁有犯者未上一尺)
(以上並計贓依常盗論除晉咸康二年壬辰之科從之齊高帝初景陵王子良上表曰宋文帝元嘉中皆責)
(成郡縣孝武徵求急速以郡縣遲緩始遣臺使自此公役勞擾凡此軰使人既非詳慎貪險﨑嶇以求此役朝)
(辭禁門情態即異暮宿村縣威福便行驅廹郵傳侮折守宰瞻郭覩境飛下嚴符但稱行臺未明所督攝搃曹)
(属震驚都邑深村遠里俄刺十催或尺布之逋曲以當疋百錢餘稅且增為千誑云質作尚方寄繋東冶百姓)
(駭廹不堪其命恣意贓賄無人敢言貧薄禮輕即生謗讟愚謂凡諸檢課宜停遣使明下符者審定期限如有)
(違越隨事紏坐則政有常典人無怨咨子良又嘗曰今所在穀價雖和室家飢嗛縑纊雖賤駢門躶質而守宰)
(務在裒刻圍桑品屋以准貲課致令動木發瓦以充重賦破人敗産要利一時東郡使人年無常限郡縣相承)
(准令上直每至州臺使命切求廹急及有畏失嚴期自殘軀命亦有斬絶手足以避課役守長不務先富人而)
(唯言益國豈有人貧於下而國富於上耶又錢鑄歲遠類多翦鑿江東大錢十不一存公家所受必須輪郭遂)
(買本一千加子七百猶求請無地且錢布相半為制永久或聞長宰酒令輸錢進違舊科退容姦利欲人康泰)
(其可得乎又啟曰諸賦稅所應納錢不限大小但令所在兼折布帛若雜物是軍國所須者聽隨價准直不必)
(盡會送錢于公不虧其用在私寔荷其渥昔晉氏初遷江左草剏絹兩所值十倍於今賦調多少因時增减永)
(初中官布一疋直錢十千而人所輸聽為九百漸及元嘉物價轉賤私貨則疋直六百官受則疋准五百所收)
(每優欲人必為降落今入官好布疋下百餘其四人所送猶依舊制昔為刻上今為刻下土庶空儉豈不由之)
(救人拯弊莫過減賦略其目前小利取其長久大益無患人貲不殷國用不阜也自東晉寓居江左百姓南)
(奔者並謂之僑人往往散居無有土著而江南之俗火耕水耨土地卑濕無有蓄積之資諸蠻陬俚洞霑沐王)
(化者各隨輕重收財物以稗國用又嶺外酋帥因生産翡翠眀珠犀象之雄饒於鄉曲者朝廷多因而注之以)
(收其利歴宋齊梁陳皆因而不改其軍國所需雜物隨土所出臨時折課市取乃無常法定令列州郡縣其在)
(土所出以為征賦其無貰之人不樂州縣編者謂之浮浪人樂輸亦無定數任量唯所輸優於正課焉佃客)
(丁男調布絹各二丈絲三兩綿八兩祿絹八尺祿綿三兩二分租米五石丁女並半之男年十六亦半課年十)
(八正課六十六免課其男丁每歲役不過二十日其田畆稅米二升盖大率如此其度量三升當今一升秤則)
(三兩當今一兩尺則一尺二寸當今一尺正咸平元年轉運使陳靖奏曰江南偽命之日于夏稅稅外有㳂)
(征錢物曰鹽博紬絹加耗絲綿戸口鹽錢耗脚斗面鹽博斛斗醖酒麴錢率分紙筆錢村生望戸錢申料絲鹽)
(博綿公用錢米鋪襯蘆䕠米麵脚錢等凡一十四件悉與諸路不同乃煜父子僣竊江淮縻費爵祿尋納朝廷)
(之琛賮又失淮海之土田物力不充征斂復暴太祖恭行天罰誠欲弔民而自克復之初舊弊不去者盖樊知)
(古加怨偽朝不與名第擔簦去國獻策復仇属天運之有歸遂甘心於故土然小人見無大略于時既任轉輸)
(㒺思鼎革而輙怨怒其主流毒其民使我朝只得伐罪之名未見弔民之實因仍舊貫以至於今又其沿征數)
(内醖酒麴錢鹽博紬絹鹽博斛斗者江南舊日許人私下造酒等第科納麴錢及嘗散與官鹽博換納絹斛斗)
(歸復之後酒則禁斷鹽則不支上件所征准前輸納其次耗脚斗面加耗絲綿詰其所由亦皆類此前後廵撫)
(採訪制置茶鹽承受體量發賑貸等皆承委寄不察疲羸不惟不察疲羸而復益加之瘡痏遂使貨家鬻産償)
(債疊之征科去土離鄉入逋亡之簿籍目擊堪嘆天高莫聞詔悉除之祥符八年知昇州薛映言官有牛稅)
(民出租牛死而稅不得蠲上覽奏矍然曰此豈朝廷所知耶遂詔諸所條上悉蠲之明道二年江淮安撫使)
(范仲淹奏當司看詳江寧府上元等五縣主客戶逓年送納下口鹽錢即不曾請鹽食用據本府分析及體問)
(得始属江南偽命之時有通泰鹽貨給散計口納錢入官後來淮南通泰歸属朝廷之後江南自此無鹽給散)
(所以百姓至今虚納錢併更折納綿絹未曾起請今江寧府有新舊逃亡七千三百宣州五千五百太平州四)
(千四百緣江南東路諸邑租税甚多地薄民貧欲乞朝廷調度指揮江南東路主戶所納稅賦内丁口鹽錢以)
(本處見賣鹽價上納定升合數目逐春更與米鹽喫用隨夏稅送納一色見錢更不折納不賜納絹可減去疾)
(苦招携逃亡所有客戶名下鹽錢盖是浮浪之人起移不定每到泰初被鄉司里正戶長抄劄浮戶配納鹽錢)
(遂旋走移其客戶鹽錢不多望朝廷特與除改)
田數
乾道舊志通管田七百七十七萬二千八百六十三畆
景定辛酉五縣具到挨究實數見管田寔計四百三十
四萬一千六百四十三畆三角二十六步(虧數未詳)
上元縣山田四十一萬五千九百二十一畆一角
四十七步圩田二十萬三千九百八十三畆三
角五十五步隸總領所者六百一十二畆沙田
一十一萬二千二十六畆六分營田一千八百
八十九畆二十三步
江寧縣山田二十六萬二千一百一十三畆三角
三十四步圩田一十八萬七千三百二十四畆
一角一十七步沙田四萬四千三百一十畆二
角二步營租田地隸總領所者田九千六百九
十七畆一角一步地一千八百二十七畆二角二
十步草塌七十三畆一角五十一步水漾六十六
畆一角四十步營租田地隸轉運司者田地共
二千一十四畆三角一十六步半
溧陽縣田九十五萬五千七百五畆一角一十二
步半地八十萬一千四百七十四畆二角九步
半圩田三萬一千七百七十六畆二角二寸四
步(泰興莊管圩田八千八十八畆三角四十三步計七圩坐落來蘇來安兩鄉福賢莊管圩田)
(二萬三千六百八十七畆二角四十二步圩内奉朝省撥賜田三千畆與夏金君外寔存田二萬六)
(百八十七畆二角四十二步)
句容縣田七十四萬三百一畆二十三步地一
十六萬一千四十六畆三角五步沙田一千一
百二十三畆一角三十三步半沙地蘆場草塌
白面沙溪灘等三千五百九畆一十四步營田
五千八百九十五畆三角九步營地一千八百
九畆三十步
溧水縣圩田二十九萬一千一百九畆一角沙
田一千三百九十畆三角五十九步營田三千
四百七十八畆四十五步營地一百六十二畆
一角五十五步
稅賦
夏料管催
折帛錢三十四萬一千四百三十三貫九百四十二
文錢會中半于内除豁江坍寨占并本府運司合包
認江寧句容縣和買役錢共一萬一千二百四貫二
百五十五文外寔催三十三萬二百二十九貫六百
八十七文錢會中半
絹紬共八萬六千七十一疋五丈四尺二寸八分五
釐(内二千八百四十疋一丈五尺九寸元係折紬照科折則例紬每疋折錢五貫絹每疋亦折錢五貫遂)
(將上件紬并改折絹催納)
絲五千二百七十五兩(加耗在内)
綿三十三萬九千六百九十四兩四錢六分(元額正綿二十)
(八萬八百兩五錢内除豁改科絹綿計正綿五萬八十兩係改科稅絹四千一百四十疋拾入前項絹數)
(催納外令催正綿二十三萬七百一十兩五錢耗綿一十萬八千九百七十三兩九錢六分)
小麥三千六十一石一斗二升二合(上元江寧兩縣府倉納正小麥)
(二千石搭上加耗應副公使酒庫造麯使用句容溧水溧陽三縣倉納正小麥一千六十一石一斗二升)
(二合搭上加耗應副各縣酒庫造麯使用)
麻皮二千五百斤(係上元江寧兩縣催解撥充運司本府雜支等用)
上元縣
折帛錢六萬九千八百三十五貫七百九十三文
除豁外寔催一萬四千八百九十四貫六百八十
五文(三百九十三貫二百八十八文係防江軍寨占張府北莊地叚稅錢一百三貫四百五十)
(三文係遊擊軍寨占民居稅錢二百一十貫九百八十文係制府拘占馮汝賢詭名稅錢二千九百)
(一十三貫三百八十七文少豁寨占等錢一千三百二十貫文係增科本縣催遇額外綿四千兩于)
(後項内搭入拘催于折帛錢内除豁)
絹一萬七千八十六疋二丈八寸五分(元科一萬六千八十)
(六疋二丈八寸五分改科一千疋係于嘉熙四年為始將省稅綿一萬兩改科稅絹每一十兩折絹)
(一疋計上件)省稅一萬二千八百九十六疋三丈一尺
六寸五分和買四千一百八十九疋一丈一尺二
寸
紬五百十疋三丈六尺五寸
絲二千三百一十七兩六錢
綿五萬五千三百四十九兩五錢除豁省稅綿一
萬兩改科稅絹外寔催四萬五千三百四十九兩
五錢(元科五萬一千三百四十九兩五錢搭入本縣催過元額綿四千兩除豁折帛錢一千三)
(百二十貫文)省稅綿三萬三千四百九十七兩和買綿
一萬一千八百五十二兩五錢
小麥正催一千五百石
麻皮正催一千三百斤
江寧縣
折帛錢四萬七千六百六貫八百九十一文除豁
包數外寔催四萬五千一百七十八貫七百六十
三文(包認錢數詳具下卷)
折帛錢四萬四千五百三十四貫一十五文令項
拘催城南廂兩料役錢六百四十四貫七百四十
八文
絹一萬一千四百八十三疋六寸(元科一萬八百四十三疋六寸)
(改科六百四十疋係嘉熙四年為始將省稅綿六千四百兩折稅絹每一十兩改絹一疋計上件)
省税八千七百四十三疋一丈九尺六寸和買二
千七百三十九疋二丈一尺
紬二百七疋九尺七寸
絲四百六十八兩七錢
綿三萬六千三十四兩五錢除豁省稅綿六千四
百兩改科土絹催納外寔催二萬九千六百一十
四兩五錢省稅綿一萬五千八百八十六兩五錢
和買綿一萬三千七百三十八兩
小麥正催五百石
麻皮正催一千二百斤
句容縣
折帛錢五萬二千一百五十七貫九百二十八文
除豁包認數外實催四萬八千三百二十二貫九
百九文(包認錢數詳具下卷)
絹一萬九千八百四疋一丈八尺五分(元科一萬九千一百)
(四十四疋一丈八尺五分改科六百六十疋係自嘉熙四年為始將省稅綿七千九百二十兩改科)
(綿每一十二兩并加耗随毬綿四兩八分共折絹一疋)省稅一萬四千九百
九十七疋四尺九寸九分和買四千八百七疋一
丈三尺六分
紬七百八十七疋九尺七寸
絲六百二十七兩八錢九分
綿四萬四千四百六十五兩五錢除豁省稅綿七
千九百二十兩改科稅絹催納外寔催三萬六千
五百四十五兩五錢省稅綿一萬六千五百六十
七兩五錢和買綿一萬九千九百七十八兩
小麥正催四百四十五石七斗五升五合
溧水縣
折帛錢八萬六千五百五十六貫九十八文
絹一萬六千九百五十五疋三丈六尺八十一分
五釐(元科一萬五千八百七十五疋三丈八寸一分五釐改科一千八十疋係自嘉熙四年為)
(始將省税綿一萬五千一百二十兩改科綿每一疋十四兩并加耗随毬綿二兩五錢二分共折絹一)
省稅一萬一千九百八十九疋二寸七分三釐和
買四千九百六十六疋三丈六尺五寸四分二釐
紬六百三疋一丈八尺五寸
綿八萬五千一百五十八兩八錢除豁省稅綿一
萬五千一百二十兩改科稅絹催納外實催七萬
一十八兩八錢省稅綿四萬五千六百九兩八錢
和買綿二萬四千四百九兩
小麥正催三百二十九石九斗九升
溧陽縣
折帛錢八萬五千二百七十七貫二百三十二文
絹一萬七千九百二疋二丈七分(元科一萬七千一百四十二疋)
(一丈七分改科七百六十疋係自嘉熙四年為始將省稅綿一萬六百四十兩改科絹每綿一十四)
(兩并加耗綿二兩五疋錢二分共折納絹一)省稅一萬六百九十七疋二
丈七分和買七千二百五疋
紬六百二十四疋二丈一尺五寸
絲二百六十八兩四錢五分
綿五萬九千八百二十二兩二錢除豁省稅綿一
萬六百四十兩改科稅絹催納外寔催四萬九千
一百八十二兩二錢省稅綿二萬六千六百三十
六兩二錢和買綿二萬二千五百四十六兩
小麥正催二百八十五石三斗七升七合
秋料管催
苖米二十萬七千七百一十二石一升九合除豁外
寔理米一十九萬九千一十七石九斗三升四合三
勺(于元額内照例除豁江坍寨占并無人收并等米九千一十一石八斗一升一合七勺外寔理米一)
(十九萬八千七百石二斗七升三勺續據溧陽縣寔田增到苖米三百一十七石七斗二升七合共寔計)
(上頃其縣倉受納米數并折變改科糯米等常年為數不定)
穰草一十六萬七千束五縣分理應副撥解江東轉
運司馬草(元額本色正草九萬四千八百八十六束并搭上加七分六釐耗樣草共計上項數)
布二千四百五十七疋係五縣分理應副本府廂禁
軍等春冬衣賜等用
蘆䕠四萬九千五百四十三領内一萬五千領解運
司内三萬四千五百四十三領本府歲計支用(正䕠本色)
(三萬五千三十九領并搭上前項粳米一百六十石改折科催䕠一萬領貼凑共科正䕠四萬五千三十)
(九領并搭上加一耗䕠四千五百四領共計上項)
折草豆錢一萬三千六百八十三貫八百五十七文
十八界錢會中半
上元縣
苖米二萬九千五百九十石八斗四升五合
正草三萬九千束
布五百二疋
正䕠一萬六千六百領
折豆錢一萬二千五百八十九貫九百五十四文
江寧縣
苖米二萬二千六百五十五石八斗四升一合五
勺
正草三萬八千束
布四百二十二疋
正䕠一萬八千四百三十九領
折豆錢八千三百二十三貫九百六十二文
句容縣
苖米四萬七千三百四十二石二斗九升九合七
勺
正草一萬三千三百八十六束
布五百八十八疋
折草錢二千四百六貫四百文
折豆錢二百六十九貫一百文
溧水縣
苖米四萬八千二百三十八石六斗二升二合七
勺
正草四千五百束
布四百七十三疋
折草錢二百九十四貫四百文
溧陽縣
苖米五萬一千一百九十石三斗二升五合
布四百七十二疋
折布錢二十四文
右五縣田賦之數參之乾道舊志百年之間互有虧
增若田數則今少於昔者三百餘萬畆(乾道間未有沙田營田而)
(舊志所載五縣田數已有七百七十七萬一千八百餘畆今五縣具到田數并沙田圩田計之止有四百)
(二十四萬一千六百餘畆)若夏料所入則今多于昔秋料所入則
昔多於今其間賦稅窠名又有昔無而今有者或昔
有而今無者皆未詳其所以然之故意者田有坍毁
或有撥隸賦有因革或有增除姑即今曰府縣所報
之數按而書之爾若夫因革增除之僅可考者錄於
下卷
咸淳元年黃榜指揮輸納折帛錢關中半民間頗以
措置見鏹為艱大使馬光祖盡令全納關會上供現
鏹從本府代解二年亦如之三年請於朝並用關會
起解常平坊埧錢亦如之自此為例于是金陵五邑
錢楮流通為他郡倡
咸淳元年上元江寧兩縣推排和買比舊額各有增
數大使馬公判云公朝講行挨量祗欲革去詭挾欺
隠及産去稅存之弊賦輸各有歸著差科咸得其平
即不求增見諸播告本府布宣德音深戒煩苛附城
兩邑厥既訖功較之原數及與不及亦不暇問也和
買例於及等産錢内均敷比之登承却有增益有産
此有稅亦合照例起理但新籍甫成開場已廹人戸
不能盡悉備辦未能如期姑為一分繭絲之寬少慰
兩邑旄倪之望劄江寧上元兩縣且將今年和買綿
絹照登承數起催仍榜市曹并兩縣門曉諭仰兩縣
遍榜鄉都貼掛各令通知
咸淳三年七月減河稅務歲額商稅錢一分計錢會
一萬九千六百七貫著為例
咸淳四年三月内蠲放銀林東埧稅錢大使馬公判
云銀林東埧官旅往來和僱車船自寳祐元年立定
規式斟酌已當近聞本務巧作名色官牙私牙乘時
為姦苛取不一重為往來和僱者之困當使聞之久
矣契勘本務課額自寳祐減旋之外月解至為不多
一行人挾此為名入於公者一歸於私者十若官司
不為倡率一筆勾去則雖榜文日下戒飭日嚴終不
能革損上益下古有明訓倡自官府令乃可行當使
平生樸寔工夫寔不欲見之空言合行下本務將月
解本府車船水脚官錢以成年計之約計四萬餘貫
十八界並與除放免解抽回清册毁抹所以如此施
行者正為寬商之地若牙儈不體此意而仍前誅求
高價者决不容恕本府自當時時覺察犯人重議施
行守此之令堅如金石備判鏤榜
咸淳四年四月内放免人戶夏稅市例錢大使馬公
判云人戶輸納物帛則例前此已行痛減十數年來
因而行之他無增損受納官人從并場衆合得者且
當仍舊若又痛損則吏姦捷出必將多方賣弄又漁
獵于常例之外前軰所謂好處却穿破是也毋已惟
有將市例錢一項一切罷免其人從并場衆合得者
别措置從官給此蓋損上益下酌中絜矩之道若以
紕薄為堪好以餬藥為厚實致令美惡之易位誤認
選委之初心事關上供責有攸属備榜五縣并鏤小
字榜散貼俾深山窮谷小民皆戶知之務在經久庶
可持循其有已算在攬戶名下者仰自行理算
鏤榜式勘會咸淳四年分夏稅物帛開場在即已
選委官受納所有場衆舊例合收市例錢今並與除
放既放之後却恐吏姦捷出漁獵于常例之外合從
官司措置官錢代給除已備榜五縣及場所曉示外
所合鏤榜遍行張貼曉諭人戶知悉其正錢并場衆
食利並在下項之内不許分文增添如攬戶輒敢多
算人戶錢數一文以上計贓定罪其有已算在攬戶
名下者仰自行理算開具下項須至指揮
上元等四縣
紬每疋取十八界會一貫四百二十一文七分二
釐今減六十文一分五釐五毫實交一貫三百六
十一文五分六釐五毫
絹每疋收十八界會一貫四百二十一文五分八
釐今減六十文一分五釐五毫實交一貫三百六
十三文五分五釐三毫
絲每一十兩收十八界會二貫七十一文三釐二
毫今減六十三文六釐九毫實交二貫七文九分
六釐三毫
綿每一十兩收十八界會一貫八百八十七文七
分二毫今減五十四文七分三釐四毫實交一貫
八百三十二文九分六釐八毫
小麥每石正收十八界會九百六十五文今減一
百二十九文五分實交八百三十五文五分
麻皮每一十斤收十八界會一貫九百一十文四
分八釐今減二百一十五文七分六釐實交一貫
五百九十四文七分二釐
折帛錢(每買正錢許以關子一貫文或十界三貫文送納)仍照則例每貫
收頭子等錢十八界會三百六十二文四釐今減
一十九文三分五釐實交三百四十二文六分九
釐
溧陽縣
紬每疋收十八界會一貫四百八十八文二分五
釐今減一百四十一文四分五釐實交一貫三百
四十六文八分
絹每疋收十八界會一貫五百六十七文八分五
釐今減一百四十六文六分五釐實交一貫四百
二十一文三分
絲每一十兩收十八界會二貫一十文一分今減
一百五十九文八分實交一貫八百五十五文三
分
綿每一十兩收十八界會一貫九百五十三文今
減一百五十九文八分實交一貫七百九十三文
二分
折帛錢(每貫正錢許以關子一貫文或十八界三貫文送納)仍照則例每貫
收頭子等錢十八界三百五十二文四分四釐今
減一十九文三分五釐寔交三百三十三文九分
右令鏤榜曉諭各仰知悉
咸淳四年十月内重依文思院式鑄銅斛受納大使
馬公判云苖倉受輸之斛自紹興年間朝廷發下文
思院式樣之後歲久更換不常州府不曾子細契勘
聽其添新換舊剏造一等新斛所謂新斛者多用碎
板合成厚薄不等其口或敞或撮其製或高或低分
寸差殊升斗贏縮官員每早入倉斗級謬為新斛詭
稱公當其寔不然瞬息之間納米叢脞心機手法捷
若鬼神病弊萬端不可枚數究其大指則攬戸城居
也倉斗亦城居也或自為攬戶或自非攬戶而子壻
親戚為之事同一家臂指相應始者受納民戶之米
民戶鄉人也豈能一一計囑此曹就使效尤局生情
節不能相符故自納者常是喫虧堆頭量米已自取
尖暨過廳前復行打住拂去尖角再令增加至於攬
戶人納則盡是自家人暗記小斛計囑扛夫注米則
如奉盈倒斛則必看鐵或用泥塗其底或用板襯令
高過廳則疾走如飛官員雖欲詰問而已去却取民
戶之有餘以補攬戶之不足粃碎當篩不篩而亦交
濕潤當退不退而亦來今日退出明日復入而亦如
是利盡歸於猾攬矣民戶則無是也一行倉斗都吏
所差彼固不應無謂而差而被差者皆以錢買也借
錢做債以媒身幸其着身而償債享肥甘據娼妓皆
做此一番經紀而吾民之膏血不得而不朘削矣此
固老守之所痛心疾首者也始者銳意剏造銅斛一
百枚易去木斛以垂永久鑄未易成受輸已廹僅鑄
其一餘則悉用全片之板為之鐵葉幇釘以周斛身
底板不凑防換易也桶板成片防脫落也當廳較製
矣更請僉廳官審而較之非為一時計也雖然老守至
此已閱五周行且謀去作法詎能無弊美意貴於迓
續至於體認而力行之則老守雖去猶不去也舊斛
索上劈碎焚之通衢仍雕小榜使戶知之異時豈無
收一二於千百以為印證者乎並榜
景定建康志卷四十
