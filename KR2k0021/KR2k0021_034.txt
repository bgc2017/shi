景定建康志卷三十四宋周應合撰
文籍志二
諸國論
陸機二論(機本吳人居秦淮晉滅吳乃作辨亡二論并述其祖遜父抗之功業)上篇曰昔
漢氏失御姦臣竊命禍基京畿毒徧宇内皇綱弛頓王
室遂卑於是羣䧺蜂駭義兵四合吳武烈皇帝慷慨下
國電發荆南權略紛紜忠勇覇世威稜則夷羿震盪兵
交則醜虜授馘遂掃清宗祊烝禋皇祖於時雲興之將
帶州焱起之師跨邑哮闞之羣風驅熊羆之族霧合雖
兵以義動同盟戮力然皆包藏禍心阻兵怙亂或師無
謀律喪威稔寇忠規武節未有如此其著者也武烈既
沒長沙桓王逸才命世弱冠秀發招攬遺老與之述業
神兵東驅奮寡犯衆攻無堅城之將戰無交鋒之虜誅
叛柔服而江外底定飭法脩師則威德翕赫賓禮名賢
而張昭為之雄交御豪俊而周瑜為之傑彼二君子皆
弘敏而多竒雅達而聰哲故同方者以類附等契者以
氣集江東盖多士矣將北伐諸華誅鉏干紀旋皇輿於
夷庚反帝坐於紫闥挾天子以令諸侯清天步而歸舊
物戎車既次羣凶側目大業未就中世而殞用集我大
皇帝以奇蹤襲逸軌叡心因令圖從政咨於故寔播憲
稽乎遺風而加之以篤固申之以節儉疇諮俊茂好謀
善斷束帛旅於丘園旌命交乎塗巷故豪彦尋聲而響
臻志士希光而景騖異人輻湊猛士如林於是張昭為
師傅周瑜陸公魯肅呂蒙之儔入為心腹出作股肱甘
寕凌統程普賀齊朱桓朱然之徒奮其威韓當潘璋黃
盖蔣欽周泰之属宣其力風雅則諸葛瑾張承步隲以
名聲光國政事則顧雍潘濬呂範呂岱以器任幹職奇
偉則虞翻陸績張惇以諷議舉正奉使則趙咨沈珩以
敏逹延譽術數則吳範趙逹以禨祥恊德董襲陳武殺
身以衛主駱統劉基彊諫以補過謀無遺諝舉不失策
故遂割據山川跨制荆吳而與天下爭衡矣魏氏嘗藉
戰勝之威率百萬之師浮鄧塞之舟下漢陰之衆羽檝
萬計龍躍順流銳騎千旅虎步原隰謨臣盈室武將連
衡喟然有吞江滸之志一宇宙之氣而周瑜驅我偏師
黜之赤壁喪旗亂轍僅而獲免收迹遠遁漢王亦憑帝
王之號帥巴漢之人乘危騁變結壘千里志報關侯之
敗圖收湘西之地而我陸公亦挫之西陵覆師敗績困而
後濟絶命永安續以濡湏之寇臨川摧銳蓬籠之戰孑
輪不反由是二邦之將喪氣挫鋒勢衂財匱而吳莞然
坐乘其弊故魏人請好漢氏乞盟遂躋天號鼎跱而立
西界庸益之郊北裂淮漢之涘東苞百越之地南括羣
蠻之表於是講八代之禮蒐三王之樂告類上帝拱揖
羣后虎臣毅卒循江而守長棘勁鎩望飈而奮庶尹盡
規於上四民展業於下化協殊裔風衍遐圻乃俾一介
行人撫巡外域巨象逸駿擾於外閑明珠瑋寳耀於内
府珍瑰重迹而至竒玩應響而赴輶軒騁於南荒衝輣
息於朔野黎庶免干戈之患戎馬無晨服之虞而帝業
固矣大皇既沒幼主莅朝姦回肆虐景皇聿興虔修遺
憲政無大闕守文之良主也降及歸命之初典刑未滅
故老猶存大司馬陸公以文武熙朝左丞相陸凱以謇
諤盡規而施績范慎以威重顯丁奉鍾離斐以武毅稱
孟宗丁固之徒為公卿樓玄賀邵之属掌機事元首雖
病股肱猶良爰逮末葉羣公既喪然後黔首有瓦解之
患皇家有土崩之釁歷命應化而微王師躡運而發卒
散於陣民奔於邑城池無籓籬之固山川無溝阜之勢
非有工輸雲梯之械智伯灌激之害楚子築室之圍燕
人濟西之隊軍未浹辰而社稷夷矣雖忠臣孤憤烈士
死節將奚救哉夫曹劉之將非一世所選向時之師無
曩日之衆戰守之道抑有前符險阻之利俄然未改而
成敗貿理古今詭趣何哉彼此之化殊授任之才異也
下篇曰昔三方之王也魏人據中夏漢氏有岷益吳
制荆揚而奄有交廣曹氏雖功濟諸華虐亦深矣其人
怨劉公因險以飾智功已薄矣其俗陋夫吳桓王基之
以武太祖成之以德聰明叡逹懿度弘遠矣其求賢如
弗及䘏人如稚子接士盡盛德之容親仁罄丹府之愛
拔呂蒙於戎行識潘濬於係虜推誠信士不恤人之我
欺量能授器不患權之我偪執鞭鞠躬以重陸公之威
悉委武衞以濟周瑜之師卑宮菲食豐功臣之賞披懷
虚巳納謨士之筭故魯肅一面而自託士爕蒙險而效
命高張公之德而省游田之娛賢諸葛之言而割情欲
之歡感陸公之規而除刑法之煩竒劉基之議而作三
爵之誓屏氣跼蹐以伺子明之疾分滋捐甘以育凌統
之孤登壇忼愾歸魯子之功削投惡言信子瑜之節是
以忠臣競盡其謨志士咸得肆力洪規遠略固不厭夫
區區者也故百官苟合庶務未遑初都建業羣臣請備
禮秩天子辭而弗許曰天下其謂朕何宮室輿服盖慊
如也爰及中葉天人之分既定故百度之缺粗脩雖醲
化懿綱未齒乎上代抑其體國經邦之具亦足以為政
矣地方幾萬里帶甲將百萬其野沃其兵練其噐利其
財豐東負滄海西阻險塞長江制其區宇峻山帶其封
域國家之利未見有弘於兹者也借使守之以道御之
有術敦率遺典勤民謹政脩定策守常險則可以長世
永年未有危亡之患也或曰吳蜀脣齒之國也夫蜀滅
吳亡理則然矣夫蜀盖藩援之與國而非吳人之存亡
也其郊境之接重山積險陸無長轂之徑川阨流迅水
有驚波之艱雖有銳師百萬啟行不過千夫舳艫千里
前驅不過百艦故劉氏之伐陸公喻之長蛇其勢然也
昔蜀之初亡朝臣異謀或欲積石以險其流或欲機械
以禦其變天子總羣議而諮之大司馬陸公公以四瀆
天地之所以節宣其氣固無可遏之理而機械則彼我
所共彼若棄長技以就所屈即荆揚而爭舟檝之用是
天贊我也將謹守峽口以待擒耳逮步闡之亂憑寳城
以延彊寇資重幣以誘羣蠻於時大邦之衆雲翔電發
懸旍江介築壘遵渚衿帶要害以止吳人之西巴漢舟
師㳂江東下陸公偏師三萬北據東坑深溝高壘按甲
飬威反虜踠迹待戮而不敢北窺生路彊寇敗績宵遁
喪師大半分命銳師五千西禦水軍東西同捷獻俘萬
計信哉賢人之謀豈欺我㦲自是烽燧罕警封域寡虞
陸公沒而潛謀兆吳釁深而六師駭夫太康之役衆未
盛乎曩日之師廣州之亂禍有愈乎向時之難而邦家
顛覆宗廟為墟嗚呼人之云亡邦國殄瘁不其然歟易
曰湯武革命順乎天或曰亂不極則治不形言帝王之
因天時也古人有言曰天時不如地利昜曰王侯設險
以守其國言為國之恃險也又曰地利不如人和在德
不在險言守險之在人也吳之興也參而由焉孫卿所
謂合其參者也及其亡也恃險而巳又孫卿所謂舍其
參者也夫四州之氓非無衆也大江以南非乏俊也山
川之險易守也勁利之器易用也先政之策易循也功
不興而禍遘何哉所以用之者失也故先王達經國之
長規審存亡之至數謙巳以安百姓敦惠以致人和寬
冲以誘俊乂之謀慈和以結士庶之愛是以其安也則
黎元與之同慶及其危也則兆庶與之共患安與衆同
慶則其危不可得也危與下同患則其難不足䘏也夫
然故能保其社稷而固其土宇麥秀無悲殷之思黍離
無愍周之感矣
皇甫湜作東晉正閏論曰王者受命於天作主於人必
大一統明所受(一作授)所以正天下之位一天下之心舜
傳之尭禹傳之舜以德禪者也桀放於湯紂(一作受)殺於
武以時合者也秦滅二周兼六國以力成者也漢除(一作)
(革)秦社稷以義取者也故自尭以降或以德或以時或
以力或以義承授如貫始終(一作終始)可明雖殊厥迹皆得
其正以及魏取於漢晉得於魏史冊既載彰明可知百
王既通行萬代無異辭矣惠帝無道故國陸沉晉之南
遷寔曰元帝與夫祖乙之圯耿盤庚之徙亳幽王之滅
戲平王之避戎有異乎哉(四字一作其事同其義一矣)而拓跋氏種
實匈奴来自幽代襲有先王之桑梓自為中國之位號
謂之滅邪晉寔未改謂之禅邪巳無所傳而昔(一作往)之
著書者有帝元今之為錄者皆閏晉可謂失之遠矣或
曰魏之所據中國也對曰所以為堯舜者以禮義也所
以為幽厲者無禮義也非繫於地(四字一作豈繫於地哉)杞用夷
禮杞即夷矣子居九夷夷不陋矣沐紂之化殷士為頏
人矣因戎之遷伊川為陸渾矣非繋於地也晉之南渡
人物攸歸禮樂咸在流風善政史實存焉魏氏恣其暴
強虐此中夏斬伐之地雞犬無餘驅士女為内籬委之
戕殺指衣冠為芻狗逞其屠刈種落繁熾歷年滋多此
而帝之則天下之士有蹈海而死天下之人必(一作有)登
山而餓忍食其粟而立其朝哉至於(一作于)孝文始用夏
變夷而易姓更法將無及矣且授受無所謂之何哉又
曰周繼元隋繼周國家之興寔繼隋氏子謂是何對曰
亚日為宋宋為齊齊為梁江陵之滅則為周矣陳氏自樹
而奪無容於言况隋兼江南一天下而授之於(一作于)我
故推而上我受之隋隋得之周周取之梁推梁而上以
至於堯舜得天統矣則陳姦于南元閏於北其不昭昭
乎其不昭昭乎
呂祖謙十論吳論孫權起於江東拓境荆楚北圖㐮陽
西圖巴蜀而不得北敵曹操西敵劉備二人皆天下英
雄所用將帥亦一時之傑權左右勝之而後能定其國
及權國既定曹公已死丕叡繼世中原有可圖之釁權
之名將死喪且盡權亦老矣世人謂權之所以為固者
東南之地所以為強者東南之兵此大不然夫東南之
地天下至弱而孫氏之地又為六朝最弱獨權守之而
固東南之兵天下至弱而孫氏之兵又為六朝最弱獨
權用之而強長江而上逹於江陵轉江陵之南阨於巫
峡上下千里可航而渡者凡幾可扼而守者凡幾道路
坦然非有潼關劍門之阻也自廣陵而渡亰口自歴陽
而渡采石自邾城而渡武昌易若反手江陵破則上流
無結草之固濡須破則江上不知所以為計地之形勢
可謂弱矣權之兵衆皆江南舟子綿力薄材之人區區
招拾盗賊驅獵止越以寔行伍兵亦可謂弱矣然權用
之如此之固且強何也盖權之所以自立者有謀而已
不獨用其臣之謀而又自出其謀内以謀用衆外以謀
應敵所以地狹兵少處天下之至弱而抗衡中原成三
分之勢者歟始權之初立曹操下荆州移書吳會舉國
震駭權聞魯肅之言翻然而悟聞周瑜之議奮然而起
一舉而走曹操存劉備基王伯之業此用周瑜魯肅之
謀也及劉備借荆州而不反雲長頡頏於上流權謂飬
雲長使北吞許洛全有江漢回舟東下誰能禦之欲圖
之懼曹操之乘其弊也乘雲長逼許洛曹公以朝命見
招權乃牋擊雲長以自效使呂蒙陸遜一襲而得之全
有荆椘西閉劉備於三峡北釋曹公之患以安江東此
用呂蒙陸遜之謀也方曹丕已禪漢天下憤怒切齒之
時權知劉備必報雲長恐曹氏之掎其後也乃於是時
釋其憤切之心而稱臣於魏受其爵封擊備而走之此
權之謀也及魏責任子而權不遣西患未解而北患復
起權之計宜乎窮也權知劉備以復漢為名而曹操簒
位之罪甚於殺雲長備亦欲結已為與國而專意北圖
於是遣使講和以中備之欲遂得息肩於西而專意於
北拒魏而退之此權之謀也方曹操之反自烏林憤權
而東征謂權恃水以自固故以舟帥下合肥權若拒之
扵江南則曹公水軍入江權軍不戰自潰矣故逆拒之
於濡須使操雖有水軍無所施步騎雖多瀕阻江洳春
水方生義無所用操嘆息而退此又權之謀也操之既
還自他人觀之大則追軍逐北小則自足稱䧺今權不
然反請降於操盖權料操之内憂尚多北有未定之河
北西有未復之關中操欲伐之而慮東南之變非大定
不往也故稱降以少厭其意而安之使操不復虞東南
而盡力西北巳得於其間益繕戰守之備以待其再来
此權之謀也方曹丕之責任子不得而南征也權見丕
之用兵不如其父而老臣宿將亦不盡力如操之時始
却之於濡須而再来權之意以謂丕不知兵非使之深
入疲竭上下之力則不止非使之臨江南反則丕必不
休故開而致之瀕江而不與之戰挑之而又不應使之
力盡而自還又小發以警之魏自是不復敢南出此又
權之謀也權又以為兵久不用則士氣鈍疆場久安則
人心逸且使敵人晏然積以歲月坐以成資非計之得
也故兩譎淮南之將致而擊之所虜獲足以自資而敵
人之資又為之破壞此亦權之謀也權又以謂所用多
南兵便于舟楫短扵陸戰故用兵未嘗一日捨舟楫而
乘勝逐北亦不肯遠水以逐利雖有大舉長驅之計亦
不敢行以僥一時之幸故曹休敗而不敢追殷札獻言
而不敢用此亦權之謀也權之受封吳王也盡恭以受
其爵命使其國中知巳為百姓屈也與邢真為盟陰以
怒其羣下方且為進取之計而自卑屈如此此亦權之
謀也故權之為國自奮亦用謀自屈亦用謀勝亦用謀
危亦用謀動無非謀也故能以一江為阻而與曹劉為
敵然權起非仗義徒知以割據為䧺不能興漢室以傾
天下之心使當漢末大亂權能招徠中原之士廣募西
北之兵緝馬步之銳挾舟楫而用之鼔行北出水陸并
進孰能當之哉當曹丕之立也權又能求漢室子孫而
輔之出師問罪劉備必亦連衡而掎角中原之士挾思
漢之民必有起而應我者矣權不知出此徒自尊於崎
嶇蠻夷山海之間故雖力為計謀詭詐然基業僅足以
終其身而無足以遺子孫僅足以保其國而不足以爭
衡天下惜哉然使權不為計謀以自立則雖其身不能
終也况子孫乎其國不能保也况天下乎何以言之權
沒未幾諸葛恪一用之而僅勝再用之而大敗孫綝用
之又敗江淮之間惴惴而巳上流藉陸抗之賢挟以重
兵僅能支襄陽一面抗死則亦惴惴然矣藉使孫晧不
為暴虐亦豈能久存也哉後世不察權以計謀自立而
區區欲效權之畫江為守是不察夫形勢甲兵之最弱
也古人惟陸抗知此抗言於孫晧曰長江峻川限制封
域乃守國之常事非智者之所先審抗此言則當時之
形勢為不足言而所謂智者所先則有道也抗可謂善
論孫氏形勢者矣
晉論上東晉之始形勢與吳相若然吳北不能過淮而
東晉時得中原之地吳旋為晉滅而晉更石勒苻堅之
強終不能破其君臣人材去吳遠甚而其固如此者晉
以中原正統所繫天下以為共主故也以正統所繫天
下共主而百餘年不能平天下雪讎恥恢復舊物晉之
君臣斯可罪矣詩美宣王曰内修政事外攘夷狄齊威
公晉文公越王句踐皆國中巳治然後征伐今夫晉室
南遷士大夫襲中朝之舊賢者以遊談自逸而下者以
放誕為娛庶政陵遲風俗大壞故威權兵柄奸人得竊
而取之小則䟦扈大則簒奪士大夫雖有以事業自任
者亦以政事不修財匱力乏而不得盡其志可勝惜哉
易曰君子藏噐於身待時而動何不利之有夫政事已
脩任属賢將而待可為之時時而進焉則無不成矣晉
既内無政事外而任属又非其人雖有中原可乘之時
而我無以赴之雖赴之而敗矣故褚裒北伐蔡謨曰今
日之事必非時賢所辦殷浩之再舉北伐王羲之曰區
區江左固巳寒心力爭武功非所當作又曰雖有可喜
之會内求諸巳而所憂乃重於所喜由是觀之晉之政
事不脩任属非其人雖有中原可乘之時亦無能為也
然謨之言大抵謂任属非其人故曰非上聖與英雄自
餘莫若度德量力羲之之言大抵謂根本不固故曰保
淮非復所及長江以外羈縻而巳二君雖相當時之失
然盡如二君所言則東晉未有復中原雪讎恥之期端
坐江左以待衰弱滅亡而已此知其一而不知其二也
夫東晉之初其強弱何如三國之吳蜀當時有志之士
尚能欲自強而不肯休諸葛亮諸葛恪之語最著然亦
知其一而不知其二也亮之言曰先帝知臣伐賊材弱
敵強然不伐賊王業亦亡惟坐而待亡孰與伐之孔明
之治蜀可謂有政蜀之任孔明可謂得人然未有可乘
之時恪之言曰今所以敵曹氏者以操兵衆于今適盡
司馬懿已死其子幼弱未能用智計之士今伐之是其
厄會恪之言知可乘之時而不知所脩之政而自量其
材與夫所用之人也是故孔明無成而恪卒以敗觀蔡
謨王羲之與諸葛亮恪之論正相反而各得一偏也今
人好興作者必以孔明元遜之言為先而安偷惰者必
以蔡謨王羲之之言為是酌厥中而論之藏器於身待
時而動内脩政而外攘夷狄聖經之言不可易也後世
亦曰事貴乘釁又曰上策莫如自治盖急急自治政事
既脩恢復之備已具事會之来不患無也一旦觀釁而
動將無往而不利矣若内雖有自治之名而無自治之
寔徒為空言玩日引歲端坐而守而待敵人之自滅非
愚之所敢知也苟不相時先事妄發小者無功大者覆
敗一旦機會之來事力巳竭不能復應東晉之事如此
者盖多矣晉論中昔孟子曰入無法家拂士出無敵
國外患者國常亡夫無敵國外患者謂國安可也乃
曰常亡何哉盖既無法家拂士又敵患不至則君驕臣
縱入於危亡而不自知東晉之末是也晉之始也敵國
雲擾強臣專制上下惴恐如處積薪之上而火將燃者
故君無驕泰之失而臣下自以危亡為憂是以内雖王
敦蘇峻反叛相尋桓温擅權廢立外則石氏之兵三至
江上苻堅淝水之役江東幾至不保然當時人主恐懼
於上而王導温嶠陶侃謝安謝玄之徒足以盡其力故
至危而復安將亡而復存也及桓温既死苻堅復亾上
流諸鎮皆受朝廷號令非有間者䟦扈之人也姚氏自
守於關西慕容相踐於河北非有向日邊境之憂也君
臣上下自以江東之業為萬世之安心滿意足孝武漸
生奢侈於上道子之徒竊威柄於下謝安謝玄至以功
名自疑矣安玄既死其政愈壞甚於巳危將亡之時泯
泯靡靡不自知也巳而君臣兄弟之間争權植黨上流
之患復開不待外敵之強而國遂亡矣聖人於無事之
時而為持盈守成之戒可不信夫况東晉讎恥未復遽
以無事自處不其愚哉晉論下杜牧謂宋武不得河
北故隋為王宋為伯愚謂不然并吞海内之形勢關中
為重河北次之關中者周秦漢用之河北者光武用之
皆用之以取天下也曹操石勒以河北取關中苻堅以
關中取河北三人者皆吞海内十有八九而不能并東
晉之後元魏以河北取關中後周以關中取河北隋唐
以關中取天下以此論之用關中并天下者五而不得
者二用河北并天下者一而不能者三則關中為重河
北次之顧不信乎宋武帝非獨不得河北暫有關中而
已何嘗得之哉宋武起於布衣身經百戰戰勝攻取髣
髴曹操司馬懿而下不可比也舉東南至弱之兵練而
用之踐西北至強之國前無横陣旁無堅敵逆河而上
開關而入之用之如建瓴破竹之易可謂竒矣然得關
中而不守翻然東歸失百二之地於反掌暮年慷慨登
夀陽城樓北望流涕而已可不悲哉愚謂宋武之失關
中其罪有三一則好殺伐而不得中原之心二則急窺
神器而不能快中原之憤三則倚南兵而不能用中原
之人夫宋武下廣固欲盡坑其父老韓範力諫猶誅王
公以下三千人沒入其孥前賢論之以謂舉事曾苻姚
之不如有智勇而無仁義豈不當哉其失一也宋武帝
之不為晉室藩輔天下所知也然輔晉而行能仗大義
使中原知為晉雪百年之憤天下其孰能議之其子亦
不失天下今急為簒奪大業不終曹操猶能曰天命有
在吾為周文王終身輔漢而不取宋武識慮不及操遠
矣其失二也宋武之北伐魏主以問崔浩浩嘗策之以
為必克而不能久裕之取燕取秦西北之人未聞據連
城舉大衆来附之者裕獨用南人轉戰山河之間往返
萬里使裕收燕之後選用燕之豪傑廣募壮勇以傾三
秦得秦之後選用秦之賢傑廣募壯勇以傾河北分爵
裂土以功名與衆共之東伐元魏非元嗣所能抗也舉
元魏則中原盡得矣東掃慕容之餘燼西剪赫連之遺
種以裕之智勇王鎮惡檀傳朱沈之徒為爪牙而謝晦
之徒主謀議何為而不成裕之施為既已不能選用燕
秦賢傑廣募壯勇而區區用遠客之南兵縱無所練之
士卒南兵獨用已敗不可支其失三也盖南北異宜攻
守異便南兵不可專用有三雖勇而輕一也利險不利
易易困難久二也易亂難整三也項羽之破趙一以當
百高祖征黥布張良戒毋與楚人争鋒然羽布皆為高
祖以持重困之此雖勇而輕也吳王濞之反有田將軍
者請急據洛陽曰漢車騎入梁楚之郊則事敗此利險
而不利易也吳楚屯聚數月無食而潰裕軍至長安已
謳歌思歸此易困而難久也裕軍至長安日暴市肆此
易亂而難整也裕既無中原之衆欲以南兵守關中人
無智愚皆知不可也裕之東歸世以謂劉穆之死急於
簒取愚以謂正以南兵不能守關耳裕見巳所行事巳
失中原之情欲全軍共歸則惜關中不忍弃之欲不歸
而守則南人思歸既甚將潰而歸矣裕之首領未可保
也况關中乎數十年之得一朝失之古今所惜然則後
之欲恢復者得中原之郡縣可不以裕為深戒哉
宋論宋文帝以河南之地為宋武帝舊物故竭國家之
力掃國中之兵而取之卒無尺寸之功史稱文帝之敗
坐以中旨指授方略而江南白下輕進易退以愚言論
之文帝不用老將舊人而多用少年新進便專任属猶
恐不免於敗况從中以制之乎鋒鏑交於原野而决機
於九重之中機會乘於斯湏而定計於千里之外使到
彦之輩御精兵亦不能成功况江南白下乎然江南之
兵亦非弱也武帝破燕破秦破魏則皆南兵也何武帝
用之而強文帝用之而弱也南兵不可專用豈無北方
之人可號召而用之乎盖武帝失之於前而文帝失之
於後也自古東南北伐者有二道東則水路由淮而泗
由泗而河西則陸路越漢而洛由洛而秦自晉氏南遷
褚裒殷浩桓温謝玄皆獨由一道以進至於武帝則水
陸齊舉故能成功今文帝專獨用南兵而專恃水戰舟
楫之利雖嘗使薛安都等盡力於關陕而孤軍無援形
勢不接此三者文帝之所以敗也使文帝得賢將而任
之屯於淮外委以經略不獨用南兵而號召中原之衆
不獨恃舟楫而脩車馬之利則雖未能堅守河南亦不
至於一敗而失千里之地再敗而胡馬飲江也文帝脩
政事為宋朝之賢主而措置之謬如此可不戒哉
齊論上天下之情艱難則勤承平則惰勤者雖弱小而
奮惰者雖盛大而衰夫元魏以兵力之強據中原之地
士馬精健上下習兵而喜戰道武以来戰勝攻取未嘗
少挫幾并天下然至孝文之時議舉兵伐齊而在廷之
臣皆以為不可雖驅之以威莫可行也與間者習戰之
修何其相反哉盖自道武沒更以母后幼主持政羣臣
皆生長安佚非復拓跋馬上之士也稍備朝廷宫室之
美非復拓跋穹廬遷徙之俗也金錢玉帛府庫充滿非
復拓跋計牛馬錐刀之利也美衣甘食冬温夏凉非復
拓跋習飢餒之勞也高談徐步可以致大官取卿相非
復拓跋競戰國攻取之勲也盡變舊俗而流為承平無
事矣夫以三代禮義維持而承平無事日久猶且以驕
滛致亂况元魏上下無禮義之維持稍稍無事則志氣
滿矣制度侈矣子女盛矣土木興矣夫人已負其天資
驕滛之性而入靡麗紛華之域必至於此此慕容苻姚
所以不能久也元魏居於雲中未甚離其俗習然猶上
下厭兵畏戰國主親在行間而不肯前至於遷洛之後
其國衰矣竊譬人之於鷙鳥也去其利爪而傅以鳳鳥
之羽則無德可昭無威可畏取死於虞羅必矣然元魏
既衰之後宋氏多事齊氏享國日淺梁武謬於攻取待
元魏至于國分為二然後自斃若使南朝有英武之主
智謀之士蓄開拓之備而伺其隙則元魏豈能據有中
原如是之久也哉齊論下齊氏享國日淺雖無境外
之功而疆場之間亦無失矣太祖初立魏以劉昶為主
入寇高宗之簒魏又入寇皆有以為辭矣然是時魏之
入寇無他奇策而齊禦之者亦無高計勝負相當魏不
能渡淮南定漢沔齊之大鎮無傷焉齊亦不能追擊魏
全軍而反然魏得沔北數城齊不能復取也齊之君臣
度未足以開拓故亦不敢深為報復之計待其通使於
我然後歸其俘而納之亦計之是者也然敵情無常和
好不久高祖與之講和五年而以明帝簒立為辭分道
入寇夫魏孝文豈專為名義者哉求土地之獲而巳使
齊氏自通好以来邊備不脩一旦變起國中未靖外難
又至豈不殆哉不知和好之不可恃自兩漢以来然矣
梁論上陳慶之以東南之兵數千入中原士馬強盛之
地大小數十戰未嘗少挫遂入洛陽六朝征伐之功未
有若是之快者也然卒以敗歸理亦宜然何以言之夫
孤軍獨進不能成功自古皆然當時梁武使諸道並進
乘魏人上下崩離之際分收郡縣河南之地必可取也
慶之既至洛陽縱士卒暴横市里此豈弔伐之師乎當
時能整軍陣宣布梁德取不樂爾朱氏之人而用之改
立魏主則河南之地雖不版圖必當為附庸之國矣南
人善步戰而少馬慶之能鏖北兵於平原曠野使挟戰
而用胡可敵哉自入敵地務廣騎兵使不樂南之人與
南人善射参用之縱不能守洛陽之地多得騎軍猶足
以歸壯國勢且安得有嵩陽之敗哉然慶之與元顥更
相猜忌則廣丘之計顥必不行以此觀之慶之進退專
之可也顥之成敗不可任也恤顥之成敗而不恤軍旅
之衆寡非計之善者也夫慶之固竒才不易議也著其
所不及以俟有慶之之才者觀焉梁論下梁之亡也
以侯景武帝納景得禍也速受禍也重元帝僅能滅景
而卒不能振其國家悲夫昔馮亭以上黨輸趙平原欲
受之趙豹曰聖人甚禍無故之利太史公曰利令智昏
武帝之納侯景是也夫景自以猜疑不容於高氏反覆
南來既非吾兵威之所加又非吾馳說之所下忽以三
十州數千里之地来歸斯可謂無故之利矣武帝思慮
朝臣諫說非不詳矣始疑而卒納之可謂利令智昏矣
趙之與梁得地各異而受禍相似趙致長平之師幾至
國亡梁致臺城之䧟亦至於亡國是禍又甚於趙也趙
有強秦之敵摧之以致禍梁氏既無強秦之敵而獨一
侯景巳足以致亂是又出於趙之下也然則在武帝勿
受可乎曰方高氏宇文制東西魏與鼎立三分地廣兵
強者勝如之何勿受受之有道乎曰景之初叛先降西
魏二人已覺其詐于謹則請加爵位而勿遣兵王思政
則請因而進取乃使思政與李綽弼等赴之故巳制其
肘腋矣巳而思政入潁川逐景出之則巳傾其巢穴矣
而又召景入朝則伐其姦謀矣景既不入朝思政遂據
景七州十二鎮之地是魏因納景不血刃而取千餘里
之地武帝施設羅網略無西魏之一二何為而可納武
帝既信其姦詐而以羊鴉仁應接鴉仁非景敵也不足
以制景一失也又信朱异捨鄱陽王範而以淵明為帥
卒有寒山之敗致軍折於外景益無所憚二失也景之
地不得尺寸既失景地何用於景不殺則廢之可也反
豢養於邊陲三失也方景之未来而貳於宇文說辭自
辯不能逆折其情則曲意為詔以安之旣而奔亡入境
不能制畜遂捨鈐鍵而縱之盗據邊疆則又從而與之
䟦扈不遜則又虛辭而說之高氏以淵明為間則又不
能推大信於景而欺之謀及巳露則又不能逆擊而討
之梁之失也如此其所施之方略所用之將帥與西魏
何相萬萬也故非獨不得景尺寸之地而又不得景絲
毫之力而受丘山之禍由梁武所用非其人而制置失
其宜故也夫無故之利無時無之方略制置尚鍳兹哉
陳論陳之形勢不足道也視吳又無江陵自峡口至海
盡江而巳使孫權復生且不能守况叔寳之滛昏乎盖
自晉以来習於水戰以江自恃初不知我能渡敵亦能
渡何足恃哉以愚觀之江若夫北之河耳大河猶有悍
湍之虞若江則順風登舟一瞬可濟雖有京口采石潯
陽武昌巴陵號為控扼豈秦關劒閣之比哉守江之計
必得淮南以為戰地荆楚控扼上流又有舟師戰於江
中然後可以粗安孫權之拒曹操東晉之拒苻堅宋之
拒魏太武齊之拒魏孝文是也若曰亾淮南荆㐮而獨
憑恃洪流以為大險豈不可笑也今陳既失淮南又失
江陵吳阻長江又有南郡一旦王渾之師入自淮南杜
預之師入自襄陽王濬之師從江而下沿江鎮戍不能
禦也陳阻長江又失荆州一旦賀若弼出淮南秦王俊
出荆㐮楊素之師泛江而下沿江鎮戍能禦而不能破
也盖無淮南襄陽則自廣陵至於峡口皆可渡也吳陳
三世之後亡國已幸矣唐末楊行密據有江淮既死而
李昪取之建都金陵以孫權自處迨其有淮南諸郡則
闊步高視東攻二浙西取湖南南取閩越南方莫強焉
及淮南為周世宗所取則自窘以至於亡亦失淮南則
不能守江南之明驗也王羲之云保淮非所及不如保
江盖見吳之能守而未見若陳與南唐不可守者也後
之智計君子既有見焉謹勿割弃荆淮而為守江之論
也
景定建康志卷三十四
