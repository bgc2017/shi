景定建康志卷二十五宋周應合撰
官守志二
諸司寓治
古今牧守更代已具年表皇朝諸司置使或兼守或以
守兼領或不兼守而寓治于府或非寓治而府遥隸之
以某年置以某年省以某年復官制沿革皆宜有考圖
之左方如指諸掌各司大要志于圖後
都督府(同都督)(督視)
唐武德二年以江寧府為揚州東南道行臺置尚書省
七年改行臺為大都督府領上元金陵句容丹陽溧水
溧陽六縣襄邑王神符檢校揚州大都督九年徙江北
治江都
國朝紹興二年四月二十七日制以吕頥浩特進尚書
左僕射同中書門下平章事兼知樞密院事都督江淮
等路諸軍事參謀官二員參議官二員主管機宜文字
二員書寫機宜文字一員幹辦公事官十員准備差使
文臣十員准備差使大小使臣各二十員准備將領使喚
十員參謀官差戶部尚書李彌大祕書少監傅崧卿參
議官差直顯謨閣李承造左宣教郎劉寧止隨軍轉運
使差左司郎中姚舜明崧卿除徽猷閣待制舜明寧止
除祕閣修撰承造除直龍圖閣閏四月四日上諭吕
頥浩曰卿耆艾有勞今總都督之任方以大事委卿不
當復親細務昔諸葛孔明罰二十以上皆親之司馬宣
王以為必不能久唐太宗諭房杜聞公聽受詞訟日不
暇給安能助朕求賢乎卿自今凡事繫大體者裁决其
餘細務闊略可也八月吕頥浩言逐路如有潰散軍
兵無歸百姓散走藏匿乞令招收使喚遂旋具數申奏
仍乞降庚牌旗榜二十副付頥浩招收使用從之七
月二十四日徽猷閣待制都督府參謀官權主管本軍
事傅崧卿言奉詔呂頥浩赴行在奏事職事令崧卿權
行主管頥浩見任宰相領都督之職元降指揮於今來
事體有窒礙合行申禀行移文字除三省樞密院自合
依舊用狀六曹用獨銜申狀除兵將官及屬部官司仍
用劄子外餘並用公牒其牒以主管府事爲名一逐路
應統兵大小將帥並許聽節制一欲乞内江東安撫大
使司一路事務崧卿自可與李光會議商量参决餘兩
大使司並餘路分並乞且從逐路大帥依已得便宜指
揮一面施行其都督府元留丁諸頭項人馬未有降下
聽崧卿節制明文一元降指揮許從便宜施行訖具奏
今來權行主管府事即難以行用乞從申奏或申都督
乞詳酌施(闕五字)下人馬權令傳松卿節制餘並從
之九月二十八日吕頥浩等言都督府申請畫一指揮見遵
依施行外今來同都督諸軍事官一員見欲總兵起發
前去建康府措置緣畫一指揮内止許辟差參議官二
員幹辦官十五員准備差遣文臣十員今來防秋是時
全籍官屬分頭恊力委是數少除同都督官許差本宗
有服書寫機宜文字官一員幹辦官五員准備差遣文
臣十員其辟差請給理任等並依已得指揮從之三
年正月八日詔差戶部侍郎姚舜明前去建康府將應
干都督府承朝廷支降並諸官司起發到及本府應干
取撥錢物糧斛並仰姚舜明專一總領仍于都督府選
差有風力諳曉錢榖屬官四員充糧料審計司監官其
應干都督府管下官兵幇勘請給等並經由戶部糧審
院依條批勘支給其江東路轉運司合應副都督府錢
糧事務並就近聽戶部措置施行時以都督府請依舊
例差戶部長貳一二員前來專一總領大軍錢糧故有
是詔四月七日三省言已降指揮劉光世建康府置
司所有都督府合移於鎮江府照應兩軍機務詔都督
府移司鎮江府五年二月十二日制以左通奉大夫
知樞密院事張浚特授左宣奉大夫守尚書右僕射同
中書門下平章事兼知樞密院事都督江淮諸軍事
六年十一月二十日詔都督行府江上措置邊事一行
官吏軍兵諸色人等備見勤勞可令張浚等第保明以
聞隆興元年六月十四日詔少傅樞密使都督江淮
軍馬張浚特降授特進依前樞密使江淮東西路宣撫
使七月四日詔江淮都督府官屬並改充江淮東西
路宣撫使司(初浚以符離之役降特進上曰罷樞密使宰臣陳康伯奏曰如此却是罷政上曰可)
(改都督府爲宣撫使至是參贊諸軍事陳俊卿奏降官示罰古法也亦其自請改都督府爲宣撫司恐人情觀)
(望號令不行上曰此未可也及殿中侍御史周操論官爵者人臣一已之私有罪隨即貶削乃分之宜若都督)
(之名實國家用人之權柄豈得亦行逓減上曰此論甚善可與復都督府康伯等奏已有指揮詔浚之子栻候)
(到日降指揮上曰善繼又曰不必候栻來)八月八日宰執進呈降授特進
樞密使張浚見措置江淮軍馬理宜增重事權詔可復
都督江淮軍馬九月二十一日特進尚書左僕射同
中書門下平章事兼樞密使湯思退特授都督江淮東
西路建康鎮江府江隂軍江池州屯駐軍馬餘如故
二十三日太傅寧遠軍節度使楊存中可除同都督江
淮東西路建康鎮江府江隂軍江池州屯駐軍馬二
十七日湯思退楊存中劄子言臣等蒙恩除都督巳降
指揮以江淮都督府爲名臣等同議如同在置司去處
只合用都督府印其奏狀榜示同行僉書或分在兩處
亦合以江淮都督府爲名合用印通行繋銜仍於階下
聲說(行在或出使)庶得事權歸一從之二十八日湯思退
楊存中劄子又奏臣等契勘昨孟庾韓世忠充宣撫使
副日兩員共差置官屬三十員張浚獨員都督差過官
屬二十二員使臣監當官在外今來臣等係兩員今參
酌裁減差置下項參贊軍事元差二員係從官已行除
授參謀官乞不差置今乞差參議官主管機宜文字主
管書寫機宜文字各二員幹辦公事四員准備差使六
員點檢主管書寫文字共三十人分撥一半先次隨逐
存中前去從之十月一日詔中書門下省檢正諸房
文字兼權戶部侍郎王佐充都督府參謀官從湯思退
之請也二十三日湯思退言臣備位宰相被命督師
惟敵人雖已議和而奉使尚未過界屯邊之兵數十百
萬當此霜嚴不無暴露之歎臣欲擇日同屬官起發至
淮上宣布德意撫勞師徒從之二十七日湯思退劄
子奏臣契勘先請降到犒賞金銀五十萬貫已附楊存
中先次將帶前去乞更支降五十萬貫乞於左藏南庫
支降見樁糴本銀内支一十二萬兩並見在金内支三
千兩從之十一月六日詔朕屈已遣使欲安軍民而
敵情變詐遽爾稱兵所有魏杞等將帶禮物金銀疋帛
可令都督府拘收及於左藏南庫支撥見錢三十萬貫
令都督江淮軍馬湯思退將帶前去並充犒軍支用
七月詔王之望可除同都督江淮軍馬湯思退依舊帶
都督可只在朝差王之望充督視限兩日起發旣而王
之望辭免從之同日湯思退言恭奉聖旨令臣依舊
帶都督在朝竊緣臣備數宰相旣預軍國之任今來不
去淮上不應復領都督職事欲望聖慈特令觧罷其一
行官吏軍兵等日下放散各歸元來去處九日詔同
都督江淮東西路軍馬楊存中可特授都督江淮東西
路軍馬十四日詔昨湯思退請降到激賞金銀官告
等並撥赴楊存中充激賞支用令樞密院差使臣二員
管押前去乾道元年二月六日都督江淮軍馬楊存
中言邊境綏靖臣依奉聖旨赴闕奏事所有江淮都督
府伏望特降睿旨立限結局應諸軍功賞疾速保明聞
奏淳祐七年四月十八日制以通奉大夫知樞密院
事兼參知政事長沙郡開國公趙葵可特授樞密使兼
參知政事督視江淮京西湖北軍馬依前通奉大夫長
沙郡開國公加食邑一千戶食實封四百戶續奉御筆
兼知建康軍府事行宫留守江南東路安撫使五月二
十六日就鎮江府交割職事八年二月招泗獲捷五
月奉聖旨轉三官葵奏曰邊頭事勢緊急督府之建
不容不權一時之宜事勢稍緩便當結局蓋將士有支
犒之費官吏有廩給之用况其他費用又倍尋常臣自
被命開府以來仰體國用匱乏凡朝廷科降銀絹錢米
一毫不敢妄費而支用已覺瑟縮又以支犒泗城及斷
橋功賞一項爲數計三百餘萬金銀牌器不預焉若不
早行結局其何以支况今諸郡城壁堅固將士勇悍敵
人又經摧敗之餘度無緣尚如前日懷輕視之心以制
臣任固圉之責朝廷又每事應接儘足以屏蔽藩翰所
有督府乞行結局欲望聖慈宣諭大臣檢會臣累次奏
請早賜施行如此則不惟朝廷無度外之費且使諸邊
閫臣得以一意任責其於國事實非小補詔答曰朕燭
知邊情念不可不先事而備乃授督鉞總師于卿位冠
樞臣身膺隆委營度上下流不以暑寒輟日討軍實而
申儆之表淮裏江氣勢聫合固已得勝筭矣彼猶襲前
跡而動負恃其衆輙大入闖我泗城睨我盱楚邊吏以
遽告頼指授孔夙諸將士爭奮勇鏖擊敵震駭不能支
旣又螘聚南北堧梯橋築甬欲爲久駐計我師急攻竟
使失勢潰以去連年寇犯邊未嘗一大治無所懲今敵
人敗衂徙靡庶其知憚我國乎卿之功甚偉覧䟽洊致
觧嚴且請以兵費爲慮義不辭難忠于體國此卿素所
蓄積者歌出車勞還豈非朕所欲然狡謀叵測武備當
益謹及此時籌思永圖若稽田厥旣菑勉終其畆幸爲
朕少留意以成卿勲名顧不美歟葵又奏自寇退之
後屢具奏關乞早頒結局之命今天凖回降臣亦以專
委督機朱申前去泗上覈實功賞攽犒將士未見支遣
錢物實數不敢疊冒天聽今月初一日朱申已回幕府
一一出豁了當兼據朱申體探事情敵人自敗衂之餘
多已北遁目今天氣向熱春水日生所謂撓耕踐麥之
謀未必再舉督府結局兹惟其時臣區區愚慮此去秋
風已無多日正不可因寇退而忘後圖若督府結局則
邊閫必能專任其責不然則彼此含糊徒費時日其於
邊備尤關利害欲望聖慈檢照臣累次奏請特降結局
指揮容臣退歸田里少休神觀他日或有繁難任使謹
不敢避五月初六日宸翰賜葵令帶職入奏十二
月二十八日葵奏曰去歲敵騎深入兩淮繹騷由春涉
夏愈無忌憚誤蒙聖斷俾臣視師臣受命以來亟攷軍
政外而城守之疎略内而舟防之簡陋悉力措置大略
就緒而敵之重兵已聚淮泗仰憑國威隨就勦却事定
之後累十數䟽告陛下乞還田里温詔勉諭至于再三
御筆許以來春臣時以諸事尚欠綿密亦恐前勞俱廢
所以更不固辭一年之間凡關備禦知無不爲事粗靠
實自念忝備大臣不敢纖悉而言今幸三邊俱無動息
且新春在目睫縱有哨騎所在足可支吾臣自揆何人
叨竊已過但期粗了國事自來不觧身謀廟堂烏可以
久居衰病委難于入奏兼臣兩年督府除元科降之外
並不曾再科一錢一粟勉強撑拄至今若不結局委成
徒費除已見行攅𩔖結局文字纔候春哨不入便當拜
䟽乞祠併督府印繳奏九年正月葵奏曰督府兩年
支費浩瀚屢欲陳乞科降而不敢若結局稍遲則用度
愈多立見匱乏乞速降結局指揮二月又奏今來春
序過半邊聲帖然雖據諜者所報如三汊口如蘄縣如
蔡州皆有些小寇馬往來不過張耀虛聲防吾攻掠况
自二月以來風雪雷雨淮水驟漲茫洋如海水面至有
闊二三十里者據諸處報水勢逐日增長敵雖有武騎
千羣無所用之目前决可保其無他况行府一應文書
錢物軍馬器械之類悉已攢類具成帳册除合寄留建
康府外所有元來科降銀絹官告度牒並不曾支動分
毫及有用不盡官會見已差從事即新除武學諭兼督
視行府凖備差遣胡大昌武功大夫閤門宣贊舍人特
添差江南西路馬步軍副總管江州駐劄仍釐務督視
行府計議官兼都總轄許國定管押裝船起發觧還朝
廷作院已行住工軍馬巳行區處外别無不了事件兼
以諸司明知督府結局行移往來巳多觧體見行劄下
令制司及沿邊諸郡各自任責措置備禦若結局指揮
尚復悠緩則人情事體愈見渙散關係甚重謹再具奏
聞欲望聖慈特降睿旨日下結局容臣歸老田里實拜
隆天厚地之賜所有建康府合行遴選守帥併乞宣諭
宰臣速賜施行其督府一行官屬昨具奏關乞與在外
合入差遣欲望聖慈速賜處分閏二月制授葵金紫
光禄大夫右丞相兼樞密使長沙郡開國公加食邑一
千戶食實封四百戶第七次辭免乞畀祠官制除觀文
殿大學士醴泉觀使兼侍讀仍奉朝請
宣撫使
皇朝置宣撫使始于咸平宣撫置司建康則始於紹興
紹興元年五月一日詔宜令江南東路安撫大使吕
頥浩兼充壽春府滁廬和州無爲軍宣撫使五月十
六日被旨宣撫司合行事件並依吕頥浩昨住江東安
撫大使日所得畫一指揮施行每歲撥錢四十萬貫米
二十萬石七月十六日江南東路安撫大使兼知建
康府充壽春府滁濠廬和州無爲軍宣撫使李光言合
辟參議官二員巳辟宗穎外更乞差左中大夫盛旦從
之九月二十四日詔太尉武成感德軍節度使韓世
忠充江南東西路宣撫使三年三月二十七日詔太
尉武成感德軍節度使神武左軍都統制充江南東西
路宣撫使韓世忠可特授開府儀同三司充鎮江建康
府淮南東路宣撫使四年三月二十四日宣撫使韓
世忠言昨來申所屬官乞依舊例其參謀官係與轉運
使副叙官參議官與知州軍朝請大夫已上叙官機宜
幹辦公事並依發運司主管文字叙官准備差遣與簽
判叙官今準朝旨宣撫司參謀參議官與提舉茶鹽官
叙官機宜幹辦與通判叙官竊慮屬官叙位不應降等
兼紹興令發運司主管文字幹辦公事在所部通判之
上今來宣撫使司機宜幹辦公事却與通判叙官顯見
宣撫使在發運使之下詔參謀官係知州資序人與提
刑叙官參議官係知州資序人與轉運判官叙官機宜
幹辦公事並依發運司主管文字叙官六月一日鎮
江建康府淮南東路宣撫使韓世忠言乞依昨任江南
東西路宣撫使日已得畫一指揮行移除安撫大使外
並用劄子從之七月三十日詔鎮江建康府淮南東
路宣撫使司行移本路帥司用公牒所部縣並用劄子
十一月二十日江南東路淮南路宣撫使司言本司
官屬内幹辦公事三員准備將領五員准備差遣准備
差使各五員緣今來事宜之際軍事繁冗全要官属辦
集即今見有官屬數少委是幹當不前乞依韓世忠例
添差逐色官屬庶幾易爲集事從之五年正月十八
日詔武成感德軍節度使開府儀同三司充鎮江建康
府淮南東路宣撫使韓世忠除少保依前武成感德軍
節度使充淮南東路宣撫使鎮江府置司三月六日
三省言劉光世韓世忠見充淮南西路宣撫使緣逐軍
見在鎮江府太平州屯駐詔劉光世兼太平州宣撫使
韓世忠兼鎮江府宣撫使三月十三日定江昭應軍
節度使開府儀同三司江南東路宣撫使張俊言本司
參議官左中奉大夫直祕閣史愿見係添差通判嚴州
欲望特賜改差平江府添差通判候交割了日乞令帶
行見任依舊權本司參議官將來事平日罷本司職事
前去供職從之六年十一月十四日諸路軍事都督
行府言朝廷今欲恢復中原所頼者正在諸大帥幕府
尤要得人自兵興已來士大夫一入軍中便竊議而鄙
笑之指爲濁流皆緣朝廷未加審擇一聽其辟差故所
用之人或坐罪廢或報私恩或因應副或出干求貪利
覓官略無去就之節有更十年而不退者如朝廷稍擇
賢才以重其選乞應軍中屬官悉以二年成資替罷立
爲永格詔應宣撫司屬官許本司奏辟或朝廷差除選
人依舊三年外餘並以二年爲任如願留再任者聽本
司申取朝廷指揮十一年四月二十七日詔韓世忠
張俊已除樞密使副其舊領宣撫等司合罷遇出師臨
時取旨逐司見今所管統制統領官將副已下並改充
御前統制統領官將副等隸樞密院仍各帶御前字入
銜四月二十八日詔韓世忠張俊宣撫官屬並優與
陞等差遣紹興三十二年七月八日(孝宗已即位未改元)張浚
除少傅依前觀文殿大學士充江淮東西路宣撫使建
康府置司進封魏國公十月二十九日江淮東西路
宣撫使司言本司屬官欲依四川宣撫司主管機宜文
字與監司幹辦公事與知州序官從之隆興元年六
月十四日詔張浚特降授特進依前樞密使江淮東西
路宣撫使節制建康鎮江府江隂軍江池州屯駐軍馬
試尚書禮部侍即陳俊卿降授左朝散大夫充敷文閣
待制參贊軍事唐文若降授左承議即尚書戶部員外
即馮方降授左承事即直祕閣查籥差充江淮宣撫使
司參議官都督府官屬並改充江淮東西路宣撫使司
七月七日詔昨都督府進討特許便宜行事今都督
府已罷應宣撫司軍事並合聞奏取旨其前降便宜指
揮更不施行八月八日詔宣撫使張浚依舊都督江
淮軍馬詳見都督十二月二十八日張浚言昨承恩
降節制兩淮後來改除宣撫都督江淮軍馬二年防秋
偶免曠闕除臣與近上官屬自不當陳乞所有臣隨行
官吏軍兵並應辦軍前實有勞效之人欲望從臣保明
比附前後宣撫司督視府等處月日體例特賜推恩施
行從之
制置司
制置使自建炎始置初以安撫制置合爲一後析爲二
或以制置兼安撫或以安撫兼制置或省制置併其事
于安撫司近年專以制置司爲重而安撫司之事則甚
簡矣江淮制置或合爲一或分爲二又或以沿江制置
兼淮西制置近年惟沿江制置仍舊常兼節制和州無
爲軍安慶府三郡屯田使其初有使有副使有大使後
省副使侍從以下充使尚書以上充大使其兼知建康
府者巳詳于表今以制置司沿革大槪志于左
建炎元年六月二十六日詔右司員外即劉寧止除直
龍圖閣同提領水軍沿江制置副使閏八月一日詔
奉議即徽猷閣待制淮南西路制置使胡舜陟除沿江
都制置使知建康府兼江南東路安撫使王義叔沿江
制置副使二年二月吕頥浩扈從至秀州除資政殿
學士同簽書樞密院事江淮兩浙制置使引羸兵千餘
人守揚子江乃沿路召募潰散之兵得四五千人就鎮
江府之北枕江下砦與金人對岸相持僅一月頥浩被
甲乘輕舟時于江中往來督責軍將官以舟濟渡江北
被敵逃歸官員士庶軍兵家小及選募敢死之士過江
遇夜燒劫敵砦又分遣兵將官沿江上下招集潰兵金
人北去朝廷命頥浩領江寧軍府事紹興元年九月
二十六日詔江東西湖南路上供錢糧久失措置夏秋
二稅上戶拖欠不催下戶受弊逐路盗賊尚衆至今招
收未盡可差戶部尚書孟庾帶見任充江東路宣撫制
置使其應于財賦拘催蠲放依條照赦施行務要寬恤
民力其上供錢糧催促依限起發應賊盗當招收或掩
擊者並委相度措置條具聞奏三年八月二十三日
上宣諭宰執曰史正志條具舟師利害其間有可行者
魏杞奏曰見史正志之論甚有理上曰欲早行措置蔣
芾奏曰陛下將來要差大臣出使不若先遣史正志他
時可爲參贊上曰便差知建康仍兼沿江制置使自建
康至鄂渚舟師並令總之八月二十九日新除集英
殿修撰知建康府兼沿江制置使史正志言契勘今沿
江制置司除專一措置水軍海船要爲久遠利便之計
所有合用印記今乞於禮部關借奉使印前去專充制
置司使用所有剏差僉廳一司官吏竊慮耗費財用今
只就用安撫司僉廳官吏兼制置司職事却乞復置省
罷闕請給依安撫司屬官例屬官所帶銜位稱江東安
撫司沿江水軍制置司所有庫務更不别置凡有修造
船隻教閱支費就用安撫司錢物並從之四年三月
十四日史正志言乞將到任後節省到錢内支撥見錢
十萬貫收係制置司水軍赤歷於出産木植州軍收買
板木就建康自置船場增造一車十二槳四百料戰船
相兼使用從之六年以後省制置司至開禧二年六
月復置以朝請大夫寳謨閣待制知建康軍府充江南
東路安撫使葉適兼沿江制置使三年二月十六日除
寳文閣待制兼江淮制置使專一措置屯田三年九
月十四日以朝散大夫寳文閣待制知建康軍府事江
南東路安撫使徐誼兼江淮制置使嘉定元年正月
五日以資政殿學士通奉大夫知建康軍府事江南東
路安撫使丘崈改除江淮制置大使兼知建康府八
月十四日以觀文殿學士金紫光禄大夫知建康軍府
事江東安撫使何澹兼江淮制置大使其後龍圖閣學
士楊輔及龍圖閣待制黃度寳文閣待制劉榘相繼皆
以知府安撫兼江淮制置使嘉定十年省江淮制置
使十二年九月復置沿江制置使以中奉大夫寳文
閣待制李大東爲之兼知建康府江東安撫使後因之
紹定三年十一月十八日改沿江制置使爲江淮制
置大使趙善湘爲之四年十二月又改江淮安撫制置
大使六年七月以後復改爲沿江制置使李壽朋陳
韡别之傑杜杲董槐趙以夫相繼爲之惟韡加大使
淳祐七年六月趙葵開督視府省制置司淳祐九年
正月督府結局復沿江制置司吳淵以端明殿學士充
使兼知建康府江東安撫使其後王埜丘岳馬光祖趙
與&KR0696;繼爲之惟與&KR0696;加大使開慶元年三月資政殿
學士馬光祖自京湖制置大使改除沿江制置大使兼
知府事江東安撫使四月(闕)日凖尚書省劄子備文
思院申準尚書禮部符備凖尚書省劄子鑄造沿江制
置大使司印一顆事本院除已遵禀指揮勒令人匠如
法鑄造一切了畢當官逐一點對得篆文並無差錯所
合由觧赴尚書省繳納給降施行隨狀見到伏乞照會
事右并封圓銅印一顆劄送沿江制置大使司照應交
收訖申尚書省凖此大使馬光祖率參議官以下於五
月初十日望闕遥謝祗受行用九月蒙古呼必賚領
重兵偷渡滸黃州詔光祖進司江黃應援漢鄂景定元
年三月寇遁江面肅清光祖回司有詔奬諭賜金幣尋
進資政殿大學士職任依舊(詳見年表)
制置司簽廳記金陵古都會行闕在焉自昔國於江
南而有志中原者未嘗不以此爲根本我朝南渡以
來每遣重臣居留鎮守凡使命之出往往即是而開
幕府意者地居江淮之咽恢拓有幾則可以暫駐鑾
輅指撝關河承平無事則可以謹護風寒蕃屏帝室
固今天下之重鎮也粤自督眡宣威次第省併而沿
江制置之名始建于開禧二年之七月待制葉公適
首膺是選越明年春易沿江爲江淮迨嘉定初元宣
使趙公淳實爲制使而又以資政丘公崈爲大使其
年夏並召還未閱月復以總餉李公洪區處制司事
務又兩月觀文何公澹以知府行大使事是後更代
不絶嘉定十二年朝有分制之議閣學李公大東薦
來帥守始復爲沿江制置使沿江之名于是乎定然
逆數剏司至於今無慮二十餘載而賓寮無僉議之
舍文書無&KR0869;藏之所寳慶三年春二月先生自京口
易鎮開藩問俗之餘首詢諸司幕府所在畣之者曰
某所爲帥某所爲府制司則前是所無節制司則附
庸制司雖官吏亦未嘗有也先生喟然嘆曰安有名
爲專閫而下行一郡江防之事職任兵機而曾無婉
畫奠居之地耶手䟽其事亟聞于朝别爲節制一司
專官兼僉議之職廟謨可之一日見敗屋數十楹介
于設廳之東偏問之則曰公使酒庫也因集寮属而
命之曰糟丘靡密之務何得遂居于此盍爲我徙之
麗譙之外以其地爲制司議舍俾節制司附焉咸曰
諾于是空其缾罍一撤而新之東序西嚮大門宏啟
旁接府治所以便諮詢也東直南嚮危樓中峙名曰
議事所以諧僉謀也樓之下垕基博礎戶庭四闢拾
級而升者制幕之廳事也廳之隂朱門堊壁明窗而
曲檻者制幕之燕坐也廳之左循除而下簷牙高啄
傑出乎修廊之上者節幕之廳事也深入十餘步上
爲複屋闢室如廳事之數東面而虛曠者節幕之燕
坐也極目連甍之表有亭翼翼竒葩怪石參錯乎前
脩竹拂墻清流闖戶者兩幕之圃也回廊曲屋區别
臚分周環於左右前後者兩司之吏舍也東廊之外
列屋二十餘穹瓦層樓鱗次而角出者諸司之架閣
庫也以至皂隸候伺之所庖湢猥微之地洪纖小大
莫不各適其宜而咸備其次焉眡帥司若府凡僉舍
之素具者大有逕庭矣合而計之爲屋一百四十楹
作興於寳慶丁亥十月二十八日竣事於紹定戊子
三月初二日工以庸計凡二萬四千錢以緡計凡一
萬一千米以斛計凡九百五十無非撙節公費而爲
之未嘗請于朝也蓋先生天性冲澹雅意簡編凡而
宴游之事交饋之禮一切拒卻而不疑冗蠧旣蠲帑
積日裕用能費出于公而民不知有役役必計庸而
人不知有勞眞所謂不擾而辦者旣落成好問因率
同列請記其事先生曰務名之舉余之所羞也故所
至公宇之建未嘗揭姓名于上棟間而况敢爲文乎
好問復固請曰一司廳之修廢夫豈足爲先生重輕
特弗可無以識歲月使來者知所自始耳先生曰諗如
是子盍自為之而吾無須也好問退而繹之夫運籌帷
幄之中然後可以决勝千里之外兵機固貴於密也而
賓幕之無定所烏在其能密哉然則先生此舉非徒美
觀瞻而已也壯威重而已也處其中者必思有以副先
生之望而後可用是歷叙顛末姑以俟他日大手筆之
採擇焉先生諱善湘字清臣濮園五世孫登丙辰進
士第由淮西制置移京口六年除理卿兼刑侍未幾以
待制寳章閣來分閫云門生儒林郎差充沿江制置司
幹辦公事吕好問撰門生承直郎辟差充建康軍節度
推官兼制置司簽廳趙渘夫書門生宣義郎差充沿江
制置司准備差遣葉宷篆額門生文林郎差充沿江制
置司准備差遣孫立定石景定重建簽廳記自王茂洪
以幕府名山金陵幕為天下重其來遠矣我國家中興
置陪都猶古京洛也襟帶江淮關鍵東南緩急常先四
方每開制置府聖天子必選重臣涖之其一時賓佐多
元戎所自辟常為天下選寳祐乙夘秋資政殿大學
士裕齋馬公自京尹來為留守領使事越二年易鎮
京湖策應䕫府上以金陵之思公也明年復歸之鎮
公先嘗總西饟至是命復兼焉凡所領四司事三軍
之號令黜陟征調餫給與夫統理所部之氓故亦繁
矣公率戊夜起拑紙束卷運筆颯颯然立剖神决枿
去根株銖兩不忒閫事辦則府吏鶩行進矣晝漏未
下饟事亦如之退與賓客四鄰交奏記表請耳受口
詶一一詹舉出視議舍井井無一敢懈者公之再鎮
也淳祖嘗以新安二郡辱置幕下一日公會僚佐曰
秋風動矣我輩當惜分隂顧事無一不當豫者僉署
下窄弗稱畫諾其議改築既而淳祖以公辟守康廬
諜報蒙古由武沙闖江南犯鄂矣公遂提師至江黃
雨雪載塗往來池口間數四下流恃以為固丞相汛
清江漢中外底寧公亦旋軍治所及淳祖被召過而
謝焉間行㕓邸則見民熟其仁軍閑其律吏遵其法
凡先賢風烈之可紀足以為崇化厲俗之方者靡一
不舉青溪白鷺之上斧藻其德如跂斯翼入游幕所
則堂除臚列粲然華好矣諸賓佐請于公命淳祖記
之淳祖不敢辭也嘗從諸從事後竊聞之惟公足以
一衆惟廉足以厲俗惟勤足以集事惟敏足以有功
公以一身兼之氣剛志正自其知行所至旦晝不能
忘寒暑不能變壯老不能易也夫事會無涯精神有
限以清虛玩歲月以談笑資功名憂國者所諱也公
之作新斯宇豈不為相與任事者地與鸞鳳集林必
將為治世之鳴杞梓在囿必聚為大厦之器公之愛
士以為國也固將取材焉諸君子其毋忘公志皆曰
敢不敬旦夜以毋忘公之志役始於(闕)月乙亥成於
十月乙未門生朝散郎新除祕書郎陳淳祖記
淳祐題名記嘉熙改元十有二月制使大學尚書别
先生自姑孰分閫金陵是時首被羅致者參議官則
嘉禾李曾伯機宜文字則東嘉黃漢章幹辦公事則
古霅吳堮準備差遣則番陽王應辰入幕之初讀重
修議舍記規橅一新知其昉于紹定改元之春實大
資趙公分閫之日也繼詢題名石刻則前未之有官
寺題名所在皆然沿江大幕府乃因循未立非闕典
歟因呼老吏叩曩昔幕屬姓氏其歷年之多者往往
不能省記今自紹定改元以後裒次而登諸石庶來
者有考焉夫題名特一事耳自堮濫巾幕下凡三見改
歲至是始克立其亦有時乎淳祐改元上巳日堮謹書
寳祐續題名記國朝之制凡州縣吏一命以上非堂
授則銓注不可以自選也可自選而辟召者惟二三
閫寄此大幕府所以號小朝廷也然命於上者其賢
不肖人不一不能盡滿人意諉曰非我致也選於下
者必氣𩔖之相感才德之相若苟非其人則將諉諸
誰乎韓子所謂知其客可以知其主知其主可以知
其客顧不甚重邪淳祐十有二年春今叨恩分閫金
陵望輕責重凜然懼不克濟東僚羅士皇皇如不及
蓋不徒取其虚名必求其實用不徒取其婉畫必資
其忠規不徒取其苟同必盡其異見閱歲再期羅而
致者寖廣智足以造謀材足以立吏忠足以勤上惠
足以存下而又侈之以詩書六藝之學其眡湖南之
賓客殆無愧焉故雖才品或殊職守有異而相觀為
善者莫不粹然一出於正是亦一時之盛也幕府舊
有題名間亦斷續偶得正石迺斷自余始至第其姓
氏大書刻之後之來者随攷而繋其下諸君求余言
余諗之曰人才之在天下用而後見久而後知知於
今者必有以驗於後觀其始者必有以要其終余之
與諸君從遊於此也豈特為一府之用哉蓋將聚天
下之才為天下之用諸君益養其器業之成勿畔其
所守而志其遠者大者繇是而流聲實于天朝人曰
此沿江之賓客也則豈惟諸君之榮抑亦予之榮懋
之哉遂刻其語于石云時寳祐二年六月既望金華
王埜記
安撫司
大中祥符三年八月為將祀汾隂屬江淮不稔令諸路各
帶安撫使乃命知昇州張詠兼江南東路安撫使本州
駐泊都監李重睿閣門祇候蔚信並為都監仍出手劄
諭詠等轄下州軍雖不是災傷處亦當安撫無令惰農
扇摇逃移官員有貪濁深刻昧於綏撫者速具事狀姓
名以聞應州縣蠲納司見收欠負及依省司定限校科
無可陪填及該赦敕除放省司未明指揮者並權住區
分開坐聞奏四年六月詔曰朕以寡德臨兹庶方靡
忘宵旰之勤冀洽阜康之治眷言江介迄彼淮濆水旱
相仍田疇幾廢緬念黎庶予懷惻然宜令起居舍人直
史館李迪為江淮南安撫使閤門祇候張利用為都監
存問里閭察訪官吏訊詳犴獄寬節財征務使適宜用
圖安集宣和三年五月六日詔江寧府守臣兼安撫
使兼江南東路兵馬鈐轄(臣僚言睦賊猖獗大兵奉行天討已見平靖慮班師之後)
(餘孽尚在理宜措置竊聞太宗皇帝嘗以蜀寇雖平尚有殘孽因命趙昌言爲安撫招討之神宗皇帝亦命劉)
(瑾知虔州兼江西安撫兵馬鈐轄今乞以杭越知州並兼本路安撫使鎮撫一方)國史職官
志經略安撫使司經略使安撫使各一人以直祕閣以
上充所領州之寄任而爲之官各掌一路兵民之事皆
帥其屬而聽其獄訟攽其禁令定其賞罰稽其錢榖甲
械出納之名籍而行以法若事難專决則具可否禀奏
即干機速邊防及士卒抵罪則聽以便宜裁斷舊制
凡諸路安撫之名並以逐州知州充掌撫綏良民而察
其姦宄肅清一道江南東路以江寧府知府充繼而江
南東路安撫鈐轄司言被旨于沿江置帥府要郡本路
帥府文臣一員充都總管武臣一員充副總管今來新
制江寧府知府見帶一路安撫使合與不合便以馬步
軍都總管繋銜詔令帶馬步軍都總管繋銜建炎二
年三月八日詔諸路雖各建帥府然于一路見任官吏
初無節制指揮致玩習常態緩急難以集事宜令諸路
安撫使便宜節制施行三年五月三十日尚書省言
今相度欲將江池饒信州爲江州路知州帶本路安撫
使建康府太平宣徽州廣德軍爲建康府路知府帶本
路安撫制置使其節制江東路軍馬及江州知州帶江
東湖北四字入銜並除去所貴名正事成號令歸一任
責稍專從之四年五月二十七日三省言沿江一帶
道里闊遠若只于建康江州兩路置帥或恐照管不盡
緩急有失機會今欲將江南東西路州軍分置三帥總
轄内建康府路安撫使于池州置帥撥建康府池饒宣
徽太平州廣德軍爲所隸契勘建康府本係置帥去處
緣本府至鎮江府不滿二百里相去太近而往江州計
一千四百里遠近不倫獨池州正在鎮江江州之間若
置帥于池州則沿江四帥相去道里甚均實爲利便從
之紹興元年正月十日詔吕頥浩充江東安撫大使
兼知池州餘依已降指揮九月一日中書門下省言
江南東西路舊以建康府洪州爲帥府置兩路安撫大
使令東路大使兼知池州西路兼知江州二州地勢僻
隘非建康府洪州比有失祖宗分道置帥增壯國勢之
意詔江南東路安撫大使兼知建康府西路兼知洪州
池州守臣今後選差武臣其紹興元降正月十日安撫
大使兼知江池州指揮更不施行二年四月十二日
詔江南東路安撫大使司准備差遣以辟文臣不得過
十五員准備差使以辟武臣不得過十五員爲定額其
見差下人限指揮到並令依條減罷三年十二月中
書門下省言昨除沿江三大使所辟官屬緣當時金人
尚未北去兼李成馬進賊馬在近所以增置員額數多
今來邊報寧静别無羣寇其屬官理宜裁損詔沿江三
大使司許置參謀參議官主管機宜文字各一員幹辦
公事三員文臣准備差遣武臣准備差使准備將領各
以五員爲額其溢額人並依省罷法施行二十二日
尚書省言諸帥司所置屬官多寡不同除差即非祖宗
舊制當别行立定差格詔江東安撫大使許置參謀參
議主管機宜文字各一員幹辦公事五員安撫使許置
參議主管機宜文字各一員幹辦公事四員仍並令舉
辟參謀參議通判以上資序機宜差第二任知縣資序
人餘並令錄以上資序人餘依已降指揮
江東安撫使始于大中祥符其後省復不常至于建
炎江南東路安撫制置合為一使自吕頥浩始後省
制置惟安撫使仍舊紹興初置江南東路安撫大使
自葉夢得始後省大字止除安撫使至紹興八年又
以安撫制置合為一加大使葉夢得復為之其後孟
忠厚張守皆因之十五年以後並省制置及大字止
除安撫使至乾道三年以安撫使兼沿江水軍制置
使史正志為之後不兼制置至開禧二年又兼沿江
制置尋改兼江淮制置自葉適始徐誼丘崈何澹楊
輔黃度劉榘李大東皆因之嘉定十五年復兼沿江
制置紹定四年以江淮安撫制置合為一使仍加大
字六年仍以江東安撫使兼沿江制置使餘並省後
皆因之或兼制置或以制置兼或充使或充大使並
兼知建康軍府事具載年表兹不重述自參議以下
題名如左
安撫司簽廳壁記紹熙甲寅九年來本司充員幹辦
同舍公事有間因相顧曰建康在六朝為都邑北枕
長淮東南引吳會江山横騖城闕藹然自祖宗時已
多用重人國家南渡嘗駐警蹕既幸臨安留鑰之寄
尤藉形勝以寬北顧之憂與往昔又不同非鉅公名
卿罕命幕府賓客亦隨以重然時無外虞疆吏弗警
帥司既稀任民事職甚清簡晨起入僉廳漏未盡三
四刻即可歸休胥徒相忘庭宇蕭然金陵多廢跡或
出而登望弔古固多餘暇雖有長才偉智欲奮勵自
見亦何所施若一旦天子赫然震耀威武將與仇讎
從事則主人多受旨督視諸將膺宣撫之任為參佐
者當臨戎授師中權贊畫羽書紛委動中機會其責
豈輕是時雖有長才偉智恐猶弗給况其下乎而吾
人終日袖手燕坐能不少思哉機宜孫公起曰天下
事豈應預料吾徒才智雖未必過人亦何足預憂姑
置勿問僉廳壁記未立前後幕府或居承平或當倥
偬一時至人成大功興大利亦必有畫諾之助名氏
不著後何所攷余終更去矣欲搜揚載籍次其歲月
而列之顧九言子其秉筆記余初意辭曰長者在何
敢狂斐既退自念孫公吾先君子長沙僚寀也何敢
辭他無可道說獨記一時慨嘆之語如此今取機宜
幹辦列左方參議秩雖尊亦同入幕併載其首慶元
丙辰季夏建州游九言書
續題名記金陵陪京護江控淮為東南第一都會籓
與府兩大幕之官僚備焉建炎間命兼制置使羅致
參佐體統同而司存異甲兵錢榖制幕主之簿書獄
訟府幕掌之撫帥一司文書遂繇是簡省日始旦冉
冉趨府已漏刻下退食自公未有職思其憂者淳祐
丁未夏樞密使趙公被上旨視師建大都督府朝之
名卿才大夫綜文韜武畫幃籌邊鏗鍧炳耀皆能垂
勛名于竹帛而帥幕僚屬亦于是時亹亹思奮咸以
職業自見盛矣哉余聞岷山多媺玉武庫多犀器張
公殿徐韓愈輩出烏公鎮河陽温生石生盍歸乎來
聲應而氣求雲飛而川泳必有内鳴玉外建旄挺挺
為世名臣如鄉從魏公幕中來者不識其姓名可乎
衆曰宜壁舊有記閱歲久塵昏木蝕屬余易鑱諸石
駿之私竊自喜嘗陪幕議焉敢辭以陋淳祐八年六
月朔朝奉郎添差充參議官三山陳駿之記迪功郎
添差充幹辦公事東莱吕祖异書
制使姚公希得任内創修撫司僉廳景定四年四月
制使姚公希得任内剏修建康府都僉廳記(留都幕府之重尚矣)
(國朝盛時西洛僚佐多賢稱於天下倅曰謝希深推官曰歐陽永叔有若尹師魯有若梅聖俞咸在其選)
(蓋陪京巨鎮非他幕府比治中别駕日詣其所参决可否號都僉廳凡所以鎮邦國施教化統理所部之)
(縣者悉於是咨畫諾焉金陵夙號帝王州自六飛南渡管鑰不輕畀而簡僚惟謹景定二年冬余承乏居)
(守幸當邊塵晏清食焉而怠則余豈敢乃搜民瘼乃計軍實越二載百廢粗舉學校既修社廟既葺因念)
(是邦臨護之大而議舍湫底庳仄非所以重賓筵敬民事也于是節浮費之不經者省冗役之不亟者因)
(故地撤而新之廳為間五堂為間七航齋設其中賓序環其列吏舍翼其旁總百有四楹堂榜曰此竒取)
(坡公賢哉江東守收此幕中竒之句也高其閈閡敞其軒櫺周阿峻嚴列楹齊同塈塗雘丹内外華好可)
(以俯仰可以談笑斯謂高明游息之道具焉者也視以無壅氣以不煩政之大小議於是訟之枉直剖於)
(是物來而名事至而應將無所處而不得其當矣然則斯宇之作豈無補哉抑吾聞之明道程子之掾鎮)
(寧也筦庫細務無不盡心事小未安必與守辦張子韶大書鎮東僉廳之壁曰此身苟一日之閑百姓罹)
(無涯之苦先儒奉厥職若是其忠且敬也居是幕者能以二公之心為心豈獨為守者嘉頼將見惠政被)
(江左聲實流天朝諸君自此升矣謝歐尹梅獨何人哉會予有召還之命用伐石為記俾來者知作之所)
(始而敬其事云)為費二十一萬七千舊楮米八百二十五石
景定癸亥重建制司僉廳自四月至於八月落成通費
官會二十五萬餘緡米八百石記金陵自六飛南渡
視昔睢洛異時出近臣開督采石之功至今幕府有
休稱嘉定合江淮建閫後雖析置其選猶以是望他
閫舊有宇介府東偏前閫觀文馬公以庳陋弗稱撤
而改作榜沿江大幕府規橅度越舊制矣惟門迫吏
舍縈折旁出客間多閤外附廡下屬公召未遑尚書
姚公繼之越明年威暢惠流境以無事一日觴客籌
勝顧而言曰嘻是將以遺我也酒旣属其事于議曹
趙湜逾月告成葺籌勝虛以治事增闢堂二移其額
揭中堂後扁集思堂翼以閣閣東繚以廡横貫依緣
而南出于君子堂堂與亭皆因舊而加塗雘循堂右
轉中為便廳左廡右門公書沿江幕府榜其上門外
逵廣三丈許前為大門以舊榜揭之既成幕下士相
與嘆曰公忠忱體國知無不為事關於軍如舟師為
政除器補卒關於民如學校社稷均賦簡役次第舉
行而公退食燕凝老屋數椽安而弗葺嘗試言之人
情莫不欲安公朝夕于政凡可以安遺人者是究是
圖以及於僚吏至其身則安於簡陋推公之心使進
而坐廟堂天地中間一物不獲其所皆我之責固將
以安一方者安四海富貴於公何有哉既相與嘆詠
公德則又相與勉曰吾儕安於斯借箸之籌磨盾之
革無幾談笑竟日雁䳱行進伸紙和墨書字不滿百
午漏未下會且歸矣風景不殊山川如昨雍公之芳
躅可繼而江沱之宴安不可懷也衆曰敢不夙夜箴
規以無忘公之德公名希得字逢原潼川人時以刑
部尚書制置㳂江云景定四年十二月門生朝散郎
差充㳂江制置使司參謀官趙時槖記門生朝奉郎
差充㳂江制置使司參議官黃蛻書門生承議郎差
充沿江制置使司參議官楊同祖篆蓋
景定建康志卷二十五
