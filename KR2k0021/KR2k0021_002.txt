景定建康志卷二宋周應合撰
留都錄二
建隆以來詔令
建隆元年賜江南國主書朕奮發側微經綸草昧削平
多壘輔翊前朝唯堅金石之心用保河山之誓歷事三
主于兹十年洎世宗上僊少帝嗣位仰承顧命敢怠初
心屬并寇之幸災結匈奴而入鄙尋奉專征之命方圖
却敵之功豈謂師次郊圻變生倉卒人心所屬天命有
歸競列干戈逼趨京闕千夫之長不息於懽呼三事之
臣共伸於推戴勉從禪讓若墜冰淵非不能致命捐軀
蓋無益於周之宗社矣國主雄材奕葉武略守邦撫吳
楚之全封紹揚徐之舊業備觀興替深識變通共保懽
盟永安疲瘵遠惟英晤當鑒誠懷(正月)
二年答江南李煜手表朕以江南舊邦世有令德承襲
基業保乂黎元而能遠奉中朝克遵禮命備見奉先之志用
嘉述職之誠言念忠純方深延納載披手翰彌慰朕懷
賜李煜嗣位禮物詔睠彼江左世撫舊邦積善降祥聿
生令噐國主知奉先之道傾事大之心克禀貽謀紹光
奕葉嗣位允符於衆望為邦果契於永圖遐傾附内之
心益洽同文之化屬新承於基構宜特沛於朝恩專命
近臣往申慶賜今遣樞密承旨王仁贍賜國主禮物具
如别錄(十月)
三年諭李煜詔朕撫寧寰宇愛育黎元每思致理之方
務在從人之欲今據横海飛江水鬭懷順諸指揮員寮
節級兵士各稱有骨肉見在江南乞取歸京國主素推
仁愛必念流離可令所司分析軍兵憐其割愛悉遣過
江體予馭遠之懷庶叶同文之化(五月戊午)
四年賜李煜詔杜廷望至為先令具延泳𫝊宣令發遣
顯德二年後隔過朝廷員寮兵士及揚州戶口都過江
北所有將率一二千人不免恐懼只希年歲間番次發
遣其揚州戶口見括勘相次起遣過江北事朕為萬邦
之君慮一物失所俾慰丘園之戀免傷羈旅之情今覽
敷陳備知誠欵載惟傾順嘉歎良多(八月戊子)
又諭李煜泉州陳洪進遣軍將魏仁濟上言四月二十
二日據將吏等狀以張漢思不䘏軍民勒歸私第請洪
進鎮撫連城恭聽朝命朕以泉南一境早順大朝遠傾
拱極之心不絶充庭之貢自前附庸江左阻越中原屢
有兇徒改易主帥盖節制之無術致士庶之不寧今洪
進洞識機宜深明去就勵丹衷而上表越滄海以來賓
朕撫御華夷理須延納所期遐裔皆遂樂康若此後不
禀朝章輙陵主將當徵銳旅往討不恭載惟明逹之心
必體懷柔之意(十一月丁已)
乾德元年答李煜詔朕推恩馭遠稽古臨朝念秦漢以
來久絶附庸之制閩越之地素為藩服之封頃者阻限
中原依憑江左帥臣屢易軍鎮不寧陳洪進為衆所推
上章聽命頃班詔爵用慰遠人將降制書明諭朝旨國
主爰形奏牘深述事宜雖認恭勤諒難俞允苟依所請
是朕食言則洪進一心未省為臣之所泉南二郡獨作
無告之民上為人君安忍行此不移前詔當體予懷(十二)
(月)
又答李煜詔王者之禮諸侯也異姓謂之叔舅詔書賜
之不名載乎禮文見之史冊顧惟凉德慨慕前王矧彼
大邦宜加異數國主禮存事上義執勞謙請呼君前之
名誠為忠順俯同臣下之制何辨等威難議允俞良深
嘉嘆(十二月)
二年答李煜詔所上表謝示諭泉南等州事者惟彼二
州甚為僻遠爰從近歲繼有變更初從效淪亡不能傳
嗣漢思愚蔽又失衆心陳洪進為下所推尋來請命朕
雖德薄義在君臨苟爽懷來是虧柔遠且漳南之地夐
隔海隅終慮遐陬或更生事所宜示以朝命安其物情
近已特授洪進節麾委以鎮撫推公示信固無私焉在
予素心應所備悉(二月乙卯)
又諭李煜詔朕撫寧邦國愛育黎民欲禮讓之興行期
干戈之偃戢爰自江表内附商旅南通車書雖嘉於混
同關市每煩於候接其間不無羣小㒺顧憲章或尚氣
以憑陵或使酒而喧競每達朕聽深用憮然雖曾指揮
尚未嚴肅已降宣命自今諸處不令客旅過江只於江
北置務折博凡有貨幣但於彼處貿易載惟通晤當體
睠懷(八月乙未)
諭李煜朝覲詔勅李煜爾事我大朝素堅臣節望日展
傾諭之禮頗盡恭虔凝旒推待遇之恩每從優異金石
之心誠雖固丹青之懷抱未伸將欲弭中外之間言莫
若孰君臣之厚契苟非會面何以宣心是用專遣廷臣
往諭朕旨當體誠意暫覲闕庭竚俟來儀以慰延望故
兹示諭想宜知悉
諭江南管内勅牓勅江南管内州縣軍鎮官吏軍人百
姓等朕統御萬邦撫臨億兆推至誠而待物期率土以
歸心布惠行仁是予本志興兵勤衆非我願為惟彼江
南言修臣禮久被撫懷之化頗傾依附之心貢封章則
惟見恭勤修外貌則多從減降既云事大每欲包荒甘
言常信其赤心内稔豈疑其姦計而又釁傾誠款請䧏
册封既禮分之未虧故我心之無間使人頻至詞旨愈
專是以特降詔書俾其略詣京闕外則弭寰區之宅論
内則盡魚水之深情終日包藏一旦彰露不唯多方託
故懇避來朝而乃修葺城池選練軍旅教習戰陣抽點
鄉兵為拒捍之計謀作攻守之準備朝廷養寇垂二十
年心狠貌恭突然自敗向展為臣之禮都為觀舋之方
每云傾輸盡彰狡詐復念一方生聚積歲誅求奉其矯
偽之心成彼瘡痍之苦中外士庶請余討除縱朕心獨
欲含容奈衆議皆懷憤悱既行問罪湏至興師今者禁
衞出軍雲臺選將授幄中之成算奮堂上之竒兵荆渚
樓船順流而下餘杭戈甲合勢而趨嶺南則數路齊驅
湖外則分頭競入水陸兼進左右夾攻絶其飛走之門
可見覆亡之勢役不再舉其在于兹江南軍人百姓等
久在偏方阻霑皇化諒達變通之理必知逆順之規應
偽命文武官僚等事於偽邦各懷明識所宜詳觀事勢
審擇安危本主既終是執迷羣臣湏自求多福或能率
師徒而送欵或能舉郡邑以來降俟爾效忠即當行賞
玉帛官爵我無愛焉以節鎮來歸則便頒節鉞以郡邑
向化則便賜郡符並令偽命職官各更加等酬奬去危
得路轉禍有門勿失良時自貽後悔百姓等各安家業
無至憂驚王師所臨軍法甚峻已指揮諸軍兵士不得
殺人放火及擄掠人口發掘墳墓必令萬旅不犯秋毫
候收復江南日特放租税三年所有相次李煜差點到
百姓刺面配軍人等候收復日並放逐穏便歸農各令
倍加安恤摧枯拉朽竚成平定之功薄賦輕徭永樂混
同之化凡爾黎庶各體我懷故兹牓示各令知委
答李煜奏峽口舟船詔勅李煜省所奏峽口有舟船到
岸事具悉朕思自爾守國今十四年睠言保護之心著
在久長之義然於近日繼有間言或云修葺城池或云
教習舟棹在城則選練軍伍向外則抽點鄉兵又於邊
上收得文字進來備見爾臣密所行意度或言禀奉宣
旨或則自稱朝廷向所傾輸並云減降如斯機計都自
㒺欺惟朕心誠素無疑間驟兹聞達深用驚嗟而又方
務包容是以别推恩旨因修國信專遣使臣庶爾暫來
與吾面會定君臣之厚契釋中外之疑懷兼於㳂江量
差兵士俾令巡警免爾憂虞何期峽口經由戌兵排布
既來邀截湏至殺傷兼封到弓箭進呈足明事實爾既
未來朝覲彼又先起鬭爭向所傳聞兹乃證驗今披所
奏全似執迷豈衆臣蔽固而不知使大義倉皇而遽失
所言二弟見在朝廷從善則方領雄藩舉家帖泰從鎰
則見居公館異禮接延日令撫安固無憂懼設若恩意
減薄何以及斯宜體朕懷以保終始今并收到文帖封
往故兹詔示想宜知悉
答錢俶進李煜書詔勅錢俶省所奏不拆重封進呈江
南李煜送到書事具悉卿位冠師壇心傾王室銘鐘鏤
鼎迥高表率之勲翼子貽孫不墜貞忠之節負上將縱
横之略秉大朝征伐之權得外境之來緘具封函而上
進可明傾竭深副倚毗足觀久大之謀永保山河之寄
其為嘉賞不捨寐興故兹奬諭想宜知悉
招諭李煜詔勑李煜朕法天臨人開懷恕物每以愛民
為念未嘗黷武肆情而况待爾之恩素為殊異比期會
面深欲宣心豈謂未體睠懷惑於疑間致此嬰城之役
應知失策之由或以為困在危途且無外援攻之則必
取守之則必亡朕心未然良有以也但念滿城生聚萬
旅攻圍偶誤計於一人致罹殃於兆庶矧惟終始素欲
保全邇來雖有差違朕亦為爾體悉却慮方兹隔越未
得悔陳許乃自新特頒明旨惟爾衷抱當用沉思豈不
知先君墳塋每加保護在京骨肉盡禮接延爾雖疑迷
朕無渝變由爾未能開悟致令困彼蒸黎今者覽將帥
之上言請梯䡴之速進師徒之勢迅若風驅旬月之間
必見瓦解將俞所奏寧不軫懷失路之人所宜指示逆
流之水用使開通闢兹效順之門協以好生之義失於
此際悔亦難追朕既不能愛彼生靈爾亦何路全其家
國若能日度一日謀無定謀久長之間如何了奪從鎰
等先因貢奉來至京師久兹駐泊郵亭盡當體認朝旨
俾令歸復用達誠懷儻蔽固之能除斯憂危之頓釋君
臣之分可保如初禍福兩途爾當審擇故兹詔示想宜
知悉
招諭江南勑榜勑江南人戶等朕君臨萬國子育兆民
惟思於恤物愛人豈憚於宵衣旰食睠惟江表久隔皇
風竊號偷名盜據其土地急徵厚歛割剝於黎元是興
弔伐之師往救凋殘之弊捷音繼至我武惟揚盪巢穴
以非遥混車書而在即百姓等咸居偽俗未被朝恩先
行告諭之文俾識懷柔之意如能向王師而效順慕皇
化以傾心即當永保安寧仍令倍與存恤若是潛謀結
集不認招携便遣分兵剪除必是全家誅戮惟兹禍福
宜自擇焉特示明文無貽後悔凡爾黎庶體我誠懷故
兹榜示各令知悉
開寶八年平江南曲赦門下惟彼江南久從割據洎中
原之有主奉正朔以投誠朝廷推恩保護尤至而李煜
不量力分每縱姦憸詐為事大之恭勤每欲欺天而觀
望修葺城壘彌年為固守之方招誘豪強終日有包蔵
之志顯然彰露達子聽聞猶推以異恩許其入覲堅心
背順稱疾不朝向來詐欺一朝俱敗送蠟書則勾連逆
寇肆兇徒則劫掠王民問罪之師駐踰周歲朕念一城
生聚逃告無門由愚騃之狂迷致民人之塗炭疊令招
諭堅更拒違以致雷電師徒同懷忿怒一舉而孤城自
潰臨危則逆豎擒降南方既平萬彙同慶既洽昇平之
化宜申曠蕩之恩限赦書到日昧爽以前應江南管内
州縣諸色罪人(云云)太陽委照沴氣巳平慶此新恩當
知朕意
除李煜官制孫皓降晉叔寶入隋咸膺列爵之封悉赦
後時之罪兹惟故事可舉而行李煜承累世之遺基據
六朝之故地朕奄有天下底定域中苞茅雖貢於王庭
輯瑞不趣於朝會洎偏師問罪銳旅傅城猶冀懷來頗
聞固拒爾自貽於悔吝余豈忘於哀矜是用盡滌瑕疵
併推恩渥升帝傅之秩列環衛之班兼啟侯封式隆寵
數勉膺休命宜保令圖可光祿大夫檢校太傅右千牛
衛上將軍封違命侯食邑三百戸
詔建昇州為建康軍江寧府勅朕以祇畏昊穹保寧基
構荷鴻禧之總集祐丕緒之緜昌眷予宗藩實惟元嗣
聰和植性務時習以相資孝友惇方尤夙成而有裕爰
稽輿頌式舉彛章載增燾土之封彌固維城之業表兹
南紀允謂奥區式示壯猷特崇巨屏宜建昇州為建康
軍江寧府(天禧二年二月戊辰)
天禧封昇王制王者尊奉宗廟必建於列藩承衛邦家
允屬於元子所以保定區宇億寧神祇用茂本枝聿隆
天序朕仰膺真祐恭守丕基集鴻瑞之殊尤啟慶源之
淵邈是用上稽靈意下順羣心爰開寶玉之邦式重盤
維之寄舉兹公詔誕告多方皇子崇仁保運功臣忠正
軍節度夀州管内觀察處置等使特進檢校太尉兼中
書令使持節夀州諸軍事行夀州刺史夀春郡王食邑
三千戶食實封一千三百戶某敦厚慈仁聰明睿智英
姿體於雲日美德冠於珪璋識達幾微動成乎先見學
探閫奥克顯於生知茂揚為善之風特表問安之喜而
中外臣庶奏疏洽聞仰譽徽之日新願典章之載舉既
難謙抑是用俯從六朝奥區南夏雄屏建其茅社錫以
旌旄佐兼帝保之崇階視台儀之重進褒功之懿號增
食采之真封爾其靖共對越成命可開府儀同三司守
太保兼中書令行江寧尹充建康軍節度管内觀察處
置等使進封昇王食邑二千戶食實封一千戶賜宣德
守正功臣勲如故仍令所司擇日備禮册命(二年二月丁夘)
立昇王為皇太子制朕以纂紹慶基寅恭寶命緬懷聖
緒祇守大倫詳觀方策之書具載典彛之訓古先哲后
臨御中區何嘗不崇建天枝登隆國本謹玉符之命召
嚴象輅之威容適及昌期顧兹上嗣欲懋修於三善繄
永正於萬邦爰揆嘉辰誕頒明制皇子崇仁保運宣德
守正功臣建康軍節度管内觀察處置等使開府儀同
三司守太保兼中書令行江寧尹上柱國昇王食邑五
千戸食實封二千三百戶(仁宗舊名)惠和天賦謹敏夙成發
自妙年蔚為令器趋紫庭而遵教造丹扆以問安孝本
因心禮皆中度而自毓英徽於蘭殿進封爵於金壇佐
以儒臣導之經術春誦之功匪懈日新之德彌高乃眷
具僚三陳封奏冀陟元良之位用符歴代之文仰法前
星俯從羣辟念宗祊之所頼命匕鬯而是司僉議大同
官占協吉重明貳極不其盛歟可立為皇太子改名(仁宗)
(廟諱)所司擇日備禮册命大赦天下文武常參官子為父
後見任官者賜勲一轉(二年八月十五日)
張士遜罷相知江寧府制入斡萬幾以總代天之職出
倡九牧以宣美俗之風維時輔弼之賢迭為朝廷之重
其頒明制以告治庭推忠協謀佐理功臣特進行禮部
尚書同中書門下平章事集賢殿大學士上柱國清河
郡開國公食邑四千三百戶食實封一千四百戶張士
遜識用冲深器懷沈遠早從朝路既陪東學之游肆翼
天飛遂正中階之列秉節在位宣勞有年念經邦務之
煩庸寄藩符之秩天臺之峻司寇帥於五刑澤國之饒
秣陵都于一會載更顯序往布寬條於戲君之遇臣要
始終而盡禮下之報上無出處而或渝允迪乃休以服
朕命可特授刑部尚書知江寧府兼管内勸農使改賜
推誠保德翊戴功臣(天聖七年二月丙寅)
王安石罷相知江寧府制門下入則冠宰路之重百辟
之所儀刑出則寄帥垣之尊萬邦之所憲法苟非令德
奚稱異恩粤予端揆之臣久托機衡之任錫之寵渥均
厥賢勞推忠協謀同德佐理功臣光禄大夫行尚書禮
部侍郎同中書門下平章事監修國史上柱國太原郡
開國公食邑三千一百戶食實封八百戶王安石禀明
哲之姿蹈柔嘉之則學問淵博為時儒者之宗議論堅
明有古直臣之烈咨疇偉望升冠近司憂勤百為夷險
一節方藉壯猷之助且觀盛化之流遽上封章願還政
事確誠莫奪茂典載加正位天官之聫升華殿幄之侍
仍加賦邑以重藩維於戱納忠告猷卿所素尚尊德樂
道朕豈敢忘毋怠乃心而不予輔可特授行吏部尚書
觀文殿大學士知江寧軍府事兼管内觀農使兼江南
東路屯駐駐泊兵馬鈐轄加食邑一千戶食實封四百
戶改賜推誠保德崇仁翊戴功臣(熙寧七年四月丙戌)
王安石自江寧府拜昭文相制門下乾徤坤順二氣合
而萬物通君明臣良一德同而百度正眷予元老時廼
真儒若礪與舟世莫先於汝作有衮及繡人久佇於公
歸起升冡席之崇播告路朝之聽推誠保德崇仁翊戴
功臣觀文殿大學士特進行吏部尚書知江寧府上柱
國太原郡開國公食邑四千六百戶食實封一千二百
戶王安石信厚而簡重敦大而高明潛於心神馳天人
之極摯尊厥德性泝道義之深源延登傑才禆參魁柄
傳經以謀王體考古而起治功訓齊多方新美萬事爾
則許國予惟知人䜛詖稽天孰斧斨之敢缺忠氣貫日
雖金石而自開向厭機衡之煩出宣屏翰之寄遽周歲
歴殊拂師瞻宜還冠於宰司以大釐於邦采兼華上館
衍食本封載更功號之隆用侈台符之峻於戱制天下
之動爾惟樞柅通天下之志爾惟蓍龜繫國重輕於乃
身致民仁夀於當代往服朕命圖成厥終可特授依前
行吏部尚書同中書門下平章事昭文館大學士兼譯
經潤文使加食邑一千戶食實封四百戶改賜推忠協
謀同德佐理功臣(熙寧八年二月癸酉)
王安石罷昭文相再判江寧府制門下入居丞弼用表
儀於百官出總翰藩將師帥於九牧地雖中外之異體
亦重輕之均推忠協謀同德佐理功臣特進尚書左僕
射兼門下侍郎同中書門下平章事昭文館大學士監
修國史兼譯經潤文使上柱國太原郡開國公食邑六
十六百戶食實封二千戶王安石得古人之風藴真儒
之學眷方深於台輔志彌懋於政經挈持綱維糾正法
度俄屬伯魚之逝遽興王導之悲引疾自陳丐閑斯確
宜仍宰路之秩載加衮鉞之榮於戱大官大邑以庇身
建節雖臨於鄉郡嘉謀嘉猷而告后乃心猶在於朝廷
納忠不㤀懷德甚邇可特授檢校太傅依前尚書左僕
射同中書門下平章事使持節都督洪州諸軍事行洪
州刺史鎮南軍節度洪州管内觀察處置等使判江寧
府兼管内勸農使充江南東路兵馬鈐轄加食邑一千
戶食實封四百戶改賜推誠保德崇仁翊戴功臣(九年九月)
(丙午)
右二十五制皆大詔令錄前十八制知江南之所以
平而創業之規著焉錄仁皇初潛封册三制知昇國
之所以大而太平之典在焉其後所錄四制則士遜
安石皆以宰相出守又見江軍之所以重而大臣之
用捨有所關焉萬年其監于兹臣頓首頓首謹錄
景定建康志卷二
