景定建康志卷十五宋周應合撰
志緫序
倚相讀九丘史遷作八書丘以州别故九書以類從故
八班固志而十之丘與書之法備焉志者識也後皆因
之元和有郡縣志元豐有九域志天下郡縣各有志此
建康志所由作也建康為今留都視他郡尤重今考其
地自有城邑以來千七百年間因革凡幾為城為邑為
州為府為郡為國為都其治不同也曰金陵曰江乘曰
秣陵曰建鄴曰丹陽曰江寕曰昇曰建康其名不同也
或置州刺史或置郡太守或置府尹或建帥閫或建大
都督行臺或建節鎮或封侯王其制又不同也至於山
川之形勝風物之表著興君誼辟之代見忠臣烈士之
世出盛衰得失之可示勸戒者豈一簡所能盡哉於是
彙而輯之為志凡十一曰疆域二曰山川三曰城闕四
曰官守五曰儒學六曰文籍七曰武衛八曰田賦九曰
風土十曰祠祀屬辭比事其目各著於篇
疆域志一
金陵古揚州之域在周為吳春秋末屬越楚滅越併有
其地始名金陵秦兼諸侯置郡縣屬鄣郡改秣陵漢興
封韓信為楚其後更封諸王荆吳江都是也武帝初置
刺史屬丹陽郡後漢因之建安十六年孫權自京口徙
治秣陵明年改為建業晉武平吳以為丹陽郡及揚州
刺史治建興初改為建康元帝渡江都焉以宰相領揚
州改丹陽太守為尹宋孝武分浙江東為東揚州以揚
州為王畿尋復舊歴齊梁陳咸都於此隋平陳廢丹陽
郡立蔣州於石頭大業初復置丹陽郡唐武德二年為
揚州東南道行臺尚書省七年復蔣州罷行臺為揚州
大都督府九年州徙治江都以其地屬潤州貞觀七年
復為揚州治所至德二載析置江寧郡乾元元年改昇
州兼置浙西節度使上元二年州廢為上元縣大順元
年復置昇州天祐二年偽吳大城昇州建大都督府武
義二年改為金陵府天祚三年封徐知誥齊王建西都
改江寧府晉天福二年李昇僭位國號唐皇朝開寳八
年復為昇州天禧二年陞江寧府建康軍節度建炎三年
車駕南渡詔改建康府紹興七年駐蹕明年置畱守古
稱金陵帝王之宅東南形勝之地大略可考自秦之南
遊隋之平陳將以厭其氣而析其地也然孫權據吳會
以鼎峙晉元渡江實為王畿宋齊梁陳因以有國其間
從事河洛規取中原幾致混一累朝衣冠禮樂號為中
國正統吳唐割據經營規畫用力勤矣識者謂開聖人
創垂之業而成中興恢復之功者實基於此稽之前代
因革分合名號靡常蓋自禹貢以迄於今為都者七為
治所者十有一為國者六為州者五為府者三為郡者
十有四而僑置者九為縣者十有九廢併者十僑寓者
四今屬於府者五類而辨之作疆域志
地為都
孫吳建都四世凡六十年東晉建都十一世凡一百三
年南宋建都八世凡五十八年南齊建都七世凡二十
三年蕭梁建都四世凡五十五年南陳建都五世凡三
十三年(吳志及南史)
吳志張紘謂孫權曰秣陵楚威王所置名為金陵地
勢岡阜連石頭昔秦始皇東遊會稽經此縣望氣者
云金陵地形有王者都邑之氣故掘斷連岡因改名
秣陵今處所具存地有其氣天之所命宜為都邑權
善其議未能從也後劉備東宿秣陵因觀地形亦勸
權都之權曰智者意同遂都焉又獻帝春秋劉備至
京謂孫權曰吳去此數百里即有警急赴救為難將
軍有意屯京乎權曰秣陵有小江百餘里可以安大
船吾方理水軍當移據之備曰蕪湖近濡湏亦佳權
曰吾欲圖徐州宜近下也諸葛亮亦曰鍾阜龍盤石
城虎踞真帝王之宅晉温嶠議遷都豫章三吳之豪
請都會稽二論紛然未有所適王導曰古之金陵舊
為帝里孫仲謀劉玄德皆言王者之宅由是不行蓋
吳以來將欲經營四方未嘗不以此為根本云六
朝事迹云南朝建都之地不過建康京口豫章江陵
武昌數處其疆弱利害前世論之詳矣吳孫策以會
稽為根本大帝嗣立稍遷京口其後又嘗住公安又
嘗都武昌蓋往來其間因時制宜不得不爾及江南
已定遂遷建鄴保有荆揚而與魏蜀抗衡其宏規遠
略晉宋而下不能易也故孫皓捨建鄴而之武昌吳
因以衰梁元帝捨建鄴而守江陵梁遂以亡李嗣主
捨建鄴而遷洪府南唐遂不能以立王導斷然折會
稽豫章之論而以建鄴為根本自晉而下三百年之
基業導之力也(孫皓議遷都武昌陸凱上疏曰武昌土地危險非王都安國養民之處船)
(泊則沈溧陵居則峻危論蘇峻之亂温嶠議遷豫章三吳之豪請都會稽二紛紜未有所適王導曰古)
(之金陵聖王所居孫仲謀劉玄德皆言王者之宅古之帝王不以豐儉移都由是嶠等之議不行齊蕭)
(潁胄議遷夏口柳忱以巴峽未實不宜輕捨根本摇動人心帝不從俄而巴東之兵至峽口遷都之議遂)
(息府梁元帝臨荆峽二十年情所安戀不欲歸建鄴故臣僚皆楚人並欲都江陵周洪正諫曰士大夫)
(言聖王所都本無定處若黔首未見入建鄴便謂猶列國諸王今日副百姓心不可不歸建鄴南唐嗣)
(主用唐鎬計遷豫章而王都官舍軍壘十不容其一二自公卿下至軍士莫不思歸)我宋中興
留都有錄已見書首
地為治所
越築城治長干里楚置金陵邑治石頭秦改為秣陵縣
治後漢分揚州置吳郡治建鄴建安十六年孫權自京
口徙治秣陵明年又城石頭改秣陵為建鄴吳既克關
侯都武昌以吕範領丹陽太守治建鄴永安中分溧水
以北六縣為丹陽郡仍治建鄴晉武帝平吳以為丹陽
郡及揚州刺史治太康三年分淮水北為建鄴南為秣
陵更置江寧縣宋孝武以揚州為王畿尋復舊(為都見前此不)
(重述)隋平陳廢丹陽郡置蔣州治石頭唐武德二年為揚
州東南道行臺置尚書省八年為揚州大都督府貞觀
七年復為揚州治所至德二載改為江寧郡治所乾元
以後改為昇州治所仍置節鎮(寰宇記云天寳末明皇以金陵自古雄據之地)
(祿山方亂不可以縣統之乃置昇州加節制)上元二年復廢為上元縣光啟
三年還為昇州治所仍置節鎮天祐二年偽吳楊行密
大城昇州建大都督府其子溥改為金陵府治石晉天
福二年建西都改為江寧府治李昇僭位號南唐因即
居之至我聖宋初平江南置昇州治天禧二年改為江
寧府治建炎三年改為建康府治紹興三年以府治建
為行宫遷府治於行宫之東南隅詳見城闕志中興以
來江東安撫司沿江制置司淮西總領所江東轉運司
江淮提領所江淮都督府皆治於此詳見官守志
地所屬分埜
兩漢地理志吳地斗分埜隋地志自斗十二度至女七
度為星紀周禮保章氏注星紀吳分埜通典曰在天官
於斗則吳之分野晉永嘉中歲星熒惑太白聚牛女之
間識者以為吳越之地當興王者是歲元帝登寳位故
史臣曰星斗呈祥金陵表慶苻堅會羣臣謀南寇石越
對曰今歲星鎮斗牛福德在焉垂象弗差苻融曰歲鎮
在斗牛吳越之福不可伐此其大略
地所屬國名
吳國在周屬吳太伯之國有固城在溧陽溧水兩縣之
間即吳所築也夫差為越所滅至漢高祖時以丹陽會
稽豫章三郡五十三城立兄子濞為吳王景帝時國除
東漢末以其地封孫策為吳侯弟權襲之曺操封為吳
王三國鼎峙吳亦稱帝因都焉(詳見為都)
越國越本夏少康之後封於會稽周元王四年用范蠡
計滅吳盡有其地築城於此以謀吞楚(詳見越城)致貢於周
元王賜胙命為伯越兵横行江淮號霸王後七世為楚
所滅
楚國周成王時初封熊繹於丹陽乃在荆州非此所謂
丹陽也其後國寖疆地寖廣至威王時滅越盡有吳越
之地置金陵邑於石頭(詳見山阜)及懷王末項燕自稱楚秦
滅楚以此地置鄣郡(詳見所屬郡)至漢高帝時封韓信於楚
鄣郡屬焉六年廢
荆國漢高帝六年羣臣請以故東陽郡鄣郡吳郡封劉
賈為荆王是年黥布反失國
江都國漢景帝既誅吳王濞徙汝南王劉非為江都王
治故吳國至其子建國除後以其地置郡
昇國皇朝天禧元年封壽春郡王為昇王嘉祐四年翰
林學士胡宿言陛下建國於昇猶次列國非所以重始
封之地宜進昇為大國無得封從之國朝會要大國二
十有四昇其一也
地所屬州名
揚州禹貢北距淮東南據海皆揚州之域唐虞置揚州
牧至漢武帝初置揚州刺史後漢因之分揚州之半置
吳郡治建業後以封孫氏晉太康元年平吳徙治建康
惠帝元康初有司奏揚州疆土曠遠統理尤難於是割
七郡置江州元帝渡江都揚州統丹陽吳郡宋孝武分
浙江東五郡為東揚州治會稽而揚州仍領丹陽等十
五郡大明三年以揚州所統六郡為王畿以東揚州為
揚州八年復舊景和元年罷東揚州隋徙揚州治江都
置大都督府以句容延陵曲阿等縣屬焉大業中廢唐
武德二年河間王孝恭平輔公祏以江寧溧水丹陽溧
陽安業復置為東南行臺尚書省治江寧七年廢尋復
為大都督府領上元金陵句容丹陽溧水溧陽凡六縣
九年徙治江都貞觀七年復舊至德中復治江都秦觀
揚州集序云漢刺史無常治後之稱揚州者指其所治
而已
義州晉元帝置陳太建元年廢為建興郡領建安同夏
烏山江乘臨沂湖熟凡六縣
蔣州隋平陳廢丹陽郡於石頭立蔣州唐武德二年廢
七年復置於金陵縣尋廢
昇州唐乾元元年以江寧郡改置昇州顔真卿嘗以昇
州刺史兼浙西節度使上元二年廢光啓三年復置天
祐二年偽吳封徐温齊公大城昇州武義二年改金陵
府皇朝開寳八年復置天禧二年改為江寧府
茅州唐初置領琅邪金山縣後廢武德三年以句容延
陵復置七年廢
地所屬郡名
故鄣郡秦置漢元封二年更名丹陽郡吳永安中以蕪
湖以南十三縣復為故鄣治宛陵
丹陽郡漢置治宛陵志云領宛陵於潛江乘春穀秣陵
故鄣句容涇丹陽石城湖熟陵陽蕪湖黝溧陽歙宣城
凡十七縣後漢因之建安十三年孫權分為新都郡二
十六年權始置丹陽郡自宛陵治建業領縣十九永安
中分置故鄣郡丹陽所領惟溧陽以北六縣晉太康元
年改建業復為秣陵宋齊間分丹陽立毗陵郡丹陽所
領惟建康秣陵丹陽江寧永世溧陽湖熟句容八縣隋
平陳廢大業初復置領江寧溧水以當塗來屬割延陵
句容等縣屬江都唐初廢為州天寳元年復置領丹徒
丹陽延陵句容江寧金壇凡六縣至德二載析置江寧
郡
建興郡陳太建元年以義州南瑯邪彭城郡地置領建
安同夏烏山江乘臨沂湖熟凡六縣屬揚州
江寧郡唐至德二載以潤之江寧句容宣之溧水溧陽
置乾元元年改昇州
義興郡晉永興中以丹陽之平陵永世及割吳興郡置
四縣立義興郡以賞周玘創義之功屬揚州
地所置僑郡名
淮南郡本秦九江郡漢立淮南王國後為郡晉治壽春
成帝初蘇峻祖約作亂於江淮石聰南侵淮南百姓南
渡者轉多於是僑立淮南郡以處之領于湖繁昌當塗
逡遒定陵襄垣凡六縣宋大明六年以淮南故郡併宣
城入於姑孰隋廢以當塗屬丹陽更於壽春置
南琅邪郡晉元帝於江乘之金城立琅邪郡屬揚州領
臨沂陽都及懷德三縣在舊江寧縣東北五十里成帝
咸和六年復琅邪比漢豐沛宋大明四年以郡隸王畿
五年行幸琅邪郡原遣囚繋陳大建元年廢為建興郡
魏郡廣川郡高陽郡堂邑郡四郡並咸康四年僑立并
所統縣並寄居京邑
南東海郡南東平郡南蘭陵郡晉元帝以江乘置四郡
穆帝時以南東海七縣出居京口
地所置府號
金陵府偽吳武義二年改昇州為金陵府大和五年偽
吳建都金陵尋罷天祚三年封徐知誥為齊王建為西
都改江寧府
江寧府天祚三年改金陵為江寧府石晉天福二年李
昪建國偽號唐皇朝開寳八年改昇州天禧二年以昇
州為江寧府置軍國建康命壽春郡王為府尹建炎三
年改建康府
建康府建炎三年五月丙戌詔改江寧府為建康府節
鎮舊號如故
地所統縣名(存者丹之)
上元次赤縣唐上元二年廢昇州以江寧地置屬潤州
後廢寳應元年復置光啓三年置昇州屬焉通鑑云大
順元年置昇州於上元縣以張雄為刺史縣初仍江寧
舊治白下村光啟中徙鳳臺山西寰宇記云國朝遷南
唐司會府今府治之東御前後軍營是其地建炎徙今
治在城東隅距行宫纔一里
江寧次赤縣(臨江歸化金陵白下)晉太康元年分秣陵置臨江明
年改江寧後廢永嘉中復置隋併秣陵建康同夏地入
焉大業初屬丹陽郡唐武德三年即縣置揚州更名曰
歸化七年號金陵屬蔣州明年徙白下村稱曰白下屬
潤州正觀七年復名歸化九年復為江寧至德二載置
江寧郡而縣廢乾元元年復置屬昇州上元二年州廢
以其地置上元縣南唐割上元南十九鄉當塗北二鄉
因舊名復置隸金陵府圖經云古縣治南臨浦水在城
西南七十里實錄云南唐在州城西偏西即吳冶城東
臨運瀆今天慶觀東即其地國朝移郭下在城西北距
行宫三百步輿地廣記云唐既改江寧為上元南唐復
析上元置江寧分治郭下
句容次畿縣漢置屬丹陽郡有句曲山其形如句字因
以名縣漢武帝封長沙定王子黨為句容侯國除復為
縣吳赤烏八年使校尉陳勲發屯兵三萬鑿句容中道
至雲陽西城以通吳會船艦唐武德二年於縣置茅州
七年州廢屬蔣州九年隸潤州會昌四年升望縣乾元
元年屬昇州上元二年州廢屬潤州光啟三年復置昇
州縣隸焉國朝因之縣治在府東九十里晉毛寳傳燒
蘇峻句容積聚峻頗乏食晉桓修傳王恭將伐南譙王
尚之遣何澹之向句容修與輔國將軍陶無忌距之修
至句容而恭敗唐武德五年李靖討輔公祏兵先至丹
陽公祏大懼棄城東走李世勣追之公祏至句容兵能
屬者纔五百人
溧水次畿縣隋開皇中析溧陽丹陽置屬蔣州大業初
屬丹陽郡唐上縣武德三年屬揚州九年屬宣州乾元
元年屬昇州上元二年昇州廢屬宣州光啟三年復置
昇州縣屬焉國朝因之縣治在府東南一百二十里唐
武德二年杜伏威遣行臺左僕射輔公祏攻李子通渡
江攻丹陽克之進屯溧水龍紀二年孫儒盡舉淮南之
衆濟江前軍至溧水楊行密使李神福拒之又行密傳
大順二年孫儒屯溧水行密遣李神福屯廣德皆此地
也
溧陽次畿縣秦置溧水所出南湖也漢初屬江都元封
中屬丹陽郡前漢封梁敬王子欽後漢封陶謙皆為溧
陽侯吳省為屯田志云封潘璋為溧陽侯又云孫皓封
孫蔣為溧陽侯晉太康元年復置分為永平隋開皇十
八年併入溧水唐武德三年析江寧溧水復置隸揚州
九年隸宣州乾元元年屬昇州明年屬宣州尋復上元
元年又屬宣州未幾又復寳應元年屬宣州光啟三年
復屬昇州國朝因之舊治在溧水縣東南九十里天復
三年移治今所在府東南二百四十里通典漢舊縣子
胥奔吳乞食之所即此溧陽也元和郡國志溧水在溧
陽縣南六里
秣陵縣(金陵建業)更治所凡六楚威王以其地有王氣埋金
鎮之號曰金陵秦始皇改為秣陵屬鄣郡建康實錄云
秦縣城在舊江寧縣東南六十里秣陵橋東北漢屬丹
陽郡武帝封江都王子纏為秣陵侯後漢復為縣孫權
據京口徙治改曰建業晉太康元年復為秣陵三年分
淮水北為建業南為秣陵宋書云縣治去京六十里今
故冶村是也義熙中移於鬭場栢社實錄云在江寧縣
東南渡長樂橋古丹陽郡是也元熙元年省揚州禁防
參軍縣治移其處圖經云在宫城南八里一百步小長
子巷内梁末北齊軍於秣陵故城跨淮立橋柵當是其
地隋併入江寧景德二年置秣陵鎮今在江寧縣東南
五十里
建業縣晉書太康三年分秣陵淮水北為建業建興初
避帝諱改建康縣舊有城在吳冶城東實錄云縣治在
故都城宣陽門内古御街東寰宇記云咸和六年徙出
宣陽門外御街西建初寺門路東是也隋省入江寧
江乘縣秦置方輿志云始皇登會稽從江乘還過吳漢
屬丹陽郡王莽曰相武後漢復舊吳省為典農都尉晉
武帝復置咸康七年析南境為臨沂屬琅琊郡陳大建
元年屬建興郡南史鄭襲嘗為令
丹陽縣漢元朔初封江都王子敢為丹陽侯後漢為縣
晉封孫韶為丹陽侯南朝復為縣隋廢武德二年析江
寧溧水復置屬揚州正觀七年省入當塗天寳元年復
置縣屬丹陽郡非舊地矣
湖熟古縣名漢屬丹陽郡武帝封江都王子胥行為湖
熟侯一云姑孰後漢亦為侯國吳省為典農都尉晉武
復置陳屬建興郡漢興平二年孫策攻揚州轉攻湖熟
江乘晉蘇峻之亂毛寳燒句容湖熟積聚義熙九年罷
臨沂湖熟脂澤田以賜貧人宋元嘉二十二年浚淮起
湖熟廢田千餘頃二十八年徙越城流人淮南流人於
姑孰皆此地元和郡國志云在舊江寧縣東南七十里
今在上元縣丹陽鄉去縣五十里淮水北古城猶在
永平縣(永安永世)漢元封中置屬丹陽郡尋廢吳分溧陽復
置改曰永安孫休封弟謙為永安侯孫皓封孫洪為永
平侯晉武又改永世惠帝分置平陵并永世凡六縣屬
義興郡尋復舊名宋省入溧陽
平陵縣詳見吳國城下今廢
安業縣唐武德二年析江寧溧水置今廢
同夏縣梁武帝生於秣陵同夏里大同元年因以置縣
陳屬建興郡隋省入江寧圖經云縣東十五里有同夏
浦舊有城今上元縣長樂鄉是其地
臨沂縣本徐州琅琊國縣晉咸康七年分江乘西界僑
置屬南琅琊郡陳屬建興郡吳蔡靚諸葛恢梁孟智陳
明仲璋皆嘗為令實錄云縣城在京江獨石山西臨大
江在舊江寧縣北四十里南徐州記云縣有落星山屬
慈仁鄉去縣四十里今上元縣長寕縣攝山之西白常
村蓋其地距上元縣三十八里
懷德縣(費)晉大興元年琅邪國人隨帝渡江者幾千戶
立懷德縣以處之屬丹陽郡永復為湯沐邑後屬琅邪
郡其地寄建康北境實錄云縣城在宫城南七里建初
寺前路東後改曰費移於宫城三里西北耆闍寺西宋
元嘉十五年省入建康臨沂古跡編云費縣與琅邪分
界於潮溝村在縣北九里今在上元縣鍾山鄉
即丘縣本晉琅邪國縣元帝置屬南琅邪郡宋元嘉八
年省入陽都
陽都縣本漢城陽國縣後漢改為琅邪國晉廢元帝置
屬南琅邪郡宋大明五年省入臨沂
地所接四境
建康府東西二百三十五里南北四百六十里東至本
府界首二百四十里自界首至鎮江府四十里西至本
府界首一十里自界首至和州八十三里南至本府界
首二百四十里自界首至寧國府一百二十里北至本
府界首四十九里自界首至眞州一百一十里東南到
本府界首二百八十五里自界首至常州一百八十五
里西南到本府界首九十里自界首至太平州三十里
東北到本府界首一百三十五里自界首至鎮江府四
十五里西北到本府界首二十二里自界首至眞州一
百二十七里自府界到東京陸路一千四百四十五里
水路一千七百七十里到西京陸路一千八百里水路
二千一百九十五里
上元縣附郭東西九十五里南北八十五里東至句容
縣界八十里以周郎橋中分界西至江寧縣界一里以
御街中分為界南至江寧縣界七十里以永豐鄉北白
米湖為界北至眞州六合縣界四十九里以瓜步大江
中流為界東南到句容縣界七十里以東陳村為界自
界首到句容縣三十五里西南到江寧縣界四里以大
隠鄉為界東北到句容縣界六十里以章橋為界自界
首到句容縣八十里西北到真州六合縣界二十九里
以湖熟大江中流為界自界首到六合縣八十五里
江寧縣附郭東西八十五里南北九十八里東至上元
縣界一里以御街中分為界西至和州烏江縣界四十
里以鰻鯬洲大江中流為界自界首至烏江縣一十五
里南至溧水縣界九十三里以烏刹橋為界自界首至
溧水縣四十五里北至上元縣界五里以金陵鄉為界
東南到句容縣界七十里以湖山鄉為界自界首到句
容縣九十里西南到太平州當塗縣界一百六里以章
公塘為界自界首到當塗縣一十七里東北到上元縣
界二十五里以崇禮鄉為界西北到上元縣界五里以
金陵鄉為界
句容縣東西七十里南北一百二十里東至鎮江府丹
徒縣界五十里以山口為界自界首至丹徒縣五十里
西至上元縣界二十里以周郎橋中分為界自界首至
上元縣七十里南至溧水縣界六十里以丁塘村為界
自界首至溧水縣三十里北至眞州揚子縣界七十里
以下蜀大江中流為界自界首至揚子縣六十里東南
到鎮江府金壇縣界六十里以茅山崇元觀西堆為界
自界首到金壇縣六十里西南到江寧縣界七十里以
上義山東綠楊村為界自界首到江寧縣九十里東北
到丹徒縣界六十五里以左橋為界自界首到丹徒縣
四十五里西北到上元縣界八十里以東陽鎮霸橋為
界自界首到上元縣六十里
溧水縣東西八十二里一百三步南北一百五十五
里三十八步東至句容縣界三十七里以浮山
頂為界自界首至句容縣四十里西至上元縣界
三十五里以烏石橋為界自界至上元縣八十
五里南至寧國府宣城縣界一百一十里以四
牌岡為界自界至宣城縣一百三十里北至江
寧縣界四十五里以上義山為界自界至江寧縣
七十五里東北到句容縣界四十里以望湖岡為界
自界到句容縣五十里東南到溧陽縣五十里以
分界山為界自界到溧陽縣七十里西南到寧國府
宣城縣界一百三十五里以崑山鄉為界自界到宣城
縣一百里西北到江寧縣界四十五里以烏刹橋為界
自界到江寧縣七十五里
溧陽縣東西一百五十里南北一百六十里東至常州
宜興縣界一十五里以葑埭牌為界自界首至宜興縣
七十里西至溧水縣界八十五里以三塔墩為界自界
至溧水縣四十里南至廣德軍界七十里以石屋山分
流為界自界首至廣德軍八十里北至金壇縣界八十
里以長塘湖港荻場為界自界首至金壇縣四十里東
南到宜興縣界八十里以白塔山為界自界首到宜興
縣四十里西南到宣城縣界一百二十里以湖東北岸
為界自界首到宣城縣一百三十里東北到宜興縣界
四十五里以五家村為界自界首到宜興縣六十五里
西北到溧水縣界七十五里以曺山陸路為界自界首
到溧水縣四十五里
景定建康志卷十五
