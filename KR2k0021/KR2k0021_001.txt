景定建康志卷一宋周應合撰
大宋中興建康留都錄一
臣光祖恭惟本朝以仁立國聖聖相承用綿億萬世無
疆之休普天之下莫非治迹考之建康為尤著粤自藝
祖皇帝應天順人肇造區夏江南底定不戮一人廼即
南唐故府為昇州治此盖創業之遠模而至仁之根本
也肆于真宗皇帝篤生聖嗣封國于昇尹茲東土府號
江寧其後入繼大統是為仁宗皇帝德侔天地道久化
成此盖太平之盛典而至仁之充周也至我高宗皇帝
復受天命再造鴻業翠華南渡首幸江寧廼即府治以
建行闕卑宫克儉不忍勞民洋洋聖謨啟佑我後此盖
中興之丕基而至仁之迓續也迨移蹕錢塘世命重臣
留守于兹後百三十五年臣疊叨誤恩洊司留鑰人微
責重懼弗勝任惟忠惟實圖報萬分凡所以興滯補弊
撫軍恤民布宣聖天子之深仁厚澤以固藩籬而護堂
奥者一事不敢苟且一刻不敢暇逸力之所至粗無廢
事惟府志一書尚為闕典雖乾道有舊志慶元有續志
而紀載疎略不無謬訛自慶元以後六十餘年間未有
續其書者所部諸郡圖志略備而都會之府獨闕無以
章往考来非所以隆陪京而偹文獻臣實懼焉矧稽之
令甲有諸郡圖志三歲一来上之文盖將以考修廢而
驗興除也臣之再至歲又及三志而上之茲惟其時於
是選委官屬臣周應合置書局于府廨鍾山閣下相與
考古訂今凡四閱月修纂成書為圖凡十有五(曰龍盤虎踞形)
(勢圖曰歷代城郭互見圖曰建康府境方括圖曰金陵建閫所部圖圖分上下曰府城圖曰府治圖曰上元縣)
(圖曰江寧縣圖曰句容縣圖曰溧水縣圖曰溧陽縣圖曰府學圖曰明道書院圖曰青溪先賢堂圖)為表
凡千七百年(侯牧表起周元王四年以至于今為表者十)為志凡十(一曰疆域二曰)
(山川三曰城闕四曰官守五曰儒學六曰文籍七曰武衛八曰田賦九曰風土十曰祠祀)為傳凡三
卷而圖之後有辨傳之後有拾遺志之中各著事迹各
為考證若圖若辨若表皆舊志所未有而創為之若志
若傳因舊志而刪修者十之四增其所無者十之六合
為四十有六卷皆府志也又有大於府志者宫城建置
之詳隆炎創興之盛備錄宜也而舊志所載不過數行
顧以鳳闕龍章雜書於六朝之編混列於庶司之目甚
非臣子尊君之意臣尤懼焉謹於未成府志之先恭修
留都錄四卷行宫為卷之一建隆以来詔令為卷之二
建炎以来詔令為卷之三御書御製為卷之四又有詔
札不獨繋於建康而守臣立石于此者則錄於第四卷
末揭為一書之冠冕昭如日星萬目共覩皆知大分之
有常尊留都之有鉅典凡厥庶民是彛是訓以近天子
之光則於宣德流化未必無小補云景定二年歲次辛
酉六月吉日觀文殿學士光祿大夫沿江制置大使知
建康軍府事兼管内勸農營田使江南東路安撫使馬
步軍都總管行宫留守節制和州無為軍安慶府三郡
屯田使暫兼淮西總領金華郡開國公食邑二千六百
戶食實封六百戶臣馬光祖頓首頓首謹書
年月日
行宫記載
開寶七年冬十月藝祖皇帝謂臣曹彬曰南方之事一
以委卿切勿暴虐生民務廣威信使自歸順八年十二
月彬上露布江南平詔置昇州
天禧二年二月真宗皇帝詔以昇州為江寧府冊命皇
太子行江寧尹充建康軍節度使進封昇王
嘉祐四年四月翰林學士臣胡宿言於仁宗皇帝曰陛
下建國於昇宜進昇為大國無得封上從之
建炎元年尚書右僕射兼中書侍郎臣李綱言於高宗
皇帝曰天下形勝關中為上建康次之宜以長安為西
都建康為東都各命守臣葺城池治宫室積糗糧以備
臨幸則天下之勢安矣上出其章付中書衛尉少卿臣
衛膚敏言建康實自古帝都外連江淮内控湖海為東
南要會之地宜急趣下嚴詔夙期東幸中書舍人臣劉
珏亦言金陵天險前據大江可以固守廷臣率附其議
而伯彦潛善主幸東南二年五月上至江寧府駐蹕神霄
宫詔改江寧府為建康府三年閏七月上發建康如浙西
紹興二年上命江南東路安撫大使臣李光即府舊治
修為行宫臣光乞增創後殿上許之六月以圖進呈上
曰但令如州治足矣若止一殿雖用數萬緡亦未為過
必事事相稱則土木之侈傷財害民何所不至象箸之
漸不可不戒由是制度簡儉不雕不斵得夏禹卑宫室
之意六年六月右僕射臣張浚謂東南形勢莫重於建
康實為中興根本奏請聖駕以秋冬臨幸建康七年三
(月)辛未上至建康十一月上謂張浚曰朕来建康行宫
皆因張俊所修之舊不免葺數間小屋為寢處之地當
與卿觀之初不施丹雘盖不欲勞人費財也八年正月
上將還臨安參知政事臣張守言曰陛下至建康席未
及煖願少安於此以繋中原之心臣趙鼎持不可壬戌
上召張俊至宫中諭之曰朕来日東去卿在此無與民
爭利勿興土木之工俊悚息承命俊見地無磚面再三
歎息上曰此事非難但艱難之際一切從儉庶少紓民
力朕為人主雖以金玉為飾亦無不可若如此非特一
時士大夫之論不以為然後世以朕為何如主也癸亥
上發建康戊寅上至臨安府遂定都焉三十二年正月
上復至建康二月還臨安初上謂輔臣曰將来幸浙西
建康宫宇令有司照管它時復幸免更營造以傷民力
趙鼎奏曰即令建康府拘收是年中書門下省言建康
府已除行宫留守詔應合行事件並依西京留守司體
例施行自是江南東路安撫司常兼留守每歲四季月
凖令入宫點視留守司屬官一員從之
行宫規制
行宫在天津橋之北御前諸軍都統制司之南
宫門在宫之南皇城南門之北
寝殿在宫之中
朝殿在寢殿之南
復古殿在寢殿之後
羅木堂在復古殿之後
御膳所在朝殿之左
進食殿在復古殿西南
直筆閣在朝殿之右
内東宫在宫之左南位之右
孝思殿在内東宫之後
資善堂在學士院之右
南位在内東宫之左御苑之右
大射殿在御教場之北
小射殿在復古殿西北
天章閣在皇城門内宫門外東南隅與學士院相對
學士院在皇城門内宫門外西南隅與天章閣相對
御教場在軍器庫之南
走馬廊在進食殿之西南隅
御苑在皇城東門之内御馬院之北南位之左
八僊臺在御苑東北
凉舘在御教場内(元符間元時敏作記今刻石在學士院)
高齋在宫之東北隅(慶歷間胡宿作記今刻石在學士院)
御輦院在天章閣之後
御馬院在皇城司之左
軍器南北兩庫在走馬廊之前
御酒庫在資善堂之右
御醋庫在御酒庫之右
錢物庫在御教場門之右
内侍省在宫之右軍器庫之左
皇城司在天章閣之左
皇城周四里二百六十五步高二丈五尺下闊一丈五
尺紹興二年即舊子城基增築
皇城南門正對天津橋御街一直
皇城東門對後軍教場城上有看教樓前有日華橋
皇城西門對江寧縣前大街前有月華橋
東待漏院在皇城門外之左
西待漏院在皇城門外之右
東闕亭在東待漏院之左
西闕亭在西待漏院之右
親事營在東待漏院之左
護龍河分青溪之水自東虹橋下流入河遶皇城東北
西之三隅至西虹橋下與青溪水復合為一
行宫留守
紹興八年以来被命留守者自臣章誼始以江南東路
安撫大使兼領後者因之或為留守㦯為主管留守司
公事
章誼(紹興八年二月以端明殿學士安撫大使兼行宫留守司公事)
葉夢得(紹興八年六月以資政殿學士安撫制置大使兼行宫留守司公事)
孟忠厚(紹興十三年正月以少傅節度使信安郡王安撫制置大使兼行宫留守司公事)
張守(紹興十四年正月以資政殿大學士安撫制置大使兼行宫留守司公事)
晁謙之(紹興十五年四月以敷文閣直學士安撫使兼行宫留守司公事)
鄭滋(紹興十八年五月以顯謨閣學士安撫使兼行宫留守司公事)
俞俟(紹興十九年四月以敷文閣直學士安撫使兼行宫留守司公事)
王晌(紹興十九年十二月以直秘閣安撫使兼行宫留守司公事)
楊愿(紹興二十二年四月以資政殿學士安撫使兼行宫留守司公事)
王循友(紹興二十三年二月以朝散郎主管安撫司公事兼行宫留守司公事)
宋貺(紹興二十四年五月以敷文閣直學士安撫使兼行宫留守司公事)
張燾(紹興二十六年二月以寳文閣學士安撫使兼行宫留守司公事)
韓仲通(紹興二十九年六月以敷文閣學士安撫使兼行宫留守司公事)
王綸(紹興三十一年三月以資政殿大學士安撫使兼行宫留守司公事)
張燾(紹興三十一年十月以資政殿學士安撫使兼行宫留守司公事)
張浚(紹興三十一年十二月以特進觀文殿大學士安撫使兼行宫留守司公事)
陳俊卿(紹興三十二年八月以中書舍人安撫使兼行宫留守司公事)
陳之茂(隆興元年五月以直徽猷閣主管安撫司公事兼行宫留守司公事)
張孝祥(隆興二年三月以敷文閣待制安撫使兼行宫留守司公事)
吕擢(隆興二年十一月以直徽猷閣主管安撫司公事兼行宫留守司公事)
汪澈(乾道元年二月以端明殿學士安撫使兼行宫留守司公事)
王佐(乾道元年十月以直寳文閣主管安撫司公事兼行宫留守司公事)
陳之茂(乾道二年八月以徽猷閣直學士安撫使兼行宫留守司公事)
方滋(乾道二年十月以敷文閣待制安撫使兼行宫留守司公事)
史正志(乾道三年九月以集英殿修撰安撫使兼行宫留守司公事)
唐瑑(乾道六年三月以秘閣修撰主管安撫司公事兼行宫留守司公事)
洪遵(乾道七年六月以端明殿學士安撫使兼行宫留守)
葉衡(淳熙元年正月以敷文閣學士安撫使兼行宫留守司公事)
胡元質(淳熙元年五月以朝議大夫安撫使兼行宫留守司公事)
劉珙(淳熙二年三月以資政殿大學士安撫使兼行宫留守)
陳俊卿(淳熙五年十月以特進觀文殿大學士安撫使兼行宫留守)
范成大(淳熙八年四月以端明殿學士安撫使兼行宫留守)
錢良臣(淳熙十年九月以端明殿學士安撫使兼行宫留守)
章森(淳熙十五年八月以朝散大夫安撫使兼行宫留守)
余端禮(紹熙二年二月以煥章閣學士安撫使兼行宫留守)
鄭僑(紹熙四年七月以顯謨閣學士安撫使兼行宫留守)
張均(慶元元年正月以寳文閣學士安撫使兼行宫留守司公事)
趙彦逾(慶元三年五月以資政殿學士安撫使兼行宫留守司公事)
錢象祖(慶元四年十二月以華文閣學士安撫使兼行宫留守司公事)
吳琚(慶元六年閏二月以鎮安軍節度使開府儀同三司安撫使兼行宫留守)
李沐(嘉泰二年十二月以徽猷閣學士安撫使兼行宫留守司公事)
丘崈(嘉泰四年四月以敷文閣學士安撫使兼行宫留守司公事)
葉適(開禧二年六月以朝請大夫安撫使兼行宫留守司公事)
徐誼(開禧三年九月以朝散大夫安撫使兼行宫留守司公事)
丘崈(開禧三年十二月以資政殿學士安撫使兼行宫留守)
何澹(嘉定元年八月以觀文殿學士安撫使兼行宫留守)
楊輔(嘉定二年八月以龍圖閣學士安撫使兼行宫留守司公事)
黃度(嘉定三年正月以朝請大夫安撫使兼行宫留守司公事)
劉榘(嘉定六年正月以朝議大夫安撫使兼行宫留守司公事)
李大東(嘉定八年十一月以朝請大夫主管安撫制置司公事兼行宫留守司公事)
李珏(嘉定十年二月以寳謨閣學士安撫使兼行宫留守司公事)
李大東(嘉定十二年七月以中奉大夫安撫使兼行宫留守司公事)
余嶸(嘉定十五年十月以朝議大夫安撫使兼行宫留守司公事)
丘夀邁(寳慶元年正月以朝議大夫安撫使兼行宫留守司公事)
趙善湘(寳慶三年二月以中奉大夫安撫使兼行宫留守司公事)
李夀朋(紹定六年七月以朝議大夫安撫使兼主管行宫留守司公事)
陳韡(端平元年十月以朝請大夫安撫使兼行宫留守)
别之傑(嘉熙二年正月以朝請大夫安撫使兼行宫留守)
杜杲(淳祐二年四月以華文閣學士安撫使兼行宫留守)
董槐(淳祐四年四月以朝奉大夫安撫使兼行宫留守)
趙以夫(淳祐五年六月以中奉大夫安撫使兼行宫留守)
趙葵(淳祐七年六月以樞密使參知政事督視軍馬兼安撫使兼行宫留守)
吴淵(淳祐九年二月以端明殿學士安撫使兼行宫留守)
王埜(淳祐十二年二月以寳章閣直學士安撫使兼行宫留守)
丘岳(寳祐三年三月以寳文閣直學士安撫使兼行宫留守)
馬光祖(寳祐三年八月以寳章閣直學士安撫使兼行宫留守)
趙與&KR0696;(寳祐六年二月以觀文殿學士安撫使兼行宫留守)
馬光祖(開慶元年四月以資政殿學士再為安撫使兼行宫留守)
行宫匙鑰司
内侍一員掌之廨舍在西闕亭之右
屬官三員
一員幹辦行宫大内八作司
一員幹辦行宫大内事務
一員監行宫大内門幹辦事務
守把雜役
親事官二十四人係行在皇城司差到看管殿宇
守把皇城門
八作司二百五十人專備修造工役
防守軍兵係於建康府諸軍差撥
飬種園一所在城東一里餘中為正堂北向正堂東南
為杏堂東北為百花堂東為砌臺西為梅堂西北為竹
間亭乾道三年建(並係匙鑰司兼掌啟閉)
景定三年留守臣姚希得奉旨修葺行宫凖差承信郎
内轄司提舉鮑體仁到府檢計合修去處曰寢殿曰朝
殿曰復古殿曰進食殿曰大射殿曰小殿子曰御饍所
曰東待漏院曰學士院曰天章閣曰山子閣曰入内内
侍省曰射弓亭曰小射堂曰會通門曰會茶亭曰東華
門曰内藏庫曰樁積庫曰皇城門裏外曰宫門曰西班
房曰皇城司備屋曰東西闕亭曰走馬廊曰山子堂共
二十六處其諸殿透换梁棟須使巨材多方經營以供
其用自當年六月興工入冬暫歇又自四年四月續次
興作至八月畢工除朝廷科撥到一十萬貫外本府計
增用一十一萬五千四百餘緡米四百二十三石事訖
聞奏準苑使李忠輔𫝊奉聖旨行宫修葺頗夥賜臣一
千兩鍍金香合一具龍涎香一百餅纈羅二十疋揀芽
小龍茶四斤清馥香三十貼併賜監修官通判臣馮端
亮纈羅香茶有差
景定五年留守馬光祖任内重修飬種園行宫飬種
園在東門外一里而近舊以内臣掌宫務園廢不治景
定甲子冬始詔留守司兼任其事節冗約浮抉姦剔蠧
居亡何課入倍昔乃斥其羡經營此園薙草鋤荆宣湮
逹壅規模固在也爰即舊宇撤而新之矢棘翬飛丹雘
炫耀凡為堂四為序三為臺一門閭神宇暨守視庖湢
之所莫不備具繚以脩垣四百七十餘丈僅再朞鉅竹
如雲梅杏松桂脱斧斤而就培植清隂周匝始有禁籞
氣象董是役者江東安撫司參議官潘大臨凡糜錢一
萬一千三百貫有竒米一百八十八石有竒
正堂名熙春計一十一間梅堂名玉雪計八間
四面堂名面面雲山計二十八間杏堂名清華計
九間牡丹亭名懷洛計九間百花亭名芳潤計
八間
景定建康志卷一
