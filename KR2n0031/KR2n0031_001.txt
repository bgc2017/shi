法帖釋文考異卷一明顧從義撰
漢章帝書(黃伯思刊誤云凡草書分波磔者名章草似此耆但謂之草猶古隸之生今正)
(書故章草當在草書先然本無章名因漢建初中杜操伯度善此書章帝稱之故後世目焉今此卷)
(首帖偶章草便以為章帝書誤矣然此書亦前代作但錄書者集成千文中語耳米芾徑以此辯之)
(未中其病黃庭堅云疑只是蕭子雲書之最得意者)
辰宿列張盈昃海鹹河淡鱗羽翔龍師火帝鳥官人皇
始制文字乃服衣遐邇壹體㒺談彼短無恃已長尺璧
非尚寸陰是競孝當竭力忠興温若思愼終宜令學優
登仕攝職從政都邑二京背芒(干禄字書芒邙上俗下正)面洛浮渭
既集墳典亦(米云偽帖)
晉武帝書(伯思云米云晉武當是孝武非也僕按省啟帖與後譙王帖雖在疑錄似非一)
(家書續帖中炎報帖頗與此筆法同炎晉武名非孝武也然皆後人依放此帖末云故遣信還古者)
(謂使為信故逸少帖云信遂不取答眞誥云公至山下又遣一信見告謝宣城傳云荆州信去倚待)
(陶隱居帖云明旦信還仍過取反凡言信者皆謂使人也近世猶有此語故虞永興帖云事已信人)
(口具而今之流俗遂以遣書饋沕為信故謂之書信而謂前人之語亦然不復知魏晉以還所謂信)
(者乃使之别名耳)
省啟知既下須防具具(施作之)揚州寒到有者比尚擬之
動靜更啟也數遣信還(米云偽帖)
西晉宣帝書(伯思云阿史病轉差帖云晉宣帝亦未然按大觀帖叙在一卷第二不)
(當在武帝下此類太多)
之白阿史病轉差(差即瘥疾愈也後放此)未皆外曹尚書云(當作之)
得書法
東晉元帝書(伯思云安軍破堽數朝三草書筆勢糺繞若一其偽不疑僕幼時嘗觀世)
(傳七賢書末有白字皆連名作點七人所作了無小異雖當時筆法傳授或同然人書不同亦如面)
(焉不應乃爾無别因疑其偽是時宿輩長者或謂不然後觀竇臮書賦始知七賢帖果李懷琳偽作)
(此三帝草書亦是類也)
安軍未報平和之如何深可為事也
八月九日睿頓首(施宿大觀總釋文作頓首頓首)忽中秋(闕)懷便
微冷恒何如比殊不能佳惟勿得慰抱(闕)不多司馬
睿頓首(施作頓首頓首米云偽帖)
東晉明帝書
伏想(作一行)墓次安隱(隱穩古通用後放此)守視文武平安
東晉康帝書
陸女郎問誶(息醉切言也)如此可籌量之(有飛白)
東晉哀帝書
丕死罪死罪承中書郎君疢患比委瘵情以灼恒伏念
垂心憂勞想得治力漸佳丕死罪死罪
東晉簡文帝書
昱白所示慶賜事具具(施作乙乙)此莫大之禮(施作祀)天下大
慶得率由舊章慰荅民望甚為盡善但奢則不適於時
儉則陋而不典正當斟酌其宜令得會中耳(文嘉本第二三行闕)
(上二字第四行闕上三字第五行第六行俱闕上四字)
東晉文孝王書(帖說既云道子白當是會稽王也)
異暑復何如向見&KR0146;云卿小苦瘧不乃以為患治之不
(文本已上二行各闕五字通前八半行皆白紙似闕損此方板也)遣不悉司馬道子白
東晉武帝書(語見晉武按米黃二公見則譙王為襲封者矣晉武帝諱炎東晉孝武諱)
(曜大觀帖為晉武帝次省啓帖下)
比(劉次粧釋文作昨非)得譙王(名遜宣帝弟仕魏關内侯晉受禪封譙王)書有欲仙語
吾荅之如别卿前云宜卿譙王參之於衆云公書卿私
書君輙從衆以吾觀之寧當許也想所謂爾
宋明帝書(伯思云宋明帝帖云報休祜休範二家内人知祜晉平王也範桂陽王也宋史)
(以祜為祐蓋册牘傳寫之訛當以祜為是按諸帖俱作祜豈帖反不足信耶)
鄭修容有兄喪今成服汝可令汝內人知之再報休祜
休範二家内人知也彧(明帝諱一作感非)報
齊高帝書
吾今至破堽在路粗可尋(潘允諒本右有銀錠紋)還遲見卿不遠
願信知卿深意也(米云偽)
梁武帝書
數朝脚(庭堅謂脚字微摹轉缺筆是評長沙帖也)氣轉動不得多有憂懸情
也二謝處委曲復當有情故舊數有書問不可復有興
也知何時再言話報之(米云偽)
梁高帝書(伯思云米云梁高當是齊高非也此帖末云蕭衍正梁武名梁武廟號高祖此)
(書目誤以祖為帝耳本按潘得袁褧之閣本顧從義所得螙損閣標目下有小二字)
衆軍行人最今封如别曹郢州(曹景宗也)近遣樊士眞領三
百人猶在漁湖其應用行合應有四千人(疑有闕此行特稀而短)
故指白蕭衍疏(米云偽)
梁簡文帝書
知康司馬卓以水淺未時發漢源冬涸理當有訜(茟云切不)
(知也)遄舟有及具(泉州本此二字闕角)綱荅(米云偽)
唐太宗書
不審夜來胷氣何似想當漸散痢復斷未江叔所患竟
不痊除奄然逝聞問悲痛哽咽何言想叔同氣之傷故
當難處今故遣使往參具(施作乙乙)無委諮(諮字下大觀帖多二日二字伯)
(思云弔江叔帖非唐文皇書案高宗永隆元年七月丙申江王元祥薨即此帖所謂江叔也高宗多以國呼諸)
(父如滕叔不須賜謂滕王元嬰猶以元祥為江叔此正高宗書也)
兩度得大内書不見奴表耶耶忌欲恒(施作怕非)死少時間
忽得奴手書報娘子患憂惶一時頓解欲似死而更生
今日已後但頭風發信(文本有闕空未補)便即報耶耶若少有
疾患即一一具報今得遼東消息錄狀送憶奴欲死不
知何計使還具耶耶勅
懷讓患水邊身腫復利形勢極惡耶耶意多恐不濟(潘本)
(幷顧本俱闕齊上一點)遺愛勞發大重氣候(一作復非)似少可於豆盧
(覆姓也)亦似難差傷念不可言奴報其婦知也
叔藝韞(藴通一誤作輼)多材慈深善誨藹夙奉趨庭之訓早擅
臨池之工聞其比來復愛飛白昨故戱(劉與施俱釋作遽非)操翰
墨聊以示藹(本文故藹二行頭上木版朽壞殘闕不全)慙六文之(潘本有補㾗錠紋顧)
(本有補㾗未下錠文本未補)麗則異五際之芳詞忽枉來書談飾過
實顧惟菲迹非敢當仁披攬循環祗以增愧故斯表意
餘不多云諮(諮字下大觀帖多十五日三字伯思云叔藝韞多材帖亦高宗書中云聊以示藹謂)
(魯王靈夔之子范陽王藹也靈夔亦高宗叔史稱其篤學善草隸此帖所謂叔藝韞多材慈深善誨藹夙奉趨)
(庭之訓早擅臨池之工者以此後有荅進枇杷幷移營五橋南二帖皆高宗書此數段並誤入太宗帖中)
使至得所進枇杷子良深慰(一作至非)悅嘉菓珍味獨冠時
新但川路既遥無勞更送今者梅炎藻夏麥氣迎秋香
飄蘭坂之風鏡轉桂巖之月為善之暇想(劉作相非)足怡神延
望白雲載深離緒聊疏綠(一作緣非)字此不多申諮(諮字下大觀多)
(廿九日三字)
使至辱書知公所苦少可慰意何言不知信復更復何
似時氣(潘本華叔陽本已上五字少有殘闕獨顧本不損)漸冷善將息也所請
景賢公即宜畱聽追然後遣若無好藥更遣揀擇今為
北邊動靜奉勅即行相去(一作知非)大近信使非遥實情欣
怉(施作悦)耳遣無(疑是乏字)李世民呈
比者久嬰沈疾虛弊何言昨旦臨朝略無勞惙看此稍
望平復未知於後何如且用慰心自怡而已昨夜痛發
少覺勞弊(華本弊字行左有一卷二字)所(上有補㾗)以不能相見若有事
進勑十一日
昨日來體履似漸可始聞卿不佳旦來何似勑
三五日來漸望平復所以不能相見恐更勞發勑
雅(一作雍)州只為造船急所以如此早與書莫聽急賊已
至万(一作一力)發兵恐少勑
卿與道宗誰已得多馬明當至故遣問即報勑十四日
所疾者漸可不至憂耳(此行獨低一字諸本皆同)
北邊始有(華本行左有一卷十三字)表至甚無事故書相報勅
八柱承天乾道由其廣運四維紀地坤元所以載安是知締
搆經綸必具風雲之佐燮諧樞宇咸資川嶽下(潘本華本顧本)
(失波作下字淳熙脩內司帖有波作之字)靈故軒丘御扆六相宣其景化媯
水乘時五臣濟其鴻業
數日來氣發今旦服一飲子不得相見有事進狀勑中
書門下三(一誤作六)品廿七日
門下中書省及侍郎給事中舍人員外郎鎧曹參軍左
右庶子(大觀連下明日移營帖共作一帖)
明日移營向五橋南一二(一合二字作三非)里着勅三日數日
來患痢今雖稍可猶自虛惙欲三五日將息諸司有事
進狀勅十一日
昨令今旦引高麗人辭明日將來勅二日
卿昨日道服蜀葵可錄方將來勅廿三日
唱箭處只道官號及姓不唱名不知是何人想彑應合
唱名勅三日(泉本此帖二行有石裂紋)
五言秋日斆庾信體
嶺銜霄月桂珠穿曉露叢蟬啼覺樹冷螢火不温風花
生圓菊蕊荷盡戱魚通晨浦鳴飛雁夕渚集栖鴻䬃䬃
高天吹氛澄下熾空
數年來每有征動雖復事非為已猶恐下有怨咨所以
廢甘泉之遊履燋金之弊寧可違凉忍暑不能適已勞
民想汝誠心惟吾是念自非孝情深結孰能以此為懷
省書澘然益增感念善(泉本此行有石裂紋)自將愛遣此不多哥
哥勅
東都今年别稅草今既不去並停常税草彼處應無用
處且宜減納即早處分勿遲勅九日
唐高宗書
太子無事欲僻洛城西門伏聽更不須覆奏勅廿三日
過午將審行弘福及倉糧悵乏絶戸數向衙裏來勅廿
五日(上二字飛白)
卿及文瓘處俊敬玄午前到九乾門來勅廿九日
錢事且莫宣出勅(有飛白)
六尚書及尚書左右承侍郎殿中將作少府司農等長
官今日晚間並喚向衙裏來勅至德二日
昨日令卿等平章事遣作狀報何因不進勅六日
使至知玄堂已成得早了深以為慰不知諸作早晚總
待斷手日月猶賖必須牢固數日來極熱卿等撿校大應
疲倦陵初料高一百一十尺今聞高一百三十尺不知
此事虛實今因使還故遣相問勅十五日
今遣弘(孝敬皇帝也)往東都逐生氣敬玄已下宮臣及隊仗
至彼聽入於文思章善等門祗承啟事進食等物並聽
其文思門宿衛處卿等共其相知檢校勅更不湏覆奏
廿六日
陳長沙王陳叔懷書(伯思云據陳史長沙王但有叔堅而無叔懷其晜亦無此)
(名觀帖尾作名處疑是叔愼叔愼岳陽王也孫楨云蓋摹傳之變宣和書譜亦作叔懷謂史不載其)
(名黃說為優)
云須&KR0008;吾既不司此行極是(是字疑)園中梅始發既無工
力治未花之與&KR0008;今付此不多叔懷答自足何用此花
(潘華顧三本花字内多一晝泉本孫本無畫)
陳永陽王陳伯智書(伯思云陳文帝謂宣帝曰我名子以伯汝宜以叔此卷陳)
(永陽王伯智書誤錄在長沙王叔懷後)
熱甚汝習讀為勞吾疾劣遣不具伯智疏
寒嚴比氣力何似僕疾劣甚情想遇今信旨此不多陳
伯智疏
法帖釋文考異卷一
