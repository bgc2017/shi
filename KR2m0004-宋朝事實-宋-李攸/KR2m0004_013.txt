宋朝事實卷十三
宋李攸撰
儀注三
凡勘箭皆左右金吾仗司主之箭笴長二尺五寸鵰羽
金鼇筈輸石鏃闊二寸方斜形如匕二箭合鏃有鑿枘
為雄雌體箭藏内中一為辟仗箭藏本司皆韜以絳羅
銷金囊每車駕至門閤門使持鶻箭贊云勘箭官來前
勘箭官稱喏跪受箭以左右箭相合奏云内外箭勘同
閤門使承制云準敕行勘勘箭官稱軍將門仗官前來
軍將門仗官二十八人齊聲喏勘箭官言呈箭又聲喏
勘箭官云某年月日皇帝宿齋于某殿某日具天仗迎
鑾駕出入某門詣某所行禮内出雄鶻箭一外進辟仗
箭一準敕符左右金吾仗行勘勘箭官稱合不合和箭
門仗官皆稱合如此再問對又問同不同和箭門仗皆
稱同如此再問對勘箭官乃伏奏云左右金吾列駕仗
勾盡都知具官臣姓名對御勘同其雄鶻箭謹奉閤門
使進入諸司準式勘箭官即起居三呼萬歲開門進輅
凡宣德門出左仗主之景靈宫入右仗主之太廟入左
仗主之南薰門入則勘出則否(案宋史禮志熙寧四年參知政事王珪言南郊)
(乘輿所過必勘箭然後出入此師行之法不可施于郊祀禮院亦言于是凡車駕出入門皆罷之六年以詳定)
(所請又罷太廟及宣德朱雀南薰諸門勘契蓋自熙寧以後罷勘箭故史志不詳其儀而東都事略及長編諸)
(書亦不復載)
許立家廟已賜門戟者仍給官地修建(案宋史禮志慶歷元年南郊赦)
(書中外文武官並許依舊式立家廟宋庠請下兩制禮官詳定官正一品平章事以上立四廟樞密使以下節)
(度使東宫少保以上皆立三廟餘官祭于寢凡立廟聽于京師或所居州縣大觀問議禮局言有私第者立廟)
(于門内之左如狹隘聽于私第側力所不及仍許隨宜詔製祭器給賜之未嘗給以官地修建也自紹興十一)
(年詔臨安守臣為秦檜營建家廟後韋淵吳益楊存中吳璘虞允文韓世忠史浩等並請建家廟賜以祭器參)
(用大觀紹興故事此書所載與宋史互異)
冊公主儀制太常禮院上封冊兗國公主儀注前一
日有司設冊使等幕次于内東門外設内命婦次于公
主受冊印本位門之外又設公主受冊印本位于庭階
下北向又設冊使位于内東門副使及内給事于其南
差退並東向北上又設冊印案于冊使之前南向又設
内給事位于冊使北南向其日自文德殿奉冊印將至
内東門内給事詣本位請公主服首餙褕翟冊印至内
東門外褥位置訖捧冊官少退内臣引内命婦俱入就
位禮直官引冊使副使等俱就東向位立定内給事進
就南向位通事舍人博士引冊使就内給事前東向稱
冊使某副使某奉制授公主冊印退復位内給事入詣
所設受冊印本位公主前言訖退内給事進詣冊使前
面西冊使前跪以冊印授内給事亦跪以授内謁者及
主當内臣等持冊印入内東門内給事從本位庭中内
給事贊公主降詣庭中北向位立定跪取冊興立于公
主之右少前西向内給事立于公主之左少前東向又
内給事稱有制内給事贊公主再拜訖内給事捧冊跪
授公主公主受以授内給事内給事捧印授公主如捧
冊之儀内給事贊公主再拜前引公主升位以次内臣
引内命婦賀内給事贊言禮畢内命婦退遂引公主謝
皇帝皇后一用内中之儀(案宋史禮志載公主受封儀謂自此遂為定制)
太常禮院言古者結婚始用行人告以夫家采擇之意
謂之納采問女之名歸卜夫廟卜而獲吉以告女家謂
之問名納吉今選尚一出朝廷不待納采又公主封爵
已行誕告不待問名而卜之若納吉成則既有進財請
期則有司擇日宜稍依五禮之名存其物數俾知古者
婚姻之事至重而夫婦之際有嚴如此則亦不忘古禮
之義也欲自公主出降日令李瑋家主婚之人具合用
鴈帛玉馬等物陳于内東門外以授内謁者進入内中
付掌事者受之其馬即不入從之(案此條脱去李瑋尚兗國公主年月)
太平興國五年令有司詳定打毬儀三月會鞠于大明
殿用其儀有司于毬場東西樹雙木為毬門高丈餘首
刻金龍下施石蓮花座加以綵繪左右分朋主之以承
旨二人守門内臣十二人(案内臣十二人宋史作衛士二人與此互異)持小
紅旂唱籌御龍官衣錦繡服持哥舒棒以周衛毬場殿
階下東西設日月旂教坊設龜兹部鼓樂于兩廂鼓各
以五又于兩毬門旂下别各設五門豫定分朋狀取裁
親王近臣節度觀察防禦團練使刺史錢俶劉繼元駙
馬都尉諸司使副供奉官殿直悉預其兩朋官皇親及
節度使以下服異色繡衣左朋黃襕右朋紫襕打毬供
奉官左朋服紫繡右朋服緋繡烏皮鞾冠以花插脚折
上巾天廏院擇馬之馴習者并供鞌勒上自禁中乘馬
出教坊大合涼州曲諸司使以下前導從臣奉迎上降
馬御殿羣臣謝宣召以次上馬馬皆結尾分朋乘馬自
兩廂入序立于西廂上乘馬當庭西南駐内侍發金合
出朱漆毬擲于御前通事舍人奏云御朋打東門上遂
擊毬教坊作樂奏鼓毬既度颭旂叩鉦止鼓上迴馬從
臣奉觴上壽貢物以賀賜以酒即列拜飲畢上馬上再
擊毬命諸王大臣馳馬爭擊旂下攂鼓將及門逐廂急
鼓毬度殺鼓三通設繡旂二十四于毬門兩旁又設虛
架于殿東西階下每朋得籌即取旂一立架上以記之
上得籌樂少止從官呼萬歲羣臣得籌即唱好得籌者
下馬稱謝凡三籌畢乃御殿召從臣飲又有步擊及跨
驢騾擊者時令供奉分朋戲于御前以為樂後以打毬
驢騾務名不經改為擊鞠院軍中之戲也
英宗葬永厚陵英宗梓宫至永厚陵館于席屋從韓
公下視宫有正殿置龍輴後置御座影殿置御容東幄
臥神帛後置御衣數事齋殿旁皆守陵宫人所居其東
有浣濯院有南廚廚南陵使廨舍殿西副使廨舍都知
石全育為陵使(原註次道曰陵使三年而罷其後惟置副使及都監)靈駕至儀仗
轉趣園西殿中儀仗前導御容大升輿御龍輴御前殿
車輅各就幕屋方相儀椁漆梓宫等置于塋外各有方
位司天監處之兵士各執儀仗分屯鞏縣偃師承安命
使臣董之陵北有枯河河北原合抱三陵在青龍山下
其西白虎澗青龍山西即太室也少室西俗謂之冠子
山陵前闊角謂之鵲臺門側臺曰乳臺陵臺三層高五
十三尺上宫方百五十步卷四重共高八尺厭木者二
重石椁高一丈其鑿長一丈二尺深闊七尺蓋條石各
長一丈闊二尺十四板皇堂方三丈深二丈三尺麓巷
長八十三尺深闊一丈八尺自平地至深六十三尺隧
道長四百七十尺石人物六十事韓公曰力士所得直
及賜予人不過七緍而已癸酉黎明設遣奠于幄殿有
牲牢祝文餘皆如朝臨禮昌王(案宋史神宗封皇弟顥為昌王)及五使
皆吉服金帶導龍輴降隧道抵木階梓宫升石椁西首
御夷牀下不及地尺而止已時一刻乃下置珠網花結
于上布方木及蓋條石及設御座于蓋下前置時果及
五十味食别置五星十二辰及祖思祖明尊位于四壁
又設衣冠劍佩筆硯弧矢甲胄凡平生玩好之物又設
繒帛緍錢然後設冊寳乃然漆燈閉柏門置逍遙于麓
巷闔石門缺其閾之中央留人于内搘掂畢匍匐而出
鎖其門投鑰于内司徒復土九鍤立石柱于中央縈以
鐵索乃以都護排防累石以塞門實隧以土五使乃易
凶服設掩皇堂祭于隧外哭又于陵哭人易吉服黑帶
俟浴虞主畢奏請降輿升輅即下宫又奏進發五使前
步導至下宫奏降輅升輿設第一虞哭(原註仁宗之虞不哭次道曰唐)
(室請陵但置香藥不設食為臭腐故也)乙酉未明百官序立集英殿下上
自東南來登殿哭奠拜降就幄宗正卿告遷酌獻畢虞
主乘腰輿出兩府前導上步從至宣德門乘玉輅上北
面再拜辭是日早太祝浴栗主于廟門西幄王禹玉題
之輅及廟門百官拜迎于門外虞主御腰輿入就幄辰
時百官又立于殿庭内臣以腰輿迎栗主置于中庭之
褥子又于褥西北面俛伏興稱英宗憲文憲武宣孝皇
帝祔廟内臣奉主于腰輿升自阼階詣真宗室祔坐于
東壁下少頃詣本席褥位公卿以下行禮奏樂如時享
之儀畢以腰輿奉桑主埋于席北百官入慰乙酉祔英
宗于太廟
太宗詔天下前後詔敕並聽于敕書樓著以籍受代日
交相付仍于印紙歷及南曹歷内批書
凡公家文書謂之藁中書謂之草樞密院謂之底三司
謂之檢今祕府有梁朝宣底即貞明中崇政院書也檢
即州縣通稱焉
理宗用黃封柬板或以牙作號御槧(案此記理宗事疑非李攸原本)
至和元年詔中書提點五房公事雖無出身亦聽佩魚
舊制自選人入為堂後轉至五房提點始得佩魚提點
五房吕惟和非選人入授司天監五官正求佩魚特許
之
真宗仁宗兩朝禁銷金縷金真宗大中祥符四年七
月後苑匠為民造銷金開封府奏罪當笞帝以不足懲
誡刺面配中靖
仁宗性節儉不喜華侈尤惜財用景祐二年五月九日
謂近臣曰訪聞市肆以縷金為婦人首餙冠子及梳等
潛將貨賣況先朝已有制條禁銷金之作今縷金之用
耗蠧奢侈與銷金無異湏議行斷絶宰臣對以法嚴則
令行乃下詔曰幣器之興金鎰為重理財藝貢邦用賴
焉洪惟先朝深鑒治本特嚴塗鑠之禁以杜奢僭之萌
而宵人末工放利矜巧深冒舊防糜壞至寳崇華首服
交相貿鬻隂長奇衺官司因循曾未呵謫宜申布于前
令俾大革其非心倘或弗悛罔有攸赦敦風遠罪當稱
朕懷檢會大中祥符元年至天禧二年二月編敕除大
禮法物上從中禁下暨庶邦但係衣服裝著之類土木
翫好之物並不得以金為飾如違並科違制之罪其臣
僚之家罪在家長皇親宫宅只坐勾當使臣并駙馬都
尉其充業匠人不得輒便造作罪當行處斬如官司并
鄰人不覺察造作者亦當勘罪重斷仍許人告得實支
賞錢一百貫文至慶歷二年又以銷金等物未盡禁止
又下詔曰朕欽遵聖猷精求政治務菲躬而圖儉庶率
已以先民眷乃良金時為上幣何兹流俗未穆醇風侈
麗相夸蠧弊滋廣銷爇珍寶變尚服裝增效魚龍之文
頗奸輿輦之制寖踰法度遂益僭差頃在先朝累頒深
詔爰重禁防之格乃開購告之塗肆朕纂承亦嘗申飭
如聞近歲違冒猶多俾條舉于舊章冀懋成于敦化必
驅衆正宜自近初上從宫掖之嚴下暨臣民之伍均行
屏絶用一等倫除大禮各有舊制依前行用内庭自中
宫以下並不得銷金貼金縷金間金蹙金解金陷金明
金泥金榜金背金闌金蒙金等但係裝著衣服並不得
以金為餙其外廷臣庶之家不以有官無官封邑並皆
禁斷宜令宰司申明前後條貫指揮皇祐三年殿中侍
御史張澤行奏曰臣聞真宗朝已有衣明金銷金一禁
之後無有犯者其故何也蓋聞先自宫中禁斷然後知
禁令必行無敢犯之者如聞京師近年頗不禁絶此壞
亂先帝舊法又違陛下崇儉崇孝之德夫先帝發一號
出一令豈徒然哉蓋欲後世師其儉也況陛下動作皆
法先訓遂致治平而世俗敢此冒禁者風俗侈靡使然
也惟陛下可以裁之抑之無知之民從其所好如允臣
所言亦乞先自宫中禁斷仍檢會舊敕如有犯者並從
違制定斷其工匠人仍乞處斬所貴知悉上語輔臣令
舉行前後詔書嚴行禁止自是銷金之弊遂止
禁止奢僭制度仁宗景祐三年詔曰儉守則固約失
則鮮典籍之格訓也貴不逼下賤不擬上臣庶之定分
也如聞輦轂之間士民之衆罔遵矩度爭尚僭奢服翫
纖華務極珠金之飾室居宏麗交窮土木之工倘懲誡
之弗嚴恐因循而滋甚況歴代之制甲令備存宜命攸
司參為令式庶幾成俗靡蹈非彝其令兩制與太常禮
院同詳定制度以聞及羣臣議上因詔天下士庶之家
凡屋宇非邸店樓閣臨街市之處毋得為四鋪作及鬭
八非品官毋得起門屋非宫室寺觀毋得彩繪棟宇及
間朱漆梁柱窗牖雕鏤柱礎凡器用毋得表裏用朱漆
金漆下毋得襯朱非三品以上官及宗室戚里之家毋
得用稜器其用銀稜者毋得鍍金玳瑁酒食之器非宫
禁毋得用純金之器若經賜者聽用之凡命婦許以金
為首飾及為小兒鈴鐲用餘以為釵篸釧纏珥環者聽
之仍毋得為牙魚飛魚奇巧飛動若龍形者其用銀仍
毋得鍍金非命婦之家毋得以真珠裝綴首飾衣服及
項珠纓珞耳墜頭&KR1326;抹子之類凡帳幔複壁承塵柱衣
額道架帕簾牀裙毋得用純錦徧繡宗室戚里茶擔子
并食合毋得以緋紅蓋覆豪貴之族所乘坐車子毋得
用朱漆及五彩裝繪若有黑漆而間以五彩者聽之民
間毋得乘擔子及以銀骨䤪水罐子引喝隨行其用兜
子所舁毋得過二人非四品以上官毋得服金帶舊經
賜者聽之非五品以上官毋得乘鬧裝銀鞍其乘金塗銀
裝絛子促結鞍轡自文武升朝官及内職禁軍指揮使
諸班押廂軍都虞候防團副使以上聽之仍無得以藍
黃為絛白皮為韉轡民庶只許以氈皮絁紬為韉京官
為通判以上職任者許權依升朝官例違者物主工匠
並以違制論工匠仍刺配他州有陳告者賞錢五萬其
過百日而不變毁者坐之宜令宣徽院御史臺閤門左
右金吾衛司開封府覺察以聞
禁止鋪翠銷金等服飾太上皇帝紹興二十七年(原註)
(闕月)手詔朕惟崇尚儉素實帝王之先務祖宗之盛德比
年以來中外服飾過為侈靡雖累行禁止終未盡革朕
躬行敦樸以先天下近外國所貢翠羽六百餘隻可令
焚之通衢以視百姓行法當自近始自今後宫中首飾
衣服並不許鋪翠銷金如犯此禁重置于法仰幹辦内
東門司官常切覺察不得有違若失覺察以違制論其
中外士庶令有司嚴立禁法貴近之家尤宜遵守如有
違犯必無容貸故兹詔諭各宜知悉
宋朝事實卷十三
