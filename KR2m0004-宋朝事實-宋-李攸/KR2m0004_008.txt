宋朝事實卷八
宋李攸撰
玉牒
宋有天下百餘年所與分天工共民事者皆取之疎遠
側微不私其親故宗室之賢未有以勲名聞者神宗皇
帝實始慨然欲出其英材與天下共之增立教養選舉
之法所以封植琢磨之者甚備行之二十年而文武之
器彬彬稍見焉
上嘗語及宗室多求外居者宰相韓琦曰臣請許親盡
無服者外居然後因之試以外官上曰宗子素未諳民
政若補外官但慮易致過失爾琦曰陛下若命宗室習
律令久之何患其不能從政也參知政事趙槩曰人臣
子弟未必皆有過人之才使之從政尚能粗了局事蓋
積習使然宗室固多美才若擇而任之庶幾漸知為政
之方也上曰五七年漸當以外官試之(案此條但稱上語宰相云云不)
(指為何代攷宋史韓琦于仁宗嘉祐三年六月拜同平章事趙槩于嘉祐七年三月除參知政事是時琦與槩)
(並為宰執此當為仁宗嘉祐七年以後事也)
富弼議裁損宗室授官英宗問輔臣前代宗室樞密
使富弼對曰唐之名臣多出宗室樞密副使吳奎曰祖
宗時宗室皆近親然初授止于殿直侍禁供奉官不如
今之過也朝廷必為無窮計當有所裁損上然之
徽宗朝增神宗教養選舉法尚書右僕射蔡京等言
伏攷宗室在祖宗朝制祿蓋寡至仁宗時始除南班官
自率府副率凡五六遷遂至正任承平日久皇支寖繁
神宗皇帝乃下詔書别其親疎異其等殺遂斷自祖宗
袒免親罷補環衛之官盡除班行名目袒免以外更不
賜名授官止許應舉自熙寧至今宗室人無官者已一
千五百餘人宗女之未嫁者亦千五百有奇皆宣祖太
祖之裔或有貧困失所者臣等伏攷神宗詔書蓋為袒
免既已賜名授官若願應舉者自當依進士法其非袒
免既不賜名授官故止令量試藝業即推恩數非若應
進士舉之難也至于年長累試不中則又有特與推恩
量材錄用之制則隨其材器收錄盡矣至于世數稍遠
及貧無依者則又賜田存恤有差逮元祐紛更廢量試
之法改依進士科舉之制是以自熙寧至元符初三十
餘年中科舉者才二十餘人既廢量試之法亦未嘗有
以年長推恩者賜田之令徒為虚文雖有量給錢米之
法未能周濟其乏遂致宗室不能自給臣等謹追攷神
宗詔書推原本旨稽之往者增以當今所可行者謹條
具如右一非袒免親乃祖宗六世孫伏請將上件服屬
宗室二十五以上者今次許于禮部投狀試經義或律
義一道以文理稍通者為合格分為兩等候至來春附
進士榜推恩内文藝優長者臨時取旨其不能試或試
不中者並赴禮部書家狀讀律列作一項奏名今來止
為前此未曾推廣補攷量試推恩之令致使宗室無官
者遂衆有此陳請只作一時指揮不為永法今後自依
熙寧詔書賜田並于兩京近輔沿流州軍取應未賣官
田物業撥充每州府各置宗室官莊專差文武官各一
員與逐州通判同行管幹逐縣兼管仍置指揮使二員
每歲量入為出宗女量給嫁資仍立定則例量支嫁娶
喪葬之費其逐州自今後有沒官田産物業更不出賣
並撥入官莊仍先于京西北路撥田一萬頃一熙寧詔
書袒免以下許隨處置産業其出官即置田宅一如外
官之法蓋以宗支寖廣其疎屬理當聽其外居勘會宗
室舊來在宫有出入之限有不許外交之禁宫門有譏
察之令今疎屬外居僅遍都下出入無禁交遊不節往
往冒犯法禁伏請非袒免親以下兩世欲分于西京南
京近輔或沿流便近居止各隨州郡大小創置屋宇仍
先自西京為始每處置敦宗院差文臣一員武臣一員
管幹參酌在京院法禁可施行者頒下應無父母兄弟
見任將軍副使以上官者許令前去若有父母兄弟而
願去或無而不願者聽從便依外官赴任立法量給舟
船接人一乞依神宗詔書不拘世數應宗子宗女尤貧
失所者伏請委所在州郡報明量加存恤訖奏一乞于
兩京置外宗正司官掌業所在宗室擇宗室之賢者管
勾外宗正事仍自朝廷于本州通判職官内選差二人
兼領丞簿以主其事一乞隨所在諸宫置學添教授立
法教養量試宗室依熙寧文武官試出官法策試經義
中選者許令出官若再試不中者止許在宫院使食其
禄一神考釐正宗室袒免非袒免各立奏補子孫之法
獨緦麻親舊用國蔭自來未有蔭孫以下明文伏請依
外官例得補蔭孫一舊制宗室袒免親參選常許不拘
名次陳乞指名差遣非袒免親初選依條添差外更不
拘名次陳乞指名差遣一次以後每到部與陞一年名
次陳乞今後宗室非袒免以下親量試出官者並各于
員闕外添差每大郡通屬縣不得過十人中郡不得過
七人小郡不得過四人候到任不簽書本職公事如有
本轄長貳或監司二人保奏堪任釐務方得供職未釐
務者添支驛劵供給人從從之
宗室賜名授官孝字親王之子授武衛將軍其餘宗
室不用此例祖宗緦麻親賜名承字男賜名克字
宗字男賜名仲字從字男賜名世字授官太子
右内率府副率祖宗袒免親賜名克字男賜名叔
字仲字男賜名士字世字男賜名令字授官右
班殿直祖宗非袒免親不賜(原註熙寧二年以前叔字男賜名之字士字男)
(賜名不字令字男賜名子字)奏薦(原註熙寧二年以前授太子右内率府副率)以上承字
宗字磨勘至使相止從字仲字世字至觀察使止叔字
士字令字授副率者至遥郡防禦使止之字不字子字
賜名授官者至遙郡刺史止
襲封(原註國朝舊制諸王之後用本宫最長一人封公繼襲熙寧二年十一月敕祖宗之子皆擇其後一)
(人為宗令世世封公補環衛之官以奉祭祀不以服屬盡故殺其恩禮案宋史秦王廷美傳熙寧二年詔宣)
(祖太祖太宗之後擇一人封公世襲無補環衛官之句而神宗本紀是年十一月甲戌詔祖宗之後世襲補外)
(官與此環衛之官亦異存此偹攷)祖宗之子並傳嫡襲封(原註熙寧二年閏十)
(一月五日聖旨祖宗之子並令傳嫡襲封宗案宋史秦王廷美傳熙寧三年以太常禮院言令祖之子傳嫡)
(襲封神宗本紀亦作三年七月詳定宗室襲封制度此書作二年與宋史互異)濮安懿王諸子
(案熙寧十年十月詔濮王子以次襲封奉祀此條濮安懿王諸子句下有闕文並脫去小註)
宗室轉官資級圖(原註并料錢)節度使兼侍中(案宋史宗室敘遷之)
(制由節度使同中書門下平章事轉節度使兼侍中節度使同中書門下平章事即使相也原本使字上脱節)
(度二字侍中字上脱兼字今從宋史補正)使相左衛上將軍右衛上
將軍節度使三級(原註四百貫)節度觀察留後(案宋制節度觀)
(察留後月俸三百貫觀察使防禦使並二百貫此書誤以觀察留後為留後觀察而于防禦使之上脱觀察使)
(三字將觀察留後及觀察使二職混而為一今從宋史改正)二級(原註三百貫)觀察使
防禦使一級(原註二百貫)團練使遥郡防禦使
一級(原註一百五十貫)刺史遙郡團練使一級(原註一百貫)
遙郡刺史(案自此遙郡刺史以下至衛將軍月俸若干貫各有不同攷宋史職官志皇親任諸)
(衛大將軍領刺史八十千將軍領刺史六十千將軍三十千率府率二十千副率十五千蓋宗室俸禄之制與)
(敘遷之制不同故諸衛大將軍本六十千兼領刺史則增為八十千將軍本三十千兼領刺史則增為六十千)
(矣此書俱闕註附識偹攷)一級左右衛大將軍左右金吾衛大
將軍左右龍武軍大將軍左右羽林軍大將軍
左右神武軍大將軍左右驍衛大將軍左右武衛
大將軍左右屯田衛大將軍左右領軍衛大將軍
左右監門衛大將軍左右千牛衛大將軍一級
左右衛將軍左右金吾衛將軍左右龍武衛將
軍左右羽林軍將軍左右神武軍將軍左右驍
衛將軍左右監門衛將軍左右千牛衛將軍左
右領軍衛將軍一級太子左右衛率府率太子
左右司禦率府率太子左右清道率府率太子左
右監門率府副率太子左右内率府副率一級(原註)
(十五貫)
宗室換官(案宋制有文臣換右職武臣換文資俱見宋史職官志至宗室換官之制則略而不書此)
(足補其闕)諸衛將軍(原註就文官者換太常丞就武官者換率府率)率府率(原註就文)
(官者換太子中允就武官者換内殿崇班)率府副率(原註就文官者換大理評事就武官者換西頭)
(供俸官)左右班殿直(原註换試銜知縣)三班奉職借職(原註無專條)以
上須袒免親將軍以下方許換出外官其大將軍以上
願換外官者並臨時取旨
宗室轉官資級太子右内率府副率(原註轉太子右監門率府率)
太子右監門率府率(原註轉右千牛衛將軍)右千牛衛將軍(原註轉右)
(監門衛大將軍右案宋史職官志千牛衛將軍當轉右監門衛大將軍監門衛大將軍轉遙郡刺史原本右)
(千牛衛將軍下脱小註轉右監門衛大將軍并大字右監門衛大將軍十五字今從宋史增入)右監門
衛大將軍(原註轉遙郡刺史)遙郡刺史(原註轉遙郡團練使繼諸王後見封國公特旨)
(即轉正刺史)遙郡團練使(原註轉遙郡防禦使繼諸王後見封國公及特旨即轉團練使案)
(轉遙郡防禦使原本誤作團練使今從宋史職官志攷正)刺史(原註轉團練使)團練使(原註轉防)
(禦使練案宋制宗室敘遷之制團練使轉防禦使原本團使下多遥郡防禦使五字今從宋史删去)防
禦使(原註轉觀察使)觀察使(原註轉節度觀察留後)節度觀察留後(原註轉節)
(度使特旨轉左右衛上將軍)左右衛上將軍節度使(原註轉節度使同中書門下平)
(章事)節度使同中書門下平章事(原註轉節度使兼侍中)
宣祖五子
太祖皇帝太宗皇帝邕王光濟秦王廷美(原註本名)
(光美)䕫王光贊(案光濟早亡宋初追封邕王徽宗時改封曹王廷美太宗初封齊王進封秦王)
(太平興國七年降涪縣公九年追封涪王真宗復秦王徽宗改封魏王光贊幼亡宋初追封䕫王徽宗改封岐)
(王攷東都事略及宋史皆書其最後徽宗時封國故光濟稱曹王廷美稱魏王光贊稱岐王而此書則書太祖)
(時封國為號體例與各書不同)
太祖四子
楚王德秀燕王德昭舒王德林秦王德芳(原註太宗)
(嘗謂宰相曰德昭德芳先帝之子朕篤愛之猶子也不欲異其稱呼當令有司與昭慶公主而下依舊稱皇子)
(封案東都事略德秀早亡徽宗追賜名封滕王德昭初武功郡王太平興國四年追封魏王英宗改封越王)
(徽宗改封吳王德芳太宗追封岐王楚王徽宗改封秦王宋史並同攷德秀未嘗封楚王德昭未嘗封燕王于)
(德芳則又書其最後封國為號與本書體例復不合疑有訛誤)
太宗九子
楚王元佐真宗皇帝(案東都事略及宋史太宗九子長漢王次昭成太子次真宗今)
(此書列真宗于昭成太子之前與各書互異)昭成太子元僖陳王元份
安王元傑密王元偓曹王元偁涇王元儼
代國公元億(案宋史元佐原名德崇初封衛王進封楚王改今名雍熙二年廢為庶人真宗即位)
(復楚王追封齊王潞王英宗封魏王徽宗改封漢王昭成太子初名德明封廣平郡王進封陳王改名元佑後)
(改今名進許王追贈太子諡恭孝改諡昭成元份初名德嚴改名元俊封冀王又改今名封越王真宗改雍王)
(追封陳王潤王英宗改魯王徽宗改封商王元傑初名德保後改今名封益王真宗封兖王追封安王邢王英)
(宗改封陳王徽宗封越王元偓初封徐國公真宗封彭城郡王進寧王徐王追封鄧王密王英宗封韓王徽宗)
(封鎮王元偁初封安定郡王進舒王追封曹王華王英宗封蔡王徽宗封楚王元儼初封曹國公真宗封廣陵)
(郡王進封榮王尋降端王改彭王通王涇王仁宗封定王荆王追封燕王英宗封吳王徽宗改封周王元億早)
(亡追賜名封代國公英宗封安定郡王徽宗改封崇王此書于太宗諸子皆書其始沒時追贈封國為號而于)
(元偓不書鄧王而書密王于元儼不書燕王而書涇王則又自亂其例矣)
仁宗四子
襃王昉豫王昕鄂王曦英宗皇帝(案太宗諸子以後應繼以)
(真宗諸子永樂大典原本附玉牒于祖宗世次之後自真宗及英宗以下世次既闕而諸子玉牒亦復不詳)
公主
秦國長公主嘗為子莊宅使世隆求正刺史(案宋史秦國長公主)
(即太祖女昭慶公主太宗改封秦國真宗時進長公主下嫁王承衍子世隆為如京副使歷洛苑六宅二使不)
(言其為莊宅使此足補宋史之闕)真宗曰正刺史係朝廷公議不可魯
國長公主(案宋史魯國長公主即太祖女延慶公主至元符初追封魯國)為翰林醫官
使趙自化求尚食使兼醫官院事上謂王繼英曰雍王
元份亦為自化求遙郡朕以遙郡非醫官所領此固不
可也駙馬都尉石保吉自求見上言僕夫盜財乞特加
重罪上曰有司自有常法豈肯以卿故亂天下法也又
請于私第決罰亦不許(案此條見江少虞事實類苑今採錄補入)
胡宿上仁宗論兖國公主議行册禮劄子今月二十
一日草福康公主特進兖國公主制竊聞議行冊禮然
于事體頗有未便祖宗以来公主長公主未有行此禮
者昔漢明帝封皇子悉半諸國明德馬皇后曰諸子食
數縣不已儉乎帝曰我子豈敢與先帝子等也唐貞觀
中太宗長樂公主將出降帝令有司資送倍于永樂公
主魏徵曰不可引漢明帝之言為對且曰天子姊妺稱
長公主加長字是有所尊崇或可情有淺深無容禮相
踰越太宗然其言入告長孫皇后后遣使賜徵金帛陛
下即位以来累曾進封楚國魏國二大長公主亦不曾
行冊禮今施于兖國公主是與大長公主相踰越兼以
貴主之故賢妃亦蒙殊典有旨令進諭告不行冊禮是
母子之間一行一不行禮意尤不相稱書于史冊後世
將有譏議必謂陛下偏于近情虧聖德之美臣願陛下
采漢明之言開文皇之聽遵祖宗舊典如國朝公主曾
行此禮行之粗且無嫌如其不曾則宜且罷臣以陛下
好忠諫納至言臣職在論思不敢不言
除皇女福康公主進封兖國公主制(案宋史福康公主仁宗長女嘉祐二)
(年進封兖國)門下天道之美濟下而光明王化之行由中而
洽被唐堯有釐降之典召南載肅雍之詩範俗崇風于
是乎在國家慶靈憑厚德教深長迪厥真源育兹懿主
儀我皇室繄于舅門待年及于有行涓日申于誕告皇
女福康公主閑和居德秀映棲神聰悟之姿非由于外
奬徽柔之性乃蹈于自然朕懷先后之慈篤外家之愛
將敦美化是選密親教著沁園導人倫之婦順恩加渭
水廣天下之孝思是用詳按舊章稽合嘉禮爰築其
館載肅之車卜以仲秋祉兹元吉向班初冊嘗擇美名
未拓膏腴尚闕湯沐進開曲阜之國衍食龜隂之田儀
服有光號名增重於戲貴宜思降富勿期驕尚懷國史
之言緬念衿䄜之戒往服休寵永綏壽昌
韋驤代陳少卿賀福康公主進封兖國表中宸有命美
化務先于族親貴主進封優恩不奪于典禮風聲遐被
中外交忻臣誠歡誠喜頓首頓首恭惟(尊號)皇帝陛下
配天地之德紹祖宗之基守無逸于持盈槩至公于立
極御遠以近齊邦以家治宫等周官之規訓女偕堯舜
之法罔愧前躅克成令猷公主分乾之英體巽之順雖
曰愛之欲其富不以生而榮(案愛之欲其富以下疑有脱誤無别本可校姑仍其)
(舊)豈湯沐不可一而充印綬不可一而足蓋誨育之存
節故寵私之有階龍光一宣慈孝兩得教其有素下嫁
豈忘其矩度澤非不隆四方孰謂之偏黨朝野歡浹人
神氣和邁治古之休光增太平之盛事臣限以官守不
獲奔走闕庭稱慶無任瞻天踴躍之至
德寧公主將出降上謂輔臣曰公主第及房從之物比
福康公主皆減三之一又對羣臣數稱唐公主多適名
人而近世士人乃畏尚主命擇士人得尚書職方員外
郎王克臣之子孝莊者故駙馬都尉承衍曾孫而父子
皆業進士令至宰相第試以詩而并其所業一編以進
上召見清居殿拜左衛將軍駙馬都尉賜名師約又命
以毋廢學後又出經籍及紙筆墨賜之(案德寧公主英宗長女進封徐)
(國宋史載王師約字君授英宗命宰相諭旨令師約持所為文至第明日獻賦一編即坐中賦大人繼命詩遂)
(賜對選尚公主而賜玉帶及九經筆硯勉之進學與此書所載詳略不同史亦不載其本名孝莊賜名師約據)
(此可補宋史之闕)
宣祖女
陳國長公主(案宋史太祖有姊一人未笄而夭建隆三年追封陳國長公主又案太祖同母妹初)
(適米福德建隆三年封燕國長公主冄適高懷德元符三年改封秦國宋史但為秦國立傳而附陳國于傳末)
(以其早夭未及下降也洓水紀聞太祖將北征京師喧言出軍之日當立點檢為天子太祖懼密以告家人太)
(祖姊面如鐵色方在厨引麫杖逐太祖擊之曰丈夫臨大事可否當自決胷懷乃來家間恐怖婦女何為耶太)
(祖默然而出或云即魏國長公主攷魏國長公主太祖女即昭慶公主非太祖姊也據史云太祖姊早夭則引)
(麫杖逐太祖者當為太祖妹秦國長公主可知洓水紀聞屬傳聞之誤而此書于宣祖女止載陳國長公主不)
(載秦國長公主意陳國必秦國之誤蓋此書于公主早亾及未下嫁者俱削而不書如太祖六女申國成國永)
(國三公主早亾不載正載秦國晉國許國三公主太宗七女滕國早亾邠國為尼沒後始有封號故不載其體)
(例與宋史互異)
太祖女
秦國大長公主晉國大長公主許國大長公主
太宗女
燕國長公主曹國長公主晉國大長公主鄭國
長公主申國大長公主(案太宗女以下應繼以真宗以下公主永樂大典原本俱)
(失載)
宋朝事實卷八
