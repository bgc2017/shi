宋朝事實卷二
宋李攸撰
登極赦
太祖建隆元年正月初五日登極赦(案太祖以周顯德七年正月初四日)
(即位此書云初五日者蓋登極肆赦在次日也)門下朕以五運推移上帝于焉
睠命三靈改卜王者所以膺圖朕起自側微備嘗艱險
當周邦草昧從二帝以徂征洎虞舜陟方翊嗣君而纂
位但罄一心而事上敢期百姓之與能屬以敵國侵疆
邊民罹苦朕長驅禁旅往靖邊塵鼓旗纔出于國門將
校共推于天命迫迴京闕欣戴眇躬幼主以歷數有歸
尋行禪讓兆庶不可以無主萬幾不可以曠時勉徇羣
心以登大寶昔湯武革命發大號以順人唐漢開基因
始封而建國宜國號大宋改周顯德七年為建隆元年
乘時撫運既協于歌謠及物推恩宜周于華夏可大赦
天下應正月五日昧爽以前天下罪人所犯罪已結正
未結正已發覺未發覺罪無輕重常赦所不原者咸赦
除之應貶降責授及勒停等官並與恩澤諸配徒役男
子女人等並放逐便其内外馬步兵士各與等第優給
諸軍内有請分料錢者特與加等第添給中外見任前
任職官並與加恩文武升朝官内諸司使副使禁軍都
指揮使以上及諸道行軍司馬節度副使藩方馬步軍
都指揮使應父母妻未有官及未曾叙封者並與恩澤
亡父母未曾封贈者並與封贈諸處逃亡軍都限赦到
百日内仰于所在陳首並與放罪依舊軍分收管如出
百日不來自首者復罪如初念彼愚民或行奸盜屬兹
解網咸許自新諸軍有草寇處仰所在州府及巡檢使
臣曉諭招喚若願在軍食糧者並與衣糧如願歸農者
亦聽取便於戲革故鼎新皇祚初膺于景命變家為國
鴻恩宜被于寰區更賴將相公王同心協力共裨寡昧
以致隆平凡百軍民深體朕意(案永樂大典所載登極赦文獨佚此詔今從趙)
(普龍飛記所載補入原註翰林學士承旨陶穀行蓋穀筆也)
昭憲太后常與太祖參決大政及疾甚太祖侍藥餌不
離左右太后曰汝自知所以得天下乎太祖曰此皆祖
考與太后之餘慶也太后笑曰不然亦由柴氏使幼子
主天下耳因戒敇太祖曰汝萬歲後當以次傳之弟則
并汝之子亦獲安矣太祖頓首泣曰敢不如太后教其
後太祖遂傳位太宗皇帝開寶九年十月二十一日登
極赦門下王者繼統承祧所以嗣神器節哀順變所以
寧萬邦顧歴代之通規諒舊章而可法先皇帝勤勞啓
國宵旰臨朝萬幾靡倦于躬親四海方成于開泰念農
民之疾苦知戰士之辛勤氛祲盡平生靈永逸而寒暄
遘厲寢疾彌留方臻偃革之期遽起遺弓之歎猥以大
寶付于沖人遵理命而莫能固辭涉大川而㒺知攸濟
負荷斯重攀號莫任宜覃在宥之恩俾洽維新之澤可
大赦天下云云恭惟先皇帝推誠損己焦思勞神念將
士之忠勤知戰伐之辛苦衣糧禄賜無非經手經心土
地官封不惜酬勲酬效生靈是念稼穡為憂罷非理之
差徭去無名之侵耗不貪遊宴盡去奢華減後宫冗食
之人停諸司不急之務方岳止甘鮮之貢殿庭碎珠玉
之珍獄訟無冤刑戮不濫凡關物務盡立規繩予小子
纘紹丕基恭稟遺訓仰承法度豈敢越違更賴將相公
卿左右前後共遵先志同守成規庶俾沖人不墜洪業
真宗至道三年四月一日登極赦門下創業垂統于以
貽後昆嗣位承祧于以紹前烈為股肱之元首俾億兆
之宅心洪惟永圖屬在明辟夫何涼德享是丕休先皇
帝膺籙上玄受遺太祖臨御迨踰于二紀憂勤遂冠于
百王無一日不舉皇綱無一事不親聖覽宵衣旰食焦
思勞神禹跡混同方致太平之運堯心未倦俄興不豫
之災棄大寶以上仙付沖人之神器仰遵顧命下迫推
崇若涉大川罔知涯涘黽勉負荷兢畏交并宜覃作解
之恩聊展奉先之意可大赦天下云云恭念先朝庶政
盡有成規謹守奉行不敢失墜所宜開諫諍之路拔茂
異之材鰥寡無告之民悉令安泰動植有生之類冀獲
昭蘇庶幾延宗社之鴻休召天地之和氣更賴中外百
執左右藎臣各盡乃職輔兹不逮布告遐邇咸使聞知
仁宗乾興元年二月十九日登極赦門下天生烝民惟
君所以司牧國有神器有子所以傳歸先皇帝紹累聖
之丕圖輯庶邦之大治焦勞虔鞏二紀于兹忽興憑几
之言永結遺弓之慕循顧眇質獲嗣慶基適屬承祧之
初宜覃在宥之澤可大赦天下常赦所不原者咸赦除
之恭念夙侍聖顔備承寶訓凡百機務盡有成規謹當
奉行不敢失墜更賴宗工良佐中外臣僚咸竭乃誠以
輔不逮布告遐邇咸使聞知
英宗嘉祐八年四月一日登極赦門下烝民之生置君
為之司牧神器之重有子所以傳歸先皇帝天資慈仁
聖德深厚臨御歲踰于三紀憂勤日覽于萬幾常旰昃
以忘勞因晦明而遘厲寖違沖豫遂至彌留遽興憑几
之言念及承祧之寄猥以大業屬于沖人永惟負荷之
艱矧在哀迷之次㒺知攸濟祗率舊章宜覃在宥之恩
式表奉先之志可大赦天下云云恭念夙奉聖顔備聞
聖訓在于庶政悉有成規惟謹奉行㒺敢廢失更賴中
外多士左右忠賢各盡乃誠以輔台德布告遐邇咸使
聞知
神宗治平四年正月九日登極赦門下夫民之戴君尊
如元首之奉天之與子傳有神器之歸先皇帝紹履至
尊欽篤先烈圖治百王之上垂精五載之間玉几留章
每及夜分之覽紫闈訪道多逾日昃之咨既寤寐之積
勤因寒暄之遘厲神機未厭遽至彌留之憂邦禍何勝
已聞遺訓之託屬哀荒之靡次固負荷之惟艱煢然自
思浩莫能濟宜本承祧之始用覃澤物之私可大赦天
下云云於戲奉先昭孝實本于天經肆𤯝推恩蓋循于
國典更繄文武之助忠賢之規各勉交修永輔不逮咨
爾有衆體予至懷
哲宗元豐八年三月六日登極赦門下生烝民而立之
君所以出四方之令有天下而傳于子所以維萬世之
安先皇帝道極聖神德兼文武圖治三王之上儲精七
閏之間緝熙事功董正法度積勤勞于日昃違沖豫于
春元植璧以歸方致金縢之禱綴衣遽設忍聞玉几之
言眷予沖人屬以重器永荷艱難之託曷勝哀疚之懷
宜謹始于承祧用渙恩而及物可大赦天下云云恭念
先朝之治必循五聖之謀思祗率于舊章用答揚于光
訓尚賴中外列辟左右忠賢交修厥官以輔予治布告
遐邇咸使聞知
徽宗元符三年正月十三日登極赦門下朕承先帝之
末命嗣累世之丕圖若履淵冰未知攸濟先皇帝睿明
聰哲克勤于邦遵制揚功篤紹先烈十有六載海内蒙
休憂勞爽和遂至大漸乃以神器屬予沖人負荷惟艱
怵惕以懼用謹承祧之始肆頒在宥之恩可大赦天下
云云恭念元豐詒謀紹聖遺訓具在天下可舉而行惟
既厥心㒺敢廢失其率循于天下用奉若于先王更賴
忠良盡規文武合慮永弼乃后共圖康功咨爾萬邦體
予至懷
欽宗宣和七年十二月二十五日受内禪登極赦門下
我國家創業守成紹二百年之祚運宅中圖大奠三萬
里之幅員施及眇躬嗣膺神器永念纘承之重懼劇春
冰載惟臨御之難憂深朽索矧今邊垂未靖師旅方興
肆推曠蕩之恩用慰邇遐之望可大赦天下云云於戲
清蹕而朝萬宇敢忘丕冒之仁繼明以照四方宜布惟
新之澤更賴忠良協贊文武交修永孚于休同底于道
咨爾有衆體予至懷
光堯夀聖太上皇帝建炎元年五月一日登極赦門下
皇天祐宋卜世過于漢唐藝祖承周受禪同乎舜禹列
聖嗣無疆之歷保邦隆不拔之基屬以朝姦稔成邊釁
恃中都之安富忘外敵之憑陵馴致金人來犯京邑初
登城而不下終邀駕以偕行痛念鑾輿遠征沙漠宗族
從而盡徙宫闕為之一空仍仰臣僚俾僭位號朕以介
弟之親而授指開元帥之府以總師方輸敵愾之忠忽
奉講和之詔豈圖變改終致阽危蓋嘗指日以誓諸軍
使前迎而後請不憚瀝血而檄率土冀外附而内親而
三事大夫與萬邦黎獻共致樂推之懇靡容牢避之思
謂亹亹萬幾難以一日而曠位矧皇皇四海詎可三月
而無君勉徇羣情嗣登大寶宵衣旰食紹祖宗垂創之
基疾首痛心懷父兄播遷之難籲號久隔衆㒺繫心軍
旅荐興農多失業慰民耳目之注敷朕心腹之言爰布
湛恩誕敷區夏可大赦天下於戲聖人何以加孝朕每
懷問寢之思天子必有所先朕欲救在原之急嗟我文
武之列同時忠義之家不食而哭秦庭士當勇于報國
左袒而為劉氏人咸樂于愛君其一德而一心佇立功
而立事同徯兩宫之復終圖萬世之安副我憂勤躋時
康乂(案周煇清波雜志云高宗即位于南京肆赦文有兩本首尾皆同如道君發德音而罪已退辭履位)
(之尊淵聖以震長而繼天首正誤國之罪悉捐金幣分割膏腴思愛惜于兩朝忍輕加于一矢生靈受賜中外)
(聞風要質賢王既驅車而北渡連結異域復擁衆以南侵慨谿壑之無厭昧蜂蠆之有毒廷臣乏策敵使詭和)
(欵貔虎以退師致金湯之失險肆令狼子薦食都畿等語與今所傳本異蓋時有忌器之嫌也皆太常少卿滕)
(康行永樂大典所載即當時所傳本而前詔特詳于清波雜志附識于此又攷宋史高宗即位大赦常赦所不)
(原者咸赦除之惟蔡京童貫王黼朱勔李彦孟昌齡梁師成譚禎及其子孫見流竄者更不收叙並載清波雜)
(志中是當時亦不盡赦也)
孝宗皇帝紹興三十二年十三日受内禪登極赦門下
春秋法五始之要聿嚴受命之符天地之大德曰生爰
下維新之令太上皇帝慈儉為寶遹駿有聲垂精三紀
之間圖治百王之上神謨獨運總一日萬幾之繁聖武
旁昭極四海九州之廣未嘗暇逸久積倦勤黃屋非唐
堯之心居懷重負泰元增漢武之策欲介長年顧睿訓
之博臨懼朕躬之弗稱凢今者發政施仁之目皆得之
問安侍膳之餘爰舉舊章用覃曠澤可大赦云云於戲
有天下傳歸于子敢忘付託之難建皇極敷錫厥民允
副邇遐之望尚賴股肱同德中外協謀共底績于中興
以益光于永世咨爾有衆宜體朕懷
紀元
太祖朝建隆元年(原註庚申周顯德七年正月四日受禪改元)建隆二年
(原註辛酉)建隆三年(原註壬戌)建隆四年(原註癸亥十一月十六日南郊改乾德元年)
(案建隆四年十一月十六日改元乾德東都事略李燾長編宋史以是年為乾德元年其未改元以前之事俱)
(係之乾德元年之下故建隆有三年無四年其後凡改元不在正月朔日即以所改之元紀年如乾德六年十)
(一月改元開寶即書開寶元年惟于九年十月太宗即位改元太平興國仍書為開寶九年特為變例而事實)
(所載統以所改之元年分註是年之下至次年直書為二年其體例與各書互異)乾德二年(原註)
(甲子)乾德三年(原註乙丑)乾德四年(原註丙寅)乾德五年(原註丁夘)乾德
六年(原註戊辰十一月二十四日南郊改開寶元年案十一月原本誤作十二月今據宋史改正)開
寶二年(原註己巳)開寶三年(原註庚午)開寶四年(原註辛未)開寶五年
(原註壬申)開寶六年(原註癸酉)開寶七年(原註甲戌)開寶八年(原註乙亥)開
寶九年(原註丙子十二月二十二日太宗改元為太平興國元年案宋史太宗以開寶九年十月二)
(十一日即位十二月二十二日改元原本誤作十月二十日今改正)
建隆四年始議改元太祖謂宰相曰勿用前代舊號于
是改乾德他日帝于禁中見内人鏡背有乾德之號以
問翰林學士陶穀穀對曰偽蜀時年號也宫人果故蜀
王時人帝于是益重儒者而歎宰相寡聞也按偽蜀王
衍以正明五年十二月改明年為乾德盡六年
太宗朝太平興國二年(原註丁丑)太平興國三年(原註戊寅)太
平興國四年(原註己夘)太平興國五年(原註庚辰)太平興國六年
(原註辛巳)太平興國七年(原註壬午)太平興國八年(原註癸未)太平興
國九年(原註甲申十一月二十一日南郊改雍熙元年案二十一日原本誤作二十四日今據雍熙)
(元年郊社文改正)雍熙二年(原註乙酉)雍熙三年(原註丙戌)雍熙四年(原註)
(丁亥)雍熙五年(原註戊子正月十七日耤田畢肆赦改端拱元年)端拱二年(原註己丑)
淳化元年(原註庚寅正月一日改元)淳化二年(原註辛夘)淳化三年(原註壬辰)
淳化四年(原註癸巳)淳化五年(原註甲午)至道元年(原註乙未正月一日改元)
至道二年(原註丙申)至道三年(原註丁酉)
帝即位改元太平興國議者竊謂太平字一人六十也
至道三年帝升遐夀五十九歲亦叶其數舒州民有獻
瑞石誌公記其文曰吾觀四五朝後次丙子趙號太平
二十一帝王國家啟運在五代後太宗丙子歲即位四
五百年之前天命在國家久矣(案宋史大中祥符五年閏十月丁丑出舒州所)
(獲瑞石文曰誌公記而不載其文此書不載年月日彼此可以參攷)
真宗朝咸平元年(原註戊戌上即位初改元)咸平二年(原註己亥)咸平
三年(原註庚子)咸平四年(原註辛丑)咸平五年(原註壬寅)咸平六年(原註)
(癸夘)景德元年(原註甲辰正月一日改元)景德二年(原註乙巳)景德三年(原註)
(丙午)景德四年(原註丁未)大中祥符元年(原註戊申正月五日以天書降改元)大
中祥符二年(原註己酉)大中祥符三年(原註庚戌)大中祥符四年
(原註辛亥)大中祥符五年(原註壬子)大中祥符六年(原註癸丑)大中祥
符七年(原註甲寅)大中祥符八年(原註乙夘)大中祥符九年(原註丙辰)
天禧元年(原註丁巳正月一日改元)天禧二年(原註戊午)天禧三年(原註己未)
天禧四年(原註庚申)天禧五年(原註辛酉)乾興元年(原註壬戌正月一日改元)
景德五年正月三日乙丑天書降丙寅上謂宰相王旦
等議降德音改年號丁夘王旦以德音條目上進上曰
朕再思之奉承天意當大赦天下馮拯進曰適中書樞
密院共議改元莫若取神人所告大中祥符之言以為
年號上悅曰美名也先是景德四年十一月二十七日
夜將半上方就寢夢神人星冠絳袍告上曰宜于正殿
建黃籙道場一月結壇齋戒當降天書大中祥符三篇
至是以紀元大中祥符九年十一月乙夘詔曰朕以獻
歲肇春元辛叶吉請真君而致潔奉寶冊以陳儀將伸
薦信之辭式舉建元之典其改來年為天禧元年乾興
元年正月一日御札内外文武臣僚等朕祗荷慶靈嗣
守洪業顧涉道之猶淺念守文之惟難曷嘗不未明求
衣既昃忘食兢兢業業㒺敢怠荒而天地儲休宗社垂
祐嘉祥屢降庶政允釐民俗阜康邊垂靖謐臻于至治
益用愧懷屬歲律之肇新慶春祺之紛委式改紀年之
號併伸及物之恩宜自正月一日改天禧六年為乾興
元年重念類帝薦誠尚賖于亞歲先庚施令俾告于門
庭其今年冬合行南郊諸般恩澤並特移就正月一日
庶兹惠渥亟洽羣倫所有覃慶及賞賚等一依自來南
郊體例施行至日朕親御正陽門宣制仍令有司草具
儀注以聞布告中外咸使聞知
仁宗朝天聖元年(原註癸亥上即位初改元)天聖二年(原註甲子)天聖
三年(原註乙丑)天聖四年(原註丙寅)天聖五年(原註丁夘)天聖六年(原註)
(戊辰)天聖七年(原註己巳)天聖八年(原註庚午)天聖九年(原註辛未)天聖
十年(原註壬申十一月六日改明道元年略案十一月原本誤作十二月今據東都事改正)明道
二年(原註癸酉十二月降詔改明年為景祐)景祐元年(原註甲戌)景祐二年(原註)
(乙亥)景祐三年(原註丙子)景祐四年(原註丁丑)景祐五年(原註戊寅十一月十)
(八日南郊改寶元元年)寶元二年(原註己夘)寶元三年(原註庚辰二月二十一日改康)
(定元年)康定二年(原註辛巳十一月二十日南郊改慶歷元年)慶歷二年(原註壬午)
慶歷三年(原註癸未)慶歷四年(原註甲申)慶歷五年(原註乙酉)慶歷六
年(原註丙戌)慶歷七年(原註丁亥)慶歷八年(原註戊子)皇祐元年(原註己丑)
(正月一日改元)皇祐二年(原註庚寅)皇祐三年(原註辛夘)皇祐四年(原註壬辰)
皇祐五年(原註癸巳)皇祐六年(原註甲午三月十七日改至和元年)至和二年
(原註乙未)至和三年(原註丙申九月十二日改嘉祐元年)嘉祐二年(原註丁酉)嘉祐
三年(原註戊戌)嘉祐四年(原註己亥)嘉祐五年(原註庚子)嘉祐六年(原註)
(辛丑)嘉祐七年(原註壬寅)嘉祐八年(原註癸夘)
上即位改元天聖時章獻明肅太后臨朝撰號者取天
字于文為二人以為二人聖者以尊太后也至十年改
元明道又以為于文日月並也與二人之意同後以犯
契丹主耶律明記諱遂改曰景祐是時連歲大旱改元
詔意冀以導迎和氣也(案遼史景宗本紀諱寧字賢寧小字明扆與此及李燾長編作)
(明記者有異又長編謂改元因歲旱蝗宜有變改而以歐陽修歸田錄所云犯契丹諱為誤此書則犯諱歲旱)
(兩說並見正與歸田錄原文相符附注備攷)五年因郊又改曰寶元自景祐
初慕明皇以開元加尊號遂加景祐于尊號之上至寶
元亦然是歲趙元昊以河西叛改姓元氏朝廷惡之遽
改曰康定而不復加于尊號而好事者以為康定乃諡
號也明年又改曰慶歷至九年大旱河北尤甚民死者
十八九于是又改曰皇祐猶景祐也六年四月朔日食
以為正陽之月自古所忌又改曰至和三年上不豫久
之康復又改曰嘉祐蓋自天聖至此凡改元者九皆有
謂也
英宗朝治平元年(原註甲辰)治平二年(原註乙巳)治平三年(原註)
(丙午)治平四年(原註丁未)
神宗朝熙寧元年(原註戊申上即位初改元)熙寧二年(原註己酉)熙寧
三年(原註庚戌)熙寧四年(原註辛亥)熙寧五年(原註壬子)熙寧六年(原註)
(癸丑)熙寧七年(原註甲寅)熙寧八年(原註乙夘)熙寧九年(原註丙辰)熙寧
十年(原註丁巳)元豐元年(原註戊午正月一日改元)元豐二年(原註己未)元豐
三年(原註庚申)元豐四年(原註辛酉)元豐五年(原註壬戌)元豐六年(原註)
(癸亥)元豐七年(原註甲子)元豐八年(原註乙丑)
哲宗朝元祐元年(原註丙寅上即位初改元)元祐二年(原註丁夘)元祐
三年(原註戊辰)元祐四年(原註己巳)元祐五年(原註庚午)元祐六年(原註)
(辛未)元祐七年(原註壬申)元祐八年(原註癸酉)元祐九年(原註甲戌四月十二)
(日改紹聖元年)紹聖二年(原註乙亥)紹聖三年(原註丙子)紹聖四年(原註丁丑)
紹聖五年(原註戊寅六月朔改元元符元年改案元符元年四字原本誤作大字今正)元符
二年(原註己夘)元符三年(原註庚辰)
徽宗朝建中靖國元年(原註辛巳上即位初改元其年南郊又改明年元)崇
寧元年(原註壬午正月一日改元)崇寧二年(原註癸未)崇寧三年(原註甲申)崇
寧四年(原註乙酉)崇寧五年(原註丙戌)大觀元年(原註丁亥正月一日改元)大
觀二年(原註戊子)大觀三年(原註己丑)大觀四年(原註庚寅)政和元年
(原註辛夘正月一日改元)政和二年(原註壬辰)政和三年(原註癸巳)政和四年
(原註甲午)政和五年(原註乙未)政和六年(原註丙申)政和七年(原註丁酉)政
和八年(原註戊戌十一月一日改重和元年)重和二年(原註己亥二月三日改宣和元年)
(案宋史重和二年二月庚辰改元攷是年正月戊申朔則庚辰為二月三日原本誤作三月一日今改正)宣
和二年(原註庚子)宣和三年(原註辛丑)宣和四年(原註壬寅)宣和五年
(原註癸夘)宣和六年(原註甲辰)宣和七年(原註乙巳)
欽宗朝靖康元年(原註丙午上即位初改元)
光堯夀聖太上皇帝朝建炎元年(原註丁未五月朔即位改靖康二年)
(為建炎元午直案此書紀元非正月朔日改元者皆作分註至次年書為二年高宗以靖康二年五月一日)
(即位改元此特書建炎元年者蓋以建炎中興故變例書此)建炎二年(原註戊申)建炎三
年(原註己酉)建炎四年(原註庚戌)紹興元年(原註辛亥正案宋史紹興元年月一日)
(改元此處原註有闕文)紹興二年(原註壬子)紹興三年(原註癸丑)紹興四年
(原註甲寅)紹興五年(原註乙夘)紹興六年(原註丙辰)紹興七年(原註丁巳)紹
興八年(原註戊午)紹興九年(原註己未)紹興十年(原註庚申)紹興十一
年(原註辛酉)紹興十二年(原註壬戌)紹興十三年(原註癸亥)紹興十四
年(原註甲子)紹興十五年(原註乙丑)紹興十六年(原註丙寅)紹興十七
年(原註丁夘)紹興十八年(原註戊辰)紹興十九年(原註己巳)紹興二十
年(原註庚午)紹興二十一年(原註辛未)紹興二十二年(原註壬申)紹興
二十三年(原註癸酉)紹興二十四年(原註甲戌)紹興二十五年(原註)
(乙亥)紹興二十六年(原註丙子)紹興二十七年(原註丁丑)紹興二十
八年(原註戊寅)紹興二十九年(原註己夘)紹興三十年(原註庚辰)紹興
三十一年(原註辛巳)紹興三十二年(原註壬午)
靖康二年五月一日赦朕惟火德中微天命未改攷光
武紀元之制紹建隆開國之基用赫丕圖益光前烈可
以靖康二年五月一日改為建炎元年
宋朝事實卷二
