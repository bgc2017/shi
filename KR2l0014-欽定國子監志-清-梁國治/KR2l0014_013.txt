欽定國子監志卷十三
禮
(臣)等謹案司馬遷言適魯觀
廟堂車服禮器諸生以時習禮低佪留之不能去
云蓋宗廟百官之美富萬世言禮者折衷焉我
國家典制崇隆
臨雍親祀而外官師有事於廟中其禮有五曰釋奠
曰釋菜曰釋褐曰告功曰告祭記云禮時為大
稱次之宜次之五者之禮亦各從其時也至於
祭器祭品所以交於神明致其蠲潔惟稱與宜
爾矣稽古釋奠有始立學之奠有四時常奠而
上丁行禮在仲春之月漢以來祠
孔子於曲阜而釋奠辟雍自魏始晉則四時皆祭
北齊用春秋二仲隋復改用上丁增為四仲至
唐始定為二仲宋明因之釋菜禮簡於釋奠無
牲幣樂奏古人用之有三春合舞也始立學也
始入學也北齊始以朔日行禮宋太宗制朔望
行香禮其後或於四孟或於元日明始定月朔
釋菜望日行香之儀釋褐禮始於唐開元間鄉
貢進士以初冬就國子監謁
先師宋改用仲冬明制定期放榜後五日至於告
功之典蓋魯頌所謂在泮獻功者歟而陟降在
庭有舉必告之儀自明以前無聞焉我
列聖右文憲章作述禮儀明備所謂道隆則從而隆固
千載一時也若夫
豐功偉烈之垂拓地犂庭之績顯融懿爍邁古超前而
凡鼎彛籩豆之嘉粢盛牲醴之薦莫不彬彬焉
秩秩焉事有宜適物有節文猗歟盛哉謹輯釋
奠釋菜釋褐告功告祭各一卷祭器三卷祭品
一卷繪圖著說為禮志其元明舊制可考者並
附卷末無則闕之云
禮一
釋奠
國朝崇德元年
太宗文皇帝遣官致奠
先師五年定釋奠之禮
(盛謹案是時創業以開我京首崇祀事所)
(朝隆儒重道之模為萬世勸學興賢之法謹恭載篇首)
順治二年定春秋丁祭
遣大學士一人行禮翰林官二員分獻國子監監丞博
士分獻兩廡祭酒祀
啟聖公于後殿均以先賢先儒配享從祀遇有他
事改次丁或下丁日
(先謹案定制釋奠序在歷代帝王之次師孔子為中祀)
(遣官事宜初由禮部題請後歸太常寺遇有他事如乾隆十二年仲秋上丁值)
(太宗文皇帝忌辰改用次丁是也)
順治四年定致祭
先師孔子遣滿官贊禮祝詞兼用滿文
康熙二十三年祭酒王士禎等請定
先師祀典樂舞籩豆酌用成化弘治年間儀制
詔從之
康熙二十五年令春秋釋奠武官二品以上並
入陪祭
康熙二十六年令春秋釋奠國子監用籩十豆
十舞用六佾
雍正十一年增釋奠上香儀
乾隆元年令祭
文廟前一日陳設飭太常寺如羣廟儀治之祭畢
交國子監分胙
(謹案釋奠祭品向由太常寺移交國子監官前期一日陳設至是禮部以不與羣廟之例畫一)
(議交太常寺官陳設如儀)
乾隆十一年增
崇聖祠配位分獻官二員其陳設四案增帛二爵
六
(謹案向例配位奠獻俱承祭官行禮孔氏孟氏二位前無帛止獻爵至是更定)
乾隆十八年禮部奏言兩廡位次皆東西向先
賢先儒南北分列向於中間空處設案分獻官
各一人奠獻於禮未協應請兩廡各用分獻官
二人增香帛一案就位行禮以嚴昭格至十二
哲兩廡向皆於各位前豫奠一爵其分獻官行
三獻禮則統奠三爵于香案以太常寺執事人
不充數故也嗣後丁祭十二哲兩廡三獻請均
令肄業諸生奉爵令東西分獻翰林官各奠三
爵兩廡分獻國子監官各統奠三爵
詔從之
又會典館奏言兩序兩廡以國子生執事而殿
内正位配位及
崇聖祠殿廡仍用樂舞生揆諸典禮實有未協請
嗣後
遣官釋奠司香司帛司爵
大成殿正位配位用國子官兩哲兩廡暨
崇聖祠殿廡均以國子生充賜福胙受福胙各用
國子生二人
詔從之
釋奠儀注
正祭日五鼓各赴廟齊集分獻陪祀各官由鴻
臚寺官引至兩旁門排班立承祭官由左旁門
入於階下行禮太常寺贊引官對引官導承祭
官至盥洗處贊引官贊盥洗承祭官盥洗畢引
至階下立陪祀各官由鴻臚寺官引至行禮處
立典儀官唱樂舞生就位執事官各司其事陪
祀分獻官各就位(文舞生執羽籥引進)贊引官贊就位承
祭官就拜位立分獻陪祀各官亦隨後立典儀
官唱迎神司香官各奉香盤進協律郎唱迎神
樂奏昭平之章樂作贊引官贊就上香位司香
官各就案旁立贊引官導承祭官由東階上進
殿左門贊詣
至聖先師孔子位前承祭官至香案前立贊引官
贊跪承祭官跪行一叩禮興(不贊)司香官跪進香
贊引官贊上香承祭官立上柱香三上瓣香畢
復一跪一叩興不贊贊引官贊詣復聖顔子位
前跪叩上香如正位儀次贊詣宗聖曾子位前
次贊詣述聖子思子位前次贊詣亞聖孟子位
前跪叩上香均如前儀其十二哲分獻官俟承
祭官詣亞聖案時引至哲位前跪叩上香如承
祭官儀贊引官贊旋位引承祭官分獻官至殿
門北面一揖出復位立兩廡分獻官如十二哲
分獻官儀齊至各位前上香畢復位立贊跪叩
興承祭分獻陪祀各官俱行三跪九叩禮興樂
止典儀唱奠帛爵行初獻禮司帛官奉篚司爵
官奉爵進協律郎唱初獻樂奏宣平之章樂作
贊引官贊就奠獻位司帛爵各就案旁立贊引
官導承祭官由東階上進殿左門贊詣
至聖先師孔子位前承祭官至案前立贊引官贊
跪承祭官跪行一叩禮興(不贊)贊引官贊奠帛司
帛官奉帛跪進承祭官受帛拱舉立獻畢贊引
官贊獻爵司爵官奉爵跪進承祭官受爵拱舉
立獻奠于正中行一跪一叩禮興(不贊)贊引官贊
赴讀祝位引承祭官就讀祝位立讀祝官至祝
案前一跪三叩捧祝版立于案左樂止贊引官
贊跪承祭官讀祝官分獻官陪祀官俱跪贊引
官贊讀祝讀祝官讀畢捧祝版至正位帛案前
跪安帛篚内三叩退樂作贊引官贊跪叩興承
祭分獻陪祀官俱行三叩禮興贊引官贊詣復
聖顔子位前奠帛獻爵如正位儀次贊詣宗聖
曾子位前次贊詣述聖子思子位前次贊詣亞
聖孟子位前奠帛獻爵均如前儀其十二哲分
獻官俟承祭官詣亞聖位時引至哲位前奠帛
獻爵如承祭官儀贊引官贊旋位引承祭官分
獻官至殿門北面揖出復位立兩廡分獻官如
十二哲分獻官儀齊至各位前奠帛獻爵畢復
位立樂止典儀唱行亞獻禮司爵官奉爵進協
律郎唱亞獻樂奏秩平之章樂作贊引官贊就
獻爵位司爵各就案旁立贊引官引承祭官由
東階上進殿左門贊詣
至聖先師孔子位前承祭官至案前立贊引官贊
跪承祭官跪行一叩禮興(不贊)贊引官贊獻爵司
爵官奉爵跪進承祭官受爵拱舉立獻奠于左
一跪一叩興(不贊)贊引官贊詣復聖顔子位前跪
叩獻爵如正位儀次贊詣宗聖曾子位前次贊
詣述聖子思子位前次贊詣亞聖孟子位前跪叩
獻爵均如前儀其十二哲分獻官俟承祭官詣
亞聖位時引至哲位前跪叩獻爵如承祭官儀
贊引官贊旋位引承祭官分獻官至殿門北面
揖出復位立兩廡分獻官如十二哲分獻官儀
齊至各位前跪叩獻爵畢復位立樂止典儀唱
行終獻禮司爵官奉爵進協律郎唱終獻樂奏
叙平之章樂作贊引官贊就獻爵位司爵各就
案旁立承祭官及分獻官跪叩獻爵俱如亞獻
儀爵奠于右贊引官贊旋位承祭官分獻官各
復位立儀如亞獻樂止文舞生行一跪一叩禮
立執旌節引退于兩旁立典儀唱賜福胙贊引
官贊詣受福胙位引承祭官至殿内立捧福胙
二員捧至正位案前拱舉至受福胙位右旁跪
接福胙二員左旁跪贊引官贊跪承祭官跪贊
引官贊飲福酒承祭官受爵拱舉授接福官接
福官退贊引官贊受胙承祭官受胙拱舉授接
胙官接胙官退贊引官贊叩興承祭官三叩興
贊引官贊旋位引承祭官復位立行謝福胙禮
贊引官贊跪叩興承祭分獻陪祀各官俱行三
跪九叩禮興典儀官唱徹饌協律郎唱徹饌樂
奏懿平之章樂作徹訖樂止典儀唱送神協律
郎唱送神樂奏德平之章樂作贊引官贊跪叩
興承祭分獻陪祀各官俱行三跪九叩禮興樂
止典儀官唱捧祝帛饌香恭送燎位司祝司帛
官至各位前一跪三叩捧起祝在前帛次之捧
饌香官跪(不叩)捧起在後俱由殿中門中道出以
次送至燎位承祭官退至西旁立候祝帛饌香
過仍復位立數帛官數帛典儀官唱望燎樂作
贊引官贊詣望燎位導承祭官至望燎位祝帛
焚半贊引官贊禮畢各退
(謹案雍正十年以前釋奠儀注無上香禮餘同今儀)
崇聖祠釋奠儀注
祭日贊引官對引官引承祭官入後殿左門分
獻官隨入至盥洗處贊引官贊盥洗承祭官盥
洗畢引詣殿階下正中分獻官以次序立於後
均北面典儀唱執事官各司其事贊引官贊就
位承祭官就位立分獻官隨後立典儀唱迎神
司香各奉香盤進贊引官贊就上香位引承祭
官升東階由殿左門入贊詣
肇聖王香案前承祭官至案前立贊引官贊跪叩
興承祭官行一跪一叩禮興贊引官贊上香司
香跪進香承祭官立上柱香三上瓣香畢復一
跪一叩興(不贊)贊引官贊詣
裕聖王香案前次贊詣
詒聖王香案前次贊詣
昌聖王香案前次贊詣
啓聖王香案前跪叩上香均如前儀畢贊復位引
承祭官退至殿左門北面揖出復位四配兩廡
分獻官各詣香案前上香如儀皆復位贊引官
贊跪叩興承祭官分獻官皆行三跪九叩禮興
典儀唱奠帛爵行初獻禮司帛爵生各奉篚執
爵進贊引官贊就奠獻位引承祭官入殿左門
贊詣
肇聖王位前承祭官就位前立贊跪叩興承祭官
行一跪一叩禮興贊奠帛司帛跪進帛承祭官
受帛拱舉立獻贊獻爵司爵跪進爵承祭官受
爵拱舉立獻奠於正中復一跪一叩興(不贊)贊引
官贊詣
裕聖王位前次詣
詒聖王位前次詣
昌聖王位前次詣
啟聖王位前跪叩奠獻各如前儀畢贊詣讀祝位
引承祭官就讀祝位立讀祝官至祝案前一跪
三叩捧祝版立於案左贊引官贊跪承祭官讀
祝官分獻官俱跪贊引官贊讀祝讀祝官讀畢
捧祝版至正位案前跪安帛篚内三叩退贊引
官贊跪叩興承祭分獻官行三叩禮興贊復位
引承祭官退至殿左門北面揖出復位四配兩
廡分獻官各詣神位前奠帛獻爵如儀皆復位
典儀唱行亞獻禮司爵生各奉爵進贊引官贊
就獻爵位引承祭官入殿左門贊詣
肇聖王位前承祭官至位前立贊跪叩興承祭官
行一跪一叩禮興贊獻爵司爵跪進爵承祭官
受爵拱舉奠于左復一跪一叩興(不贊)贊引官贊
詣
裕聖王位前次詣
詒聖王位前次詣
昌聖王位前次詣
啟聖王位前跪叩獻爵俱如前儀畢贊復位引承
祭官退至殿左門北面揖出復位四配兩廡分
獻官各詣神位前跪叩獻爵如儀皆復位典儀
唱行終獻禮贊引官引承祭官分獻官升堂就
位跪叩獻爵如亞獻儀爵奠于右贊復位承祭
官分獻官各復位立典儀唱徹饌唱送神贊引
官贊跪叩興承祭官分獻官俱行三跪九叩禮
畢興典儀唱捧祝帛饌香各供詣燎位捧祝帛
者至位前一跪三叩捧饌香者跪不叩俱捧起
依次由中門中道送至燎位承祭官退至西旁
立俟祝帛饌香過復位典儀唱望燎贊引官贊
詣望燎位引承祭官至望燎位祝帛焚半贊引
官贊禮畢退
丁祭土地祠儀注
祭日以助教一人行禮就位上香獻爵一跪三
叩退
釋奠國子監執事官生儀節
是日五鼓執事官咸集正殿司香司帛司爵司
福司胙各執事在東者由殿左門入立于東酒
罇案之北在西者由殿右門入立于西酒罇案
之北典儀唱執事官各司其事司香官各手奉
香盤在東者西面在西者東面俱恭竢典儀唱
迎神在東者西行(正位司香在前次東配次東哲)在西者東行
(西配司香在前次西哲)正位司香官至正中之東駐足轉
北面進二步止配哲各司香官俱駐足北面東
西配首位司香官各進一步止餘不進恭竢贊
就上香位正位司香官北行至香案前左旁北
面立東配東哲各司香官均北行至位前之南
折而東在香案前左旁東面立西配西哲各司
香官均北行至位前之南折而西在香案前右
旁西面立承祭官入殿左門正位司香官轉西
面跪承祭官至案前司香官進香退(立東酒罇案之北恭)
(竢在西者立西酒罇案之北)配位哲位司香官俱俟承祭官
分獻官至案前轉北面跪餘如正位儀承祭官
復位行禮畢司帛官各奉篚司爵官各奉爵東
西面恭竢如司香儀典儀唱奠帛爵行初獻禮
司帛官司爵官各東西行正位司帛官至正中
之東駐足轉北面進四步止司爵官隨之轉北
面進一步止配位哲位司帛爵官俱駐足北面
東西配首位司帛官各進三步止司爵官隨之
進二步止東西配次位司帛官及兩哲司帛官
各進一步止司爵官隨之不進步恭竢贊就奠
獻位正位司帛官北行至案前左旁北面立司
爵官行至案後左旁北面立配位哲位司帛爵
官均北行折而東西司帛官在案前立司爵官
在案後立承祭官入殿左門正位司帛官轉西
面跪承祭官至案前司帛官進帛退司爵官轉
西面跪承祭官至案後司爵官進爵退配位哲
位司帛爵官俱如正位儀承祭官復位司爵官
各奉爵東西面恭竢如初獻儀典儀唱行亞獻
禮司爵官各東西行正位司爵官至正中之東
駐足轉北面進二步止配位哲位司爵官俱駐
足北面東西配首位司爵官各進一步止餘不
進恭竢贊就獻爵位正位司爵官北行至案後
左旁北面立配哲各司爵官均北行折而東西
立于案後承祭官入殿左門正位司爵官轉西
面跪承祭官至案後司爵官獻爵退配位哲位
司爵官俱如初獻儀承祭官復位司爵官各奉
爵東西面恭竢如亞獻儀典儀唱行終獻禮司
爵官各東西行正位司爵官至正中之西駐足
轉北面進二步止配位哲位司爵官如亞獻儀
恭竢贊就獻爵位正位司爵官北行至案後右
旁北面立配哲各司爵官如亞獻儀承祭官入
殿左門正位司爵官轉東面跪承祭官至案後
司爵官進爵退配位哲位司爵官俱如亞獻儀
承祭官復位典儀唱賜福胙承祭官入殿左門
至殿中門内北面立奉福生奉福奉胙生奉胙
自西酒罇案之北奉至正位案前拱舉至受福
胙位右旁跪接福生接胙生自東酒罇案之北
至受福胙位左旁跪承祭官受福授接福生接
福生退受胙授接胙生接胙生退承祭官復位
典儀唱徹饌唱送神承祭官行禮畢典儀唱奉
祝帛饌香恭送燎位司祝官司帛官至各位前
一跪一叩奉起司爵官詣各饌案司香官詣各
香案前俱跪奉起祝在前次帛次饌次香由中
門中道出正位在前次東配第一位次西配第
一位次東配第二位次西配第二位次東哲次
西哲(兩廡執事俱會燎所)執事儀畢各退
釋奠執事員數
先師孔子位前司香帛爵官各一員配位四案每
案司香帛爵官各一員十二哲二總案司香帛
爵生各三名司罇生四名奉福生一名接福生
一名奉胙生一名接胙生一名東廡先賢先儒
二總案司香帛爵生各三名西廡先賢先儒二
總案司香帛爵生各三名司罇生二名
崇聖祠正位五案司香帛爵生各三名四配位二
總案司香帛爵生各三名東廡二案司香帛爵
生各三名西廡一案司香帛爵生三名以上並
具清册送太常寺
先師廟分獻官東廡二員西廡二員
崇聖祠分獻官東配一員西配一員東廡一員西
廡一員土地祠正獻官一員
大成殿侍班二員陳設二員東西廡陳設各一員
東西角門各一員持敬門二員
大成門二員致齋所二員
崇聖祠侍班二員陳設一員東西廡陳設二員大
門二員
崇聖祠司罇生四名土地祠司香爵生二名司壺
一名俱係自行揀𣲖無庸咨送太常寺
承辦丁祭事宜
先期准太常寺知照演禮日期執事官生齊赴
天壇凝禧殿國子監堂官一人會同太常寺堂官監視
演習禮節移都察院鴻臚寺各𣲖員于祀前一
日監視宰牲祭日都察院𣲖員監禮鴻臚寺𣲖
員導引陪祀各官移大興宛平二縣取宰牲屠
戶移兵部轉行提督衙門𣲖委步軍校率領步
兵在集賢門外攔阻車馬驅逐閒人祭畢分胙
欽遣承祭官分獻官及監宰官監禮御史禮部由國
子監𣲖役分送其餘大小各衙門由典簿廳印
給小票自行𣲖役赴監祗領(以上典簿丞辦國子監則例)
釋奠(附)
元
大德十年八月丁巳京師
文宣王廟成行釋奠禮牲用太牢樂用登歌製法
服三襲(元史成宗紀)
至大二年春正月丙午定制
大成至聖文宣王春秋二丁釋奠用太牢(元史武宗紀)
延祐三年秋七月詔春秋釋奠於
先聖以顔子曾子子思孟子配享(元史祭祀志)
(聖謹案自唐以後聖門諸弟子配享廟者惟顔子侑食)
(殿上至宋度宗咸淳三年始升曾子子思孟子並配自後江南諸路學廟皆行之是為四配之始)
(元循金舊京師與河北諸路府學皆左顔右孟與)
(夫子並居南面至是以南北異禮乃依宋制升曾子子思為四配並列)
(夫子之左而虚其右隅以避古者神位之方迨文宗至順元年復以)
(先師梁公未加謚號因褒封父叔)
(聖父為啟聖王並加稱四子為復聖顔子宗聖曾子述聖子思子亞聖孟子之號稱名允協尤足)
(見有元一代典章云)
延祐六年二月丁亥朔日有食之改釋奠於中
丁(元史仁宗紀)
元釋奠儀
前期一日晡時三獻官監祭官各具公服詣省
牲所阼階東西向立以北為上少頃引贊者引
三獻官監祭官廵牲一匝北向立以西為上待
禮牲者折身曰充贊者曰告充畢禮牲者又折
身曰腯贊者曰告腯畢贊者復引三獻官監祭
官詣神厨視滌溉畢還齋所釋服
釋奠日丑前五刻初獻官及兩廡分奠官二員
各具公服於幕次執事者具儒服先於神門外
西序東向立以北為上明贊承傳贊先詣殿庭
前再拜畢明贊升露階東南隅西向立承𫝊贊
立於神門階東南隅西向立掌儀先引諸執事
者各司其事引贊者引初獻官兩廡分奠官點
視陳設引贊者進前曰請點視陳設至階曰升
階至殿簷下曰詣
大成至聖文宣王神位前至位曰北向立點視畢
曰詣兖國公神位前至位曰東向立點視畢曰
詣鄒國公神位前至位曰西向立點視畢曰詣
東從祀神位前至位曰東向立點視畢曰詣西
從祀神位前至位曰西向立點視畢曰詣酒尊
所曰西向立點視畢曰詣三獻爵洗位至階曰
降階至位曰北向立點視畢曰詣三獻官盥洗
位至位曰北向立點視畢曰請就次方初獻點
視時引贊二人各引東西廡分奠官曰請詣東
西廡神位前(東曰東西曰西)向立點視畢曰詣先儒神
位前至位曰南向立點視畢曰退詣酒尊所至
酒尊所東西向立點視畢曰退詣分奠官爵洗
位至位曰南向立點視畢曰請就次兩廡分奠
官點視畢引贊曰請詣望瘞位至位曰北向立
點視畢曰請就次初獻官釋公服司鐘者擊鍾
初獻以下各服其服齊班於幕次掌儀點視班
齊詣明贊報知引禮者引監祭官監禮官就位
進前曰請就位至位曰就位西向立明贊唱曰
典樂官以樂工進就位承傳贊曰典樂官以樂
工進就位明贊唱曰諸執事者就位承𫝊贊曰
諸執事者就位明贊唱曰諸生就位承𫝊贊曰
諸生就位引班者引諸生就位明贊唱曰陪位
官就位承𫝊贊曰陪位官就位引班者引陪位
官就位明贊唱曰獻官就位承傳贊曰獻官就
位引贊者進前曰請就位至位曰西向立明贊
唱曰闢戶俟戶闢迎神之曲九奏樂止明贊唱
曰初獻官以下皆再拜承傳贊曰鞠躬拜興拜
興平身明贊唱曰諸執事者各司其事俟執事
者立定明贊唱曰初獻官奠幣引贊者進前曰
請詣盥洗位盥洗之樂作至位曰北向立搢笏
盥手帨手出笏樂止及階曰升階升殿之樂作
入門曰詣
大成至聖文宣王神位前至位曰就位北向立稍
前奠幣之樂作搢笏跪三上香奉幣者以幣授
初獻初獻受幣奠訖出笏就拜興平身少退再
拜鞠躬拜興拜興平身曰詣兖國公神位前至
位曰就位東向立奠幣如上儀曰詣鄒國公神
位前至位曰就位西向立奠幣如上儀樂止曰
退復位及階降階之樂作樂止至位曰就位西
向立俟立定明贊唱曰禮饌官進俎奉俎之樂
作乃進俎樂止進俎畢明贊唱曰初獻官行禮
引贊者進前曰請詣盥洗位盥洗之樂作至位
曰北向立搢笏盥手帨手出笏請詣爵洗位至
位曰北向立搢笏執爵滌爵拭爵以爵授執事
者如是者三出笏樂止曰請詣酒尊所及階升
殿之樂作曰升階樂止至酒尊所曰西向立搢
笏執爵舉羃司尊者酌犧尊之泛齊以爵授執
事者如是者三出笏曰詣
大成至聖文宣王神位前至位曰就位北向立酌
獻之樂作稍前搢笏跪三上香執爵三祭酒奠
爵出笏樂止祝人東向跪讀祝祝在獻官之左
讀畢興先詣左配位南向立引贊曰就拜興平
身少退再拜鞠躬拜興拜興平身曰詣兖國公
神位前至位曰就位東向立酌獻之樂作樂止
讀祝如上儀曰詣鄒國公神位前至位曰就位
西向立酌獻之樂作樂止讀祝如上儀曰退復
位至階降殿之樂作樂止至位曰就位西向立
俟立定明贊唱曰亞獻官行禮引贊者進前曰
請詣盥洗位至位曰北向立搢笏盥手帨手出
笏請詣爵洗位至位曰北向立搢笏執爵滌爵
拭爵以爵授執事者如是者三出笏請詣酒尊
所曰西向立搢笏執爵舉羃司尊者酌象尊之
醴齊以爵授執事者如是者三出笏曰詣
大成至聖文宣王神位前至位曰就位北向立酌
獻之樂作稍前搢笏跪三上香執爵三祭酒奠
爵出笏就拜興平身少退鞠躬拜興拜興平身
曰詣兖國公神位前至位曰東向立酌獻如上
儀曰詣鄒國公神位前至位曰西向立酌獻如
上儀樂止曰退復位及階曰降階至位曰就位
西向立明贊唱曰終獻官行禮引贊者進前曰
終獻官請詣盥洗位至位曰北向立搢笏盥手
帨手出笏請詣爵洗位至位曰北向終獻官搢
笏執爵滌爵拭爵以爵授執事者如是者三終
獻官出笏請詣酒尊所至階曰升階至酒尊所
曰西向立終獻官搢笏執爵舉羃司尊者酌象
尊之醴齊以爵授執事者如是者三終獻官出
笏曰詣
大成至聖文宣王神位前至位曰就位北向立稍
前酌獻之樂作搢笏跪三上香執爵三祭酒奠
爵出笏就拜興平身少退鞠躬拜興拜興平身
曰詣兖國公神位前至位曰東向立酌獻如上
儀曰詣鄒國公神位前至位曰西向立酌獻如
上儀樂止曰退復位及階曰降階至位曰就位
西向立俟終獻將升階明贊唱曰分獻官行禮
引贊者分引東西從祀分獻官進前曰詣盥洗
位至位曰北向立搢笏盥手帨手出笏詣爵洗
位至位曰北向立搢笏執爵滌爵拭爵以爵授
執事者出笏詣酒尊所至階曰升階至酒尊所
曰西向立搢笏執爵舉羃司尊者酌象尊之醴
齊以爵授執事者出笏詣東從祀神位前至位
曰就位東向立稍前搢笏跪三上香執爵三祭
酒奠爵出笏就拜興平身少退鞠躬拜興拜興
平身退復位至階曰降階至位曰就位西向立
引西從祀分獻官同上儀惟至神位前西向立
俟十哲分獻官離位明贊唱曰兩廡分奠官行
禮引贊者進前曰詣盥洗位至位曰南向立搢
笏盥手帨手出笏詣爵洗位至位曰南向立搢
笏盥爵滌爵拭爵以爵授執事者出笏曰詣東
廡酒尊所及階曰升階至酒尊所曰北向立搢
笏執爵舉羃酌象尊之醴齊以爵授執事者出
笏詣東廡神位前至位曰東向立稍前搢笏跪
三上香執爵三祭酒奠爵出笏就拜興平身稍
退鞠躬拜興拜興平身退復位至階曰降階至
位曰就位西向立引西廡分奠官同上儀惟至
神位前西向立俟終獻十哲兩廡分奠官同時
復位明贊唱曰禮饌徹籩豆徹饌之樂作禮饌
者跪移
先聖前籩豆略離席樂止明贊唱曰諸執事者退
復位俟諸執事至版位立定送神之樂作明贊
唱曰初獻官以下皆再拜承傳贊曰鞠躬拜興
拜興平身樂止明贊唱曰祝人取祝幣人取幣
詣瘞坎俟徹祝幣者出殿門北向立望瘞之樂
作明贊唱曰三獻官詣望瘞位引贊者進前曰
請詣望瘞位至位曰就位北向立曰可瘞埋畢
曰退復位至殿庭前候樂止明贊唱曰典樂官
以樂工出就位明贊唱曰闔戶又唱曰初獻官
以下退詣圓揖位引贊者引獻官退詣圓揖位
至位初獻在西亞終獻及分獻以下在東陪位
官東班在東西班在西俟立定明贊唱曰圓揖
禮畢退復位引贊者各引獻官詣幕次更衣其
飲福受胙除國學外諸處仍依常制(元史祭祀志)
(謹案元釋奠儀亦因唐宋之舊而加詳其奠幣酌獻各先行三上香則所新增者奠幣後加進)
(俎而後酌獻此則参用唐禮而與宋異唐無分獻宋則亞獻將升引分奠官行禮兹則俟終獻)
(將升始引分獻行禮又其稍異唐初獻行禮畢即飲福受胙亞終獻行禮畢各飲福而不受胙)
(宋則三獻行禮畢初獻復升飲福受胙亞終獻無之兹獨未詳飲福受胙之儀其亦仍宋之舊)
(與至於省牲之告充腯各官之點視陳設等禮數則同而文有繁簡焉耳)
明
永樂元年八月遣官釋奠仍改稱國子監
孔子廟(春明夢餘錄)
(孔謹案明初釋奠在應天者言也至是始以北平子於國學皆以)
(府學為國子監所云遣官釋奠者即北京國子監也)
成化十三年閏二月丁丑釋奠初用八佾籩豆
各十二(同上)
(孔謹案時祭酒周洪□奏請加章十籩十豆各增子封號服冕十二旒衣十二)
(為十二六佾之舞增為八佾之舞命禮官議尚書鄒幹言洪武中新建南京太學止用神主不)
(設塑像今北監所有塑像皆因元舊而籩豆佾舞之數則祖宗斟酌已有定式俱當仍舊九月)
(洪謨又言從之)
嘉靖九年從大學士張璁言釐正祀典更定
先師廟籩豆樂舞之數(明會典)
嘉靖十年國子監建
啟聖公祠成從尚書李時言春秋祭祀與
文廟同日籩豆牲帛視四配東西配位視十哲從
祀先儒視兩廡輔臣代祭
文廟則祭酒祭
啟聖祠(明史禮志)
嘉靖十五年八月丁祭祭
啟聖公以學士張壁行禮(學典)
(謹案時祭酒吕柟司業童承叙皆期服故也)
嘉靖二十二年定
孔廟陪祭之制(同上)
(謹案時禮部祠祭司言舊規每歲丁祭除文官五品以上陪祀外六品以下官原無陪祀之例)
(先但崇報不能自已每先一日俱具錦繡服至廟師之誠)
(謁拜畢各回此例相承既久至嘉靖九年二月戶部主事梁喬升奏准六品以下序拜於陪祀)
(官之後已經遵行一次但六品以下官員數多一時俱赴)
(先師廟行禮混列於陪祀官後紛擾喧雜不無䙝慢况各官員無祭牌祭服尤非事體之宜應仍)
(舊規令丁祭六品以下官先期一日陸續赴廟瞻拜以伸尊)
(師之義拜畢即回其文官五品以上六科都給事照例具服陪祀著為定例從之自是六品以下)
(官皆先日謁廟免陪祀)
萬歷元年二月遣大學士吕調陽祭
先師孔子上服皮弁服升皇極殿奉香授三獻官
捧由中陛降中道出至午門置龍亭内儀佐鼓
吹導引至廟學行禮(同上)
萬歷二十三年定每歲仲春秋上丁日御殿傳
制遣大臣祭
先師及配位其十哲以翰林院官兩廡以國子監
官各二員分獻(明史禮志)
崇禎十四年八月行親詣釋奠禮(學典)
(謹案是時莊烈帝命行釋奠禮涓吉得八月十四日適為丁巳為仲秋丁祭之期帝命丁祭仍)
(遣官行禮改親詣釋奠日於辛酉)
明嘉靖釋奠儀
前期三日不飲酒不茹葷不弔喪不問病不聽
音樂不理刑名散齋二日沐浴更衣宿於别室
致齋一日宿於祭所正獻官分獻官舊皆宿於
持敬門内致齋所監禮等官宿於退省號及是
正獻宿於東廂之後廳分獻宿於廂後之東西
房監禮御史宿於典籍廳陪祀各衙門堂官宿
於明道堂先祭日五鼓正獻官承制陛辭輔臣
則司業候迎吏禮部尚書則監丞候迎俱於左
順門及至監祭酒率屬官候迎於持敬門外禮
生導引至致齋所候簽祝版省牲畢詣彛倫堂
演禮退食於後堂畢乃各詣齋宿所𫝊制前一
日陳設如常儀次日各官具朝服於丹墀北向
立皇帝御華蓋殿具皮弁服鐘聲止執事官行
一拜叩頭禮訖儀制司跪奉請陞殿樂作陞殿
樂止捲簾鳴鞭訖唱排班班齊百官一拜叩頭
畢分東西立引禮引獻官詣拜位贊四拜平身
𫝊制官詣御前跪奏𫝊制俯伏興由東門靠東
出至丹階東西向立稱有制唱跪宣制曰某年
月日祭
至聖先師孔子命卿行禮贊俯伏興樂作四拜樂
止禮畢遣官前一日沐浴更衣處於齋宫次日
還宫永樂以前遣國子監祭酒宣德正統時間
遣翰林院官及是遣輔臣及吏禮尚書十哲分
獻翰林院官二員兩廡分獻國子監官二員提
調太常寺堂官一員禮部祠祭司官一員監禮
監察御史二員引班鴻臚寺官二員贊禮并樂
舞執事太常寺官生一百二十員名前期一日
太常寺官設香案一燭二於宰牲所分獻官監
禮官同詣牲所贊唱省牲畢庖人宰牲正日三
更導引官引獻官并兩哲廡分獻官由廟左門
入典儀唱樂舞生就位執事者各司其事次唱
陪祭官各就位次唱分獻官各就位次唱獻官
就位贊引引獻官至拜位典儀唱瘞毛血執事
者以毛血瘞於坎遂啟牲匣蓋典儀唱迎神奏
樂典儀唱鞠躬拜興拜興拜興拜興平身獻官
陪祭官各四拜訖樂止典儀唱奠帛行初獻禮
執事者各捧帛執爵詣各神位前贊引引獻官
唱升壇由露臺東級上至廟左門入奏樂引贊
唱詣
至聖先師孔子神位前奏樂引導獻官至神位前
贊引唱跪搢笏捧帛者轉身西向跪進帛於獻
官右獻官接帛贊唱奠帛獻官進奠帛於神位
前案上執爵者轉身西向跪進爵於獻官右獻
官接爵贊唱獻爵獻官獻爵於神位前案上退
獻官至讀祝位讀祝官跪取祝文退立於獻官
之左贊唱跪獻官讀祝官皆跪典儀唱衆官皆
跪樂止贊引唱讀祝讀祝官讀訖仍將祝文跪
置於香案上退西朝上立奏樂贊引與典儀同
唱俯伏興平身贊引唱詣復聖顔子神位前導
獻官至神位前贊唱跪搢笏捧帛者跪進帛於
獻官右獻官接訖贊唱奠帛獻官奠帛於神位
前案上執爵者跪進爵於獻官右獻官接訖贊
唱獻爵獻官獻爵於神位前贊唱出笏獻官跪
出笏次詣宗聖曾子神位前次詣述聖子思子
神位前次詣亞聖孟子神位前儀均同前此時
分獻官於十哲兩廡一同行禮訖贊引唱復位
導獻官至原拜位立樂止典儀唱行亞獻禮奏
樂儀同初獻樂止典儀唱行終獻禮奏唱儀同
亞獻樂止捧福酒者捧酒捧福胙者捧胙各立
於神位前案之東典儀唱飲福受胙贊引唱詣
飲福位導獻官至飲福位唱跪搢笏捧福酒者
跪進於獻官右贊唱飲福酒獻官接酒飲訖捧
福酒者接爵捧福胙者跪進於獻官右贊唱受
胙獻官受胙訖捧福胙者接胙由中道捧出贊
唱出笏俯伏興平身復位贊引導獻官仍至原
拜位典儀唱鞠躬拜興拜興平身獻官陪祭官
同二拜訖典儀唱徹饌奏樂執爵者各於神位
案上將籩豆一揲跪舉一舉訖待執事者回於
原位樂止典儀唱送神奏樂鞠躬拜興拜興拜
興拜興平身獻官陪祭官同四拜訖樂止典儀
唱讀祝官捧祝掌祭官捧帛饌各詣瘞位執事
者各詣神位前讀祝者先跪取祝文餘各跪取
帛饌以次由中門出典儀唱望瘞奏樂執事者
各捧祝文帛饌往瘞所贊引唱詣望瘞位導獻
官至瘞所待焚帛訖贊引典儀同唱禮畢(明太學志)
分獻儀
十哲兩廡四處每處分獻官一員捧帛執事者
各先詣神位前候殿上引贊唱詣述聖子思子
神位前典儀隨唱行分獻禮諸贊引各詣分獻
官前引導行禮分獻東西哲由露臺東級上各
分東西廟門入分獻東西廡各從東西墀階級
上及門分獻官各立定候殿上贊唱詣亞聖孟
子神位前畢各贊引唱詣東哲先賢神位前詣
西哲先賢神位前詣東廡先賢神位前詣西廡
先賢神位前分獻官各至神位前贊唱跪搢笏
捧帛者跪進帛於分獻官右分獻官接帛贊唱
奠帛分獻官奠帛於神位前案上執爵者跪進
爵於分獻官右分獻官接爵贊唱獻爵分獻官
獻爵於神位前贊唱出笏分獻官跪出笏贊唱
復位引分獻官隨獻官以次復於原拜位亞獻
贊唱各同分獻官隨獻官同至神位前儀同初
獻終獻儀同亞獻(明太學志)
啟聖祠儀
正祭日三更典儀唱執事官各司其事分獻官
各就位導引引獻官至盥洗所贊詣盥洗所贊
搢笏盥手訖贊出笏引至拜位贊就位典儀唱
迎神贊四拜分獻官同四拜典儀唱奠帛行初
獻禮執事官各捧帛爵進立於神位前贊陞壇
贊詣
啟聖公孔氏之位前贊引贊搢笏執事官以帛跪
進於獻官贊奠帛執事官以爵跪進於獻官贊
獻爵贊出笏贊詣讀祝位讀祝官取祝跪於獻
官左贊跪贊讀祝讀祝訖贊俯伏興平身讀祝
官捧祝進於神位前贊詣先賢顔氏之位前贊搢
笏執事官以帛跪進於獻官贊奠帛執事官以
爵跪進於獻官贊獻爵贊出笏贊詣先賢曾氏
之位前贊詣先賢孔氏之位前贊詣先賢孟孫
氏之位前俱同前禮贊復位典儀唱行亞獻禮
執事官各捧爵自獻於神位前訖典儀唱行終
獻禮儀同亞獻典儀唱徹饌執事官詣神位前
徹饌訖典儀唱送神贊引贊四拜分獻官同四
拜典儀唱讀祝官捧祝掌祭官捧帛饌各詣瘞
位典儀唱望瘞執事各捧祝帛饌由中門出至
望瘞所贊引贊詣望瘞位禮畢(明太學志)
頒胙
前期五日繩愆廳𣲖委監生二百餘名分訪六
部九卿大小衙門官員所寓次日送廳登錄祭
畢陳設禮生將各殿廡犧牲祭品查驗呈廳本
監仍委官四員兼理即令原訪監生分送取其
速也(同上)
欽定國子監志卷十三
