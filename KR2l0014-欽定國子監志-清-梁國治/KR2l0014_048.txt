欽定國子監志卷四十九
金石四
諸碑
謝履忠集王羲之書石刻詩
康熙五十七年司業謝履忠集羲之聖教序興
福寺二碑字詠丁香五言古詩二章十二韻并
序刻石兩面在
御書樓下(詩序俱載藝文門)
崇實振雅二軒壁記
康熙五十七年十月祭酒李周望撰并書凡二
石在東廂左房鑿置壁間西向(記載藝文門)
諸碑附
蘭亭石刻
右蘭亭帖相𫝊為定武本或云周伯琦摹或云
薛紹彭刻未知孰是背面刻樂毅論末署孟頫
二字無歲月題跋石今在
御書樓下
(謹案此石一云元順帝北還重氊裹載棄之於路徐中山取置國學一云明初出天師庵土中)
(送置國學一云萬歷乙酉丙戌間北雍治地得之其說不一附識於此)
顔真卿争坐位石刻
右争坐位帖計二石分為四段石各兩面一石
刻首尾兩段一石刻中兩段今首段缺八行後
段缺九行刻石原委無考孫承澤朱彛尊以為
趙孟頫臨云石今在
御書樓下
明
文廟國子監全圖碑
右廟學全圖正統十二年十一月立石在太學
門右東向上為圖下為記記二十五行磨泐難
辨首行題
文廟國子監創建記次行三行曰
文廟國子監在皇城東北崇教坊以下先記殿宇
内外次及御碑(即英宗御製新建太學碑)次
聖像(一百二十四位)次彝倫堂(以下字缺疑即東西講堂)繩愆博士二
廳率性修道各堂鼓房鐘房齋房典簿廳(碑載典簿)
(廳十五間春明夢餘錄作三間蓋據明太學志嘉靖十年改建之後而言也)典籍廳
(碑載三十九間春明夢餘錄作五間)會饌堂公廨房厨井倉庫各
房無不備載又記東西牌樓四座舊碑十通(未詳)
及號房二十二號五百二十一間後記器用末
署年月
(謹案號房有天地人知仁勇文行忠信規矩準繩紀綱法度格致誠正二十二號春明夢)
(餘錄云彝倫堂後齋明所九間格致誠正號每號三十七間嘉靖七年改為敬一亭餘十)
(八號今觀全圖衙署之西有房六列東向各分三段正合十八之數南連退省號北至箭)
(亭以西皆是也)
王同祖詩石刻
右嘉靖壬寅刻石司業王同祖書并題其後曰
大司成公廨後有丁香一株閱歲已久龍石許
公再涖辟廱不踰年擢南少宰俯仰今昔嬰情
去來對花賦詩今大司成水南張公覽而和之
祖忝先後佐二公周旋輙次韻并手書登石置
之壁間背刻萬歷癸丑李元春追和詩題云以
司計從事成均蓋典簿也龍石水南名皆未詳
石今在
御書樓下(詩載藝文門)
老彭觀井圖
右圖繪老彭臨井而觀繫身大樹童子扶持寓
臨深履薄意也有宋陳靖四言銘一章隸書題
曰皇明萬歷丁丑秋刻石在東廂後堂壁間南
向
(謹案觀井處在今徐州為古彭城地)
古文孝經石刻
前刻明左春坊諭德掌國子監司業事蔡毅中
集註後刻唐著作郎太子中書舍人虞世南書
疑取石經摹勒而另書集註於各章之下也又
刻天啟三年歲在癸丑孟冬之吉國子監監丞
金維基博士張鳳竒徐牧門洞開助教董天允
姚世儒孫世恪黨修吉學正顧民碞蔣尚茂典
簿王象艮典籍(闕)烈同勒石禮部儒士吳郡吳
尚端集鐫石二鑿置西廂正堂壁間
欽定國子監志卷四十九
