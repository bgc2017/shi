欽定國子監志卷五十四
藝文一
奏議二
請羅欽順從祀
孔廟疏(雍正二年)張伯行
欽惟我
皇上纘膺寶歷即褒崇
孔子五代加封王爵隆儒重道亘古未有(臣)查明
儒江西有羅欽順者德備諸躬道可淑世凡天
人性命之理仁義道德之旨靡不研究其藴其
生平學術皆本躬行心得體騐親切實為後之
學者所共遵守至辭免吏部尚書閉戸潜修其
恬靜之風又為當時所共推服(臣)謹案欽順之
學實得程朱正脈且有發明之功其立身高潔
年餘八十始終一節如從祀學宫洵可仰副
皇上隆儒重道之至意倘(臣)言可採乞
勅下内閣九卿詳議施行
整飭八旗官學疏(雍正五年)孫嘉淦
(臣)於九月十三日蒙
皇上召見
特諭整理國子監事務(臣)親至八旗官學細心查閱見
助教教習各處齊集學生人等皆有功課教化
之興日新月盛皆我
皇上振興作育之明效也但其中尚有宜整飭者(臣)謹
為
皇上陳之一學生宜擇也古者十五而入太學皆公卿
大夫之子弟與凡民之俊秀今八旗學生類多
髫齡尚未識字難與講貫又多無力之家目前
行走甚覺煩難不數年而告退則前功盡棄至
於富貴子弟類皆嬾於行走佐領瞻徇情面草
率申送教育雖勤人才不出(臣)查國子監行文
八旗取官學生每佐領下止取一人原指明官
員子弟人可造就力可行走者而佐領申文之
時不能留心簡擇伏望
勅諭八旗佐領嗣後送學官生務宜遵照定例取官員
大族子弟年十五以上品貌端正姿性聪明者
始行申送國子監祭酒司業當堂考騐可教者
留之不可教者行文另換則人皆秀良而教化
易興矣一學舍宜廣也(臣)查八旗學房每旗有
滿洲蒙古漢軍三處滿洲蒙古每學四五十人
漢軍學六七十人不等而每學房舍不過三四
間此三四間房内助教教習學生聚處其中擁
擠喧嚷難以用功據(臣)愚見現在房舍止可為
滿洲蒙古學房至漢軍學房人數既多漢人教
習亦處其中繙譯作文並宜地方寬敞始可專
心誦讀伏祈
皇上鴻恩每旗另給官房十餘間以為漢軍學房則肄
業有所而課程自專矣一教習宜勤也八旗教
習每旗五人取貢生内文理通者充之凡官學
生之講書作文者師事焉此教習五人自宜朝
夕在館分徒授業功專而勤庶有成效但八旗
教習每月領米二斛别無錢糧一切衣服薪水
之需無以供給勢必别營生理因而分班督率
每日一人輪流上學教習日更則學生之功課
難於稽查且責成不專并教習之賢否亦難考
核(臣)愚以為宜照宗人府教習或
景山教習之例使飯食衣服足以自贍去其分班
上學之陋規使日處其中每人名下分學生若
干使盡心督課即以學生之勤惰定教習之賢
否則教有常法學有專業考核易施而勸導自
力矣(臣)一介庸愚識見淺陋每蒙
聖恩嘉奬常思勉竭愚衷國學之中事宜甚多謹以思
慮所及條陳一二伏望
皇上採擇焉
整飭八旗官學議(雍正五年)康親王崇安
八旗設立官學原欲比戶皆霑教澤不必拘定
門第但學滿文者可用幼稚之人其學漢文繙
譯者必得十四五以上資性聪敏之人方易啟
迪嗣後選官學生務令該佐領擇聪明俊秀子
弟申送(臣)等騐看交與國子監當堂考錄其年
幼者令學滿文其稍長者令學漢文庶將來皆
可有成再查舊例八旗滿洲蒙古漢軍每佐領
下必送一人入學若拘於定例恐草率塞責若
聽其缺額又恐人數太少(臣)等酌定每旗設額
學生一百名内滿洲六十名蒙古二十名漢軍
二十名其滿洲六十名内照例分三十名在滿
洲書房習清字三十名在漢軍書房習漢字凡
有學生缺出通在一旗選擇不必拘定佐領之
數庶學生皆得秀良不致混行申送再查學舍
乃諸生講誦之所今每學止三四間一旗三學
共十三四間不等實屬狹隘應將現在官房交
還各該旗查收每旗另給官房一所二十餘間
量可容百人誦習者著本旗修理俾諸生聚處
其中則學舍寬適便於誦讀矣再查官學生習
漢字者每旗設教習貢生五人輪流更換功課
難以稽查應令該教習每名下各派定學生若
干人日處其中專心訓導則將來成否責有攸
歸查
景山現有漢教習十二人每名一月關銀二兩米
隨錢糧每年夏秋衣服各一奪二年皮衣服一
套每日隨用肉菜煤炭等項該衙門領給今八
旗教習既不許其分班更換則應足其衣食除
每日薪蔬難於支給不必比照
景山外其每年銀米等項似應均照
景山之例則衣食充裕而課讀自勤矣至教習期
滿議叙國子監舊例皆用貢生三年期滿咨部
以知縣候選宗人府
景山現用舉人貢生三年期滿咨部以應得之缺
用(臣)等伏思三年之内若不問其勤惰概行咨
部銓選恐有草率塞責希圖僥倖之弊嗣後八
旗教習入館國子監堂官不時稽查如有懶惰
者即行斥退不准議叙其勤慎無過者三年期
滿照例咨部以知縣候選如有善於誨誘精勤
不倦者再留教習三年俟六年期滿咨部以知
縣即用如此則勤惰有分而善於誨誘者亦得
久於其職至宗人府
景山教習除舉人原係候選知縣應照原議外其
貢生教習似應均照此例分别議叙則各處教
習皆知勉勵矣再八旗官學生向來皆無錢糧
以故無力之家不能行走(臣)等查得八旗蒙
皇上鴻恩設教養兵滿洲三千六百八十名蒙古四百
八十名漢軍九百六十名滿洲蒙古每名一月
給銀三兩漢軍每名給銀二兩令其學習弓馬
所以惠愛八旗之人典至渥也但查八旗教養
兵有幼稚之人以充額數不能操弓上馬而官
學生年壯者往往挑選披甲(臣)等伏思今官學
生内有年壯而讀書遲鈍者令回旗披甲其所
出之缺選年幼者補之以習滿文俟其稍長并
學弓馬則彼此皆有禆益伏望
聖恩飭令八旗將教養兵額數滿洲分出三十名蒙古
十名漢軍十名將此五十名錢糧給官學生計
滿洲蒙古每名一月給銀一兩五錢漢軍每名
一兩則壯者既有錢糧以學弓馬幼者亦有錢
糧以學文藝長幼皆蒙
恩育文武皆得造就似應將八旗教養兵清查實數如
目前現缺五十名者即照數撥給官學如缺額
之數不及五十名者俟其將來缺出陸續撥給
官學以漸足五十名之數如此一轉移間則錢
糧不必加增而官學生皆霑
聖恩鼓舞振興矣
請准助教學正會試疏(雍正五年)鄂爾竒
欽惟我
皇上培養人材振興文教海内讀書之士無不踴躍鼓
舞思自奮於
聖人之世今(臣)監學正楊廷英等呈稱俱係舉人有志
上進并求題請邀
恩一體會試伏思廷英等被
聖主之德教際文運之昌明已叨一命之榮復切觀光
之願如蒙
天恩俞允准令會試恭候
命下(臣)等移咨禮部可也
請定八旗拔貢疏(雍正八年)孫嘉淦
欽惟我
皇上振興學校作育人材
特發帑金以為太學諸生肄業之資
皇恩普被率土歡欣但漢人貢生為數甚多而旗下選
拔不過數人(臣)前為學政考試八旗生員見其
材質聪俊氣宇軒昂者實繁有人而皆溺記誦
詞章之習不知返躬實踐修已治人之道似為
可惜(臣)之愚見仰懇
聖恩將旗下生員多行選拔每旗或拔八人或拔十人
令其入監肄業(臣)等與漢人貢生一體教導學
成之日恭候
皇上揀用則滿漢之人材日出於吏治民生必有禆益
或即以之補授助教等官使之督率生徒則八
旗官學益加振興矣
請設八旗額外助教疏(雍正八年)朱蘭泰
(臣)仰見
皇上加意人才振興官學八旗子弟無不鼓勵讀書蒸
蒸向化誠為
國家培植本根之至計(臣)查八旗官學每旗除蒙
古官學外滿洲漢軍官學生共八十人分為五
班每班十六人設立漢教習各一人專訓誨漢
文滿助教各二員一人統領三班一人統領兩
班訓誨繙譯之外凡遇冠昏告假偷安逃學等
事滿助教係旗人聞見親切酌量得宜易於彈
壓是滿助教一職責任最重(臣)衙門現今八旗
滿助教内出兵者一人教訓俄羅斯學生者一
人二缺空懸令人久署(臣)思似此出差離任或
遇陞遷事故之日需次無人考選有待勢不得
不委員兼理兼理他旗則或曠本旗之職兼理
彼學則或分此學之功請嗣後遇選拔助教之
時於應補正缺外多考取十數人一同帶領引
見以備陸續補放現在所懸助教二缺專令二人署理
外其餘令其在學協同助教學習行走一則接
補簡便訓導不致間斷一則諳練有素實任易
於見功師弟之間均收裨益矣
請給官房疏(雍正九年)孫嘉淦
竊照各省拔貢蒙
皇上加恩作養雲集都門其中教書投親在外居住者
固有而外無館地必須在監居住者約有三百
餘人六堂之内只可誦讀難於栖止是以拔貢
人等多在附近賃房居住查國子監門外方家
衚衕官房一所舊有二百餘間現今只存一百
四十二間屋宇墻垣亦多傾圮無人居住而與
國子監甚近相去不過數步仰懇
聖恩將此官房賞給國子監衙門(臣)等仰懇
皇上每年賞給公費銀兩内動支修葺完好令拔貢及
助教人等居住其中就近肄業則房屋既不致
坍塌而各省士子食宿皆便益沐
皇仁於無既矣
請復元儒吳澄從祀疏(乾隆二年)甘汝來
(臣)竊惟表章先賢乃盛世崇儒之曠舉釐正祀
典尤聖王議禮之鴻模伏考元儒吳澄天姿英
異少時即知用力聖賢之學致踐履之實以道
自任因而著書立說師表當世其自勵則有勤
謹敬和自新自修克己悔過矯輕警惰等銘其
教學則有學基學統等篇又考証孝經校定易
詩書春秋修正儀禮戴記各有纂言又校定皇
極經世及老莊太元樂律等書皆所以啟大教
之堂奥為後學之津梁者也至其德性純粹氣
象舂容言規行矩可法可𫝊施教成均則師道
尊重進講經筵則誠意深摯昔人謂其進學之
勇見道之真周程張朱莫或過之非虚語也明
宣德時禮部尚書胡濙等僉議吳澄為元大儒
有功名教詔准從祀殆將百年及嘉靖初輔臣
張璁謬引謝鐸之議以澄生宋仕元遂黜其祀
不知澄之在宋雖膺鄉薦未叨一命宋制鄉薦
不第者仍充生員澄並未登第固依然韋布耳
及天下歸元已久率土皆臣矣君相數聘不已
乃猶十召而不起甫進而旋退官止於師儒職
專於文學出處之際卓然君子璁反以是而貶
之亦謬矣况元之大儒惟許衡與吳澄二人澄
固宋之逸士衡亦金之遺老金之視元猶宋之
視元也許衡仕元未有議之者獨苛於吳澄何
耶非論之平也伏查雍正二年
世宗憲皇帝諭令廷臣釐正
文廟祀典經九卿諸臣議准宜復祀者六人宜增
祀者二十人獨吳澄一人未經議及(臣)蒙
皇上天恩畀以三禮館總裁伏見吳澄所著禮經諸
書援据精切義理融貫闢俗學之淺陋發前聖
所未發實能羽翼經𫝊昭示來兹按祀法有功
於聖道者則祀之今澄著述之功彰彰具在未
便置之不論兹欽逢我
皇上崇儒重道正禮明禋集道統之大成晰羣疑於
千古此時若不亟請復祀則澄之真儒實學終
湮没而不彰矣合無仰懇
勅下廷臣集議將吳澄仍准入祀廟廷不獨為先儒
表揚遺徽將使正學日隆人心胥勸風聲所樹
洵足開萬世太平之基矣
三老五更議(乾隆二年)張廷玉
(臣)伏思三老五更之名始見於禮經蓋古養老
尊賢之禮也考養老之禮如王制内則所云則
虞夏殷周皆然又云五帝憲三王有乞言則伏
羲神農黃帝以來已然是其典為最古至所云
食三老五更於太學天子袒而割牲執醬而饋
執爵而酳冕而總干是其禮為最隆我
皇上至道在躬式稽前典以三老五更之禮下詢甚
盛心也顧禮待人行事因時起(臣)妄參臆議以
為未可舉行者約有數端
皇上至德淵懷
聖不自聖何難屈禮臣下但
天子有所施必令臣下有可受如所云袒而割牲者
其始親袒衣割牲以為俎食也執醬而饋者其
繼執醬以饋熟也執爵而酳冕而總干者既食
畢又親執酒以酳口且又端冕舞位而以樂舞
侑食也禮如是不已重乎古有斯禮而今未行
似非
皇上殷殷復古之意如特行此禮度臣下誰敢受者
此其難行一也漢宋均曰三老乃老人知天地
人之事五更乃老人知五行更代之事者各以
一人為之所謂知天地人之事者盖上通天文
下徹地理中察人倫三者明一亦已難矣况兼
之乎所謂知五行更代之事者如伏羲以木德
王故風姓代之者火也炎帝以火德王故曰炎
帝以火紀官代之者土也黃帝以土德王故曰
黃帝之類此非洞達天人之際孰能知其所以
然者惟其有如是之德是以天子隆以賓師之
禮三公九卿皆在執事之列今此禮果行必求
其人以當之竊思致仕諸臣及現在居職者誰
克任之恐
皇上即下明詔而其人必悚惕慚惶而不敢應此事
之難行二也考漢以李躬為三老桓榮為五更
魏以王祥為三老鄭小同為五更周武帝以于
謹為三老其時五更無人苐未審諸公如前所
述之三老五更果克副其名而無愧乎圜橋觀
聽漢明帝時極盛然先儒胡寅譏桓榮僅能授
經章句不知
仲尼修身治天下之微旨故所以輔翼其君者德
業不過如是觀先儒之論是桓榮猶不免譏評
下此者何足以當鉅典此其難行者三也三老
五更之名雖見於樂記祭義文王世子諸篇然
不言何代如以為虞夏殷周皆然則二帝三王
大經大法載於尚書何二典三謨不見有老更
之名如以為惟周有之則保息養老見於司徒
獻鳩以養國老見於羅氏以財養死政之老見
於司門三百六十如是之詳且悉何亦不載有
老更之名(臣)愚以為養老之禮古時典制可稽
至所謂三老五更者疑屬漢儒附會此其事未
可盡信是以唐宋至今已千餘載此禮未曾舉
行即
本朝
世祖
聖祖
世宗皇帝重道尊師明經造士事事度越前古而於老
更之禮亦未之及盖以典至古而禮尤隆名實
難副倘有幾微未稱必滋議論之端豈不䙝
至尊而羞大典乎此事似應停止舉行不必
勅下廷議(臣)敬陳管見伏祈
聖鑒
詳籌官學事宜疏(乾隆三年)孫嘉淦
竊惟八旗官學培植人才於根本之地所係綦
重現在額設助教以董其成考取教習以分其
課其中又有兼習算法之人復有教弓箭之烏
拉齊教蒙古話之巴克式等至於世職官員世
家子弟俱令入學讀書立法可謂詳且備矣但
教員多而授教無序講課雜而肄業不專學生
狃於淺近而無由大成(臣)職思訓課謹將應行
事宜悉心酌議為我
皇上陳之一學生之課業宜專也查八旗官學每旗
額設滿助教二人以教繙譯漢教習五人講解
四書入學之期辰集酉散每日不過四時例以
二時習滿文二時習漢文而又有弓箭算法等
功分時教授計一學之中滿洲漢軍之子弟約
有七八十人兩助教不能遍行訓誨而漢教習
於二時之中亦不能多所講誦往往肄業數年
而經書未周不惟博學明通之人無由槩見求
其精通繙譯者亦猶難之盖學無專業故也請
嗣後八旗子弟挑選入學三年之内令其專習
經書朝夕講課三年之後(臣)等考驗擇其材質
聪穎有志力學者歸漢文班分隸教習令其專
心講誦其年齒已長願學繙譯者歸滿文班分
隸助教使之專習繙譯其該學一應事務仍著
滿助教辦理(臣)等不時稽查漢文之勤惰責之
教習清文之勤惰責之助教如此則教者有專
司學者有專業庶隨其材質之高下可以有所
成就矣一人材之造就宜大也查官學舊例其
學繙譯者考筆帖式而已間有粗通文藝者考
文武生員而已原以明經治事之實學非旦夕
可致之功修是以未敢專定其章程查國子監
拔貢人等現蒙
皇上天恩月給廩餼講求明經治事之學現今頗有
端緒(臣)請將八旗官學生之歸漢文班者不必
專讀四書亦使之講求經史為有用之學每三
年一次(臣)等錄其可以應考者奏請
皇上欽點大臣來監考騐取其明通者授為監生由
官學而升之太學使與拔貢人等明經治事期
滿之日擇其尤異者一體保舉考選錄用如此
則旗人子弟必多篤志好學之士異日服官莅
政必收通經博學之效此亦樂育人才以襄治
理之一端也一算法教習宜停止也查雍正十
二年果親王允禮奏請八旗官學添設算法教
習十六員教授官學生算法太僕寺少卿成德
總管其事每旗官學擇資質明敏者三十餘名
定以未時起至申時止此一時中學習算法其
教習因各有職守間日來學一次至今三年有
餘伏思
皇上設立官學慎選師儒教養八旗子弟專以讀書
繙譯為業以備將來錄用至於算法一藝理數
精微非童稚所能驟通况以一時之頃教授三
十餘人勢亦不能遍及既分讀書繙譯之功而
算法又無成效(臣)等伏查算法係欽天監衙門
事務其如何教習錄取之處應交與總理算學
太僕寺少卿成德會同欽天監酌量辦理其(臣)
衙門官學生學習算法之處請行停止使得專
功讀書繙譯則功課不致兩誤而學業可成矣
一蒙古喇嘛宜撤回也雍正十年果親王奏請
八旗蒙古學添設喇嘛八名俱由理藩院行文
於甘朱爾巴諾悶䍐處移取繙譯經文熟練者
揀選補用伏思蒙古學生蒙
皇上天恩薰陶已久實與滿洲無異學習蒙古繙譯
專以清書為程式務在發明理藴始於政事有
資其教習蒙古話並繙譯之處自有蒙古助教
巴克式專司其事無煩添設喇嘛况今喇嘛等
交冬來京入夏即告假回伊本處既不能常行
督課且縻費錢糧供給實屬無益(臣)等請將喇
嘛收回凡一應蒙古繙譯蒙古話專責成於蒙
古助教巴克式等用心教習務使著有成效可
也以上各條謹就官學應行事宜悉心調劑期
於學校實有裨益是否有當伏乞
皇上睿鑒施行
請裁外肄業生疏(乾隆三年)趙國麟
竊照太學肄業貢監生額設三百名在内肄業
一百八十名在外肄業一百二十名但在外者
多係覓館授徒不能實心應課學業不專在内
者因有在外亦可肄業一途未免擇便而趨以
至去來無定伏念太學為育賢籲俊之地貴務
實學以儲真才而不在額數之多與其兼設内
外兩缺而學業無所成就不如單設在内一缺
使其專心致志以務實學請將在外肄業額數
裁去止留在内肄業一百八十名缺詳慎考取
嚴加督課每名月費二兩之外增給銀五錢則
膏火益加寬裕諸生得以安心肄業無自便之
途免荒怠之習似於造就人才之道不無裨益
請甄别期滿貢生疏(乾隆四年)趙國麟
竊查貢監生並係陸續到監肄業是以期滿之
後參差不齊兼或以事故請假甲去乙來新舊
遞易現在肄業諸生除挑選佐貳並考補教習
及告假回籍外尚有一百四十八名其中期滿
者止有二十餘名若槩行請
旨引
見則與原議之例未符若止就此二十餘名内擇其
人品學問稍有可觀者奏請引
見亦非核實慎重之意(臣)伏思恩拔歲副等貢生在
監肄業除期滿照例咨部聽其考職及銓選教
職外又有考補八旗教習並挑選佐貳等例是
其出身之途已為通廣我
皇上樂育養士之恩亦云厚矣若非人品學問實在
超越出衆之士(臣)等徒以循例保薦塞責於心
實有未安且恐希圖躁進者皆得生心徼幸殊
非所以養士品重名器也請嗣後太學課士之
法宜照陞任總理國子監事孫嘉淦所奏分經
義治事將諸生撥堂肄業歲終仍照前任兼管
國子監祭酒卲基所奏除挑選佐貳考補教習
外其肄業期滿者照例咨部銓選教職其未滿
之貢生詳加揀選如有人品端謹學問通順者
准其留監肄業其餘照例咨回本籍其有實在
資斧不足難於回籍者照孫嘉淦原奏内賙助
之例量加資給令其回籍歲終照例舉行一次
如此則肄業諸生既有出身之地而來歲係直
省舉行選拔之年將來貢入成均有志肄業者
又不致有壅阻無缺可補之患至現在肄業之
監生應照例一體揀擇分别去留其留監肄業
者俟伊等期滿後(臣)等照例咨送吏部其應作
何錄用之處統聽部裁至嗣後肄業貢監期滿
之數果多其中如有實係才品卓越學識醇正
者(臣)等仰體
皇上加意人才之盛意仍照原議核實保薦以示鼓
勵再查南學學規向來並未奏明誠恐日久漸
弛以致諸生罔知遵率謹將擬定學規另繕清
單恭呈
御覽伏候
睿旨遵行
(謹按南學學規詳載生徒門)
請復外肄業生疏(乾隆六年)劉吳龍
竊查太學肄業貢監生從前額設三百名在内
肄業一百八十名每月每名各給膏火銀二兩
在外肆業一百二十名每月每名各給銀五錢
續於乾隆三年十二月内兼管監務趙國麟等
奏准在外者多係覓館授徒不能實心應課請
將外肄業額數裁出止留在内一百八十缺每
月每名二兩之外增給銀五錢但查本年係直
省拔貢之期例應赴部考騐劄監肄業將來陸
續到京不下千有餘人(臣)等即慎加遴選亦必
有數百名之多若拘於現在定額恐其材質可
造之士不無遺棄殊為可惜且諸生所處豐儉
各有不同查從前在外肄業者特以迫於家計
覓館授徒良非得已原議每月給銀五錢供其
赴監飯食之用其按旬應課與在内無異實無
掛名曠業情弊今(臣)等公同酌量不必另增額
數請即於一百八十缺之内揆出二十四名作
在外肄業之缺計其公費可給百二十人(臣)等
仍詳加考騐分隸六堂倘月課季考應行齊集
之期有曠怠不到者即行扣除如此略為變通
凡材質可造之士悉收之太學之中我
皇上作育盛心普被無疆矣
請令拔貢生考到考驗疏(乾隆十一年)宗室德沛
竊照禮部來文奏請通變拔貢
廷試一摺内開嗣後凡有到部拔貢經部驗到即
劄國子監會同(臣)部堂官嚴行考試如果文理
通者准為拔貢留監肄業是考取一二三等准
貢之人俱歸(臣)監肄業伏查(臣)監肄業生徒定
有額數除拔貢之外尚有各項貢監生理宜慎
加遴選以仰副
皇上作養人才之至意向例凡貢監生到監先行考
到列一二等之人再行考驗貢生考列一二等
監生考列一等者方准留監肄業餘俱不錄是
以向來原有缺額今禮部會同(臣)監考取准貢
之人若一概留監肄業恐將來各省拔貢陸續
到監未免人浮於額請照(臣)監現行之例准作
貢生之人仍與各項貢監生一體赴監考到考
驗錄取肄業不得過於額數即額數之内亦寧
缺勿濫庶甄别既嚴而流品不雜矣
請增派分獻官疏(乾隆十一年)鄒一桂
竊照聖門弟子父子同列配享者分位於前後
殿兩廡周程張朱蔡之父列位於後殿之兩廡
同一義也每年春秋二祭前後殿四配自應均
行獻禮乃後殿自
詔封
五王以來四配位前雖有陳設而無進獻反不同
先儒之父尚有助教人員為之分獻於禮殊為
缺失揆厥所由盖因舊止
啟聖王位前上香獻帛進爵後即旁及四配嗣
五王神位各行三獻禮已紛繁人亦勞瘁遂略去
四配獻儀父既不獻何以安前殿四子之心本
月丁祭(臣)於後殿監禮與主獻之臣酌定於
五王行獻之後即獻四配但禮已畢而後殿三獻
未完且將來主獻之人亦有高年不能勞頓者
臣請嗣後令國子監堂官於助教内增派分獻
官二員(臣)寺亦增派贊引官二員分行後殿四
配獻禮則事不勞而禮無失矣再後殿四配前
陳設雖有四案而帛止兩端亦應添補祀典攸
關未敢因循擅便伏乞
皇上訓示遵行
請
頒發三禮疏(乾隆二十年)觀保
竊惟五經皆載道之文而三禮為經世之典
國家重道崇儒敦尚經術易詩書春秋歷蒙
聖祖
世宗欽定折中𫝊說刊刻頒行(臣)監奉到
頒給各經分給六堂令助教等官與諸生講貫每月考
課挑問經疑其有成誦在心條對無誤者拔置
優等量給奬賞以期仰副
國家造就人材之意伏遇我
皇上道隆作述學有緝熙
特命儒臣纂修三禮進
呈
御覽恭蒙
欽定兹已刊校成書
頒發直省成均士子傾心積願欲覩全經環籲陳請
為此繕摺恭
奏仰懇
聖恩賜給三禮六部分發六堂俾諸生以時講貫則
五經全具文教之光炳於日月矣
請刻
御製古槐詩疏(乾隆二十四年)觀保
竊惟孝治推恩庶徵協乎草木文明敷教盛事
播於宫牆覘育物之深仁慶作人之雅化查太
學西講堂前古槐一本考之帝京景物略為元
臣許衡手植年湮代遠節斷心空稽諸故老𫝊
聞未覩發榮滋長乾隆辛未年恭遇
皇太后六旬萬夀普天共慶四海同春起視斯槐欣逢
是歲始而萌芽驟出繼而枝葉交舒涵濡倍捷
於土膏鬱葱遂甲於槐市菁莪棫樸無以喻其
發生朱草華平未足方斯符騐是盖彰
一人之孝感沐
聖母之春暉用以錫繁禧而光文運者也大學士(臣)蔣
溥以丁祭奉
命行禮齋宿講堂察重榮之日月摩古幹於風雲繪
以成圖恭呈
御覽蒙
皇上御製五言六韻排律一章紀瑞則讓善
璇宫敷藻則騰輝璧水爛漫星雲之彩鏗鏘金玉之音
𫝊誦已徧於圜橋篆刻宜垂諸珉石伏睹
聖祖仁皇帝御書大學聖經刻石於彛倫堂我
皇上御製訓飭士子文刻石於率性堂並皆照耀黌
宫流𫝊璧府(臣)等擬遵此式敬刊
御製詩於西講堂正中面臨古槐以彰協應仰懇
萬幾餘暇煌煌
宸翰親揮庶令首善觀瞻奕奕
天章遠耀則赤文綠字燦若琳琅鐵畫銀鈎光於琬
琰壯儒林之勝概地靈將物産俱華集
盛世之休徵天瑞與人文並麗矣(臣)等謹繕摺請
旨如蒙
俞允並請將(臣)等奏摺附刻下方以悉原委俟(臣)監
石工告竣之日懇
皇上飭交
御書處遴選工匠敬事雕鐫𫝊之萬䙫永永無極
請修
御書樓疏(乾隆二十五年)觀保
竊(臣)等前因國子監衙門年久傾圯奏請修理
欽奉
諭旨交莊親王等派員興修現在估計開工兹准該
處移咨樓房十五間應行拆卸(臣)伏查樓房乃
尊藏
御書之所久為觀瞻所係况直省府州縣
文廟俱建有尊經文昌等閣成均首善之地規制
更宜詳備且此樓近接
文廟尤當慎重謹會同欽天監常日暄悉心相度
據稱係
文廟後護於方向屬艮於五行屬火文明之象必
不宜拆再此樓牆垣磚瓦雖有殘缺而木植尚
屬堅固似可母庸拆毁仰懇
聖恩仍舊存留稍加修葺即可一律整齊謹據實具
奏
議劉天成請定成均大課奏(乾隆二十九年)
永貴等
(臣)等伏思學校為長育人材之地考課不厭其
詳但查國子監祭酒司業以至六堂助教等官
按時各有課程立法本為嚴密其肄業各項貢
生上之應試入彀不難自奮功名次之考充教
習果能化導有方年滿帶領引
見分别錄用其又次者隨衆肄業雖無過人之文行
而老成可為師範三年滿日亦准以教職銓補
至於衰庸頽廢之輩必不能遠赴成均是各項
貢生在監其能考取教習及三年報滿例銓教
職者均係有志向上並非委靡不振苟且姑容
可知該御史乃以此等貢生僅予隨時分課於
立學成材之意尚有未盡請另增春秋大課每
歲二八月請
旨特派大臣考試三年報滿合計等第錄用查
國家取士大比尚待以三年而貢生考課轉於一
歲之中兩經
特簡大臣考試其輕重未免失宜且如該御史所稱
必俟三年六考而後總核等第則此三年中如
有中式而去者或有充補教習者是前此屢居
一等徒為虚設而
欽點大臣之衡鑒亦屬具文况現在科甲選班守部
需次者尚多若又增貢生一項咨送吏部帶領
引
見錄用是為仕途開一捷徑竊恐考課之時無識者
妄思倖進適起奔競之端於學校抑浮崇實之
方殊無裨益應將該御史所請均無庸議其現
在肄業各生國子監堂官按季考課立有課程
應請責成該堂官嚴加考試分别等次倘有如
該御史所指怠於學業者應令該監堂官遵守
教規嚴核文品隨時區别以示懲儆恭候
命下遵奉施行
議曹學閔請建璧池奏(乾隆三十三年)觀保等
(臣)等議得古帝王立學之制不同六經所載儒
者之說亦復互異惟敦典立教建學興賢之道
則百世聖人莫不符合是以王者惟當審其道
之同而不必強合其制之異恭惟
皇上立極建中垂教天下所以明倫興學典章制度
之大固已憲章前王折衷
睿慮實兼
聖作明述之美若乃宫舍形制古今異宜其與古合
者不足以增益
熙明其不必與古合者亦無關於治化今御史曹
學閔陳奏以三代所共者學而辟廱之制著於
詩禮
國朝立制並則古昔獨辟廱之制缺然未舉請增
建太學璧池(臣)等伏考辟廱之名始見於靈臺
之詩其指為天子之學則始見於王制先儒並
以為周文王始作辟廱原非三代所共之學毛
萇詩𫝊曰水旋邱如璧曰辟廱以節觀者鄭元
詩箋曰築土壅水之外圓如璧四方來觀者均
也據毛之說則因自然之邱而引水環注據鄭
之說則因自然之水而外束以圓隄為說已自
不同然總為行禮之時慮觀者擁遝而設與明
倫設教之意本不相關盖古者太學在郊故孔
穎達正義云辟廱内有館舍外無牆院後漢書
稱圜橋門而觀聽者蓋億萬計是由外無牆院
故得圜橋門而觀之也今太學在
都城之内立
廟以奉
至聖分舍以館諸生堂宇深嚴較之引水以遏人
行更為周密何必執泥古法疏鑿無用之溝渠
我
皇上重道崇儒尊飾
聖廟棟宇階陛以至屋瓦皆依王者之禮已足愜
四方觀瞻之願勵多士景仰之心其引水旋邱
乃周人一朝之制非千古必不可廢之經苟或
禮當建設又豈礙于更張况膠庠瞽宗代各異
名何曾沿襲帝王建學自有教養之實政而必
拘泥形制以復古為名亦何禆于學校應將該
御史所奏請增建太學璧池之處毋庸議(臣)等
未敢擅便謹題請
旨
詔建辟雍工程估計錢糧數目奏(乾隆四十八年)
德保等
(臣)等欽奉
諭旨稽古國學之制天子曰辟廱所以行禮樂宣德
化昭文明而流教澤典至鉅也朕此次
釋奠禮成念國學為人文薈萃之地規制宜隆而辟
廱之立自元明以來典尚闕如自應增建以臻美
備派禮部尚書德保工部尚書兼國子監事務劉
墉侍郎德成敬謹前往閱視度地鳩工諏吉興建
落成之日朕將舉行臨雍典禮以昭久道化成之
盛欽此欽遵(臣)等遵即揀派禮部郎中巴彦寳南
苑郎中董楷工部員外郎富森阿主事恭安和
琳委署主事福興率同前往敬謹詳細逐一
查勘得國子監恭建
辟廱重簷大殿一座下簷見方六丈五尺柱高一
丈五尺方臺一座見方十一丈二尺高一丈五
尺圓河一座裡口徑過十九丈二尺深一丈平
橋四座各長四丈寬二丈二尺丹陛二道凑長
二十一丈九尺寬二丈二尺殿座前海墁二塊
凑長十丈彝倫堂月臺前海墁二塊凑長十六
丈俱寬四丈八尺五寸太學門外東西井各一
座挑砌進水暗溝二道併六堂後簷外東西各
有井一座亦應挑砌進水暗溝各一道以資灌
注共凑長九十七丈出水暗溝二道自圓河至
集賢門外凑長九十四丈自集賢門外挑砌洩
水大溝一道至東大街官溝止長八十一丈以
及添安□䃰海墁散水拆砌月臺併紅銅簷幪
銅鍍金看葉瓦帽見廣識大鍍銀槽活等工(臣)
等按例詳加核算共估需物料工價銀十一萬
三千四百九十八兩七錢九分七釐所需架木
毡簾雨搭等項行文工部在于製造庫辦造木
倉取用顔料等項行文戶部取用其鋪墁地面
二尺金磚二千五百八十七塊現在工部存貯
僅止五百餘塊不敷應用行文江蘇巡撫燒造
于明歲秋前尅期運送到工至所需柁樑椽柱
各項木值共估銀一萬五千五百二十三兩四
錢二分六釐查此項木值向市購買徑寸不能
相符查賢良祠官厰亦無存貯長徑丈尺合式
之件相應將前項木值開列清單奏請
勅交熱河副都統照依單開丈尺徑寸數目敬謹採
辦于本年冬月䟎運到工以便興做所估木值
銀兩扣留戶部庫内無須支領外其餘淨估需
物料工價銀九萬七千九百七十五兩三錢七
分一釐請在戶部庫内動支謹將約估物料工
價銀兩數目另繕清單恭呈
御覽俟
命下之日(臣)等行文各該處支領取用即令派出之
員等及時購辦物料并行文欽天監于今歲冬
初擇吉破土興工(臣)等仍不時前往督率稽查
指示敬謹辦理務期堅固妥協以昭
盛典而垂永久統俟工竣將用過工料錢糧據實
奏銷謹
奏請
旨
詔建辟雍添造牌樓碑亭鐘鼓廳估需錢糧數目奏
劉墉等
竊(臣)等于本年五月初六日經(臣)金簡將國子
監新建
辟廱殿前擬添四柱三樓木牌樓一座兩旁各添
建碑亭一座又查彝倫堂前舊有鐘鼔廳二座
今在
辟廱殿後于禮制不合擬于牌亭之南添建鐘鼓
廳二座畫樣一張并國子監全圖一張恭呈
御覽奉
旨辟廱殿前著照海寧海神廟石牌樓式樣建石牌
樓一座碑亭鐘鼔廳著在石牌樓四角前後對中
建造欽此又于初七日經(臣)金簡面奏如遵
旨辟廱殿前建石牌樓一座所需石料較多恐于明
春趕造不及等因奉
旨著照大西天琉璃牌樓式樣建造琉璃牌樓一座
欽此隨于是日將燙得
辟雍殿前建琉璃牌樓一座琉璃牌樓東南西南
角各建鐘鼓廳一座東北西北角各建碑亭一
座燙樣恭呈
御覽奉
旨俱照樣准做欽此欽遵(臣)等查得大西天舊有琉
璃牌樓一座計三間通面闊七丈四尺高四丈
現在
辟廱殿連擎簷廊通面闊七丈五尺高三丈四尺
五寸即照此樣尺寸建造庶覺配合適觀又牌
樓東北西北角添建重簷琉璃碑亭二座每座
四面各顯三間内明間面闊八尺二寸次間各
面闊六尺柱高一丈四尺五寸上簷斗口单昂
溜金下簷斗口重昂斗科内裡隔井天花上下
簷七檁歇山成造裝修四面明間安柵欄四槽
簷牆八堵青白石碑二統通高二丈寬五尺四
寸厚二尺六寸又東南西南角添建鐘鼓廳二
座每座一間各見方一丈四尺柱高一丈六檩
棬棚歇山斗口麻葉斗科成造裝修前後簷安
六抹槅扇二槽兩山安四抹杴窗二槽臺基露
明高五尺並鋪墁地面油飾彩畫搭做圈厰拉
運木值並架木車脚等工除所需顔料桐油架
木照例由戶工二部取用又松橔木值按照原
估根件料數由官木厰領用核值銀三千九百
七十九兩八錢三分六釐暫行存庫不領倘該
厰有長徑丈尺不敷之件仍令該監督等呈明
領項及時購辦合對應用外所有辦買各項物
料並各作工價運價共估需銀三萬三千七百
七十兩六錢五分四釐請按銀七錢三之例由
戶部支領(臣)等揀派妥員先行趁時趕辦各項
物料上緊修做務于明春
聖駕臨廱之前一律告成無誤統俟工竣另行分晰
各欵據實查銷謹將估需工料銀兩細數另繕
清單一併恭呈
御覽謹
奏
詔建辟雍請修葺彝倫堂及六堂等奏
蔡新等
(臣)等恭照本年二月奉
特旨仿照禮經舊制創建辟雍落成之日舉行
臨雍典禮現在董事諸臣飭工庀材敬謹辦理凡大
小臣工執經髦士靡不欣躍騰歡快覩千載難
逢之
盛典(臣)等敬查辟雍在
彝倫堂之前六學講堂及繩愆博士等廳俱分列
左右乾隆二十四年蒙
恩發帑修理國子監堂廡及東西兩廂迄今已二十
五年木植磚瓦間有糟壊油漆彩畫漸多剥落
恭逢
鉅典新建辟雍其前後左右似當一體整新同彰赫
奕則
鑾輅親臨之際益足崇體制而壯觀瞻可否仰懇
皇上天恩勅交工部料估興修抑或即交辟雍工程
處增估兼修一體報銷以昭美備為此具奏請
旨
文廟工成
聖駕親詣釋奠恭進詩冊表(乾隆三十四年)陸宗楷
伏以
光榮璧沼三雍垂乾象之模
禮重膠宫五宿燦天庭之色
峻典日臻乎美備祀事休昭
鴻儀倍極乎周詳文明大啟肅千秋之俎豆犧尊與
龍勺增輝煥萬仞之宫牆朱栱與丹楹並麗興
秩節而儒宗丕振自古云然隆學斆而
師道昭宣於今為烈原夫斑麟吐紱瑞應星芒赤
雀銜書符徵斗矅擅首出於天開地闢集大成
而玉振金聲惟聖人為百世之師若
孔子則生民未有是以三千弟子宗洙泗而心儀
歷代帝王祠黌宫而展禮粤自太牢肇祀沛功
成逐鹿之年王禮隆封唐運啟躍龍之日
先聖稱於武德太師贈自乾封秩重經師陳二十
一賢之灌獻爵隆高弟繪七十二子之冕旈杜
之偉樂府新詞登歌作譜裴世期元嘉舊議佾
舞𫝊儀歷考曩編代多隆禮然而一十四君之
釋菜儀文略具當年二千餘載之𫝊薪妙契正
逢
今日欽惟
皇帝陛下
道統君師
功光天地
因心作則接堯舜禹湯文武之𫝊
吐詞為經闡詩書易象春秋之藴念終始典於學
褒顯儒風於緝熙單厥心宣揚聖教閎文隆道
訏謨遠軼前王法
祖尊
師盛業祗承
列聖溯鴻圖之締造正文運之初開東土肇基首示崇
儒之典萬邦底定宏興立學之謨諡刊千載之
誣禮晉
五王之秩增常員於博士
沛異數於上公十一頃
國賦新蠲五百戶土田載錫留
紫垣之華蓋輝耀奎躔分
黃闥之崇儀制隆魯殿闕里之庭楹疊煥成均之廡
序頒新
御贊五篇
寶翰燦蛟龍之色璇題四字雲楣懸日月之光是蓋規
模經久而日宏益知典禮至
今而大備洪惟
聖王繼統景運重新方當
御宇之初已肇崇
師之秩隆
一人之敬事特
沛温綸撰二月之良辰
躬親釋奠
詔易三重門宇羣看龍鳳飛翔黃鋪六樣琉璃頓見
鴛鴦燦爛
盛烈垂諸宇宙昭勒貞珉
宸題炳若日星高懸綵殿夾鍾南吕均調韶樂之詞
爵篚登鉶盡屬尚方之式固已
道超古哲
德𢡟
先型邁漢觀之宏儀休風尚矣樹虞庠之極則懿典昭
焉乃今者
龍飛三十二年
念國學實觀瞻之地
帑發二十餘萬
勅廷臣興繕葺之功涓日而上應星躔晷臨營室飭
匠而廣收地利材庀嵩衡惟萬民共仰師資斯
百工咸趨父事由是虹梁畫棟日麗丹黃松桷
蘭椽霞浮金碧十二戟應天之數羅星象於朱
門六十楹擬帝之模縵雲容於紫殿華廡之瓊
簷翼翼焜煌卓越前模崇祠之碧宇層層輪奐
備增昔日歲越匝周功方告蕆刊明臣之陋議
頌
文廟之新題綜羣聖而集成
睿德顯徵諸三字彙六經而垂訓
宸謨昭揭於兩楹况復
御撰雲章
躬揮奎畫荷琳琅之屢錫勒琬琰以垂休文成鶴翥
龍盤陋英宗之作記筆似鸞騫鳳舞羞元帝之
書碑矧
頒内府之珍藏又屬姬朝之儀器豈曰圖誇博古侈
張漢室雲雷實云志慰從先用
錫周家簠簋當斯時也廟貌惟新
皇儀備舉落成而肅
親臨之典千年長此明禋
釋奠而嚴展謁之文萬方於焉觀聽駐
玉輅而橋門生色樂和與禮備咸臻酌金罍而籩豆
靜嘉潔藻與芳芹並薦三獻之儀䆳穆九成之
奏鏗鏘千官鵠立鵷行盡入
聖人之域多士鳬趨雀躍親依
天子之光此皆
熙朝建崇道之猷鴻規翊振
聖世擴右文之量盛治駢宣是以
德教覃敷
文思廣被
紹心𫝊於十六字道炳中天
布聲教於千萬年化成率土曳青蕉而鼓篋豈徒東
海波臣裹黃幞而横經匪直中山胄子(臣)等職
分璧館寵籍環林學媿懸鐘竊光耀於文昌之
宿材慚砥劍宣
德澤於教化之宫嘗稽漢祖臨雍亦且明堂作頌寧
際周王建學肯令樸棫無歌矧蘭臺著作之才
冀儲黌舍則槐市頌揚之雅敢上
彤廷爰采諸生葑菲之詞敬作
盛世芻蕘之獻彙成百冊裝潢十函干冒
宸嚴恭呈
御覽
詔建辟雍
聖駕親詣釋奠講學禮成恭進詩冊表(乾隆五十年)
蔡新
伏以
熙朝慶洽敷天徵聲教之覃
茂典光昭總宙仰文章之煥
制作百卌年而大備雅化聿興
國家億萬載之丕基鴻規悉裕於論於樂酌古仍
準乎今是訓是行稱名必衡其實欽惟
皇帝陛下
乾符久照
泰運時雍
德者福基大衍啟升恒之祚
禮為教本中天揚格被之庥
君道師道交隆用式文王之典
國學鄉學異制欣依
天子之光允矣
化成烝哉
澤普蓋豐鎬之人材為最盛而辟雍實教化所由施
自漢晉僅襲靡文規模已隘逮元明罔修軼典
禮樂未遑恭逢
盛世右文
宸衷稽古
功崇獨斷歡愜羣情地營講舍之前榮躔卜文昌之
上位
建其有極邁明堂五色之文禮貴從宜陋往牒三雍
之說肉倍好之謂璧義兼乎象海象天水旋邱
而為池形合乎中規中矩疇曰土深泉遠川固
晝夜如斯第須綆汲筒輸井之時義大矣仰承
指授寬予歲時幸工蕆之届期喜子來之奏效爰卜
上丁之吉剛逢書亥之辰
翠輦揚和青旗應候戟門由右表
帝德之淵沖
幄次在東展
天儀之肅穆蕭&KR0778;映尊彝之色十器璘㻞堂階奏韶
濩之音九成諧暢極幣帛牲牷之盛
崇拜登灌獻之文惟
帝能自得
師羹牆如見化民其必由學耳目方新乃
莅澤宫
御講座虬鐘徐動鼉鼔載鳴句臚於以𫝊呼衆籟於
焉屏息鵷班六拜臣子容修弟子之儀雁翼兩
行執經許就談經之席測蠡而陳管見才愧戴
憑伏地而凛
天威悚踰王導竊喜
德音之宣播咸聞
聖藴之宏敷學莫大乎敦倫
提要道以為型笵功莫深于行健
舉至誠以示津涯在顓蒙詎識夫
高深而
啟迪自神其鼓舞維時環橋觀聽溢字懽愉備三千
七十之徒數與
孔門適合萃南北東西之衆
教踰周室而遥齒列達尊乃有百齡上夀圖兼王會
不遺小國陪臣至於鄒魯儒生聖賢世系膺上
公之爵守博士之員莫不鵠立鳬趨挹文漪於
學海雲蒸霞蔚振修翼於天衢
隆禮既成
湛恩大沛
尚方文綺光騰五色之雲
内府瓊膏香汎三巡之琖捧朱提之璀燦品重雙
金增丹桂之連蜷價同片玉雖湛露蓼蕭之什
無由方
聖主之鴻施即菁莪芃樸諸詩詎足擬
昌辰之醲化况
祀舉夾鍾之月正雨占潤礎之時穗預兆乎兩岐花
乃飛其六出澤下尺即生上尺斯民久騐嘉符
農有年而士逢年是日尤昭
景貺
誠孚
至聖祥霙表積玉之華
德廣
大生時雨啟芳春之澤
絲綸叠被
俯矜立雪之愚忱
錫賚優加益遂瞻
天之至願若夫豐碑琬琰
奎藻琳瑯
記昭萬世之模
說證諸儒之誤所以
正人心而崇實學務勉為有用之儒
宣
祖德而裕貽謀彌長保無疆之福(臣)等職司蛾術詞類
蠅鳴摹
日月之光華惟慙謭陋比巷衢之歌舞勉效頌揚爰
合諸生鼓篋之謠敬陳
化日舒葵之志裒成二百八冊裝潢二十六函干冐
宸嚴恭呈
御覽
欽定國子監志卷五十四
