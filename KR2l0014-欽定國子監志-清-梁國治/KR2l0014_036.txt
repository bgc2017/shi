欽定國子監志卷三十七
生徒三
算學
國子監算學生滿洲十二名蒙古漢軍各六名
漢人十二名又欽天監附學肄業生二十四名
共六十名凡滿洲蒙古漢軍算學生俱于八旗
官學生中考取漢人算學生無論舉人貢生生
員童生由監會同算學考取欽天監肄業生由
該衙門奏撥算學肄業
(謹案算學向例止附八旗官學乾隆三年始令欽天監另立算學四年始以算學隸國子監兹)
(謹就現行則例開載其歷年增定章程附誌于後)
康熙九年
聖祖仁皇帝以天文所繫極大必選擇得人令其專心
肄習方能通暁精微
詔選取滿洲官學生六人漢軍官學生四人令欽天監
分科教肄
五十二年設算學館于
暢春園之蒙飬齋簡大臣官員精于數學者司其
事
特命皇子親王董之選八旗世家子弟學習算法
雍正十二年果親王奏准八旗官學增設算學
教習十六員每旗擇學生資質明敏者三十餘
人定于每日未申兩時教以算法
乾隆三年尚書兼管監事孫嘉淦奏准官學之
設專為教飬八旗子弟以讀書繙譯為業算學
理數精微非童稚所能驟通况以一時之暫教
授三十餘人勢難遍及算法乃欽天監專司令
其酌量辦理所有官學生學習算法之例槩行
停止
又禮部議准欽天監附近處專立算學一所額
設教習二人滿漢學生各十二人蒙古漢軍學
生各六人算學教習即以奏停八旗官學内教
習算學之人充補五年期滿訓課著有成效者
交部議叙舉人筆帖式充補者以靈臺郎用貢
監生員充補者以挈壺正用官學生算學生充
補者以博士用其奏停教習補竣之日即於學
生中擇習業有成者考選充補滿洲蒙古漢軍
算學生即於八旗官學生内擇其從前曾學算
法資性相近而願學者不拘旗分選取漢人無
論舉貢生童或世業子弟願入學者取同鄉京
官印結具呈國子監會同管理算學大臣考試
錄用五年期滿學有成效者滿洲漢軍學生由
該管大員會同欽天監秉公考取擬定名次咨
吏部注冊遇本旗天文生員闕挨補天文生每
旗滿洲二人漢軍一人向無蒙古今算學生既
有蒙古六人為數無多應與滿洲算學生一同
考送吏部按定名次歸本旗補用漢學生期滿
並得考取舉人引
見以博士用貢監生童以天文生用
又議准算學生功課以
御製數理精藴分為線面體三部每部各限一年通
暁七政共限二年其初學者由線部按次肄習
填註課簿期于精熟月有課春秋有季考歲終
則算學會同欽天監大試分别勤惰去留
四年
命以算學隸國子監自是文移吏牘俱以監印鈐之
稱國子監算學
六年管理算學太僕寺少卿成德等奏准滿洲
蒙古漢軍算學生俱與八旗官學生一體考試
恩監又漢算學生中有由舉貢生員考取者得
應鄉會試惟由童生考取者籍非順天則無考
試之例但既在學肄業不能回籍考試應照八
旗官學生之例亦准其考試恩監
十年欽天監奏准將肄業天文生二十四名交
與算學館附學肄業又選學業有成之算學生
協同教習分教一應訓課應試考取天文生均
與算學生同
十二年定算學額設教習二人外添設協同分
教三人教習未滿五年分教未經實授遇有升
任仍留教習令滿五年奏准議叙
(謹按元明二代不立算學惟元世祖至元六年令蒙古子弟習算見於續文獻通考明太祖洪)
(武二十五年令國子生習算見於明太學志又宣宗實錄載宣德四年曾令國子監諸生習算)
(而考厥由来止以歴事諸生不通算數俾之略為肄業足以清釐公牘而已教之不專課之無)
(法與今國子監算學設官專習者迥不相涉故㮣從刪削云)
欽定國子監志卷三十七
