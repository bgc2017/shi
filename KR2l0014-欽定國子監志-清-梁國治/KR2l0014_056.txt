欽定國子監志卷五十七
藝文二
應
制二
聖主臨雍頌(謹序)鄂爾泰
皇帝既耤千畆越三日
詔詣太學所以明教養相維用究道化也質明行釋
奠禮禮成
御彛倫堂進儒臣闡揚堯典及中庸首章之旨大哉
皇言確然示人易矣伏惟
皇上聖資天縱聖學淵懋緝熙光明統於一敬
天文丕煥作述兼該類皆攄寫性真昭宣道妙至是
親發德音甄陶譽髦盖本夙夜宥密以覺世牖民觀
聽者萬數靡不中心誠服曠若發矇信乎君師
之極軌已(臣)恭際
盛典睹穆穆於上明明於下於以導揚
聖德助流教化其何敢後爰忭舞而系之以頌伏候
採覽其辭曰
皇帝御寓疊聖重光秉沖思默惻惻星霜維時三祀格
祖垂裳總章
覲牧東田訓甿風宣緯序迺紀迺綱自天攸縱
帝謙未遑澄神宙始遐晞周行建官班政掌&KR0839;詔王
仰惟
三后講德明堂宅京時乂詒翼丕臧爰
命太史蠲日位常朕入太學覿於羹牆萬世之
師迪予用匡大昕行事其日少陽雨霽風止雲縵星
芒華盖駐影列缺超驤龍樓早闢絳幄遥張旂
分柳色
輦過芹香樂陳武德斗運文昌羽林夾侍蟬冕相望
畫栱鬱起銀鋪略當據圖懸極徹瓦流黃藜耀
太乙璧散明璫宗彛儼雅
宸衷彷徨規重矩疊執玉捧璋既陳犧象迭奏竾簧
金絲繹繹栒簴趪趪
天顔有穆哲嗣來慶奠楹屏惕入室濟蹌禮備物志
詔幸膠庠國老胄子東序西房三雍跨漢六館邁唐
乃藉綈几載啟青箱更端問難秉尺裁量講壇
鼓鐸道岸梯航橋門擁聽
玉振訇鏘性發孔藴欽闡堯章曰中曰敬盛德詡揚
功參元造心納八荒永思金鑑時啟縹囊六經
日月百氏粃糠登山走岱觀水滙滄
王在在鎬嘉言孔彰汰華選實擷秀滋芳環中騰躍
露下清瀼乾端坤倪魚泳禽翔
天眷彌極青祗效祥烟籠柏翠羲停晷長神懽人聚軼
景凌蒼匪惟鳴鶴叶彼&KR1304;凰匪惟遜敏緝熙就
將宫廟臨保雅頌成康吉士藹藹教澤洋洋維
道尊
聖維
聖翼
皇億萬斯載立極無彊竊比吉甫頌以言颺
聖主臨雍禮成頌(謹序)福敏
(臣)聞至治之世必重親師大化之行端由教學
於論於樂著美聲詩上丁仲丁具詳禮制顧道
統自羲軒而後至
孔子而集厥大成亦尊崇由漢唐以來惟
本朝乃極其明備盖先聖賴
後聖而益顯
君道因師道而彌光也欽惟我
皇上德由天縱學懋敏求内聖外王直抉尼山之藴
上律下襲遥承泗水之宗既默契其心𫝊亦躬
行其要道猶且
親揮翰墨銀鈎表天地之功
整飭殿廷黃瓦煥雲霞之色夐哉尚矣蔑以加焉乃
帝德逾光宸衷倍切先庚釋莱既勤
清蹕以躬行大昕鼓徵復考鴻章而蕆事時則歲行
當午沐教已逮於三年月令季春合樂宜諏於
初吉泠風載道方旋軫於天田朱旭啟晨聿陳
儀於日馭華鐘徐動
玉輅遥臨翼翼生徒迎
鸞廣術蹡蹡法從弭節櫺星
皇上乃歴東階修北面展牲獻帛儼珠庭日角之式
憑秉籥升歌恍玉振金聲之在列苾芬既薦墳
籍斯陳爰
御經幃宏敷講席中和位育探性道之淵微恭讓欽
明仰文思之光被精研奥義
親示
睿裁瞻近
龍顔如躬際帝廷之颺拜恭聆
天語共率循聖域之階梯隨
輦千官慶升堂而就日圜橋多士班夾陛以如雲親
肅肅之盛儀沛洋洋之
德意
殊恩覃布樂育推
先聖之心曠典頻霑垂裕徧羣賢之裔信二帝三
王之德體全備於
一人歴千秋百世而遥疇絜隆於
今日(臣)恭逢
盛事不揣蕪陋謹拜手稽首獻頌曰皇哉
聖皇膺圖御宇聖敬日躋左規右矩雨布雲浮德洋
恩漙薄海光天式歌且舞(一章)
乃稽聖籍於赫三宮合衆興德實先辟雍乃諏
吉日乃考鼓鐘大昕是徵
先聖是崇(二章)
龍旂載揚鸞車載行制侔
宸居數仞宮牆停鸞矩步入室升堂仰瞻
天表穆穆皇皇(三章)
柷敔笙鏞籩鉶簠簋盛服齊明禮班弟子如見
羹牆如親杖几重道尊
師振古莫比(四章)
蕭光既升雅歌既陳
天臨講座咨爾儒臣敷論性道發故啟新稽古有訓
示我通津(五章)
濟濟諸生侁侁胄子外薄四海雕題鑿齒皇極
敷言凖平車指大哉文明蒸我髦士(六章)
維
帝之德與兩大通維
帝之心與千聖同恢張至教丕振儒風無思不服南
北西東(七章)
文教覃敷淳風布濩蕩蕩平平遵我
王度鳳&KR1304;麟遊卿雲甘露億萬斯年受天之祜(八章)
聖主臨雍禮成頌(謹序)張廷玉
欽惟我
皇上以天亶之姿懋日新之學興道致治文教覃敷
東西朔南罔不暨訖乾隆三年春三月甲寅
躬行視學之典釋奠於
先師先日致齋百禮咸秩大昕鼓衆環集于橋門
皇帝整法駕從百官言
詣辟雍自大成門
降輦而入
升階就位儼恪有加奠獻既行乃
御彛倫堂
命儒臣進講經書
王言昭示廣大精微自王公卿尹以及六館生徒四
氏十哲子孫環列拱聽莫不愉懌鼓舞思自振
勵以近
天子之光而沐
聖人之教煌煌盛典千載一時(臣)謹案紀云古者建
國君民教學為先言人君致治之本必由於學
也書云學古入官議事以制言人臣輔治之術
必由於學也故說命之辭曰念終始典于學又
曰學于古訓乃有獲
孔子生知之聖不廢敏求用能兼綜百王師表萬
世我
皇上聰明睿知文武聖神薄海内外無不知
聖天子道德高深超越隆古而(臣)叨被
殊遇日侍
禁廷當深宮毓德之年即已備員講讀親睹我
皇上懋勉功深基命宥密敬體
世宗憲皇帝明理立誠之寶訓敦行不怠日就月將以
徇齊敦敏之質而宥密單心有非承學之士所
能及其萬一者是以
御極以來敷政寧民無非本天德而行王道作君作
師一以貫之實有以接洙泗之心𫝊而臻二帝
三王之治兹當
臨雍釋菜大典丕昭(臣)幸得親隨灌獻之末恭承
聖誨用敢質言所見作為歌詩紀述美盛非徒襲揚
扢之具文實將以昭式多士流示無窮(臣)不勝
踴躍懽忭之至謹拜手稽首而獻頌曰惟
皇敬學表正自躬文思光被化理聿隆風教之本厥
由性功緬企
先師心源則同(其一)
至矣
素王規天矩地受命端門斯文是寄
列聖相承欽崇弗替
帝德重光禮明樂備(其二)
峩峩廟貌翬革聿新
宸翰高懸輝映星辰肅將祀事維莫之春
鸞旂戾止言
詣成均(其三)
鸞旂央央戟門斯啟拜獻
登階特牢備禮有睟其容有秩其禮百爾趨蹌師師
濟濟(其四)
祀事既備乃開講筵
聖謨洋洋如日麗天
詔爾儒臣是究是研俾爾庶士是陶是甄(其五)
皇帝曰都後先一揆入聖之階如塗如軌講學敷行
遹觀厥美凡此秀民咸喻朕旨(其六)
亹亹吾
皇繼天立極位育其功欽明其德成性存存小心翼
翼發為
訓辭為萬古式(其七)
太和翔洽賢俊彙升薪之槱之髦士用烝文治
亶敷隆隆其興億萬斯年百禄是承(其八)
聖主臨雍禮成頌(謹序)方苞
盖聞
孔子為萬世帝王師以能開萬世之屯蒙而道濟
天下也自秦以後一姓代興規模草創必先尊禮
至聖以繫天下之人心繼世賢君莫不臨雍講學
憲老乞言盖天下之民知
孔子之道伸則萬事皆得其理而太平之澤將目
見而身被之也(臣)竊惟尊禮
至聖之實在信其言而行其道
孔子所以告君者具在中庸問政之篇我
皇上御極以來修德體道於九經之宏綱要旨無一
不實踐焉故能以浹歲之間使四海蒸黎慕義
懷仁之心勃然而興起盖由
聖資敦敏好古典學幾二十年於
孔子之道求之切而信之深故本於
皇躬達於政教者如是其誠且篤也用此質諸
先師實在天之靈所深嘉而厚望者豈特大昕鼔
徵為圜橋所觀聽哉乾隆三年季春朔後一日
皇帝躬詣太學釋奠禮成親講中庸之首章堯典之
首節盖自邃古以來盡性命之理建中和之極
行於當時而位天地育萬物者功莫盛於堯垂
於萬世而明大道彰至教者德莫盛於
孔子是乃我
皇上夙心所祈嚮自志學之初以及
御天之日戒慎奉持惟恐有須臾之離用以上格天
心而下通民志者故嘉與天下臣民會歸於有
極也兹與
孔子所𫝊體達德致達道以行九經而一本於誠
者實相表裏(臣)伏念臨雍之禮舊史所書典文
俱備詞人所述體製各殊炳炳乎無以尚矣(臣)
學蕪年耄語不能文謹據所見敷陳質言特著
其信而有徵者頌曰
昔在
孔子賢於堯舜匪德能優惟功之盛堯仁如天一
世之幸尼山木鐸千秋金鏡
天祐下民我
皇篤生
夫子之道逮我
皇而大亨至仁肫肫學與性成秉持六經踐以
躬行智以成仁善繼善述大孝之光治殊道一仁以
生勇心純事實以道成身久而不失敬禮師傅
收恤耆儒一言片善采納無虚若逢顔孟次或
程朱尊德樂道當更何如敦叙懿親德心普被
盪滌宿愆坦然無忌羣公三事凡百有位推誠
備禮豈惟禄賜惠保蒸黎子寒子飢憂民如疾
愛之如私德以撫順信以招擕窮荒僻徼覆幬
無遺九經三德
先師所傳我
皇得之時乘御天
先師有志
皇實成焉以考以質宜無間然月吉辰良
皇親釋奠惟秉德馨肅將嘉薦
先聖之揆
後聖時憲精意所通羹牆如見
聖言深閎教思孔誠四表上下格以欽明中和之致
位育之徵原於性命戒懼所成庶官庶士敬而
聽之惟
皇之極即自得師是訓是行
先師鑒兹勉為貞臣毋負
昌期
聖主臨雍禮成頌(謹序)陳大受
皇帝誕膺景命統臨萬國作之君師以為民極
御宇之三年既擇元辰耤於千畝其三月二日乃詣
辟雍以表彛倫宣教化皇哉甚盛典也(臣)竊惟
至聖之道光昭宇宙内聖外王渾全純備依古以
來所為一道德同風俗措天下於蕩平正直之
歸者胥由乎此我
國家
列聖相承右文敷教超軼千古
皇上以天縱之資懋修典學闡洙泗之淵源紹尼山
之統緒先聖後聖契若合符前年既頒
特旨增修
文廟易盖黃瓦今春上丁展祀備舉三獻之禮復親灑
宸翰昭揭
大成殿用示欽崇令典隆儀有加無已乃者大昕鼓徵
躬釋奠於
先師俾儒臣進講中庸堯典
聖訓精詳
天恩高厚所以嘉惠多士者甚至自王公卿尹聖裔
賢嗣垂紳峩弁之儒期門羽林之士莫不鼔舞
懽忭仰見
皇上崇儒重道廣勵學官而益以知道洽政治之原
也(臣)聞古者建國君民教學為先唐虞上庠下
庠之規直温剛簡之訓載在遺編亦越姬周鼓
鐘辟雍訖乃聲教時則成人有德小子有造其
極至於東西南北無思不服盖聖天子道積厥
躬而作人之效如是其遠且大也我
皇上備欽明恭遜之德握性天道教之原既以聖人
之修已者本諸身即以聖人之教人者廣諸世故自
臨御以來恩普德洋教行化洽山陬海澨淪浹靡遺
天下之士將必有懷德秉義近文章砥廉隅以
光輔太平者盖陶淑人才即所以茂登上理豈
僅如史冊所𫝊圜橋之衆三舍之規循故事美
觀聽而已哉(臣)幸際
聖明不勝踴躍歡欣之至謹拜手稽首而獻頌曰
天亶
聖哲扶樹人綱金聲玉振性道文章孰窺美富數
仞宮牆百王繼武俎豆芬芳繄惟
聖王誕敷文德於月之&KR1208;於日之域緬兹典型遵乎
憲則璧沼圜流萬邦矜式閟宮業業黃屋是崇
宸章炳煥騫若虯龍與天地參樞機化工下蟠上際
道妙允充風氣之開
神京伊始霞蔚雲蒸蟬聯鵲起濟濟儒生侁侁胄
子近
天子光訓行惟是華鐘既鏗鼉鼓斯響
天步肅臨寰瀛欽仰元纁以薦太牢以享禮成樂備德
音載廣有堂翼然人倫攸叙烝我髦士亦集爰處
皇帝曰俞式聞
聖語宏教宣風基於庠序民有秉彛本乎天命道立
教行生安謂聖欽明文思平章百姓放勲重華
後先輝映巍然隆範欽哉
訓辭
一人作則為萬世師既富方穀
躬實導之同文共軌六合雍熙
聖主臨雍禮成恭紀(謹序)蔣溥
(臣)聞建國君民教學為先虞夏殷周以來膠庠
既備典制聿詳至於大昕視學於樂辟廱詩禮
之舊聞尤盛事也仰惟
孔子立師表之極擅參贊之功累代尊崇加以隆
禮然而禮不虚行必有其合惟王者躬有聖德
直契心源於是制作休明舉行曠典使天下嚮
風而慕義則惟
聖朝為極盛我
皇上承乾御宇錫類推恩大孝格於高穹至仁周於
薄海加以
聖學宏深亶聰天縱所著樂善堂全集日知薈說二
書海涵地負茹古納今乃以
君師之合統昭先後聖之同符稽典方新即修
視學之禮釋奠既畢講席斯開合萬國之生儒親
一人之提訓煌煌乎郁郁乎洵所謂被堯文光舜孝
軼周雍而邁魯泮者矣(臣)職叨侍從珥筆
禁林不揣弇陋恭紀詩篇以誌訓行近光之慕不
徒敷揚美盛云
鑾輿曉度傍櫺星統合
君師式典型萬仞宮牆輝釋奠九天雲日照横經先
登道岸尊
前聖獨契心源示在廷樂備禮明
恩浩蕩春流芹藻有餘馨(其一)
坦坦賢街接禮門升堂展敬
帝容温虬松舞翠枝逾古鴛瓦流黃制倍尊物備兩
楹車服盛爵陳三獻禮儀敦無言自有羹牆契
北面親
師對越存(其二)
鸞旂翠葆映霄雯午夜生徒佇大昕香靄氤氲披
御座霞光燦爛仰
天文敷揚性命𫝊洙泗尚論欽明重典墳名理會心
期共喻圜橋冠帶蔚如雲(其三)
聖朝文治洽膠庠更企
宸修卜運昌三殿瑶籖垂制作六堂寶架煥文章淵
源早識𫝊心法俎豆重看發道光今日講帷沾
教澤無私化雨遍遐方(其四)
聖主臨雍禮成恭紀(謹序)張若靄
欽惟
聖天子功隆位育統備君師先知覺為聖人亶聰明
作元后大猷格被覩諴民阜物之能文命覃敷
昭緯地經天之業乾行不息日進無疆於緝熙
單厥心念終始典於學丹書綠字每陳往訓于
湯盤縹帙青緗時考遺文於孔壁
宸章璀璨彩爛雲霞
御集琳琅光昭日月先萬方而表則統六合以同文
念京師為首善之區太學實儲材之藪鼔鐘羽
籥道備三雍禮樂詩書教崇四術將化民而成
俗必釋奠以親
師
特勅禮臣載新
文廟雕甍翼翼鋪來一色泥金文瓦鱗鱗望去千
重赤赭爰諏吉日肇舉隆儀嚴先事之致齋定
從臣之陪列朱旗繪日仗列螭坳黼幄連雲班
分豹尾候鯨鐘之初動晨霞偕璧彩齊輝瞻鳳
蓋之遄飛瑞靄與奎光並煥千官扈蹕爰來習
禮之宮六館懽迎共侍成賢之里望星門而
降輦臨大次以更衣拾級
升階
登堂就位煇煌燎炬近接文光馥郁爐烟遥通道氣
夏瑚周簋覩法物之駢羅舜瑟軒琴聽韶音之
迭奏舞成八佾歌備三終圭瓚方陳特下
冕旒之拜衣冠畢集咸勤紱舄之趨對越維誠焄蒿
畢達乃陳
法駕言
涖黌宫開
御幄於鱣堂進瑶編於鶴案遡欽明之統緒直契心
源探性命之精微宏宣道藴
王言丕著如聞聲振之音
帝語親𫝊恍發疇圖之秘褒衣博帶羣瞻有道之
天顔鼓篋横經共沐無私之
聖化爰
頒寶訓叠
降綸言恩榮遍及於臣隣宴賚尤加於聖裔濟濟鴻
都之彦聞
鳳詔而傾心雍雍虎觀之儔向
龍墀而拜手儒林誌喜藝圃沾榮(臣)學愧面牆心希
入室夙典文章之事稱職為難欣依侍從之班
觀光是幸敬呈歌詠式效對揚
聖德修而萬民化知四海之從風師道立而善人多
見八方之歸極詩曰
黃幄新開萬仞崇
鑾輿視學出齋宮祗因百代心源合愈覺三雍典制
隆鳳幄翠分庭栢影鸞旂香滿沼芹風青袍道
左爭迎拜一體
君
師教育同(其一)
爐烟漠漠靄彤墀
翔步升堂盥獻時已向兩楹陳俎豆如聞四壁應金絲
留連車服看猶昔對越羹牆儼在兹紅燎光中
親展禮
天顔肅穆侍臣知(其二)
合樂聲終扇影迴儒臣先侍講堂來繡袍黃繖
從天下綈几牙籖對
御開共覩欽明光格被久知位育道全該尼山宗法
唐虞治並列瑶編仰
睿裁(其三)
銅街簇仗駕飛黃
仙蹕才移晝漏長萬國共欣瞻
鳳藻諸生新得覲
龍光統開八百車書會人在三千弟子行遥見金根
隨化雨殿槐壇杏一時芳(其四)
聖主臨雍禮成恭紀尹繼善
章天雲漢燦奎光門啟櫺星俎豆香夾道松隂
新鬱翠重簷鴛瓦煥離黃(其一)
纔見明禋格上丁更諏吉旦薦惟馨禮修釋奠
虔三獻教在親師闡六經(其二)
噦噦鏘鳴建羽儀
翠旂迎處見恬熙欣𫝊
聖道昌明日正是光華格被時(其三)
宸章絢爛麗銀鈎贊化功能洵莫儔不是
心源相契合焉知天地與同流(其四)
無言盥獻達精誠玉豆雕籩設兩楹大樂從知
臻善美始終條理太和聲(其五)
數仞宫牆入望中教垂萬世仰崇隆欲觀美富
門難得
特許儒臣助祭同(其六)
黼座親繙玉笈開一時雲物睹昭回
睿思包盡圖書秘不藉崆峒訪道來(其七)
駿奔執豆荷
恩榮濟濟雲礽取次行
錫賚有加踰往制懽聲傳遍魯諸生(其八)
聖主臨雍禮成頌(謹序)汪由敦
欽惟我
皇上神明天縱聖敬日躋煥乎文章光被四表海内
承學之士延頸企踵喁喁向風文治彰明夐哉
尚矣猶
念太學為賢才之關教化所自粤乾隆三年春三月
躬釋奠於
先師禮成
御彛倫堂儒臣進講
皇上親渙玉音闡明大義維時公卿侍從之臣以及
聖賢胄裔太學生徒環侍竦聽者凡數千人咸
得仰瞻
天表親被
道德之光華郁郁乎煌煌乎前史所云辨折異同正
坐自講章句質疑稱制臨決方斯蔑如矣(臣)竊
惟太學之制肇於有虞盛於成周而大備於
昭代我
列祖化成久道夀考作人教澤涵濡至深且厚而我
皇上躬聖人之德明聖人之道修聖人之教舉有造
有德之士鼓舞而作新之在詩大雅曰古之人
無斁譽髦斯士而其頌文王也曰於論鼔鐘於
樂辟廱其頌武王則又曰鎬京辟廱蓋周先王
之德澤相繼久長而於辟雍教學之地復加之
意如此棫樸作人卷阿多士德化之成其所由
來若斯之遠也且夫堯兢兢日行其道舜業業
日致其孝古聖人德加四海未嘗不由於身教我
皇上緝熙光明終始典學羲軒以來之統
孔子所謂集大成者既迪知之復允蹈之藴之為
盛德施之為大業純亦不已道積於
聖躬教思無窮烝我髦士於是恢
熙朝之隆緒修虞庠之上儀
德意龐鴻
恩施溥博傳曰天子建中和之極金聲而玉振之昭
景爍揚洪休逖考曩編實惟
今日(臣)幸覩斯盛敬隨諸臣之後作為頌歌拜手
稽首以獻其詞曰
天佑下民若有恒性克綏厥猷惟
后作聖亹亹
聖王顧諟明命
聖德之純立誠居敬(一章)
粤若
先師道德之宗昭揭日月覺悟羣蒙于羹于牆心
源相通有赫其儀式是辟雍(二章)
於樂辟雍四方之極式擴舊章是崇是飾宮牆
翼如黃中正色軒楹煥如牓題
御墨(三章)
仲月上丁灌獻既親載稽令典載卜良辰載涖
橋門俎豆莘莘服膺至道執禮斯頻(四章)
秩秩講筵煌煌大義探本天道稽古帝治位育
中和欽明文思我
皇有之後先一致(五章)
至教彰矣至道光矣濟濟多士示周行矣覃被
四海澤無疆矣勉勉我
皇文德翔矣(六章)
於爍
列祖德洽九宇倬彼雲漢萬物斯覩煦之和氣膏之甘
雨觀文化成超軼隆古(七章)
隆古之治我
皇承之蹈德咏仁髦士攸宜
身示之教從欲以治於萬斯年作君作師(八章)
聖主臨雍禮成頌(謹序)趙大鯨
欽惟
皇上膺圖御宇協和萬邦教化覃敷懋致文明之治
紹承
列聖心法敬事
先師孔子
特命大成殿易蓋黃瓦
親灑宸翰表揚至德乾隆三年二月上丁既
躬親釋奠復於季春行
視學禮展祀
先師肅將三獻乃
御彛倫堂
命儒臣進講中庸虞書
皇上宣玉音析道要一時王公卿尹侍從之臣聖裔
賢孫暨肄業成均之士環橋門而觀聽者四千
有餘人咸仰
聖天子重道崇儒鼓舞譽髦之至意莫不感激奮興
頌揚盛典(臣)惟上天隂隲下民若有恒性必作
之君師治而教之俾復其性要其治之之道惟
本乎人主之一心虞書頌放勲之德首言欽明
中庸詳中和位育之功由於戒懼慎獨惟能夙
夜宥密以單厥心始能盡其性以盡人之性也
夫堯舜禹湯文武之道集大成於
孔子
孔子之道與天地參不因時運為隆替而惟尊其
道者乃有以致太平之治我
皇上天亶聰明功深典學於
孔子之道聖性得之加聖功焉嘿契於心而推之
以治天下使君子得聞大道之要小人得蒙至
治之澤天下皆在光華格被之中各率其性之
本然而不自知用使道德一風俗同承累洽重
熙之運以洪億萬年丕丕基其由是道歟(臣)謹
拜手稽首獻頌曰
聖皇建極統先億兆示周行兮右文稽古尊崇
聖道切羹牆兮諏日具儀釋菜行禮鉅典光兮圭
幣肅陳金絲迭奏凛對越兮以
聖契
聖精誠孚合儼昭格兮大昕警衆敷陳奥義
親講席兮思樂泮水於論鼓鐘小大從兮
恩覃樂育賢關廣闢首辟雍兮溥天率土文命誕敷
暢淳風兮中和合德金和玉節宏綱紀兮文思
廣運
天章炳煥昭光被兮鼓篋孫業觀摩陶淑沭至治兮
紹述
先猷覲光揚烈接心𫝊兮
宸修懋勤
聖敬日躋惕乾乾兮人文化成誕膺
寶命萬斯年兮
聖主臨雍禮成賦嵇璜
維我
皇之建極當九五之鴻禧齊文章於七曜等制作於
兩儀包君師之統緒涵道妙之淵微其闡揚夫
聖德者鳳翥鸞翔之額也其默契於
宸衷者素符玉冊之辭也猶
念瞽宗有制釋奠有規考圜橋於史冊追頖璧於雅
詩必
躬臨夫太學而祗見夫
先師於是吉日維占隆儀式備雲輅鳴鑾春旗揚
旆金根照灼以炯晃龍驥騰驤而沛艾太乙執
節以先驅虹霓修竿而繁會晞陽交映於寰中
灝氣震越乎區外初雷動以星馳既淵淳而嶽
萃萬國之冠紱來同九天之神明翼衛蓋秀髦
之迎百辟之俟者莫不翹首而瞻
天趨蹌而就位也是時
天子粹然玉潤穆然天運望宮牆以致欽循櫺星而
徐進既升堂而入室與
素王而相覲乃擊鼉鼔鏗鯨鐘建樹羽發笙鏞千
燎具舉萬炬畢融宿懸階下振樂庭中八佾舞
朝華之鏡九歌揚閶闔之風寶鼎轉祥烟之鬱
律玉巵凝甘露之殷濃明禋昭格瞻拜從容志
和氣肅德盛禮恭信乎三爵特獻萬瓦流黃始
足以表其崇隆也爾乃啟綘幄登講堂張檢牒
發縹緗金泥洩祕石鼔騰光位育中和首參性
命欽明文思直接陶唐共識聖功之浩浩遥聞
天語之洋洋已進儒臣之奏還抒心得之章闡苞符
於窈眇析柢藴於微茫粲金玉於
綸綍麗日月於中央蓋上以繼三古之道法而下以
開萬代之津梁於是典禮告成
鸞輿返蹕
九重之慶惠齊頒四海之恩榮並錫褒賢推及乎雲
礽享祀維馨其黍稷或博士之增置或神田之
增設與聖證其心與賢敷其澤為民復其性為
士興其德既皇皇矞矞海運而天聲復倭倭遲
遲風和而露溢紫微下屬於橋門勾陳錯施於
圜璧三才容與於元胎萬象環拱夫皇極協氣
上布祥雲下積音為樂和形為人悦雕題鑿齒
額首而來賓赤鳳白麟應奏而舞節猗歟曠世
之鴻典
大聖之盛業豈漢唐令辟所能彷彿其萬一也哉(臣)
性道初聞精微若揭祗切訓行敢忘揚扢頌曰
太素氤氲兆龐鴻兮
先聖立極並蒼穹兮穆穆我
后道揆同兮祀事孔明精誠通兮宏開講幄發羣蒙
兮爾卿爾士盡孝忠兮敷文四國教術崇兮
景運萬年昭淳風兮
欽定國子監志卷五十七
