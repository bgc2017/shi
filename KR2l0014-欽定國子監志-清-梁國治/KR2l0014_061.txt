欽定國子監志卷六十二
識餘二
綴聞
順德人黃章年近四旬為博士弟子六旬餘試
優補廩八十三歲貢入太學康熙己夘北闈秋
試年已百歲大書百歲觀場四字於燈令其曾
孫為之前導
順治間翰林王熙工
國書後陞司業
世祖恐其荒廢令與祭酒固爾嘉渾等皆以
國語問答
肄業生饒夢燕湖南人乾隆十年間假歸適遇
苗匪滋事夢燕率鄕兵殺賊有功湖廣總督叙
功奏准加級
(謹案夢燕後以教習期滿選授縣令)
順天鄕試由監錄送者有南皿北皿中皿字號
第二名例取南皿中式名曰南元監中錄科取
列第一名最利於鄕試故有監元之稱
國子監東西二廳之下為六堂即諸生講習之
所也雍正九年
賜給方家衚衕官房一所題曰
欽賜學舍在監之南故名南學而以衙署稱北學焉
(謹案國子監門逕自西而東由集賢左門進署自)
(賜給南學後於前門照壁之左開便門以入南學尚未通車輿也乾隆二十三年重修國子監乃於照)
(壁左右立柵欄門以通車輿又於集賢門左右牆間各立柵欄門自是從東直達署内不必由)
(集賢左門進矣)
國子監兩廂官試俱在
彝倫堂乾隆二十三年重修衙署遇鄕試錄科在
南學率性堂考試
(謹案乾隆二十三年就南學考試三十二年重修)
(文廟堂正中安置彝倫)
(先師神牌及四配十哲率性堂安東廡修道堂安西廡誠心堂收貯廟庫器物是年又遇鄕試本)
(監錄科季考月課俱在崇志堂)
康熙初裁兩坊衙門兼裁侍講翰林編檢必歴
司業然後陞侍讀故是時為司業者率數月遷
去康熙十四年復設坊局於是修撰編檢多陞
中贊而司業與之較俸陞轉矣
康熙間太學生周清原有詩名大學士馮溥見
其雍試諸作目為竒才詩以贈之曰尊酒高齋
話夕曛斗間佳氣識龍文十年閉戶遲遊洛千
里過都早不羣春草已看傳白傅飛花定見詔
韓君
九重側席今方切振筆蓬山為爾欣後清原果以博學
鴻詞授翰林清原雍試諸作有太學白丁香詩
句云月明有水皆為影風靜無塵别遞香一時
傳誦都下上達
宸聰比官翰林
召見
上猶誦其詩句奬之
王士禎以順治庚子為江南同考官得崑山王
朱玉後朱玉為博士有句云秋雨茂陵人獨卧
西風汾水鴈還來士禎時為祭酒題其後云茂
陵秋雨瀟瀟夜愛爾哦詩四壁秋多少長安苦
吟客瘦羊博士擅風流
康熙己未遣太學生孫致彌往朝鮮采詩大抵
律絶居十之九古詩歌行略見梗概而已致彌
後登戊辰進士官翰林
文廟樹木俱太常寺種植
彝倫堂甬路兩旁樹木則工部種植
大成殿月臺甬路之東大柏樹二十六西大柏樹
二十小柏樹一共四十七株
大成門外東大柏樹四十五小柏樹三西大柏樹
三十五小柏樹五共八十八株
崇聖祠甬路東大柏樹三西大柏樹三小柏樹一
大槐樹一共八株
崇聖門外東大柏樹二西大柏樹一共三株
土地祠柏樹一椿樹一桑樹一共三株
彝倫堂月臺甬路之東大槐樹二小槐樹三大柏
樹九小柏樹二十四西古槐一植自元時小槐
樹三大柏樹七小柏樹三十九共八十八株
敬一亭柏樹三槐樹四共七株
東廂槐樹三紫藤一共四株
南學率性堂槐樹二桑樹一修道堂後院桑樹
一西院槐樹二誠心堂槐樹一桑樹一正義堂
槐樹一公所槐樹二共十一株
以上共二百五十九株
綴聞附
元
延祐二年三月芝生國學
大成殿五年七月芝生
大成殿(元史五行志)
至正二十年十月朔甘露降於國子監
大成殿前柏木(元史順帝紀)
國子監候日影到堂後梨樹散學(金臺集)
明
李時勉與陳敬宗同在翰林袁忠澈嘗相之敬
宗儀觀魁梧時勉貌稍寢袁曳二人並列曰二
公他日功名相將後二人同時為兩京祭酒(明太)
(學志)
徐有貞初名珵年十三謁國子祭酒胡儼儼時
自矜重稱疾憑几見試珵詩即起循牀行大詫
賞曰子自愛他日國器也(名卿績紀)
國子博士徐楨卿神清體弱雙瞳燭人著交誡
感暮二賦凌躐曹魏長宿驚歎稱為文雄(國寳新編)
納粟一塗人輒輕之在庠士下乃羅圭峯七試
有司不錄入貲北雍竟中解元會元人顧自立
小試未足以定天下士也(湧幢小品)
學正魏齡潮州人初至嘗侍祭酒李公時勉言
曰昨聽選部中見羣衆相語但問某處地方好
某地有出産不聞一人以施政教為言者皆若
此天下安得治李聞其言甚善之謂予曰新學
正有識能言諸人所不能言也魏後復姓李守
官清白不受諸生贄禮果不負所知云(彭文憲筆記)
丁夘冬湖廣永濟縣進須知官在途夢開黃榜
第一名彭時國子監生其人至京言於永濟監
生張本端本端訪知予姓名異之數與朋輩言
之已而果然(同上)
趙司成永號類菴京師人一日過魯學士鐸邸
魯公曰公何之司成曰憶今日為西涯先生誕
辰將往夀焉魯公曰吾當與公偕公以何為贄
司成曰帕二方也魯公曰吾贄亦應如之入啟
笥索帕無有躊躇良久憶里中曾餽有枯魚令
家人取之家人報已食僅存其半魯公度家無
他物即載其半與趙俱往稱祝西涯烹魚沽酒
以飲歡甚即事倡和而罷(賢奕)
天啟四年八月署國子監祭酒禮部右侍郎蔡
毅中監丞金維基博士門洞開鄧光舒王裕心
助教張翰南徐伯徵姚士儒孫士裕董天允學
正王永興蔣紹煃學錄聶翔杜士基典簿萬民
憼典籍陳烈公疏劾魏忠賢上不問毅中既與
璫忤四疏請告亦不許(明史紀事本末)
天啟七年五月監生陸萬齡等請建魏忠賢祠
於國學之旁謂孔子作春秋而忠賢作要典孔
子誅少正夘而忠賢誅東林許之八月信王即
皇帝位國子司業朱之俊劾監生陸萬齡等請
祠魏忠賢國學宜罪命下獄(同上)
上虞倪公元璐為祭酒時與温體仁忤將請告
惠安鄭仰田者善拆字遇於官人席上初未通
名倪取骰子中以緋飾四者予卜鄭曰京官四
品而掌印者惟祭酒耳公其祭酒倪公耶公頷
之復曰公必與當事者忤姓名中帶骨字者其
人也骰子骨所成而四面稜角不能刓圓故知
不合也又曰公意欲圖歸乎必得請矣骰體方
類口四亦類口乃回字也後果然(字觸)
欽定國子監志卷六十二
