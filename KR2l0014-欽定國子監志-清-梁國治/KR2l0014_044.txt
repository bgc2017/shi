欽定國子監志卷四十五
經費四
廩給
國子監内肄業生每名月給膏火銀二兩五錢
十一月十二月加煤炭銀五錢外肄業生每名
月給衣服銀五錢六堂官按名分析於每月之
十五日公堂點名給發無故不到扣除大課則
官給膳食(四人一筵筵四簋發銀二錢)堂上官委員驗其豐
薄失飪不潔將厨役懲治均於
恩賞銀内支銷(其支領稽核之法詳見恩賚門)
八旗官學漢教習每月人給銀二兩(折制錢一千八百)
米一石稄米五斗小米二斗六升五合均由戶
部關領每歲人給夏秋衣各一襲凉帽一二歲
人給冬裘一襲煖帽一由工部關領滿教習蒙
古教習騎射教習並給原秩錢米如由閒散補
者視漢教習例支給
滿洲蒙古八旗官學生每名月給銀一兩五錢
漢軍每名月給銀一兩並由本旗關領有疾及
告假逾一月者不給其包衣學生無錢糧
算學教習衣服銀米視八旗官學教習漢算學
生每名月給銀一兩五錢(折制錢一千三百五十)由國子
監行文戶部關領滿洲蒙古漢軍算學生月銀
視八旗官學生由本旗關領
琉球學教習衣服銀米視八旗官學教習琉球
官學生日給視進貢都通事從者日給視進貢
陪臣之從者均由禮部給發又官學生及從者
衣服官學生紙筆墨銀並所用器皿煤炭均由
工部給發俄羅斯學官學生每人日給銀一錢
從者日給銀五分由理藩院給發
先師廟樂舞生每名月給銀六錢厨役每名給米
五斗(每斗折銀一錢三分)均由太常寺咨戶部關領
皂役廟戶每名案季給米九斗閏則增加共四
十七名(每季應給共米四十二石三斗折領銀五十四兩九錢九分)由戸部
關領其每月掃除監署及南學司閽量給賞錢
於
恩賞銀内支銷
(謹案國子監各生等廩給均照現行事例詳錄所有更定章程附載於後)
順治二年定教習八旗子弟之生員每名月給
米二斛
九年定國子監肄業監生每名月給米三斗
康熙二十七年定給琉球學生廩餼衣服
雍正二年定琉球學教習衣服銀米照官學教
習例
五年祭酒孫嘉淦奏八旗官學向無錢糧查八
旗所設教養兵滿洲三千六百八十名蒙古四
百八十名漢軍九百六十名滿洲蒙古月給銀
三兩漢軍月給銀二兩令其肄習弓馬但其中
亦有幼穉充額不能騎射而官學生年壯者往
往挑選披甲請嗣後官學生有年壯而讀書遲
鈍者令還旗披甲别選八旗子弟年幼者補其
缺俾習清文俟稍長再學弓馬仍於八旗教養
兵額内滿洲分出三十名蒙古漢軍各分出十
名錢糧給官學生滿洲蒙古每名月一兩五錢
漢軍每名月一兩彼此各有禆益随經王大臣
等議如所請
詔從之
又定八旗官學漢教習每月人給銀二兩米二
斛在戶部支領每歲人給夏秋衣一襲二歲人
給冬衣一襲在工部支領
八年
命歲賞國子監銀六千兩為講課飯食之費肄業諸生
並視内教習例給衣服銀所餘以賙助諸生有
事故者
乾隆二年定國子監肄業生以三百人為額在
内肄業者一百八十人每名歲支膏火銀二十
四兩在外肄業者一百二十人每名歲支銀六
兩
三年裁國子監外肄業生止留内肄業生一百
八十人歲加膏火銀六兩
又定算學教習月廩視八旗官學漢教習
又定滿洲蒙古漢軍算學生月給膏火銀視八
旗官學生在本旗支領其漢算學生較漢軍算
學生旅食維艱加銀五錢由國子監於戶部支
領
四年定算學教習之月廩衣服由國子監行文
支給
六年兼管監事尚書劉吳龍疏請於内肄業生
一百八十名中撥出二十四名作外肄業計其
膏火可給一百二十人即以此定為額缺考課
不赴者例不給予
詔從之
十年定欽天監撥歸算學之肄業生無庸别給
膏火選學業有成之算學生協同教習分教算
法已補教習者食本俸未補者仍領學生膏火
三十一年祭酒宗室良誠奏設八旗官學滿洲
教習並請照宗學覺羅學滿教習例有原秩者
在旗支領由閒散補者照漢教習例支給銀米
部議如所請
詔從之
三十二年兼管監事尚書陸宗楷奏准下五旗
包衣子弟請附入官學讀書不必給與錢糧
廩給附
元
至元二十四年詔國子監生員官給飲食(元史世祖)
(紀)
(謹業明宋濓文集載元太宗五年宣諭二通其一云肄業子弟早給米麫各一升肉一斤晚同)
(酒一缶家糧之給亦一升土著者皆不與蓋太宗時已有廩餼至世祖遷學北城遂仍是制)
元統二年詔國子學膳學錢糧悉依累朝舊制
(元史順帝紀)
明
永樂二年令北京國子監日行會饌(明太學志)
(謹案明太學志又云國子監有倉以貯俸禄饌米錢鈔則貯掌饌廳戶部額𣲖國子監錢糧有)
(白糧有糙米有小麥有菉豆有黃豆有錢有鈔每年支收原無定數惟随監生之多寡預為會)
(計行部𣲖輸若監生數多歲收不敷則將上年餘剰支給監生數少則將本年餘賸存貯其錢)
(鈔以給師生會饌又南雍志云洪武中定官吏師生會饌之制饌米三月至十月終日食三餐)
(每人日支米一升十一月至次年二月終日食二餐每人日支米八合五勺其他物料按日支)
(給惟朔望不支備錄於此)
永樂中命翰林院錄會試下第舉人之優者入
學以俟後科給以教諭之俸是時會試有副榜
大抵署教官故令入監者亦食其禄也(明史選舉志)
宣德中以缺薪停止會饌乃以饌米等物計日
而均分之各官及習禮公侯駙馬伯及吏員監
生無家者三月至十月日給饌米一升每月除
朔望該二斗八升十一月至二月給米八合五
勺每月除朔望該二斗三升八合他物料亦然
初仍支本色後照時估折支鈔貫(明太學志)
成化十九年詔納粟監生年二十四歲以下者
自備柴米寄監讀書扣年二十五歲以上方准
食糧收撥(南雍志)
宏治元年禮部奏國子監監生不分科貢納粟
各項一體坐班兩月方凖支給饌米從之(明太學志)
嘉靖六年定各途監生到監之日即凖支給饌
米(同上)
監生有家人者三月至十月日支米二升二合
六勺十一月至二月日支米一升九合二勺三
杪七撮(同上)
書手工食銀四兩五錢廟戶工食六兩八兩九
兩十兩有差或廟戶向宛平等縣自支或該縣
解送給發皂隸工食每名十兩於兵部關支刷
印匠工食每名十二兩給與小票執送二縣寄
籍匠民家自支水夫量與工食看朝房歇家小
脚俱無工食(同上)
國子監有民僉膳夫百名專給飲食會饌停止
改為雇後每名完觧銀十兩收充公用嘉靖六
年奏凖以十分為率存一分備公用餘九分則
分給師生焉(同上)
(謹案會饌既罷膳夫自應裁革乃復令民觧銀充公分潤師生失政體矣)
欽定國子監志卷四十五
