欽定國子監志卷八
詣學二
臨雍
順治九年秋九月辛夘
世祖章皇帝詣國子監釋奠
先師
御彛倫堂
命祭酒(臣)固爾嘉渾(臣)李奭棠進講用易司業(臣)傅達
禮(臣)馮杰進講尚書禮成翼日衍聖公(臣)孔興
燮祭酒(臣)固爾嘉渾等率五經博士五氏後裔
及國子監官生等表謝
命頒勅諭勉勵師生
賜衍聖公内院翰林官國子監祭酒司業等官五經博
士五氏後裔及禮部太常光禄鴻臚三寺執事
羣臣宴于禮部越日
賜衍聖公貂冠一朝服一祭酒司業錦緣領袖紵絲袍
服各一監丞博士助教學正學錄典簿五經博
士筆帖式孔氏顔曾孟仲四氏生員紵絲袍服
各一六堂諸生及各學教習師生並賚白金有
差准觀禮五氏裔十五人入監肄業廣國子監
鄉試中額十五名
(謹案是年禮部奏准先期行取衍聖公五經博士及孔顔曾孟仲五氏後裔陪祀觀禮)
康熙八年夏四月辛丑
聖祖仁皇帝詣國子監釋奠
先師
御彛倫堂
命祭酒(臣)賈禄(臣)宋德宜進講中庸司業(臣)博濟(臣)陳
廷敬進講尚書既畢
聖祖親授經義翼日衍聖公(臣)孔毓圻祭酒(臣)賈禄等
率官生表謝
命頒勅諭勉勵師生
賜羣臣宴于禮部
賜衍聖公冠服國子監官及五經博士等袍服諸生白
金有差准觀禮五氏裔十五人入監肄業廣國
子監鄉試中額八名
雍正二年春三月乙亥朔
世宗憲皇帝詣國子監釋奠
先師
御彛倫堂
命祭酒(臣)塞楞額(臣)王傅進講大學司業(臣)博禮(臣)彭
維新進講尚書既畢
世宗親授經義
特諭增復
先師廟
崇聖祠祔饗賢儒增置先賢先儒裔五經博士復
諭廣直省入學額數其人文最盛州縣小學改中學中
學改大學大學如府學又
命監臣及直省學政錄科時察實能貫通五經諸生仍
聽以五經應試廣國子監鄉試中額十八名是
日值祀歴代帝王廟齋期
駕還宫不作樂翼日衍聖公次子五經博士(臣)孔繼溥
祭酒(臣)塞楞額等率官生表謝
命頒勅諭勉勵師生
賜聖裔監臣執事諸臣宴于禮部又
賜聖裔冠服監臣等袍服諸生白金有差觀禮進士九
十五人舉人二百七十五人廕貢監生八旗官
學生千六百八十五人並蒙
恩賚
(謹案是年禮部行取衍聖公臣孔傅鐸有疾奏以次子候襲五經博士臣孔繼溥敬代)
(世宗憲皇帝命班次視衍聖公惟所服仍其官又命增閔氏後裔陪祀觀禮)
乾隆三年春三月甲寅
皇上親詣國子監釋奠
先師
御彛倫堂
命祭酒(臣)國璉(臣)李鳳翥進講中庸第一章司業(臣)
塞爾登署司業贊善(臣)李文銳進講尚書堯典
既畢
上親講諭經藴諸王公卿以下暨多士圜伏聽講翼
日衍聖公(臣)孔廣棨領監事尚書(臣)孫嘉淦等
率官生表謝
上復頒勅諭訓勵師生
賜衍聖公國子監官及執事諸臣宴于禮部
賜衍聖公(臣)孔廣棨
御製樂善堂文集一部墨二匳貂四貂冠一朝服一
領監事尚書(臣)孫嘉淦祭酒(臣)國璉等各錦緣
領袖紵絲袍服一聖裔五人各紵絲袍服一貂
四五經博士各紵絲袍服一貂二國子監官及
孔顔諸氏生員各紵絲袍服一
賜觀禮五氏後裔九十二人進士舉人貢監諸生二
千三百餘人諸學教習師生千七百餘人白金
有差准十三氏後裔三十一人入監肄業廣國
子監鄉試中額十八名
(謹案是年增冉言卜顓孫端木五經博士及諸氏後裔各二人又增元聖後裔東野五經博士)
(並其族二人赴京陪祀)
乾隆五十年春二月丁亥
詔建辟雍工成
皇上親詣國子監釋奠
先師
御新建辟雍
講學
命大學士(臣)伍彌泰大學士管理國子監事(臣)蔡新
進講大學為人君止於仁為人臣止於敬為人
子止於孝為人父止於慈與國人交止於信祭
酒(臣)覺羅吉善祭酒(臣)鄒奕孝進講易經天行
健君子以自強不息既畢
上親發御論諸王公卿以下暨多士朝鮮國使臣圜
伏聽講翼日衍聖公(臣)孔憲培大學士管理國
子監事(臣)蔡新等率官生表謝監(臣)敬刊
御論二篇通行頒發在京各該衙門官學及直省學
政轉發各儒學師生咸資誦習以廣
教思
賜衍聖公國子監官及執事諸臣宴於禮部
賜衍聖公(臣)孔憲培貂冠朝服頒發刊刻
御論二篇加
賞徽墨二匣貂皮四張
賜至聖後裔七人五經博士二十人各氏後裔三十
八人八絲縀各一卷頒發刊刻
御論二篇加
賞徽墨二匣貂皮各二張
賜進講大學士(臣)伍彌泰(臣)蔡新八絲縀各二卷滿
漢祭酒司業(臣)覺羅吉善等八絲縀袍褂各二
卷監丞博士助教筆帖式等官每人八絲縀各
一卷
賜肄業諸生及在京觀禮進士貢監生廕生八旗官
學教習及官學生銀各一兩各氏後裔送監讀
書又欽奉
諭旨於乾隆五十一年丙午科順天鄉試皿字號卷
内廣額十五名是日
聖駕詣學適值慶雪大霈
上念隨從執事諸臣及觀禮多士衣履沾濕所有執
事扈從王公大臣衍聖公及文武官員俱紀錄
一次並
加恩賜觀禮聖賢後裔縀各一卷進士舉人貢監生
官學生等紡絲各一匹朝鮮國使臣大縀各一
卷(乾隆三年奏定)
(臨雍謹案是年先經禮部陳奏查向例三日後内閣撰擬)
(勅諭一道刊刻頒行今奉有頒國子監)
(御諭二篇于立極垂訓之道尤為深切粹精各衙門禮成後由國子監敬謹刊刻通行頒發在京)
(恩賜及直省學政轉行頒發各儒學又查向例絲袍五經博士聖賢後裔及國子監官俱係紵)
(賜八縀袍今並改絲縀有差)
(特派出進講之大學士二人亦與祭酒等一體賞賜)
視學儀注
凡
視學之日
皇帝禮服乘輿
詣學
法駕鹵簿前導引扈如常儀王公百官俱齊集國子
監祭酒司業率所屬官暨進士舉人朝服諸生
公服跪迎于成賢街道右
皇帝至廟門外降輿入太常寺卿二人恭導
詣
大成殿釋奠于
先師孔子(上香奠帛爵一獻樂三奏不讀祝)禮畢出
大成門入大次更衮服王以下咸更采服王公序
立于大次之南各官均先詣彝倫堂庭中按朝
班東西序立衍聖公在東班之首五經博士各
氏後裔在班末均東西面北上記注官四人立
西階下東面糾儀給事中御史各二人鴻臚寺
鳴贊二人立東西階下均東西面北上宣制官
一人立東檐下西面祭酒司業率所屬官暨進
士舉人肄業諸生序立太學門首東西面南上
禮部尚書奏請行
講學禮國子監鳴鐘鼔
皇帝出大次至門外乘輿導迎樂作由國子監中門
入王公等隨入祭酒以下跪候
駕過興咸隨入
皇帝至彝倫堂降輿
御講幄
陞座記注官升西階入立堂内右楹之西糾儀官升
東西階立東西檐下第三柱鳴贊升立第二柱
王公立階上各官立階下均東西面鳴贊贊排
班衍聖公率五經博士各氏後裔祭酒司業率
所屬官及進士舉人諸生咸就拜位北面立班
齊贊進衆進贊跪叩興衆行三跪九叩禮畢
賜王公暨衍聖公大學士九卿坐鴻臚官引由左右
門入堂内咸跪行一叩禮坐翰詹四品以下官
國子監官六堂各學師儒五經博士各氏後裔
進士舉人肄業諸生皆立東西階下圜堂下聽
講鳴贊贊進講祭酒二人由左門入司業二人
由右門入均北面立贊舉案執事官舉
御案至
御座前
賜進講官坐祭酒就東案西面司業就西案東面各
行一叩禮坐祭酒二人以次講四子書司業講
經亦如之講畢贊舉案執事官舉
御案置原位王公以下起立祭酒司業出率所屬官
暨進士舉人諸生就拜位北面立禮部尚書奏
𫝊
制鳴贊贊有
制祭酒以下皆跪宣制官進至中門左宣
制曰聖人之道如日中天講究服膺用資治理爾諸
生其勉之宣訖贊跪叩興祭酒率衆行三跪九叩
禮先退至成賢街恭竢
賜王公大臣茶跪受坐飲各行一叩禮畢由左右門
出就階下序立禮部尚書奏禮成
駕興陞輿出太學門導迎樂作祭酒以下跪送如初
迎儀
皇帝還宫
乾隆五十年
詔建辟雍
視學儀注
視學之日工部官設更衣
御幄於
大成殿階下之東南向樂部和聲署設中和韶樂
於
辟雍殿階下設丹陛大樂於太學門内武備院設
寶座鋪陳鴻臚寺設經書案一於
寶座前又設講案二於
寶座下稍南東西向祭酒恭捧
御覽講章陳於案上書左經右捧進講副本陳書于
左案陳經於右案進講滿漢大學士二人位左
案西面滿漢祭酒二人位右案東面左翼王公
四人衍聖公内閣大學士及吏部戶部禮部通
政司詹事府堂官滿漢各一人位進講大學士
之後西面右翼王公四人兵部刑部工部都察
院大理寺堂官滿漢各一人位進講祭酒之後
東面
起居注官四人位西南隅亦東面侍儀給事中御
史各二人位東西檐柱内聽講各官位橋南甬
道東西六堂師生各序立堂階下朝鮮國使臣
立甬道西班各官之末鴻臚寺鳴贊二人立東
西檐柱外鳴贊官二人立于階下又鴻臚寺官
四人分立
辟雍橋南左右鴻臚寺官四人分立太學門外左
右皆東西面届時太常寺卿奏請
皇上具禮服乘輿出宫
午門鳴鐘鼓不齋戒王以下文武各官於
東華門外分翼排立候
駕過跪送
法駕鹵簿前導不作樂
駕出東華門至成賢街國子監祭酒司業率所屬官
俱朝服諸生俱公服于街在跪迎陪祀王公大
臣百官俱朝服先至大成門外祇候隨
駕入
皇上至更衣幄次降輿贊引對引官二員恭導
皇上釋奠於
先師禮畢乘輿
御彝倫堂更衮服各官咸更蟒袍補服王公大學士
以下各官衍聖公率五經博士各氏後裔祭酒
司業率所屬官及肄業諸生各學教習進士舉
人貢生監生官學生均先至
辟雍南分東西班序立朝鮮國使臣立西班各官
之末
起居注官侍儀給事中御史各按位立届時(臣)部
堂官奏請
皇上臨辟雍行講學禮太學鳴鐘鼓(臣)部堂官恭導
前引後扈如儀
皇上御辟雍殿陞
寶座中和韶樂作奏盛平之章對引禮部堂官前引
内大臣趨至前廊下立侍衛于階下東西翼立
樂止鳴贊官贊齊班丹陛大樂作鴻臚寺官分
引衍聖公進講大學士五經博士各氏後裔在
東班祭酒以下各官在西班肄業諸生各隨東
西班末聽鳴贊官贊行二跪六叩禮畢退復原
位立樂止鴻臚寺堂官二員分引進講官四人
由南橋升階鴻臚寺官二員分引王公衍聖公
大學士九卿詹事由東西橋升階俱入左右門
各就位立鴻臚寺堂官退就東西檐下立
皇上賜派出之講官坐講官就位一叩坐王公大臣
咸按班立鳴贊官贊進講滿漢進講大學士以
次講四書
皇上闡發書義宣示臣工王公衍聖公大學士以下
及諸生并朝鮮使臣跪聆畢王公等及圜橋各
官師生朝鮮使臣俱興滿漢祭酒以次講經
皇上闡發經義各官及諸生朝鮮使臣跪聆亦如之
畢王公及各官師生朝鮮使臣俱興進講官退
就橋南偕司業以下各就拜位北面立丹陛大
樂作鳴贊官贊跪叩興行三跪九叩禮以次退
樂止國子監師生先至成賢街序立祇候
御前進茶清樂作奏仰君師之章
皇上賜王公衍聖公大學士九卿詹事茶俱行一跪
一叩禮坐
賜茶畢樂止鴻臚寺堂官引王公大學士以下各官
自左右門出至橋南東西序立(臣)部堂官奏禮
成中和韶樂作奏道平之章
皇上起座乘輿出太學門樂止祭酒司業率所屬官
暨進士舉人諸生跪送候
駕過興各官及朝鮮使臣咸退
各衙門承辦
視學事宜
凡恭遇
皇帝視學工部設大次于
大成殿東又恭設
黃幄
御座于彝倫堂正中鴻臚寺于
御座之前稍東恭設
御案南之東設祭酒講書案南之西設司業講經案
内閣先期恭擬經書題進呈
欽定祭酒撰四書講章司業撰五經講章均繕清漢
文進呈
御覽是日陳設
講案王公百官一體齊集國子監其觀禮之五經博
士各氏後裔以衍聖公領之守部進士以監丞
領之舉人以博士領之六堂肄業生以六堂助
教學正學錄領之八旗官學生以八旗助教教
習領之各學學生以各學副管教長教習領之
均先期到監演習禮儀
詔建辟雍各衙門承辦
臨雍事宜
皇帝視學工部設更衣
御幄於
大成殿階下東南向武備院設
寶座於
辟雍殿内務府將
文華殿預備經筵講案案衣敬謹挪往並先期預
備講官之講案案衣届期鴻臚寺陳設軍機大
臣先期恭擬經書題進呈
欽定大學士撰四書講章祭酒撰五經講章均繕清
漢文進呈
御覽届期陳設講案於
辟雍殿内務府鋪設進講官及侍班之王公大臣
坐毡樂部和聲署於
辟雍殿階下設中和韶樂於太學門内設丹陞大
樂其觀禮之五經博士各氏後裔以衍聖公領
之守部進士以監丞領之舉人以博士領之六
堂肄業生以六堂助教學正學錄領之八旗官
學生以八旗助教教習領之各學學生以各學
副管教長教習領之講畢
賜茶由内茶房光禄寺預備
臨雍次日衍聖公率五經博士各氏後裔國子監祭
酒司業率六堂及官學師生于
午門外奉表謝
恩鴻臚寺設案禮部官捧表御史糾儀鳴贊序班贊
禮
賜衍聖公五經博士國子監官執事諸臣宴于禮部
由光禄寺辦理
國子監承辦
視學事宜
先期移文禮部查取
視學典禮工部修葺
先師廟殿廡及彝倫堂以下廳堂各處直省取官
廕生恩拔副歲優貢生援例貢監生吏部取守
部進士舉人宗學咸安宫景山等學取副管教
長教習學生又准禮部劄送五經博士各氏後
裔均到監觀禮其守部進士舉人迎
駕時穿朝服觀禮時更采服有職之各氏後裔并各
副管教長教習及有職之貢監生並穿補服其
無職之各氏後裔及貢監生穿藍鑲青衫披肩
金雀高頂廕監生世職學生用所襲品級服色
官學生穿青鑲藍衫披肩銀雀高頂均先期榜
示届期移文工部恭設大次並
黃幄
御座鴻臚寺設
御案及祭酒等講經書案清漢文講章由博士擇六
堂肄業生八旗官學生善書者繕寫觀禮職名
由典籍查收入冊
詔建辟雍國子監承辦
臨雍事宜
先期行文禮部查取
新定
辟雍殿
視學典禮行文工部修葺
先師廟殿廡直省咨取官廕生恩拔副歲優貢生
援例貢監生吏部咨取在部候補候選進士舉
人禮部咨取在京之進士舉人及候補滿漢各
教習宗學覺羅學咸安宫景山左右翼世職等
學咨取副管教長教習學生各館咨取謄錄生
又准禮部劄送五經博士各氏後裔均到監觀
禮其守部進士舉人迎
駕時穿朝服觀禮時更采服有職之各氏後裔并各
副管教長教習及有職之貢監生並穿補服其
無職之各氏後裔及貢監生穿藍鑲青衫披肩
金雀高頂廕監生世職學生用所襲品級服色
官學生穿青鑲藍衫披肩銀雀高頂均如舊定
儀注先期榜示行文工部恭設
黃幄内務府恭備
御座
御案講官書案并行文鴻臚寺陳設清漢文講章由
博士廳呈堂擇六堂八旗助教等善書者繕寫
觀禮職名由典簿廳查收入冊
臨雍禮成後敬謹刊刻
御論二篇通行頒發在京各衙門官學及直省學政
轉發各儒學教習以廣
教思
臨雍(附)
元
至正八年夏四月乙亥帝幸國子學賜衍聖公
銀印升秩從二品定子弟員出身(元史順帝紀)
明
永樂四年春三月辛卯釋奠於
先師曰禮不可簡仍服皮弁行四拜禮御彝倫堂
命祭酒胡儼坐講尚書堯典司業張智講易之
泰卦次日賜祭酒以下宴於奉天門監生宴於
丹墀賜儼智紵絲羅衣人二襲學官王峻用等
三十五人各紵絲衣一襲監生朱瑨等三千七
十四人鈔各五錠禮部請立視學之碑帝親製
文勒石(明太學志)
正統九年春三月辛亥釋奠於
先師孔子命祭酒李時勉講臯陶謨司業趙琬講
易文言明日賜宴賚如例御製重建太學碑文
勒石學宫(仝上)
景泰二年春二月辛未釋奠於
先師孔子遣陳懋于謙王直陳循高穀江淵商輅
劉鉉分獻命祭酒蕭鎡講臯陶謨天聰明節司
業趙琬講泰卦彖辭翼日宴賚如例加賜學官
紗帽監生絹人一疋是年遣官召衍聖公并三
氏後裔赴京觀禮著為令(仝上)
成化元年春三月丁巳釋奠於
先師孔子(明史憲宗紀)
(謹案明史本紀凡言釋奠皆視學也又案禮志成化前視學之祭不設牲不奏樂至是始用牲)
(樂且命衍聖公分獻賜服與宴並及三氏後裔)
弘治元年春三月癸酉釋奠於
先師孔子詔定先期致齋一日奠加幣用太牢禮
畢御彝倫堂命祭酒費誾坐講說命惟天聰明
節司業劉震講乾卦大人與天地合德一節明
日宴賚如例(明太學志)
正德元年春三月甲申親視學釋奠(仝上)
嘉靖元年春三月甲寅釋奠於
先師孔子遂視學命祭酒趙永講禹謨允若兹節
司業吳惠講乾卦時乘六龍節翌日賜賚如制
衍聖公率三氏後裔祭酒率學官諸生上表謝
恩皆賜宴於禮部是年命衍聖公及顔孟博士
孔氏老成者五人顔孟各二人赴京陪祀(仝上)
嘉靖十二年春三月丙辰釋奠於
先師孔子命大臣致奠
啟聖公祠遂視學命祭酒林文俊講益稷篇元首
明哉節司業馬汝驥講頥卦彖辭諭諸生端本
尚實勿徒事詞章(仝上)
隆慶元年秋八月癸未朔釋奠於
先師孔子命禮部侍郎錄監事趙貞吉講禹謨克
艱節司業萬浩講乾卦大象賜衍聖公祭酒司
業等宴禮部免簪花作樂餘如例(仝上)
(謹案是年朝鮮陪臣李榮賢等六人各具本等衣冠赴彝倫堂外觀禮廷議班列文臣之後)
萬歷四年秋八月壬戌上親釋奠是日雨甚免
講次日賜賚如例(仝上)
天啟五年春三月甲寅親視學釋奠(仝上)
崇禎二年春正月丙子釋奠於
先師孔子(明史莊烈帝紀)
明視學儀
洪武十五年定制前期設御幄於大成門東南
向設御座於彝倫堂至日學官率諸生迎駕於
成賢街左帝入御幄具皮弁服詣
先師神位再拜獻爵復再拜四配十哲兩廡分獻
如常儀帝入御幄易常服升輿至彝倫堂升座
學官諸生五拜叩頭東西序立於堂下三品以
上及侍從官以次入堂東西序立贊進講祭酒
司業博士助教四人由西門入至堂中贊舉經
案於御前禮部奏請授經於講官祭酒跪受賜
講官坐乃以經置講案叩頭就西南隅几榻坐
講賜大臣翰林儒臣坐皆叩頭序坐於東西諸
生圜立以聽講畢叩頭退就本位司業博士助
教各以次進講出堂門復位贊宣制學官諸生
列班俱北面跪聽宣諭五拜叩頭禮畢學官諸
生出成賢街送駕明日祭酒率學官上表謝恩
永樂四年仍行四拜禮講畢賜百官茶祭酒等
表謝帝御奉天門賜百官宴仍賜祭酒司業紵
絲羅衣二襲學官各紵絲衣一襲諸生各鈔五
錠正統五年幸國子監儀如前視學之日樂設
而不作禮畢百官慶賀賜衣服宴皆及孔顔孟
三氏子孫弘治元年定先期致齋一日奠加幣
牲用太牢改分獻官為分奠官嘉靖元年定衍
聖公率三氏子孫祭酒率學官諸生上表謝恩
皆賜宴於禮部十二年以
先師祀典既正再視學命大臣致奠
啟聖公祠萬歷四年定次日行慶賀禮頒賞如舊
免賜宴初憲宗取三氏子孫赴京觀禮又命衍
聖公分獻至世宗命衍聖公及顔孟二博士孔
氏老成者五人顔孟各二人赴京陪祀(明史禮志)
欽定國子監志卷八
