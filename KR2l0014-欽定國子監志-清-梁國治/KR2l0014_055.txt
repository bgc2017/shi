欽定國子監志卷五十六
藝文
應
制一
聖駕詣學盛典慶成頌(謹序)王頊齡
稽古庠序學校之設皆所以教人倫育人才而
學尤重蓋京師首善之地太學賢士之關四方
觀瞻攸繫是以三代共之以迄於今鼓篋肄業
禮樂詩書之彦彬彬極盛焉記曰天子視學大
昕鼓徵衆既至乃釋奠於先師漢唐以來每遇
視學既釋奠令講官敷論經義其制更備然則
釋奠以重道講經以勸學誠風化之本太平之
原也我
皇上御極之初萬國咸寧德洋恩溥察吏安民蠲賑肆
赦之令屢行於天下崇報
闕里廣勵學校開科廣額之恩有加而無已猶復
宵旰懋勤兢兢業業遵成憲舉鴻儀天人協應上下懽
忻唐虞時雍之治化成周太和之氣象未有盛
於此時者矣雍正二年春二月
躬耕耤田既示敬重民依之至意旋奉
德音以三月吉朔
親詣太學行釋奠禮於是聖賢後裔國子師生在朝王
公卿尹文學侍從之列期門羽林之選莫不恪
共臣職以候
聖天子法駕之至既而陳籩獻爵樂舞升歌維馨之德
孚格於
素王乃
御彛倫堂設經案特舉大學聖經與虞書之十六字
命祭酒司業諸生坐講焉蓋修已治人之道執中精一
之蘊皆我
皇上躬行心得全體大用統具於斯因而推求義奥綜
析毫芒使聽者曉然知天德王道即在民生日
用彛倫之中益信
聖人教天下之仁心如是其深切著明也及乎禮成
賜宴賞賚便蕃觀禮之儔咸叨
隆恩異數士心大悦復
頒諭旨宣示成均敦實行勵實學洋洋
聖謨與七曜齊光與六經同揆周禮三德三行之教王
制六禮七教八政之修提綱挈要一以貫之宜
乎大小臣工章縫髦士悚聽服膺踴躍相慶曰我
皇上一舉一動美善備焉典則昭焉辭臨幸之名致展
謁之敬謙德光也溯孔曾之學統接堯舜之心
𫝊經術昌也訓士習之端方期英才之實效人
文蔚也廣聖裔之恩榮厚諸生之勸賞惠澤周
也光天之下至於海隅蒼生孰不愛戴誠悦祝我
皇上文德誕敷受億萬年景福無疆也哉(臣)忝厠綸扉
恭逢
盛典幸被璧廱鐘鼓之淳風謹獻頌一篇極知文
辭蕪陋不足仰塵
睿覽曷任悚惶其辭曰
帝膺大寶怙冐萬方奉若天道率由舊章懋勤仁政禮
樂農桑養民於井造士於庠泱泱璧水奕奕宮
牆車服禮器入室升堂
帝尊師表源遠流長崇報功德膠序為光月令季春合
樂釋奠怳見於羹藴藻可薦爰
詔禮臣式循成憲齊祓寅清吉蠲朔旦閶闔晨開卿雲
燦爛鸞輅時行龍旗高建葱珮千官青衿六館
鵠立鳬趨觀禮榮忭崇牙簴業玉振金聲爵陳
芳醴樂奏咸平禮容莊敬
睿念精誠爰
御黃幄百爾屏營講堂春盎几案香凝瑶籖甲乙芸帙
丹青右文
聖教如日昭明講官就席展卷談經道啟唐虞學宗洙
泗至善同歸執中而治精一明新體用全備範
圍古今經緯天地詣極高深理原簡易瞻仰我
皇聰明睿智特為顓蒙闡幽宣秘共喻微言羣曉大義
橋門環聽鏞鼓既諧
宸衷怡悦扈蹕徐回
鴻恩大沛嘉宴榮開濟濟鵷鷺懽聲動雷復蒙
綸綍丹闕頒來濯磨士行陶淑人才典謨訓誥
王言大哉芃芃棫樸咸沐栽培瑞靄絪緼甘霖淅瀝静
驗天和實應
主德於樂璧廱霑濡
皇澤奉運常新彛倫修飭
作君作師會極歸極南朔東西向風順則
盛典龐洪輝煌簡策福禄萬年溥天敷錫
聖駕親詣太學大禮慶成頌(謹序)勵廷儀
(臣)聞易書所載道統相𫝊庖羲神農黃帝開於
前堯舜禹湯文武昌於繼迨於
孔子集厥大成與天地相參自生民未有漢唐俎
豆已肇千秋崇祀之儀濓洛師承愈昭萬古斯
文之盛若乃道統治統仔肩一身作君作師牖
迪百世宏兹文教端在
盛朝我
皇上禀聰明睿知之資具文武聖神之德裕忠厚寬仁
之性流剛健篤實之輝禮樂政刑歸本於外王
内聖文章性道推行於老安少懷其道
孔子之道其治五帝三王之治也迺以不自聖之
虚衷肇舉自得師之曠典雍正二年三月初吉
考臨雍之禮更詣學之稱志切景行禮從卑牧
大哉
王言宜世為天下法者也於是六龍雷動萬乘星陳豹
尾龍旂向澤宮而夙駕金根玉輦憩璧水而停
騑王公儼恪以爭先卿尹肅將而恐後隨鑾侍
從踴躍鳬趨教胄儒官虔共鵠立執禮典書之
士環槐市以仰清塵離經辨志之徒列杏壇而
迎警蹕時則陽和淑氣舒上日之春風霄漢文
光動晨曦之麗彩東序之宫牆洞啟徯律度於
夏王上庠之鐘鼓高懸挹山龍於虞帝我
皇乃親勞玉趾緩步丹墀周旋自中乎采齊歴級漸登
於文石禮徐行於拜獻樂具奏乎寧平體不憚
勞協乾行於至健心惟主敬申奏假於無言豐
盛逓及乎四科明享兼通於兩廡已竣廟祀旋
涖經帷俾授几於司成
命開函而進講堂上設具寮之席拱環紫極星躔階前
排内翰之班儼侍玉皇香案三千弟子欽
御座以仰瞻億萬都人擁橋門而觀聽析修齊治平之
義挈領提綱闡危微精一之辭探源遡本
天顔有喜恩榮遍及千官
帝澤無私賞賚尤先五氏咫尺近光之俊彦策名即荷
於春闈三餘勤學之經生試額永加於秋賦廣泮
水采芹之樂育自西雍釋菜以推慈迨旋軫於
闕廷悉歡歌於逵路
聖德修而萬民化開千葉之太平師道立而善人多定
八方之會極(臣廷儀)叨膺分獻謬厠列卿依函
丈於几筵寡聞學謭奉
九重之訓誨弼教情深欣
盛事之躬逢竭鄙忱而口誦謹拜手稽首而作頌曰
惟天誕聖惟聖希天道統相承垂千萬年上下
古今
先師至聖惟我
哲皇希風絜盛心源仰接道脉遥通濬兹治本歸於性
功鴻業所基存誠主敬庶績咸熙萬邦表正太
平有象教養兼資
躬耕訖事典重
親師季春元辰先期吉卜齊飭嚴恭
聖心之肅曰臨曰幸崇高自嫌更稱定式
聖度之謙殷禮縟儀折旋奠獻協矩符規
聖德之健圜橋萬計瞻雲講堂既溫且厲
聖容之莊多士蒸蒸湛恩溥受一體同仁
聖恩之厚育才增額丕煥
綸音學徒競勸
聖澤之深六合一家萬幾一日首務崇儒
聖修之密學要至善道在執中
皇極歛敷
聖治之隆一事舉行兼該衆美史册大書流芬億紀覆
幬持載祖述憲章
聖功益懋
帝道光昌
聖駕親詣太學大禮慶成頌(謹序)張廷玉
欽惟我
皇上聰明睿知文武聖神作君作師統臨萬國以繼天
立極之功興道致治以躬行實踐之德覺世牖
民
寶歷初元首頒
諭旨崇奉
先聖追封五代王爵曠典聿新振古未有更
念太學為王化之原釋奠尊經臨雍講道虞夏商周之
制詳見於戴記周官五帝三王所以茂登上理
人才盛而風俗同者胥由於此爰
勅禮臣稽考典制諏日具儀於雍正二年春三月乙亥
之朔
皇帝整法駕從百官駐輦橋門
躬親展祀慤誠昭格禮備樂和乃
御彛倫堂
命儒臣進講大學虞書復宣
聖訓崇奬儒先嘉惠多士
恩施溥博文命覃敷一時扈從諸臣以暨四氏子孫六
館學徒凡與觀聽靡弗鼓舞懽忭竊惟鎬京辟
雍魯侯泮水皆揚之風雅焜燿簡編
聖天子道德高深大禮光著是宜紀述美盛昭示無窮
(臣)叨列六卿兼掌翰苑
駕詣成均恭與分獻職當率先作為歌詩揚厲萬一况
(臣)蒙被殊遇日侍
内廷伏覩
皇上宵旰勤勞勵精庶政孜孜典學日新又新無念不
誠無事不敬
聖功之密
聖德之純實有以接精一之傳握明新之要用建作君
作師之極而綿
國家文明之運於億萬斯年(臣)不勝踴躍抃舞之
至謹拜手稽首獻頌曰
繄古聖神首出庶物開天明道聿彰治術三五
相承是繼是述千載心𫝊其源則一亹亹我
皇紹膺寶命治協勲華道符
孔孟勸學隆師褒崇
先聖風教之行
一人表正王封晉錫祀事孔明大昕鼓衆殷禮肇稱有穆
聖容端拜於庭百官宗廟玉振金聲
黼座載升經筵已備明新之學精一所寄匪口斯陳惟
心是契闡厥微言以宏至治羽翼聖道代不數
賢從祀錄後母缺母偏宏敷經義是習是傳廣
勵孝秀是陶是甄侁侁胄子藹藹儒林母或自
棄聖凡同心母或自恣聖罔不欽
帝有明訓日月照臨惟我
聖皇以身作則夙夜緝熙克明峻德
聖敬日躋至誠無息蕩蕩平平永建
皇極薄海向風多士濟濟郁郁彬彬雲蒸霞起
景運有融太和在宇於萬斯年教澤斯溥
聖主親詣太學禮成詩(謹序)朱軾
皇帝御極之二年太和翔洽四方風動凡諸大典次第
舉行先以元辰
躬耕耤田復於三月朔日
駕詣太學釋奠禮成迺
御彛倫堂
命司成進講大學尚書經義隨
頒諭旨釐正兩廡祀典錄先賢後裔並廣生童試額
殊榮異數亘古未有圜橋門而觀聽者萬人無不懽呼
動地易曰飛龍在天利見大人又曰雲從龍風
從虎聖人作而萬物覩書曰命汝典樂教胄子
八音克諧無相奪倫神人以和又曰予擊石拊
石百獸率舞詩曰於論鼓鐘於樂辟廱又曰自
西自東自南自北無思不服禮曰君子化民成
俗其必由學又曰近者悦服而遠者懷之皆言聖
德之章以身示教斯聖化之盛不介而孚也我
皇上治協唐虞道隆洙泗於
臨御之初即追封
孔子五代並
賜王爵興賢籲俊之典連茹彙征
臨雍講學盡誠盡敬以
皇躬為天下先崇儒右文無以復加薄海内外翕然從
風猗歟休哉何遇之隆也(臣軾)忝列侍從瞻仰
盛禮欣榮無極恭賦五言十律進呈
御覽(臣軾)無任懽忭之至
天肇文明運
堯年化日舒時當三月朔載駕
六龍輿禮肅
躬耕後心嚴釋奠初
臨廱彰至教八表會車書(其一)
鐘動曉星闌
宸居闢九關旌旗森豹仗冠帶矗鴛班麗日輝
龍衮春風識
聖顔諸生迎
法駕嵩祝杏林間(其二)
天容嚴肅穆
駐輦入膠宮籩豆羅瓊席簫韶震碧空道原千古合
聖自兩心通芹藻馨無極誠餘祼獻中(其三)
睿識逾千聖
恩綸賁九重尼山推祖德闕里並王封銘鼎膺珪瓚麟書
錫衮龍乍看歆俎豆百世耀儒宗(其四)
命講欣前席儒臣傍
衮衣明新參本末精一辨危微大道如天闊傳心並日輝
君師皆一貫學統倍增輝(其五)
先儒從廟祀歷世鮮平衡此日承
天語千秋有定評經壇春雨潤道岸曉雲明得借
恩光賁遲登萬倍榮(其六)
上公膺禮重五代沭
恩深
詔復求賢裔官仍入翰林先疇均世禄舊德煥華簪萬
古誰能並
崇儒無限心(其七)
多士得觀光青衿肅拜颺
特寬三選格尤重五經箱宿學資淹雅童年擢茂良萬
方霑
聖澤雲漢倬天章(其八)
日侍
鸞坡下欣承化雨偏
聖慈垂博約愚昧仰
高堅洙泗文章備虞周禮樂全(小臣)欽
睿學多愧管窺天(其九)
至德並洪鈞絪緼見化醇用中歸有極以道覺斯民俗
善胥還古風和總是春從今千萬載
聖教迥無垠(其十)
聖主詣學大禮慶成詩(謹序)史貽直
竊聞惟皇建極敷彛訓於寰區惟聖作人煥天
章於雲漢繼樹藝而立教學校初開資典胄以
永言成均肇啟上庠東序虞夏同符右學膠宮
殷周合轍詩書禮樂四術四教所由興仁義中
和三行三德所由著上丁習舞爰修釋菜之文
重席横經乃展隆儒之禮崇百王之軌範彛倫
叙而民俗加淳表萬國之觀瞻德化宣而士風
益茂欽惟我
皇上乾元合德離照升輝祖述憲章文思廣運顯謨承
烈聲教誕敷當
膺圖秉籙之初振緯地經天之業為教為養幬載萬方
作君作師帡幪六合崇報特加於
闕里湛恩大沛於制科猶復上厪
宸衷式遵成憲京師首善之地宜肅規模太學賢士之
關亟須鼓舞
聖不自聖昭精神之見於羹牆
謙以益謙辭臨幸之名於璧沼季春令序月朔昌辰鳳
盖高飛祥曦照耀龍旗遥涖瑞露湑瀼重道宏
規丕煥成賢之里咸平嘉樂升歌習禮之庭既
釋奠於
先師遂鼓徵乎多士時則千官鵠立百爾鳬趨宗
伯𫝊
制以屏營司成執經而儼恪焜煌講案奎垣璧府之輝
璀璨瑶函日珥星鉤之采闡内聖外王之妙藴
擴堯咨舜儆之淵懷修齊治平綱領總歸於至
善危微精一心𫝊契合於執中就日瞻雲莫非
有造聲金振玉允集大成教嚴而觀聽圜橋慶
成而光華載道巍班聖裔邀
寵賚之便蕃五氏子孫叨
榮施之優渥鴻都虎觀咸鼓篋以霑
恩期門羽林亦歌風而沐澤於是
綸音申勵玉律昭宣五典五惇務潛修而實踐十經十
緯期幼學而壯行大哉
王言莫罄臯夔之颺拜凜然
聖訓奚容游夏之贊辭南朔東西悦服於三廱鐘鼓文
章性道肅聞於萬仞宫牆(臣)等技拙雕蟲識慙
窺豹乏班固摛華之賦染翰逡巡遜桓榮講藝
之長編蒲黽勉
隆儀幸覩攬芹藻以知榮
盛典欣逢隨章縫而溢喜敬攄微悃恭紀
鴻猷乃拜手稽首而獻詩曰
聖主當陽典禮新東郊耕後
涖成均青壇澤遍深如海璧水歡騰盎似春諏日又看
逢吉亥啟行恰喜占芳辰集賢門外三千士紅
燭光中望
紫宸(其一)
雲開閶闔珮聲長僊仗爭遊曉日光虎旅雍容
嫻禮樂鸞旗縹緲暎文章青袍道左瞻
天近碧藻池邊傍
輦香自是
聖朝修盛舉千秋晤對儼同堂(其二)
笙鏞迭奏叶金絲正是升堂展禮時百職階前
依豹尾
九重天上進雞彛蒼麟毓秀留符瑞白馬𫝊家遡本支
五代王封崇德遠一番俎豆煥新祠(其三)
祀事初成瑞氣和
鑾輿又向講堂過談經舊列東西案傾聽新添甲乙科
日繞龍鱗
天肅穆風清槐蔭影婆娑橋門環視知何限不數當年
億萬多(其四)
道從堯舜洎文宣如日光輝正麗天格致修齊
端治本危微精一契心源學分綱目功原備業
在勲華藴已全綈几從容聽講畢
恩綸早見出經筵(其五)
教養恩深未有涯官階特向聖門加諸生飽啖
宫厨餅侍從香分上品茶東觀崇經開蘂榜西
雝選俊啟仙槎無邊化雨天人洽三日甘霖遍
萬家(其六)
聖主親詣太學禮成賦(謹序)汪漋
欽惟
皇上奉
天道以出治作君作師觀人文以化成既富既教周情
孔思千秋接統緒之𫝊玉振金聲
一人建中和之極天根月窟探理學之精微雲爛日華
啟文明之運會由是梯山航海咸游禮樂之場
極之東鰈西鶼盡入詩書之府勞來輔翼如親
教澤於伊耆寬栗直温儼荷甄陶於潙水追封
素王五代本
聖主重道之心
昭揭孝經一篇洽宇内同風之化既已果行育德盡牖
迪之良規猶
思講學崇師
示振興之至意爰於寎月之元辰肇舉
臨雍之盛典
升崇階而展禮雲繞緇帷
涖講席以談經光生縹帙(臣)珥筆西清扈游東序乏掞
天之麗藻鼓吹休明竭向日之葵忱導揚盛美
竊取六義而為賦用敢九拜以陳辭曰古聖王
之御宇也咸以文治而致昇平故頌放勲曰文
思稱重華曰文明馴六服於禮讓靖四海之兵
刑厥猷敷於五典其道備乎六經列聖傳而弗替
孔子集其大成耀千年之朗炬垂百世之儀型歴
漢唐而尊奉究至德之難名若麗天之二曜譬
懸象之五星闢賢關而躋聖域建學校而設庠
黌斯化民之道大而造士之功宏維我
皇之膺圖邁周文之郁郁暉八紘之金鏡撫五辰於玉
燭迪九德而翕受敷施闢四門而達聰明目誠
不息而乾乾敬緝熙而穆穆順休命則象為大
有懿文德則取諸小畜
念崇儒斯六合歸仁惟典學乃萬方錫福俾是訓而是
行遂爰究而爰度上之率乎下也桴鼓之捷下
之化於上也風草之速諏吉日而
詣辟雍興秩節而開講幄非徒侈圜橋之觀聽蓋將以
移風而易俗是日也祥雲靉靆旭日曈曨萬象
映朝華之鏡九旗飄明庶之風璧沼澄泓繞勾
陳之羽衛槐街清蔭列上舍之章縫虎闈晨啟
講肆春融鳴鸞和之噦噦奏鼉鼓之逢逢樂人
宿懸於階下舞師振萬於庭中設崇牙而樹羽
發鯨魚而鏗鐘
皇躬親而薦獻洵德盛而禮恭奠蘋蘩之修潔備儀度
之雍容式鴻規於多士率祗敬於羣工祀事竣
講筵啟禮官進簡近侍授几宣第一章之聖籍
廓治平之宏模衍十六字之心傳闡危微之宗
旨正心誠意
皇猷必本於聖功精一執中達用莫先於明體開丹書
於瓊笈道擬傳薪酌翠茗於銀甖
恩踰賜醴儒臣師師俊髦濟濟委珮垂紳彯纓戴縰奕
奕增輝彬彬有斐莫不聽
彛訓而神悚瞻隆儀而心企逮
鑾輿之返蹕遂濊澤之覃敷既
溥恩於俊造更加意於先儒稽宜配而已祧復祀典之
如初或酌定於新增務名實之允符凡後裔之
未恤補博士於石渠廣采芹以游泮俾思奮於
天衢擴士路之進階益蘂榜於賢書凡此菁莪
之化悉仰薪槱之儲爾乃宴以示惠下之慈賚
以展育賢之分
寵降匪頒
昭垂典訓大禮告成儒風丕振制軼殷周道同堯舜訖
聲教於遐陬返敦龐於先進朝布嘉猷野無遺
儁躋斯世於郅隆播休風而大順(臣)仰覩
乾行恭逢泰運聆雅奏之九成循宮牆之數仞聖人之
道可得而聞
天子之光於斯為近敬載筆而摛文信揄揚之莫盡
聖駕親詣太學大禮慶成詩(謹序)覺羅逢泰
欽惟我
皇上心涵覆載道繼顯承作君作師自生民而未有建
極錫極與天地以相參洵哉集羣聖之大成允
矣邁百王而首出顧以言六藝者必折衷於
孔子行九經者必取法乎
先師爰
命秩宗考臨雍之舊典先𫝊
詔旨更詣學之謙稱序屬春三時維月朔備森嚴之
法駕羽衛星陳跂巍峻之宮牆璧池日耀芝蓋飛
而采霞起
鑾輿度而清風翔禮終三獻肸蠁俱歆樂奏九成駿奔
皆肅已竣廟禮爰涖講堂首列聖經次陳舜命
蓋億萬年之學術不越修齊治平而十六字之
心傳惟此危微精一敷陳曉暢宣布光昭
帝澤無私溥錫官厨之珍味
天顔有喜旋頒闈額之渙綸士仰
九重樂育之恩道開萬世太平之治(臣)幸參法從欣大
禮之告成叨列講幄慶隆儀之得與敬陳俚句
少展葵忱
道法綜千聖
君師統萬方
臨雍傳巽命
詣學表謙光鐘鼓陳東序松槐夾上庠秩宗司典禮樂
正考彛章
鳳輦移丹陛鸞聲下紫閶四門邀
法駕數仞望宫牆
天步規衡叶臣寮劍珮鏘恪恭三獻凛肅穆一誠將盥
享孚禋祀經幃設廟堂太和形
色笑篤敬表顒卭當
扆横綈几開函拭縹囊治源通泗水心學溯陶唐萬象
歸皇極千官捧
御床微言宣底藴大旨闢康莊簡易公卿坐趨蹌弟子
行共承
天視聽密邇
帝衣裳大訓蒙宣讀竒珍獲拜嘗已叨
君貺厚益感
聖謨洋墨榜寬登進青衿擴選良肯容杗桷棄遍用網
羅張文教漸沙塞儒風被海疆育才騰
渙汗重道挈
乾綱虞舜聰方達周文食不遑小臣遭盛典拜手效賡颺
聖主親詣太學頌(謹序)蔡世遠
粤若我
昭代誕膺天命撫臨萬方垂光錫祚右文典學炤灼涵
煦東西朔南罔不暨訖
皇帝纘承鴻庥明哲作則帝王師儒之道萃之一身天
下懷德秉義博聞有道術者莫不近文章砥厲
廉隅爭自奮於
聖人之世皇哉中天之景象也
皇帝重念尊師講道謁聖崇儒風示天下莫急於此雍
正二年春三月乙亥朔
天子乃盛法服建龍斿蹕清路噦和鸞
躬詣太學大昕鼓徵淵淵皇皇釋奠於
先師禮成
御彛倫堂講明德新民之經精一執中之旨厥彰厥微
既繹既闡王公卿尹侍從之臣聖孫賢裔暨厥
肄業成均之士合二千有餘人咸侍日月之旁
飫聞至德
天子乃頒綸綍廣崇聖之配隆褒德之典𫝊經之彦衛
道之儒孰已退而宜祀孰未入而宜增昇平日
久向學蔚蒸擴博士弟子員之額加五經孝秀
之升德化洋溥教澤大洽近光之士八表之遥
龐眉童稚莫不延頸企踵鼓舞懽愉曰
聖人首出天下文明此其時也粤稽唐虞典樂有教米
廩有庠五典有惇直溫寬栗剛簡迪於厥中時
則四方風動萬世永賴亦越周文亹亹翼翼雝
雝肅肅靈臺辟雍其典則隆其意備美故其詩
曰肆成人有德小子有造古之人無斁譽髦斯
士惟無斁然後能使斯士奮興故其詩曰文王
有聲遹駿有聲又曰濟濟多士文王以寧言文
王作人之效而賢才之為國家寶也爰及武王
陳書敬勝訪範叙倫師氏以德教國子保氏養
國子以道大司樂以成均之法治建國之學政
曰中和祗庸孝友故其詩曰鎬京辟雍自西自
東自南自北無思不服無思不服者服之至也
長育有法王心有加故服之者亦報以心也我
皇上孝以事親誠以馭物仁以恤下推心以用賢多方
以訓士所以豫養奬勸漸摩成就之者靡不曲
盡故能使近悦遠懷奔走忭躍一至於此駕成
周而軼有虞漢帝圜橋之聽唐宗建學之盛宋
代三舍之規史氏所誇又烏足云哉(臣)世遠備
員講讀躬逢盛事揚扢有懷忘其鄙謭謹再拜
稽首而獻頌曰
帝德廣運表正萬邦文同有截化溥無疆金樞丹穴若
木扶桑光華所爥錫極陳常聲靈炳彪於斯尤
盛五緯集祥九州無競迺稽古制迺溯道宗斆
學之本伊維辟雍騶孟有言後先一揆
夫子之道我
皇齊軌如月印川圓暉不滓如日中天萬世同晷體厥
大成誕敷寓縣息息相符羹牆若見二載季春
朔日既練遂
詣寢楹舍菜初奠笙頌兩磬其鐘在南樂具奏止事以
在三尊師訪道磬折是甘
皇之沖德海負淵涵迺
御彛倫横經講義菽栗為膏布帛為賁曰維太學曰明
曰新克止至善天下平均曰維聖心𫝊十六字
危微之幾誠則無事
皇建厥中一而不二錫厥庶民惟中是視臣工生徒百
千其偶亦有聖嗣率彼賢後圜橋聽觀有孚盈
缶渙若冰釋肅若拱斗𬗟從洙泗粤若放勲聖
聖則同治教攸分肆我
皇上為師為君丕光厥緒咸秩其文既祠
崇聖錫厥王封兩廡羣儒亦折其中如衡之平得
禮之義升進廣崇毋失其類煥我宮牆教道扶
樹朝陽升梧南山騰霧弟子議增經生復故翕
其從風九閶湛露皇矣
帝德於穆昭融跨虞軼周巍巍崇崇天降時雨滂沛浺
瀜化澤所協以兆年豐威加鹿塞玉門韜弓止
戈為武在泮之功小臣多幸際兹
昌辰而目斯擊而身斯親懿我
皇上受福無垠於萬斯年保佑天申
聖駕親詣太學大禮慶成詩(謹序)彭維新
(臣)聞作君作師盛德建中和之極是則是傚秀
民被陶淑之風溯道統之端倪天開一畫衍心
傳之蘊奥功在六經惟聖人垂教化於來兹惟
聖人契淵源於往哲蓋尼山振鐸克集唐虞夏商之大
成而璧水停
鑾丕昭禮樂詩書之至治儒風振奮
景運焜煌大道愈極昌隆典禮實為超軼橋門慶
洽化日舒長膠序光搖
天文輝映欽惟我
皇上德全仁智學徹天人本中正以經綸懋敬勤於宥
密明新至善王道原於聖功精一執中心法彰
為治統萬幾總攬甫
御極而愷澤殷流庶績咸熙方踰年而大禮遞舉尤昭
乾坤之覆育造士即踵於勸農炳日月之照臨
崇經正所以宗
聖
天懷謙抑釐更
詣學之名
帝道光明備展
先師之禮宫牆徧煥籩俎聿新玉珮垂垂千官扈
從青衿濟濟多士趨蹌感百獸舞而肅拜廣庭
無思不服值四門闢而仰瞻
天表有喜皆知大布
絲綸覃敷濊澤應試者纖長獲採修德者片善必彰
賜食徧及於單寒銜
恩羣矢於夙夜
聖人作而萬物睹就日爭先賢才出而百度昭輸忠恐
後和風淡蕩縹緲鑪煙麗日融熙晶熒
仙仗
盛事永光夫史策
殊恩迥邁乎漢唐(臣)草木無知遭逢有幸獲備員於趨
走叨逾分之光榮仰覲
天顔瞻依咫尺欽承
聖教啟牖顓蒙
宸衷闡析精微均發簡編之所未發
御筆增刪辭義獲聞疇昔之所未聞悚懼執經兢惶拜
賜敬陳歌詠思紀典制之崇閎愧乏文辭莫罄頌揚於
毫末惟勵傾葵之素謹凛虞庠之
訓辭其鼓篋之儔沭浴
堯天之雨露云爾
日華雲爛水朝宗弦誦文儒萃辟廱千古
素王翔綵鳳
九霄青帝駕蒼龍
宸心默契通洙泗至道滋榮視檜松芹藻芳芬牲幣肅
儒林雨露勝春濃(其一)
高棟飛甍數仞牆良辰
衮黻薦馨香性天一貫
心源合
睿聖齋誠學統光冠佩盈庭觀禮樂旌旗夾道煥文章
從知奎壁頻呈象率土咸歌
景運長(其二)
御座垂衣六合清太平洋溢奏咸英煌煌扈
聖中朝士濟濟瞻
天太學生巽命重申綿泰運乾行值甲煥離明泮池此日
恩波闊
文德宏敷雨洗兵(其三)
三春萬物向榮時更荷
高穹雨露滋初覲
天顔霑
渥澤恭聆
聖誨釋繁疑雲霄幸傍鑪烟近拜舞頻瞻
睿藻垂自顧愚庸無報稱惟抒精白答
昌期(其四)
聖駕親詣太學大禮慶成頌(謹序)俞兆晟
(臣)聞乾坤定位參之者人也流品異質成之者
聖也聖人既生欲天下之民咸親其親長其長
資忠而履信敦本而務實於是立學校聯師儒
使翺翔於詩書禮樂之途以復其仁義禮智之
性光天之下郁郁彬彬始於一家達於四海推之
後世而不可紀極蓋唐虞三代羣聖繼作及於
孔子而為集大成也孔子至今又二千餘年矣林
林總總之儔日用飲食而不知所以進德天於
此篤生我
聖主以接堯舜之心傳闡洙泗之秘奥
聖與聖相繼為萬世正學術為羣生發顓蒙煌哉煒哉
固統高卑亘古今而莫嫓者矣乃我
皇上德韞苞符心涵太極文明麗乎日月聲教訖於垓
埏而猶惟幾惟康以勅天命曰明曰旦以慎身
修政治浹於寅朝丹黃勤於丙夜蓋
聖心所厪念者民也所隆禮者士也正月之吉祈穀於
上帝仲春行耕耤禮
玉輅青旗朱紘黛耜皆為民而出也農政既修文教斯
舉我
皇若曰士之力學猶農之力田必修禮以耕之陳義以
種之講學以耨之顧風行而草斯偃上率而下
斯從欲欽崇
至聖以樹之型而立之範其在太學乎先是
皇上以至孝錫類立
崇聖祠祀叔梁氏以上五代隆以王爵春秋俎豆
有加禮焉漢唐以來未之前聞也至是復
詔冬官飭名材丹艧塈茨以新聖域燏煌巨麗告厥成
功太史揆日禮臣具儀
天子將備法駕臨雍講學進天下於文治焉季春之初
日在大梁
九重致齋極誠極敬迺建霓旌張羽蓋雲䍐日斿繽繽
紛紛千官忭集多士景從銀潢蘭渚之𣲖重金
兼紫之老鳴玉珥彤之彦翔鸞翥鳳之英莫不
雍雍濟濟魚魚雅雅望
屬車而至止焉
皇上却輦勿御入廟益虔既盥既薦韶韺間作奏咸和
之樂擊大昕之鼓蕭薌炳天雲成五采奎璧煥
其光華芹藻漾其麗澤迺移
清蹕迺
御講筵開彛倫之堂
命講官列坐發危微精一之傳明修齊治平之要主極
於是乎端師教於是乎切抉幽洞微為世凖的
時則圜橋門而觀聽者咸差肩而鵠立心開而
目明欣欣然蒸蒸然不知其幾千萬人也
恩綸聿宣中外慶幸羽翼經𫝊者光前而裕後醖釀道
德者拾級而梯榮蓋將盡喬松為棟梁而不令
遺幽蘭於巗谷也
皇仁如天并包無外
皇心如日照燭靡遺大禮之成如此
汪澤之加如彼洵乎稽史冊而獨盛溯鴻濛而卓絶者
也(小臣)蒙
恩分校鄉闈既竣事獲聞鉅典肇舉私心慕悦竊觀春
秋而降自漢高以太牢祀
孔子而天下始知有尊崇聖人之道厥後英君誼
辟代有盛儀若夫幸太學御講堂命師儒陳說
經義則唐之貞觀開元宋之端拱咸寧天聖元
祐稱為最著然或實意未盡孚德澤不下䆒非
當時之君之不計及此也蓋天未嘗以道統之
𫝊屬之一人則亦規規於故事而已詎若我
皇上貫三才統百王備四德而乘乾敬五事而作聖今
之堯舜即今之孔子也是則
皇上之推崇孔子固發乎誠通乎微自有默契焉者夫
豈可以迹求而臆測也哉故聖教修明至盛也
典禮畢備至隆也先後一揆至神也湛恩厖鴻
至渥也敷天之下率土之濱懷文抱質之士如
被陽和於嚴冬潤甘雨於槁葉莫不含英咀華
思欲宣揚
聖德(臣)備員禁近何敢以弇陋辭謹拜手稽首而獻頌曰
惟天生物惟聖承天惇庸秩叙五教敷宣誰其
修明
素王出焉青麟繡紱泗水尼山自漢欽褒歷唐與
宋哲后叠興師儒首重九獻八佾虹梁螭栱雅
化流行津津絃誦我
皇受命天亶聰明學綜千聖道集大成包涵六籍教育
羣生履仁蹈義玉振金聲
宣聖心𫝊我
皇專屬錫類尋源追維公族五代賜封賓王如續二千
餘年
殊恩稱獨乃
命匠石載葺成均楶栭棟牖丹艧鱗皴宮牆萬仞檜栢
千尋巍峩焜燿勢接青旻維暮之春日月會朔
天子乃齋有事太學曰誠與敬上通遼廓入廟而趨
翠華前却鐘懸具設俎豆維馨
穆穆在上濟濟在庭進退作止虔恪和寧我
皇盛德
至聖格歆既灌秬鬯爰敷講席
天顔霽温左右儼翼道闡明新理研精一橋門衣冠圜
聽屏息煌煌鉅典浩浩
新恩儒林苖裔賢哲本根苹笙絡繹芹藻紛繁皆經
睿慮宣暢
王綸自此廣輪人材拔萃舟楫棟梁昌時大備陶之淑
之我
皇之惠四海同風詩書足貴迺知
天意重念人羣賢愚異轍至理常存
聖人首出重煥斯文崇儒講學名教永敦於鑠我
皇超前軼後作君作師光昭宇宙皥皥熙熙風恬俗厚
亶卑景福
天子萬夀
聖駕親詣太學大禮慶成詩錢陳羣
皇帝御極之二載大禮畢舉何煌煌天不愛道地呈瑞
卿雲糺縵羅文昌農嬉於野勤率作多士濟濟
來膠庠仲春二月祀先嗇
躬耕玉耤禮則臧勾龍司權布德澤立沛膏雨沾八荒
帝曰教養其並重養先於教亦有常江河行地道不息
千載契合遥相望心𫝊至理藴精一上溯堯舜
中禹湯歴文繼武道益顯金聲玉振毓
素王後來賢哲代不乏盈廷議論多表章或隆名
號或逮後追尊所自或未詳我
皇崇
聖
聖崇祖祀事備展烝與嘗王以五代邁蒲穀木金
父下及叔梁爰諏月吉視太學精神直證羹與
牆禮臣盥手陳舊制
帝曰臨幸非所當易幸為詣著為令
聖德以謙而彌光金根映日天衢淨魚鬚豹尾紛翺翔
蒼螭白虎引兩導彩霞五色護中央百辟卿士
各儼列
一人穆穆祗肅將工奏九獻就黃幄大昕伐鼓集講堂
諸生跪起鱗次立經筵唱徹捧
天章曰聖有經帝有典提樞挈要
謨洋洋橋門得瞻
雲日表共傳朝旭升當陽惟天不言
聖恭默時行物生何可量
恩流臣下渥湛露以次拜受大官漿禮成
鸞輅迴閶闔復
頒上食及秀良來朝蒲伏謝
闕下
天子端拱垂衣裳太平坐致道久長神芝煜煜生齋房
譽髦斯士禮樂場菁莪棫樸金玉相我文誕敷
我武揚玉帛恐後來萬方
聖駕親詣太學大禮慶成恭紀徐本
聖主垂裳日崇儒禮最先敷文光溥被建極道無偏泗
水源流遠
尼山統緒綿褒封隆爵秩追祀備紘綖首善風聲
樹成均雅化宣尊
師勞
法駕視學列班聯東魯諸生集陽春吉日蠲瑞徵蓂一
葉暖趁柳初眠銀闕千門曉璿霄萬騎闐卿雲
晴護
輦朝旭彩浮旃丹鳳城迢遞青槐市鬱芊上公隨振鷺
扈從冕高蟬簪佩迎
鑾肅圭璋執事虔兩楹陳法器八佾應宫懸緹盎金莖
露瓊鑪寶篆煙焫蕭通肸蠁酹鬯達淵泉盥薦
孚顒若羹牆恍見焉講堂
黃幄啟
御座紫微連咫尺垂
清問敷揚闡妙銓儀曹持案進祭酒執經前縹笈緗文
錦瑶函白玉編治平功有序精一理徐研德是
新民本中為作聖𫝊庶僚咸陛立羣俊盡橋圜
士氣懽無地
温綸降自天大官𫝊
賜食太府出
頒錢俎豆升前哲冠裳逮後賢賓興歌簉跡論秀慶隨
肩兩序增唐舍三雍廣漢員羣倫蒙雨露舉世
荷陶甄
帝範丹青炳
皇言琬琰鐫儒風宏海宇德教浹垓埏衆協三階正時
成六位全璣衡調鳳歷奎璧映龍躔拜舞陪鴛
列賡揚拂彩箋攄辭忱莫罄惟頌萬斯年
聖駕親詣太學大禮慶成詩勵宗萬
觀光先上國首善自京師設教由來重斯文儼
在兹我
皇躬聖德稽古及昌期既舉
親耕禮旋修
視學儀大昕暄戒鼓清道肅揚旗噦噦鸞聲動莘莘胄
子隨松楹瞻美奐栢寢望葳𬎼
玉趾登階墄香芹薦鼎彛專誠初奠幣分獻各陳巵籥
舞徵周佾笙歌叶后夔景行紆紫紱咫尺近緇
帷移
輦儒臣從
升堂講幄披明新揚妙理精一闡微辭恍聽虞廷石疑
聞孔璧絲鱣廳齊拜手虎旅並揚眉更播
如綸語均霑湛露滋鹿鳴添雅吹鵬化溢天池
典訓星辰燦
宸章日月垂金鏞宣未已木鐸盛於斯南北東西化詩
書禮樂規洵同豐鎬日全勝永平時性命通三
極聲明浹四陲大成今克紹正學自無岐忝預
圜橋列恭吟棫樸詩
聖駕親詣太學大禮慶成頌(謹序)楊椿
上御極之二年三月乙亥朔
親詣太學行禮
命祭酒司業坐講大學尚書於彛倫堂
上親臨聽焉既講進諸生而
諭之明道術崇化源也(臣)伏思詩大雅文王有聲之六
章曰鎬京辟廱自西自東自南自北無思不服
二章云文王受命有此武功魯頌泮水曰既作
泮宫淮夷攸服矯矯虎臣在泮獻馘今
上禮成太學而西戎羅卜藏丹金阿拉布坦之屬相次
削平捷書數日之間踵至此誠惟德動天無遠
弗届之明應也(臣)謹倣古為四言詩一章拜手
稽首以獻曰
於皇
聖清受兹景命建國君民教學尊
聖我
皇登阼二載之春爰
詔大昕大常是陳迺涖於學迺登於堂迺鼓迺萬迺祼
迺將迺進諸生立於階下論道横經聽無譁者
既講而退
諭以化源黜浮敦實亹亹諄諄念昔先儒六經羽翼祀
典無文咸秩無忒載祠其先載爵其子祠有
崇聖爵以博士侁侁諸生孔庶孔繁歛厥才藝進
其德言歛之進之惟其以之藹藹吉人惟其使
之人既庸止風俗成止先哲崇止大道行止西
被東漸朔南暨訖日下大蒙空桐丹穴幅員萬里
感化一心奔走偕來納贄獻琛爰有西戎未即
于叙負其遐險敢于予距帥臣將威敗之漠北
絶塞而還以捷音告捷音來告文命正敷文命
正敷如鼓與桴(小臣)作頌上擬有周億萬千年
對揚
皇猷
聖駕親詣太學大禮慶成詩帥念祖
水𣲖宗星海山源起岱陽薪傳恢
聖緒道脉付
皇王極建君師統天懸日月光車書齊甸服禮樂燦冠
裳六合資陶鑄羣猷入紀綱厚生旋正德立教
首陳常治象符乾運文芒烱震方記年維析木
吉朔屬青章
宸慮勤興學鸞旂涖上庠雲霞澄璧沼檜栢蔭宮牆律
暖簫韶曲班聯鵷鷺行
至尊虔釋菜百辟肅承筐敬致通深契心凝結異芳螭
頭蟠靉靆
龍衮拜輝煌歷歴槐隂砌峩峩虎觀堂柳風環館舍花
雨潤縹緗誦習猶鄒魯樽彛溯夏商司成邀輦
輅多士效趨蹌
黼座瞻華蓋長垣耿玉牀筵開東璧府坐暎紫薇郎蕙
帳披牙軸芸編啟繡囊明新該本末精一晰微
茫大義宣鐘鼓圜橋喜覲揚金盤分
御果瑶醆沃仙漿湛湛春膏被霏霏
帝澤香儒林才益茂蘂榜氣彌昌美器呈瑚璉殊姿逞
棟梁祥麟遊廣藪鳴鳳在高岡雅頌敷詞藻勲
庸著廟廊(小臣)逢
盛典珥筆繼賡颺
聖駕親詣太學大禮慶成詩尹繼善
帝業文明盛
皇猷德教先崇儒
恩正渥釋菜典尤虔道接尼山統心符泗水傳瑶圅呈
瑞彩石鼓篆祥烟栢老明霞麗松虬積翠妍
一人昭對越百爾列班聯肅穆陳圭瓚趨蹌執豆籩雷
彛横几上玉磬振堂前聖智分條理中和按節
宣馨香通奏格敬謹仰周旋式重尊師禮
躬親御講筵明新經學旨精一禹謨篇觀聽環橋立敷
陳綴席連三公同搢笏多士並隨肩虞典申功
叙箕疇化黨偏
聖衷誠蕩蕩
王道自平平辰極光雲漢奎星燭斗躔九歌存亮采四
術早興賢
訓諭咸遵守詩書足細研層階齊錦座香茗間龍涎俊
乂榮施遍邦家景福延裁成欣遇泰保合快乘乾
盛世常升秀(微臣)實備員薰陶依舜日樂育戴堯天人
被春風暖花因㴻雨鮮昇平無以報繁祉祝年年
聖主親詣太學頌(謹序)方苞
(臣)聞天佑下民作之君作之師二帝三王所以
隂隲下民而使各得其恒性者以能兼立乎君
師之極也虞廷教胄直温寬栗帝親命之在周
文武之興辟雍鐘鼓並見於雅歌詩人推原以
為東西南北無思不服實由於此記曰天子視
學大昕鼓徵興秩節以事先師而春秋簡不帥
教者亦親涖焉蓋以至尊而盡禮於先師所以
見尊德樂道之誠以一士之不帥教而天子乃
親聽之所以使震動恪恭而不敢苟以自棄也我
皇上涖政之初即
詔崇
至聖先師祖考五世並加王爵兹以三月朔日
躬臨太學特諭大小諸司凡公牒祝詞並稱詣學不得
言幸大哉
綸音誠前古所未有也釋菜禮成乃
御經筵宣
恩旨越日復頒
聖訓誨誘諄諄庶官庶士罔不感勵(臣)竊惟天道至教
聖人至德我
皇上至敬至誠凡郊廟典祀必躬親薦饗終日乾乾皆
所以教羣士使知持身守道之則也
躬秉庶政日昃不遑宵旰餘閒猶披文史皆所以教羣
士使知治業赴功之凖也激濁揚清閑邪褒正
使有司絶苞苴之徑諸生杜干謁之私又所以
教羣士使出入於太學者必思無愧於孔子之
門牆也蓋我
皇上常以身教而董之以實政誠兼盡乎作君作師之
道而揆之重華之教胄文武之作人有若合符
契者豈特
躬親毖祀合樂稽經為臨雍盛典歟(臣)昧學少文不足
以敷揚閎休然葵藿之微不能不向太陽而傾
心者物性之自然也敬撰頌言用附於巷舞衢
歌之末云爾其辭曰
惟天牖民建極有常作君與師人紀是張煌煌
辟雍四方之綱
天子照臨人文其昌五帝建德成均是崇三代之化於
論鼓鐘我
皇敬學表正自躬先聖後聖其揆則同九有乂安萬官
承則政教既行典文可式率民以耕南郊之耤
範士以禮澤宫是即優崇
先聖王及高曾視學曰詣義以正名乃
親釋菜典禮攸行乃布經筵大義是宏明新共貫治平
馴致聖有微言
皇成至治精一執中心傳無二
皇實操此以制萬事禮樂政刑罔非至教况睹
天顔近光有耀嘉奬儒先是崇是報廣開賢路是來是
勞宫懸具奏雅聲洋洋我
皇端拱顒顒昂昂三階肅肅圜橋蹌蹌被此休烈羣思
奮揚干羽之舞苖頑效誠在泮獻馘淮夷是懲
文德誕敷武威益行開我明堂四荒來庭
聖駕親詣太學大禮慶成詩(謹序)汪由敦
皇帝親詣太學釋奠於
先師殷禮肇稱先期致戒厥明行事登拜奠獻嚴
敬有加翟籥笙鏞既和且備乃
御彛倫之堂正坐進講扈從大臣稽首
賜坐諸生環拱而聽宣揚
聖訓大溥
德施翼辰復頒
上諭一章懸揭中庭勉諭諄至洋洋焉濟濟焉曠世之
盛典也洪惟我
國家文明之運景爍無疆
列聖開基右文稽古
聖祖仁皇帝夀考作人超軼百代
皇上握符建極適當重熙累洽之時樂育賢才振興儒術
御門之始首沛
德音尊崇
先聖加封五代王爵兹者涓期視學復
勅臣工勿稱臨幸所以致敬於
先師者至隆講筵甫竣即
命廷臣集議先賢從祀之典子孫增置博士所以加禮
於儒先者至優元年
特開鄉會恩科至是復增國子生解額十八名復五經
試額廣學官弟子員所以教勵人才嘉惠士子
者至深且厚大小臣庶親被
道德之光華懽忭鼓舞僉拜手言曰
皇上大德純孝躬聖人之行以啟牖斯民舉凡興道致
治立政用人無一不本於聖人之道而於教化
本原尤加意焉唐虞三代之隆復見
今日史冊所傳建武中元之世方領矩步委蛇三
雍冠帶搢紳圜橋億萬者抑云末矣(臣)以太學
諸生幸與觀聽不揣固陋謹依古體作頌十有
二章章八句恭紀
盛事進呈
御覽(臣)曷任踴躍忭舞之至詩曰
皇矣
聖皇丕承景命黎民時雍萬邦表正
世德作求緝熙執競建元凝道以
聖契
聖(一章)
仰惟
先師至教斯溥日月同明天地同古遐溯靈源曰
高曾祖晉封肇祀曠典具舉(二章)
煌煌辟雍王化之基
神聖首出作君作師爰咨禮臣爰秩禮儀爰餙丹艧宮
牆禕而(三章)
維莫之春月吉辰良和鸞鏘鏘太常央央大昕
鼓衆集於虞庠
天子穆穆芹藻有芳(四章)
黼座載升戟門載啟胄子侁侁多士濟濟旅進於廷肅
展其禮有晬
天顔嘉樂豈弟(五章)
咨爾儒臣肅事法筵笙簧六藝羽翼羣賢道源聖海義
藴敷宣陋彼東觀訓詁是研(六章)
洋洋
聖謨詔爾多士希聖希賢自孝弟始毋華其言而棄厥
美如津有梁如塗有軌(七章)
惟
聖作則以身立教惟士克敏劬學嚮道以率蒸民是則
是傚修厥天彛順彼先覺(八章)
繄惟
列祖仁漸義摩我
皇紹休德洽太和麟遊郊陬鳳噦卷阿惟元與凱疇足
云多(九章)
肆惟元祀英賢彙升媚於
天子霞蔚雲蒸俊乂飭職棄瑕錄能惟
帝時舉郁郁其興(十章)
敦崇四術慎徽五典懿彼賢關倡於首善文命
覃敷
皇猷載闡
盛治彌隆教澤彌遠(十一章)
鬱鬱泮林青青子衿承風仰化懷之好音
帝德廣運春盎淵深萬年
景祚伊始自今(十二章)
欽定國子監志卷五十六
