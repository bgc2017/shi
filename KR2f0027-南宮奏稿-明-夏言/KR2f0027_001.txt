南宫奏稿卷一
明夏言撰
一斟酌臨雍舊典乞賜宸斷疏
儀制清吏司案呈先該本部題為議幸學以興教化以
全文治事奉聖旨先師祀典既正朕當躬謁依擬於嘉
靖十二年三月内幸學一應事宜都准行臨期你部裏
具儀來看欽此欽遵續該本部擬題照得駕幸太學例
該先期擇日伏乞聖裁特勑欽天監預先擇定吉日其
一應事宜候命下之日次第舉行等因奉聖旨是欽此
欽遵行該欽天監擇於嘉靖十二年三月十三日大吉
所據合行禮儀查得成化元年該本部題為禮儀事節
奉憲宗皇帝聖旨着欽天監擇日爾禮部會同翰林院
具儀來看欽此欽遵今照合行禮儀亦合照例本部會
同翰林院議擬奏請等因具題奉聖旨是欽此欽遵又
查得弘治元年三月初九日駕幸太學該太子太保吏
部尚書王恕奏要乞增幣及分獻官行拜禮等因該本
部議擬覆題奉孝宗皇帝聖旨分獻官拜禮准行其餘
只照舊欽此欽遵續又該太子太保吏部尚書王恕又
奏要乞增幣等因該本部會官議得合無於聖駕幸學
之前致齋一日至期加帛一叚餘仍其舊等因覆題節
奉孝宗皇帝聖旨是尊先師當以禮既成化初年有所
舉行只孔子前加幣用太牢改分獻為分奠其餘儀物
俱照永樂年例行欽此欽遵今該前因案呈到部臣等
會同太子太保吏部尚書兼武英殿大學士李時太子
太保吏部尚書兼武英殿大學士方獻夫禮部尚書兼
武英殿大學士翟鑾議擬仰惟皇上運撫中興治臻文
盛執中建極紹千聖之心𫝊禮備樂和敷萬方之聲教
神人胥慶述作兼隆乃者發自淵衷釐正祀典重厪帝
衮祇謁先師當一紀化成之時躬萬乘臨雍之禮右儒
重道崇德報功創昭代之上儀示百王之偉範天臨泮
水春瞻奎璧之祥雲擁橋門晝聽絲綸之諭君師道重
德教風行式開文運之昌允弼皇圖之固懽均率土慶
溢儒紳所據儀文宜遵條貫今將一應合行儀注臣等
謹斟酌舊典議擬繕寫一通隨本進呈御覽伏乞聖裁
嘉靖十二年正月二十二日題二十五日奉聖旨都依
擬行宴罷欽此
一紀錄重幸太學以昭文明疏
竊惟古者臨視太學釋奠先師所以展禮樂宣德化教
導天下之人使歸於善也是故歷代帝王莫不以是為
首務我太祖高皇帝肇造洪業始立學金陵乘輿時賜
臨幸列聖相承每於踐祚一舉著為彛典前此幸學禮
成俱該國子監纂緝聖駕臨雍錄用紀一時儀文之盛
恭惟皇上懋昭帝德丕闡聖謨制禮作樂崇道右文凡
郊廟神祇之祀無不稽訂又釐正先師祀典尊禮極至
嚴奉有加兹者乃㳙令辰躬屈萬乘端弁秉圭祇謁文
廟禮稱樂合雍雍彬彬旋幸學宫天臨黼座元僚侍席
儒臣談經既乃聖制播宣金聲玉振橋門觀聽雲擁星
陳盖於龍飛一紀之餘為累朝僅見之舉踵跡皇祖克
紹前休誠昭代之偉儀明王之盛典也苟無紀述嗣世
將何觀焉臣等列在禮官獲與侍從之末恭遇非常之
典竊願有所纂緝以揚厲我皇上之盛德弘業俾光昭
於無窮而一時大小臣工亦得以自託於不朽豈非國
家文明之盛事哉且近日給事中沈謐有言意不殊此
臣等謹以本部題請聖旨一應舉行移文奏牘及奉宣
制詞勑諭并講官所進經義稱賀表文以日月先後次
第繕錄成編恭名曰聖駕重幸太學錄刊刻成書隨本
上呈仰塵御覽候命下之日各以一帙頒布南京禮部
并南北直隸府分浙江等十三布政司令依本翻刻遍
發所在學校使天下之士皆知皇上隆師重道之盛心
實為斯文幸甚臣等干冒威嚴無任戰慄懇悃之至嘉
靖十二年四月二十五日題二十八日奉聖旨是依擬
行欽此
一改便科舉以順人情疏
該遼東都指揮使司遼東都司等衛儒學優次等生員
徐潮等奏惟照嘉靖十年例該鄉試臣等俱蒙巡按遼
東謝御史考送山東布政司鄉試隨於六月内起程閏
六月入關時值天雨連綿平地皆水冒暑衝泥延至七
月終方纔到省中間觸犯暑濕太半感疾多不終場臣
等勉強全場而志昏力倦僅能成文以致本學中式止
生員韓瑋一人而臣等俱被黜落委屬文理荒繆豈敢
妄有怨尤但念臣等由遼東以至山東往返六千餘里
跋涉四箇月餘辛苦萬千難以盡訴已於嘉靖七年九
月内備將苦情及將遼東比照潼關等處科舉事例奏
行該部轉行遼東巡按王御史勘處取具議擬供結及
合費供給銀兩又經覆奏一向拱候明旨至今未蒙准
行臣等竊惟潼關一衛本屬直隸而科舉乃在陜西以
其近於陜西又如宣府一鎮其守巡官員俱係山西而
其科舉則在順天以其近於順天今遼東之地比之潼
關其去順天遠近最為相等而其所設守巡亦係山東
官員又與宣府相同獨科舉一節乃使越過順天遠越
山東揆之事體似有不均議者或謂此其舊規殊不知
遼東先年學校之名雖設而科舉之途未開至正統丁
夘地方撫臣始選都司等學軍生張昇金統律二人起
送應試彼時遼東山東原有海道之便却將昇等咨送
山東既而中式以後科舉遂以昇等為例實因襲之弊
非舊規也況今海道不通巳四十餘年臣等何由以乘
其便向使遼東先年既有科舉跋涉果如今日之遠廟
堂之議必酌量地里遠近附之順天無疑又況遼東學
校見屬巡按管理與直隸提學事體相同而科舉乃屬
之山東竊恐法制不如是也如蒙伏望皇上憫念下情
乞勑禮部查照臣等先年奏行本詞及該年巡按王御
史勘處緣由容令遼東各學生儒得赴順天府應試庶
勞逸適均事體便益臣等圖報亦有日矣干冒天顔下
情無任戰慄之至等因奉聖旨禮部知道欽此欽遵臣
等看得遼東都司等衛儒學生員徐潮等奏稱正統年
間撫臣始選軍生應試原有海道之便咨送山東科舉
況今多年海道不通乃使越過順天而遠赴山東往返
六千餘里辛苦不便乞要比照潼關宣府事例附近順
天府科舉一節為照遼東都司衛學應試生員先附山
東委緣海道之便今海道既塞陸路遼遠往返至有六
千餘里貧生寒士褁糧挾策奔走長途動經數月委於
人情不便今欲改附順天府應試又與潼關之附陜西
宣府之附順天事體相同況節該衛學生員徐潮等并
曹福等陳奏頻煩情詞如一似應俯從但係奏改就近
科舉地方既巳更屬解額未免有拘臣等查得近該直
隸提學御史胡明善題稱德州等衛提調教官皆屬山
東惟生員乃為提學御史所轄乞要建學起貢等因該
本部覆題奉聖旨是依擬行欽此巳經行令欽遵去後
今照遼東衛學遠去山東三千餘里乃使越過順天而
附於山東科舉德州左等衛學本是山東地方而科舉
乃反附於順天事體人情通屬未便相應議處臣等合
候命下行移山東布政司及移咨都察院轉行直隸提
學并遼東巡按御史知會今後德州左等衛儒學聽山
東提學官管轄就山東布政司應試遼東科舉生儒聽
遼東巡按御史考送順天府鄉試其德州等衛建學起
貢事宜本部移咨都察院改行山東巡按御史查照先
奉欽依事理施行則不惟解額無拘而人情事體兩得
其便矣嘉靖十年十月十六日具題十九日奉聖旨是
依擬行欽此
一請復歲貢舊法以通利人才疏
該都察院右僉都御史史道奏(云云)奉聖旨這所奏禮
部看議了來說欽此欽遵查得嘉靖十年九月内該巡
按直隸御史胡明善題為申明學正事内一件處歲貢
該本部復議得歲貢一途本古鄉舉里選之遺意近年
以来踵弊成風但自僥倖食糧之後便謂歲貢可望挨
次輪年相因巳久雖有陪貢之例亦不過虚應故事而
巳是以起貢到部者年力衰邁學問荒疎在得之戒往
往犯之乃復姑息收用以充國學之選不惟無益而反
有害求賢審官之道當不如此所以近奉明詔本部議
處題准通行天下提學官會同巡按御史并二司官以
今年為始起貢生員將槩學廩膳通考如廩膳無人遞
考增附無非釐革時弊期得真才以副我皇上三途並
用之意但宣德正統年間事例以在學生員四十以上
年力將衰而學問荒疎者將來必至於無用是以公同
會考黜陟如都御史李賓所奏數十年間此例暫一行
之今欲每歲考貢提學官必待會同巡按二司然後考
校則地方有遠近巡歷有先後彼此相持終歲躭待迄
無所就不惟委任欠專抑且事體不便其應貢者祖宗
舊規本以食糧年深兹欲下及增附則廩膳之名似為
虚器今該御史胡明善所奏合行酌處臣等候命下通
行天下提學官除前通學考校事例巳行外其有未行
并以後考貢者著為定例每處提學官徑自考送不必
會同巡按二司官其起送應貢者每於歲考之時即行
詳定如廪膳考居一等之内不拘名次仍查食糧年深
者起送一人如無人才去處一等無人方許於二等内
十名以前照前起送則不必下及增附而時弊可革矣
其餘廩膳生員亦不拘食糧淺深但遇歲考如一次考
居三等者量加責治二次三等者停廪肄業三次三等
者黜退為民增附亦如之但考居在四等者不分廪增
附學通行黜退如此則凡歲貢者無僥倖挨年之弊而
沙汰之法亦寓乎其中矣然此特救弊之術耳至於本
源之論惟在提學官得其人而巳提學得人則公以持
巳明以取人其始既不輕以進人其中考校又不輕以
授廩其終起貢也又加詳定起送如前之法如此夫何
人才之不得哉等因奉聖旨這歲貢生員既兩京國學
缺人數多各衙門撥用不敷准照例開貢二年還行與
各處提學官員嚴加考選不許冒濫其餘准擬欽此欽
遵巳經通行去後今奏前因通查到部臣等看得歲貢
之法祖宗以來例以食糧年深者起貢盖提學官歲考
通學生員舊規以增廣考居優等者以次補廪附學考
居優等者以次補增間有提學官不拘增附挨次幇補
止以考案之居優者補之則凡得補廪食糧者巳極一
學之選矣至於三年一開科鄉試則提學官小考不拘
廪增附生皆得入試考試官取士不拘廪增附生皆得
中式則凡英敏出衆之才固於科目中網羅之矣其間
屢舉不第者則以食糧之年深者充歲貢焉故廪膳之
在府學者額數四十人而每歲貢一人州學額數三十
人而三歲貢二人縣學額數二十人而二歲貢一人其
學業荒疎文理疵繆甚至不成材者則於提學官歲考
之時固多黜退或停廩作曠所以得充貢者必其食糧
年深屢考不黜之士但不偶於科目而亦非盡可棄之
才也應貢到京者考送國學則有坐班歷事之勞至就
大選不過補州縣一佐貳小吏願就教職者不過授以
教諭訓導等官此歲貢生員入仕之格如此朝廷立法
亦可謂盡善矣近日建議之人往往病其年齒衰謝文
詞不工又無所驗據而逆探其行檢不修將到部歲貢
生員痛加汰黜致使流落失所甚至困窮無聊畢命於
溝瀆者已非一人其與先王極治之世使聾瞽侏儒皆
得以其材見食於有司者似不如此及與我祖宗以來
立學育才大以成大小以成小之意大不𩔖矣至於將
通學生員精選一人以充歲貢而不拘其食糧之淺深
此則又為變法之大者盖歲貢之設本以待屢舉不偶
之士況在食糧之數亦係先年考居優等之人且國家
用人取材科目為重今以少儶之人據其文字一日之
長而遂令充貢是沮其終身科目之望而見在食糧年
深之人永無出身之途矣此法一行必將盡廢科目而
後可今該僉都御史史道所奏其言通達事體曲盡人
情殊為有見本部先因提學御史胡明善所奏本部定
擬考居一等二等三等四等之說似為立例太繁原非
成憲而中間考校之法又多提學官之事亦非事體合
候命下通行天下提學官一遵祖宗舊規今後每年歲
貢止以廪膳生員食糧年深者充貢每遇該貢之年有
司起送止許正貢一人陪貢一人提學官處考定一人
起送赴部不必如近年事例加添四人五人送考徒滋
凌奪奔競之弊虚費道路奔走之勞其考貢不中願告
衣巾終身者聽於提學道應貢到京願告冠帶榮身者
聽於本部俱照例准行庶成法不致紛更而人才亦無
失所之患矣嘉靖十年十二月十二日題本月十五日
奉聖旨這歲貢生員事例你部裏既議處停當都只着
照舊行便行文與天下知道再不許紛更奏擾欽此
一涵育人才以恢弘治道疏
該山東道監察御史楊宜題(云云)等因奉聖旨這本說
的是禮部看了來說欽此欽遵臣等看得人才者乃國
家致治之具而學校者乃人才所自出之地盖將取用
於異日者務擇其精必預養於平時者不厭其廣近日
當事建議之臣甄别太嚴號稱沙汰而各處提學官奉
行過當立意摧傷以致所在學校生員年少者以文詞
不工見黜稍長者以齒貌近邁不容甚則浪據毁譽横
加擯棄沮父兄教子弟之念驅衣冠為田野之傭其於
聖朝育才之意先王教人之法實大相背戾且史冊所
載聞有增廣生員增置學舍者矣有沙汰天下僧尼者
矣未聞有沙汰生員之名也今該御史楊宜所奏公平
正大誠為確論不惟有補於朝廷養士之法制抑實有
見於先王教道之本原所據開陳相應依擬合候命下
移咨都察院轉行南北直隸提學御史本部通行天下
提學官今後務要體聖人循循善誘之旨遵虞書敬敷
在寬之訓究周禮觵其不敬而撻其怠慢之義優游涵
濡以養其心振翼提撕以作其氣毋徒以黜退為功芟
夷為能如御史楊宜之所論者乃為稱職臣等再看得
約束生員之法自有祖宗朝卧碑提學官教士之方備
載朝廷勑諭苟能遵行足為善政近年以來提學官多
據一巳私見適足以壊一方人才初至即創立條約刊
刻成書多尚繁苛使士子曠時廢學難於遵守至於考
校命題則又截碎經文試以隠僻使士子於經書大義
廢而不講而用功於所不當讀之書學為鈎棘怪僻之
文而卒莫通於理道此則比來教化之弊此人才之所
以不振而政事之所以不舉也合無行令天下提學官
自今日為始將見奉勑諭欽發各該學校刊刻木榜於
明倫堂懸掛使生徒永為遵守再不須更以巳意别立
教條言人人殊無所歸一其巡歷考校務要以經書大
章大旨命題不許破裂經文巧立主意取其義理純正
文辭典雅者列為優等其支離怪僻悖經叛理之言雖
甚藻麗亦在不取而抑置于後照舊以三等簿考其德
行若有放僻邪侈行檢不修甚不率教或有干倫理者
考畢之時聽有司提調官及本學教官通學生員公同
呈稟提學官即當按實明正其罪使不齒於鄉閭不許
汎濫訪察以開奔競賄賂之門曖昧黜退以滋赴愬搆
訟之擾庶士心知所趨向感奮可以成材可以善俗法
令明一而學校之政修矣嘉靖十年十二月二十二日
題本月二十四日奉聖旨是依擬行欽此
一正文體重程式簡考官以收真才疏
仰惟祖宗舊典凡三年一開科取士惟兹嘉靖十一年
二月例該會試天下舉人臣等承乏南宫叨知貢舉除
科場一應合行事宜無不仰承德意題奉欽依次第舉
行外但臣等偶有一得條為三事敢為陛下陳之一曰
變文體以正士習竊惟國家建學校聮師儒以教養天
下之學者既乃設科目較文藝以網羅天下之成材自
祖宗以來百六十年于兹造士求才之法可謂盡善極
美是以經術日明文運日昌盖至於成化弘治間科舉
之文號稱極盛凡會試及兩京鄉試所刻文字深醇典
正蔚然炳然誠所謂治世之文矣近年以來士大夫學
為文章日趨卑陋往往剽剟摹擬左𫝊國語戰國策等
書蹈襲衰世亂世之文争相崇尚以自矜眩究其歸不
過以艱深之詞飾淺近之說用竒僻之字盖庸拙之文
如古人所謂減字換字之法云耳純正博雅之體優柔
昌大之氣蕩然無有盖自正德末年而此風始熾伏自
皇上登極以來聖學格天帝文煥日且屢發德音黜浮
崇雅宜乎文章之盛駸駸乎與三代同風乃昨歲天下
進呈鄉試程文𩔖皆猥鄙不經氣格卑弱背盭經旨決
裂程式其或刻意以為高者則浮誕詼詭而不協于中
騁詞以為辯者則支離磔裂而不根于理文體大壊比
昔尤甚乃知俗學流弊振起為難有識者盖深憂之兹
聖明在上若不大振頽風力救斯文之弊則將來道術
日微人才日壊欲得真才以輔成治理盖益難矣此事
關係甚大又臣等以人事君之義莫重於此伏乞聖明
采納勑考試官今次會試較士務取醇正典雅明白通
暢温柔敦厚之文凡一切駕虚翼偽鈎棘軋茁之習痛
加黜落庶幾士子知所趨向而文體可變而正矣二曰
責主司以定程式臣等切見本朝科舉文字體格甚好
初場試以七篇皆以五經四書大義求其旨趣不失而
詞理俱到者巳為難得於中場試以論表判語末場試
以五策求其隨扣即應而博洽貫通者尤為難得所以
應試之士於風簷寸晷之餘欲實錄其文可為後學矜
式者盖巳絶無間有之是取什一於千百也所以試錄
文字多出主司之手而謂之程文將以為學者程式也
且自來諸省鄉試錄文字不及兩京而會試錄文字每
冠天下盖兩京主考用翰林官二人而會試則用館閣
儒碩及諫垣郎署之素有文名者充之所以試錄程文
成于多賢之手足為海内矜式庶幾學者有以循據近
年題奉欽依欲錄士子本文不必考官自作所以各處
試錄文理紕繆體裁龐雜殆不可觀以致初學之士不
辯臧否方且争效所為至於平日善為文者亦不能守
其故步反遷就其非繆以希合一時則文之弊也將来
可勝捄哉臣等伏乞勑下考試官今次會試所命三場
題目俱要冠冕正大有關理道足資治體於經書則摘
取大章大旨於策論則試以大經大法不許截裂牽掇
徒事帖括及困以隠僻有如覆射每題於士子可錄之
文仍令考試官重加裁正以示模範於天下使學者有
所矜式但議者以為考試官留心改文有妨閱卷臣等
請以今次放榜日期寬展至三月初五日以前則閱卷
刻文各有餘力而真才之得程文之體當有可觀者矣
其三曰簡考官以重文衡臣等查得會試例用考試官
二員該本部題請簡命儒臣詹事府翰林院學士等官
以充用同考試官十七員該内閣推舉講讀修撰編修
等官一十一員及六科給事中三員六部司屬官三員
以充為照先年翰林史館及各坊局儲材甚衆五經各
有剰員每遇會試鄉試主考同考俱得於羣彦之中遴
選以充人不可必得士子不能必知考官為某是以關
節難通人鮮猜議況至於開科年分凡翰林院官俱預
先杜門謝客以遠嫌疑近年以來事體稍異今查得本
院除學士五員外自侍講以下通得十一人則當盡數
入場始足供事然中間或有臨時妨碍則五經房考官
必不能備難免悮事乞勑内閣今次於六科部屬查照
舊規六員之外再加訪推三四員以補翰林不足之數
庶文衡得人而取士之效可幾矣再照會試之期伊邇
天下舉人方爾雲集所宜預行曉諭示以嚮方合候俞
允命下本部出給榜文於本部及科場門首張掛使多
士知所遵守仍行考試官一體欽遵知會施行嘉靖十
一年正月二十一日題本月二十三日奉聖旨是文運
有關國運所係不細近來士子經義詭異艱深大壊文
體誠為害治您部裏便出榜曉諭今次會試文卷務要
醇正典雅明白通暢的方許中式如有仍前鈎棘竒僻
痛加黜落甚則令主考官指名具奏處治揭曉日期照
舊其餘依擬行欽此
一弘文教憫遺才以光聖治疏
看得通政使司右參議兼吏科都給事中李鳳來等題
稱近來提學官遵奉新例沙汰生員奉行過刻乞要弘
文教以憫遺才及江西提學副使張時徹行事乖方欲
將改調别官以責後效一節除更調官員係隸吏部掌
行其應否徑自查覆外臣等竊惟教化者治世之首務
而學校者人才之所出也求之必廣而養之以豫故上
有隨才成就之仁而下無甘于自棄之患古之治朝所
以或增廣太學諸生或增置學官弟子員書之史冊俱
為一時盛事皇上聖德中興銳情教化而建議之臣乃
創為沙汰生員之例其提學官承望風旨奉行太過將
所該管府衛州縣學生員或有未經考校輒據一時風
聞訪察及點名不到等項名目將在學生員不分年少
可進及文行無玷之人一槩盡行降黜毁譽失真賢否
莫辨良材竟遺于寸朽斬伐先逮于萌芽堙塞化原阻
喪士氣深為可惜今據給事中李鳳來等所陳實係振
舉文教愛惜人才至意相應酌擬合候命下移咨都察
院轉行天下撫按衙門行令各府衛州縣學除經提學
官歲考以文理不通黜退過生員照例罷黜外其奉例
以沙汰之名及一時點名訪察遽爾逓降黜退者盡行
收錄造成清冊一本候新任提學官至日通行起送查
明復學肄業候歲考之時與在學諸生一體嚴加考試
如果年力衰邁文詞紕繆方行黜退其文學平通年資
可進者一體作養毋事苛刻以傷風教庶朝廷之教化
大行天下之賢才思奮學政修舉而聖治益光矣嘉靖
十一年十月十八日題本月二十日奉聖旨是依擬行
欽此
一議處歲貢事宜以惜人才疏
該大學士張孚敬李時翟鑾題該禮部奏准天下歲貢
生員行移翰林院考試臣等欽遵出題彌封考試過上
等五十卷上中四十五卷中等六百四十一卷俱堪作
養下等五十九卷文理紕繆例該發回原學肄業仍令
該部將各該提學官照例取招問罪以警將來未敢擅
便謹將各卷通行封進伏乞御覽定奪嘉靖十一年五
月二十六日奉聖旨是該部知道欽此欽遵抄出送司
查得見今廷試不中生員五十九名其嘉靖八九年分
湖廣歲貢生員史潛等二名係原任提學副使許宗魯
考送廣東歲貢生員孫達係原任提學僉事林希元考
送陜西歲貢生員胡鉞係原任提學僉事敖英考送江
西歲貢生員陳恔係原任帶管提學僉事陳璧考送山
西歲貢生員潘鋐等二名係原任帶管提學僉事宋欽
考送嘉靖十年北直隸歲貢生員高第等三名係見任
提學御史胡明善考送嘉靖十一年陕西歲貢生員左
經等十名係見任提學僉事王邦瑞考送河南歲貢生
員趙守光等一十二名係見任提學副使敖英考送湖
廣歲貢生員林文器等八名係原任提學副使崔桐考
送四川歲貢生員趙伯遇等十名係原任提學副使張
鯤考送山東歲貢生員劉温等三名係見任提學副使
陸釴考送浙江歲貢生員袁麟係見任提學副使汪文
盛考送江西歲貢生員李直係見任提學副使張時徹
考送南直隸歲貢生員朱思聰係原任提學御史丘養
浩考送遼東歲貢生員張鈺等二名係見任巡按御史
李庸考送又查得嘉靖十年正月内節該本部題為遵
奉詔書議處生徒以充國學以備不次擢用事内開自
今歲為始廷試有不中式生員其提學官一名以上聽
本部參究提問五名以上降級改用等因節奉聖旨今
後歲貢生員務着該府州縣提調官選舉行檢無碍學
識優長的方許送巡按御史會同提學官并布按二司
官從公考覈其歲貢到京廷試再有衰老無學及行檢
不修的經該貢舉等官依擬一體治罪不饒欽此巳經
通行欽遵去後今該前因通查案呈到部為照前項會
考歲貢生員係嘉靖十年正月内舉行在外提學官員
奉行前項自當以嘉靖十一年為始見今黜退生員有
原應嘉靖八年九年十年分歲貢者其考送官員如許
宗魯林希元俱各陞遷去任況在事例未舉之前似難
照例究問其應十一年分歲貢者一名以上提學官例
該提問五名以上提學官例該降級但中間係奉行會
考者則有御史布按二司官會同考試似當分任其咎
今提問降級之罰若獨坐提學官一人揆之事體似屬
偏礙但查原係本部初議巳經題奉欽依臣等未敢徑
自遵照合當分别申請伏乞命下之日本部備查見今
黜退生員名數及各該貢舉提學官員職名移咨都察
院及各處巡按御史除嘉靖十年分以前者提學官徑
免追究外其應十一年分歲貢者查照名數多寡通將
各省提學及會考官員量從罰治以後年分聽臣等從
長更議處分惟復照例止將提學官提問降級等因奉
聖旨這歲貢廷試不中五名以上的各該提學官俱照
見行事例降一級别用其餘并未盡事宜你部裏還議
處来說欽此欽遵抄出送司案呈到部為照會考歲貢
生員事例既屬巡按御史會同布按二司及提學官公
同舉行則貢舉非人自當均受其罰況一名以上提問
五名以上降級似乎立例太嚴提學官緣此畏罪其弊
必至於有不敢起貢之處竊恐偏方下邑遂至無人應
貢則學校之政益致廢墜教化之源由此湮塞所以本
部具題欲别議處分殊慮及此昨奉欽依止摘考退五
名以上降級之例獨坐提學官而一名以上例該提問
者未奉明示但二例俱屬見行相應遵照先前明旨一
體施行除將各省提學官例該降級者咨送吏部降級
别用外其各省黜退生員一名以上者各該提學副使
僉事等官仍從本部開查職名參送都察院轉行各該
巡按御史照例行提取招問罪發落但南北直隸提督
學官係監察御史所據犯該提問者合無從兩京都察
院行提問罪惟復止令本處巡按御史提問俱伏乞聖
裁再照前項歲貢事例既以考送之罰獨坐提學官則
考貢一事亦宜獨責成於提學官方為情法允當臣等
愚見合無今後令提學官止是遵守欽奉勑諭内事理
各處歲貢生員照例止將食糧年深者嚴加考試不必
會官如果年深者不堪充貢就便照例黜罷却將以次
者考充務要通曉文理方許起送赴部布政司按察司
及巡按御史不許侵越提督者職事如此庶使責任專
重可以自效即被譴罰當亦無辭矣其見今犯該提問
降級者合無俯從本部議擬將嘉靖十一年分者如例
提問降級其係嘉靖十年以前者免究惟復不拘年分
與事例有無先後一槩施行再照先次題准在外考貢
不中生員願告衣巾終身者聽於提學道應貢到京廷
考不中者願告冠帶榮身聽於本部俱照例准行合無
今次廷考不中有願告冠帶榮身者准給冠帶以塞平
生願仕之志以慰其末路無聊之情庶於朝廷作養之
恩始終優厚而無一人不獲其所矣其邊遠地方學校
生員朝廷作興事例原與中土不同是以有免考送監
之例有從便舉貢之例有選取身材不限文字之例每
每寬其條格以開其進取之路今若一例發回原學肄
業則道路遥遠資費艱難況多有攜挈妻子來京進退
往返委的窮蹙難處合無將雲南貴州四川兩廣及西
北邊方不分有司衛學凡廷考不中者准令在京聽候
下次覆考一次庶不失祖宗曲成人材之遺法矣巳上
俱係未盡事宜相應議處況欽奉聖旨臣等不敢不盡
其愚嘉靖十一年六月十六日題本月十八日奉聖旨
歲貢會選事宜俱係祖宗舊例巳都有旨了巡按及二
司官雖係會同考選但提學官職專提調近來曠職日
甚以致貢非其人責實難辭五名以上的降級照前旨
行三名以上的提問俱自十一年為始南北直隸提學
并遼東帶考御史着兩京都察院提問考退生員原無
秋考事例不准願告冠帶并衣巾終身的依擬欽此
一議處寄學以省勞費疏
看得工科右給事中葉洪題稱德州在兩京水陸之衝
賦役浩繁連歲灾傷難以興建衛學及學校未建教官
未設反使諸生曠時失業乞要不必另建衛學裁設教
官只令生員照舊寄住州學教官分領管教仍行山東
提學官管轄查照欽依考定優等次等生員各三十名
照例挨次起貢一節具見本官體國惜民通達事體相
應依擬合候命下一咨吏部將德州學官不必裁設更
改一咨都察院轉行山東巡按御史即將原議衛學不
必另建二衛生員照舊寄於州學教官分領管教仍令
山東提學官管轄查照先次題奉欽依考定優等次等
生員各三十名照例挨次起貢則勞費既省而人才亦
得均沾聖化矣嘉靖十二年正月三十日題二月初二
日奉聖旨依擬欽此
一明封爵以懲挾詐以杜紛擾疏
該瀋府宿遷王詮鎀奏有臣先考瀋莊王配妣夫人胡
氏生兄靈川王并臣二人兄生子勛潪襲封次勛澻勛
澈封鎮國將軍後勛潪生胤栘係臣姪孫嘉靖九年九
月初六日有臣長兄瀋恭王詮鉦嫡長孫胤榿命卒故
絶豈被胤栘明知伊係遠隔三輩犯堂從姪惡孫霸謀
襲封瀋王爵位密謀宗室賄囑承奉長史等官遇夜踵
門跪托福山恭和王妃郄氏外戚姦豪兄儀賓郄賢等
邀買府親人衆架捏倫序相應仁孝昭著朦蔽具奏胤
栘主喪行禮不候命下伊先專權亂政遷入瀋府安住
未承天旨竊弄政柄就於承運殿丹陛尊居中道僣位
當尊朝賀出位進殿致辭諸王將軍昭穆排序班次列
伊兩傍有伊刊頒圖式存照比有胤栘朋黨郄賢等假
以喪禮為名先同儀賓牛麟等妄行捏臣一父三王親
支叔祖保本一封暗差伊府軍餘王資瞞衆暗齎捏是
臣府差委校尉李卿齎奏彼蒙天恩欽准胤栘主喪有
伊寫本軍餘陳清鄭堂單儒漏言活口為証方知奸弊
若不預為改正切思胤栘上欺天恩濫叨王爵下毁祖
父不孝本生親母閻氏抛棄在伊原府奉養有缺忘哀
作樂強占樂婦在府犯姦交同外戚毆臣幾死臣與胤
栘祖父一脈同血支𣲖姪孫今具保本未曾會臣一語
巧捏寫臣等三王姓名在上似此胤栘上欺朝廷下侮
臣等此罪惡非細豈可入繼瀋府表率宗室臣僚原於
嘉靖九年九月十三日被胤栘郄賢等毆傷垂命卧床
豈有十月初二日臣同定陶王詮鑨雲和王詮□連名
具本保伊之理況聖朝勑諭容胤栘主喪行禮管理府
事並未准令胤栘與郄氏一宫居住此情不過郄賢主
謀擅奪宗室權柄歸伊一手任其舞弄欺滅瀋府非止
臣等之不幸於聖朝清明之治實有戾也如蒙伏望聖
恩憐憫臣下乞勑禮部參詳合將郄氏胤栘暫且停止
冊封服爵候臣與伊弔取瀋府原保胤栘奏本姓名查
對要見定陶王雲和王曾否同臣連名舉保胤栘查明
此情回奏之日奉命施行庶為萬便不致牽害臣與胤
栘等前各具奏巳經刑部轉行都察院𩔖行山西撫按
官員見今行勘未結即日郄賢等揚言廣用財賄上下
流通不怕車載船裝本狀管定各部不行等語臣恐日
後查出前項伊捏保本未經改正臨期罪責難辭伏望
聖朝暫且停止胤栘冊封待行勘伊等違法重情如有
涉虚臣甘萬死如果是實乞將胤栘明正國法别選倫
序當立賢德宗支入繼瀋府庶可以服人心也臣螻蟻
草野冒犯天威不勝戰慄等因奉聖旨禮部看了来說
欽此又該瀋府定陶王詮鑨奏為乞明保奏事先於嘉
靖九年九月初六日有臣大兄瀋恭王嫡長孫今封謚
瀋懷王胤榿病故無嗣宗妃郄氏并闔府宗室陵川等
王詮□等鎮國等將軍詮銅等長史承奉知州等官韓
宗孔等各有奏本保舉倫序相應恭王長弟二支靈川
榮懿王詮鉌嫡長孫靈川王胤栘今奏准襲封瀋王先
行管理府事掌行喪祭已蒙禮部題准頒賜天勑到府
遵行外比時臣四兄宿遷王詮鏅兩次奏保次本委實
與臣弟雲和王詮□一同連名保奏後宿遷王與瀋府
因有私隙具奏又行奏稱未曾奏保等情況郡王印信
實封孰敢偽為而教授印信批文亦不易給臣恐聖明
雷霆之下豈可虚誑至期難以分辯理合預為明奏伏
望皇上察臣情辭乞勑禮部明臣等所奏保是實庶免
詿誣便益臣下情不勝恐懼之至等因又該瀋靖王妃
郄氏奏為乞恩早賜冊封以一宗室以遏紛更奏擾事
先於嘉靖九年九月初六日有臣妾子瀋懷王胤榿病
故無嗣巳經臣妾舉奏并闔府宗室陵川等王詮□等
鎮國將軍詮銅等長史承奉知州等官周昊等保奏倫
序相應瀋恭王長弟二支靈川榮懿王詮鉌嫡長孫靈
川王胤栘查照玉牒遵奉祖訓兄終弟及例該承繼宗
祀襲封王爵巳蒙禮部查准宗人府回報與奏相同題
蒙聖皇欽賜勑旨到府命靈川王胤栘先行主喪行禮
管理府事外嘉靖十年四月初七日又蒙禮部題准靈
川王胤栘襲封瀋王妃苗氏進封王妃臣妾同子靈川
王胤栘感戴天恩仰候遣官冊封近有本府宿遷郡王
詮鏅不遵國憲攘奪府財毆傷親嫂靈川王胤栘因管
理府事參奏伊聽信撥置等情詮鎀因而挾讎捏詞阻
抑況詮鏅先巳同各王兩次奏保靈川王胤栘倫序相
應襲封王爵今却又妄奏虚誑廷闕詐稱伊不曾奏保
且郡王各有印信教授各有批文豈容詐偽彼時闔府
郡王宗室俱有奏請今事已定而宿遷王屢屢紛更奏
擾以致宗室不一深為未便伏覩頒賜大明會典内一
欵凡朝覲聽選給由等項人員及解送軍匠物料聽奏
儀賓會試舉人歲貢生員人等到京若在京及原籍來
京一應親戚閒雜人等設謀奏告欺詐嚇取財物者問
罪發落原詞立案不行欽此而官員儀賓人等被其奏
告者尚蒙加罪原詞立案況親王已蒙題准冊封豈容
郡府挾讎阻抑臣妾忝在宗妃不宜緘默伏望皇上眷
念宗親乞勑禮部早賜遣官冊封庶使宗室各安其分
不致紛更奏擾便益臣妾下情不勝感戴天恩之至等
因俱奉聖旨禮部知道欽此欽遵查得嘉靖九年十月
内該本部題為懇乞天恩推倫序以承宗祀乞明降以
主喪禮事該瀋府福山恭和王妃郄氏奏臣妾夫勛□
止生胤榿病故乏人奉祀喪祭續據唐山等王勛澂等
以倫序相當推得臣妾夫考瀋恭王長弟次支靈川榮
懿王詮鉌所生嫡長孫靈川王胤栘仁孝素著相應攝
主喪事承繼宗祀襲封王爵侍養宫闈等因又該瀋府
陵川等王詮□等鎮輔國等將軍詮銅等奏為乞恩查
照玉牒早賜明降推倫序以襲王爵奉宗祀以安宗室
事有臣堂弟瀋恭王所遺嫡長孫胤榿病故今一支巳
盡二支靈川王胤栘倫序相當堪以承祀等因又該瀋
府長史司左長史韓宗孔等奏為乞天恩推倫序管理府
事繼承王爵事議得瀋恭王長弟靈川榮懿王嫡長孫
靈川王胤移倫序相當仁孝素著相應攝理府事繼承
王爵等因又該瀋府宜山王詮鏋奏為明倫序續國脈
懇乞聖斷以存宗祀事臣乃瀋恭王一父之弟較諸倫
理親而近者也雖有靈川王胤栘疎而且遠或該愚臣
承襲臣雖駑下亦須強加鞭策以付皇上重托若該胤
栘亦乞早封等因又該瀋府吳江王勛淯奏為懇乞天
恩早定嫡親支派承襲伯爵以繼宗祧事臣姪胤榿病
故倫序嫡𣲖該臣襲伯爵位等因俱奉聖旨禮部知道
欽此欽遵行准祠祭清吏司手本查報瀋恭王嫡長孫
胤榿病故及行准宗人府經歷司手本查報瀋莊王幼
㙾所生七子庶第一子詮鉦襲封瀋王故生庶第一子
勛□封福山王故生嫡第一子未名故嫡第二子胤榿
襲封瀋王故庶第二子詮鉌封靈川王故生嫡第一子
勛潪襲封靈川王故生嫡第一子胤栘襲封靈川王庶
第三子詮鏋封宜山王庶第四子詮鎀封宿遷王庶第
五子詮鏗封吳江王故生嫡長子嫡第二子嫡第四子
俱未名故庶第三子勛沽封鎮國將軍嫡第五子勛淯
襲封吳江王庶第六子詮鑨封定陶王庶第七子詮□
封雲和王等因各回報到司臣等隨查據宗人府及本
部玉牒文冊照得瀋莊王嫡妃趙氏無出惟有庶子七
位恭王係庶第一支今𫝊至胤榿故絶以倫序推之應
該庶第二支承襲所據王妃郄氏奏辭及合府陵川等
王左長史韓宗孔等奏推靈川王胤移攝理府事委係
倫序相應别無可議合候命下之日照例請勑一道令
其主喪行禮管理府事再照襲封王爵自有一定倫序
不容少紊吳江王勛淯假追封之次妃捏稱嫡母以五
支之庶派妄干國封遂致庶第三支宜山王詮鏋亦以
兄終弟及為辭宗室不和釁孽交搆實由於此伏望聖
明量加切責以杜非望之請以安宗藩之心等因覆題
奉聖旨是勛淯詮鏋捏詞奏擾交搆不和本當查究且
饒這遭欽此又查得嘉靖十年四月内該本部題為乞
恩請封事該瀋府福山恭和王妃郄氏奏臣嫡男胤榿
病故以倫序推及靈川王胤栘相應承繼緣胤栘例該
襲封王爵理宜奏請將臣妾男胤榿先次奏請行造冊
服等件轉移胤栘襲封為瀋王及妃苗氏進封為瀋王
妃等因奉聖旨禮部知道欽此欽遵該本部議得靈川
王胤栘攝理府事委係倫序相應照例請勑一道令其
主喪行禮管理府事等因節奉聖旨是欽此巳行欽遵
去後今該前因看得瀋府福山恭和王妃郄氏奏稱要
將胤榿先次行造冊服等件轉移胤栘襲封為瀋王及
妃苗氏進封為瀋王妃一節既查瀋恭王𫝊至胤榿故
絶以倫序推及次支靈川王胤栘相應承繼又先奉明
旨勑令管理府事合無將靈川王胤栘襲封為瀋王妃
苗氏進封為瀋王妃除金寳儀仗相𫝊應用不造外各
該金冊冠服冊文等件通行各該衙門撰造完備候各
王府冊封之日通行關領遣官前去冊封行禮所據胤
榿先次行造金冊冠服等件應否移與胤栘惟復另行
撰造亦行各衙門徑自定奪施行等因覆題奉聖旨是
先次行造金冊冠服等項准移與不必再行撰造欽此
俱經通行欽遵去後今各奏前因通查看得瀋府宿遷
王奏稱不曾保奏靈川王乞要暫且停止冊封候臣與
伊弔取原保奏本姓名查對要見定陶王雲和王曾否
同臣連名舉保查明之日奉命施行及瀋府定陶王奏
稱靈川王比時臣兄宿遷王兩次委實與臣并弟雲和
王一同連名保奏後宿遷王與瀋府因有私隙奏稱未
曾奏保況郡王印信實封孰敢偽為并瀋靖王妃郄氏
奏稱宿遷王兩次奏保靈川王倫序相應襲封王爵今
又妄奏不曾奏保且各郡王印信豈容詐偽乞要將靈
川王早賜遣官冊封庶使宗室各安其分不致紛更奏
擾各一節為照瀋懷王故絶而次支靈川王既先該本
部并宗人府查據玉牒冊内倫序相應例該襲封瀋王
節經本部查明覆題奉有前項欽依候遣官冊封外今
宿遷王定陶王并王妃郄氏各奏前情參照宿遷王先
與諸王連名奏保靈川王後因私隙却稱不曾同保要
得暫且停封故為待勘之言顯肆脅制之術且靈川王
縱有别項情弊原與倫序無干巳經題奉欽依似宜即
行冊封況定陶王係宿遷王親弟又行奏辯前項同保
真情則宿遷王之挾私不問可知又況靈川王之應襲
王爵本於倫序不專係於宿遷王之曾保與否今若遽
爾停封似中宿遷王挾詐之計但靈川王先曾被宿遷
王奏訐原經法司行勘未結所據靈川王冊封應否暫
且停止惟復遵奉欽依即行遣官冊封臣等擅難定擬
伏乞聖裁嘉靖十年十月初八日具題初十日奉聖旨
靈川王胤栘既倫序當立照前旨冊封訐奏事情着行
勘明白具奏定奪欽此
一議處違法宗室以絶厲階疏
先該刑部題稱慶庶人台浤事情已經各官會勘明白
伏候勑旨處斷其定封代理府事一應事宜合咨禮部
從長議處等因奉聖旨台浤遷發并鼒櫍冊封一應事
情禮部會官從長計議奏請定奪欽此欽遵咨部送司
查得代府應立長子革爵武邑王聰&KR1948;先為違法變亂
謀&KR0675;人命等事該刑部具題節該奉孝宗皇帝聖旨是
聰&KR1948;先因為非革爵今又稔惡不悛居喪酗酒荒滛好
生不遵祖訓難居藩府寫勑降做庶人還差内官去般
宫眷於太原府城内着劉政每撥與房屋居住令人看
守柴米照例供給欽此續該代惠王夫人王氏并棗強
王等各奏乞聰&KR1948;長子俊枤代理府事緣由節奉孝宗
皇帝欽依俊枤准封長子寫勑與他着管理府事欽此
及查弘治十二年十月内該本部題准俊枤進封代王
通查案呈到部本年十一月初五日該臣等會同太傅
兼太子太傅武定侯臣郭勛等太子太保吏部尚書臣
汪鋐等會議得欽差司禮監左監丞宋興巡撫寧夏等
處地方都察院右副都御史楊志學巡按陕西監察御
史毛鳳韶等各題稱慶庶人台浤怙終稔惡無復改過
殘虐冢子衆叛親離及稱寧夏為極邊要鎮往因台浤
之變深貽西顧之憂今諸王搆忿妄生事端以致驚疑
人心乞要將伊遷發用絶厲階及台浤長子鼒櫍年已
長成倫序當及乞要冊封管理府事及遷調官員等項
事情臣等切惟冊封王爵乃國家極重之典本朝凡親
王薨故必待世子服制已終方行遣官冊立所以尊體
統别嫌微也照得庶人台浤雖經革爵迄今見存若預
將伊子鼒櫍冊立為王考之典禮既屬無稽揆之名分
亦有未順似難遽議但稱台浤自革爵之後稔惡不悛
謀&KR0675;冢子及寧夏係極邊重鎮乞要將伊遷發以絶厲
階無非思患預防保安宗室至慮及臣等查有代府庶
人聰&KR1948;事例相同似應依擬伏望皇上俯從各該勘官
所請查照先今會議事理比照代府聰&KR1948;事例特賜選
差内官一員前往慶府將台浤及所愛宫眷量帶一二
十人遷至陕西省城會同鎮巡等官查照聰&KR1948;事例給
與房屋柴米務要以禮防範不致别起事端待台浤身
終之日宫眷仍令回府就養所據長子鼒櫍既該撫按
等官節次會保前來倫序當及合無議照代府長子俊
枤事例准令封為世子先行寫勑一道令其管理本府
一應事務鈐束一應官員旗校人等更望天語丁寧嚴
加訓戒務令恪守宗藩禮法以盖伊父前愆不得假以
退避為由妄行辭遜奏擾仍勑司禮監選委老成端重
内官數員銓註伊府承奉典寳典膳典服門正等官吏
部選取賢能官員及應選人等選調本府長史教授等
官舊日本府撥置生事見在内外官員合候命下容本
部及移咨吏部盡行查出奏請取回改調别府以絶從
諛引誘之漸則庶幾名正言順體統不乖杜漸防微地
方無虞禍變消而宗藩安矣嘉靖十一年十一月初八
日會題初十日奉聖旨這該府事情你每既會議停當
台浤着司禮監差官照例遷置陜西省城居住鼒櫍准
封世子還寫勑與他着管理本府一應事務務要恪守
禮法用盖父愆其餘都依擬行欽此
一懲抗違以彰國法疏
看得慶懷王妃王氏奏稱乞將庶人台浤免其遷發又
該台浤庶長子鼒櫍奏稱懇乞垂念人倫至情以全父
子乞將伊父台浤暫免遷發各一節參照台浤先因謀
為不軌荷蒙朝廷優容止革王爵及又怙終稔惡衆叛
親離已該多官會議題奉欽依巳經降勑差官前去遷
置省城居住用絶厲階伊長子鼒櫍准封世子先行寫
勑管理府事去後今照世子鼒櫍并慶懷王妃王氏自
合遵奉明命勉循禮法却乃聽信撥置之人妄行奏擾
不能仰體朝廷保全之意復起台浤他日覬覦之心該
科所參深為有見訪得該府撥置人員潛住京師厚齎
金帛賄賂夤緣意欲抗沮國法必遂私圖若不重加究
治無以杜絶後來合候命下移咨都察院先將今次齎
本之人挐問坐以撥置之罪從重發遣仍轉行撫按官
員會同欽差司禮監右監丞李淮作速將台浤起發前
去毋令延緩仍諭世子鼒櫍務要遵照前項欽依恪守
宗藩禮度不得辭遜煩瀆重速罪戾再行戒諭該府新
設輔導官員不許似前容留小人在府出入交搆撥置
再行奏擾如違聽撫按官參奏從重究治庶國法嚴明
而奸人知所畏矣嘉靖十二年正月二十四日題二十
六日奉聖旨是台浤已有勑旨遷置鼒櫍并王氏聽人
撥置妄行奏擾本都當查究姑從寬着都察院將齎本
人役挐問從重擬罪還行撫按官會同李淮作速遷發
不許延緩其餘依擬欽此
一定親王繼封併行查勘疏
該滎澤王表檈奏稱晉王知烊薨逝無嗣該取切近宗
枝倫序相應之人承繼承奉等官不由奏請輙將新化
端和王長子新㙉擅喚府内欲承王嗣況端和王所生
尚有次子新墧乞要將新㙉令襲端和王之爵以承繼
伊父新墧當襲晉王之爵以繼晉王之嗣及晉王繼妃
王氏奏稱夫王薨逝絶嗣乞要將端和王知㸅妾尚氏
庶生長子新㙉襲封晉王爵位及據長史司申稱滎澤
王教授申奉本王欲要將親枝郡王暫理府事各一節
為照親王無嗣俱以倫序應及之人襲封王爵係是定
制查得唐成王薨逝無嗣其弟文城恭靖王彌鉗生五
子以長子文城王宇温襲封唐王次子宇潛等俱封鎮
國將軍不得襲封王爵瀋恭王嫡長孫胤榿病故絶嗣
以恭王長弟次枝靈川榮懿王詮鉌所生嫡長孫恭裕
王勛潪所生長子靈川王胤栘承繼瀋王其弟胤榳今
封鎮國將軍不得襲封王爵盖累朝舊例凡親王絶嗣
例得繼封若郡王入繼親王封爵其本枝郡王不得復
請繼封其次子亦止封鎮國將軍盖重繼統不言繼嗣
也故國朝以來並無舍長立次之例及查得晉靖王所
生六子嫡第一子表榮今𫝊知烊薨絶其嫡第二子表
槏生新化王知㸅已故庶生二子新㙉新墧其長子新
㙉倫序相應及查得新㙉見年一十七歲近該晉王知
烊𩔖奏請封為新化王本部已經行准宗人府查報去
後未經題請今該晉王薨故例該新㙉襲封合無先將
新㙉以新化王長子請勑一道令其主喪管理晉王府
事待服滿之日本府另行奏請遣官冊封為晉王庶于
統緒相應典制盡合再照滎澤王表檈先稱新㙉等年
幼欲以郡王管理府事及又推保新墧前來是欲以新
㙉仍襲封新化王爵以新墧襲繼晉王封爵實與朝廷
典禮不合查無以郡王次子繼封親王事例難以准從
但查得本部收貯該府造報玉牒冊内開稱新化端和
王知㸅弘治十年五月二十八日毋妃蘇氏嫡生及查
妾媵冊内開稱端和王位下妾尚氏先於弘治十五年
二月十七日娶到太原府陽曲縣民人尚賢長女入府
正德十三年正月十一日庶生第一子請名新㙉今據
冊開新化端和王所娶新㙉母尚氏入府年月扣算彼
時知㸅年方六歲不應便立妾媵事屬未明相應查勘
及滎澤王又稱晉府承奉等官不由奏請輙將新㙉擅
喚府内以承王嗣若果是實則專擅之罪法亦難容合
候命下通行撫按官查勘務見新㙉生母尚氏入府來
歷的係何年月日見今數歲若干其奏報冊籍有無差
悮逐一開具明白取具該府宗室人等結狀回報前來
以憑本部覆請定奪施行其該府内外輔導長史等官
如有擅權縱肆撥亂生事者一併參奏仍行長史司及
輔導内外等官欽遵明命暫聽長子新㙉約束但新㙉
父知㸅娶妾尚氏年月未經勘明伏請聖裁惟復别有
定奪嘉靖十二年二月十九日題二十二日奉聖旨新
㙉暫着掌管府事尚氏還着撫按官查他入府年月明
白來說其餘依擬欽此
一請勑内官會勘宗室隠情以正欺㒺疏
該滎澤王奏稱新㙉生母尚氏係色目人所生新㙉故
祖恭裕王表槏買入府内收用為妾後子端和王知㸅
將尚氏烝滛生子新㙉造入玉牒尚氏捏作陽曲縣民
人尚賢之女查娶尚氏之時知㸅年方五歲尚氏年巳
一十九歲等因為照晉王薨逝無嗣先該晉王繼妃王
氏奏以新㙉倫序當及相應承繼夫爵該本部查照玉
牒支𣲖明白新㙉委係倫序應及但又查得伊母入府
之時知㸅年方六歲不應便立妾媵係是生母來歷未
明題奉欽依通行撫按官查勘前項事情及暫令新㙉
主喪管理府事去後今該滎澤王又奏前因若果是實
則新㙉不但不可襲封親王其應得名封於法俱當查
革該府官僚扶同欺罔干犯憲典罪難輕貸但先次奏
請名封之時迨今巳十餘年滎澤王不行舉正止因近
日議襲王爵又因本部奏行查勘方將前事指奏及又
添出烝滛之事與先二次奏詞不一其間必有别故況
干係宗室重情又涉宫闈隠迹事體重大合無簡命司
禮監官一員請勑一道前往晉府會同彼處撫按官及
該府宗室具啓晉王繼妃會集年老宫眷及内使人等
審勘尚氏委係何處何人之女何年月日入府是否色
目人所生曾否經侍恭裕王知㸅收為宫人長史等官
有無節次扶同隠匿情弊及先次行勘事情一併會勘
明白具奏上請定奪如係滎澤王造誣搆釁敢於陷害
宗親干犯國法及另有宗室人等隂肆謀奪撥置奏擾
亦要從公指實參奏請自宸斷施行嘉靖十二年四月
初二日題初五日奉聖旨是這該府事情依擬寫勑差
司禮監官一員前去會同撫按官及該府宗室人等從
公審勘明白來說欽此
一優處婺婦以仁宗室疏
該巡按山西監察御史王獻題稱慶成王府已故奉國
將軍表桹先年不候保勘擅娶任氏為妻及娶禇氏為
妾所生長次二女俱未請封後表桹及妾禇氏相繼病
故止遺妻任氏所生長女并禇氏所生次女俱照民間
聘嫁訖緣任氏未經保勘成婚有礙請封但曾經撫養
二女發殯三喪情似可憫乞要將任氏收入宫妾數内
量給口糧以贍終身一節為照巳故奉國將軍表桹先
年全無保勘私娶妻妾於例有違其所生二女已照民
間之女自行聘娶但表桹禇氏相繼病故及查任氏孀
居經今二十餘年撫養二女發殯三喪守禮無違原情
可憫且民間節婦尚蒙朝廷旌表況于派出天潢遵崇
禮法雖表桹違例擅婚不應授封而任氏嫁女舉喪巳
全婦道養贍之典誠不可缺況該御史王獻勘實具奏
前來及查宗室將軍成婚有結無奏者節該本部題請
聖恩優容多授封號所據任氏女具奏前因既經回勘
亦應酌處合無候命下之日𩔖行山西布政司轉行該
府教授啓王知會將任氏收入表桹位下宫眷名目仍
咨戸部查照各王府宫妾事例量行優處按月給與衣
糧養贍終身惟復請自聖裁别有優典嘉靖十二年正
月二十四日題二十六日奉聖旨任氏依擬優養欽此
一警除道肅朝儀以申舊規疏
該羽林前衛指揮使劉永昌奏稱東西長安門外新築
御路近日皇上行方澤朝日夕月壇禮翠華經行今文
武大小官員乃在前項御路之上擡轎騎馬而行為臣
僣君路恬無悚畏況兼近來申明禁約入朝私揖等事
官員多不遵守各一節照得長安東西兩街原係京城
通衢大道臣民所共往來車馬必由之地原無禁例不
許人行近因聖駕出東西郊躬祀朝日夕月二壇該工
部題准用工修築馳道恭候車駕經臨此即禮記所載
氾埽反道之儀盖謂天子郊祭之日六卿之人於乘輿
經過之路則灑水而後埽之謂之氾埽剗道路之土反
之令新者在上謂之反道今南郊正陽門外直路每遇
郊祀則有司率地方人先期灑埽剗治歲以為常實古
人氾埽反道之禮也況正陽門外正路乃係祖宗以來
御輦經行原無禁例所據長安東西大街恐未可擬名
御道若一槩禁止人行則新築之道延袤甚遠中間低
窪積水之處未免褰裳或逢狹隘則車馬不惟難容往
来易致擁塞梗阻而市賈交易亦各有妨通屬未便但
近來填修道路工力浩繁惟是駕使驘牛等項車輛往
來其上易致傾頽不免常年重費修築相應酌處合無
候命下今後長安東西兩街并正陽門外大道凡遇大
祀車駕出郊有司除道之日先期旬日之内官員人等
俱令委曲迴避不許擡轎騎馬徑行中道禮成駕回之
後照常行走仍咨工部都察院行五城御史兵馬司嚴
加禁約不許於新填道上行使大小車輛如有阻礙去
處許開横道徑過則法制有常事體稱便而尊君敬上
之禮亦甚嚴矣再照官員人等入朝私揖先經本部題
奉欽依出榜禁約一向遵行外近來大小官員或仍蹈
舊習於大庭御道之間交相揖者亦復有之查得舊規
凡衣朝衣公服秉笏鳴珮乃見君之禮不當輒相私揖
近年以来衣朝衣公服而相揖者亦復比比此則尤為
棄禮合再通行申明候命下之日本部移文各該衙門
一體知悉今後再不許怠忽違犯自取譏議嘉靖十一
年正月初八日具題初十日奉聖旨是這各郊經行大
路凡遇祭期先十日除道不許官員人等往來行走事
畢照舊還行各該衙門常川嚴加禁約不許大小車輛
於道上行使違了的就便挐問其餘依擬行欽此
一明職掌以杜侵越疏
先該鴻臚寺卿王道中等題為申舊例請宸斷以便遵
守事奉聖旨禮部看了來說欽此隨該通政使司通政
使陳經等題為申明舊例以便遵守事奉聖旨既查例
明白依擬着通行遵守敢有違犯的照例究治不饒欽
此又該陳經等題為明職掌以正體統事奉聖旨該部
一併看了來說欽此又該王道中等題為再申舊例併
賜查勘以便遵守等因奉聖旨該部一併看了來說欽
此欽遵通抄到部查得大明會典開載通政司職掌一
欵本司官職專出納帝命通達下情關防諸司出入公
文奏報四方臣民實封建言陳情伸訴及軍情聲息災
異等事又一欵凡天下臣民實封入遞或人齎到司須
於公廳眼同開拆仔細檢看事干軍情機密調撥軍馬
及外夷來降進貢方物急缺官員提問軍職有司官員
并請旨定奪事務即於底薄内謄寫略節緣由當將原
來實封御前陳奏畢就於奏本後批寫旨意送該科給
事中收轉令該衙門抄出施行其進繳稅糧文冊勘合
通關起解軍囚等項附簿明白止送該科收不須入奏
又一欵凡在京大小衙門但係奏出不分公事私事并
在外鎮守等項内陳情已事巡撫都御史巡按等項御
史總兵副參及分守守備備倭等項武職宣慰宣撫招
討等司及府州縣等衙門一應錢糧軍馬刑名乞恩認
罪繳勑等項本冊俱赴本司投進又查得鴻臚寺職掌
一欵凡謝恩見辭官員人等先於本寺報名該面見辭
及領勑繳勑或賜酒飯者預先具白本題知次日早俱
於午門外行禮畢本寺官仍引赴御前叩頭又一欵凡
公差及給由官吏先將文冊投下明日引入又一欵凡
王府并鎮守守備備倭等官外蕃宣慰宣撫招討等司
進貢齎本人員天下諸司朝覲給由官員并奏繳軍職
文憑稽考公文完銷勘合及總兵等官會奏聲息等項
本冊俱赴本寺引奏又一欵凡在外總兵等官奏報捷
音本寺官引差來人於御前宣奏又一欵凡復命朝見
人員繳勑進題本及四夷朝貢人員進番字文書俱本
寺官接至西陛授内官捧進及查得嘉靖十一年正月
内該鴻臚寺卿王道中等題為朝儀事仰惟聖體違和
暫免朝參數日即今早臻勿藥獲遂康寧真宗社無疆
之福臣民莫大之慶也但聖明視朝之初誠恐面見面
辭官員旬日所積會於一旦未免起數太多累動綸音
久勞聖體臣等犬馬之心殊有不能自安者合無以後
凡遇免朝之日一應面見面辭官員午門外行禮畢應
該領勑者乞命司禮監照例於左順門給領應該繳勑
者本寺官員引領進繳其復命堂引等項人員各令具
本奏知庶幾聖明視朝之初起數減少不至於過勞臣
等無任惓惓仰望之至等因奉聖旨是欽此欽遵臣等
看得我朝分建百司以釐庶務而於章奏之復逆案牒
之往來又設通政司以總之紀其時日而考其出入名
為喉舌之司以防壅隔之弊也至於鴻臚寺之職止於
整肅朝儀𫝊宣制命引領進奏人員於各衙門文案奏
疏全不相干其各處王府及在外大小衙門差来進貢
齎本人員及朝覲給由官吏并在京在外復命謝恩赴
任等項人員例該面進見辭者先期赴本寺報名本寺
即將朝見緣由具本題知次日皇上御朝之時本寺官
次第引見其間或有繳勑領勑封進圖本及外夷番字
文書者俱從本寺官當御前引奏接逓進呈非如通政
司之實封可以開拆公文必須編號也其職掌之詳載
在會典條目甚明但近來在外官員人等多有不明司
寺職掌徑將實封本冊赴該寺投逓該寺亦或間與封
進相承日久因以為例非舊制也合無今後除在京衙
門題本係有印信及官吏連名僉署者俱遵照舊規於
左順門徑自投進外其餘一應職行奏本并在外衙門
題奏等本俱從通政司投逓𩔖封進覽其面辭面見人
員應該繳勑領勑投逓圖本文書者俱從該寺先期題
知臨朝引人面奏進呈不得擅將本冊收受封進仍將
前項司寺職掌通行天下王府及大小衙門知會以便
遵守庶職掌詳明法守歸一可以免侵越争辨之失矣
再照得鴻臚寺先因聖體違和視朝之時誠恐起數太
多有勞宣命題稱今後凡遇免朝一應面見面辭官員
應該領勑繳勑者俱於左順門領繳復命等項人員俱
從本寺具本奏知此盖一時權宜之策耳今遂沿以為
例凡遇免朝即謂不須陛見徑將勑書領繳非祖宗之
制也況今皇上厲精圖治視朝臨政鮮有暇日正宜延
見中外羣臣以宣德意其領勑在外公幹事完回還人
員正宜面奉天顔親進奏疏以通下情所據前事相應
遵復照常舉行合無今後應該面見面辭及領繳勑命
復命等項人員雖遇皇上暫時免朝仍候視朝之日於
奉天門奏見庶使中外臣工皆知尊君之禮而於祖宗
立法防範壅隔之意益嚴矣嘉靖十一年七月二十八
日題九月初一日奉聖旨免朝日期領繳勑等項不係
重大事情照該寺題准事例行其餘依擬欽此
一乞審定綸音以防壅蔽疏
昨因鴻臚寺題為申舊例請宸斷以便遵守事及與通
政使司彼此辯争前後肆奏節奉聖旨禮部看了來說
該部一併看了來說欽此本部仰遵聖諭備查典章俱
經議擬明白末復查得於今年正月間因聖體違和暫
免朝參該寺題稱免朝日久一應領勑繳勑辭見人員
若俱候御前面奏恐聖體於視朝之初起數太多未免
煩勞欲要暫於左順門領繳等因奉聖旨是欽此本部
看得該寺原題止是一時權宜未嘗擬為定例近日以
來一應領勑繳勑并例該面辭面見人員但偶遇隂雨
免朝之日該寺即令赴左順門繳進此則甚非祖宗舊
制況非該寺原題本意本部因覆奏前事因就題請今
後領勑繳勑例該面辭面見等項雖遇免朝仍候視朝
之日面奏所以重體統而防壅隔其所關係未為輕小
適間奉旨免朝日期領勑繳勑等項不係重大事情照
該寺題准事例行欽此臣伏讀綸音不勝疑駭竊意本
部題覆之章因司寺互相搆論言語煩多恐未經聖覽
前項旨意恐出閤臣一時票擬未曾注意臣竊謂朝廷
差官降勑未有不係重大事情且頒勑必於御前所以
重帝命可以防詐𫝊旁出之姦繳勑必於御前所以達
下情可以防遲留隱匿之弊至於禮該面辭面見人員
即遇免朝日期豈不能少待而遽然廢上下之禮殆非
臣子之心所敢安者以此為不係重大事情則御前進
奏之事無復有重大於此者也且御前與勑上勤天語
陛下慎重絲綸特令翰林學士捧下今乃以為不係重
大事情恐非所以仰承聖謨矣臣實愚昧不通遠猷廟
堂批荅必有深意但在廷臣工本部僚佐議與臣合非
臣一人私見伏乞聖明於該科取本部原題特加省覽
仍賜問閤臣所以票擬之意萬一臣所見於朝廷大體
不為無補伏望聖裁重降御批改回前命則宗社幸甚
嘉靖十一年八月初一日具題奉聖旨卿說的是勑書
領繳見辭官員都照舊例行如遇雪雨風寒暫三五日
免視朝都着候待若朝廷小有不豫免視朝日多準今
春該寺奏准事例行著為令欽此
一條陳事宜以重修省疏
照得先該本部題稱災異修省通行九卿衙門六科
十三道各條列時政得失以聞等因節奉聖旨依擬
務要思忠論實不許挾持泛引假公報私欽此欽遵臣
等愚不省其於治體所在無足周知況政務之大者
陛下方以次裁斷於上而諸司臣僚方以次敷陳於下
臣等未敢他有論列謹將本部合行事宜逐一議擬凡
九事伏望聖明採擇可否賜之施行其於罅隙或亦
小有補塞緣係修省陳言事理未敢擅便開坐謹題請
旨
計開
一議請封查得見行事例凡宗室將軍中尉
一應子女俱候十五歲選婚其有年歲不
同或庶出生母入府來歷不明通行駁勘所
據前例遵行巳久但近來各府長史司多
有不遵法守任意遷延或有使用不敷營
求未及則子女年歲過例方與𩔖請乞恩
其奏内來文又多年月不同母氏錯誤至
於應婚夫人姓氏或本到無結或結至無
本互相背馳延緩以致查駁之間動經年
歲遂使聖明渥澤鬱而不流宗室至親怨
曠失所感傷和氣關係匪輕合候命下行
令各王府長史司啓王今後將軍中尉子
女凡年歲已及即與具奏請婚若奏内來
文或年歲少差母氏未的本部一面駁行
查勘一面聽令選擇應婚子女一併開具
奏報若過期不行奏請夫人奏結不齊候
至三月以上者俱聽本部查考得出奏將
該府長史等官究問則法令嚴明文移簡
便而婚配亦不失時矣
一禁奸弊訪得各王府差來内使儀賓官校
人等俱是積年光棍熟知誆騙關節一蒙
王府差遣乞恩等項即便設計誆受金帛
數多任意花銷使用或又收置土産往來
買賣填實表文箱扛分外需索人夫接運
以致累損驛𫝊及至到京先投積年窩戸
窺探進止然後報名朝見或又私自潛住
京師動經年月往往用計營求打點各王
府不知本部凡遇合行事理自有公道一
應公務自有事例期限非吏書人等所能
預力合候命下移咨都察院行各處撫按
衙門轉行各王府長史司啓王知會今後
但遇有公事奏理不得聽信差來人役多
齎金帛指稱來京使用打點亦不許本役
私帶銀兩貨物其批文務要定限月日遠
近銷繳到京之日徑報入會同館安歇事
完即回但有潛住日久并在京各色人役
容令安歇通同作弊者許厰衛緝事衙門
及五城兵馬司訪挐俱各指實參送法司
問以誆騙打點相應罪名仍行都察院出
榜禁約則形跡無疑而弊源可息矣
一便關領照得各王府將軍以下應得冠服
等件巳該本部議處題准嘉靖六年正月
以後授封者行令各該布政司給錢造辦
外嘉靖五年十二月以前授封未曾關給
者其器物非一監局所造關領非一時可
齊是以各府往返差人勞費日甚差來人
役守候日久有將關領出金銀綵叚等項
恣意花費無從查考遂使朝廷有成造之
費而該府無受惠之實相應議處合候命
下本部將見在各王府差來人役責限回
還仍行各該布政司轉行長史教授啓王
知會逐一備查自嘉靖五年以前授封該
府將軍中尉夫人等及郡縣鄉君儀賓一
應宗室除已關領外其餘未領并先年遺
下寄關物件逐一開具名位應得冠服等
項件數造冊印鈐限嘉靖十二年春季𩔖
奏之時齎送赴部赴内府盡數查會明白
陸續造完待本年各府冊封之日將前項
物件領出給與副使順帶該府其不係冊
封府分應該關領者責令該府所差聖節
冬至慶賀人員順齎前去該府俱各逐一
交割仍令各該長史教授啓王將領過錢
糧數目給散過名位造冊奏繳以憑查考
但節年工部行造物件係是内府各監局
造辦本部無憑查催仍乞勑各監局查照
該部原行一一造辦給領如有延緩查出
一體參究則各府無守候之難而恩惠實
沾矣
一杜請乞照得王府孝行等事舊例止應請
勑獎勵弘治十八年十二月内該魯府奏
鎮國將軍陽銖陽□孝行可嘉欲自備工
料各建坊門乞賜坊名荷蒙特恩賜允自
此始開旌表之端而親郡王將軍妃與夫
人遂往往援引前例請乞不已切惟朝廷
于民庶之家凡有節孝等行賜之旌表所
以表其宅里以致特異于齊民之意至於
天下王府則皆朱垣戟戸有不俟于旌表
而後異者況朝廷降勑獎勵盖以親親之
懿特形天語之褒非宗室孰克當此故累
朝以來宗藩善行止是寫勑獎勵不立坊
牌所以崇重宗室辨别貴賤立法最有意
義且天潢之裔孰非懿德若使有所表異
分别既殊則淑慝互見亦非敦睦大同之
道也況今宗藩日衍樂善無窮若不斷之
於今切恐將來無有紀極合無通行議處
除巳往外今後各王府如有節孝等事及
卓異行跡親郡王或撫按官查奏前事本
部俱照舊例請勑獎諭仍通行天下王府
今後不許奏請建立坊牌則體統正而風
教同矣
一定條例查得弘治十三年三月初二日以
前多官奉詔會議定王府條例十七條及
本部節年題准事例不一俱遵行已久但
見行條例載在刑書節年條例藏於案牘
雖經屢次申明不過就事論事以故各宗
支不能周知事例惟務營求本部事例日
煩難於檢閱殊為未便合候命下容臣等
將王府見行條例及節年題准事例編成
書帙請下廷臣集議如或可行具奏刊刻
成書本部遵照施行仍乞遍賜各王府宗
室使皆便於誦閱有所遵守其本部别項
條例可行事件亦容臣等逐一抄謄編纂
一體刊刻遵奉則朝廷貞明之法恪慎不
移有司畫一之規奉行惟謹法守易循而
奸弊不作矣
一議王謚臣等看得各王府親郡王薨故必
有謚號以表其行舊制俱於乞恩祭葬之
時即賜以謚弘治年間唐王奏准凡親王
薨逝行巡撫巡按分巡等官郡王病故行
本府親王及承奉長史等官各覈勘善惡
事蹟至日度其賢否方賜以謚至今通行
遵守但各王乞恩祭葬到部方與行文各
該衙門覈勘事蹟回報至日題請謚號填
寫銘旌前去始得安葬且如四川蜀府廣
西靖江王府俱路途窵遠文移往返動經
逾年差去掌行喪葬禮儀行人在彼守候
葬畢方得回還以致往往乞恩寬限且有
司供應之繁本差耽延之久未免耗費財
力多生嗟怨矧各王府親郡王棺木暴露
動經歲年亦足以上干和氣深為不便合
無今後但遇各王府親郡王薨故本府一
面乞討祭葬一面行移各該衙門覈勘平
生行實不必候本部行文徑自具結呈部
以憑題請庶宗室體魄早獲妥安而事體
簡便久遠可行矣
一懷遠人照得我朝輿圖一統四夷咸賓厚
往薄來各有定制頃自正德年間以來貪
官猾胥緣此為市所收叚疋布絹稀鬆紕
薄不堪服用遠人往往投逓番文鳴號不
平輒稱先朝賞賜甚厚今日賞賜太薄雖
節經本部題請行移工部并該監局衙門
查處去後但所賞者仍舊不堪無以厭服
夷心尊重國體所係甚大合無勑令工部
再照前勑申明轉行各該織造地方巡按
衙門應解叚疋時節行委的當官員看驗
務要經緯堅緻堪以進用者方許起解若
各處解到者仍復稀鬆紕薄即行退回經
該官匠定行提問收納之際經該衙門不
許勒掯常例貽&KR0675;小民凡遇各蕃到館奉
旨給賞關領該監毋得推調淹滯以致遠
人久住致生怨嗟務使厚賞速歸庶足以
感興四夷嚮服之情而悖戾之心消矣
一處貢馬照得天下各王府凡遇聖旦冬至
正旦并謝恩慶賀例該有馬進貢本部先
准御馬監奏為進貢馬匹不堪廐牧預畫
以省虚費國計事奉欽依務要到部辨看
毛齒堪中方行送監驗收巳經遵行三四
年矣但各王府享上之誠雖同而其遠近
貧富不一加以差來人役多係積年或領
價到京旋買或領馬中途變易事完回府
又稱雜費若干百計侵尅間有不堪驗退
者未免行移責備該府是利歸奸人罪坐
宗親甚非事體合無行移各王府長史司
啓王知會今後應進貢馬匹須用印烙鈐
記仍將毛齒歲尺寸備造青冊一本長史
司印封送部以憑比對看驗即與轉送該
監收受毋得留難勒掯十分求全以拂朝
廷親親之情如或馬匹毛齒參差與原造
青冊不同即是差來人員作弊定行究治
如此庶國體全而宗藩仰德矣
一蘇民困切見全陜累歲災傷加以師旅民
不聊生而歲𣲖牲口之數必有所不能辦
者查得光禄寺逓年節省所剰銀兩積貯
頗多合無將陜西兵荒地方嘉靖十二年
分牲口暫行蠲免一年就將前項餘銀補
用則上既不缺該寺備物之用下亦可少
寬一方民力矣嘉靖十一年九月二十二
日題二十四日奉聖旨覽奏具見卿等忠
誠體國謀慮周悉都依擬行欽此
一議處節孝以彰風化疏
該儀制清吏司案呈查得本部節年稿簿内開凡民間
孝子順孫義夫節婦等項見行事例先據有司具奏到
部仍行有司覆勘回文至日復行彼處風憲衙門覈實
取具結狀到部案候𩔖奏旌表文移往返之間以地方
遠近計之多者三五年少者亦不下一年有餘況閭閻
節孝之人多有出於貧乏之家有司結勘里胥因緣為
姦假藉保覆横肆需索是以有力者或足以應其求而
貧難者遂不得其覆勘甚至勘合雖行而終於湮没不
報者往往有之又況有司具奏節婦等項中間多有六
七十歲以上者年已衰暮而文移勘覆動經數年寵光
未沐巳先朝露盖有抱節操行終身不獲表異之榮者
比比合無今後孝子順孫義夫節婦等項但係有司勘
實奏請者免行有司復勘止行風憲官覈實若係風憲
官覈實奏請者免其再覈通候季終𩔖奏旌表則不惟
有司文移減省里胥不得為奸抑且使行義足徵速獲
為善之報寵光所被真足以激勵世俗矣伏乞轉達等
因案呈到部臣等看得該司呈稱乞要將孝子順孫義
夫節婦有司勘實具奏者免其復勘徑行風憲官覈實
若係風憲官覈實具奏者免其再覈通候季終𩔖奏旌
表以便人情以杜弊端一節為照前項旌表節孝事例
實為朝廷激勵風俗之盛典所以必行再三覈勘者恐
有偽為無非欲考其實耳然至於文移展轉動淹歲月
吏緣為奸恩不下究亦不可不為之所也今據該司所
呈實便事體足弭弊端況風化所關相應依擬臣等合
候命下著為定例通行今後凡民間孝子順孫義夫節
婦等項但係有司勘實具奏者免其復勘徑行風憲官
覈實若風憲官覈實具奏者免其再覈通候每季終𩔖
奏旌表一次如此則人情便而弊端革矣嘉靖十年十
月十三日具題十五日奉聖旨是欽此
南宫奏稿卷一
