南宫奏稿卷五
明夏言撰
一科舉疏
儀制清吏司案呈照得嘉靖十三年例該天下開科取
士欲預行浙江等布政司及順天應天二府各照前科
事例依期開科鄉試及查得嘉靖六年九月内該都察
院署掌院事兵部左侍郎兼翰林院學士張璁題為慎
科目以風厲人材事節該奉聖旨各省鄉試係有司職
務考官雖出欽命但近來教官多不得人補偏救弊似
亦相應况先年亦曾舉行待開科之前數月各布政司
呈禮部亦會舉京官或進士每處二員具奏馳驛前去
主考監臨官不許干預内簾職事禮部仍作急先行各
該衙門及各提學官知道欽此已經通行欽遵外案呈
到部臣等照得嘉靖十三年例該兩京及浙江等布政
司鄉試之期合行照例依期鄉試但各省開科名為鄉
試本係有司職務實古人鄉舉里選之遺意近以京官
主試委屬一時補偏救弊之法可偶一行之若遂踵為
常規似乂不能無弊况上科差出考官與巡按御史每
因爭較禮節競生嫌隙以致妨誤試事其試錄文字間
有艱深奇僻不堪為式有壊文體一切事宜俱有未便
其正文體一節合無查照本部上年題准事例申明通
行移咨都察院轉行各該巡按衙門及令各省考官務
要明經取士為文必合程式毋得崇尚奇詭如有不遵
俟試錄進呈到部之日摘其文疵參究照例追奪聘幣
其監臨提調監試等官亦要與考試官同心戮力以共
成賓興重典毋或異同僨事重傷大體所據今次各省
鄉試合無仍照上年事例會舉京官主試惟復止令各
布政司遵照祖宗舊制舉行伏乞聖明定奪緣係科舉
事理未敢擅便謹題請旨嘉靖十二年十月初六日具
題本月初九日奉聖旨考官只用教職京官不必差正
文體依擬欽此
一薨逝疏
祠祭清吏司案呈該本部題嘉靖十二年十月十一日
早該司禮監太監張欽𫝊奉聖旨朕第一子本年十月
初十日夜丑時以疾薨逝禮部知道欽此欽遵𫝊奉到
部該本部查照成化八年皇太子薨逝事例議得皇長
子誕生甫及三月雖已詔告天下尚未冊立所據合行
禮儀似宜從殺惟復悉照以上舊儀舉行等因題奉聖
旨是朕長子既未冊封况聖母在上舊儀不宜用便酌
擬來看欽此查得弘治九年二月二十日蔚悼王薨逝
該本部照依憲廟皇子并忻穆王薨逝事例具題節奉
孝宗皇帝聖旨是輟朝二日祭祀壇數并出殯下葬禮
儀俱照成化二年皇子喪禮行欽此欽遵外今奉前因
臣等謹將皇長子合行禮儀參酌議擬比照蔚悼王事
例施行伏乞聖明裁定緣節奉欽依便酌擬來看事理
未敢擅便謹題請旨
計開
一嘉靖十二年十月十三日起至十四日止
輟朝二日不鳴鐘鼓上位御奉天門淺淡
服色視事文武百官青衣烏角帶朝參
一十月十三日文武百官具青衣烏角帶詣
奉天門行奉慰禮
一聞喪御祭一壇昭聖康惠慈壽皇太后御
祭一壇章聖慈仁皇太后御祭一壇莊肅
皇后祭一壇中宫祭一壇(俱素羞遣内官行禮)
一朝夕設素饌于柩前
一出殯設酒果素饌祭告(遣内官行禮)
一發引御祭一壇昭聖康惠慈壽皇太后祭
一壇章聖慈仁皇太后祭一壇莊肅皇后
祭一壇中宫祭一壇(俱素羞遣内官行禮)
一下葬御祭一壇(俱素羞遣内官行禮)
一翰林院擬奏封號并撰祭文壙誌文
一光禄寺備辦祭物
一欽天監差官擇地并選出殯等項日期
一工部差官一員料造墳塋享堂房屋等項
一錦衣衛撥官旗校擺路
一本部行令教坊司撥樂人三百員名送至
墳所
一擡棺槨并執葬儀冥器及拽方相等項合
用旗軍一千六百名於五軍神機等營摘
撥
一破土并掩土祠后土祭祀二壇
一百日周年二周年每次御祭一壇憲
廟皇妃祭一壇昭聖康惠慈壽皇太后祭
一壇章聖慈仁皇太后祭一壇莊肅皇后
祭一壇武廟皇妃祭一壇中宫祭一壇公
主共祭一壇(俱素羞遣内官行禮)
嘉靖十二年十月十一日具題本日奉聖旨依擬封號
應否再議來說欽此
一薨逝疏
祠祭清吏司案呈節該本部題稱皇長子誕生甫及三
月雖巳詔告天下尚未冊立所據合行禮儀似宜從殺
惟復悉照以上舊儀舉行題奉聖旨是朕長子既未冊
封况聖母在上舊儀不宜用便酌擬來看欽此隨該本
部將皇長子合行禮儀合比照蔚悼王事例施行等因題
奉聖旨依擬封號應否再議來說欽此欽遵臣等查得弘
治十一年九月十七日欽奉孝宗皇帝聖旨皇女於弘治
十一年九月十六日亥時薨逝賜號太康公主欽此又查
得蔚悼王亦係皇子薨後賜以封號今皇長子生前雖未
冊立然以詔告天下覃恩萬方陛下亦已錫名但未面
命稽之國典宜有封號俾天下後世永有稱聞合候命
下本部行移翰林院撰擬相應封號上請定奪緣節奉
欽依封號應否再議來說事理未敢擅便謹題請旨嘉
靖十二年十月十二日具題本日奉聖旨依擬行欽此
嘉靖十二年十月十二日該太監戴永𫝊奉聖旨皇長
子生母麗嬪添祭二壇德嬪等祭一壇禮部知道欽此
通行各衙門欽遵外本日又奉聖旨薨於十月十一日
丑時都著改正欽此通行改正
一親王至鎮欲要赴闕疏
儀制清吏司案呈奉本部送禮科抄出欽差巡撫宣府
等處地方都察院左僉都御史韓邦奇太監楊成總兵
官劉淵題嘉靖十二年十月十一日午時有代府承奉
吳聰齎王令帖到臣内開為叛逆軍人兇惡逼迫私出
禁城親詣赴闕事嘉靖十二年十月初六日晚三更時
分本爵在宫聞知城中放礮納喊差人門首打聽言說
軍士燒毁總兵官都察院門及至天明將總兵官李瑾
殺死將總兵官及都察院衣服等件盡行搶去又將各
店房客貨亦行搶去有經過府門者言說要本爵與他
做王於初七日申時分將各處脩邊按伏軍馬調入城
中本爵慌懼引領承奉吳聰䙝衣小帽就混入於衆人
之中從北門而出前至金谷莊潛伏一更時分將管莊
人王宣帶領跟隨前至四家莊將管莊人宋景春亦隨
前來至順聖川西城劉參將容暫一宿初九日起身有
總旗張文錦楊達因在東井村催糧亦隨前來等因到
臣至本日未時臣謹迎王入至鎮城臣慰安及整備一
切供用外看得大同軍變王因出至臣等鎮城實不得
巳但要親詣赴闕未奉明旨臣等啓王留住鎮城聽候
明旨以為進止等因奉聖旨王只在本鎮暫住不必赴
京禮部便差官安慰欽此欽遵抄出送司案呈到部臣
等竊惟大同叛軍不靖數年之間兩行稱亂先次代懿
王畏其迫脅潛至宣府地方後朝廷鑒其忠誠特遣光
禄寺少卿蕭淮齎勅褒諭今次代王充燿因禍變方萌
復能引避杜絶嫌微即其歸闕之誠固可嘉尚而遁身
迫切之情尤宜矜體今該巡撫宣府都御史等官具奏
前來奉有欽依免其來京差官安慰誠於事體穏便其
差官安慰應降璽書勅文合候命下行移翰林院撰擬
仍乞諭令宣府地方撫按等官即今代王暫住本鎮其
廨宇供張務宜致敬盡禮仰體皇上軫愛宗親至意候
逆徒授首地方寧輯之日另行具奏以聽朝廷處分所
據領勅安慰官員合照前次事例於卿寺衙門差遣堂
上官一員以示優重臣等擅難定擬伏乞聖裁緣係親
王至鎮欲要赴闕及節奉欽依禮部便差官安慰事理
謹題請旨嘉靖十二年十月十六日題十九日奉聖旨
寫書與王差行人去欽此
一禮儀疏
祠祭清吏司案呈近該皇長子薨逝本部將合行禮儀
於本年十月十一日具題節奉聖旨依擬欽此欽遵除
備咨工部差官料造墳塋享殿房屋等項去後臣等竊
惟既有享殿必須安設神主于内以便歲時祭祀合候
命下本部行移内府該衙門預行如式製造仍乞欽定
遣官一員臨期題主安奉未敢擅便謹題請旨嘉靖十
二年十月二十六日具題二十八日奉聖旨是遣禮部
尚書夏言題主奉安行禮欽此
一欽奉聖諭疏
祠祭清吏司案呈嘉靖十二年十一月二十四日欽奉
聖諭今月二十七日冬至大祀天于圜丘自今日為始
嚴齋三日朕偶微恙必目下可不敢自肆凡爾與事諸
臣各勿生怠慢益加祗畏以匡祀事卿言便行示告知
之欽此欽遵齎捧到部臣等竊惟郊祀之期近在旦夕雖
天佑聖躬計必茂綏多福然病謹小愈未宜遽歷煩勞
况今天氣寒沍至日必甚陛下敬天之心必欲力疾承
祀即使精誠融液自足忘勞而遠履郊坰衝冒凜烈誠
宜保護臣等之心實有未安臣等聞孔子曰吾不與祭
如不祭則是聖人固有有故不得與祭之時所謂如不
祭者指聖人之心歉然以雖祭如未祭也是即陛下今
日雖疾猶必欲躬祭同一心也臣等議得疾者聖人所
不能免而禮則貴於有權權而得中雖聖人不可易也
况至日大報乃陛下克遵先王定典與前代謬禮可以
改卜者不同祭可必於是日而行疾豈可必於是日而
愈聖人制禮必使可𫝊於後世為法於將來况向來欽
定儀注亦有遣官代攝之文臣等敢請陛下以聖躬為
天地神人之主不可不重為天地神人加愛今次大祀
伏乞聖慈俯從内閣輔臣及臣言連日再三祈請特賜
俞允遣官代行即皇天聖祖昭赫在上必能深鑒陛下
萬萬不獲巳之誠臣等下情不勝幸甚不勝惓惓緣係
欽奉聖諭事理未敢擅便謹題請旨嘉靖十二年十一
月二十四日具題二十六日奉聖旨朕自不慎以致疾
侵大祀不獲與實為不敬但今不能強起比昨較重已
有遣代之命覽奏具見愛朕至意欽此
一懇乞天恩憐念宗室緣坐已殁延及妻子久禁
高牆等疏
儀制清吏司案呈奉本部送准刑部咨該本部題河南
清吏司案呈准禮部咨該欽差鳳陽奉侍皇陵兼管皇
城及收掌安插庶人内官監太監王德題伏覩高牆幽
禁得罪庶人皇上憫念潢流一派不過使其改過遷善
以去其暴殘之性而已矣於嘉靖三年欽蒙聖恩勅臣
守備鳳陽等處地方臣於本年十一月將幽禁高牆庶
人等情具題外臣仰思皇上以孝治天下德佈萬方覃
施溥博之恩未有不及於親親者也臣查得中高牆緣
坐庶人聰灍於正德十二年二月内押送前來安插彼
於嘉靖十一年三月内病故遺下妾子張氏等七名口
及東高牆仕□於嘉靖三年七月内押送前來彼於嘉
靖四年閏十二月内病故遺下妻子王氏等五名口各
該妻子在牆日夜號泣恒思故里臣雖木石亦皆痛心
而緣坐已故宗室聰灍仕□又非十惡之流殘於囹圄
之内妻子尚然幽禁實可哀矜再照中高牆庶人宸澐
原來妻王氏於嘉靖四年正月内病故止遺老母在牆
見今病卧著牀不能動履每遇開門供給攙扶哀告欲
自備銀兩買一使女侍奉伊母衰年緣係宗室豈敢擅
專伏望皇上憫其母子獨居顛連之苦行令有司給與
使女一人俾其侍奉伊母以供炊爨之勞誠聖明推恩
宗室之重等因奉聖旨該部看了來說欽此欽遵抄出
送司該禮部看得太監王德題稱庶人聰灍等犯罪輕
重緣由原係法司掌行本部無憑查處合候命下移咨
刑部查照原行上請定奪等因題奉聖旨是欽此欽遵
咨部送司案呈到部除將聰灍仕□等犯罪緣由本部
已經查覆外其奏内宸澐妻死母病乞給使女侍奉於
罪無干仍咨禮部徑自查覆等因咨部送司案查先該
太監王德題稱前因已該本部題奉欽依移咨該部查
覆去後今該前因案呈到部看得太監王德題稱高牆
庶人宸澐妻王氏病故遺下老母不能動履乞要行令
有司給與使女一人侍奉一節為照高牆庶人給與使
女本部查無事例但宸澐妻死母病一母一子更無一
力以代炊爨之勞委的情有可憫所據欲要給與使女
一人侍奉伊母相應俯從所請合無候命下𩔖行直隸
鳳陽府轉行太監王德會同司府官員行令本境地方
軍民之家願賣為婢者官給價銀收買一人給與應用
庶母子得以保全生命而天恩浩蕩雖囹圄之中亦無
不被矣緣係懇乞天恩憐念宗室緣坐已殁延及妻子
久禁高牆事理未敢擅便謹題請旨嘉靖十二年十二
月十六日具題十八日奉聖旨是欽此
一大封冊文疏
儀制清吏司案呈奉本部送禮科抄出太子太保本部
尚書兼翰林院學士夏言題嘉靖十二年十二月十六
日欽遇皇上恭循太祖高皇帝之制臨御紫宸大封同
姓甚盛典也除一應冊封禮儀俱經本部題請外是日
冊節到部該臣等分給付各使者持捧以行臣言謹將
冊寶逐一檢閱看得封德世子金冊内有恪憞忠孝之
文臣竊詳文義憞字同憝字夫憝訓怨訓惡若用此字
義屬不通考之文理宜用敦崇之敦為是夫大封同姓
朝廷之重典也冊書之文皇上之聖訓也受冊于朝藩
國之世寶也若今字書舛訛文理背繆恐非所以重典
則而昭文明也伏乞聖明特賜稽查執事者之誤倘蒙
改鐫則令該府使臣暫停一二日以俟仍乞勅今後凡
冊文鐫畢俱復送内閣官看詳後發則庶幾無失矣伏
乞聖裁定奪等因奉聖旨是憞字著查照内閣批紅揭
帖改正書寫差訛的還查參來說禮部知道欽此欽遵
抄出送司除將德世子冊文内差寫憞字查照内閣批
紅揭帖原係敦字行准中書舍人手本開送原寫中書
舍人戴倫到司案呈到部參照中書舍人戴倫典司翰
墨叨侍絲綸自宜研究書畫詳考偏傍精一乃心庶為
盡職况錫命之文勒之金冊比於常例加重而又有内
閣批紅揭帖可以遵據却乃惇憞不辯亥豕成訛萬一
布之宗藩豈不有妨聖訓事屬不恪法所當懲合候命
下移咨法司徑自行提從重參詳問擬應得罪名奏請
發落庶垂鑒戒而執事之臣知所警矣其冊文訛字除
欽遵已行内府銀作局取匠改正旦日給付使者發行
外緣係大封冊文及奉欽依是憞字著查照内閣批紅
揭帖改正書寫差訛的還查參來說禮部知道事理未
敢擅便謹題請旨嘉靖十二年十二月十七日具題二
十日奉聖旨戴倫法司提了問欽此
一𩔖奏災異疏
祠祭清吏司案呈奉本部送内府并禮科抄出嘉靖十
二年正月二十九日該巡按直隸監察御史李朝綱等
題稱懷來隆慶右衛正月十一日地震如雷本年二月
十五日該提督撫治鄖陽右僉都御史胡東皋等題稱
湖廣鄖縣河南浙川縣嘉靖十一年十二月二十六日
雷鳴衛輝府正月初一日星隕如斗聲若雷鳴本年三
月初一日該巡按江西監察御史李循義等題稱南昌
府九江府嘉靖十一年十二月二十七等日雷鳴本年
三月初二日該巡按貴州監察御史周襗等題稱銅仁
府嘉靖十一年十一月二十三日雷鳴電掣本年三月
十四日該巡撫山東右僉都御史袁宗儒等題稱青州
府正月十八日地震聲吼如雷本年四月十九日該巡
按山東監察御史方遠宜等題稱平山衛軍餘范寶家
二月三十日黃㹀牛生犢頭額豐滿牙齒巉巖前二膝
至足并尾俱成鱗甲甲内有毛渾身有紋落地而死本
年四月二十日該巡按貴州監察御史周襗等題稱安
南衛二月初四日軍人李華妻劉氏生男一身兩頭四
手四足良久身死本年五月初二日該鎮守遼東太監
王純等題稱長勇堡四月十八日軍餘田伏家火起燒
燬官軍房屋軍器數多燒死男女四名口本年五月初
三日該巡按雲南監察御史楊東等題稱尋甸軍民府
六涼衛正月十九日地震倒塌城牆房屋本年五月初
四日該巡撫甘肅右僉都御史趙載等題稱肅州衛三
月初八日星落有聲本年五月二十五日該鎮守遼東
太監王純等題稱海州衛四月二十四日天雷震死公
差人張景和本年五月二十九日該巡按山西監察御
史王獻等題稱祁縣五月初五日天鼓如雷火光落地
本年六月十五日該鎮守雲南總兵官黔國公沐紹勛
等題稱雲南府四月十四日地震本年六月十七日該
巡撫寧夏右副都御史楊志學等題稱寧夏等衛四月
二十等日地震本年九月初九日該巡撫陜西右副都
御史王堯封等題稱隆德縣六月二十五日地震如雷
本年十一月初四日該巡撫遼東右副都御史王潮等
題稱廣寧衛十月初七日夜四方星亂飛落本年十一
月三十日該巡按福建監察御史方涯等題稱福州府
九月十七日地震本年十二月初七日該巡撫寧夏右
副都御史楊志學等題稱寧夏衛十月二十一日地震
等因俱奉聖旨該部知道該衙門知道欽此欽遵通抄
送司俱經案候外今該前因案呈到部臣等竊惟上天
聰明苟無其故變不虚生詩曰畏天之威于時保之言
宜恐懼修省則變災為福也陛下敬德祈天修道凝命
其於弭災之道蓋無所不至矣比來雷鳴星隕物異人
妖四方奏報殆無虚月𫝊曰天心仁愛人君則數出災
異以譴告之伏望皇上體上天仁愛之心勅下羣工同
加修省尤望聖明攬威福之權辯忠邪之分開衆正之
路杜羣枉之門此實自古為治之常經今日弭災之要
道也宗社幸甚蒼生幸甚緣奉欽依該部知道該衙門
知道事理未敢擅便謹題請旨嘉靖十二年十二月十
八日具題十九日奉聖旨知道了欽此
一𩔖奏災異疏
祠祭清吏司案嘉靖十二年十二月十七日該本部題
奉聖旨知道了欽此卷查嘉靖元年該本部題前事奉
聖旨卿等說的是上天示戒近日京師地震各處地方
災異疊見朕心驚惕與爾文武羣臣同加修省以回天
意便擇日齋戒遣官祭告天地宗廟社稷山川欽此嘉
靖二年該本部題奉聖旨是上天示戒各處地方災異
疊見朕心驚惕事關朕躬的自有處置内外羣臣宜同
加修省以回天意欽此嘉靖三年該本部題奉聖旨是
上天示戒災異頻仍事關朕躬者自當警懼還行與内
外大小臣工著同加修省以回天意欽此嘉靖四年該
本部題奉聖旨是四方災變非常朕心朝夕憂懼事關
治體的自當留意舉行還行與内外大小臣工著同加
修省以回天意不得虚應故事欽此嘉靖六年該本部
題奉聖旨上天垂示四方災變頻仍朕覽巳中心恐懼
况日前地震京師今冬季將終雪猶未降氣不凝寒推
思咎本實在朕躬尚賴卿等中外大小羣工協心匡佐
各加勉修乃職思其弭災召和之方為朕言之務期上
回天意以消變異副朕至望勿或怠忽其被災地方官
員也行文與他著改悟修省務求實效該衙門知道欽
此嘉靖七年該本部題奉聖旨卿等所言忠愛誠懇朕
已知悉災異迭見朕心驚惕當與爾文武諸司官員痛
加修省務修實德以回天意勿得徒事彌文凡一切應
舉釐革事宜俱要各陳所見以備采擇施行賑恤災傷
已有旨了欽此嘉靖八年該本部題奉聖旨卿等說的
是這各該地方災異委的重大君臣上下所宜一體修
省事關朕躬的知道了内外大小臣工亦宜體國奉公
痛加懲艾以盡消弭之道欽此俱經本部通行内外大
小衙門一體欽遵修省外今該前因案呈到部竊惟𩔖
奏災異雖係累朝舊規然實聖明克謹天戒至意是以
節年以來凡本部具奏前事俱奉諄復之旨申飭内外
同加修省非徒循故事飾虚文而已昨該本部𩔖奏仰
奉前旨其於聖德謙冲似蒙采聽而於内外臣工則似
無所施行雖臣等仰知聖明在上應天之實不必以言
然大小羣工誰能遍諭將謂陛下以災異為諱以修省
為虚恐非所以謹天戒明常憲而昭示天下者也臣等
待罪禮官職司聞奏四方災異既有所見不敢不言伏
望聖明留神鑒納特播天語嚴飭内外大小臣工今後
務宜仰體天心不負君德惟公惟正去欺去私毋淫朋
比毋作好惡以贊成皇上正大光明之治則天意格而
人心安矣天下幸甚緣奉欽依知道了事理未敢擅便
謹題請旨嘉靖十二年十二月二十日具題二十二日
奉聖旨覽此奏前批委忽略了天垂眷愛災異羣方本
自朕召敢不省懼但内外大小百工均宜各加改悟以
弭變沴勿得視為故事便通行文示悉欽此
一欽奉勅諭疏
儀制清吏司案呈嘉靖十三年正月初八日早欽奉皇
帝勅諭禮部朕承天眷嗣祖丕圖坤宫不可無繼主母
不可缺人相祀宗祧承歡慈極昨已聞于聖母以德嬪
方氏性資端慎名冠九良允副朕懷未嘗少怠宜立為
皇后嬉嬪沈氏稟資淑敏朕所特嘉宜進封為宸妃麗
嬪閻氏曾協熊夢宜有加恩兹進封為麗妃便擇日具
儀來聞故諭欽此欽遵今將合行禮儀并欽天監擇到
大吉日時及頒詔日期開坐謹題請旨
計開
一欽天監擇到嘉靖十三年正月十五日午
時吉行冊立冊封禮
一先期遣官前一日早奏告天地于南北郊
告祖考于太廟世廟及社稷並行翰林院
撰文
一前一日鴻臚寺設節冊寶案于奉天殿内
節案居中冊東寶西設節冊寶綵輿于丹
墀内教坊司設中和韶樂及大樂是日早
錦衣衛設鹵簿駕内官設皇后受冊位于
坤寧宫設節冊寶案于受冊位之北設香
案于節案前設内贊二人引禮二人設内
樂于丹陛上又設宸妃麗妃受冊位于各
宫中設節冊案于受冊位之北節案居左
冊案居右設香案于節冊案前設内贊各
二人引禮各二人至期上御華蓋殿具皮
弁服鴻臚寺官奏執事官行禮畢奏請陞
殿導駕官導上陞座文武百官具朝服入
班行叩頭禮左右侍班正副使入就拜位
贊四拜興奏𫝊制俯伏興執事官舉節冊
寶案由殿左門出用黃傘遮送至丹墀内
置綵輿中𫝊制官由左門出稱有制贊正
副使跪制曰嘉靖十三年正月十五日冊
德嬪方氏為皇后嬉嬪沈氏為宸妃麗嬪
閻氏為麗妃命卿等持節捧冊寶行禮贊
俯伏興四拜禮畢執事舉節冊寶輿由奉
天門左門出鴻臚寺官奏禮畢上興大樂
迎綵輿至右順門外正副使朝北立内官
舉皇后節冊寶輿由正門入内樂迎至皇
后宫門外節冊寶未至之前引禮請皇后
具禮服候節冊寶將至宫人執扇擁護及
擎執在後行禮導引皇后出迎于宫門外
節冊寶至内官捧由正門入皇后随至拜
位内官以節冊寶各置于案内贊贊四拜
贊宣冊贊跪宣冊女官取冊立宣于皇后
之左訖贊搢圭贊受冊宣冊女官以冊跪
授于皇后皇后受訖以冊授女官女官跪
受于皇后之右立于西贊宣寶宣寶女官
取寶立宣于皇后之左訖贊受寶宣寶女
官以寶跪授于皇后皇后受訖以寶授女
官女官跪受于皇后之右立于西贊出圭
贊興内贊贊四拜禮畢内官持節由正門
出皇后送至宫門外又内官舉宸妃麗妃
節冊輿各由正門入迎至各宫中節冊未
至之前引禮請宸妃麗妃具禮服候節冊
將至宫人執扇擁護及擎執在後引禮導
引宸妃麗妃出迎于宫門外節冊至由正
門入宸妃麗妃隨至拜位内官以節冊各
置于案内贊贊四拜贊宣冊贊跪宣冊女
官取冊立宣于宸妃麗妃之左訖贊受冊
贊搢圭宣冊女官以冊授宸妃麗妃宸妃
麗妃各受訖各以冊授女官女官跪受于
宸妃麗妃之右立于西贊受冊禮訖贊出
圭贊興贊四拜禮畢内官持節由正門出
宸妃麗妃各送至宫門外内官各齎節出
至右順門外以節授正副使報禮畢正副
使得報各持節復命
一謁告内殿是日皇后受冊畢内官先具謁
告儀物翰林院具撰謁告文上具冕服皇
后宸妃麗妃各具禮服上率皇后二妃詣
奉先殿奉慈殿崇先殿行謁告禮俱如常
儀
一謁見三宫冊立之次日上具冕服皇后宸
妃麗妃各具禮服上率皇后二妃詣昭聖
康惠慈壽皇太后前章聖慈仁皇太后前
俱行八拜禮莊肅皇后前行四拜禮畢皇
后宸妃麗妃于内殿俟上易皮弁服陞座
贊引女官引皇后二妃詣上前各就拜位
皇后位中妃位左右稍後行八拜謝恩禮
畢還宫
一皇后受賀儀是日皇后受冊畢内官即于
宫中設皇后座南向設儀仗設内樂設内
贊二人引禮二人俟皇后謝恩禮畢還宫
請皇后服燕居冠帶陞座引禮引二妃詣
皇后前贊八拜禮次引在内親屬詣前贊
八拜禮次引六尚等女官入班贊八拜禮
次各監局内官内使行八拜禮畢還宫
一欽天監擇到本月十八日夘時吉頒詔是
日上具皮弁服御奉天殿頒詔布告中外
行禮如常儀
一表賀頒詔之次日文武百官具朝服上表
慶賀陳設如常儀是日早上具冕服御華
蓋殿執事官行五拜叩頭禮畢鴻臚寺奏
請陞殿導駕官導上陞座進表行禮如儀
一是日命婦行慶賀禮前期一日女官陳設
昭聖康惠慈壽皇太后寶座于宫中設香
案于丹墀之南其日清晨内官陳設儀仗
于丹墀之東西及丹墀東西女官擎執者
立于寶座之左右陳内樂于丹陛東西北
向設表案于殿東門外設班首拜位及各
命婦拜位于丹墀北向設司贊位于丹墀
東西設司賓位于命婦班之北東西相向
設内贊二人于殿内東西命婦至宫門外
司賓引命婦入就拜位女官具服侍班如
常儀尚宫尚衣等官詣内奉迎尚儀奏請
陞座昭聖康惠慈壽皇太后具禮服出導
從如常儀樂作陞座樂止司贊唱班齊樂
作贊四拜樂止外贊唱進表引表案女官
前導舉表案女官二人舉由殿東門入樂
作至殿中樂止贊衆命婦跪内贊唱宣表
目宣表目女官宣訖興唱宣表展表女官
詣案前取表宣表女官宣訖興舉案者舉
案置于殿東贊命婦皆興司贊唱拜樂作
四拜樂止尚儀跪奏禮畢昭聖康惠慈壽
皇太后興樂作還宫樂止
一慶賀章聖慈仁皇太后進表禮同
一慶賀皇后進箋禮同
一欽奉聖諭疏
儀制清吏司案呈先該本部具儀題前事奉聖旨都依
擬行謁告於太廟世廟行禮便會同翰林議儀來看勿
推避欽此欽遵抄捧到部臣等會同少傅兼太子太師
吏部尚書華蓋殿大學士張孚敬太子太保吏部尚書
武英殿大學士李時議得天子立三宫以共承宗廟之
祀在禮經有廟見之文我皇上天縱聖明稽古正義遵
祖制見廟之儀正内殿相沿之禮甚盛典也臣等仰承
明命謹考据禮經又查照大明集禮櫽括節文議擬謁
廟儀注開坐上呈御覽伏乞聖裁緣節奉欽依便會同
翰林議儀來看勿推避事理未敢擅便謹題請旨
恭擬立后禮成謁廟儀
一前期太常寺奏皇帝齋三日尚儀奏皇后
及妃各齋三日内外諸執事各齋一日
一先期太常光禄寺官奏省牲如常儀
一預期所司陳設如時祫儀
一是日質明有司嚴整以伺錦衣衛備儀衛
如常儀内侍監設皇帝皇后及妃肩輿于
各宫中皇后及妃受冊禮畢錦衣衛進輅
于奉天門尚儀備皇后及妃翟車于輅後
以序内侍監奏中嚴外辦皇帝皇后及妃
各陞輿出宫至奉天門錦衣衛官奏請降
輿陞輅皇帝降輿陞輅尚儀奏請降輿陞
車皇后及妃各降輿陞車内外護衛儀仗
隨從内執事女官遮以幃幕從行至太廟
之大門西奏請降輅皇帝降輅奏請降車
皇后及妃降車障以龍幃導駕官導皇帝
入皇后及妃以從至廟之後寢先是命官
捧七廟主陞神御座退至是皇帝捧太祖
高皇帝主皇后捧孝慈高皇后主出陞殿
之神御座典儀唱執事官各司其事内贊
奏就位皇帝皇后及妃各就御拜位典儀
唱迎神樂作内贊奏跪搢圭上香皇帝跪
搢圭司香官跪捧香函進于皇帝之左皇
帝上香訖内贊奏出圭復位皇帝出圭復
位樂止内贊奏四拜皇帝皇后及妃皆四
拜奏興平身典儀唱奠帛行初獻禮樂作
内贊奏搢圭皇帝搢圭奏奠帛捧帛官以
帛跪進于皇帝之右皇帝受帛奠訖奏獻
爵執爵官以爵跪進于皇帝之右皇帝受
爵獻于太祖神御前奏出圭奏搢圭皇帝
搢圭奏獻爵執爵官以爵跪進于皇帝之
左皇帝受爵獻于高皇后神御前奏出圭
奏復位各廟捧主官至此皆上香奠帛獻
爵訖退奏跪贊讀祝樂暫止皇帝皇后及
妃皆跪讀祝官取祝跪讀訖樂復作奏俯
伏興平身樂止典儀唱行亞獻禮樂作司
贊女官各搢圭皇后搢圭奏獻爵執爵女
官以爵跪進于皇后之右皇后受爵獻于
太祖神御前奏出圭奏搢圭皇后搢圭奏
獻爵執爵女官以爵跪進于皇后之左皇
后受爵獻于高皇后神御前奏出圭復位
各廟捧主官俱獻爵訖樂止典儀唱行終
獻禮樂作司贊女官啓搢圭宸妃等妃俱
搢圭啓獻爵儀同亞獻但一妃獻帝主前
一妃獻后主前訖樂止太常卿進立于東
西向唱賜福胙光禄官捧受如常儀内贊
奏跪搢圭皇帝跪搢圭奏飲福酒皇帝飲
訖奏受胙皇帝受訖奏出圭如常儀奏四
拜皇帝皇后及妃皆四拜訖典儀唱徹饌
樂作徹訖樂止太常卿跪奏禮畢請還宫
樂作内贊奏四拜皇帝皇后及妃皆四拜
樂止畢退立于東典儀唱讀祝官捧祝進
帛官捧帛各詣燎位各廟捧主官捧回退
皇帝奉太祖神主納櫝皇后奉高皇后神
主納櫝訖導駕官導皇帝皇后及妃出各
陞輿至世廟行禮同禮畢由來路至陞輅
陞車處教坊司官跪奏樂奏敬祖宗之曲
大樂鼓吹振作還宫解嚴
一祭祀疏
祠祭清吏司案呈案查先該本部題稱歷代帝王祭一
壇開載於皇明祖訓春從祭於大祀壇内秋祭於本廟
自嘉靖九年恭遇皇上釐正祀典已不從祀仍歸南京
本廟加添春祭一壇續奉聖諭於京都建廟致祭節該
本部題奉聖旨古先帝王春祭南京不必增待廟成春
秋俱在京行禮欽此嘉靖十年八月内又該本部題稱
查得大明會典内一欵歷代帝王遇有子午夘酉年分
朝廷𫝊制遣道士齎香帛致祭各陵寢本廟不祭今年
辛夘正遇停祭之期合無照例免祭待明年仲春吉日
舉行等因奉聖旨是不必擇日待來春之祭朕親行禮
一次向後照舊例行欽此欽遵外今照嘉靖十三年甲
午例該七月初一日𫝊制遣道士齎香帛前往各處帝
王陵寢致祭已經題奉欽依通行去後通查案呈到部
臣等看得今歲甲午正遇致祭歷代帝王陵寢之年所
據本廟秋祭合宜停免春祭既無從祀似仍當遣官舉
行伏乞聖明裁定著為令甲以便遵行緣係祭祀事理
未敢擅便謹題請旨嘉靖十三年二月十四日具題十
六日奉聖旨是欽此
一祭祀疏
祠祭清吏司案呈奉本部送禮科抄出太常寺等衙門
少卿等官張鶚等題嘉靖十三年二月十四日啓蟄行
祈榖禮于圜丘臣等例該於本月十二日早朝面奏圜
丘壇省牲等因奉聖旨是圜丘方澤今後稱天壇地壇
禮部知道欽此欽遵抄出送司案呈到部為照圜丘方
澤乃我皇上稽古法祖創建祀天禮地之所法象定名
不可易也但該寺題稱圜丘壇省牲則於名義不通奉
旨改稱正為此耳今恐所司不知聖旨改稱之義遂欲
於祝文皆欲去圜丘方澤字樣恐將來愈致訛舛合無
今後冬至大報啓蟄祈穀祀天夏至祭地祝詞之文俱
合稱圜丘方澤其省牲及壹應公務有事壇所俱稱天
壇地壇不得瀆稱圜丘方澤候命下之日本部行移各
該衙門永為定制庶名正言順而人知所遵守矣緣奉
欽依是圜丘方澤今後稱天壇地壇禮部知道事理未
敢擅便謹題請旨嘉靖十三年二月十八日具題二十
日奉聖旨是欽此
一正體統以尊朝廷疏
主客清吏司案呈奉本部送禮科抄出鴻臚寺卿王道
中等題前事近該禮部題稱看得朝鮮國凡遇萬壽聖
節冬至令節差人奉表進賀所有馬匹方物咨行本部
照驗方與奏進正以見遠方下國不敢自達於天子其
尊上之禮有宜然者所據該國原咨正係送投本部文
字不當進呈發科今該國使臣擅將咨文混送鴻臚寺
鴻臚寺亦混與封進不惟與咨文不合殊失等威事屬
差錯合無請自聖裁候命下之日俟今次該國使臣事
畢回還本部移咨國王省諭自後進貢使臣合遵照咨
文内事理先從本部投進以俟驗收明白轉與奏進庶
文移之式不紊而尊卑之體自嚴其鴻臚寺前項差錯
係承襲舛謬其來已久合免追究仍行該寺一體遵行
今後該國咨文再不許擅受代與奏聞庶幾事體釐正
使遠人知朝廷之上禮法所在有不可毫髮僭差者矣
等因題奉聖旨是欽此欽遵臣等查得朝鮮國咨文舊
例俱由本寺進呈御前發下該科抄行禮部其原來咨
文仍繳送内府收照自洪武永樂年間至今一百七十
餘年遵守無失左順門收本文簿可以查考况我朝凡
遇外國番文雖片紙隻字必須直至御前祖宗立法防
微慎始之意至深且遠臣等章句腐儒不能深知亦豈
敢擅為更變伏望皇上勅下司禮監查吊左順門收本
文簿其朝鮮國原咨禮部文書是否直至御前之文其
今次夷使蘇洗讓等齎捧咨文合無仍照累朝舊規徑
由本寺進呈御前惟復照依禮部近題事理施行伏乞
聖裁緣係正體統以尊朝廷事理未敢擅便等因奉聖
旨禮部看了來說欽此欽遵抄出送司先該本部具題
照得朝鮮國王李懌每歲恭遇萬壽聖節冬至令節敬
差陪臣吏曹等曹參判等官齎捧表文赴京慶賀查得
該國慶賀所有表文方物例有咨文開稱行移本部照
驗轉與奏進不知起自何年該國使臣徑將咨文混送
鴻臚寺鴻臚寺亦混與封進内府發出該科然後抄行
本部始與進收揆諸事體殊為乖錯相應改正等因案
呈到部看得朝鮮國凡遇萬壽聖節冬至令節差官奉
表進賀所有馬匹方物咨行本部照驗方與奏進正以
見遠方下國不敢自達於天子其尊上之禮有宜然者
所據該國咨文正係送投本部文字不當進呈發科今
該國使臣擅將咨文混送鴻臚寺鴻臚寺混與封進不
惟與咨文不合殊失等威事屬差錯合無請自聖裁候
命下之日俟今次該國使臣事畢回還本部移咨國王
省諭自後進貢使臣合遵照咨文内事理先從本部投
進以俟驗收明白轉與奏進庶文移之式不紊而尊卑
之體自嚴其鴻臚寺前項差錯係承襲舛謬其來已久
合免追究本部仍行劄付該寺俾令一體遵奉今後該
國咨文再不許擅受代與奏聞庶幾事體釐正使遠人
知朝廷之上禮法所在有不可毫髮僭差者矣緣係正
體統以尊朝廷事理臣等未敢擅便嘉靖十二年十一
月十七日太子太保尚書兼翰林院學士夏言等具題
本月十九日奉聖旨是欽此已經備咨該國及劄付該
寺改正遵守去後今該前因案呈到部看得朝鮮國行
移本部咨文節該鴻臚寺混與封進原屬差錯已經本
部題請改正奉有前項欽依事理既明體統已正足以
尊朝廷而服外夷矣今鴻臚寺卿王道中等復奏前因
執稱舊例并欲查左順門收本文簿為據不知舊例差
謬先該本部奏論巳悉其左順門收本文簿不過記載
出入文書數目原非國家典章所在豈足為據至稱外
國番文雖片紙隻字必須直至御前為祖宗立法防微
慎始之意尤為無謂且朝鮮雖是外夷素知禮義其書
與中國同文况行移本部咨文止是開載貢物及咨請
照驗聞奏詞甚明白既非番文之比事非私隠又無可
防之迹本部據咨具題上聞事正言順不知王道中等
所謂慎始防微於義何居况查得該國每次進賀例有
咨行該國文書邊官亦止是據其咨文轉與奏進原移
咨文未嘗必由該寺封進未嘗必繳送内府收照又朝鮮
與琉球兩國事體相同琉球每次進貢所移咨文例投
本部即如該寺所言則祖宗立法何獨防本部而不防
邊官獨防朝鮮而不防琉球引彼證此其說愈為不通
為照本部先前具奏祗因該國咨文明開右咨禮部及
至禮部開拆字樣原非直達御前文字一向承襲差謬
相應釐正無非欲重體統以尊朝廷不知該寺何故必
欲抗違明旨沮格部議妄肆侵越瀆擾所據奏詞事理
乖剌難以别議伏乞聖明特賜聽斷明示戒飭候命下
之日仍行鴻臚寺查照前旨欽遵施行緣係正體統以
尊朝廷及奉欽依禮部看了來說事理未敢擅便謹題
請旨嘉靖十三年閏二月初五日具題本月初七日奉
聖旨照前旨行欽此
一遵舊制以便出入疏
主客清吏司案呈奉本部送提督會同館主事張鏊呈
據朝鮮國使臣蘇洗讓等呈前事竊照本國粗識禮義
至誠事大朝廷待遇有同内服凡本國使臣到京自行
出入不見防範迤至于今百有餘年敬謹彌篤别無違
異近年以來始加拘禁鎖閉館門遇有稟奉公幹只許
通事一二員刻期出入著令館夫帶牌管押有礙舊式
查得成化六年二月間本國陪臣權堿等赴京時分禮
部發到榜文該奉聖旨會同館安歇一應朝貢四夷使
客出入舊有禁例今後不許無故往來街市該衙門知
道欽此本月十一日武都督等到會同館宣諭聖旨因
通行禁錯將朝鮮使臣并禁今後依舊出入即令撤去
榜文又該弘治十三年五月間有會同館安歇女直早
哈殺死一般夷人兵部奉聖旨備由出榜曉諭朝貢夷
人著令在館不許出入并本國一體防禁禮部據主事
劉綱陳言奏本查得先該本部見行事例朝鮮素守禮
義敬事朝廷比與他夷不同進貢人員自行出入原無
防禁近該兵部等衙門會議禁約將前項事例一槩革
去以致提督官員嚴加拘禁不得出入合無仍照前項
舊例朝鮮人員令其自行貨賣深為便益奉聖旨是欽
此本國使臣出入自由無有防禁在嘉靖初年主客孫
郎中無緣拘禁不許出入至嘉靖四年八月内有陪臣
鄭允謙等前赴京師將前項節奉欽依事理告要照舊
自行出入蒙部准告查照舊例許令自行出入已經本
館移文知會去後有提督陳主事執已不遵迫束愈嚴
久莫申省貽此因循遠人慕義之望殊用缺然所以區
區陳瀆不能自默者豈是意在買賣以圖復舊哉其拘
閉與否亦非有他虧益秪以一視之仁罔有内外使之
觀游無間光瞻禮儀考質文物薰炙遷化大有開益此
實敦懷柔之至德奬事大之盡誠俾我遐服永荷寵靈
綿歷萬世與之匹休爾在先本國使臣人等入貢到京
常飭下人務令循度猶恐或有非違十分畏謹即日禁
制嚴此比前尤甚在館防閑有似囚縶非唯有違舊行
之規恐非累朝優待之意伏乞照依舊例許自出入以
示聖朝優容之典不勝幸甚為此合行具呈等因申呈
到職照得防閑出入乃累朝待夷之舊規遵奉已久今
據使臣申呈前因情詞懇切相應轉呈施行等因呈部
送司查得朝鮮國使臣素守禮義節年慶賀到京本部
查照舊例待遇以禮於國子監等處聽令謁拜於一應
貨買聽其自便近年以來止因遠方夷使跟隨人役多
生事端該管官員始行一槩約束加嚴而使臣稍有不
堪今既呈稱前因相應申明等因案呈到部看得朝鮮
國使臣頗閑禮義委與他處夷使不同朝廷自來待遇
以禮出入禁防具有舊例所據蘇洗讓等具呈前事相
應議處其呈稱欲行觀游無間光瞻禮儀考質文物薰炙
遷化固見其仰慕上國之誠但遠人言服既殊易罹國
禁亦須曲為之處合候命下每五日一次許令該國正
使及書狀官人等出館於附近市衢觀游本部仍劄付
空閒通事一員陪侍出入以示禮待防衛之意其隨從
人役仍行照前拘禁不許擅自出入庶幾不拂遠人之
情不廢中國之法矣緣係夷情事理未敢擅便謹題請
旨嘉靖十三年閏二月初九日具題本月十一日奉聖
旨是欽此
一崇祀先賢以昭聖化以慰民心疏
祠祭清吏司案奉本部送禮科抄出浙江嚴州府知府
盛應陽奏臣聞聖王揚一善而天下勸激一不善而天
下懲激揚之典固人主風化天下之大機也恭惟陛下
聰明睿智超越百王聖德神功比隆五帝臨御以來舉
明黜幽凡為臣民者或勸或懲皆幡然其向風矣又於
萬幾之暇親與股肱元良斟酌祀典正先師之號新啓
聖之祠崇德報功所以風化天下者益有至矣當此盛
時而一郡之中有一二先賢未曾奏聞朝廷賜載祀典
是誠有司罪也有司責也臣雖愚叨守兹土苟有所見
敢不以聞臣竊見嚴州境中有釣臺祠以祀漢之嚴光
有思范亭以祀宋之范仲淹此二祠者皆由嚴民追思
先賢一建祠於釣臺一建祠於山麓自昔奉祀到今為
有司者亦遂因而祀之俱未嘗奏聞朝廷載諸祀典者
也臣常從而考之嚴陵者漢光之故人也堅逃寵命養
志山林披褐富春不貪禄位客星應象上感動于天文
桐江一絲迺繫漢之九鼎其清風高節不獨照古映今
誠能起頑立懦故嚴民追而祀之自漢迄今千有餘年
相承不絶今嚴州猶以嚴為名者此其追思一驗也范
仲淹者宋之名臣也嘗自天章閣出守嚴州興學校而
作士𩔖明禮義以淑人心恤民隠而撫摩有道糾吏姦
而百廢俱興他日竟登相位為宋朝第一流人物其碩
德重望昭著當時厚澤深恩漸漬百姓故嚴民追而祀
之自宋迄今五百有餘載中間屢經兵火而一亭巍然
獨存此其遺愛之在人心不忍泯没之一驗也臣自守
土以來上仰聖化下體民心春秋兩祀已仍其舊而不
敢廢又常隨宜修葺祠宇以推聖朝崇德報功之意以
為一郡士民勸矣但恐崇祀之禮出於有司未經奏聞
朝廷賜載祀典歷年既久典籍無徵萬一廢墜不舉為
有司者不得無罪伏望聖明特勅禮部再加詳議將此
二賢之祀開載祀典行令翰林院撰給祭文各一通再
行本布政司照依祀典事例派令里甲備辦祭品每歲
春秋就令本府正官致祭仍於均徭内編僉門子各二
名專一看守祠宗掃除門戶著為定例永遠遵守如此
庶幾崇報之典不獨下慰一郡之心亦可振動天下之
風化臣愚不勝幸甚等因奉聖旨禮部知道欽此欽遵
抄出送司案呈到部看得浙江嚴州府知府盛應陽奏
稱嚴州境中有釣臺祠以祀嚴光有思范亭以祀范仲
淹乞要將此二賢之祀列在祀典行翰林院撰祭文各
一通令本府正官春秋致祭并僉門子各二名專一看
守祠宇一節為照施法勤民祀典有常禮賢崇節盛世
所尚夷考嚴光東漢之真隠范仲淹有宋之名臣一則
以高尚之志逃名於漁一則以公輔之才肇迹於守即
其遺祠猶在則於流澤可徵考德論世二賢之在嚴州
委不可無祀今既該知府盛應陽具奏前因相應依擬
合候命下之日本部行移翰林院撰給祭文各一道仍
行浙江布政司轉行該府縣備辦祭品於每年春秋仲
月就遣本府正官致祭及僉門子各二名專一看護祠
宇以供灑掃永為定例實足以昭國家尚賢之典而於
風化不為無補矣緣奉欽依禮部知道事理未敢擅便
謹題請旨嘉靖十三年閏二月二十一日具題二十四
日奉聖旨只著有司自行祭祀欽此
一祭祀疏
祠祭清吏司案呈奉本部送禮科抄出戶科給事中張
選題臣聞國之大事惟祀孝子為能饗親語曰吾不與
祭如不祭𫝊曰神不享非𩔖宗廟之祭不可不躬不敬
不誠也明矣前者正月初九日孟春特享太廟時享世
廟適陛下聖體違和暫遣勲臣代祭内外臣民皆知陛
下出於不得已耳非誠敬之不至也今者四月初一日
孟夏又當祫享太廟時享世廟小大臣工咸謂邇來聖
躬萬福必親行禮無疑昨鴻臚寺為禮儀事請於二十
八日陞殿奉聖旨是今早乃遇免朝萬一復如故事仍
遣勲臣代祭則陛下不得致其如在之誠而異姓之臣
氣脈不通祖宗在天之靈恐不來享雖陛下孝本天性
饗親之誠無時不在倘不躬行大事則迹涉怠玩懼無
以風四方而示來世也即如聖躬平復之初未任趨蹡
拜跪之勞亦當明詔禮官先期告廟以陳其不得已之
故陛下亦須靜處齋宫以通神明之況以俟竣事不可
直謂遣某姓某官代祭而已也臣待罪言官遭逢聖明
在上事有當言義不容默謹昧死上陳臣無任兢惕祈
望之至等因奉聖旨時享命官一時權暫皆非無故是
否朕偷安忽祀禮部看了來說欽此欽遵抄出到部查
得本月二十八日本部於内閣抄捧節奉聖諭朕連日
未出視事咳疾之患猶未盡除孟夏時祫享祖考暫命
武定侯勛代之朕仍須靜適一二旬遇神氣和平之日
間出視事卿等即錄示禮官以共悉朕意欽此欽遵通
送到司案呈到部臣等看得戶科給事中張選所奏反
覆數百言其大要不過引孔子曰吾不與祭如不祭及
𫝊曰神不享非𩔖兩言藉此以為執禮進諫之忠然實
不自知其言之悖於理也臣等忝列禮官聞聖賢之言
久矣使陛下動或違禮豈敢引君非道取譏公議顧以
啓言官之喙乎臣等請得以明辯之夫代祭之禮其來
尚矣周官大宗伯之職曰若王不與祭則攝位凡大祭
祀王后不與則攝而薦豆籩徹記曰君子之祭也必身
親涖之有故則使人可也蓋代之雖在乎人使之則出
乎君正謂是矣此三代聖王之所已行載之禮經昭然
可述殆非後世人主之所起也今陛下以聖躬未康遣
官代事乃禮之正何謂不可至謂孔子曰吾不與祭如
不祭是言聖人之心亦曰因有故不得與祭而使他人
代之故雖祭若未祭然就聖人不已之誠言也非謂雖
疾必欲親祭而不復可使人代也所謂神不享非𩔖者
蓋指立異姓以涖宗祀之謂非指代祭言也如以為他
人代祀遂為非𩔖而神不享則周公孔子所為皆非與
夫語曰子之所慎齋戰疾是疾之所當慎無以異於祭
孟子論禮有時而輕於食是身固有重於禮今陛下致
慎於疾所重者身是有得於孔子孟子之意况陛下一
身乃天地神人之主慎疾謹身是乃所以致孝於鬼神
也顧可不量其輕重而必於躬親乃為禮乎且攝祭係
循古禮何假告廟之文享祀既非躬親安取齋居之義
是選之言實異於周禮孔孟之訓矣參照給事中張選
官以諫名學未聞道不以保君身體為念而獨以歲事
常禮為拘君父之情不通臣子之心安在推原措意不
過邀名遂致謬迷堕於誹訕相應重治用警將來臣等
再照前此祭祀遇聖躬違和臣等嘗具請遣官代攝至
再至三陛下未即賜允間嘗因疾暫輟朝參必蒙聖諭
諄復警勵百工各務修職是陛下孝先重祀勵精圖治
之心越出千古中外臣民共所聞見兹者臣等方恐陛
下切於孝敬至或強疾為禮凡抱忠愛罔不同情豈有
無故而憚於勤勞哉選可謂不亮聖主之心矣但昨來
先奉聖諭未能遍播廷臣選罔有聞知輕率發議伏望
皇上少霽天威曲垂開赦臣等不勝戰兢隕越之至緣
節奉欽依看了來說事理謹題請旨嘉靖十三年三月
三十日題初一日奉聖旨你部裏既看得明白罪人自
無可釋之理如何末復回護他知道了欽此
南宫奏稿卷五
