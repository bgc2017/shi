南宫奏稿詔令奏議𩔖二(奏議之屬)
提要
(臣)等謹案南宫奏稿五卷明夏言撰言字公
謹貴溪人正德丁丑進士授兵科給事中歷
官禮部尚書武英殿大學士為嚴嵩所搆坐
與曾銑交關棄市隆慶初追復原官謚文愍
事蹟具明史本𫝊言初以才器開敏受知世
宗而柄用之後志驕氣溢傲愎自專卒以致
敗其立身本末殊無可稱特學問淹博一切
儀文度數皆夙所留意又值世宗銳意講貫
之時故其於朝廷制作斟酌損益頗為合於
典要如南北郊分祀更定文廟祀典及大禘
禮儀立先蠶壇之𩔖悉言所贊成迨帝擢掌
禮部益力舉其職前後奏牘亦多有可採此
本為御史王廷瞻所刊行即其官尚書時所
上疏議自郊廟大典以致封爵貢舉無不賅
具議論明達洵可謂能折衷於古者錄而存
之庶不沒言之所長且俾讀明史者得與禮
志相參考於討論沿革要不為無助焉乾隆
四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
南宫奏稿序
序曰古昔聖君賢臣經緯人文鋪張帝業莫不著之話
言施之憲章然後浹於人心人心安以樂流於教化教
化厚以深夫隘於思則才滯而靡發窘於事則氣鬱而
弗宣辭之不達聽之不聰言之不文行之不遠豈不病
王猷盭大化哉聖天子中興啓運赫張雄圖兼盡制倫
寤寐良弼少保尚書兼學士桂洲夏先生超起諫垣深
契大議特隆眷注爰作秩宗時有急宣多關密畫諸所
上疏每付折衷典謨作制於邦家書奏便蕃於曹省運
思泉涌搖筆雲飛揮灑立成文同宿構倉卒填委用無
滯神動中玄機允符淵度集成五卷題曰南宫奏稿成
一家識度之言昭千載明良之會爰托侍御王君廷瞻
刻之寄示幽鄙且命為敘予見其婉者不屈焉微者不
晦焉直者不肆焉激者不訐焉遠者不遺焉邇者不侵
焉古者不迂焉通者不流焉軌物者齊昭倫者正決疑
者晢闡幽者舒飾行者彰表德者懋綏猷者定署事者
詳宣氣者同協道者一杼軸乎天人之際組織乎性命
之元諄復乎帝王心學之𫝊昭感乎鬼神功效之著磅
礴於勲賢久大之業周流於親愛情理之間論郊禮也
祇而肅論廟祭也順而備論大雩也美而章論太學也
隆而重論節文也密而審論古樂也平而中論宗藩也
惇而睦論農桑也憂而勤論昭穆也辯而理論陵寢也
剴而直答瑞應者其心畏警天戒者其言恐却夷貢者
其防峻斥異端者其令嚴宥言責者其詞懇正文變者
其體醇崇節義者其念深惜人才者其意厚是故分禋
而明察位矣特享而仁孝孚矣皇舞而神貺臻矣臨雍
而文教洽矣别嫌而至禮行矣觀成而元聲見矣錫𩔖
而維城固矣重本而王業昌矣合蒸而尊尊隆矣萃和
而親親至矣持盈以戒苞桑也保威以徵仁愛也慎微
以尊中國也崇正以清城社也通言以達下情也立準
以滌浮習也錄貞以振頽風也憫遺以養中才也渾厚
之化成則奮迅之鋒歛矣寬大之體立則發揚之機晦
矣夫天運於上凡日月星辰之森布皆天文也地位於
下凡山川草木之附麗皆地文也人君建極於中凡章
奏書記之流𫝊皆人文也夫索賾玄微存乎學道揚隠
伏存乎才出入光大存乎位經濟利用存乎時昌言祇
承于舜禹而成都俞之休訓戒翼戴于夏殷而奏篤棐
之續不其偉乎三代以還以叔向子産蘧伯玉季札之
賢不得少效於王官去而為列國之名卿才大夫賈董
不遇徒托空言房杜無文未免慚德開物致君成務命
世惟諸葛武侯陸宣公李衛公李忠定公表奏猶存風
節可想然皆隨世就功周旋於散微偏安之末又不能
無萎而不振之患先生迅發純英滋漸名訓可不謂學
乎高厲遐清深資閎閟可不謂才乎一人當陽委任腹
心可不謂時乎貳公弘化寅亮天地可不謂位乎崇山
出雲觸石而彌六合玄圃積玉徹夜而騰清光全才與
勲力相宣逸氣與英華同耀嫓美姬姒匹休伊周刻之
金石無愧詞藏諸載籍為惇史此之謂不朽則兹編也
特出其緒餘焉巳耳謹書以冠于篇端嘉靖十三年秋
七月既望崇陽汪文盛希周甫撰
南宫奏稿序
