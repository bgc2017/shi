湖廣通志卷一百十三
藝文志
碑記
明
賈太傳祠碑李東陽
古所謂大臣者必先大體後庶務其所設施皆足以行
天下及後世然其自負甚重不苟合於人人未必能識
識之未必能用此治所以恒弗成也漢屈羣策豪傑並
起而從之高帝之初所不克致者商四翁魯兩生之外
天下蓋無遺賢矣明律令時則有若蕭何曹參治軍旅
時則有若韓信彭越周勃出入籌策時則有若張良陳
平此皆撥亂創始者之所為用非所以繼世建統也文
帝時可當大臣者惟賈太傅一人少而薦於朝且顯矣
卒短於大臣困於長沙老於梁嗚呼以文帝為君而太
傅不得為之相是漢之禮樂微矣吾觀其論天下之建
置則先仁義後刑法論天下之勢則先内後外先要股
後脛指論吏治則先風俗論世之所以長久之術則先
太子論大臣則先廉恥此其言皆治亂之大體所在戰
國而下無能言之者可以為大臣矣當時人多以為少
年喜紛更後之議者亦以為太驟此其言得失必有能
辨之者或又謂古伊尹管氏未能遠過者伊尹吾則弗
能知太傅之正彼管氏者烏足語此使太傅竟作相必
能盡去秦習成漢之王制非蕭曹而下可擬也不用而
死文帝固未嘗讎之而遺恨尚在天下司馬遷作史記
徒以弔湘江之賦遂與屈原同傳則亦甚矣太傅在長
沙人至今習知之其故宅為卒伍所居其井猶存焉世
所傳賈傅井者也成化元年我長沙守錢侯募郡人以
財贖其宅地為祠塑像其中請著祀典詔以仲春秋祭
用豕一羊一粢盛備復其民一家使供祠祀翰林編修
李東陽省墓歸自京師實拜太傅於祠侯請紀其事太
傅之賢史書之詳矣予為之記俾後來者知茲祠也功
自侯始
孫公祠碑記張治
余每讀孫延平哀慕錄未嘗不廢書流涕悲其人之勤
民以死也及今合沔陽事觀之則君子之道其感於天
人者深矣孫公諱衍字世延别號曰雪岑松江華亭人
成化戊戍第進士除知沔陽沔陽居江漢下流夏秋水
溢決裂為沴渺然成巨浸民處沮洳中然湖澤之利漶
漫不可稽察黠胥豪商相為乾沒業民捐瘠轉徙而浮
居藉魚蝦葦荻自爨食也公下車革暴振弱敷和惠生
一之月簡訪鄉籍二之月完聚瘡痍期月而病者起亡
者歸修隄防之利復蒿穢之業而闢之使耕然後民皆
知農而食焉虞而材焉工而成焉商而通焉貪者禁不
能取吏弗為奸四民輯然咸安宇矣常賦有程期勾檢
竒羨以待貧乏不能輸者自是民歡戴如慈母嚴父召
杜不之過也政餘則集郡校之賢子弟親課其業一夕
屏騶馭入學舍察諸生勤惰見籠燭焉問之曰陳學官
出巡號耳公翌晨舁膏油二百觔來助燈火費曰師生
能勤勵若此是舉吾職也沔由是彬彬然多文學士矣
六年遷南京刑部員外郎去之日老黎垂泣以送公亦
為之感動賦二詩道忠信焉正德中有司奉公神入祀
名宦而民思公者久亦不置也乃謀更祀公嘉靖壬寅
監司池陽柯君常即城東故臺結亭以眺民因請以其
前隙地創公祠柯君曰是民之義而吏之表也其誰敢
後之乃命知州王君崇文即臺搆堂三楹翼以兩序前
為儀門又前為大門題之曰遺愛民老幼咸忻忻然走
集其下供俎豆也祠成公仲子少宗伯毅齋適奉上命
告事顯陵取道於沔遂即新祠展謁焉沔之父老若縉
紳士咸趨觀曰是常從孫公官吾沔者也仁人有後豈
不信然哉崇文乃以内方童庶子狀驛使都下丏余記
其事余惟祠者思也思其人祠祀焉者也昔聞公之守
延平也以禱雨走暑中得寒疾以死延平之人則哀而
祠之夫沔之去延平遠數千里而成化至於今垂六十
載也民之思公者無間於遠近今昔若謀而同焉此豈
有政令徵發期會哉忠信之所通人各由其誠以趨所
慕欲如水之於下不召而自來豈非感應所符而自然
之騐耶故曰君子之道其感人者深矣夫延平之民猶
夫沔之民也天下之民亦猶夫延平之民也向使公得
究其志於天下則天下之民將必有被其澤而思之者
矣然公之身雖不能振於有位而能使其民廟食百世
公之施雖不能究於其極而能使其子食慶報無窮天
道雖微豈不昭昭然哉余故為之記使後此者咸觀而
興焉
斗門碑記王世貞
房縣令朱衣上記都御史幕府言邑故房州遷人地四
塞亡商賈之羨其民依樵采而食所出薄不足以供恒
苦飢獨邑南有稻田萬餘畝號為肥饒其所受水出滴
水岩灌溉以時則收倍他田其地凡三畈中下畈以次
而受上畈之水其上畈以次而制中下畈之命遏而不
下則弗敢播旁泄而他注之則弗敢播而下畈亦時竊
發其防使上中畈立涸故恒争争則互為害而不能自
為利令以行部至田所具得其狀仍行屬鄉三老戢安
課督民之獲田利者以次受職俾環田而汙之毋使旁
洩自上而中而下至官轂之口鑿石為斗門上溢則障
之下涸則洩之凡石之以丈計者二千五百五十五為
柱者百四十有四為槽者十有五役工至三千三百三
十而賦帑金僅六十餘因與守畈者約其下畈當受水
而不與水者罸在上畈不當與水而輒啓水者罸在下
畈其民皆稽顙聽約束毋敢犯竊以為令遷徙無常久
或忽忘之不以時飭治奸民起而修一旦之憤破毁成
業坐自失計而歸訾於上願得幕府之一言勒石而樹
之通衢以示永久都御史曰善乃為銘曰周有稻人掌
稼畫地瀦防溝遂以迨列澮楊芟作田暵滂下地惟此
山邑罕睹其利引流下輪建瓴斯易比於桔橰厥逸蓰
倍門此三畈以時啓閉房南穰穰民靡虞歲爰戒來者
毋怠成事
吕公祠碑記吴國倫
公姓吕諱調陽字和卿别號豫所起家桂林於嘉靖甲
午中粤西鄉試登庚戌進士一甲第二人由史官歴司
業祭酒宫詹侍郎大宗伯仕至光禄大夫柱國少傅兼
太子太傅吏部尚書建極殿大學士累贈曾祖以下三
代考妣俱一品錄廕子弟凡四人至萬歷戊寅十疏乞
骸骨歸上賚予殊厚且遣御醫視疾行人護行踰歲抵
家越庚辰元日薨於正寢訃聞上悼之輟朝議卹賜祭
十一壇追贈太保諡文簡遣官行營起冡儀章甚備朝
廷恩禮大臣未有加於此者其子興周輩因建祠饗公
而奉公生前累受誥勑及身後所膺贈官誥命御製祭
文並勒豐碑用彰主上恩德光延俎豆澤沃泉壤公之
為桂林重不啻九鼎大吕矣及楚興國之大治為公先
世故土而五世以上祖冡纍纍茅潭里中有司為禁樵
牧過者無不改容下拜曰此相國里也且始封一品是
曰鑑祖非即由此而戍越者乎其澤未斬其游魂未必
不依依故鄉况公每懷五世反周之義由鑑祖及公才
四世耳公嘗一過茅潭展墓叙族而與里人交甚歡已
又治第州城親為其季子興武議婚開産業將遂以州
為莵裘計甚深遠海内士所共聞也夫桂林特公家徙
戍甌脱一借公重遽使全粤為名都而家廟邑社烝嘗
歲舉里人乃不得望而禋之奈負公之靈何於是父老
因謂士大夫謀於國倫國倫以告郭公逵逵曰盛典也願
身任之旋請於韓太守濟濟曰盛典也願力贊之蓋守
為公所舉士而令則國倫門人故議不待更端而定役
不待遲久而興事之所由舉也蓋有會焉令既相地於
縣北里許後負西里山前臨車馬孔道於是捐俸攄材
誅茅測景建堂三棟而即以神櫝居其中乃布露臺除
甬道營棹楔為門繚以垣堵塗以丹青夾植松桂諸木
翼之門左方為守祠者廬而又買地若干畝附祠左右
歲可得數金為春秋二祭資又礱石以待碑者士大夫
若向僉事日紅周光禄檟徐舉人立朝與二三縣僚文
學博士時時佐令視成蓋經始於庚寅初夏而即以其
秋落成郭令於是筮朝奉相國主登堂入櫝端冕而牢
祀之諸父老與行路之人觀者大悦莫不竊嘆微公不
能發山川巨靈微賢守令不能舉千百年曠典猗歟盛
哉季子趨而拜之俯仰徘徊愴焉有深感退而告國倫
曰先相國志欲反楚而先家興武於州乃竟扼於疾而
奪於年恫矣恫矣猶幸茅潭有社郭門有祠庶幾先相
國之靈爽有依於人則興武在此祭有先河而後海豈
河尊於海或源也或委也今即源楚而委粤亦先人之
心也而况兩地並禋乎國倫然其言季子遂以其書報
伯子時伯子巳自光禄少卿積遷應天府府丞過家得
書大喜因與二弟舉人興齊中書舍人興文遣使致幣
屬國倫記其事碑之國倫憶嘗為公作狀論其世已詳
茲不具述苐述祠所由建為里人風夫里人竊竊焉願
祠公謂公起鼎甲拜相位冠羣僚名聞中外望而祠之
足以張楚如是而巳乃公所以能使人祠而守令士大
夫之樂於祠公者則不以名位而以立朝大節故在朝
則朝重在野則楚粤兼重里人不盡知也考國朝以一
甲第二人入相者自永樂苗文康公衷至公凡七人而
位極一品且得諡則徐文靖公溥與公二人乃若歴官
三十年守正而進見機而退始終純白上下無間言為
一代完名則公一人而巳嗟乎此殆有韋相疏太傅所
不及者難矣哉若其啓沃三聖師表天下儒紳定禮樂
弘謀猷夾輔勲勞書在石室即士大夫有不盡知何論
里人其為楚粤交重而交祀之公蓋足以享之也國倫
楚人請以楚事喻昔者尹吉甫起房陵為周内史其後
周與房陵並祠之孫叔敖以下里士為楚相後楚王封
其子於寢丘奉敖祀而下里之祀卒不廢諸葛武侯其
先瑯琊人後起襄陽伏龍山相先主保蜀所在有武侯
祠瑯琊襄陽之祠亦並不廢則信乎神依人哉公蓋與
三君子無古今而楚粤並有子孫族𩔖為依又三君子
缺典也今公下世巳十三年祠成且二年而韓守與郭
令亦巳相繼遷秩去季子日過我以碑為請遂自忘其
老病勉為之而系以侑神歌三章章八句一歌曰靈
之來兮自玉京撫三象兮下太清駕蒼龍兮驂赤麟霞
為佩兮霓為旌只尺兮殊庭陟降兮明神拊鼔兮鳴笙
俎豆兮苾芬二歌曰靈之來兮自桂林踰九疑兮涉
洞庭來鄂渚兮思故林睠東方兮樂繽紛考蘭堂兮壁
以蓀充椒桂兮繚杜蘅采三秀兮奏五英酧元鬯兮氣
氤氲三歌曰靈之來兮自茅潭焱一舉兮明霞端森
玉佩兮鳴珊珊手瓊芳兮是躭躭儼息駕兮湖之干簇
孔蓋兮候青鸞雲靉靆兮魄來還享千秋兮明且安
龍門書院碑記郭正域
鄖陽據荆楚上游控宛洛通雍蜀雖綰結四達而崇岡
豐菁民多嘯聚罕事詩書大中丞建牙其中比年號稱
無事邇羽流不戢羣囂而鬨守臣以守璫為神叢御史
中丞暨南北臺省交章而竟不可問黃公撫鄖之年慨
然曰繩不可枉臬不可撓吾奉命來撫茲土而黃冠逃
於法之外何以為民上於是多方設間懸格購之以聞
竟抵於法而鄖之吏民懽然曰我公真去我蟊賊也鄖
民知有三尺矣公又慨然曰倉廩不殖安知榮辱原田
不每安知禮義鄖崇山邃谷羊腸鳥道臬杌砢磊無一
望膏繡之田山童而水涸吾奉命來撫茲土歲不一登
民且&KR1102;腹如吾民何於是為盛水武陽二堰郡民賴之
懽然頌曰我公真長我禾黍也我民能飽此七尺矣會
大比士鄖襄二郡獲雋者僅一人公又慨然曰士無肄
則士與士不言禮義上無教則士與士不知詩書楚固
稱人文而吾所轄者兼周秦吾奉命來撫此土而不作
人不興賢徒責其山棲野聚之民勁悍決裂裂倫常而
寡文學何以得此譽髦而用之於是捐粲錢五百金與
臬使者王公計之王公亦捐粲錢四十金卜風氣完美
當城中為書院一區題曰龍門書院為治近龍門山也
為堂者二前題曰講堂校藝其中後曰石室儲書於内
旁列號房七十餘間以為藏修之所又置學田建輔房
以為久遠修葺之資始於萬歷丁未年正月落成於本
年十月為檄三省之士居之曰楚之士能無采湘蘭佩
沅芷者乎秦之士能無誦蒹葭賦上林者乎周之士能
無習龍馬咏二南者乎吾拔其尤者與之言禮樂言詩
書於是鄖之人懽然曰我公又與我人文而造我成人
小子也我民知有六藝矣夫大中丞以天子重臣表帥
一方文武是憲在昔太公治齊誅華士而興賢能何武
行部揚州入傳舍開墾頃畆五穀美惡即學宫見諸生
試其誦論得失薛謙光為御史中丞劾奏緇流曰憲臺
理冤滯何所迴避而後興教化顔棐為京兆整頓阡陌
樹桑果買牛車而又勤勵理學風化大行以黃公之政
視前數君子何如也夫滑民不詭於法則朝廷尊窮民
不匱於食則婦子保士子不躍於冶則賢才出黃公為
政先其大者一一可紀也於是不佞正域從臬大夫之
請而為之記黃公諱紀賢號芳楠四川榮縣人萬歷庚
辰進士王公名詞美號含虛陜西朝邑人萬歷庚辰進
士是役也始終經營者郡司理李君名可芳贊成者郡
丞周君名國庠别駕李君名之實鄖縣尹張君名應春
督工則鎮撫苗良弼税課司大使孫希志例得書
重建岳武穆祠碑記李維楨
承天府故為安陸州獻皇帝封國也獻皇帝負龍德而
炳虎文封内外山川之勝古昔忠義賢豪遺蹟靡不表
章而咏歌之具載恩紀集中郢城十有八景而岳武穆
祠居一焉肅皇帝入踐大統升州為府改邑改井而岳
祠廢莫知所在矣陜西咸陽杜公歴任司理得獻皇帝
集每誦表揚武穆一詩忠義相感輒咨嗟酸鼻歲甲午
適承天守鎮員缺上簡命任之甫至地方諸務未遑修
舉即求遺祠故址而惜其泯泯也卜地府市之西為祠
而勒獻皇帝詩昭示永久於是藩伯四明薛公郡守臨
朐常公後先撫按楚者廣德李公崑山支公任縣趙公
臨清曹公及臬廉襄城馮公皆捐資來助既發土為基
下有沙石如許以供垣墉之用衆誇異為神相不數月
而祠遂成屬不佞楨記之蓋岳武穆廟䫉血食所在而
有而楚為最勝考武穆自紹興四年除荆南鄂州制置
使至六年改武勝定國軍節度使除宣撫副使置司襄
陽往武昌調軍前後十任楚自封子以至侯若公皆食
邑楚自討李成走蘄州至死偽將京超復郢州平襄漢
降王佐楊欽余端劉先而斬楊么大戰功數十皆在楚
按祭灋所謂以死勤事以勞定國能捍大患者武穆胥
有焉吾郡之祠武穆禮也雖然禮時為大今非宋時矣
有其廢之莫之或舉祠何以復興天地定位則有君臣
臣事君以忠無有二心古今寧有二道哉獻皇帝詠歌
表章之蓋嘉武穆之忠耳故其詩若曰精誠光百代大
哉王言所以論忠潔淨精微矣世不乏忠臣而本原其
衷或迫於見功或亟於殉名遒骨勁挺盛氣勃發或抑
而為忿戾少有拂鬱中不自忍或流而為懟怨其精誠
不足故也世人誇詡武穆戰功而悲其以冤死以此為
忠忠固小道耳武穆之功以戰著而忠不以戰功盡身
以冤死受憐而忠不以死蓋夫敢戰之將率取俘獲斬
馘為上若武穆之破李成張用也秋毫無所犯其破馬
進也使人呼不從賊者坐坐而降者八萬餘人其破虔
吉諸賊也高宗以隆佑震驚故令屠虔城獨數四力請
誅首惡而赦脅從張用王佐皆以降人推心置腹得其
牙距之用故諸没於寇若盜者其民望岳家軍若大旱
之望雨而困於寇若盜者感泣思宋家仁厚之德先聲
所至不戰而屈是之謂忠廉藺寇賈之賢不能無修隙
而武穆於王彦則避之於韓世忠張浚則下之不以小
嫌妨大義不以私忿先公事同心僇力以庀王室是之
為忠功高不賞震主身危則有美田宅以自汚飲醇酒
近婦人以自廣耳高宗初為武穆營第則曰敵未滅何
以家為授開府儀同三司則曰今日之事宜訓兵士戒
不虞不宜論功行賞取笑敵人少豪飲無量高宗戒之
異時到河朔乃可飲遂絶不御杯勺子雲數有竒功而
秘不以聞家無姬侍吳玠遺美姝結驩則曰主上宵旰
豈大將安樂時常言文臣不愛錢武臣不愛死即天下
太平其下化之提數十萬師枕席上過雞犬不擾民開
門延納卒無敢入者所漸染素矣是之謂忠閫外之事
將軍主之大夫出疆苟可以安社稷耑之可也而矯命
横行者託焉朱仙鎮之役十二金牌趨召班師矣以彼
跳盪推拉之雄假命慷慨奮激不受詔當奈何武穆不
敢抗第東向再拜泣下霑襟十年之功廢此一旦耳而
留五日以待諸民内徙者疏以漢上六郡閒田處之已
疏乞解兵柄而敵分道渡淮召之應援方苦寒𠻳力疾
而行師至廬州敵兵遁乃還次舒待命高宗謂其小心
謹慎不專進退會濠州破復勅救之輒赴敵兵輒又遁
和議誤國固所日夜痛心疾首者然讀其謝講和赦表
與他封事意壯而語巽未嘗與廟議爭訟秦檜万俟卨
何鑄羅汝楫輩之交搆文致也從容就獄惟曰皇天后
土可表此心而已竟無一言自鳴以章主聽之不聰是
之謂忠其鏤背文盡忠報國而獻皇帝目之精誠功名
之念融而不有忿戾懟怨不少芥蒂於懷必如是而後
忠可盡必如是而後可言精誠誠之為道也貫金石移
三光終始萬物迄於今而廟貌血食所在不衰良有以
也楨雖不識獻皇帝微言而為繹其大義如此俾後之
評忠臣者要以精誠為極焉
陸鴻漸祠碑記李維楨
唐處士陸鴻漸者邑人也其生平具宋子京唐書列傳
及所自為傳中鴻漸生類子文收畜於太師積公禪院
考院故名龍華寺或曰龍蓋今邑西湖禪寺相傳謂其
遺址趙隣因話錄竟陵龍蓋寺僧姓陸於堤上得一初
生兒收育之遂以陸為姓聰俊多能學贍詞逸詼諧縱
横東方曼倩之儔也鴻漸遺文獨茶經行世而又常為
歌所深羨者西江水向竟陵城來而已以故邑有覆釡
洲有陸子泉或曰文學泉皆漸所品水烹茶處嘉靖間
邑人魯孝廉刻行茶經而以沔陽童庶子傳附之其後
沔陽陳廷尉更刻豫章為玉山程光禄書邑人徐茂才
復臨刻之校童傳更宋傳者十六字增者十二字後有
童讚而遂以傳童作或亦漢書之用史記文耳泉久没
湖中隆慶間某以治湖隄得之搆亭其上鴻漸之跡日
彰顯矣顧未有為祠祠之則自邑人周藩伯始既新其
所託迹寺更為計之曰寺因鴻漸名至今而身無地受
血食何耶聞昔鬻茶者陶鴻漸形以神事之煬突間且
茶法記諸書不啻數十家而辨水法亦甚廣吾黨小子
尸祝而俎豆之為邑魁杓奚所不可於是就寺後創祠
為堂某楹後有臺前有某有廡有庖湢遂成勝地既落
成使余記之余讀舊唐書傳隱逸者二十人新唐書傳
亦二十八人其附傳者不與焉新書所不合於舊者五
人所增於舊者九人鴻漸所增之一也按傳此數十人
或仕而隱或隱而仕即不仕而或以徵聘至朝或應辟
至公府染指而去或取科名不偶而罷或不就職而就
朝禄而其人或羽流方士非吾儒儔伍身不拜徵辟目
不見人主足不履朝堂惟秦系朱桃椎李元愷衛大經
與鴻漸數人耳新書出而舊書擯不錄第一隱逸傳論
賀知章耄始乞歸而盧鴻一脱其名新書謬悞已甚舊
書不收鴻漸而燒丹煉藥方技猥雜則何謂也子京論
隱有三概上者身藏而德不晦名往從之次挈治世具
弗得伸於其爵禄汎然受悠然辭末者内審其才不可
當取舍故逃丘園而不返由斯以談鴻漸固非子京所
深取也子京謂假隱自名號終南少室為仕途捷徑奈
何於鴻漸輩不深取也子京之下士乃今之上士乎今
嘉鴻漸雖尸祝俎豆之可矣余覽一統志載裴迪茶泉
詩竟陵西塔寺曾經陸羽居羽天寳中為縣伶師其時
名未著至與皇甫曾權德輿李季卿遊是大歷元和時
人王摩詰與廸酧倡為盛唐時人廸即年少晩或及締
交今其詩似詠鴻漸故居則不相應豈名氏偶同或後
人偽撰邪志又言陸子泉在沔陽州治西廣教院竟陵
故沔屬邑鴻漸所往來人或慕而為之名或誤以縣為
州二事無足深辨然論世亦不可不審也
重濬沔河碑記李維楨
按山海經嶓冡之山漢水出焉而東流注於沔桑欽水
經沔水出武都沮縣東狼谷中又東逕沮水折而東南
流沔漢漢沔得互稱矣吾郡沔陽州者居漢之陽漢自
郡東播為蘆洑河東南至於上新口經鮎魚套白㲼達
於三江口又自上新播於下新經柳口環城之三面而
復折於三江口合流趨於白湖曰河曰江曰湖方言之
訛也曰洑曰㲼曰套曰口象形之似也總之不離沔近
是而州人獨稱環城者為沔河云河壅廢久矣觀察蜀
蘇公以時始濬之其長千百十丈有竒其廣十丈有竒
其為橋若隄石蓄竹楗費金百有竒其役歴有時日其
受命部署文武吏若而人不奪穡地用不煩官府民不
廢時務官不易朝常工成而不愆於素於是州大夫李
君介邑令王君過某而請曰美哉使君之功舊史氏盍
記之某聞之楚伍舉夫美也者上下外内小大遠邇皆
無害焉如其盡民力以成私欲使民蒿焉忘安樂而有
違心安用目觀大夫起謝某不佞請徵諸四民之言蓋
河通而工商歡於市曰鄉者負載輓輅道回遠得不償
費其材不足以備器用今而一葦航之矣土物無所不
得入不翔貴騰踊而泉幣無壅旗亭闤闠朝滿夕虛可
以為美乎某曰美哉大夫曰未也蓋河通而農歡於畆
曰鄉者恒雨則陸沉驕陽則金鑠今而後蓄為屯雲洩
為行雨受令於三尺之桔橰而無閔閔望歲且夫綆汲
而瓢飲葭菼榆柳而炊蔬俎而鱻烹佐我黍稷以事我
父母樂我妻帑可以為美乎某曰美哉大夫曰未也蓋
河通而士勸於庠曰水之為德也鍾匯之區珠玉斯登
枯絶之野林壑不毛先王建學辟雍頖宫義謂斯矣乃
者河涸而地脈斬焉斯盡今而後縈之如帶抱之如珥
而風氣聚矣將使二三子覩盈科而進道放漣漪而成
文可以為美乎某膝席而對曰美哉一舉而四民歸德
焉是可記也遂不辭而為之銘沔彼流水閼者誰原田
每每不可治搤吾吭兮㑂但饑考量櫽括謀孔多孰令
聽之競作羅吁嗟蘇君手鬟河馮夷切和神哉沛水歸
其壑焉知外帶有結兮衣有襘萬夫畚插千夫杵鼚乎
鼓之軒乎舞蜿蜒長隄遽如許雲漢為章章于天皎若
玉䋲堕我前金城湯池相鈎連以灌我田挹而㪺麥秀
漸漸黍由由蟹螺汙邪滿其篝鰷鱨鰋鯉魴鱮鯊鷗鷺
鴈鶩鵁鶭駕唼喋萍藻□蒹葭青翰之舟青絲筰芋魁
羹兮蘭生酌歌玉鳧兮胡不樂天下熙熙為利來廓開
九市聲焞焞興我百物佐三才鄭國在前白渠後我思
古人君為偶有穹斯石不以朽
都御史張公墓碑李維楨
隆慶戊辰南宫進士四百人而行年二十有二者六人
鄒國材陳汝新聶子實華起龍張澤民與予也華主客
早卒陳觀察次之澤民最少官最達吾黨媿不如迺澤
民四十有七而歸田五十有三而即世矣惜哉澤民少
年風骨視瞻非常而淹雅有器量不可狎近壯而軀幹
豐偉美鬚髯薦紳中目矚之臨川江右巖邑舟車輻輳
訟獄滋繁澤民常所暫逢經久不忘一夜内刺閣取外
事分判前後相屬略無壅滯老吏咋舌風稜肅然而時
有所縱舍人不得窺其際主計者初創條編法衆或疑
駭而從容劑量務得其平不數月令行如流水其於單
赤矜恤特至流亡還歸荒蕪辟易姦盜平息商賈野次
士之仁者大夫之賢者必加禮焉絃誦揖讓翕然有先
進風三年奉徵書而以母喪歸服除謁選入年末三十
例不得臺省大司馬譚襄毅公宜黃人也宜黃於臨江
為隣邑稔知其賢請得為其曹郎遂編研明審為曹郎
冠會念其太公以頒武臣誥出使還依依子舍不忍去
而太公弗善也趣還朝補吏部考功郎先是譚襄毅薦
為吏部甚力而有泥之者不果久之論定乃得授屬以
星變察朝臣諸直言敢諫者率傳致其中澤民所擁護
為多已調文選未浹旬遭父喪服除遷稽勲員外郎巳
遷騐封郎中復請告再踰年更調考功文選每入署焚
香告天杜絶私門幸竇而其要在錄忠直懲貪黷振淹
滯汰浮冗斗食以下小官地有善惡俸有贏絀吏往往
高下手索賄澤民察年力量才器小大煩簡適宜而又
度道里遠近不至費僦賃以資沓墨者之口實取償於
官若民也於是中外翕然稱之擢太常寺少卿尋擢右
通政使巳擢光禄寺正卿條疏積弊十餘事皆切中事
情因著為令巳復擢太常寺正卿再疏請早建儲以定
國本已擢右都御史巡撫八閩而島寇蹂躙我與國朝
鮮江海諸藩震於其隣則簡將帥肄卒伍治甲仗儲餉
糗更增置舟師以防要害而裁幕府之濫費覈寺田之
影賴撿商税之侵牟清庫金之蠧耗凡若干以佐軍興
士馬飽騰而民無加賦之苦大司馬亦以征倭故調閩
樓船卒泛海赴天津澤民疏言不便請以八千金為資
而令匠師就天津造舟上從之八閩將士吏民皆踊躍
歡呼矢以死自效而或誣為江陵相私人舉朝公卿心
知其不然然重違言者旋請解任歸里既報可有欣色
以為劻勷戎旅不若棲遲丘園者之適也所築山房饒
美竹顔之曰萬玉有萬玉山房圖及諸名公詩賦四壁
列圖書日咏嘯其中客來則焚香鼓瑟巳揮麈縱談名
理巳乃命酒酒酣揚扢古今人物霏霏不絶語及世情
則酌大白謝之其達如此澤民故山東汶上開河里人
張林仲子也五世祖浩禮生勝勝生珊珊生林江陵相
公督運往來開河間與林遊甚歡見澤民而竒之使屬
對受命如嚮而澤民巳喪母遂乞為子而令羅宜人子
之澤民居恒避人流涕以為不獲報所生而司公夫婦
凡兩受貤封三年之喪畢奉使過開河里行求宗黨得
一人則為叔父宗智相持而泣考問家世乃奏復故姓
没之日援筆為書以授諸子曰開府非卑寮半百亦長
世惟生我之劬勞吾慚負於天地君子以為其不忘親
也蓋所遇深有足悲者焉所著天官郎草撫閩疏抄北
遊稿若干卷其文學政事亦可概見巳諸子疏聞於朝
予祭葬鄉二三鴻儒名卿為狀為墓志為神道銘而使
予為表墓域余辱澤民衿契深不得以固陋辭其所最
不平者今天下以江陵相公為談門人故吏諱言之抑
何甚也始澤民謁選入相公初當國實以同里引嫌而
忌者乘隙中之謂劉侍御疏出里人口語然卒用澤民
澤民亦不欲相負時時自遠其為郎中稍得行志則江
陵已没六七年而目之私人是尚不識相公何如人安
識澤民哉善乎魯宗公之言曰江陵相不欲使用者不
才才者不用有才如公能終抑而置之耶傅太常謂江
陵毅然欲振天下之衰而登之上理細人側目公獨以
恬淡免知人哉澤民與相公寒魄余故表而出之非諛
墓語也
嘉魚蒲圻咸寧江夏長隄碑記熊廷弼
予嘗觀嘉魚老隄自馬鞍山至簰洲艾家墩蜿蜒百里
古木蒼蒼連霧列蓋居然江山一長城也按志始自宋
政和以來唐均陳景成宣諸君接連剏置暨正德年間
吳清惠公以賑勘之役復請大修之集嘉蒲咸夏民合
力修築引江由金口入湖以緩其勢而四邑賴焉至今
又百餘年矣歲久衝嚙所在潰決水自上流百道直下
既猛甚而又自艾家墩至赤磯山四十餘里故無隄水
復横入與直下者合湊而四邑田土崇朝立盡廬舍人
民漂蕩死徙至不可為言嘉魚李公光禄向予言曰吾
人其魚矣老隄未修新隄未續吾與子盍圖之奉書諸
當事者為四邑請命而是時嘉令葛侯目擊心傷復為
灾民申議前後書至十數上於是前中丞董公直指史
公參藩陳公郡伯馬公咸欣然允發府庫三千餘金區
分四邑長吏募夫併築時嘉咸江夏各次第訖工而會
署蒲篆者有𣲖里甲之擾致生齟齬中丞梁公直指錢
公彭公方伯劉公憲臬王公張公郡伯黃公特檄江夏
徐侯往勘以受之均而衆議之不容違始獲卒業而四
十餘里之新隄於是乎告成功矣光禄又與予計曰老
隄當首衝而潰者弗塞卑者弗高薄者弗厚雖新隄庸
有濟乎復為言之徐葛兩侯轉請於前諸當事者再發
帑三千金專屬葛侯修補蓋或恊築或專修皆所以遵
向來成例也自新舊隄全而蜀水自西瀟湘之水自南
岳灃辰之水自西南來者至魚山皆弭伏順衍而下不
敢一窺湖而四邑一旦汗萊盡闢流移盡復廬居盡葺
桑麻樹蓄盡布滿中野而無復向時昏墊沈溺之虞公
私逋負之患其於民食國賦豈曰小補之哉光禄屬予
為記曰諸公之德意邑長之勤勞役民之成例後來之
勸規皆於是在予不可以無言予謝不敏則屢以讓而
頃公作古人矣於是略次事之本末而申之以兩言曰
凡為地方舉事者為民之念要正而同事之心貴一正
則饑溺由己而勞費嫌怨之不辭此長民者事也一則
秦越共濟而彼此異同之弗立此吾四邑之為士民者
事也誠如是則四邑長有此隄四邑之民長受此隄之
利雖千百世存可知矣葛侯名中選河西人在任五年
強半居宿隄上祁寒暑雨備諸勞苦不盡述云
長隄碑記游士任
葛侯竣長隄之役遷南廷尉評以去熊直指記徐葛兩
侯舉事之始末侯可千秋矣游子假歸父老復礲石索
言者再游子曰夫舊隄始唐均次成宣次姜溥又次劉
元相而吳清惠亦經疏請載邑誌新隄始馮公應京議
焉而未竟載縣牒予請勿言獨憶丁戊間予率三邑父
老灑泣而言隄事郡伯張公折節以從而蒲邑某侯足
不窺江岸一步輒沮予議無何隄決四邑之田廬蕩然
啼號沸然予憾不能為斯民請也歲庚戌予成進士葛
侯除嘉令因與李光禄申四邑隄議侯領之遂按視以
為荒度計蓋大江自岷山來攏黔瀘諸水出峽而東走
而沅湘辰澧諸水又大會於岳陽下至赤&KR2988;迺始就銜
勒又下過魚山則江嘉蒲咸之山三面周遭而西缺其
一面以受江大約隄之形一而隄之則四向之隄始馬
鞍山止夾口置獲口以北不隄即吳清惠之疏不及焉
未免捍七而缺三創而長焉起獲口至赤磯如馮公應
京議是為捍九而缺一虚其一於金口水至口則若建
瓴然不返顧矣其剰流從口入溯而上焉其勢殺比滿
而溢則江已就落不復以四十里為口而朝茹夕滿葛
侯既有成筭一一條諸牒以力請焉當事韙其議江咸
無間言而蒲稍不如約如丁戊間故事於時熊直指李
光禄慷慨陳說於諸當事手腕幾脱而余亦向備兵張
公郡伯馬公司理唐公孫公披瀝滿紙焉當事亦蒿目
是以有勘隄之役擇江夏徐侯以往至則為之别疆域
分山澤核里數酌丈尺一以受害多少為準而其議始
定當事忻然捐三千金以創新屬四邑分築既又捐三
千金以增舊屬嘉邑專修而隄無弗固矣明年江泛没
隄之半隄以内禾黍油然桑麻無恙四邑將世世賴之
即吳起西門豹寧多遜焉是役也問之里江六十三患
水者三十四蒲三十患水者八咸十六患水者八嘉十
二患水者七問之隄江之丈以千者二蒲咸之丈以千
者各一嘉之丈以千者亦一有竒主是役者載熊直指
記中謹拜手作誦曰春秋元命幕天包地五行始水瓠
子一決璧沉薪負厥患不已澶淵之役子瞻廬城誓與
俱死賦被黃樓載歌載咏有涕如泚艱哉使君飄則百
與全乃致毁使君致詞吏民欲殺何如史起卓矣徐侯
共建非常狂流克砥三年告成迺黍迺禾被我江渚徹
彼桑土迨天未雨敢告多士
習杜祠堂碑記孫繼魯
余校士襄陽望隆中慕諸葛孔明為人怪陳壽以父子
私憾劉氏君臣故志三國帝魏其餘祫祭高帝以下昭
穆制度湮滅弗書不與昭烈紹漢統而偽孔明焉耳矣
因考習鑿齒漢晉春秋起漢光終晉愍以蜀正魏簒漢
亡晉興心特壯之及考杜甫詩於先主孔明往往推而
尊之形於□祠故廟之所賦詠若曰窺吳曰幸三峽曰
崩年曰永安宫曰翠華曰玉殿曰丞相曰宗臣曰見伊
吕曰失蕭曹曰三顧頻煩曰兩朝開濟則帝昭烈佐孔
明視習先後一轍即漢氏居正統不待綱目後明也翊
王風而扶世教多矣嘗求其故則習杜皆襄陽人齒以
史名晉為能裁正桓溫而甫以詩名唐則忠愛君國又
齒之博雅志氣自少甫之屬辭乃自七齡大扺天性略
同夫齒能裁正桓溫則心晉心晉則帝漢帝漢則簒魏
誚溫非望在於史甫能忠愛君國則心唐心唐則刺安
刺安則誅史在於詩其於昭烈孔明史以正之詩以美
之則君父之道著見奸雄如魏既成尚誅况如温之蓄
非望如安如史之賊且亂者天誅其能逭乎則二公之
史之詩誠深遠矣石南憲副江公有見乎此雅尚二公
即峴首習池祀之報功風教也祠成公參浙藩政屬襄
陽知府張君裕通判萬炯推官蕭瑞鳳徵余記其大節
如彼若夫習杜世家齒甫定事暨峴首習池佳勝與祠
之規制則翰墨煥然可述不可磨者今皆不記公名滙
字巨之江西進賢人丙戌進士
王公烈士廟碑記金銑
天地剛直之氣稟之以生人與物皆然也而人得其全
能全剛直之氣奮百世而特立者惟豪傑其人也是氣
處乎百世之上泯無形迹可見聞及其遭大變臨大節
而發焉則死生榮辱之說以定於胸中不死而辱不生
而榮則詎外物之足以動其心而奮其志哉是故於夏
而發也為龍逢於殷而發也為比干於楚而發也為屈
原於唐而發也為張巡為許遠顔魯公於宋而發也為
文天祥為王彦明之數君子安於臣節以死為亨所謂
能全剛直之氣奮百世而特立者也自龍逢以及天祥
史書之廟祀之名公鉅儒為之詩歌為傳紀以稱羨之
刻於石登於方策後世得以景仰者有以也惟彦明死
節史失其傳廟燬於火未聞名公鉅儒為之詩歌以刻
於石登於方策剛直之氣不得白於天下後世其置諸
人心塞乎天地之間固自若也是蓋不以暫而存久而
没也銑承命來蘄索圖經考古名宦將師法之首得公
焉未詳何處人守蘄有德惠在人當元兵壓境忠義不
屈拒戰日久民不忍叛未幾城陷公挈其妻子登大艦
於西龍眼磯慷慨而没之蘄民哀而思之尊為烈士立
廟於磯榜曰烈士王公之廟歲時祀之遂詢之於父老
僉曰故廟卑隘弗稱逼於民居數罹於火遺址鞠為草
莽亦已久矣予聞而感於心謀於僚友同知淮陽王倫
滇南趙和判官西蜀王錦吏目陜右伍鼒相與捐俸市
民居以益其地東抵周行西抵大江袤計七十餘尺廣
六十餘尺新其廟貌路有門圍以牆經始景泰癸酉秋
越明年冬十一月甲子落成予與寮宷率父老拜瞻廟
下咸喜公剛直之氣肅然如生因請書其事以刻於石
噫公剛直之氣塞乎天地固不藉此而存而公之神靈
不無藉是廟以栖以妥而凡蘄人水旱蟲疫之禱於公
者舍之將焉適乎他日名公鉅儒為之詩歌傳記以鳴
剛直之氣白於千載之下奮乎百世之上嫓美夏殷唐
宋諸君子又焉可謂其不藉於是乎遂綜其大略而為
之記
應山馬都司祠碑記鞏臣
公諱振字仲威世為山後人曾祖馬喇沙永樂初降附
以功陞指揮僉事祖義指揮同知父俊都督僉事皆以
身死國公襲指揮使以父忠節陞都指揮僉事弘治癸
丑兵部推公武勇忠勤奏除河南都指揮使司公之初
來也將士卒分番入衛號令明肅賞罰公信其律己也
廉其立法也寬其御衆也嚴而不苛故垂二十年家無
長物而人樂為之用正德辛未霸州賊起始以數十人
白晝剽掠横行河北商旅阻遏尋渡河而南是時將兵
者多顧望畏縮不敢追捕公獨率十餘騎奮然挺身逐
之自汴日夜兼馳至湖廣應山縣樹林山口接戰起巳
抵申天地晦冥力寡為伏兵所殺公之志雖不就卒死
以忠悲夫公既死賊愈滋蔓數月之間擁衆十餘萬攻
城屠邑大肆猖獗中原為之震動上厪天子之憂分遣
大臣督邊將四路征𠞰經兩年始得樸滅其甲兵芻糧
之費亦巳極矣大都憲陜西彭公時總帥駐汴聞公與
其父祖咸没於王事因大書世忠二字表其門先是有
司上其事朝廷復陞公子昂如公官嗚呼公之能盡厥
職身雖死名何其榮也耶余以菲才備員河南都司與
公子為寮寀又奉勅守備汝寧信陽等處乃公死節之
地余嘗出巡履其境見其山川草木環聳森鬱宛如公
昔日與賊對壘而人馬馳突戈戟交加金鐵之聲錚然
也使人想公英武勇果之氣慨慕不巳焉噫使是時諸
將兵者皆志同於公不畏縮觀望而恊心戮力相機策
應則賊不難於殱而公亦不死也又豈至勞宵旰而糜
餽餉也哉歐陽子云古之名將必出於竒然後能勝然
非審於為計不能出竒孔子曰必也臨事而懼好謀而
成者也今觀其地皆高山深谿道隘不能還車兵法所
忌此公之所以取敗然公之心真足以裂金石貫日星
不可誣也余歆公之志悲公之死因與汝寧太守平原
姚公宗翰即公戰處立石書蹟於其上使後之過其地
者知公英勇如此若夫公之勲勞忠節固具載國史余
不贅言也
重建沔州治碑記錢正志
夫尊主庇民莫大乎治故堂廉之峻以養威也燕處必
潔以養安也高其閈閎森其廊廡以崇體也吏胥有所
即事無曠下令如流水之源是以政教必達苛慝不作
厥惟重哉沔故府治也在城東北洪武初改州西南重
修於弘治己卯至萬歷庚辰而就圮維時分封割腴匿
糧藪蔽賦役不均民生日蹙庚子辛丑之間水火載罹
田野汙萊室廬瓦礫流離日甚桴鼓數起治敝而民從
之無足怪者壬寅二月余承乏守土至之日旁皇措足
不能終食蓋南榮東廡幕署皆燬堂僅巋然支拄傾側
不勝其危召吏計費吏曰向計千金尚虞不給經費無
從請俟稔歲余哂曰棟折榱崩近在旦夕而欲遠待豐
年是須越人而拯溺也又私署未葺余異之編蘆為障
偪窄濕蒸鬱以生疾嘆曰沔故名州也而敝乃至是吏
故慢耶抑勢有不可耶乃捐俸四十填池築室遷於堂
北前後五檻閱月工畢時以年祲奏改漕折部覆不允
旬日之中徵米萬斛督責旁午火馳四應戴星不給雨
潦縱横堂下褰衣送客晴日穿漏堂上張蓋治事習以
為常一日風雨暴至屋颯然有聲庭中人争走階下露
立余始𢥠然據席曰屋覆也而獨遺我乎夫名與身孰
親也自是復思建立念民艱無可為者獨冗役可裁俸
贖可捐耳遂稽曠役節浮費清冗食歲終會計得九十
九金益以俸金五十使市材於漢上年饑歲迫賈折閱
急售其價廉其材美又聚米得數百斛集寮友商之與
者半不與者半余謂屯不動不亨蠱不幹不治安治其
他遂以意白之上官咸報可時春和細民乏食聚糧招
之應者雲集以癸卯二月三日肇工尊美堂成為庫二
前為幕廳西為架閣閣前為儀仗前為雲軒三楹以庇
下也四月丙午迎年樓成以迓豐歲上為刻漏寘鐘鼓
五月儀門及東廡成余曰勞止汔可小息入秋余欲終
事吏民切諫曰明公之為此州亦足矣俸殫垂槖庸可
繼乎請息肩以俟後余曰愛我哉然未為知我也夫余
殫心以為此州而人莫余直也尚安籍此增累哉顧吾
念之計工之已成者蓋衆計工之未成者蓋寡易九仞
而難一簣計不為也且余不為此後人方諉之而又鑒
之誰復為此哉遂以八月八日續建後堂西廡如其初
畫冬十月工竣嗟夫余以艱虞之會輒興大役夙夜經
營初不意成就如此語曰作之者勞居之者逸又曰養
尊處優若固有之又曰前事之不忘後事之師也後之
賢大夫繼此而來者源源其尚思締造之艱哉
觀察蘇公開河碑記費尚伊
沔澤國也江水趨江陵東注為沱漢水匯三澨南溢為
潛一城斗大二水環抱故形家言謂沔以水秀則地勢
然矣頃者河源細水泉涸計郡治東南隅迤邐三十餘
里悉為平陸無論商賈貿遷及芻粟輓運與水田灌溉
之難即襟帶一水乃令隔閡弗通譬之於人經絡營衞
不相連貫卒有痿痺之患此於地脈風氣所係非細也
宦茲土者率蘧廬官舍及瓜而代有掉臂去爾或一二
健吏稍稱任事亦多首鼠兩端㢲懦觀望荷畚鍤為終
日之計止已嗟夫河奈何不終塞且化為陵也大夫蘇
公以郎署觀察荆西既涖沔問民疾苦及一切興革郡
人士首以疏河請公毅然決策曰吾奉璽書廉察一方
若水利天子固詔我矣矧詢謀僉同其安敢避事乃下
令令有司議工費約民田糧十鍾出粟一釜朞月粟具
條上兩臺臺使者難之欲報罷公持益堅蓋越月而河
成大都公審度形勢因民之利用民之力故費省而其
功逸而倍古人舉大事類若此矣役既竣公集郡人士
巡行河曲方舟載泳清波湛如田者溉於岸樵者喧於
渡漁者歌於浦爨者汲於壖賈者揚帆鼓枻而駛於中
流蓋公裴回容與而後喜可知矣公又謂是役也非創
始之難而持終之難苟且目前而闕於長慮一旦河流
復梗是塵飯土羹也於是徙舊閘之口以張水勢僉鄰
河之夫以給常役減征商之税以通泉貨建四路之橋
以濟往來隨事擘畫條分縷析蓋公之言曰吾心力盡
矣吾姑為此以待繼我者潤色而增益之可乎夫由前
則己事之效也由後則來事之師也美哉明德遠矣昔
者禹之治水九州攸同萬世永賴元圭既錫禹貢乃作
今洞庭會稽之間遺跡具在杜預治襄陽刻石記功一
置峴山之上一投漢水之下令後世無忘公於沔百世
之利也余乃從長吏及郡人士之請而授簡如左公諱
兩登萬歷甲辰進士蜀之巴縣人
重修竹山縣儒學碑記朱屏
魯人作泮宫鄭人不毁鄉校教化之來尚矣今郡國建
孔子廟以造多士逮後聖天子恢弘制作革諡易主重
師道也創啟聖祠以顔氏曾氏孔氏孟氏配重父道也
立敬一亭重君道以綱萬世也時維提督撫治大中丞
榮昌喻公惠安張公代巡皮公桂公咸首檄修學有司
奉檄計藏羨若干鳩工程材為棟為榱為蓋為壁為階
為臺為垣樸斵丹艧㒺有不備維廟巍巍然維堂維亭
維祠維廡翼翼然維墉維垣登登然經始於癸卯春二
月落成於夏六月屬余為之記余未獲辭遂作而言曰
龍門子有云父能生我而不能禄我君能禄我而不能
成我成我之恩與君父等其惟孔子乎孔子之道以其
粗而言窮經以工進取膺君之爵榮親之養此潤家者
也以其精而言探微造極竭力以作孝致身以作忠扶
綱常之日月此其潤身潤心者然也無他是在學之而
已矣記曰學猶殖也不殖將落爾多士自殖之其勿負
良有司新學之意也哉
漢黃憲墓碑記徐栻
余嘗讀兩漢世家列傳至汝南處士黃叔度未嘗不悚
然感慨焉蓋古之躋華要者雖能炳耀當時未必蜚騰
後世乃若幽貞之士其遺蹤托跡猶能使人興起異代
名節之重也如此若叔度者史稱隤然處順淵乎以道
所謂幽貞者非耶嘉靖丙寅余督學楚歴襄校士道出
宜城忽遺塋入望駐節詢之知為叔度墓也始而悵然
願識其人中而暢然若師長在側甘為鞭御既而恍然
若汪洋叔度游泳末由惟見隴氣生春山容未老復為
之嘆曰噫吾叔度其尚未泯耶當時與處士同時者若鄧
隲竊柄羅鉗梁冀一門金紫其樹立者若李膺范滂獨
持風采非不赫奕一時矣其死也蹤跡沈湮無可稽述
然則諸君安往哉獨處士猶在也嘗聞太守王龔禮進
多方竟不屈而去將安之耶繼而天子使友人舉孝廉
暫至京師而返又安返耶及陳蕃入為三公臨朝嘆曰
叔度若在吾不敢先佩印綬是時也處士又安往耶若
然即漢朝君臣巳求之莫得矣胡為乎在宜城哉繼為
思之鄙夫炫勢願歸故鄉真士韜光甘身異域閔子曰
如有復我者則吾必在汶上矣意者叔度之終於宜城
毋乃隱文於豹谷歛穎於錐囊所謂汶上者歟易曰見
幾而作不俟終日處士兩得之或謂客隴萍蹤泉潺月
冷莫不為處士傷之余獨以為不然宅身之道曰忠與
孝苟可全歸父母之完膚恢恢寰宇孰非龍眠苟可培
植國家之元氣凜凜清風孰非鳴鳳叔度所謂乾坤孝
子宇宙忠臣信乎百世之下使人興起而未泯也因為
檄縣立祠以禁樵牧張令鳳起遂任而營搆之抑處士
自在使人曠世相感歟遂書
郡倅汪公建倉碑記錢天錫
余因汪公建倉一事而有感於國計饒乏之故吏治浮
實之辨也漢興七十餘載粟紅貫朽陳陳相因人衍家
富迨乎建元元朔間兵戈騷動海内虚耗我明二祖以
武功定天下大軍之費不貲而轉餉不匱列聖相承海
内乂安帑藏充牣庾廩盈羨邇者渠寇啟疆竭海内之
物力以供之天下飛芻輓粟積之露處荷戈之子捐粒
棄糈與泥沙同盡則當事者之不能定於先也比歲不
登數百萬之漕糧滯積江漢之間水涸冰堅不能一粒
致京師於是積粟如山歲久耗蠧嗚呼此孰非天下之
大命小民之脂膏而付之一擲則以此衡諸郡邑留心
民瘼者安得坐視而不為之所哉沔舊無倉而寄諸衞
厫以四十三里之入納之數椽粃糠莫辨盈縮無稽司
倉者收各里之羨歲額既滿而其後之供輸盡作折色
用飽囊槖胥吏之侵漁下里之逋負不知幾何相沿二
百餘年未有變計及新安汪君毅然起而建之有四善
焉里置一倉而完欠之數不敢混倉各一儲而竒羨之
利不敢私蓋藏以毖而杜雀鼠之耗轉運有次而杜積
滯之患其有造於吾民如此乃為之記以告後來使無
忘厥功焉
湖廣通志卷一百十三
