湖廣通志卷六十六
列女志
睢麟者官禮之所託始也江漢之間於地為楚二
南諸詩大半皆賢婦貞女之作豈文王之化獨及
女子哉蓋教始閨門風行草偃其被化獨難耳忠
臣孝子代不乏人固其秉性則然抑甄陶於教育
之中而涵濡乎詩書之澤者深也彼深閨弱質㦯
茹苦終身孝慈兼備或捐軀明志刀鋸是甘不又
難哉稽往蹟之芳輝紀
聖朝之旌淑勿遺勿濫竹帛永垂又況
錫之祀典馨香俎豆二南之化不得專美於前矣
總部
春秋鄧曼楚武王熊通夫人左傳桓公十三年楚子
使屈瑕伐羅鬭伯比請濟師王告鄧曼曼曰大夫其
非衆之謂其謂君撫小民以信訓諸司以德而威莫
敖以刑也莫敖狃於蒲騷之役其不設備乎莫敖果
敗莊公四年楚子伐隨告夫人曰余心蕩鄧曼歎曰
王禄盡矣盈而蕩天之道也先君其知之矣故臨武
事而蕩王心焉後卒於軍
樊姬列女傳楚莊王之夫人也王好狩獵姬諫不止
乃不食禽獸之肉王改過勤於政事王嘗聽朝罷晏
姬曰何晏也王曰與賢者虞丘子語爾姬笑曰虞丘
子相楚十餘年所薦非子弟則族昆弟未聞進賢退
不肖是蔽君而塞賢路知賢不進是不忠不知其
賢是不智也妾之所笑不亦可乎明日王以姬言
告虞丘子遂迎孫叔敖而進之王以為令尹治楚
三年而莊王以霸
伯嬴列女傳秦穆公女楚平王夫人昭王母也吳入
郢昭王亡吳王闔閭盡妻其後宫次至伯嬴伯嬴持
刃曰妾聞夫婦之道人倫之始王教之端是以明王
之制使男女不親授受所以遠之也今君王棄儀表
之行縱亂亡之欲何以行令訓民且妾聞生而辱不
若死而榮使君王棄其儀表則無以臨國妾有淫端
則無以生世一舉而兩辱妾以死守不敢承命吳王
慙而退
貞姜列女傳齊侯女楚昭王夫人也王出遊留夫人
漸臺之上王聞江水大至使迎夫人忘持其符夫人
曰王與宫人約令召宫人必以符今使者不持符妾
不敢從使者行使者曰若還取符恐後矣夫人曰貞
女之義不犯約勇者不畏死守一節而巳越義而求
生不若留而死於是使者取符則水大至臺崩夫人
流而死
越姬列女傳越王勾踐女楚昭王姬也王讌遊蔡姬
在左越姬參右王曰吾願與子生若此死又若此蔡
姬曰固願生俱樂死同時王顧謂史書之復問越姬
對曰樂則樂矣然而未可久也昔者先君莊王淫樂
三年不聽政事終而能改卒霸天下妾以君王為能
法吾先君將改斯樂勤於政也今則不然而要婢子
以死妾不敢聞命於是王悟敬越姬之言居二十五
年王救陳二姬從王病有赤雲夾日如飛鳥史曰可
移於將相王曰將相之於孤猶股肱也越姬曰大哉
君之德妾願從王矣遂自殺王薨於軍中蔡姬竟不
能死
孫叔敖母列女傳叔敖兒時出遊見兩頭蛇殺而埋
之歸而泣母問其故對曰吾聞見兩頭蛇者死今出
遊見之母曰蛇今安在曰吾恐他人復見殺而埋之
矣母曰汝不死矣夫有隂德者陽報之德勝不祥仁
除百禍爾默矣必興於楚及長果為令尹
子發母列女傳子發攻秦絶糧使人請於王因歸問
其母母曰士卒得無恙乎對曰分菽粒而飱之又問
將軍得無恙乎對曰朝夕芻豢黍粱子發破秦而歸
母閉門不納使人數之曰子不聞越王伐吳客有獻
酒一器使人注江之上流使士卒飲其下流獻糗一
嚢王又賜軍士分而食之而戰自十倍今使人入於
死地而自康樂於上雖有以得勝非其術也子發謝
罪然後納之
貞姬列女傳楚白公勝之妻白公死妻紡績不嫁吳
王使大夫聘焉以輜軿三十乘迎之將以為夫人姬
曰白公生時妾幸得充後宫白公不幸而死願守其
墳墓以終天年今王金璧之聘夫人之位非所願聞
也妾聞忠臣不借以力貞女不假以色妾既不能從
死今又去而嫁不亦甚乎遂辭不行吳王賢其守節
有義號曰貞姬
鄭瞀列女傳鄭女之媵楚成王夫人也初成王登臺
宫人皆傾觀子瞀直行不顧徐步不變王曰顧吾以
汝為夫人又與汝千金而封若父兄子瞀遂不顧於
是王下臺而問曰夫人重位也封爵厚禄也一顧可
得而不顧何也對曰妾聞婦人以端正和顏為容今
者大王在臺上而妾顧則是失儀節也告以夫人之
尊封爵之重而後顧則是貪貴樂利以忘義理也王
曰善遂立以為夫人
楚王莊姪列女傳頃襄王夫人縣邑女也初王好臺
榭行年四十不立太子諫者蔽塞屈原放逐秦欲襲
其國使張儀間之謂王曰南遊於唐五百里有樂焉
王將往是時姪年十二謂其母曰願往諫之其母曰
汝嬰兒也安知諫不遣乃逃以緹竿為幟伏南郊道
旁王車至姪舉其幟王見乃止使人往問之還報曰
有一女童伏幟下願有謁於王召之姪至王曰女何
為者也姪對曰妾縣邑之女也聞大王出遊五百里
因以幟見王曰子何以戒寡人對曰大魚失水有龍
無尾牆欲内崩而王不視王曰不知也因言王有五
患故及三難王曰善後車載之立為夫人為王陳節
儉愛民之事楚國復強
老萊子妻列女傳老萊耕於蒙山之陽人或言之楚
王曰老萊賢士也王欲聘以璧帛恐不來駕至老
萊之門曰寡人愚陋願先生幸臨之老萊子曰諾王
去其妻載畚策而來老萊具言之妻曰妾聞可食以
酒肉者可隨以鞭捶可授以官禄者可隨以斧鉞妾
不能為人所制投畚策而去老萊子曰子還吾為更
慮遂行不顧至江南而止
接輿妻列女傳接輿躬耕以為食楚王使人持金百
鎰車二兩迎之接輿不應使者去妻從市來接輿語
之故妻曰先生躬耕以為食親織以為衣據義而動
其樂亦自足矣若受人重禄何以待之接輿曰吾不
許也妻曰君使不從非忠也從之又違非義也不如
去之夫負釡甑妻戴絍器變名易姓而遠徙莫知所
之
於陵子終妻列女傳楚王聞於陵子終賢欲以為相
使使者持金百鎰往聘之於陵子終曰僕有箕帚之
妾請入與計之即入謂其妻曰楚王欲以我為相則
結駟連騎食方丈於前可乎妻曰夫子織屢以為食
非與物無治也左琴右書樂亦在其中矣夫結駟連
騎所安不過容膝食方丈於前所甘不過一肉今以
容膝之安一肉之味懷楚國之憂其可樂乎於是出
謝使者遂相與逃而為人灌園
武昌府
宋張氏宋史列女列傳鄂州江夏民婦里惡少謝師
乞過其家持刀逼欲汚之氏大罵曰庸奴可殺不可
辱師乞以刀斷其喉氏擒師乞待隣人至乃死嘉祐
中封旌德縣君表其墓曰烈女賜酒帛令郡縣歲時
致奠
陳求道妻蔡氏咸寧人為賊劉忠所劫不從併三子
殺之於茗山一孫逃(郡志)
元魏雲瑞妻宋氏蒲圻人元季兵亂歲荒雲瑞卒於
齊安氏扶櫬涉江歸厝躬督仲子觀勵志讀書為名
儒宋濂誌其墓(舊通志)
周憲章妻石氏江夏人至正中從父任公安夫卒織
絍撫孫四十年飢寒不易以夀終
王蘭孫妻劉氏蒲圻人年二十六子德俊纔六歲德
厚生僅六日而蘭孫亡誓死鞠二子至正壬辰寇起
蘄黃蹂踐鄉邑二子奉母周旋獨完其宗
黃開妻宋氏蒲圻人夫死無嗣以姊子沆為後誓死
不渝(以上舊通志)
何槐孫妻費氏蒲圻人夫病幾殆刲股和藥子爚有
傳(郡志)
明孟福妻張氏明一統志江夏人年少守節洪武中
旌弘治中市火延燒旌坊獨存
梅福妻馮氏明一統志江夏人年二十八福沒於兵
馮力貧孝養舅姑守節洪武中旌
曾養吾妻陳氏明一統志江夏人夫歿於兵陳守節
孝事舅姑洪武中旌
陳得顯妻張氏明一統志江夏人年二十七夫卒一
子幼勤儉治家養姑宣德中旌
郭英妻朱氏明一統志武昌護衛人年二十五夫亡
守節成化中旌
生員丘達妻楊氏明一統志江夏人夫死氏年十九
守節歴三十五年成化中旌
陳玉妻康氏明一統志武昌護衛人夫亡年甚少撫
幼子力貧守節夀八十五成化中旌
劉思忠妻吳氏明一統志江夏人年二十三守節成
化中旌
千戶陳志妻彭氏明一統志武昌衛人年十八歸甫
數月志奉調征洪江寇陣亡氏遺腹生子政勵志守
節撫政成立世其官成化中旌
千戶胡鎮妻陳氏江夏人年十九夫亡無子守志以
老弘治中旌(舊通志)
生員陳鎰妻郭氏明一統志江夏人年二十六夫亡
守節正德中旌
吳傑妻寗氏明一統志江夏人年二十夫死氏號泣
幾絶母戚欲奪其志氏刺面自垢持節五十七年正
德中旌
張隆妻劉氏江夏人正德中流賊入境氏匿草澤間
賊拽出欲刦以行氏以衣結其體蟠坐於地賊不能
汚遂殺之蟠坐如生(舊通志)
危景福妻馮氏明一統志江夏人年二十五夫卒撫
孤鳳翔成立未幾子婦俱歿孫昂甫二歲馮又撫之
孀居六十餘年夀九十一昂以明經任河南守萬歷
三年族
詹文憲妻杜氏江夏人夫死守節三十五年事姑以
孝聞(郡志)
歐陽貞女江夏人名金貞幼許聘羅欽仰父梧携
貞官柘城欽仰并從焉梧丁艱歸舟次儀真欽仰墮
水死貞年十四未字慟號欲自縊父母持之及殮剪
髮繫右臂以殉抵家葬畢貞請歸羅事姑至孝竟不
還父貽詩云生來願有家老去身無主可憐重可憐
揮筆淚如雨貞得詩大哭然卒弗奪也及姑卒或諷
之貞曰誰能開棺取髮還我則易志矣獨棲一樓年
六十卒奏聞旌表(舊通志)
生員伍境妻曾氏江夏人夫卒三子尚幼紡績撫孤
守節五十餘年萬歷中旌
李踽妻向氏江夏人夫歿氏年二十九強族吞噬乃
抱週歲兒築舍墓旁嘗有白燕巢門紫芝呈瑞具題
旌表
白受采妻朱氏白文燦妻朱氏白陞妻周氏
白若采妻韓氏江夏人朱皆宗女姑媳俱少寡撫孤
陞亦早世遺二子周撫育成立又受采弟若采妻韓
氏亦少年守志人稱一門四節
黃孝女江夏人年十九父為牙儈斃於宦僕女痛父
無後哭三日死里人即其居祀焉顔曰孝女祠
熊孝女江夏人大司馬廷弼仲女贅瀏陽胡大司寇
子數年父凶問至女傷父孤忠被冤椎膺長慟而絶
朱英燐妻吳氏江夏人年二十四而寡撫幼子成立
襲爵乃曰吾可以歸地下報吾夫矣遂絶粒三日死
奉旨旌表
黃養德妻張氏江夏人年少撫孤守志以歿
劉孝女江夏人幼孤與弟妹並育於伯父紹堯女年
十五病疫紹堯視醫藥獲痊繼而紹堯病女辛苦營
救竟不起哭二晝夜而殞
池可深妻張氏夫喪氏年二十五撫兩歲兒躍鯤事
舅姑辛勤備至躍鯤補弟子員邑父老欲舉其節
氏令躍鯤謝之曰惟欲天知泉下人知耳衆卒舉之
卒年九十有二有茹節錄賀文忠李夢白為之序
大學士賀逢聖妻危氏媳曾氏陳氏孫媳某
氏江夏人獻賊破會城逢聖殉節溺滋陽湖氏率長
媳曾次媳陳孫媳某及婦女輩投後園池水死闔門
就義者二十餘人惟長孫士聰遊西江幼孫甫六
齡為老婢引逃得免
朱華圉妻周氏女子媳周氏江夏人獻賊陷城
俱躍身火中自焚
指揮楊世泰妻朱氏江夏人宗室女適楊封恭人懷
宗癸未楊運糧北去獻賊陷城氏率子韜逃竄步不
能前泣謂韜曰汝父生汝一人勿以予故致絶楊氏
後汝其急逃言訖赴水死越三日韜潜求其屍葬之
韜之子竒登進士
陳龔德妻程氏江夏人夫早卒撫孤啟謨啟猷成立
獻賊破城不辱罵賊投水而死
陳騰龍妻李氏江夏人癸未流賊陷楚氏倉皇折足
度不能免積薪自焚三子象竒年十六躍身烈焰中
與母俱燼陳姓百餘人賊盡驅之江溺焉惟幼子志
竒初育於娣白氏匿寧湖獲免及左兵東下志竒被
擄白號泣呼天曰此兒去宗絶矣乃與夫雲龍隨至
九江為酒肆伺之一日志竒戲岸上負馳歸宗姓復
蕃(以上舊通志)
危寧埜妻劉氏江夏人年二十六值獻賊屠城與夫
散失抱子隨母姑走恩武村賊追至執氏強之上馬
氏曰軍中不能携幼子待吾以子付母姑乃從容哺
其子拜辭母與姑故作欲上馬状適路旁有塘急墜
水死(郡志)
周琳妻何氏武昌縣人永樂初琳代父從戎戰死於
鷂兒嶺氏具衣冠招魂以葬誓死撫二子溥滋成立
詳孝子志(郡志)
主簿蔡洙妻馮氏明一統志武昌縣人夫以明經任
廬陵簿卒於官氏年二十九抱孤扶櫬斷髮自誓苦
節四十餘年正統中旌
熊鍈妻胡氏熊棣妻嚴氏胡蘄州人綿州教授顯
之女侍父綿州配安縣尹熊子鍈生子甫月鍈卒氏
號慟幾死後舅還武昌父母已家於綿難其少而寡
也欲留之舅姑亦憐而聽之氏曰兒熊氏婦留奚為
遂扶櫬歸蓄刀床頭自誓屬有危疾鍈弟善醫將診
視氏曰嫂叔不通問禮也吾未亡人耳安用藥年八
十有二卒孫婦嚴氏二十守志人稱雙節(郡志)
生員周子儉妻易氏明一統志武昌縣人年十九夫
亡守節正德中旌
陳旺妻唐氏女環兒旺汝陽優也正德間携氏及
女姪成兒遊食至九峯遇賊史聰者與旺同業艷婦
女色紿旺出夜及青山殺之還携其婦女并姪入武
昌山中操刃脇唐氏不從殺之投尸荆棘明日徙蓑
衣廟復脇環兒環罵曰賊殺吾父母恨不囓肉肯汝
從乎又殺之血漬廟中土寸許瘞屍糞壤中成兒伺
聰醉走告官乃斃聰於獄邑人張鍾靈買地改葬之
(舊通志)
郭文妻龔氏武昌縣人年二十一夫死守節歲荒貧
甚不少變邑令為賑給之
張鑾妻胡氏武昌縣人年二十四夫卒遺腹三月生
子楷家貧苦節翁姑欲嫁之隂納鄭氏子聘氏聞號
泣將自盡翁姑乃以已女代焉氏矢節終身
生員邵柯妻唐氏武昌縣人年少夫亡翁姑相繼歿
乃歸依其兄弟苦節以死
黃琦妻黎氏武昌縣人年二十夫歿誓不改適奉姑
卓氏教子朝儒苦節六十六年
盛仕□妻舒氏武昌縣人年二十一夫卒矢志甘貧
奉母余氏及卒哀毁盡禮
曹通妻李氏武昌縣人年十七通卒遺有二孤撫養
守節(以上舊通志)
蕭相妻陳氏武昌縣人姑性竒嚴鞭撻苦楚氏奉順
備至無何夫與姑相繼卒氏茹苦守節以終(郡志)
吳維寰妻胡氏大冶人妾丘氏黃岡人胡武昌貢
生如揆生母丘其庶母也維寰歿如揆甫五齡二氏
年俱少誓志撫孤備嘗甘苦萬歷間中丞徐旌其門
曰雙節如揆至老言及兩母猶依依孺子泣譚元春
為立傳(舊通志)
孟紹勳繼妻劉氏武昌縣人勳卒於官氏年二十六
截髮毁容撫孤苦節歴四十餘年(郡志)
生員宋景郊妻江氏武昌縣人夫卒子之愷甫一歲
氏奉姑教子辟纑自給年三十餘即形衰骨立齒落
髮白直指給衣帛旌之(舊通志)
生員陳敬王妻朱氏武昌縣人十九歸陳夫死撫遺
孤為授室子又死依兩弟以活年七十七卒
吳如恒妻童氏江夏人適武昌吳如恒年十八夫歿
斷髮吞穢以自誓撫孤士貴既娶復夭媳改醮撫孫
大昌成立年八十卒
生員田九嶷妻胡氏武昌縣人適田六載夫卒子一
麟方襁褓單弱無依夫兄茂禾擁厚貲不為賑恤且
逼令他適氏甘心苦守教子入庠矢節五十餘年
張肖月妻楊氏武昌縣人夫歿忍死撫子琦入庠連
舉四孫皆成立
生員曾某妻吳氏武昌縣人夫卒卧床不食父寬之
氏瞠視曰父何言遂側身面壁餓五日死將合殯氏
棺先舉重不可前先其夫乃行
武進士吳時喬妻潘氏武昌縣人夫從征楊應龍歿
於軍氏年二十扶櫬歸里守志六十六年
閔時舉妻胡氏武昌縣人夫歿一子甫二歲氏哀慟
幾死誓志守節卒年六十九
謝某妻王氏武昌縣人夫歿氏年十九遺孤一歲復
殤或將奪其志引刀矢死赤貧無依歸依兩兄足不
踰戶年七十七卒(以上舊通志)
生員孟世第妻周氏武昌縣人年十八夫歿遺子謙
吉苦節訓養迄於成立
孟道凝妻金氏武昌縣人年十七夫溺水死遺腹舉
子名輝祖守節四十年(以上郡志)
周實指妻黃氏武昌縣人夫早世氏撫遺腹子至八
歲亦殤守志不變(舊通志)
熊晉妻楊氏武昌縣人夫歿無子女可依誓死不嫁
苦節三十餘年(郡志)
熊正茂妻胡氏武昌縣人夫卒一子甫二歲氏甘貧
茹淡撫子有成守節五十餘年(舊通志)
徐弘軒妻柳氏武昌縣人年十九夫亡守其子且得
孫後俱夭絶苦節七十餘年
生員吳自強妻高氏武昌縣人適吳克盡婦職得翁
姑心舉三子夫病氏割股進之卒不起值竒荒絶炊
有鄰人持百金向其父聘為繼室氏聞自沉於河遇
救免守志以歿
生員劉士竒妻胡氏武昌縣人夫卒遺腹生一子翁
姑俱八十餘未幾相繼歿氏葬祭盡禮教子入庠節
孝兼至
周慶年妻嚴氏武昌縣人生子弱齡夫歿氏誓志守
死撫孤成諸生年八十餘卒(以上舊通志)
湯某妻盧氏武昌縣人湯以遠行遇盜氏匍匐尋夫
備歴艱苦歸而撫子髮黃齒落井里稱為湯節婦(郡)
(志)
潘南嶽妻李氏黃州衛弁李榮楚女適武昌潘南嶽
年二十五歲夫歿四子俱幼氏經營夫喪淚盡繼之
以血苦節七十年四子皆列黌序
龔耀卿妻高氏武昌縣人年十九適龔踰歲生一子
夫卒氏薪水親勞針績營食奉公姑鞠孤子始終一
節人無間言
易方起妻胡氏武昌縣人生子學孔夫即見背氏矢
志撫孤食淡茹苦百折不回年八十餘卒(以上舊通)
(志)
生員彭嵋妻胡氏武昌縣人夫歿無子女並無立錐
之業絶葷茹素縫絍自活不改苦節
吳大來妻傅氏武昌縣人夫歿氏年二十一一女二
歲誓無二心女長適柯敬老敬老早卒年二十無出
亦誓志不二母子貧苦相依稱雙節云
生員柯啟正妻吳氏武昌縣人年十六生子鉞甫兩
月而夫歿誓死撫孤閨門嚴肅雖娣姒姑姊相聚笑
語不形三十年如一日(以上郡志)
生員王思美妻嚴氏武昌縣人夫卒遺孤僅兩月父
母公姑咸令改適氏立志不回紡績撫孤閱五十餘
年如一日
生員萬友吉妻嚴氏武昌縣人夫以科試卒於旅次
氏年方笄生子甫四月誓志守孤歲時歸寧必告夫
墓始往(以上舊通志)
太僕卿孟魯難妾黃氏維揚人獻賊犯武昌縣氏從
其子避難潯陽遇流賊索金帛甚急氏奪賊刀刺喉
而死(郡志)
生員曹大春妻汪氏武昌縣人獻賊之變氏指懷中
兒謂夫曰妾與此子俱死矣賊入樊湖氏急赴水死
越七日尸浮淺渚猶兩手握嬰兒不可解遂並納諸
棺葬焉聞者哀之
樊口女武昌人不知姓氏年及笄未嫁左兵東下掠
置馬上以手侵其乳女怒嚙賊首不得脫賊衆批其
頰斷其手而齒已入骨刳肉出齒賊亦死(以上舊通)
(志)
邵雲寰妻邵氏武昌縣人年二十二夫歿遺三子俱
幼甘貧苦節流賊至挈三子走避被執罵賊而死後
四月得屍貌如生
生員王家臣繼母王氏武昌縣人撫愛諸孤倍於前
母夫歿茹苦守節為流賊所執罵賊死(以上郡志)
光禄寺署正孟道翼妻胡氏武昌縣人性至孝父病
躬侍湯藥疾革脫簮珥購棺葬未畢流賊突至執之
罵賊死(舊通志)
李藎臣妻熊氏武昌縣人獻賊破城獲氏欲汚之奪
刀自刎鄰媪見氏氣未絶救蘇扶竄山谷有胡姓者
欲為子求娶氏曰吾頸可斷前事汝不聞乎其夫因
覓氏為賊所殺氏聞痛哭三晝夜自縊死
魏夔一妻謝氏武昌縣人年二十二夫歿僅一女名
傑兒家無儋石遭亂匿身石穴中虎伴其側兵後饑
荒或勸其自為計氏曰吾何計惟有死耳自是人不
敢言竟飢寒而死
周翊明妻方氏武昌縣人夫卒一子甫六月值兵亂
備嘗險阻死守不變
袁友正妻盧氏咸寧人夫卒哀毁骨立晝日往守塜
塜無芿荏一日忽謂家人曰袁子至矣速為我治衣
棺言竟而逝邑志又載蕭氏
陳思忠妻王氏咸寧人解元王倫女年二十六夫殁
僅遺二女苦節四十年正德中旌
張綱妻劉氏咸寧人嫁七月而夫死於京家貧無子
苦節不渝卒年七十五正德中旌
生員趙麟妻余氏咸寧人夫卒氏年二十五無嗣孀
居四十餘年隆慶間表其門
生員鄭鑾妻余氏咸寧人夫卒氏年二十餘守節四
十年隆慶中旌
王子英妻傅氏咸寧人年二十餘夫卒無嗣守節四
十餘年隆慶中旌
孟機妻余氏咸寧人早寡密處一室人罕見其面子
養浩廷杖歸拜且泣曰兒幾無以見母氏曰兒今始
可以見吾矣奉旨旌表贈恭人(以上舊通志)
顧九階妻周氏咸寧人少年矢志上官屢加旌奬
年八十
訓導余象賢母李氏咸寧人夫死氏年二十一象賢
甫週歲茹苦奉姑躬絍教子冰操四十餘年(以上郡)
(志)
生員鄭邦遇妻周氏知縣鄭邦相妻楊氏咸寧人
明末流寇充斥望屋而噬周迫投塘死其娣楊氏翰
林之諶母也義不受辱同日蹈刃一門雙烈(舊通志)
廩生唐之鼒妻胡氏咸寧人夫亡求殉不得每哭輙
嘔血數升設夫靈室中朝夕依之衰絰二十餘年宛
若初喪(郡志)
郭翊中妻黃氏咸寧人夫亡子民瞻始孩稚氏誓事
翁姑避亂黃泥洞流賊執之詈罵不辱觸石而死血
漬石成碧(舊通志)
生員鎮朝經妻樊氏咸寧人早寡事姑盡孝廬夫墓
側三十餘年
生員張煜妻余氏咸寧人適煜數載未有嗣煜逝自
縊死(以上郡志)
李仲富妻任氏明一統志嘉魚人年二十生一子夫
亡守節洪武巾旌
李孝女嘉魚人名閨芳父為臣舉於鄉女稍習書史
母周氏疾篤刲肉為湯以進疾遂愈(舊通志)
李儒妻段氏嘉魚人夫卒氏年甚少一子襁褓或勸
之改適氏曰李氏惟此一息可攜入他人門哉卒不
可奪
羅列女嘉魚人值流賊亂匿蘆葦中為賊所執罵
不絶口賊支解之
崔琰妻楊氏嘉魚人年十八喪夫赤貧撫子至死不
渝
方貞女嘉魚人孟鍈女笄而未嫁夫死誓不更字依
父母終其身
李為邦妻周氏嘉魚人隨夫侍翁任保寧教授舟覆
夫溺死氏投水覓骸以救得全守節撫二子一補於
庠一舉明經
方守妻杜氏嘉魚人夫病割股以救果愈及夫歿勵
節撫孤(以上舊通志)
李寳韜妻石氏嘉魚人年二十七韜卒撫兩月孤冰
霜自矢卒年七十有七孫宙著有節孝錄(郡志)
孔玉瑩妻程氏生員孔連塘妻蔡氏嘉魚人瑩早
死程撫連塘娶婦蔡氏連塘復夭遺孤紹芳甫四月
姑媳相依撫紹芳十五入泮嘗雪中凍餒鋤薪得金
數兩始度歲歉聞者謂天相苦節也(舊通志)
生員李占熺妻饒氏嘉魚人比部郎饒完白女適李
末期而夫死誓死守節盡碎奩具著布素親勞苦若
窶人子閭里賢之
少保方逢時繼妻余氏嘉魚人隨夫京邸莊皇后聞
其賢召進内殿賜採桑服金剪桑筐各一氏拜命益
恭因謂逢時曰上眷遇極矣古大臣知止足而戒盈
滿盍乘時引去保有完名乎逢時改容謝遂乞骸骨
進士熊開元妾徐氏嘉魚人熊避亂入粤舟次程鄉
縣蒿口氏知不免謂曰當使公見妾死次晨賊掩至
夾岸而陳氏急出自沈於水得其屍視衣履疊疊縫
無少罅
貢生童心開妻章氏嘉魚人世居白湖癸未獻賊亂
章隨夫抱子陟險入白雲山石洞賊大索山中心開
幸脫氏被執罵不絶口而死
生員李之馨妻余氏嘉魚人遇獻賊罵而死
童烈女嘉魚人未適同兄庠生伯隆避賊湖中流賊
至女佯以鍼線筐擲於河曰此中有寳賊漉筐兄得
脫女乃投水死
黃若水妻彭氏嘉魚人值流賊亂夫婦俱被掠氏誑
謂賊曰釋吾夫吾伴汝去賊果釋其夫氏望夫行遠
度勢不及追高聲曰汝放心去吾死不從賊賊怒立
支解
王允茂妻左氏江夏尉延慶女孫允茂蒲圻人官閩
之泰寧卒子愷方九歲氏扶柩還葬躬絍教子歴官
宫僚
連輔妻任氏蒲圻人適輔僅七月而夫死矢志守節
撫遺子芳以明經任射洪訓成化中旌
任勝聡妻曾氏蒲圻人名淑清夫卒氏年二十子僅
七月苦節六十年弘治中旌
廖賓南妻魏氏蒲圻人二十而寡立祠奉祀年八十
八卒(以上舊通志)
謝存憲妻趙氏謝三誥妻龔氏明一統志蒲圻人
趙年二十五夫卒撫孤三誥又卒偕嫠婦龔氏甘貧
誓死守節嘉靖中旌
王世廉妻徐氏蒲圻人姑病侍湯藥不櫛沐者累月
年二十五夫卒撫遺腹子良謨勤苦萬状後以子貴
膺恩贈
余某妻戴氏蒲圻人姑疾革氏刲左臂肉啖之立愈
子恭鄉舉入太學以材幹督大工邑令為立忠孝坊
劉熾妻楊氏蒲圻人劉生而天閹氏伴之數十年相
敬如賓夫卒哀毁飲食必躬奠二婢感其義俱年四
十餘不嫁萬歷初旌
進士謝師彦妻金氏蒲圻人夫卒於京氏年二十子
士成才數月苦志數十年足不踰閫
黃祐妻謝氏子婦何氏孫婦魏氏蒲圻人謝年
十六適祐恪事二姑祐卒撫孤成立復夭遺孫既長
又夭子婦孫婦俱年少孀居三世完節(以上舊通志)
魏正模妻鄧氏蒲圻人夫歿有子方十齡或有奪其
志者氏曰吾不死以姑衰子幼耳奈何逼我死耶市
居數十載人無間言侍御謝師啟有傳郡丞任文定
為誌銘云
魏方昇妻張氏蒲圻人年十八夫亡姑龔慰諭之得
不死勤孝貞操閭里賢之(以上郡志)
龔宷妻余氏龔維翰妻屈氏龔理妻謝氏蒲圻
人宷歿僅遺一女余矢志不二立姪為後其孫維翰
娶屈氏曾孫理娶謝氏俱年少喪夫咸以死守人以
世節稱之云
縣丞但維城妻黃氏蒲圻人夫卒絶粒以姑命撫孤
苦節四十年萬歷中旌
郭立本妻田氏蒲圻人年二十夫卒遺腹生子鐸與
姑向氏相守四十年魏司徒題其門曰雙節(以上舊)
(通志)
鄧日華妻魏氏蒲圻人華早卒氏深居扄戸苦節三
十餘年邑令旌奬(郡志)
謝自強妻姚氏蒲圻人歸謝二載夫卒自經獲救語
其儕曰夫早逝無子必以我殉竟死(舊通志)
劉觀妻周氏妾張氏蒲圻人觀卒周年二十七與
妾張氏俱誓死以雙節稱撫兩孫偕入泮
劉元妻魏氏蒲圻人祭酒觀女孫年二十五夫卒守
志教三子有成年三十即營穴夫墓旁至九十六始
卒
曾曰忠妻魏氏蒲圻人年二十而寡子士雄僅二歲
織絍課讀卒至成立
譚廷玉妻王氏蒲圻人年二十五夫死守志不二教
三子必軌於正年七十二卒
謝烈女蒲圻人名三淑侍御師啟女孫許聘庠生魏
柱國獻賊屠城女年十四避地獺山為賊所獲奮躍
方塘而死(以上舊通志)
黃扆妾朱氏蒲圻人扆卒朱年甚少家且貧晝夜紡
績養嫡鄭氏及遺孤勤苦無怨嫡亡獨守以終(郡志)
廖秉文妻蒋氏崇陽人年二十一而寡遺娠生子守
節不渝永樂中旌(舊通志)
生員楊鎰妻吳氏崇陽人早寡或奪其志氏斫庭前
桂誓曰此吾夫手植者欲改行有如此桂以夀終
張經世妻石氏崇陽人未笄夫死臨穴朝夕哭奠事
舅姑甚孝舅姑歿氏毁傷竟不起
馮璽妻楊氏崇陽人夫亡氏年二十撫妾遺腹子完
節
知州馮鼇妻某氏崇陽人妾谷氏順天人谷本納
之於賈肆鰲亡谷年二十與某皆無子相誓死守紡
績易食某死窮益甚而節益堅
汪庭妻程氏咸寧程沂女適崇陽汪庭庭早卒氏泣
血喪明撫妾子成立有司表其門
饒安世妾金氏休寧人崇陽饒安世娶為側室年十
九安世沒置靈榻牖哀聲數十年不絶形毁骨立以
死
陳子達妻江氏通城人永樂中夫運糧死於途氏年
二十五誓不他適苦節六十一年
周貞妻劉氏興國人名茂惠父英謫任海鹽以氏適
貞夫歿父亦歿氏還興國時年二十餘依弟以老(以)
(上舊通志)
劉夀暹妻陳氏明一統志興國人夫歿無子遺兩妾
陳禮嫁之苦節四十餘年詔旌其門
張鳳妻劉氏興國人夫歿氏年二十嚙指誓守年八
十卒(舊通志)
馮貞女興國人名慕潔許聘嚴某嚴卒馮往哭之成
服踰年舅姑皆卒力殯三喪後貧無所歸依弟終身
有司歲給米帛
石貞女興國人名瓊秀諸生石漢女許聘張經世經
世病革瓊秀赴喪次一慟幾絶徐強起上堂拜舅姑
曰不幸猶得事二尊人無他志矣辛苦饑寒癯然骨
立後數年嘔血死
趙璁妻從氏興國人名二姑夫病且死目之不能言
氏泣曰得無以妾為念乎惟與君同穴耳夫既葬私
語其婢曰幸善事吾姑因紿婢出自縊死
知縣陶弼妾艾氏蜀什邡人興國陶弼令綿竹時納
焉弼死無子妻黃妒悍不為哀氏獨撫棺哭七日夜
不食死黃乃瘞其骨壊垣下且逕其上州守楊士元
遷葬弼墓為文祭之
陳國相妻徐氏興國人舉人汝化女夫死年甫二十
以死自誓躬織絍撫成二孤
吳稽妻張氏燕人吳寓燕中娶之稽客死不能歸父
母欲令改適氏焚夫骨裹之左臂抱二歲孤沿途趁
食奔回興國守志以歿
吳璧良妻盧氏興國人年十九夫亡無子守志奉舅
姑貧苦備嘗雙目俱瞽老死無悔
潘師孔妻江氏興國人年二十夫死子良臣方九月
氏矢節敬事舅姑及歿殯祭成禮勖子以學
劉宗牧妻李氏興國人十七孀居撫遺腹子良礪苦
節六十三年礪生世斗成進士
孫瑜妻皮氏興國人年十九夫亡撫子啟泰補州庠
而夭遂乏嗣奉姑至老
李本素妻王氏興國人避獻賊入徐山聞警與夫同
縊死子正蔚正英
江惟海妻盧氏興國人年十七生子孺生僅數月而
夫死氏鍼績事舅姑孺生為流賊掠去越七年歸卒
媳遺腹生一子而殤媳改醮氏孑然獨處垂五十年
劉學良妻莊氏興國人富池驛莊家僮莊寧女年十
六嫁劉學良亦人僮子也越一年學良卒氏執喪甚
哀久之有少年傭耕者求贅主及舅姑許之至期氏
自縊死
徐廣妻舒氏大冶人弘治間夫客吳溺死父母憐其
少而貧欲奪其志誓死不改撫二子有成卒年六十
二
胡肫妻程氏大冶人名香兒適胡甫八日以歸寧偕
夫渡三山湖值風濤夫墮水即赴水從之舟人援起
氏號痛曰夫亡我奈何獨存衆挽其袖竟絶䄂而溺
皮克昌妻黃氏大冶人年十八夫亡撫七月遺孤庶
姑不能奪其志泣血過劇目為之枯
王祉妻楊氏大冶人夫亡氏年二十八苦節孀居事
姑以孝聞教三子有聲庠序萬歷中旌
黃笙妻詹氏大冶人年二十一夫亡撫子以鼎入泮
清操六十五載萬歷中旌
盧時化妻陸氏大冶人年二十餘夫亡孀居撫子卒
至成立
李春開妻盛氏大冶人夫歿氏年二十誓節撫子閭
里稱之(以上舊通志)
周雪盤妻楊氏大冶人年二十四守節撫五歲孤天
啟甲子舉人周寧爾也氏夀八十(郡志)
阮興妻全氏通山人年十九夫亡遺腹生一子繼姑
欲奪其志矢死完節(舊通志)
朱之彦妻劉氏通山人年十八夫喪清潔自守數十
年無懽笑聲後旌
沈思文妻陳氏通山人夫喪氏年二十二舅姑俱歿
遺兩孤誓死自守苦節六十三年
熊民懷妻焦氏通山人年十八適熊方八月夫卒養
姑孝謹矢節終身(以上舊通志)
皇清生員劉滋妻徐氏江夏人年十七歸劉生子遇文
才三齡而滋赴陜撫幕殂於逆旅氏聞訃搶號一
日三雉經翁姑解救慰勉乃巳無何父母欲奪其
志私許名門挐舟以迎氏覺奮身投水中援之不
死遂截髮毁容茹苦事舅姑撫藐孤及三孫純臣
良臣名臣皆相繼入庠會闖賊南竄殘武昌氏年
且七十罵賊而死順治十六年旌
長山烈婦未知籍貫或云婦姓范又云姓鄔順治
乙酉闖賊南竄驅襄郢士民以從婦與夫俱被掠
至夀昌途中得脫夫病歿於長山舖婦身餘一珥
即以珥泣倩人掘穴有少年隂喜婦色争為穿穴
穴成強婦偕去婦曰深之俟我下視下則以手枕
夫屍痛哭觸顙流血批土自掩曰乞並埋我衆挽
之不起會天暮風雨暴作衆皆委去平明往視見
血流滿面死矣里人拜奠為成塜號長山烈婦塜
黃岡胡珙為之傳(舊通志)
皮貞女通城人名鳳貞十三許字周文彬周陷於
流賊鳳貞獨處以待至數十年無異
余士鳳妻黃氏江夏人年二十六夫隕撫遺孤楚
珩入庠復早世家徒四壁矢節彌堅年八十有二
卒
經歴凌昇妻束氏江夏人未字刲股救母及歸凌
生二子俱幼夫死茹素撫孤年六十有二卒
生員陳天柱妻萬氏江夏人夫歿氏年二十子嘉
檄尚襁褓忍死撫孤事舅姑至孝後嘉檄以軍功
知雲南鄂嘉縣夫婦繼殞復撫孫成立年八十二卒
陳亳妻桂氏江夏人年二十餘夫歿奉孀姑生死
盡禮撫孤昌謨舉於鄉
劉國柱妻楊氏江夏人年二十二夫亡兩子又繼
歿遺二孫兩婦與姑同志守節氏年至八十有二卒
指揮李懋德妻朱氏江夏人宗室女年二十餘寡
居流賊薄省城氏守姑柩不忍去紿兩子出走反
闔其扉賊至刃於柩側
生員郭惟一妻孫氏江夏人惟一以哭父死氏年
二十八伯氏圖其貲欲以已子繼嗣氏曰未亡人
有遺腹生子固幸如女立嗣未晚也伯氏乃遣其
僕為媍粧以嘗氏卒不敢犯又賄蓐媪俟其娩殺
氏謀頗露氏峻防之將娩獨閉寝戶暈絶數次始
生男會同里有窶人毛姓同日生女伯氏因捏以
女易子訟於官刺血非偽伯氏伏罪孤兒名炳氏
苦節教之為名諸生
余應試妻舒氏蒲圻人年二十餘而寡勤家教子
苦節五十餘年
雷元聲妻陳氏蒲圻人夫卒氏年二十四遺子女
各一髠髮以誓子繼喪紡織自給以老
生員尹如翁妻余氏大冶人夫死氏年二十二僅
遺一女家徒壁立死不易操
柯楚吾妻王氏大冶人年二十三夫歿遺週歲女
氏知家族覬覦所有盡散之止留一老婢為伴辟
纑苦節五十餘年
陳太明妻華氏大冶人年十九夫卒遺孤甫三月
守志撫孤年六十七卒
查某妻段氏生員查詔妻張氏大冶人段年十
九而寡撫孤詔為諸生又喪媳張氏年少無所出
相依守死
廩生胡秉炅妻柯氏大冶人夫亡氏年十九遺孤
方二歲苦節撫育卒年五十餘子齊泌中康熙乙
酉鄉試
中書余光煌妻詹氏大冶人歸余五載無出余病
卒氏誓死殉父大衢解之曰爾獨不為姑計乎乃
忍死事姑雕夫像置室中飲食必祝縞素數年姑
亦卒氏悲慟致疾不食不飲藥尋卒年三十七
陳烈女大冶人年及笄而夫夭有興國州民欲娶
之已成言矣而女不知迎者至門遂縊死(以上舊)
(通志)
劉蘭妻胡氏江夏人年二十夫染危病慮無後立
姪定遠承祧明年夫卒氏欲以身殉翁泣阻乃止
後翁歿氏率子禮葬教子及孫皆成名卒年六十
一康熙三十六年旌
生員吳啟豫妻劉氏大冶人年二十七夫亡遺兩
孤俱幼歲凶日噉半菽室被火結茅不足蔽風雨
撫育兩孤竒慘萬状康熙三十六年旌
朱萬鐸妻王氏通山人年十九夫亡遺腹生一子
舅姑早逝無伯叔兄弟祖姑年邁氏自減饔飱以
奉之躬勤紡績課子成名康熙三十六年旌
朱萬祚妻劉氏通山人年十八夫亡遺腹生子
盡力女紅養孀姑撫孤子歴三十七年康熙三十
六年旌
教諭劉復元妻傅氏江夏人年二十六夫亡苦節
四十七年白首如一撫孤重鼎為郡庠生康熙三
十七年旌
生員周寧妻謝氏大冶人年二十夫亡恒忍飢奉
舅姑甘旨舅姑歿經營喪葬撫孤及幼叔俱至成
立康熙四十四年旌
蔡爾綿妻胡氏江夏人年二十二夫亡子幼祖姑
與舅姑俱待養氏拮据奉甘旨及歿經營殯葬極
為竭力教子于雯列明經康熙四十六年旌
羅國棟妻梅氏江夏人夫貧不自支欲氏與人亂
以得金氏不從遭遇市民余祥雲迫脇投繯死康
熙四十九年旌
生員張岱妻殷氏江夏人年二十六夫亡姑相繼
歿零丁孤苦教子成名康熙五十年旌
葉芬妻胡氏武昌縣人年二十夫亡遺孤五歲勤
紡績躬儉約以事姑姑歿事繼姑尤謹苦節四十
五年康熙五十二年旌
柯大衍妻陳氏大冶人年二十三夫亡遺孤僅九
月翁姑俱老氏竭力奉養苦節四十餘年教子登
賢書康熙五十二年旌
容祜祖妻畢氏江夏人年十六適容夫抱疾氏侍
湯藥四載罔倦夫亡遺孤岱僅五月教育成立為
邑諸生夫之兄弟繼亡撫姪與女無異已出康熙
五十三年旌
監生蒋宏道妻朱氏江夏人年十七適蒋遺孤復
夭氏哭夫悼子血淚維枯鄰家火將及其舍氏守
夫靈弗避卒得免苦節二十一年康熙五十三年
旌
生員陳光祚妻汪氏江夏人年十五歸陳期年夫
亡閉戶自經姑覺而救之遺腹生女以祚弟光祉
之子繼其後氏教育恩勤不啻已出光祉復無後
又以孫主其祀康熙五十三年旌
葉溥天妻戴氏江夏人年二十三夫亡無子事孀
姑曲盡孝養姑歿號泣不欲生人勸之乃強起經
營殯葬節孝兼至康熙五十三年旌
葉蓄天妻戴氏江夏人年二十八夫亡遺子方葱
僅二歲孝事孀姑夀九十卒氏哭之極哀猶以奉
養有缺為憾教子力學由明經仕至通判康熙五
十三年旌
柯士珩妻吳氏武昌縣人年二十夫亡子方三歲
舅姑待養躬織絍奉甘旨舅姑相繼歿喪葬盡禮
課子極嚴卒至成立康熙五十三年旌
陳正衍妻胡氏江夏人年二十八夫亡氏撫孤守
節三十年如一日康熙五十六年旌
熊文煥妻魏氏江夏人年二十五夫卒遺孤龍章
僅一歲苦節三十年康熙五十六年旌
高孚占妻楊氏江夏人夫歿氏年二十七奉事舅
姑極盡孝養遺孤珩珍俱乳穉備經艱苦教育有
成苦節四十一年康熙五十六年旌
郭竒遴妻王氏江夏人年二十夫亡立嗣繼夫後
事翁得其歡心每哭奠其夫必伺親睡熟方吞聲
飲泣苦節三十五年康熙五十六年旌
龔良柱妻余氏咸寧人年二十七夫亡事舅姑極
孝教子文玉為名諸生康熙五十六年旌
趙烈女江夏人名舉姑貢生趙廷璧季女年二十
許字盧兆璜盧因家難慘死女聞訃即自縊父覺
救免尋父病女含淚侍湯藥七閱月覘父病漸廖
乃衣縞素自縊庭樹死康熙五十七年旌
楊祖位妻崔氏江夏人年二十二歸楊明末獻賊
之亂以身衛姑同溺水七日不死後夫歿氏年二
十八教子璿有文名娣姒亡撫姪成立媳亡撫孫
從洵登賢書康熙五十八年值氏百齡具題旌
表
郭竒遵妻程氏江夏人年二十四夫亡即欲身殉
姑勉慰乃止自忍飢寒奉姑甘旨無缺雍正元年
旌
貢生婁正詔妻高氏江夏人年二十八夫亡矢志
苦守翁遠出每遣子送土産以奉之無何翁客死
氏脫簮珥衣服奔喪歸葬苦節三十二年雍正元
年旌
監生吳錕生妻黃氏黃岡諸生嘉烈之女錕生江
夏人早卒氏年二十六子溥僅一歲奉姑盡孝苦
節四十年撫溥成立食餼郡邑兩孫皆入泮雍正
元年旌
孫自起妻楊氏江夏人年二十二夫亡遺腹生子
教育有成苦節四十四年雍正元年旌
朱世澤妻楊氏江夏人夫贅於楊歿氏年十七即
歸事舅姑克盡孝養苦節經三十一年雍正元年
旌
毛烈女江夏人名如姑年十八許聘徐三級徐亡
女聞訃即欲以身殉家人環泣輪守女故作歡笑
状衆乃懈竊入磨房投繯矣雍正元年旌
陳貞女江夏人年十九許字鄭澤達未婚鄭亡女
閉戶自縊父母泣救得不死因請歸鄭立嗣以主
夫祀教之成立霜天月夕嘗有孤鶴繞其舍而鳴
人以為貞節所感雍正元年旌
江漢臣妻李氏大冶人年十九夫亡子幼苦節三
十七載雍正元年旌
李右孟妻王氏興國州人年二十九夫亡苦節五
十載撫子之昱事氏曲盡孝養人咸稱李孝子孫
應熙登鄉薦雍正二年旌
胡上進妻詹氏江夏人年二十七夫亡遺孤僅半
歲抱子親營塜壙奉姑極孝姑病衣不解帶者累
月與鄰婦語必以孝順為本比閭皆為感化雍正
三年旌
蕭容裕妻陳氏江夏人年二十六夫亡子幼姑早
逝遺幼叔撫之過於已子事繼姑曲盡慇懃苦節
二十九年雍正三年旌
揚子仁妻鮑氏江夏人年二十九夫亡遺孤冰鑑
甫三月家極貧晝夜紡績事舅與繼姑盡孝舅病
氏親嘗湯藥祈神願以身代病遂瘳姑之族黨有
困乏者氏典衣推食百計周恤以慰姑心翁姑歿殯
葬盡禮教子成立苦節二十五年雍正三年旌
兵丁邵嗣永母汪氏江夏人二十三歲夫亡苦節
三十年雍正三年旌
吕順吾妻姜氏武昌縣人年十八夫亡遺孤僅三
月宗族逼其改適氏抱孤沈水濱以死誓議始寢
時舅巳老氏竭力奉甘旨課子不少姑息屢遭闖
獻之亂獨先機避之舉家獲全年七十六卒子大
夔郡庠生曾孫璜乙酉舉人雍正三年旌
劉愈六妻黃氏嘉魚人年二十三夫亡親執畚鍤
營壙居墓旁朝夕臨哭舅姑老病親侍湯藥嘗而
後進及歿殯葬如禮遺孤復夭與媳朱氏相依守
節教三孫成名卒年九十六雍正三年旌
彭昌禧妻左氏江夏人年二十三夫亡遺腹生子
與老姑同起卧姑歿竭力殯葬課子若孫苦節六
十載雍正四年旌
生員朱湛鎔妻曾氏生員朱英妻秦氏江夏人
曾年二十七夫亡守節雖密邇母家非婚喪不輕
往來外人罕睹其面撫孤英弱冠入庠娶秦氏未
幾英復夭秦年二十八恐姑哭子過哀忍泣承歡
奉養數十年一門雙節雍正四年旌
李學詩妻胡氏江夏人夫亡氏年僅十六事姑以
孝聞遭亂數日不得食濱死復生雍正四年旌
喬作棠妻蕭氏江夏人夫歿氏年二十六親老子
幼獨力奉養撫孤成立雍正四年旌
兵丁郁錦繡母任氏江夏人夫亡氏甫十九門祚衰
薄依兄嫂守志三十一年備嘗辛苦雍正四年旌
易子創妻陳氏江夏人十九夫亡遺孤僅一月矢
志苦節子稍長擇師授以五經有文名氏年四十
三卒雍正四年旌
盧聯瑞妻朱氏蒲圻人年二十二夫亡子幼遭流
賊亂負孀姑避難流離辛苦得免於死教子逢益
成明經卒年八十三雍正四年旌
生員廖師臣妻何氏妾張氏生員廖駿生妻
潘氏蒲圻人何年二十八夫亡無所出妾張氏生
子駿生將二齡氏同矢節數十年事孀姑曲盡孝
養駿生入庠復殀媳潘氏年二十五亦矢志不嫁
一門三節雍正四年旌
程仲吕妻陳氏蒲圻人年二十四夫亡家貧苦節
每斷炊晏如也一日子從外塾拾遺金歸氏亟命
待其人還之值流寇亂人咸逃竄氏獨不去或促
之行氏曰此正我死日也未亡人安往乎巳得免
子衍洛邑庠生雍正四年旌
魏良勲妻揭氏崇陽人年二十一夫亡遺孤甫週
歲翁姑俱老竭力奉養課子成名雍正四年旌
生員王國祚妻梁氏江夏人夫亡氏年二十七子
幼撫教成立舉二孫亦賴義方之訓雍正六年旌
蕭天相妻胡氏江夏人夫亡氏年二十八子甫三
齡撫養成立奉孀姑以孝著守節三十一年雍正
六年旌
余司楚妻吳氏蒲圻人年二十六夫亡孝養舅姑
撫諸子成立鄰人弗戒於火氏獨護木主一切不
顧苦節四十五年雍正六年旌
葉維漢妻張氏江夏人年十九夫歿誓死不二值
歲荒百計易米以膳舅姑患腹疾閱半載床第扶持
晨夕無間教子如璧就傅不少姑息雍正七年
旌
婁珣妻孫氏江夏人歲貢如玫女適儒士婁珣讀
書攻苦成疾氏侍湯藥衣不解帶者經年夫卒氏
年僅二十四養翁姑撫幼子不下堂階鄕鄰莫窺
其面淒風苦雨惟聞紡績聲年至六十一雍正七
年旌
張又齡妻李氏江夏人年二十三夫亡止一女遺
命撫養贅壻有胞弟若齡並囑日後生子可撫以
繼嗣氏泣諾因擇蕭氏子宏烜為壻延師教之詎
若齡年逾五十尚未舉子氏乃望斷腸迴苦節二
十九年雍正八年旌
王路妻闞氏咸寧人年二十三歲夫歿遺孤數齡
翁年且邁氏奉侍惟謹病篤囑氏曰我死須葬祖
墓側及卒氏遵遺命往厝族衆阻之氏撫棺山中
日夜號泣勺水不入口衆哀感併力開穴氏負土
封之性嚴肅義方訓子雍正八年旌
梁方迪妻劉氏興國州人年二十六夫歿遺子
先佐甫六月孀姑衰老氏獨力操持曲盡孝養
教子有成五孫林立卒年四十有三雍正八年
旌
周之琬妻洪氏江夏人年二十七夫歿遺腹生子
廷燦茹苦撫育孝事祖公姑及孀姑養葬盡禮訓
子不少姑息比長為授室未幾廷燦復殀氏與媳
同心守節為媳立嗣或勸其自嗣氏曰吾嗣子恐
寡媳無依嗣孫則兒祀有賴也卒年五十三雍正
九年旌
補遺
皇清監生曾士開妻湯氏江夏人十八于歸二十夫亡
遺一子明試甫歲餘氏撫之成立後補弟子員家
貧勤紡績以奉舅姑孝養備至守節三十九年卒
年五十九康熙三十三年旌
湖廣通志卷六十六
