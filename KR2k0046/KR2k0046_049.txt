湖廣通志卷四十九
鄉賢志
安陸府
南北朝張興世幸史列傳字文德天門人少家貧白
衣隨王元謨伐蠻又出梁山有戰功尋進龍驤將軍
領水軍拒南賊時賊屯鵲尾相持久不決興世建議
以竒兵潜據上流遏其糧道賊飢走遂平江陵遷右
軍將軍封作唐縣侯徙光禄大夫
鄧元起南史列傳字仲居當陽人少有膽略性任俠
仕齊為武寧太守梁武起兵率衆會夏口至巴西太
守朱士略開門以待蜀人競出投之進屯西平益州
刺史劉季連詣降初元起以鄉人庾黔婁為參軍又
得荆州刺史蕭遙欣故客蒋光濟並厚待之多所贊
畫在政二年以母老乞歸養詔西昌侯蕭藻代之藻
求良馬不與因醉殺之誣以反故吏羅研詣闕訟冤
贈元起征西將軍諡忠侯
宋孫何宋史列傳字漢公其先汝陽人以父庸為荆
門軍遂居焉何篤學嗜古為文必本經義嘗作兩晉
名臣贊宋詩二十篇春秋意尊儒教儀聞於時淳化
中進士第一直史館改右司諫真宗初何獻五議嘉
之尋舉入閣疏慎選部官出為京東轉運副使疏請
擇守宰省冗員遴選法俄知制誥請養疾不許遣醫
診視何勤接士𩔖後進有詞藝者必為稱揚著駁史
通十餘篇文集四十卷
孫僅宋史孫何傳僅字鄰幾何弟少勤學有時名舉
進士詔舉賢良方正擢右正言知制誥真宗思擇循
良知諸軍御書僅名示宰相命知永興尋知河中復
進給事中僅性端慤中立無競篤於儒學士大夫推
其素履弟侑登進士第官至殿中丞
張迪明一統志天門人元豐間進士累官諫議大夫
有諍臣風烈
張徵(詳文苑志)
張徹明一統志徽弟元祐中七持使節八領郡符公
清超邁計口受俸遺表云神雖去幹忠不忘君
畢漸明一統志潜江人紹聖元年状元為膳部員外
郎出知荆南府事以文學致身剛介自立時人以其
典本郡榮之
陳嘉言(詳忠臣志)
祝松(詳忠臣志)
明姚善(詳忠臣志)
張倫分省人物考字伯敘京山人洪武初舉經明行
修以母老辭歸再舉孝廉授本縣訓導敦樸有師範
勤於訓迪子從道字質德洪武中鄉舉授廬州通判
以清慎聞上賜羊酒為勞永樂初擢知徽州誅豪猾
郡中清静丁憂補永平進山東按察使
李宗信楚紀潜江監生洪武中授監察御史改大理
評事出知保寧均賦役驗丁覈實民胥賴之銓司奏
績上曰李宗信能臣也不在考列永樂間擢交趾按
察使忠義奮興吏民畏服後乞歸賜鈔俸
吕中楚紀字子正沔陽人父早喪奉母極孝母歿廬
墓朝夕號哭三年乃歸洪武中由辟舉任四川照磨
居官有聲宣德間上疏請免縣民歲造弓矢三之一
以蘇民力邑人德之
李慶分省人物考字積善天門人弱冠補弟子員以
次升南雍正統元年擢建昌同知時催科甚急民病
之慶下令緩期民大喜輸納恐後轉南戸部郎中南
都糧餉自兩浙輸者十之六舊例以浙多巨室凡朱
墨楮筆裀褥之屬皆責輸者供慶一切罷之改禮部
郎中南畿諸郡歲進表箋例由禮部上聞奸吏需求
百端或摘點畫之訛以求賂慶悉禁絶陞浙江都轉
運使兩浙鹽利甲於他運前此為運使者交通商賈
富及僕隸慶至嚴簿書時出納絶請謁有持劵請鹽
者按歲月先後給之二年歲課三倍尋致仕歸卒於
舟慶居官廉介禄俸所入輙以賙宗族故舊之貧者
日用不給常貰貸以繼之布衣蔬食處之澹然歴官
二十年田園不增尺寸茅屋數椽而巳
黎永明字光亨京山人景泰甲戍進士性孝友歴順
德知府郡治前建清風樓人以為無忝云後有中貴
恣横明撻之數十事聞謫夔州同知卒於官(舊通志)
王希旦字景哲明一統志京山人成化中進士授南
京大理評事遷廣東僉事猺人懷德畏威時討瓊南
黎人軍需賴以不缺班師日軍民遮道頌之
郭軒字文載明一統志天門人成化庚子舉人授盧
氏教諭以師道自任多所造就遷福建連江令卒於
官縣諸生為扶柩而出軒以剛正見重士𩔖諸生顯
者過縣必拜其墓
魯鐸分省人物考字振之天門人弘治壬戌會試第
一入翰林少師李東陽雅重之預修孝宗實錄武宗
立使安南宣布威德正其禮儀諸所饋遺悉却之遷
國子司業累遷南北祭酒教士切實為學不事章句
嘉靖初以刑部尚書林俊薦用孝宗朝謝鐸故事起
南祭酒踰年復請致仕屢徵不起卒諡文恪
初杲分省人物考字啟昭潜江人正德辛已進士授
御史會議大禮引經抗疏同百官赴東華門哭聲徹
内世宗震怒杖幾斃復疏劾都御史席書不當驟轉
禮部尚書朝紳震懾巡視河東鹽法濬河渠築隄堰
鹺政大舉商民便之尋轉河南僉事分巡睢陳擒滅
流賊王長子洪輔等數千人轉雲南副使參政乞休
歸
魯彭字夀卿祭酒鐸之子正德丙子舉人任廣東樂
會令平易近民勤恤賑濟全活甚衆一日海上漁人
以玳瑁獻投之海濱因作海問賦去任民為生祠以
祀(舊通志)
王橋字汝濟京山人嘉靖丙戌進士除錢塘令三年
晉御史巡視北城風紀肅然為權貴所嫉出𣙜淮上
落職判鄧州移淮安遷南戶部郎中出守慶遠與柳
州諸郡合兵討黑隆諸溪峒蠻有功遷廣西參政典
糧儲黃籍二事庭無稽務桂嶺間甚稱之未幾進河
南右布政使罷歸
王格字汝化與兄橋同榜進士遷庶吉士出知永興
縣尋擢南戶部主事轉員外補河南僉事分巡河北
世宗南巡至衛輝行宫火火自内發旨逮格及撫臣
等杖之歸田又十年金陵顧華玉巡撫聘格與隨州
顔維喬黃岡王稚欽同修興都志書成賜金帛穆宗
初朝臣請錄叙耆舊特授太僕寺少卿致仕里居五
十餘年嘗遊峨嵋得吐納服食之術晩年鬚髯如戟
腰帶倍人奉詔存問者再卒年九十有四
劉勳字建伯潜江人嘉靖戊子鄉薦授裕州學正陞
國子學錄日與四方名儒倡明正學擢刑部主事尋
補工部員外修琉璃河橋遷河東運司所在留清白
聲歸林之日飯糲衣垢好學不倦(以上舊通志)
王宗茂字時育明一統志京山人嘉靖丁未成進士
授行人擢南御史時嚴嵩父子威懾中外宗茂積不
平甫拜官即上疏列其罪状八劾之疏至通政司趙
文華密示嵩得預為地遂以誣詆謫平陽丞恬然出
都到官旋以母憂歸隆慶初贈光禄少卿
高岱分省人物考字伯宗京山人嘉靖庚戌成進士
為刑部郎中會臺諫吳時來等疏嚴嵩父子不法状
詔逮繫獄將寘重典岱請大司寇鄭曉輕之獄上得
戍邊岱復為治装微服相送嵩父子聞而銜之會景
王出封諷銓曹出為長史岱好讀先秦古文為唐人
詩多論著性戅好面折人過弟[啟-口+山]嘉靖丙辰進士壆
鄉薦皆有才學名
李淑字師孟京山人嘉靖庚戌進士累官廣西右布
政初僉憲浙中有破倭功嚴嵩私人趙文華攘而有
之後以他事調歸長子維楨次維標舉進士維極維
柱皆舉於鄉
胡鑰字衛卿潜江人嘉靖癸丑進士授行人擢御史
督河東鹺政奏復南陽為行鹽地風裁赫然晉廣東
參議持躬清正所至專務撫輯有善政以繼母老乞
歸養
李維楨字本寧淑子隆慶戊辰進士選庶吉士授編
修督學陜西天啟初以布政司家居時修神宗實錄
僉以維楨善史才薦之召為禮部右侍郎晉尚書乞
歸卒年八十懷宗時贈太子太保維楨弱冠登朝博
聞強記與同館許國齊名其文章閎肆有才氣海内
請乞者無虚日碑版之文照耀四裔(以上舊通志)
周嘉謨三楚文獻錄字明卿天門人隆慶辛未進士
授戸部主事守韶州備兵瀘州甫抵蜀單騎定建武
兵變晉憲使丁内艱歸復起入蜀稅使丘乘雲横稅
歛嘉謨檄所司一概抗絶之轉左布政尋撫滇南土
酋多安民背漢投緬請兵討之獲安民又疏減滇貢
礦金二千有竒総督兩粤大水捐賑修築隄圩以捍
其患轉南司農北司空陟吏部尚書光宗召至御榻
前受顧命與楊漣諸皇太子至文華殿見諸臣祈即
日登極時李選侍猶據乾清宫謨率九卿科道力請
選侍移噦鸞宫居焉巳而乞退逆璫借移宫案誣陷
楊左諸忠良削謨官籍懷宗立誅羣奸起南冡宰甫
就職即請老年八十四卒諭祭葬贈少保
劉垓字達可明一統志潜江人隆慶辛未進士授太
平司理有聲轉祠部懇救吳趙二太史廷杖忤執政
被謫再起督學雲南得士心謝政歸創同仁書院講
學置義田倉塜賑貧鄕人戴德
王頲字士直京山人萬歷戊子舉人令南溪邑徵賦
無法頲置忠孝廉節四匭令民署名投之官無竒羨
里胥鮮侵隠者劇盜嚴正卿嘯聚山谷頲縛之平其
餘黨以外艱歸服闋除蒙自令開水利灌田數千畝
攝郡者修隙左遷華亭丞
郝敬字仲輿京山人幼稱神童萬歷已丑成進士知
縉雲永嘉二縣有能聲歴禮戶兩科給事論山東稅
監陳增貪横十月之内諫疏十二上帝怒奪俸謫知
江隂縣未幾歸里中年即製一棺額曰一杯齋年八
十二忽草數書别諸親故乘輤車令親故子媳喪服
送之及壙所無變色送者冀無恙敬從容下車題詩
揮手而逝所著有九經解子洪範壬午舉人
徐麟字仁卿天門人由明經署金華訓遷天台諭遭
倭亂士多貧恒待麟衣食之已而歸養士涕泣不忍
别即文廟右繕祠以祀嘗還人遺金又遭横逆不校
治袁學博之旅喪拯吕道原之藐孤皆盛德事以子
成位貴封中憲大夫卒年七十八(以上舊通志)
王林(詳文苑志)
王應鼎(詳孝子志)
王極字建之沔陽人天啟壬戌進士授戸部主事遷
郎中出守青州時璫禍方烈各郡建祠恐後極故緩
之璫敗毁各郡祠青州獨無擢督學關中尋解組歸
闢綠合園吟咏其中
劉若金字用汝潜江人天啟乙丑進士初令福建古
田調浦城摘奸弭盜兩邑憚之遷南吏部主事轉淮
海兵備投劾歸里已而優詔起用特擢副都御史督
撫閩廣晉兵部侍郎刑部尚書後以疾歸
譚元方字正則天門人天啟甲子舉人授高苑令以
禦賊功調汶上陞蘇州海防同知復調邳宿分管鹽
運時海壅河決漕運不繼開泇河殺水勢又鑿新渠
四十里疏聞賜秩加金陞柳州知府復遷廬州陞安
陸兵備道晉副使招撫流移解散白蓮妖黨以老乞
歸弟元禮字服膺明末辛未進士初授德清令嚴請
託罔敢干以私奏最陞戶部主事赴京卒維揚道中
(以上舊通志)
譚元春(詳文苑志)
劉楚垣三楚文獻錄字師仲荆門人少失怙奉母至
孝受業於伯兄事之如父中天啟丁夘鄉試課姪延
禧成進士延祐領鄉薦一門之中濟濟彬彬皆其力
也甲戌以後流寇屢薄城倡義守禦卒保無恙優旨
紀錄其功未仕而卒
德安府
周鬭榖於莵(詳忠臣志)
季梁隨賢臣左傳桓公六年楚武王侵隨使薳章求
成焉軍於瑕以待之隨人使少師董成王毁軍而納
少師少師歸請追楚師隨侯將許之季梁止之曰天
方授楚楚之羸其誘我也隨侯懼而修政楚不敢伐
鬭辛(詳忠臣志)
漢黃香(詳孝子志)
黃瓊後漢書列傳字世英香之子以父任為太子舍
人辭病不就永建中公卿多薦之瓊不得已應詔李
固素慕瓊以書逆遺之至即拜議郎稍遷尚書僕射
初瓊父在臺閣習見故事及居職達練官曹争議朝
堂莫能抗奪桓帝欲褒崇大將軍梁冀使會議其禮
胡廣等咸稱冀勳德瓊獨謂不可冀以為憾會地震
乃策免瓊及冀誅胡廣等皆坐阿附免廢復拜瓊為
太尉
黃琬後漢書列傳字子琰瓊之孫建和日食詔問所
食分數琬方七歲曰日食之餘如月之初瓊聞以此
應詔及瓊為司徒拜琬為童子郎辭不就後遷五官
中郎將陳蕃深相敬待同心顯用志士權富子弟一
切峻絶左右遂陷以朋黨蕃坐免官琬亦禁錮幾二
十年光和末太尉楊賜薦之徵拜議郎歴太僕補豫
州牧值寇起琬討平之封陽泉鄉侯後同王允謀誅
董卓卓將李傕郭汜破長安收琬下獄死
周章後漢書列傳字次叔尚陽隨人仕郡為功曹時
冠軍侯竇憲就國太守行春欲謁之章諫曰今日公
行春豈可越儀私交且憲勢傾王室而退就藩封禍
福難量明府剖符大臣舉止進退其可輕乎守不聽
升車章前拔佩刀絶馬鞅乃止及憲誅公卿多以交
關得罪太守幸免重章舉孝廉歴遷司空中常侍鄭
衆等秉勢預政章數直言後以謀立平原王事覺自
殺家無餘財諸子易衣而出並日而食
唐許圉師唐書許紹傳圉師安陸人紹次子有器幹
擢進士第累遷黃門侍郎同中書門下三品久之刺
史相州專以寬治州人刻石頌美部有受賕者不忍
按苐賜清白箴其人自愧後修飾更為廉士晉戸部
尚書卒贈幽州都督諡曰簡
許欽寂(詳忠臣志)
許欽明(詳忠臣志)
郝處俊唐書列傳安陸人父相貴滁州刺史封甑山
縣公處俊少孤故吏賵千縑不受貞觀中第進士授
著作佐郎累遷吏部侍郎高麗叛詔副李勣征之師
入境未陣賊遽至處俊餐不顧密遣精銳擊之賊卻
入拜東臺侍郎時高宗欲餌浮屠所治丹諫止之又
諫雍王周王主東西朋以音技角勝帝嘆其遠識帝
多疾欲遜位武后處俊諫曰天下者高祖太宗之天
下應謹守宗廟傳之子孫事遂沮尋拜侍中罷為太
子少保卒贈開府儀同三司荆州大都督處俊臨事
敢言凡所規獻得大臣體武后雖忌之操履無玷不
能害子北叟躋膴仕孫象賢垂拱中為太子舍人后
素銜處俊因事誅之臨刑極罵乃死
宋王世則清源人徙居應山姓譜太平興國八年登
進士第一淳化初以右正言使交州還朝條事迹及
山川形勢上之進直史館未幾以言儲貳事黜知象
州
宋綬(詳文苑志)
宋敏求(詳文苑志)
宋庠宋史列傳字公序初名郊安州安陸人登進士
第一後參知政事與吕夷簡論議不合出知揚州徙
鄆州慶歷中范仲淹去位復召參知政事帝嘗召二
府對咨政殿出手詔策以時事庠曰兩漢對策本延
巖穴草萊之士今備位政府而比諸生非所以尊朝
廷請至中書合議條奏論者以為知體後封鄭國公
以司空致仕卒贈太尉諡元獻嘗曰逆詐恃明殘人
矜才終身弗為也以此人益稱其長者子充國亦崇
祀
宋祁宋史宋庠傳祁字子京與兄庠同舉進士禮部
奏祁第一庠第三章獻太后不欲以弟先兄擢庠第
一寘祁第十授直史館後修唐書遷右諫議大夫翰
林學士景祐中詔求直言祁奏切中時病又言天下
根本在河北河北根本在真定請擇將練卒積餉以
待戰唐書成遷左丞進工部尚書以羸疾請便醫拜
翰林學士承旨詔遇入直許一子主湯藥尋卒遺奏
立儲嗣以定人心又自為誌銘戒其子勿請諡勿受
贈典學士張方平言法應得諡諡曰景文贈尚書
連庶宋史列傳字居錫應山人舉進士為商水尉調
夀春令興學尊禮秀民以勸其俗開瀕淮田千頃縣
大治以母老乞監陳州稅歐陽修祖無擇薦其學行
宜在臺閣起知崑山不行歴遷職方員外郎
連庠宋史連庶傳庠字元禮庶之弟舉進士為宜城
令敏於政事號良吏官至都官郎中宋庠兄弟皆依
之及二宋貴退居守道非其人不交非其義秋毫不
汚
鄭獬宋史列傳字毅夫安州安陸人少負儁才試進
士第一歴知制誥英宗即位疏言願申詔中外許令
盡言有可采錄召對至近臣不時召見訪求得失以
禆益治道帝嘉納之嘗應召夕對内東門命草三制
皆稱旨賜雙燭送歸舍人院拜翰林學士未幾徙青
州方散青苗錢獬言但見其害不忍民無罪而陷憲
網引疾乞閒卒家貧子弱藳殯僧屋後滕甫守安州
乃克葬
劉逵字公路明一統志隨縣人舉進士高第累官至
中書侍郎蔡京以彗星見去相逵首勸徽宗碎元祐
黨碑寬上書邪籍之禁稍正京背理害民之政及京
復相謫鎮江節度副使安州居住後京再罷起知杭
州加資政殿學士
連南夫明一統志應山人建炎初守濠州累官廣東
轉運使新興饑發倉賑濟全活以萬計
孟宗政宋史列傳隨州人寧宗慶元四年趙方募士
遴將乃拔宗政而補以官宗政立三軍偕扈再興陳
祥分統焉設伏三方蹀血而戰既而棗陽報急宗政
午發早至趙方移帥京西聞之大喜使權棗陽流民
歸者數萬宗政發倉賑濟給田創屋居之籍其壮者
號忠順軍俾出沒唐鄧間威名大振累官至荆鄂都
統制置信賞必罰好賢樂善為一時名將死之日邊
城為之罷市
孟珙宋史列傳字璞玉父宗政招唐鄧蔡州壮士二
萬號忠順軍命江海総之衆不安以珙代海分為三
軍衆乃帖然紹定五年為京西兵馬鈐轄棗陽軍駐
劄復檄戍鄂屢敗金人滅之理宗謂曰卿名將之子
忠勤體國破蔡滅金功績昭著歴封漢東郡公珙忠
義貫金石在軍中與參伍部曲論事片語折衷衆志
皆愜雖老校退卒壹以恩意撫接惟建旗鼓臨將吏
色凛然無敢涕唾者退則焚香掃地隠几危坐若蕭
然事外其學邃於易作警心易贊自號無庵居士
李庭芝(詳忠臣志)
王登宋史列傳字景宋德安人少喜兵法慷慨有大
志孟珙招之幕府久之調巴東縣後舉進士調興山
主簿吳淵為制置使具書幣招之登方與客奕發書
長揖出門既見淵請為節制至沙市椎牛釃酒誓衆
股栗聽命立竒功於沮河趙葵為制置使握登手曰
景宋一身膽惜相見晩也俾參宣撫司兼京西節度
馬光祖為制置使辟充參謀官遷京西提點刑獄威
聲日振
邊居誼(詳名宦忠臣志)
元趙復(詳人物志)
魯璠(詳文苑志)
明樊士信(詳忠臣志)
陳夀分省人物考隨州人洪武中由鄉舉入太學授
戶部主事永樂元年遷員外郎出為山東參議召晉
工部侍郎皇太子監國南京夀輔導盡職太子嘗謂
侍臣曰侍郎中第一人也九年坐累死獄中踰年啟
殯如生仁宗即位贈工部尚書諡敏肅官其子瑺亦
至工部侍郎
章寅分省人物考字以敬隨州人永樂甲辰進士授
監察御史出按蘇松及滇南遼東諸郡風裁肅然補
交趾按察使以母喪歸復除江西按察使廉介勤恪
決斷明允既卒吏民哀悼護喪歸家無贏帛妻孥貧
寠
陳金分省人物考字汝礪應城人成化壬辰進士令
婺源擢南京御史風裁凝重歴副都御史巡撫雲南
討平竹子箐叛苗勞績茂著進戶部右侍郎総制兩
廣軍務先是都御史韓雍開大藤峽金至值岑猛告
變極力區畫疏改大藤為永通邊夷底寧進南戸部
尚書會江西桃源盗起詔総七省兵平之進太子少
保復総督兩廣入掌院事值車駕南征還次通州時
宸濠就執權璫江彬輩欲混淆功罪金首言王守仁
伍文定之功廷議遂定尋加少保致仕金虚公好善
剛果有為志在立功不問家事
程春震分省人物考字時舉雲夢人成化壬辰進士
令建昌擢監察御史按大同廣西皆有聲以忤權貴
謫知安岳進順慶同知守馬湖府
華清(詳文苑志)
陳軾分省人物考字子敬應城人弘治乙丑進士知
定海擢御史以抗直不徇時貴出為山西按察副使
歴戸部侍郎性明坦樂易涇渭不淆臨政精確有體
卒於官賜祭葬
顔木分省人物考字惟喬隨州人正德丁丑舉進士
與王廷陳頡頏聲譽端雅峻潔人恒推重初知許州
以薦調亳州懲武人石氏之肆坐中傷免歸益淬礪
自信曰彼能尼吾仕而不能錯吾履能黜吾爵而不
能毁吾學吾將樹風立言示範後世屹然正於淮漢
之間號淮漢先生著有家政州乘七禮解選詩評諸
書
向光振字伯羽明一統志隨州人正德中領鄉薦性
嚴謹絶俗奔父喪渡海遇風以身禱風止母病當應制
不行祖所遺産悉以讓兄嘉靖中知四川高縣刻勵
清操多政績
高翀三楚文獻錄字允升安陸人誕時母夢旭日墮
懷稍長能為七言詩喜讀蔡虚齋書謂為學不根理
道而襲陳言雖華無當也嘉靖壬午舉於鄉丙戌成
進士初令犍為調溧水補束鹿皆不務新條格以奪
民便廉刻自奉不改寒素召入戸曹尋參議浙江久
之擢布政使拜右副都御史巡撫貴州會修三殿巨
木皆徵於貴翀祗役三歲乃竣時諸苗伺隙相煽而
起翀曰彼犬豕窺吾力短長而為此倘以木政絀而
議撫直貨之耳宜撫其罪薄而弱者取其兇頑殪之
乃上以剿為撫議上命便宜行事叛卒李昂擁衆稱
雄梗雲南貢道兩省患之翀釋脅從離其黨使内應
因揚兵臨之昂鼓噪至我兵四合内外夾擊昂成擒
諸寨皆驚散乃立保甲法給産授糧籍以為兵貴人
益賴之治黔五年六征皆捷上嘉之廕一子入監以
老乞歸年八十一卒所著有奏疏集及玉華詩文稿
余應緒分省人物考字思孝應城人嘉靖癸未進士
授南戶部主事轉考功司郎中考察秉公忤權貴免
歸以薦起官歴戶部右侍郎端介醇謹篤志聖賢而
謙冲脩謹始終不渝門人稱為慎修先生
姜鳳字廷瑞安陸縣人性質直狷潔惟喜讀書考古
雖閨門無戲言與人恭敬擇交遊慎取與清脩砥節
以貢入南雍嘉靖間授常山丞未行卒
吳翰詞分省人物考字子脩應山人嘉靖庚戌進士
知東陽清約慈愛不阿權勢拜監察御史按雲南風
采卓然時嚴嵩勢方薰灼御史復命輙索賂詞不能
應遂乞告杜門性耿介方直燕居整肅家人亦不敢
迎歴官十餘年惟舊居數椽比卒歛以緼袍敝屣士
林稱之
楊芷三楚文獻錄字文植安陸縣人嘉靖癸丑登進
士授吳江令值倭警遂增城陴造飛艦自製大旗張
左右翼禦之清野鑿舟有勝墩之捷俘斬三千級擢
南戶部移兵部歴陞廣西僉事會古田賊披猖芷設
方略殱其魁黃朝猛等八寨悉平調潮州兵備先是
海寇曾一本山賊林道乾相為聲援芷與戰銅山𢷬蓮
隩覆馬耳砦沿海悉安陟福建大參遷江西布政穆
宗立上言十欵皆經國要務性孤峭不為時俯仰方
艾引年士論高之林下三十載篤宗戚賑閭黨敦古
尚誼嘉與後進晩號白兆山人著有碧社吟按舊志
芷一字次泉幼孤育於兄兄亡嫂使供灑掃芷竊向
學遂能文一日送兄子應試自陳於學使者面試得
補諸生中嘉靖壬子鄉試始有以女妻之者兄子夭
芷事嫂至謹養生送死一如母禮嘗訓子弟曰學力
既到俗氣自消金玉自賤骨肉自親横逆自化人以
為名言
何宗彦字君美隨州人萬歷乙未進士歴官少詹事
晉禮侍攝尚書事時儲講久輟政弛官曠彦隨事進
規多所禆益後移疾還里光宗立即家拜禮部尚書
兼東閣大學士未幾病薨賻予甚厚遣行人護歸贈
太傅諡文毅彦性剛正動循規矩而識力明辨立朝
大節斷斷如也一時推清節者必以為首云(舊通志)
楊清三楚文獻錄字澹孺應山人忠烈之兄以貢任
宜興訓遷國子助教陞金華通判為諸生時與忠烈
讀書山中雅慕同里二宋二連人亦以連宋目之忠
烈被璫禍清罷官家居及事雪復任衢州後卒(並見)
(舊通志)
劉伯生劉伯燮(詳人物志)
楊漣(詳忠臣志)
鄒觀光三楚文獻錄字孚如雲夢人英敏力學萬歷
庚辰進士授中書舍人留心國計民生與魏允中顧憲
成等上下古今砥礪忠孝丁外艱起除銓部發諸吏
偽增減文書得拜官者數百人抵罪部弊一洗歴四
司所具疏上一一報可偶有所陳論不合即乞歸養
母十餘年始補南職方郎既卒遷貳冏鄉人咸惜之
觀光喜作育人才積書數千卷於學宫勒序記之人
稱大澤先生
程慥字飛耀雲夢人明道先生後裔性孝友兩兄私
其先業無怨言母病延醫卜塋兆獨任其事歲飢盜
起皆望廬而返曰厚德士也叔子德良司李重慶歸
槖中無蜀物慥大喜及卒鄉里稱曰正靖先生(舊通志)
皇清郝明徽字彦白雲夢人性孝友明懷宗庚午舉人
授太平令立社倉培學校力除苛政大旱禱雨立
應歲歉有野竹結實之異民賴以療飢致仕歸里
置義田篤厚宗族一以范文正為法
李士竑字廣庵雲夢人順治已亥進士初理雲南
楚雄改令旌德政平民和遷維楊郡丞駐節瓜步
惠恤商賈兩署府椽昭雪疑獄以疾乞休居林下
十載好學不倦
黃蘇字奎臨雲夢人順治已亥進士令掖縣甫下
車活冤民七姓歲歉設賑邑瀕海民苦逃盜株連
嚴緝捕除渠魁民賴以安兩署海防治行為山左
最致仕後力行善事雲人至今稱之
李宏建(詳文苑志)
劉鼎文字坦齊雲夢人康熙壬戌進士知寧鄉縣
刑清政簡猛獸不入境新學宫勸農課士去任已
久民猶歌其遺愛
張奎華字弘齋雲夢人孝事繼母兄病肺侍藥
累年不懈生平無疾言厲色人咸樂其平易
荆州府
周伍舉一曰椒舉楚大夫左傳楚子合諸侯於申示
諸侯侈椒舉曰夫六王二公之事皆所以示諸侯禮
也諸侯所由用命也今君以汰無乃不濟乎靈王為
章華之臺與舉升焉曰臺美夫對曰臣聞國君服寵
以為美不聞其以土木之崇高彤鏤為美也若君謂
此臺美而為之正楚其殆矣
伍奢(詳忠臣志)
伍尚(詳孝子志)
申包胥(詳忠臣志)
伍員監利人按員事詳左傳史記諸書不具載其子
曰度自鮑氏歸白公勝待以兄禮封鮑侯度懼禍及
去之武陵因家焉棠君就執伍幾赤族今之苗裔度
所出也其後有伍被者漢人淮南王安好學術招致
英雋以百數被為冠首久之淮南隂有邪謀被數微
諫不聽後安敗自詣獄伍員備考云歴唐晉宋明或
籍武陵或豫章或南閩監利志云今插槐故里之北
子姓蕃衍世業耕讀康熙辛酉奉
國朝新例學臣蒋批准奉祀生祀員於鄉賢祠
蜀漢董和蜀志列傳字幼宰枝江人其先家巴郡江
州漢末和率宗族西遷劉璋以為成都令時蜀土奢
侈和躬率以儉所在皆移風變善歴遷益州太守清
約如一南土愛信昭烈定蜀與丞相亮並署大司馬
事獻可替否共為交歡二十餘年比死家無儋石之
儲
霍峻蜀志列傳字仲邈枝江人先主時為中郎將守
葭萌城張魯遣楊帛誘之不應後劉璋將扶禁向存
等帥萬餘人圍峻經年不下城中纔數百人伺怠出
擊大破之斬存首以功遷梓潼太守在官三年年四
十卒子弋字紹先為太子璿中庶子璿好騎射弋嘗
引古義諫之
南北朝劉凝之南史列傳字隠安南郡枝江人凝之
慕老萊嚴子陵為人推家財與弟及兄子立屋於野
外非其力不食辟召一無所就妻梁州刺史郭銓女
奩具豐麗凝之悉散之親屬妻亦能甘窮苦共乘蒲
笨車出市賣易周用之外輙以施人姓好山水隠衡
山之陽採藥服食妻子皆從其志
明楊溥分省人物考字弘濟石首人洪武已夘舉鄉
試第一庚辰成進士除翰林編修永樂初轉太子洗
馬東宫讀漢書稱張釋之之賢溥對曰釋之固賢非
文帝不得行其志因采文帝事編𩔖以獻尋以車駕
北征東宫奉迎稽緩上咎責輔導者遂與黃淮金問
同逮詔獄淹繫十年溥勵志讀書不輟同難者止之
曰朝聞道夕死可矣五經諸子讀之數回不以患難
介於中仁宗立釋溥擢翰林學士入閣典機務旋陞
太常少卿宣德元年高煦反既平或請襲趙王溥執
不可趙邸獲全宣帝嘗從容謂溥曰古之君臣更相
戒飭克致太平比來人臣多進諛詞溥對以直言非
難受言為難陛下誠樂聞讜論臣下誰敢不殫竭愚
衷上善之十年陟禮部尚書兼學士正統三年加少
保武英殿大學士溥首疏開經筵擇講官及選左右
侍從之人培養本原上皆嘉納又疏言西北二邊急
於防守而所在壮勇之人乃發戍南方非所以全其
生而圖其用惟悉從南北所直發遣庶幾人習水土
兵政有備詔廷臣議行之溥質直廉静無城府諸大
臣論事争可否溥平心處之人皆服其相業為一時之
冠與楊士竒楊榮同心輔政時稱三楊正統十一年
卒贈太師諡文定
劉儁(詳忠臣志)
裴璉分省人物考監利人洪武中以明經薦知劍州
遷浙江僉事執法不撓被誣褫職起監察御史以平
寇功擢河南副使因事免尋改刑部主事歴侍郎堅
持風節患難不渝
韓守益(詳文苑志)
(闕)翼分省人物考字子羽監利人洪武間任安慶府
訓拜監察御史風節稜稜時親王有未出封而假法
駕出城者巳獲俞旨翼争之忤旨繫獄十餘年乃釋
袁泰楚紀夷陵人洪武辛酉舉廉能正直因上前言
事不屈命劉璟繫其項風憲特著
唐貞分省人物考夷陵人洪武丙子舉人歴官兵科
給事中抗直敢言永樂巳亥卒於官家止土屋一區
不蔽風雨
劉永清明一統志字汝弼石首人永樂已丑進士以
學行兼優總文淵閣纂修五經四書性理大全復修
兩朝實錄正統初授廣東右布政使
何忠(詳忠臣志)
鄒師顔分省人物考字希賢宜都人洪武中監生授
戸部主事永樂初改行在監察御史劾御史李公敏
娶監犯親屬為妻廉恥道喪詔命都察院鞫之風紀
肅然陟大理丞擢禮部右侍郎
余爾弼明一統志宜都人力學好問居家孝友常能
損已濟人里有大疫與諸兄煮粥食之人懷其惠永
樂辛夘舉於鄉擢營繕主事陞屯田郎中
傅啟讓分省人物考石首人永樂壬辰進士歴河南僉
事清慎有為隨築隄以禦河水九載考最中州士民
奏留之命復原職陟大理寺少卿讞議公平尋出督
餉浙江
劉魁字景星監利人明初為諸生從石首楊文定遊
文定甚器重之邑有學無師魁伏闕上書願得師朝
允其請以李鐸視學事永樂丁酉舉於鄉仁宗時楊
文定執政疏魁名以請命有司勸駕辭不赴後有詔
督責魁不得巳出授四川大足司訓旋乞休文定知
不可強繪脩篁古木圖贈以詩曰老榦稜稜飽雪霜
蒼苔深處倚幽篁此生不作明堂夢贏得山林歲月
長子祥以孝行顯(舊通志)
王恂分省人物考字用誠公安人初名振以同中官
名改焉宣德庚戌成進士選庶常由修選遷大理寺
丞巡撫貴州克舉邊務民夷畏懷比歸所攜惟書劒
藥物而巳改右春坊管司業事尋陞祭酒賜書賜第
恂謹厚喜誘迪諸生循循不倦成就者甚衆卒後遣
官致祭給舟歸喪
何史訓遠安人宣德癸丑進士初授行人景泰間山
東山西二省負租訓奉命催督事竣陞戶部員外郎
総浙江糧儲使遠域不辱王命辭疾歸奉詔進階朝
列大夫(舊通志)
汪浩分省人物考字弘初石首人景泰辛未進士授
南京大理寺副天順初出補四川僉事時成夔潼嘉
諸郡寇起浩多方經略擒斬萬餘擢僉都御史巡撫
四川平劇賊趙鐸等加副都御史往討都掌叛苗卒
致底定著有平西錄
何皥楚紀字太古公安人景泰癸酉舉於鄉初令睢
寧異政有三麥秀三穗螟蟊不入境牛多産雙犢九
載召入戶部辦事尋告歸
王軾分省人物考字用敬公安人天順甲申進士授
大理評事審錄四川用刑平允值蜀中兵警即陞兵
備道黑苗叛播州土官請征之軾廉知其情遣使招
諭苗咸悅服擢本省按察使清理滯獄囹圄為空進
僉都御史授節鉞開府山海關轉南京操江都御史
陞戶部侍郎総理京儲一時宿弊清理殆盡旋晉尚
書遷南兵部尚書貴州女苗米魯亂勢猖獗廷議進
兵上曰欲紓朕南顧憂非軾不可於是督師進勦布
置險要親冒石矢督率指揮賊就擒凱旋蟒袍玉帶
賜世廕錦衣衛因病乞休還里復加存問既卒諭祭
葬贈太保諡襄簡子貢領鄉薦有父風賞以孝行聞
朱輔(詳忠臣志)
袁宗臯分省人物考字仲德石首人父愷廣東左布
政臯與弟宗夔同舉於鄉臯登弘治庚戌進士興邸
分封安陸選充長史興獻帝嘗曰袁長史厚内方外
盛德長者臯釐弊戢奸衛從有強取民財者廉之不
少貸由是府憚其嚴肅無敢擾世宗入繼大統扈蹕
至京輔翊益勤陞吏部左侍郎時内竪乘逆瑾餘焰
縱恣不戢臯首請裁抑不得預政事典兵旋遷禮部
尚書兼文淵閣大學士素剛正清介居台衡苞苴無
敢至門者卒贈太子太保諡榮襄
何珊楚紀字廷佩皥次子年十九成弘治癸丑進士
由郎署陞四川敘瀘道所至有聲時鄢大藍二兩賊
猖獗叙州全蜀騷動珊生擒之論功陞廣東左布政
尋致仕歸年甫四旬與鄒莊簡布衣竹杖結社賦詩
有香山洛社諸老之風卒年八十餘子怡石埭知縣
凱沈丘知縣
鄒文盛分省人物考字時鳴公安人弘治癸丑進士
授吏科給事中命覈兩廣兵儲上言災異十事按事
遼東條列邊計進戶科疏陳崇節儉省課稅飭邊備
廣儲蓄深切時政忤劉瑾出守保定府擢山東參政
會劇賊破州縣極力撫輯遷雲南布政使時土酋嘯
聚香爐山擢副都御史巡撫貴州督師進勦屢戰
皆捷賊退保香爐山文盛推誠撫諭散其黨三百餘
砦用擒阿旁等破寨之日焚香告帝誓不妄殺一人
賜勑褒賚進右都御史掌留臺震肅風紀僚屬罔敢
骩法干政陟南京戶部尚書旋入本部尚書蠲賑荒
旱籌畫邊餉悉中時宜以老乞休卒贈太子少保賜
祭葬諡莊簡子廷澤銅仁知府廷濟廕錦衣指揮曾
孫之有襲錦衣廕懷宗初擢東司房掌印時上綜核
名實以伺察詗探為明之有默為轉移多所保全疏
遷邑治於祝家岡至今賴之卒贈太子太保(參縣志)
劉思賢分省人物考字用賓石首人弘治丙辰進士
歴戶部郎中正德間以忤劉瑾繫獄免會瑾誅起重
慶知府累遷工部侍郎恭慎端慤踐履不苟囊無儲
物寒約終身
成樂號龍山石首人弘治乙夘舉人正德甲戌進士
官兵部侍郎征白蓮賊有功諡端肅(舊通志)
咼校(詳文苑志)
劉寓生分省人物考字竒進石首人弘治乙丑進士
選庶吉士與湛若水穆孔暉講明性學拜監察御史
抗直敢言以忤逆瑾免嘉靖初起福建僉事致仕杜
門如寒素
鄭元字嵎谷夷陵人高才博學登正德辛未會魁視
學滇省所得多奇士嚴關節杜私請士服其公亦畏
其嚴(舊通志)
伍文定分省人物考字時泰松滋人幼磊落有經世
之志弘治巳未成進士授常州府推官以事忤劉瑾
除名瑾誅起嘉興同知平桃源賊有功遷知河南府
適江西吉安多寇乃改吉安至即擒永豐巨寇賴招
夀等四百餘人平捅岡賊得渠魁謝志山等境内膽
落宸濠叛先遣劇賊犯吉安屬邑定擒之迎都御史
王守仁提兵攻南昌濠還救逆戰於王家渡定立矢
石中砲火燎其鬚不為動濠遂就擒捷聞遷江西按
察使司歴提督操江世宗初遷大司馬值雲南土酋
安鳳叛命兼右都御史討平時芒部屢不靖文定欲
乘兵力勦之以伸威百蠻四川按臣戴金力言其非
有旨罷兵因乞致仕歸卒於家萬歷間補諡忠襄
張璧分省人物考字崇象石首人大父子言天順進
士歴廣西按察僉事父維舉人歴山西參政璧成正
德辛未進士歴授編修乾清宫災上修德勤政講學
三事嘉靖首御經筵璧進講敷陳愷切時司寇林見
素以事待罪璧講君使臣以禮有耆德舊臣當加敬
禮之語帝為改容出典南畿文衡稱得人歴遷南京
大宗伯入内閣卒贈少保諡文簡
鄧鋐分省人物考江陵人正德丁夘舉人授南陽令
清介不阿擢御史以直言忤時出為柳州守布德施
惠民夷懷服擢廣東副使有遺愛及巡海會有採珠
之令鋐焚香與諸從事誓一無所取致仕歸家徒四
壁
咼文光分省人物考字懷谷公安人嘉靖戊子鄉薦
簡重雅飭好學強記旁羅百氏幼失怙母成有苦節
光孝養至備令巴縣勤慎慈惠視民若傷推鞫以情
幾至無訟賦役與民期會不事鞭笞民亦無後時興
利除害皆以實心行之一邑仰其廉平比入覲相率
繪像私祀無不願其復任者改廣之遂溪至任甫七
日慨然辭歸居家二十餘年絶蹟公庭時或困於衣
食有司為餽粟帛皆不受清介之操始終無間生平
學問評者謂其與潜後先無忝云所著有擬陶詩及
懷谷詩文稿若干篇
李台字星伯公安人父大本正德癸酉舉人令新城
署有白鏹數萬從地湧出大本命掩之曰不願得富
願得賢子孫巳而生台嘉靖辛丑成進士初除戸部
主事出守成都清節自矢值病劇檢所儲書史圖
籍而外餘金盡捐修郡城曰家世清操不欲留以汚前
人卒於蜀蜀人歌思之(舊通志)
王之誥分省人物考字告若石首人倜儻有大志嘉
靖甲辰成進士初令吉水擢戶部主事改兵部陞河
南僉事征施尚詔有功尋遷山西參政時嚴嵩父子
當國夤緣者多誥獨不附世宗重之超陞遼東巡撫
入為少司馬歴南北兵刑兩部尚書以執法屢忤中
貴遂歸養嚢槖蕭然朝野奉為楷模
劉一儒分省人物考字孟真夷陵人嘉靖乙未進士
初為刑部主事太宰楊博愛其才調吏部郎與張居
正連婣居正當國儒避嫌歴任留都通候之啟亦多
曠簡江陵敗儒獨不染後陞工部尚書以病歸逾年
而卒諡莊介
夏茂字仲亨監利人博學多才䆒心濂洛之學舉嘉
靖癸夘鄉試仕延津縣多善政抗節不附權貴擢判
廬州尋致仕歸居家舉動一遵家禮性嚴毅惡聞人
過人憚其直(舊通志)
帥蘭定楚澤江陵人隆慶辛未進士由漂陽令擢兵
科給事陟吏科左給事條陳嶺南善後事宜巡視京
營論罷不職司馬轉禮科都給事疏學校八疑及清
禄鈔釐正藩封皆有裨時政遷福建左轄致仕歸杜
門課子意泊如也
劉楚先字衡野江陵人隆慶辛未進士授檢討累官
禮部侍郎兼學士神宗時國儲未定先七疏請冠婚
期不報至以死争免官歸十六年起禮部尚書掌詹
事府事張差之獄廷臣交擊上震怒章皆不下先疏
言張差入皇宫自有應坐之律當即時正法何至張
大其事以傷國體乎疏入神宗悅即時出朝召見百
官衆賀曰公真老成能斷大事吾儕不及也卒贈太
傅諡文恪
李守約字道宇公安人萬歷丁丑進士授刑部主事
鄒元標廷杖人不敢犯約獨詣朝房負之出親調湯
藥治後遷安慶守盡心撫綏代輸逋賦累遷至南
通政使晉太常少卿
咼文美字二峯公安人性孝慈每佳節思親輙至流
涕邑多水患族有逋逃鬻産代償之任溧陽諭溧故
濱江率諸生講求屯田水利治民算數等書倣宋胡
瑗教授蘇湖二州遺意務課以有用之學士稱良師
侯一定字豫亭公安人少有文藻師事邑進士劉珠
中萬歷乙酉舉人初為應城諭陞粤新寧令起補羅
江每讞獄手削刑書多所平反寒月不能具服則葛
衣視事久之治洽民安遠近信之皆曰蜀之廉吏羅
江一人而巳(以上舊通志)
曾可前分省人物考字退如石首人積學篤行寒暑
無間萬歷辛丑成進士廷試第三人居詞林恂恂若
處子是非可否毅然無所假借甲辰分考所取多知
名士以父年高請假家居三年父強之出勉赴闕未
幾即歸友愛諸弟遺産悉讓之邑多水患力言於當
事築隄防禦兩遇漲決盡捐巳囊以全活梓里其門
生為鄰邑令餽遺一切謝絶父喪以哀毁卒子鳴夏
戊午舉人孫曰唯康熙巳酉鄉薦另傳
雷思霈字何恩夷陵人萬歷辛丑進士選庶吉士授
檢討已酉主閩試庚戌會試分考所得士如鍾惺鄒
之麟輩皆一時名流請告歸卒於家
蕭毅中字元恒公安人萬歷丁未進士授安福令考
授監察御史魏璫擅權中抗疏廷争被逐後起南贛
巡撫卒於任(以上舊通志)
熊膏三楚文獻錄字雨亭公安人萬歷癸丑進士除
戸部𣙜河西課故多逋膏清介不苛吏胥為横者立
寘諸法期年賦入反足遷蘇松憲副念二郡田賦甲
海内而彫殘逋欠甚於他所乃酌便於民者請蠲貸
改折所省民力不貲累遷山東右藩入覲舉卓異以
副都御史撫南贛未任卒
王其勤松滋人年十八萬歷壬子癸丑鄉會皆第五
初任無錫下車日即檄修錫城不數月而城完適倭
寇突至他郡邑屠掠最慘錫民賴以保全歴官兵部
職方司(舊通志)
王蒞號筠墅石首人萬歷中以進士授工部主事修
船著績陞太平府知府理冤緝姦建惠民倉於水次
以便石民之解南糧者里居多年給貧撫孤贍恤宗
族
喻守初字秉吾石首進士萬歷中授河間司理釋大
辟數十人累官至山東右參議
毛羽健字芝田公安人幼英異有氣局讀書日數行
下成天啟壬戌進士初令萬縣撫孤貧鋤豪華摘發
如神移巴令值奢酋蹂躪後邑里凋敝健盡心撫字
考最擢雲南道御史首劾璫黨阮大鋮楊維垣等直
聲震天下時閣訟興上召百官廷對怒下錢謙益等
於獄舉朝震駭莫敢言健抗疏謂揆席非可争攘而
得以朋黨傾君子非國家之福因極指温體仁之奸
疏入衆皆危之上素知其忠直特宥免會周延儒入
相健疏論之語多激切又劾太宰王永光庇私人誤
封疆斥蔡奕琛奸邪在臺數年章百餘上多所建明
當輔者惡之遂被逮繫謫嶺表釋歸道卒子夀登扶
櫬經洞庭湖凍水凝舟莫能進撫棺長號冰解而歸
(以上舊通志)
李開先(詳忠臣志)
周天祚字白石松滋人天啟乙丑進士初任南充令
務從寬簡陞戶部主事請裁冗費數忤中璫齎志以
歿咸悼惜之
雷應乾號首山江陵人懷宗戊辰進士授内江令歴
戶部主事擢知兖州府時苦旱飢殍盈路相聚為盜
應乾蠲俸賑濟民賴以安(以上舊通志)
龐瑜(詳忠臣志)
侯偉時(詳忠臣志)
皇清張化成江陵人明萬歷間國學性孝友母卒未
葬值闖賊圍城化成守柩不去賊挾刃環擁見其
慘泣之状嗟嘆而去母柩獲全異母弟析産讓腴
受瘠弟卒無嗣以産讓其同胞妹撫教諸甥成立
辛已歲荒捐賑設粥全活無算又收瘞賊屠遺骸
以萬計邑人德之任粤東歸善丞潔已奉公愛民
如子後以子可前貴
誥封吏部稽勳司郎中
張可前字箸漢化成子少穎異及長力學篤行順
治壬辰成進士任瑞州司李瑞屬多積逋檄可前
代徵一時勒並解為請於院司以所欠多寡定為
分數次第徵收民皆感激完納委催漕糧釐清宿
弊一切命盜及擬定大辟者各案極意平反全活
甚衆三載考最擢吏部主事陞郎中以親老乞養
歸先是江漢兩隄荆安二府協修彼此推諉屢築
屢潰可前力主自衛請於上官永杜扳協自是隄
工堅固民利賴之親歿服闋起補文選郎中癸丑
充會試同考陞光禄歴左右通政晉太僕卿與昇
平晏同賦柏梁體詩轉太常陟副憲時嘉峪關外
噶爾旦牧馬雪山逼近内地因疏請於蘭州設將軍
控制河西一帶邊境以安又陳齋戒停刑之條蒙
聖祖俞允著為定例旋進刑部侍郎每讞獄必反覆推勘惟
恐失入滿漢堂司交稱之可前於天下阨塞鎮協
常披圖留心及轉兵部益博訪將吏賢才疏列擢
用代操八旗滿洲官兵號令嚴明致仕歸年八十
三卒子敏瑞石屏牧毓碧井陘副使孫兼垓副榜
貢生泰坰丙午舉人
胡在恪字念蒿江陵人順治戊子省元乙未進士
性孝友幼時父督課極嚴嘗以硯擊其背至耄背
常發痛則涕泣思慕弟年逾七十偶病即撫摩顧
視寝食俱廢歴官刑部郎中提學江南杜請託拔
真才補江西驛鹽道釐剔陋弊商民感悅攝臬篆
推鞫平允致仕歸囊無官物茅屋數椽課子讀書
晏如也恪博雅能文嘗総修本省通志卒年八十
餘少時貧困婦翁為富商往依之翁欲寒盟女堅
不從翁恚甚舟行至蘆葦間委女及恪而去時未
婚也夫婦食蒿數日始附他舟歸故恪字念蒿云
子年榖壬子舉人年穎中江南丁已鄉科另傳
咼重望字仲達公安人明壬午舉人幼有至性事
父母以孝稱力行敦睦族人貧不能婚葬者皆傾
囊助之學宫頹敗捐貲倡脩其輕財好義𩔖如此
咼正儀字又生公安人順治戊戌進士事親以孝
聞繼母卒哀毁骨立置義田以睦族後授南陽司
理廉明剛斷捐俸修葺黌官改北直天津衛大旱
虔禱立雨補令廣寧歲連歉賑濟撫綏流亡者咸
復其業子鵬南康熙丙戌進士孫甡篆雍正巳酉
副榜
閔公緘石首人兩任廣文克修師道陞令山左性
仁慈革去嚴刑嘗斷一奴疑冤得以出戶設立信
票完糧民免笞扑治家極整肅至接宗人則怡然
如同氣生平行事無不可告人者
襄陽府
周宋玉襄陽耆舊傳宋玉者楚之鄢人也故宜城有
宋玉塜始事屈原原既放逐求事楚友景差景差言
於王以為小臣玉讓其友友謝之復言於王王好樂
愛賦既美其才而憎之似屈原也曰子盍從俗使楚人
貴子之德乎對曰昔楚有善歌者始而曰下里巴人
國中屬而和之者數百人既而曰陽春白雪朝日魚
離國中屬而和之者不至十人含商吐角絶倫赴曲
國中屬而和之者不至三人矣其曲彌高其和彌寡
漢丁蘭(詳孝子志)
岑彭後漢書列傳字君然棘陽人建武二年光武使
擊荆州下犨葉等十餘城後率傅俊臧宫劉洪等擊
秦豐豐與其將蔡宏拒於鄧彭潜兵渡沔水從間道
直襲黎丘豐還救彭擊斬蔡宏豐相趙京舉宜城降
遂圍黎丘四年帝幸黎丘勞軍使彭與傅俊南擊田
戎大破之拔夷陵彭還屯津鄉當荆州要會諭告諸
蠻陳國家威德移檄江南頒行詔命於是江夏武陵
等郡相率貢獻或遣將兵助彭征伐九年公孫述遣
任滿田戎程汎下江關擊破偏將馮駿等拔夷道據荆
門虎牙横江起浮橋立攅柱以拒漢兵十一年春彭
與吳漢等發武陵諸郡兵及棹卒凡六萬餘人會於
荆門吳漢欲罷棹卒彭不可上書言状帝報曰荆門
之事一由征南公為重而巳彭募得偏將魯奇攻其
浮橋時天風狂急因飛炬焚之悉軍順風並進所向
無前遂斬任滿獲程汎田戎亡保江州彭率臧宫劉
歆入江關令軍中無得擄略所過百姓皆奉牛酒迎
勞彭至江州以田戎食多難卒拔留馮駿守之自引
兵乘利直攻墊江公孫述使延岑等悉兵拒廣漢及
資中又遣侯丹拒黃石彭擊破丹至武陽繞出延岑
軍後述大驚使客夜刺殺彭帝聞諡曰壯侯蜀人立
廟武陽歲時祀焉子遵嗣徙封細陽侯
馬成後漢書列傳字君遷棘陽人世祖徇潁州調守
郟令從平江淮封平舒侯尋破隗囂以為天水太守
後行太司空事拜陽武將軍出屯常山遷中山太守
封全椒侯卒子衛嗣孫李徙封棘陵侯
婁夀姓譜字元考南陽人幼而岐嶷有志行好學不
倦棲遲衡門樂以忘憂郡縣屢辟皆不應世人諡為
元儒先生舊志光化人縣東南十八里有碑熹平中
立題曰元儒婁先生碑宋歐陽修遷乾德令常率縣
學生拜之
王逸(詳文苑志)
岑熙後漢書岑彭傳熙彭五世孫少為侍中遷魏郡
太守招聘隠逸與參政事無為而化視事二年輿人
歌之曰我有枳棘岑君伐之我有蟊賊岑君遏之狗
吠不驚足下生氂含哺鼓腹焉知凶災熙卒子福嗣
為黃門侍郎
司馬徽字德操襄陽人襄陽記徽善知人昭烈訪士
於徽徽曰識時務者在俊傑此間有伏龍鳳雛謂諸
葛孔明龐士元也梓潼李仁尹點俱從之遊時龐德
公亦善品藻稱徽為水鏡
蜀漢諸葛亮蜀志列傳字孔明瑯琊陽都人早孤從父
元素與荆州牧劉表有舊往從之元卒亮家於南陽
之鄧縣在襄陽城西二十里號曰隆中躬耕隴畝好
為梁甫吟每自比於管仲樂毅時先主屯新野徐庶
謂先主曰諸葛孔明者卧龍也將軍豈願見之乎先
主曰君與俱來庶曰此人可就見不可屈致凡三往
乃見先主問計於亮答曰自董卓以來豪傑並起跨
州連郡者不可勝數曹操比於袁紹則名微而衆寡
然操遂能克紹以弱為強者非惟天時抑亦人謀也
今操巳擁百萬之衆挾天子以令諸侯此誠不可與
争鋒孫權據有江東巳歴三世國險而民附賢能為
之用此可以為援而不可圖也荆州北據漢沔利盡
南海東連吳會西通巴蜀此用武之國而其主不能
守此殆天所以資將軍將軍豈有意乎益州險塞沃
野千里天府之土高祖因之以成帝業劉璋闇弱張
魯在北民殷國富而不知存恤智能之士思得明君
將軍既帝室之胄信義著於四海總攬英雄思賢如
渴若跨有荆益保其巖阻西和諸戎南撫夷越外結
好孫權内修政理天下有變則命一上將將荆州之
軍以向宛洛將軍身率益州之衆以出秦川百姓孰
敢不簞食壺漿以迎將軍者乎誠如是則霸業可成
漢室可興矣先主曰善於是與亮情好日密會劉表
卒琮聞曹操來征遣使請降先主至於夏口亮曰事
急矣請奉命求救於孫將軍時權擁軍在柴桑觀成
敗亮說權權大悅即遣周瑜程普魯肅等水軍三萬
隨亮詣先主並力拒曹曹敗於赤壁引軍歸鄴先主
遂收江南以亮為軍師中郎將使督零陵桂陽長沙
三郡調其賦稅以充軍實按杜甫詩伯仲伊吕三代
人物也兩朝開濟炎漢忠臣也今欲紀人物則籍本
瑯琊紀忠臣則廟食成都因其俎豆襄陽謹摭出處
大概列志鄉賢以示不敢私公於楚之意而入相以
後事不具載其論斷則宋儒稱王佐才又曰有儒者
氣象盡之矣
龐統蜀志列傳字士元襄陽人少未有識者司馬徽
有知人鍳統弱冠往見徽採桑於樹上坐統樹下共
語自晝至夜甚異之稱為南州士之冠冕由是顯名
為郡功曹先主領荆州統以從事為耒陽令在縣不
治免官魯肅與先主書曰龐士元非百里才也使處
治中别駕之任始展其驥足耳諸葛亮亦言於先主
先主與譚大器之以為治中從事入益州進圍雒縣
統率衆攻城為流矢所中卒年三十六諡靖侯子宏
字巨師剛簡有臧否弟林以荆州治中從事參鎮北
將軍
馬良蜀志列傳字子常宜城人兄弟五人並有才名
而良稱最良眉中有白毛鄉里諺曰馬氏五常白眉
最良先主領荆州辟為從事諸葛亮入蜀良上書期
以簡才贊世亮器之先主即位以為侍中及東征遣
入武陵招納五谿蠻渠帥皆授印綬會先主敗良亦
遇害乃拜其子秉為騎都尉
向朗蜀志列傳字巨達宜城人為劉表臨沮長表卒
歸先主督秭歸夷道巫山夷陵四縣軍民事蜀平
為巴西太守轉徙房陵後主踐阼領丞相長史亮南
征留統後事以馬謖逃亡朗知情不舉免官亮卒論
舊功封顯明亭侯郎少涉獵文學不治素檢以吏能
見稱自去長史垂三十年更潜心典籍孜孜不倦年
踰八十手自校書誘納後進延熙十年卒子條字文
豹亦博學多識景耀中為御史中丞
向寵蜀志向郎傳寵朗兄子先主時為牙門將秭歸
之敗寵營特完封都亭侯典宿衛亮北行表曰將軍
向寵性行淑均曉暢軍事先帝稱之曰能是以衆論
舉寵為督愚以為營中之事悉以咨之必能使行陣
和睦優劣得所遷中領軍後征漢嘉蠻夷遇害寵弟
克歴射聲校尉尚書
南北朝柳惲南史柳元景傳惲字文暢襄陽人好學
善尺牘與陳郡謝㵸鄰㵸曰宅南柳郎可為儀表為
太子洗馬武帝至建業惲侯謁石頭以為征東司馬
請城平之日先收圖籍及遵漢高寬大之義帝從之
徙相國右司馬與沈約共定新律再為吳興太守為
政清静人吏懷之
唐張柬之唐書列傳字孟將襄陽人少陟經史令狐
德棻異其才以王佐期之中進士永昌初以賢良召
時年七十餘對策第一授監察御史俄為荆州大都
督長史時武后求奇士狄仁傑曰荆州長史張柬之
雖老宰相才也召見拜同鳳閣鸞臺平章事誅二張
以功封漢陽郡王尋授襄州刺史至州持下以法雖
親舊無所縱貸會漢水漲齧城郭柬之因壘為隄以
遏湍怒闔境賴之後流隴州卒諡文貞子愿仕至襄
州刺史
尹怦(詳孝子志)
杜甫尚書杜審言傳甫字子美襄陽人七歲屬詞舉
進士不第明皇朝獻三大禮賦帝竒之使待制集賢
院擢河西尉不拜肅宗立自鄜州欲奔行在為賊所
得亡走鳳翔上謁拜右拾遺與房琯為布衣交琯罷
相甫上疏救帝怒除華州司功參軍棄官去客秦州
流落劍南補京兆功曹參軍會嚴武節度劍南往依
焉武表為參謀檢校工部員外郎時往來梓夔間因
客耒陽卒甫曠放不自檢好論天下大事數經寇亂
挺節無所汚為詩歌情不忘君人憐其忠
孟浩然唐書列傳襄陽縣人好節義喜振人患難隠
鹿門山遊京師王維私邀入内署俄明皇至匿牀下
維以實對帝喜曰朕聞其人而未見也詔問其詩浩
然再拜自誦所為至不才明主棄之句帝曰卿不求
仕朕未嘗棄卿奈何誣我因放還採訪使韓朝宗欲
薦諸朝會故人至劇飲或曰與韓公有期浩然叱曰
業巳飲遑恤其他卒不赴張九齡為荆州辟置於府
卒後樊澤為節度使更刻碑鳳林山南封寵其墓
宋張士遜宋史列傳字順之光化人淳化中進士歴
知射洪襄陽邵武三縣官射洪邵武時兩值旱禱雨
咸應後徙河北河侵棣州詔徙州陽信議者患糧多
不敢遷遜視瀕河數州方艱食即計餘以貸貧者期
來歲輸陽信公私利之累遷同中書門下平章事以
救曹利用出知江寧復入相言禁兵久戌邊應恤其
家在京師者帝出内藏十萬緡賜之又請遣使安撫
陜西帝遣韓琦以行詔樞密院自今邊事並與遜等
參議尋上章請老乃拜太傅封鄧國公致仕帝飛白
書千歲字賜之因建千歲堂年八十六卒諡文懿御
篆其墓碑曰舊德之碑
戴國忠光化人慶歷中進士歐陽修稱其忠信篤於
朋友孝弟孚於宗族禮義達於鄉閭仕終屯田郎中
(舊通志)
歐慶字貽孫明一統志光化人以通三禮出身累官
彭州推官知永春縣居官廉貧宗族孤幼者皆養於
家與邑太傅張士遜郎中戴國忠並稱於鄉卒歐陽
修為表其墓子世英鄧城令世勣舉進士
石潨(詳文苑志)
張友直宋史張士遜傳友直字益之士遜子累遷工
部侍郎知越州民每歛財集僧道士女謂之祭天友
直下令禁絶取所歛建學以延諸生士遜嘗記帝東
宫舊事而史官未之見友直纂為資善錄上之
張友正(詳文苑志)
魏泰(詳文苑志)
張嵲宋史列傳字巨山光化人張浚辟利州路安撫
幹辦公事嵲上言宜築塢保守淮南興屯田為久戍
資又荆襄夀春皆重鎮速擇良將勁兵戍守以重上
流召試除秘書省正字會地震奏願深思變異之由
修政闕以致民安遷著作郎言宜選腹心之臣以鎮
蜀後出為福建路轉運使判官疏言外有勁敵内有
驕兵下有困窮無聊之民進言者以為陳腐任事者
更為迂闊用人不擇賢否唯視宰相之去留以為取
舍寖成朋黨及敵人敗盟上命兩省卿監郎曹各草
檄以進獨取嵲所進者播之四方擢修撰論王德擅
退使岳飛勢孤敵人猖獗應罰而反賞封還辭頭乞
罷後除敷文閣待制年五十三卒子昌時
祁寬均州人每與諸子講論性理發明聖道大有禆
於後學(舊通志)
明陳譲楚紀榖城人洪武丁夘舉人授刑部主事讞
獄明允不避權勢改監察御史銓司以品級相拘為
言太祖謂譲才堪御史命以六品俸食之尋陞刑部
郎中
王訥楚紀榖城人永樂甲申進士知高唐州教民稼
穡修葺學校均租賦省刑罰急於荒政民賴全活秩
滿父老詣闕懇留宣宗駕經其地聞善政嘉之賜以
金綺
韓彦章光化人永樂甲午鄉薦官長林火昌二學訓
導有孝行李文達彦章母弟也欲薦之以母老辭(舊)
(通志)
鄭達楚紀字叔通襄陽人博涉經史正統間令盩厔
開廣濟渠溉田千頃景泰中移崑山有捕盜千戶不
法殃民達甫至即糾去之興學校恤窮困歉歲勸貸
民藉以生者甚衆自奉清約所好惟圖書而巳
杜衡南漳人家居孝友景泰初以貢任楚雄推官持
巳廉潔決獄平恕知府計澄稱為清白吏歴官九年
秩滿致仕行李蕭然(舊通志)
吳珙(詳孝子志)
邵濟(詳文苑志)
艾福分省人物考字天錫襄陽人天順庚戌進士授
監察御史巡視山西考核庶官審錄重辟稱平允復
按浙江以父艱歸起擢光禄卿上疏省異教供餼坐
繫獄奪俸後進禮部侍郎仍掌寺事乞休福習於世
故通宕有智識晚在光禄為近倖所侮力辭人以是
多之
趙聰楚紀字時憲榖城人成化已丑進士授戶部主
事監收太倉臨清漕儲節宣盈縮奸豪歛蹟財用賴
以不匱
韓邦問分省人物考字大經襄陽人成化已丑進士
授大理評事轉寺正出補淮安知府歴遷刑部尚書
廉慎縝密未嘗輕出一言所在盡職後歸休客會稽
尋蘭亭故事與尚書王鑑之為真率會弟大章舉進
士任韶州知府
王琰字良璧棗陽人成化乙未進士拜監察御史巡
視蘇松諸郡剗剔奸蠧懾服強悍凡輿臺吏胥悉懲
之不少貸卒之日嚢無贏帛不備殯殮臺中諸御史
賻之始克葬(舊通志)
曹璘字廷輝襄陽人博極羣書成化戊戌進士除行
人奉使滇南還授御史孝宗嗣位抗章勸行三年喪
削宋貴妃諡復先朝言官放宫中怨女凡數事悉採
納焉又以災異弹劾大學士劉吉等無所避因下獄尋
復職出按廣東訪陳獻章於新會服其言論遂引疾
歸山中讀書三十年不入城市所著有襄陽府志光
化縣志西泉存稿(明史稿)
李端分省人物考字表正棗陽人成化辛丑進士拜
畱臺監察御史剛毅不撓屢忤權貴逮繫詔獄中官
汪直憾之謫永寧安撫司經歴遷温州知府
楊遜字崇譲均州人弘治癸丑進士拜留臺監察御
史彈劾不避權貴擢淮安知府以慈惠為政愛養羣
黎煦如子姓進按察副使(舊通志)
胡玥字朝重襄陽人弘治已未進士授溧水知縣遷
給事中陳正心講學用人愛民脩武屯田六事改御
史使蜀上安民弭盜策復遷戸科都給事中劾退逆
黨仕至山東布政使
鄭傑字伯興達之孫正德辛未進士除揚州推官以
洗冤澤物為巳任入掌文選拔幽滯抑僥倖因言事
謫臨卭單車就道歴陞大理寺丞持法平允
鄭繼之字伯孝襄陽人少讀書山寺中往還袖糈拾
落葉以炊有富室欲以女字之且懷託孤意繼之婉
辭之娶寠人子嘉靖壬戌成進士為餘干令以清白
自矢萬歷中屢遷大理寺卿時東征師罷朝議留戍
兵萬五千令朝鮮供億繼之曰留兵自當轉餉奈何
疲敝屬國議者韙之常以列卿假歸唯行李二笥而
巳及為冡宰年巳八十入朝不杖弟續之遠遷雲南
府倅憚於行繼之曰若不往誰當往者神宗末年不
見廷臣然獨重繼之故銓政為之一清云(以上舊通志)
蔡其芝(詳孝子志)
王從善字承吉襄陽人都督信長子童時讀書輙解
都督撫其頂曰余家世武讀書當在此兒劉忠宣尤
愛之稱為小友嘉靖癸未成進士除溧水令時南畿
飢流亡枕藉善至即發倉賑之僚佐以未請為言善
曰待請無孑遺矣救民獲罪所不辭也建學校闢淫
詞均里甲蠲逋賦為循良第一陞吏部考功郎著有
鳳林文集(舊通志)
王應期字國貞襄陽人舉萬歷壬午鄉試由廣文歴
官廉州保寧推官同知鞏昌貧似書生所在尸祝之
周夢𤾉字啟明南漳人萬歷甲戌進士授漢中推官
持法平允督學河南衡平鑑清所拔多該博士晉參
政乞歸侍母
魏大用光化人以貢令來安倭寇偪金陵滁泗間大
用築城練兵倭不敢近邑賴以全擢浙江嚴州府通
判來安人為立生祠
陳大道號蘇嶺光化人萬歷丙戌進士由知縣歴官
戶部尚書效忠四十餘年卒賜祭葬廕子聯璧順治
初官汝南兵備道
柯維蓁字君實襄陽人萬歷壬辰進士授行人一使
秦兩使豫章餽至正色辭曰皇華使惟疾苦循良入
告耳餽何有乎分守川北時有事於土司謂當静以
平之忤當事指遂拂衣歸未一歲奢變人服其先見
林下惟焚香把卷末年專意五經曰道在是矣卒年
七十七
韓光祐號嶺嵾光化人萬歷戊戌進士起家常州推
官考選給事有靖内變安社稷之功
王維周字士皇應期子萬歷丙辰進士父任雲南副
使卒於官如滇奔喪賻甚厚辭曰先靈有知不欲子
以初第變素履也授行人出使不受餽官至戸科給
事中孫貽貞澧州學正
錢積中字彦華棗陽人由太學生任廣西賓州判官
州俗獷悍積中以禮譲化導民始知學歲苦猺獞侵
掠躬冒矢石追捕之擢本州知府人立祠於城南清
風樓下祀之(以上舊通志)
冷𤾉(詳孝子志)
徐澤(詳忠臣志)
鄖陽府
周尹吉甫一統志世傳為房陵人宣王時為内史玁
狁内侵王命尹吉甫帥師伐之至於太原有功而歸申
伯封謝仲山甫城齊吉甫為之作誦宣王自將以伐淮
北之彛王謂尹氏命程伯休父為司馬蓋内史掌策命也
詳見詩小雅六月章及大雅嵩高烝民常武諸章
尹伯竒(詳孝子志)
明朱裒(詳忠臣志)
寇韋字自緩鄖縣人少穎異以易學教授里中後舉
嘉靖丁酉鄉試弟貧以已宅授之仕趙州學正寇至乘
城籌禦文武倚重陞南雍助教遷叙州府丞(舊通志)
温如玉分省人物考鄖縣人事父以孝聞嘉靖癸丑
進士除行人拜御史巡鹺浙江巡按蘇松綽著風稜
時當島寇初平物産凋耗玉汰貪墨鋤豪強加意拊
循四郡咸被蘇息著有延綏善後圖均蘇松賦役法
擢山東副使以病乞休卒於家居官二十年故廬不
增飾一椽皆服其清德
赫奕鄖縣人嘉靖癸夘舉人初授永昌府推官昭雪
冤獄授成都府同知旋晉下川南參議適奢寇為亂
親冒矢石平之陞廣東右布政未任卒川撫朱以平
奢功疏於朝贈兵部右侍郎廕一子入監
歐陽昭竹溪人萬歷庚戌進士由翰林擢省垣以諫
立儲謫隴西副使為政務寬大尚儉約有儒素風
歐陽仁竹山歲貢授合州判在官清慎後居鄉有貧
不能葬者捐地瘞之置家塾延名師教族黨子弟多
所成就子孫通仕籍者最稱繁衍(以上舊通志)
吳應元(詳忠臣志)
直隸歸州
周屈原(詳忠臣志)
漢尹珍(詳文苑志)
南北朝嚴植之南史列傳字孝源秭歸人少喜老莊
晚通周易毛詩左氏春秋鄭氏禮書天監中辟為五經
博士開館授徒生儒嘗數百人後遷中撫軍記室參軍
明劉子春長陽人洪武中進士知四川簡縣為政有
體吏畏民懷永樂中召補山東道監察御史為儲宫
擇人擢右春坊出補浙江參政轉廣西按察使
向九州巴東人嘉靖中以貢士知酆都縣居官清介
有部民以事繫獄請入千金求解拒不納為白其冤
蒞政二年治化孚浹解組歸里教授子弟捐置義田
贍族之貧不能婚葬及逋賦者嘗卜地得吉乃佃人
所居室也念其遷徙之難竟舍之
向朝恩巴東人隆慶中儒官時新開陸站由巴遞巫險途二
百里夫馬困斃邑人苦之朝恩往來楚蜀間陳控逾年由
是御史孫濟遠題設巴中驛邑困乃蘇(以上邑志)
湖廣通志卷四十九
