湖廣通志卷四十六
名宦志
寳慶府
東漢第五頡後漢書第五倫傳京兆長陵人子頡歴
桂陽廬江南陽太守所在見稱注三輔决錄注曰頡
三郡太守鄉里無田宅客止靈臺中或十日不炊
晉潘京邵陵令(詳常德府人物)
隋于璽姓譜開皇間為邵州刺史在州數年甚有恩
惠後遷江陵總管州人數千詣闕請留文帝嘉歎令
還邵州父老相賀
唐王鍔唐書列傳字昆吾太原人始隸湖南團練使
為禆將楊炎道潭與語異其才嗣曹王皋為團練使
俾鍔誘降武岡叛將王國良以功擢邵州刺史
宋李繼隆宋史李處耘傳上黨人子繼隆字霸圖會
征江南領雄武卒三百戍邵州止給刀盾蠻賊數千
陣長沙南截其道繼隆率衆力戰賊遁去手足俱中
毒矢得良藥而愈太祖聞其勇敢器重之
朱壽昌宋史列傳字唐叔天長人時富弼韓琦為相
遣使四出寬恤民力擇壽昌使湖南或言邵州可置
冶采金者有詔興作壽昌言州近蠻金冶若大發蠻
必爭自此邊境恐多事且廢良田數百頃非敦本抑
末之道詔亟罷之
郭逵宋史列傳字仲通其先自邢徙洛仁宗時知邵
州武岡蠻反逵討平之
潘夙宋史列傳字伯恭鄭王美從孫天聖間邵州蠻
叛湖南騷動遷轉運使專制蠻事親督兵破其團峒
九十
李絢宋史列傳字公素卭州人五溪蠻寇湖南擇轉
運使帝曰往歲城邠州者其人才可用輔臣以絢對
遂除湖南轉運使絢乘驛至邵州戒諸部按兵毋得
動使人諭蠻以禍福蠻罷兵受約束
周惇頥濓溪志攝邵州事邵之學在牙城中左獄右
庾先生始度高明之地遷於城之東南(互詳人物志)
楊勛姓譜知新化以善政聞敵兵犯順親率士卒禦
之晝夜不懈
王彦宋史列傳字子才上黨人知邵州彦入辭帝撫
勞甚厚曰以卿能牧民故付卿便郡行即召矣九年
卒於官彦居官廉子弟有戰功不與推賞將死召其
弟姪以家財均給之
張九成宋史列傳字子韶其先開封人徙居錢塘守
邵州既至倉庫虛乏僚屬請督酒租宿負苖絹未輸
者九成曰縱未能惠民其敢困民耶是歲賦入更先
他時
潘燾明一統志東陽人知邵州有學識始至即稽祀
典修建濂溪先生祠朱子為之記
張球明一統志紹興間出知武岡軍浚拓平田水利
獻助迎兩宫錢數萬緡時論偉之
鄭汝諧明一統志淳熙間出知武岡軍修軍學建常
平倉貸民以錢使市瓦覆屋民德之
汪立中明一統志四明人嘉定間出知武岡軍工詩
好學作興士𩔖
史彌寧明一統志嘉定間出知武岡軍始行鄉飲酒
禮於學宫
曾如驥(詳忠臣志)
元聶炳寳慶路推官(詳安陸府忠臣志)
歐陽玄元史列傳瀏陽人授蕪湖縣改武岡赤水太
清兩洞聚衆相攻殺玄單騎從二人徑抵其地諭以
禍福歸為理其訟獠人遂安
柳巴哈明一統志武岡路總管元季之亂巴哈率義
兵屯戍同保山控制蠻獠守境衛民幾二十年邊防
賴之後以疾卒隣郡聞之亦慟哭民嘗頌之曰前有
公綽武岡父母今之郡侯無乃其後足我衣食安我
田畝我子我孫與侯同久
李朝端明一統志茶陵人泰定間為新寧縣尹有遺
憂在民
明薛得中明一統志武功人洪武初由儒士授邵陽
令愛民訓士重建縣學
張元善明一統志洪武初任新化令持身廉謹恤民
疾苦創建官署葺興學校
葉宗明一統志永嘉人洪武初任新化縣丞潔己愛
民陞考功主事民懇請於朝詔還新化
徐彝(詳忠臣志)
蕭岐明一統志吉水人永樂初知新化縣廉能著稱
教民以藝殖桑麻㯶桐之利縣民永賴陞寳慶府知
府
何永芳明一統志四川人宣德初由進士知邵陽縣
持身廉謹愛養士庶值歲荒勸富民借榖米以賑全
活甚衆先是邵有京運水道一綫從萬山中湍流峭
石遌阻漂没無筭永芳力請罷之民得蘇積困焉
許譽楚紀永樂間知寳慶府守身廉慎决獄明敏
姜啟隆姓譜永樂間知寳慶府撫字勤勞勸課不怠
歲饑倡率僚屬暨富民出粟濟活甚多
儀智楚紀字居直高密人永樂元年知寳慶府土人
健悍獨畏智相戒不敢犯令
白素明一統志真定人以生員守城錄功為武岡知
州興禮讓省刑罰未幾教化大行峒苖信服
唐榮明一統志全州人正統中知新寧縣時縣治燬
於兵火榮奏徙今治城隍衢路學校壇廟皆其創造
規畫咸當功績著聞
謝省姓譜字世修黃巖人景泰甲戍進士成化間授
兵部員外郎出知寳慶府政尚仁恕而鋤抑強梗吏
民敬畏書真德秀四事十害為僚屬戒上言民隠十
事春秋行郊野勸耕省斂或給耕牛出帑羡市地以
拓學宫訓迪俊髦所屬學廟悉新之三年政舉教行
民安俗易時推循良第一後以病告士民祠祀之
吳轍明一統志正德間知城步縣時新創縣治修理
功劇轍撫良摘奸威惠竝至
田嵓姓譜字景瞻晉江人正德中由進士出守寳慶
剛方公恕節用愛人均里甲課諸生歲荒賑粥多所
全活
方仕字希學固始人嘉靖四年由進士任寳慶府剛
方勤敏繩吏胥以法均平徭役旱禱輒雨(舊通志)
林繼顯明一統志字德純嘉靖七年知新寧縣勤教
恤刑役均貧富百姓思之立遺愛碑
梁建辰鄱陽人嘉靖八年任新化令除盜賊清學田
創橋梁置義塜士民咸戴其澤
利賓字用卿河津人嘉靖十一年以舉人任新化令
政寬才敏善發摘奸伏時元溪倡亂密計討平之(以)
(上舊通志)
劉遜明一統志安福人為監察御史以忤内監蔣悰
謫知武岡州政持大體興學勸士卓有能聲
王暄興化人嘉靖間以舉人任武岡州言動不苟居
官無欲稱一時清白吏
陳楠字彦才上虞人嘉靖十九年任寳慶府妖賊李
承賢倡亂楠奉檄討平之
陸柬字道函祥符人嘉靖四十三年知寳慶府介潔
慈易遇事有興革必諮耆老參伍乃行士以文藝請
者口講指畫不少倦
胡采嵊縣人隆慶二年以舉人宰城步廣苖劫掠所
在震驚采上戰守方略日事簡閱武備一新夫夷苗
密邇縣治采親履其地諭以禮讓送其子入學苗亦
駸駸向化邑小賦薄當道議扣解麻陽軍餉外再扣
銀解京采力請得免民為立碑記之
林培東莞人由鄉舉知新化縣甫至值歲饑捐貲散
賑與水利立義倉社學行古鄉射禮蠲潞府貢茶有
盜殺五人培禱於神而辠人斯得後陞光禄卿
李茂德興化人萬歷間由恩蔭知寳慶府下車值歲
荒設法賑饑民免道殣時武岡城步猺苖猖獗茂德
訓練鄉勇撫順剿逆苖靖民安
楊廷蘭字秀夫南昌人萬歷十七年以進士任推官
精敏舉職詳明折獄
丁起濬字哲初晉江人萬歷二十一年以進士任推
官起濬年甚少練逹如老成雖不事風厲而温栗明
斷稱為艮司理
元宗孔崇陽人萬歷二十六年任城步知縣廉靜不
阿修學置田捐貲濬渠士民賴之
竹密蘆山人萬歷三十七年任城步縣明敏練逹每
同他縣令會勘定案援筆立就文廟學齋捐俸修葺
革驛遞舊規立石縣門縣西蓮荷山道險行人必糾
衆握兵密申請置堡撥軍防遂成坦塗
劉士登字酉岩廬陵人萬歷四十二年以進士任推
官剛方正直清理福府莊田正其疆界使奸民不得
影占民田決獄必蔽其辜無所撓避
陳治安會稽人天啟二年以舉人任新化縣譚元春
叙其補官都下往返數千里皆緩步無騎資足徵其
清在任有梅山記事正言諭俗等集
汪察弋陽人歲貢生天啟間知城步縣力行善政撫
戢苖猺嚴禁騷擾遷學宫築隄防百廢具舉
熊夢松字如承高安人懷宗時以舉人任知府政事
敏練冰節凛然斥遣貪墨縣尉吏不敢奸民賴以息
躬親勸農興學勵士士民祠祀之稱清正太守祠
李夢日字炳崑東莞人以舉人任推官果毅有為而
居心平恕讞獄務得其情值湘鄉天王寺賊犯境日
募鄉勇捕勦堵截賊乃遁去有投戈者給票歸農賊
平遷建郡學講道論文士民戴之
譚文佑蓬溪人以舉人知武岡州公廉方正甚得民
心癸未三月土寇袁有志等攻城文佑集鄉勇破平
之
陶珙姚安人由南水部出守寳慶清滯獄振孤貧置
義塜修學宫時流寇告警珙簡各屬銳壯以便宜捕
勦指顧削平又立鄉團以防剽掠珉藩縱其校尉魚
肉士𩔖珙杖囚之遂解歸為獻賊餘黨所執不屈見
害(以上舊通志)
李振珽
何三傑
王紱(以上詳忠臣志)
皇清王蔚直隸邢臺舉人順治六年知新寧縣下車革
重耗以甦民困安輯苖猺具有方計繕完城郭振
興學校兵火之餘遂得見昇平氣象祀名宦
崔錡沁源縣舉人順治辛丑授新寧令勁節通才
折獄平允不事鈎考洞中隠微有神君之頌尋常
不苟嚬笑而誘掖士子片善不遺纂輯縣志若干
卷祀名宦
陳啟元河南汲縣人康熙三十三年知邵陽縣減
耗輕徭平情聽訟民駸駸向化咸不忍欺修
文廟創義學邵人均沐其教養之澤祀名宦
王組睢州人知寳慶府以清介表率五屬安戢民
苖威愛竝著士民德之祀名宦
宋吉金商邱人由辰州府同知擢知寳慶府日以
素餐為慮立課功報最程格以目警惕撫馭猺獠
有方祀名宦
岳州府
晉潘京(詳常德府人物)
唐張說唐書列傳字道濟洛陽人中書令燕國公罷
為相州刺史徙岳州說為文屬思精壯長於碑誌世
所不逮既謫岳州詩益悽惋人以為得江山助云
宋王旦宋史列傳字子明大名莘人太平興國五年
進士及第為大理評事知平江縣其廨舊傳有物怪
憑戾居多不寧旦將至前夕守吏聞羣鬼嘯呼云相
君至矣當避去自是遂絶就改將作監丞趙昌言為
轉運使以威望自任屬吏屏畏入旦境稱其善政以
女妻之
郭閶番禺人咸平間知平江縣以公廉著稱(舊通志)
按文天祥集祭郭閶文云為酌廉泉一涕如雨
唐介宋史列傳字子方江陵人令平江民李氏貲多
而吝吏有求不厭誣為殺人祭鬼岳守捕其家無少
長楚掠不肯承更屬介訊之無他騐守怒白於朝遣
御史方偕徙獄别鞫之其究與介同守以下得罪偕
受賞介未嘗自言
黃昭仁宗末令華容請於郡守朱顯之勸邑民四十
餘家輸貲遷縣築堤為防稱黃封隄云(舊通志)
楊畋宋史列傳字樂道保靜軍節度使楊重勛之曾
孫知岳州慶歴三年湖南猺人唐和等劫掠州縣擢
殿中丞提點本路刑獄專治盜賊事募才勇深入卒
平六峒
滕宗諒宋史列傳字子京南陽人范仲淹集慶歴四
年滕子京謫守巴陵郡踰年政通人和百廢具興
范致明字晦升建安人元符進士監岳州酒税致明
以直道不容於時屢被貶謫所至攷古今人物風俗
在郡撰岳陽風土記一卷(舊通志)
張汝明明一統志字祖舜徽宗時知岳州軍屬邑得
古編鐘求上獻汝明曰天子命我守土懼不能宣德
意乃幸賞耶
李轍字遵道浮梁人崇寧進士令巴陵躬至閭閻教
以孝弟歲歉稱貸賑恤每徵調苛迫以身當之(舊通)
(志)
楊寅明一統志字治齋眉州人知平江縣公正剛介
以禮義訓民未期民服其教
石光姓譜岳州通判有功德及民後寓大雲山卒民
思慕之為立祠焉
李曾伯明一統志嘉熙間知岳州多善政
胡綰孝宗時知華容縣為政廉平嘗有詩曰我為平
易政不苛無復遣人奪農作看汝鼓腹樂太平老瓦
盆中盛酒酪(舊通志)
李燔宋史列傳字敬子建昌人紹熙元年授岳州教
授未上往建陽從朱熹學熹告以曾子弘毅之語且
曰致遠固以毅而任重貴乎弘也燔退以弘名其齋
而自儆焉至岳州教士以古文六藝不因時好且曰
古之人皆通財用則文武兼焉即武學諸生文振而
識高者拔之闢射圃令其習射廪老將之長於藝者
以率偷惰
朱壽昌宋史列傳字康叔天長人知岳州州濱重湖
多水盜壽昌籍民船刻著名氏使相伺察出入必以
告盜發騐船所向窮討之盜為少弭旁郡取以為法
元汪澤民元史列傳婺源人延祜五年同知平江州
事州民李氏以貲雄其弟死妻誓不他適兄利其財
嗾族人誣以奸事獄成而澤民至察知其枉為直之
會朝廷徵江南包銀府檄澤民分辦民不擾而事集
趙憲泰定時知臨湘縣有惠政築縣堤若干丈民至
今賴之
李有字仲芳平陽人泰定時宰華容嘗書廉勤公慎
恕五字於壁又勒石東山以時警宰臨湘三年始終
如一日(以上舊通志)
明劉順厭次人洪武初知平江縣綜理嚴密擒賊王
世明有功詔賜鞍馬綵幣旌焉在官十五年(舊通志)
郎子文明一統志洪武中知巴陵縣慈惠恭敏創立
城隍廨署學舍壇壝民不勞而事集
邵棠明一統志新城人洪武間知巴陵尚廉潔勤政
事民深德之秩滿請於上復任焉
陳彦回字士淵莆田人以保寧學博三考至京太祖
召見以為平江知縣多善政(明史稿)
楊謹行明一統志永樂初知岳州惠民造士政教兼
舉
吳顯明一統志知平江縣處己正直理民有方歲旱
禱雨輒應事聞詔陞一級免部考
周應規明一統志銅梁人知華容縣廉慎愛民振士
風除吏弊董役武當山卒縣民聞之皆號慟
王維明一統志太和人正統間知巴陵縣尚節概勤
政事鋤強植弱興利除害民愛之如父母
王士華明一統志淛江鄞縣人正統間以工部都水
司員外奉詔築華容諸防士華相地宜量財用歴九
載工竣計築垸四十有八堤百五十墾田數萬頃
陶安明一統志江西南昌人正統間知平江撫字貧
民祀名宦
楊鐩明一統志知華容縣縣數罹水患正統間奉詔
同都水員外王士華築堤垸有勞績百姓紀之
李鏡楚紀江西弋陽人知岳州修學校葺倉庾築湖
堤通城陵磯墾隰為田引水灌漑為利甚溥岳民立
祠祀之
陳鉞明一統志溧水人成化中知華容縣除奸革弊
鋤強植懦未一年而邑大治以疾卒民肖像祀之
宋鑑(詳忠臣志)
楊貴明一統志合江人知平江縣興學勸農疏鑿陂
池
梁澤三原人以御史言事謫知華容縣剛正自持不
憚權勢均平徭役甃城建倉積榖六萬餘石弘治元
年大旱散儲賑乏闔境生全官至太僕少卿(舊通志)
張舉明一統志欒城人弘治進士正德初知岳州歴
毁淫祠以巴山廟為公署五顯廟為書院慈民廟為
社倉發奸摘伏人稱神明
李克嗣明一統志内江人嘉靖初岳州通判嚴明廉
介造士愛民擢知隨州
韓士英明一統志字廷延南充人嘉靖間知岳州政
多明恕修舉廢墜民終無擾
陸垹姓譜嘉善人嘉靖丙戍進士知岳州府政尚大
體胥徒不下州縣歲旱躬詣田間咨詢民瘼首疏於
朝請發帑賑濟又給民牛種助耕兵儲不支請轉漕
長沙御史尹敏生上其績晉四品内秩旌之
陳介明一統志四川銅梁人知臨湘縣歲凶章數上
乞寬民租上詔允之民得更生縣有舟丁六百戍江
淮役重多迯亡介奏免百人
劉凱號少川廣西桂林人知臨湘縣清介不少易尤
周恤民隠民為歌之有劉少川不要錢百姓有飯官
無鹽之語
張金廣德州人知岳州府廉靜恤民築南津港堤尤
勤荒政
陶宗孔全州人理刑岳州凡九年狷介廉正始終如
一日岳以武衛對兊漕米為患至殺人攻城宗孔疏
請正法自是人不敢犯郡人頌之北門舊有四賢祠
後以宗孔配享為五賢今漕政碑猶存
蔣元敬三楚文獻錄無錫人萬歷中為平江令作敬
事堂以聽政創旌善申明兩亭以教民立王文正唐
忠甫二坊以表德定徵收均徭役息訟獄募捐義塜
比代士民歌思之
曾祜井研人萬歷間知臨湘縣一介不取民有不率
令者蒲鞭示辱後調巴陵令臨湘人爭留不得時有
奪我青天之謠(舊通志)
皇清伍士琪阿迷州舉人平江縣令清操自勵性尤慈
惠邑多逋賦不忍追呼朴抶與民期期至而賦不
供召問之皆辭以故又與之期民感愧士琪又收
民布榖雜物估其直以充賦官為變易或贏至分
釐以上悉以還畀其民民又益悦賦大集民間飲
食鬭爭牒訴於庭士琪即為剖理曲直仍委曲曉
譬兩造意皆解然後退邑漕米幾三萬石士營度
汨水之涯高原爽塏創置官庾為運漕所由上下
商販所聚寖以成市號曰伍公市以撫臣趙申喬
薦調瀘溪兼攝桂陽州事再薦陞知朔州申喬復
奏留湖南為桂陽知州後歴官員外郎卒平江有
專祠祀之
張世任江夏人康熙己丑進士改岳州教授課士
以立行為先講學以明經為要祀名宦
汪特昌漢川人康熙庚子鄉舉為岳州教授篤於
躬行勤於課士祀名宦
常德府
東漢李進後漢書南蠻傳永和元年冬澧中漊中蠻
反叛明年春蠻一萬人圍充城八千人寇夷道遣武
陵太守李進討破之斬首數百級餘皆降服進乃簡
選良吏得其情和在郡九年梁太后臨朝下詔增進
秩二千石賜錢二十萬
應奉後漢書列傳汝南南頓人武陵蠻詹山等四千
餘人反叛執縣令屯結連年詔下公卿議四府舉奉
才堪將帥永興元年拜武陵太守到官慰納山等皆
悉降散於是興學校舉側陋政稱變俗坐公事免延
熹中武陵蠻復寇亂荆州車騎劉緄以奉有威恩為
蠻夷所服上請與俱征拜從事中郎奉勤設方略賊
破軍罷緄薦為司隸校尉
陸康後漢書列傳吳郡吳人光和元年遷武陵太守
時靈帝欲鑄銅人而國用不足乃詔調民田畝斂十
錢而比水旱傷稼百姓貧苦康上疏諫内侍因譛康
徵詣廷尉
三國黃蓋吳志列傳字公覆泉陵人武陵蠻夷反亂
攻守城邑乃以蓋領太守時郡兵才五百人自以不
敵因開城門賊半入乃擊之斬首數百餘皆奔走盡
歸邑落誅討魁帥附從者赦之自春訖夏寇亂盡平
諸幽邃巴醴由誕邑侯君長皆改操易節奉禮請見
郡境遂清
鍾離牧吳志列傳字子幹會稽山隂人永安六年蜀
并於魏武陵五谿夷與蜀接界時論懼其叛亂以牧
領武陵太守往之郡魏遣郭純試守武陵入蜀遷陵
界屯於赤沙又進攻酉陽牧問朝吏皆曰二縣山險
不可以軍驚擾驚擾則諸夷盤結可遣恩信吏宣教
慰勞牧曰不然外境内侵誑誘人民當及其根柢未
深而樸取之此救火貴速之勢也勅外趣嚴撫夷將
軍高尚說牧曰昔潘太常督兵五萬以討五谿夷又
是時劉氏連和諸夷率化今既無往日之援而郭純
己據遷陵明府以三千兵深入尚未見其利也牧曰
非常之事何得循舊即率所領晨夜進道緣山險行
垂二千里從塞上斬魁帥百餘人及其支黨千餘級
純等散五谿平遷陽武將軍封都鄉侯
南北朝劉悛南齊書列傳字士操彭城人宋明帝時
為安遠護軍武陵内史郡南江古堤久廢不緝悛修
治未畢而江水忽至百姓棄役奔走悛親率厲之於
是乃立漢壽人邵榮興六世同爨表其門閭悛強濟
有世調蠻王田僮在山中年垂百餘歲出謁悛還都
吏民送者數千人悛人人執手係以涕泣百姓感之
樂藹梁書列傳字蔚遠南陽淯陽人龍陽相時齊豫
章王嶷為武陵太守雅善藹為政
唐胡處立
李璡
崔嗣業
李翺
温造
韋夏卿(以上六人俱朗州刺史宦績見水利)
劉禹錫唐書列傳字夢得中山人登博學宏詞科為
監察御史斥朗州司馬州接夜郎諸夷風俗陋甚家
喜巫鬼每祠歌竹枝鼓吹裴回其聲傖儜禹錫謂屈
原居沅湘間作九歌使楚人以迎送神乃倚其聲作
竹枝辭十餘篇於是武陵夷俚悉歌之
宋師頑宋史列傳内黃人知朗州明一統志以簡靜
為治朗人便之
薛居正宋史列傳字子平浚儀人知朗州會亡卒數
千人聚山澤為盜監軍使疑城中僧千餘人皆其黨
議欲盡捕誅之居正以計緩其事因率衆剪滅羣寇
擒賊帥汪端詰之僧皆不預賴以全活
陶弼宋史列傳知鼎州章惇經理五溪蠻事薦為辰
州明一統志知鼎州善於綏輯
魏廷式宋史列傳字君憲宗城人太平興國五年中
第釋褐朗州法曹掾轉運使李惟清以其吏材奏知
桃源縣
張鑑宋史列傳字德明瀛州團練使藏英之孫咸平
初知朗州溪峒羣蠻數寇擾鑑召酋豪諭以威信皆
俯伏聽命
張運宋史列傳字南仲貴溪人紹興五年通判鼎州
賊楊么黃誠擁衆數萬殘破城邑跳梁湖北高宗遣
張浚以都督董師岳飛以招討舉兵繫之賊率輕銳
徑趣武溪南興以臨鼎州城中大震運與太守程昌
寓勒兵登城控扼上下以張其勢賊宵潰澧賊雷德
進栅險稱亂帥檄運討之運將都統梁吉等率兵直
擣其巢破四十二栅降其衆
程昌寓明一統志知鼎州兼鼎澧鎮撫使湖賊楊么
來攻昌寓以蔡兵禦之後人為之立廟名曰忠祜
錢景持姓譜知桃源縣時鍾相犯城景持與鍾力戰
遂被殺事平加贈
凌景夏姓譜字季文餘杭人紹興中知鼎州奏乞放
免程昌寓所增蔡州官兵衣糧六萬四千餘緡
李燾宋史列傳字仁甫丹稜人唐宗室曹王之後知
常德府初政和末澧沅辰靖四州置營田刀弩手募
人開邊范世雄等附會擾民建炎罷之乾道間有建
請復置者燾為轉運使奏不當復提刑尹機迫郡縣
行之田不能給燾又申言之請度田立額且約帥臣
張栻列奏詔從之境多茶園異時禁切商賈率至交
兵燾曰官捕茶賊豈禁茶商聽其自如訖無警
吕午宋史列傳字伯可歙人嘉定中知龍陽縣豪民
陶守忠殺人正其獄誅之時史彌遠雖非賢相猶置
人寸簿書賢士大夫以待用而午治縣之政亦書之
姚孳姓譜字舜徒慈谿人令桃源鄉有虎孳以文禱
諸社越三日虎仆祠旁奏課為天下第一部使者舉
孳學行優異才能顯著
袁申儒姓譜理宗時知常德府善政及民興文學厚
士風
曹彦約宋史列傳字簡甫都昌人知常德府陛辭言
下情未通横斂未革帝曰其病安在對曰臺諫專言
人主不及時政下情安得通包苴公行於都城則州
郡横斂無可疑者
趙善佐姓譜居邵武以宗室子試有司授將樂丞累
官知常德府奉法愛民以勤儉自約飭不妄費公帑
干請無所應
元伯特恩元史列傳奈曼部人至元十六年進宣威
將軍常德路副達嚕噶齊會同知李明秀作亂伯特
恩請以單騎往招之直抵賊壘諭以朝廷恩德使為
自新計明秀素畏服遂與俱來伯特恩以聞於朝明
秀伏誅賊遂平
倪德政明一統志蘇州人常德路總管有惠愛於民
民德之既去郡人為立遺愛碑
哈沙明一統志郡監有善政每歲運輸民艱於肩荷
乃從北門外至潛水十五里開河以便之歲旱得以
漑田民甚賴焉
苗益姓譜知龍陽州峒寇侵掠民饑饉益賑濟保撫
之如子民視之如父母後陞常德路總管
明張子俊楚紀洪武初知常德府課農桑勸蠶績延
師儒選髦乂舉行鄉飲酒禮致敬耆年作燕賢詩以
美之
青文勝字質夫夔州人洪武初為龍陽典史龍陽瀕
洞庭歲罹水患逋賦數十萬敲朴死者相踵文勝慨
然詣闕上疏為民請命再上皆不報歎曰何面目歸
見父老復具疏擊登聞鼓以進遂自經於鼓下太祖
憐之為免龍陽每歲租二萬四千餘石邑人建祠祀
之妻子貧不能歸養以公田百畝萬歷十四年詔有
司春秋致祭名其祠曰惠烈(明史稿)
應履平楚紀奉化人洪武庚辰進士永樂中知常德
府舊賦麥為税履平奏請易以稻民便之加意學校
作新士𩔖文教蔚興後陞雲南布政司使過郡有詩
云花向東風幾度開鼎城五馬又重來街頭稚子爭
迎笑沙際漁翁亦解猜
錢夢松字長齡浙江龍游人先是常德有萬松者為
龍游令有德政一夕錢氏夢見松至其家遂生子名
曰夢松洪武中除常德司馬至松家能悉其故居加
惠地方修圍堤親操版築悉心區畫闔郡賴之立祠
堤上(府志)
燕善楚紀德化人永樂間繇鄉舉知武陵馭吏以嚴
撫民以寬擢太僕寺丞
王斌明一統志瓊山人正統間任龍陽縣丞存心愛
民嘗修圍堤不辭勞瘁務為堅厚民田永賴焉
王績明一統志華亭人景泰甲戍進士成化中知常
德府持身峻潔人不敢干以私歲大旱禱於龍門洞
幽邃莫測績引繩而下必窮其處乃大雨士民感悦
李文輝明一統志閩縣人成化壬辰進士弘治間以
御史謫武陵縣丞清介自守釐弊滌奸郡有巨猾羣
盜倚為囊槖民訴之官輒以賂免文輝按寘諸法盜
患遂息
劉纓明一統志新淦人初知滕縣起復補武陵在任
六月明習吏事諸舞文者以次擿治之行取擢御史
黃珂明一統志遂寧人成化中知龍陽縣興學校勸
農桑理冤獄歲饑加意賑恤全活甚衆
胡悰長州人成化間以進士任常德同知為人剛勁
遇事剖决如流邑罹旱澇奏免租税十之七邑人生
為立祠悰嘗自題其門云掩去無人敲暮夜開來有
脚走陽春(舊通志)
歐陽恂姓譜安福人弘治壬辰進士正德末知常德
府性鯁介政尚簡易務節省民力時大水決堤悉心
修築民困乃蘇
應能明一統志西安人弘治中知武陵縣敏逹有幹
局時藩第初建能先事經畫具有條貫民不知擾每
村創設義囤積榖備賑貸九載秩滿百姓詣闕奏留
詔增俸二級仍管縣事
王禾明一統志宛平進士正德初知常德府質樸嚴
毅為政務持大體時藩國初建横索百端或加戮辱
禾曰剥民以媚人吾不能卒不可奪其操
方仕明一統志固始人正德戊辰進士嘉靖間知常
德府勤敏廉平鄉落無胥隸之跡修固隄防以禦霪
潦積榖至四萬餘石以賑荒饑乃請蠲租十之七又
新學校周貧士實政鑿鑿可紀
陸垹明一統志嘉善人嘉靖丙戍進士知常德府清
介持大體修學課士以才優調知武昌
張鉞明一統志平度人嘉靖中知沅江縣性剛直極
甘清苦時世宗南幸内官徵求無藝廵撫委鉞支應
鉞稱夫馬有數不得過索人呼鐵漢去官之日食筯
破釡騐給還民其廉如此
張澤明一統志桐城人嘉靖中知沅江縣兼攝武陵
事時麻陽諸苗鴟張竊發羽檄旁午發徵供億從容
肆應綽有餘裕
陸州明一統志海陵進士嘉靖中除常德守時朝廷
鼎建三殿木運孔棘使者乘勢為奸利州調停差撥
(闕)其牙角一時屬城賴以安堵
方大美桐城人萬歷間由進士任常德推官清廉愛
民多有異政(舊通志)
劉孔暉(詳寳慶人物)
朱國柱(詳忠臣志)
皇清劉舜濬桂林人順治七年以工部郎中知常德府
操守潔清撫育流播民甚德之
王興禹廣寧人康熙元年任常德推官勤訪民瘼
慈愛備至郡人祠祀之(以上舊通志)
辰州府
東漢馬援後漢書列傳字文淵扶風茂陵人拜伏波
將軍封新息侯建武二十四年武威將軍劉尚擊武
陵五溪蠻深入軍没援因復請行時年六十二帝愍
其老未許之援自請曰臣尚能被甲上馬帝令試之
援據鞍顧盻以示可用帝笑曰矍鑠哉是翁也遂遣
援率中郎將馬武耿舒劉匡孫永等征五溪明年春
軍至臨鄉遇賊攻縣援迎擊破之斬獲二千餘人皆
散走入竹林中三月進營壺頭賊乘高守隘水疾船
不得上會暑甚士卒多疫死援亦中病遂困乃穿岸
為室以避炎氣賊每升險鼓噪援輒曳足以觀之左
右哀其壯意莫不為之流涕
宗均後漢書列傳南陽安衆人補辰陽長其俗少學
問而信巫鬼均為立學校禁絶淫祀人皆安之後為
謁者會武陵蠻反圍武威將軍劉尚詔使均往救之
旣至而尚己没會伏波將軍馬援至詔因令均監軍
援卒於師軍士多温濕疾病死者大半均與諸將議
曰今道遠士病不可以戰欲權承制降之何如諸將
皆伏地莫敢應均曰夫忠臣出竟有可以安國家專
之可也乃矯制召伏波司馬吕种守沅陵長命种奉
詔書入虜營告以恩信因勒兵隨其後蠻夷震怖即
共斬其大將而降於是入賊營散其衆遣歸本郡為
置長吏而還均未至先自列矯制之罪光武嘉其功
迎賜以金帛按通鑑胡三省注後漢宋均傳均族子
意意孫俱靈帝時為司空攷趙明誠金石錄有漢司
空宗俱碑又嘗得宗資墓前龜膊上刻字因以後漢
帝紀及姓苑纂諸書參攷自均以下其姓皆宗列傳
寫為宋誤也又南蠻傳作宗均與傳互異綱目亦書
監軍謁者宗均矯制告諭羣蠻降之是當為宗均無
疑
三國潘濬通鑑吳主假太常潘濬節使與吕岱督軍
五萬人討五溪蠻濬姨兄蔣琬為諸葛亮長史武陵
太守衛旍奏濬遣密使與琬相聞欲有自託之計吳
主曰承明不為此也即封旍表以示濬而召旍還免
官(互見常德府人物)
唐王翃唐書列傳字宏肱晉陽人天寳中擢才兼文
武科出為辰州刺史與討襄州康楚元有功加兼秘
書少監遷朗州刺史
宋秦再雄宋史西南溪峒諸蠻傳辰州猺人長七尺
武健多謀在周行逢時屢以戰鬭立功蠻黨伏之太
祖召至闕下察其可用擢辰州刺史官其子為殿直
賜予甚厚仍使自辟吏屬予一州租賦再雄感恩誓
死報效至州日訓練土兵得三千人皆能披甲渡水
歴山飛塹捷如猿猱又選親校二十人分使諸蠻以
傳朝廷懷來之意莫不從風而靡各得降衷以聞太
祖大喜復召至闕面加奬激改辰州團練使又以其
門客王允臣為辰州推官再雄盡瘁邊圉五州連袤
數千里不增一兵不費帑庾終太祖世邊境無患
孫覽宋史列傳高郵人字傳師神宗時荆湖開疆命
往相其便覽言沅州所招溪峒百三十宜從本郡隨
事要束勿建官置戍以為民困從之
曹克明宋史曹光實傳百丈人從子克明字堯卿知
辰州撫水蠻叛徙宜融桂昭柳象邕欽廉白十州都
廵檢使兼安撫使旣至蠻酋獻藥一器曰谿峒藥箭
中人以是解之可不死克明曰何以騐之曰請試以
雞犬克明曰當試以人乃取藥箭刺酋股而飲以藥
即死羣蠻慚懼而去
謝麟宋史列傳字應之甌寧人通判辰州章惇使湖
湘拓沅州薦麟為守猺賊犯辰溪麟且捕且招一方
以寧
吳審理明一統志哲宗時知辰州猺數為寇審理解
甲撤備一以誠信結之猺感悦境内晏然比審理去
猺復來寇詔令復任十年境無寇擾
張建侯(詳忠臣志)
邵隆明一統志紹興中知辰州論事無隠守正不阿
張忠恕宋史列傳僕射浚之孫通判沅州魏了翁常
許忠恕拳拳體國似浚撥煩剸劇似其父杓
楊抗明一統志辰州通判蠻剽掠抗置大樓伺其出
入鳴鼓為號遠近相攻蠻震駭遂屏跡
饒敏學姓譜理宗時知黔陽縣器量宏深廉慎自守
長於治事蠻獠畏服凡有營建民不知勞而事集民
愛慕之
汪長源姓譜知沅州增浚城池軍需悉備時巨寇曹
成來攻沅長源多方禦之成遂遁去民懷其惠祀忠
賢祠
張綸宋史列傳字公信汝隂人奉使靈夏還會辰州
溪峒彭氏蠻内寇以綸知辰州築蓬山驛路賊不得
通乃遁去徙知渭州後蠻復入寇為辰州澧鼎等州
緣邊五溪十峒廵檢安撫使諭蠻酋禍福購還所掠
民遣官與盟刻石於境上
徐霖宋史列傳字景說西安人沅州教授時宰相史
嵩之挾邊功要君植黨顓國霖上疏歴言其奸深之
狀未幾嵩之匿父喪君子竝起而攻之上大感悟丞
相范鍾進所召試館職二人上思霖之忠親去其一
易霖名
元圖固勒元史列傳喀喇伊聶之孫從許衡學至元
二十九年辰州蠻叛副樞劉國傑僉院蘇瑪拉往討
之不利移文索辰澧沅民間弩士三千哈喇哈遜以
民弗習戰強之徒傷吾民弗許圖固勒曰兵貴訓練
乃可用也漢軍不習弩因蠻攻蠻古所利遂與之果
以此獲勝
郭昂元史列傳林州人授沅州安撫司同知佩金符
招降溪峒八十餘栅播州張華聚衆容山昂率兵屠
之山猺木猫土獠諸峒盡降至元十六年以諸洞酋
入朝帝賜金綺鞍轡進安遠大將軍徇沅州西南界
復新化安仁二縣擒劇賊張虎縱之曰汝非吾敵願
降即來不然吾復擒汝不難也明日虎降并其衆三
千人悉使歸民籍軍還衆斂百金以獻一無所受
明詹彦中楚紀臨淮人歲甲辰辰沅蠻叛太祖命彦
中鎮守辰州創立衛所增浚城池辰蠻獠雜處彦中
處之動中機宜邊鄙寧謐洪武紀元遂擢湖廣行省
參知政事
傅禮明一統志洪武間為黔陽縣典史勤政恤民永
樂初徵拜廣西道監察御史
劉叔毖明一統志沅陵知縣在任廉儉自持虛公處
事民用安樂永樂中以薦陞工部員外郎尋入翰林
邑人詣闕奏留至再遂除辰州府同知叔毖益盡心
民事蠻獠信服一郡大治
張鼎新明一統志永樂中知沅陵縣為政寬猛適宜
撫字疲瘵勸課耕桑深得民心秩滿保留在任三十
三年
傅翔明一統志宣德中沅陵主簿持守清介勤於政
事秩滿民涕泣懇留當道亦雅重之正統間擢為零
陵令
吳迪明一統志正統初知漵浦縣為政嚴而有恩修
築陂堰至今民賴其澤
葛詡明一統志正統中沅州學訓導嚴重寡言學問
醖藉秩滿拜監察御史陞湖廣按察僉事有廉能之
譽
席貴明一統志正統中同知沅州居官九載廉而不
苛寬而有制民不忍犯吏不敢欺歴陞成都知府
古初明一統志正統間麻陽主簿以清儉得衆心清
水苖叛捍禦死難城保無虞立祠崇祀
王矩明一統志景泰中知辰州府剛方正直盡心民
事尤拳拳學校病且困有以金私饋者矩曰吾生平
無私豈以困故易操耶卒却之
陳綱應天人成化元年領鄉薦授黔陽知縣縣城當
沅湘合流數決壊廬舍綱募人採石甃堤千餘丈水
不為害南山厓官道數里徑窄甚行者多墮厓死綱
積薪燒山沃以醯石暴裂拓徑丈許行者便之(明史)
(稿)
虞球明一統志弘治間辰州通判先是郡糧羡餘主
者咸以為巳利球至一無所取不妄笞一人而公事
亦辦過辰溪見高田水涸禾苖易槁親詣田間相視
水道令民開鑿陂塘瀦水民受其利
戴敏明一統志正德初知辰州府撤淫祠建書院文
章政事一時稱首
鄧竒明一統志正德初同知辰州府剛果明决吏不
敢欺時武族横暴害人竒置之法餘皆斂跡郡中肅
然
楊紳明一統志正德間任漵浦知縣遇訟立斷皆中
情理嘗五日一詣學課試諸生由是誦讀之聲滿城
闉矣
瞿汝稷三楚文獻錄字元立常熟人守辰州保靖土
司彭養正惡其嫡長子象乾愛庶子象坤而酉陽土
司冉御龍故與永順土司彭元錦有隙象乾者御龍
之甥養正死元錦以兵逐象乾汝稷馳驛開諭元錦
遂解去未幾勦紅苖議起汝稷上議兩臺其略曰苗
邇年頗寧息今兹釁隙繇黔總戎蓋黔有食糧熟苖
龍惠大種苖也居小橋頗為部落所歸中國羈縻之
假以指揮服色總戎初至遽革其糧苖警日起總戎
以為皆惠也使健步王仁續至惠寨仁續淫苗婦惠
并苗婦殺之白總戎總戎誘殺惠盡滅其家夫漢法
民姦人婦女者并殺其婦則弗問惠故奉漢法也又
以白總戎何至殺惠滅其家乎曲在我矣又苖地四
五百里其人奚止數十萬勇悍難制未能速得志也
議上事得寢
王祚久貴州平越人知漵浦縣明懷宗時四方不靖
兵儲缺供有何將軍者領萬餘人駐其境將肆屠掠
旣有日矣祚久屢謁不得見乃掀軍帳直入將軍怒
且詰因伏地泣請願以某一人易闔境民命有餘俸
八百金布八百匹敢為壽將軍曰吾即自贍若士卒
何先是祚久己與里民具牛羊豕酒米若干遂如數
對怒稍霽沉吟左右顧而銀布牛酒俱至錯陳帳外
一軍皆喜明日整衆行邑民震悚悉走衙舍環伏背
數疊猶内外不能容將軍竟肅令不戮一人去歡聲
動地初祚久令豐都多惠政蜀人德之至是解組歸
只一輿家人徒步楚民哭送數百里不絶世世祀之
子孫繁衍科第蟬聯不具載長孫夢麟由舉人令豐
潤有仁聲亦祀名宦長曾孫士俊康熙辛丑進士由
翰林歴任湖北廵撫漵人聞之猶感泣曰此王公後
也祚久生平隠德多不令人知其他行固稱是
皇清劉應中直隸井陘人康熙十九年四月隨綏遠將
軍蔡毓榮進克辰龍關是月涖辰兵後拊循黎庶
嚴禁關口盤詰逃匿者得還集故土葺學校繕城
垣增造甕子洞鐵索以挽行舟尋有紅苗之警奉
檄護辰沅靖道篆監軍安戢三十餘寨應中廉介
有守為政條理秩然故事皆辦集辰人至今德之
永順府
宋陶弼宋史列傳永州人知順州州去邕二千里多
瘴霧弼蚤莫勞軍意氣激揚士莫不奮起為用交人
襲取桄榔揚聲欲圖州弼素得人心賊動息皆先知
獲間諜不殺諭以逆順縱之去恩威兩施以是不敢
犯
明吳廷舉都御史正德十四年奉詔勘保靖兩江口
土舍彭惠先是惠别據兩江口與保靖宣慰彭九霄
世有仇隙鎮廵官又以小江七寨本隸宣慰檄惠還
之惠益怨而永順宣慰彭明輔兵力最強與惠連婣
助之惠遂與九霄相攻數載守廵官執惠繫獄明輔
率衆劫之以去復捕繫之以聞於朝至是詔廷舉勘
處廷舉令鎮廵議以為惠罪當誅但土蠻難盡以法
繩請徙置辰常城中俟其格心復用為首領朝議令
廷舉再勘復請以大江之右五寨歸保靖大江之左
五寨屬辰州設大刺廵檢司主之惠以土舍名目協
理廵檢事從之
直隸澧州
晉陳頵晉書列傳字延思陳國人大興初拜天門太
守殊俗安之選腹心吏為荆州參軍調發動靜先馳
白故恒得宿辦
南北朝王敬弘宋書列傳珢邪臨沂人少有清尚性
恬靜樂山水為天門太守敬弘妻桓元姊也敬弘之
郡元時為荆州遣信要令過敬弘至巴陵謂人曰靈
寳見要正欲與其子集聚耳我不能為桓氏贅婿乃
遣别船送妻往江陵彌年不迎山郡無事恣其游適
轉南平太守去官居作唐縣界元屢召不下
檀道濟宋書列傳高平人盧循寇逆羣盗互起郭寄
生等聚作亂以道濟為揚武軍天門太守討平之
王鎮惡宋書列傳北海劇人意略縱横果決能斷或
薦於高祖鎮惡時為天門太守即遣召之
庾黔婁梁書列傳字子貞新野人父易有高名黔婁
齊永元初除孱陵令到縣未旬易在家遘疾黔婁忽
然心驚舉身流汗即日棄官歸家
胡僧祐梁書列傳字願果南陽冠軍人大通元年除
天門郡太守有善政
許懋明一統志梁天門太守政有能名
唐李元則唐書彭思王傳字彝初貞觀十年為遂州
都督以冠服奢僣免久之為澧州刺史更折節勵行
崔瓘唐書列傳博陵人累官至澧州刺史不為煩苛
人便安之流亡還歸居二年增戶數萬詔特進五階
以寵異政
杜悰唐書列傳字永裕時岐陽公主帝愛女詔宰相
擇大臣子悰以選召見麟德殿禮成授殿中少監駙
馬都尉又岐陽公主傳悰為澧州刺史主與偕從者
不二十俾乘驥不肉食州縣供具拒不受
張署韓愈集河間人澧州刺史民税出雜産物與錢
簿書有經數觀察使牒州徵民錢倍經君曰刺史可
守廉不可貪官害民留牒不肯從竟以代罷
李建唐書列傳隴西人為澧州刺史初建為學時家
苦貧後雖通顯未嘗置垣屋以清儉稱
李絢
皇甫鎮(以上詳忠臣志)
宋陳恕宋史列傳字仲言南昌人太平興國初通判
澧州澧自唐季為節鎮兼領吏多緣簿書乾没為姦
恕盡摘發其弊郡中稱為強明
郭逵宋史列傳字仲通其先自邢徙洛仁宗時知澧
州溪蠻彭仕羲叛逵得蠻親信為鄉導盡平諸隘遂
破其所居桃花川仕羲棄城走衆悉降
史方宋史列傳開封人為潭澧鼎沿邊同廵檢改閤
門秖候會澧州民訴下溪州蠻侵其土地遣乘驛往
視自竹疎驛至申文崖復地四百餘里得所掠五百
餘人又置澧州武口楊泉索溪四砦以扼賊衝
黃琮(詳忠臣志)
劉愚宋史列傳字必明龍游人令安鄉邑逋賦萬計
愚覈實數寬限期民不見吏而賦自足會歲歉出常
平米賑貸邑佐持不可愚曰有罪不以相累出緡錢
數千萬召商糴他郡而收元直米價頓平猶積廩數
千石以備饑旱邑有范仲淹讀書地為繪像立祠興
學
張忠恕宋史列傳右僕射浚之孫知澧州魏了翁嘗
許其撥繁剸劇似其父杓
韓訓紹興中為澧州推官上書排和議知州李紹祖
得其副本潛納秦檜以為動摇國是謫循州去之日
莫不惜之
陳寧國字安世巴陵人澧陽丞韓世忠辟為禆將討
賊劉忠馬武追至靜江有功尋病卒
徐如晦字光伯豐城人孝宗時為慈利簿辨冤獄大
旱致雨人以東海孝婦事擬之(以上舊通志)
明朱弼内鄉人洪武元年為安鄉知縣時天下初定
弼善撫字境内大安
吳申歸安人洪武初以秀才為安鄉知縣有才名多
善政親行阡陌作歌勸農
李瑾魏縣人洪武間以秀才為安鄉知縣練逹老成
勤政事善撫綏流民復業者五百餘戶(以上舊通志)
胡福明一統志永定衞指揮使素負才勇永樂初從
征交趾擒賊首黎季犁有功
黃孟舟明一統志光澤人宣德初知慈利縣廉能勤
慎愛民如子民立像祀之
翟亨(詳忠臣志)
楊威字廷振河内監生天順間知石門縣清苦簡靜
凡有興建費不逮民
俞藎桐廬進士成化間以御史出判澧州大築陂堰
灌田可萬頃又建義田倉儲榖備賑(以上舊通志)
張瑄明一統志睢陽人成化七年知安鄉縣重建學
校縣境多虎瑄禱於城隍曰令不職神宜殛之猛虎
為災苛政所致百姓何罪自是虎屏跡人稱為張驅
虎云
季恒明一統志六合人成化二十年知安鄉縣民不
諳紡織恒教樹桑棉月課其功民利始興儲積救荒
市地廣學復范文正祭田善政著聞
胡廉明一統志酆都人成化中知石門縣嚴毅有識
略勸民務農桑凡有興作不違其時鋤抑強梗革吏
胥之奸欺者縣以無事
熊一定明一統志豐城人知澧州性伉直政尚嚴肅
吏民畏之新洲舊有牧地藩府欲專其利一定婉辭
啟聞卒弛其禁土酋怙險殺害良民一定承檄按問
伏其辜任澧七年積榖累數萬斛歲荒民賴以濟
麥成(詳忠臣志)
陸垔上元人嘉靖間知安鄉縣敢任事恤民隠修城
築陂建厫積榖縣頻大旱民賴焉遷知荆州(舊通志)
李文字子道儀正人嘉靖三十年知安鄉縣性廉靜
有文學政多循卓(舊通志)
皇清湯調鼎清河人知澧州流寇袁劉等據境劫掠調
鼎偕參將唐淇協心力設方略追勦克復拊循創
殘極恤士子寒饑捐貲建延光書院俾肄業其中
給廪督課由是中科者衆
直隸郴州
東漢衛颯茨充許荆欒巴(俱桂陽太守詳衡)
(州府名宦)
唐李吉甫唐書列傳趙人為忠州刺史徙郴州誅破
奸盜窟穴政稱流聞
楊於陵明一統志郴州刺史在任勤於政治不以卑
遠為薄按唐書楊於陵傳無郴州事蹟
宋洪湛明一統志太宗時知郴州俊辯有材幹治聲
甚著
周惇頥宋史列傳令桂陽治績尤著郡守李初平賢
之語之曰吾欲讀書何如敦頥曰公老無及矣請為
公言之二年果有得(互詳人物志)
阮美成明一統志知郴州為政豈弟
唐恪宋史列傳字歛叟錢塘人以蔭登第調郴尉縣
民有被害而尸不獲吏執其鄰人抑使自誣令以為
信恪爭之令曰否將為君累恪曰吾為尉而盜不能
捕更俾亡辜死乎躬出訪求夕若有告者旦而得尸
遂獲盜
譚世勣(詳長沙府人物)
薛徽言宋史列傳字德老温州人權監察御史宣諭
湖廣時郴道桂陽旱饑徽言請於朝不待報即諭漕
臣發衡永米以賑而以經制銀市米償之
吳鑑明一統志淳熙中知宜章縣葺學宫親為諸生
講課多所陶成
王肅明一統志景定中知郴州興利除害有政事之
才
雷潨長沙人知宜章縣創縣治修學校禮士愛民(舊)
(通志)
元王都中元史列傳福寧州人郴州路總管郴居楚
上流谿洞猺獠往來都中煦之以恩懾之以威乃皆
悦服俗喜爭鬭都中乃大治學舍延宿儒教學其中
以義理開曉之俗為之變茶陵富民譚乙死無子惟
一小妻及其贅壻妻誣其壻拜屍成婚藏隠玉杯夜
明珠株連八百餘人奉使宣撫移其獄委之都中窮
治悉得其情而正其罪州長吏以下計其贓至十一
萬五千餘緡人以為神明
邸澤明一統志郴州路總管有政績尤著武功
明李輔明一統志洪武初授宜章令宣布德化民心
歸向凡縣治學宫壇壝建置一新
戴用姓譜洪武間興寧知縣歲旱禱於仰竈俄有石
燕集其冠頃之飛去大雨方數十里歲以豐登
胡視遠上元人洪武初任桂東令建立縣治庶事草
創視遠因時制宜立法定令民稱便焉(舊通志)
焦潤楚紀洪武間通判郴州公勤廉謹擢知常德府
温福姓譜洪武間知宜章縣守己廉潔賦役均平流
散者聞風歸附
王永隆明一統志永樂中知郴州為政公勤尤加意
學校考課生徒文義高下揭榜以勵之由是科目始
盛
黃象明一統志浙江永嘉人宣德中知興寧縣治事
簡易在任十一年百姓依戀如父母代還老幼遮道
感泣
吕棠明一統志濟寧人進士宣德中以戶部員外郎
知郴州政聲丕著與沔陽知州李震桂陽知州黃昂
陳道生稱楚中四賢守
周濠楚紀奉化人正統間進士知永興縣教養士𩔖
修政牧民以治行最擢江西僉事
林廷贊明一統志浙江象山人天順初由監生授永
興令剛正自持不憚權勢臨民愷悌平易有古循良
風
程瓊明一統志江西永豐監生正德中知興寧縣值
猺寇肆虐造攻具薄城樓堞俱碎瓊隨方捍禦凡七
晝夜賊知難犯遁去後具白當道增築城垣縣人至
今賴之
周鳴鳳常熟人正德間為桂東令興學變俗抑暴鋤
強吏民畏服
王舜卿閩縣人正德間由鄉舉任桂東知縣均平里
役振作士風
崔世召福建人天啟中以舉人為桂東令培植士𩔖
撫字黎民文學政事兩擅其優(以上舊通志)
楊本厚鶴慶人由鄉薦令宜章值臨藍坑徒為變鄰
省咸被其毒大兵集縣境本厚外供行糧内飭守禦
賊三犯宜章卒獲保全輯邑乘修學校橋梁道路靡
不悉舉邑人立祠清水灣祀之(州志)
皇清汪震元歙人歲貢生順治初授桂東令時郴州境
内為紅苖蹂躪者六年震元至居民無百家乃捐
貲葺茅屋招徠逃戶貧不能耕者助給牛種躬攜
酒肉履田畝餉勞之由是流移漸集荒畝盡墾民
得蘇息祀名宦
朱霞石門人康熙初授桂東知縣軫恤培養士民
俱歌召杜祀名宦(舊通志)
直隸靖州
宋孫覽宋史列傳高郵人字傳師荆湖開疆命往相
其便覽言自誠州至融江口可通西廣鹽以省北道
餉餽悉從之
周士隆明一統志知靖州遣人自收溪寨通廣西
黃棨姓譜為靖州倅建作新書院於郡學旁政暇授
徒講學其中多所成就
許成之明一統志知靖州有惠政於民
朱希顔明一統志知永平縣民懷其惠為立生祠
明王尚文楚紀洪武三年知靖州能撫平蠻獠遠近
來歸
朱衡楚紀武進人洪武中以人才薦知靖州撫字有
方
蔣資明一統志洪武間知會同縣有善政重建學校
人民稱頌
張翼明一統志永樂五年知通道縣明敏廉潔深得
民心
蘇忞(詳忠臣志)
程翰明一統志天順中知會同縣公廉律已平易近
民而發奸摘伏無得遁其情者建立學宫公署壇壝
倉舍民不告勞百廢具舉
蔣淇明一統志天順中知靖州興學勸農均徭平訟
招流亡戢奸宄民苗悦服
汪箎明一統志仁和進士成化中知綏寧縣廉謹公
平勸民種植禁作佛事尤以振興文教為急
曾顯太和進士弘治間任靖州清謹有惠愛課農桑
革重耗造次間必以君民為念州人懷之立石頌德
至今不忘
詹信玉山人弘治間以監生任會同縣丞廉明豈弟
催科撫字兼善徵聘文士訓廸諸生(以上舊通志)
鄧旻(詳忠臣志)
許檖蘭陽人嘉靖間以進士知靖州重風教振士氣
清刑飭紀獄無冤民邑無暴横
藍淦閩縣人嘉靖間知靖州奬善懲惡晝日所為夜
必焚香告天時採辦大木淦壹不累民
王畬安福舉人嘉靖間知會同縣政尚大體勤耕織
興學校軫恤疾苦誅除豪猾一境晏然(以上舊通志)
皇清閻璋廣寧人康熙二十九年知靖州下車革除重
耗修學宫竝創義學勤宣
上諭勸課農桑三十七年草賊吳旦先犯境身先陷陣
追奔逐北忠勇著聞祀名宦
羅才徵長汀舉人康熙三十一年授通道縣令廉
介明敏裁革耗羡立斷疑獄尤能化服猺苗
附增
張爾素字賁白陽城人順治丙戍進士由陜臬遷
湖廣右布政司時滇黔餉孔急爾素綜理有法士
馬宿飽復立書院羅楚材講藝其中
楊鳳藻鄉寧人由進士累官湖廣提學副使洊歴
中外竝有聲為提學益著勞績
鄭崑璧字澹菴文水人由進士累官湖廣督學道
時歲科始分試奔走南北無停軌寅卯之亂所在
兵燹衝鋒竣事歸卒
孟世泰字紹孔臨汾人由内宏文院編修署武昌
道事時吳逆倡亂世泰效力行間垂十年屢有功
及賊敗佯乞降緩師世泰知其詐迫之至營諭以
利害賊遂解甲去通城民叛輕騎往諭咸稽首聽
命遂按鞫渠魁如法
李藻字鑑明陽城人明末棄官順治初大將軍帥
兵南下重其才委署兵廵諸職遷襄陽副使議復
均州襄陽城門久燬潜度尺寸密為門夜由水道
載入翼日鎻鑰屹然賊黨駭遁
王維屏襄陵人順治初遷武昌府知府有能聲擢
河南兵備使去
丁期昌字歴初安邑人明末登進士順治初官黃
州推官精律例多所平反舉廉官第一
姜橚字仲端保德人康熙乙丑進士令麻城定徵
收法設庫書六人賦畢輸而民不擾定保甲法三
年無盜警招徠商旅邑以大治
湯家相字賓我趙城人順治己丑進士令南漳甫
下車而寇至堅壁授徐秦二守備方略斬偽將馬
臣孫信寇乃遁招民墾田六百餘頃修築永泉八
觀水利漳民賴之
衛台瑺字玉汝曲沃人任鄖陽知府有廉能遷潼
商道卒
仇昌祚字振先曲沃人任鄖陽通判時郝摇旗作
亂大軍會勦有轉餉勞累官兵備道
賈待聘夏縣人康熙甲辰進士戊午令竹山時邑
新復招徠撫綏民悉復業(以上山西咨册)
李先復字曲江南部人康熙壬子鄉薦令大冶有
惠政行取御史累官工部尚書
楊兆熊什邡人舉孝廉授漢陽令多惠政
高儀乾字清一西充人由副榜令枝江以清節著
侯文才營山人康熙壬子舉人任茶陵知州因災
請除兑漕運價州人德之
陳瑺營山人順治辛夘鄉薦令耒陽以賢能清慎
著耒人祠祀之
王璲字元珮廣安人任湖廣岳常道駐劄澧州值
黔亂未平賊帥王進才張允華侵澧璲破之於津
市八戰八克楚中倚為長城比歸吏民哭送不絶
王許字納言蓬溪人由舉人任常德知府勤於其
職屬邑憚之
楊蒧字聖與犍為人由舉人令宜章有廉聲邑人
立祠以祀(以上四川咨册)
翁煌字樵仙侯官人康熙壬戍進士令辰溪清浪
衛一田兩賦民苦鞭朴煌力請豁免薦循良第一
辰人遮留祖饑數十里不絶
陳洪字宏九邵武人由舉人令新化值歲饑民採
水菊為食洪至發賑罷衙署器用供給吏胥不得
為奸湖南悉仰給淮鹽禁嚴多致非命洪力請貯
鹽長沙聽民轉販遂著為例有三虎為患焚牒於
社虎為出境邵人德之(以上福建咨册)
謝廷詔惠來人康熙癸卯舉人令新田飭民風作
士氣政通人和比歸童叟攀轅者指幾脱(廣東咨)
(冊)
許湄雍正十年十二月
題准入祀名宦按本官爵里事實未據湖南移送謹
附名於此以俟續增
湖廣通志卷四十六
