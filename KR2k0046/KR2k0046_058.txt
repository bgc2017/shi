湖廣通志卷五十八
人物志(隱逸)
武昌府
晉郭翻晉書列傳字長翔武昌人少有志操辭州郡
辟舉家臨川以漁釣射獵為娱居貧欲墾荒田先立
表題經年無主然後乃作稻將熟有認之者悉與之
縣令聞而詰之以稻還翻翻不受嘗以車獵去家百
餘里道逢病人以車與之徒步歸其漁獵所得㦯從
買者便與之不取直亦不告姓名咸康末乘小船歸
武昌省墓安西將軍庾翼往造欲強起之不從又以
其舟小而狭欲引就大舟翻曰使君不以鄙賤而辱
臨之此固野人之舟也翼俯屈入其舟中終日而去
李廞文字志字宗子江夏鍾武人祖康泰州刺史父
重平陽太守世有名望廞好學善草隸與兄式齊名
躄疾不能行坐嘗仰卧彈琴讀誦不輟河間王辟太
守掾不赴後避難隨兄南渡司徒王導復辟之廞得
牋命笑曰茂弘乃復以一爵假人卒不往
南北朝郭希林南史列傳武昌人曾祖翻晉世高尚
不仕希林少守家業徵召一無所就子蒙亦隱居不
仕
胡叔江夏人家居蒿室草徑惟酒自適嘗謂人曰我
生澹泊似勝焦先不治生産饑貧不以為恥養子曰
螟蛉以自隨恒乘一㹀牛布囊容三四升飲噉醉飽
取其餘肉以付螟蛉(舊通志)
宋杜淦眀一統志江夏人自稱漢隂老人居水濱戴
笠躬耕嘗曰仕者忍恥耕者勞力皆大造之委蛻耳
吾何心哉
李必大嘉魚人咸熙戊辰以周禮中第一授國子監
學錄後歸隱不仕聘之作詩以辭有云曾上蓬莱第
一宮夕陽留住且從容(邑志)
程師德眀一統志大冶人有才學善行不求仕進蘇
軾嘗與之遊
李昌國眀一統志江夏人善於訓子有子三長康叔
河陽守次康年監丞善古篆與蘇軾黃庭堅遊次康
直左司員外郎休官歸里自稱裕老
程從龍字登雲嘉魚人少嗜學每夜讀書達旦不樂
仕進能詩環居栽梅酌酒而吟倚樹而歌號梅軒有
詩集行世(舊通志)
元嚴士貞字正卿崇陽人嘗遊學棲息廬山博通子
史尤嗜仙書善詩文作崇陽志有梅谿百詠集
嚴静山字紹安武昌人與丁鶴年同學於南湖書院
耿介不阿隱而彌耀所居山水環抱故鶴年有出門
便有好湖山之句嘗自著雲谷緒餘稿
衛均執武昌人隱居南山自號白雲老人足不入市
㕓能詩與丁鶴年嘗有詩往還(以上舊通志)
眀燕遺民字逸德江夏人累徵賢良不起登山臨水
嘯歌終日濡毫揮藻逸氣横生
蒋義字志道崇陽人博通經史隱居不仕洪武十四
年詔訪隱逸有司舉義應以老辭
鄔必信字迎實武昌人少以母病求醫至江滸風濤
驟作榜人不肯渡自前刺舟中流舟覆恍忽若有持
之者得濟迎醫歸母病尋愈平生多隱德不肯言眀
末丁丑且百歲其孫進士眀昌疏陳賜冠帶米肉表
其閭倪元璐誌其墓
嚴方塘武昌人壽百歲子八十居喪劉仲叔書其閭
曰百歲人翁天下少八旬孝子世間稀
朱華圉字淮仙宗藩也喜著述眀末癸未夢遊異境
見石壁有詩云飛泉如白鶴隱見渡平林暗壁流花
瓣漁郎何處尋即棄家遯入桃谿莫知所之
尹珩字右玉大冶人有竒節為諸生與江夏賀逢聖
遊以志操相砥礪壬午舉於鄉癸未賊陷會城泛宅
寓吳門十四載自署河上旅餓每逢母難日勺水不
入口一日挈家還里逾年卒
沈韻字四聲江夏人寇亂家屬多淪没韻葬畢即棄
舉子業隱梁湖之孤山偕其妻鋤圃賣藥採野蔬自
給時時吟咏亦不存草足不履城市者數十載
艾然字木田江夏諸生與其妻偕隱結茅為居栽花
種蔬荷鋤而吟天趣自得(以上舊通志)
皇清魏廷謨字溟一江夏諸生高才健筆意氣豪放談
論古今往往義形於色意所不投則不能強獻賊
將至奏記當事捍禦甚備不能用隱居著述癸未
徵修省志辭不赴年九十一卒
胡從化字内寧江夏諸生潛心理學内行淳備工
文章不求聞達其父富喜誦擊壤吟併祀堯夫像
從化亦如之名其居曰邵窩子鳴臯另傳
李雲從字能白諸生世居大冶之黃石磯築室江
干手植花竹課讀其中凡義倉義冢津渡藥餌賑
饑濟貧諸事靡不樂為之方伯徐惺重其行誼邀
與相見辭不赴(以上舊通志)
漢陽府
眀蕭遜字于敏漢陽人父(闕)生子四遷運皆以俠顯
達為諸生有聲遜獨隱居自適敦大方正王太常秩
張民部緒皆敬其醇德孫鳴甲登進士官河南布政
使司(舊通志)
鄒謙所孝感人清貧有操守攻古文詞士執經從之
戶外屨滿有司上其事徵為邑博士固辭大學士楊
士竒贈以詩曰贈爾淇園綠玉竿臨岐苦嘆别離難
䢵城民俗從来厚但守清風到歲寒(邑志)
廖應魁漢陽人混迹市㕓留心詩史楚藩爭漢口地
課甚横應魁挺身以辯人稱其勁直
熊士竒漢口鎮人性慷慨不吝施予貧者貸以無償
㦯質子女田宅輒焚其劵曰無以小利析而骨肉孫
徵泰壬午孝廉
袁楫字汝濟漢陽諸生幼與蕭司成良有併號竒童
晚與王章甫為意氣交當倭陷朝鮮時士爭以談兵
自見章甫微諷楫楫以書謝之遂終隠焉
鄭鸞黃陂人精周易俗尚乾竺教作箴俗論以規孺
慕至老不衰作風木篇
陳銘字公警黃陂人恥以文字干時棄舉子業從王
龍溪羅石蓮遊田廬僮僕佳者悉畀其弟自處泊如
也壽九十一終
章煥然字素夫黃陂人請業於黃竒士得探微旨黃
曰吾道有人矣學使葛屺瞻亦稱其沉静後領歲薦
隱居不仕(以上舊通志)
皇清陳其棟字霱南黃陂人少嗜學博通經史以先儒
存誠主敬之論為養心進學之本結廬山中邑宰
聞其賢請賓鄉飲者三著有姓氏補等書(舊通志)
黃州府
唐李玭黃梅人開元中一日眀皇夢廬山使者請立
廟詔刺史獨孤正命所在學士製碑文獨玭文稱旨
詔舉博學宏詞不就築室東山麻林之窪讀書樂道
稱衡門居士以老(舊通志)
宋林敏功眀一統志蘄春人以春秋舉進士下第杜
門不出者二十年博通五經尤長於詩元符末詔徵
不起賜號高隱處士弟敏修亦不仕終老以文字相
友善世稱二林
張憨子麻城人隱居九螺山自稱九螺山逸人東坡
志林所云黃州故縣張憨子行止如狂者也熊吉贊
云内史之戅以閑其君惟子之戅獨成其身龍德而
隱今鮮其人九螺之山因子益名
王翊麻城岐亭人建桃黃菴自號桃黃山人熊吉贊
云桃黃之菴中有隱君尸居蔬食抱樸含真匪道曷
依匪道休行孰無懷氏葛天之民
黃眉翁失其名黃梅人寡嗜慾好雅歌恬飲咸淳間
已百歲遇異人授以藥謂食此可再周甲子至一百
六十歲眉長三寸垂兩顴故人稱為眉翁(舊通志)
梅國淳字作所廣濟人工詩賦肥遯林石宋亡武昌
程平章薦之屢聘不起謝之以詩
元楊俊字仕元黃梅人初為博士弟子厭之遂棄去
覓石龕古磉山中優游偃仰一百三十歲卒
何朝舉廣濟人有志操師事饒雙峯養志巖阿不樂
仕進著有文公性理吟一編
眀吳榮一黃岡人洪武初棲中和石壁山種蔬養鶴
博覽豪吟抗志巢許嘗荷鑱斸藥濟人
商顯黃梅人雅好詩書永樂二年徵至京固辭不仕
賜號樂耕徵士翰林張和美作寒江歸隱圖賦詩送
之
甘望魯麻城人幼為人牧奮志攻苦硏窮程朱之學
卒成名儒以黃陂有二程望魯臺因以自號
毛鳳起字瑞東麻城人少習制舉業後棄之講學授
徒嘉靖壬辰詔舉賢良敦行遺逸之士有司以鳳起
應不就
朱紳字懋孚蘄州人居田野自食其力牛背夕陽卷
册相隨憑弔古今時人莫窺其際
柴大楠蘄水人磊落英竒弱冠棄家遠遊塞外涉混
同鴨綠諸境晩歸傍巖溪築一洞不盈丈隱居四十
餘年讀老易諸書足不出戶
柴杰蘄水人博學有隱德每坐竹林中讀書竟日於
書無所不窺尤精於易與兄木友愛最篤析田廬為
四一子與三姪均每戒子云知事宜少識人毋多饘
粥外有餘則去之不可以田産累子孫也
劉養微字敬伯廣濟人性澹泊工詩將卒賦詩云辛
苦人間百未休今朝忽作等閑遊玉樓作記非吾事
一枕空山眀月秋
劉秉錄字昇之廣濟人事孀母孝母卒哀毁年四十
妻喪不復聚有僕久役於家知其先嘗為士焚契遣
之隱居授徒以眀經終子洪芳詩文蚤歲有聲孫醇
驥最知名
樊志張字兩同玉衡次子隨父戌雷陽二十四年及
玉衡歸卒志張一慟幾殞遂不應鄉舉潛心易學著
易象易數易適易占益王遣使再聘皆不就
袁希燮字子理黃岡人幼嘗和李本寧宮鶯白鷰詩
各十章本寧大器之已而與三袁唱和又與俞羡長
錢仲舉贈答於金陵遊跡幾半天下歸隱茅山之麓
結茅曰遯園以著作娱老
黃可久字柳溪蘄水諸生甘貧力學與妻偕隱臙脂
山下精丹經内典醫卜諸書每瞑目默坐自號出塵
道人子正色眀末丙子舉於鄉
汪三竒字亦常黃岡諸生貎古心樸眀末癸未寓居
鄂城死於賊所著易假書信詩志禮足春秋懼諸書
俱燼無傳
易為鼎字用玉黃岡人生而有文在手曰汪號汪來
子蚤以文章氣節著眀季學使高世泰修三楚文獻
錄鼎與汪三竒劉醇驥皆與焉亂後棄舉子業築室
白雲山授徒以老
王臨字泰生廣濟人家貧力學不輟闖賊至見臨獨
坐大松樹下執卷微吟賊魁梁廷柱素知書其婦能
讀孝經夜燒大炬出所挾書與相質天眀揖臨去後
因江行避雨得邑殘志於村店擕歸修輯成書又嘗
作禹貢圖及河圖考等書
寇學海字巨源廣濟人少業儒而任俠好為詩嘗獨
往廬山白鹿洞數年鍵門取魏晉盛唐諸詩冥會之
時稱寇山人
梅之熉字惠連少司馬國正子眀末亂起棄襲廕散
家財歸隱囊山為僧别號槁木以著述自娱
陳鴻思字大壑黃岡人萬歷丁酉舉人歷官貴州太
守所至有政聲後退居林泉手一編不輟以老
洪周禄字半石黃岡人天啟壬戌進士知常州府解
綬歸里肆志詩文行草書妙絶一時急難好施鄉里
德之年七十餘卒
程師泰字交甫黃岡人懷宗庚午舉人累官蘇州知
府以疾告歸好吟咏書法直逼大蘇家貧問字者餉
以酒即用欵客談論竟日年八十餘卒
韋克濟字孝忍黃岡人眀季進士授南安令以誠格
巨猾邑人頼之丁艱歸遂隱居武昌賢庾鄉率諸子
躬耕自給
李之泌字鄴仙黃岡諸生精大易研理程朱不為王
弼京房之學絶意仕進以長桑終其身嚴氣正性對
卿士間閉目袖手端坐不一語督學徵之不起與才
人何履仕齊名時稱何李
吳人玉字穉圭廣濟諸生為文淵古浩博著述甚多
性至孝善卜筮預知吉凶年七十自置棺題曰逸我
亭(以上舊通志)
皇清姚應巍字德升黃安諸生刻苦食貧冬月讀書以
木棉擁足常達旦授徒羅山羅仞南劉海宇亟重
之有紈袴子頗怠業巍責罷棄之空歸曰安能以
阿堵物誤人子弟舉鄉飲辭不赴子觀性耿介𩔖
其父以歲薦徒步入都中表某官永年令遣騎強
邀入署信宿即行一無所取(舊通志)
胡來通黃岡人年十二僧見之曰此人間百歲翁
也性好施與眀楚撫魏光緒曾表其廬順治庚子
壽百歲僉謀建坊通力辭之忽一日沐浴更衣端
坐瞑目而逝
李竒觀字巨海廣濟人孝友質行鄉人化之當眀
末寇擾歲荒兇人倡亂里中立守望營保障衆推
李公長者請為帥事平杜門著述授徒為博士弟
子者百餘人姪必泰甥金德崇德嘉皆出其門
陳定中字大馬廣濟人明季棄學籍隱於醫結茅
湖曲柳隂承顔奉母以耕釣終其身(以上舊通志)
安陸府
漢漢濱老父後漢書列傳不知何許人桓帝延熹中
幸竟陵過雲夢臨沔水百姓莫不觀者有老父獨耕
不輟尚書郎南陽張温異之使問焉老父笑而不對
溫下道百步自與言老父曰我野人耳不達斯語請
問天下亂而立天子耶理而立天子耶立天子以父
天下耶役天下以奉天子耶昔聖王宰世茅茨采椽
而萬人以寧今子之君勞人自縱逸遊無忌吾為子
羞之子何忍欲人觀之乎温大慙問其姓名不告而
去
南北朝郢野老衡陽王義季都督荆州嘗出獵於郢
野老被苫而耕義季命左右逐之老人曰盤於遊畋
古人所戒方今陽和布氣播穀之始一日不耕民失
其時奈何以從禽之樂而驅斥老人非勸農也義季
止馬曰賢者也命賜之食老父對曰苟不奪時境内
之民皆飽矣王之食老父何敢獨受其賜義季問其
名竟不言而退(舊通志)
唐陸羽唐書列傳字鴻漸竟陵人初不知所生或言
有僧得諸水濱畜之既長自筮得蹇之漸曰鴻漸於
陸其羽可用為儀乃以陸為氏名而字之隱苕溪稱
桑苧翁性高潔不樂仕進嘗詔除太子文學不就雅
嗜茶善品天下泉味著茶經三篇言茶之原之法其
後鬻茶者至陶羽形寘煬竈間祀為茶神
眀譚學字訥菴隱居授徒嘗袖其詩過譚元春元春
為選而梓之名姓遂聞遠近年近耄猶吟咏不衰其
卒也元春哭以詩(舊通志)
王大韶字叙之京山人少負逸才工詩文隱大月山
間田數百畆躬耕食之性閒放所居雜植花竹蕭然
有以自樂慕冀缺梁鴻之為人嘗以自况後以子格
貴贈河南僉事
王宗華字時藻京山人隱居斗山種松數百株結廬
其下旁有雙泉引為蓮塘可數畆許躬耕高尚邑令
請見辭不出年八十卒李宗伯維正誌其墓稱為太
平逸叟
盧楚傑字西陵鍾祥人萬歷丙辰進士博雅淹通文
名譟一時徜徉山水間詩酒自放稱荆臺高士
姜迪字伯阮天門歲貢八歲能屬文舉神童日記數
萬言年十二工詩賦先達鍾惺譚元春共竒之五中
副榜不遇舉明經杜門著述以老
李世芳字□嶺鍾祥人明末癸酉鄉舉讀書山寺經
年不履城市與人相對有蕭然物外之致值流寇亂
避匿深山賊慕其名強以官堅拒不受
魏士茂字卓如天門人廉使士前之弟少負才名試
輒冠軍喜恬退著書華嚴山房應貢不赴鄉里皆高
其行(以上舊通志)
皇清鄒元芝字殿生天門人號三澨漁人明末戊寅間
至江夏九峯山寺讀書五六年其家弗知也督學
堵應錫首拔食餼性恬澹不樂仕進著有三澨先
生傳卒於家
吳驥字既閑天門人兵備文企嗣子懷宗庚午舉
人性孝居喪哀毁骨立雅工詞翰而怡情邱壑以
高隱終(以上舊通志)
德安府
宋令狐揆卜築溳溪之南嘗雪中跨驢入城詣張君
房借書令小僮攜簏負琴帛繒暖帽委轡長吟曰借
書離近郭冒雪渡寒溪布衣林逸善繪因作令狐揆
雪中渡溪圖(舊通志)
眀蔡乾庵逸其名德安人以理學稱郡人皆嚴憚之
讀書郊外之廣心堂適積雪累日楊方伯芷往跡之
戶無人迹正襟危坐自若人稱曰乾庵先生
安大峞居雲夢曲水湖博學嗜古負笈從遊者踵相
接稱為曲湖先生正德末夜觀列宿驚異曰帝星眀
於江漢其應在安陸州逾年世宗從興邸入承大統
峞偶疾卧猶倚床取隙光執卷披覽曰人以藥治疾
吾代以書年百歲卒
高致中字南洲安陸縣人不求仕進放懷山水間何
司寇遷予告歸里時嚴嵩秉國為詩郊餞何歸榜其
幅於堂一日過之何未出致中題其上曰椒山巳死
洪塘謫天下何人是介翁今日登堂覽詩草始知公
度實能容平生高致大率𩔖此
徐進可字南征應城人舉天啟甲子鄉試為人方介
嘗以邑中賦役繁重同紳士請於當道行均役之法
鄉里頼之恬於仕進以壽終(以上舊通志)
荆州府
南北朝宗彧之南史宗少文傳彧之字叔粲少文從
父弟家貧好學性行真澹徵辟一無所就宋元嘉初
太史陸子真觀採風俗三詣彧之每辭疾不見告人
曰我布衣草萊之人少長壟畝何宜枉軒冕之客子
真還表薦之不就
宗測南史宗少文傳測字敬微家居江陵少静退徵
參軍及太子舍人皆不就欲遊名山乃寫祖少文所
作尚子平圖於壁上測長子賓宦在都知父此旨便
求禄還為南郡丞付以家事齎老子莊子二書自隨
往廬山止少文舊宅魚復侯子響為江州命駕造之
測不見後子響不告而来測巾褐對之竟不交言刺
史隨王子隆至遣别駕宗忻口致勞問測笑曰貴賤
理隔何以及此竟不答測善畫自圖阮籍遇蘇門於
行鄣上坐卧對之好音律善易老續皇甫謐高士傳
三卷著遊衡山廬山記又有宗尚之字敬之亦好山
澤徵辟不應
劉凝之(詳鄉賢志)
唐楚江漁者眀一統志不知姓名每得魚換酒輒自
放歌不言姓名江陵守崔鉉問曰君之漁隱者之漁
耶漁者之漁耶對曰姜子牙嚴子陵皆隱者也不釣
其魚釣其名耳遂鼓楫而去
宋孫諭眀一統志江陵人元祐末挂冠與時同退休
者吳師道梁宏朱光復賈亨彦張景達布衣唐愈為
七老會五日一集時人榮之
李堯言眀一統志江陵人熙寧中除侍御史未七十
上印綬其兄立言亦自澶州納政時又有李竦引疾
里居郡人語曰元豐濟濟稱三李一瓢樂在其中矣
唐恕宋史唐介傳江陵人孫恕崇寕初為華陽令以
不能奉行茶法忤使者謝病免歸其弟意方為南陵
令亦以病自免兄弟杜門躬耕靖康元年御史中丞
許翰言其高行詔起為監察御史意亦宰相吳敏薦
召對而貧不能行竟餓死江陵山中
文範荆南人家邑西高沙湖不樂仕進黃庭堅贈詩
曰不趨吏部朝中板且膾高沙湖裏漁(舊通志)
何參夷陵人居篤學坊性孝友博學多聞不求仕進
人稱曰處士
元陳伯通峽州人少有籌幹為中大夫伊德呼公所
器重勉之仕遯深山中至正間盡以家世所餘給族
黨之貧者隱居教授鄉里化之(以上舊通志)
明劉世英洪武初以文學名於世潛德弗耀不干仕
進(舊通志)
范希良松滋人舉嘉靖癸卯鄉試一上春官不第遂
絶意仕進足不至公庭所居敝陋彈琴讀書自樂世
號為水南先生
劉魁(詳鄉賢志)
靳相居江陵之草市家貧未娶課童蒙數十日晡即
下簾讀書友人為卜室不數年妻卒遂不復娶躬㸑
以養親親殁因潛於家不與俗往来時人每勸之仕
不應年七十餘卒
孫譝字九嵕别號長嘯道人棕笠蒲團往来山水間
嘗製邵康節像自隨又云安樂子
(闕)檳號鶴池沙市人蕭然高寄不務生産有古隱
君子風年八十一卒子養心領鄉薦成進士為名御
史
曹儀庭號高尚江陵人諸生遯跡田圃間閉戶不見
貴介俗人究心河洛康節之學讀書徹夜不輟每語
人曰荆州空陳執中人未有喻之者及壬午闖賊陷
荆時知府乃陳執中也事孀母王氏曲盡孝養訓孤
姪如子鄉人有為不義者咸畏其知(以上舊通志)
皇清陳丈人居夷陵之沙地坡有隱德順治初年百有
四歲目眀耳聰步履甚健遠安令周會隆安車延
之詢其所得曰知事遲回頭早耳予之錢弗受聞
其尚田於縣界因免其一家之徭(舊通志)
襄陽府
漢龐德公後漢書列傳南郡襄陽人居峴山之南未
嘗入城府夫妻相敬如賓荆州刺史劉表數延請不
能屈乃就候之因釋耕壟上妻子耘於前表指而問
之曰先生苦居畎畝而不肯官祿何以遺子孫公曰
世人皆遺之以危今獨遺之以安雖所遺不同未為
無所遺也表嘆息而去後擕妻子登鹿門山采藥不
反襄陽記諸葛亮每至其家獨拜床下公初不令止
司馬徽與徐庶亦嘗詣之值公渡沔上先人墓呼公
妻子使速作黍公還直入相就不知何者是客也子
山民亦有令名為魏黃門吏部郎早卒孫渙晉太康
中牂牁太守從子綂
楊慮楚國先賢傳慮儀兄也字威方襄陽人少有德
行為江南冠冕州郡禮召諸公辟請皆不能屈年十
七夭鄉人號曰德行楊君
唐朱放字長通襄陽人隱於越之剡溪曹王臯鎮江
西辟為節度參謀貞元初召為拾遺不就有詩一卷
行世(舊通志)
鄖陽府
眀楊春鄖縣舉人築室山中讀書力行不履城市性
厚重寡言笑嘗以琴一張酒一樽自隨欣然會意有
弄月吟風之概
劉俊初鄖陽人初不肯就試父兄強之遂領鄉薦一
赴公車歸遂終身逸居四時吟嘯性情常發於詩歌
中著有山居集蔵於家(以上舊通志)
直隸歸州
宋郭雍宋史列傳字子和其先洛陽人傳其父忠孝
學通世務隱居峽州放浪長陽山谷間號白雲先生
乾道中旌召不起賜號冲晦處士命州郡歲時致禮
存問後更封頥正先生令部使者遣官就問雍所欲
言備錄繳進熙淳初學者裒集程顥程頥張載游酢
楊時及忠孝雍凡七家為大易粹言行於世
眀陳德芳施州人少聚生徒教授洪武四年明師伐
蜀德芳諷施南覃州隆降附以兵助攻瞿塘欲酬其
功固辭不受蜀獻王以卓行薦使者及門芳踰垣遯
去(舊通志)
長沙府
唐戴簡柳宗元集譙國戴氏曰簡嘗以文行累為連
率所賓禮貢之澤宮而志不願仕與人交取其退讓
受諸侯之寵不以自大其離世與好孔氏書旁具莊
文莫不總綂以至虛為極得受益之道其樂道與
宋王南美楚紀字乙道安化人隱伊溪桂嵓嘗置義
莊以給孤貧博通子史尤長於易遠近學者裹糧景
景從所著有釣月樓耕雲堂等詩賦
董南美楚紀湘鄉人少以文名不樂仕進東坡山谷
嘗與之遊號碧廬居士
謝英姓譜字楚華寧鄉人讀書於石桂山博學好古
聞岳武穆被害乃隱居山林教授子弟孝宗累辟之
不就所著有志伊錄白雲稿循吏龜鑑
彭宗孟字尚英湘潭人隱居好學不求聞達尤深於
易作易解吳獵吳旂序其書置之學宮漕使鄧汝讜
聞而禮聘之(見縣志)
易元吉楚寳字慶之長沙人工畫花鳥及見趙昌畫
乃曰世不乏人遂遊荆湖搜竒訪古幾與猿狖鹿豕
同遊故口傳目擊之妙一寫於毫端又於舍後開圃
鑿池以亂石叢篁梅菊葭葦馴養水禽山獸伺其動
静以資畫思尤善畫獐狷米芾畫學云元吉徐熙後
一人而巳善畫草木葉心翎毛但以猿獐稱可歎
眀李祁眀列朝詩傳字一初茶陵人元綂元年進士
應奉翰林文字母老就養江南授婺源同知遷江淛
儒學提舉司副提舉母憂解職歸隱居永新山中入
國朝力辭徵辟年七十餘卒遺文為雲陽先生集十
卷少師東陽祁五世諸孫也弘治中歸茶陵刻石表
其墓
洪倫攸縣人以諸生貢太學性剛直不樂仕進授御
史棄官歸隱其家四世同爨訖無間言(見舊通志)
廖本祥眀張治茶陵志成化中為社學師教誨有方
而作人之心懇懇有聲州庠者多出其門崇家禮闢
佛老洵儒家者流
瞿繼祖長沙衛人少負才名潛心經史中嘉靖甲午
鄉魁屢試禮闈不偶選永川尹不赴杜門謝客手不
釋卷簞食豆羹一介不苟扁其室曰心跡雙清壽七
十九自為誌銘竝逸民傳
楊廷相長沙人世居青山號青山攻苦力學博通經
史精天文地理性命元祕之旨中嘉靖壬子鄉試歴
上春官不第結廬晦跡足不履市㕓所著有青山集
不傳於世萬歷中郡守吳道行修郡志廷相為作補
遺
酆之馨湘隂人早負才名懷宗癸酉舉於鄉樸茂端
謹時稱古處焉
陶汝鼐寧鄉人懷宗癸酉以貢舉鄉試考選知州高
尚不仕詩宗漢魏書法晉人一時名雋咸樂交遊所
著有榮木堂集年八十三卒(以上舊通志)
衡州府
東漢羅訓耒陽人隱居邑之樟楻嶺(見舊通志)
唐凌倚馮贄雲山雜錄隱衡山往来自負書劍削竹
為擔裹以烏氊倚既没山僧取以供事
廖融楚寳字元素衡陽人隱衡山與任鵠凌蟾王正
已相友善正已贈詩有云罏中藥熟分僧飯枕上琴
閒借客彈又左司諫某贈詩有云積雨小舟横别浦
隔花幽犬吠深雲融不樂進取不苟勢利乃獨躭山
水其所自為詩清刻有致及卒刺史何丞矩葬之進
士鄭鉉志其墓
王居仁常寧人與襲蓋卿同時嘗執經張南軒之門
深有造詣登進士晩號習隱(見舊通志)
侯宣姓譜衡山人少遊四方還家築室道旁俾遊學
之士往来館焉行之二十年曾無倦意遠近號曰侯
家書院
元侯應雷字春卿安仁人不就辟隱居山中以詩文
自娱所著有春山居士集年九十卒(見舊通志)
眀金良字玉相衡山人性雅淡不慕榮利年十八領
鄉薦再上春官不第遂不復出徜徉山水間以詩文
自適嘗有詩云樵釣亦堪娱耕鑿聊自足百年駒隙
間何必計榮辱(見舊通志)
李存眀列朝詩傳字名遠更字仲公安仁人穎悟該
博與貴溪祝蕃遠游上饒陳眀遠之門三以高蹈邱
園舉李祕書舉以自代皆不起洪武中年卒有竢菴
集
楊時榮字仁甫衡山人以戎籍中貴州鄉試作墅于
巾紫峯下名其山曰止山養晦自高不入公府事親
篤孝行誼修飭未嘗䙝服見客山有白龍潭可溉田
躬耕其中曠如也
鄭祖明耒陽人補國子生司成湛甘泉雅相器重歸
與邑人講論道學遂厭仕進遨遊山水吟咏為樂時
廵撫顧璘廵按姚虞副使李鳳翔相與唱和所著有
梅花百咏(以上舊通志)
陳廷策三楚文獻錄衡陽人少孤且貧力讀書補諸
生文章有聲生平自檢甚嚴額其所居齋曰敬畏手
書偶云十目所視十手所指若此其嚴如見大賓如
承大祭只是個敬子宗契拜御史廷策與家約毋預
外事宗契嘗函一文縠為夀卒封識不啓食糲衣麄泊
如也萬歷丁未卒宗契方按兩浙聞父病馳歸猶張
目熟視徐咏曰兒歸事已畢老至死何辭遂舉手逝
李國相衡陽人領懷宗壬午鄉薦癸未獻賊陷衡徧
索薦紳強以偽職下令不赴者死國相引刀劈面示
不可用偽吏方羈縻聽獻忠令會獻忠入川得免徙
山谷築小室植桃數株臨池水人稱為桃塢先生
郭鳳躚字季陵衡陽人懷宗壬午鄉薦隱石仙嶺下
竹塢藥欄日吟嘯其中以自娱(以上舊通志)
永州府
唐李季芳姓譜道州人代宗時處士刺史元結請於
朝曰季芳介直自全退守廉遜文學為業不求人知
乞令州縣造舍給田免其戶役從之季芳卒結又表
其墓
宋王繪鄧璋楚紀俱零人有才名胡安國提舉湖
南學詔舉遺逸二人老不肯行安國疏命之官以勸
學者零陵簿稱二人乃范純仁客鄒浩黨也蔡京聞
而惡之抵以罪
蔣復姓譜字汝行零陵人受學於張南軒隱居東山
著澹岩文集
唐如晦姓譜字幼光零陵人博學無所不通山齋先
生易袚題其書堂曰善齋
眀陳三績字玉几零陵人志行恬淡年十五遊於庠
以歲例得貢棄去獻賊陷永聞其名招致之遁匿以
免後栖雲莊山隱居終老(見舊通志)
寳慶府
眀張繼志武岡人篤學勵行善詩文萬歷改元詔徵
天下山林隱逸之士有司敦廹固辭不赴
劉春莱字芝侶武岡人少為諸生嗜學好古以性疎
放遂棄制舉業敏於詞翰操觚立就文不加點僻懶
箕跣不樂見貴介有逼就之者春莱舉身躍出窗外
竟折其足云(以上舊通志)
岳州府
宋李黻字元眀桃源主簿李冲虛曾孫幼而嗜學淹
貫經籍熙寧間朝廷始以經術取士黻深索理致究
聖賢指歸郡試遘疾慨然有山林之志葺所居為養
浩園性好吟咏慕元白體所著有兌齋編當時名流
如李康年輩皆與之酬唱鄉里就學者幾百人宣和
三年卒邑令雷抗為銘其墓(見舊通志)
毛友誠姓譜字伯明平江人聞謝良佐高弟康叔臨
得程門學至巴陵從之遊謝棄科舉闔戶讀書尤邃於
易誘掖後進不倦時龔安國高其行誼延至領泮宮
幾十年李蟠教岳陽尤加敬禮有集曰玩易手抄既
没岳陽祠之泮宮
方暹姓譜字眀甫平江人初師李弘齋黃勉齋與饒
伯輿張元簡趙思恕皆同門友元簡九江人嘗遺書
曰伯輿眀理而遠於事眀甫見事而中於理吾嘗以
斯道望伯輿而以斯世望眀甫也淳祐間朝廷詔諸
帥臣舉節行才識之士時孟珙帥荆湖董槐帥湖南
皆以暹應詔眀年特旨免文解一次暹辭不受珙復奏
賜以處士名以示國家優禮賢才之意疏入未報而
暹卒學者稱為連雲先生
元胡天游楚紀名乘龍以字行平江人博學高志遭
元季亂遂抗志不仕養晦岩谷所著有傲軒集
顔耕道楚紀平江人讀書博古以詩賦鳴於世尤善
草書不樂仕進築室黃山號林泉野老卒年八十六
眀周階平江人通春秋永樂初薦經眀行修以母老
辭不就所著有井蛙遺響
方宗秩巴陵人通春秋一試不第遂歸隱淹貫諸史
尤善詩耕桑樵採自食其力析疑問字者多於隴畔
求之天順間知縣袁綱以經眀行修舉不就
方良俊臨湘人苦志力學以選貢歷羅江教諭羅居
蜀萬山中林泉幽邃晏遊唱和無虛日遷魯府紀善
不赴所著有風景玉淵集十七史摘異併詩文若干
卷(以上舊通志)
洞庭老人小草齋詩話卓彦恭月夜泊洞庭有老人
盪小舟過之歌詩云八十滄浪一老翁蘆花江上水
連空世間多少乘除事良夜月明收釣筒
譙謨姓譜華容人有才學能賦詩隱居不仕以吟咏
自娱天順初遊京師石亨欲薦之乃逃歸鄉里邑縉
紳學士咸禮重焉謨嘗集古梅花百韻至今傳誦
孫斯億三楚文獻錄字兆孺華容人年十四補弟子
員久之上書督學棄巾襤袍着華陽巾渡江如淮覽
京口三山歷姑蘇汎錢塘徘徊會稽天目之門返憩
金陵歷豫章再遊京師日與世外人交不袖一刺即
有知者過之亦未嘗報謝還訪鹿門登嵾山南謁衡
岳東入郢北遊蘇門百泉嵩高所至遍覽名勝慷慨
懷古長嘯高歌人莫之測時王元美汪伯玉吳眀卿
徐子與諸人各以其業自雄意不可一世士然靡不
倒屣延致斯億掉臂其間傲然無所屈歸華容誅茒
蒔竹往元石山中蔬食閉關墨客緇流無間晨夕頽
然自放遂以是終事祖母以孝聞居母喪有盗晝入
護棺泣盗惻然避去年六十終
劉祖修華容人大夏子不第隱於山足跡不入城市
敦睦宗族人無不愛敬者學臣高其行奉恩例欲冠
帶之祖修辭不受
楊熹臨湘人性至孝篤學慎行省試屢見黜遂潛心
理學從遊者屨滿戶外後舉眀經不仕惟欲以德化
人鄉人稱為長者(以上舊通志)
常德府
虞善卷皇甫謐高士傳善卷者古之賢人也堯聞得
道乃北面事之舜又以天下讓卷卷曰予立於宇宙
之中冬日衣皮毛夏日衣葛絺春耕種形足以勞動
秋收斂身足以休食日出而作日入而息逍遙於天
地之間而心意自得吾何以天下為哉遂不受去入
深山莫知其處按江南之宜興亦有善卷洞然府境
枉山有善卷壇隋刺史樊子蓋改為德山郡名常德
義有取焉酈道元所謂昔人許以傳疑者故定著為
常德隱逸焉
晉伍朝晉書列傳朝字世眀漢壽人少有雅操不修
世事性好學以博士徵不就刺史劉弘薦朝為零陵
太守主者以非選例不聽尚書胡濟奏曰朝游心物
外不屑時務守静衡門志道日新年過耳順而所尚
無虧誠江南之竒才邱園之逸老也不加飭進何以
勸善且白衣為郎前漢有舊宜聽光顯以奬風尚奏
可而朝不就終於家
龔元之晉書列傳元之字道元漢壽人好學潛默安
於陋巷州舉秀才公府辟不就孝武帝下詔曰譙國
戴逵武陵龔元之竝高尚其操朕虛懷久矣可竝以
為散騎常侍領國子博士所在備禮發遣郡縣敦逼
苦辭疾堅不行弟子元嘉亦有德操高尚不仕舉秀
才及州辟召竝稱疾不就孝武帝以太學博士散騎
侍郎給事中累徵遂不起
唐董侹楚紀字庶中武陵人幼嗜詩老而不倦與杜
甫盧象包佶李紆遊為荆州從事移疾歸卧武陵劉
禹錫叙其詩云片言可以眀百意坐馳可以役萬景
得董生之詩如搏玉屛浮層瀾眀金翠羽得於遐裔
非風塵中物也
宋管師復姓譜龍陽人與弟師常俱有盛名從胡瑗
遊師復善詩自號白雲先生仁宗召至問曰卿所得
何如對曰滿塢白雲耕不盡一潭眀月釣無痕臣所
得也不受爵命
楊縯眀一統志武陵人志在石泉棄官隱桃源山崇
寧間賜號中真處士
周德元楚紀龍陽人以行義聞於時屢徵不就隱居
樂善與濓溪九世孫周塤齊名
眀唐㫤三楚文獻錄字汝陽常德衞人父有養子鼐
㫤讓産與之以慰父志歲祲煮粥以啖饑者時穀騰
貴里中素封競起射利㫤為定價白於官卽身自倡
始遠近戴之尤喜助人婚葬事以子鍊貴封御史有
司請謁逃匿入林子姓強之曰雖非&KR0915;官原非實仁
何能一旦羣縉紳出入耶七舉鄉飲不赴壽八十八
無病而逝
辰州府
眀李聲遠瀘溪人雅尚志操躭經史宣德間監察御
史薛瑄以賢良方正薦辭不起(縣志)
直隸澧州
宋張復晁公武讀書志澧州人作條山集三十卷論
世外事此人兼得鬼神趣隱不仕有文集行於世
明劉瑄字他山澧州人懷宗庚辰進士授翰林檢討以
外艱歸里值寇變避亂衡山以著書自娱花時乘竹
兜攜耆逸玩弄雲煙壽終七十餘(見舊通志)
直隸郴州
眀王友信字懿安宜章人制行高潔言行不苟宣德
時貢入太學不樂任進歸而授徒家塾從遊者甚衆
講解不輟
鄺璽字憺菴宜章人性行端粹知縣馬經聞其賢束
帛請之固辭景泰初詔書求賢知縣陳恭以璽薦聞
特詔徵之辭不赴構精舍於玉溪之滸徜徉以老(以)
(上舊通志)
湖廣通志卷五十八
