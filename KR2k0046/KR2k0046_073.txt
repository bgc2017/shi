湖廣通志卷七十三
流寓志
楚為魚稲之鄉加以山水清曠是以四方之客問
竒攬勝卜居著籍者後先相望焉夫莊舄鼓琴王
粲作賦他鄉吾土之感誰實忘之然而開逕鋤茅
願結芳鄰或依師友或長子孫無論寓公遷客才
子逸民倘税駕於斯土而能表見於當世者其姓
名行誼採而識之寧敢略與
武昌府
漢東方朔前漢書列傳字曼倩平原厭次人興國舊
志載東方山其遊寓地
馬武後漢書列傳字子張南陽湖陽人少時避讎客
居江夏王莽末竟陵西陽三老起兵於郡界武往從
之後入綠林中遂與漢軍合更始立以武為侍郎後
歸世祖以功為侍中騎都尉封山都侯
禰衡後漢書列傳字正平平原般人少有才辯而氣
尚剛傲好矯時慢物孔融愛其才數稱述於曹操操
欲見之而衡素相輕疾自稱狂病不肯往而數有恣
言操懷忿以其才名不欲殺之遣送劉表表及荆州
士大夫甚賓禮之後復侮慢於表表恥不能容以江
夏太守黃祖性急故送衡於祖祖長子射為章陵太
守尤善衡射時大會賓客人有獻鸚鵡者射舉巵於
衡曰願先生賦之衡攬筆而作文無加點詞采甚麗
後黃祖大會賓客而衡言不遜祖大怒欲加箠衡乃
大罵祖遂令殺之
晉戴仲若譙郡人水經注黃鵠山林澗甚美仲若野
服居之
戴淵晉書戴若思傳廣陵人名犯高祖廟諱王敦舉
兵若思與諸軍攻石頭王師敗績若思率麾下百餘
人赴宫受詔與公卿百官於石頭見敦敦問若思曰
吾此舉動天下以為如何若思曰見形者謂之逆體
誠者謂之忠敦笑曰卿可謂能言敦參軍吕猗說敦
殺之遂遇害舊通志云若思葬武昌古有昌樂院戴
淵作記今廢
車胤晉書列傳字武子南平人桓温引為主簿遷征
西長史胤善於賞會當時每有盛坐而胤不在皆曰
無車公不樂謝安遊集之日輙開筵待之累官至吏
部尚書舊志云胤避亂武昌隠居洪道鄉中卒葬焉
今車湖以胤得名也
王隠晉書列傳字處叔陳郡陳人博學多聞受父銓
遺業西都舊事多所諳究家貧無資乃依征西將軍
庾亮於武昌亮供其紙筆晉書成詣闕上之
陶潛晉書列傳字淵明大司馬侃之孫少懷高尚後
為彭澤令不能五斗米折腰解印去舊志云潛潯陽
人潯陽晉屬武昌故有宅嘗往來其間
唐元結唐書列傳後魏常山王遵十五代孫天寳十
二載舉進士會天下亂沉浮人間國子司業蘇源明
見肅宗問天下士薦結可用乃上時議三篇擢右金
吾兵曹參軍代宗立固辭丐侍親歸樊上授著作郎
益著書作自釋曰河南元氏望也結元子名也次山
結字也少居商餘山著元子十篇故以元子為稱天
下兵興逃亂入猗玗沮始稱猗玗子後居瀼濱乃自
稱浪士及有官人以為浪者亦漫為官乎呼為漫郎
既客樊上漫遂顯樊左右皆漁者少長相戲更曰聱
叟詳見道州名宦
張志和唐書列傳字子同婺州金華人十六擢明經
以策干肅宗命待詔翰林授左金吾衛錄事參軍後
坐事貶南浦尉會赦還以親既喪不復仕居江湖自
稱烟波釣徒著玄真子亦以自號每垂釣不設餌志
不在魚也帝嘗賜奴婢各一志和配為夫婦號漁童
樵青陸羽嘗問孰為往來者對曰太虚為室明月為
燭與四海諸公共處未嘗少别也舊傳道士洑磯有
其釣臺遺趾按志和西塞山漁父詞乃湖州之西塞
非大冶也然志和曾遊湖湘或一過焉
高驤威武王孫兄駢為西川節度使驤往見之歎曰
三世為將道家所忌遂遯去客江漢間愛崇陽山水
卜居之築愚溪引客賦詩因號愚翁後荆南高季興
過其亭命圖驤像於亭中(郡志)
胡曾全唐詩小傳曾寳慶邵陽之永成鄉人咸通中
舉進士不第嘗為漢南從事有安定集十卷詠史詩
三卷避亂於武昌
楊益字筠松唐末進士善堪輿術避黃巢之亂至永
興縣三載土人至今相傳有十八鈐地(舊通志)
宋馮商邵氏見聞錄字式之一名式本宜州隴水人
寓咸寧金城鄉為著作郎壯歲無子至京師買一妾
問所自來涕泣不言固問之乃曰吾父居官因綱運
折鬻妾賠償耳商惻然送還不索原值歸以告妻妻
曰君用心如此隂德厚矣何患無子居數月妻有娠
將誕里人夢鼓吹喧填送狀元至馮家即京也京初
就家塾商取書筆之曰荆南節度判官馮京書宋殿
元例授是職卒如其言後以子貴累封至宣徽南院
使太子少師
王齊萬西蜀秀才寓居武昌縣劉郎洑蘇軾贈詩曰
傾家取樂不論命散盡黃金如轉燭惟餘舊書一百
車方舟載入荆江曲江上書山亦何有五湖遙望劉
郎洑(舊通志)
范純粹宋史范仲淹傳其先邠州人後徙蘇州吳縣
子純粹字德儒以廕遷至贊善大夫紹聖中以元祐
黨人奪職知均州徽宗立復故職加龍圖閣學士知
永興軍尋以言者落職謫常州别駕鄂州安置
李綱宋史列傳邵武人建炎初罷為觀文殿大學士
提舉洞霄宫會陳東言黃潛善汪伯彦不可任綱不
可去後有旨綱落職居鄂州
謝枋得宋史列傳字君直信州弋陽人寳祐中舉進
士除教授建寧府考試建康擿賈似道政事為問目
坐訕謗追兩官謫居興國軍明一統志興國州東有
疊山書院枋得寓居於此專務講授著書
張山翁宋史高應松傳山翁字君夀普州人景定三
年進士德祐元年為荆湖宣撫司幹官鄂守張晏然
議納欵山翁以書譙讓之晏然既降山翁被執軍前
諭曰若降不失作顯官山翁酬對不屈行省官賈思
貞義之貸不殺後居黃鵠山聚徒教授而終有南紀
緇林藏雲山相鋤等集
元丁鶴年明一統志其先西域人元末因父兄游宦
寓居武昌縣之西山博學能文詞尤長於詩性耿介
不混塵俗年九十終於家郡志云鶴年父宦武昌卒
遂葬焉元末兵起避地定海間父墓為賊所發母亦
病死鶴年日夕憂悸絶魚酒鹽酪以自貶閱二十年
道始通乃歸武昌卜地樊山窆父會淋雨鶴年拜雨
中密雲不澍葬畢雨如故已而訪母墳自秋徂冬不
獲忽夢母出高堂中牽衣慟哭侵晨詢隣老即於舊
所居宅西見土有䧟下者起視得骸嚙血漬骨及母
當中齒黑如漆騐之乃殮骨瘞洪道鄉著有丁鶴年
詩集卒葬寒溪後人樹梅花以識之
巋玉崖元末隠者精形家言著名江湖明初上徹御
聽因去髮一瓢一笠遊蒲圻常趺坐上方靈鷲二寺
卒葬鳳凰山下(舊通志)
明管訥姓譜名時敏洪武中楚府長史在任四十餘
年以忠謹稱年七十致仕王奏留禄養終身仍賜地
黃屯山所著有蚓竅集秋香百詠詩
俞彧字文彧錢塘人洪武中謫居興國喪母遂家焉
嘗建言除佛老每施藥濟貧寓壘山數十年詩文自
娱不求人知所著有壘山錄三卷無子妻死不再娶
依弟以老初號心隠晚年號瓠落子有軒曰瓜軒皆
自為傳記(舊通志)
楊士竒明史稿名寓以字行廬陵人早孤貧甚力學
授徒自給多遊湖湘間館於江夏最久時姑蘇楊仲
舉戍武昌士奇偶至縣途中遇雨憩仲舉家見其方
為童子句讀與談有契士奇故善易遂授焉仲舉即
讓館與之自教授於他所終受其業後士奇入相乃
相薦引累官至尚書
牟斌韋璽俱錦衣衛指揮正德初淮安知府劉祥
忤劉瑾逮祥下獄使斌璽訊之二人明祥非罪瑾怒
矯制謫斌璽沔陽衛百戶兩人徙居通城嘉靖初詔
復其官而斌先卒璽得命未幾亦卒兩人皆讀書能
詩
周應龍字在田江陵人寓居本省保安門蒼龍橋夀
至一百一十二巡撫董漢儒顔曰六朝人瑞(以上舊)
(通志)
漢陽府
漢王常字顔卿舞陽人王莽末為弟報仇亡命江夏
巳與王鳳王匡等起兵新市號下江兵戰小長安為
嚴尤所敗壁於宜秋劉縯往說之常遂決志歸漢更
始立拜廷尉大將軍封鄧王建武二年詣洛陽降光
武見常甚歡勞之封山桑侯累從征伐有戰功拜横
野大將軍久之屯故安拒盧芳十二年薨於屯所諡
曰節侯(舊通志)
董黯姓譜字叔達其先句章人仲舒裔孫也事母孝
比鄰王寄母以黯能孝諷寄寄忌之伺黯出辱其母
黯恨甚及母死斬寄首以祭母自陳於官和帝詔釋
其罪且旌異行召拜郎中不就後僑寓孝感今邑北
百三十里有黯墓
唐于鵠全唐詩小傳鵠以詩名晚唐嘗隠居漢陽作
買山吟有集三卷傳世
五代王彦章五代史列傳字子明鄆州夀張人為梁
行營先鋒馬軍使驍勇有力能跣足履棘行百步持
一鐵鎗騎而馳突奮疾如飛軍中號王鐵鎗唐兵攻
兖州末帝召彦章使守捉東路至遞坊以兵少戰敗
退保中都又敗唐將夏魯奇舉矟刺之彦章被擒莊
宗愛其驍勇遣明宗往諭之彦章仰顧明宗呼其小
字曰我豈苟活者遂見殺舊圖經云彦章幼居孝感
之九嵕山
宋程顥宋史列傳字伯淳世居中山徙河南父珦仁
宗朝為黃陂尉顥舉進士用吕公著薦為監察御史
哲宗立召為宗正丞未行而卒年五十四文彦博採
衆論題其墓曰明道先生賜諡曰純公舊志云先是
珦父遹令黃陂而卒珦不能還後為黃陂尉遂家焉
時顥母侯夫人夢雙鳳投懷遂以明道元年壬申生
顥明年生頤今邑中程鄉坊望魯臺皆其生平游息
處後仍歸洛中
程頤宋史列傳字正叔哲宗初司馬光吕公著共疏
其行義召見擢為崇正殿說書郎紹聖中削籍竄涪
州徽宗即位徙峽州俄復其官卒年七十五世稱為
伊川先生賜諡曰正公餘詳見顥傳
吳昌裔宋史列傳字季永中江人早孤與兄泳痛自
植立不肯逐時好得程頤張載朱熹諸書輙研繹不
倦嘉定七年舉進士聞漢陽守黃幹得熹之學往從
之
元李孟元史列傳字道復潞州上黨人徙居孝感生
而敏悟倜儻有大志通貫經史遠近之士多從之至
元三年拜中書平章政事同知樞密院時釋老二教
設官權抗有司乃奏罷僧道官天下稱快皇慶二年
仁宗賜以孝感地二十八頃入見必賜坐延佑元年
復拜平章政事二年解政歸卒諡文忠
竇默元史列傳字子聲初名傑字漢卿廣平肥鄉人
會國兵伐金默為所俘得脱歸其鄉轉客蔡州金主
遷蔡默恐兵且至又走德安孝感令劉憲子以伊洛
性理之書授之默自以為昔未嘗學而學自此始繼
還肥鄉以經術教授由是知名
察罕元史列傳西域博勒和城人博覽強記通諸國
字書仁宗時累官參知政事得大臣體暮年居孝感
白雲山别墅以白雲自號嘗入見帝望見曰白雲先
生來也其被寵遇如此
薩天錫姓譜幼時僑寓孝感博學能文登泰定進士
知襄陽縣終燕南道廉訪司照磨
明蕭士美江西人僑居漢陽文寺山萬歷十年父沐
病泄士美割股肉和粥啖之而愈
羅洪先字達夫吉水人嘉靖乙卯嘗偕王龍溪遊楚
寓黃陂深山中龍溪先返獨留一小樓日夜趺坐凡
五月餘自覺有省詠夜坐詩十首以貽蔣道林(以上)
(舊通志)
朱英□楚東安王四世孫初授宗正獻賊破武昌□
削髮為僧避止孝感縣諸趙鄉之李家庵及闖寇陥
京師遂自縊死藁葬庵右後遷江夏(邑志)
黃州府
漢周仁周平王次子汝墳侯烈十八世孫西漢時徙
居黃岡繼烈封侯其後以避西晉亂復他徙至周靈
者起仕梁(舊通志)
三國毛价魏志列傳字孝先陳留平邱人舊志云价
攜幼子家於麻城有魏武賜价手書萬古高風四大
字迄今子孫珍藏之
南北朝鮑照宋書臨川烈武王道規傳照字明遠文
詞膽逸嘗為古樂府文甚遒麗臨海王子頊為荆州
照為前軍參軍掌書記之任舊志云照築室於黃梅
今邑治基即其舊宅有讀書臺在東冲山
徐儉南史徐摛傳東海郯人長子陵最知名陵子儉
一名報幼而修立勤學有志操梁元帝召為尚書金
部郎中累官御史中丞舊志云隋大業間子斐授廣
濟令儉隨斐到任遂留居西郊外
唐李泌唐書列傳字長源徙居京兆七歲知為文天
寳中詣闕獻復明堂九鼎議帝異其早慧召講老子
有法得待詔翰林仍供奉東官太子遇之厚嘗賦詩
譏誚楊國忠安禄山等國忠疾之詔斥置蘄春郡
五代陳曙蜀人嘗舉進士唐末避地遯於蘄州山中
鄉人有會集或祭神曙不待召而至由是人多設虚
座陳酒肴以俟之舍中惟一榻素書數卷與蛇虎雜
居雨雪滿堂亦自若凡數十年顔鬢不少異元宗召
之不肯起後徙居鄂渚不知所終(舊通志)
宋韓琦宋史列傳字稚圭相州安陽人舊志云兄琚
天聖間守黃州琦侍兄寓居安國寺讀書白晝青燈
風雨無怠後人想其德望為立祠於讀書處
朱服宋史列傳字行中烏程人熙寧進士元豐中為
御史後坐與蘇軾遊貶海州團綵使蘄州安置改興
國軍卒
陳慥宋史陳希亮傳其先京兆人遷眉州青神之東
山子慥字季常少時使酒好劍嘗與蘇軾遊西山馬
上論用兵及古今成敗自謂一世豪士晚棄田宅遯
於光黃間曰岐亭庵居蔬食徒步往來山中妻子奴
婢皆有自得之意人見其所著帽方屋而高因謂之
方山子及蘇軾謫黃過岐亭識之人始知為慥云
張耒宋史列傳字文潛淮隂人弱冠第進士紹聖初
坐黨籍謫監黃州酒税徙復州徽宗立起為通判黃
州召為太常少卿復出知潁州汝州初耒在潁聞蘇
軾訃為舉哀行服言者以為言遂貶房州别駕安置
於黃
陳過庭宋史列傳字賓玉山隂人中進士第宣和二
年遷御史中丞時寇竊發過庭言致寇者蔡京王黼
竄二人則寇自平又言朱勔父子本刑餘小人宜昭
正典刑以謝天下由是大與權貴忤飜陥以不舉劾
之罪罷知蘄州未半道謫海州團練副使黃州安置
孫傅宋史列傳字伯野海州人登進士第累官至中
書舍人宣和末高麗入貢使者所過調夫治舟騷然
煩費傅言索民力以妨農工而於中國無絲毫之益
宰相謂其所論同蘇軾奏貶蘄州安置
王濟開國元勲審琦十世孫封宗翊郎高宗渡江護
蹕南來保障江黃任蘄州刺使寓居富池即今廣濟
岳震父飛討李成駐兵黃梅詔進屯洪州飛以士卒
非震莫可彈壓因留震於梅及飛死震易姓匿大河
間弟霆知震所在亦潛依焉以秦檜憎岳字改岳州
為純州遂從鄂姓孝宗䘏錄徙嶺南雲雷支裔而此
𣲖不及其後分為十三戶鄂有武穆遺金鉦一面地
方有警則此金不敲自鳴(以上舊通志)
文天正姓譜廬陵人天祥兄寳佑間鄉舉署廣濟學
諭天祥死棄官隠居廣濟五里橋東家世迄今儒業
未艾
元龍仁夫元史劉詵傳吉安之廬陵人同郡龍仁夫
字觀復其文學與詵齊名所著周易多發前儒之所
未發用薦者為江淛儒學副提舉不就明一統志至
正間徙黃州明五經為時矜式學者稱麟洲先生
洪儁姓譜饒州人忠宣公皓之裔授江州路建昌令
再授廣州路清遠令掛冠不仕攜四子二女過淮訪
舊經蘄之黃梅悦山水環秀買田築室於東山子孫
世家焉
明范承吉其先姑熟人學士常之後洪武初徙居蘄
水北之土門少孤廬母墓三年一日之野獲遺金數
百守之以還遺者有司以孝義匾其門(舊通志)
瞿大成其先合肥人通之孫能之第三子也能副李
景隆戰靖難兵敗與長子大芳俱死成逃之黃梅遂
家焉後補戍籍從征有功授都指揮得世劵以奉通
祀
張復字子遠休寧人蚤以學行自立不業科舉事親
孝親卒始出遊學訪黃梅瞿九思值其被逮入京長
子甲上書救父復左右之瞿得直罷歸復執贄列諸
弟子盡發其藏書讀之乃曰學以治心也心念穢雜
如野馬亂絲僅鞶帨夸人乎製大鞭懸座右每妄念
起輙自痛鞭或遍擊几席牀壁如是者二十年著作
皆弘麗古雋其他稿自焚不留惟黃河源流圖考盛
行於世
吕四峯失其名福建諸生有文武才當試日值海寇
至啟院出四峯捍賊乃舉方丈砌石並拔檣桿以衝
擊賊船賊走四峯仍入闈終試意不可一世獨北面
事西江梁汝元由是往來主黃安吳氏家吳氏庭有
老檜蠧孔九衆請四峯射手弓注矢次第畢貫又於
吳氏壁奮筆大書所為春日郊行詩淋漓飛動洎汝
元死乃去
補帽匠不知何許人無家室居止嘗擔補帽具往來
黃州團風間以所得值市米取擔頭小鐺作炊或煎
水為茗飲晚乃舉襆被投逆旅有書數帙暇即閱之
有琴一張遇知者亦間為撫弄問其姓名漫云姓何
字白雲後不知所終(以上舊通志)
安陸府
列國左伯桃羊角哀列士傳燕人二人為友聞楚
平王善待士乃同入楚值雨雪山道阻絶糧少桃度
不能生乃併食與哀令往事楚而自餓死空樹中哀
至楚為上大夫言於平王備禮以葬伯桃葬畢哀自
殺舊志伯桃墓在荆門諸里村哀祔葬
漢梅福前漢書列傳成帝時福居家以讀書養性為
事至元始中王莽顓政福一朝棄妻子去九江至今
傳以為仙舊志云福隠於郢中後莫知所逝
唐鄭谷姓譜字守愚宜春人七歲能詩光啟三年舉
進士乾寧間以都官郎中退居荆門馬仰山嘗寓州
治南石隠寺有白社已應無故老清江依舊遶孤城
之句其詩清婉為嶭能輩所稱賞詠鷓鴣尤工世號
鄭鷓鴣
何參夷陵人博學孝義不求聞達隠居當陽稱處士
云(舊通志)
宋侯仲良姓譜良父道濟娶二程女良呼二程為舅
氏從之遊人欲館良見其家壁垂佛像几積佛書即
去之朱子嘗稱其學清白勁直舊志云仲良河南人
寓居當陽匾其館曰時習
張伯常明一統志河南人隠而不仕徙居郢州司馬
光送以詩曰楚江白逶迤楚山碧參差玉炊稻粒長
縷切鱠魚肥
浦良能無錫人性沉静寡言以父戍安陸自請於上
官來代父役至郢拜父母畢出則戎服聽令惟謹入
則烏巾綵衣弄雛膝下以娛父母忘其身之謫戍也
潘子安和州人寓沔陽工詩詞有海天清嘯集官䕫
州府同知(以上舊通志)
胡安國宋史列傳字康侯崇安人舊志云父淵寓跡
荆湖間至安國為湖南提舉學事為蔡京所惡退居
當陽之漳濱後仕至寳文閣直學士
范彦暉紹興間為太府寺丞作久隂詩云何當日月
明徧洗蒼生病秦檜指為謗訕諷言者謫貶荆門因
家焉(舊通志)
元程鉅夫元史列傳名文海避武宗廟諱以字行其
先自徽州徙郢州京山後家建昌世祖時授千戶召
見問賈似道何如人鉅夫條對甚悉帝大奇之命為
應奉翰林文字曰自今國家政事得失及朝臣邪正
宜皆為朕言之遷集賢直學士時相僧格專政法令
苛急四方騷動鉅夫上疏宜清尚書之政損行省之
權罷言利之官行恤民之事僧格大怒羈留京師奏
請殺之帝不許大德四年遷江南湖北道肅政廉訪
使至官首治行省平章家奴之為民害者上下肅然
召拜翰林學士商議中省事至大二年旱陳桑林六
事忤時宰意帝遣近侍賜上尊勞之曰中書集議惟
卿所言甚當詔偕平章政事李孟參知政事許師敬
議行貢舉法鉅夫建言經學當主程頥朱熹傳註文
章宜革唐宋宿弊命鉅夫草行之三月以病乞歸居
五年而卒追封楚國公諡文憲
姚燧元史列傳字端甫樞從子任翰林學士承旨湖
北提刑副使後辭老寓居潛江舊縣北建藏書樓日
讀書其中有白鶴巢於上更以名樓卒葬城南
趙吉甫明一統志其先蜀人徙居玉沙與許衡友善
衡至武昌有問吉甫者衡曰吉甫天姿聰俊高某一
著則其人可知矣自號拙存以文學名世
吳欽仁和人舉進士為刑部郎中訊鞫詳慎有迎駕
籲冤者連引千數輩欽悉縱之嘗奉勅賑饑慶陽全
活甚衆後任湖廣副使督屯奪其侵於豪右者五年
增賦十萬尋以病辭職貧不能歸遂家沔終焉
孔克學至聖三十五代孫元末授荆門學正寓沱潛
間工詩文有集傳世(以上舊通志)
明東岡生吳人亡其姓氏元末讀孫吳書事藩鎮有
功明初例戍於郢居十年登覽無不至一日去省其
親賣藥都城市復歸於郢嘗與唐志淳登陽春臺下
瞰漢江北望襄樊慨然思得如龐德公者與之遊蓋
高世之士也
李景𤾉自號東白其先江西人徙居京山教授後客
天門魯文恪與倡和詩多警句後遊襄陽襄王愛其
才厚加接遇泛舟東歸至漢江中流作詩曰好水好
山行路遠秋風秋雨到家遲吟未畢墜水死
徐明善邵陽人嘗輯讀易指南以啟後學尤工詩文
善草書宣德中以明經舉本學訓𨗳楊文貞薦知均
州致仕過郢貧不能歸卒葬城東七里灣
王越字世昌濬縣人由進士累遷兵部尚書以軍功
封威寧伯革爵謫戍安陸六年餘山川景物題咏頗
多
曹明周宛陵人寓郢故字郢南任情疏宕口不言利
名工繪事相知情洽雖竹屋茅齋於壁上作山水花
鳥剪韭飲黍留連累日視貴遊淡如也(以上舊通志)
德安府
漢張衡後漢書列傳字平子南陽西鄂人少善屬文
通五經貫六藝作二京賦精思傳會十年乃成尤致
思於天文隂陽歷算永和初出為河間相徵拜尚書
郎舊志云隨州城東乃衡寓居讀書處
南北朝陳昌陳書衡陽獻王傳字敬業高祖第六子
梁太清末拜長城國世子吳興太守時年十六雅性
聰辯明習政事尋與高祖俱往荆州梁元帝除員外
散騎常侍荆州陥又與高祖俱遷關右西魏以高祖
故甚禮之高祖即位頻遣使請高宗及昌周人許之
而未遣及高祖崩乃遣之時王琳梗於中流昌未得
還居於安陸王琳平後天嘉元年二月昌發自安陸
由魯山濟江中流船壞以溺薨
唐李白唐書列傳字太白其先隋末以罪徙西域神
龍初遁還客巴西白之生母夢長庚星因以命之明
一統志白上裴長史書曰頃見鄉人相與大誇雲夢
之事云楚有七澤遂來觀焉而許相公紹見招妻以
女孫便憩跡於此移三霜焉
路審中陽平人僖宗時授黃州刺史光啟二年為董
昌所逐客遊蘄黃徙居安陸賊周通率衆劫之審中
遁去(舊通志)
金宗敏高麗人父行成奉使來朝居久不欲歸詔授
安州通判數年卒詔以宗敏補齋郎安州月給錢三
緡米五斛膳之遂終身焉
范愉方城人授安州掌書記五子致君致明致虚致
祥致厚皆從父居安州遂以安州籍相繼登第建五
桂堂在今府署後後致君徙於隨
諸葛覺李繁為隨刺史韓愈與之善遂送其友諸葛
覺讀書於隨(以上舊通志)
五代鄭建中姓譜其先雍人五代時徙居安陸貲鏹
巨萬城中居人多客舍每雨過則以瓦代人補屋漏
客自為屋亦為繕完又隆冬苦寒蠲舍錢盈月晚年
得子紓登進士第官至祠曹侍郎紓五子長曰獮中
皇祐元年進士次獬皇祐五年進士第一世禄不絶
宋連舜賓姓譜徐州人歲饑出榖萬石損價糶之惠
及鄰邑歐陽修表其墓舊志云字輔之其先閩人祖
光裕卜葬應山因家焉少舉毛詩不第遂歸養其父
不復仕家多貲悉散賙鄉里教其二子庶庠以學曰
此吾貲也歲饑出榖萬斛減價以糶鄉民皆賴之盜
亦感化不敢犯及卒遠近皆哭弔
王從吉彭城人真宗時坐上書訟父冤除名配隨州
(舊通志)
歐陽修宋史列傳字永叔廬陵人游隨得唐韓愈遺
藁於廢書簏中讀而心慕焉苦志探賾至忘寢食必
欲并轡絶馳而追與之並舉進士試南宫第一熙寧
四年以太子少卿致仕卒諡文忠
吕大防宋史列傳字微仲其先汲郡人祖通葬京兆
藍田遂家焉大防進士及第元祐初拜尚書左僕射
兼門下侍郎與范純仁並位同心戮力以相王室復
命以觀文殿大學士左光禄大夫知潁昌府尋改永
興軍未幾左正言上官均論其隳壞役法右正言張
商英御史周秩劉丞相繼攻之奪學士知隨州貶秘
書監居郢州徙安州兄大忠自渭入對哲宗詢大防
安否且曰執政欲遷諸嶺南朕獨令處安陸為朕寄
聲問之大防樸直為人所賣三二年可復相見也
邢居實姓譜字敦夫恕之子有異才從父居隨州作
南征賦蚤天蘇軾以詩輓之曰詩至隨州更老成山
川為助筆縱横眼看白璧埋黃壤何况人間父子情
李褒開封人朝散郎自襄陽僉幕致仕居安陸創草
堂日以詩酒為樂今堂基在應通廟之東(舊通志)
明孔僖字彦和其先自雲南永昌來居安陸嘉靖癸
未進士知浮梁縣潔身惠民積榖備賑調知雲縣未
任卒僖端謹友愛以父事兄喜周人之急有貸不能
償者輙焚其劵鄉里德之(舊通志)
荆州府
漢馬融後漢書列傳字季長扶風茂陵人才高博洽
為世通儒常坐高堂施綘帳前授生徒後列女樂弟
子以次相傳鮮有入其室者明一統志荆州城西南
有綘帳臺漢馬融教授之所
潁容後漢書列傳字子嚴陳國長平人博學多通善
春秋左氏初平中避亂荆州聚徒千餘人劉表以為
武陵太守不肯起著春秋左氏條例五萬餘言建安
中卒
趙岐後漢書列傳字邠卿京兆長陵人興平元年詔
書徵岐會帝當還洛陽先遣衛將軍董承修理宫室
岐謂承曰今海内分潰惟有荆州境廣地勝西通巴
蜀南當交趾年榖獨登兵人差全岐雖迫大命猶志
報國家欲自乘牛車南說劉表可使其身自將兵來
衛朝廷與將軍並心同力共奬王室此安上救人之
策也承即表遣岐使荆州督租糧岐至劉表即遣兵
詣洛陽助修宫室軍資委輸前後不絶岐以老病遂
留荆州桓典孔融上書薦之於是就拜為太常建安
六年卒先自為夀藏注夀藏冡壙也在今荆州古郢
城中
士孫萌字文始年十五能屬文其父瑞初知王允必
敗命萌將家屬至荆州居焉及追論誅卓之功封萌
為澹津亭侯(舊通志)
蜀漢李譔蜀志列傳字欽仲涪人與同縣尹默俱遊
荆州從司馬徽宋忠等學譔具傳其業又從默講論
五經諸子無不該覽算術卜數醫藥弓弩機械之巧
皆致思焉
王粲魏志列傳字仲宣高平人徙長安左中郎將蔡
邕常倒屣迎之年十七司徒辟詔除黃門侍郎以西
京擾亂皆不就乃之荆州依劉表作登樓賦
尹默蜀志列傳字思潛涪人遠遊荆州從司馬德操宋
仲子等受古學皆通諸經史又專精於左氏春秋自劉
歆條例鄭衆等注疏咸略誦不復按本後拜大中大夫
蔡睦字子篤會稽人避亂荆州王粲與之遊作詩贈
之有慨我懷慕君子所同之句(舊通志)
司馬芝魏志列傳字子華河内溫人少避亂荆州於
魯陽山遇賊同行者皆棄老弱走芝獨坐守老母賊
至以刃臨芝芝叩頭曰母老惟在諸君賊曰此孝子
也殺之不義遂得免害以鹿車推載母居南方十餘
年躬耕守節
杜䕫魏志列傳字公良河南人以知音為雅樂郎中
平五年疾去官以亂奔荆州荆州牧劉表令與孟曜
為漢主合雅樂樂備表欲庭觀之䕫諫曰今將軍號
不為天子合樂而庭作之無乃不可乎表納其言而
止
杜襲魏書列傳字子緒潁川定陵人避亂荆州劉表
待以賓禮同郡繁欽數見奇於表襲喻之曰吾與子
俱來者徒欲龍蟠幽藪待時鳳翔豈謂劉牧當為撥
亂之主而規長者委身哉子若見能不巳非吾徒也
吾其與子絶矣欽慨然曰請受命襲遂南適長沙
裴潛魏志列傳字文行河東聞喜人避亂荆州劉表
待以賓禮後歸魏遷荆州刺史
徐庶字元直魏略庶先名福本單家子初平中中州
兵起乃南客荆州與諸葛亮特相善蜀志諸葛亮傳
先主在樊聞劉琮降曹率其衆南行亮與徐庶並從
為曹操所追破執庶母庶辭先主而指其心曰本欲
與將軍共圖王霸之業者以此方寸之地也今已失
老母方寸亂矣無益於事請從此别遂詣曹操終身
不發一策
晉羅含晉書列傳字君章耒陽人為桓溫别駕以廨
舍喧擾於城西池小洲上立茅屋伐木為材織葦為
席而居布衣疏食晏如也杜詩庾信羅含俱有宅今
其基為承天寺
郭璞晉書列傳字景純聞喜人舊志云晉末避地夷
陵今有爾雅明月二臺其東有洗墨池璞所注爾雅
處
皇甫方回晉書皇甫謐傳朝那人子方回永嘉初避
亂荆州閉戶閑居未嘗入城府蠶而後衣耕而後食
先人後已尊賢愛物南土人士咸敬之刺史陶侃禮
之甚厚每造之著素士服望門輙下而進王敦遣從
弟廙代侃既至荆州大失物情百姓叛迎杜&KR0802;廙大
行誅戮以方回為侃所敬責其不來詣已收斬之荆
土莫不流涕
華暢晉書華表傳平原高唐人子嶠元康三年卒所
撰書十典未成而終後監繆徽奏嶠少子暢為佐著
作郎堯成十典並草魏晉紀傳永嘉喪亂經籍遺沒
嶠書存者五十餘卷暢有才思所著文章數萬言遭
寇亂避難荆州為賊所害時年四十
南北朝王鎮惡南史列傳北海劇人隨叔父曜歸晉
客荆州頗讀諸子兵書喜論軍國大事騎射非長而
從横善果斷宋武帝伐廣固人或薦之武帝召與語
異焉謂諸佐曰鎮惡王猛孫所謂將門有將即以署
前部賊曹拒盧循有功封博陸縣五等子
宋炳宋書列傳字少文南陽湼陽人於江陵三湖立
宅閑居衡陽王義季在荆州親至炳室與之歡讌命
為咨議參軍不起好山水愛遠遊西涉荆巫南登衡
嶽因而結宇衡山欲懷尚平之志有疾還江陵嘆曰
老疾俱至名山恐難遍覩惟當澄懷觀道卧以遊之
劉虬南史列傳字靈預南陽湼陽人徙居江陵宋泰
始中仕至晉平王驃騎記室當陽令罷官歸家静處
齊建元初豫章王嶷為荆州牧辟虬為别駕不應命
永明三年刺史廬陵王子卿表虬及同郡宗測等五
人請加蒲車束帛之命詔徵為通直郎不就以江陵
西沙洲去人遠乃徙居之建武二年冬虬病正晝有
白雲徘徊簷戶之内又有香氣及磬聲其日卒年五
十八
庾易南史列傳字幼簡新野人徙居江陵志性恬静
不交外物齊臨川王映臨州表薦之餉麥百斛辭不
受以文義自樂建武三年詔徵為司空主簿不就
宗如周慤之後事陳宣帝歷度支尚書後寓荆州子
顔子希華博通墳典為楚儒宗(舊通志)
岑善方姓譜棘陽人清慎有器局博通經史仕後梁
為吏部尚書更家江陵
解仲恭僑居南郡家行敦睦得纖毫財利輙與兄弟
平分母病經時不差入山採藥遇一老父曰得丁公
藤當立愈忽然不見仲恭如其言得之治母病即差
至今江陵人猶有識此藤者(舊通志)
徐儉姓譜陵子梁太清初起家行參軍侯景亂避江
陵詳見黃州流寓
唐李遜舊唐書列傳字友道世寓於荆州之石首遜
登進士第辟襄陽掌書記累官至刑部尚書長慶三
年卒遜幼孤寓居江陵與其弟建皆安貧苦易衣併
食講習不倦遜兄造知二弟賢日為營丐成其志業
兄弟同致休顯士君子多之
李建舊唐書李遜傳建字杓直家素清貧無舊業與
兄造遜於荆南躬耕致養嗜學力文舉進士選授秘
書省校書郎德宗聞其名用為右拾遺翰林學士累
官禮部侍郎改刑部建名位雖顯以廉儉自處家不
理垣屋士友推之
杜甫舊唐書列傳字子美本襄陽人後徙河南鞏縣
天寳末授京兆府兵曹參軍累官工部員外郎永泰
元年蜀中大亂甫以其家避亂荆楚扁舟下峽未維
舟而江陵亂乃泝沿湘流遊衡山寓居耒陽卒杜詩
年譜大歷三年戊申正月去䕫出峽至江陵秋移居
公安冬晚之岳州
田游巖唐書列傳京兆三原人永徽時補太學生罷
歸入太白山母及妻皆有方外志與共棲遲山水間
自蜀歴荆楚愛夷陵青溪止廬其側
五代梁震明一統志蜀人唐末進士寓江陵高季興
欲署判官震恥之終身不受辟署止稱前進士自號
荆臺隠士
宋田偉廣輿記燕人為江陵尉因家焉作博古堂藏
書五萬七千卷黃庭堅曰吾校中祕及遍遊江南圖
書之富未有過田氏者
張商英新津人仕為御史裡行以言事出監荆南鹽
商税又忤蔡京安置歸州尋移陜州(舊通志)
劉安世宋史列傳字器之魏人哲宗朝為右正言常
論蔡確章惇等妄要定策之罪及惇入相落職謫嶺
外徽宗朝復職復貶夷陵
元謝端元史列傳字敬德蜀之遂寧人宋末蜀士多
避兵江陵因家焉端幼穎異五六歲能吟詩十歲能
作賦弱冠與尚書宋本同師明性理為古文又同教
授江陵城中以文學齊名時號謝宋
杜敏明一統志漢嘉人其祖因避亂自蜀至公安因
家焉兄弟六人好學不倦俱以儒業顯敏仕為著作
郎
何廷蘭明一統志其先鳳翔人徙居公安踐登臺省
三十餘年納忠陳善秉節不阿
宋本元史列傳字誠夫大都人嘗從父正官江陵江
陵王奎文明性命義理之學本往質所得造詣日深
善為古文辭峭潔刻厲多微詞年四十始還燕
明單達石門人徙枝江為陳友諒萬戶甲辰歸附除
荆州衛副千戶洪武十二年調征四川黃坪寇陣亡
以忠勇功賜塋葬於大溪坪後裔遂以為家(舊通志)
喻鏞永樂壬午由經明行修任石首訓與諸生講說
務推明大義課藝有程度凡所造就者咸名著於時
以疾卒於任遂家焉
蔣杰字美若貴州人萬歷已酉進士官太守僑居江
陵之沙市琴書嘯傲時往來於田畯禪那間詩文千
百言一揮而就書法與董其昌黃輝齊名至今争相
寳重
鵝池生姓宋名登春字應元趙郡新河人初自號海
翁晚居江陵之天鵝池更號鵝池生性嗜酒工詩善
繪事嘗登郢王粲樓曰此昔賢所寓吾可稍憩矣州
守徐守謨聞其高物色之再至始見取酒共飲而罷
後二十餘年徐家居生從新河往訪已七十餘居數
月辭去曰當尋死所遂蹈海死(以上舊通志)
襄陽府
漢趙康字叔盛南陽人隠於武當山清静不仕以經
傳教授時同鄉朱穆為侍御史年五十猶奉書稱弟
子(舊通志)
黃憲後漢書列傳字叔度汝南慎陽人舊志云憲訪
王逸卒於宜城因葬焉
杜根後漢書列傳字伯堅潁川定陵人性方實好絞
直永初元年舉孝廉為郎中時和熹鄧后臨朝權在
外戚根以安帝年長宜親政事乃上書直諫太后大
怒收執根等令盛以縑囊於殿上撲殺之執法者以
根知名私語行事人使不加力既而載出城根得蘇
太后使人檢視根遂詐死因得逃竄為宜城山中酒
家保積十五年酒家知其賢厚敬待之及鄧氏誅左
右皆言根等之忠帝謂根巳死乃下詔布告天下錄
其子孫根方歸鄉里徵詣公車拜侍御史或謂根曰
往者遇禍天下同義知故不少何至自苦如此根曰
周旋民間非絶跡之處邂逅發露禍及知親故不為
也
晉柳卓南史柳元景傳字孝仁河東解人曾祖卓自
本郡遷於襄陽官至汝南太守
南北朝蕭統梁書昭明太子傳字德施武帝長子以
齊中興元年九月生於襄陽明一統志襄陽有文選
樓在府治西梁昭明太子所建聚賢士劉孝威庾肩
吾等十餘人號曰高齋學士著文選於此
嶭憕北史列傳字景猷河東汾隂人曾祖弘敞逢赫
連之亂率宗人避地襄陽憕早喪父家貧躬耕以養
祖母有暇則覽文籍疎宕不拘時人未之奇也江表
取人多以世族憕世無貴仕既羇旅不被擢用常鬱
鬱不得志負才使氣未嘗趨世禄之門左中郎將京
兆韋潛度謂曰君門地非下身材不劣何不&KR1491;裾數
參吏部憕曰世胄躡高位英俊沉下寮古人以為嘆
息竊所未能也孝昌中杖策還洛陽
唐劉晏唐書列傳字士安曹州南華人安禄山亂避
地襄陽永王璘署晏右職固辭
甄逢唐書甄濟傳定州無極人天寳中來瑱辟為陜
西襄陽參謀拜禮部員外郎宜城楚昭王廟堧地廣
九十畝濟立墅其左瑱死屏居七年大歷初卒子憲
臺更名逢幼而孤及長耕宜城野自力讀書不謁州
縣歲饑節用以給親里大穰則振其餘於鄉黨貧狹
者朋友有緩急輙出家貲周贍以義聞
錢徽舊唐書列傳字蔚章吳郡人父起天寳十年登
進士第位終尚書郎徽貞元初進士擢第累官拜尚
書左丞授吏部尚書致仕明一統志徽第進士居榖
城觀察使樊澤表署掌書記
五代郭昱顯德中舉進士上書於宰相趙普詔署襄
州觀察推官潘美鎮襄陽辟為幕僚雍熙中流寓襄
樊(舊通志)
宋胡旦宋史列傳字周父濱州渤海人少有雋才博
學能文辭舉進士第一咸平中通判襄州已而失明
以祕書省少監致仕居襄州喜讀書既喪明猶令人
誦經史隠几聽之不少輟既死子孫貧甚寓柩民間
皇祐末知襄州王田為言於朝得錢二十萬以葬
王綱字振冲其先自閩徙居榖城元符中進士通判
徽州即改綬歸有寇自均房來綱曰吾去必殘吾鄉
因具牛酒以待寇素聞其賢不忍犯人稱為長者(舊)
(通志)
韓維宋史列傳字持國累官至太子少傳致仕轉少
師紹聖中坐元祐黨降左朝議大夫謫崇信軍節度
副使均州安置
米芾宋史列傳字元章吳人以母侍宣后藩邸舊恩
召為書畫學博士賜對便殿上其子友仁所作楚山
清曉圖擢禮部員外郎出知淮陽軍卒年四十九廣
輿記芾寓居襄陽為文務奇險善書畫好古鐘鼎器
皿法書子友仁仕至刑曹侍郎工書法人以大小米
别之
曾紘明一統志南豐人家襄陽博學善屬文號臨漢
居士子思號懷峴居士亦能文俱有集行世
孟宗政明一統志綘州人父林從岳飛至棗陽因家
焉餘詳人物志
元宋道元史列傳潞州長子人善記誦年十七避地
襄陽已而北歸至元五年大兵守襄陽趙壁行元帥
府事道皆從焉軍事多所咨訪
明孔文英字世傑西化人徒襄陽永樂辛丑進士令
廬陵擢監察御史折黃巖大獄歴陞刑部左侍郎卒
賜祭葬子宗寅宏因占籍(舊通志)
汪則清玉山舉人署棗陽諭十八年教授生徒留心
學政陞任保留之遂家焉
邊實江西人成化間任光化諭有文學不愧其職在
任九年因留不去
李夢陽字獻吉陜西人累官江西督學副使初寓居
襄陽作漢濱及弔鸚鵡州雲夢等賦
歐陽照字文白廬陵人就兄慨讀書襄陽遂家焉後
成進士令儀徵上官習為善地以不稱意調扶溝歴
陞關西道有醒世名言先進遺風等書(以上舊通志)
鄖陽府
五代郭宗訓周世宗養子嗣立二年宋太祖初封鄭
王遷於房州以辛文悦長者幼嘗師事之俾為房州
守以防其變
宋趙廷美宋史魏悼王傳字文化本名光美太祖第
四弟初封齊王進封秦王後趙普以廷美謫居西洛
非便復教知開封府李符上言廷美不悔過怨望乞
徙遠郡以防他變詔降為涪陵縣公房州安置
龔夬宋史列傳字彦和瀛州人進士第三僉書河陽
判官徽宗立召拜殿中侍御史論劾章惇蔡卞蔡京
願考証其實以正姦臣之罪於是三人者皆去又上
疏乞正元祐后册位號及元符后不當並立書報聞
已而元祐后册再廢言者論夬首尾建言詔削籍編
管房州政和元年卒贈右諫議大夫
劉光祖宋史列傳字德修簡州陽安人仕為起居郎
趙汝愚既罷相韓侂胄擅朝遂目士大夫為偽學逆
黨禁錮之光祖撰涪州學記謂好惡出於一時是非
定於萬世諫官張釡指為謗訕奪職謫居房州
明母德純南充人任大理寺左丞嘉靖四年以議大
禮落職戍房到日開館授徒討論文義如寒素士(舊)
(通志)
周紹稷滇人襄王府紀善萬歷五年聘修郡志遂寓
居焉
朱之蕃南錦衣衛人父朱衣任房縣生蕃於房後中
狀元
曲中定州人由進士任南太僕寺以言事謫上津典
史居官清苦母卒不能歸櫬遂寓居焉(以上舊通志)
直隸歸州
唐杜甫杜詩年譜大歷二年春遷居赤甲三月遷瀼
西秋遷東屯未幾復自東屯歸瀼西
長沙府
周屈原甄烈湘中記屈潭之左玉笥山屈原之放棲
於此山而作九歌焉
唐杜甫杜詩箋註甫大歷三年至江陵歲暮之岳陽
明年之潭州五年夏入衡州登舟回擢諸詩皆四年
秋冬潭州詩也
裴休明一統志孟州濟源人乾符間由太子少保分
司東都歴荆南節度鎮長沙因僑寓焉
朱葆光楚紀南陽人與唐舊臣顔蕘李燾輩挈家浮
湘寓湘潭每元旦長至必整衣序立南嶽廟前南望
悲憫殆二十年後燾北歸葆光築室衡山遂家焉
宋張栻元吳澄嶽麓書院記孟子以來聖學無傳曠
千數百年之久而有周子生於湖廣之道州亞孔並
顔又百餘年而有廣漢張子家於潭闡明千古之秘
按栻父浚以觀文殿大學士判潭州遂判建康栻自
寓居潭州城南築城南書院於妙高峯以居學者朱
子如長沙訪問講中庸之義遂偕遊南嶽明一統志
謂張浚寓居潭州者非也
吕祖謙字伯恭金華人嘗講學於醴陵後人立書院
祀之(見舊通志)
鄧得遇明一統志卭州人徙居湘鄉累官靖江府元
兵至得遇朝服南望拜辭遂沉於水
衡州府
南北朝宗少文宋書列傳少文南陽人高祖召為太
尉參軍不就好山水愛遠遊西陟荆巫南登南嶽因
結宇衡山欲懷尚平之志
劉凝之宋書列傳凝之南郡人父期公衡陽太守凝
之慕老萊嚴子陵為人推家財與弟及兄子攜妻子
隠居衡山之陽
唐杜甫唐書列傳甫字子美襄陽人大歷中出瞿塘
下江陵泝沅湘以登衡山因客耒陽遊嶽祠大水遽
至涉旬不得食縣令具舟迎之乃得還令嘗具牛炙
白酒大醉一夕卒
李泌唐書列傳泌字長源魏八柱國弼六世孫徙居
京兆七歲知為文官廣平王行軍司馬崔圓李輔國
疾之泌願隠衡山有詔給三品禄賜隠士服為治室
廬
宋胡安國嶽麓志字康侯崇安人徙居長沙城南後
提舉湖南學事倡明絶學以聖人為標的行誼為督
課郡人感其化建書院於故居
胡寅宋史胡安國傳寅字明仲安國弟之子取而子
之少桀黠父閉之空閣其上有雜木寅盡刻為人形
安國曰當有以移其心别置書數千卷於其上年餘
寅悉成誦中宣和進士甲科除徽猷閣直學士提舉
江州太平觀乞致仕遂歸衡山
胡宏宋史胡安國傳子宏字仁仲幼事楊時侯仲良
而卒傳其父之學優游衡山下餘二十年玩心神明
不舍晝夜張栻師事之
元張埴字直翁家進士其先青州人至元間避兵湘
中至耒陽家焉築書舍於鰲山以為學者肄業之處
(見舊通志)
明雪溪子不知何許人工詩詞雅與劉三吾友善客
於酃之常平鄉歴數年吟嘯山澤泊如也
湛若水增城人嘉靖中與武陵蔣信約自羅浮來隠
衡山遊南嶽至胡文定祠左道士曰此前衡嶽觀趾
也鞠為茂草久矣遂定卜為書堂為終老計(以上舊)
(通志)
鄒守益三楚文獻錄安福人嘉靖中解官遊南嶽流
寓衡陽申濓溪無欲篇以示學者
羅洪先三楚文獻錄吉水人官左春坊贊善罷歸遊
南嶽過觀音巖有僧楚石者以所傳異人外丹授之
拒不受巳而開書院倡明濓溪無欲之旨
永州府
漢司馬遷史記太史公自序遷生龍門耕牧河山之
陽年十歲則誦古文二十而南遊江淮上會稽探禹
穴闚九疑浮於沅湘
宋范純仁宋史列傳純仁字堯夫中皇祐進士第以
觀文殿大學士知潁昌府因上疏忤章惇貶武安軍
節度副使永州安置時疾失明聞命怡然就道每戒
子弟毋得怨惇江行舟覆扶純仁出衣盡濕顧諸子
曰此豈章惇為之哉徽宗即位遣中使至永賜茶藥
張浚宋史列傳浚字德遠漢州綿竹人紹興五年除
右僕射同中書門下平章事七年分司西京居永州
浚去國幾二十載天下士無賢不肖莫不傾心慕之
武夫健將言浚者必咨嗟太息至兒童婦女亦知有
張都督也
明羅朝貴廣東人僑寓寧遠南橋以草履為業嘗於
橋下得遺金而還之曰吾少聞湛尚書義利之辨心
篤信之故不敢匿金(見舊通志)
寳慶府
宋李安國明一統志熙寧間自洪都徙新化事母孝
在位者以其性行彰著請入學教邑子弟所著有梅
山老人集
岳州府
唐徐楚玉開元六年登第官至檢校工部尚書避禄
山亂南遊豫章黃龍寺超慧禪師止之居平江建回
台寺居焉同時隠者劉希烈劉謙光白琪陸善經李
安甫(見舊通志)
五代吳澄字元清婺源人以布衣召對稱旨明宗嘉
納特授光州節度判官致仕隠居岳州穆家塘流連
雲山之勝卜居於平江之田巖
吳璋先世居岢嵐州僖宗朝為吏部尚書屢詆朱溫
棄官隠平江之棲鳳鄉(以上舊通志)
宋陳與義宋史列傳與義洛陽人政和三年上舍甲
科累遷太學博士高宗南遷避亂襄漢轉湖湘
康叔臨謝良佐高弟避地巴陵(見舊通志)
劉寳明一統志岳飛將嘗從破楊么有功及飛遇害
寳遂散其部曲隠居華容東山
劉渭六合人早孤隨其祖部郎維則宦遊南北工詞
賦維則卒不能歸遂家臨湘(見舊通志)
明阮居仁交趾東朝州人洪熙間知臨湘縣遷河南
通判以老乞歸宣德時棄交趾地凡交趾入中國者
咸禁之不許還遂家臨湘(見舊通志)
常德府
宋柳拱辰明一統志青州人五季時避地荆楚遂為
武陵人精易春秋宋舉進士通判鄂岳州有惠愛後
致政歸武陵有歸老橋曾鞏作記弟應辰子平猷等
皆相繼擢第人號武陵五柳
邢繹楚紀其先鄭人父倞知鼎州因家焉繹倅襄與
帥争疑獄因不仕起知興國軍秩滿歸武陵自號復
庵居士
杜昉明一統志通判密州建炎初寓居武陵會賊鍾
相亂脅使從巳昉罵不絶口遂遇害
邵宏淵明一統志大名人寓武陵高宗時賊鍾相叛
於湖湘宏淵將兵擒其渠魁授鼎澧統領楊么犯州
宏淵擊敗之韓世忠薦授閤門中書舍人累立戰功
仕至定遠軍節度使
明王守仁餘姚人正德中謫龍場驛往來武陵寓潮
音閣與里中蔣信冀元亨講學於桃岡(見舊通志)
辰州府
隋黃元僊豫章人長文學寓沅陵辰州刺史以女妻
之復薦其才以自代後棄官隠於縣西之羅山(見舊)
(通志)
唐叚成式楚紀臨淄人文昌子博聞強記至辰州撰
酉陽雜爼
明蔡子長建寧人洪武中謫戍五開衛寓溆浦鄧家
坡訓徒賦詩以自娛
宋昌裔唐州人善書畫洪武初寓沅陵人有得其墨
蹟者皆重之
鄒元標江西人寓辰州遊大酉鐘鼓洞留連歌咏有
詩集
金堡仁和人明末避地於沅州之蒲溪橋寓村舍匾
其亭曰問月植松種蘭多所題咏
秦鈜丹陽人以御史左遷沅陵北溶驛丞後隠於縣
之龍山終焉(以上舊通志)
直隸澧州
唐韋應物京兆人有寓居澧上寄張二舍人詩
宋范仲淹蘇州人幼孤從其母歸朱軏軏至安鄉仲
淹隨之稍長築室鶴江北讀書今曰書臺
王丙發字次宇廣都人傳學強記咸淳戊辰進士時
賈似道專政累徵不就徙居慈利終隠焉(以上舊通)
(志)
元曩秉彛明一統志蒙古人一名加台寓居澧州受
學於瞿炳中湖廣鄉試第一舉進士授蘇州錄事官
至河南參政
王申子明一統志本卬峽人隠居慈利註大易輯說
春秋𩔖傳
直隸郴州
唐韓愈韓愈集俟新命於衡陽費薪芻於館候空大
庭以見處憩水木之幽茂輟行謀於俄頃見秋月之
三彀朱子考異公以貞元十九年出為陽山令過郴
州識李使君二十一年公以順宗赦徙掾江陵待命於
郴
宋劉奉世宋史列傳奉世字仲馮敞子拜樞密直學
士僉書院事紹聖間分司南京居郴州常云家世惟
知事君内省不愧而已正須安以待之
直隸靖州
宋魏了翁宋史列傳了翁字華父卬州蒲江人以集
英殿修撰知常德府朱瑞常劾了翁詔降靖州居住
了翁至靖湖湘江浙之士不遠千里負書從學乃著
九經要義
唐時字思經全州人由進士任澧州知州紹興間致
仕歸里經會同縣值苗寇戒嚴遂家於此(見舊通志)
湖廣通志卷七十三
