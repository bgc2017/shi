湖廣通志卷五十四
人物志(行業)
襄陽府
漢劉縯後漢書齊武王傳字伯升世祖長兄初寓棗
陽之舂陵性剛毅慷慨有大節王莽簒漢常憤憤懷
恢復志起兵舂陵率新市平林兵與王匡陳牧等合
軍敗莽兵更始立拜大司徒封漢信侯後為更始所
害世祖即位追封齊武王
習融襄陽耆舊傳襄陽人有德行不仕
習郁襄陽耆舊傳融子字文通為黃門侍郎名山記
郁從光武幸黎丘與光武俱夢蘇嶺山神後封襄陽
侯使立蘇山神祠刻二石鹿夾祠前人遂謂之鹿門
山府城南有習家池郁所鑿也
隂子方後漢書隂識傳齊管仲七世孫修適楚為隂
大夫因氏焉秦漢之際家新野隂興傳宣帝時子方
至孝有仁恩臘日辰炊竈神形見家有黃羊因以祀
之自後暴富嘗言子孫必強大至識三世遂繁昌
隂識子方三世孫後漢書列傳字次伯劉伯升起兵
識率子弟宗族賓客千餘人往伯升以為校尉建武
元年光武遣使迎隂貴人並徵識以為騎都尉封隂
鄉侯顯宗立為太子識守執金吾帝每廵郡國識留
鎮京師委以禁兵雖極言正議與賓客語未嘗及國
事帝敬重之卒諡貞侯子躬嗣
隂興後漢書隂識傳興字君陵識弟為黃門侍郎光
武平定郡國每從出入常持小盖障翳風雨帝所幸
之處輙先入清宫甚見親信好施接賓門無俠客與
同郡張宗上谷鮮于裒不相好知其有用猶稱所長
而達之與友人張氾杜禽厚善以為華而少實但私
之以財終不為言帝欲封之固讓拜衛尉輔導太子
帝疾受顧命會瘳欲以代吴漢為大司馬興固讓曰
臣不敢惜身誠恐虧損聖德不可苟冒至誠發中感
動左右卒進諡翼侯
劉興後漢書齊武王縯傳興建武二年封為魯王十
五年試守緱氏令有明略善聽訟甚得民稱遷弘農
太守亦有善政視事四年上疏乞骸骨徵還京師奉
朝請二十七年始就國明年徙為北海王顯宗器重
興每有異政輙乘驛問焉
劉睦後漢書齊武王縯傳興子少好學博通書傳光
武愛之數被延納明帝在東宫入侍諷誦出則執轡
性謙恭好士交結名儒宿德聲價益廣能屬文又善
史書及寢疾帝給驛馬命作草書尺牘十首
劉良後漢書趙孝王傳字次伯光武叔父平帝時舉
孝廉為蕭令光武兄弟少孤良撫循甚篤建武二年
封廣陽王徙趙王始就國
劉敞後漢書城陽恭王祉傳敞舂陵侯仁子謙儉好
義盡推父時金寳財産與昆弟荆州刺史上其義行
拜廬江都尉後追諡康侯
劉祉後漢書城陽恭王傳字巨伯敞子行淳厚宗室
皆敬之光武起兵祉兄弟相率從軍光武即位封為
城陽王賜乘輿御物車駕衣服卒年四十三諡恭王
劉賜後漢書安成孝侯傳字子琴光武族兄少孤伯
升起兵賜從攻擊諸縣更始立封廣漢侯更始欲令
親近大將徇河北未知所使賜言諸家子獨有文叔
可用光武即位嘉賜忠封安成侯以賜有恩信賜予
特異輙與故舊無有遺積帝為營冡堂起祠廟置吏
卒如舂陵孝侯
劉嘉後漢書順陽懷侯傳字孝孫光武族兄與伯升
俱學長安習尚書春秋及義兵起到洛陽從征伐拜
為千乘太守
樊重後漢書樊宏傳重字君雲湖陽人周仲山甫封
樊因氏焉世善農稼重性温厚有法度三世共財子
孫朝夕禮敬常若公家營理産業貲至巨萬賑贍宗
族恩加鄉閭外孫何氏兄弟爭財以田二頃解其忿
訟縣中稱美推為三老年八十餘終世祖即位南祠
章陵過祭其墓諡壽張敬侯為立廟
樊宏後漢書列傳字靡卿重子少有志行王莽末劉
伯升與族兄賜攻湖陽不下賜女弟為宏妻湖陽帥
收繫宏妻子令出譬伯升因畱不返更始以宏為將
辭歸與宗族親屬立營塹自守歸者千餘家赤眉掠
唐子鄉欲攻宏營宏遣人持牛酒勞遺皆曰樊君素
善何心攻之引兵去世祖即位拜光禄大夫封長羅
侯卒諡恭侯車駕親送葬子儵嗣
樊儵後漢書樊宏傳儵字長魚謹約有父風事後母
至孝母卒哀思過禮世祖常遣中黃門朝暮送饘粥
服闋就侍中丁恭受公羊嚴氏春秋建武中諸王招
引賓客以儵外戚争延致之而儵清静自保無所交
結及沛王輔事發貴戚子弟多見收儵以不豫得免
永平元年拜長水校尉北海周澤琅琊承宫並海内
大儒儵皆致之於朝又議刑辟宜須秋月以順時氣
顯宗並從之二年封燕侯其後弟鮪為子常求楚王
英女敬鄉公主儵聞而止之鮪不從十年儵卒諡哀
侯及楚王事發覺帝追念儵謹恪又聞其止鮪婚事
故諸子得不坐
樊準後漢書樊宏傳準字幼陵宏族曾孫少勵志行
以父産數百萬讓兄孤子和帝幸南陽準為郡功曹
召見拜郎中後補尚書郎永平初連年水旱準上疏
宜遣使者與二千石隨事消息畱富人守舊土轉尤
貧者過所衣食太后從之悉以公田賦與貧人即擢
準光禄大夫後使冀州到部開倉廩食流人還拜鉅
鹿太守時饑荒之餘人庶流迸準課農桑施方略朞
年間榖粟豐稔數十倍郡縣以安轉河内太守羌屢
入郡界將兵討逐威名大行為光禄勲卒
馮魴後漢書列傳字孝孫湖陽人王莽末魴聚賓客
招豪傑作營塹以待所歸建武三年徵詣行在見於
雲臺拜虞令以威信稱遷郟令賊延褒等圍縣魴力
戰連日城䧟遁見帝帝馳救穎川按行鬭處嘉之曰
此健令也褒等聞帝至自鬄剔負鉄鑕請罪詔悉以
褒等還魴誅之魴一切相赦聽各反農桑為令作耳
目自是縣界清淨
岑晊後漢書列傳字公孝棘陽人有高才與郭泰輩
相友善李膺稱其有幹國器雖在閭里慨然有董正
天下之志太守成瑨請為功曹褒善糾違肅清朝府
時語曰南陽太守岑公孝弘農成瑨但坐嘯瑨死遂
不仕
郭丹後漢書列傳字少卿穰人七歲而孤事後母小
心孝順母憐愛之從師入函谷關乃慨然歎曰丹不
乘使者車終不出關至京師為都講諸儒咸敬重之
更始二年舉丹賢能徵為諫議大夫持節歸果乘高
車出關如其志焉更始敗諸將悉歸光武獲封爵丹
獨保平氏不下為更始發喪盡哀建武中吴漢辟舉
高第遷并州牧有清平稱永平三年代李訢為司徒
廉直公正與郭汲張湛齊名五年卒於家年八十七
丹出典州郡入為三公而家無遺産子孫困匱後顯
宗訪求其嗣長子宇官至常山太守次子濟趙相
何顒後漢書列傳字伯求襄鄉人少與郭林宗賈偉
節相友善顯名太學陳蕃李膺坐黨錮顒以交盟為
宦者所䧟乃易姓名亡匿汝南間袁紹慕之私與往
來值黨禍起天下多罹其難顒常入洛陽從紹商𣙜
廣設權計全免者甚衆黨錮解辟顒司空府每三府
集議多推顒長董卓秉政逼顒為長史辭不受乃與
司空荀爽司徒王允等共謀誅卓為卓所繫憂憤卒
黃承彦襄陽人襄陽記彦高爽開朗為沔南名士謂
諸葛亮曰聞君擇婦身有醜女而才堪相配亮許諾
即載送之時人以為笑為之諺曰莫作孔明擇婦止
得阿承醜女
蜀漢廖化蜀志宗預傳化字元儉襄陽人為關羽主
簿羽敗屬吳思歸蜀乃詐死因㩦持老母晝夜西行
會先主東征遇之秭歸大悅命為宜都太守後累官
并州刺史封中鄉侯以果烈稱咸熙中内徙洛陽道
卒
習貞字文祥襄陽人隨先主入蜀歷官至廣漢太守
襄陽記貞風流善譚論名亞龐統而在馬良之右子
忠亦有名官至尚書郎忠子隆為步兵校尉掌校秘
書
楊儀蜀志列傳字威公襄陽人初辟為主簿尋為功
曹先主與論軍國大計悦之因辟為左將軍兵曹掾
歷陟尚書諸葛亮舉為參軍署府事亮數出軍儀常
規畫分部籌度糧榖不稽思慮斯須便了隨亮出屯
谷口亮卒儀領軍還自以功大宜代亮秉政見蔣琬
為尚書令憤形聲色費褘密表之廢為民自殺
楊顒襄陽記字子昭儀宗人入蜀為巴陵太守丞相
諸葛亮主簿亮嘗自校簿書顒諫曰為治有體上下不
可相侵古人坐而論道謂之三公作而行之謂之士
大夫今明公躬校簿書流汗竟日不已勞乎亮謝之
後為東曹典選舉及卒亮垂涕三日
蔡瑁明一統志字德珪襄陽人性豪自喜興南郡蒯
越共為劉表謀主有應變之才
蒯越魏志劉表傳裴松之注傅子曰越蒯通之後也
字異度中廬人深中足智魁傑有雄姿何進辟為東
曹掾勸進誅閹宦進猶豫不决越知其必敗求出為
汝陽令與兄良佐劉表定荆州詔拜章陵太守封樊
亭侯曹操下荆州與荀彧書不喜得荆州喜得蒯異
度耳建安十九年卒
魏延蜀志列傳字文長義陽人以部曲隨先主入蜀
數有戰功遷牙門將軍先主為漢中王拔延領漢中
太守一軍盡驚先主問延曰委卿重任卿云何延曰
若操舉天下而来請為大王拒之偏將十萬之衆至
請為大王吞之衆咸壯其言延每隨亮出師輙欲請
兵萬人與亮異道會於潼關如韓信故事亮不許延
常謂亮為怯歎恨已才用之不盡亮出北谷口延為
先鋒亮卒楊儀等欲案亮成規引軍還延怒率所領
先歸至南谷逆擊儀等士衆知屈在延莫為用命奔
漢中儀遣馬岱追斬之
習温襄陽人珍之子耆舊傳温識度廣大歷長沙武
昌太守選曹尚書廣州刺史從容朝位三十年不立
名跡不結權豪飲酒一石乃醉有别業在洛上每休
沐常宴其中長子宇為執法郎曾取急趨車乘導從
甚盛温怒杖責之曰吾聞生於亂世貴而能貧始可
無患况復以侈靡競乎
董恢襄陽記字休緒襄陽人事先主為宣信中郎費
褘使吴恢副之孫權問楊儀魏延牧豎小人褘不能
即荅恢目褘曰可速言今方掃除強寇混一區夏功
以才成業由才廣若舍此不任防其後患是猶備有
風波而逆廢舟楫非長計也權大笑諸葛亮聞之以
為知言辟為丞相府屬遷巴郡太守
馬謖蜀志馬良傳謖字幼常襄陽人良之弟以荆州
從事隨先主入蜀歷越嶲太守才器過人好論軍計
亮深加器異先主臨薨謂亮曰馬謖言過其實君其
察之亮以謖為參軍出軍祁山謖統大衆在前與魏
將張郃戰於街亭為郃所破謖下獄物故亮為之流
涕
殷觀字孔休宜城人蜀志先主傳孫權遣使約昭烈
共取蜀或謂宜聽之荆州主簿殷觀進曰若為吴先
驅進未能克蜀退為權所乘則事去矣今但可贊其
伐蜀而自說新據諸郡未可輕動吴必不敢越我而
獨取蜀如此進退之計可以收吴蜀之利先主從之
遷觀為别駕從事
向充襄陽人襄陽記魏咸熙元年鎮南將軍衛瓘至
成都得璧玉印各一枚文似成信字魏人宣示百官
藏於相國府充聞之曰吾聞譙周言先帝諱備其訓
具也後主諱禪其訓授也如言劉已具矣當授與人
也今中撫軍名炎而漢年極於炎興瑞出成都而藏
之於相國府此殆天意也是歲拜充為梓潼太守明
年十二月而晉武帝即尊位炎興於是乎徵焉
鄧艾魏志列傳字士載棘陽人每見高山大澤輙規
度指畫軍營處所司馬宣王竒之辟為掾遷尚書郎
正始二年開廣漕渠每東南有事大軍汎舟而下達
於江淮有資儲而無水害艾所建也出參征西軍事
遷南安太守嘉平元年與征西將軍郭淮拒蜀姜維
賜爵關内侯加討寇將軍後遷城陽太守司馬景王
輔政遷汝南太守所在荒野開闢軍民並豐遷兖州
刺史進封方城亭侯以破文欽等功進封鄉侯行安
西將軍與姜維戰於段谷大破之進封鄧侯景元四
年艾自隂平道行無人之地七百餘里山高谷深至
為艱險艾以氊自裹推轉而下將士皆攀木緣崖魚
貫而進後主詣軍門降詔以為太尉增邑二萬戶鍾
會等讒之檻車徵至成都魏瓘等遇於綿竹西斬之
泰始三年議郎段灼上疏理其冤帝愍之以嫡孫朗
為郎中
晉羅憲晉書列傳字令則襄陽人父蒙為蜀廣漢太
守憲年十三即知名性方亮嚴整輕財好施仕蜀為
太子舍人以不附黃皓左遷巴東太守守永安城成
都敗邊江長吏皆棄城走憲斬亂者一人百姓乃安
劉禪降憲率所統哭臨於都亭三日後歸晉吴遣陸
抗等圍城拒守經年救援不至城中疫作或勸出奔
憲曰夫為人主百姓所仰况不能存急而棄之君子
不為也畢命於此矣會荆州刺史胡烈救之抗退加
憲臨江將軍領武陵太守泰始六年卒追封西鄂侯
諡曰烈子襲歷宦至廣漢太守兄子尚益州刺史
羅友晉陽秋字它仁襄陽人少好學不持節檢始仕
荆州後在桓温府以家貧乞禄温雖以才學遇之而
謂其誕肆未用後同府人有得郡者温為席送别友
至獨晚温問之友荅曰中途逢一鬼大見揶揄云我
只見汝送人作郡不見人送汝作郡始怖終慙不覺
成淹緩之罪温心頗愧後以為襄陽太守累遷廣益
二州刺史在藩舉其宏綱不存小察甚為民吏所安
悦薨於益州
南北朝柳元景南史列傳字孝仁襄陽人少便弓馬
數隨父伐蠻以勇稱為江夏王義恭參軍世祖西鎮
襄陽義恭又以為隨郡太守朝廷大舉北伐加元景
建威將軍總統羣帥引諸軍深入攻弘農進陜入函
谷北虜悉平太祖令班師南歸於樊城立府舍元景
率所領居之除為襄陽太守及魯爽向虎牢復使元
景再出北討威著境外世祖入討元凶以為諮議參
軍領中兵加冠軍將軍配萬人為前鋒凡十三軍皆
隸焉時義軍至蕪湖元景倍道兼行大破賊兵於淮
賊將並來歸順上即位封曲江縣公孝建元年臧質
義宣並反上使元景進屯姑熟設竒制勝所向克捷
大明二年封巴東郡公坐事誅太宗即位追贈爵秩
諡忠烈
柳世隆南史柳元景傳隆字彦緒元景姪幼孤挺立
不與衆同涉獵文史音吐温潤齊武帝入朝高帝以
夏口兵衝要地當須文武兼資人委以後事武帝遂
舉世隆自代轉江夏内史行郢州事沈攸之反力討
平之徵為侍中出為吴郡太守旋以母憂歸居喪寒
不衣絮高帝踐祚起為南豫州刺史加都督進爵為
公後蠻叛以本官總督衆軍仍為湘州刺史加都督
以方略平蠻累官尚書令世隆文武全才學行並至
少立功名晚專以談藝自尚不干世務甚獲衆譽永
明九年卒贈司空諡忠武所著龜經祕要二卷子二
長悦字文殊位中書郎早卒諡恭次惔字文通梁尚
書左僕射諡穆
柳憕南史柳元景傳憕字文深與王峻齊名俱為中
庶子時人號為柳王後為鎮北始興王長史王移鎮
益州復請為鎮西長史蜀郡太守為政廉恪益部懷
之
柳偃南史柳元景傳偃字彦游年十二梁武帝引見
詔問讀何書對曰尚書問有何美句對曰德惟善政
政在養民衆咸異之
柳慶遠南史柳元景傳遠字文和世隆從弟事齊為
襄陽令梁武帝問杜惲求州綱紀惲舉慶遠因辟為
别駕及帝即位以帷幄功封雲杜侯出為雍州刺史
加都督厲清節士庶懷之卒諡忠惠子津襲為雲杜
侯
柳遐北史列傳字子昇幼爽邁好文學動合規矩世
父慶遠特加器異年十二謁梁西昌侯深藻風儀端
肅進止詳雅深藻美之廬陵王續為雍州刺史辟為
主簿起家邵陵王綸府法曹參軍除工部郎僕射謝
舉引遐與語嘉嘆曰江漢英靈見於此矣後仕後周
為持節驃騎大將軍開府儀同三司霍州刺史導民
務以德不用命者乃微加貶異其下感化不復為過
天和中卒年七十二遐性孝為主簿時父卒於揚州
遐自襄陽奔喪中流遇風舟人危懼遐抱棺號愬俄
頃風止其母常患疽遐吮之遂瘳咸以為孝感所致
有十子靖莊最知名
柳靖北史柳遐傳靖字思休性方雅愛閒素澹於名
利博覽墳籍大同末除尚書度支郎隨遐入朝授大
都督歷河南廣德二郡守皆有治術吏民畏而懷之
秩滿還有終焉之志隋文帝踐極特詔徵靖以疾固
辭優游不仕所對琴書而已子弟奉之若嚴君有過
必自責長幼相率謝然後見之鄉里亦慕而化焉時
論方之王烈
柳莊北史柳遐傳莊字思敬善詞令濟陽蔡大寳有
重名於江右時為岳陽王蕭詧咨議見莊歎曰襄陽
水鏡復在於兹矣以女妻之詧辟為參軍歷吏部郎
中
郭祖深南史列傳襄陽人武帝初為州牧州䧟上書
言境上事不用徙後軍參軍武帝溺梵教朝政廢弛
乃輿櫬詣闕上封事帝嘉其正直擢鍾陵令改南州
散騎將軍及至南州清刻公嚴謝絶干請搜剔姦惡
朝野憚之
杜嶷南史杜崱傳其先杜陵人徙居襄陽父懷珤少
有志節仕梁有戰功為刺史大同中魏軍復圍南鄭
懷珤命嶷與戰斬其一騎以歸嶷膂力絶人便馬善
射每出殺傷數百人敵人憚之
杜崱南史列傳嶷之弟幼以膽勇稱為新興太守元
帝以為武州刺史東征侯景敗崱入據臺城加江州
刺史齊將攻秦州崱破之時長史陸納等叛長沙崱
大敗之後討平武陵王於峽石卒諡武
杜幼安南史杜崱傳幼安性至孝寬厚雄勇過人與
兄崱同歸元帝以為西荆州刺史封華容縣侯
杜叔毗北史列傳字子弻其先杜陵人徙居襄陽早
孤事母盡孝仕梁為宜豐侯蕭循府幕參軍周文帝
遣達奚武圍循於南鄭遣叔毗詣周請和使未反而
循參軍曹策劉曉謀以城降時叔毗兄錫從子映映
弟晰並為循參軍有文武材略策懼不同已誣以謀
叛加害焉及循降策至長安叔毗手刃策肢解之周
文嘉其志氣特命舍之遭喪哀毁骨立服闋遷陜州
刺史後為陳人所擒不屈死
康絢南史列傳字長明祖穆宋永初中舉鄉族三千
餘家入襄陽之峴南為置華山郡藍田縣以居之世
父元隆父元撫相繼為華山太守絢少倜儻有志氣
永元元年義兵起絢舉郡以應高祖隨王茂攻東昏
將吴子陽於加湖斬獲居多天監元年封南安男竟
陵太守屢退魏師十三年遷太子右衛率甲仗百人
直殿内絢身長八尺容貌絶倫雖居顯官猶習武藝
高祖幸德陽殿勅絢馬射撫弦貫的觀者悦之其日
上使畫工圖絢形遣中使持問之曰卿識此圖否其
見親如此後為司州刺史安陸太守年五十七卒諡
壯
岑之敬南史列傳字思禮棘陽人謙謹純篤穎敏好
學五歲時讀孝經每焚香正坐年十六擢高第武帝
召試令昇講坐勅中書舍人朱异執經唱士孝章帝
親論難應對如響除童子奉車郎引進後學恂恂如
也從不以才學矜人子德潤有父風官至記室
魏益德北史列傳襄陽人有材幹胆勇過人數從軍
征討有功遷郡守蕭詧蒞襄陽承制拜大將軍及詧
稱制進位柱國封上黃縣侯加車騎將軍卒諡忠壯
配享詧廟
席固北史列傳字子堅襄陽人少有遠志梁大同中
為齊興郡守侯景亂以梁元帝不能復仇雪恥骨肉
相殘遂謀歸魏宇文泰遣使就拜大將軍開府大都
督入覲魏主讌賜甚厚進爵靖安郡公尋拜昌歸憲
三州諸軍事蒞官有聲績卒諡曰肅仍勅襄州賜其
墓田子世雅字彦文少以孝聞位至大將軍世英亦
授開府儀同大將軍
唐席豫唐書列傳字建侯襄陽人固七世孫舉制科
上第時年十六以父喪罷復舉手筆俊拔科會樂安
公主請為皇太女豫上疏請立皇太子語深切人為
寒懼太平公主聞其名表為諫官豫恥汙遁去俄舉
賢良方正累改為懷州司倉參軍復舉超拔羣𩔖科
累遷中書舍人與韓休等名相甲乙韓休輔政舉代
已拜吏部侍郎豫典選六年拔寒士多至臺閣當時
推知人進禮部尚書封襄陽縣子凡四以使者按行
江南江東淮南河北南方俗死不葬暴骨中野豫教
以埋殮明列科條俗為之改豫清直無欲不為勢撼
性謹畏與子弟屬吏書不作草字曰細事不謹况大
事耶年六十九卒家無餘財屬其子賣所居聊備葬
禮贈江陵大都督諡文帝以豫詩最工詔曰詩人之
冠冕也弟晉亦以文名
柳渾唐書列傳字夷曠襄陽人早孤方十餘歲有巫
告曰兒相夭且賤為浮屠可緩死渾曰去聖教為異
術不若速死學愈篤天寳初第進士除衢州司馬棄
官隠武寧山召拜監察御史遷尚書右丞朱泚亂渾
匿終南山賊以宰相召榜其子索所在渾步至奉天
改右散騎常侍貞元元年遷兵部侍郎封宜城縣伯
三年以本官同中書門下平章事宰相張延賞怙權
遣親厚謂渾慎言於朝則位可久渾曰頭可斷舌不
可禁卒為所擠卒諡貞母兄識字方明知名士也工
文章與蕭穎士元德秀劉迅相上下而練理造端往
往詣極渾亦善屬文沈思不逮於識云
鮑防唐書列傳字子慎襄州人幼孤貧篤志好學善
辭章天寳末舉進士初為湘東觀察使薛兼訓從事
累官工部尚書竇參秉政以宿忿遽令致仕防歷洪
福京兆皆有政聲不因罪戾為俗吏所擯竟以憤終
衆頗憫之
朱朴唐書列傳襄陽人以三史舉由荆門令改著作
郎乾寧初太府少卿李元實欲取中外九品以上官
兩月俸助軍興朴疏不可而止擢國子毛詩博士後
貶郴州司戶參軍卒
宋張問宋史列傳字昌言襄陽人舉進士通判大名
郡牧地歲久入於民有司按籍括之至毁廬發墓問
以聞仁宗曰吏用心悉如問何患赤子弗安立罷之
屢遷河北轉運使會河再決議者欲調京東民三十
萬自澶築隄抵乾寧問言非計神宗從之後貶光化
軍未幾復使河北諸葛公權之亂株連數百千人問
上疏申理止誅首惡熙寧末知滄州自新法興問獨
不阿時好歲饑為言免常平助賑語頗切直累官正
議大夫卒問廉潔嘗與种世衡善問父喪世衡遺汝
州田十頃辭弗受世衡卒其子古用父治命亦不納
田蕪者三十年朝廷命反諸种氏
張惟孝宋史列傳字仲友襄陽人通春秋下第乃工
騎射城中亂趨郢州開慶元年卜居江陵沙市宣撫
姚希得羅致之乃請空名帖三十以還逾旬與三十
騎俱擁甲士五千至部伍嚴肅希得大喜請所統姓
名惟孝曰朝廷負人福難禍易聊為君紓一時難耳
時鼎澧五州危甚於是擊鼓耀兵不數日衆至萬人
數戰俱捷江上平制使吕文招之不就而遁物色之
卒不可得
元黃元吉姓譜襄陽人有德行文學教授鄉里
明任亨泰分省人物考泰襄陽縣人幼穎敏出羣年
十三即賦朝天詩識者竒之洪武戊申廷試太祖親
擢第一授修撰歷陞禮部尚書定旌表孝行事例並
議定世子襲爵之禮甲午命與監察御史嚴正直使
安南諭以討龍州趙宗壽之故日焜聞命震恐即奉
詔使竣還朝以私市交人降為監察御史所著有使
交集子顯宗永樂癸未鄉薦歷官吏部稽勲主事孫
春西安府同知
蘭以權明一統志襄陽縣人洪武初以才能選授中
書省照磨值廣西寇作特遣撫之權宣布威德猺獞
向順卒賴底平擢禮部員外郎晉應天尹
張績明一統志襄陽縣人洪武庚午鄉薦拜監察御
史有直聲尋陞廣西按察司副使公廉有體百粤肅
然
李文郁字充實明一統志襄陽縣人洪武中以明經
薦為行人永樂初歷戶部右侍郎偕夏原吉治水有
勞以太廟失陪祀謫遼東二十年洪熙元年復通政
參議宣德中致仕卒郁性介直持守堅正久處患難
自信不惑
楊銘明一統志襄陽縣人永樂乙未進士才識過人
授戶部主事以勤能著稱尋陞太平知府政聲大振
吕昇字明遠襄陽縣人祖義永樂間以武功任綏州
衛千戶父貴翊扈英宗復辟拜錦衣衛指揮僉事昇
幼學於侍郎邢簡天順甲申登進士以戶部郎中督
餉邊州擢雲南參議值蒲蠻叛奉檄宣諭蠻皆帖服
病歸與李東陽商訂詩法卒東陽銘其墓(舊通志)
王瑶字良玉襄陽縣人天順丁丑進士性耿介與人
寡合歷戶部郎中督運淮揚漕運賴之都御史韓雍
征大藤峽瑶餽餉有功擢彰德知府卒
王綸字廷言襄陽縣人天順庚辰進士授南刑部郎
中出補山東僉事時齊魯大饑晝晦人相食綸至全
活甚衆旋辭歸杜門讀書不妄交接曾孫兆熊東安
訓導
尚冕字從周棗陽人天順甲申進士歷刑部郎熟諳
刑名每有大獄裁決如流為衆所嫉遂歸
張寬字伯仁襄陽縣人成化丙戌進士選庶吉士授
翰林檢討遷雲南僉事興學敦化洱海孚悦
彭銓字大用襄陽縣人成化壬辰進士授大理評事
轉寺正時山東歲荒往賑之多所全活子縉登弘治
癸丑進士歷官雲南參政
袁仕字良輔棗陽人由進士歷官御史獨持風裁以
言事左遷
劉海字會川棗陽人由歲貢授黃巖縣丞時流寇趙
燧等攻城官民懼欲棄城走海拔刀斷案誓以必守
衆皆讋服城賴以全
韓春字景輝弘治辛酉舉人敏學篤行任南充令有
循吏風
李應奎字文徵襄陽縣人由舉人知歸德州為政平
易民立祠祀之鄉居推俸餘以周宗戚稱長者云
王凝字道甫宜城人嘉靖丙辰進士授禮部主事充
裕府講讀時穆宗在青宫獨正色直諫廵撫雲南綏
懷遠近滇人方之王恕云(以上舊通志)
劉存義分省人物考義字質卿襄陽縣人嘉靖癸丑
進士初任平湖修城拒倭後又同胡宗愈以計欵首
惡徐海出其不意盡焚諸倭數百人於沈庄地方安
堵選入西臺屢有建白官至大理寺丞著西臺奏議
抱甕園集孫青藜舉人
魯點字子與南漳人萬歷癸未進士筮仕廣州以折
獄中忌拂衣奉母歸補休寧令民尸祝之御史金聲
為之記(舊通志)
楊正芳字淳白均州人萬歷乙未進士為文務道人
所未有司理平陽吏畏民懷進兵部侍郎
賈論字抒素均州人萬歷巳酉舉人積學篤行鄉里
稱美後令青陽簡易近民百姓便之
劉安行字淡星襄陽縣人萬歷已未進士歷知蕭山
登封嵩縣河南廵撫邱兆麟檄建璫祠與知州王家
賓力拒之行取吏科三王並封欲取道陸路家賓不
可安行曰嵩縣路果險不可行其勇敢執持如是後
歷陞廵撫
汪始亨號月掌襄陽縣人幼善屬文酉戌聯捷初授
博士以不附魏璫罷歸璫敗起兵垣為封疆選將力杜
苞苴債帥股栗劾舉李晏沈胡二疏不愧正色立朝
云
汪京號匡山自臨川籍襄以舉人同知馬湖府創修
城堞庭可羅雀子紹元孫應朝俱舉人
劉夢桂字九畹穀城人懷宗戊辰進士廵撫大同殊
勲異績表著一時卒於官
魯憲學字爾章南漳人領鄉薦博學善屬文精通書
畫詩詞避亂遇害
張鸞均州人嘗讓産於兄姪以貢為葉縣丞有惠政
植柳於治北至今不伐號張公柳
蔡思續字孝克襄陽縣人以選貢令湄潭為民復侵
田丁母憂服闋補涉縣減石田逋賦
賈廷柱字柱明襄陽縣人貢士令東安以邑多璫寺
田宅即挂冠歸(以上舊通志)
皇清王謹微字堯錫襄陽縣人康熙癸未進士為銅仁
令邑處邊徼民有冤抑者無所控告謹微至廉得
實概為申雪貴撫劉嫌其翻已案遣人密訪略無
私意但聞百姓感頌聲因更器重之以年老乞休
劉愛其才憐其貧贈之匾額歸里杜門不出監司
郡守每遣肩輿迎至署中絶無一言及私年七十
六卒
鄖陽府
晉王遜晉書列傳魏興人廣漢守永嘉中代李毅為
南夷校尉寧州刺史郡久無太守功曹周悦行郡事
意輕遜遜怒殺之悦弟昺欲殺遜立趙濤遜誅之立
殺濤夷晉莫不惶懼時荒亂後倉無斗粟衆無一旅
遜惡衣莱食招集民夷勞来不倦五年克復會五茶
夷發夜郎莊蹻墓遂討滅之及討惡獠剛夷數千落
威震南方官至平西安南將軍加益州刺史兼散騎
常侍封褒中伯
南北朝扶猛周書列傳字宗略東梁黃土人世為渠
帥仕梁上庸新城二郡太守南洛北司二州刺史入
魏太祖以其世據本鄉厚加撫納割二郡為羅州以
猛為刺史從賀若敦南討信州梯山捫葛備歷艱阻
雪深七尺糧運不繼猛奬勵士卒兼夜而行遇向鎮
侯列陣以待與戰破之乘勢直入白帝城撫慰民夷
莫不悦附譙淹敗走欲歸於梁猛與敦邀擊破之又
破蠻帥文子榮於汶陽武成中陳將侯瑱等逼湘州
赴救除武州刺史還復羅州刺史每戰輙有功進位
大將軍以疾卒
明李善房縣人洪武初授國學助教歷工部郎中𣙜
廬州茶税出納公明引年致仕士林重之(舊通志)
彭忠竹山人喜讀書能文舉永樂庚子鄉試初為邑
令累遷知常州府靖難甫平徙都燕北征役甚煩忠
外給軍實内施撫綏治行為南畿第一
陳瑛竹山人貢士永樂初應詔除刑科給事奏劾無
所忌内外震懾不愧司直
李文鄖縣人由歲貢歷仕江州推官平反數大案全
活無辜江州人肖像祀之
宋珍鄖縣人歲貢條陳八事上鄖撫一分豁額外耗
糧二區處里甲差徭三均勞逸四通錢法五重學校
六正喪禮七興水利八均舖舍鄖撫察其有禆民生
皆次第行之
曾得禄鄖縣人性磊落不務細𤨏由進士歷官兵部
職方主事出鎮山海關邊烽無警及卒衣衾僅能蔽
體著有鎮東草
寇鼎上津人永樂庚子舉人平居教授生徒所成就
皆為名俊家故儉每傾囊資給貧乏及歷仕途廉惠
如居鄉時後知臨江府尤多惠政
劉濬上津人天順甲申進士授句容縣令擢御史時
宰執争媚權璫汪直濬獨抗節不阿會疾抱憤卒
潘榮竹山人永樂初由貢入監歷刑部主事讞決無
私嘗謂人曰一點墨一人命可不慎乎人服其言
周冕竹谿人性嗜學暑不扇冬不爐弘治乙酉舉於
鄉教授䕫州士秉楷模子清登進士人以為讀書勵
行之報
周士竒鄖陽人由選貢授褒城令時流寇蜂起竒堵
禦有方調南鄭令陞綏德州牧值賊衆數萬攻城竒
率城中壯士夜襲之陜督上其功遂以西安同知擢
商洛道監總兵左良玉軍多繩其士卒之不法者軍
中肅然
劉鍾鄖縣舉人授英山諭教士以忠孝大節相激勸
不責束脩餽遺庠中極貧者出俸資之士人勒石紀
德焉(以上舊通志)
周清明一統志竹溪人正德辛未進士不樂仕進居
元和觀隠真洞中教授生徒嘉靖初以父冕命出授
浙江處州府推官復以賢能應徵卒於途中居鄉有
改運竹山之功鄉人感頌
秦嵩鄖縣人以進士授巴縣令政尚平易邑人德之
不忘
梁順甫鄖西人七歲父喪母羅氏守節教之甫殫力
勤學肄業南雍授義寧令有異政每旱禱立應邑有
虎作逐虎文焚之遂去在官思母有望雲集(以上舊通志)
徐成楚三楚文獻錄字衡望竹谿人萬歷丙戌進士
初令内黃有訟鬻田不鬻井者陽不應使人浚井得
鐵鎮枯骨乃十年前田主所潛殺布商也遂按伏法
邑人神之歲旱蝗不入境以薦擢吏科給事中糾劾
不避權貴京師謠曰行行且止避癭癅子以楚有癭
癅子故也已而省親歸親歿起兵科行至襄陽而卒
陳鍊鄖西人以貢士歷任漢中推官有殺子以誣怨
家者鍊讞得情立雪之(舊通志)
楊天申鄖縣舉人授江浦令陞延慶州牧裁冗吏均
賦役招流亡勸耕種邊境大安民立祠祀
汪文亨鄖縣舉人授酆都令陛商州牧寬□輕税政
簡刑清商民愛戴事父母備極孝養居鄉謙和終身
無一忿容
謝申之鄖縣人天啟丁夘舉人授政和令以循良著
為諸生時貧甚人或餽遺却不受歲洊饑學使者令
置簿以賑或欲著其名申拂然曰疏食簞瓢自有孔
顔樂處何得以半鏹辱我也(以上舊通志)
直隸歸州
唐田康恩施人貞觀中仕至黔州都督趙氏世為苖
長子渠帥姓李氏勝兵各萬人未嘗通朝貢康諷諭
之皆遣使入朝
趙國珍施州人唐開元中有趙君道代謝氏為牂牁
刺史封夜郎郡公珍天寶中有戰功閣羅鳳叛宰相
楊國忠兼劍南節度使以珍嫻方略授黔中都督屢
敗南詔保障五溪十餘年仕至工部尚書(以上舊通志)
宋胡勉明一統志長陽人建炎初寇鍾相等犯其邑
乃集豪勇斬二渠魁嘗攝縣事劉超將侵建平勉防
捍蜀道賊不得進凡破賊所獲金帛悉分其下毫釐
無取
元向午鳳楚紀恩施人至元二十一年征峒蠻充哨
馬把總身先士卒事平引蠻人入覲授開府將領
向紹榮楚紀恩施人元末召集鄉民守禦本州城池
大將劉應賢奏署元帥府事明玉珍據重慶屢召紹
榮不應玉珍將吕萬戶来攻紹榮敗之執萬戶時副
元帥譚登私釋萬戶以城降紹榮恥之遁入蠻中不
知所終
明裴承祖明一統志恩施人洪武中以秀才異等拜
監察御史命同御史張亨等八人署都察院事承祖
劾奏武定侯郭勛私畜家僮擅殺無憚帝命議其罪
已而宥之尋出為浙江僉事治獄平允不事苛刻擢
江西按察使
譚思敬明一統志巴東人洪武中以貢任大竹令徵
授兵科給事中言事直切出知嵊縣尋陞山西平定
州守卒於官潔已愛民勸課農桑民皆殷冨
張問禮字立齋恩施人萬歷丙子舉人初任睢州知
州清白自矢忤魏璫降馬湖通判尋遷嘉定眉兩州
守告歸子應陽𨕖貢陜西華州州同有惠政陞廉州
府通判祀華州名宦
鄧弘烈字東昇施州衛官籍由鄉貢初任雙流知縣
督施兵征播連破三關及青山川崖諸坉楊應龍自
焚募士冐火取得其尸歷遵義府同知歸家貧如故
年九十卒(以上舊通志)
皇清陳世凱恩施人平滇南不著兜鍪攻城身被數創
不退卒拔其城軍中號曰陳鐵頭歷官浙江提督
子三長季皆總兵中子天培仕至浙江提督
湖廣通志卷五十四
