湖廣通志卷四十三
名宦志
武昌府
漢董宣後漢書列傳字少平陳留圉人初為司徒侯
霸所辟舉高第累遷北海相後江夏有劇賊夏喜等
寇亂郡境以宣為江夏太守到界移書曰朝廷以太
守能禽姦賊故辱斯任今勒兵界首檄到幸思自安
之宜喜等聞懼即時降散
三國程普吴志列傳字德謀右北平土垠人領江夏
太守治沙羨好施喜士大夫後代周瑜領南郡太守
復還領江夏遷盪寇將軍
甘寧吴志列傳字興霸巴郡臨江人往依劉表不見
進用後轉托黃祖祖又以凡人畜之於是歸吳周瑜
吕蒙皆共薦達孫權加異同於舊臣寧陳計曰今漢
祚日微曹操彌憍終為簒盜南荆之地山陵形便江
川流通誠是國之西勢也寧己觀劉表慮既不遠兒
子又劣非能承業傳基者也至尊當早規劉表不可
後曹操圖之圖之之計宜先取黃祖權遂西果禽祖
盡獲其士衆遂授寧兵屯當口後隨周瑜拒破曹操
於烏林攻曹仁於南郡未拔寧建計先徑進取夷陵
往即得其城時手下有數百兵并所新得僅滿千人
曹仁乃令五六千人圍寕寕受攻累日敵設高樓
雨射城中士衆皆懼惟寧談笑自若遣使報瑜瑜用
吕蒙計帥諸將解圍後隨魯肅鎮益陽拒關公權嘉
寧功拜西陵太守領陽新下雉兩縣
晉卞敦晉書卞壼傳敦字仲仁冤句人征南將軍山
簡以為司馬尋杜曾王如相繼為亂乃使敦監沔北
七郡軍事振威將軍領江夏相戍夏口攻討沔中皆
平
郭舒晉書王戎傳舒字雅行王敦使守武昌督護繆
坦嘗請武昌城西地為營太守樂凱言於王敦曰百
姓久買此地種菜自贍不宜奪之敦大怒曰王處仲
不来尚有武昌地否凱懼不敢言舒曰繆坦小人疑
悞視聽舒不敢不言敦即使還地衆咸壯之
南北朝禇炫南齊書列傳字彦緒陽翟人歴江夏内
史罷還得錢十七萬於石頭竝分與親族及病者以
市藥
吉士瞻梁書列傳字梁容蓮勺人為巴東相又為武
昌太守在郡清約家無私積
韋叡南史列傳字懷文杜陵人梁武帝尅郢以為江
夏太守行郢州府事初郢城拒守男女垂十萬閉壘
經年疾疫死者十七八生者即寢處其上叡料簡隱
䘏咸為營理百姓賴之
何遠南史列傳字義方東海郯人梁武帝時為武昌
太守本倜儻尚輕俠至是折節為吏絶交遊杜餽遺
雖井水必用錢買乃飲車服尤敝素器物無銅錫武
昌水族至賤每食不過乾魚數片而己
唐韓仲卿愈之父李白韓仲卿去思碑記仲卿南陽
人自潞州銅鞮尉調補武昌令未下車人懼之既下
車人悦之惠如春風三月大化姦吏束手豪宗側目
兼操刀永興二邑同化時兩京宋城易子而炊骨吳
楚轉輸蒼生熬然而此邦晏如襁負雲集未居二載
戶口三倍其初銅鐵曾青不擇地而出大冶鼓鑄如
天降神既烹且爍數盈萬億公私甚賴之官絶請託
之求吏無絲毫之犯去若始至人多懷恩白因採謠
刻石而作頌
柳仲郢唐書柳公綽傳郢字諭蒙華原人公綽子元
和十三年進士擢第牛僧孺鎮江夏辟為從事仲郢
有父風動修禮法僧孺嘆曰非積習名教安能及此
宋楊礪宋史列傳字汝礪鄠人建隆中舉進士甲科
開寳中知鄂州以善政聞
張詠宋史列傳字復之鄄城人舉進士知崇陽宋名
臣言行錄詠知崇陽時令民拔茶植桑未幾𣙜務起
民免茶𣙜而有桑利獨異他縣後又知永興軍
叚少連宋史列傳字希逸開封人知崇陽崇陽劇邑
張詠為令有治狀後惟少連能繼其風迹
謝濤宋史謝絳傳濤字濟之富陽人登進士真宗時
知興國軍以治行召還對長春殿命試學士院
朱京宋史列傳字世昌南豐人登進士神宗時擢監
察御史以論大臣除擬有愛憎之私中書言其失實
謫監興國鹽税
楊繪宋史列傳字元素綿竹人第進士神宗時知興
國軍為吏敏強表裏洞達一出於誠
王素宋史列傳字仲儀太尉旦季子賜進士出身官
屯田員外郎以御史中丞孔道輔薦為侍御史道輔
貶素出知鄂州仁宗知其賢擢知諫院
梁燾宋史列傳字况之須城人哲宗時坐司馬光黨
謫知鄂州作薦士錄載名姓人見書曰公所植桃李
乘時而發但不向人開耳燾笑曰自侍從至執政薦
用不盡負愧多矣其好賢樂善如此
黃庭堅宋史列傳字魯直分寧人第進士為校書郎
紹聖初出知宣州改鄂州以直詞貶涪州别駕徽宗
即位起監鄂州酒税不行
方澤明一統志字公悦哲宗時知武昌與黃庭堅游
贈之詩云庾公風流冷似鐵誰其繼之方公悦
李涓(詳忠臣志)
趙善俊宋史列傳字俊臣知鄂州適南市火俊亟往
視事弛竹木税發粟賑民開古溝創火巷以絶後患
省燕遊車騎鼓吹之費郡計用饒代輸民役錢
羅願宋史列傳字端良歙縣人淳熙間知鄂州至郡
上五事勸學劭農有循吏風值旱禱雨立日中得暴
疾卒鄂人懷其德繪像靈竹寺祀焉
趙方宋史列傳字彦直衡山人淳熙八年進士調補
圻尉疑獄多所委决
陸九齡宋史列傳字子壽金谿人孝宗時由桂陽教
授調興國軍地濱大江俗儉嗇而鮮知學九齡不以
閒職自佚益嚴規矩肅衣冠如臨大衆勸綏引翼士
𩔖興起
舒邦佐字平叔靖安人淳熙八年進士授蒲圻簿勤
恪有聲民歌誦不輟
劉清之宋史列傳字子澄臨江人孝宗時通判鄂州
鄂大軍所駐兵籍多偽清之俾以實自言而正之又
訪祀張烈婦墓及諭止計利尚鬼之俗
吳柔勝宋史列傳字勝之宣州人第進士嘉定中湖
北運判兼知鄂州甫至值歲歉即乞糴於湖南大講
荒政十五州被災之民全活者不可勝計
陳仲微宋史列傳字致廣高安人嘉泰二年進士知
崇陽寢食公署旁日與父老樵䜿相爾汝下情畢達
吏無所措手
李宜明一統志理宗時知興國軍金使招之宜斬其
使葺大成殿新貢院增貢士規免浮屠錢修富池驛
搆滄浪亭百廢俱興
馮去疾明一統志號北山朱子門人理宗時知興國
軍刊定本四書於滄浪亭號興國本
郭彖字次象山東歴陽人理宗時知興國軍時郡無
試院捐俸經營士人便之(舊通志)
黃何楚紀字景蕭體寕人理宗時進士調大冶簿邑
湖中三山産鐵尉巡警盜鑄者四千人起為敵何匹
馬往諭焚其具一境晏然延朱文公門人萬人傑為
學者師子開為蘄州通判
元陳天祥元史陳祜傳天祥字吉甫自寧晉徙家洛
陽至元中為從仕郎郢復州等處招討司經歴時興
國軍以籍兵器致亂天祥權知本軍事領軍士纔十
人入城諭以權置兵仗自衛民皆稱便由是流移復
業隣郡民亦相繼來歸用土兵收李必聰山寨不戮
一人他寨各散去隣邑分寕為變敗逃入境者數千
人天祥皆保全之居歲餘代去而興國復變壽昌府
及諸城邑多應之天祥建策大敗其衆初行省盡執
鄂州城中南人將殺之天祥力為救止皆縱去復權
知壽昌府事為亂者皆依險自保天祥諭其徒使各
歸田里斬其長毛遇順等於鄂州市放王宗一等十
三人還家約三日歸獄皆如期而至盡縱之自是無
復叛者
鄭制宜元史鄭鼎傳制宜陽城人至元中戍鄂州攝
府事朝廷將征日本造樓船於何家洲洲地狹衆欲
徙旁居民制宜不從改授寬地居民德之城中屢災
或言恐姦人乘間為變宜捕其疑似者痛治之制宜
曰吾但設守備而己奈何濫及無辜不笞一人災遂
息有盜伏近郊晨暮剽劫流言將入城俄有數男子
自城外至顧盼異常命吏縛入獄問之無驗明日再
出城東遇乘白馬者貌殊異叱下訊之乃與前數男
子同為盜者遂正其罪一郡帖然
申屠致遠元史列傳字大用壽張人至元中為壽昌
府判官時寇盜竊發遠近騷然致遠設施有方衆賴
以安
李恒元史列傳字德卿至元十二年宋將高世傑窺
襄陽乃遣恒守鄂州時豪民聚衆侵江陵省命恒往
討恒斂兵不動但諭使出降得十餘萬悉縱為民乃
禁軍毋得擄掠饋獻一無所取
察罕元史列傳西域博勒和城人大德間中書省奏
為武昌路治中丞相哈喇哈遜曰察罕廉潔武昌大
都非斯人不可治因除之時妖賊高仙道左道惑衆
平民詿誤者數千計罕與憲司雜治之得其情誅首
惡數人餘悉縱遣焚其籍以治最聞
劉碩(詳忠臣志)
周鏜元史列傳字以聲瀏陽人至正中調大冶縣尹
狀若尫懦然有威不可犯邑有豪民持官府短長鏜
力去之惠愛窮民治行為諸邑最
明汪大本明一統志徽州人洪武初知武昌府搆講
堂修齋舍郡士嚮學自大本始
樊繼明一統志字星昭句容人洪武初知興國州州
南有虎患禱於城隍明日兩虎自鬭死州西湖隄壊
捐俸築之興學校毁淫祠喪葬用家禮民多化焉
馬極明一統志永陽人洪武初知通城剪除凶暴撫
輯遺黎逾年田野闢戶口增境内大治
姚以德洪武初自建平丞擢嘉魚令地當敵衝流亡
幾盡乃闢草萊訓耕耨數年之間人蘇物盛民歌思
之(舊通志)
柯日新楚紀平涼人洪武初知蒲圻民多逋逃憂勤
撫輯墾闢草萊躬督農桑民皆襁負至遂創署宇修
學校置郵傳治橋梁百廢俱舉
戴城字邦固青田人洪武中由進士任蒲圻丞革弊
政修學校建讀書樓與諸生講學撫善鋤奸豪黠屏
息(舊通志)
馮萬金黃州人洪武中知大冶披榛棘立廨宇招流
亡勸農桑一一有法
戚元禮瑞昌人洪武初令武昌時兵火之餘荆榛彌
望禮勞來不倦撫輯流亡創建學校其功最鉅
楊士元字復宇太倉州人洪武間由進士知興國修
築州城以石甃之建書院於疊山祠旁前守丈田未
竟力竣其役方冊公平侵冒弊絶
上官儀沙縣人宣德間進士知咸寕文學政事獨步
一時興廢起墜不激不隨士民咸被其德
莫震字廷威吳江人正統間由進士知嘉魚為人修
潔春秋事神牲醴皆戒於三日前官舍有木偶神像
投之江每親行郊野相土宜修陂池今龍潭周道之
木皆震當時所樹者(以上舊通志)
鮑旭明一綂志字景升池州人正統舉人知興國嘗
修常平倉六所撙節出納數年郡頗殷富水早不為
災朝天隄圮甃以石建石亭於上人名為鮑公橋
秦䕫姓譜字廷韶無錫人天順庚辰進士知武昌府
創養濟院定均徭法積穀備荒建張乖厓祠葺黃鶴
樓祀神江滸力縛劇盜首治妖伶皆善政也
孫倫字維序明一統志瀘州人天順戊戌舉人知嘉
魚親藩旗尉強取民木倫使人諭之不聽加以刑王
大怒以欺侮奏衆為之危倫曰事苟公平雖死何悔
法司勘以非罪狀聞詔釋之
黎庸交趾進士天順間知大冶果斷明决除強暴不
撓於勢為校尉毛福誣罷銓司重其介請給半俸就
養宦所遂家焉(舊通志)
周洪字廷誥明一統志上海人成化辛丑進士知蒲
圻督農種粟麥植桑麻驗其勤惰賞罰之脩學舍考
德義貧者資之令生徒父兄合力耕學田復其徭為
教讀資置義倉六所儲穀三萬石至正德初大旱民
猶被其澤
石磐字鴻漸仁和舉人成化間訓嘉魚性恬退諸生
貧乏者多賙給之邑人李田任浙江參政於其謁選
資以官舟不受其故人為卿相招相見竟不往詣
馬炳然字思進内江人成化辛丑進士知嘉魚民有
為人作狀牒者炳然召而問之曰汝當安分畏法何
至為人造訟乎對曰窮無以養聊活家人耳炳然自
責曰不富焉能教厚其資使力本自是公門游食者
悉遁去(以上舊通志)
王介明一統志侯官人弘治間知咸寧甫下車詢民
疾苦奸吏猾胥自去編丁産定賦役修宫觀橋梁以
贖鍰易穀萬石正德乙巳饑全活甚衆調江夏吏民
不忍舍
李東字元震明一統志番禺人弘治中知興國置豪
強十數人於法訟以息州多逋負徵一緩二輸無愆
期勤於校士衆務咸舉
李銳字抑之安福人弘治中進士知崇陽積穀數萬
石正德四年邑荒全活無算
姜溥字希廣廣德進士弘治間令嘉魚邑濱江水數
為患乃自百疋山修長隄二百餘里以捍漲溢
蕭立業字勤齋新喻貢士嘉靖中知咸寧廉慎恤民
輕徭薄賦吏奉法無所容私倣古行荒政治行為當
時最
莫揚字子克吉安進士嘉靖末知江夏時奉文丈量
率里老誓神揖弓正再拜曰願若屬成令長美衆感
泣雖窮山深谷無敢高下其手又力行條編法邑人
賴之歲旱微服蒲伏道旁大雨如注遷刑部主事卒
於官不能殮楚人在京者捐資會葬
李有朋號樂吾東陽舉人令武昌邑舊無城郭申請
建造不期年雉堞雄立又建澄清樓不盡亭以培縣
基修文星塔東臯祠以疏學脉
黃應龍字訒齋順德舉人萬歷間令武昌歲饑捐俸
糴粟施糜粥三月復請蠲田賦十之六民免殍離
胡嘉棟西華人萬歷間授武昌推官時税監陳奉縱
羣校百餘人魚肉楚民商賈不行司道至有與結弟
兄者獨棟與巡道馮應京意合共持風紀盡逮羣校
薛長兒等置之死璫稍斂戢
顔文選字㢲之宣城進士萬歷間令江夏獄無滯囚
潞府請湖田力為諫止又金口壋民房七百餘間江
坍火燬力請捐其租民皆德之(以上舊通志)
徐日久三楚文獻錄字子卿西安人萬歷庚戌進士
令江夏知民苦歲輸為胥吏侵食乃定期使自封投
櫃積弊一清委築江隄路隄及嘉咸蒲江四縣長隄
三役並興次第告竣而民不擾又為六條訓民上書
楚藩下白金五百兩贍諸宗之貧困者乙夘分校文
闈所得皆名士後以循異擢去
周曰庠臨川進士萬歷癸巳任咸寕令澣衣蔬食冰
檗自持邑東北近湖城且就圯建請築隄捍之城以
不隤(舊通志)
龐一德字與虔南海人萬歷間知嘉魚學優德重奬
掖士子多所成就刻題名碑後續祀二賢祠
葛仲選字澹淵河西舉人萬歷間任嘉魚修築諸隄
保障黃湖口水不為災復建岳公樓修鐵橋亭拜風
臺陞任去民祠祀之
吳仁萍鄉人萬歷間由選貢令大冶值通行丈量躬
履田野熟諳弓步人不能欺册成井井尺寸不忒數
十年遵之
楊方盛字戒夫鶴慶進士萬歷間知大冶禮節不少
假借元旦諸生稱賀坐定盛徐曰今日某某不出可
以徵品諸生皆慙清錢穀汰吏胥四境大治(以上舊)
(通志)
蔡士用字汝賢邵陽人萬歷間任蒲圻諭禔身耿介
取予不苟諸生越禮者正顔責之不少假借陞德安
府教授紳士立碑於學題曰泮水甘棠(郡志)
倪斯蕙字禺同巴縣人萬歷壬辰進士令蒲圻立社
倉審里甲除衙蠧正風俗稱賢令者以倪為首
宣大勲字藎孚蒙化人萬歷癸丑進士初令黃安調
知蒲圻以盤石湖水漲每浸沒田禾築隄綿旦十里
名宣公隄
林增志字可任瑞安人懷宗戊辰會魁知蒲圻留心
愛養慎刑賑饑築隄防纂邑志修學課士一時獲雋
者多出其門
鄒逢吉字五從湖口人懷宗丁丑進士令武昌值峽
山土寇倡亂領閫帥劉承應搗平之暇即延諸生講
道論藝時流賊蹂躪江黃吉與邑紳士分門防守又
立龍虎二營倣戚繼光陣法令武舉石補天督率訓
練賊聞而憚之後行取入京值闖逆犯闕被執不屈
死
陳鑑字子明廣東舉人懷宗時任江夏諭日聚生徒
講論經義博綜風雅不責脩脯庚午應貴州闈聘所
得皆知名士
鄭學陸字翼宣西安舉人懷宗時令大冶時盜賊盛
起陸計擒巨魁柯篤生等數十人丁丑峽山吕瘦子
叛獨運方略與守道袁繼咸協力滅之(以上舊通志)
徐學顔
李毓英
汪文熙
戴良瑄
曾栻
李之秀
王良鑑(以上俱詳忠臣志)
皇清官撫邦字綏之蘄水歲貢順治間任大冶訓學問
該博詩古文詞卓然名家善書法常自撝謙其言
呐呐至於教育人材惟恐其不盡成也披荆立學
尤為勞勩有琦玗詩草
盛治字霖襄江都人順治己丑進士令通城縣城
被闖獻焚燼治招民入城給官地使建市㕓歲荒
捐貲買穀三千餘石賑之蟲虎為災虔禱於城隍
害悉除
謝鑅字碧巖廣東英德拔貢康熙十三年任大冶
令有奸民黃金龍之變同守道徐惺止諸路進勦
兵惟用鄉勇以次縛其魁邑免蹂躪(以上舊通志)
張芑(詳忠臣志)
鹿兆圖山東貢士順治五年令武昌兵燹之餘招
墾田地撫輯流亡凡催科折獄不尚嚴峻民皆化
之清介自守而葺學課士則捐囊不惜陞汾州同
知行李蕭然有做官不愛錢起身無盤纏之謠祀
名宦
邱象升山陰人順治乙未進士康熙丙午通判武
昌值通城民因積逋聚譟單騎往諭開誠布公衆
感悔輸納恐後其徵收南漕除陋規清積弊督理
捕務搜剔奸宄吏民畏服祀名宦
漢陽府
唐杜公失名開元末為沔州牧與李白相友善有惠
愛於民時人以杜公呼之(舊通志)
賈載至德中為沔州刺史賈至秋興亭記載吾家之
良也理沔州未期月而政和於訟堂之西因高構宇
不出戶庭在雲霄矣
宋程遹先世中山人遷洛陽太宗時徙黃陂令清謹
過人卒於官贈司空(舊通志)
程珦字大中明一統志黃陂縣尉先是珦父遹令是
邑而卒珦因寓居後為尉有惠政邑人思之二程夫
子生焉
張先字子野開封人天聖二年進士為漢陽司理參
軍遇人渾渾不見圭角而志守端直臨事果决(舊通)
(志)
游酢宋史列傳字定夫建陽人第進士晚得監察御
史歴知漢陽軍視事之餘召士講明性命之學風俗
丕變
張汝眀宋史列傳字舜文廬陵人徙居真州徽宗時
僉書漢陽判官田法行授牒按境内使四隅日具官
吏所至即躬臨閱實雨雪不渝吏不得通賕賄而税
均於一路
胡敦實字觀光靖安人紹興初為漢陽幕官保全辰
倅何兊以忤秦檜罷(舊通志)
黃幹宋史列傳字直卿閩縣人寧宗時知漢陽軍所
至重庠序先教養值歲饑糴客米發常平以賑請罷
移粟禁糴之令且告糴於制置司旁郡饑民輻輳願
歸者給糧願留者給廬民大感悦嘗上築城儲積議
於廨後鳳棲山為屋館四方士立周程游朱四先生
祠
曹彦約宋史列傳字簡甫都昌人第進士孝宗時漢
陽缺守檄攝軍事時敵人大入彦約訪土豪得許卨
趙觀黨仲昇等敵圍安陸遊騎闖漢川彦約授方略
擊走之以功進知漢陽軍
劉剛中字德言光澤人嘉定間調漢陽簿與黃幹友
善切磋之益居多(舊通志)
徐安民明一統志理宗時知漢陽軍修城建公宇祠
壇捐俸不取於民植松杉榆柳三萬餘於郭内後無
一人忍伐者
元盧克治字仲敬開州人明一統志漢陽守時郡邑
新附人心洶洶克治布宣上德撫慰綏輯一郡向化
馮翼吉安人第進士任漢陽丞以清雅見稱(舊通志)
秦文郁開封人明一統志漢陽尹政聲大著民懷其
德
許弼字賢輔益都人明一統志漢川尹政教休明德
行顯著民心悦服
明胡興福洪武中以明經令漢陽招集流亡撫惠瘡
痍墾闢草萊疆理土田創置署宇百廢皆舉而民不
知勞焉
程瑞本郡人洪武初守漢陽肇建廨宇修立城樓招
撫流移居民安堵(以上舊通志)
蘇恭讓玉田人明一統志洪武初守漢陽為政簡而
明嚴而不苛郡有重役輙詣上官反覆陳說多得減
省
趙庭蘭徐人明一統志洪武初令漢陽能愛民任事
朝廷嘗遣使徵陳氏散卒他縣多以民丁應蘭獨言
無有鳩工簡材創置縣治民不告勞
劉拱宸字守中吉水人洪武二年以賢才薦知黃陂
縣性廉潔邑民郭俊英掘地得黃金極多以三斤十
二两進拱宸正色却還之時文廟傾頽與廣文周賢
合力捐建補葺二程讀書處訪得裔孫名祖川者令
其守護暇即訓課士子一時人材蔚起在任七年士
民紀其善政十二條於石以誌不忘後以老乞休貧
不能歸遂家於陂
王叔英字原采黃巖人洪武中令漢陽值歲旱齋沭
懇禱甘雨遂降後雨不止復禱於神即霽著有漢陽
禱神文二篇(以上舊通志)
楊觀上饒人明一統志洪武間令漢川輕徭薄賦弭
盜修學政行訟清百廢俱舉
王恭字克莊静海人洪武中以蘇州守謫漢陽同知
老成持重體恤民隱有古循良風去任行李蕭然
孟驥字子良徐州人洪武中為漢陽府推官忠直廉
幹後陞貴州布政使
龔巖崇明人洪武中由舉人令孝感修學校勸農桑
律己嚴明吏民畏服
羅勉吉水人洪武中舉賢良方正任江夏縣丞擢知
孝感公嚴有為興舉庶政邑民懷之(以上舊通志)
徐述楚紀字信古建德人永樂中守漢陽興學校課
農桑創建譙樓修葺壇壝政教大行時採大木設法
完解民若弗與其役者歲歉民艱於租輸關市得鈔
數十萬代民輸之郡有虎傷人為文禱神虎害遂息
王静楚紀字永靜黟縣人由貢授監察御史永樂時
巡視湖廣未幾謫守漢陽釐弊清獄貸逋賑乏又刊
文公小學及陳定宇通略以惠初學
王佐南陽人永樂中任孝感主簿立心慈祥政教明
達超拜監察御史(舊通志)
潘文奎字景昭永嘉人明一統志宣德初由左春坊
出為漢陽府同知清慎寬厚有愷悌之德
朱祐楚紀字逢吉邵武人宣德中守漢陽府舊無廩
庾軍民輸於武昌奏請立倉府城民甚便之
孫&KR0776;字麗中山陽人明一統志宣德間以江西僉事
左遷漢陽同知公平廉慎雖當繁劇而裁處雍容務
從寬惠吏不忍欺民懷其德
趙弼蜀巴人號雪航永樂中授漢陽縣教諭學問淵
博善訓誨著有通鑑膚見郡志等書(舊通志)
何淡順德人明一統志成化中守漢陽愷悌廉平明
於決獄哲於知人在任九年清白如一日
林堪莆田人明一統志成化中由進士令漢川純厚
近民廉介不苟暇與諸生講誨不倦
李恒儀封人成化初令黃陂教民植桑棗民受其利
歲饑設法賑濟多所全活
張銳秦州人弘治中與扶風張文質皆由進士前後
任漢陽守銳諳於刑名勞於荒政質張弛有序操履
不苟郡人俱稱為好官(以上舊通志)
何亮字文眀登州人明一統志正德中守漢陽清謹
廉介絲毫不取於民折獄如流無不悦服卒於官
徐弼漳浦人明一統志正德中通判漢陽簡默愷悌
尤慎操守時大盜劉六等來寇舟泊城下郡無裏城
勢危迫弼倚城架木人得哨守郡頼以安
樊景麟新繁人明一統志嘉靖初守漢陽鯁介不阿
政尚綱紀尤加意窮民勤恤備至水囓城址於詞訟
役隸計日借工隨城斂石時與家僮移巨石於署前
轉運江岸以身先民節省財費至今稱頌其德
鄧鏞豐城舉人嘉靖間令漢陽檢律詳密吏事精純
其處置山陽三圖抛荒田地裁減重支應付及多設
民壯卓然可行(舊通志)
昌應會莆田人明一統志嘉靖中令漢川邑歲被渰
沒民不聊生乃極意拊循輕摇緩賦時羣盜嘯聚夜
刦民舍聞之即往馳逐盜截其耳去己得盜盡殺之
景王出封安陸奏討莊田濫及漢川中璫暴横倍索
會固持之璫怒奏逮擊按察司獄累月當道承景府
意坐調去
劉本用安福進士嘉靖間守漢陽建譙門南紀樓民
不知勞興學校表節孝尤善摘發胥吏無敢舞文者
(舊通志)
賈應春字東陽正定進士嘉靖中任漢陽守興廢舉
墜著有成績纂修郡志人稱善本
楊樞字細休華亭舉人嘉靖中任漢陽司理修建刑
署文章政事卓然稱最
梅繼勲宣城舉人嘉靖間令漢陽興學育材政先首
務多所裨益
謝廷&KR0581;富順進士嘉靖間令黃陂正色繩人勤事愛
民舊多滯獄剖决如流雖穉子貧婦皆得以情自逹
暇即與諸生課講
蘇景和瀘州人以給諫忤權相謫丞陞黃陂令安靜
愛民優士以禮常率衆論學於程祠定大中祀典
郭斗字應宿昆明人嘉靖癸丑進士令孝感政尚寬
厚而秉衷介介不可奪褒節義重養老酌民利害約
法不爽
陳輅南充舉人隆慶間令孝感庭無滯牘賦無蠧孔
入計當行乾糗羸馬朝京師
葉修南昌進士萬歷時任漢陽司理性剛正常面折
人過藩臬皆憚之漢陽學廢賴以興復漢川田為潞
藩奏割三之一民甚苦之查衡州有歲額解德安倉
者申允移抵民為立祠
馬御丙綏德舉人萬歷間守漢陽練吏事善折獄餽
遺悉不受慨郡乘漫滅銳意脩輯
張綸音朝邑進士萬歷間守漢陽已未劇盜蠭起江
洋艤舟紿客攟其資而委人水中號為淤泥牌賈舶
戒不敢前乃捕得數十人徧置通衢立杖斃遠邇以
安
朱珏休寧人萬歷間任黃陂尉潔己執法力鋤豪右
中以飛語亦不少變嘗自謂我要錢便是典史不要
錢便可比御史黃安耿司徒嘉之曰人而無慾豈直
一御史哉
馮有為武進貢士萬歷間任黃陂丞布袍羸馬命家
僮灌圍自給署邑篆清約如故邑人張濤撫遼調官
經歴去
李應先字伊蒿南安舉人萬歷中令黃陂性直愛民
折獄不憚彊黠曲直立辨理事常夜分不倦篤於課
士所拔多名雋延之署中同其子講藝不間寒暑
王眀舉字浙臬海陽舉人萬歷間令黃陂耿介不阿
邑有宿猾素磨洗錢糧簿立燭其奸遂服罪又豪姓
某以盜中傷平民捕之邑賴以安捐俸修葺二程祠
及養濟院三年以病去
趙嘉煥巴陵人萬歷間補黃陂諭訓迪諸生諄復不
厭見有一善揚之惟恐不至
祝世祿字無功德興人弱冠即慕二程於書無所不
窺萬歴間授黃陂學博見登臺望魯處與諸生講習
學禮其間低徊不去
蔣以化字仲學常熟舉人萬歷間令孝感崇節孝重
師儒片言折獄咸服不冤時於郭外召父老問民疾
苦歲大祲躬為糜粥以餔道有胔骼輙給蓆瘞之
余桂萼字毓蟾上饒舉人萬歷癸夘令孝感會疫擇
醫施藥多所全活復買向家灣地十餘畝為漏澤園
置學田修縣志完圯城數十丈
周三錫濬縣舉人天啟元年守漢陽操守廉潔每歲
俸不給别取家租佐之舊城孤懸無内牆捐資伐禹
梁山石周砌堅固後賊至登陴乘守民歸德焉
張大治字望平保縣人天啟間令漢川始至侗然若
無能奸胥健訟輩多欺之閱月悉得其姓氏始歴數
其奸狀各置諸法有豪家計奪鄰地乘鄰人酣醉墜
牆誣以盜縛送於官治厲色曰何不獻以地而解之
時驚以為神後卒於官僅餘帛數尺
孫光祚字懷龍石屏州舉人令漢川獻賊犯劉家隔
率衆直前抵楊子港與賊戰賊走鯉魚灘乘其半渡
擊之賊溺水死者甚衆漢川舊無城池祚築城七里
有竒壬午左兵南奔逼城下七日始去殺擄酷於賊
民賴城以安
劉養貞大足人懷宗丙子任漢陽府推官剛方自持
居恒止一葛一裘嘗云素與酒肉無緣郡中豪強盡
為之斂跡(以上舊通志)
趙元有
夏綂春
薛聞禮(以上詳忠臣志)
皇清金漸臯仁和舉人順治十四年令漢陽性仁慈不
輕用峻法繩人遇歲歉捐俸賑恤修學課士給以
膏火士民德之祀名宦
黃州府
唐員半千唐書列傳字榮期全節人中宗時出為蘄
州刺史不顓任吏常以文雅粉澤禮化大行
左震涇縣人明一統志乾元間以贊善大夫出為黃
州刺史豈弟剛決黃人歌曰我欲逃鄉里我欲去墳
墓左公今既來誰忍棄之去唐書王璵傳肅宗嘗不
豫太卜建言崇在山川璵遣女巫乘傳分禱天下名
山大川中人護送一巫美而蠱以惡少年數十日隨
尤憸狡不法馳入黃州震晨至館請事門鐍不啟震
怒破鐍入取巫斬庭下悉誅所隨少年籍其贓得十
餘萬因遣還中人既以聞璵不能詰帝亦不加罪
吕元膺唐書列傳字景夫鄆州東平人德宗時為蘄
州刺史頗著恩信嘗歲終閱郡獄囚有自告者曰某
有父母在眀日元正不得相見因泣下元膺憫焉盡
脱其械縱之與為期守吏曰賊不可縱元膺曰吾以
忠信待之及期無後到者由是羣盜感義相引去後
除鄂岳觀察使
杜牧唐書杜佑傳牧字牧之樊川人第進士泰和間
為黃州刺史剛直有竒節吏民懷之
五代陳起南唐書列傳蘄州人昇元中進士為黃梅
令時縣境獨木村妖人諸佑挾左道惑人俚民稍稍
從之積數年至數百人男女無别號曰忍辱夜行晝
伏取資於盜倡言佑有神術能升虛空入水火州縣
憚不敢問起到官按戶籍取佑為里正不服嫚言且
斷令頭起告巡檢周鄴出兵捕獲之搜其家得乘輿
器物遂斬佑鄴欲宥其妻子起曰此皆瀆亂人倫不
可使有遺育乃併斬之由是知名遷監察御史
宋王眀宋史列傳字如晦成安人乾德初為荆湖轉
運使開寶七年將用師南唐以眀為黃州刺史帝密
授成算眀既視事即完葺城壘訓練士卒衆莫解其
意俄而王師自荆渚乘戰艦而下即以眀為池州至
岳州江路廵檢戰櫂都部署所向克捷遂平金陵
錢易宋史錢惟演傳易字希白吴越王孫第進士太
宗時通判蘄州上言今四方長吏競為殘暴非法之
刑非所以助治請除之帝嘉納焉
王禹偁宋史列傳字元之鉅野人咸平初知黃州聞
濮州盜夜入城略知州監軍因疏江淮諸郡宜並置
守捉軍士閱習弓馬葺城壁完甲胄為禦侮之備上
嘉納之州境二虎鬭其一死食之殆半羣雞夜鳴經
月不止冬雷暴作偁疏引洪範陳戒且自劾上遣内
侍勞問醮禳之日官云守土者當其咎上惜其才命
徙蘄州未踰月而卒
李宥宋史列傳字仲嚴青州人舉進士歴知蘄州歲
凶人散委嬰孩者相属於道宥命吏收取計口給穀
俾營婦均養之每旬閱視所活甚衆或殺人以米十
石給傭者使就獄曰我重賄吏爾必不死宥得其情
論如法
韓琚明一統志韓琦之兄仁宗時知黃州琦詩曰予
兄天聖中尚攝齊安守兄才無不宜吏治孰可偶公
庭常寂然所樂在文酒
馬正卿明一統志元豐間知黃州愛民下士廣學舍
禁妖巫人咸感之
徐君猷神宗時知黃州崇儒重道下士愛民時蘇軾
謫居與子由書曰舉目無親君猷一見如骨肉(舊通)
(志)
蘇軾宋史列傳字子瞻眉山人嘉祐二年試禮部第
二殿試中乙科神宗朝知湖州上表以謝又以事不
便民者不敢言以詩託諷庶有禆於國御史李定舒
亶何正言摭其表語並媒蘖所為詩以為訕謗逮赴
臺獄欲寘之死鍜鍊久之不决神宗獨憐之以黃州
團練副使安置軾與田父野老相從溪山間築室於
東坡自號東坡居士
孟震享元祐間通判黃州有令德時稱其庭為君子
庭庭中有泉蘇軾名曰君子泉(舊通志)
范純仁宋史列傳字堯夫吳人元祐時因論濮王典
禮不聽家居待罪尋詔就職請出不己遂通判安州
改知蘄州
陳軾明一統志元祐間知黃州時蘇軾謫黃人皆畏
避懼其累己軾獨願交游期共憂患
劉摰宋史列傳字莘老東光人紹聖初知黃州再貶
蘄州居住將行語諸子曰上用章惇吾且得罪若惇
顧國事不遷怒百姓但責吾曹死無所恨正慮意在
報復法令益峻奈天下何憂形於色無一言及遷謫
意
洪芻字駒父樂平人宣和間為黃州酒正以廉潔自
持𣙜酤有法
余童眀徽宗時知蘄州時歲饑賑濟有方盡括境内
人戶第為二等量口貸之又度五邑城均粟置場立
法伺察民以為便
江安行龍溪人高宗時任蘄州教授學政嚴肅孝宗
稱為樸直做家老子遷知澧州(以上舊通志)
莫濛宋史列傳字子濛歸安人以祖廕累官大理寺
正時黃州倅奏親擒盜五十餘人上命濛窮竟既至
咸以冤告濛命去囚桎梏引倅至庭詢竊發之由鬭
敵之所遠近時日悉皆牴牾折之語塞濛具正犯數
人奏上餘釋之上諭輔臣曰莫濛非獨曉刑獄可俾
理金穀除戶部員外郎後除湖北轉運判官復知鄂
州卒於官
任汲宋史任伯禹傳汲字師中眉山人通判黃州負
氣節與兄孜齊名當時稱大任小任
趙令&KR0882;(詳忠臣志)
家愿宋史列傳字處厚眉山人大觀間以愿曾入黨
籍謫英州酒税量移黃州數年始乞祠
朱晞字子淵休寧人孝宗初知永安民立生祠改知
廣濟請更合肥之兵從之徙知靖州上言襄漢通吳
蜀宜移武昌大軍戍襄陽以控漢沔孝宗嘉納
章燾字彦博宜城人孝宗時知蘄州為政寬平不擾
蘄産竹簟例充苞苴燾悉斥去之(以上舊通志)
李誠之
秦鉅
甯時鳳
何大節
米立(以上詳忠臣志)
陳仲微宋史列傳字致廣高安人嘉泰二年進士為
黃州通判兼餉饋以身律下隨事檢柅軍興賴以不
乏制置使欲上其最辭曰此職分也何最之有
楊掞宋史列傳字純父臨川人登進士第調麻城尉
向士璧守黃州檄入幕尋以戰功升三官
韓世清明一統志知蘄州州人請為兵馬鈴轄有賊
劉忠入境清設方略破之
王玠(詳忠臣志)
王益明一統志景定間知蘄州治尚寬和開麒麟山
立郡治見古墓石刻云本有千年地姑借五百年感
謝王刺史移我過西園
王彦明(詳忠臣志)
元伊遜特穆爾元史李黼傳至正中伊遜特穆爾任
黃梅主簿時賊䧟武昌舳艫蔽江而下伊遜特穆爾
願出擊賊江州路總管李黼大喜瀝酒與之誓急檄
諸鄉落聚木石於險塞處遏賊歸路倉卒無號乃墨
士卒面綂之出戰黼先大呼䧟陣伊遜特穆爾繼進
賊大敗逐北六十里
張好古
吳汝(以上詳忠臣志)
明陶安字主敬當塗人明一統志洪武初知黃州剪
荆棘建廨宇闢田野均賦役逋民相率歸附
徐誼字宜叔壽昌人高祖征陳理於武昌命誼知黃
岡乃作詩送使者曰紅旗招颭壓滄溟畫舸長驅上
洞庭百萬生靈新撫納九重天語自丁寕猿啼山月
灘聲咽鼉吼江風水氣腥好語湖湘諸帥將漢家信
誓重丹青太祖見而壯之加授承務郎時兵燹後邑
里殘破誼撫綏流氓百廢俱舉
左安善洪武間知蘄州創衙署興學校公勤廉潔惠
政及人
何晚齡漳州人洪武中同知黃州有政聲擢守本府
廉明果斷才能益著九載考滿去行李蕭然(以上舊)
(通志)
安貞楚紀洪武中同知黃州守法不撓為姦吏訐奏
被逮成獄事聞上諭湖廣提刑官曰律在法司守法
固宜貞佐郡所為朕訪之非其私也猾吏汚衊以報
忿耳此風一長則有司無官矣遂復其官吏反坐
葉宗字承允永嘉人洪武間知黃州志量宏大決事
如神治行稱為第一
李仁字守道洪武中知黃州性端謹言行不苟謙以
下士慈以撫民凡廨宇壇廟學校倉庫皆竭力創建
與陶安嫓美(以上舊通志)
錢敏楚紀舒城人永樂初知黃州首興學校勸課農
桑脩城池葺公宇文章政事為諸郡最
盛璞楚紀字玉夫宣城人永樂丁亥由國子生知黃
州不攜妻孥惟匹馬一僕警敏有才剖决無滯勢豪
斂避
滕霄楚紀字九臯汝州人永樂中知黃州廉能謹慎
政績顯著
嚴迪聰宜春人永樂間任黃州推官法紀森嚴鞫獄
詳慎民以無冤
杜遇春霍丘人永樂間以人材任黃岡尉清節特著
入覲不能具冠服緼袍拜闕下上見親擢為御史未
幾以他御史悞軍糧事並坐極刑後上命給葬求屍
莫得乃葬其衣冠於縣東七里螺螄湖子名貴遂家
於黃
龐敬嘉興人正統間知羅田涖政嚴明律己廉介壇
壝舖舍祠廟捐貲建置不憚經營(以上舊通志)
余清楚紀巴縣人正綂中知黃州持廉秉公政平訟
簡軍民畏服比卒囊無餘金人賻之乃歸
王坦楚紀字子平鄆城人正綂中知蘄州政尚寬平
興學敬賢勤慎有守始終如一
莊轍字中輿上元進士明一統志正綂間知蘄州廉
介仁惠百務俱興民樂於趨役劇盜逼境有被戕害
者極為憂恤咸愛戴之
胡奎鄱陽舉人正綂間令蘄水性寬厚與民興利邑
有回風磯港通蘄湖達大江常為民患奎築萬工隄
分障之立廟磯上以安江神患乃息(舊通志)
徐泰字士亨江陰人明一統志景泰間知羅田清白
仁恕教民務農桑四郊創便民倉以備凶荒邑糧轉
運水次甚艱泰買蘄水巴河地建倉厫廳舍數十間
竝置附近田數十畝為歲時修倉費民頗稱便
楊斑臨海人景泰中以福建按察使左遷知黃州公
勤直諒勤於撫字因遠奸佞卒罹謗誣士民惜之(舊)
(通志)
王霽楚紀字景明上海人天順中知黃州崇正闢邪
興利去害綽有能聲九載考績陞僉都御史
林宗字存敬莆田人明一統志天順中授蘄州學正
課諸生晨夕察其勤惰諄諄誘掖咸出至誠士人建
祠於學宫祀之
陳興許州人成化初知蘄水在任九年公平端慎始
終如一吏咸畏法民不忍欺(舊通志)
戴中新淦人明一統志成化中知黃梅持身清潔蒞
政眀敏學校公署廢墜者皆為葺治一時文物煥然
改觀
謝泰字文安休寧人成化已丑進士知黃州學問宏
博居官清苦舉廢墜興學校士民愛戴
盧濬天台人弘治間由進士守黃州廉直多惠政觀
風各邑所過名山水輙為題詠右文禮賢修府署毁
諸淫祠常泛舟江上風起舟子頻呼楠木大王問故
以妖對濬歸撰文牒水府限期以木至妖遂滅(以上)
(舊通志)
汪倬貴溪人明一統志弘治間令廣濟時鄉民流徙
田為蘄人所侵倬請於朝凡得田者即編隸焉民免
賠累
劉規字應乾巴縣進士弘治間令麻城優禮耆舊政
尚德化有蒲鞭示辱之風二子相繼登第致仕歸
余貴綿州人明一統志正德中知黃州為政寬猛適
宜軍民安堵學校公署修飾煥然浚井二十餘處民
用利之名曰余公井
葉溥龍泉人明一統志正德中令廣濟洞察民隱以
誠心蒞政無赫赫之威而吏不敢欺尤加意學校賓
禮韋布有長者風
李純字在誠莆田人正德中知蘄州清慎律己愷悌
愛民善剖決豪猾無敢肆逞者(舊通志)
王世祿南直廣德州進士明一統志正德間令麻城
平直剛簡視民如傷開新河建縣署民不知勞以調
任去
胡錠字希曾長垣進士明一統志正德間知黃州時
值盜警督兵防守保障有功歲饑設賑恤死者具棺
瘞之盡心民事如理家然
羅翰豐城人正德中任黃州推官抗直有清操讞獄
善求隱微多所平反
朱節山陰進士正德間任黃州推官性明敏不受私
謁遇文士雅敬重之
孟津字伯通丹徒舉人嘉靖間令黃岡不事嚴肅而
丰采嶷然無敢譸張者退食正襟危坐雖家人不見
喜愠之色
韓秉文慈谿舉人嘉靖間任黃岡諭身範諸生不獵
浮譽一時名士咸出其造就
武鉞來安舉人嘉靖間任黃岡諭丰度恬雅博洽多
聞遇貧士輙分俸給之
張性魯當塗貢士嘉靖間任黃岡諭慷慨多大節遇
事正論無所隱諱啟聖祠圯捐俸修建
周祿廬陵貢士嘉靖間任黃岡諭温醇爾雅與諸生
縱談名理終日忘倦
姚益汝陽貢士嘉靖間任黃岡訓導性耿直事關學
校輙力爭之博學能詞賦嘗有登眺詩云鄉心一雁
遠時序二毛侵人皆賞其風韻遒逸
吳淮鎮江人嘉靖間由御史遷守黃州簡重平恕以
文學飾吏治文廟禮器未備銷淫祠鍾鼎及佛像為
之建號舍二十楹於東坡書院拔兩庠諸生茂異者
數十人講習其中躬自校藝一時人材稱盛
郭鳳儀字舜符祥符進士嘉靖間知黃州性冲淡不
以家屬自隨政務寕謐比旱祈雨輙應王廷棟作文
紀其事
商廷試會稽進士嘉靖間知黃州簡重有威馭吏尤
嚴肅無敢夤緣為姦者
張嘉孚鞏昌進士嘉靖間守黃州性耿介精敏遇事
立斷馭吏甚嚴有犯輙抵罪舊學田二區隱沒十年
出令清察復歸於學
吳宗周安慶進士嘉靖間任黃州司理練達有為深
悉民隱與諸生談藝寒暑不廢尋以憂去
崔孔昕賓州進士嘉靖間任黃州推官剛正廉介門
無私謁持法不少假貸公暇與諸生論文多興起者
黎泮樂平舉人嘉靖中令麻城值歲祲盜賊蠭起白
晝羣奪倉廩泮擒為首數人杖斃仍命富戶平糶於
是食足盜息
高公勺内江歲貢嘉靖間任黃州丞政尚寬慈不衒
聲譽敝裘羸馬自得也署縣篆有黠盜議刦庫忽相
戒曰恐累高公遂解去
貢安國寕國歲貢嘉靖間任麻城諭日與諸生講習
署縣事清惠得民
楊最射洪進士嘉靖間知黃州清介嚴明不避權勢
凡乘傳士大夫並當轄差遣聞其風多迂道去徭役
大省(以上舊通志)
勞樟崇德舉人明一綂志嘉靖間令羅田值凋敝之
後身親會計稽賦懲姦新學廟葺石城凡事直行己
志雖上吏不能撓
李儁大理人嘉靖中任羅田簿不攜妻孥自甘淡泊
賦役煩興不妄施敲扑值例應朝覲郡縣各先期啟
行儁檄獨後至民皆憂其無備即日匹馬就道無所
顧慮卒於京
陳子文閩縣進士嘉靖中令麻城明達有為徵税糧
立條編法民皆稱便
尚德恒南充進士嘉靖中令麻城建便民倉於岐亭
脩學宫建名宦鄉賢二祠後擢吏部去
蘇松廣安州進士嘉靖間令麻城築河隄重建鼓樓
脩縣志額退思軒曰清風亭石坊曰體國愛民
石璽滁州舉人嘉靖末知蘄州荆王常泠淫暴惡璽
戅因祈雨詭令知州接雨跪烈日中須臾雨驟至平
沒尺許不令起璽憤甚密疏陳狀詔奪王爵廢為庶
人
吳國仕字長谷歙縣進士隆慶間知蘄州推誠愛物
捐俸數百金建文昌閣於浮玉磯置祀田二百石兼
賑士之貧者歲以為例著之籍士民頌其德於江滸
立報功祠
賈應璧字文宿無錫進士隆慶間令黃岡倜儻有才
清介自持政尚簡要百姓安之
孫光祖慈谿進士隆慶間守黃州治先教化明察善
聽凡民瘼豪姦無不周知公餘與諸生論學不倦一
郡以治(以上舊通志)
潘珏楚紀字玉宇婺源進士萬歷中知蘄州創阜民
倉踰年大旱民賴以濟自是益廣厫庾積粟至八萬
餘石在任十年政行化洽
鄭夢貞福建人萬歷中由鄉舉知蘄州剛正不阿時
太監陳奉開採銀礦檄貞監税貞極言其不便一切
反奉約奉劾貞及江防参政沈孟化遂降調去
錢兆元字長人仁和舉人萬歷間知蘄州每日焚香
告天方出聽事民自以為不冤暇則進諸生講課特
三王之國供用浩煩民多驚懼元以身任之卒得無
擾
陳策(詳忠臣志)
樊守純西平人萬歷癸丑為廣濟丞有幹略邑自戊
申江水破隄癸丑再決委純修築由盤塘至龍坪接
黃梅壩六十餘里計租起夫立期赴工畚鍤杵築悉
有程度比告成高固倍前永賴其利
武圖功曹縣進士萬歷間任黃州推官為治清簡獄
詞無大小洞矚真偽有嘉石胏石之誦入覲秩滿出
為辰州太守轉湖南憲副
劉烜漢陽貢士萬歷間任黃岡諭持守方正非孔孟
之言不道間居亦不踞坐跛立嘗謂清貧二字為學
者立身之要云
秦煒容縣歲貢萬歷間令黃安歲祲盜起民多流移
煒悉心撫恤遇盜犯輙殪之民獲安集
羅應鶴歙縣進士萬歷間令黃岡平易近民勤於撫
字兼深經學好引掖人才五載課績為最
趙士登字應庸涇縣進士萬歷中由武昌令調黃岡
專務德化察民疾苦有不便即時除去聽獄片言立
折奉詔丈量田畝調停曲當邑人咸受其庇
涂宗濬字吉甫南昌進士萬歷中由江陵令調黃岡
先是邑饑疫令多苛猛失民心流亡過半濬蒞任勤
恤民隱布利澤搜蠧孔夙猾膽栗莫敢犯漸安集後
擢御史去邑人貌其像與趙士登並祠
曹愈参字古清涪州進士萬歷中令黃岡躬儉約政
敦大體不事繁苛獄訟衰止邑試儒童廣額至千餘
名子弟賴焉其母病篤士民相率籲神數日果愈以
卓異擢吏部考功主事
徐紹曾字衷耿海寕進士萬歷間令黃岡有魁盜夜
殺人按之急遂讕愬上官幾為移聽士民代曾辨雪
能聲益起會倭猺交儆徵發不時又中使採𣙜出楚
郡邑横被荼毒曾極力捍蔽民深德之
林兆箕莆田舉人萬歷間任黃岡諭邃於經學集諸
生課藝寒暑不輟多所造就
茅瑞徵字五芝歸安人萬歷辛丑進士初令泗水有
循聲調繁黃岡凡保甲賦役水利郵傳皆備極經畫
公餘手輯邑乘勒為成書
曾維倫樂安進士萬歷中任黃州推官攝黃梅令下
車問民疾苦覽山川風土旌良善翦兇暴學宫壇祀
城垣修葺一新梅邑濯港至孔壠地最卑濕捐資築
隄四十里民賴其利
閻士選江都進士萬歷中令蘄水時奉行方田令選
與士大夫里老等制弓格計便宜度肥瘠促民秋歛
畢令戶自為丈佛假手胥吏欺隱杜絶更加意風化
於蘄鄉賢中舉孝弟忠信禮義廉耻八行名以一人
當之刊刻成書家喻戶曉俾人知所傚法
孫善繼萊陽進士萬歷間知蘄州下車即值歲荒勸
庠生楊永貫出積榖六十石富民黎朝臣捐金四百
兩次第設糶煮粥賑濟賴以存活者甚衆
杜長春字貞陽綦江進士萬&KR1318;中知蘄水摘奸罰惡
不畏強禦清覈錢糧無欺隱包賠之弊每月課士士
咸爭自濯磨
王世德字廻溪永康進士萬歷間任黃州推官宅心
仁恕練達機宜尤留意人材修葺問津書院擇師課
士人稱盛舉
劉應昌字燕及桐城進士萬歷間令廣濟為治敏練
大吏重之凡疑獄多屬聽斷他邑爭以訟來決蘄豪
鄒長武斷殺人昌拘斃之獄司吏徐某下通書吏為
奸廉得詳治之建滄浪橋修梅浦閘又樹碑前賢墓
崇祀孝子一邑向化
祝萬齡陜西人天啟間守黃州崇教化以木鐸徇路
興賢舉善凡三載奸宄皆感格為良民嘗曰吾輩讀
聖賢書奈何一領簿書棄之如遺因集兩學諸生於
定惠書院講誠明之義咸稱為關西夫子
闕士琦字褐公桃源人天啟甲子經魁署黃梅諭博
學工詩文日夕課士品隲不爽甲戌成進士授南安
令
戈允禮字敬輿保山進士天啟間令麻城僅八月弊
革風清邑人方之召杜
李希沆字鼎武慶陽進士懷宗時令黃岡流寇肆掠
沆設備禦敵有警輙戎服佩刀單騎先馳邑中義勇
從之民賴以安
李汝璨字衡嶠南昌進士懷宗時知蘄水性廉介凡
民情吏弊毫髮難欺值大造黃冊編審里甲稱平行
保甲嚴更漏創興賢庄田以贍貧士庚午癸酉兩次
分闈得人最盛
趙利珍滕縣舉人明末令黃安督兵拒流賊親冒矢
石屢獲竒功賊相戒不敢近珍撫循有術士民樂附
大江北倚為堅壁以戅直不阿解任去
龔鼎孳字孝升合肥人懷宗甲戌進士令蘄水值流
寇猖獗孳籌畫方略調度兵餉修城池登陴防禦不
少休息賊勢少緩即進諸生講學好士愛民治行為
全楚第一(以上舊通志)
馬人龍(詳忠臣志)
張登衡字埜心桂林舉人懷宗時以蜀令移知廣濟
招聚士民於大江洲上防禦流寇胥吏素憚其嚴乘
亂思為不軌㰱血盟曰義營諸紳士亦約洲民㰱血
盟曰保定營以敵之衡晏然若不知者時天旱齋戒
步禱諸奸見久無督過意不復猜阻後進香江北廟
諸奸皆從衡己與保定營長密計忽鳴鼓督衆擒其
魁數十人投江中餘黨以靖陞蘄州知州
魏時光(詳忠臣志)
唐世照字伯闇灌陽舉人懷宗末知蘄州吏事明敏
不憚勤勞時流寇往來侵擾賊隔里烟竄處青山鄉
民多流離照於附城通衢掘濠築險分住流民日夜
巡緝寇不敢窺尋以勞瘁致疾卒
張聯芳北直舉人懷宗末令黃梅邑城為獻賊所破
芳至築城垣構官署撫瘡痍集流亡頗著善政
許文岐字我西仁和人懷宗甲戌進士守黃州事詳
總宦忠臣(以上舊通志)
吳文奕
梁志仁
單思仁
吳鳳來
盧大受
蕭頌聖
郭金城(以上詳忠臣志)
皇清王名世字松谿山陰舉人順治初歴署蘄水黃陂
令俱有政聲又署廣濟下車訪民疾苦廉諸吏奸
狀嚴加懲創請免數年逋賦悉斥陋規弗取聽訟
必盡兩家情事片言折之未幾新令至濟民祈留
不得焚香泣送數十里不絶
白秉正字懿生遼東杏山貢士順治丁亥佐黃郡
斷事明决御物慈祥一郡皆歸心焉時山東屢不
靖總督羅綉錦委率民兵攻取秉正請勦撫兼行
四閱月遂平定四十八砦
郭鳴鳳任邱人順治間守黃州潔己愛民歲旱禱
雨輙應歲荒作粥濟饑多所全活後陞本省興屯
道
楊日昇字白石富平舉人順治四年令黃岡撫凋
殘招流亡省刑薄税慮無不周歲旱設墠虔禱甘
㴻立應素性清介囊橐蕭然猶捐俸設粥廣勸糴
賑災民以濟
王絲合肥舉人順治十八年任黃州推官斷獄明
允矜慎每為死囚求生理不得執筆低徊至廢寢
食臺使多委以讞決
李雨霑山東人順治已丑進士令羅田單騎就道
與民同苦樂時寇賊未息城市為墟霑多方設備
勦撫兼施招集流亡開墾荒田汰押差革陋規興
學課士歴任六載邑以安集
李蓀字德馨陜西狄道舉人順治甲午令蘄水性
勤敏簿書裁決皆出一手為治務敦大體崇節義
禁捏誣脩建廨宇規制宏遠以忤上官去士民愛
戴不忘
程大順字抒白邵陽貢生順治丁酉任廣濟訓時
文廟久燼丁祭行於佛寺乃與教諭傅鍠同力興
造約諸生勷事新殿克成邑令以私忿辱衿士力
護之士被冤抑及通邑病苦悉為陳辨捐俸倡脩
邑志自處布衣蔬食澹如也
王潞字又韓餘杭人由恩貢令麻城八年修舉廢
墜擒勦賊寇有封疆功舊例南糧皆收貯岐亭水
次後移城内東南達宋埠時或淺涸運送艱難潞
率里長至宋埠水次收納費省十之二
詹人訓常山貢士順治間令黃安清操冰潔性坦
易近人嚴束吏胥聿興文教士民樂之
劉國寕字漢章遼東恩廕順治七年令黃岡催科
有法革一切陋規邑當水陸衝長江上下兵艘差
騎接踵而至寕單騎迎之民以不擾邑多火災預
設撲滅具有警輙身先往救時年僅弱冠邑人稱
為神君
張一躍直隸樂亭人康熙間由拔貢令黃安性清
介御吏甚嚴不稍假嚬笑愛民切至勸諭如家人
父子捐俸五百餘金修復廟學
徐籀字亦史吳縣舉人令黃岡風流藴藉綽有吏
才黃人謂以文學治民者必首推徐尹焉
王宗臣陜西人為黃州城守副將當搶攘時民間
苦兵宗臣御兵有方約束甚嚴無敢秋毫擾民者
卒於官民咸往弔(以上舊通志)
范可竒任黃州守捐俸修育德克已養正明善四
齋及敬一亭尊經閣聚郡士課誦廣積貯治道路
築隄防復於邊江渡口多設大舟以救風波之險
施槥瘞骨善政不可殫述祀名宦
于成龍字北溟永寧州人累官黃州守值東山賊
起委令勦撫並行龍計擒賊首誅之餘黨皆平性
剛嚴明決一切疑獄重案判斷如神積盜皆為斂
跡時討吳逆大兵雲集辦理軍需著竒能後以卓
異去祀名宦
宋犖字牧仲商邱人由廕生授黃州府通判事母
純孝築將母樓於署中以承歡時當西山征役之
後民力凋敝犖多方撫恤嚴行保甲盜賊皆遠遁
施綿衣散藥餌作育人材捐俸修復雪堂竹樓墨
池以祀先賢在任六載丁内艱去任百姓呼號送
之祀名宦
舒士貴北直大興監生歴官黃州知府舊例行戶
由府給牒狡獪藉𣲖累民貴廉其弊但取完額餘
俱革除並刊碑永禁歲旱虔誠步禱甘霖立沛以
疾卒於官祀名宦
安陸府
漢馮野王漢書馮奉世傳野王字君卿潞人奉世子
補當陽長以治行遷大鴻臚
南北朝薛安都宋書列傳河東汾陰人孝建元年魯
爽判遷輔國將軍竟陵内史爽使弟瑜率三千人出
小峴自以大衆阻大峴世祖遣安都步騎八千渡江
討爽爽軍食少引退安都率輕騎追之及爽於小峴
安都望見爽便躍馬大呼直往刺之應手而倒
夏侯亶宋書列傳字世龍譙郡人天監八年為司州
刺史領安陸太守居州甚有威惠邊人悦服
夏侯䕫宋書夏侯亶傳䕫字季龍累遷司州刺史領
安陸太守時湛僧智圍東魏元慶和於廣陵入其郛
魏將元顯伯率軍赴援僧智逆擊破之䕫自武陽出
會僧智斷魏軍歸路慶和於内築柵自固及䕫至遂
請降凡降男女四萬餘人由是義陽北道遂與魏絶
裴邃梁書列傳字深眀聞喜人天監中竟陵守開置
屯田公私便之
程文季陳書程靈洗傳文季字少卿新安海寕人以
直兵参軍助父靈洗鎮郢城華皎平父子並有捍禦
之功靈洗卒文季盡領其衆起為超武將軍仍助防
郢州
隋房彦謙隋書列傳字孝沖臨淄人仁壽中長葛縣
令治行為天下第一超授鄀州司馬州久無刺史事
務皆歸彦謙著有異政薛道衡一代文宗位望清顯
重彦謙為人深加友敬
唐狄仁傑唐書列傳字懷英并州人為豫州刺史越
王貞之亂宰相張光輔討平之將士恃功多所求取
仁傑拒之不應光輔怒曰州將輕元帥耶仁傑曰明
公董戎三十萬平一亂臣不戢兵鋒使無罪之人肝
腦塗地且縱邀功之人殺歸降之衆如得尚方斬馬
劍加于君頸雖死如歸輔不能詰心甚銜之還都奏
仁傑不遜左授復州刺史
李齊物唐書淮南王神通傳齊物字道用太原人元
宗時河南尹坐與李適之善貶竟陵太守明一統志
齊物守竟陵見陸羽於僧中授以詩後其子名復亦
知復州周愿詩八十年前棠樹蔭竟陵太守公先人
五代郭延魯五代史列傳綿上人以功累遷復州刺
史嘆曰吾先君為沁州九年民到於今思之吾今得
為刺史其敢忘吾先君之志益廉平自勵民甚賴之
秩滿州入乞畱不許遮道攀號時刺史皆以軍功拜
恃功縱害而延魯父子特以善政著聞
宋孫庸宋史孫何傳庸汝陽人宋初知荆門軍善於
治民教養有方父老傳其名不冺二子曰何曰僅於
郡之東山築室讀書後相繼大魁多士
王琪宋史王珪傳琪字君玉華陰人仁宗時知復州
民毆佃客死吏論如律琪疑之留未决己而新制下
凡如是者聽減死
王益柔宋史列傳字勝之河南人仁宗時范仲淹以
館閣薦之除集賢校理因預蘇舜卿秦邸會醉作傲
歌賈昌期等列狀言益柔罪當誅韓琦救之黜監復
州酒税
李參宋史列傳字清臣鄆州須城人以蔭累知荆門
軍荆門歲以夏伐竹輸荆南造舟日久多蠧惡不可
用牙校破産不能償參請冬伐竹度其費以給害遂
除
唐介宋史列傳江陵人知復州有善政其子淑問亦
通判是州詳見荆州人物
張坰明一統志元符中坰知復州張耒送詩云風流
家世仁人後愷悌歌謠楚俗傳
万俟湜明一統志大觀中知復州公勤清約有善政
州人稱之曰前有王琪後有万俟
陳純夫姓譜字德全永州人初以廕補齋郎父遘守
郢純夫繼父之後郢人稱之不啻召杜歴仕四十二
年確守名節世號湖南夫子
岳飛宋史列傳字鵬舉湯陰人紹興四年為德安府
制置使抵郢州城下偽將京超號萬人敵乘城拒飛
飛鼓衆而登超投崖死復郢州
洪适宋史洪皓傳适字景伯鄱陽人皓子高宗時知
荆門軍應詔上言寬恤四事輕茶額錢他州代貢禮
物闢試闈以復舊額蠲官田令不種者輸租
葉蓁姓譜字實之義烏人高宗時知荆門會建議築
城惠蒙二山之嶺蓁執不可遂解印綬去
吳昉(詳忠臣志)
陸九淵宋史列傳字子静撫州金谿人光宗初知荆
門軍民有訴者無早暮皆得造於庭即為酌情決之
多所勸釋其有涉人倫者使自毁其狀以厚風俗惟
不可訓者始置之法境内官吏貪廉民俗善惡無不
周知嚴保伍之法賊發擒之不逸一人荆門無城乃
請於朝城之每旱禱即雨丞相周必大稱荆門之政
為躬行之效
黃從龍(詳忠臣志)
楊文仲宋史列傳字時發彭山人寶祐元年進士調
復州學教授轉運使印應飛辟幕府辨婺婦冤獄應
飛薦之荆湖宣撫趙葵署文仲佐分司幕姚希德江
萬里合薦文仲學為有用後至集英殿修撰
施子仁(詳忠臣志)
邊居誼(詳忠臣志)
元賈泰亨明一統志至元中京山尹首新學校有惠
政及民
白景亮元史列傳字明甫南陽人至正間尹沔陽分
民戶為三等九則以均徭役濬天門河造浮橋以利
民涉郡人德之
張寬明一統志至正間守沔陽有廉能聲嘗值歲澇
民不聊生請於朝給粟賑恤郡民賴以生全
聶炳
丑閭
明安達爾
俞述祖(以上詳忠臣志)
明沈仁一名友仁濠州定遠人元季羣雄四起仁舉
義於鄉後歸明太祖從征有功授沔陽衛指揮同知
代吳復守禦脩築城塹建置官署兵燹之餘民賴以
安
史純一洪武初知潛江甚有幹才多所創建民不知
勞(以上舊通志)
從貞字伯剛繁昌人明一統志安陸衛指揮使居官
清儉出入惟一家僮前導蕭然若寒士管領漕運尤
愛惜士卒州為之謠雖三尺童子能頌其美
余彦誠德興人明一統志洪武間由人材知安陸州
賦役均平勤於撫字民至今頌之
李文秉温州人明一統志洪武間儒士知京山奬勵
學校勸課農桑時稱其廉能
應伯和處州人明一統志洪武間知荆門律己廉介
治民仁惠去任惟琹書而已
陳申閩縣人明一統志洪武末由舉人知安陸州勉
勵學校均平賦役以廉能稱
王孟福清人明一統志永樂中由博士知沔陽廉介
自持有文學善於撫字民至今頌之
李震撫寕人明一統志宣德初知沔陽剛介不阿善
於撫字脩飾學校後以老去民不忍舍
嚴貞明一統志洪武初任竟陵廉介有為孜孜愛民
楊季安字懷忠安福監生明一統志宣德中知天門
時沔水汎溢城邑俱壊安大修隄防捍之民免胥溺
陳敏政錢塘人正統二年由進士知潛江處己清約
臨政寬和尤篤意學校(舊通志)
毛祥西平人舉進士明一綂志正統五年知京山清
廉愛民時縣丞易緯亦能撫字父老相傳云毛祥在
任僚幕得人
陳詢字文同華亭進士明一統志正統間以侍講學
士調知安陸州涖政寬簡篤志學古惠愛在民久而
不忘
朱輝豐城人景泰中任安陸學正性剛介行篤學優
嚴於師道教人以孝弟節義為本雖貴遊子弟不少
假借至夜則省諸生誦讀七年不倦卒於官諸生號
泣經紀其喪(舊通志)
鍾順字必華南海人明一統志景泰中知沔陽廉慎
愛民時寇擾荆沔計擒之士民安業
張蓋南溪監生明一統志景泰中知京山公平正大
杜絶苞苴值歲歉積穀萬七千餘石盡發賑民全活
至三萬餘口
張順字弘裕錢塘舉人天順初任沔陽學正善詩文
草書訓誨諸生時以古道相劘切
方銓新城鄉貢除安陸學正嚴教條勤講課精於易
學凡治他經者訪鄰郡明經之士為具幣遣師之其
父性嚴潔自居一室銓每晏歸冠帶候門侍立雖丙
夜必寢而後退少拂意不免笞撻孝友雍睦以身為
教成就之士甲於一時(以上舊通志)
陰子淑楚紀字宗孟其先崇陽人徙居四川内江成
化壬辰進士知荆門鯁介不阿興學敦倫尤篤撫字
建陸文安祠於蒙惠泉脩築橋梁城池廨舍百廢俱
興
姜英政和舉人明一統志成化中知當陽涖事公勤
臨民平易惠政甚多去任後民歌之曰姜當陽古循
良自去後德難忘
孫衍楚紀華亭進士成化中知沔陽操履勤慎法令
嚴明郡事無不脩舉父老相傳沔守第一
姜綰字玉卿弋陽進士明一統志成化末知天門時
制度簡陋蠧弊漸深綰刷剔振作復為規畫興學墾
田以文章飭吏事吏畏民懷
董傑楚紀字萬英涇縣人弘治初進士疏論經筵事
知沔陽時大旱蠲租開廩賑之民荷更生
張壘歸安進士弘治六年任荆門清廉慈惠勸農興
學旱禱即應荆民戴如父母
史華渭南監生弘治間知潛江勸課農桑葺理學校
諸所廢墜㒺不振興一時訟簡盜息
林[啟-口+山]同安人成化丙午鄉試第一弘治時授安陸學
正諸生貧者多助其費科目日盛分校順天四川鄉
試號得入
方向桐城進士弘治中知安陸州居官廉儉惟一僕
自隨嚴峻剛正人不敢干以私篤於愛民有古循良
風考滿當陞興藩特奏留之(以上舊通志)
徐咸楚紀字子正海鹽人弘治乙丑進士知沔陽捐
俸修學發粟賑農
夏元邳州舉人正德初知京山才識通敏時大盜攻
城人心洶懼元建策築城規畫廣狹後人因之卒賴
保障焉
郭郁新鄉舉人正德初為京山令性剛方有幹略庭
無留事獄無滯囚時歲歉盜起郁拊循有法境内晏
然
李濓字川父祥符人正德進士知沔陽吏事精敏政
暇引諸生講論多所啟迪(以上舊通志)
陳良玉字德夫富順進士明一統志正德中知天門
識度深遠操履方潔事無易劇審發無不竒中時單
騎行田間勸課農桑與諸生講論不倦一邑翕然稱
治
儲洵字平甫泰州進士明一統志嘉靖中以兵部郎
中左遷知沔陽時歲數歉民力凋瘵專務休息賑饑
移粟分給遠近征需不急者皆罷以身任咎又奏脩
隄防言甚剴切
周延字南喬吉水進士嘉靖初知潛江會大水賦逋
特疏於朝得賜蠲免未幾以才調繁民遮留不得立
祠祀之(舊通志)
蕭廷達朝陽舉人明一統志嘉靖初知潛江剛介清
苦人所難及修學校建倉儲江漢水溢齧學宫障以
石督築隄防邑賴以全厥功甚偉
鄭文茂字實夫縉雲人嘉靖癸丑進士選刑部郎出
守安陸中貴頗恣㫿而留守司借以為援相比為奸
即臺使莫能制茂獨抗之使不得逞地方賴以綏靖
時漢水數泛溢為屬邑患茂築隄捍禦民受其利(舊)
(通志)
范昕絳州人明一綂志嘉靖中同知承天府嚴明剛
介清苦自持忤鎮守太監廖斌誣奏謫戍南海堅貞
之操始終如一御史包節稱其居官廉潔應變閑豫
人所難及云
陽東字路震酆都舉人嘉靖間知京山精於吏事條
格井然以恩威著稱時巡按王秀深相器異嘗引以
自隨巡撫黃衷以宿憾欲捃他事擠誣之東操履正
直終莫能衊
敖鉞字秉之高安舉人嘉靖間令潛江果敢任事邑
被大水疏於朝得免民租之半又疏開新河以殺邑
水號曰恩江
袁福徵字履善華亭人嘉靖甲辰進士官刑部郎中
謫守沔陽事有便民者移文上官縷縷數萬言熟議
施行多所禆益
丘宜字汝中新建舉人嘉靖間知天門繕堥塍簡供
億權郵遞興學校諸廢悉舉又續修縣志若干卷
侯嘉祥橫州舉人嘉靖中任當陽時邑多徵求川路
夫馬非額設祥撙節措置自奉甚薄贖鍰毫釐不自
潤民羅仲仁夜殺二弟以盜告祥察其詞色叱之曰
汝殺弟當誰捕竟抵其罪一邑稱神
楊鳳翥字卷阿巴縣舉人萬歷間知鍾祥清理額賦
編審丁徭興學校賑災民修隄防平市價為政期年
百務俱舉
沈有儒字子真臨海進士嘉靖間以刑部員外謫沔
陽同知出入屏除前導開平政廳於馬侯祠公餘賦
詩與諸生談學業衣食如寒素比歸惟圖書數卷
房守士字升甫齊河進士萬歷間守承天政尚寬平
胷中無城府朔望與諸生講明性理其要在於真知
而清風勁節更足法云
葉善樂平進士萬歷間任潛江訓導有學行尤長於
詩文邑中諸名勝多所題識纂輯邑志
陳席珍字君聘富順舉人萬歷間任沔陽奉例清丈
復沔侵界編簽里甲時絶甲田産旁郡皆勒民上直
珍毫無所問又修築隄防水不能害
劉繼禮字公立宜賓進士萬歷問任天門歲饑捐俸
三百緡為完逋賦襄郢水漲大璫欲曲防有害於邑
毅然争之復以漁課事請下所司徵解因忤分巡意
請假歸
朱熙洽字鴻甫崑山進士萬歷乙亥任潛江清惠強
直潛數患水田賦畸輕畸重洽以清田請於上豪猾
數撓之法卒行無敢尺寸隱者始剏為城堞浹歲功
成
潘之祥字伯和婺源進士萬歷間任潛江時税璫煽
熖邑里騷然祥縛不逞數人投之水羣凶歛迹
王念祖字孝先武進人萬歷間進士任潛江念邑大
患在水又多盜一以振刷嚴厲為事但求有利於民
不顧忤巨紳意後因開古河洩水勢卒以受過
夏啟昌字六咸雲南臨安人萬歷間進士授京山令
訟賦徵集第刻木板為伍伯形使約保郵至其家如
期赴理催徵分為四季課責惟正之外不科一錢嚴
覈驛遞省惜馬錢數年村落城郭無他憂
徐天祐臨海人萬歷間任荆門慈祥愷悌揮淚用刑
時土司援遼者來往如織胥賴調停民得安堵
徐待任常熟舉人天啟間以婺源教諭陞沔陽知州
長於文學有善政革火耗清弊孔築隄防大造編審
里甲稱平
任贊化字參之聞喜進士天啟間調繁天門邑多積
連取細戶册次第布之革詭糧立里戶平設六櫃許
納戶自投復親徵漕糧掾吏不得高下其手領解邊
餉毫弗累及里役
羅萬象字仞菴南昌舉人懷宗十年令潛江會邑大
祲饑民聚衆相奪勢不可止象取巨魁二人立斬之
揭竿以示餘鳥獸散復建北關以固城圉創教場以
習騎射徵糧立連環票杜奸里包噬之弊
張自新分宜人懷宗時任京山尉流賊盤踞羅漢嶺
新統民兵往勦衆寡不敵中傷死
張曠字于野華亭進士懷宗時知沔陽力興學校人
士多所識拔闖賊陷郢沔有奸徒欲為内應擒殺之
未幾賊帥白旺擁衆攻沔力拒不支城遂陷曠計圖
恢復不遂抱憤以卒
章聚奎字文明臨安人明末由拔貢授京山令於郵
傳里督多所優䘏每歲冬春間繕城濬池備禦流寇
後領武昌監紀同知尋以病致仕
牛光斗陜西人明末任荆門甫至闖賊犯城率鄉兵
百人直𢷬賊營賊偵知為西人遁去追殺數十人(以)
(上舊通志)
盧學古
馬飈
沈夀崇
蕭漢
張效芳
程之竒(以上詳忠臣志)
皇清孫茂槐山東萊陽人順治三年令當陽單騎赴任
身衣皂綈多補綻甫下車收瘞白骨招撫流亡時
邑里少牛以人負耒耜茂槐見輙下馬流涕諸生
不能自給為謀饔飱且助其喪具惟疾惡有蠧民
者立杖斃之邑西北亂黨周國酉等盤踞上聞勦
之旋以疾卒於官
金先聲字五鍾江陵貢士任安陸府學訓導博通
經史工詩文教士循循有法為一時師儒之冠
李啟元字復菴大興舉人順治十年知安陸府平
易近民務存寬厚尤加意學校值湖南用兵民困
供億措置有方以積勞成病卒士民祠祀
張金基字寳持廣濟舉人性孝友負母避亂山中
兵至斫其妻金氏碎腦死金基擕幼女奉老母嚼
雪得生後為孝廉康熙十三年授沔陽教諭教士
有法卒於官櫬歸庠士數百人哭泣送江上(以上)
(舊通志)
湖廣通志卷四十三
