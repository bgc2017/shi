湖廣通志卷五十一
人物志
國家教育之澤長矣人文蔚起後先輝映豈不偉哉
惟楚有材自鬻熊始觀射父左史倚相楚之寶繫
焉如聲子之告子木者雖不為楚用然楚産也若
乃濂溪生營道而二程實産黃陂考亭南軒過化
荆湖皆濂溪為之倡此蓋理學之宗衣被九州典
型百代其他或學正而德未全孚或功著而學趨
異尚似續先儒誠未逮焉以言乎行業則皆卓犖
可觀矣至於詞章慧業訓詁耑門及一言一行可
采者次之故文苑附焉幽蘭碧澗蕭然自適者又
次之故隠逸附焉
總部
人物(理學)
宋周惇頤朱子濂溪先生傳先生名惇實字茂叔避
名改惇頤世居營道父輔成祥符八年進士贈諫議
大夫先生少孤養外家舅氏龍圖閣學士鄭向奏試
授分寧簿為政精密嚴恕務盡道理有獄久不決一
訊立辨為南安軍司理獄有囚法不當死轉運使王
逵欲深治之先生與之辨不聽取告身委之而去曰
殺人以媚人吾不為也逵感悟囚得不死知南昌縣
改太子中書舍人簽書合州判官事轉殿中丞一郡
之事不經先生手吏不敢決民不肯從為廣南東路
轉運判官轉虞部郎中提點刑獄務以洗冤澤物為
已任設施措置未及盡其所為而卒年五十有七所
著太極圖易通數十篇詩十卷先生在南安時年甚
少程公珦知其為學知道也使其子顥頤受學焉程
公二子倡明道學以繼孔孟不傳之緒其源自先生
發之信古好義以名節自砥礪奉己甚約俸禄盡以
周宗族廬山之下有溪焉築室其上名之曰濂溪語
其友潘延之曰異時與子相從於其上咏歌先王之
道足矣豫章黃庭堅稱之曰茂叔人品甚高胸中灑
落如光風霽月短於取名而樂於求志薄於徼福而
厚於得民菲於奉身而燕及惸嫠陋於希世而尚友
千古宋史嘉定十三年賜諡曰元公淳祐元年封汝
南伯從祀孔子廟庭二子夀燾燾官至寶文閣待制
謹按朱子黃陂二程祠記云天聖中洛人大中大
夫程珦初仕為黃陂尉秩滿不能去遂家焉實以
明道元年壬申生子顥字伯淳又明年癸酉生子
頤字正叔其後十有餘年當慶歷丙戌丁亥間攝
貳南安乃得獄掾舂陵周公與之遊於是二子因
受學焉既乃得孔孟不傳之緒於遺經遂以所學
為諸儒倡今所謂明道先生伊川先生是也河南
府志云程氏中山博野人有諱羽者宋太平興國
間以官貴賜第京師遂家河南羽生希振希振生
遹遹生珦遹為黃陂縣令清謹卒於官珦不能還
遂家於陂生顥頤二子未幾錄用功臣後就注珦
為黃陂尉孝感縣志云遹令黃陂時娶於孝感張
氏生珦故二程常遊孝感讀書董湖西北隅今程
子巷即其地又二程遺事明道先生未能言時叔
祖母任氏抱之行不覺釵墜先生以手指示隨所
指得之然則二程誕降之由其生長淵源于楚地
者奚翅數十年且其宗族姻婭咸在匪但流寓而
已世稱河南二夫子前不係中山後不入荆楚原
夫大儒挺出天下宗之非一圉所能私然實未嘗
非楚人也因附識於濂溪之後後之君子庶有考
焉又按周程之學集成于朱子宋元間有趙復者
默識於兵燹之餘始傳及許魯齋諸人復蓋德安
郡人也道學之傳於楚固有厚幸云
總部
人物志(行業)
周鬻熊鬻子名熊楚人年九十餘見文王王曰老矣
鬻子曰使臣捕獸逐麋已老矣使臣坐策國事尚少
也文王師之著書二十二篇名曰鬻子周封為楚祖
按鬻子夀最高成王時猶存其書今傳十四篇賈誼
新書止述七篇
鬭廉字射師楚大夫左傳桓公九年楚子使道朔將
巴客以聘於鄧鄧南鄙鄾人攻而奪之幣楚使鬭廉
帥師及巴師圍鄾鄧養甥聃甥帥師救鄾鬭廉衡陳
其師於巴師之中以戰而北鄧人逐之背巴師而夾
攻之鄧師大敗鄾人宵潰十一年楚屈瑕將盟貳軫
鄖人軍於蒲騷將與隨絞州蓼伐楚師莫敖患之廉
曰君次於郊郢以禦四邑我以銳師宵加於鄖若敗
鄖師四邑必離莫敖曰卜之對曰卜以決疑不疑何
卜遂敗鄖師於蒲騷
鬭伯比楚大夫能料敵知人左傳桓公六年楚武王侵隨
鬭伯比言於楚子曰漢東之國隨為大隨張必棄小國
小國離楚之利也少師侈請羸師以張之八年楚子伐
隨隨師敗績獲少師伯比曰天去其疾矣乃盟而還十
年屈瑕伐羅伯比送之還謂其御曰莫敖必敗舉趾
高心不固矣及羅羅與盧戎兩軍之大敗之
虞丘子劉向說苑楚令尹虞丘子嘗薦孫叔敖之賢
莊王以為令尹少焉虞丘子家人干法孫叔敖執而
戮之虞丘子喜入見於王曰臣言孫叔敖可使持國
政奉國法而不黨施刑戮而不骩可謂公平莊王曰
夫子之賜也已
屈重楚莫敖左傳莊公四年楚武王伐隨卒於樠术
之下屈重與令尹鬭祁乃除道梁溠營軍臨隨隨人
懼行成莫敖以王命入盟隨侯且請為會於漢汭而
還濟漢而後發喪
鬻拳楚大夫左傳鬻拳強諫楚子楚子弗從臨之以
兵懼而從之鬻拳曰吾懼君以兵罪莫大焉遂自刖
也君子曰鬻拳可謂愛君矣諫以自納於刑刑猶不
忘納君於善楚子伐黃還及湫有疾卒鬻拳葬諸夕
室亦自殺也而葬於絰皇
蒍賈叔敖之父為楚工正秉心淵沈而有謀臨事果
敢而能斷遇敵整暇而不迫左傳僖公二十七年子
文用子玉為令尹國老皆賀賈尚幼後至不賀曰子
玉剛而無禮不可以治民後果敗於城濮文公十六
年楚大饑戎及庸人麋人皆將伐楚楚人謀徙於阪
高賈曰不如伐庸彼謂我饑不能師故伐我也若我
出師必懼而歸乃出師滅庸宣公元年晉伐鄭使賈
救之遇於北林囚晉解揚
屈完楚大夫左傳僖公四年齊侯以諸侯之師伐楚
師進次於陘楚子使屈完如師師退次於召陵齊侯
陳諸侯之師與屈完乘而觀之完曰君若以力楚國
方城以為城漢水以為池雖衆無所用之遂及諸侯
盟
逢伯楚大夫左傳僖公六年楚子圍許許男面縛銜
璧大夫衰絰士輿櫬楚子問諸逢伯對曰武王克殷
微子啓如是武王親釋其縛受其璧而祓之焚其櫬
禮而命之使復其所楚子從之
潘尩字師叔楚大夫左傳文公十六年楚伐庸庸人
囚子揚窗三宿而逸曰庸師衆羣蠻聚焉不如復大
師且起王卒合而後進師叔曰不可姑又與之遇以驕
之七遇皆北庸不設備楚子乘馹會師於臨品分為
二隊遂滅庸
申叔時楚大夫為申公左傳莊王使士亹傅太子叔
時歴告士亹以教太子之道楚子伐陳欲縣之叔時
使齊返諫曰徵舒弑君討而戮之義也今縣陳貪其
富也無乃不可乎王曰善乃復封陳晉伐鄭楚救之
過申子反入見叔時曰師其何如叔時曰楚内棄其
民外絶其好凟盟食言奸時以動而疲民以逞民不
知信進退罪也人恤所底其誰致死子其勉之吾不
復見子矣果敗
士慶楚大夫劉向新序楚莊王蒞政三年不治士慶
入再拜而進曰郢有大鳥來止南山之陽三年不蜚
不鳴不審其故何也王曰此鳥不蜚以長羽翼不鳴
以觀羣臣之慝士慶曰所願聞已王大悦士慶之問
而拜之以為令尹授之相印
士亹楚大夫左傳莊王使傅太子葴辭曰臣不才無
能益焉王曰賴子之善善之對曰善在太子太子欲
善善人將至若不欲善善則不用王卒使傅之
孫叔敖蒍賈子一名蒍艾獵一名饒左傳楚之處士
也為楚相施教導民上下和合政緩禁止吏無姦邪
盜賊不起秋冬則勸民山採春夏以水莊王更幣市
亂敖請復故楚俗好庳車不便馬王欲下令使高之
敖曰令數下民不知所從臣請教閭里使高其梱乘
車者皆君子不能數下久之民悉自高其車不教而
民從其化故三得相而不喜知其材自得之也三去
相而不悔知非已之罪也按叔敖秀而多能其性無
欲爵益高而志益下官益大而心益小禄益厚而施
益博妻不衣帛馬不食粟其事雜見於韓非子莊子
淮南子列女傳說苑新序諸書其相楚之由或謂虞
丘子或謂沈尹莖或謂樊姬或謂相士敖本公族父
為楚卿鬭椒之難隠於海濱則有之矣諸說未免附
會故優孟寢丘之事亦不具載
申舟楚大夫左傳宣公十四年楚子使申舟聘於齊
曰無假道於宋舟以孟諸之役惡宋曰我必死王曰
殺汝我伐之見犀而行及宋宋人止之華元曰過我
而不假道鄙我也乃殺之
潘黨潘尩之子左傳宣公十二年邲之戰魏錡求公
族未得怒欲敗晉師請致師弗許請使許之遂往請
戰而還楚潘黨逐之及滎澤見六麋射一麋以獻叔
黨命去之黨既逐魏錡趙旃夜至於楚軍楚子乘左
廣以逐趙旃晉人逆之潘黨望其塵使騁而告曰晉
師至矣楚子使唐狡與蔡鳩居告唐惠侯使潘黨率
遊闕四十乘隨唐侯為左拒克之遂次於衡雍
沈尹戍沈諸梁子高之父為沈尹左司馬左傳昭公
十九年楚人城州來戍曰楚人必敗未撫民而挑吳
能無敗乎二十三年楚囊瓦城郢戍曰子常必亡郢
古者諸侯守在四鄰諸侯卑守在四竟今吳是懼而
城於郢守已小矣卑之不獲能無亡乎二十四年楚
子為舟師以略吳疆戍曰此行也楚必亡邑師還吳
果滅巢及鍾離二十七年楚郤宛之難國人莫不謗
令尹戍言於子常曰夫左尹與中廐尹莫知其罪而
子殺之以興謗讟至於今不已戍也惑之費無極楚
之讒人也民莫不知知者除讒以自安今子愛讒以
自危甚矣其惑也子常殺費無極國言乃止
鍾儀楚大夫食邑於鄖左傳成公七年秋楚子重伐
鄭晉帥諸侯救鄭鄭囚鍾儀獻諸晉晉人以鍾儀歸
囚諸軍府九年晉侯觀於軍府見而問之曰南冠而
縶者誰也有司對曰鄭人所獻楚囚也使税之召而
弔之問其族對曰伶人也公曰能樂乎對曰先父之
職官也敢有他事使與之琴操南音公曰君王何如
對曰非小人之所得知也固問之對曰其為太子也
師保奉之以朝於嬰齊而夕於側也不知其他公語
范文子文子曰楚囚君子也言稱先職不背本也樂
操土風不忘舊也稱太子抑無私也名其二卿尊君
也不背本仁也不忘舊信也無私忠也尊君敏也仁
以接事信以守之忠以成之敏以行之事雖大必濟
君盍歸之使合晉楚之成公從之重為之禮使歸求
成
筦蘇一曰筦饒劉向新序楚共王有疾召令尹曰筦
蘇常忠我以道正我以義吾與處不安也不見不思
也雖然吾有得也其功不細必厚爵之申侯伯常縱
恣吾吾所樂者勸吾為之吾所好者先吾服之吾與
處歡樂之不見戚戚也雖然吾終無得也其過不細
必亟遣之令尹曰諾即拜筦蘇為上卿而逐申侯伯
出之境
申叔豫楚大夫左傳襄公二十一年楚康王欲使薳
子馮為令尹訪於申叔豫叔豫曰國多寵而王弱國
不可為也遂以疾辭二十二年復使薳子馮為令尹
有寵於薳子者八人皆無禄而多馬他日朝與申叔
豫言弗應而退從之入於人中又從之遂歸退朝見
之叔豫引觀起之巳事譬之子馮歸曰吾見申叔夫
子所謂生死而肉骨也辭八人而後王安之
薳子馮楚令尹善察事機不自滿假左傳襄公二十
四年舒鳩人叛楚楚子使沈尹夀與師祁犂讓之舒
鳩子請受盟王欲伐之薳子曰不可彼告不叛且請
受盟而又伐之是伐無罪也姑歸息民以待其卒卒
而不貳吾又何求
蒍掩子馮之子左傳襄公二十五年蒍掩為司馬子
木使庀賦賦車籍馬既成以授子木楚子以滅舒鳩
賞子木辭曰先大夫蒍子之功也以與蒍掩三十年
楚公子圍殺蒍掩而取其室申無宇曰善人國之主
也絶民之主不祥莫大焉
屈建字子木屈到子為楚令尹左傳屈到嗜芰有疾
召其宗老而屬之曰祭我必以芰及祥宗老將薦芰
子木曰夫子不以私欲干國之典遂不用襄公二十
六年伍舉奔晉蔡聲子通使於晉還如楚子木問晉
大夫與楚孰賢對曰雖楚有材晉實用之楚多淫刑
其大夫逃死於四方而為之謀主今椒舉在晉矣彼
若謀害楚國豈不為患子木懼言諸王益其爵禄而
復之
公子貞字子囊莊王子為楚令尹左傳襄公九年秦
景公使士雃乞師於楚將以伐晉楚子許之子囊曰
不可晉不可敵十三年楚王疾自請諡為靈若厲王
薨子囊謀諡大夫曰君有命矣子囊曰君命以共若
之何毁之赫赫楚國而君臨之以屬諸夏而知其過
可不謂共乎請諡之共大夫從之十四年子囊還自
伐吳卒將死遺言謂子庚必城郢君子謂子囊忠君
薨不忘增其名將死不忘衞社稷
薳罷字子蕩左傳襄公二十七年楚薳罷如晉涖盟
晉侯享之將出賦既醉叔向曰薳氏之有後於楚國
也宜哉承君命不忘敏子蕩將知政矣敏以事君必
能養民政其焉往昭公元年楚靈王即位以為令尹
卞和劉向新序荆人卞和得玉璞而獻之荆厲王使
玉尹相之曰石也王以和為謾斷其左足武王即位
和復獻之使玉尹相之曰石也又以為謾斷其右足
共王立和乃奉玉璞而哭於荆山中王使人問之對
曰寶玉而名之曰石貞士而戮之以謾此臣之所以
悲也乃使人理其璞而得寶焉故名之曰和氏之璧
申無宇楚芊尹左傳昭公七年楚子為章華之宫納
亡人以實之無宇之閽入焉無宇執之有司弗與曰
執人於王宫其罪大矣執而謁諸王王將飲酒無宇
辭曰昔武王數紂之罪謂為天下逋逃主君王始求
諸侯而則紂無乃不可王命取其臣而去初楚子為
令尹時為王旌以田無宇斷之曰一國兩君其誰堪
之楚子滅蔡用隠太子於岡山無宇曰不祥五牲不
相為用況用諸侯乎王必悔之王使棄疾為蔡公無
宇曰臣聞五大不在邊五細不在庭親不在外羈不
在内今棄疾在外鄭丹在内君其少戒末大必折尾
大不掉君所知也
司馬奮揚楚城父司馬左傳楚平王使奮揚殺太子
建未至而遣之太子奔宋王召奮揚使城父人執之
以至王曰言出於余口入於爾耳誰告建也對曰臣
告之君王初命臣曰事建如事予臣不佞不能苟貳
奉初以還不忍後命故遣之王曰爾敢來何也對曰
使而失命召而不來是再奸也逃無所入王曰歸從
政如他日
倚相楚左史能讀三墳五典八索九邱嫻於辭命富
於訓誥楚人賢之國語左史倚相廷見申公子亹不
出左史謗之子亹怒曰汝無亦謂我老髦而舍我而
又謗我左史曰惟子老髦故欲見以交儆子昔衞武
公年數九十有五猶箴儆於國今子老楚國而欲自
安楚其難哉子亹曰老夫之過也乃驟見左史後司
馬子期欲以妾為内子倚相曰君子之行欲其道也
故進退周旋唯道之從子期乃止
薳啓疆左傳昭公元年楚靈王即位以薳啓疆為太
宰直而能諫諫而能盡
白公子張楚大夫國語靈王虐子張驟諫王用史老
之言拒之子張又引武丁及桓文之事以啓王王病
之曰子復語不榖雖不能用吾憖寘之於耳子張遂
趨而退歸杜門不出七月乃有乾谿之亂
屈罷楚大夫左傳昭公十四年楚子使屈罷簡東國
之兵於召陵好於邊疆息民五年而後用師
郤宛字子惡楚大夫左傳郤宛直而和國人悦之鄢
將師與費無極比而惡之令尹子常賄而信讒無極
譖郤宛焉令尹召鄢將師攻郤氏且爇之子惡聞之
遂自殺也國人弗爇
鬭且楚大夫國語鬭且廷見令尹子常問蓄貨聚馬
歸語其弟曰楚其亡乎不然令尹其不免乎無令名
於四方民之羸餧日甚道殣相望盜賊伺目是之不
恤而蓄聚不厭其速怨多矣不亡何待期年乃有柏
舉之戰子常奔鄭
公子申字子西昭王庶兄左傳昭公二十六年楚平
王卒令尹子常欲立子西子西怒曰是亂國而惡君
王也必殺令尹令尹懼乃立昭王定公四年吳入郢
昭王奔隨子西為王輿服以保路國於脾洩聞王所
在而後從王六年吳敗楚舟師楚國大惕子西喜曰
乃今可為矣於是乎遷郢於郡而改紀其政以定楚
國哀公十六年白公作亂為所殺
藍尹亹楚大夫國語子西歎於朝藍尹亹曰吾聞君
子惟獨居思念前世之崇替與哀殯喪於是有歎君
子臨政思義飲食思禮同宴思樂在樂思善無有歎
焉子患德政之不修無患吳矣初昭王出奔濟於成
臼見亹以舟載其帑王號曰載予對曰自先王莫隊
其國當君之身而亡之君之過也遂去王歸又求見
王使詰之對曰昔瓦惟長舊怨以敗於柏舉故君及
此今又效之無乃不可乎臣避於成臼以儆君也今
之敢見觀君之德也君若不鍳而長之君實有國而
不愛臣何有於死死在司敗矣子西曰使復其位以
無忘前敗王乃見之
江上丈人楚人高士傳楚平王以費無極之讒殺伍
奢奢子員亡將奔吳至江上欲渡無舟而楚人購員
甚急自恐不脫見丈人得渡因解所佩劍以與丈人
曰此千金之劍也願獻之丈人曰楚國之法得伍胥
者爵執珪金千鎰吾尚不取何用劍為不受而别莫
知其誰員至吳為相求丈人不能得每食輒祭之曰
名可得聞而不可得見其江上丈人乎
石奢史記循吏列傳楚昭王相也堅直廉正無所阿
避行縣道有殺人者相追之乃其父也縱其父而還
自繫焉王使治事奢曰不私其父非孝子也不奉主
法非忠臣也王赦其罪上惠也伏誅而死臣職也遂
不受令自刎而死
王孫圉楚大夫事昭王國語王孫圉聘於晉定公饗
之趙簡子嗚玉以相問曰楚之白珩猶在乎其為寶
也幾何矣圉對曰楚有觀射父能作訓詞以行事於
諸侯使無以寡君為口實又有左史倚相能道訓典
以叙百物以朝夕獻善敗於寡君使寡君無忘先王
之業又能上下悅乎鬼神順道其欲惡使神無有怨
恫於楚國又有藪曰雲連徒洲金木竹箭之所生也
龜珠齒角皮革羽毛所以備賦用以戒不虞者也所
以共幣帛以賓享於諸侯者也此楚國之寶也若夫
白珩先王之玩也何寶焉
觀射父楚大夫達諸祀典習於彝訓惇信而文淳精
而慤國語昭王問於觀射父曰周書所謂重黎實使
天地不通者何也又問祀牲何及又問祀不可以己
乎射父歴舉事神息民之道三代典禮俱可校覩焉
蒙榖楚將國策栢舉之戰蒙榖結鬭於宫唐之上舍
鬭奔郢曰若有孤楚國社稷其庶幾乎遂入大宫負
雞次之典以浮於江逃於雲夢昭王自隨反郢蒙穀獻
典五官得法百姓大治此蒙榖之功多與存國相若
封之執圭田六百畛蒙榖怒曰榖非人臣社稷之臣
也遂自棄於磨山之中
任不齊史記仲尼弟子列傳任不齊字選孔子弟子
鄭氏曰楚人唐贈任城伯宋加封弁城侯
秦商史記仲尼弟子列傳秦商字子丕孔子弟子鄭
氏曰楚人
左丘明楚左史倚相之後杜預春秋左傳序左丘明
受經於孔子身為國史躬覽載籍廣記而備言之或
先經以始事㦯後經以終義或依經以辯理或錯經
以合異隨例而發其例之所重微而顯志而晦婉而
成章盡而不汙懲惡而勸善按朱子刊四經於臨漳
特出左氏經别為一書以踵三經之後且云公榖二
經所以異者𩔖多人名地名而非大義之所繫故不
能悉具三傳優劣於此亦可概見
馯臂史記仲尼弟子列傳孔子傳易於商瞿瞿傳楚
人馯臂子弘正義曰顔師古云馯姓也漢書及荀卿
子皆云字子弓此作弘蓋誤
公孫龍史記仲尼弟子列傳公孫龍字子石孔子弟
子少孔子五十三歲鄭氏曰楚人
楚狂接輿楚人佯狂辟世孔子適楚楚狂接輿歌而
過孔子詳見論語莊子所述迷陽之言與此小異高
士傳陸通字接輿楚人也好養性躬耕以為食楚昭
王時通見楚政無常乃佯狂不仕故時人謂之楚狂
楚王聞其賢遣使往聘曰王請先生治江南通笑而
不應偕妻隠蜀峩眉山夀數百年俗傳以為仙云
承蜩丈人莊子達生外篇仲尼適楚出於林中見痀
僂者承蜩猶掇之也仲尼曰子巧乎有道耶曰我有
道也五六月累丸二而不墜則失者錙銖累三而不
墜則失者十一累五而不墜猶掇之也吾處身也若
撅株拘吾執臂也若槁木之枝雖天地之大萬物之
多而唯蜩翼之知吾不反不側不以萬物易蜩之翼
何為而不得孔子顧謂弟子曰用志不分乃凝於神
其痀僂丈人之謂乎又有楚漁者孔子之楚獻魚曰
天暑行遠思欲棄之不若獻之孔子受而祭之
漢隂丈人莊子外篇子貢南遊於楚過漢隂見一丈
人為圃畦鑿隧而入井抱甕而出灌搰搰然用力甚
多而見功寡子貢曰有械於此一日浸百畦用力甚
寡而見功多夫子不欲乎為圃者仰而觀之曰奈何
曰鑿木為機後重前輕挈水若抽數若沃湯其名為
橰為圃者忿然作色而笑曰吾聞之吾師有機械者
必有機事有機事者必有機心機心存於胸中則純
白不備純白不備則神生不定神生不定者道之所
不載也吾非不知羞而不為也子貢愕然慙俯而不
能對
庚桑楚楚人莊子雜篇老聃之後有庚桑楚者偏得
老聃之道居畏壘之山三年大穰畏壘之民將欲尸
祝而社稷之庚桑子聞之南面而不釋然弟子異之
庚桑子曰吾聞至人尸居環堵之室而百姓不知所
如今以畏壘之細民而竊竊焉欲俎豆予於賢人之
間我其杓之人耶吾是以不釋於老聃之言按莊子
一書大抵寓言所引人物半屬子虚烏有之類若承
蜩丈人漢隂丈人庚桑楚三人疑以傳疑未敢信其
必有也
於陵子荆志荆人初襄王聞於陵子賢欲以為相使
人持金往聘入語其妻不可於是出謝使者而辭之
相與逃去
昭奚恤楚大夫劉向新序秦欲伐楚使使者往觀楚
之寶器王使昭奚恤應之昭奚恤發精兵三百人陳
於西門之内為東面之壇一為南面之壇四為西面
之壇一秦使者至昭奚恤曰君客也請就上位東面
令尹子西南面太宗子敖次之葉公子高次之司馬
子反次之昭奚恤遂居西南之壇稱曰客欲觀楚國
之寶器楚國之所寶者賢臣也理百姓實倉廩使民
各得其所令尹子西在此奉珪璧使諸侯解忿悁之
難交兩國之歡使無兵革之憂太宗子敖在此守封
疆謹境界不侵鄰國鄰國亦不見侵葉公子高在此
理師旅整兵戎以當彊敵提枹鼓以動百萬之衆所
使皆趨湯火蹈白刃出萬死不顧一生之難司馬子
反在此懷霸王之餘議攝治亂之遺風昭奚恤在此
唯使者之所觀秦使者戄然無以對昭奚恤遂揖而
去
沈諸梁字子高左司馬沈尹子為葉公左傳哀公十
六年鄭人殺子木其子勝在吳子西欲召之葉公曰
吾聞勝也詐而亂無乃害乎弗從召之使為白公後
勝果作亂殺子西子期而刦惠王葉公入討及北門
或遇之曰君胡不胄國人望君如望慈父母焉盜賊
之矢若傷君是絶民望也乃胄而進又遇一人曰君
胡胄國人望君如望歲焉若見君面是得艾也乃免
胄而進與國人共攻殺勝國寧乃使子西之子寧為
令尹子期之子寬為司馬退而老於葉
公孫寧字子國子西之子也左傳哀公十八年巴人
伐楚圍鄾初右司馬子國之卜也觀瞻曰如志故命
之及巴師至將卜帥王曰寧如志何卜焉使帥師而
行請承王曰寢尹工尹勤先君者也三月敗巴師於
鄾封於祁及為令尹太宰子朱嘗侍飯子國啜羹而
熱投漿而沃之明日子朱辭官歸謂其僕曰令尹輕
而簡禮其辱人不難明年伏藍尹而笞之三百按子
朱亦智士也因并志之
屈廬楚臣劉向新序白公勝既殺子西子期拔劍而
屬於屈廬曰子與我將舍子子不與我必殺子廬曰
吾聞知命之士見利不動臨死不恐為人臣者時生
則生時死則死是謂人臣之禮故上知天命下知臣
道其有可劫乎白公勝乃内其劍
申鳴韓詩外傳鳴治園以養父母孝聞於楚王召之
辭不往其父令之仕遂之朝楚王以為左司馬其年
遇白公之難殺子西子期申鳴因以兵之衞白公謂
石乞曰申鳴天下勇士也今將兵奈何石乞曰吾聞
申鳴孝也劫其父以兵使人謂申鳴曰子與我則與
子楚國不與我則殺乃父申鳴流涕而應之曰始則
父之子今則君之臣已不得為孝子矣安得不為忠
臣乎援桴鼓之遂殺白公其父亦死王歸賞之申鳴
曰受君之禄避君之難非忠臣也定君之國以殺其
父非孝子也行不兩全名不兩立悲夫若此而生亦
何以示天下之士哉遂自刎而死
莊善楚臣劉向新序白公之難楚人有莊善者辭其
母將往死之母曰棄其親而死其君可謂義乎莊善
曰吾聞事君者内其禄而外其身今所以養母者君
之禄也身得無死乎遂辭而行比至公門三廢車中
其僕曰子懼矣荅曰懼者吾私也死義吾公也君子
不以私害公及公門刎頸而死
白善姓譜白公勝之族為楚將家澧陽白公將為亂
召之善曰從子而亂其國則不義於君背子而發其
私則不仁於族遂棄其禄築圃灌園以終其身澧人
名其圃曰白善將軍藥圃
熊宜僚楚人左傳哀公十六年白公勝欲殺子西謂
石乞曰市南有熊宜僚者若得之可當五百人乃從
白公而見之與之言說告之故辭承之以劍不動勝
曰不為利謟不為威惕不洩人言以求媚者去之
公叔文子楚大夫平王孫子期子魯陽公也惠王欲
以梁與文子文子辭曰梁險而在楚北境懼子孫之
有貳也縱臣得保首領以歿懼以梁險而之臣祀也
王曰子之仁不忘子孫施及楚國敢不從子乃與之
魯陽(舊通志)
鐸椒前漢藝文志鐸氏微三篇注楚太傅鐸椒也慮
王不能盡觀春秋采取成敗四十章以獻名曰鐸氏
微
田贊楚人劉向新序田贊衣儒衣而見荆王王曰先
生之衣何其惡也贊對曰衣有惡於此者夫衣無惡
於甲冬日則寒夏日則熱苟慮害人人亦必慮害之
苟慮危人人亦必慮危之王無以應
莫敖子華國策楚威王問憂社稷者莫敖子華對曰
昔令尹子文廉其爵貧其身以憂社稷葉公子高崇
其爵豐其禄以憂社稷芬冒勃蘇勞其身愁其思以
憂社稷蒙榖不為爵勸不為禄勉以憂社稷王乃太
息子華曰其君好發者其臣決拾君王直不好耳
陳良(見孟子)
昭睢楚臣史記楚世家齊湣王惡楚之與秦合乃遺
楚王書王業已欲和於秦昭睢曰王不如深善齊韓
懷王許之竟不合秦而合齊以善韓秦昭王請盟於
武關睢勸王毋行惟發兵以自守王曰奈何絶秦之
驩心於是往會秦昭王至則閉武關懷王大怒悔不
用昭子言秦因留楚王楚大臣謀立王之庶子睢曰
王與太子俱困於諸侯而今又背王命而立其庶子
不宜乃詐赴於齊歸太子横立為頃襄王
陳軫楚大夫史記楚世家秦使張儀見楚王懷王乃
置相璽於張儀宣言吾復得吾商於之地羣臣皆賀
而陳軫獨弔曰秦之所以重王者以王之有齊也今
地未可得而齊交先絶必見欺於張儀王弗聽乃使
勇士辱齊齊折楚符而合於秦懷王怒興師將伐秦
軫又曰伐秦非計也今王已絶於齊而責欺於秦是
合秦齊之交而來天下之兵也王不聽發兵攻秦遂
大敗
傅慎子頃襄王傅也國策楚襄王為太子質於齊齊
王要其獻東地五百里慎子曰獻之便太子歸即位
齊使來求東地愼子曰王明日朝羣臣皆令獻其計
上柱國子良入見曰不可不與也與而復攻之昭常
入見曰不可與也請守之景鯉入見曰不可與也雖
然不能獨守請索救於秦王以三大夫計告愼子曰
王皆用之王發子良北獻地即遣景鯉西索救於秦
又即使昭常守之齊來攻則秦救至秦責齊齊王恐
焉士卒不用東地復全
莊辛楚人國策莊辛謂楚襄王曰君王左州侯右夏
侯輦從鄢陵君與夀陵君專淫逸侈靡不顧國政郢
都必危矣王責以老悖辛謂其必然請避於趙以觀
之方五月秦果舉鄢郢巫上蔡陳之地王流於成陽
於是使人發騶徵莊辛於趙辛至乃廣喻以諷襄王
色變體慄以執珪授之為陽陵君
漁父楚辭屈原既放游於江潭行吟澤畔顔色憔悴
形容枯槁漁父見而問之曰子非三閭大夫與何故
至於斯屈原曰舉世皆濁我獨清衆人皆醉我獨醒
是以見放漁父曰聖人不凝滯於物而能與世推移
世人皆濁何不掘其泥而揚其波衆人皆醉何不餔
其糟而歠其醨何故深思高舉自令放為屈原曰吾
聞之新沐者必彈冠新浴者必振衣安能以身之察
察受物之汶汶者乎寧赴湘流葬於江魚之腹中安
能以皓皓之白而蒙世俗之塵埃乎漁父莞爾而笑
鼓枻而去歌曰滄浪之水清兮可以濯吾纓滄浪之
水濁兮可以濯吾足遂去不復與言
武昌府
蜀漢費褘蜀志列傳字文偉江夏鄳人少孤隨族父
伯仁往依劉璋先主定蜀立太子褘為舍人遷庶子
後主時為郎中丞相亮請為參軍後為司馬值魏延
楊儀相憎褘常諫喻得各盡其用亮卒褘為後軍師
代蔣琬為尚書令國方多事公務煩猥褘省書記舉
目即了意義常以朝晡聽事其間接納賓客盡人之
歡事亦不廢延熙七年魏軍次於興勢遣褘禦之來
敏至求共圍棋時羽檄交馳嚴駕已訖褘留意對奕
色無厭倦敏曰聊試君耳君必能辦賊褘至敵遂退
十一年出屯漢中慶賞威刑雖身在外遙先諮斷乃
行其推任如此後進開府十六年為魏降人郭循所
害諡敬侯子丞嗣為黃門侍郎丞弟恭尚公主為尚
書郎
三國李通魏志列傳字文達江夏平春人以俠聞初
與同郡陳恭起兵於朗陵恭妻弟陳郃殺恭而據其
衆通斬郃首以祭恭墓建安初歸魏拜中郎將破張
繡封建功侯時魏主與袁紹相拒於官渡紹嘗誘以
官爵斬其使送印綬詣許後定淮汝地封都亭侯拜
汝南太守卒諡剛侯子基襲爵
晉李重晉書列傳字茂曾江夏鍾武人少好學早孤
與羣弟居以友愛著弱冠為始平王文學上疏論九
品官人法遷太子舍人轉尚書郎後遷尚書吏部郎
不通私謁留心隠逸由是羣才畢舉後言官僚内重
外輕及請搜求隠逸不從出為平陽太守崇德化修
學校表篤行拔賢能正身率下永康初趙王倫用為
相國左司馬以憂逼成疾卒年四十八家貧宅隘無
殯殮地詔於典客署營喪追贈散騎常侍諡成子式
有才名官至侍中
王傴晉書張昌傳傴江夏舊姓江安令值義陽蠻賊
張昌横熾江夏士庶莫不從之惟傴與秀才吕𬎼不
從昌以三公位徵之傴𬎼密將宗室北奔汝南投豫
州刺史劉喬鄉人期思令李權常安令吳鳳孝廉吳
暢糾合善士得五百餘家追隨傴等不豫妖逆
南北朝李珪之南齊書列傳字孔璋江夏鍾武人父
祖皆縣令珪為鎮西諮議右將軍兼都水使者歴職
稱清能進尚書右丞中外榖帛至賤建議出上庫錢
五十萬及諸州錢皆令雜買從之後兼少府(按中外榖帛一)
(段見舊通志)
宋王質宋史列傳字景文其先鄂州人後徙興國質
博通經史善屬文遊太學與九江王阮齊名阮每云
聽景文論古如讀酈道元水經名川支川貫穿周匝
無有間斷咳唾皆成珠璣著論五十篇言歴代君臣
治亂謂之樸論登紹興進士金南侵汪澈宣諭荆襄
張浚都督江淮皆辟為屬入為太學正上疏論戰守
和之宜孝宗知其忠而忌者讒之遂罷去會虞允文
宣撫川陜辟令草檄契丹文援毫立就詞氣激壯允
文見曰天才也薦質鯁亮不回可右正言中貴人多
畏憚隂沮之出判荆南府改吉州皆不行奉祠山居
絶意禄仕淳熙十五年卒
明李廣楚紀咸寧人父鵬翔有時名吳元年平定豫
章命為江西參議同陶從善招諭熊天瑞有功授宣
武校尉
陳文禮字貴和蒲圻人洪武中貢生拜監察御史會
有冤獄屢讞莫決文禮立辨奸誣人服其明斷(郡志)
辜臯楚紀江夏人洪武初知饒州德興縣招撫流亡
聚兵障寇時開礦𣙜銅為民患奏罷之乃修學校建
橋梁拓蓁蕪遂為樂土
李祥字從吉明一統志咸寧人洪武初督撫斷事歴
尚寶卿浙江按察使進四川右布政歸祥識度明雅
上素重之親為誥詞極其褒美
何爚字仲伯蒲圻人槐孫之子學有淵源以篤行聞
授休寧縣簿時徵賦督迫區畫有方民賴休養採木
築城不憚寒暑後坐事免民思慕之復以明經薦知
雲南鎮南州
童以明字明昭嘉魚人克篤親愛事叔如父由舉人
為遷江令興學校勵末俗設婚禮洞獠莫不服從在
任六年卒歸之日行槖蕭然人服其清操(以上舊通志)
李懋楚紀蒲圻人洪武初任新昌知州時兵燹之餘
百務廢弛懋創州治學校橋梁悉加修葺又為諭俗
八條懇惻眞切民咸感化
鄧槐分省人物考字大材蒲圻人洪武庚辰進士令
新繁創規制立條教修水利墾荒田民多賴之再任
新津政聲益著蜀志謂新繁有清白江槐以此自勵
故終身清白
孔克仁字原夫聖裔父為興國路教授因家焉洪武
初與宋濂應召講左氏春秋同被寵遇所賜制詔凡
一十三函累官浙東按察使
龍景亨字伯通蒲圻人永樂丙戌進士性英毅遇事
敢言孤介不能容物授監察御史𣙜稅龍江人不敢
犯與羅弘陳文禮稱臺中三直(以上舊通志)
王庾分省人物考字仲景江夏人正統壬戌進士任
戶科給事中會山西有邊警以庾練達兵事改御史
巡按山西簡卒伍勤訓練嚴守備事平遷左給事中
歴官廣東右布政使
黎忠分省人物考字行恕江夏人正統中任建昌推
官閩寇鄧茂七攻陷隣境忠屢出竒謀摧賊鋒擢福
建知府
陳文偉江夏人中正統丁夘武科膂力過人嘗以手
斃虎會試場屋火文偉左據墻右持同事生足履肩
而出活若干人知安邱有賊百餘掠庫金去文偉單
騎挾彈追之問賊首彈發中其左目再發中右賊皆
伏地請送庫金還偉以一騎尾後賊抵縣各杖三十
遣之而御史竟以縱賊論免其官
孔儒字宗學嘉魚人景泰庚午鄉薦丁丑春會闈災
闈中官司悉逃避儒升墻端引手拯出者無算事聞
上召諭勞不俟終闈即賜進士授監察御史數上疏
動關大計常以星變條陳災異指斥無所忌諱清軍
南浙風節凛然後除慶遠知府致仕(以上舊通志)
艾傑分省人物考字世英崇陽人天順鄉舉苦學安
貧知府秦夔以其邑絶田百畝予之謝不受授江安
諭力正文體每坐講堂必嚴肅衣冠終日無懈容生
徒中不能婚喪者助之修蜀志遷成都教授
魏銘字日新觀曾孫景泰辛未進士授戶部主事監
通州倉稅以抗禮直指調景東倅改揚州時郡旱甚
銘躬禱三日大雨若注郡大熟遷温州守投劾歸居
官清介卒之日不能具喪禮(舊通志)
黃玹分省人物考字敬潤蒲圻人成化乙未進士令
高安為政嚴峻豪宗屏跡拜監察御史不畏強禦時
貴州苗亂勅玹改土為流改州為衞厥功居多陟大
理寺丞
李承芳分省人物考字茂卿嘉魚人年十四伯父田
指鄉富貴者示之曰兒志此乎對曰富貴不淫貧賤
樂兒志也弘治庚戌成進士授大理評事陞寺副遂
謝病歸與其弟承箕隠黃公山講學論道雖蔬食屢
空不悔著東嶠集子棨任代州學官
江師古分省人物考字克永蒲圻人弘治癸丑進士
授工部主事管清江浦閘時中貴作威凌轢師古不
為屈逆瑾柄國即抗疏歸性儉樸敝衣垢襪陋室匡
牀翛然肆意
廖漢分省人物考字天章蒲圻人弘治丙辰進士授
戶部主事陳情便養改南京孤介有聲時督儲都御
史葉贄偏執徇權力與爭辨兑法司徒王軾韙之逆
瑾柄國上疏抗論時政不報再疏自陳即徒步出都
買舟南歸結茅五洪山下布衣竹杖時與樵夫田叟
阡陌坐談督耕課子非其力不食子道南别傳
王疇分省人物考疇字叙之崇陽人幼聰慧不羣三
歲失母哀毁如成人事繼母尤謹正德戊辰成進士
授南大理評事有誣殺人者獄成疇力辨其非人訾
之尋獲要犯於淮北武宗時内殿災以四事規諫擢
江西僉事陞四川副使歸家居手不釋卷性方正清
貧晏如著有石洲文集
汪必東字希曾明一統志崇陽人正德辛未進士官
禮部郎議大禮廷杖瀕死後除廣西少參進雲南參
政東邃於經史凡禮部大典文字悉出其手善草書
生平不喜談象山學著有南雋文集易問大旨
廖道南分省人物考字鳴吾漢之子正德辛未進士
選庶常歴侍講學士經筵輪講多直言日食陳洪範
天變四事又陳六事上郊廟大禮議請撤姚廣孝配
享建璧雍立帝王廟申明大禘議皆嘉納應制諸作
每奏輒嘆賞賜賚遭柄臣忌謫徽州通判明年復職
終以忌免卒於家所著有文華大訓箴殿閣詞林記
楚紀及元素子集
劉守緒字克承興國人正德甲戌進士令奉新平租
徭理獄訟政尚簡靜民自帖然適宸濠反起義兵從
王守仁合𠞰之濠自攻安慶留賊萬餘守南昌伏賊
數千城外緒從間道夜襲破之遂復省城論功歴陞
至太僕卿(舊通志)
黃表字一屏咸寧人黃子澄後子澄既及禍幼子仲
貞與義子文富抱骨葬於蒲之郭家潭易姓去共為
田名中直潛居咸之灣湖生達穎穎生秩仁宗登極
嘉澄忠詔錄其後許復姓再傳為表生而穎異日記
數千言成進士授工部主事嘉靖初議興獻禮稱旨
以父艱歸卒
劉守嶠字景仁興國人嘉靖辛夘舉人令儀隴攝大
竹以最遷南昌府同知兩邑爭留各立祠以祀南昌
有熊生為嚴嵩姻戚侵鄉人田愬諸上官有司不敢
問檄同知鞫訊嶠召生至自脱官帽於案上命鞭之
悉還所侵田竟納綬去
姚亨字嘉會咸寧人英敏絶倫日記寸卷讀廿一史
三月咸周廖道南推為八斗才以嘉靖甲午鄉薦任
戶曹致政歸惟圖書數卷餘俸十金子民親淹雅有
父風求文者日難遍給就牀褥間口授之
胡希瑗字橋南大冶人嘉靖丁酉舉人任潼川州省
郵傳清鹽井奸吏屏跡鄉有御史藐法害民治之不
少貸適搆三殿奉檄取儒學喬木瑗不可曰奈何伐
文廟所植以為功採山木代之以勞瘁卒於任州人
祠祀吳國倫為誌其墓
唐時舉字省庵咸寧人父毓明經時舉成嘉靖丁未
進士令會稽為政簡易周悉民隠奬藉寒素首拔陶
望齡入為大理左評值嚴嵩興大獄株連頗濫多所
平反未幾卒於官
胡希寅字于野大冶人嘉靖丙午鄉舉令開建值丁
祭徭賊突至衆倉皇走寅曰賊至當捍衞城郭走者
治以軍法乃糾聚三百人親冒矢石賊驚走乘勢擊
之殱百餘人自是賊不敢犯陞常州通判致仕(以上)
(俱舊通志)
謝鵬舉三楚文獻錄字仲南蒲圻人嘉靖癸丑進士
授戶部主事歴守臨江廣寇張漣黨犯清江鎮舉躬
擐甲胄截江大戰令善沒人下鑿賊艦賊不得渡乘
其溺大破之憲司欲盡戮其俘舉曰此皆良民為賊
驅迫者殺之不忍全活甚衆遷廣東參政海寇曾一
本築高壘臨城舉嬰城固守不能下再遷浙江左布
政使入覲廉能為天下第一遷副都御史督兵𠞰倭
或請窮海盡滅之舉曰殺無辜而欺朝廷吾不為也
尋掌南院後與張居正議論不合投劾歸門庭蕭寂
長吏罕見其面朝廷遣官存問卒年九十三予祭葬
熊兆祥字汝飛蒲圻人嘉靖壬子鄉舉令峩嵋時經
妖寇蔡百貫之亂一意休養葺學宫崇儒術又引龍
門洞水作堰開渠灌潤百里區畫越嶲屯田經界清
軍官混徵積弊又戢都蠻之亂遷重慶通判以母老
終養歸(舊通志)
胡定字正叔崇陽人濂子嘉靖丙辰進士初知德清
會倭亂奏減軍餉萬餘金以蘇吳越任參議計擒巨
盜趙天智散礦徒數千人所至風裁整肅以廣西左
布政使致仕
馬之猊字威如蒲圻人舉嘉靖甲子鄉試知養利州
舊有藥魚鴨市馬牛及諸土物之利悉罷之丁艱補
茂州州軍多於民牧兼監軍餉因著包封事宜軍感
其惠與監司爭安撫封議不合歸性至孝每逢親忌
日涕泣如初沒年八十三卒
張書字于中蒲圻人隆慶戊辰進士授工科時總河
潘某糜費罔功抗疏論之遷掌兵科大同都督馬芳
朘削行伍具狀劾奏芳輦金請釋面唾之忤時相出
為河南參政有李天公者為地室聚兵糧謀亂密計
擒獲遭忌中京察屢起屢躓未竟其用以刑部主事
致仕歸
江沛然字應吾江夏人隆慶辛未進士知吉水俗多溺
女然嚴禁之遷南部郎以蜚語中京察再遷審理遂歸
王煥字午槐咸寧人隆慶辛未進士三為縣令有同
名王渙之頌陞部郎理閘河病予告歸檢槖得百金
迫家人投諸河曰無留此為身累也
向宸字賓白大冶人篤志正學萬歷間以歲薦授曲
靖通判見三教祠改為孔氏祠迎先師像於中祀焉
胡應辰字汝拱大冶人父希瑗卒潼川守吏挽櫬出
側門辰年十三叱由中出家甚貧一老僕負薪自給
萬歷癸未登進士授主政𣙜江州税不以絲毫自潤
轉餉蘭州持籌省約一日戍兵盡出敵薄城下令老
弱乘陴多張旗幟以疑之敵為却三日督臣郜光先
援始至奏聞賜白金文綺旋備兵川東監軍討播獲
其前鋒值李旭議撫撤兵遂罷歸年七十二卒子允
同孫繩祖念祖俱孝廉率祖以詩文名曾孫夢發另
傳
段然字煥然江夏人萬歷乙未進士歴知南平吳縣
輝縣俱有異政遷給事屢獻讜言會宗室華越等訐
奏楚藩然上疏直華越時相忌之謫江西按察知事
遷兵部員外以風節聞(以上舊通志)
余正節三楚文獻錄字振衡大冶人萬歷辛丑進士
授主事𣙜臨清關有惠政歴補吉州知府講求馬驛
漕艘為畫一之政時所在祠魏璫吉有請以白鷺書
院為祠者力拒之適妖賊狂逞兩臺奏留參藩節簡
將士足糗糧嚴斥堠運略出竒屢衂賊鋒擢撫南贑
以勞瘁卒子文明際明謨明浚明順明允明俱知名
王台彦蒲圻人萬歷癸夘鄉舉授達州守適白蓮妖
聚黨萬人刻日攻城有來告者彦故不問至三乃曰
彼焚香號佛甚善若敢以大辟誣淳民耶賊魁大喜
明日入州自理彦擒之立斃杖下旋諭散其黨丁父
喪還補知信陽楊漣喪歸人莫敢視彦撫棺哭盡哀
厚䘏之遷畢節道副使安位以爭界内亂使者往勘
數輩不返黔督朱燮元屬彦往諭以十餘騎造水西
其驍帥阿焉味者以數千衆來迎佯跪聽諭時時摩
挲刀環盤槊挽弩以示不下及就寢有蠻袐獻金珠
彦曰使吾可威刦寧肯入爾界使吾可貨誘豈能平
爾界界不平爭且不息汝曹首領莫保矣蠻氣奪獻
印歸命按圖立表定界而還晉蒼梧參政乞休歸方
彦終喪之官取木主佩之郵邸設位公服趙拜然後
就室每視獄焚香祝天誓無冤民性仁孝如此(舊通)
(志)
任遇隆字衡雲蒲圻歲貢事兩繼母撫諸弟孝友無
間言初訓長沙遷諭臨武覃思理學學使黃景星委
課衡土山猺亦遣子聽講遷酉陽授辭不就年八十
卒
游士任字肩生嘉魚人徙江夏萬歷庚戌進士令長
興遷御史熹宗初魏璫附客氏以蠱上心任慨然曰
此禍本也會差山東巡按陛辭先一日具疏參魏客
自是臺諫交章皆士任啓之也及璫矯旨殺楊漣並
逮士任下錦衣獄拷掠不死謫戍安慶懷宗改元詔
釋之還其冠服
陳之淯字澹夫江夏人萬歷庚戌進士知晉江縣累
官山西副使所至卓有政聲魏璫秉政遂乞終養歸
孟登字誕先武昌人父紹慶萬歷庚辰進士任雲南
副使征沔賊有功登讀書強識尤倜儻負竒氣以已
酉舉人知騰越州時流賊數十人持兵器假官軍裝
入州署登啗以酒食悉擒殺之上臺疑非實坐落職
登善古文詩詞與艾南英劉侗譚元春諸人游才名
相埒
熊則正字興國崇陽人萬歷丙辰進士初令建安召
為河南道御史時魏璫擅權楊漣首冒兇鋒正憤激
同科道合參又單疏切指其罪狀璫銜之密令邏者
偵其短卒不可得秩滿外遷以憂憤卒於官
向日丹字懷赤大冶人由選拔令營山明恕廉能調
繁廣元時大軍討楊應龍廣元當其衝師旅雲集委
丹散餉絶無留滯更練土兵為之鄉導紀功優叙會
直指某銜丹兄侍御日紅因阻之量移知阿迷州丹
因歸與兄倡和林泉居母喪廬墓三年人稱其孝
王鼎彦字隨菴蒲圻人萬歷壬子舉於鄉再任縣令
遷刑部郎中懷宗時為榆林兵備有張自得者大帥
張天禮帳下卒也劫天禮據城以叛結楊光明等為
外援彦計紿光明殺自得受降復招流寇賀弘啓等
六千餘騎邊餉缺兵皆食草實幾為變彦百計撫之
遷桂林參議以寇變不就至卒時貧不能葬
魏說字肖生蒲圻人裳之孫居喪以孝稱萬歷戊戌
進士授工部主事時鄭妃怙寵朝母后禮宜侍立遷
怒官人不為置座憤使神宗擊扑之勅取梨木方條
日斃數命說以杉木易之且減其數以進上亦霽威
典試東粤督學蜀中皆著藻鑑名歷山東廉使妖賊
竊發守禦招撫遷太僕卿轉府尹以羨金充餉而減
民間征額日與諸生講業論文遷戶部右侍郎僉都
御史魏璫以同姓諷之峻拒歸年八十卒(以上舊通)
(志)
朱英䯑三楚文獻錄字賓桃楚藩諸孫受書外傅有
為心性躬行言者則彙而成冊不好浮詞比長築共
學堂與同邑賀陽亨黃陂黃武臯武濱互為師友其
學尚敦修不貴冥悟父卒居墓三載兩臺疏其行神
廟嘉之未幾建宗學求可為宗子師者遂拜䯑為大
宗正又華玦者早辭中尉禄獲賜忠廉坊額
劉炳文字心白崇陽人以父日字征倭功世襲指揮
旋中武科歴清浪參軍靖苗紀功遷漕河參將𠞰白
蓮妖賊於寇氛中輓漕六千艘脱於險會兵大𠞰獻
俘擢狼山總兵病卒(舊通志)
王應斗字天喉崇陽人天啓壬戌進士令鄱陽舉卓
異考選御史屢抗疏直言柄臣驅逐異己者下於理
旋釋歸
汪桂字伯貞崇陽人天啓乙丑進士以戶部主事𣙜
關江州力蘇商困及任滿將代而復增税額桂為那
貸敷應不復累及賈人遷建寧知府
李應選字晉卿江夏人天啓乙丑進士令閬中民苦
春税選定夏秋二限閬人德之遷主事督餉蘭州禦
寇撫民擢靖邊道民阻留不得行隻身赴任撫邊有
功歴方伯又陞江西巡撫未行卒於藩署清操如冰
家人爨烟莫繼不能扶柩歸里後十年乃歸葬
周有翼字翽公武昌人天啓辛丑鄉魁授保寧推官
文案山積判斷如流錄囚多所平反攝篆巴州有捍
流賊功再遷廬州守時城為流賊所毁翼至力築完
之
李軫字君翼蒲圻人天啓丁夘鄉舉任國子助教預
修國史遷戶部主事督海運會新太倉火兵衞馳救
焰熾莫敢逼軫至出袖中書冊傳語市民有以一器
水來者領一字有能嚮邇撲滅領數字次日重賞於
是水器湊集而焰熄人服其敏
熊開元字魚山嘉魚人天啓乙丑進士令吳江六年
有善政舉最入省垣以前任征輸不足謫外久之補
行人副時閣臣周延儒擅權元具疏糾之上震怒下
鎮撫獄都御史劉宗周請釋元上愈怒落宗周籍杖
元仍繫詔獄至十七年始出
李玉字珍之咸寧人天啓甲子舉人博學強識有經
世之志懷宗時峽山賊熾守道袁繼咸資方略於玉
遽討平張獻忠陷楚謀致之遁而免未幾卒
任弘震字淡公嘉魚人早慧八歲咏梅詩有殘雪休
競艷看君和鼎時之句懷宗庚午與長子喬年同舉
於鄉庚辰成進士筮仕戶部郎立品清高古道自勵
程鐸字仲聲江夏人懷宗戊辰進士授惠州府推官
會九連山賊程萬等亂起鐸單車抵賊巢諭降其黨
鍾林秀猶負固鐸率程萬等往殱之山賊悉平凱旋
疾作取筆書英雄氣盡四字遂卒民立祠祀之
尹民興字宣子嘉魚人懷宗戊辰進士令寧國調繁
涇縣懲奸剔弊有神明之譽丁艱歸服闋入都奏十
四策上嘉納之召對平臺面陳兵務歴職方郎盡屛
苞苴召對文華殿賜茶賜羹又召對中左門疏凡三
十餘上每奏上輒稱善有重務則問輔臣職方云何
嘗劾罷不職督撫四人陞太僕寺少卿歸
吳元伯字開吳江夏人少孤力學腹笥淹洽癸酉舉
於鄉庚辰特賜進士歴官山東參政病乞歸年五十
八卒以子升東貴勅贈文林郎(以上舊通志)
皇清胡念祖字鶴心大冶人順治丙戌舉人性至孝奉
母依依色養署羅田諭勤於課士端方不苟清苦
逾寒素卒於任
張燕翼字安仲江夏人順治戊子舉人以戊戌會
副授黃陂諭陞禮部司務究心理學言動以禮士
人奉為楷模嘗有以金見寄者其人已歿訪其孤
還之以病卒於官
余順明字麗生大冶人玉節第五子以副車讀書
成均選深州倅能聲大著薦授藁城令順治初補
知華容時版輿新附加意拊循兵民賴焉念母老
告歸色養數十年母年八十有四卒順明哀毁亦
卒
周家鼎字峙鉉江夏人明懷宗已夘舉人隠居講
學當事聘主江漢書院纂修通志皆辭不肯就先
是二丁祭外諸生白首有不知先生誕辰者鼎率
兩庠子弟即八月二十七日詣廟舉慶賀禮歲以
為常鼎遇物無町畦而名義所關毫不假易年六
十八卒
方師誨字忠焉興國人初以鄉舉授教職登壬辰
進士知定襄縣在官廉介歿於任至不能具棺
吳景祉字二來興國人順治乙未進士知南豐縣
每笞人至十輒淚下或勸其稍自潤祉曰視作秀
才時何如而尚求贏餘也焚香告天幽隠無怍及
罷官貧不能治歸裝子甫生領解始旋里徜徉邱
園不干州郡事年八十餘卒
楊兆傑字又仁江夏人少倜儻負竒氣順治丁酉
舉於鄉授雲南大理推官時滇南初定悍弁驕將
常起大獄沒人財産兆傑每案必多平反臺司深
重之擢兵部職方主事條論節冗費清盜源及請
裁提督文武兼制申議楚糧諸務皆練達中機宜
康熙戊申安南王黎維禧逐都統莫元清流寄滇
境擇材辯者往諭廷議推兆傑偕侍讀李仙根往
比至維禧殊簡傲兆傑引律典切責維禧懼出郭
迎
詔拜伏如禮仍令退還高平四州地及降人安置元清
還報稱
旨旋𣙜淮關丁父艱歸廬墓山間兆傑至性孝友後母
異弟無間言嘗還有夫之媵歸何閎中曹應昌兩
櫬於萬里外平生尚義事多𩔖此
謝應璜字皇黼蒲圻舉人以身言書判考上上等
授崇仁令崇劇邑璜一歲疏六年逋賦勸輸有方
又劇盜蔓延六邑為崇害數十年璜單騎入其壘
披心撫諭稽首受降調滇南河西縣卒於官
鄭邦相字又僑咸寧人順治戊戌進士授鄱陽令
為政簡易庭無滯獄凡布帛菽粟悉聽民折以輸
糧詳請北運就本縣交兑民甚便之舊湖中多盜
招其魁令捕黨自贖邑為建得眠亭擢知滁州時
地震城圯於河募善水者取甎而償以錢城成費
減什伍丁祖母憂即不仕居林下十五年卒子之
諶辛丑進士任左春坊左贊善(以上舊通志)
吳琮字崚季江夏人裕中季子由明經授嘉魚學
博教諸生以實學實行壬寅令任邱兵燹後捐修
學宫按季課士期年人文大盛學宫傍舊有苦井
至是忽化為甘泉涖任九年日設天鑒在茲一簿
晝之所為夜即書之及歸里當事造廬相訪凡邑
中不便於民者必力陳其弊年六十有四卒
鄧文源字蒼麓江夏人中康熙丙午鄉試除任邱
令潔已愛民以最擢比部主事遷員外聽獄決疑
前後得減等四百餘人移水部授鞏昌知府以憂
還服闋赴補卒於京邸
袁還樸字魯生其先石首人父僑居江夏因家焉
樸中康熙丙午鄉試授四川梓潼令招輯流逋民
以安集陞知莒州莒故多頑梗懲其尤者一二人
奸宄屏跡值蝗蝻大作晝夜掩捕積勞成疾乞休
歸莒人立祠祀之
胡鳴臯字雲翥江夏人康熙庚戌進士令青縣以
逃案罷巡撫于成龍特疏開復補汶川汶故羌番
出沒地抗賦叛役無寧歲臯宣德意不率乃請往
擒其魁擢代州代役苦偏累編審時逐戶研訊役
遂平以内艱歸補臨清屢折大獄無所假借卒於任
王渭鼎字吕倩武昌縣人康熙壬子舉於鄉戊辰
授衡山諭興學校課士有方卓異陞河南澠池令
再任江南興化值河決詳請蠲賑省高郵漕兑之
擾修海溝河工著有成績壬午分校南闈特陞陜
西寧羌知州州患虎禱於神遁去旱祈輒應又捐
俸修南棧諸險後攝沔篆而卒
周士皇字偉臣武昌縣人有行子康熙癸丑進士
辛酉以觀政守部分校順天鄉試除扶溝令修學
減役善剖疑獄扶人德之行取戶部主事遷員外
郎考選陜西道御史後督理長蘆鹽課釐奸剔弊
轉河南道陞通政卒於京
恩予馳驛歸櫬
宋長春字栢山蒲圻人事母以孝稱性倜儻從軍
岳州隨征吳逆授火器把總舟次蘆蓆口賊以椿
植水中堅不可拔春入水連拔數十旋用火焚賊
船岳州平從提督萬入閩配船出洋克復南日等
處直抵厦門功上授都督僉事管西安州遊擊事
捐俸立義學教軍民子弟獲大盜金維正等寘之
法陞紫金關參將施棺木助婚娶平米價嚴關隘
晉雲南右協副總統參將李達等擒逆苗陸尚賢
將卒欲盡誅餘黨春曰彼既歸誠苗民即吾民也
何多殺為由是廣南悉靖以積勞染瘴年五十七
卒
馬之鵬字文淵蒲圻人康熙乙丑進士令博白有
失子者控縣訪之不得鵬清保甲至近地見一人
有異訊之獲其所殺尸於河中遂寘諸法一縣稱
神又計擒積盜黃叔元民害以除丁外艱補元謀
令時盜魁李玉林等入貲為撫吏鵬揭其事捕治
之以俸滿陞工部主事歴遷兵科給事中辛卯典
試山左壬辰疏會審遲延潮鹽加派會試中額三
事
聖祖俱奬諭施行癸巳掌錢法力清宿弊甲午轉戶科僅
六閱月卒卒後無三日糧其清操如此鵬性孝友
親族困乏者周之如不及能以清白世其家子格
甲午舉人把柷俱庠生
孫日旋字敬亭父丕垣休寧人遷居江夏日旋中
順治丁酉武舉性至孝父病祈以身代父歿廬墓
十餘年乙丑授松江千總旗丁中有婦少寡遭事
不白欲自縊為白之得全解橐金贖客舟鬻女完
逋者遷大嵩守備歲荒寬賦撫䘏審丁缺額鬻産
代完之念父三十鰥居甫強仕喪偶亦不娶從弟
早逝給養其遺孤解組歸年八十卒子芝璠歲貢
芝瑞黃岡訓導孫都銓邑庠生
方文瑞字河書江夏人康熙甲戌進士初令考城
時水旱洊饑瑞開渠築隄勤勞撫字請增學額行
取工部主事清操自勵餽遺一無所受乙未分考
禮闈稱得人擢工科給事抗直有聲尋擢禮科性
純篤以孝友聞俸錢不營生産置義田數十石以
贍族母老不能迎養後聞訃哀毁遘疾卒
王開泰字乾來江夏人康熙庚辰進士館選改授
博羅令徭役繁重民力困弊泰下車痛革之邑多
訟發奸摘伏剖決如流絶請託䘏孤寡課文禮士上
下稱之以艱歸民泣送有至千里外者補慶元民
俗刁悍泰一以禮諭有積冤十餘年不伸兩仇相
搆至棄廬墓而竄廉得其狀平反之遂各歸故業
視事八閱月以勞瘁卒
張謙字子吉號酉山武昌縣人康熙庚辰進士筮
仕四川珙縣荒僻無城郭民與苗蠻錯壤前令與
土豪何姓者為仇捏詳隠糧故珙賦較他縣獨重
田入不足供民皆鳥獸散又州縣酒米諸費悉取
於民胥吏因以為虐謙釐革殆盡勸民開墾荒田
約歲入以十與佃二供賦逃亡始鳩聚焉珙惟上
羅鄉羅星河達叙之大江有歐趲二灘巨石挺立
舟過者不覆則破謙貸金二百召石工焚鑿之水
勢頓平珙榖價輕而鹽貴謙詳請富順鹽引俾客
舟以鹽入者以榖出民得榖之利益事開墾建官
廨立倉厫勤月課示文體待苗夷以誠期會風雨
必出虎豹之皮及鹿茸線錦之屬獻則却之終任
七年苗皆帖服時撫臣令各縣加賦謙極言珙地
瘠民貧獨免加賦壬辰行取刑部主事甫六日晉
員外郎歴郎中謙精於律例大司寇見謙稿即判
行念充軍一條内載應坐者六十以上皆遣發年
老多道殣即條請免其行留獄中給食之有力者
聽贖竟蒙
題允丁酉典試黔中所得皆名宿是科磨勘稱貴州
天下第一庚子督學雲南凡歴來賄進竄籍替考
諸積弊力為清除雍正元年擢雲南按察使司嚴
懲賭博驅逐土娼民翕然向化甲辰授大理寺左
少卿奏對
賜御書雀舌茶
上聞謙有疾遣醫調治温慰有加旋巡撫貴州
恩賜稠疊行至沅州驛舍卒年六十有九旅櫬蕭然署
貴撫總兵石支藩庫羨銀五百兩委官經理其喪
因摺奏奉
硃批朕覽石禮哈所奏不禁戚然張謙歴任廉潔想家
道自然艱難靈柩回籍著賞銀一千兩
賜祭葬謙天性孝友弟咸早卒哭之極哀髮驟白生平
有餘俸分給親友囊不留一錢子元鈺康熙丁酉
舉人
特授遵義府通判調正安州牧
湖廣通志卷五十一
