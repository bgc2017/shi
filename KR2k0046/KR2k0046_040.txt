湖廣通志卷四十
名宦志
居官勤恪匪以立名然實至而名歸之善政賢聲
所以歴久而不忘也愛之如父母敬之如師保甘
棠為召伯所憩峴山有叔子之碑歌舂陵而懷次
山過巴東而思平仲其為千秋俎豆豈有窮哉我
皇上特簡牧民之官加意泮宫之祀誠重其事也凡百
有位倘思置一座於其間則學道愛人凛四知而
標三異允矣下民之望邦家之光矣至於左遷下
位而品行卓然者亦附見焉
總部
周召伯名奭與周同姓韓詩外傳召伯在朝有司請
營以居伯曰嗟以吾一身而勞百姓非先君文王之
志也於是出而就蒸庶於阡陌之間而聽斷焉耕桑
者倍力以勸歲大稔其後作甘棠詩以思之
然丹字子革鄭公子為楚右尹左傳昭公十二年楚
子狩於州來次於乾谿與子革語求周鼎取鄭田子
革誦祈招之詩以諫王不聽平王立使然丹簡上國
之兵於宗丘且撫其民分貧振窮長孤幼養老疾收介
特舉淹滯任良物官民大悦服
管修左傳哀公十六年白公作亂葉公在蔡方城之
外皆曰可以入矣子高曰吾聞之以險徼幸者其求
無饜偏重必離聞其殺齊管修也而後入杜注管修
楚賢大夫齊管仲之後聞其殺賢知其可討漢書管
仲七世孫修適楚為陰大夫因氏焉
吳起史記孫吳列傳吳起衞人好用兵魏文侯以為
將文侯卒武侯疑之起懼得罪遂之楚悼王素聞起
賢至則相楚明法審令捐不急之官廢公族疏遠者
以撫養戰鬭之士要在強兵破馳說之言從横者於
是南平百越北并陳蔡郤三晉西伐秦諸侯皆畏楚
之強
漢賈誼漢書列傳洛陽人為長沙王太傅三年後歲
餘文帝思誼徵之
郭賀後漢書蔡茂傳賀字喬卿洛陽人建武中拜荆
州刺史有殊政百姓歌之曰厥德仁明郭喬卿中正
朝廷上下平顯宗賜以三公服黼黻冕旒勅行部去
襜帷令人見其容服以彰有德
謝夷吾後漢書列傳字堯卿會稽山陰人太守第五
倫擢為督郵稍遷荆州刺史謝承後漢書夷吾雅性
明遠能决斷罪疑行部始到南陽縣遇孝章皇帝巡
狩駕幸魯陽有詔勅荆州刺史入傳錄見囚徒誡長
吏勿廢舊儀朕將覽焉上臨西廂南面夷吾處東廂
分帷隔中央夷吾所決正一縣三百餘事事與上合
朝廷嘆息曰諸州刺史盡如此者朕不憂天下常以
勵羣臣
楊震後漢書列傳字伯起華隂人舉茂才四遷荆州
刺史改東萊守當之郡道經昌邑所舉荆州茂才王
密為令夜謁見懷金十斤以遺震震曰故人知君君
不知故人何也密曰暮夜無知者震曰天知地知我
知子知何謂無知密愧而去
李固後漢書列傳字子堅南鄭人永和中荆州賊起
彌年不定以固為刺史到郡遣使勞問境内赦其前
釁與之更始賊率夏密等斂其魁黨自縛歸首固皆
原之遣還使自相招集開示威法半歲間餘黨悉降
州内清平
度尚後漢書列傳山陽湖陸人延熹五年長沙零陵
賊合七八千人交趾蒼梧二郡皆没豫章艾縣六百
餘人焚燒長沙郡縣寇益陽荆州刺史劉度擊之軍
敗桓帝詔公卿舉任代度者尚書朱穆舉尚擢荆州
刺史尚躬率部曲與同勞逸廣募雜種諸蠻明設購
賞進擊大破之降者數萬人桂陽宿賊渠帥卜陽潘
鴻等畏尚威烈徙入山谷尚窮追數百里遂入南海
破其三屯多獲珍寳而陽鴻黨衆猶盛尚欲擊之而
士卒驕富莫有鬭志乃申令軍中恣聽射獵尚乃密
使所親客潛焚其營珍積皆盡獵者來還莫不涕泣
尚人人慰勞深自咎責因曰卜陽等財寳足富數世
諸卿但不并力耳所亡少少何足介意衆聞咸憤踴
尚勅令秣馬蓐食明旦徑赴賊屯大破平之
徐璆後漢書列傳字孟玉海西人遷荆州刺史時董
太后姊子張忠守南陽因勢放濫贓罪數億璆當之
部太后遣中常侍以忠屬璆璆曰臣身為國不敢聞
命到州舉奏忠贓餘一億又奏五郡太守及屬縣有
贓汙者悉徵案罪威風大行
馮緄後漢書列傳字鴻卿巴郡宕渠人延熹五年長
沙蠻寇益陽屯聚積久衆轉盛零陵蠻賊應之合二
萬餘人又武陵蠻寇掠江陵間於是拜緄為車騎將
軍將兵十餘萬討之緄軍至長沙賊聞悉詣營道乞
降進擊武陵蠻斬首四千餘級受降十萬餘人荆州
平定詔書賜錢一億固譲不受
劉表後漢書列傳字景升山陽高平人魯恭王之後
為荆州牧長沙太守張羨畔表遣兵攻破之於是開
土遂廣南接五嶺北據漢川地方數千里招誘寇賊
威懷兼洽起學校求儒術愛民養士在州二十年家
無餘積
蜀漢關羽(詳忠臣志)
胡質魏志列傳字文德淮南壽春人仕魏遷荆州刺
史吳將朱然圍樊城質輕軍赴之議者謂賊盛不可
迫質曰樊城卑下兵少故當進軍為之外援不然危
矣遂勒兵臨圍城中乃安其子威自京都定省家貧
無車馬僮僕自驅蹇驢躬執炊爨既至十餘日告歸
質賜絹一疋為威裝威曰大人清高不審於何得此
絹質曰俸祿之餘以為汝糧耳威受之質帳下都督
先威未發請假還家陰資装於道要威為伴每事佐
助久之詢知乃取絹謝遣之後因他信白質質杖都
督一百除吏名
周瑜吳志列傳孫策以瑜為中護軍留鎮巴丘權拜
瑜偏將軍領南郡太守以下&KR1471;漢昌劉陽州陵為奉
邑瑜詣京見權乞與奮威俱進取蜀權許之瑜還江
陵為行装而道於巴丘病卒按注孫策尚未得定江
夏瑜所鎮應在今巴丘縣所卒之巴丘應在今之巴
陵名同處異是瑜未嘗鎮今巴陵也然下&KR1471;為奉邑
則今岳州之地又地志相仍巳久因存而考正之
魯肅吳志列傳字子敬臨淮東城人與周瑜定僑札
之分瑜薦肅才宜佐時孫權即見肅與語甚悦之劉
表死肅請得奉命弔表及說先主同心一意共治曹
操權即遣行聞操巳向荆州晨夜兼道比至南郡而
表子琮巳降曹操先主奔走欲南渡江肅徑迎之到當
陽長坂與先主會宣騰權旨及陳江東彊固勸其與權
并力先主甚歡遣諸葛亮使權肅亦反命會權與諸
將議皆勸迎操而肅獨言不可權遂任瑜以行事以
肅為贊軍校尉助畫方略曹操破走先主詣京見權
求都督荆州惟肅勸權借之操聞權以土地業先主方
作書落筆於地周瑜病上疏曰魯肅智略足任乞以
代瑜即拜肅奮武校尉代瑜領兵瑜士衆四千餘人
奉邑四縣皆屬焉肅初住江陵後下屯陸口威恩大
行衆增萬餘人先主定益州權求長沙零桂俱不允
權遣吕蒙率衆進取先主自還公安遣關公爭三郡
肅住益陽與關公相拒肅邀相見各駐兵馬百步上
但諸將單刀俱會肅因責數關公遂割湘水為界以
零陵屬蜀長沙桂陽屬吳各罷軍歸
陸遜吳志列傳字伯言吳郡吳人以呂蒙薦拜偏將
軍右都督至陸口與關公書謙下自託公意大安乃
密陳其可擒之要權潛軍而上使與吕蒙為前部克
公安南郡領宜都太守諸城長吏及羣蠻皆降又破
房陵南鄕誘降秭歸大姓艾布等疏請荆州新遷士
人竝獲自進先主率大衆來攻從巫峡建平連營至
夷陵遜乃勅兵各持一把茅以火攻破四十餘營先
主夜去拜輔國將軍領荆州牧改封江陵侯
晉羊祜晉書列傳字叔子南城人泰始初都督荆州
諸軍事與吳人開布大信降者欲去皆聽之吳石城
守去襄陽七百餘里每為邊害祜以計令其罷守戍
邏減半分以墾田八百餘頃在軍嘗輕裘緩帶鈴閣
之下侍衞不過十數人每與吳人交兵尅日方戰不
為掩襲之計軍行吳境刈穀為糧皆計所侵送絹償
之每會衆江沔遊獵常止晉地若禽獸先為吳人所
傷而為晉兵所得者皆封還之吳人翕然悦服稱為
羊公不之名也咸寧中令王濬密修舟檝為順流之
計疏勸伐吳疾篤舉杜預自代尋卒南州人號慟罷
市吳守邊將士亦為之泣襄陽百姓於峴山建碑立
廟歲時饗祭望其碑者莫不流涕杜預因名為墮淚
碑荆州人為祜諱屋室皆以門為稱改戶曹為辭曹
云
杜預晉書列傳字元凱杜陵人羊祜卒拜預為鎮南
大將軍都督荆州諸軍事繕兵甲耀威武簡精銳襲
吳西陵督張政大破之政吳之名將也不以所喪之
實告孫皓預欲間吳邊將乃表還其所獲之衆於皓
皓果遣武昌監劉憲代政預處分既定啓請伐吳之
期太康元年陳兵江陵遣將率衆屢克城邑設伏擒
孫歆平伍延州郡皆望風歸命預仗節稱詔而綏撫
之又因兵威徙將士屯戍之家以實江北南郡故地
各樹長吏荆土肅然孫皓既平振旅凱入以功進爵
當陽縣侯還鎮講武修學置屯據要激水灌田公私
同利衆庶賴之號曰杜父舊水道唯沔漢達江陵千
數百里北無通路又巴丘湖沅湘之會表裏山川實
為險固荆蠻之所恃也預乃開楊口起夏水達巴陵
千餘里内瀉長江之險外通零桂之漕南土歌之
山簡晉書山濤傳簡字季倫懷人永嘉三年假節鎮
襄陽為賊嚴嶷所逼乃遷夏口招納流亡江漢歸附
時樂府伶人避難多奔沔漢讌會之日寮佐或勸奏
之簡曰社稷傾覆不能匡救有晉之罪人也何作樂
之有因流涕慷慨坐者咸媿焉卒贈征南大將軍儀
同三司
劉弘晉書列傳字和季沛國相人武帝太安中使持
節南蠻校尉荆州刺史討賊張昌斬之悉降其衆荆
部守宰多缺弘請補選帝從之乃叙功銓德隨才補
授甚為論者所稱勸課農桑寬刑省賦百姓愛悦流
人在荆州十餘萬戶羇旅貧乏多為盗賊弘給其田
種糧食擢用其賢才時天下大亂弘專督江漢威行
南服廣溪太守羊冉說以縱横之事弘大怒斬之每
有興廢手書守相丁寧欵密人皆感悦曰得劉公一
紙書賢於十部從事卒於襄陽士民如喪所親
應詹晉書列傳字思遠汝南南頓人鎮南大將軍劉
弘請為長史委以軍政弘著績漢南詹之力也遷南
平太守王澄為荆州假詹督南平天門武陵三郡軍
事會谿蠻竝反討降之時政令不一諸蠻竝謀背叛
詹召蠻酋破銅劵與盟由是懷詹數郡無虞百姓歌
之曰拯我塗炭惠隆丘阜潤同江海恩猶父母鎮南
將軍山簡復假詹督五郡軍事蜀賊杜疇攻詹郡力
戰摧之尋與陶侃破杜&KR0802;於長沙金寳一無所取惟
收圖書後遷益州刺史出郡時士民攀畱號泣若戀
所生
司馬承(詳長沙忠臣志)
朱序晉書列傳字次倫義陽人累遷江夏相寧康初
拜使持節監沔中諸軍事南中郎將鎮襄陽苻堅遣
苻丕等圍序序固守賊糧將盡率衆苦攻之序母韓
自登城履行謂西北角當先受敝領百餘婢竝城中
女丁於其角斜築二十餘丈賊果攻西北潰便退守
新城丕遂引退襄人謂為夫人城
陶侃晉書列傳字士行鄱陽人劉弘為荆州刺史將
之官辟侃為南蠻長史遣先向襄陽討張昌破之陳
敏之亂以侃為江夏太守加鷹揚將軍敏遣其弟恢
寇武昌侃與諸軍并力擊恢所向必破遷龍驤將軍
武昌太守山夷多斷江劫掠侃誘斬二十人自是水
陸肅清流亡者歸之盈路侃竭資賑給焉復破杜&KR0802;
救周顗王敦表拜為持節寧遠將軍南蠻校尉荆州
刺史領西陽江夏武昌鎮沌口移入沔江遣朱伺等
討江夏賊殺之杜&KR0802;將王貢誘五谿夷以舟師斷官
運徑向武昌侃使鄭攀陶延夜趨巴陵潛師掩其不
備大破之貢遁還湘城侃令諭之截髮為信貢降&KR0802;
遂敗走進尅長沙王敦深忌其功左轉侃廣州刺史
及王敦平遷都督荆雍等州諸軍事荆州刺史楚郢
士女莫不相慶侃性明敏勤於吏治嘗語人曰大禹
聖者乃惜寸陰至於衆人當惜分陰也蘇峻作逆溫
嶠推為盟主斬峻於陣封長沙郡公邑三千戶屬後
將軍郭默矯詔殺平南將軍劉胤侃斬默等默數與
石勒等戰賊畏其勇聞侃討之不血刃而擒益畏侃
又遣子斌等西伐樊城走石勒將郭敬使兄子臻等
破新野遂平襄陽拜大將軍上表固譲咸和七年病
篤又上表遜位以後事付右司馬王愆期薨於樊谿
年七十六追贈大司馬諡曰桓故吏刊石碑畫像於
武昌西侃在軍四十一載雄毅善斷自南陵迄白帝
數千里中路不拾遺當疾篤時將歸長沙軍資器仗
牛馬舟船皆有定簿封印倉庫自加管鑰以付王愆
期然後登舟朝野以為美談
桓宣晉書列傳譙國銍人石勒將郭敬戍襄陽陶侃
使其子斌與宣攻樊城拔之敬懼遁走遂平襄陽侃
使宣鎮之宣招懷初附勸農桑減刑罰略威儀或載
鉏耒於軺軒或親耘穫於隴畝十餘年間石季龍再
遣騎攻之宣能得衆心每以寡弱拒守後庾亮為荆
州仍以宣假節鎮襄陽季龍使騎七千渡沔三面為
地窟攻城宣募精勇出其不意殺傷數百賊退走更
遣步騎收南陽諸郡百姓没賊者八千餘人以歸久
在襄陽綏撫僑舊甚有稱績以前後功封竟陵縣男
溫嶠晉書列傳字太眞太原人咸和初代應詹為江
州刺史持節都督平南將軍鎮武昌有惠政蘇峻反
京師陷嶠聞之號慟要陶侃同赴國難於是列上尚
書陳峻罪狀峻聞嶠將至逼大駕幸石頭嶠乃立行
臺布告天下凡故吏二千石臺郎御史以下皆令赴
臺至者雲集遂破賊石頭軍奮威長史滕含抱天子
奔於嶠船朝議將留輔政嶠以王導先帝所任固辭
還藩復以京邑荒殘資用不給借資蓄具器用而後
旋及卒士庶皆相顧涕泣
毛寳(詳忠臣志)
甘卓晉書列傳字季思丹陽人假節督沔北諸軍鎮
襄陽為政簡惠善於綏撫估税悉除市無二價州境
所有魚池先恒責税卓不收其利皆給貧民西土稱
為惠政元帝渡江以功遷湘州刺史
樂道融(詳忠臣志)
庾亮晉書列傳字元規遷鎮武昌時石勒死亮有開
復中原之謀乃授毛寳樊峻精兵一萬戍邾城又以
陶稱率部曲五千人入沔中弟翼鎮江陵武昌太守
陳囂趨子午又遣偏軍伐蜀至江陽執偽荆州刺史
李閎巴郡太守黃植送於京都亮請移鎮襄陽之石
城下并遣諸軍羅布江沔誅逋逆雪大恥帝下其議
郗鑒以資用未備不可大舉事遂寢
庾冰晉書庾亮傳冰字季堅康帝即位進車騎將軍
假節鎮武昌尋卒於官冰天性清愼常以儉約自居
中子襲嘗貸官絹十疋冰怒捶之市絹還官臨卒謂
長史張虨曰吾將逝矣憾報國之志不展命也如何
死之日斂以時服無以官物也及卒無絹為衾室無
妾媵家無私積世以此稱之
庾翼晉書庾亮傳翼字稚恭成帝時除西陽太守撫
和百姓甚得歡心遷南郡太守尋假節代兄亮鎮武
昌翼以帝舅年少超居大位每竭智能勞謙匪懈戎
政嚴明經略深遠數年中公私充實人情翕然稱其
才幹康帝即位詔加都督征討軍事師次襄陽大會
僚佐陳旌甲親援弧矢曰我之行也若此射矣遂三
起三疊徒衆屬目其氣十倍
謝尚晉書列傳字仁祖建元初督江夏義陽隨三郡
軍事為政清簡始到官郡府以布四十疋為尚造烏布
帳尚壞之以為軍士襦袴
桓豁晉書桓彝傳豁字朗子彜子為荆州刺史時梁
州刺史司馬勲以梁益叛豁使參軍桓羆討之南陽
督護趙弘等逐太守桓淡據宛城以叛豁與竟陵太
守羅崇討破之又討偽南中郎將趙盤於宛盤退走
豁追至魯陽獲之送於京師置戍而還
桓沖晉書桓彝傳沖字幼子初除義陽太守從兄溫
征伐有功遷荆州之南陽襄陽等七郡軍事鎮襄陽
又從溫破姚襄賜爵豐城公尋遷振威將軍江州刺
史領鎮蠻護軍西陽譙二郡太守溫之破姚襄也獲
襄將張駿楊凝等徙於尋陽沖在江陵未及之職而
駿率其徒五百人殺江州督護趙毗掠武昌府庫將
妻子北叛沖遣將討獲之遽還所鎮後復領護南蠻
校尉荆州刺史持節將軍侍中如故沖既到江陵時
苻堅強盛冲上疏請移鎮上明使冠軍將軍劉波守
江陵諮議參軍楊亮守江夏堅遣其將符融寇樊鄧
石越寇魯陽姚萇宼南鄉韋鍾寇魏興所在䧟没沖
率前將軍劉波及兄子振武將軍石民等伐苻堅拔
筑陽攻武當以疾疫還上明使石度伐堅襄陽太守
閻震擒之及大小帥二十九人送於京都以平震功
封次子謙宜陽侯堅使其將郝貴守襄陽沖使揚威
將軍朱綽討之遂焚燒沔北田稻拔六百餘戶而還
又遣上庸太守郭寳伐堅魏興太守褚垣上庸太守
段方竝降之新城太守麴常遁走三郡皆平
魏詠之晉書列傳字長道任城人義熙中轉荆州刺
史持節都督六州領南蠻校尉雖居顯位不以富貴
驕人論者稱之尋卒於官後錄其贊議討桓玄功追
封江陵縣公
郗恢晉書郗鑒傳恢字道應金鄉人擢為雍司荆揚
等州諸軍事假節鎮襄陽甚得關隴之和降附者動
有千計姚萇遣其子略攻湖城及上洛恢遣將救之
略懼而退時慕容垂圍慕容永於潞川恢上言垂若
并永其勢難測今宜救永永垂并存自為仇讎然後
乘機雙斃則河北可平孝武帝以為然詔王恭庾楷
救之
何無忌晉書列傳東海郯人桓玄篡逆武陵王遵以
無忌為撫國將軍南追玄與劉毅等破走玄於崢嶸
洲進據巴陵玄從兄謙等乘間陷江陵無忌進軍破
走之時衞安帝還京師義熙二年遷都督江荆二州
江夏隨義陽等八郡軍事江州刺史按豫章之戰無
忌握蘇武節死之以事不關楚故不敢援入忠臣志
内後倣此
南北朝劉道規宋書臨川烈武王傳字道則彭城人
武帝少弟以義勲封華容縣公領護南蠻校尉荆州
刺史善於為治刑政明理士庶畏而愛之盧循寇逼
京邑道規遣將赴援循命苟林乘勝伐江陵桓謙復
來寇正與林會林屯江津謙軍枝江二寇交逼時有
雍州刺史魯宗之自襄陽來赴衆皆疑之道規單騎
出迎且使居守委以心腹自帥諸將大敗桓謙斬之
還至浦口林又奔散旋擊徐道覆大破之
劉粹宋書列傳字道冲沛郡蕭人為江夏相衞將軍
毅粹族兄也粹盡心高祖不與毅同高祖欲謀毅衆
竝疑粹在夏口高祖愈信之及大軍至粹竭其誠力
事平封灄縣男太祖即位領襄陽新野二郡太守在
任簡役愛民罷諸沙門二千餘人以補府史
劉義季南史衡陽文王傳武帝第六子為荆州刺史
先是義慶在任師旅應接府庫空虚義季躬行節儉
蓄財省用數年間遂復充實元嘉二十一年為征北
大將軍登舟之日帷幄器服諸應隨刺史者悉畱之
荆楚以為美談
劉懷肅宋書列傳彭城人義熙元年桓振襲江陵荆
州刺史司馬休之出奔懷肅自雲杜馳赴日夜兼行
七日而至振軍甚盛懷肅躍馬橫矛躬自突陣流矢
傷其額弗郤遂斬振江陵既平加督江夏郡權鎮夏
口
張邵宋書列傳字茂宗文帝時為荆州刺史以邵為
司馬領南郡相衆事悉決於邵武帝受命以佐命功
封臨沮伯分荆州立湘州以邵為刺史邵以為長沙
内地非用武之國置署妨人乖為政要帝從之謝晦
反遺書要邵邵不發函馳使呈帝元嘉五年轉征虜
將軍領寧蠻校尉雍州刺史加都督邵至襄陽築長
圍修立隄堰開田數千頃郡人賴之富瞻
朱修之南史列傳字恭祖平氐人南郡王義宣反約
舉兵雍土偽與之約遣使陳情於孝武孝武嘉之以
為荆州刺史加都督義宣令魯秀擊襄陽修之命斷
馬鞍山道秀不得前率衆向江陵義宣巳被竺超所
執至則斬之封南昌侯修之立身清約百城貺贈一
無所受唯以蠻人宜存撫納有餉皆受得則與佐史
共之未嘗入巳去鎮之日秋毫無犯
顧覬之宋書列傳字偉人吳郡吳人謝晦為荆州覬
之為晦衞軍參軍晦愛其雅素深相知待孝建二年
出為湘州刺史善於涖民治甚有績
劉懷珍南齊書列傳字道玉平原人起家本州主簿
累加至前將軍持節督同州軍事時沈攸之寓荆南
朝議疑惑懷珍曰攸之矜躁夙著虐加楚服阻兵中
流聲劫幼主不敢長驅決勝明矣乃遂遣子靈哲領
兵衞京師
蕭嶷南齊書豫章文獻王傳字宣儼太祖第二子宋
順帝時都督荆湖等八州諸軍事鎮西將軍荆州刺
史嶷至鎮一日免遣執役者三千餘人見囚五歲刑
以下皆免之以市税重濫更定㮧格以税還民禁諸
市調及苗籍二千石不得與人為市曹吏聽分番假
百姓甚悦建元元年太祖即位赦詔未至嶷先下令
蠲除昇明二年以前逋負後復為都督荆湘等八州
諸軍事南蠻校尉荆湘二州刺史開館立學置儒林
文學勸學等官行釋菜禮尋徵還都乃修治廨宇及
路陌東歸部曲不得齎府州物發江津士女觀送數
千人皆垂泣
柳世隆南齊書列傳字彦緒河東解人徙襄陽世祖
將下都劉懷珍白太祖曰夏口兵衝要地宜得其人
太祖納之世祖舉世隆自代轉江夏内史行郢州事
沈攸之反乘輕舸從數百人先大軍下住白螺洲以
郢城弱小不足攻遣人告世隆曰被太后令當暫還
都世隆使人荅曰郢城小鎮自守而巳攸之將行世
隆遣軍挑戰攸之怒令諸軍晝夜攻城世隆隨宜拒
應衆皆披郤世祖初下與世隆别曰攸之一旦為變
焚夏口舟艦沿流而東則坐守空城不可制也惟畱
攻城不可卒拔卿為其内我為其外乃無憂耳至是
世祖據西塞令堅壁以待賊疲慮世隆危亟遣心腹
胡克直潛入郢城通援軍消息内外竝喜卒平攸之
焦度南齊書列傳字文績本南安氐人父明宋元嘉
中與千餘家遷居襄陽乃立天水郡略陽縣以居之
明帝時武陵王贊代晉熙王燮為郢州以度武勇署
為前軍參軍時沈攸之率衆至夏口將直下京都畱
偏兵守郢而巳度於城樓上肆言罵辱至發露形體
穢辱之攸之怒改計攻城甚急度親力戰攸之衆蒙
楯將登度令投以穢器賊衆不能冒至今呼此樓為
焦度樓
蕭景南史列傳字子照蘭陵人雍州刺史時魏荆州
刺史元志驅迫羣蠻蠻悉渡漢水來降議者以蠻累
為邊患可因此除之景以為窮來歸我誅之不祥乃
開樊城受降
夏侯詳南史列傳字叔業譙郡人天監三年遷湘州
刺史詳善吏事在州四載為百姓所稱州城南臨水
有峻峯舊傳云刺史登此山輙代由是歴政莫敢至
詳於其地起臺榭延僚屬以表損挹之志
蕭秀南史安成王傳字彦達文帝第七子安成王也
天監中遷荆州刺史加都督立學校招隱逸辟處士
沮水暴長敗人田秀以榖二萬斛贍之簡州中貧老
單丁吏一日散遣百餘人百姓大悦荆州嘗苦旱秀
責躬親祈楚望俄而雨降遂獲有年又武陵太守為
弟所殺誣以為反秀察其奸慝望風首欵人謂之神
後為郢州刺史加都督郢州地居衝要賦斂殷煩至
以婦人供作秀務存約巳省去游費百姓安堵夏口
常為戰地多暴骨秀於黃鶴樓下祭而埋之一夜夢
數百人拜而去每冬月常作襦袴以賜凍者遷雍州
刺史在路卒
蕭恢南史鄱陽王傳字弘達文帝第十子天監元年
除郢州刺史加都督初郢城内疾疫死者甚多不及
藏殯恢下車遽命埋瘞又遣四使巡行州郡境内大
寧時有進筒中布者恢以為竒貨異服即命焚之於
是百姓仰德後遷都督荆州刺史薨於州諡忠烈
蕭憺南史始興王傳字僧達文帝第十一子和帝時
都督荆州刺史天監元年封始興郡王時軍旅之後
公私匱乏憺勵精為政廣開屯田減省力役存問兵
死之家供其窮困四年州大旱憺使祠於天井有巨
蛇長二丈出遶祠壇俄注雨歲大豐六年州大水江
溢隄壞親率將吏冒雨築隄衆請避自言以身為百
姓請命言終水退隄立又分遣諸郡遭水死者給棺
槥失田者與糧種是歲嘉禾生於州界及還朝人歌
曰始興王人之爹赴人急如水火何時復來乳哺我
荆土方言謂父為爹故云
蕭修南史鄱陽王恢傳修字世和元帝時拜湘州刺
史長沙頻遇兵荒人戶凋弊修勸穯務分未朞年流
人至者一千餘家
康絢南史列傳字長明華山藍田人永元中除竟陵
太守司州刺史領安陸太守在州三年大修城隍號
為嚴整
王琳南史列傳字子珩會稽山隂人湘州刺史果勁
絶人又能傾身下士得將卒心所得賞物不以絲毫
入家平侯景之亂功為第一
張惠紹南史列傳字德繼義陽人永元六年為司州
刺史領安陸太守在州和理吏民親愛之
王僧辯南史王神念傳辯字君才太原祈人梁元帝
除荆州時以僧辯代柳仲禮為竟陵太守侯景反命
督舟師赴援及至臺城陷景悉收其軍實遣還竟陵
以平湘土功復領軍將軍侯景西寇軍次夏首僧辯
為大都督軍至巴陵景既䧟郢城將進寇荆門僧辯
乘城固守景軍苦攻城内矢石雨下賊乃引退命即
率巴陵諸軍討景攻拔魯山仍攻郢入羅城景乃遁
歸建業賊帥宋子仙困蹙求輸郢城身還僧辯偽許
掩襲大破擒之送江陵郢州平
陸子隆陳書列傳字興世吳郡吳人廢帝即位遷荆
州刺史是時荆州新置治於公安城池未固子隆修
建城郭綏集夷夏甚得民和當時稱為稱職
魯悉達陳書列傳字志通扶風郿人北江州刺史撫
綏五郡甚得人和士卒皆樂為之用
程靈洗陳書列傳字元滌新安海寧人天嘉中都督
郢州刺史華皎反遣使招靈洗斬皎使以聞朝廷嘉
之
元世遵北史陽平王熙傳孝明時遵為荆州刺史州
在邊境前代以來互相抄掠世遵到州不聽侵擾其
弟均時在荆州為朝陽戍主有南戍主妻以三月三
日遊戲沔水側均輒遣部曲掠取世遵聞之責均遂
移還本戍吳人感荷
楊大眼北史列傳武都氐難當之孫為東荆州刺史
時蠻兵樊秀安等反隸都督李崇討平之大眼功尤
多妻潘氏善騎射攻戰遊獵之際戎裝與大眼齊鑣
竝轡時傳言淮泗荆沔之間有童兒啼者恐之云楊
大眼至無不即止
薛眞度北史薛安都傳度河東汾陰人安都同祖弟
也西魏大統中歴荆州東荆州刺史初遷洛眞度每
獻計勸先取樊鄧後攻南陽大為孝文帝所賞景明
初豫州大饑眞度輙表白别出倉米五千斛為粥救
其甚者詔曰眞度所表甚有憂濟百姓之意
房亮北史列傳字景高清河人大統間為東荆州刺
史畱心撫納遠邇安之時邊州刺史例得一子出身
亮不言其子而啓弟子起為奉朝請議者稱美
韋珍北魏書韋閬傳珍字智靈高祖時遷郢州刺史
有聲績朝廷嘉之賜帛穀乃召集州内貧者悉分與
之尋加平南將軍荆州刺史後其子朏為荆郢和糶
大使南郢州刺史田彜啓稱珍往任荆州恩洽夷夏
乞朏充南道别將領荆州驍勇共為腹背詔從之未
幾行南荆州事
崔延伯北史列傳博陵人仕西魏為荆州刺史荆州
土險蠻左為寇每有聚結延伯輒自討之莫不摧殄
由是壤土帖然無敢為患
王則北齊書列傳字元軌太原人神武天平初以軍
功都督荆州刺史有威武邊人畏服之
王思政北史列傳太原祁人都督荆州刺史境内卑
濕城塹多壊思政乃命都督藺小歡督工匠繕修之
掘得黃金三十金夜中密送至旦思政召佐史以金
示之曰人臣不宜有私悉封金送上文帝嘉之又自
武關以南延袤一千五百里置三十餘城竝當衝要
之地凡所薦舉咸得其才子康保定二年歴安襄二
州總管位柱國
宇文達北史代奰王傳字度斤突建德初出為荆州
刺史有政績高祖手勅褒美之所管澧州刺史蔡澤
黷貨被訟贓狀分明以其世勲不可加戮若曲法貰
之又非奉上之道乃令所司精加按劾密表奏之事
竟得釋終亦不言其處事周愼如此性好節儉食無
兼膳侍姬不過數人皆綈衣不營貲産家無儲積左
右以為言達曰君子憂道不憂貧何煩於此三年進
爵為王
王羆北史列傳字熊羆京兆霸城人太和中遷雍州
别駕清廉疾惡勵精公事後以軍功除荆州刺史梁
復遣曹義宗圍荆州堰水灌城不没者數版城中糧
盡熊煮粥與將士均食之每出戰常不擐甲胄大呼
曰天若不祐國家使賊箭中王羆不爾王羆須破賊
屢經戰陣亦不被傷彌歴三年義宗方退
長孫儉北史列傳洛陽人孝昌中授荆州刺史東南
道行臺僕射所部鄭縣令泉璨為民所訟推治獲實
即大集僚屬謂之曰此由刺史教誨不明信不被物
是我之愆非泉璨之罪遂於廳事前肉袒自罰捨璨
不問於是屬城肅勵莫敢犯法舊俗少不敬長儉殷
勤勸導風俗大革務廣耕桑兼習武事故得邊境無
虞民安其業吏民表請為搆清德樓樹碑刻頌朝議
許焉後以功移鎮荆州總管
柳敏北史列傳字白澤河東解人孝愍帝時出為郢
州刺史甚得物情及將還朝夷夏士人感其惠政竝
齎酒殽及土産候之於路敏乃從他道而還
皇甫璠北史列傳字景瑜安定天水人建德三年為
隨州刺史以清白自處政存簡惠百姓安之
權景宣北史列傳字暉遠天水顯親人大綂間鎮荆
州與開府楊忠取梁將柳仲禮拔安陸隨郡久之隨
州民吳士英等殺刺史黃道玉因聚為寇景宣以英
等小賊可以計取若聲其罪恐同惡者衆乃與英書
偽稱道玉凶暴歸功英等英果信之遂相率而至景
宣執戮之散其黨與進拔應城於是應禮安隨竝平
天和初授荆州總管十七州諸軍事荆州刺史
崔士謙北史列傳周保定二年遷總管安州刺史天
和中授江陵總管荆州刺史州既統攝遐長俗兼夷
夏又南接陳境東鄰齊寇士謙外禦強敵内撫軍人
風化大行號稱良牧每年考績常為天下最屢詔褒
美及卒於州闔境痛惜為立祠四時祭饗
申徽北史列傳字世儀魏郡人廢帝二年出為襄州
刺史時南方初附舊俗官人皆通餉遺徽性廉愼乃
畫楊震像於寢室以自戒及代還人吏送者數十里
不絶徽自以無德於民慨然懷媿因賦詩題於清水
亭長幼聞之競來就讀逓相謂曰此是申使君手迹
竝寫送之
辛慶之北史列傳字餘慶隴西狄道人從周文帝東
討為行臺左丞遷荆州刺史加儀同三司慶之位遇
雖隆而車服不尚華侈志量淹和有儒者風度特為
當時所重
隋周法尚北史列傳字德邁汝南安成人高祖受禪
拜巴州刺史破三鵶叛蠻復從王誼擊走陳寇轉黃
州總管使經略江南及伐陳之役隸秦孝王出樊口
大破陳師轉鄂州刺史尋遷永州總管安集嶺南仍
給黃州兵三千五百人為帳内兵破降諸州前後賞
賜甚厚
薛道衡隋書列傳字元卿河東汾陰人開皇中為襄
陽總管在任清簡吏民懷其惠
王世積北史王雅傳積新冏人高祖受禪進封宜陽
郡公高熲美其才能甚善之授蘄州總管平陳之役
以舟師自蘄水趨九江有功進位柱國荆州總管後
桂州人李光仕作亂以行軍總管討平之進位上柱
國
達奚長儒北史列傳字富仁代人高祖受禪封蘄郡
公後轉荆州總管帝謂之曰江陵要害國之南門今
以委卿朕無慮也卒於官諡曰威
王誼隋書列傳字宜君其先樂浪人宣帝即位出為
襄州總管司馬消難舉兵反文帝以誼為行軍元帥
率四總管討之未至而消難奔巴蠻多叛附消難北
連尉遲廽誼分兵討之旬日皆平封郢國公
乞伏慧隋書列傳字令和馬邑鮮卑人高祖時為荆
州總管又領潭桂二州總三十一州諸軍事其俗輕
剽慧躬行樸素以矯之風化大洽見以簺捕魚者買
放之其仁心如此百姓美之號其處曰西公簺
韋世康隋書列傳京兆杜陵人從梁武帝平齊授司
州總管長史於時東夏初定百姓未安世康撫綏之
士民胥悦開皇七年拜襄州刺史未幾授安州總管
後又拜荆州總管時天下惟置四大總管并揚益三
州皆親王臨統唯荆州委於世康時論以為美世康
為政簡靜百姓愛悦合境無訟十七年卒於州
裴政隋書列傳字德表河東聞喜人以平侯景功封
夷陵侯復帥師副王琳拒蕭紀破之於硤口加鎮南
府長史周師圍荆州琳自桂州來赴難次於長沙政
請從間道先報元帝至百里洲為周人所獲蕭詧命
鏁之送至城下使謂元帝曰王僧辯巳自為帝王琳
孤弱不能復來政許之既而告城中曰援兵大至各
自思勉吾以間被擒當碎身報國監者擊其口終不
易辭詧怒趣行戮因蔡大業諫得釋開皇間為襄陽
總管妻子不之官所受秩俸散給僚吏民有犯罪者
隂悉知之或竟歲不發至再三犯乃因都會時於獄
中召出親案其罪合境惶懾令行禁止小民蘇息稱
為神明
唐李孝恭唐書河間王傳高祖時進荆湘道總管統
水陸十二軍伐蕭銑初發夷陵破其二鎮棄戰艦江
中諸將恐反為賊資孝恭曰使下流鎮戍見之謂銑
巳破不即進援則吾拔江陵矣巳而救兵至巴陵見
棄舟果疑不進銑内外阻絶遂降帝悦遷荆州大總
管置屯田立銅冶百姓利之遷襄州道行臺左僕射
時嶺表未平乃分遣使者綏輯安慰其欵服者四十
有九州
李靖舊唐書列傳本名藥師雍州三原人武德四年
陳十策以圖蕭銑高祖從之授靖行軍總管兼攝趙
郡王孝恭行軍長史高祖以孝恭未更戎旅三軍之
任一以委靖其年八月集兵於䕫州銑以時屬秋潦
江水泛漲三峽路險靖必不能進遂休兵不設備九
月靖乃率師而進將下峽諸將皆請停兵以待水退
靖曰兵貴神速機不可失今乘水漲之勢忽至城下
所謂迅雷不及掩耳銑必成擒也孝恭從之進至夷
陵銑將文士弘率精兵數萬屯清河孝恭欲擊之靖
曰士弘銑之健將今既失荆門盡兵來戰此救敗之
師恐不可當孝恭不從果敗賊舟大掠人皆負重靖
見其軍亂縱兵擊破之孝恭遣靖率輕兵五千為先
鋒至江陵屯營於城下孝恭以大軍繼進靖又破其
驍將楊君茂鄭文秀勒兵圍城明日銑遣使請降靖
即入據其城號令嚴肅軍無私焉時諸將咸請孝恭
籍没銑將帥之家靖曰王師弔伐百姓既受驅逼拒
戰豈其所願且吠非其主無容等叛逆之科今新定
荆郢宜寬弘大以慰遠近之心降而籍之恐非救焚
拯溺之義於是遂止江漢之域聞之莫不爭下以功
授上柱國封永康縣公賜物二千五百段命檢校荆
州刺史
薛大鼎唐書循史傳字重臣汾隂人高祖時為山南
道副大使開屯田以實倉廩有治名
張公謹唐書列傳字弘愼魏州繁水人襄州都督甚
有惠政卒於官年三十九太宗聞而嗟悼出次發哀
有司奏言曰在辰不可哭泣太宗曰君臣之義同於
父子情發於衷安避辰日遂哭之
張伯儀唐書列傳魏州人為江陵節度使樸厚不知
書然推誠遇人軍中畏肅民亦便之
吕諲唐書列傳河中河東人開元末第進士上元初
拜荆州長史澧朗等州節度使建請荆州置南都詔
可於是更號江陵府置永平軍萬人以諲為尹又以
湖南之岳潭等七州隸其道初荆州長史張惟一以
衡州蠻酋陳希昂為司馬惟一親將牟遂金與相忤
希昂率兵至惟一所捕之惟一懼斬其首以謝後希
昂入朝遷常州刺史過江陵入謁諲伏甲擊殺之竝
誅黨偶數十人積尸府門内外震服妖人申泰芝用
左道事李輔國擢諫議大夫置軍邵道二州間以泰
芝總之納羣蠻金賞以緋紫羣蠻更為剽掠吏不敢
制潭州刺史龐承鼎疾其奸因泰芝過潭縳付吏劾
贓鉅萬得左道䜟記竝奏之輔國矯追泰芝還京反
譖承鼎陷不辜詔諲按罪使判官嚴郢具獄暴泰芝
之惡泰芝終以贓徙死諲號令明肅賦斂均一軍士
用命境無盗賊民歌詠生祠之及殁吏裒錢十萬徙
祠府西
魯炅唐書列傳襄陽節度使時安禄山反襄陽數百
里蕩然無樵烟賊欲剽亂江湖頼炅拒其衝故南夏
以完
趙憬唐書列傳字退翁隴西人寳應中初試江夏尉
累官鎮湖南時部刺史令狐峘崔敝不守法憬以正
彈治之
穆寧唐書列傳懷州河内人肅宗時為鄂州刺史鄂
岳沔都團練使及淮西鄂岳租庸鹽銕沿江轉運使
賜金紫時淮西節度使李忠臣貪暴不奉法設防戍
以税商賈又縱兵士剽劫行人殆絶及與李夾淮為
理憚寧威名寇盜輒止
李夷簡唐書宗室宰相傳字易之以宗室為山南東
道節度使初貞元時江西兵五百戍襄陽制蔡右脇
仰給度支死亡略盡尚歲取其資夷簡奏罷之
李臯唐書曹王明傳臯字子蘭嗣爵曹王建中元年
遷湖南觀察使前使辛京杲貪殘有將王國良鎮邵
州武岡縣家豪富杲以死罪加之國良遂據縣以叛
諸道同討久不能下臯遣使遺書諭之降良猶未決
臯單騎徑入良壘良匍匐請罪盡降其軍貞元初拜
江陵尹荆南節度使李希烈將李思登以隨州降凡
下州四縣十七大小十餘陣未嘗敗臯於江陵廣廢
田塞古隄規江南廢洲為廬舍架江為二橋流人聚
處焉楚俗不穿井飲陂澤臯始令合錢開井以便人
汲吳少誠殺陳仙竒上以襄鄧要扼除為襄州刺史
山南東道節度使練兵積糧市回鶻馬益騎兵常大
畋以教士少誠憚之
李泌唐書列傳字長源京兆人為常袞所忌授澧朗
峽團練使有風績
裴胄唐書裴漼傳胄字應叔聞喜人擢明經樊澤徙
湘州宰相議所代德宗雅記胄才遂拜荆南節度使
是時方鎮爭剝下希恩製重錦異綾名貢奉有中使
者即悉公帑市歡胄待之有節獻餉直不數金宴勞
止三爵
崔瓘唐書列傳博陵人大歷中遷湖南觀察使時將
吏習寬弛不奉法瓘稍以禮法繩之遇害帝悼惜之
李巽唐書列傳字令叔贊皇人拜給事中出為湖南
觀察使銳於為治持下以法察無遺私吏不敢少紿
裴均唐書列傳聞喜人拜荆南節度使劉闢叛先騷
黔巫脅荆楚以固首尾均發精甲三千逆擊之賊望
風奔却加檢校吏部尚書
楊憑唐書列傳弘農人太常少卿湖南觀察使韓愈
荆潭唱和詩序僕射裴公開鎮蠻荆統郡惟九常侍
楊公領湖之南壤地二千里德刑之政並勸爵祿之
報兩崇
崔倰唐書列傳字德長祜甫從子以蘇州刺史奏課
第一遷湖南觀察使湖南舊法雖豐年貿易不出境
鄰部災荒不恤也倰至謂屬吏曰此豈人情乎無閉
糴以重困民削其禁自是商賈流通貲物益饒按倰
長安人
楊儀之韓愈送楊支使序奉詔為邑於陽山得謁湖
南之賓客於幕下及儀之之來也聞其言而見其行
智足以造謀才足以立事忠足以勤上惠足以存下
韋貫之唐書列傳名純以字行後周柱國&KR1925;八世孫
出為湖南觀察使時國用不足遣鹽鐵副使程异督
諸道賦租异諷州縣厚斂以獻貫之不忍橫賦而所
獻不中异意因取屬内六州畱錢繼之
伊愼唐書列傳字寡悔兖州人李希烈署漢南北兵
馬使不受獨率所部平江漢希烈愛其材數饋遺欲
縻止之以計免明年希烈果反曹王臯拔為大將希
烈詐為愼書行反間帝遣使即軍中斬之臯表其誣
會賊泝江徇地臯授愼兵勞而遣與賊戰大破之收
黃梅拔蔡山遂下蘄州即拜刺史天子在梁州包佶
轉糧次圻口賊遣驍將杜少誠以兵萬人遏江道不
得西愼選士列三屯分圍之愼自中出奮擊賊亂少
誠走斬别將許少華漕無畱難進圍安州希烈甥劉
戒虛來援愼逆擊於應山擒之州降以功為安州刺
史攻隨州戰厲鄉諭降李惠登拜安黃節度使
吕元膺唐書列傳字景夫鄆州東平人德宗時歴官
鄂岳觀察使嘗夜登城守者不許左右曰中丞對曰
夜不可辨乃還明日擢守者為大將
李承唐書列傳高邑人擢明經累遷山南東道節度
使時李希烈據襄州承單騎至希烈舍承外館迫脇
萬端承晏然誓以死守希烈不能屈遂大掠去襄漢
蕩然承輯綏安撫居二年闔境完復卒密謀殺希烈
尋檢校工部尚書湖南觀察使
樊澤唐書列傳字安時河中人建中初為襄州刺史
山南東道節度觀察等使澤有武藝每與諸將射獵
常出其右頻與李希烈兇黨接戰前後擒降其驍將
張嘉瑜杜文朝等收唐隨二州後為荆南節度觀察
等使會襄州節度曹王臯卒於鎮軍中剽掠擾亂以
澤威惠素著於襄漢代為襄州刺史山南東道節度
使
郄士美唐書列傳字和夫金鄉人為房州刺史黔中
經略觀察使溪州賊大肆剽劫士美討平之後復為
鄂州觀察使
王起唐書王播傳起字舉之貞元中進士歴官襄州
刺史充山南東道節度江漢水田前政撓法塘堰缺
壊起命從事李業行屬郡檢視補繕特為水法民無
凶年
李遜唐書列傳字友道世寓荆州之石首第進士辟
襄陽掌書記元和十年拜襄州刺史山南東道節度
觀察等使襄陽前領八郡唐鄧隨在焉是時方討吳
元濟朝議以唐蔡鄰接遂以鄧隸唐州三郡别為節
制命高霞寓領之專俟攻討遜以五州賦餉之其襄
陽軍隸於霞寓軍士家在襄州者遜厚撫之卒多捨
霞寓亡歸
柳公綽唐書列傳字起之京兆華原人歴官湖南觀
察使移鄂岳觀察使吳元濟叛詔公綽以鄂岳兵五
千隸安州刺史李聽率赴行營公綽即請自行許之
鄂軍既在行營公綽時令左右省問其家行卒相感
戰每尅捷後為襄州刺史行部至鄧縣二吏犯法一
贓賄一舞文令以公綽必殺贓吏獄具判曰贓吏犯
法法在奸吏壊法法亡誅舞文者柳宗元武岡銘序
元和七年四月黔巫東鄙蠻獠雜擾盜弄庫兵賊脅
守帥時惟潭部戎帥御史中丞柳公綽練立將校提
卒五百屯於武岡告天子威命明白信順亂人大恐
投刃頓伏願完父子卒為忠信奉職輸賦進比華人
無敢不供母弟生壻繼來於潭咸致天庭皇帝休嘉
式新厥命兇渠同惡革面向化如醉之醒如狂之寧
公為藥石俾復其性按唐書南蠻傳元和中辰溆蠻
酋張伯靖聚衆叛黔中經略使崔能荆南節度使嚴
綬湖南觀察使柳公綽討之三歲不能定伯靖上表
請隸荆南乃降崔能内恨之柳宗元武岡銘即指此
事而公綽本傳不載
趙宗儒唐書列傳字秉文鄧州人德宗時出為荆南
節度使散冗食戍卒二千人
牛僧儒唐書列傳字思黯隋僕射竒章公弘之裔第
進士歴授武昌節度使同平章事鄂城土惡亟圯歲
增築賦蓑茅於民吏倚為擾僧儒陶甓以城五年畢
鄂人無復歲費又廢沔州以省冗員
崔郾唐書崔邠傳字廣略博陵進士敬宗時任鄂岳
安黃等州觀察使江湖之間雈蒲是叢因造蒙衝小
艦上下十里期月而盡獲羣盗更清簡少事財用有
餘人遂寧泰
段文昌唐書段志玄傳文昌荆州人太和四年徙帥
荆南或旱禬解必雨或久雨出遊必晴事詳人物志
徐商唐書徐有功傳商字義聲有功五世孫大中時
節度山南東道襄多山棚為剽賊商取材卒為捕盗
將别為屯營寇所發輒迹捕必得遂為精兵後復官
荆南節度使
李福唐書李石傳福字能之石之弟太和中第進士
僖宗初以檢校尚書左僕射就拜畱守改山南東道
節度使王仙芝寇山南福團練鄕兵邀險須之賊不
敢入轉略鄂以逼江陵節度使楊知溫求援於福乃
自將州兵率沙陀壯騎五百赴之賊巳殘江陵郭聞
福至乃走
裴休唐書列傳字公美孟州濟源人乾符間歴荆南
節度使不為皦察行所治吏民莫不畏信
趙匡凝(詳忠臣志)
五代劉仁贍五代史列傳字守惠淮陰洪澤人烈祖
時拜鄂州節度使元宗發楚仁贍率州師克巴陵撫
納降附甚得人心
王清五代史列傳字去瑕曲周人事晉為秦國都虞
侯安從進叛襄州逾年不能下清謂高行周曰從進
閉孤城自守其勢豈得久耶因請先登遂攻破之
周和裕五代史列傳字好問幽州人唐莊宗時為房
州刺史後遷安州畱後所居皆有善政
李瓊五代史列傳字子玉幽州人世宗初為安州防
禦使治郡寬簡民請立碑頌德詔中書舍人竇儀撰
文賜之
劉詞五代史列傳字子謙元城人從馬全節破安州
以功遷指揮使晉軍討安從進為襄州行營都虞侯
後徙房州團練使歲餘為政不苛撓人頗便之
湖廣通志卷四十
