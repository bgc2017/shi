湖廣通志卷七十五
僊釋志(方伎附)
長沙府
晉陶淡晉書列傳淡字處静太尉侃之孫幼孤好導
養之術服食絶榖不婚娶終日端拱讀易善卜筮於
長沙臨湘山中結廬居之養一白鹿以自偶親故有
候之者輒移渡澗水莫得近之
南北朝張岊任彦升述異記岊字巴玉清河郡人也
齊明帝時仕至司空及東昏侯嗣位攜家去闕思樂
林泉忽一日有叟告曰瀟湘之南有夀山山有朱陵
洞可以樂隠遂操舟㳂流上而造焉聞洞南有麒麟
山者漢代蘇隠真人隠此得道白日駕麟車而冲天
於是傾家南來止此修真司空躡足登雲全家八十
餘口白日冲舉
饒道亨元虞集集茶陵真人姓饒名道亨梁大同中
嘗為吏性正直不阿厭吏事自免去修行於舍夢神
人自稱老君告曰吾有符章盛以玉函在子宅中得
之當詣雲陽山紫薇真人學之則道成旦起掘地數
尺果如夢即馳詣雲峯見有寳冠金衣者先在語之
曰吾待子久矣遂禮之授以斗極天心之法歸行五
七年救人危難不可數計一日空中樂音雲氣若擁
車軿而至者遂乘之僊去
唐緱僊姑列仙傳長沙人入衡山修道年八十餘孑
然無侣居傍南嶽魏夫人仙壇忽一青鳥飛來自言
我南嶽夫人使也以姑修道清苦命我為伴每有人
遊山青鳥必預言其姓名一日曰今夕有暴客至姑
無怖果有羣僧持火挺刃欲害姑姑在牀上僧不得
見而出俱為虎所殺姑徙居湖南鳥亦隨之後隠九
疑莫知所終
沈鱗列仙傳字廷瑞彬之子也學道於玉笥山常衣
單褐風雪不易嗜酒工詩時呼為沈道者
彭幼謙湘隂人寒暑惟羽褐葺陶淡丹爐得大藥一
粒餌之年一百四十餘歲(見舊通志)
懷素國史補長沙僧懷素學草書自云得草書三昧
書苑懷素與鄔彤為友嘗從彤受筆法彤曰長史私
教彤云孤蓬自振驚沙坐飛余自是得奇怪草聖盡
於此矣顔真卿曰師亦有自得乎素云吾觀夏雲多
奇峯嘗師之又遇折壁之路一一自然真卿曰何如
屋溜雨㾗素起握真卿手曰得之矣
景岑祖燈長沙嶽麓第一世招賢景岑禪師有秀才
看千佛名經問曰百千諸佛但見其名未審居何國
土還化物也無曰黃鶴樓崔灝題詩後秀才還曾題
也未秀才曰未曾曰得閑題取一篇好
靈祐指月錄潭州潙山靈祐禪師趙氏子十五出家
遊參百丈由是發悟司馬頭陀見百丈談潙山之勝
丈語衆曰若得一語出格當與住持即指淨瓶問曰
不得喚作淨瓶汝喚作甚麽師踢倒淨瓶便出丈笑
曰第一座輸却山子也師遂往穪為仰宗焉
善覺祖燈長沙府華林善覺禪師常持錫杖夜出林
麓間七步一振錫一穪觀音名號觀察使裴休進訪
問曰還有侍者否師曰有一兩箇祗是不可見客裴
曰在甚麽處師乃喚大空小空時二虎自菴後出裴
驚悸師語二虎曰有客且去二虎哮吼而去
證空指月錄潭州龍牙證空禪師嘗曰學道如鑚火
逢烟未可休直待金星現歸家始到頭又曰道者須
自悟去始得
太乙真君寓居太乙寺為藥池煉丹時疫癘大行家
書一符與以藥隨愈後莫知所之遺有藥池龍井尚
存(見舊通志)
齊巳黃山谷集齊已胡氏子益陽人居龍興寺作渚
宫莫問十五篇以自見初捨俗入大潙山參禪猛利
持律清苦晚歲牽情於詩遂作荆州僧正以終老
宋邵琥列仙傳湘隂人少與兄玘弟珪同游太學遇
至人歸都嶠山結菴脩煉元符初蘇軾自嶺表歸訪
琥留菴旬餘琥又於西蜀峩眉山結菴無何遁去但
留詩壁間云往往來來三十年更無蹤蹟在西川功
成行滿昇天去回首山頭月正圓
梁野人列仙傳名戴長沙人遊方外兄顔守廬州戴
謁之顔令換衣冠戴曰山林風致惟事内觀何索我
於形骸之外即出寄旅邸貽守書曰弟野人以烟蘿
久候不果奉辭惟冀珍重仍遺所着敝衣異香襲人
殆非世所嘗聞乘空而升不知所往
麻田僊女善化有女姑七人結廬山頂脩煉踰年昇
去里人名其山曰僊女嶺(舊通志)
元彭祖師不知何許人七歲來善化為人牧牛值歲
旱師以杖掘地泉水如湧又禾苦蟲蝗乃燃一燈於
田中以米篩罩之即止居民日供飯食隨以雙箸插
地自誓云我成圓正宗師此箸復生果發生楓樹一
株師乃於此樹下化去(見舊通志)
石飛亭仙女長沙李氏女生而能言自云麻姑化身
宅後有飛來石年十二遊其下拾一桃食之遂不食
人間烟火搆亭於石上日坐蒲團年三十六仙去肉
身猶存有商張某過洞庭遭風覆舟忽一女子駕小
艇救之張問從何來曰吾家長沙石飛亭昨來會湘
君適見汝溺故亟援爾張心異之訪至石飛亭為立
廟祀焉(見縣志)
皇清禹峯名智寧鄉賀氏子少攻舉子業及冠祝髮潙
山為慧山法嗣第一人卓錫新化大梅山從者甚衆
有虎來法堂伏地受戒著有大潙一燈錄詩文若干卷
阿諾名文惺湘潭周氏子祝髮清涼寺參嶽麓彌
嵩師初不曉文字一旦豁悟能詩文法語皆得正
詮開法南嶽曉霞峯後繼席嶽麓所著有南嶽游
僊記嶽麓雜咏若干卷
衡州府
漢成武丁葛洪神仙傳桂陽臨武烏里人也為縣小
吏少言大度不附人人謂之癡使京還過長沙二異
人與藥二丸令服之語曰君當得地仙還家明照萬
物獸聲鳥鳴悉能解之縣使送餉府君府君周昕留
在左右久之署為文學主簿嘗與衆共坐聞羣雀而
笑之衆問其故答曰市東車翻覆米羣雀相呼往食
遣視之信然也會行酒酒巡徧訖忽以杯酒向東南
噀之曰臨武縣火以此救之明日臨武穪晡時火大
雨即滅雨中皆酒氣衆異之乃知非常人也後乘白
騾西行僊去
賣薑翁列仙傳未詳姓字在衡州市荷擔賣薑三十
餘年顔貌不改偶遇一道人於茶肆謂曰吾有黃白
之術徧求有常德者授之翁不應但就擔頭取薑一
塊納入口中吐出即成黃金道士遂相顧而笑自是
皆不復見
晉南嶽夫人魏華存列仙傳字賢安任城人司徒文
康公舒之女幼而好道静默恭介讀老莊黃庭三傳
味正躭元常欲别居閒處父母不許二十四適太保
掾劉文生二子乃離隔齋於别寢後得道仙去顔真
卿魏夫人仙壇碑銘夫人白日升晨北詣上清宫玉
闕之下授夫人玉札金文位為紫虚元君上真司命
南嶽夫人比秩仙公陶弘景真誥所穪南真即夫人
也杜甫詩恭聞魏夫人羣仙夾翺翔
施存號湖浮先生居衡嶽石室或跨白豹而出永康
元年四月昇舉(見舊通志)
南北朝徐靈期修道南嶽十五年作衡山記記其勝
異能制虎豹役使鬼神以元徽二年於上清宫昇舉
(見舊通志)
王靈輿初居五老峯夜夢神人謂之曰得道者當得
福地靈墟爾往居朱陵之上峯紫蓋之嶙岫可以冲
天矣遂遷居南嶽中宫以天監十二年七月昇舉(見)
(舊通志)
鄧郁列仙傳隠居衡山三十餘載魏夫人乘雲而至
謂郁曰君有仙分故來相訪天監十四年忽見二青
鳥如鶴大張翼鳴舞移晷方歇郁謂弟子曰青鳥既
來期會至矣乃乘青鳥而去
慧思祖燈衡州南嶽慧思禪師武津李氏子依慧聞
受法放身倚壁忽悟法華三昧北齊天寳中領徒南
邁後止光州大蘇山
唐俞靈瑰列仙傳河間人入衡山修道南嶽赤君授
以回風術元和中郴州官吏見其談說異之即曰我
偶然爾非有所知也尋入九疑山絶粒仙去
聶師道列仙傳歙縣人少學道得服松脂法詣南嶽
招仙觀聞蔡道人去不遠乃辟榖七日獨往遇老父
問所從來因折草與之師道咀之味甘自是精健每
入山虎豹見之皆馴伏號問政先生
雙襲祖常居南嶽求度世之術刻意誦黃庭玉篇因
作黃庭觀
王十八衡山人劉晏好道術耳有十八名及刺史嶺
南道過衡山攜十八往嶺中晏歸朝十八出藥三丸
與之逡巡起晏再拜挽留不可但曰藥一丸可延十
歲晏拜相領鹽鐵坐貶忠州已三十年矣一日十八
復至以鹽入水令飲晏吐出前藥三丸晏有姪在側
攫而吞之十八熟視曰汝有道氣吾固知為汝所掠
也遂去
蕭弓手耒陽人役於茶陵領符往鄉督賦宿逋税者
家聞間壁鵝作人語云明日主人將烹我餉蕭弓手
蕭之作佛作人在我生死間耳蕭異之明旦主人將
宰鵝蕭索其鵝歸隠山中相與說法久之與鵝俱飛
去
王錫桂陽人為郡衙校遇異人得醫術郡大疫以藥
施之全活甚衆咸通間甘露降於居側遂仙去世號
為露僊
何尊師不知何許人龍朔中居衡嶽行步如風常往
來蒼梧五嶺間百餘年狀貌不改或問其氏族但云
何時人因號曰何尊師每杖藜入林有羣虎隨之(以)
(上見舊通志)
率子廉蘇軾率子廉傳衡山農夫也愚樸不遜衆謂
之率牛晚隸南嶽觀為道士觀西南七里有紫虚閣
即魏夫人壇也道士以荒寂不肯居者惟子廉樂之
端默而已莫見其所為然頗嗜酒往往醉卧山林間
雖風雨至不知虎狼過其前亦莫害也侍郎王公祐
守長沙奉詔禱南嶽訪魏夫人壇子廉方醉不能起
直眎公曰村道士愛酒不能常得得輙徑醉官人恕
之公察其異載與俱歸居月餘落漠無所言復送還
山曰尊師韜光内映老夫所不測也當以詩奉贈既
而忘之一日晝寢夢子廉來索詩乃作二絶句書版
置閣上衆道士驚曰率牛何以得此太平興國五年
有南臺寺僧守澄自京師還見子廉南薰門外神氣
清逸守澄問何故出山笑曰閒遊耳寄書與山中人
澄歸乃知其死騐其書則死日也發其塜杖履而已
懷讓指月錄南嶽懷讓禪師詣曹溪見六祖悟緣既
得法往衡嶽居般若寺入室弟子有六曰汝等同證
吾身各契其一一人得吾眉善威儀一人得吾眼善
顧盻一人得吾耳善聽理一人得吾鼻善知氣一人
得吾舌善譚說一人得吾心善古今
希遷指月錄南嶽石頭希遷禪師夢與六祖同乘一
龜游泳深池覺曰吾與祖同乘靈智遊性海矣天寳
初至衡山南寺寺之東有石狀如臺乃結菴其上時
號石頭和尚南嶽鬼神多顯跡聽法皆與授戒
懶殘祖燈天寳初執役衡嶽寺退食收所餘而食以
性懶食殘故號懶殘鄴侯李泌微時在寺讀書察其
所為不凡一夕潛往道名瞻拜師撥牛糞火中出一
芋以半授泌泌捧食再拜謝師曰慎勿多言領取十
年宰相刺史將祭嶽祠方修磴道一夜風雷大作隕
巨石横卧當道修磴者駕十牛以百夫助輓毫不可
動師笑曰無煩多力遂履其石石盤旋疾下聲若震
雷路得開人神之寺門外虎豹羣至師語衆曰為爾
盡驅衆以箠授師纔出一虎遽負師去師與虎豹俱
不知所之
住括天慶初至衡山居月餘忽謂衆曰汝頗聞有徐
敬業乎我是也兵敗入大孤山修道今來此吾已證
四果矣預知卒期葬於衡山
慧海為衡山方廣寺開山祖師每誦經時有五白衣
長人坐聽詢其姓名答曰此山龍王也願獻寺基一
夕擁沙為平地遂建刹(以上舊通志)
宋大慧杲指月錄徑山大慧杲禪祖侍郎張九成嘗
曰某每聞徑山老人所舉因緣如千門萬戶不消一
蹋而開或與聮輿接席登高山之上或緩步徐行入
深水之中非出常情之流莫知吾二人落處某此瓣
香不敢孤負他也紹興辛酉師毁衣牒屏居衡陽凡
十年
守端指月錄舒州白雲守端禪師衡州葛氏子幼事
翰墨冠依茶陵郁師披削往參楊岐大悟遊廬山圓
通訥以院事讓師示衆若端的得一回汗出來也向
一莖草上便現瓊樓玉殿若未得端的一回汗出縱
有玉殿瓊樓卻被一莖草蓋卻且道作麽生汗出良
久云自有一雙窮相手不曾容易舞三臺
明何以潤桂陽州人宣德六年過武昌遇一少年問
曰君桂陽人知南門外有吕先生否為寄一書尋覓
遍無吕姓者啓書視之皆硃書龍鳳篆始知所遇者
吕仙也自是辟榖食菉豆十七年人號菉豆公正統
中羣鳥集於庭相迎而去(見舊通志)
廖孔說列朝詩傳字傳生衡州人從父宦陪京遂為
應天諸生博學強記為詩不經意輕儁自喜漉囊策
蹇日游谿山間山僧道流無不相識問以京洛貴人
都不記也每入城過酒人及好事家酣飲賦詩不數
日輙厭去居山中不數日又復來以此為常海昌許
同生棄官隠華陽招孔說偕隠常往依焉晚年戒酒
持律臨終持佛號而絶後人或見之於茅山柏枝左
右以為尸解云
瑞光住衡嶽崱屶峯下穪豆兒佛(見舊通志)
皇清賀獻嘉禾人號賀禪師順治間示寂至今肉身現
存道焜號大辯桂陽州人初業儒將婚逸去落髮
終南山歴參耆宿得法博山以戒律為先築室於
衡陽之濠山徒衆千餘焜擬效遠公蓮漏一日入
定至西方見像寤即以錫製不差銖黍晝夜兀坐
一龕脇不親席者三十年侍者旁睨之頂際時有
光焉
淨訥號且拙安仁王氏子初參巾紫峯無學次參
弁山瑞白於百丈瑞印以法偈卓錫常寧大義山
刻有法華楞嚴方等諸經註原宗辨謬
行一順治間行脚至耒陽竈頭市有妖假司命為
崇常附人語吉凶事書精靈二字於突人爭神之
行一以杖擊竈碎之喝曰精從何來靈從何去妖
遂息後築室於桂陽治南地多虎乃為虎說戒虎
曳尾去(以上舊通志)
增長菴字異目南昌人靈隠和尚法孫巡撫周召南
請居上封寺高潔變幻工於詞翰侍郎王澤弘給
事車萬育暨諸名流俱樂與之酬唱所著有語錄
上封寺志詩文若干卷
永州府
唐虞何侯列仙傳堯時隠蒼梧山慕長生舜南巡狩
止何侯家夏禹時五帝以藥一器與何侯使投酒中
一家三百餘口飲不竭以餘酒灑屋宇拔宅上昇位
為太極僊人
漢屈處静列仙傳祁陽人楚白公之後幼而悟道絶
迹人表凡十二年一旦駕鶴而去
張正禮陶隠居真誥正禮以漢末在九疑山中服黃
精顔色壯麗如少年時
晉萼綠華列仙傳羅郁號萼綠華九疑山得道女也
梁簡文帝時降黃門郎羊權家贈權詩及火浣布金
玉縧脱各一時已九百歲
何僊姑明一統志零陵人幼遇異人與桃食之遂不
饑能逆知人禍福宋類苑云潭州夏鈞過永州問何
曰世多言吕先生今安在何笑曰今日在潭州興化
寺設齋鈞到潭日取寺中齋歷視之其日有華州回
客設供
魯妙典列仙傳九疑山女冠也遇麓林道士授大洞
黃庭經入九疑山十年白日昇天
宋蔣暉祁陽烏符觀道士好修煉紹定已丑中秋有
黃服異人過訪題壁而去後書無上宫主訪蔣暉暉
見壁上墨跡淋灕知吕仙也追尋之亦飄然長往莫
知所之吕仙筆跡今刻石上
何大士道州人幼讀書及冠欲往九疑山學道中途
忽聞人呼回顧無人但見所踏石上有如觀音像頓
悟持戒益堅淳祐中趺坐而化
坐化佛道州人姓何闕名初於聖母嶺修煉得道歸
辭妻子坐化今肉身尚存
蔣大士江華人性孝友持齋誦經豁然頓悟遂棄家
說法後升姹巖趺坐而化
明秀峯零陵人生正德間築菴於黃溪之陽明山脩
行數十年得曹溪正傳(以上舊通志)
火化僧三楚文獻錄不知何許人嘗持瓢攜杖遊衡
永九疑間躭艷冶愛絲竹飲啖兼人每行吟市上兩
腋如風舉寓寺荒頽甚老衲數輩茹藿不飽而僧即
隨例就食若澹素性成者手持金剛經一卷誦日夜
不休絶不與人語雖問弗對忽有僧深目大鼻面黑
繁鬚跡踉蹌衣藍縷自穪從西方來接引去
寳慶府
秦盧生侯生列仙傳秦始皇遣盧生入海求神仙藥
不得盧與侯生謀隠入邵陵雲山今山有侯仙跡盧
仙影秦人古道煉丹井飛昇臺掃壇竹皆其遺跡
晉文斤列仙傳南昌人號超然子咸安中為邵州高
平令遇異人授以丹訣遂棄官康寧二年仙去
唐李震號洞明先生修煉高霞山白晝冲舉(見舊通)
(志)
隠山指月錄潭州龍山和尚洞山密師伯行脚見溪
流菜葉洞曰深山無人莫有道人居否乃撥草溪行
忽見師羸形異貌洞曰和尚得何道理便住此山師
曰我見兩個泥牛鬭入海直至於今絶消息洞山禮
拜問如何是主中賓曰青山覆白雲如何是賓中主
曰長年不出戶曰賓主相去幾何曰長江水上波曰
賓主相見有何言說曰清風拂白月洞山辭退乃述
偈曰三間茅屋從來住一道神光萬境開莫把是非
來辯我浮生穿鑿不相關又曰一池荷葉衣無盡滿
地松花食有餘剛被世人知住處又移茅屋入深居
因燒菴不知所如故穪隠山和尚
崇哲祖燈開福崇哲禪師邵州劉氏子上堂拈偈云
體堂堂觸處彰快須回首便承當今朝對衆全分
付莫道儂家有覆藏
盧慧修煉望雲山肉身猶存石洞中生氣凛然(見舊)
(通志)
曇清祖燈寳慶府光孝曇清禪師上堂有解脱法語
洪覺指月錄瑞州清凉洪覺範禪師一日頓脱所疑
述偈曰靈雲一見不再見紅白枝枝不著花尀耐釣
魚船上客卻來平地摝魚蝦按舊志師過邵州歴武
岡新化故載此
應悦祖燈寳慶府丞熙禪師上堂法語有云現成公
案已多端那堪更涉他門戶
元楊道圓楊氏女夙佩道法三謁太和山夜禮斗於
北辰觀時郡守有子兩手拳合醫不能療道圓以果
與之其手即開後仙去
明冷謙嘉興人曉音律多幻術洪武初為協律郎後
遊湖湘常寓居郡北開元觀因名冷道觀
顓愚名觀霸州趙氏子初依清凉山空印澄法席遍
參諸方得心印於曹溪憨山清萬歷間仗錫遊邵建
五臺菴居之闡法二十餘年所著有紫竹林集金剛
四依解(以上舊通志)
皇清慧山名智海為天童五峯禪師法孫由潙山至邵
即龍山古功德寺創建禪林揚法其中皈依者衆
(見舊通志)
古梅名定邵陽人初為諸生出家得法於慧山法
語詩文皆有妙諦住潙山數十年後演法紫竹林
參學者雲集
岳州府
南北朝陸法和北史陸法和傳不知何許人侯景遣
將任約擊梁湘東王法和乃詣湘東乞征約召諸蠻
弟子八百人在江津二日便發湘東遣胡僧祐千餘
人與同行法和登艦大笑曰無量兵馬江陵多神祠
人俗恒所祈禱自法和軍出無復一騐人以為神皆
從行故也至赤沙湖與約相對法和乘輕船不介胄
㳂流而下去約軍一里乃還謂將士曰明日當破賊
遂縱火船而逆風不便法和執白羽扇麾風風即反
約衆皆見梁軍步於水上於是大潰皆投水約逃竄
不知所之法和曰明日午時當得及期而未得人問
之法和曰吾前於此洲水乾時建一刹語檀越等此
雖為刹實是賊標今何不向標下求賊也如其言果
於水中見約抱刹仰頭纔出鼻禽之
唐吕巖列仙傳字洞賓蒲州人得雲房之道隠顯變
化嘗遊湘潭岳鄂明一統志嵓留題岳陽樓詩云朝
遊北海暮蒼梧袖有青蛇膽氣麤三醉岳陽人不識
朗吟飛過洞庭湖宋時嘗來謁滕宗諒自稱華州回
道士宗諒密令畫工傳其像口占以贈之曰華州回
道士來到岳陽城别我遊何處秋空一劍横回憮然
大笑而别
杜蘭香墉城仙錄岳州有漁父於湘江洞庭之岸聞
兒啼聲四顧無人惟三歲女子在側漁父憐而舉之
十餘歲天姿奇偉容貌姝瑩殆天人也忽有青童自
空而下集其家攜女去女謂漁父曰我仙女杜蘭香
也有過謫人間會期有限今去矣其後降於包山張
碩家授以舉形飛仙之術碩仙去漁父亦學道不食
後不知所之
樊夫人上虞令劉綱妻綱素有道術樊亦潛修密證
皆白日仙去唐貞元中湘潭有一媪策杖曳履可數
百里一日語人曰吾欲往洞庭救百餘人湘潭人張
珙具舟檝送之將至洞庭前一日有大風濤撼一巨
舟觸君山島舟既破百餘人並出島上無舟來救明
日有物如城白如雪將過島島上人惶怖呌號岳陽
人亦遥覩駭愕莫能曉也媪舟至島遂飛劍刺之有
聲如霹靂城遂壞乃一白鼉長千餘尺蜿蜒而斃劍
立其胸俄有道士來見媪甚相慰悦珙詣問媪何人
道士曰劉綱仙公之妻樊夫人也(見舊通志)
湘中老人博異志賈客吕筠卿春夜泊舟君山命酒
吹笛忽見一老人挐舟來於懷袖間出笛三管筠卿
請吹之老父曰其大者諸天之樂不可發其次對洞
庭諸仙合樂而吹其小者試為子吹之不知可終一
曲否言畢抽笛吹三聲湖上風動波濤滉瀁魚龜跳
噴五聲六聲君山鳥獸呌噪月色昏昧舟人大恐老
父遂止乃歌曰湘中老人讀黃老手援紫藟坐碧草
春至不知湘水深日暮忘卻巴陵道遂棹舟去隠隠
漸沒於波間
江叟列仙傳善吹笛槐上有神教往荆山求鮑仙叟
如其言得遇鮑仙贈以玉笛吹之龍來迎去成水仙
周生逸其名廬於君山時以道術濟吳楚後將抵洛
途次廣陵舍佛寺有三四客來方中秋霽月澄瑩有
說開元時遊月宫事周生笑曰某能挈月致之懷袖
因命虚一堂翳四垣不使有纖隙且告客曰我將梯
取月去聞呼可來觀乃閉戶久之忽見天地曛晦俄
聞生呼曰某至矣客因開其室生曰月在某衣中耳
舉其衣出月寸許一堂盡明寒入肌骨客拜謝曰願
收其光因開戶其外尚昏晦食頃方如初(見舊通志)
湘中蛟宫姊湘水記垂拱中太學鄭生曉行渡洛橋
見一女蒙袖曰我孤養於兄嫂惡常苦今欲赴水留
哀於此生遂同載與居號曰汜人數歲生遊長安一
夕謂生曰我湘中蛟宫姊也謫而從君兹滿無以久
留欲為訣耳相持泣别去越十年生之兄為岳州刺
史上巳日生從兄登岳陽樓張晏樂酣生愁思吟之
曰情無限兮湯湯懷佳期兮屬三湘聲未終有畫艫
浮漾而來中綵樓高百尺其上施帷帳欄櫳有一人
起舞含顰凄怨形類汜人歌曰泝清風兮江之隅拖
湘波兮裊綠裾荷拳拳兮情未舒匪同歸兮將焉如
舞畢斂袖翔然凝望須臾風波遂迷所在
任自信嘉州人曾往湖南常持金剛經潔白無點嘗
汎舟洞庭湖中有異物如雲冐舟上俄頃而散舟中
失自信不知所在久之凌波而出云至龍宫謁龍王
四五人升殿念經與珠寳數十事二僧相送出宫一
僧曰凴付小信至衡州觀音臺紹正師付之云是汝
和尚送來令傳金剛經至南嶽訪僧果見云和尚示
寂幾五六年矣(見舊通志)
明巖元元華容人為文昌宫道士與邑人王某從張
三丰遊數載無所獲擬辭去三丰餞之痛飲醉臥嘔
吐滿地二人不及辭明早入揖三丰曰汝果棄吾耶
餂吾唾道在是矣王某不肯餂元元餂之遂悟三丰
術能運掌心雷嘗以雷神隨後客至亦呼雷行茶其
書存石首民家嘉靖中詔取數册去
寳方住臨湘至源寺有夙慧博通經典神宗召入禁
中賜衣鉢幡幢大藏經晚與袁宏道遊甚敬禮之(以)
(上舊通志)
普實明一統志䕫府人幼不茹葷九歲遇僧話即如
宿契遂出俗從通禪師居天寧寺攜鍚遍歴禪席嘆
曰不超三界非丈夫也自此節食毁形謁石鍾賢禪
師隠楊板山習定一紀出遊衡嶽憩圓通寺升座說
法天花飛墜白鶴翔空長沙大旱迎師祈之說偈而
往大雨隨至一日告門人曰辛未歲正月朔日吾當
去及期端坐而化
常德府
漢黃敬葛洪神仙傳字伯嚴武陵人少讀誦經書仕
州為部從事後棄世學道於霍山八十餘年復入中
嶽專行服氣斷榖為吞吐之事胎息内視召六甲玉
女吞隂陽符又思赤星在洞房前轉大如火周身至
二百歲轉還少壯道士王紫陽數往見之求要言敬
告紫陽曰吾不脩服藥之道但守自然蓋地僊耳何
足詰問聞新野隂君神丹昇天之法此正大道之極
也子可從之紫陽固請不止敬告紫陽曰大關之中
有輔星想而見之翕習成赤童在焉指朱庭指而摇
之煉身形審能守之可長生紫陽受之得長生之道
也
唐黃洞源列僊傳武陵人大歷中學道於桃源宫瞿
柏庭至武陵師事之尋遇一老僧遂辭洞源曰歸仙
洞去洞源留之不可期十八年再見後洞源之茅山
柏庭忽至計之正十八年洞源曰吾亦將蹈滄海次
日果羽化
藥山指月錄藥山惟儼禪師綘州韓氏子年十七出
家納戒衡嶽博通經論嚴持戒律住藥山海衆四集
久不升座一日院主白云大衆久思示誨日打鐘着
纔集定便下座歸方丈院主隨問為甚麽一言不措
曰經有經師律有律師争怪得老僧朗州刺史李翺
躬謁問如何是道師以手指上下曰會麽曰不會師
曰雲在青天水在瓶李述偈曰煉得身形似鶴形千
株松下兩函經我來問道無餘話雲在青天水在瓶
師夜登山經行忽雲開見月大嘯一聲應澧陽東九
十里許李贈詩曰選得幽居惬野情終年無送亦無
迎有時直上孤峯頂月下披雲嘯一聲
宋張虚白廣輿記舉進士不第辟榖遊武陵崔婆嘗
飲以醇酒後虚白仙去郡人余安遇於揚州因寄崔
婆詩曰武陵溪畔崔婆酒天上應無地下有南來道
士飲一斗醉卧白雲深洞口
宣鑑祖燈常德府德山宣鑑禪師周氏子常講金剛
般若時號周金剛住澧陽避難浮邱山石室大中初
武陵太守崇德山號古德禪院堅請居之宗風大闡
辰州府
隋瞿夫人列仙傳豫章人兄為辰州刺史有黃元仙
者自豫章來刺史高其行以夫人妻之復薦其才德
以自代元仙尋棄官與夫人隠於州西之羅山貧甚
夫人為人傭織以養其姑如此者十年一日忽謂元
仙曰昨有帝命當與汝别矣俄化為青氣數丈騰空
而去
唐張果修煉大酉山有煉丹池在見舊通志按唐書
張果傳無煉丹大酉事
瞿柏庭列仙傳辰溪人幼聰慧稱為瞿童入武陵師
事黃洞源已而得道又云幼時因戲躍入井中後自
大酉華妙洞中出依善卷祠脩道功成越桃源宫仙
去刺史溫造刻石紀其事
宋陳崇政沅陵人脩道辰溪大酉洞能致雷雨(見舊)
(通志)
元火德姓陳沅陵人落髮為僧以五千四十八步陟
安陽山修道白日飛去當時卓錫處成泉遇旱禱雨
立應(見舊通志)
明鍾萬五辰溪羽士有僧過門見萬五園中鋤菜足
離地尺許僧曰此子仙道巳成上帝久令署北極驅
邪院(見舊通志)
直隸澧州
唐黃明遠睦州人居澧州龍潭寺善誦度人經每晚
有一叟來聽明遠俟經畢問名姓輙不見一日叟跪
告曰吾横山潺水洞白龍也有過見謫上帝藉託宅
西小池一年矣旦夕荷君經功今得解脱復歸故洞
明年當大旱有符篆一道以酬君德言訖去明年果
旱明遠設壇祀禱持符篆往洞取水歸得大雨是夕
夢叟謂曰今歲天旱上帝勅閉江河溪洞吾昨於官
陂堰取水以應君求勿再凟也覺視堰果涸(見舊通)
(志)
明鐵笛仙三楚文獻錄隆慶已已入澧往來市上操
鐵笛長三尺負一瓢夜宿永興寺與宋海翁一瓢道
人同遊澧蘭以詩唱和海翁詩工既行於世鐵笛詩
有鐵笛醉來吟夜月不知身在羲皇時之句不異作
者一瓢道人畫龍亦署紙尾有青蛇藏寳劍鐵笛弄
秋風之句傳者誤以為一人
張君不知何許人石門縣桃花洞硃砂橋有壇相傳
為張君修煉飛昇之所(見舊通志)
荀氏石門陳文鏊妻嘉靖中偕母拾菜觀園山遇老
嫗食以野草荀氏吞之自是不饑日惟飲水啖果遂
於山頭結菴棲止不火食者殆三十年鄉人呼仙娘
(見舊通志)
直隸郴州
漢蘇躭葛洪神仙傳蘇仙公桂陽人文帝時得道早
喪怙以仁孝聞家貧為牛郎牛徘徊側近不驅自歸
母食無鮓往市買便縣去百二十里遽至母驚駭方
知其神異常乘一鹿持一竹杖人謂蘇生竹杖固是
龍也後數歲天西北隅紫氣氤氲有數十白鶴飛翔
降於門仙公跪白母曰某當仙違色養明年疾疫庭
中井水簷邊橘樹可以代養井水一升橘葉一枚可
療一人兼封一櫃晉之有所闕乏扣櫃言之所須當
至慎勿開也言畢踟蹰聳身入雲紫雲捧足羣鶴翺
翔而去來年果有疫母療之以水及橘葉無不愈者
有所闕乏扣櫃即至三年後母開之見雙白鶴飛去
自後扣之無復有應母年百餘歲無疾終後有白鶴
來止郡樓人或挾彈彈之鶴以爪攫樓板似漆書云
三百甲子一來歸吾是蘇君彈何為
唐廖師列仙傳郴州人懿宗召入行道術有騐後乞
歸山
劉&KR1903;列仙傳小字宜哥家貧好道無巾但總角其兄
瞻曰神仙遐遠難求廊廟咫尺易致&KR1903;不聽忽一道
士至其門曰能相師乎&KR1903;曰幸甚隨入羅浮山四十
年兄登第拜相後被謫至潮臺泊舟&KR1903;冒雨來見瞻
驚喜不勝&KR1903;顔色如童瞻已皤然衰朽始謂&KR1903;曰尚
可脩否&KR1903;曰仙凡殊途矣叙闊終夕忽失所在
唐居士列仙傳郴州人闕其名字土人咸謂已百歲
有楊隠之者頗好道因謁之乃留隠之宿及夜呼其
女曰可將一下弦月子來其女遂帖於壁如片紙唐
起祝曰今夕有客可賜光明言訖一室朗若張燭
智儼明一統志郴之右姓曹氏子在孕不嗜葷成童
不嗜戲生九年為僧抱經笥入岣嶁從名師執業曹
王臯帥湖南請為人師登壇三十八載
全正即無量夀佛程水鄉人周姓幼出家參徑山道
欽禪師之羅浮遊全州擇湘山勝地修建淨土後結
菴湘西覆釡山號無量主人大中復還淨土
静覺六祖高弟亦稱七祖面壁静坐六祖謂曰汝不
結人緣他日縱然成佛必定冷淡今俗呼為冷淡佛
曹天師名桂傳程水鄉人幼好道術遇異人授以符
籙遂通仙術歸鄉里屢有應騐里人神之號天師(以)
(上舊通志)
直隸靖州
明無意俗姓賀修道於後山知未來事詔至京師賜
金缽銀杖號無意祖師遺有經文可禦火災
王扆靖州指揮好道術百歲通慧化之日玉柱垂膝
黃竹修道於綏寧龍烟坡有道行白日飛昇遺有黃
石碑(以上舊通志)
方伎(附)
長沙府
宋洪藴宋史列傳本姓藍長沙人年十二詣開福寺
沙門智巴求出家習方伎之書以醫術知名太祖召
見賜號廣利大師尤工診切每先歲時言人生死無
不應
元張康元史列傳康字汝安湘潭人早孤力學旁通
術數隠衡山至元間世祖召至上都親試所學大騐
授著作佐郎凡召對禮遇殊厚遷秘書監丞卒
衡州府
元曾世榮衡陽人號盲溪精於方脉著活幼心書行
世大德丙午市㕓火延世榮宅忽焱塵中聞人喧呼
曾世榮家併力進水煙止風收得不焚云(見舊通志)
明松楊道人不知何許人萬歷初雲遊至桂陽與樵
牧雜處一日遇雨衣服沾濕道人趺坐氣蒸如炊不
移刻而衣燥衆異而問之道人曰吾體有正火非薪
火所及也問能療人疾乎曰吾療人疾即取藥於臟
腑非金石草木之比也有咯血者延之往視道人命
以舌餂紅紙視之曰脾未絶可療也扶起坐以已華
池水日飲之病者神氣漸復一日聞鄰有哭聲問之
則某已屬纊道人至榻前以手摩其支體曰可活以
湯灌之稍甦再按之旬日漸能步武後竟愈授徒十
數人皆為名醫(見舊通志)
永州府
唐韓偉遠三洞珠囊九疑山人韓偉遠昔師事中岳
宋德元服靈飛六甲得道能遠行
寳慶府
明喻化鵬豐城人以醫遊邵陽治病如臨大敵稍不
中肯憂形於色静夜深思晨起不櫛沐赴病家處方
卑藥不望報不吝重直人予之金即以市奇方祕論
雅尚氣節能文詞所著有醫經翼醫餘詩草(見舊通)
(志)
劉興漢邵陽人工星術士大夫多與之遊然其言必
本於修德造命嘗識某於貧賤時後官清要未嘗有
所干請及敗株累而興漢獨脱然(見舊通志)
岳州府
明李蓬頭臨湘人少遇異人受道術能預言人休咎
(見舊通志)
常德府
明三休明闕士琦三客傳三休往來之破衲道人也
嘗居桃源縣靈巖僧室攤書夜讀不然燈燭手持一
珠照行間字光達戶外僧伺之時或不見形惟龍首
崚嶒在几案間雲露滿室叩之徐笑曰草為螢鷹為
鳩人獨不化耶不斷酒出懷中杯三爵而罷亦稱詩
間有逸句相人應舉及卜貴賤夭夀如響
雲石闕士琦三客傳字他山不入城市襆被書笈往
來山谷間性嗜酒善琴尤精醫術有長桑君之騐
辰州府
明徐仲宇不知何許人善針砭治奇疾人號太素先
生
李六名沅陵人善風鑑以氣色定人吉凶每談言微
中
王二辰溪人性嗜酒日向士大夫家索飲醉中言未
來事頗騐
卜夢龍芷水人善地理為人卜葬不受謝(以上四人)
(見舊通志)
直隸澧州
明醉叟三楚文獻錄不知何許人遊荆澧間日乞醉
不榖食惟啖蜈蚣蜘咮癩蝦䗫及一切蟲蟻之類或
問諸味孰佳叟曰蝎味最上惜南中不可得蜈蚣次
之蜘蛛小者勝獨蟻不可多食多食則悶人有侮之
者叟漫作數語多中其隂事其人駭而反走公安袁
伯修昆仲偕客出遊道值叟客言某年曾登金山叟
笑曰得非某參戎置酒某幕客相從乎客大驚詰其
故不答
直隸郴州
唐學成全禪師之弟人有祈嗣者許男即男許女即
女(見舊通志)
湖廣通志卷七十五
