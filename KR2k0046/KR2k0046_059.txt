湖廣通志卷五十九
忠臣志
民生於三事之如一均非至誠惻怛末由報稱忠
一而巳孔子曰臣事君以忠忠有專屬矣易曰君
子以致命遂志詩曰夙夜匪懈以事一人事君之
忠亦一而已匪但以捐軀為竒節也然履險蹈危
成仁取義忠臣心事益深切著明矣哉今採生於
楚者則有令尹子文申包胥以下若而人
本朝則有楊之易諸人官於楚者則有關忠義以下若
而人
本朝則有葉映榴宣德仁諸人後先輝映其所遇各殊
其忠亦一而已我
皇上特隆盛典建祀學宫播前徽而作士氣夐乎至矣
總部
周闘穀於莵字子文左傳莊公三十秋申公鬭班殺
子元鬭榖於莵為今尹自毁其家以紓楚國之難
國語鬭且料子常曰昔鬭子文三舍令尹無一日之
積恤民之故也成王聞子文之朝不及夕也於是乎
每朝設脯一束糗一筐以羞子文成王每出子文之
禄必逃王止而後復曰夫從政者以庇民也民多曠
者而我取富焉是勤民以自封也死無日矣我逃死
非逃富也
蘇從楚大夫史記莊王即位三年不出號令日夜為
樂下令諫者殺從乃入諫王曰若不聞令乎對曰殺
身以明君臣之願也於是乃罷滛樂任伍舉及從以
政國人大悦
戢黎楚大夫廬尹也公子爕子儀作亂以莊王出將
如商密道廬戢黎殺燮及儀而以王歸(廬在今襄陽舊通志)
鬭克黃子文孫為箴尹左傳宣公四年楚子滅若敖
氏箴尹克黃使於齊還聞亂其人曰不可以入矣箴
尹曰棄君之命獨誰受之君天也天可逃乎遂復命
而自拘於司敗王思子文之治楚國也曰子文無後
何以勸善使復其所改命曰生
申亥無宇之子左傳乾谿之亂無宇已卒矣亥曰吾
父再奸王命王弗誅惠孰大焉乃求王遇諸棘圍以
歸王縊於申亥氏亥以其二女殉而葬之
莫敖大心楚大夫國策吳楚戰栢舉大心撫其御之
手顧而太息曰嗟乎吾將深入吳軍若扑一人若捽
一人以與大心者也社稷其庶幾乎此斷脰决腹一
瞑而萬世不視不知所益以憂社稷者
鬭辛蔓成然子左傳昭公十四年楚子殺鬭成然使
其子鬭辛居鄖定公四年吳伐楚昭王奔鄖辛弟懷
謀弑王曰平王殺吾父我殺其子不亦可乎辛曰君
討臣誰敢讎之遂與其弟巢以王奔隨
伍奢史記伍子胥傳員父曰伍奢平王使為太子太
傅費無忌為少傅䜛太子及奢奢曰王獨奈何以䜛
賊小臣疏骨肉之親乎王囚奢使召其二子奢曰尚
至胥不至尚為人仁聞召而免父必至胥智而好謀
勇而矜功知來必死必不來然為楚國憂者必此子
尚歸就執胥奔吳奢聞之曰胥亡楚其殆哉遂殺奢
與尚
公子結字子期左傳定公四年吳入郢楚子奔隨吳
人從之子期似王逃王而已為王曰以我與之王必
免隨人卜與之不吉王割子期之心以與隨人盟白
公之亂子期曰昔者吾以力事君不可以弗終抉豫
章以殺人而後死
王孫由于名固圉之弟左傳定公四年吳入郢楚子
涉淮濟江入於雲中王寝盜攻之以戈擊王由于以
背受之中肩王奔鄖由于徐蘇而從及王復國行賞
以由于與鬭辛為首
申包胥楚大夫左傳初伍員與申包胥友其亡也曰
我必復楚國包胥曰勉之子能復之我必能興之定
公四年員導吳伐楚昭王奔隨包胥如秦乞師秦伯
使就館包胥立依於庭墻而哭日夜不絶聲勺水不
入口七日秦師乃出大敗吳師昭王復國事定行賞
包胥曰吾為君非為身也君既定矣吾何求遂逃賞
按國策亦載此事較左傳加詳其人則棼冐勃蘇也
疑即一人而名字互異因并誌於此
公子閭平王子啟也左傳哀公十六年白公欲以子
閭為王不可遂劫以兵子閭曰王孫若安靖楚國匡
正王室而後庇焉啟之願也若將專利以傾王室不
顧楚國有死不能遂殺之
巴蔓子巴東人巴志巴國有亂將軍蔓子請師於楚
許以三城楚王救巴巴國既寧楚使請城蔓子曰藉
楚之靈克彌禍難誠許楚王城將吾頭往謝之城不
可得也乃自刎以頭授楚使王歎曰使吾得臣若巴
蔓子用城何為乃以上卿禮葬其頭巴國葬其身亦
以上卿禮
屈原史記列傳屈原者名平楚之同姓也為楚懷王
左徒博聞強志明於治亂嫻於詞令入則與王圖議
國事以出號令出則接遇賓客應對諸侯王甚任之
上官大夫靳尚與之同列争寵而心害其能因䜛之
王怒而疏平故憂愁幽思而作離騷會楚與秦搆既
得張儀因厚幣賂靳尚復詭辨釋去平諫之懷王悔
追之不及又諫王勿赴秦約懷王卒行竟死於秦頃
襄王立上官大夫復䜛焉王怒而遷之乃作懷沙之
賦懷石遂自投汨羅江以死祀鄉賢
蜀漢關羽蜀志列傳字雲長本字長生河東解人好
左氏諷誦略皆上口從先主就劉表表卒曹操定荆
州先主自樊將南渡江别遣羽乘船數百艘會江陵
曹操追至當陽長阪先主斜趨漢津與羽船相值共
至夏口縣權遣兵佐先主拒曹操操引軍退歸先主
收江南諸郡乃封拜元勲以羽為襄陽太守盪宼將
軍駐江北先主西定益州拜羽董督荆州事先主為
漢中王拜羽為前將軍假節鉞羽率衆攻曹仁於樊
曹操遣于禁助仁秋大霖雨漢水汎溢禁所督七軍
皆没禁降羽羽又斬將軍龐德梁郟陸渾羣盗或遥
受羽印號為之支黨羽威震華夏曹操議徙許都以
避其銳司馬懿蔣濟以為關羽得志孫權必不願也
可遣人勸權躡其後許割江南以封權則樊圍自解
曹操從之先是權遣使為子索羽女羽罵辱其使不
許婚權大怒又南郡太守麋芳在江陵將軍傅士仁
屯公安素皆嫌羽輕已自羽出軍芳仁供給軍資不
悉相救羽言還當治之芳仁懷懼不安於是權
隂誘芳仁芳仁使人迎權而曹操遣徐晃救曹
仁羽不能克引軍退還權巳據江陵盡虜羽士
衆妻子羽軍遂散權遣將逆擊羽遂害羽及子
平於臨沮
謹按歴朝追封有加兹不具載我
皇上欽定褒崇式隆祀事三代之爵錫以上公二仲之
儀埒於
孔廟誠千古未有之曠典也武功昭赫相我
國家於萬斯年馨香爼豆
晉毛寳晉書列傳字碩眞滎陽陽武人始為臨湘令
後隨溫嶠討祖約賊平封州陵縣侯庾亮鎮武昌表
為江夏相督隨義陽二郡亮謀北伐令與西陽太守
樊峻守邾城石勒遣其子鑒及其將䕫安李莵等來
攻寳求援於亮亮不以時應遂與士衆六千人死於
江
樂道融晉書列傳丹陽人為王敦參軍敦將圖逆謀
害朝賢以告甘卓卓不赴敦遣道融召之融忿其逆
節因說卓曰王氏擅權日久敦背恩肆逆舉兵犯上
國家待君至厚今若同之豈不負義若馳襲武昌敦
衆聞之必不戰自散大勲可就矣卓大然之卓性不
决敦使卓兄子邛求和卓信之將旋道融晝夜泣諫
不從憂憤死
唐趙匡凝五代史本傳朱溫表匡凝荆州節度使以
弟匡明為荆南留後是時唐衰藩鎮不復奉朝廷獨
匡凝兄弟貢賦不絶後朱溫已弑昭宗將謀代唐畏
匡凝兄弟不從遣使告之匡凝對使者流涕曰受唐
恩深不敢妄有他志溫遣楊師厚攻之匡凝戰敗奔
於楊行密匡明奔於蜀匡凝至金陵行密戲之曰君
在鎮時輕車重馬歲輸於梁今敗歸我乎匡凝曰僕
世為唐臣歲時職貢非輸賊也今以不從賊之故力
屈歸公惟公生死之耳行密厚遇之行密卒匡凝後
為徐溫所殺
宋張榮京湖宣撫使開禧中金人圍襄陽德安游騎
廹竟陵吳獵使榮援之及金人再廹竟陵榮死之學
諭陳嘉言亦死之(舊通志)
范天順宋史列傳為荆湖都統襄陽受圍天順守戰
尤力及吕文煥出降天順仰天嘆曰生為宋臣死當
為宋鬼即所守處縊死贈定江軍承宣使
趙文義宋史米立傳文義郢州都統制開州死難武
義弟也更戍歸與元兵遇力戰死之
元實喇尼都元史列傳北庭人累官山南廉訪使治
中興每按臨所部威惠翕然至正十二年宼犯中興
以兵與抗射賊多死賊稍退明日復擁衆來襲力戰
被執不屈死
明許文岐字我西仁和人懷宗甲戍進士由黃州守
陞下江防道駐蘄州癸未張獻忠䧟蘄被執不屈拘
留營内時麻城亂民聚數千號里仁會據城迎賊岐
隨至麻密諭會首明洪二人令反邪歸正事洩賊怒
將殺之岐北面再拜引頸受刃麻人蔡茂春為岐房
師茂春子之瀾聞變冐死入賊收其屍殮之鳴於廵
按黃澍以殉難請賜祭葬贈太僕少卿(明史稿)
孫傳庭字百雅振武衛人萬歷間進士懷宗末督湖
廣山西等五省軍務大帥賀人龍擁衆數萬欲叛庭
誘其來謁於密室中擊殺之遂收其衆追宼於襄城
數捷後朝命催戰值大雨七日饋餉不繼師潰潼關
血戰死(舊通志)
張克儉字禹型屯留人懷宗四年進士累擢湖廣僉
事監鄖襄諸軍修大隄葺通濟橋築蒋家埠捍水楊
嗣昌鎮襄陽安置張獻忠羅汝才等於房竹間儉深
憂之
書諫嗣昌弗聽後獻忠假督府軍符誑入城焚襄王
府儉奔救被執大罵死
王永祚字澄川崑山人懷宗戊寅任兵備上江防道
修築隄防以息水患屬吏有以荔枝餽者中納白金
五十兩啟笥即擲還仍註下考尋督學全楚甄拔皆
知名士號稱得人擢撫鄖陽招集流亡忠藎歷著值
獻賊猖獗躬冐矢石以死
宋一鶴字(闕)峯宛平人懷宗庚午鄉舉督師楊嗣昌
特薦邊才以分廵授楚撫鶴以獻陵在郢同直指李
振聲分汛防護鶴守城李守陵癸末獻忠至振聲兵
潰被執舁至城下賊四面登城鶴曰時事至此我為
重臣惟一死報國耳遂自刎
崔文榮海寧衛人世指揮僉事文榮舉武會試天啟
五年嗣職後以功擢武昌參將張獻忠䧟黃州犯漢
陽文榮渡江襲斬六百級賊攻城文榮以武勝門當
其衝偕故相賀逢聖協守賊攻之不能下楚府新募
兵開文昌保安二門納賊文榮方出關還闔城扉不
得躍馬大呼殺三人賊攅槊刺之洞胸死
朱士鼎起家武進士為廵江都司獻賊䧟城被執喜
其勇敢欲大用之戟手大罵斷其右手乃以左手染
血灑賊賊又斷之不死賊退令人縛筆於臂能作楷
書招其舊卒訓練如常(以上明史稿)
王喬棟字北愚雄縣人天啟乙丑進士明末由金衢
分廵調楚糧儲道時獻賊䧟省凡補楚官吏裹足不
前惟棟單騎赴任廵撫何騰蛟以藩臬以下七印悉
委署之棟督糧興國與州佐捍城救弗至兵潰城䧟
被執不屈死賊搜署覩七篆怒割無完膚楚人哀其
忠烈請祀郡學中
皇清葉映榴字蒼巖上海人順治辛丑進士官湖北督
糧道清廉惠愛嚴飭官吏禁絶徵收弊竇兼攝學
使印秉學政不少假借康熙戊辰夏逢龍等倡亂
劫撫臣分兵徧圍各署以榴素有聲望欲脅為偽
官榴紿之曰爾輩不肆殺戮不焚廬舍開城門任
百姓出入方可賊衆喜諾觧圍去榴入抱母泣曰
兒不能生養母矣亟命子僕將母雜民婦中出城
繕遺疏附家人馳奏並封印信遣向所過衙門呈
&KR0819;具朝服望闕拜畢挾刃升堂厲聲大罵曰死賊
死賊吾鬼其滅爾矣遂自刎百姓聞之哭聲振天
賊衆亦趨視伏地自相怨悔事
聞贈工部右侍郎諡曰忠節
御書旌忠二字褒之祀名宦楚人别立忠節祠祀之子
旉以廕除荆門州牧
宣德仁字元儒宣府籍紹興人由武舉任湖廣掌
印都司凡漕署運轉屯衛卒伍俱精覈詳明夏逢
龍之變糧道葉映榴自刎殉難仁聞報拍案疾呼
葉公好人者再四乃具文遣投安徽藩司衙門冠
帶捧印綬升堂望闕泣叩畢自縊死事平總制丁
思孔奏
聞贈副將廕一子守備楚人祠祝之
額倫特滿洲人字君玉以監生為西安鑲紅旗佐
領屢立戰功世襲拖沙喇哈番康熙丙戍調補荆
州右翼滿洲副都統已丑擢湖廣提督勤製衣甲
繕完軍實凡三年政無不舉
特簡本省總督楚地界接紅苗從來負固額倫特任提
督時宣諭開導遂歸化至是
陛見率其頭目四十人
聖祖命舞刀操鎗唱苖歌厚加賞賚涖任後静鎮寬大湖
南北藩庫例有督轅平羡即發各州縣衛所買穀
備賑並造廵船百艘分發濱水營汛往來廵緝又
修城南孔道橋梁時江漲隄潰往例照河工處分
而南方形勢水剛土柔因與撫臣合詞上
聞得
旨改例凢降革之員俱從末減乙未長沙善化湘鄉蟲
傷禾稼偏撫以蟲蝗肆虐等事入
告部議守令捕蝗不力皆黜革額倫特騐蟲生苖節乃
詩所謂螟螣之𩔖因採蟲隨本封奏並自陳不辦
蝗灾之咎蒙
聖祖洞鑒是螟非蝗難于撲滅勅部免議随奉
旨會勘山西趙鳳詔一案事竣未及回楚即奉署理西
安將軍之
命時策妄跳梁羽書旁午經營布置軍容暇整繼又移
駐西寕又赴巴爾庫兒軍前與靖逆將軍會同戰
守擊土魯番遠遁振旅而還出鎮青海之博羅和
額越明年儀度昂幇色楞率師進西藏
命額倫特為後應色楞貪功輕敵先渡河額倫特即剥
牛皮為筏濟師不得色楞所在至七諾過爾遇賊
六千人我軍一以當十力戰大破之尋以色楞軍
失利遣騎告急帥師五百人往援突遇賊數萬合
圍額倫特奮擊身被重創潰圍出凢堅持八十餘
日勢不可為乃潛草遺摺並勅印付禆將即手持
鳥鎗腰弓矢出戰殺賊數十人賊圍數十重矢砲
如雨遂死之時戊戍九月二十九日也賊驚嘆護
送棺槥至穆魯烏蘇奉
特旨令其子扶柩仍由楚入都
諭祭葬授光禄大夫諡忠勇奉
勅建祠一在武昌東門外一在漢口
湖廣通志卷五十九
