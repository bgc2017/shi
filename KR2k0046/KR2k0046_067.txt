湖廣通志卷六十七
列女志
漢陽府
宋汪母漢陽人子涯以忤賈似道撾死母曰汝死於
忠我則不辱可以下報先君矣亦自沉於江(舊通志)
元武僉事妻陳氏明一統志漢陽人武卒父母迫氏
嫁氏對鏡以墨刺痛念夫情四字於面誓死不二
劉通判妻梁氏明一統志漢陽人夫早卒紡績自給
終身不出戸事聞旌表
明鄭必真妻廖氏明一統志漢陽人年十六夫卒姑
哀其少寡無子欲更嫁之氏翦髮立誓養姑至老不
衰洪武中旌
李貞妻黃氏明一統志漢陽人家貧苦節養姑姑亡
殯葬成禮教子暹勤學發身科目孀居四十二年貞
潔如一日景泰中旌
生員李純妻周氏明一統志漢陽人夫亡養姑姑亡
拮据殯葬教子恕成名歴官同知守節五十餘年成
化中旌
劉省川妻梁氏漢陽人夫從軍去誓不嫁紡績自給
終身不出閨門事聞旌表(舊通志)
張敬重妻董氏漢陽人天順初夫疫死氏年二十一
無子苦節至七十五歲卒
舍人胡鎮妻陳氏漢陽人十九歲喪夫遺腹生子端
甘貧守節撫孤承廕弘治中旌
戴惠妻唐氏戴伯宣妻蘇氏漢陽人惠卒唐年二
十五撫孤伯宣成立娶蘇氏生女才週齡伯宣又卒
姑婦守志一門雙節
生員楊國寧妻蕭氏漢陽人蕭逵長女年二十七喪
夫矢志不嫁翁姑相繼亡家益貧拮据訓孤時秀成
立郡邑旌之張介肅緒登其堂輒下拜焉
生員朱之采妻蕭氏逵次女年二十五喪夫守節三
十五歲卒司成蕭良有銘其墓
生員胡化中妻百歲節婦易氏漢陽人年十九化中
卒遺子遵道遵義家徒四壁母子相依鋤園得金揮
而棄之父母問故對曰兒寡兩孤稚金多非福也郭
正域高其義贈以詩苦節八十一年督學高世泰為
立傳
生員蔡三命妻王氏漢陽人年十七夫死守節而卒
張介肅緒銘其墓
李若英妻姚氏漢陽人年二十二夫亡遺孤貞才一
歲氏拮据奉姑極盡誠孝里有無賴子侵其產氏引
斧自砍其胷流血幾死得免侵奪教子入泮有文名
舉五孫昌黎昌燦及曾孫輩皆列膠庠年九十四無
疾而逝
李若谷妻雷氏漢陽人李早夭氏方十八歲生子應
栢甫數月守義訓子栢後貢於成均夫婦復相繼死
氏痛甚不食諸婢強進之年六十七卒
舉人魏晉封妻吳氏漢陽人魏病篤謂氏曰喪亂之
鄉為嫠甚難能從予地下乎氏曰有志士寧無志士
妻魏卒氏日夕號慟死而復甦者數四至魏歿之百
日祭畢自縊於柩旁時年三十四
王儁士妻宋氏漢陽人年二十四而寡子徵奇甫四
歲家無儋石儲氏泣血毁面誓不改適撫子為名諸
生守節四十餘年
王道立妻李氏漢陽人夫早歿撫子會篇登賢書苦
節三十餘年
舍人吳佺妻張氏漢陽人早寡誓死撫孤年八十八
卒
鄧昇妻王氏漢陽人年二十二夫卒撫孤苦節七十
餘載卒
生員朱襄妻羅氏朱之藩妻牟氏漢陽人襄泛舟
遇盜溺水死羅年二十五撫七歲子之藩成立襲職
千戸娶江夏牟盛女未幾藩復死牟年二十二矢節
奉姑撫孤昌為諸生有司顔以雙節
王武英妻高氏漢陽人年十八守節至八十一歲卒
知府王世初禮葬之
易貞女孝感人即易烈女姑也許字漢陽諸生劉宏
子養恬未嫁養恬卒女往哭之痛幾絶恬就窆女以
身殉姑泣曰苦念吾兒亦念吾兒有垂白之父母乎
女泣謝遂翦髮瘞穴中自是紡績事甘旨不出戶外
者二十三年舅卒鬻衣治殮具姑病求藥露禱竟不
起居喪日飲清水一甌碎香末少許吞之葬姑畢遂
絶粒死後姑僅十二日與恬合葬
戴貞女漢陽人大司馬金女孫也年十八受漢川諸
生李霄之聘霄年亦十八抱疾將革戴願往奉湯藥
未半月而霄卒竭粧資營葬無姑可依仍歸侍寡母
守貞至五十五卒
王某妻石氏漢陽人生一子夫卒有富民某計奪之
不從一日氏舟過南湖富民於湖中行劫氏抱其子
投湖死
張濂妻許氏漢陽人年十八適張二年而夫歿遺一
女才半歲氏撫之長適吳乃依女撫外孫伯裔甘貧
茹苦年七十七卒
張瑚妻田氏漢陽人年二十二夫以救父死於盜氏
割髮截耳誓志撫孤年八十餘卒
陳[啟-口+山]妻彭氏漢陽人年十七夫死生子甫數月氏鞠
幼孤事尊章四十餘年卒
監生吳守一妻黃氏漢陽人年二十五夫故事姑恭
人伍氏孝養無倦撫孤紹先紹名補弟子員苦節四
十年事聞旌表
生員張完妻王氏漢陽人年十七歸完甫四載完卒
撫二孤次子博先成弟子員屢值兵燹貞操益厲年
七十餘卒
生員許元贈妻朱氏漢陽人年二十七夫卒遺孤甫三
歲苦節奉姑教子為名諸生
生員兪泰生妻許氏漢陽人夫歿氏年二十六遺腹
生子名都與孀母盧氏同居教子早年入庠苦節四
十餘年
江起龍妻湯氏漢陽人年二十一而寡生子僅一歲
冰霜自勵奉孀姑彭氏生事死葬如禮教子中盤列
庠序
樊維極妻袁氏樊仲妻張氏漢陽人袁年二十六
夫歿遺孤仲三歲家貧矢節奉姑撫子及仲長娶媳
張氏生孫林錦甫六歲仲復早死張年二十二同姑
孀居零丁孤苦林錦後入府庠
吳永鎮妻吳氏漢陽人生子文選甫八月夫亡茹貧
育選後中順治丁酉鄉試
知縣蔡幾妻金氏漢陽人年二十九守節教子若孫
俱成名以子貴封恭人年八十乃卒
汪卷妻徐氏漢陽人姑病刳肝救愈
生員瞿猶龍妻丁氏漢陽人早寡事繼姑曲盡婦道
姑患惡疾蚤夜籲天請代洗巾帬奉藥餌歴久不倦
年五十九卒子謙有聲庠序
羅嘉賓妻瞿氏漢陽人年十七夫亡守節至七十三
卒
丁思銳妻葉氏漢陽人年二十五夫亡守節至九十
五歲卒
贈知府王異妻徐氏漢陽人守節撫孤一鵬成立歴
五十九年卒
黃語妻崔氏漢陽人適黃事舅姑盡禮生子承命甫
歲餘夫病卧床數載氏侍藥餌不懈夫卒苦節撫孤
同知王光裕為之傳
王文魁妻李氏漢陽人年二十一夫亡撫數月遺孤
饑寒困苦人不堪氏甘之孤食餼庠序又舉孫世顯
氏無疾逝
胡楠妻王氏漢陽人二十七歲守節年七十餘卒
生員吳元嘉妻蔡氏漢陽人甘貧守節年九十餘卒
子崇孝廉
張仲武妻熊氏漢陽人夫死無子撫姪及幼孫成立
年七十餘卒
吳榛妻張氏漢陽人夫死撫遺孤有成
王之鳳妻易氏漢陽人夫死撫遺孤歴年八十有五
有司給以米布
高岑妻王氏漢陽人夫以吏客死京中氏破家歸葬
茹貧撫子年八十餘卒
生員李鐫妻龔氏漢陽人夫死無子苦節四十六年
卒
王旦生妻程氏漢陽人年及笄適王玉中崇正已卯
副榜例赴部肄習氏獨理家政内外整肅癸未獻賊
亂圍氏舟不能出氏急呼老僕婢屬子女别逃自立
舟尾目送俄賊至氏大呼躍水死子家琰孫履鼇俱
庠生
郭興妻張氏漢陽人夫業漁養母流寇肆掠為寇所
獲窮詰財物無所得怒欲殺興氏跪請曰姑年老夫
死無以養願身代之寇釋興而殺氏踰三日屍跪立
不僵郭興一作劉興
舉人熊鳴盛妻任氏江夏待詔任家相女夫歿孀居
教子癸未獻賊破武昌氏適避亂季女家聞賊至死
之女亦從死以子伯龍貴贈淑人又加贈一品夫人
易可久妻陳氏漢陽人年四十無子勸夫納妾生子
兆羲開羲撫之如已出俱列庠序獻賊陷漢陽氏被
執罵不絶口賊磔殺之
李烈女漢陽人國祚女聞獻賊警未解衣帶者旬日
夜則私自鍼工賊至倉卒出走與賊遇欲汚之女且
却且走身被數創至馬家湖邊遂遇害後得屍於湖
中表裏縫密爪痕透掌膚色如生
仲烈女湖州人隨父節賈於楚有殊色獻賊破漢陽
仲從羣婦出城門者止之有項令索婦女首執仲仲
毁面披髮大罵賊命二人挾上馬力墜傷額終不肯
往乃露刃迫之曰身往何如頭往仲笑曰頭也賊遂
取其頭馳去
周烈婦漢陽人李大理宅婢也為賊所挾驅至梅子
山一别墅犯之不可得臨以刃氏伸頸就之突起抓
賊面流血遂遇害
李烈女漢陽人諸生友桃女癸未獻賊之亂女年甫
及笄隨父走寓虎頭山湖上兵將搜湖女知不免預
自縫紉衣履甫訖工而賊至驅掖入舟女紿賊登岸
即赴水未死賊怒引佩刀砍殺之數日屍浮水面膚
色如生
生員李珠妻徐氏女李氏漢陽人闖逆之變母女
避亂櫧山賊突至欲犯以非禮俱不從被殺
羅漢鼎妻喩氏漢陽人左兵侵掠氏挾二子避月宫
橋水邊賊劫之加以刃血流被面而死
劉對生妻李氏漢陽人太僕若愚次女闖賊敗走入
山李徒跣奔竄將有逼者自投水死二子樹範樹駸
殉焉
王維侃妻余氏漢陽人明末避亂夫婦俱為賊所掠
氏紿兵釋夫遠去引頸就殺侃義之終身不娶
杜睆妻吳氏漢陽人避流賊語夫曰少緩死無及矣
遂投水死(以上舊通志)
生員周諏母何氏漢陽人癸未被左兵掠獲罵賊不
屈而死(郡志)
傅愈妻張氏朱贊皇妻蕭氏王大文妻張氏俱
漢陽人守節旌表(舊通志)
馬天慶妻龔氏明一統志漢川人夫卒撫幼子家貧
紡績養姑終身不衰有司表其門蠲其徭役
生員尹應龍妻魏氏漢川人年二十八夫歿事舅姑
以孝聞訓二子成立三孫皆補弟子員年七十四卒
(舊通志)
尹應祥妻曾氏漢川人年二十二夫卒外親欲奪其
志以死拒之教子迴為名孝廉卒年六十餘宗伯李
維楨為之傳
龍大雨妻張氏漢川人年二十四喪夫有以改適諷
者斷一指示之撫子衣補弟子員
龍大漢妻胡氏漢川人年二十五夫歿遺子制甫三
月家素貧紡績課制補弟子員事聞旌表
馬呈祥妻楊氏生員楊敦義妻殷氏漢川人楊氏
敦義姑也義與祥相繼卒二氏哀毁骨立楊死於祥
之忌日殷亦自縊於義之忌日事聞旌以雙烈
張一魯妻黃氏漢川人魯亡氏僅十六歲父憐其幼
改聘涂姓氏聞之自經嬸許氏救之尋自刎幾死嫂
楊氏奪刀乃免守節終身
李昂妻郭氏漢川人年二十三守節終身有司以銀
米給之
李和妻岳氏漢川人夫卒撫孤四十餘年知縣請於
上吏予以肉帛
雷溥妻李氏漢川人年二十五夫卒守節撫孤與岳
氏同受肉帛之賜
生員林若今妻潘氏漢川人年十九而寡自少至老
槁若骨立撫數月遺孤茹有成後旌表
生員李時妻米氏漢川人時以勤學病卒氏哀毁幾
絶舅姑憐其少欲嫁之不可乃止年六十餘卒
生員鄭應麟妻王氏漢川人年三十而寡無子僅女
二服闋歸寧父母逼嫁之以死拒自是絶跡母家
生員王文蔚妻鄭氏漢川人年二十五而寡一子在
襁褓日抱泣守節至八十卒
生員龍納約妻王氏漢川人總憲道直妹也年二十
二約病割股療治不愈守節至七十有餘卒
生員龍御妻曾氏漢川人年二十六夫卒事姑至孝
撫子文光入庠年逾八旬卒有司奬之
生員葛生楚妻王氏漢川人年二十而寡生子二女
一家貧課兒誦習不懈嘗病暈子請醫診視及寤引
刀自斷其腕曰奈何令我手為醫者持乎子言颺康
熙庚戌進士
丁元貞妻鄭氏漢川人二十二歲而寡子女俱無撫
姪孫鼎為嗣苦守以歿
左起妻方氏漢川人年二十一夫死孀居五十餘年
卒
王道正妻龍氏漢川人納銘之姊夫早逝苦節五十
四載孝事舅姑課子都由貢選通判年八十九卒
尹大任妻龍氏漢川人諸生之錡女姑劉氏病篤割
股肉雜湯藥進之姑遂愈
生員李正開妻駱氏漢川人左兵掠鄉闔家奔竄氏
陷賊衆持刀逼之引頸受戮罵不絶口而死
生員王明儉妻成氏妾唐氏漢川人左兵南下二
氏伏池塘中恐不能免俱結帛死
曾烈女漢川人女未嫁值亂為流賊所掠大罵而死
王烈女漢川人女未出室聞夫死自縊
羅某妻胡氏漢川人癸未白賊肆掠蔡店氏為所執
罵不絶口賊刃之而死
生員張采妻萬氏漢川人甫婚數月值左兵肆掠投
淺塘中以首埋入深泥而死
羅烈女漢川人羅瑚女明末為流賊所執以首觸地
取石自破其腦血流滿面賊怒殺之時年十八(以上舊通)
(志)
鄧鑑妻盛氏明一統志黃陂人鑑任光禄署丞歿於
土木之難氏年二十七守節撫孤瓊後以恩錄仕為
裕州牧氏年九十餘卒事聞旌表
丁侗妻彭氏黃陂人年二十七夫卒貧且無子事姑
盡孝兄欲奪其志遂終身不至兄家及卒鄰里憐而
殮之督學陳鳳梧題其墓(舊通志)
王循武妻梅氏黃陂人年二十二適王甫五月夫卒
遺腹生子誓死守節紡績撫孤正德間流賊入境被
執不從刺其面年六十餘卒
黃香妻王氏黃陂人年二十一夫卒無子家貧不能
支以死自誓族衆莫能奪年八十卒
黃自誠妻林氏黃陂人年十七適黃有黃繒者乘間
調之婦恚自縊邑令蕭應儒白於上官給銀祭葬
朱國臣妻馮氏黃陂人早寡富豪吳泮強贅之斷髮
燒其居得脫邑人鳴冤有司坐泮遣戍直指李表其
門
龐氏黃陂貧家女美姿容言動不苟夫袁三才&KR1196;酒
游惰氏屢諫不悛債家責負立夫婦身劵為質氏知
不免血淚如雨曰死即死耳不能自辱遂手刃七歲
女身有娠復自刎數日乃殮顔貌如生事聞獲旌
劉灌妻王氏妾侯氏黃陂人夫卒無嗣共撫一僕
男為義子以釀酒為生形影相弔年俱八十卒
生員鄭偉妻劉氏黃陂人年十九而寡家貧撫孤以
䌟纑自給年九十餘卒
生員喩侍妻李氏黃陂人早寡家貧撫孤成立年八
十餘卒邑令奬之
生員張王馳妻秦氏黃陂人年二十二夫亡截指斷
髮撫六月遺孤歴危亂不渝每當舅姑誕忌日必八
拜曰未亡人謹代阿夫四拜有司議旌之辭不受
生員蕭森妻吳氏黃陂人年二十五夫亡撫孤芳成
立氏疾芳刲胸以汁進氏知之泣曰會須見汝父於
地下兒何苦自殘踰年疾復作呼芳戒曰人生皆有
死慎勿復然遂卒芳居喪三載深墨如一日人稱其
一門節孝
李正英妻孫氏黃陂人年二十一夫歿舅與繼姑皆
衰耄氏竭力奉事不懈遺孤青珠三歲赤珠六月皆
撫成入泮而夭復撫諸孫年七十卒
陳某妻鄭氏黃陂人年十九夫亡勤儉訓子有成年
七十餘卒
吳遜齋妻李氏黃陂人年二十一夫亡撫孤鼎食餼
年七十餘卒
陳善妻鄭氏黃陂人事舅姑貧而能孝年十九夫故
孤丹赤僅一歲取夫遺書課之遊泮年七十一卒事
聞旌表
陳少峰妻左氏黃陂人年二十夫歿無子立嗣承祀
以死捍強暴年七十餘卒
萬一洵妻丁氏黃陂人年二十二夫歿遺孤週歲貧
薄無依以女紅博粒食哺姑與兒而自啗糠覈姑病
篤翦髮辦藥餌及卒氏一慟而絶(以上舊通志)
生員韓邦舊妻張氏黃陂人夫病四年侍藥餌不倦
夫歿守貧矢節擇師教三子長楩以明經授阜城令
仲季及孫皆邑庠生
王鼎銘妻戴氏王某妻張氏黃陂人戴生而幽貞
十六適王事舅姑至孝二十八無子立一姪為嗣夫
亡撫嗣子娶婦張氏舉一孫而嗣子又亡媳以痛夫
死獨撫弱孫成立年八十餘卒(以上郡志)
李世龍妻吳氏黃陂人夫早亡遺腹生子輔值流賊
亂攜子與姑遠避流離辛苦教子成弟子員邑令奬
之(舊通志)
張垣妻鄭氏黃陂人年二十無子夫陷賊死苦守二
十餘年舅姑歿力營歸窆踰年亦卒
李珍妻蕭氏黃陂人年二十四獻賊亂翁與夫俱亡
氏營葬二棺姑病篤割臂療之苦節二十餘年姑死
依父而終
譚德化妻楊氏譚忠義妻黃氏黃陂人德化早亡
楊事八旬舅姑奉養無缺乙亥流賊警謂子忠義曰
吾寧死於家不棄屍道路也乃與媳黃氏匿複壁中賊
至破壁牽出楊先被刃黃急投塘水淺不能沒賊亂
石擊之腦裂不起賊怒碎剉其屍去忠義後成進士
袁遵妻張氏媳段氏大女黃陂人闖賊南潰遵
闔門被掠將肆辱張大罵不止賊舉刀欲下媳女環
跪請代死賊曰若欲活者從我張知賊不可回因各
正容相勉以死賊益怒亂刃之一時俱斃
王立郁妻涂氏黃陂人避流賊於武昌賊於複壁間
收執之氏憤齩賊斷指賊怒刃之碎首屠腸而死
向烈婦黃陂人向榮赤之女幼至孝年十七適王事
舅姑盡孝逾年流賊至見執脅之以兵氏正色請死
賊指其戚屬恐之曰若非汝父母即汝舅姑兄弟也
當盡屠之而後及汝氏曰吾志已決汝但殺我因仰
天長號諸戚屬皆股栗垂淚氏益怒曰我義不辱誰
欲賣我以圖生乎奪賊刃自殺賊怒碎其屍去
鄭當時妻賀氏江夏賀文忠女當時漢陽人氏夙承
父訓善事舅姑敬夫治家儀節井然夫歿值流寇亂
攜一女避鄉庄持節以終(以上舊通志)
陳政三妻楊氏明一統志孝感人氏年十四適陳生
子仲才甫九歲翁姑及夫相繼歿氏年二十七家極
貧變易衣物以置棺衾守節撫孤成立正統五年旌
監生張瑀妻黎氏明一統志孝感人年二十六夫亡
家貧忍饑訓子文迪登賢書正德十三年旌
周伏受妻江氏明一統志孝感人伏受家漢陽比卒
護衞林寬聘氏為妾氏罵其來聘者寬復迫之氏遂
整衣毁園籬走夫墳痛哭沉漳湖死御史朱衣有詩
弔之
張楚英妻王氏明一統志孝感人楚英為都御史瓚
之孫卒而家貧氏僦舍以居女工自給恒日絶炊子
霍或出負恥乞鄰火苐掩門卧嘉靖中旌
劉廷相妻方氏明一統志孝感人家於郡年二十四
夫亡事舅姑克孝撫二子伯生伯燮皆成進士隆慶
二年旌
省祭謝銘妻劉氏孝感人夫早卒子惠僅八月或欲
奪其志誓死不回嘉靖中請旌(舊通志)
監生陳稽妾李氏孝感人生子學思二歲稽卒氏年
二十四嫡唐欲嫁之不可事唐尤謹嘉靖中旌
生員高擢妻魯氏孝感人年二十一夫亡哭踊不欲
生刲面蓬髮苦節五十餘年萬歷中旌
生員嚴誼妻周氏應城周中丞女適孝感庠生嚴誼
年二十四夫卒家貧子幼拮据撫孤苦節至七十餘
卒邑令表其門子惟慇明經惟懃諸生孫十一人遊
泮者六登賢書者二曾孫正矩成進士官至侍郎
夏彝妻夏侯氏夏應書繼妻王氏孝感人彝早卒
夏侯擗踊欲殉念姑老子幼乃抑痛強起事姑盡孝
撫子應圖應書書補弟子員娶婦石氏生子時亨甫
八月而石卒繼娶王氏年僅十六亡何應書卒王密
割髮置屍枕下誓不二志鬻織養姑哺子自啗糠覈
其父私與里豪約嫁之紿女云已將死王遽歸里豪
行且至王號慟徒步馳還終身不復至父家天啟中
旌曰一門雙節後時亨成進士自部郎擢參政贈夏
侯及王為淑人
生員劉應麟妻湯氏孝感人年二十四夫病篤遺命
嗣其猶子科母老願以菽水為託氏曰君有弟在奚
患應麟卒氏衣衰絰哭於祖廟改科名承檢笥篋省
生計紿侍婢曰吾疲甚思寢毋譁也詰朝扉不啟發
視之則雉經坐逝事聞旌表
易烈女孝感人易體亨女許聘沈時鼇鼇死女整衣
入寢欲自盡父母持之明日女謂父母曰兒知誤矣
父母在奚死乎是夜防少疎遂自縊萬歷中旌
鄧張妻汪氏孝感人年十八夫卒晨夕泣血兩目為
盲翁姑先後歿竭力喪葬如禮訓子有把有梓俱為
邑庠生值夫忌日哭泣過劇遂不起年四十八崇正
五年旌
陳可化妻郭氏孝感人歲祲可化遊於外久不歸皆
言可化死議許桂姓郭以死拒之後七年諸奸復定
計氏度不免閉戶自經巡撫李貞題旌之治奸黨如
律後可化孫于王亦娶於郭即氏族孫女也于王早卒
郭氏哀痛不欲生家人防之甚密遂絶粒而死
萬烈女孝感人萬宏女許聘楊洪柱聞洪柱卒紿婢
子盡去入父書室扄戸自縊死事聞旌表
姚貞女孝感人生員姚正女許聘鄭一德鄭卒女服
毒幾死灌以水甦請於父母歸鄭置柵圍其閫非十
歲婢不許進日蓬垢哭為置嗣子歷二十二年卒事
聞旌表
舉人湯星繼妻舒氏孝感人年二十六夫卒無子撫
屍一慟嘔血數升立夫兄子民惇為後宵旦蔬水必
薦薦必哭邑人哀之
生員邱山妾曹氏孝感人年二十五子餘慶甫二歲
夫卒氏謝容飾甘蔬糲仰事俯畜孝慈備至知縣劉
崑為之傳
生員鄧文煥繼妻蕭氏孝感人年十九守節家甚貧
孝事舅姑撫前妻子如已出邑令劉崑表其閭
典史徐遷繼妻席氏孝感人徐為武興典史以運兵
餉卒於邊子㣙生數歲氏年二十四欲殉人勸曰地
下有言孤兒無託旅櫬數千里誰其還之氏乃強起
扶櫬歸禫祭一痛而卒邑令表其門
李含芳妻戴氏孝感人守節奉舅姑姑年九十卒氏
亦七十哀毁具禮邑令表其門
生員楊洪楫妻梅氏孝感人生子同善甫七歲夫卒
事姑以孝聞守節終身
唐在衡妻湯氏孝感人年十六歸唐明年夫客死子
名吉僅三月鬻産迎夫喪至則枕柩大痛嘔血自縊
不死自刎深寸許諸母營捄又不死乃絶食五日且
死諸母泣謂曰汝死置孤兒何地因取兒投其懷相
向悲號氏強起厝夫柩斗室寢食其側兒稍長衣食
教讀之及子入庠且舉孫值夫忌日設奠一慟而絶
巡按具題旌表
程怡妻祝氏孝感人年二十五夫歿事兩姑以孝著
苦節四十九年卒崇正七年旌表
沈自充妻樂氏孝感人年十九夫卒遺孤性甫一歲
氏力紡績課家人勤耕以奉舅姑教子有成守節四
十八年
生員辛鼎妻張氏孝感人年二十八夫亡無嗣食貧
養姑十二年姑逝氏以哭泣致瞽又八年乃卒守令
表其門
生員劉禔妻沈氏孝感人侍郎惟炳女年十六適劉事
繼姑維謹逾年夫卒遺命立兄子興義為嗣居嘗閉
戸下鍵雖至親不得數見撫孤教養備至補邑諸生
先是母氏卒哀毁骨立父至則掩涕與兄弟曰翁老
矣勿助之悲也比父歿哀毁如居母喪時里人稱為
貞婦孝女
楊塳妻楊氏孝感人年二十七夫亡家貧舅姑老歲
復洊饑伯舅逼更嫁氏以死拒自嚼糠覈以米飯舅
姑舅姑死竭力殯殮撫孤慶鐈成家年六十卒孫洪
才邑諸生
徐秉衡妻華氏孝感人夫卒恒扄戶率兩女紡績自
給終身無笑容無華飾揖内戚不踰閫閾鄰婦諷之
嫁斥不與通
程文明妻晏氏孝感人年二十五夫卒苦節自矢撫
子啟祥為諸生邑令表其門
楊嘉善妻李氏孝感人夫亡氏年十八子兆應甫數
月家極貧父憐之為置田宅於雨山之麓苦節以歿
吳士望妻宋氏孝感人年二十四夫亡無嗣撫從子
如已子紡績養舅姑舅姑卒喪葬如禮守節終身
劉相明妻畱氏孝感人夫卒子寧宏俱幼氏虞不測
乃歸父家撫孤成立年四十五卒邑令奬之
生員夏鼐妾吉氏陳氏孝感人夏歿二氏年各二
十餘吉生子祚典甫七月陳鞠若已子貧苦共守撫
孤成家有司表其閭
胡自聖妻黎氏孝感人年十五歸胡孝事舅姑閱四
載夫亡沐浴整衣辭公姑畢即扼吭欲殉家人嚴護
之氏紿之曰我急迫故至此今當完節老耳衆乃相
與拮据死者喪具氏遂扄戶自縊事聞旌表
高文煥妻乾氏孝感人年十九夫卒無子女拔刀自
裁母姑救之三日復甦自是斷葷腥日不再食知縣
雍鳴鸞以綽楔表其門崇正癸未闖賊陷德安從子
高騫將扶避山砦氏曰吾老矣豈復出此門求活行
吾夙志可也遂投後園池中死
分司程良孺妻傅氏孝感人新昌知縣偉女也事祖
姑湯姑熊以孝著崇正甲戌良孺分司鳳陽倉乙亥
正月流賊陷鳳陽良儒倉皇率厮役守庾義不内顧
子正揆破垣匿母於署之左堂茅屋中賊焚屋搜匿
傅額中刃復截一指三日賊去正揆於灰燼中尋得
之猶藏勅印於衣肘間絶而復甦出勅印付良孺而
卒事聞旌表
侍郎程正揆妻舒氏孝感人隨夫之鳳陽省親鳳
陷氏死之崇正十五年與姑同旌
程正遇妻劉氏孝感人明末流賊至被獲趣之行不
從賊曰吾將殺爾父母及子氏曰我自索死父母奚
罪是呱呱者我死彼亦死又奚累也俯首授賊曰疾
殺我賊怒殺之趺坐而死賊壯之脱其父母去
劉應景妻丘氏孝感人為流賊所執累逼不從賊大
索於村得油滿甕漬丘衣語同𩔖曰此婦木彊將爇
之氏哂曰若謂死溺死焚死於刃有間乎官兵旦夕
至若求如我得哉賊怒束於木而焚之罵不絶口
生員唐烈妻陳氏孝感人崇正丁丑從夫避亂山砦
流賊突至夫與子俱奔散氏獨行山石間砦人曰非
唐氏嫗耶可急入氏泣曰我一婦人失夫與子諸君
雖憐而生我我何面安茲土乎少頃賊大至逼之去
不從罵賊死
范允公妻沈氏孝感人明末為亂兵所掠強犯之極
口罵賊降色誘之罵益厲被殺
貢生胡敬妻姚氏孝感人繼姑喻性嚴氏以誠敬得
其歡心癸未李自成分兵陷城氏避難南湖獨坐小
舟哭不已鄰舟婦慰之曰賊自入垣從未殺婦人何
畏也氏曰我正畏其不殺耳明日聞賊掠舟入湖氏
曰賊至必辱辱而後死晚矣遂攜二女投水死
生員張聲妻陳氏孝感人明末避流賊於邑之萬金
湖張迫散去氏偕同難諸婦赴水賊呼諸婦曰起則
生氏獨不起賊往援之罵曰死賊何敢手吾衣賊怒
擊之氏抱子死
生員魯近逵妻顔氏魯之筆妻李氏孝感人顔避
亂武昌癸未五月城破與媳李氏同被執俱罵賊死
貢生彭焱妻胡氏孝感烈婦姚氏女明末隨夫避亂
湖南之黔陽會王進才作亂氏被執強之渡河不可
罵賊被斫身無完膚一子一女同死黔陽人有烈婦
歌
夏烈女孝感人夏太衡女明末為流賊所執不從乘
間赴水死賊義而舁葬之血歕尺許浣賊衣賊不敢
近
楊烈女孝感人楊鳴桐女明末為流賊所執罵賊白
棓亂下以死
唐烈女孝感人生員唐鼇女許字楊某癸未被流賊
執掖之上馬撲地不從以刃脇之罵不絶口見殺
舉人傅彥嶔妻程氏孝感人年二十八夫卒置柩堂
左泣血致盲事姑極孝撫子世享世傑補諸生姑卒
亦柩於堂朝夕哀泣數十年如一日獻賊將至氏委
家不顧急募人舁兩柩出城具禮葬之年七十卒
李養樸妻馬氏孝感人年二十七夫亡子之馨才歲
餘家貧繼姑缺養或勸更嫁氏割髮刲面以絶之歲
饑流寇所在焚掠氏雖備極顛連而事姑惟謹姑歿
鬻衣物僅能殮躬畚土成墓訓子成立有司奬之
舉人丁之鴻妻宋氏孝感人明末避亂湖濱流賊將
至呼其姒劉與女甥婢數人刺小艇於水闊處從容
訣曰吾等皆婦女豈可為賊刃所汚遂相率投水死
浹旬賊去家人出屍水中凜然如生簪履密結時人
異之
程大年妻傅氏傅邦霖妻程氏俱孝感人守節旌
表(以上舊通志)
黃氏孝感人明末賊帥白旺陷郡城其夫張挺然授
偽掌旅黃泣止之不聽顧挺然雖從賊賊猶疑之令
取婦為質黃攜十歲兒匿青山砦挺然啗以富貴不
去劫以兵終不去挺然怒破砦焚故居以窮黃黃乃
逃匿愈深竟不可得挺然寄兒金簪兒以綰髮黃曰
賊物也拔棄之後挺然未知死所黃撫子成立邑令
張擢士表其門(郡志)
皇清熊正筍妻王氏漢陽人名希貞幼時其父孝廉士
乾教以女史適熊事翁姑極孝謹夫死欲殉姑語
之曰孝順婦猶吾女也既失子又失女我且從汝
氏乃強起執喪不敢夜哭服闋麻衣未嘗去體逾
數年姑死遂不食數日撫棺一痛而絶(舊通志)
王文綸妻田氏漢陽人田生蘭次女幼愛讀列女
傳年十七適王王寢疾氏哀毁籲天請以身代謂
王曰若不起予稍知禮義又無子息敢背所天耶
王卒視含殮訖泣語母曰兒已許從王郎地下矣母
留二婢守之氏伺婢倦乃自束髮紉衣書絶命詞
三首自縊死其詞曰與君白首共為期誰料分飛
慘别離我命豈同風絮落矢從泉路更相隨辭余
父母與諸昆莫話傷心早斷魂兒是西原陌上草
雪凌霜妬已聲吞冥路悠悠可緩行君歸我肯惜
微生寧甘地下同埋玉豈學啼鵑怨五更
劉以勷妻夏氏孝感人庠生廷仕女夫贅於夏踰
年卒氏括髮毁面絶粒七日數引刀自裁防救得
免廷仕母亦苦節謂氏曰何不法而祖氏曰昔吾
父已在襁褓事固不同廷仕知志決乃環泣勸阻
曰家貧歲歉稱貸無門汝若死累我一家矣氏許
諾是年五月朔夫喪甫過百日往辭舅姑拜别夫
塜哀感路人至六月忽謂父母曰兒前不死因春
荒乏費今食新矣乘間自縊死殮三日面目如生
葬後大風撤所居室拔去古桑里民驚告邑令令
詰其偽旋風起案前令乃親纂誄詞往唁旋風雙
起導輿值達墓前烈義所感如此
生員蕭興秀妻吳氏漢陽人闖賊寇漢上掠其夫
以去氏年甫二十子壽昌方在襁褓撫育教誨苦
節四十餘年人無間言(以上舊通志)
舉人周若衡妻萬氏子婦黃氏黃陂人萬年十
九一子四歲夫亡課子甫成又亡與媳黃氏冰霜
茹苦人稱雙節順治間旌
周若峋妻鄧氏黃陂人夫歿氏年少孝養公姑勤
督諸子力行賑貧瘞骨諸善事順治中旌
陳巨任妻劉氏黃陂人事公姑至孝從夫至京時
魏璫殺楊忠烈氏憤激贊夫收屍朝野為之咋舌
夫宦死閩中氏矢志撫子世昌及子為潯吏氏勉
以大義募千人擊獻賊累功陞後軍都督同知氏
誥封夫人年八十九卒順治間旌
侯希哲妻王氏黃陂人夫歿家貧拮据訓三子有
成順治十四年旌
黎嗣昌妻朱氏黃陂人夫歿氏年二十五苦節五
十餘年事舅姑至孝教子時舉登賢書康熙十年
旌
王軫善妻樂氏黃陂人軫善孝養竭力親死廬墓
皆氏佐成之年二十四夫歿守節訓子軒登已酉鄉
舉康熙十八年旌
熊祚延妻李氏孝感人少&KR0570;書史即知以禮律身
及筓歸熊以孝敬聞值流寇起土豪藉讎生亂熊
闔門遇害氏抱幼子匿荆棘中母族擁以去豪亦
素聞其賢不復追長子適詣蒙師均免於難即大
學士賜履也氏痛不欲生念夫亡子幼忍死存孤
木棉長藿手自經營嘗併日以食而課子最嚴日
就外傅夜共一燈懈即撻而數之母織子讀聲常
達旦既貴顯猶服布素即繒帛亦澣補無算課女
工如故接鄰嫗不啻娣姒初延父兄皆歿於難氏
親檢骸骨葬之哀感路人後氏子每晉一階即大
慟生平無歡笑容嘗語子孫吾家荷國恩巳極
然未亡人分定矣
誥封太夫人卒年七十四奉
諭祭一壇康熙二十三年旌
胡世珍妻朱氏漢陽人年十九生子紹安甫週歲
夫亡氏矢節與孀姑盧氏同寢處姑歿挈紹安奉
姑柩葬於世珍墓所壬午亂兵屠城被執脇以刃
火不屈受創氣絶次日始甦逃匿山間乃免時紹
安年十一被掠氏以兒散失復自經者數母戴氏
密防得不死弟天慶冐白刃跡至潯江獲紹安以
歸紹安後中庚子副榜仕曲靖府經歴康熙三十
二年旌
生員李繼鄴妻劉氏黃陂人年十九夫亡歴事三
姑克盡婦道苦節五十五年康熙三十六年旌
夏光湘妻蕭氏漢陽人夏有雋才以病不就試佐
其父賙䘏井里氏奩資頗厚承夫志悉陳舅姑所
無一錢尺帛私年二十五夫卒遺一孤襁褓哀痛
求死不獲舅既樂施家遂貧困早夜織紝供甘旨
垂老無間言初氏脫簪珥購地葬其夫舅有父殯
未舉氏承舅意葬夫左及舅卒遂葬夫右或沮之
曰不為同穴計耶氏曰父子祖孫相聚當更樂也
子策謙已卯舉人孫立中力恕辛丑同入翰林是
歲氏守節六十二年矣夀八十八卒康熙四十一
年旌
生員熊祚蔭妻魯氏孝感人熊素稱神童氏亦聰
慧年十八歸熊生子僅三齡夫亡氏年二十七毁
面斷指撫孤未幾寇亂舅姑叔季相繼慘亡衣棺
安厝皆力辦亂後愈貧紡績教子憂患攻心兩目
俱盲子賜烈日夜泣禱忽遇異人以針撥之復明
人以為苦節之報年六十七卒康熙四十三年
旌
周明宇妻蔣氏孝感人年二十三夫死守節撫孤
孤復夭又撫五歲孫士奇成立孀居六十五年卒
康熙四十四年旌
楊泉宗妻劉氏孝感人年二十九夫亡三孤俱幼
氏養姑撫子孀守五十四載人無間言次子夭遺
婦某氏相依礪節康熙四十四年旌
趙輝廷妻徐氏孝感人年二十七喪夫家貧紡績
以奉孀姑撫三子或諷其改嫁氏破面剪髮示無
二心年七十三卒康熙四十四年旌
陳叔理妻向氏孝感人年十九夫亡長子允壽在
抱次子允謙遺腹家貧勤紡績奉姑姑患癰以舌
吮而愈姑年八十二卒祭葬皆如禮允壽復早逝
孫廷璽甚幼氏與媳相率苦守康熙四十四年
旌
楊慶銓妻陳氏孝感人年二十四夫嬰疾久卧床
第氏調護無倦色一日夫探其意曰爾少子幼我
不起爾父必奪爾志如吾親何氏泣下不能言截
髮以誓夫卒養葬舅姑撫子成立康熙四十四年
旌
生員葉菁妻宋氏孝感人年二十四夫卒事姑至
孝姑病截髮易藥不效割股以進姑得痊撫二子
錦鉦艱難險阨四十餘年不渝康熙四十四年
旌
郭維甸妻劉氏漢陽人夫亡氏年尚少家徒四壁無
儋石儲晝夜勤紡績奉養舅姑甘旨無缺撫其子
成立及子夭復撫其孫守節數十年備歴艱苦康
熙四十六年旌
姚士偉妻蕭氏漢陽人夫亡家貧舅姑年老子恪
在襁褓氏竭力支持仰事俯畜舅姑相繼歿盡鬻
奩資以辦喪事夫弟亦早卒遺子女俱幼氏撫之
無異已出康熙四十六年旌
舉人劉禧妻胡氏孝感人年二十夫歿哀毁幾絶
事繼姑沈生養死葬盡禮盡哀母手足痿痺迎養
於家庶子興宗氏撫若親生課讀能文早年入泮
守節三十六載康熙四十六年旌
生員劉與宗繼室郝氏孝感人年二十八夫歿奉
侍兩姑晨昏不倦夫前妻沈子三氏子二慈嚴兼
至兩入膠庠人以為節孝之報康熙四十六年
旌
劉燕臣妻黎氏漢陽人夫亡氏守節奉姑夫弟卒
撫幼姪成立備嘗辛苦康熙四十七年旌
生員謝奇勲妻熊氏黃陂人年二十五夫亡孝事
舅姑撫孤子成立年六十三卒康熙四十九年
旌
生員鄧世珍妻黎氏黃陂人年二十八夫亡遺孤
際清艱難教育登辛卯賢書苦節五十一年康熙
五十二年旌
生員鄧世盛妻王氏黃陂人年二十五夫歿遺腹
生子際泰撫之成立事孀姑以孝聞苦節四十二
年康熙五十二年旌
胡宏文妻尹氏漢陽人夫亡舅姑待養氏勤紡績
以供菽水舅姑歿殯葬盡禮康熙五十三年旌
楊廷菁妻王氏黃陂人夫病氏呼天祈以身代及
卒觸棺幾絶家人密護得全時年二十一無子立
從子士捷為嗣奉姑至孝姒彭氏張氏亦先後喪
夫氏撫慰曰我三人當共期完節以後良人於地
下遂俱以節終康熙五十四年旌
生員桂蕃妻周氏黃陂人年二十一夫亡遺孤二
歲誓死撫之奉孀姑惟謹姑疾篤氏哀痛絶粒及
歿殯葬如禮康熙五十四年旌
監生楊廷錫妻彭氏黃陂人年十八夫亡遺腹生
子至七歲而殤母家欲嫁之氏哭曰吾不為狗彘
行也以刀斷一指撫從子紹辟主夫祀苦節三十
五載康熙五十四年旌
生員楊紹裔妻沈氏黃陂人年二十一夫亡欲自
刎舅姑諭之乃遵命撫孤將婚復殀立從子學典
為嗣舅喪哀毁逾禮姑病虔侍湯藥五夜弗懈姑
為感泣苦節四十年壼範之嚴雖三尺童子無敢
窺戶外者康熙五十四年旌
生員楊紹統妻劉氏黃陂人年二十七夫亡矢志
死守執舅喪哀毁幾死事孀姑務得其懽心苦節
二十八年康熙五十四年旌
生員楊紹紀妻劉氏黃陂人年二十五夫亡截髮
矢志姑病煎藥火燎其髮姑驚止之對曰姑疾勢
至此髮何足惜因禱於神病尋愈苦節二十八年
康熙五十四年旌
生員張之璧妻周氏漢陽人年及笄適張事舅姑
曲盡婦道夫卒遺腹生子行寬既長教以義方卒
成端士翁晚年納側室生二女尚在襁褓翁逝撫
而嫁之康熙五十六年旌
生員張大成妻魯氏漢陽人夫早卒家極貧姑病
脱簪珥以資湯藥姑歿晨昏紡績事衰翁撫弱子
零丁孤苦相對凄然康熙五十六年旌
生員梅長春妻陳氏漢陽人歸梅數載翁姑偕逝
夫亦隨亡氏悲號淚盡雙目幾枯兩子復相繼夭
偕兩媳苦守督課諸孫有成康熙五十六年旌
程天成妻萬氏漢陽人夫早卒孝事孀姑家貧值
歉歲嘗食野菜冬無重衣困苦備嘗教子濓為諸
生康熙五十六年旌
生員袁方宏妻胡氏漢陽人幼聰慧授列女諸傳
曉大義適袁敬事舅姑夫早卒無子撫姪訓課成
名康熙五十六年旌
陳儀彩妻涂氏漢陽人事嫡庶祖姑咸得其懽心
姑病篤籲神願以身代姑獲痊夫卒撫孤盡瘁康
熙五十六年旌
劉天祐妻涂氏孝感人夫亡氏年二十七破面毁
容矢志苦節家極貧晝夜紡績以養老姑撫弱子
康熙五十六年旌
嚴厰妻彭氏妾段氏孝感人彭年十八歸嚴五
載無出為納段甫一月夫亡一投繯一絶粒孀姑
泣勸乃止越五月仲姒舉子二氏乞育之恩勤無
異已出姑逝拮据營葬康熙五十六年旌
生員周光侯妻夏氏漢陽人夫卒奉事公姑婉順
承懽歿而典衣鬻僕營葬盡禮苦節終身康熙五
十九年旌
生員王維賁妻鄢氏漢陽人年二十四夫卒遺孤
弘錫甫六齡舅姑老病氏調理扶持皆以壽終晝
夜紡績督課孤兒為國學生康熙五十九年旌
吳大申妻潘氏漢陽人年二十四夫歿無子志決
從亡衰翁勸諭之乃依夫靈几泣守者三年服除
投繯卒康熙五十九年旌
程光燦妻閔氏孝感人年十九夫亡遺子女俱夭
乃立嗣明潤主夫祀事孀姑先意承志姑病躬親
湯藥嚴寒酷暑不怠人稱節孝兩全云康熙五十
九年旌
彭燦妻朱氏漢陽人夫早卒氏奉舅姑撫孤子晝
夜織紝自忍凍餒積資以備舅姑棺衾子偶嬉遊
即垂泣誨責卒能有成雍正元年旌
生員李家祥妻周氏漢陽人夫早亡勤紡績奉舅
姑甘旨姑歿敬事繼姑情誼彌篤雍正元年旌
黃中和妻曾氏生員黃文憲妻彭氏漢陽人和
早世曾罄粧奩治喪撫孤文憲既娶而殀彭自啖
藜藿購甘旨奉姑姑病涕泣默禱疾獲痊幼知書
每篝燈口授孤子雍正元年旌
生員曾鎔妻吳氏漢陽人夫早亡事姑純孝定省
扶持無間晨夕嘗遇疾姑欲延醫療之泣曰未亡
人生死俟天命何用醫為雍正元年旌
蕭正烈妻陳氏漢陽人夫嘗遠出祖翁年七旬氏
紡績供饔飱無缺夫亡忍死撫孤有勸其改節者
正色拒之雍正元年旌
周錫藩妻李氏漢陽人夫亡舅姑老病氏寒暑紡
績奉甘旨購醫藥無不周至撫孤為諸生雍正元
年旌
生員郭如玫妻羅氏孝感人年二十七夫死割髮
投棺以代身殉舅姑見氏子女俱殤諷其改適氏
遂毁面斷指泣血以辭之紡績供甘旨不缺舅姑
相繼卒喪葬盡禮雍正元年旌
徐日迪妻鍾氏孝感人年二十四夫亡遺孤環僅
半歲會大饑數日不舉火或勸其改志氏曰古人
云餓死事小失節事大寧死作徐氏餒鬼也其弟
賙給之賴以全後攜子鬻餅餌度日雍正元年
旌
貢生熊志洛妻吳氏漢陽人故大學士正治女洛
少有至行伯父賜履深器之氏年十九于歸甫三
歲夫亡無子事姑夏宜人如母姑患乳癰湯藥必
親煮手奉衣不解帶者八閱月醫者謂需人以酒
吮其毒氏即自吮姑歿哀毁骨立以十指經營奉
祭祀賜履卒家僑金陵有孫數人氏親往擇立初
未允哭於熊氏之廟三日不食乃許之立嗣子紹
祖教之成立巳酉選拔貢生一女適翰林夏力恕
雍正元年旌
戴夢妻楊氏孝感人年二十三夫亡遺孤鑑鐸俱
幼翁姑早喪祖姑衰病待養氏忍死勤操作以供
甘旨家貧甚族戚有憐而周恤者悉婉郤之苦節
數十年雍正元年旌
生員熊矗妻張氏孝感人年二十二夫亡事兩世
姑皆孝撫三月孤念祖為名諸生每訓之曰我所
以不忍死者痛兩姑缺養又恐汝之不克承父志也
雍正元年旌
生員胡世瑛妻羅氏孝感人年二十七夫亡無子
立從子承祀奉孀姑孝謹姑卒拊棺一慟幾絶嗣
子泣請乃強起以支殯葬雍正元年旌
生員勞寧國妻朱氏漢陽人年二十九而寡子必
達甫一齡會吳逆煽亂氏抱孤匿親戚家得免後
值家難瀕死者屢及達長紡績教育備極艱苦達
登第令昭文氏已先逝苦節四十年雍正三年
旌
生員徐合度妻洪氏漢陽人夫早卒子幼家故貧
復遭回禄廬舍蕩然值歲歉氏紡績撑持仰事俯
畜備極艱虞雍正三年旌
宋貞女漢陽人千總相賡女幼許字江德滋未適
而江卒女聞之泣求隨祖母往弔至殯所呼搶欲
以身殉祖母勸之歸朝夕哭奠守貞以歿雍正三
年旌
周士昌妻彭氏漢陽人年二十三夫卒子易甫三
歲氏苦守課子每涕泣執其手曰汝父早歿汝若
無成吾枉留人世矣子感憤弱冠入庠氏年六十
七卒雍正四年旌
文琬妻王氏漢陽人夫病百計調護及歿哀毁絶
粒誓不欲生家人密防之得不死勉撫幼子成立
雍正四年旌
生員王恂妻周氏漢川人年二十五夫歿月餘舅
亦卒連攖大故氏拮据喪葬姑女出室脱簪珥為
奩具訓遺孤為武陵廣文旋困軍差捐田數十畝
刊冊請印為永遠㨍運費子卒與媳偕守撫孫成
立雍正四年旌
生員黎來銓妻謝氏黃陂人年二十五夫亡守節
三十年雍正四年旌
李玉妻陳氏黃陂人年二十八夫亡舅姑垂老氏
竭力奉養撫孤成立雍正四年旌
余國式妻徐氏黃陂人年十六夫亡守節三十年
雍正四年旌
生員喻世顯妻劉氏孝感人年二十七夫亡哀毁
骨立撫遺孤銘為名諸生娶婦育孫銘復殀氏撫
孫為命兩世劬勞苦節五十四年雍正四年旌
生員許邦屏妻李氏漢陽人夫勤學不欲以家計
紛其心凡饔飱膏火皆紡績供之夫亡水漿不入
口者累日奉翁姑育稚子縞布二十餘載絶無笑
容雍正六年旌
楊新都妻蕭氏黃陂人年二十六夫亡奉舅姑極
誠敬凡飲食衣裳不假手於人守節三十六年雍
正六年旌
孫景懋妻張氏漢陽人姑湯氏守節撫景懋氏歸
五年景懋歿撫遺孤昌裔昌琦為之婚娶兩子及
媳又相繼亡遺孫廷桂娶孫媳媳又殀姑年逾六
旬而終劬勞三世茹檗五十八載雍正七年旌
生員周肇岐妻王氏漢陽人年二十八夫歿遺二
子有乾方二齡有豫甫三月氏矢志苦守事舅姑
生養死葬竭力盡哀二子皆課讀有成雍正七年
旌
曾曰忠妻楊氏漢陽人夫病篤氏誓死相從夫囑
曰母衰弟幼吾早死罪人也賴汝以婦代子語未
及終而瞑氏年二十八無所出含淚奉姑姑歿經
營殯葬為夫弟娶傅氏生一子弟復殀三世一綫
孤嫠雙守楊現年五十五歲雍正七年旌
張坦咨妻董氏漢陽人幼許字坦咨未幾咨嬰惡
疾兩姓願寒盟氏以死拒年十八歸張夫病益厲
絶無怨嫌五載夫歿無嗣祖姑及翁姑相繼喪鬻
田房為殯殮資搆茅舍迎孀母依之母尋卒長年
血淚聞者哀之雍正七年旌
生員蕭文起妻王氏漢川人年二十三夫亡遺二
女氏撫柩哀泣鄰居火將及宅家人悉奔竄氏撫
棺慘切呼天忽風反火滅奉舅姑生養死葬心力
俱瘁撫親姪昌運以嗣禋祀苦節四十五年雍正
七年旌
李俊雲妻馬氏漢川人年二十六夫歿翁姑衰老
二子思庚思膺俱在襁褓氏斷髮自誓家貧竭力
奉翁姑後二子入國學舉七孫守節五十四年雍
正八年旌
曾思謀妻彭氏漢陽人夫與兩弟析居後弟家貧
力請於夫復合爨年二十九夫歿哀毁幾不欲生
念翁衰子穉強起事紡績奉甘旨翁登上壽二子
克底成立雍正八年旌
熊正蓁妻蕭氏漢陽人年二十九夫歿事孀姑曲
盡孝養姑病侍湯藥祈以身代疾旋瘳伴子讀書
紡績中宵不倦子祖武歲薦有文名雍正八年
旌
劉弼賢妻高氏漢陽人事姑與祖姑至孝姑病篤
卧不能起氏以口哺食久而不懈年三十五夫歿
栢舟自矢教子國成國任俱遊泮尤篤於親親夫
之弟妹婚嫁皆身任之勤於操作年七十猶總理
家務夀至八十三歲雍正九年旌
湖廣通志卷六十七
