湖廣通志卷七十七
古蹟志(寺觀附)
古稱三不朽蹟其微者也然歴千百年未湮則亦
附是三者以傳焉楚地蘭臺冠蓋君臣之蹟也峴
首名宦蹟也玉米田蹟以忠顯也靈竹院刻木谷
孝子蹟也雙鳳亭兄弟蹟也漸臺榴花㙮夫人城
烈女孝婦賢媛蹟也宋玉龐公諸葛杜甫之宅鄉
賢蹟也浩然亭仲宣樓蹟以人名爾雅臺文選樓
蹟以書名者也岳陽黃鶴仙蹟也月巖魯臺石鼓
嶽麓則又大儒之所游息者也德功言三者必居
一焉𩔖而錄之夫非好古之一助哉而二氏之宫
亦附於此
武昌府
江夏縣
夏口城在縣西黃鵠山荆州圖記江夏郡所治其西
南角因磯為高墉枕流上則迴眺山川下則激浪﨑
嶇是曰黃鵠磯水經注魏黃初二年孫權所築依山
傍江開勢明遠憑墉藉阻高觀枕流對岸則入沔津
故城以夏口為名劉宋順帝時柳世隆等守之沈攸
之攻之不克梁末陳初周將史寧為土山長梯攻之
不能破黃巢之亂止陷外郭蓋其城依山負險周迴
不過二三里乃知古人築城欲堅不欲廣也
汝南城在縣南塗口宋書地理志汝南侯相本沙羨
土晉末汝南郡民流寓夏口因立為汝南縣
郢城在黃鵠山劉宋郢州治此南史紀梁武帝自襄
陽起兵攻郢城夜見數百毛人踰堞且泣因投黃鵠
磯蓋城之精也及旦城降
曹公城在縣東北二里梁武帝起義兵遣曹景宗築
曲水城梁書武帝紀高祖命王世興頓曲水故城即
此
萬人敵城在黃鵠山頂舊有城宋建炎間草寇犯城
郡守命其上以彊弩射之寇退因名
楚王故宫舊志在高觀山下前臨大朝街甃石為城
内二山東曰紫金西曰梅山明季兵燹殿寢池館俱
廢所傳舊制僅正陽端禮東華西華後宰諸門及梳
粧臺
延福宫在楚府左三里許天啓時墾得一玉蟾徑五
尺長一丈三足一夕忽遁墻外復移殿左墀中至今
存
稽古閣在府學内宋紹興間教授許中應建藏紹興
石經兩朝宸翰又取板本九經諸史百氏列置其旁
朱文公有記
湧月臺在黃鶴樓旁有石刻湧月二字相傳漢曹孟
德遺筆
郊天臺在縣東磨兒山漢昭烈祭天於此
靜春臺在舊通判廰即江漢樓故址
龍床臺一名鳳凰窩在高觀山第一峯明太祖駐旌
受降碎鏤金床處
焦度樓在縣東南子城上南史宋明帝時度為武陵
王贊參軍沈攸之起兵至夏口度於城樓上辱罵攸
之怒攻城度力戰攸之與衆蒙楯將登度投以穢器
敵不能冐後遂呼為焦度樓
黃鶴樓在黃鵠磯上南齊書仙人子安乘黃鵠過此
又世傳費文禕登仙駕鶴憩此唐閻伯珵作記以文
禕事為信按述異記荀懷字叔禕憩樓上西望有物
飄然降自雲端乃駕鶴之賓也賓主歡對辭去跨鶴
騰空渺然煙滅後人誤為文禕也宋張栻亦辨其非
唐崔顥有詩南樓在黃鵠山頂一名白雲樓宋陸游
記樓在郡儀門之南石城上一曰黃鶴山制度閎偉
登望尤勝鄂州樓觀為多而此獨得江山之要會山
谷所謂江東湖北行畫圖鄂州南樓天下無是也
和豐樓在縣東南舊名南樓宋淳熙間燬總管劉邦
翰重建改今名
楚樓在平湖門外宋紹熙間建
䧺楚樓在舊撫院後明季兵燬康熙間布政司徐惺
重建枯樹再榮
讀書堂在縣南三十里李白讀書處又頭陀寺有皮
日休讀書堂
竒章堂在布政司署即古楚觀樓舊趾宋知州陳邦
光建初名戲綵堂後知州汪叔詹夢前身為竒章公
改名又黃鵠山有竒章亭竒章公牛僧孺也
四賢堂在府學宋嘉定間教授石繼諭建杞周子二
程子朱子黃幹有記
吕仙亭在黃鵠山即仙棗亭遺址明景泰四年重建
舊傳亭前棗木未嘗實一歲忽有實如瓜太守命小
吏採進吏私啖之遂仙去又傳太守與倅奕有仙人
忽至云太守奕敗果然仙於樓前吹笛隨笛聲至樓
上跡之唯見石鏡題詩末書吕字故今名吕仙亭
江漢亭在府倅廰宋張栻倅記張芸叟南遷錄云鄂
倅公宇因古城作亭榭俯瞰江漢景物最秀
曲水亭在布政司東北又有喬木等亭即古所謂楚
望乖崖亭在布政司署宋李燾記并設張詠像於内
壓雲亭在黃鵠山椒舊為頭陀寺頂院元世祖至鄂
嘗駐此觀覽形勝至正間建亭
封建亭明一統志在南門外明太祖平江夏駐蹕於
此適報第六皇子生謂他日當封楚王後果然
吕洞賓仙跡一在黃鵠磯石壁上遺像宛然一在紫
金山西石壁上卧跡尚存竝有洞賓仙跡四字鑱石
西爽二字在黃鶴樓後西巖石壁上又有靜春臺讀
書臺石刻
元御書碑在府學元至順間御書遠志萬里歸程六
字二碑刻歐陽元為贊
古無影塔黃鵠磯石上
岳柏在大東門外鄂王廟墀左圍可三尺枝幹疎老
不繁人號為獨柏每值辰戌丑未年楚士有掇巍科
者柏預吐一竒枝
武昌縣
鄂王城在縣西南二里史記楚世家熊渠封中子紅
於鄂即此城
吳王城在縣東本漢灌嬰所築晉陶侃為刺史理其
地又相傳孫吳故宫城遺趾今宫城前有御溝内有
廟唐劉長卿詩宋張耒詩皆同此說
黃石城在縣東江表傳劉勲走入樊口聞皖巳沒及
西塞將兵救皖為孫權所破遂奔曹公即此城
鄂縣故城水經注右岸有鄂縣故城蓋舊樊楚也
郊天壇在縣西山郊壇岡又名即位壇水經注吳主
孫權即位告天於此
南郊壇在縣南孫權郊天之所
安樂宫在縣東吳王城中明一統志吳黃龍間徙都
建業赤烏中始移武昌舊傳宫瓦皆澄泥為之可以
作硯
避暑宫在寒溪上相傳吳王避暑於此即西山寺基
至今無暑氣宋王伯虎詩聞說吳王避暑宫滿山六
月絳紗紅
太極殿在安樂宫前蓋吳宫正殿
松風閣在西山寺寺舊有松林盛茂黃庭堅自黃州
遊西山愛之因名
釣臺在縣北門外大江中吳志孫權於武昌臨釣臺
飲酒大醉使人以酒灑羣臣面曰今日飲惟醉墮臺
下乃止耳張昭諫之遂罷酒謝朓蔣之竒俱有詩
鳳凰臺在虎頭山吳王因鳳凰見築臺於此周瑜魯
肅以定建都之計今廢
南樓即今縣城樓九江錄庾亮鎮武昌諸佐吏殷浩
輩乘秋夜登高樓亮至衆將避之亮曰老子於此興
復不淺便坐談詠至今名庾公樓
東坡讀書堂在寒溪山
殊亭在縣後山巔唐令馬珦建元結作記取其才殊
人殊行殊迹殊此亭又殊命曰殊亭記後有詩
廣晏亭在樊山唐廣德中樊口津吏欲為候舍元結
驗之圖記以為故孫吳晏遊地乃諭縣令馬珦為亭
取謝朓樊山開廣晏之句以名結為記
怡亭在殊亭東唐裴鷗作宋蔣之竒云怡亭銘刻於
江濱巨石上乃唐李陽冰篆李莒八分書裴虬為銘
世謂三絶
九曲亭在九曲嶺下蘇軾記子瞻適西山行於松柏
之間羊腸九曲而獲少平有廢亭遺址甚狹其旁古
木數十大皆百圍千尺不可加以斧斤一旦大風雷
雨拔去其一子瞻笑曰兹欲以成吾亭耶亭建而西
山之勝始具
解劍亭在縣東北通淮門外江次與五洲相對齊安
拾遺謂伍員渡江解劍謝漁父於此
陶侃宅在縣西内有黑石中㘭如樽狀唐孟仕源命
為抔樽
武昌西門晉書陶侃傳侃鎮武昌課種柳都尉夜盜
柳為已種侃問西門柳何以盜種尉驚謝罪即此地
劉禹錫詩一辭温室樹幾見武昌柳孟浩然詩行看
武昌柳彷彿映樓臺宋李豸詩官柳不知興廢事春
來還是綠纖纖
瓜圻在縣西五十里吳王種瓜於此
蠻市土俗編晉西陽有豫川五水蠻陶侃為武昌太
守作蠻市於吳城東為交易之所大獲其利
嘉魚縣
吕蒙城在石頭口孫權征零陵時築
岳公城在縣東北岳飛征楊么於此築城屯兵
祭風臺在赤壁山下世傳諸葛亮祭風之處
蒲圻縣
太平城在縣西南八十里孫權遣魯肅征零陵於此
築城
舜帝廟碑縣治有斷碑載二妃事字漫滅不可考
咸寧縣
李邕讀書堂在鍾臺山
馮京讀書堂在潛山
崇陽縣
葛仙壇在縣北葛仙山上壇西有清泉歲旱環數百
里來禱挹杯杓以去則隂雨隨之
美美亭在上津臺頂張詠建傍有春谷園
通城縣
子磐幕在縣東南幕阜山巔吳太史慈拒劉表從子
磐於此置營幕
興國州
子胥城在州東六十里俗傳子胥所築即永興故城
廢奉新縣在州西南百二十里吳置隋廢入富川縣
廢安昌縣在州西北九十里梁置隋併入富川縣
廢富川縣在州西南五十里隋書地理志陳陽新縣
平陳改曰富川開皇十一年廢
懷坡閣在縣東瀕湖宋元豐間蘇軾自黃來訪李仲
覽留其家久之覽登第後因置此閣畫東坡像於上
王十朋過之為賦懷東坡詩
疊山書堂在州東湖隄上謝枋得寓此著書人稱其
地曰謝公墩
滄浪亭在州治後放生池上蓮花彌望夾隄皆垂柳
羣山環列有浮圖突兀在雲烟紫翠間舊稱江山之勝
頗似武林西湖王十朋詩荷有香能凝燕寢纓無塵
可濯滄浪
大冶縣
釣臺在道士洑磯上斷岩千仞小洞臨江相傳張志
和釣魚處
通山縣
乖崖讀書堂在縣南三十里張詠號乖崖令崇陽築
室於此扁曰休心其址及釣月臺猶存
漢陽府
漢陽縣
卻月城在縣北七里寰宇記與梁城相對以形如卻
月故名舊傳黃祖所守處水經注沔左有卻月城然
亦曰偃月疊戴監軍築故曲陵縣也後乃沙羨縣治
昔魏將黃祖所守遣董襲凌統攻而擒之禰衡亦遇
害於此
梁城在縣東北梁書武帝紀帝自襄陽趨建業遣冠
軍將軍鄧元起軍主王世興田安等數千人會大軍
於夏口築漢口城以守魯山今大别頂横城即其舊
基
蕭公城在縣北五里梁武帝築城戍兵於此故名
馬騎城荆州記郤月城西一里周迴五里高一丈今
長棚岡即其故址
漢隂城在縣西四十五里因漢隂山而名未詳所始
廢沌陽縣在縣西六十里臨嶂山下宋書地理志沌
陽子相江左置後廢
廢灄陽縣在縣北四十里晉書朱伺傳張昌敗走灄
上伺攻滅之求别立縣因割安陸東界為灄陽縣
鳳棲閣在鳳棲山唐建宋知軍劉辟疆有記
晴川閣在城東五里明建以崔顥句得名明袁宏道
楚四樓詠引晴川閣與黃鶴樓分岸立盡會城之山
川林藪朱門繡陌若為之設色者亦竒觀也
三山閣在縣北遠對三峯故名
仁風臺在秋興亭東舊有臺號曰寥廓宋知軍蔡純
臣更其名曰仁風久廢
漢廣臺在縣西宋時郡僚蒞事之所遺址尚存
三峰臺在漢南山
秋興亭在鳳棲山巔唐賈至記刺史賈載建宋元祐
初郡守吳處厚新之明景泰四年重修
雙松亭在秋興亭東唐李白將遊衡岳過漢陽嘗於
此地别族弟浮屠法浩有詩
清光亭在郎官湖上本名郎官亭宋咸淳間改今名
湧月亭在鳳棲山上宋黃清老建今巨石上有湧月
二字
烟波亭在烟波灣
楚波亭在吳王磯上
春風樓在縣西宋知軍胡介在任政和民安乃建樓
標曰熙春後守徐安民更名春風元陳益稷又改名
拱北今廢
南紀樓在縣治宋蔡純臣重修今改建為南紀門樓
白雲樓即府前門樓唐李羣玉有詩
太白樓在城北十里唐李羣玉有詩
鎖穴在大别山隂按漢董襲傳孫權征黃祖祖乃於
大江中横兩艨衝挾守沔口以栟櫚大紲繫石為矴
又晉書王濬傳晉伐吳吳人於磧險要害處皆以鐵
鎖横截之故名今山隂二處石穴俱存
鐵錢監在大别山下地名靜江營宋知軍皇甫煥奉
命鼓鑄於此
石榴花墖在城西一里宋史五行志有孝婦殺雞奉
姑姑食雞而死姑女訴於官婦坐罪無以自明臨刑
折榴花一枝插地祝曰妾若毒姑花即枯瘁若屬誣
枉花可復生其後花果生時人謂天彰其冤遂立墖
花側以表其事
古柏在晴川樓側
漢川縣
甑山城在縣東南十里晉朱伺與李横杜曾相持甑
山下築城戍守故名隋書地理志後周置甑山縣治
此
和公城在縣東北十七里周所築隋末賊董道冲起
和操領兵捍此城故名
梁褒城在縣南五里周宣政中築土人梁褒主之故
名
郝城在縣南十五里
廢汊川縣在縣界唐書地理志武德四年析漢陽置
宋改曰漢川
寳花臺明一統志在縣西南五里上有雷使君廟
黃陂縣
石陽城在縣北十五里吳征江夏圍石陽不克而還
即此
安昌城在縣北十五里元和郡縣志齊高帝築以捍
陳冠隋書地理志黃陂有安昌郡開皇初廢
冶城在縣東南二十五里梁武為刺史治兵器於此
今火跡猶存
南司州在縣北獨家村北齊置後周改曰黃州隋廢
唐書地理志武德三年以縣置南司州七年廢蘇軾
云五年一夢南司川謂此
雙鳳亭在縣東即二程讀書處後人慕之作此亭
思賢堂在縣治尉廰宋邑人建以思程珦及其子顥
頥
石柱在縣治西縣舊無公署遷徙靡常宋嘉定三年
縣簿應行之始遷今治劉倓代秋礲石柱以記其事
孝感縣
汝南城古吉陽縣地隋書地理志梁立汝南郡西魏
改郡曰董城尋廢
義陽城在縣北百里隋書地理志梁置西魏改為南
司州尋廢
廢澴岳郡在縣西隋書地理志西魏置開皇初廢
三軍臺在縣東十里
讀書臺明一統志在縣東董湖西南宋二程讀書處
地名程子巷縣志二程祖名遹令黃陂時娶於孝感
張氏生珦珦生二程常遊孝感攬勝者以程臺夜月
為八景之一
昇仙臺在董家湖昔織女昇仙處
歲豐樓在横樂鄉
東坡亭在縣東五十里東坡謫黃州憩此
堯夫亭在九嵕山范純仁字堯夫倅安州嘗宴客於
此後人因建此亭
小隠菴在白雲山元察罕隠居處
西湖村在縣西九十里方輿勝覽宋太祖微時嘗索
酒村姥家姥持酒以進言𣙜禁甚嚴此私釀幸密之
與金不受後太祖登極特寬西湖酒禁
東湖村在縣東宋徽宗時村農視夜有光燭天聞之
於官掘地得周時九鼎貢於朝左傳楚子問鼎疑遷
楚地
黃州府
黃岡縣
邾城在縣西北百二十里地道記楚宣王滅邾俘其
民徙其君居此城水經注漢高帝三年項羽封吳芮
為衡山王都此吳赤烏二年陸遜築城今遺址尚存
名舊州城明劉基有詩
永安城在縣北即楚黃歇所都隋書地理志舊置永
安郡開皇初廢或謂楚王以此封其女名女王城又名
吕王城城中土堆甚多蘇軾有詩
西陽城水經江水又東逕西陽郡南郡治即西陽縣
也注晉書地道記以為弦子國
大活城在縣北二百三十五里隋唐於此建大活關
按唐書地理志大活關在黃陂縣
木蘭廢縣在縣西隋書地理志梁置梁安郡後齊置
湘州後改為北江州開皇初别置廉城縣尋州郡俱
廢又八年改縣曰木蘭唐書地理志武德二年省入
黃岡
定惠院在縣東蘇軾遊記黃州定惠院東小山上有
海棠一株特繁茂每歲盛開必攜客置酒醉其下又
手書開嘯二字勒石下有快哉亭前有海棠軒後有
洗墨池又有捫腹軒睡足堂文忠祠今俱廢
高寒樓在縣東唐太和中劉應之築四望亭於郡西
南高阜李紳為記蘇軾有步至四望亭魚池上詩張
激攝令日更今名取杜甫詩玉山高竝兩峯寒之義
竹樓在縣西南城上宋郡守王禹偁建有記
月波樓在縣西北城上王禹偁建今改為漢川門
棲霞樓在縣西南宋李顯守黃州時建坐挹江山之
勝孫載詩地據淮西盡江吞石壁寬又蘇軾詩云黃
州在何許與子上棲霞
涵輝樓在縣内韓琦詩臨江三四樓次第壓城首山
光徧軒楹波影撼窗牖張安國取赤壁賦中語大書
其榜曰無盡藏樓後又有坐嘯堂及無倦味道二齋
瑞慶堂在清源門外王禹偁建按陸游東坡記堂為
故相所生之地後毁以新棲霞樓
睡足堂明一統志王禹偁建取杜牧詩平生睡足處
雲夢澤南州之義
雪堂在縣東蘇軾雪堂記蘇子得廢園於東坡之脅
築而垣之作堂焉號曰雪堂以大雪中為因繪雪於
四壁之間故名
相隠堂在舊司理廰宋龐籍嘗為司理後人為建此
堂
讀書堂在城外安國寺韓琦讀書處
一枝堂宋建前有大梅樹取一枝向暖之義
寒碧堂在東門外宋有何氏弟兄作此堂以待蘇軾
之至軾為畫竹石且賦詩
如畫亭在縣東王禹偁建蘇軾詞望江山如畫故名
會遠亭在縣北王禹偁建
覽春亭在縣南宋韓琦建作詩序又建春草亭於東
門外
遺愛亭在縣南宋元豐時徐猷為守有善政既去民
建此亭蘇轍因名之
快哉亭在縣南蘇轍記清河張君夢得謫居齊安即
其廬之西為亭以覽觀江流之勝余兄子瞻名之曰
快哉
横江館在赤&KR2988;山南晉龍驤將軍蒯恩建杜牧有詩
臨臯館在縣南原名亭後改為館蘇軾閒題臨臯亭
下八十數步便是大江江風山月本無常主閒者便
是主人又詩云臨臯亭中一危坐三越清明改新火
西隩在縣西南二里宋夏竦守黃州鑿水入陂以藏
舟故名
東坡故居在縣東宋陸游東坡記自州門而東岡壟
高下至東坡則地勢平曠開豁東起一壟頗高有屋
三間曰居士亭
蘄水縣
迴瀾亭在縣南蘭溪岸蘇軾過此見水盤旋書二字
於石壁後人立亭
壘嶂亭蘇軾所名流光亭石上有泝流光三字
筆沼俗名洗筆池在縣東清泉寺世傳晉王羲之洗
筆於此
羅田縣
義州隋書地理志梁置義州義城郡開皇初竝廢其
址在今奉泰鄉魁山下元遷今治
鳳凰臺在縣西三十里相傳有鳳棲其上旁環高山
下臨深谷俗呼爲釣魚臺
仙女臺在縣西世傳有仙女於此禱雨故名
孝子里在縣西北元吳大中所居
麻城縣
岐亭廢縣見九域志
白雲臺在縣北十五里麻姑洞前
桃花塢在七里橋瀕河數百畆皆植桃花今廢
萬松亭在縣西百里宋邑令張毅夾道植松萬株立
亭其中蘇軾有詩
杏花村在岐亭有杏林杏泉陳慥隠居處旁為蘇步
橋
桃黃菴在岐亭鎮蘇軾記有王翊者得雄黃於桃核
内吞之甚甘自是斷葷肉翊有菴名桃黃自號桃黃
山人
香草園在縣東五十里俗傳嘉靖間兩見白鹿
立浪園在石牛冲堰北松谷中曹應昌構
黃安縣
釣臺在縣南七里磯距溪上明耿定理置一時名宿
嘗寓其中
蘄州
江夏城𩔖要晉江夏王築
涵輝閣在子城上宋郭祥正詩天垂星斗數尋近地
捲雲山千里來冰壺倒影露華洗玉寳溶雪蟾光頽
蘇軾在黃州客有道閣之勝而誦其賦霽容天在水
春態柳藏橋之句軾欣然為以色易態
仙人臺在州東百六十里大桴山巔舊傳劉五劉六
兩真人飛昇之地其山有九十九峯
鳳凰臺在州北鳳凰山下相傳羅仙飛昇處
煙霏樓見山樓俱在舊蘄春縣圃内
豈弟堂忠恕堂安民堂俱在州城内宋建又有
思政貴簡雙桂雙蓮四堂皆宋時建
環翠亭在子城上宋時建
四見亭原在舊治白雲山宋范純仁建後遷今治移
於麒麟山隂久廢
康茂才宅在青山上鄉
廣濟縣
樊噲城在武山湖濱世傳高祖命噲征九江王黥布
築此屯兵
黃牛院在縣東衝山景鼻談卜築處
鮑照讀書臺在東衝第一峯
環翠樓在縣北玉枕山下
四高樓在縣西門外下植梅千樹
生春堂在縣東宋建
石牛在縣西二十里元姚楚山有詩
黃梅縣
九江城在縣西南七十里九江王黥布所築
南晉州唐書地理志武德四年以縣置南晉州又析
置義豐長吉塘陽新蔡四縣尋廢
俊逸亭在鮑照墓前取杜甫詩俊逸鮑參軍之意
太子驛在縣南七十里舊傳梁武帝於此得子故名
安陸府
鍾祥縣
竟陵故城在縣南漢為縣屬江夏郡後廢
漢城在縣南七十里濱漢江舊傳關忠義嘗屯兵於
此
石城即縣西城水經注城因山為固晉太傅羊祜鎮
荆州立惠帝元康九年分江夏四部治此明初築城
浚池以為城垣唐鄭谷詩石城昔為莫愁鄉莫愁魂
散石城荒江人依舊櫂舴艋江岸還飛雙鴛鴦
長夀廢縣在縣東南郭内晉書元康初立西魏分屬
安州唐於縣置郢州今省元祐宫即其故址
放鷹臺有二一在縣南五十里藪澤間四邊空闊極
目無際一在荆門州北百二十里相傳皆楚昭王放鷹
之處
蘭臺在縣治東昔楚王與宋玉遊於臺上披襟當風
即此
梅臺在縣東相傳漢梅福所築
子胥臺在城北伍員入楚屯兵於此
白雪樓在石城下臨漢江取陽春白雪為名
楚望樓在縣城内舊與廣盈倉對
五客堂在白雪樓後宋李昉守郡時畫五禽於壁間
鶴曰仙客孔雀曰南客鸚鵡曰西客鷺鶿曰雪客白
鷴曰閒客
陽春亭在府通判廰與白雪樓相望
解珮亭在縣北十里漢江濱列仙傳江妃二女遊於
江濱逢鄭交甫遂解珮與之交甫受珮而去數十步
懷中無珮女亦不見即此處旁有漢臯亭宋孔彜詩
蒼茫遺珮憐交甫零落清歌送莫愁
孟亭在白雪樓側唐皮日休記王右丞筆先生於郢
之亭滎陽鄭公誠刺是州先是亭之名取先生之諱
公曰焉有賢者之名為趨厮走養言於刺史前耶命
易之以姓為孟亭
寳香亭在縣龍興寺北蘭臺之西皮日休有記
莫愁村在縣治漢江西相傳盧家有女子名莫愁善
歌唱後入楚王宫因以名村宋項安世詩冉冉水上
雲曾聽屈宋鳴娟娟水中月曾照莫愁行王璜詩村
近莫愁連竹塢人歌楚些下蘋州
京山縣
新市城在縣南三十里後漢書光武帝紀伯升於是
招新市平林兵注云新市縣屬江夏郡故城在今郢
州富水縣東北
富水廢縣在縣北七十里其地平坦可容千餘家隋
書地理志西魏改為富水又置富人郡開皇初郡廢
宋志併入京山縣
讀書臺郡志在子陵洞側相傳嚴子陵讀書處
武臺在縣北六十里枕山臨水相傳魏武習兵處
潛江縣
俞潭城在棠林岡俞潭舖漢關帝曾屯兵於此
白鶴樓在舊縣北元姚燧藏書之所白鶴巢其上因
名
沔陽州
復州城在州北二里唐置宋端平初徙治沔陽鎮即
今州
江北城宋乾德三年置玉沙縣有玉沙草堂
魚復城在州東五十里
石樓城在舊州城西十五里
青林城在州東十里
却月城在沔水口黃蓬山
沔陽廢縣故志楚王城元和志雲杜縣地圖經宋至
道二年省沔陽縣為鎮竝其地入玉沙
寳香閣在州治宋韓遹建後為湖山堂
雲章閣在州學
五樂臺在古州城東北相傳楚昭王遊獵之所
煙雨樓在州治宋郡守王知新有詩
望仙樓在州城上宋晏殊𩔖要刺史鄭肇建
仰北樓在州北景泰中建
仁風樓在州子城上舊名漢江樓
讀書堂在州北紫極觀唐陸龜蒙讀書於此皮日休
詩既見陸夫子駑心却伏廐結彼世外交遇之於邂
逅
宣化堂在州學宋建
綠波亭在州城内宋建
延賓亭在州東宋建
迎恩亭在州東門外紅花隄上宣德三年建
南亭在州南門外又有北亭在州之北西亭在羅城外
范溉市在州西四十里濱漢江相傳晉鄭交甫遇神
女解珮於此
大隠林小隠林在州南相傳屈原遇漁父處
天門縣
風城在縣五華山古風氏國相傳伏羲之後封此
雲杜城在縣西北漢志縣屬江夏郡梁於此置沔陽
郡舊志以巾口古鄖為雲杜
却月城江口相傳漢黃祖所守處
雲夢城明一統志在縣西即古雲夢澤地
笑城在縣東六十里相傳宋將畢再遇與金兵對壘
夜遁惟繫羊擊鼓金兵覺欲追不及為之大笑故名
散花臺在縣東南六里廣百餘丈嘗有異香散焉
夢野亭在縣治東南隅亭在臺上一目可盡雲夢之
野最為郡中勝處宋景祐中州守王琪建有記晏殊
宋祁吳育蘇紳石延年皆有詩張耒詩高甍巨桷壓
城闉平視如將七澤吞幾度春光招宋玉碧闌干外
獨消魂
鴻軒在縣北古城内宋張耒謫居日建其側植薔薇
後起倅黃州臨别題詩云單車又向黃州去風月相
望一嘆嗟又在黃州云他年若問鴻軒人堂下薔薇
應解語
珍珠坡在縣西五里土中有珠俗傳昔有賈人販珠
覆舟於此頗著靈異鄉人立祠祀之一名覆船岡
金雞塚在縣西十里高十餘丈相傳昔有金雞鬭其
上黃巢破郢復二郡欲發之蛇蝎蠭蠆羣起傷人不
可近遂止
荆門州
荆臺城在州東六十里隋書地理志梁置安居縣開
皇十八年改曰昭邱大業初又改曰荆臺尋廢入當
陽縣
基州城在内方山東北馬良口唐志武德四年置并
置章山縣七年州廢
春申君故宅州東二百里
子陵宅州北三十五里石板橋
讀書堂在州東山下宋孫何與弟僅讀書之所後相
繼擢大魁政和間朱震與弟巽亦讀書於此
古塔在州東南一里東山隋智者禪師以其頂平號太
平頂
當陽縣
麥城在縣東六十里相傳楚昭王所築關忠義為吕
蒙所襲走麥城即此水經注沮水又東南逕驢城西
磨城東又南逕麥城西昔關忠義詐降處
磨城在縣東四十里荆州記麥城東有驢城沮水西
有磨城伍子胥造此二城以攻麥城諺云東驢西磨
麥城自破
麋城明一統志在縣東南六十里地名八渠相傳蜀
將麋芳所築
方城在縣東南一百六十里郭子儀築
仲宣樓即縣城樓水經注王粲登其東南隅臨漳水
而賦之夾清漳之通浦倚曲沮之長流是也按今當
陽正在沮漳之間唐杜甫詩春風回首仲宣樓指此
乳窟在玉泉寺中有白蝙蝠大如鴉棲則倒懸飲乳
水李白有記又有仙人掌茶
鐵鼎形制竒古隋大業十一年鑄重三千觔
鐵塔高五丈餘宋嘉祐六年鑄重十萬餘觔俱在玉
泉寺
德安府
安陸縣
鄖子國元和郡縣志安州春秋鄖子國後為楚所滅
封鬭辛為鄖公即此
桓温城在縣東十五里石子村
釣魚臺在縣西三十里石淙村唐郝處俊遺蹟
鳳鳳臺在縣東唐羅隠詩昔年丹穴鳳翔集高臺端
浮雲樓在府治内鄭獬詩樓在浮雲縹緲間浮雲破
處見朱闌
毓秀閣縣西南三里
七相堂在縣東宋郡守陸世良建七相者唐郝處俊
宋張齊賢寇凖宋庠吕大防范純仁蔡確
黃堂在府治内宋神宗潛邸建為節度府今八郭尚
存滕甫記踞紫金之秀面白玉之竒溳溪鳳臺如拱
如揖
五桂堂在縣西宋元豐中范愉為安州掌書記官舍
西有桂甚茂後其子致君致明致虛致祥致厚相繼
登第因建五桂堂周必大作記
跨鼇堂在縣北二十里宋鄭昂記平沙迴岸縈帶城
郭商帆漁舟出沒煙波楚國山水之觀未有以易此
者也李楫有詩
范公亭在府治中宋吕大防謫居時建名吕公亭後
范致堯再寓此讀書改名
車蓋亭在縣西北魏文帝詩西北有浮雲亭亭如車
蓋亭以此名
司馬書室即曬書臺相傳温公曬書於此
錦標坊在縣西宋庠宋祁居此
雲夢縣
楚王城在縣東左傳定公四年吳入郢楚昭王奔鄖
築此城以自保
江夏郡城在縣城北一十四里按宋書地理志江夏郡
治安陸後移夏口
廢西陵縣在縣境内西漢地理志江夏西陵縣有雲
夢宫則雲夢即西陵縣地而雲夢宫疑在此
越王臺相傳越王所築
於莵鄉在縣北史記楚令尹子文生時父母棄夢澤
中有虎乳之楚人謂虎為於莵鄉以此名
應城縣
蒲騷城在縣北三十里左傳莫敖狃於蒲騷之役鄖
人軍於蒲騷即此後魏於此置浮城縣隋廢
廢城陽郡在縣西隋書地理志西魏置開皇初廢
鐵牛壩在縣西南二里舊有鐵牛鎮水不知何代鑄
今沒
隨州
楚子城在州城東南三十里故光化縣之北春秋桓
公八年楚子會諸侯于沈鹿黃隨不會使薳章讓黃
楚子伐隨軍于漢淮之間因築城以逼隨故號楚子城
平林城在州東北八十里後漢書王莽末關東平林
人陳牧廖堪起兵號平林兵注地名在今隨州隨縣
東北
清暑閣在子城西南
餐霞閣在州西
隨侯臺在州北八里寰宇記隨侯放彈之所
讀書臺在州東晉張衡讀書處
漢東樓即今南門樓唐李白詩彼美漢東國川藏明
月輝
白雲樓在州西宋邢居實有賦元劉秉忠有詩
尹公亭在州東宋曾鞏記慶歷之間起居舍人直龍
圖閣河南尹公洙以不為在勢者所容謫是州居於
城東五里開元佛寺之金燈院嘗於其居之北阜竹
柏之間結茅為亭歲餘乃去既去而人不忍廢壊輒
理之因名曰尹公之亭州從事謝景平刻石紀其事
溳隂亭在州西宋張商英有詩
漢東館在州東
隋文帝宅在龍居山文帝微時所居
犬塚州東一百八十里昔光武被兵甚急一犬引入
土窖跑土封之力盡而斃光武得脱乃瘞故名
應山縣
雲公城在縣東七里
應州城在縣東禮山下隋書地理志梁置永陽縣及
此州大業初州廢
廢平靖郡在縣西隋書地理志平靖郡西魏置又置
縣大業初省入
廢吉陽縣元和郡縣志木漢安陸縣地梁於此置平
陽縣西魏改京池縣隋改吉陽縣宋廢
四賢堂縣治西南繪二宋二連像祀之宋郊宋祁連
庶連庠也張表有記
王世則故居在縣西世則廣西臨桂人寓居於此宋
太平興國八年進士第一自是宋庠鄭獬相繼大魁
鄭宅亦在縣北一百二十里
荆州府
江陵縣
郢城在縣東北三里即楚舊都楚文王自丹陽遷此
未有城左傳子囊還自伐吳疾將死遺言謂子庚必
城郢及平王時遂城之元志又云郢城在安陸州蓋
安陸乃楚之郊郢左傳鬭廉謂屈瑕曰君次於郊郢
以禦四邑是也
紀南城在縣北十里史記注楚都於郢今江陵縣北
紀南城是至平王更城郢在江陵東北故郢城是荆
州記昭王十年吳通漳水灌紀南入赤湖進灌郢城
遂破楚則郢與紀實為二城
鄖城在縣南二百里楚昭王封鄖公所築今松滋之
楚城亦號鄖城
赤湖城在郡西北十里紀南城與郢城之間
馬牧城在府城南即馬牧口梁元帝賦荆榛生於龍
門之下狐兔穴於馬牧之旁
冶父城水經注三湖合為一水東通荒谷東岸有冶
父城左傳莫敖縊於荒谷羣帥囚於冶父今疆理未
可詳考
蚌城在馬牧城東三里燕尾洲上相傳三國時蜀築
以防吳魏
江陵城即府城水經注江陵舊城關忠義所築忠義
北圍曹仁吕蒙襲而拒之關公曰此城吾所築不可
攻也乃引退
萬城在府城西俗謂之方萬城左傳方城以為城古
本作万蓋萬字也唐勒奏士論楚世霸南土自越以
至葉境弘萬里故號萬城水經注楚盛周衰欲爭強
列國多築列城於北方因號葉城為方城此土方城
殆後人沿襲而名郡志以為宋趙葵避父諱始改方
為萬失之矣
子城高氏南城也在府城西隅倪福可所築五代史
江陵當唐之末為諸道所侵兵火之後井邑凋零高
季興招集人士大築重城民苦其役明初湘獻王封
此號湘城未幾國除天啓丁卯惠王至又曰惠城
沙市城在縣東南十五里相傳為楚故城元末增築
舊址尚存
俞潭城在府東北七十里翼城左右大塚對峙狀如
偃月一曰偃月城
句亶王國史記熊渠立其長子康為句亶王張瑩注
今江陵地
夏州在中夏口上檮杌史莊王滅陳僇夏徵舒鄉取
一人焉以歸謂之夏州蘇秦曰楚東有夏州梁元帝
賦分沙羡而啓鎮即開藩於夏州
安興縣唐貞觀中省入江陵今尚有安興橋沿故名
也橋之水曰安興港港近市曰城河口皆以舊縣得
名
中興縣在鶴穴北地名赤岸元時置縣於此明初廢
長林縣本漢江陵地晉安帝分置以地有櫟林長坂
也洪武九年省入荆門又唐上元元年置長林與江
陵分治郭内今廢
渚宫在江陵故城東南水經注左傳子革曰我先君
僻處荆山以供禦王事遂遷紀郢今城楚船官地也
春秋之渚宫矣按梁元帝即位於楚宫即此
萬卷閣在縣東宋史咸平初朱昂與弟協致仕於所
居建閣藏其手抄古今書萬卷故名
釣臺在縣西南水經注龍陂北有楚莊王釣臺高三
丈四尺南北六丈東西九丈
清暑臺水經注赤湖東有大臺高六丈餘縱廣八丈
玉宇層明通望周博遊者登之以暢遠情
天井臺荆州圖記縣東有天井臺飛軒光映背邑面
河實遊憩之佳處也
章華臺有二一在縣城外沙市一在監利縣東北國
語楚靈王為章華之臺與伍舉登焉即此其在監利
者又名三休臺賈誼新書翟王使使至楚楚王誇
之饗於章華之臺三休乃至臺名三休疑取諸此唐
胡曾有詩
絳帳臺在縣西南漢馬融教授之所
落帽臺在龍山後人因孟嘉落帽築臺其上唐李羣
玉詩落帽臺邊菊半黃行人惆悵對重陽
梁家臺在縣東四十里上舊有百花亭
棲霞樓荆州記江陵城西百餘步有棲霞樓宋臨川
王義慶置水經注棲霞樓俯臨通隍吐納江流
仲宣樓在城東先賢傳云荆州有王粲宅
曲江樓在府學前舊名南樓唐長史張九齡嘗登樓
賦詩宋張栻重建因易今名朱文公有記
雄楚樓五代時高氏内城樓也今城雖遷改而名仍
存按唐江陵節度陽城郡王新樓成杜甫為賦二詩
其一云西北樓成雄楚都後人蓋因此立名
明月樓城東北隅
博古堂在草市姓譜宋燕人田偉歸朝授江陵尉因
家焉建此堂藏書三萬七千卷無重複者
羅含宅在城内今承天寺即其故址庾信亦居之唐
杜甫詩庾信羅含俱有宅春來秋去落誰家按李義
山詩却將宋玉臨江宅異代仍教庾信居宋玉宅亦
在此
段文昌宅錄異記文昌負才傲俗落拓荆楚間江陵
家側有大宅門枕流渠文昌醉於渠上脱履濯足自
言我作江陵節度必買此宅門者皆笑其後果鎮荆
南遂買此宅
胡安國宅在縣北新店子孫世居之
老萊子里在城西
忠臣里孝子巷俱在沙市
草市古東關也
蒲胥市故南齊校尉府左傳車及於蒲胥之市疑即
此
沙頭古江津也一曰沙市
石函鐵契昔荆州掘地得石函鐵契云楚都郢邑代
無絶
馬頭在南城水經注昔陸抗屯此與羊祜相對
鍾離山石穴在縣西南後漢書巴蠻有五姓皆出於
武落鍾離山其山有赤黑二穴巴氏之子生於赤穴
四姓之子皆生黑穴未有君長俱事鬼神乃共擲劍
於石穴約能中者奉以為君巴氏子務相獨中之衆
皆服因共立是為廩君
息壤山海經鯀竊帝之息壤以湮洪水溟洪錄云江
陵府南門有息壤唐元和中裴宇牧荆州掘地得一
石其狀與江陵城同徑六尺八寸徙築之是年霖雨
不止復埋此石乃止
海匱在城東北江陵以水為險陸抗築大堰高保融
名為北海宋孝宗時知府吳獵劉甲皆修築之宋史
孟珙傳淳祐二年珙知江陵府修復内隘十一别作
十隘於外又障沮漳水而東之遶城北入漢三海遂
通為一渺然巨浸又為八匱蓄泄水勢金人嘗犯荆
門州距江陵纔百里而去以有三海之險故也
地肺郡志在荆州濟江西岸洪潦常浮不沒故云地
肺
公安縣
孱陵城在縣東三十里前漢置縣於此水經注孫夫
人權妹也又更修之隋書地理志開皇九年省孱陵
永安二縣入公安今油江口遺址猶存
古城在舊縣南十五里大光村
吕蒙城在縣北三十里唐杜甫詩野曠吕蒙營山深蜀
帝城寒天催日短風浪與雲平
先主營在縣東北九十里油河口板橋一帶荒丘頽
壘溪流宛轉即其故址地多美箭佳樹郊遊稱最勝
萊公竹宋史寇凖傳凖貶雷州卒歸葬西京道出公
安邑人皆設祭哭於路折竹植地挂紙錢逾月枯竹
盡生笋
吕仙亭在縣東北九十里當斗湖勝處相傳吕仙曾
遊此後人追而亭之
仙女臺距吕仙亭半里許相傳洞賓度一女子於此
今大光村有仙女堆禱雨輒應
荷葉山房在縣南三十里袁宗道兄弟讀書處入門
老松數十株高古入畫澗水出其下曰松風澗跨以
木橋古槐壓澗生蔭可十餘丈其下為臺曰清蔭臺
黃山葱然一點在望渡澗而北為荷葉山蜿蜒皆土
嶺遠見澧陽諸山及谷昇一帶湖水浩淼晶瑩摇蕩
曉日山中古松千本翠蓋如雲大者可三人圍山前
有池闊可四十餘畆曰荷葉池經兵火後村落林木
毁伐殆盡獨此地巋然如舊
龍墻縣東四里
鼉穴在廖解村三國孫亮時有靈鼉鳴此其穴也
石首縣
土城壕縣西三十里漢昭烈曾於此屯兵基址尚存
繫馬臺在縣南八十里相傳岳飛討楊么繫馬於此
調絃亭在縣東六十里相傳伯牙鼓琴於此
麒麟塚在縣西白楊舖舊有麒麟産此人以為怪撲
而瘞之因名
監利縣
華容城在縣東漢志華容縣屬南郡注今監利縣即
其地
監利故城在上坊東村今曰舊縣
成都王國水經注晉永嘉中西蜀阻亂割華容江陵
監利豐都四縣為成都王穎國
荆臺在縣西三十里土洲南孔子家語楚王遊荆臺
即此
申包胥舊臺在北門外
濯纓臺在縣北七十里舊志屈原濯纓處
伍員宅在縣西北中有倒插槐員奔吳時所插
松滋縣
鄖城楚昭王時鄖公築
諸葛城孔明築
樂鄉城在縣東七十里即陸抗與羊祜對壘處
上明城水經注晉太元中苻堅寇荆州刺吏桓冲徙
渡江南劉波築之移州治城也
南極亭在縣東三十里舊名江亭唐杜甫有詩
一柱觀在縣東邱家湖中渚宫故事劉宋臨川王義
慶在鎮於羅公洲立觀甚大而惟一柱梁劉孝綽詩
經從一柱觀出入三休臺唐杜甫詩孤城一柱觀落
月九江秋
枝江縣
庾臺在百里洲北岸六十里世傳庾亮講經處一名
講經臺又江陵縣有庾信臺
夷陵州
臨江城在州南二十里水經注魏武分南郡置臨江
郡即此後周置臨州隋州郡俱廢
步騭城步闡城俱在下牢溪前
宜都城晉書地理志吳置晉於此置郡唐為縣後廢
劉封城在三遊洞頂
陸抗城在州西五里赤溪其址尚存荆州圖記夷陵
縣南對岸有陸抗故城周迴十里三百四十步即山
為墉四面天險
陸法和城在峽口
安蜀城陳宣帝征江陵後周軍於峽口築壘以備陳
名安蜀城
夷陵故城唐書地理志本治下牢戊貞觀九年徙治
步闡壘後宋建炎中徙治石鼻山紹興中復舊端平
初徙治江南元復徙於江北即此
爾雅臺在州北郭璞註爾雅之所後人祀之祠廢址
存
楚塞樓在州後宋寇凖詩道路連巴塞風煙接此丘
許自誠詩雄當蜀道三千里巍壓荆南十五州
絳雪堂在楚塞樓前宋知州朱慶基會飲紅棃花下
命坐客賦詩歐陽修詩風輕絳雪樽前舞日暖繁香
露下聞因名其堂曰絳雪
六一堂在州治後宋歐陽修號六一居士有碑記今
移州學
至喜亭在州南宋守朱慶基建歐陽修記夷陵州當
峽口江出峽始漫為平流舟人至此必瀝酒再拜相
慶以為更生朱因作至喜亭於下津以為舟行者留
停之處
來豐亭在楚塞樓後宋朱慶基為郡歲屬大豐人作
亭以志之
四賢堂州治東祀歐陽修二蘇黃庭堅
黃金藏州故有寳軸祕函藏崖竇中宋陳膺訪故老
謂崖書皆金版陳得一書以歸乃古易傳其書但曰
易無周字經文與今絶異
武侯遺筆書忠孝廉節四字
宜都縣
夷道城漢志縣屬南郡晉志屬宜都郡唐廢水經注
宜都郡治在夷道縣東四百步吳丞相陸遜所築也
宜都記按陸遜所築為宜都故城則夷道又自為一
城矣
鼓城在虎腦背濱江相傳張飛舊蹟
吳相臺在縣西三里吳相陸遜領兵屯此因名
望亭水經注夷道城東北有望亭地特峻下臨亦遊
矚之名處也
合江亭在縣城東清江自恩施縣至宜都城北更寬
一望澄碧迥異他水稍過城東併入大江即無此色
矣元縣尹譚文德登覽二水合流因建此亭
遠安縣
南襄城在縣北九十里漢關忠義屯兵處
高安故城晉邑名在亭子山高處後周遷於山下以
其近猺而遠故名遠安
石馬槽在縣東三十里漢關忠義屯兵於此鑿石為
槽故名
襄陽府
襄陽縣
樊城縣北漢江上與襄陽對峙水經注樊仲山甫所
封也關忠義圍于禁於此城西魏立安養縣唐改為
臨漢縣
鄧城在縣東北二十里本春秋鄧國地水經注縣故
鄧侯吾離之國也楚文王滅之秦以為縣晉書地理
志鄧城縣屬襄陽郡隋志為襄陽安養二縣地唐志
貞元中改臨漢縣又改鄧城縣宋志廢入襄陽其傍
近又有牛首安陽古城紅崖白河沙河漁蘭新城淳
河滚河十城宋末元兵圍襄陽築此於要津以絶其
援故址尚存
鄾城在鄧城南八里水經注古鄾子國蓋鄧之南鄙
也左傳桓九年楚師圍鄾即此
夫人城在縣西北晉書朱序傳序鎮襄陽苻堅遣將
攻城序母韓謂城西北角必先受敝領百餘婢并城
中婦女於其角築城二十餘丈賊攻西北角果潰移
守新城賊遂引退因名夫人城
大隄城在縣城外宋曾鞏記宋孝武帝永初元年築
宜城之大隄為城今縣治是也唐李白大隄曲漢水
横襄陽花開大隄暖劉禹錫詩酒旗相望大隄頭隄
下連檣隄上樓
牽羊壇在縣城中舊傳刺史初至必牽一羊詣壇遶
之以其所遶之數驗治州之年多寡晉文帝為刺史
羊行六次不止果八年
愛峴閣在縣北二十里水經注沔水南有層臺號曰
景升臺劉表治襄陽之所築也言表盛遊於此常所
止憩表好鷹鳴嘗登此臺歌野鷹來曲其聲韻似孟
逹上堵吟矣宋蘇軾詩莫上呼鷹臺平生笑劉表李
豸詩呼鷹復何用卧龍獨不顧
劉𤦺臺在縣東二里即劉表子𤦺與諸葛亮謀自安
計登樓去梯處
文選樓在縣東南昭明臺上襄陽記襄陽有文選樓
金城内刺史院有高齋昭明太子於此齋造文選南
史庾肩吾初為晉安王國常侍每徙鎮肩吾常隨在
雍州被命與徐防江伯操孔敬通惠子悦徐陵王囿
孔鑠鮑至等十餘人抄撰衆書號高齋學士明末樓
燬
皇清順治初都御史趙兆麟重建仍名古昭明臺有記
山南東道樓在舊府治有唐李陽冰篆山南東道四
大字并碑文宋端平間襄陽失守碑蕪沒淳祐間高
逹復襄之後程士元復創層樓下跨市路南觀羣山
北望中原為一郡之勝
南平樓在縣治前元守帥楊珪建姚燧為之名
獅子樓在縣西南洪武初建繪獅子於上以鎮楚山
故名後燬今置石獅於上作亭覆焉
學業堂在縣南舊傳諸葛亮讀書之所
樂善堂在縣城梁簡文為晉安王鎮襄州日畫前刺
史李陽等十三人像於堂故名
光禄堂在縣南宋史中煇以光禄卿守襄陽時建故
名
雄覽堂在府治宋建又有雅歌籌邊二堂亦在焉
峴山亭在峴山上宋歐陽修記以為羊叔子之所遊
止也熙寧元年史中煇因亭之舊廣而新之
聞喜亭在縣南三里唐太守裴坦建趙璘撰記
望海亭在縣南卧龍山上唐李紳詩湖月上時看雁
滿海濤生處辨雲齊
漢廣亭在縣南羣山環繞漢水映帶平陸萬里使人
感慨一名北顧亭唐徐商建李騭記
湧月亭在城南峴山
漁樂亭在城南竹柳隂森清流貫其間
張柬之園在縣南五里園址尚存
龐德公宅在峴山南廣昌里水經注龐德公所居在
南白沙世故謂是地為白沙曲矣士元居漢之隂司
馬德操宅洲之陽望衡對宇懽情自接泛舟褰裳率
爾休暢
諸葛亮宅在縣西二十里南雍州記隆中諸葛亮故
宅有舊井一今涸無水盛弘之記云井深五丈廣五
尺堂前有二間屋地基極高云是孔明避暑臺宅面
山臨水孔明嘗登之鼓琴以為梁甫吟因名此為樂
山舊志載因昭烈三顧草廬有三顧門
宋孝武宅明一統志在縣東南馬鞍山劉宋孝武帝
所生處
孟浩然故居在縣東南鹿門山浩然嘗自賦詩云山
水觀形勢襄陽美會稽唐白居易詩南歴鹿門山靄
若有餘香舊隠不知處雲深樹蒼蒼
銅鞮坊在縣山南東道樓左楚人好唱白銅鞮詞因
以名坊李太白詩襄陽行樂處歌舞白銅鞮江城迴
綠水花月使人迷宋查道詩白銅鞮側花迷塢解珮
江邊柳拂青
冠蓋里在縣治南水經注縣有太山山下有廟漢末
多士其中刺史二千石卿長數十人朱軒華蓋同會
於廟下荆州刺史行部見之雅嘆其盛號為冠蓋里
而刻石銘之此碑於永嘉中為人所毁唐杜審言詩
冠蓋非新里章華即舊臺習池風景異歸路滿塵埃
杜甫故里甫迴棹詩云清思漢水上凉意峴山巔吾
家碑不昧王氏井依然
桃林在縣南六里晉桓冲北伐屯軍於此是時食桃
至春其核萌生遂成茂林按荆州圖副襄陽縣南有
桃林館是餞行送歸之所萃也疑即此處
墮淚碑在縣東九里晉書羊祜傳祜鎮襄陽有功德
於人百姓於峴山祜平生游憩之所建碑立廟歲時
饗祭焉望其碑者莫不流涕杜預因名墮淚碑唐李
白詩空思羊叔子墮淚峴山頭賈島詩若肯登高峴
看碑定淚流
宜城縣
楚王城括地志楚昭王故城在襄州樂鄉縣東北三
十三里
羅州城在縣西水經注故羅國地
故襄城在縣南十五里即古郾子城
宜城故城在縣南九里本楚鄢縣漢志惠帝三年改
曰宜城屬南郡其地出美酒張華輕薄篇云蒼梧竹
葉宜城九醖梁元帝詩宜城醖酒今朝熟停鞍繫馬
暫棲宿
觀林城在縣南五十五里地名王城港城蹟猶存
黎丘城在縣東漢志邔縣下有此城水經注其城下
對繕洲秦豐居之故更名秦洲王莽之敗也秦豐阻
兵於黎丘城在觀城西二里建武三年光武遣征南
岑彭擊豐二年朱祐自觀城瀹豐于黎丘是也
烏耳城在縣北四十五里
楚王宫見韓昌黎宜城驛記
宋玉宅在縣南三十里宋玉墓之南
王逸宅在故宜城西北二十里
杜康臺在縣東杜康造酒於此
木香村地志在縣西六十里唐段成式别業
善謔驛在縣北史記齊使淳于髠獻鵠於楚王至此
地放其鵠乃揭空籠往見王曰臣不忍鵠渴出而飲
之俄飛去吾欲死恐人議王以鳥獸之故令士自殺
買而代之是欺吾王也楚王曰齊有信臣若此乃厚
賜而歸
破河腦在縣南四十里楚平王葬石子湖水中即子
胥鞭尸處
南漳縣
中廬城在縣南襄陽耆舊傳本盧戎也漢為縣東漢
時為侯國隋改曰次廬宋省入南漳縣今城址在南
漳縣東五十里
羅國城縣東南八十里春秋楚使莫敖伐羅即此後
羅國徙枝江
山都城在中廬鎮秦置東漢為侯國
臨沮城在縣境前漢志屬南郡東漢志為侯國晉志
屬襄陽郡
分經臺在明教寺梁昭明太子同隠士劉虬法慧註
經之所
御書閣在縣學内貯御書
刻木谷在縣南十五里漢孝子丁蘭所居
棗陽縣
舂陵城在縣西三十里東觀漢記元朔五年以零陵
率道舂陵鄉封長沙王子買為舂陵侯至戴侯仁請
徙南陽元帝時乃徙蔡陽白水鄉為舂陵望氣者蘇
伯阿見舂陵城嘆曰氣佳哉鬱鬱葱葱及光武即位
改曰章陵蔡陽漢為南陽郡今屬棗陽
岑彭城在縣東北三十里漢岑彭牧馬處
南陽城在縣東南三十二里舊傳晉司馬周侣所築
卧牛臺縣境漢光武嘗騎青牛於此
夕陽館在縣東唐孟浩然詩聽歌知近楚投館忽如
歸魚堰田疇廣章陵氣象微
廣昌館在縣北唐韓愈詩白水龍飛度幾春偶逢遺
蹟問行人邱墳發掘當官道何處南陽有近親
漢光武宅在縣東南宅南有白水東觀漢記建武十
七年幸舂陵修園廟舊宅田里舍因置酒於舊宅大
會父老故人即此
榖城縣
洛陽城在縣東十三里不知何時築址尚存
穀城在縣西北五里盛弘之荆州記樊城西北有鄾
城西百餘里有穀城穀伯綏之國城門有石人刊其
腹云摩兜鞬摩兜鞬慎莫言此亦周太史廟金人緘
口銘背之流也
隂城在縣北左傳遷隂於下隂即此漢為隂縣屬南
陽郡西魏改曰隂城縣今城存
延岑城在縣西南八里岑漢南陽人起兵武當於此
築城
張飛城在縣西南五里相傳張飛築址存
廢筑陽縣在縣東四里漢為縣漢書蕭何之子封筑
陽侯即此梁置郡隋廢郡改縣曰穀城
廢乾德縣在縣治宋史地理志分穀城置此縣後改
為光化縣
光化縣
酇城在縣東北漢江上秦為酇縣漢書蕭何封此梁
立酇城郡後周廢入隂城
順陽王城固封山下
空城在縣北五里
古城在縣東北三十里基地尚存
古隂城即隂城鎮為北集街明萬歷間遷城改為西
集街
霽景樓在舊縣前宋李豸詩層樓壓清漢初上便忘
歸夕靄藏平野晴烟漏翠微
均州
三王城在州前漢末王莽支庶王康王常王鳳三人
各築一城故名
濮王宫在州内今報恩寺即其地
飛昇臺真武飛昇之所明方升太嶽記從大殿後西
望捨身崖空懸若垂天之翼狀甚可怖其上為飛昇
臺元帝改服於此
元始臺禮斗臺以上三臺俱在太和山
宗海樓在州東一里宋陸愷記下臨清漢江山映帶
景物之變無窮
太和樓在州城上面太和峯為一州壯觀
紫雲亭州志在淨樂宫内宋眺端夫云面迎武當之
疊嶂左瞰漢江之巨浸明永樂十七年奉勅重建太
嶽記淨樂宫左紫雲亭亭之制八稜其上去梁桷重
簷疊拱而旋結於頂如攬囊口圓起城中狀𩔖垂蓋
江行者皆見之
望仙亭在州治内舊記西南紀勝之境
滄浪亭在州東北三里濱陽江
舜耕蹟在土陂窰子舖去州九里舜碣僅存螭首不
知何代立
社柏樹水經注南陽武當有社柏樹大四十圍梁蕭
欣為守伐之忽有一大蛇從樹中出羣蛇隨之入南
山聲如風雨之撼樹人皆驚異舊治樹在州前
鄖陽府
鄖縣
濮王城在縣東一百二十里唐太宗第三子泰封此
梳粧臺在縣東六十里王震詩俗緣磨未盡空上傍
粧臺溪雲惹粉黛岩花寳靨開
鎮鄖樓在縣治前弘治中建初為譙樓正德中易今
名
葬履壇在縣西北百里龍山之頂昔有張黃二羽士
飛昇遺履而去後葬履於壇有二石道士侍立壇所
天馬山字在城南一里下臨漢江傳有白馬晝夜出
嚙田稻土人逐之急即投崖下水中久之崖忽崩裂
如劈壁上有天馬山三字甚明馬不復見字至今存
房縣
廬陵王城在縣南門外唐中宗廢為廬陵王遷房州
時居此
廢永清縣在縣東一百一十里隋書地理志本曰大
洪後周改焉宋併入房陵
望花臺在縣治東
熙春樓在舊州圃
圍春堂在縣治後圃
梅來亭在縣北二十里今名至喜舖
尹吉甫宅在縣南去廬陵王城一里
忠孝里在縣内嘉靖中知縣夏維寧立坊名以邑有
吉甫之忠黃香之孝也
袁天綱蹟在縣東北百里高塚尚存林木森然
竹山縣
方城在縣東三十里古縣址存又名庸城山上平坦
四面險固圍護如城方輿勝覽山南有城周十餘里
春秋庸地楚使盧戢黎侵庸方城即此
秦城在縣南昔人濬塘掘地得石云秦白起伐楚屯
兵於此
子房城在縣南一百里無心者至之有丹爐鐵棋莫
可舉大竹二根垂葉掃地有心往謁即不見
廢上庸縣後漢書郡國志上庸本庸國屬漢中郡隋
唐屬房州宋省入竹山
喜豐亭在縣東宋慶元間建
登爽亭在縣東宋姚叔勉詩有登臨安樂襟懷爽之
句
學古洞在縣北七十里洞極幽邃其規制像學舍深
闊容衆檯橙硯俱石相傳夫子適楚講學於此
鬼田在縣東二里有地二頃不生樹木惟有茅茨每歲
清明日祭而燎之預卜歲豐歉燎草盡即豐多驗
竹谿縣
白雲岩吕洞賓題詩劍晝尚在
北天斷劍縣西南三十里偏頭山上傳北帝飛昇於
此至今斷劍猶存
鄖西縣
黃土城在縣東六十里隋書地理志西魏置濟陽郡
後周置縣曰長岡後郡省置縣曰黃土郡志設縣時
掘地得斷碑上有登雲縣三字
去思亭明一統志在縣東南明知縣侯爵有善政去
後民思之立此亭
保康縣
九斤城在縣北五十里相傳昔人建城於此同器量
土秤之他土較重此土九斤以為風水輕故棄之遺
址尚存
直隸歸州
丹陽城在州東七里水經注城據山跨阜周八里二
百八十步東北兩面悉臨絶澗西帶亭下溪南枕大
江嶮峭壁立信天固也楚熊繹始封所都元和郡縣
志周成王封楚熊繹於荆丹陽之地即此後又移枝
江亦曰丹陽
䕫子城在州東二十里春秋䕫子之國水經江水又
東南逕䕫城南注熊摯始治巫城後移此春秋僖公
二十六年楚令尹子玉城䕫是也
高陽城在州境舊興山縣西楚自以為高陽之裔故
名
蜀帝城水經注秭歸縣城東北依山即坂周迴二里
高一丈五尺南臨大江古老相傳謂之蜀帝城蓋征
吳所築也
歸州故城初在江北宋端平中徙治江南曲沱次徙
新灘又徙白沙又徙南浦明初徙丹陽
清風閣晏殊𩔖要在州城戟門東南
望高樓在州城南
瀼西草堂在三閭鄉杜甫寓處
屈原宅荆州記縣北百里方七頃累石為基今名樂
平宅其東北六十里有女嬃廟𢷬衣石猶存外傳云
時當秋風夜雨之際砧聲隠隠可聽也
宋玉宅按水經注城南有宋玉宅玉邑人通志在歸
州舊治東五里
三閭鄉在州東八十里屈原所居
昭君村在州東北四十里昭君名嬙郡人王穰女
玉米田在三閭鄉外傳云屈原蒙讒負譏遂放而耕
倚耒號泣於天時楚大荒原墮淚處獨産白米如玉
故名
插竈宜都記宜都山絶崖壁立數百丈有一火燼插
其崖間望可長數尺傳云堯洪水時人泊舟此旁爨
餘故曰插竈崖又云禹治水爨此所插
長陽縣
睦州城在縣東隋開皇中置尋廢
廩君土舟世本廩君名務相姓巴氏與樊氏瞫氏相
氏鄭氏凡五姓皆爭事鬼神以土為船雕文畫之而
浮於水内約船浮者當以為君他姓船不能浮獨廩
君船浮因立以為君水經注昔廩君浮土舟於夷水
即佷山清江也今在長陽縣
仙人室在龍角山東北可容數百人相傳昔有仙人
憩此村人因採蜜見之俄失所在
興山縣
昭君臺在縣前南山之陽圖經在興州山南漢掖庭
待詔王嬙字昭君南郡秭歸人邑人憫昭君不回立
臺以祭今有昭君村
巴東縣
信陵城在縣西十五里隋書地理志歸鄉梁置信陵
郡後周郡廢改曰樂鄉縣開皇末改巴東
樂鄉城縣治東後周置縣又有羅平城雙城新化城
土城
秋風亭在縣大江左宋寇凖建蘇轍有詩
白雲亭在城内宋寇凖建
萊公柏在縣庭前宋寇凖為令手植二柏人比甘棠
蘇軾有詩
恩施縣
清江廢縣在縣東十里後周於此置清江郡隋初郡
廢置清江縣後廢
舊施州在城東十里城基碑碣尚存
鹽水廢縣在縣東四十里後周置并置資田郡隋初
郡廢大業初以縣屬清江郡
廢亭州在縣東一百七十里後周置以都亭山為名
隋并為庸州徙治鹽水縣
開夷廢縣距縣六十里後周置飛烏縣隋初改曰開
夷唐廢
佷山廢縣在縣西一百八十里
觀瀾臺在縣南石鐫觀瀾二字
白坡書室在縣南二十里鄧梗建
客星山房在縣西童㫤讀書處
問月亭在城北有臺獨出碧波峯之中舊建亭於上
李白謫夜郎嘗過此酧月
施王屯在縣南二十五里廣輿記州有施王餘址故以
為名
湖廣通志卷七十七
