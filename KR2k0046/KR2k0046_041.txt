湖廣通志卷四十一
名宦志
總部
宋李處耘宋史列傳上黨人建隆初朗州軍亂詔慕
容延釗率師討之以處耘為都監處耘師次荆門高
繼沖遣其叔保寅軍校梁延嗣奉牛酒犒師處耘召
保寅等宴延釗之帳密遣輕騎數千倍道前進繼沖
惶怖出迎處耘即調發江陵卒萬餘人幷其師晨趨
朗州又先遣别將分麾下及江陵兵趨岳州大破賊
於三江口獲船七百餘艘斬首四千級又遇賊帥張
從富於澧江擊敗之逐北至敖山砦賊棄砦走俘獲
甚衆處耘釋所俘體肥者數十人令左右分㗖之黥
其少健者令先入朗州會暮宿砦中遲眀延釗大軍
繼至黥者先入城言被擒者悉為大軍所㗖朗人大
懼縱火焚城而潰會朗帥周保權年尚幼為大將汪
端却匿於江南砦僧寺中處耘遣麾下將田守竒帥
師渡江獲之遂入潭州盡得荆湖之地
潘美宋史列傳字仲詢大名人開寶三年征嶺南以
美為行營都部署朗州團練使進克富川
慕容延釗宋史列傳太原人建隆二年徙山南東道
節度四年春命師南征以延釗為湖南道行營前軍
都部署時延釗被病詔令肩輿即戎事賊將汪端與
衆數千擾朗州延釗擒之磔於市荆湘既平加檢校
太尉
李惟清宋史列傳字直臣下邑人太平興國三年為
荆湖北路轉運判官後累陞監察御史兼總南路嘗
入奏事太宗問曰荆湖累年豐稔又無徭役民間蘇
否惟清曰臣見官賣鹽斤為錢六十四民以三數斗
稻價方可買一斤乃詔斤減十錢
王質宋史列傳字子野單父人舉進士真宗時累遷
荆湖轉運使攝江陵有訟婚者訴貧無資故後期質
捐俸助之捕盜人衣者盜叩首曰平生不為苦廹饑
寒故至此質命取衣衣之人稱其治
慕容德琛宋史慕容延釗傳子德琛咸平二年轉崇
儀副使荆湖北路鈐轄蠻擾澧鼎境上德琛戰於北
汉奪耕牛鎧甲斬䤋以歸
焦守節宋史焦繼勲傳守節字秉直長社人咸平中
為江淮南荆湖路兵馬都監討施䕫州叛蠻以大義
諭其酋長皆悔過内附後歴知襄鄧汝三州
徐起宋史列傳字豫之鄄城人舉進士歴官荆湖北
路轉運使部有戍卒殺人繫獄其徒欲刦之起聞即
往按誅分其徒隸他州
徐的宋史列傳字公凖建安人第進士歴官荆湖北
路轉運使辰州蠻彭士義為寇的開示恩信蠻黨悔
過自歸攝江陵府事城中多惡少年欲為盜夜縱火
火一夜十數發的籍惡少年姓名使相保任火遂息
太子洗馬歐陽景猾横不法為里人害的發其奸竄
之嶺外後為荆湖南路安撫使討平蠻寇卒於桂陽
劉䕫宋史列傳字道元崇安人以龍圖閣直學士知
潭州兼湖南安撫使初至遣人諭蠻酋使降不從乃
舉兵擊敗於銀江源進破其巢穴蠻逃遁遠去前將
以帛購蠻首至是有持首取購者按問乃輙殺平民
誅之而罷購州境獲安
齊廓宋史列傳字公闢會稽人提點荆湖南路刑獄
潭州鞫繫囚七人為強盜當論死廓訊得其狀非強
付州使劾正乃悉免死
劉沆宋史列傳字沖之永新人以龍圖閣直學士知
潭州兼安撫使時湖南蠻獠數出寇至殺官吏許沆
便宜從事沆大發兵至桂陽招降二千餘人使散居
所部而蠻酋降者皆奏命以官又募土兵分捕餘黨
破桃油平能家源斬馘甚衆
安燾宋史列傳字厚卿開封人第進士神宗時為荆
湖北路轉運判官提點刑獄兼常平農田水利差役
事時方興新法奉行之吏迎合求進追胥苛切其𩔖
旁午燾平心奉法列其甚者於朝
郭逵宋史列傳字仲通洛陽人湖北溪蠻彭士羲叛
逵為南路鈐轄兼知澧州盡平諸隘士羲棄城走衆
悉降徙知邵州武岡蠻反討平之
馬伸宋史列傳字時中東平人紹聖四年進士金陷
汴具書張邦昌速迎康王及高宗即位擢殿中侍御
史撫諭荆湖廣南以誅張邦昌及其黨王時雍等所
過州縣輙察吏之賢否與民利疚以次列上於朝
李綱宋史列傳字伯紀邵武人紹興二年為湖廣宣
撫使兼知潭州是時荆湖江湘之間流民潰卒羣積
為盜多者至數萬人綱悉蕩平之上言荆地號用武
之國鼎澧岳鄂荆南一帶宜屯宿重兵使四川之號
令可通江漢之聲援可接乃有恢復中原之漸
李道宋史列傳字行之相州人高宗時除唐鄧郢州
襄陽都統制從岳飛收復襄陽等郡累官至復州防
禦使戍鄂州武興蠻楊再興寇掠道破其衆擒再興
及其二子羣盜朱持等聚桂陽詔道移軍衡州經理
遣高仲等擊平之後戍荆南府金將劉士萼屯光化
境道掩擊焚其舟萼遂遁去再為湖北副總管卒進
封楚王
富元衡字公權姑蘇人登進士為襄陽撫司機宜都
督張俊以材薦後知興國軍歴官湖南北提刑有兵
帥李師顔餽匣金竟不啟緘謝絶之(舊通志)
向子諲宋史列傳字伯恭臨江人建炎中知潭州禁
卒為亂縱火掠市出瀏陽縣遣通判孟彦卿等追及
攸縣平之金人破江西移兵湖南子諲聞警率軍民
以死守紹興初移鄂州主管荆湖東路安撫司劇盜
曹成據攸縣子諲遣使招之又遣將軍扼衡陽南守
宜章成逡巡不敢南向諸郡遂得割穫
高斯得宋史列傳字不妄知沔州稼之子淳熙中湖
廣提點刑獄薦通判潭州徐經孫等六人攸縣富民
陳衡老以家丁糧食資強賊劫殺平民斯得至有愬
其事者首吏受賕而左右之衡老造庭首吏拱立斯
得發其奸械首吏下獄羣胥失色股栗於是研鞫具
得其狀乃黥配首吏具白朝廷追毁衡老官資簿錄
其家衡老婿吳自性謀中傷斯得厚賂宦者言於理
宗曰斯得以緡錢百萬進願易近地一節理宗曰高
某硬漢安得有是後加直祕閣湖南轉運判官
胡安國宋史列傳字康侯崇安人提舉湖南學事有
詔舉遺逸安國以永州布衣王繪鄧章應詔二人老
不行安國請命之官以勸為學者
柴中行宋史列傳字與之餘干人紹熙元年進士嘉
定初知襄陽兼京西帥襄州兵政久弛中行白於朝
考覈軍實舊額二萬二千人存者纔半亟招補虛籍
自是朝廷以節制之權歸帥司改湖南提點刑獄豪
家習殺人或收養亡命横行江湖一繩以法華容令
貪虐法從交疏薦之中行笑曰是欲斷吾按章也卒
發其辜
韓世忠宋史列傳字良臣延安人建炎中以荆湖宣
撫副使駐兵長沙時劉忠有衆數萬據白面山營柵
相望世忠始至欲急擊宣撫使孟庾不可世忠曰兵
家利害策之審矣非參政所知請期半月效捷遂與
賊對壘奕棋張飲堅壁不動衆莫測一夕與蘇格聯
騎穿賊營候者呵問世忠先得賊軍號隨聲應之周
覽以出喜曰此天錫也夜伏精兵二千於白面山與
諸將拔營而進賊兵方迎戰所遣兵已馳入中軍奪
望樓植旗盖傳呼如雷賊回顧驚潰麾將士夾擊大
破之斬忠首湖南遂平
劉珙宋史列傳字共父子羽長子也知潭州湖南安
撫使郴州李金為亂珙移書制使沈介請以便宜出
師曰擅興之罪吾自當之介遣田寳楊欽以兵至珙
知其疲怠發夫數程外代其負任犒賜過望軍士感
奮下令募賊徒相捕斬詣吏者賞欽與寳連戰破賊
追至莽山賊黨執李金以降支黨竄匿者尚衆珙諭
郤兵聽其自降賊相率納兵給據歸田里第上諸將
功狀有差上賜璽書曰近世書生但務清談經綸實
才盖未之見朕以是每有東晉之憂今卿既誅羣盜
而功狀詳實諸將優劣破賊先後歴歴可觀宜益勉
副朕意
岳飛宋史列傳字鵬舉湯陰人紹興元年權知潭州
兼權荆湖東路安撫都總管時賊曹成擁衆十餘萬
由江西歴湖湘據道賀二州詔付飛金字牌黃旗招
成成聞飛將至驚曰岳家軍來矣即分道而遁飛至
茶陵奉詔招之成不從飛奏比年多命招安故盜力
強則肆暴力屈則就招苟不略加勦除蠭起之衆未
可遽殄許之飛入賀州境得成諜者縛之帳下飛出
帳調兵食吏曰糧盡矣奈何飛陽曰姑反茶陵己而
顧諜若失意狀頓足而入陰命逸之諜歸告成成大
喜期翌日來追飛命士蓐食潛趨遶嶺未明己至太
平場破其砦成據險拒飛飛麾兵掩擊賊大潰五年
除荆湖南北制置使命招捕楊么張浚都督軍事欲
俟來年議之飛曰八日之内當俘諸酋遂如鼎州黃
佐招楊欽來降飛喜曰楊欽驍悍既降賊腹心潰矣
表授欽武義大夫禮遇甚厚乃復遣歸湖中兩日欽
說余端劉詵等降飛詭罵欽曰賊不盡降何來也杖
之復令入湖是夜掩賊營降其衆數萬么負固不服
方浮舟湖中以輪激水其行如飛旁置撞竿官舟迎
之輙碎飛伐君山木為巨筏塞諸港汊又以腐木亂
草浮上流而下擇水淺處遣善罵者挑之且行且罵
賊怒來追則草木壅積舟輪礙不行飛亟遣兵擊之
賊奔港中為筏所拒官軍乘筏張牛革以蔽矢石舉
巨木撞其舟盡壊么投水牛臯斬之飛入賊壘餘酋
驚曰何神也俱䧏飛親行諸砦慰撫之縱老弱歸田
籍少壯為軍果八日而賊平張浚嘆曰岳侯神算也
吕頤浩宋史列傳字元直湖南安撫制置大使兼知
潭州時郴衡桂陽盜起頤浩遣人悉平之
薛弼宋史列傳字直老温州永嘉人登政和二年進
士靖康初改湖南運判楊么據洞庭寇鼎州命岳飛
討之么陸耕水戰樓船十餘丈官軍徒仰視不得近
弼曰彼之所長可避而不可鬭今天旱湖水落洪連
筏斷江路藁其上流使彼之長坐廢而精騎直擣其
壘則破壊在目前矣飛曰善兼旬積寇盡平進直祕
閣時道殣相望弼以聞帝惻然命給錢六萬緡廣西
常平米六萬斛鄂州米二十萬斛賑之民賴以甦再
知荆南桃源劇盜伍俊既招安復謀叛弼許俊以靖
州俊喜曰我得靖則地過桃源遠矣俊至則斬以徇
辛次膺宋史列傳字起季萊州人除直祕閣湖南提
刑先是湖南賊龍淵李朝擁衆數萬據茶陵次膺既
扺長沙賊勢方張即單車趨茶陵擒賊驍將戳之募賊
黨毛義龍麟等齎榜諭以朝廷務欲招安宜亟降待
以不死龍淵李朝相繼降仍請料精銳可得禁旅萬
餘次膺笑曰是皆吾民正當棄兵甲持耰鋤趣令復
業奏茶陵為軍
何異宋史列傳字同叔崇仁人湖南轉運判官偶攝
帥事蠻侵擾邵陽異募山丁捕首亂者蒲來矢以衆
來降
虞允文宋史列傳字彬甫仁壽人乾道三年知樞密
院事使蜀過郢奏築黃鷹山城過襄奏修府城
辛棄疾宋史列傳字幼安歴城人乾道中知潭州兼
湖南安撫盜連起湖湘棄疾悉討平之遂奏疏曰比
年李全賴文政陳子明李峒相繼竊發皆嘯聚千百
殺掠吏民至煩大兵剪滅良由州以趣辦財賦為急
吏殘民而州不問縣以竝緣科歛為急吏殘民而縣
不問民不為盜去將安之今年剿除明年剗盪譬之
木焉日刻月削不損則折望陛下申飭州縣以惠養
元元為意有違法貪冒者使諸司各揚其職無徒按
舉小吏以應故事詔奬諭之又以湖南控帶二廣與
蠻獠接連武備空虛復奏疏乞依廣東摧鋒荆南神
勁福建左翼例别剏一軍以湖南飛虎為名止撥屬
二牙密院專聽帥臣節制調度庶使蠻獠知有軍威
望風懾服詔委以規畫廼度馬殷營壘故基起蓋砦
柵招步軍二千人馬軍五百人傔人在外戰馬鐵甲
皆備先以緡錢五萬於廣西買馬五百匹詔廣西安
撫司歲帶買三千匹樞府數沮撓之棄疾行愈力卒
不能奪經度費鉅萬計棄疾善幹旋事皆立辦議者
以聚歛聞降御前金字牌俾日下住罷棄疾受而藏
之出責監辦者期一月飛虎營柵成違坐軍制如期
落成開陳本末繪圖繳進上遂釋然時秋霖幾月所
司言造瓦不易問須瓦幾何曰二十萬棄疾曰勿憂
令廂官自官舍神祠外應居民家取溝□瓦瓦不二
日皆具僚屬嘆服軍成雄鎮一方為江上諸軍之冠
孟珙宋史列傳字璞玉隨州人宗政子初宗政援棗
陽困敵中珙突陣脱之理宗立累功至左右綂制紹
定元年創平堰於棗陽使軍民分屯是年收十五萬
石六年以破金將武仙功授鄂州江陵府副都綂制
同元將布展共攻葵遂滅金端平三年知黃州增埤
浚隍蒐討軍實邊民歸者日衆厚加賑貸元兵掠荆
湖郡守皆委去珙循環往來破砦二十四還民二萬
嘉熙四年進京湖安撫制置使淳祐二年加封漢東
郡公兼知江陵府登城嘆曰江陵所恃三海倘漸變
為桑田敵鳴鞭而至無所限隔廼修復内隘十一别
作十隘於外又障沮漳水而東之遶城北入漢三海
遂通為一渺然巨浸土木之工百七十萬民不知役
時蜀士聚公安襄士聚郢渚珙作兩書院以沒入田
廬隸之使有所教養請帝題其榜後因有密通降欵
者白於朝不從嘆曰三十年收拾中原人今志不克
伸矣遂病革卒於江陵府治訃至帝震悼贈太師封
吉國公諡忠襄廟曰威愛
江海建安人元符間襄州太尉宋史孟珙傳珙帥師
向金南門萬衆競登大戰城上門四開招布展入江
海執其參政張天綱以歸
馬尋宋史陳太素傳尋須城人舉毛詩學䆒知汝襄
等八州襄州饑人羣入富家掠囷粟獄吏鞫以強盜
尋曰此脱死耳其情與強盜異奏得減死論著為例
李椿宋史列傳字夀翁永平人初知鄂州請行墾田
復戶數千曠土大闢移湖北漕適歲大祲官強民賑
糶且下其價米不至益艱食椿損所強糶數而不遏
其直未幾米舟湊集價減十三每行部必前期戒吏
具州縣所當問事列為籍單車以行所至取吏卒備
使令凡以例致饋一不受請下諸道為式召為吏部
郎遷左司復請外除直龍圖閣湖南運副請減桂陽
軍月椿錢萬二千緡損民税折銀之直民刻石紀之
後知潭州湖南安撫使至則撫摩凋瘵氣象一如盛
時復酒税法人以為便歲旱發廩蠲租糶常平米活
數萬人潭新置飛虎軍或以為非便椿曰長沙一都
會控扼湖嶺鎮撫蠻猺二十年間大盜三起何可無
一軍亦在馭之而己
宇文紹節宋史列傳字挺臣廣都人孝宗時以華文
閣學士湖北京西宣撫使知江陵府統制官高悦肆
為殺掠遠近苦之紹節杖殺之兵民懽悦
韓彦直宋史列傳字子温世宗子乾道初總領湖北
京西軍馬錢糧兼發運副使尋知襄陽充京西南路
安撫使七年授鄂州駐劄御前諸軍都綂制條奏軍
中六事備器械增戰馬革濫賞厲竒功選勇略充親
隨朝廷多從之又令綂制以身帥騎兵披甲徒行日
六十里使習於步戰事聞詔三衙江上諸軍倣行之
項安世宋史列傳字平父光宗時為湖廣總領會宣
撫使薛叔似罷金圍德安益急諸將無所屬安世不
俟朝命徑遣兵解圍高悦等與金力戰獲將安世第
其功以聞
劉甲宋史列傳字師文摰之後淳熙二年進士知江
陵府湖北安撫使謂荆州為吳蜀之脊高保融分三
流瀦之以為三海蓋保江陵之要害也即因遺址復
築亘四十里
朱熹宋史列傳字元晦婺源人光宗時以祕閣修撰
知潭州會洞獠擾屬郡遣人諭以禍福降之申勅令
嚴武備戢姦吏抑豪民所至興學校明教化四方學
者畢至寧宗即位趙汝愚首薦除煥章閣待制按紹
興間差監潭州南嶽廟紹熙四年除知潭州湖南安
撫時老穉聚觀夾道填擁幾不可行洞獠既平以本
路别無軍馬惟賴飛虎軍以壯聲勢而乃遥隸襄陽
不便奏請隸本州節制從之更建嶽麓書院日治郡
事夜親講論坐席至不能容溢於戶外寕宗即位召
對入講尋除寳文閣待制知江陵府湖北安撫辭未
幾偽學禁起云
王政(詳忠臣志)
真德秀宋史列傳字景元浦城人嘉定中湖南安撫
使知潭州以廉仁公勤四字勵僚屬以周惇頥胡安
國朱熹張栻學術源流勉其士罷𣙜酤除斛面米申
免和糴以甦其民民艱食既極力賑贍之復立惠民
倉五萬石使歲出糶又易穀九萬五千石分十二縣
置社倉以徧及鄉落别立慈幼倉立義阡惠政畢舉
月試諸軍射捐其回易之利及官田租凡營中病者
死未葬者孕者嫁娶者贍給有差
曾從龍宋史列傳字君錫左僕射公亮四世從孫開
禧間除湖南安撫使撫安峒獠威惠並行興學養士
湘人紀之石
張榮(詳忠臣志)
曹彦約宋史列傳字簡甫都昌人湖南轉運判官時
盜羅世傳李元礪李新相繼竊發彦約至彼督運人
心始定遷知潭州湖南安撫時江西言欲招安李元
礪朝命下湖廣議招討之宜彦約言今不行討捕曲
徇招安失朝廷威重若元礪設疑詞以欵重兵則不
可撤戍民不得安業元礪果不可降彦約乃督諸將
逼賊巢而屯擊破李新於酃洣新中創死世傳素與
元礪有隙至是密請圖元礪以自效彦約錄賞格報
之且告於朝又子萬緡錢犒其師世傳遂禽元礪彦
約還長沙未幾復出督戰餘黨悉平
范天順(詳忠臣志)
董槐宋史列傳字庭植定遠人嘉定進士嘉熙元年
提點湖北刑獄常德軍亂夜縱火而譟守尉不出槐
騎從數人於火所問亂故亂者曰將軍馬彦直奪吾
歲請吾屬將責之償不為亂也槐坐馬上召彦直斬
馬前亂者還入伍中明日乃捕首亂者七人戮諸市
而賻彦直之家二年兼權知常德府尋兼軍器少監
依舊提點刑獄四年進直華文閣知潭州主管湖南
安撫司公事方三邊急於守禦督府日夜徵發民且
困槐為畫策應之令民不傷而軍需亦不匱
向士璧宋史列傳字君玉常州人開慶中遷湖南安
撫使兼知潭州升湖南制置副使大元將烏梁海解
兵自交趾北還前鋒至城下攻圍急士璧極力守禦
聞後隊且至遣王輔祐率五百人往覘之以易正大
監其軍遇於南嶽市一戰有功潭州圍遂解事聞賜
金帶令服繫
趙文義(詳忠臣志)
汪立信宋史列傳六安人淳祐六年第進士景定二
年充沿江制置副使節制蘄黃興國軍馬尋充湖南
安撫使知潭州至官供帳之物悉置官庫所積錢連
歲代民納夏税貧苦者予錢粟病者加藥餌雨雪旱
澇軍民皆有給興學校士習為變以潭為湖湘重鎮
創威敵軍募精銳數千人後來者果賴其用權兵部
尚書荆湖安撫制置知江陵府時襄陽被圍危急立
信上疏請益安陸府屯兵凡邊戍不宜抽減
李芾(詳忠臣志)
元楊惟中元史列傳字彦誠弘州人太宗命於軍前
行中書省事充棗陽光化等軍光隨郢復等州及襄
陽德安府凡得名士數十人收伊洛諸書送燕都立
周惇頤祠建太極書院延趙復王粹等講授其間遂
通聖賢學慨然欲以道濟天下拜中書令後世祖總
統東師奏為江淮京湖南北路宣撫使俾建行臺以
先啟行宣布恩信蒙古漢軍諸帥並聽節制
阿喇哈元史列傳札拉爾氏中綂十一年巴延與阿
珠會師襄陽阿喇哈攻郢復諸州奪郢州南門堡巴
延阿珠行視漢陽城壁欲渡江宋以精兵扼漢口阿
喇哈率兵擊破沙蕪堡遂入江取鄂州東略壽昌沿
江州郡悉降乃撫輯其人民
阿爾哈雅元史列傳輝和爾人至元五年命與元帥
阿珠劉整取襄陽圍之五年不下阿爾哈雅以為襄
陽之有樊城猶齒之有脣也宜先下樊城則襄可不
攻而得會西域人伊斯瑪音獻新礟法十年正月以
礟攻樊破之既破樊移其攻具以向襄陽一駁中其
譙樓聲如雷震城中洶洶諸將多踰城降者劉整欲
立碎其城執吕文煥以快其意阿爾哈雅獨不欲攻
乃身至城下與文煥語又折矢與之誓文煥感而出
降帝以阿爾哈雅行荆湖等路樞密院事鎮襄陽奏
曰襄陽自昔用武之地今克之宜乘勝順流長驅宋
可必平帝拜巴延為行中書省左丞相阿爾哈雅進
行省右丞賞鈔二百錠十一年會師㐮陽破郢州及沙
洋新城師出沙蕪口宋制置夏貴守諸隘甚固阿爾
哈雅攻敗之與諸將會鄂城下阿爾哈雅集鄂民宣
上德惠禁將士毋侵掠民大悦遣人徇壽昌德安諸
郡皆下進徇江陵十有二年下岳州破沙市乃入江
陵釋繫囚放戍劵軍除其徭賦及法令之繁細者傳
檄歸峽常德澧隨辰沅靖復均房施荆門及諸洞無
不降者盡奏官其所降官籍其戶口財賦來上帝喜
手詔褒之促令還鄂至鄂招潭州守臣李芾不聽乃
移兵長沙拔湘陰至潭以礟攻破其木堡流矢中胸
瘡甚督戰益急大小數十戰芾刀屈自殺城降諸將
欲屠之阿爾哈雅曰是州生齒數百萬口若悉殺之
非上諭巴延以曹彬不殺意也其屈法生之復發倉
以食饑者
朱國寳元史列傳其先徐州人徙寳坻至元十二年
鎮常德府知安撫司事時宋諸郡邑多堅守不下國
寳傳檄招諭踰月悉平
姚燧元史列傳字端甫至元十七年除漢中道按察
副使調湖北道按部澧州興學賑民孜孜如弗及
許楫元史列傳字公度忻州人至元十三年命平章
廉希憲行中書於荆南府以楫為左右司員外郎荆
南父老輿金帛求見楫曰汝等已為大元民矣今置
吏以撫字汝輩奚用金帛求見明年擢嶺北湖南提
刑按察副使武岡富民有毆死出征軍人者陰以家
財之半誘其佃者代己欵伏楫得其情釋佃者繫富
民人服其明
廉希憲元史列傳字善甫世祖時行省荆南冒暑疾
驅以進即日禁剽奪通商販興利除害兵民安堵首
錄宋故幕僚能任事者以備采訪仍擇二十餘人隨
材授職時宋故官禮謁大府必廣致珍玩希憲拒絶
且曲為諭戒之皆感激謝去及召還囊槖蕭然琴書
自隨而己江陵民號泣留之不得相與畫像建祠
賈居貞元史列傳字仲明獲鹿人至元中丞相巴延
伐宋居貞以宣撫使議行省事既渡江下鄂漢巴延
以大軍東下留右丞阿爾哈雅與居貞分鎮之居貞
曰江陵要地宜先取之驛奏聞命阿爾哈雅取江陵
居貞以僉行省事畱鄂於是發倉廩以賑流亡宋宗
室子孫流寓者廩食之不變其服而行其楮幣會蘄
州寇起司空山屬縣民傅高亦起兵相應居貞移檄
諭以禍福其下遂散獲高戮之初遣鄭萬戶討賊鄭
言鄂之大姓與傳高通請先除以絶禍本貞曰高鼠
子無知行就戮矣大姓何預吾能保其無他後拜湖
北宣慰使命未下居貞閉門不出驕將悍卒合謀擾
民乃復出視事人恃以無恐及去鄂之日老幼號送
於道刻其像於石祠之泮宫
謝仲温元史列傳字君玉豐縣人至元十六年為湖
南宣慰使初大軍圍鄂世祖令督諸將守江軍士乏
食仲温教之&KR0699;魚以充其食帝喜謂侍臣曰朕思不
及此飲以駝乳他日不忘汝也
劉國傑元史列傳字國寳姓烏庫哩女直人徙中州
改姓劉至元二十三年朝廷以湖廣多盜拜本省左
丞國傑至首平湖南盜李萬二二十五年又平湖南
盜詹一仔等於衡永寳慶間斬盜首餘衆悉降或請
阬之傑曰多殺不可况殺降耶乃相要地置三屯遷
其衆使雜耕屯中卒為良民後永州賊李末子等寇
全州進討擒斬之元貞元年即軍中加榮祿大夫湖
廣行省平章政事經畫盜賊出入之所周湖廣四境
皆有屯戍制度周密諸蠻不能復寇盜賊遂平
張孔孫元史列傳字夢符其先出遼之烏舍部世祖
時為湖北道按察使行部巴陵有囚三百人因怒龔
乚建言興銀利發其墳墓而燒其家燒死者三人有
司以圖財殺人坐之孔孫原其情減罪
燕公楠元史列傳字國材建昌人世祖時遷湖廣行
省右丞轉運司判官唐申家沅州豪横奪民田武昌
縣尹劉權殺主簿誣繫其妻子公楠悉正其罪
桑節元史列傳字吉甫河西人世祖時移湖廣行省
平章湖廣地連江北威順王驕縱為民病有司莫敢
忤桑節謁王責之曰王帝室之懿親古所謂伯父叔
父也德音不聞而騁獵宣淫非所以自貽多福王握
桑節手謝之悉罷所為有胡僧曰小住持者恃寵横
甚凌轢官府桑節掩捕得妻妾女樂十八人獄具罪
而籍之由是豪強歛手貧弱稱快
郭昂元史列傳字彦高彰德林州人至元間為襄陽
總軍司轉沅州安撫司同知佩金符招降谿洞八十
餘柵山猺木猫土獠諸洞盡降後進安遠大將軍徇
沅州復新化安仁二縣擒劇賊張虎降其衆三千餘
人悉使歸民軍還衆歛白金以獻一無所受行至江
陵衆復致金昂悉上之行省宰臣令藏於庫以示諸
將
趙世延元史列傳字子敬成都人至元中出僉湖北
道肅政廉訪司事敦儒學立義倉撒淫祠修澧陽縣
壊堤嚴常澧掠賣良民之禁部内晏然
哈喇哈遜元史列傳烏拉納爾氏至元二十八年湖
廣行省平章政事時江湖間盗賊出沒剽取商旅財
貨哈喇哈遜至發卒悉擒誅之水陸之途始皆無擾
初樞密置行院於各省分兵為二奸人植黨自蔽因
極陳其不便帝為罷之俄有旨發湖湘富民萬家屯
田廣西以圖交趾哈喇哈遜遣使奏罷民皆感悦湖
南宣慰張國紀建言欲按宋末徵民間夏税哈喇哈
遜曰此乃弊政失寬大之意聖朝其可行耶奏止其
議
呼圖克特穆爾元史特默齊傳呼圖克特穆爾字漢卿
母姓劉氏人稱曰劉漢卿初授湖廣中書省理問官以軍
事入奏敷陳辨白有指趣世祖大悦曰詞簡意明
令人樂於聽受後丞相阿爾哈雅奏湖廣行省機密
事重舍漢卿無可用者從之又從皇子鎮南王征交
趾還鄂時權臣方擅威福遂退居於家達爾罕遣使
即南陽家居起用奏事京師帝嘉之擢給事中成宗
即位遷漢陽監府中順大夫
圖古勒元史列傳字親臣哈喇哈遜為湖廣平章素
知其賢舉以自輔授湖廣右丞時湖南北盜賊縱横
哈喇哈遜患之圖古勒曰樹茂鳥集樹伐則散戮一
人足矣盜首&KR1324;大使者居九江郡郡守伊喇瑪丹取
賂蔽之遣使擒以來獄成殺而令諸市羣盜頓息
特穆爾布哈元史巴哩珠阿勒坦德濟傳泰定中特
穆爾布哈分鎮襄陽俄受湖廣行省平章文帝召至
京師佐平大亂時湖廣左丞有以忌嫉害政者詔命
誅之乃為申請曰是誠有罪然不至死人服其雅量
鄂囉齊元史列傳扎拉台人以參知政事行湖北道
宣慰使時州郡初附戍以重兵民驚懼逃匿山澤間
鄂囉齊止侵暴恤單弱號令嚴明民悉復業詔括逃
俘有司拘男女千餘人無所歸議悉以隸官鄂囉齊
曰民不幸被兵幸而骨肉完聚復羈之是重被兵也
悉籍為民累拜湖廣行中書省平章政事
王都中元史列傳字元俞福寕州人荆湖北道宣慰
副使適歲祲都中躬履山谷以拯其饑全活者數十
萬
額森布哈元史列傳蒙古克埒氏大德初遷湖廣行
省平章為政不怒而威不察而明每集議大事衆論
不齊徐決一言切中事理會汴梁行省有妖獄飛語
連湖廣平章劉漢傑右丞燕公楠召入二人與額森
布哈嘗有違言至是急遣使附奏明其無他二人皆
得釋子額琳沁巴勒湖廣等處行中書省左丞相追封
武昌王
喇勒智喇斡元史察罕傳大德三年喇勒智喇斡以參知
政事為湖南宣慰使繼改荆湖荆湖多弊政公田為
甚威問民所不便凡十數事上於朝而言公田尤切
朝議遣使理之民力少蘇後湖廣歲織幣上供多為
奸利乃竝不遣使工不告病歲省費數萬貫
程鉅夫元史列傳初名文海大德四年遷湖北道廉
訪使至官首治行省平章家僕之為民害者上下肅
然
蘇天爵元史列傳字伯修真定人以監察御史審囚
於湖北地僻遠民獠雜居天爵冒瘴毒徧歴其地每
判一事必留心研覈雖盛暑猶夜篝燈治文書無倦
江陵民文甲無子育其甥雷乙後生兩子而出乙乙
俟兩子行賣茶即舟取斧竝斮殺之沉斧水中而血
漬其衣蹟故在事覺乙具服部使者乃以三年疑獄
釋之天爵曰此事二年半耳且不殺人何以衣汚血
又何以知斧在水中又其居去殺人處甚近何謂疑
獄遂復寘於理
多爾濟巴勒元史列傳字惟中平章湖廣律諸軍以法
授納粟者以官人心翕然後命供給軍食時官廩無
儲勸貸告糴民聞其事爭輸粟以助總兵者數希旨
侵辱之不為動會官軍復武昌至蘄黃巴延布哈百
計徵索無不給猶欲奏其供需失期軍帥王布哈奮
言曰平章坐不重茵食無珍味徒為我曹軍食耳今
百需立辦猶欲誣之是無人心也托克托又遣諤勒哲至
軍中使害之諤勒哲反加敬禮曰平章國之祥瑞吾苟
傷之人將不食吾餘矣軍中感疾卒於黃州蘭溪驛
達實巴圖嚕元史列傳至正中别將攻襄陽進次荆
門賊十萬官軍止三千用宋廷傑計召募得義丁二
萬至蠻河兵不得渡令屈萬戶率竒兵出其後首尾
夾攻賊大敗不出乃相視形勢内外布列署李復尹
南漳黎可舉尹宜城拊循其民以賦軍饋城中民受
圍日久縋城叩營願為内應定約受號如期垂繩以
引官軍賊船在城北陰募善水者鑿其底天明城破
賊走就船船壊溺水死偽將被擒襄陽平比賊再犯
荆門安陸沔陽輙引兵敗之十三年定青山荆門諸
寨率兵略均房平穀城攻開武當山寨數十趨攻峽
州破木驢寨陞四川行省平章兼樞密院總荆襄諸
軍
實喇伊都(詳忠臣志)
布延特穆爾元史列傳字珍卿唐古特烏密氏至正間
徐壽輝䧟湖廣詔率軍討之自池州戰勝進攻蘄州
擒鄒普泰克其城焚道士洑柵抵蘭溪口殱賊巢黃
連砦平兩巴河江路始通攻蘄水縣拔其偽都護將
相而下四百餘人壽輝僅以身免獨控長江者十六
年持身廉介人不敢干以私常乘花馬時稱為花馬
兒平章云
吕思誠元史列傳字仲實平定州人由祭酒出為湖
廣行省參知政事道中授湖北廉訪使後左遷湖廣
行省右丞抵武昌城下語諸將曰賊據城相持久必
不知吾為此來出其不意可以入城竟不煩轉鬭而
入賊倉卒驚走思誠大會軍民官吏曰賊去示吾弱
也將復來於是申號令戒職事修器械葺城郭明部
伍先謀自守徐議出征苗軍暴横侵辱省憲思誠叱
之曰若等能殺吕右丞乎自是無敢復至未數日召
還去二日城復䧟
成遵元史列傳字誼叔穰縣人至正中調武昌總管
武昌自十二年為沔寇所殘燬大江上下皆劇盜阻
絶木值翔踴遵言於省城假軍儲鈔萬錠募勇敢具
戈船截兵境且戰且行糴粟於太平中興民多賴以
全活遵攝省事遠斥堠塞城門籍民為兵防禦備至
號令嚴肅賞罰明當賊船往來江中終不敢近岸城
賴以安
明鄧愈虹縣人初從明太祖起兵年方十六及常遇
春克襄陽以愈為湖廣行省平章往鎮其地披荆棘
立軍府營屯練卒拊循招徠威惠甚著洪武元年命
為征戍將軍率襄漢兵定隨州均房等地五年辰澧
諸蠻作亂以征南將軍討平之凡克四十八洞又捕
斬黃州叛者(明史稿)
胡閏字松友鄱陽人初從明師取江南攻湖廣累樹
勲績歴官襄陽衛鎮撫鄧愈鎮襄陽閏為部將力禦
王保保開屯田省刑役遠近悦附洪武元年隨克南
陽等處繼下隨州破洪山老馬劉寨討蜀河莽張四
年正月上命傅友德伐蜀勅鄧愈選襄陽衛指揮任
亮等率師佐之慮襄陽城守無人命閏綂兵鎮守其
地(舊通志)
吳復字伯起合肥人以綂軍元帥從徐達下漢沔荆
諸郡縣授鎮武衛指揮同知守沔陽從常遇春下襄
陽别將破安陸禽元同僉任亮遂守之洪武元年授
懷遠將軍安陸衛指揮使悉平鄖均庸竹諸山寨五
年從鄧愈平九谿辰州諸蠻克四十八洞還守安陸
後封安陸侯(明史稿)
楊璟合肥人以樞密院判官從伐陳友諒有功擢湖
廣行省參政鎮江陵進攻湖南蠻寇復以招討功遷
行省平章政事將武昌諸衛軍攻永州擊敗元兵於
東鄉俘獲千餘人遣將取寳慶定道州藍山武岡諸
州縣遂克永州復移師徇郴州降其兩江土官黃英
岑伯顔等洪武四年充副將討定辰沅諸蠻寇(明史)
(稿)
胡海字海洋定遠人從楊璟征湖南由祁陽圍永州
戰東鄉生得千萬戸四人後武岡靖州諸蠻作亂悉
捕誅首亂者撫其餘衆洪武九年以南征將軍討平
澧州九谿諸蠻寇(明史稿)
顧成鎮遠人洪武時同都督梁福討清水江寇擒其
渠魁及奸細斬首不計由是美羅餘黨皆投欵建議
築楓香黃泥糾坡大田等堡保障邊民(舊通志)
胡顯臨淮人隨父泉立功歴官定遼都指揮同知昭
敬皇妃泉妹也生楚王封武昌改顯武昌護衛洪武
十四年從王之國顯隨父陛辭上曰泉老矣其致仕
顯嗣官後王征銅鼓諸蠻有功陞督府僉事二十一
年從普定侯靖寕侯征東州龍海諸蠻得城邑馬畜
珍寳以獻
黃宗載字厚夫豐城人洪武三十年進士永樂初以
薦為湖廣按察僉事巨奸宿猾多謫戍銅鼓五開衛
陰持官吏短長載榜數其罪懾以重典衆莫敢犯(以)
(上舊通志)
俞士吉字用貞象山人洪武末鄉舉建文時以監察
御史出按湖廣辨釋疑獄風紀肅然(明史稿)
蕭寬明一統志吉水人永樂甲申進士遷湖廣左布
政使寬宏端簡能處大事
朱與言字一諤萬安人永樂辛夘進士仕湖廣按察
僉事剛方廉慎為政務大體凡所建白皆切時弊(明)
(史稿)
俞士悦明一綂志字仕朝長洲人永樂乙未進士歴
遷湖廣按察副使振綱肅紀有威望居民火延及臬
署僚屬奔避悦具衣冠再拜風反火滅歲大旱禱雨
立應
賈諒明一綂志字子信嶧縣人永樂中鄉舉累擢右
副都御史廵視湖廣振憲綱存大體
薛瑄明一綂志字德温河津人永樂進士宣德間為
御史監湖南銀場為政黜貪墨正風俗政事稍暇即
進諸生講學不倦
朱鑑字用明晉江舉人初授蒲圻教諭宣德初擢御
史按湖廣諭降梅花峒賊蕭啟寕等請命副使僉
事按行所部閱民疾苦湖湘習俗男女婚嫁多踰三
十鑑申明禮制旬月間嫁娶者萬餘人其俗遂革(明)
(史稿)
熊鍊明一統志字學淵進賢人宣德庚戌進士提學
湖廣性剛直不避權勢以正本敦行為先士民畏愛
之
項忠字藎臣嘉興人正綂七年進士白圭既平劉通
流民屯結如故通黨李源復為亂偽稱平王與王洪
王彪掠南漳房諸縣詔忠總督軍務與總兵官李震
討之忠至襄陽奏調永順保靖土兵分列要害遣人
入山招諭流民歸者先後百餘萬竝列上善後十事
悉允行之(明史稿)
王士華字彦實鄞縣進士正綂間以工部都水司員
外奉勅築華容諸防與布政蹇賢知縣楊鐩相度便
宜勸富民出粟建預備倉擇廉慎吏掌管以待工役
歴九載築圩四十有八隄百五十人呼為王公隄
崔恭字克讓廣宗人正綂進士歴遷湖廣右布政盡
革冗費公安監利流民相殺恭曰勿急急且大變下
令流民願附籍者聽否且俟秋成遣歸衆遂安(以上)
(舊通志)
應顥明一統志字文明淳安人正綂乙丑進士授湖
廣按察僉事御史項忠羅箎知其才檄會征靖州蠻
委築沿口隄及撫荆襄新附流民勞勩最著
韓陽明一統志山陰人正統中提學湖廣公廉静正
武昌劉生有學行家貧被火為營其居助以薪米居
楚數年恩義浹洽
羅箎明一統志字應韶南昌人以進士歴都御史巡
視湖廣時蠻獠竝叛箎會總兵官李震遣人諭以威
德即率兵擣其巢穴大破之歲饑發賑民困賴甦
何喬新字廷秀廣昌人景泰初進士累遷湖廣布政
使荆州民苦徭役騐丁口貧富列為九等民甚便之
(明史稿)
洪弼明一統志字士直嚴州人景泰進士授湖廣按
察僉事適常德辰沅饑御史白圭檄弻賑濟按戶分
粟仍給牛種多所全活靖州猺叛擒其首惡餘黨悉
平賜金綺
楊琚明一綂志字朝用泰和人景泰進士湖廣參議
撫治荆襄築老龍隄疏竹筒河及創築劉家隔雷家
㘭諸要地開創鄖陽厥功尤偉
唐瑜明一統志字廷美上海人景泰辛未進士擢湖
廣左參政分首荆襄置廩儲穀備賑撫綏均房流民
荆湖大水挽舟載米濟之水退築隄民賴其利
方中明一統志字大本淳安人天順丁丑進士授監
察御史廵按湖廣會苗獠入寇督兵討平建議遵常
法專委任省搬運設屯堡飭邊備浚河灘立巡司等
事俱允行
盧雍楚紀字廷佐江寕人天順丁丑進士累遷湖廣
左布政使凝重端厚優老植弱禮賢剔奸人不敢干
以私
沈暉字時暘宜興人天順庚辰進士累遷副都御史
撫治鄖陽操履清約立法嚴整奸豪歛跡鑿十井於
城中民甚利之(舊通志)
汪進明一統志字希顔婺源人天順甲申進士擢湖
廣按察僉事分巡衡永時施州土官覃景隆不法按
治之躬歴其地撤去元帥舊衙毁其印牒民獲安堵
戴珊明一統志字廷珍浮梁人天順甲申進士累遷
都御史撫治鄖陽諸府豪右多匿流民為利珊刻日
令自首嚴練兵士自製營陣法蜀盜野王剛流劫竹
山平利諸縣守臣莫敢發珊請合湖陜兵誅其首惡
縱脅從千餘事遂定
張悦字時敏華亭人天順進士歴湖廣按察使執法
嚴峻時藩府承奉張通怙勢悦以法繩之不少貸及
入覲中官尚銘督東厰衆競趨其門悦獨不往銘銜
甚伺察無所得(明史稿)
王恕字宗貫三原人正綂間進士成化初荆襄流民
相聚為亂擢恕右副都御史撫治之丁内艱起復同
尚書白圭共平大盜劉通復破其黨石龍嚴束所部
流民復業(明史稿)
王信字君實孝感人成化初以都指揮僉事守備荆
襄賊劉千斤反信以房縣最要率十萬騎往夜張幟
舉火身先士卒斬首數千級獲千斤斬之進都指揮
同知後佩平蠻將軍印鎮湖廣時永順保靖二司世
相讐殺信往諭之咸叩首曰累歲苦徵索將軍獨廉
敢反耶武洞蠻久不戢守臣議勦信親犒以牛酒責
其無狀衆稽首服罪又上疏論處苗安民諸事慎選
守令薦劉斌張全進都督同知(明史稿)
徐恪字公肅常熟人成化丙戌進士擢湖廣參議時
萬安柄國中官汪直擅權使者旁午恪力與抗不屈
後廵撫湖廣有中使擕鹽數百艘抑賣於民為恪所
持阻不行其黨密搆於帝居一歲改南工部侍郎去
(明史稿)
韓文字貫通洪洞人成化丙戌進士歴湖廣右參議
分巡荆南中貴督太和山税乾沒公費文力遏之以
其羨易粟萬石備賑貸九谿土酋與鄰争地相攻往
諭皆服後陟本省廵撫(明史稿)
何淳明一統志字尚質淳安人成化丙戌進士累遷
湖廣按察副使時旱澇相仍民艱於食淳區畫賑捄
咸得其所山陜河南流民聚荆襄檄有司隨地施給
民皆感泣轉按察使
王鑑之明一統志字明仲山陰人成化戊戌進士累
官都御史撫治荆襄懲贓吏杜請託修飭學宫開堰
武陽政寬法嚴軍民賴之
林俊明一統志字待用莆田人成化戊戌進士弘治
間為湖廣按察使風采稜稜所至肅然
姚文灝明一綂志字秀夫貴溪人成化甲辰進士提
學湖廣慨然以作人自任崇正學黜浮靡自謂所能
者三毁譽不入請託不行賄賂不通嘗過洞庭舟幾
危端坐風止初出都時尚書劉大夏曰僕子祖修為
諸生性慵懶乞笞之灝視其文不得笞特呼笞焉後
卒於官貧不能殮僚宷治喪乃還大夏為文弔之
原傑字子英陽城人正綂十年進士成化中累遷左
副都御史時荆襄流民數十萬朝廷以為憂祭酒周
洪謨著流民圖說謂當置府縣聽附籍為編氓帝善
之十二年遂命傑出撫徧歴山谿廣宣德意流民忻
然附籍得戶十一萬三千有竒其初至無産及頑梗
者驅還其鄉附籍者用輕則定田賦民皆大悦乃相
地勢置鄖陽府及諸縣薦知鄧州吴遠為知府各縣
皆擇鄰境良吏為之流人得所四境又安又薦御史
吳道宏撫治鄖陽鄖有撫治自此始(明史稿)
邵寳字國寳無錫人成化中進士累轉湖廣布政使
端介自持政崇大體(明史稿)
張敷華字公實安福人天順甲辰進士弘治初累遷
湖廣右布政使歲大饑令府縣大脩學宫以傭直資
饑者樂病瘞骼增價致賈後卒李文正銘其墓有公
在藩邦蘖操冰心之語(明史稿)
梁璟字廷美崞縣人天順末進士累官右副都御史
巡撫湖廣弘治二年民饑請免徵兩京漕八十九萬
石從之初帝登極詔罷四方額外貢獻而提督五當
山中官復貢黃精等物中官陳喜又攜道士三千餘
人各領護持勅所至張威璟皆力請停免(明史稿)
席書字文同遂寕人弘治三年進士累陞副都御史
巡撫湖廣中官李鎮張暘假進貢及御鹽名歛財十
餘萬書疏發之長沙守貪酷按坐謫戍吏民畏服(明)
(史稿)
秦金字國聲無錫人弘治間進士巡撫湖廣諸王府
所據山場湖蕩皆奏還之官降盜賀璋羅大洪復叛
討平之郴州桂陽猺龔福全稱王金先後大破擒之
及其黨劉福興等楚亂遂平武宗親征江西楚乃接
壤李鎮朱彬肆威横索官民塗炭金抗辭直奏請以
身當官民得免於禍(明史稿)
王玹字邦器鹽山人弘治中任兵備副使治襄陽興
利除害政尚嚴明奸豪盜賊俱為斂跡
鍾雲瑞東莞人進士弘治中歴參議分守襄陽時武
臣觸法轉求中官賂以金不受在任憂國惠民襄人
立祠祀之(以上舊通志)
王時中明一統志字道夫黃縣人弘治庚戌進士歴
湖廣按察使執法嚴明操守清潔
鄭岳字汝華莆田人弘治六年進士累官湖廣僉事
歸宗藩侵地於民施州夷民相仇殺按法治之荆岳
饑勸富民出粟弛河泊禁屬縣糧當輸遠衛者給以
直民乃獲濟(明史稿)
周季鳳明一綂志字公儀寧州人弘治癸丑進士遷
湖廣按察司左布政使在湖省最久德澤及人者深
因平郴盜有功陞都御史
林廷㭿字利瞻閩縣人弘治丙辰進士歴遷湖廣左
右布政使舉治行卓異擢副都御史所至有惠政(明)
(史稿)
孫需明一統志字孚吉德興人成化八年進士弘治
末以都御史撫治鄖陽興學校復流徙廉明忠直軍
民悦服正德初賜璽書金幣褒嘉之
洪鐘字宣之錢塘人成化十一年進士正德五年春
湖廣歲饑盜起命總制軍務時沔陽賊楊清丘仁等
僭稱天王將軍出沒洞庭間圍岳州䧟臨湘官軍屢
失利鐘檄布政使陳鎬及副使蔣昇都指揮潘勳破
滅之鎬應天人進士既滅賊就遷廵撫檄散餘黨湖
湘底寧(明史稿)
陳鳳梧字文鳴泰和人弘治丙辰進士歴湖廣提學
僉事推衍聖制為十八條刊示郡縣正德六年任衡
永郴道時粤寇劫掠南贛梧檄宜章守弁提兵營於
交界以備夾攻所至詢民疾苦暇則召諸生論文督
武士教射民間頌曰詞章宋玉號令條侯(明史稿)
孟祥字望之信陽人正德間任湖廣按察僉事分廵
荆南以清介著與撫軍議不合杖其掾次日即解組
去風節凛然(舊通志)
王以旂字士招江寧人正德六年進士嘉靖戊戌撫
鄖時平利房竹羣盜竝起劫殺竹谿主簿勢甚猖獗
旂遣都指揮李時同知張直擒之綏賑難民給以牛
種民乃輯
胡東臯餘姚人嘉靖壬辰撫鄖時太和山中官王敏
借權擾民甫下車即疏諸不法事由是中官不敢干
撫治政
章煥吳縣人嘉靖戊戌進士歴官都御史撫治鄖陽
涖襄陽首新學校以樊城古要害地建議築城躬親
督率又宜城驛馬區畫周悉民情大愜
周美字濟叔崑山人嘉靖甲辰進士累擢湖廣下江
防兵備僉事沉毅縝密不妄言笑精兵法駐蘄州當
洞庭彭蠡之交是為盜藪白晝飛艇剽劫商民捷於
箭激美立團操法作戰艘令材官日廵江上獲盜獄
成即日殪之盜由是相戒不敢入境御下嚴峻雖親
故為屬僚不少貸顔色政暇則教課諸生頗多成就
介於取與去任之日蘄産桮簟蛇龜之𩔖一無所擕
徐學謨字叔明嘉定人嘉靖間進士巡撫鄖陽等處
初歴湖廣左右兩藩其守荆州績最著景王之國以
安陸地小欲以沙市為附學謨力阻之曾修湖廣通
志
晉應槐字植吾洪洞人嘉靖間進士歴湖廣布政初
分守湖北清軍田立屯約榮府承奉死於酖理官受
賄幾脫免槐竟判坐繼陞楚臬楚府第以羣僚縱飲
被火嫁禍於樵人槐釋之抵官罪及任布政甫四月
嚴起解平衡石議文規汰宗糧節浮費臺使者皆鑴
之石
王湘字太清濟寧衛人嘉靖間進士為湖廣右布政
期年轉左時中貴人從司寇郎治張居正事湘請毋
以故相波及全楚司寇從之中貴受重賄欲復遼國
湘集吏民問便宜狀僉謂不可因據其議以復中貴
弗能奪稽覈賦法裒益盈縮撮其要領著為圖籍垂
以為式
顔鯨字應雷慈谿人嘉靖間進士督學湖廣重實學
敦先型試湖南與諸生發明心體在鄂集諸生於濓
溪書院論孔顔曾孟要旨著原性訂道諸篇
林偕春字孚元福建人嘉靖間進士為湖廣參議時
安陸苦旱田皆荒蕪偕春禱雨格以積誠歲獲大有
舒春芳鄱陽人嘉靖中任湖廣參議署荆西道每旱
率胥吏焚香告天不敢骩法枉民公餘進諸生講明
性理之學務求實際訟者盈庭反覆開諭民欷歔感
悟懷詞而出卒於官
姚弘謨秀水人嘉靖中由編修出守上湖南道正己
率屬勤於政事尋陞督學多所甄拔秩滿擢祭酒
邵楩字良用仁和人嘉靖中分守荆西時錦衣陸炳
擅權往來使車謁陵畢即拜炳祠堂楩毅然竟不一
往貂黨肆虐多方調護民賴以安(以上舊通志)
周思兼字叔夜華亭人嘉靖中進士累官湖廣僉事
岷府宗室五人封爵皆將軍殺人掠貲財監司避不
入武岡者二十年思兼廉得奸狀縳其黨悉繫之獄
五人藏利刃入思兼與揖而捫其臂曰吾為將軍百
口計將軍乃為此曹死耶皆退沮乃列其罪奏聞悉
錮之高牆還田宅子女於民遭内艱去(明史稿)
王&KR1324;齡餘姚人嘉靖中任長寳兵巡道臨政持大體
敦尚風節時率士子講道嶽麓書院理學頗有發明
(舊通志)
李天植廣德州人以吏科給事中任長寳兵巡道察
吏詰戎百務偹舉尤惓惓士風延修撰張元忭講學
於嶽麓惜陰兩書院中一時造就者甚衆
舒應龍全州人嘉靖壬戌進士隆慶五年分守寳慶
郡南百里西遊山林谷叢險為盜藪有司莫敢捕詰
應龍脩舉保甲計授民兵密縛渠魁悉置之法因設
永靖等堡以為弭防先是郡所屬五縣日輪一里為
供辦應龍悉為停罷民稱便焉
侯堯封字欽之嘉定人隆慶進士歴襄陽蘄州湖南
兵偹道在襄築隄以禦水在蘄靖柯陳諸盜在湖南
行清丈法均戴其德(以上舊通志)
陳允升字霽衡崑山人隆慶戊辰進士為庫部員外
時湖廣學使缺宰相張居正欲擇授賢能允升未及
格居正按部曹籍指其名曰此人可任及涖楚英流
寒儁搜錄無遺首拔士如郭正域孟養浩方逢時皆
為名臣預決逢時領解又見蕭良有文以會元目之
(明史稿)
汪道昆字伯玉歙縣進士萬歷初知襄陽府後晉都
御史撫治鄖陽實心愛民凡百姓財力所致輒愀然
曰此便是流民圖矣蠲鍰羨以賑饑正己率屬持法
不阿墨吏望風解綬(舊通志)
王世貞字元美太倉人嘉靖丁未進士萬歷二年撫
治鄖陽糾劾貪酷咨訪將材理軍政清屯田鄖境大
治又闢清美堂購書數百種貯以課士(明史稿)
管大勲鄞縣人嘉靖乙丑進士萬歷八年任衡永郴
兵廵副使視上湖南學政輯蒙引淺說存疑以啟廸
後學開南嶽水道填岳廟後龍脈以培地氣遷廣西
参政去士民懷之(舊通志)
余學曾錢塘人萬歷間提學湖廣閱試卷竝其人邪
正休咎異日名位皆於尺幅中暗識之藻鑒獨稱不
爽
熊宇竒新建人萬歷間提學湖廣衡鑒公明所拔多
名士丁酉科試江夏置賀逢聖第一熊廷弼第二秋
闈揭曉前一夕藩臬諸司飲外簾詢省元當何在曰
在江夏非熊即賀及發榜果熊也諸司嘆服嘗評二
人曰賀清廟瑚璉熊干將鏌鋣後熊聯捷入臺端赫
奕有聲而賀僅司鐸應城竒復來參藩政丙辰春賀
中鼎甲捷音至乃撫掌大喜曰鑑不爽矣鄂人傳為
佳話
李同芳字晴原崑山人萬歷間進士以禮部員外郎
主湖廣鄉試壬辰歴湖廣參政廉敏有聲曾孫可汧
湖廣提學道
鄧雲霄字虛舟東莞人萬歷戊辰進士由戶科給事
中轉衡永郴兵備建大觀樓於石鼓書院重修南岳
志疏通錢法雲霄雅負文望而尤刻意吏治凡弊政
病民者力為剔除境内肅然(以上舊通志)
馮應京字可大旴𣅿人萬歷庚子由進士任武昌兵
巡道時税監陳奉肆害鄉民京抗疏列其九大罪竟
為所中被逮去士民立祠大别山前歲時致祭(明史)
(稿)
董其昌字玄宰華亭人萬歷辛丑會魁由翰林出為
湖廣副使移疾歸起故官督楚學政衡文一目數行
下每行部試士不數日而竣因不徇請託為勢家所
怨嗾生儒數百人鼓譟毁其署即拜疏求去詔不許
兼令所司按治其昌卒致政歸(明史稿)
劉東星字子明沁水人隆慶二年進士萬歷間為湖
廣布政講學以節義風諸生(舊通志)
葛寅亮字屺瞻錢塘人萬歷辛丑進士督楚學政杜
絶請謁衡文有精鑒士經品題其科第先後功名事
業皆一一不爽
陳于王字伯襄嘉善人萬歷間進士為湖廣參政備
兵武昌歲大祲發數千金賑之全活者衆所部多盜
柯陳十三姓尤桀驁阻險不可迹于王蒐練材官嚴
賞罰責以盡力盜發輒得後皆令其自新盜患悉平
竇子偁號淮南合肥人萬歷中提學湖廣置學田修
王惠橋既陞任去士民歌思立祠金沙洲
馬鳴鑾内江人進士歴分守上湖南道為政敦大明
敏時宗藩縱恣為民害鳴鑾一繩以法民賴以安
高第字嵤塘灤州人萬歷中以進士分守荆西修學
宫及魁星樓尊經閣捐貲區畫不煩民力
郭子章號青螺泰和人萬歷間為湖廣右布政廉潔
愛士尋陞任去
杜詩字友白濟南人萬歷中以進士任湖廣左布政
至誠惻怛愛人好士居官手不釋卷博洽淹雅刻離
騷文選及海忠介疏等書俾士𩔖務古人實學成就
者衆
劉觀光號蘿徑南海人萬歷末分守武昌署提學道
憐才愛士諸生如彭光祀劉映震等皆被其賞拔
梁有年號星田廣東順德人萬歷末由刑科出為河
南按察使尋補湖廣嘉意造士開黃鶴社課文藝陞
江西副使人多思之(以上舊通志)
王志堅字弱生崑山人萬歷中進士初為湖北清軍
驛傳道按驛額復軍伍績甚著旋督楚學廣科歲二
試士無遺材禮部推為學政第一(明史稿)
周&KR1385;號聚九莆田人萬歷末提學湖廣繼葛寅亮之
後品藻精朗所刻有方泳錄南華二編(舊通志)
韓光曙蘇州人由進士分守上湖南道性寬和常誡
屬吏毋事苛刻尤加意學校捐俸修葺學宫在任三
年人咸懷之
馮時可華亭進士以湖北道副使轉上湖南道所至
率先吏治涖永州甫下車即搜覈利弊勤為興革宿
習為之一清
瞿汝說號星卿常熟景淳子萬歷中進士督學湖廣
以剛正聞
韓孫受字君溥慈谿進士累遷湖廣江防参議執法
嚴明課士興學修砌江岸浮玉磯蘄人肖像祀之
馬人龍號荆陽太湖人萬歷末提學湖廣衡文持正
不尚纖巧楚士如劉民悦李應選吳裕中皆其所拔
前矛
王景四川華陽進士任江防道教民化俗興賢奬能
以和平致理(以上舊通志)
蔡復一字敬夫同安人萬歷進士始遷湖廣参政陞
右布政使清介自持天啟間撫鄖時亢旱三月不雨
步禱自狀其罪又不雨乃令開囹圄素冠布袍坐其
中是夕甘雨如注(明史稿)
李叔元字端和晉江人天啟初任湖廣左布政時魏
璫柄權天下奔趨如狂元與諸生講學每至君子小
人宦官宫妾之際侃侃言之(舊通志)
葉秉敬字寅陽浙江西安人天啟初以進士分守荆
西才識宏遠博雅好文公餘手不釋卷與諸生講學
寒暑不輟
周士昌四川人萬歷庚戌進士天啟四年任衡永郴
兵備道捐俸課士手定甲乙值歲歉鳩形載道士昌
設厰施粥親臨視賑迄秋成乃止全活者萬餘人衡
民至今頌之
徐人龍上虞人進士天啟中督學湖南浹歲周兩試
皆手自評隲集諸生詳為舉示人服其鑑所拔多單
寒士文風為之振起
丘志充諸城人進士先為河南副使督兵援渝州稱
文武才擢大參分巡湖南風紀肅然每集守令勖之
曰承平久矣有志者當思報國諸君優游飭文治竊
為不取也尋陞布政使
盧象昇字建斗宜興人天啟二年進士懷宗七年以
右僉都御史撫鄖時兵缺餉且思從賊象昇鎔所服
銀盔鞓帶市具椎牛犒衆因戒約人咸感勵誓死不
二值蜀寇反楚者駐鄖之黃龍灘與總督陳竒瑜分
道夾擊斬馘五千六百餘漢南寇幾盡因請益鄖兵
減賦税繕城郭貸鄰穀募商採銅鑄錢鄖得完葺(明)
(史稿)
王驥江南人懷宗時任分守湖北道撫苗督餉著有
成績(舊通志)
黃公輔廣東人懷宗時以御史任分巡湖北參議廉
介自守政簡刑清歴任數載終始如一
陳瑾字自岳南寧人懷宗時任分巡湖北參議剛方
眀達洞悉民隠凡有興革必諮詢父老除奸蠧培士
氣修城垣任滿百姓遮留之
水佳應字向若寧波進士懷宗時任湖廣學道端方
清慎憐才樂善取士文行具備至今傳為典型
高世泰字彙旃無錫人懷宗時由進士任湖廣提學
究心經史崇尚理學士習文風為之一張凡先賢宜
崇祀者舉之己載祀典為文祭之博徵名儒讀書濓
溪書院以名節相砥礪後多致顯官所著有三楚文
獻錄(以上舊通志)
袁繼咸字季通宜春人天啟中進士懷宗十年為湖
廣參議分守武昌戢強宗吕瘦子之亂廵撫余應桂
奏兼僉事分巡武昌黃州賊老回回等七大部犯黃
陂黃安咸馳救賊遂引退與黃岡令徐調元築城六
千餘丈一日而竣十三年擢右僉都御史撫治鄖陽
未一年襄陽陷被逮宗室士民訟其善政乞以身代
罪畱撫殘疆竟不許(明史稿)
張秉貞字坤安桐城人由進士為下江防兵備道駐
蘄州時流寇充斥往來擄掠親至豁口督剿賊遂遁
去由平時先事設防故寇不敢窺伺近郊民賴安堵
(舊通志)
許文岐
孫傳庭
張克儉
王永祚
宋一鶴
崔文榮
朱士鼎
王&KR1324;棟(以上詳忠臣志)
湖廣通志卷四十一
