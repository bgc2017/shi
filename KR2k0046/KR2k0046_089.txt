湖廣通志卷八十九
藝文志
五言絶句
唐
漢江宋之問
嶺外音書斷經冬復歴春近鄉情更怯不敢問來人
湘中寄鑿山人宋之問
願與道林近意在逍遙篇自有靈麓寺何用沃洲禪
送胡大王昌齡
荆門不堪别況乃瀟湘秋何處遙望君江邊明月樓
江中對月劉長卿
空洲夕斂烟望月湘江裏歴歴沙上人月中孤渡水
遊道林寺戴叔虞
佳山路不遠俗侣到常稀及此烟霞暮相看夜欲歸
朗州閒詠劉禹錫
星象垂鳥翼蠻陬相犬牙俚人歌竹節仙洞閉桃花
零陵早春柳宗元
問春從此去幾日到秦原憑寄還鄉夢殷勤入故園
黃溪聞猿柳宗元
溪路千里曲哀猿何處鳴孤臣淚已盡虚作斷腸聲
再上湘江柳宗元
好在湘江水今朝又上來不知從此去更遣幾年迴
昭君怨張祐
萬里邊城遠千山行路難舉頭惟見日何處是長安
洗墨池李翺
賸有臨池興人稱協律郎至今蝌蚪跡猶帶墨痕香
宋
赤壁山王安石
日淨山如染風暝草欲薰梅殘數點雪麥漲一川雲
東渚二首張栻
團團凌風桂宛在水之東月色穿林影却下碧波中
小山幽桂叢歲暮靄佳色花落洞庭波秋風渺何極
西嶼二首張栻
朝吟東渚風夕弄西嶼月人境諒非遙湖山自幽絶
繫舟西岸邊幅巾自來去島嶼花木深蟬鳴不知處
船齋二首張栻
窗低蘆葦秋更有江湖思久已倦垂綸游魚不須避
考槃須在陸混濛水雲深正爾滄洲趣難忘魏闕心
柳堤張栻
渚華初出水隄柳亦成行吟罷天津句薰風拂面凉
蘭澗二首張栻
藝蘭北澗側澗曲風紆餘願言植根固芬芳長慰予
光風浮碧澗蘭杜日猗猗竟歲無人采含薰只自知
石瀨二首張栻
疏此竹下渠潄彼澗中石暮舘遠寒聲秋後動澄碧
流泉自清瀉觸石短長鳴窮年竹根底知我讀書聲
山齋二首張栻
藏書樓上頭讀書樓下屋懷哉千載心俯仰數椽足
疊石小崢嶸修篁高下生地偏人跡罕古井轆轤鳴
濯清亭二首張栻
芙蓉豈不好濯濯清漣漪采之不盈把怊悵暮忘饑
涉江采芙蓉十反心無斁不遇無極翁深理竟無識
城南書院十景十首張栻
納湖
源源錫潭水滙此南城陰岸花有開落水盈無淺深
書樓
高樓出林杪中有千載書昔人不可見倚檻意何如
麗澤堂
長哦伐木篇佇立以望子日暮飛鳥歸門前長春水
蒙軒
開軒僅尋丈水行亦蕭疎客來須起敬題榜了翁書
卷雲亭
雲生山氣佳雲轉山氣靜隠几亦何心此氣相與永
月榭
危欄明倒影面面湧金波何處無佳月唯應此地多
琮琤谷
幽谷竹成陰懸流漱石聲不妨風月夕來此聽琮琤
聽雨舫
風吹渡頭雨槭槭蓬上聲欣然會心處端復與誰評
採菱舟
杖策下亭阿水清魚可數郤上采菱舟乘風過南楚
南阜
湘水接洞庭秋山見遙碧南阜時一登搔首意無斁
十景為敬夫賦朱子
納湖
詩筒連畫卷坐看復行吟想像湖南水秋來幾許深
書樓
君家一編書不自圮上得石室寄林端時來玩幽賾
麗澤堂
堂後林影密堂前湖水深感君懷我意千里夢相尋
蒙軒
先生湖海姿蒙養今日閟銘坐仰先賢點畫存彖繫
卷雲亭
西山雲氣深徙倚一舒歗浩蕩忽搴開為君展遐眺
月榭
月色三秋白湖光四面平與君凌倒影上下極高明
琮琤谷
湖光湛可流嵌竇亦潛住倚杖忽琮琤竹聲無覓處
聽雨舫
綵舟停畫槳客興得高眠夢破篷窗雨寒聲動一川
採菱舟
湖平秋水碧桂棹木蘭舟一曲菱歌晚驚飛欲下鷗
南阜
高邱復層觀何日共登臨一目寒江盡寒江列暮岑
元
江天暮雪揭奚斯
孤舟三月往不見有人家紛紛竹籬處却恐是梅花
明
夕上江陵二首楊慎
熒熒沙市燈紞紞黃潭鼓悠悠隠後帆遙遙仍前渚
水落沙溆寬鴈聲驚早寒舟子夜不寐北風吹雀竿
過恨這關任家相
楚塞諸山盡巑岏鳥道還關頭停馭客不為路行難
皇清
雨泊瀟湘蕭企昭
遠影晴川閣低看大别山江湖千頃濕風雨一舟閒
黃帝岩(在衡嶽)彭齡
攢峯岩石亂萬里海雲横父老言黃帝吾心自赤城
七言絶句
唐
湘中早春杜審言
遲日園林悲昔遊今春花鳥作邊愁獨憐京國人南竄
不似湘江水北流
泛洞庭張說
平湖一望水連天秋景千尋下洞泉忽驚水上江華滿
疑是乘舟到日邊
黃鶴樓送孟浩然之廣陵李白
故人西辭黃鶴樓烟花三月下揚州孤帆遠影碧空盡
唯見長江天際流
望天門山李白
天門中斷楚江開碧水東流至北迴兩岸青山相對出
孤帆一片日邊來
早發白帝城李白
朝辭白帝彩雲間千里江陵一日還兩岸猿聲啼不住
輕舟巳過萬重山
與史郎中欽聽黃鶴樓上吹笛李白
一為遷客去長沙西望長安不見家黃鶴樓中吹玉笛
江城五月落梅花
巴陵贈賈舍人李白
賈生西望憶京華湘浦南遷莫怨嗟聖主恩深漢文帝
憐君不遣到長沙
聞王昌齡左遷龍標尉遙有此寄李白
楊花落盡子規啼聞道龍標過五溪我寄愁心與明月
隨風直到夜郎西
洞庭湖李白
洞庭西望楚江分水盡南天見白雲日落長沙秋色遠
不知何處弔湘君
衡山李白
衡山蒼蒼入紫冥下看南極老人星回飈吹散五峯雪
往往飛花落洞庭
寄衡岳僧釋懷素
祝融高座對寒峯雲水昭丘幾萬重五月衲衣猶擁火
起來白鶴冷青松
西亭春望賈至
日長風暖柳青青北鴈歸飛入窅冥岳陽城上聞吹笛
能使春心滿洞庭
與李白同泛洞庭賈至
楓岸紛紛落葉多洞庭秋水晚來波乘興扁舟無近遠
白雲明月弔湘娥
欸乃曲(有序)元結
大歷初結為道州刺史以軍事詣都使還州逢
春水舟行不進作欸乃曲五首命舟子唱之以
取適於道路
一
偶存名跡在人間順時與俗未安閒來謁大官兼問政
扁舟却入九疑山
二
湘江二月春水平滿月和風宜夜行唱橈欲過平陽戍
守吏相呼問姓名
三
千里風林煙雨深無朝無暮有猿吟停橈靜聽曲中意
好是雲山韶濩音
四
零陵郡北湘水東浯溪形勝滿湘中溪口石巔堪自逸
誰能相伴作漁翁
五
下瀧船似入深淵上瀧船似欲升天瀧南始到九疑郡
應絶高人乘興船
歸鴈錢起
瀟湘何事等閒回水碧沙明兩岸苔二十五絃彈夜月
不勝清怨却飛來
夜泊湘江郎士元
湘山水落洞庭波湘水連雲秋鴈多寂寞舟中人借問
月明只自聽漁歌
寄楊衡州韓翃
湘竹斑斑湘水春衡陽太守虎符新朝來笑向歸鴻道
早晚羣飛見主人
湘中送友人顧況
青草湖邊日色低黃茅嶂裏鷓鴣啼丈夫飄泊今如此
一曲長歌楚水西
湘南即事戴叔倫
盧橘花開楓葉衰出門何處望京師沅湘日夜東流去
不為愁人住少時
君山劉禹錫
午夜君山玩月迴西隣小圃碧蓮開天香風露蒼然冷
雲在清霄鶴未來
過衡山見新花開却寄弟柳宗元
故國名園久别離今朝楚樹發南枝晴天歸路好相逐
正是峯前回鴈時
四祖山柳宗元
破額山前碧玉流騷人遙駐木蘭舟春風無限瀟湘意
欲採蘋花不自由
汨羅柳宗元
南來不作楚臣悲重入修門自有期為報春風汨羅道
莫將波浪枉明時
題楚昭王廟韓愈
邱墳滿目衣冠盡城闕連雲草樹荒猶有國人懷舊德
一間茅屋祭昭王
贈張侍御二首韓愈
休垂絶徼千行泪共泛清湘一葉舟今日嶺猿兼越鳥
可憐同聽不同愁
又
山作劍攢江瀉鏡扁舟斗轉疾於飛迴頭笑向張公子
終日思歸此日歸
郴口又贈張十功曹韓愈
雪颭霜翻看不分雷驚電轉語難聞沿涯宛轉到深處
何限青天無片雲
送毛令吕温
布帛精麄任土宜疲人識信每先期今朝臨别無他囑
惟是蒲鞭也莫施
劉郎浦吕溫
吳蜀成婚此水潯珍珠步障幄黃金誰將一女輕天下
欲換劉郎鼎峙心
白雪樓白居易
白雪樓中一望鄉青山簇簇水茫茫朝來渡口逢京使
說到煙塵近洛陽
次漢上賈島
習家池沼草萋萋嵐樹光中信馬蹄漢主廟前襄水碧
一聲風角夕陽低
巴東夜雨李商隠
欲問歸期未有期巴山夜雨漲秋池何當共翦西窗燭
却話巴東夜雨時
題齊安城樓杜牧
鳴軋江樓角一聲微陽瀲瀲落寒汀不用憑欄苦回首
故鄉七十五長亭
赤壁杜牧
折戟沉沙鐵未銷自將磨洗認前朝東風不與周郎便
銅雀春深鎖二喬
三十六灣許渾
縹緲臨風思美人荻花楓葉帶灘聲夜深吹笛移船去
三十六灣秋月明
湘中怨温庭筠
冰簟銀床夢不成碧天如水夜雲輕鴈聲遠過瀟湘去
十二樓中月自明
漢陽太白樓李羣玉
江上紅樓翠靄間滿簾江水滿窗山青楓綠草將愁去
遠入吳雲暝不還
瞿童仙徑李羣玉
我到瞿童上昇處山川西望使人愁紫雲白鶴去不返
唯有桃花溪水流
湘中絃崔塗
煙愁雲細雪冥冥杜蘭香老三湘清故山望斷不知處
鵯鵊隔花啼一聲
初過漢江李建勳
襄陽好向峴亭看人物蕭條屬歲闌為報習家多置酒
夜來風雪過江寒
題武陵曹唐
此生終使此身閒不是秦時且要還努力桃花與流水
莫辭相送到人間
君山程賀
曾遊方外見麻姑說道君山自古無云是崑崙山頂石
海風飄落洞庭湖
過洞庭唐温如
西風吹老洞庭波一夜湘君白髮多醉後不知天在水
滿船清夢壓星河
送劉萱之道州謁崔大夫劉長卿
沅水悠悠湘水春臨岐南望一沾巾信陵門下三千客
君到長沙見幾人
題湘上草堂僧皎然
山居不買剡中山湖上千峯處處閒芳草白雲留我住
世人何事得相關
宋
秋風亭蘇軾
人知公惠在巴東不識三朝社稷功平日孤舟在何處
江亭依舊傍秋風
浮雲樓鄭獬
樓在浮雲縹緲間浮雲破處見朱闌山光對入鄖城紫
溪影横飛夢澤寒
長沙周光嶽
江上南風起白蘋長沙城郭異咸秦故鄉猶自嫌卑濕
何況當時賦鵩人
藏春亭阮閱
萬紫千紅一徑深臙脂為地粉為林有人來問春何在
向道花間無處尋
東山(劉瞻讀書處)丁逢
水遶山圍夏木蒼舊時賢相讀書堂窗間遠岫供吟遍
來倚闌干半月凉
瀟湘八景圖詩(總序)米芾
瀟水出道州湘水出全州至永州而合流焉自
湖而南皆二水所經至湘陰始與沅之水會又
至洞庭與巴江之水合故湖之南皆可以瀟湘
名水若湖之北則漢沔湯湯不得謂之瀟湘瀟
湘之景可得聞乎洞庭南來浩淼沉碧疊嶂層
嵓綿衍千里際以天宇之虚碧雜以煙霞之吞
吐風帆沙鳥出没往來水竹雲林映帶左右朝
昏之氣不同四時之候不一此則瀟湘之大觀
也若夫八景之極致則具列於左各系以序
瀟湘夜雨
苦竹叢翳鷓鴣哀鳴江雲黯黯江水冥冥翻河
倒海若注若傾舞泣珠之淵客悲鼓瑟之湘靈
大王長嘯起雄風又逐行雲入夢中想像瑤臺環珮濕
令人腸斷楚江東
山市晴嵐
依山為郭列肆為居魚蝦之會菱芡之都來者
于于往者徐徐林端縹緲巒表縈紆翠含山色
紅射朝暉舒不盈乎一掬散則滿乎太虚
亂峯空翠晴還濕山市嵐昏近覺遙正值微寒堪索醉
酒旗從此不須招
遠浦歸帆
晴嵐漾波落霞照水有葉其舟捷如飛羽幸濟
洪濤將以寧處家人候門觀笑容與
江漢遊女石橊裙一道菱歌兩岸聞估客歸帆休悵望
閨中紅粉正思君
煙寺晚鐘
暝入松門陰生蓮宇杖錫之僧將歸林莽蒲牢
一聲猿驚鶴舉幽谷雲藏東山月吐
絶頂高僧未易逢禪床長被白雲封殘鐘巳罷寥天遠
杖錫時過紫蓋峯
漁村夕照
翼翼其廬瀕崖以居泛泛其艇依荷與蒲有魚
可鱠有酒可需收綸捲網其樂何如西山之暉
在我桑榆
曬網柴門返照新桃花流水認前津買魚酤酒湘江去
遠弔懷沙作賦人
洞庭秋月
君山南來浩浩滄溟飄風之不起層浪之不生
夜氣既清清露斯零素娥浴水光盪金精倒霓
裳之清影來廣樂之天聲纖雲不起上下虛明
李白曾攜月下仙煙波秋醉洞庭船我來更欲騎黃鶴
直上高樓一醉眠
平沙落雁
霜清木落蘆葦蒼蒼羣雁肅肅有列其行或飲
或啄或鳴或翔匪上林之不美懼繒繳之是將
雲飛水宿聊以隨陽
陣斷衡陽惜此迴沙明水碧岸莓苔相呼正喜無繒繳
又被孤城畫角催
江天暮雪
歲晏江空風嚴水結馮夷翦冰亂飄洒雪浩歌
者誰一篷載月獨釣寒潭于焉曠絶
蓑笠無蹤失釣船彤雲黯淡混江天湘妃獨對君山老
鏡裏修眉巳皓然
祝融峯朱子
我來萬里駕長風絶壑層雲欲盪胸濁酒三杯豪興發
朗吟飛下祝融峯
蓮花峰朱子
月曉風清墮白蓮世間無物敢爭妍如何今夜峯頭雪
撩得新詩續舊篇
七日嶽麓道中尋梅不獲十日遇雪
朱子
三日山行風繞林天寒歲莫客愁深心期巳悞梅花約
急雪無端更滿襟
登道鄉臺夜歸得五絶張栻
三年不作山中客才踏船舷眼便明曳杖直登千尺磴
尚欣脚力慰平生
舊日書堂倚翠屏只今棟宇尚高明門前恍若聞絃誦
㶁㶁遶墻流水聲
道傍老松高拂青刳心取眼破何人說與往來須愛護
雪霜時節看長身
人來人去空千古花落花開任四時白鹿泉頭茶味永
山僧兀自不曾知
湘江歲晚水清淺橘洲霜後猶青葱歸舟着夜未渠進
且看魚火聽疎鐘
城南書院雜咏十六首張栻
差差竹影連波靜細細荷風透屋香午寂睡餘聊隠几
人間何事較閒忙
新竹成林蕉葉青隔籬深處有蟬鳴晚凉更覺長隄靜
自遶荷花待月明
階前樹影開還合葉低蟬聲短復長睡起更衣茶味永
客來聊共竹風凉
秋風颯颯林塘晚萬綠叢中數點紅若識榮枯是真實
不知何物是談空
移得幽蘭幾本來竹籬深處手培栽芬芳不必紉為佩
月白風清取自開
晚來天氣更清新獨倚欄干正暮春花落花開鶯自語
東風吹水細鱗鱗
無言桃柳也成陰葉底黃鸝自好音一縷罏煙清晝永
韋編卷罷短長吟
化工生意源源在靜處詳觀總不偏飛絮滿空春不盡
新荷貼水巳田田
莫道閒中一事無閒中事業有工夫閉門清晝讀書罷
掃地焚香自到晡
亭畔薰風盡日凉來從水面過新篁悠然便覺盈襟抱
千古虞絃意未央
朝陽初上藕花香下馬虚亭一味凉山鳥自呼魚自樂
誰云身世可相忘
睡覺西山月正平荷風不斷曉凉生園中雙鶴知人意
巳作金風警露聲
西風半夜摧炎暑曉看雲横天際秋時序轉移皆妙理
唯應及早戒衣裘
新凉修竹意逾靜初日芙蕖色倍明物態直須閑裏見
人情多向快中生
四面紅蕖鏡綠波晚凉奈此野情何憑城更覺看山隠
入戶還欣待月多
今年少雨菊花遲新蕊方開兩三枝但得悠然真意在
青山何處不相宜
城南即事二首張栻
活泉細引忽盈溝自遶書齋㶁㶁流添得眼前無限思
石橋竹塢共清幽
一春風雨水平湖更覺湖心月榭孤坐看白花開落遍
依然山色對清廬
嶽麓尋梅不獲和元晦韻張栻
眼前飛雪灑千林更着寒溪水淺深應有梅花連夜發
却煩詩句寫愁襟
秋風亭
江水秋風宋玉悲長官手自葺茅茨人生窮達誰能料
蠟淚成堆又一時
元
太平興國寺栢虞集
憑陵霜雪鼓風雷此樹相傳禹手栽想見樓頭黃鶴客
一年一度此山來
明
過茶陵解縉
清江一曲弄晴暉樹色山光綠染衣正好垂綸尋酒伴
休官更買釣船歸
同開府閱城邊貢
睥睨連雲十二樓西南形勝數荆州已教峴首為屏繞
更遣巴江作帶流
入峽詹同
黃牛廟下水如絃白狗峽中數尺天百丈牽春上巴蜀
巖花無數照江船
返郡書感謝省
竹馬重迎太守還年豐事簡吏民閑寇君暫借終難久
先有歸心在故山
發郡中偶成謝省
解綬浮江出邵陵一麾天地鬢星星小舟蕩漾空無物
載得民情過洞庭
漢江古意張居正
漢江東流風作波南船北船愁經過舟師縮手把雙槳
對客唱公無渡河
襄陽渡頭春可憐襄陽城北花含煙大隄高樓酒初熟
歡吟且駐木蘭船
題攸水楊一清
入畫晴江曉色分東風吹碧盡成紋買舟若過三湘日
應把清波弄白雲
遊南嶽楊一位
遊趣深知李謫仙浮家晚泊楚江煙衡山七十二峯好
一箇峯頭住一年
憶衡山陳獻章
南嶽千尋雲萬尋丹青難寫夢中心人間鐵篴無吹處
又向秋風寄此音
觀羊叔子墮淚碑袁宏道
欲知叔子恩多少但看龜趺碧淺深銅雀臺中歌舞妓
那能揮淚到如今
天聖巖伍讓
白雲居士拾瑤華來往人間歲月賒一自驂鸞輕舉後
滿山猶帶舊煙霞
寓花源僧三休
隔江人唱浪淘沙月上梧桐影未斜客到潯陽談往事
青衫無淚濕琵琶
宋玉墓顏餘
曾於騷賦見高才秋本無心人自哀江樹不知詞客意
年年霜葉下荒臺
董孝子墓陳瑚
孝子行傭為老親到今雙冡傍湖濱休將織絹疑天女
好與千秋感路人
皇清
洞庭湖櫂歌朱丕戭
白馬磯前湖水深白鶴山頭鐵笛吟忽聽女兒唱歌
去山長水遠杳難尋
岳陽十月不曾凉雷未收聲虹未藏昨日江南新到
客白蘿衫子葛衣裳
綠蓑青篛碧灣邊初熟黃梅雨半天結得青絲千縷
網還須折柳串銀鯿
次石碑黃鶴樓呂仙原韻二首卞澍
石室良緣會有時仙風飄緲水之湄樓頭賸得江流
永逝者如斯静裏知
一枕依稀夢破時笛聲鶴淚徹江湄覺來欲識羅浮
意鐵笛無聲鶴不知
湖廣通志卷八十九
