湖廣通志卷五十七
人物志(文苑)
武昌府
晉孟嘉晉書桓温傳嘉字萬年江夏鄳人司空宗曾
孫少知名太尉庾亮領江州辟為從事亮嘗太會賓
客豫章太守禇裒問嘉安在亮令於座上自覓裒歷
觀得嘉益器之後為桓温參軍九日宴龍山參佐畢
集風吹帽落嘉不覺温使左右勿言觀其舉止命孫
盛為文嘲之嘉請筆作答文詞超卓四座嗟嘆後遷
長史年五十三卒
孟陋晉書列傳字少孤嘉之弟清操絶倫布衣蔬食
以文籍自娱口不及世事喪母毁瘠不飲酒食肉十
餘年親族謂之曰毁性無嗣更為不孝然後從吉簡
文帝輔政命為參軍稱疾不起桓温躬往造焉或謂
曰陋學為儒宗宜引在府温嘆曰會稽王尚不能屈
非敢擬議也陋博學長於三禮註論語行於世
李充晉書列傳字弘度江夏人父矩江州刺史充善
楷書王導辟為丞相府掾轉記室參軍幼好刑名之
學見俗尚虛浮痛抑之著學箴除剡縣令尋為大著
作郎時典籍散亂充刪除繁重以𩔖相從分作四部
甚有條貫秘閣以為永制累遷中書侍郎卒所著有
尚書及周易旨釋莊論詩賦表頌子顒亦有文義多
所述作郡舉孝廉
南北朝費昶楚紀昶江夏人嘗為樂府又作鼔吹曲
梁武帝重之嘆曰才詞新拔有足嘉異賜絹十匹
隋黃鳳麟楚紀江夏人隋大業中舉進士累遷侍御
史比部員外有文集十卷
唐李善唐書李邕傳善邕之父有雅行淹貫古今人
號書簏顯慶中擢崇賢館直學士兼沛王侍讀為文
選注敷析淵洽表上之賜賚頗渥後為涇城令坐事
流姚州赦還居沛鄭間講授受業者甚衆
按唐書本傳邕揚州江都人惟曹憲傳曰憲始以
梁昭明太子文選授諸生而同郡魏模公孫羅江
夏李善相繼傳授於是其學大興據此則善本江
夏而邕或僑居江都歟
宋廖正一文獻通考字明略蒲圻人元祐中召試館
職蘇子瞻在翰林見其所對策大竒之俄除正字時
黃秦晁張皆子瞻門下士號四學士子瞻待之厚每
来必命侍妾朝雲取密雲龍茶家人以此知之一日
又命取密雲龍人謂是四學士窺之乃明略来謝也
紹聖間明略貶信州玉山監稅鬱鬱不得志喪明而
殁自號竹林居士著有竹林集三卷
任獻夫字安世蒲圻人政和八年進士温厚淳雅口
吃苦不能言而中抱淵實為文冲淡平易理致精密
歴荆門刑曹著有異績祀鄉賢(舊通志)
馮洽字深之大冶人朱子門人馮倚弟子也手錄性
理諸書誦說不厭祀鄉賢
萬貞字人傑大冶人師事朱子稱其氣象儘好今浴
沂章句乃朱子答貞語也
張丰應大冶人師事朱子講學白鹿洞應為講尚書
周官愼刑章世稱通儒
元何維蒲圻人延祐鄉舉與常德孫以忠沅州李夀
醴陵李明孫才名相埒維尤為竒特元文選載其試
求賢詔有兩漢詔令之風
丘堂武昌人延祐丁已同茶陵陳誼高醴陵馮復可
試雲夢賦文辭贍麗與衡山何克明並擅名當時稱
邱何焉
眀程立中字執夫嘉魚人家貧常役於官為尹所辱
朗吟一詩尹曰才子也會有詔求遺逸遂薦之授縣
丞以催科後期繫獄一夕成詩百首太祖原其忠愛
釋之俾復官九載致仕卒
盧文政江夏人幼嗜學温雅有度洪武巳邜舉於鄉
授吏部主事累官太僕丞致仕年八十手不釋卷著
太平一覽
朱伯驥通山人成化癸卯舉人任廣州推官從陳白
沙遊論古今人才不相及白沙以為知言遂棄官歸
講學以老(以上俱舊通志)
劉績本省人物考字用熙江夏人弘治庚戍進士歷
知鎮江府貫穿羣籍凢所撰述根極理要著有禮記
正訓蘆泉詩文集
馮世雍分省人物考字子和江夏人博極羣書才華
贍麗工書及詩古文詞成嘉靖癸未進士累官吏部
郎中出守杭州調徽州有惠政致仕歸家居二十年
足迹不出公府著有三石文集呂梁志行世祀鄉賢
吳國倫字明卿興國人嘉靖巳酉解元庚戌捷南宮
授中書遷兵科給事與李攀龍等並稱七才子時嚴
嵩柄政稔其才欲致之無從也會楊繼盛疏劾嵩下
詔獄臨刑時倫與王世貞往哭嵩惡之謫江西按察
使知事歷任高州府禦島寇有功遷貴州提學轉河
南左參政罷歸國倫才氣横放好客輕財歸田後聲
名藉甚所著有甔甀洞正續稿數十卷行世祀鄉賢
(明史稿)
周炳靈字公含江夏人博極羣書常著洪山賦有石
刻存選貢第一天啟辛酉入北闈傳良選得其卷擬
元座司以文竒置副車任光化訓導直指薦牘有學
富五車才傾八斗之語陞興縣令卒於官(邑志)
劉敷仁字濬甫江夏人與譚元春以文行相砥礪所
交皆吳楚名士壬午魁京闈南歸築室於荷塘晩而
學易逍遥以終(舊通志)
金聲字正希號赤(闕)嘉魚人由選貢中順天甲子鄉
舉懷宗戊辰進士初授庶常上封事數千言執政以
詞臣不當言兵欲出之外上特嘉其骨鯁擢山東道
御史磊落不阿轉山東僉事拂衣歸有燕詒閣尚志
堂歸金合稿諸文集行世(邑志)
皇清吳元俊字千人江夏人讀書講學卓然自立曾預
修通志又為江夏書院長負笈從遊者甚衆後司
鐸辰溪士多所成就卒於官
胡夢發字十子大冶人弱齡入庠以黃鶴樓賦見
知當事屢試冠軍文名藉甚甲子聘修楚志乙酉
以五經舉於鄉時年七十餘新安江少司農為磨
勘官言於朝曰天下五經胡夢發一人而巳年八
十四卒
方文啟字梅岩江夏人漢陽諸生為給諫文瑞從
兄端凝和易無崖岸之行好古法帖名畫藏書數
千卷多竒文秘籍工吟咏未嘗留草曰詩以適性
情寧求後世知耶卒年八十
漢陽府
明方一鳳字丹山世居黃陂之道明山弟與時少遇
異人授秘訣静久發慧羅文恭過訪獨心器鳳凰乃
受學建水洲别館集四方同志商訂切劘徧遊金陵
豫章閩中共質所學歸以樹人善俗為巳任邑人士
就正教以切巳自反遷善改過尋李見羅撫鄖為築
室於二程祠右顔曰丹山止所祀鄉賢(舊通志)
嚴璡字别碔孝感人年十六補諸生為文宏肆倚馬
立就曾以秋闈報罷駕扁舟歸値𣙜使者趣之稅問
所載何物曰一船愁耳𣙜者悞以為鋤也仍趣之璡
走筆呈詩曰獻璞歸来泛上游忽聞𣙜吏鎻孤舟囊
中惟有悲秋賦聞道君王不稅愁時鍾譚極推奬之
(邑志)
劉南呂字師尚孝感人弱冠有聲黌序古作直擬漢
唐間明季亂生野嘆詩三十首謝去舉子業以山水
自放年四十三卒(郡志)
楊兆儀字竇長孝感人懷宗丁丑進士為詩文滂濞
奔放雄竒典麗荆南胡在恪亟稱之(以上邑志)
皇清盧乾元字萬資漢陽人順治乙亥進士授庶常遷
刑部主事工詩律精顔柳書著有世清堂集(舊通)
(志)
李必果字仁熟漢陽人幼敏慧十歲入庠博學有
智略曾預修省郡二志性孝友事父母撫弟睦族
鄉里亟稱之子咸有巳丑拔貢安化教諭
沈宜字大悟孝感人由明經仕至鎮江推官讀書
自經史子外旁及内典叩之娓娓不窮詩宗大白
兼長於尺牘弟完邑諸生學行為鄉里所重
屠體中字心衡孝感人幼為名諸生邑英儁多出
其門性至孝每自館歸省必與父同寢所得舘穀
悉以贍族黨貧乏者每言居家孝友居官清白即
此是學人不從事躬行徒托空言無裨也年八十
二卒
王戩字孟穀漢陽人中康熙戊子副榜舉山林隱
逸未赴其學最為該博工詩古文詞力追盛唐風
格新城王阮亭亟稱之著有突星閣集數十卷
高騫字處厚孝感人順治戊子明經詩文推重一
時書法宗鍾王士林重之
彭焱字然石孝感眀經通經史工書法司訓黃
安時大旱焱力請賑濟且鬻産佐之嘗與某學博
江行舟覆扳舟聯吟明日始達岸人咸異之
程正隆字子升孝感人十餘歲補弟子員嗜學敦
行所著詩文甚富尤工廻文體
李殿邦字左釐孝感人幼至孝嗜學好古康熙乙
丑進士選翰林戊辰會試充同考官分修一綂志
以疾歸未一年卒
夏嘉瑞字人淑孝感人邑諸生為詩文雄健奥衍
陳百史序其全集曰大白仙才居易人才長吉鬼
才人淑殆兼之有松雲草詩督學彭禹峰弁其首
梓行世弟章夏字人千邑諸生其才尤過之早卒
夏光沅字蘭谷孝感人邑廩生人淑姪也楚文風
自熊劉後督學蒋永修振拔之功為最按䢵時首
拔光沅歷試湖南北一時著作及遴選事皆委光
沅手定尋以病卒
丁光偉字雄宙孝感人淹貫經史為文雄氣逼人
康熙癸酉舉於鄉尋卒
程正萃字除只孝感人邑明經嗜學喜藏書莫不
淹洽子大戴大疏俱明經能以詩古文詞世其家
夏熙臣字無易孝感人參政時亨之孫少孤七歲
能文有神童號長益嗜學嘗遊白雲山中値雨寓
舍無書僅字彙一部取閱之終身不問難字其他
記覽𩔖此為文不屬草尤躭詩嘗限以百韻咄嗟
立就家故饒手一編外不識權衡數遂以貧困由
明經授通城諭累補安陸府教授卒於官著作等
身所刻有慕巖詩略
張典字南塘孝感人諸生督學蒋永修深器之風
神嶽嶽以氣節為士𩔖先姻婭有貴顯者折簡招
十不一赴為文力追先正尤喜誘掖孤寒貧且夭
又無子士大夫深悼惜之
陳陛謨字渟洋孝感人郡廩生讀書目數行下閱
甘一史凡六過道籙佛經無不洞曉為制藝幾萬
餘首詩稱是所著有擒思錄督學潘宗洛董思凝
極賞之鄉試作五經竟日巳畢年三十五卒
夏立中字映川孝感人少勤學每夜課鷄鳴方就
寢以五經冠童子軍楚地經學自此盛士争負笈
後主湖南集賢書院二年從遊益衆辛丑成進士
引
見時
聖祖賜問家世甚悉授庶常誓以讀書報
國染疾不起雍正元年卒於京蒙
恩例乘傳歸葬生平孝友婣睦與人交不立城府至誠
感人人自愛之柩還鄉里道路迎哭者無筭子扶
雝丙午舉人
程大純字漢舒孝感人由明經司訓麻城遷黃岡
諭奬士𩔖振孤寒善氣迎人無秀頑皆誦之尤敦
行誼與兄大緒友愛最篤視兄子猶巳子手一編
至老不輟皆洛閩遺音也子光鉅官檢討
王大綸字慕盧孝感人四歲失怙哀毁如成人弟
大績蚤卒綸撫幼姪如巳出為諸生時邑令延主
西湖講席巳丑成進士宰新鄭十年有惠政五攝
鄰篆調考城授中翰擢御史一年卒子廷鴻官庶
吉士
黃州府
宋潘大臨字邠老眀一統志黃岡人同弟大觀皆有
詩名與蘇軾黃庭堅張耒游冷齋夜話黃州潘邠老
工詩有佳句然貧甚東坡山谷尤善之祀鄉賢
眀華巒分省人物考字伯瞻蘄州人父仲賢任布政
使巒早負儁才弱冠發解登成化丁未進士歷翰林
編修性凝重文詞清麗館局推重之尋卒李文正誌
其墓祀鄉賢
潘子安黃州人由保舉任四川䕫州府同知工於詩
賦有海天青嘯詩集(舊通志)
韓萬鍾字天爵蘄州人歲薦嗜書史持守方正分教
休寧擢穎州學正皆以身範物不失尺寸䆒心天人
之理著有象緯彙編等書
秦繼宗字西汀黃岡人萬歷甲午解元庚戌進士著
禮記疏意綱鑑要略諸書
詹馭字三畏同文裔孫少負竒姿十歲為名諸生從
學於羅念菴輪貢讓後人者三卒年三十九
劉承烈字拙齋麻城人操履清介學以格物為宗生
平閱易百四十家晩著易學就正凡國家典故講究
精博歲時會論聞者皆悅服
劉侗字同人麻城人懷宗甲戌進士客都門著帝京
景物略行世後之吳縣任卒於維揚舟次侗以千秋
自命不苟同於世未竟其用而没(以上舊通志)
皇清劉醇驥字千里廣濟貢生生而有文在手曰歷及
長性簡静方直勤學不倦工為古文詞嘗歎宋元
以来文體日卑因奉左國史漢為矩矱同里顧景
星張仁熙每亟稱之
高思忠字孝移黃岡諸生少穎異每試冠軍督學
高世泰修三楚文獻忠與其事順治辛卯中副榜
後領鄉薦授遠安諭以疾未赴任
陳芳烈字中紀黃岡人好古勤學博極羣書尤潛
心易理為文雄博浩衍年三十卒(以上俱舊通志)
朱日濬字菊廬黃岡歲貢均州訓導博洽有文行
闡揚正學士人奉為典型著有五經門卒於官
靖乃勷字敬庵黃岡諸生好讀書博聞強記受知
於學使蒋永修性慷慨有經濟才甲寅山寇蠢動
太守于成龍討平勷贊畫之功居多縣有蠧胥飛
灑無徵糧石於其族族人莫辨勷取册一覽即燭
其弊其才智多𩔖此子道謨辛丑進士選館出知
姚安州
顧景星字赤方蘄州貢生八齡賦鰲山燈稱神童
比長博極羣書詩文為海内所宗慎交遊與龔鼎
孳王士正諸人齊名楚中談風雅者必以星為最
康熙戊午以博學弘詞薦著有白茅堂集黃公說
字數十卷
欽士佃字文思黃岡人康熙癸酉鄉試第一庚辰
成進士官翰林士佃生時父方為北城兵馬副指
揮年十二孤家貧力弱汲瓶拾薪養母以孝聞性
恬淡臨事不苟磊落無城府遇人機辯寂如也工
詩歌古文疎爽幽雋掌院韓慕廬極推重之謂其
文為尹師魯梅聖俞之亞有瀛洲集行世
舒逢吉字康伯廣濟人歲貢生天資敏捷文不加
點兼嫻韜略王甫臣之役參軍幕有籌畫功後任
瀏陽訓導上官知其才令攝縣事判决加流獄多
平反弟峻極遂吉文行皆卓絶峻極書法似米襄
陽時有河東之譽
徐琮字侶蒼蘄州人九齡時入塾得遺金俟道旁
還其人補諸生腹笥甚富尤工詩畫六書之學著
有古文篆韻五卷夏逆叛土賊乘亂竊發琮率壯
士火其寨賊遂奔竄鄉人德之負氣節好遊覽足
跡所及醴雁初徵即納履去視非義之財蔑如也
長貧斷炊賦詩自樂以老
安陸府
宋張徽眀一統志天門人以詩名著有滄浪集司馬
光范純仁皆與之友祀鄉賢
眀陳文燭字玉叔沔陽人嘉靖乙丑進士授大理評
事時七子有時名意不可一世文燭鴈行其間不少
讓出為淮安守以治行遷四川學使轉參漕事遷大
理卿致仕歸建五嶽山房日率親故飲酒賦詩其中
著有五岳山人集歸有光序之謂其善學龍門(舊通)
(志)
柳向陽荆門人從賀沚講學於象山書院精通洪範
太極之學為人方正嚴厲待後學不假顔色人有敗
行惟恐陽知之以歲貢任桐城諭多所成就
鍾惺字伯敬天門人萬歷庚戌進士授行人乙卯典
貴州鄉試改工部主事轉南禮部陞郎中以僉事提
學福建尋丁外艱去惺體貎清羸為人嚴冷不喜接
俗客萬歷間取歷代詩與同邑譚元春選訂名曰詩
歸愛名山水所至必極遊覽卒年五十二祀鄉賢
譚元春字友夏天門人天啟丁卯鄉試第一父早逝
有弟五人皆嚴督之事孀母魏氏最孝弱冠與同邑
鍾惺締交譚久未遇丁卯太史李明睿典楚試素知
春闈中手其牘曰此必友夏也巳而果然皆賀得人
春好遊足跡徧東南喜揚人善士頼以成名者甚衆
卒年五十二祀鄉賢(以上舊通志)
皇清陳應正天門人少穎敏積學善屬文補邑弟子員
孝友端方言笑不苟鄉里奉為楷模家故貧事親
養志親殁廬墓邑令魯可辨扁其門曰聖世篤孝
(舊通志)
胡承諾字君信天門人丙子鄉舉未仕積學多才
專以著述為事年七十五卒(舊通志)
朱載震字悔人潛江貢生授石泉令卓有循聲師
事王又旦殁後梓其遺集其篤於古誼如此著有
東浦詩集王司寇士正序之歎為騷人之苖裔力
追古作為世推重焉
德安府
宋張君房安陸人湘山野錄眞宗時日本國入貢求
本國神光寺記舍人詞不工令學士張君房代之張
退食多潛飲寺樓掖垣求之不獲大窘時种放以司
諫歸華山後楊億改閒忙令曰世上何人號最閒司
諫拂衣歸華山世上何人號最忙紫微失却張君房
王得臣字彦輔安陸人問學該博以文章名世嘉祐
進士官至司農少卿號鳳臺子所著鳳臺集若干卷
及江夏辨疑一卷古今紀詠集五卷塵史二卷年八
十猶嗜書史至老不倦(舊通志)
宋綬宋史列傳字公垂其先趙州平棘人徙隨州博
通經史百家年十五召試中書眞宗愛其文後又試
學士院為集賢校理官至資政殿大學士孝謹清介
言動有常家藏書萬卷親自校讎筆札尤精妙及卒
帝多取其書字藏於禁中祀鄉賢
宋敏求宋史宋綬傳敏求綬之子官至龍圖閣學士
家有書三萬卷皆略誦習所著書學者多咨之祀鄉
賢
元趙卿月復之子克紹家學與許衡劉因友善嘗拜
憲司職未久謝去屢徵不起(舊通志)
魯璠字嶼公應山人好學工文辭制行端肅為中牟
令有賢聲居鄉以禮訓俗鄉人尊之祀鄉賢(舊通志)
眀華清分省人物考清字廉卿應城人穎慧博洽成
化壬辰進士授蘇州推官以直免歸杜門吟咏自適
為文爾雅兼通字學繪藝士人多傳之著有東軒集
祀鄉賢
陳士元字心叔應城人嘉靖甲辰進士知灤州未幾
以才見忌遂觧綬歸著有歸靈集及楚志(舊通志)
皇清李宏建字書常雲夢人康熙壬戌進士敦行孝友
勵志詩書為文獨傳經義以謁選卒祀鄉賢
荆州府
南北朝庾肩吾南史庾易傳肩吾字愼之八歲能詩
為晉安王常侍被命與劉孝威等共十人抄撰羣籍
號高齋學士官至義陽太守封武康縣侯卒
庾信北史列傳字子山肩吾子博覽羣書尤善左傳
任梁為抄撰學士與徐陵文竝綺麗世號徐庾體後
以右衛將軍使西魏被留長安後周時為恪州刺史
為政簡静吏人安之信雖位望通顯常作鄉關之思
乃作哀江南賦以致意所有枯樹等賦及諸詩文論
者謂徐陵之竒肩吾之腴子山兼之
隋蔡允恭眀一統志江陵人父大業仕後梁為左民
尚書允恭美姿容工於詩仕隋為起居舍人煬帝有
所賦必令諷誦遣教宫人俾入宫改内史允恭恥之
由是疎斥所著有後梁春秋
唐綦母潛姓譜字季通荆南人開元十四年舉進士
第為詩峻峭善寫物情後補宜壽縣尉入為集賢待
制遷右拾遺終著作郎
段成式唐書段志玄傳成式字柯古文昌子以廕為
校書郎博學彊記多竒篇秘籍侍父於蜀以畋獵自
放文昌遣吏止之明日以雉兔徧遺幕府人為書因
所獲儷前世事無複用者衆大驚累擢尚書郎終太
常少卿酉陽雜爼子安節仕至國子司業
薛據荆南人全唐詩小傳作河中寶鼎人骨鯁有氣
魄為文卓犖不羣嘗著古興詩見志殷璠亟稱之仕
至太子司議郎
戎昱姓譜荆南人至德間以文名登進士衛伯玉辟
為從事常著元戎出塞詩京兆尹李鑾欲妻以女命
改姓昱拒之建中間歴辰虔二州刺史
崔道融全唐詩小傳荆州人以徵辟為永嘉令累官
右補闕有詩十二卷
劉蛻字復愚眀一統志荆南人荆南歲解舉人多不
成名蛻始及第號為破天荒
宋夏侯嘉正宋史列傳字會之江陵人舉進士歷官著
作佐郎嘗使巴陵撰洞庭賦詞極宏麗徐鉉見之曰
是木玄虛之流也端拱初召試詞賦擢右正言直史
館兼直秘閣賜緋魚元夕太宗御乾元門觀燈嘉正
獻五言十韻詩上依韻和賜之未幾卒年三十七子
紓太子中舍
朱昂荆南人好學有清節時朱遵度好讀書號朱萬
卷目昂為小萬卷累官翰林學士以工部侍郎致仕
所著有資理論三卷弟恊以純謹著稱仕至主客郎
中雍玉府翊善亦告老歸時人比之二疏昂子正彝
正辭俱登進士第(舊通志)
張景字晦之公安人少從河東柳開遊悉出家書畀
之嗜學益力與孫僅朱嚴輩相麗益聲華日振眞宗
詔有司計偕天下士景居首列為房襄二州文學參
軍轉寶應簿後通理眞州事眀一統志仁宗詔見景
問曰卿在江陵地有何景對曰兩岸綠楊遮虎渡一
灣芳草護龍洲曰所食何物對曰新粟米炊魚子飯
嫩冬笋煮鱉裙羹所著有洪範王霸論數十篇
元顔達龍江陵人家貧力學行義自持不苟取給於
所著有詩經講說(舊通志)
眀韓守益分省人物考石首人洪武中監生授宜都
諭入為監察御史與子春同改右中允守益問學博
雅善屬文其詩尤渾淪可誦建文中父子列侍經筵
有言必盡祀鄉賢
劉淵字伯廣江陵人宣德九年舉經明行修宣宗御
批其卷曰文理通暢宜受教職命為京山諭(舊通志)
咼校字育英公安人生有異稟日記萬言年十九中
弘治戊午鄉舉先是公安詩文尚未大闡校弱冠時
即立意為詩古文詞有黃鶴樓賦又諷在位者無取
朘民以自封殖作蚉蚤嘲以寓意(同上)
劉珠字福井公安人少穎異下筆數千言立就隆慶
辛未成進士與張居正為布衣交居正當國珠未嘗
稍暱就其詩古文詞不事摹繪塗澤直抒其意所欲
言著有疑菴集(縣志)
魏良佐字襄銘江陵人中萬歷丁酉鄉舉授仁壽令
歷任錢法道僉事清白自矢時論重之幼工黃庭晩
益肆力二張(舊通志)
劉在朝字長孺監利人天啟乙丑進士授福清令擢
戶曹陞保定府憲副備兵易州解組歸以文章傳子
孫(同上)
黃家梧江陵人幼負竒姿為袁宏道所賞識以子彭
年受業益肆力詩古文詞人推名宿(同上)
王文南字季豹江陵人懷宗已卯觧元學問該博時
人比之楊升庵詩歌伯仲七子交與多一時名宿荆
郡前志乃其增修
皇清李自郁字文叔松滋人順治辛卯進士少年登第
力行孝友議論文章根據理要早逝人争惜之始
祖黃姓明初僑寓松滋改從外父姓盖黃子澄後
裔也
張宏圖字文篤江陵人有儁才多讀異書為諸生
試輙冠軍中康熙丁卯鄉試第二戊辰成進士任
陜西興平令卒兄厚圖弟峻圖文與齊名
鄭其畋石首人歲貢性至孝父士前鰥居不再娶
畋竭力奉養飲食卧起不假僕婢比父卒始終如
一撫叔士良幼子有成始析箸鄉人稱之十入棘
闈不售以明經老積書甚富子六家䕫家禹舉於
鄉臯說奭望皆庠生
襄陽府
漢劉珍後漢書文苑傳珍字秋孫少好學永初中為
謁者僕射詔校定東觀五經傳記百家藝術及撰建
武以来名臣傳又撰釋名三十篇以辨萬物之稱號
劉熙叙之
王逸襄陽耆舊傳字叔師南郡宜城人元初中舉上
計吏為校書郎順帝時為侍中著楚辭章句其賦誄
書論及雜文凡二十一篇作漢詩百二十三篇祀鄉
賢
王延壽後漢書王逸傳南郡宜城人子延壽字文考
有儁才少遊魯國作靈光殿賦蔡邕亦造此賦未成
及見延壽所為甚竒之遂輟翰曾有異夢意惡之乃
作夢賦以自厲後溺死年二十餘
謝該後漢書列傳字文儀棘陽人明春秋左氏為世
名儒門徒數百千人河東樂詳條左氏凝滯數十事
以問皆為通解之名為謝氏釋行於世仕為公車司
馬令以親老託疾去官會荆州道斷不得去孔融上
疏薦之詔徵還拜議郎以壽終
晉習鑿齒晉書列傳字彥威襄陽人少有志氣博學
洽聞以文章著稱荆州刺史桓温辟為從事轉西曹
主簿累遷别駕奉使至京師還温問相王何似答曰
生平所未見大忤温旨左遷戶曹參軍是時桓温覬
覦非望乃作漢晉春秋以裁正之後以脚疾廢子辟
疆有父風位至驃騎將軍從事中郎按漢晉春秋進
蜀黜魏巳為綱目發凡矣
南北朝岑善芳棗陽人性清愼通經史仕梁為散騎
常侍謚敬所著文集七卷子七人并有操行(舊通志)
唐杜易簡唐書杜審言傳易簡襄陽人晉征南將軍
預遠裔九歲能屬文博學有高名擢進士累官至考
功員外郎左轉開州司馬卒所著御史臺雜註五卷
文集二十四卷行世
杜審言唐書列傳字必簡襄陽人擢進士為隰城尉
恃才傲世嘗曰吾文章當得屈宋作衙官吾筆當得
王羲之北面累遷洛陽丞坐事貶吉州司戶參軍後
入為修文館直學士卒初審言病宋之問武平一等
省候答曰吾在久壓公等今死固大慰但恨不見替
人云少與李嶠崔融蘇味道為文章四友融死審言
為服緦子閑孫甫
王仕源宜城人藻思清遠深鑒文理好遊佳山水年
十入登陵山衡嶽過蘇門入太行經王屋訪太白終
南天寶中詔徵京邑討論校正孟浩然詩集為序詞
理卓絶所著有亢倉子
劉棗強襄陽人失名善為詩美麗恢贍與李賀齊名
王武俊鎮冀州敬重之辟為從事不應表授棗強令
固辭隴西公李夷簡復聘為賓卒皮日休為撰墓碑
(以上舊通志)
皮日休全唐詩小傳日休字襲美襄陽人性傲誕隠
居鹿門自號間氣布衣以咸通八年登進士第崔璞
守蘇辟軍事判官入朝授太常博士黃巢陷長安偽
署學士使為䜟文疑其譏巳遂及禍
宋石潨眀一統志光化人仕為朝散郎博通古今其
詩淡泊時出偉麗晩自晦田里有滄浪集祀鄉賢
張友正宋史張士遜傳友正字義祖友直弟杜門不
治家事居小閣學書積三十年不輟遂以書名神宗
評其草書為本朝第一
魏泰字道甫眀一統志襄陽人崇觀間章惇為相欲
官之竟拂袖還家善文辭著臨漢隠居集東軒筆錄
襄陽形勝賦祀鄉賢
元暢淳夫姓譜襄陽人博學能文仕至翰林學士卒
贈文肅子敏仲亦有才名
金希說姓譜襄陽人仕為内臺御史博通經史善屬
文弟希舜亦有文名
陶元幹姓譜襄陽人淹貫經史嘗註易世稱為陶易
眀邵濟字濟時襄陽人性孝友學極淹博景泰壬午
舉人同知廣州府未五十輙投簪曰瘴鄉南荒豈可
戀戀以繫母思所著有裒珍集百餘卷子廷瑗進士
何宗賢字邦憲襄陽人成化甲辰進士(闕)善
詩文性耿介不諧於俗著西峯𩔖稿
徐鏖均州人長於詩學嘗纂修兵志以貢司教江寧
(俱舊通志)
鄖陽府
眀張文鄖縣人少能文領正德丁邜鄉薦歷舉進士
不第遂罷公車杜門謝客手不停披以讀書老學者
宗之
直隸歸州
漢尹珍施州母斂人桓帝時自以生於荒裔不知禮
義乃從汝南許愼應奉受經書學成還鄉里教授於
是南域始知向學官至荆州刺史(舊通志)
長沙府
唐陳光問楚寳長沙茶陵人讀書靈巖山中年六十
忽有雙鶴鳴其友沈彬曰必登雲兆也是歲果同曹
松登第為五老榜摭言云天復元年令中書門下選
擇新進士及第中有久在名場年齒巳高者各授一
官禮部侍郎杜德祥奏進士陳光問年六十九詔光
問可秘書省正字
五代徐仲雅楚紀其先關中人徙居長沙年方弱冠
馬希範辟置天策府與拓䟦恒李弘臯廖匡圖等為
學士時造九龍殿沉香雕龍餙以金寶重斂供役仲
雅歸正不從後邊鎬入長沙仲雅遯匿周行逢慕其
名辟之不仕
宋狄遵度宋史狄棐傳子遵度字元規少舉進士為
襄縣主簿數月棄去著春秋雜說多所發明有集十
二卷
譚昭寶楚紀字珍卿茶陵人父用式仕宋為提舉昭
寶五歲能讀五經知為文辭七歲應童子科中上第
其謝啟略曰七歲遠離於膝下九經流出於胸中蓍
卦兼十極之圖蓬矢效由基之射童科雖異文解則
同破雲州千古之荒駕月殿丹梯之路啟傳禁中理
宗見而異之大加稱賞
鍾震姓譜湘潭人從朱晦菴受業建主一書院講道
鄉人咸宗之號主一先生
元馮子振元史陳孚傳攸州馮子振豪俊與孚略同
於天下之書無所不記當其為文也酒酣耳熱命侍
史二三人潤筆以俟子振據案疾書隨紙多少頃刻
輙盡
張康姓譜湘潭人少孤力學旁通經術江萬里留夢
炎皆推重之辟置幕下後隠衡山元世祖遣中丞崔
彧祀南嶽就訪隠逸具以聞召康至上都親試所學
授著作郎禮遇殊厚遷秘書監丞
眀陶顯位寧鄉人歲貢生授桃源教諭陞潞安教授
潛心理學以端謹著稱(府志)
婁昇楚紀湘潭人永樂癸卯鄉薦第一典教以師道
自勵宣德已酉考試山西得人最多奏績廷試賢豪
贊經綸詩擢禮科給事中
黃學謙善化人以恩貢任韶州諭擢陜西興平知縣
少著文名其弟孝廉學璞學良咸侍筆硯里中知名
士多出其門著有紫巖集(府志)
李兆先眀列朝詩集字徵伯西涯先生之子也生十
餘歲能為歌詩古文驚其長老以蔭為國子生年二
十七而夭天子為致賻焉
皇清周應運善化諸生讀書尚氣節不隨世俯仰杜門
著述年七十餘猶挑燈夜坐手不釋卷所著有蒲
園集及集陶詩(舊通志)
魏宗衡長沙歲貢生性行端方學有原本閉門著
述有移菴遂筆小學人物考孝經衍義當事聘為
岳麓書院山長不赴
江有溶長沙人專精著述尤善於詩教授里中常
炊烟不繼晏如也
趙而忭開心子廕補中書舍人少負竒才遊京師
聲名著海内與合肥龔鼎孳以文章契合有才子
之目
熊超善化人中庚午經魁治家以禮力屛異尚與
邵陽王元復寧鄉張鳴珂講明正學湖湘學者得
聞程朱之緒歸唐之藴三人有力焉
黃夢弼善化諸生遭亂避瀏陽山中負米養親屢
瀕於危猶手一編不輟性尤剛耿面折人過晩年
訓勵子姓以根柢為文科名踵接
廖志灝醴陵歲貢生至性夙成母殁致哀盡禮徒
步謝數邑之弔送者廬墓毁瘠未終禫而卒嘗作
天(闕)書院欲延致同人辨似是之非採一得之長
講求正學歸於一轍有志未就
張鳴珂寧鄉歲貢生覃思經學其疏解各發新意
通涉方伎尤邃於醫曰吾未為世用聊以濟物耳
兄弟五人從弟一人共㸑終身内外無間言
李明恭善化諸生嘗傾家貲為族人完賦治家一
遵古禮喪祭不用僧道里人多師效之好讀書晩
年猶手錄程氏易傳示子侄曰内聖外王之道盡
是何以多為淵源所漸族黨蔚興
蔣之棻湘隂歲貢生才性敏茂工詩文合肥龔鼎
孳稱為羅江才子然接人和厚人以是重之子常
尊亦貢太學有文行廵撫趙申喬延入星沙書院
課士有章程
陳金臺湘潭人歲貢生好經濟之學四方知名之
士經承指畫者甚衆明季獻賊破湖湘匿影衡山
益究心於古今為理得失利害其源流條貫如别
黑白如區畦畛孫鵬年蔚為名臣金臺之教也
徐日東益陽諸生居家孝友雍睦好讀書善誨人
子弟皆掇科名持身嚴正人不敢干以非禮中年
失偶終身不再娶晩年學益邃清言妙理為士林
宗
夏寖大益陽人由明經授武昌訓導先是益陽歲
輸悉由里長民病侵牟縣令胡孟虎訪於寖大遂
復細民上納之法寖大紀其事於碑
陳之駓攸縣貢生博覽羣書為文淵雅從遊之士
若衡山譚吏部尚箴曁弟尚笏桂陽郭遠皆有文
名
郭金門善化人父嘉言慷慨好施以故金門寒苦
力學工詩文領康熙甲子鄉薦廵撫丁思孔聘為
嶽麓書院山長以義理相切劘受業者科第相望
任榮河令致仕歸
黃文憲字千頃善化人雍正癸卯鄉薦孝友端方
家甚貧一介不苟嗜古力學工詩文後進多所造
就與修省志甫竣以疾卒時論惜之
衡州府
唐李寬眀一統志衡陽人元和中始於尋眞觀剏石
鼓書院以為讀書之所刺史呂温有詩
五代歐陽彬衡山人博學能文詣馬氏求謁不遂乃
入蜀獻獨鯉朝天賦王悦擢居清要其後官至尚書
左丞相出為䕫州使喜曰青山綠水中為二千石豈
不美哉(舊通志)
宋李士眞衡陽人至道中會境内儒流講學於石鼓
書院重加修建得上聞賜額(舊通志)
黃照隣姓譜桂陽軍人祥符間舉進士仕為職方郎
中嘗讀書於郡西芙蓉山石林亭鄉人號為職方巖
子植元熙二年進士官朝請郎知貴州
葉蓋楚紀耒陽人熙寧中試才難賦魁上庠後知郴
州
秦噩楚紀衡州安仁人嘉定十二年登劉渭榜進士
深於理學號南澗先生
侯宣眀一統志衡山人少遊四方還家築室道旁俾
遊學之士往来館焉行之二十年曾無倦意遠近號
曰侯家書院
尹沂姓譜酃人積學好古嘉定中建臺山書院延明
經以教邑中俊彦置田百二十畝以供祀事贍生徒
一時士風丕變
陳敬叟姓譜臨武人博學能文咸淳中進士授耒陽
學錄後解歸高隠肆力於詩文有㢲溪集行世
元陳楚春臨武人至正中授長沙教諭順帝在道州
楚春為詩上之有紅日馬頭天已近青雲鴈背雨初
晴之句帝曰此等老儒宜大用之乃居此職及北還
御極以楚春充扈從官至京命賦神州八景稱旨擢
湖南廉訪使(舊通志)
何克明楚紀衡山人元延祐丁已中湖廣鄉試第一
所為雲夢賦為世傳誦
眀寗咸衡陽人自少即能為古文詞肄業成均志在
講學嘗講共學軒以處生徒所著有易編論語𩔖補
全楚會錄說輹稿舵樓閒記嘗作功名論謂人世所
說功名實富貴耳又居其所後父母之喪作為人後
論難蓋其學有本云(舊通志)
王萬善衡陽人嘉靖辛酉鄉試第一志意高遠淡於
世味聞新安陳弘忠講心性之學遠道諮叩歸坐一
室覺方寸泓澄欣然有得也同遊者慕其冲和比之
黃叔度(舊通志)
皇清鄒章周酃縣歲貢生孝廉綂魯之子通涉經傳與
周士儀修衡州府志及分修湖廣通志又輯臨武
志母喪廬墓病卒
鄒定周酃縣歲貢生章周之弟與兄俱以孝友著
聞為東安訓導刻銘黌舍誘掖甚勤
譚瓊英衡山人歲貢生嫉明中葉以後理學不明
人喜詆毁程朱㳂剽子書以駮為竒以僻為奥與
子弟講學論文一出於正邑議徭賦及有興建令
長皆委信之實其素行允孚云
彭齡字小□衡山諸生少通五經尤精春秋學淹
貫三傳折衷於程伊川胡文定斥春秋繁露為贋
書所批閱不下數十家性恬淡恥事干謁勤於教
子晩歲猶日摘經書疑義反覆解說喜吟咏曠然
有絶塵想騃園集其一臠也詳衡山縣志年七十
一卒
蕭士熙衡山諸生幼警敏涉獵經史能為詩歌古
文詞衡州府及衡山縣志多出其手
周命圭士儀孫康熙庚午舉人少孤母勵苦節命
圭以教授所入奉養其母通經學善成就後進云
戴日煥字晉元衡山諸生博極羣書為文雅慕歐
曾老猶勤學足跡罕入城市所著有衡山縣志
王敔衡陽歲貢生孝廉王夫之子年三十始應試
為詩文高卓敦尚氣節督學咸器之修府志垂成
卒
文之理字玉山衡山諸生屢試冠其曹古文辭典
贍中具有風骨立品端方接引後學藹如也
永州府
唐史青姓譜零陵人博聞強記開元初自薦云聞曹
子建七步成章陛下若試臣願五步之内可奉詔日
試萬言臣願足矣試昭君怨歲除詩明皇大稱賞授
左監門衛將軍
覃季子祁陽人柳宗元集覃季子生愛書貧甚尤介
特不苟受施讀經傳言推太史公班固下到今通為
書號史纂又取鬻老管莊子思晏子下到今其術自
儒墨名法凡有益於世者為子纂黜陟使取其書以
氏名聞除太子校書
五代何仲舉姓譜營道人母嘗夢仲舉入月尋與范
質同登後唐長興間進士因賜所居鄉曰進賢里曰
化龍仕終天策府學士
宋歐陽程楚紀營道人少貧為郡吏郡後有池常淬
鐵為戎器名鐵作池植亭其旁一日太守於吏牘間
得副紙紀池之勝有寒影倒吞臨漢樹冷光高浴半
天星之句問知為程語大驚異之與之金使歸為學
登太平興國八年進士累官屯田員外郎
蔣敏修姓譜營道人十五遍讀諸經子史其父璨命
作無絃琴賦立成人異之既長以文名元豐間登進
士仕桂州理刑掾有文稿三十卷
唐人鑑姓譜字德明零陵人好學能文楊誠齋始至
即與納交一日誠齋假香爐以問卜人鑑以小詩送
之曰聞爇香爐要决疑不疑何用卜蓍龜聖人自有
韋編在進退存亡豈不知誠齋得詩大嘉之後築室
於州學之西植竹萬竿誠齋名玉立齋
樂韶楚紀字成之零陵人穎悟絶人讀書五行俱下
十歲能屬文弱冠登第授桃源尉
嚴昌裔姓譜字慶會零陵人性沉静張浚謫永州昌
裔登其門而受學焉子栻與相友善
義太初楚紀字冲遠營道人厥考宗濓溪之學以廸
太初太初學知本源登淳熙戊戍進士從朱文公遊
深有所得楊誠齋趙端明皆器重之
張紆楚紀樞姪字公飭性高潔嘗遊紫巖先生門與
南軒為友
吳倫楚紀字子常零陵人受業於南軒南軒之帥江
陵也倫從之及易簀倫在其旁乃曰蟬蛻人欲之私
舂融天理之妙蓋以告倫也
蔣復字汝行零陵人博涉書史隱居東山介然自守
非其交不與也與吳倫同受業於張栻門下有澹巖
遺稿藏於家(舊通志)
唐徹楚紀字子卓零陵人績之族人也謁劉静春先
生授以近思錄學益進歷官廉愼
唐復楚紀字子立零陵人徹之弟也受學於呂東萊
之門號敬齋嘉定甲戌進士為衡陽尉
何友蘭道州人嘉定四年進士歷官至大學士後歸
里理宗御製七言古風一章送行復賜書營川漁隱
四字(舊通志)
吳必達楚紀字材卿道州人以詩義薦名淳祐元年
進士第一授建康府教授七年擢奉議郎尚書禮部
架閣兼給事中借紫金魚袋
元鄧桂賢字國望零陵人少聰敏好學大德間任本
路儒學選潭州路學正不赴說經授徒特穆爾常師
事之延熹間編集郡志成鑄先聖廟祭器樂器有功
學校(舊通志)
文均範東安人少聰敏善屬文詩有唐調至正時被
徵不起(舊通志)
張韶眀一統志道州人以明易經舉於鄉累官朝列
大夫海北海南宣慰司都元帥府僉事
眀文明東安人秉性友愛雅志正學生徒受業無間
遠邇成化十六年貢太學不樂仕進常獨處養謐略
無惰容晩年尤好學不倦(舊通志)
于材楚紀寧遠人成化戊戌進士選翰林院庶吉士
授編修天資高邁學問該洽
謝思申祁陽人領嘉靖癸卯鄉薦私淑陳白沙從學
湛若水羅洪先嘗著聞見錄每所聞嘉言懿行必書
之(舊通志)
呂學簡零陵人家貧嗜學工古文辭領萬歷辛卯鄉
薦授澧州學正癸卯以禮經分校貴州陞南部令歸
構六清亭說廣拙編栩栩夢語
陳貞祁陽貢生性孝友制行端方工為詩文教授里
中生徒甚盛萬歷已未纂修府志一時最稱博學
易三接零陵人性剛介高自期許著零陵山水志有
暇齋諸集(以上舊通志)
皇清陳糦零陵人歲貢生少以淹博著聲尤精於易垂
老兩目眵昏日集生徒講解指畫娓娓不倦人咸
以耆宿奉之選湘潭訓導尋卒
王渥零陵人以歲貢生選長沙訓導年老未赴卒
渥孝友嗜學家塾教授具有榘範
寳慶府
眀車萬合大任之孫天啟辛酉舉鄉試第一高潔
長於吟咏以閑為宗(舊通志)
皇清王元復邵陽貢士其學究心於皇極經世書洪範
内篇律呂新書皆有新得之義善啟誘後學湖南
八士尊師之
岳州府
宋羅孝芬楚紀平江人字廷颺宣和間登進士甲科
仕吏部郎中靖康初致仕歸
李儒用楚紀字仲秉平江人登嘉泰壬戌第歷官制
幹時朱子寓岳麓儒用受業於門醴陵(闕)獵為制置
使宣諭蜀中辟幕下薦其人品經術可以大用未幾
卒所居練溪學者稱練洲先生
李把字良仲平江人朱子門人有池州語錄
李雄楚紀字伯英平江人年二十客臨安遇蔡元定
導以見文公遂受業於門與黃直卿康叔臨蔡伯静
及其弟仲默講貫眀徹具見語錄雄博學貫通尤有
志於當世星緯占候孫吳兵法咸詣其妙時黨禁嚴
諸賢貶斥異地或徙或死雄徒步赴之曲為料理後
其學盛行從遊者甚衆創陽坪書院居之學者稱陽
坪先生
鄒輗楚紀字行之平江人安貧樂道人咸重之朱晦
菴往長沙道經平江輗謁之教以歸取四書讀之於
立身宅心體察久自有得歸讀論語稍有悟處乃曰
古人為學只是實學工夫學以為巳豈但如俗儒詞
章專事利禄哉卒之日棺衾皆出友人方叔行云
毛友誠楚紀字伯眀平江人聞康叔臨傳程門學寓
已陵從之遊謝棄科舉闔戶讀書尤邃於易教誨後
進不倦
方輗楚紀字叔行平江人資稟凝重李弘齋教授岳
陽輗慕紫陽正派師之返弘齋誨以詩曰博文約禮
終身事修巳治人種德書好把從頭親切看若非親
切總成虛輗自此謝棄科舉從事根本之學輗生平
未嘗疾言遽色家庭雍睦子弟肅恭魏了翁名其室
曰學齋
許應寅姓譜平江人與弟應廷有文名同登紹定二
年進士應寅尤以操行著
嚴鍧華容人進士以詩名家與安陽韓琚齊名應試
有鴻鴈来賓賦一時傳寫蚤夭當世惜之(舊通志)
元方敏中巴陵人年十二通經書春秋義潛心嶽麓
遺教書其室曰自明軒從遊者教以克已為要高尚
不仕見臨川江漢叙錄
丁濬字國器巴陵人以鄉貢授河南通判遷鞏昌同
知為人重厚質實自少至老敦行不怠鄉族重之居
官守已臨民皆有法進四品服俸卒
李用庚平江人遊太學以舍法釋褐同年毛養齋客
死用庚率鄉士經理後事纖悉靡遺教諸生知世務
期於有用是時宰平江者莫不重用庚風誼用庚介
立未嘗一言與邑政(以上舊通志)
鞠志元楚紀巴陵人至順癸酉會試中書省試蒲輪
車賦號為雅贍至元間官宜都令按舊通志作鞠志
誤
眀嚴承範華容人正德戊辰進士博學工詩與永濬
稱大小嚴授戶部主事甫七月告歸以著述自娱有
青湖集
程宗舜華容人嘉靖辛卯舉於鄉事母袁氏以孝聞
刻意著書至忘寝食垂二十年有洪範淺解律呂或
問
楊熹臨湘人性至孝篤學愼行潛心理學舉眀經不
仕從遊者屨常滿戶外
朱潮岳州衞人談理學清修篤行嘉靖初為大禮議
力主為人後之說
范鍾臨湘人少篤學善吟咏中嘉靖壬子鄉試官邵
武同知以父母年八十告歸(以上舊通志)
皇清方之㺬臨湘人眀經未仕所著有禹貢山海經圖
注孟子集語(舊通志)
鍾正章字漢雯平江人幼耽書史兼精楷法嘗以
琴自適視一切世味泊如也已卯領鄉薦益留心
濓洛諸書所著詩文甚富年六十餘卒於家
常德府
南北朝黃閔楚紀武陵人博學善屬辭嘗撰沅志精
麗可紀唐章懷太子為郡國志多採其說
伍安貧眀一統志武陵人博雅嗜學梁累降元纁之
禮皆以疾辭嘗撰武陵圖志
宋楊維姓譜武陵人登嘉祐進士第幼穎悟工詩神
宗朝進宫柳詩百篇上大稱賞御書清白傳家四字
賜之
楊枋楊岊姓譜號存齋武陵人弟岊號字溪嘗師
朱晦菴友其門人晏敦復所得益深世稱大楊小楊
眀蔣信姓譜武陵人少為諸生貧甚郡守憐之令捧
詔適屬縣例得餽贈為助信一無所受王守仁謫龍
場寓武陵講學信雖與之遊而卓然自異不盡是姚
江之言貢入南雍祭酒湛若水俾主諸生教學事嘉
靖戊子舉應天鄉試壬辰舉進士歷官貴州提學副
使
冀元亨姓譜武陵人正德丙子鄉薦幼有志操每以
古人自期待對妻子如賓率族人以正為學務探本
源不為口耳之習學者稱之
唐相武陵人與蔣信為同年友而師事之潛心理學
樂道不仕(舊通志)
辰州府
眀馬元吉沅州人嗜經史邃理學由助教遷長史歸
隱眀山十餘年
楊東煥沅陵人學粹而有文生徒甚衆列膠庠得甲
乙榜者共百餘人(以上舊通志)
直隸澧州
唐李羣玉楚寳字文山澧州人詩筆妍麗斐休廉察
湖南厚延致之及為相以詩論薦羣玉乃詣闕進詩
三百篇制詞曰李羣玉放懷邱壑吟咏性情孤雲無
心浮磬有韻吐姸詞於麗則動清律於風騷冥鴻不
歸羽翰自逸霧豹遠跡文彩益竒信不試而愈精能
久幽而獨樂念其求志可以言詩用是縶維俾之刊
校可守弘文館校書郎以著詩三卷後集五卷
宋蘇庠姓譜澧州人以詩名蘇軾一見比之唐李白
自是詩名藉甚時當路者餌以美官庠笑而謝之卒
年八十餘號後湖居士有文集行世
皇清于登俊澧州人順治戊戌進士令江南清河恩餘
於威民懷之登俊通覽羣書解組歸里年近耋老
猶誦讀不少懈
龔遇暹澧州歲貢生好讀書其文詞近雅州舊志
多出其手
直隸郴州
唐孟琯韓愈送孟秀才序今年秋見孟氏子琯於郴
年甚少禮甚度手其文一編甚鉅退披其編以讀之
盡其善無有不能吾固心存而自識矣其十月吾道
於衡潭以之荆累累見孟氏子焉其所與偕盡善人
長者吾益以竒之姓譜元和中進士嘗著嶺南異物
志
宋陳純夫眀一統志永興人元豐初監舉第一尋以
易經魁省試累官通奉大夫後居鄉以文自娱
姚宋佐眀一統志靖康間其父寓郴生宋佐少嗜學
舉乾道進士初調湟州掾再任校官以詩名性廉介
家極貧自號北湖有文集
曹肅姓譜字士先郴州舉鄉薦授寧遠簿平生安分
守道四方學者多從之遊著述數十卷尤工於詩子
延祚字熙載清修多學足不履城市
李邦聚字仁叔興寧人咸淳二年試禮闈第一官翰
林學士于鵬飛舉於鄉俱以文學稱(州志)
直隸靖州
明楊正恒綏寧人弘治乙丑進士嗜學安貧鄉人範
之
馬應乾靖州人嘉靖壬午舉於鄉性眀敏有風操家
徒四壁意到境會吟咏清越(舊通志)
湖廣通志卷五十七
