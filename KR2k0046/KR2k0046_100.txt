湖廣通志卷一百
藝文志
傳
皇清
李時珍傳顧景星
李時珍字東璧蘄州人父言聞孝友以醫為業王侯
重之時珍生白鹿入室紫芝産庭幼以神仙自命年
十四補諸生有聲三舉於鄉不售發憤讀書十年不
出戶閾經傳子史聲律農圃星卜佛老稗說莫不備
究待詔瞿九思以師事之尤善醫遂以醫自名嘗投
單方愈病多不取值遠或千里就藥於門富順王嬖
庶孽適子疾王因密諷時珍時珍以良藥進題曰附
子和氣湯王感悟適子卒得襲位楚王聞其賢聘為
奉祠掌良醫所事世子暴厥時珍立活之王妃自負
金帛以謝不受薦於朝授太醫院院判數歲告歸著
本草綱目以太倉王世貞海内博學攜書就正世貞
序其書稱為北斗以南一人生平多陰行善不令人
知年七十餘預定死期為遺表授其子建元令上之
其略曰臣幼羸疾長成椎鈍惟躭嗜典籍奮切編摩
纂述諸家殫心釐定伏念本草一書關係頗重謬誤
實多乃加訂正歷歲三十功始成就自炎皇辨百穀
嘗百草分氣味之良毒軒轅師岐伯遵伯高剖經絡
之本標遂有神農本草三卷梁陶弘景益以注釋為
藥三百六十五種唐高宗命李勣重修長史蘇恭表
請增藥一百一十四種宋太祖命劉翰詳校仁宗再
詔補注增一百種唐慎微合為証類修補衆本自是
指為全書攷其間疵瑕不少有當析而混者萎蕤女
萎二物並入一條有當併而析者虎掌南星一物分
為二種生薑薯蕷菜也而列草品檳榔龍眼菓也而
列木部八穀生民之天不能辨其種類三菘日用之
蔬罔克灼其質名黑荳赤菽大小同條硝石芒硝水
火混注蘭花草卷丹為百合寇氏衍義之舛謬黃精
即鉤吻勾紊旋花即山薑陶氏别錄之義譌歐漿苦
膽草萊重出掌氏之不審天花栝樓兩處圖形蘇氏
之欠明五倍子耩蟲窠也而認為木實大蘱草田字
草也而指為浮萍似茲之類不可枚舉臣不揣愚陋
僭肆刪述複者芟之缺者補之如磨刀水潦水桑柴
火艾火鎖陽山奈土茯苓番木鱉金枯樟腦䗶虎狗
蠅白蠟水蛇狗寶秋虫今方所用而古本則無三七
地羅九仙子蜘蛛香猪腰子勾金皮之類方物土草
而稗官不載舊藥一千五百一十八種增藥五百七
十四種分一十六部五十二卷正名為綱附釋為目
次以集解辨疑正誤詳其出産次以氣味主治附方
著其體用上自墳典下至傳奇凡有攸關靡不收掇
雖命毉書實該物理伏願陛下特詔學臣補著成昭
代之典書當與日月争光臣不與草木同朽萬歷中
勅中外獻書建元以遺表進命禮部謄寫兩京各省
布政刊行海内珍之時珍晚年學尤篤晝夜不輟自
號瀕湖山人著醫案二十卷薖所館詩十卷集唐律
六卷脉訣一卷五臟圖論三焦客難命門考蘄艾傳
白花蛇傳行世又著天文地理奇門遁甲諸書以子
建中貴封文林郎崇祀鄉賢顧景星曰余兒時於里
中聞知先生軼事孝友豁達饒隠德晚與余大父交
悟濓洛之旨讀書以日出入為期夜即端坐盖有道
者也其以神仙自命不然歟詩文他集兵火多不傳
惟本草綱目行世攷釋性理格物可裨爾雅詩疏舊
本附方二千九百三十五增千一百六十一皆獨得
云贊曰李公份份樂道遺榮下學上達以師古人
既智且仁道藝以成遐以嫓之景純通明
劉千里傳王封濚
劉醇驥字千里廣濟人大父思郊父芝圃兩世皆積
學以文名醇驥生而有文在手曰歷十五入邑庠聰
明志古蓬垢忘寢食舅氏胡士容佐之書自九經歷
代史洎諸子集靡不淹覽每恨宋元以來文習日卑
孱因奉左國史漢為繩矱近則歷下瑯琊南溟大泌
左右率從或苦其文宏麗生獰奡兀幾不能句譏之
醇驥益自喜更曲折盡興乃止其為諸生試輒冠軍
澄川高彙旃尤才之崇禎壬午高公聘楚士修五朝
文獻錄醇驥職安陸傳志居最順治丁亥以歲貢當
上公車不赴已念長安英傑會因入都與栢鄉厚菴
環溪都門講學歸而李公五鹿備兵興國以師禮迎
主赤菴教授生徒得盧高遠心華士瞻公望皆成進
士丙午由吳走曲阜為文告先師墓因復入都有議
以國史疏薦者不果乃歸甲寅家居病痁明年秋七
月竟卒年六十有九醇驥貌頎而癯亭亭鶴立性方
直簡塞高自負其論文自歐曾以上不輕假易人間
嘗謂史家叙事之法久失傳故其從事人物所畫斷
芟除都不類當時體及退而尋之孟堅集中一一有
所謂也而又食古能化嘗云吾楚前輩大泌文章贍
博有史漢之風惟摭援故典至數十行不易一字此
其所以短也持論類如此醇驥古文傳志神明班孟
堅口微吃亦似之詩歌雄深雅健日不間吟湛心理
學數十年所為通書太極定性諸解雖未盡出於粹
要論斷筆老則孟堅以後未數數見也卒後四年而
弘博舉纂修明史之局開公卿間往往思醇驥子一
名光智頗苦貧抱父遺集百卷日以省錄望之孝穆
焉
李門二節婦傳李昌祚
余家在深山中三四百年樸略之風至今存焉先時
忠孝節烈之事父老能言之而無能載之於書者余
猶及其一二事思以廣其傳而垂於後其一為李若
英之妻節婦姚氏英與余祖同出於曾祖箕山公少
能文以屢試擯於有司至病二十七歲卒節婦猶二
十二歲也夫死之日欲自經以殉族長責以姑在且
生止一子甫一歲宗祀繫之存亡遂忍嘿不敢言死
而事姑日謹同居一室夜則與其子同衾而寢婦姑
相憐甚姑夀八十七未嘗一日離也家有凌犯者或
厲聲終日卒不校分産從其薄者日親杵臼食糲衣
縞至今五十餘年哭其夫如初喪之日延傅課子慈
嚴有法所謂一歲子者名應貞有聲膠庠間生孫四
昌黎昌穆昌蘇昌稽俱幼繞膝為戲節婦未聞開口
而笑時年七十九宗族鄉里稱之其一為李若谷之
妻節婦雷氏谷之於英猶余祖之於英也谷為余曾
祖太常公胞弟之子生有慧才目數行下相貌若神
仙中人太常公悲其弟蚤夭以為此固大器孰意其
更有不然年二十而死矣節婦纔十八歲生子數月
每哭輒死復生終日抱子詣殯所向夫呼曰吾非為
李氏有此一綫吾何以生為哉太常公憐其志予以
生産獨厚屬纊時尚執余祖手祝曰應栢子當子之
應栢即數月子也余祖撫之如已子婚娶拜列與余
父同唯祭告别之所以存谷之後也節婦以是無煩
經紀外事足不涉堂下祇闔戶悲慟懨懨若不解人
世者栢後貢於成均節婦亦不知為喜栢年四十三
歲夫婦相繼死節婦則戚然直不欲生矣病臥蓆韉
間越五年乃終享年六十七栢之子亦有四長昌科
府學生次昌捷縣學生以世亂棄其業躬耕自食次
昌重縣學生次昌宣二節婦幽貞自守多不欲表揚
於人故人未得其全也
田烈婦傳熊祚永
烈婦田氏者漢陽田君生蘭之次女諸生文綸之妻
也烈婦秉姿淑慧稍長僅識字既而解文義因自力
於詩然深自韜晦雖諸父昆弟亦不輕示片紙隻字
人以是益賢之十七適王生克執婦道王生遘重疾
烈婦祝天請代王生疾劇熟視烈婦若將永訣者烈
婦慟謂王生曰君若一旦不諱余雖不德稍知義理
下無子息惟君是依敢念餘生以負君耶君慎勿憂
余也王生遂瞑烈婦親為含殮經營喪事將畢謂母
曰王生不幸中道見棄臨訣之時誓不獨生今將踐
前言以相從於地下生為王氏婦死為王氏鬼父母
之門無緣再入盖是時水漿不入口者六日矣以頭
觸柱血流滿面母氏知其將圖自盡時與之偕烈婦
偽曰兒尚不死母當歸矣其母既去猶留兩婢時時
守之烈婦乃自束髮紉衣顧謂兩婢曰衰絰之衣不
可復脱誰拂余心死當含怨因自書絶命詞三首其
一曰與君白首共為期誰料分飛慘别離我命豈同
風絮落矢從泉路更相隨其二曰辭余父母與諸昆
莫話傷心早斷魂兒是西原陌上草雪凌霜妬巳聲
吞其三曰冥路悠悠可緩行君歸我肯惜微生寧甘
地下同埋玉豈學啼鵑怨五更時夜過半守者稍懈
乃投繯而逝年甫二十耳余高烈婦義乃為之傳以
竢司風者採擇焉
王氏貞節傳劉肇國
母王氏本儒家女年十七而歸張君完甫四年而張
君棄世其長孤方三歲今名慎先次孤一歲今名博
先慎先今生四十餘博先亦四十矣張素苦貧兒孩
提兒幼學時正母之反髮覆面嘔肝為血之時也而
養不廢焉教不廢焉養固不廢於十指而教固不廢
於寸心也兒弱冠兒壯有室時正母之畫荻為字斷
鬚為錢之時也而又正母之操利刃以避鋒敵寄逆
旅以保身手之時也而教不廢焉養不廢焉婚不廢
焉試而為士不廢焉教養固不廢於十指寸心而婚
試亦不廢於十指寸心也迄今慎先博先年強仕矣
正兒家有室室有子腹有詩書詩書成俊秀出門有
交遊交遊勉忠孝之時也而母之教不廢養不廢婚
試不廢者今又且不廢於二子之子也獨是十指磨
而磷寸心枯而乾頽然萎然精力無毫髮存者盖自
四十年來已胥化而為二子之家又化而為二子之
名又化而為二子之文與行也至若不二心於死生
間終始以禮自防少當兵賊世而無強暴汚大啟其
門戶母也而父母也而師保母也而臣僕雖其志之
克為哉亦其才有以濟之也今母夀且未艾他日下
地若見張君張君若問慎先博先兄弟母其有辭以
對矣是誠足垂陰教而當闡幽之事者母生於萬歷
辛丑六月十六日博先有文名為諸生慎先如之母
之弟憲盖能助姊氏之志而成其節者法得竝書俱
漢陽人齊安胡子石屋為余云
南漳令姚延儒傳姚淳燾
公諱延儒字爾真浙江烏程人燾曾大父承安公為
理學名臣於公為祖太僕卿往為御史不附魏璫顯
直聲諱祚端公之所自出先大夫方伯公前江南臬
使於公為從兄亦公所從受業者也公家學淵源才
挺出流輩數等而屢不偶丙子中副車丙戌學使者
李公際期最名知人得公文賞嘆拔第一貢入京師
廷對上列順治五年授南漳令是時西南猶未底定湖
湘左右皆壁壘漳小邑屢困兵燹流亡未復而西山
寇假聲勢搆禍肆殺掠出没不時人心皇皇公至竭
力招徠均其徭役寬以文法閱五載民懷其德政聲
流聞擢大同府同知未離任而山寇郝摇旗袁踏黨
等豕&KR0691;傳堞勢張甚或請暫避圖恢復公曰吾守土
臣義當與城共存亡他無可言者巳城䧟公束帶整
衣坐譙樓賊至脅公降公怒厲聲斥之賊猶未忍害
公而公愈自奮詈不止卒被戕於水府廟一僕同殉
時順治九年十月十一日也事聞
世祖皇帝深悼焉贈奉政大夫予祭予廕康熙四年有河
南鮑帥勦賊凱旋過漳駐水府廟忽狂風大作天地
晦冥帳下一降丁劉某者自言南漳姚公往死吾手
今固當償邑諸生陶相虞具陳其事力請於帥帥立
寘之法虎夜至食其屍人咸異之相虞乃公被害後
殮公者陶際虞弟也公生平敦倫誼不言而行太僕
公令江都生公而母夫人殁故别號䢴劬事寡嫂備
誠敬撫諸弟如子喪配吳孺人時年僅三旬餘遂不
復娶平居家庭師友間一以道德相切劘其見危授命
處之恬然本於知之明養之素以視世之慕名畏義
矜血氣於一旦者固不無逕庭云
劉太史傳金德嘉
劉太史稚川先生者黃岡人也諱子壯字克猷其先
江西清江人遷黃岡團風鎮四世而生封公封公二
丈夫子伯克章公其次封公暨太孺人蚤卒叔行三
者鞠公公髫齡穎慧讀書一目數行下屬文奇肆甚
弱冠登庚午賢書洲居有文昌閣公下帷其中閣中
數有徵怪公秘之博綜六經左氏公穀史漢暨唐宋
八大家書戶外事不聞也順治已丑成進士
廷對策萬言其略曰陛下統一海内子惠元元隆祀典
以達孝廣試額以求賢罷厰衞以寧人去宦寺以謹
始近且勤召對以開言路弛養馬挾書之禁寬隠匿
連坐之條亦既湛恩汪濊宇内嚮風矣然猶發德音
下明詔廣覽兼聽取法上古此三公九卿之任非臣
草茅新進所能及也然臣愚述所聞誦所學竊以為
二帝三王治本於道道本於心故講學為明心之要
修身為齊家治國平天下之本請
經筵講讀致知而力行之以敬為正心之功以誠為復
性之道以仁為成已成物之全復古者日
御便殿之制令大臣取内外章奏面相商訂諫官仍得
於仗下對駁上下情通滿漢道合宰輔不僅以奉行
為職卿貳不僅以署紙為能則中心隠微皆可告語
而海荒萬里如在目前由是蠲荒賦以裕邦本並屯
衞以杜隠占清釀成之源彌禍亂之萌以銷寇盜立
滿學設教習以同風俗敷文治斯享國億萬年而臣
民咸獲厚載無疆之福者將在兹乎對既畢
奬諭有加於是臚傳第一授國史院修撰如
經筵滿學教習屯衞諸大政悉著令甲次第舉行之壬
辰分校南宫得二十有二人榜放皆天下知名士尋
請告旋里癸已疾卒享年四十四元配張先卒繼曹
侍讀學士曹公厚菴姑也子孫茂甫二齡曹夫人鞠
之公天性孝友諸父伯兄没弟姪五六人孤弱公拊
而訓之婚娶成禮雖亂離不苟也常過崑山令雅與
公善願以千金為夀有小吏獲罪急請救用將嫁女
質數十金餉公公聞而止之吏恐解脱不力公諭曰
勿慮不費爾一緡也入白令令不可公曰第貰吏罪
即拜賜千金矣令不得已從之吏得脱而女婚以全
然公終不以告人也邑子某遘兵亂妻被掠至京公
知之為貸百金以贖完娶如初後生數子戸口大蕃
息人以為公賜焉壬辰秋南歸過淮上捐千金置産
於某寺乃抵家而垂槖蕭蕭如布衣諸生矣公端莊
嚴恪不問米鹽凌雜而覃精論著制舉文湛深經術
不作西京以後語門人陸進士鳴時梓以行世至今
藝林傳誦之初肄業文昌閣旦晝所為夜必焚香以
告盖數十年如一日云曹夫人拊孫茂成立今司訓
郢學孫永錫純嘏且繩繩式穀矣金子曰余讀稚川
先生書心竊嚮往之盖董江都劉中壘經術爛然矣
乃歷觀先生生平抑何恂恂篤行君子也名冠當時
慶流後裔有以也夫
賀逢聖傳張希良
賀逢聖字對揚父陽亨先生理學醇儒也别有傳公
少承家訓已有公輔之望與同邑熊襄愍廷弼齊名
而學使熊石門尤以國士目逢聖嘗謂熊賀兩生固
狎主文場然岸幘陵轢摧陷廓清賀不如熊他日柱
天維地休休有身後令名熊不如賀萬歷丁酉廷弼
領楚解逢聖獨報罷石門延見新雋士舉手為熊賀
且謂賀子益當大貴無疑諸士僅一揖退特遣吏趣
逢聖至握手欷㱆欵慰至再因以一公事相屬約可
資三年膏火公謝之石門益嘆服仍簡笥金為贈陽
亨公問金所由來學使召作何語具述所以陽亨公
笑謂真吾兒矣越六年癸卯舉於鄕再上春官不第
以二親急養請授學職得應城諭是時陽亨公春秋
高不欲之官逢聖僅攜一僕自隨而留危夫人奉菽
水至則寄食於訓齋屬齋視學篆已得併志讀書嘗
兀坐明倫堂見先聖於屏間是日有持聖肖至者宛
如日所接異之乃益淬厲勇進以大儒自期丙辰遂
登進士第二人授編修時詞林雅尚風彩逢聖獨持
簡樸嚴取與門庭閴然久之請告歸省前學使熊公
適秉楚臬諸門生貴顯者紛紛陳乞不已逢聖起居
函丈外一無所干而新撫某為熊同邑人素有郄熊
剛介不堪為之下擬具疏拂衣諸門下士堅留逢聖
獨趣熊去曰以廉使抗中丞傷國體若委曲淟忍非
逢聖所望於師也熊悟謂真愛我竟去壬戍分校禮
闈所得多節概士尋遷國子司業克經筵講官是時
逆璫魏忠賢交通客崔諸奸竊國柄舉朝攀附逢聖
獨不假色辭璫思羅致之乘間諷云各直省建立生
祠惟貴鄉從無功德逢聖拒以此地方官事非某所
得知璫又云聞上梁文是先生大筆正色云作文借
銜固俗態逢聖待罪經筵不能走筆數千里外為他
人署紙尾忠賢默然甲子歲當鄉比忠賢復主廷議
推逢聖典南試屬所私諭意曰此出上公命宜入謝
笑而拒之即日嚴裝出都忠賢怒矯旨自涿州追還
以他僚往自是逆黨俱心銜之而楊左諸君子相繼
罹璫禍公乃力疏歸養甫抵里門而削奪之命下推
官禹好善知縣王爾玉俱逆黨百計窘辱之逢聖益
峻自防諸奸陰懾焉懷宗即位詔起南祭酒尋遷少
詹協理府事疊丁兩尊人艱喪葬一秉古禮服闋入
都由少詹遷禮部侍郎歷吏部侍郎尋遷正詹教習
館員禮部尚書明年詔入閣辦事歷階少傅廕一子
中書舍人時首輔頗專恣奥援黨附而逢聖始終斂
約持正如一京師呼為賀聖人未幾致政歸上思之
不置奉特旨再入中書而終與首輔不協因屢疏乞
休愍帝御便殿謂逢聖曰先生忠謹端方朕深倚賴
奈何遽引退逢聖自陳疾狀仍詔慰留復抗章不已
辭愈哀上嘆曰先生獨不為朕強留耶堅志難挽暫
歸攝行且召先生次日錫宴温諭遣還時戊寅秋也
明年遣行人齎璽書存問奬慰有加然逢聖雖去國
恒慮國事日非憂形於色目擊楚中寇饉洊臻不惜
屈體當事借前箸而謙謹逾甚應門止一老蒼頭時
與隣曲握手平生道義相勖繩約子弟不使及公庭
門内外若無宰相者癸未獻賊渡江逢聖督守南門
寇攻城急乃親啟楚藩請發藏鏹犒軍不應猶以忠
義厲守陴者五月晦日城陷入告夫人危氏曰吾大
臣家不可為賊辱夫人率婦婢投後園池中逢聖俟
舉家没乃投淄陽橋下以死八月城復索尸不得及
歲杪湖水涸得之凡六閱月貌如生逢聖生平得力
實自陽亨先生一步趨不敢失墜嘗喜吟韓魏公須
臾慰滿三農望收斂神功寂似無之句故其在政府
申救黃石齋引薦謝青墩皆以陰掖潛移有回天之
力而頻經摧折以迄殺身成仁從容不改其素盖其
融冶於聖學者深也而當時止為亞相所懷嘗不盡
又登朝未幾輒引去論者惜之公子二長覲明次光
明與三孫皆死獻逆之難覲明之配曾氏光明之配
陳氏闔門就死者二十餘人惟孫士聰士廉存外傳
所載多奇蹟如鎖潯江水妖拜衮赴闕時黃鶴導前
諸軼事以怪不具書
明溆浦令王祚久傳夏力恕
王公諱祚久字象徵貴州平越人拔貢成均故事太
學生得陳書闕下及東林禍熾人争標門戶競氣節
不以保身為榮議者方諸東漢之末而流弊過之公
獨恂恂淵默以立誠為本濟物為用或以非分干則
如泰山喬嶽不可動摇然未嘗一託於稜稜之風骨
以漁禍而獵名也辰州溆浦縣古五溪地最為僻遠
公再居守令遂綰綬於茲當時名士薄縣宰不為抑
或飲酒賦詩以自豪罔念民事公既心陋之甫下車
周覽四境慨然曰是豈不足為政乎興行禮教百廢
俱舉暇則徜徉桃花明月間進諸生娓娓不倦溆人
由此向學邑有里三十六坊廂四亦號繁劇未踰年
具知村落遠近戸俗刁淳民以事至輒曰若自某所
來耶某某今遷善改過耶聞者悚然然噢咻之至既
畏且愛趨令如水南方不靖築城壘清盜源一言所
及若臂指而呼吸之莫有違者懷宗時兵儲缺供有
何將軍者領萬餘人駐其境初頗斂戢公即懷遠慮
厚結之邑民不知也久之果乏糧瀕行將肆屠掠既
有日矣公屢謁不得見勢漸急吏民惴惴無人色公
經理粗畢即掀軍帳直入伏地自陳將軍且怒且詰
曰吾籌盡無可量者汝一人來何濟汝能令吾軍為
沙蟲猿鶴耶公涕泗交頥願以某一人易闔境民命
某歷官來有餘俸八百金布八百疋敢為夀將軍曰
吾即自贍若士卒何先是公已與里民具牛羊豕酒
米若干遂如數對將軍顔稍霽沈吟左右顧而銀布
牛酒俱至錯陳帳外一軍皆喜明日整衆行邑民震
懾悉走衙舍環伏背數疊猶内外不能容將軍既獲
裹糧又感公至誠凡境内道途所經悉以箭識其門
令曰闌入者殺無赦於是銜枚疾走竟不戮一人去
萬姓再生歡呼動地越數日父老相聚泣告曰殺聲
聞百里外矣吾邑感公德不小也初公令豐都慈祥
愷弟蜀人德之至是解組歸只一輿家人徒步溆民
皆齎糧以獻悉却不受遂哭送掖輿至里門不絶世
世祀之公子七人孫二十一人長曰夢麟康熙補行
辛酉舉人令豐潤夢旭康熙壬辰進士翰林檢討轉
戶部郎中夢堯康熙戊戌進士翰林檢討轉刑部郎
中出守粤西太平府其餘科第蟬聫不具載長曾孫
曰士俊夢麟子也康熙辛丑與余同成進士共事詞
垣二年餘長安珠桂閉戸吾伊而未嘗乏絶余密偵
其故乃知豐潤公有惠政豐潤人德之時時寄濟其
匱雍正九年由粤藩奉
簡命特以御史中丞撫楚北溆人聞之猶感泣曰此王
公後也嗟乎公之世德遠矣公嘗自言吾所行皆陰
德事但期無愧方寸不令世人知亦不令後人知故
其他遺事多不傳當時溆民目擊者其父老盡矣其
子若孫亦盡矣歷數世而稱道不衰祀於家復祀於
學余昔遊衡湘間衡湘間人亦頗道之士君子誠能
濟物為守令則德在一邑為宰輔則德在天下向使
當時標門戶競氣節者悉克效公所為其所全豈不
大哉若乃資官閥以世其家此又公之罪人不足道
矣贊曰余聞諸故老明季楚中被兵最毒有民社者
倘所謂全軀保妻子者耶公之大有造於楚也長發
其祥御史中丞在粤而粤治來楚楚治然則食公之
德而竟公之志者其在斯人與其在斯人與
易節母孝子合傳張大受
旌表易節母者旌表孝子易貞言之母也節婦而
母稱以孝子母之示有子也母姓鄧氏上湘之紫田
人祖柳田父魁甫以貲雄郡邑母年十八歸同邑太
平諸生易道生道生父嘉萃祖萬橋亦世擁素封結
褵之夕兩家迎迓粧資之盛爛其盈門鄉里瞻望嘖
嘖稱天上兩璧人云及歸道生後乃益謙下不欲以
綺羅自蔽椎髻練裳操作不倦道生性豪爽好賓客
不事家人生産會有明季世頭會箕斂日不暇給家
益中落節母黽勉有無以佐不逮無幾微憾年二十
有九道生即世時湖南土寇蠭起節母持刀誓死護
夫棺於白刃中起土封塋親操畚插始克勷事事舅
姑色養無間言如道生存日後姑裴有羸老之疾扶
掖搔抑衣不解帶中帬厠牏手自湔洗裴媪憮然曰
吾婦馴行孝謹若此願吾婦子若婦亦若是是所以
報也迨舅姑之殁各年逾八十節母衰麻哀毁殯葬
盡禮鄉黨稱孝婦焉更事所生翁見龍姑周曲盡婦
道亦如所後尤其難者生子五長即孝子貞言次訓
次誠次讓次豫讓蚤夭孫十七人節母讀書識字蔭
教四子諸孫如嚴師庭闈集會輒命以詩文分題課
藝為笑樂不僅含飴點頷習老人故態也康熙壬午
節母卒年九十有六矣後八年縣令祝銓白其事中
丞武進趙公覆勘得實特疏請旌庚寅邀
恩俞允
詔有司給銀樹雙闕表以烏頭寵其閭故獨稱易節母
云其他善行詳事實册中不及述述其大者易孝子
名貞言内美其字也世居湘鄉太平為邑望族其先
有炎正者成元延祐進士曾孫華明洪武朝封參政
又數傳而生孝子焉孝子年九歲失怙苫塊哀毁有
逾成人草土甫畢亂靡有定孝子日就父塜泣不忍
去節母鄧感其意為結廬墓側命之曰兒不忍去父
余敢棄舅姑耶兒居是余且歸矣孝子泣且拜獨居
十年而後返年二十補邑弟子員文義日進日手一
册咀嚼之不覺日移晷雖大饑寒家人數督促若罔
聞也以故著作最多有間撫卷廢然曰此仕宦捷徑
耳丈夫當力行仁義章句非所尚也順治戊子流賊
蹂躙湘邑孝子攜家避亂於黃花園兵子恣淫掠丁
壯四散其本生祖見龍衰老蹣跚不可步孝子乃棄
其懷中二歲嬰宗清負祖以免於難事節母鄧先意
承志雖至大耄而問寢視膳不自倦勤母没之日年
七十有五哀毁骨立感疾幾危性友愛父遺産悉以
分給三弟一無所取待諸姪不異已出教誨婚嫁罔
遺餘力至若建家祠輯家乘制祀田而捐義塚完破
鏡而返流人扶危濟困如太邱彦方之行而倍多其
功有朱家季心之義而非流於俠懿行峻節盖楚南
一人也歴任縣令表其門者五康熙庚寅
朝廷再下明詔求節孝隠逸之士郡邑舉孝子應中丞
宜興潘公以聞下禮部覆實旌表如節母儀兼命
有司存問
詔下之日㩦諸子孫排班拜命孝子蒼顔華髮拜跪
如禮子孫林列追隨家庭之内儼若朝儀遠近艷羨
以為異數明年而孝子即世年八十有七有丈夫子
五人孫二十一人皆登庠序以文行世其家而宗洛
宗瀛宗涒尤卓犖為諸易稱首云
論曰易稱恒其德貞婦人吉詩云孝子不匱永錫爾
類旌門之義其取諸此耶天道福善如響附聲節母
服勞於其姑而孝子復竭力事其母以是協鄉評動
天聽絲綸煥汗兩及其廬吁何盛也節母殁年九十有
六目見五代男女至三百餘人列庠序者至二十有
九人孝子亦齒躋八十有七杖履康莊繞膝曾元冠
裳滿目又其證矣頃節孝之舉宗瀛宗涒兩人者力
任之奔走萬里遍乞諸薦紳巨公歌咏其事以傳不
朽亦可謂無忝所生者矣謂非孝子庭訓時力行仁
義之所勖耶韓昌黎與元侍御書謂甄逢能行身幸
於方州大臣以標白其先人事載之天下耳目徹之
天子挍史法俱當得書余故傳其事俾藏其家亦以
播諸天下為薄俗礪
湖廣通志卷一百
