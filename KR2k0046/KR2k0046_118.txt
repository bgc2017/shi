湖廣通志卷一百十八
雜紀志
雜紀者全志之拾遺補闕非齊諧虞初之比也上
之參考經史網羅軼事足以補名教備法戒次之
採先賢遺集搜郡邑紀載足以資談助廣見聞若
夫荒誕不經之事概行澄汰較之前志去取特嚴
司馬子長有云其言不雅馴搢紳先生難言之今
也集腋成裘披沙見寳亦務取其言之雅馴者而
紀之然事之有關於楚地者亦不至於挂一而漏
萬矣
星野曾三壽云自禹貢分荆州域麗翼軫當鶉尾之
次天文家言之詳矣然起房陵至於彭蠡之西迄武
陵沅湘廣袤數千里皆楚分域監一邑耳其麗於分
野不但三十分之一而星野是志何居蓋陰陽之精
在天成形影移響應固條分縷析也故吳越同一分
野乃歲星所在史墨定知為越斗牛均屬揚州其劍
光所見張華定識為豐城夫於越猶得比南郡而豐
城之邑不大於監固知分應微渺必有確然不移尺
寸者詳而著之俾博物君子占象察緯審瑞異而備
修救未必無小補云又長沙志載晉書桂陽入軫六
度長沙入軫十六度按言桂陽郡今之州治也今之
郡治故屬長沙國酃亦長茶鄉舊地非軫六度屬因
其方隅辨其躔次大約郡及諸州邑入軫六度者十
之六入軫十六度者十之四然考騐度分細極微茫
觀漢費直蔡邕魏陳卓及唐書所分軫度起止未有
以楚屬軫十六度者似軫十六度猶在壽星之次為
鄭分也惟譙周京房張衡所論與晉書略同顧折衷
為已難矣不特是也凡星附列舍者主其野五車附
於畢北中一星曰司空主楚女下列十六星中一星
亦主楚女齊分畢趙分彼附屬於其野而主占於他
國將長沙及左右轄亦不必專占楚耶翼主樂府主
遠客軫主車騎又主冢宰輔臣熒惑主悖亂殘賊疾
喪饑兵數者皆不與楚協占其又何以别之耶天無
不覆地無不載日月無不照臨而獨以經星分野九
州豈九州之外遂非其散布耶然則天道遠人道邇
星野之說又何可深求乎聖人不絶天於人亦不以
天參人蓋絶天於人則天道廢以人參天則人事惑
五代史書人不書天其旨微矣
三楚按三楚其說不一以徙都言則以楚文王都郢
楚昭王都鄂楚考烈王都壽春為三楚以分王言則
以淮以北沛陳汝南南郡為西楚彭城以東至江陵
為東楚衡山九江江南長沙豫章為南楚以地言則
以江陵為南楚吳為東楚彭城為西楚考通鑑注文
穎引史記主分王說孟康引舊名王楚地說師古曰
孟說是竝未及徙都也三楚之名當以師古為斷
荆禹貢蔡傳荆州之域北距南條荆山曾氏云有兩
荆山此荆州之荆非雍州荆岐既旅之荆其南為荆
州其北為豫州漢志此荆山在南郡今襄陽郡臨沮
縣北有荆山南及衡陽即今湖南湖北之地今江西
亦半屬荆州後漢地理志南郡臨沮侯國有荆山注
荆州記曰西北三十里清谿谿北即荆山首曰景山
即卞和抱璞處南都賦注漢水至荆山東流别為滄
浪之水漢書襄陽郡臨沮注荆山在東北通考荆州
注北距荆山豫州注西河至荆山今襄陽郡南漳縣
界熊氏曰荆州地廣北接雍豫南逾五嶺即越南徼
越雖上古未通巳在要荒之服東抵揚西抵梁及西
南夷皆楚地也
熊湘史記黃帝南至於江登熊湘注熊湘山在長沙
益縣或云周封熊繹於湘故名熊湘考繹封在周成
王時何得黃帝時便稱之且繹封丹陽未聞封長沙
熊湘本山名非以水名也益縣即今益陽縣莫識山
所在水經注縣在益水之陽今無益水亦或資水之
殊目也按漢地理志長沙國益陽注湘山在北應劭
曰在益水之陽零陵郡都梁注侯國路山資水所出
東北至益陽入沅益陽縣志熊湘乃二山一為熊耳
一為湘山封禪書桓公伐楚至召陵登熊耳山以望
江漢注益陽東北有熊耳山東西峯如熊耳狀或曰
熊耳即浮青山湘即修山輿地廣記唐斜山資水出
焉蓋路山别名會夫夷水東北至益陽又益陽北郊
外十里許地名馬渡西灣其水自縣後過城山橋一
帶繞城左臂一二里至青草港達於資江據此則益
陽固有熊山湘山益水而益水入資非即資也
方城水經注郡國志曰葉縣有方城郭仲産曰因山
以表名尸子曰楚狂接輿耕於方城盛弘之云葉東
界有故城始犨縣東至瀙水達泚陽界南北聯絡數
百里號為方城一謂之長城云酈縣有故城一面未
詳里數號為長城即此城西隅其間相去六百里南
北雖無基築皆連山相接而漢水流其南故屈完答
齊威公云楚國方城以為城漢水以為池杜預曰方
城山名在葉南未詳孰是按綂志裕州有方城山裕
之屬為葉秦置南陽郡屬荆州屈完所謂方城其即
在葉者與蜀楊慎丹鉛餘錄云左傳方城以為城古
本方本萬字古字萬亦作万故訛爾唐勒奏七論曰
我本楚也世伯南土自越以至葉垂弘境萬里故曰
萬城也斯說鑿矣
陪尾安陸府志云去治四十里俗呼横山一名横尾
禹貢導水至陪尾即此考前漢地理志江夏郡安陸
注横尾山在東北古文以為陪尾山晉書江夏郡安
陸注横尾山在東北古之陪尾山通考安州安陸注
有陪尾山禹貢蔡傳引漢志安陸之說以為即今安
州安陸則均以為荆州山矣乃蔡傳又云熊耳外方
桐栢陪尾皆豫州山今昔山水異稱疆域代割多不
可考然陪尾上接桐栢似不當即在荆之安陸金氏
云陪尾徐州山泗水縣桃墟西北為陪尾山泗水所
出禹貢徐州泗濱浮磬蔡傳泗水名出魯國卞縣桃
墟西北陪尾山今襲慶府泗水縣也宋地里志太平
興國七年以徐州下邳縣建為淮陽軍其西路有襲
慶府是徐州之陪尾蔡傳亦與金氏合以經文考之
𨗳淮自桐栢東北會於泗沂其為徐州之陪尾明甚
内方大别禹貢内方至於大别後漢地理志江夏郡
立章山本内方注荆州記曰山高三千丈周圍百餘
里杜預曰在縣西北晉地理志竟陵注章山在東北
古之内方山蔡傳内方山在江夏郡竟陵縣東今荆
門軍長林縣也左傳吳與楚戰楚濟漢而陣自小别
至於大别今漢陽軍漢陽縣北大别是也水經所云
在安豐者非考大别在漢江之右漢水入江處三國
南北時為必爭之地一名翼際山一名魯山以山有
魯肅祠故名今俗名龜山小别在漢川縣南山形如
甑一名甑山
舜耕襄陽志均州土陂窰子舖去州九十里舜避堯
子耕此水田石阪下即浚井處按平陽府蒲州南歴
山為舜耕處括地志蒲州雷首山凡十二名一名歴
山又名襄山歴山南有舜井豈以襄山之名附會其
說於襄與况耕歴山避堯子乃兩時事安得牽合為
一耶其誕甚矣
崇山有二其一在辰之瀘溪為猫狫腹中地其一在
慈利上有巨壟土人指為驩兜冡尚書所云放驩兜
於崇山是也舊據丹鉛錄引沈佺期自崇山向越裳
詩其序有崇山越裳四十里杉谷以為在交廣之域
為是考通考澧陽注有崇山蔡傳云崇山南裔山在
今澧州朱子云在澧州慈利縣諸說歴有本据沈序
誤矣
赤壁江漢間言赤壁者五漢陽漢川黃州嘉魚江夏
胡三省云水經注江水自沙羡而東逕赤壁北唐元
和志赤壁山蒲圻西百二十里北岸烏林與赤壁相
對即周瑜用黃蓋策焚曹操船處杜佑曰赤壁在鄂
州蒲圻縣武昌志曹操自江陵追劉備至巴丘遂至
赤壁遇周瑜兵大敗取華容道歸赤壁山在今嘉魚
縣對江北之烏林巴丘即今巴陵華容今石首也按
赤壁在初蒲圻地今屬嘉魚正今巴陵之下餘言赤
壁者皆非至黃州赤壁原名赤鼻蘇子瞻特借用耳
又嘉魚赤壁旁傳有祭風臺為諸葛武侯破曹祭東
風處按正史無祭東風事此三國演義所載後人附
會遂以名臺烏足信也
五湖周禮揚州其浸五湖國語史記吳三江五湖之
利張勃吳錄五湖太湖之别名王勃文襟三江而帶
五湖則總言南方之湖洞庭一也青草二也鄱陽三
也彭蠡四也太湖五也按周禮專就揚言猶言荆之
浸曰潁湛耳而總南方之湖則太湖特五湖之一洞
庭青草居其二矣通考岳州洞庭青草在焉注二湖
相連青草在南洞庭在北荆州記巴陵有青草湖周
圍數百里日月出没其中一名巴丘湖又名重湖北
連洞庭南接瀟湘東納汨羅之水每夏秋水泛與洞
庭為一水涸則此湖先乾青草生焉杜甫詩洞庭猶
自在青草續為名又云鮫室圍青草龍堆隱白沙
三湘寰宇記云長沙府湘潭湘鄉湘隂三縣曰三湘
蓋俗傳之譌也輿地志云湘水至永州與瀟水合曰
瀟湘至衡州與蒸水合曰蒸湘至沅江與沅水合曰
沅湘三湘之名以此前漢地理志長沙國臨湘注應
邵曰湘水出零山承陽注應邵曰承水源出零陵永
昌縣界東流注湘承音蒸永州志瀟水經零陵縣西
源出九疑山三分石過縣西北合湘水衡州志水經
云蒸水出重安縣西邵陵界耶薑山東北流至重安
縣又東合略塘水又東北逕重安縣南故零陵之鍾
武縣武水入焉至湘東臨蒸縣北注於湘謂之蒸口
郡國志云西俯蒸水水氣如蒸故名臨蒸沅由常德
府城南河東注龍陽與滄浪水合有詹水出漢壽自
鼎港與沅合下注洞庭至沅江與湘合今岳州府境
北有三湘浦侯景起於汝水之南而敗於三湘之浦
是也一名侯景浦又岳州府有三江岷江為西澧江
為中湘江為南皆會於此清濁中分一名三江口
雲夢羅泌路史云楚之二澤也江南為夢江北為雲
以其跨江相比而謂之雲夢爾雅十藪楚有雲夢後
世以為一澤故杜預以雲夢藪為巴丘湖酈道元謂
自江陵東界為雲夢北為雲夢之藪誤矣按左氏春
秋傳昭公三年鄭朝楚楚子田於江南之夢䢵子之
女生子文棄之夢中則江南之夢澤定公四年吳入
楚楚子涉濉濟江寢於夢中即江北之雲澤也雲土
夢作乂者雲在前為水所没至是而始得為土夢在
前雖土而未可作至是始可作而乂之蓋夢地差高
而雲下論者不知既以雲夢為一澤復謂古經乃雲
夢土作乂者非也春秋文耀鈎云大别以東至富春
九江衡山皆雲夢也而子虛賦云雲夢方九百里南
有平原廣澤緣以大江而安陸有雲夢縣是合而為
一矣沈立云雲即今之玉沙監利竟陵等縣夢即今
之公安石首建寧等縣自史漢亦然班生志地而華
容枝江若江夏之安陸皆有雲夢學者遂莫知所適
從宋山川記郭璞皆以夢為南郡華容巴丘湖則枝
江也方楚子之涉濉濟江以避吳兵而華容在楚之
南安陸在楚之東故或者謂避吳之行當不在此謂
雲在江北而以濟江者為指漢言之益謬
汨羅水經注汨水西逕羅縣本羅子國也故在襄陽
宜城縣西楚文王移之於此秦立郡長沙因以為縣
謂之羅水汨水又曰西逕玉筍山湘中記曰屈潭之
左有玉笥山此福地也汨水又西為屈潭即羅淵也
屈原懷沙自沈於此故淵潭以屈為名昔賈誼史遷
皆嘗經此彌檝江波投弔於淵淵北有屈原廟廟前
有碑又甄烈湘中記曰屈潭之左玉笥山屈平見放
栖於此山作九歌焉今湘陰縣即古羅子國地汨羅
江名此亦猶湘江之綂稱矣其地在湘隂縣北七十
里按前漢地里志南郡枝江注故羅國長沙國羅注
應劭曰楚文王徙羅子自枝江居此師古曰盛弘之
荆州記云縣北帶汨水水源出豫章芰縣界西流注
湘㳂汨西北去縣三十里名為屈潭屈原自沈處後
漢地理志南郡宜城注侯國杜預曰縣西舊羅國後
徙枝江則羅自宜城徙枝江自枝江再徙湘隂羅故
侯國江名汨羅汨以水得名羅以國得名也
沱潛禹貢沱潛既道爾雅曰江出為沱漢出為潛蔡
傳此則荆州江漢之出者也今按南郡枝江縣有沱
水然其流入江而非出於江也華容縣有夏水首出
於江尾入於沔亦謂之沱若潛水則未有見安陸志
沱水分自大江逕當陽枝江交界會於潛潛水即漢
分流始入蘆洑河逕縣界東南流為上新口下新口
入沔陽界又自排沙渡東流為深江入沔陽界南流
為恩江十里許後與潛合王氏炎曰沱水在今江陵
府枝江縣土人謂枝江為百里洲夾江沱二水之間
其與江分處謂之上沱與江合處謂之下沱隋志南
郡松滋縣有沱涔即古潛字故史記云沱涔既導今
松滋縣分為潛江縣矣
滄浪水故志禹貢漾東流為漢又東流為滄浪之水
即屈原逢漁父處劉澄之山水記云在沔口按水經
注武當縣北四十里漢水中有洲曰滄浪洲水曰滄
浪水即今均州地沔有此水雖非其故處然亦滄浪
之下流豈後人概稱之若漢沔夏之互名耶又按說
郛滄浪地名非水名蘇子美卜居吳下前有積水即
吳王僚所開池作亭其上名曰滄浪似以為渺瀰之
狀失之矣沔之滄浪亦地名又嶧縣志縣北有滄浪
淵云即孟子所稱濯纓處尤為失實也
夏口漢地理志江夏郡注應劭曰沔水自江别至南
郡華容為夏水過郡入江故曰江夏晉書武昌注東
鄂也沙羡注有夏口對沔口有津水經注黃鵠山東
北對夏口城亦沙羡縣治蓋齊梁之魯山城今之漢
陽軍即其地所謂夏口也祝穆曰夏口一名魯口似
指漢水之口然何尚之云夏口在荆江之中正對沔
口而章懷太子亦謂夏口戍在鄂州故唐史皆指鄂
州為夏口蓋本在江北自孫權取對岸夏口之名以
名之而江北之名始晦
甘魚口戰國策楚有甘魚之口鮑氏注疑為濟陽高
魚非也按左氏傳次於魚陂注云竟陵縣城西北有
甘魚陂
古舉水黃岡縣柳子港即古舉水春秋所謂栢舉是
也元和志又謂麻城東南六十里有龜頭山春秋時
楚戰於栢舉即此按吳伐楚因唐蔡也傳稱舍舟於
淮汭自豫章與楚夾漢左司馬戍謂子常曰子㳂漢
而與之上下我悉方城外以毁其舟還塞大隧直轅
冥阨子濟漢而伐之我自後而擊必敗之今豫章即
德安治東之章山大隧冥阨者孝感之黃峴南陽之
平靖二關也吳既因唐蔡而來則其入必由此關故
司馬戍欲斷其歸路而擊之耳詳其兵勢皆在西北
不當繞出東南且自豫章與楚夾漢則栢舉戰地雖
不可攷大約在德安平靖之間與黃麻無涉
浣紗河兩山墨談云偶閱荆州府志載夷陵州有浣
紗河云伍子胥奔吳道遇浣紗女即其地後人立子
胥廟於此按吳越春秋伍員初逃楚難越昭關至江
漁父渡之遂行入吳乞食溧陽會女子擊綿於瀨水
之上筥中有飯女子長跪獻之子胥巳餐而去顧謂
女子曰掩夫人之壺漿無今其露女子嘆曰妾獨與
母居三十年自守貞潔不願從適何宜饋飯與丈夫
虧越禮義妾不忍也乃投瀨水而死後員入郢還過
瀨水之上欲報女子以百金而不知其家遂投金水
中又按張勃史記注子胥乞食處在丹陽溧陽縣縣
有投金瀨唐時立貞女祠其上李太白為之記是子
胥遇浣紗女之地在溧陽無疑若夷陵則春秋楚之
西境其西北乃適秦入蜀之路概之於吳風馬牛不
相及子胥何緣至是哉
鬻熊丹鉛錄云唐天寳六載詔祀夏禹於安邑以宗
伯鬻熊秩宗伯夷配此夏之鬻熊也漢藝文志鬻子
二十二篇注云名熊為周師文王以下間焉周封之
為楚祖此則周之鬻熊也舊志引丹鉛錄所述漢志
之說竝引劉向别錄云鬻子名熊封於楚遂謂鬻熊
始封於楚而熊繹復封於丹陽考左傳昔我先王熊
繹杜注楚始封君史記季連之裔曰鬻熊鬻熊子事
文王蚤卒當周成王之時舉文武勤勞之後嗣而封
熊繹於楚胙以子男之田居丹陽又楚武王三十七
年隨為楚之周請尊楚號王不聽楚熊通怒曰吾先
鬻熊文王之師也早終成王舉我先公乃以子男田
令居楚漢地志丹陽郡丹陽注楚之先熊繹所封又
楚地翼軫分野今之南郡江夏零陵桂陽武陵長沙
及漢中汝南郡盡楚分也周成王時封文武先師鬻
熊之曾孫熊繹於荆為楚子居丹陽是鬻熊原未受
封至熊繹始封於丹陽也
楚郢楚初都丹陽即今枝江縣自文王乃徙都郢杜
氏通典云今江陵縣城北紀南城是也括地志紀南
城在荆州江陵城北五十里其後平王所城之郢則
今江陵縣東北六里故郢城是也左傳鬭廉曰君次
於郊郢杜注郊郢楚地則郢州地是也昭王自郢遷
鄀鄀則今宜城與郢州接壤所稱鄢郢是也考烈二
十二年楚東徙都壽春亦曰郢是楚之稱郢者凡有
四而其舊都實居紀南城與江陵東北兩處秦拔郢
置南郡漢分南郡為江夏故江夏亦有郢名
黃國顓頊之裔也左傳桓公八年楚子合諸侯於沈
鹿黃隨不會使薳章讓黃而黃始見於經則黃與隨
為鄰僖公二年齊宋江黃盟於貫則黃又與江為鄰
至十二年黃人恃諸侯之睦於齊也不共楚職曰自
郢及我九百里焉能害我楚遂滅黃杜預注云黃國
弋陽縣按弋陽縣今河南光州也杜佑通典亦曰光
州春秋時黃國也而其於黃州則云後為黃國之境
文獻通考以此為據一綂志因之止據黃國之境之
詞遂以黃州為黃國而於光州注下乃云春秋為弦
黃蔣三國地蓋不復考之春秋漸失其真矣楚紀亦
謂黃州為古黃國且曰至黃岡觀黃子故墟怪歎東
坡赤壁賦略黃子咏孟德為未考然於舊都所在亦
有踵誤今考諸書惟杜佑宗杜預之說應為有據竊
謂黃之鄰隨鄰江正為黃岡麻城之地距荆州適允
百里又東坡指掌圖亦復相同則今黃州之治信非
古黃故國而其四境則黃國所有之地也
邾國周初封邾於魯至列國滅之徙封於黃乃自杜
佑而下其說皆未深考通典謂黃州春秋時邾國地
而於兗州亦指為邾國之境一綂志謂黃州兖州並
為邾國蓋本通典之誤考春秋邾國曹姓出自陸終
第五子晏安之後武王封曹挾於邾為附庸今魯國
鄒縣是也邾近魯而小為楚所倂漢書魯國騶注故
邾國曹姓二十九世為楚所滅嶧山在北莽曰騶亭
應劭曰邾文公卜遷於嶧者也後漢地理志江夏郡
沙羡邾注地道記曰楚滅邾徙其君此城按今黃州
昔屬江夏郡是邾本兖州而黃州之邾則楚滅邾自
兖徙而來者也楚紀又謂楚滅黃徙邾君然考春秋
楚滅黃在魯僖公世而楚宣王伐邾而徙之則在戰
國之後固非一時爾
竟陵漢晉地理志江夏郡竟陵注並云章山在縣東
北水經沔水經當陽之章山東其竟陵當陽二縣俱
見於漢二史惟載竟陵而不言當陽然漢竟陵城在
長壽南今章山之地正在縣南一百三十五里與荆
門軍界灘市相對當陽乃在荆門之後臨沮漳而不
臨沔水寰宇記云長林本漢編縣地晉惠元始分立
若以禄麻為章山則在編縣而非竟陵境也蓋西魏
之時曾立基州綂二郡一曰章山郡綂豐鄉縣二曰
上黃郡綂禄麻縣在西魏時章山上黃已分漢江而
建郡矣隋文開皇九年廢章山上黃二郡乃更禄麻
縣為章山故荆門舊圖經以章山屬長林祿麻屬當
陽不知西魏章山郡則在漢之東今章山是也隋章
山縣則在漢之西今禄麻是也西魏所立章山郡當
在長壽縣之章山而隋文所改禄麻章山縣當在荆
門祿麻也如唐武德四年於長林東境置基州竝章
山縣此則沿襲隋制非西魏所建之地也其荆門集
所載者乃隋唐之章山非西魏之章山也竟陵雲杜
童承敘曰竟陵雲杜漢隸江夏郡晉分江夏置竟陵
郡治石城領二縣梁分竟陵置沔陽郡治雲杜領縣
無考隋沔陽郡所領縣但存竟陵或名雲杜之邑二
城迄無定處故志以今天門為竟陵又以其城為雲
杜城通志以郢為雲杜地一統志又以京山為雲杜
地安陸志又以郢為漢竟陵縣諸說紛紛莫知所在
蓋竟陵之名昉於史記世家漢興因以為縣秦漢止
一竟陵至晉以下郡縣各别安陵志所云謂晉竟陵
郡治可也謂漢竟陵縣治不可也桑欽水經沔水東
過雲杜又云夏水出江東至雲杜入沔今夏水入沔
處淤塞無考度其勢當經天門地若是則今之縣治
信雲杜也穀梁傳水北曰陽雲杜在沔陽北故梁置
沔陽郡治此晉書杜預開揚口起夏水達巴陵胡三
省引水經注揚水逕竟陵縣北謂之揚口據此則夏
水入沔處又當為竟陵不為雲杜矣何與欽說異乎
漢書劉元傳馬武王常拔竟陵擊雲杜李賢註雲杜
故城在復州沔陽縣西北竟陵故城在郢州長壽縣
南賢唐太子所注沔陽長壽皆自當時郢復二州附
郭之縣而言其曰沔陽西北者正合天門治益可見
其為古雲杜矣其曰長壽南者則無其地水經書傳
漢書皆云章山古之内方在竟陵東北而荆門安陸
漢川志俱有章山未知孰是史記正義竟陵在長壽
縣南一百五十里頗與賢同水經注巾水西逕揚水
謂之巾口水西有竟陵故地古鄖國也今天門西三
十里有巾港港西亦有城城多荒圯蓋自梁已廢正
在長壽南百五十里頗與水經註正義合意梁置沔
陽郡遂省雲杜而徙竟陵於此爾然其相距太近不
應漢晉二縣竝置一方玉海以沔陽縣為雲杜豈指
今州治耶
長沙舊謂長沙之名起於周又曰星沙以星名按遁
甲記沙土之祗雲陽氏之墟路史曰沙為長沙乃少
昊氏生胙土於長沙故軫宿之中有長沙世紀亦曰
其開國也於長沙湘川記秦分黔中以南長沙鄉為
長沙郡是長沙之名始於洪荒之世而以之為鄉為
郡則在後世耳星以沙而得名非沙以星而得名也
南陽墟殷芸小說云諸葛武侯躬耕於南陽南陽是
襄陽墟名非南陽郡也出困學紀聞
新市一綂志在孝感縣後漢王常起兵即此地又云
新市城在京山縣南三十里漢光武起兵討王莽嘗
聚於此後置縣曰南新市西魏因改富水按後漢書
南新市侯國屬江夏郡宋書荆州江夏郡亦有新市
縣唐杜佑通典郢州富水縣注後漢新市縣故城在
縣東北宋淳熙丙午富水縣令張實修縣志雖辨析
新市而未嘗援及孝感故孝感新市之名不彰竊謂
前漢地理志江夏郡無新市縣而王常起兵則在前
漢之季是王常起兵之新市乃安陸縣鄉聚之名非
縣名也在孝感之北境今新店是巳其後光武起於
舂陵招致新市兵後漢地理志始有南新市侯國元
和郡國志元豐九域志俱云後漢於安陸立新市是
南新市縣置於後漢蓋在今京山之南境富水之新
市故城是巳豈可以後漢之南新市即以為前漢王
常起兵之新市哉又晉書竟陵郡有南新市酈道元
水經注新市縣在雲杜城屬竟陵郡今之應城京山
天門皆晉時雲杜縣之域也又齊書郢州江夏郡新
平左郡司州安陸郡皆有新市縣其郢州東牂牁郡
又有西新市南新市東新市縣或者即以東西市為
孝感蓋不知齊之郡縣多淆置耳烏足憑乎夫新市
之名不一而孝感新市實與隨之平林為近土人相
傳為王常起兵處故一綂志存之
梅山亭章惇梅山亭二詩筆甚遒勁似不可以人廢
言但首章稱熙寧天子之聖追神堯而陋漢武次章
自序其績一則曰臣惇入奏陳地圖再則曰臣惇專
持使令車小人面目和盤托出舊志列於藝文不知
與濓溪說作何分别也按惇開梅山即今安化縣五
寨自宋熙寧至今無蠻獠患亦秦之長城也舊不特
書以惇為小人故耳立身一敗功不足錄可不戒哉
赤松石室羅泌路史予游炎陵過西陽之鄉值雲陽
老期我乎山中觀赤松軒轅之壇寺後山之頂為歲
祈所赤松子者炎帝之諸侯也既耄移老襄城家於
石室故齊孔稚元館碑云赤松家於石室之下神農
行弟子之敬今襄陽之境也而說者乃以為東陽之
石室山故東陽記北山去郡三十里有赤松廟赤松
澗云昔徐公遇赤松於此而酈氏水經亦謂赤松子
遊金華山自燒而化故今山上有赤松壇載稽非也
乃黃初平爾初平亦赤松子也炎世赤松迹在襄陽
不在於此按習鑿齒襄陽傳蔡陽界有赤松子亭下
有神陂即南都賦所謂松子神陂者也神仙傳云赤
松子者服水玉神農時為雨師教神農入火炎帝少
女追言與之俱仙高辛之時復為雨師而列仙傳有
赤松子輿者在黃帝時啖百草華不穀至堯時為木
工故傳謂帝俈師之又云堯師之而道家亦有黃帝
問赤松子中戒等經此張良所以願從之遊非末世
之數矣然今西蜀峨眉衡陽在在俱有赤松壇墺豈
其所寓耶雲陽之迹邇於炎陵可得而詳也
宋玉宅李君翁詩話卜居云寧誅鋤草茅以力耕乎
詩人皆以為宋玉事豈卜居亦宋玉擬屈原作耶庾
信哀江南賦云誅茅宋玉之宅不知何據而言此君
翁之陋也唐余古渚宫故事曰庾信因侯景之亂自
建康遁歸江陵居宋玉故宅故其賦曰誅茅宋玉之
宅穿徑臨江之府杜子美送李功曹歸荆南云曾聞
宋玉宅每欲到荆州是也又在䕫府咏懷古蹟云搖
落深知宋玉悲江山故宅空文藻然子美移居䕫州
入宅詩云宋玉歸州宅雲通白帝城蓋歸州亦有宋
玉宅非止荆州也李義山亦云却將宋玉臨江宅異
代仍教庾信居
吳芮宅容齋隨筆載漢高祖五年以長沙豫章象郡
桂林南海立番君吳芮為長沙王十二年以三郡封
吳劉濞而豫章亦在其中又趙佗先有南海後擊竝
桂林象郡則芮所有但長沙一郡耳按芮本為秦番
陽令故曰番君項羽已封為衡山王都邾邾今之黃
州也復侵其地故高祖徙之長沙而都臨湘一年薨
則其去番也久矣今猶指郡正廳為吳王殿謂芮為
王時所居及引牛僧孺玄怪錄載唐元和中饒州刺
史齊推女止州宅誕育為神人擊死後有仙官云是
西漢番陽王吳芮今刺史宅是芮昔時所居皆非按
豫章曾封吳王濞則吳王宅恐指濞為王時所居吳
以國言非以姓言矣饒州刺史宅芮曾為番陽令則
為芮所居未可知也
黃陵湘妃羅泌路史云岳之黃陵癸北氏之墓也湘
之二女虞帝子也歴世以為堯女舜妃者繇秦博士
之妄對始癸北氏虞帝之第三妃而二女者癸北氏
之出也一曰宵明一曰燭光見諸汲簡皇甫氏之世
紀山海經言洞庭之山帝之二女居之者也若九歌
之湘君湘夫人則又洞庭山之神爾而羅含度尚之
徒遽斷以為堯之二女舜之二妃而以黃陵為二妃
之墓鄭元張華酈道元軰且謂大舜南巡二妃從征
溺死湘江神遊洞庭之山而出入乎瀟湘之浦為是
說者徒見堯典有二女之文即以為堯之女而舜之
妃不復致考厥妄甚矣郭景純云堯之二女舜之二
妃豈應降小水而為夫人當為天帝之女斯亦繆者
夫使天帝之女尤不當降小水而為夫人王逸韓愈
從而辯之得其情矣且虞帝晚年亦既退聽而禪禹
南狩之舉總之伯禹而二妃者俱過期頥孰有從狩
之事哉按帝王世紀云虞帝二妃娥皇無子女英生
商均封於商今女英之冢在商則此黃陵顯非二女
之窆而湘祠決匪堯女之靈皆昔人之妄說可知矣
山海經云舜之二女處河大澤光照百里夫大澤者
洞庭之謂而光照者威靈之所暨也迄令湘神所保
靈正百里所謂分風送客者乃正囿一同之間然則
湘祠為虞帝之二女復何疑耶沈存中云陟方之時
二妃皆百餘歲豈得俱存而且謂之二女乃復不知
位既久禪匪復陟方之事耶黃伯思輩雖能以退之
之辯為非然猶以為天帝之女與翁養源於湘江圖
志述之斯亦惑矣紛紛失据以為舜女蓋自今始
按孟子言舜卒於鳴條鳴條安邑之西也今舜陵
在焉禮記雜漢儒之言舜葬蒼梧巳屬附會何况
二妃且無論堯二女即舜之二女亦何緣從其母
適洞庭之野哉昌黎黃陵廟碑朱子楚辭集註皆
辯湘君湘夫人稱謂不同耳據舊事以釋前言亦
未嘗斷其必然也楚辭多寓言必鑿以實之則求
虙妃見有娀畱二姚不更妄乎沅湘之俗好祀而
樂歌甚俚原乃棲玉笥山作九歌託以諷諫原因
舊俗後人又因原如今俗祀大孤小孤為大姑小
姑等二妃之有無不足辯也
杜甫墓宋徐得記舊序謂甫死葬耒陽縣北二里或
謂實死於岳陽二說互相詆訾始予官郴道耒陽謁
甫祠其墓在祠後邑有墓墓有祠耒陽所私而重也
奚怪焉類苑云甫終耒陽藁葬之元和中其孫嗣業
始改葬鞏縣元微之為志今考微之作墓志但云子
美旅殯岳陽及考黃鶴作杜詩年譜云唐玄宗幸蜀
還詔求子美聶令乃積土江上曰死葬於此皆誤也
玄宗崩於寳應元年子美卒於大歷五年後玄宗巳
十年豈有詔求之事再考大歷四年子美有瘞夭近
潘岳之句耒陽之墳恐瘞子宗文者後世遂因牛酒
之語從而附會之也又按元微之墓志云子美之孫
嗣業啟子美柩之襄祔事於偃師途次於荆楚銘云
合窆我杜子美於首陽之山前平江縣志又云甫卒
於潭岳之間旅殯岳陽長子宗文卒耒陽次子宗武
貧病不克葬命其子嗣業啟甫柩祔事偃師則耒陽
之殯實甫子宗文考河南志偃師首陽有杜甫墓鞏
縣接壤偃師而甫子曾殯耒陽類苑之譌有繇矣乃
一綂志云韓愈詩今春偶客耒陽路悽慘去尋江上
墓豈微之但為志而不克遷或已遷而故冢尚在耶
竊謂愈豈亦譌傳於宗文之殯聶令之葬耶
禹碑夏禹隨山導水功成刻石衡山輿地紀勝云在
岣嶁峯又傳在衡山縣密雲峯宋嘉定初蜀士因樵
者引至其所以紙拓碑凡七十二字刻之䕫門隨亡
去後僉事張季文自長沙得之云是嘉定中何致子
一摹刻於岳麓書院者皆蝌蚪文字凡七十七字不
可曉碑旁小書云古帝禹刻南岳密雲峯山頂之間
水繞石壇之上何致子一以禹云國家幽得之衆夏
之書刻之於此詳記在山下小書内三字剥落至明
嘉靖初國子生沈鎰自謂能辯其文云承帝曰嗟翼
輔佐卿水處與登鳥獸之門參身魚池而明發爾興
以此忘家宿岳麓庭智營形折心罔弗辰往求平定
華岳泰衡宗疏事裒勞餘伸禋嬴塞昏徙南暴昌言
衣制食備萬國其寧鼠舞蒸奔且謂鎰得此刻請禱
夜夢長人挈一古缾授鎰其色黃高尺許上方下圓
腹外有四金環其口旁横書某宫造三字又有篆文
如龍鳳草木形寤而忘首一字起誦碑文恍然有省
因為註釋持以獻湛甘泉甚異之楊慎釋曰承帝曰
咨翼輔佐卿洲渚與登鳥獸之門參身洪流而明發
爾興久旅忘家宿岳麓庭智營形折心罔弗辰往求
安定華岳泰衡宗疏事裒勞餘伸禋鬱塞昏徙南塗
衍亨衣制食備萬國其寧竄舞永奔楊時喬釋曰承
帝令襲翼為援弼欽塗陸登島潟端鄉邑仔麄流船
暗歇遲眠即夙迄冬次岳麓□陌裂□析嘂罔墮躔
往求出竅華恒泰衡嵩陲事裒獻桴挺禋鬱濬墊徙
南暴幅員節列界聯魑魅䕫魈竄舞蒸㷠郎瑛釋曰
承帝曰嗟翼輔佐卿水降輿發鳥獸交行參身若流
祁明癸酉興以此忘家宿岳麓庭智營形折心罔不
辰往來平定華岳泰衡宗疏事裒勞錫伸禋鬱塞昏
徙南瀆衍亨衣制食備萬國首寧竄舞永奔按諸家
訓釋不同沈所釋本楊愼異十五字郎瑛異十八字
楊時喬所與同者二十一字且以第三第四第五句
為三字一讀意義迥别乃慎謂得於碧泉老人鎰語
甘泉謂得之神人夢授時喬所衍尤佶曲類竹書與
穆天子傳中語未諧聖經時代荒遠莫質所從孔氏
所藏尚書魯共王出之壁中當時且謂蝌蚪書廢已
久無人能識何况後世惟志其遺蹟闕其文義為名
山中不洩之秘可耳
杜預碑晉書杜預好為後世名常言高岸為谷深谷
為陵刻石為二碑紀其勲績一沈萬山之下一立峴
山之上曰焉知此後不為陵谷乎夫預但知陵谷有
變遷而不知石亦有磨滅此一說也然深谷為陵則
必實以土然後為陵谷既為陵則石亦埋没豈復可
見此又不達物理
巫音吕覧楚之衰也作為巫音注女曰巫楚辭九歌
巫以事神其女妓之始乎漢曰總章曰黃門倡然齊
人歸魯而孔子行秦穆遺戎而由余去又不始於楚
矣
槃瓠後漢書南蠻傳昔高辛氏有犬戎之宼帝患其
侵暴而征伐不尅乃訪募天下有能得犬戎之將吳
將軍頭者賞黃金千鎰邑萬家又妻以少女時帝有
畜犬其毛五采名曰槃瓠遂銜人頭造闕下羣臣怪
而診之乃吳將軍首也帝大喜而計槃瓠不可妻之
以女又無封爵之道議欲有報而未知所宜女聞之
以為帝皇下令不可違信因請行帝不得已乃以女
配槃瓠槃瓠得女負而走入南山止石室中經三年
生子一十二人六男六女槃瓠死後因自相夫妻今
長沙武陵蠻是也注今辰州瀘溪縣西有武山黃閔
武陵記曰山高可萬仞山半有槃瓠石室遥見一石
仍似狗形蠻俗相傳云是槃瓠象也羅泌路史論槃
瓠之妄曰予稽夏后氏之書伯益經云卞明生白犬
是為蠻人之祖卞明黃帝氏之曾孫也白犬者乃其
子之名蓋若後世之烏䖘犬子豹奴虎㹠云者非狗
犬也雖然世之誕妄厥有形影其言之不典亦實自
於經也按經又言卞明生白犬白犬有二自相牝牡
郭氏以為自相配合蓋若今之婆羅門半釋迦者注
鳥有曰鵸□曰□離者一身之間自為牝牡半釋迦
者其種有五有具男女二體者有半月為女者皆偏
氣所孕應劭之說原衍於此是殆以白犬為厖爾至
郭璞張華干寳范蔚宗李延壽梁載言樂史等各自
著書枝葉其說人以喜聽而事遂實矣杜君卿固疑
其誕謂黃金古以斤計至秦始曰鎰一也三代分土
漢始分人古安有萬家之封二也將軍周末之官三
也吳姓宜周始有四也佑之難亦當矣按元中記槃
瓠浮之東南海中是為犬封氏蓋因本風俗通然亦
不謂蠻人之祖犬木石之象物厥類多矣偶然喚作
木居士豈特一槃瓠而已耶不然犬戎國之神哉經
亦有云犬戎國有犬戎神人面而獸身非蠻人之祖
也
賽槃瓠衡人賽槃瓠病及讐怨重事祈許盤古賽之
日巫者以木為鼓中小而兩頭大如今之杖鼓四尺
者謂之長鼓二尺者謂之短鼔巫有練帛長二三尺
畫自盤古而下三皇五帝三王及諸神是日以帛畫
懸之竿鳴鑼擊鼓吹角巫一人以長鼓遶身而舞兩
人復以短鼓相向而舞隨口歌唱無復本据讐怨重
者夜至野地滅燈燭謂之槃黑鼓歌舞罷一會則滋
口飲食極其村野夫民之初生有盤古氏史稱盤古
者言元氣渾渾然盤固也今以木為鼓以遶身為槃
以滅燭為黑鼓何所取義哉
離騷篇九歌之數至山鬼巳滿國殤禮魂似多二篇
五臣云九者陽數之極取簫韶九成之義涉於穿鑿
姚寬謂如七啟七發不論篇數但九章又何以恰符
耶竊謂山鬼與正神不同國殤禮魂乃人新死為鬼
者物以類聚雖三篇實止一篇合前共得九也九章
王逸謂放江南作而何以一則稱造都為南行稱朝
臣為南人又一以思君為西思耶按惜誦思美人抽
思當是懷王時作涉江以下方是頃襄放江南作原
初被讒不復在左徒之位也未嘗不在朝也故有使
齊諫張儀二事再諫被遷於外尋召回又有諫入武
關一事如惜誦乃見疏懷王後又進言得罪然亦未
放次則思美人抽思乃進言得罪故懷王置之漢北
故其視造都與朝臣俱在南也若江南之埜則謂東
遷此哀郢篇所以云西思也漢志原賦二十五篇漁
父以上既滿其數招魂大招兩篇未有著落遂一歸
宋玉一歸景差李善又以大招篇名改招魂為小招
試問皆原之徒何以見差之招當為大玉之招當為
小乎且九歌十一篇淮南劉向皆定以九漢志因之
而韓昌黎云屈原離騷二十五篇與原賦二十五篇
之漢志合若不收二招僅二十三篇耳當以此足其
數可也又王逸以大招或言景差招原為疑知為原
作乃謂作於放流九年自招其魂宋晁補之決其為
原作又不知其招何人蓋原自放流念念不忘懷王
斷無客死歸葬寂無一言之理謂之為大尊君之詞
所以别於自招也舊認定景差招原不得不硬添楚
王舉用等語遂致文義難通矣
按朱子楚詞集註云招魂者宋玉之所作也古者
人死以其衣招之而荆楚之俗乃或以是施之生
人又曰大招不知何人所作或曰屈原或曰景差
自王逸時已不能明矣其謂原作者則曰詞義高
古非原莫及其謂不然者則曰漢志定著原賦二
十五篇今自騷經以至漁父已充其目矣其謂景
差則絶無左騐是以讀書者往往疑之然以宋玉
大小言賦考之則凡差語皆平淡醇古意亦深靖
閒退不為詞人墨客浮夸艷逸之態然後乃知此
篇決為差作無疑也雖其所言有未免於神怪之
惑逸欲之娛者然視小招則已遠矣其於天道之
屈伸動静蓋若粗識其端倪於國體時政又頗知
其所先後要為近於儒者窮理經世之學予於是
竊有感焉因表而出之以待後之君子紛紛之說
要當以此為正
戒楚二事楚北巡撫黔南王士俊云楚中故事有文
人所宜重戒者二焉一曰䙝天一曰侮聖宋玉高唐
賦所謂巫山神女曰朝為雲暮為雨此指神女之所
司耳非指楚王行幸事也而後世以枕席當之何其
敢於䙝天與屈原九歌中所謂湘君湘夫人不知何
指而秦始皇博士以為堯之二女舜二妃焉後人以
屈詞哀艷遂加嫚語其尤甚者酉陽雜俎所載李羣
玉先之以詩繼之以夢何其敢於侮聖與夫雲雨興
於地降於天雖三尺童子皆知司令最尊也堯女舜
妃為聖嗣為聖后雖狂愚之夫皆知靈爽不磨也君
子對青天而常懼敬鬼神而遠之赫赫明明臨之在
上質之在旁人不畏天地鬼神獨不畏雷霆鈇鉞乎
奈何䙝天侮聖之大戾偏出於學士大夫之筆而莫
之省也其亦悖矣且宋玉諷其君之荒淫而託為謬
悠不稽之論屈原冀其君之復用而發為美人香草
之詞蓋有大不得已焉者所謂寓言什九非莊論亦
非篤論也後人執其說而泥之是陷古人深也執其
說而泥之而遂入於䙝天侮聖是自陷益深也何弗
思而蹈此古人作書遇天地等字則肅容遇聖賢名
字則起立至於下愚則侮且䙝焉何賢不肖相去一
至是乎余撫楚時適有監修通志之役因仰體
朝廷敬
天崇
聖之至意著為斯戒昭示後學俾有所警惕焉
湖廣通志卷一百十八
