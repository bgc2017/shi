湖廣通志卷五十
鄉賢志
長沙府
宋畢田楚紀長沙人真宗朝以吏部郎官兼王府侍
讀一日遇講沍寒奏蠲臨湘七郡課租里人德之
孫方武(詳忠臣志)
袁顯(詳忠臣志)
丁仁楚紀醴陵人擢進士第參謀淮蜀制幕及高沙
之變仁諭以順逆降之知無為軍依城築堰郡人感
德名曰丁公堰繼解合肥之圍進知太平軍湖北漕
使退居二十年卒年八十四
元許穎(詳孝子志)
明夏原吉李東陽夏忠靖傳原吉字維喆其先會稽
人祖希聲元季為湖廣行省都事國初占籍湘隂父
時敏湘隂教諭原吉領鄉薦升國子生入禁廡書誥
敕太祖見字格方正賜緋衣復遣人察諸生獨原吉
端坐正書心念之書滿當署職上曰原吉端厚特授
戶部主事擢右侍郎巡撫福建太宗入定大統進尚
書凡貢賦役法悉命詳定原吉酌古今議多從厚曰
不可使後難繼困吾民也兩浙大水三命原吉往治
至則奏罷蠧民妨政數十事輙訪耆宿相度地勢疏
河導渠修築隄堰俾水歸於海又奏發廩粟三十餘
萬石所活不可勝計乃分給牛種督之耕種吳人至
今懷之三年還掌部事請裁冗食節浮費又禁鹽鈔
法諸弊凡水旱必奏請蠲租稅扈從幸北京復命兼
掌刑部二指揮冒支官糧上欲斬之元吉曰罪自有
律若實盜者何以加諸乃止八年上親討北邊命輔
太孫留守北京諭之曰朕以房玄齡委卿矣從太孫
周行鄉落取民虀黍以進曰願知此味九年考績上
晏於便殿諭羣臣曰原吉乃太祖養成賢德欲觀古
名臣此其人也大臣科道言南北建都便利不同上
令廷辨元吉曰臣等罪也科道言是或尤其背初議
原吉曰吾輩歴職久言雖失幸上憐之若言官得罪
所損多矣衆始歎服上議親討北邊羣臣莫敢言原
吉約尚書方賓同諫遂獲罪籍其家惟賜鈔千貫餘
皆布衣瓦器召還問征敵得失執不變仁宗踐阼加
太子少傅進少保洪熙元年賜銀印一其文曰繩愆
糾繆有封奏則以識之象印一文曰正直以便處分
宣德三年賜範金銀印八其一曰含光正靖扈從巡
邊上取原吉等糗糒嘗之曰卿亦食此乎對曰臣得
此食足矣隨營將士多餒者遂撤上供物以賜且徧
賜將士上念原吉等春秋高特賜敕解部務俾專論
道而顧問益親寵賚稠疊不可殫述上嘗製玉冠二
枚以其一賜原吉曰使卿子孫知吾君臣一體也卒
贈特進光禄大夫太師諡忠靖賜祭殯葬皆越常典
官其子瑄為尚寳司丞命戶部蠲戶役後官至南京
太常少卿孫崇文舉進士為南京吏部郎中皆賢而
有文世其家
夏瑄(見上)
易先(詳忠臣志)
彭謙湘隂人永樂丙戌進士巡按四川有豪右置私
獄錮人又有僧掘地匿婦女謙廉得之悉按以法尋
以四川左參議致政有詩文行世(見舊通志)
曹弘明一統志字文淵益陽人永樂乙未進士授刑
部主事尋陞員外郎恭慎有聞宣德間進右侍郎巡
撫淮南安静不煩雖貴顯清苦如寒士
易綸楚紀益陽人宣德中舉於鄉拜監察御史獨立
敢言忤權貴謫教宜川尚書江淵贊曰其進可取卿
相而言動蹇蹇其退可式後學而楷模循循
羅琥明一統志茶陵人正統時為南陽别駕積粟麥
三十萬石撫綏流民萬餘戸築封丘隄八十餘里陞
知衢州府以擒賊功進南京戶部郎中攝部事諸司
咸祗令焉
劉憲明一統志字廷試益陽人成化戊戌進士拜監
察御史巡撫寧夏召募精銳奏捷花馬池賜金帛後
忤逆瑾逮繫詔獄卒
羅安楚紀益陽人成化戊戌進士授戶部主事出補
屯田僉事歴貴州參政遇事多所建明備兵瀘州功
績尤偉
羅鍳楚紀茶陵人成化戊戌進士授南京刑科給事
中起復補戶科弘治初疏上隆輔養保初政廣儲積
三事出為廣東參議歴四川布政使均賦役練戎政
撫孤獨不為赫赫名而人被實惠擢副都御史以忤
劉瑾罷瑾誅起巡撫以病致仕年九十卒
黃寳何孟春集字廷用世為長沙鉅族寳隨父官閩
中方成童緝學著文迥絶時輩成化甲辰舉進士觀
政戶部承檄餉銀寧夏當道聞其操守選授吏部驗
封主事謹厚純約一命即精吏職遷員外郎進郎中
惟清惟慎寳不愛寳之言傳播胥隸尋升太常少卿
轉右通政正德丁夘遷應天府尹除苛剔蠧條教一
新畿民時苦旱災逋歲入萬餘寳節縮出納通融補
助公私兩濟用薦為右副都御史巡撫陜西至鎮宣
上德諏民隠舉軍法飭邊備西安大旱出令有司減
釋囚滯祈禱神祠雨應時浹注漢中賊蠭起聲勢甚
熾寳分兵擒捕多所斬獲餘黨就撫秦地以寧會閹瑾
擅權或勸通賂遺不答以是忤瑾懼及禍委政去瑾
敗言官交章薦任巡撫月餘旨從中出令致仕世廟
嗣統召為吏部左侍郎卒賜祭葬子恩廕
劉端(詳孝子志)
易舒誥姓譜攸縣人弘治乙丑進士選庶吉士授檢
討詞翰為時所重逆瑾怙威人皆争附之舒誥不屈
改南京戶部主事瑾敗復入翰林以親老歸養家居
十四年杜門却掃娛親之餘雅善吟咏著有西泉集
徐廷用楚紀字良佐醴陵人弘治癸丑進士任戶部
主事督都城商稅通州倉儲及内監諸場芻秸事夙
夜勤勩力拒請托甲子都御史閻仰宇往理宣大邊
儲廷用督餉以從悉力區畫令不煩而事集遷員外
郎所著有東曹奏議
周采明一統志寧鄉人嘉靖巳丑進士歴禮科都給
事中端雅沉毅敷奏務持大體出補參政歴四川左
布政使踰六年進副都御史巡撫雲南以鎮静得民
李棠李幼滋李棠碑字世叔長沙人初領鄉薦適父
病亟請於天以身代不得哀毁廬墓父遺劵千金焚
之中嘉靖戊戌進士歸取古今書閉戶讀之且十年
始出拜禮部主事累遷太常少卿都察院右僉都御
史兩廣山寇煽亂陞副都御史鎮撫南贛汀韶等處節
制四省上安邊六策先定謀而後戰摧劇賊殄滅之
地方底寧轉南京兵部右侍郎仍躬歴要害處設防
守以善後圖去之日男婦襁負遮道士民建祠以祀
尋轉南京吏部右侍郎乞歸卒賜祭葬
鄧巍瀏陽人嘉靖辛丑進士任溧水令擢南考功敭
歴郡守藩臬皆以清異著稱因與張居正為舊交務
自遠嫌終不究用年八十五卒(見舊通志)
周之屏三楚文獻錄湘潭人嘉靖已未進士授溧水
令陞知吉安府屬有流賊之警借浙兵捍禦兵素暴
與郡人睚眦呌讙入府門皆露刃僚吏散走之屏嚴
鼓升堂諭以禍福皆投刃拜一郡獲安擢廣西布政
使張居正議欲丈量守令言猺獞田不可問比入覲
合言於朝張厲聲云只管丈之屏遽揖而出守令或
問故之屏曰相公方欲整齊法度肯明言田不可丈
耶伸縮在我輩耳弟之翰嘉靖巳夘舉人歴四川僉
事之基萬歷癸未進士歴邵武太守並祀鄉賢
周之翰(見上)
周之基(見上)
譚希思茶陵人萬歷甲戌進士初任萬安縣調令永
豐皆有惠政擢南畿御史抗疏六事降謫復内擢歴
陞順天府丞晉僉都御史巡撫四川時播州逆節方
萌廷議主勦希思主撫遂去職居鄉以清介稱
莊天合長沙衛人萬歷巳丑進士改庶吉士授編
修侍講筵晉宫僚以端謹受知於光宗庚子主試南
都甲辰分校禮闈所拔多知名士累進少詹事丁外
艱歸卒贈禮部右侍郎賜祭葬子以臨廕授中書舍
人(以上舊通志)
李騰芳湘潭人萬歷壬辰進士改庶吉士授編修好
學負才名三王並封旨下騰芳為書詣朝堂投大學
士王錫爵錫爵憮然遂反並封之詔朝鮮復用兵上
安攘八策累遷左諭德光宗立擢少詹事旋拜禮部
侍郎尋改吏部加禮部尚書魏忠賢惡騰芳與楊漣
同鄉矯旨削奪懷宗起掌部事卒贈太子太保(明史稿)
劉弘化長沙衛人萬歷庚戌進士兩令山西以循卓
稱櫂刑科給事糾輔臣附權宦内臣僣批答及移宫
紅丸兩案皆人所難言魏璫屢興大獄具疏力争熊
廷弼方擬大辟弘化復以公揭保之璫誣以受熊賄
萬金按追窘甚璫敗仍以兵科給事晉太常卿轉南
大理旋告病歸請減長沙府例外派銀五千餘兩潭
人至今懷之(見舊通志)
洪雲蒸(詳忠臣志)
羅喻義益陽人萬歷癸丑進士改庶吉士授檢討天
啟初累遷南京國子祭酒諸生欲為魏璫忠賢建祠
喻義懲其倡者乃巳忠賢黨輯東林籍貫湖廣二十
人以喻義為首懷宗嗣位召拜禮部侍郎克日講官
喻義見中外多故將吏不習兵銳意武事因言武有
七德豐財居一明年進講尚書撰布昭聖武講義中
及時事語侵執政喻義雅負時望為温體仁所傾卒
諡文介(明史稿)
周耀冕寧鄉人萬歷已夘鄉薦任東平知州陞延安
同知築泇水之隄以扞黃河搗鄜崖之巢以靖邊圉
(見府志)
謝肇元湘潭人天啟乙丑進士初知嘉定州請減浮
糧著祥刑錄晉戸部郎剔弊釐奸兵餉取給分校蜀
闈典試滇南皆稱得士擢漕濮兵備時值寇警屢捍
危城加大參進廉使督餉治兵威懷克著卒贈太僕
吳應台湘隂人以進士授浦江令時金華義烏頻有
寇警應台練兵捍禦賊不敢犯境有冤誣兩獄應台
立為昭雪(以上舊通志)
陶顯位(詳文苑志)
陶汝鼐(詳隠逸志)
皇清胡爾愷字石江長沙進士經略洪承疇以山林隐
逸薦特授吏科給事中在諫垣一載章屢上皆中
事窽其言湖南彫敝尤切歴吏部右侍郎遷禮部
左侍郎卧疾尚陳四事平催徵禁營造革夫轎抑
侵漁俱蒙
俞允未幾寓京邸貧無以歛士大夫為經紀其喪以歸
趙開心字靈伯長沙人由進士特授陜西道御史
有鯁直聲
世祖皇帝特重之擢僉都御史晉左都凡值疑獄抗疏剖
析総領臺憲風紀肅然尋降補太常卿復晉工部
尚書兼総督倉場卒於官賜祭葬遣官護喪還里
周應遇字鶴泉善化人以歲貢生佐經略洪承疇
幕薦補雲南洱海僉事有清譽三載告歸以山水
詩文自娛著友水軒集(以上俱舊通志)
彭之夀寧鄉人康熙四十年以貢選南漳縣訓導
閱五年告歸之夀篤勤於學善引掖後進及門登
仕籍者多良吏族黨貧乏者傾貲顧䘏未嘗有德
色
曹景星(詳義士志)
衡州府
明陳翔酃人成化癸夘領鄉薦授翰林院博士出知
普安州州苗民雜處守下車例有餽遺翔力却之遂
歡服後家居故人有孤女無所依翔撫育厚嫁遣之
(見舊通志)
劉泰酃人太學生歴嘉善合肥丞擢東阿令不赴歸
與邑人講學多所造就任嘉善時督郡課十餘萬例
有羨金泰悉罷却請以充明歲正供有旨旌賞合肥
有巨鎮泰請築城又立社學民深德之(見舊通志)
蒋福陵明一統志衡陽人正德甲戌進士初令鄞政
尚豈弟催科不擾擢太僕寺丞出知杭州府公廉寬
裕始終一節
劉黻明一統志衡陽人正德丁丑進士授行人諫武
宗南巡謫南京國子助教嘉靖初復職尋擢御史屢
建危言宦戚歛手出按四川禁中貴專擅復蘇氏侵
田以終養告歸
劉堯誨三楚文獻錄字君訥臨武人為人沉毅寡言
登嘉靖癸丑進士令新喻擢南刑垣適倭勢且薄畿
甸堯誨抗疏論総制胡宗憲失策謂功罪不明賞罰
惟貨天下事大可憂者疏入分宜銜之又浙直以備
倭故凡均徭銀俱先三年辦名曰提編法民困甚堯
誨抗疏巧取民不如拙省費罷興作省冗兵内外供
應尚衣寺人多冒破宜裁核權貴人皆側自因引疾
歸粤寇犯臨武率子弟禦之又募艾家兵為外援從
間奪賊所竪旗賊驚引去起為僉都御史撫八閩設
方略殱巨寇林鳳黨並擒倭哚麻哩諸衆又奏設南
澳総兵扼斷賊巢進副都御史再撫江西疏蠲積年
逋餉二十九萬零擢少司馬兼御史中丞督師兩廣
諸將士以縱賊林道乾伏法堯誨言法不及文寮非
所以示公竟按海防官不少貸於是流賊相繼輸欵
又定羅旁兩猺狼調土兵定粤西八寨酌善後七策
又條畫粤西鹽法使湖南民不苦鹽嶺東兵不苦餉
陟南戶兵兩部尚書予告歸所著有督撫奏議治河
三議虚籟集臨武志
朱炳如衡陽人嘉靖已未進士官行人奉使藩府餽
遺無所受晉御史視鹺淮南庫積贖鍰三萬兩牒漕
司以佐邊備賑得代出境行笥惟圖書故衣巡粤西
典試事稱得人及經略諸山砦撫勦事宜並中窽要
出守泉州單騎赴任一老蒼頭相隨政暇延諸生談
道藝泉故有河通城中如卦畫環學官歲淤久且盡
炳如濬之明年庚午鄉試泉預解額者五十八人京
闈閩兩解首皆泉人僉謂濬河之應轉兩浙運使入
覲署上考為天下治行第一賜金綺尚方食累陞陜
西左布政使清操始終有詩文集若干卷炳如尤有
德於泉郡士建祠祀之比西山梅溪云(見舊通志)
曾朝節臨武人萬歷丁丑進士殿試第三人及第歴
官禮部侍郎掌詹事經筵講官晉禮部尚書先後疏
諸遠僉壬忍嗜好修人紀勵精政治凡十上累數千
言上嘉納之充東宫講讀每因事導引必歸於道上
嘗顧謂太子此汝社稷臣也疾卒上震悼諭祭葬贈
太子太保諡文恪朝節廉静雖踐華要而貲産未嘗
有餘嘗構會館於京師為湖南士大夫邸舍又於郡
北建來雁塔以砥湘流置義田贍子姓立朝忠藎病
劇猶手著釋解典觀全史以進所著有紫園草南國
草易測書經正旨以弟朝符子廷棟為嗣廕補上林
苑監丞(見舊通志)
伍廷相衡陽貢生事繼母孝能文章入南雍上安民
定亂十三策有旨報聞(見府志)
謝如珂(詳義士志)
歐陽顯宇(詳忠臣志)
寗咸(詳文苑志)
王萬善(詳文苑志)
聶廷鳳(詳義士志)
皇清曹國光耒陽歲貢生博學有品見鄉人争輙往平
莊墅杉千株為隣火延燒殆盡隣人願償光慰遣
之其長者行𩔖如此年九十六卒
周士儼字若思衡陽人順治甲午貢入成均屢試
拔萃選授内閣中書舍人陞典籍以書𠡠偶誤鑴
級御史李之芳疏論其枉奉
旨赴部具訊本末士儼終不自明引罪如初少宰王清
與大中丞高珩嘉之謂此一官者誠不怨不尤之
君子也照所鑴級補國子學正量移工部司務檢
括舊皇莊之隠漏以佐軍興兩計皆書上考以疾
卒官(以上舊通志)
永州府
東漢鄭産水經注零陵先賢傳曰鄭産字景載泉陵
人也為白土嗇夫漢末多事國用不足産子一歲輙
出口錢民多不舉子産乃𠡠民勿得殺子口錢當自
代出産言其郡縣為表上言錢得除更名白土為更
生鄉也
蜀漢劉巴蜀志列傳巴字子初零陵烝陽人少知名
荆州牧劉表連辟及舉茂才皆不就表卒巴北詣曹
公曹公辟為掾使招納長沙零陵桂陽會先主略有
三郡巴遂遠適交趾復至蜀先主定益州巴辭謝罪
負先主不責而諸葛孔明數稱薦之辟為左將軍西
曹掾後代法正為尚書令躬履清儉不治産業恭默
守静退無私交非公事不言先主稱尊號文誥策命
皆巴所作章武二年卒按劉巴傳注零陵先賢傳曰
巴祖父曜蒼梧太守父祥江夏太守盪寇將軍明一
統志以巴為劉優長子繆也又以劉敏為優孫不知
何據
黃蓋吳志列傳蓋字公覆泉陵人初為郡吏察孝廉
辟公府孫堅舉義兵蓋從之拜别部司馬堅薨蓋隨
策及權擐甲周旋諸山越不賓有寇難之縣輙用
蓋為守長石城縣吏特難檢御蓋乃署兩掾分主諸
曹教曰兩掾所署事入諾出若有姦欺終不加以鞭
杖宜各盡心無為衆先久之蓋時有所省各得兩掾
不奉法數事乃悉請諸掾吏賜酒食因出事詰問兩
掾辭屈皆叩頭謝罪蓋曰前巳相𠡠終不以鞭杖相
加非相屈也遂殺之縣中震慄遷丹陽尉抑強扶弱
山越懷附蓋姿貌嚴毅善於養衆每所征討士卒皆
争為先建安中隨周瑜拒曹公於赤壁建策火攻拜
武鋒中郎將加偏將軍病卒於官蓋當官決斷事無
留滯國人思之及權踐阼追論其功賜子柄爵關内
侯
晉葉譚楚紀泉陵人清簡有節操至洛陽舉孝廉除
郎中拜太子舍人遷秘書監
唐屈隠之姓譜祁陽人少好經史尤精莊易舉秀才
為廣州判官兼攝司馬遷韶州刺史居官清儉請託
不行
李邰延唐人唐書劉蕡傳太和二年舉賢良方正能
直言敢諫引諸儒百人於廷時第策官見蕡對嗟伏
而畏中官眦睚不敢取河南府參軍事李邰曰蕡逐
我留吾顔其厚耶乃上疏曰陛下御正殿求直言使
人得自奮今蕡所對敢空臆盡言有司以言涉訐忤
不敢聞自詔書下萬口籍藉歎其誠鯁至於垂泣臣
所對不及蕡遠甚内懷愧恥自謂賢良奈人言何乞
回臣所受以旌蕡直帝不納邰後歴賀州刺史
五代何仲舉(詳文苑志)
宋陶岳楚紀祁陽人太平興國五年進士累官太常
博士知端州余靖過端父老言前後刺史不求硯者
惟包孝肅及岳二人歴官四十餘年五為郡守有文
集行世
周輔成明一統志道州人世居營道之濓溪登大中
祥符八年進士歴官多善政終於桂陽令累贈諫議
大夫子敦頤
周堯卿宋史列傳堯卿字子俞道州永明人天聖二
年舉進士積官至太常博士范仲淹薦其經行可為
師表未及用始堯卿年十二喪父憂戚如成人見母
則抑情忍哀不欲傷其意母知而異之謂族人曰是
兒愛我如此多知孝養矣及母喪倚廬三年席薪枕
塊雖疾病不飲酒食肉既葬慈烏百數銜土集隴上
人以為孝感所致為學不專於傳注問辨思索以通
為期長於毛鄭詩及左氏春秋有詩春秋說各三
十卷文集二十卷子論鼎州司理參軍詵歸安主簿
何齍姓譜營道人登政和八年進士性剛介議論不
屈倅隨守廉俱擅聲稱後守雅州亦以最聞
陳遘(詳忠臣志)
歐陽言楚紀營道人建炎二年登第性廉退任遷江令
嘗獲冒爵人陳椿以賞合改秩固辭不受後宰劇邑鞫
制獄愈有聲稱尋倅賓陽遷員外郎致仕故廬蕭然
唐開楚紀江華人建炎二年第進士通判廉州治
績著稱於時叔父貢常被誣憤死於獄開詣京師訴
冤鄉人高其義
李長庚明一統志寧遠人登紹興二年第歴仕五十
年廉潔有守不事生業惟蓄書數千卷號其讀書之
室曰冰壺卒年八十有六有冰壺集
樂雷發字聲遠寧遠人少穎敏無書不讀長於詩賦
累舉不第門人姚勉登科以讓第疏上理宗發策親
試對選舉八事稱旨賜特科状元因數議時事不用
歸隠雪磯(見舊通志)
義太初(詳文苑志)
唐傑(詳孝子志)
李文珍(詳孝子志)
明周彜永明人好學善屬文永樂乙未進士初授行
人奉使交趾遷知雷州府起復補瓊州政尚嚴明而
宅心仁恕兩郡懷德(見舊通志)
雷復寧遠人正統初進士由庶吉士歴官廣西副使
藤縣奸民搆猺陷縣治與參將范信討斬之成化初
以大臣會薦擢山東右布政司七年徵拜禮部右侍
郎尋改右副都御史巡撫山西端恪守法得軍民心
敗寇紅沙煙再敗之煙寺溝石人村賜勅奬勞時山
西大祲廷議以陜西用兵令預徵芻餉轉輸榆林復
上言自山西至榆林道路險絶民齎銀往易價翔貴
不免稱貸償責多破産今雨雪愆違飢民疾病流離
困悴萬状而應輸綾帛藥果諸物又不下萬計乞
依山東例蠲除仍發帑賑贍帝從之及發金三萬不
足請鬻鹽四十萬引並令民入粟授散官皆報可(明史)
(稿)
寗良明一統志祁陽人賦性伉爽好學能文章正統
乙丑進士授行人歴官浙江布政使所至有聲績
吳禋明一統志零陵人成化丙戌進士任監察御史
振肅風紀茂著激揚之聲陞參議參政克修厥職不
畏權勢
熊繡道州人成化二年進士授行人奉使楚府巡查
四川力拒餽遺擢御史巡按陜西發布政于璠罪帝
怒下繡吏謫知清豐久之擢鳳翔知府弘治初遷山
東左參政進右布政使七年以右副都御史巡按延
綏初榆林屯兵備冬為小堡景泰中始移巡撫總兵
官居之遂為西北巨鎮城隘弗能容乃徙千數百家
於城外繡請增築千二百餘丈涖鎮數年練兵積粟
邊政修舉歴兵部左右侍郎尚書劉大夏深倚信之
騰驤四衛勇士額三四萬人率虛籍命繡清釐得詭
冒者萬四千人時武宗初立御馬太監寗瑾欲遠之
乃擢右都御史總督兩廣既抵鎮盡裁幕府供億討
平賀縣獞瑾深疾繡召掌南京都察院事尋罷歸卒
巡撫秦金頌其清節於朝贈刑部尚書太僕少卿何
孟春乞予諡遂諡莊簡並給其孫月米一石(明史稿)
周璇字玉衡東安人成化丁酉舉人令武平值賊猖
獗璇單騎詣巢推誠曉譬賊黨遂服兵荒相繼璇勤
於撫字以最調柳城歸卒年八十七(見舊通志)
周鵬楚紀永明人成化戊戌進士授刑部主事讞獄
多所平反出守潮州築三利溪隄溉民田數千頃陞
雲南參政卒家無餘儲
程温明一統志祁陽人由進士任南京吏部主事陞
南京通政司參議逆瑾用事舊輔劉健謝遷皆罷温
草疏將應求直言詔書忽内批致仕歸里家多藏書
悉出送黌舍中嘉惠後學云
何天衢楚紀字道亨營道人游濓溪月巖山深悟先
天之學久之有得中弘治丙辰進士授嘉興令秩滿
拜監察御史彈劾無徇避巡諸邊鎮晝伺風角宵察
景緯静籌樽俎動謹斥堠逆瑾用事達官貴人多出
門下天衢恥之遂遭廢錮瑾敗起守河南鎮守太監
索七郡重貨獨抗弗與遷陜西副使燭機防變申律
令作士氣秦人頼有寧宇轉浙江按察使晉布政使
浙湖孽族為亂天衢兼撫勦平之宸濠不軌貴璫畢
正潜為應天衢夙有成算正授首頒賞有差嘉靖紀
元擢都御史巡視河南鑛徒為寇衆十數萬天衢克
之晉工部右侍郎增禄一品留守南都值日精門災
疏陳時政闕失上嘉納遷理易州厰卒愍綸予䘏子
啟始四歲乃蔭其弟天衡
歐陽光永明人弘治已未進士令長洲調永新不善
媚權貴遂絶意仕進徜徉林壑垂十餘年(見舊通志)
胡節楚紀零陵人弘治壬戌進士授行人拜監察御
史按山東忤逆瑾逮繫詔獄卒贈光禄少卿
朱衮楚紀永州人弘治壬戌進士選翰林院庶吉士
拜監察御史以忤逆瑾謫縣丞瑾敗起擢南京吏部
郎中出補雲南參議轉按察副使進參政為人樸茂
善談論如湧泉懸河為文颷回峯䜿人莫能測其底
藴
沈良佐明一統志零陵人正德戊辰進士任南京戶
部主事歴廣西左參政立心忠厚行事光明凡所至
皆有治績
陳薦祁陽人隆慶辛未進士選御史巡按陜西時三
秦荒旱薦清贖鍰得四萬餘金疏請蠲賑全活者甚
衆歴巡撫滇南操江留都皆有惠政晉工部尚書総
督漕運至吏部尚書卒年八十餘著古今衷辨百餘
卷
周希聖零陵人萬歷已丑進士令華陽舊有宫扇之
供大為民困希聖出俸錢佐之猶不給為之不食而
泣秩滿擢山東道御史會有倍取宫扇之旨遂抗疏
極言之謫灌陽典史以薦起太常丞陞南京戶部尚
書魏忠賢用事有訐希聖與楊漣深交者忠賢遂矯
旨奪職忠賢敗復起用希聖辭年八十五卒於家(以)
(上舊通志)
唐德明(詳忠臣志)
陳純德(詳忠臣志)
文明(詳文苑志)
唐斌(詳義士志)
楊成章(詳孝子志)
盧竒(詳義士志)
寳慶府
晉周﨑(詳忠臣志)
唐胡曾姓譜邵陽人天福間屢舉不第高駢鎮蜀引
為從事時南詔叛辭語不遜駢命曾撰牒諭之曰四
方之於中國猶衆星之拱北辰百川之趨東海天地
尚不能違況於人乎南詔屈服乞和尋補寧遠令多
惠政徙延唐請於朝復建舜祠著有安定集十二卷
詠史詩百首
宋周儀楚紀武岡人雍熙初舉進士官至諫議大夫
為嘉祐直臣居家以邵陵田悉分結宗族子湛天禧
中進士
王元春姓譜邵陽人慶元中進士初為零陵令創建
學宫置義産治多善蹟歴官吏部侍郎卓有清聲
明梁德遠(詳孝子志)
劉敬楚紀武岡州人永樂辛丑進士由縣令擢御史
遷山東副使練軍實核□餉抑豪右不以夷險渝操
罷免家居再起為都御史未赴而卒
袁寧新化人正德丁夘舉於鄉任普安知州土官搆
害地方寧下車却其餽遺遂受約束普民德焉歸田
後杜門掃軌自娛山水間(見舊通志)
楊廷芳楚紀邵陽人天順庚辰進士授南京評事轉
寺正多所平反仕至貴州僉事以疾歸講學於邑之
東山號東山先生年九十八吟誦不輟人稱其年近
百齡學長三絶
黃琉武岡州人天順已夘鄉舉任吏部司務性敏練
有守陞刑部員外郎雪冤甚衆
伍佐新化人弘治已酉鄉舉任河南府通判遷安寧
知州州民多寄戶影射徭役佐編籍申白宿弊頓除
轉贛州同知屬龍南寇警佐連搗山巢俘馘有功陞
思南知府勸農桑修學校以目疾乞休為人廉介恬
退所著有文峯集(以上舊通志)
康憲邵陽人明一統志幼孤事母雷曲盡其孝弘治
中以歲貢任廣元知縣嘉惠學校寬恤小民蠲串錢
之弊代逋乏之征九載歸田恂恂謹厚人有非義愧
不以聞治家有法尤敦婣睦卒年八十四
唐鳳儀明一統志邵陽人正德戊辰進士授行人拜
監察御史出按蘇松再按浙江釋疑獄表忠節禁奢
侈風紀肅然擢應天府丞進僉都御史巡撫四川值
歲大饑疏請賑濟全活無筭芒部跳梁時議征勦溽
暑出師鳳儀疏請息兵計擒沙保蜀人大悅陞左副
都御史母艱歸卒賜祭葬蔭一子
李中憲新寧人正德間以貢士任廣元令興學校䘏
煢獨飭軍衛賢聲茂著乞歸之日行李蕭然卒年九
十有五
楊和城步人以歲貢任梧州通判清稅課捕劇盜改
判潯州督勦有功遷劍州知州州隣麗江土官奪民
田嚴諭還之和性剛而愛民劍州人有竹溪遺愛集
紀和善政
曹一夔武岡州人萬歷甲戌進士授行人擢監察御
史巡長蘆山東鹽法條陳十二事著為令甲再巡四
川轉嘉湖兵備洗冤釐弊以激揚清濁為先乞養親
歸卒所著有虚白堂集
車大任邵陽人萬歷庚辰進士令南豐遇事敢為時
流寇亂後戶多逃亡邑民供廢田之稅大任力言於
上官請聽民就便近買給得奏允行且符下他縣如
大任請困遂蘇陞禮部郎中出守福州時日本叛擾
東南多警乃練軍實繕城隍首行常平社倉之法叙
賚特優擢嘉湖兵備副使創建仁文書院遷巡温處
參政以養親告歸所著有螢囊閣正續集四十卷喻
言六卷
劉應龍邵陽人萬歷間進士初令崑山以清簡理獄
以精明摘奸裁運軍糧羨勤學校課試士民感悅行
取擢御史奏減蘇州糧數萬石蘇人為之立祠出按
山西福建復按畿輔捐俸賑飢遷南京太常少卿告
歸應龍尤深究性命之旨所著一得編傳於世
王尚賢邵陽人父歿事繼母盡孝以大父遺産譲其
從弟領萬歷甲午鄉薦授將樂令革坊里陋規汰絶
軍冒食改補蒼梧𣙜稅無分釐溢額商旅賴之會派
宗藩贍産尚賢按得軍田冒占者如數充之免奪民
田數千畝晉蘇州同知署長吳二縣篆撫武進亂民
擒丹陽劇盜置官田蘇漕累理冤獄尤以清節著聞
所著有菉園集二十餘卷
陳九鶴邵陽人萬歷已酉舉鄉薦孝友醇謹值歲歉
鬻産市米為淖糜數處人頼全活晚令嘉禾邑小而
殘撫綏煦育民賴保聚未幾告歸析田産之半以贍
兄弟之子(以上舊通志)
劉孔暉(詳忠臣志)
盧大受(詳忠臣志)
方觀詳(孝子志)
王朝卿(詳孝子志)
車大敬(詳義士志)
簡而廉(詳孝子志)
岳州府
明方昇明一統志臨湘人鄉薦第一舉進士性寧静
有文行拜監察御史按治處咸著清直聲遷江西副
使卒官篋中惟衣服二三襲士大夫賢而惜之
劉綸臨湘人成化已酉舉人資性剛方知四川灌縣
豈弟得民秩滿士民請於當道願借一年及歸民涕
泣追送祀名宦
方賓巴陵人弘治鄉貢性方嚴不苟言笑以義訓厲
族人終其世族無争訟者正德間任鳳陽通判值山
東盜起督兵禦淮建靈壁虹縣二城賊至不得渡縱
擊大破之御史上平賊績詔旌異卒於任子啟泰河
東都轉運使啟念劍州知州
方鈍巴陵人正德辛已進士累官戶部尚書時邊費
浩繁苦心調給六載所上章疏至數十萬言受知世
廟立朝正直忤權貴請假回籍築白荆楓橋二隄穆
皇即位遣官存問卒贈太子少保諡簡肅
余坤巴陵人正德已夘舉人官監察御史奉使四川
招撫流民數萬坤為人廉正尤以孝著有月田漫稿
姜廷頤巴陵人嘉靖甲辰進士授餘干令擢御史遷
淮陽兵備副使是時取民無制江北尤甚廷頤計郡
邑公費歲若干籍記之按籍征輸為條編法自是大
江以兩浙左右湖南北漸次舉行遂徧京省美意良
法實自廷頤始之累官至兵部侍郎予告歸
白竹華容人萬歷庚戌進士官至建昌守以廉著改
補瓊州遷粤東提學建昌瓊州並祀名宦(以上舊通志)
楊一位(詳孝子志)
楊紹儒(詳義士志)
沈植(詳義士志)
常德府
宋管師復(詳隠逸志)
明馮貴(詳忠臣志)
鄧崙明一統志武陵人永樂甲辰進士歴兵科給事
中上疏選將帥練士卒汰冗官犒邊軍去積弊謹失
機禁侵漁嚴紀律貸貧匠徙達官凡十事坐忤出補
長蘆運使建議鹽課利害十餘事民商便之
文㴻姓譜桃源人成化丙戌進士歴南京刑部郎中
知重慶府政尚寬平有古循吏風值歲飢請米萬石
以賑全活甚衆有劇盜嘯聚山澤諭之使復業盜感
其誠信即解散澍富於學問為詩文古澹有思致年
躋耄耋手不釋卷居鄉以禮法自律人稱篤行云
楊褫明一統志武陵人弘治壬子解元丙辰進士選
庶吉士歴刑禮兵吏科都給事中持正敢言忤逆瑾
致仕瑾敗起吏科轉通政晉南京太僕寺卿有疏稿
詩文行世
陳洪謨楚紀武陵人弘治丙辰進士授刑部主事累
官雲南布政使值習阿苗亂與都御史何孟春協心
調度督餉濟兵克平十八寨晉都御史巡撫江西修
廢政汰冗員纂輿志召入為兵部侍郎掌部事運籌
邊政益勵清操卒贈兵部尚書賜祭葬所著有静
芳亭稿
龍琰武陵人正德戊辰進士令上饒改長樂以勤慎
為政徵為刑部主事能循法守
龍翔霄武陵人正德已夘鄉舉任閬中令轉知程番
府督建黔城能均勞逸恤夫役六年考滿晉中憲大
夫仍留三年竣城工任黔既久士民感德為立祠以祀
陳仲錄武陵人嘉靖癸未進士令新城有廖氏兄弟
争訟十年仲錄取手足共械出入與居閱月感悟情
好如初葬骨數百棺歴刑曹益多平友除山東按察
使告歸
胡舜華武陵人嘉靖庚戌進士令興化禦倭有功歴官
布政司參議奉旨籍嚴嵩貲財一無所染家素貧
所得俸置義田以贍族無私利焉
龍德孚翔霄季子嘉靖戊午鄉舉授衛輝司理首復
白泉書院均屬縣徭役陞寧波府同知宦族奴僕倚
勢為暴悉置諸法轉戶部郎中督𣙜淮南以清白著
謝事歸里長詩文書法著對湘樓集德孚昆季四人
並列薦紳子三人襄孝廉負才名膺官太常京國學
皆風雅夙譽家門華顯云
陳思育武陵人嘉靖乙丑進士選庶吉士授翰林院
檢討與新安許國石首王喬桂切劘為古詩充經筵
講官轉贊善主應天試首錄無錫顧憲成一時稱得
士世廟實錄成陞中允大婚禮成進諭德主順天試
陞少詹纂修會典拜禮部侍郎致仕神宗念其講筵
功多賜馳驛歸
龍膺德孚之子萬歷庚辰進士陞徽州府推官有清
操遷祠祭司主事歴陞甘肅參政以宿望召入為太
常卿
江盈科桃源人少甘貧推祖父所遺田以與昆弟授
徒自給除夕自郡歸道逢失金赴水者傾所携贈之
得不死萬歷壬辰成進士授長州令縣苦京解諸役
盈科為置役田二千餘畝以資役費比賦勾校每寬
其撲曰吾不忍見傷肌膚之效也秩滿遷吏部考功
主事改大理寺正恤刑滇黔全活甚衆主試蜀中擢
提學僉事卒
胡永順武陵人萬歷丙辰進士任太平推官擢兵科
給事直言敢諫疏劾時宰張鼐督臣張我師黔帥張
鳴鶴朝野震悚彈魏璫為城狐社鼠御批具見忠愛
然宵小側目族告病歸懷宗立遷禮科都給事卒(以)
(上舊通志)
唐㫤(詳義士志)
皇清楊震生武陵人以選貢授漳平知縣操守清白有
治劇才民有積逋繫獄與設方計使得償而出之
鎮兵據民産請逐兵而還民陞知德州
胡統虞武陵人前明進士選庶吉士陞檢討順治
初
詔授國史院檢討典直隸鄉試稱得人擢國子監祭酒
講學彛倫堂以明善誠身為要陞秘書院學士纂
修實錄教習庶吉士以疾終宦槖蕭然門下士為
助葬
丁學顯武陵人事母以孝聞順治辛夘登賢書任
阜城令治劇有才兼攝景州士民頌其清操
陳維國常德衛人順治壬辰進士任陽信知縣致
仕歸家無宿舂讀書好古工詩文年七十餘卒
劉昌臣常德衛人順治乙未進士初任刑曹恤刑
正定有孕婦冤禁洗釋之陞按察僉事提學山東
雅意作人每按試必引諸生羅立案側揭經義疏
及為文法度口講指畫不少倦轉浙江糧儲參議
大兵入閩躬督運餉至嚴會土賊竊發畱駐籌畫
賊遂平一時有兼資文武之稱卒於官
石鯨武陵人順治戊戌進士家貧力學博聞強記
授知灤州廉介有治聲(以上舊通志)
劉體安武陵人制行篤實以歲貢生為黃陂訓導
著祀典輯要其言禮器樂舞之制甚詳改補茶陵
值草賊陳丹為亂體安唾賊大罵遂自刎不殊賊
遁復甦
羅人琮字宗玉其鼎之子也第順治辛丑進士授
寧波府推官裁闕改朝邑令邑俗輕悍蠧胥莠民
悉繩以法而煦育其柔良有神君慈母之頌行取
擢四川道監察御史知無不言其所陳禁重耗策
備荒勵風節立勸懲籌鼓鑄薦舉人才纂修前史
諸疏頻奉
俞旨尋告歸人琮篤於内行侍親疾衣不觧帶者積旬
遭流寇亂兄弟四人逃避相失人琮膚皸足趼遍
行求之不獲白首追憶猶嗚咽流涕年九十卒
文鵠桃源人聰穎博學少時以試義通五經補諸
生老得歲薦司鐸永興課士一以道義多所造就
以子志鯨貴贈朝議大夫
辰州府
宋向正(詳忠臣志)
明劉有年楚紀沅州人元季自廬陵徙居洪武中以
明經薦拜監察御史尋以辭秩養母罰通州輸站役
偶從舊家得儀禮逸經十八篇上之上命付史館建
文中起知太平府抑横軍革黠胥去淫祀釐蠧政以
儒術潤色吏治當塗人士多懷之靖難時以不迎駕
謫戍雲南後平交阯起為按察司僉事卒於官
李景誠辰州人永樂戊子鄉薦任延平府同知平賊
有功居鄉行事可法(見舊通志)
蕭璆明一統志辰州衛人嘉靖癸未進士有才華精
文翰家貧克自振勵授吏部主事擢貴州提學僉事
教第嚴正乞休歸日與門人論學不倦
唐愈賢明一統志沅陵人嘉靖丙戌進士知寧海縣
政教兼舉擢御史疏劾奸黨抗言時政遂乞休歸
滿朝薦(詳忠臣志)
馬元吉(詳文苑志)
鄧顯芳(詳孝子志)
直隸澧州
明張浩澧州人景泰進士任工科給事中澧舊有運
京白糧民苦之浩為奏免鄉人至今頌焉後從征交
趾紀功還卒
龔天申澧州人嘉靖舉人萬歷初為嚴州同知民有
兄弟争産訟十年不止者責令相拜於堂後月餘復
有兄弟訟而兩人為和解則前争産兄弟也改補兖
州開永濟新河便漕運受上方殊賞兖州祀名宦子
錞舉鄉試孫之産萬歷庚戌進士之安以鄉舉為蜀
令死獻賊之難(以上舊通志)
皇清張舜齡(詳孝子志)
直隸郴州
唐劉瞻唐書列傳瞻字幾之其先出彭城徙桂陽舉
進士博學宏詞皆中累遷翰林學士進承旨咸通中
以中書侍郎同中書門下平章事同昌公主薨懿宗
捕太醫韓紹宗等送詔獄瞻上疏固争即日賜罷俄
斥廉州刺史貶驩州司戶參軍僖宗立復拜中書侍
郎平章事瞻為人廉約所得俸以其餘濟親舊之窶
困者家不留儲無第舍四方饋獻不及門行已終始
完潔弟助字元德性仁孝幼時與諸兄游至食飲取
最下者及長能文辭喜黃老言年二十卒
孟琯(詳文苑志)
宋曹靖楚紀郴人性孝友嘉祐中為益陽令有善政
去後民思累官尚書比部郎知賓州黃庭堅為作善
政頌稱為御吏嚴而不殘使民寬而不弛
杜唐卿姓譜字興宗宜章人元豐間進士調浮梁主
簿興學校芝生於學從之遊者三百餘人有善政百
姓思之後累官司農
朱輅明一統志郴人紹聖間登第通判邵陽累折疑
獄人以不冤後知郴獄無一死罪甘露降於州署前
松樹逾月松下地猶潤人謂其善政所感
雷應春楚紀字春伯郴人嘉定丙子魁薦又魁禮聞
以詩擅名累官監察御史首疏劾時相忤權貴出知
全州不赴隠北湖後知臨江軍安静不擾嘗欲城新
淦以備不虞當路沮之及巳未之亂臨江倉卒無備
始服其先見所著有洞庭玉虹日邊盟鷗清江諸集
陳純夫(詳文苑志)
姚宋佐(詳文苑志)
曹肅(詳文苑志)
黃觀象(詳文苑志)
明鄺子輔姓譜宜章人洪武初以明經任本縣訓導
陞安福令不受改句容教諭所在咸立師範謝職教
子埜成進士歴官陜西按察使嘗以俸錢易絨褐歸
奉子輔大怒封還以書責之埜欲相見與僚友謀請
為鄉試考官子輔知之復怒責之曰豈有子廉訪而
父典文衡者乎其義方之訓耿耿如是故世稱埜賢
必歸美子輔云
黃茂楚紀桂東人洪武中貢入胄監才識通敏拜應
天府尹修明政事振立紀綱
曹嗣宗楚紀郴州人少有志操建文庚辰進士初授
四川達縣令達故宕渠地嗣宗開創官府修六相樓
祀唐李嶠劉晏元微之李適之韓滉宋張商英太守
嚴峻德以廉能薦擢陜西按察僉事
朱光才明一統志郴州人永樂甲申進士歴官戶部
郎中綽有休聲陞陜西布政司參議
曹璉楚紀永興人宣德已酉舉於鄉初任嘉定州學
正儀矩峻整文學縝暢擢河南提學僉事以身為教
士習丕變時于謙巡撫中州薦之遷陜西按察副使
総理寧夏邊儲陟大理少卿參贊延綏軍務謝事歸
卒著有裕齋集子佺字存之成化辛丑進士授南京
大理評事補南京按察僉事大學士李東陽序其集
歐陽復楚紀桂陽人景泰辛未進士授兵部主事歴
員外郎出補泉州知府政平刑簡釋囚致雨卒於官
百姓立歐公祠祀之至今有禱輙應大學士彭時記
云
王庭桂(詳忠臣志)
何俊明一統志郴州人成化已丑進士任南京戶部
主事擢雲南按察司僉事兼督雲貴學政随俗化導
濟之以嚴凡所陶鑄皆中器使著有訥齋稿子說成
化庚子鄉試第一辛丑成進士歴刑部員外郎錄囚
南畿多所平反擢河南督學僉事學政修舉
鄧庠楚紀宜章人成化壬辰進士初授行人拜監察
御史疏陳八事上皆嘉納巡按陜西錄囚繫多所减
宥有編戍海者道出宜章見閭表有庠名曰此活我
御史公也泣拜而去都勻苖叛所司請勦庠承命
往視得苗争地讐殺狀詣賊巢諭降之遷河南副使
歴陞右副都御史巡撫河南劾鎮守太監廖堂弟鵬
倚勢害民詔即逮捕陞戶部侍郎晉南尚書卒年七
十七
朱守恕楚紀桂陽人父海正統乙丑進士江西按察
僉事守恕登成化壬辰進士授涉縣令改修武廉能
剛毅所至有聲擢南御史陞雲南僉事
崔巖明一統志郴州人成化辛丑進士歴戶部郎中
山東江西河南布政使擢左都御史轉南京工部左
侍郎卒巖生平稜峻不苟合居官三十餘年田園如
舊云
曾全姓譜永興人成化丁未進士授戶部主事值星
變抗疏陳四事歸號碧潭居士築室授徒以詩文自
娛
高蔭先姓譜宜章人成化丁未進士授行人奉使朝
鮮管伴來迎蔭先曰朝鮮稱王受命天朝王不來迎
是與王人抗矣王謝罪來迎後遂為常陞御史發奸
摘伏修舉廢墜歴四川參議卒蔭先燕居如對賓客
閨門若官府交友言必信見人患難必使亟拯之
何孟春明列朝詩傳字子元郴州人弘治癸丑進士
李東陽異其才擬入史館以父憂罷授兵部職方主
事歴郎中補河南參政入為太僕卿以僉都御史巡
撫雲南召為吏部右侍郎世廟即位詔議尊親禮大
臣相繼去位孟春率部院臺諫力争泣諫於左順門
上疏上撫慰再四跪泣不起左遷南京工部右侍郎
居無何盡斥諸咈議者削籍錮不復用屏居著述有
餘冬叙錄行世穆廟初追贈禮部尚書賜諡文簡
范輅明一統志桂陽人正德辛未進士授行人拜監
察御史清軍江西忤寧庶人宸濠謫四川宣撫司經
歴起擢福建僉事江西副使宸濠謀反輅首撻其樂
工殺之誣繫獄除名事白復起山東副使陜西參政
輅有氣節歴官有能聲
直隸靖州
明夏必銘綏寧人洪武初以貢任湖州通判在官六
年清操如一催科不擾屢膺奬薦致仕歸以耕讀教
子弟以和敬勸鄉族周恤貧困化導横逆卒年七十
六(見州志)
宋以方(詳忠臣志)
張儒靖州人嘉靖戊子鄉薦官至兩淮鹽運副使孝
友著聞在官清慎
陳宗武靖州人嘉靖甲午鄉薦為任丘令擢守通州
時邊警告急宗武勵精竭力料理芻糧以固根本通
融買辦以蘇民困嚴緝盜賊以靖地方修建新城以
遏外衝清查卒伍以肅軍政一膺欽賞八舉賢能
易鰲會同人名山知縣歴任九年清操特著卒於官
民立祠祀焉(以上舊通志)
楊正恒(詳文苑志)
馬應乾(詳文苑志)
湖廣通志卷五十
