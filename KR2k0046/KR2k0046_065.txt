湖廣通志卷六十五
義士志
長沙府
東漢陳平子後漢書范式傳長沙陳平子同在太學
與式未相見而平子被病將亡謂其妻曰吾聞山陽
范巨卿烈士也可以託死吾沒後但以屍埋巨卿戶
前乃裂素為書以遺巨卿既終妻從其言時式出行
適還省書見瘞愴然感之向墳揖哭以為死友乃營
護平子妻兒身自送喪於臨湘未至四五里而去
宋丁雋姓譜醴陵人習春秋時稱丁三傳兄弟十七
人一家聚三百口無間言大中祥符中詔旌表其門
閭
鄧咸楚紀湘隂人天禧間創義學於邑南訓誨弟子
及湘楚之士如江夏馮京安州鄭獬胥從之遊姪珙
為豐城主簿夜聞庫丁聚哭詰之曰失官錢三百貫
珙盡以錢代之還官其人感惠以二女獻之不納皆
咸教也
元陳天福姓譜茶陵人歲凶發廪平糶貧不能糴者
輙周之有道士丐米天福與之一斗道士酬以百錢
天福不受道士出題其壁有桂子蘭孫聫步武之句
後子桂孫蘭孫果登第慕義樂施有父風遭宋革不
仕營東山書院為終身計博學好古著述尤富輯文
選補遺四十卷
明黃謨善化舉人析産多讓遺其昆弟置家祠田百
餘畝通判雲南值沐府卒交譁謨往諭遂定(見府志)
皇清曹景星益陽歲貢生孝友篤至垂老無間見義必
為不私財利刊家諜修學宫身獨任之數拯人于
危尤敦所親里中稱其篤行老成云祀鄉賢
陳六禮攸縣諸生順治三年有山賊之警六禮率
鄉勇禦之被執罵賊死其妻朱氏亦自經十四年
詔旌其門
廖方達寧鄉人巡撫韓世琦以方達名諸生檄署
茶陵學正與弟瀘溪訓導方遠友愛最篤置義田
賙宗族歲饑悉推廪粟賑貧瘠曰天災流行豈宜
獨飽
黃棣開湘鄉人講求大小宗法收撫族之孤貧不
能自存者有曾氏子負官租逮繫甚急其母將自
鬻以償棣開為代輸歲饑散榖千餘石流寇至集
鄉人守望邑令長亦賴之
何其仙寧鄉諸生順治已丑大疫其仙為施藥餌
延醫診視多所全活兄弟不析產不私財訓誨子
姪有古風焉
龍伯冠攸縣諸生事親篤孝癸已歲荒貯租七百
石悉以捐賑隣有張魁伯欲鬻妻償負伯冠捐金
以全之督學繆沅為表其廬云
劉温良茶陵諸生性慷慨與人交輙傾肝膽友朋
困急傾囊濟之吳逆之變温良參替征西將軍穆
占幕府軍機多所指畫薦授安仁令以迴避本
省解歸
衡州府
晉李義姓譜酃縣人太寧中盜起荆湖義傾家貲市
兵器率鄉人擊破之闔境以安荆州牧陶侃召至麾
下分兵使擊賊戰屢有功事平旌賞獨優鄉民立祠
於故居號其地太尉原
南北朝何弘齊書孝義傳衡陽何弘疎從四世同居
並共衣食詔旌表門閭蠲租稅
五代廖偃衡山人馬希萼為徐威所逼幽於衡山偃
率臧獲及鄉人與彭師暠共立希萼為衡山王斷江
自守(見舊通志)按五代史楚世家馬希崇遣彭師暠
廖偃囚希萼於衡山師暠奉希萼為衡山王不言偃
共立未知舊志何據特存而辯之
元段清遠酃人元季兵亂民不自保清遠練習丁壮
悉力防禦境賴以安有官勳後征溪峒歿特加䘏廕
同時李均佐亦有守禦功(見舊通志)
李均佐(見上)
明周誠衡陽人御史均禄之子正統三年春載稻七
千五百石貿於南都經九江安慶值大飢盡以所載
賑之有司以聞賜勅奬諭復其家百年建坊旌之
歐陽梧安仁人光禄署丞天性孝友篤於宗盟凡服
屬之親月有廩給無飢凍者萬歷十七年歲歉梧輸
粟千石以賑有司奏聞詔旌其閭
聶廷鳳常寧人資性篤實尤沉潜問學嘗捐金脫人
於難有宿負力不償者輙焚其劵祀鄉賢
羅宓明酃縣人邑罹流寇劫掠宓明結寨保障之全
活甚衆
鄒承芬酃縣諸生昆弟七人承芬嫡且長父遺命以
貲産予承芬倍諸子承芬藏弆不以示諸弟父卒乃
均産析之督課諸弟學成並著文譽
胡彦聰臨武人事孀母能得其歡心析腴産以予弟
用薦辟起家為重慶府同知恒捐俸佐公費歸置義
田建家塾族人多利頼焉
謝如珂耒陽人為諸生篤志文學獻賊陷湖南如珂
集鄉勇拒戰死之(以上見舊通志)
皇清陳汝方太常卿宗契之孫有黃某者負富人重貲
將鬻其婦以償汝方發其家所藏榖帛并稱貸盡
為償之夫婦遂得全士論高之(見舊通志)
詹象鼎常寧諸生邑人卜遷學宫皆曰象鼎宅地
吉鼎曰果吉吾當毁宅不願獨利也由是新學遂
成
永州府
南北朝齊譚弘寳齊書孝義傳零陵譚弘寳疏從四
世同居並共衣食詔旌表門閭蠲租稅按齊書弘寳
與衡陽何弘皆建元時人附見封延伯傳
宋周世南姓譜祁陽人祥符進士少好學遊上庠聘
董氏女未娶而女失明董氏請離婚世南父以書寄
京師周世南報曰人生配偶有定分始全終廢天也
既第成婚士論高之累官至駕部郎中以少卿致仕
蒋湋明一統志零陵人少辭家入太學既不遇棄而
歸隠黃庭堅在宜州病革湋往見焉庭堅委以身後
事及卒為棺斂具舟送歸鄒浩謫永州湋從之遊浩
有昭州之行湋又為經紀其家
唐幹東安人少負奇氣舉於鄉三試禮部不第歸隠
龍溪邑連歲被寇幹重門設險捐金散榖為族里倡
境内以安(見舊通志)
元吳友遜明一統志字致恭道州人弱冠通武藝略
涉書史元末盜起友遜仗義保障民賴以安
明劉蘭孫江華人生而魁岸剛勇有謀賊首李夜义
作亂永州府判領兵征勦數月未獲聞蘭孫勇造廬
請助入山一鼓遂擒賊首
張琮東安人守鎮百戶宣德二年苗寇犯境琮冒矢
石拒敵中流矢卒
唐斌東安人持身廉約自其七世祖明甫至斌兄弟
皆同爨無間言斌由歲貢授廣州府檢校以官俸置
田與兄弟共之
盧竒祁陽人萬歷庚辰進士初聘同邑張氏女及笄
而瞽女家請改婚奇竟娶焉人稱其義祀鄉賢
唐周慈零陵人為人孝友篤志正學江西萬元吉司
理永州甚器之癸未流賊入湖南官民驚潰周慈從
元吉俱死(以上見舊通志)
寳慶府
明車大敬邵陽人明經未仕究心理學言行篤實尤
以孝友著鬻産以資兄宦為善於鄉薰其德而善良
者為多卒年九十(見舊通志)
楊海清明一統志城步人有勇力為衆推服景泰八
年洞苗肆掠邵湘海清率其妻及其徒衆追戰於龍
王橋以後援不至與其妻俱遇害有祠祀之
彭承孟武岡人土寇袁有志陷州承孟曰國家養士
三百年殉節報效正在吾儕率其子夢麟夢龍督鄉
勇勦賊值州師失期為賊所蹙投潭以死夢麟曰吾
父死吾寧獨生力戰死之夢龍擒獲賊首(見府志)
岳州府
明沈植臨湘舉人歴官僉事歲饑與弟栻榜各輸榖
千石以賑詔建坊旌之祀鄉賢
沈廷燧臨湘人捐榖賑荒開誠化盜家藏書萬卷屬
纊時悉出以貯學宫
周一宫臨湘人年四十喪妻誓不再娶後舉於鄉任
資陽令終身不置姬妾士論高之
楊紹儒臨湘人少習舉子業不樂仕進力田教子篤
於友誼析産時舉其私嚢悉分與昆弟置田以贍族
人甃橋以濟行者子一鵬成進士封太常少卿祀鄉
賢
蕭時逢巴陵人會川巡檢居鄉施藥餌給轊櫝買山
作義塚萬歷戊子春洞庭風作覆溺者四十餘人時
逢悉斂而瘞之太守王瀠表其宅
彭岡平江人萬歷已丑大饑岡上書於縣令勸富人
出粟為粥以賑而岡率先捐米百石鄉人以岡非素
封尤德之
吳采臨湘人以孝友著聞於族閭所置田宅悉與其
庶弟均之子嘉賓官同知嘉兆官教授俱由明經筮
仕(以上見舊通志)
常德府
南北朝邵榮興齊書孝義傳武陵郡邵榮興文獻叔
八世同居詔旌表門閭蠲租稅
文獻叔(見上)
范安祖齊書孝義傳武陵范女祖李聖伯范道根五
世同居詔旌表門閭蠲租稅
李聖伯范道根(俱見上)
明石瑗武陵人瑗十世祖廷河訓約子孫同爨至瑗
族益蕃衍恪守祖訓長幼無間太守陸垹造其廬奏
瑗家十世同居敦睦可風詔建坊表之并復其家(見)
(舊通志)
唐㫤三楚文獻錄常德衛人性謹厚父有養子㫤讓
産與之以慰父志歲祲煮粥以啖飢者尤喜助人婚
喪以子鍊貴封御史有司請謁逃匿入村子姓強之
曰雖非贋官原非實任安能一旦羣縉紳出入耶七
舉鄉飲賓不赴年八十
談錄武陵人自祖隆以下至錄凡七世同居成化間
有司以聞奉詔旌其門
劉國會武陵人性耿介不阿領鄉薦筮仕商丘遭變
慷慨死義
柳之彦孝子紀之孫為獻賊所執欲降之之彦曰求
忠臣於孝子之門豈有祖父受旌而子孫猶屈膝從
賊者乎賊怒斷手割鼻罵不絶口(以上舊通志)
辰州府
宋楊瀨黔陽人素驍勇鄉有寇警兄弟三人併力捍
禦民賴安全立祠以祀(見舊通志)
元向良嗣溆浦人至正中草賊王七叛人多從之良
嗣獨不附賊縱火燒良嗣忽大雨火滅賊感動釋去
(見舊通志)
明嚴秀溆浦人香爐寨苗叛秀應募赴都勻累獲戰
功有官勳秀曰吾無以官為也但求此一方安耳棄
之來歸(見舊通志)
皇清唐大純黔陽人明末流賊劫掠村墟大純止一子
名新居並其姪女為賊所縶索金以贖大純念難
兩全而弟大組早世獨遺一女遂棄巳子贖姪女
後大純復生子有瑞有學行云
直隸澧州
晉周該晉書周該傳天門人性果烈以義勇稱叔父
級宜都内史亦忠節士聞譙王氶立義湘州謂該曰
王敦稱兵構逆譙王尅期舉義此烈士致死之時汝
其成吾志申欵於王乎該欣然奉命潜至湘州與氶
相見氶大悅會敦遣其將魏乂圍氶甚急該與從事
周畸間出反命為乂所執考之至死竟不言其故
元羅長卿安鄉舉人為襄陽路總管倪文俊之亂有
保障功時兵荒相繼長卿家貲鉅萬賑貸全活者甚
衆
鄧均忠石門人峒民寇掠均忠擊平之紅巾至又拒
之境内以寧
張貴和慈利人與弟繼和集兵捍境鄉里從義者多
歸之倪文俊來寇貴和戰敗死之(以上俱見舊通志)
皇清任春澧州人其父紀早卒事母盡孝歲大飢出榖
千餘石以賑明末劉六寇亂州派軍餉一千兩春
悉以家貲輸納
直隸郴州
明高任光宜章人成進士以好義聞於鄉里(見舊通)
(志)
皇清李元郴州人紅賊盤踞萬陽山興寧酃縣俱被劫掠
元捐貲集衆捍禦州境得全(見舊通志)
張一元永興諸生康熙十七年應征南將軍穆占
募隨參謀軍務穆占委守永興吳逆悉賊兵環疆
疊攻不下遂解去逆誅穆占委賫
上諭招撫餘黨至耒陽賊衆抗拒脅降一元大罵賊磔
之
義民(附)
長沙府
明譚永夀茶陵人質言篤行家無餘積喜於應人緩
急嘗割私田以平族争貸人金以還去婦年八十有
三(見舊通志)
皇清楊惠生善化人樂善好施嘗以私廪榖千石減市
價三之一糶與貧戶復糴米三百石糶價如前其
他助婚葬治橋梁設渡船捐貲一無恡惜鄉人德
之
衡州府
明廖璜常寧人成化二十年歲大饑輸粟賑濟有司
申請院道奏旌表之賜冠帶
傅良瑞桂陽州人篤於友愛撫孤姪如子隆慶改元
歲大歉傾其廪囷以振乏絶
譚安暉酃縣人遇歲歉出粟賑濟嘗有偷兒入室安
暉覺而起飲之酒贈以金且勸其改行自新里人聞
其事安暉未嘗自言也晚舉二子人以為篤行之報
云
廖舒鳳藍山農人有厚貲人緩急借貸輙應之不取
子錢力不償者還其劵同時陳鑑屢還人遺金不受
謝鄉里並稱為長者(以上見舊通志)
皇清鄧孔符桂陽州人天性孝友兄孔範病革孔符刲股
療之(見舊通志)
永州府
元劉獲孫江華人至元甲午歲飢行省遣官到縣勘
實令恐擾累以豐熟報官即去獲孫行追至永州哀
籲不巳官始復來勘果實發倉廪賑民賴以蘇又連
三年大飢獲孫嘗煮粥施濟里民德之
文如阜東安人性行敦樸以腴産讓兄居側有橋當
孔道倡善修葺大德壬寅歲飢發廪以賑鄉里(以上)
(舊通志)
明曾恭祁陽人嘗與衆同浴於江得金滿嚢意必同
浴者所遺伺之至夜分果有一少年泣而來訊之曰
吾商也浴於此忘取嚢金吾無還鄉理矣將投於江
恭急呼曰爾無憂吾待子久矣挈所拾還之
唐太正東安人輕財好義建石期橋費八千餘金七
年而功始竣又助修濟川橋後人立祠橋旁
陳經東安人凡宗黨貧乏者必捐貲濟之邑中遷學
建橋咸得其佽助
鄧秀東安人弟洪卒於戍兩孤皆髫齔秀撫養成立
各與娶婦授産治生
劉仁聰東安人歲大飢道殣相望仁聡捐米賑貸鄉
人賴全活者甚衆(以上見舊通志)
寳慶府
明陳佩邵陽人潔已好修屢預鄉飲酒禮年九十二
例賜冠帶(見舊通志)
皇清侯國弼邵陽人家素貧自力衣食然喜施予亂兵
執其兄國弼奔告曰我能為導釋吾兄惟命是聽
兄得脫國弼乃大罵遂見害(見舊通志)
岳州府
明周銘臨湘人性剛方輕財重義成化弘治間歲大
飢銘前後出數千餘石賑濟邑多賴存活旌其門曰
義門
沈鎮臨湘人嘉靖乙夘歲大飢輸榖千五百石以賑
撫臣顔其堂曰尚義
姚文宣臨湘人孝弟力田三世同居郡守李鏡榜其
名於旌善亭提學蔡潮嘉其行誼為書百忍堂
江禹合巴陵人獻賊殺掠積屍以萬計捐貲收葬於
丁油橋官道之南司理戴吉人過而流涕題曰萬枯
壟(以上見舊通志)
常德府
明燕政桃源人正統六年歲飢陳請於朝願輸粟千
五百石賑濟詔賜為義門仍免三年戶役
陳仲鈞常德衛人孝友樂施捐私租倡立義倉歉歲
全活甚衆凡建五石梁又修神鼎門外江岸甃以石
郡守顔其堂曰惠濟
劉從禮武陵人歲飢捐銀千兩粟千石賑濟詔建坊
旌之
賀璣武陵人多隠德遇歲飢賑粟千石
陳湯命武陵人有隠德其稚孫嬉於巷拾遺金一封
有姓字湯命訪年餘得其人還之
段光遠武陵人有勇略與兄光啟同遇賊兄被執光
遠持刃連殺數賊以救兄遭他賊格鬭兄見害僅以
身免
胥本初曾仲賢俱龍陽人正統六年以尚義賑飢
受𠡠奬
鍾志遠桃源人歲祲煮粥以食飢者榖價翔涌志遠
復發廪平糶每石受銀三錢仍輸於官以助賑恤
蕭襄龍鑾裴紹度李聞譽俱以好義聞(以上)
(見舊通志)
永順府
皇清劉漢景保靖人幼孤兩兄繼殞撫教其兄子五人
如已出
王佐保靖人敦睦宗族好施予鄉里夙負未收貧
無以償者悉還其劵
直隸郴州
明楊紹郴州人嘉靖間歲飢捐榖以賑嘗途獲遺金
因留路傍以待少頃失金者至紹驗實還之
鄧紳永興人歲大飢出粟千石以賑恩賜義士坊旌
之
劉宗林宜章人正統時歲飢出榖千餘石賑荒有司
給扁奬之
李思素永興人正統時歲飢賑榖千石詔旌其門(以)
(上見舊通志)
直隸靖州
明毛大富會同人萬歷間市民劉廷紀家被火擎一
箱俾其族人劉德實授大富倉猝不辨也後數日詣
德索以歸德無以應廷紀忿其乾沒訴之縣令將加
刑大富負箱疾趨訟庭曰廷紀授我非劉德也令以
示廷紀皆舊封識啟視不失銖兩令嘆曰此誠義民
矣
栗朝應會同人樂善好施傾嚢濟貧萬歷間縣令申
請表揚(以上見舊通志)
附增
皇清譙衿沅江廪生明正德時始祖大相有隠德子三
炳最長炳兄弟子姪二十人譙氏七世同居始此
炳再傳至學賢立規條以教其家明季避寇失弟
學優所在諸兄弟號泣幾絶分道蹤跡得之又一
傳至仕忠環宅樹多合抱有子母鹿馴其下又一
傳至袗親支一百一十九人譙氏家法事無大小
以年長有才能者主之袗弟衿以祖命主家事續
作家訓二十條子若孫凛遵之隣家火及衿兄弟
入祠堂抱神主避火火隨熄二百餘年喪祭無失
禮每食男女異席終事無譁嬰孺咸聚一室自少
即使知親愛家所畜牛每出入先後以齒在牧地
如之鄉人不問而知為譙氏牛也其他多類此自
炳至衿之孫行凡七世曾孫行五人尚幼不以世
紀今同居如故雍正十年蒙
恩建坊
旌表
欽賜
御書世篤仁風綾匾
湖廣通志卷六十五
