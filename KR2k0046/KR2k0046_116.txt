湖廣通志卷一百十六
藝文志
誌銘
皇清
明贈太僕寺卿吳磊石墓誌銘孫竒逢
嗚呼此有明天啓間逆璫煽虐死忠諫江夏吳公之
賜阡也當天啓時太阿下墜羣小咸倚附奄人内外
之黨既成鐘簴之屬罔問朝臣之以諫言取顯禍實
應山楊忠烈公於甲子疏二十四罪首攻之乙丑黨
禍大作一時正人淪喪國家之元氣亦隨焉時御史
江夏吳公以極論次輔丁紹軾欺誣狀矯旨廷杖死
嗚呼公與應山皆楚産也擊奸之疏愍忠之綸國史
野乘固大書特書矣今逾四十年公季子琮任丘令
介肥鄉賀子應旌寓書幣走使蘇門索表墓之文噫
余伏草莽間病且老言烏足為公重哉憶乙丙之際
楊應山逮後當時所稱左魏周諸君子皆不棄予予
得周旋其間其子弟皆以予與鹿江村為歸伊時雖
不及挹公顔色而芸夫牧豎道公雖死猶足禠奸人
之魄今四十年後復得與任丘君通尺牘將於野人
一言傳信於後世烏可以衰老辭公姓吳氏諱裕中
字磊石號敬菴其先江西萬載人自辛七公始徙江
夏七傳至壁山公居古仙人田以積學教授里門性
方嚴躬勤儉積粟至數千石當萬歷戊子已丑間歲
大饑公廉其值以出估至貧者樂予之不責償所全
活甚衆鄉里德之壁山公生四子公其季也幼秉岐
嶷雙眸烱烱如電五歲授句讀一日自外持兩棃歸
奉父母父摩其頂曰孝子公應聲對曰忠臣壁山公
深竒之公有三兄皆著聲庠序屢躓棘闈公父督課
偹至恚曰教子逢年不如力田公母獨指公語曰此
子屢有異徵天豈終厄我哉未幾壁山公殁公自是
聞母訓益感憤攻苦筆墨中時有涕淚㾗嘗作敗子
篇以自警萬歷乙邜舉於鄉讀書山中不事干謁已
未成進士内閣賀公對揚序其文曰磊石自言讀書
做人冀歸諸形影相質之地此可得公之所學矣授
廣東順德令順為廣劇邑事無巨細綜理周密尤冰
蘖自矢邑有陋規吏凡二十四曹各以其事之繁冷
第而上之至三十金名曰公堂以逮鹽商給引舟師
告郵民間請示請照皆有常例公拂衣起曰此賈人
行耳謂為民父母何一切斥絶之公自諸生時諳里
胥奸弊於徵收糧賦更得肯綮而吏不能肆其欺冒
他如置石關修海門嚴武偹奬士類廉能聲大著東
粤間兼攝新會篆邑有猪頭山稱盗藪蹂躙鄰邑無
寧歲公力請於監司建署移官又設哨兵二艟往來
以壯聲援民利賴之辛酉分校棘闈所取多知名士
後區聯芳官臺諫以直聞壬戌乙丑兩舉卓異八為
江西道御史巡視皇城當是時羣小嗾逆奄羅織忠
讜次輔丁紹軾内黨客魏外怙崔田舉朝側目無敢
出一言公激烈慷慨於十二月廿四夜列香燭肅朝
服昭告二祖列宗曰國事一旦至此誓不與賊臣俱
生濟則君之靈不濟請以死繼祝訖伸紙具疏稿未
數行風旋滅燭者三公怒叱曰何物鬼伯輒肆狂侮
厲聲呼童子速續火頃刻稿就其略云次輔丁紹軾
本一奸邪巧令之小人矢口經濟大率謂人人騙官
事事隳實有題目而無丈章臣初惄焉心折以為或
出忠愛近被臣同官趙應昌有言乃輒具疏求去巧
作如篝之波隂結倚叢之局而其人之中藏已逼露
笑紹軾咬定題目重複發揮只謂緣馬世龍而去可
謝天下可報皇上夫世龍一操戈擐甲之武臣耳世
龍之去留何足以謝天下何足以報皇上當今内有
客魏之交通外有崔田之暴横人情慘於蜩塘國勢
危若累卵此正重大題目紹軾絶口不肯言不敢言
揆席文章僅借輕描淡寫之世龍以塞責真有不可
解者方今善類幾空邪焰彌熾所稱受特達知遇以
乂安社稷者其道安在是騙官者次輔隳實者次輔
有題目而無文章者次輔悞國欺君莫此為甚二十
五日奏上閣票擬已有旨了姑不究丁輔嗾崔魏矯
旨削奪廷杖一百緹騎控馬索公公適往某侍郎家
同兩諫垣兩庶常袍服未易而緹騎至四座相顧無
人色公獨從容向前曰昨具小疏入告此來必為我
被執牽挽去抵午門拜杖血飛如注肉成糜骨節碎
折猶聞誦天子聖明不絶口稍甦語所知曰杖亦君
恩惟具小疏四篇纔入告其一耳諸君當為我繕後
三疏次第封奏可告無罪於先帝又語侍者曰母氏
遠隔數千里豈知兒今夕為國死未幾氣絶時丙寅
正月初二也公死諜者走報丁輔丁方手茶碗墮地
碎俄見吳御史從外來驚惶失措相與力持庭前但
傴身連呼曰不干我事不干我事越二日丁無疾死
公訃抵江夏闔門惶怖匿不以聞公母氏瞿然警曰
兒其以諫死乎兒能學范滂身得為滂母足矣戊辰
懷宗即位追䘏死諫諸臣贈公太僕寺卿恩褒三代
廕一子入監讀書賜祭葬冊命諡詞有曰楚材摧折
者多矣而爾獨杖杖或不至死爾且死爾冤極矣其
加諡如法以表忠魂嗚呼公之死可謂不辱其身不
辱君與親矣高陽孫文正輓公曰世人徼富貴遂媚
要人至殺其所欲殺以媚而兼殺其妨我富貴者以
為不如是無以長富貴曾無何頓損其富貴之身也
當時操刀之奄已大肆其殺機而腹刃之奸隨先奪
其虎翼一死御史尚可維國祚於苞桑獨悲其拜杖
待斃之頃猶殷殷以三疏未上從容絶命死不忘君
昔椒山公以誅嚴嵩而先死嵩卒為椒山所誅磊石
公以擊丁紹軾而見傷紹軾隨為磊石所擊忠魂烈
氣不獨有撑世運抑且早鑒殺機千載下讀公之文
過公之墓未有不拊心肅容流漣涕泗相與感憤而
興思也公生萬歷乙酉年僅四十一歲子男四長窽
以廕入太學次竅次瑢俱廩生次琮即任丘君也女
三孫男十七孫女六曾孫男十一曾孫女七婚娶詳
年譜任丘君追念先型殫心實政應有以慰公地下
之望逢聾瞶衰耄敬吮毫而應千里外之請
黃文旦墓誌銘陳瑚
君姓黃氏諱文旦字敬渝别字赤子號虚雪其先南
昌人山谷之裔也祖佺生四子雲錦雲騰雲富季即
君父雲龍始偕雲錦徙居楚之孝感縣遂為孝感人
君生而竒穎年十歲能屬文十八歲著夜行集問世
臨川陳大士見而異之曰何其似金正希也丙子舉
於鄉為吳梅村宋九青兩公所得士治毛詩一日從
賈肆中購得東萊詩紀讀之發憤精思者十五晝夜
謂二南與大學相表裏作二南箋義二十五篇庚辰
下第歸聞流寇偪處蘄黃間乃盡棄其田宅徙漢上
寓友人李過廬家後孝感城陷而君一門無恙人以
為知幾云癸未入都夢趨於朝旁立凶服二小璫諭
軍國事倉皇不成禮驚而覺甲申國變君自念草莽
臣宗社大禍先形夢寐與人言淚下如雨其時楚亂
亟客吳越間與張南邨馬巽甫諸前輩游丙戌移家
南昌感杜子美兵戈不見老萊衣因朝夕躬耕以養
其父臨湖構一草堂收遺書數萬卷晨夕咿唔其中
丁亥江右大祲道殣相望啓篋出郭恕先趙文敏二
圖畫易粟數十擔贍饑者曰吾寧私此而不以活人
耶已而復歸楚壬辰楚大旱乏糧日挑野菜和豆炊
之啖麥飯剥剥有聲怡然曰此山中滋味不足為外
人道也甲午游中州憩嵩山中都門有招之者寓書
曰林宗通隱薄游太學叔度高蹈亦至京師君笑而
頷之時弟文暹登賢書歸而歎曰吾兄弟四人伯罵
賊死武昌予不上公車叔守墳墓爾棄貢舉十有二
年今日之役亦聊以慰老親而已君少好讀韓文故
其為古文雅似之每謂歐不逮韓遠甚李習之復性
書昌黎贊美不去口明道子瞻同出歐門永叔推子
瞻而不及明道若遇昌黎則必以軻之死後屬明道
矣其尚論古人好與人異多此類也詩學杜間亦學
韓亂後有爛醉詩數十首蓋所為篇篇有酒意不在
酒者也君生於萬歷戊申十二月二十六日卒於今
乙未十一月十六日年四十有八子二懌惟皆庠生
當君之初來吾婁也與予定交於蕭寺歡若生平越
五年從其師又來而予以匿跡水村不得握手一相
見客歲庚子遇君子於武昌則君久作故人矣予痛
君之亡乃按其弟文暹所撰行狀而作文以傳之雖
然予之文何能傳君而君之才之節皆足以不朽然
則予之文或賴君而傳也銘曰明之孝廉兮清之逸
民或翺翔於五老之峯兮或顦顇乎夢湖之濱雖齎
志而溘死兮亦庶幾求仁而得仁嗚呼後之作者其
尚有考於斯文
杜茂才妻烈婦吳氏墓誌銘熊伯龍
烈婦姓吳年十六為里中茂才杜晥妻甲申之變闖
逆潰歸於楚散掠郊野烈婦方少艾與茂才出避寇
離家半里許道傍有池水澄清可愛顧謂茂才曰此
吾死所也是時未見寇強之行婦不肯從且曰爾無
留我我非不愛生脱去此地前途卒遇寇求死不得
必受辱受辱身必死與其死於既辱之後何若就此
全吾節乎茂才繼之以泣亦弗從不得已遂舍之去
去未數武回視婦則已躍入池中矣嗟呼自闖獻煽
禍以來婦之死者當不乏人死如烈婦可不謂之從
容就義者哉寇既退茂才奔池畔求婦遺骸三日貎
如生余聞而義之不待請而為之銘銘曰嗚呼世之
丈夫何如女子池水清漣先期而死明祚方移殺人
如蟻毁其廟社四郊多壘帝后上賓羣臣逃徙豈無
江河曰予可已冠裳巾幗靦不知恥烈婦視之行同
犬豕闡兹幽貞以待信史
陳處士墓誌銘李霨
古稱光黃間多隱君子名可得而聞人不可得而見
余生長京師相距蓋數千里未嘗履其地習知其人
然聞學者但稱松溪先生云先生姓陳氏諱天生字
植其松溪其别號也其先豫章人世所謂義門陳氏
者自明中徙於楚黃岡之松湖里曾祖萬馬祖恩考
鳳徵是為楚安公歴世載德以文行顯於時楚安公
生五子其四為元配蕭孺人出而公之生母曰劉則
其最少子也公生二歲母劉即世又二歲楚安公繼
之藐孤煢煢依蕭孺人為命蕭亦愛之鞠育如所生
稍長就外傅天資敏捷下筆輒數千言補博士弟子
有聲&KR1274;序間公世豊腴自楚安公殁家漸落公内抱
終天之憾又慨然發憤思有所樹立見於當時每夜
深篝燈課業書聲甫釋輒引喉長號聲徹遠迫聞者
皆為泣下如是者十年不改義門之故在南昌九江
者世多貴顯公間掉一擢往尋其宗族續譜分系為
文展先墓詞極痛楚不可讀已而念時事之日非也
毅然以天下國家為已任然竟蹉跎踰三十不得一
第公雖負竒氣不可一世而内行修謹恂恂不欲上
人里中翕然稱長者庚辰歲大饑家有積稻盡以貸
族里之貧者及秋不能償則焚其券明年復饑公家
穫蕎麥百石曰此不可獨食乃采木皮菱實和屑自
給而以大半哺諸饑人里有迫於豪強而鬻其妻者
及公門察有冤色予金而還其婦里豪聞之氣沮事
竟解壬午癸未之間流寇焰熾所過屠掠一空黃被
毒尤惨公會衆謀曰毋鳥獸散賊及之無遺類矣爰
合千艘泊近村之漲渡湖賊四掠無所得公悉力禦
之居數日賊遂解去公性不事産業稍聚則散之雖
口不言經濟而所施為沈毅有大略訓諸子以義方
文譽競爽以古人高自期許年未四十遂杜門不出
嘗有詠懷詩曰短衣長劍當年事永日深山太古心
其高懷雅韻率此類也先是長君少卿登第公不為
色喜惟教以居官行已濟人利物之道而以苟富貴
玷清白為之深戒少卿奉以周旋無墜少卿初令陳
倉屢迎養公公屢却之且誡以書曰吾茹苦涉險數
十年幸不失身為先人羞一溪十畝之間畢吾事矣
安能復為兒輩出慎努力為民父母勿復老人在念
自是益逍遥自得葛巾芒屨萟花竹為娛意有所適
傲然長嘯視一切等夷弗屑也及卒於里舍少卿以
積逋數萬奉新例勒令留任守制少卿泣訴諸當事
不獲請久之内擢出為學使任滿
朝廷嘉其公明拔列卿貳以母夫人春秋高在籍留養
將以某月某日葬公於某山之原先期以狀乞銘於
余余於少卿有一日之雅稔悉其家世且從其鄉人
所稱述知公行誼風槩可追古隱君子義不可以不
文謝乃為敘其概而銘之公生於明萬歷甲辰年卒
於
皇清康熙丙午年以子貴累贈朝議大夫配張氏封太
恭人子五人長肇昌即少卿也戊戌進士歴官廣東
提學使内陞銘曰裔出太丘祥發西江引之勿替德
厚信厖篤生異人厥類殊常如玉之潔如蘭之芳為
郭有道為王彦方肥於而家澤於而鄉其蓄不施其
流靡央刊此幽石以永潛光
湖廣通志卷一百十六
