湖廣通志卷五十六
人物志(行業)(有附增)
永州府
東漢曾譚姓譜泉陵人舉孝廉拜尚書郎有文武才
官終太常
劉優姓譜零陵人其父綽本彭城人為零陵太守因
徙家焉優少有雋聲舉孝廉獻帝時為御史大夫遷
尚書右僕射
熊尚姓譜零陵人拜綏民校尉又領曲江居五年去
官尋詔拜散騎都尉
蔣嵩營道人祖為交州刺史代還至營道因家焉嵩
歷任五官掾功曹上計留為郎出為豫章平都侯子
孫甚蕃其鄉名曰蔣君鄉(舊通志)
蔣晉楚紀泉陵人靈帝時舉孝廉拜尚書郎後除汝
南太守遷交州刺史入奏事應對不滯拜尚書在位
清直為羣僚所服
蜀漢劉敏蜀志蔣琬傳琬與外弟泉陵劉敏俱知名
劉敏左護軍揚威將軍與鎮北大將軍王平俱鎮漢
中魏遣大將軍曹爽襲蜀時議者㦯謂但可守城不
出拒敵必自引退敏以為男女布野農榖栖畝若聽
敵入則大事去矣遂率所領與平據興勢多張旗幟
彌亘百餘里會大將軍禕從成都至魏軍即退敏以
功封雲亭侯
賴恭三國蜀志注先主為漢中王用荆楚宿士零陵
頼恭為太常失其行事故不為傳恭子厷為丞相西
曹令史隨諸葛亮於漢中蚤夭亮甚惜之與留府長
史參軍張裔蔣琬書曰令史失賴厷為朝中損益多
矣
賴厷(見上)
晉唐諶眀一統志泉陵人少有志操魏咸寧初舉茂
才拜武騎常侍平吳還授零陵守境内清晏道不拾
遺百姓樂業
唐宏姓譜泉陵人永嘉初舉孝廉拜殿中郎累遷至
大司徒薦舉賢能朝野多之
南北朝唐獻之姓譜泉陵人南齊時舉秀才官至廣
州都督嚴毅公清臨事能斷嶺表肅然
五代史萇姓譜零陵人善屬文吳王恪鎮宋州辟為
判官謂萇曰逆賊未殄君有濟物才若垂顧黎元有
望矣萇嘉其意乃應召多所裨贊境内肅然
宋路振宋史列傳振字子發永州祁陽人唐相巖之
四世孫巖之死嶺外其子琛避地湘潭間遂居焉振
五歲誦孝經論語十二丁外艱母氏日加誨激雖隆
冬盛暑未始有懈淳化中舉進士試巵言日出賦時
就試者咸&KR0787;眙振所作賦尤為典贍太宗甚嘉之擢
寘甲科通判邠州遷知濱州契丹至城下兵少民恐
衆謂振文吏無戰禦方略振堅壁自守數日契丹引
去大中祥符初使契丹撰乘軺錄以獻改太常博士左
司諫擢知制誥振文詞温麗屢奏賦頌為名輩所稱
尤長詩詠及居文翰之職深愜物議自是彌加精厲
從祀譙亳專典綸翰牋奏填委應用無滯七年修起
居注其冬卒年五十八錄其子綸為太常寺奉禮郎
振純厚恂恂如也時人惜其登用之晩有集二十卷
陶弼宋史列傳弼字商翁永州人學兵法能持論縱
横慶歷中提刑楊畋討湖南猺授之兵使往襲大破
之得陽朔主簿知賓容欽三州遷知邕州綏輯惠養
進西上閣門使知順州卒弼能為詩好士樂施所得
俸禄悉以與人家至貧不恤也既死妻在鄉里僦屋
以居
吳舜舉宋史廣源州蠻傳儂智高敗母阿儂入保特
磨至和初余靖督部吏與進士吳舜舉發峝丁掩襲
獲阿儂及智高子弟檻至京師按舊志舜舉永眀人
周惇頥詳人物志卷首理學
張樞楚紀字子發零陵人善屬文紹聖中自太學上
書言孟后事不報
唐績楚紀零陵人少警敏嗜學能文登元符進士為
衡山令通判鼎州擢福州運判帝諭之曰卿久歷州
縣知民疾苦其具以聞績敷奏詳允
呂陟楚紀字昇卿零陵人與張栻遊楊萬里為丞時
因督租過其里往見之郡守問萬里曰所過知有文
才否荅曰青桂里所一呂昇卿飽學之士即招致鄉
校領袖諸生後為常德府錄參累官監司有直聲
謝用賓祁陽人少跌宕不與俗交讀書過目成誦嘗
閱張栻希顔錄豁然想其為人往求一言可終身行
之訣栻曰其敬乎自是研精性學以古聖賢自期祖
田百畝盡遜以贍弟妹用特科奏名任横州法曺革
俗導化(舊通志)
唐容楚紀零陵人博學強記與唐麟樂韶共學人稱
三傑後舉進士為豐城令政績茂彰尋知邕州交阯
入寇容率兵征之有功而歸隠於建昌之麻姑山自
號雲壑老人
胡黼字良貴零陵人領嘉定戊辰鄉薦授崇慶知州
興學校清徭役簡訟薄刑州民德之(舊通志)
眀田子仁眀一統志寧遠人元末隱居耕讀與劉三
吾友善三吾徵赴行在首薦子仁徵授本縣儒學教
諭敦尚教化儒風大振
歐善堂寧遠人洪武初李文卿内附餘黨猶熾平章
楊璟駐兵道州議縣北十里外盡屠之善堂年九十
餘說璟曰兵以戢亂為功今峝獠之外皆赤子被脅
從耳豈可殺無辜也璟悟授節令止之善堂握節驟
馬一夕馳百五十里大兵至善堂傳璟令兵見節而
止於是居民全活者十數萬
何器道州人洪武已卯領鄉薦入南監時成祖遷北
京擢監生八人扶乘輿器與焉授福建道御史歷官
南昌知府整飭撫字民畏懷之(以上舊通志)
唐慎楚紀零陵人永樂丁酉鄉薦拜監察御史廵按
廣西有滛祠俗傳赭衣過廟者災慎服緋衣往焚其
像廬其廟後擢按察僉事
李侃字希正東安人正綂七年進士授戶科給事中
景帝監國陳簡將材募民壯用戰車三事景泰初議
錄扈從死事諸臣侃言避亂偷生者宜嚴譴以勵臣
節上皇將還與同官言禮宜從厚忤旨被詰尚書胡
濙為解乃已再遷都給事中軍興減天下學校師儒
俸廪侃奏復之戶部尚書金濓違詔徵租侃論濂下
之吏石亨從子彪侵民業侃請置重典并嚴禁勳戚
中官不得豪奪細民有司隠者同罪帝宥亨彪餘如
其請擢詹事府丞英宗復位改太常丞進太僕少卿
二年復設山西廵撫遷侃右僉都御史任之奏言宜
令南北清勾之軍各就本土補伍人情交便武備得
修時不能用奏發廵按李傑罪除名六年考察屬吏
奏罷布政使王允李正芳以下百六十人侃性剛方
力振風紀貪墨者屛跡以内艱歸家居十餘年卒侃
事親孝好學安貧弘治初國子生江紀等言侃學行
事功悉章著耳目乞賜諡寢不行(眀史稿)
張鑑眀一統志永州衞人少穎異刻苦問學事親至
孝治家循古儀法天順元年進士歷任山西按察副
使有治績
黃鍾眀一統志寧遠人天順元年進士授行人拜監
察御史廉足以風人才足以應變公足以服衆眀足
以稽疑為士𩔖所傳頌
樂䪧寧遠人天順三年領鄉薦性恬澹寡慾不治生
産無躁動妄言鄉黨舉為子孫榘範任寧州同知土
官不習禮度䪧推誠待之咸愛戴焉(舊通志)
趙弘眀一統志道州人天順八年進士授刑部主事
上疏言廣西邊政轉員外郎陞山西僉事復補廣東
屢决大獄人服其公歷廵海副使親平番寇事聞賜
金
陳達零陵人領景泰庚午鄉薦每上春官輙就正當
世理學宗工潛心體認得其指要四方學者咸執經
事之署成都彭水縣教諭以文行倡蜀士六世孫純
德為忠節名臣
周冕道州人為人孝友勤學嗜善景泰七年錄濓溪
子孫授冕世襲翰林院五經博士有拙逸集藏於家
(以上舊通志)
李敷眀一統志寧遠人弘治庚戌進士由工部郎出
為郡守居官清慎待物温直言行政事皆可師法
周卿眀一統志江華人正德戊辰進士歷兵刑吏三
部主事行誼文章為時推重尤清苦自勵病劇僚友
視之不囑後事家無餘資惟書籍數百卷而巳
何思道州人領正德癸酉鄉薦由劍州守陞馬湖同
知慈愛廉眀兩著循績
蒋烈東安人領正德丙子鄉薦任汝州知州多善政
復常平倉重保甲汝民德之以剛狷忤當道免歸
喬爵東安人守鎮百戶少遊邑庠嘉靖初流賊剽掠
爵帥民壯至三山舖奮身禦敵俘獲甚衆後從征大
藤峽有功陞副千戶准世襲
雷令零陵人嘉靖巳酉舉人令懷寧邑劇民疲多方
調劑有豪家以貴勢虐民令法繩之被劾得白乃著
戒惡錄遂告歸海忠介瑞疏留有旨復任竟不起
呂藿零陵人嘉靖壬戌進士歷吏部郎中至僉都御
史器宇淵深才識敏練在銓部進賢退不肖人服其
公
竇道源祁陽人由貢生令績溪舊稱鄣山之饒為徽
歙冣道源涖事輙自矢曰此距昉溪應不遠任彦升
豈異人哉竟以廉節始終人㦯嘲之曰寶山空手回
道源曰吾以不貪為寳耳
易三極零陵人領萬歷辛卯鄉薦任至賨州守為人
恬澹寡慾在任三年常不忍用刑致仕歸囊槖惟圖
書數卷
陳禹咨零陵人少失怙叔父遇之少恩禹咨積誠感
之叔尋悟更善待之事母以孝聞嘗至粤西拾遺金
還之子純德既貴顯禹咨布衣疏食未嘗自侈純德
旆難時得緘書揮淚發之哭失聲巳而嘆曰有子如
此吾復何憾
劉惟贊祁陽舉人倜儻自喜讀書石榴山中罕至城
市張獻忠陷湖南聞其名購之急惟贊率鄉勇阸險
自固賊不敢犯士論壯之(以上舊通志)
皇清王盛德零陵人康熙丙子鄉舉授河源縣令清釐
田畝隄防水患振興學校勤能著譽性尤剛介不
名一錢以疾乞歸清約如寒素
寳慶府
宋李傑眀一統志邵陽人登熙寧進士第後出帥湖
南經邵陽省墳墓捐俸置書萬卷以遺郡庠置田數
千畝以贍宗族
眀劉必榮眀一統志字懋德武岡州人才識過人洪
武間任鴻臚寺右少卿
李原暹楚紀邵陽人為監察御史持法有能名終雲
南按察司僉事
徐良楚紀邵陽人性敏質粹嘗輯讀易指南以啟後
學尤工詩文善草書宣德中任本縣訓導以少傅楊
溥薦知均州介守清澹政施仁愛興學勸士有古君
子風卒於官孫永弘治癸丑進士
羅文兗楚紀寶慶人以貢生任安慶通判資性眀達
留心撫養
林璧楚紀武岡人天順甲申進士授監察御史剛果
有風采遷四川按察僉事條陳時政多見施行著功
松潘衞歸老作詩韻補遺號石龍居士
陽益眀一統志新化人正德間貢入胄監廷試奏免
新化加增税糧邑人德之任桐城縣丞督兵拒宸濠
有戰功賜銀幣
羅愈新化人嘉靖乙酉鄉舉任新會令操守廉潔蒞
政精敏抑豪強革陋習改補湯溪陞成都府通判志
操益堅(舊通志)
賀冕眀一統志邵陽人有勇略嘉靖十年流賊劫掠
冕率弟璋並姪四人奮勇拒敵以後援不繼死之
鄒廷望新化人嘉靖壬戌進士為新蔡令陞戶部主
事𣙜税臨清皆以廉潔稱歴鳳翔知府捐俸賑饑民
頼全活陞甘肅行太僕卿兼莊浪僉事恩威並著
唐興仁邵陽人萬歷丙戌進士初任龍游令有清操
催科不擾調寶豊會歲饑民相食他縣令皆諱匿興
仁獨以實告撫按動色疏請賑濟而坐興仁以救荒
無策免官
舒有翼邵陽人萬歷甲午鄉薦初令清源著清節多
惠政遷泉州同知飭兵防執渠寇釋脅從七載得寧
謐焉轉兩浙運同額課外無秋毫染指鹽政一新
曾守魯邵陽人萬歷丁酉鄉薦授葉令邑當要衝民
困供億守魯不阿上官迎送簡略降崇陽教諭改山
陽令弟守訓萬歷巳酉亞魁任延平司理冰蘗自勵
理訟寬平時稱二難(以上舊通志)
周良士邵陽人以選貢入成均萬歷庚子舉於鄉初
任長武令地瘠且衝良士廉能幹辦西人德之擢姚
安守調劑賦役禁庫吏供億之擾除馬戶幫貼之弊
稱永利焉陞臨安同知卒於官(府志)
彭克濟邵陽人萬歷丙辰進士授營繕主事督修諸
王邸暨厰工節省帑金而所為悉辦遷武庫員外郎
奉命採辦節約如初晉郎中擢江西兵備副使累陞
陜西布政使守禦臨洮督臣檄委視邊有軍功推甘
肅廵撫為同里訐奏奉勘得白克濟魁梧偉人吏事
敏練為一時才臣
彭克清邵陽人萬歷乙卯鄉薦知代州時巨璫鎮雁
門守令入見比屬吏克清與抗禮璫誣奏貶秩克清
方質有節槩自其天禀云
謝錫賢新寧人以進士令海鹽才性明敏安民戢兵
具有良畫(以上舊通志)
皇清吳李芳邵陽人順治辛丑進士歷官固原知州两
令巖邑清荒免賦時值軍興籌餉無闕
陳憲道邵陽人康熙已酉舉於鄉任曲周知縣平
戶役滅羡耗廉以持已勤以莅政還家勤學老而
彌篤
岳州府
宋黃誥眀一統志字君謨平江人熙寧進士為長沙
簿時章惇開梅山請增税役誥力言罷之知益陽縣
有政聲居喪廬墓芝生塋祠凡百餘本事聞哲宗賜
帛五十疋後知建州移湖南提刑官至太府卿
劉寶姓譜岳飛將嘗從破楊么有功及飛遇害寶遂
散其部曲隱居華容山卒按府志華容人
李平西楚紀平江人父純皇祐中進士有賢名平西
元符中進士知澧州專務德化集民訓以孝弟勸事
農桑化洽州邑累遷樞密院承旨金師至平西與宰
相李綱奏守禦策又乞詔諸道勤王兵決策一戰時
宰何㮚不能用
吳景偲平江人政和進士授辰州刑曹征平獠寇秦
檜當國屢欲致之力請外補尋以薦召對乞正權綱
定國本謹邊防修兵政厚風俗開言路高宗嘉之累
封武昌縣開國男
鄧雅字彦正平江人身長八尺博覽史傳尤熟孫武
兵法張詠鎮蜀辟與俱往王均反雅分兵攻取所向
輙克黔南熟蠻反雅知黔州招降蠻二千八百戶位
至御史中丞贈太子太保(以上舊通志)
方暹楚紀字明甫平江人初師李弘齋黃勉齋與饒
伯輿張元簡趙師恕皆同門友元簡九江人嘗遺書
曰伯輿明理而遠於事明甫練事而中於理吾嘗以
斯道望伯輿而以斯世望明甫也淳祐間朝廷詔諸
道帥臣舉節行才識之士時孟珙帥荆湖董槐帥湖
南皆以暹應詔珙疏曰伏見岳陽布衣方暹脱去塵
滓之中遊心高明之域天下之事無所不通槐疏曰
方暹體用通貫言行得實早從朱熹高弟黃幹遊有
冰清玉潔之譽妙性命道德之原上而朝廷之事下
而田里之務靡不畢究聽其議論從容閒暇騐之操
履肅清恪忠明年特旨免文解一次暹辭不受珙復
奏賜以處士名未報而暹巳卒學者稱連雲先生子
虛中領鄉薦
萬鎮楚紀字子静平江人少師事方暹後遊雙峯門
魯士能稱其言論懇懇極古今事情非書生常譚賈
似道帥荆辟充公安竹林書院山長不赴登淳祐庚
戌第授澧州司戶參軍及瓜而殁所著有左傳十辨
嘗欲倣晦翁社倉率鄉人建之自為規約序曰周禮
一書為民慮深矣比閭族黨必使相捄相賙古之聖
人其處心也厚其愛民也深故垂典册以示方来學
者讀聖人之書將銘諸心乎抑見之行事乎君子學
道則愛人貴推而行之吾鄉故老凋謝習俗頽敝富
家巨室至積粟紅腐以俟饑饉未聞有倡而舉義者
吁何薄也因觀晦翁先生在建遇大饑請於官作社
倉今欲率鄉中富而有德者行之凡與盟者穀以十
斛為率十人所聚穀百斛擇里中賢有才者司出入
焉使貧民歲以中夏受粟於倉冬則加息什二以償
歲小不收則弛其息之半大祲則盡弛之期以數年
捐以與民古人保恤之政將復見於今日顧不韙與
胡塤姓譜字寅仲平江人嘗從軍有功補修職郎佐
蜀帥帥有二志塤曉以大義帥憚不敢發塤卒帥遂
反故蜀人哭塤有詩曰公如在瀘上謀必寢淮南
魯士能姓譜字時舉平江人從饒雙峰學淳祐甲辰
進士任監利令辟充沅州錄事吕帥政貪汙有叔訟
姪者委士能勘得誣状據事直判之吕怒遣卒覈所
掌軍餉積三十餘年至是啟之耗五千石責士能償
白於朝追毁出身文字羈沅六年吕死得白士能受
誣得直並無憂喜色
郭鴻楚紀字儀仲政和中登進士授澧陽令歲饑捐
俸賑民擢奉議郎中按舊通志鴻平江人
嚴珽姓譜字玉甫性嗜學才識高邁言論侃侃為劍
南節度使剖析無滯寮寀服其能兵民懷其惠文章
事業咸著於時卒於官
陳一發字春卿巴陵人年十六升上舍以薦供奉翰
林宋亡歸故山青林洞吟咏自娱元初行省官交薦
於朝堅不起時號雲岫先生
元夏旻平江人彭縣令撫字勤勞粟産五岐
眀徐執中華容人有文武才通經史喜談兵與劉必
弘相倡和洪武初舉經明行修
姚明善臨湘人洪武中以歲薦授監察御史成祖定
北都明善建議疏河開運朝命協同平江伯陳瑄經
度地勢築&KR0309;引泉及諸閘啟閉功居多祀平江伯祠
(以上舊通志)
岳奎姓譜臨湘人端方廉潔雅重閭里洪武中舉孝
廉授監察御史
陳堅臨湘人洪武中舉孝廉知長樂縣時兵燹民饑
堅請發粟賑之全活者衆又奏立守禦千戶所創建
城垣民至今頼之(舊通志)
方廷玉眀一統志巴陵人永樂乙未進士授工部主
事歷郎中時燕京營建土木繁興上節儉休養二疏
正綂中陞浙江右布政使致仕歸
丁元貴平江人為部從事永樂初尚書夏原吉扈駕
北廵元貴實從行豫籌餉道有功原吉薦之除戶部
郎以剛直稱(舊通志)
劉仁宅李東陽集字廣居華容人永樂庚子舉人知
瑞昌縣躬省田畝教民始作織事深山中有流民千
餘家邏者往索賂不得則妄言民反有司議舉兵檄
仁宅先往仁宅單騎至山口招之民喜曰劉知縣至
矣争出自辨仁宅返命曰無他請以身保兵遂息赤
湖民困徵納多竄死上疏請蠲其宿負若干而更始
之舊額荻課數十萬非其産請以所産栗薪代納民
稱其便遷浙江道監察御史擢廣西按察副使以子
大夏恩進階中議大夫贊治尹
李寯華容人宣德壬子鄉貢條奏十四事内斥選法
太宰王直憾之補都察院司務遷南兵曹出補彰德
知府進山西參政致仕寯為人廉直敏慎嗜學工書
解綬歸卜居黃湖山石田茅屋足跡不履城市(舊通)
(志)
董廷圭楚紀華容人景泰庚午鄉試第一辛未進士
拜監察御史守白羊口劾守帥横暴者清軍河南檢
出逋伍凡五萬人又災異數見疏陳弭災十事陞山
東副使清理滯獄出三十餘人廉正持躬家無長物
武毅眀一統志華容人累官都督僉事為參將守廣
西智勇過人馭下嚴明平两廣黃蕭養及修仁荔浦
諸寇毅戰功居多
鄧廷瓚楚紀巴陵人景泰甲戌進士授淳安令歴貴
程番知府節疎目闊民夷以安累遷布政司拜右副
都御史廵撫貴州時黑苖叛調兵深入斬首六千餘
級生擒二千餘人設都勻府及獨山麻哈清平等州
縣尋總督两廣鬱林雲罏諸寇以次蕩平陞左都御
史贈太子少保諡襄毅平生雅量弘致㒺測淵奥厥
中明炳人亦鮮及
黎淳李東陽集字太樸世居岳之華容天順丁丑進
士第一授翰林修撰預修大明一綂志成賜金幣成
化丙戌遷左春坊諭德修英廟實錄成進左庶子賜
金幣及宴有加修續通鑑綱目成遷少詹事擢吏部
右侍郎持法堅正有請屬者笑應之然竟不行改南
京吏部晉工部尚書改禮部上疏陳正風俗革奸弊
諸事多見施行乞致仕歸卒壽七十諡文僖遣官諭
祭命有司營葬事淳耿介寡合重倫尚節痛違禄養
極嚴廟祀居官儉朴不受私餽所居黃羊渡積潦病
涉捐私帑築隄四十丈民甚利焉凡所汲引陶鑄登
甲第仕中外先後接踵至不能相識
程萬里姓譜華容人天順丁丑進士授吏科給事中
上疏言用賢圖治疏通人才慎選風憲皆切時政恤
刑山東自囚者冤捕得正犯置之法衆皆稱神累陞
戶部侍郎卒朝廷遣官諭祭萬里居官三十餘年諫
草成帙所至有遺愛輙立祠祀之
劉大夏字時雍華容人天順甲申進士改庶吉士授
職方主事時汪直好邊功獻取安南策帝索永樂間
討安南故牘大夏亟匿之吏不能得尚書余子俊數
榜吏大夏徐告曰兵釁一開西南糜爛籍有無何足
詰也事得寢朝鮮請改入貢道尚書將許之大夏曰
貢道紆廻祖宗朝殆有微意不可許乃止遷福建參
政晉廣東右布政改左移浙江弘治六年河決張秋
擢副都御史治河大夏議於孫家渡四府營疏上流
以分水勢而築長隄捍之隄起河南胙城抵徐州亘
三百六十里決口既塞更修築黃陵岡水乃大治進
戶部左侍郎兼左僉都御史理宣府兵餉故事塞上
糴買必粟千石芻萬束乃得告納大夏令有芻束者
許自百束十石以上勢家牟利無所得儲積充羡邊
人蒙利移疾起右都御史總督两廣軍務召拜兵部
尚書京師苦雨沉隂大夏請凡事非祖宗舊而害軍
民者悉條上釐革因會廷臣陳十六事又極言南北
軍轉漕番上之苦及邊兵困敝邊將侵尅之状帝皆
反覆諮訪為停罷切禁之嘗乘間言四方鎮守中官
之害帝曰自今必廉如鄧原麥秀者乃用之不然則
已大夏頓首稱善大夏每被召跪御榻前帝左右顧
近侍輙引避嘗對久&KR0629;不能興呼司禮太監掖之出
武宗嗣立大夏承遺詔請撤鎮守中官又言鎮守貪
殘尤甚者乞按治帝不悦大夏數乞骸骨詔加太子
太保賜勅乘傳歸劉瑾素銜大夏摭田州事逮繫謫
戌肅州瑾誅赦還卒年八十一贈太保諡忠宣諭葬
祭李東陽云關中許宗魯論大夏明識治體如賈太
傅通達國事如陸敬輿質直不阿如汲長孺廉潔不
枉如包希仁忠誠懇切如司馬君實非虛美云(明史)
(稿)
王儼華容人成化已丑進士官職方有能名改工部
理吕梁洪鑿石開渠徙居民瀕河者數百家遷刑部
按鄖府獄多平反累陞左參政治涇陽王獄請論如
法詔賜死陞陜西左布政督餉區畫有功晉副都御
史廵撫山東召拜戶部侍郎會詔求直言儼首論鹽
法侵壊由貴戚宦官九門𣙜鈔不使宦官得預而内
幣出納必戶部稽其數上深納之尋乞致仕歸劉瑾
摭他事逮問謫戌瑾誅赦還嘉靖初賜詔存問年八
十有八卒遣官諭祭(舊通志)
謝綱楚紀巴陵人成化已丑進士知高安縣民有鄔
江两姓強梗不供租綱諭以利害革心為良擢監察
御史清軍四川時以得軍數多少為課殿最綱初不
干進無所枉抑按河南平冤獄糾墨吏擢山東副使
卒
柳應辰姓譜巴陵人成化巳丑進士歷官刑部郎中
擢四川兵備副使改補河南進山西按察使歷江西
陜西布政使陟副都御史廵撫蘇松以不附劉瑾逮
繫詔獄瑾敗復職致仕
楊一清眀列朝詩傳字應寧雲南安寧人父徙巴陵
又徙丹徒一清年八歲以竒童薦入翰林成化八年
進士由中書舍人歷副都御史正德中為戶吏二部
尚書直内閣嘉靖初再召入閣罷歸諡文襄按李東
陽楊母太安人受封詩序稱巴陵楊君應寧其考化
州公廉潔有異績敝冠束帶居京師一第不能旋馬
其母張氏雖貴有禄養命服之外無所增飾應寕上
世滇南人今定居京口而巴陵實故郡且其所受薦
是一清實生長巴陵而府志又云一清父景初官澧
州繼室以巴陵張氏遂隸籍焉一清應載岳州人物
其事蹟詳江南通志
嚴永濬楚紀華容人成化戊戍進士由戶部山東司
主事督儲臨清縮財用慎出納吏民無犯法督餉宣
大會陜西饑奏捐税四十萬接濟邊儲全活萬人以
憂歸起戶部出守西安治循謹不事煩苛文案山積
迎刃立剖時中官歲織綵絨進用秦民苦之永濬上
疏奏不納
顔頥壽楚紀巴陵人弘治庚戌進士授寶坻令改淇
縣拜監察御史宸濠謀不軌副使胡世寧發其奸上
命崔元偕頥壽往勘因會師事平遷刑部侍郎進禮
部尚書改戶部先是武宗南幸彌久儲餉浩繁頥壽
奏留歲漕數十萬石人心始安遷左都御史掌刑部
隆慶初加太子太保
胥文相巴陵人弘治乙丑進士授漳浦令縣濱海多
盗增堡練卒民恃以安閹瑾擅權中貴按閩帑輙羅
織守令罪漳守懼索金賂之鎮廵復徵歛方物文相
皆不肯應遷南戶部郎監税淮關羡餘悉輸公帑流
賊逼淮淮守驅市人往擊殺溺殆半文相閉關守禦
全活甚衆遷知汀州先是粤賊寇汀漳平民脅從株
連前守莫敢平反文相下車白當道洗釋之又省柤
餻之貢辨中林之屍徙長汀學創太平橋出粟賑饑
改補柳州政尚簡静家居不營生産耄年躭讀書手
抄累帖所著有石泉稿子焯官鄱陽知縣有惠政工
詩文(舊通志)
柳尚義眀一統志巴陵人弘治已未進士累陟僉都
御史以忤逆瑾除名瑾敗復起參政
黃昭道眀一統志平江人性坦白凝定克任艱鉅弘
治已未進士知長山縣歲蝗禱神两雹交作蝗盡死
拜監御史歷江西僉事捕獲逆濠黨惡訊治如法遷
雲南參政諭木邦諸夷以利害咸讋服修貢誅普安
賊有功轉布政使致仕
徐貴眀一統志平江人由舉人授潼川州同知甘茹
清苦涖政嚴眀後以忤臺官謝政歸灌園種蔬終老
謹飭周慎不失尺寸鄉里目為古君子
陳能華容人正德甲戍進士官延平知府有平賊功
陞廣西參政性坦易謙挹不言人過蓋長者云(見舊)
(通志)
劉文祥華容人鄉貢授臨水令改卭縣居官廉慎居
家置義倉贍族卒年八十餘(舊通志)
周廷用眀列朝詩傳字子賢華容人正德辛未進士
知宜黃縣入為御史未一載補外備兵四川進江西
按察使請嘱不行入覲都御史汪鋐摘黜之廷用氣
倜儻豪岸為御史言事多觸時忌及為監司不善迎
合失權近意有八厓集若干卷
孫繼芳眀列朝詩傳字世其華容人正德辛未進士
除刑部主事改兵部諫南廵拜杖遷職方郎中出為
雲南提學副使居官亢直屢遭排擯以死子宜舉於
鄉以不朽自命有洞庭漁人集宜子斯億孫羽侯曾
孫穀皆舉進士
張守約華容人嘉靖丙戌進士官淮安知府聞命即
遣家累擕二僮以往闢園種蔬自奉儉約嘗捐歲俸
以振乏絶府為商賈輻輳之地夙號難治守約以清
節鎮之民用馴服
張一隆守約之子鄉貢知南充縣廉潔誠確南充士
大夫懷之
艾穆字和甫平江人嘉靖戊午舉人萬歷初官刑部
主事錄囚陜西時張居正法嚴決囚不如額者罪穆
與御史議止決二人曰我終不以人命博官也還朝
居正譙責之穆曰小臣體主上好生之德佐公平允
之治有罪甘之揖而退劾江陵奪情延杖遣戍凉州
起擢四川僉事入為太僕少卿拜僉都御史巡撫四
川告歸
姜性廷頥長子九歲當得蔭推以與弟年十二著下
帷賦萬歷壬午舉人壬辰進士授鉅野令設保赤倉
十二建義塾七遷諫垣两歲疏凡八上皆切時要家
居清苦如寒士
張珤巴陵人萬歷癸未進士官刑部主事時御史馮
恩論大臣得失都御史汪鋐欲置之死珤執奏得未
減遷太平守值旱蝗令捕蝗者給以穀民争捕之蝗
遂盡守鎮江擒盜有功累官至廣西參政珤性沈毅
人不可干以私
張存意華容人萬歷壬辰進士由民部遷山西僉事
會播亂廷議推存意監軍身親行陣左臂中流矢元
戎劉綎拔之得痊受事五閱月旋底定口不言功廕
贈弗及貴州建忠勲祠祀之
丁聖時巴陵人家貧力學以進士授溧陽令清兌糧
宿弊定淮鹽水運修城浚池省刑興學縣人刊錄紀
之轉袁州府推官分校江南江西鄉試所拔多知名
士陞戶部主事子全芳舉人
余良弼巴陵人由鄉舉授登封教諭改交河遇畿輔
歲饑條陳救荒八事全活百萬戶轉東光令治行為
三輔最尋遷延安郡丞修城堡申斥堠軍政肅然
王弘道華容人萬歷巳酉舉人官安義令性慈柔不
忍笞民復以狷介失上官意旋解歸困窶常不能舉
火年七十五終不能殮親舊為具後事
楊一鵬臨湘人萬歷庚戌進士授成都府推官播酋
新定復叛一鵬按轡行撫遂帖服會採辦皇木轉運
出峽一鵬禁科派平價值作兵木二議蜀人德焉歷
吏部文選典試陜西轉大理寺丞忤逆璫奪職璫敗
起原官管尚寶司丞事上疏言諫官不可太重武臣
不可偏輕門戶不可私立上嘉納遷太常少卿轉兵
部左侍郎署戎政尚書摘發奸弊屢疏劾襄城伯李
守錡冒餉濫官廢弛營伍之罪陞戶部尚書總督漕
運兼巡撫鳳陽等處甲戍流寇蹂躙中州一鵬請專
設鳳撫以固陵園事寢格不行後獻賊殘毁一鵬言
始驗而坐守以死愍帝追悼詔復原官所著有陽春
閣疏稿運事摘要
楊一廉臨湘人由恩貢任商水縣清介自守調樂安
卒時僅帶一圍敝衣數襲祀河南名宦(以上舊通志)
皇清沈以曦臨湘縣人由進士為常熟令遷蘇州司理
有松商被誣為盜洗釋之蘇多文士以曦善於賞
會多所奬成後謫補博興令告歸以曦孝友篤至
居鄉恤窮急病唯恐後時友人某妻被掠稱貸贖
還有王承祥者負戴秀生百金投繯救免以曦為
代償之臨湘人至今以為德年八十餘卒(舊通志)
李嘗之平江人幼失怙恃聰眀有策略善屬文然
性端謹綏遠將軍蔡敏榮愛重之延置幕下甚久
蕩平滇黔嘗之預籌畫凱旋擬奏注官嘗之曰某
受知於將軍徒以語言文字又嘗喜寂坐終日恐
得官不能勝任則上負
聖天子下復負知已也敏榮厚贈遺以歸見親知貧乏
者即周之緣手散盡以老病卒
楊柱朝臨湘人順治已亥進士淹博有雋才令四
川平武邑自獻賊蹂躙後滿目荆榛柱朝悉心招
徠流亡復業人稱良吏
黎大觀華容人康熙丁卯舉人知江西宜黃廉潔
律已勤慎撫民建通津橋以利行人築永豐陂以
資水利舊例編審人丁有硃價陋規六百金悉罷
革尤加意造士修葺學宫置田以供科舉之費擢
戶部主事
常德府
周黃歇史記春申君傳楚人游學博聞事楚頃襄王
頃襄王卒太子完立是為考烈王以黃歇為相封為
春申君春申君客三千餘人其上客皆躡珠履按史
記稱楚人不言何地而春申君宅墓皆在今常德府
故錄之
漢田強姓譜武陵人王莽欲賜強銅印強誓不事莽
有子十人皆雄勇過人以其三子將五萬人下屯沅
東各築一城以拒王莽
蜀漢廖立蜀志列傳立字公淵武陵臨沅人先主為
漢中王立為侍中後主襲位徙長水校尉立自謂才
名宜居諸葛亮之貳常懷怏怏亮表廢為民立躬率
妻子耕植自守聞亮卒垂泣(互詳長沙府名宦)
潘濬吳志列傳濬字承眀武陵漢壽人弱冠從宋仲
子受學劉表辟為部江夏從事時沙羡長贓穢不修
濬按殺之一郡震竦後為湘鄉令治甚有名孫權并
荆土拜濬輔軍中郎將遷奮威將軍封常遷亭侯拜
少府進封瀏陽侯遷太常五谿蠻叛亂盤結權假濬
節督諸軍討之信賞必行法不可干斬首獲生蓋以
萬數自是羣蠻衰弱一方寧靜赤烏二年卒子翥嗣
李衡水經注龍陽縣氾洲長二十里吳丹陽太守李
衡植柑於其上臨死勅其子曰吾洲里有木奴千頭
不責衣食歲絹千疋太史公曰江陵千樹橘可當封
君此之謂矣
晉閻曾眀一統志武陵人避地凉州州牧張茂專伯
隴右築靈鈞臺人苦其役曾夜扣門諫之罷役凉人
大悦
潘京晉書列傳字世長武陵漢壽人弱冠郡辟主簿
仍舉秀才尚書令樂廣共談累日深嘆其才歷巴邱
邵陵泉陵三令眀於政術路不拾遺
唐韓約唐書列傳朗州武陵人本名重華志勇決略
涉書有吏幹太和九年為左金吾衞大將軍又食貨
志元和中韓約為振武京西營田和糴水運使起代
北墾田二百頃出贓罪吏給耒耜耕牛假種糧使償
所負粟二歲大&KR0836;因募人為十五屯每屯百三十人
人耕百畝就高為堡東起振武西逾雲州極於中受
降城凡六百餘里列柵二十墾田三千八百餘頃歲
收粟二十萬石省度支錢二十餘萬緍
宋張頡宋史列傳字仲舉其先金陵人徙鼎州桃源
第進士調江陵推官旱饑朝廷遣使安撫頡條獻十
事活數萬人知益陽縣縣接梅山溪峒多蠻獠出没
頡按禁地約束召猺人耕墾上其事不報熙寧中章
惇取南江地克梅山頡移書朝貴言南江殺戮過甚
惇欲分功啖之乃言梅山之議權輿於頡詔賜絹三
百匹尋擢江淮制置副使復徙廣西轉運使時建廣
源為順州將城之頡謂無益朝廷從其議罷知桂州
入覲帝首言卿鄉者論順州不可守信然時有獻言
者謂海南黎人陳被蓋強盛請出兵自效命頡處其
事頡使一介往呼之出補以牙校喜而去詔問何賞
之薄對曰荒徼蠻蜑無他覬得是足矣尋罷兵海外
訖無事哲宗立為戶部侍郎湖北溪猺畔朝廷託頡
素望復徙知荆南卒
陳起眀一統志沅陵人景祐進士調寧鄉令改秭歸
又歷湘鄉萍鄉令皆有聲在秭歸日疏鑿新灘舟頼
以安終永州倅
鍾正甫眀一統志武陵人治平進士與米芾友善樞
密蔣之竒器之後為廣東轉運使有美政蔡京置正
甫黨碑中坐謫
柳平姓譜字子儀武陵人元祐中知江西之筠州政
尚清簡漸以無訟百姓悦之
元丁易東姓譜武陵人舉進士為翰林編修元世祖
徵不起注周易傳疏建石壇精舍教授生徒資以廩
費事聞賜額沅陽書院
眀何穎眀一統志武陵人洪武庚辰進士授四川峩
嵋令興學惇化革弊振頽累官江西按察僉事
胥必彰楚紀龍陽人洪武癸酉鄉薦拜監察御史命
守甘肅克振邊防擢福建按察使晉左僉都御史巡
視廣東所至有聲
張以澄眀一統志武陵人洪武巳卯舉人歷職勤能
官至河南布政司參議
余仕賢楚紀武陵人永樂中授順天治中有治行陞
蘇州知府理煩治劇綽有政聲
倪永壽楚紀桃源人永樂辛卯領鄉薦授貴州鎮寧
知府性和易治郡清簡教民務農力本民懷其德
朱應祖眀一統志武陵人永樂間由監察御史遷四
川按察使以才能著稱
楊輔楚紀武陵人永樂丁酉鄉薦授刑部主事轉郎
中讞獄平允擢雲南按察僉事遷山東按察使
陳文質楚紀武陵人永樂中貢生授雲南安寧州同
知持身廉謹和輯諸夷陞廣東按察僉事
李光學楚紀武陵人永樂間貢入胄監授直隸興化
令政存仁厚廳前有鵲巢二雛飛去其一折翅獨畱
光學取藥哺之愈亦飛去光學病思魚忽有鵲銜魚
置庭中烹食病愈人以為愛物之騐
史燦眀一統志龍陽人正統甲子經魁累遷南京太
僕寺丞盡心馬政一時多稱其能
馮維楚紀武陵人正德乙丑進士授刑部主事歷員
外郎中決獄勤慎陞廣西布政司參議轉參政政稱
寬平
劉璟楚紀武陵人成化丙戌進士知霑化縣勵志清
苦邑中姦豪攬輸芻餉多侵牟璟禁戢甚嚴請託無
所受於是邑無逋賦民困亦蘇擢監察御史出按山
西憲度嚴眀貪吏望風解綬宗藩訟民奪其田璟判
還民貴戚斂手代去士民號泣以送
楊維楚紀武陵人成化壬辰進士任行人轉司正歷
知䕫州府為政簡易常驅虎患蜀人德之年六十致
仕詔賜三品服捐田七十畝為府學田以備祭器
李顯眀一統志桃源人成化甲辰進士授戶部主事
監𣙜崇文門督儲京倉並以清慎稱性樂恬静乞改
南部曹出守南康以惠愛為政修復白鹿洞書院作
興士𩔖年五十遂引疾歸人甚高之
陳策眀一統志武陵人成化丁未進士知宜興縣厚
重有量政尚循良雖居劇邑卓有能聲擢監察御史
謹於持憲論事率循忠厚出按貴州廣西持法有體
曹司賢武陵人嘉靖庚戌進士歷官四川按察副使
執法眀斷在蜀攝官視學最稱得士著有思古集
賀延䕫桃源人以選貢廷試第一授會昌令有循良
聲嘗裒輯郡志卒年九十
曾壽貴龍陽人以鄉薦授南陽教諭聘試粤闈兼閱
兩房試卷得士十二人成進士者八人後官比部活
冤獄二十餘人(以上舊通志)
夏尚忠三楚文獻錄常德衞指揮使初為諸生有文
譽喜作詩及拜世官始習弓弩稱絶技洞庭盜發屢
有擒獲功貴竹安宣慰殺其族弟舉兵相攻朝廷議
勦督臣檄尚忠往諭至則諸蠻懾服䭾黃金數斗相
遺不受為和解其事而返遷雷連參將歸白首注書
如諸生時
王佐武陵人萬歷丙戌進士歷官吏科給事神宗時
抗疏請建儲光宗即位叙功為太常卿以老告歸
吳宗教常德衞人萬歷戊子舉於鄉任廣西容縣縣
多毒草民以小隙輒服毒殞命宗教申飭反坐令民
納毒草有根者計輕重賞有差朔朢焚之歲旱糴米
於隣郡勸富戶出粟賑貸民不知饑
朱大綂武陵人温恭純篤以孝著聞萬歷甲午舉人
任代州知州致仕予四品服子國昌以選貢為浮梁
縣令先是大統為州守時值歲饑捐資賑粥委一老
吏督之多所全活至是國昌舉子見老吏入其家而
生故小名曰代弱冠舉於鄉人以為活人之報
楊伯高字龍起禠之曾孫萬歷庚子舉於鄉授崇慶
知州居官潔清不樂進取致仕里居喜與後輩論文
博聞洽記蓋其世傳云
曹元龍武陵人萬歷癸卯鄉舉授遂寧知縣時藺逆
之變破蜀四十餘城遂寧逼處賊界元龍親督兵民
乘城守禦賊累攻不下以功陞刑部員外即出為雲
南知府秩滿告歸
楊鶴字脩齡武陵人萬歷甲辰進士授雒南知縣擢
御史極諫京營虛耗人才摧折公私匱乏東方羣盜
數事且曰陛下宣令東宫知勞知危知憂知懼安可
與宦官宫妾處而不見士大夫乎疏奏不省熊廷弼
被議鶴疏理之巡按貴州烏撒近貴州去川南千里
土官恣甚鶴請割烏撒隸貴州以便節制還朝乞停
皇稅釋纍臣登遺逸納諫諍發内帑收人心不報乃
引疾去懷宗嗣立拜左僉都御史鶴言陛下圖治要
在培元氣一切民生國計宜取祖宗成法委任責成
嚴為之程寬為之地圖之以漸鎮之以静何慮不臻
太平哉拜兵部右侍郎總督陜西三邊軍務卒贈太
子少傅
楊嗣昌字文弱鶴之子萬歷庚戌進士累官戶部郎
中河南右參政父鶴被逮三疏請代罪鶴得減死拜
嗣昌兵部右侍郎總督宣大山西軍務上疏陳邊事
帝異其才尋晉東閣大學士嗣昌乃議大舉平賊請
以陜西河南湖廣西北為四正四巡撫分勦而專防
延綏山西山東江南江西四川為六隅六巡撫分防
而協勦而總督總理二臣隨賊所向專力征討總督
熊文燦嗣昌所薦專主撫張獻忠變聞特旨令督師
嗣昌抵襄陽大誓三軍率京軍踰山五十里及其巢
斬殺過當獻忠求撫不許走據碼瑙山左良玉等夾
擊大破之獻忠遁興安平利山中勢復張嗣昌赴夷
陵扼其要害既而決計入川賊攻當陽復至夷陵屢
徵良玉兵不至賊以輕騎夜馳三百里抵襄陽誘啟
城門城遂陷嗣昌初涖襄陽鑿三濠設機橋列横枑
慎啟閉每門置一副將移文出入譏訶騐問法甚嚴
賊乃出不意破之嗣昌在夷陵驚悸上疏請死至荆州
之沙市不食而卒帝曰嗣昌功雖未成盡瘁可憫其賜
祭有司護柩還籍進太子太傅(以上舊通志)
楊山松嗣昌之子襲錦衣衞指揮才略明敏從嗣昌督
師籌畫軍務每至達曙時流賊蠭起山松贊設方略輒
殱羣賊張獻忠隻身竄碼瑙山會嗣昌捐館哀毁過傷
水漿不進幾不得生而廷臣摭嗣昌病國事章疏相繼
孤兒籲天錄刊行狀字字血淚山松祖父文集亂後散
軼從四方購求裒錄如干卷楊氏始有傳集(縣志)
史贊舜龍陽人萬歷庚戌進士官戶曹郎當安藺交
訌疲於奔命抗疏減辰常沅靖加餉四萬二千有奇
運夫三萬餘名守夔州陞川東副使治兵松潘拓疆
三百四十餘里獻捷晉三階以布政使監軍累晉太
常正卿贈少司馬
唐紹堯武陵人天啟壬戌進士任高陽令下車首禁
魏忠賢生祠奏樂尚食又璫族冉世魁叔姪争產相
屠紹堯籍其家貲充餉忠賢怒被逮下獄坐贓三萬
考掠慘酷懷宗立出紹堯獄中陞兵部武選郎守開
封歷嘉湖參政調府江兼廉使值粤西靖江叛紹堯
監軍擒其渠以功晉戶部右侍郎
楊鴻武陵人九歲善屬文天啟壬戌成進士歷官惠
州海防副使主四川鄉試稱得士晉秩少宗伯卒
羅其鼎桃源人進士官行人孝友婣睦以古人自勵
才性敏捷所著述甚富(以上舊通志)
皇清彭之鳳龍陽人順治戊戌進士選庶吉士遷監察
御史歷戶禮刑科給事丰采端凝練達時務請修
實錄議靖西山籌積儲奏緩征禁刑獄中塵羹土
飯及獄卒考掠諸疏俱奉
俞旨晉光禄少卿卒於官(舊通志)
文志鯨鵠之子字石濤康熙辛未進士官檢討督
學浙江典廣西順天鄉試俱稱得人累官順天府
丞晉奉天府尹志鯨能文章立節概會方重用以
疾卒士論惜之
辰州府
宋秦再雄(詳辰州府名宦)
張翹姓譜沅陵人神宗時章惇經略湖北上書言南
北江利害惇銜之或以告翹翹曰苟利於人死不惡
也按宋史溪峒諸蠻傳辰州布衣張翹上書言南北
江利害遂以章惇經制蠻事又請招富峽二州俾納
土並彭師晏之孱弱皆可郡縣復遣章惇察訪據史
則姓譜不足信特存而辨之
明夏銘善楚紀字復初溆浦人洪武戊辰進士拜監
察御史善論事守正不阿太祖有大政輒謂左右曰
召夏御史來議後坐同官事見法太祖追悔曰失吾
直臣命有司經理歸葬
荆政芳楚紀溆浦人永樂丙戌進士歷官交阯按察
僉事改山東廉慎自持致仕家居饘粥常不給
米萬鍾三楚文獻錄辰溪人簡重恬默為學務自得
理解萬歷甲午鄉舉仕靖州學正陞甕安令酋種部
落奪人田地相仇殺院司符下勾攝牽引千百人萬
鍾論首從若干人餘悉原之遷守彌勒州疏冤剔濫
比戶歌詠改靖安王府長史歸以教家式俗為已任
鄉人稱有道
永順府
唐彭瑊楚紀上溪州人仕唐為檢校司徒辰州刺史
開平四年吳敖駢圍赤石瑊調所部征之被執不屈
闔門遇害
宋彭儒猛楚紀納欵於宋錫以錦袍玉帶
直隸澧州
周白善姓譜春秋時白公勝之族為楚將家澧陽白
公欲亂國召之善曰從子而亂其國則不義於君背
子而發其私則不仁於族遂棄其禄築圃灌園以終
其身
晉車武子晉書列傳南平人博學多通家貧不常得
油夏月則練囊盛數十螢火以照書以夜繼日及長
風姿美劭機悟敏速又善於賞會當時每有盛坐而
武子不至皆云無車公不樂寧康初為中書侍郎關
内侯孝武帝常講孝經謝安侍坐陸納侍講卞耽執
讀謝石袁宏執經武子與丹陽尹王渾摘句時論榮
之太元中領國子博士議郊廟明堂之事進爵臨湘
侯俄為護軍將軍時王國寳諂於會稽王道子諷八
座啟以道子為丞相加殊禮武子曰此乃成王所以
尊周公也稱疾不署名疏奏帝大怒而甚嘉武子
唐段弘古安鄉人柳宗元集弘古讀縱横書剛峭少
合尤濩落不事生產人或交之度非義輒去以故年
五十不就禄隴西李景儉東平吕温高氣節尚道義
聞其名求見大歡留門下或一歲或半歲夜與言不
知日出
宋王凝安鄉人從范仲淹學擢第授岳州司理遷屯
田郎中出為江源令有賢名(舊通志)
明張廷蘭明一統志澧州人洪武己丑進士授審刑
司詳議陞大理少卿晉左都御史以勤敏稱
戴本昇楚紀澧州人洪武間貢入太學授兵科給事
中出補廣西右參議以政績著
趙廉慈利人由鄉貢累官都御史有征定苖夷功以
老乞歸晉一階仍命有司歲給廩五百石以優異之
(舊通志)
蕭忠明一統志慈利人洪武間由國子監生授山東
左布政左遷高密縣典史永樂初復陞江西僉事調
廣西
毛穎澧州人苦志博學中洪武丙子舉人署北平完
縣教諭七年疏乞歸養文皇嘉之御書瞻雲樓三字
以賜再歷武強華陽保定三學屢典文衡得士為最
羅鎡安鄉人正統辛酉舉鄉試第一為歙縣教諭捐
俸建學宫修書院萃諸生四時講學陞保定教授歙
人立介德堂祀之(以上舊通志)
李如圭楚紀澧州人弘治己未進士知安福縣調建
昌以計殱華寧劇盜拜監察御史歷陞副都御史奉
命賑延綏疏陳荒政十餘條得便宜行事存活數萬
人以薦授總督河道易置閘座引諸湖水以濟漕渠
進兵部侍郎歷吏戶二部晉戶部尚書如圭學期用
世耿直鮮阿田園取給家口所著有懷古集
周漵楚紀九谿衞人正德辛未進士授大理評事武
宗南巡率同僚疏諫拜杖謫永嘉丞嘉靖初起知韶
州府累官南都御史總理宣大軍務入為大理卿至
工部尚書督理沙河大工所至以治績見會災異因
免歸漵生有異質猿臂善射既直諫著聲又才堪濟
變云
高鵬明一統志澧州人少聘周偉女及筓而瘓偉請
辭婚鵬不可而周氏女有婦德敦如賓之好舉正德
辛未進士知南通州境内方旱蝗而雨民家屢失火
尋滅人以為德孚三異焉尋調霸州以禁奸忤權璫
降寧州同知陞杭州府通判卒
翟鎣九谿衞人正德甲戌進士授丹徒知縣廉潔平
易卒於官宦槖蕭然妻子貧不能歸郡大夫為資遣
云(見舊通志)
皇清易尚陽澧州舉人令河西先是縣有山中裂陷田
為湖廣袤五里田既陷而賦額未除里民負累積
年尚陽泣請於大吏遂獲奏免
直隸郴州
晉谷儉晉書甘卓傳卓舉桂陽谷儉為秀才儉辭不
獲命州厚禮遣之諸州秀才聞當考試皆憚不行惟
儉一人到臺遂不復策試儉恥其州少士乃表求試
以高第除中郎儉少有志行寒苦自立博涉經史不
能遠求師友惟在家研精雖所得實深未有名譽又
恥炫耀取達遂歸終身不仕
唐劉助(詳鄉賢劉瞻傳)
宋邵華宋史列傳其先京兆人曾祖岳家桂陽華興
國八年進士知蓬州錄事參軍時楊全知州性悍部
民張導豐等三人被誣為劫盜獄具華不署牘既而
捕獲正盜導豐等得釋華代還太宗謂曰爾能活吾
平民深可嘉也賜錢五萬授光禄寺丞景德中充交阯
安撫國信使會黎桓死兄弟攻戰華以事上聞許便
宜設方略華諭朝廷威德俾速定位即時聽命使還
改兵部員外郎嘗上邕州至交州水陸路宜州山川
等四圖頗得控制之要知廣州州城瀕海番舶至岸
常苦颶風華鑿内濠通舟颶不能害
明何懷輝明一統志桂陽人永樂間以刑律精通保
任大理寺評事遷都督府經歷勤能益著尋陞通政
司參議
朱英桂陽縣人正統十年進士授御史浙閩盜起簡
英守處州撫降甚衆歷廣東右參議福建陜西左右
布政使推行均徭法十歲一更民稱便以右副都御
史巡撫甘肅陳安邊二十八事晉兩廣總督英前在
廣東撫循凋瘵安輯流亡止諸將濫殺冒功著有威
信至是招撫猺獞效順者定為編戶給復三年於是
馬平陽朔蒼梧諸縣蠻悉來歸而荔波賊衆數萬久
負固亦遣子納欵為置永安州處之自是歸附日衆
帝甚嘉之交阯攻老撾議者恐其内寇詔問英處置
之宜對言彼不過争甌脫耳諭之當自悔懼帝從其
言果上表謝潯梧高廉賊起分道擊之俘斬甚衆桂
林平樂蠻攻城殺將復分兵十二道擊破之入掌都
察院事加太子少保星變疏陳八事卒贈太子太保
謚恭簡(明史稿)
朱守孚楚紀英之子成化已丑進士任刑部主事遷
郎中在職嚴謹諸司奏牘悉委看詳錄囚北畿雲貴
多所寬釋
曾䡵姓譜永興人成化乙未進士歷刑部員外郎平
陽有訟田者久不決蘇州衞有冤誣殺人者繫獄十
餘年䡵往訊皆得其情出補紹興知府乞歸年七十
四卒子三人介全念皆成進士
黃珙明一統志永興人成化辛丑進士知萬載縣裁
決如流庭無稽訟儲穀備荒修學宫範祭器招懷流
徙練兵弭盜用部使者薦擢刑部主事執法平允雪
王輔之冤辨劉雲之誣衆論韙之陞江西按察僉事
乞休養母母卒廬墓側哭聲振林麓年七十五終
皇清胡懋敬宜章人篤行好學康熙甲寅以明經授鎮
原令操守廉介干請無所私卒於官士民德之為
畱葬焉
彭一琮宜章人性耿介寡言笑以歲貢任滿城令
徙濟源治尚簡静持法不苟所至吏民畏愛之以
老乞歸宦槖蕭然
袁宗佺桂陽人康熙甲子副榜任北流知縣縣頻
年苦旱宗佺鑿渠溉田遂成沃壤罷私稅除莠民
一境晏然改調義寧地雜苗猺宗佺興建學宫集
諸生讀書習禮朔望臨講邑人感化
直隸靖州
宋楊藴楊通寶楊政巖楊光富楊昌御宋
史西南溪峒諸蠻傳誠徽州唐溪峒州宋初楊氏居
之號十峒首領以其族姓散掌州峒太平興國四年
首領楊藴始來内附五年楊通寳始入貢命為誠州
刺史淳化二年其刺史楊政巖復來貢是歲政巖卒
以其子通□繼知州事熙寧八年有楊光富者率其
族姓二十三州峒歸附詔以光富為右班殿直昌運
五人補三班奉職晟情等十六人補三司軍將繼有
楊昌御者亦願罷進奉出租賦為漢民詔補為右班
殿直子弟姪十八人補授有差獨光僣頗負固不從
命詔湖南轉運使朱初平羈縻之未幾亦降乃與其
子日儼請建學舍求名士教子孫詔潭州長史朴成
為徽誠等州教授光僣皇城使誠州刺史致仕官為
建宅
明倪鎮靖州人貢太學未仕授徒於家宋以方出其
門
儲維靖州人選貢仕隆昌知縣九載清慎如一日致
仕後百姓醵金助歸
附增
皇清黃復生湖廣人康熙十九年知卬州時軍興旁午
調劑輸將夫役往返酌量更換民賴以安
周璧湖廣人由拔貢令慶符邑多游民不知務本
璧親詣勸農遂改積習
劉時遠湖廣人康熙己卯鄉薦令蘆山下車即除
行戶雜費比去蘆人建坊志之
陳愚興國人康熙巳酉舉人令遂寧清操淡泊視
民如子
孟易吉武昌人由拔貢令綦江七載多善政
汪淑問字邁陶麻城籍順治已亥進士令犍為安
輯流遣犍人德之
王追騄黃岡人由舉人令犍為莅治八載内擢刑
曹士民立碑紀之
劉啟和字石洲江陵籍康熙丁未進士知雅州雅
濱夷劇郡商賈輻輳民多逐末啟和勸課耕讀州
士由是始敦本業(以上四川咨册)
王銗湖廣人康熙二年任邵武副總兵值東路土
寇李桂孫聚亂銗大張筵宴陽令部將誘降積年
逋寇皆即席就擒東路以平士民踴躍為建亭鐫
碑紀功於東橋之左(福建咨冊)
湖廣通志卷五十六
