湖廣通志卷四十七
鄉賢志
古者論士必於鄉而士大夫之賢者皆得祀於其
鄉惟鄉黨有定論斯國史亦從而採輯焉滔滔江
漢南國之紀若尹内史之文武為憲孟吉公之忠
孝雙美著名經史尚矣至於經國型方勤學敦行
或出或處皆名教之樂地人倫之標凖也
本朝釐定祀典各省鄉賢皆奉
旨下禮部覈品行而定去留法綦嚴矣榮亦有加焉鄉
之後進瞻俎豆而企風徽獨無卓然興起以繼前
賢之芳躅者乎
武昌府
三國孟宗(詳孝子志)
唐李邕郡縣志字太和其先江都人父善徙居鄂州
之永安唐書列傳邕少詣李嶠願一見祕書嶠薦之
假直祕閣未幾辭去嶠問以奥篇祕帙對辨如響拜
左拾遺會宋璟奏張昌宗有不遜語請付法則天不
應邕進曰宋璟志安社稷非為身謀望陛下可其奏
則天色解明皇時為陳州刺史張說忌之以事下獄
許州人孔璋上書救之減死謫貶遵化縣尉後從中
官楊思勖討賊有功歴括淄滑三州刺史上計京師
阡陌聚觀以為古人天寳初歴汲郡北海大守李林
甫因事矯殺之年七十餘邕早擅才名雖謫外中朝
衣冠天下寺觀多齎金帛往求其文有集七十卷後
贈祕書監
李鄘唐書列傳字建侯邕從孫第進士為李懷光所
辟歴監察御史懷光叛鄘陷賊中密與高郢刺賊虚
實及所以攻取者白諸朝事泄懷光詰責鄘詞氣不
撓三軍感動懷光囚之河中賊平入為吏部員外郎
徐州張建封卒兵亂囚監軍迫建封子愔主軍務帝
以鄘剛敢拜宣慰使持節直入其軍諭以禍福出監
軍獄中復其位衆不敢動愔上表謝罪還稱旨遷郎
中憲宗立為京兆尹累官刑部尚書後為淮南節度
使諷諸道輸貨助軍由是悉獻吐突承璀薦之召拜
同中書門下平章事鄘不喜由宦倖進以太子少傅
致仕卒諡曰簡
廖忠(詳忠臣志)
五代吳仲舉(詳忠臣志)
宋吳中復宋史列傳字仲庶進士及第知峨嵋廢淫
祠代還不載一物通判潭州時御史中丞孫抃初未
相識薦殿中侍御史或以問抃曰昔人恥呈身御史
今豈有識面臺官也中復益勵風節劾宰執梁適劉
沆仁宗飛白書鐵御史三字賜之進龍圖直學士知
江寧郵兵鞭廵轄官中復以便宜戮首惡流其餘又
歴成都府永興軍拒行青苖法後關内大旱請賑恤
流亡執政惡之謂為不實削一階起知荆州坐過用
公使酒免卒年六十八中復樂易簡約好周人急士
大夫稱之從孫擇仁
馮京宋史列傳字當世江夏人少雋邁不羣鄉舉禮
部廷試皆第一時尚未娶張堯佐欲妻以女京力辭
出判荆南府事還修起居注時吳充以論温成皇后
追册事黜知高郵京疏稱不當黜劉沆請並斥京仁
宗曰京何罪但解其起居注旋復試知制誥避婦翁
富弼當國嫌拜龍圖閣待制知揚州改江寧府以翰
林侍讀學士召還糾理刑獄知開封數月不詣丞相
府韓琦疑京傲語弼弼使往見京曰公為宰相從官
不妄造請乃為公重非傲也出撫陜西請城古渭通
西羌唃氏畀木征官以斷夏人右臂除端明殿學士
改御史中丞王安石方議新法更張制度京論之安
石指為邪說請加黜逐帝不聽擢樞密副使進參知
政事數與王安石辨論保甲養馬不可行又薦劉攽
蘇軾掌外制會選人鄭俠上書言時政謂京可相吕
惠卿譖京朋黨罷知亳州尋以資政殿學士出知渭
州值茂州叛徙知成都府蕃部何丹方寇雞棕關聞
京至詣降議者欲搗其巢穴京請於朝禁侵掠給稼
器糗糧遣之歸蕃部皆喜受盟願世為外藩復召知
樞密院京以疾未至帝遲其來至形之夢因有夢寐
不忘之詔隨以觀文殿學士知河陽哲宗立拜保寧
軍節度使知大名府改彰德范祖禹論京生平先後
為安石惠卿所傾沮中立不倚且昭陵學士惟京在
付以樞密必允公論時京己老乃以中太乙宫使兼
侍講改宣徽南院使拜太子少師致仕卒年七十四
帝臨奠於第諡文簡所著文集奏議三十卷
費師古楚紀蒲圻人天聖二年登宋郊榜進士英敏
有才尤長賦咏官至諫議大夫時知諫院范鎮以請
建皇儲罷職師古抗疏留之不報遂致仕而歸著有
疊秀亭詩草
吳擇仁宋史吳中復傳擇仁字智夫興國人以父任
為雍邱主簿因河決得議事朝堂宰相范純仁異之
曰簿領中乃有是人耶會畿内饑多盜選知太康以
靜鎮為政盜不入境按治中貴譚正奴犯法正譖之
徽宗遣宋喬年往鞫不能得擇仁毫毛罪喬年歸薦
之擢西河路轉運使判官從招討使王厚伐青唐有
功進集賢殿修撰為京畿都轉運使知開封治宦官
楊戩匿賣珠人戩中以事出知熙州終徽猷閣直學
士知渭州
陳倬(詳義士志)
陳求道(詳忠臣志)
任獻夫(詳文苑志)
盛子充明一統志興國人登崇寧進士親喪廬墓鄉
里稱孝多藏書置萬卷閣初與王黼同舍黼登相位
一無所求仕為朝奉郎
李義山姓譜字伯高嘉魚人讀書一過能解大義師
事朱仲晦張敬夫嘉定中第進士累官金部郎中時
稱其行美如瑜節介如石又序其詩為渡江後一大家
吳必大字伯豐明一統志興國人以父任為吉水丞
屬權臣指朱子為偽學遂棄官歸早師張栻吕祖謙
晩師仲晦深䆒理學議論守正為儒林所重
馮洽(詳文苑志)
邵應豹字起南其先淳安人父遊武昌生應豹家焉
明一統志豹舉嘉熙二年進士為常德司戶歴知江
夏寳應潯州皆有惠政府志豹以母老辭禄侍養時
丁賈二相皆與同年當路薰灼豹獨絶之幼篤孝母
疾醫須鵲肉和藥豹默禱鵲自投於庭母遂愈其後
居喪哀毁成疾再祥不禫及老杜門謝客吟咏自適
其出處進退皆能守禮度義卒年九十五爵淳安縣
男食邑三百戶
元何槐孫字德孚蒲圻人幼穎慧日記數千言泰定
四年成進士初授宜黃尹洞燭民隠人不敢欺值歲
饑勸賑有方再推德安雲夢俱著政聲至正二年遷
慶元路總管府推官申條約決疑獄未嘗以聲色加
人而委曲得情闔郡畏服著有善政指南書及碑碣
諸文行世(舊通志)
李英楚紀嘉魚人元末保障鄉閭從參政阿魯輝復
武昌有功授校尉甲午秋蘄黃祝寇以舟師溯武昌
英伏兵江中擊賊溺死者無數授黃州府同知以疾
辭不赴
明劉任明一統志武昌縣人元四川行省參政洪武
初召為兵部尚書後出為廣東行省參政以善政聞
東莞伯何真降附任處之得宜召為應天府尹
曾泰楚紀江夏人洪武初以秀才徵上重其學行每
慷慨論事言無不從超拜戶部尚書
蔡哲分省人物考字思賢武昌縣人洪武初任右司
郎中奉命詣贛州招諭熊天瑞遂遣子入朝又命往
蜀報夏明昇聘挾畫師同往圖其山川險要因言昇
可伐卒用其策進參政復召為御史以所舉御史某
犯法被劾免官及卒上深惜之
劉維楚紀咸寧人洪武初徵詣金陵諸司營構咸資
草創授工部尚書
周縉分省人物考字伯紳武昌縣人洪武初授永清
典史攝縣事以廉幹稱靖難兵起守令相率迎降縉
極力拒守兵寡不能敵懷印而南道聞繼母喪歸終
喪糾義旅勤王聞事定匿民間後械至京下獄謫戍
興州以子代得還
周瓛縉長子縉謫戍興州瓛為家督撫諸弟極友愛
鄉黨宗族無間以子源貴贈監察御史(舊通志)
魏觀分省人物考字把山蒲圻人國初被徵與劉基
宋濓同謁上與語竒之授平江州學正歴遷兩淮都
轉運入為起居注洪武初命侍太子說書大本堂及
授諸王經三年轉太常卿改定諸祀典稱旨集大明
志成進國子祭酒四年廷試進士觀與孫吾王僎為
讀卷官得吳伯宗等一百二十人坐考祀孔子禮不
以時奏謫知龍南縣未至即召還為禮部主事廷臣
薦觀有治才出知蘇州府懲苛政敬老恤民建學宫
舉鄉飲禮聘名士風教勃興擢四川行省參知政事
父老疏留命還郡以修府署浚河事御史張度誣奏
之與高啟等並坐死上尋悔之命所過致祭皇太子
諸王哀賻有加乃歸瘞賜祭葬
王允茂分省人物考字才英蒲圻人嗜學通經與兄
志學相友愛洪武十八年舉明經授泰寧令釐革弊
政民情翕然太祖錫丹符以旌之卒於官
宋忠楚紀字德敬崇陽人洪武初令清流興學剔弊
有羣盜嘯聚忠抵其巢撫之俱降立廵檢以管束之
遷刑部員外清流士民請於朝擢汀州知府
成務楚紀字惟幾興國人洪武丙子舉人授廣元諭
適御史按邑率諸生郊迎望見行李繁重遽麾諸生
返御史至問生員何在對曰行李甚盛恐壊士子心
術御史竒之以敢言薦擢行人使暹羅改御史永樂
間設貴州省上顧見務英偉曰黑御史可任按察使
務往振揚風紀貴人以鐵面稱之歴官二十五年未
嘗攜家
范俊分省人物考大冶人洪武間以貢拜監察御史
歴陞左僉都御史以風裁見稱權貴避之
劉仲廉楚紀江夏人洪武乙丑進士淳質有守永樂
初營建北京多效勞績陟工部侍郎轉尚書
鄧真分省人物考字存誠江夏人永樂辛卯進士授
監察御史上疏言時務十事擢山東臬司讞獄詳明
政事通敏轉布政使愛民如子卒於官士民像祀之
王愷分省人物考字時舉允茂子永樂甲申進士知
江寧諸務煩劇處之裕如命撫畿甸逋氓旋集上問
戶部錢榖出納面對不爽進左中允時漢庶人搆陷
宮僚下獄愷誦讀不輟宣德初補廣西僉事猺獞為
亂遣文武將臣同愷往撫底平賜遊後苑觀元宵燈
愷疏陳六事特賜俞允征大藤峽襄翊有功至潯州
建學校荒徼向化轉廣東左參議往撫欽廉叛寇事
平刻石招遠山
陳智分省人物考字孟機咸寧人永樂丙戍進士授
監察御史按閩斷書生張疑獄按南畿捕奸黨數十
置於法擢陜西按察使剪猾理滯囹圄為空洪熙初
入覲兵部奏以馬給朝覲官歲納一駒智上疏謂職
官牧民而令為戶部孳馬失朝廷禮下體非新政所
宜仁宗嘉納之父喪廬墓服闋乃涖陜陜饑連有大
役皆止之宣德中進江西右布政永豐張子良亂智
戮其首餘黨皆宥免正統初進都御史數平反大獄
御史張勖訊囚失實智笞之勖遂誣以他事落職歸
楊昺楚紀字文昭崇陽人永樂壬辰進士授監察御
史守制起補貧至不能趨朝後為山東道是時法尚
嚴奏免坐死者三百人性耿介彈劾不避權貴宣德
四年出為浙江僉事賊據百丈山蘆弄洞頻出金衢
剽掠昺亟攻之圍其山賊首自經餘皆散七年考滿
以疾辭歸正統二年少傅楊士竒少保楊溥薦昺可
大用及引見上嫌其鄉語補廣東按察使士竒曰何
為猶土音耶昺曰世楚人奈何效齊語媚時居廣東
三年致仕歸年八十六卒
龔伯寧字文卿明一統志崇陽人永樂甲辰進士知
新昌公明廉介鋤強息訟勸課農桑鑿天寳山引水
灌田甚廣入覲卒於都
王竑字公度江夏人正統巳未進士授戶部給事景
帝監國廷臣伏闕劾中官王振罪錦衣指揮馬順叱
衆令起竑奮臂捽順髮齒其肉百官爭捶順死直聲
大振旋因邊警擢僉都御史督守居庸諸關事平廵
撫淮揚兼總督漕運官弁畏服歲大饑盡心賑救全
活者百八十萬人英宗復辟石亨論其擊順事罷為
民天順四年復起原職征平凉寇平歴官兵部尚書
致仕卒諡莊毅賜祭葬(明史稿)
辛浩分省人物考字養正江夏人正統戊戍進士任
監察御史彈劾不畏權勢謫戍遼陽乃選教將校子
弟皆有成天順中復其官
盧中楚紀字守正蒲圻人父貴賢性嚴中奉命惟謹
正統十年成進士歴員外郎中居布衣蔬食遇權璫
貴戚屹然弗少遜門無私謁用法不撓父嘗鞭之甘
受焉及參議浙江歸守父訓蕭然無一物人盡稱其
廉樸而父名益彰云
李田分省人物考字舜耕嘉魚人景泰甲戍進士歴
戶部郎中成化初督餉征蜀有功擢廣東左參議海
南夷叛抵穴懇諭夷皆效順進左參議辨綵幣墨印
之弊累遷副都御史廵撫京畿歲饑發廩全活萬人
嘗建議增漕以足邊餉嚴令以警邊烽給財以市戰
馬設法以完隊伍專任以責成功申禁以息囂訟皆
允行之中官汪直用事怒田不私謁遂致仕歸
劉諒分省人物考字守貞興國人景泰間監生授鹽
城令延禮良師訓誨庠士暇則出郊勸農親授耘刈
之法值蝗禱於城隍蝗皆入海死歲旱禱輙應雨不
出境有一村雨不及廉其故得妻殺夫之冤人尤異
之宿民舍夢有赴愬者明日猫投竈死命掘之下一
古墓為徙葬焉淮賊喬亮屢捕不獲賊過鹽城上官
責諒捕之喬曰毋累仁賢父母自投聽解出鹽城境
仍亡九載考績民不忍舍復留三年致仕歸
龔晟字德輝蒲圻人幼而穎異天順甲辰進士授御
史按廣東時寇猖獗疏陳兩廣不協必建制府以大
臣總督軍務策應乃無齟齬上嘉納行之成化十一
年孝宗六歲尚處西宫中外慮萬貴妃為害首請建
立東宫儲位以定尋疏論元宰李時量移貴州參議
歸卒(舊通志)
徐鏞楚紀字用和興國州人成化已丑進士授行人
拜監察御史廵視通州奏定漕卒輓輸著為令州人
便之復按福建疏災異四事會星變請免慶成宴謫
鎮原令歲饑移民就粟多所全活尋改臨潼父老泣
送之後總督漕運持法糾邪軍民沾惠卒賜祭葬弟
鉞弘治庚戍進士仕至知府鈺癸丑進士官太僕卿
向珍分省人物考字子席大冶人由太學授廣西興
業令木頭峝寇猖獗集民守禦成化乙酉韓雍為總
督賊扼其要路使不通珍潛往見之韓竒其來委以
便宜遂破賊以火攻搗其穴擒斬甚衆韓上其功陞
鬱林知州未幾卒民祠祀之城北有向公井珍備賊
時所禱泉也
吳廷舉字獻臣嘉魚人洪武中以戍籍隸梧州登成
化丁未進士授順德令潔己愛民都御史徐某欲為
權璫修家廟舉不從適毁滛祠以其材作書院修學
宫廣東盜起陞兵備僉事討平之改兼鹽法時劉瑾
遣官斂諸省庫銀解京意在索羡舉第以額應解又
劾太監潘忠二十罪逮繫獄拷掠枷之十餘日幾死
謫戍雁門逾月宥為民瑾誅召補雲南副使擢江西
參政討桃源賊深入為所得不少挫久之伺得賊中
要領反執其魁以歸晉廣東左布政使立番舶進貢
交易之法平驛逓之役陞副都御史賑濟湖南土官
相仇殺舉檄諭解疏請隂備宸濠嘉靖初召為兵部
右侍郎上疏忤政府改南工部尋改戶部遷右都御
史廵撫應天中貴張志聰驕横具疏劾其貪黷狀後
以南工部尚書乞歸衣敝帶穿不事藻飾言行必信
人不能奪所居湫隘無郭外田惟藏書萬卷夜猶披
閱其在太學時兄事羅玘玘病痢僕死自煮藥飲之
負以如厠一書夜數十返所著有奏書數百篇雜著
千篇卒年六十六無以為殮都御史姚鎮為營葬湛
若水銘其墓隆慶初追錄賜祭葬加太子少保諡清
惠(明史稿)
張璞分省人物考字中美江夏人弘治乙丑進士授
知縣拜監察御史按雲南單車行部遠近凛然時鎮
守中官役軍虐民璞重懲之忤劉瑾逮繫詔獄卒贈
太僕少卿
李承勛分省人物考字立卿田之子弘治癸丑進士
知太湖俗獷悍難治勛以善政變其習徵為南部郎
出守南昌劇賊驕藩内外孔棘勛屢進戰諭降王竒
斬賊胡雪二酋華林賊平境内安輯即疏請蠲租八
年桃源賊起江浙勛策賊所由間道設伏破之歴陞
都御史廵撫遼東節省積羨為戰守芻糧備邊境以
寧嘉靖初晉兵部尚書提督團營惡郭勛驕縱剪其
羽翼十年詔問耕桑禮勛言禮有儀文政有根本惟
上下節儉墾田興水利足民衣食為今日急務又問
郊禘以正經術順人心對卒贈少保上親製奠章諡
康惠子敉官益府長史(參舊通志)
戴書分省人物考字天錫崇陽人弘治壬戍進士授
南京大理寺正讞獄原情出補四川僉事持守廉潔
多所興革歴陞苑馬少卿備兵甘肅上安邊疏病歸
家居十載無儋石儲備兵臨安平尋甸安銓之亂以
大學士李時薦廵撫貴州時因寇擾不靖上八可征
策區畫精詳人服其識平生剛方儉約所至有冰蘖
聲卒賜祭葬
胡濓分省人物考字深甫崇陽人幼穎異鑽研六經
性至孝昕夜焚香籲天以祈母壽母病躬侍湯藥晝
夜不解帶兄弟分産涕泣數日田地自取磽薄者弘
治乙酉舉於鄉九試禮闈不第授四川定遠令遷邑
築城百姓安堵陞知蘭州未行卒蜀人祀之有疾病
就禱輙愈
劉珂分省人物考字公珮興國人弘治丙辰進士令
長洲興學校除盜賊墾民田三千餘畆興水利七百
一十處置義冡三毁淫祠十會有濬河之役水部奏
徵郡屬僱役錢珂力言於當道疏請奏免歲省費不
下十餘萬補太僕丞奏革本寺丞四員陳備邊水利
八事逆瑾亂政乞休歸
鍾湘分省人物考字用秀興國人弘治壬戍進士授
戶部主事擢知漳州府會鄰廣山寇倡亂合一省兵
殱之芻粟日費數百金悍卒不可法馭湘區畫有度
率死士先搗巢穴縛其首惡給脅從者牛粟而遣之
餘賊感泣不戰而巢遂空海寇聞之亦皆就降以功
進階三品禄視參政歲饑多方賑濟忽疾篤庫有餘
羨數千兩署印者欲私分之湘曰汝欲汚吾名耶悉
登簿籍擢廣東參政未行卒
韓楷字以正江夏人正德辛未進士授刑科給事遷
掌禮科以議大禮廷杖出為知府歴任雲南廵撫(舊)
(通志)
孟廷柯分省人物考字培之武昌縣人正德辛未進
士任大理寺副與修撰舒芬等諫武宗南狩謫戶部
照磨嘉靖初累擢雲南參政
仵瑜明一統志字忠甫蒲圻人工部主事紳之子舉
正德庚午鄉試第一丁丑登進士授禮部主事世宗
踐祚上勤聖學篤親親開言路敬大臣選諫臣去浮
屠拯困窮重守令修武備儲人材十事皆嘉納之以
原官提督四譯館是時四譯朝貢如哈密佛郎機諸
國中朝權貴黷其寳賂而諸國亦各以貨取鈎致積
有輕心惟朝鮮最恭謹彬雅有上國風瑜則示之以
禮輕重畏懷之罔不悦服後議大禮忤旨廷杖卒隆
慶初贈光禄少卿蔭子密國子生(參郡志)
胡堯元分省人物考字廷猷蒲圻人正德辛未進士
授戶部主事以忤權貴謫高郵州同知轉瑞州府通
判已卯夏運糧吳城宸濠叛乃間道還瑞守宋以方
被擒元攝郡事泣諭士民死守請兵王守仁即日具
疏朝廷得奏即擢守瑞州逆黨李蕃掠瑞元偽稱迎
降伏發擒之從督府攻南昌戰黃家渡師次鄱湖與
伍文定縱火焚賊舟遂縛宸濠定紛亂清獄訟輕徭
役恤旱澇建書院以功擢廣西參政征思恩冒瘴卒
桂林人祠祀之贈右布政使司
汪文明字希舜崇陽人正德丁卯舉人為順慶教授
進諸生語以正學先行後文知彭澤縣稱難治勸農
課桑民日殷阜未幾以勞致疾彭民禱於丹景山及
九壠山竟不起(舊通志)
汪文盛分省人物考字希周崇陽人少穎異與兄文
明友愛篤至正德辛未成進士授饒州府推官時宗
藩驕恣悉繩以法搆誣逮繫日從犴狴中誦春秋三
傳釋還會桃源寇起檄往視師規畫多中入為武選
主事諫南廵械杖幾死嘉靖初擢車駕郎中清冗員
抑璫戚出守福州建三山書院築羅源諸邑城處琉
球諸國貢使遷浙江督學闡明正學交人莫登庸竊
奪稱兵以才望拜右僉都御史廵撫其地宣布恩威
選厲鋒銳卒致底定進大理卿病歸卒賜祭葬著白
泉文集
詹文光字用賓江夏人與弟文慶子乾同舉於鄉嘉
靖已丑成進士歴官知府有廉聲以親老歸養生平
不愧衾影考道問業者常滿戶外(舊通志)
馮世雍(詳文苑志)
郭懋三楚文獻錄字子德江夏人昭信校尉郭用裔
孫中嘉靖已酉舉人授把縣諭流賊薄把邑令棄城
走懋毅然居守民藉以安兩臺異之檄代行把事城
久圯且無軍食令城中樓居者出板片補城隙又令
戶出粟一升富者倍之咄嗟而食辦圯皆治賊薄城
張蓋鼓樂廵其上以密計縛其來探者賊遂遁去事
聞遷威遠知縣丁艱補舒城舒多逋賦立法簡易民
爭來輸未及期額己完故事馬歲一徵駒為白御史
請計值以銀代民便之江北永為例擢趙州牧奸民
挾弓矢騎駿馬取人道上懋令所屬沿途為牆使不
得馳突行者得無患薦治行異等以忌者中傷力引
歸子三次正域後貴贈如其官
侯應爵字天錫江夏人嘉靖戊午鄉舉授乳源令清
浮糧二百石曲江為韶首邑役頗煩應爵代為均之
鄰邑訟不決發令審理能持平聽斷韶人德焉攝篆
新會創建海城遷廉州同知以勦羅旁首功超遷羅
定僉事擒猺寇飛龍飛虎等撫其衆遷貴州參議以
母老歸地方利病知無不言楚賦徵米以食衛軍謂
之府米力請當道裁其半卒年七十七
吕調音字宗夔江夏人嘉靖辛卯舉人知汝陽遷眉
州牧俱稱廉平宦歸如寒士知汝時識廵撫趙賢於
總角及賢撫楚數式其廬一無所請某王以罪將廢
行千金為壽大怒揮去沒後趙為表其墓(以上舊通)
(志)
熊桴分省人物考字元乘武昌縣人嘉靖庚戍進士
知太倉勸農興學革庫役諸費倭寇入犯時承平無
備桴城守五晝夜倭退明年復至以舟師逆擊破之
功上累陞蘇松兵備南沙寳山之役擒賊首王直捷
聞賜金幣進副使金山軍亂單車召諸將吏笞之誅
其首惡事遂平建城開渠增補田賦陞雲南參政女
官素儀為亂撫降之移山東會通河決桴相地要害
鑿渠築隄分導三河水患以息進浙江右布政海寇
曾一本圍廣東擢僉都御史往撫之上平寇四策行
鄉約保甲團練法奏蠲魚鹽逋課造戰艘拊士民區
畫具備然後進兵擊一本於潮海敗之疏請置一縣
仍檄安南備境上勿令南逸賊分據馬耳㠗牛田洋
檄閩兵圍之一本誘日本王丘古所寇惠州值把總
周雲翔叛為倭内應桴急縱火焚賊縱反間誅雲翔
獲丘古所隨擒一本於蓮花澳以功進副都御史積
瘁卒於軍贈兵部侍郎賜祭葬廕子入監
尹相三楚文獻錄字商衡嘉魚人嘉靖壬辰進士授
行人遷南刑垣南太廟災疏陳六事上嘉納之糾劾
武寧侯配享霍尚書紛更晉北吏垣都諫時嚴嵩父
子擅權相正色獨立嵩銜之會御史何維柏疏論嵩
嵩遂奏相黨維柏被逮下獄廷杖八十楊繼盛周怡
同在獄見相灑然無怨色歎曰蒙難正志尹子庶幾
再閱月釋歸一驢一僕就道抵里門簔笠躬耕穆宗
即位以遺詔錄言官堅卧不起加秩太常致仕
方逢時三楚文獻錄字行之嘉魚人嘉靖辛丑進士
歴官廣東兵備駐節惠州山賊花腰蜂等據白馬窐
搆亂十餘年官軍屢衂時用竒設間遣兵據要害斷
其援適倭寇復至賊黨徐某潛約倭圖花時知之移
檄示花花殺徐時乃擒花斬首千餘級隨諭長樂賊
葉再樓殺倭自贖葉喜從之時陽遣官護其家而以
大兵隨之遂斬葉境内帖息遷廵撫進兵部尚書太
子太保乞歸御書盡忠二字及丹心葵向日勁節竹
凌風一聯賜之
周冲江夏人字深甫嘉靖癸卯舉人初任德平教諭
陞江安令廉潔有惠政會檄採買多病民冲遂上印
綬辭歸署中物一無所取家人私一門幔冲知令還
之居林下貧若諸生年七十七卒江安祠祀之(縣志)
張東周字子用蒲圻人嘉靖丁未進士授刑部主事
先是臺中有許福疑獄歲餘不決東周勤四日夜勘
積案得其情全活甚衆世宗大悦書名於屏遷主客
司員外上疏言崇正學七事適嚴嵩以賄册立一富
藩周力争嵩銜之出僉滇憲兵備普安緬甸恬息以
積忤權璫謫潼州倅吏畏民安後卒於官(舊通志)
謝存儒分省人物考字懋珍蒲圻人嘉靖丙戍進士
初為行人奉策澧州王却其貺金遷給事中條陳急
務會論許祭酒失職狀謫判卭州繩下以法不少貸
舉學勸農他郡獄多屬決焉歴禮部郎中擢南昌府
勤於職事以廉敏為下僚先會歲旱存儒上計還大
雨如注人咸忻悦參政陜西檄諸郡墾田積貯繕甲
兵具卒乘修城堡邊聲大振尋陟山東布政年饑榖
貴奏省漕運過半晉副都御史廵撫河南疏請折鈞
州陶噐價釐革祥符炬夫費以資軍食黃河決令水
工凖高下濬支河河不為害晉兵部侍郎
魏裳字順甫明一統志蒲圻人嘉靖庚戍進士為人
質直好讀書親喪杖而後起以刑部郎出守濟南除
淄萊盜均章邱賦濟人德之晉山西副使罷歸杜門
著書有雲山草堂集輯湖廣通志七十一卷
龔良傅分省人物考字起巖蒲圻人嘉靖丙戍進士
出使淮藩餽金不受任工部主事濬徂徠泉源建南
旺諸閘漕運以濟歴浙江僉事金衢俗多溺女嚴禁
之與萬雲鵬徐階張岳氣節相尚浙人稱為四君子
參議河南捐俸賑饑陞山東副使卒於官
汪宗元分省人物考字子允崇陽人嘉靖已丑進士
累任南太僕寺卿修馬政條例遷太常卿修太常志
輯國朝名臣經濟考遷副都御史督理河道忤嚴嵩
罷為福建參政尋轉右布政使外禦倭寇内察民艱
復三運八運法歲省民金萬餘釐其賦為正辦雜辦
檄汀建諸鹽商使畫疆而鬻又檄南塘洪塘去其冗
税鹽利以興歴官通政使致仕歸養卒賜祭葬
汪宗伊分省人物考字子衡宗元弟嘉靖甲午省試
第一戊戍進士初令浮梁有政聲入為兵部主事以
執論楊繼盛劾嚴嵩孫鵠冒軍功事忤嵩免歸隆慶
初起南吏部郎中歴應天府尹裁諸司供億歲省民
財萬計萬歷初累遷戶部尚書總督倉場致仕卒年
七十九賜祭葬諡忠惠著有表忠錄靖艱諸賢紀名
立石南雍
劉景韶字子成崇陽人嘉靖甲辰進士以縣令遷部
郎為貴州僉事擒苗首王黻等撫其衆倭犯淮陽晉
海防副使卒成淮海之捷淮人築京觀立生祠晉撫
鳳陽以内艱歸晩益好學著疏議燕臺秋蛩太白原
稿
徐綱字浴泉興國人嘉靖甲辰進士除西安推官擢
兵科給事中敇勘邊務靜正不阿世宗建醮命諸臣
黃冠行香綱極諫廷杖瀕死復諫尋轉順天府尹隆
慶元年授工部侍郎修世宗陵寢成封三代廕二子
萬歴中晉本部尚書卒賜祭葬(以上舊通志)
吳國倫(詳文苑志)
劉師穎明一統志興國人嘉靖癸丑進士累官武選
郎中清戎籍督武學閱馬政咸有條理以母老告歸
吕調陽字和卿大冶人由廣西籍嘉靖庚戍廷試第
二人累官大學士同張居正輔政文章德業備極榮
遇卒贈太保諡文簡(舊通志)
朱廷立字子禮明一統志通山人嘉靖癸未進士官
禮部侍郎質任渾樸進退可否動以古道自持立朝
忠厚正直好理學喜文辭至老不倦
舒大猷通城人嘉靖丙午鄉舉官至浙江布政使凡
歴十一任薦舉二十有四欽賞銀幣七次事跡詳萍
海紀略歴任拙錄家居集著有儒林粹議清心亭雜
稿
周文卿字藎之江夏人隆慶辛丑進士任南海令以
清潔聞邑糧為害乃清無税沙坦補無田之糧七百
餘石又小海中多涌源豪強利焉悉清之以利農桑
歴陜西兵備副使致仕歸
常居敬字惟一江夏人萬歷甲戍進士授南昌推官
訊獄詳慎掌工科以督理漕河功遷太僕卿廵撫浙
江時倭寇披猖自募兵三千人討之而以千人助攻
寧夏糗糧自備上嘉其忠弟居安字惟靜由鄉舉仕
至延平通判(以上舊通志)
郭正域三楚文獻錄字美命趙州守懋仲子萬歷癸
未進士選庶常博極羣典尤究心河漕鹽屯四方風
土人物利弊興革之宜侍東宫敷奏明暢遷南祭酒
上監規七事李都督者寧遠裔孫魏國壻也騎過文
廟博士執而抶之侯家奴大譁魏國亦盛怒正域徐
曰以博士抶都督誠過然祖制公侯子入學習禮亦
國子生耳奈何走馬先師文廟是博士抶國子生非
抶都督也令交相謝而止比還朝遷禮部右侍郎以
諡法濫議奪議改與執政沈一貫力爭之巨璫魯保
既竊兩淮鹺政更請兼江南浙江織造域不與關防
楚宗華越奏楚王華奎非恭王子王賂正域域疑之
請行勘並以楚賂上聞又疏辨語侵一貫縱楚王訐
之勒歸聽勘行次楊村妖書事作上怒下詔大索盡
械僕婢拷掠無所得免歸及卒無以為葬具熹宗即
位贈太子少保廕一子中書舍人諡文毅
吳裕中(詳忠臣志)
任家相字白甫江夏人為諸生與郭正域賀時泰齊
名戊子舉京闈署婺源學博教化有方建文起堂刻
朱子孝經刊悞輯儒林論世及景行編以楷模多士
遷翰林待詔充福王講官上勸學箴條陳時務尊孝
經以定試題制宗學以廣人才祠國學以崇名宦鄉
賢慨然以天下為已任晉工部司務卒於官(舊通志)
賀時泰三楚文獻錄字陽亨江夏人少為諸生不妄
交遊貧甚力學課子教授生徒嘗歲除糧絶以一雞
二升豆易米七升具三日食賦詩自勵云清苦丈夫
志風霜善自持迄子逢聖貴即書堂對聯云當年雞
豆未忘念此日兒孫莫妄思泰年二十七兩耳失聰
著有思聰錄及人模樣女箴二十四則行於世
劉民悦字時可江夏人萬歷巳未進士授富順令其
俗豪役貧賤代貴巨室收賦多不歸縣藏悦悉為釐
正每讞斷不肯曲承上官指有中之者改蘇州教授
飾學宫攷古祭器樂器作郡縣志再遷南戶部主事
筦江北倉例多羡餘盡籍以報部尚書鄭三俊服其
廉正遷知汝寧府部有持官府短長者得其名悉寘
於法朞年罷歸(舊通志)
孟習孔三楚文獻錄字魯難武昌縣人少補諸生有
重名登萬歷乙未進士授香山令其地番漢雜處嘗
以互市起爭孔單騎諭散調吳縣丁内艱歸補曹縣
均徭平賦精水利漕河工成歴遷開封府守晉太僕
寺卿尋以楊漣及禍一時楚人俱削籍孔亦被劾歸
里璫敗詔復職卒不出
趙邦柱分省人物考字安甫咸寧人萬歷已丑進士
授戶部主事司𣙜崇文門課九門鹽法秋毫不入槖
改吏部累遷通政參議故事諸中貴請乞詞訟動至
破産柱痛抑之關說不行有丞某具疏言天下事以
時宰方楊綰文彦博柱謂熒惑視聽屏不奏乞歸尋
卒
孟養浩字義甫咸寧人性孝友萬歷癸未進士授行
人遷諫垣時國本久虚言者率獲譴浩典閩試首以
明倫發策還因具疏極言其不可謂皇子天下根本
臣下請豫教為慮至深今乃動而得咎誰復為陛下
言者上覽疏震怒拔劍立閣中勅廷杖百杖至十輙
報報輙以劍斫柱深寸許浩大呼高皇帝遂昏絶不
復省久之乃蘇削籍杜門著景行篇見志光宗立起
南少常晉僉都御史提督操江以留都根本日簡車
蒐卒厲器械繕城堞遷南戶右侍郎卒廕一子入監
遣官祭葬(舊通志)
李沂三楚文獻錄字景魯號太清嘉魚人萬歷丙戍
進士選庶吉士與修會典試玉壺冰稱旨遷吏垣時
厰臣張鯨怙寵横行沂入垣甫七日即疏鯨惡上怒
命逮送鎮撫司廷杖百鯨密囑斃之沂大呼太祖高
皇帝天忽風霾杖下覺不甚痛九卿臺臣疏二十上
閣臣申時行許國王錫爵先後密救卒不聽沂卧創
邸中上密遣官偵之見沂被粗布百結皆泣去時海
内有十君子之謠沂其一也光宗即位贈光禄少卿
李憭三楚文獻錄字景穎嘉魚人萬歷已丑進士例
授節推聞兄訃哀請給假歸庚寅謁選得衢州一署
府篆再署西安不私羡鏹一錢嘗行縣治盜鹽者又
留意武備選刻百將傳以示嚮方每較卒則紀律明
賞罰信浙撫常曾檄所部千人歎其練習未幾丁内
艱廬墓三年補禮部主客奉命册封蜀藩有門生新
涖縣執贄為壽却之曰君不知故人且而初入官將
焉得此入蜀餽遺一無所受奉命督催楚豫逋賦但
以文移傳知秋毫無擾歷遷太僕少卿晉光禄卿
魏珩如字白叔蒲圻人萬歷辛丑進士授湖州教授
歴國學博士擢翰林檢討為福藩講官參兩浙屯鹽
條行六欵開湧金門通百物浙人賴之以病假歸
曹志遇字古難興國人萬歷戊戍進士除戶部主事
知重慶府為政嚴明每庭燎視事昩爽而畢有蹇尚
書子不法按如律先是郡人某知興國遣人戕其弟
於路令截一手復命遇素切齒至是窮治泄其冤鄉
人有為其屬吏者以墨聞亦不少貸有知人鑒試童
子首拔王應熊轉羅定道致仕子景參字大箕懷宗
辛未進士官至南吏科都給事中(以上舊通志)
汪廷材(詳孝子志)
張文光字公瑾江夏人博學能文於書無所不讀萬
歷戊戍成進士授檢討以論楚藩事忤沈一貫謫光
山丞久之遷尚寳丞每慷慨陳言述古今法戒修身
講學之要尋遷少卿(舊通志)
熊廷弼三楚文獻錄字芝岡江夏人慷慨負氣高文
偉辯身長七尺餘膂力過人能左右射萬歷丁酉舉
鄉試第一戊戍成進士授保定推官察吏治簡軍實
詢民隠事無巨細咄嗟立辦讞獄平反其所雪冤濫
及改矜疑者計三百餘人兼攝郡篆薅奸櫛弊悉除
民疾苦作徵收法撫軍汪應蛟下其式於他郡凡六
載考居天下理官最擢御史出按遼東辛亥督學南
畿衡鑑精敏拔寒士斥要津中蜚語歸會郡邑頻水
乃請當事督江咸嘉蒲四邑民築長隄二百餘里至
今賴之戊午詔起大理丞兼河南道御史隨授兵部
侍郎兼副都御史經略遼東熹宗立言者論其師老
財匱遂引退未幾復起兵部尚書賜蟒玉賜宴令公
卿祖道本兵張鶴鳴獨設饌三十里外冀人稍間有
私言弼至飲三爵鶴鳴甫開口廷弼輙擊案大言曰
今日不得言邊事鶴鳴由此深銜之後因王化貞失
廣寧鶴鳴袒化貞歸罪廷弼法司會勘寘之獄時楊
漣劾魏璫二十四大罪議者謂出弼手遂棄市傳首
九邊璫敗化貞伏誅次子兆璧徒步詣闕下訴冤又
輔臣韓爌亦為伸理詔還首歸葬諡襄愍
魏詔字奉之蒲圻人萬歷丁未進士累官刑部主事
會御史劉光復以直言下獄抗疏論救忤堂官意然
光復竟得免熱審調兵部武選專理青黃内監明廉
欲干黃政詐言勤勞希冒廩糈疏糾之上為斥廉遷
江西督學以崇雅黜浮拔幽疏滯為務乞歸卒年六
十三
佟養直奉天人寄籍江夏因家焉精韜略嫻技勇為
開原參將曾陷重圍衝突而出後贈鎮國將軍都指
揮同知
佟卜年字觀瀾養直子萬歷丙辰進士初授南皮令
調繁河間尋遷夔州同知素善熊廷弼薦卜年有經
濟才陞山東監軍僉事後廷弼被論媚璫者並搆陷
卜年竟冤獄死子國器官至廵撫(以上舊通志)
賀逢聖(詳忠臣志)
熊兆珪(詳孝子志)
何應軫(詳忠臣志)
明睿(詳義士志)
馮之圖字書先興國人懷宗甲戍進士任漳南參議
風節矯矯歸里講學於武黃之間坐卧一小菴丹鉛
輯錄寒暑不輟自號鹿山老樵尤邃於易年八十四
卒(舊通志)
吳兹明(詳忠臣志)
孫鵬舉(詳忠臣志)
皇清楊于崑字五美世居黃陂隨父泮所徙江夏初工
制藝入縣庠未幾棄去習韜略成武進士授鎮筸
守備撫降峝苖晉參將久之辭職歸性純孝嘗割
股愈親疾教子兆傑極嚴雖燕閒不假顔色小拂
意輙與以杖傑亦以孝聞另傳
周有行武昌縣人年十二喪父獻賊亂奉母避深
山中供養無缺時稱周孝子撫孤姪士登如已出
鄉人有鬻獨子者傾嚢贖之嘗買妾聞已字人立
還之不索原值且戒家人勿暴其姓名子士皇成
進士人以為隂德所致有行曰好事讀書人所應
為科名讀書人所應得報施之說非吾所知也後
士皇宰扶溝值歲饑命委曲賑濟膺薦入都臨行
囑積粟一條首當奏請士皇官侍御遂上積儲本
計疏得報可年逾七十燈下猶作蠅頭小楷
許立達(詳忠臣志)
陳肇昌字扶昇江夏人原籍黃岡順治戊戍進士
授寳雞令招徠撫字蠲除逋賦陞工部主事轉員
外晉刑部郎中康熙十七年督學廣東時兵燹士
多流亡肇昌加意招徠秉公甄拔嶺表賴以起衰
復廉士之貧者量為周給所至申明條約嚴飭學
校士習以淳時軍興旁午例許入貲肇昌於各學
正額外甄拔遺才示勸士鼓舞焉考成居最陟僉
都御史授順天府尹九卿廷試會推秋讞諸大政
多從其議條上輙報可生平好讀書未嘗以倥偬
廢子六登第者五人
汪錞字鐘如江夏人康熙庚戌進士初任中書轉
戶部主事典倉差糧儲皆手自清算積弊一清考
選吏部歴四司者十年黜陟大政引例據典毅然
持正不阿滿漢冡宰倚重之乙卯分校順天甲子
典試陜西咸稱得人年六十卒錞事母極孝性尤
友愛
張謙(詳人物志)
漢陽府
漢董永(詳孝子志)
元管如德元史列傳黃陂人任江州都統制能一手
挽二弓世祖南侵如德先登陷陣以功遷淛西宣慰
使上時政五條累遷江西行尚書省左丞招降廣東
盜鍾明亮卒封平昌郡公諡武襄
明丁普郎(詳忠臣志)
周梅明一統志孝感人洪武初舉卓行歴官福建按
察僉事性簡樸勤於民事冰蘖之操始終不渝
陳傑字彦卿明一統志漢川人舉洪武庚午鄉試初
授戶部主事陞吏部騐封司員外永樂五年調北吏
部員外歴江西右參議性明敏耿介歴任勤能皆有
治績
鄧鑑(詳忠臣志)
王琰分省人物考字廷用孝感人成化甲辰進士授
戶部主事戚畹壽寧侯奪河間民田琰奉命往勘以
田歸民歴擢山西布政運餉饋軍頗著勞績後忤劉
瑾免官瑾敗起都御史未任卒
嚴正字廷瑞明一統志孝感人成化丁未進士授大
理評事擢衛輝府知府性仁厚為政平易不尚苛刻
衛輝火當道欲罪守者正引為已責全活千餘人去
後民祠之孫志迪字子吉正德辛丑進士授南評事
博雅好文早卒
汪頡(詳孝子志)
張文迪字德敷孝感人少失怙事母黎氏以孝聞弘
治甲子舉於鄉知威州歲旱賑恤有法流民趨歸之
遷永寧同知鳳詔文作亂奉檄率蠻兵討平己念母
棄官歸年方強仕及母卒哀毁盡禮鄉人稱焉
傅桂字汝芳漢陽人正德甲戌進士令陳留招集逋
逃復藩府侵漁民業擢雲南道御史覈儲關陜廵撫
雲南督察官吏簡覈兵衛三上疏諫武宗南廵不報
世宗登極六疏陳大計事臺端重之(以上舊通志)
戴金分省人物考字純夫漢陽人正德甲戌進士授
蘇州推官世宗初擢監察御史獨立敢言風采凝峻
五年廵視兩淮鹽政條奏十餘事請通鹽法以資民
用節費省緡得羨金六十八萬佐邊餉出按四川值
滇南安銓作亂會兵討平之芒部隴氏以爭承襲不
明廷議討之而設流官其酋隴政等益叛匿於是滇
蜀皆擾金抗疏言用兵耗財為非因會議處置七事
躬入險阻撫定之尋陞南太僕少卿尹應天二十年
入為大理卿兼副都御史撫四川歲饑請帑金二十
萬賑之全蜀之民卒免溝莩巳復召為都御史明年
晉兵部尚書兼督團營金被命感激乃條奏備邊十
二議曰别武材稽分領實缺伍練民兵修戰車慎養
馬備關隘重墩臺謹盤詰處降人養死士選土兵悉
命酌行之立朝未久言者忌而攻之乃乞歸旋以疾
卒詔賜祭葬金熟於典故當事明晰所著有三難軒
集使蜀海防等稿江西詩記棘署餘文藏於家曾孫
自成懷宗辛未進士
朱衣字子宜武昌籍漢陽人正德庚辰進士授監察
御史清戎江北值大饑人相食以便宜發粟賑濟全
活甚衆時爭大禮世宗召羣臣議闕下衣直言與張
孚敬忤遂罷(舊通志)
張緒三楚文獻錄字文綸漢川人幼穎異善屬對邑
人劉大本竒之乞養為巳子因劉姓名燧時纔九齡
嘉靖庚子弱冠登賢書第四復姓張更名緒號甑山
師鄒文莊守益友耿恭簡定向潛心理學就桐城諭
入都謁張居正以年德抗上座不為屈轉南監博士
歴戶部員外郎日與耿天臺羅近溪李見羅講學時
宰忌之謫繁昌諭移令德陽甫一載告歸
朱寵字德承武昌籍漢陽人嘉靖甲辰進士令海門
海饒邑寵自誓清白無所染豪貴以暴横凌小民寵
特立不避皆斂跡乃從容課農桑興學校杜胥吏之
奸革里甲之濫邑大治擢監察御史適嚴嵩柄政慨
然草疏欲劾之未上而父艱聞居鄉閉戶與張緒講
學家貧至絶糧不顧疾革藩司隂餽金五百為殮具
力疾郤之
王秩字伯庸漢陽人天性孝友嘉靖癸卯弱冠舉於
鄉甲辰成進士授天長令復除婺源遷戶部主事調
吏部歴四司員外郎中剔除蠧政已未分校禮闈所
得士咸為名臣擢太常少卿以忤嚴嵩出為河東副
使因拂衣歸神宗時起撫江西柄政者銳意羅秩秩
辭疾家居三十年時論高之
曾廷芝字子先漢陽人嘉靖癸丑進士令昌邑擢工
科給事中奏修河防增屯田水利專設憲臣督理悉
為上所嘉納以不承權相意出為浙江僉事謝病歸
蔡結字國凝漢陽人嘉靖癸丑進士初令東鄉調臨
海嚴明果斷二邑皆立祠祀之擢江西道御史廵按
廣東蕩滌大憝海南清宴歴藩臬以卓薦陞陜西行
太僕寺卿(以上舊通志)
蔡完分省人物考黃陂人性孝友甘貧重義嘉靖丙
辰成進士初令蘭溪潔己愛民以賢能徵百姓乞留
不得補御史有直聲卒於京囊中僅存疋紵同官賻
助乃歸廵撫趙賢以贖鍰助葬
鄭佶黃陂人嘉靖庚戌進士兩任縣令遷大理評事
給諫吳時來主事董傳策疏擊嚴嵩下獄佶保全之
出守雲南繩黔國以藩臣禮謫判通州征繕禦倭有
俘獲功得賜金再守尋甸平叛酋安詮解南中大患
以剛直歴事兩朝及歸月俸悉分給三黨家無長物
徐尚彝黃陂諸生性質純篤嘗私誌某日某事背理
當改某日與某語涉欺宜痛自刻責人目為迂而彝
自若事親孝嘗鬻田為弟償債以餘值分族人弟鬻
已田召與歡飲不言時秋糧加餉彝糶榖代償不累
其族家素饒以輕好施而貧至授徒餬口又不屑錙
銖脯修竟以窮死
任惟賢字功懋黃陂人嘉靖庚子舉人三宰疲邑致
政歸貧甚與耿定向講性命之學會秀水戴某䘏刑
至楚知其貧為釋三冤獄令取賢回牘囚持金其門
賢曰皇恩䘏汝我何與焉郤之去且囑曰勿令兒輩
與僮僕知恐來求索也耿嘗過從見其四壁蕭然布
袍芒履與二三門人詠歌論道自朝至日昃菜根麥
飯出語人曰功懋今日之原憲也著有五經註釋(以)
(上舊通志)
方一鳳(詳文苑志)
王霽黃陂人嘉靖辛丑進士令吉水時朝廷行方田
法日與羅文恭講求行之民以不厲補戶曹擢守保
寧採木命下調護夫役嘗弭巨盜多惠政觀察雲南
戢黔國之横解黎副使林參議獄尋以太僕致政歸
羅文恭匾其堂曰清白(舊通志)
張天爵(詳孝子志)
黃雲闔三楚文獻錄字時闢黃陂人性沉靜端凝以
明經除泰順訓郤寒士贄得俸輙以周貧者已遷濟
源諭起復初書院講周程之學一廩生開郄於令上
之督學督學詰之雲闔正色曰有一生但為令所不
直耳實無他生得解陞歸德授署柘城令時柘荒蠲
其逋盡停催科勸勿訟凡六閱月轉鼇山衛竟拂衣
歸行李蕭然惟來時二篋而已見僕攜有火筯切責
之曰何故以寸鐵累人子彦士竒士
程學博字近約孝感人嘉靖巳未進士授工部虞衡
司主事擢守重慶五日未得旨張居正忽以單刺延
入内閣與語片晌揖之退謂人曰重慶得人矣即日
命下治重慶清嚴剛直於郡治前造房數十楹設井
竈以居解犯獄不淹時庭無積案白蓮賊蔡百貫邪
說惑衆博畫策盡殱其黨再守兖州擢淮陽兵備調
貴州參議時東川烏蒙烏橵芒部禄壁水西為患諭
以利害皆心慴散去遷雲南兵備下苴白改諸寨作
亂遣間入其營購賊使内應出師夾攻之三日擒賊
首八人䧏二百餘人擢行太僕卿致仕歸
傅偉字夢合孝感人幼事父母以孝聞由選貢授浙
江新昌令潔已愛民甫三月偶誦陶詩慨然曰吾子
官已在吾上何必戀五斗令陶公笑我乎遂解組歸
子淑訓(以上舊通志)
蕭良有分省人物考字漢冲漢陽人年十五中嘉靖
甲子鄉試萬歷庚辰申時行主會試置第一臚傳第
二丁艱歸起復晉修撰充經筵講官時攻張居正者
衆良有獨曰江陵非奸相稍恃權而驕耳建儲議起
王錫爵主並封三王之議良有同馮琦上疏力爭領
國子祭酒慨然曰北李南陳遺規可倣也杜干請嚴
考課定京省取士法戊子甲午典試燕浙丙戌巳丑
分校禮闈孫太保承宗朱少保國貞孫太保慎行陳
司馬道亨皆出其門乞終養歸八年卒天啟初以講
幄功贈禮部右侍郎子丁泰另傳引萃官戶部郎中
有才幹(參舊通志)
蕭良譽分省人物考字漢穎與兄艮有並以文章顯
萬歷庚辰同登進士時稱三楚二難授戶部主事典
試陜西歴郎中出知寧國府以公廉自誓望之清凛
逼人即而就之藹然可親在郡四年未嘗厲聲色以
拒人自無敢以私謁請者每朔望率士子於學宫講
析書義旁及民間疾苦至午始退拔湯賓尹於諸生
中每語人曰湯生文脉酷似家伯兄異日名第定相
當也後果如其言兩任提學衡鑑超異卓絕一時官
至河南參政
李鍊字東泉漢陽人太常宗魯之父性倜儻好節俠
濟貧周乏家中落弗恤不喜近貴人賢士大夫皆敬
禮之(舊通志)
李宗魯三楚文獻錄字學仲漢陽人居恒以名節為
已任萬歷癸酉魁鄉試甲戌成進士在中秘五年國
家諸大典無不擘績改兵垣考察軍政執法無所徇
忤執政出為浙江僉事會浙兵變縛直指魯徐諭以
利害乃得釋口稱活命恩心實銜之謂宜擬魯以失
律罪張佳應執不可曰此番定亂者何人也調廣西
兵備遂掛冠歸創義田設塾學賑貧乏托友之孤與
托其弟孤皆可為世法子若愚另傳
王維祜字培梧漢陽人中萬歷巳夘鄉試初任鳳翔
司李沉冤大辟皆賴平反以卓異擢石屏州歴安順
軍民府歸里中稱為仁厚長者(舊通志)
常道立字五嶷漢陽人性嚴毅剛方萬歷庚戌進士
任青陽令調祁門皆清慎明允丁内艱起知固始報
最陞吏部稽勲司調文選時選政倒置加意釐剔忤
權貴降南直别駕晉温處道革陋弊禦倭寇諸郡服
其神明轉海寧甫涖任卒
吳嘉謨字績可漢陽人萬歷丁未進士令新建邑多
盜擒其渠魁餘乃散戊申大浸買舟數十遍歴諸村
渡之因請賑請蠲請改折又請寬二百里長港禁復
築長豐圩隄以防水擢戸部主事管太倉宿弊盡洗
遷員外郎中出守揚州以疾告歸子守中任黃安教
諭
謝燭字斗南漢陽人性篤孝親殁廬墓風雪不避以
明經令曲江佘寅作亂羽檄交馳燭修城陴繕守備
佘平燭歸家居十三年卒子淳培天啟甲子舉人
李若愚字愚公少從張緒講學萬歷已未進士司理
温州平反殊死以下數千人時趙南星高攀龍秉憲
推東南賢者必首及之卓異赴考選媚璫者指為楊
漣死友署下考久之遷刑部主事因天旱陳言請誅
魏黨許顯純等七錦衣以慰忠魂比顯純等伏誅甘
霖大沛掌武選不苟一錢遷江右參政值流寇蔓延
保障功多解撫軍舉以自代遽請告歸為司理時分
校浙闈庚午典試廣西乙亥主江西拔貢試皆稱得
人子應槐庚午副榜應橘另傳應梓丁酉副榜(以上)
(舊通志)
程學庸字近道由舉人授青城教諭遷滎澤令罷歸
嗜學不輟卒後京山李維楨銘其墓(孝感縣志)
張濤三楚文獻錄字元裕黃陂人萬歷丙戍進士初
令富順以異等徵入諫垣即詣闕上書語侵政府疏
列儲教宜簡良弼劾大司馬及兩經略奸欺狀又指
斥大璫不法事忤旨謫海外閉戶十五年儲位定召
諸言事臣起新安令由戶部郎督餉宣大疏邊腹利
害甚悉神宗嘉納勅所司行之轉光禄大理寺丞陞
遼東廵撫丁艱歸卒止遺一女適諸生韓邦舊苦節
無愧乃父
吳有成字太初新安大姓父文仲依外氏留居漢口
遂為漢陽人天性孝友有隠德贍族睦隣萬歷間中
官陳奉督楚礦税甚急成善其幕客多所保全課子
孫以忠孝為凖以孫正治貴累贈光禄大夫
張大猷字允升黃陂人甫九歲暮歸迷路有黃衣老
人指引還家遺以紫金飛燕長善屬文萬歷乙未成
進士初令徐聞調香山邑試拔何如寵延入署中三
載官至山西布政政事文章卓然可紀
吳之皥字北陽黃陂人父子榮素勵名行一日偶出
馬蹶祝曰我有遺行歟歸問家人適以爛麥易貨榮
焚香自責萬歷甲辰皥成進士令霍山邑荒僻無科
第且茶税重民多逃散乃請捐茶税三之一招集流
亡借存留歲額給牛種墾荒又請捐逋賦之半教民
紡績勸農課士作九經詳解訓之士始有捷者擢侍
御按蜀探知奢酋欲動疏其狀與督撫密謀禦變捐
俸增城堞修戰具飭將士扼險要已而奢叛郡邑賴
以全陞大理少卿抗疏劾魏忠賢罷歸(以上舊通志)
黃彦士三楚文獻錄字抑美黃陂人萬歷甲辰進士
授行人晉御史會孝定太后崩贊神宗行三年喪神
宗是之曰黃御史真君子及按茶馬詳考牧政條利
害十上之光宗踐祚復條上十欵自聖躬以及邊防
俱切中時政熹宗立上講學疏按中州見潞藩税監
苛横杖其渠數人立撒税監以租附有司奏按強豪
不少貰卒以抗直左遷歸作甘露書院密邇程祠日
與其弟商求聖學
黃竒士三楚文獻錄字守拙彦士弟萬歷甲子舉於
鄉就壽州學正設四科教士首德行次經濟三制藝
四騎射詩賦遷南雍移戶部司務其學以靜入以悟
精以修實生平如聘死友遺女還孤兒原金及募兵
壽春纂修江北諸郡邑志皆不愧所學子墀嘗舉庭
訓云作文易做人難顯親易守身難登壬午賢書
鄧光舒三楚文獻錄字葆之黃陂人萬歷丙午舉於
鄉授浮光廣文歴廣南守廣郡荒遠禄土司普名聲
皆擁兵不遜馳檄諭之立解幼嘗為後於伯父伯父
年七十六舉一子舒撫循教訓旣長舉遺産授之乃
復歸本生父父從鄰家飲中席仆地而殞舒遂終身
不忍與燕會聞音樂輙悲感泣下
魯伯溶孝感人少有時譽中萬歷庚子鄉試為軹縣
令軹稱難治有顯者撓其法遂告歸其學内本性命
外該經世之業殫力研究以躬行為本
李應橘字敬仲漢陽人由明經選授中書祖宗魯曾
居此官以是熟諳典故掇遜國遺事著闡幽錄補外
史所未備三年書成解官歸父若愚任江西參政舟
過鄱陽狂風突作頓隔中濤顧父舟不得籲天請以
身代須臾見有白衣婦相招救性好施有女子嘗受
活命恩夜來奔叱去之集諸格言著德慧書以訓子
孫及卒賀逢聖銘其墓以子昌祚貴贈中憲大夫大
理寺少卿(以上舊通志)
張國勲(詳忠臣志)
陳壽(詳孝子志)
胡天起字仰文黃陂人慕周程學不競時名嘗傾儲
贍饑還遺金初艱嗣處諸兄猶子友愛無間悉分産
物與之晩舉子竟不復問開館講學時為鄉里解紛
子明垣成進士(舊通志)
譚德化(詳義士志)
鄧謙(詳忠臣志)
程學古(詳孝子志)
胡其俊孝感人父早殁力耕養母暇即勤學成萬歷
丙辰進士初令永清調固安皆有惠政擢山西道御
史遇事敢言忤阮大鋮出為陜西按察使
劉應遇字玉庸孝感人萬歷辛卯舉於鄉令永寧減
廩生郭榮國罪擒亂民張國安發奸摘伏吏民畏之
調靈寳定礦賊之亂歴戶部郎中忤魏忠賢懷宗即
位首言天下六大苦情闡發忠義逆璫以誅為商雒
道白水盜起饑民多附之令郡邑開倉賑濟饑民旣
散盜首遂自縛請降未幾漢南盜復熾攻城掠鎮討
平之廵撫甘肅紀律森嚴賞罰明信卒贈右都御史
廕其孫興宗(以上舊通志)
程良籌(詳忠臣志)
程道壽(詳忠臣志)
傅淑訓字啟昩號東渤孝感人萬歷辛丑進士弱冠
知濮州濮巨憝藪盜怙勢姻莫敢詰訓以計擒抵之
法已調澤州轉工部員外出守平陽有異政舉卓異
第一擢山西驛傳旋改督學遷商雒參政癸亥備兵
安徽甲子召為太僕少卿坐與楊漣姻家削籍懷宗
戊辰召補順天府尹歴官戶部侍郎以終養歸丁丑
起督南北直隸及各省勦餉建行臺池州丁母憂服
闋以右都御史召管兵部侍郎至則改戶部尚書會
羽檄旁午訓多方措辦有佐計勤練之褒尋策免歸
里家居十餘年卒子如金如圭
程註字爾雅孝感人萬歷庚戌進士授行人考選給
事中論客魏子弟世襲錦衣引祖制以裁之不報削
籍養馬當差懷宗戊辰起大理少卿累官南工部尚
書還里卒槖中僅白金三兩聞者歎其清節
夏時亨字孟嘉號溳水孝感人天啟壬戌進士授戶
部主事陞郎中督餉延寧力主興屯田遷知興化府
時當大賚親身頒給稽虚伍扣存賞銀八千兩充抵
京運後陞河南右參政督理糧儲革委官買糧專責
州縣隨徵隨買諸弊悉除轉四川副使癸酉陞本省
參政兼副使管屯驛又遥攝川北守廵事兼視臬篆
甲戌流寇由興安分路入蜀亨扼要保寧繕戰守隨
機應變擒賊甚多尋以病歸樹寨白雲山捍禦闖賊
鄉人德之卒年七十五子㷆壬午歲貢隨父禦寇有
功撫按題授監紀通判後父喪哭泣而殁煒另傳
王道直字履之漢川人天啟壬戍進士授保定推官
郡守欲建魏璫祠直持不可璫敗擢御史會張慶臻
勅書事發臺省交參懷宗召諸臣入對直面奏臻實
行賄上嘉納稱為真御史掌河南道劾逆黨邱兆麟
漏網緹騎械至鬼擊而斃晉右副都御史提督操江
時流寇數十部犯安廬瞰金陵直勵將士置炮船分
據采石小孤諸要害屢拒却之歴左都首列臺規四
十條帝書名御屏註曰小心謹慎壬午謝病歸父母
繼逝素冠終其身尋卒(以上舊通志)
皇清沈惟炳字炎洲孝感人萬歷丙辰進士授香河令
考選刑科給事會紅丸移宫二案下廷議朝士有
謀為李選侍翻案者炳上疏力爭諸黨人欲借熊
廷弼株連楚人炳再疏切言之璫邏卒徧京邑矯
駕帖置立枷炳疏入熹宗面斥忠賢立枷之法始
廢又爭魏大中夏嘉遇等不應降級忠賢怒下中
旨降級調外楊漣死炳鬻産得數百金以贍其母
梁孟環劾其黨邪害正削籍懷宗初起刑科右給
事累遷吏部左侍郎順治初仍以左侍郎掌部事
尋謝政歸卒子宜鎮江推官寅廣昌知縣寬香河
知縣完邑名諸生
程良孺字穉修孝感人早喪父哀毁過禮克承母
教篤行孝友以選貢入成均懷宗戊辰知行唐歴
戶部主事管鳳陽倉乙亥以獻賊犯鳳陵解任回
籍順治初起戸部員外郎管滸墅鈔關卒於任子
正揆正撰
李作楹字盈公孝感人父錦篤志正學事繼母以
孝聞楹懷宗庚午舉人天性孝友刻勵行義時稱
為真孝廉廵方使遵例舉薦授太倉州知州為政
廉明遷建昌同知未幾告歸家居謙和蠲産贍族
人咸義之子皇詔分廵建昌道
程正揆字端伯號青溪孝感人懷宗辛未進士選
庶常授編修纂六朝章奏充經筵講官歴行人司
正尚寳卿順治甲午補光禄寺丞陞少卿典試山
西得人稱盛累官工部右侍郎丙申督修
乾清宫告成
賜表裏名馬以繼祖母憂去歸老林下建祠睦族里黨
皆稱其厚尤工書畫得者珍襲之
程正撰字異三孝感諸生少孤事庶母極誠敬衣
食服御必躬親與兄正揆友愛尤篤宗族子弟秀
而貧者延師教之濟其婚葬嘗被盗捕者獲之有
遠商攜千金誤與盜同寓捕人利其貲欲誣以盜
撰白於官乃得釋庄有吉地友人願厚價為值撰
曰地果吉在爾猶在我也竟授之他如賑饑周困
施藥活人善行難更僕數
嚴琯字崙玉孝感人事親色養備至順治壬辰歲
饑設賑活數萬人城東瀕河無梁捐千金築隄建
橋且置亭暑則設茗以飲行者施棺掩骼歲以為
常以子正矩貴封戶部左侍郎
嚴正矩字方公孝感人懷宗癸未進士順治初授
嘉禾司理判決明允捐俸糴粟全活饑民奏最陞
杭州知府禁暴安良保全屬邑士民戴之遷浙江
提學公慎得人尋陞山西參議以撫响寇金光彩
功
世祖賜蟒服擢廣東按察使守正不阿僚屬肅然晉太常
卿歴戶部左侍郎致仕歸年七十二卒
程正言孝感人少孤以孝聞讀書過目輒不忘其
弟少歿於難或隂利其産冐以他姓子言怡然撫
之後竟夭死或益落拓言懼傷其意終身親愛無
間有故人子無歸訪給田宅人咸義之孫光鉅官
檢討
黃漢(詳孝子志)
魯鑑字冰長伯溶孫懷宗甲戍進士以縣令改應
天教授課士有法遷助教晉禮部員外郎釐正藩
體及棘闈諸弊除雲南督學端士習正文體有沙
姓土司作亂單騎諭散之保全甚衆陞太僕卿後
歸卒
黃文旦字敬渝孝感人十歲能文明懷宗丙子舉
於鄉博學篤行慷慨有大志時比之陳同甫嘗客
江右值金聲桓作亂欲官之旦不從夜半踰城而
遁晩歲家益貧讀書自樂子懌惟皆有文名
丁之鴻字漸齋孝感人懷宗壬午舉人性孝友急
難拯困不辭險遠居恒究心正學躬行實踐尤樂
誘掖後進學者每多資之
屠宇鎮孝感人事繼母以孝聞撫異母弟曲盡友
愛既析箸弟産落復以巳業分給之族黨不能婚
葬者捐資以助修橋梁施衣食鄉里賴之
彭大壽字松友號魯岡孝感貢生幼端謹及長䆒
心正學博採先儒語錄參考經傳寒暑註釋不輟
又輯朱子家禮與邱濬所裁定者斟酌時宜取可
通行曰通禮嘗館於雲夢遂家焉遠近問業者踵
至當事欲見之以老辭年七十九卒無子門人為
卜葬建祠置墓田
熊祚延字祁公孝感諸生力學敦行居家以孝友
著聞性慷慨好施予里中貧不能婚葬者鬻産以
助明季流寇蔓延為讎所劫不屈而死以子賜履
貴贈大學士
江浩漢陽人幼失怙事母以孝稱有汪姓寄金三
百遠出十餘年始歸仍以原封付之人貸其資弗
能償輙焚劵不問明季荒歉捐資施粥日食千餘
人以子殷道貴
誥封奉政大夫
魯大儒字翼魯孝感諸生幼穎悟力學能文授徒
江漢學士熊伯龍出其門兄弟六人儒居季孝友
篤至居恒以忠孝訓子孫修祠祀睦宗族周䘏貧
乏不吝推解晩年精通素問施藥活人卒年八十
有六以子邦獻貴贈榮禄大夫
王試字舉公孝感人七歲失怙事母曲盡孝養甘
貧好學交接不苟流寇亂昆弟族人皆逃散試售
産為資徧訪得胞弟四堂兄一以歸終身不忍分
析子孫遵其志同居凡四世
程大臯孝感歲貢性孝友敦宗族族子志仁流落
臯為治産授室其軫恤孤婺多𩔖此
池國鼎孝感人八歲值寇亂其父他去祖母王年
八十不能行家人悉奔散鼎獨依王不去賊至以
身障王劫以刃傷首卒不為動賊義而舍之後由
明經授蒲城令聞母喪哀毁卒
屠應守字孰大孝感人幼英敏七歲能屬文順治
丙戍舉於鄉授五河令邑近河南土宜麥歲苦夏
澇為文禱城隍水患遂止癸卯鳳屬蝗獨不入邑
境邑人尸祝之卒年七十五孫沂進士歴官浙江
廵撫
江殷道字九同順治戊戍進士除高州府推官陞
蘇州督糧同知以卓異陞九江知府晉分廵饒南
九江道籌策轉運兵餉無匱辛亥歲大饑捐資賑
粥蠲屯糧省民船修學課士保障潯南多善政未
幾卒子蘩藻芑莪俱登仕籍
姚締虞字歴升黃陂人順治巳亥進士初任成都
府推官讞獄平允辨冤抑數百家改令陜西安化
捐俸代民輸逋賦擢禮科給事戊午典試江西還
奏請蠲逋賦二百萬有竒轉工科給事因地震請
開言官風聞之禁
命宣付史館歴左僉都御史廵撫四川請免運楠木及
白蠟諸雜税禁絶苞苴屬吏莫不凛然卒於官
諭祭葬
武之亨孝感人順治辛丑進士初令陜西鳳翔縣
值兵燹後民多流亡加意招集給牛種免荒糧邑
人德之陞慶陽府同知土賊嘯聚率衆搗其巢殱
其渠魁已就平而官兵至仍欲進勦且指百姓之
結砦者曰此皆賊也亨固爭之相持四日奉檄撤
兵保全甚衆晉嚴州知府歴陜西學道
程大用孝感貢生兄卒事嫂傅如母終其身不少
懈康熙已未庚申間歲連歉大用盡出所積以贍
鄉里
湖廣通志卷四十七
