湖廣通志卷四十八
鄉賢志
黃州府
宋吳瑛宋史列傳字德仁蘄州人父遵路博學強記
議論英偉累官龍圖學士瑛補太廟齋郎仕至虞部
員外郎告歸臨溪築室種花飲酒超然塵俗之外嘗
有盜入室覺而不言及取被乃曰他物惟所欲夜正
寒幸舍吾被後召為吏部郎中就知蘄州皆不起
佘玠宋史列傳字義夫廣濟人家貧落魄喜功名少
為白鹿洞諸生以殺人亡命走襄淮作長短句謁趙
葵葵壯之留幕中淳祐元年授四川宣諭使上從容
慰遣玠亦自許當手挈全蜀以還本朝尋授四川安
撫制置使大更弊政遴選守宰築招賢館因得冉氏
兄弟璡璞策徙合州城於釣魚山屯兵聚糧為必守
計乃移金戎於大獲以護蜀口移沔戎於青居移興
戎於釣魚共備内水移利戎於雲頂以備外水皆因
土為壘氣勢聯絡大開屯田蜀以富實初都統王夔
不法玠至夔率所部迎謁班聲如雷人皆失色而玠
自若夔驚曰儒者乃有此人玠夜召夔計事遂斬之
戎州帥欲舉姚世安為代玠不許丞相謝方叔右安
誣玠失戎心召還欎欎不自安一日暴卒蜀人悲慕
子師忠歴大理寺丞為賈似道所殺
潘大臨(詳文苑志)
元余闕(詳忠臣志)
周古象(詳孝子志)
吳大中(詳孝子志)
吳應㴻(詳義士志)
明康茂才分省人物考字夀卿蘄州人元末寇陷蘄
州才結義旅捍禦尋從明太祖渡江上欲速陳友諒
來寇以分其力密諭茂才誘致之友諒敗走嗣從破
蘄黃戰鄱陽湖圍武昌收湖南伐吳逼蘇州從征齊
魯關隴節制太原再征漢中所在有功軍中疾卒封
蘄國公諡武毅
吳琳分省人物考字朝陽應㴻子性純慤力於問學
洪武中召為國子博士歴兵部尚書上以琳經學優
深命與宋濂同典京試未幾改吏部量材授官號稱
得人致仕歸
詹同三楚文獻錄字同文舊名書婺源人元至正中
以明經授郴州路學正避亂黃州因家焉明太祖下
武昌徧訪耆舊詢用兵之策同以兵不貴多而貴精
七字為對上嘉納之擢為起居注易今名巳而奉上
訪求古書籍藏之秘府以資覽閱一以孔子為宗又
偕十人分行十道旁求山林隠逸之堪備顧問者時
劉基疏請加禮大臣忤上意同因取戴記及賈誼疏
以進上為默喻陞翰林學士承旨兼吏部尚書與禮部
尚書陶凱作宴享九奏樂章曰本太和曰仰大明曰
民物生曰品物亨曰御六龍曰泰階平曰君德成曰
聖道成曰樂清寧上以協律善之其餘律法禮儀無
不屬同釐定焉後以老乞歸子徽另傳
徐麟楚紀廣濟人洪武初授宣武衛鎮撫歴河南府
同知時降臣宋玉集散卒謀夜叛以刻漏為期麟廉
知之戒司漏者故遲滯寇疑不發黎明遣邏卒盡獲
之以功陞秩賜金帛後調蘄州歴永道房三州俱有
政聲
馮思齊蘄州人洪武初以貢入太學上幸學見其儀
度瑰偉遂授御史初為諸生時與百戶黎暄有隙及
按江西暄誣繫九江獄中齊平心直之後以言事激
切謪雲南推官尋召還(舊通志)
吳山分省人物考字仲安麻城人洪武初舉明經任
合州學正善教士擢知内江以廉稱尋丁艱去補知
青城至石首卒山博學多聞尤精於春秋鄒來學輩
皆出其門
劉從政分省人物考字恭明麻城人洪武癸酉鄉舉
第一登甲戌進士拜監察御史謇諤抗直彈劾無所
避歴河南山西參議皆清慎綽著能聲卒於官
劉廣(詳忠臣志)
王燾(詳義士志)
張根字伯源廣濟人洪武中以歲貢為順昌博士累
陞左春坊司諫永樂間轉太子少傅侍皇孫講讀仁
宗即位諭諸臣曰張根誠實可用然老矣宜優逸之
遂以本官致仕歸(舊通志)
王聰(詳忠臣志)
蕭昇分省人物考字彦高黃岡人永樂丙戌進士拜
監察御史九載上疏省親文皇命給道里費賜勅褒
之中允王愷贈之文稱其禮以律身明以折獄皂囊
曉進臺閣生風白簡夕飛奸回落膽其見重朝署如
此
張璘楚紀字文玉黃岡人永樂中進士歴官山東參
政宣德間調福建考最陞應天府尹廉潔幹濟不屈
於中貴卒於官
王佐楚紀廣濟監生永樂間同知徽州府有惠政遷
守饒州廉静寡欲以德導民後免歸僚屬贐以金不
受人益重之因立却金亭於江滸
吕鏞(詳忠臣志)
董應軫字宗南麻城人宣德壬子鄉舉第一授鄭州
學博擢福建提學僉事會廣寇亂舉朝以經濟推應
軫陞參議平蠻有功致仕歸(舊通志)
鄒來學分省人物考字時敏麻城人宣德癸丑進士
授戶部主事督餉陜西規畫有條理陞員外郎從王
驥征麓川來學督兵當前鋒出竒制勝降附甚衆功
上晉郎中轉通政司參議督永平山海兵儲正統土
木之變擢僉都御史提督軍務甲嚴號令簡練部伍
往來要害之處躬親相度因言京師四塞之地宜分
遣文武大臣勇智者選在京士馬分守各關隘振揚
聲威首尾相應廷臣韙之景泰癸酉陞副都御史明
年巡撫南畿疏言蘇松之民疲困已極請留輸京米
三十萬石備賑上從之於是發倉廩賑飢窮勸農桑
修水利又謂稂莠不薅則嘉禾不遂乃察官吏之奸
貪大家之暴横者悉繩以法又建議謂蘇松等郡之
糧往年俱軍兊輸京頃因調軍征守令民自輸遂至
役民十五萬盤費之資浮於正糧民所以重困也請
仍復軍運軍用其力民資以財兩適其便時善其議
以勞遘疾卒諭祭葬孫騏成化進士刑科給事中以
耿介稱
張本端(詳孝子志)
程瑩羅田人以吏員擢禮部郎中知瓊州少喪父事
母盡孝繪思親圖朝夕奉祀如生又置義田供祖祭
在瓊成就丘濬為名相惠政多端瓊人立祠以祀(舊通)
(志)
劉訓分省人物考字忠言麻城人正統已未進士知
金壇縣有惠政性儉素治蔬圃以自給拜監察御史
廉直有風裁冡宰王翺特疏薦其治行為天下第一
陞山西參政卒子璲另傳
周鑑姓譜字以人麻城人正統乙丑進士授監察御
史出按江西大學士陳循子所為不法鑑置大辟陳
切齒伺無所得乃諷部遷雲南副使九年不調鑑汰
貪墨理誣枉開寳泉壩溉田數萬頃陞山東按察司
乞歸
潘文浩分省人物考黃梅人正統間由貢生令廣西
灌陽薄歛省役有虎噬人為文禱城隍越三日虎伏
死廟門毛鞟若有笞杖痕嶺獠奸黠素為民患不可
制乃以恩誘其黨縛之降由是疆場寧謐在任十有
五年擢梧州知府
魯永清字本端蘄水人成化辛丑進士為大理評事斷
獄不爽出知成都府遇旱糴粟賑濟乃創置倉厫廣
儲積明年又飢民用不匱安縣賊烏集滿萬清往諭
皆散去又設釡於公門外令訟者各就㸑輙斷輙得
歸有負不解擔之謠(舊通志)
李文祥分省人物考字天瑞麻城人成化丁未進士
孝宗即位上疏請裁抑中貴萬安票旨謫陜西咸寧
丞數月擢職方司主事會中書舍人吉人言事下獄
祥復被媒孽竄興隆衛經歴立均差法招寨長申罷
場禁久而安之尋以齎表入覲兩上疏告歸不許即
南還省母至商城曲河冰隕陷焉先是萬安重祥才
名欲引附已使人延欵屬題畫鳩有春來風雨尋常
事莫把天恩當已恩之句安故銜之
華巒(詳文苑志)
王思旻黃岡人有幹才倅泰州泰故多牧地孳馬民
間後苦水患旻為奏罷三之二每霪雨懇禱輙應嘗
請部使者蠲租六萬餘石挽州哀訴不聽以身投水
使者大驚具奏獲允秩滿當去民乞留遷本州同知
後歸老於家(舊通志)
劉璲分省人物考字士約訓子弘治庚戌進士令豐
城愷悌果斷興學育才邑好淫祀首毁之以正民俗
自守狷介不私一錢徵歛有方奸猾屏迹述職為江
右第一
周廷徵分省人物考字公賢麻城人弘治已酉舉人
以教諭擢御史按陜西時安化王寘鐇反廷徵調榆
林副總兵遊時源等分布要害令楊英為書密達仇
鉞擒寘鐇並首惡何錦等械送京師朝廷遣都御史
楊一清太監張永總兵始至永以功不由已乃追還
寘鐇别自報捷又盡奪寧夏將士功與諸貴倖紀功
給事中郄䕫懼而自盡寧夏幾至再變賴廷徵威信
素孚又為撫定而白其功於朝尋陞九江兵備副使
會流賊劉六等欲浮江南窺廷徵晝夜籌畫號令嚴
明賊覘知有備遂遁去以勞瘁卒於官
曾大有分省人物考字世亨麻城人弘治癸丑進士
授知縣徵拜監察御史直聲震臺端以忤逆瑾除名
瑾敗起擢知府累陟江西布政使
張易宗字祖義廣濟人弘治乙夘鄉舉任聊城諭訓
士多所成就擢判瑞州有解餉四人私拆印封府欲
致之死易宗争之不能得因閉閣謝事適兩臺奬易
宗廉使者至府乃釋焉隨陞雲南鹽井提舉致仕子
二頌有孝行價年十九舉于鄉任國子學正
王麟字體仁黃岡人弘治已未進士授封丘令勸農
桑鋤強梗一境大治嘗途中見百餘人舉大木為邪
許歌有蒼頭乘馬鞭之問知為太宰馬公治宅麟執
蒼頭撻之因切責太宰子比入覲天下計吏庭謁太
宰太宰忽起席曰誰為封丘令賢哉愛其民因下揖
時兩賢之
張思齊字希賢蘄州人弘治乙丑進士令四會水患
洊臻民聚為盜齊設法築隄遂成膏壤民阜盜息遷
知亳州除白蓮教陞四川僉事疏治麻衣河民便之
尋遷副使備兵建昌勦雅州獥苖為亂者鎮守中貴
人欲攘其功誣奏齊混殺良民逮至京事白改霸州
有民訴中官奪産齊議歸産於民沒入中官家産上
其状部使者不報遂投劾歸復起瓊州兵備累官布
政使
陳大中字時甫蘄州人正德戊辰進士任南戶部主
事積羨金還公帑司徒胡某曰此足以愧既往風將
來矣擢慶遠知府故事土官以金銀器物為贄中拒
不受削平藍賊以通商旅擢轉運使尋致仕(以上舊)
(通志)
劉天和分省人物考字養和麻城人正德戊辰進士
授主事改監察御史出按陜西忤中貴廖堂被逮民
哭送者萬人謫金壇縣丞後起湖州知府多惠政屢
擢都御史督甘肅屯政訪求趙充國金城舊蹟奏當
興革者十事田利大興改巡陜西請撤鎮守中官及
為民患三十餘事又平大盜並漢中妖賊丁憂歸值
黃河南徙以故官總理河道先是都御史盛應期開
創昭陽湖糜費罔功和躬負畚鍤疏汴河自朱僊鎮
至沛縣飛雲橋殺其下流又疏泰山七十二泉自鳬
尼諸山達南旺湖濬其上流不三月訖工加工部侍
郎改兵部侍郎総督三邊屢破吉囊召為兵部尚書
加少保卒諡莊襄廕孫守有官至大金吾孫守濛以
恩例當廕讓其季父溧又以軍功當廕復讓其弟守
孚後以病夭卒
邢寰分省人物考字伯宇黃梅人正德戊辰進士上
弭盜議稱旨超擢刑科給事中尋轉禮科都給事以
犯顔諫諍為已任上頷之呼曰酸子禁中有所為輙
問近侍曰邢酸子得無知乎時車駕將遠狩寰拜伏
闕下遮阻乃從厚載門出以忤中貴謫廣德州判官
調太平郡貳陞南昌知府恤殣興賢剔蠧振滯卒於
官
賈啟分省人物考字啟之黃岡人正德辛未進士授
涇縣知縣拜監察御史擢光禄少卿尋謫徽州推官
累遷都御史巡撫延綏啟多才藝慷慨談邊事甚覈
所至有治聲及致政家居恬約不殊布素鄉人稱為
篤行君子
曹珪字廷獻黃岡人正德辛未進士授桐廬知縣以
才調海寧召拜御史按廣西平猺獞有功按狭西時
武宗遣中官迎指揮韶鳳妻過陜珪遮留疏論之竟
得巳歴官有餘俸不置私産悉與異母弟共之著有
南坡奏議(舊通志)
石金分省人物考字南仲黃梅人正德辛未進士拜
監察御史按廣西值土官岑猛亂與尚書王守仁同
心勦平營立縣治張桂用事臺中諸御史争附之金
獨立不阿與漢陽戴金俱風采凝峻時人目之曰楚
有二金臺中錚錚江西副使胡世寧坐發宸濠奸状
逮獄金力辯之世宗用方士邵元節禱祈前星金疏
言當節勞葆和以兆麟趾不宜要諸鬼神因與喻希
禮上言時政俱謫戍久之宥免卒贈光禄少卿
董士毅字惟遠明一統志麻城人正德庚午舉於鄉
授四川南充令一介不取有青菜布衣破繖羸馬之
謠陞守蓬川清操益勵歸時囊無長物正德戊辰大
旱捐穀倩人埋瘞飢殍不下數千
李宗元字東臯蘄水人正德庚午鄉舉除知沈丘縣
時邑初建百事草創元廉以律已嚴以御下葺學宫
蠲逋稅弭盜革奸鉅細畢舉臺檄有不便民者輙封
還之凡六年遂為壮邑治行居河南第一(舊通志)
王澄分省人物考字克清羅田人正德甲戌進士令
番禺有政績歴戶部郎中奏復太監王某所奪民産
歲省租役銀一萬三千有竒奉命督淮餉值歲飢捐
俸以賑所至有賢聲卒於官
王廷陳分省人物考字稚欽黃岡人年甫丱目誦數
千言能文章弱冠魁鄉試登正德丁丑進士選翰林
庶吉士補吏科給事中武宗南狩上疏諫阻上怒杖
之謫知裕州以忤監司免歸林居三十餘年日以詩
文自娛著有夢澤集嘉靖中巡撫顧璘疏薦起用不
果而卒
周瑯字光載蘄水人正德庚辰進士補省垣歴都諫
論列抗直出守廬州以清白為僚屬倡遷廣東督學
甄别士𩔖請託一無所徇卒於官著有顓侗集(舊通)
(志)
沙瑞(詳忠臣志)
邢纓字文甫黃梅進士初令常熟會邑大水發藏賑
之活數萬人入為御史彈劾不避權貴劉瑾憚之遷
雲南副使卒於官
曾烶字日宣麻城人嘉靖癸未進十知獻縣擢給事中
世宗南狩抗疏止輦廷杖下獄謫靈州幕直聲動一
時累陞福建少參拜命未就而歸(以上舊通志)
劉采分省人物考字汝質麻城人嘉靖已丑進士時
永康當國縉紳附之以采為會試所拔高等特嚮意
采不肯往謁補宿州守至則益自節約一蔬不以厲
民而發奸摘伏人稱神明屬歲飢上吏督課急采請
移帑羨轉糴為民代輸至秋民争償無逋者遷戶
部郎轉四川參議督理黃册蜀王遺以厚幣一無所
受晉廣西副使入覲陞廣東右布政秩滿晉副都御
史巡撫山東維時由藩司進巡撫者率致數千金為
政府謝采獨無一縑之遺達空亟問起居而巳撫山
東時民苦採礦命下嚴急采疏請緩詞極婉剴獲允
御史某請開膠萊河通海運采調其不便者五御
史不能難事遂寝先是詔近畿撫臣屯兵臨清備入
衛後歲以為常士卒疲苦采疏罷之累遷戶部侍郎
疏請裁諸費不經者南京鎮武營卒亂殺黃侍郎廷
議代者采語家衆曰必我也趣治裝果以采往比至
條畫度支便宜凡運艦至計道里遠邇分定便庾以
省諸僦費戒主計者剔除一切收支弊由是所在轉
輸稱便反側乃安以災異自劾免穆宗立起南京工
部尚書改兵部尚書凡四載乞休歸采歴官四十餘
年清介如一卒年七十四諭祭葬贈太子少保諡端
簡
黃卷分省人物考字景文麻城人嘉靖已丑進士初
官比部出補山西僉憲晉陜西少參已晉副憲年踰
強仕即解組歸服犢鼻褌躬督田事與奴僕同甘苦
嘗從鄰舍借耒耜鄰人負送卷曰但借足矣豈可復
荒汝工遂自肩還之又嘗以隻雞尊酒候邑侯曰瓦
尊可見還侯笑與之其清樸如此
張明道分省人物考字希程羅田人少有大志不屑
世利發明朱子綱目啟廸後人年五十成嘉靖巳丑進
士授都察院都事累任江西按察副使剔釐中外政
績著聞為一時循良之冠
胡明睿羅田人兄弟孝友庭無間言教授生徒不取其
贄尤輕財好施太守顔其堂曰一門友恭(舊通志)
胡明庶三楚文獻錄字功甫羅田人嘉靖壬辰進士
孝友力學尤精理數嘗取蔡邵皇極律吕二書章分
句解或衍為圖其所自叙又揭中與幾希盡蓋二書
之旨書成名曰蔡氏性理二書圖解行於世(參分省)
(人物考)
顧問三楚文獻錄字子承蘄州人少即有志聖賢年
十六偶疾父母以為憂問曰疾易愈耳政恐以此廢
學不至聖賢為大罪大懼也嘉靖壬戌成進士除夀
昌令昌俗好溺女下令嚴禁之全活數萬徵為侍御
史轉浙江按察僉事蔬食清謹越人呼為茹菜顧公
丁内外艱偕弟闕廬墓數年隆慶中起徐州兵備擢
八閩參政九疏乞骸得報歸歸則講學養道羅洪先
嘗曰子承真聖人之徒也年八十有一卒
顧闕三楚文獻錄字子良問之弟方六歲頮焚祝天
願為道德性命之學以報劬勞恩弱冠舉於鄉赴禮
闈試事竣即歸省道中閱邸報成進士除刑部聞母
訃匍匐歸與兄問同廬墓所未幾父卒復與兄廬墓
於鈷鉧之濱蘄有一鄉距城百里而遙舊俗獷悍格
捕逋賦中丞直指建議屠滅之闕力言於當道願以
禮化自請偕門下數輩往申以孝弟一鄉咸若於訓
服除補儀部郎移南銓部勳司時年僅三十九決策
不仕稍遷至閩中憲副予告歸里垂四十七年一
日忽召子孫語曰昨夜夢聯云津吏報增三尺水山
人歸卧幾重雲是歲當大水吾將逝矣巳而果然闕
治六經尤精詩易學者私諡為宣靖先生
方民懷字懋元黃安人嘉靖庚子鄉薦凡二十年絶
跡公府嘗寓旅舍有女來奔叱之女跪曰父為債
窘故爾急取囊金賙之遣去令林縣五載多惠政監
司臨以非禮遂拂衣去囊無一錢(舊通志)
李同春(詳孝子志)
史玉明(詳孝子志)
范芝分省人物考字德和黃岡人性至孝有儁才好
學洽聞兄及姊子貧不自立推産贍給之嘉靖間除
知定遠甄善除惡招撫流亡捐俸備賑邑稱大治以
母老棄官百姓遮留不得進乃微服遁歸
杜鳴陽字子鳳黃岡人嘉靖癸夘舉人令遂寧江川
俱有惠政故人朱廷相女許聘豪石迨貧且死豪右
背約陽聘為仲子傑婦夜夢朱峩冠絳衣頓首謝曰
感君厚德必有以報其秋傑舉於鄉授長寧令弟坤
四川按察使(舊通志)
奚世亮(詳忠臣志)
丘岳字南正黃岡人嘉靖丁未進士歴官禮部右侍
郎正直不阿每誡其家不得與公事致仕後兩奉恩
詔存問鴻文淵學典冊多出其手
彭台字公甫黃安人生四歲而孤穎異不羣讀書務
根極理要反躬省証籍記日履上題曰天監在兹夢
寐少離於道輙竟日不懌嘉靖已酉領鄉薦益孜孜
以明道善俗為巳任卒年僅二十有九
周思久字柳塘麻城人嘉靖癸丑進士任瓊州守致
仕抗志希古品誼卓犖嘗謂門人楊起元曰學必求
至聖賢非但欲為好人也建輔仁書院會講工詩律
書法著有石潭集
瞿晟字景明黃梅人嘉靖癸丑進士授戶部山西司
郎中計畫軍儲六十晝夜鬚髮盡白得數十條以對
因上覈邊儲疏當事忌之左遷廣平知府鑿長渠三
百里引水為四閘得田數十萬畝廣平自是豐饒卒
於官(以上舊通志)
耿定向三楚文獻錄字天臺黃安人三歲時有公卿
到門者大父抱定向於膝向問曰有上者否大父曰
獨有聖賢耳向曰兒當為聖賢矣由是潜心理學登
嘉靖丙辰進士授行人遷御史疏列太宰吳鵬六事
語侵嚴嵩嵩遣人偵向甚急向略不動出按甘肅
尋改南中督學開崇正書院以明道彰教為巳任晉
大理丞與高棋忤謫判横州高敗晉都察院協理院
事以内艱歸起撫八閩會詔下方田法向摹廣輿圖
式列區揭之後屏山砠水涯之間咸若目覩又手條
八法布之不數月報竣廣寇林道乾訌海上向計糜
東埔約暹羅等討擒之丁外艱起復為都御史晉戶
部尚書總督倉場九疏請罷予告歸嘗謂學以悟入
以修証居家凡七年一日整衣冠危坐中寢與門下
士論學頃入如假寐者而逝年七十有三詔予祭葬
贈太子少保諡恭簡
李時珍字瀕湖蘄州諸生精岐黃術楚王薦於朝授
太醫院判以子建中貴封文林郎珍博洽羣書著述
甚多其本草綱目書考九百家稿凡三易子建元上
之朝𠡠禮部刊行王世貞董其昌為之序建中鄉魁
歴永昌府同知建木贈憲副孫樹初另傳
張步雲字子龍廣濟人嘉靖戊午鄉薦任學正遷知
太平府有土官繫獄論死其姪賄謀承襲誣其子非
酋出雲卻其賂刺血以驗由是忤監司意罷歸會長
隄兩決五縣為魚雲時年八十四為書數萬言控兩
臺各捐金修築至今賴之(以上舊通志)
王廷瞻三楚文獻錄字稚表黃岡人嘉靖已未進士
除淮安理官理官從侍御史按獄率以刻覈立威瞻
獨持平笞不易人入為監察御史按覈畿輔屯田勳
戚中貴侵牟廋匿不可問疏請杜冒濫穆宗在裕邸
以閒田相易不許也萬歷五年遷右僉都御史巡撫
四川蜀當用兵都蠻後歲比不登物力耗屈瞻至循
行郡邑問民疾苦緩征薄賦民以還定建昌松潘番
蠻入寇瞻潜師壓境擒其渠魁諸迫脅黨與貰不問
於是諸蠻皆來降願易姓為編戶受田牧事遷右副
都督撫南贛歴兩京戸部左右侍郎督倉場倉場以
邊費絀於故額強半瞻酌盈縮量入為出時寳應諸
湖水為患溺沒糧艘朝議以瞻習淮事加右都御史
督河漕撫江北諸郡瞻因條列謂宜度水脈緩急地
勢高下人力難易乃於石隄東濬月河建五閘以避
湖險所費較初估省十之五上嘉其功遷戶部尚書
贈金幣移南刑部乞歸卒贈太子少保
李畿嗣三楚文獻錄字民欽蘄水人嘉靖壬戌進士
除廣信推官庇平民忤權相為營繕主事督乾清宫
工世宗親賜食卒為嚴嵩中傷左遷漳州同知數平
海寇尋歴南刑兵部郎出知惠州先是沙田陸梁人
民大散嗣勤招徠縱反間擒賊首流移盡復時嶺南
有事羅旁羅與肇慶相接延袤數千里剽掠不可制
當事疏嗣調守嗣設方略大破之盡平羅旁東西山
升瀧水為直隸羅定州置東安西寧二縣隸焉捷聞
遷監軍副使
李植字良材黃岡人嘉靖辛酉鄉薦除萬縣令善治
疑獄有亡賴子殺一家七人而匿大索久不獲禱於
神得其貌寤而跡之俄就縛有僧支解人隠其屍展
轉二十年不決植從容諭僧乃具言尸所卒伏辜五
載考最徵拜御史疏請省夀陵費上嘉納之後以抗
直出為福建僉事
耿定力字子健黃安人隆慶辛未進士授工部主事
出守成都遷按察司副使督閩學首錄蔡文莊陳布
衣後裔以示風向累遷南僉都御史督操江疏言𣙜
使罔利藪奸巳復上疏極言中使之害累官南兵部
右侍郎卒贈尚書賜祭葬生平學問以求仁為宗以
與人為善為體真修實詣超然自得與仲兄定理輩
講學不倦
李孟春字愛池蘄州人隆慶丁夘鄉舉授西平令官
箴清肅歲旱鬻産佐賑不忍開徵撫按劾之民泣控
願完節年逋欠當事未信及查覈果全完歎曰有牧
民若此者乎悔其疏巳發亟為雪救遷順慶同知尋
遷刑部主事致仕歸(以上舊通志)
吳良吉三楚文獻錄字石梁黃岡人年少補諸生有
聲篤信好古日以講學為事督學胡廬山倡學楚中
吉往謁待以殊禮胡偶爬其頂吉曰不敬胡曰偶然
耳非不敬也吉曰若至尊之前此手肯去否胡聳然
邑侯孟特重之每請見有所益即拜謝一日偶詢曰
貴鄉有一命案昨以二人抵吉問状孟曰以石擊死
吉曰兩人扛石擊之乎一人抛石擊之乎孟凛然遂
解一人其人來謝吉叱之耿定向弟兄聞其名過訪
會雨漲不能去日以麥飯鮮鰕為供客具耿嘗戲謂
人曰吾生平為吳石梁先生麥飯淡鰕所苦然不敢
不飽也
吳自守字介夫廣濟人學邃於易顧日岩建讀易菴
延之自是稱易菴先生從遊日衆設講堂泉湖側以
待四方學者
陳王道字仁輔廣濟舉人嘗欲彷行范仲淹義田朱
子社倉法是時廣濟歲苦漕運張居正為相道與劉
梅沙請改折色獲允其半後人賴之(以上舊通志)
韓紳(詳孝子志)
胡海字光伯廣濟人以諸生就武試成萬歷癸丑進
士歴薊州副將歸凡俸餘所蓄悉付弟浩兄弟同居
六十餘年未嘗疾言遽色鄉人龔氏兄弟争田搆訟
海聞之兄弟對泣龔氏感而相讓浩子一璉由拔貢
官至廣西布政使贈浩奉直大夫(舊通志)
瞿九思三楚文獻錄字睿夫黃梅人少有異稟入小
學即究綜六經五緯旁括百家十五作定志論學書
娓娓四萬餘言歴主白鹿濂溪嶽麓石鼔諸書院皆
論學有發明萬歷癸酉舉於鄉為梅貪令所誣奪
孝廉發口外長子甲從甲時年十四過京師上書宰
相張居正訟父冤居正召九思見問對甚合曰瞿真
冤且才也於是九思雖發輙得入京具疏辨奉旨勘
擬杖還里歸則益進於學閉關不出中州東坡嵩陽
兩書院粤之濓溪書院咸堅請論學作中庸口授中
庸位育圖中庸運卦益有發明觀察馮慕岡迎主化
民成俗倣周禮號鄉師因撰土俗章程盛朝倣古編
聲樂編實用編童叟歌習之嗣更先後作古樂測孔
廟禮樂考仁統洪範衍義至聖榮哀考六經以俟錄
歷正諸書兩堂疏薦徵授翰林待詔不起俞旨歲給
米六十石資待詔著述乃著明詩擬武功錄遣少子
罕並樂章獻闕下卒年七十有一龍坪嘗為九思創
書社額曰江漢書院官置學田子二甲成孝廉早卒
罕亦伏闕白父冤人稱瞿氏雙孝子
李際春三楚文獻錄字和元蘄州人生而蚤慧執經
於仲兄思池終身不敢序雁行萬歷丁丑成進士宰
歸安有富監者淫人妻而焚其夫姻連要津殆不可
問春卒窮治之抵於理時詔量郡邑田豪右隠占獨
累窮民春按籍履畝未嘗少徇分試浙闈當路以愛
子越籍見託峻拒其請移戶曹督餉蘭州一幕官解
數千緡中為盜刦春廉其實以他羨補之幕得不死
遷凉州參議地方苦俵馬力陳不便尋督廣西學正
以去任風影事見中拂衣歸募數千金築隄長二十
餘里障郡之赤東湖水患時以兩臺薦擢四川參議
定&KR0624;賊之亂陞汝南副使平礦盜沒心秤歲飢拮据
荒政全活數千萬以勞瘁卒于官春天性孝友兄弟
五人相誓世世無析箸男女千指怡然同爨嘗訓其
子樸標梴枎等曰吾居鄉居官惟以鬼神二字時時
在念汝輩宜用此心腸作人迎養長女成其節子梴
孫本晟俱進士
王陞三楚文獻錄字于勳黃岡人萬歷已夘鄉薦選
山東肥縣諭遷蜀威遠令威俗悍羣不逞輙敢訟長
吏陞曰無他過長吏或貪耳示以廉遂馴服暇且具
餅食每單騎至窮鄉下里勸民耕轉泗州守舟東下
山谷老稚各負豆一二斗稽首上陞辭不得人受一
升泗以水不治熙祖陵為水浸嚙陞具疏求開高家
堰以疏水源上遣科臣視河竟以開支流報陞具揭
忤諸當道意遂以周家橋大工責陞獨任之視畚鍤
雜土傭坐卧風雪役竣水稍殺又泗某奉祀者倚陵
莊奪民田陞按冊釐核不少假遷渝州佐督餉平播
改貳遵義移上谷龍門介不可犯老而彌篤嗣遷滇
鎮南遂拂衣歸歸則講學正宗會館其學以天理為
安倡修問津書院歴官去皆塑像祀之
王大謨字惟允廣濟人萬歷庚辰進士令太湖甫八
月御史臺按視才之薦為比部郎適中官父錦衣張
某卒孽子争財自殺下部鞫所由尚書密屬謨謨至
其家慰弔引見其稚子倉皇訊之得實歸具詞平允
錦衣嗣子得全上與中官大悅熱審中官例至大理
寺署南面坐尚書以下皆侍謨曰春秋尊王人而奄
尹不列朝署使者當下中官怒謨疏論大臣者陛
下之子孫中官者陛下之臧獲子孫舉事而令臧獲
視之又偃然俯而臨之謂天下後世何疏留中歴員
外郎督學雲南捐俸搆玉華書院聚諸生講業遷廣
西左參議以母老乞歸養薄田數畝外無餘羨焉
石崑玉字楚陽黃梅人萬歷庚辰進士特授蘇州
知府執法不阿領鹺使以廉潔稱節鉞雲中甚得撫
綏法奏疏詩文冠一時子有恒有信孫確礪礱磐皆
著名確令丹徒調宜興皆有善政礪以保城功鄉人
祀之
張星字聚薇蘄州人萬歷壬午舉人令如臯邑有沙
田歲苦水漲壓沒星捐俸濬河導水入海民以有秋
又鹽場舊例每一撤丈費商人數千金星單騎裹糧
而商不擾通州有巨蠧交通勢族官民畏之獨毅然
請撫按鋤治中官騷擾滋害星正色不避遷歸德府同
知致仕(以上舊通志)
梅國正三楚文獻錄字克生麻城人萬歷癸未進士
令固安鳴琴畿輔七城自肅以政最入為御史會寧
夏鎮將哱拜子承恩等據城叛命正監李如松軍征
之破其外援引水灌城城中食盡援絶有願獻南城
者総兵牛秉忠年七十賈勇先登正援梯大呼曰老
將軍登城矣諸將曷怯乃畢登南城下賊復據守大
城正縱反間許相圖自效賊遂内亂殺劉東暘許朝
俘承恩以獻哱拜自焚死以功陞大理少卿廕一子
錦衣百戶後晉僉都御史巡撫大同又五年陞兵部
右侍郎総督三鎮以父喪歸遂卒
樊玉衡三楚文獻錄字欽之黃岡人萬歷癸未進士
授廣信推官召拜御史性強直敢言首請皇長子出
閣講學再疏三王不宜並封譏切中禁謫判無為州
稍遷全椒令時以國本未建為憂衡齊三日草疏極
言戚畹憤摘疏中語泣愬上前旨一夕三四擬事且
不測賴南溪相密揭主上御極未嘗殺諫臣廷臣亦
亟請下衡疏以正所坐上乃取疏焚之而銜之者卒
假他案遣戍雷州長子鼎遇伏闕請贖父罪不允光
宗立次子維城以鹽官令得覃恩引例乞停已封貤
父職由是在雷二十四年始得旨賜還補南刑部主
事辭不赴惟陳時政十欵詔褒之以太常少卿致仕
維城另傳
夏忠字孺和蘄州人萬歷辛夘舉人令淮安桃源時
苦海寇忠修葺城堡嚴保甲雈苻無警調宛鄧革羨
餘不取鄧有大辟繫獄者百餘出脫九十二人梓有
鳴冤錄陞思明府同知致仕(舊通志)
樊玉衝三楚文獻錄字元之衡之弟萬歷乙未進士
除商城令為治舉要領罷猾保及馬快按誅大豪餘
蠧不敢犯中璫採礦至商衝具言無礦與璫抗明日
薄欵璫以酒璫執衝手曰好手衝曰無他好只是不
捉民間錢耳因導璫入險為文告山靈曰有礦耶無
礦耶何不吐符陳貢以抒天子憂天子視民如傷如
令與璫藉口括金以負天子願神奪其魄殞其命璫
氣奪怏怏去調崑山折織造中璫亦如商時報最擬
受銓部聞父病即馳歸侍父衣不解帶者數月勞苦
成疾卒商崑民祠之歲時以蔬菽㵸茒薦曰在任時
所嘗御不敢忘也後令治或無状輙入夢譴告令匍
匐請冒昩焉懷宗初敕建祠諡孝介
舒其志字元渚廣濟人父賢事親至孝年四十夢神
贈雙璧始有子長其心次即志也登萬歷乙未會魁
授行人擢四川督學江西按察使淮王欲立寵娼子
而錮世子於秘室娼子左右皆羣盜出沒彭蠡間志
初弗問忽夜半出片紙捕其黨置之法面責王王立
出世子而殺娼子稅璫李道於湖口鳳凰磯為暴志
隂製飛舸密令守戎夜聚蘆葦圍磯縱火璫怖因乘
機縛其魁送九江獄衆校争投水志單騎馳至故為
之畫曰若住此吾知不免惟束装宵遁耳璫果遁去
已得請旨革除居民立祠祀之遷江西布政歸卒子
簡默皆有名
吳化字敦之黃安人萬歷乙未進士授鎮江推官數
斷疑獄出人意表民有壓死者誣為諸生某撲殺化
案之曰撲人者右其手理宜横今縱而左非撲也民
乃服遠近神之累官戸部主事
李長庚字孟白麻城人萬歷乙未進士由戶部主事
累遷順天府尹京畿荒旱疏請平糶賑飢免稅皆朝
上夕可民頼以生巡撫山東與民休息遷戸部侍郎
督餉天津復海運倉厫充實晉刑工二部尚書魏璫
以為楊左黨削籍懷宗時起大司農冡宰上褒以勤
勞清慎後與柄政者意不合放歸(以上舊通志)
張邦翼(詳忠臣志)
穆天顔字象懸黃岡人萬歷酉戌俱亞魁授番禺令
舉最拜福建道御史疏覈稅監及諸權貴凡所建白
婉曲引諭時疏多留中而顔奏輙下部議行歴巡按
廣西丁内艱歸里布衣徒步不置産業初顔父守文
司鐸四川卒於官顔方少與兄扶櫬歸逆旅投宿不
納會大雷雨昏黑兄弟哀號逐電光行峻嶺中附客
舟資且罄相與朝夕哭客感其苦孝乃厚贐焉既貴
倍酬之
官應震字暘谷蘄水人萬歷戊戍進士由縣令入戶
垣屢疏人才消長東宫國本禮儀奢儉宦竪朋黨諸
大事請罷額外貢稅並取金花銀還太倉以濟軍食
前後二百餘疏上嘗語左右此人敢言任怨御書姓
名於屏時議增賦震力争減楚賦三十三萬光宗即
位稍遷太常少卿尋乞歸
於倫字大常黃岡人萬歷辛丑進士官御史以不附
魏璫告歸養子斯行舉於鄉獻賊破團風洲被執不
屈死
吳亮嗣字明仲廣濟人萬歷甲辰進士以南充令治
最擢兵科給事受事五月四上疏而三得報神宗朝
異數也嗣感激益請勵精圖治節冗費裁稅璫時滿
朝薦劉光復皆因事繋詔獄嗣請釋之又疏理熊廷
弼之誣及董其昌張濤等人材可惜因張差事請申
飭禁衛又請飭京營武備條戰守事宜天啟初遷太
常少卿三年罷歸弟亮思懷宗時選貢以廷試上疏
論大臣徇私請託懷宗下其疏凡三置對侃侃有亮
嗣之風
楊王庭字中愚麻城人萬歷已酉舉於鄉授潯陽令
江岸北地形窪下民數千聚廬於此時夏流汛溢民
將淹沒庭築隄捍之號楊公隄以持正忤礦璫調桃
源令尋晉廣信府丞告歸教子孫以文章名戚族之
貧者咸仰給焉
盧堯臣字贊勳黃安人萬歷庚戌進士授益都令邑
多貴勢臣抗法不撓被中傷謫去久之起濟寧府寧
前衛推官致仕子七爾惇巴州守爾恒通判爾悌另
傳爾慥舉人孫繩慈松楊令經戊戌進士興化推官
俱有聲(以上舊通志)
胡士容三楚文獻錄字仁常廣濟人萬歷庚戌進士
授長洲令遷嘉定請徵折色省轉輸費鉅萬歴戸部
主事郎中時大司徒抗直誶責諸曹郎獨才容章奏
多屬起草遷山西參議兵備薊州魏黨崔呈秀薊人
也薦其倡姬弟為材官拂然絶之有奸賘吏捕急投
崔氏第竟取論如法郡邑為魏忠賢立生祠容攘臂
曰門奄采椽而居之人猶有氣乎禁不許遷江西副
使馳傳至山東驛遇忠賢所使中貴人争馬容憤令
蒼頭擊其從者中貴奔走逮鎮撫獄擬賍七千榜掠
無完膚薊及長洲民聞之咸輸鏹以代懷宗立乃獲
釋補陜西副使兵備臨洮鞏昌駐蘭州遷參政駐
甘肅卒贈太常卿子崙以軍功世襲
王欽濓字孟周黃岡人博學多聞萬歷壬子鄉舉令
江西南陵首開六連湖水利澤及數萬戶時寇躪江
南捐俸賑飢練鄉勇增城堞賊不敢窺撫按以守禦
功疏薦第一尋卒於官長子承祐癸酉副榜次子承
啟辛夘舉人孫懋德懋才俱進士
周之馴字無逸黃岡人萬歷癸未進士以計曹督㩁
清江浦約已通商督學八閩校閱皆出一手遷江右
驛傳道以郵符詿誤復補登萊參議殫瘁邊防因城
工報竣增級賚金戊寅量移濟南分巡副使死於官
贈光禄卿賜祭葬(以上舊通志)
李新(詳忠臣志)
石有恒(詳忠臣志)
李樹初(詳忠臣忠)
李揩字端甫蘄州人萬歷間襲千戶職授靖州守備
隨劉綎征苗播攀藤越樓關天塹建立竒功加世襲
指揮陞浙江參將會海賊入犯設竒大破之擢吳淞
副総兵晉貴州総兵歸里居喪廬墓孝友同居及卒
弟棟嗣其爵(舊通志)
詹時明三楚文獻錄字爾用黃岡人生而醇樸下惟
發憤日偕所與儔講明性道里人目之曰古人以歲
薦補常德訓日坐堂舍秉鐸無他營一日直指命點
大龍站馬積猾更番相混明嚴核之則請以賂免明
曰吾奉直指命且馬政國大事也阿堵物敢撓令耶
衆慙而退未幾遷江西武寧諭其課諸生學主明理
而旁暢實用曰四科三途豈僅區區呫嗶哉陞筠連
令解組歸談道講藝如故學者尊為冲默先生子謹
之另傳孫大衍大有皆舉人
李梴(詳忠臣志)
張金和字汝節廣濟人以拔貢再任廣文遷武平令
始至值小河卒因府胥索賄滯糧聚詬太守和單騎
諭解之徐誅首事藩掾令妾誨淫得吳商金又殺妾
與商和得情誅掾李藩父子殺人郡納賄欲脫之和
寘之法在邑三年政平訟理解組歸年八十六卒孫
仁熙有學行康熙甲子與修通志
金之純字健之廣濟人萬歷乙夘舉人署醴陵諭補
浙川令以治績擢知興安州流賊突至倉皇登城誓
以身殉丁壯皆感激殊死守時久旱夜半雨大注城
塹暴深五尺賊始退一歲中賊薄城者四糧盡且陷
密檄旁郡遊擊唐通為援夜縋敢死士會襲之斬獲
甚衆賊去民飢且疫設粥食調醫藥以撫之状聞擢
守漢中會疾卒年四十六踰年寇至民見純絳衣大
冠立埤間若泣者遂廟祀焉純篤於友誼江夏吳裕
中劾丁紹軾語侵璫矯詔死杖下親故皆竄匿暴屍
衢中純獨臨其喪返其櫬於三千里外妻李氏有節
操明於大義訓子德嘉成
國朝壬戍會元另傳(以上舊通志)
饒京(詳忠臣志)
王崇擢字平衡黃岡人三歲失怙奉母李氏盡孝為
人長厚謹飭童孺皆親之以子用予貴封檢討孫澤
弘復入翰林擢與其配同享大耋澤弘請告終養人
以為榮焉
秦如容字介臣黃安人事父孝父卒孝養祖母為諸
生貧甚刻苦讀書甲戌成進士選中書舍人念邑人
計偕長安無停驂所特倡建會館至今賴之家居置
義塾造就宗黨子弟多盛德事
張鵬翔字拱北黃安諸生博聞嗜學有隠德邑令請
賓鄕飲為書懇辭先是里中有黨人之變翔暨仲子
百程帥衆四百人與各寨討定其亂好事者蔓株不
巳翔流涕為言殺降不祥於是多所全活桑梓尤德
之晩講尚書於璧山學者稱璧山先生著有璧山文
集若干卷(以上舊通志)
皇清劉子壯字克猷黃岡人弱冠登賢書雄詞健筆自
成一家言其制藝為楚文風之冠有雅量人以
公輔期之已丑成進士
廷對第一人授修撰制策條奏如開
經筵及設滿學滿科諸事皆蒙舉行壬辰分考禮闈未
幾請告歸里性孝友初出嗣從父為置媵生二子
然後歸本生父撫育諸弟姪成立嘗遊吳門有小
吏被誣繋獄白於吏脫之吏鬻愛女得五十金為
獻壮急令取還女獲免官翰林時捐百金贖同鄉
難婦與夫完聚生平善行多𩔖此卒年四十有四
陳天生字植其黃岡人父楚安生母劉俱早逝事
嫡母蕭至孝弱冠補邑庠敦行尚義以清白訓子
孫以長厚式里黨葛巾芒履逍遙遊咏有古隠君
子風卒年六十有二贈通議大夫子五長肇昌另
傳
王躬俊黃岡諸生少事父母以純孝稱兄弟五人
三世同爨立義學延名師訓鄉人子弟成就甚衆
倣朱子社倉法倡捐米穀壬辰大旱斗米千錢計
口周給全活不可勝計孔子河有問津書院燬於
兵糾衆捐修置田供春秋祭祀又明末東山未靖
大軍進勦俊糾集鄉勇籌糧餉贊方略不匝月寇
平當事者議題用力辭不受年八十餘手不釋卷
以疾卒子風采孫全才俱另傳
劉登仕(詳孝子志)
張先基字開有廣濟人順治已丑進士授棗強知
縣生母早喪事繼母如所生待異母弟極友愛兄
嫂喪遺孤貢金撫育教導得補邑庠親伯叔乏嗣
基殯葬盡禮置田供祀族黨貧乏者周恤之初至
棗強讞大辟獄十餘案活其矜疑十二人鍳拔人
材尤有卓識如宋師祁王侐等皆其所得士
湖廣通志卷四十八
