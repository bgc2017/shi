湖廣通志卷九十九
藝文志
傳
漢
屈原傳司馬遷
屈原者名平楚之同姓也為楚懷王左徒博聞彊志明
於治亂嫺於詞令入則與王圖議國事以出號令出則
接遇賓客應對諸侯王甚任之上官大夫與之同列争
寵而心害其能懷王使屈平造為憲令屈原屬草藁未
定上官大夫見而欲奪之屈平不與因讒之曰王使屈
平為令衆莫不知每一令出平伐其功曰以為非我莫
能為也王怒而疏屈平屈平疾王聽之不聰也讒諂之
蔽明也邪曲之害公也方正之不容也故憂愁幽思而
作離騷離騷者猶離憂也夫天者人之始也父母者人
之本也人窮則反本故勞苦倦極未嘗不呼天也疾痛
慘怛未嘗不呼父母也屈平正道直行竭忠盡智以事
其君讒人間之可謂窮矣信而見疑忠而被謗能無怨
乎屈平作離騷盖自怨生也國風好色而不淫小雅怨
誹而不亂若離騷者可謂兼之矣上稱帝嚳下道齊桓
中述湯武以刺世事明道德之廣崇治亂之條貫靡不
畢見其文約其詞微其志潔其行廉其稱文小而其指
極大舉類邇而見義遠其志潔故其稱物芳其行廉故
寧死而不容自疎濯淖汚泥之中蟬蛻於濁穢以浮游
塵埃之外不獲世之滋垢皭然泥而不滓者也推此志
也雖與日月争光可也屈平既絀其後秦欲伐齊齊與
楚從親惠王患之乃令張儀佯去秦厚幣委質事楚曰
秦甚憎齊齊與楚從親楚誠能絶齊秦願獻商於之地
六百里楚懷王貪而信張儀遂絶齊使使如秦受地張
儀詐之曰儀與王約六里不聞六百里楚使怒去歸告
懷王懷王怒大興師伐秦秦發兵擊之大破楚師於丹
浙斬首八萬虜楚將屈匄遂取楚之漢中地懷王乃悉
發國中兵以深入擊秦戰於藍田魏聞之襲楚至鄧楚
兵懼自秦歸而齊竟怒不救楚楚大困明年秦割漢中
地與楚以和楚王曰不願得地願得張儀而甘心焉張
儀聞乃曰以一儀而當漢中地臣請往如楚至楚又因
厚幣用事者臣靳尚而設詭辯於懷王之寵姬鄭袖懷
王竟聽鄭袖復釋去張儀是時屈平既疏不復在位使
於齊顧反見懷王曰何不殺張儀懷王悔追張儀不及
其後諸侯共擊楚大破之殺其將唐昧時秦昭王與楚
婚欲與懷王會懷王欲行屈平曰秦虎狼之國不可信
不如無行懷王稚子子蘭勸王行奈何絶秦歡懷王卒
行入武關秦伏兵絶其後因留懷王以求割地懷王怒
不聽亡走趙趙不内復至秦竟死於秦而歸葬長子頃
襄王立以其弟子蘭為令尹楚人既咎子蘭以勸懷王
入秦而不反也屈平既嫉之雖放流睠顧楚國繫心懷
王不忘欲反冀幸君之一悟俗之一改也其存君興國
而欲反覆之一篇之中三致意焉然終無可奈何故不
可以反卒以此見懷王之終不悟也人君無愚智賢不
肖莫不欲求忠以自為舉賢以自佐然亡國破家相
隨屬而聖君治國累世而不見者其所謂忠者不忠而
所謂賢者不賢也懷王以不知忠臣之分故内惑於鄭
袖外欺於張儀疏屈平而信上官大夫令尹子蘭兵挫
地削亡其六郡身客死於秦為天下笑此不知人之禍
也易曰井渫不食為我心惻可用汲王明並受其福王
之不明豈足福哉令尹子蘭聞之大怒卒使上官大夫
短屈原於頃襄王頃襄王怒而遷之屈原至於江濱被
髮行吟澤畔顔色顦顇形容枯槁漁父見而問之曰子
非三閭大夫歟何故而至此屈原曰舉世混濁而我獨
清衆人皆醉而我獨醒是以見放漁父曰夫聖人者不
凝滯於物而能與世推移舉世混濁何不隨其流而揚
其波衆人皆醉何不餔其糟而啜其醨何故懷瑾握瑜
而自令見放為屈原曰吾聞之新沐者必彈冠新浴者
必振衣又誰能以身之察察受物之汶汶者乎寧赴長
流而葬於江魚之腹中耳又安能以皓皓之白而蒙世
之温蠖乎乃作懷沙之賦其詞曰滔滔孟夏兮草木莽
莽傷懷永哀兮汨阻南土眗兮窈窕孔静幽默冤結紆
軫兮離愍而長鞠撫情效志兮冤屈而自抑刓方以為
圜兮常度未替易初本迪兮君子所鄙章畫志墨兮前
圖未改内厚質正兮大人所盛巧垂不斲兮孰察其揆
正玄文處幽兮矇瞍謂之不章離婁微睇兮瞽以為無
明變白以為黑兮倒上以為下鳳凰在笯兮雞鶩翔舞
同糅玉石兮一槩而相量夫唯黨人之鄙固兮羌不知
余之所臧任重載盛兮陷滯而不濟懷瑾握瑜兮窮不
知所示邑犬羣吠兮吠所怪也誹駿疑桀兮固庸態也
文質疎内兮衆不知吾之異采材樸委積兮莫知余之
所有重仁襲義兮謹厚以為豐重華不可晤兮孰知余
之從容古固有不竝兮豈知其故也湯武久遠兮邈不
可慕也懲違改忿兮抑心而自彊離慜而不遷兮願志
之有像進路北次兮日昧昧其將暮舒憂虞哀兮限之
以大故亂曰浩浩沅湘兮分流汨兮脩路幽拂兮道遠
忽兮曾吟恒悲兮永歎慨兮世既莫吾知兮人心不可
謂兮懷情抱質兮獨無匹兮伯樂既殁兮驥將焉程兮
人生有命兮各有所錯兮定心廣志余何畏懼兮曾傷
爰哀永歎喟兮世溷不吾知心不可謂兮知死不可讓
兮願勿愛兮明以告君子兮吾將以為類兮於是懷石
遂自投汨羅以死屈原既死之後楚有宋玉唐勒景差
之徒者皆好詞而以賦見稱然皆祖屈原之從容詞令
終莫敢直諫其後楚日以削數十年竟為秦所滅自屈
原沈汨羅後百有餘年漢有賈生為長沙王太傅過湘
水投書以弔屈原
黃瓊傳范蔚宗
黃瓊字世英江夏安陸人魏郡太守香之子也香在文
苑傳瓊初以父任為太子舍人辭病不就遭父憂服闋
五府俱辟連年不應永建中公卿多薦瓊者於是會稽
賀純廣漢楊厚俱公車徵瓊至綸氏稱疾不進有司劾
不敬詔下縣以禮慰遣遂不得已先是徵聘處士多不
稱望李固素慕於瓊乃以書逆遺之曰聞已度伊洛近
在萬歲亭豈即事有漸將順王命乎盖君子謂伯夷隘
枊下惠不恭故傳曰不夷不惠可否之間盖聖賢居身
之所珍也誠遂欲枕山棲谷擬跡巢由斯則可矣若當
輔政濟民今其時矣自生民以來善政少而亂俗多必
待堯舜之君此為志士終無時矣嘗聞語曰嶢嶢者易
缺皦皦者易汙陽春之曲和者必寡盛名之下其實難
副近魯陽樊君被徵初至朝廷設壇席猶待神明雖無
大異而言行所守亦無所缺而毁謗布流應時折減者
豈非觀聽望深聲名太盛乎自頃徵聘之士胡元安薛
孟嘗朱仲昭顧季鴻等其功業皆無所採是故俗論皆
言處士純盜虛聲願先生弘此遠謨令衆人歎服一雪
此言耳瓊至即拜議郎稍遷尚書僕射初瓊隨父在臺
閣習見故事及後居職達練官曹争議朝堂莫能抗奪
時連有災異瓊上疏順帝曰間者以來卦位錯謬寒燠
相干蒙氣數興日闇月□原之天意殆不虛然陛下宜
開石室案河洛外命史官悉條上永建以前至漢初災
異與永建以後訖於今日孰為多少又使近臣儒者參
考政事數見公卿察問得失諸無功德者宜皆斥黜臣
前頗陳災眚并薦光禄大夫樊英大中大夫薛包及會
稽賀純廣漢楊厚未蒙御省伏見處士巴郡黃錯漢陽
任棠年皆耆耋有作者七人之論宜更見引致助崇大
化於是有詔公車徵錯等三年大旱瓊復上疏曰昔魯
僖遇旱以六事自讓躬節儉閉女謁放讒佞者十三人
誅稅民受貨者九人退舍南郊天立大雨今亦宜顧省
政事有所損闕務存質儉以易民聽尚方御府息除煩
費明勑近臣使遵法度如有不移示以好惡數見公卿
引納儒士訪以政化使陳得失又囚徒尚積多致死亡
亦足以感傷和氣招降災旱若改敝從善擇用嘉謨則
災消福至矣書奏引見德陽殿使中常侍以瓊奏書屬
主者施行自帝即位以後不行耤田之禮瓊以國之大
典不宜久廢上疏奏曰自古聖帝哲王莫不敬恭明祀
增致福祥故必躬郊廟之禮親耤田之勤以先羣萌率
勸農功昔周宣王不籍千畝虢文公以為大譏卒有姜
戎之難終損中興之名竊見陛下遵稽古之鴻業體虔
肅以應天順時奉元懷柔百神朝夕觸塵埃於道路晝
暮聆庶政以䘏人雖詩詠成湯之不怠荒書美文王之
不暇食誠不能加今廟祀適闋而祈穀絜齋之事近在
明日臣恐左右之心不欲屢動聖躬以為親耕之禮可
得而廢臣聞先王制典耤田有日司徒咸戒司空除壇
先時五日有協風之應王即齋宫饗醴載耒誠重之也
自癸已以來仍西北風甘澤不集寒凉尚結迎春東郊
既不躬親先農之禮所宜自勉以逆和氣以致時風易
曰君子自強不息斯其道也書奏帝從之頃之遷尚書
令瓊以前左雄所上孝廉之選專用儒學文吏於取士
之義猶有所遺乃奏增孝悌及能從政者為四科事竟
施行又雄前議舉吏先試之於公府又覆之於端門後
尚書張盛奏除此科瓊復上言覆試之作將以澄洗清
濁覆實虛濫不宜改革帝乃止出為魏郡太守稍遷太
常和平中以選入侍講禁中元嘉元年遷司空桓帝欲
褒崇大將軍梁冀使中朝二千石以上會議其禮特進
胡廣太常羊溥司隸校尉祝恬大中大夫邊韶等咸稱
冀之勲德其制度賚賞以宜比周公錫之山川土田附
庸瓊獨建議曰冀前以親迎之勞增邑三千又其子姓
亦加封賞昔周公輔相成王制禮作樂化致太平是太
啟土宇開地七百今諸侯以戸邑為制不以里數為限
蕭何識高祖於泗水霍光定傾危以興國皆益戸增封
以顯其功冀可比鄧禹合食四縣賞賜之差同於霍光
使天下知賞必當功爵不越德朝廷從之冀意以為恨
會以地動策免復為太僕永興元年遷司徒轉太尉梁
冀前後所托辟召一無所用雖有善人而為冀所辟舉
者亦不加命延熹元年以日食免復為大司農明年梁
冀被誅太尉胡廣司徒韓縯司空孫朗皆坐阿附免廢
復拜瓊為太尉以師傅之恩而不阿梁氏乃封為邟鄉
侯邑千戸瓊辭疾讓封六七上言旨懇惻乃許之梁冀
既誅瓊首居公位舉奏州郡素行貪汚至死徙者十餘
人海内由是翕然望之尋而五侯擅權傾動内外自度
力不能匡乃稱疾不起四年以寇賊免其年復為司空
秋以地震免七年疾篤上疏諫曰臣聞天者務剛其氣
君者務彊其政是以王者處高自持不可不安履危任
力不可不據夫自持不安則顛任力不據則危故聖人
升高據上則以德義為首涉危蹈傾則以賢者為力唐
堯以德化為冠冕以稷契為筋力高而益崇動而愈據
此先聖所以長守萬國保其社稷者也若高皇帝應天
順民奮劍而王埽除秦項革命創制降德流祚至於哀
平則帝道不綱秕政日亂遂使姦佞擅朝外戚專恣所
冠不以仁義為冕所蹈不以賢佐為力終至顛蹶滅絶
漢祚天維陵弛民鬼慘愴賴皇乾眷命炎德復輝光武
以聖武天挺繼統興業創基冰泮之上立足枳棘之林
擢賢於衆愚之中畫功於無形之世崇禮義於交争循
道化於亂離是自歴高而不傾任力危而不趺興復洪
祚開建中興光被八極垂名無窮至於中葉盛業漸衰
陛下初從藩國爰升帝位天下拭目謂見太平而即位
以來未有勝政諸梁秉權豎宦充朝重封累職傾動朝
廷卿校牧守之選皆出其門羽毛齒革明珠南金之寶
殷滿其室富擬王府埶回天地言之者必族附之者必
榮忠臣懼死而杜口萬夫怖禍而木舌塞陛下耳目之
明㪅為聾瞽之主故太尉李固杜喬忠以直言德以輔
政念國忘身隕殁為報而坐陳國議遂見殘滅賢愚切
痛海内傷懼又前白馬令李雲指言宦官罪穢宜誅皆
因衆人之心以救積薪之敝弘農杜衆知雲所言宜行
懼雲以忠獲罪故上書陳理之乞同日而死所以感悟
國家庶雲獲免而雲既不辜衆又并坐天下尤痛益以
怨結故朝野之人以忠為諱昔趙殺鳴犢孔子臨河而
反夫覆巢破卵則鳳凰不翔刳牲天胎則麒麟不臻誠
物類相感理使其然尚書周永昔為沛令素事梁冀幸
其威埶坐事當罪越拜令職見冀將衰乃陽毁示忠遂
因姦計亦取封侯又黃門協邪羣輩相黨自冀興盛腹
背相親朝夕圖謀共搆姦軌臨冀當誅無可設巧復記
其惡以要爵賞陛下不加清徵審别真偽復與忠臣并
時顯封使朱紫共色粉墨雜蹂所謂抵金玉於沙礫碎
珪璧於泥塗四方聞之莫不憤歎昔曾子大孝慈母投
杼伯竒至賢終於流放夫讒諛所舉無高而不可升相
抑無深而不可淪可不察歟臣至頑駑世荷國恩身輕
位重勤不補過然懼於永殁負釁益深敢以垂絶之日
陳不諱之言庶有萬分無恨三泉其年卒時年七十九
贈車騎將軍諡曰忠侯
晉
故征西大將軍長史孟府君傳陶潛
君諱嘉字萬年江夏鄳人也曾祖父宗以孝行稱仕吳
司空祖父揖元康中為廬陵太守宗葬武昌新陽縣子
孫家焉遂為縣人也君少失父奉母二弟居娶大司馬
長沙桓公陶侃第十女閨門孝友人無能間鄉閭稱之
沖默有遠量弱冠儔類咸敬之同郡郭遜以清操知名
時在君右常歎君温雅平曠自以為不及遜從弟立亦
有才志與君同時齊譽每推服焉由是名冠州里聲流
京邑太尉潁川庾亮以帝舅民望受分陜之重鎮武昌
并領江州辟君部廬陵從事下郡還亮引見問風俗得
失對曰嘉不知還傳當問從吏亮以塵尾掩口而笑諸
從事既去喚弟翼語之曰孟嘉故是盛德人也君既辭
出外自除吏名便步歸家母在堂兄弟共相歡樂怡怡
如也旬有餘日更版為勸學從事時亮崇修學校高選
儒官以君望實故應尚德之舉太傅河南褚裒簡穆有
器識時為豫章太守出朝宗亮正旦大會州府人士率
多時彦君在坐次甚遠裒問亮江州有孟嘉其人何在
亮云在坐卿但自覓裒歴觀遂指君謂亮曰將無是耶
亮欣然而笑喜裒之得君竒君為裒之所得乃益器焉
舉秀才又為安西將軍庾翼府功曹再為江州别駕巴
丘令征西大將軍譙國桓温參佐畢集四弟二甥咸在
坐時佐史并着戎服有風吹君帽墮落温目左右及賓
客勿言以觀其舉止君初不自覺良久如厠溫命取以
還之廷尉太原孫綽為諮議參軍時在坐温命紙筆令
嘲之文成示温温以著坐處君歸見嘲笑而請筆作答
了不容思文辭超卓四座歎之奉使京師除尚書刪定
郎不拜孝宗穆皇帝聞其名賜見東堂君辭以脚疾不
任拜起詔使人扶入君嘗為刺史謝永别駕永會稽人
喪亡君求赴義路由永興高陽許詢有雋才辭榮不仕
每縱心獨往客居縣界嘗乘船近行適逢君過歎曰都
邑美士吾盡識之獨不識此人唯聞中州有孟嘉者將
非是乎然亦何由來此使問君之從者君謂其使曰本
心相過合先赴義尋還就君及歸遂止信宿雅相知得
有若舊交還至轉從事中郎俄遷長史在朝隤然仗正
順而己門無雜賓嘗會神情獨得便超然命駕逕之龍
山顧景酣宴造夕乃歸温從容謂君曰人不可無勢我
乃能駕御卿後以疾終於家年五十一始自總髮至於
知命行不苟合言無夸矜未嘗有喜愠之容好酣飲逾
多不亂至於任懷得意融然遠寄傍若無人温嘗問君
酒有何好而卿嗜之君笑而答曰明公但不得酒中趣
爾又問聽妓絲不如竹竹不如肉答曰漸近自然中散
大夫桂陽羅含賦之曰孟生善酣不愆其意光禄大夫
南陽劉躭昔與君同在温州淵明從父太常䕫嘗問躭
君若在當已作公否答云此本是三司人為時所重如
此淵明先親君之第四女也凱風寒泉之思實鍾厥心
謹按採行事撰為此傳懼或乖謬有虧大雅君子之德
所以戰戰兢兢若履深薄云爾贊曰孔子稱進德修業
以及時也君清蹈衡門則令聞孔昭振纓公朝則德音
允集道悠運促不終遠業惜哉仁者必夀豈斯言之謬
乎
南北朝
正隠傳袁淑
鬼谷先生不知何許人也隠居韜智居鬼谷山因以為
稱蘇秦張儀師之遂立功名先生遺書責之曰若二君
豈不見河邊之樹乎僕御折其枝波浪盪其根上無徑
尺之陰身披數尺之痕此木豈與天地有讐怨所居然
也子不見嵩岱之松栢華霍之檀桐乎上枝干於青雲
下根通於三泉千秋萬歲不受斧斤之患此木豈與天
地有骨肉哉盖所居然也
宋
張柬之傳宋祁
張柬之字孟將襄州襄陽人少涉經史補太學生祭酒
令狐德棻異其才便以王佐期之中進士第始調清源
丞永昌元年以賢良召時年七十餘矣對策者千餘柬
之為第一授監察御史遷鳳閣舍人出為合蜀二州刺
史故事歲以兵五百戍姚州地險瘴到屯輒死柬之論
其弊曰臣按姚州古哀牢國域土荒外山岨水深漢世
未通唐蒙開夜郎滇笮而哀牢不附東漢光武末始請
内屬置永昌郡統之賦其鹽布氈罽以利中土其國西
大秦南交趾竒珍之貢不闕劉備據蜀甲兵不充諸葛
亮五月度瀘收其産人以益軍使張伯岐選取勁兵以
增武備故蜀志稱亮南征後國以富饒此前世置郡以
其利之也今鹽布之稅不供珍竒之貢不入戈戟之用
不實於戎行賨貨之資不輸於大國而空竭府庫驅率
平人受役蠻苗肝腦塗地臣竊為陛下惜之昔漢歴博
南山涉蘭倉水更置博南哀牢二縣蜀人愁苦行者作
歌曰歴博南越蘭津度蘭倉為他人盖譏其貪珍竒之
利而為蠻苗所驅役也漢獲其利人且怨歌今減耗國
儲費調日引使陛下赤子身膏草野骸骨不歸老母幼
子哀號望祭於千里之外朝廷無絲髮利而百姓蒙終
身之酷臣竊為國家痛之往諸葛亮破南中即用渠率
統之不置漢官不留戍兵言置官留兵有三不易置官
雜居猜嫌將起留兵轉糧為患滋重後忽反叛勞費必
甚故粗設綱紀自然久定臣謂亮之策誠盡羈縻之要
今姚州官屬既無固邊厭寇之心又無亮且縱且擒之
伎而詭謀狡算恣情割剝扇動蠻渠遣成朋黨折支謟
笑取媚蠻裔拜跪趨伏無復為恥提手子弟獻引凶愚
聚會蒱博一擲累萬凡逋逃亡命在彼州者戸嬴二千
耑事剽奪且姚州本龍朔中武陵主簿石子仁奏置其
後長史李孝懷辛文協死於羣蠻詔遣郎將趙武貴討
擊兵無噍類又以將軍李義總繼往而郎將劉惠基戰
死其州遂廢臣竊以亮有三不易其言卒騐垂拱中蠻
郎將王善寳昆州刺史爨乾福復請置州言課稅自支
不旁取於蜀及置州掾李稜為蠻所殺延載中司馬成
琛更置瀘南七鎮戍以蜀兵蜀始擾矣且姚府總管五
十七州間皆巨猾游客國家設官所以正俗防姦而無
恥之吏敗謬至此今劫害未止恐驚擾之禍日滋宜罷
姚州隸雋府歲時朝覲同蕃國廢瀘南諸鎮而設關瀘
北非命使不許交通增嶲屯兵擇清良吏以統之臣愚
以為便疏奏不納俄為荆州大都督府長史長安中武
后謂狄仁傑曰安得一竒士用之仁傑曰陛下求文章
資歴今宰相李嶠蘇味道足矣豈文士齷齪不足與成
天下務哉后曰然仁傑曰荆州長史張柬之雖老宰相
材也用之必盡節於國即召為洛州司馬他日又求人
仁傑曰臣嘗薦張柬之未用也后曰遷之矣曰臣薦宰
相而為司馬非用也乃授司刑少卿遷秋官侍郎後姚
崇為靈武軍使將行后詔舉外司可為相者崇曰張柬
之沈厚有謀能斷大事其人老惟亟用之即日召見拜
同鳳閣鸞臺平章事進鳳閣侍郎誅二張也柬之首發
其謀以功擢天官尚書同鳳閣鸞臺三品漢陽郡公實
封五百戶不半歲以漢陽郡王加特進罷政事柬之既
失權願還襄州養疾乃授襄州刺史中宗為賦詩祖道
又詔羣臣餞定鼎門外至州持下以法雖親舊無所縱
貸會漢水漲齧城郭柬之因疊為隄以遏湍怒闔境賴
之又懇辭王爵不許俄及貶又流瀧州憂憤卒年八十
二景雲元年贈中書令諡曰文貞投一子官柬之剛直
不傅會然邃於學論次書數十篇子愿漪愿仕至襄州
刺史漪以著作佐郎侍父襄陽恃其家立功簡接鄉人
鄉人怨之
方山子傳蘇軾
方山子光黃間隠人也少時慕朱家郭解為人閭里之
俠皆宗之稍壯折節讀書欲以此馳騁當世然不遇晚
乃遯於光黃間曰岐亭庵居蔬食不與世相聞棄車馬
毁冠服徒步往來山中人莫識也見其所著帽方屋而高
曰此豈古方山冠之遺像乎因謂之方山子余謫居於
黃過岐亭適見焉曰嗚呼此吾故人陳慥季常也何為
而在此方山子亦矍然問余所以至此者因語之故俯
而不答仰而笑呼余宿其家環堵蕭然而妻子僕婢皆
有自得之意余既聳然異之獨念方山子少時使酒好
劍用財如糞土前十有九年余在岐下見方山子從兩
騎挾二矢遊西山鵲起於前使騎逐而射之不獲方山
子怒馬獨出一發得之因與馬上論用兵及古今成敗
自謂一世豪士今幾日爾精悍之色猶見於眉間而豈
山中之人哉然方山子世有勲閥當得官使從事於其
間今已顯聞而其家在洛陽園宅壯麗與公侯等河北
有田歲得帛千匹亦足以富樂皆棄不取獨來窮山中
此豈無得而然哉余聞光黃間多異人往往佯狂垢汙
不可得而見方山子儻見之歟
明
伍文定公傳王世貞
伍文定松滋人舉進士為常州府推官剛直能斷而多
忤與提學御史抗諸生箠之幾斃猶曳衣行行自若也
後知吉安府宸濠反報至都御史王守仁從間道趨入
城文定即閉門繕甲請曰賊烏合勢必敗而一時猝起
無抗者公威望素重宜即吉安起義集諸路兵𢷬其穴
必潰身敢任麾下之役守仁曰善乃起兵治餉儲偫遂
同𢷬南昌以精兵自廣潤門入殺守者市肆安堵二日
追及於樵舍宸濠兵舟萬艘蔽江面文薄堅冒矢石火
燎鬚鬢不動士争殊死鬭遂破之獲宸濠進江西按察
使大閹張忠率師討賊賊平無與内忌其功因見脇跪
不屈執而撻之竟移病歸後論功遷副都御史官其後
錦衣千戶雲南土司鳳朝文叛加兵部尚書發四省兵
討之至則朝文死難漸息因乞歸卒時謂宸濠之役文
定功第一進賢令劉源清盖誅持寧檄者尚氣好兵法
後以侍郎討大同發兵不利褫官爵今尚存故不為詳
傳云
劉莊襄公逸事傳耿定向
公諱天和字養和别號松石明興公祖諱夢者以從義
故賜田麻城公曾大父諱訓宣德已未登進士選御史
參晉藩政大父諱仲輢景泰癸酉鄉進士為崇德令父
諱遂成化庚戌會魁為豐城令家世守清白公生而岐
嶷穎敏十歲能文十五歲隨豐城公任從月湖楊先生
廉聞譚濓洛之學慨然有求道之志十七歲豐城公見
背遭家迍邅累搆誣訟繫郡獄久之乃得理出時纔弱
冠以白衣領弘治戊午鄉薦尋游胄監大著聲稱而公
時唯著一布袍往返朋輩家名刺出袖中無一僮隨者
家食十餘年攻苦力學不屑以隻字凂公府有邑令故
與公知厚遺金若干鍰公度以義固勿取正德戊辰成
進士時中貴人逆瑾用事牢籠天下士以自張公姿表
頎然甚偉瑾一日於儔衆中覩公貌且偵知為同姓令
私人持宗生帖招之啗以華秩公拒不往已授南京客
部主事庚午瑾誅乃改公監察御史癸酉簡巡關中時
閹黨正熾而巨璫廖堂者適為關中鎮守煽虐特甚秦
民嗷嗷朝議謂非公莫制故有是命公得命即寘生死
度外矣比至飭法振紀詢謀審機詗堂所恃為爪牙者
按其罪狀縛之盡寘諸法堂始戢戢斂毒秦民劃然如
出湯火而閹黨故銜公刺骨云堂既憤不得肆於是重
賂貽閹黨摭事誣奏公詔下逮逮之日公監臨試事方
竣諸司聞錦衣校至相顧失色公了不為動即檄二理
官檢閱圖書篋笥取其勘結案付監司已易服就逮時
堂嗾左右嚴公械撫巡諸司憚堂氣勢無敢近者已而
父老聞之倏聚萬餘人遮道呼籲聲震天地二髦擁卧
檻轍下立斃檻不得行公再四以義撫諭乃行堂復陰
遣人尾公後欲甘心焉賴秦民十數輩倡義裹糧相從
每食必嘗乃免械至下詔獄久之武廟廉其誣得釋左
遷金壇丞公之為監臨也殫精畢力凡懷竒抱偉士甄
羅殆盡至今關中以勲業文學名世者多出是榜云公
既為丞即兢兢職業無纖毫世俗謫官態尹某初不甚
諒公自懷猜疑久而感公忠誠卒為莫逆交其幕某者
潔廉有幹才公雅愛之幕尋遷江西為陽明先生屬吏
公寓書薦之先生特為委任卒成平賊功公之奬進人
才不遺卑官也類若此明年即轉是邑令勸農課士創
利剔害民到今尸祝焉丁丑晉蘇州二守值孝豐山寇
亂公旬日蕩平之比還晉守湖州湖故巨郡號難治郡
有高蹈士某者抱德深隠前有司無知之者即知無能
致之公初至即折節造請訪政所先於是均田賦復折
徵諸建措民咸便之多此士力也已卯會宸濠變作陽
明先生素知公才密檄當路疏留公治兵策應未得入
覲而天官即舉恒典列公為天下郡守第一至今湖人
以公與謝太傅顔司徒蘇文忠並祀云嘉靖壬午晉山
西提學副使公以母秦太恭人老上疏乞終養當路重
公才持例不得請檄赴任公固以請不應越丙戍改公
督學陜西固檄使行公擬再疏辭太恭人不欲曰汝父
力學取高第不耀而卒汝為御史吾緣汝得封矣汝父
坐階等不得封汝固眷眷急吾養獨不念汝父耶且汝
按秦時父老德汝聞至今思汝不忘汝義當往慰秦父
老公泣勉強應命如陜西明年晉南京太僕寺少卿已
改太常寺少卿陞都察院右僉都御史督理陜西諸邊
軍餉是時方用兵河西公以才望故一歲三遷是任而
公復以母老將固辭母又不悅且念朝廷以兵故不得
己勉行時大學士楊公一清總制三邊雅重公機事咸
咨詢之特薦公勅以原職巡撫陜西時陜西連歲兵荒
民不堪命而各鎮中官尤朘剥不已公懇疏汰革孳孳
拊循民乃蘇洮岷番族叛公討平之繼平胡店賊繼又
平漢中賊捷聞下詔嘉賞而公顧時時念母再四乞休
時總制王公瓊謂陜中一日不可無公與臺臣朱觀會
疏乞留公久任上俞之乃晉公左副都御史仍巡撫公
之撫陜西也即邊郡下邑亦皆按歴咨諏幽隠畢達貪
墨吏咸望風解綬去秦人學憲喬公世寧謂彼中自建
設撫按以來唯公兩任功德前無為先後無與匹云壬
辰以母憂歸公痛顧養未逮哀毁骨立疏上得賜祭葬
如例宅憂三年廬墓左朝夕經理塋域更不聞一刺齒
家私越甲午黃河南徙自徐至濟漕運道不通特起公
以原官治河公綜理悉及秋毫役夫不滿一萬甫三月
而膚功即奏大學士桂公過濟適觀其成悉諸經畫歎
曰竒才竒才云晉兵部侍郎兼副都御史總制陜西三
邊軍務公畢智經略首陳戰守便宜增埤浚塹以扼要
衝振兵厲將律紀整嚴涖邊凡五稔捷音迭奏初以甘
肅莊浪功晉右副都御史兼兵部侍郎尋以寧夏功轉
左明年以永昌功晉兵部尚書兼官如舊白金綵幣歲
至三四錫既成黑水口功上大嘉乃勲晉太子太保列
司徒敘一子錦衣正千戸世襲賜賚有加公才智卓犖
而本之忠誠且涖陜久威德素孚機宜夙諳而所任將
帥如周尚文輩其謀勇咸極一時之帥故能成功如此
秦人太史王維正曰公之制軍也患敵若癬恤士若子
苦顔悴形年踰六&KR1030;而約躬飭度長算却慮屹屹焉惟
社稷大計是圖盖執誠體國不二其德者知言哉辛丑
改兵部尚書提督團營時營政廢墜久當事率首鼠因
循公為根本深慮銳志振刷奏調邊將入勤訓練清占
役剗一切宿弊軍政至是肅然而不便者相與側目計
媒孽去公三四疏上乞骸上念之特賜馳驛歸公歸里
中絶口不及朝政而衷實念念在國每月朔朢必冠帶
焚香遙祝上夀不以衰老筋骨廢禮病篤時夢中諄諄
語曰如何了如何了無兵無糧如何了其憂勤社稷如
此公前後家居幾十稔未見手創一華厦治一腴田一
生汲汲經營者非家祠則先壟耳弟天年早逝公撫其
遺孤愛同已子篤故敦族咸盡其心然未嘗曲意少假
以一字凂公府平生未見一指摘人瑕疵而樂道人善
雅意尤好汲引後進披衷抒愫不為款款寒温語於凡
禔身服官之要各因其才質事任亹亹提誨不倦公盖
嫺於世故而精練於宦業故凡承公教者咸謂終身受
用不盡云
劉端簡公外傳耿定向
公諱采字汝質别號安峯其先為洪都人國初有諱均
祥公者始徙麻城居邑東細石嶺是為河東劉氏曾大
父曰德敏以賓貢登仕佐郎大父曰紀父曰漢舉弘治
戊午鄉試為建德令後俱以公貴累贈資政大夫兵部
尚書建德公長子木舉鄉試仕至濟南府同知次禾補
邑庠生公季也初昆仲咸以文行著時稱河東三鳳云
公孝友天植居子舍有郎中令浣滌厠牏風家事屬長
不私財建德公卒於任公哀毁柴立匍匐護喪歸同兩
兄居倚廬三年不禪不飲人服其孝自少愊貌穎中不
事攻苦而自嫺博士業宿學名彦胥傾心下之嘉靖壬
午遂以春秋舉鄉試第三中巳丑會試次春秋第二廷
對賜進士高第時永康公持國秉權寵甚盛縉紳多紆
意附之以公為會試所拔高等特嚮意公公故不肯違
衆一謁其年臺多更置徵選新進士除補鄉人居銓司
者計公才望必在選中預私公以市己德公謝之竟不
赴選鄉人因銜公擠之外補守宿州公雅尚儉素既涖
宿益自節約即一蔬不以厲民為治容容而故不受請
寄不眤近習其發摘奸伏人稱神明焉一日遥望獄中
有異狀心動果囚謀逸須暮發也鞫之左騐伏辜又民
詭愬有人自經死其門者不知名氏公視其色有隠遂
執按之得其奸扺罪屬歲大祲米斗百錢而漕臺督輸
急宿民嗷嗷公請移帑羨金轉糴為民代輸俟秋償漕
臺意異移文格之公竟矯申前議民獲蘇至秋民繮屬
輸償卒無負者居宿幾年而遷戶部員外郎尋晉郎中
久之乃遷四川布政司參議督理黃冊蜀王故賢會朝
廷命吏董治王城公與焉事竣王遺公金帑腆甚公一
無所受蜀人有官銓司者與公為同年居里中以私與
監司搆公寓書規之而蜀人因并銜公既典銓故滯公
踰五載不調後蜀人敗始晉廣西按察司副使粤西蠻
部錯居有司煩苛以致負固不逞時部使者議勦公抗
議撫便部使者憾其牴已上章刺公賴當事者故諳粤
西利弊乃不直部使者而賢公云某年晉雲南布政司
參政尋入覲某年晉廣西按察使某年晉廣東右布政
嘉靖之季政府得以賄交自信州始公之入覲也適信
州當國諸計吏謁相國率薦金幣代羔雁而公獨否既
信州按儀籍召諸計吏飲而獨遺公諸為公動公故宴
如也後分宜嗣秉政溺賄特甚銓政濁亂公以是又滯
右轄三年不調秩滿始轉福建左轄涖任踰年自度不
能徇時取容擬引疾去會山東巡撫缺而華亭公新得
與政力薦公乃得晉右副都御史巡撫山東維時由藩
司進巡撫者率致數千金為政府謝沿襲成風雖素號
自守者不免公獨無一縑之餽達空函問起居而已朝
士聞者或嗟異之而夙與公善者僉為公危或貽書過
公公不答曰任之耳尚書趙某者分宜私人也借勢螫
毒朝士憚如豺虎一歲銜命視師海上鎮巡以下率踰
境趨迎郊勞贈賄金累數千計其過東土也公第令候
吏持空刺迓之趙手其刺恚曰安峯誠安耶諸司聞者
為公惴惴或以告公公第發一噱耳公之撫山東也剗
去煩文獨持大體遇諸監司暨牧伯長吏開誠披愫不
為畯畛以此人人盡傾相與討求民隠擘劃利弊為之
平賦均徭與民休息頌稱到今籍甚其大且難者時民
苦採礦而命下嚴急諸司凜凜不敢違迕公上疏請緩
詞極婉剴獲允御史某請開膠萊河通海運上可其奏
因遣視公條其不便者五御史不能難事竟寢初巨寇
楊士仁聚衆躙青徐間公應機勦撫捷奏蒙金幣之賜
越三年晉南京兵部右侍郎其年以考績北上值團營
協理缺人在位者争引避因廷推及公公受任自矢曰
我無横草功蒙恩至此即有急便當以身殉耳踰年復
改佐戸侍時大司農以刀泉不辦獲譴公攝篆世廟徵
發旁午水衡錢告竭公疏請裁諸費不經者不報居有
頃南京鎮武營卒亂司徒王公遇害議代者公語家衆
曰必我昔人畏團營故使我今人又畏南京若阱矣將
誰使趣治裝果以公往公之南也門下士有自負諳韜
略者請從以備非常公卻之曰朝廷使我南將輯寧是
寄豈兵之耶若無所用之比至諗營卒之亂以餉故而
餉之不給則轉輸之弊不釐致然耳維是條畫度支便
宜事凡運艦至計道里遠邇分定便庾以省諸僦費戒
主計者剔窒一切收支蠧孔由是轉輸者所在稱便而
運艦翩翩踵至南餉至今紅腐山積多公畫一規也辛
酉以災異自劾免先是公之南也瀕行請於執政曰某
病且衰不稱任使第以留京未靖誼不避難茲行賴宗
社之靈處分得少效其愚慮會須還我骸骨耳至是懇
申前請政府諒其誠特贊允之公南後代者入居其邸
舍覩其扄牖墻屋整飭如新嗟歎公德云丁卯穆宗登
極起公南京工部尚書未任改南京吏部尚書尋改南
京兵部尚書參贊機務時士紳資適逢世多喜興事就
功而公故任真自如恪守舊章鎮以寧静往時脫巾士
懷慴恩威率戢戢斂縮毋敢譁者已已公以七十引年
乞休上温旨慰留有褒語朝士榮之庚午復乞休疏凡
四上上廉公情懇特允馳傳歸歸三年而公卒盖癸酉
十一月二十三日也有司以聞贈太子少保諡端簡祭
葬廕悉如制公嘗自謂生平宦業多得之宿州一任語
後進以仕宦要領曰惟毋附麗自立而已既官藩臬四
五任後家用常窘時時稱貸戚里中顧嘗謂人曰居官
廉之一字難哉難哉吾猶有媿云公於平時知交及相
連姻婭雖微賤遇之如等夷雖不肖撫之猶才賢恒言
曰親者無失其為親故者無失其為故耳公無夙疾倏
有中表喪躬往殯之其家不能除舍而野宿以此中寒
病歸歸而有鄉同年范姓者來訪其人衰老且貧公心
憐之又力疾與傾倒數宿疾以是增劇而終距生弘治
庚申五月十九日盖春秋七十有四耳公以鞠躬敦行
為學不襍異教晚年嘗祈曰吾不願年多多一年增一
年過矣古云多夀多辱吾有味乎其言之也是可觀公
之篤修且達矣
孝節傳耿定向
孝節傳為黃安北郭王威并其妻述也威幼失怙恃其
仲父曰時瑩者撫之猶子比長為娶張瑩先是有一子
而夭意即子威矣羣從利瑩之無後也鬨然欲分其産
瑩憤欲訟以有威也威泣曰儂賴仲父以生有此身即
幸矣何利於産任羣從分之毫不欲取族長老三分其
田強令受二之一乃勉受磽田十畝耳以是家益窘威
腁胝力穯張勤女紅佐之孝養瑩惟謹時瑩壯年已抱
末疾久之益劇卧床第者十年所其坐起食飲櫛沐即
溲溺諸瑣委須人扶掖護持而威日每作苦營生又時
有門戸役昕夕惟張躬之靡有懈晚而瑩病增迷㒺昏
蚤莫辨饑飽無度嗜好怒詈俱失常性張百計將順如
撫嬰孺不少違忤如是者再逾年瑩圽威哀毁幾絶張
泣謂曰仲父有媪在且老矣君如不諱奈此媪何威勉
忍死就養仲媪其事仲媪一如事瑩者仲媪故多病病
後嘗思肉食亟張卒不能具皇皇然傾缶貯粟集得斛
餘躬負之市易一鵝歸烹以供欲盡之屬厭恐益其疾
也四分之謹藏其餘以待不時需嬰孺在側不得一染
指焉啼則取鞭撾箠驅之戸外任其呱呱啼勿惜也已
仲媪病泄痢者再逾年時穢袵席張手為蠲滌無難色
又後病風癉客脬不得前後溲者逾月威惶懼愁痛呼
神籲天祈以身代尋問醫云得溲味辛甘尚可活也媪
偶便威密取嘗焉家衆竊知轉語諸人里父聞而驚訝
曰為此者古稱黔婁而今有威為兩耶威時亦病又時
時伏枕祁曰天乎仲父育儂猶子得假一日餘生畢仲
母窀穸事即棄捐填溝無憾媪果先二月圽威卧苫土
兩越月為風濕所侵病增劇其時張年可三九其孤僅
八齡威目孤謂張曰儂以仲父故得至今儂兄重聽廢
人也是孤安恃哉家且貧甚儂即死計若必適人矣張
泣曰是何言哉君阿天也天一而已寧有二乎妾本願
即從君地下徒以此孤苟活耳矢死靡他終與孤相為
命也威伏枕頓首謝曰子若是儂瞑矣威圽柩之於寢
張夕每偕二孺憑棺哀號常至達曙比當春夏雷雨夜
患其震驚號慟尤慘將鄰杵罷春城墉為坼矣張擬身
殉欲緩其葬會歲荒盜起族長老懼有他虞趣令拮据
營葬之自是家益落僅一力田僕隨逋張朝秉鉏荷番
躬自播種夕刈藋拾稿夜勤績紡即饘粥縷襦不給也
僉謂不堪而張勵操廿年如一日矣時其門稱未亡人
者五咸無二志抑其濡漸然耶張年今逾艾令甲所得
旌者邑令扁揚其閭曰孝節足以風矣威子一名世本
八齡而孤者弱冠時病依宗里僧李夀菴謂其法可超
生死予令從李上人遊其侣趣之遠遊張泣為書止之
李上人見書撫感讃歎稱為活佛謂所言皆心髓至言
擬之海朝音云
德安柯頌功傳熊廷弼
柯頌功字元川先世孝感白雲山人以三世祖志能館
甥於德安吕千戶溳潭遂家焉頌功蚤補諸生為文不
屬草援筆立就試輒冠其偶有志節耿介如石落落寡
合居恒矜重自持雖盛夏冠裳秩如也閉戶讀書不問
家人生産以此益食貧性至孝父大梁字子任將以歲
貢謁選時年六十矣頌功歎曰父年届杖里猶奔走北
路從明經起家母乃菽水不給於養乎人子之過也因
痛自省責父嘗病殆不起頌功晝夜侍湯藥睫不交泣
禱於神請以身代竟得瘥後四年父没喪葬易戚咸備
事繼母尤以孝聞搆一樓於先祠後訓誨子弟肅然朝
典一日盛暑登樓見其子文跣足欹坐怒曰居處恭當
如是耶提研擊其首血流被面及文登賢書而頌功亦
由選貢考授縣令顧文性和易雅好音律歌舞偶為詞
贈歌者頌功聞而大怒既杖之又手取其表閭者盡碎
之其嚴急如此戊戌文成進士筮仕蜀之富順迎養甚
懇頌功答之曰使富順農安於野商安於市士大夫無
間言即戲綵承歡不啻也竟不往身課農桑不復與戸
外事文入為西曹躬具板輿頌功終不肯往植海棠百
木於茅齋前日引子孫讀書其下所著有海棠屏集十
餘卷家訓遺矩一編嘗語其季子亹之婦父右藩楊芷
曰吾於古人法言中服膺君家敬仲四語如讀書以饑
餓為進道居家以無事為平安二者吾庶幾焉至若仕
宦以孤寒為安身君殆得其家法意許芷不附時相以
求開府也時人以為篤論弟頌德字洞庭癸酉舉人頌
功子六人文齊京奕亹立齊蚤亡亹字敬夫邑諸生性
孝友輕財好義文卒無子亹嗣以京之子孟楩有謂文
之僮奴産業甚腆非孟楩所得耑者亹遂秋毫無所取
奕又無子而卒亹復嗣以立之子季楠及京卒又無子
親友咸謂亹次子當為後亹歎曰世喪道矣名奉蒸嘗
實利貲産兄弟之間有市心焉吾雖日不再食不忍為
此態也竟以孟楩之次子華嗣之人皆服其廉讓素清
癯年踰四十攖末疾時母樂春秋高亹以身不克終養
甚恨逮疾革遺命治衣衾以麻桐棺以素殯於東廊勿
復備喪禮曰吾不得為子以志恫也又為文以告其先
人曰死而有知當盡子於來世不者魂且不散長與杜
鵑同啼也士大夫聞其言而悲之
李得軒給諫傳高世泰
公諱宗魯字學仲號得軒自少為名諸生迄成孝廉進
士迄解官卧家園一以為善為樂天下名教為任至今
子若孫世率循不衰四歲通論語孝經十歲窺百氏益
穎出然家中落公竟從父鄉賢公躬治耕每手一編雜
犢牧間識者曰是兒固有乘黃牛讀漢書風度也補諸
生冠其曹成孝廉進士以萬歷癸酉甲戌補中書舍人
公曰臣從田間起獲讀中秘書臣幸甚則發中秘盡讀
之國朝大創守無不擘績又手錄二祖以來旨意封駁
百二十卷昕夕矻矻不減為諸生時庚辰纂修實錄竣
改兵科給事中直經筵督軍政上疏論鹽法屯政論九
邊奉職無狀因條陳數事後來三十年如燭炤數計者
俱不報又論南京官不宜過北考滿銓司惡之又劾大
僚不職者大司成戴某輩數人會有督視皇城之役而
同鄉曾司空王少宰諸讒人之釁作遂出公浙江僉事
曾王者影附江陵壞江陵相業者也先是江陵起復考
滿公正為中書嘗遺書其子謂相國既考滿則前日言
官當召還諸讒人遂因此為媒孽也公則曰中與外皆
臣職臣懼職不克稱耳寧必出入禁門耶政嚴明官吏
自相戒勿犯卒未嘗殺一人褫一人冠服壬午浙兵變
辱撫臣公所守郡去會城七百里旦夕不能達及報至
公未及往救亂已解而前諸暴兵在行間者官司不能
制所過縣村殘破諸道使者相約縱去勿問公曰若然
是狃我也是以吾民奉若輩也是教吾麾下辱主帥也
嚴為諭一切小有犯治以法諸暴兵遂不敢犯台紹秋
毫公力也嗣新督府至公例謁會浙復民變縳直指並
辱藩臬諸長公曰吾適在此其天意定此亂乎趨出救
諸亂民望見公旌幟則舍戈呼曰李青天救我公佯笑
我何德奈何不我辱而更呼我救汝乎徐徐為諭利害
亂遂定直指乃得解縛迯當是時浙兵民相繼亂公一
未救似閉戶一及救似纓冠其似閉戸也非怯其似纓
冠也非貪公恩威素著會逢其適耳而不意前直指者
口稱公活命恩心實慚之反銜之更以此媒孽之其及
救也不論功其未及救也則謂宜擬失律罪下其事於
督府為張忠定公佳應執不可曰前番亂某倉卒七百
里外不惟不能遽至又安能遽知昨番之亂定亂者何
人乎皇天后土不可欺也迺得從末減調廣西兵備然
而公決意解官矣公夙嚴事張甑山先生及抵家園往
復益密且命愚公受學焉黃岡樊孝介公倩也亦受學
焉門以内師友消息門外人不知也家固貧宦復貧然
家用儉凡浮費盡節縮公督耕朱孺人督織家且裕已
丑歲饑甲午復饑戊申大饑公先後所食桑下人無算
約捐穀五千石有竒歲時掩骼之費如之撫伯季諸孤
建祠堂創義田設塾學立家訓里門火跪而以身請反
風者三凡三請即三應若公者人不能盡信之天固信
之也哉卧家園三十年值覃恩進階中憲大夫庚戌卒
卒之頃無他語惟戒子若孫以勿忘為善勿忘天下名
教所著西園樵話兵垣奏議若干卷論曰浙之亂匪小
變也公談笑定之匪有他術望旌幟倒戈呼民固心服
公生平也凡亂民亂兵其好惡俱不與人異我無以服
之則亂耳若公者龔渤海郭汾陽不是烈矣得一賢令
一賢守一賢監司督撫賢於十萬師信矣
李愚公傳高世泰
公諱若愚字知白號愚公漢陽人張甑山先生講學江
漢公同樊孝介執贄門牆一再與語即曰二子皆我以
上人且許以百折不回一介不染公從是以聖學自期
與孝介期曰欲為天下第一等人願做天下第一等事
年十七蔡青門學使擢冠諸生後竇淮南董思白熊石
門諸學使試皆第一文聲籍甚海内其為文一摹左國
秦漢鎔古盡變卓然名家萬歷丙午舉湖廣鄉試次年
讀書南雍交天下士時顧端文公與先忠憲公講學東
林遥與公通契後斥門戶者指公為東林弗辭也已未
舉進士除浙江温州府推官過台州拜父中憲公祠下
故老子弟争攜壺飱相迎曰此李青天兒也相泣而别
治温一如中憲公之治台雖風裁甚著而宅心忠厚訟
獄衰息七年中平反通省死罪數千人減查盤贖額數
萬兩革各屬之餽儀卻鹽商之歲例建黌宫創學田修
義倉置義冢樹忠坊訪賢裔拔單寒平劇寇詳載東甌
祠祀中會考滿臺使交上最奉旨擢用時天啟癸甲之
際趙高邑為冢宰先忠憲為總憲魏嘉善為掌垣推東
南賢者必首及公先忠憲且貽書浙撫曰李某此世界
挑鈇擔人也物望始專歸而小人之忌乃深矣無何黨
禍起逆璫魏忠賢矯旨逮楊左諸公公疏救格不得入
羣小媚璫指公為楊漣死友遂謫常州府教授遷國子
監博士復遷刑部主事上疏清理直省獄囚語切時政
或為公危之歎曰吾生平所學何事惟有俟命而已會
江西積欠金花銀五十餘萬兩羣小趣璫言於部委先
生督催立限三月稍後期即逮矣公至江西檄下郡縣
皆感公忠誠一月便起解而逆璫伏誅公報命奉旨優
敘臺省亦交章上公被逆璫摧折始末特蒙昭雪而止
擬候補禮兵二部戊辰拜命犒大同師上九邊兵食冒
帑議戰守策又因旱陳言請誅魏黨許顯純等七錦衣
以慰忠魂不雨請治臣罪上立磔顯純等於市甘霖大
沛都人士僉謂公誠能動天云尋陞工部虞衡司轉營
繕司郎中時守禦需才急大帥某某繫獄公密疏薦日
晡疏入旨夜半下立出二公於獄後二公頗奮功名公
終不言所自庚午主考廣西鄉試策問諡議讀者皆占
公羽翼名教之功辛未陞兵部武庫司郎中考滿以五
品拜恩綸旋告病歸甲戍回部大司馬張公特疏薦為
職方吏部題補武選郎朝論殊不伸公惟知盡職奉公
武選於是肅然一清上聞之亦曰京官不要錢者惟劉
宗周李若愚耳乙亥陞江西右參政豫章士大夫聞之
鼓舞相慶下車延見父老問民疾苦勸民無好訟訟以
漸息俗以漸和暇即與賢士講學澹臺祠署學政典拔
貢當國者托臺使致書囑所私暱焚其書不啟所拔九
十人一時稱藻鑑焉流寇蔓延撫軍移鎮公選將材備
軍實嚴保甲固城守保障之功甚偉歲祲民大饑傾槖
治糜為倡復便宜發積穀數十萬石以賑所全活無算
巡撫解公舉公自代俄連喪壯子痛絶竟解綬歸歸居
社園壹意講學明道傳後著書干旌錯戶輒以疾辭明
末起廢召為太僕寺卿以老辭不拜所著有證學編讀
書錄太極圖義詩經七易稿歴代相臣傳昭代名臣錄
煙霞盟年譜遺集諸書
忠烈劉公傳劉同升
公諱孔暉字嘿菴廬陵幢橋人其先遊楚之邵陽因家
焉公為人神清有異標負偉人志與人交和平然每聞
忠孝事則慨慕不已年十三為董公元宰先生所知十
九歲補餼辛酉舉於鄉出李公匡山門繆公西溪器之
公至性孝友父體羸不離醫藥手製以進凡四十年每
病衣不解帶其事母彭如赤子之依於懷也幼與兄課
家塾公課已竟伏几而泣師問其故曰兄課未竟也壬
戍兄養疴山館公與同起居凡三逾月兄病不起公痛
絶破涕以慰母閉戸哀痛人不忍聞撫孤姪極慈丁卯
母病晝夜侍卧側母殁哀毁骨立居廬三年甲戌下第
父年七十矣念鼎食不逮過華亭謁董宗伯陳徵君徵
文以佐夀觴丁丑乙榜為機部楊公所賞公過予邸舍
自歎數竒予為公扼腕以親老授龍陽諭著述不倦勵
撡如孝廉時修學宫建講堂簡士之秀者課之貧者衣
食之中丞盧公侍御林公交薦已卯應聘滇南拔十人
左進士廷皋龔庶常鼎皆知名士庚辰下第明年擢知
新鄭縣時中州為賊蹂躙令皆解綬去慨然叱馭曰國
家養士恩禮不薄何至緩急不可恃乎平日虛談節義
急則委城以去所愧鬚眉吾恥之讀聖賢書所為何事
吾志決矣歸而辭父父曰報效朝廷是所望也是歲九
月至邑謁子産祠歎息久之有尚友之意焉歲旱氣厲
民僅孑遺城郭日圯公為撫循舉行諸大事民皆德之
曰古之遺愛也新四城門備火器設團練倡義勇拮据
良苦未幾土寇李際遇攻圍者再公率練總趙汴等擒
斬王一毛等渠魁二十三人獲騾馬無數中丞及巡方
歎公應變之才冬十二月闖賊率輕騎數百逼城索印
公率衆禦之次日復益數千騎繞城呼降公大聲罵賊
至午益萬餘以雲梯登城公巡城南為賊所傷墮城且
死百姓救之乃甦時賊亦去公曰復至則不可支矣誓
一死以守封疆遣家僕歸告殉難於父及子應祈壬午
春正月賊果大至公諭鄭士民曰此吾致命之日也我
死葬我子産廟側毋返旅櫬急草遺書報父曰人誰不
死今得死所矣老父不得盡孝之子得盡忠之子亦可
決然於心也城陷巷戰不克十二日被執至朱仙鎮公
屹然不動賊欲屈之公大叱曰我朝廷命官肯為汝屈
膝耶賊猶欲屈公書公見上有繇字益激公怒大罵逆
賊不絶遂遇害年五十三學者稱為高霞先生門人龍
陽貢生楊芳義俠鍾寬家僕劉登劉廷劉儀楊時從公
赴難楚撫何公沅撫李公觀察郭公允六庠之請先建
專祠於里以俟豫中題請褒公殉節之忠云
易烈女傳余士忠
予少時聞易烈女事心輒怦怦動越壬辰歲衆以其事
上當道當道咸義之檄有司歲給衣糧衆稱快辛丑烈
女卒甲辰冬乃得憑而弔之私念余慨慕二十餘年且
屬在里左攬筆墨自矜烈女尚羈旌典又使其懿行委
翳草土何以慰人心而風世教退乃悉其狀為之作傳
稱烈女者何未成婦也女姓易楚之孝感人生而嚴重
曉大義許漢陽諸生劉宏之子養恬恬攻舉業未就卒
易聞訃雨泣摧毁為請於父欲得撫劉之棺一痛亡憾
父難之易曰即不如劉父將以兒浣他人巾櫛父知不
可奪乃歸之劉萬歷已卯歲也至則痛憤欲死不可得
夜拭衿帨自縊驚姑魏救之乃甦恬就窆易欲以身殉
之姑徬徨解曰若念吾兒亦念吾兒有垂白之父母乎
易立起泣謝遂剪髮瘞穴中曰吾以其心死死者姑以
其身生生者也自是設靈寢側哭無時一切奩具斥不
御日夜鍼澼以奉舅姑而自茹辛食淡跡不及戸外者
二十有三年癸已舅宏卒與其姑鬻衣治殮具送往如
人子禮而承事孀姑益謹辛丑姑病易求藥露禱出之
死法者無遺力竟不起易仰天痛哭恬謂自是得見恬
於地下矣乃亦病父欲藥之卻曰兒向者有臨穴之言
在葬姑畢遂絶粒死後姑凡十二日方屬纊曰其必與
恬共窀穸以屬父父名占外史氏曰偉哉烈女矢死於
夫亡之日不為遽忍死於舅姑亡之日不為淹不婦而
婦不子而子易於是乎不可及矣往固有事相類而論
殊不一者可歎焉我朝張莊懿公鎣仲子早卒聘都城
趙氏女女聞夫卒即輿至夫家守制奉姑如婦禮年五
十餘弘治間劉公琬守松上其事旌之題曰趙女張節
婦顧侍讀士廉以為言婦則無所附麗言女則已去其
母家若不當旌者錢修撰與謙奮臂起辯之引張良陶
潛為事類至千餘言不罷元余忠宣公闕為中書吏部
員外郎時安西郭氏女受聘未行會夫卒自縊死有司
請旌其門闕以為過於中庸不可以訓格不下嗟乎天
下之忼慨激烈者豈必死其人哉死其義耳死其義不
為無名則死其人何過乎女子以心許人而即以身殉
之視世之有愛足念有後足恃者其陳義更篤矣而何
不可旌之有向使躊躇隠忍不更嫁不死也能死而又
若不許其死畫面汚行者有口實矣竒功不可賞天下
寧有幾甘陳竒節不可褒天下寧有幾烈女哉又況於
節也而孝成之如易氏者操彤管者惡得而不書
彭烈婦傳朱異
彭烈婦者博士弟子員彭濛妻也婦出於陳父母棄不
育謂曾養三女俱為殤鬼故不育有隣媪為之孳乳之
十二年復還陳貞静端肅恥事濃粧歸彭生凡其家之
有無一切拮据其所未足不願以煩彭郎令得畢力咿
唔姑御婦甚嚴婦直以禮自裁舅以晚年得癲症語多
不簡婦獨曲為引避及舅疾瀕危朝夕侍湯藥無倦會
彭生死婦所為裂肝碎腸者竟日夜剪髮三分之一以
挽彭郎一以與孀姑一以與已母示不能終事母與姑
而相誓以死也已又斷其兩指即以指之血遍瀝彭郎
之膚示以血&KR0890;融貫無隔形骸有盖彭生棺者婦曰無
盖吾將與同棺也伯叔諸母心甚憫恤以微言慰藉之
婦獨神蘂形茹弛思㥏墨而謝且慮其夫兩稚弟啙窳
不前無能為彭氏立門戸於伯叔諸母處諄諄囑以後
事姑又謂其婦曰余以暮年守節惟汝忍舍我乎婦曰
姑有兩稚叔駸駸成立足以終姑身婦將何恃而不死
乎言訖而卒先産一女女且不育竟乏嗣婦死之日姑
以貧故不能給殮時有彭生社友十餘輩白其事於邑
長姬侯姬侯嘉其節烈於民風有禆捐數金以作殮資
侯命駕往其門一時諸僚屬往闔邑紳士往及齊民都
往觀者如堵哀聲滿道乃知婦不死於父母不育之時
而死於彭郎偕死之日以烈節自顯因以顯夫又顯其
所自出則死有重於泰山者此之謂也余故備述之以
俟世之觀風者采焉
劉文恪傳賀逢聖
公諱楚先字衡野别字子良湖廣江陵人祖世鄉居其
地為宋狀元畢漸故宅先是公父諱夢龍夢漸來謁而
夫人姙一夕公叔父方寢夢中聞砲聲争傳狀元到兄
家驚起來告而公適生復見庭樹隠隠結狀元二字命
名曰狀幼而穎異甫八歲與弟自館歸見父執而進揖
其友曰一對好書生公揖起應聲曰兩員賢宰相其人
大竒之嘗從父過張江陵文忠公尚官詞林家居留飲
於得月亭月方升文忠出一聯云得月亭前人賞月公
即應聲曰奉天門外相朝天文忠大喜飲公父大白而
撫公背曰異日我後即汝也勉之公勤學愈勵公母一
品夫人鄒氏公安尚書鄒公女也博學能文課子最嚴
公髫年遊泮廿四舉於鄉廿七成進士授翰林檢討官
至少宗伯兼學士署儀部事當是時神宗數欲易太子
公以代篆請皇長子冠婚一月七疏言甚切直皆不報
公度不可得乃率文武百僚伏闕堅請命備後事以待
不得則以死争之公疏入上果怒責首事者要挾君父
立欲置公於法賴洪陽張相國力救凡三易票擬且言
此臣素孤介無疵罪之彼得名從晨至夕乃得皇長子
冠婚來春次第舉行之旨大典既成儲位始定海内多
其羽翼之功然鄭妃銜之而帝亦不悦矣會憂危宏議
事言官承望風旨言禮部亟請冠婚之臣未有不與其
事者遂擊公公免官閒住杜門讀書手不釋卷日中臨
帖寒暑不輟行草楷隸皆精工無聲色貨利之好子孫
衣大布對之尊嚴若神嘗庭訓曰做富貴人易做好人
難吾門素族當立身修德無放蕩以忝家聲也自書萬
物皆備於我一介不取諸人於壁身體力行之重慶之
變流言奢逆且順流下江陵時承平日久人不知兵聞
風股慄鄉紳士庶皆攜家出城逃避或有勸公行者公
謂長子啟和曰吾大臣也雖無城守之責義不可去脱
有不測城亡與亡耳居第如常時遠近賴以奠安後卒
無事先去者皆愧家居幾一十六年值閩海葉相公當
國屢欲起公忌者阻之臺山乃自言於帝奉旨起行公
力辭再四相國致書曰公海内夙望故聖明特簡余久
忝相位意得請告期以朝事託公引領相待毋坐索高
價也公固辭臺山不能俟惆悵去國復一年再起少宰
刻期就道公以疾辭不可乃行旋陞禮部尚書兼翰林
學士掌詹事府事適有狂人張差執挺入宫門廷臣交
擊之因言鄭妃謀危東宫欲廣為窮治神廟震怒章皆
不下公乃上疏略言張差擅入皇宫自有應坐之律當
即時行法立斷葛藤何必猶豫使張大其事以傷國體
乎疏入上悦即時召見百官呼太子出示羣臣且加温
諭百僚大悦事果立判出朝皆賀曰公真老臣能斷大
事吾輩不及也未幾同大學士吳公道南典丙辰春闈
得士三百五十人會有沈趙捉刃之舉言者亦詆二公
公曰國朝幾三百年惟此事尚存公道主考衡文耳分
號之弊責有所歸静聽不辨言者皆斥謫尋以代祀觸
寒抱病疏乞骸骨凡十數上皆温旨慰留公歸志既決
乃移疾出城沿途候旨經一載而始得予告俸薪猶錫
於里閭公在朝時中貴人盧受方用事頗作聲勢人皆
奔走公望重一時行將大拜獨不與交人或勸公稍能
自下立可入相公毅然曰未聞枉已而能直人者相國
吳公每晤公必執後輩之禮投刺稱晚公受之言官又
謂輔臣不應下部臣亦列章奏吳公乃具揭言部臣劉
某在臣七科之前品行學識巍然師表臣豈敢以一官
而忽長者奉旨允行時人皆以克謙美吳公而以能持
古道服公公致政後學益不倦建青藜閣圖書山集手
自丹鉛不通賓客郡邑有司望之如威鳳祥麟一覩顔
色榮於御李光宗即位公年已八十以經筵請立之功
遣官存問擬召未行而罷及熹宗立進公光禄大夫太
子太保封四代皆一品更有加勅起用之旨門人故吏
以魏監時方耑恣知公持正不阿恐出而忤璫必罹於
禍皆奉書止公公曰此非吾知足時耶胸臆不行出亦
何補堅卧東山賦詩自娱每聞朝事撫几長歎至於流
涕年八十四而卒卒之夜有星如布長數丈自天而下
墜於公宅後之清風池人皆驚異訃聞上為震悼輟朝
一日遣行人予諭祭九壇又遣中書官營葬贈太子太
傅諡文恪蔭一子中書舍人公筮仕以來兩侍經筵一
使冊封分房者二教習者二戊子主應天鄉試丙辰主
會試皆稱得人公高祖劉𢡟成化壬辰進士官刑科給
諫首劾汪直暨萬貴妃廷杖繫獄左遷浙江水道僉事
不之官鄉居隠處自號不垢子祀縣鄉賢事載江陵志
中曾祖悦弘治壬辰進士由戶部郎中擢蘇州知府郡
事大治以征賊功賜緋衣一襲皆為當代名臣子六人
恩蔭者三伯子仲子皆未授職四子啟新由中書舍人
歴民部郎中詩禮相傳荆南推世家第一云
湖廣通志卷九十九
