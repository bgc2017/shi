湖廣通志卷八十四
藝文志
四言詩
明
平南雅上中丞秦公童承叙
明明我公有撻其武憬彼郴夷來歸亡侮矢此王旅式
辟裔土蕞彼郴夷徼於南邦既酗而酲嚚狡毁常肆其
大憝黷於天章彼兇負固實臲其居有石嶄巖有山﨑
嶇緩之則驕殛之則逋赫赫帝怒廼眷南越誰其正之
廼授公鉞往行予罰郴夷是忽公拜稽首天子是訓既
類既禡唯師旅是鞠公拜稽首曷敢弗遫公醜攸行濟
於沅湘旟旐斯揚烝徒皇皇有萬其航唯水湯湯公服
斯皇葱珩有鶬我公涖止陳於南郊騕褭且閑巾車孔
膠虎士如虓聿修厥矛弗吳以敖郴夷且咆郴夷維喙
來享來王式吪爾狂南土允荒唯彬之民拜舞於疆唯
郴之士於焉徜徉郴功告成唯義之正亡煩於兵自昔
周公荆舒是平顯允方叔征伐蠻荆曰公與京明明我
公經營四域昔在中夏矢其文德耆定膚功作屏王國
於皇遐哉文武維則公之歸兮嗟挽其衣兮山川平夷
厥功巍巍兮帝錫公圭錦衣孔輝兮天子聖神四方來
威兮於萬斯年唯公功是依兮
題吳五峯大參甘棠遺愛卷王守仁
遵彼江滸樛木隂隂亦有松栢鬱其相參彼行者徒或
馳以驅載槖荷畚傴僂籧除昔也炎暑道暍無所今也
蒸熾有如室處隂隂樛木實獲我心赫赫吳公仁惠忠
諶惟此樛木吳公所植匪公之德曷休以息公行田野
褐盖朱輪茇於柳下勞此農人薰風自南吹彼柔肄悠
悠旆旌披拂摇曳民曰公來盍往迎之壺漿車下實慰
我思我思何極公勿我去天子之命盍終我庇公曰爾
民爾孝爾弟食耕飲鑿以遊以戲民曰我公我植我培
有若茲樹翌其餘枚嗟我庶民勿剪勿伐勿愧甘棠公
我召伯
皇清
毛子霞摹刻禹碑於大别山(有引)夏嘉瑞
禹碑七十七字在岣嶁者不可復覩在嶽麓者
亦不易得子霞歴巉巖探虎穴手自摹勒乃得
元本載歸武昌至是復刻石於大别山之顚大
别固禹導水時所憩之地也時順治庚子三月
日
何年神物顯晦非偶明德玄圭此外無有天作毛君
四千年後如燈能傳如後能守蛇虎荆榛其來巳久
鉤勒猛悍靈威憑肘昔嶽麓庭今大别首河山重輝
斗星無蔀電走雷奔百萬億壽
五言古詩
晉
江陵夜行塗中陶潛
閒居三十載遂與塵世冥詩書敦宿好林園無俗情如
何捨此去遥遥至南荆叩枻新秋月臨流别友生凉風
起將夕夜景湛虚明昭昭天宇闊皛皛川上平懷役不
遑寐中宵尚孤征商歌非吾事依依在耦耕投冠旋舊
墟不為好爵縈養真衡茅下庶以善自名
桃花源詩陶潛
嬴氏亂天紀賢者避其世黃綺之商山伊人亦云逝往
跡浸復湮來逕遂蕪廢相命肄農耕日入從所憩桑竹
垂餘蔭菽黍隨時藝春蠶收長絲秋熟靡王税荒路曖
交通雞犬互鳴吠爼豆猶古法衣冠無新製童孺縱行
歌斑白懽游詣草榮識節和木衰知風厲雖無紀歷誌
四時自成歲怡然有餘樂于何勞智慧竒蹤隱五百一
朝敞神界淳薄既異源旋復還幽蔽借問游方士焉測
塵囂外願言躡輕風高舉尋吾契
南北朝
新亭渚别范零陵謝朓
洞庭張樂地瀟湘帝子遊雲去蒼梧野水還江漢流停
驂我悵望輟棹子夷猶廣平聽方籍茂陵將見求心事
俱巳矣江上徒離憂
孫權故宫謝朓
炎靈遺劍璽當塗駭龍戰聖期缺中壤霸功興寓縣鵲
起登吳山鳳翔陵楚甸襟帶窮嵓險帷帟盡謀選北拒
溺驂鑣西戡收組練江海既鑣波俯仰流英盻裘冕類
禋郊卜揆崇離殿釣臺臨講閱樊山開廣宴文物共葳
蕤聲名且葱蒨三光厭分景書軌欲同薦參差代祀忽
寂寞市朝變舞館識餘基歌梁想遺囀故林衰木平荒
池秋草徧雄圖悵若茲茂宰深遐睠幽客滯江臯從賞
乖纓弁清巵阻獻酧良書限聞見幸藉芳音多乘風采
餘絢于役儻有期鄂渚同游衍
望荆山江淹
奉義至江漢始知楚塞長南關繞桐柏西岳出魯陽寒
郊無留影秋日懸清光悲風繞重林雲霞肅川漲歲晏
君如何零淚霑衣裳玉柱空掩露金樽坐含霜一聞苦
寒奏再使豔歌傷
湘夫人沈約
瀟湘風巳息沅澧復安流揚蛾一含睇㛹娟好且脩捐
玦置澧浦解珮寄中洲
湘夫人王僧孺
桂棟承薜帷眇眇川之湄白蘋徒可望綠芷竟空滋日
暮思公子銜意默無詞
渡青草湖吳均
洞庭春溜滿平湖錦帆張沅水桃花色湘流杜若香穴
去茅山近江連巫峽長帶天澄迥碧映日動浮光行舟
逗遠樹度鳥息危檣滔滔不可測一葦詎能航
唐
寓郢城李百藥
客心悲暮序登墉瞰平陸林澤窅芊緜山川鬱廻複王
公資設險名都距江澳方城疑北門溟海窮南服長策
挫吳豕雄圖競周鹿大蒐雲夢崦壯觀章華築人世更
不競西師日侵蹙運圯屬驅馳時屯恣鞭扑莫救夷陵
火無復秦庭哭鄢郢遂丘墟風塵俄慘黷狐兔時游踐
霜露日霑沐釣渚故池平神臺層宇覆陣雲埋夏首窮
隂慘荒谷悵矣洲壑遷悲哉年祀倏雖異三春望終傷
千里目
自湘源至衡山宋之問
浮湘㳂迅湍逗浦凝遠盼漸見江勢闊行嗟水流慢赤
嵒雜雲霞綠竹緣溪澗向背羣山轉應接良景晏沓嶂
連夜猿平沙覆陽鴈紛吾門闕客歸橈速巳慣中道方
泝洄遲念自茲撰賴忻衡陽美持以蠲憂患
舜祠宋之問
虞世廵百越相傳葬九疑精靈遊此地祠樹日光輝禋
祭忽羣望丹青圖二妃神來獸率舞仙去鳳還飛日暝
山氣落江空潭靄微帝鄉三萬里乘彼白雲歸
洞庭湖宋之問
地盡天水合朝及洞庭湖初日當中涌莫辨東西隅晶
耀日何在瑩熒心欲無靈光晏海若游氣耿天吳張樂
軒皇至征苖夏禹徂楚臣悲落葉堯女泣蒼梧野積九
江闊山通五嶽圖風恬魚自躍雲夕鴈相呼獨此臨泛
漾浩將人代殊永言洗氛濁卒歲為清娛要使功成退
徒勞越大夫
遊洞庭湖張說
緬邈洞庭岫蓊蒙水霧色宛在太湖中可望不可即剖
竹守窮渚開門對竒域城池自縶籠纓綬為徽纆靡日
不思往經時始願克飛棹越溟波維舟恣攀陟&KR0772;窱入
雲步﨑嶇倚松息巖壇有鶴過壁字無人識滴石香乳
溜垂厓露草植玩幽輕霧阻討異忘曛逼寒沙際水平
霜樹籠烟直空宫聞莫覩地道窺難測此處學金丹何
人生羽翼誰傳九光要幾拜三僊職紫氣徒想像清談
長渺默電裳若有來覯我雲峯側
石門墨山二山相連有禪堂觀天下竒境
張說
囷輪江上山近在華容縣常陟巴丘首天晴遥可見佳
遊屢前諾芳月愆幽眷及此符守移歡言臨道便既攜
賞心客復有送行掾竹徑入隂窅松蘿上空蒨草共林
一色雲與峯萬變探窺石門斷緣越沙澗轉兩山勢爭
雄峯巘相顧盼藥妙靈仙寶境華巖壑選清都西淵絶
金地東敞宴池果接園畦風烟邇臺殿高尋玄石頂曠
覽天宇遍千山紛滿目百川豁對面騎來雲氣迎人去
鳥聲戀長揖桃源士舉世同企羨
早霽南樓張說
山水佳新霽南樓翫初旭夜來枝半紅雨後洲全綠四
運相終始萬形紛代續適臨青草湖再變黃鶯曲地穴
穿東吳江流下西蜀歌聞枉渚邅舞見長沙促心阻事
多違神和生自足白髮悲上春知常謝先欲
登南樓張說
君子每念春江上共流盼遠水林外明近巖霧中見終
日西北望何處是京縣屢登高春臺徒使泪如霰
一柱觀張說
舊說江陵觀初疑神化來空山結雲閣綺靡隨風廻奈
何任一柱斯焉容衆材竒功非長世今餘草露臺
登九里臺樊姬墓張說
楚國所以霸樊姬有力焉不懷沈尹禄誰諳叔敖賢萬
化茫無在此墳獨巋然北分陽臺陌南識郢城阡漠漠
渚宫樹蒼蒼雲夢田登高形勝出訪古令名傳自我來
符守因君樹蕙荃詩書將變俗絺纊忽彌天志闡三折
後愁值二毛前停立帝京路遥心寄此篇
九日登龍山張九齡
郡庭常窘束凉野求昭曠楚客凛秋時桓公舊臺上清
風明月好歴落江山望極遠何蕭條中留坐惆悵東彌
夏首闊西拒荆門壯夷險雖異時古今豈殊狀先賢渺
不接故老猶可訪登弔傷昔人揮斤感前匠自為本疎
散未始忘高尚際會非有欲往來是无妄為邦復多幸
去國殊遷放且泛籬下菊還聆郢中唱灌園亦何為於
陵乃逃相
陽臺山張九齡
庭樹日衰颯風霜未云巳駕言遺憂思乘興求相似楚
國茲故都蘭臺有餘址傳聞襄王世仍立巫山祀方此
全盛時豈無嬋娟子色荒神女至魂蕩宫觀啟蔓草今
如積朝雲為誰起
岳州九日宴道觀西閣張九齡
摇落長年歎蹉跎遠宦心北風嘶代馬南浦宿陽禽佳
此黃花酌酣餘白首吟凉雲霾楚望濛雨蔽荆岑登眺
思晴景誰將卷濁隂釣歌出江霧樵唱入山林魚以名
佳採木為材美侵大道由中悟逍遥匪外尋參佐多君
子詞華妙賞音留題洞庭觀望古意何深
將至岳陽有懷張九齡
湖峯多深林青冥晝結隂獨無謝客賞况復賈生心暮
色雖云發天光或未臨江潭非所遇為爾白頭吟
鹿門山孟浩然
清曉因興來乘流越江峴沙鳥近方識浦樹遥莫辨漸
至鹿門山山明翠微淺巖潭多曲屈舟楫屢廻轉昔聞
龐德公采藥遂不返金澗養芝术石床卧苔蘚紛吾感
耆舊結覽事攀踐隐蹟今尚存高風邈以遠白雲何時
去丹桂空偃蹇探討意未窮回艫日應晚
泛沔州城南郎官湖詩(竝序)李白
乾元歲秋八月白遷於夜郎遇故人尚書郎張
謂出使夏口沔州牧杜公漢陽宰王公觴於江
城之南湖樂天下之再平也方夜水月如練清
光可掬張公殊有勝槩四望超然乃顧白曰此
湖古來賢豪遊者非一而枉踐佳境寂寥無聞
夫子可為我標之佳名以傳不朽白因舉酒酹
水號之曰郎官湖亦猶鄭圃之有僕射陂也席
上文士輔翼岑靜以為知言乃命賦詩紀事刻
石湖側將與大别山共相磨滅焉
張公多逸興共泛沔城隅當時秋月好不減武昌都四
座醉清光為歡古來無郎官愛此水應號郎官湖風流
若未冺名與此山俱
望鸚鵡洲悲禰衡李白
魏帝營八極蟻視一禰衡黃祖斗筲人殺之受惡名吳
江賦鸚鵡落筆超羣英鏘鏘戞金玉句句欲飛鳴鷙鶚
啄孤鳳千春傷我情五岳起方寸隐然詎可平才高竟
何施寡識冐天刑至今芳洲上蘭蕙不忍生
題隨州紫陽先生壁李白
神農好長生風俗巳久成復聞紫陽客蚤署丹臺名喘
息餐妙氣步虛吟真聲道與古仙合心將元化并樓疑
出蓬海鶴似飛玉京松雪忩外曉池水階下明忽躭笙
歌樂頗失軒冕情終願惠金液提攜凌太清
安陸白兆山桃花巖寄劉侍御綰李白
雲卧三十年好閒復愛仙蓬壺雖冥絶鸞鶴心悠然歸
來桃花巖得憩雲忩眠對嶺人共語飲潭猿相連時升
翠微上邈若羅浮巔兩岑抱東壑一嶂横西天樹雜日
易隐崖傾月難圓芳草渙野色飛蘿摇春煙入遠構石
室選幽開山田獨此林下意杳無區中緣永辭霜臺客
千載方來旋
秋望洞庭李白
清晨登巴陵周覽無不極明湖映天光徹底見秋色秋
色何蒼然際海俱澄鮮山青滅遠樹水綠無寒煙來帆
出江中去鳥向日邊風清長沙浦霜空雲夢田瞻光惜
頽髮閱水悲徂年北渚既蕩漾東流自潺湲郢人唱白
雪越女歌采蓮聽此更腸斷憑崖泪如泉
洞庭湖李白
日晩湘水綠孤舟無端倪明湖漲秋月獨泛巴陵西遇
憩裴逸人巖居凌丹梯抱琴出深竹為我彈鵾鷄曲盡
酒亦傾北忩醉如泥人生且行樂何必組與圭
荆州賊平臨洞庭言懷李白
脩蛇横洞庭吞象臨海島積骨成巴陵遺言聞楚老水
窮三苖國地窄三湘道歲晏天崢嶸時危人枯槁思歸
阻喪亂去國傷懷抱郢路方丘墟章華亦顚倒風悲猿
嘯苦木落鴻飛早日隠西赤沙月明東城草關河望已
絶氛霧行當掃長呌天可聞吾將問蒼昊
登巴陵開元寺西閣贈衡嶽僧方外
李白
衡山有開寺五峯秀真骨見君萬里心海水照秋月大
臣南溟去問道皆請謁灑以甘露言清凉潤肌髮明湖
落天鏡香閣凌雲闕登眺餐惠風新花期啓發
九日登巴陵望洞庭李白
九日天氣清登高無秋雲造化闢川嶽了然楚漢分長
風鼓横波合沓蹙龍文憶昔傳遊豫樓船壯横汾今茲
討鯨鯢旌旗何繽紛白羽落酒樽洞庭羅三軍黃花不
掇手戰鼓遥相聞劍舞轉頽陽當時日停曛酣歌激壯
士可以摧妖氛齷齪東籬下淵明不足羣
同王昌齡送族弟襄歸桂陽李白
秦地見碧草楚謠對清樽把酒爾何思鷓鴣啼南園余
欲羅浮隐猶懷明主恩躊躇紫宫戀孤負滄洲言終然
無心雲海上同飛翻相期乃不淺幽桂有芳根
遊南嶽過漢陽别浮屠談皓李白
秦欺趙氏璧郤入邯鄲宫本是楚家玉還來荆山中丹
彩瀉滄溟清輝凌白虹青蠅一相點流落此時同卓絶
道門秀談玄乃支公延蘿結幽居剪竹繞芳叢凉花拂
戶牖天籟鳴虛空憶我初來時蒲萄開景風今茲大火
落秋葉黃梧桐水色夢沅湘長沙去何窮寄語訪衡嶽
但與南飛鴻
江上送女道士禇三清遊南嶽李白
吳江女道士頭帶蓮花巾霓衣不濕雨特異陽臺神足
下遠遊屐凌波生素塵倦尋向南嶽應見魏夫人
郢門秋懷李白
郢門一為客巴月三成弦朔風正摇落行子悲歸旋杳
杳山外日茫茫江上天人迷洞庭水鴈度瀟湘煙清曠
諧夙好緇磷及此年百齡何蕩漾萬化相推遷空謁蒼
梧帝徒尋溟海僊巳聞蓬島淺豈見三桃圓倚劍增浩
歎捫襟還自憐終當遊五湖濯足滄浪泉
劉處士東齋王昌齡
劉生隠岳陽心遠洞庭水偃帆入山郭一宿楚雲裏竹
映秋管深月寒秋風起煙波桂陽樓日夕數千里嫋嫋
深夜猿孤舟坐如此湘中有來鴈雨雪候音旨
南樓趙冬曦
嚮曙躋南樓凴軒肆遐矚物華蕩暄氣春景媚晴旭川
霽湘水孤林芳楚雲縟列巖重疊翠遠岸逶迤綠風帆
發天根漁艇散灣曲鴻歸鶴舞送猿呌鶯聲續羣動皆
熙熙憶予獨羈束常欽才子義忌鵩傷踡跼雅高騷人
文懷沙何廹促未知二賢意去矣從所欲
巴陵早春寄荆州崔司馬吏部閣功曹舍人
賈至
謫居瀟湘渚再見洞庭秋極目連江漢西南浸斗牛滔
滔盪雲夢淡淡摇巴丘曠如臨渤澥窅疑造編洲君山
麗中波蒼翠長夜浮帝子去永久楚詞尚悲愁我問長
沙行時事加百憂登高望舊國北馬滿東周宛葉遍蓬
蒿樊鄧無良疇獨攀青楓樹淚灑滄江流故人西掖寮
同扈岐陽蒐差池盡三黜蹭蹬各南州相去雖地近不
得從之遊耿耿雲陽臺迢迢王粲樓跂予暮霞裏誰謂
無輕舟
青山峽口泊舟懷狄侍御岑參
峽口秋水壯沙邊且停橈奔濤振石壁峯勢如動摇九
月蘆花新彌令客心焦誰念在江島故人滿天朝無處
豁心胸憂來醉能消往來巴山道三見秋草凋狄生新
相知才調凌雲霄賦詩折造化入幕生風飇把筆判甲
兵戰士不敢驕皆云梁公後遇鼎還能調一别倏經時
音塵殊寂寥何當見天子不歎鄉關遥
哀秘書監江夏李邕杜甫
長嘯宇宙間高才日陵替古人不可見前輩復誰繼憶
昔李公存詞林有根蒂聲華當健筆灑落富清製風流
散金石追琢出嶽銳情窮造化理學貫天人際干謁走
其門碑版照四裔各滿深望還森然起凡例蕭蕭白楊
路洞徹寶珠惠龍宫塔廟湧浩劫浮雲衛宗儒爼豆事
故吏去思計眄睞已皆虚䟦涉曾不泥向來映當時豈
獨勸後世豐屋珊瑚鈎麒麟織成罽紫騮隨劍几義取
無虚歲分宅脱驂間感激懷未濟衆歸賙給美擺落多
藏穢獨步四十年風聽九臯唳嗚呼江夏姿竟掩宣尼
袂往者武后朝引用多寵嬖否藏太常議面折二張勢
衰路凛生風排盪秋旻霽忠貞負怨恨宫闕深旒綴放
逐早聯翩低垂困炎厲日斜鵩鳥入魂斷蒼梧帝榮枯
走不暇星駕無安稅幾分漢庭竹夙擁文侯彗終悲洛
陽獄事近小臣斃禍階初負謗易力何深嚌伊昔臨淄
亭酒酣託末契重叙東都别朝隂改軒砌論文到崔蘇
指盡流水逝近伏盈川雄未甘特進麗是非張相公相
扼一危脆爭名古豈然關鍵歘不閉例及吾家詩曠懷
掃氛翳慷慨嗣真作咨嗟玉山桂鐘律儼高懸鯤鯨噴
迢遰坡隨青州血蕪没汶陽瘞哀贈竟蕭條恩波延揭
厲子孫在如綫舊客舟凝滯君臣尚論兵將帥接燕薊
朗詠六公篇憂來豁蒙蔽
望南嶽杜甫
南嶽配朱鳥秩禮自百王歘吸領地靈鴻洞半炎方邦
家用祀典在德非馨香廵守何寂寥有虞今則亡洎吾
隘世網行邁越瀟湘渴日絶壁出漾舟清光旁祝融五
峯尊峯峯次低昂紫盖獨不朝争長嶪相望恭聞魏夫
人羣僊夾翺翔有時五峯氣散風如飛霜牽廹限修途
未暇杖崇岡歸來覬命駕沐浴休玉堂三歎問府主曷
以贊我皇牲璧忍衰俗神其思降祥
同元使君舂陵行(有序)杜甫
覽道州元使君結舂陵行兼賊退後示官吏作
二首志之曰當天子分憂之地效漢官良吏之
目今盗賊未息知民疾苦得結軰十數公落落
然參錯天下為邦伯萬物吐氣天下少安可待
矣不意復見比興體制微婉頓挫之詞感而有
詩增諸卷軸簡知我者不必寄元
遭亂髮盡白轉衰病相嬰沉綿盗賊際狼狽江漢行歎
時藥力薄為客羸療成吾人詩家秀博采世上名粲粲
元道州前聖畏後生觀乎舂陵作歘見俊哲情復覽賊
退篇結也實國楨賈誼昔流慟匡衡常引經道州憂黎
庶詞氣浩縱横兩章對秋月一字偕華星致君唐虞際
純樸憶大庭何時降璽書用爾為丹青訟獄永衰息豈
惟偃甲兵悽惻念誅求薄歛近休明乃知正人意不苟
飛長纓凉飇振南嶽之子寵若驚色沮金印大興含滄
溟清我多長卿病日夕思朝廷肺枯渴太甚漂泊公孫
城呼兒具紙筆隐几臨軒楹作詩呻吟内墨淡字欹傾
感彼危苦詞庶幾知者聽
宿鑿石浦杜甫
早宿賓從勞仲春江山麗飄風過無時舟楫不敢繫回
塘澹暮色日没衆星嘒缺月殊未生青燈死分翳窮途
多俊異亂世少恩惠鄙夫亦放蕩草草頻卒歲斯文憂
患餘聖哲垂彖繫
次空靈岸杜甫
沄沄逆素浪落落展清眺幸有舟檝遲得盡所歴妙空
靈霞石峻楓栝隱奔峭青春猶無私白日亦偏照可使
營吾居終焉託長嘯毒瘴未足憂兵戈滿邊徼響者留
遺恨恥為逹人誚廻帆覬賞延佳處領其要
宿花石戍杜甫
午辭空靈岑夕得花石戍岸疏開闢水木雜今古樹地
蒸南風盛春熱西日暮四序本平分氣候何廻互茫茫
大造間理亂豈恒數繫舟盤藤輪策杖古樵路罷人不
在村野圃泉自注柴扉雖蕪没農器尚牢固山東殘逆
氣吳楚守王度誰能叩君門下令减征賦
次晚洲杜甫
參錯雲石稠坡陁風濤壯晚洲適知名秀色固異狀棹
經垂猿把身在度鳥上擺浪散帙妨危沙折花當羇離
暫愉悦羸老反惆悵中原未解兵吾得終疎放
題衡山縣文宣王廟新學堂呈陸宰
杜甫
旄頭彗紫微無復爼豆事金甲相排蕩青衿一憔悴嗚
呼巳十年儒服弊於地征夫不遑息學者淪素志我行
洞庭野歘得文翁肆侁侁胄子行若舞風雩至周室宜
中興孔門未應棄是以資雄才煥然立新意衡山雖小
邑首倡恢大義因見縣尹心根原舊宫閟講堂非曩構
大屋加塗塈下可容百人牆隅亦深邃何必三千徒始
壓戎馬氣林木在庭戶密幹疊蒼翠有井朱夏時轆轤
凍階戺耳聞讀書聲殺伐災髣髴故國延歸望衰顔減
相思南紀改波瀾西河共風味采詩倦跋涉載筆尚可
記高歌激字官凡百慎失墜
聶耒陽以僕阻水書致酒肉療饑荒江詩得代懷
興盡本韻至縣呈聶令陸路去方田驛四十里
舟行一日時屬江漲泊於方田杜甫
耒陽馳尺素見訪荒江𦕈義士烈女家風流吾賢紹昨
見狄相孫許公人倫表前期翰林後屈蹟縣邑小知我
碍湍濤半旬獲浩溔麾下殺元戍湖邊有飛旐孤舟增
鬱鬱僻路殊悄悄側驚猿猱捷仰羡鸛鶴矯禮過宰肥
羊愁當置清醥人非西喻蜀興在北坑趙方行郴岸靜
未話長沙擾崔師乞巳至澧卒用矜少問罪消息真開
顔憩亭沼
舂陵行(有序)元結
癸卯歲漫叟授道州刺史道州舊四萬餘戶經
賊以來不滿四千大半不勝賦稅到官未五十
日承諸使徵求符牒二百餘封皆曰失其限者
罪至貶削於戲若悉應其命則州縣破亂刺史
欲焉逃罪若不應命又即獲罪戾必不免也吾
將守官靜以安人待罪而巳故作舂陵行以逹
下情
軍國多所須切責在有司有司臨郡縣刑法竟欲施供
給豈不憂徵斂又可悲州小經亂亡遺人實困疲大鄉
無十家大族命單羸朝餐是草根暮食乃木皮出言氣
欲絶意速行步遲追呼尚不忍况乃鞭撲之郵亭傳急
符來往蹟相追更無寬大恩但有廹促期欲令鬻兒女
言發恐亂隨悉使索其家而又無生資聽彼道路言怨
傷誰復知去冬山賊來殺奪幾無遺所願見王官撫養
以惠慈奈何重驅逐不使存活為安人天子命符節我
所持州縣忽亂亡得罪復是誰逋緩違詔命蒙責固所
宜前賢重守分惡以禍福移亦云貴守官不愛能適時
顧惟孱弱者正直當不虧何人采國風吾欲獻此辭
賊退示官吏(有序)元結
癸卯歲西原賊入道州焚燒殺掠幾盡而去明
年賊又攻永破邵不犯此州邊鄙而退豈力能
制敵與盖蒙其傷憐而巳諸使何為忍苦徵斂
故作詩一篇以示官吏
昔歲逢太平山林二十年泉源在庭戶洞壑當門前井
税有常期日晏猶得眠忽然遭世變數歲視戎旃今來
典斯郡山夷又紛然城小賊不屠人貧傷可憐是以陷
鄰境此州獨見全使臣將王命豈不如賊焉今彼徵斂
者廹之如火煎誰能絶人命以作時世賢思欲委符節
引竿自刺船將欲就魚麥歸老江湖邊
窊樽元結
巉巉水山石數峯對窊亭窊石堪為樽狀類不可名廵
回數尺間如見小蓬瀛樽中酒初漲始有島嶼生豈無
日觀峯直下臨滄溟受之不覺醉醉卧還日醒醒醉在
樽畔始為吾性情若以形勝論坐隅臨郡城平湖近階
砌遠山復青青異木幾十株枝條冐簷楹盤根蒲石上
皆作龍蛇形酒堂貯釀器戶牖皆罌缾此樽可常滿誰
是陶淵明
江中晩釣寄荆南一二相識劉長卿
楚郭微雨收荆門遥在目漾舟水長裏日暮春江綠霽
華靜洲渚暝色連松竹月出波上時人歸渡頭宿一身
巳無累萬事微何欲漁父自夷猶白鷗不羇束既憐滄
浪水更愛滄浪曲不見眼中人相思生斷續
題三湘圖郎士元
昔日醉衡霍邇來憶南州今朝平津邸兼得瀟湘遊稍
辨郢門樹依然芳杜州微明三巴峽咫尺萬里流飛鳥
不知倦遠帆生暮愁涔陽指天末此緒空悠悠枕上見
漁父坐中當狎鷗誰言魏闕下自有東山幽
遊南亭夜還叙志七十韻柳宗元
夙抱邱壑尚率性恣遊遨中為吏役牽十祀空悁勞外
曲徇塵轍私心寄英髦進乏廟廊器退非鄉曲豪天命
斯不易鬼責將安逃屯難果見凌剥喪宜所遭神明固
浩浩衆口徒嗷嗷投迹山水地放情讀離騷再懷曩歲
期容與馳輕舠虚館背山郭前軒面江臯重疊間浦溆
邐迤驅巖㟼積翠浮淡灔始疑負靈鼇叢林留衝颷石
礫迎飛濤曠朗天景霽樵蘇遠相號澄潭湧沈鷗半璧
跳懸猱鹿鳴念食野魚樂知觀濠孤賞誠所悼暫忻良
足褒留連俯櫺檻注我壺中醪朵頥進芰實濯手持蟹
螯炊稻視爨鼎膾鮮聞操刀野蔬盈傾筐頗雜池沼芼
緬慕鼓枻翁嘯咏哺其糟退想於陵子三咽資李螬斯
道難為偕沈憂安所韜曲渚怨鴻鵠環洲彫蘭臯暮景
廻西岑北流逝滔滔徘徊遂昏黑遠火明連艘木落寒
山盡江空秋水高歛袂戒還徒善遊矜所操趨淺戢長
枻乘深屏輕篙曠望援深竿哀歌叩鳴艚中川恣超忽
漫若翔且翺淹泊隨所止野風自颾颾澗急驚鱗奔蹊
荒饑獸嘷入門守拘繫悽戚增鬱陶慕土情未忘懷人
首徒搔内顧乃無有德輶甚鴻毛名竊久自欺食浮固
云叨問牛悲釁鐘說彘驚臨牢永遯刀筆吏寧期簿書
曹中興遂羣物裂壤分鞬櫜岷兇既云捕吳寇亦巳鏖
捍禦盛方虎謨明富伊陶披山窮木末駕海偷蟠桃重
來越裳雉再返西旅獒左右抗槐棘縱横羅雁羔三辟
咸肆宥衆生均覆幬安得奉皇靈在宥觧天&KR0802;歸誠慰
松梓陳力開蓬蒿卜室有鄠杜名田占澧澇磻溪近餘
基阿城連故壕螟蛑願親燎茶蓳甘自薅饑食期農畊
寒衣俟蠶繰及骭足為温滿腹寧復饕安將蒯及菅誰
慕粱與膏弋林驅雀鷃釣澤從鰌魛觀象嘉素履陳詩
美干旄方託麋鹿羣敢同騏驥槽處賤無溷濁固窮匪
淫慆踉蹌辭束縛悅懌換煎熬登年徒負版興役趨伐
鼛目眩絶渾渾耳喧息嘈嘈兹焉畢餘命富貴非吾曹
長沙哀糺纆漢隂嗤桔橰苟伸擊壤情幾事析秋毫海
霧多蓊鬱越風饒腥臊寧惟廹魑魅所懼齊焄藨知罃
懷禇中范叔戀綈袍伊人不可期慷慨徒忉忉
雨後曉行獨至愚溪北池柳宗元
宿雲散洲渚曉日明村塢高樹臨清池風驚夜來雨予
心適無事偶此成賓主
與崔策登西山柳宗元
鶴鳴楚山靜露白秋江曉連袂度危橋縈廻出林杪西
岑極遠目毫末皆可了重疊九疑高微茫洞庭小迥窮
兩儀際高出萬象表馳景汎頽波遥風逓寒篠謫居安
所習稍厭從紛擾生同胥靡遺壽等彭鏗夭蹇連困顚
踣愚蒙怯幽眇非令親愛疎誰使心神悄偶茲遯山水
得以觀魚鳥吾子幸淹留緩我愁腸繞
湘岸移木芙蓉植龍興精舍柳宗元
有美不自蔽安能守孤根盈盈湘西岸秋至風露繁麗
影别寒水穠芳委前軒芰荷諒難雜反此生高原
遊朝陽岩柳宗元
謫棄殊隐淪登涉非遠郊所懷緩伊鬱詎欲肩夷巢高
岩瞰清江幽窟潛神蛟閒曠延陽景廻薄攢林梢西亭
搆危軒仄宇臨呀庨背瞻星辰興下見雲雨交惜非吾
鄉土得以蔭青茆羇寓去江介世仕尚函崤故墅即豐
川數畆均肥磽亭館葺荒邱池塘疏沉㘭會有圭組戀
遂貽山林嘲薄驅信無庸𤨏屑劇斗筲囚居固其宜厚
羞久巳包庭除植蓬艾隟牖懸螵蛸所頼山水客扁舟
枉見招挹流敵清觴掇野代嘉餚適道有高言取樂非
絃匏逍遥屏幽昧淡薄辭喧呶晨雞不予欺風雨聞嘐
嘐再期永日閒提挈移中庖
石鼓合江館柳宗元
九疑濬澒莽臨源委瀠廻會合屬空曠泓澄停風雷高
館軒霞表危樓凌山隈兹辰始澄霽纖雲盡褰開天秋
日正中水碧無塵埃窅窅漁父唫呌呌羈鴻哀境勝豈
不豫慮分固難裁升高欲自舒彌使遠念來歸流駛且
廣汎舟絶沿洄
題武陵草堂楊浚
草堂列僊樓上在青山頂戶外窺數峯階前對雙井雨
來花盡濕風度松初冷登棧行不疲入溪雨彌靜本能
去塵服兼欲事金鼎正直心所存諂諛長自省適知幽
遁趣已覺煩慮屏更愛雲林閒吾將卧南穎
洞庭湖阻風贈張十一署韓愈
十月隂氣盛北風無時休蒼茫洞庭岸興子維雙舟霧
雨晦爭泄波濤怒相投鷄犬斷四聽糧絶誰與謀相去
不容步險如礙山邱清淡可以飽夢想接無由男女喧
左右啼饑但啾啾非懷北歸興何用勝羇愁雲外有白
日寒光自悠悠能令暫開霽過是吾無求
合江亭韓愈
紅亭枕湘江烝水會其左瞰臨渺空闊綠淨不可唾維
昔經營初邦君實王佐翦林遷神祠買地費家貨梁棟
宏可愛結構麗匪過伊人去軒騰兹宇遂頽挫老郎來
何暮高唱久乃和樹蘭盈九畹栽竹逾萬个長綆汲滄
浪幽蹊下坎坷波濤夜俯聽雲樹朝對卧初如遺宦情
終乃最郡課人生誠無幾事往悲豈那蕭條緜歲時契
闊繼庸懦勝事誰復論醜聲日已播中丞黜凶邪天子
憫窮餓君侯至之初閭里自相賀淹滯樂閑曠勤苦勸
慵惰為余掃塵階命樂醉衆座窮秋感平分新月憐半
破願書巖上石勿使泥塵涴
陪杜侍御遊湘西兩寺獨宿有題因獻楊常侍
韓愈
長沙千里平勝地猶在險况當江闊處斗起勢匪漸深
林高玲瓏青山上琬琰路窮臺殿闢佛事煥且儼剖竹
走泉源開廊架崖厂是時秋之殘暑氣尚未歛羣行忘
後先朋息棄拘檢客堂喜空凉華榻有清簟澗蔬煑蒿
芹水果剥菱芡伊余夙所慕陪賞亦云忝幸逢車馬歸
獨宿門不掩山樓黑無月漁火燦星點夜風一何喧杉
檜屢磨颭猶疑在波濤怵惕夢成魘靜思屈原沈遠憶
賈誼貶椒蘭爭妬忌綘灌共䜛諂誰令悲生腸坐使淚
盈臉翻飛乏羽翼指摘困瑕玷珥貂藩維重政化類分
陜禮賢道何優奉已事苦儉大厦棟方隆巨川檝行剡
經營誠少暇遊宴固已歉旅程愧淹留徂歲嗟荏苒平
生每多感柔翰遇頻染展轉嶺猿鳴曙燈青睒睒
岳陽樓别竇司直韓愈
洞庭九州間厥大誰與讓南滙羣崖水北注何奔放潴
為七百里吞納各殊狀自古澄不清環混無歸向炎風
日搜攪幽怪多冗長軒然大波起宇宙隘而妨巍峩拔
嵩華騰踔較健壯聲音一何宏轟輵車萬兩猶疑帝軒
轅張樂就空曠蛟螭露筍簴縞練吹組帳鬼神非人世
節奏頗跌踼陽施見誇麗隂閉感悽愴朝過宜春口極
北缺堤障夜纜巴陵洲叢芮纔可傍星河盡涵泳俯仰
迷下上餘瀾怒不巳喧聒鳴甕盎明登岳陽樓輝煥朝
日亮飛廉戢其威清宴息纖纊泓澄湛凝綠物影巧相
况江豚時出戲驚波忽蕩瀁當時冬之孟隙竅縮寒漲
前臨指近岸側坐眇難望滌濯神魂醒幽懷舒以暢主
人孩童舊握手作忻悵憐我竄逐歸相見得無恙開筵
交履舄爛漫倒家釀杯行無留停高柱送清唱中盤進
橙栗投擲傾脯醬歡窮悲心生婉孌不能忘念昔始讀
書志欲干霸王屠龍破千金為藝亦云亢愛才不擇行
觸事得䜛謗前年出官由此禍最無妄公卿採虚名擢
拜識天仗姦猜畏彈射斥逐恣欺誑新恩移府庭逼側
厠諸將吁嗟若駑緩但懼失宜當追思南渡時魚腹甘
所葬嚴程廹風帆劈箭入高浪顚沈在須臾忠鯁誰復
諒生還真可喜尅已自懲創庶從今日後粗識得與喪
事多改前好趣有獲新尚誓耕十畆田不取萬乘相細
君知蠶織稚子已能餉行當掛其冠生死君一訪
送李礎判官歸湖南韓愈
長沙入楚深洞庭值秋晚人隨鴻雁少江共蒹葭遠歴
歴余所經悠悠子當返孤遊懷耿介旅宿夢婉娩風土
稍殊音魚鰕日異飯親交俱在此誰與同息偃
浯溪皇甫湜
次山有文章可惋只在碎然長于指叙約潔多餘態心
語適相應出句多分外于諸作者間拔戟成一隊中行
雖當劇粹美見冠盖子昂感遇佳未若君雅裁退之全
而神上與千年對李杜才海翻高下非可概文于兩氣
間為物莫與大先王路不荒豈不仰吾輩石屏立衙衙
溪口啼素瀨我思何人知徙倚如有賴
初至洞庭懷灞陵别業孟郊
長安邈千里月夕懷雙闕巳是洞庭人猶看灞陵月誰
堪去鄉意親戚想天末昨夜夢中歸煙波覺來闊江臯
見芳草孤客心欲絶豈訝青春來但傷經時别長天不
可望鳥與浮雲没
石囷山孟郊
前山帶秋色獨往秋江晩疊嶂入雲多孤峯去人遠夤
緣不可到蒼翠空在眼渡口問漁家桃源路深淺
奉勅祭告南嶽吕温
皇家禮赤帝謬獲司風域致齋紫盖下宿設祝融側鳴
澗驚宵寐清猿逓時刻藻潔事夙興簮佩思盡飾危壇
象嶽趾秘殿翹翬翼登拜不遑愿酌獻皆累息贊道儀
匪煩祝史詞甚直忽覺心魂悸如有精靈逼漠漠雲氣
生森森松柏黑風吹虚簫韻露洗寒玉色寂寞有至公
馨香在明德禮成謝邑吏駕言歸郡職憩桑訪蠶事遵
疇課農力所願風雨時廻首瞻南極
題安州浮雲寺寄湘川張郎中杜牧
去夏疎雨餘同倚朱欄語當時樓下水今日到何處恨
如春草多事與孤鴻去楚岸柳無窮别愁紛若絮
過伍子胥墓鮑機
忠孝誠無報感義本投身日暮江波急誰憐漁丈人楚
墓悲猶在吳門恨未伸
漢陽春晚李羣玉
漢陽抱青山飛樓映湘渚白雲蔽黃鶴綠樹藏鸚鵡憑
高送春日流恨傷千古遐想禰衡才令人怨黃祖
孫權故城下懷古兼送友人歸建業
李羣玉
雄圖爭割據神器終不守上下武昌城長江竟何有古
來壯臺榭事往悲陵阜寥落幾人家猶依數株柳威靈
絶想像蕪没空林藪野徑春草中郊扉夕陽後逢君從
此去背楚方東走煙際指金陵潮時過溢口行人巳何
在臨水空揮手惆悵不能歸孤帆没雲久
登西陵寺塔李羣玉
北塔凌空虚雄勢壓山澤亭亭楚雲外千里看不隔遥
對黃金臺浮暉亂相射盤梯接元氣半壁栖月魄稍登
諸劫盡若騁排雲隔向是滄浪人巳為青雲客雨飛千拱
霽日落萬家夕鳥處高却低天涯遠如逼江雲入空翠
海嶠見微碧向暮期下來誰堪復行役
洞庭驛樓雪夜宴集奉贈前湘州張員外
李羣玉
昔與張湘州閒登岳陽樓目窮衡巫表興盡荆吳秋擲
筆落郢曲巴人不能酬是時簪裾會景物窮冥搜誤忝
玳筵秀得陪文苑遊幾年雲楣上風雨沉銀鈎
宋
羊祜廟范仲淹
休哉羊叔子輔晉功業大化行江漢間恩被疆場外中
國倚而安治為天下最開府多英僚置酒美高會徘徊
臨峴首興言何慷慨此山自古有遊者千萬軰湮滅昔
無聞空悲歲月邁公乎仁澤深風采獨不昧于今墮淚
碑觀之益欽戴卓有王原叔文學偉當代一麾守襄陽
高懷極恬退山姿列雲端江響拂天籟行樂何逍遥覽
古忽感慨不見叔子祠蕪没民疇内千金贖故基廟貌
重營繪襄人復其祀水旱有攸頼太守一興善比廬皆
懽快原叔政可歌又留千載愛
涵輝樓韓𤦺
臨江三四樓次第壓城首山光徧軒楹波影撼忩牖予
兄天聖中向攝齊安守兄才無不宜吏治孰可偶公庭
常寂然所樂在文酒
黃州八首(竝序)蘇軾
余至黃二年日以困匱故人馬正卿哀予乏食
為予郡中請故營地數十畝使得躬耕其中地
久荒為茨棘瓦礫之場而歲又大旱墾闢之勞
筋力殆盡釋耒而嘆乃作是詩自愍其勤庶幾
來歲之入以忘其勞焉
廢壘無人顧頽垣滿蓬蒿誰能捐筋力歲晚不償勞獨
有孤旅人天窮無所逃端來拾瓦礫歲旱土不膏﨑嶇
草棘中欲刮一寸毛喟焉釋耒歎我廩何時高
又
荒田雖浪莽高庳各有適下濕種秔秫東原蒔棗栗江
南有蜀士桑果巳許乞好竹不難栽但恐鞭横逸仍須
卜佳處規以安我室家童燒枯草走報暗井出一飽未
敢期瓢飲巳可必
又
自昔有微泉來從遠嶺背穿城過聚落流惡壯蓬艾去
為柯氏陂十畆魚鰕會歲旱泉亦竭枯萍黏破塊昨夜
南山雲雨到一犁外泫然尋故瀆知我理荒薈泥芹有
宿根一寸嗟獨在雪芽何時動春鳩行可膾
又
種稻清明前樂事我能數毛空暗春澤鍼水聞好語分
秧及初夏漸喜風葉舉月明看露上一一珠垂縷秋來
霜穗重顚倒相撑拄但聞畦壠間蚱蜢如風雨新舂便
入甑玉粒照筐筥我久食官倉紅腐等泥土行當知此
味口腹吾巳許
又
良農惜地力幸此十年荒桑柘未及成一麥庶可望投
種未逾月覆塊巳蒼蒼農夫告我言勿使苖葉昌君欲
富餅餌要湏縱牛羊再拜謝苦言得飽不敢忘
又
種棗期可剥種松期可斲事在十年外吾計亦已慤十
年何足道二載如風雹舊聞李衡奴此策疑可學我有
同舍郎官居在灊岳遺我三寸柑照坐光卓犖百栽儻
可致當及春冰渥想見竹籬間青黃垂屋角
又
潘子久不調沽酒江南村郭生本將種賣藥西市垣古
生亦好事恐是押衙孫家有十畆竹無時容叩門我窮
交舊絶三子獨見存從我於東坡勞餉同一飱可憐杜
拾遺事與朱阮論吾師卜子夏四海皆弟昆
又
馬生本窮士從我二十年日夜望我貴求分買山錢我
今反累生借耕輟兹田刮毛龜背上何時得成氊可憐
馬生癡至今誇我賢衆笑終不悔施一當獲千
應城玉女湯池蘇轍
神女没幽境湯池流大川隂陽結炎炭造化開靈泉地
底礫朱火沙傍歊素煙沸珠曜明月皎影涵空天氣浮
蘭芳滿色漲桃花然精覽萬殊入潛行七澤連愈疾功
莫尚變盈道仍全濯濯氣清泚晞髮弄潺湲散下楚王
國分澆宋玉田可以奉廵幸奈何隔窮偏獨隨朝宗水
赴海輸微涓
送吳仲庶出守潭州王安石
吳公治河南名出漢廷右高才有公孫相望千歲後平
明省門開吏接堂上肘指撝談笑間靜若在林藪連墻
畫山水隐几詩千首浩然江湖思果得東南守傳鼓上
清湘旌旗蔽牛斗方今河南治復在荆人口自古楚有
材&KR0789;綠多美酒不知樽前客更能賈生否
送李屯田守桂陽王安石
泊船香罏峯始與子相識寄書邦江上詒我峯下石緣
以湘水竹攜持與南北永懷故人歡不願百金易竹枯
歸樵蘇石爛棄沙礫尋門得邂逅緣髮皆半白追思少
時事俛仰如一夕老矣無所為空知念疇昔常思一杯
酒要子相解釋出門事紛紛歸卧意還豁聞當上湓水
持詔守嶺阸方為萬里别執手先慘戚茲遊信浩蕩山
水多所得為我謝香罏風塵每相憶
登峴山曾鞏
維舟沔南岸置酒峴山堂入座松雨濕吹衣水風凉煙
嶺火明滅秋濤聲激揚乍釋塵垢汚况餘燈燭光羊公
昔晏客為樂未遽央而我獨今昔攜家對壺觴頗適麋
鹿性頓驚清興長歸去尚酩酊詎期誇阿彊
遊鹿門曾鞏
方舟下秋瀨巳遠漢南城念昔在郡日苦為塵網嬰低
心就薄禄實負山水情鹿門最秀發十里行松檉宿幌
白雲影入忩流水聲龐公昔抱道遯世此躬耕風雨塞
天地伺晨獨先鳴故巖但聞說巳覺醒朝酲及兹道路
遠謂諧猿鶴迎顧値深濘阻獨憐幽思并不踏蘇嶺石
虚負襄陽行
浯溪磨崖碑王禹偁
客舟曉探竒興落浯水上褰蘿豁遠目所至窮異狀是
時天宇晴物象自清曠煙開楚山斷千里彌一望遐延
極覽眺近歴飽搜訪層崖劃中開峭壁摩萬丈顔公英
烈姿元叟士林仗文詞金石奏字畫蛟龍壯伊子抗塵
容所志在清賞孤雲寄微蹤獨鶴引空杖豈無千載懷
亦有高山仰同遊二三侣相與情頗暢芳蘭薦山庖林
瀑灑行帳醉揮紫霞觴亂落白雲唱歸舟漫容與潭月
吐雲嶂興幽任時違心遠覺神王但云諧斯遊何以益
清貺
朝陽岩黃庭堅
意行到愚溪竹輿鳴擔肩染溪昔居人埋没不知年偶
托文字工遂以愚溪傳柳侯不可見古木蔭濺濺羅氏
家瀟東瀟西讀書園笋茁不避道檀欒摇春煙下入朝
陽岩次山有銘鐫蘚石破篆文不辨李瞿袁嵌竇響笙
磬洞中出寒泉同遊四五客拂石弄潺湲俄項生白雲
似欲駕我仙吾將從此遊牽挽遂回船
朝陽洞邢恕
溪流貫清江湍瀨亘百里龍蛇幾盤紆雷雨忽奔駛石
渠伏穿鑿怪力祖誰氏突如見頭角虎豹或蹲峙横江
互棟柱小艇俄紛委蘋藻翳泓澄松竹蔭厓涘兩山束
鳥道側岸數魚尾繚然閟深出梵宇疊危址鐘唄雜灘
聲亭臺森水底憑欄幾遊目策杖時臨履酒杓間茶鐺
棋枰延晝晷放懷得天倪清肅謝塵滓忽忘女兒縳似
接嬴秦子顧予拙謀身霜髩䬃垂耳雅意在延齡丹砂
夙充餌焉得茲結廬悵念遠桑梓
屏居零陵汪藻
幽人獨夜時潮落西川根渡口櫓聲急一江煙雨昏城
頭短長更不寐聽譙門趺坐數千息焚香待朝暾
敬簡堂汪藻
煌煌夜方中農隙孟冬月君侯敞齋扉華扁正新揭我
來適茲時亦有大夫笈清觴不留行晤語得超越更看
雷雨勢翻動龍蛇屈襟懷真能豁肝膽亦已竭老仙來
何方湖海氣硉矹君侯歛袂起顚越承履襪主人驚創
見引去殊卒卒伊今不忍逝頓首願有謁人生均秉彜
大造無停歇云何利害判所轄無一髮兹焉辨不早大
本將恐蹷吾言實自箴君聽未易忽
衡山大雪馬上次敬夫韻朱子
仙人喬嶽頂散髮吹參差喚我二三友集此西南陲列
筵命洛公侑坐迎江妃導之千羽旄投以萬璧璣繽紛
亦何麗晻靄難具知衆真亦來翔恍覺叢霄低茫茫雲
霧合一一瓊瑶姿回首謝世人千載空相思吾衰怯雄
觀未敢探此竒短衣一匹馬幸甚得所隨天寒飲我酒
酒罷賡君詩人生易南北復此知何時
次敬夫韻朱子
披風蘭臺宫看雨百常觀安知此山雲對面隔霄漢羣
隂匝寰區密雪渺天畔峩峩雪中山心眼悽欲斷吾人
愛竒賞遞發臨河嘆我知沍寒極見睍今當泮不須疑
吾言第請眎明旦蠟履得鴈行籃輿或魚貫
望月亭張栻
披衣凛中夜起步祝融巔何許冰雪輪皎皎飛上天清
光正在手空明皓無邊羣峯儼環列玉樹生瓊田白雲
起我旁兩腋風翩翩舉酒發浩歌萬籟為寂然寄言平
生友誦我山中篇
登上封寺張栻
我尋西園路徑上上封寺竹輿不留行及此秋容霽磴
危霜葉滑林空山菓墜崇蘭供清芬深壑遞幽吹不知
山益高但覺冷侵袂路回屹隂崖突兀聳蒼翠故應祝
融尊羣峯拱而峙金碧雖在眼勇往詎容憩絶頂極遐
觀脚力聊一試昔遊冰雪中未盡登臨意兹來天上肅
舉目淨纖翳遠邇無遁形高低同一眎永惟元化功清
濁分萬類運行有機緘浩蕩見根柢此理復何窮臨風
但三喟
同元晦擇之遊嶽道遇大雪張栻
驅車望南嶽羣山互參差微風忽南來雲幕為四垂炎
官挾蓐收從此萬玉妃庭熒亦何有尺璧仍珠璣竒貨
吾敢居妙意良自知林巒倏變化轍迹平高低喬松與
修竹錯立呈瑰姿清新足遐寄浩蕩多餘思平生湘南
道未省有此竒况復得佳友晤言相追隨茅簷舉杯酒
旅榻誦新詩更約登絶頂同觀霽色時
同遊嶽麓分韻得洗字張栻
遊觀不作難呼舟度清泚新晴宿潦淨羣山皎如洗上
方着危欄萬象見根柢寒泉白可㪺况復雜肴醴高談
下夕陽邂追元鑰啓中流發浩歌月色在湖底
嶽麓道旁見穫者張栻
腰䥥聲相呼十百南畝穫婦持黍漿饋幼稚走雀躍辛
勤既苦為幸此歲不惡王租敢不供大室趣逋約雖云
粒米多未辦乃升龠姑寬目前饑詎有卒歲樂樂歲尚
爾為一歉更何託書生獨多憂何以救民瘼
遊南嶽風雪未巳决策登山張栻
人言南山巔煙雲聳樓觀俯瞰了坤倪仰攀接天漢勇
往媿未能長吟湘水畔兹來渺遐想風雪豈中斷行行
重行行敢起白晝歎我聞精神交石裂冰可泮隂沴驅
層雲杲日麗旭旦决策君勿疑此理或通貫
清光亭蔣之竒
鄭圃僕射陂漢陽郎官湖郎官何為名張謂佩使符泛
觴江城南乃與太白俱明月一萬頃清光天下無
明
贈孝子戴仲英陶凱
憶昨干戈起白日風塵昏子家浠水上少小失雙親生
死不相知念念徒酸辛艱難適異鄉乃謂他人昆聖人
握乾符仗劍靖妖氛思親不可見忽見故鄉人聞言隔
九泉涕淚沾衣襟茲行返故鄉累土成邱墳墳前植松
柏慘淡結愁雲常存純孝名錫類垂子孫
太嶽遊覽童承叙
靈峯標奥區周覽振遐蹟眷兹平生懷結我同心客理
檝濟洪川驅轂遵廣陌豐林散葱蒨疊嶂排屴崱幽禽
出谷遥穠華傍巖寂修晷開清妍麗景照顔色相將愜
勝遊况乃諧良覿明當&KR1158;藤蘿一嘯楚雲碧
習家池薛瑄
谷口一逕入蒼山四邊開中有習池水水碧無纖埃泉
源初噴薄交流遂瀠洄飛鳥鏡中度行雲天外來微風
一蕩拂林影久徘徊寒光空心性俯翫何悠哉愛此不
能去載歌寫中懷
望南嶽楊基
我從匡廬來但覺諸山低嵯峨望衡嶽雲霄與之齊下
有赤蛇蟄上有朱雀樓仰瞻祝融拔俯揖紫蓋迷五嶺
皆培塿三江為涔蹄巍然南服尊嵩霍相提攜封秩崇
君稱諸神咸朝隮丹書篆寶册萬里封金泥百王重祀
典赤繅藉玉圭自非精靈通牲帛勞焚賫予方向遠道
無由陟層梯蒼蒼煙霞中喔喔聞天雞緬思昌黎伯恭
默開雲霓靈貺自昭格誠敬良可稽斯人久云没感念
徒含悽
朱張祠書懷示同遊王守仁
林間憩白石好風一時來春陽熙百物欣然得予懷緬
思兩夫子此地相徘徊當年靡童冠曠代登崇階高情
詎今昔物色遺吾儕顧謂二三子取瑟為我諧我彈爾
為歌爾舞我與偕吾道有至樂富貴真浮埃若是成大
化勿愧點與回
又
陟岡採松柏將以貽所思勿翦松柏枝兩賢昔所依緣
峯踐石臺將以望所期勿踐臺上石兩賢昔所躋兩賢
去邈矣我有何相違吾所未能信役役空爾疲胡不比
簪盍麗澤相遊嬉渴飲松下泉饑餐石上芝偃仰絶余
念遷客難久稽洞庭春浪闊浮雲隔九疑江洲滿芳草
目極令人悲已矣從此去奚必兹山為戀繫乃從欲客土
唯隨時晚闇冀有得此外吾何知
杯湖尋元次山宅王錫爵
肅舲下湘渚巉石當其崖清川帶煙霞碧岑遠塵埃廻
岡秀林木觸處崇亭臺昔聞漫郎氏卜築溪山隈風月
滿戶牖吟弄集朋儕釣石隐磻溪梧琴調徂徠斯人不
可作高標遺九垓嵓嵓十丈碑千古無蒼苔我行滯江
臯鬱抱終以開徘徊且登眺白雲入我懷寄語賞心客
明年還復來
登陽邏驛樓郭鳳儀
雄郵枕巨津䡼軒瞰木杪弭棹亦何營扳梯肆周眺長
江浩無極連山青未了但覺去帆遲莫辨歸舟小參差
遠樹迷歴亂輕鷗矯入夏暑雨盈是日炎蒸少吏道常
局廹人事多紛擾逸興寄嵩麓滯蹟猶江表愧無排虚
翮臨風羡高鳥
門扇峽林俊
瀼西一舍許西山勢廻合巨石扶城門鐵衣護周匝楚
蜀相犬牙乾坤護闢闔當關一夫守萬馬不敢發雲龕
入玲瓏元氣深吐納風搜羣竅開水樹聲互答推蓬暫
此情巫山事雜沓
桃花源何景明
神宫矗飛觀結構倚層丘上翳萬年樹下映千尺流仙
蹤久巳没百代傳其由荒塗横白雲寥寥安可求
南嶽廟尹臺
疇昔抱微尚五嶽志窺尋限身清切禁安得諧夙心恭
承帝嘉命羣藩展圭琛炎方鬯歴討因獲散冲襟遂越
三湘浦亦涉衡陽潯駕言謁靈后清齋秉嚴忱霾隂豁
幽巘朝景耀陽林長松三十里夾澗摇疎森微風下曲
崦蕭颯竽籟吟危闕聳霄漢朱碧微霏隂羣峯儼翔會
紫翠紛升沉聖人握元化峙流序高深皇皇朱鳥祀秩
崇古今惟德理南訛長飬專調斟再拜盼庭廡肅穆懷
居歆
卜築衡山湛若水
遥遥起天柱巍巍南臺下於兹結雲松以卜我精舍芳
隣接五峯神明見中夜諸子來端居無玩亦無捨
祝融峯湛若水
我年躋八十強半懷衡山於兹愜所願誰能不為歡霧
行衣袂濕雲卧衾枕寒清高萬籟寂神明中夜存一聲
聞天鷄紅日躍海門
泊故城與戴侍御謝寶慶夜酌喜而有作
李東陽
逆流衝長風岸渚成百折舟行落日暝篙櫓力巳竭同
袍烏臺彦待我心切切結交重然諾此道久巳絶偶逢
賢太守論舊語不輟烏臺冰霜姿官好不自熱周旋共
觴酌燕坐齒為列相顧問起居停杯聽予說自從違京
邑道路屢危臲欹帆却撑駛長纜阻牽掣復聞南河水
淤淺不過轍黃沙捲驚塵千里地欲裂雨師何太懶風
伯無乃䙝我舟未妨遲農事長苦觖懷蓍問蒼天心亂
不可揲二公濟世者慷慨憂不歇峩峩南州盖矯矯中
臺節方將承明威庶用掃氛孽許國同肝腸匡時仗豪
傑閒官媿升斗茲計予巳拙且復盡君觴倉皇慰離别
喜雨謝省
大雨雖滂沛隂晴異村郭小雨如散絲為潤且優渥霖
霖勢未巳山泉響谿壑枯田秧更栽萬室生秋穫無論
雨大小小雨利亦博父老慶太守精神感玄漠此語亦
何䛕自顧增慚怍政理未能平民多失耕鑿安足消災
沴和氣藹寥廓昊天本好生炎魃不成虐天子更仁愛
雨暘乃時若作詩諭父老太守德凉薄冥格未可知百
心均一確邑釋無雨憂翻為豐年樂
又
四月天無雨山田欲飛塵時踰芒種節苖稿不可分民
咸懼無獲號呼向蒼旻父老來告急太守憂孔殷太守
政乖戾召殃太守身赫赫天聽卑膏雨下紛紛歡聲動
郊野農夫事耕耘草木亦沾潤秀色重逢春尚覺太守
罪那不知自新但恐赤地廣遠近澤未均何當此雲雨
飛灑遍乾坤秋風共登稼擊壤歌君恩
雙清亭謝省
新亭立高爽蓊鬱瑞氣鍾資邵澄清瀾雲霧躍晴空淡
煙籠金碧旭日開芙蓉樵歌下夕照漁唱來清風寒梅
依石室暗香月朦朧倒影江水綠人在蓬萊宫
謁南嶽晦菴南軒祠柬諸同志張居正
兩賢異鄉域千里還相求祗為戀健侣能忘路阻脩我
行躡遺蹟仰見祠屋幽高山近可仰嘉會亦綢繆俛首
念疇昔戚戚懷殷憂雖抱遺俗心賦質暗且柔贔屭負
喬嶽有志力不遒願我同心侣景行希令猷涓流滙滄
海一簣成山丘欲騁萬里途中道安可留各勉自新志
毋貽白首羞
瀟湘道中張居正
江南佳麗地靈境信隈隩連峯造天關石笋插雲足我
前擁煙霞我後映松竹飛竇洗征衣山光盪人目朝採
碧澗藻夕息青湘曲側想素心人浩歌渺空谷逸駕如
可從吾當謝簮紱
懷晦葊先生管大勲
吾道在南州考亭宗尼父正教衍淳熙名言記石鼓崇
臺幾廢興豐碑麗今古國步值艱難世俗多聾瞽獨以
生平學抗論悟人主立朝蹟巳危乞祠心獨苦白鹿垂
芳規嶽麓存聖矩至今烝湘間猶然等鄒魯
懷南軒先生
人心皆孔顔湛寂元無滓利義分毫茫誰能晰其旨緬
仰懷先民蚤歲悟至理卓卓趨高明仡仡事踐履承家
願不違許國死後已所以宋諸儒雅推南軒氏足蹟遍
潭烝師友契蘭芷勝遊霽岳雪涉趣詠沂水試讀武侯
碑令人空仰止
贈祁陽孝子盧伯子詩(有序)屠隆
余友人德玉盧伯子天性真醇孝友純至父婢
舉一弟而婢殁伯子拊其弟不翅同胞出入卧
起若形影相隨稍長口授以書為之句讀講說
夜則篝燈對讀無間寒暑伯子業舉於鄉頗交
海内才彦士一日客至留酌淹延三朝頗廢少
弟講習其父怒召伯子撻之流血伯子怡然受
之既而私念平居所以拊弟者良厚以賓客故
暫輟講亦無大過父疇昔未嘗有此恐發而悔
悔則卧不帖席矣夜半往省父卧所低聲呼之
父果未寐問爾來何為者伯具答所以父遂大
感慟持伯子泣嗟乎為人子無故而受父撻至
流血怡然不怨而顧又慮父悔悔而夜卧不寕
也夜分往而省候焉其用情豈在曾閔祥覽下
哉余父見背三十年母年高九十有七時以好
游定省常缺余其天壤間一大辠人乎陳孟惺
使君與余言而為之感泣遂有此作
賢哉盧伯子孝友敦天倫總丱挺竒秀醇德含清真事
親隆色養至性高古人父婢育少弟英英照瓊玖蘭夢
既有徵棣萼一何茂弟舉婢乃亡煢煢日在疚伯也愛
彌周拊之若同母數共姜肱被出入相左右稍長親授
書文行深切槱玅理無不譚疑義悉與剖永夜同篝燈昆
弟為師友尊君有義方庭訓日嚴切客至訪伯子泂酌
以時設留連經三朝講課為暫輟父也嗃嗃怒撻之至
流血有弟廢不教沉酣事麴糵伯時舉賢書海内推才
喆受而何敢辭辭色轉怡悦既乃内自省拊弟頗無缺
罪輕而責重父悔恐不寧無乃妨夜卧子心良屏營宵
分往省候下氣復柔聲父果不成寐輾轉倚牀桯問伯
何為爾伯也道其情父子遂感愴相對涕淚零孝子受
杖輕乃泣親衰暮伯今不怨親反慮妨夜卧為子洵如
此古人豈能過
宿漢口回龍寺楊漣
江上一拳石環以數株樹精舍隠老僧問年不知數黃
鶴舞對江鸚洲水東注清磬發閒情風檣任沉汨試問
在舟人能得高眠足老僧笑不言江月澹超忽
坐嘯亭蔡汝楠
朝天復還郡坐嘯岩亭月雙楣綴穠華新荷散幽冽景
物如見待柯葉不改色棲烏時一鳴遊鯈復堪悅動植
陶嘉運里閭詎安戢翻因賞心會興念匝九邑亦知勞
跂望撫綏愧微力歡遊勿太康勉思藩牧職幸閱齊民
要庶與同休息
夏日時雨堂作蔡汝楠
夏日黍苖長經旬坐憂旱山城晝漏寂忽見雲物變屏
翳吐層隂紫冥爍流電水氣衣上生雨足空中散井梧
高葉鳴園柳凉蟬斷繄余庭溜觀從識湘流滿簷樹溢
華滋嘉禾計無患夕景更澄霽翠黛峯文亂方屬訟堂
閒褰簾捲幽玩耳目既無擾即事堪怡衍豈絶餘務牽
偶爾得所遣
登河洑山袁宏道
高閣俯蒼崖下有花源路料得避秦人入山從此去潭
水浣山膚膚盡紅霞露老蛟挾瘦石千古盤渦怒溪山
盡漁郎誰識花流處事往白雲新人去青山故
過洞庭王孫蔚
洞庭淼無涯欲濟候風力我來蟬聲噪楓葉初蕭瑟凉
颸會人意飄然送帆席解纜過岳陽凌波似奮翮君山
一片雲迎面忽相逼雪浪翻日車赭崖裂地脉中流舞
神鴉噪飛自索食一似恃水伯飽颺古祠側湘靈瑟巳
杳祖龍樹還碧萬象迥迴合變化誰能測憶昨下瞿塘
驚魂尚未息浩蕩復南征長作舟中客開窗見南嶽七
十辨峯色遥揖魏夫人逸興飛青壁江湖蒸白瀣蒼莽
迷咫尺向暝風更緊粘天潮影黑撥棹破盤渦恐撼蛟
龍宅正襟語波濤忠信諒無失
舟行望南嶽錢邦芑
輕舟遡湘波回轉經幾折天末浮雲收淡蕩風日潔循
流肆娛玩極目飛鴻滅了了見前峯高下自成列三五
劍鋩尖作勢每竒絶舟行多紆回顧望忽遷别横側狀
不齊變幻難具說高霞冠層巔白雲横帶玦芙蓉千葉
花玉屏幾圍雪名勝自千秋幽勝何敢䙝遥瞻巳厭心
况復停遊轍登陟雖可期轉覺心如結山靈若有知待
我應情切煙霞癖在兹非欲明高節寥寥山水間誰復
契明喆
同語嵩登衡山燕子崖錢邦芑
空崖無人聲飛流濺危石靜對久忘言精神自相逆松
蘿高下垂猿猱時跳躑夕陽下空潭倒影千山赤老樹
飲新霜丹黃凝絶壁白雲冉冉來欲就山中客氤氲修
竹間向我分半席淡漠若可依山風復驅廹摇曳渡前
溪彌望蒼茫碧安得共吾儕一笑混心蹟
荅衡嶽隐者蔡道憲
蹴碎嶽麓雲剪斷湘江水楓丹染院深高飄菊衣紫竹
露垂朱霞霜華拂劍齒聞君多苦心中夜嘗數起敲火
作長吟山鬼驚偷耳持寄素心人虹捲吳縑裏蚤暮欲
行尋相將索竒字
湧月臺游士任
登臺一長嘯鶴驚雲欲徙極目盡太虚太虚正如洗光
浮石骨寒沫噴金沙起蕭然見短碣錐畫逼籀史蒼蘚
食斷紋古香從荒戺依稀聞鐵笛梅花落其裏北下豁
古洞可有青泥髓
客止園贈朱穉玲曹應昌
潛沱不肻山止園不矜水河影非園中水氣侵園裏竹
樹以波行草木若風徙白雲懷小亭林燈曳水底滔滔
萬里中主人曰予止梅尊坐典型竹嘉展君子凉吹剪
生壙聲聞止音旨北夢零星言南郭折鐵几野老社耆
英青松締黃綺聞君寶嬰姹焉用餐菊杞坐隐足消閒
耘花必躬理少年裘馬兒往往恣譏毁潦水落霜冬洶
洶安在矣蘭芽既以長種豆落可耳孤桐壁立秋營營
古人耻
皇清
七月一日晴川閣讌集熊伯龍
炎夏淹積威少昊弭爽節徙倚憎房櫳竦踊姿登躡
雲搆入微凉蘭巵異常設眸酸舊戰場齒冷新碑碣
谷口帶輕風臯橋濯餘熱移情壁潤賢發興火攻烈
北望芳草洲酒悲起嗚咽禰生能日飲終當全明哲
浮名著人身直如醉眼纈欣矚山川美詎厭倡優拙
遐哉弄珠遊一石負獨滅含情向前期奄觀霜輪揭
瀼西草堂鄭日奎
瀼西今如何風煙莽蕭槭居人指相告舊是少陵宅
憶君入蜀時干戈若奔廹浣溪席乍暖復作䕫門客
赤甲鬱岧嶤白鹽盪雲蜺旅憂雖不展勝槩此可適
空懷報主心莫陳濟時策稻畦與果園𤨏𤨏課晨夕
懷古白帝城問竒八陣蹟篇章渾漫賦竒情何横溢
壯哉瞿塘峽百川日盪激興至筆偶援氣欲與之敵
斯人既云逝斯地不殊昔東屯及北崦寂寞空陳蹟
猶餘萬丈芒千載照嵐壁
姚貞婦王氏節孝王澤洪
翩翩雲中雁雙飛集清池雙飛且雙宿兩心不復疑
一朝衝風起死别而生離死抱比翼痛生含交頸悲
豈不念單棲摯性不可移月明三繞樹回顧巢中兒
父翮苦摧折羡子好容儀羽毛既豐滿鼓翼如雲垂
奮飛上阿閣百鳥不敢窺竹花與竹實銜歸作母糜
雄者横四海雌者守中坁恩勤鬻子者誰能辨雄雌
合江亭次昌黎韻示石鼓書院諸生
潘宗洛
危亭倚朱陵湘流納烝左千古傳絶唱綠淨不可唾
我思貞元朝嶽降中興佐胡為竄炎荒遷逐隨賈貨
廟廊心事違此地高軒過吟咏何激昂泉石為頓挫
南軒書其詩拱手未敢和後人好題名刻竹逾萬箇
極目俯浩淼攀蘿歴坎坷帆檣落風湍衣裳冷雲卧
步武凌滄洲流沫媿清課泰山誠難撼棄甲奔則那
嗟哉昌黎公名節勵頑懦詩篇特餘事到處獲揚播
石鼓諸書生志勿患窮餓誰當為張籍誰當為李賀
焚膏以繼晷學業荒於惰不見七賢祠首列公高座
陶陶忽悲秋皎皎亦易破學韓期如韓拂拭韓碑涴
巾紫峰夏光沅
衡峯七十二巾紫亦標列出城步散漫眼底訝邱垤
漸於城雉遠乃始見峻絶拾級歴半山梵語如拳結
中有孫神君榜眼聯棹楔人力與山情煙寺交相接
孤城似葉浮纖水穿瓜瓞由此躡輕清山色横空生
枯藤自掩映低竹互支撐石磴墮還附勢險不可平
倦倚松根坐滑踏松葉行繁會非俗響山鳥鏗鏘鳴
宛委赴絶頂東向微欹傾山靈未易測廻旋生反仄
嶽勢自西來到此有餘力餘力不可遏令人生羽翼
南嶽道中夏光沅
同喚筍輿來遂此遊山約初歴尚康莊漸入勢磅礴
古松夾人行枝柯相交錯羣龍貼虛壁苔蘚翻閃灼
飛泉噴衫衣谿澗自鬭搏突然下千泉一嶺為束縛
積石如互語對我亦然諾枯木多南枝半被風霜削
眼中有餘力觸境作歡謔狂笑驚山叟大呼墜新籜
輿夫且樂聞衝峯特踴躍呌絶人中菴瀉我金鑿落
祝融峯夏光沅
潺潺太陽泉曲曲循山路繞泉躡峯巔嶽廟鐵瓦布
凌虚忽光霽毋乃稱竒遇氣象立尊嚴攢簇生寬裕
萬峯何趨蹡容與疊相顧紫蓋隨風颺所以失回互
羣壑吹爽籟百鳥翔毛羽蒼黃慘若悲青翠滴欲雨
稍下青玉壇攀藤始可度兩石相爾汝高者闊如步
坐石撫松根枝垂葉上附其色秀可餐物老精英固
風高不能久一嘯迷煙霧
祝融峯天尺菴彭齡
茲山不可量招提胡以至詎有葛陂龍浩然此游戲
濟勝有何竒孤情夙所寄巃嵸日月親凝望天庭閟
何煩章亥步昂首十二次芝草可採擷吾於此攸塈
輓葉忠烈公張三異
齠齓精詩書壯作金門客長䄂惹爐香廟堂資碩畫
特命司輓輸自矢飲冰檗朝夕籌國計圖繪治安策
忽傳鄂城東譁卒挽刀弓烽火夜連天兵氣如妖虹
仗劍呼醜類誰收萬里功引匕獨自裁碧血濺蒼穹
舟過團洲懷鄭方南陳大章
荒江盪夕隂秋色澹無豫沙洲昔未沉千室魚鱗聚
故人休沐歸吟釣有遺處結廬近何之四顧空雲樹
廉吏亦可為棲泊隨所遇遥知高世心獨與古人晤
閒歌紫芝篇或咏猗蘭句階前戲小同膝上坐文度
適意且逍遥搔首各遲暮慷慨平生言含情未能去
遊廣濟藏密洞徐琮
石洞開層巘清磬下雲端仰攀諸天逼俯視羅羣巒
松杉轉危徑樓觀凌巑岏萬籟發簫韶四山生薄寒
羽衣兩三人鶴髮顔如丹留客啓雲卧飯我青琅玕
借問吳仙人大丹何處還紅顔倘可駐於此欲驂鸞
酒香山涂天相
漢武好仙術天下趨若騖今日獻醴泉明日獻甘露
君山傳美酒濃香若嬌乳煙霧為麴糵風雷頻蒸煦
欒巴馳騎來數斗珍同護滑稽曼倩生竊飲酣睡去
君威甚嚴重能不畏震怒臣死酒非仙仙酒臣不懼
千載付一笑玩弄等孩孺豈知諧謔中片言生主悟
古人重諷諫東方乃其庶
赤壁張叔珽
昔年讀兩賦仙風衣帶襲此日拜先生餘徽尚洋溢
巉崖歴虎豹江山不可識道士歸何處耿耿填胷臆
四顧轉蒼凉長懷到壬戍
祝融峯頂度中秋彭廷梅
炎方凌絶頂祝融削天骨典祀配百王玉衡在呼吸
天柱撐不起羣峯自凜慄林聲走萬壑風生虎嘯日
飛雨逐雲來清凉逼石室上方落斜陽月從山下出
初昇露半眉漸轉映林赤光滿魄未生平空分秋色
披衣坐夜深露重鐘聲溼
薄暮同譚丹麓銓部遊九仙觀彭廷梅
策杖上郊原閒雲歸倦鳥四顧寡所儔山暝天欲小
犬吠知村近行人在半道深林穿石磴參差入樹杪
中有松與柏青青長相保柏為松臟腑松為柏儀表
歲寒不改節霜雪同懷抱感此憶良朋交情期到老
湖廣通志卷八十四
