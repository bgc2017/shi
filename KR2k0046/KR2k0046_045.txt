湖廣通志卷四十五
名宦志
長沙府
東漢張機姓譜長沙太守時大疫流行治法襍出機
著傷寒論金匱方行於世
文春姓譜茶陵長慈仁汎愛郡人立碑以歌遺風
抗徐謝承後漢書字伯徐丹陽人少為郡佐史有膽
智策略三府表徐有將率之任特遷長沙太守後漢
書本紀桂陽胡蘭朱蓋等寇零陵遣長沙太守抗徐
等擊破斬之
孫堅吳志列傳字文臺吳郡富春人中平間拜堅議
郎時長沙賊區星自稱將軍衆萬餘人攻圍城邑乃
以堅為長沙太守到郡親率將士施設方略旬月之
間克破星等周朝郭石亦帥徒衆起於零桂與星相
應遂越境尋討三郡肅然
蜀漢廖立蜀志列傳武陵臨沅人先主領荆州牧擢
為長沙太守先主入蜀諸葛亮鎮荆土孫權遣使通
好於亮因問士人誰相經緯者亮答曰龐統廖立楚
之良才當贊興世業者也
晉虞潭晉書列傳字思奥餘姚人清貞有檢操除祁
縣令徙醴陵值張昌亂郡縣多從之潭獨起兵斬昌
别率鄧穆等
南北朝裴昭明齊書列傳河東聞喜人元徽中為長
沙郡丞罷刺史王藴謂之曰卿清貧必無還資湘中
人士有須一禮之命者我不愛也昭明曰下官沗為
邦佐不能光溢上府豈以鴻都之士仰累清風
五代梁貴賓同光中知寧鄉縣民有所訴無早暮造
於庭即酌情決之人稱神明
許可崇廣順間以大理評事攝湘陰縣事舊治白烏
潭可崇遷今治奏減縣租民德之(以上郡志)
宋何承矩宋史何繼筠傳河南人子承矩知潭州囹
圄屢空詔嘉奬之有識鑒典長沙日李沆王旦為佐
承矩厚待之以為有公輔器
李沆宋史列傳字太初肥鄉人舉進士甲科通判潭
州又趙昌言傳掌漕湖外時李沆通判潭州昌言謂
有台輔之量表聞於朝
馬知節宋史馬全義傳薊人子知節字子元監潭州
兵時何承矩為守鎮以文雅飾吏治知節慕之因折
節讀書賓友儒者論事謇謇未嘗有所顧忌
劉審瓊宋史列傳范陽人知潭州州素多火日調民
積水為防民甚勞之審瓊悉罷之以為民便
李允則宋史列傳字垂範濟州團練使謙漙子知潭
州將行真宗謂曰朕在南衙畢士安嘗道卿家世今
以湖南屬卿初馬氏暴斂州人出絹謂之地税潘美
定湖南計屋輸絹謂之屋税營田戶給牛歲輸米四
斛牛死猶輸謂之枯骨税民輸茶初以九斤為一大
斤後益至三十五斤允則請除三税茶以十三斤半
為定制湖湘多山田可以藝粟而民惰不耕乃下令
月所給馬芻皆輸本色繇是山田悉墾湖南饑欲發
官廩先賑而後奏轉運使執不可允則請以家貲為
質乃得發廩賤糶因募饑民堪役者隸軍籍得萬人
轉運使請發所募兵禦邵州蠻允則曰無名益戍是
長邊患也且新募饑瘠未任出戍奏罷之
魏廷式宋史列傳字君憲宗城人知潭州湖南地土
衍沃民喜訟産有根柢巧偽難辨者廷式立裁之吏
民咸服
馬亮宋史列傳字叔明合肥人知潭州屬縣有亡命
卒剽攻為鄉閭患人共謀殺之事覺法當死者四人
亮咸貸之曰為民去害而反坐以死罪非法意也
唐介明一統志江陵人通判潭州有巨賈私蓄明珠
太守而下輕其估悉售焉介獨不售偶分珠獄發仁
宗謂近臣曰唐介必不肻買奏至果然
劉元瑜宋史列傳字君玉河南人知潭州猺人數為
寇元瑜使州人楊謂入梅山說酋長出聽命因厚犒
之籍以為民凡千二百戶
楊覃宋史列傳字甲錫漢太尉震之後景德二年知
潭州王師討宜賊軍須多出長沙曹利用以聞詔書
褒勞
劉師道宋史列傳字損之東明人大中祥符二年以
兵部郎中知潭州師道敏於吏事所至有聲吏民畏
愛長沙當湖嶺都會剖煩析滯案無留事
張詠明一統志知益陽縣時江水泛溢湮没縣治詠
禱於神應時而退民懷其惠建閣於決水處名曰壓
波
樂黃目宋史列傳字公禮宜黃人知荆南府徙潭州
長沙月給減於荆諸州特詔增之又諭以兵賦繁綜
寄任之意五年代還
任顓宋史列傳字誠之壽光人知潭州宣撫司以宣
毅卒有功檄補軍校顓察其色動曰必有異志執按
之具服為賊内應蒐其家得所記潭事甚悉梟首以
徇詔書褒激賜白金五百兩
吳中復宋史列傳字仲庶永興人通判潭州御史中
丞孫抃薦為監察御史初不相識也或問之抃曰昔
人恥為呈身御史豈有識面臺官耶
余良肱宋史列傳字康臣分寧人知湘陰縣縣逋米
數千石歲責里胥代輸良肱論列之遂蠲其籍
李南公宋史列傳字楚老鄭州人知長沙縣有嫠婦
攜兒以嫁七年兒族取兒婦謂非前子訟於官南公
問兒年族曰九歲婦曰七歲問其齒曰去年毁矣南
公曰男八歲而齔尚何争命兒歸族
陳希亮宋史列傳字公弼其先京兆人遷眉州天聖
八年知長沙縣有僧海印國師出入章獻皇后家與
諸貴人交通恃勢據民地人莫敢正視希亮捕治寘
諸法一縣大聳郴州竹場有偽為劵給輸戶送官者
事覺輸戶當死希亮察其非辜出之己而果得其造
偽者
周沆宋史列傳字子正益都人知潭州他道兵來戍
者率兩期乃代多死瘴癘沆請以期為斷戍人便之
王罕宋史王珪傳華陽人季父罕字師言知潭州擢
戶部度支副使復為潭州為政務適人情不加威罰
有狂婦數訴事却之則勃罵前守叱逐之罕引至前
委曲徐問久稍可曉乃本為人妻無子夫死妾有子
遂逐婦而據家貲屢訴不得直因憤恚發狂罕為治
妾而反其貲婦良久愈郡人傳為神明監司上治狀
敇書褒諭賜絹三百
楊時宋史列傳字中立將樂人知瀏陽有惠政民思
之不忘
曾孝序宋史列傳字逢原晉江人以待制知潭州論
猺事與吳居厚不合落職尋復職再知潭州道州猺
人叛乘高恃險機毒矢下石官軍不得前於兩山間
仆巨木橫累以守孝序夜遣驍銳攀援而上以大兵
繼進破平之
趙抃宋史列傳字閱道西安人為武安軍節度推官
人有赦前偽造印更赦而用者法吏當以死抃曰赦
前不用赦後不造不當死讞而生之
何正臣宋史列傳字君表新淦人為吏部侍郎出知
潭州時詔州縣聽民以家貲易鹽吏或推行失指正
臣條上其害謂無益於民亦不足以佐國用遂寢之
民以為便
張運宋史列傳字南仲貴溪人攸縣尉高宗南渡劇
賊王在據岐山潭帥徵兵戍岳運將二千人先至岳
賊平
向子諲宋史列傳字伯恭臨江人建炎中知潭州禁
卒為亂縱火掠市出瀏陽縣子諲遣通判孟彦卿等
進及攸縣平之金人破江西移兵湖南子諲聞警報
率軍民以死守
劉玠(詳忠臣志)
孟彥卿(詳忠臣志)
勾濤宋史列傳字景山新繁人建炎中知潭州秦檜
嘗令人諭意欲與共政濤以書謝之上書論時事之
害政者帝嘆其忠直
徐夢莘宋史列傳字商老臨江人知湘陰縣會湖南
帥括田號增耕税他邑奉令惟謹夢莘獨謂邑無新
田租税無從出帥恚其私於民欲從簿書間攟摭其
過終莫能得由是反器重之
劉穎宋史列傳字公實西安人簽判潭州王佐為帥
負其能盛氣以臨僚吏穎約以中道多屈而改為及
陳峒反所擒賊多穎計帥上其功曰簽判宜居臣上
毛漸宋史列傳江山人知寧鄉縣熙寧經理五溪漸
條利害以上察訪使者委以區畫遂建新化安化二
縣
徐應龍宋史列傳字允叔淳熙二年進士調衡州法
曹湖南檢法官潭獲劫盜首謀者己繫獄指逸者為
首吏獲逸盜治之急遂誣服吏以成憲讞於憲司應
龍閱實其辭謂首從不明法當奏提刑盧彦德將寘
逸盗於死應龍力與之辨先是彦德許應龍京削至
是怒曰君不欲出我門耶應龍曰以人命博文字所
不忍也彦德不能奪
徐經孫宋史列傳字中立寳慶中為瀏陽主簿潭守
俾部牙契錢至州有告者朝廷方下令頒行十七界
會令若此錢皆用會小須則幸而獲大利矣經孫曰
此錢取諸保司出諸公庫吾納會而私取其錢外欺
其民内欺其心奚可哉詰旦悉以所部錢上之其人
驚服有愧色後通判潭州帥陳韡雅相知事必咨而
後行
董槐宋史列傳字廷植定遠人嘉熙中知潭州主管
湖南安撫司公事方三邊急於守禦督府日夜徵發
民且困槐為畫策應之令民不傷而軍需亦不匱
彭友方明一統志茶陵主簿茶民獨輸潭州造船木
以折歲租江行千里其費數倍友方白護漕請即縣
造舟漕而出之公私兩便
元虞槃元史列傳仁壽人以進士除湘鄉州判官頗
稱癖古有富民殺人使隸己者坐之上下皆阿從槃
獨不署殺人者卒不免死而坐者得以不冤有巫稱
神降告人曰某方火即火槃皆赴救寢食盡廢巫又
曰將有大水且兵至槃得劫火卒一人訊之盡得巫
黨所為坐捕盜司召巫至鞫之盡得黨與數十人羅
絡内外將為變槃乃斷巫竝其黨如法一時吏民始
服儒者為政若此
謝端元史列傳字敬德遂寧人延祐五年授潭州路
同知湘陰州事猾吏束手不敢舞文法豪民無賴者
遠避去部使者行部旁郡滯訟皆委端讞端剖決如
流績譽籍然
楊處仁明一統志皇慶間知湘陰州下車首停荒田
之税興學勸民越三月訟減獄空期月逋賦皆足流
農復業田野謳歌代去民愛慕不己
王文彪明一統志知湘陰州伸冤抑強士庶仰之如
父母奸黠畏之如雷霆廉介之名振於湖湘
明黃思讓明一統志洪武初知湘陰縣勤理庶政善
斷獄時兵燹之餘孜孜教化縣治公署皆其創置民
不苦擾解印去人思慕之
吳顯明一統志蘇州人洪武初知湘鄉縣處心公正
律己勤廉招還流民墾荒田八千餘畝新建縣治澤
遺後人
滕揖姓譜浙江人洪武初知長沙府公直廉能當幾
善斷發奸摘伏如神在任六年訟簡賦均民安盜息
闔郡畏而愛之
劉清明一統志鳳陽人洪武中知長沙府涖政勤謹
躬表屬邑必使賦役均平毋虐小民獄訟詳明無枉
良善去任民慕之如父母
朱詡明一統志徐州人洪武間知湘潭縣廉潔自守
門無私謁每食粗糲鹽蔬而己禱雨齋沭籲神三日
即應縣嘗有虎患吏請設穽詡曰猛獸食人守令之
過也惟修德可以弭之焚香致祝數日虎屛蹟
海源善姓譜江西人洪武初為安化令新設縣治勤
於政事謂民體膚受之父母何可毁傷以熟麂皮為
鞭使民知愧而己民愛敬不忍欺焉
史希賢楚紀無為州人洪武初知瀏陽開創邑治興
建學校起頹振湮邑人立祠祀之
黃彦正鳳陽人洪武初為醴陵令時當開創修舉廢
墜綜理合宜招撫流移最於列邑(舊通志)
黃汝濟楚紀字巨川祁門人永樂三年由鄉舉知攸
縣授諸生以春秋因材造就文教勃興
劉燾明一統志安慶人永樂中知長沙府慈祥愷悌
不施鞭朴有不善者但勸諭之人咸悦服秩滿去父
老擁路垂泣争挽其舟
洪鈞楚紀新城人永樂丁酉鄉舉擢知長沙府政通
人和有甘露凝於郡齋林木士人賦詩以紀厥瑞
宋綸明一統志陽信人宣德初知湘陰縣時有採木
之役民甚苦之綸區畫有方民不告勞而事克濟
劉政正定人正統中任長沙太守涖政公平守己廉
介勤恤民隱奏減糧科田畝之荒蕪者盡闢(舊通志)
徐亨明一統志正統初任茶陵丞抑強扶弱卓有風
裁歲歉募民之富而義者得榖五千餘石并出官帑
以賑之多所全活又奏減田租民用賴以不匱
錢㴻金壇人天順中以給事中出守長沙府公正御
下寬恕近民奸不能欺獄無留滯脩文廟建尊經閣
及賈誼李芾長沙諸先賢祠(舊通志)
韓璟明一統志天順中知湘陰縣開闢荒穢勸民耕
種積穀以備不虞天旱躬勤祈禱甘雨隨注
劉昇明一統志天順中湘陰主簿縣舊惟務水耕昇
躬督開墾原野教以雜殖五穀民始諳山原之利至
今受其惠去任之日囊無贏貲
周鈍明一統志浙江人成化中知長沙府時藩王初
就國扈從者驕肆侵奪鈍奮身執義伸士師之法以
禁制之民乃安息
晏鑣上高人成化間知寧鄉縣教民孝親敬長婚葬
以時鋤強去凶捄灾修墜為能吏
趙安為益陽尉清田糧毁淫祠修舉廢政幕府稱能
門貴内江人成化中知湘潭簡易慈祥奏減災荒税
糧邑人咸被德焉(以上舊通志)
王一言明一統志四川人第進士成化中知瀏陽縣
為政以鋤強安善為先尤加意士𩔖公暇輙與諸生
講論經義多所成就
汪道明一統志休寧人成化間以鄉舉任醴陵令涖
政嚴肅奸猾束手吏抱案牘至震慴不敢出聲弊政
一洗境内晏然
陳鋼應天人舉成化元年鄉試授黔陽知縣遷長沙
府通判監修吉府第工成王賜之金帛不受請王故
殿材修嶽麓書院王許之弘治元年丁母憂歸卒黔
陽長沙竝祠祀之(舊通志)
彭琢明一統志吉水人弘治中任長沙司李以俸資
嶽麓書院置田養士清風介節始終不易卒之日貧
不能殮士民慟之
鄧萬斛明一統志富順人弘治中以進士任寧鄉知
縣民籍多詭入寄莊以避差役萬斛釐正之民徭用
省鄉有父子五人為盜訪得其情密擒誅之盜乃息
董豫會稽人弘治中以主事出知茶陵性情介無少
阿避州多健訟捕其尤寘之法聘名士為師擇弟子
員受學焉遷學宫善地士斌斌起歲旱奏減租賦者再
田有界永新邑者彼襲而奪之賦則累於茶民豫兩
奏正焉民以為便
陳寬歙縣人弘治中令安化為政愷悌不事鞭朴民
饑煮粥以濟歲蝗率民躬捕
林廷玉福建人成化甲辰進士以給事中謫知茶陵
州嘗曰民風不淳士習不正道之不眀故也乃作洣
江書院日深衣幅巾集諸生講習忘其身之為吏也
(以上舊通志)
鄭晃明一統志祁門人正德間任長沙通判其母督
教甚嚴晃亦以清苦自勵茹蔬啜粥毫不苟取潔白
之操始終如一
秦鉞姓譜字懋功慈谿人正德甲戌進士授攸縣令
比值歲凶逋賦繁多寇盜出沒鉞為緩催科勤撫字
繕垣墉簡士伍民生樂業賦充而盜亦息擢監察御
史
李衍明一統志金華人正德間知安化縣明敏果斷
恩威並至時流民因旱為盜衍捕獲正法餘黨皆遯
境内晏然
張宣明一統志上海人正德中知茶陵州力袪前吏
貪習廉静質直樽節愛養有古君子風
趙以敬明一統志普安人正德中知茶陵州清慎有
為撫字不倦部使督逋賦值饑饉之後民不聊生以
敬乃悉官帑代之民感其德不數月皆上納州無逋
負民因亦蘇去之日百姓遮道攀轅以千計
高應正閩縣人正德間進士嘉靖初任湘潭令時流
賊數百塹山為堡剽刦村落應正設計殱之境賴以
安作竹泉書院暇則課士為文士民咸戴之邑文風
由此益盛云
楊大章餘姚人嘉靖間以進士授瀏陽令瀏多逋賦
大章至持廉秉正根極弊源賦乃漸集豪民李鑒藉
貲犯科肆毒鄰境大章出不意單騎即其巢擒之頑
梗歛蹟邑以大治
李允簡融縣人嘉靖中知茶陵州均賦役賑饑民劇
盜猖獗允簡撫定之
楊表龍溪人嘉靖中守長沙操守廉介才識明敏創
嶽麓六君子堂以振風紀焉
潘鎰婺源人正德戊辰進士嘉靖中知長沙府搜剔
奸弊案無滯牘修郡志新學宫號稱幹濟
張西銘濱州人嘉靖中知長沙府實政惠民雅意造
士在任六年清操如一嘗揭一聯云政拙不求妻子
潤心勞惟有鬼神知
何思問棗強人嘉靖中授長沙府推官耿介清廉人
不敢以私干與太守張西銘同時有兩青天之謠
翟台涇縣人嘉靖間任長沙司李吏治嚴肅銳於有
為因長沙泊舟無所開西湖橋水名翟公套掌府事
興學禮賢修惜陰嶽麓兩書院置食田號舍徵合屬
諸生肄業人文蔚起
李繼祖臨安人嘉靖中知安化才思精練政尚寬平
韓嘉會眉州人嘉靖中知湘潭縣志操完潔不名一
錢時駕幸承天被檄辦供需盈縮多方民不告疲歲
旱疫相仍給藥餌請蠲賑全活甚衆大修學宫遴宿
儒居惜陰書院集俊髦肄業給以廩餼其貧不能婚
葬者助之三入覲行李蕭然超擢大參士民立祠以
祀
陸南陽武進人隆慶中知善化縣清廉慈惠訓諸生
以行誼民有冤誣坐辟者南陽申雪更生其人刻像
祀之
周懋相安福人萬歷間以進士授長沙推官風稜峭
峻奸弊剔除人無敢以私干者
羅緄嘉定人萬歷中知長沙府厲節清苦歲旱甘霖
隨禱而至屬用兵平播緄轉餉無闕而民免加派
馮應鰲香山人萬歷中知善化縣新邑治修學宫在
官六年不攜妻子清苦如寒素
黃學曾南海人萬歷中以進士任醴陵令潔己愛民
釐奸剔蠧建義倉興學校政績懋著擢御史士民歌
思
李仕亨銅梁人萬歷中令善化時遭旱疫捐俸煮粥
施藥力請蠲賑尤惓惓興學造士内擢主政貧不能
治裝民勒石建祠以祀
陳弘乘南海人萬歷中知善化政尚嚴毅内實和平
力清賦役疏通驛遞民甚德之
蔣時馨莆田人萬歷中知湘潭賦税聽民自納不假
里胥有小忿訐訟者受其詞越日還之曲為譬解期
年甿俗大和
晏朝寅雅州人萬歷中任醴陵令廉明和易賦有耗
羨即為貧戶代輸嘗請免代編沔陽江夏銀米八百
兩不避權要不媚上官新學宫建文星閣優恤諸生
興勸文課又建淥江橋便行者在任八年邑人祠祀
之
胡汝政井研人萬歷中知攸縣時礦使驛騷汝政婉
却之不敢横肆均賦役毁淫祀尤加意人材賑恤寒
畯
姚之騏桐城人萬歷進士任湘潭令性行剛直政在
利民卒於官貧無以殮紳衿出衣帛襚之監司王志
遠經紀其喪以歸
唐源錢塘人萬歷中令善化留心民瘼嘗條議開南
湖港泊舟以集商旅禁夫馬私㨍以蘇驛遞之苦歲
潦且疫請蠲請賑煮粥施藥民賴生活者以萬計
包鴻逵秀水人萬歷庚戌進士授湘潭令邑苦馬政
解運極弊難理鴻逵才性敏贍立辦治多所興建以
壯形勢暇則與邑中士大夫論文講藝民庶和樂稱
鴻逵為仙吏焉所輯紀事錄自述其治湘潭之條理
云
趙應期四川人萬歷中以鄉舉授瀏陽令瀏陽賦多
逋抗往例以丞簿分行墟聚徵斂之餘僕從胥徒恣
為奸利應期一切禁絶製愷詞令民歌之鄉城爭先
輸納又以丁糧不分則戶口淆亂詳請分别遂著為
令
潘之楫瓊山人萬歷中知善化縣性果不避權貴民
苦南兑北解破家議詳民收官解每糧一石徵銀二
分六釐為解費民得帖然
蔡紹宗蓬州人天啟時由選貢任善化丞署善化湘
潭篆下士愛民徵南兌例有税餘即以代貧民逋欠
監司直指交薦陞京縣丞
桂春陽臨川人善化縣尉嘗被檄催糧入鄉民廬舍
自為饔飱與民相勞苦貧者許以雞豚折兑民甚德
之
何仕紳華陽人以鄉舉授長沙司李清操自勵攝湘
潭篆酌南兌均郵傳豁虛糧雪滯冤卓有治績
吳逢翔晉江人以進士授長沙令政平訟理喜奬成
後進其所甄拔多知名於時(以上舊通志)
蔡道憲(詳忠臣志)
周二南(詳忠臣志)
賴大雅(詳忠臣志)
皇清張宏猷三韓人知長沙府長才肆應盤錯有餘當
軍興之時羽檄交馳一切符牒皆手自裁決不假
手他人御吏以嚴治民以寬尤加意學校待士有
禮其貧乏者歲時賙之擢廣西副使祀名宦
蘇宏謨直隸人任長沙府同知當士馬雲屯兵民
雜處宏謨加意輯綏使兵不擾而民得安擢辰州
知府歴陞貴州按察司子佳嗣康熙二十三年復
守長沙(以上舊通志)
高天爵字君寵其先為山東高密縣人父尚義以
從
龍功世襲二等阿達哈哈番天爵少負竒志好讀書善
騎射挽強弩命中百步外矢矢相屬年二十三即
從征討所至有功順治初由明經出為高苑令數
破強賊嘗夜拯博興之䧟大捷凱旋詰旦而居民
不知鄰邑咸倚為長城以政最遷信陽州牧未幾
授長沙府知府時方𠞰李定國整旅雲集甫受事
即綜理軍政糧儲立措兵民帖然羽書旁午之餘
噢休安集文治亦興遠近稱之聞父病即解組去
老弱號泣遮留不獲後守建昌十六年將以兩淮
鹽運遷任去值閩中亂方食廢筯歎曰是乳臭兒
亦敢反耶已而薄城武弁潛為内應乃率家奴血
戰於萬年橋遂被執百計啖餌不屈旋陰結死士
密啟
王師謀泄見收罵賊死之事
聞贈太僕卿諡忠烈今
上特贈大宗伯
賜諭祭
賜碑初建昌屬邑廣昌有梟賊萬餘人據砦大兵屢挫
廵撫張朝璘向在湖南軍旅中備知長沙政事凡
機務一切委心廣昌之捷人謂長沙緒餘耳天爵
生平拳拳以忠孝自命去官孝也仗節忠也求忠
臣必於孝子去就生死之義早於長沙卜之故至
今猶尸祝云子七人其位官大學士詳湖北名宦
其佩刑部侍郎餘俱有聲仕籍孫起現任荆南觀
察使綱現任漢陽太守
熊應昌江西人知茶陵州時大兵恢復亟請行營
下令止殺馳招來之檄定賦役之式革耗外之羨
申讀法以敦俗勤月課以育才而發奸摘伏號為
神君
朱前詒無為州舉人康熙二十三年任長沙縣自
逆藩削平以後州縣多設名目正供之外横斂課
抄輾轉因循遂以私征潤屋習為舊額前詒下車
盡豁除之民相與歡喜忭舞於是均賦役免雜徭
勸農桑賑貧乏新學宫培城郭輯修邑乘百廢具
舉陞知麻哈州歴官蒼梧道卒
梁任廣東舉人知善化縣敝衣疏食不以家累自
隨會有丈量之令任躬履田疇均平畫一湖南之
田自前明萬歷間湖北增築新堤湖湧上溢逆流
漫入水落沙淤田不可耕久己失其故額任悉為
清釐力請豁除租賦以薦擢禮科給事卒於邸所
遺月俸錢數貫清操彌著云
衡州府
東漢衛颯後漢書列傳河内修武人建武二年遷桂
陽太守郡與交州接境頗染其俗不知禮則颯下車
修庠序之教設婚姻之禮期年間邦俗從化又耒陽
縣出鐵石他郡民庶私為冶鑄遂招來亡命多致姦
盜颯乃上起鐵官罷斥私鑄歲所增入五百餘萬理
䘏民事居官如家其所施政莫不合於物宜視事十
年郡内清理
茨充後漢書衛颯傳南陽茨充代颯為桂陽亦善其
政教民種植桑柘麻紵之屬勸令養蠶織屨民得利
益焉
許荆後漢書列傳會稽陽羨人舉孝廉和帝時遷桂
陽太守郡濱南州風俗脆薄不識學義荆為設喪紀
婚姻制度使知禮禁常行春到耒陽縣人有蔣均者
兄弟争財互相言訟荆對之嘆曰吾荷國重任而教
化不行咎在太守乃顧使吏上書陳狀乞詣廷尉均
兄弟感悟各求受罪在事十二年父老稱歌
欒巴後漢書列傳魏郡内黃人順帝擢拜郎中四遷
桂陽太守以郡處南垂不閑典訓為吏人定婚姻喪
紀之禮興立學校以奬進之雖幹吏卑末皆課令習
讀程試殿最隨能升授政事眀察視事七年荆州刺
史薦巴治蹟徵拜議郎
唐羌後漢書和帝紀註謝承書曰唐羌字伯游補臨
武長縣接交州舊獻龍眼荔枝道經臨武羌上書諫
曰上不以滋味為德下不以貢膳為功帝從之章報
羌即棄官還家
周昕明一統志周昕桂陽太守人德之為建祠郡學
蜀漢龐統蜀志列傳字士元襄陽人先主領荆州統
以從事守耒陽令不治免官吳將魯肅貽先主書曰
龐士元非百里才也使處治中别駕之任始得展其
驥足耳
晉劉翼晉書譙王氶傳王敦搆難氶與衡陽太守淮
陵劉翼等某盟誓馳檄湘川敦遣南蠻校尉魏乂攻
氶劉翼戰死
滕育衡陽内史永嘉中益州流人汝班等作亂於湘
州執刺史荀眺破桂陽諸郡育死之(舊通志)按晉書
杜弢傳汝班等推弢為主作亂及通鑑載荀弢被執
俱無滕育死事姑存之
南北朝王應之明一統志宋衡陽内史節義著聞後
人立祠祀之
顧憲之梁書列傳吴郡人齊高帝即位除衡陽内史
先是郡境連歲疾疫死者大半棺木尤貴悉裹以葦
蓆棄之路傍憲之下車分告縣屬求其親黨悉令殯
葬其家人絶滅者憲之為出公祿使綱紀營護之又
土俗山民有病輙云先人為禍皆開塜剖棺水洗枯
骨名為除祟憲之曉諭為陳生死之别事不相由風
俗遂改時刺史王奐新至唯衡陽獨無訟者乃嘆曰
顧衡陽之化至矣若九郡率然吾將何事
王珍國梁書列傳字德重沛國相人永明初遷桂陽
内史討捕盜賊境内肅清罷任還都路經江州刺史
柳世隆臨渚饑别見珍國還裝輕素乃嘆曰此誠可
謂良二千石也
唐齊映唐書列傳瀛州高陽人貞元初貶䕫州刺史
徙衡州韓愈合江亭詩維昔經營初邦君實王佐註
謂齊映
吕温唐書列傳字和叔河中人貞元進士貶道州久
之徙衡州治有善狀柳宗元衡州刺史東平吕君誄
君由道州以陟為衡州君之卒二州之人哭者逾月湖
南人重社飲酒是月上戊不酒去樂會哭於神所而歸
宋魯維周明一統志乾德中通判衡州卒於官有遺
愛民為立祠
張齊賢宋史列傳曹州冤句人以大理評事通判衡
州時州鞫劫盜論皆死齊賢至活其失入者五人自
荆渚至桂州水遞舖夫數千戶困於郵役衣食多不
給論奏減其半
韓丕宋史列傳字太簡華州人通判衡州石熙載薦
其文行代還
高岳明一統志淳化中知安仁縣戶口增益捐己俸
徙縣治於香草坪父老立廟祀之今稱高長官廟
劉沆宋史列傳字沖之永新人知衡州大姓尹氏欺
鄰翁老子幼欲竊取其田乃偽作賣劵及鄰翁死遂
奪而有之其子訴於州縣二十年不得直沆至復訴
之尹氏持積歲税鈔為驗沆曰若田千頃歲輸豈特
此耶爾始為劵時嘗如敇問鄰乎其人固多在可訊
也尹氏遂伏罪
彭璟明一統志元祐中知常寧縣興起學校教以禮
義風俗丕變
向子忞胡寅向公祠論直秘閣向侯宣卿守衡屬帥
臣以大胥姦贓事下衡治三日而獄具申達冤滯振
業矜寡興民所便博捐其畏去華務實謹率憲章是
時米斛為錢萬有五千而衡境無饑餒之憂
王定民楚紀元祐間知衡陽縣修葺學宇又為勸學
頌以勉學者人傳頌之
孔平仲宋史孔文仲傳新喻人弟平仲字義甫知衡州
提舉董平劾其不推行常平法䧟失官米之直六十萬
置獄潭州平仲疏言米貯倉五年半陳不堪食若非乘
民闕食隨宜泄之將成棄物矣儻以為非臣不敢逃罪
鄭行己明一統志紹聖間知耒陽縣精勤吏職剖決
如流案無停牘人服其敏
余剛明一統志崇寕間知耒陽縣毁淫祠誅巫覡民
始駭愕久更安之
周堯卿宋史列傳歴連衡二州司理參軍居官祿雖
薄必以周宗族朋友(互見永州府鄉賢)
張運宋史列傳字南仲貴溪人宣和初調藍山縣縣丞
攝縣事縣與諸獠接壤因俗為治吏民安之臨武寇與
諸獠合大剽掠運親帥兵擒之後知桂陽監五月而境
内稱治與部使者奏升監為軍大修庠序之教祠漢
以來守令有功德於桂陽者衛颯唐羌等七人於學
刻續顔氏家訓四時纂要散之民間使之修德務本
劉清之宋史列傳字子澄臨江人知衡州衡有大軍
月樁過湖錢歲送漕司無慮七八萬緡以四邑所入
麴引錢及郡計畸零苗米折納充之清之請於朝願
與總領所酌損補移漸圖蠲減不報遂戒諸邑董常
賦緩雜征閣舊逋戒預折新簿籍謹推收督勾銷明
逋負防帶鈔治頑梗柅吏奸優戶長費用有節滲漏
有防稽考有政補置有漸先是郡飾厨傳以事常平
刑獄使者月一會集互致折餽清之歎曰此何時也
與其取諸民孰若裁諸公吾之所以事上官者惟&KR2648;
心於所職無負於吾民足矣自常祿外悉歸之公帑
以佐經用嘗作諭民書首言畏天積善勤力務本農
工商賈莫不有勸教以事親睦族教子祀先謹身節
用利物濟人婚婣以時喪葬以禮詞意質直簡而易
從邦人家有其書非理之訟日為衰息念士風未振
每因月講具酒肴以燕諸生相與輸情論學來者日
衆則增築臨烝精舍居之其所講先正經次訓詁音
釋次疏先儒議論次述今所紬繹之說然後各指其
所宜用確然皆有可舉而措之之實
陳傅良宋史列傳字君舉瑞安人知桂陽軍光宗立
稍遷提舉常平茶鹽轉運判官湖湘民以異姓為嗣
者官利其貲輒沒入之傅良曰絶人嗣非政也復之
幾二千家
昭武閑紹熙間知常寧縣寬厚愛民平刑均賦歲饑
賑貸民全活者甚衆居官五年始終一節民勒石頌
德不忘
廖視寧宗時通判衡州治狀稱最攝永道二州剔去
奸弊愛惜財賦錙銖不以妄用湖南經略許涇舉於
朝稱其器質端方後家於衡(以上舊通志)
趙逢龍宋史列傳字應甫鄞人知衡州提舉湖南常
平有司例設供張悉命撤去日具蔬飯事至即面問
決遣為政務寬恕撫諭惻怛一以天理民彛為言民
不忍欺居官自常奉外一介不取民賦有逋負悉為
代輸尤䆒心荒政以羨餘為平糴
桂如林姓譜知酃縣創建學校遺愛在民
趙汝澹紹定三年知藍山縣舊多横征汝澹於常賦
外悉革除歲歉則捐俸賑救修學宫置學田百九十
畝邑人祀之
徐經孫淳祐間知臨武縣初臨武諸賦無經民産多
為遊民占據詰之則告訟蔓引連歲不決經孫先正
版籍辨主客戶而偽遊者逐歸本路安置井里肅然
課庠士置學田文教大行(以上舊通志)
楊文仲宋史列傳字時發彭山人寳祐中知衡州運
餉有法而民不擾以所當得米八千石立思濟倉
元劉耕孫元史列傳字存吾茶陵州人至順元年授
臨武縣尹建學校求民間俊秀教之設爼豆習禮讓
三年文化大興邑有茶課歲不過五錠後增至五十
錠耕孫言於朝除其額
劉燾孫(詳忠臣志)
王顯字彦達至正間為安仁令政平事簡重脩清溪
書院立進士題名碑以興士𩔖學校益振
李希賢遼東人延祐間為臨武令愛民禮士善聽斷
鄰邑有訟不平者俱來質各得其情而退常語人曰
君子學道則愛人只此愛人便能生明生斷邑人立
石頌之(以上舊通志)
趙宏偉元史列傳至元十七年衡州路治中羣盜出
沒其境宏偉計其地興屯田民既足食盜亦為農郡
遂寕謐
史秉彛明一統志至正間衡州推官廉勤公正賑饑
活民興庠序復侵田民甚德之
明高從訓楚紀洪武初通判衡州克平其政視民如
子轉同知擢知府事時庶事草昧從訓定章程創郡
治興學校課耕桑恩信久而愈孚
陸伯良崇仁人洪武三年任衡山令時百務草創凡
官署壇壝祠廟皆其建造勞績甚著
梅用鼎浙江人洪武中授衡山知縣美意良法民情
愛戴秩滿保留即擢知衡州府(以上舊通志)
韋衡明一統志鳳陽人洪武初令安仁有惠政建治
葺學置驛規模始定
余鐸池州人初任安仁主簿開創之始邑有流亡逋
負民甚苦之鐸奏撥茶陵屯種割税輸納境稍安集
任滿當代父老數百人走闕下乞留遷本縣知縣益
多惠政擢山西潞州知州
朱璣鳳陽人洪武初知酃縣璣設科條謹區畫期年
百度具舉
賈元凱樂安人洪武初知臨武縣兵燹之餘結廬聽
政招集遺黎墾闢荒穢外支兵役内撫瘡痍民各安
堵秩滿遂家臨武(以上舊通志)
陳道生楚紀會稽人洪武閒自金壇簿擢知桂陽州
不攜妻子不通干謁為政剛果
陳安福明一統志福建人永樂間擢衡州知府持心
正大歲旱禱雨輙應時有虎傷人安福禱於城隍虎
遂斃
胡湜明一統志蕪湖人永樂四年任酃縣令公勤廉
惠賦役均平民用不擾尋擢廣東僉事
胡暹明一統志當塗人永樂間任常寧知縣潔己愛
民陞江寧府士民歌思之
楊越明一統志泰和人永樂間知臨武縣凡政不便
於民者即奏罷之公慎自持吏民畏服
林靖明一統志岑溪人永樂間以鄉舉授衡陽令賦
性剛決涖事勤敏葺治興學建置甚多
史中姓譜德化人永樂中任衡州府别駕守法不避
彊勢擢知衡州府時有中貴人黷貨滿戴中執以聞
上特命戮之名震中外在郡九年陞陜西參政
方素易姓譜樂平人衡州府同知捕桂陽峒寇龍夘
銘獲之有捕卒訴年老一子為虎所噬素易為文檄
山神明日虎死道旁人咸異之
李塤進賢人宣德初為酃縣令寬猛得宜政教畢舉
立壇壝修學校置譙樓規制具備
吳杰高安人宣德五年由御史謫令臨武廉介有風
裁吏胥畏如神明無敢有舞文者在官三年召還(以)
(上舊通志)
翁世資楚紀莆田人正統壬戌進士以工部侍郎謫
守衡州府革夙弊惇漓俗郡有疑獄旬日決之置便
民倉修石鼓書院政教修舉
吴淵丹徒人景泰間知桂陽州嚴禁健訟摘發奸欺
賦役之籍第為三等通融適均又開十八灘民至今
賴之(舊通志)
蕭祓明一統志常熟人天順間知藍山縣政平訟簡
問民疾苦若痌瘝在身築縣城費役有經民不擾而
事集
邵震貴溪人成化中由進士擢守衡州府政尚寬簡
與民休息一切征輸徭役區畫均平將報政遭覆舟
之厄同舟溺者六人震得不死人以為惠民之報云
王鵬祥符人成化辛夘鄉薦弘治間擢守衡州下車
首詢民隱以洗冤澤物為任郡獄淹繫六百餘人寘
重典者數十鵬悉為讞定多所平反狴犴幾空時廣
西土官岑濬叛征𠞰土兵過衡需餉鵬咄嗟立辦禁
土兵不得入城作浮橋以濟後乞休歸著有洗冤錄
(以上舊通志)
劉璣明一統志咸寧人成化辛丑進士除衡州知府
適歲饑疫作璣下車施藥賑救時靖王祐橒薨於衡
奄人護喪還京方劉瑾用事奄人怙勢索船夫供億
張甚璣先期辦集民亦歡趨盖愛民之效云
莊昶三楚文獻錄字孔暘江浦人桂陽州判視民如
傷政有不便民者輙白當道革之尤雅意重文學親
為諸生講解調行人司副去之日州人如失慈母攀
送境外者如市
徐政濱州人弘治七年以鄉舉知耒陽縣政尚嚴明
植弱鋤強尤慎於庶獄累官至簽事
陳善弋陽人弘治間以進士知安仁縣嚴於治盜境
内寕息作興士𩔖多所成就嘗以編戶逃亡重役累
民奏減十五里為七里
蘇源上海人弘治間知酃縣廉潔慈祥勤訪民隱殷
然如家人父子嘗自署一聯云卧理優游與民樂居
心嚴密有天知
何棋四川泥溪長官司人知桂陽州廉節自勵愛民
如子時歲歉當道發銀糴穀備賑棋恐收糴太急不
便於民乃預報完數同知焦芳發之棋日本欲便民
竟貽身害遂自刎州人冤之為肖像以祀
歐陽申安福人第進士正德間以主事謫桂陽州同
知尋擢知州事時廵撫秦金會兩粤兵征猺賊糧饟
悉取給於桂陽申輸輓及期而民安堵如故(以上舊)
(通志)
孟統明一統志正德間知桂陽州耿介清澹遇事敢
為
葉夢淇明一統志崑山人正德間知衡州府廉能公
正治民如治家惟玩法怙終者不貸卒於官僚屬助
其喪歸闔郡悲之
林允宗明一統志莆田人第進士嘉靖初擢知衡州
府凡所設施民甚便之會征苗寇調郡兵允宗選健
卒三千人芻糧器械悉備苗平以全軍歸
蔡汝楠德清人嘉靖壬辰進士知衡州府茅坤蔡汝
楠狀衡僻楚之南服政多廢弛汝楠稍以經術醖釀
之不務聲名惟以廉白長厚持大體民甚安之朔望
數進父老於庭與之揖讓問民疾苦復飭石鼓書院
與諸生弦誦其中予嘗吏南粤過衡州始至封内問
諸父老父老竝稱曰宋鄭清之以來罕有也
舒化臨川人嘉靖間以進士任衡州司理性明察遇
事剨然而解獄無冤民
王生賢廬陵人嘉靖時由鄉舉知安仁縣以廉明著
聞時獻后祔葬興陵生賢以才能應召赴襄大事肅
廟廵幸興都復蒙召見亦一時寵遇云
梁希賢江津人嘉靖間知安仁縣涖任之初辨偽印
奸欺革加耗修學宫多善政遇旱祈禱甘㴻隨應
彭簪安福人以鄉舉授衡山令恬淡寡欲其治以育
人材正風俗恤貧弱為務嘗著衡岳志
袁達閩縣人嘉靖間由鄉舉任安仁縣涖政嚴肅邑
素多盜達躬自蹤蹟摘發如神歲餘奸宄歛蹟
韓嘉會眉州人嘉靖間知桂陽州剛毅有守繫情民
瘼乙夘歲饑捐俸施粥全活甚衆及秋徧野皆生竹
實可以採食咸謂其精誠所感
蔣時行全州人嘉靖間任桂陽知州時盜發銀礦必
峻法痛繩之大橋猺賊遂蠭起州縣騷動當事議出
兵討之時行力請主撫詣賊巢諭以禍福賊遂解散
陽寅桂林人嘉靖間為臨武令持己方嚴豪右側足
郭宏德萬安人嘉靖間臨武令縣有浮糧一千餘石
宏德具列其病民得聞於朝減其額在任五年陞安
寧知州
劉子榮海陽人嘉靖間知藍山縣抑豪強鉏積蠧撫
柔良興禮教宿習漸除
周希尹宜山人隆慶初以鄉舉授衡山教諭擢知衡
陽令邑於湖南號為衝劇希尹辦理應機事不煩擾
吏胥立堂下非奉呼召無敢近案者政聲大著在任
五年陞廣州同知
李燾河源人第進士萬歷中知衡州府力行節儉嘗
取四大禮度民所能行者輯為簡儀又手書司馬溫
公訓儉刊示民間政暇集青衿之秀者講肄郡齋與
之對食麄糲蓋以身教也閭里惡少皆密疏其姓名
奸狀事發歴數之人皆驚駭若神歴官廵撫
鄧以誥南昌人舉嘉靖甲午鄉試萬歷中由戶部郎
中出守衡州裁減驛傳省南漕運費數萬緍黃峝礦
徒生變幾致不測以誥嚴諭之即時解散
劉春惠安人萬歷丁未進士由屯田司郎中出為衡
州守疏通錢法民首便之前守胡安常絶湘造浮梁
以通行者歲久旋壊春捐家貲二千餘兩復脩之民
不病涉
劉恒嘉興人萬歷間由歲貢任衡山令衡山田多影
占詭寄恒請清丈而豪民率以為不便恒持之益力
在任六年卒均田賦貧弱賴之
鄧國材横州人萬歷間知衡山縣廉明愷悌刊聖諭
直解以教民立文昌書院以造士勸農桑置義塜又
採形家言建觀湘塔為縣文峯云
王寅賓龍溪人萬歷間知衡山縣加意學校勤恤民
隱條議撤黃堡驛馬歸縣徑遞湘潭邑人賴之
吳世忠南城人萬歷中知酃縣事嘗著為學須知一
書以訓課多士翕然向風壬子大水田畝漂沒籲憲
疏請蠲税
蔣學成桂平人萬歷中知桂陽州政尚平恕甚得民
和嘗刻小學日記省心格言頒示衿士又於郊外立
社學置蒙師訓州子弟後卒於官民為流涕肖像祀
於鹿峰
王訓萬歷間知桂陽州請減浮糧捐俸置學田以贍
寒畯
羅大奎萬歷間任桂陽知州嘗捐槖金置學田建斗
下渡橋修州志有遺愛碑
田興吳思南人萬歷中由選貢任衡陽丞居官廉静
惟一子一僕相隨督運不索常例奉檄勘災自携㸑
具往倦則蔭於樹下不入民舍中暍死止一敝笥不
滿一金同官為置棺具請於當路賻贈以歸
莊大化霑益州人天啟中知酃縣秉性清介常俸外
一無所取衙署清冷晨炊弗繼晏如也六載考滿遷
王府審理貧不能歸士民餽□復峻却之留滯岳陽
三載以教授自給
楊學孔嶍峨人天啟辛酉以鄉舉知臨武縣專務德
化獷悍之俗漸革秩滿遷九江同知
楊應震華陰人由鄉舉歴任衡州守持己廉介人以
為有關西家法勸民親睦訟庭蕭寂尋乞歸養母去
之日敝笥羸馬居然寒士邑人號泣追送擁不得前
有父老奉盆水以進應震慨然酌水飲之邑人刻石
志其事
薛之竒延長人由恩貢任衡州府倅革漕白二糧陋
規攝常寧郴州宜章三篆剔弊釐奸民有到處青天
之謠
張恂東莞人由鄉舉任衡州司馬廉明嚴肅撫綏善
理嘗攝府篆一日摘發奸蠧數十人士民稱快丁丑
戊寅臨桂寇起舉兵殱之朝旨於衡置嘉禾縣於永
置新田縣以恂總攝兩縣事凡城垣縣署學宫皆恂
次第建立
徐光大昆明人桂陽知州裁火耗免贖鍰蠻寇煽亂
親往撫諭旋獲平息
徐開禧崑山人以進士授臨武令慈惠恤下暇則與
諸生課藝論文歴任五載入為翰林編修臨武人肖
像祀之在任著韓山考勸民歌(以上舊通志)
張鵬翼(詳忠臣志)
皇清王鸞冲長垣人順治已亥進士知衡陽縣廉儉正
直縣有流逋荒賦共七千餘石土著者歲為償納
坐是積困而流民亦棄其鄉里裹足不敢入鸞冲
請於郡守張竒勛申懇督撫具題豁免得奉
俞旨於是下招徠之令親行阡陌勸課農耕衡人至今
感思之祀名宦
張芳句容人知常寧縣涖政八載清操始終催科
無額外之徵課士於桃花洲書院中親校閱高下
一時人文彬彬可觀祀名宦
田元凱綏德州人由明經任桂陽知州燭奸以明
聽訟以理嘗著鐸書訓民祀名宦(以上舊通志)
王士雲歙縣人順治壬辰進士授衡州推官時流
民逋賦皆坐見戶輸官連引逮繫士雲出民遮訴
之大書揭示曰欠糧有本戶催徵有常法
聖主愛民養士長吏當仰承
德意何忍執不逋之平人完無名之濫賦即日清釋之
廉縣蠧吏藉為奸利者杖而械諸市中士民始安
堵懸鉦於門訴冤者擊之懲勢官家僕之尤横者
以裁闕去職闔郡歌思
伍士琪阿迷州舉人由平江令陞知桂陽州州故
與臨武藍山嘉禾三縣竝食粤鹽擔負踰嶺鹽價
倍長沙士琪請於撫臣趙申喬移粤撫開濬灘河
由桂陽直達連州鹽得水運價更減長沙之半商
民利賴互詳岳州府名宦
李長祚南豐人康熙甲戌進士知衡山縣衡地當
湖嶺之衝雜費浮於正供長祚請廢甲編區以均
平賦役撫臣趙申喬稱善竝下其法於他守令使
倣行之
楊宗仁三韓人康熙四十年知藍山縣攝篆衡陽
却苞苴除陋規減火耗造士愛民聽訟明允會三
省進𠞰八牌大兵過藍山宗仁辦給敏練莫有呌
讙境上者及大兵駐粤嶠距藍山三百里籌餉飛
輓未嘗闕乏撫臣趙申喬疏薦歴官湖廣總督卒
於官祀名宦其總督任内政績别有傳詳載
永州府
漢召信臣漢書列傳九江壽春人以明經甲第為郎
出補穀陽長遷上蔡其治視民如子所居見稱述超
為零陵太守
陳球後漢書列傳下邳淮浦人桂陽李研聚寇大尉楊
秉表為零陵太守球到設方略期月間賊散而州兵
朱蓋等反與桂陽胡蘭數萬人轉攻桂陽郡中恐掾
吏白遣家避難球怒曰太守分國虎符受任一邦豈
顧妻孥而阻國威重乎復言者斬乃悉納吏人老弱
與共城守賊相拒十餘日不能下會度尚救兵至球
募士卒共破斬朱蓋等賜錢五十萬拜子一人為郎
楊璇姓譜字機平會稽人舉孝廉靈帝時為零陵太
守是時蒼梧桂陽寇起吏人恐璇乃製馬車數十乘
又為兵車彀弩與戰大破平之境内以寧
張羨明一統志零陵太守在郡十年甚得江湖間民
心
龍述後漢書馬援傳兄子喜譏議援在交趾還書誡
之曰龍伯高敦厚周慎口無擇言謙約節儉廉公有
威吾愛之重之願汝曹效之伯高名述京兆人為山
都長由此擢拜零陵太守
蜀漢郝普守零陵吳孫權遣吕蒙取長沙零陵桂陽
蒙移書三郡望風歸服惟普城守不降(舊通志)
晉尹奉晉書譙王氶傳王敦構難氶馳檄湘州指期
至巴陵零陵太守尹奉首同義謀出軍營陽於是一
州之内皆同義舉
南北朝范雲梁書列傳字彦龍舞隂人為零陵内史
在任潔己省煩去游費百姓安之
孫謙梁書列傳字長遜東莞莒人天監六年為零陵
太守已衰老猶強力為政吏民安之先是郡多虎豹
謙至絶蹟及去官之夜虎即害居民謙為郡勤勸農
桑務盡地力收入常多於鄰境
隋公孫景茂明一統志道州刺史悉以秩俸買牛犢
雞豚散惠孤弱不能自存者常單騎巡人家閱視産
業有修理者褒揚稱述如有過惡隨即訓導由是人
行義讓有無均通
唐李峴唐書列傳吳王恪孫折節下士長吏治天寳
時遷京兆尹出為零陵太守峴為政得人心時京師
米翔貴百姓乃相與謠曰欲米賤追李峴
徐履道李廙俱道州刺史元結道州廳壁記前後
刺史能恤養貧弱專守法令者惟履道及廙二人
元結唐書列傳字次山河南人天寳十二載進士代
宗立授著作郎拜道州刺史初西原蠻掠居民數萬
去遺戸裁四十諸使調發符牒二百函結以人困甚
不忍加賦上言臣州為賊焚破糧儲屋宅男女牛馬
幾盡今百姓十不一在耄孺騷離未有所安嶺南諸
州盗賊不盡得守捉候望四十餘屯一有不靖湖南
且亂請免百姓所負租稅及租庸使和市雜物十三
萬緡帝許之眀年租庸使索上供十萬緡結又奏歲
正租庸外所率宜以時增減詔可結為民營舍給田
免徭役流亡歸者萬餘
陽城唐書列傳字亢宗北平人徙陜州為道洲刺史
至州治民如治家宜賞賞之宜罰罰之不以簿書介
意月俸取足則己官收其餘日炊米二斛魚一大鬵
置甌杓道上人共食之州産侏儒歲貢諸朝城哀其
生離無所進帝使求之城奏曰州民盡短若以貢不
知何者可供自是罷州人感之以陽名子前刺史坐
罪下獄吏有幸於刺史者拾不法事告城欲自脱城
輙榜殺之賦税不時觀察使數誚責州當上考功第
城自署曰撫字心勞催科政拙考下下觀察使遣判
官督賦至州怪城不迎以問吏吏曰刺史以為有罪
自囚於獄判官驚馳入謁城曰使君何罪我奉命來
候安否耳留數日城不敢歸仆門闔寢館外以待命
判官遽辭去府復遣官來按舉義不欲行載妻子中
道逃去
柳宗元唐書列傳字子厚河東人第進士博學宏詞
科為監察御史裏行貶永州司馬既竄斥地又荒癘
因自放山澤倣離騷數十篇讀者咸悲惻
崔敏永州刺史柳宗元集南楚風浮俗鬼戶為胥徒
家有禳梗悖於政經莫有禁禦敏於是修整部吏黜
侵凌牟漁者數百人以付信於下而征貢用集擒戮
妖師毁焄蒿淫昏者千餘室以舉正羣枉而田里克
和
吕溫道州刺史(詳衡州府名宦)
薛伯高道州刺史柳宗元集元和九年薛公伯高由
刑部郎中為道州明年二月丁亥祭於先聖文宣王
之廟堂庭庳陋椽棟毁墜公既祭而出登墉以望爰
得美地節用以制財物乘時以僦工役逾年而克有
成廟舍峻整階序廓大講肄之位師儒之室立廩以
周食圃畦以毓蔬權其子母贏且不竭由是邑里之
秀民感道懷和更來門下咸願服儒衣冠由公訓程
公攝衣登席親釋經旨丕諭本統化用興行人無争
訟注伯高字景晦按姓譜明一統志以伯高景晦為
兩人誤
韋宙唐書韋丹傳京兆萬年人子宙宣宗朝拜吏部
郎中出為永州刺史州方災歉乃斥官下什用所以
供刺史者得九十餘萬錢為市糧餉俗不知法多觸
罪宙為書制律竝種植為生之宜戸給之州負嶺轉
餉艱險每饑人輒莩死宙始置常平倉收穀羡餘以
待之罷冗役九百四十四員縣舊置吏督賦宙俾民
自輸家十相保常先期湘源生零陵香歲市上供人
苦之宙為奏罷民貧無牛以力耕宙為置社二十家
月會錢若干探名得者先市牛以是為凖久之牛不
乏立學官取士家子弟十五人充之初里民婚出財
會賓客晝夜集多至數百人貧者猶數十力不足則
不迎宙條約使略如禮俗遂改邑中少年常以七月
擊鼓入民家皆迎為辦具喧呼疻鬭宙至一切禁之
薛存義柳宗元送薛存義序存義假令零陵二年矣
蚤作而夜思勤力而勞心訟者平賦者均老弱無懷
詐暴憎
唐世旻(詳忠臣志)
五代蕭結明一統志祁陽令不畏強禦方暮春時有
州符下取舟競渡刺史將臨觀結怒批其符曰秧開
五葉蠶長三眠人皆忙廹划甚閒船守為止
宋王繼勲宋史列傳平陸人知道州未幾授本州刺
史州境與廣南接劉鋹屢引兵入寇繼勲因上言嶺
表可圖之狀
李琯明一統志太平興國初知永州時乘五季後諸
政廢弛琯以身率下奉行詔諭綱紀大振
歐陽觀陸伯生廣輿記通判道州以廉能稱觀修之
父也
劉芮明一統志字子駒東平人永州司理鞠獄為法
家疏駁芮謂今觀疏駁者之設意大與古人用心不
同從古惟聞死中求生不聞生中求死託疾而歸
寇凖宋史列傳貶道州司馬帝初不知也他日問左
右曰吾目中久不見寇凖何也左右莫敢對明一綂
志天禧間罷相貶道州司馬素無公廨百姓競荷瓦
木不督而成
吳輔姓譜劍浦人天聖中第進士調道州推官會有
告寇至者郡僚欲毁橋守城輔曰自橋而南者皆吾
民也安可棄民以自全耶聞者壯其言
王贄慶歷四年知道州禦山猺有方民得安堵轉運
使周陵以聞仁宗賜書曰天下郡國皆如是朕復何
憂六年召赴闕授殿中侍御史(舊通志)
黃炎周仲華俱江華縣令宋童碩孫江華縣令題
名記黃奉議之申減役錢周寺正之奏減二税民到
於今受其賜甘棠遺愛有口皆碑
徐處仁宋史列傳字擇之穀熟人令東安蠻人叛處
仁入峒開示恩信蠻感泣誓不復反
郭允升姓譜字彦生泰和人徽宗時知零陵縣蠻獠
歸服徙知安化虎不為害民有蠻虎藏之謠允升初
興學校文教之化僻壤大同
盧子文姓譜知永州大興學校後除廣西運判永民
艱食運米賤糶以濟之
田如鼇姓譜南康人舉進士累官監察御史出知道
州民樂其豈弟
胡寅宋史胡安國傳崇安人子寅字明仲知永州寕
德皇后訃至朝廷用故事以日易月寅上疏言禮讐
不復則服不除願降詔旨服喪三年衣墨臨戎以化
天下
楊萬里宋史列傳字廷秀吉水人零陵丞時張浚謫
永杜門謝客萬里三往不得見以書力請始得見之
浚勉以正心誠意之學萬里服其教終身廼名讀書
之室曰誠齋
李南壽字元衡龍泉人紹興中知道州疏減大禮錢
之病民者邦人歡呼後擢起居舍人乞外補孝宗語
曰卿道州之政甚美姓名常書於屏間未忍令卿去
朕側改禮部侍郎(舊通志)
章穎宋史列傳字茂獻臨江軍人道州教授作周敦
頤祠會宜章寇為亂郡僚相繼引去穎獨留寇平郡
守以功入為郎奏穎有恊贊之功可大用
李揆姓譜瀏陽人乾道二年領鄉薦授寕遠尉獲盜
十數或謂曰可用賞特選揆曰殺人以階榮顯吾不
為也
楊翼之字元禮三山人為永州博士訓諸生為學以
躬行實踐為要永州絃誦之風自翼之始州人士無
不戴之
歐海茶陵人知零陵縣有勸農十詩真德秀稱其為
風雅之助
王元春字景毓邵州人知零陵縣創縣學於愚溪口
加意造士善績茂著
趙師懿福州人宋宗室淳熙進士嘉定間知道州振
頽俗戢吏奸期月之間百廢具舉民歌其德建祠九
疑廟西
陳疇寳慶中知永州興修黌序復捐千緡市學田為
貢士之資加恤軍伍支犒特優闢黃熊大小將軍嶺
路自清湘達於衡陽(以上舊通志)
李芾宋史列傳其先廣平人徙衡州初辟祁陽尉賑
荒有聲攝縣縣大治辟湖南安撫司幕官時盜起永
州招之歲餘不下芾與参議鄧坰提千三百人破其
巢擒賊魁蔣時選父子以歸餘黨遂平
許洄明一統志紹定間令江華新學校增生徒數年
之間民安盜息
楊允恭道州教授宋史胡穎傳衡有靈祠吏民夙所
畏事穎撤之作來諗堂奉母居之嘗語道州教授楊
允恭曰吾夜必瞑坐此室察影響咸無有允恭對曰
以為無則無矣從而察之則是又疑其有也穎甚善
其言
燕堅龍知零陵縣民苦吏追攝乃刻木為牘凡民訟
有連逮者書其姓名使自召之作字民銘刻石縣治
(舊通志)
元林興祖元史列傳字宗超福州人至正八年遷道
州路總管時湖南副使哈喇特穆爾屯兵城外聞賊
至以乏軍需欲退兵興祖入城視事即以恩信諭鹽
商貸鈔五千錠且取郡樓舊桐板為盾賊聞新總管
至一日具五百盾以為大軍且至中夕遁去永明縣
洞猺屢竊發為民害興祖以手牓諭之皆曰林總管
廉而愛民不可犯也三年不入境春旱蟲食麥苗興
祖為文禱之大雨三日蟲死而麥稔己而罷興作賑
貧乏輕徭薄斂郡中大治憲司考課以道州為最
烏克遜澤元史列傳臨漢人至元二十一年調永州
路判官湖廣平章政事約蘇穆爾貪縱淫虐誅求無厭
或妄言初歸附時州縣比屋斂銀將輸之官銀己具
而事中止約蘇穆爾即下令責民自實隨地置獄株連
考掠死者載道所獲盡掩有之有使至永澤戒吏美
供帳豐酒食務順適其意使者感愧因間以利害曉
之一郡獲安是歲盜起寳慶武岡行省遣澤討平之
誅其首惡餘得減免二十六年丞相僧格建議考校
錢穀澤自上計行省約蘇穆爾怒曰郡國錢糧無不增
羨永州何獨不然孫府判慢我拘繫之明年僧格敗
約蘇穆爾伏誅澤始得釋
樊炳明一統志永州路總管戢貪鋤強拯民興學毁
淫祠八百餘區驅巫祝以代民役政化大行
劉潛明一統志吉安人永州錄事有惠政能鋤強去
暴後攝祁陽縣令民多逋亡作還鄉歌招來安集感
泣而歸
吳芾明一統志至正中道州路判官重建路學有善
政吏畏民安
曾圭蘇天爵集零陵縣尉曾君圭家衡山業儒術命
其子堯臣捐家貲度材庀工為浯溪書院請於行省
設官以司其教又割私田三百畝以廩學者
穆蘇至正八年以奉議大夫任永州峝寇攻城力戰
却之民賴以全(舊通志)
劉祖勝(詳忠臣志)
明蓋恒弼楚紀洪武初同知道州招集流民興建學
校百廢具舉擢知永州府
張原湜明一統志兗州人洪武初道州通判廉能有
聲時郡境賊寇猖獗原湜率衆擒其魁降其餘黨境
遂以寧
余彦誠德興人洪武初知永州勤慎公平與齊東知
縣鄭敏等十人先後坐事逮繫邑民各列善政詣闕
以請上嘉之賜彦誠等襲衣靴鈔還仍給耆民道里
費時洞猺刧掠郡邑諭以威信率皆懾服民賴寕息
(舊通志)
唐吉祥楚紀字彦正歙縣人洪武庚辰進士知祁陽
縣考績為天下最賜宴禮部擢工部主事
吉嶽楚紀洪武間知東安縣時縣治公署竝為峝賊
所燬嶽涖任寄居民間安集黎庶百凡創建有方民
不知勞
朱公慶楚紀知寕遠縣時初離兵革開設縣治招撫
流移雖有小警市不易肆稱良吏首
楊守禮知江華縣公平廉静葺縣治脩學校教民禮
遜民懷其德(舊通志)
陳福山明一統志同安人由進士知零陵縣居官清
謹脩築堰塘溉田二百餘頃民賴其利號曰陳公堰
劉敏明一統志乾州人永樂間道州知州興廢舉墜
撫字有方逋逃者相繼復業
戴浩明一統志鄞縣人以進士任永州知府謹權量
申禁令通行錢法市易價平時苗賊竊發浩設法招
撫之民賴以安
李應庚楚紀洓水人以給事中知永州府政尚寬平
所居官舍僅蔽風雨奏革黑石湘口大橋關税民甚
德之
賓禮慶姓譜德州人任永州府推官資禀惇厚有訟
者喻以禮義使自悔悟人多化之獄無繫囚
沈孟儀明一統志崑山人知東安縣敦實有文寬嚴
得理修學宫葺壇壝建橋鑿井皆視如家事歲值凶
荒賑䘏安集民免流移
陳盛眀一統志知永州府廉慎有才能宣德中特勅
兼理茶賦
余岱明一統志零陵縣丞不攜妻孥公退一室蕭然
惟圖書而己
吳永裕明一統志東安知縣政尚簡易清操不渝
盛祥明一統志丹徒人知道州穎敏博學耿介不阿
時州有虎患祥禱於鼻亭祠二虎渡河一虎斃祠下
楊崇江西豐城人由舉人知永州府首興學校課試
生徒修渠堰自是山田有秋築祁陽城減貴州餉行
九等均徭之法嚴藩府校尉害人之禁又約婚嫁不
得論財貧甚者給以布帛一時婚配一千有竒(府志)
馬成四川人以明經任祁陽令清慎和易民戀之如
慈母滿九年遷去百姓赴闕乞留憲宗准復任三年
前後在祁十二年鄉民有至老未見長吏者偶至縣
庭長揖不跪左右叱之成嘆曰使吾民皆如此胥與
葛天氏遊矣禮而遣之(舊通志)
何詔明一統志字廷綸山陰人以進士知永州府勤
恤民隱按丁田以制賦役白諸臺司著為令自是吏
㒺售奸流移還定
吳允正明一統志南海人知永州府存心愷悌以德
化民有弗率者先教而後威終不加苦
張鑑明一統志瑞昌人知永明縣廉介自守施政有
方勸課農桑作興學校民到于今稱之
符鍾南昌人知道州值歲荒饑殍載道鍾悉發倉穀
賑濟而後以聞全活無筭適永明猺賊越境為寇諭
以恩威諸猺解散(舊通志)
熊汲明一統志南昌人以進士任永州知府養粹用
和操嚴施恕以文學潤色吏治有古循吏之風
白思義明一統志同知永州府單車至任處己剛方
旁郡有滯獄當道委鞫無虛日讞詞詳明譽望藉甚
樂汝剛明一統志知江華縣復流民六百餘戶
唐瑶武進人嘉靖中知永州府仁厚簡易長育士𩔖
勸民以勤力作敦善行諄復不倦(舊通志)
范之箴明一統志秀水人以進士任永州府存心涖
政去後見思既調漢陽民多遠候起居尋陞湖廣參
政
黃翰明一統志豐城人以進士守永州勤慎清苦愛
民好士遇旱禱雨輙應
周諒明一統志永豐舉人嘉靖中知寧遠縣涖任五
載凡舊令逋負完結者百三十有九事時歲大旱徒
步拜禱雨隨㴻躬率鄉兵搗高山城巢立五營以扼
其險江華苗叛奉委𠞰捕平之
傅應正安福人隆慶辛未進士知零陵縣剛正不阿
片言析獄民以為神邑咸陽里與粤全州接界民因
争田致相攻殺兩省撫按檄應正與全守會勘應正
剖決如流兩界皆翕服
林汝詔漳浦人由進士任永州司理剛正自持洞悉
一方利病條陳永衛屯田之弊請當道勘丈屯政軍
政一時清肅復議抵兌軍糧法公私兩便
徐堯莘潛山人以進士守永州治持大體不事苛察
鞭扑不施一郡大化尤以興起斯文為己任一時多
所成就
陳劭懷安人歲貢生零陵教諭教士以禮義道德務
求實踐士皆以空言為恥親督諸生肄業常至夜分
秉鐸之勤劭稱最云
萬元吉南昌人天啟乙丑進士任永州推官有藩王
諸孫招納亾命元吉摘發奸狀寘其家人於理常以
政暇坐宗濓書院集諸生講學分校楚闈稱得士(以)
(上舊通志)
張恂(詳衡州府名宦)
周志躍(詳忠臣志)
皇清潘文彩臨穎人順治己亥任東安知縣盡革陋例
勸民急公辦租清約儉素勤於字人陞知寕海州
去之日民如失慈母焉祀名宦
湖廣通志卷四十五
