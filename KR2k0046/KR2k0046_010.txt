湖廣通志卷十
山川志
襄陽府
襄陽縣
鳳凰山縣東五里梁武帝立寺其上今廢
白馬山縣東十里下有白馬泉晉習鑿齒居焉因名
習家池後山簡日飲其上更名高陽池南雍州記每
年三月三日刺史褉飲於此
谷隠山縣東十三里習鑿齒隠此一作穀隠
玉山縣東三十里
鹿門山縣東三十里漢光武夢蘇嶺山神命習郁立
神祠刻二石鹿夾道口故名漢龐德公唐龐藴孟浩
然皮日休俱隠於此
陽橋山縣東五十里近橋故名春秋傳楚為陽橋之
役
虎頭山縣南三里山上有漢昭烈濯筆池金史烏珠
駐馬此山築鹿門新城等堡
鳳山縣南五里唐書孟浩然傳樊澤曾為刻碑鳳林
山南即此
峴山縣南七里襄陽耆舊傳晉羊祜每登此山置酒
嘗謂從事鄒湛曰自有宇宙便有此山由來賢哲登
此山者多矣皆湮滅無聞對曰公德冠四海聞望當
與此山俱傳祜殁襄陽人感其德立祠刻碑於其上
唐孟浩然有詩
山在縣南十里下有習家池上有望海亭
匾山在縣南十里
百丈山縣南三十里舊傳有麝香獸棲止劉表嘗遣
人採藥遇坎穴得麝香數斗如石蓮馨香芳馥非人
間所有元兵逼襄陽宋來興國以百艘侵百丈山即
此
龜山縣西南五里括地志襄人上巳日來遊多臥其
上謂可免灾
望楚山縣西南八里舊有三名曰楚山馬鞍山筴山
圖經秦與齊韓魏攻楚方城秦君登山以望楚因名
一云宋武陵王駿屢登陟以望見鄢城改今名晉劉
弘山簡九日嘗登高於此
募旗山縣西南十里相傳昔有兵卒於此募旗故名
或云其形似旗其山起伏九里又名九里山
伏龍山縣西南二十里宋曾鞏知郡事嘗禱雨於山
有應
桃花山縣西南二十五里舊傳山有桃千樹故名
襄山縣西五里以水駕山而下故名
七里山大城山俱縣西七里
阿頭山縣西十里下有曲隈相傳昔鄭交甫遇仙女
解佩處
萬山襄沔記以峴山萬山紫蓋山為三峴
馬鞍山即劉弘山簡宴處在縣西四十里
隆中山縣西三十里有隆中書院遺址即孔明讀書
處有十景曰三顧堂六角井古栢亭躬耕田梁甫岩
控膝石老龍洞小虹橋半月溪野雲庵
土門山縣西四十里其形如門
鶴子山縣西五十里近鶴子川故名
獨樂山縣西北六十里水經沔水又東徑樂山即此
孔明每登遊好為梁父吟
方山縣西北下有水曲之隈乃漢女昔遊處張衡南
都賦遊女弄珠漢臯之曲即此
紫蓋山縣西北五里宋改名中峴山
柳子山縣北七里
陳庄山縣北三十里
梅林山縣北四十里
謝公巖縣西南五里昔謝希逸遊此故名
峴巖縣西南七里
楚巖縣西南十里
黃龍洞風洞俱縣南三十里
白馬洞縣南(闕)
鹿門洞縣南三十五里
僊女洞縣西北三十里
碧雲洞縣西五里檀溪南
漢江由均州歴光化縣西北里許别入榖城縣徑繞本
縣又經宜城東四里入安陸府境
淳河縣東三十里
滚河縣東六十里
唐河縣東二百里源出河南南陽府唐縣入漢江
清泥河縣西北三十里
七里河縣北七里東流入白河
白河清河俱縣東北十里
泥河縣東北九十里
襄水縣西北五里源出柳子山北流為檀溪南流為
襄水又名涑水
檀溪縣西十里漢昭烈乘的盧過此彭年林水錄云
溪水出自鴨湖北經漢隂谿之陽為徐元直崔州平
故宅習鑿齒畣謝安書每省家舅於檀溪念崔徐之
交未嘗不撫膺躊躇惆悵彌日
五娘子洲縣東五里
蔡洲縣東漢水中後漢蔡瑁居此
虎尾洲縣南三十里
解珮渚縣西十里鄭交甫遇江妃解珮處
斬蛟渚縣北郡守鄧遐斬蛟處
鐵窗口府城西北四里樊城西
田堘港縣東南三十里
隆盛港縣東南四十里
沙河港縣南四十五里
土山港縣南五十里
石牌港縣西三十里
竹篠港縣北三十里
黃龍港縣東南四十五里
峴潭縣南
魚浦潭縣南八里
沉碑潭縣西北五里南部新書晉杜預南征紀功勒
為二碑一立萬山上一沉萬山下潭中
萬人潭萬山下
黑龍池縣東五里
習家池縣南八里襄陽記峴山南習家有大魚池山
簡每臨此輒大醉歸曰此我高陽池也城中小兒歌
之曰山公何所往來至高陽池日夕倒載歸酩酊無
所知
濯筆池縣西虎頭山上漢昭烈濯筆於此
白馬泉即習家池縣東南十里
甘泉縣西南七里峴山上
飲馬泉縣西南十里
孝義井縣城内以唐孝子尹怦得名
韓公井唐韓思復傳襄州有昭王井傳言服者死人
雖渴不敢飲韓朝宗移書謝神自是飲者無恙人便
號韓公井
王粲井在習家池杜詩應同王粲宅留井峴山前
葛井縣西二十里
宜城縣
毓秀山儒學後
五車山縣東二十里俗傳有龐德公舁金棄此山下
鷄鳴山縣東三十五里相傳真武遊此值鷄鳴故名
兩乳山縣東三十里有龍潭古寺兩山如乳狀
兩耳山以形似名
天龍山俱縣東四十里有天龍坑
卧牛山縣東五十里
南泉山縣東七十里山南有泉
鐵砧山縣東八十里
偏頭山鷄鳴山東
赤山縣東南五十里土石皆赤下有深潭相傳吕尚
嘗釣於此名釣魚洞
覆船山縣南四十里
鳳凰山縣南四十四里
鷂子山牛心山南上有風洞
牛心山縣西南二十里
女冠山縣西南二十五里
紫蓋山縣西里許
菜公山縣西二十五里土産仙韭故名
石梁山縣西三十里上有龐德公祠
蚌山縣西三十五里山形似蚌
王家嶺縣東里許
走馬岡縣東南六十里
赤湖岡縣南五十里
古羊岡縣西北四十里
夫子埡去城四十里相傳夫子曾遊此
上滴水巖五車山下有伍子胥廟
下滴水巖赤山下
卧虎巖縣北
僊人洞赤山半巖闊丈許相傳有仙居此
臭湖故襄城東
楊柳湖縣東一里
泰山湖縣南一里
石子湖縣南四十里
天鵝湖縣西十五里
糠皮湖縣西北七里
磨珠湖縣北二里相傳有龍磨珠於此
長渠縣西四十里曾鞏記荆及康郎楚之西山水出
二山之間秦白起攻楚壅水為渠以灌鄢即此
潘家河縣東七十里
蠻河縣西南四十五里發源房縣界經南漳入縣西
南至破河腦入漢江按春秋時名鄢水左傳楚屈瑕
伐羅及鄢亂次以濟是也後曰夷水水經所謂漢水
又南逕宜城縣東夷水注之是也又其後曰蠻水酈
道元謂避桓温父名故改曰蠻水
交丫灘在破河腦因蠻河水出漢二水交流故名
灌子灘縣北二十里
連四洪灘灌子灘下一灘四洪相連
拖鎗港縣東十里
隂港朱家港俱縣東三十里
王成港縣東五十里
清水港縣東南十五里
練港縣東南四十里
龍潭港縣西南里許
毛家港縣北二十五里
蓮花池去縣里許報恩寺前
洗馬池縣東南六十里相傳關忠義洗馬處
龍池縣南十五里韓愈宜城驛記所謂白起堰是也
月牙池縣西二十里
金沙泉縣東二里其水造酒甘美世謂宜城春又名
竹葉春今塞梁元帝詩宜城醖酒今朝熟停鞭繫馬
暫棲宿温岐詩宜城酒熟花覆橋沙晴綠鴨鳴交交
皆咏此
珍珠泉縣東七十里入漢江
南泉縣東九十里入漢江
雙池泉縣西南二十里
甘泉井縣城中
杜康井縣東
關王井縣東六十里
八角琉璃井縣南二里
林公井縣西門外
朱公井縣西倉邊
千佛井報恩寺北
南漳縣
玉溪山縣治前其峯高峻有溪水聲淙淙如玉佩故
名
舞旗山縣東三十里
八疊山縣東南六十里晉司馬懿鑿山開道屈曲八
疊
四望山縣南三十里一名太府山東望襄陽西望房
陵南望荆門北望穀城皆見故名
清溪山縣南六十里其山高峻東有泉郭璞嘗遊此
賦詩清溪千餘仞中有一道士
老鴉山縣南七十里上接文陽洞下接三泉山周迴
四十餘里洞險峻幽深人不可近相傳神農所居禱
雨有應
鳳凰山縣西三里
十會山縣西十五里
雞頭山縣西百八十里北臨漳水一名臨漳山
荆山縣西北八十里通典南漳漢臨沮地有荆山相
傳周卞和宅上有抱璞巖左傳昭四年司馬侯曰荆
山九州之險十二年右尹子革曰昔我先王熊繹辟
在荆山寰宇記荆山頂上有池喬松翠柏列繞其旁
羊角山縣西北百二十四里
司空山縣西北百三十里
七里山縣北五十里
一鍬巖縣西南里許
僊女洞荆山上抱玉巖東去縣八十里
聖馬洞縣西南一里有石室可容三十人舊傳有白
馬飲水其中故名
笋石縣北五十里石門寺内石上生成玉兔望月又
生笋紋數莖
清涼河縣東十二里源出西溪洞與蠻河合
漳河縣南百三十里其水由當陽境入漢江
蠻河縣西南一里發源自房縣經南漳入宜城西南
六十里入漢江
沮水縣南五十里王粲登樓賦倚曲沮之長洲即此
潮水縣西百里水一日一潮
珍珠池縣西南二十里人於池旁蹴嘑則四圍水湧
如珠
一椀泉縣西二百里
三湧井靈泉寺内晉時僧聰達見此井祝曰吾教若
興水湧者三果如其言故名
棗陽縣
武王山縣東五十里唐書地理志舂陵有霸山即此
相傳楚武王遊獵處
赤眉山縣東八十里傳赤眉嘗軍此地名北寨
資山縣東南六十里深邃闊遠可以耕種脩篁大木
環山之民皆資焉故名
獅子山縣南四十里上有漢光武廟
無量山縣南七十里
青山縣西南六十里
瀴源山縣西南七十里上有二石名東西石虎
大阜山縣東北五十里上有仙人曬藥臺洗藥池
椒山縣東北六十里上有寺
甘泉山縣東北七十里地肥而水甘故名
九十九岡縣東北二十五里宋邢居實詩岐路劇羊
腸重岡九十九
華陽河縣東四十里
白河縣南四十里
中河縣南五十里
沙河縣西南一里元張翥詩沙河岸邊秋草白即此
鎮北河縣北八十里
瀴水縣東五十里西流入漢江西魏置瀴河縣以此
濜水縣南三十里源出濜山漢張衡南都賦滍澧&KR1424;
濜是也
蔡子池縣北半里相傳漢蔡倫造紙池
汝泉縣南八十里
義井縣西北七十里
榖城縣
赤山縣東南八十里丹崖壁立下臨漢水故名
永安山縣東南九十里
老軍山縣南十里
高亭山縣南十五里上有高臨廟
屛風山縣南五十里相傳白玉仙人得素書於此
金牛山縣南八十里唐廣德寺鑄鐘以牛負之路經
於此故名
薤山縣西南八十里山有孤竹三莖三年生一筍筍
成竹枯代謝不巳每諸山雲起此山無雲終不雨人
以為騐
倒驢山縣西九十里高峻險絶行者驢每倒死故名
開林山縣西北四里漢蕭何子封筑陽侯建國此山
下
穀山縣西北十里有古穀城即春秋穀伯綏舊國又
有穀神山在縣西十里上有石城
界山縣西北百二十里
黑水河縣東六十里
白石河縣西南三十里中有白石
黃土河縣西南三十五里
乾汉河縣北五里
古洋河縣東北一里
粉水在縣南雍州記云蕭何夫人於此漬粉鮮潔異
於衆水故名時人呼為粉青河又俗稱南河東南入
漢江
沅漕洲縣東五里
小樊洲縣南七十里
卧牛池縣南八十里
古靈泉縣南五十里古靈寺旁
靈泉廣德寺後
光化縣
馬窟山縣東五里中有石窟荆州圖記漢時有白馬
數匹從此窟出形小似滇池馬故名
固封山縣西北十里本名崇山唐改今名
三尖山縣西北六十里盤折幽邃抵河南南陽府境
牛頭山縣北五里今名麒麟山
杏兒山縣北七十里多産杏
蒿堰河縣東南三十五里
陡溝河縣南三十里
泥河縣北十里
龍潭縣西北五里
黑龍潭縣北五里
均州
烏頭山州東三十里
大觀山州東南三十五里
小觀山大觀山下
大嶽太和山州南百二十里水經注武當山一曰太
和山亦名嵾山又曰仙室荆州圖副記山形特秀異
於衆岳峯首狀博山香爐亭亭遠出藥石延年者萃
焉晉咸和中歴陽謝允舍羅邑宰遯於此故亦曰謝
羅山其峯最高者為天柱昔真武曾棲止修煉於此
後人謂非玄武不足以當之更名武當其紫霄南巖
舞龍真慶舊有宫元末燬於兵明永樂中改今名建
太和南巖紫霄舞龍玉虚等宫觀天柱巔冶銅為殿
範以泥金恢宏壯麗副於五嶽嘉靖間賜名元嶽周
八百餘里為峯七十二巖三十六洞三十四臺五井
五泉三潭十四天門三洞天一福地一
石階山太和山内一名華嶽地肺
寳蓋山赤山龍山砲山元望山横山
黃峰山廟垜山大界山小界山二隴山
大龍山康家山俱太和山七十二峯外
鶴鳴山太和西
外朝山太和後外向
遠山州西北二十里
方山州北十五里
冷水山州北三十里上有泉性冷味清
天柱峯顯定峰萬丈峯獅子峰皇巖峯
中筆峰紫霄峯靁石峰貪狼峯巨門峰
祿存峯文曲峰廉貞峯武曲峰破軍峯
中笏峰千丈峯大蓮峰小蓮峯大筆峰
小筆峯落帽峰白雲峯紫蓋峰松蘿峯
桃源峰隠仙峯疊字峰金鼎峯伏龍峰
舞龍峯靈應峰陽鶴峯健人峰太師峯
太傅峰太保峯始老峰真老峯皇老峰
玄老峯元老峰僊人峯隠士峰大名峯
中鼻峰聚雲峯手扒峰竹篠峯槎牙峰
竈門峯九卿峰伏魔峯玉笋峰拄笏峯
大彝峰把鍼峯丹竈峰天馬峯鷄鳴峰
鷄籠峯眉稜峰復朝峯香爐峰九渡峯
展旗峰金鎻峯青羊峰七星峯繫馬峰
會仙峯茅阜峰以上俱均州太和山計七十二峯
九里岡州境
玉虚巖太子巖崇福巖滴水巖靈應巖
靈虚巖紫霄巖卧龍巖尹喜巖隠仙巖
太上巖沈仙巖歘火巖黑龍巖白龍巖
黑虎巖風巖皇后巖白雲巖三公巖朱
砂巖天馬巖藏雲巖隠士巖雲母巖楊
仙巖常春巖集雲巖書字巖謝天地巖
北斗巖昇真巖碧峯巖九卿巖雷巖僊
龜巖以上俱均州太和山計三十六巖
白龍洞雷洞桃源洞花花洞試劍洞磨
鍼洞試心洞俱太和山
澮河州南六里
浪河州南九十里
響河州北十里
趙峪河西河蒿口河梅溪河白浪河淄
河小淄河黃沙河屈原河界河
均水州東漢地理志丹水東流入均水
滄浪水按易氏曰均州武當縣西北四十里水中有
滄浪洲又名滄浪水蓋漢沔合流即禹貢又東為滄
浪也
中洲州西北五里
滄浪洲州東北四十里
浮洲
亂石灘州東南十五里水中亂石簇立如鋩
石門灘州東南二十里
磨鍼澗州太和山北相傳真武修煉久之未契亟欲
出山至澗遇老嫗操鐵杵磨鍼問曰難乎嫗曰功至
自成真武大悟
黑龍潭太和山紫霄澗中
白龍潭在太和山
天池太乙池蒼水庫池上善池上龍池
煉丹池飲馬池日池月池俱太和山
白花泉在太和山甘露泉益人泉烈士泉
金泉宋王齊有記參斗泉相傳二星所臨
龍井在太和山
甘露井太和山玉虛宫内
鄖陽府
鄖縣
滄浪山縣城山横似舟産古松三株下有聖水寺
龍門山縣東九十里兩巖對峙如門水從中出可通
楫
古塞山縣東南八十里戰國時楚城此以備秦今名
大塞山
天馬山縣南二里又名天馬崖舊傳崖裂出天馬王
三字
寳蓋山縣南三里又名西山上有石蝦蟆倉卒視之
了不能辨山北有崖旁視之一穴甚明號星牖
羊尾山縣西百五十里
白龍山縣西二百二十里上有石盤如龍
鴉鶻山縣西北二里
三臺山縣西北八十里
錫義山縣西北百八十里一名天心山道書福地記
天心之山方圓百里四面有門上有石壇相傳列仙
所居山高谷深多産蘅其草風至不動風静反摇
黎子山縣北七十里
斧山縣東北二十里
雷峯山縣東北六十里
風火山縣東北六十五里
石鷄山縣東北七十二里
紅巖縣東南二里舊名赤壁龍滚灘側高峻色赤日
光霞彩朝夕掩映為一郡勝槩云
尖巖縣南百五十里峭削屹立千尺
仙女洞縣境内
武陽洞縣西五十里懸崖深邃旱禱多應
遠河縣東五十里
龍門河縣東六十里源出龍門山
神定河縣東南二十里源出竹山縣流入漢江
將軍河縣南百五十里北與紅石河合流入漢江
堵河縣西三十里
趙河縣北七十里西流至府東為盛水堰溉田百畝
沄洲縣東南五里
龍滚灘縣東二里相傳有龍降於此
馬嘶泉縣東北百四十里相傳漢光武屯兵處有馬
忽嘶於地掘之得泉元至正間立有黑龍廟
靈源井縣明倫堂東教授林典所鑿
通益井縣東城角指揮蔡洪鑿
品字井縣前知縣戴琰鑿
胡公井縣前知府胡倫鑿
房縣
牛心山縣東二里
青峯山縣東八十里
見日山縣東百里
十盤山縣東百四十五里
倒驢山縣東二百里高險上有張果老倒驢跡
建鼓山縣東南二百里袁崧記云登勾將山見馬鬛
建鼓嶷然半天元和郡國志建鼓與馬騣山相接冬
夏積雪
南山縣南三里宋陳與義避兵奔此有詩
石門山宋陳與義詩石門泄風無旦夜古木截道藏
雷雨
定山宋吳曾漫錄云房陵定山有朱仲子園三十六
所俱縣南七里
南荒山縣南十五里
阜山縣南百五十里左傳文公十六年戎伐楚西南
至於阜即此
望夫山縣南二百里
景山山海經荆山之首曰景山雁北歸必經其上因
名為雁塞山寰宇記房陵有三十五溪三十四山此
其發源處也
房山縣西三十里四面有石屋如房
九室山縣西四十里相傳陳摶修煉處
黃竹山縣北百里竹色皆黃
楊子山縣北百里
馬嘶山縣北百三十里最高險馬陟其巔則嘶
香耳山縣東北百里
明月山去縣四十里下有崖誌公修行處夜望光如
朗月
瑶峯嶺縣東二百五十里
誌公巖縣西四十里相傳誌公結庵處
湖溪巖縣西北十五里
八渡河縣境内源出滴水崖流入漢江旁有八河渡
馬欄河縣東三十里
南梘河縣西一里
北河縣北一里
沮水縣南五里源出景山東流入漢江左傳江漢沮
漳楚之望也
粉水縣東北五十里雍州記蕭何夫人於此漬粉鮮
潔異於諸水俗名粉漬水又盛弘之荆州記筑陽縣
西有粉水源出房陵縣取其水為粉鮮潔異於錦水
故因名粉水
小湯池縣東十里青崖山下
大湯池縣東十五里土地嶺東山下四時常温澄澈
愈痼疾瘡癬
湯泉縣東五里宋洪邁夷堅志泉中有硃砂
八角琉璃井縣西南隅上有真武廟
竹山縣
霍山縣東三里
方城山縣東四十里山上平坦四面絶固山南有城
周十餘里春秋庸地有四方城此其一也楚使盧戢
黎侵庸地方城即此
香爐山縣東南五十里
龍祇山縣南二里舊道士王若冲於此山服柏葉上昇
雞公山縣南三里
上庸山縣西南四十里上庸水源出此雄峻為一方
鎮古以上庸置邑
庸城山縣西五里庸人昔居於此上置鼓故又名懸
鼓山與横鞍山相連
筑山縣西五里筑水所出漢昭烈屯兵筑口即此
馬鞍山縣西五里
鼇山縣西十里
黃茅關山縣西十五里
十轉山縣西二十五里
觀山縣西三十里
燕子山縣西三十五里
寳峯山縣西七十里
女媧山縣西九十里俗傳女媧煉石補天處下有女
媧廟宋劉光祖詩女媧山下少人行洞谷聲中一鳥
鳴
白馬山縣西百里水經注蜀孟達降魏文帝以為新
城太守治房陵有白馬山山石似馬望之逼真達登
之嘆曰劉封申耽據金城千里而更失之乎為上堵
吟音韵哀切有惻人心今水次尚歌之
聖母山縣西北三十里世傳有聖母仙登此見惡蛇
舉而擲之迄今周迴四十里無蛇
中山縣西北百五十里
礜石山縣北十里舊云山有礜石其白如雪
倉樂山縣東北百五十里昔有邑人徐元周積穀於
此救饑鄉人德之故名
九里岡縣北七里
魚舵巖縣西北百八十里
韭菜巖縣東北百里
霍河縣境合庸水即堵水
北星河縣北二里發源陜之白河界合水坪㟍峪觀
音溝諸水北來入庸水東注
堵水縣境一里源出陜西平利縣界下流縣東流入
漢江
筑水縣西五里源出筑山
鼇水縣西十里又名龜水其水多蛇龜邑人云莫飲
鼇谷水水中有蛇龜
上庸水縣西四十里源出上庸山南流入孔陽中有
潭相傳投石潭中雷雨即作
孔陽水縣西九十里源出檀溪嶺水宜洗物除垢應
刀劍亦甚利後周以此水名縣
秦口縣東六十里
兩河口縣西南四十里官渡柿河二水至此相合故
名
一碗水縣西二十里
千尺井縣境宋殷隠容家濬井千尺無水濬者不覺
至一國題云梯仙國初得道者送此修行及還家巳
三世矣濬者莫知所之
竹谿縣
誥軸山縣東隅
白巖山縣東三十里
馬鹿山縣東六十里
竪棋山峒﨑山俱縣東百六十里
騎牛山縣東南百二十里
大峪山五峯山俱縣南十五里
鼓圓山縣南六十里兩山相峙南為南鼓圓北為北
鼓圓下各有洞
紅土一山縣南百二十里
算盤山白楊山俱縣南百五十里
張家山縣南百八十里
左旗山縣西三十里
望葫蘆山縣西百五里
連錢山雞籠山俱縣西北六十里
上庸山縣北十里雄峻為一方鎮古以上庸置邑
獨松山縣北四十里
五星峯縣治前
畫屛峯縣西五里
車停岡縣南十里
椒林岡縣北四十里
白雲巖縣東十五里
鹽井巖縣南百里
風洞縣東三十里
北鼓圓洞南鼓圓洞縣鼓圓山之南北
峒溪洞縣西南三十里
水坪河縣東三十里
縣河縣東六十里
樊停河縣東北四十里
住峪河縣東南六十里
柿河縣東南百二十里
浪河縣南五十里
南江河縣南七十里
小葛河縣南百七十里
順河蠶河俱縣南二百里
竹谿河縣西五里發源雞山
淨峪河縣東北五里
兩河口縣東南七十里縣河與龍堰河相連又名潭口
鄖西縣
南門山縣南
黃山縣北里許
槎牙山縣東十里
石門山縣東南十五里
火車山縣東南三十里
娘娘山縣西南八十里
羊尾山縣西南百五十里
光點山縣西六十里
廣順山縣北五里
黃龍山在上津舊縣東五十里山下有洞洞有泉禱
雨輒應
趙湖山在上津東五十里
嵩山在上津南六十里
礦山在上津南百里産鐵
十八盤山在上津西百五十里高峻盤折十八盤方
至其巔
周恭山在上津西北二十里昔周恭耕此
五峪山在上津北五里有五峯
磨石嶺縣南二十里
界牌嶺縣西一里以南門背峪川分東西而嶺居其
中故名
觀軍嶺在上津南十五里
懸鼓巖縣西三里
滴水巖縣西三十里
觀音巖縣西南三十里
白巖在上津南百里
如來巖在上津東北四十里内有佛像
老龍洞縣西百八十里又上津南四十里亦有龍洞
娘娘洞縣西北八十里娘娘山下其泉九處出如沸
鼎垂若素練聲似震雷麓田悉資其灌溉
仙人洞在上津西百一十里内有三教神像
激浪河縣東二里
五里河縣東二里至縣前與天河合流入南門會漢水
石門河縣東南十五里空洞如門
歸仙河縣東南五十里
芋門溝河縣南五里
南門河縣南二里
七里溝河縣南三十五里
火梅溝河冷箭流河俱縣南五十里
天河縣西南一里
小河縣西門隅
麥峪河縣西北十里
黃沙河縣西北七十里源出上津縣龍山入漢水
東河縣西北八十里
五里坪河縣東北十里
八道河縣東北八十里
箭河在上津東南二十里
冷水河在上津東南八十里
八里河在上津西南三十里
罳峪河在上津西北五里
漢水在縣南五十里出嶓塜山經漢中東流至大别
入江
吉水在縣境源出陜西商縣鐵鶻嶺過縣西南百里
入漢江俗呼夾河
聖鐘潭在天河内相傳有鐘飛入潭風雨則鳴
動心潭在縣西南一里其深莫測視之令人心悸
月兒潭在縣西北二十里
相公池在縣北七里宋相張士遜遊覽處
蓮花池在上津南八里
天池在上津西南百二十里上有泉並池有二畝許
不由人力
一碗泉在縣北六十里有石孔大如碗泉自中湧出
寒而清冽
惠澤靈泉在上津龍王廟前
方井在上津東關
保康縣
筆架山縣學前
蛇峪山去縣五十步一名萬朝山
三十六榜山縣東南十七里
天馬山縣南十里
石人山縣南二十五里
司空山縣南八十里
老架山縣南百里
樓鼓山縣南百二十里
馬盤山縣西南百里
冬瓜山縣西四十里
梭塞山縣西百八十里
萬安山縣西北十五里
烏呼山縣西北十五里
五臺山縣西北十里
三尖山縣西北九十里
萬連山縣北三里萬峯相連疊翠可觀
懸壺嶺縣東南九十里
深谿河縣東南百里
鷄冠河縣南百五十里
板倉河縣南五十里
湯峽河縣西三十里水温可愈疾一名湯羊河
桑坪河縣西百里
大市河縣西百二十里
豆沙河縣西北十五里
粉青河縣北三十五里
蔣口河縣北四十五里
清溪河縣東北十五里
蘇泉縣後山下知縣蘇惠和因山前疏鑿民皆便之
遂名
直隸歸州
楚臺山舊城内楚襄王遇神女處建臺其上
卧牛山州東四里形如卧牛唐翰林李矗為刺史建
亭其上
破石山州東十五里有大石破為十字登陟咸經其
間
鷄籠山州南二十里踞兵書峽口
香爐山州南二十五里以形名
龍王山州南六十里祈雨輒應
牛角山州西一里
八學士山州西十里山有八垤皆朝州治唐李矗建
學士樓以對此山
野猪山州北十里在八學士山旁
相公嶺州東二里上有宋王宅址
五老峯州署前一名文筆山
銅鼓岩州南六十里懸岩上四乳突出以石擊之其
聲清越
兵書峽州東二十里漢諸葛武侯藏書處
空舲峽州東四十里自州至長陽四百里内峽水奔
流石磧險惡夏月水漲必空舲乃可上灘
白狗峽州南二十里兩崖如削白石隠狀𩔖狗唐杜
甫詩白狗斜臨北黃牛更在東
鐵棺峽白狗峽東隋唐嘉話王果為雅州刺史舟經
此峽仰見懸崖間一棺視之骸骨存焉旁有石誌云
三百年後水漂我將及長江垂欲墮欲墮不墮遇王
果果愴然為殮葬而去
都里峽州北五十里
玉虚洞州南香溪二里内唐天寳中有人遇白鹿於
此薄而窺之有洞可容千人石壁異文成龍虎花木
之狀有石乳結成物象温潤如玉左有二小洞名青
蓮水簾景極幽異
蓮花洞州南五十里中有石若蓮花
雷鳴洞叱灘中駭浪觸石聲若雷鳴
烏牛石州前江中
白馬石與烏牛石相對
鐵心肝石大江峭壁懸石如伏肝
大江源出蜀之岷山由烏山經巴東入州出夷陵
羅沱州西六十里有石可為硯
䕫沱即周武王封熊繹處今䕫子國地
五象溪州南十里有屈原碑嘉靖間被水衝没
香溪州南二十里源出興山至州左入大江傳為昭
君洗粧處按康熙初年會合三省官兵攻李寇於茅
麓立塘運糧於此
九龍灘州前怪石錯出如九龍狀
新灘州東二十五里原為坦地嘉靖間山圯兩岸壁
立大石横江怒濤如雷商賈必停舟卸装過此
叱灘州西三里水石相激如噴叱聲舟行至此多覆
一名人鮓甕黃庭堅詩命輕人鮓甕頭船
蓮花灘州南三里江水湧沸似蓮花
躍金灘兵書峽北宋寇萊公過黃牛峽夫人擲金簪
於水默禱河伯舟至此有鯉魚躍入舟剖之得簪
洗馬池得勝門外一里相傳楚襄王洗馬處
獨清泉湧泉門外冬夏不涸清潔甘美
清泠泉州東五里水極清泠
濯纓泉州東南十里内有神蛇人穢其水蛇輒見
楚王井楚臺山北
張公井州舊無貯水處明正德間張僉事伐石甃井
人咸稱便
洗面井昭君洗面於此
長陽縣
石橋山縣東三里
蓮子山縣東四里
金子山縣南二里
紗帽山儒學案山
方山縣南三十里明一統志山四面俱方有風穴口
大如甕夏則風出冬則風入春秋分則靜袁崧云一
名風井山重源濬發北注夷水清涼浚洌異於他溪
縱伏暑之辰不敢澡濯
香花山縣南三十里
馬鞍山縣南三十五里
蘆黃山縣西南教善里外交石門界
雪山縣西南教善里外交容美界
巫靈山寳尖山綺黃山俱縣西三十里
石笋山縣西四十里
桑木山縣西八十里
石柱山雲遶山俱縣西北
雞公山縣北四里
青相山縣北五十里
若葉山櫻桃山黃連山俱縣北五十里
龍角山清江北方域志山穴内有隂陽二石隂石常
濕陽石常燥旱鞭隂石則雨澇鞭陽石則霽
桃山安寧鄉
將軍山隔江山勢雄峻崖石如帶鎧甲狀上有藺將
軍廟
望川山山勢高聳望見夷陵
東峯嶺縣東一里
馬鬃嶺縣南八十里
老鴉嶺縣西八十里
青岡嶺縣西
蒲嶺縣西百二十里
文筆峯縣東十里
高峯縣南德興里外交松滋界
掛榜巖文筆峯側峯屹懸河石色青白相間如掛榜
觀音巖縣東二里
白馬巖縣東南十五里清江之南石狀如白馬故名
雙柱巖縣南三十里
掛鐘巖縣南九十里
龍頭巖象鼻巖俱縣西十里兩巖相對
麂子巖縣北十里
赤巖縣北三十里
獅子巖縣北磨市里
仙人巖縣境内
仙人洞縣西二十里
藏書洞縣西二十里宋郭雍藏書處
聚雲洞三際和尚飛昇於此
龍門洞兩崖劍立岩穴幽邃泉瀑飛注
仙女洞清江南
石笋縣南二石若笋
百里荒横百里縱不知幾百里深林茂箐熊虎之藪
蠻獠盤踞
清江縣治南一名夷水源出舊施州開蠻界經建始
縣境流入本縣至宜都縣入大江蜀水皆濁此獨清
鱉浪灘秋浪灘西寺灘石羊灘靖安灘
龍吟灘虎嘯灘俱縣西北
馬達溪磨石溪鵝溪株木溪
興山縣
青龍山縣東草木鮮華峯巒雄秀
盤龍山縣東二十五里
仙侣山縣東三十里層峯疊嶂曲折幽靜荆州志昔
有人入山採藥愛其竹樹葱蒨留居數載一日相挈
而出摘蘭葉化小舟泛溪水而去
天池山縣東四十五里四圍壁立一線通頂上有一
池雖旱極不涸
五指山縣東五十里五峯如指上有鐵瓦殿仙人橋
萬夀宫玉皇閣夾路石欄扳鎻而上旁有小石柱高
百餘丈頂上老松數株雀巢如壘可望而不可至
高蘭山縣東六十里峯巒秀起
老君山縣西高三十里
高頭山縣西三十里一峯侵漢萬木凌雲對峙青龍
拱揖羅經雖發脈萬朝山而綿亘迴繞為邑屛翰
茅麓山縣西北七十里周圍百里高三十里峻壁陡
巖險阻莫比逆寇李來亨盤踞其上凡十一年康熙
三年始討平之
羅經山縣北二十里周五十里上有雙峯直干霄漢
峯迴壑轉聳青曳翠望之如兩戟然
天竺山縣北七十里峯插雲漢周圍百餘里
金紫山縣北八十里
萬朝山自老君山分𣲖六十六峯兹山特出高五十
餘里羣山環拱萬木蒼森積雪經年未溶
建陽峽源出寧都曲折四十八渡約十餘里至建陽
村流入香溪
龍口峽縣北二百五十里
響水洞縣東五里洞門懸岩僅容人内平坦如屋冷
氣襲人山後有小穴石級百步盡則平坦約方里許
緣木而下有石柱數莖如蓮花蓋托之狀再進數步
一石如橋懸架兩岸其下波沸如雷傳有神龍居焉
屈老洞縣東五十里瀑布懸空夏凉冬温相傳屈原
讀書於此
深渡河縣西十里源出龍潭隨山曲折二百里逹縣
南陽河源出當陽飛瀑如雷流三百里至縣西與深
渡河會南入香溪達川江
建陽河源出寧都曲折至建陽峽四十八渡南流至
香溪入川江
東陽河縣東五十里
點軍河縣北五十里
平水河縣北七十里
新奔灘縣南三十里
白馬灘縣南七十里
珍珠潭縣南一里相傳昭君盥水墜珠花於此
黃龍潭縣西七十里
龍口潭縣北百里周四十里水從石澗迸出即縣西
河源
白龍潭縣東北百里高山之上潭闊數十丈
龍池縣北十五里
洗墨池縣北三十里
清泉學宫後引流遶大成殿後環入泮池至觀瀾門
外會香溪入大江
巴東縣
羅頭山縣東七里
七寳山縣東八十里
鐵爐山紅葵山俱縣東三百二十里
金籠山縣東三百四十里
巴山縣南一里又名金字山一峯分三岡而下形如
金字縣治依之
桐水山縣南五十里
石柱山縣南二百五十里
高大山虎頭山俱縣南二百里
天寳山縣南安居里
馬鞍山縣西南三里
安居山縣西南五十里
野龍山縣西二十里
覆磬山縣西四十里
雙□山縣西三百里
畫眉山鎮南山俱縣西三百一十里
苦竹山刀尖山俱縣西三百三十里
招蜂山縣西北十里
明月山紫陽山俱縣西北四十里
石羊山三盆山俱縣西北五十里
小戒山縣西北六十里勢極高峻一道從崖間入止
容一人過此則平曠可容百家昔人多避兵於此
蜀口山長豐山俱縣西北百里
飛鳳山縣北五里
羊乳山縣北三十里
金蓋山縣北七十里
梁臺山縣北三百二十里
石門山縣東北三十五里山有石徑深若重門漢昭
烈為陸遜所破走逕此門追者甚急乃燒鎧斷道得
免
向王山縣東北五十里與明月山相連高大無樹木
常有雲氣冬則先有雪傳古向王耕此
龍會山縣東北歸州界上有水火風三洞
青銅山去縣北二十里嘗産青銅今絶
長嶺縣東南三百一十里
長子嶺縣西南三百里
馬嶺縣西南四百二十里
仙人巖縣西北後一都
馬巖清江南後一都
破石峽縣東歸州界
門扇峽縣西大江兩峯相對峭壁如門
巴峽縣西三峽之一袁崧記巴東三峽猿鳴悲猿鳴
三聲淚沾衣杜詩即從巴峽穿巫峽
無源洞縣東五里中有溪流飛瀉如銀深邃莫測兩
岸可容萬人居民每避兵於此
羅頭洞縣東五十里
鎻洞縣西北四十里
下馬洞縣北十里
秋石洞縣北二十里
大沱石縣西北大江處歐陽修硯譜其色青黑斑斑
其文微麗亦頗發墨
將軍石長豐里石直立百餘仞
楊柳荒縣西南建始里
青電荒縣北在市里
大江源出蜀之岷山自巫山經縣屬萬流驛西瀼東
瀼牛口等處入歸州
清江河自施州經縣屬野三關桃符口南灘長灘等
處入長陽
三垻河源出九江坪一流入房縣一流入大寧一流
入西瀼溪與大江合
三潮水石間有水一日三潮
東瀼溪西瀼溪縣東西二水入大江唐杜甫常居
此草堂址尚存
羅溪長豐里
紫陽溪赤溪俱長豐里
八斗灘縣東十五里有二上八斗近香爐灘下八斗
近横梁灘
石門灘縣東三十五里
清水灘縣西十里江水泛急觸而為漩舟人戒嚴於
此
白磁灘縣南二百一十里
温凉井縣南三百里
隂晴井縣南四百里井上有雲則雨無雲則晴
塔院井西嶺上去江五里江長則長江消則消消不
至涸長不至溢
舊鹽井縣北八十里元置鹽課司
通幽井相傳飲此可療疾下嘗有鼓樂聲
相公井夀寧寺
恩施縣
回龍山城内昂然竒秀如龍回頭
象耳山城内一名舵樓山
龜山城内城隍廟居上
成山城内土主廟在上
連珠山縣東五峯如貫珠宋政和中封山神為嘉惠
侯與此山相接控清江之口者曰龍首山
金瓦山縣東四十里岩石鱗次𩔖瓦而色黃
石盤山縣東四十九里項有大石如盤
天樓山縣東五十六里山勢聳拔如危樓倚天
畫屛山縣東六十里
羊角山縣東百餘里尖峯高聳天半
巾子山縣東百六十里
東門山縣東南百餘里舊有關在山之東土蠻以此
分界
文筆山縣南二里卓立如筆
天成山縣南十五里上有天生橋
金柱山縣南七十二里
翠濤山文筆山西南山石高起數十尋中有竅通北
透明俗號通明山
客星山縣西七里南連雪嶺高出雲霄
猿啼山客星山北猿啼最多宋黃知命詩大猿呌罷
小猿啼箐裏行人白晝迷春夏常積雪又名雪嶺
藥山縣西二十里下瞰麒麟溪
石乳山縣西北七十里周迴百餘里多生石乳
宜山縣西北與月臺對
赭馬山縣西北百一十二里
銅甕山縣北七十六里
都亭山縣北二百里崇岡深麓映帶左右山下多良
田廣囿後周置亭州取此
飛鳳山縣北
朝陽山大田所北門外與城内山連
碧波峯縣東抱城西遶委折如波
旗峯縣北十里與鼓水俱近演武場
朝霞嶺大田所東五十餘里
瘦驢嶺縣西七十里宋黃庭堅詩艱危寧度瘦驢嶺
奔走莫隨肥馬塵
通天巖縣東八里上有竅通天下有澄潭莫測
洪巖縣南三十里
大龍洞城東十五里
影娥洞城南十五里日影水光相盪照人洞境甚異
雙城洞縣北四十五里
清江遶城而東至宜都入大江
西北江大田所西二十里有二溪合流下入洞又有
橋高十餘丈若天生然
頭渡河大田所東十里派出龍洞口流為河
萬頃湖大田所西南二百里與酉陽接界
鐵溝水城東蘇軾贈喬太傅詩城東坡壠何所似風
吹海濤低復起城中病守無所為走馬來尋鐵溝水
朝貢水縣東六十里
麒麟溪城南相傳宋雍熙中麒麟出此
黔黎溪城西南三百四十里源出北荒中
通潮溪連珠山北其水朝長暮消與海潮相通
盤龍溪清江東北
嘉蓮池縣前一名鼓角池符瑞志宋端拱元年七月
旋州鼓角池生嘉蓮
蝦蟇池縣南百二十里池多蝦蟇春水漲輒跳躍出
岸間後距先爪前趾變羽即隨衆鳥飛去土人往往
張羅得之
馬公泉縣北一里
宜泉城北味極甘美
文明井儒學内
龍岡井回龍山下景泰中鑿清冽甘美
廣利井大田城内
湖廣通志卷十
