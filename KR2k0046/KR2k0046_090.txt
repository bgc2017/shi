湖廣通志卷九十
藝文志
表
晉
讓開府表羊祜
臣祜言臣昨出伏聞恩詔拔臣使同台司臣自出身以
來適十數年受任内外每極顯重之地常以智力不可
彊進恩寵不可久謬夙夜戰慄以榮為憂臣聞古人之
言德未為衆所服而受高爵則使才臣不進功未為衆
所歸而荷厚禄則使勞臣不勸今臣身託外戚事遭運
會誠在過寵不患見遺而猥超然降發中之詔加非次
之榮臣有何功可以堪之何心可以安之以身誤辱高
位傾覆亦尋而至願復守先人敝廬豈可得哉違命誠
忤天威曲從即復若此蓋聞古人申於見知大臣之節
不可則止臣雖小人敢緣所蒙念存斯義今天下自服
化已來方漸八年雖側席求賢不遺幽賤然臣等不能
推有德進有功使聖聽知勝臣者多而未達者不少假
令有遺德於版築之下有隠才於屠釣之間而令朝議
用臣不以為非臣處之不以為愧所失豈不大哉且臣
忝竊雖久未若今日兼文武之極寵等宰輔之高位也
臣所見雖狹據今光禄大夫李喜秉節高亮正身在朝
光祿大夫魯芝潔身寡欲和而不同光禄大夫李應涖
政弘簡在公正色皆服事華髮以禮始終雖歴内外之
寵不異寒賤之家而猶未蒙此選臣更越之何以塞天
下之望少益日月是以誓心守節無苟進之志今道路
未通方隅多事乞留前恩使臣得速還屯不爾留連必
於外虞有闕臣不勝憂懼謹觸冐拜表惟陛下察匹夫
之志不可以奪
唐
荆南謝上表張說
伏奉二月二十五日制書除臣荆州大都督府長史拜
命荒服浮舟遄泝以今月十七日到州上訖山列楚望
水横南紀德非羊祜迹謝宋均何以鎮靜流亡攘除猛
虣臣說申謝臣宿濫宸眷累塵榮奬福過生災至剛多
缺一辭庭闕已涉五年不有自白之書竟無因人之請
天光燭照雲霧頓披窘鱗更躍鎩翮仍翥揣分瞻恩何
階及此媿乏才能不足宣揚皇風敢竭心力少冀上酬
元造
代伊僕射謝男宥授安州刺史表呂溫
雷驚里巷日照閨門寵命自天戰跼無地臣誠懼誠感
頓首頓首臣聞惟君任臣固無虚授知子者父敢私不
才臣頃者伏以聖政維新時清無事遂絶指縱之望求
申念主之誠陛下以臣統兵歲深周陟艱險長三軍之
子弟積百戰之瘡痍將有去留念其情義理資感勵事
貴便安爰勅臣男試總戎務臣雖訓之以義教之以忠
而鈍拙有涯策磨靡及童兒代斵每懷傷手之憂小子
在邊曾靡折屐之喜將何遽膺寵數荐沐恩光直授竹
符就加金組且祁午之為軍尉父已懸車陸抗之將父
兵子非綵服豈比臣身居端右男領方州鳴玉會朝朱
轓行縣焜耀中外超冠古今名數之樂何如人臣之事
斯極千載至公之運獨被殊私萬物咸遂之辰先蒙曲
澤瀝肝呈膽莫盡微誠毁族殞身不足為報
代永州韋刺史謝上表柳宗元
伏奉某月日制書除臣永州刺史以某月日到州上訖
受命若驚臨職彌懼臣某誠惶誠恐頓首頓首臣以無
能累更事任神州赤縣實所備嘗過量逾涯每深兢惕
不惟聖恩推澤濫駕朱輪祿秩徒增詎施乳哺之惠服
命虚受寧興襦袴之謠况此州地極三湘俗參百越左
袵居椎髻之半可墾乃石田之餘曠牧守於再秋彌驕
獷俗代征賦於三郡重困疲人分災本出於一時積弊
遂逾於十稔撫安未易知法出而姦生子育誠難懼力
勞而功寡夙夜憂切不敢遑寧謹當宣布天慈奉揚神
化以日繫月儻或有成少禆愷悌之風因答生成之造
黃州刺史謝上表杜牧
奉某月某日勅旨自某官授臣黃州刺史以某月日到
任上訖臣牧誠惶誠恐頓首頓首臣自出身以來任職
使府雖有官業不親治人及登朝四任皆參臺閣優游
無事止奉朝謁今日蒙恩擢授刺史專斷刑罰施行詔
條政之善惡惟臣所繫素不更練兼之愚昧一自到任
憂惕不勝動作舉止惟恐罪悔伏以黃州在大江之側
雲夢澤南古有蠻風今盡華俗戶不滿二萬稅錢纔三
萬貫風俗謹朴法令明具久無水旱疾疫人業不耗謹
奉貢賦不為罪惡臣雖不肖亦能守之然臣觀東漢光
武明帝稱為明主不信德教專任刑名二主相繼聯五
十年當時以深刻刺舉號為稱職治古之風廢俗吏之
課高於此時循吏衛颯任延王景魯恭劉寬陳寵之徒
止一縣宰獨能不徇時俗自行教化惟德是務愛民如
愛子廢鞭笞責削之文用忠恕撫字之道百里之内勃
生古風凡違衆背時徇古非今王者公侯尚難其事豈
一縣宰能移其俗此蓋人為治古之人法為一時之法
以治古之教齊之即治古之人以一時之法齊之即一
時之人國家自有天下以來二百三十餘年間專用仁
恕每後刑罰是以内難外難作者相繼土地甲兵權柄
號令盡非我有終能擒之此實恩澤慈愛入人骨髓俗
厚風古不可動搖今自陛下即位以來重罪不殺小過
不問普天之下有罹艱兇一皆存恤聖明睿哲廣大慈
恕遠僻隠阨無不歡戴受十四聖之生育張二百四十
年之基宇臣於此際為吏長人敢不遵行國風彰揚至
化小大之獄必以情恕孤獨鰥寡必躬問撫庶使一州
之人知上有仁聖天子所遣刺史不為虚受蒸其和氣
感其歡心庶為瑞為祥為歌為詠以禆盛業流乎無窮
在臣心之則然豈材術之能及無任感激悃懇血誠之
至
宋
到黃州謝表蘇軾
狂愚冐犯固有常刑仁聖矜憐特從輕典赦其必死許
以自新祇服訓詞惟知感涕申謝伏念臣早緣科第誤
忝縉紳親逢睿哲之興遂有功名之意亦嘗召對便殿
考其所學之言試守三州觀其所行之實而臣用意過
當日趨於迷賦命衰窮天奪其魄叛違義理辜負恩私
茫如醉夢之中不知言語之出雖至仁屢赦而衆議不
容按罪責情固宜伏斧鑕於兩觀推恩屈法猶當禦魑
魅於三危豈謂尚玷散員更叨善地投畀麏鼯之野保
全樗櫟之生臣雖至愚豈不知幸此蓋伏遇皇帝陛下
德刑並用善惡兼容欲使法行而知恩是用小懲而大
誡天地能覆載之而不能容之於度外父母能生育之
而不能出之於死中伏惟此恩何以為報惟當蔬食没
齒杜門思愆深悟積年之非永為多士之戒貪念聖世
不敢殺身庶幾餘生未為棄物若獲盡力鞭箠之下必
將捐軀矢石之間指天誓心有死無易臣無任戰慄之
至
河陽謝上表馮京
久塵右地無補聖明坐竊強藩尚寬罪戾恩私溢望愧
悚兼懷伏念臣才不逮中智非經遠特逢盛際再列近
司擢之於尋常之中振之於傾危之下便荷異數究極
寵光齪齪備員僅能寡過碌碌成事無足論功徒肩許
國之誠靡講衞生之術曩嬰疾疹殆至膏肓雖賴上醫
迄存餘喘然而氣血潛耗智慮早衰筋力乏於步趨耳
目乖於聽覽勉從職事仍歴歲時覆餗之譏巳騰衆口
乞麾之請遽惻上心矧惟右輔名都三城重鎮水陸皆
便次舍非遙食物具宜堂皇尤峻使傳罕經於館候訟
牒希至於庭除加以時雨既優宿麥滋茂盗賊屏息閭
里阜安不煩施為有便頤養此蓋伏遇皇帝陛下天地
容覆日月照臨私臣以不報之恩諒臣有可矜之理終
始眷遇進退保全顧何心顔敢愛軀命惟願稍加藥餌
益近方書朝露未晞儻復還於舊觀烟火不息誓更竭
於精神
明
進承天大誌表張居正
伏以王業始基而弘一統丕昭長發之祥聖人受命而
撫萬方茂應中興之運勲華協德謨烈重光爰裒輯以
成書用垂貽而作範竊惟帝圖肇啟固錫祚之自天王
氣獨鍾必毓靈之有地黃帝本軒丘而立號神農繇姜
水以宅尊姬籙將昌澤豫培於豐芑漢基既建念仍注
於枌榆振古如兹於今為盛惟承天之封域實南土之
隩區禹别荆州躔鶉火而幅員斯廣熊開楚甸標樠木
而疆守滋雄川嶽儲精貞元遘會我睿宗獻皇帝聖修
王度邁至德於周文慈孝獻皇后内治母儀嗣徽音於
太姒封之赤社王此大邦式國刑家根本布二南之化
積高累厚謳歌係四海之心乃基駿命以維新聿肇鴻
休之有俶恭惟皇帝陛下慶承燕翼期應龍飛握溫洛
之貞符嗣膺寶歷協天潢之吉兆入御瑤樞遡懷佑啟
之洪恩特舉尊崇之曠典覲耿光而揚大烈丕振先猷
建皇極以敘彝倫遹追來孝迨慈宫之南祔勤御蹕以
躬臨卜吉壤於純山廓新規於舊邸帝暉下爥騰周歌
夏諺之歡天藻昭回軼過沛横汾之詠聖澤溢江而洽
漢皇風動邇以及遐至若禮文樂器之掌在祠官及夫
靈囿甫田之貽諸世守閎謨偉績皆古昔之稀聞大賚
隆施蓋臣民之殊遇匪表章於今日曷炳耀於將來顧
守臣纂述之初雖塵御覽而紀事體裁之謬未當淵衷
豈謂無徵實將有待屬以昊恩申佑降瑞運於山陵緬
惟世德彌昭切孝思於岵屺遂頒渙號俾闡賁文高館
宏開簡儒臣而載筆嘉名煥錫勞宸翰以標題惟誌之
為稱其義本屬於郡國而此書所載其事則繫於朝廷
既不容盡同左右史之文又安可仍襲方輿家之體乃
加芟定載用討論志在尊君分十二紀以識其大言皆
摭實列四十卷以總其凡父作之子述之聖而繼聖盡
美也盡善也書不一書藏名山而副在有司垂百代不
刊之典遵先王而監於成憲慰九重罔極之懷顧臣等
學本面墻見同窺管繪乾坤之高大曷能擬諸形容瞻
日月之光華何以加其潤色僅效編摩之職莫殫揚厲
之忱伏願治普文明化成孝理神祗篤祜三都鞏磐石
之安宗社綏休億載衍皇圖之慶
湖廣通志卷九十
