湖廣通志卷二十七
藩封
在昔藩封之制所以作屏王室枝幹相維非惟親
賢並建而炎黃之裔功德未艾也三代建國在荆
土者多矣厥後皆入於楚歴年之永列國無與比
賈誼稱長沙國小而獨完勢疏而最忠蓋謂諸侯
王宜衆建而少其力也自東漢而後或繫以郡縣
之名而不必居其地或食以邑戸之租而不得操
其權豈非變通之良法而輕重之得宜者乎若柳
宗元蘇軾之論其亦凖時勢以立言者與
古先封國
風伏羲氏風姓子孫受封為風國元和郡縣圖志復
州竟陵縣城本古風城古之風國路史上世貳國於
風而為姓故帝之後有風后堯誅大風禹訪風后皆
其祚云地當汊水明一統志風城在五華山
厲春秋魯僖公十五年齊師曹師伐厲杜預曰厲楚
與國義陽隨縣北有厲鄉師古曰厲讀曰賴路史今
隨縣之北厲鄉賴鄉也有厲山在隨縣北百里神農
是生
房明一統志鄖陽府房縣春秋為房子國
商契佐禹治水有功封於商鄭玄曰商國在太華之
陽皇甫謐曰今上洛商是也
謹按左氏魯昭公元年傳云遷閼伯于商丘商人
是因商丘在今河南歸德府而史記殷世家云自
契至成湯八遷然則上洛商其始封商丘其後所
遷歟又按元魏以上洛郡為洛州析商置上津縣
今為鄖西縣地
商世荆楚商頌惟女荆楚居國南鄉孔穎達曰周始
封熊繹為楚子於武丁之世不知楚君何人也嚴氏
粲曰禹貢荆及衡陽惟荆州乃在南即荆楚也荆岐
既旅至於荆山乃在西蓋雍州之荆也詩人以有二
荆故以荆楚别荆岐
楚史記楚世家楚之先祖出自帝顓頊高陽高陽生
稱稱生卷章卷章生重黎為帝嚳高辛居火正甚有
功能光融天下帝嚳命曰祝融祝融之弟吴回吴回
生陸終陸終生子六人其六曰季連芈姓周文王之
時季連之苗裔曰鬻熊事文王其子曰熊麗生熊狂
熊狂生熊繹當周成王之時舉文武勤勞之後嗣而
封熊繹於楚封以子男之田居丹陽熊貲立始都郢
彊陵江漢間小國小國皆畏之十一年齊桓公始霸
楚亦始大昭十年吴人入郢十二年吴復伐楚楚去
郢北徙都鄀頃襄二十一年秦拔郢燒夷陵楚東北
保於陳考烈二十二年東徙夀春命曰郢負芻五年
秦滅楚為郡自熊繹至負芻凡四十一傳
謹按丹陽在今秭歸水經江水又東過秭歸縣之
南又東逕城北注云其城北對丹陽楚熊繹始封
丹陽之所都也後徙枝江亦曰丹陽見路史郢在
今江陵水經江水又東逕江陵縣故城南注云故
楚也路史云徙鄀今宜城為北郢又按熊渠封長
子康為句亶王中子紅為鄂王少子執疵為越章
王以非先封建附見沿革志内
隨姬姓侯爵地在義陽隨縣今隨州魯桓公六年楚
武王侵隨隨侯聽季梁諫懼而修政楚不敢伐魯定
公五年吴入郢鬭辛與其弟巢以楚王奔隨事並見
春秋左傳又春秋魯哀公元年楚子陳侯隨侯許男
圍蔡杜預云隨世服於楚不通中國吴之入楚昭王
奔隨隨人免之卒復楚國楚人德之使列於諸侯故
得見經
唐姬姓侯爵地在義陽安昌縣東南左傳魯宣公十
二年楚子圍鄭晉師救鄭楚子使唐狡與蔡鳩居告
唐惠侯曰不榖不德而貪以遇大敵不榖之罪也敢
藉君靈以濟楚師又魯定公四年蔡侯吳子唐侯伐
楚五戰入郢五年秦師救楚滅唐
鄧曼姓侯爵地在今襄陽境春秋魯桓公七年鄧侯
吾離來朝左傳魯莊公六年楚文王伐申過鄧十六
年楚復伐鄧滅之
樊侯爵周宣王時仲山甫為卿士兼師保之官有賢
德封於楚為樊侯一統志襄陽樊城即仲山甫之樊
國
謝本申國姜姓伯爵炎帝四岳之後周宣王時封元
舅申伯於謝詩曰于邑于謝南國是式是也路史棘
陽東北百里謝城是有謝水
弦春秋魯僖公五年楚人滅弦弦子奔黃杜預云弦
國在弋陽[車犬]縣東南前漢地理志江夏郡[車犬]縣故弦
子國水經江水又東逕西陽郡南注晉書地道記以
為弦子國也明一統志西陽城在黃岡縣境漢舊縣
屬江夏晉弋陽郡治此
黃嬴姓子爵顓頊之裔齊桓圖伯會貫盟陽穀黃與
焉僖公十二年楚滅黃舊志謂古黃都於河南光州
黃州蓋其域按左傳黃人不共楚職曰自郢及我九
百里焉能害我今自郢至齊安界大約九百里餘明
廖道南楚紀亦云黃在今黃州
鄖皋陶之後子爵左傳魯桓公十一年楚屈瑕用鬭
廉策敗鄖師於蒲騷其後楚滅鄖以鬭辛為鄖公杜
預云鄖國在江夏雲杜縣東南有鄖城蒲騷鄖邑
麇嬴姓子爵魯文公十一年楚子伐麇成大心敗麇
師於防渚潘崇復伐麇至於錫穴又十六年楚大饑
麇人率百濮聚於選將伐楚事並見左傳杜預云麇
在均州鄖鄉即今鄖陽
邾曹姓子爵祝融之後水經江水又東逕邾縣故城
南注云楚宣王滅邾徙居於此故曰邾也
謹按路史云邾亦在黃今黃州西北百二十里新
洲地有邾城蓋邾君所居也
䕫芉姓子爵楚熊摯之裔也左傳魯僖公二十六年
蘷子不祀祝融與鬻熊楚人讓之對曰我先王熊摯
有疾鬼神弗赦而自竄於蘷吾是以失楚又何祀焉
楚成得臣鬭宜申帥師滅蘷以蘷子歸杜預云蘷在
建平秭歸縣今歸州興山縣
權姓爵未詳楚子克權使鬭緡尹之遷權於那處事
見左傳杜預云權國名南郡當陽縣東南有權城水
經沔水又東右會權口注云水出章山東南流逕權
城此古之權國也
庸魯文公十六年楚大饑庸人率羣蠻以畔楚楚子
因蒍賈策滅庸事見左傳書傳云庸濮在江漢之間
水經注渚水又北逕上庸郡故庸國也路史庸氏伯
爵今房之竹山漢之上庸
穀嬴姓伯爵春秋魯桓公七年穀伯綏來朝杜預云
穀國在南陽筑鄉縣北路史今襄陽穀城西北五里
有故穀城有穀伯廟
鄀允姓子爵左傳魯僖公二十五年秦晉伐鄀又文
公五年秦人入鄀杜預曰鄀本商密秦楚界上小國
其後遷於南郡鄀縣則今宜城水經沔水又經鄀縣
故城南注云古鄀子之國也秦楚之間自商密遷此
為楚附庸楚滅之以為邑
鄾左傳魯桓公九年楚子使道朔將巴客聘於鄧鄧
南鄙鄾人攻而奪之幣殺道朔及巴行人楚使鬭廉
及巴師圍鄾水經注淯水又南逕鄧塞東又逕鄾城
東古鄾子國也蓋鄧之南鄙也路史鄧之分子爵鄾
也注云曼姓舊通志云在今棗陽
濮左傳魯文公十六年庸人率羣蠻以畔楚麇人率百
濮聚於選將伐楚路史熊姓以多曰百濮舊通志庸在
今竹山則濮不出江漢麇人率百濮則濮必隣於麇
廬左傳魯桓公十三年楚屈瑕伐羅羅與廬戎兩軍
之大敗之水經沔水又東過中廬縣東注云即春秋
廬戎之國也師古云襄陽縣南有次廬村路史廬國
故楚地今襄之宜城應氏謂在廬江
隂左傳魯昭公十九年楚公子赤遷隂於下隂師古
云古陰國乃故酇也又有下陰在陰城之西後之所
遷今光化乾德路史襄之穀城東北有陰城
鄢舊通志云爵姓無攷杜預云鄢水在襄陽宜城縣
入漢路史䢵姓今襄之宜城楚之鄢都一曰郢昭四
遷頼於鄢者漢惠三曰宜城
絞爵姓無攷魯桓公十三年楚伐絞大敗絞師為城
下之盟而還事見左傳路史在隨唐之南
貳爵姓無攷左傳魯桓公十一年楚屈瑕將盟貳軫
鄖人軍於蒲騷將與隨絞州蓼伐楚師林堯叟云貳
軫二國名路史在隨州南
軫爵姓無攷路史軫國在楚東南
州杜預云州國在南郡華容縣東南路史今荆南監
利故華容古州也昔隨絞州蓼伐楚敗鄖者皆近楚
小國莊辛言州侯者非淳于之州
羅熊姓左傳魯桓公十三年楚屈瑕伐羅及鄢亂次
以濟且不設備羅與廬戎兩軍之大敗之水經注枝
江其民古羅徙羅故居宜城山楚文又徙之於長沙
路史初封在襄之宜城後徙江陵之枝江周東乃徙
長沙
謹按漢書志宜城縣西舊羅國後徙枝江長沙國
羅縣注應劭曰楚文王徙羅子自枝江居此今平
江縣南三十五里有古羅城故址即羅子所遷地
也
漢
衡山王吳芮前漢書列傳秦時番陽令也沛公攻南
陽遇芮之將梅鋗與偕攻析酈降之及項羽相王立
芮為衡山王都邾其將梅鋗功多封十萬戶為列侯
項籍死上以鋗有功從入武關故德芮徙為長沙王
都臨湘
謹按邾漢江夏郡地臨湘東長沙郡治所
臨江王共敖前漢書項籍傳義帝柱國共敖將兵擊
南郡功多因立為臨江王前漢高帝紀初項羽所立
臨江王共敖死子尉嗣立為王不降遣盧綰劉賈擊
虜尉
謹按臨江國漢南郡治所
臨江哀王閼前漢書列傳孝景前二年立三年薨無
子國除
長沙定王發孝景皇帝唐姬子以前二年封傳七世
臨江閔王榮前漢書列傳榮為臨江王三歲坐侵廟
壖地為宫自殺無子國除
長沙王興後漢書帝紀建武二年詔曰惟宗室列侯
為王莽所廢先靈無所依歸朕甚愍之其並復故國
十三年詔曰長沙王興不應經義其以興為臨湘侯
衡山王勃淮南厲王子文帝十二年分淮南地以勃
為衡山王即吴芮舊封地
安城思侯蒼容陵侯福路陵侯童茶陵節侯
訢夫夷敬侯義舂陵節侯買都梁敬侯定俱
長沙定王子蒼元光六年封傳二世福元光六年封童訢
俱元朔四年封義元朔五年封傳四世買元朔五年封傳
四世至建武二年立祉為城陽王定元朔五年封傳四世
舂陵戴侯仁長沙定王之裔定王子買以元朔五年
封舂陵國在漢零陵郡三傳至仁徙封南陽亦號舂
陵仁生敞敞生祉新莽時奪爵光武即位封祉為城
陽王
高城節侯梁長沙頃王子始元六年封傳四世免
鍾武節侯度長沙頃王子元康元年封傳三世無後
安陸侯平楚思王子元始元年封八年免
當陽侯益廣陽思王子元始二年封七年免
昭陽侯賞承陽侯景俱長沙刺王子元始五年封
陰城思侯蒼趙敬肅王子元朔二年封國在漢南陽
郡今棗陽地
尉文節侯丙趙敬肅王子元朔二年封
竟陵侯平舂陵侯敞孫敞生祉值新莽時奪爵光武
即位封祉為城陽王祉薨立子平為蔡陽侯後坐與
諸王交通國除永平五年更封平為竟陵侯
安鄉孝侯喜趙哀王子竟寧元年封
湘鄉侯昌長沙孝王子建平四年封
邔侯柱泗水王歙孫歙光武族父也建武二年封泗
水王歙子終封淄川王歙薨終居喪思慕哭泣二十
餘日亦薨封長子柱為邔侯以奉終祀
平春悼王全孝章帝子以建初四年封無子國除
列侯梅鋗見前衡山王吴芮傳
酇文終侯蕭何前漢書列傳初從入漢為丞相守蜀
及關中給軍食佐定諸侯為法令宗廟高帝六年封
傳九世王莽居攝元年侯禹嗣建國元年更為蕭鄉
侯莽敗絶
龍陽敬侯陳署以卒從漢王元年起覇上以謁者擊
項籍斬曹咎侯千戸高帝九年封
邔嚴侯黃極忠前漢書列傳以羣盗長為漢擊臨江
王及諸侯高帝十二年封傳六世元始元年賜極忠
代後者敞爵關内侯
便頃侯吴淺以父長沙王功侯二千戸孝惠元年封
[車犬]侯黎朱蒼以長沙相侯惠帝二年四月封傳四世
罪免
沅陵頃侯吴陽以父長沙王功高后三年封
醴陵侯越以卒從漢起櫟陽以卒吏擊項羽為河内
都尉以長沙相侯六百戶高后四年封
平陵侯蘇建以都尉從車騎將軍功侯武帝元朔二
年封六年坐罪免
湘成侯敞屠洛元狩四年封
湘成侯監居翁以南越桂林監聞漢兵破番禺諭甌
駱民四十餘萬降元鼎六年封
平陵侯范明友以擊烏桓功侯宣帝元鳳四年封地
節四年謀反誅
富民定侯車千秋以丞相侯昭帝征和四年封傳二
世國除
石城侯王廣山桑侯王常子徙封石城侯永平十四
年坐與楚事相連國除
武當侯鄧棠西華侯鄧晨子晨初娶光武姊元後以
佐命功受封薨小子棠嗣後徙封武當侯
平春侯吴盱廣平侯吴漢子初封筑陽侯建初八年
徙封平春侯
蘄春侯陳浮祝阿侯陳俊子徙封蘄春侯傳三世
[車犬]侯王符淮陵侯王霸子徙封[車犬]侯
竟陵侯劉隆南陽安衆侯宗室也建武年封亢父侯
十三年更封竟陵侯
鄳侯鄧邯中興初以功封
酇侯蕭熊建邦七年封即何之後
益陽亭侯馬昌馬成之後
羅侯竇瓌竇憲弟初封夏陽侯徙封羅侯
三國
吴王孫權權自公安都鄂改名武昌蜀漢章武元年
權受魏主丕策命稱吴王
晉
隨縣王整義陽城王望第三子也歷南中郎將封清
泉侯先父望薨武帝以義陽國一縣追封為隨縣王
子邁嗣
隨郡王邁隨縣王整子也太康九年以義陽之平林
益邁為隨郡王
長沙厲王乂晉書列傳長沙王武帝第六子也太康
十年受封乂才力過人虚心下士甚有名譽子碩嗣
竟陵王楙初封樂陵亭侯武帝受禪封東平王及懷
帝踐祚改封竟陵王
楚隠王瑋武帝第五子初封始平王太康末徙封於楚
當陽侯杜預字元凱杜陵人博學明於興廢之道
襲祖爵豐樂亭侯以平吴功進爵當陽縣侯
襄陽縣侯王濬字士治弘農湖人博涉典墳疎通亮
達恢廓有大志以平吴功封
上庸縣侯唐彬鄒人有經國大度尤明易經泰始初
賜爵關内侯後與王濬共伐吴改封上庸縣侯
武當侯滕脩南陽西鄂人初仕吴封西鄂侯聞皓降
乃縞素流涕送印綬詔以脩為安南將軍封武當侯
臨湘縣公孫惠為東海王越參軍以迎大駕功封
長沙郡公陶侃晉書列傳侃字士行本鄱陽人也早
孤貧孝廉范逵過侃其母乃截髮得雙髲以易酒肴
樂飲極歡逵過廬陵太守張蘷稱美之察侃為孝廉
會劉弘為荆州刺史辟侃為南蠻長史以軍功封東
鄉侯轉都督湘州刺史蘇峻作逆戎服登舟斬峻改
長沙郡公薨諡曰桓子瞻為蘇峻所害詔以瞻息弘
襲侃爵子綽之嗣薨子延夀嗣宋受禪降封吴昌侯
武岡侯王導晉書列傳導字茂弘覽之孫也少有風
鍳識量清遠元帝為琅邪王素相親善𨗳傾心推奉
及帝登尊號以討華軼功封武岡侯薨諡文獻子恬
嗣
武陵侯王廙晉書列傳廙導從弟以討杜弢功封諡
曰康子順之嗣
當陽亭侯陶臻長沙公侃兄子有勇略賜爵當陽亭
侯
武昌縣侯虞潭餘姚人吴騎都尉翻之孫張昌作亂
潭起兵新昌又平陳恢討沈充以前後功封
江陵伯陸華吴人少有雅望以孝聞以平錢鳳功封
竟陵縣男桓宣宣開濟篤素為元帝丞相舍人與祖
逖陶侃共事以前後功封
宜城縣伯鄧嶽陳郡人有將帥才略以平蘇峻郭默
功封
秭歸男袁躭少有才氣倜儻不羈蘇峻之役王導引
為參軍峻平封秭歸男
平春侯胡威一名貔夀春人荆州刺史質之子武帝
謂威曰卿孰與父清對曰臣不如也臣父清恐人知
臣清恐人不知以功封
武昌郡公王敦敦入石頭擁兵不朝放肆兵士劫掠
以敦為丞相進爵武昌郡公還屯武昌
南郡公桓温温自江陵北伐師次伊水擊姚襄大敗
之及討蠻賊文盧妖賊李弘傳首京師升平中封南
郡公
南北朝宋
江夏文獻王義恭幼而明穎姿顔美麗高祖特所鍾
愛諸子莫及元嘉元年封
長沙景王道憐宋書列傳道憐高祖中子初為國子
學生高祖克平京邑道憐留侍太后桓元走以功封
竟陵縣公高祖受命封長沙王子義欣嗣
南郡王義宣元嘉元年封竟陵王世祖即位改封南
郡王
竟陵王誕文帝第六子元嘉二十年封廣陵王後改
封竟陵
武昌王渾文帝第十子初封汝陰王魏破汝陰郡徙
渾為武昌王
桂陽王休範巴陵哀王休若按宋書俱文帝子孝
建三年封
安陸王子綏孝武帝子大明二年封
邵陵王子元按宋書孝武子大明六年封
隨陽王翽明帝第十子初封南陽王昇明二年以南
陽荒遠改封隨陽
江夏王伯猷建安王休仁子泰始三年封
武陵王贊邵陵殤王友桂陽侯義融營道侯
義綦臨澧縣侯襲按宋書義融義綦長沙景王
子襲景王孫
武陵郡公檀道濟宋書列傳道濟高平金鄉人少孤
奉姊事兄以和謹稱高祖創義道濟從入京城以勲
列五等侯為天門太守遷武陵内史封作唐縣男文
帝即位進封武陵郡公
華容縣侯王弘宋書列傳弘臨沂人也少好學以清
恬知名永初九年以佐命功封
龍陽縣侯王鎮惡宋書列傳鎮惡北海劇人也祖猛
字景略鎮惡為天門臨澧令以討劉毅功封漢縣侯
高祖受命追封龍陽侯
益陽縣侯坦護之宋書列傳護之略陽桓道人也南
郡王義宣反護之破平之封益陽縣侯
枝江侯徐湛之父逵之尚武帝長女會稽宣公主為
彭城沛二郡太守生湛之為武帝所愛永初三年詔
以公主一門嫡長且湛之致節之裔封枝江縣侯
臨沮伯張邵武帝討桓元召為主簿轉太尉參軍武
帝受命以佐命功封臨沮伯分荆州為湘州以邵為
刺史
霄城縣侯趙倫之宋孝穆皇后弟以佐命功封霄城
侯
武昌縣公謝誨涉獵文義博贍多通累遷太尉主簿
從征及武帝即位封武昌縣公
佷山縣侯到彦之字道豫楚大夫屈到後宋武帝討
孫恩以鄉里樂從每有戰功封佷山縣子武帝受命
進為侯佷山漢南郡地
貞陽縣公沈攸之宋書列傳攸之吴興武康人司空
慶之從父兄子也少孤隨慶之征討有功景和元年
封東興侯太宗以攸之為寧朔將軍賊平封貞陽縣
公
竟陵侯吴喜明帝即位喜請東討百姓聞吴河東來
便望風降散所至克捷封竟陵縣侯
州陵縣侯江彛彛少自藻厲為後進之美預討桓元
功封南郡州陵縣五等侯
龍陽縣侯杜慧慶按文獻通考慧慶交趾朱鳶人以
討盧循功封
邵陽縣男杜幼文臨沅縣男孟龍符按文獻通攷
幼文以軍功封孟龍以征廣固功封
南齊
衡陽元王道度太祖長兄建元二年追加封諡
江夏王鋒高帝第十二子十歲能屬文好琴書有武力
宜都王鏗高帝第十六子永明間為南豫州刺史雅
得人心
長沙威王晃武陵昭王華俱太祖子
竟陵文宣王子良武帝第二子敦義愛古少有清問
禮才好士著内外文筆數十卷子昭胄嗣
安陸王子敬武帝第五子初封應城縣公後封安陸
王隨郡王子隆武帝第八子性和美有文才文集行
於世
巴東王子響豫章王世子永明六年封
南郡王子夏世祖第二十三子
桂陽王鑠巴陵王子倫邵陵王子貞衡陽王
子峻湘東王子建俱世祖子
安陸昭王緬初封安陸侯都督雍梁荆司軍事留心
詞訟為百姓所畏愛贈安陸王子寳晊嗣
巴陵隠王寶義南齊書列傳明帝長子也建武元年
封晉安郡少有廢疾不堪出人間止加除授梁受禪
封謝沐縣公尋封巴陵郡王奉齊後
江夏王寶元明帝第三子建武元年封
巴陵王昭秀桂陽王昭粲俱文惠太子建武間改
封
邵陵王寳攸桂陽王寶貞俱明帝子建武間封
江陵公寳覽安陸昭王子建武元年封
霄城公寳宏安陸昭王子建武元年封
吉陽縣男蘇烈侃之弟隨諸將平石頭封吉陽
縣男
襄陽縣侯張敬兒南陽冠軍人便弓馬有膽氣齊高
帝頓新亭敬兒求詐降以取之斬休範封襄縣侯
沌陽侯周盤龍北蘭陵人膽氣過人尤便弓馬宋封
晉安子元徽二年隨高帝頓新亭改封沌陽侯
應城縣公王廣之沛郡相人少好弓馬便捷有勇力
初封蒲圻子延興元年進應城縣公
安陸縣侯江祏祏姑為齊高帝兄始安王妃生明帝
祏少為明帝所親及即位遷安陸縣侯
霄城侯劉懷珍平原人漢膠東王寄之後初封中宿
縣侯建元二年改封霄城
湘鄉縣侯吕安國南齊書列傳安國廣陵人宋累封
湘南縣男沈攸之事起太祖以安國為湘州刺史袁
粲謀石頭安國進號前將軍太元二年上遣安國出
司州持節總荆郢諸軍北討事平改封湘鄉縣侯
梁
南平元襄王偉梁書列傳南平王太祖第八子天監
元年封建安郡王十七年高祖以建安土瘠改封南
平郡王諡元襄世子恪嗣
長沙嗣王業梁書列傳長沙王高祖長兄懿之子東
昏肆虐懿遇禍天監元年追封長沙郡王諡曰宣武
業幼明敏識度過人天監二年襲封子孝儼嗣
衡陽嗣王元簡高祖四弟暢子暢仕齊卒天監元年
追封衡陽郡王元簡襲封
桂陽嗣王象梁書列傳象長沙宣武王第九子初叔
父融仕齊宣武之難融遇害天監元年封桂陽郡王
無子詔象為嗣襲封爵象事所生母以孝聞尋遷衡
湘二州諸軍事湘州刺史湘州舊多虎暴及象在任
為之静息故老咸稱德政所感
邵陵王綸梁書列傳邵陵王高祖第六子天監十三
年封侯景構逆加征討大都督率衆討景兼道入赴
直指鍾山賊徒大駭綸與戰大破之翌日賊來攻相
持日晚賊稍却安南侯駿以數十騎馳之賊回拒駿
駿部亂因逼大軍軍遂潰奔還京口大寳初大修器甲
將討侯景元帝遣王僧辯帥舟師逼綸綸走武昌
綸長史韋質司馬姜律聞綸敗馳往迎之收散卒屯
於齊昌郡景將任約使鐵騎襲綸綸走定州行至汝
南西魏所署汝南城王李素者綸之故吏開城納之
乃修浚城池收集士卒將攻竟陵西魏遣大將軍楊
忠儀同侯幾通率衆赴焉綸嬰城自守後李素中流
矢卒城乃陷執綸綸不為屈遂害之
南郡王大連簡文帝第五子初封臨城縣公大寶元
年封南郡王
安陸王大春簡文帝第六子初封西豐縣侯大寶元
年封安陸王
武昌郡王&KR2684;昭明太子子大同三年封
當陽公大心簡文帝第二子中大通四年封
梁王莊陳霸先滅梁湘州刺史王琳奉莊纂梁祚於
郢州
瀏陽縣公大雅太宗子大同九年封
衡山縣侯恭祁陽侯通理恭南平王偉子通理南
康王績子
雲杜侯柳慶遠河東解人高祖受禪封重安侯天監
二年改封雲杜
竟陵侯曹景宗新野人幼善騎射好畋獵高祖至竟
陵以景宗圍郢城取建康城平封湘西縣侯天監元
年改封竟陵縣侯
醴陵縣侯江淹梁書列傳淹考城人義師至新林淹
微服來奔天監元年封臨沮縣開國伯其年改封醴
陵侯
漢夀縣伯蔡道恭南陽冠軍人天監初以功封
謹按梁書蔡道恭傳齊除散騎常侍屢有戰功義
兵起以道恭舊將素著威略專相委任天監初論
功封漢縣伯
當陽縣侯鄧元起當陽人少膽幹膂力過人建康城
平封
霄城縣侯范雲舞隂人少機警有識善屬文天監元
年以佐命功封
夷陵縣子裴邃䆳十歲能屬文善左氏春秋天監初
年邊境自效以功封
枝江縣侯杜崱京兆杜陵人幼有志氣以膽勇稱太
清三年與兄岸弟幼安兄子龕等夜歸元帝受封
幼安封華容縣侯
江陵縣侯杜岸崱兄太清中與崱同歸元帝受封
陳
衡陽獻王昌陳書列傳衡陽王高祖第六子拜長城
國世子與高祖俱遷關右高祖即位頻遣使請於周
人許之而未遣天嘉元年二月昌發自安陸百僚上
表議以昌為湘州牧封衡陽郡王詔可三月入境令
緣道迎接丙子濟江於中流船壊以溺薨諡曰獻無
子世祖以第七子伯信為嗣
江夏王伯義世祖第九子天嘉六年封
武陵王伯禮桂陽王伯謀俱世祖子伯義伯禮天
嘉六年封伯謀太建中封
宜都王叔明高宗第六子太建五年封
武昌王叔虞高宗第十九子太建十四年封
岳陽王叔慎陳書列傳岳陽王高祖第十六子也太
建十四年立為岳陽王出為湘州刺史隋楊素兵下
荆門遣將龐暉略地至湘州城内將士莫有固志剋
日請降叔慎乃置酒會僚吏酒酣嘆曰君臣之義盡
於此乎乃刑牲結盟使人詐送降書於龐暉暉信之
剋期而入叔慎伏甲待之縛暉以徇坐射堂招合士
卒數日之中兵至五千人衡陽太守樊通武昌刺史
鄔居業皆請赴難隋薛胄兵次鵝羊山叔慎戰敗胄
擒斬之時年十八
長沙王叔堅湘東王叔平沅陵王叔興岳山
王叔韶巴東王叔謨俱高宗子叔堅太建元年封
叔平叔興叔韶至德元年封叔謨至德四年封
南平王嶷邵陵王兢俱後主子嶷至德元年封兢
貞明二年封
西陽王叔穆宣帝第二十三子至德元年封
南郡王叔澄高宗第二十五子至德元年封
臨江縣侯杜僧明廣陵臨澤人元帝承制授臨江
縣子平侯景以功進爵為侯
漢陽縣侯胡穎吳興人以從軍功封
沌陽縣侯周鐵虎膂力過人初仕梁封沌陽縣
子進爵為侯降高祖復其本職征王琳為琳所
擒不屈死
魚復侯徐世譜巴東魚復人以討侯景功封
武昌郡公周炅安城人少豪俠任氣有將帥才梁
封西陵縣伯高祖踐祚改封龍源縣侯贈封武昌郡
公子法僧嗣
夷道縣侯樊毅南陽湖陽人以戰功封夷道縣伯後
進為侯
隨郡公司馬消難仕北周為鄖州總管楊堅專政消
難心不平以所統八鎮九州之地來附時太建十二
年詔封隨郡公
零陵郡公侯瑱充國人天嘉初以功封
南平郡公吴明徹陳書列傳明徹秦郡人高祖受
禪拜南安將軍將兵討王琳天嘉三年周廸反詔
以明徹為江州刺史督衆軍討廸太建元年朝議北
伐明徹决計請行秦郡降進克仁州進爵南平郡公
湘東郡公徐度安陸人天嘉元年以平王琳功進湘
東郡公
興寧縣侯荀朗陳書列傳朗潁陰人少慷慨有將帥
大略高祖入輔齊遣蕭軌東方老據石頭城朗自宣
城來赴大破齊軍永定元年賜爵興寧縣侯
益陽縣侯陸子隆陳書列傳子隆吴郡吴人世祖嗣
位子隆隨侯安都拒王琳於沌口王琳平封益陽縣
子華皎據湘州反頻遣使招誘子隆子隆不從及皎
敗郢州子隆出兵襲其後與王師會進爵為侯
北魏
宜都王目辰桓帝之後顯祖傳位有定策功受封
江夏公吕太祖族弟以平凉州功封
吉陽男比于太祖族弟以司衛監討白澗丁零有功
封
襄陽侯乙斤高凉王孤後襲封襄陽侯顯祖崇舊齒
拜外都大官甚見優重
宜都公穆崇代人太祖為魏王拜崇征虜將軍從平
中原封歷陽公後又徙宜都公
南郡公毛脩之滎陽陽武人領兵討蠕蠕大檀及從
世祖平凉俱有功封南郡公
零陵侯穆遂留穆崇長子討蠕蠕有功賜爵零陵侯
武陵侯因章帝之後以功封曲逆侯世祖時改爵武
陵
南郡公李益中山人尚世祖妹武威長公主封南郡
公子惠襲爵
北齊
漢陽王洽神武第十五子天保元年封
齊安王廓武成第四子
北周
荆王元武帝子宣政元年封
郢王術宣帝子大象二年封
楚國公趙貴天水南安人以軍功封
鄖國公韋叔裕京兆杜陵人字孝寬少以字行以征
伐積功封子揔嗣
楚國公豆盧寧昌黎徒河人以軍功封子勣嗣
隋國公楊忠弘農華陰人隋高祖父也識量深沉有
將帥之略以屢建軍功封
上庸郡公陸騰代人領東魏陽城郡守為西魏所破
被執降屢建軍功天和六年封子元嗣
竟陵縣公楊惠楊忠弟大象末封
隋
竟陵郡公坦邵國公綸弟大業間封
楚國公豆盧勣昌黎徒河人魏大統間以勣勲臣子
封義安縣侯入周改封丹陽郡公天和二年襲爵楚
國公隋開皇二年以為北道行軍元帥備邊歲餘拜
夏州總管十年召還卒諡曰襄
邵國公綸滕穆王瓚子高祖受禪封邵國公明年拜
邵州刺史
武陵郡公元胄洛陽人高祖以保護功封
上庸郡公韋世康京兆杜陵人歷沔峽二州刺史司
州總管長史絳州刺史有惠政擢禮部尚書尋進爵
上庸郡公開皇元年遷吏部尚書
襄陽郡公韋洸韋世康弟從季父孝寬擊尉迥於相
州以功拜柱國封襄陽郡公開皇九年平陳有功拜
江州總管子協嗣
蘄郡公達奚長儒代人文帝受禪以佐命功封
襄陽縣公來護兒南陽新野人平陳之役有功後隨
楊素討高智慧平之封襄陽縣公
穀城郡公吐萬緒代郡鮮卑人周時襲封元夀縣公
文帝受禪進穀城郡公
唐
江夏郡王道宗太祖子畢王璋生東平王韶韶生道
宗高祖即位封略陽郡公破梁師都突厥兵封任城
王後徙封江夏王
漢陽郡公瓌西平王安子武德初封後以事坐免起
為宜州刺史散騎常侍
楚王智雲高祖子武德元年追封以太宗子寬為嗣
荆王元景高祖子武德三年王趙正觀初遷雍州牧
十年徙封荆
安陸王承道建成子
江夏王承裕元吉子
邵王重潤按唐書中宗子
鄂王瑶開元二十三年授開府儀同三司實封三千
戸
襄王僙肅宗子至德二載封
宜都王僑棣王琰子
隋王迅代宗子大歷間封
荆王選代宗子建中二年追封
郢王瑛元宗初年封
蘄王緝順宗子咸通二年封
邵王約衡王絢嶽王緄桂王綸
按唐書俱順宗子
沔王恂憲宗子長慶元年封
澧王惲衡王憺
按唐書俱憲宗子
安王溶穆宗子長慶元年封
安陸郡王源澧王惲子憲宗時封
襄王執中敬宗子開成二年封
鄂王潤宣宗子大中五年封
鄂王偘懿宗子咸通六年王郢後徙封威王
鄖國公張亮房玄齡以亮沉果有謀白秦王引為車
騎將軍王即位封長平郡公徙封鄖國
甑山公郝相貴因隋亂據峽州歸國封甑山縣公子
處俊嗣
鄂國公尉遲敬德名恭以字行朔州善陽人劉武周
以為偏將武德二年秦王戰栢壁諭之舉地降初封
吴國公後改封鄂國
鄖國公殷開山名嶠以字行涉書工尺牘高祖起兵
從討王世充以功進爵鄖國公
安陸郡公許紹安陸人兒時與高祖同學相愛也王
世充簒位遣使歸國封安陸郡公
孝昌公許智仁紹子以勲授
漢陽郡王張柬之襄陽人永昌元年以賢良召後誅
二張柬之首發其謀以功封漢陽郡公不半歲進漢
陽郡王加特進罷政事
鄖國公韋安石京兆萬年人舉明經調乾州尉神龍
元年遷中書令封鄖國公
鄖國公嚴震梓州鹽亭人為興鳳兩州團練使好興
利除弊劍南黜陟使韋楨狀震治行為山南第一封
鄖國公
後梁
安王友寧太祖兄子
衡王友諒邵王友誨俱梁太祖兄廣王昱子受禪
後封
後唐
南平王高季興陜州破石人梁開平初拜荆南節度
使梁亡附於後唐唐封為南平王傳五世五十七年
滅於宋
楚王馬殷五代史列傳殷鄢陵人唐中和三年蔡州
秦宗權遣孫儒劉建峰略地淮南殷為儒禆將乾寧
三年唐拜殷潭州刺史殷遣將攻連邵郴衡道永六
州皆下之圍桂管盡取其屬州四年拜殷武安軍節
度使梁太祖即位殷遣使修貢封楚王率兵攻嶺南
取昭賀梧蒙龔富等州攻朗州執雷彦雄等於是辰
澧溆溪洞諸蠻皆附於殷太祖拜殷天冊上將軍唐
莊宗滅梁殷遣其子希範修貢京師莊宗問洞庭廣
狹希範對曰車駕南巡纔堪飲馬爾莊宗嘉之明宗
即位遣使修貢封殷楚國王以潭州為長沙府建國
承制自置官屬卒諡武穆子希聲立希聲卒弟希範
立希範卒弟希廣立希廣弟希崇周顯德三年率其
兄弟十七人歸京師
後周
蘄王熙誨世宗子顯德六年封
宋
楚王元佐太宗長子初封衛王進封楚王
安王元傑太宗子
荆王元儼太宗子初封廣陵郡王天聖七年改鎮王
後改荆王
楚恭惠王元偁太宗第六子領鄂州都督武昌軍節
度使子允則嗣
楚國公守㢲太祖曾孫官和州防禦使贈楚國公
楚國公從信太祖曾孫官雄州防禦使贈楚國公
襄陽侯從誨太祖曾孫官台州團練使封襄陽侯
楚國公從古太祖曾孫官登州觀察使封楚國公
安國公從煦太祖曾孫慶歷七年封
漢東侯宗楷太宗曾孫官康州刺史封漢東侯
漢東郡公宗回太宗曾孫官沂州防禦使封漢東郡
公
鄂王曦仁宗子追封
安陸侯世熾燕王德昭曾孫
富水侯世儀宗室
楚王顥英宗子初封東平郡王哲宗立徙楚王
楚王似神宗子初為集慶軍節度使徽宗時鎮武昌
崇寧中徙鎮荆南
荆王楫徽宗子
郢國公張士遜陰城人淳化中進士知邵武縣以寬
厚得民仁宗出閣帝選僚佐以士遜為友令王答拜
累遷尚書左丞同中書門下平章事寶元初封郢國
公
鄂武忠王岳飛宋史列傳字鵬舉相州湯陰人少負
氣節家貧力學尤好左氏春秋孫吴兵法生有神力
未冠挽弓三百斤弩八石宣和四年眞定宣撫劉韐
募敢戰士飛應募康王即位飛上書數千言歸宗澤
為留守司統制紹興四年除兼荆南鄂岳制置使趙
鼎奏湖北鄂岳最為上流要害乞命飛屯鄂岳乃以
隨郢唐鄧信陽并為襄陽府路隸飛封武昌縣開國
子五年入覲進封武昌郡開國侯後授少保嘉定四
年追封鄂王
蘄王韓世忠孝宗隆興四年追封
漢東郡公孟珙隨州棗陽人端平二年授主管侍衛
黃州駐劄增埤浚隍蒐訪軍實邊民來歸日以千數
嘉熙元年封隨縣男進封漢東郡侯
當陽縣子陳應叔泰始初封
吉陽縣男王藴大中大夫楷之子
元
威順王科綽巴哈世祖孫泰定三年封威順王鎮武
昌荆王伊蘇布濟克拜特穆爾子
楚王雅呼圖睿宗第八子大德十一年由鎮遠王進
封楚王
荆王托克托特穆爾睿宗第十子
楚王托里特穆爾雅爾圖子至大中封楚王
江陵王阿爾哈雅至元二十三年以武功封楚國公
至正八年進封江陵王
鄂國公史弼元貞三年以舊臣封鄂國公
明
楚昭王楨太祖第六子洪武九年之國武昌王天資
英睿銳情經史常錄御註洪範及大寶箴於座右以
時玩警傳子孟烷是為莊王傳子季堄是為襄王無
子以弟季埱嗣是為康王無子以安東王均鈋嗣是
為靖王傳子榮㳦是為端王傳子顯榕是為愍王傳
次子英爚是為恭王傳子華奎懷宗癸巳獻賊陷城
殉難國絶
按楚紀洪武三年封昭王九年之國十四年討諸
洞蠻奏捷上甚喜又命往討雲南阿魯秃等暨桂
陽瀘溪黔陽諸寇悉平之熒惑入太微上勅王省
愆慎德以回天意王受命惟謹不敢自懈乃書尊
朝廷守祖訓等十事以無忘高祖之訓三十一年
薨莊王孝友仁厚根諸天性成祖入靖内難王
辭護衞原賜西安名馬深自貶抑築書堂招文學
管時敏貝翺雷貫輩昕夕討論永樂癸已歲旱躬
禱仰山㴻雨隨應宣德甲寅大饑發廩為糜粥以
濟多所全活靖王幼不好狎凝重老成事憲妃
傅氏康妃杜氏如生母正德初逆瑾用事王具疏
論之侃侃有直氣端王弱冠政體民隠靡不周
知居親喪葬日遇雨雪跣行骨立疏請立宗廟以崇
古制武宗俞允特賜彰孝坊表之
潭王梓楚紀太祖第八子封潭王十五年之國長沙
王英敏好學善屬文洪武二十年坐妃家犯法召至
京王懼同妃自焚
湘獻王柏太祖第十二子洪武十一年封建國荆州
論古兵制有老將所不及時常德降賊叛王受命殱
之建文初有讒之者闔宫自焚成祖立諡曰獻置祠
官以守塚焉
遼簡王植太祖第十五子洪武二十六年封居廣寧
城諳練邊務屢樹竒功成祖登極以遼地險遠請徙
荆州報可永樂二年之國世子貴煐未立薨次子長
陽王貴烚嗣正統四年坐事廢弟興山王貴□嗣是
為肅王傳子豪墭是為靖王世子夭次子恩鑙嗣是
為惠王傳子寵涭是為恭王傳子致格是為莊王傳
子憲㸅坐法廢國除
岷莊王楩楚紀太祖第十八子洪武二十七年封國
雲南建文初削諸王護衞命西平侯沐晟偵伺其過
被逮流漳州成祖登極復其爵土奏晟媒孽狀上諭
以皇考遺訓云沐晟所為鹵莽固不可宥但念乃父
佐命開疆不忍罪之苟不改過罪之未晩吾弟亦當
念黔寧之親置之度外永樂二年改封武岡薨諡曰
莊歴恭王徽煣順王音埑簡王膺鉟靖王彦汰康王
譽榮憲王定燿共七世
谷庶人橞楚紀太祖第十九子洪武二十四年建谷
藩於宣府二十八年之國建文初削諸護衞王遁還
廢為庶人令守金川門靖難師至庶人開門迎謁上
賜雅樂七奏衞士三百人及金綺寶鈔鎗劍輿馬增
歲禄三百石徙封長沙後忠誠伯茹瑺道經藩服不
朝有司奏聞上遣御史歐陽謙偵之謙告有逆謀庶
人自焚
郢靖王棟太祖第二十四子洪武辛未封無子國除
襄憲王瞻培仁宗第五子初封長沙正統元年英宗
以長沙地卑濕徙封襄陽傳子初鏞是為定王傳子
見淑是為簡王傳子祐材是為懷王傳弟祐&KR1124;是為
康王無子以陽山榮康王子厚熲嗣是為莊王傳子
載堯是為靖王傳子翊銘是為忠王懷宗辛已殉難
國絶
按楚紀襄王天資明睿讀書通詩尤長於春秋永
樂二十二年封宣德元年漢王高煦叛上親征勅王
留守五年之國長沙正統元年徙襄陽薨年七十
有三諡曰憲
荆憲王瞻堈仁宗第六子永樂甲辰封宣德四年之
國江西正統八年徙封蘄州傳子祁鎬是為靖王傳
子見潚見潚坐法廢以都梁王見溥之子祐橺嗣是
為和王傳子厚烇是為端王以疾辭爵不允喪明薨
歴莊王載墭恭王翊鉅泰寧王常□定王由懋由懋
子慈煙共九世
按楚紀憲王天姿穎秀勤學好古每遇朝廷大慶
必祗慎肅恭初無倦容延訪文學揮毫摛藻亦無
驕態端王謙和温粹銳情經史禮賢下士恤困
軫災以内隟地為田歲耕種以觀旱澇旱則躬自
齋祓為民祈禱因號東莊顔其齋曰白雲深處嘗
力辭常禄被温旨正德十年以疾辭爵不允
梁莊王瞻垍仁宗第九子永樂癸卯封無子國除
景王載圳世宗第三子嘉靖四年封國德安無子國
絶
吉簡王見浚楚紀英宗第五子天順元年封王生而
岐嶷超悟不羣及長敏學好古乙未之國長沙益懋
厥德游嶽麓書院訪古賢哲遺跡命工梓先聖圖及
尚書以時誦觀年七十二薨傳七世
岐惠王祐棋憲宗第四子弘治六年封國德安無子
國絶
夀定王祐榰憲宗第九子初封國四川保寧正德元
年徙封德安無子國除
榮莊王祐樞憲宗第十子弘治十一年建國於常德
薨諡曰莊傳六世
興獻王祐杭憲宗次子世宗父弘治七年封藩安陸
世宗入繼大統嘉靖初追封為興獻帝
荆惠王神宗子天啟七年之國荆州辛已闖賊陷城
國亡(以上始封國)
巴陵悼簡王孟㷓昭王第二子洪武三十年封無子
罷封
永安懿王孟烱昭王第三子洪武三十二年封傳子
墪是為莊惠王傳子均□是為悼懷王傳子榮澹是
為靖懿王傳子顯梧是為昭定王傳子英焌是為恭
順王傳子華□是為榮惠王
壽昌安僖王孟焯昭王第四子洪武三十二年封傳
子季㘧是為靖和王傳子均鑯是為莊穆王無子罷
封
崇陽靖簡王孟煒昭王第五子永樂二年封傳子季
堞是為莊僖王傳子均鐓是為端懿王傳子榮[泳-永+羅]是
為端隠王傳子顯休坐事奪爵子英㷂降封鎮國將
軍
通山靖恭王孟爚昭王第六子永樂二年封傳子季
垟是為莊簡王傳子均鏼是為温惠王傳子榮濠是為
温定王傳子顯楀是為端穆王傳子英炊是為莊懿王
通城莊靖王孟燦昭王第七子永樂二年封傳子季
(闕)是為榮順王傳子均钃是為僖穆王傳子榮渡是
為温惠王傳子顯柜是為懷簡王傳子英焀
竟陵順靖王孟炤昭王第八子永樂二年封無子罷
封
岳陽悼惠王孟爟昭王第九子永樂二年封傳子季
境是為恭僖王無子罷封
江夏康靖王孟炬昭王第十子宣德三年封傳子季
㙱是為悼順王傳子均鋷是為安惠王傳子榮漠是
為端僖王傳子顯桔是為莊定王
東安恭定王季塛莊王第三子正統二年封長子均
鈋後楚康王以第二子均䤭嗣是為昭簡王子榮淑
嗣薨子顯梡嗣
大冶王季煗莊王第四子無子罷封
保康榮靡王顯湍端王第二子嘉靖六年封無子罷
封
武岡王顯槐端王第三子嘉靖十七年封(以上楚藩)
(支子封國)
長陽王貴烚簡王第二子永樂二年封洪熙初因遼
世子貴煐夭進封烚為遼王正統四年坐法廢子豪
㙷嗣為長陽王傳子恩訥是為安靖王傳子寵游
遠安王貴燮簡王第三子洪武三十二年封洪熙初
坐法廢子豪塾乞封輔國將軍
巴東王貴煊簡王第五子洪武三十二年封洪熙初
坐法廢子豪圢乞封輔國將軍
益陽安僖王貴烰簡王第九子永樂二十二年封傳
子豪壧是為康懿王傳子恩鍖是為恭簡王傳子寵
湳是為端靖王傳子致梠是為榮惠王傳子憲熽
衡陽莊和王貴㷂簡王第十一子永樂二十二年封
傳子豪㙫是為僖靖王傳子寵淹是為安懿王無子
絶封
應山悼恭王貴㸎簡王第十二子宣德七年封傳子
豪環是為端順王傳子恩鎦是為和僖王傳子寵洣
無子罷封
宜城康簡王貴㸅簡王第十五子宣德七年封傳子
豪坅是為榮僖王傳子恩銑是為懷靖王傳子寵濱
是為懿定王傳子致棖是為榮昭王無子罷封
枝江莊惠王貴熠簡王第十六子宣德七年封傳子
豪壁是為靖僖王傳子恩錢是為温穆王傳子寵潤
是為悼懷王傳子致樨無子罷封
沅陵恭憲王貴燏簡王第十七子宣德八年封傳子
豪塶是為昭安王傳子恩鈰是為宣穆王無子傳弟
恩鈼是為莊恪王傳子寵淶是為榮簡王傳子致枇
麻陽悼僖王貴燠簡王第十八子無子罷封
衡山恭惠王貴煘簡王第十九子無子罷封
蘄水靖和王貴熡簡王第二十子正統二年封傳
子豪□是為安穆王傳子恩鉅是為康順王傳子寵
澍是為僖簡王傳子致□薨子憲□嗣是為榮順王
肅寧悼靖王恩鉹靖王第三子成化十三年封薨子
榮順王寵汕嗣薨子致栟嗣薨無子罷封
長垣恭順王恩鉀靖王第四子成化十三年封薨子
寵泑嗣薨無子罷封
光澤榮端王寵瀤惠王第二子成化二十三年封薨
子恭僖王致榞嗣薨子憲爃嗣
康元康僖王致椹恭王第三子正德八年封子憲爀
嗣(以上遼簡王支子封國)
江川恭惠王莊王第三子宣德四年封之國武岡成
化元年奏遷寶慶府傳二世
邵陵王厚奎恭王子
善化康簡王譽桔靖王第二子正德九年封傳二世
祁陽王定煠康王第七子嘉靖三十二年封
常寧王幹岷憲王二子以子企□襲爵追封岷王
顯王企□憲王孫懷宗七年封岷王禋□顯王子
懷宗十七年封哲王禋洪企鉁子企鉁為憲王孫
未及封卒天啟間以禋洪襲封(以上岷莊王支子封國)
棗陽王祁鑛憲王第二子正統八年封無子罷封
寧鄉王祁鉦憲王第三子正統八年封傳子見沔是
為僖順王傳子祐楒是為榮肅王子厚燭以鎮國將
軍進封棗陽王傳子載□薨不嗣(以上襄憲王支子)
(封國)
陽山恭和王見淓定王第二子長子夭次子祐楬嗣
是為榮康王薨襄康王無嗣以祐楬子厚穎進封襄
王追封祖見淓為襄恭王父祐楬為襄惠王
鎮寧王見瀷定王第三子弘治四年封傳子祐檽祐
檽傳子厚熧(以上襄陽定王支子封國)
隆慶王載䵺莊王第二子嘉靖四十四年封無子國
絶
永城王載圻莊王第三子嘉靖四十四年封不嗣(以)
(上襄陽莊王支子封國)
都昌惠靖王祁鑑正統八年封傳子見潭是為懷順
王傳子祐㮧是為悼僖王傳子厚熙薨子載塎襲封
薨子鎮國將軍翊鏵嗣
樊山温懿王見澋成化三年封傳子祐構是為莊和
王傳子厚焌是為恭裕王傳子載坅
都梁悼惠王見溥靖王第二子成化二年封子祐橺
嗣荆王是為和王都梁國廢
富順王厚焜傳子載垬
永新安莊王厚熿正德十四年封傳子載壕薨傳子
翊鍵
德安王翊鐯嘉靖二十六年封(以上荆王支子封國)
華陽悼隠王悅耀蜀獻王第二子永樂二年封華陽
王洪熙元年徙封澧州傳六世
長沙王翊鋋端王庶二子嘉靖三十五年封
蘄國公康茂才蘄州人太祖佐命功臣洪武三年伐
蜀卒於道追封蘄國公子鐸年十四封蘄春侯後征
雲南克普定華山有功尋卒時年二十二贈蘄國公
諡忠愍子淵二歲實授公禄未襲封正德間封其孫
南京錦衣衞正千戶
郢國公馮國用屢建軍功洪武三年追封
江夏侯周德興洪武三年以軍功封
安陸侯吴復洪武十二年以軍功封
京山侯崔元駙馬封
應城伯孫巗靖難功臣成祖未即位封
安鄉伯張興靖難功臣永樂元年封(以上異姓諸侯)
(封國)
湖廣通志卷二十七
