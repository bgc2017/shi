湖廣通志卷二十
水利志
古者大川之上必有涂焉後世浚河渠修隄防亦
川涂之遺意顧障於此者太過斯壑於彼者可虞
其利害常相因也蜀江之水直下荆州而北溢於
漢沔間其奔突衝決則湖北近南之地受之楚南
羣厓之水滙於洞庭至岳州北與江合逆流灌湖
漫湧而上則南北濱水之地均受之
皇上軫念民生大沛
恩膏
特命動支帑金築柁桿洲修沿江諸隄皆極高堅農商
永賴耒耜舟楫之利溥矣
武昌府
江岸江自嘉魚至會城下合漢流水漲則逼繞城
趾舊恃金沙洲障之後洲徙水泛横流直衝江岸
因甃以石長十餘里明正德迄萬歷間岸石倒塌
漢陽平湖二門禹龍港董家坡而上墊沒幾不可
支郡守韓濟修之費千四百金其後復圮郡守張
以謙請於御史大修之費五千金自王惠橋至閱
兵樓長一千一百三十五丈高廣各四丈有竒凡
用石十萬松樁一萬二千松片二千一百俱以鐵
錮之鑄鐵犀四以鎮焉
江夏縣
花隄在平湖門内宋政和間江溢壊城知府陳邦
光築以障水至今賴之
郭公隄在湖心自長街東至新開路二里宋都統
制郭果所築
萬金隄在縣西南長隄之外宋紹興間役大軍築
之建壓江亭
路隄自縣南金沙洲起至龍牀磯止雍正五年水
決六年奉
旨發帑修築
部隄即金口長隄自赤磯山起至嘉魚縣下田寺
止雍正五年水決六年奉
旨發帑修築其烏洲及李老等湖隄工修後復塌七年
復領帑銀修築完固
西徑村陂二來蘇村陂一三城村陂一湘
東村陂一
附江夏縣隄防考略金口之有長隄自赤磯山
至陶家馬頭凡四十里其間自鯉魚漻以西為
馬船港烏洲湖李老湖白楊港滚打洲名雖有
五相距止三里土性直下盡屬淤泥隨築隨塌
屢年保護用夫工無筭故議改築舊由赤磯山
而南至雨灌山有横隄今自雨灌山邐迤而西
歴南廟山范家港至隆家溝過大青口之鎮口
港斜抵西北直接陶家馬頭中間横距舊隄十
五里長六十里因勢較舊隄稍曲故贏二十里
夫舊隄本以防江水但江自嘉魚下田寺二十
里過陶家馬頭至赤磯四十里水為隄限不得
溢而南由赤磯十里至金口則内有長港溯流
凡九十里為法泗洲以上則有斧頭黃塘西梁
等湖及嘉蒲咸三縣諸湖並山澗悉由長港入
江江水泛漲從此逆上隄之内外盡為汪洋今
經改築江水在舊隄之北港水在新隄之南不
獨周遭四十里不受水患而隄亦得保固可省
民力但此四十里内惟有李老湖在舊隄之外
其馬船港烏洲湖白楊港加以泗洲湖茶湖四
五月間雨水盈積勢成巨浸苦無所洩特於范
家港建一小閘以時啟閉出納皆由長港蓋江
邑之有隄工二十二里每歲隄長四十名用夫
二萬每夫七工統計夫工十四萬興工之日攜
糧露處辛苦可憫所費又至不貲今新隄既成
地勢高阜土性堅固每歲增修用夫不過十之
一二且新隄内外高則麥地汙則草場今若依
傍隄形加以子隄各成丘畝自為溝洫以通水
道旱澇無虞則自赤磯以抵陶家馬頭俱成膏
腴之産是向之虞水患者今成水利而民産日
益國賦日增區區隄堘民自愛惜無用督率而
自固矣其江水從長港逆流甚猛嘉魚蒲圻咸
寧較江邑雖稍遠其受患同相其要害於雨灌
南廟兩山之間建一兩閘春則啟之以洩湖水
夏則閉之以禦江流是又保障四邑之長策也
武昌縣
東臯隄即義隄在學宫前
水涇隄在縣東二十里明嘉靖庚申大水衝決
南湖橋隄在縣南二里
清思隄在虎頭山下
石盤隄在縣東五里
丁橋隄在縣西七十里以上六隄歲久湮塌明萬
歷二年知縣李有朋重行修築
馬橋隄在縣西二十里久廢
嘉魚縣
通江隄在縣東北自龍潭山至魚山驛高丈許廣
三之翼以柳
新隄在縣北地勢卑下承上流若建瓴不數年溢
為瀦澤春水泛漲與蒲圻咸寧江夏三邑均罹其
患宋政和間知縣唐均集四邑之民築之至乾道
初知縣陳景去舊隄三百步因兩山距楊家潭上
横亘為隄是名新隄
成公隄元皇慶元年知縣成宣築上自馬鞍山下
至三角鋪捍護四邑明初水決屢築屢圮萬歷癸
酉知縣楊光宇勘議江夏咸寧嘉魚蒲圻四邑協
築每年各縣於均徭内編夫詳允遵行康熙四年復
圯御史顧如華奏請四邑較田多寡分修八年勒石
為界三十三年知府裴天錫重修雍正五年水決與江
夏咸寧蒲圻三縣分領帑銀修築完固
縣南陂三
蒲圻縣
二十三都陂一二十七都陂一九都陂一
一十八都陂一上四都陂一二都陂一上
三都陂一下三都陂一
附蒲圻縣水利考略蒲圻河至陸溪口出大江
邑西北近水西良黃土早潭等處最卑下尤易
浸没春夏之交自崇通而下積雨泛溢動輙經
旬為山水害自沔漢而下川江漲入由北而東
為江水害
咸寧縣
西河每湖水泛溢濱河者苦之旱則可以灌田
縣西南陂一縣南陂一縣東陂一二都陂
一
崇陽縣
金櫃山東陂一縣東陂四縣東南陂一縣
西陂八縣北陂一下顧里陂一内石梘陂
在縣東十七里以石圳如梘得名
附崇陽縣水利考略崇陽河出通城至壺頭山
下有洪灘甚險濱河者值水漲輙被漂損旱亦
資灌溉焉
通城縣
坊里陂一石橋里陂一太平里陂一甫田
里陂一梓木里陂三新安里陂一上黃里
陂一下黃里陂三來蘇里陂一上善里陂
二
附通城縣水利考略邑之秀水與陸水雋水合
而通江黃沙等港俱會焉水漲則田地衝淤故
隄防最急
興國縣
樊公隄即朝天隄在州西五里古龍關下上有石
橋明永樂間知縣樊繼修
恩波隄在州東北半里
良薦橋隄州北二十里明隆慶間州同王可大重
修
附興國州水利考略州境多水皆滙於長河而
洩於富池若海口湖湋源湖則直放於大江而
水勢殺矣長河自排市以下河較寬水易洩不
至為害其排市以上若雞口慈口龍港山溪等
河春雨浹旬山水暴漲田禾淹淤無歲無之甚
有衝拔樹木蕩徙廬舍者
大冶縣
果城里陂一啟石里陂四西陽里陂七茅
潭里陂一雲城里陂一流水里陂二
附大冶縣水利考略縣前河源出西陽茅潭諸
里繞洪濱橋合流而東至縣前為金湖直放湋
源口而入於江雨淫山水突發濱河者常受其
害
通山縣
一都陂三二都陂一
一都堰二六都堰一
漢陽府
漢陽縣
免溺隄今名楊柳在縣北三里明正德初築自鐵
門關接漢水亭亭今廢東西楊樹隄室安隄
李家隄蓮花隄青草隄山嘴隄石林
隄譚家隄萬家隄謝家隄鄭家隄俱在
平塘河泊所後湖隄在漢口鎮鎮為水陸要衝煙
火數十萬家前江後湖漢水繞西北每夏秋水漲
四面皆巨浸僅此一綫隄為保障居人歲加修築
終未完固水勢稍大輙慮泛溢
張大渡隄在蔡鎮康熙五十五年請帑創築中建
石閘以時蓄泄雍正五年水泛決十餘丈復發帑
修築
郭公隄在城西月湖中長二百四十五丈高三丈
闊一丈八尺中建石橋雍正二年漢陽知府郭朝
祚倡築上有水鑑亭為行人憩息之所監生李思
庚建
高作陂在縣西六十里宋慶元中築隄首尾置清
龍水濟二閘延袤四百八十七丈高七丈至一丈
五尺闊亦如之邑共十三陂在桑臺河泊所二在
馬影河泊所十一兹其一也
附漢陽縣水利考略郡城與武昌對峙大江環
抱東南漢水合灄水沔水沌水與大江會於郡
北漲則瀰漫於諸湖為卑窪田地之害按縣舊
有㐮陽口在漢口北岸十里許即古漢水正道
漢水從黃金口入排沙口東北轉折環抱牯牛
洲至鵝公口又西南轉北至郭師口對岸曰㐮
陽口約長四十里然後下漢口明成化初於排
沙口下郭師口上直通一道約長十里漢水徑
從此下而古道遂淤且漢口雖為漢水瀉流之
地但為江水洶湧横截其口流不能洩復逆折
而上故太白新潭馬影蒲潭沌口刀環等湖易
於泛溢而春夏水漲郡治常苦浸没之患其障
禦全藉大别一山故從來未設隄防
漢川縣
吳公隄舊名和公隄明成化庚寅都御史吳琛築
一自縣東至甑山十五里一自縣北和公城至劉
家隔十五里
長城鄉隄七大赤鄉隄七周陂鄉隄十二
鷄鳴鄉隄九梅城鄉隄八
附漢川縣隄防考略按縣東至漢陽南至沔陽
西至天門北至雲夢正當漢江下流故有長湖
横觀湖龍車小松等湖以蓄水又有城北南湖
魚湖蓼湖西岡水洪等垸以禦水且漢江至此
分流一由張池口經縣治一由竹筒河出劉家
隔二水復合流出漢口故無大水患明嘉靖三
十九年漢水大溢各垸隄俱潰而竹筒河中塞
五十里許其張池口江身又復淺狹以故水多
壅滯於鍾祥天門間而劉家隔之估船不得通
於漢川民亦病之頃年查勘上自河口中經排
子口至東湖流水口大約淤塞一千三百一十
二丈上河口地勢稍低不便受水改從沙臺寺
前去舊口約數十丈許中排子口至東湖流水
口舊河身甚曲新改直勢以順水性約直二百
丈零下口呌子臺出風門又半淤計二百丈零
巡撫劉慤奏請贖鍰一萬餘兩募夫開濬親臨
閱工乘流下上河勢大通自春二月興工至三
月告成雍正五年麻埠等十二垸潰決共九千
六百丈有奇奉
旨發帑修築
黃陂縣
縣前河通沙口入漢江春夏漲則武湖午湖泛溢
河側田地被渰漫入縣前闤市矣
百家陂在縣南三十里
大阪山陂在縣東北三十里下有大阪灌田百畆
千工堰在縣北四十里可灌田三千畆
孝感縣
後湖溉田甚溥明正統間以堙塞復加修築
縣東陂一廣陽鄉陂六弘樂鄉陂七郭下
鄉陂五白雲鄉陂四
附孝感縣水利考略按邑有垣田五十六處皆
西南一帶與雲夢漢川相接逼近湖河築土為
隄而溉田其中隄固則綠畦千頃決即澤國百
年前大率本茅葦地今久為沃土一歲豐收其
登倍入然以近水家食之餘乘舟外販無復積
聚為本邑緩急者其他山田收薄販艱此邑民
所以易至缺食也
黃州府
黃岡縣
老鸛河隄舊川長河隄中洲隄溝兒口隄
邱陵湖隄龍坑隄白米河隄灄河隄
毛林口壩巴毛湖壩黃舍潭壩俱在慕義鄉
知縣簡霄修築八王隄壩在城東南三里紫
荆港壩在庶安鄉
火燒堰在五重鄉
附黃岡縣水利考略城西沙武口七河俱通大
江出道觀河出崎山龍井經龍岡山陽洩於鮑
湖灌溉利之每值泛漲害亦獨甚
蘄水縣
王公隄在巴河鎮正德中知縣王伯築自江沙抵
鎮長三十丈廣四丈高二丈甃石植柳
萬工隄在縣西南迴風磯上
南鄉堰二北鄉堰一東鄉堰二
羅田縣
縣南堰二縣東堰一縣北堰一
附羅田縣水利考略縣前有官渡河山水起可
通筏運載旱則濱河者引水溉田
麻城縣
縣前河發源光山界下接新州長河入團風江
縣東陂一縣南陂一
太平鄉堰二十四仙居鄉堰二十二亭川鄉
堰二十二
黃安縣
附黃安縣水利考略東流河在縣城北里許謝
家店河在縣東俱逶迤入團風江雙河縣西三
十里與西河合流為兩河口經黃陂灄口入漢
江其塘堰即麻城太平仙居二鄉割屬黃安者
蘄州
永安壩州西北十里赤東大湖中實當孔道方春
水起夏秋漫沒驛使經行必迂途廣濟方抵州治
間以輕舠絶渡者往往覆溺於風濤先年州民顧
益築三墩於湖中便舟子依泊歲久傾圮明萬歷
二年修築
蓮花池州北州人顧學捐貲築隄便人往來
安平上鄉堰二高家畈堰二史河口畈堰一
溪河畈堰一楊樹嘴畈堰一烏石山下堰
一青山鄉堰一大同鄉堰一
廣濟縣
武家穴壩在縣東九十里臨江上自盤塘下抵黃
梅楊家穴長一百九十里歲時修築以防江溢雍
正五年奉
旨發帑修築
附廣濟縣水利考略梅州河在縣南流入武山
湖兩岸田可千頃旱則賴以灌潤連城河明
正統初濬之以便運艘
黃梅縣
唐思穴壩自楊家穴至宿松分界雍正五年因舊
址單薄奉
旨發帑增修
附黃梅縣水利考略邑當江漢九江下流故歲
苦漲溢今壩起自廣濟之武家穴龍坪至邑境
之蔡山孔家壠唐思穴清江鎮楊家穴雖延亘
百里然歲復為水衝決漫沒禾稼民日狎游魚
鱉中蓋黃梅最下而彭蠡水又衝突之故其害
視廣濟尤酷烈也
安陸府
安陸府隄防考略按江故道逼近郡治石城而
下明嘉靖初年間徙新洪遶沿山灣東去城彌
遠水患日深考其故在豐樂則舊有九龍灘龍
穴港桐木嶺金花熨斗等湖之分洩至石城則
舊有城北湖池河殷家等湖之注蓄後皆淤平
軍民官庄争墾為業而下流竹筒河復淤下滯
上汜固一郡水患之原也屬邑大半濱江而受
害甚者北岸則鍾祥京山天門之紅廟南岸則
荆門潛江沔陽之沙陽也
鍾祥縣
漢江隄報恩寺南長三十里
始固寺側隄長一里
遞運所前隄長一里
子胥臺東隄内有三塘四埂
吉祥寺前隄長一里
李萬湖隄長五里
自府城街口鐵牛關起至忠祠隄止計長百有餘
里並月隄一截雍正六年奉
旨發帑修築
黃沙壩在縣東一十五里
千工壋在縣東十里
附鍾祥縣隄防考略按縣自石城而上至豐樂
驛凡二百二十餘里舊無隄堘每歲泛漲西岸
則漫至沿山岡東岸則漫過池河等湖亦薄長
岡而止蓋以湖為壑以岡為隄也自石城而下
由蔡家橋板橋灣上下流漣馬公洲小河口以
逹於南河紆迴三百餘里土人總名之曰紅廟
隄最為要害然嘗考之蔡家橋舊有口通二聖
道入湖洩漢勢又有流漣金臺二口枝河逹赤
馬野猪等湖由青樹灣入金臺港大分漢流以
故隄得無虞後半湮塞不可復疏明嘉靖二十
八年以來諸隄盡決有司屢議屢輟蓋由荆州
右衛與天門京山二縣軍民雜處其間互相推
諉而格議撓法者多耳
京山縣
縣河隄明嘉靖中河齧城址推官蒙詢築
小河隄
林里浲隄俱在羊亭村明正德中築嘉靖中決更
築之
魯班隄在七寳村
漢江隄在縣南百餘里
張璧口月隄雍正六年奉
旨發帑修築
溫湯泉灌溉稻田其收數倍
五泉泉有五穴湧如沸鼎横流入市清泚可愛民
田賴之歲不憂旱
青水壋在縣南七十里水自珍珠泉發源居民築
隄瀦水溉田
附京山縣隄防考略按縣治依山為城其境土
半係高阜自古無水患但下里有一面逼近漢
江北岸上則接連鍾祥及荆州右衛等處諸隄
下則有小河南河紫荆潭拖船埠等處直抵天
門界地勢下濕自明嘉靖三十年來鍾祥荆州
右衛之隄一決遂衝入本縣拖船埠等六十餘
處連歲屢築屢決迄無成功蓋本縣隄防與鍾
祥天門荆州右衛諸隄相為脣齒一處不堅勢
難獨保也
潛江縣
高氏隄在縣西北五里相傳五代時高季興築起
自荆州緣麻山至縣南沱埠淵延亘一百三十里
以障㐮漢二水
莫家潭隄長一百丈
夜汊口隄在江漢畔明正德中築長三百六十餘
丈復增修月隄
白洑垸隄邊臨漢江明成化六年水決二十餘丈
八年知縣江志修
江汊垸隄長六百餘丈身甚厚廣
班家灣隄長一百六十丈明正德中築
車老垸隄縣南臨漢江
太平垸隄明正德中築
黃漳通順隄雍正六年奉
旨發帑增修
潛水漢水别流自鍾祥入境經蘆洑河三分流俱
入沔陽界歲苦水患
黃漢垸仁道垸仁和垸東林垸白測垸
東湖垸陶湖垸白汊垸大豐垸沙湖
垸范家垸古隄垸長溝垸牛埠垸沱
灣垸紅花垸小植横垸小中洲垸邊江
垸鄭家蚌湖垸泥洑垸葛柘垸楊湖垸
河湖垸新興垸古埠垸柴林垸後灣
垸夾洲垸中洲垸崔家垸沱沙垸新
瀾垸平艷垸趙林垸直横垸沿江垸
黃景垸白洑垸新藍垸感林垸梁四垸
太平垸車垸義豐垸長亭垸
附潛江縣隄防考略按爾雅云水自漢出為潛
潛江之得名以此宋乾德間縣治在道隆鄉後
患水遷之斗隄即今縣治也周廣七百二十八
里皆為重湖地民多各自為垸故南則淘湖牛
埠北則太平馬猖西則白洑咸林東則荷湖黃
漢等凡百餘垸俱環隄而居五代時築花封高
氏等隄至明初修築各垸隄塍又有潭子湖四
港甘心口各枝河分洩水勢嘉靖三十九年諸
隄半決而枝河更多湮塞民甚苦之隆慶二年
春嘗興工修築然有馬家垸一決口在天門而
潛江實受其害此又所當預圖者
沔陽州
長官隄在荆南起監利至漢陽長一百餘里
白石湖隄在西北五里其隄自副口起至新問舖
止約五里有餘高三丈餘兩旁植柳下為水溝溝
之外田畆錯列
高隄即復州故城為隄
江隄自龍淵花墳牛埠竹林西流平放水洪茅埠
玉沙凡九區長萬餘丈
漢隄自大小朱家岡滄浪南池凡五區長萬丈江
漢二隄明嘉靖初修築後復衝決十九年都御史
陸杰僉事柯喬江隄增修黃師廟何家浲茅通
天井等處又塞茅埠諸口延袤幾五里漢隄增築
柴木垸道人腰河諸處又塞剅口長百餘里
班隄在荆西北四十里白湖村雍正五年潰決南
江大隄一十九口共一千七百一十二丈五尺總
督傅敏捐米三千七百三十餘石幇修六年奉
旨發帑修築
漢水與江水夏水漕河通諸湖入漢然沔陽之水
界於江漢之間江溢則没東南漢溢則沒西北江
漢並溢茫然大壑矣有非隄防所能禦者
清水泉溉灌燕子剅内糧田數百畆
熨斗陂在州滄浪水旁
附沔陽州隄防考略按州舊以富饒稱蓋以地
當江漢之間最多湖渠民便魚鮮之利又因湖
渚環隄為垸而業耕其間誠樂土也自五代時
高季興節度荆南築隄以障漢水自荆門綠麻
山至潛江延亘三十里因名高氏隄而江隄亦
自監利東接漢陽長百數十里名長官隄沔皆
賴焉迨明隄防漸潰至成化甲午弘治庚申水
大漲正德丙子復漲丁丑如之皆乘舟入城市
溺死者動以千數其後都御史秦金布政使周
季鳳以江水常決監利之車木隄漢水常決潛
江之班家隄俱修之其丈以千百計然未能高
堅水至即圯嘉靖甲申知州儲洵疏陳隄防利
害於朝事下巡撫舉行按察副使劉士元復建
議龍淵而下分為九區於是龍淵花墳牛埠竹
林西流平放水洪茅埠玉沙瀕江者為隄總萬
餘丈大小朱家岡滄浪南池瀕漢者為隄總幾
萬丈丙戌夏月漢水連溢而沔賴以完至庚寅
漢水決拖船埠西湖水溢沔之西北遂為巨浸
頃江隄自西流窩直抵玉沙隄凡二萬六千二
百餘丈其決口數百處故州民歲苦水患
天門縣
永豐隄在縣東北長一里
周公隄在縣南自東至南横長三十里舊隄卑薄
明弘治間知縣周端增修
班隄在縣下白湖村世傳魯班築以防京山山水
古隄有二一在縣東北上下有剅防一名穴河一
名蓮花遇旱則貯湖水灌田泛則開剅防淹水勢
高則不開明成化間知縣姜綰重修弘治間川㐮
洞庭水泛衝䧟知縣周端重修以洩水勢
便隄在縣南車湘渡護七十餘垸
護城古隄又名老龍隄在縣西南
大河南岸官吉口隄一百三十五丈
鐵匠灣隄五百丈
上中洲隄二區四百三十八丈
阮家口隄二百三十丈
白毛嘴隄四百一十丈以上五隄雍正六年奉
旨發帑修築
永奠閘雍正六年奉
旨發帑於沔地夾州建立
甘魚陂在縣西
灌溉堰在縣東南
附天門縣隄防考略按縣治低窪遶四㲼竹臺
等湖即禹貢三澨故地也漢水至此分流一由
黑牛渡經張池竹筒二河分入漢川劉家隔者
為正流一由小河口經漁新河巾臺河牛角灣
出風門者為枝流二流會合經溳口蔡店並出
漢口此水故道也明嘉靖二十六年以來四㲼
等湖半淤淺平而竹筒河牛角灣二處水道中
湮故縣治長苦水患其最要害者青山頸林里
澤急走灣上下淵河直衝縣治抵楊林垸灌海
堰則一邑皆為水壑矣又有塔兒灣決口在潛
江而天門實當其害俱可慮者
荆門州
朱李灣隄灘江隄鄭灣潭隄以上三隄雍正
六年奉
旨發帑修築
漢水下入漢江與諸湖通水大不至衝泛蓋東賴
王家隄以障之東南賴綠麻隄以障之
千工壋在州東北十里
三沼在州南宋知州彭乘引蒙惠二泉水為之
附荆門州隄防考略按州隄防要害全在沙洋
鎮一帶夫此鎮控荆門江陵監利潛江沔陽五
州縣之上流漢水自蘆麻口直衝沙洋北岸舊
有隄接連青泥湖新城鎮由沈家灣至白鶴寺
下刹腦至潛江界凡二十餘里惟沙洋隄勢獨
寬厚軍民㕓居其上明嘉靖二十六年隄決漢
水直趨江陵龍灣市而下分為枝流者九以此
五州縣歲遭渰沒二十八年安陸有司官修築
議多異同乃不塞舊決口而退讓二百餘步中
挽一隄反成水囊北浪一入勢難東迴其隄不
一歲再決舊江身漸狹南北相對止二十餘丈
決口東西相對約三百餘丈反為正派幾不可
復障而東矣隆慶元年春始議安陸荆州二府
修築至二年秋八月告成北岸自何家嘴至南
岸新隄頭長凡四百七十七丈五尺餘闊凡十
四丈許高凡五丈許當隄心鑄二鐵牛鎮之此
隄一成淤沙日積勢可久永但此隄與紅廟對
岸紅廟居民每遇水漲多有欲盜決此隄以洩
水者故盜決河防之禁尤不可弛也
當陽縣
麥城隄長三百六十七丈
沙倒隄長八百四十丈
羅家灣隄長八百五十四丈五尺
細魚港隄長九百八十二丈
滋泥湖隄長一千六百七十八丈
菜湖隄長八百一十五丈俱係私隄隄内居民自
行修築
沱水經縣境與沮水復合入江水大則衝泛濱河
者苦之旱則引水入陂
熨斗陂在縣北八十里
德安府
安陸縣
李公隄在縣西溳水左明正德間知府李重修故
以氏隄
攔水隄縣西關外龍頭舊有遺制因山水泛漲久
圮雍正元年知府楊國琳捐俸重修隄上建亭行
旅稱便
縣東陂一縣西南陂三縣西北陂一縣南
陂二
千工堰在縣西
附安陸縣水利考略溳河遶城西東流入夢澤
會漢水入江山水突發害田稼旱則可以溉田
雲夢縣
史河隄在縣西北三十里安陸境溳水故道
沿河隄在縣西南明正德間知縣余權築
漏灌隄在縣西南五里每夏漲北河水由此衝入
石羊湖民田被沒明嘉靖間知縣郭貴德築此捍
之復決知縣王廷佐重修後又決至康熙三年知
府高翔知縣邵嘉應修築雍正七年知縣葉居仁
清丈沿江隄自上升會起至南保會止共一十四
會隄四千六百九十九弓各照會内田地多寡修
築其餘協修甲夫各載弓口不在照田分隄之内
勒石永垂
縣東北陂一縣東陂一縣南陂一縣西北
陂一石羊鄉陂一感化鄉陂一
官塘在縣東南
石堰在縣東
應城縣
長江埠隄喻家河隄隔蒲潭隄每歲業民築
修興工告竣例有成限
縣西陂二縣北陂一縣西北陂二
附應城縣水利考略西河在縣西東滙石羊湖
出溳口入漢江縣北又有楊家河瀕河者咸資
灌溉
隨州
平港里陂一紫溪村陂一銅缽村陂一府
君村陂一會盤村陂三牛心村陂四
附隨州水利考略溳水遶州前南流入漢江又
有扶恭河浮纓河魯城河聖水河石魚河忤河
皆遶州境民利之
應山縣
縣東陂一縣西南陂一縣西陂一縣東南
陂一
附應山縣水利考略汶水河在縣前又有黃沙
河方家河白沙河漢東河大洪河舟楫不通濱
河者多資灌溉
荆州府
附荆州府隄防考略江水之患全在荆州一郡
夾岸南北凡六縣北岸則江陵監利隄凡四萬
九千餘丈南岸則枝江松滋公安石首隄凡五
萬四千餘丈明嘉靖庚申歲洪水決隄無慮數
十處而極為要害者枝江之百里洲松滋之朝
英口江陵之虎渡黃潭鎮公安之瑶頭舖艾家
堰石首之藕池諸隄衝塌深廣最難為力每歲
有司隨築隨決迄無成功至四十五年十月知
府趙賢估議請築務期堅厚自丙寅歴戊辰凡
三冬六縣隄稍就緒始立隄甲法每千丈隄老
一人五百丈隄長一人百丈隄甲一人夫十人
江陵北岸總共隄長六十六人松滋公安石首
南岸總共隄長七十七人監利東西岸總共隄
長八十人夏秋守禦冬春修補歲以為常然荆
州郡治濱江郡西上六十里有萬城隄在當陽
江陵嘉靖十一年一決直衝郡西城不浸者三
版十二年有司挽築更築李家埠重隄護之二
十九年又決此隄乃郡治之大要害也後江陵
縣專為修理始得無虞
江陵縣
新開隄在縣東一百二十里明成化間修後圯正
德間布政司周季鳳築長四百五十丈
寸金隄在龍山門外五代時蜀孟昶將伐高氏欲
作戰艦巨筏衝荆南城梁將軍倪福可築是隄激
水以捍之宋吳獵嘗分高沙東漿之流由此隄外
歴南紀楚望諸門東滙沙市為南海
黃潭隄在縣東南二十里上當江流二百餘里之
衝一決則江陵潛江監利民為魚鱉誠要害也明
成化初知府李文儀沿隄甃石正德十一年知府
姚隆重修月隄三處約千餘丈後漸傾頽
李家埠隄在縣西三十里自萬城隄至鎮流砥六
十里當水勢之衝明弘治十三年隄決渰溺甚衆
知府吳彦華修築堅厚至今賴焉諺云水來打破
李家隄荆州便是飬魚池關係至重
文村隄在黃潭隄東三十里明弘治十四年水決
知府吳彦華修築四百餘丈正德十一年水決知
府姚隆重修雍正六年奉
旨發帑疏濬小柳口洪魚口柘林港林家溝等處并黃
潭祁家潭子湖龍二淵等隄
鎮流砥在縣東十五里突出大江數十丈捍激江
水聲如迅雷蓋江勢東下鎮砥於此則水勢延緩
如黃潭之衝少殺沙市之地可保按杜預傳預
都督荆州舊水道惟沔漢達江陵千數百里他無通
路預乃開楊口起夏水逹巴陵千餘里内瀉長江
之險外通零桂之漕
附江陵縣隄防考略按縣沙市正古江陵地陵
阜自荆門西北來二百里臨江正扼水衝南有
虎渡穴口分流洞庭北有章卜郝穴二口殺流
出漢口而潭子湖洪水淵三湖等處俱為湖瀦
蓄水地故漢宋以前無大水患迄元以來沙市
高陵半圮入江章穴口復湮逮明嘉靖十一年
決萬城隄水遶城西決沙市之上隄而南二十
一年後又以浮議築塞郝穴口諸湖瀦又多淺
淤三十九年一遭巨浸各隄防蕩洗殆盡四十
五年後有司稍稍修復然不如古隄之堅矣
公安縣
趙公隄在舊縣東三里
斗湖隄在舊縣南半里
油河隄在舊縣西三里
倉隄在舊縣東北二里
横隄在布政分司以上五隄俱宋端平三年孟珙
築
沙隄在舊縣東南八十里
大江隄在舊縣東北上接江陵下抵石首長一百
里雍正六年奉
旨發帑修築鄧家灣陳家灣東龍橋三隄又疏濬獨口
沱孔二處
附公安縣隄防考略按縣東西廣一百三十里
南北袤一百一十里地皆平曠縣治舊在柴林
街因避三穴橋水患移至江臯勢若原隴宋端
平三年孟珙築隄防以禦水有趙公隄在縣東
斗湖隄在縣南油湖隄在縣西北倉隄在縣東
北横隄在布政分司後世傳為五隄云至元大
德七年竹林港隄大潰自是隄不時決迨明修
築沿江一帶隄塍西北接江陵上灌洋東南接
石首新開隄隄凡萬有二千五百餘丈其間雷
勝旻灣窑頭舖艾家堰竹林寺二聖寺江池湖
狹隄淵沙隄舖新淵隄郭家淵施家淵諸隄更
為要害成化五年決施家淵弘治年間決狹隄
淵正德十一年決郭家淵嘉靖十一年決江池
湖三十五年決新淵隄三十九年決沙隄舖四
十年決深淵隄四十四年決大湖淵及雷勝旻
灣四十五年傾洗竹林寺隆慶元年傾洗二聖
寺二年決艾家堰水患殆無虚歲縣境内有軍
湖貴湖紀湖重湖大金洋溪諸湖惟大金一湖
通虎渡枝河河漲湖溢毛穗諸里軍民常苦之
石首縣
黃金隄在縣東五里
萬石隄在縣西五里
新興隄在縣西南七十里防竹林港水患
楊林隄在楊林口長百丈有奇
風火隄在縣南二十里
百家隄在縣北四十里其地為水所圯百家合築
此隄雍正六年奉
旨發帑修築浪砍石牌二處又濬黃金橋剅口
鄭家垸在縣南三十里元里民鄭淵率衆築此以
防洞庭水患
附石首縣隄防考略按縣東西廣三百八十里
南北袤一百里俱夾江南北而縣治一面濱江
勢復下隰自元大德七年決陳瓮港隄薩德彌
實挽築再築黃金白楊二隄護之不一歲瓮再
決趙通議開楊林宋穴調弦小岳四穴水勢以
殺迨明初四穴故道俱湮隄防漸頹嘉靖元年
決雙剅垸三十四年衝洗戴家垸三十五年決
車公腦四十五年決藕池頃年始修南岸自公
安沙隄至調弦口隄凡四千一百餘丈北岸自
江陵洪水淵至監利金果寺隄凡千有餘丈其
間楊林瓦子灣藕池袁家長剅尤為要害
監利縣
黃師隄在縣西四十里濱大江歲久湮頽明正德
十一年修築
新冲隄在縣西南五十里濱大江極為險要
朱家埠隄在縣東三十里
龍潭口隄在縣北長百丈
把火隄在縣北五里雍正五年奉
旨發帑修築楊馬頭隄等處六年復發銀修築楊林垸
永樂庵大山坡下張家峯等處隄工加修施茅埠
低塌等隄四處
魯洑江南通荆江北入沔漢水漲為患獨甚
新冲河通江陵漕河民居輻輳賴以溉田
盛洪堰在縣北八十里
黃金堰在縣北
附監利縣隄防考略按縣東至沔陽西至江陵
南至華容北至潛江周遭四百五十里正江湖
滙注之地勢甚汚下鄉民皆各自築垸以居而
縣治臨江有一枝河流貫城中歲苦水患元大
德間趙通議開赤剝穴江流以殺迨明初此穴
已湮乃築大興赤射新興等二十餘垸成化間
又修築黃師廟龍潭鼉淵等一帶諸隄嘉靖十
八年築塞十八灣河又塞祝家壋其壋隨決至
四十四年水決黃師廟李家埠何家壋文家垸
金家湖諸隄而大興垸亦大潰嘗一修築自龍
窩嶺至白螺磯凡二百六十餘里近年江勢南
囓而水患漸消矣
松滋縣
大隄自隄尾橋直抵虎渡延袤八十餘里雍正六
年奉
旨發帑疏濬太平太來兩垸剅口新築孟堰坑月堤
鴉雀壋方便壋俱在縣境
縣東堰一縣南堰二縣東南堰一
附松滋縣隄防考略按縣地勢平衍三峽之水
迸流至此始得展蕩勢若櫪馬脱韁隨性奔逸
最難防禦而本縣又當公安石首諸縣之上流
江隄一決正衝諸縣胸腹而下其形勢尤為要
害縣東五里有古隄自隄首橋抵江陵之古牆
舖長亘八十餘里且舊有采穴一口可洩水勢
宋元時故道湮塞迨明洪武二十八年決後時
或間決自嘉靖三十九年以後決無虚歲下流
諸縣甚苦之較隄要害惟余家潭之七里廟何
家洲之朝英口古牆之曹珊口為大其餘五通
廟胡思堰清水坑馬黃岡等隄凡十有九處中
多獾窩蟻穴水易浸隄
枝江縣
沈水縣南四里有堆烏灘水漲湍急如雷舟經此
最險濱河者危之
老鴉湖在縣西一里後為田
附枝江縣隄防考略按志江流至此地分派如
木之有枝故以名縣縣東至江陵南至松滋西
北至宜都週圍廣三百八里縣治頗依高阜向
無隄防惟縣東南有百里洲延袤百里南有蘆
洲澌洲洋洲澕洲皆夾生大江之内者自百里
洲楊林洲賽磚灘蔣斗灣窑子口至流店驛復
轉北自董灘口土臺古成腦而下至礶嘴灘流
店湖又自礶嘴灘而南轉至漸洋洲觀音寺直
抵松滋米家埠對岸皆有隄舉其最要害者莫
過於古成腦蔣斗灣二處係通洲上流一決則
勢若建瓴莫能捍禦又洲内軍民雜處互相規
避故隄工視他縣尤難
夷陵州
二公隄在州東門外三里當荆㐮巴蜀之衝旁有
民田明成化二十二年知州周肅築行旅便之
浣紗河與赤溪東合水泛則瀕河者受害
宜都縣
蒼茫溪在縣東五十里灌田可千餘頃
富金溪在縣西三十里
白巖溪在縣西三十里
遠安縣
洪巖洞洞泉流出油溪可溉田千餘頃
筧水湖源出鷄頭山石孔中土人為筧引水灌田
襄陽府
附襄陽府隄防考略考㐮陽古有大隄曲是隄
防之設自商周已然矣漢壽亭侯決水灌樊城
是漢水為㐮樊患最切要害明初水流故道不
復為災故大隄漸塌民多侵為已業而有司並
無築隄慮嘉靖四十五年洪水四溢郡治及各
州縣城俱潰民漂流以數萬計郡西老龍隄一
決直衝城南而東故郡治之患為尤甚副使金
世龍秦淦徐學謨先後條議估修踰二年工成
襄陽縣
老龍隄在縣西三里即大隄也
救生隄在縣西南五里
漢江出大安軍下入漢江水漲不免嚙城舊有大
隄東臨漢江西抵萬山袤十餘里防護之今逐年
加俢恃以無恐
縣西北陂一縣西陂一縣南陂一縣北陂
一
附襄陽縣隄防考略按縣隄防全在㐮樊二城
間蓋二城并峙漢水中流如峽口且唐白河從
北來横截漢流以故波濤激射城隄為患按古
大隄西自萬川經檀溪土門白龍池東津渡繞
城北老龍隄復至萬山之麓周遭四十餘里年
久隄潰而龍池東津一帶又多浮沙明初修截
隄一道自長門至土門大半頽塌至嘉靖四十
五年老龍隄一決餘皆洗盡頃年並力修築北
自老龍隄至長門皆沿城甃石高凡三丈許南
自萬山麓至土門則仍古大隄東南自土門至
長門則仍舊截隄高凡二丈許厚凡五丈許樊
城北舊有土隄皆決面江一帶磚城盡潰然樊
城潰則襄城無恙其利害之輕重又不可不審
也
宜城縣
楊家壋一金家壋一俱在咸寧社
青龍閘在古羊社
新陂三北陽社陂三新張營陂一常長營
陂二古羊岡陂三常山營陂一武家舖陂
一古羊社陂一發舖陂一縣南陂一縣
西陂一縣西北陂三
附宜城縣隄防考略按縣東至棗陽南至安陸
西至南漳北至㐮陽秪一面踞山三面臨江江
故道遶龍鳳山而下去城二十餘里舊有使風
龍潭二港按大江流灌入城濠然未聞為城患
也迨明嘉靖四十五年九月江溢直衝迎水洲
面下改徙鴇潼河新洪逼城五里許又由使風
龍潭二港衝洗南北城樓自此水漲徑撼城隄
殆無虚歲後議築使風龍潭二港父老皆謂港
口不塞城隄終難保障也
南漳縣
蠻河經縣至宜城入漢江水起泛濫濱河者頻受
其害
縣柬堰五縣南堰二縣北堰四
附南漳縣水利考略武安靈溪於諸堰為大武
安即秦將白起攻楚引鄢水灌城者唐大歷間
節度使梁宗義修之靈溪即古木里溝始開於
楚漢南郡守王寵又鑿之元大德中再築二堰
棗陽縣
沙河下逹漢江山水突發衝決可虞
廉家陂在縣東北
穀城縣
古羊河西流與粉水合逹漢江水泛亦能為害
光化縣
石隄漢水東宋李仲芳築
縣東南堰一縣東堰四
均州
潧河出太和山通平堰龍堰可以灌田
鄖陽府
附鄖陽府隄防考略按鄖陽郡西北控扼秦豫
東南接連荆㐮四面皆疊山峻嶺屬邑半依山
為城獨郡治孤立川原之間正當水衝故上津
竹山諸縣雖臨漢濱不必隄防其水患祗在郡
治而禦水又以城為隄自古無大決害至明嘉
靖四十五年九月初九日衝決東南門外土隄
城半傾塌民多湮没
鄖縣
吴公隄在縣東南舊名捍江明成化間江漲隄圮
御史吴道光增修高八尺闊倍之長三百餘丈軍
民永被其德
趙河流至縣東為盛水堰溉田甚廣
縣西北堰一縣南堰一縣北堰一
房縣
南梘河流經榖城入漢江
縣南堰一縣西堰五縣北堰六縣西北堰
二
竹山縣
北星河北入庸水東注水起則溢旱則濱河者可
資灌漑
堵水東入漢江水漲濱河者每引入堰溉田
官路旁堰一縣西堰三
竹溪縣
縣東堰二縣東北堰三縣西堰五
鄖西縣
南門河與五里河之水合流逹於漢
娘娘泉娘娘洞下出如沸鼎垂如素練聲如震雷
麓田悉資灌溉
石登槽筧在於上堰北
蘇家陂堰一縣東南堰一縣西北堰三縣
東堰二縣北堰二縣西堰一
保康縣
蘇泉在縣後山下民故取水於河知縣蘇惠憫其
險遠疏導山泉繞流縣側民咸稱便泉因名焉
直隸歸州
附歸州水利考略水經云江水東過秭歸縣之
南又水逕歸鄉縣故城北又東逕信陵縣南彝
水過佷山縣南
長陽縣
清江南至宜都入大江其流獨清
興山縣
清泉學宫後澄澈清漪深可數丈引流出觀瀾門
外會香溪入大江
巴東縣
巴江在縣前凡蜀諸水皆合而東注焉
附三江總會隄防考略按湖廣境連八省凡秦
關巴蜀中原貴竹嶺右諸水俱注之導為三江
瀦為七澤即禹貢江漢九江沱潛雲夢之故區
也江發岷山抵巴東入荆襄流至岳陽與洞庭
水合其受害者惟荆州一郡為甚漢發嶓冡抵
上津入鄖地流至漢陽與大江水合其受害者
鄖襄安漢稠郡而襄安為尤甚九江乃沅漸元
辰叙酉澧澬湘諸水合流入洞庭湖沿滙八百
里經岳陽樓西南出湖口與江流合其受害者
常武岳陽二郡也三水總會於武昌其江身始
闊直注而東以故武昌蘄黃之境無大水害大
較隄防多在襄安常武荆岳間蓋古七澤正其
地也漢唐以來代苦水患至宋為荆南留屯之
計多將湖渚開墾田畆復沿江築隄以禦水故
七澤受水之地漸湮三江流水之道漸狹而隘
其所築之隄防亦漸潰塌明嘉靖庚申歲三江
水圮異常沿江諸郡縣蕩没殆盡舊隄防存者
十無二三而後來有司雖建議修築然旋築旋
圯蓋民私其力而財用贏絀之勢異也
附州江隄防考略江陵城池東南傾䧟故緣以
金隄自靈溪始桓溫令陳遵造之遵使人打鼓
遠聽知地勢高下依旁創築略無差池江陵
東北七十里有廢田傍漢古隄壊決凡二處每
夏為浸溢唐貞元八年節度使嗣曹王臯始命
塞之得其下良田五十頃畆收一鍾又規江南
廢洲為廬舍架為二橋宋乾道七年十月湖
北漕臣李燾修江陵潛江縣里社虎渡二隄
張孝祥知荆南兼荆湖北路安撫使築寸金隄
以免水患汪葉倅江陵郡有三海八櫃恃為
險固豪右據以為田力復之又築寸金隄以捍
江政績甚偉按禹貢岷山𨗳江東别為沱又
東至於澧過九江至於東陵東迤北會為滙東
為中江入於海今澧州巴陵正澧與九江東陵
故地也江水方出三峽口勢如建瓴夏秋一漲
頃刻千里然遡夷陵而上山阜夾岸勢不能溢
嘉魚而下江面浩闊順流直注中間郡縣兩岸
俱平衍下濕水易漫流當江陵公安石首監利
華容間自西而北而東而南勢多紆迴至岳陽
自西南復轉東北迸流而下故決害多在荆州
夾江南北諸縣縣各沿岸為隄南岸自松滋至
城陵磯隄凡長亘六百餘里北岸自當陽至茅
埠隄凡長亘七百餘里咫尺不壑千里為壑且
決口四通湖泊塗賊竄伏其間江陵之龍灣市
監利之分監所公安石首澧州安鄉之四水口
嘉魚之簰洲東江腦俱為盜賊藪蓋以隄防不
修則津渡散漫盜可四出故也自元大德間決
公安竹林港又決石首陳瓮港守土官每議築
隄竟無成績始為開穴口之計按江陵舊有九
穴十三口其所可開者惟郝穴赤剝楊林采穴
調弦小缶六處餘皆湮塞迨明初六穴復湮其
五故隄防不時泛決然未甚也惟嘉靖三十九
年決後殆無虚歲而荆岳之間幾為巨澤矣
漢江隄防考略胡烈守襄陽築隄扞水百姓歌
之張柬之罷政事願還襄州乃授襄州刺史
會漢水漲齧城郭東之因疊為隄以遏湍怒闔
境賴之王起為山南東道節度使地濱漢江
塘堰聯屬吏弗完治起至部修復與民著為水
令凶年有賴盧鈞判戶部會昌元年漢水害
襄陽拜鈞山南東道節度築隄六千步以障漢
瀑明年春隄成乾道八年荆南守臣葉衡請
築襄陽沿江大隄陳桷紹興三年出知㐮陽
府漢水漂蕩室廬修築隄岸賴以無虞李仲
芳知光化軍漢水暴至作石隄以保之趙延
進為㐮州總管築隄扞水易甃以石按禹貢
嶓冡導漾東流為漢又東為滄浪之水過三澨
至於大别南入於江今考漢江圖西自漢中流
至漢陽大别山出漢口與江水合即漢水故道
也水多泥沙自古遷徙不常但均陽以上山阜
夾岸江身甚狹不能泛溢㐮樊以下天門以上
原隰平曠故多遷徙潛沔之間大半滙為湖瀦
復合流至乾鎮驛中分一由張池口出漢川一
由竹筒河出劉家隔以故昔年安㐮一帶雖遷
徙而無大患者由湖瀦為之壑三流為之瀉也
明正德以來潛沔湖瀦漸淤為平陸上流日以
壅滯嘉靖初年安陸石城故道改洗沿江灣二
十六年決荆門沙洋鎮三十九年決紅廟隄四
十五年決㐮陽老龍隄宜城古道改徙鴇潼新
河而竹筒河復湮淺十餘里下流又日澁沮故
水患多在荆㐮安陸潛沔間矣
開穴口總考略穴口所以分大江之流必下流
有所注之壑中流有所經之道然後上流可以
分江湖而殺其勢楚有三大水惟川江獨據中
流故穴口在南者以澧江為所經道以洞庭為
所注壑在北者以潛沔為所經道以漢口為所
瀉地故川江獨有穴口然古有九穴十三口江
水分流於穴口穴口注流於湖瀦湖豬洩流於
枝河枝河瀉入於江海此古穴所以並開者勢
也今日生齒漸盛耕牧漸繁湖瀦漸平枝河漸
湮穴口故道皆為塵舍畎畝他如章卜等穴故
道無復舊跡矣此今穴口所以多塞者亦勢也
虎渡流注澧江同入洞庭江南之溪水俱注之
郝穴流出漢口與大江復合而江北之溪水俱
注之衆水會合則流行不絶注瀉有河則水道
不壅此二穴所以獨存也蓋穴口之枝流多湮
則江水之正流易泛將來浸決之患其可免乎
故荆南以開古穴口為上策此固遡源探本之
論也然郝穴築塞而議開舊口必先將枝隄修
築就緒然後開水門以受江流方無東西泛溢
之患是穴口之有故道者尚且開濬之難况故
道湮塞者乎元大德間曾開六穴郝穴赤剝楊
林采穴調弦小岳之故道並開矣今祇存郝穴
而他皆不可識焉此果人謀之疎略耶抑地脉
水勢之靡常故爾耶此所以知開穴之難抑亦
勢所不可行也然荆南人猶幸有虎渡郝穴可
以分大江南北之勢但二穴枝河中多淤塞者
使復湮如諸穴則荆南水患其能免哉
湖廣通志卷二十
