湖廣通志卷六十一
忠臣志
長沙府
晉司馬氶晉書閔王氶傳字才少篤厚有志行元帝
封氶為譙王王敦有無君之心帝以氶貞素欵亮志
存忠恪監湘州諸軍事南中郎將湘州刺史時湘土
荒殘公私困弊氶躬自儉約乘葦茭車而傾心綏撫
甚有能名敦遣魏乂等甲卒二萬以攻氶氶且戰且
守城池不固人情震恐氶曰吾志在死節事之不濟
其令百姓知吾心耳相持百餘日城沒乂檻送氶王
廙害之年十九子無忌立
易雄晉書列傳雄字興長瀏陽人仕郡為主簿張昌
之亂執太守萬嗣將斬之雄與爭論曲直賊怒叱使
牽雄斬之雄趨出自若賊呼問對如初如此者三賊
舍之嗣由是獲免雄遂知名舉孝廉為舂陵令譙王
氶距王敦雄承符馳檄列敦罪惡募縣境有衆千人
敦遣魏乂攻之雄勉厲所統扞禦累旬城䧟為乂所
執至武昌敦以檄示雄曰此實有之惜位微力弱不
能救國難今日即戮得作忠鬼乃所願也敦憚其詞
正釋之尋殺之
虞悝虞望晉書列傳悝長沙人弟望並有士操譙
王氶臨縣知其名會王敦作逆乃命悝為長史望為
司馬督護諸軍湘東太守鄭澹敦之姊夫不順氶旨
遣望討之望率衆一旅直入郡斬澹以徇及魏乂來
攻望每先登力戰死城破悝復被執將害之子弟對
之號泣悝謂曰人生有死闔門為忠義鬼亦何恨哉
敦平贈悝襄陽太守望滎陽太守遣謁者至墓祭以
少牢
桓雄晉書列傳雄長沙人譙王氶命為主簿王敦之
逆氶為敦將魏乂所執雄與西曹韓階從事武延毁
服為僮豎隨氶向武昌乂見雄姿貎長者進退有禮
知非凡人因害之
宋劉玠姓譜潭州將官建炎中兵䧟潭州玠挺身血
戰中數十矢死民為立廟張栻作記
孟彦卿宋史列傳彦卿忠厚從父也建炎中通判潭
州城中叛卒焚掠自東門出帥臣向子諲命彦卿領
兵追之已而招安其衆未幾潰兵杜彦自袁州入瀏
陽遂犯善化長沙二縣彦卿率民兵拒之手殺數人
賊退還瀏陽彦卿追與之戰民兵有自潰者賊遂乘
之斬彦卿持其首以告所掠民兵曰此善戰孟通判
首也添差通判趙民彦以民兵赴之鏖戰瀏陽城南
南流橋依山為陣殺傷甚衆偶為間者折其陣中認
旗衆驚謂民彦已敗遂潰民彦為賊所得邑士謝淳
帥民兵為前鋒助戰亦被執賊并殺之事聞彦卿民
彦並贈直龍圖閣官其家各三人淳贈成忠郎官其
子晞古朱熹帥湖南請為彦卿民彦立廟以淳侑之
韓世忠(詳總宦志)
岳飛(詳總宦志)
辛棄疾(詳總宦志)
李芾宋史列傳其先廣平人也徙衡州攝湘潭縣縣
多大家前令束手不敢犯芾稽籍出賦不避貴勢賦
役大均為湖南提刑時郡縣盜擾民多奔竄芾令所
部發民兵自衛縣與一皂幟令曰作亂者斬幟下民
始帖然乃號召發兵擇壮士三千人使土豪尹奮忠
將之勤王别召民兵集衡為守備未幾知潭州兼湖
南安撫使時其所愛女死一慟而行德祐元年七月
至潭潭兵調且盡倉卒召募不滿三千人乃結溪峒
蠻為聲援繕器械峙芻糧柵江修壁命劉孝忠統諸
軍吳繼明自湖北至陳義陳元自戍蜀歸芾奏請留
戍潭推誠任之皆得其死力及元右丞阿爾哈雅以
重兵入潭芾遣其將于興帥兵禦之於湘隂興戰死
九月再調繼明出禦兵不及出而元軍已圍城芾慷
慨登陴與諸將分地而守民老弱皆出結保伍助之
不令而集十月兵攻西壁孝忠軍奮戰芾親冐矢石
督之有中傷者躬自撫勞日以忠義勉其將士死傷
相籍人猶飲血乘城殊死戰有招降者芾殺之以徇
十二月城圍益急孝忠中礟風不能起諸將泣請曰
事急矣吾屬為國死可也如民何芾罵曰國家平時
所以厚養汝者為今日也汝第死守有後言者吾先
戮汝除夕元兵登城戰少却旋蟻附而登衡守尹榖
及其家人自焚芾命酒酹之因留賓佐會飲傳令猶
手書盡忠字為號飲達旦諸賓佐出参議楊震赴園
池死芾坐熊湘閣召帳下沈忠曰吾力竭分當死吾
家人不可辱於俘汝盡殺之而後殺我忠伏地叩頭
辭芾固命之忠泣而諾取酒飲其家人盡醉徧刃之
芾引頸受刃忠縱火焚其居還家殺妻子復至火所
大慟乃自刎幕屬茶陵顔應焱安仁陳億孫皆死潭
民聞之多舉家自盡城無虛井縊林木者累累相比
孫方武姓譜長沙人為州學正金人入城方武率居
民連日巷戰金人四面縱火方武死之
丁公膺楚紀醴陵人紹興初為高郵尉拒金兵力戰
死之朝廷嘉其忠節官其子倚終衡山宰初靖康間
膺弟公億與兄公萬避難於鄉賊得公萬縳之將就
炮烙公億號呼願以身代賊義而舍之一家獲全
袁顯楚紀益陽人矮身長髯勇敢過人建炎間湘寇
楊么猖獗顯請於縣宰魏舜臣團鄉兵扞之一日賊
傾寨來戰顯極力鏖戰為賊所得賊欲用之顯大罵
不屈么置諸鼎鑊而死舜臣哀之為禮葬祭
楊霆醴陵人大異之子宋史列傳霆宇震仲銓試第
一辟荆湖制置司幹官吕文德為帥薦除通判江陵
府兵民雜處庶務叢集霆隨事裁决處之泰然暇日
詣郡庠與諸生講學稍選民之強壮付以器械雜兵
肄習親閱試行賞遂獲其用德佑初為湖南安撫司
參議與李芾恊力戰守霆有心計善出奇應變帥府
機務芾一以委之城西北隅破霆麾兵巷戰抵暮增
築月城比旦城復完厲將士以死守城䧟赴水死妻
妾奔救遂皆死
尹穀宋史列傳榖字耕叟長沙人性剛直莊厲登進
士第調常德推官知崇陽縣廉正有聲丁内艱居家
教授士有才思而不謹飭者擯不齒諸生行市中市
人見其舉動有禮相謂曰必尹先生門人用薦擢知
衡州需次於家潭城受兵帥臣李芾禮以為參謀三
月援兵不至穀知城危與妻子訣曰吾以寒儒受國
恩典方州誼不可屈若輩當從吾死耳召弟岳秀使
出以存祀岳秀泣而許之已乃積薪扄戶朝服望闕
拜已先取歷官告身焚之即縱火自焚隣家救之火
熾不可前但於烈㷔中見穀正冠端笏危坐闔門少
長皆死之芾聞之命酒酹穀曰尹務實男子也先我
就義矣務實穀號也穀死諸生數百人往哭之城破
多感激死義者
譚端伯楚紀字應元中立後裔隱居茶陵平生以忠
義自許當丞相文天祥舉兵勤王端伯亦率族衆應
之天祥與之劄曰湖南九郡汝實統之後為元兵所
獲令其供籍端伯書曰兩手撥開南浦雲誰人似我
一口吸盡西江水我自擔當竟不屈而死
王夢應姓譜攸縣人咸淳中進士調廬陵尉元兵破
臨安夢應率同邑吳希奭陳子全起兵勤王馳疏奏
聞又遣使通桂帥遂復袁州既而兵敗夢應奔永新
卒
顔應焱楚紀茶陵人舉進士初授瀏陽尉攝醴陵潭
帥李芾薦為湖南安撫節判德祐乙亥元兵圍城應
焱悉力比衆守之七月援兵不至城䧟芾死應焱亦
赴水死
張鏜熊桂鄧光薦文丞相督府忠義傳朝奉郎張
鏜長沙人前通判贛州熊桂湘潭進士年七十餘皆
起兵復衡山湘潭攸三縣明年督府敗歸汀州潭省
兵䧟執鏜至行省參政崔斌欲降之鏜曰紹興至今
百五十年乃我祖魏公收拓者今日降而死何以見
魏公於地下遂遇害桂為湘潭人所掩殺
元周鏜元史列傳鏜字以聲瀏陽人登泰定四年進
士第授大冶縣尹抑豪強惠窮民治行為諸縣最累
遷國子助教會修功臣列傳擢翰林國史編修官出
為四川行省儒學提舉便道還家無何盗起湖南北
郡縣皆䧟賊得鏜欲推以為主鏜瞠目大罵賊乃殺
之同時有謝一魯字至道亦瀏陽人至元乙亥鄉貢
進士嘗為石林書院山長賊生縳一魯罵賊甚厲舉
家咸遇害
謝魯一(見上)
劉耕孫元史列傳耕孫字存吾茶陵人至順元年進
士授臨武縣尹蘄黃賊破湖南耕孫出家貲募義丁
以授茶陵賊至輙却轉寕國路推官歲饑勸富民發
粟賑之活者萬計會𤨏南班程述等攻寧國城䧟力
戰遇害長子碩為江夏縣魯湖大使起義兵援茶陵
亦死之(互詳衡州岳州二府名宦)
劉碩(見上)
明蔡道憲字元白晉江人以進士為長沙推官張獻
忠䧟武昌岳州直犯長沙道憲勒兵拒守賊遶城呼
曰軍中久知蔡推官名速降母自苦道憲命守卒射
之多斃賊怒攻益力越三日總兵官尹先民出戰敗
降道憲被執賊㗖以官嚼齒大罵釋其縳延之上坐
罵如故賊使先民說道憲益怒奮起捽擊賊以道憲
愛民謂曰汝不降將盡殺百姓道憲大哭曰願速殺
我毋害我民賊知終不可奪磔之氣垂絶猶作忿恨
聲賊問何恨曰恨不殺先民耳其心血直濺賊面賊
為昏仆者久之健卒林國俊等九人隨道憲不去賊
曰爾輩亦不得活國浚曰我輩若畏死去矣願埋主
屍後死賊許之乃觧衣裹道憲屍瘞之南郊醴陵坡
遂自刎道憲死時年纔二十九歲
周二南字汝為雲南人田選貢生為長沙通判獻賊
殘寇犯瀏陽力戰死之(以上舊通志)
頼大雅贛州人益陽教諭獻賊脅從至再不屈正衣
冠端坐罵賊賊怒斷其首兩旬面如生(見府志)
賀興隆李東陽賀興隆傳長沙安化清塘鄉人元季
嘗率陳源隆姚廷曙等聚鄉子弟為兵駐鎮安寨有
警輒禦之陳友諒兵起授參軍甲辰率其衆來歸太
祖嘉之仍予故官徐達之取辰州降沅州諸郡興隆
攻戰撫募厥功為多冬與總制胡海洋克寳慶路授
寳慶衛指揮司知乙已夏四月邵陽賊周文貴等作
亂興隆率兵駐中鄉六月與賊遇徑衝其前鋒後援
不至遂力戰以死贈湖廣行中書省參知政事命有
司立祠歲以戰歿之日致祭
易紹宗攸縣人洪武時從北伐有功授象山錢倉所
千戶建文三年倭登岸剽掠紹宗大書於壁曰設將
禦敵設軍衛民縱敵不忠棄民不仁不忠不仁何以
為臣與妻李訣而出密令游兵間道焚賊舟賊驚救
紹宗格戰殺賊甚多追至海岸䧟淖中手刃數十賊
死之其妻攜孤奏於朝賜葬祭勒碑銘之(明史稿)
易先楚紀字太初湘隂人永樂初由太學生選授交
趾諒山府知府多善政蠻人信服及秩滿還朝郡民
相率詣臺省保留特命復其位進階三品後黎利叛
䧟諒山城先嬰城固守闔門罹害事聞遣官諭祭贈
廣西右參政
張敏廣輿記寧鄉人永樂辛卯鄉舉任延平知府謫
主尤溪簿沙宼犯城敏誓師出戰死之
洪雲蒸攸縣人萬歷庚戍進士累官嶺南憲副懷宗
嗣位之七年海寇劉香老率衆圍海豐雲蒸移鎮與
相持半載屢挫賊鋒香老懼乞撫雲蒸單騎入賊壘
遂見害越五日屍浮沙口有白鶴張翼覆之(見舊通志)
陳有光益陽人天啟丁卯鄉舉任推官丁父艱歸獻
賊破長沙脅紳士官之有光抗義不屈執其母有光
不得已至賊營賊喜釋其母度母已至家遂扼吭而
死(見縣志)
婁琇湘隂人天啟甲子鄉舉為涇州守闖賊犯城琇
堅守力竭城䧟被執慷慨就戮其妻亦殉難事聞贈
太僕卿(見府志)
楊會英寧鄉人天啟中鄉薦授臨湘教諭陞國子學
錄尋擢兵部主事都城破為闖賊所執引頸就刃(見)
(府志)
馮一第善化人天啟中鄉舉獻賊攻長沙與司理蔡
道憲矢誓堅守城䧟道憲死一第走湘鄉將乞師他
方賊帥繫其母與兄招之一第乃趨就縳賊斷其兩
手置營中一夕死同時又有善化貢生吳愉者為周
二南參謀與賊戰官度死之袝二忠祠(見府志)
謝承任茶陵衛人襲授指揮使懷宗六年奉調赴桂
陽粤寇萬餘郡縣望風奔潰承任獨拒守城䧟被執
遂遇害(見舊通志)
皇清高天爵(詳名宦志)
衡州府
宋趙淮衡山人宋史列傳淮丞相葵之從子李全之
叛屢立戰功累官至淮東轉運使德祐中戍銀樹埧
兵敗與其妾俱被執至瓜州元帥使淮招李庭芝許
以大官淮陽許諾至揚城下乃大呼曰李庭芝男子
死耳毋降也元帥怒殺之棄屍江濱
李芾(互見總宦詳長沙府忠臣志)
陳億孫楚紀安仁人咸淳中進士官潭州安撫參議
元兵圍潭城䧟潭帥芾死億孫死之
元劉燾孫元史劉耕孫傳弟燾孫授茶陵州儒學正
湖南䧟常寧長吏棄城走民奉印請燾孫為城守城
頼以完者一年外援俱絶死之
明劉熙祚字仲輯武進人廵按湖南張獻忠長驅至
衡州賊騎執熙祚見獻忠獻忠叱令跪不屈令羣毆
之膚盡裂使降將尹先民說之終不變見殺(明史稿)
張鵬翼西克人由選貢生授衡陽知縣張獻忠䧟衡
州脅使降戟髯詬詈賊縳而投諸江妻子赴水死賊
之赴岳州也巴陵教諭桂陽歐陽顯字攝縣事死焉
其赴臨湘也知縣莆田林不息抗罵不屈斷其兩手
而殺之湘隂䧟知縣大埔楊開率家屬十七人投水
死其丞頼萬耀攝寧鄉事殉城死二子若鼎若鈺號
痛奔赴遇害衡州既䧟屬縣衡山亦失守知縣富順
董我前教諭分宜彭執中皆盡節府教授永明蒋道
亨攝武陵事抱印拒賊見殺
歐陽顯宇桂陽州人以貢任巴陵教諭署縣事獻賊
攻城率民死守城破罵賊不屈賊支觧之(以上並見)
(舊通志)
皇清蕭萬竒臨武縣人康熙十七年授廣東虎門協左
軍都司廵沙亭遇海賊砲箭雨下遂戰死十九年
贈遊擊
賜祭葬
永州府
唐唐世旻字昌圖太原人徒家零陵素驍勇状貎英
偉眼環齒露昭宗時黃巢寇起世旻團練鄉兵保安
閭里劉建鋒舉為永州刺史光化初馬殷據楚攻永
州世旻力戰城䧟死之里民高其德義因祀焉
宋王政山東人為衡永彬桂都廵檢使乾道元年寇
犯寧遠政力禦賊大至遂被執詈賊而死(以上舊通志)
陳遘宋史列傳遘字亨伯其先自江寕徙永州登進
士第為廣西轉運判官蔡京啟蠻地建州遘言蠻人
幸安静輕擾以召釁不可京惡之罷歸擢給事中進
徽猷閣待制加龍圖直學士經制七路治於杭河渠
堙窒邦人以水潦為病遘以冬月檄眞楊潤楚諸郡
守牐綱卒治河不兩月畢杭人利焉知中山府金人
再至遘冐圍入城堅壁拒守受圍半年外無援師遘
弟光禄卿適至中山臨城諭旨遘遙語之曰主辱臣
死吾兄弟平居以名義自處寧賣國乎適泣曰兄但
盡力勿以弟為念遘呼總管使盡括城中兵總管辭
遂斬以徇又呼步將沙振振怒且懼潛衷刃入府害
遘於堂及其子錫并僕妾十七人振出帳下卒譟而
前曰汝安得殺吾父執而捽裂之金人入見遘屍曰
南朝忠臣也歛而葬諸鐵柱寺建炎初贈特進遘性
孝友為人寬厚長者任部刺史二十年每行出郡邑
必焚香祈天願不逄貪汙吏適至光禄卿金人執之
以北後十年死於雲中
樊謹寧遠人淳熙六年郴寇入江華募敢覘賊者謹
挺身應募為賊所執不屈殺之郡人葬以禮聞之於
朝贈以官仍官其二子(見舊通志)
吳庸楚紀字子實登淳熙特科為容州陸川簿李接
倡亂庸與同郡徐邦直唐捷起兵禦之庸不克死帥
劉淳白其事府志道州人贈承事郎官一子
元劉祖勝明一統志以右丞守永州明初平章楊璟
兵圍其城屢戰屢屈食盡自殺
明萬元吉(詳名宦志)
周志躍直隸人懷宗時任東安典史流寇犯境率居
民禦敵陣亡士民傷之祀於鎮北樓之左(見舊通志)
方清寧遠人千戶銳長子世廕附學正德六年苖寇
攻城清父子拒守積日城䧟迎擊於文昌街血戰不
屈死之
唐德明東安舉人張獻忠䧟長沙德明仰藥死
蔣道亨永明人以明經授善化教諭遷常德教授署
武陵縣事獻賊寇常德道亨抱印守孤城城䧟罵賊
死之
陳純德零陵人為諸生以學行稱久困場屋夜泊洞
庭為盜窘躍出墮水再躍入洲渚比曉坐蘆葦中去
泊舟數十丈舉進士年已六十矣懷宗咨以時事純
德奏稱旨擢御史明年廵按山西民多凍餒純德請
恤因極陳抽練之弊帝不能用還朝陳時務七事尋
督畿輔學政十七年三月將出按部因賊警復還都
城䧟作書别父母朝服北向再拜自經死(以上舊通志)
皇清文運亨遼陽人順治六年以茂才任新田縣知縣
值猺賊犯城運亨率兵民拒守賊衆大至城䧟死
之
王鑄邯鄲人順治六年任新田教諭猺賊逼城同
縣令文運亨併力守禦城䧟與弟及子皆遇害
寳慶府
晉周﨑晉書列傳﨑邵陵人為湘州從事王敦之難
譙王氶使﨑求救於外為魏乂所執又臨以白刃曰
汝為我語城中稱大將軍已破劉隗三江州郡萬里
肅清外援隔絶我當活汝﨑偽許之至城下大呼曰
王敦兵敗於于湖甘安南已克武昌即日分遣大衆
來赴此急努力堅守賊今散矣乂殺之
宋曾如驥姓譜字德清泰和人判邵州敵兵入城僚
吏諫曰曷不壺漿以迎曾紿諾退書舍生取義於壁
登城投江死事聞贈敷文閣待制諡忠愍
周欽楚紀儀之孫宣和中進士峒蠻叛欽挺身往諭
事平郡守以聞徽宗嘉之擢德州刺史靖康時死金
人之難
楊再興宋史列傳再興臨岡人賊曹成將也岳飛破
成再興走躍入澗張憲欲殺之再興曰願執我見岳
公遂受縳飛竒其貎釋之曰吾不汝殺當以忠義報
國飛屯襄陽遣再興至長水縣之業陽殺孫都統及
統制滿在再戰破其衆二千復長水縣得糧二萬石
盡復西京險要又得偽齊所留馬萬匹芻粟數十萬
中原響應復蔡州焚敵糧飛敗金人於郾城金人合
兵逼飛再興單騎入其軍手殺數百人而還金人併
力復來再興以三百騎遇敵於小商橋驟戰殺二千
餘人再興戰死後獲其尸焚之得箭鏃二升
明徐彝楚紀永樂中武岡州判官洞苖寇亂彝率民
兵出戰死之
陶珙(詳名宦志)
李振珽字縝持鄞縣人知寳慶府袁寇為變振珽籌
兵措餉平之獻賊䧟城執赴衡陽不食乘間投湘水
中死之
何三傑定州人以通判署邵陽縣獻賊䧟城執至衡
陽與振珽共沉湘水
王紱貴州人任邵陽教諭氣宇冲粹行誼不苟獻賊
䧟城不屈見害
陳君寵新化人萬歷戊午解元授羅江知縣遷知潼
川州獻賊䧟城以身殉難同時有彭山知縣何大衢
武岡人亦守城盡節
劉孔暉邵陽人父汝能為其叔父主後叔母失明委
曲盡養家貧力學年七十始貢成均孔暉中天啟辛
酉鄉試為新鄭知縣闖逆圍城孔暉固守不能支遂
死之汝能聞之慟哭既而曰子能盡忠吾復何憾鄭
人袝孔暉於子産祠
盧大受邵陽人以貢任羅田訓導流賊䧟城大受死
之(以上郡志)
皇清何衡泗順天舉人以順治四年知武岡州明年賊
陳友龍䧟州與鎮將賀雲拒守三月餘食盡賊圍
益急城遂䧟衡泗謂雲曰力竭而死之無憾登清
渠門樓命其下縱火與雲俱自焚死
岳州府
明宋鑑明一統志許州人成化中知平江縣果毅廉
介卓有風裁時流賊逼境率典史張澄縣吏王和等
禦之戰死
郭永清巴陵人永樂辛丑進士官工科給事中出使
外國不屈而死永清有逸才詩多雋語(見舊通志)
卜馬祥明一統志岳州人成化中任指揮同知流賊
掠洞庭馬祥奮身督戰死之
劉希文三楚文獻錄華容人天啟中以明經授興文
教諭未半載流賊䧟城縣令張振德被害希文署縣
事賊復至誓死不去與其妻白氏罵賊死月餘其僕
得屍於瓦礫中夫婦面如生
常德府
宋玉在武陵人端平進士治周禮眞德秀知貢舉擢
冠本經後攝倅施州城䧟死之
明朱國柱寧安人任常德同知守清政和民間有明
月之頌明末獻賊破城朝服北面再拜不屈見害(以)
(上舊通志)
馮貴武陵人洪武庚辰進士為兵科給事中從張輔
征交趾督兵餉遂擢交趾參政莅事明敏善撫流亡
有土兵千餘人驍勇善戰貴撫以恩數擊賊有功中
官馬騏盡奪之黎利反貴以羸卒數百禦賊於瑰縣
力屈而死仁宗時贈左布政使(明史稿)
羅應選桃源人天啟甲子舉人授柳州推官改補龍
安政刑寬簡士民悦服獻賊入蜀肆掠應選嬰城拒
守以死自誓城䧟應選舉家罹害聞者傷之(見縣志)
傅作霖武陵舉人負性慷慨教諭武岡城䧟賊入不
屈死之
萬國寧常德人永州教授生平道誼自持獻賊至責
以大義見殺同時李嗣先楊時升王大年楊夢鼎柳
三錫丁昌期張維翰羅三才熊應鵬皆諸生罵賊不
屈而死
楊鷺常德衛人官中書舍人歸里為獻賊所執慷慨
不屈遂見害(以上舊通志)
辰州府
宋張建侯姓譜為辰州守政和間黃安俊叛圍鎮江
寨建侯與盧陽令王憲之率兵救之兵潰俱被執賊
遣使諭寨中人出降建侯紿諾至寨下大呼曰為人
當識順逆我萬無求全女等堅守勿懷二心賊怒俱
害之郡人表其忠立祠祀焉
向正楚紀麻陽人為陜州軍牙頭指揮時蠻寇叛正
被執罵賊遇害事聞詔立廟贈内殿崇班
明吳勛明一統志辰州衛指揮同知正德間督兵征
流賊行至應山與賊遇兵素羸怯遂以身殉事聞於
朝遣官諭祭子山加一級襲指揮使
滿朝薦三楚文獻錄麻陽人萬歷三十二年進士授
咸寧知縣有廉能聲税監梁永縱其下刦諸生槖朝
薦捕治之永怒劾其擅刑税役詔鐫一官大學士沈
鯉等論救不聽會廵撫顧其志論永貪殘乃復朝薦
官奪(闕)歲永遣人蠱廵按余懋衡事覺朝薦捕獲
其人永懼率衆擐甲入縣庭朝薦早為備無所掠而
去追至渭南頗有所格傷逮繫詔獄中外論救百十
疏乃釋歸光宗立起南京刑部郎中再遷尚寳卿天
啟二年疏陳時事語極危切尋進大僕少卿復上疏
魏忠賢激帝怒降旨切責褫職為民大學士葉向高
申救甚力帝不納忠賢黨撰東林同志錄朝薦與焉
竟不復用
皇清劉昇祚陜西人順治九年任分守湖北道駐辰州
黔寇犯城與總兵徐勇悉力拒守勢孤援絶城遂
䧟一門百口死之(見舊通志)
徐勇榆林籍遼東人順治四年以都督鎮長沙明
年流寇犯安仁勇一鼓悉殱之是冬一隻虎等率
衆薄長沙勇誓師勒兵與賊大戰賊益衆乃嬰城
堅守賊攻不能下遁去陞辰沅鎮總兵復值黔寇
犯辰州與參政劉昇祚等同心捍禦力盡城䧟死
之
王任把大興人順治七年任辰州知府黔賊告警
設備待敵後賊至身親拒戰克之事聞擢兵備副
使越二年賊大至力屈城䧟闔門殉節䘏贈太僕
寺卿蔭子入監
楊來鳳四川舉人順治九年授沅陵知縣黔賊攻
城與守道劉昇祚知府王任杞併力拒守城䧟死
之
直隸澧州
周申鳴劉向說苑楚有士申鳴者王欲授之相辭不
受其父曰汝何不授申鳴對曰舍父之孝子為王之
忠臣何也其父曰吾欲汝之相也申鳴遂入朝楚王
因授之相居三年白公為亂申鳴以兵圍之白公往
取其父持之以兵告申鳴曰子不吾與子父則死矣
申鳴流涕而應之曰始吾父之孝子也今吾君之忠
臣也援桴鼔之殺白公其父亦死申鳴遂自殺也按
明一統志載入澧州人物州境有申鳴城
唐李絢明一統志澧州刺史黃巢䧟州絢死之判官
皇甫鎮詣賊與之俱死
皇甫鎮(見上)
宋黃琮明一統志建炎間知澧州鍾相䧟城琮與澧
陽縣丞葉畬及其屬十餘人皆戰死事聞褒贈
吳禄午澧州人咸淳辛未進士為鄂州咸寧簿殉國
難死
元熊義山安鄉人累封萬戶至正癸已倪文俊來寇
義山出死力捍禦越二年文俊襲執之脅使降不屈
剖其腹罵不絶口而死(以上舊通志)
明翟亨明一統志九谿衛指揮僉事正統間以軍功
累遷指揮使後征麓川偕其弟戰死朝廷遣官諭祭
麥成明一統志順德人正德間繇吏員為安鄉典史
有勇力值流賊掠鼎江口成父子集民兵赴戰馬躓
賊攅槊刺之猶徒步手刃數人遂遇害子亦死焉
直隸郴州
明歐必永桂陽人洪武初官吏部主事永樂間告歸
適寇䧟桂陽罵賊不屈剖腹而死(見州志)
鄺埜字孟質宜章人永樂已丑進士授監察御史或
奏言南京鈔法為豪民沮壞遣埜往視執一二市豪
歸奏曰市人聞令震懼鈔法通矣有言秦民聚謀不
軌者擢埜陜西副使勅以便宜勦捕埜白其誣詔誅
妄言者擢應天府尹正統元年召入為兵部侍郎十
年晉尚書車駕北征詔下埜言一邊將足制之陛下
為宗廟社稷主奈何不自重不聽次宣府朱勇敗沒
埜請疾驅入關嚴兵為殿又不報明日師覆埜死年
六十五贈少保諡忠肅(明史稿)
王庭桂楚紀宜章人天順壬午鄉薦任贛州府同知
時巨寇流劫州縣廷桂率鄉兵征之死於難事聞贈
江西右參議錄其子玠
喻江明一統志郴州人官百戶正德間峒寇為亂江
分營宜章之章橋遇敵死之鄉民立祠以祀
李之經永興人歲貢生任應城教諭獻賊之亂衆議
避之之經曰若君父大倫何死生命也率士民拒守
城破死焉子應泰以救父亦罹於難世稱父忠子孝
云(見州志)
袁從諤郴州人已卯鄉薦授中書舍人甲申聞國變
蹈烈火中死(見州志)
直隸靖州
明蘇忞明一統志廣西懷集人鄉貢第一正統間任
知州歲饑賑貸民頼全活景泰元年苖寇會同等處
指揮陳俊戰没忞誓衆捍禦亦死之
鄧旻明一統志靖州衛指揮弘治末守備黔中有威
名尋乞歸正德間洞寇大作當道檄旻禦敵死之土
人立廟以祀
宋以方字義卿靖州人弘治乙丑進士除戶部主事
歷郎中𣙜關税理倉庾督逋賦並以清勤聞遷瑞州
知府時華林大盗甫平瘡痍未復以方悉心撫字吏
民戴之宸濠逆謀有萌而瑞故無城郭以方築城繕
守且募兵三千日夕訓練宸濠忌之有徵索又拒不
應廹鎮守誣劾繫獄宸濠反出以方脅之降不可械
舟中斬以祭江宸濠平其子崇學求遺骸不得乃歛
衣冠歸葬嘉靖六年詔贈光禄卿廕一子立嘉忠祠
(明史稿)
曹鵬明一統志靖州衛指揮正德中調禦德安流賊
奮勇先登血戰而死事聞賜祭德安人立祠祀之
儲至謀靖州歲貢生任湄潭知縣公直不阿萬歷間
王倫叛帥師征之賊火攻焚死
楊春芳靖州人鄉薦任太湖知縣流寇犯境春芳守
城不屈赴水死(以上舊通志)
皇清林爾張字四維惠來人懷宗時明經順治初授天
柱知縣遷桂陽州知州改知靖州為滇寇所困守
禦兩月不懈城䧟不屈死一家殉節十餘人民立
祠祀之(廣東咨冊)
李允字寳山隰州人有勇略精騎射順治初由行
伍歷官湖廣參將每戰身䧟石矢為士卒先康熙
五年湖南盜嘯聚七里坪勢甚張允將所部搗其
巢血戰三晝夜援兵不繼語左右曰此吾致命之
秋也因自刎事
聞嘉其忠烈
賜祭葬(山西咨冊)
按咨冊未詳李允係何營參將因附於末
湖廣通志卷六十一
