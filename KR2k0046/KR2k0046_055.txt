湖廣通志卷五十五
人物志(行業)
長沙府
東漢祝良長沙人後漢書南蠻傳永和二年日南徼
外蠻夷區憐等數千人攻象林縣殺長吏大將軍從
事中郎李固曰故并州刺史長沙祝良性多勇決可
任用即拜祝良為九真太守良單車入賊中設方略
招以威信降者數萬人嶺外復平
蜀漢蔣琬蜀志列傳琬字公琰湘鄉人以州書佐隨
先主入蜀除廣都長先主嘗至廣都見琬衆事不理
將加罪戮諸葛亮請曰蔣琬社稷之器非百里之才
也其為政以安民為本不以修飾為先乃不加罪先
主為漢中王琬入為尚書郎建興五年亮住漢中琬
與長史張裔統畱府事八年代裔為長史亮數外出
琬常足食足兵以相供給亮每言公琰託志忠雅當
與吾共贊王業者也密表後主曰臣若不幸後事宜
以付琬亮卒以琬為尚書令時新喪元帥遠近危悚
琬神守舉止有如平日由是衆望漸服延熙元年詔
總帥諸軍屯住漢中又命琬開府明年就加為大司
馬東曹掾楊戲素性簡略琬與言論時不應答或構
戲於琬琬曰面從後言古人所戒戲欲贊吾是耶則
非其本心欲反吾言則顯吾之非是以默然又督農
楊敏曾毁琬曰作事憒憒誠不及前人或以白琬主
者請推治敏琬曰吾實不如前人無可推也琬以昔諸
葛亮數闚秦川道險運艱不若乘水東下乃作舟船
欲由漢沔襲魏上庸會舊疾連動時未得行九年卒
諡曰恭
蔣斌蔣顯蜀志蔣琬傳琬子斌嗣為綏武將軍漢
城護軍鍾會至漢城與斌書曰桑梓之敬古今所敦
西到欲奉瞻尊太君公侯墓當洒掃墳塋奉祠致敬
願告其所在荅書曰亡考昔遭疾疢亡於涪縣卜云
其吉遂安厝之知君西邁乃欲屈駕修敬墳墓視予
猶父顔子之仁也聞命感愴以增情思會得斌書報
嘉歎意義及至涪如其書云斌詣會於涪待以交友
之禮斌弟顯為太子僕會亦愛其才學
桓勝魏志桓階傳注階祖父超父勝皆歷典州郡勝
為尚書著名南方
桓階魏志列傳階字伯緒長沙臨湘人太守孫堅舉
孝廉除尚書郎堅擊劉表戰死階冒難詣表乞堅喪
表義而與之後太祖定荆州辟為丞相掾魏國初建
為虎賁中郎將侍中毛价徐奕以剛蹇少黨而西曹
掾丁儀屢言其短賴階左右以自全保文帝踐祚遷
尚書令封高鄉侯疾病帝自臨省徙封安樂鄉侯薨
諡曰貞侯子嘉嗣以階弟纂為散騎侍郎賜爵關内
侯嘉尚升遷亭公主與吳戰敗没諡曰壯侯
桓嘉(見上)
晉桓陵魏志注世語曰階孫陵字元微有名於晉武
帝世至榮陽太守卒
鄧騫晉書列傳騫長沙人少有志氣為鄉鄰所重譙
王承命為主簿使說甘卓卓畱為參軍以母老辭承
為魏乂所敗乂求騫甚急騫往詣乂乂喜曰君所謂
古之解揚也以為别駕歷武陵始興太守遷大司農
韓階晉書列傳階長沙人性廉謹篤慎譙王承辟為
議曹祭酒轉西曹書佐承為魏乂所執送武昌階與
武延等同心隨從桓雄被害二人執志愈固及承遇
禍階延親營殯殮送柩還都朝夕哭奠葬畢乃還
鄧粲晉書列傳粲長沙人以高潔著名與南陽劉驎
之南郡劉尚公同志友善不應州郡辟命荆州刺史
桓沖卑詞厚禮請為别駕粲乃起驎之尚公謂卿忽
然改節誠失所望粲笑曰夫隠之為道朝亦可隠市
亦可隠隠初在我不在於物尚公等無以難之粲以
父騫有忠信言而世無知者乃著元明經十篇注老
子並行於世
南北朝歐陽頠陳書列傳頠字靖世長沙臨湘人祖
景達梁代為本州治中父僧寳屯騎校尉頠少質直
居父喪毁瘠甚至家産悉讓諸兄頻辟不應乃廬於
麓山寺旁專精習業博通經史起家信武府中兵參
軍事除天門太守時湘衡五十餘洞不賓敕令衡州
刺史韋粲討之粲委頠為都督悉皆平殄梁武稱頠
誠幹加超武將軍元帝承制以頠為東衡州刺史帝
遍問朝宰天下始定亟須良才卿各舉所知羣臣未
對帝曰吾得一人歐陽頠公正有匡濟之才恐蕭廣
州不肯致之時蕭勃在廣州與結盟荆州䧟頠委質
於勃勃死後嶺南擾亂高祖使授頠都督衡州諸軍
事未至子紇已克定始興頠至皆懾服世祖嗣位封
陽山郡公薨贈侍中車騎大將軍司空廣州刺史諡
曰穆
歐陽紇(見上)
唐歐陽詢唐書列傳詢字信本潭州臨湘人敏悟絶
人博貫經史仕隋為太常博士高祖微時數與之遊
既即位累擢給事中詢初倣王羲之書後險勁過之
因自名其體尺牘所傳人以為法高麗嘗遣使求之
嘗行見索靖所書碑觀之去數步復返至宿其旁三
日乃去貞觀初歷太子率更令弘文舘學士封渤海
男
歐陽通唐書歐陽詢傳子通儀鳳中累遷中書舍人
居母喪年饑不克葬居廬四年不釋服冬月家人以
氊絮潛匿席下覺即撤去累遷殿中監封渤海子天
授初輔政會張嘉福請以武承嗣為太子通與岑長
倩等固執忤諸武意及長倩坐大逆死來俊臣引通
同謀誅之神龍初追復官爵通書亞於詢父子齊名
號大小歐陽體
五代劉昌嗣姓譜湘鄉人漢時為磁相二州刺史漢
隠帝遇害昌嗣避地衡山馬氏招以賓禮不赴周行
逢逼之昌嗣曰吾嘗致身漢氏縦不能為夷齊獨不
可效梅福乎改姓范號愚叟躬耕給饘粥以終身焉
宋胥偃宋史胥偃傳字安道長沙人舉進士甲科入
翰林為學士權知開封府忻州地震偃以為陽不勝
隂之效宜𨕖將練師以防邊塞趙元昊朝貢不至偃
曰宜遣使問其不臣狀待其辭屈而後加兵則師出
有名宦人程智誠與二班使臣馮文顯八人抵罪帝
使赦智誠三人偃曰恤近遺遠非政也况同罪異罰
乎詔並釋之偃有良田數十頃既貴悉以予族人
胥元衡宋史胥偃傳子元衡有學行為尚書都官員
外郎
狄棐宋史列傳棐字輔之長沙人舉進士累遷太常
少卿知廣州代還不以海物自隨知河中府有中貴
人過郡言將援棐於上棐荅以他語退謂所親曰吾
可以老而自汙耶為政愷悌不為表暴死之日家無
餘貲
蕭注明一統志瀏陽人豪邁不羈善屬文詩尤清絶
登慶歷四年鄉薦授番禺尉值儂智高反注募兵力
戰連挫賊鋒進官西上閤門使
李受宋史李東之傳字益之長沙之瀏陽人也仕於
治平中至右諫議大夫天章閣待制兼侍讀屢以老
乞骸骨不聽神宗立進給事中龍圖閣直學士復言
臣在先帝時年已七十不敢竊禄以自安今又加數
年筋力憊矣惟陛下哀之於是拜刑部侍郎致仕賜
宴賦詩卒年八十贈工部尚書
鄧忠臣楚紀湘隂人熙寧三年進士第初任大理丞
擢正字遷考功郎中時議范宣公諡忠臣覆奏詳允
會黨論起以罪入元祐黨籍卒贈直秘閣弟孝臣杜
門力學宣和間屢辟不就
彭天益姓譜攸縣人登元祐三年鄉薦崇寧初為太
學博士以議論不合出為湖南提舉大觀初上封事
力言權奸誤國年五十即致仕居司空山翛然有物
外意所著有瑞麟集
鄧淵楚紀湘隂人登崇寧三年第初任鄜延經略使
入奏邊機微宗嘉其敏練除國子丞遷虞部員外郎
大觀初值星變求言淵上封事言多剴切蔡京惡之
左遷監酒税知懷州
譚世勣宋史列傳世勣字彦成長沙人第進士教授
郴州時王氏學盛行勣雅不喜曰說多而屢變無不
易之論也又中詞學兼茂科除秘書省正字為司門
員外郎遷吏部擢中書舍人以謹命令惜名器廣言
路吝賜予正上供省浮費六事言於上又請辨正宣
仁國史之謗述欽聖遺旨以復瑶華大享神祖仍用
富弼侑食釋奠先聖不當以王安石配後皆施行張
邦昌僭國稱疾卧不起以憂卒建炎初贈端明殿學
士
譚世選楚紀茶陵人以上書獻策補官凡五薦漕臺
三為舉首著毛詩傳二十卷史評八卷
譚申楚紀長沙人政和間進士張邦昌以為屯田郎
中力拒之紹興四年知筠州事禱旱於郊頃之大雨
歲饑民不能輸申請罷徵監司督益急坐降秩後致
仕歸民感其仁立祠祀之號曰古譚
王以寧姓譜湘潭人父長孺守靖州因言事落職以
寧由太學佐鼎澧帥幕靖康初羽檄召天下兵以寧
走鼎州乞師躬率入援解太原圍建元中以宣撫司
參謀制置襄鄧招諭羣盜桑仲等以老乞歸養母
鄧深姓譜湘隂人紹興中進士為太府丞出提舉廣
東市舶汪徹薦其才擢潼州路轉運使鹽酒虚額久
為民害深請蠲除之守令貪汙即劾奏之虞允文貽
書云不畏強禦思濟斯民挺然之操未見近比後以
朝散大夫終於家
王容楚紀湘鄉人宋孝宗淳熙間進士第一累官至
禮部侍郎卒贈銀青光禄大夫登第時有詩云名實
兩言雖朴語始終一節悉真誠
龔輿姓譜湘隂人乾道進士剛介廉潔為浙東檢法
饋遺皆不受後知萍鄉民逋官賦輿以已俸代輸家
無儋石之儲
李揆姓譜瀏陽人乾道二年領鄉薦授寧遠尉獲盜
十數或曰可用賞脫選揆曰殺人以階榮顯吾不為
也累官中書舍人
湯璹宋史列傳璹字君保瀏陽人淳熙十四年進士
德安府教授遷國子博士時召朱熹為侍講未幾辭
歸朝廷從其請璹上疏宜召還不報歷禮部駕部郎
官出知常州入為大理少卿進直微猷閣卒璹負直
槩與韓侂胄陳自強不合禮曹例掌三省奏記臨安
大火寧宗避正殿中書三表請復璹屬詞持大體不
為阿曲言者摭其語涉訕上而朝廷實知其無他起
復制辭有清風峻節之語
易被楚紀字彦輝寧鄉人淳熙中進士第一累官禮
部尚書封寧鄉開國男退閑三十年號山齋居士所
著有周禮周易總義釋禹貢疆理記漢南北軍制諸
書
吳獵宋史列傳獵字德夫醴陵人登進士第召試守
正字光宗以疾久不覲重華宫上疏曰今慈福有八
十之大母重華有垂白之二親陛下宜問安上壽恪
恭予職又白宰相乞召朱熹楊萬里寧宗即位趣修
大内將移御獵言壽皇破薄俗行三年服陛下萬一
輕去喪次將無以慰在天之靈又言宜篤厲精誠以
俟上皇和豫而祗見焉會偽學禁興獵言朱熹畀祠
中外惶駭謂事不出於中書是謂亂政駁史浩諡請
以張浚配享阜陵議皆不合江陵告饑請出大農萬
緡以賑饑者吳曦反於蜀請王大才彭輅任西事曦
誅以敷文閣學士四川安撫制置使兼知成都府嘉
定六年召還卒蜀人畫像祠之獵初從張栻學乾道
初朱熹會栻於潭獵又親炙湖南之學一出於正有
畏齋文集奏議六十卷諡文定
皮龍榮宋史列傅龍榮字起霖醴陵人淳祐進士歷
官資善堂直講請以改過之實易運化之名陞著作
郎入對因及真德秀崔與之廉願崇奬之以風天下
帝以為然又言忠王之學願陛下身致之於内帝嘉
納之遷吏部侍郎兼贊讀封醴陵縣男景定二年拜
參知政事封壽沙郡公罷奉祠咸淳元年賈似道諷
湖南提點刑獄李雷應劾之徙衡州未至而沒龍榮
少有志略性伉直卒為似道所擯
楊大異宋史列傳大異唐天平節度使漢公之後十
世祖祥避醴陵因家焉登嘉定進士授衡陽主簿有
惠政調龍泉尉移安遠峝寇擾民大異肩輿諭降除
四川制置司參議官北兵入成都大異巷戰闔門皆
遇難詰旦復甦遷大理寺丞平反冤獄者七召對極
言時政得失忤宰相意出知澧州理宗曰是死節更
生楊大異耶命予節提點廣東刑獄兼庾事時常平
逋負山積大異與之約縦遣之如期畢輸提點廣西
刑獄兼庾漕二司姦吏屏息寇盗絶跡廣海數千里
道不拾遺報政為最未六十即丐致仕章四上除大
中大夫提舉崇禧觀醴陵開國男歸里第與居民無
異學者從之相與發明經旨條析理學卒年八十二
子霖霆
鄭應龍姓譜字少慈長沙人慶元中登第後試律中
首𨕖調潭州理掾麗狴犴者以理開諭皆得其情有
兵士盗帥金下獄株連數人皆坐流應龍力争帥意
未解應龍曰若使罪及無辜有去官而已帥歎曰其
人若不勝衣乃能執法如此
胡穎宋史列傳穎字叔獻湘潭人中童子科尤長於
春秋紹定三年趙范討李全檄穎入幕穎微服行諸
營察衆志嚮歸必三鼓五年登進士授京秩歷官浙
西湖南提點刑獄移湖南毁淫祠數千區衡州有靈
祠吏民夙所畏事穎撤之作来諗堂奉母居之為廣
東經略安撫使潮州僧寺有大蛇前後仕於潮者皆
信奉之穎殺之毁其寺咸淳間卒贈四官穎為人正
直剛果不畏強禦在浙東榮王府十二人行劫穎悉
斬之一日輪對理宗曰聞卿好殺意在浙獄對曰臣
不敢屈太祖之法以負陛下
歐海姓譜茶陵人楊誠齋名重於時海持所作往見
令熟讀語孟丁酉復往見誠齋喜曰子非吳下蒙矣
是歲果登第
元歐陽玄元史列傳字元功瀏陽人其先世家於廬
陵曾大父新遷瀏陽玄幼岐嶷母李氏親授孝經論
語小學諸書八歲知屬文延祐元年以尚書與貢明
年賜進士出身授岳州路平江州同知調蕪湖縣尹
縣多疑獄玄皆為平翻豪右不法虐驅其奴玄斷之
從良貢賦徵發及時民樂趨事教化大行飛蝗獨不
入境致和元年遷翰林待制兼國史院編修官條時
政數十事實封以聞多推行之至正五年拜翰林學
士承旨乞致仕特授湖廣行中書省右丞將行仍前
學士承旨進階光禄大夫卒贈崇仁昭德推忠守正
功臣大司徒柱國追封楚國公諡曰文玄性度雍容
含弘縝密處已儉約居官廉平三任成均兩為祭酒
六入翰林三拜承旨修實錄大典三史屢主文衡兩
知貢舉凡宗廟朝廷雄文大册播告萬方制誥多出
其手文章道德卓然名世有圭齋文集傳於世(互詳寳慶)
(府名宦)
李祁茶陵人元統廷試揭奚斯等讀祁所對策擬冠
是科啟緘則南士也遂改次李齊齊病仍以祁為狀
頭授應奉翰林文字以母老就養江南改同知婺源
𨕖浙江儒學副提舉以母憂還鄉廣西憲臣薦起為
湖南僉事道梗未赴明興力辭徵辟隠永新山中(舊通)
(志)
明張啟楚紀善化人洪武丙子鄉薦入胄監選授吏
部主事轉郎中操履清慎歷官浙江布政使
彭友信姓譜攸縣人洪武初貢至京太祖微行遇之
上口占虹霓詩云誰把青紅線兩條和雲和雨繫天
腰命續之友信應聲曰玉皇昨夜鑾輿出萬里長虹
駕彩橋上大悦問其籍命翌晨候於竹橋同入朝友
信如言候伺遂失朝上召至殿前問故以實對上曰
此秀才有學有行命為北平布政使
劉三吾明列朝詩傳茶陵人父耕孫元末翰林學士
三吾提舉靖江學洪武十八年用薦除左贊善二十
一年撰御製洪範注後序稱旨升學士三年考滿年
七十九矣三吾老於文學典司文章朝廷大制作多
出其手
陳謙茶陵人洪武時進士任瀘州知州瀘隸潼川復
屬重慶謙三疏改隸藩司民甚便之瀘地苦旱謙行
社倉法民不告饑九年秩滿民請畱任三年束身廉
謹卒於官惟布被一襲米數升而已(舊通志)
陳寧楚紀茶陵人元末從軍至金陵代諸將言事太
祖異之歷中書省參議出知廣德州歲大旱奏免租
不報寧赴闕上言民饑催税太急是為張士誠敺民
也上曰爾乃膽大敢為此言耶竟從之累遷兵部尚
書浙江行省參政復召為御史中丞寧嘗率御史商
暠入奏上正冠方召見以嚴見憚人比汲長孺云
陳南賓茶陵人洪武三年聘至都除無隸丞歷膠州
同知以經術飾吏事召為國子助教嘗入見講洪範
九疇帝書姓名殿柱擢蜀府長史蜀獻王好學敬禮
尤至為構第名安老堂詩文清勁有法卒年八十(明史)
(稿)
周謨楚紀瀏陽人洪武中以明經舉授河南左參政
文學該洽優於吏治
劉聲遠明一統志字茂實湘鄉人洪武中鄉薦授梁
山令有政績擢戶部郎中歷官山東參政所至有能
聲
譚子發楚紀茶陵人洪武癸酉鄉薦英敏善屬文初
授國子博士歷陞祭酒時祭酒王顒宋訥後先居成
均而子發繼之克自樹立文章模楷士林推服
周幹明一統志瀏陽人洪武中以貢入太學授山西
布政司照磨廉慎有為才名大著永樂中歷陞浙江
右布政使有惠政浙人懷之
張武瀏陽人豁達有勇力稍涉書史為燕山右護衞
百戶從燕王起兵論功封成陽侯食禄千五百戶卒
贈潞國公諡忠毅(明史稿)
李守中楚紀寧鄉人洪武中貢入胄監授賀縣簿永
樂中入為工科給事中多所匡弼交趾平求廉能吏
為牧守擢知快州歷陞廣東左參議
何楚英姓譜攸縣人永樂已丑進士拜監察御史歷
官雲南左布政使累賜勅褒嘉至今滇人猶稱其善
政
賀宗楚紀湘鄉人宣德庚戌進士官大理評事嘗疏
言其邑税增重而田多被水民苦役輸請減十之一
湘人賴之正統間浙寇葉宗叛宗畫策討之上命同
尚書石璞往蒞其事寇遂平
王偉攸縣人隨父謫戍宣府年十四獻安邊頌宣宗
命補保安州學生舉正統元年進士選庶吉士授戶
部主事英宗北狩命行監察御史事集民壯守廣平
于謙重其才引為職方郎中軍書填委處分皆中窽
會擢兵部右侍郎小田兒者木中國人叛出塞為邊
患謙屬偉圖之會田兒隨貢使入至和陽城壯士從
道旁突出斷其頭去使者不敢詰(明史稿)
唐震醴陵人正統甲辰進士歷官戶部員外郎以勤
廉著名除四川參議提督邊儲撤淫祠完城堡清操
如一日以參政致仕年八十一有東軒稿(舊通志)
賀勛楚紀湘鄉人景泰丙子鄉薦第一歷官雲南參
政以直著聞與俗寡合引疾還家屏居一室環堵蕭
然
李東陽字賓之茶陵人四歲能徑尺書景帝召試之
抱置膝上後兩召講尚書大義稱旨命入京學年十
六成進士選庶吉士授編修累遷禮部右侍郎進太
子少保禮部尚書兼文淵閣大學士劉瑾入司禮務
摧抑縉紳老成忠直放逐殆盡東陽遇傳免日講日
晏視朝每拜疏切諫劉健謝遷劉大夏楊一清輩幾
得危禍賴東陽而解其潛移默奪保全善𩔖天下隂
受其庇以老疾乞休卒年七十贈太師諡文正東陽
為文典雅流麗朝廷大制作多出其手工篆隸書碑
版篇翰照耀四裔奬成後進推挽才彦學士大夫出
其門者率粲然有所成就立朝五十年清節不渝既
罷政家居購請詩文書翰者填塞戶限頗資以給朝
夕一日夫人方進紙墨東陽有倦色夫人笑曰今日
設客可使案無鮭菜耶乃欣然命筆移時而罷其風
操如此(明史稿)
孫泰楚紀醴陵人弘治巳酉鄉薦授銅梁令適山寇
攻邑泰先士民登陴固守城賴以完斷獄平允鄰縣
民争訴於庭官居清苦在任十年惟以一僕自隨徵
拜監察御史
彭澤楚紀長沙人隸籍陜西蘭州衞舉弘治庚戌進
士授工部主事轉刑部員外郎進郎中出補徽州知
府徽圡多訟悉懲之時進俊髦講解經義歷陞都御
史兵部尚書經略哈密撫綏寧夏功績甚偉加太子
太保
譚玉瑞楚紀茶陵人弘治癸丑進士授行人進司正
處約無戚容在官無私蓄奉使寧藩餽遺一無所受
楊志學楚紀長沙人弘治癸丑進士歷官都御史廵
撫大同邊卒屢殘其主帥懼誅首鼠兩端志學諭以
至誠一軍皆定入為戶部侍郎陟尚書扈駕廵幸興
都督餉免租民蒙其澤卒諡康惠
龍誥明一統志攸縣人正德戊辰進士初知臨川縣
時東鄉盗起不煩兵而定擢戶部主事歷郎中出知
廬州府歲荒出賑奏罷馬價茶芽等税全活者數十
萬人累陞廣西參政著東州奏議廬陽荒政錄
龍大有茶陵人正德丁丑進士歷州郡有惠政備兵
粤西開藩中州具有勞績廵撫大同戮力擒寇晉兵
部右侍郎以剛直忤權貴謫戍全州赦歸
徐一鳴廷用子正德丁丑進士初授禮部主事遷吏
部騐封司郎中有怙勢踰請者一鳴堅執不阿補江
西督學以毁滛祠抑閹室左遷乞休擢南京刑部郎
高卧不起有渌江集行世(以上舊通志)
張治明列朝詩傳字文邦茶陵人正德庚辰會元選
庶吉士授編修以贊善使交南以吏部左侍郎掌院
以南京吏部尚書入為文淵閣大學士加太子太保
世宗在西内召輔臣入直撰科書治忽忽不樂遂發
病卒諡文隠隆慶初改諡文毅有龍湖詩集行世
皮東山攸縣人正德癸酉鄉薦授永川令廉能著聲
直指行縣聞其名徑造入室其儉陋殆非人所堪者
薦拜御史按大同宣府威行徼外改四川恤刑至永
川先是士民生為立祠東山至則請留宿祠中是夕
竟端坐而逝(舊通志)
尹尚賓姓譜茶陵人嘉靖丙戌進士授戶部主事進
郎中理鹽厰有商挾賂求私不聽商復賂他人事覺
尚賓皭然無所汚冡宰許讚每亟稱之
魏煥明一統志長沙衛人嘉靖已丑進士授嘉興府
司理歷兵部員外郎擢四川僉事戢苗民之頑獷平
土司之獄訟著有九邊圖蜀東撫夷錄皇明拱衛錄
楊守謙志學子字允亨嘉靖已丑進士授屯田主事
改職方郎中出為陜西副使擢僉都御史廵撫山西
上言偏頭老營堡二所餘地千九百餘頃請興舉營
田薦副使張鎬為提調牛種取給本土報可俄移撫
延綏請久任鎬終其事二年營田大興計秋穫可當
帑銀十萬邊關榖價減十五進副都御史廵撫保定
兼督紫荆諸關去鎮之日傾城號泣有追送數百里
外者守謙馭下多恩意守官廉位至開府蕭然若寒
士(明史稿)
廖希顔茶陵人嘉靖壬辰進士授高安令設常平倉
築隄鑄鐵犀鎮之陞工部主事經理剔弊悉中機宜
扈駕幸承天尋進郎中疏請撤行宫示不復用有摭
拾其罪者上曰廖希顔才識精敏合加俸擢山西提
學講業河汾書院有河汾夫子之目會海賊熾御史
檄勦捕殱厥渠魁晉浙江廉使
蕭禹臣長沙人嘉靖丁未進士初令遂寧作息訟辨
民俗還醇陞營繕員外郎預修三殿殫心經理世宗
屢撤膳以賜
王學顔湘潭人嘉靖癸丑進士選翰林院庶吉士進
編修入國史舘以強項忤時相出為廣東督學殫力
校課人文丕振
唐九德湘潭人嘉靖丙辰進士任新喻令廉斷有威
擢戶部郎督臨清厰税除漳州副使值閩賊猖獗九
德勒兵勦戢威惠大行備兵金衢參藩粤東運籌督
戰多收竒績
劉應峯茶陵人嘉靖丙辰進士授南昌令有治劇才
以卓異擢吏部主事歷江西參議疏乞終養畱心理
學建旌忠書院學者景從著有衡雲山集
龍光長沙衛人嘉靖壬戌進士任蘇州府節推以治
行高等晉吏科給事中歷掌科事有所建白悉見舉
行轉山東布政使
蔡承植攸縣人萬歷庚辰進士累官南太僕少卿性
恬澹持身省約晏客外舉家蔬食而已守嘉興俗尚
侈靡聞太守高潔不肅而戢時南方郡守有四君子
之稱承植其一也(以上舊通志)
黃洽中三楚文獻錄善化人萬歷癸未進士宰歸安
樂平並稱廉敏擢守晉陽減地畝税二萬餘兩改南
安請蠲木價五萬有存留庫鍰二千兩洽中命以抵
餉修學宫建賢祠耑務以教化為治嶺表士民翕然
向服
胡應台字徵吉瀏陽人萬歴戊戌進士授中書舍人
擢兵科給事中轉吏科以直忤時相出為江西按察
副使旋除督學稱得人歷陞太僕卿廵撫應天振肅
風紀晉兩廣總督威名益著召為南司寇忤璫奪職
懷宗朝起南兵部尚書轉北時上綜核尚嚴應台持
法平允多全國體以親老歸養
羅其綸茶陵人萬歷乙邜鄉薦初為太康教諭徵修
熹宗實錄陞瓊州府推官時黎人叛亂蔓延二十年
其綸單騎宣諭解散其衆遂入其地為水會所璽書
嘉勞嘗被檄理嶺東北獄釋冤繫八十三人擢戶部
主事晉郎中以母老歸養有遺編曰海上吟北歸錄
(以上舊通志)
石萬程三楚文獻錄湘潭人天啟壬戌進士仕戶部
郎𣙜潯關寒儉自持關政肅清出為徽州守值黃山
議起不忍貽害無辜與當事力争弗克遂掛冠歸臺
省交薦補知常州府念毘陵才藪務簡樹名雋甚得
士心辛未入覲考功課天下卓異第一以足疾歸復
起知杭州值廷鞫海寧吳中彦父子事執法甚堅中
彦窘急入賄萬程峻却吳竟抵法陞温處兵備副使
核餉飭軍具有次第海寇犯三關萬程至皆請撫海
氛以平
郭都賢益陽人天啟壬戌進士授行人陞江西提學
號稱得士累遷都御史廵撫江西黜貪墨奬循良冰
霜凛凛人不敢干以私凡關國計民生章疏反覆必
待奏可乃已晉兵部侍郎歸
李可埴善化人天啟壬戌進士授溧水令調封邱分
校鄉闈取士半捷南宫擢南京戶部主事除鳳陽知
府為政方嚴不阿人多敬憚之(以上府志)
周堪賡寧鄉人天啟乙丑進士授永春令調福清治
行為閩吏冠擢御史廵按正順等處持法平允決疑
獄多所全活晉掌河南道筦庚辰大計以端謹稱擢
順天府時河決屢告特加工部侍郎命往視河省費
數萬隄工用成
廖國遴長沙人以進士任揚州司理時内臣楊顯名
奉使怙勢逞威國遴廉得其不法事列上按臣楊稍
歛手已夘分校南闈得人最盛調保定修城賑饑克
著勞績擢戶科給事中疏劾權輔薦起名臣劉宗周
鄭三俊舉朝憚之(以上舊通志)
皇清劉友光攸縣舉人補沙河令居官廉能釐剔陋規
陞行人司未上卒
陽始亨攸縣人副榜貢生大學士李霨疏薦隨征
陜西大將軍圖海復薦補宜川令招撫流移編審
丁餉有仁明之稱卒於官
黃學和善化人好學力行由明經授瀏陽教諭課
士以行誼為先二子昉鈊昉順治甲午舉人知四
川華陽縣撫綏凋瘵躬耕自給以縣裁并還里鈊
壬辰進士累官吏部騐封郎中典試河南號稱得
人
尹惟日茶陵州人順治壬辰進士知廣東和平縣
才識敏練時九連山寇猖獗賊踞岑岡四省會勦
不克惟日單騎深入招撫賊感泣来歸復條陳固
守機宜請設官駐守岑岡修葺營房兵民安堵卒
於官士民置祭田陪祀王守仁祠
王岱湘潭舉人授隨州學正陞京學教授造就人
材多所甄拔陞澄海令人誦清明工書畫詩有唐
鄭廣文之目
黃中理湘潭人善化學生中康熙癸酉經魁甲戌
成進士授庶常以親老告終養杜門視膳足跡不
履城市昆弟四人釃酒籩豆極既翕之誼子姪皆
讀書能文父母沒中理年已八十餘哀毁盡禮
裴正時善化人康熙庚辰進士任信宜令私派盡
革催科不擾均鹽漆之利置膳士之田士民樹碣
頌之值粤中告饑總憲趙申喬奉
旨賑救以在湖南舊識特委任焉正時請先覆校斗斛
然後開設粥厰饑民多所全活
陳鵬年字北溟湘潭人少負才名康熙辛未進士
初令浙之西安時兵燹後流逋轉徙豪右并兼民
田鵬年履畝丈勘並請豁除宿負自是流民復業
烈婦徐氏十載沉冤鵬年按誅首惡營墓立祠為
文刻碣以表顯之改山陽首革耗羨重懲關蠧勸
士民以務本力農尤諄諄於重廉恥戒奢靡止争
鬭惻然與淮人更始風俗為之一變陞知海州奉
旨賑饑山左立法振廪無勺龠不逮民者擢守江寧抵
上江兩令廨中出不意悉得其重耗奸弊乃令民
輸錢者自封投櫃中斷親喪奔赴之陋俗立士女
冶游之厲禁尋以争事遭吏議旋奉來京修書之
旨復出守蘇州值饑疫相仍請上游發米平糶躬製方
藥駕小舟徧歷村墅計口授之且量給錢米所全
活無算捐貲濬城河民稱利便鵬年所涖兩郡地
大事繁案牘填委勤敏決遣竟無滯獄至旁郡徙
獄委勘無不得其情實雪枉鉏兇到蘇之日大書
署其門曰求通民情願聞已過鵬年清操律巳而
寬恕愛人故所至有聲兼攝藩篆善政尤多再被
劾得釋
命武英殿修書總裁出署霸昌道篆旋奉
旨同張鵬翮辦理河工河決武陟馬營口漫溢至張秋
鵬年躬親相度具得地形高下區畫條理奏請於
決口對岸上流開引河使溜南趨稍東開引河引
溜東行仍歸正河使水勢旁洩方可次第堵築並
請發帑估修長樁大埽以資捍禦奏入奉
俞旨未幾
命署理總督河道印務薦諳練之賢員以收實用察虚
鬆之隄工以責後效屬僚遂冰兢董事馬營再決
復請於王家溝挖引河一道使一律深通適西北
風大起大溜直貫引河河流漸徙而南老黃河内
水隨沁水入決口者僅十分之一二遂盡力堵塞
復奉
旨回辦南工時漕渠淺澀鵬年遣幹吏直溯淮源疏其
上流清水得以暢達三至武陟又請開官庄峪引
河南壩尾既合北壩尾合而復開者四鵬年奮欲
捐軀官弁民夫悉力加幫亦告成功
皇上嗣登大寳睠念忠勤
特旨授總督河道兵部侍郎兼副都御史鵬年感泣拜
命風餐露處積勞病腫比疾篤
恩賚稠叠存慰備至鵬年口占謝疏竟卒於武陟
愍綸優異
賜賻金二千兩諡恪勤封其母一品太夫人廕子一品
官生鵬年貎魁碩鬚髯若神性介特然喜甄拔後
進上下古今胷次卓犖亦跌宕自抒寫有詩文集
共六十二卷歷仕政略河工條約各一卷子樹芝
令揭陽以卓異薦樹萱官工部侍郎
朱竒珍長沙人康熙丙子舉人令福建同安清白
自矢革陋規除刁横催科分戶派額民免賠累繕
治囹圄男女犯科者獄各有别宿繫可開釋者立
為申豁捐俸修朱子祠建高士軒士民德之以告
養去官
衡州府
東漢蔡倫後漢書列傳桂陽人以永平末始給事宫
掖和帝即位轉中常侍與參帷幄倫有才學盡心敦
慎數犯顔匡弼得失自古書契多編以竹簡其用縑
帛者謂之為紙縑貴而簡重並不便於人倫乃造意
用樹膚麻頭及敝布魚網以為紙元興元年奏上之
帝善其能自是莫不從用焉故天下咸稱蔡侯紙元
初元年封為龍亭侯
谷朗姓譜耒陽人事繼母以孝聞歷官九真太守
胡騰後漢書竇武傳武府掾桂陽胡騰字子升桓帝
廵狩南陽以騰為護駕從事公卿貴戚車乘萬計徵
求費役不可勝極騰上言天子無外乘輿所幸即為
京師臣請以荆州刺史比司隸校尉臣自同都官從
事從之自是肅然莫敢妄有干欲騰以此顯名官至
尚書
晉羅含晉書列傳含字君章耒陽人少有志尚嘗晝
卧夢一鳥文彩異常飛入口中自此藻思日新含父
嘗宰新淦新淦人楊羡後為含州將引為主簿辭不
獲而就焉羡去職含送之到縣新淦人以舊宰之子
咸致賂遺含受之及歸悉封置而去後為郡功曹刺
史庾亮以為江夏從事太守謝尚稱曰羅君章可謂
湘中之琳琅累遷廷尉長沙相年老致仕初含在官
舍有一白雀棲集堂宇及還家階庭忽蘭菊叢生以
為德行之感焉
南北朝鄧正直楚紀衡陽人以行義聞陳永定初歐
陽頠刺衡州雅知其賢辟為盧陽令罷征弭盜修城
濬河興學崇教人多稱之
唐趙知微楚紀衡山人穆宗時上言時政詞氣激切
帝召宰相慰諭之宰相因賀天子能納諫然終不能
用
五代廖凝姓譜字熙績衡陽人仕南唐宰都昌縣以
廉自守秩滿題詩修江寺云五斗徒勞更折腰三年
兩鬢為民焦今朝解印吟歸去還挈來時舊酒瓢
宋曹裕姓譜耒陽人舉進士為潭州司錄參軍能辨
枉獄後宰溧水值歲蝗漕使以歲計不足諷諸邑裕
曰吾寧忍視其死而不救之卒以實聞
曹洪明一統志裕子舉進士為永興令邑小民貧上
供匱乏洪歎曰吾入歷縣未嘗横歛豈以暮年倒行
逆施乎遂棄官歸
胡晏明一統志衡陽人資性孝友鄉里慕之有争訟
不到公庭多往質焉大開館舍延禮四方賢士以廸
諸子及卒孔武仲表之曰處士胡君之墓
廖偁廖倚楚紀偁衡山人天禧間進士好古能文
章其德行聞於鄉里所著有朱陵編弟倚亦以能詩
知名於湖南一時賢士皆與之遊
襲蓋卿明一統志字夢錫常寧人以明經擢第即往
師朱文公明義理之學入諫垣為右正言以直道事
君按朱子池州語錄蓋卿所撰
李譽姓譜桂陽人元豐進士為廣西靈川令地多峝
苗譽至以德化之三年民皆脫刀劍務農桑當道勞
之曰此古之龔黃也
趙世德姓譜衡山人宣和間進士初攝鄉邑時邑遭
兵燬移治上封賊曹成大掠脅世德斂民金帛世德
不從被執以死自誓百姓相率以金帛贖還後移官
廣西機宜
韓京字世京安仁人膂力過人長於謀略紹興間仗
義勤王累立戰功官忠亮大夫(舊通志)
黃珙姓譜衡陽人資質方正嘗以善行誨人長子師
道仕為屯田郎中次子師旦為屯田員外郎皆以清
白材幹聞
趙棠宋史趙方傳衡山人父棠少從胡宏學慷慨有
大志嘗見張浚於督府浚雅敬其才欲以右選官之
棠不為屈累以策言兵事浚竒之命子栻與棠交子
方遂從栻學
趙方衡山人宋史列傳方淳熙八年舉進士知青陽
縣告其守曰催科不擾是催科中撫字刑法無差是
刑法中教化人以為名言提舉京西常平時劉光祖
以耆德為帥方自言性太剛請光祖書勤謹和緩四
字以為戒權江陵府增修三海八匱以壯形勢進徽
猷閣學士京湖制置大使病革曰未死一日當立一
日紀綱貽書宰相論疆場大計尋卒方起自儒生帥
邊十年以戰為守留意人才知名士皆拔為大吏諸
名將多在其麾下藩屏一方使朝廷無北顧之憂累
贈太師諡忠肅
趙葵宋史列傳字子葵方南仲與兄范俱有志事功
方器之聘鄭清之全子才為師又遣從李燔為有用
之學葵遇敵則深入死戰屢獲捷一日方賞將士恩
不償勞軍為變葵時年十二覺之亟呼曰此朝廷賜
也本司别有賞賚軍心賴一言而定嘉定十五年進
淮西安撫參議官十七年李全往青州淮東制置使
許國檄葵議兵葵請視兩路之兵别其精銳君侯畱
三萬帳前賊不敢動矣國不聽卒敗紹定元年知滁
州二年全將入浙西告糴葵策其必叛致書史彌遠
曰李全既破鹽城葵日夜延頸以俟制帥之設施今
乃聞遣王節訴哀於逆又聞遣二吏請命於賊婦堂
堂制閫如此舉措豈不貽笑天下葵非生事起釁李
全決非忠臣孝子丞相發兵討叛可以強國勢安社
稷葵父子世受國恩亦庶幾萬一之報加葵淮東提
點刑獄帥步騎萬四千命王鑑等將之全攻揚州東
門葵親出搏戰數戰皆捷遂殺全淳祐四年同知樞
密院事奏乞與宰臣講求規畫凡有關於社稷安危
治亂之大計條具以聞審其緩急以圖籌策又乞剏
游擊軍三萬人以防江從之九年特授右丞相封信
國公咸淳元年致仕特授少師進封冀國公薨是夜
五州星隕如箕贈太傅諡忠靖
趙范宋史列傳范字武仲少從父軍中嘉定十四年
出師唐鄧范與葵監軍孟宗政時知棗陽使人問曰
金人在蘄黃而君攻唐鄧何也范曰不然撤襄陽之
備以救蘄黃則唐鄧必將躡我後且蘄黃之寇正銳
曷若先擣唐鄧以示有餘唐鄧應我之不暇則吾圉
不守而自固寇在蘄黃師日以老然後回師蹙之可
勝敵而無後患進知揚州請剏馬軍三千招遊手之
強壯者及籍牢城重役人充之别籍民為半年兵春
夏在田秋冬教閱官免建砦而私不廢農彭義斌請
合謀討李全范獻計廟堂紹定元年知鎮江府三年
丁母憂起直徽猷閣淮東安撫副使為書告廟堂請
罷調停之議朝旨許范刺射陽湖兵就聽節制遂戮
全進兵部侍郎又進端明殿學士東京留守兼江淮
制置使嘉熙四年卒於家
趙錫衡陽人知吉水縣簡静慈祥民稱為趙佛子歸
道茶陵值寇被執有識者曰此佛子也送之出境(舊通)
(志)
趙璠鄧光薦文丞相督府忠義傳衡山人登甲戌進
士第丁丑五月朔與其叔父漂起兵湘鄉督府以璠
書達行朝授軍器監號召勤王
元曾圭衡山人詳永州府名宦
陳楚舟臨武人由明經授官泰定間奉使南番却金
珠之餽使還上廉其狀御書雪篷二字賜之(舊通志)
明劉紹先楚紀衡山人洪武甲戌貢入胄監令休寧
勤以蒞政賦役均平知宿州擢刑部員外郎歸耕衡
山之下有驛使問其家紹先適操耜在田間親指示
之已乃具衣冠出揖驛使驚謝
李思聰桂陽州人洪武甲戌進士授行人緬甸遣使
來訴百蠻侵軼其境奉詔往諭罷兵思倫發聽命會
其部酋刁幹孟叛亂思聰宣示朝廷威德遂懾服思
倫發餽遺寳器賦詩却之使還圖其山川險要以進
太祖嘉之賜衣一襲擢江西右參議食二品俸(舊通志)
譚有得楚紀安仁人洪武中貢入胄監知莒州涖事
精敏遷知揚州府轉廬州擢四川按察使詳慎刑獄
廉介有聲
茹瑺楚紀衡山人洪武中由監生除承勅郎歷通政
使勤職為太祖所寵二十三年拜右副都御史陞兵
部尚書加太子少保建文帝即位改吏部尚書出掌
河南布政司事尋召為兵部尚書永樂初詔封忠誠
伯食禄千石終其身仍兵部尚書選其子鑑為秦府
儀賓
謝必賢耒陽人永樂間由鄉舉知雒容縣平猺寇再
除寳坻遷江都皆有政績歷知德慶無為二州既去
士民咸思之
羅以禮桂陽州人永樂乙未進士任行人陞戶部郎
中立朝剛直知西安府改紹興嚴明愷弟有古循良
風民間有清廉到底之謠詔食二品俸再知建昌致
仕
胡鳳永樂乙未進士授主事多所建白以清約自勵
李璽耒陽人宣德庚戍進士拜監察御史出按浙江
陕西皆有能聲陞浙江參政正綂已已閩處變作提
兵分守寇平賜勅奬諭又勦安吉賊攻處寇皆有功
賜鈔帛晉雲南廉使省刑興學奏議賑荒秩滿民詣
闕奏留者五百餘人賜詔褒異進通議大夫因留任
凡十三年始告歸滇人立祠祀之
鄺彦譽臨武人英宗下詔徵賢以薦授四川布政司
檢校正統中遷錢塘知縣擢浙江按察僉事值歲大
荒浙西民所在強奪富家廪米官不能禁彦譽往以
便宜發官米賑之不足則轉貸於富家民遂安湖州
盗起處州賊亦相繼嘯聚彦譽皆討平之晉廣東廉
使兩粤猺獞倡亂從者萬數所過攻陷城邑暴師且
十年彦譽督海道兵事遂傳賊渠邵宣首獻闕下嶺
表平勞賜有加先是猺獞寇高廉瓊萬等郡士庶失
業至是彦譽檄有司修復廟學闢地為射圃並建義
學令民間八歲以上咸受書為擇師儒仍領於有司
文教大行
譚珂安仁人由鄉薦通判思眀府改順德以廉幹稱
嘗督納正保等六郡草價銀十萬三千兩抵大同羨
五千餘籍其數送行臺充眀年草價數受奬異擢鎮
江府同知
李弘志安仁人正統中貢入太學為四川戎縣令邊
境畔亂弘志練兵設備率衆拒守伺間出勦擒其渠
帥撫諭餘黨諸部歸復詔褒異之(以上舊通志)
王詔楚紀衡陽人正統壬戍進士授禮科給事中已
已之變劾將臣失律請旌死事成化初拜都給事中
天成衛指揮王輔甫弱冠邊將遣備寇西陲失律當
斬詔言輔年少不當遣敗非其罪并其屬皆减死晉
通政司參議勅視易州山厰進工部侍郎掌部事命
浚運河上遣近臣勞於河上秩滿請老歸
賀讓衡山人知瀘州廉謹平恕陞思州知府去之日
瀘人攀號滿路為立仁政坊守思州又多惠政民獠
具安今廟食于思州
劉昊衡陽人天順丁丑進士拜兵科給事中彈劾無
所避成化中上疏及宫禁事上震怒奪職直聲震中
外
謝恩衡陽人任鳳陽府通判時中官守備地方多黷
貨擾民恩上疏言中官啣命而出政以賄成所從弟
姪厮養如虎而翼要挟有司侵漁地利民不聊生致
傷和氣旱澇疊至乞聽御史繩以三尺庶民生不至
阽危疏入謫寧夏衛經歴後轉重慶同知
陳經臨武人以進士知内江縣值歲歉民逃移者半
經加意撫牧民皆還定以薦擢監察御史有中貴用
事經疏列其罪外調知榮經縣陞知雅州改東平先
是河決張秋口修築隄工随潰改委經等越歲告成
晉陕西按察僉事分鎮寧夏
謝文正恩之子以貢仕大同衛經歴疏白李蓮朱震
等之冤宜加褒恤又疏禦邊之策在守與戰戰之利
一守之利四區畫甚詳轉宿遷知縣又疏論廵按御
史王英多用役夫因請嚴為限制士論韙之
謝文祥耒陽人成化丙戌進士選庶吉士拜監察御
史追論大學士陳文不法事不宜諡莊靖又極諫上
元張燈劾禮部尚書姚䕫濫舉御史張岐逮下詔獄
科臣白昂等疏救謫南陵丞文祥與羅倫莊㫤友善
性皆骨鯁世號三剛仲子訥弘治乙丑進士官給事
中逆瑾專恣發其奸武宗嘉其讜直瑾誅擢工科都
給事中
吴紀衡山人成化戊戌進士授兵部主事歷員外郎
中忤逆瑾出為浙江參政捐俸二千餘金貯庫以備
賑濟所著有遺清軒稿
歐陽涵安仁人成化庚子領鄉薦知儀真縣以清節
著稱有鶴来之瑞建来鶴亭嘗修學浚井獲一甕貯
清水雙鯉躍其中涵喜曰此士子科名兆也明年果
二士聯捷又以邑衝要奏乞薄賦均役民懷其惠善
剖疑獄他邑亦多取決
陳詔安仁人成化間以明經授桐鄉丞民病疫俗尚
禱祀詔力禁之捐俸購醫藥民賴以生擢知河南鹿
縣糧長並為侵盜詔按得其情集百金暮夜祈免詔
並發之致其罪
黃瓊安仁人成化間以貢入太學令藳城廉靖有為
勤於課士常稱石瑶石玠之文曰此臺閣器也後並
貴顯滹沱河溢將灌城瓊登城祭拜水旋退後河道
竟徙離藳城十里許灤城高邑二縣饑民將為亂瓊
言於郡守發廪往賑助以俸金全活甚衆
李仁洤安仁人兄仁濬正德甲子舉人令永寧以廉
稱仁洤弘治丁夘舉人授溫州推官清操明慎會歲
歉盜滋起仁洤請發廪救賑民得生而盜亦息(以上舊通)
(志)
胡文璧楚紀耒陽人正德辛未進士授戶部主事歷
員外郎中改監察御史風裁峻厲擢太常少卿以戅
直出守鳳陽調保定陞天津兵備副使奏禁革皇庄
謫延安檢校嘉靖初起四川按察使卒予祭所著有
耒陽遺記
甯欽衡陽人正德丁夘領鄉薦仕諸暨教諭徵拜御
史武宗南廵抗疏請回鑾又奏革吉府魚税弟鎬自
號鐵山為處州别駕逮負課舉人某立於肺石時人
稱二甯云
劉明東臨武人年五十依父母左右一如嬰兒弟素
弱不治生産為代其營殖以貢丞浙之東陽決疑獄
修文廟委解南糧罷却補買諸費以子堯誨貴贈宫
保兵部尚書
易泉衡陽人嘉靖壬午鄉試第一游南雍倡明聖賢
之學仕鎮江司理晉戶部主事歷雲南按察僉事風
裁澟澟請託賂遺一無所受引年歸里泉孝友性成
讓産與其弟永每晨起整衣冠竟日即溽暑不廢語
門人曰學在整齊嚴肅舍此無入手處
祝詠衡陽人嘉靖已丑進士歴戸兵科給事中幸臣
請内府白糧代俸詠疏言不當擅損上供事竟寢星
變詔求言有黨執政者指事應為解詠應詔力詆其
奸又陳燒河套復屯田諸議出為太平知府廵撫子
貨馬虐民詠怒將執之被劾左遷再補贑州知府時
總督方立捕盜賞格有誣繫者詠讞盜贓不實立解
其獄遂引疾去職朝廷知其骨鯁擢四川副使備兵
松潘徧歷林峝撫視籌畫二年松潘無事晉陜西左
參政乞歸有兩科奏疏蜀中藳祭葬禮式藏於家(以上)
(舊通志)
劉穏明一統志酃人嘉靖丙辰進士除南京武選主
事累官南太僕少卿性沖粹於人無所忤屢立戰功
欝有令譽著山房漫藳家訓粤中政紀兩粤猺訓二
南漫藳易經蒙訓藏於家
廖汝恒衡陽人嘉靖戊午領鄉薦令湖口縣有惠政
以養母解歸從李見羅徐匡嶽討究性理嘗購義田
贍族又葺館城南為講學地監司鄧雲霄雅相引重
時有兄弟訟産者命就質汝恒告以至性大義兄弟
感泣翕和如初著五經新編為人懿則諸書
鄺世彦臨武人以貢判楚䧺府時武定賊鳳繼祖叛
朝議討之世彦居中謀畫捷聞勅賜金幣晉楚䧺同
知署尋甸府事擒賊首鳳歷再膺欽賞虎噬人禱之
明日虎死於道當事為勒異政碑所至興建學宫士
民立祠祀之
何天禄桂陽州人由舉人令增城廉直不苛所著有
艮所詩集
陳尚伊桂陽州人隆慶二年進士初令永豐累陞至
江西參政歷任有政績致仕歸卒桂陽自明初以十
八灘險免漕運徵改折銀七百餘兩萬歷中復運漢
川南糧二千餘石民病之後仍免運實自尚伊白其
事云
伍讓衡陽人隆慶辛未進士授中書舍人遷刑部員
外歷河南參議汝南馬鞍山賊餘黨負嵎猖獗讓出
竒兵捕之斬俘略盡轉南贑副使致仕讓嗜學工詞
翰孝事繼母友愛諸弟有鏡湘館集
曾鳳儀耒陽人萬歷癸未進士歷儀曹郎與岳元聲
顧允成等同倡議建儲尋致仕與諸同志建集賢書
院於衡嶽祀昌黎鄴侯清獻濓溪四君子會晦菴南
軒祠火鳳儀復迎兩主合祀書院中又購田紀石以
資&KR0688;肄晚頗怡情釋典注楞嚴法華圓覺楞伽諸經
名曰宗通卒年八十餘
康時升衡山人萬歷戊子領鄉薦授惠來令有獄冤
滯十年立為洗雪邑濱海番船輻集舊為利藪第治
其争訟無秋毫染赤脚兵騷動郡邑聞時升廉吏各
解去丁内艱歸時升湛深理學歸於有用常曰今天
下有勢位文章者皆轉瞬盡耳惟德與義實堪不朽
有懷德軒集(以上舊通志)
周廷參三楚文獻錄衡山人父元昌嘗著易說廷參
登萬歷乙未進士令海寧拊循休息暇則集民之勇
者部勒練之以防倭警後倭果突起海上廷參先遣
其健而黠者入倭營誘之先渡將登岸出精兵邀擊
之倭方錯愕先所遣入倭營者復為内應倭遂潰值
旱跪禱七夜傷其膝血流至足巳而大雨會朝廷用
兵征播詔取運夫民驚避廷參給資遣之謂汝等安
行無慮不兩月即奏凱矣已而果然丁外艱歸民號
哭罷市送至千餘里外以哀毁卒
康元積衡山人與兄元和同舉萬歷甲午鄉試元積
辛丑進士官太常博士上保泰疏侃侃數千言深切
時政趙冡宰煥稱為當代一人將擢銓部力辭旋奉
欽取擬注吏科遽卒常以黃堡驛馬病民條議改罷
又倣安成條鞭例調停邑賦省若干緡鄉人頼之
陳宗契衡陽人萬歷辛丑進士選庶常改監察御史
疏論輔臣李廷機請誅陕西税璫梁永正其蠱害按
臣徐懋恒之罪直聲震都下遣視漕運開濬泇河奉
詔按浙聞父疾遽歸起督畿輔學政以待母辭再起
歴太常正卿魏忠賢擅政欲宗契附已宗契乞終養
以歸懷宗初立詔以兵部右侍郎起用未聞命卒有
詩文集二十卷行世
徐孔第桂陽州人以上舍生謁選參軍閩藩督課沙
埕減纖雜課二千金有翼璫而處者以法殱之巨賈
十四人風急泊舟未經沙埕符驗監司執為盜沒其
貨擬重辟孔第力脫之遷傳益藩嚴整循禮王敬憚
之奉旨均宗人禄裁節二萬有竒歲賓興王出遊諸
生有犯王路者校擊之死諸生大譁燬學舍將攻王
宫學使者諭之不退孔第與温語立解疏上諸生惴
惴以金祈免正色麾之事亦寢
吳國瑞衡陽人以天啟覃恩貢太學中乙榜判徽州
府降補閩省理問轉秦檢校以廉惠聞薦補岐山令
告歸所著有思齊錄歸田集子汝潤登賢書(以上舊通志)
管大成天啟辛酉舉人授福建通判奉檄調餉赴都
至涿州聞警星夜疾馳以間得入都城奉旨擢補臺
省官以不謁權貴遂不果用(府志)
皇清廖聯翼衡陽人順治已亥進士知孟津縣到官即
廉得奸宄伏法縣人畏服值旱蝗捐俸賑粥全活
甚衆陞内閣中書舍人去官日士民泣送
鄒世任酃縣人歲貢生定周之子康熙甲戌進士
知徵寧縣悉革陋規二千餘兩在官無宿儲行取
擢吏部主事遷文選司員外郎以廉謹稱丁酉戊
戌分校兩闈以病乞休年七十一卒
唐崇勲衡山人康熙辛酉舉人知榆社縣改靖安
歲饑輙發倉粟以賑不及待符下曰苟活民雖違
例被譴甘之有盜殺寺僧劫其貲捕卒得寺中遺
扇有姓名舊寺中傭也繫之至崇勲訊得其枉人
惑之後獲盜隣縣界中則遺扇姓名也一縣稱神
明行取擢戶部主事遷員外郎以病告歸
華士捷衡陽人康熙癸酉舉人知廣平縣廣平多
水患士捷開濬河渠邑居用寧上官察其清勤屢
檄攝他縣篆在任十七年卒
唐傳鉎衡陽人雍正甲辰進士知樂清縣修城浚
河以固疏風氣建王梅溪書院以興厲文教其家
瘠田數畝貧窶如故以勞卒官
湖廣通志卷五十五
