資治通鑑後編卷一百七十七
刑部尚書徐乾學撰
元紀二十五(起柔兆涒灘正月盡彊圉作噩六月凡一年有竒)
順帝
至正十六年春正月壬午朔改福建宣慰使司都元帥
府為福建行中書省是日張士誠弟士德陷常熟州
時江隂羣盜互相吞啖江宗三朱英分黨戕殺宗三將
入城殺英時英就招安為判官州之僚佐無如之何遂
申白江浙行省云朱英謀反省差元帥觀孫壓境觀孫
利其貨賄逗遛不進英乘間挈家逃去過江求救於士
誠仍質妻子借兵復仇士誠初亦疑惑英盛陳江南土
地之廣錢糧之多子女玉帛之富士誠乃遣士德率高
郵兵由通州渡江入福山港遂陷常熟(是年正月壬午陷常熟據秘閣)
(元龜政要朱英事採輟耕錄)丁酉太保鼎珠以病辭職不允庚
戌中書左丞相哈瑪爾罷先是哈瑪爾既相以前進西僧為
恥告其父圖嚕曰我兄弟位宰輔宜導人主以正今圖
嚕特穆爾專以淫褻媚上天下士大夫必譏笑我有何
面目見人我將除之且上日昏暗何以治天下皇太子
年長聰明過人不若立之為帝而奉上為太上皇其妹
聞之歸告其夫圖嚕特穆爾圖嚕特穆爾恐太子為帝
則已必先誅即以聞於帝然不敢斥言淫褻事第曰哈瑪
爾謂陛下年老故耳帝大驚曰朕頭未白齒未落遽謂
我老耶帝即與圖嚕特穆爾謀去其兄弟遂罷哈瑪爾辛
亥御史大夫錫錫亦罷以綽斯戩為御史大夫復以鼎
珠為中書右丞相是月薊州地震倪文俊建偽都
于漢陽迎徐夀輝居之二月壬子朔張士德陷平江
路據之(考異士誠陷平江元史本紀月而不日今從明太祖實錄)江南自兵興以來
官軍死鋒鏑鄉村農夫薦罹饑饉投充壯丁生不習兵
烏合瓦解江浙行省丞相達實特穆爾得便宜行事陞
漕運萬戶托音為參政統領官軍民義捍禦境上平江
達嚕噶齊六十病亡陞松江府達嚕噶齊哈斯克實為平
江達嚕噶齊領兵出戰除都水庸田使貢師泰為平江
總管廵守城池吴江境上止有元帥王與敬官軍一戰
而殺死者過半殘兵千餘欲走入城城中閉門不納退
屯嘉興與敬淮西人也張士德衆纔三四千人長驅而
前直造北門弓不發矢劍不接刃明旦緣城而上遂陷
平江路刦掠姦殺慘不忍言托音匿俞家園自刎不死
游兵殺之哈斯克實於境外聞城破自溺死貢師泰領義
兵出戰力不敵亦懷印綬遁變姓名匿跡於海濱既而
崑山嘉定崇明州相繼來降維揚蘇昌齡避亂居吴門
士德用為參謀稱曰蘇學士毁承天寺佛像為王宫改
平江路為隆平府設省院六部百司凡寺觀菴院豪門
巨室將士爭占而居了無虚者(採輟耕錄及元史貢師泰傳樂郊私語等書修)
入時義軍府參謀楊椿守齊門淮兵奄至衆皆不知所
為椿獨謂寇不足畏明日城且陷椿猶躍馬呼其子若
有所指授追者及之遂并遇害椿妻求得其尸于張香
橋亦自經死椿蜀之眉山人徙居吴中教授強起就小
職卒舉家殉義云嘉定州倅奉印降賊州吏尤鼎臣沮
之為其將所縶且誘以官鼎臣抗不受杖百錮於家(採張)
(文蔚楊參謀誄及王逢梧溪集吴寬家藏集)癸丑圖嚕特穆爾辭職不允
綽斯戬效奏哈瑪爾及其弟錫錫等罪惡帝曰哈瑪爾兄
弟雖有罪然侍朕日久與朕弟額琳沁巴勒皇帝實同乳
且緩其罰令出征自效丙辰右丞相鼎珠及平章政事
僧格實哩復言其罪惡不已乃命其兄弟出城受詔貶
哈瑪爾惠州安置錫錫肇州安置比行俱杖死初額森特
穆爾就貶籍其家貲以賜哈瑪爾及是籍哈瑪爾家而所得
之庫藏尚封識未啓時中外皆謂帝怒其譛托克托兄弟
之故而不知有易主之謀實坐不軌之罪也哈瑪爾之死
距托克托遇鴆才數十日人皆快之平江既陷嘉興為
藩鎮喉舌有司告急驛使不絶於道江浙丞相達實特
穆爾兵少策無所出檄苖軍帥楊旺扎勒來守嘉興旺扎勒
取道自杭以兵劫丞相陞本省參知政事丞相遂填募
民入粟空名告身予之(採輟耕錄)乙丑禁銷毁販賣銅錢
丙寅命翰林國史院太常禮儀院擬皇后竒氏三代
諡號王爵己夘命集賢直學士楊俊民致祭曲阜孔
子廟仍葺其殿宇王與敬抵嘉興苖軍帥參政楊旺扎
勒欲殺之與敬遂往松江謀結水寨于澱山諸湖令上
戶供給其軍名曰守禦實欲戀倡婦董兒也達嚕噶齊
巴圖特穆爾知府崔思誠皆與之不協會浙省又命元
帥特古斯等提兵鎮守二帥抗衡不相下己亥夜與
敬率萬戶戴列孫等自西門放火鼓譟而叛官僚潰散
撿括金帛自與敬以下人口輜重皆出西門乙巳旺扎勒
部將蕭亮員成等率苖軍突至與敬遂北出通波塘而
去投降張士誠子女玉帛悉為苖軍所有民亦持梃相
逐列孫等死者過半苖在松江一月火不絶截人耳鼻
掠婦女劫貨財官庾粟四十萬皆籍為已有居民兩遭
鋒鏑死者填街塞巷水為之不流(據農田餘話修入)常州豪
俠黃貴甫間道歸欵張士德許為内應寇至不戰而城
陷改常州路為毘陵郡士德之圍常州也萬戶府知事
劉良以援兵不至命其子毅齎蠟書浮江間道抵江浙
行省求救毅未及還城已陷良獨不屈闔門赴水死者
十餘人(採農田餘話及祕閣元龜政要)常遇春攻官軍于采石以竒
兵分其勢而以正兵與之合戰戰則出竒兵𢷬之縱火
焚其連艦大破之曼濟哈雅僅以身免自是扼江之勢
遂衰三月辛巳朔朱元璋率諸軍取集慶自太平水
陸並進數至江寧鎮攻破陳兆先營擒兆先盡降其衆
得兵三萬六千人擇其驍勇五百人置麾下五百人者
多疑懼不自安元璋覺其意是日令入宿衛環榻而寢
悉屏舊人於外獨留馮國用一人侍卧榻傍元璋解甲
安寢達旦疑懼者始安壬午徐夀輝復寇襄陽癸
未臺臣言係官牧馬草地俱為權豪所占今後除規運
總管府見種外餘盡取勘令大司農召募耕墾歲收租
課以資國用從之丁亥以今秋出師詔和買馬六萬
匹先是集慶嘗有警湖廣平章阿嚕輝將苖軍來援
事平還鎮揚州而阿嚕輝御軍無紀律苖蠻素獷悍日
事殺虜莫能治俄而苖軍殺阿嚕輝以叛集慶之援遂
絶人心益震恐且倉庫無積蓄計未知所出於是民乃
願為兵以自守行臺御史大夫福夀因下令民多貲者
皆助糧餉激厲士卒為完守計朝廷知其勞數賞賚焉
至是太平兵大集馮國用率五百人先登陷陣敗官軍
于蔣山直抵城下諸軍拔柵競進遂圍之福夀數督兵
出戰多敗於是盡閉諸城門獨開東門以通出入而兵
力實不能支庚寅城破福夀猶督兵巷戰兵潰乃獨據
胡牀坐鳳凰臺下指麾左右更欲拒戰或勸之去叱之
曰吾為國家重臣城存則生城破則死尚安往哉達嚕噶
齊塔納達實見其獨坐若有所為者從問所決因留弗
去俄而亂兵四集福壽遂遇害塔納達實亦死之又同
時死者有治書侍御史賀方晉寧人以文學名事聞贈
福壽江浙行省左丞相追封衛國公諡忠肅朱元璋
之取集慶也克城之日曼濟哈雅走投張士誠水寨元
帥康茂才等各率衆降凡得軍民五十餘萬元璋入城
召官吏父老諭之曰元失其政所在紛擾生民塗炭吾
率衆至此為民除害耳汝等各守舊業無懷疑懼賢人
君子有能相從立功者吾禮用之舊政有不便者吾除
之於是城中軍民皆喜悦更相慶慰嘉福壽之忠為棺
衾以禮葬之改集慶路為應天府置天興建康翼統軍
大元帥府以廖永安為統軍元帥命趙忠為興國翼元帥
以守太平得儒士夏煜孫炎楊憲等十餘人皆錄用之
癸巳張士誠自高郵徙居隆平宫於承天寺萬歲閣
服御器用皆擬乘輿改至正十六年為天祐三年國號
大周歷曰明時自稱周王設學士員開弘文館以隂陽
術人李行素為丞相弟士德為平章蔣輝為右丞潘元
明為左丞史文炳同知樞密院事其郡州縣正官郡稱
太守州稱通守縣仍曰尹同知稱府丞知事曰從事餘
則損益而已士誠以吴民多艱牧字者非才悉選而更
張之自令丞簿尉以及錄事錄判同日命十有一人各
賜衣二襲馬一匹粟若干石肥羜旨酒有差(採秘閣元龜政要吴)
(寬平吴錄及楊基送張府判詩序)初孫撝奉使抵高郵士誠不迎詔
既入城拘撝於他室欲降之撝詬斥不絶及士誠徙平
江撝與士誠部將張茂先謀遣人約鎮南王剋日進兵
復高郵語泄遂遇害丙申倪文俊陷常德路總兵官
按達拉遁丁酉立行樞密于杭州命江浙行省左丞
相達實特穆爾兼知行樞密院事節制諸軍省院等官
並聽調遣凡賞功罰罪招降討逆許以便宜行事是
日建康兵取鎮江路朱元璋既定集慶欲發兵取鎮江
慮諸將不戢士卒為民患遂召諸將數以常縱軍士之
過欲寘之法李善長營救乃免於是命徐達為大將軍
率諸將浮江東下戒之曰吾自起兵未嘗妄殺今爾等
當體吾心戒戢士卒城下之日毋焚掠殺戮有犯令者
處以軍法縱者罰無赦達等頓首受命進兵攻鎮江翌
日而克之苖軍元帥旺扎勒出走守將叚武平章鼎鼎戰
死逹等自仁和門入號令嚴肅城中晏然遂分兵徇金
壇丹陽下之改鎮江路為江淮府命徐達湯和為統軍
元帥鎮守其地戊申方國珍復降以為海道漕運萬
戶其兄國璋為衢州路總管並兼防禦海道事是月
有兩日相盪夏四月辛亥以中書平章政事綽斯戬
為左丞相壬子張士誠將趙打虎陷湖州(考異士誠陷湖州元)
(史本紀與松江常州並繫是年之二月今從明太祖實錄)改湖州路為吴興郡(據輟耕錄)
是月帝如上都張士誠將史文炳率兵自&KR0873;湖入
古浦塘破澱湖柵舳艫相銜旌旗蔽日苖軍一矢不發
夜中遁去松江遂陷士誠即令文炳鎮松江(採輟耕錄)五
月丙申倪文俊陷澧州路乙巳賊寇辰州守將和尚
以鄉兵擊敗之六月乙夘建康兵取廣德路改為廣
興府以鄧愈守之壬申建康降人陳保二誘執詹李
二將降於張士誠保二常州奔牛壩人聚衆以黃帕首
號黃包頭軍鎮江既下遂來降至是復叛乙亥朱元
璋遣儒士楊憲通好於張士誠書略曰近聞足下兵由
通州遂有吴郡昔隗囂據天水以稱雄今足下據姑蘇
以自王吾深為足下喜吾與足下東西境也睦鄰守國
保境息民古人所貴吾甚慕焉自今以後通使往來毋
惑於交構之言以生邊釁士誠得書以比已於隗囂不
悦留憲不遣是月彰德李實如黃閼先是童謠云李
生黃瓜民皆無家雷州地大震楊旺扎勒以數萬衆
屯嘉興先鋒吕才以七千衆屯王江涇商旅不行軍容
嚴肅張士德遂不敢取道嘉興乃自平望烏墩直搗杭
州江浙丞相達實特穆爾恃旺扎勒兵強漫不為備寇至
城遂陷達實特穆爾遁平章政事左荅努色爾戰死居
民黃仲起妻朱氏懼為賊所辱與其女臨安奴俱縊死
妾馮氏見其母子已死歎曰我生何為徒受辱耳亦自
縊死既而仲起弟妻蔡氏抱幼子元童與乳母湯氏亦
皆縊死丞相遁入富陽旺扎勒乃以苗軍及官軍分為三
路蔣英從大麻塘棲董旺從硤石長安身率劉震朱誠
從海鹽黃灣而進吕才吕昇屯守嘉興士德知旺扎勒分
路而來遂應接不暇一敗于臯亭再敗于謝村三敗于
夾城巷賊水從德清陸從海鹽遁去遂復杭州達實特
穆爾乃還(考異元史順帝紀及明太祖實錄皆不言陷杭之將為士德今據輟耕錄樂郊私語補入)
董搏霄勦平北沙廟灣沙浦等砦尋進兵泗州不利
賊乘勝東下斷我軍糧道乃回軍屯北沙糧且絶與賊
死戰凡七晝夜賊敗走奪賊船七十餘乃得渡淮保泗
州時方暑雨湖水溢諸營皆避去而摶霄獨守孤城賊
環繞數十里攻之摶霄坐城上遣偏將以騎士由西門
突出賊後約曰旗一麾即還既而旗動騎士還步卒自
城中出夾擊之賊大敗然賊砦猶阻西行之路乃結陣
而往翼以竒兵轉戰數十合軍始得至海寧初禮部
尚書致仕婺源汪澤民寓居宣州時賊數來犯江東廉
訪使道通雅重澤民日就之詢守禦計城得無虞至是
長槍軍索諾木等叛來寇城或勸澤民去澤民曰我雖
無官守故受國厚恩臨危愛死非臣子節留不去凡戰
鬭籌畫多澤民參決之累敗賊兵既而賊益衆城陷澤
民為所執使之降大罵不屈遂遇害事聞贈江浙行省
左丞追封譙郡公諡文節澤民宋端明殿學士藻之七
世孫也秋七月己夘朔宋置江南等處行中書省治
應天府以左副元帥朱元璋為江南行省平章政事得
承制封拜時龍鳳二年也(考異明太祖實錄於是日書云諸將奉上為吴國公此國)
(史之飾辭也實錄辯證曰是時置江南行中書省亳都陞上為行省平章己亥五月陞行省左丞相辛丑正月)
(乃為吴國公俞本記事錄次第載之甚詳据辛丑十一月葉子竒上書於孫炎有曰丞相以雄傑之才紹開中)
(興之運而壬寅冬航海之使猶齎行省平章宣命則丙申之未聞吴國斷可知矣漢高未王巴蜀不改沛公之)
(稱光武初徇昆陽但循太常之號帝王之興豈以區區封爵早晚為重輕哉史臣於是為無識矣其說良是然)
(明祖為創業之主而葉書以為紹開中興之運者何哉盖為小明王言之也韓山童初起詐稱宋徽宗八世孫)
(故國號曰宋葉書所以有中興之語也而明祖之開府江南為龍鳳之所拜除益明矣國史推崇本朝於太祖)
(臣宋之事悉為剗削無一字見於實錄凡有官爵稱號皆以為羣下所尊奉然他書尚有可考實錄辯證最詳)
(且覈今掇其數條具列如左一曰陶學士事蹟載令旨付陶安者凡二俱稱皇帝聖旨吴王令旨其授黃州知)
(府則龍鳳十年十二月某日皆在甲辰年學士集甲辰十月七日發樅陽詩自注云時遷往桐城舊縣又記龍)
(鳳甲辰秋九月千秋節亦在桐城觀此則甲辰之歲陳友諒業已敗死金陵勢極其盛而陶安除官之制尚稱)
(皇帝聖旨吴王令旨則前此之拜除皆以龍鳳紀年可知矣安得而盡没之乎辯證又曰黃伯生撰誠意伯行)
(狀云中書設御座奉小明王以正月朔旦行禮公罵曰彼牧䜿耳奉之何為遂不拜實錄及本傳皆不載此事)
(是時上方奉龍鳳正朔承制行事文成不應孟浪若此或云在癸夘克安豐之後於事理為近劉辰國初事蹟)
(云□士誠攻安豐上將救之劉基諫曰不應輕出若救出來發付何處此則文成不奉龍鳳之本謀也觀此則)
(其事益明使太祖不奉龍鳳正朔則中書何為設御座使小明王不為太祖所事之主則救出何難發付形迹)
(顯然而國史盡没其實何以為實錄辯證又曰方孝孺代宋濓撰越國公新廟碑用龍鳳紀年盖甲辰歲太祖)
(為吴王時作也首稱皇帝手秉黃鉞屯兵和陽其為尊稱我太祖明矣又云夏四月又從王破宣城所謂王者)
(指吴王即我太祖也不稱帝不稱上而稱王紀實之詞也時本稱耶今皆不可考矣若所云皇帝手秉黃鉞屯)
(兵和陽則洪武改元革除龍鳳之後史家追改之斷非舊文家有舊版遜志齋文集摩挲此一行楮墨糢糊剞)
(□之痕跡宛然二百年來改竄之遺跡猶可想見也觀此則越國廟碑與陶安令旨皆在甲辰而並用龍鳳紀)
(年雖欲諱之安得而諱之明之續通鑑者於元紀稱我太祖大明兵目順帝曰元主官軍曰元兵此臣子推崇)
(本朝之體宜爾也今則不可用矣故於明祖之開府直書小明王之命而前此但稱姓名後此則稱平章朱某)
(陞丞相則稱丞相某及為吴國公吴王則爵而不名著其漸也順帝仍曰帝其兵曰官軍而明將則曰江南將)
(明兵曰江南兵以當時尚未有大明之號也羣雄但稱其姓名或斥之曰賊曰偽而韓林兒獨稱小明王者以)
(明祖所事特優之也每年明祖事首見之下輒綴云時宋龍鳳某年信以傳信不敢沒也)是月秦從
龍應聘而至從龍洛陽人初仕為校官累遷江南行臺
侍御史會兵亂避居鎮江元璋命徐達訪之達下鎮江
得從龍還報元璋喜即命朱文正以白金文綺往聘之
既至元璋親至龍江迎之以入時平章即故御史臺為
府乃居從龍於西華門外事無大小皆與之謀從龍盡
言無隠每以筆書漆簡問答甚密左右無知之者平章
呼為先生而不名渤海楊乘嘗為江浙行省左右司
員外郎坐事免官寓居松江士誠遣其黨張經往招之
乘日與客痛飲無一言客問盍行乎乘曰乘以小吏致
身顯官有死而已尚何行之有經促其行愈急乘命其
子具牲醴告祖禰迨暮起行後園圃顧西日晴好慨然
曰晚節如是足矣夜分乃整衣冠自經死張士誠以
舟師攻鎮江江南統軍元帥徐達等禦之平章使諭達
曰張士誠起負販譎詐多端今來寇鎮江是其交已變
當速出軍攻毘陵先機進取沮其詐謀達乃帥師攻常
州進薄其壘且請益師於是復遣兵三萬往助之達軍
城西北湯和軍城北張彪軍城東南士誠遣數萬衆來
援達乃去城十八里設伏以待之仍命總管王均用率
鐵騎為竒兵達親督師與戰於龍潭鋒既交均用以鐵
騎横衝其陣陣亂敵退走遇伏遂大敗擒其將張湯二
將軍(考異太祖實錄於是戰云士誠弟九六遇伏馬蹶為先鋒刁國寳王虎子所獲九六即士德又云上)
(欲留士德以誘致士誠士德間遺書士誠俾降元以謀我乃誅之辯證以為士德被獲在丁酉七月攻常熟之)
(時而是役士德不與焉今從辨證張九六事皆削而不書辯證詳見至正十七年)八月己酉
朔張士誠將江通海降于江南丙辰奉元路判官王
淵等以義兵復商州庚午平章以諸將虐取陳保二
貲致叛且攻常州久不下命自元帥徐達以下皆降一
官以書責之曰虐降致叛老師無功此吾所以責將軍
其勉思補過否則罰無赦是日倪文俊陷衡州路元
帥甄崇福戰死甲戌彗見於張色青白指西南長尺
餘至十二月戊午始滅是月帝至自上都黃河決
山東大水張士誠將史文炳以水師數萬攻嘉興楊
旺扎勒以大軍四伏使小舟數十百艘餌之賊檣艣蔽天
排江而下追至杉青東西岸多積葦以待適南風大作
岸上舉火賊舟焚燎至四十里不止死者甚衆遂捨舟
登陸進逼城下戰于東瓜堰大破之斬首萬七千級俘
者數千張士信以伏水遁還然旺扎勒兇肆掠人貨財婦
女部曲驕横民間謠曰死不怨泰州張生不謝寳慶楊
(採樂郊私語賊將謂史文炳據秘閣元龜政要)九月戊寅朔江南平章如江
淮府入城先謁孔子廟遣儒士告諭鄉邑勸耕桑築城
開塹命總管徐忠置金山水寨以遏南北寇兵遂還尋
改江淮府為鎮江府庚辰汝潁賊李武崔德等破潼
關參知政事舒嚕杰戰死壬午豫王阿喇特納實哩
同知樞密院事鼎珠引兵復潼關河南平章伯嘉努以
兵守之丙申潼關復陷伯嘉努兵潰豫王復以兵取之
李武崔德敗走戊戌賊陷陜州及虢州詔以太尉
納琳復為江南行臺御史大夫遷行臺治紹興賊既
䧟陜虢斷殽函之路勢欲趣秦晉知樞密院事達實巴
圖魯方節制河南軍調兵部尚書察罕特穆爾與李思
齊往攻之察罕特穆爾即鼓行而西夜拔殽陵立柵交
口陜州城阻山帶河險且固而賊轉南山粟給食以堅
守攻之猝不可拔察罕特穆爾乃焚馬矢營中如炊煙
狀以疑賊而夜提兵拔靈寳城守既備賊始覺不敢動
即渡河陷平陸掠安邑蹂晉南鄙察罕特穆爾追襲之
蹙之以鐵騎賊回扼下陽津赴水死者甚衆相持數月
賊勢窮皆遁潰以功陞簽河北行樞密院事冬十月
丁未大名路有星如火從東南流芒尾如曳篲墮地有
聲火燄蓬勃久之乃息化為石青黑色光瑩形如狗頭
其斷處如新割者有司以聞太史驗視云天狗也命藏
於庫戊申張士誠以兵敗于常州遣其下孫君夀奉
書至江南請和言既納保二又拘楊憲遣兵來逼咎實
自貽願與講和以解困阨歲輸糧二十萬石黃金五百
兩白金三百觔以為犒軍之費江南平章復書云爾既
知過歸使餽糧即當班師不隳前好且曰大丈夫舉事
當赤心相示浮言夸辭吾甚厭之士誠得書不報鎮
南王退駐淮安趙君用自泗州來寇乙丑城陷淮東廉
訪使禇巴哈死之鎮南王被執踰月不屈與其妃皆赴
水死(考異鎮南王與妃俱死據王逢詩序修入實錄辯證曰元史諸書皆云寇陷淮安而不記為何寇觀)
(實錄及王逢詩序則其為趙君用明矣君用以丙申冬陷淮安以丁酉冬據淮稱王其失淮奔益都當在戌亥)
(間耳今從辨證直書趙君用)初巴哈為副使與判官劉甲扞禦淮安
甲守韓信城勢相掎角巴哈尋上章劾總兵者逗撓之
罪朝廷錄其功陞廉訪使甲有智勇與賊戰輙勝賊惮
之號曰劉鐵頭巴哈頗頼之總兵者怒其劾已乃檄甲
别將兵擊賊欲以困巴哈甲去韓信城陷賊因掘塹圍
淮安芻餉路絶元帥吳德琇運米萬斛入河為賊所掠
攻圍日急總兵者屯下邳按兵不出遣使十九輩告急
皆不應城中餓者仆道上即取啗之草木螺蛤魚蛙燕
烏及鞾皮韂革箱敗弓之筋皆盡而後父子夫婦老穉
更相食撤屋為薪人多露處坊陌生荆棘力既盡城陷
巴哈猶據西門力鬭中傷見執為賊所臠次子寶格冒
刃護之亦見殺巴哈隰州石樓人守淮安五年殆數十
百戰精忠大節人比之張廵朝廷聞之贈巴哈翰林學
士承旨追封衛國公諡忠肅先是同簽淮南行樞密院
事董搏霄建議於朝曰淮安為南北襟喉江淮要衝其
地一失兩淮皆未易保援救淮安誠為急務今日之計
莫若於黃河上下并瀕淮海之地及南自沭陽北抵沂
莒贛榆諸州縣布連珠營每三十里設一總砦就三十
里中又設一小砦使烽堠相望而廵邏往來遇賊則并
力野戰無事則屯種而食然後進有援退有守此善戰
者所以常為不可勝以待敵之可勝也又言海寧一境
不通舟楫軍糧惟可陸運而凡瀕淮海之地人民屢經
盜賊宜加存撫權令軍人搬運其陸運之方每人行十
步三十六人可行一里三百六十人可行一十里三千
六百人可行一百里每人負米四斗以夾布囊盛之用
印封識人不息肩米不著地排列成行日行五百回計
路二十八里輕行一十四里重行一十四里日可運米
二百石每運給米一升可供二萬人此百里一日運糧
之術也又言江淮多流移之人并安東海寧沭陽贛榆
等州縣俱廢其民壯者已盡為兵老幼無所依歸者宜
置軍民防禦司擇軍官才堪牧守者使居其職而籍其
民以屯故地練兵積穀且耕且戰内全山東完固之邦
外捍淮海出沒之寇而後恢復可圖也時不能用淮安
卒陷於賊十一月張士誠將誘江南長興新附義兵
七千人叛降於彼因挾之以攻徐達湯和壘壬午逹勒
兵與戰常遇春廖永安胡大海内外夾擊大破之擒其
將張德餘軍奔入城士誠復遣其將吕珍馳入常州督
兵拒守達復進師圍之丁亥流星大如酒杯色青白
尾跡約長五尺餘光明燭地起自東北東南行沒於近
濁有聲如雷劉福通遣將分略河南山東河北大書
旗聯云虎賁三千直抵幽燕之地龍飛九五重開大宋
之天遠邇傳聞京師大震(據秘閣元龜政要)是月河南陷廉
訪副使温普遁徙河南廉訪司于沂州又於沂州置分
樞密院以兵馬指揮使司隸之江浙行省平章政事
布延特穆爾卒于池州布延特穆爾持身廉介人不敢
干以私其為將所過不受餽遺宴犒民不知有兵性至
孝幼養於叔父阿珠事之如親父常乘花馬時稱為花
馬平章十二月庚申河南行省平章達實巴圖魯大
破劉福通兵于太康先是朝廷遣脫歡來督兵達實巴
圖魯父子親與劉福通對敵自己至酉大戰數合達實
巴圖魯墜馬博囉特穆爾扶令上馬先還自持弓矢連
發以斃追者夜三更步回營中已而率大軍進逼陳留
攻取夾河劉福通寨是日次高柴店距太康三十里夜
二鼓賊五百餘騎來劫以有備亟遁火而追之比曉督
陳力戰自寅至已四門皆陷壯士緣城入其郛斬首數
萬擒偽將軍張敏孫韓等九人殺偽丞相王羅二人太
康悉平遣博囉特穆爾告捷京師帝賜勞内殿王其先
臣二世拜河南行省左丞相仍兼知樞密院事守禦汴
梁弟實勒們雲南行省左丞子博囉特穆爾四川行省
左丞將校僚屬賞爵有差是月倪文俊陷岳州路殺
威順王子岱特穆爾湖廣參政額森特穆爾與左江
義兵萬戸鄧祖勝合兵復衡州寧國路長槍元帥謝
國璽寇江南廣興府元帥鄧愈擊敗之擒其總管武世
榮獲兵千餘人是歲詔沿海州縣為賊所殘掠者免
田租三年河南行省左丞相台哈巴哈駐軍南陽嵩汝
等州叛民皆降軍勢大振陜西行臺監察御史李尚
絅上關中形勝急論凡十有二事命大司農司屯種
雄霸二州以給京師號京糧為浙西被陷海運不通故
也平江湖州陷義兵元帥方嘉努以所部軍屯杭城
之北關鉤結同黨相煽為惡劫掠財貨白晝殺人民以
為患江浙行省平章慶通言於其丞相達實特穆爾曰
我師無律何以克敵必斬方嘉努乃可出師丞相遂與
慶通入其軍斬首以徇民大悦既而苖軍帥楊旺扎勒以
其軍守杭城丞相遂承制授以本省右丞而旺扎勒益以
功自驕因求娶慶通女慶通初不許時苖軍勢甚張丞
相方倚以為重強為主婚慶通不得已以女與之廣
西苖軍五萬從元帥阿爾斯蘭沿江下抵廬州淮東都元
帥余闕移文謂苖蠻不當使之窺中國詔阿爾斯蘭還軍
苖軍有暴於境者即收殺之凜凜莫敢犯時羣盜環布
四外闕居其中左提右挈屹為江淮一保障論功拜江
淮行省參政仍守安慶通道於江右商旅四集池州趙
普勝帥衆攻城連戰三日敗去未幾又至相拒二旬始
退懷寧縣達嚕噶齊伯嘉努戰死普勝本巢湖水軍降
於徐夀輝驍勇善用雙刀號為雙刀趙云
十七年春正月丙子朔日有食之己丑杭州降黑雨
河池水皆黑辛夘命山東分省團結義兵每州添設
判官一員每縣添設主簿一員專率義兵以事守禦仍
命各路達嚕噶齊提調聽宣慰使司節制二月丙午
朔江南將耿炳文劉成自廣德趣長興張士誠將趙打
虎以兵三千迎戰敗之追至城西門打虎走湖州戊申
克長興獲戰船三百餘艘擒士誠守將李福安塔實曼
等義兵萬戶蔣毅率所部二百人降時宋龍鳳三年也
壬子賊犯七盤藍田命察罕特穆爾以軍會達爾瑪
伊爾守陜州潼關哈喇巴哈由潼關抵陜西會豫王阿
喇特納實哩及鼎珠等同進討癸丑以征河南許亳
太康嵩汝大捷詔赦天下戊辰知樞密院事托克托復
邳州調客省使蘇爾達衮等攻黃河南岸賊大破之
壬申劉福通遣其黨毛貴陷膠州簽樞密院托歡死之
甲戌倪文俊陷陜州是月李武崔德等破商州攻
武關遂直趣長安分掠同華諸州三輔震恐時豫王阿
喇特納實哩及省院官皆洶懼計無所出行臺治書侍
御史王思誠曰察罕特穆爾之名賊素畏之宜遣使求
援此上策也守將恐其軋已論久不決思誠曰吾兵弱
旦夕失守咎將安歸乃遺書察罕特穆爾曰河南陜西
兩省互為脣齒陜西危則河南豈能獨安察罕特穆爾
得書大喜遂提輕兵五千與李思齊倍道來援入潼關
與賊遇戰輒勝殺獲以億萬計賊餘黨皆散潰走南山
入興元朝廷嘉其功授察罕特穆爾陜西行省左丞李
思齊四川行省左丞詔以高寳為四川行省參知政
事將兵取中興路不克倪文俊遂破轆轤關三月乙
亥義兵萬戶賽福鼎阿密里鼎叛據泉州庚辰毛貴
陷萊州守臣山東宣慰副使釋迦訥死之壬午江南
將徐達等克常州初常州兵雖少而糧頗多故堅拒不
下及誘叛兵入城軍衆糧少不能自存達等攻之益急
吕珍宵遁遂克之改常州路為常春府達又與常遇春
桑世傑率兵徇馬䭾沙克之甲午毛貴陷益都路益
王邁努遁丁酉陷濱州自是山東郡邑皆陷以江淮行
樞密院副使董摶霄為山東宣慰使從布朗吉達擊之既
而中書省臣言山東般陽益都相次而沒濟南日危宜
選將練卒信賞必罰為保燕趙計以衛京師不報監
察御史張禎上疏陳十禍以輕大臣解權綱事安逸杜
言路離人心濫刑獄六者為根本之禍以不慎調度不
資羣策不明賞罰不擇將帥四者為征討之禍所言多
剴切其事安逸不明賞罰二條尤中時弊大略謂陛下
因循治安不預防慮今海内不寧天道變常民情難保
正當修實德以答天意推至誠以回人心凡土木之勞
聲色之樂宴安酖毒之惑皆宜痛絶勇改而陛下乃泰
然處之若承平無事時此事安逸所以為根本之禍者
也又自四方有警調兵六年初無紀律又失激勸之宜
將帥飾敗為功指虚為實大小相謾内外相依其性情
不一而邀功求賞則同是以有覆兵之將殘兵之將貪
婪之將怯懦之將曾無懲戒所經之處雞犬一空貨財
罄盡而面諛遊說者反以克復受賞今克復之地悉為
荒墟河南提封三千餘里郡縣歲輸錢穀數百萬計而
今所存者封丘延津登封偃師三四縣而已兩淮之北
大河之南所在蕭條如此而望軍旅不乏餽餉不竭使
天雨粟地湧金朝夕存亡且不能保况以地力有限之
費而供將帥無窮之欲哉陛下事佛求福飯僧消禍以
天夀節而禁屠宰皆虚名也今天下兵起殺人不知其
數陛下泰然不理而曰吾將以是求福福何自而至乎
潁上之兵視其所向駸駸可畏不至於亡吾社稷燼吾
國家不已也此則不明賞罰所以為征伐之禍者也疏
奏不省既而執政惡其訐直出為山南廉訪簽事前
海南海北宣慰司王英益都人也性剛果有大節膂力
絶人襲父職為莒州翼千戶父子皆善用雙刀人號之
曰刀王初漳州盜起詔江西行省右丞雅克特穆爾討之
時英已致仕平章巴咱爾謂僚佐曰是雖鼠竊狗偷非
刀王行不可其人雖投老必可以義激乃使人迎致之
英曰國家有事吾雖老其可坐視乎據鞍横槊精神飛
動馳赴其軍賊平英功居多及益都陷英時年九十有
六謂其子弘曰我世受國恩今老矣縱不能事戎馬以
報天子何忍食異姓之粟以求生乎水漿不入口者數
日而卒毛貴聞之使具棺衾以葬山東宣慰使布延巴
哈及憲司請恤於朝有云不食寇粟餓死芹泉有夷齊
之風為臣之清者芹泉谷名英所居也大司農吕思
誠卒諡忠肅思誠氣宇凝定素以勁拔聞不為勢利所
屈三為祭酒一法許衡之舊受教者後多為名士夏
四月丙午監察御史五十九言今京師周圍雖設二十
四營軍卒疲弱素不訓練誠為虚設儻有不測良可寒
心宜速選擇驍勇精銳衛護大駕鎮守京師實當今奠
安根本固堅人心之急務况武備莫重於兵而養兵莫
先於食今朝廷撥降鈔錠措置農具命總兵官於河南
克復州郡且耕且戰甚合寓兵於農之意為今之計宜
權命總兵官於軍官内選委能撫字軍民者兼路府州
縣之職務要農事有成軍民得所則擾民之害益除而
匱乏之憂亦釋矣帝嘉納之乙夘毛貴陷莒州辛
酉達實巴圖魯加太尉四川行省左丞相漢中道廉
訪司糾陜西行省左丞蕭嘉努遇賊逃竄失陷所守郡
邑詔正其罪丁夘江南兵取寧國路先是徐達常遇
春率兵略寧國長槍元帥謝國璽棄城走守臣拜巴哈
楊仲英等閉城拒守城小而堅攻之久不下遇春中流
矢裹創而戰行省平章乃親往督師命造飛車前編竹
為重蔽數道並進攻之仲英等不能支開門請降百戶
朱文貴殺妻妾自刎死擒其元帥朱亮祖得軍士十餘
萬馬二千餘匹於是屬縣相繼而下亮祖六合人初為
義兵元帥太平克來降尋叛去數敗江南兵諸將莫能
當至是縛亮祖以獻平章曰今何如亮祖曰是非得已
生則盡力死則死耳平章壯而釋之是月帝如上都
五月乙亥朔張士誠遣其左丞潘原明元帥嚴再興
犯長興屯上新橋江南守將耿炳文出師擊敗之原明等
遁去命知樞密院事布朗吉達進兵討山東戊寅
平章政事齊拉衮特穆爾復武安州等三十餘城己
夘江南兵攻泰興張士誠遣兵來援元帥徐大興張斌
擊敗之擒其將楊文德等遂克泰興丙申中書左丞
相綽斯戬進為右丞相召遼陽行省左丞相太平為中
書左丞相詔天下免民今歲稅糧之半銅陵縣尹
羅德萬戶程輝降于江南常遇春率師駐銅陵池州路
總管陶起祖亦來降具言城中兵勢寡弱可取之狀遇
春遂謀取池州是日遣興國翼分院判官趙忠元帥王
敬祖等攻其青陽縣趙普勝出兵來拒敬祖以數十騎
衝其陣陣亂乘𫝑疾擊遂破之克其縣樞密院判俞
通海趙&KR1442;以舟師略太湖馬蹟山降張士誠將鈕津等
遂趣東洞庭山士誠將吕珍率兵禦之諸將倉卒欲退
通海曰彼衆我寡退則情見彼益集其衆邀諸險以擊
我我何以當之不如與之戰於是身先士卒矢中右目
下通海不為動徐令從者被己甲立船上督戰吕珍不
得利乃引去六月甲辰朔以實勒們為中書分省右
丞守濟寧丙辰監察御史托克托穆爾言去歲河南之
賊窺伺河北惟河南與山東互相策應為害尤大宜令
中書省就台哈巴華達實巴圖魯阿嚕三處軍馬内擇其
精銳以守河北進可以制河南之侵退可以攻山東之
寇庶幾無虞從之己未以德哷特穆爾娄達實並為
御史大夫庚申江南行省平章遣長春府分院判官
趙繼祖元帥郭天禄鎮撫吳良略江隂州張士誠兵據
秦望山以拒敵繼祖引兵攻之會大風雨彼師奔潰繼
祖據其山是日進攻州之西門克其城命良守之先是
士誠北有淮海南有浙西長興江隂二邑皆其要害長
興據太湖口陸走廣德諸郡江隂枕大江扼姑蘇通州
濟渡之處得長興則士誠步騎不敢出廣德窺宣歙得
江隂則士誠舟師不敢泝大江上金焦至是悉歸江南
士誠侵軼路絶壬申御史大夫德哷特穆爾糾陜西
知行樞密院事額森特穆爾罷之令居于草地癸酉
温州路樂清江中龍起颶風作有火光如毬是月劉
福通犯汴梁其軍分三道關先生破頭潘馮長舅沙劉
二王士誠入晉冀由朔方攻上都白不信大刀敖李喜
喜趣關中毛貴自山東趣大都其勢復大振
資治通鑑後編卷一百七十七
