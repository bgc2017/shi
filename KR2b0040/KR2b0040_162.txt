資治通鑑後編卷一百六十二
刑部尚書徐乾學撰
元紀十(起閼逄執徐正月盡彊圉協洽十二月凡四年)
成宗欽明廣孝皇帝
大德八年春正月己未以災異故詔天下恤民隠省刑
罰平陽太原免差稅三年江南佃戶私租太重以十分
為率減二分永為定例仍弛山場河泊之禁聽民採捕
庚申以雲南順元同知宣撫事宋阿重生獲其叔隆
濟來獻特陞其官賜衣一襲癸亥禁錮朱清張瑄族
屬陞教坊司三品庚午以牟扎克嘉藏為帝師辛
巳詔諸王駙馬往遼東捕海東鶻者毋給驛自滎澤
至睢州築河防十有八所給其夫鈔人十貫是月平
陽地震不止已修民屋復壞皇后召平章政事愛實問
曰災異如此殆下民所致耶愛實曰天地示警民何與
焉二月丙戌增置國子生二百員選宿衛大臣子孫
充之甲午詔父子兄弟有才者許並居風憲徙江
東建康道廉訪司於寧國其建康路簿書命監察御史
鈎考甲辰翰林學士承旨色勒敏進金書世祖實錄
節文一冊漢字實錄八十冊減宿衛繁冗者丙午
帝如上都勅軍人姦盗詐偽悉歸有司是月湖廣
行省平章政事劉國傑卒於鎮國傑久行邊患瘴至是
病篤平章布勒濟岱率僚屬問之國傑曰交賊不臣若
病幸小愈得滅此虜則死無憾矣問以家事不言卒年
七十二國傑性雄猛視死如歸嘗語人曰吾為國宣力
雖身棄草野不恨何必馬革裹屍還葬哉且善推誠得
士心故能立功如此訃聞帝深悼之封齊國公諡武宣
三月丁巳詔軍民官已除以地遠官卑不赴者奪其
官不叙軍官擅離所部者悉遣還翼違者論如律軍人
不告部私歸者杖而還之乙丑彗星滅自去歲十二
月始見約盈尺在室十一度入紫微垣至是滅凡七十
四日戊辰詔諸王駙馬所分郡邑達嚕噶齊惟用蒙
古人三年依例遷代其漢人女真契丹名為蒙古者皆
罷之勅軍民逃奴有獲者即付其主主在他所者赴
所在官司給之仍追逃奴鈔充獲者賞逃及誘匿者論
罪有差詔諸牧羊及百至三十者官取其一不及數
者勿取灤城濟陽等縣隕霜殺桑夏四月丙戌置
千戸所戍定海以防歲至倭船命僧道為商者輸稅
甲午詔諸王駙馬進捕鷹鷂皆有定戸自今非鷹師
而乘傳冒進者罪之丁未以國子生分教於上都
五月己未朔日有食之壬申中書省臣言吳江松江
實海口故道潮水久淤凡湮塞良田百有餘里况海運
亦由是而出宜於租戶役萬五千人濬治歲免租人十
五石仍設行都水監以董其程從之庚辰以去歲平
陽太原地震宫觀摧圮者千四百餘區道士死傷者千
餘人命賑恤之是月大風雨雹汴梁之祥符太康衛
輝之獲嘉原武陽武河溢六月丁酉汝寧妖人李曹
驢等妄言得天書惑衆事覺伏誅秋七月辛酉罷江
淮等處財賦總管府八月太原之交城陽曲管州嵐
州大同之懷仁雨雹隕霜殺禾九月癸丑帝至自上
都庚申巴延梁德珪並復為中書平章政事巴特瑪
新復為中書右丞默爾和卓復為中書參知政事以江
浙行省平章阿里為中書平章政事庚午御史杜肯構
等言巴延等樹黨受賕謫戍遠方道路相慶方經數月
遽聞召復相位又與原鞫之人列坐朝堂天下之人目
巴延梁德珪巴特瑪新為三凶三凶不誅無以謝天下
又况默爾和卓阿里等與之同惡相濟濁亂朝綱是以
比年災異屢見雖朝廷存恤之詔屢頒而禍亂之源未
塞上失其政民受其殃乞將羣凶或斥或誅明正其罪
御史中丞何通亦以為言前後章數十上皆不報癸
酉潮州颶風起海溢漂民廬舍溺死者衆給其被災戸
糧兩月冬十月丁亥詔諸王駙馬毋乘驛以獵庚
寅封皇姪海山為懷寧王賜金印仍割瑞州戶六萬五
千隸之十一月壬子詔内郡江南人凡為盗黥三次
者謫戌遼陽諸色人及高麗二次免黥謫戍湖廣盜
禁籞馬者初犯謫戍再犯者死以平陽太原去歲
地大震免其税課一年丁卯復免僧人租壬申
詔凡僧姦盜殺人者聽有司專法十二月庚子復
立益都淘金總管府召程文海為翰林學士商議
中書省事伊赫德爾迪音回回人也幼穎悟嗜學
所讀書一過目即終身不忘尤工其國字語初為中
書右司郎中一日與同列共議獄有異其說者伊赫
德爾迪音曰公等讀律苟不變通以適事宜譬之醫
者雖熟於方論而不能切脈用藥則於疾痛奚益哉
同列雖不平識者服其為名言是歲肆赦廷議惟官
吏因事受賕者不預伊赫德爾迪音曰不可恩如雨
露萬物均被贓吏固可嫉比之盜賊則有間矣宥盜
而不宥吏何耶刑部嘗有獄事上讞既淪決已而丞
相知其失以譴右司主者伊赫德爾迪音初未嘗署
其案因取成案閱之竊署其名於下或謂之曰茲獄
之失公實不與丞相方譴怒而公反追署其案何也
伊赫德爾迪音曰吾偶不署此案耳豈有與諸君同
事而獨幸免哉丞相聞而賢之同列因以獲免九年
春正月戊午帝師牟扎克嘉藏卒賜金五百兩銀千兩
幣帛萬匹鈔三千錠仍建塔寺二月癸未中書省
臣言近侍自内傳旨凡除授賞罰皆無文記懼有差
違迄自今傳旨者悉以文記付中書從之甲午免
天下道士賦税乙未建大天壽萬寧寺中塑祕密
佛像其形醜怪皇后幸寺見之惡焉以帕障其面而
過尋勅毁之(蒙古舊法分人為十等一官二吏三僧四道五醫六工七獵八民九儒十丐故)
(重僧道之教僧為僧官統僧道為道官統道士皆頂笠穿靴騎馬聽訟治罪與官府同供佛則宰殺牛馬)
(刺血塗佛唇為佛歡喜齋僧則僧父僧子俱來人家招僧誦經必盛設酒肉恣其饜飫方為有功德幽州)
(建鎮國寺造佛母殿黃金鑄佛中立目矚邪僻歲歲四月八日殺童男童女血塗佛唇又取壯白孕婦中)
(坐妖僧作法咒眩孕婦魂魄使其目幻見妖異衆僧乃縛婦手執兩金篦刺入兩乳旁令其主吸飲生血)
(血盡婦人死又咒眩其主及羣臣令目見婦乘彩雲而去以為往生淨土世祖既革宋命盡變其風獨此)
(一事仍因舊習至是始得滅除)庚子命中書議行郊祀禮辛丑詔
赦天下令御史臺翰林集賢院六部於五品以上各舉
廉能識治體者三人行省行臺宣慰司廉訪司各舉五
人三月丁未朔帝如上都庚戌以策喇巴咱爾姪
藏爾節巴爾為帝師戊午以樞密副使高興為平章政事
仍樞密副使夏四月乙酉大同路地震有聲如雷壞
官民廬舍五千餘間壓死二千餘人懷仁縣地裂二所
湧水盡黑漂出松柏朽木遣使以鈔四千錠米二萬五
千餘石賑之是年租賦稅課徭役一切除免先是中
書省臣言前代郊祀以祖宗配享臣等議今始行郊禮
專祀天地為宜從之壬辰始定郊祀禮元初拜天於日
月山徇用國俗而已郊祀之事自平金宋後猶未舉行
至是哈喇哈遜等言祈天保民之事有天子親祀者三
曰天曰祖宗曰社稷而祭天尤國之大事也陛下雖未
及親祀宜如宗廟社稷歲時遣官攝行之制下翰林集
賢太常及中書議之以為周禮冬至圓丘禮天夏至方
澤禮地西漢元始間始合祭天地歴東漢至宋千有餘
年分祭合祭訖無定議然時既不同禮樂亦異王莽之
制何可法也今當循三代之典祀天南郊而方澤之禮
續議以聞又按周作壇壝三成近代壇四成以廣天文
從祀之位今宜去其一成以合陽竒之數每成高八尺
一寸以合數之九九壇設丙巳之地以就陽位又古者
器用陶匏席用藁鞂以祀天漢唐而後禮樂玉帛日益
繁縟宋金多循唐禮今欲修嚴非草創所能備舉宜取
唐制損益而行之既而太常復議尊祖配天之儀省臣
曰自古漢人有天下率尊祖以配天宗廟已有時享郊
止祭天為宜中丞何瑋曰嚴父配天不易之制也不從
五月戊申詔求山林間有德行文學識治道者徵原
任陜西儒學提舉蕭㪺赴闕且曰或不樂於仕可試一
來與朕語當即遣歸命有司給以安車㪺初為府史與
上官語不合即引退讀書南山者三十年於是博極羣
書天文地理律歷算數靡不該究及門受業者甚衆鄉
人有暮行遇盗者詭曰我蕭先生也盗驚愕釋去世祖
時辟為陜西儒學提舉不赴後累授集賢直學士國子
司業改集賢侍讀學士皆不赴省憲大臣即其家具宴
為賀使從史先詣㪺舍㪺方汲水灌園從史至不知其
為㪺也使飲其馬即應之不拒及冠帶迎賓從史見之
有懼色㪺殊不為意也戊午改各道肅政廉訪司為
詳刑觀察使聽省臺辟人用之癸亥以地震改平陽
為晉寧太原為冀寧復立洪澤芍陂屯田令河南行
省平章阿薩領其事六月庚辰立子德夀為皇太子
詔告天下賜高年帛流竄遠方之人量移内地甲午
潼川霖雨江溢漂沒民居溺死者衆勅有司給糧一月
免其田租秋七月辛亥築郊壇於麗正文明門之南
丙位設郊祀署令丞各一員大祝三員奉禮部二員協
律郎一員法物庫官二員甲寅太白經天壬戌以
金銀鈔厚賜興聖太后及宿衛臣出居懷州復置懷寧
王府官八月丁丑復給曲阜林廟洒掃戸以尚珍署
田五十頃供歲祀丙戌阿哈達竒以珍寳來獻議以
鈔六十萬錠酬其直省臣有謂左丞尚文者曰此所謂
雅呼特大珠也六十萬酬之不為過文問何所用之答曰
含之可不渴熨面可使目有光文曰一人含之千人不
渴則誠寶也若一珠止濟一人則用已微矣吾之所謂
寶者米粟是也一日不食則飢三日則疾七日則死有
則百姓安無則天下亂以功用較之豈不愈於珠哉
癸巳復立制用院是月歸德陳州河溢九月庚申
帝至自上都冬十月丙戌太白經天乙未帝諭中
書省樞密院御史臺臣曰省中政事聽右丞相哈喇哈
遜總裁自今用人非與議者悉罷之戊戌詔芍陂洪
澤等屯田為豪右占據者悉令輸租辛丑復以詳刑
觀察司為肅政廉訪司常州僧錄林起祐以官田二
百八十頃冒為己業施河西寺勅募民耕種輸其租於
官括兩淮地為豪民所占者令輸租賦是月帝不豫
中宫秉政詔遣阿裕爾巴里巴特喇就其母鴻吉哩氏居
懷州阿裕爾巴哩巴特喇懷寧王海山之母弟也十一
月丁未黃勝許遣其屬來獻方物請復其子官帝不允
曰勝許反側不足信如其悔罪自至則官可得命賜衣
服遣之庚戌歲星太白鎮星聚於亢庚午祀昊天
上帝於南郊牲用馬一蒼犢一羊豕鹿各九其文舞曰
崇德之舞武舞曰定功之舞以攝太尉右丞相哈喇哈
遜左丞相阿固岱御史大夫特固勒德爾為三獻官壬
申太白經天十二月丙子地震庚寅皇太子德夀
薨
十年春正月甲辰詔詢訪莊聖皇后昭睿順聖皇后徽
仁裕聖皇后儀範中外之政以備紀錄丙午濬吳松
江等處漕河庚戌濬真揚等州漕河令鹽商每引輸
鈔二貫以為傭工之費戊午罷江南白雲宗都僧錄
司汰其民歸州縣僧歸各寺田悉令輸租初南臺御史
言江南寺觀田畝歴年詔免租賦上虧公額下侵民利
其所隸民戸或罹飢窘為其徒者坐視不恤乞於秋成
之時驗其頃畝減半徵之以備凶歲推賑其民庶幾利
害稍均不加費於官府也從之壬戌發河南民十萬
築河防丁卯命内侍無輙驛召外郡官營國子學
於文宣王廟西閏月晉寧冀寧地震不止二月辛
亥中書省臣言近侍傳旨以文記至省者凡一百五十
餘人令臣擢用其中犯法妄進者實多宜加遴選制曰
可己未江西福建奉使宣撫達布岱坐贓遇赦釋其
罪終身不叙戊辰帝如上都是月大同路暴風大
雪壞民廬舍雨沙陰霾馬牛多斃人亦有死者三月
乙未道州營道等處暴雨江溢山裂漂蕩民廬溺死者
衆復其田租河間民王天下奴弑父磔裂於市夏
四月庚子朔詔凡匿鷹犬者沒家貲之半笞三十來獻
者給之以賞壬戌雲南羅雄州軍火主阿邦龍少結
豆温匡虜普定路諸蠻為寇右丞汪惟能進討賊退據
越州諭之不服遣平章伊蘇岱爾率兵萬人往捕之兵
至曲靖與惟能合從諸王錫保齊伊哩吉岱等進壓賊
境獲阿邦龍少斬之餘衆皆潰命伊蘇岱爾留軍二千
戍之癸亥置崑山嘉定等處水軍上萬戶府甲子
倭商有慶等扺慶元貿易以金鎧甲為獻命江浙行省
平章阿喇卜丹等備之是月鄭州暴風雨雹大若雞
卵積厚五寸麥及桑棗皆損蠲今年田租五月癸未
詔西番僧往還者不許馳驛給以舟車禁御史臺宣
慰司廉訪司官毋買鹽引乙酉遣高麗國王王昛還
國仍置征東行省鎮撫之丁亥詔右丞相哈喇哈遜
達喇罕左丞相阿蘇岱爾等整飭庶務凡銓選錢糓等事
一聽中書裁決百司勤怠者悉以名聞六月癸卯御
史臺臣言江南行臺監察御史嘉輝劾江浙行省宣使
李元不法行省亦遣人摭拾嘉輝不令檢覈案牘中書
省臣復言嘉輝等不循法度擅遣軍士守衞其門搒掠
李元誣指行省等官實温省事詔省臺及伊克扎爾呼
齊同訊之壬戌來安府總管岑雄叛湖廣行省遣宣
慰副使呼圖克特穆爾招諭之雄令其子世堅來降賜
衣物遣之秋七月辛巳宣德等處雨雹害稼大同之
渾源隕霜殺禾平江大風海溢漂民廬舍八月壬寅
熒惑犯太微垣上將開城路地震王宫及官民廬舍皆
壞壓死故秦王妃伊哩完等五千餘人以鈔萬三千六
百餘錠糧四萬四千餘石賑之丁巳京師文宣王廟
成行釋奠禮牲用太牢樂用登歌製法服三襲命翰林
院定樂名樂章九月己巳熒惑犯太微垣右執法壬
午犯左執法冬十月丁卯吳江州大水民乏食發米
萬石賑之十一月己巳帝至自上都十二月乙卯
帝寢疾禁天下屠宰四斗二日内侍李邦寧錢唐人宋
故小黃門也宋亡從瀛國公入見世祖命給事内庭警
敏稱上意令學國書及諸蕃語即通解遂見親任帝即
位進太醫院使自帝初得疾至此不離左右者十餘月
癸亥瓊州臨高縣那逄洞主王文何等作亂伏誅
磁州民田雲童弑母磔裂於市阿裕爾巴里巴特喇至
懷州所過郡縣供帳華侈悉令撤去嚴飭扈從毋擾於
民民皆感悅
十一年春正月丙辰朔帝大漸免朝賀癸酉崩於玉德
殿在位十有三年夀四十有二乙亥靈駕發引葬起輦
谷從諸帝陵
史臣曰帝承天下混一之後善於守成惟其末年連
歲寢疾國家政事内則決於宫壺外則委於大臣其
所以不至廢墜者則以去世祖未遠成憲具在故也
布嚕罕皇后以己嘗謀出阿裕爾巴里巴特喇及其母居
懷州至是恐其兄懷寧王海山立必報前怨乃命召安
西王哈南達入京師欲立之左丞相阿固岱平章賽音
鄂德齊巴特瑪新巴延及諸王明里特穆爾陰左右之謀斷
海山歸路奉皇后垂簾聽政立安西王輔之於是阿固
岱以祔廟及攝位事集廷臣議之太常卿田忠良御史
中丞何瑋皆執不可阿固岱變色曰制自天降耶公等
不畏死敢沮大事瑋曰死畏不義爾苟死於義何畏議
遂寢時右丞相哈喇哈遜收百司符印封府庫稱疾守
宿掖門内旨日數至皆不聽衆欲害之未敢𤼵懷寧王
適遣康里托克托計事京師哈喇哈遜令急還報復遣使
南迎阿裕爾巴里巴特喇於懷州使至懷州阿裕爾巴里巴
特喇疑未行其傅李孟曰支子不嗣世祖之典訓也今
宫車晏駕大太子遠在萬里宗廟社稷危疑之秋殿下
當奉大母急還宫庭以折奸謀安人心不然國家安危
未可保也阿裕爾巴里巴特喇猶豫未決孟復進曰邪謀
得成以一紙書召還則殿下母子且不自保豈暇論宗
族乎阿裕爾巴里巴特喇大悟乃奉其母行先遣孟趨哈
喇哈遜覘之適后使問疾哈喇哈遜所孟入長揖引其
手診之衆謂孟醫也竟不疑既而知安西即位有日還
報曰事急矣先發制人不可不早圖之阿裕爾巴里巴特
喇喜振袖而起衆翼之登騎諸臣皆步從至衞輝經比
干墓顧左右曰紂内荒於色毒痡四海比干諫紂刳其
心遂失天下令祀比干墓為後世勸至漳河值大風雪
田叟有以盂粥進者近侍郤不受阿裕爾巴里巴特喇曰
漢光武嘗為寇兵所迫食豆粥大丈夫不備嘗艱阻往
往不知稼穡以致驕惰命取食之賜叟綾一疋慰遣之
二月辛亥阿裕爾巴里巴特喇至大都與母鴻吉喇氏
入内哭盡哀復出居舊邸安西之黨見阿裕爾巴里巴特
喇既至遂謀以三月三日偽賀其生辰因以舉事阿克
巴哈知之言於哈喇哈遜且曰先人者勝後人者敗后
一垂簾聽政我等皆受制於人矣不若先事而起哈喇
哈遜曰善夜遣人啓阿裕爾巴里巴特喇曰懷寧王遠不
能猝至恐變生不測當先事而𤼵阿裕爾巴里巴特喇復
遣都萬戶囊嘉特詣諸王圖喇定計囊嘉特力贊之乃
先二日以三月丙寅率衞士入内稱懷寧王遣使召安
西王計事至即并諸王明里特穆爾執之鞫問辭服械
送上都收阿固岱巴特瑪新賽音鄂德齊巴延等誅之諸王
庫庫楚雅呼圖進曰今罪人斯得太子實世祖之孫宜
早正大位阿裕爾巴里巴特喇曰王何為出此言也彼惡
人潛結宫壼亂我家法故誅之豈欲作威福以覬望神
器耶懷寧王吾兄也宜正大位已遣使奉璽北迎之矣
遂自稱監國與哈喇哈遜日夜居禁中以備變俾李孟
參知政事孟損益庶務裁抑僥倖羣小皆不樂既而曰
執政大臣當自天子親用今鑾輿在道孟未見顔色誠
不敢冒大任固辭弗許遂逃去不知所之是月道州
營道縣暴雨山裂一百三十餘處夏五月乙丑懷寧
王海山至上都初海山聞帝崩自按台山至和林諸王
勲戚合辭勸進王曰吾母及弟在大都俟宗親畢會議
之阿裕爾巴里巴特喇既平内難其母鴻吉喇妃惑於日
者言欲海山讓位於阿裕爾巴里巴特喇海山聞之語康
里托克托曰我捍邊陲十年又胤次居長星命之言茫昧
難信設我即位後所行上合天心下副民望則雖一日
之短亦足垂名萬年何可以陰陽家言而乖祖宗之託
哉此殆用事之臣擅權專殺恐他日或治其罪故為是
奸謀爾汝為我往察事機疾歸報我乃親率大軍由西
道諸王阿爾輝由中道崇烏嚕由東道各以勁卒一萬從
而遲迴不進托克托馳至大都具道海山言妃愕然曰修
短之說雖出術家為太子周思遠慮乃出我深愛今大
憝已除諸王大臣議已定太子不速來何為汝所致言
殆有讒間汝歸為我彌縫之而趣其來先是妃以懷寧
王不至復遣阿克巴哈迎之備道安西謀變始末及太
弟監國與諸王羣臣推戴之意至是托克托繼往行至中
道懷寧王輿中望見之趣使同載托克托備述妃言懷寧
王大感悟及是至上都以阿克巴哈為平章政事遣還
報兩宫阿裕爾巴里巴特喇即侍其母來會於上都廢皇
后吾氏居東安殺之誅安西王哈蘭達及諸王明里特
穆爾甲申懷寧王即皇帝位詔曰昔我太祖皇帝以
武功定天下世祖皇帝以文德洽海内列聖相承丕衍
無疆之祚朕自先朝肅將天威撫軍朔方殆將十年親
御甲胄力戰却敵者屢矣方諸藩内附邊事以寧遽聞
宫車晏駕迺有宗室諸王貴戚元勲相與定策於和林
咸以朕為世祖曾孫之嫡裕宗正派之傳以功以賢宜
膺大寶朕謙讓未遑至於再三還至上都宗親大臣復
請於朕間者奸臣乘隙謀為不軌賴祖宗之靈母弟阿
裕爾巴里巴特喇稟命太后恭行天罰内難既平神器不
可久虛宗祧不可乏祀合辭勸進誠意益堅朕勉徇輿
情於五月二十一日即皇帝位任大守重若涉淵冰屬
嗣服之云初其與民更始可大赦天下是日追尊考曰
順宗皇帝尊太母元妃鴻吉喇氏曰皇太后壬辰加
知樞密事托多爾海太傅中書右丞相哈喇哈遜達喇
罕太保並錄軍國重事知樞密院事達喇海為中書左
丞相預樞密宣徽院事同知徽政院事崇烏嚕伊克扎
爾呼齊阿克巴哈江浙行省平章政事明里巴哈並為
中書平章政事江浙行省左丞劉正為中書左丞中書
右丞行御史中丞達斯巴哈為御史大夫是月封皇
太子乳母李氏為夀國夫人其夫燕家奴為壽國公
建州大雨雹六月癸巳朔詔立母弟阿裕爾巴里巴特
喇為皇太子受金寶甲午建行宫於旺烏扎圖之地
立宫闕為中都遣使四方旁求經籍識以玉刻印章
命近侍掌之有進大學衍義者命詹事王約等節而譯
之皇太子曰治天下此一書足矣因命與圖象孝經列
女傳並刊行賜臣下丁酉中書右丞相哈喇哈遜達
喇罕左丞相達喇海言臣等與翰林集賢太常老臣集
議皇帝嗣登寶位詔追尊皇考為皇帝皇考大行皇帝
同母兄也大行皇帝祔廟之禮尚未舉行二帝神主依
兄弟次第祔廟為宜今擬請諡皇考昭聖衍孝皇帝廟
號順宗大行皇帝曰欽明廣孝皇帝廟號成宗太祖之
室居中睿宗西第一室世祖西第二室裕宗西第三室
順宗東第一室成宗東第二室先元妃鴻吉哩氏實琳
達哩伊諡曰真慈静懿皇后祔成宗廟室制曰可壬
寅達喇海加太保錄軍國大事太子太師癸卯置詹
事院乙巳中書省言中書宰臣十四員御史大夫四
員前制所無詔與翰林集賢諸老臣議擬以聞壬子
封皇妹揚格喇吉為魯國大長公主駙馬圖阿巴拉為
魯王甲寅勅内郡江南高麗四川雲南諸寺僧誦蔵
經為三宫祈福御史大夫達斯巴哈言舊制内外風
憲官有所彈劾諸人勿預而近有受贓為監察御史所
劾者獄具夤緣奏請託言事入覲以避其罪臣等以為
今後有罪者勿聽至京待其對辯事竟果有所言方許
奏陳從之戊午進封高麗王昛為瀋陽王加太子太
傅秋七月癸亥朔封諸王圖喇為越王初皇太子入
定内難阿固岱有勇力人莫能近諸王秃刺實手縛之
故有是命哈喇哈遜力争以為舊制非親王不得加一
字之封圖喇疏屬豈可以一日之功廢萬世之制帝不
聽圖喇因譖於帝曰安西謀干大統時丞相亦嘗署其
牘未幾罷為和林左丞相哈喇哈遜至鎮斬為盗者一
人分遣使者賑貸降民奏出鈔帛易牛羊以給之近水
者教取魚鼈為食命諸部置𫝊車相去各三百里凡十
𫝊轉米數萬石以餉飢民又度地置倉廩積粟以待來
者求古渠浚之溉田數千頃治稱海屯田令部民雜耕
其間歲得米二十餘萬北邊大治甲子以中書參知
政事趙仁榮為太子詹事以阿保功授明里大司徒
封其妻梅仙為順國夫人己巳置宫師府設太子太
師少師太傅少傅太保少保賓客左右諭德贊善庶子
洗馬率更令丞司經令丞中允文學通事舍人校書正
字等官丁丑以中書左丞相達喇海為中書右丞相
監修國史御史大夫達斯巴哈為中書左丞相辛巳
加封至聖文宣王為大成至聖文宣王遣使闕里祀以
太牢達喇海達斯巴哈言中書庶務同僚一二近侍
往往不俟公議即以上聞非便今後事無大小請共議
而後奏帝曰卿等言是自今庶政非公議者勿奏以
江浙行省左丞郝天挺為中書右丞天挺本多壘别族
自安肅州徙河東英爽剛直有志略受業於元好問以
勲臣子世祖召見嘉其容止令備宿衞東宫裕宗遇之
甚厚累官陜西行御史臺中丞至是遷江浙行省左丞
不赴拜中書右丞與宰相論事有不合輙面斥之一日
以奏事敷陳明允特賜黃金百兩不受帝曰非利汝也
第旌汝肯言耳丙戌御史大夫伊勒嚕言舊制中書
省樞密院御史臺宣政院許得自選其人他司悉從中
書銓選近臣不得輙奏如此則紀綱不紊帝嘉納之
是月江浙湖廣江西河南兩淮屬郡饑於鹽茶課鈔内
折粟遣官賑之詔富家能以私粟賑貸者量授以官
都指揮使瑪茂斯以角觝屢勝遥授中書平章政事伶
官實迪等授平章仍領玉宸樂院使未幾樂工有犯法
者刑部逮之實迪以玉宸與刑部秩皆三品官皆榮禄
大夫留不遣中書以聞帝曰凡諸司視其資級授之散
官不可超越其間冗職名官高者宜遵舊制降之八
月甲午中書省臣言内降旨與官者八百八十餘人已
除三百未除者猶五百餘請自今越奏者乞勿與又外
任官多帶相銜非制御史臺臣亦言御史廉訪使官宜
從本臺公選不當從諸臣所請降内旨用之帝曰若此
者卿等皆當執勿與未幾省臣復言比有應入常調者
夤緣驟遷或未入仕及已嘗廢黜亦復請自内降計奉
詔禁革之後所降内旨復有百餘臣等竊謂中書政務
他人輙得干請責以整飭其效實難自今銓選錢糓之
事請如前制不由中書議者不得奏聞從之辛亥中
書左丞博囉特穆爾以國字譯孝經進詔曰此乃孔子
之微言自王公達於庶民皆當由是而行其命中書省
刻板模印諸王而下皆賜之戊子冀寧路地震九
月甲子帝至自上都壬申上皇考及大行皇帝尊諡
廟號又上先元妃鴻吉哩氏尊諡祔於成宗廟室丙
子達喇海言比蒙聖恩賜臣江南田百頃今諸王公主
駙馬賜田還官臣等請還所賜從之仍諭諸人賜田悉
令還官命張留孫知集賢院事位大學士上仍領諸
路道教事丁丑中書省臣言比議省臣員數奉旨依
舊制定為十二員右丞相達喇海左丞相達斯巴哈平
章崇烏嚕竒達特吉如故餘令臣等議臣等請以阿克
實巴哈達實哈雅為平章政事博囉達雅劉正為右丞郝
天挺額森特穆爾為左丞于璋烏巴圖喇為參知政事
其班朝諸司冗員並宜揀退從之甲申詔立尚書省
分理財用命達喇海達斯巴哈仍領中書以托呼托嘉
輝法勒卜丹任尚書省仍俾其自舉官屬命鑄尚書省
印丙戌皇太子建佛寺請買民地益之給鈔萬七百
錠有竒辛卯御史臺臣言至元中阿哈瑪特綜理財用
立尚書省三載併入中書其後僧格用事復立尚書省
事敗又併入中書粤自大德五年以來四方地震水災
歲仍不登百姓重困便民之政正在今日頃又聞為總
理財用立尚書省如是則必增置所司濫設官吏殆非
益民之事也且綜理財用在人為之若止命中書整飭
未見不可臣等隠而不言懼將獲罪帝曰卿言良是但
此三臣願任其事姑聽其行焉冬十月庚子中書省
奏初置中書省時太保劉秉忠度其地宜裕宗為中書
令嘗至省署勅其後僧格遷立尚書省不四載而罷今
復遷中書於舊省乞涓吉徙中書令位仍請皇太子一
至中書制可乙巳勅方士日者毋游諸王駙馬之門
丙辰中書省奏常歲海漕糧四百十五萬石今江浙
歲儉不能如數請仍舊例湖廣江西各輸五十萬石並
由海道達京師從之十一月癸亥建佛寺於五臺山
丙寅帝朝隆福宫上皇太后玉冊玉寶辛未以達
喇海領中政院事乙亥中書省臣言大都路供億浩
繁概於屬郡取之其軍站鷹坊控鶴等戸恃其雜徭無
與冐占編氓請降璽書依祖宗舊制悉令均當或輙奏
請者亦宜禁止制可皇太子言近蒙恩以安西吉州
平江為分地租稅悉以賜臣臣恐宗親昆弟援例自五
戸絲外餘請輸之内帑其陜西運司歲辦鹽十萬引向
給安西王以此錢斟酌與臣惟陛下裁之帝曰太子所
思所善歲以十萬錠給之不足則再賜己卯以皇太
子受冊禮成帝御大明殿受諸王百官朝賀杭州平
江等處大饑丁亥發糧五十萬餘石賑之庚寅賜太
師伊徹察喇江南田四十頃時賜田悉奪還官中書省
以為言有旨伊徹察喇自世祖時積有勲勞非餘人比
宜以前後所賜合百頃與之十二月壬辰朔中書省
臣言舊制金虎符及金銀符典瑞院掌之給則由中書
事已則復歸典瑞院今出入多不由中書下至商人結
託近侍奏請以致泛濫出而無歸臣等請覈之自後除
官及奉使應給者非由中書省勿給從之巳未齊達
岱爾等擅擾州民強取米粟六百餘石詔官訊之辛
丑幸大聖夀萬安寺癸卯命留守司以來歲正月十
五日起燈山於大明殿後延春閣前丁巳以中書省
言國用浩穰民貧歲歉詔宣政院併省佛事中書省
臣言刑法者譬之權衡不可偏重世祖已有定制自元
貞以來以作佛事之故放釋有罪失於太寬故有司無
所遵守今請凡内外犯法之人悉歸有司依法裁決又
各處民飢除行宫外工役請悉停罷皆從之庚申詔
改大德十二年為至大元年勅内庭作佛事毋釋重
囚以輕囚釋之是歲徵蕭㪺為太子右諭德扶病至
京師入覲東宫書酒誥為獻以朝廷時尚酒故也尋以
病請解職或問之則曰禮東宫東面師傅西面此禮今
可行乎俄擢集賢學士國子祭酒依前右諭德疾作固
辭而歸卒諡貞敏㪺制行甚高踐履篤實其教人必自
小學始關輔之士翕然宗之稱為一代醇儒同時有韓
擇侯均同恕第五居仁者皆奉元人以學行名振關中
擇天資超異信道不惑尤邃禮學有質問者口講指畫
略無倦容士大夫游宦過秦中必往見擇莫不虛往而
實歸焉均積學四十年羣經百氏無不淹貫兼通釋老
外典謂元有天下百年惟蕭惟斗為識字人惟斗㪺字
也擇每讀書必熱誦乃已嘗言人讀書不至千遍終於
己無益故其答諸生所問窮索極探如取諸箧笥用薦
者起為太常博士後以上疏忤時相意不待報可即歸
休田里恕之學由程朱上遡孔孟務貫浹事理以利於
行教人曲為開導使得趨向之正性整潔平居雖盛暑
不去衣冠與人交雖外無適莫而中有繩尺蕭㪺居南
山下入城府必主恕家士論目之曰蕭同居仁恕弟子
也宏度雅量容人所不能容鄉里高其行義率多化服
遊其門者不惟學明而行加修焉卒之日門人私諡曰
静安先生中書平章政事阿嚕威薩里卒延祐中贈
太師追封趙國公諡文定江浙行省平章政事托克托
卒帝以托克托善治吏民相安之久不及召還至是卒年
才四十四
資治通鑑後編卷一百六十二
