資治通鑑後編卷七十六
刑部尚書徐乾學撰
宋紀七十六(起著雍涒灘正月盡屠維作噩六月凡一年有半)
神宗體元顯道法古立憲帝德王功英文烈武欽
仁聖孝皇帝(名頊英宗長子母曰宣仁聖烈皇后高氏慶歷八年四月戊寅生于濮王)
(宫祥光照室羣鼠吐五色氣成雲八月賜名仲鍼授率府副率三遷至右千牛衛將軍嘉祐八)
(年侍英宗入居慶寧宫英宗即位授安州觀察使封光國公帝天性好學請問至日晏忘食英)
(宗嘗遣内侍止之帝正衣冠拱手雖大暑未嘗用扇是年九月加忠武軍節度使同中書門下)
(平章事封淮陽郡王改今名治平元年進封潁王十二月壬寅立為皇太子)
熙寧元年春正月甲戌朔日有食之詔改元復命
武臣同提點刑獄丁丑以旱減天下囚罪一等杖以
下釋之壬午令州縣掩暴骸丁亥命宰臣極言闕
失庚寅御殿復膳壬辰幸寺觀祈雨參知政事
趙槩數以老求去丙申罷知徐州槩秉心和平與人無
怨惡在官如不能言然隂以利物者為多時議比之劉
寬婁師德以三司使唐介參知政事帝問司馬光曰
唐介參預何如光曰介素有剛勁之名外人甚喜故事
執政坐待漏院宰相省閱所進文書同列不得聞介謂
曾公亮曰身在政府而事不預知上或有所問何辭以
對乃與同視後遂以為常丁酉詔修英宗實錄壬
寅詔太學增置外舍生百員初太學置内舍生二百員
官為給食至是待次蓋百餘人諫官以為言故有是詔
二月辛亥令諸路每季以雨雪聞乙卯以孔宗愿
子若蒙為新泰縣主簿襲封衍聖公初言者交論种
諤擅興邊事詔繫長安獄諤乃悉焚當路所與簡牘置
對無一語罣人惟自引伏丙辰貶諤秩四等安置隨州
司馬光進讀資治通鑑至蘇秦約六國從事帝曰蘇
秦張儀掉三寸舌乃能如是乎光對曰秦儀為縱横之
術無益於治臣所以存其事於書者欲見當時風俗專
以辯說相高人君悉國而聽之此所謂利口覆邦者也
帝曰朕聞卿進讀終日忘倦帝謂文彦博等曰天下
敝事至多不可不革彦博對曰譬如琴瑟不調必解而
更張之韓絳曰為政立事當有大小先後之序帝曰大
抵威克厥愛乃能有濟三月癸酉朔帝謂文彦博等
曰當今理財最為急務養兵備邊府庫不可不豐大臣
宜共留意節用又曰漢文身衣弋綈非徒然也盖亦有
為為之耳數十年間終有成效以此言之事不可不勉
也庚辰夏國主遣薛宗道等來告哀帝問殺楊定事
宗道言殺人者先已執送之矣乃賜詔慰之并諭令上
大首領數人姓名當爵禄之俟李崇貴至即行冊禮及
崇貴至云定奉使諒祚嘗拜稱臣且許以歸沿邊熟戶
諒祚遺之寶劒寶鑑及金銀物初定之歸上其劒鑑而
匿其金銀言諒祚可刺帝喜遂擢知保安既而夏人失
綏州以為定賣已故殺之至是事露帝薄崇貴等罪而
削定官沒其田宅萬計乙酉帝謂文彦博等曰任人
各以所長乃可立事至於有過寡行之人或亦可用但
不宜使在左右耳丙戌詔恤刑戊子作太皇太后
慶夀宫皇太后寶慈宫乙未詔河北轉運司預計置
賑濟饑民丁酉潭州雨毛夏四月壬寅朔判汝州
富弼入見以足疾許肩輿至殿門帝特為御内東門小
殿見之令其子紹隆掖以進且命毋拜坐語從容至日
昃問以治道弼知帝銳於有為對曰人君好惡不可令
人窺測可窺測則奸人得以傅會其意陛下當如天之
鑒人善惡皆所自取然後誅賞隨之則功罪無不得其
實矣又問邊事甚悉弼曰陛下臨御未久當先布德澤
願二十年口不言兵亦不宜重賞邊功干戈一起所係
禍福不細帝默然良久又問為治所先弼曰阜安宇内
為先帝稱善欲以集禧觀使留之弼力辭赴郡乙巳
詔翰林學士王安石越次入對安石本楚士未知名於
中朝以韓吕二族為臣室欲借以取重故深與韓絳韓
維及吕公著友三人更游揚之名始盛帝在藩邸維為
記室每講說見稱輒曰此維友王安石之說也及為太
子庶子又薦以自代帝由是想見其人甫即位命知江
寧府數月召為翰林學士兼侍講至是始造朝入對帝
問為治所先對曰擇術為先帝曰唐太宗何如曰陛下
當法堯舜何以太宗為哉堯舜之道至簡而不煩至要
而不迂至易而不難但末世學者不能通知以為高不
可及耳帝曰卿可謂責難於君矣然朕自視𦕈然恐無
以副卿此意卿悉意輔朕庶幾同濟此道又問安石祖
宗守天下能百年無大變粗致太平以何道也安石退
而奏書其略曰太祖躬上智獨見之明而周知人物之
情偽指揮付託必盡其材變置施設必當其務故能駕
馭將帥訓齊士卒外以扞夷狄内以平中國于是除苛
賦止虐刑廢彊横之藩鎮誅貪殘之官吏躬以簡儉為
天下先其於出政發令之間一以安利元元為事太宗
承之以聰武真宗守之以謙仁以至仁宗英宗無有逸
德此所以享國百年而天下無事也然本朝累世因循
末俗之弊而無親友羣臣之義人君朝夕與處不過宦
官女子出而視事又不過有司之細故未嘗如古大有
為之君與學士大夫討論先王之法以措之天下也一
切因任自然之理勢而精神之運有所不加名實之間
有所不察君子非不見貴然小人亦得厠其間正論非
不見容然邪說亦有時而用以詩賦記誦求天下之士
而無學校養成之法以科名資格叙朝廷之位而無官
司課試之方監司無檢察之人守將非選擇之吏轉徙
之亟既難於考績而游談之衆因得以亂真交私養望
者多得顯官獨立營職者或見排沮故上下偷惰取容
而已雖有能者在職亦無以異於庸人農民壞於差役
而未嘗特見捄䘏又不為之設官以修其水土之利兵
士雜於疲老而未嘗申勅訓練又不為之擇將而久其
疆埸之權宿衛則聚卒伍無頼之人而未有以變五代
姑息羈縻之俗宗室則無教訓選舉之實而未有以合
先王親疎隆殺之宜其於理財大抵無法故雖儉約而
民不富雖勤憂而國不彊頼非夷狄昌熾之時又無堯
湯水旱之變故天下無事過於百年雖曰人事亦天助
也伏惟陛下躬上聖之資承無窮之緒知天助之不可
常知人事之不可怠然則大有為之時正在今日臣不
敢輒廢將明之義而苟逃忌諱之誅陛下幸赦而留神
天下之福也明日帝謂安石曰昨閱卿所奏書可謂精
畫計治道無出於此所條衆失卿必已一一經畫試為
朕詳言施設之方安石曰遽數之不可盡願陛下以講
學為事講學既明則施設之方不言而自喻矣辛亥
同天節羣臣及遼使初上夀於紫宸殿禮官議欲用
唐故事以五月朔請御大慶殿受朝因上尊號翰林學
士吕公著言五月會朝始於唐德宗取術數厭勝之說
憲宗以不經罷之况尊號非古典不繫人主重輕陛下
方度越漢唐追復三代何必於隂長之日為非禮之會
受無益之名從之庚申吕公著王安石等言切尋故
事侍講者皆賜坐自乾興以來講者始立而侍者皆坐
聽臣等竊謂侍者可使立而講者當賜坐禮官韓維刁
約胡宗愈言宜如天禧舊制以彰陛下稽古重道之意
劉攽曰侍臣講論於前不可安坐避席立語乃古今常
禮君使之坐所以示人主尊德樂道也若不命而請則
異矣龔鼎臣蘇頌周孟陽王汾韓忠彦皆同攽議曰乾
興以來侍臣立講歷仁宗英宗兩朝行之且五十年豈
可一旦以為有司之失而輕議變更乎帝問曾公亮公
亮曰臣侍仁宗書筵亦立後安石因講賜留帝面諭曰
卿當講日可坐安石不敢坐遂已集賢院學士判南
京留司御史臺劉敞卒敞學問淵博寢食坐卧未嘗不
以六經自隨嘗蠅頭細書一冊置夾袋中謂之夾袋六
經自佛老卜筮天文方藥山經地志皆究知大略嘗夜
視鎮星謂人曰此於法當得土不然則生女後數月兩
公主生又言歲星往來虚危間色最明盛當有興於齊
者歲餘而英宗以齊州防禦使入承大統嘗得先秦彝
鼎數十銘識竒奥皆案而讀之因以考知三代制度尤
珍惜之每曰我死子孫以此烝嘗我朝廷每有禮樂之
事必就其家以取決焉為文尤贍敏掌外制時將下直
會追封王主九人立馬却坐頃之九制成歐陽修每於
書有疑折簡來問敞對使答之筆不停手修輒歎服慶
歷以前學者守注䟽之說至敞為七經小傳始與諸儒
異後王安石修經義蓋本於敞而新竒抑又甚矣癸
亥以孫覺為右正言同知諫院帝與覺言欲革積弊覺
曰弊固不可以不革革而當其悔乃亡帝稱其知理
五月癸酉帝謂文彦博等曰丁謂王欽若陳彭年何如
人彦博等各以所聞對因言當時修建宫殿皆謂等開
之耗祖宗積儲過半至今府庫不復充實帝曰王旦為
宰相不得無過韓絳曰旦嘗諫真宗不從求去位又弗
許帝曰事有不便當極論列豈可以求去塞責國子監
言補試國子監生以九百人為額從之甲戌募饑民
補廂軍庚辰詔兩制及國子監舉諸王宫教授戊
戌廢慶成軍六月癸卯錄唐魏徵狄仁傑後從韓琦
請也丁未占城來貢辛亥詔諸路與監司訪尋州
縣興復水利如能設法勸誘修築塘堰圩堤功利有實
當議旌寵乙卯賜知唐州高賦敕書奬諭賦在唐五
年比罷增戶萬一千有竒闢田三萬餘頃而山林榛莽
之地皆為良田歲益稅二萬二千有竒作陂堰四十有
四云是月河溢恩州烏欄堤又決冀州棗彊埽北注
瀛州之域秋七月癸酉詔謀殺已傷案問欲舉自首
者從謀殺減二等論初登州奏有婦阿云母服中聘於
韋惡韋醜陋謀殺韋傷而不死按問欲舉自首審刑院
大理寺論死用違律為婚奏裁敕貸其死知登州許遵
奏引律因犯殺傷而自首得免所因之罪仍從故殺傷
法以謀為所因當用按問欲舉條減二等刑部定如審
刑大理時遵方召判大理御史臺劾遵而遵不伏請下
兩制議乃令翰林學士司馬光王安石同議安石以謀
與殺為二事光言謀殺猶故殺也皆一事不可分若謀
為所因與殺為二則故與殺亦可為二邪二人議不同
遂各為奏光議是刑部安石議是遵詔從安石議乙
亥名秦州新築大甘谷口砦曰甘谷堡初秦州生戶為
諒祚劫而西徙有空地百里名篳篥知州馬仲甫請城
而耕之即大甘谷口砦也至是特賜名丁丑詔諸路
帥臣監司及兩制知雜御史已上各舉武勇謀略三班
使臣二名賜布衣王安國進士及第安國安石弟也
幼敏悟以文章聞於世士大夫交口譽之數舉進士又
舉茂材異等有司考其所獻序言為第一以母喪不試
廬於墓三年韓絳薦其材行召試賜及第除西京國子
教授己卯羣臣表上尊號曰奉元憲道文武仁孝詔
不許及第三表司馬光入直因言尊號之禮非先王令
典起於唐武后中宗之世遂為故事先帝不受尊號天
下莫不稱頌末年有建言者謂國家與外國往來書信
彼有尊號而我獨無以為深恥于是羣臣復以非時上
尊號昔漢文帝時匃奴自稱天地所生日月所置匃奴
大單于不聞文帝復為大名以加之也願陛下追用先
帝本意不受此號帝大悅手詔答光曰非卿朕不聞此
言善為答辭使中外曉然知朕至誠非欺衆邀名者遂
終不許以觀文殿學士尚書左丞知越州陳升之知
樞密院事故事樞密使與知院事不並置時文彦博吕
公著既為使帝以升之三輔政欲稍異其禮故特命之
辛巳孫覺責授太子中允仍知諫院先是陳升之登
對帝面許擢置中樞覺相繼登對帝因與言升之宜居
宥密邵亢不才向欲使守長安而宰相以為無過時升
之已有成命而覺不知退即上言宜使亢知永興升之
為樞密使帝以覺為希旨收恩且區處大臣非小臣所
宜故責之覺又言滕甫貪汙頗僻斥其七罪帝不信以
覺疏示甫甫謝曰陛下無所疑臣無所愧足矣壬午
以恩冀州河決賜水死家緡錢及下戶粟甲申京師
地震乙酉又震大雨是夜月食有司言明天歷不效當
改詔司天更造新歷知開封府吕公著上疏曰自昔
人君遇災者或恐懼以致福或簡誣以致禍上以至誠
待下則下思盡誠以應之上下盡誠而變異不消者未
之有也惟君人者去偏聽獨任之弊而不主先入之語
則不為邪說所亂顔淵問為邦孔子以遠佞人為戒蓋
佞人惟恐不合於君則其勢易親正人惟恐不合於義
則其勢易疎惟先格王正厥事未有事正而世不治者
也辛卯以河朔地大震命沿邊安撫司及雄州刺史
候遼人動息以聞賜壓死者緡錢京師地又震壬
辰遣御史中丞滕甫知制誥吳充安撫河北時河北地
大震涌沙出水壞城池廬舍吏民皆幄寢茇舍甫至獨
卧屋下曰民恃吾以生屋摧民死吾當以身同之民始
歸安其室乃命葬死者食饑者除田稅察惰吏修隄防
繕甲兵督盜賊北道遂安韓琦自永興復請相州以
歸會河北地數震知梓州何郯因上書言隂盛臣彊以
譏切琦又乞召還王陶以迎合上意帝薄之後陶入為
三司使遷翰林學士中丞吕公著復論陶賦性傾邪當
韓琦秉政諂事無所不至自以嘗預宫僚欲立至公輔
及為中丞挾私懷忿乃誣琦以不臣之迹陷琦以滅族
之禍反覆如此豈可信任乃出陶知蔡州癸巳疏深
州溢水甲午減河北囚罪一等丁酉降空名誥敕
七十道付河北安撫司募民入粟戊戌知諫院錢公
輔言祠部遇歲饑河決鬻度牒以佐一時之急乞自今
宫禁遇聖節恩賜度牒並裁損或減半為紫衣稍去剃
度之冗從之是月河溢瀛州樂夀埽八月壬寅京
師地又震同知諫院孫覺罷覺既降官累章求出不
許覺以為去歲有罰金御史今兹有貶秩諫官未聞罰
金貶秩而猶可居位者也遂移牒閤門御史臺云論邵
亢滕甫奸邪方待罪更不入朝及釐務閤門以聞帝批
曰覺牒與所言事不同宜與外任差遣乃出覺通判越
州詔京東西路存恤河北流民甲辰京師地又震
辛亥邇英進讀已召司馬光問以河北災變光對曰
饑饉之歲金帛無所用惟食不可一日無耳宜多漕江
淮之穀以濟之帝因論治道言州縣長吏多不得人政
府不能精擇光曰人不易知天下三百餘州責其精擇
誠難但能擇十八路監司使之擇所部知州而進退之
知州擇所部知縣而進退之得人多矣又問諫官難得
人誰可者對曰凡擇言官當以三事為先第一不愛富
貴次則重惜名節次則曉知治體具此三者誠亦難得
鹽鐵副使吕誨侍御史吳景此兩人似堪其選也癸
丑曾公亮等言河朔灾傷國用不足乞今歲親郊兩府
不賜金帛送學士院取旨司馬光言救灾節用宜自貴
近始可聽兩府辭賜王安石曰昔常衮辭堂饌時議以
為衮自知不能當辭位不當辭禄且國用不足非當今
之急務也光曰衮辭禄猶賢於持禄固位者國用不足
真急務安石言非是安石曰所以不足者由未得善理
財之人耳光曰善理財之人不過頭會箕斂以盡民財
民窮為盗非國之福安石曰不然善理財者不加賦而
國用足光曰天地所生財貨百物止有此數不在民則
在官譬如雨澤夏澇則秋旱不加賦而國用足不過設
法以隂奪民利其害甚於加賦此乃桑弘羊欺漢武帝
之言史遷書之以見其不明耳争論不已帝曰朕意與
光同今且以不允答之會安石當制遂引常衮事責兩
府兩府亦不復辭乙卯降空名誥勅付河東及鄜延
路安撫司募民入粟實邊帝謂創業垂統實自太祖
甲子詔中書門下考太祖之籍以屬近而行尊者一人
裂土地而王之使常從獻於郊廟世世勿復絶乙丑
詔復行崇天歷以鹽鐵副使吕誨為天章閣待制復
知諫院用司馬光言也詔自今試館職並用策論罷
詩賦九月同知太常禮院劉攽言禮諸侯不得祖天
子當自奉其國之祖太祖傳天下於太宗繼體之君皆
太祖子孫不當别為置後若崇德昭德芳之後世世勿
降爵宗廟祭祀使之在位則所以褒揚藝祖者至矣從
之辛未涇州觀察使舒國公從式進封安定郡王從式
秦康惠王德芳之孫也初韓琦自永興入覲言於帝曰
推崇太祖之後令擇一人封王常從獻於郊廟不知何
故及此自古主鬯從獻皆太子事今忽擇一人令郊廟
從獻豈不疑駭天下視聽乎帝悟遂罷從獻之旨甲
申詔自今内批指揮並作奉聖旨施行丁亥減后妃
臣僚薦奏推恩戊子莫州地震有聲如雷丁酉詔
三司裁定宗室月料嫁娶生日郊禮給賜先是王安
石講禮記數難記者之非是帝以為然冬十月壬寅詔
講筵權罷講禮記是日帝留安石坐曰且欲得卿議論
因言唐太宗必得魏徵劉備必得諸葛亮然後可以有
為安石曰陛下誠能為堯舜則必有臯夔稷契誠能為
高宗則必有傅說彼二子者何足道哉以天下之大人
民之衆百年承平學者不為不多然常患無人可以助
治者以陛下擇術未明推誠未至雖有臯夔稷契傅說
之賢亦將為小人所蔽卷懷而去耳帝曰何世無小人
雖堯舜之時不能無四凶安石曰惟能辨四凶而誅之
此其所以為堯舜也若使四凶得肆其讒慝則臯夔稷
契亦安肯苟食其禄以終身乎丙午帝問講讀官富
民之術司馬光言富民之本在得人縣令最為親民欲
知縣令能否莫若知州欲知知州能否莫若轉運使陛
下但能擇轉運使俾轉運使按知州知州按縣令何憂
民不富也乙卯出奉宸庫珠付河北買馬戊辰禁
銷金服飾遼遣使冊李秉常為夏國王十一月癸
酉太白晝見丙戌朝饗太廟遂齋於郊宫丁亥祀
天地于圜丘先是河溢恩冀深瀛之境帝憂之以問
近臣司馬光等都水監丞李立之請於四州創生堤三
百六十七里以禦河而河北都轉運司言當用夫八萬
三千餘人役一月成今方災傷願徐之都水監丞宋昌
言謂今二股河門變移請迎河&KR0008;進約簽入河身以紓
四州水患遂與屯田都監内侍程昉獻議開二股以導
東流于是都水監奏近歲冀州而下河道梗溢致上下
埽岸屢危今棗彊抹岸衝奪故道雖創新堤終非久計
願相六塔舊口并二股河導使東流徐塞北流而提舉
河渠王亞等謂黃御河帶北行經邊界直入大海其流
深闊天所以限南北議者欲再開二股漸閉北流是未
嘗覩黃河在界河内東流之利也至是詔光及入内副
都知張茂則乘傳相度四州生堤回日兼視六塔二股
利害甲午光入辭因請河陽晉絳之任帝曰汲黯在朝
淮南寝謀卿未可去也乙未京師及莫州地震十
二月壬寅詔自今内批指揮事俟次日覆奏行下癸
卯瀛州地大震庚戌賜夏國主嗣子秉常詔候誓表
到日即遣使封冊并以綏州給還所有歲賜自封冊後
並依舊例辛卯錄唐段秀實後庚申以判汝州富
弼為集禧觀使詔乘驛赴闕辛酉邵亢罷亢在樞密
踰年無大補益帝頗厭之至是引疾求去遂出知越州
是歲前建昌軍司理參軍德安王韶詣闕上平戎策
三篇其略曰國家欲平西賊莫若先以威令制服河湟
欲服河湟莫若先以恩信招撫沿邊諸族蓋招撫沿邊
諸族所以威服唃氏也威服唃氏所以脅制河西也陛
下誠能擇通材明敏之士周知其情者令往來出入於
其間推忠信以撫之使其傾心向慕驩然有歸附之意
但能得大族首領五七人則其餘小種皆可驅廹而用
之諸種既失唃氏敢不歸唃氏歸即河西李氏在吾股
掌中矣急之可以蕩覆其巢穴緩之可以脅制其心腹
是所謂見形於彼而收功在此也今木征諸族數欵塞
而願為中國用者久矣此其意欲假中國爵命以威其
部内耳而邊臣以董羶故莫能為國家通恩意以撫之
棄近援而結遠交貪虚降而忘實附使董氊得市利而
邀功於我非制勝之術也木征瑪爾珍溪巴烏三族皆唃
氏子孫各自屯結其文法所及遠者不過四五百里近
者二三百里正可以并合而兼撫之臣愚以為宜遣人
往河州與木征計議令入居武勝軍或渭源城與漢界
相近輔以漢法因選官一員有文武材略者令與木征
同居漸以恩信招撫沿邊諸羌有不從者令木征挾漢
家法令以威之其瑪爾珍溪巴烏之徒既有分地亦宜稍
以爵命柔服其心使習用漢法漸同漢俗在我實有肘
腋之助且使夏人不得與諸羌結連此制賊之上策也
初韶試制科不中客游陜西訪采邊事甚悉故為是書
以奏帝異其言召問方略以韶管幹秦鳳經略司機宜
文字
二年春正月丁亥帝謂輔臣曰嘗聞太宗時内藏財貨
每千計用一牙錢記之名物不同所用錢色亦異他人
莫能曉也皆匣而置之御閣以參驗帳籍中定數晚年
嘗出其錢示真宗曰善保此足矣近見内藏庫籍文具
而已財貨出入略無關防前此嘗以龍腦真珠鬻於𣙜
貨務數年不輸直亦不鉤考蓋領之者中官數十人惟
知謹扃鑰塗窗牖以為固密安能鉤考其出入多少與
所蓄之數乃令戶部太府寺於内藏諸庫皆得檢察置
庫百餘年至是始編閱焉丙午奉安英宗神御於景
靈宫英德殿是月司馬光視河還入對請如宋昌言
策於二股之西置上約擗水令東俟東流漸深北流淤
淺即塞北流放出御河胡盧河下紓恩冀深瀛以西之
患初商胡決河自魏之北至恩冀乾寧入于海是謂北
流嘉祐八年河流𣲖于魏之第六埽遂為二股自魏恩
東至德滄入于海是謂東流時議者多不同李立之力
主生堤帝不聽卒用昌言策置上約二月詔今後謀
殺人自首並奏聽勅裁帝初從王安石議凡謀殺已傷
而自首減二等科罪衆論不服御史中丞滕甫請再選
官定議詔送翰林學士吕公著韓維知制誥錢公輔重
定公著等議如安石于是法官齊恢王師元蔡冠卿等
皆劾奏公著等所議為不當又詔安石與法官集議反
覆論難久之不決故有是詔己亥以觀文殿大學士
判汝州富弼為尚書左僕射兼門下侍郎平章事庚
子以翰林學士王安石為右諫議大夫參知政事初帝
欲用安石以問曾公亮公亮力薦之唐介言安石不可
大任帝曰卿謂安石文學不可任邪經術不可任邪吏
事不可任邪介曰非謂此也安石好學而泥古議論迂
闊若使為政恐多所變更退謂公亮曰安石果用天下
困擾必矣諸公當自知之帝又問侍讀孫固曰安石可
相否固對曰安石文行甚高處侍從獻納之職可矣宰
相自有度安石狷狹少容必欲求賢相吕公著司馬光
韓維其人也凡四問皆以此對帝不以為然竟用安石
謂之曰人皆以為卿但知經術不曉世務安石對曰經
術正所經世務也但後世所謂儒者大抵多庸人故流
俗以為經術不可施於世務耳帝曰然則卿所設施以
何為先安石曰變風俗立法度正方今之所急也帝深
納之命翰林學士吕公著修英宗實錄乙巳帝以
災變避正殿減膳徹樂丙午司馬光入對乞郡帝不
許曰吕公著使契丹問有司馬光者其人甚方正今為
何官名聞遠邇奈何出外先是公著使契丹時光初解
臺職契丹因問光何不為中丞公著歸告帝故知之
甲子設制置三司條例司掌經畫邦計議變舊法以通
天下之利命陳升之王安石領其事安石素與吕惠卿
善乃言於帝曰惠卿之賢雖前世儒者未易比也學先
王之道而能用者獨惠卿而已遂以惠卿為條例司檢
詳文字事無大小安石必與惠卿謀之凡所建請章奏
皆惠卿筆也時人號安石為孔子惠卿為顔子富弼
以足疾未能入見有為帝言災異皆天數非人事得失
所致者弼聞而歎曰人君所畏惟天若不畏天何事不
可為者此必姦人欲進邪說以搖上心使輔弼諫爭之
臣無所施其力是治亂之機不可以不速救即上書數
千言力論之王安石既用事嘗因争變法怒目謂同
列曰公輩坐不讀書耳趙抃折之曰君言失矣臯夔稷
契之時有何書可讀安石默然是月遣劉航等冊李
秉常為夏國王三月富弼始入見曰臣聞中外之事
漸有更張此必由小人獻說於陛下也大抵小人惟喜
動作生事則其間有所希冀若朝廷守靜則事有常法
小人何望哉願深燭其然毋令後悔帝改容聽納曰今
日得卿至論乃沃朕心可謂金石之言朕不忘也癸
未以蘇轍為制置三司條例司檢詳文字轍軾之弟也
先是轍上疏曰所謂豐財者非求財而益之也去事之
所以害財者而已事之害財者三一曰冗官二曰冗兵
三曰冗費疏奏帝批付中書因召對而有是命兩府
同奏事富弼言大臣須和乃能成務又言今所進用或
是刻薄小才小才雖似可喜然害事壞風俗為甚須進
用醇厚篤實之人帝曰大臣固當與朝廷分邪正邪正
分則天下自治乙酉詔令三司判官諸路監司及内
外官各具財用利害聞奏戊子夏國主秉常上誓表
納塞門安遠二砦乞綏州許之壬辰帝問王安石制
置條例如何安石曰已檢討文字略見倫緒然今欲理
財則必使能天下但見朝廷以使能為先而不以任賢
為急但見朝廷以理財為務而於禮義教化之際未有
所及恐風俗由此而壞將不勝其敝陛下當深念國體
有先後緩急帝頷之乙未以旱慮囚夏四月戊戌
省内外土木工初羣臣請上尊號及作樂帝以久旱
不許富弼言故事有災變皆徹樂恐陛下以同天節虜
使當上夀故未斷其請臣以為此盛德事正當以示夷
狄乞并罷上夀從之帝委任政府責以太平一日政
府召臺諫官至都堂富弼謂曰上求治如饑渴正頼君
輩同心以濟知諫院錢公輔對曰朝廷所為是天下誰
敢不同所為非公輔雖欲同之不可得己丙午同天
節罷上夀是日雨富弼言願陛下不以今日雨澤為喜
常以累年災變為懼盖修德致雨其應如此萬一於德
有損其災應豈復緩邪帝親書答詔曰義忠言親理正
文直苟非意在愛君志存王室何以臻此敢不置之几
席銘諸肺腑終老是戒更願公不替今日之志則天災
不難弭太平可立俟也丁未參知政事唐介卒介為
人簡伉以敢言見憚帝謂其先朝遺直故大用之然扼
於王安石少所建明聲名減於諫官御史時初中書嘗
進除目數日不決帝曰當問王安石介曰陛下以安石
可大用即用之豈可使中書政事決於翰林學士近每
聞宣諭某事問安石可即行之不可不行如此則執政
何所用恐非信任大臣之體也必以臣為不才願先罷
免安石既執政奏言中書處分劄子皆稱聖旨不中理
者十常八九宜止令中書出牒帝愕然介曰昔寇凖用
劄子遷馮拯官不當拯訴之太宗謂前代中書用堂牒
乃權臣假此為威福太祖時以堂牒重於勅命遂削去
之今復用劄子何異堂牒張洎因言廢劄子則中書行
事别無公式太宗曰大事則降勅其當用劄子亦須奏
裁此所以稱聖旨也如安石言則是政不自天子出使
輔臣皆忠賢猶為擅命苟非其人豈不害國帝以為然
乃止介自是數與安石争論安石強辯而帝主其說介
不勝憤懣疽發背而卒疾亟帝臨問流涕既卒復幸其
第弔哭以畫像不類命取禁中舊藏本賜其家盖介為
諫官時仁宗密令圖其像置温成閣中御題曰右正言
唐介外廷不知也至是人始知之時安石銳意變更而
帝信任益專介既死同列無一人敢與之抗者曾公亮
屢請老富弼稱疾不視事趙抃力不勝遇一事變更稱
苦者數十故當時謂中書有生老病死苦盖言安石生
公亮老富弼病唐介死趙抃苦也(此語據徐自明宰輔編年錄)初
仁宗時范祥為制置解鹽使以鹽募商旅輸芻粟以實
邊公私便之祥卒以陜西轉運副使薛向繼之向請兼
以鹽易馬王安石時領羣牧主其說請久任向治平末
向坐與种諤開邊罷去至是淮南轉運使張靖被詔究
陜西鹽馬得失指向欺隱狀帝召向與靖對錢公輔范
純仁皆言向罪當黜安石排羣議抵靖於法以向為江
淮等路發運使向乃請即永興軍置賣鹽場以邊費錢
十萬緡儲永興為鹽鈔本官自鬻而罷通商從之知
開封府滕甫罷初甫同修起居注帝召問治亂之道對
曰治亂之道如黑白東西所以變色易位者朋黨汨之
也帝曰卿知君子小人之黨乎曰君子無黨譬之草木
綢繆相附者必蔓草非松栢也朝廷無朋黨雖中主可
以濟不然雖上聖亦殆帝以為名言乃除翰林學士知
開封府甫在帝前論事如家人父子言無文飾洞見肝
鬲帝知其誠藎事無巨細人無親疎輒以問之甫隨事
解答不少嫌隱王安石嘗與甫同考試語言不相能深
惡甫會新法行天下詾詾恐甫言而帝信之也因事排
甫出知鄆州戊申富弼曾公亮以旱上表待罪詔不
允癸丑命曾公亮為西京奉安仁宗英宗御容禮儀
使丁巳遣劉彝謝卿材侯叔獻程顥盧秉王汝翼曾
伉王廣廉八人行諸路察農田水利賦役從條例司請
也甲子御殿復膳免河北歸業流民夏税五月
辛未宴紫宸殿初用樂己卯賜河北役兵特支錢
癸未翰林學士鄭獬罷知杭州宣徽北院使王拱辰罷
知應天府知諫院錢公輔罷知江寧府拱辰自北京還
朝言臣欲納忠未知陛下意所向又言牛李黨事方作
不可不戒帝以語輔臣王安石曰此未足為姦邪謂未
知陛下意所向乃真姦邪也曾公亮因言拱辰在仁宗
時已知其不正不復任用安石曰拱辰交結温成皇后
家人皆知之獬權發遣開封府民俞興與妻謀殺一婦
人獬不肯用按問新法為安石所惡安石雅與公輔善
既得志排異己者出滕甫知鄆州公輔數於帝前言甫
不當去薛向更鹽法安石主其議而公輔謂向當黜逐
拂安石意三人由是同日罷故事兩制差除必宰相當
筆時富弼在告曾公亮出使獨安石在中書擅出獬等
弼以此不平多稱疾卧家御史中丞吕誨上疏言三人
無罪被黜甚非公議上出誨奏示輔臣安石曰此三人
者出臣愧不能盡暴其罪狀使小人知有所憚不意言
者乃更如此丙戌王安石乞辭位帝封還其奏令視
事如故壬辰太皇太后遷居慶夀宫癸巳樞密院
言欲檢尋本院諸文書凡關祖宗以來法制所宜施於
邊者並刪取大旨編次成冊仍於逐門各留空紙以備
書將來處置事從之賜名經武要略台州民延贊等
九人年各百歲以上並授本州助教王安石以為古
之取士皆本於學請興建學校以復古其詩賦明經諸
科悉罷專以經義論策試進士詔兩制兩省御史臺三
司三館議之時議者多欲變舊法直史館判官告院蘇
軾獨以為不必變議曰得人之道在於知人知人之法
在於責實使君相有知人之明朝廷有責實之政則胥
史皂隸未嘗無人而况於學校貢舉乎雖用今之法臣
以為有餘使君相無知人之明朝廷無責實之政則公
卿侍從常患無人况學校貢舉乎雖復古之制臣以為
不足矣夫時有可否物有興廢使三代聖人復生於今
其選舉亦必有道何必由學乎且慶歷間嘗立學矣天
下以為太平可待至於今惟空名僅存今陛下必欲求
德行道藝之士責九年大成之業則將變今之禮易今
之俗又當發民力以治宫室斂民財以養游士百里之
内置官立師而又時簡不帥教者屏之遠方則無乃徒
為紛亂以患苦天下邪若無大更革而望有益於時則
與慶歷之事何異至於貢舉或曰鄉舉德行而略文章
或曰專取策論而罷詩賦或欲舉唐室故事兼採譽望
而罷封彌或欲罷經生樸學不用帖墨而考大義此數
者皆知其一不知其二者也夫欲興德行在於君人者
修身以格物審好惡以表俗上之所向而下自趨焉若
欲設科立名以取之則是教天下相率而為偽也上以
孝取人則勇者割股怯者廬墓上以廉取人則敝車羸
馬惡衣菲食凡可以中上意者無所不至矣自文章言
之則策論為有用詩賦為無益自政事言之則詩賦策
論均為無用然自祖宗以來莫之廢者以為設法取士
不過如此也矧自唐至今以詩賦為名臣者不可勝數
何負於天下而必欲廢之議奏帝曰吾固疑此今得軾
議釋然矣即日召見問方今政令得失安在雖朕過失
指陳可也對曰陛下生知之性天縱文武不患不明不
患不勤不患不斷但患求治太急聽言太廣進人太銳
願鎮以安靜待物之來然後應之帝悚然曰卿三言朕
當熟思之凡在館閣皆當為朕深惟治亂無有所隱軾
退言於同列安石滋不悅帝欲用軾修中書條例安石
曰軾與臣所學及議論皆異别試以事可也乃命軾權
開封府推官將困之以事軾決斷精敏聲聞益遠六
月丁巳御史中丞吕誨罷王安石執政多變更祖宗法
務斂民財誨屢諍不能得著作佐郎章辟光上言岐王
顥宜遷居外邸皇太后怒帝令治其離間之罪安石謂
無罪誨請下辟光吏不從遂上疏劾安石曰王安石外
示樸野中藏巧詐驕蹇慢上隂賊害物臣略舉十事安
石向在嘉祐中舉駮公事不當御史臺累移文催促入
謝倨傲不從迄英廟朝不修臣節慢上無禮一也安石
任小官每一遷轉遜避不己自為翰林學士不聞固辭
先帝臨朝則有山林獨往之思陛下即位乃有金鑾侍
從之樂何慢於前而恭於後好名欲進二也安石侍邇
英乃欲坐而講說將屈萬乘之重自取師氏之尊不識
上下之儀君臣之分要君取名三也安石自居政府事
無大小與同列異議或因奏對留身進說多乞御批自
中而下是則掠美於己非則斂怨於君用情罔公四也
昨許遵誤斷謀殺公事安石力為主張妻謀殺夫用按
問首舉減等科罪挾情壞法五也安石入翰林未聞薦
一士首稱弟安國之才朝廷比第一人推恩猶謂之薄
主試者定文卷不優遂罹中傷及居政府纔及半年賣
弄威福無所不至背公死黨六也宰相不書敕本朝故
事未之或聞專威害政七也安石與唐介爭論謀殺刑
名遂致喧譁衆非安石而是介介忠勁之人務守大體
不能以口舌勝憤懣而死自是畏憚者衆雖丞相亦退
縮不敢較其是非陵轢同列八也小臣章辟光獻言俾
岐王遷居外邸離間之罪固不容誅而安石數進危言
以惑聖聽朋奸附下九也今邦國經費要會在於三司
安石與樞密大臣同制置三司條例雖名商𣙜財利其
實動搖天下有害無利十也臣誠恐陛下悅其才辯久
而倚毗大姦得路羣隂彙進則賢者盡去亂由是生且
安石初無遠略惟務改作立異文言以飾非罔上而欺
下誤天下蒼生必斯人也如久居廟堂無安靜之理辟
光邪謀本安石及吕惠卿所導辟光揚言朝廷若深罪
我我終不置此二人故力加營救願察於隱伏質之士
論然後知臣言之當否帝方注倚安石還其章誨遂求
去帝謂曾公亮曰若出誨恐安石不自安安石曰臣以
身許國陛下處之有義臣何敢以形迹自嫌苟為去就
乃出誨知鄧州蘇頌當制公亮謂頌曰辟光治平四年
上書時安石在金陵惠卿監杭州酒稅安得而教之故
制詞云黨小人交譖之言肆罔上無根之語制出帝以
咎頌頌以公亮之言告乃知辟光治平時自言他事非
此也誨之將有言司馬光自邇英趣資善堂與誨相逢
光密問今日請對欲言何事誨曰袖中彈文乃新参也
光愕然曰衆謂得人奈何論之誨曰君實亦為是言邪
安石雖有時名然好執偏見不通物情輕信姦回喜人
佞己聽其言則美施於用則疎若在侍從猶或可容置
之宰輔天下必受其禍光曰今未有顯迹盍待他日誨
曰上新嗣位富於春秋所與朝夕謀議者二三大臣而
已苟非其人將敗國事此乃腹心之疾治之惟恐不逮
顧可緩邪章上誨被黜而安石益横光于是服誨之先
見自以為不及也誨三居言職皆以彈奏大臣而罷天
下推其鯁直以知開封府吕公著為御史中丞王安
石以公著兄公弼不附已乃白用公著為中丞以偪之
公弼果力求去帝不許太白入井壬戌晝見
資治通鑑後編卷七十六
