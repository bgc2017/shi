資治通鑑後編卷五十
刑部尚書徐乾學撰
宋紀五十(起玄黓敦牂二月盡六月凡五月)
仁宗體天法道極功全德神文聖武睿哲明孝皇
帝
慶歷二年二月丁丑召權御史中丞賈昌朝侍講邇英
閣故事臺丞無在經筵者帝以昌朝長於講說特召之
知秦州韓琦請降樞密院空名宣頭五十道以賞属
羌之有功者從之契丹謀聚兵幽薊遣使致書求關
南地知保州王果先購得其書藁以聞且言契丹潛與
昊賊相結將必渝盟請自廣信軍以西緣山口賊馬出
入之路預為控守詔劄付河北安撫司密修邊備(杜惟序亦)
(先購得契丹書藁以聞而實錄不書疑惟序所奏在王果之後也)舊制諸州薦貢者
既試禮部則引試崇政殿廊知制誥富弼言省試有三
長殿試有三短主文衡者四五人皆一時詞學之選又
選命館閣才臣數人以助考校復有監守巡察糊名謄
錄上下相警不容毫釐之私一長也引試三日詩賦以
見才藝策論以觀才識士得盡其所藴二長也貢院凡
兩月餘研究差次可以窮功悉力三長也殿試考官泛
取而不擇一短也一日試詩賦論三篇不能盡人之材
二短也考校不過十日不暇研究差次三短也若曰禮
部放牓則權歸有司臨軒唱第則恩出主上則是忘取
士之本而務收恩之末也且歴代取士悉委有司獨後
漢文吏課牋奏副之端門亦未聞天子親試也至唐武
后載初之年始有殿試此何足法哉必慮恩歸有司則
宜使禮部次高下以奏而引諸殿庭唱名賜第則與殿
試無所異矣辛巳詔罷殿試而翰林學士王堯臣同修
起居注梁適皆以為祖宗故事不可遽廢越三日癸未
詔復殿試如舊知延州龐籍言近奉詔詳范仲淹所
上攻守之策及延慶間合力出兵之議臣竊惟賊衆之
舉賚糧不過十日而利於速戰短於攻城彼攻我城則
常多死傷我速與戰則屢成剉衂若用仲淹之策由德
靖出師路緣洛河涉春泥濘步騎難進若久留賊界人
心多搖川谷之險皆可以邀擊我軍意外之虞恐不能
盡如豫算或寇深患大亦不兔與仲淹合謀而入擇地
而攻也又仲淹所陳守用土軍則安用東兵則危今土
兵之數無多而難於招募東兵亦未可去也且當撫馭
訓練興營田减冗費為持久寬民之計堅壁清野使無
所得則勢窮心怨歲月之間釁變必生招納之策始可
行耳丙戌天章閣侍講林瑀落職通判饒州先是瑀
奉詔撰周易天人會元紀其說用天子即位年月日辰
占所直卦以推吉凶且言自古聖王即位必直乾卦若
漢高祖及太祖皇帝皆是也書成上之御史中丞賈昌
朝嘗面折瑀所言不經及是瑀又言帝即位其卦直需
其象曰雲上於天需君子以飲食宴樂臣願陛下頻出
宴遊極水陸玩好之美則合卦體當天心矣帝駭其言
因問太宗即位直何卦瑀對非乾卦問真宗對亦然帝
始厭瑀之迂誕昌朝即劾奏瑀儒士不師聖人之言專
挾邪說罔上聽不宜在經筵帝乃罷絀瑀而命崇文院
檢討趙師民為崇政殿說書師民臨淄人八歲喪父哀
慟如成人九歲能屬文擢進士第孫奭辟兖州說書領
諸城主簿師民學問精博奭自以為不足累遷天平軍
節度推官年五十來京師近臣張觀宋庠王堯臣龐籍
韓琦明鎬列薦為國子監直講改著作佐郎加崇文院
檢討林瑀既逐師民遂代其任乙未詔真定府定州
天雄軍澶州各備兵馬芻糧及器甲又詔河北路州軍
城隍應修者悉修之又詔河北諸州強壯自三月後並
赴州閱習委知州擇其強勁者刺手背為義勇軍不願
者釋之而存其籍以備守葺城池於是強壯寖廢詔始
下人情訩訩河北轉運使李昭述乘疾置日行數舍開
諭父老衆始安辛丑以新知澶州入見帝流涕言臣前
被大罪陛下幸赦不誅今不足辱命帝慰勞曰河北方
警藉卿威名鎮撫耳又賜手詔以遣之即拜節度使
三月甲辰朔詔殿前指揮使兩省都知舉武臣才堪為
將者丁巳命杜衍宣撫河東辛酉晁宗慤罷賜
禮部奏名進士楊寘等及諸科及第出身同出身八百
三十九人寘察弟初試國子監禮部皆第一及是帝臨
軒啟封見姓名喜動於色謂輔臣曰楊寘也公卿相賀
為得人授將作監丞通判潁州未至官持母喪病羸卒
無子厚賜其家己巳契丹遣宣徽南院使蕭英翰林
學士劉六符來致書曰弟大契丹皇帝謹致書兄大宋
皇帝粤自世修歡契時遣使軺封圻殊兩國之名方册
紀一家之美盖欲洽於綿永固將有以披陳切緣瓦橋
關南是石晉所割迄至柴氏以建郭周興一旦之狂謀
掠十縣之故壤人神共怒廟社不延至於貴國祖先肇
創基業尋與敝境繼為善鄰暨乎太宗紹登寶位於有
征之地才定并汾以無名之師直抵燕薊羽召精銳禦
而獲退遂致移鎮國強兵南北王府并内外諸軍彌年
有戌境之勞繼日備渝盟之事始終反覆前後諳嘗竊
審專命將臣往平河右炎凉屢易勝負未聞兼李元昊
於北朝久已稱藩累曾尚主克保君臣之道實為甥舅
之親設罪合加誅亦宜垂報邇者郭稹特至杜防又回
雖略具音題而但虞詐諜已舉殘民之伐曾無忌器之
嫌營築長堤填塞隘路開决塘水添置邊軍既潛稔於
猜嫌慮難敦於信睦倘思久好共遣疑懷曷若以晉陽
舊附之區關南元割之縣俱歸當國用康黎人如此則
益深兄弟之懷長守子孫之計緬惟英悟深達悃悰適
届春陽善綏沖裕先是西兵久不决六符以中國為怯
且厭兵因教其主聚兵幽涿聲言欲入寇而六符及英
先以書來求關南十縣(考異陳桱通鑑續編云契丹主年漸長國内無事戶口蕃息慨)
(然有南侵之意會元昊反欲乘釁取宋舊割瓦橋關以南十縣及晉陽之地乃集羣臣議北院樞密使蕭惠曰)
(兩國強弱聖慮所悉宋人西征有年師老民疲陛下親帥大軍臨之其勝必矣南院樞密使蕭孝穆曰我先朝)
(與宋和好無罪伐之其曲在我况勝負未可逆料願熟察之契丹主從惠言乃遣南院宣徽使蕭特末翰林學)
(士劉六符使宋取故地且問興師伐夏及河東沿邊疏濬水澤增益兵戌之故而令諸部會師幽州命太弟重)
(元及蕭惠將之以臨南境聲言伐宋蕭特末即英也)至是邊吏言契丹使且至朝
廷為之旰食歴選可使虜者羣臣皆憚行宰相吕夷簡
舉右正言富弼入對便殿叩頭曰主憂臣辱臣不愛其
死帝為動色(通鑑續編云夷簡素不悦弼因薦之集賢校理歐陽修引顔真卿使李希烈事上疏)
(乞留之不報弼得命即入對叩頭云云)壬申命弼為接伴弼以二月丙子
發京師至雄州久之英等始入境遣中使慰勞英稱足
疾不拜弼謂曰吾嘗使北病卧車中聞命輒拜今中使
至而君不起此何禮也英矍然起遂使人掖而拜弼察
英等自以虜先違盟約及其從者皆有懼心可動故每
與之開懷盡言冀以鈎得其情英等以故亦推誠無隠
乃密以其主所欲得者告弼且曰可從從之不從更以
一事塞之王者愛養生民舊好不可失也弼具以聞及
英等至命御史中丞賈昌朝館伴朝廷議所欲與不許
割地而許以信安僖簡王允寧女與其子梁王洪基結
昏或增歲賂獨弼以結昏為不可初契丹主弟宗元者
號太弟挾太后勢用事横於國中嘗自通書幣帝欲因
今使答之令昌朝問六符六符辭曰此於太后則善然
於本朝不便也昌朝曰即如此而欲以梁王求和親皇
帝豈安心乎六符不能對既而契丹卒罷結昏之議辛
未授弼禮部員外郎樞密直學士將使弼報聘故也弼
曰國家有急惟命是從不敢憚勞臣之職也奈何逆以
官爵賂之固辭不受(李燾曰此據朔歷實錄無之正月己巳壬申並據記聞二月丙子據)
(弼奏議國史實錄並無)是春范仲淹巡邊至環州州屬羌隂連
賊為邊患仲淹謂种世衡素得屬羌心而青澗城已堅
固乃奏請世衡知環州以鎮撫之有牛客族努額者倔
強未嘗出聞世衡至遽郊迎世衡與約詰朝行其族是
夕大雪深三尺左右白地險不可往世衡曰吾方結諸
羌以信不可失期遂緣險而進努額方卧帳中謂世衡
必不能至世衡蹵而起努額大驚率其族羅拜聽命又
有烏珠族受賊偽補世衡招之不至命蕃官慕恩出兵
討之其後百餘帳皆自歸莫敢貳因令諸族置烽火有
急則舉燧介馬以待又課吏民射有過失射中則釋其
罪有辭某事輒因中否而與奪之由是人人精射賊不
敢復近環州夏四月戊寅命權御史中丞賈昌朝等
議裁减浮費庚辰詔以右正言富弼為回謝契丹國
信使西上閤門使符惟忠副之復書曰昔我烈考章聖
皇帝保有基圖惠養黎庶與大契丹昭聖皇帝弭兵講
好通聘著盟肆余纂承共遵謨訓邊民安堵垂四十年
兹者專致使臣特詒緘問且以瓦橋内地晉陽故封援
石氏之制城述周朝之復境繫於異代安及本朝粤自
景德之初始敦鄰寶之信凡諸細故咸不寘懷况太宗
皇帝親駕并郊匪圖燕壤當時貴國亟發援兵既交石
嶺之𤇺遂舉蘇門之役義非反覆理有因緣元昊賜姓
稱藩稟朔受禄急謀狂僭俶擾邊陲曏議討除已嘗聞
達杜防郭稹傳導備詳及此西征豈云無報聘軺旁午
屢聞嫉惡之談慶問交馳未諭聫親之故忽窺異論良
用惘然謂將軫於在原反致譏於忌器復云營築隄埭
開决陂塘昨緣霖潦之餘大為衍溢之患既非疏導當
稍繕防豈藴猜嫌以虧信睦至於備塞隘路閱習兵夫
盖邊臣謹職之常乃鄉兵充籍之舊在於貴境寧徹戌
兵一皆示以坦夷兩何形於疑阻顧惟歡契方保悠長
遽興請地之言殊非載書之約信辭至悉靈鑒孔昭兩
地不得相侵緣邊各守疆界誓書之外一無所求期在
久要弗違先志諒惟聰達應切感思甫属清和妙臻戩
穀自餘令弼口陳書詞翰林學士王拱宸所撰也初契
丹書言太宗舉無名之師直抵幽蘇一時莫知所答拱
辰獨請間曰河東之役本誅僭偽契丹遣使行在致誠
欵已而寇石嶺關潜假人兵以援賊太宗怒其反覆既
平繼元遂下令北征安得謂之無名帝喜曰事本末乃
如此因諭執政曰非拱辰詳識故事殆難答也劉六符
嘗謂賈昌朝曰南朝溏濼何為者哉一葦可航投箠可
平不然决其堤十萬土嚢遂可踰矣時議者亦請涸其
地以養兵帝問拱辰對曰兵事尚詭彼誠有謀不應以
語敵此六符夸言耳設險守國先王不廢且祖宗所以
限胡騎也帝深然之壬午右正言知制誥劉沆出知
潭州始沆使契丹館伴杜防強沆以酒沆霑醉拂䄂起
因罵曰蕃狗我不能飲何強我於是契丹使來以為言
故出之尋又降知和州因詔奉使契丹及接伴送伴臣
僚每燕會毋得過飲其語言應接務存大體戊子降
詔奬諭知延州龐籍等以籍興修橋子谷寨成也始元
昊陷金明承平塞門安遠栲栳寨破五龍川邊民焚略幾
盡籍既至稍葺治之戌兵十餘萬未有壁壘散處城中
畏籍嚴無敢犯法金明西北有渾州川其土平沃川尾
曰橋子谷為敵出入隘道籍使部將狄青將萬餘人築
招安寨於谷旁却賊數萬募民耕植得粟以濟軍周美
襲取承平寨王信築龍安寨悉復賊所據故地築清水
等十一堡甲午徙知澶州王德用為真定府定州路
都部署仍降詔諭以選任之意丙申右正言田况言
朝廷擇任將帥以備北邊乃用楊崇勲夏守贇高化等
中外物情深未允協恐誤機事詔各選通判幕職官往
佐助之知諫院張方平亦言昨蕭英等回朝廷處置北
鄙雖增兵飭壘事為之備然所遣將率未盡推擇使楊
崇勲在鎮定夏守贇在瀛州劉英在滄州張耆在河陽
陛下得高枕乎必欲上寬倚注之憂下為衆論所信莫
若取陜西偏禆之知名者如狄青范全輩召之赴闕量
其材器稍遷用之追崇勲等使奉朝請比富弼使歸幸
而盟好未渝即各還之本路若虜兵南向且使分捍北
方事機所懸乞賜裁察己亥以知秦州韓琦為秦州
觀察使知渭州王沿為涇州觀察使知延州龐籍為鄜
州觀察使知慶州范仲淹為汾州觀察使五月癸夘
朔封皇第三女為安夀公主生三歲矣其母修媛張氏
也贈修媛父堯封為秘書監徙并代鈐轄張亢為高
陽關鈐轄初麟州猶未通饋路閉隔勑亢自護南郊賞
物送麟州賊既不得鈔隨以兵數萬趣栢子寨邀我歸
路亢所將才三千人亢激怒之曰若等已陷死地前鬭
則生不然為賊所屠無餘也士皆感厲會天大風順風
擊之斬首六萬餘級相蹂躪崖谷死者不可勝計奪馬
千餘匹乃修建寧寨賊數出爭逐戰於兔毛川亢自以
大陣抗賊而使驍將張㞯以短兵強弩數千伏山後亢
以萬勝軍皆京師新募市井無賴子弟疲軟不能戰遇
賊必走賊目曰東軍素易之而虎翼卒勇悍隂易其旗
以誤賊賊目曰東軍而值虎翼卒搏戰良久發伏賊大
潰斬首二千級不踰月築清塞百勝中候建寧鎮川五
堡麟州路始通亢復奏今所通特往來之徑耳旁皆虛
空無所阻若增築並邊諸栅以相維持則可以廣田牧
河外勢益強議未下而朝廷慮契丹將渝盟乃徙亢高
陽戊申安夀公主薨追封唐國公主以母寵帝愛甚
成服苑中羣臣奉慰殿門外庚戌河北都轉運使李
昭述請修澶州北城從之先是河决久未塞昭述但以
治隄為名調農兵八萬逾旬而就劉六符過之真以為
治隄也及還而城具甚駭愕張方平既受詔與賈昌
朝等减省浮費言竊聞淵旨先自宫禁裁損一切用度
至於聖躬奉給緡錢亦令罷供此盖陛下身先勤儉為
生靈計臣輩敢不竭精盡慮上副天心壬子出詔書减
皇后及宗室婦郊祀所賜之半著為式又詔皇后嬪御
進奉乾元節回賜物亦减半宗室外命婦回賜權罷邊
事寧日聽旨於是皇后嬪御各上俸錢五月以助軍費
宗室刺史已上亦納公使錢之半荆王元儼盡納公使
錢詔以半給之癸丑命知貝州張茂實為回謝契丹
國信副使以符惟忠道病卒從富弼請也甲寅詔三
館臣僚上封事及聽請對(考異余靖論文彦博知秦州狀以為五月七日敕按甲寅)
(乃十二日今從實錄)集賢校理歐陽修上疏曰臣伏思聖心所
甚憂而當今所最闕者不過曰無兵也無將也無財用
也無禦戎之策也無可任之臣也此五者陛下憂其未
有而臣謂今皆有之然陛下皆不得而用者由朝廷有
三大弊故也何謂三大弊一曰不謹號令二曰不明賞
罰三曰不責功實此弊因循於上則萬事弛慢廢壊於
下矣萬事不可盡言臣請直言其大者五事其一曰兵
古人用兵一以當百今既未能但得以一當十則五十
萬數可當五百萬兵之用此所謂善用兵者以少而為
多古人所以少而常勝者以此也今不思實效但務添
多耗國耗民遷延日月賊雖不至天下已困矣其二曰
將古之名將或出於卒伍或出於奴僕或出於盜賊唯
能不次而用之乃為名將爾今詔近臣舉將而限以資
品則英豪之士在下位者不可得矣試將材者限以弓
馬一夫之勇則智略萬人之敵皆遺之矣山林竒傑之
士召而至者以其貧賤而薄之不過與一主簿借職使
之怏怏而去則古之屠釣飯牛之傑皆激怒而失之矣
以至無人可用則寧用癃鍾跛躃庸懦暗劣之人皆委
之要地授以兵柄三尺童子皆為朝廷危之臣願陛下
革去舊弊以非常之禮待人人臣亦將以非常之效報
國又何患於無將哉三曰財用昔漢武帝耀兵單于臺
不過十八萬尚能困其國力况今日七八十萬連四年
而不觧所以罄天地之所生竭萬民之膏血而用不足
也今雖有智者物不能增而計無所出唯有减冗卒之
虚費練精而速戰功成兵罷自然足矣其四曰禦戎之
策兵法曰上兵伐謀其次伐交北敵通好僅四十年今
一旦發其狂謀者盖見中國頻為元昊所敗故敢啟其
貪心伺隙而動爾今督勵諸將選兵秣馬疾入西界但
能痛攻昊賊一陣則軍威大振而賊計沮矣此所謂上
兵伐謀者也論者皆知西北欲併二國之力窺我河北
陜西若使二寇並舉則難以力支今若我先擊敗一賊
則敵勢减半不能獨舉此兵法所謂伐交者也昊賊叛
逆以來幸而屢勝常有輕視諸將之心今又見朝廷經
營河朔必謂我兵不能西出今乘其驕怠正是疾驅急
擊之時此兵法所謂出其不意者取勝之上策也臣願
陛下密詔四路之師協議而行之其五曰可任之臣方
今黜責官吏豈有澄清紏按之法哉唯犯贓之人因民
論訴者乃能黜之耳夫能舞弄文法而求財賄者亦強
黜之吏政事必由已出故雖誅剥豪民尚或不及貧弱
至於不才之人不能主事衆胥羣吏共為奸欺則民無
貧富一時受弊以此而言則贓吏與不才之人為害等
耳今贓吏因事自敗者千不去其一二至於不才之人
上下共知而不問寬縱容奸其弊如此便可謂退不肖
之法乎賢不肖既無别則宜乎設官雖多而無人可用
也臣願陛下明賞罰責功實則才不才皆列於前矣
戊午建大名府為北京德音降河北諸州軍繫囚一等
杖以下釋之嚴飭行宫增制倉厫營舍並給賞錢毋得
科率初景祐中范仲淹知開封建議城洛陽以備急難
及契丹將渝盟言事者請從仲淹之請吕夷簡謂契丹
畏壯侮怯遽城洛陽亡以示威反長彼勢景德之役非
乘輿濟河則契丹未易服也宜建都大名示將親征以
伐其謀詔既下仲淹又言此可張虚聲耳未足恃也城
洛陽既弗及請速修京城議者多附仲淹議夷簡曰此
囊瓦城郢計也使契丹得渡河而固守京師天下殆矣
故設備宜在河北卒建北京識者韙之仲淹復上疏言
北京四面盡平絶無險扼之地儻乘輿安然到彼而胡
馬旁過直趨河南於澶淵四向乘凍而度京師無備將
何以禦之臣請陛下速修東京高城深池軍民百萬足
以為九重之備寇淺則邊壘已堅寇深則都城已固進
不能為患退不至忘歸然後困而撓之返則追之縱有
抄掠可邀可奪彼衰我振未必不大勝也此陛下保社
稷安四海之全策矣或曰京師王者之居高城深池恐
失其體臣聞後唐時契丹以四十萬衆送石祖入朝而
京城無備少主乃䧟此無備而亡何言失體乎臣但憂
國家之患而不暇顧其體也若以修營城隍為失體不
猶愈於播遷之禍哉至於西洛帝王之宅太祖營修盖
有意在子孫表裏山河接應東京之事勢連屬關陜之
形勝又河陽據大川之險當河東之會要為西洛之北
門又長安自古興王之都天下勝地皆願朝廷留意常
委才謀重望預為大備天下幸甚(考異李燾曰仲淹知有北京之役方請修)
(京城非先請也龍川别志誤以仲淹為先請檢仲淹集所載劄子則别志誤可知夷簡本傳稱夷簡以城洛為)
(子囊城郢之計亦誤也盖緣仲淹請修京城故云爾若洛陽則非郢類今略加刪潤使不相牴牾本傳又誤以)
(囊瓦為子囊今亦改正識者韙之别志本語然仲淹憂深思遠其言要不可忽)己未以知天
雄軍程琳知大名府兼北京留守司慶州之西北馬
鋪寨當後橋川口深在賊腹中范仲淹欲城之度賊必
爭密遣子純祐與蕃將趙明先據其地引兵隨其後諸
將初不知所向行至柔遠始號令之版築畢具旬日城
成是歲三月也尋賜名大順賊覺以騎三萬來戰佯北
仲淹戒勿追己而果有伏大順既城白豹金湯皆截然
不敢動環慶自是寇益少癸亥新知邠州觀察使范
仲淹鄜州觀察使龐籍並復為龍圖閣直學士從所請
也初仲淹上表言觀察使班待制下臣守邊數年羌胡
頗親愛臣呼臣為龍圖老子今改觀察使則與諸族首
領名號相亂恐為賊所輕且無功不應更增厚禄辭甚
切至表三上乃從之甲子召江南東路轉運使楊察
入為左正言知制誥察在部專以舉官為急務人或譏
之察曰此按察職也苟掎拾羨餘則俗吏能之何必我
哉乙丑罷左藏庫月進錢千二百緡帝語輔臣曰此
周官所謂供王之好用者朕宫中無所費其斥以助縣
官真定府定州路都部署王德用入朝奏事命為宣
徽南院使判成德軍未行改判定州兼三路都部署徙
判定州楊崇勲判成德軍崇勲老不任事故徙之德用
至日教士卒習戰頃之皆可用契丹使人來覘或請捕
殺之德用曰彼得其實以告是服人之兵以不戰也明
日大閱於郊提枹鼓誓師進退坐作終日不戮一人乃
下令具糗糧聽吾鼓聲視吾旗所鄉覘者歸告其國中
謂漢兵將大入既而復議和兵乃觧時朝廷發兵屯定
州幾六萬人皆寓居逆旅及民間闐塞城市未嘗有一
人敢喧呼暴横者將校相戒曰吾輩各務斂士卒勿令
擾我菩薩以高陽關路鈐轄張亢權知瀛州兼本路
部署司事夏守贇疾故也丁夘徙知成德軍張存為
河北轉運使先是存上言契丹與元昊為婚恐隂相首
尾河北城久不治宜留意於是悉城河北諸州俾存督
察之戊辰詔有司申明前後條約禁以銷金貼金鏤
金等為服飾自宫廷始民庶犯者必致之法六月甲
戌出内藏庫銀一百萬兩紬絹各一百萬疋下三司以
給邊費癸未徙知杭州鄭戩知并州兼河東路經略
安撫沿邊招討使尋改知鄆州錢塘湖溉民田數十頃
錢氏置撩清軍以疏導淤填之患既納國後不治葑土
堙塞為豪族僧坊所占冒湖水益狹戩發屬縣丁夫數
萬闢之民賴其利事聞詔杭州歲治如戩法丙戌置
北平軍戊子以樞密副使任中師為修建北京使并
相視德清軍澶州大名府城池及點檢衣甲器械錢帛
糧草軍馬事仍以入内副都知皇甫繼明佐之乙未
以天章閣待制明鎬知并州兼河東經略安撫沿邊招
討使鎬大巡邊以備賊時邊任多紈袴子弟鎬憂其誤
軍事曰此可盡斥邪待奏則晚矣乃取尤不職者杖之
疲軟子弟皆自觧去更奏擇習事者守堡寨軍行倡婦
多從之鎬欲驅逐惡傷士卒心會有忿爭殺倡婦者吏
執以聞鎬曰彼來軍中何邪縱去不治倡婦聞之皆散
去是月侍御史魚周詢劾奏判河陽張耆典藩無狀
乞令就京師私第養病帝不許尋徙耆判陳州又徙夀
州
資治通鑑後編卷五十
