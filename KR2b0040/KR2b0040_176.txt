資治通鑑後編卷一百七十六
刑部尚書徐乾學撰
元紀二十四(起閼逢敦牂五月盡旃蒙協洽十二月凡二年)
順帝
至正十四年春正月甲子朔汴梁城東汴河冰皆成五
色花草如繪畫三日方解乙丑熒惑犯歲星丁丑
帝謂托克托曰朕嘗作多斯格爾好事迎白傘盖遊皇城
實為天下生靈之故今命喇瑪選僧一百八人仍作多
斯格爾好事凡所用物官自給之毋擾於民二月立
鎮江水軍萬戶府命江浙行省右丞福嘉里領之詔
河南淮南兩省並立義兵萬戶府遣吏部侍郎貢師
泰和糴于浙西時江浙兵起京師食不足故命師泰和
糴得糧百萬石建清河大夀元忠國寺以江浙廢寺
田歸之三月癸亥朔日有食之己巳廷試進士六
十二人賜薛朝晤牛繼志等及第出身有差壬申以
皇太子行幸和買駝馬丙子潁州陷是月中書定
擬義兵立功者權任軍職事平授以民職從之詔和
買馬于北邊以供軍用凡有馬之家十匹内和買二匹
每匹給鈔一十錠是春大雨凡八十餘日羣龍穴地
而出者無數識者知為天發殺機也夏四月癸巳朔
汾州介休縣地震泉湧是月帝如上都造過街塔
于盧溝橋五月甲子安豐正陽賊圍廬州是月詔
修砌北廵所經色澤嶺黑石頭河西沿山道路創建龍
門等處石橋皇太子徙居宸德殿命有司修葺之
立南陽鄧州等處毛萌蘆義兵萬戸府募土人為軍免
其差役令討賊自效因其鄉人自相團結號毛葫蘆故
以名之募寧夏善射者及各處回回珠赫殷富者赴
京師從軍郭子興以鎮撫朱元璋為總管率兵攻全
椒縣克之六月辛夘朔張士誠寇揚州丙申達實特
穆爾以兵討士誠敗績諸軍皆潰詔江浙行省参政福
嘉里會達實特穆爾復進兵討之己酉彭早住趙君
用陷盱眙縣庚戌陷泗州官軍皆潰命刑部尚書阿嚕
於海寧州等處募兵討泗州(考異國初羣雄事略曰元史載盱眙之陷不指名為)
(何兵而繋於張士誠寇揚州之下以故平吴錄諸書皆云士誠攻揚州尋陷盱眙及泗州按是時士誠方起高)
(郵攻揚州其兵豈能遽及盱眙今攷俞本記事錄其為濠兵無疑也洪武實錄於甲午七月克滁陽之下書曰)
(未逾月彭早住趙君用邀上將兵守盱泗滁陽王廟碑亦云彭趙東屯泗州則知陷盱泗者彭趙之兵也其說)
(最確今從之)秋七月甲子潞州襄垣縣大風拔木偃禾
是月汾州孝義縣地震八月冀寧路榆次縣桃李華
帝至自上都江西行省左丞相額琳沁巴勒以疾卒
于官追封齊王諡忠獻時左丞和尼爾齊及平章政事道
童以兵平富瑞二州分鎮其地適歲大旱公私匱乏道
童乃移咨江浙行省借米數十萬石鹽數十萬引凡軍
民約三日人糴官米一斗入昏鈔二貫又三日買官鹽
十觔入昏鈔二貫民皆便之由是按堵如故而賊亦不
敢犯其境道童高昌人也九月庚申以湖廣行省左
丞吕思誠復為中書左丞思誠初左遷湖廣貽書參議
龔伯璲曰去年許可用為河南左丞今年吕思誠為湖
廣左丞世事至此足下得無動心乎抵武昌城下語諸
將曰賊據城與諸君相持經久必不知吾為此來出其
不意可以入城遂行諸將不獲已随其後竟不煩轉鬭
而入思誠於是申號令戒職事修器械葺城郭明部伍
先謀自守徐議出征苗軍暴横侵辱省憲思誠正色叱
之曰若等能殺吕左丞乎自是無敢復至俄召還中書
去三日城復陷辛酉命太師右丞相托克托總制諸王
各愛滿諸省各翼軍馬討張士誠黜陟予奪一切庶政
悉聽便宜行事省臺院部諸司聽選官屬從行稟受節
制西域西番皆發兵來助旌旗亘千里金鼓震野出師
之盛未有過之者甲子封高麗國王托克托巴哈為瀋
王丁夘立寧宗影堂是月以穆清閣成賜工匠皮
衣各一領盖海青鷹房閣連延數百間千門萬戶取婦
女實之為大喜樂故也濠州兵䧟六合縣方國珍
執元帥伊特默色黃巖州達嚕噶齊米巴延布哈知州
趙宜浩以俟詔命以宣政院使哈瑪復為中書平章政
事冬十月戊戌詔達實巴圖嚕及台哈巴哈等會軍討
安豐甲辰詔加號海神為輔國護聖庇民廣濟福惠
明著天妃托克托師次濟寧遣官詣闕里祀孔子過鄒
縣祀孟子十一月丙寅敕中書省樞密院御史臺凡
奏事先啓皇太子丁夘托克托領大兵至高郵辛未與
張士誠戰于高郵城外大敗之遂遣兵西平六合是役
也一切軍資衣甲器仗穀粟薪藁之屬咸取具於江浙
平章政事慶童規措有方陸運川輸千里相屬朝廷頼
之六合遣使求救於滁州郭子興與其帥有隙怒不
發兵朱元璋曰六合破滁不獨存脣齒也可以小憾而
棄大事乎子興悟問諸將誰可往者時官軍號百萬諸
將畏之莫敢往且以禱神不吉為辭元璋曰事之可否
當斷於心何禱也遂帥師趣六合與耿再成守瓦梁壘
官軍攻之急每日暮壘垂陷官軍去之詰旦復完壘與
戰尋以計紿之乃歛兵入舍備糗糧遣婦女倚門戟手
大罵官軍錯愕不敢逼遂列隊而出徐引還滁州既而
官軍復大集元璋令再成佯走誘之渡澗伏發城中鼓
譟而出官軍敗走元璋恐益兵來攻謀欵其帥乃具牛
酒歛所獲馬遣父老送還告其帥曰城主老病不能行
謹遣犒軍城中皆良民所以結聚者備他盗耳將軍幸
撫存之惟軍需是供今高郵巨寇未滅非併力不可奈
何分兵攻良民乎其帥信之謂其衆曰非良民豈肯還
馬即日解去由是滁城得完子興無意遠略但欲據滁
自王元璋因說曰滁山城也舟楫不通商賈不集無形
勝可據不足居也子興嘿然元璋遂不復言是月達
實巴圖嚕復苖軍所據鄭均許三州皇太子修佛事
釋京師死罪以下囚十二月辛夘絳州北方有紅氣
如火蔽天托克托之出師也以汝中柏為治書侍御史
俾輔額森特穆爾汝中柏累言哈瑪必當屏斥不然必
為後患額森特穆爾不從哈瑪知之甚恐先是皇太子
之立哈瑪與托克托議授册寳禮托克托每言中宫有子將
寘之何所以故久不行至是哈瑪遂訴於竒后曰皇太
子既立而册寳及郊廟之禮不行者托克托兄弟之意也
皇后既頗信之哈瑪復與宣徽使汪嘉努之子僧格實
哩額森特穆爾之客明理明古譖諸太子會額森特穆
爾移疾家居於是監察御史袁賽音巴哈等承望哈瑪
風指劾奏托克托出師三月略無寸功傾國家之財為已
用半朝廷之官以自隨其弟額森特穆爾庸材鄙器玷
汙清臺綱紀之政不修貪淫之心益著章三上始允詔
收御史臺印令額森特穆爾出都門聽旨而以汪嘉努
為御史大夫丁酉詔削托克托官爵安置淮南路額森特
穆爾安置寧夏路陞台哈巴哈為河南行省左丞相裕嚕
察爾加太尉蘇蘇知樞密院事當是時丞相督軍將士
效命高郵城旦夕且破而忽聞有詔解軍軍中皆大哭
辛亥詔至參議龔伯燧曰將在外君命有所不受且丞
相出師時嘗被密旨今奉此一意進討可也詔書且勿
開開則大事去矣托克托曰天子詔我而我不從是與天
子抗也君臣之義何在既聽詔托克托頓首謝曰臣至愚
荷天子寵靈委以軍國重事早夜戰兢懼弗能勝一旦
釋此重負上恩所及者深矣先是大臣子弟領軍從行
者哈瑪歷告其家隂遣人先來軍中白其長曰詔書且
至不即散者當族誅以故宣詔畢即時解散其無所附
者多從紅軍如鐵甲一軍入襄陽號鐵甲吴者是也(大臣)
(子弟以下據庚申外史修入)是日托克托出兵甲及名馬三千分賜諸
將俾各帥所部以聽伊庫察勒蘇蘇節制客省副使哈
喇達曰丞相此行我軰必死他人之手今日寧死丞相
前拔劍刎頸而死托克托居淮安一月復有旨移置伊吉
鼐路即漢居延塞也西南距甘州一千五百里有上
變告龔伯燧勸托克托勒兵北向者下其事逮問詞連中
書左丞烏固遜良楨簿對無驗伯璲伏誅良楨仍為左
丞初威順王寬徹普紀以賊據湖廣奪其王印是月
討賊累立功詔還其印仍鎮湖廣是月紹興路地震達
實巴圖嚕復河隂鞏縣猺賊自來陽寇衡州萬戶許
達音死之是歲詔諭民間私租太重以十分為率普
減二分永為定例京師大饑加以疫癘民有父子相
食者帝於内苑造龍船命内官供奉少監達斯巴哈
董其事帝自製船樣首尾長一百二十尺廣二十尺前
瓦簾棚穿廊兩暖閣後吾殿樓子龍身并殿宇用五彩
金妝前有兩爪上用水手二十四人身衣紫衫金荔枝
帶四帶頭巾於船兩旁下各執篙一自後宫至前宫山
下海子内往來游戲行時其龍首眼口爪尾皆動又自
製宫漏約高六七尺廣半之造木為匱隂藏諸壺其中
運水上下匱上設西方三聖殿匱腰立玉女捧時刻籌
時至輒浮水而上左右立二金甲神一懸鐘一懸鉦夜
則神人自能按更而擊無分毫差當鐘鉦之鳴獅鳳在
側者皆翔舞匱之西東有日月宫飛仙六人立宫前遇
子午時飛仙自能耦進度仙橋達三聖殿已而復退立
如前其精巧絶出人謂前代所鮮有時帝怠於政事荒
淫游宴以宫女三聖奴妙樂奴文殊奴等一十六人按
舞名為十六天魔首垂髮數辮戴象牙佛冠身被纓絡
大紅銷金長短裙金雜襖雲肩合袖天衣綬帶鞋韈各
執加巴刺般之器内一人執鈴杵奏樂又宫女一十一
人練椎髻勒帕常服或用唐帽窄衫所奏樂用龍笛頭
管小鼓筝&KR0793;琶琶笙胡琴響板拍板以宦者長安特巴
哈管領遇宫中讃佛則按舞奏樂宫官受祕密戒者得
入餘不得預武昌自十二年為沔寇所殘燬民死於
兵疫者十六七而大江上下皆劇盗阻絶米直翔湧民
心皇皇總管成遵言於省臣假軍儲鈔萬錠募勇敢之
士具戈船截兵境且戰且行糴粟於太平中興民頼以
全活者衆會省臣出師遵攝省事於是省中府中惟遵
一人乃遠斥候塞城門籍民為兵得五干餘人設萬夫
長四配守四門所以為防禦之備甚至號令嚴肅賞罰
明當賊船往來江中終不敢近岸城頼以安大臣有
薦禮部郎中吳當世居江西習知其民俗且其才可任
政事者詔特授江西廉訪使偕江西行省參政和尼爾齊
兵部尚書黃昭招捕江西諸賊便宜行事當以朝廷兵
力不給既受命至江南即召募民兵由浙入閩至江西
建昌界招安新城孫搭擒殄李三道路既通乃進攻南
豐渠兇鄭天瑞遁鄭原自刎死當澄之孫也樞密院
判官董摶霄從丞相托克托征高郵分戍鹽城興化賊巢
在大縱德勝兩湖間凡十有二悉勦平之即其地築芙
蓉砦賊入輒迷故道盡殺之自是不敢復犯賊恃習水
渡淮北據安東州搏霄招善水戰者五百人與賊戰安
東之大湖大敗之遂復安東先是樞密院都事徐人
石普以將略稱從院官守淮安詣丞相托克托面陳取高
郵之策且曰高郵負重湖之險地皆沮洳騎兵卒莫能
前幸與普步兵三萬保為取之托克托遂命權山東義兵
萬戶府事招民義萬人以行汝中柏隂沮之減其軍半
初命普便宜行事及行又使聽淮南行省節制普次范
水砦夜漏三刻下令銜枚趨寳應其營中更鼓如平時
抵縣即登城樹幟賊大驚潰因撫安其民水陸進兵乘
勝拔十餘砦將抵高郵城分兵三隊一趣城東備水戰
一為竒兵虞後一自將攻北門遇賊與戰賊不能支遁
入城普先士卒躡之縱火燒關門賊懼謀棄城走而援
軍望之按甲不進且忌普成功總兵者遣蒙古軍千騎
突出普軍前欲收先入之功而賊以死扞蒙古軍恇怯
即馳回遂為賊所蹂踐率墜水中普勒餘兵血戰良久
仗劍大呼曰大丈夫當為國死有不進前者斬奮擊入
賊陣中從者僅三十人至日西援絶被創墮馬復步戰
數合賊益至左脅為賊槍所中猶手握其槍以斫賊賊
衆攅槍刺普普與從者皆力戰而死朱文正元璋伯
兄之子也先同其母避亂與季父相失至是聞駐兵滁
陽遂來歸姊子李文忠以母卒隨其父走亂軍中幾不
能存至是亦來歸文忠年十二牽舅衣而戲元璋曰外
甥見舅如見母也命與沐英同姓朱英定遠人父母俱
亡元璋見而憐之收以為養子
十五年春正月辛未達斡爾多儒學教授鄭咺建言蒙
古乃國家本族宜教之以禮而猶循本俗不行三年之
喪又收繼庶母叔嬸兄嫂恐貽笑後世必宜改革繩以
禮法不報丁丑徐夀輝將倪文俊復陷沔陽威順王
寬徹普紀令其子報恩努接待努福嘉努同湖南元帥
何思南以大船四十餘隻水陸並進至沔陽攻倪文俊
且載妃妾以行兵至漢川縣鷄鳴汊水淺船閣不能行
文俊以火筏盡焚其船接待努福嘉努皆遇害而報恩
努自殺妃妾皆陷寬徹普紀走陜西時河南賊數渡河
焚掠州縣中書參議成遵言於丞相曰今天下州縣喪
亂過半而河北稍安者以天塹黃河為之障賊兵卒不
能飛渡所以剥膚椎髓以供軍儲而民無深怨者視河
南之民猶得保其室家也今賊北渡河而官軍不禦是
大河之險已不能守河北之民復何所恃乎河北民心
一搖國勢將若之何語未畢哽咽不能言宰執以下皆
為之揮涕乃入奏帝即遣使罪守河將帥而防禦稍嚴
仍遣兵分守陜西山東諸路滁師乏糧諸將謀所向
朱元璋曰困守孤城誠非計今欲謀所向惟和陽可圖
然其城小而堅可以計取難以力勝也郭子興曰如何
元璋曰向攻民寨時得民兵號衣二其文曰廬州路義
兵今擬置三千選勇敢士椎髻左袵衣青衣佯為彼兵
以四槖駝載賞物驅而行聲言廬州兵送使者入和陽
賞賚將士和陽必納之因以絳衣兵萬人繼其後約相
距十餘里候青衣兵薄城舉火為應絳衣兵即鼓行而
前破之必矣子興從其計使張天祐將青衣兵趙繼祖
為使者前行耿再成將絳衣兵繼其後天祐至陡陽關
和陽父老以牛酒出迎會日午天祐兵從他道就食誤
約再成過期不見舉火意天祐必已進據率衆直抵城
下平章額森特穆爾急閉門以飛橋縋兵出戰再成不
利中矢走官軍追至千秋壩日暮收兵還天祐等始至
適與官軍遇急擊之追至小西門城上急抽橋湯和以
刀斷其索天祐等奪橋而登將士從之遂據和陽額森
特穆爾夜遁再成敗歸謂天祐陷沒俄又報官軍入滁
遣使來招降子興益恐召元璋與謀元璋乃呼使者入
叱令膝行見子興衆皆欲殺之元璋曰殺之是速其來
也不如恐以大言縱使去彼必憚我不敢進子興從之
急屬元璋率兵往仍規取和陽至則天祐已據城矣乃
入撫定其民子興於是命元璋總和陽兵時諸將多子
興部曲未肯屈服獨湯和奉命惟謹李善長委曲調護
之諸將多殺掠城中夫婦不相保元璋惻然召諸將謂
曰諸君自滁來多掠人妻女軍中無紀律何以安衆凡
所得婦女悉還之於是各相携而去民大悦閏月壬
寅以各衛軍屯田京畿人給鈔五錠以是日入役日支
鈔二兩五錢仍給牛種農器命司農司令本管萬戶督
其勤惰丙辰太白經天二月己未劉福通等自碭
山夾河迎韓林兒至立為皇帝又號小明王建都亳州
國號宋建元曰龍鳳以其母楊氏為皇太后杜遵道盛
文郁為丞相羅文素劉福通為平章劉六知樞密院事
撤鹿邑縣太清宫材建宫闕遵道等各遣子入侍遵道
本國子生嘗上書干知樞密院事瑪扎爾岱請開武舉
以收天下智謀勇力之士瑪扎爾岱以遵道補本院掾
史遵道知不能行其策乃棄去適潁州為紅軍舉首至
是遂相小明王(杜遵道事據庚申外史修入)戊辰命太傅御史大
夫汪嘉努為中書右丞相中書平章政事鼎珠為左丞
相壬申立淮東等處宣慰使都元帥府于天長縣統
濠泗義兵萬戶府并洪澤等處義兵聽富民願出丁壯
義兵五千名者為萬戶五百名者千戶一百名者百戶
仍降宣敕牌面是月命刑部尚書董銓等與江西行
省平章政事和尼爾齊專任征討之務便宜從事遣使先
降曲赦諭以禍福如能出降釋其本罪執迷不悛剋日
進討三月癸巳徐夀輝兵破襄陽甲午命汪嘉努
攝太尉持節授皇太子玉册錫以冕服九旒祇謁太廟
托克托既命移伊吉鼐路臺臣猶以謫輕疏列其兄弟
之罪辛丑詔流托克托于雲南大理宣慰司鎮西路流額
森特穆爾于四川碉門托克托長子哈喇章肅州安置次
子三保努蘭州安置家産簿錄入官癸丑太白經天
是春薊州雨血官軍十萬攻和州朱元璋以萬人
拒守間出竒兵擊之官軍數敗多死者乃解去城中復
乏糧時太子圖托堅及樞密副使糾珠瑪民兵元帥陳
埜先各遣兵分屯新塘高望青山雞籠山道梗不通元
璋率兵擊走之濠州舊帥孫德崖亦乏糧率所部就食
和州郭子興故與德崖隙聞之怒自滁來和德崖聞子
興至即欲他往其軍先發德崖後元璋送其軍出城行
二十里忽城中走報滁軍與德崖闘德崖為子興所執
元璋大驚亟呼耿炳文吳楨策騎欲還德崖軍先發在
道者忿恨擁元璋行數里遇德崖弟欲加害有張某者
力止之子興聞元璋被執如失左右手亟遣徐達往代
張復諭其衆歸元璋於是子興亦釋德崖去既而達亦
脫歸子興勇悍善戰而性悻直不能容物以德崖故飲
恨而終子興既卒衆推其長子天叙為元帥而德崖以
宿將欲代統其軍天叙恐不能制乃以書邀朱元璋為
己助夏四月壬戌中書省臣言江南因盗賊阻隔所
在闕官宜遣人與各省及行臺官以廣東廣西海北海
南三品以下通行遷調五品以下先行照會之任江浙
行省三年一次遷調福建等處闕官亦依前例從之
癸酉以中書左丞相鼎珠為右丞相平章政事哈瑪為
左丞相太子詹事僧格實哩為平章政事蘇蘇為御史
大夫於是國家大柄盡歸於哈瑪兄弟矣懷遠人常
遇春剛毅多智勇膂力絶人年二十三為羣盗劉聚所
得遇春察其多抄掠無遠圖聞和州恩威日著兵行有
律獨率十餘人歸附諸為先鋒朱元璋曰爾飢故來歸
耳且有故主在吾安得奪之遇春頓首泣曰劉聚盗耳
無能為也儻得效力於賢者雖死猶生元璋曰能相從
渡江乎取太平後屬我未晚也是月帝如上都詔
翰林待制瑪爾瑪勒集賢待制孫撝招安高郵張士誠仍
齎宣命印信牌面與鎮南王博囉巴哈及淮南行省廉
訪司等官商議給付之御史臺劾奏中書左丞吕思
誠罷之寧國敬亭麻姑華陽諸山崩五月壬辰復
襄陽路詔削台哈巴哈官爵台哈巴哈以軍士乏糧之故遂
驕蹇不遵朝廷命令軍士又往往剽掠為民患監察御
史伊哩呼圖等劾其慢功虐民乃削其官爵仍俾率領
和齊温從征命四川行省平章達實巴圖嚕總領其軍
庚戌倪文俊自沔陽復破中興路元帥多爾濟巴勒死
之亳州遣人招和陽諸將諸將惟張天祐往尋自亳
歸齎杜遵道檄授郭天叙為都元帥張天祐右副元帥
朱元璋左副元帥元璋初欲不受曰大丈夫寧能受制
於人邪已而諸將議藉為聲援遂從之紀年稱龍鳳然
事皆不禀其節制(初欲不受以下採高岱鴻猷錄)時和州西南民砦次
第剗平而城中乏糧元璋與諸將謀渡江無舟楫有趙
普勝俞通海者擁衆萬餘船千艘據巢湖結水砦與盧
州左君弼有隙懼為所襲是月遣俞通海間道來附乞
發兵為導元璋謂徐達等曰方謀渡江而巢湖水軍來
附吾事濟矣遂親往與普勝等會就觀水道以舟出和
陽而相城閘馬場河等隘口皆為中丞曼濟哈雅水砦
所扼惟一小港可達然淺涸不可通大艦已而大雨兼
旬川谷流溢素非行舟處皆水深丈餘元璋喜曰天助
我也遂乘漲發巢湖舟魚貫而進至黃墩趙普勝以所
部叛去餘舟悉至和陽乃降舟之未至遣人誘曼濟哈
雅軍來互市遂執之得十九人皆善操舟者令其教諸
軍習水戰命廖永安張德勝俞通海等將之攻曼濟哈
雅于峪溪口敵舟高大不利進退永安等操舟如飛左
右奮擊大敗其衆遂與諸將定渡江之計諸將咸欲直
趨金陵元璋曰取金陵必自采石始采石南北喉襟得
采石然後金陵可圖也六月癸亥太白經天丁夘
監察御史哈琳圖劾奏托克托之師集賢大學士吳直方
及其參軍黑漢長史和哩齊等並宜追奪從之監察
御史委格等辯明中書左丞吕思誠給還元追所授宣
命玉帶丁丑保德州地震庚辰徵徽州處士鄭玉
為翰林待制賜以御酒名幣玉辭疾不起而為表以進
曰名爵者祖宗之所以遺陛下使與天下賢者共之陛
下不得私與人待制之職臣非其才不敢受酒與幣天
下所以奉陛下陛下得以私與人臣不敢辭也是月
朱元璋帥諸將渡江與廖永安舉帆前行永安請所向
元璋曰采石大鎮其備必固牛渚磯前臨大江彼難為
備禦今往攻之其勢必克乃引帆向牛渚風力稍勁頃
刻及岸守者陣于磯上舟距岸三丈許未能猝登常遇
春飛舸至元璋麾之應聲挺戈躍而上守者披靡諸軍
從之遂拔采石沿江諸壘望風迎附諸將以和陽匱乏
各欲取資而歸元璋謂徐達曰如此則再舉必難江東
非我有大事去矣因令悉斬䌫推置急流中舟皆順流
東下諸將大驚問故元璋曰成大事不規小利此去太
平甚近舍此不取將奚為諸將乃聽命自官渡向太平
橋直趨城下縱兵急攻遂拔之平章旺扎勒巴哈與僉事
張旭等棄城走執其萬戶納哈楚太平路總管靳義出
東門赴水死元璋曰義士也具棺葬之耆儒李習陶安
等率父老出城迎謁安見元璋狀貌謂習等曰龍姿鳳
質非常人也我軰今有主矣師之發采石也先令李善
長為戒戢軍士榜比入城即張之士卒欲剽掠者見榜
愕然不敢動有一卒違令即斬以徇城中肅然富民陳
廸獻金帛即以分給諸將士召陶安李習與語時事安
因獻言曰四海鼎沸豪傑並爭攻城屠邑互相雄長然
其志在子女玉帛非有撥亂救民安天下之心明公率
衆渡江神武不殺以此順天應人而行弔伐天下不足
定也元璋曰吾欲取金陵如何安對曰金陵帝王之都
龍蟠虎踞限以長江之險若據其形勝出兵以臨四方
則何向不克此天所以資明公也元璋大悦禮安甚厚
由是一切機密輒與議焉改太平路為太平府以李習
知府事李善良為帥府都事汪廣洋為帥府令史時三
帥雖共府署事而運籌決策皆出自元璋將士樂戰軍
民傾向權歸於一矣時中丞曼濟哈雅等以巨舟截
采石江閉姑孰口絶和州軍歸路方山砦民兵元帥陳
額森以衆數萬攻太平鋒甚銳元璋命徐達鄧愈湯和
引兵出姑孰東迎戰而設伏襄城橋以待之額森敗走
遇伏腹背受敵遂擒額森是夏大雨江漲安慶屯田
禾半沒城下水湧有物吼聲如雷僉淮西都元帥府余
闕祠以少牢水輒縮秋稼登得糧三萬斛闕度軍有餘
力乃浚隍增陴外環以大防深塹三重南引江水注之
環植木為柵城上四面起飛樓表裏完固秋七月壬
辰右副元帥張天祐率諸軍及陳額森部曲攻集慶路
弗克而還壬寅倪文俊復陷武昌漢陽等處遣親
王實哩們四川左丞道拉實等各率兵守禦山東湖廣
四川諸路及招諭濠泗諸起兵者中書右丞許有壬言
朝廷務行姑息之政賞重罰輕故將士貪掠子女玉帛
而無闘志遂倡為招諭之策耳不聽陳額森之被擒朱
元璋釋不殺額森問生我何為元璋曰天下大亂豪傑
並起勝則人附敗則附人爾既以豪傑自負豈不知生
爾之故額森曰然則欲我軍降乎此易爾乃為書招其
軍明日皆降曼濟哈雅阿嚕輝等見額森敗不敢復進
攻率其衆還屯峪溪口八月庚申命南陽等處義兵
萬戶府召募毛葫蘆義兵萬人進攻南陽戊辰以中
書平章政事達實特穆爾為江浙行省左丞相時江淮
驛騷南北阻隔詔許達實特穆爾便宜行事乃任用非
人肆通賄賂賣官鬻爵惟視貨之重輕為高下由是謗
議紛然而所部郡邑往往淪陷亦恬不為意戊寅太
白經天雲南死可伐等降令其子莽三以方物來貢
乃立平緬宣撫司四川向思勝降以安定州改立安定
軍民安撫司是月帝至自上都詔淮南行省左丞
相太平統淮南諸軍討所䧟郡邑仍命湖廣平章阿嚕
輝以所部苖軍聽其節制太平駐濟寧已久糧餉苦不
給乃命有司給諸軍牛具以種麥自濟寧達于海州民
不擾而兵頼以濟又議立土兵元帥府輪番耕戰和
州鎮撫徐達軍自太平進克溧水將攻集慶路初陳埜
先之為書也陽為招辭意實激之不意其衆遂降自悔
失計及聞欲攻集慶私謂部曲曰汝等攻集慶毋力戰
俟我得脫還當與官軍合朱元璋聞其謀召語之曰人
各有心從元從我不相強也縱之還諸軍克溧陽埜先
乃收餘衆屯于板橋隂與行臺御史大夫福壽合為書
以報太平言集慶城三面阻水不利步戰晉王渾王濬
隋賀若弼韓擒虎楊素皆以戰艦取勝今環城三面元
帥與苖軍建寨其中連絡三十餘里陸攻則慮其斷後
莫若南據溧陽東𢷬鎮江扼險阻絶糧道示以持久可
不攻而下也元璋知其詐以書復之曰歷代之克江南
者皆以長江天塹限隔南北故須會集舟師方克成功
今吾渡江據其上游彼之咽喉我已扼之捨舟而進足
以克捷自與晉隋形同勢異足下奈何舍全勝之策而
為此迂廻之計耶乃遣禆將習伯容攻蕪湖縣克之置
永昌翼以伯容為萬戶托克托行至大理騰衝知府高
惠見托克托欲以其女事之許築室一程外以居雖有加
害者可以無虞托克托曰吾罪人也安敢念及此巽辭以
絶之是月朝廷遣官移置阿恰齊之地高惠以托克托前
不受其女首發鐵甲軍圍之九月郭天叙張天祐督
兵由官塘經同山進攻集慶之東門陳額森自板橋直
抵集慶攻南門自寅至午城中堅守額森邀郭天叙飲
殺之擒張天祐獻於福壽亦殺之(考異太祖實錄云郭張皆戰死陳基西夏)
(永年公勲德詩序云生擒郭張今從俞本記事錄)二帥俱沒諸將遂奉朱元璋
為都元帥陳額森追襲至葛仙鄉鄉民兵百戶盧德
茂謀殺之遣壯士五十衣青衣出迎額森不虞其圖已
與十餘騎先行青衣兵自後攅槊刺殺之額森既死其
子兆先復集兵屯方山曼濟哈雅擁舟師結寨采石為
掎角規復太平先是河南行省平章達實巴圖爾以兵進
次長葛與劉福通野戰為其所敗將士奔潰是月至中
牟收敗卒團結屯種賊復來劫營掠其輜重遂與博囉
特穆爾相失會劉哈喇巴哈來援大破賊兵獲博囉特
穆爾歸之復駐汴梁東南青堽冬十月丁巳立淮南
行樞密院于揚州甲子帝謂右丞相鼎珠等曰敬天
地尊祖宗重事也近年以來闕於舉行朕將親祀郊廟
務盡誠敬不必繁文卿等其議典禮從其簡者行之
庚午以衍聖公孔克堅同知太常禮儀院事以其子希
學襲封衍聖公癸酉哈瑪奏言郊祀之禮以太祖配
皇帝出宫至郊祀所便服乘馬不設内外儀仗教坊隊
子齋戒七日内散齋四日於别殿致齋三日二日於大
明殿西幄殿一日在南郊祀所丙子以郊祀命皇太
子祭告太廟己夘立黃河水軍萬戶府于小清口
十一月壬辰親祀上帝于南郊以皇太子為亞獻攝太
尉右丞相鼎珠為終獻甲午以台哈巴哈為湖廣行省
左丞相總兵招捕陽等處荆襄諸軍悉聽節制仍給
以功賞宣敕金銀牌面戊戌介休縣桃杏花戊申
中書右丞相鼎珠以病辭職命以太保就第治病庚
戌賊陷饒州路是月陷達實巴圖嚕攻夾河賊大破之
賊陷懷慶命右丞巴哈討之十二月壬子朔朱元璋
釋萬戶納哈楚北歸納哈楚者穆呼哩裔孫也初獲時
待之甚厚而納哈楚居常鬱鬱不樂至是元璋召語之曰
為人臣者各為其主况爾有父母妻子乎遂縱之歸
己巳以諸軍供餉浩繁命戶部印造明年鈔本六百萬
錠給之乙亥以天下兵起下詔罪已大赦天下是
月達實巴圖爾調兵進討大敗劉福通等于太康遂圍
亳州小明王出居安豐立興元等處宣慰使司都元
帥府于興元路己未哈瑪矯詔遣使賜托克托遂卒
年四十二訃聞中書遣尚舍卿七十六至阿恰齊之地
易棺衣以斂托克托儀狀雄偉頎然出於千百人中而器
宏識遠輕貨財遠聲色好賢禮士皆出於天性至於事
君之際始終不失臣節惟其惑於羣小急復私讎君子
病焉是歲荆州大水薊州雨血湖廣雨黑雪陜西有
一山西飛十五里山之舊基積為深潭賊勢滋蔓由
汴以南陷鄧許嵩洛汝寧府達嚕噶齊察罕特穆爾兵
日益盛轉戰而北遂戍虎牢以遏賊鋒賊乃北渡盟津
焚掠至懷州河北震動察罕特穆爾進戰大敗之餘黨
柵河洲殱之無遺類河北遂定朝廷竒其功除中書刑
部侍郎苖軍以滎陽叛察罕特穆爾夜襲之虜其衆幾
盡乃結營屯中牟已而淮右賊衆三十萬掠汴以西來
𢷬中牟營察罕特穆爾結陣待之以死生利害諭士卒
士卒賈勇決死戰無不一當百會大風揚沙自率猛士
鼓譟從中起奮擊賊中堅賊遂披靡不能支棄旗鼓遁
走追殺十餘里斬首無筭軍聲益大振盗起常之無
錫江浙行省議以重兵殱之平章政事慶童曰赤子無
知迫於有司故弄兵耳苟諭以禍福彼無不降之理盗
聞之果投戈解甲請為良民先是倪文俊質威順王
之子而遣人請降求為湖廣行省平章朝臣欲許者半
參議中書省事成遵曰平章之職亞宰相也承平之時
雖德望漢人抑而不與今叛逆之賊挾勢要求輕以與
之如綱紀何或曰王子世皇嫡孫也不許是棄之與賊
非親親之道也遵曰項羽執太公欲烹之以挾高祖高
祖乃以分羹荅之奈何今以王子之故廢天下大計乎
衆皆韙其論除治書侍御史俄復入中書為參政離省
僅六日丞相每決大議則曰姑少緩之衆莫曉其意及
遵復入喜曰大政事今可決矣召陜西行省平章綽
斯嘉知樞密院事俄復拜中書平章政事初綽斯嘉奉
命討賊淮南身先士卒面中流矢不為動及是復為執
政一日入侍帝見其面有箭瘢深歎閔之遂有是命
杜遵道相小明王得寵專權劉福通疾之令甲士撾殺
遵道福通遂為丞相後稱太保(考異福通殺遵道事元史本紀繫是年二月建)
(元龍鳳之下今按明太祖實錄是年四月杜遵道檄授和州將以元帥之職則其時遵道尚存劉之殺杜當在)
(亳都不守之後然月日無可考故綴諸歲末)小明王徒擁虚名事皆決於福
通福通每陷一城以人為糧食人既盡復陷一處故其
所過赤地千里(據草木子修入)
資治通鑑後編卷一百七十六
