資治通鑑後編卷五十二
刑部尚書徐乾學撰
宋紀五十二(起昭陽恊洽正月盡五月凡五月)
仁宗體天法道極功全德神文聖武睿哲明孝皇
帝
慶歷三年春正月庚午朔封第三皇子為鄂王武昌節
度使同平章事仍賜名曦生甫三歲病既革詔學士蘇
紳就宰相第草制未及宣也辛未曦薨贈太師中書令
諡悼懿涇原安撫使王堯臣言至陜西見鄜延環慶
路其地皆險固易守惟涇原為戎馬之衝漢武時匃奴
入寇燒回中宫唐則吐蕃回紇再至便橋渭水皆由此
路蓋自鎮戎軍至渭州沿涇河大川直抵涇汾略無險
阻雖有城寨多居平地賊徑交屬難以捍防如郭子儀
渾瑊常宿衆兵守之今賊昊盡有匃奴吐蕃故地自叛
命數年凡由此三入寇朝廷置帥府於涇州為控扼關
陜之會誠合事機然頻經敗覆邊地空虚士氣不振兵
馬新集未經訓練將佐又多選懦願覆視往迹深監近
弊選三路曾經戰鬭將佐三五員及以見戍新兵換舊
人五七指揮於本路相兼訓習儻一路事力完實則賊
雖欲長驅入寇必生顧慮之心臣略論一路五州軍城
寨控扼要害及賊徑交通之處備禦輕重之策凡五事
其一鎮戎軍接賊界天都山止百餘里西北則有三川
定川劉璠等寨皆漢蕭關故地最是賊馬奔衝之路俟
春當益營築為涇渭之屏蔽不爾其勢不攻而自下一
路隔絶更無斥堠鎮戎遂為孤壘矣其二渭州籠竿羊
牧降城静邊得勝四寨在六盤山外内則為渭州藩籬
外則為秦隴襟帶土地饒沃生齒繁多請建置為軍擇
路分都監一員知軍專提舉四塞及令修濬城塹添屯
軍馬及時聚蓄糧草以為備禦其三原州西至環州定
邊塞與眀珠滅蔵等族一帶蕃部相接其首領至多素
無保聚不相維統向背離合所守不常須擇武臣知環
原二州相為表裏使招輯蕃部但不為賊用則庶幾少
减涇原之患其四儀州地控山險州城低薄壕塹淺狹
三分軍民二分在外賊至雖能城守居民必大遭剽掠
亦宜預慮之其五涇州雖為次邊然緣河大川道路平
易當賊騎之衝實近裏控扼之會其張村直入州路宜
營作關柵或斷為長塹以遏奔衝一路事形臣熟與邊
臣計議謂當如此備豫望下韓琦范仲淹相度施行從
之辛巳詔輔臣議蠲减天下賦役戊子詔錄將校
死王事而無子孫者親屬辛卯詔陜西㳂邊招討使
韓𤦺范仲淹龐籍凡軍期中覆不及者皆便宜從事用
安撫使王堯臣議也建渭州籠竿城為德順軍亦用
王堯臣議也初曹瑋開山外地置籠竿等四塞募弓箭
手給田使耕戰自守其後將帥失撫御稍侵奪之衆怨
怒遂劫德勝寨主姚貴閉城叛堯臣適過境上作書射
城中諭以禍福且發近兵討之吏白堯臣曰公奉使且
還歸報天子耳貴叛非公事也堯臣曰貴土豪頗得士
心然初非叛者今不乘其未定速招降後必生事為朝
廷患貴果出降堯臣為申明約束如瑋之舊乃歸壬
辰錄唐狄仁傑後癸巳延州言元昊遣偽六宅使伊
州刺史賀從勖來納欵先是龐籍因李文貴還再答旺
榮等書約以元昊自奉表削僣號始敢聞於朝於是文
貴與從勖持元昊書至保安軍其書自稱男邦泥定國
兀卒郎霄(考異宋史作曩霄今從長編)上書父大宋皇帝從勖又致
契丹使人諭令早議通和之意又言本國自有國號無
奉表體式其稱兀卒蓋如古單于可汗之類若南朝使
人至本國坐蕃宰相上兀卒見使人時離雲床問聖躬
萬福從勖因自請詣闕籍使謂之曰天子至尊荆王叔
父也猶奉表稱臣今名體未正終不敢以聞從勖曰子
事父猶臣事君也使從勖得至京師而天子不許請歸
更議之籍乃具以聞且言賊自背叛以來雖居得勝然
喪和市之利民甚愁困今其辭稍順必有改事中國之
心願聽從勖詣闕更選使者往其國申諭之彼必稱臣
凡名稱禮數及求匄之物當力加裁損必不得已則少
許之若所求不違恐豺狼之心未易盈厭也丙申王
堯臣又言韓琦范仲淹龐籍既為陜西四路都部署㳂
邊經略安撫招討等使四路當禀節制而諸路尚帶經
略使名者九人各置司行事名號不異所禀非一今請
逐路都部署副部署並罷經略只充㳂邊安撫使副從
之吕夷簡數求罷帝優詔未許陜西轉運使孫沔上
書言祖宗有天下垂八十餘載未嘗以言廢人景祐以
前綱紀未甚廢猶有感激進說之士觀今之政是可慟
哭而無一人為陛下言者由宰相多忌而不用正人也
往者章獻緫政陛下恭默有王曾張知白魯宗道李廸
薛奎蔡齊以正直迭居两府曹修古李紘劉隨鞠詠孔
道輔以亮節更任諫列于時斜封僥倖閽寺威福雖未
悉去然十餘年間中外無大故自夷簡當國黜忠言廢直
道及以使相出鎮許昌乃薦王隨陳堯佐代已才庸負
重政事浸廢即歲罷免又以張士遜冠台席致隳國事
戎寇漸起於邊陲卒伍竊發於輦轂此蓋夷簡不進賢
為社稷遠圖但引不若已者為自固之計欲使陛下復
思已而召用也陛下果召夷簡還自大名入秉朝政于
兹三年不更一事以姑息為安以避謗為智西州將帥
累以敗聞契丹無厭乘此求賂兵殱貨悖天下空竭刺
史牧守十不得一法令變易士民怨咨隆盛之基忽至
於此今夷簡以病求退陛下手和御藥親寫德音乃謂
恨不移卿之疾在于朕躬四方義士傳聞詔語有泣下
者夷簡在中書二十年三冠輔相所言無不聽所請無不
行有宋得君一人而已未知何以為陛下報今契丹復
盟元昊欵塞天下忻忻日望和平因此振紀綱修廢墜
選賢任能節用飬士則景德祥符之風復見於今矣若
恬然不顧遂以為安臣恐土崩瓦觧不可復救而夷簡
意謂四方已寧百度已正欲因病默默而去無一言啓
沃上心别白賢不肖雖盡南山之竹不足書其罪也若
薦賢材合公議失之於始得之於終猶可寬天下萬世
之責苟遂容身不救前過以柔而易制者升為腹背以
姦而可使者任為羽翼使之在廊廟布臺閣上惑聖眀
下害生靈是張禹不獨生於漢李林甫復見於今也在
陛下察之而已書聞帝不之罪議者喜其謇切夷簡謂
人曰元規藥石之言但恨聞此遲十年耳人亦服其量
云
吕中曰夷簡之罪莫大于因私憾而預瑶華之議因
北事而忌富弼之能夷簡之功莫大于釋仲淹之宿
怨容孫沔之直言君子論人功不掩罪罪不掩功可
也
三月丙午賜陜西招討韓琦范仲淹龐籍錢各百萬
庚戌右正言梁適使延州與龐籍議所以招懷元昊之
禮於是許賀從勖赴闕乙夘韓𤦺范仲淹等言今元
昊遣人赴闕將議納和其來人已稱六宅使尹州刺史
觀其命官之意欲與朝廷抗禮竊恐不改僣號意朝廷
開許為鼎峙之國又慮尚懷隂謀卑詞厚禮請稱兀卒
以緩國家之計臣等敢不為朝廷思經久之策防生靈
之患哉臣等謂繼遷當時用詐脱身竊弄凶器德眀外
示納欵内實飬謀至元昊則悖慢侮常大為邊患以累
世姦雄之志而屡戰屡勝未有挫屈何故乞和雖朝廷
示招納之意契丹邀通好之功以臣等料之實因累年
用兵蕃界勞擾交鋒之下傷折亦多所獲器械鞍馬皆
歸元昊其下胥怨無所厚獲其横山界蕃部點集最苦
但漢兵未勝戎人重土不敢背賊勉為馳驅耳今元昊
知衆之疲聞下之怨乃求息肩飬銳以逞兇志非心服
中國而來也臣等謂元昊如大言過望為不改僣號之
請則有不可許者三如卑詞厚禮從兀卒之稱亦有大
可防者三何謂不可許者三自古四夷在荒服之外聖
帝明王柔而格之不吝賜與至於鴻名大號天下之神
器豈可私假於人惟石晉藉契丹援立之功又中國逼
小偷生一時故僣號於彼壊中國大法我國家富有四
海非石晉比元昊世受朝廷爵命非有契丹開晉之功
此不可許之一也又諸處公家文字并軍民語言皆呼
昊賊人知逆順去就之分尚或逋亡末由禁止今元昊
於天都山營造所居已逼漢界如更許以大號此後公
家文字並軍民語言當有西朝西帝之稱天都山必有
建都郊祀之僣其陜西戍兵邊人負過必逃益有所歸
矣至於四方豪士稍不得志則攘臂而去無有逆順去
就之分彼多得漢人則制度事勢與契丹並立夾困中
國豈復有太平之望邪此不可許之二也又議者皆謂
元昊自來無居中國之心欲自尊於諸蕃耳臣等謂拓
跋珪石勒劉聪苻堅赫連勃勃之徒得志之後並居中
原近則李克用父子沙陁人也進據太原後都西洛皆
漢人進謀誘而致之昨定川事後元昊作偽詔諭鎮戎
兵民有定關輔之言此其騐也蓋漢家之叛人不樂處
外國地必謀侵漢地所得城壘必使漢人守之如契丹
得山後諸州皆令漢人為之官守或朝廷假元昊僣號
是將啓之斯為叛人之助甚矣此不可許之三也何謂
大可防者三元昊以姦雄之資操屡勝之勢久不稱臣
一旦卑詞厚禮便肯從兀卒之稱皆隂謀也是蓋以山
界之困暫求息肩使中國解兵三四年間將帥懈慢士
伍驕惰邊偹不嚴戎政漸弛却如前來暴發則中國不
能支吾此大可防之一也又從德明納欵之後經謀不
息西擊吐蕃回鶻拓疆數十里至元昊事勢益盛乃稱
尊悖禮背負朝廷結連契丹情跡盡見今復起詐端以
欵我兵而休息其衆又欲併力專志西吞唃厮囉等諸
蕃去秦州一帶籬落為將來再舉之利此大可防之二
也又從德明納欵後蕃漢之人入京師賈販百貨所歸
充於窟穴賊因其事力乃興兵為亂今茲五年用度必
困乃卑詞厚禮迎合我意欲復圖中國之利待其給用
卻求釁興兵以快本意今若通和或再許靈夏蕃漢之
人依前出入京師必窺伺國家及夾帶亡命入蕃或與
姦人别有結連或使刺客竊發驚擾朝廷又此類必所
有恣縱甚於昔時有事何以處置此大可防之三也臣
等欲乞朝廷俟元昊所遣人至觀其所請彼如大言過
望堅求僣稱則答云上畏天地宗廟不可私許大號壊
中國之法彼卑詞厚禮止是求兀卒之稱則按唐單于
可汗故事有可許之理亦須預防其隂謀嚴飭邊臣修
完城寨訓練軍馬儲蓄粮草以備虚詐如求割属戶則
答云靈夏甚有漢戶能割歸朝廷否况横山蕃部安于
内附一旦驅之則驚優生事必不為西界用彼如求至
京師依前來出入賈販則答云昨來戰鬭之後甚有軍
民沒陣其子孫骨肉銜怨至深必恐道塗之中多有讎
殺致西界相疑卻更生事只與邊上建置𣙜埸交易有
無各得其所彼如徼我自今已後罷修城寨則答云邊
界熟戶生戶多有讎怨常相侵害須藉城寨駐兵方能
鎮静使各安居自餘更有非禮之求朝廷或難應副即
且欵之不必從也但厚遣來人善詞回答使遷延往來
即逾四月賊不能舉至秋則城寨多固軍馬已練或堅
壁而守或據險而戰無足畏矣臣等已議一二年間訓
兵三四萬使號令齊一陣伍精熟又能使熟戶蕃兵與
正軍參用則横山一帶族帳可以圖之元昊若舉國而
來我則據險退守邊塞足以困彼之衆若遣偏師而來
我則據險以待之蕃兵無粮不能久聚退散之後我兵
復進使彼復集每歲三五出元昊諸廂之兵多在河外
頻來應敵疲於奔命則山界蕃部勢窮援弱且近於我
自求内附因選酋豪以鎮之足以斷元昊之手足矣然
乞朝廷以平定大計為意當軍行之時不以小勝小衂
黜陟將帥則三五年間可集大功仍詔中外臣寮不得
輙言邊事以沮永圖我太祖太宗統闢四海創萬世之
基業今以三五年之勞再定西陲豈為晚邪臣等所以
主彼賊非禮之求不必從者蓋有此議也臣等早蒙聖
奬擢預清班西事以來供國麄使三年塞下日勞月憂
豈不願聞納和少圖休息非樂職矢石之間蓋見西賊
強梗未衰挾以變詐若朝廷處置失宜他時悖亂為中
國大禍豈止今日之邊患哉臣等是以不敢念身世之
安㤀國家之憂須罄芻蕘少期補助其元昊來人到闕
伏望聖慈於納和禦侮之間審其處置為聖朝長久之
慮則天下幸甚集賢校理余靖言臣竊聞昊賊差私
署官入境將次到闕欲與朝廷通和自大臣至於邊將
咸欲息肩以休士卒臣愚料之以為挫契丹之氣折西
賊之銳不如不和最為得策假如元昊貪我財貨甘心
臣伏此之為禍大於今日臣請别白言之國家用兵以
來五年之間三經大戰軍覆將死財用空虚天下嗷嗷
困於供給今乃因契丹一介之使馳其號令遂使二國
通好君臣如初吾數年之辱而契丹一言觧之若契丹
又遣一介有求於我以為報謝將何詞以拒之如國家
又有所惜必將興師責我謂之背惠則北鄙生患二境
受敵矣惟陛下裁之辛酉國子監請立四門學以士
庶人子弟為生員以廣招延之路從之三月壬申吕
夷簡再辭位帝御延和殿召見敕乘馬至殿門命内侍取
兀子輿以前夷簡引避久之詔給扶毋拜戊子罷相守
司徒監修國史軍國大事與中書樞密院同議(考異按附傳云)
(夷簡再辭位薦富弼等數人可大用正傳已削去恐夷簡未必能薦弼也今從正傳)以判蔡州
夏竦為戶部尚書充樞密使權御史中丞賈昌朝為参
知政事右正言知制誥富弼為樞密副使弼以奉使昌
朝以館伴月勞故俱擢用之弼辭不拜(此據富弼叙述前後辭免恩命)
(辨讒謗劄子)時呂夷簡罷相輔臣皆進官侍御史弋陽沈邈
言爵祿所以勸臣下非功而授則為濫今疆埸屡警未
聞廟堂之謀有以折外侮而無名進秩臣下何勸焉
癸巳以侍御史魚周詢為起居舍人職方員外郎王素
為兵部員外郎集賢校理歐陽修為大常丞並知諫院
周詢固辭又以集賢校理余靖為右正言諫院供職時
陜右師老兵頓京東西盗起吕夷簡既罷相帝遂欲更
天下弊事故增置諫官首命素等為之(考異宋史修傳云呂夷簡罷相)
(夏竦除樞密使既除復罷更用杜衍又范仲淹富弼韓琦同時擢執政收攬一時名士增諫官而修首在選中)
(按修除諫官韓范富俱未入也據晏殊傳修乃殊所薦宋史誤矣)甲午改樞密副使
富弼為資政殿學士兼翰林院侍講學士弼時再上章
辭所除官曰臣昨奉使契丹彼執政之官漢使所未嘗
見者臣皆見之两朝使臣昔所諱言者臣皆言之以故
得詳知其情状彼惟不來來則未易禦也願朝廷勿以
既和而忽之臣今受賞彼若一旦渝盟臣不惟蒙朝廷
斧鉞之誅天下公論其謂臣何臣畏公論甚於斧鉞願
收新命則中外之人必曰使臣不受賞是事未可知其
於守偹决不敢懈弛非臣務飾小廉誠恐誤國事也帝
察其意堅定特為改命焉是月帝令内侍宣諭韓𤦺
范仲淹龐籍等候邊事少寧當用卿等在兩地已詔中
書劄記此特出朕意非臣寮薦舉又令琦等密奏可代
處邊任者琦等言元昊雖約和誠偽未可知願盡力塞
下不敢擬他人為代夏四月戊戌朔幸瓊林苑閱騎
士己亥富弼言聞西使之來蓋因契丹所諭元昊既
禀畏契丹則朝廷宜且持重若過有許可所憂有二事
一則契丹謂中國既不能臣元昊豈肯受制於我必將
以此遣使來未知以何辭答之一則契丹謂元昊本稱
臣於两朝今既南朝不稱臣漸為敵國則以為獨尊矣
異日稍緣邊隙復有所求未知以何術拒之臣曉夕思
維二者必將有一焉不可不早慮也癸卯以僉書保
安軍判官事邵良佐假著作郎使夏州先是良佐與賀
從勖詣闕舘於都亭西驛承受使臣取元昊書至中書
樞密院諭從勖以所齎來文字各體未正名上一字又
犯聖祖諱不敢進卻令齎回其稱男情意雖見恭順然
父子亦無不稱臣之禮自今上表只稱舊名朝廷當行
封册為夏國主賜詔不名許自置官属其宴使人坐朵
殿之上或遣使往彼一如接見契丹使人禮如欲差人
於界上承領所賜亦聽之置𣙜場於保安軍歲賜絹十
萬疋茶三萬斤生日與十月一日賜賚之許進奉乾元
節及賀正其㳂邊興復寨柵並如舊仍命良佐與從勖
等同往議定以聞甲辰以韓𤦺范仲淹並為樞密副
使知永興軍鄭戬為陜西四路馬步軍都部署兼經略
安撫招討等使駐軍涇州琦仲淹凡五譲不許乃就道
富弼言韓琦范仲淹並授樞密副使仰見聖意止從公
論不聽讒毁擢用孤遠然議者云西寇未殄亦湏藉材
若二人俱來或恐闕事羣論皆願一名召來使處於内
一名就授樞副之命且令在邊表裏相應事無不集以
臣愚慮亦謂其說甚當近聞更有異議謂樞密副使不
可令𢃄出外任恐他時武官援此為例此乃巧為其說
沮陛下獨斷之明姦邪用心一至於此况先朝累曾有
大臣帶兩府職任應急出外事畢還朝不聞後來有武
臣援此為例臣願陛下無信異說專采公論一召來處
内一授職在邊或二人一歲一更均其勞逸内外恊濟
無善於此乙巳以樞密副使吏部侍郎杜衍依前官
充樞密使宣徽南院使忠武節度使夏竦赴夲鎮先是
以樞密使召竦於蔡州臺諫交章論竦在陜西畏懦苟
且不肯盡力嘗出廵邊置侍婢中軍帳下幾致軍變又
元昊常牓塞下得竦首者予錢三千為賊所輕如此卒
於敗喪師徒略無成效今日用之則邊將之志怠矣且
言竦挾詐任數姦邪傾險與吕夷簡不恊夷簡畏其為
人不敢引為同列既退而後薦之以釋宿憾方陛下孜
孜政事首用懷詐不盡忠之臣何以求治御史沈邈又
言竦隂交内侍劉從愿内濟險譎外專機務姦黨得計
人主之權去矣其言又切會竦已至國門言者益急請
毋令入見諫官余靖又言竦累表引疾及聞召用即兼
驛而馳若不早决竦必堅求面對叙恩感泣復有左右
為之觧釋則聖聽惑矣御史中丞王拱辰對帝極言帝
未省遽起拱辰引帝裾畢其說前後言者合十八疏帝
乃罷竦而用衍代之(李燾曰此叚當廣求臺諫章疏一一出其姓名乃善石介聖德詩云)
(用御史中丞拱辰御史平諫官修凡十一疏追竦敕而竦正傳云十八疏今從正傳御史平蓋席平也平尋以)
(不才逐獨言竦可怪也沈邈傳拱辰引帝裾據劉摯所作拱辰行状)已酉以館閣校勘
蔡襄為秘書丞知諫院初王素余靖歐陽修除諫官㐮
作詩賀之辭多激勸三人者以其詩薦于帝尋有是命
丙辰以春夏不雨遣使祠禱于嶽凟己未以翰林
學士王堯臣為戶部郎中權三司使事堯臣始受命言
於帝曰今國與民皆弊矣在陛下任臣者如何因請自
擇僚屬帝納其言堯臣取陜西河東三路未用兵前及
用兵後歲出入財用之數會計以聞庚申以鹽鐡判
官呂紹寕為淮南轉運使紹寧至淮南亟上羡錢十萬
諫官歐陽修請卻所上錢並治紹寧欺罔之罪以戒姦
吏刻剥吕夷簡雖罷相猶以司徒預議軍國大事帝
寵遇之不衰於是諫官蔡㐮疏言夷簡被病以來两府
大臣累詣夷簡家諮事臣竊謂两府大臣輔陛下以治
天下者今乃並笏受事於夷簡之門里巷之人指點竊
笑夷簡為相首尾二十餘年功業無聞但為私計屡貶
言者如曹修古段少連孔道輔楊偕孫沔范仲淹余靖
尹洙歐陽修等或謫千里或抑數年皆緣私恨以逐忠
賢但能阿附悉力護之廢廉恥之節成奔競之風山外
豐州定川之戰失地喪師將士死者各數萬人廟堂之
上成筭安在今以病歸尚貪權勢不能力辭伏乞特罷
商量軍國大事使两府大臣專當責任無所推避甲子
夷簡請罷預議軍國大事從之襄又言韓琦范仲淹各
除樞密副使並以西寇未寧懇辭恩命朝廷再賜手詔
督令赴闕臣以衆議言之二臣之忠勇其心一也若以
智謀才望則仲淹出琦之右處内者謀之而處外者行
之故仲淹宜來𤦺且留邊於理甚當伏乞朝廷不聽辭
讓各授恩命以恊公論是月國子監直講石介作慶
歷聖德詩介篤學尚志樂善疾惡喜聲名會吕夷簡罷
章得象晏殊賈昌朝韓琦范仲淹富弼同時執政而歐
陽修蔡襄王素余靖並為諫官夏竦既拜復奪之以杜
衍代因大喜曰此盛事歌頌吾職其可已乎詩所稱多
一時名臣其言大姦蓋斥竦也詩且出孫復聞之曰介
禍始於此矣范仲淹亦謂韓𤦺曰介之為此蓋可虞也
(其詩曰於惟慶歷三年三月皇帝龍興徐出闈闥晨坐太極晝開閶闔躬覽英賢手鉏姦枿大聲渢渢震搖六)
(合如乾之動如雷之發昆蟲蹢躅怪天藏滅同明道初天地喜吉初聞皇帝蹙然言曰予祖予父付予大業予)
(恐失墜實賴輔弼汝得象殊重慎微密君相予久予嘉君伐君仍相予笙鏞期恊昌朝儒者學問該洽與予論政)
(𫝊以經術汝貳二相庶績咸秩惟汝仲淹汝誠予察太后乘勢湯沸火熱汝時小臣危言嶪嶪為君司諫正予)
(門闑為予京兆堲予讒說賊叛于夏往予式遏六月酷日大冬積雪汝寒汝暑同予士卒予聞辛酸汝不告乏)
(予晚得弼予心弼悦弼每見予無有私謁以道輔予弼言深切予不堯舜弼自笞罰諫官一年䟽奏滿篋侍從)
(周歲忠力厪竭契丹㤀義檮杌饕餮敢侮大國其辭慢悖弼將予命不畏不怯卒復舊好民得裋褐沙磧萬里)
(死生一節視弼之膚霜剥風裂觀弼之心鋉金鍜鐡寵名大官以酧勞渴弼辭不受其志莫奪惟仲淹弼一夔)
(一契天實賚予予其敢忽並來弼予民無瘥札曰衍汝來汝予黃髮事予二紀毛秃齒豁心如一兮率履弗越)
(遂長樞府兵政無蹶予早識琦𤦺有竒骨其器魁落豈視店楔其人渾樸不思剞劂可属大事敦厚如勃琦汝)
(副衍知人予哲惟修惟靖立朝䡾䡾言論磥砢忠誠特逹禄微身賤其志不怯常詆大官亟遭貶黜萬里歸來)
(剛氣不折屡進直言以補予闕素相之後含忠履潔音為御史幾叩予榻㐮雖小官名聞予徹亦常獻言箴予)
(之失剛守粹慤與修儔匹並為諫官正色在列子過汝言毋鉗吾舌皇帝聖明忠邪辨别舉擢俊良掃除妖&KR2853;)
(衆賢之進如茅斯拔大姦之去如距斯脱上倚輔弼司予調燮下賴諫諍維予紀法左右正人無有邪孽予望)
(太平日不逾浹皇帝嗣位二十二年神武不殺其默如淵聖人不測其動如天賞罰在予不失其權恭已南面)
(退姦進賢知賢不易非眀勿得去邪惟艱惟斷乃克明則不貳斷則不惑既明且斷惟皇帝德羣臣踧踖重足)
(屏息交相教語曰惟正直母作側僻皇帝汝殛諸侯危慄堕玉失舄交相告語皇帝神明四時朝覲謹修臣職)
(四夷走馬墜鐙遺筴交相告語皇帝英武觧兵修貢永為屬國皇帝一舉羣臣懾焉諸侯畏焉四夷服焉臣願)
(皇帝夀萬千年)五月丁卯朔日有食之庚午錄繋囚江
淮歲漕不給京師乏軍儲大臣以為憂樞密副使范仲
淹言國子博士宣城許元可獨倚辦辛未擢元江淮兩
浙荆湖制置發運判官元曰以六路七十二州之粟不
能足京師者吾不信也至則命瀕江州縣留三月糧餘
悉發之遠近以次相補引千餘艘轉漕而西未幾京師
足食癸酉命王拱辰田况與三司同議減放州縣科
配乙亥忻州地大震帝曰地道貴静今數震搖得非
兵興民勞之所致乎宜詔本路轉運經略司安恤百姓
毋得輙弛邊備鹽鐡副使林濰出知滑州初入内都
知張永和建議請收民房錢十之三以助軍費事下三
司三司使王堯臣持不可永和密使人致意曰公能行
此則大用矣眀日入見具為帝言因曰此衰世之事唐
德宗所以致朱泚之亂者非平時可行也濰畏永和勢
助之甚力堯臣奏罷濰以河北轉運使張昷之為鹽鐡
副使議乃定先是諫官歐陽修既受命首建議天下
官吏員數極多朝廷無由徧知其賢愚善惡審官三班
二部等處又只具差除月日人之能否都不可知諸路
轉運使等除有贓吏自敗者臨時舉行外亦别無按察
官吏之術致使年老病患懦弱不才貪殘害物之人布
在州縣並無黜陟因循積弊州縣不治今兵戎未息賦
役方煩百姓嗷嗷瘡痍未復救其疾苦擇吏為先臣今
欲乞特立按察之法於内外朝官自三丞以上至郎官
中選強幹廉眀者二十許人為諸路按察使請令進奏
官各錄一州官吏姓名為空行簿以授之使至州縣遍
見官吏其公廉勤幹與老病不才之迹皆以朱書于名
之下其中材之人雖無竒效不至曠敗者以墨書之又
有雖是常材能專長於事亦以朱書别之使還具奏則
朝廷可以坐見官吏賢愚善惡不遺一人然後别議黜
陟之法如是足以澄清天下半歲之間可望致治然朝
廷重於特遣使未即行也参知政事賈昌朝前為御史
中丞嘗言轉運使朝廷責以按察官吏能否而使名未
正於是参取修議詔諸路轉運使副並兼按察使副令
將轄下州府軍監縣鎮官吏姓名置簿親掌錄其功過
若績效明著及顯有不治者逐旋以聞外其稍著廉勤
及僅免敗闕者每至年終攅寫附遞以聞提點刑獄雖
不帶此使名並當凖此以虞部員外郎杜把權發遣
度支判官事太常博士燕度權發遣戶部判官事皆王
堯臣所薦也權發遣三司判官蓋始此庚辰幸相國
寺會靈觀祈雨癸未置御史官六員罷推直官從御
史臺請也乙酉以侍御史席平知潤州中丞王拱辰
言其議論無取故出之(考異慶歷二年二月平以都官員外郎為侍御史本傳稱平對)
(奏鄙俚又御史臺記亦有傳平嘗往齊州劾獄失入死罪張方平乞依法行遣恐此罷點不獨因拱辰言也)
丁亥置武學於武成王廟以太常丞阮逸為武學教
授(考異張唐英政要以為議出吳育且云育為参知政事按此時育但為翰林學士五年正月始副樞密四)
(月改参政唐英誤也育傳亦不見武學議)戊子雨輔臣稱賀帝曰天久不
雨將害民田朕每焚香上禱於天昨夕寝殿中忽聞微
雷遽起冠𢃄露立殿下須臾雨至衣皆沾濕移刻雨霽
再拜以謝方敢升階自此尚冀槁苖可救也章得象曰
非陛下至誠曷以致天應若此帝曰比欲下詔罪已徹
樂减膳又恐近於崇飾虚名不若夙夜精心密禱為佳
耳(考異仁宗慶歷三年京師夏旱諫官王公素乞親行禱雨帝曰太史言月二日當雨一日欲出禱公曰臣)
(非太史知是日不雨帝問其故公曰陛下幸其當雨以禱不誠也不誠不可動天臣故知不雨帝曰明日禱)
(雨醴泉觀公曰醴泉之近猶外朝也豈憚暑不可遠出邪帝每意動則耳赤時耳已盡赤厲聲曰當禱西太一)
(宮公曰乞傳旨帝曰車駕出郊不預告卿不知典故公曰國初以虞非常今久太平預告何害但百姓瞻望清)
(光者衆爾無虞也諫官故不扈從明日特召王公以從日色甚熾埃霧張天帝玉色不怡至瓊林苑回望西太)
(乙宮上有氣霧如香烟以起少時雷電雨甚至帝却逍遥輦御平輦徹蓋還宫又明日召公對帝喜曰朕自頃)
(得雨幸甚又曰昨即殿庭兩立一日拜焚生龍腦香十七斤至中夜舉體盡濕公曰陛下事天道當恭畏然隂)
(氣足以致疾亦當戒帝曰念不雨欲自以身為犧牲何戒也此據邵傳聞見後錄當考恐博所記西太一宮即)
(相國寺會靈觀及七年三月禱西太乙宫則素不在諫院矣又按會要祈報門慶歷三年五月十四日幸大相)
(國寺會靈觀祈雨先是諫官以天旱請遣官祈雨帝曰朕已於宮中焚香密禱上天引咎罪已庶獲豊澍之應)
(宰臣章得象曰陛下奉天憂民至誠如此必有感召所稱諫官必王素也當詳考增入)諫官余
靖言當今備災之術莫如寬减租賦陜關以西尤須撫
之伏望朝廷特降詔命應遭旱州軍與量减夏税分數
此乃惠民之實效也若待有逃亡然後振救將無及矣
辛卯築欽天壇于禁中諫官歐陽修言韓𤦺范仲
淹久在陜西備諳邊事是朝廷親信委任之人况二臣
才識不類常人陛下最宜加意詔問乃自二臣到闕以
來只是逐日與兩府隨例上殿呈奏尋常公事外有機
宜大處置事並未聞有所建明陛下亦未曾特賜召對
從容訪問今西事未和邊陲必有警急兼風聞契丹主
見在凉甸與大臣議事人心憂恐伏乞陛下因無事
之時出御便殿特召𤦺等從容訪問使盡陳西邊事宜
合如何處置至如两府大臣每有邊防急事或令非時
召見聚議或各令自述所見只召一两人商量此乃祖
宗之朝並許如此不必拘守常例也(按韓范以四月七日被召五讓乃就職修)
(此䟽不得其時今附見五月末)修又言朝廷方遣使與西賊議通和之
約近日竊聞邊臣頻得北界文字來問西夏約和之事
了與未了苟實如此事深可憂臣以為天下之患不在
西而在北縱使無此文字終須貽患朝廷與契丹通好
僅四十年無有纖介之隙而輙萌姦計妄有請求益以
金繒未滿其志更邀名分抑使必從無事而來尚猶如
此若使更因西事攬以為功别有過求將何塞請此天
下之人無愚與智共為朝廷寒心者也今若果有文字
則狂計已萌不和則詰我違言既和則論功求報不出
年歲恐須動作苟難曲就必至交兵至於選將練師既
難卒辦禦戎制敵當在機先然國家必謂两意雖乖尚
牽盟誓邊防處置未敢張皇以臣思之莫若精選材臣
付與邊郡使其各圖禦備密務修完此最為得策也至
如鎮定一路尤為要害張存昔在延州以不了事罷去
今乃委以鎮府王克基凡庸輕巧非將帥之材而任定
州其餘州郡多非其人欲乞陛下特詔两府大臣取見
在邊郡守臣可以禦敵捍城訓兵待敵者留之其餘中
常之材不堪邊任者悉行換易此社稷之大計願陛下
留意而行之是月忻州地震虎翼卒王倫叛于忻
州
資治通鑑後編卷五十二
