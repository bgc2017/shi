資治通鑑後編卷三十四
刑部尚書徐乾學撰
宋紀(起上章涒灘正月盡閏十二月凡一年)
真宗膺符稽古神功讓德文明武定章聖元孝皇
帝
天禧四年春正月乙丑以華州觀察使曹瑋為宣徽北
院使鎮國軍留後僉署樞密院事僉署兼領藩鎮自瑋
始也(以使兼領自彬始)丙寅開揚州運河丙子改諸路提
點刑獄為勸農使副使兼提點刑獄公事詔所至視民
籍差等有不如式者懲革之勸卹農民以時耕墾招集
逃散檢括稻稅凡農田事悉領之仍各賜農田勅一部
二月帝有疾不視朝癸未遣使安撫淮南江浙和
州飢民丁亥戶部員外郎兼太子右諭德魯宗道奏
請自今羣臣除故枉法受贓外其因事計贓情可憫者
並奏裁從之又請選人有罪合銓曹于刑部大理寺兩
司中止問一處詔銓曹自今刑部大理寺定選人罪名
不一即送審刑院速詳定以聞滑州言河塞詔奬之
己亥翰林學士承旨晁迥致祭庚子羣臣詣崇德殿稱
賀賜修河官吏使臣將士有差是役凡賦諸州薪石楗
橛茭竹之數千六百萬用兵夫九萬人帝親製文刻碑
以紀其功辛丑發唐鄧八州常平倉賑貧民戊辰
改禎州為惠州癸酉詔川廣舉人勿拘定額乙亥
以益梓州路物價翔踴命知制誥吕夷簡引進副使曹
儀乘傳賑卹之夷簡等請所至勞問官吏將校仍取繫
囚與長吏等原情從輕決遣民願出榖救飢民元詔第
加酬奬望給空名告敕付臣往從之己卯左僕射兼
中書侍郎平章事向敏中卒帝即時臨哭贈太尉中書
令諡文簡五子洎諸壻並遷官敏中端厚愷悌歴踐中
外曉民政善處繁劇累在衡軸門無私謁諸子不令釐
務謹於采拔不妄推薦居大位幾三十年時以重德目
之夏四月兩月並見於西南翰林學士承旨晁迥
累表求解近職庚寅授工部尚書集賢院學士判西京
留司御史臺許一子官河南以就養命工部侍郎楊億
為翰林學士大中祥符末億自汝州代還久之不遷或
問王旦曰楊大年何不且與舊職旦曰大年頃以輕去
上左右人言可畏賴上終始保全之今此職欲出自清
衷以全君臣之契也踰六年乃復入禁署分江南轉
運使為東西兩路從戶部判官滕涉之請以便按廵也
丁亥大風晝晦丙申杖殺前定陶縣尉麻士瑶於
青州黥配其親屬家僮有差籍其家初士瑶祖希夢事
劉銖為府掾專以掊克聚斂為己任兼并恣横用致鉅
富至士瑶益豪縱郡境畏之過於官府士瑶素帷簿不
修又私蓄天文禁書兵器殺人為奸雖鎮將縣官多被
毆刺先是侍御史姜遵風聞士瑶幽殺其姪溫裕奏遣
監察御史章頻往鞫之於是併得他罪故悉加誅罰焉
(考異國史載麻希夢事盖因王皥百一編也司馬光記聞景德初契丹寇澶淵游兵至臨淄麻氏率莊人千餘)
(據堡自守鄉里賴之全濟者甚衆至今基迹尚存謂之麻氏寨寇退麻氏斂器械盡輸官留什二三以衛其家)
(鄉里賴麻氏以全濟此事當考或可增修然光載姜遵為轉運使欲因此以立威名則誤矣遵在仁宗時乃將)
(漕京東今不取)時青州幕僚胡順之實首發其事云順之嘗為
浮梁縣令杖豪富臧氏之不輸租者自是其租常為一
縣先又械杖本州職員教練官由是吏莫敢擾及在青
州高麗嘗入貢道出州境中貴人挾以為重使州官旅
拜於郊順之獨不拜因上書論辨朝廷是之(考異正史順之傳豪)
(横者乃休寧汪氏休寧屬歙州浮梁屬饒州今從司馬光記聞)先是度支員外郎直
集賢院膠水祁暐出知濰州母亡殯於州城之南暐既
解官就殯所築小室號泣守護蔬食讀佛經者三載徒
跣經冬足墮二指有白烏白兔馴擾墳側州人異之以
狀聞己亥降詔旌美及其歸葬又賜粟帛令州長吏每
月就所居存問初感德軍節度使知陜州王嗣宗以
老病再表願入朝優詔召還以足疾不任朝謁復上表
求再知許州宰相寇凖素惡其為人庚申特命以左屯
衛上將軍致仕嗣宗歴事三朝最為宿舊所至以嚴明
御下性傲狠務以醜言凌挫羣類家有恩讐簿已報者
則勾之晚年交游皆入讐簿為中丞日嘗忿宋白郭贄
邢昺七十不請老屢言於帝請敕其休致又遣親屬諷
激之及嗣宗晚歲疾甚猶眷厚祿徘徊不去嘗謂人曰
僕惟此一事未能免物議耳衆皆嗤焉然敦睦宗族待
諸姪如己子臨終著遺戒以訓子孫毋得析居又令以
孝經弓劍筆硯置壙中云六月丙申以右僕射兼中
書侍郎平章事寇凖為太子太傅萊國公先是凖為樞
密使曹利用副之凖素輕利用議事有不合者凖輒曰
君一武夫耳豈解此國家大體耶利用由是銜之而丁
謂以拂鬚故亦恨凖及同為樞密使遂合謀欲排凖翰
林學士錢惟演見謂權盛附離之與講姻好而惟演女
弟實為馬軍都虞候劉美妻時帝不豫艱於語言政事
多中宫所決謂等交通詭祕其黨日固劉氏宗人横於
蜀奪民鹽井帝以皇后故欲舍其罪凖必請行法重失
皇后意謂等因媒蘖之凖嘗獨請間曰皇太子人望所
屬願陛下思宗廟之重傳以神器以固萬世基本丁謂
佞人也不可以輔少主請擇方正大臣為羽翼帝然之
(考異正傳云丁謂錢惟演佞人也不可輔少主按此時惟演但為翰林學士不當便與丁謂同日而語附傳亦)
(不載惟演恐正傳誤增也今不取張唐英仁宗政要又載凖言丁謂恃才挾姦曹利用恃權使氣恐唐英所載)
(亦不得實利用恃權使氣當在太后垂簾時今猶未也陳繹拜罷錄亦止稱丁謂)凖密令翰林
學士楊億草表請太子監國且欲援億以代謂億畏事
泄夜屏左右為之辭至自起剪燭跋中外無知者既而
凖被酒漏言(考異億自起剪燭此據附傳今正傳削去龍川别志乃云億私語其妻弟張演曰數)
(日之後事當一新語稍泄丁謂夜乘婦人車與曹利用謀之不知别志何所據然别志所稱立太子廢劉后則)
(是凖罷相後周懷政之謀而億所草乃太子監國表耳雖附傳亦以謂微服過利用正在此時盖誤也拜罷錄)
(與附傳同今正傳已改之附傳及拜罷錄並云草制正傳但云草表今從正傳)謂等益懼力譖
凖請罷政事上不記與凖初有成言諾其請會日暮召
知制誥晏殊入禁中示以除目殊曰臣掌外制此非臣
職也乃召惟演須臾惟演至極論凖專恣請深責帝曰
當與何官惟演請用王欽若例授凖太子太保帝曰與
太𫝊又曰更與加優禮惟演請封國公出袖中具員冊
以進帝於小國中指萊字惟演曰如此則中書但有李
迪恐須别命相帝曰姑徐之殊既誤召因言恐泄機事
臣不敢復出遂宿於學士院及宣制則非殊疇昔所見
者不知殊所見除目又何等也殊不以告人故亦莫得
其詳云(考異李燾曰仁宗實錄寇凖附傳陳繹拜罷錄司馬光記聞張唐英政要曾氏隆平集蘇氏龍)
(川别志並誤以凖初罷相時事即周懷政所謀盖不考其月日故也國史正傳已略正之但不詳耳今取錢惟)
(演日記及江休復雜志附益之請太子監國凖奏也傳位太子廢皇后周懷政謀也凖以監國奏洩罷相以懷)
(政謀洩遠貶二事初不同諸書見凖坐懷政絀即謂凖本謀如此其實謀出懷政凖未必知耳仁宗景祐元年)
(四月以王曙言追諡楊億亦但云草奏請太子親政不云草制也龍川别志又云使億草詔書遣曙出使誅異)
(己者曙藏去之億實不然今止從實錄)壬寅御試禮部奏名舉人九十
三人秋七月丁巳太白晝見癸亥參知政事李迪
兵部尚書馮拯翰林學士錢惟演對於滋福殿初寇凖
罷帝欲相迪迪固辭於是又以屬迪有頃皇太子出拜
帝前曰陛下用賓客為相敢以謝帝顧謂迪曰尚可辭
耶是日惟演又力排寇凖曰凖自罷相轉更交結中外
以求再用曉天文卜筮者皆遍召以至管軍臣僚陛下
親信内侍無不著意恐小人朋黨誑惑聖聽不如早令
出外帝曰有何名目惟演曰聞凖已具表乞河中府見
中書未除宰相兼亦聞有人許以再用遂不進此表帝
曰與河中府如何惟演乞召李迪諭旨因言中書宜早
命宰相帝難其人惟演對若宰相未有人可且用三兩
員參知政事帝曰參政亦難得人問今誰在李迪上惟
演以曹利用丁謂任中正對帝默然惟演又言馮拯舊
人性純和與寇凖不同帝亦默然既而曰張知白何如
惟演言知白清介使參政則可恐未可為宰相帝頷之
惟演又言寇凖朋黨盛王曙又其女壻作東宫賓客誰
不畏懼今朝廷人三分二分皆附凖矣臣言出禍從然
不敢不言惟陛下幸察帝曰卿勿憂惟演再拜而退後
三日拯遂拜樞密使蓋用惟演之言也迪既除宰相而
凖為太子太傅萊國公如故甲子大雨流潦泛溢公
私廬舍大半有壓死者是月連雨而此夕為甚丙寅
以參知政事李迪為吏部侍郎兼太子少傅平章事兵
部尚書馮拯為樞密使吏部尚書同平章事是日告謝
即賜襲衣金帶鞍勒馬正謝日亦如之非常比也先
是馮拯以兵部尚書判都省帝欲加拯吏部尚書參知
政事召學士楊億使草制億曰此舍人職也帝曰學士
所職何官億曰若除樞密使同平章事則制書乃學士
所當草也帝曰即以此命拯拯既受命樞密領使者凡
三人前此未有人皆疑怪曹利用丁謂因各求罷帝徐
覺其誤召知制誥晏殊語之將有所易置殊曰此非臣
職也遂召錢惟演入對曰馮拯故參知政事今拜樞密
使當矣但中書不應止用李迪一人盍任曹利用丁謂
帝曰誰可惟演曰丁謂文臣任中書為便又言曹利用
忠赤有功國家亦宜與平章事帝曰諾庚午以樞密使
吏部尚書丁謂平章事樞密檢校太尉曹利用加同平
章事皆用惟演所言(考異此段參取錢氏及司馬氏日記修入晏殊誤召恐不至再當考)
(馮拯自兵書加吏書必參政日記偶脫今追填之楊億所云此舍人職盖參政制乃舍人所當草也)然所
以待寇凖者猶如故謂等懼甚謀益深是曰凖入對具
奏謂及利用等交通蹤跡又言臣若有罪當與李迪同
坐不應獨被斥帝即召迪至前質之兩人論辨良久帝
意不樂迪再三目凖令退及俱退帝復召迪入對作色
曰寇凖遠貶卿與丁謂曹利用並出外迪言謂及利用
須學士降麻臣但乞一知州帝沉吟良久色漸解迪退
復作文字呈進帝意遽釋乃更詔謂入對謂請除凖節
鉞令出外帝不許甲戌昭宣使英州團練使入内副
都知周懷政伏誅(宋史真宗本紀作癸酉今從長編)大中祥符末帝始
得疾是歲仲春初苦浸劇自疑不起嘗卧枕懷政股與
之謀欲令太子監國懷政實典左右春坊事出告寇凖
凖遂請閒建議已而事泄凖罷相丁謂等因疎斥懷政
使不得親近然以帝及太子故未即顯加黜責懷政憂
懼不自安隂謀殺謂等復相凖奉帝為太上皇傳位太
子廢皇后與其弟禮賓副使懷信謀潜召客省使楊崇
勲内殿承制楊懷吉閤門祗候楊懷玉議其事期以二
十五日竊發前一夕崇勲懷吉詣謂第告變謂中夜微
服乘婦人車過曹利用計之及明利用入奏于崇政殿
懷政時在殿東廡即令衛士執之(考異李燾曰懷政本傳云上姑務含容不)
(忍斥其過然漸疎遠懷政憂懼時使小黃門自禁中出詐稱宣召入内東門坐别室久之而還以欺同輩實錄)
(亦云然取懷政時實在崇政殿東廡則其出入禁中固自如也但丁謂等多為之防使懷政罕得見上耳帝未)
(有疎遠懷政意也本傳又云上怒甚而實錄無此疑本傳飾說今不取)詔宣徽北院使曹
瑋與崇勲就御藥院鞫訊不數刻具引伏帝坐承明殿
臨問懷政但祈哀而已命載以車赴城西普安佛寺斬
之謂等并發朱能所獻天書妖妄事亟遣入内供奉官
盧守明鄧文慶馳驛詣永興軍捕能(考異記聞載懷政以二月二日懷小)
(刀對上自割上因是疾復作皇后命收懷政下獄并於宫中得萊公奏言傳位事乃命楊崇勲告變誅懷政貶)
(萊公按懷政誅在七月萊公罷在六月若懷政於仲春為此則萊公必不待夏末始罷懷政至秋初乃誅也然)
(真宗實以仲春疾益甚不知緣何事耳記聞必誤今不取)懷政既誅有欲并責太子
者帝意惑之李迪從容奏曰陛下有幾子乃欲為此計
帝大悟由是東宫得不動搖丁丑太子太傅寇凖降授
太常卿知相州翰林學士盛度樞密直學士王曙並罷
職度知光州曙知汝州皆坐與周懷政交通而曙又凖
壻也朝士與凖親厚者丁謂必斥之楊億尤善凖而請
太子監國奏又億所草及凖敗丁謂召億至中書億懼
便液俱下面無人色謂素重億無意害之徐曰謂當改
官煩公為一好詞耳億乃稍安八月太子太保判杭
州王欽若自以備位東宫請入朝甲申召之令乘傳赴
京師徙知相州太常卿寇凖知安州初李迪與凖同
在中書事之甚謹及凖罷丁謂意頗輕迪於是謂等不
欲凖居内郡白帝欲遠徙之帝命與小州謂退而署紙
尾曰奉聖旨除遠小處知州迪曰向者聖旨無遠字謂
曰君面奉德音欲擅改聖旨以庇凖耶二人忿爭蓋自
此始朱能聞使者至自度不免衷甲以出殺盧守明
帥部兵挈家屬叛逸既而能衆潰入桑林自縊死乙
酉以樞密副使任中正禮部侍郎王曾並參知政事翰
林學士錢惟演為樞密副使辛卯以太常丞直龍圖
閣馮元為左正言兼太子左諭德初太子為夀春郡王
王旦薦元宜講經資善堂帝以元少更用崔遵度於是
遵度卒乃命元代之壬寅太常卿知安州寇凖坐朱
能叛再貶道州司馬詔辭云不務敦修密朋凶慝辱余
輔弼玷乃搢紳仍以其事傳告諸州御史臺揭榜朝堂
凖過零陵踰大坡護兵先後不屬溪洞蠻夷乘閒抄掠
其酋長聞而責之曰奈何奪賢宰相行李耶趣遣人還
所掠其在道州晨具朝服如常時起樓置經史道釋書
暇則誦讀賓至笑語若初無廊廟之貴者自凖罷相繼
以三絀帝初不之知歲餘帝忽問左右曰吾目中久不
見寇凖何也左右亦莫敢對(考異李燾曰此據司馬光記聞丁謂傳云周懷政敗)
(議貶凖帝意欲謫凖江淮閒謂退而除道州司馬獨王曾以帝語質之謂顧曰居停主人勿復言盖指曾以第)
(舍假凖也按居停之語在仁宗初再貶雷州時曾緣此遂謀去謂龍川别志當得之以聖旨質謂乃李迪其事)
(見記聞今從之若此時曾已詰謂則當迪謂忿爭時曾亦必不助謂矣國史恐誤也徐度國紀天禧四年十二)
(月癸丑對輔臣及王欽若于宣和門北閤子中上曰朕覺四體不康丁謂等奏近日聖躬稍安況中外無事乞)
(寬聖心欽若奏今來中書密院公事甚好又出寇凖朝廷更無事矣上云除却寇凖後甚静又問寇凖何在宰)
(臣曰在道州上曰輕典馮拯曰如凖包藏禍心漢唐之法皆當族誅陛下盖是寬貸上曰朕曲全之于是上色)
(稍怡命坐賜茶而罷不知徐度何從得此恐必不然今附見當考)
吕中曰至是李文靖之言驗矣當君子用事之時則
常有不盡絶小人之心至小人得志之時則其去君
子必盡其力而後止此凖之所以重得貶也然凖雖
可貶而凖之心則不為之少貶
以右司諫判戶部勾院劉燁為工部員外郎兼侍御史
知雜事初河決滑州大興力役道殍相望燁請策免宰
相以答天變時寇凖丁謂實在中書及王曙坐凖貶官
在朝無敢往見者燁歎曰朋友之義獨不行於今日與
往餞之經夕而還謂亦不罪也九月己酉以兵部員
外郎知制誥吕夷簡為刑部郎中權知開封府夷簡為
治嚴辨有聲帝識其姓名於屏風意將大用之也丙
辰復御崇德殿視事帝自中春不豫止視事於長春殿
至是體平始御前殿罷樞密副使周起為戶部侍郎
知青州僉署樞密院事曹瑋為宣徽南院使環慶路都
部署兼管勾秦州兵馬起素善寇凖而瑋亦不附丁謂
謂惡之并指為凖黨故俱罷出起性謹密凡奏事及答
禁中所問隨輒焚草故其言外無知者丁卯赦天下
繫囚除十惡己殺人官典犯贓盜官物持仗放火偽造
符印外咸除之其周懷政朱能黨類除已行勘斷外餘
咸許自新一切不問壬申賜京城酺太子太保王
欽若自杭州來朝令入赴内殿起居甲戌給事中知
河陽孫奭言父戶部郎中致仕翌年九十按禮文九十
者其家不從政令父母八十者許解官侍養望許退歸
田里優詔不許冬十月戊寅朔中書門下言機務清
簡請依唐制隻日視事雙日不坐從之壬午御正陽
門觀酺皇太子侍坐凡五日帝自不豫罕復臨幸至是
人情大悦己丑以前起居郎直史館陳堯佐知滑州
時滑州方庀徒築隄堯佐創木龍以殺水怒隄乃可築
既又作長隄以護之人號為陳公隄壬辰以太子太
保王欽若為資政殿大學士仍令日赴資善堂侍皇太
子講讀十一月乙卯令勸農使兼提點刑獄官自今
以提點刑獄勸農使副為稱修尚書省命龍圖閣學
士陳堯咨總其事庚申内出聖製七百二十二卷示
輔臣壬戌宰臣丁謂等請鏤板宣布仍命禁中别創殿
閣緘藏詔可尋於龍圖閣後修築是為天章閣又請令
中書樞密院取時政記中盛美之事别為聖政錄從之
仍命錢惟演王曾編次乙丑對輔臣於承明殿帝曰
朕邇來寢膳頗漸康復然軍國之事未免勞心今太子
年德漸成皇后賢明臨事平允深可付託欲令太子蒞
政於外皇后居中詳處卿等可議之輔臣請令中書樞
密院大臣各兼東宫職任帝許之自寇凖貶斥丁謂
浸擅權至除吏不以聞李迪憤懣嘗慨然語同列曰迪
起布衣十餘年至宰相有以報國死且不恨安能附權
臣為自安計乎及議兼職時迪已帶少傅宜得中書侍
郎尚書謂執不可第兼左丞迪不能堪變色而起丙寅
晨朝待漏謂又欲以林特為樞密副使仍領賓客迪曰
特去歲遷右丞今年改尚書入東宫皆非公選物議未
息況已奏除詹事何可改也因詬謂引手版欲擊之謂
走得免同列極意和解不聽遂入對於長春殿内臣奉
制書置榻前帝曰此卿等兼東宫官制書也迪進曰東
宫官屬不當增置臣不敢受此命因斥謂姦邪弄權私
林特錢惟演而嫉寇凖特子殺人寢而不治凖無罪遠
斥惟演以姻家使預政曹利用馮拯相為朋黨臣願與
謂同下憲司置對頃之謂迪等先退獨留樞密使副議
之帝怒甚初欲付御史臺利用拯曰大臣下獄不惟深
駭物聽況丁謂本無紛競之意而李迪置對亦未合時
宜帝曰曲直未分安得不辨既而意稍解乃曰朕當即
有處分惟演進曰臣與謂姻親忽加排斥願退就班列
帝慰諭久之乃命學士劉筠草制各降秩一級罷相謂
知河南府迪知鄆州制書猶未出丁卯迪請對於承明
殿又請見太子於内東門其所言不傳而謂隂圖復入
惟演亦恐謂出則已失援白帝欲留之并請留迪因言
契丹使將至宰相絶班馮拯舊臣可任中書帝可之戊
辰命謂以戶部尚書迪以戶部侍郎歸班事頗迫遽其
制詞舍人院所草也筠所草制訖不行是日惟演及中
正曾等並如初議遷秩領東宫官而太子議政詔書及
拯利用等制皆格己巳謂入對於承明殿帝詰所爭狀
謂曰非臣敢爭乃李迪忿詈臣耳臣願復留遂賜坐左
右欲設墪謂顧曰有旨復平章事乃更以杌進於是入
内都知張景宗副都知鄧守恩傳詔送謂赴中書令依
舊視事仍詔迪出知鄆州謂始傳詔令筠草復相制筠
不奉詔乃更召晏殊筠自院出遇殊樞密院南門殊側
面而過不敢揖蓋内有所愧也先是帝久不豫語言或
錯亂嘗盛怒語輔臣曰昨夜皇后以下皆之劉氏獨留
朕於宫中衆皆不敢應迪進曰果如是何不以法治之
良久帝寤曰無是事也后適在屏閒聞之由是惡迪迪
所以不得留非但謂等媒糵亦中宫意爾(考異拜罷錄云迪欲兼左)
(丞王曾等以為不可又云迪語極喧戾上連叱之又云上稱迪無禮又云時契丹使將至宰相絶班且欲復相)
(謂錢惟演請并留迪王曾等謂無過曲在迪請令出三兩月復召之此皆陳繹私意曲筆與正史實錄及諸家)
(書並不合今不取獨所云惟演請并留迪或不妄盖迪與謂初並出守尋復留不知何故當是從惟演議耳然)
(惟演實為謂計當時不得已且并留迪故謂卒留而迪竟出也龍川别志載二相忿爭事又與實錄正史不同)
(且云劉筠辭不草制乃命錢惟演按此時惟演已副樞密别志誤矣記聞亦以為草制者惟演也今皆不取然)
(留丁謂出李迪其謀實自惟演但不當草制而草制者少實晏殊也御史臺記劉筠傳云十一月丙辰除丁謂兼)
(傅馮拯與曹利用並兼少保筠當制麻入未宣迪謂忿爭於帝前戊辰筠復直謂罷為戶書知河南迪罷為戶)
(侍知鄆州拯為昭文曾為集賢制既入謂復留要筠改制筠不從卒命他學士為之拯遂為集賢曾依舊為副)
(樞此記載王曾事與他書不同當考宋綬作筠墓銘亦云上在東宫始議邦政以樞輔備三孤筠當上麻入而)
(事遽易丞相要筠改詔筠拒不往卒命他學士為之然則迪謂等初領東宫職及罷相兩制皆筠所草也)
庚午詔自今除軍國大事仍舊親決餘皆委皇太子與
宰臣樞密使已下就資善堂參議行之皇太子上表陳
讓優詔不允初議欲令太子總軍國事丁謂以為不可
曰即日上體平何以處此李迪曰太子監國非古制耶
力爭不已迪既罷出故有是詔(考異迪傳以為此詔在迪未罷相時盖誤也考)
(十八日上對輔臣語則可知此詔與昨詔異矣)以馮拯為右僕射中書侍郎
兼少傅平章事辛未詔自今羣臣五日于長春殿起
居餘隻日視朝於承明殿壬申皇太子見宰相樞密
使於資善堂諸司職掌以次參謁十二月丁丑朔翰
林學士楊億卒諡曰文錄其子紘為奉禮郎億天性穎
悟於書無所不覽自唐大中後詞氣衰濫國朝稍革其
浮至億乃振起風采與古之作者並駕學者翕然宗尚
文思敏速不加點竄對客談笑揮毫無廢而精密有規
裁尤長典章制度之事時多取正喜誨誘後進賴以成
名者甚衆性耿介敦尚名節多周給親友所得廪賜隨
盡然剛勁寡合時有挾邪說以進者戲億曰君子知微
知彰知柔知剛億應聲答曰小人不恥不仁不畏不義
范仲淹嘗稱之曰公以命世之才其位不充故天下知
公之文而未知公之道也其見重如此乙酉皇太子
親政詔内臣傳禀須覆奏自是輔臣每會議皇太子秉
笏南面而立中書樞密院以本司事逓進承令旨時政
之外京朝幕職州縣官使臣禁卒咸引對焉事畢接見
輔臣如常禮丁酉以資政殿大學士司空王欽若為
山南東道節度使同平章事判河南府初欽若與丁謂
善援引至兩府及謂得志稍叛欽若欽若恨之時帝不
豫久事多遺㤀欽若先以太子太保在東宫位三少上
謂不悦因改授司空欽若宴見帝問曰卿何故不之中
書對曰臣不為宰相安敢之中書帝顧都知送欽若詣
中書視事謂令設饌以待之曰上命中書設饌耳欽若
既出使都知入奏以無白麻不敢奉詔因歸私第有詔
學士院降麻謂乃除欽若使相為西京留守帝但聞宣
制亦不知寤也(考異記聞載欽若入資善堂見太子位三少上丁謂方用事尋有詔欽若以太)
(子太保歸班欽若袖詔書白上臣已歸班不識詔旨上留其詔改除司空按欽若以太子太保歸班乃天禧三)
(年六月甲午初罷相時事謂猶未入中書也若已為太子太保又令歸班則詔旨果不可曉恐謂亦不至此繆)
(或記聞誤也改除司空今從實錄及本傳押赴中書視事及為使相則參取記聞及江休復雜志稍刪潤之)
閏月丁卯以嘉勒斯賚爲邊患詔陳堯叟等廵撫帝
久不豫前二日因藥餌泄瀉前後殿罷奏事乙亥力疾
御承明殿召輔臣諭以盡心輔導儲貳之意出手書一
幅付之自是體中漸平凡旬浹乃復常焉時太子雖聽
事資善堂然事皆決於后中外以為憂錢惟演后戚也
王曾說惟演曰太子幼非中宫不能立中宫非倚太子
則人心亦不附加恩太子則太子安太子安乃所以安
劉氏也惟演以為然因以白后兩宫由是益親人遂無
閒
吕中曰當時變危疑之衝錢惟演用事于中丁謂擅
權於外而馮拯曹利用亦相與為黨所幸君子之朋
黨植猶多也寇凖李迪之徒雖爭之不勝而所恃以
砥柱其中者又有曾在卒之竄丁謂而相仁祖太平
之治者王曾也
是歲天下戶九百七十一萬有竒口二千二百七十一
萬有竒趙德明始城懷遠鎮而居之號興州高麗
王詢請稱藩納貢於契丹且歸所拘人珠埒哩契丹遣
使報許之
資治通鑑後編卷三十四
