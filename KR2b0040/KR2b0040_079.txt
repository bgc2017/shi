資治通鑑後編卷七十九
刑部尚書徐乾學撰
宋紀七十九(起上辛掩茂十月盡重光大淵獻十二月凡一年有三月)
神宗體元顯道法古立憲帝德王功英文烈武欽
仁聖孝皇帝
熙寧三年冬十月辛酉詔延州毋納夏使通判寧州
鄧綰條上時政數十事以為宋興百年習安玩治當事
更化又上書言陛下得伊呂之佐作青苖免役等法民
莫不歌舞聖澤以臣所見寧州觀之知一路皆然以一
路觀之知天下皆然誠不世之良法願勿移於浮議而
堅行之其辭蓋媚王安石又貽書及頌極其佞諛安石
薦於帝驛召對方慶州有夏寇綰敷陳甚悉帝問識王
安石否曰不識帝曰今之古人也又問識吕惠卿否曰
不識帝曰今之賢人也綰退見安石欣然如舊交陳升
之馮京以綰練邊事屬安石致齋復使知寧州綰聞之
不樂訟言惠召我来乃使還邪或問君今當作何官曰
不失為館職得無為諫官乎曰正自當爾明日果除集
賢校理檢正中書孔目房公事鄉人在都者皆笑且罵
綰曰笑罵從汝好官須我為之尋同知諫院獻所著洪
範建極錫福論帝曰洪範天人自然之大法朕方欲舉
而措諸天下矯革衆弊卿當堲滛朋比德之人規以助
朕綰頓首曰敢不力行所學綰雙流人也甲子雨木
冰壬申朝謁神御殿丙子貶知慶州李復圭為保
静軍節度副使復圭興兵敗績誣禆將李信劉甫种詠
以死御史劾之故有是貶戊寅陳升之以母憂罷升
之與安石忤安石數侵辱之升之不能堪稱疾臥家逾
十旬會母喪而去貶秦鳳經略使李師中知舒州先
是管幹經略司機宜文字王韶請築渭涇上下两城屯
兵以脅武勝軍撫納洮河諸部下師中議師中以為不
便詔師中罷帥事韶又言渭源至秦州良田不耕者萬
頃願置市易司稍籠商賈之利取其贏以治田乞假官
錢為本詔秦鳳經略司以四川交子易物貨給之命韶
領市易事師中言韶所指田乃極邊弓箭手地耳又將
移市易司於古渭恐秦州自此益多事所得不補所失
王安石主韶議為削師中職徙知舒州而以竇舜卿代
且遣内侍李若愚按實若愚至問田所在韶不能對舜
卿檢索僅得地一頃地主有訟又歸之矣舜卿若愚奏
其欺安石又為謫舜卿而命韓縝縝遂附會實其事乃
進韶太子中允初師中仕州縣邸狀報包拯参知政事
或曰朝廷自此多事矣師中曰包公何能為今知鄞縣
王安石者眼多白甚似王敦他日亂天下者必斯人也
世稱其先識乙酉詔罷諸場務内侍監當翰林學
士范鎮罷先是鎮舉軾諫官王安石令謝景温劾軾舉
孔文仲制科以對策論新法不便罷歸故官鎮皆力争
之不報即上疏曰臣言不行無顔復立於朝臣論青苖
不見聽一宜去薦蘇軾孔文仲不見用二宜去李定避
持服遂不認母壊人倫逆天理而欲以為御史反為之
罷舍人逐臺諫王韶上書肆意欺㒺以興造邊事事敗
則置而不問反為之罪帥臣不用蘇軾則掎摭其過不
悅孔文仲則遣之還任以此二人况彼二人事理孰是
孰非孰得孰失其能逃聖鑒乎因復極言青苖之害且
曰陛下有納諫之資大臣進拒諫之計陛下有愛民之
性大臣用殘民之術疏入安石大怒持其疏至手顫乃
自草制極詆之以戶部侍郎致仕凡所宜得恩典悉不
與鎮表謝略曰願陛下集羣議為耳目以除壅蔽之奸
任老成為腹心以養中和之福天下聞而壮之蘇軾往
賀曰公雖退而名益重矣鎮愀然曰君子言聽計從消
患於未萌使天下隂受其賜無智名無勇功吾獨不得
為此使天下受其害而吾享其名吾何心哉日與賓客
賦詩飲酒或勸使稱疾杜門鎮曰死生禍福天也吾其
如天何知山隂縣烏程陳舜俞自劾違旨不散青苖
錢謫監南康軍鹽酒稅五年而卒舜俞始嘗棄官歸居
秀之白牛村日與劉渙跨雙犢縦尋山壑因自號白牛
居士蘇軾哭之以文稱其學術才能兼百人之器一斥
不復士大夫識與不識皆深悲之云又有樂京劉蒙亦
皆以役法廢黜京知長葛縣白提舉常平官言助役不
便使之條析又不報因不肯治縣事自列求去坐奪官
蒙知湖陽縣常平使者召會諸縣令議免役法蒙以為
不便不肯與議退而條上其害即投劾去京荆南人蒙
渤海人也陕西宣撫使下令分義勇戍邊選諸軍驍
勇士募市井惡少年為竒兵調民造乾糒悉修城池楼
櫓關輔騷然知永興軍司馬光上疏極言公私困敝不
可舉事而永興一路皆内郡繕治非急宣撫之令皆未
敢從若乏軍興臣當任其責於是一路獨得免十一
月戊子賑河北饑民徙京西者己丑官節行之士二
十一人壬辰蠲陕西蕃部貸糧甲辰夏人寇大順
城都監燕達等擊走之丁未客星出婁開封府判
官祠部郎中趙瞻因出使得奏事帝問卿為監司久知
青苖法便乎對曰青苖法唐行之於季世擾攘中掊民
財誠便今陛下欲為常久計愛養百姓誠不便王安石
隂使其黨俞充誘瞻曰當以知雜御史奉待瞻不應由
是不得留京師出為陕西轉運副使乙卯以韓絳兼
河東宣撫使凡機事不可待報者聽便宜施行授以空
名告敕得自除吏朝廷命諸道議更役法梓州路轉
運使汲人韓璹首建併綱減役之制綱以數計者百二
十有八衙前以人計者二百八十有三於是省役人五
百又請裁定諸州衙簿王安石言璹所言皆久為公私
病監司背公邀譽莫之或恤而璹獨能體上意宜加賞
乃下詔褒璹賜帛二百匹入為鹽鐡副使十二月乙
丑立保甲法時王安石言先王以農為兵今欲公私財
用不匱為宗社長久計當罷募兵用民兵乃立保甲其
法十家為保選主戶有幹力者一人為保長五十家為
大保選主戶物産最高者一人為大保長十大保為一
都保選主戶有行止材勇為衆所伏者為都保正又以
一人為之副應主客戶两丁以上選一人為保丁授之
弓弩教之戰陣每一大保夜輪五人往来巡警遇有盗
晝時聲鼓大保長以下率保丁追捕如盗入别保逓相
擊鼓應接襲逐凡告捕所獲以賞格從事同保犯強盗
殺人強姦略人傳習妖教造畜蠱毒知而不告依律伍
保法餘事非干已及非敕律所聽糾皆無得告雖知情
亦不坐若於法鄰保合坐罪者乃坐之其居停強盗三
人經三日保鄰雖不知情科失覺罪逃移死絶同保不
及五家併他保有自外入保者收為同保戶數足則附
之俟及十家則别為保置牌以書其戶數姓名提點刑
獄趙子幾迎安石意請先行於畿縣詔從之遂推行於
永興秦鳳河北東西五路以達於天下於是諸州籍民
為保甲日聚而教之禁令苛急往往去為盗郡縣不敢
以聞判大名府王拱辰抗言其害曰非止困其財力奪
其農時是以法驅之使陷於罪罟也浸滛為大盗其兆
已見縱未能盡罷願裁損下戶以紓之主者指拱辰為
沮法拱辰曰此老臣所以報國也抗章不已帝悟由是
下戶得免丁卯以韓絳王安石並同中書門下平章
事翰林學士承旨王珪参知政事絳開幕府於延安詔
即軍中拜之前一日使者數輩召珪珪入帝御小殿得
旨草制相安石因出御批示珪曰已除卿参知政事翼
日命果下珪為翰林學士典内外制十八年嘗因齋宫
賦詩有所感歎帝聞而憐之遂有是拜庚午夏人寇
鎮戎軍三川砦巡檢趙普伏兵邀擊敗之戊寅行免
役法先是詔條例司講立役法條例司言使民出錢募
人充役即先王致民財以禄庶人在官者之意命吕惠
卿曾布相繼草具條貫踰年始成計民之貧富分五等
輸錢名免役錢若官戶女戶寺觀单丁未成丁者亦等
第輸錢名助役錢凡輸錢先視州若縣應用顧直多少
随戶等均取顧直又增取二分以備水旱欠闕謂之免
役寬剰錢用其錢募人代役既試用其法於開封府遂
推行於諸路既而東明縣民數百詣開封府訴降等第
帝知之以詰安石安石力言外間扇搖役法者謂輸多
必有贏餘若羣訴必可免彼既聚衆僥倖苟受其訴與
免輸錢當仍役之帝乃盡用其言尋以臺諫多論奏因
謂安石宜少裁之安石曰朝廷制法當斷以義豈須規
規恤淺近之論耶司馬光言上等戶自来更互充役有
時休息今使歲出錢是常無休息之期下等戶及單丁
女戶從来無役今盡使之出錢是鰥寡孤獨之人俱不
免役夫力者民之所生而有穀帛者民可耕桑而得至
於錢者縣官之所鑄民之所不得私為也今有司立法
惟錢是求歲豊則民賤糶其穀歲凶則伐桑棗殺牛賣
田得錢以輸民何以為生乎此法卒行富室差得自寬
貧者困窮日甚矣帝不聽賜西蕃董氊詔并衣帶鞍
馬庚辰命王安石提舉編修三司令式時天下以新
法騷然邵雍屏居於洛門人故舊仕州縣者皆欲投劾
而歸以書問雍雍曰正賢者所當盡力之時新法固嚴
能寡一分則民受一分之賜矣投劾何益邪是歲賑
河北陕西旱饑除民租交阯入貢廣源下溪州蠻
来附
熙寧四年春正月己丑韓絳使种諤襲夏人敗之絳素
不習兵事開幕府於延安措置乖方選蕃兵為七軍復
以諤為鄜延鈐轄知青澗城信任之命諸將皆受其節
制衆皆怨望絳與諤謀出兵取横山安撫使郭逵曰諤
狂生耳朝廷徒以种氏家世用之必誤大事絳奏逵沮
撓軍事召還之諤尋敗夏人於囉兀因以衆二萬城焉
自是夏人日聚兵為報復計呂公弼言諤稔邊患不便
宜戒之弗聽已而絳言諤入夏之功乞加旌賞詔從之
壬辰王安石請鬻天下廣惠倉田為河北東西陕西
京東四路常平倉本從之乙未渝州部夷梁承秀等
叛命䕫州路轉運使孫構討平之承秀與其黨李光吉
王兖導生獠入寇巡檢李宗閔等戰死轉運判官張詵
請討之選構為使倍道之官至則遣浯州豪杜安行募
千人往襲自督官軍及黔中兵擊其後斬承秀入討二
族火其居餘衆保黑崖嶺黔兵從間道夜譟而進光吉
墜崖死兖自縛降以其地建南平軍構博平人也丁
酉朝謁太祖太宗神御殿庚子幸集禧觀宴從臣又
幸大相國寺御宣德門觀燈先是括坊監牧馬餘地
立田官令專掌稼政以資牧養之用案原武單鎮洛陽
沙苑淇水安陽東平七監地餘良田萬七千頃賦民以
收芻粟從樞密副使邵亢請也至是河北屯田司屡言
豊歲所入亦不償費詔沿邊屯田不以水陸悉募民租
佃罷屯田務牧其兵為州廂軍丁未立京東河北賊
盗重法庚戌罷永興軍買鹽鈔場辛亥以著作佐
郎朱明之為崇文院校書明之王安石妹壻也二月
丁巳朔罷詩賦及明經諸科以經義論策試進士先是
議更貢舉法帝以蘇軾言為是他日以問王安石安石
曰不然今人材乏少且學術不一異論紛然此盖不能
一道德故也欲一道德則必脩學校欲脩學校則貢舉
法不可以不變趙抃亦是軾議安石曰若謂此科常多
得人自緣仕進别無他路其間不容無賢以為科法已
善則未也今以少壯時當講求天下正理乃閉門學作
詩賦及其入官世事皆所不習此乃科法敗壊人材致
不如古帝以為然已而中書言古之取士皆本學校道
德一於上習俗成於下其人材皆足以有為於世今欲
追復古制則患於無漸宜先除去聲病對偶之文使學
者得專意經術以俟朝廷興建學校然後講求三代所
以教育選舉之法施之天下於是罷明經及諸科進士
試詩賦各占治易詩書周禮禮記一經兼以論語孟子
每試四場初本經次兼經大義凡十道次論一首次策
三道禮部試即增二道中書撰大義式頒行試義者須
通經有文采乃為中格不但如明經墨義粗觧章句而
已取諸科觧名十分之三增進士額其殿試則專以策
限千字以上分五等第一等二等賜進士及第三等賜
進士出身第四等賜同進士出身第五等賜同學究出
身置京東西陕西河東河北路學官使之教導辛
酉詔治吏沮格青苖法者甲子以曾布檢正中書五
房公事布每事白王安石即行之或謂布當白兩参政
蓋指馮京王珪也布曰丞相已議定何問彼為俟敕出
令押字耳戊辰詔賑河北民乏食者賻恤西界戰死
軍人壬申進封高密郡王頵為嘉王癸酉詔審官
院所定人赴中書察堪任者引見甲戍賜討渝州夷
賊兵特支錢丁丑禱雨詔增漳河等役兵三月
丁亥夏人陷撫寧諸城初种諤進築永樂川賞逋嶺二
砦分遣都監趙璞燕達築撫寧故城及分荒堆三泉吐
渾川開光嶺葭蘆州四砦與河東路修築各相去四十
餘里已而夏人来攻順寧砦遂圍撫寧折繼昌高永能
等擁兵駐細浮圖去撫寧咫尺囉兀兵勢尚完諤在綏
德節制諸軍聞夏人至茫然失措欲作書召燕達戰悸
不能下筆顧運判李南公涕泗不已由是新築諸堡悉
陷將士沒者千餘人果不出郭逵所料云會慶州軍叛
詔罷西師棄囉兀城䕫州路轉運使孫構言杜安行
等討夷賊斥地七百里詔遣著作佐郎章惇乘驛同轉
運司制置以聞先是李承之薦惇於王安石安石曰聞
惇極無行承之曰顧其才可用耳公誠與語自當愛之
安石見惇惇素辨又善迎合安石大喜恨得之晚戊
子慶州廣銳卒叛轉運司以聞帝召二府出奏示之深
以用兵為憂樞密使文彦博曰朝廷行事務合人心宜
兼采衆論不當有所偏聽陛下厲精求治而人心未安
蓋更張之過也祖宗法制未必皆不可行但有廢墜不
舉之處耳馮京曰府界溉淤田又脩差役作保甲人極
勞敝帝曰詢訪隣近百姓皆以免役為喜蓋雖令出錢
而復其身役無追呼刑責之虞人自情願故也彦博又
言祖宗法制具在不須更張以失人心王安石曰法制
具在則財用宜足中國宜強今皆不然未可謂之法制
具在也詔討慶州叛卒平之庚寅詔諸路置學官
州給四十頃以贍士并置小學教授辛卯詔察奉行
新法不職者癸卯減河東陕西路囚罪一等徒以下
釋之民緣軍事科役者蠲其租賦丙午种諤坐陷撫
寧堡責授汝州團練使潭州安置尋再貶賀州别駕
丁未韓絳坐興師敗衂罷以本官知鄧州辛亥錄唐
李氏後都水監丞宋昌言從内侍程昉之議請浚漳
河役兵萬人袤一百六十里帝患財用不足文彦博曰
足財用在乎安百姓安百姓在乎省力役且河久不開
不出於東則出於西利害一也今發夫開治徙東從西
何利之有會京東河北風變異常民大恐帝手詔中書
令省事安静以應天變漳河之役妨農来歲為之未晚
夏四月丙辰朔恤刑壬戌遣環慶都鈐轄幵贇以
兵屯邠涇河中以備西夏癸亥罷陕西交子法丁
卯以鄧綰為侍御史知雜事判司農寺時新法皆出司
農而吕惠卿居憂曾布不能獨任其事王安石欲藉綰
以威衆故有是命綰言判亳州富弼責蒙城官吏散常
平錢穀妄追縣吏重笞之又遣人持小札下諸縣令未
得依提舉司牒施行本州簽判管勾官徐公衮以書諭
諸縣使勿奉行詔令乞盡理根治詔送亳州推勘院其
富弼止令案後收坐以聞弼上言臣凡三奏乞獨坐臣
且云青苖一事天下之人皆知為害愈久愈深臣来本
州不散錢斛願當嚴譴雖死無悔其餘徐公衮以下州
縣吏望聖慈察其情理特與矜貸癸酉以司馬光判
西京御史臺先是光在永興以言不用乞判留臺不報
又上疏曰臣不才最出羣臣之下先見不如吕誨公直
不如范純仁程顥敢言不如蘇軾孔文仲勇决不如范
鎮此數人者覩安石所為抗章對策極言其害而鎮因
乞致仕臣聞居其位者必憂其事食其禄者必任其患
苟或不然是為盗竊臣雖無似嘗受教於君子不敢為
盗竊之行今陛下唯安石是信安石以為賢則賢以為
愚則愚以為是則是以為非則非諂附安石者謂之忠
良攻難安石者謂之讒慝臣才識固安石之所愚議論
固安石之所非今日所言於陛下亦安石之所謂䜛慝
者也若臣罪與范鎮同則乞依鎮例致仕若罪重於鎮
或竄或誅唯陛下裁處久之乃從其請光既歸洛絶口
不論事甲戌詔司農寺月進諸路所上雨雪狀以
前大理評事常秩為右正言直集賢院管幹國子監秩
汝隂人屡徵不起詔郡以禮敦遣毋聽秩辭至是始詣
闕對垂拱殿帝問秩先朝累命何為不起對曰先帝亮
臣之愚故得安閭巷今陛下嚴詔趣廹是以不敢不来
非有所决擇去就也帝悅問今何道免民於凍餒對曰
法制不立庶民食侯食服侯服此今日大患也臣才不
適用願得辭歸帝曰既来安得不少留異日不能用卿
乃當去耳遂拜是命尋遷天章閣侍講同修起居注仍
使供諫職秩平居為學求自得王回里中名士也每見
秩與語輒欿然自以為不及歐陽修胡宿呂公著王陶
沈遘王安石皆稱薦之翕然名重一時秩屏居有年世
以為無宦情及安石更法天下沸騰秩見所下令獨以
為是一召即起任諫争列侍從低首抑氣無所建明聞
望日損秩長於春秋及安石廢春秋秩遂盡諱其學時
論以此薄之權開封府推官蘇軾罷初軾直史館王
安石贊帝以獨斷專任軾因試進士發策以晉武平吴
獨斷而克苻堅伐晉獨斷而亡齊桓專任管仲而覇燕
噲專任子之而敗事同功異為問安石見之大怒使侍
御史謝景温論奏其過窮治無所得軾遂請外至是出
通判杭州時新法日下軾於其間每因法以便民民頼
以安丙子遣使按視宿亳等州災傷仍令修飾武備
壬午定進士考轉官五月甲午右諫議大夫提舉
崇福宮致仕吕誨卒誨初求致仕表言臣本無宿疾偶
值醫者用術乖方妄投湯劑率情任意差之指下禍延
四肢寖成風痺非秖惮&KR0979;盭之苦又將虞心腹之變勢
已及此為之奈何雖一身之微固不足恤而九族之托
良以為憂蓋以身疾喻朝政也疾亟猶旦夕憤嘆以天
下事為憂司馬光往省之至則目已瞑聞光哭蹶然而
起張目強視曰天下事尚可為君實勉之遂卒光為誌
其墓初誌未成河南監牧使劉航自請書既見其文遲
迴不敢書航之子安世曰成吾父之美可乎代書之航
又隂戒吕氏諸子勿摹本示人恐非三家之福時蔡延
禧欲中光厚賂刻工摹獻安石安石得之懸壁省覽且
謂其門下士曰君實此誌西漢之文也壬寅詔許富
弼養疾西京丙午高麗来貢高麗為遼所阻不通中
國者四十三年至是福建轉運使羅拯令商人黃貞招
接通好高麗王徽乃因貞還移牒福建願備禮朝貢拯
以聞朝議謂可結以謀遼乃命拯諭意徽遂遣其民官
侍郎金悌等由登州入貢自是復與中國通朝貢相繼
辛亥詔宗室率府副率以上遭父母喪及嫡孫承重並
觧官行服壬子詔恩冀等州灾傷遣使賑恤蠲其稅
御史中丞楊繪言東明等縣百姓千餘人詣開封府
訴超升等第出助役錢事本府不受遂突入王安石私
第安石諭云此事相府不知仍問汝等来知縣知否皆
言不知又詣御史臺臣以本臺無例收接訴狀諭令散
去退而訪問乃司農寺不依諸縣元定戶等却以見管
戶口量第定出役錢數付諸縣各令管認别造簿籍前
農務而畢臣竊謂凡等第升降蓋視人家産高下乃得
其實今乃自司農寺先畫數令本縣依數定簿豈得民
無争訴哉判司農寺乃鄧綰曾布一為知雜一為都檢
正非臣言之誰敢言者王安石指陳繪言為不然帝遂
置而弗問初保甲法行鄉民驚優至有截指斷腕以
避丁者知開封府韓維言之帝以問王安石安石曰此
固未可知就令有之亦不足怪為天下者如止欲任民
情所願而已則何必立君而為之建官置吏也大抵保
甲法不特除盗固可漸習為兵且省財費惟陛下果斷
不恤人言以行之安石由此益惡維帝欲命維為御史
中丞維以兄絳居政府力辭安石因言維善附流俗以
非上所建立乞允其請會文彦博求去帝曰密院事劇
當除韓維佐卿明日維奏事殿中以言不用力請外帝
曰卿東宫舊人當留輔政維對曰使臣言得行勝於富
貴若緣攀附舊恩以進非臣之願也遂出知襄州六
月丁巳河北饑民為盗者減死刺配戊午監察御史
衷行東光劉摯上疏曰君子小人之分在義利而已小
人才非不足用特心之所向不在乎義故希賞之志每
在事先奉公之心每在事後陛下有勸農之意今變而
為煩優陛下有均役之意今倚以為聚歛其愛君憂國
者皆無以容於其間今天下有喜於敢為之論有樂於
無事之論彼以此為流俗此以彼為亂常畏義者以進
取為可恥嗜利者以守道為無能此風寖長漢唐之黨
禍必起矣願陛下虚心平聽審察好惡收過與不及之
俗使歸於大中之道摯初除御史未及陛對即奏論亳
州獄起小人意在傾富弼以市進今弼已得罪願少寬
之又言程昉開漳河調發猝迫人不堪命趙子幾擅升
畿縣等使納役錢縣民日數千人遮訴宰相亰師喧然
何以示四方張靚王廷老擅增兩浙役錢督賦嚴急人
情嗟怨此皆欲以羡餘希賞願行顯責明朝廷本無聚
歛之意及入見帝面賜褒諭因問卿從學王安石耶安
石極稱卿器識對曰臣東北人少孤獨學不識安石也
退即上是疏安石不悅庚申羣臣三上尊號曰紹天
法古文武仁孝帝不許甲子知青州歐陽修以太子
少師觀文殿學士致仕修以風節自持既連被汙衊年
六十即乞謝事及守青州上疏請止散青苖錢王安石
惡之修求歸益切馮京請留之安石曰修善附流俗以
韓𤦺為社稷臣如此人在一郡則壊一郡在朝廷則壊
朝廷留之何用帝以為然時賢士多引去以避安石楊
繪上疏言老成人不可不惜今舊臣告歸或屏於外者
悉皆未老范鎮年六十有三吕誨五十有八歐陽修六
十有五而致仕富弼六十有八而引疾司馬光王陶皆
五十而求散地陛下可不思其故耶甲戌富弼坐沮
格青苖落使相以佐僕射徙判汝州王安石曰弼雖謫
猶不失富貴昔鯀以方命殛共工以象恭流弼兼二罪
止奪使相何由沮姦帝不答弼行過應天謂判府張方
平曰人固難知方平曰謂王安石乎亦豈難知者方平
頃知皇祐貢舉或稱安石文學辟以考校既至院中之
事皆欲紛更方平惡其為人檄之使出自是未嘗與語
也弼有愧色蓋弼亦素善安石云秋七月辛邜北亰
新堤第四等五埽决漂溺館陶永濟清陽以北遣内侍
都知張茂則乘驛相視甲子賑恤兩浙水灾丁酉
貶監察御史裏行劉摯監衡州鹽倉御史中丞楊繪罷
為翰林侍讀學士摯上疏論率錢助役有十害會繪亦
言其不便前後凡四奏又論提刑趙子幾怒知東明縣
賈蕃不禁遏縣民使訟助役事摭以他故下蕃於獄而
自鞫之是希王安石意旨而陷無辜於法也摯亦言子
幾捃摭賈蕃欲箝天下之口乞按其罪安石大怒使知
諫院張璪取繪摯所論作十難以詰之璪辭不為判司
農寺曾布請為之既作十難且劾繪摯欺誕懷向背詔
下其疏於繪摯使各分析以聞繪懼謝罪摯奮然曰為
人臣豈可壓於權勢使天子不知利害之實即條對所
難以伸其說曰助役歛錢之法有大臣及御史主之於
内有大臣親黨為監司提舉官行之於諸路其勢甚易
矣然曠日彌年終未有定論者為不順乎民心也臣待
罪言責采士民之說以聞職也今乃遽令分析交口相
直無乃辱陛下耳目之任乎謂有向背則臣所向者義
所背者利所向者君父所背者權臣願以臣章并司農
奏宣示百官考定當否不報明日復上疏曰陛下夙夜
勵精以親庶政而天下未至於治安者誰致之耶陛下
即位以来注意責成以望太平而自以太平為已任得
君專政者是也二三年間開闔動搖舉天地之内無一
民一物得安其所者蓋自青苖之議起而天下始有聚
歛之疑青苖之議未允而均輸之法行均輸之法方擾
而邊鄙之謀動邊鄙之禍未艾而漳河之役作漳河之
害未平而助役之事興至於水利則勞民而無功行淤
田則費大而不效併省州縣則諸路莫不強民以應令
其議財則市井屠販之人皆召至政事堂其征利則下
至於歷日而官自鬻之推此而往不可究言輕用名器
混淆賢否忠厚老成者擯之為無能侠少儇辨者取之
為可用守道憂國者斥之為流俗敗常害民者稱之為
通變凡政府謀議經畫獨與一掾屬决之然後落筆同
列預聞反在其後故奔走乞丐之人其門如市今西夏
之欵未入反側之兵未安三邊瘡痍流潰未定河北大
旱諸路大水民勞財乏縣官減耗聖上憂勤念治之時
而政事如此皆大臣誤陛下而大臣所用者誤大臣也
疏奏安石欲竄摯嶺外帝不許但謫監倉繪尋出知鄭
州璪亦落職遣察訪使徧行諸路促成役書庚子詔
宗室不得祀祖宗神御丁未詔唐鄧給流民田八
月癸丑朔遣官體量陕西差役新法及民間利害甲
寅詔郡縣保甲與賊鬪死傷者給錢有差庚申復春
秋三傳明經取士王安石初欲釋春秋以行世而孫覺
之經觧已出一見而忌之自知不能復出其右遂詆聖
經至目為斷爛朝報故貢舉不以取士楊繪嘗言當復
安石不許至是帝特命復之癸酉置洮河安撫司命
王韶領其事初議取河湟自古渭寨接青唐武勝軍應
招納蕃部市易募人營田等事韶悉主之遂至秦會諸
將以蕃部俞龍珂在青唐最大渭源羌與夏人皆欲羈
縻之議先致討韶因按邊引數騎直抵其帳論以成敗
遂留宿明旦两種皆遣其豪随韶以東龍珂率其屬十
二萬口内附既歸朝自言平生聞包中丞朝廷忠臣乞
賜姓包氏帝如其請賜姓包名順己卯以前旌德縣
尉王雱為太子中允崇政殿說書雱安石子也為人剽
悍隂刻無所顧忌性敏甚未冠已著書數萬言年十三
得秦卒言洮河事歎曰此可撫而有也使西夏得之則
吾敵強而邊患博矣故安石力主王韶議初舉進士調
旌德尉著策二十餘篇極論天下事時安石執政所用
多少年雱亦欲與選乃與父謀曰執政子雖不可預事
而經筵可處安石欲帝知而自用乃以雱所作策鏤板
鬻於市遂傳達於帝鄧綰曾布又力薦之召見而有是
命安石更張政事雱實導之常稱商鞅為豪傑之士且
言不誅異議者法不行安石與程顥語雱囚首跣足攜
婦人冠以出問父所言何事曰以新法數為人所阻故
與程君議雱大言曰梟韓琦富弼之頭於市則法行矣
安石遽曰兒誤矣顥曰方與參政論國事子弟不可預
始退是月河溢澶州曺村埽决鎮寧僉判程顥方救
護小吴相去百里州帥劉渙以事告急顥一夜馳至渙
俟於河橋顥謂渙曰曹村决京城可虞臣子之分身可
塞亦所當為請盡以廂兵見付事或不集公當親率禁
兵以繼之渙義烈士也遂以本鎮印授顥曰君自用之
顥得印不暇入城省親徑走决堤諭士卒曰朝廷養爾
輩正為緩急耳爾知曺村決則注京城乎吾與爾輩以
身捍之衆皆感激自效論者或以為勢不可塞徒勞人
耳顥命善泅者銜細䋲以度決口水方奔注達者百一
卒引大索以濟衆两岸並進晝夜不息數日而合九
月丙戌河決鄆州辛卯大饗明堂以英宗配赦天下
内外官進秩有差庚子夏國主秉常遣使入貢表乞
綏州城願依舊約詔答曰前已降詔更不令交塞門安
遠二砦綏州亦不給還今復何議俟定界畢别進誓表
回頒誓詔恩賜如舊癸卯增選人奉鬻諸路坊場
河渡募人承買收取其利歲得錢六百九十八萬餘緡
穀帛九十七萬石匹有竒冬十月壬子朔罷差役法
使民出錢募役立選人及任子出官試律令法丙
辰置樞密院檢詳官以鮮于侁為利州轉運副使初
助役法行詔監司各定所部助役錢數利州路轉運使
李瑜欲定四十萬侁時為判官争之曰利州民貧地瘠
半此可矣瑜不從遂各為奏時諸路役書皆未就帝是
侁議諭司農曾布使頒以為式因黜瑜而擢侁副使兼
提舉常平先是王安石居金陵有重名士大夫期以為
相侁惡其沽激要君常語人曰是人若用必壊亂天下
及安石用事侁乃上書論時政曰可為憂患者一可為
太息者二其他逆治體而召民怨者不可概舉其意專
指安石安石怒毁短之帝稱其有文學可用安石曰何
以知之帝曰有章奏在安石乃不敢言既為副使部民
不請青苖錢安石遣吏詰之侁曰青苖之法願取則與
民自不願豈能強之哉蘇軾稱侁上不害法中不廢親
下不傷民以為三難戊辰立太學生三舍法初國子
生以京朝七品以上子孫應廕者為之太學生以八品
以下子孫及庶人之俊異者為之試論策經義如進士
法及帝即位尤垂意儒學自京師至郡縣既皆有學歲
時月各有試程其藝能以差次升舍其最優者為上舍
免發解及禮部試而特賜之第遂專以此取士又累增
太學内舍生至九百人至是侍御史鄧綰言國家治平
百餘年雖有國子監僅容釋奠齋庖而生員無所容至
於太學未嘗營建止假錫慶院廊廡數十間生員纔三
百人請以錫慶院為太學仍修武成王廟為右學上以
擬三王四代膠庠序學東西左右之制下則無後於漢
唐生員學舍之盛乃詔盡以錫慶院及朝集院西廡建
講書堂齋舍直廬略具自主判官外增置直講為十員
率二員共講一經令中書遴選或主判官奏舉釐生員
為三等始入太學為外舍初不限員後定額七百人外
舍升内舍員二百内舍升上舍員一百各執一經從所
講官受學月考試其業優等以次升上舍免發觧及禮
部試召試賜第其正錄學諭以上舍生為之經各二員
學行卓異者主判直講復薦於中書奏除官初蘇頌子
嘉在太學國子監直講顔復嘗策問王莽後周變法事
嘉極論其非擢優等蘇液密寫以示曾布曰此輩倡和
非毁時政布大怒責張璪曰君以諫官判監學官與生
徒非毁時政而竟不弹劾遂以告王安石安石大怒盡
逐諸學官以李定常秩同判監選用學官非執政所喜
者不與陸佃黎宗孟葉濤曾肇沈季良與選季良安石
妹壻濤其姪壻佃門人肇布弟也佃等夜在安石齋授
口義旦至學講之無一語出已其設三舍蓋亦欲引用
其黨也壬申以西京國子監教授王安國為崇文院
校書安國官滿至京師帝以其兄安石故賜對帝曰卿
學問通古今以漢文帝為何如主對曰三代以後未有
也帝曰但恨其才不能立法更制爾對曰文帝自代来
入未央宫定變俄頃恐無才者不能至用賈誼言待羣
臣有節專務以德化民海内興於禮樂幾至刑措則文
帝加有才一等矣帝曰王猛佐符堅以蕞爾國而令必
行今朕以天下之大不能使人何也曰猛教堅以峻刑
致秦祚不傳世今刻薄小人必有以是誤陛下者誠專
以堯舜三代為法則下豈有不從者乎又問卿兄秉政
外論謂何曰恨知人不明聚歛太急爾帝不悅由是别
無恩命止授崇文校書安國嘗力諫安石以天下洶洶
不樂新法皆歸咎於兄恐為家禍安石不聽安國哭於
影堂曰吾家滅門矣又嘗責曾布以誤惑丞相更變法
令布曰足下人之子弟朝廷變法何預足下事安國勃
然曰丞相吾兄也丞相之父吾父也丞相由汝之故殺
身破家僇及先人發掘丘壟豈得不預我耶丙子詔
罪人配流遇冬者至仲春乃遣十一月甲申詔蠲天
下見欠貸糧總計米一百六十六萬八千餘石錢十一
萬七千餘緡百姓聞詔莫不稱慶丁亥作中太一宫
從司天冬官正周琮言也壬寅開洪澤河達於淮
十二月辛亥朔詔增賜國子監錢四千緡戊午歸夏
俘己未安定郡王從式卒甲子封越國公世清為
會稽郡王丙寅省諸路廂軍乙亥崇義公柴詠致
仕子若訥襲封先是河溢衛州王供時新堤凡六埽
而決者二下屬恩冀貫御河奔衝為一帝憂之自秋迄
冬數遣使經營議者争言導河之利張茂則等謂二股
河地最下而舊防可因今堙塞者纔三十餘里若度河
之湍浚而逆之又存清水鎮河以析其勢則悍者可回
決者可塞帝然之是月令河北轉運司開修二股河上
流并修塞第五埽決口鎮寧河清卒於法不他役程昉
為都水丞恃中人之勢蔑視州郡欲盡取諸埽兵治二
股河僉判程顥以法拒昉昉請於朝命以八百人與之
天方大寒昉肆其虐用衆逃而歸州官晨集城門吏報
河清兵潰歸將入城皆相視畏昉欲弗納顥曰彼逃死
自歸弗納必為亂昉有言顥自當之即親往開門撫諭
約歸休三日復役衆歡呼而入具以事上聞得不復遣
後昉奏事過州見顥言甘而氣懾既而揚言於衆曰澶
卒之變乃程中允誘之吾必訴於上同列以告顥笑曰
彼方憚我何能為果不敢言
資治通鑑後編卷七十九
