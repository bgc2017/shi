資治通鑑後編卷二十二
刑部尚書徐乾學撰
宋紀二十二(起玄黓攝提格正月盡眧陽單閼六月凡一年有竒)
真宗膺符稽古神功讓德文眀武定章聖元孝皇
帝
咸平五年春正月壬寅謁啓聖院太宗神御殿初太祖
太宗每歲上元歷幸佛寺然後御樓觀燈帝自畢諒隂
以啓聖院太宗降誕之地聖容在焉前期往拜至望夕
乃幸他寺遂為定制李繼遷部將卧浪已等内附給
田宅甲辰以右僕射張齊賢為邠寧環慶涇原儀渭
鎮戎軍經略使判邠州令環慶涇原兩路及永興軍駐
泊兵並受齊賢節度(專為經略使自此始)初慶州發兵護芻粮詣
靈州殿中丞鄭文寳素知西邊山川險易上言必為繼
遷所敗已而轉運使陳緯果沒扵賊(三年九月事)賊進陷清
遠軍(四年九月事)文寳時居母喪即命相府召文寳詢其策
略文寳因獻河西隴右圖且言靈州可棄扵是遣王超
西討乃詔起復文寳工部員外郎同勾當陜西隨軍轉
運使事戊申以吏部郎中田錫權幹當通進銀臺司
兼門下封駁事錫再掌銀臺每覧天下章疏有言民飢
盗起及詔敕不便者悉條奏其事帝對宰臣稱錫為得
爭臣之體壬戌環慶部署張凝襲諸蕃焚族帳二百
餘斬首五千級降九百餘人癸亥改命張齊賢判永
興軍府兼馬步軍部署罷經略使之職帝謂宰相吕
蒙正等曰朕每遇將臣未嘗不與細論利害然未有能
出竒策者今已復春時汲汲經營將來猶慮不及中書
樞密院可各述所見具今歲防邊宜如何制置條列以
聞丙寅田錫言霸州乾寧軍死傷人戶又莫州奏餓
殺一十六口滄州奏全家餓死一十七戶陛下為民父
母使百姓餓死乃是陛下孤負百姓宰相調燮隂陽啓
導聖德而惠澤不下流乃是宰相孤負陛下昔伊尹作
相耻一夫不獲今餓殺人如此所謂焉用彼相若不别
進用賢臣臣恐危亂之萌不獨在邊防而在内地也
以丁謂為䕫州路轉運副使初王均叛朝廷調施黔高
溪州蠻子弟以扞賊既而熟山川道路反入為寇攻州
縣掠民男女入溪洞久不能定詔以謂為轉運使委之
經制至則命罷兵自入溪洞每渡水輒减從吏卒比至
巢穴自從者不過三二人蠻人服其恩信皆大喜其首
領田彦伊以下遂出迎謁以牛酒勞謂謂留與之飲食
歡甚喻以禍福且言赦不殺彦伊等感泣願世奉貢謂
要與俱至䕫州每渡水亦使之减所從蠻人如謂入時
及館謂與之錦袍銀帛有差盛具燕之蠻酋皆大悅比
數日請歸不許而遇之益厚間使人謂之曰公欲得所
掠漢民男女若等誠能自請歸之公必喜遣若去矣蠻
酋乃請歸所掠漢民男女謂與之約每歸一人與絹一
疋于是凡得萬餘人及歸又自臨送之蠻酋皆感泣辭
訣乃作誓刻石柱立境上謂度峽内至荆南宜備蠻險
阨之地悉置寨籍居人使自守有事則皆會禦賊無事
則散歸田里留守望者數人而已又以忠萬等州兵食
不能自給乃置忠萬等州營扵䕫州使其軍就食有事
則歸于其州峽之諸州施尤近蠻食嘗不足而道狹難
饋有鹽井之利而亦難致故售者少謂乃度巫山縣每
三十里置鋪鋪置卒三十人使往者負粟以次達施州
返者負鹽以次達巫山凡商人之得鹽巫山者比得之
他州减勞費半乃令欲巫山鹽者皆入粟扵施州扵是
施州得粟與他州等詔特遷謂戶部員外郎時溪蠻别
種有入寇者謂遣彦伊等帥其徒討擊且出兵援之凡
擒生蠻八百六十得所掠漢口四百餘復上言黔南蠻
族多善馬請置館犒給緡帛歲收市之凡謂所經畫其
後皆不能變二月廣京城衢巷狹隘詔右侍禁閤門
祗候謝德權督之德權既受詔先撤貴要邸舍羣議紛
然有詔止之德權面請曰今沮事者皆權豪軰吝僦屋
資耳非有它也臣死不敢奉詔帝不得已從之德權因
條上衢巷廣袤及禁鼓昏曉皆復長安舊制乃詔開封
府街司約遠近置籍立表令民自今無復侵占癸酉
詔曰比司帑廪者多收羡餘以為課績盖出納之際有
所重輕此可責而不可奬也宜令有司嚴加戒勵無使
復然三司嘗言衣庫副使葉守節監香藥𣙜易院歲增
八十餘萬當遷閤門副使帝謂輔臣曰守節緣財利羡
餘而遷横行何以勸邊陲效命者止為宫苑副使孫
全照至綏州言築城非便朝論亦多異同丁丑詔知天
雄軍錢若水與并代鈐轄陳興乘𫝊詳度之乙酉詔
邊士疾病戰没者冬春衣聽給其家己丑以王漢忠
為邠寧環慶路都部署三月丁酉李繼遷大集蕃部
攻陷靈州知州内客省使順州團練使裴濟死之濟在
靈州凡二年謀緝八鎮興屯田之利民甚賴焉及被圍
餉道斷絶孤城危急濟刺指血染奏求救大軍訖不至
城遂陷繼遷以州為西平府尋居之戊申事聞宰相等
上表待罪詔慰諭之己酉以王超為永興軍駐泊都
部署石普副之徙康繼英為慶州駐泊鈐轄與西南沿
邊迭為應援秦翰為環慶涇原兩路鈐轄與王漢忠李
允正同其事備賊兵之侵軼也己未親試禮部舉人
得進士益都王曾以下三十八人九經諸科百八十一
並賜及第先是命吏部侍郎陳恕知貢舉恕所取士甚
多以王曾為首及是糊名考校曾復得甲科恕歎曰曾
名世才也吾得曾不媿知人矣或謂曾曰狀元一生喫
著不盡曾正色答曰平生之志不在温飽也夏四月
錢若水上言綏州自賜趙保忠以來戶口凋殘今欲復
城之用工計百餘萬又須廣屯戍兵倍扵曩日芻粮之
給全仰河東其地隔越黃河及大小鐵碣二山又城下
有無定河緩急用師輸送艱阻且其地無險若修葺未
備蕃寇奔衝則難扵固守况此州城邑焚毁無尺椽片
瓦山林材木匱乏乞罷其役若水復詣闕面陳其事帝
甚嘉納初若水率衆過河分布軍伍咸有節制深為戍
將所伏帝知之謂左右曰若水儒臣中知兵者也壬
申詔陜西民輓送緣邊芻粮者賜租之半癸酉命田
錫以本官兼侍御史知雜仍遣中使諭旨曰知雜之任
朝廷甚難其人故以命卿仍不妨徐徐撰述或有所見
即具奏聞命北邊經度方田以限敵騎田錫請命
審官院檢前後中書劄子應三院御史二十一人中曾
有貪猥過犯者不得令在憲秩可改授他官其有清嚴
勤幹者不得令在外官詔歸本職五月乙巳判三司
催欠司楊覃上蠲放天下逋欠計八百萬請付史館從
之丙午以王顯為河陽三城節度使庚戌指揮使
馬翰請緝捕在京羣賊帝謂輔臣曰朕尹京日聞翰以
緝賊為名乃有三害都市豪民懼其糾察嘗厚賂之一
也每獲賊贓量以當死之數送官餘悉入已二也常蓄
無賴十餘軰偵察擾人三也顧其事未彰敗不欲去之
自今捕賊止委開封府勿使翰復預其事是月選河
南民丁為兵西北邊屢請益兵輔臣請以河北強壯充
選上曰初置強壯嘗諭以永不充軍吕蒙正曰闕兵非
取于民不可得也乃于河南籍丁壯為之侍御史知雜
田錫上言點集鄕兵人情不安實傷和氣六月以陳
若拙為工部郎中知處州若拙自京東轉運使被召時
三司使缺若拙自謂得之及至授刑部郎中知潭州若
拙大失望因對固辭且言嘗任三司判官及轉運使今
守湖外反類責降又言父母年老不願遠適帝曰潭州
大藩朕為方面擇人所委不在轉運使下輔相舊臣固
亦有出典大藩者若拙懇請不已乃追新受告勅而有
此命帝謂宰臣曰士大夫操修必須名實相副頗聞若
拙有能幹特遷秩委以大藩而貪進擇祿如此固當譴
降朕之用人豈以親疎為間苟能盡瘁奉公有所植立
何患名位之不至也
富弼曰帝王之使人不可不度其才度其才而使之
不容辭避則命令重矣真宗用郭䞇陳若拙守藩郡
各辭其任一固遣一責降誠得使人之術帝王任藩
郡守若容辭避則急難何以使人乎
癸酉李繼遷復以二萬騎進圍麟州詔發并代石隰州
兵援之乙亥以王超為定州路駐泊行營都部署王
繼忠副之入内都知韓守英為鈐轄己夘以知樞密
院事周瑩為永清軍節度使己酉詔益兵八千分屯
環慶涇原李繼遷率衆二萬攻麟州四面負板薄城
者五日知州衛居寳屢出竒兵突戰及募勇士縋城潜
往擊賊賊皆披靡自相蹂踐殺傷萬餘人丁丑繼遷拔
寨遁去帝對輔臣扵便殿出河北東路地圖指山川
要害曰契丹入鈔濱棣之民頗失農業今冬若再來朕
必過邢洺之北驅逐出境以安生聚吕蒙正等咸請精
選將帥責其成效車駕毋勞自行帝曰若此卿等宜各
畫必然之策以聞秋七月甲午朔日有食之丙申
以鄧州觀察使錢若水為并代經略使判并州帝新用
儒將未欲使兼都部署之名而其任實同也己亥保
靜節度使王漢忠坐西討違詔無功責左屯衛上將軍
逾月出知襄州未上道暴疾卒帝甚悼惜之詔贈太尉
命中使護喪事漢忠深沉有識略軍政甚肅又輕財好
施賓禮儒士居常讀書手不釋卷名稱甚茂以是自矜
尚故羣帥不悅之殿直安守忠鄭懷德皆乘驛詣邊受
事漢忠待之不厚遂相與捃摭漢忠密事以聞漢忠黜
死二人之力居多懷德守忠皆襄邸攀附者也乙夘
募河北丁壯丙辰遣使齎詔就終南山召种放赴闕
仍賜絹百疋錢十萬以張齊賢復條上放操行請加旌
賞故也壬戌契丹大林砦使王昭敏等來降八月
羣臣三表上尊號不允丙子沙州將曺宗夀殺其節
度使曺延祿而代之遣使入貢以宗夀為歸義軍節度
使先是麟府屯重兵皆河東輸餉雖地里甚邇而限
以長河土人利扵河東民罕至則芻粟增價帝嘗訪使
邊者言河廣才數十步九月乙未詔轉運使鄭文寳扵
定羌軍府州河上經度造橋梁人以為便戊申种放
以幅巾入見扵崇政殿命坐詢以民政邊事放曰眀王
之治愛民而已惟徐而化之餘皆謙讓不對即日授左
司諫直昭文館賜冠帶袍笏館扵都亭驛太官供膳己
酉放表辭恩命帝令宰臣召問之又知放與陳堯叟游
舊令諭旨放至中書為宰臣言主上虚懷待士如此放
固不敢以羇束為念宰臣以聞詔遂不許其讓居數日
復召見賜緋衣象笏犀帶銀魚及御製五言詩又賜昭
慶坊第一區銀器五百兩錢三十萬光寵之盛近所未
有也冬十月丁亥向敏中罷為戶部侍郎張齊賢責
授太常卿分司西京先是左領軍衛將軍薛惟吉妻柴
氏無子早寡欲改適齊賢惟吉子安上訴其事下御史
臺鞫得齊賢定娶柴氏狀敏中亦以違詔貿惟吉故第
皆坐罷貶既而帝謂吕蒙正等曰敏中所負如此騰扵
清議不可不加黜免朝廷進退宰輔亦非細事卿等更
思持正守道以輔朕躬田錫言訪聞密院中書政出
吏胥之手吏胥行遣只檢舊例無舊例則不行樞相商議
别無遠謀無遠謀則多失失扵邊計者去年失清遠軍
今年失靈州失扵邦計者不知府庫有無不知倉廪虚
實敵人深入則請大駕親征將帥無功則取聖慈裁斷
所以倉廪虚盈過不在密院邊防動靜事不屬中書因
此相承寖以成例聖恩若且任用則不失享富貴聖旨
若令罷免則不過歸班行昔漢之三公罷免則放之歸
農誅戮則賜其自盡其任用既重則黜責非輕操國柄
者所以不敢不用心持兵權者所以不敢不盡節今則
不然臣下得優逸而君上但焦勞故陽隂不順水旱不
調法令滋章盗賊多起尚率京城父老與百辟千官五
度上章請加尊號賴聖君英睿以為天下不可欺力斷
來表深愜羣情由是見宰相以甘言佞上求聖知以國
計軍機非己任盖自來任重責輕之所致也今帑藏無
餘財倉廪無積粟但急備邊之用不思經國之謀地愈
荒而黎民愈貧事彌繁而資貨彌少官吏救過不暇若
加以水旱之災乘以疆埸之患不知在廟堂者用何智
略總軍兵者作何籌謀望陛下聽臣所奏賞罰二柄不
必一一問中書通變萬幾不必一一由密院然後辨認
䜛謗察訪忠良速究危亂之萌則天下幸甚十一月
壬辰詔麟州給復一年癸巳命度支員外郎李士衡
閤門祗候李溥詣陜西諸州增酒𣙜之課自是歲益錢
二十五萬辛丑饗太廟壬寅合祭天地扵圜丘大赦
除天下逋負錢糧丙午大雪丁未白州民黃受百
餘歲賜粟帛己酉封皇子玄祐為信國公癸丑以
職方員外郎樂史直史館史年七十餘帝嘉其筋力不
衰且篤學著書故授以舊職史與其子黃目俱直史館
時人榮之庚申河陽節度判官清池張知白上疏曰
臣聞周禮之官其一曰秋官主刑又月令孟秋中氣之
後則命有司繕囹圄具桎梏斷薄刑决小罪秋分則申
嚴百刑斬殺必當無留有罪無或枉橈此並順上天行
肅殺之令也命使决獄多不拘扵此時或在三春或在
九夏雖勤恤庶獄慮有滯留其如未順四時之令何欲
望自今除盛夏仍舊降詔恤刑外每歲自孟秋中氣後
秋分前遴選周行分道决獄如此則順天行刑萬務必
乂臣又聞先王垂訓重德教而輕刑罰今法令之文大
為時所推尚自中及外由刑法而進者甚衆雖有循良
之吏亦改節而務刑名臣愚以為刑法者為治之具不
可以獨任必參之以德教然後可以言善治臣又聞聖
人居守文之運者將欲清化源在乎正儒術古之學者
簡而有限其道粹而有益今之學者其書無涯其道非
一是故學彌多性彌亂今為進士之學者經史子集也
有司之所取者詩賦策論也五常六藝之意不遑探討
其所習泛濫而無著非徒不得專一又使害生其中若
眀行制令大立程式每至命題考試主典籍而參以正
史至扵諸子之書必須輔扵經合扵道者取之過此並
斥而不用然後先策論後詩賦責治道之大體捨聲病
之小疵如是則進士所習之書簡所學之文正而成化
之治興矣帝覧而嘉之召知白赴闕試舍人院除左正
言十二月癸未遷麟州内屬人扵樓煩是歲契丹
稍侵掠邊界所在擊走之卒不深入十一月甲寅北面
諸州奏敵騎悉已散去田錫言陛下自纂承大位五
年扵兹儲闈未建典冊不行恐開窺覦之端宜思重謹
之義
六年春二月己夘遣使賑京東西淮南水災六谷酋
長潘羅支遣蕃官來貢表言感朝廷恩信憤繼遷崛強
已集騎兵六萬乞會王師收復靈州帝曰繼遷每來寇
邊軍出則遁使六谷部族近塞捍禦與官軍合亦國家
之利也詔許之庚辰以羅支為朔方軍節度靈州西面
都廵檢使三月辛夘朔田錫言去秋已來霖雨作沴
近畿諸處水潦為災雖聞檢覆災傷乃是虚名即行賑
貸且非實事又國家為闕兵備邊遂扵曺單宋亳陳蔡
汝潁之間揀選強壯得五七萬人始降指揮只令在本
城防守及至奏聞都數即並押赴京師失信如此下民
寧無怨望古者民為邦本食為民天今國家取丁壯為
兵已失邦本以災傷去食寧有民天五七萬人並離農
畆災沴之餘寇盗若起適足為外侮之利耳石隰都
廵檢使言綏州東山蕃部軍使拽臼等内屬左司諫
直昭文館种放再表乞暫還山許之丙午特授起居舍
人將行宴餞扵龍圖閣又召三館秘閣官宴餞扵瓊林
苑帝賜七言詩三章在坐皆賦夏四月置河東神銳
神虎軍共萬三千餘人立指揮常加訓習焉庚午徙
知益州馬知節知延州兼鄜延駐泊部署知節在成都
有訟龍騎卒謀變者株引千數知節密捕其黨按實止
誅為魁者七人自乾德平蜀每歲上供紈綺萬計籍里
民部舟遞運沉覆殆半多破産以償知節請擇廷臣省
吏二十人凡舟二十艘為一綱以二人主之三歲一代
而較其課自是鮮有敗者承寇亂之後戢兵撫俗甚著
威惠然嫉惡太過兵民有犯多徙配他境人頗怨懼朝
議務安遠俗恐知節不叶蜀人之情以其素有武幹故
移守西邊仍手詔諭以委屬之意舊制士庶家僮僕
有犯或私黥其面帝以今之僮使本傭雇良民癸酉詔
有盗主財者五貫以上杖脊黥面配牢城十貫以上奏
裁勿得私黥湼之乙亥參知政事王欽若上言桂州
通判太常博士王佑之近丁母憂才踰月連進五狀皆
匪機宜殊忘哀戚之容苟懷進動之意陛下方施孝治
以厚民風望加黜責以勖有位詔削佑之三任配隷郴
州仍令御史臺牓朝堂告諭李繼遷寇洪德砦蕃官
慶香癿&KR2206;慶等擊走之以慶香等領刺史丙子契丹
遣南府宰相耶律奴瓜南京統軍使蕭達林入寇定州
行營都部署王超先發步兵千五百人逆戰扵望都縣
殺戮甚衆副部署雲州觀察使王繼忠與奴瓜等戰康
村自日昳至乙夜敵勢小却遲眀復戰敵悉衆攻東偏
出陣後焚絶糧道繼忠率麾下躍馬馳赴素衒儀服契
丹識之圍數十重士皆重創殊死戰且戰且行旁西山
而北至白城力不能支遂就擒見契丹主扵巖山蕭太
后知繼忠才賢授戶部使超等即引兵還定州遣使入
奏辛巳帝始聞繼忠敗詔發河東廣銳一萬五千由土
門趣鎮定以援之賜望都戰傷軍士緡帛左衛上將
軍信國公玄祐孝恪敏悟帝所鍾愛及被病司天言月
犯前星庶子星帝憂之屢設齋醮祈禳是日卒才九歲
追封周王諡悼獻後十五日皇子生兩月者亦不育帝
乃取宗室子養之宫中成都闕守朝議難其人帝以
知永興軍府張詠前在蜀為政眀肅勤扵安集遠民便
之甲申加詠刑部侍郎充樞密院直學士知益州民聞
詠再至皆鼓舞相慶
吕中曰李順之黨方息而劉旴興劉旴之徒方平而
王均起何蜀人之好亂耶盖其民勇悍而又狃于僣
偽之久故易誘以亂耳然安李順之黨者張忠定也
平劉旴之亂者亦張忠定也代以牛冕則王均反牧
守其可非人乎張詠使蜀者再真宗曰得卿治蜀無
西顧憂趙抃使蜀者三神宗曰聞卿治蜀一琴一鶴
自隨為政簡易亦若是耶此為蜀擇詠非為詠擇蜀
也此為抃擇蜀非為蜀擇抃也
五月辛夘定州部署王超言契丹出境甲午太白晝
見乙未以田錫為左諫議大夫仍遣中使諭錫曰第
安心著述必無差出欲升殿者聽先奏帝以王繼忠
實戰死丁酉贈繼忠大同節度使兼侍中官其三子
辛亥錄望都戰沒將士子孫望都失利帝語近臣曰
用兵固有勝敗然此戰頗聞有臨陣公然不護主帥引
衆先遁者若不推窮何以懲後乃命宫苑使劉承珪供
備庫副使李允則馳驛按問癸丑鎮州副都署李福坐
削籍流封州拱聖都指揮使王昇决杖配隷瓊州因降
詔戒勵諸路將帥自望都之失利也帝日訪禦戎之
策命兩府會議各以狀聞帝摠覽而裁定之六月己未
朔御便殿出陣圖示輔臣并授諸將方略令鎮定高陽
三路兵悉會定州夾唐河為大陣量寇遠近出軍樹柵
寇來堅守勿逐俟信宿寇疲則鳴鼓挑戰勿離隊伍貴
持重而敵騎無以馳突也又分兵出三路以六千騎屯
威虜軍魏能白守素張銳領之五千騎屯保州楊延朗
張延禧李懷岊領之五千騎屯北平寨田敏張凝石延
福領之以當賊鋒始至勿與鬭待其氣衰披城挑戰使
其奔命不暇若彼南越保州與大軍遇則令威虜之師
與延朗會令其腹背受敵乘便掩殺若彼不攻定州縱
軼南侵則復會北平田敏合勢入北界邀其輜重令雄
霸破虜已來互為應援又命孫全照王德均裴自榮領
兵八千屯寧邊軍李重貴趙守倫張繼旻領兵五千屯
邢州扼東西路敵將遁則令定州大軍與三路騎兵會
擊之其他選用悉皆類此初馮拯建議謂備邊之要當
扼險以制敵之衝若扵保州威鹵間依徐鮑河為陣其
形勢可以取勝至是帝多采用其議云
富弼曰人主之用人不可不知其才不知其才而任
人則不能稱其職况將帥人之司命得輕用乎真宗
品藻諸將各用所長故能立功于時也又曰真宗精
意邊事其節制利用雖出扵聖心之裁定而悉取諸
將策書探其所長而用之至扵辨將帥之才付兵多
少審别部分守徑路要害之所為進退掎角之宜豈
非成算者耶眀年契丹入寇遂使窮蹙請盟實制勝
之功也
丁夘詔命官流竄嶺南者給緡錢歸葬豐州瓦窑沒
劑如羅昧克等族以兵濟河擊李繼遷敗之丁丑隴
山西首領秃逋等貢馬願附大兵擊賊以定州蒲隂
縣當高陽關會兵路詔葺其城供奉官閤門祗候謝德
權兼掌其事一日乘𫝊詣闕求對言沿邊民庶多挈族
入城居止前歲契丹犯境傅潜閉壘自固康保裔被擒
王師未有勝捷臣以為今歲必復入寇兵聚一處尤非
利便願速分戍鎮定高陽三路天雄城壁闊遠請急詔
蹙之仍葺澶州北城浚德清軍隍塹以為豫備帝變色
曰此大事非爾所當言德權曰臣蒙恩驅策冒萬死求
見願陛下留意臣實慮蒲隂工作未訖寇必暴至帝慰
遣之既而寇果圍蒲隂先是三司各置使司不相總
統彼此自求充濟以促辦為務至于出納移用均會有
無則專吝封執動相違戾或交摭利病以邀功希進譁
言日聞于上帝頗煩親决文符互出莫知適從丁亥始
并鹽鐵度支戸部為一使命權知開封府寇凖為兵部
侍郎充三司使復置鹽鐵度支戶部副使以卞衮領鹽
鐵查道領度支林特領戶部判使非奏事及有所更張
則止署按檢餘皆本部副使判官主之三司副使自是
始預内朝以吏部侍郎陳恕為尚書左丞知開封府
恕在三司前後踰十數年利病條例多所改創其徙官
也嘗薦寇凖可用及凖為三司即檢其前後所改創事
類為方策其曉諭牓帖悉以新版别書齎詣恕第請署
恕一一為署之不復辭凖拜謝去故三司多循恕舊貫
自凖始也
資治通鑑後編卷二十二
