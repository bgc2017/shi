資治通鑑後編卷一百三十四
刑部尚書徐乾學撰
宋紀一百三十四(起重光恊洽正月盡旃蒙大淵獻六月凡一年有六月)
寧宗法天備道純德茂功仁文哲武聖睿恭孝皇
帝
嘉定四年春正月乙亥朔金太史奏熒惑入氐中己
丑叙州蠻攻嘉定府利店砦陷之西域哈喇婁部主
阿爾斯蘭降于蒙古二月金中都有大風從北來發
屋折木通玄東華二門重關皆折蒙古主伐金敗金
將達實于野狐嶺取大水濼豐利等縣金復築烏沙堡
閠月辛亥詔諸路格朝廷賑恤之令及盜發不即捕
者重罪之三月丙子沔州將劉世雄等謀據仙人原作
亂伏誅臨安大火焚省部等守舍延及太廟詔遷神
主于夀慈宫三日火息乃還太廟省部皆寓治驛寺焚
民居二千餘家金中都大悲閣災延及民居有黑氣
起北方廣長若大隄内有三白氣貫之如龍虎狀金
括民間馬令職官出馬有差夏四月國子司業劉爚
乞開偽學禁刊朱熹四書于太學己丑以吳曦沒官
田租代輸關外四州旱傷秋税初金納哈塔敏珠爾守北
鄙知蒙古將侵邊奔告於金主金主曰彼與我無釁汝
何言此敏珠爾曰近見其鄰部附從西夏獻女而造箭製
楯不休凡行營則令男子乘車盖欲惜馬力也非圖我
而何金主以其擅生邊隙囚之及蒙古南侵金主始恐
乃釋敏珠爾之囚而遣西北路招討使尼雅哈克求和蒙古
主不許金主乃命平章政事通吉遷嘉努參知政事完
顔呼實行省事于撫州西京留守赫舍哩呼沙呼行樞
密院事以備邊五月乙亥賜禮部進士趙建大以下
四百六十五人及第出身六月丁亥遣金嶸賀金主
生辰時金有蒙古之難不暇延使者至涿州而還秋
七月壬戌太白晝見丙寅詔四川官吏嘗受偽命者
毋得叙用八月夏國主安全卒年四十二偽謚敬穆
皇帝廟號襄宗墓曰康陵族子大都督府主遵頊立改
元光定金通吉遷嘉努呼沙呼等至烏沙堡未及設
備蒙古哲伯兵奄至拔烏沙堡及烏月營破白登城遂
攻西京七日呼沙呼等懼以麾下棄城突圍遁蒙古主
以精騎三千馳之金兵大敗追至翠屏山遂取西京及
桓撫州休士牧馬將遂南向金主復命招討使完顔紏
堅監軍完顔鄂諾等率兵號四十萬駐野狐嶺以備呼
實率重兵為後繼或謂紏堅曰蒙古新破撫州方以所
獲賜其下馬牧于野當乘其不虞掩擊之紏堅曰此危
道也不若馬步俱進為計萬全蒙古主聞之進兵于獾
兒觜紏堅遣麾下明安問蒙古舉兵之故明安反降于
蒙古以虛實告之蒙古主遂與紏堅等戰金兵大敗蒙
古乘銳而前呼實不敢拒戰引兵南行蒙古兵踵擊之
至會河堡金兵又大敗呼實僅以身免走入宣平蒙古
兵乘勝薄宣平遂克晉安縣九月辛酉叙州蠻寇邊
丁丑詔附會開邊得罪之人自今毋得叙用蒙古
兵薄居庸關守將完顔福壽棄關遁哲伯遂入關金中
都戒嚴禁男子不得輒出城蒙古遊奕至都城下金主
欲南奔汴會衞卒誓死迎戰蒙古兵多損傷遂襲羣牧
監驅其馬而去金主乃止冬十月甲辰以金國有難
命江淮荆湖四川制置司謹邊備時和議方堅皆漫不
置意唯趙方在江陵知金人北逼於蒙古計必南遷乃
增修三海八匱以壯形勢荆門有東西兩山最為險要
乃築堡於其上增戍兵以遏敵衝又拔土豪孟宗政等
補以官日夜為之嚴備金中都每夜初更正東及西
北天明如月初出經月乃滅十一月己酉朔日有食
之先是金上京留守圖克坦鎰上言自國家與塔坦交
兵以來彼聚而行我散而守以聚攻散其敗必然不若
入保大城並力備禦昌桓撫三州素號富實人皆徤勇
可内徙之以益兵勢人畜財貨不至亡失参政梁&KR1723;曰
如此是自蹙境土也金主從&KR1723;謀鎰復奏曰遼東國家
根本距中都數千里萬一受兵州府顧望必須報可誤
事多矣可遣大臣行省以鎮之金主不悦曰無故置行
省徒搖人心耳不從鑑乃遣其子烏魯斯烏登將兵二
萬入衞中都金主嘉之徵拜右丞相金簽中都在城
軍金殺河南陳言人郝贊蒙古主復遣其子卓沁
察罕台諤格德依分徇雲内東勝武朔等州下之於是德
興府弘州昌平懷來縉山豐潤密雲撫寧集寧東過平
濼南至清滄由臨潢逾遼河西南抵忻代皆沒於蒙古
金呼沙呼之棄西京而還也至蔚州擅取官庫銀五千
兩及衣幣諸物奪官民馬與從行人入紫荆關殺淶水
令至中都金主皆不問以為右副元帥呼沙呼益無所
忌憚自請兵二萬北屯宣平金主與之三千令屯媯川
呼沙呼不悦金遷嘉努呼實覆全軍遷嘉努除名
呼實責授咸平路兵馬總管將士以其罰輕益不用命
金益都人楊安國少無頼以鬻鞍材為業市人呼為
楊鞍兒遂自名楊安兒泰和中金人南侵山東無頼往
往相聚剽掠命州縣招捕之安兒時為羣盜亦請降隸
名軍中累官至防禦使及蒙古兵薄中都詔招鐵亢敢
戰軍得千餘人以唐古哈達為都統安兒副之以戍邊
安兒至鷄鳴山不進亡歸山東與張汝楫聚黨攻劫州
縣殺掠官吏山東大擾十二月辛巳奉議郎張鎡坐
扇搖國本除名象州羈管秘書省著作郎李道傳上
奏言學莫急於致知致知莫大於讀書書之當讀者莫
出於聖人之經經之當先者莫要於大學論語孟子中
庸之篇故侍講朱熹有論語孟子集註大學中庸章句
或問學者傳之所謂擇之精而語之詳者於是乎在臣
願陛下詔有司取是四書頒之太學使諸生以次誦習
俟其通貫浹洽然後次第以及諸經務求所以教育人
才為國家用且使四方之士聞其風節傳其議論得以慕
而效之也又言紹興中從臣胡安國嘗欲有請于朝乞
以邵雍程顥程頥張載四人春秋從祀孔子之廟淳熙
中學官魏掞之亦言宜罷王安石父子勿祀而祀顥頥
兄弟厥後雖詔罷安石之子雱而他未及行儒者相與
論說謂宜推而上之以及二程之師周敦頥臣願陛下
詔有司考安國掞之所嘗言者議而行之上以彰聖朝
崇儒正學之意下以示學者所宗其益甚大其所關甚
重非特以補祀典之闕而已會西府中有不喜道學者
未及施行金簽陜西兩路漢軍五千人赴中都是
歲金賀瑞慶節使不至
五年春正月朔金改元崇慶壬申賜李好義謚曰忠
壯金右副元帥呼沙呼請退軍屯南口或屯新莊移
文尚書省曰塔坦兵來必不能支一身不足惜三千兵
為可憂十二關建春萬寧宫且不保金主惡其言下有
司按問詔數其十五罪罷歸田里金赫舍哩紏堅等
率兵三十萬援昌桓撫等州與蒙古主戰于獾兒觜大
敗蒙古圍金威寧防城千戸劉伯林以城降伯林善
騎射蒙古主以為都提控命選士卒為一軍與太傅耶
律托輝同征討招降山後諸州(考異元史太祖紀辛未冬駐蹕金之北境劉伯)
(林瓜爾佳長格等來降按劉伯林傳其事在壬申今從之)二月壬午罷兩淮軍興
以來借補官三月庚戌四川制置司遣兵分道討叙
州蠻其酋米在請降金大旱金遣使冊李遵頊為
夏國王夏人寇金葭州時金有蒙古之難夏人乘其
兵敗侵略邊境而通使如故夏五月癸酉安南國王
李龍幹卒子昊旵嗣尋卒無子以女昭聖主國事其婿
陳日照因襲取之李氏自公藴八傳凡二百二十餘年
金簽陜西勇敢軍二萬人射糧軍一萬人赴中都括
陜西馬金河東陜西大饑斗米錢數千流殍滿野
金泰安劉二祖兵起寇掠淄沂二州秋七月戊辰以
雷雨壊太廟屋避殿减膳權直學士院真德秀上疏曰
臣博觀經籍史傳所志自非甚無道之世未聞震霆之
驚及於宗廟者魯之展氏人臣耳己夘之異春秋猶謹
書之盖震霆者上天至怒之威宗廟者國家至嚴之地
以至怒之威而加諸至嚴之地其為可畏也明矣古先
哲王遇非常之變異則必應之以非常之德政未嘗僅
舉故事而已今日避殿損膳之外咸無聞焉或者固已
妄議陛下務為應天之文而不究其實矣臣願陛下内
揆之一身外察諸庶政勉進君德毋以豢養安逸為心
博通下情深求致異召和之本庶幾善祥日應咎徵日
消矣金中都有風自東來吹帛一段高數十丈飛動
如龍形墜于拱辰門八月蒙古圍金西京元帥左都
監鄂屯襄率師來援蒙古主遣兵誘至密谷口逆擊之
一軍盡殪襄僅以身免蒙古主復攻西京中流矢遂撤
圍(考異密谷口金史鄂屯襄傳作墨谷口今從元史太祖紀)九月丙太白晝見
己酉有司上續編中興禮書蒙古察罕克金奉聖州
冬十月戊戌雷十二月壬午詔蠲州縣横税額
甲申蒙古哲伯攻金東京不拔即引去夜馳還襲克之
國子祭酒劉爚乞以朱熹語孟集註立于學官從之
契丹人耶律瑠格仕金為北邊千戶蒙古主起兵朔
方金人疑遼遺民有他志下令遼民一戶以二女真戸
夾居防之瑠格不自安是歲遁至隆安韓州紏壯士剽
掠其地州發卒追捕瑠格皆擊走之因與伊德合勢募
兵數月衆至十餘萬推瑠格為都元帥伊德副之營帳
百里威震遼東蒙古主命阿禪諾延哈都呼行軍至遼
遇之問所從來瑠格曰我契丹軍也往附大國道阻馬
疲逗留於此阿禪曰我奉命討女真適與爾會庸非天
乎然爾欲效順何以為信瑠格乃率所部會阿禪于金
山刑白馬白牛登高北望折矢以盟阿禪曰吾還奏當
以征遼之責屬爾金遣呼沙呼帥軍六十萬號百萬攻瑠
格瑠格度不能敵告急于蒙古蒙古主命阿禪博囉歡
阿嚕圖罕引千騎會瑠格與金兵對陳于德濟諾爾瑠
格以姪安努為先鋒横衝呼沙呼軍大敗之以所俘輜重
獻蒙古主召阿禪還而以克特格副瑠格屯其地
六年春正月甲午簽書樞密院事宇文紹節卒謚忠惠
二月丁丑太白晝見乙未詔宗室毋與胥吏通姻
著為令金知大名府烏庫哩誼謀不軌伏誅三月
癸亥參知政事樓鑰罷太隂太白與日並行相去尺
餘(考異宋史不書今據金史衞紹王紀書之)是春耶律瑠格自立為遼王
改元元統夏四月丙子以章良能參知政事甲午
復法科試經義法雜流進納人不預五月癸亥流星
晝隕是月金改元至寧陜西大旱初金主將召呼
沙呼至中都預議軍事左諫議大夫張行信上書曰呼
沙呼專逞私意不循公道蔑省部以示強梁媚近臣以
求稱譽骫法行事妄害平民行院山西出師無律不戰
先退擅取官物杖殺縣令屯駐媯川乞移内地其謀略
概可見矣欲使改易前非以收後效不亦難乎丞相圖
克坦鎰亦以為不可用參知政事梁&KR1723;跪奏其姦惡乃止
呼沙呼善結近倖交口稱譽金主尋詔給半俸預議軍
事張行信再諫寢其命至是復用為右副元帥領武衞
軍五千人屯通玄門外六月丁丑遣董居義賀金主
生辰會金國亂不至而還夏人寇金保安州及慶陽
府秋七月蒙古兵克宣德府遂攻德興府其皇子托
壘駙馬齊竒先登拔之蒙古主進至懷來金元帥右監
軍珠赫果勒齊拒戰敗績僵尸四十餘里蒙古乘勝至北
口而自以衆趣紫荆關敗金兵于五回嶺拔涿易二州
分命哲伯將兵自南口反攻居庸關破之出北口與克
卜特博恰會(考異攻德興府薛鑑係上年三月破居庸關薛鑑係本年十月今據元史太祖紀正之)
八月知思州田宗範謀作亂䕫州路安撫司遣兵討
平之金右副元帥呼沙呼與其黨完顔綽諾富察魯
沁烏庫哩圖喇等謀作亂會金主以蒙古兵在居庸關
而呼沙呼日務馳獵不恤軍事遣使責之使者至呼沙
呼方飼鷂擲殺之遂妄稱知大興府圖克坦南平及其子
駙馬都尉默哩謀反奉詔入討時南平姻家福海别將
兵屯城北呼沙呼以好語招而殺之奪其兵壬辰自通
玄門入恐城中兵出拒先遣一騎馳抵東華門大呼曰
塔坦至北關已接戰矣既又遣一騎往亦如之乃使其
黨圖克坦金壽召圖克坦南平南平行至廣陽門呼沙呼手
刃殺之並殺默哩呼沙呼至東華門護衞實喇奇爾等納
之入宫盡以其黨易宿衞自稱監國都元帥居大興府
陳兵自衞召聲伎與親黨會飲癸巳以兵逼金主出居
衞邸遣武衞兵二百守之呼沙呼欲除拜其黨令黃門
入宫收璽尚宫左夫人鄭氏掌寶璽拒之曰璽天子所
用呼沙呼人臣取將何為黃門曰今天時大變主上且
不保况璽乎御侍當思自脱計鄭氏厲聲罵曰若輩宫
中近侍恩遇尤隆君難不以死報反為逆䜿奪璽耶我
死可必璽必不與遂瞑目不語黃門出呼沙呼卒取宣
命之寶除拜其黨數十人丞相圖克坦鑑時以墜馬傷足
在告聞難作命駕將入省或告之曰省府皆以軍士守
之不可入矣少頃軍士索人於閭巷鎰乃還第呼沙呼
欲僣位猶預不决以鎰人望乃詣鎰訪之鎰從容謂曰
昇王章宗之兄顯宗長子衆望所屬元帥决策立之萬
世之功也呼沙呼默然乃遣宦者李思中弑金主于邸
時完顔綱將兵十萬行省事于縉山呼沙呼誘而殺之
因盡撤沿邊諸軍赴中都平州騎兵屯薊州以自重遣
圖克坦銘等迎昇王從嘉于彰德甲辰至中都即皇帝位
拜呼沙呼太師尚書令元帥封澤王九月丁未金主
臨奠于衞邸有司奏舊禮當設坐哭金主命撤坐伏哭
盡哀勅有司以禮改葬戊申御仁政殿視朝賜呼沙
呼坐呼沙呼就坐不辭辛亥金封皇子守禮為遂王
守純為濮王金䕫王永升卒壬子金改元貞祐大
赦庚申金呼沙呼等議降故衞王為庶人金主曰朕
徐思之以諭卿等數日乃降為東海郡侯貞祐末復衞
王謚曰紹金昭雪章宗元妃李氏承御賈氏詔曰大
安之初頒諭天下謂李氏與其毋王盼兒及新喜同謀
令賈氏虚稱有身各正罪法朕惟章宗皇帝聖德聰明
豈容有此欺紿近因集議提點近侍局完顔逹霍王傅
大政德皆言賈氏事内有冤此時逹職在近侍政德護
賈所以知之朕親臨問左證其事曖昧當時被罪貶責
者可俱令放免還家金主舊名珣泰和中改賜名從
嘉閏月庚午復舊名詔前所更名二字自今不須迴避
辛未金主追尊其妣劉氏為皇太后甲申金立皇
子守忠為皇太子從左諫議大夫張行信請也丙戌
以金主新立命四川謹邊備癸巳雷甲午史彌遠
等上二祖下七世仙源類譜高宗寶訓皇帝玉牒薈要
乙未大雷丙申下罪己詔冬十月戍申遣真德秀
賀金主即位庚戍遣李&KR1033;使金賀正旦會金國亂皆不
至而還甲子金遣使來告即位蒙古選諸部精兵
五千騎合奇爾台哈達二將圍守中都方蒙古兵至皂河
欲渡高橋呼沙呼病足乘車督戰蒙古兵大敗翌日再
戰呼沙呼創甚不能出期珠赫果勒齊以乣軍五千拒之
勒齊失期不至呼沙呼欲斬之金主以其有功諭令免
死呼沙呼乃益其兵令出戰戒之曰勝則贖罪不勝斬
汝辛亥勒齊出戰自夕至曉北風大作吹石揚沙不能
舉目金兵大潰勒濟自度必為呼沙呼所殺乃以乣軍
入中都圍呼沙呼之第呼沙呼聞難作登後垣欲走衣
絓墜而傷股軍士就斬之果勒齊取其首詣闕請罪金主
赦之因詔暴呼沙呼之罪奪其官爵以果勒齊為左副元
帥一行將士論功行賞時蒙古穆呼哩統兵侵金所
向殘破永清人史秉直聚族謀曰方今國家喪亂吾家
百口何以自保既而知降者皆得免乃率里中數千人
詣涿州軍門降穆呼哩欲用秉直秉直辭乃以其子天
倪為萬戸領降人家屬屯霸州癸亥金放宫女百三
十人十一月戊辰夏人寇金會州圖克坦綽諾出兵擊
走之庚午金欲與蒙古約和詔百官議于尚書省
蒙古兵攻金觀州刺史高守約死之十二月夏取金
涇州蒙古主留奇爾台哈達屯金中都城北分降人楊
伯遇劉林漢軍四十六都統並塔坦兵為三道命其子
卓沁察罕台諤格德依為右軍循太行而南破保遂中山
邢洛磁相衞輝懷孟諸郡徑抵黃河掠澤潞平陽太原
之間弟哈扎爾及博恰等為左軍遵海而東破濼薊及
遼西諸郡蒙古主自將與子托壘為中軍破雄莫清滄
景獻河間濱棣濟南等郡三道兵還復屯大口以逼中
都時諸路兵皆往山後防遏乃簽鄉民為兵上城守禦
蒙古盡驅其家屬來攻父子兄弟往往遥呼相認由是
人無固志故所至郡邑皆下凡破金九十餘郡兩河山
東數千里人民殺戮幾盡金帛子女羊畜馬牛席捲而
去屋廬焚燬城郭丘墟惟中都通順真定清沃大名東
平德邳海州十一城不下是歲兩浙諸州大水賑之
金泰安州刺史和蘇嘉安禮穎悟博學淹貫經史至
是山東被兵郡縣望風而遁或勸安禮去之安禮曰我
去城誰與守且為人臣而避難負國家之恩乎乃團練
繕完為禦守計已而蒙古兵至戰旬日不能下謂之曰
此孤城耳内無糧儲外無兵援不降無遺類矣安禮不
聽城破被執初不識其為誰或妄以酒監對安禮曰我
刺史也何以諱為使之跪安禮不屈遂以戈撞其胷而
殺之詔贈泰定軍節度使謚堅貞安禮大名路人也
七年春正月丁卯朔四川制置使安丙遣提舉皂郊博
馬務何九齡等率諸將及金人戰于秦州城下敗還沔
州都統制王大才執九齡等七人斬之梟首境上而訟
丙於朝謂有異志辛未蒙古兵攻金彰德府知府鴻
和玖珠死之玖珠臨潢人也丁丑參知政事章良能
卒乙未蒙古兵入懷州金沁南軍節度使宛平宋扆
死之三月丁卯以安同知樞密院事成都路安撫使
癸未金南京大括粟庚辰金人來督二年歲幣且
止賀正旦使是月蒙古主駐金中都北郊諸將請乘
勝破燕不從乃遣使謂金主曰汝山東河北郡縣悉為
我有汝所守唯燕京耳天既弱汝我復迫汝天其謂我
何我今還軍汝不能犒師以弭我諸將之怒耶平章政
事珠赫果勒齊言於金主曰塔坦人馬疲病當决一戰都
元帥承暉曰不可我軍身在都城家屬各居諸路其心向
背未可知戰敗必散苟勝亦思妻子而去社稷安危在
此一舉莫如遣使議和待彼還軍更為之計金主然之
遣承暉詣蒙古請和以衞紹王女為岐國公主及金帛
童男女五百馬三千歸蒙古主仍遣承暉送出居庸關
蒙古兵破金嵐州鎮西軍節使烏庫哩仲温死之
夏四月金以蒙古和議成大赦乙卯金尚書省奏請
巡幸南京金主將從之左丞相圖克坦鎰曰鑾輿一動北
路皆不守矣今已講和聚兵積粟固守京師策之上也
南京四面受兵遼東根本之地依山負海其險足恃備
禦一面以為後圖策之次也金主不從鎰尋卒鎰明敏
方正學問該實一時名士皆出其門五月甲戍金霍
王從彛卒丁丑太白經天乙酉賜禮部進士袁甫
以下五百四人及第出身辛巳金遷衞紹王鎬厲王
家屬于鄭州金主以國蹙兵弱財用匱乏不能守中
都乃决意南遷諫者皆不納命平章政事都元帥承暉
尚書左丞延蘇盡忠奉太子守忠留守中都遂與六宫
啟行蒙古主聞之怒曰既和而遷是有疑心而不釋特
以解和為疑我之計耳復圖南侵金主至良鄉命扈衞
乣軍元給鎧馬悉復還官乣軍怨之遂作亂殺其主帥
索歡而推扎達必實爾扎拉爾三人為帥北還承暉聞
變以兵阻盧溝扎達擊敗之軍勢既張遣使乞降於蒙
古蒙古主遂遣明安援扎達合其兵圍中都金主聞之
遣人召太子應奉翰林文字完顔蘇蘭以為不可珠赫
果勒齊曰主上居此太子宜從且汝能保都城必完乎蘇
蘭曰完固不敢必但太子在彼則聲勢俱重邊隘有守
則都城無虞昔唐明皇幸蜀太子實在靈武盖將以繫
天下之心也不從竟召太子太子既行衆益懼時中都
圍急詔於東華門置招賢所内外士庶皆得言事或不
次除官由是閭閻細民往往挾術求售有王守信者本
一村夫敢為大言謂諸葛亮不知兵右司郎中完顔寓
薦之於朝詔署行軍都統募市井無頼為兵教閱進退
跳擲大概似童戲其陣法大書今古相對四字于旗上
作黃布袍緇巾鑞牌三十六事牛頭響環六十四枚欲
以怖敵而走之其誕妄如是因與其衆出城殺百姓之
樵採者以為功他或製運糧車或假託占卜以得官者
大率類此秋七月甲子朔以左諫議大夫鄭昭先僉
書樞密院事金人來告遷庚寅起居舍人真德秀上
䟽請罷金歲幣其略曰女真以塔坦侵凌徙都于汴此
吾國之至憂也盖塔坦之圖滅女真猶獵帥之志在得
鹿鹿之所走獵必從之既能越三關之阻以攻燕豈不
能絶黃河一帶之水以趨汴使塔坦遂能如劉聰石勒
之盜有中原則疆場相望便為鄰國固非我之利也或
如耶律德光之不能即安中土則奸雄必將投隙而取
之尤非我之福也今當乘敵之將亡亟圖自立之策不
可幸敵之未亡姑為自安之計也夫用忠賢修政事屈
羣策收衆心者自立之本訓兵戎擇將帥繕城池飭戍
守者自立之具以忍耻和戎為福以息兵忘戰為常積
安邊之金繒飭行人之玉帛女真尚存則用之女真強
敵更生則施之強敵此苟安之計也陛下以自立為規
模則國勢日張人心日奮雖強敵驟興不能為我患以
苟安為志嚮則國勢日削人心日偷雖弱金僅存不能
無外憂盖安危存亡皆所自取若夫當事變方興之日
而示人以可侮之形是堂上召兵戶内延敵也微臣區
區竊所深慮反覆數千言帝納之遂罷金歲幣是月
夏左樞密使萬慶義勇遣二僧齎蠟書來四川議夾攻
金以恢復故疆制置使董居誼不報由是夏訊中絶
金主至南京詔立元妃温都氏為皇后八月庚子金
太子守忠至自中都癸卯金復來督歲幣乙巳太
白經天戍申詔以安丙為觀文學士知潭州九月
壬戍朔日有食之太白晝見金皇孫生乙酉史彌
遠上高宗中興經武要略冬十月丁酉蒙古兵徇金
順州勸農使王晦死之晦澤州高平人被執時謂其愛
將牛斗曰若能死乎曰斗蒙公見知安忍獨生並見殺
丙辰蒙古取金成州金德州防禦使完顔綽諾伏
誅蒙古穆呼哩攻遼東高州盧琮金朴等降錦州張
鯨殺其節度使自立為臨海王降于蒙古十一月辛
丑朔遣聶子述使金賀正旦刑部侍郎劉爚等及太學
諸生上書言其不可不報金蘭州譯人程陳僧叛西
結夏人為援十二月嗣秀王師揆卒金濰州李全
兵起開禧中戚拱嘗結全以復漣水及金主遷汴賦歛
益横河北山東遺民保砦阻險羣聚為盜皆衣紅時目
為紅襖賊全與仲兄福亦聚衆數千鈔掠山東劉慶福
國安用鄭衍德田四于洋于潭等皆附之蒙古兵徇
金懿州節度使高閭山死之是歲岳珂著桯史成珂
飛之孫霖之子也又為籲天辨誣集五卷天定錄二卷
上之黎州蠻畜卜降金遣誠格勒詣耶律瑠格誘以
重禄使降不從誠格勒度其勢不可反臣之金主怒復遣
宣撫萬努領軍四十餘萬攻之瑠格迎戰于歸仁縣北
河上金兵大潰萬努收散卒奔東京安東同知阿林懼
遣使求附于是盡有遼東州郡遂都咸平號為中京金
左副元帥伊勒圖以兵十萬攻瑠格瑠格拒戰敗之
八年春正月辛未以師禹為嗣秀王師禹師揆弟也
金北京宣差提控完顔錫哩殺宣撫使兼留守鄂屯襄
推烏庫哩音達琿為帥鍚哩尋為其下所殺丁丑金
右副元帥富察齊勤以通州降于蒙古蒙古以齊勤為
元帥乙酉金皇太子守忠卒謚莊獻夏人寇金環
州二月辛卯刺史烏庫哩延壽等擊却之丙午知樞
密院事雷孝友罷己未雨土金山東宣撫布薩安
貞至益都敗楊安兒于城東安兒奔登州刺史耿格納
之安兒遂僭號置官屬改元天順衆數十萬金主誅格
流其妻孥丁未安貞復與山東行省完顔霆經歴鴻和
將花帽軍討敗安兒殱其衆安兒乘舟入海欲走岠&KR0008;
山舟人曲成等擊之安兒墜水死無子其妹四娘子名
妙真狡悍善騎射劉全收餘黨奉之稱曰姑姑衆尚萬
餘掠食至磨旗山李全以其衆附之楊氏因與私通遂
以為夫蒙古穆呼哩遣部將史天祥等進攻北京烏
庫哩音達琿舉城降穆呼哩怒其降緩欲坑其衆蕭額
森諫曰北京為遼西重鎮當撫之以慰人望奈何坑之
穆呼哩乃止以音達琿權北京留守烏葉爾權兵馬都
元帥(考異音達琿降蒙古事陳桱通鑑續編繫嘉定七年四月按元史太祖紀音達琿降在十年乙亥二)
(月乃嘉定八年也今從之)金興中府元帥石天應降于蒙古蒙古
以天應為興中府尹三月辛巳應賢良方正能直言
極諫科何致坐妄造事端熒惑衆聽配廣西牢城癸
未安定郡王伯柷卒己丑金禁州縣置刃於杖以决
罪人金中都久被圍右丞相都元帥承暉以左丞延
蘇盡忠久在軍旅委以腹心而已總持大綱期以保完
都城及富察齊勒叛中都益急金主遣左監軍永錫左
都監烏庫哩慶壽將兵三萬九千御史中丞李英運糧
大名行省富珠哩調遣繼發以救中都承暉遣間使奉
礬書奏曰齊勒既降城中莫有固志臣雖以死守之豈
能久持伏念一失中都遼東河朔皆非我有諸軍倍道
來援猶冀有濟永錫軍至涿州之旋風寨與蒙古兵遇
而潰李英收清滄義軍數萬以進遇蒙古兵于霸州英
馭衆素無紀律又值被酒遂大敗盡失其所運糧英死
士卒殱焉慶夀軍聞之亦潰歸由是中都孤立内外不
通夏四月癸卯詔中外臣民直言時政得失金用
山東西路宣撫副使完顔弼言招大沫堌渠賊孫邦佐
張汝楫以五品職下詔湔洗其罪汝楫尋謀復叛為弼
所殺金平章珠赫果勒齊居中專政忌承暉成功諸將
又皆顧望雖屢遣援兵而終無一人至中都者完顔蘇
蘭上書偹言果勒齊滅亂紀綱戕害忠良之罪請逐之金
主不能用承暉與延蘇盡忠會議期同死社稷盡忠不
從承暉怒即起還第然兵柄既皆屬盡忠承暉無如之
何乃辭家廟召左右司郎中趙思文謂之曰事勢至此
惟有一死以報國家五月庚申承暉作遺表付尚書省
令史師安石書之皆論國家大計及果勒齊姦狀且謝不
能終保都城之罪從容若平日盡出財物召家人随年
勞多寡分給之舉家號泣承暉神色泰然方與安石舉
白引滿曰承暉於五經皆經師授謹守而力行之不為
虚文既被酒取筆與安石訣最後倒寫二字投筆曰遽
爾謬誤得非神志亂耶謂安石曰子行矣安石出門聞
哭聲復還問之則已仰藥死矣家人匆匆瘞庭中是日
暮凡在中都妃嬪聞盡忠將南奔皆束裝至通玄門盡
忠紿之曰我當先出為諸妃啟途乃與愛妾及所親者
先出城不復反顧蒙古兵遂入中都戶部尚書任天寵
知大興府高霖皆及於難吏民死者甚衆宫室為亂兵
所焚火月餘不滅時蒙古主避暑桓州聞中都破遣使
勞明安等輦其府庫之實北去於是金祖宗神御及諸
妃嬪皆淪沒焉盡忠行至中山謂所親曰若與諸妃偕
來我輩豈得至此承暉好學淹貫經史雖生而富貴居
家類寒素嘗置司馬光蘇軾像於書室曰吾師司馬而
友蘇公及卒安石奉遺表至汴贈尚書令廣平郡王謚
忠肅盡忠至汴金主釋不問仍以為平章政事未幾
謀逆伏誅金立皇孫鏗為皇太孫
資治通鑑後編卷一百三十四
