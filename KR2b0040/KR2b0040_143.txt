資治通鑑後編卷一百四十三
刑部尚書徐乾學撰
宋紀一百四十三(起閼逢執徐十月盡玄黓困敦十二月凡八年有三月)
理宗建道備德大功復興烈文仁武聖明安孝皇
帝
淳祐四年冬十月以劉漢弼為左司諫時史嵩之久擅
國柄帝亦患苦之乃夜降御筆黜四不才臺諫於是諫
議大夫劉晉之侍御史王瓚監察御史龔基先胡清獻
皆罷去故漢弼有是命漢弼首贊帝分别邪正以息衆
疑尋授侍御史復奏曰拔去陰邪庶可轉危為安否則
是非不兩立邪正不並進陛下雖欲收召善類不可得
矣帝嘉納之以吳淵為浙東制置使司幹辦公事丁
父憂詔以前職起復力辭不許再上疏且貽書政府曰
人道莫大於事親事親莫大於送死苟冒哀求榮則大
節掃地矣何以事君時史嵩之方圖起復或言得無礙
時宰乎淵弗顧詔從之十一月戊申雷徐元杰復
上䟽論史嵩之起復士論紛然乞許其舉執政自代帝
曰學校雖是正論但言之太甚元杰對曰正論乃國家
元氣今正論猶在學校要當保養一綫之脈因乞引去
左司諫劉漢弼亦上言願聽嵩之終喪亟選賢臣早定
相位又論馬光祖奪情總賦淮東乃嵩之預為引例之
地乞勒令追服以補名教會嵩之亦自知不為衆論所
容上䟽乞終制帝乃許之帝欲更新庶政乃召王伯
大李性傳陳韡等赴闕于是劉漢弼及右正言鄭
宷監察御史江萬里相繼言簽書樞密院事金淵諫
議大夫劉晉之兵部尚書鄭起潛吏部侍郎濮斗南陳
一薦起居舍人韓祥國子祭酒項容孫起居即葉蕡主
管侍衛步軍司王德明及知州杜光謙等皆附麗史嵩
之為之腹心盤踞要路公論之所切齒詔金淵罷政予
祠餘各貶官有差時王萬已卒帝思萬先見親賜御札
謂萬立朝蹇諤古之遺直為郡廉平古之遺愛聞其母
老家貧朕甚念之特贈集賢殿修撰賜新會五千貫田
五百畆以贍給其家諡忠惠十二月庚午以知樞密院
事范鍾為左丞相資政殿學士杜範為右丞相並兼樞密使
以知樞密院事劉伯正參知政事資政殿大學士游似知樞
密院事杜範首上五事曰正治本謂政事當常出於中書毋
使旁蹊得竊威福曰肅宫闈謂當嚴内外之限使宫府
一體曰擇人才謂當隨其所長用之而久於其職毋徒
守遷轉之常格曰惜名器謂如文臣貼職武臣閤衛不當
為徇私市恩之地曰節財用謂當自人主一身始自宫
掖始自貴近始考封樁國用出入之數而補窒其罅漏
求鹽筴楮弊變更之目而斟酌其利害仍乞早定國本
以安人心甲戌以資政殿大學士趙葵同知樞密院
事葵奏言今天下之事其大者有幾天下之才其可用
者有幾從其大者而講明之䟽其可用者而任使之有
勇略者治兵有心計者治財寬厚者任牧養剛正者持
風憲為官擇人不為人擇官用之既當任之既久然後
可以責其成效又乞亟與宰臣講求規畫凡有關于宗
社安危治亂之大計者條具以聞審其所先後緩急以
圖籌策則治功可成外患不足畏又乞剏游擊軍三萬
人以防江詔從之以四川宣撫使孟珙兼知江陵府
珙謂其佐曰政府未之思耳彼若以兵綴我上下流有
急將若之何珙往則彼𢷬吾虚不往則誰實捍患識者
是之珙至江陵登城歎曰江陵所恃三海不知沮洳有
變為桑田者敵一鳴鞭即至城外盖自城以東古嶺先
鋒直至三汊無有限隔乃修復内隘十有一别作十隘
於外有距城數十里者沮漳之水舊自城西入江乃障而
東之俾遶城北入于漢而三海遂通為一隨其高下為
匱蓄洩三百里間渺然巨浸土木之工百七十萬民不
知役遂為江陵天險繪圖上之蒙古諸王呼必賚思
大有為扵天下延藩邸舊臣及四方文學之士問以治
道呼必賚托壘第四子也初邢臺人劉秉忠英爽不羈
年十七為邢臺節度使府令史以養其親居常鬱鬱不
樂一日投筆歎曰吾家累世衣冠乃汨没為刀筆吏乎
大丈夫不遇於世當隱君以求志耳即棄去隱武安山
中久之天寧僧虛照招致為僧往來雲中會呼必賚召
僧海雲海雲邀秉忠俱行既入見應對稱旨秉忠於書
無所不讀尤邃於易及邵氏經世書至於天文地理律
歷三式遁甲之屬無不精通論天下事如指諸掌呼必
賚大愛之遂留藩邸以承顧問
五年春正月丁酉朔詔更新庶政綏撫中原遺民己
夘參知政事劉伯正罷以禮部尚書李性傳簽書樞密
院事召提舉鴻慶宫李韶權禮部尚書入見䟽曰陛
下改畀政權並進時望天下孰不延頸以覬大治臣竊
窺之恐猶前日也君子小人倫類不同惟不計近功不
急小利然後君子有以自見不惡聞過不諱盡言然後
小人無以自託不然治亂安危反覆手爾今土地日蹙
者未反人民喪敗者未復兵財止有此數旦旦而理之
不過椎剝州縣朘削里閭就使韓白復生桑孔繼出能
為陛下強兵理財何補治亂安危之數徒使國家負不
韙之名况議論紛然賢者不肯苟容而去不肖者反因
是以媒其身忠言至計之不行淺功末利之是計此君
子小人進退機括所係何不思之甚也聞之道路德音
每下昆蟲草木咸被潤澤恩獨不及扵一朽胔威斷一
出公卿大夫莫敢後先令獨不行扵一老媪小大之臣
積勞受爵皆得以延于世而國儲君副社稷所賴以靈
長獨不早計而預定又疏乞歸不許擢翰林學士
二月丙寅朔雨土甲戌淮西招撫使吕文德敗蒙古
兵扵五河復其城三月庚子詔嚴贓吏法仍命有司
舉行彭大雅程以升吳淇徐敏子納賄之罪準淳熙故
事戒吏貪虐夏四月丙戌右丞相杜範卒贈少傅諡
清獻範有田二頃雖貴為宰輔未嘗增尺寸室廬僅庇
風雨見者不知為宰相之居清修苦節身若不勝衣至
臨大事則賁育不能奪云五月丁未詔沿江湖南江西
湖廣兩浙制帥漕司共造輕捷戰船置遊擊軍壯士分
備捍禦六月丙戌工部侍郎徐元杰暴卒史嵩之既
去元老舊德次第收召及杜範入相復延元杰議政多
所禆益月朔元杰當侍立先一日謁范鍾歸熱大作夜
四鼓指爪忽裂以死三學諸生相繼伏闕上言昔小人
傾君子者不過使之死于蠻煙瘴雨之鄉今蠻煙瘴雨
不在嶺外而在朝廷詔付臨安府鞫治常所給使之人
獄迄無成劉漢弼亦每以奸邪未盡屏汰為慮未幾以
腫疾暴死太學生蔡德潤等百七十有三人復叩闕上
書訟冤詔給元杰漢弼官田五百畝緡錢五千恤其家
時杜範入相八十日卒元杰漢弼相繼暴死時謂諸公
皆中毒堂食無敢下筯者初嵩之從子璟卿嘗上書諫
嵩之曰伯父秉天下之大政必能成天下之大事膺天
下之大任必能成天下之大功比所行浸不克終用人
之法不待薦舉而改官者有之譴責未幾而旋蒙叙理
者有之丁艱未幾而遽被起復者有之借曰有非常之
才有不次之除醲恩異賞所以收拾人才而不知斯人
者果能運籌帷幄獻六竒之策而得之乎抑亦獻賂幕
賓而得之乎果能馳身鞍馬竭一戰之勇而得之乎抑
亦效顰奴僕而得之乎徒聞苞苴公行政出多門便嬖
私昵狼狽萬狀祖宗格法至今日而壊極矣自開督府
東南民力困於供需州縣倉卒匱於應辦輦金帛輓芻
粟絡繹道路一則曰督府二則曰督府不知所幹者何
事所成者何功近聞蜀川不守議者多歸退師於鄂之
失何者分戌列屯備邊禦戎首尾相援如常山之蛇維
揚則有趙葵廬江則有杜伯虎金陵則有别之傑為督
府者宜據鄂渚形勢之地西可以援蜀東可以援淮北
可以鎮荆湖不此之圖盡捐籓籬深入堂奥伯父謀身
自固之計則安矣其如天下蒼生何是以飢民叛將乘
虚擣危侵軼于沅湘搖蕩于鼎澧盖江陵之勢苟孤則
武昌之勢未易守荆湖之路稍警則江浙諸郡焉得高
枕而卧况殺降失信則前日徹疆之計不可復用矣内
地失護則前日清野之策不可復施矣此隙一開東南
生靈特几上之肉耳宋室南渡之疆土惡能保其金甌
之無闕也盍早為之圖上以寬九重宵旰之憂下以慰
雙親朝夕之望不然師老財殫績用不成主憂臣辱公
論不容萬一不畏強禦之士繩以春秋之法聲其討罪
不效之咎當此之時雖優游菽水之養其可得乎異日
國史載之不得齒於趙普開國勲臣之列而乃厠於蔡
京誤國亂臣之後遺臭萬年果何面目見我祖于地下
乎人謂禍起蕭墻危如朝露此愚所痛心疾首為伯父
苦口極言為今之計莫若盡去在幕之羣小悉召在野
之君子相與改絃易轍戮力王事庶幾失之東隅收之
桑榆矣如其見失而不知救視非而不知革薰蕕同噐
駑驥同櫪天下大勢駸駸日趨于危亡之域矣伯父與
璟卿親猶父子也伯父無以少年而忽之則吾族幸甚
天下生靈幸甚我祖宗社稷幸甚居無何璟卿暴卒相
傳嵩之致毒云范鍾進所召試館職二人帝思徐霖
之忠親去其一易霖名及試則曰人主無自強之志大
臣有患失之心故元良未建凶奸未竄擢秘書省正字
時杜範已卒鍾雖得位不敢舉霖畏史嵩之復出故也
秋七月癸巳朔日有食之蒙古察罕會張柔掠淮
西至揚州而去九月辛亥祀天地於明堂奉太祖太
宗寧宗並侑大赦冬十月辛亥以明堂奉太祖太宗
寧宗並配大赦十一月乙卯以陳韡同簽書樞密院
事十二月己卯以知樞密院事游似為右丞相兼樞
密使同知樞密院事趙葵知樞密院事簽書樞密院事
李性傳同知樞密院事癸未性傳除職與郡右補闕
程元鳳上疏論格心之學謂革士大夫之風俗當格士
大夫之心術人以為格言
六年春正月辛卯朔日有食之置國用所命趙與籌
為提領官秘書省正字徐霖應詔上疏曰日陽類天
理也君子也吾心之天理不能勝人欲朝廷之君子不
能勝小人宫闈之私暱未屏𤨏闥之奸邪未辨臺臣之
討賊不決精祲感浃日為之食又數言建立太子遷校
書郎通判潭州潘牥上封事曰熙寧初元日食詔郡
縣揜骼著為今今故濟王一坏淺土其為暴骸亦大矣請
以王禮葬不報詔三學舉經明行修氣節之士二
月己巳左丞相范鍾罷時游似與鍾並相不協鍾力辭
去未允尋以臺諫論罷時鍾方坐相府臺吏以牒呼而
出之三月癸巳日暈周匝珥氣夏四月戊寅詔授
朱熹門人胡安定吕燾蔡模並廸功郎本州縣教授給
札錄其著述并條具所欲言者以聞(考異朱熹門人自有姓胡名安定其)
(人者薛鑑改胡安定為胡瑗瑗字翼之學者稱安定先生仁宗時人先熹百餘年而反為熹之弟子真可噴飯)
(今據宋史理宗紀改正)閏月戊戌吕文德言今春北兵攻兩淮
統制汪懷忠所至逆戰將士陣亡者衆詔給緡錢恤其
家辛丑日暈五重癸卯余玠言北兵分四道入蜀
將士捍禦有功者輙以便宜推賞具立功等第補轉官
資以聞詔從之五月己夘詔諸鎮募兵造舟置馬帥
臣其務奬激將士以嚴邊防六月壬子以陳韡参知
政事乙夘臺臣言李鳴復劉伯正進則害善類退則
蠧州里詔削秩罷祠秋七月壬戌泉州饑州民謝應
瑞自出私鈔四十餘萬糴米以賑鄕井全活甚衆詔補
進義校尉蒙古自太宗殂諸王近屬自相攻戰國内
大亂是月六皇后特默津氏會諸王百官奉皇子古裕
即位于昂吉蘇默圖之地朝政猶出于后古裕太宗
長子母即特默津氏時諸王不服將謀不軌會雷雨大
作行營水深數尺遂各散去九月戊辰以賈似道為
京湖制置使癸酉四川宣撫使兼知江陵府孟珙卒
初珙招中原精銳萬五千餘人分屯漅北樊城新野唐
鄧間皆百戰之士也號鎮北軍駐襄陽及王旻李虎軍
亂鎮北亦潰珙乃重購以招之降者不絶蒙古行省范
用吉亦密通降欵以所受告命為質珙白於朝不從珙
歎曰三十年收拾中原人今志不克伸矣遂發病是月
朔大星隕于境内聲如雷卒之夕大風發屋折木珙隨
父宗政立戰功忠君體國之念可貫金石在軍中参佐
部曲論事言人人異珙徐以片言折衷衆志皆惬謁士
遊客老校退卒一以恩意撫接名位雖重惟建旗鼓臨
將吏面色凛然無敢涕唾者退則掃地焚香隱几危坐
若蕭然事外遠聲色絶滋味尤邃於易學累贈太師追
封吉國公諡忠襄冬十月己丑以皇姪孟啟為貴州
刺史帝在位久而無子故屬意焉孟啟嗣榮王與芮之
子也乙未填星歲星熒惑聚于亢十一月辛巳詔
北兵入蜀前制置使陳隆之闔家罹害死不易節其特
贈徽猷閣侍制官其二子賜諡立廟制置副使彭大雅
詔削三秩殿中侍御史謝方叔言豪強兼并之患至
今日而極非限民名田不可國朝駐蹕錢塘百有二十
餘年矣外之境土日荒内之生齒日繁權勢之家日盛
兼并之習日滋百姓日貧經制日壞上下煎廹若有不
可為之勢所謂富貴操柄者若非人主之所得專識者
懼焉夫百萬生靈生養之具皆本于榖粟而榖粟之
産皆出于田今百姓膏腴皆歸貴勢之家租米有及百
萬石者小民百畆之田頻年差充保役官吏誅求百端
不得已則獻其産于巨室以規免役小民田日减而保
役不休大官田日增而保役不及以此弱之肉強之食
兼并浸盛民無以遂其生於斯時也可不嚴立經制以
為之防乎去年諫官嘗以限田為說朝廷付之悠悠不
知今日國用邊餉皆仰和糴然權勢多田之家和糴不
容以加之保役不容以及之敵人睥睨於外盜賊窺伺
于内居此之時與其多田厚貲不可長保曷若捐金助
國以紓目前在轉移而開𨗳之耳乞諭二三大臣摭臣
僚論奏而行之定經制塞兼并尊朝廷裕國計陛下勿
牽貴近之言以搖初意大臣勿避仇怨之多而廢良策
則天下幸甚從之史嵩之服除有進用之意十二月
乙未詔嵩之以觀文殿大學士致仕殿中侍御史章琰
正言李昂英監察御史黃師雍論嵩之無父無君醜聲
穢行律以無將之法罪有餘誅乞寢宫祠削官遠竄翰
林學士李韶與從官抗疏曰臣等謹按春秋桓公五年
書蔡人衛人陳人從王伐鄭春秋之初無君無親者莫
甚于鄭莊二百四十二年之經未有云王伐國者而書
王書伐以見鄭之無王而天下所當聲罪以致討未有
書諸侯從王以伐者而書三國從王伐鄭又見諸侯莫
從王以伐罪而三國之微者獨至不足伸天下之義初
不聞以其嘗為王卿士而薄其伐今陛下不能正奸臣
之罪其過不專在上盖大臣百執事不能輔天子以討
有罪皆春秋所不赦乞斷以此義亟賜裁處蒙古萬
戶史權等寇京湖江淮之境陷虎頭關寨進至黃州
七年春正月乙夘朔詔間者絀逐非才收召衆正史嵩
之已令致仕示不復用咨爾二三大臣其一乃心務舉
實政以輯寧我邦家若辭浮于實玩愒歲月朕何賴焉
建資善堂授孟啟宜州觀察使就内小學二月庚
寅詔淮安主簿周子鎔久俘于北數遣蠟書諜報邊事
今遂生還可改朝奉郎優與升擢己亥貴妃賈氏卒
壬子詔改潛邸為龍翔宫蒙古呼必賚受邢州分
地邢當要衡徵求百出民弗堪命劉秉忠薦張文謙可
用遂召見命掌王府書記言于呼必賚曰今民生困敝
莫邢為甚盍擇人往治之于是内選鄂克托劉肅李簡三
人至邢協心為治戶增十倍由是呼必賚益重儒士實
自文謙發之三月庚午祈雨夏四月庚子以刑部
尚書王伯大簽書樞密院事翰林學士吳潛同簽書樞
密院事辛丑右丞相游似罷以少師奉國軍節度使
鄭清之為太傅右丞相兼樞密使清之辭免不允或請
更化改元清之曰改元天子之始事更化朝廷之大端
漢事已非古然不因易相而為之乃止以知樞密院
事趙葵為樞密使督視江淮京湖軍馬兼知建康府以
同知樞密院事陳韡知樞密院事湖南安撫大使兼知
潭州用鄭清之薦也庚戌出緡錢千萬銀十五萬兩
并戶部銀五十萬兩付督視行府趙葵調用五月壬
申以同簽書樞密院事吳潛兼權参知政事乙亥詔
求直言弭旱徐霖應詔言諫議大夫鄭寀不易則不雨
臨安尹趙與籌不易則不雨不報遂引去帝遣著作郎
姚希得留之不還御筆改合入官廼改宣教郎霖屢辭
曰向為身死而不敢欺其君父今以官高而自眩于平
生失其本心何以暴其忠志又曰志貴乎潔忠尚乎清
即有取則自蹈于垢汙矣六月癸巳賜禮部進士張
淵微以下五百二十七人及第出身是榜得汪立信
戊申詔旱勢未釋兩淮襄蜀及江閩内地曾經兵州縣
遺骼暴露感傷和氣所屬有司收瘞之秋七月乙丑
同簽書樞密院事吳潛罷丁邜以湖南安撫使别之
傑参知政事諫議大夫鄭寀同簽書樞密院事時徐霖
猶未還而寀更入樞府太常博士牟子才上言陛下行
霖言則霖留不然則不留也霖所欲易者趙與籌鄭寀
而寀尤無恥請先斥之八月甲申寀罷守舊職奉祠
蒙古以高麗歲貢不入伐之自後終憲宗八年凡四易
將拔其城十有四冬十月己酉監察御史陳垓建言
乞戒飭銓法十弊一曰添差數多破法耗財二曰抽差
員衆州縣廢職三曰攝局違法蠧政害民四曰頒入不
行徼幸撓法五曰奏辟不應奔競日甚六曰改任巧捷
紊亂官常七曰薦舉不公多歸請託八曰借補繁多官
資冗濫九曰瘝曠職守役心外求十曰匿過居官翫視
國法十一月丁巳詔茶陵知縣黃端卿為郴寇所害
進官廕子立廟衡州十二月壬辰詔太學生程九萬
自北脱身来歸且條上邊事賜廸功郎
八年春二月丁亥趙葵言吕文德洎諸將觧泗州之圍
有功詔補轉推賞有差癸巳雨雹三月乙丑雨雹
泗州之被圍也先鋒軍統制田智潤父子戰死于潮
河埧甲戌詔贈智潤父子官恤其家尋又詔立廟泗州
賜額以旌忠節蒙古主古裕殂于杭霞爾之地年
四十三葬起輦谷廟號定宗自六皇后稱制以来法度
不一内外離心至是國内大旱河水盡涸野草自焚牛
馬死者十八九人不聊生諸王及各部又遣使于諸郡
徵求貨財或於西番回鶻索取珠璣或於海東搜取鷹
鶻驛騎絡繹晝夜不絶民力益困皇后烏拉罕默色
抱庫楚子實勒們聽政諸王大臣多不服夏六月戊
戌以徐鹿卿為樞密使秋七月辛亥以王伯大参知
政事翰林學士應㒡同知樞密院事給事中謝方叔簽
書樞密院事吏部尚書史宅之同簽書樞密院事癸
酉参知政事王伯大罷知建寧府以監察御史陳垓論
劾也冬十月甲戌朔参知政事别之傑罷知紹興府
九年春正月乙巳孟啟授慶遠軍節度使封益國公
庚申詔周世宗八世孫柴彦穎襲封崇義公辛酉詔
兩淮京湖沿江曠土軍民從便耕種秋成曰官不分收
癸亥詔給官田五百畆命臨安府創慈幼局收養遺
棄嬰兒丁夘端明殿學士提舉洞霄宫許應龍卒年
八十一諡文簡乙巳左丞相范鍾卒鍾為相守法
重惜名器雖無赫赫可稱而清德雅量與杜範李宗
勉齊名諡文肅閏二月甲辰以鄭清之為太師左
丞相趙葵為右丞相並兼樞密使應㒡謝方叔並参知
政事史宅之同知樞密院事趙葵視師既久屢奏捷音
帝思所以處之鄭清之曰非使作相不足以酬勞陛下
豈以臣故耶臣必不因葵来遽引退臣願居左葵居右帝
從其言清之辭免太師許之三月癸未以賈似道為
京湖安撫制置大使夏四月壬寅朔日有食之六
月丙寅詔邊郡各立廟一賜額褒忠凡没于王事忠節
顯著者並祀之守臣春秋致祭九月丙子詔趙與籌
提領戶部財用置新倉積貯百二十萬名淳祐倉許辟
官四人乙未以婉容閻氏為貴妃嚴中外上書之
禁時諫臣奏譁徒吻士結黨叩閽簧鼓是非為攫利之
計詔中外士庶上書其言有益於國者必加精採倘涉
私邪朋奸罔上妄肆雌黃當嚴加究問是時臺綱不振
嬖寵千政彈文及其私黨則内降聖旨宣諭刪去謂之
節帖臺諫不敢與爭冬十一月癸未参知政事應㒡
罷十二月己亥以浙東安撫使吳潛同知樞密院事
禮部尚書徐清叟簽書樞密院事戊午同知樞密院
事史宅之卒
十年春二月乙夘雨土三月言者論趙葵非由科目
進且曰宰相須用讀書人葵因力辭其表有云霍光不
學無術每思張詠之語以自慚后稷所讀何書敢以趙
抃之言而自觧癸未罷為醴泉觀使兼侍讀奉朝請
庚寅以賈似道為兩淮制置大使淮東安撫使知揚州
五月丙寅朔命善珊嗣濮王秋八月甲寅台州大
水九月甲子朔以賈似道兼淮西安撫使己巳賜
禮部進士方夢魁以下五百十三人及第出身改賜夢
魁名逢辰冬十月辛酉詔諸主兵官今後行罰毋杖
脊以傷人命蜀帥余玠慷慨自許數年之間建城壁
築關隘增屯堡邊境稍息于是一意出師率諸將巡邊
直擣興元遇蒙古將汪德臣鄭鼎大戰而退十一月
壬申以趙葵判潭州湖南安撫大使壬午雷蒙古
諸王蒙克托壘之長子也母克埒氏蒙克初生有黃呼
達部知天象者言其後必大貴故太宗在潛邸養以為子
屬昂哈皇后撫育之既長分之部民及托壘卒乃命歸
藩邸從征伐屢立竒功定宗既殂久未立君中外恟恟
皆屬意於蒙克而覬覦者衆議未決至是諸王巴圖孟
克大將烏蘭哈達等會于阿爾圖呼嚕古之地孟克首
建議推戴時定宗后海默色所遣使者巴爾在坐曰昔
太宗命以皇孫實勒們為嗣諸王百官皆與聞之今實
勒們故在而議欲他屬將寘之何地耶孟克曰太宗有
命誰敢違之然前議立定宗由皇后托和倫乃與汝軰
為之是則違太宗之命者汝等也今尚誰咎耶巴爾語
塞烏蘭哈達曰蒙克聰明睿知人所共知巴圖爾之議良
是孟克即申令於衆衆悉應之議遂定烏蘭哈達蘇卜
特子也
十一年春正月丁夘改賜益國公孟啟名孜進封建安
郡王二月乙未鄭清之等上玉牒曰歷會要及光宗
寧宗寳訓寧宗經武要略三月丁邜嗣濮王不擅卒
戊寅以謝方叔知樞密院事吳潛参知政事徐清叟
同知樞密院事潛入對言國家之不能無敝猶人之不
能無病今日之病不但倉扁望之而驚庸醫亦望而驚
矣願陛下篤任元老以為醫師博采衆益以為醫工使
臣輩得效牛溲馬勃之助以不辱陛下知人之明夏
六月乙巳詔求遺書并山林之士有著述者許上進
是月蒙古諸王大臣共推蒙克即位于奎騰阿蘭
之地追尊其考托壘為帝廟號睿宗實勒們及諸弟心
不能平蒙古因察諸王有異同者並羈縻之取主謀者
誅之遂頒便宜事于國中罷不急之役凡諸王大臣濫
發牌印詔旨宣命盡收之政始歸一秋七月蒙古主
命其弟呼必賚總治漢南凡軍民在漢南者皆總之遂
開府于金蓮川時姚樞隱居蘇門呼必賚遣趙璧召之
樞至大喜待以客禮樞乃為書數千言上之首陳帝王
之道與治國平天下之大經彙為八目曰修身力學尊
賢親親畏天愛民好善遠侫次及捄時之弊為條三十
呼必賚竒其才動必召問樞因言于呼必賚曰今土地
人民財賦皆在漢地王若盡有之則天子何為後必有
間之者矣不若但持兵權凡事付之有司則勢順理安
呼必賚從之呼必賚又召陵川郝經諮以經國安民之
道經條上數十事呼必賚大悦遂留王府會有得宋奏
議以獻言謹邊防守衝要凡七道下諸將議經曰古之
一天下者以德不以力彼今未有敗亡之釁我乃空國
而出諸侯窺伺于内小民凋弊于外經見其危未見其
利也王不如修德布惠敦族簡賢綏懷遠人控制諸道
結盟飭備以待西師上應天心下繋人望順時而動宋
不足圖也呼必賚以經儒生愕然曰汝與張巴圖議耶
經對曰經少館張柔家嘗聞其論議此則經臆說耳柔
不知也進七道議七千餘言蒙古遣察罕等將兵分
道寇淮蜀八月丁酉熒惑入井庚戌詔以故直龍
圖閣樓昉所著中興小傳百篇宋十朝綱目并撮要二
書付史館謄寫辛亥詔比覽林光世易範明易推星
配象演義有司其以禮津遣赴闕冬十一月左丞相
鄭清之乞觧機政甲辰詔以太傅充醴泉觀使奉朝請
庚戌卒清之自與史彌遠議廢立得至宰輔端平之初
召用正人清之則與有力焉其再相則年齒衰暮政歸
妻子問廢之人或因緣以賄進為世所少甲寅以謝
方叔為左丞相吳潛為右丞相並兼樞密院使時二揆
虚席史嵩之賂遊士上書薦已諠傳麻制已下衆心洶
洶及聽宣制則方叔潛也始帝欲相嵩之中夜忽悟召
學士改相二人詔牟子才還朝子才先辭秘書郎主
管崇道觀至是遷著作郎謝方叔吳潛貽書道上意趣
行益急乃至命兼崇政殿說書子才隨事奏陳舉朝誦
其十奏疏皆曰有德之言也乙邜以徐清叟参知政
事端明殿學士董槐簽書樞密院事蒙古呼必賚置
經略司于汴分兵屯田自奎騰取漢上諸郡因留軍戌
境上繼而襄樊壽泗復降而壽泗之民盡為軍官分有
由是降附路絶雖歲侵淮蜀軍將唯利剽殺城無居民
野皆榛莽至是呼必賚從姚樞之請置經略司於汴以
蒙固史天澤楊惟中趙璧為使俾屯田唐鄧等州授之
兵牛敵至則戰退則耕西起襄鄧東連清口桃源列障
守之初河南總管劉福貪酷虐害遺民將二十年惟中
召福聽約束福以數千人擁衛而至惟中握大挺擊殺
之百姓莫不稱快蒙古號西域僧那摩為國師那摩
西域竺乾國人與兄鄂托齊俱學浮屠定宗嘗命鄂托
齊佩金符奉使省民瘼至是復尊禮那摩令總天下釋
教鄂托齊亦貴用事十二月已夘觀文殿大學士醴
泉觀使致仕游似卒諡清獻戊辰詔以八事訓飭在
廷曰肅紀綱用正人救楮弊固邊隅清吏道淑士氣定
軍制結人心
十二年春正月癸丑詔宰執議立方田開溝澮自近圻
始二月乙卯朔日有食之壬午詔襄郢新復蠲賦
税三年蒙古兵復攻隨郢安復副總管馬榮率將士
連日拒戰却之蒙古城沔州蒙古主蒙克以諸王
嘗欲立實勒們乃徙太宗后克勒竒庫塔納於奎騰所
居地之西分遷諸王于各邊以太宗后妃家貲分賜諸
王定宗后及實勒們母以厭禳並賜死禁錮實勒們于
鄂托齊之地夏五月乙巳信州玉山縣盜起詔罷諸
郡經界六月癸亥發米三萬石賑衢信飢玉山寇平
嚴衢婺信台處建劍邵同日大水冒城郭漂室廬人
民死者以萬數丙寅詔遣使分行賑恤存問除今年田
租徐清叟言漢關中大水翼奉以為后親舅之故今宜
少抑宦官戚畹以回天意牟子才言今日納私謁溺近
習勞土木庇小人失人心五者皆蹈宣和之失苟不恐
懼修省臣恐宣和京城之水將至矣燮理隂陽大臣之
事宜諭大臣息乖爭以召和氣除壅蔽以通下情今遣
使訪問水災德至渥也願出内帑賑之又言諡以勸懲
當出自朝廷毋待其家自請崇政殿說書徐霖上疏
言葉大有隂柔奸黠為羣憸冠不宜久長臺諫乞斥去
不報霖知無不言於是讒嫉者思以中傷而帝亦不悦
乞補外知撫州至則祠先賢寬租賦賑飢窮誅悍將建
營砦幾一月而政舉化行以言去士民遮道不得行及
暝始由徑以出蒙古主以中州封同姓命弟呼必賚
於汴京關中自擇其一姚樞曰南京河徙無常土薄水
淺瀉鹵生之不若關中厥田上上古名天府陸海呼必
賚遂請於蒙古主蒙古主曰關中戶寡河南懷孟地狭
民夥可取自益由是盡有關中河南之地呼必賚遂分
遣使戌興元諸州又奏割河東觧州鹽池以供軍立從
宜府於京兆屯田鳳翔募民受鹽入粟轉漕嘉陵蒙古
主使呼必賚將兵擊大理至曲先腦兒之地夜燕姚樞
陳宋太祖遣曹彬取南唐不殺一人市不易肆事明日
呼必賚據鞍呼曰汝昨夕言曹彬不殺者吾能為之樞
馬上賀曰王能如此生民之幸有國之福也秋七月
庚寅太白熒惑合于軫八月丁丑頒會天歷辛巳
詔改明年為寳祐元年是月蒙古呼必賚次臨洮請
城利州以為取蜀之計九月丁亥嗣沂王貴謙卒追
封申王冬十月癸丑以徐清叟参知政事董槐同知
樞密院事嗣濮王善珊卒追封咸寧郡王壬申詔
襄郢新復其務措置屯田修渠堰蒙古汪德臣將兵
掠成都薄嘉定四川大震余玠率諸將俞興元用等夜
開關力戰乃觧去右丞相吳潛以水災乞觧機政十
一月庚寅罷丙辰夜臨安大火丁巳夜乃熄詔求直
言帝又諭輔臣曰近來早朝多奏臣下辭免等細事而
事體大者乃從繳進甚非臨朝聽政之意自今宜就早
朝面奏十二月己未詔追錄彭大雅創城渝州功復
承議郎官其子癸亥詔海神為大祀春秋遣從臣往
祭奉常條具典禮來上丁丑立春雷時言路壅塞太
學生楊文仲率同舍生叩閽極言時事有曰天本不怒
人激之使怒人本無言雷激之使言一時爭傳誦之
資治通鑑後編卷一百四十三
