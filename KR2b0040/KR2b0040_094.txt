資治通鑑後編卷九十四
刑部尚書徐乾學撰
宋紀九十四(起重光大荒落正月盡玄黓敦牂閏六月凡一年有半)
徽宗體神合道駿烈遜功聖文仁德憲慈顯孝皇
帝
(諱佶神宗第十一子母曰欽慈皇后陳氏元豐五年十月丁巳生於宫中明年正月賜名十月)
(授鎮寧軍節度使封寧國公哲宗即位封遂寧郡王紹聖三年以平江鎮江軍節度使封端王)
(五年加司空改昭德彰信軍節度)
建中靖國元年春正月壬戍朔有赤氣起東北亘西南
中函白氣將散復有黑祲在旁右正言任伯雨言正歲
之始而赤氣起於暮夜日為陽夜為隂東南為陽西北
為隂朝廷為陽宫禁為隂禮樂為陽兵戈為隂君子為
陽小人為隂此宫禁隂謀下干上之證漸衝正西散為
白而白主兵此兵戈竊發之證也天心仁愛以災異為
驚戒願陛下進忠良絀邪佞正名分擊姦惡使小人無
得生犯上之心則災異可變為休祥矣癸亥有星自
西南入尾其光燭地觀文殿大學士中太一宫使范純
仁卒年七十五純仁疾革呼諸子口占遺表命門生李
之儀次第之大略勸帝清心寡欲約已便民絶朋黨之
論察邪正之歸毋輕議邊事易逐言官又辯明宣仁誣
謗曰本權臣務快其私忿非泰陵實謂之當然又云蓋
嘗先天下而憂期不負聖人之學此先臣所以教子而
微臣資以事君者也詔贈開府儀同三司諡忠宣御書
碑額曰世濟忠直之碑純仁性坦易寬簡不以聲色加
人義之所在則挺不少屈自為布衣至宰相廉儉如一
所得奉賜皆以廣義莊前後任子恩多先疎族嘗言吾
平生所學得之忠恕二字一生用不盡以至立朝事君
接待僚友親睦宗族未嘗須臾離此也每戒子弟曰人
雖至愚責人則明雖有聰明恕已則昏苟能以責人之
心責已恕已之心恕人不患不到聖賢地位也親族有
請教者純仁曰惟儉可以助廉惟恕可以成德其人書
之坐隅
王偁曰純仁忠厚仁恕宰相天下不澄不撓人莫能
窺其際而其愛君憂國之心凛然有仲淹之風使熙
寧用其言則元祐無改更之患元祐行其說則紹聖
無黨錮之禍孟子謂仲尼不為已甚者於純仁見之
矣
甲戍皇太后向氏崩于慈寧殿遺詔追尊皇太妃陳氏
為皇太后丁丑易大行皇太后園陵為山陵命曾布
為山陵使已夘令河陜募人入粟免試注官是月
遼主洪基殂于混同江之行宫年七十遺詔立其孫延
禧延禧即位是為天祚皇帝改元乾統詔為耶律伊遜
所誣陷者復其官爵籍没者出之流放者還之尋尊其
考昭懷太子濬為大孝順聖皇帝廟號順宗妣蕭氏曰
貞順皇后誅伊遜黨徙其子孫於邊發伊遜德勒台之
墓剖棺戮屍以其家屬分賜被殺之家諡其祖曰仁聖
大孝文皇帝廟號道宗道宗即位之初求直言訪治道
勸農興學救菑恤患粲然可觀及謗訕之令既行告訐
之賞日重羣邪並興讒巧競進賊及骨肉諸部多叛甲
兵之興無寧歲矣一歲而飯僧三十六萬一日而祝髮
三千徒勤佛事㒺思國恤聖宗之業衰焉二月丙申
雨雹己亥汰秦鳳二路兵甲辰始聽政乙巳出
内庫及諸路常平錢各百萬備河北邊儲甲寅詔貶
知揚州林希知舒州降知隨州張商英為朝奉大夫右
司諫陳祐論其責輕請重行降黜故也丁巳詔譚州
安置章惇責授雷州司戶參軍員外置先是左正言任
伯雨䟽曰章惇久竊朝柄迷國罔上毒流搢紳乘先帝
變故倉卒輒逞異志向使其計得行將寘陛下與皇太
后於何地若貸而不誅則天下大義不明大法不立矣
臣聞北使言去年遼主方食聞中國黜惇放箸而起稱
善者再謂南朝錯用此人北使又問何為只若是行遣
以此觀之不獨孟子所謂國人皆曰可殺雖蠻貊之邦
莫不以為可殺也章八上未報會臺諫陳瓘陳次升等
復極論之乃有是貶初蘇轍謫雷州不許占官舍遂僦
民屋惇又以為強奪民居下州追民究治以僦劵甚明
乃止至是惇問舍於民民曰前蘇公來為章丞相幾破
我家今不可也初惇之入相也妻張氏病且死囑之曰
君作相幸勿報怨既祥惇語陳瓘曰悼亡不堪奈何瓘
曰與其悲傷無益曷若念其臨絶之語耶惇無以對
任伯雨又言蔡卞惡甚於章惇遂陳其大罪有六曰誣
罔宣仁保佑之功欲行追廢一也凡紹聖以來竄逐臣
僚皆卞啓而後行二也宫中厭勝事作卞乞掖庭置獄
只遣内臣推治皇后以是得罪三也編排元祐章疏萋
斐語言被罪者數千人議自卞出四也激怒哲宗致鄒
浩遠謫又請治其親故送行之罪五也蹇序辰建看詳
訴理之議惇遲疑未應卞以二心之言脅之惇即日置
局士大夫得罪者八百三十家六也卞隂狡險賊惡機
滔天門生故吏徧滿中外今雖薄責猶如在朝人人惴
恐不敢回心向善朝廷邪正是非不得分别馴致不己
姦人復進天下安危殆未可保也奏入不省卞居池州
如故三月癸亥以知杭州吕惠卿為觀文殿學士提
舉洞霄宫惠卿引年乞致仕故有是命甲子始御紫
宸殿乙丑遼使蕭恭來告哀遣謝文瓘上官均往弔
祭黃實賀即位戊寅以知無為軍陳瓘為著作佐郎
實錄院檢討官壬午以日當食避殿減膳減天下囚
罪一等流以下釋之夏四月辛夘朔日食不見甲
午上大行皇太后諡曰欽聖憲肅乙未上追尊皇太后
謚曰欽慈丁酉御殿復膳壬寅詔諸路疑獄當奏
而不奏者科罪不當奏而輒奏者勿坐著為令任伯
雨初為右正言半歲之間凡上一百八疏大臣畏其多
言俾權給事中密諭以少默即為真伯雨不聽抗論愈
力時曾布欲和調元祐紹聖之人伯雨言人才固不當
分黨與然自古未有君子小人雜然並進可以致治者
蓋君子易退小人難退二者並用終於君子盡去小人
獨留唐德宗坐此致播遷之禍建中乃其紀號不可以
不戒既而欲劾布布覺之徙為度支員外郎五月辛
酉朔大雨雹詔三省減吏員節冗費丙寅葬欽聖憲
肅皇后及欽慈皇后于永裕陵庚辰太子太保趙郡
公蘇頌卒前一日夏至頌自草遺表年八十二詔贈司
空頌器局閎遠禮法自持雖貴奉飬如寒士自經史百
家之說無所不通尤明於典故朝廷有制作必就而正
焉丙戌祔二后神主于太廟朝請郎梁寬言紹聖
之初姦臣特進是時不惟朝士革面迎合雖田野書生
亦懷觀望押闔之術舉人畢漸廷試對策欲附會時流
以規上第其言語不顧輕重有傷事體傳播四方所損
不細又如方天若對策以不誅南竄大臣家屬為恨以
不沒元祐公相家貲為惜天若閩中匹夫於元祐大臣
有何宿憾特以蔡卞用事方務傾覆正人既欲行其妻
父素志又欲復其平日私讎天若者蔡京之門人蔡卞
之飛走也鷹犬效力僕妾事人其言何所不至伏見將
來科詔不遠欲乞下禮部每遇廷試戒約舉人立為法
式無得狂妄不答所問有違此者罪在考官然後罷黜
此流所貴少厚風俗六月甲辰責右司諫陳祐通判
滁州祐累章劾曾布自山陵還不乞出外且言山陵使
從來號為凶相治平中韓琦元豐中王珪不去其後有
臣子不忍言者又言布有當去者三一自山陵還二虞
主未升大轝而布遽乘腰輿先行其罪浮於章惇三
不當先與屬官推恩章皆留中祐遂繳申三省布乃不
赴朝參而祐有是命責詞有云觀望以言意在推引豈
不失朕用汝之本旨乎後兩日左諫議大夫陳次升對
有劄子救祐帝不省而右司諫江公望請祐責詞所謂
觀望推引之語帝曰欲逐曾布引李清臣為相且曰如
此何可容旦夕當逐之公望遽曰陛下臨御以來易三
言官逐七諫臣非天下所期望今祐言宰相過失自其
職也豈可便謂有他意哉先是布甚惡清臣不附已數
使人謂公望能一言清臣即以諫議大夫相處而公望
所言乃如此其後彭汝霖以論罷清臣得諫議大夫云
(李燾曰此據吕本中墓誌增入)戊申封向宗回為永陽郡王向宗良
為永嘉郡王戊午尚書右丞范純禮罷純禮沉毅剛
正曾布憚之激駙馬都尉王詵曰上欲除君承旨范右
丞不可詵怒會詵館遼使純禮主宴詵誣其輒斥御名
遂予祠已未班鬭殺情理輕重格左司諫江公望上
疏言自先帝有紹述之意輔政非人以媚於己為同忠
於君為異借威柄以快私隙使天下騷然泰陵不得盡
繼述之美元祐人才皆出於熙豐培養之餘遭紹聖竄
逐之後存者無幾矣神考與元祐之臣其先非有射鈎
斬袂之隙也先帝信仇人而黜之陛下若立元祐為名
必有元豐紹聖為之對有對則爭興爭則黨復立矣陛
下改元詔旨亦稱思建皇極端好惡以示人本中和而
立政皇天后土實聞斯言今若渝之奈皇天后土何時
内苑稍畜珍禽竒獸公望力言非初政所宜帝曰已縱
遣之矣唯一白鷴畜之久帝以柱杖逐之終不肯去乃
刻公望姓名於杖頭以識其諫會蔡王似府史相告有
不遜語連及於王公望乞勿以無根之言加諸至親遂
坐罷知淮陽軍秋七月壬戍帝謂曾布人才在外有
可用者具名以進又問張商英亦可使否布曰陛下欲
持平用中破黨人之論以調一天下孰敢以為不然然
元祐紹聖兩黨皆不可偏用臣竊聞江公望為陛下言
今日之事左不可用軾轍右不可用京卞為其懷私挾
怨互相仇害也願陛下深思熟計無使此兩黨得志則
和平安静天下無事陛下垂拱而治矣帝頷之而已布
弟翰林學士肇引嫌出知陳州嘗以書責布曰兄與惇
卞異趣衆所共知紹聖元符間惇卞有可以擠兄者無
所不為今兄方得君正當引用善人扶助正道以杜絶
惇卞復起之萌而數月以來端人吉士相繼去朝所進
用以為輔臣從官臺諫者皆嘗事惇卞之人一旦勢異
今日彼必首引惇卞以為固位計曾氏之禍其可逃耶
比來主意已移小人道長進則必論元祐人於上前退
則盡排元祐人於要地異時惇卞縱未至一蔡京足以
兼二人思之可為寒心可為慟哭布不以為然答肇書
曰布自熙寧立朝以至今日時事屢變惟其不雷同熙
豐故免元祐之貶斥惟其不附會元祐故免紹聖之中
傷坐觀兩黨之人反覆受禍而獨泰然自若其自處亦
粗有義理恐未至貽家族之禍累及親友也丁卯以
著作郎陳瓘為右司員外郎瓘力辭實錄檢討官從之
癸未三省奏事訖曾布獨留極陳元祐紹聖兩黨皆
不可令得志帝深嘉納曰卿自來議論平允布因言貶
責之人但可復職或寘之名藩巨鎮若在朝廷則必不
得安静非持平用中之意也帝尤稱愜又言祖宗時異
論之人未嘗深加貶責自元祐紹聖更相報怨而朋黨
之禍成矣此不可不戒也退至都堂為同列言上意本
欲持平用中破朋黨之論以調一中外此人臣所當將
順衆皆以為然陸佃聞之歎曰如此則天下無事真太
平之效也丙戍知樞密院事安燾罷舊制内侍出使
以所得旨言於院審實乃得行後多輒去燾請按治之
都知閻守懃領他職祈罷不以告亦劾之帝敕守懃詣
燾謝郝隨得罪或揣帝意且起用欲援赦為階燾亦爭
之以老避位遂出知河南將行上疏言東京黨禍已萌
願戒履霜之漸語尤激切丁亥以蔣之竒知樞密院
事吏部尚書陸佃為尚書右丞端明殿學士章楶同知
樞密院事甲寅以右司員外郎陳瓘知泰州先是瓘
進國用須知其言曰神宗有為之序始於修政事政事
立而財用足財用足而根本固此國家萬世之利而今
日所當繼述者也臣近緣都司職事看詳内降劄子裁
减吏員冗費以防加賦之漸為民遠慮天下幸甚然今
日朝廷之計正以乏財為患西邊雖已罷兵費用不可
卒補遂至於耗根本之財壊神考之政加賦之漸兆於
此矣臣職事所及理不可默今撰到國用須知一本奏
聞又進日錄辨曰臣瓘去年五月十八日對紫宸殿奏
劄子云臣聞王安石日錄七十餘卷具載熙寧中奏對
議論之語此乃人臣私錄之書非朝廷之典也自紹聖
再修神考實錄史官請以此書降付史院凡日錄時政
記神宗御集之所不載者往往專據此書追議刑賞奪
宗廟之美以歸臣下故臣願詔史官别行刪修以成一
代不刊之典其日蒙批付三省後不聞施行蓋紹聖史
官請以日錄降付史院者今為宰相故也事之乖繆無
大於此者臣因以所見撰成日錄辨一篇具狀奏聞是
日瓘與左司員外郎朱彦周謁曾布於都堂以書責布
曰尊私史而壓宗廟緣邊費而壊先政此閤下之過也
違神考之志壊神考之事在此二者而閤下彌縫壅蔽
人未敢議他日主上因此兩事以繼述之指問於閤下
將何辭以對閤下於瓘有薦進之恩瓘不敢負是以論
吉凶之理獻先甲之言冀有補於閤下若閤下不察其
心拒而不受則今日之言謂之負恩可也布讀瓘書畢
爭辨移時箕踞誶語瓘色不變徐起言曰適所論者國
事是非有公議公未可遽失待士禮布矍然改容瓘又
以日錄辨國用須知納布而出明日瓘即以此二篇及
所上布書具狀申三省御史臺乞敷奏彈劾三省進呈
帝顧曾布曰如此報恩地耶布曰臣紹聖初在史院不
及兩月以元祐所修實錄者凡司馬光日記雜錄或得
之傳聞或得之賓客而王安石有日錄皆君臣面對反
復之語乞取付史院照對編修此乃至公之論其後紹
聖重修實錄乃章惇蔡卞今提舉史院乃韓忠彦而瓘
謂臣尊私史壓宗廟不審何謂也神宗理財雖累歲用
兵而所至府庫充積元祐中非理耗散又有出無入故
倉庫為之一空乃以臣壊三十年根本之計恐未公也
帝曰卿一向引瓘又欲除左右史朕不可今日如何布
愧謝而韓忠彦等言瓘必欲去當與一郡帝令責瓘忠
彦及陸佃皆曰瓘言誠過當曾布却能容瓘乃出知泰
州布始欲瓘附己使人諭意將大用之瓘語其子正彙
曰吾與丞相議多不合今乃欲以官相餌吾有一書遺
丞相汝為我書之正彙再拜願得書瓘喜旦持入省甫
就席遽出書布大怒信宿有海陵之命中書舍人鄒浩
右諫議大夫陳次升皆乞留瓘不從九月帝諭蔣之
竒章楶曰陳瓘為李清臣所使元祐人逐大半尚敢如
此曾布以一身當衆人擠排誠不易卿等且以朕意再
三慰勞之己未布入謝帝謂布曰先朝法度多未修舉
元祐小人不可不逐布請緩治之帝曰卿何所畏卿多
隨順元祐人布曰臣非畏人者此輩不肯革面固當去
之然上體陛下仁厚之德不敢過當故欲從容中節耳
九月己巳詔諸路轉運提舉司及諸州軍有遺利可
以講求及冗員浮費當裁損者詳議以聞冬十月癸
巳門下侍郎李清臣罷為資政殿大學士知大召府
十一月庚申以陸佃為尚書左丞吏部尚書温益為尚
書右丞益初知潭州鄒浩南遷過潭暮投宿村寺益即
遣州都監將數卒夜出城逼使登舟竟凌風絶江而去
他逐臣在其境内者如范純仁劉奉世韓川吕希純吕
陶輩率為所侵困用事者悅之壬戌以西蕃鍚羅薩勒
為西平軍節度使邈川首領辛未出御製南郊親祀
樂章庚辰祀天地于圜丘赦天下改彰信軍為興仁軍
昭德軍為隆德軍改明年元曰崇寧以曾布主紹述從
其請也壬午三省奏事訖曾布獨留進呈内降起居
郎鄧洵武所進愛莫助之圖其說以為陛下方紹述先
志羣臣無助之者其圖如史書年表例自宰相執政侍
從臺諫郎官館閣學校分為七隔每隔旁通左曰紹述
右曰元祐左序助紹述者執政中惟温益一人其餘每
隔止三四人如趙挺之范致虚王能甫錢遹之屬而已
右序舉朝皆在其間至百餘人又於左序别立一項小
貼揭去布密禀揭去臣僚姓名帝曰洵武謂非相蔡京
不可以不與卿同故揭去之布曰洵武所陳既與臣所
見不同臣安敢與議明日遂改付温益益欣然奉行乞
籍記異論之人於是帝決意用京矣(考異李燾曰曾布子&KR0008;作家傳云建)
(中靖國元年六月太常少卿鄧洵武進愛莫助之圖按所稱六月及洵武官名皆誤也今不取)十二
月庚寅以知洪州葉祖洽為寳文閣待制代吕希純知
瀛州希純改知潁州帝以河朔諸帥皆元祐人欲盡易
之故希純祖洽有是命皆曾布為請也布初擬召祖洽
為侍郎帝許之韓忠彦以為不可乃止先是責降者
皆得旨以赦恩牽復惟章惇蘇轍進呈不行惇子援刺
血上書帝封援書付曾布布欲留白未果已而丁憂人
曾誕持長書抵布并奏疏一道所陳十事其四言惇有
功於國責太重當復收用類皆狂妄語是日布呈援書
帝頗稱其孝有憐之之意布欲且與徙廣南近裏一州
帝許之又以誕所陳事目進呈帝曰須與勒停編管既
而韓忠彦見之怒請除名送湖南從之惇亦不復内徙
左僕射韓忠彦與曾布異議布數傾之忠彦累乞罷
相不許甲午遂出居東府有詔押入戊戍提舉洞
霄宫蔡京復龍圖閣直學士知定州供奉官童貫性巧
媚善測人主微指先事順承以故得幸及使三吳訪書
畫竒巧留杭累月京與之遊不舍晝夜凡所畫屏障扇
帶之屬貫日以達禁中且附語言論奏於帝所由是帝
屬意用京左階道錄徐知常以符水出入元符皇后所
太學博士范致虚與之厚因薦京才可相知常入宫言
之已而宫妾宦官中合詞譽京遂起京知定州辛丑
以知陳州張商英權戶部侍郎尋改吏部壬寅知滁
州范鏜復職知澶州少府少監邢恕光祿少卿吕嘉問
司農少卿路昌衡並落分司恕知隨州嘉問知蘄州昌
衡知滁州於歸田里人安惇蹇序辰並散官予祠通議
大夫林希追復資政殿學士戊申池州居住蔡卞復
官予祠丙午奉安神宗神御于景靈西宫丁未詣宫
行禮己酉降德音于西京減囚罪一等徒以下釋之
癸丑詔章惇親子孫許在外指射差遣不得輒至京師
及上章疏從曾布所請也是歲遼人來送遺留物
河東地震京幾蝗兩浙湖南福建旱
崇寕元年春正月丁丑河東太原等十一郡地震詔死
者家賜錢有差二月丙戌朔以聖瑞皇太妃疾慮囚
甲午皇子亶改名烜以蔡確配饗哲宗廟庭丙
申雄州防禦推官知鄧州錄事參軍朱肱奏言陛下即
位以來兩次日蝕在正陽之月河東十一郡地曉夜震
至今猶未止城壁屋舍悉皆倒塌人民震死動以千數
自古災異未有如此臣不避死亡妄論輔弼之失以究
災異之應言詞激切死有餘罪然惓惓孤忠不敢隱默
者食陛下之祿念國家之重而不敢顧其私也并以其
所上宰相曾布書隨進書曰今監察御史劉燾相公門
人也相公為山陵使辟燾掌牋表又薦入館相公於燾
厚矣如燾者置之詞掖不忝也以燾為御史則不可也
相公有過舉燾肯言乎言之則忘恩不言則欺君蓋非
所以處燾也今右正言范致虚兄上舍生致君相公之
姪壻也致虚乃致君之親弟如致虚者置之館閣不忝
也以致虚為諫官不可也相公有過舉致虚爭之則忤
親不爭則失職亦非所以處致虚也相公旁招俊乂陶
冶天下肱之所論止及燾與致虚者特以臺諫人主耳
目之官非若他職可以略而不論也相公置門人親戚
為諫官御史此日月所以薄蝕天地所以震動也又曰
章惇之過惡不可殫數其最大者四五相公在樞府坐
視默然亦不得為無過再貶元祐臣僚范純仁能言之
相公未嘗救也廢元祐皇后龔夬能言之相公未嘗救
也冊元符皇后鄒浩能言之相公未嘗救也置諫官於
死地黃履能言之相公未嘗救也此四五事惇之過惡
最大而相公無半詞之助肱竊疑之伏惟相公遇災而
懼然後可以弭天變來直言肱之區區所望於相公者
如此而已詔付三省肱烏程人禮部侍郎服之從弟也
戊戌詔士有懷抱道德久沉下僚及學行兼備可勵
風俗者待制以上各舉所知二人奉議郎趙諗謀反
伏誅辛丑以知定州蔡京為端明殿學士知大名府
蔡卞改知揚州先是大名闕帥曾布白帝前兩府惟有
劉奉世帝默然韓忠彦與布交惡隂欲結京乃言熙寧
故事嘗除學士不必前兩府因請用京故有是命聖
瑞皇太妃朱氏薨追尊為皇太后上諡曰欽成追封
孔鯉為泗水侯孔伋為沂水侯三月丁巳奉安哲宗
神御于景靈西宫寳慶殿戊午詣宫行禮辛酉以
兵部侍郎鄒浩為寳文閣待制知江寧府以浩乞補外
也尋改知杭州甲戍以知大名府蔡京為翰林學士
承旨兼修國史夏四月丙戍詔權吏部侍郎張商英
落權字五月丁巳熒惑入斗庚申尚書左僕射韓
忠彦罷忠彦為相召還流人進用忠讜之士於是張庭
堅陳瓘鄒浩龔夬江公望常安民任伯雨陳次升陳君
錫張舜民等皆居臺諫翕然稱為得人然與曾布不協
至是左司諫吳材右正言王能甫希布意論忠彦變神
考之法度逐神考之人材遂出知大名府臣僚上言
神考在位凡十有九年所作法度皆本先王元祐黨人
秉政紊亂殆盡朋姦㒺上更倡迭和者皆神考之罪人
也紹聖追復雖已竄逐陛下即位仁德涵養使之自新
一旦牽復不以其漸内外相應寖以滋蔓為害彌甚今
姦黨姓名具在文案甚明有議法者有行法者有為之
倡者有從而和者罪有輕重情有淺深使有司條析區
别行遣使各當其罪數日可畢伏望早賜施行己丑
詔知河南府安燾知潤州王覿知越州豐稷知潁昌府
陳次升並降職知應天府吕仲甫落職故資政殿大學
士李清臣奪職追所贈官并例外所得恩例吏部侍
郎張商英改刑部侍郎兼同修國史尋又兼侍讀庚
午臣僚上言先朝貶斥司馬光等異議害政大臣論列
播告中外天下共知方陛下即位之初未及專攬萬幾
當國之臣不能公平心意檢會事狀詳具進呈以次牽
復今日再招人言遂至煩紊伏望陛下明諭執政大臣
使公共參議詳酌事體原輕重之情定大小之罪上禀
聖裁特賜行遣如顯有欺君負國之實迹自宜放棄不
足收恤其間亦有干連牽挂偏執愚見情非姦誣者乞
依近年普博之恩使有自新之路則天下之氣平而紛
紛之論息矣(李燾曰據鄒餘奏議其文頗有與詔旨不同者當考然上言者必鄒餘也更詳之)
乙亥詔故追復太子太保司馬光吕公著太師文彦博
光祿大夫吕大防太中大夫劉摯右中散大夫梁燾朝
奉郎王巖叟蘇軾各從裁減追復一官其元追復官告
並繳納王存鄭雍傅堯俞趙瞻趙卨孫升孔文仲朱光
庭秦觀張茂則范純仁韓維蘇轍范純粹吳安詩范純
禮陳次升韓川張耒吕希哲劉唐老歐陽棐孔平仲畢仲
游徐常黃庭堅晁補之韓跋王鞏劉當時常安民黃隠
張保源汪衍余爽湯戫鄭侠常立程頥張巽等四十人
行遣輕重有差唯孫固為神考潛邸人已復職名及贈
官免追奪任伯雨陳祐張庭堅商倚等並送吏部令在
外指射差遣陳瓘龔夬並子祠其司馬光等責詞皆曾
布所草定也又詔應元祐并元符今來責降人韓忠彦
曾任宰臣安燾係前執政王覿豐稷見任從官外蘇轍
范純禮劉奉世等五十七人並令三省籍記不得與在
京差遣後苑欲增葺殿宇内侍有請以金箔為飾者
計用五十六萬七千帝曰用金為箔以飾土木一壊不
可復收甚無謂也詔黜之丙子詔曰昔在元祐權臣
擅邦倡率朋邪誣詆先烈善政良法肆為紛更紹聖躬
攬政權灼見羣慝斥逐流竄具正典刑肆朕纉承與之
洗滌悉復收召寘諸朝廷而締交合謀彌復膠固唯以
沮壊事功報復仇怨為事潝潝訿訿必一變熙寧元豐
之法度為元祐之政而後已凡所論列深駭朕聽至其
黨與則遷叙不次無復舊章或由冗散之中登殿閣而
滿方面或既殂謝之後還舊職而加横恩玩法肆奸鮮
不類此稍從屏遠姑務含容而言路交攻義不可遏乃
擇其尤者第加裁削以適厥中尚慮中外詿誤之人未
免反側宜詳示訓諭以慰安羣情應元祐以來及元符
未嘗以朋比附會得罪者除已施行外自今以往一切
釋而不問在言責者亦勿復輒言朕言不渝羣聽毋惑
宜令御史臺出榜朝堂詔詞曾布所草定也己夘尚
書左丞陸佃罷佃執政與曾布比而持論多近恕每欲
參用元祐人才尤惡奔競嘗曰天下多事須不次用人
苟安寧時人才無大相遠當以資歴序進少緩之則士
知自重矣又曰今天下之勢如人大病向愈當以藥餌
輔養之須其安平苟為輕事改作是使之騎射也朝議
欲更懲元祐餘黨佃言不宜窮治或言佃名在黨籍不
欲窮治正恐自及耳遂出知亳州庚辰以許將為門
下侍郎温益為中書侍郎翰林學士承旨蔡京為尚書
左丞吏部尚書趙挺之為尚書右丞京素與屯田員外
郎孫鼛善鼛嘗曰蔡子貴人也然才不勝德恐貽天下
憂及是京謂鼛曰我若用於天子願助我鼛曰公誠能
謹守祖宗之法以正論輔人主示節儉以先百吏而絶
口不言兵天下幸甚京默然挺之為中丞與曾布比建
議紹述排擊元祐諸賢由是進居政府六月己丑祔
欽成皇后神主於太廟辛夘左司諫王能甫言曾誠
家富於財目為青錢學士乞罷其史官左正言吳材言
史官王防在元豐勒停又以訴理得罪兼無出身當罷
是日曾布獨對言吳材緣引吕惠卿蹇序辰等議論不
勝王能甫乃吳安持壻近日以安持追削職名皆挟私
怨故以此攻曾誠王防欲中傷臣耳帝曰彼責在蔡京
不干卿事布曰臣亦知此二人乃京所薦但以臣門下
士為言路所攻則謂臣必搖動小人用意如此臣實不
安方元祐之人布滿朝廷臣一身與衆人為敵如處風
濤之中日不自安是時助臣者唯此三數人今元祐之
黨方去而言者乃欲斥逐此等是為元祐人報怨耳帝
矍然布因言張商英亦章惇門下士王潙之乃其壻議
論之際多與惇為地故商英力稱引范致虚及吳材乃
其志趣同耳若有所陳願陛下加察壬辰減西京河
陽鄭州囚罪一等民緣山陵役者蠲其賦癸邜詔六
曹尚書有事奏陳許獨員上殿己酉太白晝見壬
子改渝州為恭州癸丑詔倣唐六典修神宗所定官
制封伯夷為清惠侯叔齊為仁惠侯閏月甲寅朔
更名哲宗神御殿曰重光己未以提舉洞霄宫吕惠
卿為觀文殿學士知杭州尋改揚州辛酉殿中侍御
史錢遹言尚書右僕射曾布力援元祐之姦黨分列要
途隂擠紹聖之忠賢遠投散地挈提姻婭驟致美官汲
引儇浮盗竊名器愛壻交通乎近習諸子邀結乎搢紳
造請輻湊其門苞苴日盈私室呼吸立成禍福喜怒遽
變炎凉鉤致齊人之窾言欲破紹聖之信史曲徇法家
之謬說輕改垂世之典刑為臣不忠莫大於此兼布初
以韓忠彦為心膂李清臣為爪牙協濟姦謀共伸私忿
其趣雖異厥罪惟均忠彦免官已正生前之罪戾清臣
禠職實誅死後之姦回豈容斯人尚司魁柄况日食地
震星變旱災豈盛時常度之或愆乃柄臣不公之所召
人神共怒天地不容欲乞早正典刑慰中外之望於是
布連上章乞罷翊日壬戌詔罷布為觀文殿大學士知
潤州布於元符末欲以元祐兼紹聖而行故力排蔡京
逐出之至崇寧初知上意有所向又欲力排韓忠彦而
專其政無何京為右丞大與布異會布擬陳祐甫為戶
部侍郎京於榻前奏曰爵祿者陛下之爵祿奈何使宰
相私其親曾布壻陳廸祐甫之子也布忿然爭辨久之
聲色稍厲温益叱之曰曾布上前安得失禮帝不悅而
罷御史遂攻之言布與韓忠彦李清臣交通為私使其
子壻吳則禮外甥壻高茂華往来計議共成元祐之黨
暨登相位凶焰日滋復與忠彦清臣析交離黨日夜爭
勝遂攬天下之權皆歸於己而怨望之心逞矣故不及
半月首罷市易中外之人望風希指變法之論相因而
至於是范純粹乞差衙前以害神考之免役李夷行乞
復詩賦以害神考之經術又力引王古為戶部尚書王
覿為御史中丞二人者元祐之黨也而用以掌開闔歛
散之權定是非可否之論豈非敗壊神考之法度乎於
是更詔布落職提舉明道宫太平州居住以刑部侍
郎張商英為翰林學士甲子詔諸路州縣官有治績
最著者著監司帥臣各舉一人丙寅寳文閣侍制知
杭州鄒浩改知越州辛未詔曰朕仰惟哲宗皇帝嚴
恭寅畏克明祗德元符之末是生越王姦人造言謂非
后出比閱臣寮舊疏適見椒房訴章載加考詳咸有顯
證其時兩宫親臨撫視嬪御執事在旁緣何外人得入
宫禁殺之取子實為不根為人之弟繼體承祧豈使沽
名之賊臣重害友恭之大義詆誣欺罔罪莫大焉鄒浩
可重行黜責以戒為臣之不忠者庶稱朕昭顯前人之
意如更有言及者仍仰依此令進奏院遍牒施行仍檢
會鄒浩元奏劄子并元符皇后訴章宣示中外(長編載鄒浩劄)
(子曰臣聞仁宗皇帝在位四十二年邦國無流離之患邊境無征伐之苦黎民繁庶萬國咸寧當是時可以嬉)
(遊後宫非焦心勞力之秋也而謂宰相寇準曰朕觀自古亂天下敗國家者未嘗不因女子是以褒姒滅周妲)
(已亡商朕之後宫女子巧媚百生朕未嘗顧盼焉然則仁祖之意豈不欲垂裕後昆奈何陛下遽忘其槩乎臣)
(觀陛下之所為愈於桀紂而甚於幽王也殺卓氏而奪之子欺人可也詎可欺天乎卓氏何辜哉得不愈於桀)
(紂也廢孟氏而立劉氏快陛下之志可也劉氏何德哉得不甚於幽王也臣觀祖宗有唐虞堯舜之德而陛下)
(有桀紂幽王之行不識陛下寢餗安乎頃年彗星出於西方災譴為大陛下避正殿以塞天變減常膳以銷天)
(譴宰相章惇謂陛下曰未足損陛下盛德又聞江西敷奏累年饑饉陛下責以宰相燮理之功宰相章惇謂陛)
(下曰天灾流行無世無之且以堯九年水湯七年旱為解惇為輔弼忍發此言今聞陛下以立劉氏惇之策也)
(臣今諫陛下去廢后之醜行行復后之大德聽臣之直諫而出惇之姦言使天下之人共仰首以見日月之光)
(盛大之世不然祖宗百有餘年基業將顛覆於陛下之手矣昔唐禇遂良諫高宗立武昭儀不聽叩頭流血以)
(笏置殿階曰還陛下此笏乞歸田里今臣諫陛下不聽願歸田里力農圃為亂世之民願膾臣心肝以獻惇斬)
(惇首以謝天下臣元符三年五月元符皇后上皇太后表曰臣妾竊以僚數有章䟽今言妾生故越王事非)
(有實不言中外謗莫能止在妾之分寢處難安重念朽質不能殞滅至使上累哲宗皇帝况降制之日親承兩)
(宫玉音一旦幾成虚誕之文若宫掖尚行欺罔之議則何以取信天下竊以其時大臣及掌事之人即今盡存)
(伏望聖慈降下臣僚章䟽付與有司明行鞫問倘有實狀豈不知過若係虚妄亦乞嚴行懲戒以絶反覆興謗)
(之吏如默而不言慮玷哲宗皇帝載於方冊曷可傳之萬世妾伏覩紹聖之間元祐皇后親被睿旨放逐一尼)
(後来通說事端差官制勘有雷公式圖畫之跡御史錄驗備載案牘遷徙道宫衆所共知豈緣他人乃今新進)
(之人不究其理謂妾遭遇哲宗皇帝欲快人情務攄前忿豈存内外重輕之理祇報先朝未用之怨衆口鑠金)
(可不懼哉欲乞特降睿旨檢取元祐皇后制院一宗公案及推勘官吏付有司再行訊治以示中外如妾稍有)
(干涉用情不敢拱手而居后位之列若不瀝誠詳具奏聞安能辯雪伏望皇太后陛下憫憐哲宗至孝至仁照)
(鑑妾之負冤無告出自宸斷特賜矜察)初浩以諫立后被謫章留中不下
元符未還朝入見帝首及諫立后事奬歎再三問諫草
安在對曰焚之矣退告陳瓘瓘曰禍其在此乎異時姦
人妄出一緘則不可辨矣及蔡京用事忌浩欲擠之果
使其黨偽為浩奏言劉后殺卓氏而奪其子且多狂妄
指斥語復偽為元符皇后上皇太后表流布中外帝見
之大怒遂下詔治浩之罪貶衡州别駕永州安置京又
使其黨為元符皇后撰謝表以上詔並送史官(長編載元符皇)
(后謝徽宗表曰伏覩詔書布告中外責鄒浩誣罔故鄧王非妾所生等事以正朝廷之風化以叶泰陵之聖德)
(銜冤上訴俟明命於三年頒詔亟行示信恩於四海下以稱在廷之公議上以慰哲廟之神靈仰荷睿明惟知)
(感泣伏念妾本京輦良家之子玷先朝御侍之聯雨露既及於凡材草木焉知其帝力屬鄧王既誕之後適長)
(秋虚位之時被兩宫之玉音及羣臣之僉議旋加冊命進長後宫非天克相以誰為任妾何緣而自致奸邪橫)
(逆指愛子作他人中外動搖視詔詞為誑語於妾身而敢恨顧先帝以何如亦當自反其所言信出不根之私)
(語且以元祐皇后因逐一尼遂倡事端逮從制勘禁書圖畫之備露御史錄案之甚明自取之刑俄聞廢命案)
(牘固存於朝論推原豈本於妾身方羣小之肆誣實衆尤之難辨當陛下承祧之始屬欽聖垂簾之間泣血書)
(辭呼天雪憤庶幾中外備見始終豈期元祐之朋邪競蓄前朝之怨憾喜聞人過豈驗是非增飾煩言更加傷)
(害方且擬議以深斥尚何封章之可行妾所痛者慮傷先帝之明思妾所重者恐亂後世之信史惟大事之若)
(是曷小已之足論終期羣枉之冰銷果頼至仁之洞察奮英謀而獨斷紹列聖以御圖邪正剖分黑白昭著姦)
(言偽說難逃聖覽之明巧詆深冤灼見沽名之賊曲文平悃昭示四方此盖伏遇皇帝陛下堯舜相承文武善)
(繼上追兄弟友恭之義下憐母子孤露之情辨百年疑似之非正萬世昭明之典妾殞身何報没齒知榮生當)
(竭節以答聖恩死亦無憾而見哲廟)浩初除諫職入白其母張曰有言責
者不可默恐或以是貽親憂母曰兒能報國我顧何憂
及浩兩被竄責母不易初意人稱其賢(考異李燾曰新錄辨誣云鄒浩)
(復召用蔡京忌浩因求浩舊疏不得乃使其黨作偽疏繼而京執政故有是責要之此叚皆非實事鄒浩疏元)
(符皇后上太后表及謝徽宗表皆京為之也丁未錄云上欲再貶浩而三省求浩元䟽不獲下浩取藁浩奏以)
(元藁不存陳瓘聞而歎曰若後日有撰惡語以進者將何以自明已而章惇果偽撰浩疏袖以進案惇元符三)
(年九月已罷相偽撰浩疏者乃京也今按宋史鄒浩𫝊徽宗即位浩還朝帝首及諫立后事問諫草安在對曰)
(焚之矣而丁未錄云上欲再貶浩三省求浩元疏不獲下浩取藁浩奏以元藁不存二說互異一係元符一係)
(崇寧今從宋史蓋焚藁之語京久已聞之時向太后已崩而朱太妃尚在京猶未敢為此也及是年二月朱太)
(妃薨京適以此時入對故既撰浩偽疏又撰元符皇后偽訴章以無太后太妃可以證其妄者耳偽疏偽表一)
(時一手所作大抵在是年四月後也元符皇后固甘心於浩者自當與京合謀而京素交結内侍俾以此偽疏)
(偽表寘諸帝前亦甚易也所可疑者浩既自焚其藁京求浩奏亦不可得而徽宗實錄鄒浩傳及東都事略宋)
(史鄒浩傳俱載浩元奏與偽疏大異不知從何處得來豈宫中所留元奏羣小一時難檢不及焚毁若有神物)
(為之獲持而其後復出歟)戊寅知江寧府鄧祐甫乞以府學所建
王安石祠堂著祀典從之壬午追貶李清臣為武安
軍節度副使癸未詔監司帥臣於本路小使臣以上
及親民官内有智謀勇略可備將帥者各舉一人
資治通鑑後編卷九十四
