大唐西域記卷十
唐釋玄奘譯
釋辯機撰
十七國
伊爛拏鉢伐多國瞻波國
羯朱嗢祗羅國奔那伐彈那國
迦摩縷波國三摩呾吒國
耽摩栗底國羯羅拏蘇伐刺那國
烏荼國恭御陀國
羯□(力甑反)伽國憍薩羅國
案達羅國䭾那羯磔迦國
珠利耶國達羅毗荼國
秣羅矩吒國
伊爛拏鉢伐多國周三千餘里國大都城北路殑伽河
周二十餘里稼穡滋植花果具繁氣序和暢風俗淳質
伽藍十餘所僧徒四千餘人多學小乘正量部法天祠
二十餘所異道雜居近有鄰王廢其國君以大都城持
施衆僧於此城中建二伽藍各減千僧並學小乘教說
一切有部
大城側臨殑伽河有伊爛拏山含吐煙霞蔽虧日月古
今仙聖繼踵棲神今有天祠尚遵遺則在昔如來亦嘗
居此為諸天人廣說妙法大城南有窣堵波如來於此
三月說法其傍則有過去三佛座及經行遺迹之所
三佛經行西不遠有窣堵波是室縷多頻設底拘胝(唐言)
(聞二百億舊譯曰億耳謬也)苾芻生處昔此城有長者豪貴巨富晩
有繼嗣時有報者輒賜金錢二百億因名其子聞二百
億洎乎成立未曾履地故其足跖毛長尺餘光潤細軟
色若黃金珍愛此兒備諸玩好自其居家以至雪山亭
傳連隅僮僕交路凡須妙藥逓相告語轉而以授曾不
踰時其豪富如此世尊知其善根將發也命没特伽羅
子而往化焉既至門下莫由自通長者家祠日天每晨
朝時東向以拜是時尊者以神通力從日輪中降立於
前長者子疑日天也因施香飯而歸其飯香氣遍王舍
城時頻毗娑羅王駭其異馥命使歴問乃竹林精舍没
特伽羅子自長者家持來因知長者子有此竒異乃使
召焉長者承命思何安步泛舟鼓棹有風波之危乘車
馭象懼蹎蹶之患於是自其居家至王舍城鑿渠通漕
流滿芥子御舟安止長絙以引至王舍城先禮世尊世
尊告曰頻毗娑羅王命使召汝無過欲見足下毛耳王
欲觀者宜結跏坐伸脚向王國法當死長者子受佛誨
而往引入廷謁王欲視毛乃跏趺坐王善其有禮特深
珍愛亦既得歸還至佛所如來是時說法誨喻聞而感
悟遂即出家於是精勤修習思求果證經行不捨足遂
流血世尊告曰汝善男子在家之時知鼓琴耶曰知若
然者以此為喻絃急則聲不合韻絃緩則調不和雅非
急非緩其聲乃和夫修行者亦然急則身疲心怠緩則
情舒志逸承佛指教奉以周旋如是不久便獲果證
國西界殑伽河南至小孤山重巘嶜崟昔佛於此三月
安居降薄句羅藥义山東南巖下大石上有佛坐跡入
石寸餘長五尺二寸廣二尺一寸其上則建窣堵波焉
次南石上則有佛置捃椎迦(即澡瓶也舊曰軍持訛略也)跡深寸餘
作八出花文佛坐跡東南不遠有薄句羅藥义脚跡長
尺五六寸廣七八寸深減二寸藥义跡後有石佛坐像
高六七尺次西不遠有佛經行之處其山頂上有藥义
故室次北有佛足跡長尺有八寸廣於六寸深可半寸
其跡上有窣堵波如來昔日降伏藥义令不殺人食肉
敬受佛戒後得生天此西有温泉六七所其水極熱國
南界大山林中多諸野象其形偉大從此順殑伽河南
岸東行三百餘里至瞻波國(中印度境)
瞻波國周四千餘里國大都城北背殑伽河周四十餘
里土地墊濕稼穡滋盛氣序温暑風俗淳質伽藍數十
所多有傾毁僧徒二百餘人習小乘教天祠二十餘所
異道雜居
都城壘甎其高數丈基址崇峻却敵高險在昔劫初人
物伊始野居穴處未知宫室後有天女降迹人中遊殑
伽河濯流自媚感靈有娠生四子焉分贍部洲各擅區
宇建都築邑封疆畫界此則一子之國都贍部洲諸城
之始也
城東百四五十里殑伽河南水環孤嶼崖巘崇峻上有
天祠神多靈感鑿崖為室引流成沼花林奇樹巨石危
峯仁智所居觀者忘返國南境山林中野象猛獸羣遊
千數自此東行四百餘里至羯朱嗢祇羅國(彼俗或謂羯蠅揭羅)
(國中印度境)
羯朱嗢祇羅國周二千餘里土地泉濕稼穡豐盛氣序
温風俗順尚才貴學伽藍六七所僧徒三百餘人天祠
十所異道雜居自數百年王族絶嗣役屬鄰國所以城
郭邱墟多居村邑故戒日王遊東印度於此築宫理諸
國務至則葺茅為宇去則縱火焚燒國南境多野象北
境去殑伽河不遠有大高臺壘甎石而成基址廣峙刻
彫奇製周其方而鏤衆聖像佛及天形區别而作自此
東渡殑伽河行六百餘里至奔那伐彈那國(中印度境)
奔那伐彈那國周四千餘里國大都城周三十餘里居
人殷盛池館花林往往相間土地卑濕稼穡滋茂般□
娑果既多且貴其果大如冬瓜熟則黃赤剖之中有數
十小果大如鶴卵又更破之其汁黃赤其味甘美或在
樹枝如衆果之結實或在樹根若伏苓之在土氣序調
暢風俗好學伽藍二十餘所僧徒三千餘人大小二乘
兼攻綜習天祠百所異道雜居露形尼乹實繁其黨
城西二十餘里有跋始婆僧伽藍庭宇顯敞臺閣崇高
僧徒七百餘人並學大乘教法東印度境碩學名僧多
在於此其側不遠有窣堵波無憂王之所建也昔者如
來三月在此為諸天人說法之處或至齋日時燭光明
其側則有四佛座及經行遺迹之所去此不遠復有精
舍中作觀自在菩薩像神鑒無隱靈應有徵遠近之人
絶粒祈請自此東行九百餘里渡大河至迦摩縷波國
(東印度境)
迦摩縷波國周萬餘里國大都城周三十餘里土地泉
濕稼穡時播般□娑果那羅雞羅果其樹雖多彌復珍
貴河流湖陂交帶城邑氣序和暢風俗淳質人形卑小
容貌黧黑語言少異中印度性甚獷暴志存強學宗事
天神不信佛法故自佛興以迄於今尚未建立伽藍招
集僧侣其有淨信之徒但竊念而已天祠數百異道數
萬
今王本那羅延天之祚胤婆羅門之種也優婆塞羯羅
伐摩(唐言曰胄)號拘摩羅(唐言童子)自據疆土奕葉君臨逮於今
王歴千世矣君上好學衆庶從化遠方高才慕義客遊
雖不淳信佛法然敬高學沙門初聞有支那國沙門在
摩揭陀那爛陀僧伽藍自遠方來學佛深法殷勤往復
者再三未從來命時尸羅跋陀羅論師曰欲報佛恩當
弘正法子其行矣勿憚遠涉拘摩羅王世宗外道今請
沙門斯善事也因兹改轍福利弘遠子昔起大心發弘
誓願孤遊異域遺身求法普濟含靈豈徒鄉國宜忘得
喪勿拘榮辱宣揚聖教開導羣迷先物後身忘名弘法
於是辭不獲免遂與使偕行而會見焉拘摩羅王曰雖
則不才常慕高學聞名雅尚敢事延請曰寡能褊智猥
蒙流聽拘摩羅王曰善哉慕法好學顧身若浮踰越重
險遠遊異域斯則王化所由國風尚學今印度諸國多
有歌頌摩訶支那國秦王破陣樂者聞之久矣豈大德
之鄉國耶曰然此歌者美我君之德也拘摩羅王曰不
意大德是此國人常慕風化東望已久山川道阻無由
自致曰我大君聖德遠洽仁化遐被殊俗異域拜闕稱
臣者衆矣拘摩羅王曰覆載若斯心冀朝貢今戒日王
在羯朱嗢祇羅國將設大施崇樹福慧五印度沙門婆
羅門有學業者莫不召集今遣使來請願與同行於是
遂往焉此國東山阜連接無大國都境接西南夷故其
人類蠻獠矣詳問土俗可兩月行入蜀西南之境然山川險
阻瘴氣氛沴毒蛇毒草為害滋甚國之東南野象羣暴故此
國中象軍特盛從此南行千二三百里至三摩呾吒國(東印度境)
三摩呾吒國周三千餘里濱近大海地遂卑濕
國大都城周二十餘里稼穡滋殖花果繁茂氣
序和風俗順人性剛烈形卑色黑好學勤勵邪正兼信
伽藍三十餘所僧徒二千餘人並皆遵習上座部學天
祠百所異道雜居露形尼乹其徒特盛去城不遠有窣
堵波無憂王之所建也昔者如來為諸天人於此七日
說深妙法傍有四佛座及經行遺迹之所去此不遠伽
藍中有青玉佛像其高八尺相好圓備靈應時效從此
東北大海濱山谷中有室利差呾羅國次東南大海隅
有迦摩浪迦國次東有墯羅鉢底國次東有伊賞那補羅
國次東有摩訶瞻波國即此云林邑是也次西南有閻摩
那洲國凡此六國山川道阻不入其境然風俗壤界聲問
可知自三摩呾吒國西行九百餘里至躭摩栗底國(東印度境)
躭摩栗底國周千四五百里國大都城周十餘里
濱近海陲土地卑濕稼穡時播花果茂盛氣序温
暑風俗躁烈人性剛勇邪正兼信伽藍十餘所僧衆千
餘人天祠五十餘所異道雜居國濱海隅水陸交會竒
珍異寳多聚此國故其國人大抵殷富城側窣堵波無
憂王所建也其傍則有過去四佛座及經行遺迹之所
自此西北行七百餘里至羯羅拏蘇伐刺那國(東印度境)
羯羅拏蘇伐刺那國周四千四五百里國大都城周二
十餘里居人殷盛家室富饒土地卑濕稼穡時播衆花
滋茂珍異繁植氣序調暢風俗淳和好尚學藝邪正兼
信伽藍十餘所僧徒二千餘人習學小乘正量部法天
祠五十餘所異道實多别有三伽藍不食乳酪遵提婆
達多遺訓也
大城側有絡多未知僧伽藍(唐言赤埿)庭宇顯敞臺閣崇峻
國中高才達學聰明有聞者咸集其中警誡相成琢磨
道德初此國未信佛法時南印度有一外道腹錮銅鍱
首戴明炬杖策高步來入此城振擊論鼔求欲論義或
者問曰首腹何異曰吾學藝多能恐腹拆裂悲諸愚闇
所以持照時經旬日人無問者詢訪髦彦莫有其人王
曰合境之内豈無明哲客難不酬為國深恥宜更營求
訪諸幽隱或曰大林中有異人其自稱曰沙門強學是
務今屏居幽寂久矣于兹非夫體法合德何能若此者
乎王聞之已躬往請焉沙門對曰我南印度人也客遊
止此學業庸淺恐黜所聞敢承來旨不復固辭論義無
負請建伽藍招集僧徒光讚佛法王曰敬聞不敢忘德
沙門受請往赴論場外道於是誦其宗致三萬餘言其
義遠其文約包含名相網羅視聽沙門一聞究覽辭義
無謬以數百言辯而釋之因問宗致外道辭窮理屈杜
口不酬既折其名負恥而退王深敬德建此伽藍自時
厥後方弘法教
伽藍側不遠有窣堵波無憂王所建也在昔如來於此
七日說法開導其側精舍過去四佛座及經行遺迹之
所有數窣堵波並是如來說經法之處無憂王之所建
也從此西南行七百餘里至烏荼國(東印度境)
烏荼國周七千餘里國大都城周二十餘里土地膏腴
穀稼茂盛凡諸果實頗大諸國異草名花難以稱述氣
序温暑風俗獷烈人貌魁梧容色黧黮言辭風調異中
印度好學不倦多信佛法伽藍百餘所僧徒萬餘人並
皆習學大乘法教天祠五十所異道襍居諸窣堵波凡
十餘所並是如來說法之處無憂王之所建也
國西南境大山中有補澀波祇釐僧伽藍其石窣堵波
極多靈異或至齋日時燭光明故諸淨信遠近咸會持
妙花蓋競修供養承露槃下覆鉢勢上以花蓋笴置之
便住若磁石之吸針也此西北山伽藍中有窣堵波所
異同前此二窣堵波者神鬼所建靈竒若斯
國東南境臨大海濱有折利呾羅城(唐言發行)周二十餘里
入海商人遠方旅客往來中止之路也其城堅峻多諸
竒寳城外鱗次有五伽藍臺閣崇高尊像工麗南去僧
伽羅國二萬餘里靜夜遥望見彼國佛牙窣堵波上寳
珠光明離離然如明炬之懸燭也自此西南大林中行
千二百餘里至恭御陀國(東印度境)
恭御陀國周千餘里國大都城周二十餘里濱近海隅
山阜嶾嶙土地墊濕稼穡時播氣序温暑風俗勇烈其
形偉其貌黑粗有禮義不甚欺詐至於文字同中印度
語言風調頗有異焉崇敬外道不信佛法天祠百餘所
異道萬餘人國境之内數十小城接山嶺據海交城既
堅峻兵又敢勇威雄隣境遂無強敵國臨海濱多有竒
寳螺貝珠璣斯為貨用出大青象超乘致遠從此西南
入大荒野深林巨木干霄蔽日行千四五百里至羯□
(力甑反)伽國(南印度境)
羯□伽國周五千餘里國大都城周二十餘里稼穡時
播花果具繁林藪聯綿動數百里出青野象隣國所竒
氣序暑熱風俗躁暴性多狷獷志存信義言語輕捷音
調質正辭旨風則頗與中印度異焉少信正法多遵外
道伽藍十餘所僧徒五百餘人習學大乘上座部法天
祠百餘所異道甚衆多是尼乹之徒也羯□伽國在昔
之時氓俗殷盛肩摩轂擊舉袂成帷有五通仙棲巖養
素人或凌觸退失神通以惡呪術殘害國人少長無遺
賢愚俱喪人煙斷絶多歴年所頗漸遷居猶未充實故
今此國人戸尚少
城南不遠有窣堵波高百餘尺無憂王之所建也傍有
過去四佛座及經行遺迹之所國境北陲大山嶺上有
石窣堵波高百餘尺是劫初時人夀無量歲有獨覺於
此入寂滅焉自此西北山林中行千八百餘里至憍薩
羅國(中印度境)
憍薩羅國周六千餘里山嶺周境林藪連接國大都城
周四十餘里土壤膏腴地利滋盛邑里相望人戸殷實
其形偉其色黑風俗剛猛人性勇烈邪正兼信學藝高
明王刹帝利也崇敬佛法仁慈深遠伽藍百餘所僧徒
減萬人並皆習學大乘法教天祠七十餘所異道襍居
城南不遠有故伽藍傍有窣堵波無憂王之所建也昔
者如來曾於此處現大神通摧伏外道後龍猛菩薩止
此伽藍時此國王號娑多婆訶(唐言引正)珍敬龍猛周衛門
廬時提婆菩薩自執師子國來求論義謂門者曰幸為
通謁時門者遂為入白龍猛雅知其名盛滿鉢水命弟
子曰汝持是水示彼提婆提婆見水默而投針弟子持
鉢懷疑而返龍猛曰彼何辭乎對曰默無所說但投針
於水而已龍猛曰智矣哉若人也知幾其神察微亞聖
盛德若此宜速命入對曰何謂也無言妙辯斯之是歟
曰夫水也者隨器方圓逐物清濁弥漫無間澄湛莫測
滿而示之比我學之智周也彼乃投針遂窮其極此非
常人宜速召進而龍猛風範懔然肅物言談者皆伏抑
首提婆素挹風徽久希請益方欲受業先騁機神雅懼
威嚴昇堂僻坐談玄永日辭義清高龍猛曰後學冠世
妙辯光前我惟衰髦遇斯俊彦誠乃寫瓶有寄傳燈不
絶法教弘揚伊人是賴幸能前席雅談玄奥提婆聞命
心獨自負將開義府先遊辯囿提振辭端仰視質義忽
覩威顔忘言杜口避坐引責遂請受業龍猛曰復坐今
將授子至真妙理法王誠教提婆五體投地一心歸命
曰而今而後敢聞命矣龍猛菩薩善閑藥術餐餌養生
夀年數百志貌不衰引正王既得妙藥夀亦數百王有
稚子謂其母曰如我何時得嗣王位母曰以今觀之未
有期也父王年夀已數百歲子孫老終者蓋亦多矣斯
皆龍猛福力所加藥術所致菩薩寂滅王必徂落夫龍
猛菩薩智慧弘遠慈悲深厚周給羣有身命若遺汝宜
往彼試從乞頭若遂此志當果所願王子恭承母命來
至伽藍門者驚懼故得入焉時龍猛菩薩方讚誦經行
忽見王子佇而謂曰今夕何夕降趾僧坊若危若懼疾
驅來至對曰我承慈母餘論語及行捨之士以為含生
寳命經誥格言未有輕捨報身施諸求欲我慈母曰不
然十方善逝三世如來在昔發心逮乎證果勤求佛道
修習戒忍或投身飼獸或割肌救鴿月光王施婆羅門
頭慈力王飲餓藥义血諸若此類尤難備舉求之先覺
何代無人今龍猛菩薩篤斯高志我有所求人頭為用
招募累歲未之有捨欲行暴劫殺則罪累尤多虐害無
辜穢德彰顯惟菩薩修習聖道遠期佛果慈霑有識惠
及無邊輕生若浮賤身如朽不違本願垂允所求龍猛
曰俞誠哉是言也我求佛聖果我學佛能捨是身如響
是身如泡流轉四生往來六趣宿契弘誓不違物欲然
王子有一不可者其將若何我身既終汝父亦喪顧斯
為意誰能濟之龍猛徘徊顧視求所絶命以乾茅葉自
刎其頸若利劒斷割身首異處王子見已驚奔而去門
者上白具陳始末王聞哀感果亦命終國西南三百餘
里至跋邏末羅耆釐山(唐言黑峯)岌然特起峯巖峭險既無
崖谷宛如全石引正王為龍猛菩薩鑿此山中建立伽
藍去山十數里鑿開孔道當其山下仰鑿䟽石其中則
長廊步檐崇臺重閣閣有五層層有四院並建精舍各
鑄金像量等佛身妙窮工思自餘莊嚴唯飾金寳從山
高峯臨注飛泉周流重閣交帶廊廡疎寮外穴明燭中
宇初引正王建此伽藍也人力疲竭府庫空虚功猶未
半心甚憂慼龍猛謂曰大王何故若有憂負王曰輒運
大心敢樹勝福期之永固待至慈氏功績未成財用已
竭每懷此恨坐而待旦龍猛曰勿憂崇福勝善其利不
窮有興弘願無憂不濟今日還宫當極歡樂後晨出遊
歴覽山野已而至此平議營建王既受誨奉以周旋龍
猛菩薩以神妙藥滴諸大石並變為金王遊見金心口
相賀迴駕至龍猛所曰今日畋遊神鬼所惑山林之中
時見金聚龍猛曰非鬼惑也至誠所感故有此金宜時
取用濟成勝業遂以營建功畢有餘於是五層之中各
鑄四大金像餘尚盈積充諸帑藏招集千僧居中禮誦
龍猛菩薩以釋迦佛所宣教法及諸菩薩所演述論鳩
集部别藏在其中故上第一層唯置佛像及諸經論下
第五層居止淨人資産什物中間三層僧徒所舍聞諸
先志曰引正營建已畢計工人所食鹽價用九拘胝(拘胝)
(者唐言億)金錢其後僧徒忿諍就王平議時諸淨人更相謂
曰僧徒諍起言議相乖凶人伺隙毁壊伽藍於是重關
反拒以擯僧徒自尒已來無復僧衆遠矚山巖莫知門
徑時引善醫方者入中療疾蒙面入出不識其路從此
大林中南行九百餘里至案達羅國(南印度境)
案達羅國周三千餘里國大都城周二十餘里號瓶耆
羅土地良沃稼穡豐盛氣序温暑風俗猛暴語言辭調
異中印度至於文字軌則大同伽藍二十餘所僧徒三
千餘人天祠三十餘所異道實多
瓶耆羅城側不遠有大伽藍重閣層臺製窮剞劂佛像
聖容麗極工思伽藍前有石窣堵波高數百尺并阿折
羅(唐言所行)阿羅漢之所建也所行羅漢伽藍西南不遠有
窣堵波無憂王之所建也如來在昔於此說法現大神
通度無量衆
所行羅漢伽藍西南行二十餘里至孤山山嶺有石窣
堵波陳那(唐言童授)菩薩於此作因明論陳那菩薩者佛去
世後承風染衣智願廣大慧力深固愍世無依思弘聖
教以為因明之論言深理廣學者虚功難以成業乃匿
迹幽巖棲神寂定觀述作之利害審文義之繁約是時
崖谷震響煙雲變采山神捧菩薩高數百尺唱如是言
昔佛世尊善權導物以慈悲心說因明論綜括妙理深
究微言如來寂滅大義冺絶今者陳那菩薩福智悠遠
深達聖旨因明之論重弘兹日菩薩乃放大光明照燭
幽昧時此國王深生尊敬見此光明相疑入金剛定因
請菩薩證無生果陳那曰吾入定觀察欲釋深經心期
正覺非願無生果也王曰無生之果衆聖攸仰斷三界
欲洞三明智斯盛事也願疾證之陳那是時心悦王請
方欲證受無學聖果時妙言祥菩薩知而惜焉欲相警
誡乃彈指悟之而告曰惜哉如何捨廣大心為狹劣志
從獨善之懷棄兼濟之願欲為善利當廣傳說慈氏菩
薩所製瑜伽師地論導誘後學為利甚大陳那菩薩敬
授指誨奉以周旋於是覃思沉研廣因明論猶恐學者
懼其文微辭約也乃舉其大義綜其微言作因明論以
導後進自兹已後宣揚瑜伽盛業門人有知當世從此
林野中南行千餘里至䭾那羯磔迦國(亦謂大安達邏國南印度境)
䭾那羯磔迦國周六千餘里國大都城周四十餘里土
地膏腴稼穡殷盛荒野多邑居少氣序温暑人貌黧黑
性猛烈好學藝伽藍鱗次荒蕪已甚存者二十餘所僧
徒千餘人並多習學大乘部法天祠百餘所異道實多
城東據山有弗婆勢羅(唐言東山)僧伽藍城西據山有阿伐
羅勢羅(唐言西山)僧伽藍此國先王為佛建焉奠川通徑䟽
崖峙閣長廊步簷枕巖接岫靈神警衛聖賢遊息自佛
寂滅千年之内每歲有千凡夫僧同入安居罷安居日
皆證羅漢以神通力凌虚而去千年之後凡聖同居自
百餘年無復僧侣而山神易形或作豺狼或為猨狖驚
恐行人以故空荒間無僧衆城南不遠有大山巖婆毗
吠伽(唐言清辯)論師住阿素洛宫待見慈氏菩薩成佛之處
論師雅量弘遠至德深䆳外示僧法之服内弘龍猛之
學聞摩揭陀國護法菩薩宣揚法教學徒數千有懷談
議杖錫而往至波吒釐城知護法菩薩在菩提樹論師
乃命門人曰汝行詣菩提樹護法菩薩所如我辭曰菩
薩宣揚遺教導誘迷徒仰德虚心為日已久然以宿願
未果遂乖禮謁菩提樹者誓不空見見當有證稱天人
師護法菩薩謂其使曰人世如幻身命若浮渴日勤誠
未遑談議人信往復竟不會見論師既還本土靜而思
曰非慈氏成佛誰决我疑於觀自在菩薩像前誦隨心
陀羅尼絶粒飲水時歴三歲觀自在菩薩乃現妙色身
謂論師曰何所志乎對曰願留此身待見慈氏觀自在
菩薩曰人命危脆世間浮幻宜修勝善願生覩史多天
於斯禮覲尚速得見論師曰志不可奪心不可貳菩薩
曰若然者宜往䭾那羯磔迦國城南山巖執金剛神所
至誠誦持執金剛陀羅尼者當遂此願論師於是往而
誦焉三歲之後神乃謂曰伊何所願若此勤勵論師曰
願留此身待見慈氏觀自在菩薩指遣來請成我願者
其在神乎神乃授秘方而謂之曰此巖石内有阿素洛
宫如法行請石壁當開開即入中可以待見論師曰幽
居無覩詎知佛興執金剛曰慈氏出世我當相報論師
受命專精誦持復歴三歲初無異想呪芥子以擊石巖
壁豁而洞開是時百千萬衆觀覩忘返論師跨其戸而
告衆曰吾久祈請待見慈氏聖靈警祐大願斯遂宜可
入此同見佛興聞者怖駭莫敢履戸謂是毒蛇之窟恐
喪身命再三告語唯有六人從入論師顧謝時衆從容
而入入之既已石壁還合衆皆怨嗟恨前言之過也自
此西南行千餘里至珠利耶國(南印度境)
珠利耶國周二千四五百里國大都城周十餘里土野
空曠藪澤荒蕪居戸寡少羣盜公行氣序温暑風俗姦
兇人性獷烈崇信外道伽藍頽毁粗有僧徒天祠數十
所多露形外道也
城東南不遠有窣堵波無憂王之所建也如來在昔嘗
於此處現大神通說深妙法摧伏外道度諸天人
城西不遠有故伽藍提婆菩薩與羅漢論義之處初提
婆菩薩聞此伽藍有嗢呾羅(唐言上)阿羅漢得六神通具
八解脫遂來遠尋觀其風範既至伽藍投羅漢宿羅漢
少欲知足唯置一牀提婆既至無以為席乃聚落葉指
令就坐羅漢入定夜分方出提婆於是陳疑請决羅漢
隨難為釋提婆尋聲重質第七轉已杜口不酬竊運神
通力往覩史多天請問慈氏慈氏為釋因而告曰彼提
婆者曠劫修行賢劫之中當紹佛位非尒所知宜深禮
敬如彈指頃還復本座乃復抑揚妙義剖析微言提婆
謂曰此慈氏菩薩聖智之釋也豈仁者所能詳究哉羅
漢曰然誠如來旨於是避席禮謝深加敬嘆從此南入
林野中行千五六百里至達羅毗荼國(南印度境)
達羅毗荼國周六千餘里國大都城號建志補羅周三
十餘里土地沃壤稼穡豐盛多花果出寳物氣序温暑
風俗勇烈深篤信義高尚博識而語言文字少異中印
度伽藍百餘所僧徒萬餘人並皆遵學上座部法天祠
八十餘所多露形外道也如來在世數遊此國說法度
人故無憂王於諸聖迹皆建窣堵波建志補羅城者即
達磨波羅(唐言護法)菩薩本生之城菩薩此國大臣之長子
也幼懷雅量長而弘遠年方弱冠王姬下降禮筵之夕
憂心慘悽對佛像前殷勤祈請至誠所感神負遠遁去
此數百里至山伽藍坐佛堂中有僧開戸見此少年疑
其盜也更詰問之菩薩具懷指告因請出家衆咸驚異
遂允其志王乃宣命推求遐邇乃知菩薩神負遠塵王
之知也增深敬異自染衣已篤學精勤令問風範語在
前記
城南不遠有大伽藍國中聰叡同類萃止有窣堵波高
百餘尺無憂王所建也如來在昔於此說法摧伏外道
廣度人天其側則有過去四佛座及經行遺迹之所自
此南行三千餘里至秣羅矩吒國(亦謂枳秣羅國南印度境)
秣羅矩吒國周五千餘里國大都城周四十餘里土田
潟鹵地利不滋海渚諸珍多聚此國氣序炎熱人多黧
黑志性剛烈邪正兼崇不尚游藝唯善逐利伽藍故基
寔多餘址存者既少僧徒亦寡天祠數百外道甚衆多
露形之徒也城東不遠有故伽藍庭宇荒蕪基址尚在
無憂王弟大帝之所建也其東有窣堵波崇基已䧟覆
鉢猶存無憂王之所建立在昔如來於此說法現大神
通度無量衆用彰聖迹故此標建歲久彌神所願或遂
國南濱海有秣剌耶山崇崖峻嶺洞谷深澗其中則有
白檀香樹旃檀你婆樹樹類白檀不可以别唯於盛夏
登高遠矚其有大蛇縈者於是知之由其木性涼冷故
蛇盤也既望見已射箭為記冬蟄之後方乃採伐羯布
羅香樹松身異葉花果斯别初採既濕尚未有香木乾
之後修理而析其中有香狀若雲母色如冰雪此所謂
龍腦香也
秣剌耶山東有布呾洛迦山山徑危險巖谷㩻傾山頂
有池其水澄鏡𣲖出大河周流繞山二十帀入南海池
側有石天宫觀自在菩薩往來遊舍其有願見菩薩者
不顧身命厲水登山忘其艱險能達之者蓋亦寡矣而
山下居人祈心請見或作自在天形或為塗灰外道慰
喻其人果遂其願從此山東北海畔有城是往南海僧
伽羅國路聞諸土俗曰從此入海東南可三千餘里至
僧伽羅國(唐言執師子非印度之境)
音釋
□(乃可切)狷(俱犬切)飤(音寺)帑(音倘)狖(音佑)閴(傾覓切)㩻(去竒切)
大唐西域記卷十
