大唐西域記地理類十(外紀之屬)
提要
(臣)等謹案大唐西域記十二卷唐沙門玄奘
譯僧辯機撰案唐書西域列傳唐貞觀中玄
奘西遊天竺諸國晁公武讀書志載是書作
玄奘撰鄭樵藝文略則作大唐西域記十二
卷玄奘撰西域記十二卷辯機撰分為兩書
明焦竑經籍志亦仍其誤惟陳振孫書錄解
題作大唐三藏法師玄奘譯大總持寺僧辯
機撰與今本合考是書後有辯機記贊稱玄
奘法師以貞觀三年褰裳遵路杖錫遐征薄
言旋軔謁帝洛陽肅承明詔載令宣譯辯機
為大總持弟子撰斯方志則是書為玄奘所
譯而辯機撰次成書可無疑矣昔晉法顯作
佛國記其文頗略唐書西域列傳較為詳核
此書所序諸國皆唐書所不載則史所錄者
朝貢之邦此所記者經行之地也辯機記贊
句下間有注文或曰唐言某某或曰某印度
境疑為原注又有校正譯語云舊作某某訛
者及每卷之末附有音釋疑為後人所加第
十一卷僧伽羅國條中有明永樂三年太監
鄭和見國王阿烈苦奈兒事自今錫蘭山即
古之僧伽羅國也至祈福民庶作無量功德
共三百七十字亦注者附記之語吳氏刊本
誤連入正文也所列凡一百三十八國中摩
揭陀一國釐為八九卷記載獨詳所述多佛
典因果之事而舉其地以實之晁公武讀書
志稱玄裝至天竺求佛書因記其所歷諸國
凡風俗之宜衣服之制幅隕之廣隘物産之
豐嗇悉舉其梗槩蓋未詳檢是書姑據名為
說也我
皇上開闢天西咸歸版圖
欽定西域圖志徵實傳信凡前代傳聞之說一一
釐正至於西方譯語亦無不為之辨舛訂訛
足以昭示奕禩此書音譯既多乖舛而侈陳
靈怪尤屬誕妄無稽然山川道里頗有足備
參考者姑錄存之以廣異聞焉乾隆四十五
年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
大唐西域記序
若夫玉毫流照甘露灑於十千金鏡揚輝薰風被於有
截故知示現三界奥稱天子之尊光宅四表式標域中
之大是以慧日淪影像化之跡東歸帝猷宏闡大章之
步西極有慈恩道場三藏法師諱玄奘俗姓陳氏其先
潁川人也帝軒提象控華渚而開源大舜賓門基歷山
而聳構三恪照於姬載六竒光於漢祀書奏而承朗月
遊道而聚德星縱壑駢鱗培風齊翼世濟之美鬱為景
胄法師藉慶誕生含和降德結根深而䓲茂導源浚而
靈長竒開之歲霞軒月舉聚沙之年蘭薰桂馥洎乎成
立藝殫墳素九臯載響五府交辟以夫早悟真假夙照
慈慧鏡真筌而延佇顧生涯而永息而朱紱紫纓誠有
界之徽網寳車丹枕寔出世之津途由是擯落塵滓言
歸閒曠令兄長捷法師釋門之棟幹者也擅龍象於身
世挺鶖鷺於當年朝野挹其風猷中外羨其聲彩既而
情深友愛道睦天倫法師服勤請益分隂靡棄業光上
首擢秀檀林德契中庸騰芬蘭室抗策平道包九部而
吞夢鼓枻玄津俯四韋而小魯自兹徧遊談肆載移凉燠
功既成矣能亦畢矣至於太初日月燭燿靈臺子雲鞶
帨發揮神府於是金文暫啟佇秋駕而雲趨玉柄纔撝
披霧市而波屬若會斵輪之旨猶知拜瑟之微以瀉瓶
之多聞泛虛舟而獨遠迺於轘轅之地先摧鍱腹之誇
井絡之鄉遽表浮杯之異遠邇宗挹為之語曰昔聞荀
氏八龍今見陳門雙驥汝潁多竒士誠哉此言法師自
幼迄長遊刃玄籍名流先達部執交馳趨末忘本摭華
捐實遂有南北異學是非紛糺永言於此良用憮然或
恐傳譯踳駮未能筌究欲窮香象之文將罄龍宫之目
以絶倫之德屬會昌之期杖錫拂衣第如遐境於是背
玄灞而延望指葱山而矯迹川陸綿長備嘗艱險陋博
望之非遠嗤法顯之為局遊踐之處畢究方言鐫永幽
賾妙窮津會於是詞發雌黃飛英天竺文傳貝葉聿歸
震旦太宗文皇帝金輪纂御寳位居尊載佇風徽召見
青蒲之上迺睠通識前膝黃屋之間手詔綢繆中使繼
路俯摛睿思乃製三藏聖教序凡七百八十言今上昔
在春闈裁述聖記凡五百七十九言啟玄妙之津書揄
揚之旨蓋非道映雞林譽光鷲嶽豈能緬降神藻以旌
時秀奉詔翻譯梵本凡六百五十七部具覽遐方異俗
絶壌殊風土著之宜人備之序正朔所暨聲教所覃著
大唐西域記勒成一十二卷編錄典奥綜覈明審立言
不朽其在兹焉
