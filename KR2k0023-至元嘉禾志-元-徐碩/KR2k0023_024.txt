至元嘉禾志卷二十四
元徐碩撰
顯濟廟記
秀州海鹽縣乍浦之陳山有靈湫居山之半水旱不涸
不溢山椒有大石盤陀歲三月十有八日吳之陽山及
此多雲霧晦冥雷雨之變俗𫝊白為龍君以是日生於
陽山而歸靈其母子於焉立廟祠事甚嚴州邑旱潦致
禱先必置酒石鼎新像設且列四神象于後以表四龍
子之異迺四月龍見于龍母殿自空而下其大如柱光
采奪目觀者震悸不敢仰視五月殿僧夢神人告將迎
龍淮上有日計海邑之雨可支兩旬爾自是開霽復雨
之日果再旬也又明年三月直養遣工繪龍于壁至則
壁尚濕不可為也念且歸其夕夢金冠白衣神人曰令
俾爾畫龍龍實難畫工曰畫非難壁濕耳應曰乾矣東
作行雨自西而歸仍有珠乃成龍更語而令它日謁雨
當誦華嚴袖出經一卷顧其後四神人云此亦而令所
致也工起視壁果已乾如戒而龍成有蜿蜒正白復見
神座睨視壁間久之躍而入花壺四月郡守趙不迹以
梅雨愆期親作文以禱其應立至六月直養請于郡徙
興福院剏廟之右以廣僧居而嚴香火直養狀如此以
屬楚國龔頤正紀于麗牲之石夫龍之為神變化無方
與天為徒孰能測識上古之世為人豢擾有道之時游
其宫沼迨其後來雖渺焉弗覿而乘雲御氣開闔化樞
呼吸風雷主持暘雨司民大命克配君德有不可誣者
今兹龍君之神應暴著一時聳動觀聽春祈秋報斯民
是怙閱千萬禩宜無厭斁頤正不敢沒其實姑櫽括比
次如左而系之以迎享送神之詞云
海波奫淪兮海山巃嵸其下潜通兮君之宫時思其母
兮來舂容菖葉生兮杏蔕融君之來兮雷隆隆雨我田
兮秧芃芃我之懷兮無初終君稅駕兮光采嶙峋鼓鐘
廟享兮列鼎重茵君之宫兮屯雲蕙肴蒸兮紛紛我黍
我稌兮抑亦薦其萍芹君明其衷兮無吐芳新吹洞簫
兮望極浦君之歸兮雲在下十風兮五雨佑我海邦兮
汙萊斥鹵君之不來兮使我心苦千秋萬歲兮為民所
怙
嶽廟記
五嶽各于其方配天作鎮靈粹所宅亦各有攸司或主
人民死生罪福之事或主鬼神山川水土鳥獸草木之
𩔖是于覆載之間為最隆最巨者也然自古帝王告成
受代升中紀德之盛必于泰山而四海之民朝獻祈禬
皆不遠萬里不能至者各隨所處建立行宫以為請命
之地豈非神靈顯赫威德盛大為生民宰制尤可畏而
仰哉章聖皇帝東封申嚴帝號以彰洪德允答元功順
天休命典册具存是于今日尤為尊崇非諸祠廟所得
擬議也或者嘗謂行宫散處遐僻而有禱輒應如在其
上如在左右其理安在蓋不知人之精爽沒為貴神則
所謂聖而不可知者未始或亡寂然不動感而遂通近
在俛仰之間遠周四海之外猶風行于空招之則來而
風實無體猶日麗于天有照則現而日不來比陽燧取
火方諸取水從容掌握之間引𩔖太清之上患心之不
精誠之不至爾況以天孫之貴方嶽之尊風馬雲車倏
忽萬里杳冥之際□蠁斯右又何疑之有哉昔人有言
心即神明發意動念猶如影響固其理也海鹽陋在一
隅其民謹信而淳樂善而畏神前此歲有朝獻之社間
以憚遠莫能至者熙寧中邑人相率始築兹廟殆今三
十餘載迺克有成自三門兩廡前後大殿聖母眷屬凡
為殿五官曹司典侍從監衞塑像儀物莫不畢備是為
一方尊事瞻嚮稙福依歸之境俾善人是賴而愚者不
敢為非實非小補又春秋祭獻咸以佛事薦羞惟素茹
不宰牲牢而神亦安之豈非所享在誠而不在物耶故
首讃神德備論饗答之理以信斯民于不疑之地千秋
萬年無敢怠忘是不可以無紀也時大觀四年七月日
奉議郎權通判杭州軍州管勾學事陸周記
修嶽廟記
海鹽去岱宗道阻且長里且千計而有嶽帝行祠蓋經
始于熙寧中至大觀四年迺克成將歴百年瓦腐桷圮
至于上雨旁風寢無所蓋障尸之者假修崇為私計簿
有獲而未嘗略支傾填漏邑大夫李君為政纔一年又
三數月即裒衆力葺之殿鉅細有五其一妥聖母者圯
甚而重創其諸殿廊廡之屬藩拔級夷棟楹梁桷丹碧
黯昧或蠧或折貌像多剥一旦晦于塵垢者莫不赫然
一新自昔何其難而今何其易耶蓋神以民為主欲致
力于神必成民以先之可也不然雖薦饗亦吐之矧土
木之功極勞費神豈樂其若是而相其成也哉李君自
丞遷令使家及州家劵外征求悉若子産争承力丐裁
減而寬之夏秋稅租前政雖有心于仁民者亦迫于版
賦預借于民以紓目前未及省限里長已深苦催科之
虐困于棰楚糟丘鬻膠纔上棧即強諸胥分勒抱諸輸
司錢終歲需索乾没強半徒費鞭撻此等積弊甚于膏
肓之疾不可救藥乃一切剗去以召和致祥于是雨𤾉
應祈蔴菽麥稻歲洊豐稔成斯民若是而後致力于神
洋洋然如在其上者安得不樂歆其薦饗方其啟揭虔
妥靈之心入其祠致植僵興仆之力即若有以相之茲
其所以易歟一邦士民有不靳其資力助葺是宫者豈
皆澹然無欲薦享于神之心覬幸饗答迹其祈禳之願
若待豚蹄盂酒祝穰穰滿家者耶夫山嶽淵海之神古
惟天子望而祭之諸侯則祭在其境者齊人將有事於
泰山必先有事於配林不敢遽也如此季氏旅於泰山
宣聖責冉有弗救而有誰謂泰山不如林放之嘆不可
僣也又如此今士民欲事乎嶽帝而恊力葺其來假來
享之宫若有相之者知由乎令君成民之政有以動之
可也或各自謂吾足以享之欲神之格思豈不難哉世
之為不善者薄有薦于神往往不惟覬幸其罪即渙若
冰釋抑又過望乎神降之福殊不知聰明正直之神執
福善禍滛之權公而行之無毫釐私而不可奪移凡不
應庇貺者雖豐潔其粢盛肥腯其牲牷者雖多其酒醴
加之以玉帛三日齋七日戒以祭之猶不可覬其略安
風馬之下況希其轉禍為福乎如欲禍之轉移遷善可
也詩不云乎自求多福李君以所葺既新美屬予為記
予辭不獲命乃併欲士民共知之者書之李君名直養
其先維揚人大父侍郎紹興間嘗寓居此邑後徙於苕
霅紹興三年五月既望從政郎新知州軍事推官張禄記
并書
金山順濟廟英烈錢侯碑文
夫聰明正直謂曰神靈膺國褒封饗世血食歴祀不冺
主福主災赫然炳靈人恒斯畏豈偶然哉克孝克忠為
國犯難生昭直節歿助隂靈者也英烈錢侯所以身陪
正祠封受顯號其以斯乎紀石傳芳示垂奕世請從具
載寧厭纖委西浙諸州禾興最為邊海華亭縣小金山
者又在郡東插脚滄溟峻岸截起驚濤四浮吳國備史
載漢博陸侯霍公附小黃門謂吳主曰國之疆土東齧
海濤虧蝕侵尋臣漢舊輔今當為神駐小金山為禦海
斥使不衝蕩全護國封當為建祠于彼金山示所旌顯
自時厥後封祀不絶今為忠烈王順濟廟焉維英烈侯
家閩氏錢行位居七航海而商舶帆經從入廟致禮儼
觀威爽雪浪東來一山若峙巖巖殿宇卓冠山椒地勢
神靈軒赫斯稱又諗王忠存漢社稷歆生敬慕若曰浮
沈罔利膠轕迷塗汨淟塵中何終底止没事忠臣愈浪
生死猛念倏發幽明同符玉立廡間乂手瞠視不歆不
倚窅然化歸異哉于是驚怪顯迹為廟部臣老宿祖傳
幾百年矣季夏之月卄一日維侯生辰沿海祭祠在在
加謹廣陳馨香金山祠祀尤嚴常歲是日鹽商海估寨
伍亭下社鼓喧迎香花羅供然前無位號未應國經伏
隊弓刀遥稱太尉殆几野廟殊闕聲猷屬青齊向化之
年敵人雖弱猶競東鄙興師侯能助順虚無之際神證
困彰霧消雲飛隂兵千萬排空而下旌旗著號華亭錢
太尉才識昭明逮及交鋒敵勢披靡風驅電掃冥助維
多主兵上之公朝訪尋允合爰加封勅諡以英烈庸畣
靈庥端笏垂紳榮被章服從飾仗衞一變魚雅孟堅母
弟孟淳今嗣秀安僖王曾元孫曩居里日常謂余曰英
烈侯神靈國勲如是其偉兄志于文盍為紀述其永聲
聞當備樂石以奉刻詞兹以書來石既就礱紀弗可後
乙巳上春甲子熏篆滌毫寓誠歴叙因作言曰夫所謂
聰明正直謂神者豈誣哉忠烈王功成漢祀雖世禄不
嗣于當時而廟食乃存于異代蓋忠誠勲迹迄莫冺亡
英烈侯初焉非衣縫掖道先王者一念向正即隸明祠
惟王與侯□蠁相應如斯至者心公忠耳故侯卒能效
順佐邦殄夷敵使侯居廟堂而職臣事殺身成仁夫豈
難能切鄙夫身縻好爵徒事齷齪當言不斷口若置箱
鼠計自營盻視同列苟利飲啄縮縮循墻鬼蜮斯靡何
有何無若拜侯祠有泚其顙孟堅疇昔之夕囑記嶽神
節仗旋歸繽紛肅截壁月當午蕭次喊空文繡兒郎粉
黛優人畫燭椽列夾道東行敬拜奉安一無醉懈顧而
問曰此嬰臼社稷臣也心實歆焉曰有親在無代言曰
人死留名豹死留皮丈夫大節雖死猶生睢陽之忠常
山之操平原叱希烈太尉擊朱泚讀史凛凛恨九原之
不作也侯之為神其以是夫因述侯事遡頌王忠夙心
忠鯁不覺宣露為之銘曰
正直為神維忠維孝國有常經
祀典崇報博陸在漢擁昭立宣
雖曰世禄不我以延逮及異朝
血食廟祀為禦提封叱悍潮水
毋使侵齧虧厥疆理至於今世
靈畏若存英烈錢侯起身七閩
浮舶而商致禮英靈惟公與直
志合心傾一誠默孚旋隸部下
拱立廟廡杳然冥化東海之濱
奉祀畢虔位號封崇若有待然
南風不競東鄙興師維侯助順
若響之隨神兵千萬隂雲擁之
敵勢旋靡電掃風披昭靈顯功
褒號英烈服爵儀位一變綿蕞
我為銘石匪事夸雄寓勸若人
知孝而忠為食君禄當勇於事
事依違者將焉用彼致忠於君
奮不顧身身死不死其名永存
史傳紀績廟食薦馨吁嗟鬼域
狗苟蠅營彛齋趙孟堅記
魯浦亭記
昔史起決漳以溉遂富河内之民鄭莊引渭而漕益肥
關中之地故仁人之言也其利溥循吏之愛也其思深
來譽焯于無窮豐功流于可久慮事終始豈徒然哉茂
苑之東偏禾興之近鄙邑居之盛海鹽在焉先是地非
五達之郊物殊一都之會林鹽攸産聚庸實繁城郭雖
存居人無幾墝确之田弗藝富庶之教未孚民將疇依
時思俾乂景德初今參政扶風魯公來莅是邦實綰銅
章公琰社稷之器誠謂屈材子游弦歌之聲此焉静洽
一日詢耆舊之說采溝洫之制得白㙮古港于縣之東
南隅曾砂堙積灌叢紛錯剪為鼪鼬之逕寢沮朝夕之
池修利闕如因循孔甚公&KR0972;然奮發濬復是圖相其方
而有初諗其衆而胥悅先庚之令既下獻力之徒坌集
量期令役書以授帥曾未越月洪波乃道自海口達邑
中凡十有八里而遠其清可以流惡其潤可以蒙福疏
之可以道其氣瀦之可以鍾其美浸灌之益嘉禾惡種
無不猥大也遵涉之利浩商善賈無不駢集也向之編
菅把桿之陋販脂賣漿之微卒有廣厦之居間多阜財
之積環邑之内變為豐泰厥後二十年間公入奉論思
乃參衮政而負海之氓蒙賴其利蔽棠之野風謠如新
遂指其港謂之魯公浦焉天聖丙寅伍君佑由佐著局
為縣大夫且嘉其陸社之風愛澤陂之饒衍乘敏政之
暇鳩僝工之材作為新亭于浦之上因池而名識其事
也觀夫華榱鏤檻麗丹雘之竒茂林修竹蔚澄凝之趣
雖為造適之所實侑清幹之機將俾夫登豫章者想孺
子之風遊魯山者懷紫芝之化斯亦廪廪庶幾仁智之
用心矣落成之始監郡集僊李君縣詒書狀實匄文刊
紀勤請之辱叙讓弗遑聊摭梗㮣以附于民謠之末時
天聖六年正月日朝奉郎宋秘書丞騎都尉黃鑑撰
叢冡
吾邑東薄鉅海每當濤風暴怒多有溺者之屍乘潮而
上潮退暴露沙際須臾大烏啄齧以盡遺骸蕩析隨亦
滅沒久矣余聞而哀之也昔歲六月人有以所見言縣
尹者縣尹為之惻然曰噫人孰無死死而不幸至于是
余職統一邑其獨忍聞此而不為之所可乎哉乃亟按
官籍得縣治之東北三十六里曰蕩山置冡塋焉收瘞
之浮屠氏師俊實顙董斯役遂因山勢高山夷為三級
廣輪五畆周以垣墻深其竁穴俾安以固首以其事上
屬部常平使者張公且請所為瘞埋之費期久行之不
以累縣計張公慨然從之帖縣之常平庫凡一屍給錢
千置歴以稽其付受其它報發文移號集里伍等事悉
據條令以行就命師俊專司之自經始建今未募年凡
瘞一百四十六人矣念無以告後來者不可屬余書而
刻之石嗟夫仁人君子之用心隨所寓而見顧今為邑
老往往困于牒訴之紛委且瘁心于斂積以應大府之
追湏為急務日力常不給其屬意于斯者幾何人哉然
則縣尹之賢於人遠矣縣尹姓李氏名直養字無害惟
揚人始為丞吾邑用當路薦特改命焉紹熙元年五月
既望奉議郎新知建康府江寧縣事陸竣記
秦住山碑
梁天監二年八月二十三日樹今破碎失字
不知何人作其可攷者有云
前覧灼灼後聖茂哉始皇乘天越授帝命業超上古殱
周滅鄭七雄靡餘六國是併功齊太古道深前王將炎
均昊美冠顓黃通靈七伐敬構商堂縱聖凝神將紀百
幾菴藹餘輝飛聲萬祀
至元嘉禾志卷二十四
