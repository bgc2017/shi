至元嘉禾志地理𩔖三(都會郡縣之屬)
提要
(臣)等謹案至元嘉禾志三十二卷元徐碩撰
碩里貫未詳始末亦無可考其作此書時則
方官嘉興路教授也秀州自宋初未有圖經
淳熙中知州事張元成始延聞人伯紀剏為
之後岳珂守郡復延郡人關栻續修會珂改
調事遂中輟僅存五卷至元中嘉興路經歷
單慶屬碩纂輯因踵栻舊本續而成之廣其
門為四十三而卷數增多至二十有七志中
兼及松江府華亭縣蓋元時本隸嘉興路明
初始析置也其書叙次甚詳每條下間繫以
考證尤為典核而碑碣一門多至十一卷自
三國六朝以迄南宋凡石刻之文悉全載無
遺如吳征北將軍陸禕碑梁秦住山碑唐黃
州司馬陸元感陳府君環墓銘宗城令顧謙
墓誌皆歐趙所未著錄吳越静海鎮遏使朱
行先碑吳任臣十國春秋實據以立行先𫝊
其他零篇斷什為耳目所未覩者尚多殊足
為考獻徵文之助惟書中但有人物及進士
題名而不立官師一志使前人宦績缺然無
𫝊未兔漏略又江海湖泖浦溆溪潭陂塘河
港涇溝堰牐分為八𩔖使源流支絡開卷井
然體例甚當而樓閣堂館亭宇亦分為三𩔖
強析名目未免失之瑣碎是其所短焉乾隆
四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
