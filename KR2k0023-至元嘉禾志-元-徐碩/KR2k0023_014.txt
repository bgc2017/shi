至元嘉禾志卷十四
元徐碩撰
仙梵
嘉興縣
寳安禪師先住北嶽親運土石於精嚴寺立五臺院師
夏氏蘇州常熟人夀八百一十八歲不衣絲縷寢
卧亂草深眀宗旨終後肉身不壞尋遇沙汰遂即
闍維空中飛鶴盤旋化畢祥雲方散
尊勝和尚居寺五臺一室三徑四十載不履寺間先輩
名儒咸禮之有頌嘆曰毳衣藍縷形容老頂戴蓮
經夜行道曉來金地怪無塵四十年來月中掃
僧文偃嘉禾人俗姓張氏因出外遊方遂得道於雪峯
禪師至韶州康王賜號康真既葬肉身不壞宋太
宗賜號大慈雲康真洪眀禪師至今雲門一宗遂
傳有雲門井在兜率寺中病者飲其水以療疾
楞嚴大師名子璿始以能講楞嚴經邑人有張姓者邀
扵精嚴寺請講之師自作疏文疏之未作也夢文
殊入口既作夢出于口疏成紙為之貴聽者雲集
夏文莊公奏於朝號楞嚴大師肉身葬於真如寺
長水法師上人也有道行注華嚴經八十一卷跏趺而
死以兩甕合之葬於真如寺宋建炎烏珠兵至發
之見手爪遶身瘞之而出
松江府
心鑑禪師按高僧傳蔵奐姓朱氏蘇州華亭人也母方
娠及誕嘗聞異香未冠禮道曠禪師出家寓嵩嶽
受具戒再詣五臺山入靈點大師室參授道要唐
大中十二年路下脩長夀寺敕奐居焉眀年歸姑
蘇舟住眀州棲心寺所在禪者雲集凡入師室者
疑難冰釋咸通七年示寂葬於天童山其徒以行
狀詣闕請諡賜號心鑑塔曰夀相
船子和尚按傳燈錄名德誠入藥山洪道禪師室大眀
宗旨與道吾雲巖為道侣自離藥山小舟往来松
江朱涇以綸釣度日人號船子和尚時夹山善會
禪師住京口鶴林寺道吾知其所得尚淺令往參
船子會造朱涇見誠大契宗旨辭行再四回顧誠
喚會回立起撓曰汝將謂别有耶迺覆舟而逝唐
咸通十年僧蔵暉即其覆舟處建寺焉曾有詩曰
千尺絲綸直下垂一波纔動萬波隨
聽道人按靈鑑塔銘云姓仰氏名德聰初受具戒於梵
天寺參請諸方密契心印宋太平興國三年結廬
扵今山之東峯有二虎名大青少青常以為侍有
造之者見挂一書梁間問之此佛經也問嘗讀否
曰如人看家書一遍既知其義何再讀為嘗曰古
人貴行吾何言哉其他問者皆默然不對天禧元
年七月趺坐而逝閱月容貌如生
王可交續仙傳云蘇州華亭人也以耕釣為業居松江
趙屯村一日擢舟入江方擊楫高歌忽見綵舫漾
於中流有道士七人中有呼可交者頃之不覺舟
近舫側有呼可交上舫者道士皆視之一人曰好
骨相合仙生凡賤間已炙破矣一人於筵上令侍
者傾酒飲之又出與二栗食之甘如飴命黃衣送
上岸覓所乘舟不可得但覺風水林木之聲開眼
峯巒重叠松栢參天乃在天台山瀑布寺前僧迎
問之曰今早離家蓋三月二日僧言九月九日已
半年餘矣僧設食可交厭聞食氣自後絶榖挈妻
子住四眀山不復出後人時有見之者
敬元法師俗姓吳氏華亭縣顧亭林人年十七往湖州
十山課觀音年二十獲觀音辨嘗往京師安國寺
受戒於遍空法堂感天花墜
崇德縣
無著禪師文喜俗姓朱氏語兒人也七歲授禮崇福僧
為師參禮大慈山性空禪師送供往臺山參禮禪
僧光啟三年吳越王賜號無著光化二年告衆曰
三界心盡是湼槃言訖趺坐而化
王衷字秉悦崇德人也宋時遊太學以上書直言遭貶
後隱於杭之孤山脩西方淨業鷄鳴而起禮誦達
旦風雨寒暑不能一日廢也朝廷聞其清行召之
不起賜號悟静處士紹興五年八月十二日夙興
誦經如常久而聲漸低已而不聞就視則端坐逝
矣
僧慧梵字竺卿石門顧氏子也受具羔羊澄寂院持守
有嚴傳宗旨於天竺如虎子學詩於石室陸維仲
性至孝縛茒菴奉母扁曰蓬居居側植梅畦水仙
不知數暇日寫二花真亦極其妙得筆法於梵隆
茂宗也夀八十九有蓬居集
古蹟
錄事司
靈光井在精嚴寺寺本晉徐尚書别業也因井中夜發
光遂捨宅為寺成帝賜名靈光故井亦曰靈光井
五臺山在精嚴寺之西北昔寳安禪師住北嶽五臺親
運土石卓菴居之因名焉
雲門井在兜率寺寺僧文偃師雲峯禪師得道遂為雲
門祖師嘗居兜率寺有井在焉因曰雲門井今廢
梁朝檜在天慶觀枝柯偃蹇竒怪可觀有石刻梁朝檜
三字在其下
葛仙翁井在天慶觀宋聖祖殿前嘉禾百詠詩注有葛
洪書額因遭兵火其書額不存世傳東偏一井歲
有丹浮起因名焉今不復見矣
開元鐘在天慶觀其聲甚洪唐開元時鑄今破矣
松江府
金山城在府南八十五里高一丈二尺周逥三百步舊
經云昔周康王東遊鎮大海遂築此城南接金山
因名之
吳王獵場舊圖經云吳主獵場在華亭谷東吳陸遜生
此子孫嘗所遊獵後人呼為陸機茸其地後為桑
陸按陸龜蒙吳中書事詩云五茸春草雉媒嬌注
謂五茸者吳王獵所茸各有名所謂陸機茸豈其
一耶
闔閭城寰宇記云袁崧城東三十里夹江又有二城相
對闔閭所築備越處
三女祠舊圖經云在縣東南八十里吳王葬女於此吳
越春秋及錄異傳云吳王葬女於閶門外皮陸詩
吳郡圖經則又云閶門外有女墳湖此三女岡未
詳
秦始皇馳道在府西北崑山南四里相傳有大岡路西
通吳城即馳道也輿地志云秦始皇至會稽句章
渡海經此按漢賈山至言所謂秦為馳道之麗東
窮燕齊南極吳楚者非此歟
柘湖在府南七十里湖中有小山生柘樹因以為名吳
越春秋元和郡國圖志云海鹽本秦縣漢因之其
後縣城陷為柘湖移於武原鄉後又陷為當湖宋
武帝記云晉隆安五年孫恩北出海鹽帝築城於
故海鹽恩知城不可下進攻滬瀆則帝嘗於是築
城矣又吳地記秦時有女子入湖為神湖周逥五
千一百一十九頃其後堙塞皆為蘆葦之場今為
湖者無幾
陸機宅按陸士衡贈從兄車騎詩髣髴谷水陽李善注
引陸道瞻吳地記曰海鹽縣東北二百里有長谷
晉陸遜陸凱居此元和郡國圖志云華亭谷在縣
西三十五里陸抗宅在其側故遜封華亭侯太平
寰宇記云二陸宅在長谷谷在吳縣東北二百里
谷周迴百餘里谷水下通松江者陸凱居此谷吳
地記云漢廬江太守陸康與袁術有隙使姪遜與
其子績率宗族避難居扵是谷舊圖經云華亭谷
水東有崑山相傳即其宅舍是數說觀之則世傳
普照寺為二陸宅非也然建康亦有陸機宅建康
實錄云在縣南秦淮之側李太白題王處士水亭
云齊朝南苑是陸機宅按吳王孫皓徙都建康機
雲嘗分領父兵為牙門將得非機仕於朝則居建
業而華亭乃其里第耶又有八角井按九域志在
陸機宅之側
陸瑁養魚池唐彦猷華亭十咏注按舊圖在縣西今名
瑁湖即陸瑁所居相傳有宅基存焉而大中祥符
圖經瑁湖在縣西北三十五里周迴九里吳尚書
陸瑁飬魚池因以為名今府之西南隅有湖廣袤
三里即瑁湖也中有堂基今為放生池
黃耳塜按述異記陸機小時頗好獵在吳有家客獻快
犬曰黃耳機仕洛常將自隨此犬黠慧能解人語
機久無家問為書盛以竹筒繋犬頸犬回吳到機
家得答書復馳還洛後犬死還葬機家村南二百
步聚土為墳村人呼為黃耳塜按商芸小說云後
分華亭村南為黃耳村以犬塜為號焉獨劉貢父
詩話疑以黃耳為僕未知何所據也
滬瀆壘舊有東西二城東城廣萬餘步有四門今徙扵
江中餘西南一角西城極小在東城之西北以其
兩旁有東西蘆浦俗遂呼為蘆子城按瀆之有壘
舊矣晉史虞潭傳潭為吳國内史成帝時年荒百
姓饑饉脩滬瀆壘以防海寇又通鑑晉隆安四年
冬十一月吳國内史袁崧築滬瀆壘以備孫恩眀
年恩陷滬瀆崧被害寰宇記以為袁崧城在縣東
百里滬瀆江邊波濤所衝半毁江中
築耶城在府東三十五里高七尺周逥三百五步舊圖
經曰晉左將軍袁崧所築遺址尚存
袁崧宅在府西北三十五里舊圖經云昔袁崧居此因
以為名按晉史袁崧傳崧陳郡陽夏人未嘗云居
華亭也隆安四年為吳郡太守嘗築滬瀆壘以禦
孫恩眀年崧被害於滬瀆或者崧之後就居於此
乎
烽樓在顧亭林南按法雲寺記載唐隰州司倉支令問
妻曹夫人墓誌云葬之顧亭扶市南烽樓之側今
亭林南岡阜相望即古者沿邊築臺舉烽燧之地
寰宇記南帶海上有烽火樓基吳時望海處遺址
尚存世傳亭林岡隴顧侍郎墓非也祥符吳郡圖
經顧侍郎墓在吳縣西南三十五里横山東則當
以曺氏墓誌為據
顧亭林按舊經顧亭林湖在東南三十五里湖南有顧
亭林陳顧野王居此因以為名焉後為寳雲寺寺
有伽藍神記云寺南高基野王曾於此脩輿地志
世傳以為顧野王讀書墩
陳朝檜在滬瀆静安寺殿廷之左右陸龜蒙皮日休有
重元寺雙檜詩即此也宋政和間朱勔圖以進有
旨遣中使取之時中使欲毁三門而去一夕風雨
震雷忽碎其一今殿右者尚存葉夢得避暑錄以
為宋冲畫者取平江白樂天手植檜與華亭悟空
禪師塔前檜皆唐時故物石林以為悟空禪師塔
前誤矣按臨安志悟空塔亦有雙檜東坡詩所謂
當年雙檜似雙童者乃在鹽官也
王可交升仙臺在隆福寺前遺址尚存按續仙傳可交
初居松江南後入四眀山不復出初無上升之事
或傳為王淡交淡交不事繩檢能為詩語多滑稽
似傲世者然江上有感行詩石刻云王可交升仙
壇則或者之說又未然也
寒穴泉在金山上山居大海中鹹水浸灌泉出山頂獨
甘冽朝夕流注不竭毛澤民作寒穴泉銘以為與
惠山泉不可分等差王介甫唐彦猷梅聖俞皆有
詩
白龍洞在横雲山西南絶頂洞口闊三丈其深不可知
山之半有祭龍壇方丈許歲旱嘗禱焉按朱之純
集云宋皇祐中吳亮公宰華亭浙西旱蝗蘇秀為
甚公禱横山之神即致甘雨蝗不入境
白苧城在府南四十里高一丈周逥一萬步舊經云地
生野苧因以為名俗云白苧匯
古岡身在府東七十里凡三所南屬於海北抵松江長
一百里入土數尺皆螺蚌殼世傳海中湧三浪而
成其地高阜宜種萟菽麥朱伯原吳郡圖經所謂
瀕海之地岡阜相屬俗謂之岡身此天所以限滄
溟而全吳人也
孔宅在府北七十五里海隅鄉宋淳熙間居民浚河得
一碑云天寳六年黃池縣令朱氏葬於崑山縣全
具鄉孔子宅之西南孔宅之名舊矣其地有夫子
廟在慧目院側淳熙間院僧疏廟陾渠得寳玉凡
六事三璧二環一簪藏之縣庠舊圖經云昔有姓
孔者遊吳居此蓋吾夫子未嘗適吳以闕里譜系
考之孔氏二十二代潛後漢太子少傅避地會稽
遂為郡人二十九代滔梁海鹽令三十二代嗣晢
隋吳郡主簿三十四代貞隋蘇州長史豈孔氏子
孫有僑寓宦遊於吳而遂居華亭者耶亦猶建康
有孔子巷乃聖亭侯所奉之廟蓋子孫即所居立
先聖廟耳今廟側又有梁紇廟其為子孫奉祀之
地眀矣所瘞璧玉簪珮之屬意其孔堂之遺寳得
非子孫葬先聖衣冠寳璧於是地乎然其旁有宰
我墩顔淵井此則因孔子宅之名而遷合傅會未
可知也舊圖經又云晉鄒湛亦嘗居焉亦名鄒孔
宅按鄒湛傳南陽新野人湛嘗見一人自稱甄舒
仲乃悟曰吾宅西有積土敗瓦其中必有死人檢
之果然厚加歛葬初不言宅在何地湛未嘗仕至
吳中姑存此以闕疑
嘉興縣
雲峰井在縣南四里真如塔院昔雪峰和尚在此住菴
因名焉
三過堂在縣西二十七里本覺寺方丈之東偏宋蘇東
坡與文長老遊三過於此東坡第三詩有曰三過
門中老病死一彈指頃去来今故住山古潭元澄
作堂名三過僧北磵為之記
檇李亭在本覺寺左傳越敗吳於檇李即此地也
景德泉在魏塘鎮景德禪院之西偏烹茶無比世傳以
為常州惠山泉之次也
白龍潭在縣西南五里景德寺前詳見溪潭門白龍潭
註
海鹽縣
教義里在縣西十八里吳地志云歟城里人李祥興晉
將軍袁崧築壘於滬瀆禦孫靈芳為賊所害祥突
白刅收崧歸葬因為教義里
晉何后宅在縣南三里輿地志云海鹽縣南三里烏夜
村晉何凖寓居焉一夕羣烏啼噪乃生女後選入
宫他日復夜啼推之乃穆帝立后之日也按晉史
穆帝何后諱法倪廬江灊人也以名家選應昇平
元年冊為后元興二年崩年六十六縣南一大冡
耆老相傳為皇后冡近地有名喪靈浦者堙塞久
矣謂穆后歸葬開此浦以通舟豈后崩於偽楚之
時歸葬於此耶
馬嘷城在縣東南一百步高一丈二尺周逥二里二百
二十三步越地記云吳兵至此道逢大風陣敗馬
驚因名今廢
歟城在縣西北十八里高一丈周逥一里今廢
故邑城在縣東北三十五里高一丈周廽三里吳地記
云海鹽縣順帝時陷為湖移於故邑山下
龍湫在縣東北四十里陳山詳見溪潭門
凖高僧塔在縣西南三十五里法喜禪寺飛鳥不棲時
有舍利放光高僧名良凖唐司空曙有詩寄之宋
宣和四年正月自東廊移就西廊袈裟忽飛去集
僧誦楞嚴衣復歸塔有頌刻於塔云宣和年中重
移塔舍利乘空暫騰躍衆諷楞嚴呪得歸永隆佛
日輝無著
戴將軍井在縣西十七步資聖寺本東晉右將軍戴威
之宅一日井中發五色光遂捨宅為寺
黃巢弄在縣南三十六里茶院之南有石屋皆巢舊巢
穴也
六里山石刻在縣西南二十五里金粟山上刻云天册
元年旃蒙協洽之歲孟冬陽月日維壬寅朔石簀
神遺忽自開發拾得青玉璽蔣文吳直皇宫共三
十八字唐太和四年閠十二月蘇州刺史崔蔇帖
縣取此石攝令程予差人送州今不復存
石屋在縣南十八里豐山耆老相傳以為秦始皇屯兵
之所
孟姜女搗衣石在縣東南三十六里乍浦
淡井在縣西大寧寺南邑中水多鹹惟此水淡故名
柏泉在尉廳泉上有柏因名
伯牙臺在縣南二十步臺基坡陁如在耆老云伯牙鼓
琴扵此臺側有聞琴村聞琴橋
顧況宅在縣西南五十七里横山禪寂寺寺側祠況為
伽藍神況嘗有詩云家住雙峰蘭若邊是也
崇德縣
何城在縣西二里張堯同賦何城云報國心何壯貪齊
意已輕忠言殊不聽何用築斯城
晏城在縣東北二十里世傳晏子所築
萱城在縣東三十里世傳此以上三城皆吳王所築今
間有遺址
紀目坡在千乘鄉高千丈周逥三百步環以水邑士朱
天麟幼時見坡側鍾生家運土得舊石碑斷缺磨
滅大約謂吳王夫差募兵五千人教飬於此由是
築之上置亭以候烽火名曰紀目者立綱紀而有
條目也此非春秋之文殆後世復營繕於是坡乃
追述之辭也
走馬岡洗馬池在永新清風接境地名官窑父老相傳
正吳越分疆之地今為平野
南長營在塘東
烽火樓在塘北
千人坡在千金鄉世傳此以上三處皆越王宿兵之野
今無之
石門在縣北一十八里越王累石為門以為限界之所
梧桐鄉鳳鳴里故老相傳有鳳棲梧桐之上因名焉
殳山在縣東晉道士殳基尸解於此上有銅棺冡
范蠡塢在顧村世傳范蠡曾遊於此
至元嘉禾志卷十四
