至元嘉禾志卷二十七
元徐碩撰
題詠
錄事司
贈錢端公安道兼寄其弟惠山山人(時錢以臺官為秀州監稅)
蘇軾
鴛鴦湖邊月如水孤舟夜傍鴛鴦起平明繫䌫石橋亭
慚愧冒寒髯御史結交最晚情獨厚論心無數今有幾
寂寞抱關歎蕭生耆老執戟哀揚子怪君顔采却發秀
無乃遷謫反便美天公欲困無奈何世人共抑真疎矣
毗陵高山錫為骨陸子遺味泉冰齒賢哉仲氏早拂衣
占斷此山長洗耳山頭望湖光潑眼山下濯足波生指
倘容逸少問金堂記與稽康留石髓
和錢安道寄惠建茶韻
我官於南今幾時嘗盡溪茶與山茗胸中似記故人面
口不能言心自省為君細說我未暇試評其略似可聽
建溪所産雖不同一一天與君子性森然可愛不可慢
骨清肉膩和且正雪花雨脚何足道啜過始知真味永
縱復苦硬終可錄汲黯少戇寬饒猛草茶無賴空有名
高者妖邪次頑礦體輕雖復強浮泛性滯偏工嘔酸冷
其間絶品豈不佳張禹縱賢非骨鯁葵花玉&KR1639;不易致
道路憂嶮隔雲嶺誰知使者來自西開緘磊落收百餅
嗅香嚼味本非别透紙自覺光炯炯粃糠團鳳友小龍
奴隸日注臣雙井收藏愛惜待佳客不敢包裹鑚權幸
此詩有味君勿傳空使時人怒生癭
寄劉秀川楊大年
騎置迢迢阻玉音鱸魚江海遂初心朱絃道直消浮謗
春草才多動苦吟震澤折酲千樹橘華亭驚夢九臯禽
郡樓晴日東西望幾處甘棠接翠隂
題招提院靜照堂蘇軾
鳥囚不忘飛馬繫常念馳靜中不自勝不若聽所之君
看厭事人無事乃更悲貧賤苦形勞富貴嗟神疲作堂
名靜照此語子謂誰江湖隠淪士豈無適時資老死不
自惜扁舟自娛嬉從之恐莫見况肯從我為
又王安石
任公蹲會稽海上得招提靜照堂新構幽棲客屢攜飛
檐出風雨洒翰落虹蜺投老黃塵陌東風路恐迷
又王珪
身居在城邑趣不落人間門外塵埃滿庭中日月閒潮
隨朝梵響雨入定衣班幾欲攜笻去松隂一叩關
又鄭獬
招提去山遠還似在山家晩日惟歸鳥春風自落花空
談消劫火醉墨洒天葩又欲拏舟去清溪月正華
又范鎮
堂構虚閒處師心靜照中當門是流水滿院来清風趺
坐通禪觀高談說性空那知人世上日日有樊籠
又
牛斗光芒下江山形勝中招提萬法本靜照一堂空花
木含春意門庭語古風支郎丐詩什愧匪二南工
又韓維
道人幽棲地瀟洒臨江湖江湖置外物妙觀造無餘匆
匆從世役没没已為愚何况毫髮間計畫窮萬殊檻外
簷蔔林儿前沈水爐世人欲問道指象聊(闕)
又祖無擇
院靜遠囂塵虚堂締構新幾招台嶺客共話沃州春想
像山中樂優游物外身公卿詩滿壁雅正日相親
又閻詢
浙右僧居盛虚堂葺有功迷來隨萬化淨後照三空夜
永松軒月秋深竹岸風我心閒已久夢到水鄉中
又宋敏求
叢林起新構燕坐水雲鄉本自禪心靜能令世累忘幡
花圍晝永鐘梵度宵長歸裓新篇富籠紗映寶坊
又吳充
人說招提好師從靜照來親攜玉堂句徐叩蓽門開好
事能如此題詩豈易哉明年得東守繫舸一徘徊
又李大臨
地勝堂新構僧閒晝杜門山林誰樂靜城市亦非喧客
到空彈指風來不動幡祇應常晏坐對鏡一無言
又林億
檇李湖山外招提烟靄中靜由諸漏盡照覺萬緣空馬
祖傳懷海牛頭住法融誰來訪宗旨現定即家風
又張芻
檇李舊禪扉叢林自翠微寺居天外靜僧向日邊歸野
水涵齋几閒雲宿釣磯庭前祖來意誰為相依依
又馮浩
寶坊新搆斷塵飛宴坐朝朝内外宜一自覺來無相見
久忘言後少人知天中月滿雲收夜海底珠明浪靜時
頓向此間超十地願將安定證羣疑
又吳申
高簷飛遠發輝光向此心源默坐㤀豈憶布金抛舊地
便隨飛錫起新堂竹間野鴿聽齋鼔湖上遊人繫夜航
却懊未能攀勝境東南雲下欲騰翔
又王益柔
搆堂幽僻斷塵蹤靜照為名我所通一室可知天下事
十方齊見定心中清朝雲散層峯出後夜潮回漲海空
檇李禦兒多舊跡幾時煙舸訪支公
又王异
珍重慧空營妙隠標題靜照作佳名新堂復勝牛車樂
舊閣如抛火宅縈(慧空舊主精嚴寺居安隠閣經嘉祐丁酉火鞠為煨燼今住招提院復創)
(此堂故有是句)萬慮根源塵外息一軒景物鑑中明夜深晏坐
心虚寂檀蕙煙微風月清
又秦玠
物外物何有物心須盡除始能為靜照得到便空虚性
理自澄寂世緣終(闕)飄然飛錫去持此保安居
又
靜本天之性心因識始明搆堂來善衆傳法立佳名坐
見靈禽集閒思土水平我緣簮紱累未得叩禪扃
又
羨師遺世網舊隠敞新堂月白秋庭小風清晝榻凉倦
遊輕勢利歸夢在滄浪滿箧朝賢句孤雲出帝鄉
又
選勝搆窗扉朝嵐更夕暉無人清磬度有伴白雲飛洗
鉢江鷗下開簾野鶴歸誰能了方寸來此共忘機
又錢藻
去年秀水拍橋深聞說幽堂綠水臨自愧塵埃逢澤上
空思瀟洒太湖隂經臺罷講龕紅雨齋鉢留糧下翠禽
應是禪機終息處不須此外覓雙林
又聞人安道
清虚結宇卜居新寂靜標名欲性純直向萬緣無斷處
應為一念不生人風幡震動殊非閙水月澄明未是真
宴坐經行惟此地箇中消息與誰親
又任恬
門揜世人外幽棲向此堂一心能自盡萬事即都忘塵
冷孤蟾白庭空異草香何須隠林壑處處可韜光
又俞希白
檇李招提好新堂向靜開因名求定慧對鏡悟西來夜
席常留月寒階暗落梅師歸得真趣無復顧塵埃
又牟景先
金色成千界毫光燭萬緣堂名斯擬象法眼示通圓座
踞軒楹内明觀善惡前吾當除滯見清信奉周旋
又劉攽
千金買境欲辭喧長日觀心復照昏多少勝緣從靜起
為師無意入都門
又陸伸
閒房增締搆晏座隔囂埃屋木不加飾庭花時自開虚
明殊止水寂絶等寒灰齋外無餘事欣逢高士來
又聞人安壽
名藍幽隠愜高情雅搆堂深豁眼明萬慮已平心可鑑
一軒安處道由生花縈寶砌當春盛香馥金爐滿座清
復有簮纓乘興賞留題佳句徧雕甍
又李常
藻戶面通漕飛甍出重城堂成未遑息復作千里行塵
埃袖短褐蒙暑踏寒冰其求異求食志欲詩編盈寧辭
閽吏慢聊為一堂榮都城競名利日出車馬聲誰云方
外士奔走亦有營惟靜制衆動自照中乃明胡為撓山
水風急帆更輕歲闌去勿緩恐負新堂名
又王存
曾過檇李古禪關十五年來夢想間聞說新堂增勝概
可憐遊客變衰顔香檀印篆銷晨暮題墨籠紗記往還
能了一心隨處靜少須辛苦遠人寰
至元嘉禾志卷二十七
