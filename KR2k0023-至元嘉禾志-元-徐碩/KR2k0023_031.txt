至元嘉禾志卷三十一
元徐碩撰
題詠
嘉興縣(嘉禾百詠及八詠舊志所載也郡縣風物咸備焉難以強分併附于此)
嘉禾百詠張堯同
嘉禾墩
寂寞黃龍後紛然壠上碑廢興無處問空詠草離離
禦兒溪
用此臨吳戰何人為越謀夫差終不悟亾國始知羞
檇李城
螳蜋方捕楚黃雀遽乘吳交怨終亾國君王到死愚
何城
報越心雖壯貪齊計已輕忠言殊不聽何用築斯城
徐家莊
節義窮方見高名薦玉京一封天子勅千載故鄉榮
馬塘堰
疑著風波惡民謠却畏人築塘成堰後斬馬祭河神
劉伶墓
荷鍤從吾後叮嚀死便埋人皆譏嗜酒我獨愛忘懷
楊姑廟
孝德(闕)久天然與衆殊生男不能養應合愧楊姑
殳山
丹竈功成後寥寥掩石扉但聞蟬已蛻不見鶴來歸
嚴夫子墓
有子如君少終緣叛國亾冡前無後嗣切勿怨張湯
古戰場
自昔干戈地城空草自荒漁樵懷舊事何敢議興亾
河内亭
掾死緣非命兒來哭未休舊時亭下淚疑與水長流
福順廟
老屋無丹雘空階只翠苔繞簷看箭鏃誰記赤眉來
月壕
入逕深于塢滄波近馬蹄每尋蓮社友咫尺走東西
四城
吳越爭雄日區區在用兵空餘戰爭地無處不高城
蘇小小墓
泉下骨應朽幽魂獨未銷幾番清夜月孤影度南橋
穆河溪
靜練明田外源流笠澤通不因逢旱歲誰識濟時功
天慶觀
寥陽龍已化華表鶴空悲欲問梁朝事惟應老檜知
普濟院
祗因曾布地往往化為魚一遇丁千騎禪人便結廬
兜率寺
昔年池滿地今見屋眈眈不結蓮花界龜魚死未甘
高使君廟
一暝移藩日邦人昔被恩步兵碑在不功業敢(闕)
韭溪
近與雙溪接分流入郭來市橋人影合不解洗塵埃
射襄城
此地連江海曾經古戰爭干戈今不見空有射襄名
施墓
蒼苔侵壊道晚雀散空林莫問人賢否浮生一古今
宣公橋
祗應裴少保功業敗垂成往往橋邊客今猶恨未平
霍將軍廟
弼漢功非淺讒夫可奈何海神令亦畏安敢布風波
衛墓
惆悵黎陽客飄流淛水濱定㤀空腹恨知是赤心人
雪峰庵
一語合頭悟師承豈在身戲言廬墓客未是報恩人
昌武廟
祗因吳士季千載仰公神欲借驅痁術來臨刻木人
杉青堰
舊吏家何在空尋古柳隄世情今亦爾莫笑買臣妻
胥山
馬榼浮尸去君王太忍人此山空廟貌何以勸忠臣
由拳故城
故城人不見擊劔淚空霑一絶悲聲遠今猶說孝廉
靈光井
玉甃祥光發難藏世上名定多神物護一飲百痾輕
目紋觀音(目一作木)
雙瞳分日月眉際一星懸照見人間苦三辰不在天
徐偃王廟
王有(闕)夷德千年貌亦存我懷三刺史誰是後來孫
滮湖
四境田相接煙瀾自渺瀰客來吟此景無或比滮池
朱買臣墓
世事春風轉榮枯一夢間繡衣人不見孤冡舊家山
真如寺
家田輕脫屣聊結淨人緣影外香燈寂清風百世傳
曹使君廟
一笑淮兵却功成未易論豈慚顔刺史詩酒在平原
雲門家舍
滿篋藏鋒句家傳世幾何遠孫無悟解却笑葛藤多
天心湖
拍岸浮春淥菰蒲四遠生網羅人不到魚鳥亦㤀情
景德禪院
白毫光未滅(闕)林泉有古風
百步橋
舊址依然在荒墟未百年還分一橋水流入幾家田
普濟上方
古屋深于洞門前種白蓮好尋當日侣重結此生緣
周都官墓
不識君名字應難問子孫一丘浮水際神怪欲誰論
白龍潭
呼吸風雲合飛潛自有時只愁潭水淺頭角被人窺
泗洲庵(宋元豐初有拂臂道者來建塔于地中得一石佛上題報國禪院不知何代六)
(里堰東有報國橋乃知此處有寺)
舊寺丘墟後重興歲月賖莫將閒禍福容易託僧伽
水陸院
白晝重門寂蒼苔古殿深老僧香火罷松柏夜森森
菩薩橋
片雲初出岫南北自飛揚舊日橋邊路猶聞舄履香
南塢(此下十首題會景亭)
岸回波曲曲城轉草層層忽見桃花落還如到武陵
海棠亭
蘚砌迎烟渚花開忽滿枝春風吹爛漫如展蜀川圖
白蓮
滄波浮四面灧灧玉開花自可除簾幕清香不用遮
桃花亭
不待東風折池塘已自春試看原上客猶恐是秦人
紅薇逕
漸放秋風晚花無爛漫香淺深紅似錦散影在滄浪
荼溪
荼林那復有零落付樵人舊日溪邊叟空悲二月春
仙鶴亭
杳杳雲間路重重隔翠林數聲清夜後來伴月邊吟
芙蓉塘
一發連千丈紅雲出素波秋風吹欲老無奈落花何
白苧橋
遍壠敷青綠桑麻共幾家滿城羅綺子應笑不栽花
漁
野水連天闊滄波引釣緡寄言溪上叟莫學直鈎人
龍舌頭
一翕長川靜烟雲忽有無誰看頷底月悞欲探驪珠
月波樓
天闊冰河淨溪平玉鑑寒捲簾看晚色鷗烏傍闌干
列岫亭
吾州風物好唯是欠青山忽有洞庭色來從一笑間
懷蘇亭
猶使尊前客長懷沒後名好風吹遠籟如有笑歌聲
跨塘橋
路接張涇近塘連谷水長一聲清鶴唳片月在滄浪
趙老園(公諱衮字希甫以殿丞致仕藏書萬卷歸隠此園景德禪院方丈後故賢良陳)
(公名之)
藏書幾萬卷歸老此林泉不為尋蓴膾于公亦自賢
樂郊亭
竹下清風好時來挂幅巾待逢田叟問誰是樂郊人
邦藥王菴
父老懷遺愛誰傳肘後方藥囊同日葬空憶紫元香
村門口
昔日荒閒地今聞市井喧人情看促迫無復似當年
五柳橋
為懷陶靖節無復見其人誰種橋邊柳猶含舊日春
三塔
石匱埋神物靈光照夜多龍歸天上後無復更風波
竹橋
腰枕郵亭北橫斜古渡頭風吹雙淚落恨逐水東流
長水鄊(古鄊也故楞嚴大師子璿作楞嚴疏文謂之長水鄕疏)
古來名未滅人好水還清一讀高僧疏塵勞悟此生
賢良隠居(陳令舉也)
發策名猶在回頭事已非池塘春草綠空憶謝公歸
寥陽殿(葛洪所書蹟後為郡幕解九皋取去)
人歸天上去空識舊玄冠秘籙藏金匱清風滿殿寒
嘉禾
五馬來何暮經營指一彈石碑書近事留與後人看
徐長者園(長者通佛學少好術年八十治圃栽花休老于此)
丹珠殊未就白髮忽成翁却有憐春意栽花向此中
姜庵
不入紅塵市安居三十年至今庵下路芳草碧芊芊
符姥瑞竹(姥修梵行一日觀音燈上有竹一枝宛如生出故人以瑞竹名之)
一幅霜縑外青青出自然天機何敢議珍重白衣仙
嘉禾八詠(邑宰)陸蒙老
披雲閣
城角巍闌見海涯春風簾幕暖飄花雲烟斷處滄波闊
一簇樓臺十萬家
月波樓
月移宫闕下銀潢碧轉闌干萬頃光我是水晶宫裏客
倚樓猶自羡滄浪
金魚池
池上春風動白蘋池邊清淺見金鱗新波已縱游魚樂
調笑江頭結網人
宣公橋
當時倉卒倚鴻籌清白堪封萬戶侯陵谷已非家世遠
畫橋依舊水東流
五柳橋
五柳先生倦折腰孤眠千載仰風標青衫令尹頭如雪
不厭朝昏過此橋
會景亭
清入闌干酒易醒春風楊柳幾沙汀平波抵得瀟湘水
祗欠峰螺數點青
蘇小小墓
瑶臺歸去鶴空還一曲霓裳落世間秋雨幾番黃葉落
朝雲應欠到香山
羞墓
玉顔羞見錦衣侯草木烟村雨鎖愁不似田文門下客
一貧一富不知羞
和嘉禾八詠
披雲閣
曲闌高枕子城涯雲霧披開眼界花幾處橋橫流水巷
朱樓畫閣幾人家
月波樓
金波橫浸絳橋潢百尺樓涵午夜光徙倚闌干清刮目
濯纓何必俯滄浪
金魚池
休問汀洲採白蘋觀魚且釣謝池春月光咫尺無多地
一簇烟波屬野人
宣公橋
幾從行處借前籌莫嘆功成廣不侯自昔歸題橋柱後
年華冉冉水東流
五柳橋
歲歲春風弄柳腰空懷靖節想清標移栽應自陶彭澤
從此人稱五柳橋
會景亭
亭上騷人醉復醒行吟步盡白蘋汀水天千頃琉璃地
遠有殳山一段青
蘇小小墓
小小仙蹤去不還空標遺冡落人間錢塘門地家何在
回首臨平隔斷山
羞墓
當年一棄會稽侯大墓烟蕪鎖别愁惆悵不逢郎衣錦
至今粉骨尚含羞
醉眠亭
小小幽亭誰結構山深地僻儘成眠蜻蜓曉立沙頭雨
&KR1484;鶒閑衝水上烟蕭條剩有看花眼落拓誰分貰酒錢
斜徑偶通南埭路相期同泛釣魚船
送友人尉嘉興王禹偁
縣前蘇小舊荒墳應作行雲入夢頻猶勝白公尉盩厔
庭花剛喚作夫人
本覺文長老方丈蘇軾
萬里家山一夢中吳音漸已變兒童每逢蜀叟談終日
便覺峨嵋翠掃空師已㤀言真有道我除搜句百無功
明年採藥天台去更欲題詩滿浙東
又
愁聞巴叟卧荒村來打三更月下門往事過年如昨日
此身未死得重論老非懷土情相得病不開堂道益尊
惟有孤棲舊時鶴舉頭見客似長言
又
初驚鶴瘦不可識漸作雲歸無處尋三過門間老病死
一彈指頃去來今存亡見慣渾無淚鄉曲難㤀尚有心
欲向錢塘弔圓澤葛洪川畔待秋深
和東坡韻二首文及翁
萬壽山(闕)不二中九峰峰下善財童敲門問竹機鋒觸
倚檻看花色界空汝坐蒲團曾有夢我(闕)芻牧愧無功
吳天蜀地元來(闕)月照峨嵋日又東
身滿華嚴法界中香厨底事感天童那知本覺從何覺
纔悟真空自不空若有相時元說夢到無言處却收功
一鈎月上星三點汝向西床我面東
本覺三過堂王尚書
門外驚風吹細沙入門水氣湛清華呼童試向林間看
巖桂應開第二花
通越門外八九里臨水多佳木茂林以便風不得
停舟一賞愴然為詩
密樹重籬覆水光珍禽無數語琅琅驚帆瞥過如飛鳥
回首風烟空斷腸
城外九里有竹搆小橋予十八年前與友人解晦
叔飲别于此今過之景物依然而解生已亾悲
歡不足復成小詩蘇舜欽
當年共醉此橋邊道舊狂歌至暮天得句旋題新竹上
移舟還傍亂花前君埋塵土骨應化我逐風波心欲燃
落日長號感人事沙頭寂寞上漁船
秀州秋日沈括
草滿池塘霜送梅林疎野色近樓臺天圍故國侵雲盡
潮上孤城帶月回客夢冷隨風葉斷秋心低逐雁聲來
流年又喜經重九可意黃花是處開
保聖院陳舜俞
(闕)門深鎖蒼苔地靈育嘉樹(闕)
然烟雲宅不接市朝路苟能灰心居即是古樂處
又(錢塘)僧契元
院僻標幽勝清虚絶四鄰門開臨碧沼路斷息紅塵客
到應㤀慮僧居稱養真杉檉涼退暑花葉暗先春
(闕)臺鳥下頻經忩蒙雨潤詩板待雲新鐘
韻沈銀漢茶烟出綠筠我來尋舊友吟賞勿因循
城南蔣莊四首(舊為遊賞之所今廢)李長民
愁卧丘亭上蘭時忽過中幽人倦賞物青帝謾施功柳
眼依依碧桃梢冉冉紅直須家釀酒一醉百花叢
郊居人事絶倦暑每晨興蓮(闕)池中佛笋供林下僧吟
餘厭蟬噪望遠喜禾登朝市㤀懷久何勞羡賜冰
今旦商飇起蕭然雲氣秋稚蛩工促織老蔓擬牽牛莫
賦潘安閣聊登王粲樓家園歸未得孤夢遶松楸
寒來惟喜睡忽忽又朝暾地迥霜逾白庭空鵲自喧甑
頭烟半吐盞面酒微温莫問烏銀價晴簷好負暄
贈嘉興許明府方干
檇李傳聞風俗好重門夜不上重關腰懸墨綬三年外
身去青雲一步間勤苦字人愁帝力從容對客問家山
昇沈路别情猶在不戀鄉中舊往還
真如勸農二首吳潛
聖主垂衣坐九重不才假守勸農功周家永命由忠厚
湯后存心在困窮安得田租成歲減且將人事兆年豐
守宰監州民最近相期清白紹家風
百尺高樓鎮古丘乘閒莫惜小夷猶新楊受日春無際
宿麥翻雲歲有瘳鷹隼圖南天外意江山遶北望中愁
世事難知人易老一杯聊復寄沈浮
效東坡作醉翁操
吾甥法真禪師以子瞻内相所作醉翁操見寄
予以為未工也倚其聲作之寫呈法真知可意
否謝山醉吟先生書
泠泠潺潺寒泉瀉雲間如彈醉翁洗心逃區寰自期猿
鶴俱閒情未闌日暮造深原異芳誰與搴㤀還(泛聲同)瓊
樓玉闕歸去何年遺風餘思猶有猿吟鶴怨花落溪邊
蕭然鶯語林中清圓空山春又殘客懷文章仙度曲響
涓涓清商回徵星斗寒
光福寺二首(郡侯)朱士麟
不辭暑汗透官裳亟拜靈祠為亢陽與佛有緣憑佛力
于心無愧爇心香崇朝霶霈施零雨千里歡欣飽稻梁
老吏兩年蒙潤澤詩成借筆記僧房
乍和便覺祛衣裳且駐歸舟傍夕陽連日雨花多聽雨
今年香積又炊香幸憑佛力成因果消得詩人詠稻梁
殽核已無尊有酒就溪帶水擘蓮房
烟雨樓方萬里
輕烟漠漠雨疎疎碧瓦朱甍照水隅幸有園林依燕第
不妨蓑笠釣鴛湖漁歌欸乃聲高下遠樹冥濛色有無
徙倚闌干衫袖泠令人歸興憶蓴鱸
又
樓壓重湖壯矣哉樓前圖畫若天開鷗從沙際衝烟去
燕在花邊捲雨來傍柳一橋相掩映隔林雙塔共崔巍
闌干倚盡詩無盡晴日須來三四回
又葉隆禮
傍家亭館占湖東寂寞為鄰祗陸公竹樹一隄如有礙
乾坤萬象自無窮棹歌遠入秋波綠塔影中分晚照紅
尊酒待遊烟雨景畫圖著我笠蓑翁
又朱南杰
錦繡囊開城角東規模綿亘境相通一亭舊占梅邊月
兩徑新添竹外風山色有無烟變態湖光濃淡雨收功
凭闌正好催歸去橫笛數聲蘆葦中
又唐天麟
百尺樓高足賞心我來猶記舊登臨四時天色有晴雨
一片湖光無古今遠塔連雲知寺隠小舟穿柳覺村深
凭闌多少斜陽景分付漁歌替晚吟
又(水調歌頭)吳潛
有客抱幽獨高立萬人頭東湖千頃烟雨占斷幾春秋
自有茂林修竹不用買花沽酒此樂若為酬秋到天空
闊浩氣與雲浮嘆吾曹緣五斗尚遲留練江亭下長
憶閒了釣漁舟矧更飄搖身世又更奔騰歲月辛苦復
何求咫尺桃源隔他日擬重遊
宣公祠四首李曾伯
凛凛清規百世師功名僅見奉天時忠謀任起姦諛忌
感涕寧無士卒思落日桑榆存舊蹟西風蘆葦護荒祠
忠南流落何遺恨留得良方教後醫
公不生唐世貞元事若何主恩思報切臣罪忤時多佞
舌攻何忍剛腸死不磨倚闌凝佇久一鷺點滄波
相唐德業復興隆仁義條陳百奏中正欲諫君令别駕
延齡更不念孤忠
雙湖真澤國千載相公祠中有釣魚者問之俱不知
又林逢子
仁義百篇唐孟子排姦勁節凛秋霜人生一死固不免
死落忠州骨也香
千年往事隨流水一縷香烟弔蜀魂門掩落花人不到
野風邀月照黃昏
又許棐
一編奏議從頭讀字字珠聯玉綴成不是德宗嫌切直
自緣唐室未昇平諂魂盡逐殘星滅義魄長隨霽月明
我亦愛君憂國者年年來一拜先生
過嘉興
惆悵禾興路三年幾度經雲帆連夜發更鼔隔城聽落
月低烟樹秋風冷露螢客懷容易感宜醉不宜醒
至元嘉禾志卷三十一
