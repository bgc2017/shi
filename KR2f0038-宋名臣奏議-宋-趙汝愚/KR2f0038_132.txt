宋名臣奏議卷一百三十二
宋趙汝愚編
邊防門
遼夏四
上仁宗乞選用酋豪各守邊郡劉平
臣聞五代之末中國多事四方用兵唯制西戎似得長策
于時中國未嘗遣一騎一兵遠屯塞上但任土豪為衆所
服者以其州邑就封之凡征賦所入得以贍兵由是兵精士
勇將得其人而無邊陲之虞太祖掃清天下謂唐末諸侯
跋扈難制削其兵柄收其賦入自節度使以下第其俸禄
或四方有急則領王師行討事已兵歸宿衛將還本鎮雖
為長策然當時大臣不能遠計亦以朔方李彝興靈武馮
繼業移于内地自此靈夏漸敝中國命將出守發兵出屯
千里就粮遠近騷擾十年之中兵民交困靈武既失守趙
德明以僻守一隅且懼問罪亟馳驛奏願備藩臣朝廷姑
務息民即以靈夏兩鎮授之德明潜治甲兵日滋邊患當
時若止棄靈夏綏銀四州限山為界使德明遠遁漠北則
無今日之患既以山界蕃漢人戶幷授之而鄜延環慶涇
原秦隴歲宿兵數萬今元昊僣逆恣行殺害衆叛親離復
與罝勒斯賚相持已久結隙方深此乃天亡之時臣聞寇不
可玩敵不可縦或元昊一旦為人殺戮酋豪代之與罝勒斯
賚通和約契丹相為表裏則西北之憂未可測矣若以鄜
延環慶涇原秦隴四路軍馬分為兩道益以蕃漢弓箭手
步騎得精兵二十萬比元昊之衆三倍居多乘人心離散
與罝勒斯賚立敵之時沿邊州軍轉徙粮草二百餘里不出
一月可坐致山界洪宥等州招集土豪授以職名給衣禄
金帛自防禦使以下刺史以上次第封之以土人補將
校勇者貪于禄富者安于家不期月而人心自定或授
罝勒斯賚以靈武軍節度使西平王使逼元昊河北族帳
復出鄜延石州蕃步騎攻西河部族以厚賞招其酋帥
其衆離貳則大軍進討以所得城邑而封之元昊不過
竄身河外一窮寇爾今元昊倚山界洪宥等州蕃部為
肘腋以其勁勇而善戰鬪若失之是斷其左右臂靈夏
綏銀不産五穀蕃部馳騁不習山界道路每歲供給資
粮以贍之若收復洪宥限以山界憑高據險下瞰沙漠
各列保障量以戍兵鎮守此天險也彼靈夏綏銀千里
黃沙本非華土往年調發遠戍老師費財官私疲弊以
致小醜昌熾此謀之不臧也或朝廷貸元昊之罪更示
含容宿兵轉多經費尤甚恐北狄謂朝廷養兵百萬不
能制一小戎有輕中國之心然亦須議守禦之長計或
元昊潜與契丹結為援以張其勢則安能減西兵以應
河北譬如一身二疾不可並治必輕者為先重者為後
也請召夏竦范雍與兩府大臣議定攻守之策令邊臣
遵守(寳元二年閏十二月上時為鄜延環慶路副都部管)
上仁宗論西邊事宜陳執中
臣伏見元昊乘天下久不用兵而竊發西陲以游兵而
困勁卒用甘言而悦守臣一旦連犯亭障延安幾至不
保范雍納詭詐之說失於戒嚴劉平任輕躁之心喪其
所部上下紛擾遠近駭驚自金明李士彬族破而沿邊
籬落大壊塞門至金明二百里須列修三城每城屯精
卒千人招土民為弓箭手寇大至則入保城壘小至則
自可驅逐每城選閤門祇候以上寨主都監別以諸司
使為蘆關一路都巡檢以填士彬之闕仍以兵二千人
為三寨之援使上下應接左右相顧為不可攻之勢並
邊熟羌久居漢地未嘗逃徙者委邊臣拊存之潛通賊
謀反覆者破逐之至於新附黠羌尤為難信議者欲結
西域諸國為天兵之援且戎狄貪而無親勝不相下恐
徒耗金帛而終誤指縦涇原康奴滅蔵大蟲巉數族久
居内地常有翻覆之情更轄戩以沿邊巡檢彼既不孝
於父安肯納忠於國若交兵之際與賊互出首尾則疆
場之憂百倍于前邊兵小屈皮膚之傷也民力既窮腹
心之疾也凡軍須一出於民夫運而妻供父挽而子荷
道路愁歎井落空虚今復徧修城池欲如河北之制及
夏須成使神運之猶未及况民力乎當四路用兵之郊
列城禦寇之地騎不並轡車不方軌唯涇州鎮戎軍似
少平易若不責外守而勞内營誠取笑狂童未為上策
大役既興春種不入食竭必亡力竭必亂嘯聚千百惡
黨相從小則掠道路大則攻縣鎮賊兵外擾羣盜内侵
臣恐宵旰之憂不在于一方矣請且修沿邊城池其次
邊如延州之鄜同環慶之邠寧不過五七處量為營葺
則科率既減民力稍蘇仍須土兵漸減騎卒盖土兵增
則守禦有備騎卒减則轉餉可蠲優爵秩之科以誘兼
并寬茶鹽之法以邀入中静守以驕其志蓄銳以挫其
鋒更須主張將臣使横議不及則忠臣得以盡節虎士
得以忘生也(康定元年上時同知樞密院事)
上仁宗乞嚴邊城實關内范仲淹
臣聞兵家之用在先觀虛實之勢實則避之虚則攻之
今緣邊城寨有五七分之備而關中之備無三二分若
昊賊知我虛實必先脇邊城不出戰則深入乘關中之
虛小城可破大城可圍或東阻潼關隔兩川貢賦沿邊
懦將不能堅守則朝廷不得高枕矣為今之計莫若且
嚴邊城使持久可守實關内使無虛可乘西則邠州鳳
翔為環慶儀渭之聲援北則同州河中府阨鄜延之要
害東則陕府華州據黃河潼關之險中則永興為都會
之府各須屯兵三二萬人若寇至使邊城清野不與大
戰關中稍實豈敢深入復命五路修攻取之備張其軍
聲分彼賊勢使弓馬之勁無所施牛羊之貨無所售二
三年間彼自困弱待其衆心離叛自有間隙則行天討
此朝廷之上策也又聞邊臣多請五路入討臣竊計之
恐未可以輕舉也太宗朝以宿將精兵北伐西討艱難
歲月終未收復緣大軍之行粮車甲乘動彌百里虜騎
輕捷邀擊前後乘風揚沙一日數戰進不可前退不可
息水泉不得飲沙漠無所獲此所以無功而有患也况
今承平歲久中原無宿將精兵一旦興深入之謀保難
制之勝臣以謂國之安危未可知也然則唐漢之時能
拓疆萬里者蓋當時授任與今不同既委之以兵又與
之税賦而不求速效故養猛士延謀客日練月計以待
其隙進不俟朝廷之命退不關有司之責觀變乘勝如
李牧之守邊可謂善破虜矣惟陛下深計而緩圖之(康定)
(元年五月上時為陜西都轉運使)
上仁宗論廟筭三事歐陽修
臣伏見自元昊叛逆陕西用兵以来為國言事者衆矣
臣切為三策以料賊情然臣迂懦不識兵之大計始猶
遲疑未敢自信今兵興既久賊形已露如臣素料頗不
甚遠故切自謂可以助萬一者謹條以聞惟陛下仁聖
寬其狂妄之誅夫關西弛備而民不見兵者二三十年
矣賊萌亂之初蔵形隠計卒然而来當是時吾之邊屯
寡弱城堡未修民習久安而易驚將非素選而易敗使
其率衆来攻可以奮而深入然國威不屈民力未疲彼
得城而居不能久守虜掠而去吾以邀擊其歸此下策
也故賊知而不為戎狄侵邊自古為患其攻城掠野敗
則走勝則来盖其常事此中策也故賊兼而用之若夫
假僣名號以威其衆先擊吾之易取者一二悦其心
然後訓養精銳為長久之謀故其来也雖勝而不前不
敗而自退所以誘吾兵之勞也或擊吾之東或擊吾之
西乍出乍入所以使吾兵分備多而不得少息也吾欲
速攻賊方新銳坐而待戰彼則不来如此相持不三四
歲兵已老民已疲不幸又遇水旱之灾調歛不勝而盜
賊羣起彼方奮其全銳擊吾困敝可也使吾不堪其困
忿而出攻決于一戰彼以逸而待勞亦可也幸吾苦兵
計未知出遂求通聘以邀歲時之賂度吾窘急不得不
從亦可也是吾力益窘則賊謀無施不可此兵法所謂
不戰而疲人兵者此上策也賊今方用之今三十萬之
兵食于西者二歲矣又有十四五萬之鄉兵不耕而自
食其民自古以来未有四十五萬之兵連年仰食而國
力不困者也臣聞元昊之為賊威能畏其下恩能死其人
自初僣叛嫚書已上逾年而不出一出則鋒不可當執却
蕃官獲吾將帥多禮而不殺其兇謀所蓄皆非倉卒者
也奈何彼能以上策而疲吾吾不自知其巳困彼為久計
以撓我我無長策以制之哉夫訓兵養士伺隙乘便用
間出竒此將帥之職也所謂閫外之事而君不御者可
也至于外料敵之謀内察國之勢知彼知此因謀制敵
此朝廷之計也所謂廟筭而勝者也不可以不思今賊
謀可知以久而疲我耳吾勢可察而西人已困矣誠能
豐財積粟以紓西人而強國壯兵則賊謀沮而廟筭得
矣夫兵攻守而已然皆以財用為強弱也守非財用而
不久此不待言也試言其攻昔秦席六王之強資以事
胡卒困天下而不得志漢因文景之富力三舉而纔得
河南隋唐突厥吐蕃常與中國相勝敗擊而勝之有矣
未有一舉而滅者然秦漢尤強其所難攻者今元昊之
地是也自劉平陷没賊鋒熾銳未嘗挫衂攻守之計未
知所得天威所加雖期于掃盡然臨邊之將尚未得賊
釁隙挫其兇鋒是攻守皆未有休息之期而財用不能
為長久之計臣未見其可也四十五萬之人坐而仰食
然關西之地物不加多關東所有莫能運致掊克細碎
既以無益而罷去矣至于鬻官入粟而下無應者改㩁
貨之法而商旅不行是四十五萬之人唯取足於西人
何為而不困困而不起為盜者須水旱耳外為賊謀之
所疲内遭水旱之多故天下之患可勝道哉夫關西之
物不能加多則必通其漕運而致之漕運已通而關東
之物不充則無得而西矣故臣以為通漕運盡地力㩁
商賈三術並施則財用足而西人紓國力全而兵可以
久以守以攻惟上所使夫小瑣目前之利既不足為長
久之謀非旦夕而可效故為長久之計者初若迂愚而
可笑在必而行之則其利博矣故臣區區不敢避迂愚
之責上便宜三事惟陛下裁擇其一曰通漕運臣聞今
為西計者皆患漕運之不通臣謂但未求之耳今京師
在汴漕運不西而人之習見者遂以為不能西不知秦
漢隋唐其都在雍則天下之物皆可至西也山川地形
非有變易于古其路皆在昔人可行今日胡為而不可
漢初歲漕山東粟數十萬石是時運路未修其後武帝
益修渭渠至漕百萬餘石隋文帝時沿水為倉轉相運
致關東汾晉之粟皆至渭南運物最多其遺倉之迹往
往皆在然尚有三門之險自唐裴耀卿又尋隋迹於三
門東西置倉開山十八里為陸運以避其險卒泝河入
渭當時歲運不減二三百萬石其後劉晏遵耀卿之路
悉漕江淮之米以實關西後世言能經財利而善漕運
者耀卿與晏為首今江淮之米歲入于汴者六百萬石
誠能分給關西得一二百萬石足矣今兵之食汴漕者
出戍甚衆有司不惜百萬之粟分而及之其患者在三
門阻其中耳今宜浚汴渠使歲運不阻然後按求耀卿
之迹不憚十許里陸運之勞則河漕通而物可致且紓
關西之困使古無法尚當為之况昔人行之未遠今人
行之而豈難哉按耀卿與晏初治漕時其得尚少至末
年其得十倍是可久行之法明矣此水運之利也臣聞
漢高祖之入秦不由東關而道南陽過酈析而入武關
曹操等起兵誅董卓亦欲自南陽道丹析而入長安是
時張濟又自長安出武關奔南陽皆自古用兵往来之徑
臣嘗至南陽問其遺老自鄧西北至永興六七百里今
小商賈往往行之初漢高祖入關其兵十萬夫能容十
萬兵之路宜不甚狭而險也且自雒陽為都行者皆趍
東關其路久而遂廢今能按求而通之自武昌漢陽郢
復襄陽梁洋金商均房光化沿漢之地十一二州之物
皆可漕而頓之南陽自南陽為輕車人輦而逓之募置
逓兵為十五六鋪則十餘州之物日日入關而不絶沿
漢之地山多美木近漢之人仰足而有餘以造舟車甚
不難也前日陛下深恤有司之勤内賜禁錢數十萬以
給西用而道路艱遠輦運踰年不能畢至至于軍装輸
送多苦秋霖邊州已寒冬服尚滯於路其艱如此夫使
州縣綱吏遠輸京師復從京師轉冒艱滯然後得西豈
若較南陽之旁郡度其道里入于武關與至京師近遠
等者與尤近者皆使直輸于關西京師之用有不足則
以禁帑出賜有司者代而充用其迂曲簡直利害較然
矣此陸運之利也其二曰盡地利臣聞昔之畫財利者
易為功今之言財利者難為術昔者之民賦税而已故
其不足則煮海鑄山搉茶與酒征關市而筭舟車尚有
可為之法以苟一時之用自漢迄今其法日增其取益
細今取民之法盡矣昔者賦外之征以備有事之用今
盡取民之法于無事之時悉以冗費而縻之矣至卒然
有事則無法可增然猶有可為者民作而輸官者已勞
而游手之人方逸地之産物者耕不得代而不墾之土
尚多是民有遺力地有遺利此可為也况歴視前世用兵
者未嘗不先營田漢武帝時兵興用乏趙過為畎田人犂
之法以足用趙充國攻西羌議者争欲出擊而充國思
全勝之策能忍而待其弊至違詔罷兵而治屯田田
於極邊以游兵而防鈔寇則其治田不為易也猶勉為
之方曹操屯兵許下時強敵四面以今視之疑其旦夕
戰争不暇然用棗祗韓浩之計建置田官募民而田近
許之地歲得穀百萬石其後郡國皆田積穀數百萬隋
唐田制尤廣不可勝舉其勢艱而難田莫若充國迫急
而不暇田莫如曹操然皆勉焉不以迂緩而不田者知
地利之博而可以紓民勞也今天下之土不耕者多矣
臣未能悉言請舉其近者自京邑以西地之不闢者不
知其數非土之瘠而棄也蓋人不勤農與夫役重而逃
爾久廢之地其利數倍於營田今若督之使勤以免其
役則願耕者衆矣臣聞鄉兵之不便於民議者方論之
矣充兵之人遂棄農業託云教習聚而飲博取資其家
不顧無有官吏不加禁父兄不敢詰家家自以為患也
河東河北關西之鄉兵此猶有用若京東西者平居不
足以備盜而水旱適足以為賊其尤可甚患者京西素
貧之地非有山澤之饒民唯力農是仰而三夫之家一
人五夫之家二人為游手凡十八九州以少言之尚可
四五萬人不耕而食是相靡耗而重困也今誠能盡驅
之使耕於棄地官貸而種歲田之入與中分之如民之
法募吏之習田者為之田官優其課最而誘之則民願
田者衆矣太宗皇帝時嘗貸陳蔡民錢使市牛而耕真
宗皇帝時亦用耿望之言買牛湖南而治屯田今湖南
之牛歲賈於北者皆出京西若官為買之不難得也又
宜重為法以困所謂私牛之客私牛之客不容于民而
樂為官耕凡民之已有牛者使自耕則牛無不足而官
市者不多且鄉兵本農也籍而為兵遂棄其業今幸其
去農未久尚可復驅還之田畝使不得羣遊而飲博以
為父兄之患此民所願也一夫之力以逸而言歲任耕
廢田一頃使四五萬人皆耕而久廢之田利又數倍則
歲穀不可勝數矣京西之地北有大河南至漢而西接
關若又通其水陸之運所在積穀惟陛下詔有司而移
用之耳其三曰榷商賈臣聞秦廢王法啟兼并其上侵
公利下刻細民為國之患久矣自漢以来欲為法而抑
奪之然不能也蓋為國者興利日繁兼并者趨利日巧
其至甚也商賈坐而擁利其故非它由興利廣也夫興
利廣則上難專必與下共之然後通流而不滯然而為
今議者方欲奪商之利一歸于公上而專之故奪商之
謀益深則為國之利益損前日有司屢變其法每一變
則一歲之間所損已數百萬議者不知利不可專但云
變法之未當變而不已其損愈多夫欲十分之利皆歸
于公至其虧少十不得三不若與商共之常得其五也
今為國之利多者茶鹽耳茶自變法以来商賈不行一
歲之失數年莫補所在積朽棄而焚之前議者屢言三
說之法為便有司既詳之矣今誠能復之使商賈有利
而通行則上下濟矣解池之鹽積若山阜今宜暫下其
價誘羣商而散之先為令曰三年將復舊價則貪利之
商争先而凑矣夫茶者生于山而無窮鹽者出于水而
不竭賤而散之三年十未減其一二夫二物之所以貴
者以能資國之錢幣耳今不散而積之是惜朽壤也夫
大商之能蕃其貨者豈必錙銖躬自鬻於市哉必有販
夫小賈就而分之販夫小賈無利則不為故大商不妬
販夫之分其利者恃其貨博雖取利少貨行流速則積
少而為多也今為大國者有無窮不竭之貨反妬大商
之分其利寧使無用而積為朽壤何哉故大商之善為
術者不惜利而誘販夫大國之善為術者不惜利而誘
大商此商賈共利取少而致多之術也又今商賈之難
以術制者以其積貨多而不急故也利厚則来利薄則
止不可以號令召也故每有司變法下利既薄小商以
無利而不能行則大商方幸小商之不行適得獨賣其
積貨尚安肯勉趨薄利而来哉故變法而刻利者適足
使小商不来而為大商賣積貨也今必欲以術制商宜
盡括居積之物官為賣而還之使其貨盡而後變法夫
大小商以利為生一歲不營利則有遑遑之憂彼盖不
能守積錢而閑居得利雖薄猶將勉而来此變法制商
之術也夫欲誘商而通貨莫若與之共利此術之上也
欲制商使其不得不從莫若痛裁之使無積貨此術之
下也然此可制茶商耳若鹽者禁益密則冒法愈多而
刑繁若乃縣官自為鬻市之事此大商之不自為臣謂
行之難久者也誠能不較錙銖而思遠大則積朽之物
散而錢幣通可不勞而用足也臣愚不足以知時事若
夫堅守而扞賊利則出而擾之凡小便宜願且委之邊
將至于積穀與錢通其漕運不二三歲而國力漸豐賊
銳漸挫而有隙可乘然後一舉而滅之此萬全之策也
願陛下以其小者而責將帥謀其大計而行之則天下
幸甚(康定元年十二月上時為太子中允館閣校勘)
上仁宗論夏賊未宜進討范仲淹
臣聞昨賊界投来山遇嘗在西界掌兵言其精兵纔及
八萬餘皆老弱不任戰鬭始賊衆深入盖為官軍以分
地自守既不能獨禦賊鋒又不能併力掩殺彼得其便
繼為邊患其虜劫生口牛羊亦不曾追奪故安然往来
如蹈無人之境今延州東路合隄防之處已令朱吉與
東路巡檢駐軍延安寨其西路亦委王信張建侯狄青
黃世寧在保安軍每日訓練及令西路巡檢劉政在德
青寨張宗武在政縣密令分布兵馬候賊奔衝放令入
界會合掩擊之數路並入且併衆力禦敵或破得一處
即便邀擊别路其環慶路已遣通判馬端往報總管司
令一如鄜延路設備如此則可以乘勝而破賊也今須
令正月内起兵則軍馬粮草動踰萬計入山川險阻之
地塞外雨雪暴露僵仆使賊乘之所傷必衆况鄜延路
已有會合次第不患賊先至也賊界春暖則馬瘦人飢
其勢則易制及可擾其耕種之務縦出師無大獲亦不
至有它虞自劉平陷沒之後修城壘運兵甲積粮草移
士馬大為攻守全勝之策非為小利而動如重兵輕舉
萬一有失將何繼之則必關朝廷安危之憂非止邊患
之謂也苟自今賊至不擊是臣之罪也兵法曰戰道必
勝主曰無戰必戰可也戰道不勝主曰必戰不戰可也
臣昨于九月末至鄜延路便遣葛懷敏朱觀入界掩襲
族帳盖與今来時月不同非前勇而後怯今若承順朝
旨不能持重王師為後大患雖加重責不足以謝天下
苟伺春暖舉兵尤未能失策且元昊稔惡以来欲自尊
大必被奸人所誤謂國家太平日久不知戰鬭之事又
謂邊城無備所向必破所以恣桀慢之心侵擾不已今
邊鄙漸飭度其已失本望况已下敕招擕族帳首領臣
亦遣人探問其情欲通朝廷柔遠之意使其不僣中國
之號而修時貢之禮亦可俯從今鄜延是舊日進貢之
路蕃漢之人頗相接近願朝廷廣天地包荒之量存此
一路令諸將勒兵嚴備賊至則擊但未行討伐容臣示
以恩意歲時之間或可招納如先行攻掠恐未能擒其
聚落如白豹之功官軍既退戎𩔖復居狼心重報增其
怨毒邊患愈滋無時敢暇若天兵屢動不立大功必為
夷狄所輕臣又近召張亢到延州熟議亦稱願與戎人
相見於界上臣所以乞存此一路者一則懼春初盛寒
士氣愈怯二則恐隔絶情意偃兵未期若施臣之鄙計
恐是平定之一端苟歲月無效遂舉重兵取綏宥二州
擇其要害而舉之屯田營田作持久之計如此則横山
一帶蕃漢人戶去昊賊相遠懼漢兵威逼可以招降或
即奔竄則是去西賊之一臂拓疆制寇無輕舉之失也
(慶歴元年正月上時為陕西經略安撫副使知延州先是康定元年閏十一月朝廷詔鄜延涇原兩路取正月)
(上旬進兵入討西賊故仲淹上此奏)
上仁宗乞先修諸寨未宜進討范仲淹
臣近准陕西都招討使夏竦牒連到朝廷指揮所有行軍
所須令三司與韓琦等商量疾速擘畫應副者臣今據鄜
延路部管葛懷敏等申所要軍須粮草共四狀繳連進
王臣相度前項軍須粮草萬數不少必是一兩月辦集
未得如令辦搬運上項隨軍輜重粮草又須用廂軍二
三萬人必慮諸處廂軍數少起發不得或使駱駞騾子
一二萬頭即山路險隘與兵馬三二百里轉難主管若
多差人夫即恐有雨雪之變﨑嶇暴露稍有驚危便多
逃散抛棄粮草為賊之資臣切見延州廢却承平南安
長寧安遠寨門栲栳六寨之後自延州去賊界二程斥
堠漸遠賊馬動息卒不可知又退却疆界賊轉深入又
况延州東路廢却諸寨歸明弓箭手盡皆流移著業未
得又諸寨側近蕃部亦多驚起在近裏與漢戶雜居今
春未有土田耕種若不修復舊寨其蕃部既無活路恐
糾率打劫近邊人戶走入横山賊界則其患不細臣又
聞得横山蕃部散入巖谷多設堡寨控扼險處入界之
時兵少則難近多則難行假使主將智勇能奪其險彼
則遠遁我無所獲須過横山後方到平沙却無族帳可
取其討伐之計須是將帥出竒兵從天落則有非常之
功似今重累而行實憂不利臣雖密奏朝廷留此一路
未速討伐以示招来之意其邊界舊寨不可不謀乞作
聖意指揮遣近上使命急至鄜延路令與臣催促諸將
于二月半後出兵萬餘人於廢寨中揀有利處先次修
復未須大段軍須只以隨軍運粮兵夫因便興工候著
次序選驍捷將兵以守之既逼近蕃界彼或點集人馬
朝夕便知大至則閉壘以待隙小至則扼險以制勝彼
或放散人馬亦朝夕便知我則運致粮草以實其備彼
若歸順我已先復舊疆彼未歸順我已壓于賊境横山
一帶在我目中強者可襲弱者思附此亦禦邊之一事
然修復諸寨亦動軍民煩費不少比之入界勞弊則有
經久之利而無倉卒之患且安存得東路熟戶蕃部并
歸明弓箭手乞聖慈裁酌(慶歴元年二月上仲淹繼此又言臣所以不敢更執前議)
(乞擇廢寨中有利者先次修復一則安存得上項熟戸弓箭手各著農畝無畔離之患二則遮障漢戶且為籬落三)
(則耕作地廣粮草易為四則城寨逼近蕃界之後賊為聚散朝夕便知易為設備五則將来委諸將在彼就近)
(為謀賊大至則守小至則擊有間則攻使居不得安耕不得時然後可以降集可使逃遁此固撓賊之一策庶)
(幾畏懼早思欵伏前後凡六奏事城承平等十二寨蕃漢之民相踵復集)
上仁宗論出界攻討未便龐籍
臣伏以元昊父子受國大恩一朝反叛今朝廷定議討伐
以正逆順實合大義然此時興舉須為萬全之策臣謂
用兵之道必先度我將既良我士既銳然後料敵之虛
實乘其釁隙而一舉滅之去秋鎮戎之戰依城壁據根
本以主待客而諸將或傷中而退或閉城不出其士卒
旣無用命赴敵之心使賊殘毒人命剽劫財物從容
進退如入無人之境可謂將不良士不銳矣元昊君臣
之間未有釁隙又間諜阻絶無由知其虛實而便出界
攻討此不可不為朝廷憂也去春劉平等陷沒之後邊
城人心日久惴慄幸即時更張軍政比来士卒之氣漸
振儻復一出不利則衆意愈慴必難再奮也况出界之
後山川道路我軍素未經涉須以蕃部為鄉導則其姦
詐不可不防若至險隘之處部伍輜重尾首遥遠忽有
伏兵鈔掠則必至潰散况黃德和敗手下潰兵不少至
今招集未獲若數萬衆更潰而散不敢歸益生邊患不
細臣切度廟謨以大兵屯聚已久上費國力下困生民
欲決于攻取之計其餘將佐士卒未能如意或且為歲
月持守之備汰去冗兵只留精銳在邊數少則費用日
寬兵精則足禦捍賊地所産之物嚴法以絶之使不得
與邊人市易既劫掠無所得兼貨利無所通其勢必日
蹙如更益練將卒俟其釁隙可乘然後大舉庶幾有萬
全之策也(慶歴元年二月上時為陕西轉運使)
上仁宗論攻策七不可田况
臣伏見昨夏竦等為累奉詔以師老費財慮生它變令
早為經畫以期平定故韓琦等入奏畫攻守二策以禀
聖筭其守策最備可以施行不意朝廷便用攻策今一
旦禀命不敢持兩端非有夙定之謀必勝之勢倉卒牽
合殊無紀律昔繼遷屢擾邊陲太宗親部分諸將五路
進討或遇賊不擊或戰衂而還又嘗令白守榮馬惟忠
護送粮餉于靈州諸將多違詔自奮浦洛之敗死者數
萬人今將帥士卒素已懦怯未甚更練又知韓琦尹洙
所建之策恐未皇禀復臨事進退有誤大舉請以事驗
之且行師有期便須恊力今鄜延路總管司葛懷敏等
須索百端料必不能應副足以為辭此不可者一也議
者以為賊嘗併力而来我嘗分兵以禦衆寡不敵多貽
敗衂今若全師大舉必有成功此思之未熟爾夫三軍
之命係於將帥之材智材有大小智有遠近以漢祖之善
將不若淮隂之益辦况庸人乎苟徒知大衆可以威敵
而不思將帥之材智此禍之大者也兩路之入十餘萬
人庸將驅之若為舒卷賊若據險設伏邀截衝擊首尾
前後勢不相援則奔潰可憂今邊臣所共奬者朱觀葛
懷敏爾近于鎮戎軍界劉璠定川等兩川西賊境中生
聚牛羊皆遷徙遠去惟空族帳守者二三百人輒来抗
敵諸將奔走駭亂幾不自免部隊前後不復可齊兵甲
械用大為攘奪今兩路齊入併擊劇賊若有不利則邊防
莫守别貽後患安危之計決於一舉此不可者二也自西賊
叛命以来雖屢乘機會然不敢深寇郡縣以饜其欲者
非筭之少也盖以中國之大賢俊之盛甲兵之衆未易
可測今我師深入若無成功大國威靈益為彼輕况或
别墮奸計以至它虞此不可者三也議者又云將帥之
間雖未足倚下流勇進或有其人自劉平石元孫陷没
士氣挫怯未易勇奮今兵數雖多疲懦者衆以庸將驅
怯兵入不測之地獨近下使臣數輩干賞圖利欲邀竒
功未見其利此不可者四也議者又云非欲深絶沙磧
以窮祅巢但淺入山界以挫賊氣如襲白豹城之比臣
謂乘虛襲掠既不能破戎首拉兇黨但殘戮孥弱以厚
怨毒誠非王師弔伐招徕之體然事出無策為彼之所
為亦當雷震電逝往来輕速以掩其不備今興師十萬
鼓行而西賊已巧為計謀盛設隄備清野據險以待我
師何襲挫之有此不可者五也自其寇邊人皆知其誅
賞明計數黠今未有間隙之可窺而暴為此舉計事者
但欲決勝於一戰幸其或有所成否則願自比王恢以
待罪勇則勇矣其如國事何此不可者六也昨延州范
仲淹奏乞朝廷開包荒之量存此一路令諸將勒兵嚴
備賊至則擊但未行討伐容示以恩意歲時存問或可
招納令尹洙到延州商量仲淹堅執前奏未肯出師若
使涇原一路獨入則孤軍進退憂患不淺今諸處採到
事宜多言昊賊竢我師諸路入界則併兵一處以拒敵
與招来人杜文廣所說一同此正陷賊計中此不可者
七也以臣所見夏竦韓琦尹洙同獻此策今若奏乞中
罷則是前後自相違異殊無定筭欲果決進討則又仲
淹執議不同或失期會乞召爾府大臣定議但令嚴設
邊備若更有侵掠則須出兵邀擊以摧賊勢如復怯懦
容賊殺掠當以軍法從事或探得賊界謹自守備不必
先有輕舉恐落奸謀如此則全威制勝有功而無患也
然自議攻討以来賊中呼集醜類廣為防守遷移勞擾
未嘗少安至今却有通欵意亦不為無益至于驢畜軍
須之物虛煩調發却欲罷兵亦是事之小者臨時分擘
處置亦不為難所顧者安危大計爾乞密降朝旨下總管
司(慶歴元年二月上時直集賢院陕西路經略安撫判官)
上仁宗兵策十四事田况
一曰自昊賊弄兵侵噬西蕃開拓封境僣叛之迹固非
朝夕始于漢界緣邊山險之地三百餘處修築堡寨欲
以收集老弱併驅壯健為入寇之謀初貢嫚書亦未敢
擾范雍在延州屢使王文恩輩先肆侵掠規貪小利賊
遂激怒其衆執以為辭王師伐叛弔民之體自此失之
劉謙高繼嵩等破龐諸族任福襲青諸族任福襲白豹
城皆指為大功無不殺戮老弱以為首級彼民皆訴冤
于賊以求復讐吾民受制異𩔖而又使無辜被戮毒貫
人靈上下文移皆謂之打虜吁可媿也或謂國家久不
用兵將卒未練欲使趨功騖利習於戰鬭爾然賊界諸
處設備甚謹屢行打族俘獲無幾陷没極多如郝仁禹
打卾斡族亡三百四人無所獲任政打諾爾阿堡亡一百
九十三人秦鳳部管司打隴波族亡九十六人各獲首
一級麟府軍馬司入賊界牽制亡三百八十人斬馘十
八人其餘大亡小獲無足言者以此計之實傷挫國威取
賊輕侮自今宜且罷打族但嚴設備守以俟賊至然後
别為之策以破奸謀二曰自昊賊寇邊王師屢戰不利
非止人謀不善抑亦衆寡非敵近因好水川之敗士氣
愈怯諸將既没牙隊之兵罪皆當斬朝廷普示寬貸欲
為招輯伸恩屈法事非獲已軍中相勸以退走自全為
得計陕西雖有近二十萬防戍城寨二百餘處所留極
少近又欲於鄜延環慶涇原三路各抽減防守戍兵鄜
慶渭三州大為屯聚以備賊至然今鄜延路有兵六萬
六千餘人環慶路四萬八千餘人涇原路六萬六千餘
人除留諸城寨外若逐路盡數那減屯聚一處更會合
都監巡檢手下兵併為一陣極不上三二萬人賊若分
衆而来猶須力決勝負或昊賊自領十餘萬衆我以三
二萬人當之其勢固難力制議者但欲以寡擊衆幸於
偶勝非萬全策也夫能以寡擊衆徼一時之勝者或得
地利或發竒策非可恃以為常今必敗之形洞可前照
而恬然坐視莫知更為計也議者又謂賊若併兵而入
則率它路援兵以禦之且賊每入寇既有所得飈馳霧
卷一夕而去他路固無所及矣或謂收保邊民持重以
觀其勢可擊則擊不可則已賊不過破毁民生因食野
積而歸爾此苟一日之不敗則可也深慮後患有異于
斯臣去冬在都下嘗聞士大夫相與言謂小羌不足憂
何則叛命之初我無邊備若兵隨檄至則關中安危未
可知此賊計之失也自劉平石元孫陷没中外震駭賊
長驅而至誰能當之此二失也臣始聞此說亦誠謂此
賊之易與也今觀其包蔵變譎圖全擇利乃知所謂失
策者實賊之得計也且賊之未敢長驅亦猶我之未可
深入所以然者主客異勢進退懷疑邊防之兵並出其
後險要之地或斷其歸是決成敗于一舉豈勝筭哉自
李彬被虜劉平等敗没延州之境蕩然一空日者山外
之民殺掠奔潰已亡大半是渭川之境又漸空矣料賊
今秋或来春猶且驅劫而已必使我藩籬盡空表裏可
見然後攻城破邑漸謀長驅則無後顧之患臣所以謂
關中安危漸不可測願朝廷為勇斷之計也斷之勇者
在乎發内帑之財募陕西河東強壯之民五七萬人分
屯鄜延環慶涇原三路俯及防秋則以逐處弓手分番
戍守城寨而參以正兵每路及五六萬人以上精加訓
練我軍既衆其氣自振也必曰募民兵則衆情不安增
邊戍則大費不贍此循常拘近之論也且民兵之法祖
宗所行迄今軍中餘老多在加之出錢選募非同點差
其中必有樂于效用者且内帑之積祖宗本為用兵今
乃其時也三曰用兵之法當先有部分部分進退于
大將旗鼓常在中軍自西陲用兵每戰必敗好水川之
戰任福實為大將而不能指麾統制以為已任乃自率
一隊前當劇鋒矢盡勢窮而後陷没忠勇之節雖可嗟
憫然論其才力止一䘚之用夫部分不明多則不能辦
少則不能勝進無所勸退無所止一有紛亂則其勢北
矣欲矯此弊在乎先求大將之才峻其威權而尊寵之
如葛懷敏為鄜延部管張亢為鈐轄當以偏裨之禮奔
走麾下若犯令即當誅之乃平牒往来動皆鈞禮韓琦
范仲淹為經略副使葛懷敏見之禮容極慢上下姑息
三軍之士何所法耶夏竦陳執中不能身當行陣為士
卒先至於選擇大將明定部分乃其職也乞朝廷降詔
令更互巡邊采察邊臣中有材任大將者特與不次拔
擢其驕怯之將每自顧重不為國家盡力者奏罷之則
部分立而功可冀矣四曰自古用兵未有不由間諜而
能破敵者也昊賊所用諜者皆厚加賞賂極其尊寵故
規我機宜動必得實今邊臣所遣刺事人或臨以官勢
或量與茶綵止于熟戶族帳内采道路之言便為事實
賊臣變詐重成疑惑今請有入賊界而刺得實者以錢
帛厚賞之賊將伊埓剛朗凌裕勒且之徒皆元昊親信分
廂主兵俯近漢界出入從者不過一人若能募死士陷
胷辟首是去賊之手足王㳂嘗欲用此策但朝廷不惜
美官重賂則功豈難圖五曰唐置都護府掌撫慰諸蕃
征討斥堠及行賞罰叙錄勲勞其屬有長史錄事功食
戶法諸曹得為開府之盛國朝承五代之後事歸邊防
當西陲安輯時朝廷故無意及此今昊賊大肆殺掠沿
邊屬戶各顧家族心生向背又使奸人恣行誘脇以此
賊勢轉盛而邊堠無復扞蔽今新置招撫蕃落司所謂
招撫者非飲食不足以得其驩非賞賂不足以回其意
非術數不足以鼓其動非刑誅不足以制其驕曩者曹
偉在秦州誅賞並行戎落慴伏比涇原用韓質秦鳳用
張僎皆韓琦隨行指揮使雖各有武勇至于招撫之術
豈可倚耶環慶一路熟戶未嘗經賊殘破部族全整人
堪戰鬭若綏御有術可得精兵數萬請令都管舉官與
王懷端恊力招撫仍只令韓琦王沿龐籍張奎同領之
事之大者關報都部管司其餘知州通判更不兼管以
養正兵萬人一歲之費為招撫之具則事無不濟自来
熟戸販鬻青白鹽以来厚利今一切禁絶之欲以困賊
然絶熟戸之利無以資其生太宗朝鄭文寳請禁青白
鹽以困賊遷可不戰而屈人兵詔自陕以西市之者皆
坐死其後犯法甚衆戎人乏食寇抄邊郡内屬萬餘帳
歸繼遷命錢若水馳傳視之因詔盡復舊制戎人始漸
歸附今日之勢若厚加招撫稍寬鹽禁則熟戶無不
用議者疑邊饋已窘而又興費不貲非至計也且國家
通使罝勒斯賚欲誘以為用賜帛二萬以促其出師終無
實報是捨熟戸近成之效而信西蕃遠妄之言豈至計
耶自昊賊破犛牛城築瓦川會而罝勒斯賚遠竄歴精城
偷安苟息其子滿濟扎卜轄戬自立皆為仇敵尚不能制
矧能為昊賊輕重邪温博竒乃罝勒斯賚親信首領之豪
其子一聲金龍有衆萬餘最為強盛乃與昊賊結姻罝
勒斯賚曰益危弱今欲以為國家用非臣之所能知也以
是論之招撫熟戶不猶愈於彼乎六曰環慶路投来蕃
部極多夏竦等懲延安之前失慮賊馬奔衝内應為患
欲遷襄唐州界給曠土使就生業又皆不肯離往若驟
加起遣則戎心動搖或致生事若招撫蕃落司得人令
躬至族帳察其心之向漢者給沿邊閑田編于熟戶或
度其後必生變者徙之内地然恩威裁制其事百端苟
非權謀未易集事也七曰蕃落廣銳振武保捷皆是土
兵材力伉健武藝精強戰鬭嘗為士卒先是昊賊擾邊
以来惟土兵踴躍志在争功其如請給甚微不及東軍
之下者振武料錢五百而二百五十為折支積數月一
支又皆靡弊不堪之物如新添虎翼兵自南中選填材
質綿弱而云不知戰鬭見賊恐死傳者皆以為笑朝廷
但且以塞數為名而已若月添土兵請給事恐難行請
遇特支比常優加其數或别定南郊賞例以激其心則
其立功必不在東軍之後矣八曰沿邊屯戍騎兵軍額
高者無如龍衛聞其間有不能被甲上馬者况驍勝雲
武武騎之𩔖馳走挽弓不過五六㪷每教皆望空發箭
馬前一十二步即已墮地以賊甲之堅縦使能中亦不
能入况未能中之請密料邊兵益步卒而減騎軍但五
分得一足矣以一騎軍之費可贍步兵二人而又寬市
馬之煩擾違害就利莫善于兹也九曰西賊每至諸城
寨不料衆寡並須出戰稍有稽違皆以軍法從事使趙
奢李牧周亞夫授任於今日獲罪必先于諸將矣邊臣
甘死事猶獲子孫之福不敢持重伺隙自取嚴誅今若
遇寇大至且堅壁以守須會合諸路兵馬可以取勝則
令出戰若賊衆不多而畏懦不即追討並行誅之十曰
王將用兵非素撫而威臨之則上下不相附指令不如
意西賊首領各將種落之兵謂之一溜少長服習如臂
之使指既成行列舉手掩口然後敢食虜酋長遥見疑
其語言其整肅如此昨任福在慶州蕃漢各已信服士
卒亦已諳練一旦驟移涇原值賊至麾下隊兵逐急差
撥諸軍將校都不識面勢不得不陷覆今請諸路將佐
非大故毋得輕換易庶幾責其成功十一曰古之良將
以燕犒士卒為先所以然者鋒刃之下死生俄頃固宜
推盡恩意以慰其心李牧備匃奴市租皆入幕府為士
卒費趙充國禦羌戎亦日饗軍士太祖用姚全斌董遵
誨抗西戎何繼筠李漢超當北寇人各得環慶齊棣一
州征租農賦市牛酒犒軍中不問其出入故得戎寇
息不敢窺邊臣前通判江寧府因造紙甲得遠年帳籍
見曹彬征江南日和州逐次起餉猪羊肉數千斤以給
戰士近范仲淹在延州奏乞比永興軍秦州支米造酒
有司之吝以為無例而罷今請渭延慶三州及諸路部
管司並特支米造酒仍比都管司別給隨軍錢務令贍
足除軍員外其餘士卒每一季或因都閱或值出入並
須量有霑及以慰勞苦古者命將出師閫外之事無不
專制財粮用度豈有異司今主兵主財者皆力敵權均
紛然相制豈國家任人責功之大體邪十二曰功作器
用中國之所長非戎狄可及今賊甲皆冷鍜而成堅滑
光瑩非勁弩不可入自京齎去衣甲皆軟脆不足當矢
石以朝廷之事力中國之伎巧乃不如一小羌乎由彼
專而精我慢而略故也今請下逐處悉令工匠冷砧打
造純鋼甲鏃發赴緣邊先用八九㪷力弓試射以觀透
箭深淺賞罰之聞太祖朝舊甲絶為精好但歲久斷綻
乞且穿貫三五萬聯均給四路亦足以禦敵也十三曰
今春昊賊寇邊器械攻城之具極為拙鈍此特緩吾備
也料賊年歲間破盡緣邊籬落必驅迫漢民熟戶使為
先登以攻城邑邊城一有不守事故可憂今修築城寨
雖漸完固其如軍民不知守城次第請下河北選守城
卒三五十人諸處指教善治器用大為之備賊動必求
全常顧後患若邊城堅守攻之不拔則亦未敢長驅而
深入也十四曰昊賊蓄謀歲深盡更漢法自作祅書
恩信可以縻文令所能動若非天威振赫大挫姦鋒其
勢未已漢界與賊山界相接人民繁庶每来入寇則科
率粮草多出其間山界之民引弓甚勁與賊為戰所謂
步奚此皆去賊地遥向漢甚邇若承戰勝之勢賊若皆
散承其不備分路進兵而攻取之抗禦者誅殛降順者
招徕老弱無辜係之南徙其間險要可守之地則築堅
壘以據之所得土田給與有功熟戸必不可守則縦兵
破蕩以弱賊勢若請命歸欵則裁割縦捨制之在我弭
患如此則邊陲可安矣(慶歴元年五月上)
宋名臣奏議卷一百三十二
