宋名臣奏議卷六十六
宋趙汝愚編
百官門
奉使
上仁宗乞戒諭所遣使推揚德音悉究利害
蔡襄
臣伏覩臨遣使臣循行郡國臣竊謂人主宅中國居法宫
而使幽遐異域風謠習尚冤隱沉抑無一不陳於前者
其道何哉託聰明於臣下故也人主知其所託之難明
賞罰以馭之賞罰既明則臣下不敢蔽欺而聰明無所
壅也今天下之俗至有鉅室富家兼并貨財作為奢靡
超踰法制交通大吏欺轢愚弱而貧者父子轉流闕養
生送死之具不幸孤獨廢疾不得終其天年州縣吏眎
而不能掩遏豪猛矜哀窮厄而又侵牟漁奪不識休已
或愚繆昏耄無所是非或依倚權勢壊裂公法其焯然
有状可指數也監刺之官大率以寬紓含隱為良即發
一姦贓衆輙指目以是須其自敗乃始糾擿或有所私
慮垂敗之人亦加意覆藏使得脱去甚哉蔽蒙如此監
司之設僅與無同欲百姓之無害其可得乎吏之苟偷
姑息寖以成俗頃年遣使安撫諸郡比其還奏薦舉雖
多而蠧暴不察是徒取善譽而空厥職也夫收材選能
誠為治之首務然惡吏不除窮民不恤有使之出不若
無出之愈徒使郡國之民交口而議曰是舉也特與被
遣之人為勞進梯級耳豈有意於吾民哉臣竊見漢武
帝遣謁者博士分行天下存問孝悌力田鰥寡孤獨賜
帛有差獨行君子遣詣行在而治苛舉奏又唐太宗遣
杜淹廵關内諸州出御府金贖貧民男女自賣者還其
父母其後又遣褚遂良等二十人以六條廵察四方黜
陟官吏臣詳觀古之遣使皆務恤窮民除惡吏舉材能
收滯逸而已請令使者所至之郡存問鄉里其孝行著
聞及年八十九十以上鰥寡篤疾依漢故事量予布帛
即貧無所養而有男女僦傭於人償其餘直而追還之
若為僧尼僧年四十尼年三十以下並除其籍而歸養
更無此等子孫官給糇糧責任親黨鄰里養之以沒其
齒孤獨者戒勑所養之家務全其生冤結無告使者擇
吏而治其曲直力行篤學衰老淪滯表之以勸風俗郡
縣吏治績可稱條列其状顯褒其尤者貪墨腥聞即令
責訊材不任職於其職之相倫者易之或雖潔廉而違
法慘刻及年七十以上昏老而不知退者咸以名聞願
一切罷之其官吏貪墨因使摘發監司之官素所不糾
隨而坐之即使者不糾異日傾敗事在使者循行已前
并使者坐之伏惟陛下垂意生民而恩澤未大洽於下
者蓋督責官吏未盡其道也方使者之行幸嚴賜告諭
令其畢力推揚德音以致於下究悉利害庶有補於政
治勿徒使郡縣供具吏民遮列道途迎候往來重為此
紛擾也狂愚之言願陛下省覽財擇天下幸甚(康定二年正月)
(上時為館閣校勘)
上仁宗乞置諸路按察使歐陽脩
臣伏見天下官吏員數極多朝廷無由徧知其賢愚善
惡審官三班二部等處又只具差除月日其人能否都
不可知諸路轉運使等除有贓吏自敗者臨時舉行外
亦别無按察官吏之術致使年老病患者或懦弱不才
者或貪殘害物者此等之人布在州縣並無黜陟因循
積弊官濫者多使天下州縣不治者十有八九今兵戎
未息賦役方煩百姓嗸嗸瘡痍未復救其疾苦擇吏為
先臣今欲乞特立按察之法於内外朝官自三丞以上
至郎官中選強幹廉明者為諸路按察使請令進奏官
各錄一州官吏姓名為空行簿以授之使至州縣徧見
官吏其公廉勤幹明著實状及老病不才顯有不治之
迹皆以朱書之又有中材之人别無竒效亦不至曠敗
者以墨書之又有雖是常材能專長於一事亦以朱書
别之使還具奏則朝廷可以坐見官吏賢愚善惡不遺
一人然後别議黜陟之法如此足以澄清天下半歲之間
可望致治只勞朝廷精選二十許人充使别無難行之
事(慶歷三年五月上脩時為知諫院自建此議然朝廷重於特遣使未即行也參知政事賈昌朝前為御史中丞嘗言)
(轉運使朝廷責以按察官吏能否而使名未正於是參取脩議詔諸路運使副並兼按察使副今將轄下州府軍監縣鎮)
(官吏姓名置簿親掌錄其功過若績效明著及顯有不治者逐旋以聞外其稱稍著廉勤及僅免敗闕者即每至年終攅)
(寫附遞以聞並須盡公摭實如能稱職别加進用儻務因循亦嚴行黜降提點刑獄雖不帶此使名並當准此)
上仁宗乞置諸路按察使歐陽脩
臣曾上言為天下官吏冗濫者多乞遣使分行按察昨
日竊覩降敇下諸路轉運使司令兼按察使竊以轉運
使自合按察本部官吏今若特置使名更加約束則於
常行之制頗為得宜必欲救弊於時則未盡善且臣初
乞差按察使者蓋欲朝廷精選強明之士切聞朝議以
所選非人故不遣使今所委轉運使豈盡得人乎其間
昏老病患者有之貪贓失職者有之此等之人自當被
劾豈可劾人其間縱有材能之吏又以斡運財賦有米
鹽之繁供給軍須有星火之急既不暇徧走州縣專心
察視則稽遲鹵莽不能無之故臣謂轉運使兼按察使
不才者既不能舉職才者又不暇盡心徒見空文恐無實效
在於事體不若專遣使人伏自兵興累年天下困弊饑
荒疲瘵既無力以振救調歛科率又無由減省徒有愛
民之意絶無施惠之方若但能逐去冗官不令貪暴選
用良吏各使撫綏唯此一事及民最切苟可為人之利
何憚選使之勞況自今年累遣安撫豈於今日頓以為
難今必恐三丞至郎中内難得其人即乞且依前後安
撫於侍從臣僚臺官館職中選差十數人小處路分兼
察兩路其侍從臣僚仍各令自辟判官分行採訪用臣
前來起請事件施行其轉運兼按察使若能精選其人
亦乞著為今後常行之制臣伏思從來臣寮非不言事
朝廷非不施行患在但著空文不責實效故改更雖數
號令雖煩上下因循了無所益今必務日新求治革弊
救時則須在力行方能濟務臣所言者生民之急務也
天下之利也不但略言一二以塞言責而已伏望留意
詳擇(慶歷三年五月上)
上仁宗乞置諸路按察使歐陽脩
臣自初忝諫官於第一次上殿日曾建言方今凋殘公
私困急全由官吏冗濫者多乞朝廷選差按察使糾舉
年老病患贓汚不才四色之人並行澄汰仍具呈按察
之法條目甚詳如臣之議本欲使使者四出而天下悚
然知朝廷有賞善罰惡之意然後按文責實其惡者黜
其善者升中才之人盡使警勵凡臣所言者皆所以救
民急病澄革四十年蠧弊之事若非遭逢聖主銳意求
治之時上下力行之不可也柰何議者憚於作事唯樂
因循祗命諸路轉運使兼其職尋亦再具論奏其論格
而不行按察空文遂至寝廢生民蠧病日益可哀伏見
陛下聖德日新憂心庶政近發手詔督勵宰輔然天下
之事積弊已多如治亂絲未知頭緒欲事事更改則力
未能周而煩擾難行欲漸漸整緝則困弊已極而未能
速效臣謂如欲用功少為利博及民速於事切則莫若
精選強幹朝臣十許人分行天下盡籍官吏能否坐而
升黜之如臣前所陳然後可臣聞治天下者如農夫之
治田不可一槩也蒿萊蕪穢久荒之地必先力行芟闢
然後以時耘耨今特遣之使如久荒而芟闢也轉運兼
按察乃以時而耘耨者爾寬猛疾徐各有所宜也漢之
刺舉唐之黜陟使考課使之類每歲遣出祖宗朝亦有
考課院蓋按察升黜古今常法非是難行之異事也方
今言事者多以高論見棄或以有害難行如臣所言只
是選十餘人明幹朝臣察視官吏善惡灼然有迹易見
者著之簿籍朝廷詳之黜其甚者耳臣自謂於論不迂
行之有利無害然尚慮議者未以為然謹别條具冗官
利害六事以明利博效速而可行不疑伏望聖慈特賜
財擇如有可採乞早施行一曰去冗官則民之科率十
分減九臣伏見兵興以來公私困弊者不惟賦歛繁重
全由官吏為姦每歲科率一物則貪殘之吏先於百姓
而刻剥老繆之人恣為羣下之誅求朝廷得其一分姦
吏取其十倍民之重困其害在斯今若去此四色冗官
而代以循良之吏事隨便宜絶去搔擾使民專供朝廷
實數科率免却州縣分外誅求故臣謂於民力十分減
九也比於别圖減省細碎無益者其利博矣二曰不才
之人為害深於贓吏國家之法除贓吏困民先發者乃
行之其它不才之人大者壊州小者壊縣皆明知而不
問臣謂凡贓吏多是強黠之人所取在於豪富或不及
貧弱不才之人不能馭下雖其一身不能乞取而恣其
羣下共行誅剥更無貧富皆被其殃為害至深縱而不
問故臣尤欲盡取老病繆懦者與贓吏一例黜之三曰
内外一體若外官不澄則朝廷無由致治今朝廷雖有
號令善者降出外方若落此四色冗官之手則或施設
乖方不知朝廷本意反為民害或留滯廢失全不施行
而又無糾舉多作空文若外邊去却冗官盡得良吏則
朝廷行下之令雖有乖錯彼亦能回改或執奏更易終
不至為大害是民之得失不獨上賴朝廷全賴官吏善
惡以此而言冗官豈可不去四曰去冗官則吏員清簡
差遣通流今天下官有定員而入仕之人無定數既無
退黜冒濫者多差遣不行賢愚同滯每有一闕衆人競
爭得者無廉恥之風不得者騰怨嗟之口濫官之弊近
古無之今若擇四色冗官去之則待闕之人可無怨滯
五曰去冗官則中材之人可使勸懼今天下官吏豈必
盡是不才蓋為朝廷本無黜陟善惡不分若見國家責
實求治人人旌别則中材之人皆自勉強不敢因循雖
有貪殘亦須歛手六曰去冗官則不過朞月民受其賜
方今朝廷雖有憂念恤民之意然上下困乏必未有餘
力廣惠及民若但去冗官則民受速賜蓋臣嘗見外處
州縣每一繆官替去得一能者代之不過數日民已謌
謠今若盡去冗濫之吏而以能吏代之不過朞月民必
受賜此臣所謂及民速於事切者也(慶歷三年五月上)
上仁宗論臺官所言按察使不當
歐陽脩
臣伏見臺官上言意謂按察使等所奏之人多不實或
因迎送文移之間有所闕失挾其私怒枉奏平人朝廷
都不深思輕信其說臣聞降此約束日夕憂嗟竊思國
家方此多事難了之時正當責人展效之際奬之猶恐
不竭力疑之誰肯盡其心昨大選諸路按察之初兩府
聚廳數日盡破常例不次用人中外翕然皆為一時之
極選凡被選之人亦各負材業久無人知常患無所施
為一旦忽蒙擢用各思宣力爭奮所長不唯欲報朝廷
寧不更希進用豈可頓為欺罔便徇私情料其本心必
未至此苟或如臺官所說則是兩府聚廳數日選得不
公之人或其不至如斯何必更加約束竊以任人之術
自古所難能力主張猶或有沮者何況過生疑異使各
心闌如此用人安能集事況按察之任人所難能或大
臣薦引之人或權勢僥倖之子彼按察使下當怨怒上
忤權勢而不敢避者只賴朝廷主張而已今按察者所
奏則未能行沮毁者一言則便加輕信皆由朝廷未知
官吏為州縣大患而按察可以利民委用之意不堅故
毁謗之言已入也所可惜者自差諸路按察今雖未有
大效而老病昏昧之人望風知懼近日致仕者漸多州
縣方欲澄清朝廷自沮其事臣欲乞聖慈令兩府召臺
官上言者至中書問其何路按察之人因挾私怒苟有
迹状乞下所司辨明若實無人乃是妄說其近降劄子
乞賜抽還不使四方見朝廷自沮按察之權而為貪贓
老繆之吏所快(慶歷四年七月上脩所指臺官即包拯也拯議見監司門)
上神宗論不必每事遣使孫覺
臣聞朝廷務一切更制庶事將多遣官出諸路以集之
臣竊以為過矣本朝承百年之弊事有偏而不舉溢而
不救者不可勝數將欲變而新之則在張其綱紀正其
法度擇羣材而付之若事事遣使凡皆出於朝廷則臣
恐不盡事情而又生勞擾之弊也臣竊以諸路使者多
是朝廷素所選擢久更任使幸以成法授之必能集事
其間或有繆懦不才不勝任者自可換以才吏若又難
得職任相當者則若近歲權發遣及副使判官之類或
召至京師或朝廷臨遣使其法度出於一而議論精詳
則自集事矣或諸路使者不可多置不足以分幹庶事
則聽其辟舉屬吏若近者發運使之於東南則人知朝
廷所以付畀之意而務竭其力今不擇才否一切遣使
代治其職則庸者得以偷安而才者不勸矣(熙寧二年十月上時)
(為右正言諫院供職)
上神宗乞重使者之任周尹
臣伏見朝廷近年遣使出外大則察訪制置小則幹當
公事遠至兼兩路近亦十數州竊原其意豈非以天下
至廣人情萬殊高拱深嚴不能周知夫事物風俗之變
環顧僻遠不能親諭以德意志慮之詳臨遣軺車旁午
道路蓋欲其宣布上澤考正法度講求民瘼推行美利
擊姦暴振滯淹甄别賢才澄清風俗此堯之聰明舜之
考績文王之憂勤而陛下之求治也然將命之人間或
不稱所選煩苛掊刻失於大體所至郡縣惟糾擿簿書
小失刊正吏文空言變更已成而妄作聰明摧辱監司
而自為威重聽任失實措置乖方期會之嚴甚於星火
以致職司謟事官吏驚憂一方騷然不敢安處有識聞
見為朝廷深惜殆非所謂肅肅王命仲山甫將之皇皇
者華言遠而有光華之義也近聞朝廷察訪體量幹當
公事等官内有任意違法者許本路監司覺察聞奏必
以使者不職如前所陳故行約束不令過當然王人銜
命乃為外司檢察本末倒置非所以尊大朝廷也臣願
陛下重使者之任謹選而時遣之非素有才行曉知民
務之人不以將命非廢置利害關於要切之事不以輕
出無令使者為監司所議庶幾君命不辱國體增重崇
忠厚之化革偷薄之風(熙寧九年三月上時為侍御史)
上神宗論遣使之煩彭汝礪
臣聞人君有視聽之明而不足以周於物有仁民愛物
之心而不足以達於天下於是遣使焉將使以興利也
非智不足以知之非仁不足以行之將使以除害也不
忠則不能無詐然則遣使亦重事也今諸路有都轉運
轉運發運提點刑獄提點常平市易而逐司各有官幹
當内有司農市易將作軍器兵部其出使者或三四人
或六七人而朝廷特遣之使又皆不與此比所遣既數
而所與反多不審小人因緣附託得攝尺寸之柄而乘
權勢於一日作為威福以迫蹙州縣將迎少失則發剔
微細而吏無容足所如程以閹人將命而很虐悖慢雖
近臣往往屢見其為姦利暴於民言獨不知有以告陛
下未也如張靚異時號竒俊其在兩浙阿附撓法醜迹
今已見矣如張諤判司農使其屬按開祥一日罷去者
八人而奏報之妄十幾六七至今留滯未决如軍器監
以選人張杲計置皮角而所至凌轢蹂踐郡邑為之紛
然陛下之德惠未施而怨譏先滿於道路朝廷之事未
集而威令遂輕於天下以此知使事非可輕也且古者
遣使雖數然傳記考之如大小行人訓方氏撢人之屬
其所職各一事未有預黜陟予奪如今之易也今司農
寺屬官所至皆得檢法而其類尤為横逆臣聞先王之
使人其大小輕重各因其才而已少年吏更涉未幾又
非有過人之智而委付如此必不克堪矣臣伏思朝廷
逐路有職司數人皆為陛下布宣德意以詔於民者也
今遴選其人可以任朝廷事矣國家改為之始青苖之
令未行農田差役之事未正故須專使如將作補全城
壁軍器計置皮甲亦皆至遣官今事且就緒使職司遣
人足矣職司不能集責之可也何用紛紛如此也其他
亦申勑所司審出其屬庶幾吏得自盡其力無使國家
威令頓輕於天下也(熙寧十年三月上時為監察御史裏行)
宋名臣奏議卷六十六
