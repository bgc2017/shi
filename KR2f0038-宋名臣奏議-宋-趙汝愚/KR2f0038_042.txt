宋名臣奏議卷四十二
宋趙汝愚編
天道門
災異六
上英宗應詔論水災呂公著
臣聞水旱之災雖聖人在上不能免也然聖人在上雖
有水旱而終不為害者遇災而懼見異而修德夙夜自
省以荅天戒故災可以轉而為福危可以徙而為安後
世人君不知禍福無常而謂天命為已有不知人情可
畏而謂力可以制之災害既作矣猶不自知其非也乃
引堯湯水旱以為比而不知疇咨自責之獲終吉也故
人心不從天命不祐災害不已怪異随之怪異不已傷
敗隨之由是觀之水旱之災不能使必無於世而其終
所以安危存亡者在懼與不懼耳伏惟陛下莅政以来
日孳孳於庶事然累歲旱潦人多疫疾又近者大雨為
沴下民昏墊陛下徹宴損膳下毋諱之詔開直言之路
將克巳自新以求天意然臣愚獨以為此皆常事猶未
足以弭大災也唯當兢兢業業以求已過自奉先養親
以至於任官使人求賢納諫愛民節用無不物物而思
之行所未行補其闕誤以謝天心以順人意則社稷幸
甚(治平二年上時為龍圖閤直學士判流内銓)
上英宗論星變張方平
臣自到闕伏見陛下以垂象之變避正殿减膳降服恤
刑罷宴徹聲樂弛力役所以修省荅天戒者甚至竊聞
退就宮閤尤為憂勞至以聖躬為民祈請臣深惟陛下
以上聖之資自在藩邸其稽古好德令聞夙著於四方
繼天纂統越今四年始初清明厲精求治然未嘗有以
修明紀律震耀威靈以究治亂根本為議也前史推彗
星之占率以為除舊布新之象中外之因循久矣官失
其守事忘其舊綱目頽紊憲章隳弛天其或者儻將以
是為先先賢以為政譬之鼔瑟不調甚者必當觧而更
張之竊觀朝政殊未遑及此晉紀何曾侍武帝退而告
其子曰吾每對見未嘗聞經國遠圖唯平生常事非貽
厥孫謀之兆也及身而巳後嗣其殆乎後天下亂危果
如其言今夫萬幾庶政屬在兩府願陛下以燕暇之時
就清閑之處延召執政之臣從容賜坐垂意訪逮各使
悉心陳治道之要以陛下之明而參擇其言舉其可施
行者以興敝舉廢為捄時急務匪唯修人事抑以承天
意又比来災眚間作率由隂沴夫隂也者臣道也妻道
也夷狄之道也庶民之象也陛下推是而求之則天意
可見而消復之道得矣唯陛下留神幸察(治平三年三月上時為翰)
(林學士承旨)
上神宗乞訪四方雨水司馬光
臣竊見陛下近以久旱為災命使徧祈嶽瀆靡神不舉
精誠感通甘露降集誠中外之大慶然暑月暴雨多不
廣遠臣竊慮四方州縣尚有未霑足之處王者以天下
為家無有遠邇當視之如一不可使惻隐之心止於目
前而已今者京城雖已得雨伏望陛下不可遽以為秋
成可望怠於憂民凡内外臣寮有四方来者進對之際
皆乞訪以彼中雨水多少苗稼如何榖價貴賤閭閻憂
樂互相參考以驗虚實既可以開益陛下聰明日新盛
德又使遠方百姓皆知陛下燭見幽遠無所遺忽銜戴
上恩傾心歸附又使州縣之吏皆知陛下憫恤黎元留
心稼穡不敢自恃僻遠殘民害物陛下一發德音以收
此三善非獨可以行之今日亦願陛下永久行之誠天
下幸甚(治平四年五月上時以右諫議大夫權御史中丞)
上神宗論地震錢顗
臣伏以今月甲申至辛夘京師連日地震者五竊觀人
事以考變異皆隂盛陽微之象也故易𫝊曰凡災異所
生各以其政變之則除消之亦除古之王者或因天地
譴告則必責躬修德祇畏省懼思所以致之之咎務所
以改之之理日新庶政以荅天變故詩曰惟此文王小
心翼翼昭事上帝聿懷多福此之謂矣臣竊思國家以
來災變不一日月薄蝕星辰陵犯天雨毛雹害稼始則
蝗旱作孽終則秋霖為沴河北諸郡大河决潰地復震
裂廬舍摧塌人民壓溺幾以萬數其餘百川涌溢天下
被水患者十有五六殊可駭愕雖春秋所記災異未有
若此之甚也陛下臨御未久精心萬幾以至德深仁愛
育元元躬有日昃之勞而無暇豫之樂然猶嘉氣尚凝
隂陽繆盭豈廟堂之燮理有非其人乎天下郡縣刑獄
有所冤濫者乎深宮之中女謁有過盛者乎左右近習
有竊弄威權者乎三陲蠻夷兵革有所隂謀者乎中外
姦臣有潛懷不順者乎䜛人昌而下情有不通者乎土
木盛而興不急之役者乎號令數易而賞罰有所不當
者乎賦役重困而民心有所愁嘆者乎水災地震二者
應騐尤急豈非隂盛陽微之極也伏望陛下深思遠慮
以杜未萌陛下無謂堯湯水旱為天數也日月之食為
三辰之行也彼箕子之陳洪範劉向之傳五行皆非空
言也要在應之以誠感之以德宋景公小國之諸侯耳
有不忍移過之言熒惑為之退舍况陛下之聖明其肯
忽之哉臣願陛下詢求至言矯革前弊密推至誠以應
天變何災之不除何福之不至也臣叨居言職不敢緘
默(熙寧元年七月上時為殿中侍御史裏行)
上神宗論水災地震鄭獬
臣竊見去歲自京師西南至於海隅地皆震今歲自京
師而北至於朔方又大震迄今不已城郭陷入地民廬
悉摧仆長河决溢灌深冀間兹豈細故哉震者隂盛而
廹於陽其發必有所召而不為虚應考之古而騐於今
似可究其涯略漢和帝永元二年郡國十三震說者謂
竇太后由房闥而制天下今二宫非竇氏之比則不為
宮闈發也建光元年郡國三十五震或地裂壊城郭說
者謂中常侍江京樊豐擅天子權今内省非江京樊豐
之比則不為寺人發也晉元帝太興元年震說者謂王
敦擁兵陵上哀帝興寧二年震說者謂桓温跋扈顓朝
今大臣非王敦桓温之比則不為執政者發也是數者
無所當則殆將有兵禍乎光武時郡國四十地震而武
谿蠻反晉成帝時象州震而蘇峻亂近者仁宗時忻代
間大震而元昊不庭用此以較之則非兵而何臣之所
憂不在河北而在陕西何者河北雖被災而南方大稔
流離之民相擕而南亦可以就榖此惟煩朝廷戒勅所
在務為存卹不令餒死于草莽則無慮矣至於陕西則
自城綏州以来至今兩議不决首尾一年凡自京師所
餉縑金已費四百萬至於發卒乘器甲轉芻糧雜出於
民者尚不在此數即不知國家以四百萬縑金而與羌
人争何事耶雖得一綏州而所費如此其利害亦概可
見矣事不早决何止於此則將見國力殫于内民財屈
於外怨讟並起姦人搖足其將奈何此不可不深慮也
如聞羌人率其螻蟻之衆窺我境上料其裹粮蓄牧必
未能久駐迨將遁矣然而數出兵而無所攻取者此所
以困我也彼来則我不可不應兵馬既發粮芻既集彼
復觧而去異時則又来使我奔走為俻之不暇此正墮
其術内也則朝廷亦宜破其姦謀以静自守不為之動
彼無所得而退我無所失而守若是者彼来雖多而我
備有餘也夫世之治久而之亂不過百年世之亂久而
之治亦不過百年此大勢也本朝藝祖自平定四方已
来將百年矣治亂之際正在陛下臣以為治今之難難
於祖宗之時何則自安史之亂至五代之末四方之彊
諸侯已死其立者皆孱子弱孫勢與數俱窮故太祖太
宗一起而掃刈之若草菅然易於為力也至于真宗仁
宗之初民已離兵革喜見太平故收功報成垂拱而天
下治亦甚易也今陛下非開基之日過已盛之時萬一
浸以衰弊此所以難於為力而甚於祖宗之時也則豈
得不深思遠慮講求所以致治之術乃欲以玩夷狄取
武功苟有差跌則遂成衰亂之勢可不謹哉如羌人引
衆而遁則陛下斷之正論早與通好涵養生靈俾之安
處則天災自息雖日有震搖亦不能以勝我矣(熙寧元年七月)
(恩冀州河决水災又河北州軍地大震自秋距冬沿邊尤甚至有聲如雷移時累刻不止獬八月上此奏時為)
(翰林學士)
上神宗論滛雨地震呂公著
臣伏見夏秋之交滛雨為沴廼甲申地震京師天威不
遠譴告甚明此誠陛下抑畏脩省之時也臣竊考自昔
人君每有變異或因恐懼而致福或以簡誣而致敗盖
古之王者知禍福無不自已故側身修行以求消復則
天之應也敏若影響此所謂恐懼以致福者也至於後
世乃以為天地災眚皆有常數或專修外事或歸過於
下則是坐視天災無復自飭此所謂簡誣以致敗者也
恭惟陛下以聖德在位將興太平然而災害重仍殆有
以警懼陛下臣愚以為必須歴考庶事正所未正則災
可轉而為福書曰惟德動天無遠弗届言至誠之道修
於已則足以感人神也又曰天聰明自我民聰明君能
感人然後可以動天也盖人之情偽最為難知上雖以
至誠待下猶恐有不應者是以古之王者臨朝接物莫
不以此為大務故衆多之臣皆思盡誠以應之而不敢
挟機以事其君國爾忘家主爾忘身上下如一至誠無
間如此而天意弗豫變異不消者未之有也在易之咸
曰君子以虚受人夫衆人之言不一而至當之論難見
君子者能不自用而考合天下之公議猶恐未能盡天
下之善也然而論議者固有其言不正而可喜其理似
是而實非者不幸而先入之則後雖有至當之論亦難
於必受也是以古之王者去偏聽獨任之弊而不主先
入之語故能慮無遺策而不為邪說所亂昔顔淵問為
邦孔子曰遠佞人盖佞人之在君側也先意承旨惟恐
不合於君則其勢必久而愈親賢者之在君側也直言
正行惟恐不合于義則其勢必久而愈疎此孔子所以
欲遠之也書曰常厥德保厥位厥德靡常九有以亡言
天子者臣下所禀命不常其德則人無所措手足是以
古之王者思為可久之德而事不輕發方其令之未出
也無所不謹則令之既出也無所不行書曰三載考績
三考黜陟幽明夫以堯舜之聰明其于羣臣之能否必
至於三考九載而後黜之者盖以知人至難而功用復
不可遽見若徒以一事之得失一人之毁譽不待乎久
不究其他因以定臣之賢不肖而進退之則所處未必
盡當所處未當則復有更易更易既多則人懷苟且之
心而世無安治之實矣昔商宗遭鼎雉之異而祖巳訓
諸王曰惟先格王正厥事夫災變之来固不虚發而天
意所指盖亦難知惟王者能因事修飭以答明戒則精
祲之交安有不達然自漢儒以来言災異者始穿鑿經
意附會時政人君若聽其所言專備一事脫非災變之
所為起則得不違天心乎臣是以竊慕祖巳之義不敢
為漢臣之說伏望陛下省留聖意未行者勉而行之既
行者勉而終之則天下幸甚(熙寧元年七月上時為翰林學士兼侍講)
上神宗論災變而非時數富弼
臣伏見近歲以来災異頻數天文變於上地理震於下
人情恐懼物論紛紜臣被詔至都復用為相雖蒙給假
治疾未遑朝見而坐於私室如在冰淵况蒙累遣使臣
促令陛對驚惶隕越寢食不安然偶於災異之間或聞
有說者不近正道臣甚憂之比俟入見日面具開陳又
恐差緩盖救患不可不急施惠不可後時臣夙夜揣摩
事無大於此者今遽以狂瞽上瀆冕旒切望聖慈更賜
裁擇伏聞陛下自始即位躬親萬幾每有凶災憂形玉
色孜孜詢訪以求聞失此真得修講朝政荅謝天譴之
道也然臣竊知累有人奏請凡百災變皆繫時數不由
人事者不知有之乎若誠有之此乃姦人諂佞之說上
惑聖聰臣所謂不近正道者也陛下明睿英哲必不信
納又慮姦人口才捷給能以甘辭致陛下或時信之信
則卹災救患荅謝天譴之意有時而怠怠則虧陛下之
德損陛下之政不為宗社生民之福無甚於此焉臣上
所云天變地震此天下皆知之皆見之大可懼者也昔
仲尼作春秋不書祥瑞而獨書災異者盖欲以警戒人
君使恐懼修德以應天地之變不聞以災異歸之於時
數也至西漢董仲舒𫝊仲尼春秋之學對武帝策曰臣
觀天人相與之際甚可畏也國家將有失道之敗天乃
先出災害以譴告之不知自省又出怪異以警懼之尚
不知變而傷敗乃至董仲舒為西漢羣儒之首所陳災
異謂盡由朝政而致豈虚語哉亦不聞以災害怪異歸
之於時數也夫上天之變幽眇高邈下民或有不見而
不知者若數路地震之異河北特甚則人皆見之而親
被其害不可諱也因而人民流散捨棄墳墓骨肉而適
他土去如鳥獸茫茫不知所止餓凍病疾死於道路者
不少甚可痛惜也孟子對梁惠王曰塗有餓莩而不知
發人死則曰非我也歲也是何異于刺人而殺之曰非
我也兵也王無罪歲斯天下之民至焉孟子獨得聖人
之道為最深而勸梁惠王專尚仁政不可罪歲是亦足
以為後世法陛下宜深信而行之可以回災異為嘉祥
變禍患為純嘏致宗社生民之福豈有窮也其姦人虧
德損政諂佞不正之語必不可令眩惑于其間也又臣
少時讀書頗嘗探尋天人之理竊怪有唐韓愈柳宗元
劉禹錫三子談天皆不得其要臣今試陳其梗槩夫太
極既判遂生兩儀形而上者曰天形而下者曰地天地
之間盖載者曰萬物萬物至衆不出乎動與植而已植
物不靈不能有所運用造作惟動物為有命比植物為
靈然亦未能為善惡知喜怒獨夫人又動而有靈者也
可以為善可以為惡者是人人自為者也自為善自為
惡者皆小焉天地亦隨而應之以禍以福故書曰作善
降之百祥作不善降之百殃易曰作善之家必有餘慶
作不善之家必有餘殃盖祥與殃衹及其人與家者也
夫所謂可以喜可以怒者非人人之喜怒也天下人之
喜怒也天下人之喜怒實繫乎帝王之所為而然也帝
王所為之政和則天下人喜人喜則其心亦和和氣既
生充於上下天地自然以和氣應之天地氣和則隂陽
順百榖成衣食自豐夭横不作故民躋富夀常懷樂康
雖欲使之為亂而叛去必不可得也若帝王之政不和
則天下之人不喜不喜則悲愁怨怒心亦不和不和之
氣既生天地自然以不和之氣應之天地之氣不和則
隂陽不順百榖不成衣食不豐夭横並作故民皆窮困
離散父母兄弟妻子不能相保其不思為亂而叛去者
未之有也天下之喜怒所以能感動天地致禍于國家
如此之可必者何也本緣天地萬物通是一氣所生無
有纖間惟是氣之清者為天氣之濁者為地清濁之餘
氣散于天地之間是為萬物萬物之最靈者為人以此
觀之天地萬物同為一𩔖則最靈之人豈不能以衆喜
衆怒之氣感動天地而致福致禍於國家者乎是故先
聖以萬物中獨以人配天地謂之三才是知人者與天
地本同而末異體均而氣通不可輕視虚用之也為帝
王者宜先以仁政調和人心使之安樂自固而不叛去
以為國家永永之福捨此而望天地順成天下無事决
不可得也尚書洪範九疇八曰庶徵謂人君行肅乂哲
謀聖五善道則雨暘燠寒風五氣時而為其休徵乃百
榖用成俊民用章家用平康也人君行狂僭豫急蒙五
惡道則雨暘燠寒風五氣常而為其咎徵乃百糓用不
成俊民用微家用不寧也夫雨暘燠寒風雖先後說之
實則一也然而可以為休可以為咎者只繫乎人君為
善為惡而遂分也洪範者二帝三王所行之常道也後
之君人者當信而師尚之不可謂陳迹不信用也信之
則為福不信則為禍書又曰天視自我民視天聽自我
民聽又曰天聰明自我民聰明天明畏自我民明威夫
天本無心無耳目亦無喜怒愛威作書者假視聽聰明
以為之說故易曰聖人以神道設教者是也其實只緣
天地人本是一氣善惡動静必然相應合若符契間不
容髮無謂天人形體隔絶至遠便謂兩不相干而不以
為信也氣既相貫氣動則應人有喜怒天應如響亦猶
冬至一陽生夏至一陰生其氣眇然人不可得而見惟
以葭灰驗之無不刻期以應天下人喜怒之氣能感動
天地之氣亦皆刻期而應也是故治天下者直宜以仁
政悅民心和民氣使其氣自通於天地日星山澤又皆
有神靈主之則必能默觀君人者所為善惡及人之善
惡助其自然之氣降福降禍豈不尤速耶豈不尤可懼
耶以此益見天地災變不可盡歸之於時數而不修人
事以應之然可以歸之時數者故時亦有焉獨堯水湯
旱是也夫堯湯之為君必不使人心有不和之氣以感
動天地而致其水旱也盖堯湯大聖人其佐亦賢上下
協心戮力無一夫不獲無一物失所故其水旱不得已
可以歸之於時數也然雖有水旱之災而不聞有重役
横斂勞民驚衆之事亦不聞有流移播散凍餒死亡於
道之人惟聞常有九年之蓄民無菜色而天下奉堯湯
亦如無水旱之時愛之如父母敬之如神明人心熙熙
和氣不减乃是雖遭水旱而民不被其害國不憂其危
也自秦漢以降則不然凡有災變怪異皆由時君世主
不能舉直錯枉用賢退不肖復有不能行善道施仁政
悅民心和民氣此其以人事致天地災異必然之理也
必不可歸之於時數也災異既作又不能恐懼修省行
消復之道坐視蒼生赤子棄墳墓離鄉土父母妻子兄
弟奔逃播徙不能相保守往往君自君臣自臣民自民
不相為恤而不加救拯民既如此被其害而不悲愁怨
怒以思為亂者鮮矣民既怨怒思亂而國不危者又鮮
矣彼既上下乖戾不能同心協力以致災變害民而危
亡其國乃妄欲比堯湯水旱以已之所致災異歸於時
數是欺天欺民之甚也胡可信耶夫地者至大至厚至
静不可動搖之物也古今固亦有震動之時随其所震
大小遠近必災患以應之然未嘗聞數路皆震也震且
不一有日或十數震者也又不一日而止有至今踰半
年尚震而未止者也是豈不為大災害耶大怪異耶此
陛下正當窮究致震之由推至誠行至德思所以厭塞
其變以謝天之譴告焉不然則恐董仲舒所謂敗傷乃
至者必將不能免也陛下即位未久而天下但聞聖德
勤儉恭孝不聞有過此變非由陛下而致然陛下若不
為祖宗任其事則天地之變誰復可以任之哉陛下既
任其事則固宜兢兢業業夙夜憂勤登用正人興行正
道思與天地合其德而濟之以不懈使天下皆知陛下
恐懼修省視民如傷悅其心和其氣則天地之氣亦和
而應之苟如此何患災異之不息人民之不安乎其姦
人謀身害國罪在殺無赦其所說願陛下絶之不復留
於心術而稍有所惑其為宗社之福邦家之慶必不出
乎此也若陛下萬一惑其所說以災異歸於時數而聖
懷坦然不以為懼有司之不職者不加擇政事之不平
者不加治萬民窮困失所者不加卹天下人心必益愁
怨而不喜則隂陽之氣何由而和天地之變何由而息
也大凡姦佞之人阿諛巧詐善移人主之意其說雖目
前可喜而終無益於世其大指已達者不過欲持身固
祿未達者不過欲希進厚已而都不以生靈禍福國家
安危為念也是可謂大忍人也大姦邪也夫違天賊民
背公棄理臣故曰罪在殺者也此須陛下詳觀其語熟
察其意復以其人前後所為而參考之則邪正自見必
不能逃聖鑒矣臣蒙陛下召作宰相以疾尚未能一對
天表而不避忤犯輒敢懇懇如此之切者何哉盖觀今
災變不與常等實恐姦人以脂韋善柔之說移陛下憂
勞之志安陛下克責之心而致陛下不專心於救患卹
災以誤陛下至大之事也惟聖慈深賜裁察非臣之幸
乃天下之幸宗廟社稷之幸
貼黃臣以此奏詞頗繁多然以誠激於中惟恐陛
下未賜信察臣所以務盡犬馬之志故不覺詞之
多也然直書實事文字鄙拙不敢徒事章句而巳
伏望陛下萬幾之餘時賜一覽必亦粗有禆益如
陛下未以為狂妄之罪即臣方敢更以管穴之見
仰塵天聽也(熙寧元年十二月弼既拜相以足疾未能入見有于上前言災異皆天數)
(非人事得失所致者弼聞之歎曰人君所畏惟天若不畏天何事不可為者去亂亡無幾矣此必姦)
(臣欲進邪說故先導上以無所畏使輔弼諫諍之臣無所復施吾不可以不速救即上此疏)
上神宗乞以無災為懼孫覺
臣竊見朝廷自今歲以来四方有年大河北流二邊不
警上下驩焉相慶以為陛下側躬修德任賢去邪興滯
補弊於萬事之先故上天報之以德而動如聖意發祥
薦祉皇子挺生此固宗社無窮之休朝廷莫大之福然
臣竊聞楚莊王天不見妖地不出孽則禱於山川曰天
其忘余歟此能求過於天安不忘危故能成霸功臣觀
朝廷之上未可謂皆賢四方幽隐未可謂無事號令施
為未可謂盡當北狄西羌未可謂受賜鰥寡孤獨未可
謂有養陛下中天地而立盡有四海之廣治教政刑粗
略如此天之報貺乃如極治之時此豈所謂飢者易為
食渴者易為飲歟人情既爾天意亦猶是耶恐諂諛之
人進容悅之論淺聞之士伐太平之功陛下如信而矜
之則臣憂天幸不可以為常禍故多蔵於隐微而發於
人之所忽也伏願陛下安不忘危存不忘亡日新盛德
而勤儉過於平時損宴游嗇浮費不邇聲色不殖貨利
若楚莊無災以為戒懼垂法後嗣𫝊之無窮則華夷蠻
貊草木昆蟲莫不幸甚臣不勝惓惓(熙寧二年十一月上時為右正言供)
(諫職)
上神宗論華州山變呂大防
臣今月某日中使馮宗道至伏奉聖旨令臣照管山摧
處見存人戶以次存恤施行次第間奏訖臣累日以来
伏思聖慮深遠憂及遠民以致疲病矜寡皆有恩意雖
堯舜用心宜不過此然臣之愚忠有私憂者三過計者
一輒敢條列如左
一山變之地當谷起嶺山高者五十餘步臣謹按十
月之詩曰燁燁震電不寧不令百川沸騰山冢崒
崩高岸為谷深谷為陵哀今之人胡憯莫懲水之
為患至於懷襄而山之傾摧固亦其理然詩人猶
以為大變哀其時人不懲其禍今不震電而驚不
因水而摧不圮於其下而徙之於遠岸之高者不
止於為谷谷之深者不止於為陵方之詩人所紀
尤為竒怪唐世亦有新豐赤水山阜移涌之變方
武氏僭亂固不足論方今聖治日新厲精庶政災
沴之作尤為可駭此臣所憂者一也
一山變之地有大石自立高四丈周一百七十餘尺
臣謹按漢昭帝時泰山有大石自立高丈五尺大
四十八圍說者以為石隂𩔖小人特起之象觀今
之變則過於前史所載此臣所以私憂者二也
一數年以来人情洶洶皆言有陽九之會臣謹按班
固歷志所述經歲四千五百六十災歲五十七推
數者取以為據臣以為天命難知孔子罕言固非
衆人之所能知然閭巷之民無所忌憚竊語相𫝊
謂之必有竊恐姦猾小人乘此天地之變人情不
安之際狂圖妄作儌倖萬一此臣之所私憂者三
也
一三路京東人情豪悍最宜防備臣伏覩三路緣邊
則有城池兵械作可恃之具至於内地州郡守具
素墮將帥之臣未至選擇三路京東守臣密付方
略以備戎狄為名令葺治城池講葺守備其州縣
政事但涉撓動人情者一切緩之以待他日庶使
姦猾好亂之人無所窺其隙萬一如有緩急亦吾
有以待其變矣此臣之所過計者一也
右謹具如前臣伏聞畏天之威于時保之此先王之所
以興也我生不有命在天此後王之所以壊也太戊有
桑穀之祥其書曰伊陟贊于巫咸作咸乂四篇太戊贊
于伊陟作伊陟原命高宗有鼎雉之異其書曰惟先格
王正厥事桑穀共生飛鳥之集未為大異然君臣相勸
戒至於數四原天命修政事以應之豈古明王祗畏之
道當如此乎伏惟聖神昭鑒洞察古今不待瞽狂之言
乃極事理之要惟乞仰承天威俯酌時變為社稷至計
天下幸甚
貼黃守帥之臣早望精擇須藉忠義敦朴任重致
遠之人乃可以消患於未然至如輕俊之人目前
敏給似可任使緩急必不得力伏望聖慈深察
又貼黃三路内地州軍守備惟陕西最為不講伏
望勅守臣以備西戎侵軼為名早令修葺今歲内
地小豐春初可以興役
又貼黃去歲慶州叛卒散亡之黨纔數百人並逃
匿山林未嘗干犯城邑其内地州郡已各驚擾失
措即知守備素不修矣(熙寧五年九月丙寅少華山前阜顯谷嶺摧陷其下)
(平地東西五里南北十里潰散濆裂涌起堆阜各高數丈長若隄岸至陷民居六社凡數百戸林木)
(廬舍亦無存者鄰近並山之民言比年以来谷上常有雲氣每當風雨即隠有聲是夜初昏略無風)
(雨忽于山上雲霧起有聲漸大地遂震動不及食頃即有此變大防因上此奏時知華州)
上神宗荅詔論彗星富弼
(熙寧八年十月十二日詔曰朕以寡薄猥承先帝末命獲奉宗廟顧德弗𩔖不足仰)
(當天心比年以来災異數見山奔地震旱暵相仍今彗出東方變尤大者内惟淺昧)
(敢不懼焉已避正殿减常膳慮未足以祇天戒應中外臣僚並許直言朝政闕失朕)
(將虚心以改庶以消天之變焉)
臣伏念向緣衰疾加之年已及格不能奔走職事遂求
致政伏蒙聖慈俯從愚懇退處衡茅之下杜門自守屏
絶私務朝夕待盡而已近日忽聞特宣大赦出於非常
又聞别降手詔許中外臣寮直言朝政闕失洛城士庶
歡呼鼓舞喧于道路聲徹幽遠推是而往則天下之人
無不感動矣臣伏覽赦詔二文始以彗星東出昭示譴
告陛下仰觀天變恐懼疚懷濬發德音恩霈寰海臣固
知一出聖斷必無左右之助也臣再詳陛下手詔乃陛
下親筆非學士所作以至比年災異如山摧地震旱蝗
之𩔖前後包括一一歸咎於已辭旨哀痛深切明白忠
義之士讀之莫不感泣而又避正殿减常膳設齋醮屏
侍御前代帝王禳災弭患責躬罪已之法陛下盡行之
矣所以上天降鑒知陛下發於至誠故星變不旋踵而
滅臣温衣飽食坐享安佚災禍之至殊無干及一見聖
詔驟發即日感動天地譴異消伏速如影響臣尚能踴
躍欣蹈不知紀極彼天下之人身被災害家罹荼毒流
落破散不能相保者其為歡喜感戴當何如也人心既
喜和氣充塞則天意不得不早回天災不得不遄息此
理固然也臣竊知去年久旱陛下曾降手詔許臣寮上
封論事人方喜悅日俟朝廷施設而不知何人者上累
聖德遽成反汗於是天下大失所望臣近于三月中仰
荅聖問略曾引及今天變益大詔命益切陛下萬必不
復蹈前車之誤况云朝政闕失朕將虚心以改此足見
聖意畏天愛民其已至矣然臣竊聞外議皆云天下弊
病甚衆官家多應不知人人咸願條列達于天聽冀幸
有所剗革爾已大發聖詔許其開陳忠憤者必能不避
誅戮仰竭肝膽悉以上聞也臣願陛下盡取羣奏不遺
疎賤萬幾之暇一一親閱擇其衆說所合者斷在不惑
力賜施行踐虚心以改之辭應天文尤大之變使澤及
普率急若置郵則人心悅天道順天人相應立致和平
國家享無疆之休者正在此時也豈復有災眚出見而
上駭聖慮哉萬一姦詐互入宸聽少惑俾夫忠告為妄
說恩詔為空文利澤不出於上人心復愁于下則天將
曰是以虚辭荅我迄無實效必回今日之喜為異日之
怒災變之作當又甚於前日之彗者矣但以近事證之
此乃必然之理非臣輒敢狂率也惟望陛下深賜裁察
為宗廟社稷生靈之計不勝天下大幸
手剳子
臣未致仕前雖有舊疾筋力粗可驅策尚不能從官今
致仕已數年衰老益甚退伏草野未嘗與人相接榮辱
禍福都不干預而輒敢以狂瞽之說妄陳天聽者實見
陛下仰觀星變恐懼修省若不自容也又聞天下生民
窮困已甚無所伸訴恐成嘯聚為腹心之患也亦慮手
詔或致中廢天譴未息則後来别生災害也臣所以不
顧身之老病而彊作此奏庶幾有所補助而報陛下大
恩之萬一也緣臣閒居終日與野老相見民間弊病盈
塞耳目皆是實事然所說者尚未盡一二伏乞聖慈略
賜省鑒而少留聖意焉臣又輒敢煩陛下親閱羣奏者
若委臣寮置局必恐不能上體聖意憂勞之切羣奏中
利害有所不盡亦恐所委臣寮更存顧望尚或隐蔽或
陳巧說妄有沮難則誤聖君畏天愛民不吝改悔之意
也臣固無他腸所憂者如此惟望陛下特賜矜察幸甚
(熙寧八年十月乙未彗出軫丁酉太史以聞弼上此奏時以使相致仕)
上神宗答詔論彗星呂公著
臣伏覩今月十三日詔書許中外臣寮直言朝政闕失
者臣世受國厚恩陛下莅政之初首被選擢自外藩召
入翰林故在左右日口陳手奏數進愚忠頗蒙採納今
雖散處閑外其于愛君憂國惓惓之心未嘗敢忘伏見
陛下祗畏天戒焦勞懇惻實天下幸甚臣聞晏子曰天
之有彗以除穢也考之𫝊記皆為除舊布新之象皇天
動威固不虚發意者陛下之仁恩德澤猶未布於天下
而政令施設所以厲民者衆乎何其譴告之明也陛下
既有恐懼修省之言必當有除穢布新之實然後可以
應天動民消伏變異伏惟陛下留神幸察臣竊觀陛下
自即位以来早朝晏罷勵精庶務其規模盖宏遠矣固
將致堯舜三代之治以光太祖之業豈特區區守文之
主哉然臨朝願治為日已久在廷之士益乖戾而不和
中立敢言者罹䜛而放逐阿諛附勢者引𩔖而升進其
外則郡縣煩擾民不安業畎畝愁歎上干和氣携老挈
幼流離道路官倉庫廪所在闕乏又無以廣賑濟至於
骨肉相食轉死於溝壑者多矣上下相蒙左右前後莫
敢正言者陛下有欲治之心而無致治之實者何哉殆
任事之臣負陛下之高志也何以言之邪正賢不肖盖
素定也今則不然前日舉之以為天下之至賢後日逐
之以為天下之極惡前後紛紛玷黷聖慮者盖不一矣
其於人才既反覆而不常則於政事亦乖戾而不審斷
可知也陛下獨不察乎况如一二人者方其未進用之
前天下固知其姦邪小人也但取其一時附會故極力
推進此所以終累陛下則哲之明者也自昔人君委任
而責成者盖有之矣如齊之桓公是也為其勞於求賢
而逸於任使也今則不然水旱不時人民困乏則無以
分陛下之焦勞戎狄桀驁疆場有事則陛下不免於旰
食又况加之以天變地震之異乎未見陛下任人之得
也古之為政而初不順於民者亦有之矣鄭之子産是
也子産之為政也一年而輿人誦之曰孰殺子産吾其
與之三年又誦之曰子産而死誰其嗣之今陛下垂拱
仰成七年于兹矣輿人之誦亦未異於七年之前也陛
下雖慮亦及此而終未幡然者殆左右之臣蒙蔽陛下
使天下之事不得聞也臣伏思陛下自即尊位以来上
奉兩宫仁孝篤至下逮諸王累朝貴主無不極於恩禮
春秋方富而無聲色之過孝友恭儉發自天性宮中之
事人無間言而德澤獨不被於民者何哉臣聞安危在
出令治亂在所任故臯陶戒舜曰在知人在安民願陛
下以知人安民為先除穢布新以答天戒則轉災為福
不旋踵而應矣臣昨在朝廷嘗蒙訪逮當時議者謂祖
宗制度不可少變朝廷用人必循資級臣固曰不然何
則興治補弊者乃人主之先務任賢使能亦不宜專較
歲月但一出於至公當則可爾臣今所言亦非謂今日
法令皆不可行也陛下誠能開廣聰明延納正直公聽
並觀盡天下之議事之善者固當存之其未善者則當
損之苟為非便不為已行而憚改言有可取不以異議
而見廢如此則不勞陛下神明不驚衆人耳目而庶事
條理百姓安定然後可以足兵食禦外侮矣臣伏自去
國六年未嘗有一言仰達聖聰至于私居接人亦未嘗
輕議時政今日所以輒進愚悃者誠恐陛下不於此時
感悟則後日雖欲改為非竒謀高策亦未易為也(熙寧八年)
(十月上時提舉中太子宮公著謂陛下垂拱仰成比年于兹者盖自熙寧二年二月以後王安石始執政也)
宋名臣奏議卷四十二
