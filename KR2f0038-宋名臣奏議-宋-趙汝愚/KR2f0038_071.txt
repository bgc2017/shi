宋名臣奏議卷七十一
宋趙汝愚編
百官門
薦舉
上真宗論舉官當精擇舉主乃得其人
李諮
臣伏覩近降詔書應内職三司副使諸司使升朝官正
言監察已上各於見任知州通判知縣縣令内奏舉一
員者此蓋陛下順考古道啓廸鴻猷顧萬務之至繁思
衆才之共理遂申命於執事俾各舉於所知冀英俊無
沉陸之嗟而朝廷有得人之盛斯實治國掄材之要道
也若乃舉不失德式副於明揚如或稱匪其人曷資於
委用恭以詔旨云升朝官正言監察已上即是南宫員
外郎已上皆得舉官也伏以國家荷錫祚之珍符悟開
先之寳系喬丘檢玉睢壤瘞牲修曠絶之上儀沛厖鴻
之渥澤汪濊有同於雲露㴠濡靡間於蓼蕭絲綸併示
於均禧簮紱盡令於進秩垂紳文陛雖謂於才升應宿
仙曹或由於恩授亦有身居散地職異親民若令一槩
舉官實恐未能作哲臣以謂舉官之道不如精擇舉主
若得其人則所舉之官自然不謬矣昔鮑叔之薦管仲
子桑之知孟明祁奚之稱解狐胥臣之任郤缺率皆成
功立事垂範作則𫝊稱唯其善故能舉其類者蓋謂此
也臣欲乞自職諸司使及正言監察已上須歴任已來
别無贓汚及不是見監臨場務者方得依所降詔勑舉
官然後據其所舉之人載詢淑慝重覈幽明儻肆欺誣
嚴行黜削如此則圭符之吏必獲於循良銅墨之官免
貽於貪冒選衆責實或近於斯臣早以庸材遭逢亨會
仰荷生成之施敢忘補報之心雖芻蕘之至微亦睿聖
之攸擇(天禧元年上時為禮部員外郎直集英院)
上仁宗論待制以上更不舉官事
歐陽脩
臣近准御史臺牒為臣寮上言待制以上舉省府推判
官轉運副等事奉聖旨去年勑命更不行用令臣知委
者臣竊詳臣僚上言悉涉虚妄蓋因近日陛下進退大
臣改更庶事小人希合欺罔天聰臣試請辨之據上言
者云若令兩制以上保舉則下長犇競之路方今上自
朝廷下至州縣保舉之法多矣只如臺官亦是兩制以
上舉以至大理詳斷審刑詳議刑部詳覆等官三路知
州知縣通判選人改京官學官入國學班行遷閣職武
臣充將領選人入縣令下至天下茶鹽場務㩁場及課
利多處酒務凡要切差遣無大小盡用保舉之法皆不
聞以奔競而廢之豈可獨於省府等官獨長奔競而可
廢此其欺妄可知也上言者又云遂令端士並起馳騖
且馳騖盡係小人豈名端士至如自來舉官之法多矣
豈能盡絶小人干求况自頒新勑以來何人舊是端士
頓然改節馳騖於何門而得舉乞賜推究姓名若果無
之則見其欺妄可知也上言者又云不因請託人莫肯
言此又厚誣之甚也今内外臣僚無大小曾受人舉者
十八九豈可盡因請託而得自兩府大臣而下至外處
通判以上人人各曾舉官豈可盡因請託而舉若云其
他舉官不因請託只此敕舉官須請託即非臣所知也
今兩制之中好人不少繁難要切之地皆已委信任用
豈可不如外郡通判等不堪委任舉官况兩制之臣除
此勑外亦更别許舉官豈可舉他官則盡公唯此勑則
頓徇私請此其欺妄可知也又云每歲舉一百五十人
致人多而争差遣臣筭一人有三人舉主方敢望差遣
一百五十人須一歲内有四百五十員兩制為舉主今
兩制不及五十人使人人歲舉三人即纔各是一人舉
主豈敢便争差遣况有不曾舉人者或舉不及三人者
乞賜檢會去年終兩制以上舉到人數便可知其恣情
欺妄也近日改更政令甚多唯此一事尤易辨明故臣
不避煩言而辨者伏冀陛下因此深悟小人希合而欺
妄也緣自去年陛下用范仲淹冨弼在兩府值累年盜
賊頻起天下官吏多不得力因此屢建舉官之議然亦
不是自出意見皆先檢祖宗故事請陛下擇而行之所
以元降敇文首引國書為言是也當時臣僚並不論議
近因仲淹等出外與朝廷經畫邊事䜛嫉之人見其不
在左右百端攻擊不已此事朝廷不暇審察便與施行
臣昨見冨弼自至河北緣山傍海經畫勤勞河北人皆
云自來未有大臣如此其經畫所得事亦不少歸至國
門臨入而出使河北官吏軍民見其盡忠而不知其罪
狀小人惟務希合又不為朝廷惜事體凡事攻擊至今
未巳况朝廷用人屢有進退豈有一人纔出便不問是
非盡改所行之事若大臣一度進退政令一度改更如
此紛紜豈有定制伏望陛下重察愛惜之私辨其虚實
之說凡於政令更審改張臣檢察元降舉官敕意亦是
於國書檢用祖宗所行之法今上言者却云因諫官論
列致差遣不定而有更張事涉臣身不敢自辨然臣在
諫省日言事無狀致今來臣寮皆以為辭豈可尚冐寵
榮不能自劾請從黜罰以弭人言臣伏見陛下聖德仁
慈保全忠正之士進退之際各有恩意此所以能使忠
臣義士忘身報國至死而不已也其今後臣僚希附上
言攻擊前兩府所行之事乞賜辨明擇其實有不便者
方與改更庶全大體則天下幸甚臣伏見去年八月二
日元降勑命節文云比於國書擇諸治要見其官人之
際尤重外臺之選又云然其進任必属近臣又云告示
賞罰之命皆三朝之攸行此是元議舉官因依乞賜詳
酌(慶歷五年上時為龍圖直閣學士河北轉運使)
上仁宗乞在朝文武官舉州縣官二人為京官
錢彦遠
臣伏以祖宗以來慮天下人物沉滯孜孜蒐訪雖左右
侍從亦許延拔俊良所以達幽隠而勸能否故敕命在
朝文臣自知雜御史以上武臣自觀察使以上皆歲得
舉外任州縣官二人為京官而近年往往緣所舉之人
或有改節踰矩刑罰并坐一切皆不論薦甚非詔書本
意且唯賢知賢求士報國此古人勇為之事也苟不為
權勢脅奪不為賄貨遷染操至公之心達天下之才彼
當立效成功何由謫累能至皆因已不明乃謂無善可
引致陛下恩澤之詔鬱而未宣為羣臣私計則精在國
家遠圖甚失伏望聖慈令中書檢會先勑自文臣知雜
御史武臣觀察使以上應合舉官臣寮職位姓名每季
行牒移趣候舉奏訖即關報御史臺如至歲終不曾舉
官並仰彈劾所貴英彦聚在本朝少廣得人之路(皇祐元年)
(上時知諫院)
上仁宗乞諸司長官舉寮屬傅堯俞
臣伏覩兩制臣寮與御史臺審刑院大理寺等處更互
舉逐司屬官頗為不便臣不敢委曲叙陳上煩天聽粗
條一兩事伏乞詳擇頃者御史闕員凡一年半方得韓
縝昨吕誨出臺又當學士院舉官填補逮今幾歲而薦
章未上蓋緣人衆議論難合以一介之士須數人皆熟
其材行其為留滯固無足怪使元勑日限遂為空文去
年舍人院舉太常博士李球充詳議官而審刑院乞選
常歴法官者既而飛章論辨卒不復舉去就之間頗傷
事體且諸司長官朝廷遴選其所付與固已非輕至於
擇人獨不倚辨臣竊謂未為得也欲乞今後應諸司寮
屬合舉充者一切委長吏自薦苟非其人及稍涉朋比
重坐舉主則孰敢不盡其心况此事唐相陸贄論之詳
矣儻蒙施行深愜公議(嘉祐七年上時為殿中侍御史裏行)
上英宗乞以臣寮所舉官置簿親加選擇
司馬光
臣聞致治之本在於得賢天下至廣羣臣至衆人主不
能徧知必資薦舉不得其實則邪巧並進官職耗廢是
故設連坐之法以懲之此百王不易之道也伏見近降
詔書令中外臣寮於文資官内不以職位高下舉行實
素著官政尤異可備陞擢任使之人又於諸司使以下
至三班使臣内舉堪充將領及行陳任使之人此乃前
世之令典當令之切務臣始聞之不勝慶抃既而議者
皆言數年之前亦曾有此詔書所舉甚衆未聞朝廷曾
有所陞擢今兹蓋亦修故事飾虚名而已非有求賢之
實也若果如此誠有何益臣愚欲望陛下盡將今來臣
僚所舉之人隨逐人資叙各置一簿編其姓名留之禁
中其副本降付中書樞密院若遇文臣轉運使提點刑
獄轉運判官知大藩府及武臣總管鈐轄路分都監知
州軍等有闕除用舊資叙人外應係陞陟入上件差遣
者並乞於今來舉官簿内次等資叙人中陛下親加選
擇點定一人其不係今來薦舉之人不得差充上件差
遣若陞陟以後他日職事敗闕不如所舉及犯贓私罪
其舉主並依法施行雖見任兩府亦乞不以恩例特放
凡係舉官不當降官及降差遣者未滿三年雖遇恩赦
不得牽復如此則羣臣莫敢不盡公擇人天下賢才皆
可得而官使矣(治平元年十月上時知諫院)
上神宗乞令兩省官歲各舉五人以備器使
吕誨
臣竊以用人不考其素舉類不責其實欲官清而事舉
不亦難乎且如三院御史闕員例以本臺丞雜翰林學
士連狀薦舉務在盡公其如類各不同議亦難合一有
情弊害公尤甚臣欲乞朝廷委内外兩省官歲舉五人
錄其所長隨而器使如風節可以充御史詞學可以備
館職明敏可以剸繁劇循良可以為牧守武略可以任
將領章上公車籍於二簿遇有員闕閱其所籍循名責
實進擬數人御筆親點一名用之敢以匪人充薦者委
有司彈紏重行黜責如不稱職正其保任之罪若此掄
材有素一官闕則預擇之擇之詳矣而又絶其私徇之
路進擢之恩一出於上宜其有補公朝任官舉能之術
也(熙寧二年上時為御史中丞)
上神宗乞詔内外之臣各舉所知
范純仁
臣聞唐虞之際俊乂在官成湯亦曰旁求俊彦詩稱濟
濟多士文王以寧孔子論政則曰赦小過舉賢才是皆
以舉擇人材為治道之先務也方今天下之廣士民之
衆不減古昔而庶官得人不及前代良以舉用之道未
能開廣選任既由政府多以資任采擇執政不過數人
豈能徧知天下之士雖展轉採訪只亦得之私言未如
公舉之審實也唐則天以僣竊之政務求多士以收人
心廣令臣寮舉薦兼亦人得自舉選任之道固為太冗
然猶多得賢俊下無遺材故姚崇宋璟之徒相繼而出
開元之治實有頼焉况當陛下刻意勞心興滯補弊之
際若不敷求賢才與之共政則何以致百揆時叙庶政
惟熙者乎求才之術莫若特詔内外之臣各舉所知其
大兩省已上於省府諸路職司之中舉堪充三路及臺
閣清要庶寮之中舉堪充職司知州等人及諸監司臺
諫省府舉堪充轉運判官知州等人亦許舉堪充清要
之人各舉三員並於薦章之中終身保任一有不職與
之同罪及前來應詔舉到未曾進用及臣寮所舉自代
之人一處參較凡是庶官有闕便可選擇進用如此則
俊傑彙進官無曠職上可以輔成聖政下可以激勸多
士(熙寧二年上時為同知諫院)
上神宗乞六部長貳自舉屬寮曾鞏
臣伏以陛下本原周禮參之以有唐六典之書考諸當
世之宜裁以聖慮更定官制以幸天下臣誠不自揆欲
少助萬一雖無足取者亦足以致區區愛君之心竊觀
於書其在堯典稱堯之德曰平章百姓百姓昭明平其
賢不肖功罪之分而章之以爵賞使百官莫不昭明者
此人主之事也其在說命曰惟說式克欽承旁招俊乂
列于庶位則承人主之志廣引人材進諸朝廷者此宰
相之事也其在冏命穆王命伯冏為周太僕正其戒之
曰慎簡乃僚無以巧言令色便辟側媚其惟吉士則使
得自簡属僚以共成其任者此諸司長官之事也其上
下之體相承如此所以周天下之務蓋先王之成法也
故陸贄相唐陳致理之具以謂百司之職至於副貳之
官與夫兩省供奉之職請委宰臣叙擬以聞其餘臺省属僚
請委長官選擇指陳材實終身保任其以舉授之繇各
載除書之内得賢則有進考增秩褒升之賞失實則有
奪俸贖金黜免之罰非特搜揚下位而已亦以閱試大
官其所取之士既責行能亦計資望此贄於經畫之材
近世未見其比其在相位所陳先務如此質之於古實
應先王之法施之後世可以推行誠古今之通議也陛
下隆至道開大明配天地立人極循名定位以董正治
官千載以來盛德之事也創制之始新命之官任之以
彌綸所繫尤重其所更革著於甲令或差若毫髮四方
受其弊或誤於須臾累歲不能救於選用之體尤不可
假其非人且臺省長官僕射尚書左右丞侍郎御史中
丞皆國之重任陛下所選擇而授今尚書既領天下之
事員外郎凡二十四司用吏幾百員其餘属佐尚不在
數中若使本司長貳之官自郎以下員有未備皆舉二
人以聞以陛下之明其於羣臣材分無不周知取其所
舉擇用其一其餘書之於籍以為内外之官選用之備
庶幾為官得人足以上副陛下作則垂憲非常之大志
且本朝著例御史中丞知雜至省府之長固得自舉其
屬而館閣監司牧守之官亦嘗屢詔近位皆薦用所知
名臣偉人往往由此而出則推而廣之求於故事實有
已試之效其所薦之士采其一其餘書之於籍以備選
擇猶舊闕御史一員聽舉一人其一不中選者亦以次
甄進則稽諸累朝亦故事也伏惟陛下本周命太僕慎
簡乃寮之意采陸贄臺省長官舉吏懇懇之論為本朝
已試之法使先王之迹自陛下追而踐之如此則任衆
之道隆進賢之路廣疎遠之士懷材者皆得彙征要近
之臣奬善者皆得自達以陛下之臨照誰敢不應之以
公以陛下之考覈誰敢不赴之以實既得其人授之以
位然後陛下以公聽並觀分别淑慝以執中至信行其
賞罰如此則允釐百工庶績咸熙可無為而致堯之平
章百姓百姓昭明如是而已如臣之說為可采者其推
行之法陸贄所陳惟陛下察其疎密詳加損益(元豐二年十一)
(月上時判三班院)
上哲宗乞以十科舉人司馬光
臣竊惟為政之要莫如得人百官稱職則萬務咸治然
人之才性各有所能或優於德而嗇於才或長於此而
短於彼雖臯夔稷契止能各守一官况於中人安可求
備是故孔門以四科論士漢室以數路得人若指瑕掩
善則朝無可用之人苟隨器授任則世無可棄之士臣
誤蒙甄擢備位宰相遴選百官乃其職業而知識淺短
見聞𥚹狹知人之難聖賢所重寰宇至廣俊彦如林或
以恬退滯淹或以孤寒遺逸被褐懷玉豈能周知若專
引知識則嫌於挾私難服衆心若止循資序則官非其
人何以致治莫若使在位達官人舉所知則克恊至公
野無遺賢矣臣不勝狂愚欲乞朝廷設十科舉士一曰
行義純固可為師表科(有官無官人皆可舉)二曰節操方正可備
獻納科(舉有官人)三曰智勇過人可備將帥科(舉文武有官人此科亦許)
(鈐轄已上武臣舉)四曰公正聰明可備監司科(舉知州以上資序人)五曰
經術精通可備講讀科(有官無官人皆可舉)六曰學問該博可備
顧問科(有官無官人皆可舉)七曰文章典麗可備著述科(有官無官人皆)
(可舉)八曰善聽獄訟盡公得實科(舉有官人)九曰善治財賦公
私俱便科(舉有官人)十曰練習法令能斷請讞科(舉有官人)應職
事官自尚書至給舍諫議寄禄官自開府儀同三司至
太中大夫職自觀文殿大學士侍制每歲須得於十科
内舉三人(非謂每科各舉三人謂各隨所知某人充某科舉共計三人)其狀云臣竊
見某人有何行能(並須指陳事實不得徒飾虚辭位在上者得舉在下之人位在下者不得)
(舉在上之人)臣今保舉堪充某科如蒙朝廷擢用後不如所
舉(謂如舉行義純固而身犯名教節操方正而佞邪憸險智勇過人而愚懦致敗公正聰明而私曲昏闇經)
(術精通而不能講讀學問該博而空疎牆面文章典麗而鄙拙紕繆善聽獄訟而冤滯失實善治財賦而病民)
(耗國練習法令而屢致出入)及犯正入已贓臣甘伏朝典不辭候奏
狀到日付中書省擇勤謹吏人專切收掌仍每科各置
簿書時抄錄年月日某官姓名别置合舉官臣寮簿歲
終不舉及人數不足按劾施行或遇在京外方有事須
合差官體量相度點檢磨勘剗刷催促推勘定奪則委
執政親檢逐簿各隨所舉之科選差令試管幹上件差
使若能辦集即時别置簿記其勞績遇本科職任有闕
(謂若經筵或學官有闕即用行義純固經術精通學問該博等科人臺諫有闕即用節操方正科人之類)則
委執政親檢逐簿選名實相稱或舉主多或有勞績之
人補充仍於本人除官勑告前盡開坐舉主姓名於後
或不如所舉其舉主從貢舉非其人律科罪犯人正入
已贓舉主減三等科罪者因受賄徇私而舉之罪名重
者自從重法期在必行不可寬宥雖見為執政官朝廷
所不可輟者亦須降官示罰即朝廷臨時因事特詔舉
官(謂若舉知河渠馬牧等之類)不在十科之内者有不如所舉亦同
此法所貴人人重惜所舉官皆得人(元祐元年六月上時為尚書左僕射)
(有詔從之)
上哲宗乞舉官限三日關報御史臺
上官均
臣聞為國之道莫急於任賢求賢之術必資於薦舉所
薦既博則所得者多而四方之英才皆為國家之用天
下豈憂不治哉自陛下臨御講修百度夙夜求賢以康
庶務始詔侍從舉堪為諫官者各二人繼又詔薦中外
之臣以充監司之選詔命始下從官人人皆務蒐擇端
方謹厚之士以副朝廷旁求之意中外翕然號為得人
近又詔侍從兩省左右司内外臺薦公明廉幹才堪理
劇者俾治多盜縣邑其於求才可謂博而詳矣然而愛
惜好惡者天下之常情也好則相譽而忘其不善惡則
相毁而忘其所可稱人情之所同也自侍從以及外臺
固朝廷一時之選然捐私尚公以薦賢報國為已任者
未必皆然也方陛下臨御之初人情未敢營私繆薦以
取咎戾切恐法久弊生背公徇已之意作故舊則以情
相望權勢則以力相軋薦舉之人唯權與舊則公路塞
而真才棄矣昔仁宗嘗興孝廉之舉未幾薦者牽於私
徇多非其人遽詔寢罷議者惜之檢會元豐令受勑特
舉官者奏訖且以所舉官報御史臺近來報者絶少臣
等不盡聞之考薦不實無由彈奏臣欲乞今後令章奏
房及内外舉者奏狀到發限三日内關報本臺庶幾臣
等得以盡知薦舉非才職事墮廢與本臺監司考核有
實者從中書籍記顯加譴罰每人三薦不實者特勑舉
官不得參預如此則人人顧義畏法以妄薦為恥真才
實行可坐而得而疎遠寒畯之士無不用之歎庶幾并
謀合智以成太平之治實非小補(元祐元年上時為監察御史)
宋名臣奏議卷七十一
