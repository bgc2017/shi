宋名臣奏議卷六十七
宋趙汝愚編
百官門
監司
上仁宗論轉運得人許自擇知州
范仲淹
臣竊見古者内置公卿士大夫助天子司察天下之政
外置岳牧方伯刺史觀察使採訪使統領諸侯守宰以
分理之内外皆得人未有天下不大治者也今轉運按
察使古之岳牧方伯刺史觀察採訪使之職也知州知
縣古之諸侯守宰之任也内官雖多然與陛下共理天
下者唯守宰最要耳比年以來不知選擇非才貪濁老
懦者一切以例除之以一縣觀一州一州觀一路一路
觀天下則率皆如此其間縱有良吏百無一二是使天
下賦税不得均獄訟不得平水旱不得救盗賊不得除
民既無所告訴必生愁怨而不思叛者未之有也民既
怨叛姦雄起而收攬之則天下必將危矣今民方怨而
未甚叛去宜急救之救之之術莫若守宰得人欲守宰
得人請詔二府通選轉運使如不足許權擢知州人既
得人即委逐路自擇知州不任事者奏罷之仍令權擢
幕職官如是行之必舉皆得人凡擢入者必俟政績有
聞一二年方真授之雖以精擇尚慮有不稱職者必有
降黜直俟人稱職而後已仍令久其官守勿復數易其
有異政者宜就與升擢之若然官脩政舉則天下自無
事矣朝廷唯總其大綱而振舉之可也(慶歷三年二月上時為參知政)
(事)
上仁宗薦張昷之等九人可充轉運使副
富弼
臣近曾兩奏乞令中書樞密院通選諸路轉運使副令
逐路轉運選轄下知州逐州選部内知縣縣令若此三
種官一一得人則天下自然無事朝廷不勞而治矣然
欲知民細微利病須要好縣官欲得好縣官須先擇好
知州欲得好知州須先擇好轉運使副欲得好轉運使
副須是輔弼大臣用心至公精加揀選親戚故舊者不
得蓋蔽可去者必去之仇讐疎遠者不得抑塞可用者
必用之去之者勿避其怨謗用之者勿求其感激不邀
恩於已不推過於人若能如此則天下賢者才者可以
盡為朝廷之用何患不得諸路轉運二三十人而已伏
緣國家之事莫非至公須是輔弼大臣用心精選當黜
則黜則退黜之人以謂朝廷公行自然無怨人既無怨
事乃平貼若有大臣不存公共之心推過與人則退黜
者以謂朝廷本不退我只是某人私相見排遂生怨怒
架造讒謗君聽既惑事乃破壊此於朝政為害之大者
也今既委逐路轉運使副升黜一路知州其權甚重其
事亦大須是有才識能分别善惡仍須推心至公而行
事果敢然後可當轉運之任今逐路見任及新差下未
到任轉運使副共二十八員其間的有才識能分别善
惡推心至公行事果敢者無三兩人而已其餘雖别無
顯過可黜柰何碌碌常才緩急無用其間亦有作過之
人但未敗露或已敗不行若不更張必難集事臣今來
於衆論得九人皆謂堪充轉運使副可以委付選擇轄
下知州必得盡公不負朝廷差委謹具名次如左
三司鹽鐵副使張昷之
知雜御史魚周詢
史館修撰王質
知諫院王素
三司判官沈邈
知濰州董儲
江南東路提點刑獄楊紘
權三司判官杜杞
權三司判官燕度
右九人皆搢紳之選今來且充諸路轉運久而皆可拔
擢任使更乞令兩府同共銓量施行内董儲是宰臣晏
殊遠親然其人實有才用但年齒稍高而心力不退不
可以大臣親嫌而廢也臣又慮諸處見任轉運使副例
各未滿或别無顯過恐中書以謂替罷無名臣今欲乞
特降詔書告諭天下備陳轉運使職任非輕自來有失
精選致職事廢弛物論大以為非昨據樞密副使富弼
上疏乞澄汰天下不才轉運使副使下中書樞密院令
同共用心推擇中外有才識堪任轉運使副臣寮今據
兩司條奏到某人已下若干人堪充轉運使副已今差
赴逐路充職幹當務在稱職以副朝廷委任之意又據
兩司條奏到見任轉運使副某人以下若干不聞顯效
並仰中書門下就便别與差遣若降此詔告諭天下則
退者以兩府公黜自當無詞進者以兩府選差孰敢不
勉如此行遣不是無名使天下之人耳目一變謂朝廷
進善退惡政令清明守官者各知恐懼不敢因循豈不
美哉豈不善哉(慶歷三年上時為樞密院副使)
上仁宗論轉運所按吏不必更令提刑體量
歐陽脩
臣近見淮南按察使邵飾奏為體量知潤州席平為政
不治及不教閱兵士等朝廷以飾為未足信又下提刑
司再行體量臣竊以轉運提刑俱領按察然朝廷寄任
重者為轉運其次乃提刑爾今寄任重者言事反不信
又質於其次者而决疑臣不知邵飾果是才與不才可
信與不可信如果才而可信則又何疑然又不知為提
刑者其才與飾優劣如何若才過於飾尚可取萬一不
才於飾見事相背却言席平為才邵飾合得罔上之罪
矣若反以罪飾臣料朝廷必不肯行若捨飾與席平俱
不問則善惡不辨是非不分況席平曾作臺官立朝無
狀只令制勘亦不能了尋御史中丞以不才奏罷朝廷
兩府而下誰不識平其才與不才人人盡知何必更令提
刑體量然後為定今外議皆言執政大臣託以審謹為
名其實不肯生事而當怨須待言事者再三陳状使被
黜者知大臣迫於言者不得已而行只圖怨不歸已苟
誠如此豈有念民疾苦澄清官吏之意哉若無此意是
好疑不决則尤是朝廷任人之失自去年以為轉運使
不察官吏特出詔書加以使名責其按察今按察使依
禀詔書舉其本職又却疑而不聽今後朝廷命令誰肯
信之凡任人之道要在不疑寧可艱難於擇人不可輕
任而不信若無賢不肖一例疑之則人各心闌誰肯辦
事今邵飾言一不才顯者所貴朝廷肯行然後部下振
竦官吏畏服今反為朝廷不信却委别人則飾之使威
誰肯信服飾亦慙見其下今後見事不若不為不獨邵
飾一人臣竊聞諸處多有按察官吏皆為朝廷不行人
各嗟慙以謂任以事權反加沮惑朝廷之意不可諭也
伏望聖慈特勑其邵飾所奏特與施行今後按察使奏
人如不才老病灼然不疑者不必更委别官示以不信
所貴不失任人之道而令臣下盡心(慶歷四年上時為右正言知制誥供諫職)
上仁宗乞監司不用苛細矯激之人
包拯
臣竊見諸道轉運司自兼按察及置判官以來并提點
刑獄等體量部下官吏章疏相繼頗傷煩碎兼聞審刑
院大理寺日近奏按尤多倍於往年況無大段罪名並
是倚摭微累不辨虛實一例論奏孤弱無援者則按以
深文權勢豪猾者則縱而不顧内則徇一身之利以殖
其私外則竊振職之名以圖其進效尤無恥唯恐不及
至有公清守節之人或不曲事左右為衆所嫉者即被
誣罔造成其罪遂使守節之士或負終身之玷可不痛
惜哉且治平之世明威之君必務德澤罕用刑法故董
仲舒曰陽為德為春夏當和氣發生之時隂為刑為秋
冬在虚空不用之處以此見天任德不任刑也王者亦
當上體天道下為民極故不宜過用重典以傷德化昔
秦法網凝密動罹酷罰下不堪命卒致潰亂老子曰其
政察察其民缺缺其政悶悶其民淳淳願聖明鑒於此
言而無忽焉方今民力凋殘國用窘迫若乃專用刻薄
好進之吏則民不聊生竊恐非國家之福也雖朝廷累
降詔命約束罕或遵禀此弊不去為患寖深欲望聖慈
宣諭執政大臣應轉運提刑等並令精選廉幹中正之
人以充其職苛細矯激之輩屏而不用天下幸甚(慶歷四年)
(七月上時為監察御史裏行)
上仁宗論轉運使選用責任考課三法
陳升之
臣伏以生民休戚繫郡縣之得失今天下州三百縣一
千二百其治否朝廷固不得周知付之十八路轉運使
而與選者三司副使省府判官提點刑獄或以薦引或
以敘進才與不才固已混淆一旦付以一道按察之寄
雖知其不勝任必重退之是重抑一人希進之心而輕
一道生民之命今選用不精又責任無法考課不平其
間非闇滯罷懦即凌肆刻薄十常八九所以下之疾苦
不得上聞而重其愁歎故也朝廷有意天下之治宜自
轉運使始今上選用責任考課三法其選用之法以公
正明斷惠愛為本公正可使糾率官吏明斷可使决治
繁劇惠愛可使䘏民之隱苟無數者之長即以補它職
其禄賜恩禮視轉運使可也其責任之法曰唐虞四岳
十二牧三代方伯連帥漢部刺史皆今轉運使之任今
居職者非其人專以辦財賦為職業故郡縣之職業不
脩獨掊斂刻暴之令行而民受其弊蓋典制不立所致
也今舉其切務有五一稱薦賢材各堪其任二按劾貪
謬脩舉政事三實戸口增墾田四財用充足民不煩擾
五興利除害仍令歲終具條所施行者以聞其考課之
法曰故事轉運使給御印紙歲終滿上審官院考校之
三司亦嘗有考課條其後卒不能行蓋委計司則先財
利而忽民事在審官又因循常務而無考第之實按漢
世御史中丞外督部刺史宜付御史臺考課為三等中
書門下參覆其實其上等量所部事之劇易而褒進之
中等仍舊秩下等退補一郡若風績尤異即擢以不次
其職事弛廢不俟秩滿即行黜削(嘉祐二年上時知諫院)
上神宗乞假監司之權令察守令
劉述
臣嘗謂天下守宰如一一得人則和氣可以立召太平
可以力致不為難也何以言之朝廷差除守宰多限以
資級不能周知其人善惡及臨事之際方見其才之短
長德之良否耳能周知而習見者必也監司之官乎設
有一人其資性既醇謹其持身亦清廉柰何才識短謬
不能燭知義理區别淑慝而使之居守宰之任則下得
侵其權吏得縱其姦蚩蚩細民受弊而無告矣復有一
人狡猾貪汚而能屬託吏胥彌縫上下隂為姦贓不見
其迹斯二人者人皆知其不可以長民矣而為監司者
雖欲發擿而斥逐之而無實状可得且復懼為反噬隱
忍而不敢為間或能直以不才貪猥之說聞於朝廷萬
一聽而罷黜之旋踵之間則冤愬之聲已聞於上矣醜
言巧詆隨而加諸朋姦之人互為梯援無幾何則職任
復舊矣彼監司者懲其若是既不能有所禆益不若苟
簡循嘿之為宜也為監司計則得矣為朝廷計則非天
下之福也伏望聖慈深鑒此弊少假監司之權使得竭
忠悉慮精察守宰有如前所謂二人之類為衆所疾深
譴而痛繩之投諸四裔可也終身不齒可也而其事權
可不假借之乎監司得其權則郡縣綱紀既舉而民受
其賜矣然則監司事權朝廷既假借之則推擇之間不
可不審也願陛下深詔政府精選轉運使提點刑獄唯
人是求不必限以資序即得其人矣可以責之力振風
教審覈官吏使罷弱不勉者不敢怠其職剛暴失中者
不敢肆其情農桑勸而孝悌興徭賦均而獄訟息然後
間下特旨令於守宰中擇有豈弟之政吏畏而民愛事
狀灼然者三兩人密加薦拔特與增秩賜金使之再任
或升擢任使如此則郡縣有中和之政監司有澄清之
功行之不疑當見其效(熙寧三年上時為御史知雜事)
上神宗論除監司條制吕公著
臣先准中書批状送兩制議選知州以下條制内一項
王珪等議未曾歷知州人不得權入轉運判官以上差
遣臣愚以為未便竊以國家承平雖久於人材素養之
法有所未備緩急求才猶恐難得若資格愈密則簡拔
愈難今知州以下從審官院差遣則嚴其條式可也轉
運判官以上自朝廷推擢則不當更增以資格昔荀況
稱賢與能不待次而舉疲不能不待頃而廢董仲舒亦
稱小才雖累日不離於小官賢才雖未久不害為輔佐
且漢之部刺史今之監司如雋不疑乃自布衣拔為青
州刺史當時號為稱職方今豪俊之士多伏在下位若
必待其已歷知州然後任使則或至白首而不見旌用
臣愚以謂知州有治迹者固當升入監司自餘果有才
能為衆所推雖資歷尚淺亦繫自朝廷不次選擇充轉
運判官權發遣省府推判官及權充知州差遣若試無
效自可退從常調如此則勸沮兼行賢愚無滯(熙寧二年五月)
(上時為翰林學士)
上哲宗乞推擇監司與民休息
劉摰
臣准尚書省劄子十月十八日聖旨指揮節文比者詔
令屢下以寬民力便安公私官吏或致廢格自今州縣
悉心奉行監司點檢御史臺覺察彈奏者臣有以見陛
下誠心愛民謹重政令天下幸甚臣竊謂州縣之政廢
舉得失其責宜在監司夫監司之任亦重矣一有賢不
肖則環地數千里休戚繫之曩時朝廷大更法度選建
推行之人故不以資任務得果徤強銳焱厲風生之才
蓋規以就事倚辦於一時及法行事立矣而其後用人
猶復因襲未曾權量時宜有所張弛之也是以至今使
者之政刻覈𥚹迫相師成風郡縣承望亦莫敢不然使
民不見德與義而惟刑是覿惟利是聞者蓋亦久矣斯
豈政令之本意然哉奉宣繆戾積習至此故也比蒙聖
朝哀念元元取監司罪惡已甚者既去之矣然其餘人
材頗尚駮雜情志未一各懷所私蓋其隂有觀望者則
必習常而慢令以致惠澤之壅其淺中覬利者則又將
矯枉而過正或廢所宜治之事二者不可不察也唯得
其人庶懲此患臣欲望聖慈詳酌河北河東陜西素號
劇部向來所用使者出於暴進多非更歷民事人微望
輕雖自過為威刻而下終不服今宜稍復祖宗故事三
路各置都轉運使用兩制臣寮充職以重其任自餘諸
路亦望推擇資任稍高練達民政識治體近中道之人
分補監司之任明授之以詔令使忠厚安民而不失之
寬弛肅給應務而不失之淺薄部使者誠如此州縣之
政隨之則先朝之仁政陛下之恩德庶幾下究而與民
休息不難矣考察見任之無狀者一切澄汰之被罷之
人苟非有顯過宜還其資考别為任使令不至於失職
無聊而已方今先務恐實在此伏望詳酌施行(元豐八年十月)
(上時為侍御史)
上哲宗乞罷提舉官司馬光
臣聞書稱明王立政不惟其官惟其人臣少時見天聖
中諸路止各有轉運使一員亦無提點刑獄惟河北陜
西以地里多事置轉運使兩員然朝廷必擇朝士累任
知州有聲迹曉錢榖者乃得為之未嘗輕以授人凡一
路之事無所不總使按察官吏薦賢發姦愛養百姓興
利除害或朝廷有本路事務未能細知利害者則委之
相度措置當是之時官少民安事無不舉公私饒樂海
内晏清景祐初始復置提點刑獄其後或時置轉運判
官以其冗長害事尋復廢罷自王安石執政以來欲力
成新法諸路始置提舉常平廣惠農田水利官其後每
事各置提舉官皆得按察官吏事權如監司又增轉運副
使判官等員數皆選年少資淺輕俊之士為之或通判
知縣監當資序及選人以權受權發遣處之有未嘗歷
親民即為監司者能順已意則不次遷擢小有乖違則
送審官院與合入差遣更加責降彼年少則歷事未多
資淺則衆所不服輕俊則舉置百事往往乖方衆所不
服故依勢立威以行號令舉措率易故慮事不熟壊法
害民又利禄誘於前罪戾俟於後由是往往上不顧國
家事體下不恤百姓怨咨止務希合以圖進取致今日
天下籍籍如此皆由此來也陛下幸念民惟邦本本固
邦寧知元元困窮於國家非便欲救而安之詔青苗錢
不得抑配免役錢寬剰不得過二分竊聞諸路提舉官
州縣猶有於春首抑配青苖錢勒百姓供情願状别作
名目占免役寬剰錢但取文具而已如此則朝廷號令
廢格不得行於臣下恩澤壅塞不得被於黎民徒存空
文何以為政臣聞去草者絶其本救水者回其原提舉
官者乃病民之本原也陛下必欲蘇息疲瘵乞盡罷諸
路提舉官其轉運使除河北陜西河東外餘路只置使
一員判官一員提點刑獄分兩路者合為一路共差文
臣兩員凡本路錢榖財用事悉委提點刑獄管幹仍選
知州已上資序累歷親民差遣所至有政迹聰明公正
之人方得為監司聰明則知官吏賢不肖公正則黜陟
無私部下官吏皆得人事務安有不幹集百姓安有不
富庶此乃國家鎮撫四方之本也若以提舉官累年積
蓄錢榖財物不少恐轉運司一旦得之妄有耗散即乞
樁作常平倉錢物委提點刑獄一面交割主管依常平
倉法謹伺榖價賤糴貴糶及准備災傷賑貸其餘不得
支用若轉運司委的窘乏須至兌那常平錢物者必須
至具數先奏朝廷得旨乃得移牒支撥若以監司數少
路分闊遠處廵歷及管幹不辦即乞只依舊法每遍廵
諸州更不遍廵諸縣自非要切大事朝廷不令監司親
往幹當只令選差本部官除司理司法縣尉獨員監當
之類舊條不許差出外其舊條不得隔州差人幹當差
及被差之人皆有罪新條諸州管幹及主簿給散月分
不得差出之類指揮乞更不施行所貴監司有官可差
幹當事務若遇有賊盗乞朝廷只委提點刑獄差官或
行移文字監督捕盗官捉殺不令親入山監逐如此則
監司廵歷管幹職事簡要易為辦事(元祐元年閏三月上時為左僕射詔)
(並從之)
上徽宗論監司不得人而走馬奏事
石公弼
臣伏以諸路監司為朝廷耳目之寄責任非輕宜得忠
誠體國之人有徇公忘私之節尊主愛民之心然後内
足以廣陛下之聰明外足以究生民之利害陛下可以
坐制四方無為而治也近時監司初不遴選夤緣除授
者莫可悉數觀望誕謾貪汚苟賤無所不至達於聖聽
十未能一由是走馬承受廉訪實事有專為蔽欺稍稍
奏聞是監司不足以取信而事移於走馬也臣恐久之
亦不無弊非陛下循名責實之旨臣愚伏望陛下謹監
司之選擇人而委之其有資望素輕人材凡下者宜有
澄汰職事不修附下罔上者重加貶斥陛下之威令已
孚賞罰有信革去壅蔽之患示以通信之言然後走馬
承受奏事非其本職者罷之廉訪按察責成於監司庶
幾官修其方吏肅其業且監司得人則一路之治無慮
不舉蓋民之師帥責在守令守令之職責在監司監司
之選不可忽也臣以為宜立法以塞僥倖之路(大觀三年上時)
(為御史中丞)
上欽宗論雜科監司不可不盡罷
吕好問
臣竊見比年以來諸路雜科監司猥多司分既異所行
不復相照各執已見意在必行事相牽連首尾相戾文
移如雨督責如火官吏書紙尾之不暇矧能及民事乎
所廵歷處州縣為之鼎沸又況所任用之人率多闒冗
常才非以賄賂及諂佞得之即宰執宦官親戚及堂吏
子弟其間以才選者未有一二也此等豈能奉行朝廷
寬大之政徒能騷擾天下蠧弊民力實無益於事臣愚
欲望陛下詔三省樞密院應雜科監司不必專置司者
一切盡罷令轉運司提點刑獄司分領如弓箭刀弩手
之類令帥臣兼管市舶司之類令轉運司兼管所有存
留司分及轉運使提點刑獄等官伏望朝廷選擇人才
使稱其職庶幾上不蠧國下不害民
貼黃臣竊謂諸路監司在於得人不在增員且如
弓箭手之類舊屬帥司而藝能精熟自置提舉官
以來多有冒濫之人及武藝生疎發運使自來止
二員綱運未嘗闕悞止緣近來用非其人遂致住
滯非緣官少也近添一員而住滯損壊愈甚以此
見增員之無益也
貼黃臣伏見近日發運轉運等司時有添差去處
深為害事員多則事理商議不合若各以已見行
遣文移則州縣何以奉行實悞國事欲望盡罷添
差官其不職者自可改易庶幾事皆歸一易責成
功(靖康元年七月上時為左諫議大夫)
上欽宗乞擇監司郡守按察贓吏
吕好問
臣竊以比年以來贓吏為害徧於天下自小至大習以
成風株連蔓衍不可復治臣請詳言其事自内及外言
之為監司郡守者其初必奔走於權倖之門朝夕請謁
貨賂公行計其所納與所得官相當然後得之不然則
賂其親戚子弟如此欲激濁揚清何可得也其到官也
督責州縣以償其費州縣因重取於民以為獻上則求
保明恩賞奏辟差遣下則求薦章免罪責自外及内言
之每朝廷抛降科配於民且如一縣當一分之數一分
之外則吏人取其八九縣官取其六七又以四五入於
監司州郡之公庫監司郡守復以賂京師貴近上下相
蒙事不得發然則朝廷之取民也至寡害民也至輕而
贓吏之取民也至重害民也至酷民不知怨贓吏獨歸
怨朝廷者蓋贓吏以朝廷科率為名爾豈可不為朝廷
惜之今陛下既罷科率不取於民亦可以戢姦吏矣欲
望陛下審擇監司郡守應官吏姦贓不因按發而自敗
露者本路監司并本州按察官皆與等第科罪庶幾各
知畏懼不害良民苟有姦贓必能按發(靖康元年八月上時為御史中)
(丞)
宋名臣奏議卷六十七
