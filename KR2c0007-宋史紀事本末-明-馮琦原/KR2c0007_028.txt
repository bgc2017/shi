宋史紀事本末卷二十八
明馮琦原編
陳邦瞻增輯
元巴延入臨安
帝㬎德祐二年春正月遣監察御史劉岊奉表稱臣於
元先是元軍既迫朝廷遣柳岳奉書如元軍前稱廉尚
書之死乃盜殺之非朝廷意乞班師修好岳見巴延於
無錫泣請曰嗣君幼冲在衰絰中自古禮不伐喪凡今日事至
此者皆奸臣賈似道失信誤國耳巴延曰汝國執戮我行人故
我興師錢氏納土李氏出降皆汝國之法也汝國得天下於小
兒亦失於小兒其道如此尚何多言岳還陳宜中復奏遣岳及
陸秀夫吕師孟等求稱姪納幣不從則請稱姪孫且敕吕文煥
令通好罷兵秀夫等見巴延於平江巴延不許至是太后命
用臣禮復往陳宜中難之太后涕泣曰苟存社稷稱臣非所
較也遂遣岊奉表稱臣上尊號歲貢銀絹二十五萬兩匹乞
存境土以奉烝嘗且約巴延會長安鎮以輸平時陳
宜中以元不許和計無所出乃率羣臣入宫請遷都太
后不許宜中慟哭以請太后命具裝以俟及暮宜中不
入太后怒曰吾初不欲遷而數以為請顧欺我耶脫簪
珥投之地遂閉閣羣臣請見皆不納盖宜中實以翌日
行倉卒失於奏耳甲申元巴延至長安鎮陳宜中違
約不往議事巴延乃進次臯亭山阿勒哈董文炳之師
皆會遊騎至臨安府北闕文天祥張世傑請移三宫入
海而已率衆背城一戰宜中不許白太后遣監察御史
楊應奎上傳國璽降表曰宋國主㬎謹百拜奉表言㬎
渺然幼冲遭家多難權奸賈似道背盟誤國至勤興師
問罪㬎非不能趨避以求苟全今天命有歸㬎將焉往
謹奉太皇太后命削去帝號以兩浙福建江東西湖南
二廣四川兩淮見存州郡悉上聖朝為宗社生靈祈哀
請死伏望聖慈垂念不忍㬎三百餘年宗社遽至殞絶
令趙氏子孫世世有賴不敢弭忘巴延受之遣使召宜
中出議降事而使囊嘉特奉璽表赴上都是夜宜中遁
歸温州之清澳戊子命文天祥吴堅謝堂賈餘慶使
元軍見巴延於明因寺天祥因說巴延曰北朝若以宋
為與國請退兵平江或嘉興然後議歲幣與金幣犒師
北朝全兵以還策之上也若欲毁其宗社則淮浙閩廣
尚多未下利鈍□可知兵連禍結必自此始巴延以北
詔為辭顧天祥舉動不常疑有他志留之軍中遣堅等
還天祥怒數請歸曰我之此來為兩國大事何故留我
巴延曰勿怒君為宋大臣責任非輕今日之事正當與
我共之令萬戸蒙古岱宣撫索多羈縻之且以其降表
不稱臣仍書宋號遣程鵬飛洪君祥偕來使賈餘慶復
往易之二月丁酉帝率文武百僚詣祥曦殿望元闕
上表乞為藩輔元巴延承制以臨安為兩浙大都督
府命蒙固岱范文虎入城治都督府事又令程鵬飛取
太皇太后手詔及三省樞密院吴堅賈餘慶等檄諭天
下州郡降附執政皆署家鉉翁獨不署鵬飛命縛之鉉
翁曰中書省無縳執政之理歸私第以待命可也乃止
元巴延進屯湖州復令吕文煥范文虎等慰諭太皇
太后文煥因使人上表謝而出有曰兹銜北命來抗南
師視以犬馬報以仇讐非曰子弟攻其父兄不得已也
尚何言哉巴延令張惠阿勒哈董文炳張弘範索多等
封府庫收史館秘省圖書及百司符印告敕罷官府及
侍衞軍以賈餘慶劉岊吴堅謝堂家鉉翁並充祈請
使如元元巴延引文天祥與堅等同坐天祥面斥餘慶
賣國且責巴延失信吕文煥從旁慰解之天祥并斥文
煥及其姪師孟父子兄弟受國厚恩不能以死報國乃
合族為逆尚何言文煥等慙恚巴延遂拘天祥隨祈請
使北行是日元兵屯錢塘江沙上臨安人方幸波濤大
作一洗而空之潮三日不至丁未元詔諭臨安新附
府州司縣官吏軍民曰間者行中書省右丞相巴延遣
使來奏宋母后幼主暨諸大臣百官齎璽綬奉表降附
朕惟自古降王必有朝覲之禮已遣使持往迎致爾等
各守職業其勿妄生疑畏仍命巴延就遣宋内侍王埜
入宫收宋國衮冕圭璧符璽及宫中圖籍寶玩車輅輦
乘鹵簿麾仗等物是月夏貴以淮西叛降元時阿珠
屯淮南東道其西道屬之萬戶昂吉俾駐和州進攻廬
州夏貴以書抵巴延曰願毋廢國力攻奪邊城若行都
歸附邊城焉往至是舉所部納欵於元元以貴為淮西
安撫使有洪福者貴家僮也從貴積勞知鎮巢軍貴既
北降招福不聽使其從子往福斬之元兵攻城久不拔
貴至城下好語語福請單騎入城福信之門發而伏兵
起突入執福父子屠城中貴泣殺福子大源大淵呼曰
法止誅首謀何乃舉家為戮福叱曰以一命報宋朝何
至告人求活耶次及福福大罵貴數不忠請身南向死
以明不肯背國聞者流涕元人索宫女内侍及諸樂
官宫女赴水死者以百數三月丁丑元巴延自湖州
市入臨安城建大將旗鼓率左右翼萬戶巡城觀潮於
浙江又登獅子峰觀臨安形勢部分諸將時福王亦自
紹興至巴延深慰之太皇太后及帝欲與相見巴延曰
未入朝無相見之禮明日發臨安安塔哈等入宫宣詔
免牽羊繫頸之禮趣帝及太后入覲太后全氏泣謂帝
曰荷天子聖慈活汝宜拜謝禮畢帝與太后肩輿出宫
太皇太后謝氏以疾留内與芮及沂王乃猷度宗母隆
國夫人黃氏并楊鎮謝堂高應松庶僚三學生等皆行
太學生徐應鑣與其二子琦崧一女同赴井死元巴
延引兵北還以蒙固岱鎮浙西索多鎮浙東董文炳阿
勒哈經略閩浙未下州郡閏月帝及太后隨元兵北
行至瓜洲李庭芝姜才涕泣誓將士出兵奪兩宫將士
皆感泣乃盡散金帛犒兵以四萬人夜擣瓜洲戰三時
元兵擁帝避去才追戰至浦子市夜猶不退阿珠使人
招之才曰吾寧死豈作降將軍耶真州苗再成亦謀奪
駕不克五月丙申元主呼必賚廢帝為瀛國公初吴
堅等至燕不得命留館中賈餘慶病卒惟家鉉翁聞國
亡旦夕哭泣不食飲者數日元主高其節欲官之鉉翁
義不二君直辭不受帝及太后至燕高應松亦不食卒
堅及鉉翁迎謁伏地流涕稱謝奉使無狀不能保存社
稷帝遂赴上都見元主於大安殿元主尋命帝為僧全
太后亦為尼於正智寺時太皇太后謝氏以病獨留臨
安後元人忽自宫中舁其床以出侍衛七十餘人同赴
燕降封夀春郡夫人留燕七年而終福王與芮亦降封
為平原郡公元主嘗召宋降將問曰汝等降何容易
對曰賈似道專國每優禮文士而輕武臣臣等久積不
平故望風送欵元主曰似道實輕爾曹特似道一人之
過汝主何負焉正如爾言則似道輕爾也固宜元巴
延入朝元主命百官郊迎以勞之既至拜為同知樞密
院事以陵州藤州戶六千為食邑秋七月李庭芝姜
才赴召至泰州掦州守將朱煥泰州禆將孫貴等皆降
於元庭芝才死之淮東盡陷初臨安既陷阿珠以太皇
太后手詔諭庭芝使降庭芝登城謂使者曰奉詔守城
未聞以詔諭降也及帝次瓜洲太皇太后復賜庭芝詔
曰比詔卿納欵日久未報豈未悉吾意尚欲固圉耶今
吾與嗣君既已臣元卿尚為誰守之庭芝不答命發弩
射死者斃一人餘皆奔去阿珠乃遣兵守高郵寶應以
絶其餉道博囉歡又攻拔泰州之新城驅夏貴淮西降
卒至城下以示庭芝幕客或勸為計庭芝曰吾惟一死
而已阿珠復遣使者持元主詔招庭芝庭芝開壁納使
者斬之焚其詔於陴上既而淮安盱眙泗州以糧盡降
元庭芝猶括民間粟以給兵粟盡又令官人出粟粟又
盡令將校出粟雜牛皮麴蘖以給之兵有自食其子者
然猶力戰不屈姜才聞高郵米運將至出步騎五千戰
於丁村自夜達旦元兵多敗董士元戰死阿珠使巴延
察救之所將皆阿珠麾下才軍識其旗幟皆潰才脫身
走阿珠請元主降詔赦庭芝焚詔殺使之罪令歸欵庭
芝不納會福州使至庭芝命制置副使朱煥守揚而自
與姜才將兵七千趨泰州將東入海庭芝既行煥即以
城降阿珠分道追及庭芝殺步卒千餘人庭芝走入泰
州阿珠圍之且驅其妻子至陴下召降會姜才疽發背
不能戰泰州禆將孫貴胡惟孝尹端甫李遇春開北門
納元軍庭芝赴蓮池中水淺不死遂與姜才俱被執至
揚州阿珠責其不降才曰不降我也憤罵不已然猶愛
其才勇未忍殺之朱煥請曰揚自用兵已來積骸滿野
皆庭芝與才所為不殺之何俟阿珠乃皆殺之揚民聞
者莫不泣下有宋應龍者為泰州諮議官泰守孫良臣
之弟舜臣自軍中來說降良臣召應龍與計應龍極陳
國家恩澤君臣大義請殺舜臣以戒持二心者良臣不
得已殺之及泰州降應龍夫婦自經死未幾真州亦陷
苗再成死之先是元兵自元年十月圍潭州湖南安撫
兼知州事李芾拒守大小戰數十合至是年正月阿爾
哈雅督戰益急與諸將畫地分圍决湟水以樹梯衝城
城中大窘力不能支諸將泣請曰事急矣吾屬為國死
可也如民何芾罵曰國家平時所以厚養汝者為今日
也汝第死守有復言者吾先戮汝元兵登城蟻附而上
知衡州尹榖時寓城中知事不可為乃為二子行冠禮
或曰此何時行此迂闊事榖曰正欲令兒曹冠帶見先
人於地下爾既畢禮與其家人自焚芾命酒酎之因留
兵佐會飲夜傳令猶手書盡忠字為號飲達旦諸佐出
參議楊霆赴園池芾坐熊湘閣召帳下沈忠遺之金曰
吾力竭分當死吾家人亦不可辱於俘汝盡殺之而後
殺我忠伏地叩頭辭以不能芾固命之忠泣而諾取酒
飲其家人盡醉乃徧刃之芾亦引頸受刃忠縱火焚其
居還家殺其妻子復至火所大慟哭舉身投地乃自刎幕
僚陳億孫顏應焱皆死潭民聞之多舉家自盡城無虛
井縊林木者相望守將吴繼明劉孝忠以城降阿爾哈
雅傳檄諸郡由是袁連衡永郴全道桂陽武岡皆降寶
慶通判曾如驥亦不屈而死
二王之立
帝㬎德祐二年春正月癸未進封吉王昰為益王判福
州信王昺為廣王判泉州初召文天祥知臨安府天祥
辭不就請以福王秀王判臨安係民望身為少尹以死
衞宗廟又乞命吉王信王鎮閩廣以圖興復俱不許至
是宗親復請太后從之以駙馬都尉楊鎮及楊淑妃弟
亮節俞充容弟如珪提舉二王府事戊子駙馬都尉
楊鎮等奉益王廣王走婺州楊淑妃秀王與檡從行以
元軍將入臨安故也二月元巴延遣范文虎以兵追
二王楊鎮得報即還曰我將就死於彼以緩追兵楊亮
節等遂負二王及楊淑妃徒步匿山中七日統制張全
以兵數十人至遂同走温州三月文天祥自鎮江與
其客杜滸等十二人夜亡入真州苗再成出迎喜且泣
曰兩淮兵足以興復特二閫少隙不能合從耳天祥問
計將安出再成曰今先約淮西兵趨建康彼必悉力以
捍吾西兵指揮淮東諸將以通泰兵攻灣頭以高郵寶
應淮安兵攻揚子橋以揚兵攻瓜步吾以舟師直擣鎮
江同日大舉灣頭揚子橋皆沿江脆兵且日夜望我師
之至攻之即下合攻瓜洲之三面吾自江中一面薄之
雖有智者不能為之謀矣瓜步既舉以淮東兵入京口
淮西兵入金陵要其歸路其大帥可坐致也天祥大稱
善即以書遺李庭芝遣使四出約結初天祥未至真時
揚有逸卒言元密遣一丞相入真州說降矣庭芝信之
以天祥為元說降也使再成亟殺之再成不忍紿天祥
出相城壘以制司文示之閉之門外久之復遣二路分
覘天祥果說降者即殺之二路分與天祥語見其忠義
亦不忍殺以兵二十人道之如揚四鼓抵城下聞候門
者談制置司下令捕文丞相甚急衆相顧吐舌天祥乃
變姓名為清江劉洙等入海道遇元兵伏環堵中得免
然飢莫能起從樵者乞得餘糝羹行入板橋元兵又出
衆走伏叢篠中兵入索之執杜滸金應以去滸應以所
懷金與卒得逸二樵者以擔荷天祥至高郵嵇家莊嵇
聳迎天祥至其家遣子德潤衞送至泰州遂由通州泛
海如温州以求二王閏月陸秀夫蘇劉義等聞二王
走温州繼追及於道遣人召陳宜中於清澳宜中來謁
復召張世傑於定海世傑亦以所部兵來温之江心寺
舊有高宗南奔時御座衆相率哭座下奉益王為天下
兵馬都元帥廣王副之發兵除吏以秀王與檡為福建
察訪使先入閩中撫吏民諭同姓檄召諸路忠義同奬
王室會太皇太后遣二宦者以兵百人召二王還臨安
宜中等沉其兵於江中遂入閩時黃萬石降元以嘗為
福建漕使欲取全閩為已功汀建諸州方謀從萬石送
欵聞二王至復閉門拒萬石南建守臣林起鰲遣軍逐
之萬石敗走其將士多來歸兵勢稍振宜中等遂傳檄
嶺海言夏貴已復瀕江州郡元諸戍將以江路既絶不
可北歸皆欲托計事還静江獨廣西宣慰使史格曰君
等勿為虚聲所懼待貴踰嶺審不可北歸取途雲南未
為不可豈敢輒棄戍哉元行省又欲棄廣之肇慶德慶
封州併戍梧州亦為格所沮五月乙未朔益王即位
於福州改元景炎遙上帝尊號為孝恭懿聖皇帝又上
太皇太后尊號冊楊貴妃為皇太妃同聽政升福州為
福安府以大都督府為垂拱殿便廳為延和殿王剛中
知福安府是日有大聲出府中衆皆驚仆進封弟昺為
衞王以陳宜中為左丞相兼樞密使都督諸路軍馬
陳文龍劉黼參知政事張世傑為樞密副使陸秀夫為
直學士蘇劉義主管殿前司詔以趙溍為江西制置
使進兵邵武謝枋得為江東制置使進兵饒州李世逵
方興等進兵浙東吴浚為江西招諭使鄒㵯副之毛綂
由海道至淮約兵會合仍詔傅卓翟國秀等分道出師
興復帝室文天祥至行都拜右丞相兼樞密使都督
諸路軍馬天祥以國事皆决於陳宜中固辭不拜乃以
為樞密使同都督天祥使吕武招豪傑於江淮杜滸募
兵於温州六月丁夘元兵入廣州廣東經略使徐直
諒遣其將梁雄飛請降於隆興阿爾哈雅假雄飛招討
使使徇廣東既而直諒聞益王即位乃命權通判李信
道摧鋒將軍黃俊等拒雄飛於石門性道不戰俊戰敗
直諒棄城遁雄飛入廣州諸降將皆授以官俊獨不受
被殺吳浚聚兵於廣昌遂復南豐宜黃寧都三縣翟
國秀取秀山傅卓至衢信諸縣民多應之者會浚兵遇
元兵敗走國秀引還卓兵亦敗詣元兵降秋七月文
天祥開府南劔州經略江西天祥欲還温州進取陳宜
中以已棄温州入閩欲倚張世傑復浙東西以自洗濯
遂不從天祥請而命開府南劔八月秀王與檡圍婺
州元董文炳拒之與檡乃還時楊亮節居中秉權與檡
自以國家親賢多所諫止遂犯忌嫉諸將皆憚之至是
詔出兵浙東朝臣言與檡有劉更生之忠曹王臯之孝
宜留府以隆國本譛者益急卒遣之以王積翁為福
建招捕使積翁兼知南劔州備禦上三州副使黃恮兼
知漳州備禦下三州張世傑遣都統張文虎與吳浚
合兵十萬期必復建昌與元將李恒戰兵敗浚奔寧都
九月元軍分道寇閩廣阿勒哈董文炳及蒙固岱索
多以舟師出明州托爾楚及吕師䕫李恒等以騎出江西
東筦民熊飛為元人守潮惠聞趙溍至即以兵應之
攻梁雄飛於廣州雄飛遁去遂復韶州新會令曾逢龍
亦帥兵至廣州李性道出迎謁飛與逢龍執性道殺之
溍遂入廣州時知邕州馬塈將入衞而臨安已陷因
留静江總屯戍諸軍會元使阿爾哈雅取廣西塈發所
部及諸峒兵守静江而自將三千人守嚴關元兵攻關
不克乃以偏師入平樂過臨桂夾攻塈塈退保静江阿
爾哈雅使人招降塈發弩射之攻三月塈不解甲前後
百餘戰城中死傷相籍訖無降意冬十月文天祥帥
師次於汀州天祥遣趙時賞等將一軍趨贛以取寧都
吳浚將一軍取雩都劉洙等皆自江西起兵來會元
吕師䕫等將兵度梅嶺趙溍使熊飛及曾逢龍禦元軍
於南雄逢龍敗死飛走韶州元軍圍之守將劉自立以
城降飛率兵巷戰敗赴水死十一月元阿勒哈董文
炳入處州秀王與檡與弟與慮子孟備及觀察使李世
達監軍趙由&KR0008;察訪使林温被執皆不屈而死知處州
李珏知瑞安府方洪俱以城降元兵入建寧府邵武
軍北兵既逼陳宜中張世傑備海舟奉帝及衞王楊
太妃登舟時軍十七萬人民兵三十萬人淮兵萬人與
北舟相遇值天霧晦冥不辨舟得以進王積翁叛降
元先是積翁棄南劔走行都遣人納欵於元至是元軍
侵福安積翁為内應遂與王剛中同降帝至泉州舟
泊於港招撫使蒲夀庚來謁請駐蹕張世傑不可初夀
庚提舉市舶擅舶利者三十年或勸世傑留夀庚不遣
則凡海舶不令自隨世傑不從縱之歸繼而舟不足乃
掠其舟併沒其貲夀庚怒殺諸宗室及士大夫與淮兵
之在泉者宜中等乃奉帝趨潮州十二月蒲夀庚與
知泉州田子真以城降元趙溍棄廣州遁制置副使
方興亦遁元人入福州遂入興化軍陳文龍死之時
降將王世強及王剛中導元兵至福復遣使徇興化文
龍斬之而縱其副持書責世強剛中負國遂發民兵固
守阿勒哈復遣使招之文龍復斬之有風其納欵者文
龍曰諸君特畏死耳未知此身能不死乎乃使其部將
林華伺元兵於境上華反導元兵至城下通判曹澄孫
開門降執文龍欲降之文龍不屈左右凌挫之文龍指
其腹曰此皆節義文章也可相逼耶卒不屈乃械送杭
州文龍不食死其母繫福州尼寺中病甚左右視之泣
下母曰吾與吾兒同死又何恨哉亦死之衆嘆曰有是
母宜有是子為收葬之元阿爾哈雅破静江馬塈死
之先是阿爾哈雅為書許馬塈為廣西大都督塈不聽
又請元主親降手詔諭之塈焚詔斬其使静江以水為
固阿爾哈雅乃築堰斷大陽小溶二江以遏上流决東
南埭以涸其城湟遂破塈閉内城城守又破之塈率死
士巷戰刀傷臂被執斷其首猶握拳奮起立踰時始仆
静江破邕守馬成旺及其子都統應騏以城降獨塈部
將婁鈐轄猶以二百五十人守月城不下阿爾哈雅笑
曰是何足攻圍之十餘日婁從壁上呼曰吾屬飢不能
出降苟賜之食當聽命乃遺之牛數頭米數斛一部將
開門取歸復閉壁大軍乘高視之兵皆分米炊未熟生
臠牛啖立盡鳴角伐鼓諸將以為出戰被甲以待婁乃
令所部人擁一火砲然之聲如雷霆震城城壞皆崩煙
氣漲天外兵多驚死者火息入視之灰燼無遺矣阿爾
哈雅盡坑其民分兵取鬱林尋蓉藤梧等州廣西提刑
鄧得遇聞静江破朝服南望拜辭投南流江而死帝
駐於惠州之甲子門遣倪宙奉表詣元軍請降索多命
其子伯嘉努偕宙赴燕
端宗景炎二年春正月元兵破汀關文天祥欲據城拒
敵汀守黃去疾聞車駕航海擁兵有異志天祥乃移軍
漳州時趙孟濚等軍還惟吴浚不至未幾浚與去疾降
元二月元兵入廣州遂陷廣東諸郡吴浚既降元
因至漳州說文天祥降天祥責以大義斬之元兵引
還留潜說友為福州宣慰使王積翁副之時北方有警
元主召諸將班師凡諸將及淮兵在福安者命李雄綂
之三月文天祥復梅州陳瓚起兵復興化軍瓚文
龍從子也舉兵誅林華復其城夏四月廣東制置使
張鎮孫復廣州五月張世傑復潮州文天祥引兵自
梅州出江西吉贛兵皆會之遂復會昌縣淮人張德
興與淮西野人原寨劉源等起兵興復司空山民傅高
舉兵應之遂復黃州夀昌軍用景炎正朔元賈居貞使
湖北宣慰使鄭鼎將兵拒之鼎言鄂之大姓皆與高通
請先除之以絶禍本居貞不可鼎將行留其所善部將
曰聞吾還軍汝舉烽城樓内外合發當盡殺城中大姓
鼎與德興遇於樊口戰敗溺死六月辛酉文天祥敗
元軍於雩都秋七月文天祥遣趙時賞等分道復吉
贛諸縣遂圍贛州衡山人趙璠撫州人何時皆起兵應
之乙巳張世傑以元軍既退自將淮兵討蒲夀庚時
汀漳諸劇盜陳弔眼及許夫人所統諸峒畬賊皆會兵
勢稍振夀庚閉城自守世傑遂傳檄諸路陳瓚起家丁
民義五百人應世傑世傑遣將高日新復邵武軍淮
兵在福州者謀殺王積翁以應張世傑事覺皆為積翁
所殺八月元李恒遣兵援贛而自將攻文天祥於興
國天祥不意恒猝至遣兵戰鍾步不利時鄒㵯聚兵數
萬於永豐天祥引兵就之會㵯兵先潰恒追天祥至萬
石嶺及之鞏信以短兵接戰恒駭其以寡敵衆疑有伏
斂兵不進信坐巨石餘卒侍左右箭雨集屹不動恒從
間道就視之創被體而死不仆天祥至空阬兵潰趙時
賞坐肩輿後元軍問為誰時賞曰我姓文衆以為天祥
禽之恒遍求俘虜人識認有曰此趙督參時賞也天祥
由是得與杜滸鄒㵯乘騎逸去至循州散兵頗集天祥
妻子及幕僚客將皆被執時賞至隆興奮罵不屈僚屬
有係累至者輒麾去云小小僉廳官耳執之何為得脫
者甚衆臨刑劉洙頗自辯時賞叱曰死耳何必然於是
被執者皆死恒送天祥妻子家屬於燕二子死於道
九月戊申元將伊德默色陷邵武軍入福州帝舟次廣
之淺灣元主詔托爾楚與李恒吕師䕫等以步卒入大
庾嶺蒙固岱索多蒲夀庚及元帥劉深等以舟師下海
合追二王張世傑使謝洪永進攻泉州南門不利蒲
夀庚復陰賂餘軍攻城不力得間道求救於索多至是
索多來援世傑解圍還淺灣元遣昂吉爾等將兵襲
司空山寨破之黃州復陷殺張德興執其三子以去傅
高變姓名出走尋被獲死之冬十月以陸秀夫同僉
書樞密院事秀夫之謫張世傑譲陳宜中曰此何如時
動以臺諫論人宜中惶恐亟召秀夫還行朝時播越海
濱庶事疎略楊太妃垂簾與羣臣語猶自稱奴每時節
朝會獨秀夫儼然正笏立如治朝或時在行中凄然泣
下以朝衣抆淚衣盡濕左右無不悲慟者甲辰元索
多至興化陳瓚閉城堅守索多臨城攻之矢石雨下乃
造雲梯砲石攻破其城瓚以死自誓巷戰終日獲瓚車
裂之屠其民血流有聲十一月元將托爾楚初令索多
取道泉州泛海會於廣之富場索多既取興化軍及漳
州進攻潮州守臣馬發竭力拒守索多恐失期乃舍之
而去至惠州與吕師䕫合軍趨廣州制置使張鎮孫及
侍郎譚應斗以城降托爾楚遂夷廣州城元將劉深攻
帝於淺灣張世傑戰不利奉帝走秀山至井澳陳宜中
遁入占城遂不反十二月丙子帝至井澳颶風大作
舟敗幾溺帝驚悸成疾旬餘諸兵士稍集死者過半
元劉深襲井澳帝奔謝女峽復入海至七里洋欲往占
城不果
三年二月帝舟還廣州元將托爾楚令索多還攻潮州知
州馬發城守益備索多塞塹填濠造雲梯鵝車日夜急
攻發潜遣人焚之凡相距二十餘日而敗發死之索多
屠其民三月元倪宙至燕元主召托爾楚等北還議二
王事宜乃留索多蒲夀庚行省事於福州鎮撫瀕海諸
郡文天祥以帝璧及母在惠州乃趨之行收兵出海
豐縣遂次於麗江浦都統凌震及轉運判官王道夫
復廣州帝遷駐碙州曾淵子至自雷州以為參知
政事廣西宣諭使時淵子起兵據雷州元兵諭降不聽
進兵攻之淵子奔至碙州遂有是命夏四月帝崩年
十一羣臣多欲散去陸秀夫曰度宗皇帝一子尚在將焉
置之古人有以一旅一成中興者今百官有司皆具士
卒數萬天若未欲絶宋此豈不可為國耶乃與衆共立
衞王年八歲矣方登壇禮畢御輦所向有黃龍自海中
見既入宫雲隂不見上大行皇帝廟號曰端宗楊太妃
仍同聽政陳宜中入占城日候其還朝宜中竟不至時
張世傑秉政而秀夫禆助之外籌軍旅内調工役凡有
述作盡出其手雖怱遽流離中猶日書大學章句以勸
講五月改是年為祥興元年乙酉升碙州為翔龍縣
遣張應科王用將兵取雷州應科與元兵三戰不利
用因降元六月張應科收兵復興元戰敗死張世傑
悉衆圍城城中絶糧士以草為食元史格漕欽廉高化
諸州糧以給之世傑引還帝遷居新會之厓山時六
軍所泊居雷化犬牙處而厓山在新會縣南八十里鉅
海中與奇石山相對立如兩扉潮汐之所出入也故有
鎮戍張世傑以為天險可扼以自固乃奉帝移駐遣人
入山伐木造行宫三十間軍屋三千間正殿曰慈元楊
太妃居之升廣州為祥興府時官民兵尚二十餘萬多
居於舟資糧取辦於廣右諸郡海外四州復刷人匠造
舟楫制器仗至十月始罷庚辰升廣州為翔龍府
元張弘範言張世傑復立廣王閩廣響應宜進取之元
主以弘範為蒙古漢軍都元帥賜寶劔專决軍事弘範
薦李恒自副從之弘範至揚州選將校發水陸之師二
萬分道而南元主復命托爾楚留後供軍費秋七月湖
南制置使張烈良及提刑劉應龍起兵以應厓山雷瓊
全永與潭屬縣之民周隆賀十二等咸應之大者衆數
萬小者不下數千元主命阿爾哈雅往討獲周隆賀十
二斬之烈良等舉宗及餘兵奔思州烏羅洞為元軍所
襲皆戰死阿爾哈雅略地海外甚猛唯瓊州安撫趙與
珞及冉安國黃之傑等率兵拒於白沙口相約固守以
死自誓日望援兵不至由是瓊南寧萬安吉陽諸州縣
及八蕃羅甸諸蠻皆附於元八月加文天祥少保信
國公張世傑越國公天祥聞帝即位上表自劾兵敗江
西之罪乞入朝優詔不許而加官爵天祥移書陸秀夫
曰天子幼冲宰相遁荒詔令皆出諸公之口豈得以游
詞相拒會軍中大疫士卒多死天祥母亦病沒詔起復
之天祥長子復亡家屬皆盡九月葬端宗皇帝於厓
山陵號永福冬十月元蒙古漢軍數路並進張弘範以
舟師由海道襲漳潮惠三州李恒以步騎由梅嶺襲廣州
阿爾哈雅遣人招安撫使趙與珞及冉安國黃之傑等
於瓊州不從率兵禦之十一月瓊州民作亂執趙與
珞等降於元與珞冉安國黃之傑皆死之李恒兵至
清遠王道夫迎戰大敗恒遂擊凌震又敗二人棄廣州
遁恒入廣州以待弘範十二月王道夫凌震攻廣州
與李恒復戰兵敗震走厓山與翟國秀軍合文天祥屯
潮陽鄒㵯劉子俊皆集師會之遂討劇盜陳懿劉興於
潮興死懿遁以海舟導張弘範兵濟潮陽天祥帥麾下
走海豐先鋒將張弘正追之天祥方飯五坡嶺弘正兵
突至衆不及戰天祥遂被執吞腦子不死鄒㵯自剄劉
子俊自詭為天祥冀元兵不窮追天祥可間走也别隊
執天祥至相遇於途各争真偽得實元遂烹子俊天祥
至潮陽見弘範左右命之拜天祥不屈弘範釋其縛以
客禮之天祥固請死弘範不許處之舟中求族屬被俘
者還之
帝昺祥興二年春正月元張弘範由潮陽港乘舟入海
至甲子門獲斥候將劉青顧凱知帝所在乃至厓山或
謂張世傑曰北兵以舟師塞海口則我不能進退盍往
據之幸而勝國之福也不勝猶可西走世傑恐久在海
中士卒離心動則必散乃曰頻年航海何時已乎今須
與决勝負遂焚行朝草市結大舶千餘作一字陣碇海
中中艫外舳貫以大索四周起樓棚如城堞奉帝居其
間為死計人皆危之厓山北淺舟膠不可進弘範由山
東轉而南入大洋與世傑之師相遇薄之且出騎兵斷
官軍汲路世傑舟堅不能動弘範乃舟載茅茨沃以膏
脂乘風縱火焚之世傑戰艦皆塗泥縛長木以拒火舟
不爇弘範無如之何時世傑有甥韓在元軍中弘範三
使韓招世傑世傑不從曰吾知降生且富貴但義不可
移耳因歴數古忠臣以答之弘範乃命文天祥為書招
世傑天祥曰吾不能捍父母乃教人叛父母可乎固命
之天祥書所過零丁洋詩與之其末有云人生自古誰
無死留取丹心照汗青弘範笑而置之弘範復遣人語
厓山士民曰汝陳丞相已去文丞相已執汝復欲何為
士民亦無叛者弘範又以舟師據海口世傑兵士茹乾
糧十餘日下掬海水飲之水醎飲即嘔泄兵士大困世
傑帥蘇劉義方興等旦夕大戰既而李恒自廣州以師
來會弘範合恒守厓山北二月都統制張達夜襲元
軍敗還癸未元張弘範乃四分其軍自將一軍相去
里許令諸將曰宋舟西艤厓山潮至必東急攻之聞吾
樂作乃戰違令者斬時黑氣出山西李恒乘早潮退攻
其北張世傑以淮兵殊死戰至午潮上元軍樂作世傑
以為且懈不設備弘範以舟攻其南世傑南北受敵兵
士皆疲不能復戰俄有一舟檣旗仆諸舟之檣旗皆仆
世傑知事去乃抽精兵入中軍諸軍大潰翟國秀凌震
等皆解甲降元元軍薄中軍會日暮風雨昏霧四塞咫
尺不相辯世傑遣小舟至帝所欲取帝至其舟中旋謀
遁去秀夫恐來舟不得免又慮為人所賣或被俘辱執
不肯赴秀夫因帝舟大且諸舟環結度不得出走乃先
驅其妻子入海謂帝曰國事至此陛下當為國死德祐
皇帝辱已甚陛下不可再辱即負帝同溺後宫諸臣從
死者其衆世傑乃與蘇劉義斷維奪港乘昏霧潰去餘
舟尚八百盡為弘範所得越七日尸浮海上者十餘萬
人元卒有求物尸間者遇一尸小而衣黃衣負詔書之
寶取寶以獻弘範弘範亟往求之已不獲矣遂以帝崩
報年九歲楊太后聞之撫膺大慟曰我忍死間關至此
者正為趙氏一塊肉耳今無望矣遂赴海死世傑葬之
海濱世傑將赴占城土豪強之還廣東乃回舟&KR0712;南恩
之海陵山散潰稍集議入廣颶風大作將士勸世傑登
岸世傑曰無以為也登舵樓露香祝曰我為趙氏亦已
至矣一君亡復立一君今又亡我未死者庶幾敵兵退
别立趙氏以存祀耳今若此豈天意耶風濤愈甚世傑
墮水溺死史臣曰宋雖起於用武功成治定之後以
仁傳家然仁之弊失於弱中世有欲自強以革其弊用
乖其方馴至棼擾建炎而後土宇分裂猶能六主百五
十年而後亡豈非禮義足以維持君子之志恩惠足以
固結黎庶之心歟所可恨者嗣主昏庸奸臣接迹馴至
大命以傾雖有善者亦末如之何區區奉二王為海上
之謀固無救於亡然人臣忠於所事而至於斯其亦可
悲也夫初元兵入蜀惟重慶久不下張珏自合州遣
兵復瀘涪二州數與元兵戰元巴哈汪良臣等既陷重
慶命李德輝為書與張珏曰君之為臣不親於宋之子
孫合州為州不大於宋之天下珏不答巴哈至城下營
浮屠造梯衝將攻之珏悉衆與良臣鏖戰良臣身中四
矢明日督戰益急珏與伊蘇岱爾戰扶桑埧元兵從後
合擊之珏兵大潰其夜都統趙安以城降珏率兵巷戰
不支歸索鴆飲不得乃順流走涪巴哈遣舟師邀之被
執至安西解弓絃自經死
文謝之死
帝昺祥興二年二月厓山破張弘範等置酒大會謂文
天祥曰國亡丞相忠孝盡矣能改心以事宋者事今將
不失為宰相也天祥泫然出涕曰國亡不能救為人臣
者死有餘罪况敢逃其死而貳其心乎弘範義之遣使
護送天祥赴燕道經吉州痛恨不食八日猶生乃復食
十月至燕館人供張甚盛天祥不寢處坐達旦遂移
兵馬司設卒守之既而丞相博囉等召見於樞密院天
祥入長揖欲使跪天祥曰南之揖北之跪予南人行南
禮可贅跪乎博囉叱左右曳之地或抑項或扼其背天
祥不屈仰首言曰天下事有興有廢自古帝王以及將
相滅亡誅戮何代無之天祥今日忠於宋氏以至於此
願蚤求死博囉曰汝謂有興有廢且問盤古帝王至今
日幾帝幾王一一為我言之天祥曰一部十七史從何
處說起吾今日非應博學宏詞神童科何暇汎論博囉
曰汝不肯說興廢事且道自古以來有以宗廟土地與
人而復逃者乎天祥曰奉國與人是賣國之臣也賣國
者有所利而為之必不去去者必非賣國者也予前辭
宰相不拜奉使軍前尋被拘執已而有賊臣獻國國亡
當死所以不死者以度宗二子在浙東老母在廣故耳
博囉曰棄德祐嗣君而立二王忠乎天祥曰當此之時
社稷為重君為輕吾别立君為宗廟社稷計也從懷愍
而北者非忠從元帝為忠從徽欽而北者非忠從高宗
為忠博囉語塞忽曰晉元帝宋高宗皆有所受命二王
立不以正簒也天祥曰景炎乃度宗長子德祐親兄不
可謂不正登極於德祐去位之後不可謂簒陳丞相以
太皇命奉二王出宫不可謂無所受命博囉等皆無辭
但以無受命為解天祥曰天與之人歸之雖無傳授之
命推戴擁立亦何不可博囉怒曰爾立二王竟成何功
天祥曰立君以存宗社存一日則盡臣子一日之責何
功之有曰既知其不可何必為天祥曰父母有疾雖不
可為無不下藥之理盡吾心焉不救則天命也今日天
祥至此有死而已何必多言博囉欲殺之而元主及大
臣不可弘範病中亦表奏天祥忠於所事欲釋勿殺乃
囚之元至元十九年十二月殺宋丞相文天祥先是
天祥留燕三年坐卧一小樓足不履地時帝求南人有
才者甚急王積翁薦之帝即遣積翁諭旨欲用之天祥
曰國亡吾分一死耳倘緣寬假得一黃冠歸故鄉他日
以方外備顧問可也若遽官之非直亡國之大夫不可
與圖存舉其平生而盡棄之將焉用我積翁欲令宋官
謝昌言等十人請釋為道士留夢炎不可曰天祥出復
號召江南置吾十人於何地事遂寢帝知其不可屈議
將釋之有以天祥起兵江西事為言者乃不果釋至是
有閩僧言土星犯帝座疑有變未幾中山有狂人自稱
宋主有衆千人欲取文丞相京城亦有中山薛保住上
匿名書言某日燒蓑城葦率兩翼兵為亂丞相可無憂
者朝廷疑之遂撤蓑城葦遷瀛國公及宋宗室於上都
疑丞相為天祥乃詔天祥入諭之曰汝移所以事宋者
事我當以汝為相矣天祥曰天祥為宰相安事二姓願
賜之一死足矣帝猶未忍遽麾之退左右立贊從其請
遂詔殺之於都城之柴市天祥臨刑從容謂吏卒曰吾
事畢矣南向再拜死年四十七其衣帶中有贊曰孔曰
成仁孟曰取義惟其義盡所以仁至讀聖賢書所學何
事而今而後庶幾無愧其妻歐陽氏收其尸面如生天
祥為人豐頥兩目烱然博學善論事作文未嘗起草尤
長於詩居獄四年忠義之氣一著於詩歌累數十百篇
至是兵馬司籍所存上之觀者無不流淚悲慟有得其
一履者亦寶藏之尋有義士張毅甫者負其骨歸葬吉
州適家人自廣東奉其母曾夫人之柩同日至城下以
為忠孝所感云初天祥開督府置僚屬一時知名者四
十餘人而遙請號令稱幕府文武士者不可悉數然皆
一念向正至死靡悔廬陵鄧光薦曰天祥奉詔勤王獨
行其志屢躓而愈奮故其軍日敗勢日蹙而歸附日衆
從之者沉家亡族而不悔雖人心向中國思趙氏亦由
天祥之神氣意度足以感悟之也史臣曰自古志士
欲信大義於天下者不以成敗利鈍動其心君子命之
曰仁以其合天理之正即人心之安耳宋德祐亡矣文
天祥奉兩孱主崎嶇嶺海以圖興復兵敗身執終不可
屈而從容伏鑕就死如歸是其所欲有甚於生者可不
謂之仁哉許有壬曰宋養士三百年得人之盛軼漢唐
而過之及天命已去文天祥萬變不渝一旦就義光明
俊偉俯視一世祼將膚敏之士不知為何物也宋之亡
守節不屈者有之未有有為若天祥者事固不可以成
敗論也二十五年夏四月徵故宋江西招諭使謝枋
得初枋得遁入建陽時程鉅夫至江南訪求人才薦宋
遺士三十人枋得亦在列枋得方居母喪遺書鉅夫曰
大元制世民物一新宋室孤臣只欠一死枋得所以不
死者九十三歲之母在堂耳罪大惡極天不勦厥命而
奪其所恃以為命枋得自今無意人間事矣當執事薦
士時豈知枋得有母之喪衰絰之服不可入公門稽之
古禮子有父母之喪君命三年不過其門所以教天下
之孝也傳曰求忠臣必於孝子之門為人臣不盡孝於
家而能忠於國者未之有也枋得親喪未克葬持服未
三年若違禮背法從郡縣之令順執事之意其為不孝
莫大焉語曰人豈不自知枋得自知不才久矣亡國之
大夫不可以圖存李左車猶能言之况稍知詩書識義
理者乎淳祐甲辰丞相史嵩之父沒天子詔起復嵩之
雖不來太學生叩閽而攻之其詞曰天子當為國家扶
綱常為天地立人極奪情非令典起復非美名朝臣惟
徐元杰上疏主正論力勸君父宜令嵩之終三年喪人
心天理不可冺滅咸淳甲戌而後不復有禮法矣賈似
道起復為平章徐直方起復為尚書陳宜中起復為宰
相劉黼起復為執政三綱四維一朝斷絶此生靈所以
為肉為血宋之所以為肉為血也豈非後車之明鑒乎
忠臣論事必識大體君子取人先觀大節執事不可稱
匪其人而孤大元求才之意枋得不可進不以禮而誤
執事知人之明既而留夢炎亦薦之枋得復遺書夢炎
曰江南人才未有如今日之可恥春秋以下人物本不
足道今欲求一人如吕飴甥程嬰杵臼厮養卒不可得
也紂之亡也以八百國之精兵而不敢抗夷齊之正論
武王太公凜凜無所容急以興滅繼絶謝天下殷之後
遂與周並立使三監淮夷不叛武庚必不死殷命必不
黜夫女真之待二帝亦慘矣王倫一押邪無賴市井小
人謂梓宫可還太后可歸終則二事皆符其言今一王
倫且無之則江南無人才可見也今吾年六十餘矣所
欠一死耳豈復有他志哉終不行二十六年夏四月
福建參知政事魏天祐執宋謝枋得至燕不屈死之初
天祐見時方以求才為急欲薦枋得為功使其友趙孟
&KR1320;誘枋得入城與之言坐而不對或嫚言無禮天祐不
能堪乃譲曰封疆之臣當死封疆安仁之敗何以不死
枋得曰程嬰公孫杵臼二人皆忠於趙一死於十五年
之前一死於十五年之後萬世之下皆不失為忠臣王
莽簒漢十四年龔勝乃餓死亦不失為忠臣司馬子長
云死有重於泰山有輕於鴻毛參政豈足知此天祐怒
逼之北行枋得以死自誓自離嘉興即不食二十餘日
不死乃復食既渡采石惟茹少蔬果積數月困殆是月
朔日至燕問太后攅所及瀛國所在再拜慟哭已而疾
甚遷憫忠寺見壁間曹娥碑泣曰小女子猶爾吾豈不
汝若哉留夢炎使醫持藥雜米飲進之枋得怒擲之於
地不食五日死子定之獲骨歸葬信州枋得天資嚴厲
雅負奇氣風岸孤峭不能與世軒輊而以天時人事推
宋必亡於二十年後每論樂毅申包胥張良諸葛亮事
常若有千古之憤者而以植世教立民彝為任富貴貧
賤一不動其中初枋得之北行也貧苦已甚衣結履穿
人有嘗德之者賙以金帛辭不受又為詩别其門人故
友時以為讀其辭見其心慨慷激烈真可以使頑夫廉
懦夫立云
宋史紀事本末卷二十八
