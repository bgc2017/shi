宋史紀事本末卷二十二
明馮琦原編
陳邦瞻增輯
兩朝内禪(孝宗光宗寧宗廟議陵議附)
孝宗淳熙十四年九月癸卯太上皇有疾冬十月辛
未帝罷朝侍疾赦乙亥太上皇崩於德夀殿遺詔太
上皇后改稱皇太后帝號痛擗踊謂宰臣王淮等曰晉
孝武魏孝文實行三年喪服何妨聽政司馬光通鑑所
載甚詳淮對曰晉武雖有此意後來在宫中止用深衣
練冠帝曰當時羣臣不能將順其美光所以議之自我
作古何害辛巳詔曰太上皇帝奄棄至養朕當衰服三
年羣臣自遵易月之令可令有司討論儀制以聞尤袤
典禮定大行皇帝廟號高宗翰林學士洪邁獨請號世
祖袤率禮官顔師魯等奏曰宗廟之制祖有功宗有德
藝祖規創大業為宋太祖太宗混一區夏為宋太宗自
真宗至欽宗聖聖相傳廟制一定萬世不易在禮子為
父屈示有尊也太上親為徽宗子子為祖父為宗失昭
穆之序議者不過以漢光武為比光武以長沙王後布
衣崛起不與哀平相繼其稱無嫌太上中興雖同光武
然實繼徽宗正統以子繼父非光武比將來祔廟在徽
宗下而稱祖恐在天之靈有所不安詔羣臣集議袤上
議如初邁論遂屈詔從禮官議衆論紛然會禮部太常
寺亦同主高宗謂本朝創業中興皆在商丘取商高宗
實為有證遂從初議乙酉百官五上表請帝還内不許
戊子帝衰絰御素輦還内十一月己亥帝始以白布
巾袍視事於延和殿朔望詣德壽宫則衰絰而杖如初
因詔太子參决庶務於議事堂左諭德尤袤言於太子
曰大權所在天下之所爭趨甚可懼也願殿下事無大
小一取上旨而後行情無厚薄一付衆議而後定又曰
儲副之位止於侍膳問安不交外事撫軍監國自漢至
今多出權宜事權不一動有觸礙乞俟祔廟之後便行
懇辭以彰殿下令德庚子皇太子三辭參决不許辛丑
帝詣德壽宫禫祭百官釋服甲辰羣臣三上表請御殿
聽政詔俟過祔廟
十五年春正月丁酉朔詣德壽宫几筵行禮三月庚
子上大行太上皇諡曰聖神武文憲孝皇帝廟號高宗
用翰林學士洪邁議以吕頥浩趙鼎韓世忠張俊配享
高宗廟庭秘書少監楊萬里以張浚有社稷功請用浚
配享不聽丙寅權攢高宗於永思陵夏四月壬申
帝親行奉迎虞主之禮自是七虞八虞九虞卒哭奉辭
皆如之丙戌祔高宗主於太廟詔曰朕比下令欲衰絰
三年羣臣屢請御殿易服故以布素視事内殿雖有俟
過祔廟勉從所請之詔然稽諸典禮心實未安行之終
制乃為近古宜體至意勿復有請
十六年春正月丙申以周必大留正為左右丞相帝自
高宗崩即欲傳位太子嘗諭必大曰禮莫重於祀宗廟
而孟享多以病分詣孝莫大於執喪而不得日至德壽
宫朕將退休矣因密賜紹興傳位親札於必大命預草
詔專以奉几筵以畢高宗三年之制而進必大為首相
乙巳皇太后移御慈福宫更德壽宫為重華宫二
月壬戌下詔傳位於皇太子太子即位帝素服退居於
重華宫辛未尊帝為壽皇聖帝皇后為壽成皇后皇太
后為壽聖皇太后大赦立皇后李氏后安陽人慶遠
節度使道之女也道帥湖北聞道士皇甫坦善相人出
諸女拜之坦見后驚不敢受拜曰此女當母天下坦言
於高宗遂聘為恭王妃性悍妬嘗訴帝左右於高宗及
壽皇高宗不懌謂吳后曰是婦將種吾為皇甫坦所誤
壽皇亦屢訓敇令以皇太后為法不然行當廢汝后疑
其說出於太后憾之至是立為后三月己亥子擴進
封嘉王李后所生也
光宗紹熙元年春正月丙辰帝朝壽皇於重華宫二
年十一月辛未帝有事於太廟后殺貴妃黃氏初帝欲
誅宦者近習懼遂謀離間三宫帝疑之不能自解會帝
得心疾夀皇購得良藥欲因帝至宫授之宦者遂訴於
皇后曰太上合藥一丸俟宫車過即投藥萬一不虞奈
宗社何李后覘藥實有心銜之頃之内宴后請立嘉王
擴為太子夀皇不許后曰妾六禮所聘嘉王妾親生也
何為不可夀皇大怒后退持嘉王泣訴於帝謂夀皇有
廢立意帝惑之遂不朝夀皇一日帝浣手宫中覩宫人
手白悅之他日后遣人送食合於帝啟之則宫人兩手
也至是以黃貴妃有寵因帝祭太廟宿齋宫后殺貴妃
以暴卒聞壬申冬至郊合祭天地風雨大作黃壇燭盡
滅不能成禮而罷帝既聞貴妃卒又值此變震懼增疾
不視朝政事多决於后后益驕恣夀皇聞帝疾亟往南
内視之且責后后怨益深
三年春正月乙巳朔帝有疾不視朝三月辛巳帝疾
稍愈始御延和殿聽政以子濤為安定郡王帝自有疾
重華温凊之禮以及誕辰節序屢以夀皇傳旨而免至
是宰輔百官下至韋布之士以過宫為請者甚衆至有
扣頭引裾號泣而諫者帝為開悟有翻然夙駕之意既
而不果行都人始以為憂夏四月戊午帝始朝重華
宫五月帝有疾不視朝十一月丙戌日南至丞相
留正帥百官詣重華宫稱賀兵部尚書羅點給事中尤
袤中書舍人黃裳御史黃度郎官葉適等上疏請帝朝
重華宫不從秘書郎彭龜年復上言夀皇之事高宗備
極子道此陛下所親睹也况夀皇今日止有陛下一人
聖心拳拳不言可知特遇過宫日分陛下或遲其行則
夀皇不容不降免到宫之旨蓋為陛下辭責於人使人
不得以竊議陛下其心非不願陛下之來自古人君處
骨肉之間多不與外臣謀而與小人謀之所以交鬭日
深疑隙日大今日兩宫萬萬無此然臣所憂者外無韓
琦富弼吕誨司馬光之臣而小人之中已有任守忠者
在焉惟陛下裁察又言使陛下虧過宫定省之禮皆左
右小人間諜之罪宰執侍從但能推父子之愛調停重
華臺諫但能仗父子之義責望人主至於疑間之根盤
固不去曾無一語及之今内侍間諜兩宫者固非一人
獨陳源在夀皇朝得罪至重近復進用外人皆謂離間
之機必自源始宜亟發威斷首逐陳源然後肅命鑾輿
負罪引慝以謝夀皇使父子懽然宗社有永不亦幸歟
龜年又以書誚趙汝愚汝愚入對往復規諫帝意乃悟
汝愚更屬嗣秀王伯圭調護於是兩宫之情始通辛卯
帝朝重華宫皇后繼至從容竟日而還都人大悅是
月皇后歸謁家廟推恩使臣鄧從訓等一百八十人
四年春正月己巳朔帝朝重華宫三月辛巳以趙汝
愚同知樞密院事御史汪義端與汝愚有隙上言高宗
聖訓不用宗室為宰執汝愚楚王元佐七世孫不宜用
之汝愚亦力辭不許命當制學士申諭上意而黜義端
汝愚乃拜命五月己巳親策禮部進士問禮樂刑政
之要陳亮以君道師道對且曰臣竊嘆陛下於夀皇涖
政二十有八年之間寧有一政一事之不在聖懷而問
安視寝之餘所以察詞而觀色因此而得彼者其端甚
衆亦既得其機要而見諸施行矣豈徒一月四朝為京
邑之美觀也哉上得之大喜以為善處人父子之間擢
為第一秋七月壬午以趙汝愚知樞密院事九月
庚午重陽節百官上夀請帝朝重華宫不聽而召内侍
陳源為押班中書舍人陳傅良不草詞且上疏曰陛下
之不過重華宫者特誤有所疑而積憂成疾以至此爾
臣嘗即陛下之心反覆論之竊自謂深切陛下亦既許
之矣未既中變以誤為實而開無端之釁以疑為真而
成不療之疾是陛下自貽禍也給事中謝深甫言父子
至親天理昭然太上之愛陛下亦猶陛下之愛嘉王太
上春秋高千秋萬歲後陛下何以見天下帝感悟趨命
駕往朝百官班立以俟帝出至御屏后挽留帝入曰天
寒官家且飲酒百僚侍衛相顧莫敢言傅良趨進引帝
裾請毋入因至屏後后叱曰此何地秀才欲斫頭耶傅
良痛哭於庭后使人問曰此何理也傅良曰子諫父不
聽則號泣而隨之后益怒遂傳旨罷還内傅良下殿徑
行詔改秘閣修撰不受於是著作郎沈有開秘書郎彭
龜年禮部侍郎倪思國子錄王介等皆上疏請朝不從
會上召嘉王倪思言夀皇欲見陛下亦猶陛下之於嘉
王也上為動容時李后寖與政思進講姜氏會齊侯於
濼因奏言人主治國必自齊家始家之不能齊者不能
防其漸也始於褻狎終於恣横至於隂陽易位内外無
别甚至離間父子漢之吕氏唐之武韋幾至亂亡不但
魯莊公也帝悚然趙汝愚同侍經筵退語人曰讜直如
此吾黨不逮也上怒思出知紹興府冬十月工部尚
書趙彦逾等上書重華宫乞會慶節勿降旨免朝夀皇
曰朕自秋涼以來思與皇帝相見卿等奏疏已令進御
前矣及會慶節帝復稱疾不朝丞相以下皆上疏自劾
乞罷黜嘉王府翊善黃裳請誅内侍楊舜卿彭龜年奏
言臣所居之官以記注人君言動為職車駕不過宫問
安如此書者殆數十矣恐非所以示後又言陛下誤以
臣充嘉王府講讀官正欲臣等教以君臣父子之道臣
聞有身教有言教陛下以身教臣以言教者也言豈若
身之切哉是時太學生汪安仁等二百一十八人亦上
書請朝重華宫皆不報十一月趙彦逾復力請帝朝
重華宫帝始往朝尚書左選郎官葉適奏自今宜於過
宫之日令宰執侍從先詣起居異時兩宫聖意有難言
者自可因此傳致則責任有歸不可復使近習小人增
損語言以生疑惑不聽
五年春正月癸酉夀皇不豫夏四月夀皇疾浸革羣
臣數請帝問疾重華宫皆不報帝與皇后幸玉津園兵
部尚書羅點請先過重華宫且曰陛下為夀皇子四十
餘年無一間言止緣初郊違豫夀皇嘗至南内督過左
右之人自此讒間遂生憂疑以臣觀之夀皇與天下相
忘久矣今大臣同心輔政百執事奉法循理宗室戚里
三軍百姓皆無貳志設有間離誅之不疑乃若深居不
出久虧子道衆口謗讟禍患將作不可以不慮帝曰卿
等可為朕調護之侍講黃裳對曰父子之親何俟調護
點曰陛下一出即當釋然帝猶未許點乃率講官言之
帝曰朕心未嘗不思夀皇點曰陛下久闕定省雖有此
心何以自白起居舍人彭龜年連疏請對不報屬帝視
朝龜年不離班位伏地扣額血流漬甃帝曰素知卿忠
直欲何言龜年奏今日事何大於過宫余端禮因曰扣
額龍墀曲致忠懇臣子至此豈得已耶帝曰知之然猶
不往羣臣上疏請者相繼帝將以癸丑日朝至期丞相
以下入宫門俟日昃帝復辭以疾於是羣臣請斥罷者
百餘人詔不許秘書少監孫逢吉等再上疏以請陳傅
良請以親王執政一人充重華宫使臺諫交章劾内侍
陳源楊舜卿林億年離間之罪請逐之不報五月夀
皇疾大漸欲一見帝數顧視左右陳傅良以帝不往重
華宫乃繳上告敇出城待罪丞相留正等率宰執進諫
帝拂衣起正引帝裾諫羅點進曰夀皇疾勢已危不及
今一見後悔何及羣臣隨帝入至福寧殿内侍闔門痛
哭而出越二日正等又請入對帝令知閣門事韓侂胄
傳旨云宰執並出正等俱出至浙江亭待罪夀皇聞之
憂甚侂胄奏曰昨傳旨宰執出殿門今乃出都門請自
往宣押入城於是正及趙汝愚等復還第明日帝召羅
點入對點言前日迫切獻忠舉措失禮陛下赦而不誅
然引裾亦故事也帝曰引裾可也何得輒入宫禁乎點
引辛毘事以謝且曰夀皇止有一子既付神器惟恐見
之不速耳從官及彭龜年黃裳沈有開奏乞令嘉王詣
重華宫問疾許之王至宫夀皇為之感動六月戊戌
夜夀皇崩年六十八是夕重華宫内侍訃於宰執私第
趙汝愚恐帝疑惑不出視朝持其劄不上次日帝視朝
汝愚以聞因請詣重華宫成禮帝許之至日昃不出大
宗正丞李大性上疏言今日之事顛倒舛逆况金使祭
奠當引見於北宫素帷不知是時猶可以不出乎檀弓
曰成人有兄死不為衰者聞子臯將為成宰遂為衰成
人曰兄則死而子臯為之衰蓋言成人畏子臯之來方
為制服乃子臯為之非為兄也若陛下必待使來然後
執喪則恐貽譏中外豈特如成人而已哉宰相乃率百
官詣重華宫發喪將成服留正與汝愚議介少傅吳琚
請夀聖太后垂簾暫主喪事太后不許正等附奏云臣
等連日造南内請對不獲累上疏不得報今當率百官
恭請若皇帝不出百官相與慟哭於宫門恐人情騷動
為社稷憂乞太后降旨以皇帝有疾暫就宫中成服然
喪不可以無主祝文稱孝子嗣皇帝宰臣不敢代行太
后夀皇之母也請攝行祭禮太后許之史臣曰高宗
以公天下之心擇太祖之後而立之乃得孝宗之賢聰
明英毅卓然為南渡諸帝稱首即位之初銳志恢復重
違高宗之命不輕出師又值金國平治無隙可乘然易
表為書正敵國禮減去歲幣以定隣好金人易宋之心
至是亦寖異於前日故世宗每戒羣臣積錢榖謹邊備
蓋忌帝之將有為也惜帝用兵之志弗遂而終自古人
君起自外藩入繼大統而能盡宫庭之孝未有若帝者
終喪三年又能却羣臣之請而力行之廟號孝宗其無
愧矣
乙巳尊夀聖皇太后為太皇太后夀成皇后為皇太后
丁未葉適言於留正曰帝疾而不執喪將何辭以謝天
下今嘉王長若預建參决則疑謗釋矣正從之率宰執
入奏云皇子嘉王仁孝夙成宜早正儲位以安人心不
報越六日又請帝批云甚好明日宰執同擬旨以進乞
帝親批付學士院降詔是夕御劄付丞相云歴事歲久
念欲退閒正得之大懼秋七月辛酉留正因朝佯仆
於庭即出國門上表請老且云陛下速回淵鑒追悟前
非漸收人心庶保國祚初正始議帝以疾未克主喪宜
立皇太子監國若未倦勤當復明辟設議内禪太子可
即位而趙汝愚請以太皇太后旨禪位嘉王正謂建儲
詔未下遽及此他日必難處與汝愚異遂以肩輿五鼓
遁去甲子太皇太后詔嘉王擴成服即位尊帝為太
上皇帝皇后為太上皇后時留正既去人心益搖會帝
臨朝忽仆於地趙汝愚憂危不知所出徐誼以書誚汝
愚曰自古人臣為忠則忠為姦則姦忠姦雜而能濟者
未之有也公内雖心惕外欲坐觀非雜之謂歟國家安
危在此一舉汝愚問策安出誼曰此大事非憲聖太后
命不可知閣門事韓侂胄琦五世孫憲聖女弟之子也
同里蔡必勝與侂胄同在閣門可因必勝招之侂胄至
汝愚以内禪議遣侂胄請於太后侂胄因所善内侍張
宗尹以奏太后不獲命明日往又不獲命逡巡將退内
侍關禮見而問之侂胄具述汝愚意禮令少俟入見太
后而泣太后問故禮對曰聖人讀書萬卷亦嘗見有如
此時而保無亂者乎太后曰此非汝所知禮曰此事人
人知之今丞相巳出所賴者趙知院旦夕亦去矣言與
淚俱下太后驚曰知院同姓事體與他人異乃亦去乎
禮曰知院未去非但以同姓故以太皇太后為可恃耳
今定大計而不獲命勢不得不去去將如天下何太后
因問侂胄安在禮曰臣已留其俟命太后曰事順則可
令諭好為之禮報侂胄且云來早太后於夀皇梓宫前
垂簾引執政侂胄復命日已向夕汝愚始以其事語陳
騤余端禮亟命殿帥郭杲等夜以兵分衛南北内關禮
使傅昌朝密製黃袍是日嘉王謁告不入臨時將禫祭
汝愚曰禫祭重事王不可不出翌日甲子羣臣入王亦
入汝愚率百官詣梓宫前太后垂簾汝愚率同列再拜
奏皇帝疾未能執喪臣等乞立皇子嘉王為太子以繫
人心皇帝批出有甚好二字繼有念欲退閒之旨取太
皇太后處分太后曰既有御筆相公當奉行汝愚曰兹
事重大播之天下書之史冊須議一指揮太后允諾汝
愚袖出所擬太后指揮以進云皇帝以疾至今未能執
喪曾有御筆欲自退閒皇子嘉王擴可即皇帝位尊皇
帝為太上皇帝皇后為太上皇后太后覽畢曰甚善汝
愚奏自今臣等有合奏事當取嗣君處分然恐兩宫父
子間有難處者須煩太后主張又奏上皇疾未平驟聞
此事不無驚疑乞令都知楊舜卿提舉本宫任其責遂
召舜卿至簾前面諭之太后乃命汝愚以旨諭皇子即
位皇子固辭曰恐負不孝名汝愚奏天子當以安社稷
定國家為孝今中外人人憂亂萬一變生置太上皇何
地衆扶皇子入素幄被黃袍方却立未坐汝愚率同列
再拜皇子詣几筵奠哭盡哀須臾立仗訖催百官班皇
子衰服出就重華殿東廡素幄立内侍扶掖登御座百
官起居訖行禫祭禮命舜卿往南内請八寶初猶靳與
舜卿傳奏皇子即位乃得寶出汝愚即喪次召還留正
尋詔即以寝殿為泰安宫以奉上皇民心悦懌中外晏
然汝愚力也乙亥侍御史章穎等劾内侍林億年陳
源楊舜卿詔奪舜卿官億年常州居住源撫州居住
冬十月庚寅更號泰安宫為夀康宫閏月庚申詔議
祧廟時以孝宗祔廟議宗廟迭毁之制孫逢吉曹三復
皆請併祧僖順翼宣四祖祧主宜有所歸自太祖首尊
四祖之廟治平間以世數寖遠請遷僖祖於夾室後王
安石等奏僖祖有廟與稷契無異請復其舊至是趙汝
愚雅不以復祀僖祖為然侍從多從其說吏部尚書鄭
僑欲且祧宣祖而祔孝宗侍講朱熹以為藏之夾室則
是以子孫之主下藏於子孫之夾室又擬為廟制以為
物豈有無本而生者廟堂不以聞乃毁撤僖宣廟室更
創别廟以奉四祖十一月辛亥詔行孝宗皇帝三年
喪先是有司請於易月之外用漆紗淺黃之制時朱熹
在講筵奏言自漢文短喪歴代因之天子遂無三年之
喪為父且然則嫡孫承重可知人紀廢壞三綱不明千
有餘年莫能釐正夀皇聖帝至性以日易月之外猶執
通喪朝衣朝冠皆用大布所宜著在方策為萬世法程
陛下以世嫡承大統承重之服著在禮律宜遵夀皇已
行之法一時倉卒不及詳擬遂用漆紗淺黃之服使夀
皇已行之禮舉而復墜臣竊痛之然既往之事不及追
改啟殯發引禮當復用初喪之服至是詔遵用三年之
制中外百官皆以涼衫視事蓋用熹言也乙卯攢孝
宗於永阜陵先是趙彦逾按視孝宗山陵以為土肉淺
薄下有水石孫逢吉覆按乞别求吉兆詔集議朱熹上
議状言夀皇聖德衣冠之藏當博求名山不宜偏信臺
史委之水泉沙礫之中不報
寧宗慶元六年六月乙酉太上皇后李氏崩諡曰慈懿
八月辛卯太上皇帝崩廟號光宗史臣曰光宗幼有
令聞嚮用儒雅即位之初總權綱屏嬖倖薄賦寬刑有
可觀者及夫宫闈妬悍閹寺交搆驚憂致疾孝養曰怠
孝宗之業衰矣
韓侂胄專政
光宗紹熙五年秋七月甲子皇子擴即位乙丑立皇
后韓氏后琦六世孫父曰同卿侂胄則其季父也被選
入宫能順適兩宫意遂歸嘉王邸至是立為后己巳
以趙汝愚兼權參知政事汝愚首裁抑僥倖收召四方
知名之士中外引領望治己亥復召留正赴都堂治
事趙汝愚乞免兼參知政事乃拜右丞相汝愚辭曰同
姓之卿不幸處君臣之變敢言功乎戊寅加殿前都
指揮使郭杲為武寧軍節度使辛巳以趙汝愚為樞密
使壬午以韓侂胄為汝州防禦使初侂胄欲推定策功
意望節鉞汝愚曰吾宗臣汝外戚也豈可言功惟爪牙
之臣則當推賞乃加杲節鉞但遷侂胄防禦使侂胄大
失望然以傳逹詔旨浸見親幸時時乘間竊弄威福知
臨安府徐誼告汝愚曰侂胄異時必為國患宜飽其欲
而遠之不聽汝愚欲推葉適之功適辭曰國危效忠職
也適何功之有及聞侂胄觖望與知閣劉弼言於汝愚
曰侂胄所望不過節鉞宜與之不從適歎曰禍自此始
矣遂力求補外八月丙辰内批罷左丞相留正時韓
侂胄浸謀預政數詣都堂正使省吏諭之曰此非知閣
日往來之地侂胄怒而退會正與汝愚議山陵不合侂
胄因間之於帝遂以手詔罷正出知建康府以趙汝
愚為右丞相汝愚本倚留正共事怒韓侂胄不以告及
來謁因不見之侂胄慙憤羅點曰公誤矣汝愚悟乃見
之侂胄終不懌九月壬申以京鏜僉書樞密院事初
帝欲除鏜帥蜀趙汝愚謂人曰鏜望輕資淺豈可當此
方面鏜聞而憾之由是韓侂胄引以自助鏜時已變素
守羣憸附和視正士如仇讐衣冠之禍自此始冬十
月内批以謝深甫為御史中丞劉德秀為監察御史罷
右正言黃度時韓侂胄日夜謀去趙汝愚知閣門事劉
㢸亦以不得與内禪心懷不平因謂侂胄曰趙相欲專
大功君豈惟不得節鉞將恐不免嶺海之行侂胄愕然
問計曰惟有用臺諫耳侂胄問若何而可㢸曰御筆批
出是也侂胄然之遂以内批拜給事中謝深甫為中丞
會汝愚請令近臣薦御史侂胄密以其黨劉德秀屬深
甫遂以内批用之由是劉三傑李沐等牽連以進言路
皆侂胄之人排斥正士侍講朱熹憂其害政每因進對
爲帝切言之又約吏部侍郎彭龜年同劾侂胄會龜年
出護使客不果熹復貽書汝愚當以厚賞酬侂胄之勞
勿使預政汝愚為人疎謂其易制不以為慮黃度將上
疏論侂胄之姦侂胄覺之以御筆除度知平江府度言
蔡京擅權天下所由以亂今侂胄假御筆逐諫臣使俛
首去不得效一言非國之利也固辭奉祠歸養未幾復
内批罷侍講朱熹(熹事見道學紀)游仲鴻上疏曰陛下
宅憂之時御批數出不由中書前日宰相留正之去去
之不以禮諫官黃度之去去之不以正近日講官朱熹
之去復去之不以道自古未有舍宰相諫官講官而能
自爲聰明者也願亟還熹毋使小人得志以養成禍亂
王介上疏言陛下即位未三月策免宰相遷易臺諫悉
出内批非盛世事也崇寧大觀間事出御批遂成北狩
之禍杜衍為相常積内降十數封還今宰相不敢封納
臺諫不敢彈奏此豈可久之道皆不報十一月庚戌
以韓侂胄兼樞密都承旨初詔侂胄可特遷二官侂胄
意不滿力辭乃止遷一官為宜州觀察使怨趙汝愚益
深至是特遷都承旨十二月乙丑吏部侍郎兼侍講
彭龜年見韓侂胄用事權勢重於宰相上疏條奏其姦
謂進退大臣更易言官皆初政最關大體若大臣或不
能知而侂胄知之假托聲勢竊弄威福不去必為後患
上覽奏駭曰侂胄朕托以肺腑信而不疑不謂如此龜
年又言陛下逐朱熹太暴故欲陛下亦亟去此小人毋
使天下人謂陛下去君子易去小人難於是龜年侂胄
俱請祠帝欲兩罷其職陳騤進曰以閣門去經筵何以
示天下既而内批龜年與郡侂胄進一官與在京官觀
給事中林大中同中書舍人樓鑰繳奏曰陛下眷禮舊
僚一朝龍飛延問無虚日不三數月間或死或斥賴龜
年一人尚留今又去之四方謂其以盡言得罪恐傷政
體且一去一留恩意不侔去者下遠則復侍左右留者
納祠則召見無時請留龜年經筵而命侂胄以外任則
事體適平人無可言者上批龜年已為優異侂胄本無
過尤可並書行大中與鑰同奏龜年除職與郡以為優
異則侂胄之轉承宣使非優異乎若謂侂胄本無過尤
則龜年論事實出於愛君之忱豈得為過龜年既已決
去侂胄難於獨留宜畀外任或外祠以慰公議不聽由
是侂胄愈横御史中丞謝深甫劾陳傅良罷之己巳
陳騤罷以余端禮知樞密院事京鏜參知政事鄭僑同
知樞密院事陳騤與趙汝愚素不恊未嘗同堂語及爭
彭龜年事韓侂胄語人曰彭侍郎不貪好官固也元樞
亦欲為好人耶故罷之而引京鏜居政府以間汝愚汝
愚孤立於朝天子亦無所倚信以趙彦逾為四川制
置使時彦逾為工部尚書自以有功於帝室冀趙汝愚
引居政府及除蜀帥大怒遂與韓侂胄合因陛辭疏廷
臣姓名於帝指為汝愚之黨且曰老奴今去不惜為陛
下言之由是帝亦疑汝愚矣
寧宗慶元元年二月戊寅罷右丞相趙汝愚初韓侂胄
欲逐汝愚而難其名謀於京鏜鏜曰彼宗姓也誣以謀
危社稷則一網打盡矣侂胄然之以秘書監李沐嘗有
怨於汝愚引為右正言使奏汝愚以同姓居相位將不
利於社稷乞罷其政以奠安天位杜塞姦源是日汝愚
出浙江亭待罪遂以觀文殿大學士出知福州甲申謝
深甫等論汝愚冒居相位今既罷免不當加以書殿隆
名帥藩重寄乞令奉祠思咎命提舉洞霄宫直學士院
鄭湜草制詞有曰頃我家之多難賴碩輔之精忠持危
定傾安社稷以為悦任公竭節利國家無不為坐無貶
詞亦免官兵部侍郎章穎侍經幃帝曰諫官有言趙汝
愚者卿等謂何穎奏言天地變遷人情危疑加以敵人
嫚侮國勢未安未可輕退大臣願降詔宣諭汝愚無聽
其去國子祭酒李祥言去歲夀皇崩兩宫隔絶中外洶
洶留正棄宰相而去官僚幾欲解散君喪無主國命如
髮汝愚不畏滅族決策立陛下風塵不搖天下復安社
稷之臣也奈何無念功至意忽體貎常典使精忠直節
拂鬱黯闇何以示後世知臨安府徐誼素為汝愚所器
凡有政務多咨訪之誼隨事禆助不避形迹又嘗勸汝
愚早退及預防侂胄之姦侂胄尤怨之及是與國子博
士楊簡亦抗論留汝愚李沐劾為黨皆斥之夏四月
丁巳大府寺丞吕祖儉奏言趙汝愚之忠韓侂胄怒曰
吕寺丞乃與我事耶祖儉乃上封事曰陛下初政清明
登用忠良然曾未踰時朱熹老儒也彭龜年舊學也有
所論列則亟許之去至於李祥老成篤實非有偏比蓋
衆聽所共孚者今又終於斥逐臣恐自是天下有當言
之事必將相視以為戒鉗口結舌之風一成而未易反
是豈國家之利耶又曰今之能言之士其所難非在於
得罪君父而在忤意權勢姑以臣所知者言之難莫難
於論災異然言之而不諱者以其事不關於權勢也若
乃御筆之降廟堂不敢重違臺諫不敢深論給舍不敢
固執蓋以其事關貴近深慮乘間激發而重得罪也故
凢勸導人主事從中出者蓋欲假人主之聲勢以漸竊
威權耳比者聞之道路左右&KR0591;御於黜陟廢置之際間
得聞者車馬輻輳其門如市恃權怙寵搖撼外庭臣恐
事勢浸滛政歸倖門不在公室凢所薦進皆其所私凢
所傾陷皆其所惡豈但側目憚畏莫敢指言而阿比順
從内外表裏之患必將形見臣因李祥獲罪而深及此
者是豈矯激自取罪戾哉實以士氣頽靡之中稍忤權
臣則去不旋踵私憂過計深憂陛下之勢孤而相與維
持宗社者寖寡也疏上有旨祖儉朋比罔上送韶州安
置中書舍人鄧馹繳奏祖儉不當貶中降旨祖儉意在
無君罪當誅竄逐已從寬會樓鑰進讀吕公著元祐初
所上十事因進曰如公著社稷臣猶將十世宥之祖儉
乃其孫也今投嶺外萬一即死陛下有殺諫臣名臣竊
惜之帝問祖儉所言何事人皆知詔州之貶不出上意
尋改吉州庚申太學生楊宏中周端朝張道林仲麟
蒋傅徐範六人伏闕上書曰自古國家禍亂之由初非
一端惟小人中傷君子其禍尤慘黨錮敝漢朋黨亂唐
大率由此元祐以來邪正交攻卒成靖康之變臣子所
不忍言陛下所不忍聞也近者諫官李沐論罷趙汝愚
中外咨憤而李沐以為父老懽呼蒙蔽天聽一至於此
陛下獨不念去歲之事乎人情驚疑變在朝夕是時假
非汝愚出死力定大議雖百李沐罔知攸濟當國家多
難汝愚位樞府本兵柄指揮操縱何向不可不以此時
為利今上下安妥乃有異意乎章穎李祥楊簡發於中
激力辨其非即遭斥逐六館之士拂膺憤怨李沐自知
邪正不兩立思欲盡覆正人以便其私必托朋黨以罔
陛下之聽臣恐君子小人消長之機於此一判則靖康
已然之騐何堪再見於今日耶伏願陛下念汝愚之忠
勤察祥簡之非黨灼李沐之回邪竄沐以謝天下還祥
簡以收士心疏上詔宏中等罔亂上書扇搖國是悉送
五百里外編管中書舍人鄧馹繳奏留之不聽是日有
旨李沐除右諫議大夫劉德秀除右正言知臨安府錢
象祖捕諸生押送貶所未幾出馹知泉州時天下號宏
中等為六君子秋七月癸酉加韓侂胄保寧節度使
十一月丙午竄故相趙汝愚於永州初韓侂胄忌汝
愚必欲寘之死以息人言至是用何澹疏落汝愚觀文
殿大學士及宫觀監察御史胡紘遂上言汝愚倡引偽
徒謀為不軌乘龍授鼎假夢為符因條奏其十不遜且
及徐誼詔謫汝愚寧遠軍節度副使永州安置誼惠州
團練副使南安軍安置時汪義端當制遂用漢誅劉屈
氂唐戮李林甫事示欲殺之之意趙師古亦上書乞斬
汝愚帝不從
二年春正月壬午趙汝愚卒於衡州初汝愚之貶謂諸
子曰觀侂胄之意必欲殺我我死汝曹尚可免也行至
衡州病作衡守錢鍪承侂胄風旨窘辱備至汝愚暴卒
天下聞而冤之訃聞上命追復元官許歸葬中書舍人
吳宗旦繳還復官之命汝愚嘗夢孝宗授以湯鼎背負
白龍升天後翼嘉王以素服即位蓋其驗也讒者遂以
為罪云秋七月量徙流人吕祖儉等於内郡祖儉移
高安尋卒祖儉嘗曰因世變有所摧折失其素履者固
不足言矣因世變而意氣有所加者亦私心也
四年五月己亥加韓侂胄少傅賜玉帶八月丙子以
謝深甫知樞密院事許及之同知院事及之為吏部尚
書諂事韓侂胄無所不至居二年不遷見侂胄流涕叙
其知遇之恩衰遲之状不覺屈膝侂胄惻然憐之故有
是命侂胄嘗值生辰朝臣畢集及之適後至閽人掩關
拒之及之大窘會閘未及閉遂俯僂而入當時有由竇
尚書屈膝執政之語傳以為笑是月以趙師&KR0759;為工
部侍郎師&KR0759;附韓侂胄得知臨安府侂胄生日百官爭
貢珍異師&KR0759;最後至出小合曰願獻少果核侑觴啟之
乃粟金蒲桃小架上綴大珠百餘顆衆慙沮侂胄有愛
妾張譚王陳四人皆封郡夫人其次有名位者又十人
或獻北珠冠四枚於韓侂胄侂胄以遺四夫人其十人
亦欲之未有以應也師&KR0759;聞之亟市北珠製十冠以獻
十人者喜為求遷官拜工部侍郎侂胄嘗與衆客飲南
園過山庄顧竹籬草舍曰此真田舍間氣象但欠犬吠
雞鳴耳俄聞犬嘷叢薄視之乃師&KR0759;也侂胄大笑
五年春正月庚子奪前起居舍人彭龜年等官初趙汝
愚定策時樞密院直省官蔡璉從旁竊聽因而漏言汝
愚竄之既而逃臨安韓侂胄聞之乃使璉誣告汝愚定
策時有異謀具列賓僚所言凢七十餘紙詔下大理捕
鞫彭龜年曾三聘沈有開葉適項安世等以實其事中
書舍人范仲藝謂侂胄曰章惇蔡確之權不為不盛然
而至今得罪於清議者以同文獄故耳相公胡為蹈之
侂胄曰某初無此心以諸公見迫不容己但莫問其人
乃知京鏜劉德秀實主其議侂胄取錄黃藏之事遂格
張釜劉三傑張嚴程松等論之不已詔累經赦宥宜免
然猶奪龜年三官而擢璉進義副尉
六年秋七月以陳自強簽書樞密院事自強嘗為韓侂
胄童子師及侂胄當國自強入都待銓欲見之無以自
通僦居主人出入侂胄家為入言之一日侂胄召自強
比至則從官畢集侂胄設褥於堂延自強升坐再拜次
召從官同坐從官踧踖莫敢居上者侂胄徐曰陳先生
老儒汨沒可念坐客唯唯明日交章薦其才即除太學
錄未踰歲三遷為秘書郎既入館即改右正言月餘拜
諫議大夫御史中丞旬日遂秉政九月甲子婺州布
衣吕祖泰上書請誅侂胄祖泰祖儉從弟也性疏達尚
氣誼論世事無忌諱先是祖儉以言事貶祖泰語其友
曰自吾兄之貶諸人箝口我雖無位義必以言報國當
少須之今亦不敢以累吾兄也至是祖儉卒祖泰乃擊
登聞鼔上書論韓侂胄有無君之心請誅之以防禍亂
其略曰道學自古所恃以為國者也丞相趙汝愚今之
有勲勞者也立偽學之禁逐汝愚之黨是將空陛下之
國而陛下不知悟耶陳自強何人也徒以韓侂胄童穉
之師躐致宰輔陛下舊學之臣若彭龜年等今安在哉
蘇師旦平江之吏胥周筠韓氏之厮役人共知之今師
旦乃以潛邸隨龍筠以皇后親屬俱得大官不知陛下
在潛邸時果識所謂蘇師旦者乎椒房之親果有厮役
之周筠者乎侂胄徒自尊大而卑陵朝廷一至於此願
亟誅侂胄師旦筠而逐罷自強之徒故大臣在者獨周
必大可用宜以代之不然事將不測書下三省朝論雜
起御史施康年以為必大實使之遂露章奏劾且謂淳
熙之季王淮為首相必大嘗擠而奪之位倡偽徒植黨
與今屏居田野不自循省而誘致狂生扣閽自薦以覬
召用林采言偽學之成造端自周必大乞加貶削遂貶
必大一官為少保降詔吕祖泰挾私上書語言狂妄拘
管連州右諫議大夫程松與祖泰狎友懼曰人知我素
與遊其謂我與聞乎乃獨奏言祖泰有當誅之罪且其
上書必有教之者今縱不殺猶當杖脊黥面竄之遠方
殿中侍御史陳讜亦以為言遂杖祖泰一百配欽州牢
城收管冬十月加韓侂胄太傅十一月己未皇后
韓氏崩
嘉泰元年八月以張巖參知政事程松同知樞密院事
巖松皆附韓侂胄松諂侂胄尤甚自知錢塘縣不二年
為諫議大夫滿歲未遷殊怏怏乃市一妾獻之名曰松
夀侂胄曰奈何與大諫同名答曰欲使賤名常達鈞聽
耳侂胄憐之遂得同知樞密院
二年春正月以蘇師旦兼樞密都承旨初韓侂胄為平
江府兵馬鈐轄時師旦以筆吏事之侂胄愛其辨慧帝
登極竄姓名於藩邸吏士内遂以隨龍恩得官至是權
勢日盛十二月甲申立貴妃楊氏為皇后自韓后崩
中宫未有所屬后為貴妃與曹美人俱有寵韓侂胄以
后頗涉書史知古今性警敏任權術而曹美人柔順勸
帝立曹氏帝不從竟立后由是后與侂胄有怨矣加
韓侂胄太師封平原郡王先是監惠民局夏允中上書
請依文彦慱故事以侂胄平章軍國重事侂胄繆為辭
謝詔不許而罷允中至是進位太師侂胄欲以勢利蠱
士大夫之心薛叔似辛棄疾陳謙等皆起廢顯用當時
困於久斥者往往損晩節以規榮進政府樞密臺諫侍
從皆出侂胄之門而蘇師旦周筠又侂胄厮役亦得預
聞國政羣小滿朝勢熖薰灼
三年五月以陳自強為右丞相時韓侂胄專權凢所欲
為宰執惕息不敢為異自強至印空名敇劄授之惟所
欲為宰執不與知也言路扼塞每月按舉小吏一二人
謂之月課又有泛論君德時事皆取其陳熟緩慢略無
攖拂者言之或問之則愧謝曰聊以塞責耳加以苞苴
盛行自強尤貪鄙四方致書餽必題其緘云某物若干
併獻凢書題無併字則不開縱子弟親戚關通貨賄仕
進干請必諧價而後予嘗語人曰自強惟一死以報師
王每稱侂胄為恩主恩父蘇師旦為叔堂吏史達祖為
兄侂胄姦宄專國自強表裏之功為多
開禧元年秋七月庚申詔朝侂胄平章軍國事立班丞
相上三日一朝赴都堂治事論者謂侂胄繫銜比吕夷
簡省同字則其體尤尊比文彦博省重字則其所與者
廣於是三省印並納其第侂胄置機速房於私第甚者
假作御筆升黜將帥事關機要未嘗奏禀人莫敢言
時侂胄專政既久黨與徧内外天子孤立於上威行宫
省權震宇内嘗鑿山為沼下瞰太廟出入宫闈無度孝
宗疇昔思政之所偃然居之老宫人見之往往流涕顔
棫草制以為得聖之清易祓撰答詔以元聖褒之四方
投獻者謂伊霍旦奭不足以擬其勲余嚞請加九錫趙
師&KR0759;乞置平原府官屬侂胄皆當之不辭其嬖妾皆封
郡國夫人每内宴與妃嬪雜坐恃勢驕倨掖庭皆惡之
後伏誅籍其家多乘輿服御之飾其僭紊極矣
北伐更盟
寧宗嘉泰四年春正月韓侂胄定議伐金時金為北鄙
韃靼等部所擾無歲不興師討伐兵連禍結士卒塗炭
府庫空匱國勢日弱羣盗蜂起民不堪命有勸韓侂胄
立盖世功名以自固者侂胄然之恢復之議遂起聚財
募卒出封樁庫黃金萬兩以待賞功命吳曦練兵西蜀
既而安豐守臣厲仲方言淮北流民咸願歸附浙東安
撫使辛棄疾入見言金國必亡願屬大臣備兵為倉卒
應變之計侂胄大喜會鄧友龍使金還言金有賂驛使
夜半求見者具言金國困弱王師若來勢如拉朽侂冑
聞之用師之意益決矣五月癸未追封岳飛為鄂王
飛先已賜諡武穆至是韓侂胄欲風勵諸將故追封之
開禧元年夏四月武學生華岳上書諫朝廷未宜用兵
啟邊釁且乞斬韓侂胄蘇師旦周筠以謝天下侂胄大
怒下岳大理編管建寧五月金主璟聞朝廷將用兵
召諸大臣問之皆曰宋敗衂之餘自救不暇恐不敢叛
盟完顔匡獨曰彼置忠義保捷軍取先世開寶天禧紀
元豈忘中國者哉乃命平章布薩揆會兵於汴以備之
六月詔内外諸軍密為行軍之計八月金罷河南
宣撫使初布薩揆至汴移文來責敗盟三省樞密院答
言邊臣生事已行貶黜所置兵亦已抽去揆信之會殿
前副都指揮使郭倪濠州守將田俊邁誘虹縣民蘇貴
等為間言於揆曰宋之增戍本虞他盗及聞行臺之建
益畏讋不敢去備且兵皆白丁自裹糧糒窮蹙饑疾死
者甚衆揆益弛備以其言白於金主璟時金羣臣皆勸
先舉璟曰南北和好四十餘年民不知兵不可及聞揆
言遂命罷宣撫司及新置兵丁亥命湖北安撫司增
招神勁軍乙巳以郭倪為鎮江都統兼知揚州九月
丁未韓侂胄欲審敵虚實遣陳景俊使金賀正旦景俊
還金主璟諭之曰大定初世宗許宋世為姪國朕遵守
至今豈意爾國屢犯我邊以此遣大臣宣撫河南及得
爾國公移朕即罷司而爾國侵擾益甚朕惟和好歲久
委曲含容恐姪宋皇帝或未詳知卿歸國當具言之景
俊還以告陳自強戒勿言由是用兵益決以丘崈為
江淮宣撫使崈辭不拜初韓侂胄以北伐之議示崈崈
曰中原淪陷且百年在我固不可一日而忘然兵凶戰
危若首倡非常之舉兵交勝負未可知則首事之禍其
誰任之必有誇誕貪進之人攘臂以僥倖萬一宜亟斥
絶不然必誤國矣侂胄不納至是命崈宣撫江淮崈手
書力論金人未必有意敗盟中國當示大體宜申儆軍
實使吾常有勝勢若釁自彼作我有詞矣因力辭不拜
侂胄不悦十二月戊寅金使太常卿趙之傑來賀正
旦入見韓侂胄故使贊者犯金主父嫌名以挑之之傑
遂倨慢侂胄請帝還内著作郎朱質乞斬北使不報詔
使人更以正旦朝見
二年夏四月庚午追論秦檜主和誤國之罪削奪王爵
改諡繆醜金聞皇甫斌分兵規取唐鄧復命布薩揆
領行省於汴河南皆聽節制盡徵諸道籍兵分守要害
命彰德守臣護韓琦墳凢宋宗族所居有司提控之
鎮江都統制陳孝慶復泗州江州統制許進復新息縣
光州忠義人孫成復褒信縣五月辛巳陳孝慶復虹
縣丁亥韓侂胄聞已得泗州及新息褒信穎上虹縣
乃命直學士院李璧草詔下伐金詔略曰天道好還我
國有必伸之理人心效順匹夫無不報之仇今兹金國
猶託要盟朘生靈之資奉溪壑之欲此非出於得已彼
乃謂之當然軍入塞而公肆創殘使來庭而敢為桀驁
洎行李之繼遣復嫚詞之見加含垢納汚在人情而已
極聲罪致討屬敵勢之將衰兵出有名師直為壮言乎
遠言乎近孰無忠義之心為人子為人臣當念祖宗之
憤初兵部侍郎葉適輪對嘗言甘弱而幸安者衰改弱
而就強者興侂胄聞而喜之以為直學士院欲藉其草
詔以動中外而適以疾辭職乃改命璧云甲午郭倪
遣郭倬李汝翼會兵攻宿州敗還至蘄金人追而圍之
倬執馬軍司統制田俊邁以與金人乃得免時建康都
統李爽攻夀州亦敗皇甫斌敗績於唐州時江州都
統王大節攻蔡州亦不克而潰六月甲寅鄧友龍罷
以丘崈為兩淮宣撫使韓侂胄以師出無功罷友龍而
以崈代之駐揚州崈至鎮部署諸將悉以三衙江上軍
分守江淮要害侂胄遣人來議招收潰卒且求自解之
計崈謂宜明蘇師旦周筠等僨師之姦正李汝翼郭倬
等喪師之罪崈欲全淮東兵力為兩淮聲援奏泗州孤
立淮北所屯精兵幾二萬萬一金人南出清河口及犯
天長等城則首尾中斷墮敵計矣莫若棄之還軍旴𣅿
從之於是王大節李汝翼皇甫斌李爽等皆坐貶斬郭
倬於鎮江秋七月韓侂胄既喪師始覺為蘇師旦所
誤召李璧飲酒酣語及師旦始謀事璧微摘其過以覘
之因極言師旦怙勢招權使明公負謗非竄謫此人不
足以謝天下侂胄然之翌日罷師旦籍其家尋除名韶
州安置八月丙子金布薩揆分兵為九道南下揆兵
三萬出穎夀完顔匡兵二萬五千出唐鄧赫舍哩子仁
兵三萬出渦口赫舍哩呼沙呼兵二萬出清河口完顔
充兵一萬出陳倉富察貞兵一萬出成紀完顔綱兵一
萬出臨潭石抹仲兵五千出鹽州完顔疄兵五千出來
遠呼沙呼自清河口渡淮遂圍楚州十一月甲申
以丘崈僉書樞密院事督視江淮軍馬金人攻淮南日
急詔郭杲將兵駐真州以援之又以崈督視江淮軍馬
或勸崈棄廬和州為守江計崈曰棄淮則與敵共長江
之險吾當與淮南俱存亡乃益增兵防守金完顔匡
陷光化棗陽江陵副都統魏友諒突圍奔襄陽招撫使趙
淳焚樊城金人遂破信陽襄陽隨州進圍德安府金
布薩揆引兵至淮遣人密測淮水惟八疊灘可涉即遣
奥屯驤揚兵下蔡聲言欲渡守將何汝勵姚公佐以為
誠然悉衆屯花靨以備之揆乃遣薩布等潛師渡八疊
駐於南岸官軍不虞其至遂皆潰走自相蹂踐死者不
可勝計揆遂奪穎口下安豐軍及霍江縣進圍和州屯
於瓦梁河以控真揚諸州之衝乃整軍列騎張旗幟於
沿江上下江表大震十二月金赫舍哩子仁陷滁州
遂入真州州之士民奔逃渡江者十餘萬知鎮江府宇
文紹節亟具舟以濟又廩食之自是淮西縣鎮皆沒於
金時金布薩揆欲通和罷兵有韓元靚者自謂琦五
世孫揆遣之渡淮丘崈獲之詰所以來之故元靚言兩
國交兵北朝皆謂韓太師意今相州墳墓宗族皆不可
保故來依太師耳崈使畢其說始露講解之意崈密使
人護送北歸俾扣其實元靚既回崈得金行省文字以
聞於朝韓侂胄方以師出屢敗悔其前謀輸家財二十
萬以助軍而諭崈募人持書幣赴敵營議和崈乃遣陳
璧充小使持書於揆願講和息兵揆曰稱臣割地獻首
禍之臣乃可崈復遣王文往言用兵乃蘇師旦鄧友龍
皇甫斌所為非朝廷意且言今三人皆已貶黜揆曰侂
胄若無意用兵師旦等豈敢專擅文還崈復遣使相繼
以往因許還其淮北流移人及今年歲幣揆始許之自
和州退屯下蔡獨濠州尚使一統軍守之以畢再遇
權山東京東招撫司時諸將用兵皆敗惟再遇數有功
金人常以水櫃取勝再遇夜縛藁人數千衣以甲胄持
旗幟戈矛儼列成行昧爽鳴鼓金人驚視亟放水櫃後
知其非兵也甚沮乃出兵攻之金人大敗又嘗引金人
與戰且前且却至於數四視日已晩乃以香料煮豆布
地上復前搏戰佯為敗走金人乘勝追逐馬饑聞豆香
皆就食鞭之不前反攻之金人馬死者不可勝計又嘗
與金人對壘度金兵至者日衆難與爭鋒一夕拔營去
留旗幟於營并縛生羊置其前二足於鼓上擊鼓有聲
金人不覺為空營復相持數日及覺欲追之則已遠矣
三年春正月丁丑丘崈罷命張巖督視江淮軍馬時金
已有和意崈上疏乞移書金帥以成和議且言金人既
指韓侂胄為首謀若移書宜暫免繫銜侂胄大怒罷崈
二月以知建康府葉適兼江淮制置使適上言三國
孫氏嘗以江北守江自南唐以來始失之乞兼節制江
北諸州詔從之時羽檄旁午而適治事如平時軍須皆
從官給民以不擾其防守皆盡法度是月金布薩揆
卒於下蔡揆有疾金主命左丞相完顔宗浩行省事於
汴至是揆卒夏四月以方信孺為國信所參議官如
金軍時韓侂胄募可以報使金帥府者近臣薦信孺可
使自蕭山丞召赴都命以使事信孺曰開釁自我金人
設問首謀當以何詞答之侂胄矍然信孺遂持張巖書
以行九月貶方信孺官初信孺至濠州赫舍哩子仁
止之於獄露刃環守絶其薪水要以五事信孺曰反俘
歸幣可也縛送首謀自古無之稱藩割地則非臣子所
敢言子仁怒曰若不望生還耶信孺曰吾將命出國門
時已置死生度外矣子仁遣至汴見完顔宗浩出就傳
舍宗浩遣將命者來堅持五說信孺辨對不少屈宗浩
不能詰授以報書曰和與戰俟再至決之信孺還朝廷
以林拱辰為通謝使與信孺持國書誓草及許通謝百
萬緡信孺至汴宗浩怒信孺不曲折建白遽以誓書來
有誅戮禁錮之語信孺不為動將命者曰此非犒軍可
了别出事目以示之信孺曰歲幣不可再增故代以通
謝錢今得此求彼吾有隕首而已會蜀中遣師復大散
關宗浩益疑之乃遣信孺還復書於張巖曰若能稱臣
即以江淮之間取中為界欲世為子國即盡割大江為
界且斬元謀姦臣函首以獻及添歲幣五萬匹犒師銀
一千萬兩方可議和好信孺還致其書韓侂胄問之信
孺言敵所欲者五事一割兩淮二增歲幣三索歸正人
四犒軍銀五不敢言侂胄固問之信孺徐曰欲得太師
頭耳侂胄大怒奪信孺三官臨江軍居住信孺三使金
師以口舌折強敵使彼計屈情見雖未即和然已有成
說及貶欲再遣使顧在廷無可者近臣以王柟薦乃命
柟假右司郎中持書北行柟王倫之孫也辛卯以趙
淳為江淮制置使乙未張巖罷韓侂胄怒金人欲罪首
謀和議遂輟復銳意用兵乃以淳鎮江淮而罷巖巖開
督府九月費耗縣官錢三百七十萬緡而無寸功十
一月乙亥禮部侍郎史彌遠奏自兵興以來蜀口漢淮
之民死於兵戈者不可勝計公私之力大屈而韓侂胄
意猶未已中外憂懼因力陳危迫之勢請誅侂胄皇后
楊氏素怨侂胄因使皇子榮王儼具疏言侂胄再啟兵
端將不利於社稷帝不答后從旁力贊之帝猶未許后
請命其兄次山擇羣臣可任者與共圖之帝始諾次山
遂語彌遠彌遠得密旨以錢象祖嘗諫用兵忤侂胄乃
先白象祖象祖許之以告李璧璧謂事緩恐泄乃命主
管殿前司公事夏震統兵三百候侂胄入朝至太廟前
即呵止之擁至玉津園側殺之彌遠象祖以聞帝猶未
信既乃知之遂下詔暴揚侂胄罪惡於中外蓋其謀始
於彌遠而成於楊后及后兄次山帝初無意也侂胄既
死錢象祖探懷中堂帖授陳自強曰有旨丞相罷政自
強即上馬去丁丑貶自強永州居住己夘斬蘇師旦
嘉定元年春正月戊寅右諫議大夫葉時請梟韓侂胄
首於兩淮不報三月癸酉復秦檜王爵贈諡己丑
王柟自金軍還初柟至金請依靖康故事世為伯姪之
國增歲幣為三十萬犒軍錢三百萬貫蘇師旦等俟和
議定後當函首以獻完顔匡具以柟言奏於金主璟璟
命匡索韓侂胄首以贖淮南地改犒軍錢為銀三百萬
兩會錢象祖移書金帥府喻以誅韓侂胄事柟未之知
也一日匡問柟曰韓侂胄貴顯幾年矣柟曰已十餘年
平章國事才二年爾匡曰南朝欲去此人可乎柟曰主
上英斷去之何難匡顧之而笑和議始決因遣柟還索
侂胄首詔百官集議倪思謂有傷國體吏部尚書樓鑰
曰和議重事待此而決姦宄已斃之首又何足惜遂命
臨安府斵棺取首梟之兩淮仍諭諸路以函首畀金之
事遂以侂胄及蘇師旦首付王柟送金師以易淮陜侵
地六月王柟以韓侂胄蘇師旦首至金金主璟御應
天門備黃麾立仗受之百官上表稱賀懸二首并畫像
於通衢令百姓縱觀然後漆其首藏於軍器庫遂命完
顔匡等罷兵更元帥府為樞密院遣使來歸大散關及
濠州八月置安邊所凢韓侂胄與其他權倖沒入之
田及圍田湖田之在官者皆隸焉凢所輸錢租籍以給
行人金繒之費迨後與北方絶好軍需邊用每於此取
之九月辛丑金遣完顔侃喬宇來詔以金國和議成
諭天下
吳曦之叛
光宗紹熙三年夏四月以丘崈為四川安撫制置使初
留正帥蜀慮吳氏世將謀去之不果至是議更蜀帥正
言西邊三將惟吳氏世襲兵柄號為吳家軍不知有朝
廷遂以戶部侍郎丘崈往崈陛辭奏曰臣入蜀後吳挺
脱至死亡兵權不可復付其子臣請得以便宜撫定諸
軍許之
四年五月利州安撫使吳挺卒丘崈使總領財賦楊輔
權安撫使統制官李世廣權總其軍知樞密院趙汝愚
亦言吳氏世掌西兵非國家之利宜别置帥遂以興州
都統制代挺以挺子曦帶御器械
寧宗嘉泰元年秋七月以吳曦為興州都統制曦時為
殿前副都指揮使鬱鬱不得志乃以賄賂宰輔規求還
蜀陳自強為言於韓侂胄侂胄許之遂有是命曦至興
州因譛副統制王大節罷其官由是兵權悉歸於曦異
志遂成矣
開禧二年三月以程松為四川宣撫使吳曦副之松移
司興元東以軍三萬屬之曦進屯河池西以軍六萬屬
之仍聽節制財賦按劾計司曦由是益得自專松無所
關預松始至欲以執政禮見曦責庭參曦聞之及境而
還松用東西軍一千八百自衞曦抽摘以去松不悟尋
詔曦兼陜西河東招撫使知大安軍安丙陳十可憂於
松既而松開府漢中夜延丙議丙為松言曦必誤國松
亦不省夏四月丁丑吳曦叛曦既得志與其從弟晛
及徐景望趙富米修之董鎮共為反謀隂遣其客姚淮
源獻關外階成和鳳四州於金求封蜀王十二月吳
曦既遣姚淮源如金因持重按兵河池韓侂胄日夜望
其進兵使者相繼曦恐謀泄乃遣兵度秦隴與金人戰
以堅侂胄之心金人聞曦叛求封大喜與曦詔曰卿家
專制蜀漢積有歲年猜嫌既萌進退維谷且卿自視翼
贊之功孰與岳飛飛之威名戰功暴於南北一朝見忌
遂被誅夷之慘可不畏哉智者順時而動明者因機而
決今大軍臨江若能按兵閉境不為異同使我師東下
無西顧憂則全蜀之地卿所素有當加封冊一依康王
故事更能順流東下助為犄角則旌麾所指盡以相付
因命完顔綱經略之綱進兵水洛訪得曦族人吴端署
為水洛城巡檢使遣人報曦曦得報心喜以程松在興
元未敢發詐稱杖殺端而隂遣使送欵於綱及金將蒲
察貞破和尚原犯西和州曦將王喜等方力戰曦忽傳
令退保黑谷軍遂潰貞入成州曦因焚河池退保青野
原金人無復顧慮時興州都統制母思以重兵守關
吴曦聞金兵至因撤驀關之戍金人由扳閘谷遶出關
後思孤軍不能支遂陷曦退屯罝口完顔綱遣張仔會
之且索曦告身為信曦盡出以付仔綱乃以金主璟命
遣馬良顯持詔書金印立曦為蜀王曦密受之遂還興
州是夜天赤如血光燭地如晝翌日曦召幕屬諭意謂
東南失守車駕幸四明今宜從權濟事王翼楊騤之抗
言曰如此則相公忠孝八十年門戶一朝掃地矣曦曰
吾意已決即遣任辛奉表獻蜀地圖及吳氏譜牒於金
金完顔抄合攻鳳州程松猶未知吴曦之叛遣人求
援於曦曦紿言當得三千騎往松信不疑及曦受金詔
宣言金使者欲得階成和鳳四州以和馳書諷松使去
松不知所為會報金兵至百姓奔走相蹂躪松亟趨米
倉山而遁自閬州順流至重慶以書抵曦匄贐稱曦為
蜀王曦以匣封致餽松望見大恐疑為劒亟逃奔使者
追予之乃金寶也松受而兼程出陜西向掩淚曰吾今
始獲保頭顱矣
三年春正月辛夘吳曦自稱蜀王遣將利吉引金兵入
鳳州以四郡付之表鐵山為界曦即興州為行宫改元
置百官遣董鎮至成都治宫殿欲徙居之議改章服之
制奉表稱臣於金分其所統兵十萬為統帥遣禄祁等
戍萬州泛舟下嘉陵江聲言約金人夾攻襄陽下黃榜
於成都潼川利州䕫州四路以興州為興德府召隨軍
轉運使安丙為丞相長史權行都省事先是從事郎錢
鞏之從曦在河池嘗夢曦禱神祠以銀杯為珓擲之神
起立謂曦曰公何疑公何疑後政事已分付安子文矣
曦未省神又曰安子文有才足能辦此鞏之覺心異其
事具以語曦曦遂召丙用事又召權大安軍楊震仲震
仲不屈飲藥而死吳晛為曦謀宜收用蜀名士以保民
心於是陳咸自髠其髮史次秦自瞽其目李道傳鄧性
甫楊泰之悉棄官去二月己未以楊輔為四川制置
使吳曦逐之初輔知成都嘗言吳曦必反帝意輔能誅
曦乃密詔授輔制置使許以便宜從事青城山道人安
世通獻書於輔曰世通在山中忽聞關外之變不覺大
慟世通雖方外人而大人先生亦嘗發以入道之門竊
以為公初得曦檄卽當還書誦其家世激以忠義聚官
屬軍民素服號慟因而散金發粟鼔集忠義明檄劒門
䕫梓興仗義之師以順討逆誰不願從而士大夫皆酒
缸飯囊不明大義尚云少屈以保生靈何其不知輕重
如此夫君乃父也民乃子也豈有棄父而救子之理此
非曦一人之叛乃舉蜀士大夫之叛也聞古有叛民無
叛官今曦叛而士大夫皆縮手以聽命是驅民而為叛
也且曦叛雖逆猶有所忌未敢建正朔士大夫尚以虚
文見招亦以公論之與否卜民之從違也今悠悠不決
徒為婦人女子之悲所謂停囚長智吾恐朝廷之失望
也凢舉大事者成敗死生皆當付之度外區區行年五
十二矣古人言可以生而生福也可以死而死亦福也
決不忍汙面戴天同為叛民也輔有重名蜀中士大夫
多勸以舉義者而世通之言尤切輔自以不習兵事且
内郡無兵可用遷延不發曦移輔知遂寧府輔遂以印
授通判韓植棄成都而去乙亥監興州合江倉楊巨
源謀討吳曦乃隂與曦將張林朱邦寧及忠義士朱福
等深相結眉州人程夢錫知之以告轉運使安丙丙時
稱疾未視事乃屬夢錫以書致巨源延之卧所巨源曰
先生而為逆賊丞相長史邪丙號哭曰目前兵將我所
知不能奮起必得豪傑乃滅此賊巨源曰非先生不足
以主此事非巨源不足以了此事會興州中軍正將李
好義亦結軍士李貴進士楊君玉李坤辰李彪等數十
人謀誅曦好義曰此事誓死報國救西蜀生靈但曦死
後若無威望者鎮撫恐一變未息一變復生欲奉安丙
主事使坤辰來邀巨源與會巨源往與約還報丙丙始
出視事君玉與白子申共草密詔略曰惟干戈省厥躬
既昧聖賢之戒雖犬馬識其主乃甘仇敵之臣邦有常
刑罪在不赦乙亥未明好義帥其徒七十四人入偽
宫時偽宫門洞開好義大呼而入曰奉朝廷密詔以安
長史為宣撫令我誅反賊敢抗者夷其族曦兵千餘聞
有詔皆棄挺而走巨源持詔乘馬自稱奉使入戶内曦
啟戶欲逸李貴即前執之刃中曦頰曦反撲貴仆於地
好義急呼王換斧其腰曦始縱貴貴遂斫其首馳告丙
宣詔軍民拜舞聲動天地持曦首撫定城中市不易肆
盡收曦黨殺之衆推丙權四川宣撫使巨源權參贊軍
事丙陳曦所以反及矯制平賊便宜賞功状上疏自劾
待罪函曦首及違制法物與曦所受金人詔印送朝廷
曦僭立凢四十一日金遣珠赫高琪奉冊於曦未至而
曦已誅矣先是韓侂胄聞曦反大懼與曦書許以茅土
之封且召知鎮江府宇文紹節問計紹節云安丙似非
附逆者或能討賊侂胄乃密以帛書諭丙云若能圖曦
報國以明本心即當不次推賞書未逹而誅曦露布已
聞朝廷大喜曦首至臨安獻於廟社梟之市三日詔誅
曦妻子家屬徙嶺南奪曦父挺官爵遷曦祖璘子孫出
蜀存璘廟祀玠子孫免連坐初曦未叛時嘗校獵塞上
一日夜歸笳鼓競奏轔載雜襲曦方垂鞭四視時盛秋
天宇澄霽仰見月中有一人騎而垂鞭與己惟肖問左
右所見皆符殊以為駭嘿自念曰我當貴月中人其我
也揚鞭而揖之其人亦揚鞭乃大喜異謀由是而決蓋
其妄心一萌遂奪其魄舉目形似已兆覆亡之禍矣
三月丁丑斬偽四川都轉運使徐景望於利州庚子以
楊輔為四川宣撫使安丙副之許奕為宣諭使壬寅
連貶程松澧州安置楊巨源李好義謂安丙曰曦死
敵破膽矣關外西和成階鳳四州為蜀要害盍乘勢復
取之不然必為後患丙從之於是分遣好義復西和州
張林李簡復成州劉昌國復和州張翼復鳳州孫忠銳
復大散關好義進兵次於獨頭嶺會忠義及民兵夾擊
金人死者蔽路七日至西和人人樂死前無留敵金將
完顔欽遁去好義整衆而入軍民歡呼迎拜好義籍府
庫以歸於官欲乘勝徑取秦隴以牽制淮寇宣撫司楊
輔安丙不許士氣皆沮孫忠銳因而失守散關丙素惡
忠銳檄其還欲廢之先命楊巨源偕朱邦寧以沔兵二
千策應巨源至鳳州因忠銳出迎伏壮士於幕後突出
殺之并其子揆丙遂以忠銳附偽表聞於朝丁夘楊
輔還以吴獵為四川制置使時朝廷察安丙與輔異召
輔赴闕著作佐郎楊簡言輔嘗棄成都不當召遂命輔
知建康李好義以中軍統制知西和州吴曦故將王
喜遣其死黨劉昌國聽節制好義與之酬酢歡飲達旦
好義心腹暴痛死而昌國遁矣既殮口鼻爪指皆青黑
居民莫不冤之號慟如私親朝廷慮喜為變授節度使
移荆鄂都統制既而昌國白日見好義持刃刺之驚怖
仆地疽發而死六月安丙殺楊巨源初吳曦之誅實
楊巨源李好義為首倡功最大既安丙以討賊事聞於
朝詐言以巨源好義為首實則獨後二人及奬諭詔書
至沔州巨源曰詔命一字不及巨源疑有蔽其功者俄
報王喜授節度使而巨源僅與通判心益不平乃為啟
以謝丙曰飛矢以下聊城深慕魯仲連之高節解印而
去彭澤庶幾陶靖節之清風既又愬功於朝或謂安丙
曰巨源謀亂丙令王喜鞫其黨皆抵罪時巨源方與金
人戰于鳳州之長橋樞密使興元都統制彭賂械巨源
收送閬州獄至大安龍尾灘丙使將校樊世顯拔刀取
其頭不絶者踰寸遂以巨源自殪聞忠義之士莫不扼
腕流涕劒外士人張伯威為文以吊其詞尤悲切丙以
人情洶洶上章求免楊輔亦謂丙殺巨源必召變請以
劉甲代之
嘉定二年八月以安丙為四川制置大使罷宣撫司
宋史紀事本末卷二十二
