千頃堂書目
提要
(臣)等謹案千頃堂書目三十二卷
國朝黃虞稷撰虞稷字俞邰先世泉州人明末
流寓上元書首自題曰閩人不忘本也所錄
皆明一代之書經部分十一門既以四書為
一類又以論語孟子各為一類又以說大學
中庸者入於三禮類中蓋欲略存古例用意
頗深然明人所說大學中庸皆為四書而解
非為禮記而解即論語孟子亦因四書而說
非若古人之别為一經專門授受其分合殊
為不當樂經雖亡而不置此門則律吕諸書
無所附其刪除亦未允也史部分十八門其
簿錄一門用尤袤遂初堂書目之例以收錢
譜蟹錄之屬古來無類可歸者最為允協至
於典故以外又立食貨刑政二門則贅設矣
子部分十二門其墨家名家法家縱横家併
為一類總名雜家雖亦簡括然名家墨家縱
横家傳述者稀遺編無幾併之可也併法家
刪之不太簡乎集部分八門其别集以朝代
科分為先後無科分者則酌附於各朝之末
視唐宋二志之糅亂特為清析體例可云最
善惟制舉一門可以不立明以八比取士工
是技者隸首不能窮其數即一日之中伸紙
搦管而作者不知其幾億萬篇其不久而化
為故紙敗燼者又不知其幾億萬篇其生其
滅殆如煙雲之變現泡沫之聚散虞稷乃據
所見而列之不亦傎耶每類之末各附以宋
金元人之書既不賅備又不及於五代以前
其體例特異亦不可解然焦竑國史經籍志
既誕妄不足為憑傅維鱗明書經籍志尤侗
明史萟文志稿尤冗雜無緒考明一代著作
者終以是書為可據所以
欽定明史萟文志頗採錄之略其舛駁而取其賅
贍可也乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
