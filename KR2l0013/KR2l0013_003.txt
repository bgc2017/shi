欽定四庫全書
詞林典故卷三
職掌(附詹事府)
官有職職有掌各守爾典以供王事焉翰林地號
儲材異日將踐更衆職然方其備員侍從制誥文
章而外不以他職繫之唐宋已来制略相等明併
秘書著作之任統歸翰林
皇朝既貴其官使益重所掌載筆
史宬陳書
講幄入承儤直出奉皇華冊府所垂犁然具已依件條
次用備職司
漢
漢尚書郎主作文書起草更直建禮門(翰林志)
按李肇云盖比今翰林之制略同而所掌輕也林
駉云漢西京制誥以侍中掌之李固云尚書出納
王命所由來久矣
後漢
後漢秘書監掌典圖書古今文字考合同異(通典)
魏
魏秘書令典尚書奏事(同上)
按魏黃初間既以秘書所典歸中書領之其秘書
惟掌藝文圖籍之事
晉
晉中書掌贊詔命記會時事典作文書(文獻通考)
按中書地在樞近多承寵任人因謂之鳳凰池荀
勖自中書遷尚書令人有賀者勖曰奪我鳳池又
何賀焉後則槩以鳳池鳳沼稱翰林矣
晉秘書監掌三閣圖書(通典)
晉大著作郎專掌史任(同上)
宋
宋著作佐郎掌國史集注起居(同上)
齊
齊中書所掌與晉宋同(同上)
按紅藥當階翻齊謝朓直中書詩也唐人詩中亦
槩用為翰林故實
齊秘書著作所掌與晉宋同(同上)
梁
梁中書舍人掌詔誥兼呈奏之事(文獻通考)
按馬端臨云魏中書舍人東晉省之宋復置四員
掌入直閣内出宣詔命凡有章奏則舍人持入參
决於中至梁除通事字直曰中書舍人自是誥命
之任舍人專之
又按東漢以尚書郎主機事自魏以中書代之雖
亦不廢尚書然中書親近而尚書轉疎外矣東晉
以後侍中常在左右謀議政事於是中書之權又
分
又按六典云秦置尚書於禁中有令有丞掌通章
奏通典又云秦時少府遣吏四人在殿中主𤼵書
故謂之尚書林駉謂西京以侍中掌之杜佑謂東
漢尚書郎為詔誥而李肇因之遂以為比今翰林
之制云
梁秘書著作所掌與齊同(通典)
陳
陳中書所掌與梁同(同上)
陳秘書著作所掌與梁同(同上)
北魏
北魏太和十一年詔秘書丞著作郎改析國記(魏書)
北魏起居令史掌行幸宴會在御左右記錄帝言及
宴賓客訓答(文獻通考)
北齊
北齊中書舍人省掌署勅行下宣旨勞問之事(同上)
北齊秘書省典司經籍(古今圖書集成)
按北魏北齊著作皆掌撰述然僅存其名而已
北周
北周外史掌書王言及動作之事以為國志(通典)
北周著作上士中士掌綴國錄(同上)
按通考云北齊有文林館學士亦掌著述然南北
朝學士之名已雜出如齊竟陵王有西邸學士梁
昭明太子時庾肩吾徐摛劉孝儀等為高齋十學
士大抵文儒之通稱耳齊文襄於文林館集諸文
士作華林編略邢子才等皆在焉其職實非學士
也
隋
隋秘書掌領著作太史曹事(文獻通考)
唐
唐中書掌詔旨制勅璽書册命皆按典故起草(六典)
按六典云中書詔命其禁有四一曰漏洩二曰稽
緩三曰遺失四曰忘誤制勅既行有誤則奏而正
之凡王言之制有七一曰册書立后太子封藩寵
命臨軒備禮則用之二曰制書行大典賞罰授大
官爵釐革舊政赦宥降虜則用之三曰慰勞褒贊
遣勞則用之四曰𤼵白勅增減官員廢置州縣徵
𤼵兵馬則用之五曰勅旨為百司承旨而為程式
奏事請施行者六曰勅書慰諭公卿戒約臣下則
用之七曰勅牒隨事承旨不易舊典則用之大事
直出禁中不由兩省不用中書六寳置書詔印學
士院主之
唐秘書監丞掌經籍圖書之事郎掌四部圖籍校書
郎掌校理典籍刊正錯謬(唐書)
唐著作郎掌撰碑志祝文祭文與佐郎分判局事(同上)
唐起居郎掌錄天子起居法度舍人掌修記言之史
錄制誥德音如記事之制季終以授國史(同上)
唐史館修撰掌修國史(同上)
唐弘文館學士掌詳正圖籍教授生徒朝廷制度沿
革禮儀輕重皆參議焉(同上)
按唐有弘文館學生以大臣子弟與才俊之士充
之故學士有教授生徒之事
唐集賢學士及修撰等官掌刊輯經籍凡圖書遺佚
賢才隱滯則承旨以求之謀慮可施於時著述可
行於世者考其學術以聞凡承旨撰集文章校理
經籍月終則進課於内歲終則考最於外(唐書)
唐翰林學士專掌内命凡拜免將相號令征伐皆用
白麻入院一歲則遷知制誥未知制誥者不作文
書(文獻通考)
按歐陽修云侍從之臣論思為職林駉云持槖簮
筆對立松階朝趨青𤨏夕宿嚴衛參决疑難次典
議論孰非侍從之職盖自唐開元以来内預密命
發演絲綸於是翰林學士以為專職而至德之後
台輔之命出車之誥並皆司之漸不及中書矣
宋
宋秘書監掌古今經籍圖書國史實錄天文歷數之
事(宋史)
宋直秘閣掌三館藏書(同上)
按宋有三館曝書之法凡三館書籍皆秘書直閣
校理等掌之每歲五月一日始至七月一日止出
三館之書與古圖畫墨跡以次陳而曝之蘇軾詩
三館曝書防蠧毁是也校理等掌校讐文字有誤
者則以雌黃塗其處取善本正改之凡校讐秘書
郎正字校勘等皆司之校訖親書署其後曰某官
某人校中興館閣錄宋南渡後既建秘書省於臨
安每歲七月七日館職舉曝書會仍有詔嚴禁秘
閣書籍不許關借
宋著作郎著作佐郎掌以宰相時政記左右史起居
注所書會集修撰為一代之典(古今圖書集成)
宋崇政殿說書掌進讀書史講釋經義備顧問應對
(宋史)
按宋經筵每歲春二月至端午日秋八月至長至
日遇隻日則學士入侍邇英閣輪官講讀
宋翰林學士掌内制制誥赦勅國書及宫禁所用之
文辭凡后妃親王公主宰相節度使除拜則學士
草詞授待詔書訖以進赦降德音則先進草大詔
命及外國書則具本禀奏(文獻通考)
按唐賜外國謂之蕃書宋與遼夏和有文辭往來
則稱國書
宋翰林學士知貢舉(宋史)
按唐開元以前貢舉事則考功郎中司之後以禮
部侍郎主之謂之知貢舉宋自太祖太宗以來南
省主文多用翰林學士如李昉宋白等皆學士主
貢舉者禮部但領貢舉之事與奏名而已而禮部
知貢舉之稱相沿不替
宋翰林學士掌使命館伴事(朝野雜記)
按宋與遼歲通使問正副使二人仁宗以後多用
翰林學士一人如胡宿歐陽修劉敞蘇頌並以學
士出使又遼使至亦以翰林及他官一人為館伴
使如蘇軾為學士而館伴遼使是已
宋樞密直學士掌簽書院事(宋史)
遼
遼翰林院掌天子文翰之事(遼史)
金
金國史院掌修國史翰林學士掌撰詞命秘書監專
掌書籍弘文院校譯經史(古今圖書集成)
元
元翰林院掌一切文字及頒降璽書(元史)
明
明學士之職凡贊翊皇猷敷敭人文論思獻納修纂
制誥書翰等事無所不掌侍讀學士之職凡遇上
讀習經史則侍左右以備顧問帥其屬以從侍講
學士之職凡遇上講究經史亦如之侍讀侍講視
侍讀侍講學士凡入侍其職亦如之五經博士之
職掌易者一人掌書者一人掌詩者一人掌春秋
者一人掌禮記者一人人各專門明經同異得失
究其指歸以備講讀典籍之職掌四庫書籍守扃
鑰以伺上命侍書之職明習六書之法凡遇上習
書則侍左右以備考訂點畫音聲待詔之職凡遇
上宣問文義以備呼召編摩謄寫等事亦如之史
官之職修撰掌撰述編修掌纂緝檢討掌檢閱凡
史事俾專掌焉孔目以首領為職掌言語趨走會
計簿書之事
按五經博士設於明初後四姓并程朱等世襲五
經博士設而掌易詩書春秋禮以備講讀者遂廢
則自永樂時也典籍之職雖曰掌四庫書實無所
事盖明太祖初置秘書監後復停罷以典籍代其
職然洪武時書藏文華堂則在禁内永樂十六年
遣陳循往南京取書至燕則又在文淵閣以視宋
代之貯於秘書省者異矣嘗考黃佐云自正統以
前翰林院官退朝猶得入閣中檢所未見書至景
泰中編修周洪謨輩猶然其後始為内閣所扃鑰
至正德中有為人盜竊者厥後舍人張萱作文淵
閣書目已缺失不備而典籍久為虚設矣
又按翰林記永樂中華盖謹身奉天三殿災楊榮
麾武士三百人入文淵閣盡移御書圖籍於東華
門河次是時書籍淆亂無紀典籍周翰理葺之逾
二載而後復時典籍尚未失職也後館閣書目盖
即其時所定
明撰擬誥勅正統時令學士專司其事嘉靖間停罷
以講讀編檢官五人司之
按古以學士為内制謂事不由中書而出自上意
者其詔命皆學士掌之大政令大廢舉與大除授
皆在焉明時學士雖初年有知制誥之名然自永
樂以来一切詔勅實内閣主之其除官拜爵既不
復如唐宋之用白麻唯遇覃恩貤贈忠節贈官則
行詞頭謂之誥命然雖掌於學士或使院官分為
之或借易舊誥辭用之非如唐宋輪日秉筆職有
專司矣
明翰林院官掌修書史凡寳訓實錄國史玉牒及志
史纂譔學士講讀史官皆職其事凡實錄既成則
學士會同内閣焚其稿於内府
按明時開局修書初則徵用山林隱逸繼則兼用
卿寺國子監中行評博曹郎而翰林實為專職
明講筵知經筵事用内閣大學士講書展書及日講
用本院及詹事府坊局官經筵講章先三日進呈
日講直解先一日進呈
按講義自宋時已有之宋范純仁劉安世等文集
中尚有經義數篇盖即當時經筵所撰進者但其
體與明時不同明日講所進謂之直解
明講官記注起居日輪一員其編纂諸司章奏則别
選講讀史官六員遇常朝御門日輪記注編纂官
四員侍班郊祀耕耤幸學大閱亦如之
明學士凡郊壇廟社等祭及代祀皆得預焉其告祭
册封亦得差遣
明翰林官凡國子監春秋祭則掌其分獻
明翰林官掌會議典禮及朝廷大事當會議者本院
官及詹事府坊局官國子監堂上官皆預
按明洪武初令儒臣陶安宋濂等與大臣議定制
度典禮封爵名號至於刑律亦預議焉
明學士掌殿試讀卷與大學士兼用凡殿試則擬策
問以進其本院及坊局官兼充執事
按殿試以大臣讀卷自宋始
明學士掌教習庶吉士
按明會典凡庶吉士以學士二員教習然洪武中
宋濂永樂中解縉皆領庶吉士未嘗抗顔為師也
至正統戊辰乃為定制先是庶吉士俱於東閣進
學至是令於本院外公署教習其教庶吉士文用
文章正宗詩用唐詩正聲
明翰林典試事凡會試用學士兩京鄉試及會試同
考用講讀以下官武舉武會試則學士以下皆司
之
明翰林官掌諸處舉到經明行修懷才抱德之士及
學校歲貢生員舉人就教職者皆送院考試
明學士掌本院之考察凡本院官歴俸連閠計三年
例考滿六年九年亦如之先具事跡及過失有無
呈印官以憑考覈
按洪武十四年十月定考覈之法以翰林院為近
侍不係常選官員任滿黜陟不由吏部十六年六
月吏部奏定翰林院衙門屬官俱從正官考覈成
化十四年令翰林院屬官并帶俸譯字等官本院
學士會同内閣考覈至弘治元年始令翰林院官
亦從吏部考察
明翰林學士掌稽考四譯館課程
按明洪武十五年命侍講火原潔等編華夷譯語
以通天下之言明會典云永樂五年設四譯館選
國子生習譯宣德中又選官民子弟委官為之師
而以學士稽其課業焉
明翰林院官掌評駁諸司奏啟有艱辭難字及鄉試
錄有舛謬若犯國諱者(已上並採明會典及翰林)
(記)
按翰林記又有考汰官吏清理武官貼黃考試軍
士稽考監生課簿稽考精微文簿考試僧道等目
皇朝
太宗天聰十年三月定内三院職掌國史院掌記注
起居詔令收藏
御製文字凡用兵行政事宜編纂史書撰擬郊
天告
廟祝文及
陞殿宣讀慶賀表文纂修
祖宗實錄撰擬礦誌文編纂機密文移及各官章奏掌記
官員陞降文册撰擬功臣母妻
誥命印文追贈諸貝勒册文凡六部事宜可入史册者
選擇記載一應遠方往来書札俱編為史册祕書
院掌撰外國往来書札並錄各衙門奏疏及詞狀
勅諭文武各官勅書告祭
文廟
諭祭文武各官文弘文院掌注釋歴代行事善惡進講
御前侍講
皇子並教諸親王頒行制度
世祖順治十六年三月定翰林院職掌一
經筵日講撰擬講章一外國奏書令四譯館繙譯一
考選庶吉士一開列教習庶吉士職名一纂修繙
譯書史一開列纂修職名一會試鄉試及武會試
主考開列職名一撰擬封贈
誥勅開列翰林官職名一題補翰林官員及差遣俸滿
丁憂給假行文等項一侍直一侍班一扈從一貼
黃一修
玉牒一捧
勅書一教内書堂一上
陵一分獻一冊封一齎
詔
講筵
世祖順治十四年九月以
文華殿未建先於
保和殿開講厥後每歲春秋仲月舉行各一次
聖祖康熙十四年二月講官傅達禮進呈講章得
旨講章内書寫稱頌之言雖係定例但凡事俱宜以實如
秉至誠而御物體元善以宜民固已嫓美三王躋隆二
帝等語似屬太過著改奏
二十一年八月翰林院進呈講章得
旨講章須有勸誡箴規之意乃稱啟沃今講章内有道備
君師功兼覆載二語太過其易之
二十二年八月
諭講官經筵大典自大學士以下九卿詹事科道俱侍班
所講之書必君臣交儆上下相成方有禆於治理向来
進講俱切君身此後當兼寓訓勉臣下之意
五十年二月
諭大學士從来經筵之設皆帝王留心學問勤求治理之
意但當期有實益不可止飾虚文朕觀前代講筵人主
惟端拱而聽默無一言如此則雖人主不諳文義臣下
亦無由而知之朕御極五十年聽政之暇勤覧書籍凡
四書五經通鑑性理等書俱經研究每儒臣逐日進講
朕輙先為講解一過遇有一句可疑一字未協之處即
與諸臣反覆討論期於義理貫通而後已蓋經筵本係
大典舉行之時不可以具文視也
皇上乾隆五年八月
諭講官經筵之設原欲敷宣經旨以獻箴規朕觀近日
所進講章其間頌揚之辭多而箴規之義少殊非責
難陳善君臣咨儆一堂之意蓋人君臨御天下敷政
寧人豈能毫無闕失正賴以古証今獻可替否庶收
經筵進講之益若頌美過甚不能實踐躬行反滋朕
心之愧此後務剴切敷陳期有裨於政治學問勿尚
鋪張溢美之虛文而無當於稽古典學之實義
謹按經書講章講官先期撰擬進呈屆期講官出
班進講先書次經敷陳既畢羣臣跪聆
御論精微廣大具載簡編筆難罄述重以
聖聖相繼謙德彌隆頌美之文郤不以進誠足以光鉅典
軼前聞矣
日講定期每歲自二月
經筵後始夏至日止八月
經筵後始冬至日止每日於部院官奏事後進講講
章繕錄正副二本以正本先期進呈本日掌院學
士率講官二員或三員以副本進講歲終彙寫以
聞
聖祖康熙十二年三月
諭學士傅達禮朕以修葺宫殿移駐瀛臺暫留數日夫進
講所以致知蓄德期於日新未容少間講官其日至瀛
臺照常進講
十四年四月
諭講官日講原期有益身心增長學問今止講官進講朕
不覆講但循舊例日久將成故事不惟於學問之道無
益亦非所以為法於後世也嗣後進講時講官講畢朕
仍覆講如此互相討論庶幾有禆實學
十七年定制
日講講章停止歲終彙寫止具本奏聞
二十二年八月
諭講官朕每旦未明求衣坐待部院奏事奏事既畢然後
入講不惟遲延晷刻亦且稽悞工夫自後於未啟奏前
進講方得從容議論多所𤼵明自是講官待漏宫門甫
辨色
上已御講筵矣
謹按
聖祖勤於典學日有孜孜先是講官等以夏至冬至例應
輟講按期上請俱未
允行至康熙十三年九月以軍務殷繁請間日進講二十
四年三月以恭逢
萬壽請暫停進講復屢奉
明旨仍令日講如常
又按日講遇祀事致齋停止如遣官恭代則仍進
講
記注
凡
御門
陞殿
視祝版
經筵
殿試讀卷及上元歲除外藩来
朝
錫宴記注官皆侍班有事
壇
廟謁
陵
親耤
視學
大閱
校射
迎勞凱旋受俘及
駐蹕南苑
廵幸蒐狩記注官皆扈從
太宗天聰五年正月
駕幸文館遂入庫爾纏直房問所修何書對曰記注
上所行事
上曰此史臣之事朕不宜觀
聖祖康熙九年初置起居注令滿漢記注官每月各一員
侍直事畢以本日應記之事用滿漢文記注
十四年四月
諭起居注官朕向詣
兩宫問安爾等常隨行記注朕思昏定晨省問安視膳為
子孫者之恒禮嗣後朕詣
兩宫問安侍直官不必隨行
十八年九月
諭大學士等朕每日聽政一切折出票簽應商酌者皆國
家切要政務得失所繫今後起居注官除照常記注外
遇有折本啟奏俱令侍班記注惟會議機密事情及召
諸臣近前口諭記注官不必侍班
世宗雍正六年正月以大學士張廷玉請令八旗具奏及
補授官職事宜並移送起居注館以便記載
七年八月以大學士陳元龍請令各省題奏本章
俱增寫揭帖一通送起居注館記注後移交内閣
貯之
謹按記注册籍書明月日及該直官姓名每月滿
漢文各一册至次年按月排纂凡記注官侍班所
紀一一備載卷末彙為總跋冊中用翰林院印鈐
縫貯以鐵匭扃鐍封識歲十二月題明記注官會
同内閣學士藏之内閣大庫
入直侍班
太宗天聰三年四月令儒臣分直文館
世祖順治十年五月
駕幸内院以翰林官下直太早
諭曰承藉
天休猥圖安樂人情盡然但欲希晏逸必先習勤勞俾國
家大定其樂方永朕與諸臣果能共勤政務禆益生民
天必眷之自今以往始自朕躬有過即改卿等各宜黽勉
勤為啟沃朕將殫力修省焉
是年十月令内院大學士學士於
太和門内更番入直
十七年六月
諭翰林院翰林各官原係文學侍從之臣今欲於景運門
内建造直房令翰林官直宿朕不時召見顧問兼以觀
其學術才品應分幾班每班酌用幾員即列名具奏尋
掌院學士折庫訥王熙請分翰林官為三班每班
用講讀學士二員講讀二員編檢四員依次入直
周而復始又言臣等與各官職掌相同應否一體
分日直宿得
旨是折庫訥王熙著直宿
聖祖康熙十六年十月
諭大學士等朕不時觀書寫字近侍内並無博學善書者
以致講論不能應對今欲於翰林内選擇二員常侍左
右講究文義但伊等各供厥職且在外城不時宣召難
以即至著於城内撥給閒房停其陞轉在内侍從數年
之後酌量優用再如高士竒等能書者亦著選擇一二
人同伊等入直爾衙門議奏尋大學士等列名上請
命侍講學士張英加食正四品俸供奉内廷書寫之事止
令高士竒在内供奉加内閣中書銜食正六品俸
居住房屋内務府撥給又令大學士傳
諭張英高士竒選爾等在内供奉當謹慎勤勞後必優用
勿得干預外事
三十三年五月
諭掌院學士張英翰林乃近侍之臣向因日講時時進見
是以猶知伊等言語舉止近来進見稀少講官侍班不
過頃刻難以悉其賢否著將翰林詹事官員每日派四
員到南書房侍直令伊等學習文章字畫亦可以知其
人之高下以備擢用
五十七年十月令翰林官五員於奏事日侍班至
六十一年停罷
世宗雍正三年六月復令翰林官四員於
御門日侍班
皇上乾隆五年十月令翰林院於輪班之日將編修檢
討十員帶領引
見
纂撰進奏
凡纂修
實錄
聖訓掌院學士充副總裁官講讀學士以下充纂修官纂
修
玉牒則以修撰編檢職名移宗人府充纂修官其編輯
諸書掌院學士充正副總裁官講讀學士以下充
纂修官
謹按編輯諸書刊刻告竣皆得奏請
頒賜其先經在事諸臣雖遇事故並許列銜
又按纂輯諸書詞臣皆就館局從事惟康熙二十
八年十一月原任尚書總裁官徐乾學請假准以
讐校諸書帶歸編次四十三年詹事陳元龍乞歸
令以歴代賦彙攜至其家校對增益
皇上乾隆十年三月傳
諭在籍侍讀齊召南令將承修禮記前漢書考證屬草
後交原籍撫臣郵遞進呈皆為
特典
凡
郊
廟
陵寢及
社稷
嶽瀆諸祀祝文並
册文寳文
誥勅文碑文祭文皆由本院官撰擬
謹按封贈
誥勅文順治初内院開具翰林銜名奏請撰擬至康熙
七年吏部奏准按品刊刻文式停其撰擬
聖祖康熙三十四年三月
諭大學士翰林官專委以文章之事撰擬文字外更無他
務自是以後凡碑文祭文其撰擬之姓名并奉有俞允
之旨及申飭之旨皆書於册三奉俞允之旨三奉申飭
之旨者具以聞
五十二年十月令書局編校兼派用庶吉士
皇上乾隆元年二月
諭總理事務王大臣翰林以讀書為職業然讀書將以
致用非徒誦習其文辭也古来制誥多出詞臣之手
必學問淹雅識見明通始稱華國之選有裨於政事
今翰詹官員甚多於詩賦外亦當留心詔勅掌院學
士以下編檢以上可各以已意擬寫上諭一道陸續
封呈朕覽既可以覘其文藝之淺深並可以觀其胸
中之藴蓄倘有切於吏治民生者朕亦即頒𤼵見諸
施行則詞曹非徒章句之虚文而國家亦收文章之
實用矣嗣後庶吉士散館後即照此例行
二年三月
諭總理事務王大臣朕在潛邸六經諸史皆嘗誦習自
承大統勅毖萬幾少有餘閒未嘗不稽經讀禮今祥
練既逾科臣畢誼所奏令諸臣日繕經史奏議理得
施行在朕廣挹羣言可以因事鑒觀隨時觸發而覧
諸臣所進亦可考驗其學識或召見講論則性資心
術必因此可覘但畢誼所奏止及史臣而朕意科道
職司獻替應令一體錄呈其規條應如何酌定並分
日按班呈奏事宜著定議具奏尋王大臣等議分翰
詹為一班科道為一班日輪一人具奏摺式先標
經文下注義疏或節略史文下注史斷後皆附列
所見曰(臣)案云云以千言為率奉
旨每日繕進書摺朕披閱後交南書房收存其或召見
講論朕所降旨令本人於次日繕寫呈覧亦交南書
房收存將来行之日久不特集思廣益亦可薈萃成
書以資觀覧
教習庶吉士
國初多以内院學士為之侍讀等亦間有預者自
聖祖康熙九年後專設翰林院歴科皆以掌院學士領其
事而内閣學士時參用焉至六十一年辛丑科始
以工部尚書陳兀龍領教習事厥後尚書侍郎之
不兼掌院事者亦得為之
又康熙三十三年
命教習學士等選講讀以下官資深學優者數人分司訓
課名小教習自甲戌科以下並仍其制至
世宗雍正八年庚戌科始停其選派
十一年五月
諭翰林院教習庶吉士所以造就人材使之沉潛經籍涵
泳藝林可以典制誥之文鳴國家之盛也從前庶吉士
皆就翰林院讀書教習大臣不時策勵是以身心約束
學殖易增館閣之間蔚然稱盛朕意今科選拔庶常仍
令在衙門讀書俾教習諸臣得以朝夕訓課兼厚給廪
餼資其膏火庶幾枕經葄史文藻可觀克稱詞臣珥筆
之職應察照前例及如何加與廪給之處其酌議以聞
尋議庶吉士廪餼月給銀四兩五錢器用什物由
工部支取並撥給官房一所為教習館令庶吉士
肄業其中頒給
上諭人各一部内府經史詩文每種各三部存貯館内以
資課習從之
皇上乾隆十年乙丑
命復選小教習分司訓課如庚戌科以前定制
謹按康熙五十一年三月諸進士自選取庶吉士
外俱交禮部令翰林官學優品端者數人司其教
習
又按一甲進士雖授修撰編修並同庶吉士教習
以待散館其庶吉士年四十五以下者舊制皆教
習
國書至雍正間每科祇選庶吉士年少資敏者十餘
人令其教習乾隆二年五月停止滿洲庶吉士教
習
國書之制
暫攝批本
内閣學士職在批票本章或遇奉使請假需人代
理則以翰林詹事坊局官及京堂之曾任翰林者
請
簡一二員暫行兼攝俟學士回署時受代而還
謹按暫攝之制起於雍正八年十月至乾隆九年
七月十一年九月閣臣皆循例請行
文衡
殿試讀卷掌院學士充讀卷官講讀學士以下充受
卷彌封掌卷官其直省鄉試
世祖順治初惟順天江南浙江江西湖廣福建以講讀學
士以下充正副主考官至
聖祖康熙三年定制各省通行差遣會試則掌院學士並
充主考官講讀學士以下充同考官先是順治四
年會試同考亦用庶吉士武會試則學士以下充
主考官順天武鄉試侍讀以下並充主考官其文
武會試主考官兼用講讀學士則康熙九年定制
世宗雍正元年令文鄉會試庶吉士亦充外簾官又
國初各省設提學道惟順天等大省稱學院然亦不
專用翰林
世祖順治十年六月始以翰林五品以下官提督直隸江
南江北學政其學習
國書者不差
聖祖康熙二十三年十二月吏部議定順天學政以侍讀
侍講諭德洗馬開列江南浙江以侍讀侍講諭德
洗馬中允贊善開列停其補用郎中道府
三十九年七月令各省學道員缺翰林官與郎中
並差
五十六年八月禮部題請順天鄉試主考官得
旨此次同考即於所開正副考官内每房各用二人不得
派同省之人
世宗雍正元年二月令各房校閱仍用同考官一人
三年三月以遣學試兩差考試翰詹科道部屬諸
臣於
太和殿考取人員姓名識以牙籖貯以金筩臨遣時
大學士齎至
午門前每省掣正陪各一員引
見差用
皇上乾隆元年三月
諭内閣今年八月舉行恩科鄉試其正副考官必人品
端方學問醇正者始足膺衡鑒之寄朕即位之初不
能深知諸臣之底藴著鄂爾泰張廷玉朱軾徐本邵
基任蘭枝徐元夢福敏孫嘉淦楊名時於翰詹科道
部屬内各據所知多舉數員於五日内交送内閣彙
奏候朕考試簡用庶得才品兼優之員以副掄才之
大典
謹按典試視學文臣之榮選試而後遣其典亦至
為慎重乾隆三年既
詔大臣依元年例各舉所知然其時未與薦剡者亦聽
就試自是歴科參用其制而甄别悉奉
睿裁法為兼備焉
又按磨勘直省鄉試卷凡翰林開坊以上官皆預
分閱
廷試就教舉人及歲貢生試卷編檢以上官皆預
奉使
凡
册封親王世子郡王及内外固倫和碩公主親王世子
郡王嫡妃以掌院學士充副使長子貝勒貝子及
長子妃貝勒貝子夫人内外郡主縣主郡君并外
藩蒙古親王郡王嫡妃以講讀學士講讀充正副
使外藩蒙古貝勒以下公以上夫人以講讀充正
副使
凡祭告使初用掌院學士及講讀學士康熙三十
六年令講讀亦得列銜五十七年令檢討以上皆
得列銜
凡出使外國翰林滿漢官皆列名請
簡
陪祀
凡本院五品以上官皆預國子監春秋展祀則以
大學士具名上請而以資深編檢二員司其分獻
謹按東軒筆錄宋京師春秋社祭多差兩制攝事
又查慎行敬業堂集宋舊禮以祭酒博士三獻新
禮以三公後復差太尉太常光祿卿今
至聖前大學士行禮十哲分獻用翰林監丞博士隨後
參用宋時新舊禮也
編檢官專掌
世宗雍正元年五月令掌院學士於俸淺編檢内擇才守
兼優者滿漢各二員專辦院事
八年三月令滿漢編檢各二員稽查六科史書錄
書
十一年八月令左右兩翼宗學派編檢教習各二
員
詹事府
漢
漢詹事掌皇后太子家庶子主宮中并諸吏之適子
及支庶版籍中允朝請問起居(文獻通考)
晉
晉詹事掌宮事若釋奠中庶子扶左庶子扶右洗馬
掌圖籍釋奠講經則掌其事(同上)
晉中舍人與中庶子共掌文翰凡奏事文書皆綜典
之(同上)
宋
宋詹事庶子所掌與晉同(同上)
按齊梁陳北魏北齊後周至隋詹事等所掌史多
逸文通考唯云北齊詹事事無大小皆統之梁中
庶子掌行則負璽前後部護駕與功高中舍人一
人共掌其坊之禁令庶子掌侍從左右獻納得失
齊梁通事舍人掌傳宣令旨内外啟奏而已餘不
能詳也
唐
唐詹事掌内外衆務糾彈非違總判府事庶子分掌
左右坊事中允掌侍從禮儀駮正啟奏諭德掌侍
從贊諭贊善掌侍從翊養洗馬掌侍奉及經史圖
籍(同上)
唐崇賢館學士直學士掌經籍圖書教授諸王屬左
春坊(同上)
宋
宋詹事遇東宮講讀日並往陪侍庶子諭德左右輪
日入宮同供職事(同上)
元
元詹事院掌左右輔翼及鞍轡弓矢飲食供帳之事
(元史)
明
明詹事之職於内外衆務無所不掌少詹事則貳之
丞則掌文書以贊之通事舍人掌通謁賓贊禁令
之事主簿掌勾稽錄事掌傳遞左右春坊大學士
綜勸學輔德文翰記注之事庶子掌宮中并諸吏
之適子及支庶版籍行則負璽護駕拜則左右扶
掖之諭德掌侍從贊諭中允掌侍從禮儀駮正啟
奏并監藥理刑贊善掌侍從翊養司直掌彈劾繩
糾清紀掌伺察司諫掌諫諍司經局洗馬掌太子
出則前驅導威儀圖籍經史之事校書掌校讐經
籍正字掌刊正文字皆與翰林院互兼職事(翰林記)
皇朝
詹事府官職掌所繫並與翰林院互兼惟每月看
驗月選官及每歲朝審則詹事少詹事與九卿科
道入班其會議政事奉
旨下九卿詹事科道者亦入班會題
左右春坊掌講讀箋奏之事
司經局掌收貯書籍正字掌繕寫講章及&KR1149;潢之
事
凡
東宮千秋節及元旦冬至行慶賀禮其表箋文式由
詹事府坊局官撰擬頒發
凡
東宫日講講章即用
皇帝日講講章正本先期送進届期日講官恭捧副本
進講
謹按定制
東宮滿講官二員漢講官四員每日講則用滿講官
一員漢講官二員
詞林典故卷三
