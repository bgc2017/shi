御製詞林典故序
詞林典故書成大學士張廷玉等以序請朕惟六經之
士豈易言哉而况躋玉堂而列芸署者盡六經之彦也
木天故事歷代沿革具見於斯則又何言惟是國家重
館閣之選極優遇之隆詎止蜚其英聲將以華國而已
哉如濓溪所謂文以載道者舍是無他求夫布衣韋帶
之士由立言以期不朽足矣若夫國家右文重道將以
淑世熙績繼往聖之絶學開萬世之太平胥是賴焉名
之盛者實難副任之大者責彌重譽之來者毁亦隨其
尚思春華秋實之喻而凜虚車麟楦之譏哉
乾隆戊辰孟春御筆
書詞林典故序畢因以賜大學士張廷玉兼成四絶
句
儘有研京並練都導言何用但吹竽便將翰苑登瀛譜
喚作卿家世系圖
日影花甎鈴索靜春風芸署牓題雙寶山自古稱佳話
事業何人繼曲江
韻集燕公四十賢(劉昭禹云五言律如四十箇賢人)晨星數罷一悽然
(朕幸翰苑賡吟者如大學士鄂爾泰尚書張照軰不數年皆物故矣)即看壁府裒成帙重
憶柯亭劉井邊
見說房公獨善謀皤皤長領鳳池頭更兼兩世桓榮席
誰不云然勝一籌
三希堂御筆
詞林典故職官類一(官制之屬)
提要
(臣)等謹案詞林典故八卷乾隆九年重修翰
林院落成
聖駕臨幸
賜宴賦詩因
命掌院學士鄂爾泰張廷玉等纂是書乾隆十二
年告成奏
進
御製序文刊行凡八門一曰
臨幸盛典二曰官制三曰職掌四曰恩遇五曰藝
文六曰儀式七曰廨署八曰題名
臨幸盛典即述乾隆甲子燕飲賡歌諸禮以為是
書所緣起故弁冕于前官制職掌皆由西漢
以至
國朝以待詔之選寫書之官皆自漢肇其端也
恩遇則斷自唐代以專官自唐始也於
列聖及我
皇上寵渥之典别分優眷遷擢侍宴賚予詞科考
試議叙贈䘏八子目著
聖代右文遠逾前古也藝文惟收唐以來御製及
應制諸作而詞館倡和不與焉美不勝收也
儀式廨署亦皆斷自唐代與恩遇門同例題
名則惟載
國朝近有徵而遠難詳也考翰林有志自唐李
肇始洪遵輯而錄之凡十一家然皆雜記之
類也其分條列目彙為一編者自程俱麟臺
故事始陳騤以下作者相仍然皆僅記一代
之事朱彛尊作瀛洲道古錄又於
今制弗詳故張廷玉等進書表稱槐廳芸署不
少前聞劉井柯亭獨饒故事但紀載非無散
見而薈萃罕有全書今仰禀
聖裁始成巨帙元元本本上下二千載始末釐然
稽古崇儒之盛洵前代之所未有矣乾隆四
十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
勅修輯詞林典故告竣恭呈
睿覽臣等謹奉
表恭
進者伏以
景運啟圖書丕煥奎躔之色
宏模垂琬琰永增册府之光
羅中祕之傳聞瑶編絢日
志仙曹之法守錦帙霏霞藜照同輝芸香倍馥(臣)等
誠惶誠恐稽首頓首上言竊惟翰林逼華蓋古號
清班學士登瀛洲世稱榮選爵秩剏興於唐代官
制漸備於歴朝雖沿革互有不同而職業總歸一
致盖鑾坡侍從實為顧問所資而鼇禁追趨與有
論思之責非直摛華掞藻誇柔翰於儒林傍日瞻
雲侈榮階扵内相而已歴考右文之代典學常勤
惟茲珥筆之官加恩勿替青綾翠錦自昔豔為美
談蓮炬花墩至今傳為佳話是以槐廳芸署不少
前聞劉井柯亭獨饒故事但紀載非無散見而薈
萃罕有全書兹蓋伏遇
皇帝陛下
舜德重華
堯文光被
建中和之極玉振金聲
攬制作之全星陳雲爛時值
萬幾之暇
賜幸玉堂遂令百世之榮騰聲壁府猶以官曹舊設宜
討論其源流載籍紛岐應蒐羅其事實爰奉纂修
之
命輯成典故之書起例𤼵凡由
國朝以上推往代條分縷析自官制而下及題名繫以
職司知紀言之有要稽其姓氏見入選之為榮統
以八門釐為八卷况乃
鸞旂寵賁
鳳藻高騫榮施卓冠扵成編
盛典彌超於往牒由今視昔諒千秋運會之難逢伊
古來茲信此日文明之極盛雲翔閬苑
恩溢瀛波(臣)等學愧雕蟲才慙繡虎八甎道上忝侍游
歌五色雲中恭瞻
翰藻幸編摹之有屬思報稱以逾難擬在官而言官懼
隸事而遺事無如見聞固陋學殖荒蕪既識記之
不詳亦鋪揚之未盡伏願
乾坤度量寬挂漏之疎
雲漢光華增簡端之重則昭垂藝苑彌珍李肇之編
傳播詞垣可補陳騤之錄矣(臣)等無任瞻
天仰
聖激切屛營之至謹奉
表隨
進以
聞
乾隆十二年十二月初四日
經筵講官刑部尚書教習庶吉士加二級紀錄四次(臣)汪由敦
兵部左侍郎加二級紀錄一次(臣)王會汾
内閣學士兼禮部侍郎紀錄三次(臣)劉綸
武英殿監理
和碩和親王(臣)弘晝
總裁官
經筵曰講起居注官太保保和殿大學士仍管翰林院事三等伯加十五級(臣)張廷玉
經筵講官刑部尚書革職留任(臣)汪由敦
兵部左侍郎加二級紀錄一次(臣)王會汾
内閣學士兼禮部侍郎(臣)劉綸
分修官
詹事府少詹事今陞禮部右侍郎加一級紀錄三次(臣)沈德潛
原任日講起居注官侍讀學士加二級紀錄四次(臣)于振
侍讀學士(臣)程景伊
日講起居注官侍講學士加一級(臣)周長發
日講起居注官左春坊左中允今陞侍講加二級(臣)于敏中
日講起居注官左春坊左諭德兼佐領(臣)興泰
原任編修加一級紀錄六次(臣)張映斗
編修加一級紀錄三次(臣)朱荃
檢討加三級紀錄五次(臣)郭肇鐄
編修加二級紀錄五次(臣)錢琦
編修紀錄三次(臣)吴嗣富
編修加一級(臣)孫人龍
編修(臣)邵齊燾
武英殿監造
内務府南苑郎中兼佐領加七級紀錄二十一次(臣)雅爾岱
内務府錢糧衙門郎中兼佐領加六級紀錄十六次(臣)永保
内務府錢糧衙門員外郎兼佐領加一級紀錄五次(臣)永忠
内務府廣儲司員外郎(臣)永泰
内務府廣儲司司庫加一級紀錄五次(臣)三格
監造加一級(臣)李保
監造加二級(臣)姚文彬
庫掌(臣)虎什泰
庫掌(臣)高永仁
詞林典故目錄
卷一
臨幸盛典
卷二
官制
卷三
職掌
卷四
恩遇
卷五
藝文
卷六上
儀式
卷六下
廨署
卷七
題名上
卷八
題名下
