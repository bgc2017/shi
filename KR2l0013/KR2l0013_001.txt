欽定四庫全書
詞林典故卷一
臨幸盛典
我
國家誕受
天命百年於兹
列聖重光德化翔洽
皇上紹膺大寶文治昌明崇禮官考制度麟麟炳炳與
唐虞三代嫓隆矣歲甲子
親臨院署隆儀茂典徧及儒林往牒所傳罕有倫比維
時(臣)鄂爾泰(臣)張廷玉實掌院事恭逢
大禮慶成頓首入謝伏念翰林地望清華古稱榮遇
累朝掌故宜有完書雖在唐有李肇翰林志韋執
誼翰林故事在宋有蘇易簡續翰林志陳騤館閣
錄在明有黃佐翰林記諸家譔述各著於時然或
專載一朝未晰端委且從來見聞所及盛事美談
至我
朝為尤備因請裒集成編以揚庥光而表鴻懿
温旨允行(臣)等退而敬率同官甄綜故實分類排纂曰
臨幸盛典曰官制曰職掌曰恩遇曰藝文曰儀式曰廨
署曰題名統著之曰詞林典故為卷凡八釐次以
進惟是
聖駕俯臨宜歸恩遇而特詳書典禮冠諸簡端者一以
誌古今未有之殊榮一以紀修輯兹編之緣起皆
於是乎在云
乾隆八年冬
上以翰林院署歲久傾圮
詔頒太府金重加修葺
命戶部尚書(臣)海望工部尚書(臣)哈達哈戶部侍郎(臣)
三和董其役越歲迄工若門若堂若廳若亭若垣
黝堊丹雘嚴翼崇閎九年十月
御書稽古論思集賢清秘二額顔其堂並
賜古今圖書集成一部貯寶善亭
勅所司諏吉日送掌院大學士進院
上親臨錫宴先期禮臣具儀注以聞二十七日庚午大
昕
車駕出長安左門設鹵簿掌院大學士及翰林官俱綵
服集院門外跪迎
乘輿大臣奉引前導
車駕入詣
先師祠行禮有司預入設
御席於後堂中
寶座前南向設掌院大學士及分韻諸臣席於堂上其
餘以次設於東西廊及左右階下俱東西向樂部
陳中和韶樂於東西廊下陳中和清樂扵東廊下
陳丹陛大樂於敬一門之旁俱北向有頃中和韶
樂作奏隆平之章
上御吉服升坐樂止丹陛大樂作奏慶平之章掌院大
學士率羣臣由左右閣道入至階下行禮如大朝
儀樂止羣臣詣坐次一叩首坐丹陛大樂作奏文
物京華盛之章
上進茶羣臣就坐次一叩首樂止侍衛授羣臣茶行禮
如前飲畢亦如之尚膳移
御膳近前中和清樂作奏玉署延英之章
上進饌樂止承應上陳唐代十八學士登瀛洲故事有
司以饌分授各筵承應止乃撤尚膳復進
御宴席兼設羣臣宴掌儀奉臺盞及壺巵由中墀進丹
陛大樂作奏延閣雲濃之章羣臣俱起立掌儀進
至廊東西向立酌酒進爵大臣出班跪羣臣畢跪
掌儀以臺盞授進爵大臣恭進
御前復跪前所
上進酒進爵大臣一叩羣臣皆一叩進爵大臣起至
御前受臺盞下復跪掌儀跪接而退羣臣起立掌儀以
金巵酌酒立
賜進爵大臣進爵大臣一叩飲畢掌儀立取巵退進爵
大臣再叩興退樂止羣臣皆坐承應上陳唐代晦
日幸昆明池百官賦詩故事
上召大臣以次至
御前
賜酒咸跪飲一叩首退侍衛分授羣臣酒行禮如
賜茶時復坐承應止丹陛大樂作奏慶平之章大臣暨
羣臣起立趨階下謝宴行禮如初樂止中和韶樂
作奏顯平之章羣臣皆退儀部恭導
上至齋房更衣
駕出掌院大學士率羣臣扵院門外跪送禮成方
讌之初設也扶桑旭日纔上觚稜沆瀣珠光猶盈仙
掌
皇上升黼座顧輔臣而言曰時當陽月和煦如春
天心忻洽朕與諸臣交慶之羣臣咸頓首稱賀奉
旨重葺翰林院落成車駕臨幸錫宴送大學士鄂爾泰
張廷玉進署以張說東壁圖書府五律字為韻賦
東字音字二首勅諸臣各分一字賦詩
上又念人數為字所限未能遍及從臣
命復賦柏梁體一篇
上首倡諸臣依次分韻俾凡籍翰林及既改官晉秩而
舊為翰林者皆與焉總百六十有五人當承應上
時
上舉十八學士登瀛洲事顧大學士(臣)爾泰(臣)廷玉曰
卿等無媿房杜顧朕弗逮唐太宗耳二臣惶恐避
席奏言
陛下上法堯舜過唐太宗遠甚(臣)等謭劣亦思孜孜日
贊少效交修之責然限於才力媿出房杜下有負
聖諭因頓首謝
上又因昆明池賦詩事諭羣臣曰翰林之職雖在文章
要貴因文見道爾諸臣當明體此意羣臣竦然敬
聽復頓首謝宴畢
賜樂善堂全集性理精義各一部及名茶文綺箋絹時
果有差羣臣趨出候
駕於河堤之東日未移晷尚書公(臣)訥親捧
御製七言長句四章宣示命和則
上又於更衣次所走筆立成者也羣臣跪誦於金和玉
節之中寓明良一德之旨相與驚歎以為天縱化
神從古帝王所未有
駕出欽承
天語戒諛崇實於末章深致意焉
御製得東字
撫序權居北占星壁在東斯干歌翰苑於樂鬯儒風改
殿當年異登瀛此日同三台司道筦二老亮天功樂具
卿雲奏筵開湛露融底希光舊史長此贊微躬
大學士伯(臣)鄂爾泰得壁字
稽古鑒冰淵集賢逮珠礫
清鑾一幸臨曲宴重申錫湛湛露零蕭煌煌雲拂翟聆
言𤼵羣蒙望道生微的愧切亮天功感深維
帝績濡毫紀玉堂掞藻雕瓊壁
大學士伯(臣)張廷玉得圖字
卿雲籠玉署
黼座啟蘿圖甎影迎
天步金聲仰
聖謨
龍文成五采虎觀拜諸儒襄贊(臣)何有賡颺
帝曰俞宴歌魚在藻詩叶鳳鳴梧兩世桓榮席捫心感
愧俱
大學士(臣)福敏得書字
瀛海通仙島蓬萊近
帝居經營
命將作師濟集華裾吉日鳴
鑾輅彤雲麗玉除歌詩傳漢體掞藻邁唐初典以
絲綸重賢從棫樸儲皇哉
文治蔚金管不勝書
大學士(臣)陳世倌得府字
鳳沼搆新模
金根臨秘府昭回斗極瞻
掞麗天葩吐署牓煥
宸章肆筵優上輔賡歌遇益隆式宴
恩尤溥芸館得師資綸扉慚步武瑶編盛事傳
泰運符三五
大學士(臣)史貽直得西字
延閣崇華搆丹楹煥碧題五雲承
玉輦
六馭下金閨珠樹聞鸞噦梧岡有鳳棲訾黃漢詎擬飛
白宋寧齊清漏因風遠餘香滿袖攜
皇儀儼升日鵠佇
御河西
禮部尚書(臣)任蘭枝得園字
蓬觀輝文棟儒風振禮園
輦臨承寵渥宴錫拜
恩蕃領署榮朝宰斯文仰
至尊翰林華蓋近仙牓紫雯鶱地有儲材重庭霑緯露
繁侍
宸曾舊忝燕賀喜同倫
兵部尚書(臣)彭維新得翰字
玉河鰲柱凝冰署翬飛煥
法駕此經臨錄圖仰總貫晴暉麗廣櫩
天藻瞻層漢褒袞鼎台榮飲和卿士衎陪遊殊北門稽
典軼東觀交勉抒丹誠寧徒濡紫翰
刑部尚書(臣)張照得墨字
天祿成雲亭經郛闢香域知印重黃扉為龍下
紫極詞猗玉井蓮翰潑金壺墨
瑶札開日華文機效花織咸歌
元首康宜竭股肱力(臣)筆乏顔筋苕華辱鐫勒
工部尚書(臣)汪由敦得林字
瀛沼文章囿蓬山道德林論思寅亮重著作職司
欽秘署新雲構
鑾輿賁日臨
仙毫揮禹篆
聖藻協虞琴列座霑需澤分箋屬雅吟榮因稽古力賡
拜奉
徽箴
左都御史(臣)劉統勲得誦字
詞垣棟宇新
天筆龍鸞縱地接五雲多人仰三台共雍容
大駕臨左右元臣從賓筵周禮陳韻字唐賢用颺言到
衆僚紀事聽輿誦允矣毓珪璋休哉興雅頌
吏部侍郎(臣)阿克敦得詩字
文□雲際起彩仗日邊移
天什披瑶檢
恩波溢鳳池圖疇開聖統禮樂及昌期
寵錫䕫龍佐文聯班馬詞持衡慙厥職珥筆憶當時燕
樂承
君貺同歌保定詩
戶部侍郎(臣)梁詩正得聞字
秘苑新苞茂清時洽軌文領才資碩輔優禮荷
明君燕酒周王藻鸞旂魯泮芹
題瞻重璧合韻許列仙分
帝曜輝丹地奎躔麗錦雯湘幐增故事
盛典越前聞
倉場侍郎(臣)彭樹葵得國字
冊府慶重新堂廉賡一德雍容侍從才鄭重清華
職鼇禁燦星躔蘭臺依
斗極深嚴鳳來儀峻聳鳥斯革
綵仗藹襂纚
薰歌垂麗則寧惟異數誇矢報期華國
兵部侍郎(臣)陳悳華得政字
西清文囿開東壁奎躔映孔㬅煥離明來遊宣
巽命風華首
盛朝勸相美王政
龍畫燦璇題天漿挹斗柄槐廳湛露歌藜閣斯干詠三
爵秩宏儀千秋逢
主聖
刑部侍郎(臣)錢陳羣得講字
輪奐起奎垣螭鰲迎
御棒向榮柯𤼵條濬脉井通港周孔會精神堯湯齊背
項山輝玉韞烟川媚珠胎蚌籲俊重旁招論思資
坐講所希均化鑪俗厚銷爭缿
工部侍郎(臣)德齡得易字
人文慶化成石渠煥新宅
聖日親降臨台星領仙籍弼諧襄禹謨幽贊研羲易英
濩動金廂雲罍羅綺席
九重深念典寮采思無斁湛湛露斯零柯亭森翠柏
工部侍郎(臣)吕熾得見字
文教首蓬瀛
鴻儀今創見鑾坡楹桷新瓊牓星雲絢廳樹颺龍旍亭
波涵雉扇欣瞻
日采臨特重珠衡眷雅韻𤼵金聲華筵羅玉饌卿僚載
拜賡千古傳詞院
内閣學士(臣)宗室塞爾赫得天字
美煥瞻新署
溫綸錫九天
洪頤森羽衛清珮萃班聫仙牓雲霞爛
宸章日月懸馨承頒玉醴榮忝立花磚載頌逾三祝興
歌叶五絃昇平叨盛遇寧數撤金蓮
内閣學士(臣)德新得心字
省署森丹雘鈞衡簡
帝心堂開紛積玉牓列燦垂金鏘珮儒臣集和鑾
聖主臨雕盤分
御饌
鴻藻譜瑶琴共聽薰風奏羣賡晨露吟承
恩重二老由豫盍冠簪
内閣學士(臣)秦蕙田得位字
垂裳郅治昌建極文思賁洵直叶風詩殊榮光鼎
位
羲文緯壁輝
舜日金坡被沆瀣泛瑶巵韶咸諧鳳吹
恩涵劉井深化與瀛堧暨染翰職絲綸銘心拜
嘉賜
副都御史(臣)勵宗萬得竊字
帝籙運昌明詞林地清切丹青聿壯觀把梓儼成列
光華雲日昭
恩數古今絶韻許百僚分醴因元老設兩省歴追陪三
世重叨竊報稱夫如何低徊𬗟曩哲
通政使(臣)敷文得和字
翬翼占奎朗鸞鳴協景和盛儀班玉陛
清蹕駐鑾坡署迥金華爛池深魚藻多
鴻恩榮輔弼燕喜集簪珂湑露詩堪比陽春節乍過(小)
(臣)司獻納大化詠菁莪
通政使(臣)張若靄得羹字
華省葺初成鸞臺聽
輅聲九天瞻
黼繡六琯奏韶莖
露向毫端湛春從句裏生詩分燕國字禮重傅巖羹
曠典光圖牒羣材萃
盛明(小臣)慚接武兩代沐
恩榮
大理寺卿(臣)嵩夀得重字
睿澤逮仙班元衡
恩禮重廣儲梁棟材曰惟舟楫用的皪八磚明深沈三
館共推誠遠邁唐題署還超宋欣覩
翠華來得叨簪筆從卷阿愧矢音願效王褒頌
詹事(臣)張鵬翀得恩字
仙禁新丹采龍墀賁紫軒百年文際盛二老德彌
惇讌樂隆儀備圖球
至教尊
璇題聯象緯
睿思藴乾坤苑樹先春氣宫袍得酒痕(小臣)蒙
眷渥分韻亦沾恩
太僕寺卿(臣)劉綸得叨字
蓬館迎
仙仗堯觴許共叨築堤延上相珥筆列詞曹鑾署覘
清切
龍章荷寵褒詩徵羣玉府樂譜八琅璈甎影移瑶席罏
香覆纈袍願言銘
盛軌虞抃戴瀛鼇
僉都御史(臣)嵇璜得醉字
蘭臺望崇嚴芸館職清秘宏規煥木天
御氣通丹地奎壁炳台衡雲霄紆
日轡
帝歌鳴鳳儀
宸筆翔鸞賁宴衎頌那居禮成歡既醉館規拓前編仙
籍資新記藹藹盼槐廳祥烟鬱深翠
少詹事(臣)裘曰修得酒字
瀛池儼跨虹蓬觀屹連斗麗日擁冠裳清風開戶
牖焜煌
璇牓書㶑灔雕筵酒道義光三辰縹緗羅二酉雍雍
趨末階穆穆瞻
聖后許
國有寸心相將期不朽
侍讀學士(臣)世臣得深字
熙朝文治洽
聖主右文深壁府圖書煥芸臺
法從臨羣仙賡雅什一德贊天諶玉醴盈堯斝金徽
叶舜琴叨榮逾往古勉學媿分隂忝竊無由報題
辭罄末忱
侍讀學士(臣)于振得載字
紅泉耀星楣紫氣迎
仙隊藝苑慶遭逢
宸襟欣茂對堂深香穗凝檐聳行雲礙
寶墨煥晴霞璚漿浮碧瀣豈惟重鵷鸞良以優鼎鼐(微)
(臣)職
起居紀錄光前載
侍讀學士(臣)陳邦彥得歌字
桂苑宏規迥瀛洲
翠輦過
雙題日月麗
五字錦雲羅班坐開嘉讌分曹奏短歌禮從耆德重
恩被侍臣多遲暮依青鏁追陪振玉珂染毫賡喜起拜
手誦卷阿
侍讀學士(臣)涂逢震得春字
酉山開秘苑甲觀敞重闉五緯奎文聚三階慶澤
新上公同授簡庶宷共垂紳牋為題詩擘
恩沾醉酒均
天香分玉案綺席錯花茵獻夀隨簪笏同賡億萬春
祭酒(臣)崔紀得興字
論道重三台崇儒臨
萬乘雕楹賀燕翔藻井文虹亘鎬宴酌金罍虞諧調玉
磬參差花影移糺縵雲祥應幸際代明良彌祈天
保定相將贊治機詎比吟春興
侍讀(臣)雙慶得曲字
蘭省駐
宸輿瓊筵徵雅曲紘瀛
聖化咸霖雨台臣屬秀綵結華輪雕甍迎瑞旭典墳政
所資德義心斯沃梁水戢鴛鴦金臺羅駿騄登瀛
愧匪材敬業期深勖
侍講(臣)觀保得情字
萬幾餘暇日芸署葺初成葭管緹廬寂寒花
輦路榮堯年甲子始舜樂應鐘鳴良輔方聯鼎諸臣
共獻觥醖頒
天澤美壁映彩毫横掌故傳鴻典康哉洽
聖情
中允(臣)于敏中得竭字
香浮白虎樽雲護蒼龍闕
明良際泰階
警蹕傳陽月班依
寶仗分牓啟
銀鈎揭
恩光浹鼎台
宸詠聫簪笏題標麗正詩盛紀蓬萊碣寵榮被詞臣勉
矢涓埃竭
中允(臣)董邦達得為字
梓材賁鄧林綺組榮金匱彩映上台星光分香案
吏和羹袞繡聫受爵簪裾萃奎斗麗飛甍雲烟籠
寶字仰思
聖主恩俯益愚(臣)愧古訓期服膺已人審所為
贊善(臣)宋楠得知字
玉戺傳
綸綍金門盛羽儀自天飛
翠蓋就日捧瑶巵論道敦耆舊敷言廣
訓辭風清鳷鵲觀人在鳳凰池
恩湛三霄露文慚五色絲
聖顔瞻有喜應許侍臣知
御製得音字
木天臨翠輦鵷侣集華簪廣學心常切因文道可尋横
汾隂豈昔來泮水猶今禮樂於斯盛觥罍取次斟詩慚
得珍字辭喜獻官箴返轡重城暮猶聞歌誦音
御製
重開甲子文治昌
佐文贊治資賢良(大學士伯臣鄂爾泰)以
聖繼
聖垂經常(大學士伯臣張廷玉)於赫
太上示清行(大學士臣福敏)繩武弼基繄我
皇(大學士陳世倌)四(臣)聰四目開明堂(大學士臣史貽直)野無遺賢始
悅康(禮部尚書臣任蘭枝)楩楠把梓松柏桑(兵部尚書臣彭維新)珣玕
琪映璆琳瑯(刑部尚書臣張照)從龍從虎雲風翔(工部尚書臣汪)
(由敦)葭徵玉管迨初陽(左都御史臣劉統勲)集賢落成隆桷杗
(吏部侍郎臣阿克敦)連延&KR0772;窱以輝煌(戶部侍郎臣梁詩正)老槐蔽景
綠庭廊(倉場侍郎臣彭樹葵)奪暑却寒温又凉(兵部侍郎臣王承堯)法
度既備丹雘彰(兵部侍郎臣陳悳華)諄誨故老宜徜徉(刑部侍郎)
(臣錢陳羣)展也宴寢凝清香(工部侍郎臣德齡)將作入奏報克
襄(工部侍郎臣呂熾)
帝曰朕其鴻厥慶(内閣學士臣宗室塞爾赫)來游來歌雅所臧(内閣學士)
(臣德新)況今二老民之望(内閣學士臣秦蕙田)爰飛
神翰拂縑緗(副都御史臣勵宗萬)金壺墨瀋流淋浪(宗人府府丞臣任啓運)
璇題雙賁日月光(通政使臣敷文)仙毫雄健擺礌硠(通政使臣)
(張若靄)筆勢一落千丈強(大理寺卿臣嵩夀)勁力外爽神内
藏(詹事臣張鵬翀)點蹲芒玉磔廻岡(太僕寺卿臣劉綸)金薤倒披
貫柳魴(僉都御史臣嵇璜)鸞鶴交翥上銀潢(左通政臣張映辰)煙
雲舒卷難形相(右通政臣鄧時敏)榮光屬天莫可量(少詹事臣)
(裘曰修)未許常侍擬登牀(侍讀學士臣世臣)飛白賜蘇譲美
芳(侍讀學士臣于振)矧乃仙巢署蒼筤(侍讀學士臣陳邦彦)吉日庚
午日之剛(侍讀學士臣涂逢震)遂移
天屣下闔閶(侍講學士臣龔渤)警蹕駭顧陛楯郎(祭酒臣鄂容安)龍鸞
和鈴鏗復鏘(祭酒臣崔紀)揚金鑁而拖玉鑲(四譯館少卿臣余棟)
雲䍐俾倪導纓纕(順天府府丞臣鄭其儲)葉葉秀文覆儀鍠
(太僕寺少卿臣陳其凝)紛敷旖旎從風揚(鴻臚寺卿臣梅㲄成)歴天捎
星耀日鋩(光祿寺少卿臣竇啟瑛)紫烟煜爚御道黃(庶子臣周資陳)
瀛池儼立千鴛鴦(侍讀臣雙慶)金紫銀艾簪截肪(侍讀臣周)
(玉章)入門升階和以莊(侍講臣觀保)吉輝真氣溢圓方(侍講)
(臣雙頂)六章五采葱衡瑲(諭德臣興泰)如天啟門日在房
(洗馬臣李文銳)馮翼孝德瞻顒卬(候補洗馬臣陸宗楷)王多吉士咸
對敭(中允臣于敏中)尊師六拜謁
素王(中允臣董邦逹)迴過劉井憩東廂(贊善臣宋楠)昌黎文伯社兹
鄉(司業臣鶴年)北門學士奠椒漿(司業臣陳世烈)編鐘鼖鼔韶
濩綱(左參議臣薄海)崇牙樹羽虡趪趪(右參議臣吳應枚)高管噭
嘯龍耶凰(編修臣阮學濬)象鳳翼笙班管長(編修臣僧格勒)玫瑰
作柱朱絲張(編修臣沈文鎬)翿籥繁會相低昂(檢討臣鐘音)繞
風停雲慨矣慷(編修臣陸嘉穎)人聲諧律相和倡(編修臣白瀛)
分刌節度窮窈茫(編修臣周煌)欣與人心犁然當(編修臣路)
(斯道)鳥為拊翼魚闖防(檢討臣德保)如軒張樂洞庭旁(編修)
(臣秦勇均)元臣稽首鳴珩璜(檢討臣周長𤼵)敬上千秋萬歲觴
(編修臣周正思)于胥樂兮無怠荒(編修臣柏謙)一獻百拜禮則
詳(編修臣張映斗)朱虎熊羆與殳斨(編修臣任端書)雝雝肅肅濟
濟蹌(編修臣林蒲封)炊金饌玉出禁坊(編修臣萬年茂)太清紅雲
員嶠霜(編修臣李龍官)翠濤醁醽酏醴䣼(編修臣曹秀先)粔籹蜜
餌有餦餭(檢討臣韓彥曾)猩唇旄約雋翠膷(檢討臣周禮)越駱
菌和陽樸薑(檢討臣郭肇鐄)江橘夢柚常山棠(編修臣錢琦)遠
方口實導擇將(編修臣董泰)鼎中變化尹對湯(編修臣宋邦綏)
微纖精妙大官湘(編修臣姚廷佑)炙三弋五應未嘗(編修臣葉)
(酉)
帝歌卿雲宫繞商(編修臣王居正)八伯咸進拜手颺(編修臣汪師韓)韻
得燕公五字章(編修臣金相)聯吟更仿漢柏梁(編修臣孫人龍)
式瞻
天藻萃圭璋(編修臣潘乙震)圓龍方虎排明璫(編修臣楊述曾)
日星胷迴錦繡腸(編修臣徐景熹)薰風晨露相頡頏(編修臣湯大紳)燭
龍銜曜光四煬(檢討臣廖鴻章)衝波激岳聲嶈嶈(編修臣蔡揚宗)
昭融至道若雨𤾉(編修臣王覺蓮)
天光下濟濡荄芒(給事中臣鍾衡)五色秀華流戴匡(給事中臣程鍾彦)
披條振藻六藝場(給事中臣楊二酉)風雷鼔舞物蒼蒼(給事)
(中臣程盛修)鐫勒琬琰傳膠庠(給事中臣王興吾)流播樂府諧
笙簧(給事中臣周祖榮)從臣才藝花發菖(給事中臣鄒一桂)駑駘
步武龍騰驤(給事中臣胡定)蓬萊望見風引檣(給事中臣馬宏琦)
桃開鬱水滿磅磄(監察御史臣包祚永)聖涯游泳涵紘滄(監察)
(御史臣李清芳)淼不可即空徬徨(監察御史臣孫灝)乃知
天文元氣航(監察御史臣吳文煥)
聖處不須一葦杭(監察御史臣張漢)雕蟲篆刻宜慚惶(監察御史臣馮)
(秉仁)越玉五重厠匏□(監察御史臣范咸)分㚇立仗老肅爽
(監察御史臣張孝程)泰華千仞登跛牂(監察御史臣楊開鼎)學優得文
愧應瑒(監察御史臣馮元欽)春蘭秋菊雜藏莨(監察御史臣歐堪善)風
松奚用引蜩螗(監察御史臣沈景瀾)迫窘詰屈走踣僵(監察御史)
(臣洗廷芳)願歸夜讀𤼵青箱(庶吉士臣邵齊燾)畋&KR1547;二酉羅三
倉(庶吉士臣竇光鼐)天祿石渠居就糧(庶吉士臣凌鎬)易參肅弼
詩申萇(庶吉士臣羅暹春)斟羹嚌胾飫膏粱(庶吉士臣田沇)研味
道腴棄粃糠(庶吉士臣胡澤潢)博聞為饋貧之粻(庶吉士臣王世)
(仕)學海萬里去鳴榔(庶吉士臣王太岳)珊瑚結網麗鯊鱨
(庶吉士臣朱橒)寧甘决起搶榆枋(庶吉士臣張泰開)不離省闥希
文彊(庶吉士臣姚範)溫恭朝夕莫或遑(庶吉士臣劉炳)煙霞□濯
玉雪装(庶吉士臣孫廷槐)效愚千慮一贊勷(庶吉士臣朱佩蓮)中
夜起舞不能忘(庶吉士臣德保)
聖人端拱垂衣裳(庶吉士臣蔡時田)調和玉燭握珠囊(庶吉士臣徐瑋)
淳風沕穆恩滂洋(庶吉士臣徑聞)鈐轄不動矢直狼(庶吉士臣)
(王鋌)化被萬國通狼㬻(庶吉士臣杜若拙)遠致赤兔來白麞
(庶吉士臣盛格)不但蠻狄與戎羌(庶吉士臣顧汝修)
皇仁旁鬯風泱泱(庶吉士臣戈岱)
上天降豐歲其穰(庶吉士臣劉錫齡)六氣無易盛德禳(庶吉士臣閻循琦)
十雨五風絶旱蝗(庶吉士臣覺羅奉寬)引恬引飬無胥戕(庶吉)
(士臣惠元士)際兹休明敢不蘉(庶吉士臣金洪)旁招俊乂匪其
彭(庶吉士臣蔣辰祥)渙羣元吉馬匹亡(庶吉士臣叢中芷)橘徠服
兮甘在瓤(庶吉士臣周孔從)素絲五緎風羔羊(庶吉士臣王康佐)
朝黻永無鵜咮妨(庶吉士臣廖芳蓮)泰交一德凜復隍(庶吉)
(士臣陳桂洲)永膺
萬福儲千祥(庶吉士臣熊為霖)天人和樂未渠央(庶吉士臣黃遇隆)冬
日晏溫下紅牆(庶吉士臣熊元龍)戛然清韻𫝊風篁(庶吉士臣)
(張日譽)
六龍迴䟦搖鏤錫(庶吉士臣陸樹本)拜送遥瞻豹尾槍(庶吉士臣周人)
(騏)都人抃舞喜若狂(庶吉士臣周燾)作歌賡拜追虞唐(庶吉)
(士臣程景伊)不數横汾與長楊(庶吉士臣邱柱)蓼彼蕭斯零露
瀼(庶吉士臣陳大㫻)
恩深如海奚以償(庶吉士臣出科聯)玉堂盛事垂無疆(庶吉士臣儲麟)
(趾)
御製是日復得詩四首并示諸臣
歡騰芸署小陽春此日崇文引席珍顧我慙為房杜主
豈伊獨數馬鄒臣石渠典故應增舊壁宿光華更覩新
影麗花磚爭到八儘教沾醉酒三巡
瑞旭曈曨靄扇鸞筵開翰墨會衣冠五車四庫從來紀
劉井柯亭取次看玉版揮毫盈鳳沼花瓷賜茗擘龍團
濟川自古資舟楫便欲因尋學海瀾
昌辰天祿集鵷聫欣詠斯干小雅篇鳥革翬飛躋君子
誦詩講易共高賢光凝黼座垂華藻篆繞猊爐散瑞烟
咫尺玉堂清切地底誇瀛島說登仙
百年禮樂慶昭融保泰常持惕若衷漫以新詩鳴豫大
誰將忠告贊欽崇傅巖夢賚應無藉唐室賡歌訝許同
心喜百僚知我意不將高議詡升中
(御注按唐書張說倡封禪議帝召說與禮官學士置酒集仙殿云云故其時諸臣詩中有高議待升中又將)
(陪玉檢泥之句夫以崇儒之雅舉隠遂滿盈之私志非朕所取惟是兢兢業業與日俱長頌不如規我君)
(臣其共勉之)
大學士(臣)鄂爾泰(臣)張廷玉等
奏伏惟
殊榮賁於冊府
睿藻輝煌
愷澤沛於詞林
恩華稠疊曠千秋而紀盛偕庶尹以騰懽欽惟
皇上
濬哲性成
欽明光被
接羲軒堯舜之統
德乃日新
掞星雲河嶽之文
聖由天縱璿璣斡運際甲子之重開寶籙迎祥繼雍熙
之累洽丕煥右文之典用彰稽古之榮繄是詞垣
素稱清秩本崇政集賢之重地沿邇英麗正之遺
規樸斵宜勤棟隆惟吉爰頒
巽命俾予鼎新藻井芝栭鬱虹梁之特起
璇題寳畫揭鳳榜以高懸亭號瀛洲真成方嶠地連華蓋名
稱玉堂屬廣厦之初成展鈎陳而夙駕
帝車紆軫光臨奎壁之垣日晷騰輝彩徹台階之次鵷
行雲擁屹
黼座以中開豹尾星陳啟瓊筵而肆設雲璈錦瑟聆廣
樂於鈞天翠釜金罍酌衢尊於丹地
摛章寵示韻分燕國之篇染翰聫吟製仿西京之體
金聲玉振集條理之大成乾端坤倪冠苞符而首出鐫
諸琬琰掩八伯之咸歌逖考縹緗陋三侯之成咏
斯文極盛振古希聞(臣)等幸遘
昌期叨塵秘省仰
王言之鄭重勉效論思誦
睿製以驚惶多慚寅亮戴
巍巍之至德莫申天保報上之忱思藹藹之吉人共志
卷阿來遊之盛寵深逾分感極難名凡茲與讌諸
臣共喜普沾
異數在昔纈袍蓮炬尚焜燿於曩編與夫玉署金鑾第
鋪張於往載豈如
今日覃被
恩施尋巢猶記鳳池同荷需雲之渥釋屩甫來芸館均
瞻復旦之華拜稽竊附於歌虞醉飽還逾於宴鎬
波添瀛海
恩重鼇山惟當共贊夫休明冀以稍酬於
高厚所有感激微忱理合公同具疏恭
謝伏乞
聖鑒施行
(臣)等竊惟從古治朝必隆文學侍從之職漢時天
祿石渠承明金馬皆稱著作之庭唐開元中初置
翰林院歴代相沿其選益重而恩禮亦愈優前史
所傳莫可殫述謹按前代帝王臨幸詞苑自唐已
然至宋尤盛太宗雅尚文儒太平興國中御書飛
白玉堂之署賜學士蘇易簡行幸其苑古今以為
美談其後紹興淳熙間屢幸秘書省宴賚彌厚前
代永宣二朝幸文淵閣並至史館然考其時鑾坡
秘省皆在掖垣之内
國初
太宗文皇帝
世祖章皇帝屢幸内院披尋典墳諮訪治道而其時内三
院亦尚在
禁中夫以蘭臺芸館環拱於
紫微太乙之旁邇
天光而停
日御榮莫大焉若院署之在長安左門外者則臣僚公
廨非敢望
乘輿之及也惟兹
景運方昇文明大啟棟隆既竣
玉趾親臨揚
葆佾於槐廳導鼓吹於鳳沼堯樽徧酌禹膳均頒樂
奏九成禮隆三爵倡薰風之
睿藻繼卷阿而矢音凡官翰林者既得䣛席賡颺載親
色笑而内閣學士(臣)塞爾赫以宗室能詩
特命入三十八人之内尤盛事之可傳者堂哉皇哉自
載籍以來未有眷顧儒林普徧優渥若斯之隆者
也一時與宴諸臣鼓舞稱慶拜賜
闕廷其年適遇賓興皇華銜
命之臣道路傳聞咸有每懷靡及之慮都門人士顧瞻
玉堂如在天上而四方草澤汲古嗜學之儒且彈
冠色喜以為千載一時不可逢之嘉會也洵足以
示後世而垂無窮也已(臣)等編輯
盛典既成恭識數語於簡末雖於
聖天子振興文教崇儒勸學之盛心不足窺見萬一而
遭際
聖明道揚
盛美則竊有深幸焉謹䟦
詞林典故卷一
