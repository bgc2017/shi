詞林典故卷六上
儀式
儀以昭其文式以一其度官府是以有章也昔之
誌翰林者曰秩清曰地禁品流率貴於諸司則内
而璅闥追趨外若班寮酬對有常制焉匪云被服
聲華良以修明禮法然或年載殊遠節目罕得而
詳若其釐自
聖朝懸為
令甲與夫事緣近代足備舊聞者折衷斯在謹撮其
大凡
唐
唐制凡天子御正殿則起居郎居左舍人居右有命
俯陛以聽退而書之每仗下議政事起居郎一人
執筆記錄於前史官隨之若仗在紫宸内閣則夾
香案分立殿下直第二螭首和墨濡筆皆即㘭處
(唐書)
按李肇國史補兩省謔起居郎為螭頭蓋以此
唐制兩省供奉官東西對立謂之蛾眉班(夢溪筆談)
唐翰林自德宗建置以來秩序未立廷覲之際各趨
本列(翰林故事)
唐興元元年勅翰林學士朝服序班宜凖諸司官知
制誥例凡初遷者召令右銀臺門候旨其日入院
試制書答共三首詩一首可者翌日受宣乃定於
麟德殿候對本院賜宴營幕使宿設帳幕圍褥尚
食供饌酒坊使供美酒是為𠡠設序立拜恩訖又
賜衣一副絹三十疋飛龍司借馬一匹旬日人進
文一軸内庫給青綺錦被青綺方□青綾單帕漆
通中枕銅鏡漆奩象篦大小象梳漆箱銅挲羅銅
觜椀紫絲履白布手巾畫木架床鑪銅案席氊褥
之類畢備内諸司供膳飲之物主膳四人掌之内
園官一戶三人以供使令其所乘馬送迎於擗仗
門内横門之西度支月給手力資四人人錢三千
五百四品以上加一人每歲内賜春服物三十疋
暑服三十疋綿七屯寒食節料物三十疋酒飴杏
酪粥清明火二社蒸&KR2065;端午衣一副金花銀器一
事百索一軸青團鏤竹大扇一柄角糭三服粆蜜
重陽酒餹餻粉冬至歲酒兔野雞其餘時果新茗
瓜新歷是為經制直日就頒授下直就第賜之凡
内宴坐次宰相坐居一品班之上别賜酒食珍果
與宰相同賜帛二十疋金花銀器一事貞元四年
勅晦日上已重陽三節百寮宴樂翰林學士每節
賜錢一百千明年廢晦日置中和節宴樂如之每
歲為常(翰林志)
唐制凡正冬至不受朝俱入進名奉賀大忌進名奉
慰其日尚食供素饌賜茶十串(同上)
唐郊廟大禮乘輿行幸皆設幕次於御幄之側侍從
親近大臣第一御含元殿丹鳳樓則二人於宫中
乘馬引駕出殿門徐出就班大慶賀則俱出就班
(同上)
唐承旨學士位在諸學士上居位在東第一閣乘輿
奉郊廟輒得乘廐馬自浴殿由内朝以從揭雞竿
布大澤得升丹鳳之西南隅(翰林學士承旨記)
唐學士與班行絶跡不拘本司不繫朝謁常參官二
周為歲滿則遷知制誥一周歲為遷官則奏就本
司判記上月日北省官宰相送上南省官給舍丞
郎送上(翰林志)
按唐時以到官任所為上送上者謂送之之任也
唐制凡當直之次自給舍丞郎入者三直無儤自起
居御史郎官入者五直一儤其餘雜入者十直三
儤(同上)
唐制凡交直候内朝之退不過辰巳入者先之出者
後之直者疎數視人之衆寡事之勞逸隨時之動
靜(同上)
按唐楊鉅學士院舊規有儤直例數
唐新入學士須見舊學士草麻了方令當制(同上)
唐判公廨事在院最小學士判(同上)
唐三館學士不避行臺(唐書)
按宣宗時馬植兼集賢院大學士校理楊收與三
院御史遇不肯避朝長馮緘錄其騶僕辱之植怒
奏請斥之因著為令
唐翰林學士結銜或在官上或在官下無定制如太
和中李藏用碑撰者言中散大夫守尚書戶部侍
郎知制誥翰林學士王源中之類則在官下大中
中王巨鏞碑撰者言翰林學士中散大夫守中書
舍人劉瑑之類則在官上而瑑仍不稱知制誥(石)
(林燕語)
後唐
後唐天成三年八月勅曰掌綸之任擢才以居或自
初命而升或自顯秩而授蓋重厥職靡繫其官雖
事分皆同而行綴或異誠由往日未有定規議官
位則上下不常論職次則後先為叙宜行顯命當
正近班今後翰林學士入並以先後為定惟承旨
一員出自朕意不計官資先後並在學士上仍編
入翰林志(續翰林志)
宋
宋學士立班常朝暨聖節行香並大忌進名並隨樞
密使坐次及行幸大宴在參知政事之後從北為
首每三元張燈及賜酺上御乾元樓臨軒觀樂凴
欄設次坐在上將軍之上郊祀籍田青城之内設
幕次於殿門東偏别設氊廬以為寢所蓋備密命
焉(同上)
宋初供奉班於百官前横列王溥罷相為東宫一品
班在供奉班之後遂令供奉班依舊分列慶歷賈
安公為中丞以東西對拜為非禮復令横行至今
初序班分列百官班定乃轉班横行參罷復分列
百官班退乃出參用舊制也(夢溪筆談)
宋開寳舍人院初入者有儤直雍熙二年置步直端
拱元年置馬直(玉海)
宋制經筵講官舊皆坐乾興後始立蓋仁宗時年尚
幼坐讀不相聞故起立欲其近爾後遂為故事今
講讀官初入皆坐賜茶惟當講官起就案立講畢
復就坐賜湯而退侍讀亦如之蓋乾興之制也(石)
(林燕語)
宋制遇命相禁中别設綵殿召學士由内東門入繫
鞋立墀下上御小帽窄衫束帶御座側獨設一繡
墩小柬置几陳筆硯其上侍衛者皆下學士升殿
造膝受旨趨几書所得除目進呈置袖中侍衛者
皆上乃宣坐賜茶已復庭謝御樂押送入院鎖宿
如常制(玉堂賜筆硯記)
宋舊制每遇進士策賢良館閣官並赴殿門祗候唱
名日登殿侍立熙寧後只令殿門祗候元豐中雖
得入殿然只立殿下紹興五年四月許依舊制殿
上侍立(館閣錄)
宋車駕將出孟享或過宫則應奉官及侍從以上朝
於後殿宰執有奏事侍從先退例過玉堂少憩若
值冬至元正則團拜堂上俟駕過就院門外上馬
以從(却掃編)
宋朝殿日翰林學士於禁門内許以茶鐐擔子自隨
與執政等(金坡遺事)
宋翰林學士居深巖之地職任事體與外司不同至
於謁見相府自非朔望慶弔止公服繫鞋而已學
士於内廷出入或典詔亦不具鞾簡若同列齊行
前此命朱衣吏䨇引抗聲言學士來直至宫門方
止歸院則朱衣逓聲呼學士來者數四故事學士
叙班只在宰相後今之參知政事班即舊日之學
士立班也(續翰林志)
按宋時學士在内院吏朱衣䨇引太祖朝李昉為
學士太宗在南衙朱衣一人前引而已昉亦去其
一
宋學士入劄子不著姓但云學士臣某先朝盛度丁
度並為學士遂著姓以别之其後遂皆著姓(秀水)
(閒居錄)
宋學士及舍人院最重題名學士舍人赴職之日本
院設具以是日題名於石玉冊官刊字後有拜宰
相者即其名下刊相字其家遣子弟齎宴具就本
院召學士待制以上皆集最為盛禮(翰苑遺事)
宋翰林學士遇隻日至晩出宿蓋故事以䨇日鏁院
隻日降麻也(仁宗實錄)
宋學士拜命先閣門受制書於常朝殿門之階上拜
伏跪受訖於便殿對敡陳述寵用遭值之由謂之
告謝上必從容賜坐錫以茶藥而退選日謝恩前
一日待詔一人就宅宣召預於庭設裀褥堂設酒
醴待詔稱有勅望皇居拜伏聽命其辭皆奬飾嚴
召之意又舞蹈訖升堂飲饌以謝恩奏狀拜伏跪
授之來日待詔迎於待漏院與新學士偕行引至
閣門而退閣門舍人始引入中謝賜對衣金帶金
塗鞍勒馬入本院上事宣徽院告報勅設儀鸞宿
陳帟幕大官備珍饌設上尊酒茗果畢至赴是設
者止鳳閣舍人餘不得預坐(續翰林志)
按鳳閣舍人即中書舍人本與學士為兩制故得
陪預
宋内制名色不一儤直時或未詳其體式故凡詞頭
之下院吏必以片紙錄舊作於前謂之屏風兒(玉)
(堂雜記)
宋制自學士以上賜金帶者例不佩魚若奉使契丹
及館伴北使則佩事已復去之惟兩府之臣則賜
佩謂之重金初太宗嘗曰玉不離石犀不離角可
貴者惟金也乃創為金銙之制以賜羣臣方團毬
路以賜兩府遇仙花以賜學士以上今俗謂毬路
為笏頭遇仙花為荔支皆失其本號也(歸田錄)
按談苑云居兩制久者則曰眼前何日赤腰下甚
時黃處内廷久者又曰眼赤何時兩腰黃甚日重
蓋宋時重金最為寵異云
宋蒲傳正在翰林因入對神宗曰學士職清地近非
他官比而官儀未寵自今宜加佩魚遂著為令(揮)
(麈前錄)
按蘇軾謝入翰林表玉堂賜篆仰淳化之彌文寳
帶重金佩元豐之新渥指此
宋熙寧七年十二月詔翰林學士知制誥至中書樞
密院議事許繫鞋遇朔望及不因公事依例穿執
(續會要)
宋衣冠故事多無著令但相承為例如學士舍人躡
履見丞相往還用平狀扣階乘馬之類皆用故事
也近歲多用鞾簡(夢溪筆談)
宋百司申中書皆用狀惟學士院用諮報其實如劄
子亦不出名但當直學士一人押字而已(歸田錄)
宋玉堂之上惟上事受吏人賀禮始得正坐餘雖承
旨亦須坐於東廂其副翰在西廂餘依䨇隻對坐
或會食日旰之後同列出院當直學士苟已褫巾
笏則紗帽靸履送至玉堂之簾下(續翰林志)
宋詹事初上參見皇太子拜皇太子答拜庶子等初
上參見皇太子受拜(文獻通考)
元
元初序朝玉堂清署謂之煥璧班(解酲語)
明
明翰林院朝房在午門外右第六區每候朝則殿閣
大學士本院學士講讀官史官皆在焉詹事府朝
房在午門外右第十八區府坊局官皆在焉鼓初
嚴各詣左掖棕篷下序坐俟鼓終嚴而入(翰林記)
明聖節正旦冬至令節冊封傳臚遣祭等大禮俱用
史官四員侍班是日四鼓入自中極殿露頂門外
候上御中極殿内臣傳開門進至殿檻外鴻臚寺
唱執事官行禮三大節五拜三叩頭餘皆一拜三
叩頭候唱平身則先退仍出露頂門沿殿墻出中
左門循廊上殿皆疾趨至殿中設樂處須宛轉回
旋以防傾磕至鋪毯處立定候駕過金柱下侍班
(明詞林典故)
按明館閣相傳云聞平而起循墻而走見樂而避
遇毯而止蓋指此云
明洪武中常朝御三殿命翰林官序立居文武第一
班之後稍近上便於觀聽每遇上御奉天門則立
御榻之左皆常服朝朔望上御奉天殿具公服隨
班行禮永樂初令内閣儒臣侍朝立金臺東御三
殿皆陛殿賜燕正統初内閣官始移下貼御道東
序立本院官則序立丹墀之東第一班後御西角
門亦如之若午朝晩朝之儀洪武時無可考者永
樂中午朝御左順門既陞御座内官設案内閣及
本院官俱於案西序立晩朝或御右順門儀節亦
如之(翰林記)
明洪武三年定大朝會賜宴上殿者賜坐墩其退朝
燕閒行幸之處勲舊之臣文學之官賜坐者仍加
絨罽繡褥永樂以後御三殿或便殿行幸無不賜
坐者(同上)
明朝儀同班序立翰林七品在小九卿六品之上宫
坊六品在小九卿之上宫坊五品在大九卿五品
之上講讀學士在大九卿四品之上惟讓僉都少
詹光學士在僉都之上(穀城山房筆麈)
明學士在朝失儀不面糾(明詞林典故)
明常朝御皇極門即輪該日記注并編纂官三四員
列於東班石欄銅香罏下各科給事中之上或午
朝御皇極門列於御座西稍南隨從記錄凡封稿
之日記注與編纂官於東閣門外分左右如常朝
儀候中堂入東閣先記注官入分左右揖次編纂
官入揖隨中堂同入右房記注官收起居注編纂
官收六曹章奏入櫃封完出東閣再揖如前候中
堂出門柱邊揖别復入東閣記注一揖與編纂一
揖而别(見聞錄)
明日講官初入講筵俟班定跪致詞云新補日講官
某官某人叩頭見致詞畢三叩頭其陞遷等事遇
免朝日即於講筵致詞(明詞林典故)
明經筵翰林春坊等官及國子監祭酒二員進講翰
林春坊等官二員展書(明會典)
按明會典又有月講日講儀玉堂紀事云每講讀
與上共一几几上只書一本講官憑几倒看傳講
雜記云儒臣講讀内侍先置書冊在几案上揭開
乃用牙篦指與講讀一頁盡儒臣執牙篦立俟内
侍揭過復講讀玉堂紀實云每讀書講書時中官
執小架架上有金錢自左移右以紀遍數𤨏綴錄
云文華殿設金鶴香罏於寳座之南左右各一案
上置書鎮以金尺知經筵官等俱繡金緋袍展書
翰林官等俱青繡服春明夢餘錄云講官失儀舊
制出班請罪得面宥嘉靖六年以經筵乃講學親
賢之地一切差誤令侍儀糾舉退而具奏免其自
請長安客話云經筵講畢輙命中官布金錢於地
命講官拾之以為恩典宣德中景陵懷金錢至史
館撒之於地諸講官拾取李時勉獨正立乃呼之
前賜以袖中金錢震澤長語云經筵初開例有白
金文綺之賜史成進御亦晉秩加賞如先去不效
勞績偶值書成即得霑恩數故有經筵頭修書尾
之諺皆故實也
明洪武二十九年五月初命詹事府翰林院官於午
門内出入者各給牌為驗已而罷之使近侍官得
日至便殿奏事(翰林記)
明翰林院官與詹事府坊局官多互兼職事以品秩
尊卑為序若非兼職而同品秩者先書本院官然
後及詹事府坊局官如學士則序於春坊大學士
及庶子之上侍讀學士侍講學士則序於諭德之
上侍讀侍講則序於府丞中允之上修撰則序於
贊善司直之上典籍先清紀待詔先司諫錄事通
事舍人蓋亦然也此為修書考試等事書職名而
言若平居相與則惟序齒(同上)
明翰林故事凡同寅皆尚齒與諸司不同然必以類
分學士自分一類讀講自一類修撰編修檢討自
一類等級截然不紊(水南翰記)
按李東陽云今之諸曹百執事各有長屬以法相
視事有禀白可不可則唯唯而退其勢分懸絶固
然也惟館閣以道德文字為事雖師保耆宿位尊
望重亦與後進之士相賓主下上論議誾誾侃侃
各中其度情交而義逹喜有慶行有餞周旋乎禮
樂而發越乎文章倡和聯屬亹亹而不厭此詞林
之盛事也
明正統七年院署落成掌院事學士錢習禮不設西
楊南楊公座曰此非三公府也至期二楊以聞乃
命工部具椅案禮部尚書胡濙定位次左設大學
士三座學士一座而讀講學士東西對列(續文獻)
(通考)
明翰林官常朝畢立東閣前俟大學士至閣中講讀
史官皆序立圜揖而退五經博士而下揖於閣外
出復序立於史館前亦圜揖揖畢各書公會乃入
館修書史(翰林記)
明翰林院官入見内閣必先使孔目通姓名而後見
初入官謝恩後入見例留飯其後内閣官尊遂令
六品以下揖於階下五品及詹事府官送迎如寮
友禮(同上)
明左右春坊中允入閣門内揖出用䨇導左右贊善
從六品亦然而翰林侍讀侍講品故同中允然以
本院屬官故揖則中庭出則單導獨至修書講筵
主兩京試則皆講讀先而中允後(觚不觚錄)
明本院官銓注後吏部題本以到任管事請有旨俞
允具公服謝恩擇日詣外公署與同寮相見謂之
到任本院自内閣學士至孔目皆出燕錢置盛筵
於後堂用樂學士列坐於上新任者坐於前之左
講讀坐於前之右餘皆旁坐(翰林記)
明翰林院官皆乘馬至三品例乘肩輿獨掌署南京
院印者與三品同(同上)
明洪武中學士遇公侯引馬却避二品引稍側三品
分道而行永樂以後本院雖六品以下官惟前軰
在内閣官尊者引馬側立餘舉手而已成化中有
史官遇尚書為所呵内閣聞而使人讓之謝過乃
已蓋本院職雖卑而倚任則重與公卿抗禮自太
宗時始也(同上)
明初京官俱不用傘惟考試官入場及狀元歸第乃
得用之(明良記)
按見聞錄云翰林皆用黃蓋銀瓜與初制異
明故事吏部尚書體最重六卿以下皆用䨇摺刺惟
翰林光學士以單紅刺相往返至轉禮侍則如他
九卿禮彼此皆用䨇帖(觚不觚錄)
明翰林舊規凡入館而其人已拜學士即不拜學士
而先登甲第七科者投刺皆稱晩生餘不爾也(同)
(上)
明初翰林學士待制等官兼史事則常兼修國史銜
其後罷國史院不復設編修官而以修撰編修檢
討專為史官隸翰林院自侍讀侍講以下為屬官
官雖異然實不分職史官皆預講讀講讀官亦預
史官所兼預職事不以書銜近年官翰林者多循
國初之制書兼修國史甚者編修已陞為七品正
員而仍書國史院編修官亦有書經筵檢討官者
蓋沿襲舊制故也正統以後内閣大學士多書知
經筵事或同知經筵事學士而下書知制誥兼經
筵官或經筵日講官又有書某書總裁副總裁者
則出近時云(翰林記)
明翰林舊不習儀以禮所自出故也成化十四年冬
至有新旨學士王獻而下俱與常參官赴朝天宫
習儀至今循之(同上)
明制本院官出使外國俱賜一品服(同上)
皇朝
常朝坐班儀
掌院學士詹事在二班坐少詹事侍讀學士侍講
學士祭酒庶子侍讀侍講諭德洗馬在三班坐中
允贊善司業修撰編修檢討庶吉士在四班坐其
翰林院典簿待詔詹事府主簿正字在七班坐
御門侍班儀
講官四人為前一行編檢四人為後一行在科道
上先於西階下東向立竢
上陞座講官即升階去
御座丈許東向立
御榻下向南設金猊罏二内侍先爇香其中
上陞座香烟從金猊口中出講官末一人立處正與金
猊相值各部院官以次奏本畢内閣侍讀學士就
黃案捧本匣退侍衛俱降階階下編檢科道俱退
大學士學士升自東階啟奏折本時講官即移近
前二尺許立聽
玉音竢記載及大學士學士退講官亦退
陞殿侍班儀
是日講官於五鼓集起居注館昧爽至
中和殿甬道之西竢
上先御中和殿内大臣侍衛内閣禮部都察院翰林詹
事府堂上官及講官俱先行禮畢講官由
太和殿後窗趨至殿西次間窗内倚前楹東向立翰
詹堂上官至殿東西向立竢
上陞座諸臣於丹墀下行禮畢
賜茶時講官等亦
賜坐賜茶
駕入宫乃退其冊封傳臚講官侍立處同前
凡元日及
皇太后萬壽節
皇上萬壽節
皇上先朝
太后講官於五鼓至
乾清門竢
駕出隨豹尾槍後行入
永康左門至
慈寧宫門外西邊東向立竢
上行禮畢回宫講官由右翼門趨至
中和殿外甬道之西入侍
殿班儀式同前
經筵儀
是日
上御文華殿諸臣赴階下行禮如儀詹事府詹事少詹
事及日講官俱入
殿西侍班於九卿之次滿漢
經筵講官各按左右立當講官四人先出班至講案
前一跪三叩頭起立贊進講講書官二人以次折
旋至講案前進講如儀講章中遇稱
皇上則拱手鞠躬講畢竢
上發玉音羣臣皆跪講經亦如之禮成趨階下行禮如
前復
宣上殿
賜茶畢
駕出
賜宴於協和門詹事及日講官皆預
謹按
經筵侍班各官皆補服講官則兼服蠎領袖袍與他
官異
讀卷侍班儀
是日講官與讀卷官俱在
乾清宫門竢
上御飬心殿宣入講官前行至
殿西次間窗内倚楹東向立
賜茶時講官亦
賜坐
賜茶
陪祀侍班儀
上親祀南北郊及正月上辛祈榖先期一日在
太和殿視祝版講官在丹陛上西向立
上視祝版講官隨豹尾槍後稍面東北立若
上親祭
太廟社稷日月先期一日在
中和殿視祝版講官在殿外甬道西傍東向立
上視祝版講官隨豹尾槍後稍面東北立凡講官在
壇
廟侍班其立次俱接西翼豹尾槍之下
耕耤侍班儀
是日
上祀
先農講官陪祀
親耕時講官於耕次綵棚外隨行及
上御觀耕臺講官於臺上東向侍立諸王大臣列侍臺
下其
大閱時
上御晾鷹臺講官侍立臺上如
耕耤儀
勾到侍班儀
凡秋讞三覆奏訖
上在乾清宫
御懋勤殿勾到
圓明園
御洞明堂勾到
上皆東向坐講官同閣臣及刑部堂上官入講官並南
向侍班
燕享侍班儀
凡上元及歲除宴蒙古外藩講官陪宴坐次在西
翼豹尾槍之西雁齒排列講官四人共二筵
賜坐時行一跪一叩禮侍衛行酒至亦如之宴畢降自
西階行三跪九叩禮
迎送儀
上以郊廟祀事及耕耤大閱諸典禮出午門翰林官編
檢以上俱朝服迎送若居常出入東華西華神武
等門翰詹惟三品以上迎送或
乘輿遠出廻
鑾時講官及
内廷翰林俱出郊在大學士九卿數里之前迎接其
日設鹵簿則諸臣俱綵服不則用常服逢五十日
則補服
館選儀
凡選庶吉士吏部牒翰林院題請日期至期陳黃
摺於
御案上書諸進士年齒籍貫
上陞座滿漢掌院學士左右侍滿讀講學士引諸進士
以次入選中者立
御座右選畢一甲三人亦引
見次日翰林院進庶吉士名摺交内閣分别讀滿漢書
謹按此
國初定制也
聖祖康熙間進士於館選時奏乞讀中秘書或稱家世多
任館閣或稱邊遠地素少詞臣間荷
俞允
世宗加意
朝考復令大臣以所知薦用相參覈
皇上御極尤慎校藝文
朝考後復令親王大臣集諸進士觀其儀品核其年
歲分為三等程材論選悉由
聖主親定焉
散館儀
凡散館教習學士引庶吉士序立體仁閣下行三
跪九叩頭禮授題給筆札既納卷
上親定一二三等越日引
見分别授職
謹按
聖祖駐蹕
暢春苑則於
澹寧居散館
世宗駐蹕
圓明園則於吏部朝房散館
皇上乾隆七年壬戌
特命於
正大光明殿散館
具摺儀
故事臣工三品以上遇遷轉具摺陳謝惟新除講
官雖編檢亦得具摺以講官儀服並得同三品故
也又
内廷供奉翰林雖非三品陳奏亦得具摺又翰林官
於學試兩差及凡奉使回京亦得於
宫門具摺又
殿試既畢狀元亦得率諸進士具表謝
恩
謹按順治十六年四月掌院學士奏定翰林自讀
講學士以至編檢皆為同官凡給假請告俱令自
行陳奏其後復由掌院移咨吏部彙題
禁中乘馬儀
故事
禁中不得乘馬雖大臣亦必由
特旨康熙十七年
命侍讀學士張英於
禁中乘馬蓋殊制也
帶數珠儀
故事朝官五品以上始懸帶數珠翰林編檢等惟
入直
内廷及充補講官有
恩賜懸帶者至乾隆二年十二月
諭大學士朕御門聽政之時翰林院修撰編檢與科道
一同侍班翰林班次在科道之上科道懸帶數珠而
翰林未有定制朕思侍從之臣理應畫一嗣後修撰
編檢亦著一體懸帶數珠以肅朝儀自是遂為定式
服飾儀
故事朝官五品已下不得服貂皮猞猁猻惟翰林
及科道官准服
謹按王士正池北偶談云康熙十一年重定衣服
等威之制三品已上始得服貂皮及猞猁猻未久
復故
結銜
凡翰林官結銜若
經筵日講則書於本官之上若兼官如掌院學士兼
禮部侍郎詹事少詹事兼讀講學士左右庶子兼
讀講諭德洗馬兼修撰中允贊善兼編檢則書於
本官之下其教習庶吉士及充各館總裁纂修官
則書於本官及兼官之下
謹按識小編云唐翰林學士皆以他官兼故學士
結銜在本官下五代端明殿學士趙鳳遷禮部侍
郎因求宰相任圜升學士於本官之上宋因之
本朝翰林列散官於本官之下與諸司異亦祖此意若
宫坊以上兼翰林官者皆列兼官於本官之下散
官亦列於上不復與翰林同矣今翰詹結銜未有
異例不盡如識小編所云也
序次
康熙十八年十一月以原任掌院學士徐元文為
内閣學士
諭大學士等曰内閣與翰林官不妨互為調用其行坐之
處照進衙門先後以定次第
謹按翰林官在
公朝坐立之次惟視官階其在館中及私第接見一
以進衙門先後為序名前後軰若接見時有他曹
官預焉則不復序實遵
功令云
又按庶常初館選行謁前軰禮凡由散館授職編
檢及編檢之晉階者皆為前軰一科已上書刺曰
侍生七科曰晩生其未及七科而官階在庶子已
上者亦曰晩生凡三刺自後雖官階在前軰上而
其稱不改
考察過堂
凡考察翰林開坊以上官並過半堂
謹按池北偶談云翰林京察在吏部過堂順治中
讀講諭洗中贊司業已上皆後堂相見具迎送之
禮康熙癸丑始在前堂過半堂呼官及姓不呼名
大學士上任
凡除授大學士未赴閣先於翰林院受任是日大
學士具公服詣
先師祠行禮三跪九叩頭詣昌黎祠一跪三叩頭禮畢
至寳善亭更衣出坐大堂翰詹官以次進揖大學
士亦出位答揖
掌院學士上任
是日掌院學士具公服進院詣
先師祠行禮如前儀禮畢至穿堂拜印出坐大堂書公
座訖滿漢掌院學士對拜一跪三叩頭畢讀講學
士已下以次進揖掌院學士並出位答揖其首領
官等亦進謁如儀
教習庶吉士上任
是日教習庶吉士在東安門内具公服館長致辭
請乃進院一甲三人及諸庶吉士具公服躬迎謁
祠如前禮畢滿漢教習對拜庶吉士行晉謁禮北
面再拜教習者亦答拜館吏列分習滿漢書人數
請上書庶吉士以次至前教習點筆示課程訖皆
退
翰林官入署
凡掌院學士讀講學士侍讀侍講入署館吏皆逓
聲傳呼其編檢辦院事者亦如之凡庶吉士入署
俱於二門外下馬授職編檢則於登瀛門内下馬
侍讀侍講於甬道近月臺前下馬讀講學士掌院
學士於堂簷下馬
詞林典故卷六上
詞林典故卷六下
廨署(附詹事府教習館)
古者建官列署示職業之所治有常涖也考唐宋
間他曺官外設公廨而翰林以待詔禁中故獨稱
内署迄無定所元置翰林院厥制稍異至明建院
於長安左門之東玉河之西則今之巋然者是也
國初沿明之舊而加釐整焉時則與内院實相表裏
不為專治自乾隆八年奉
詔更新規制益焕璇題珠牓輝映
天書煒乎煌哉吮毫詮次者惟懼閬苑蓬山難窮繪畫
又何待遠結神遊之想歟
唐
唐貞觀二年以史館隸門下省疎遠奏徙於中書省
(唐書)
唐故事駕在大内即於明福門置院駕在興慶宫則
於金明門内置院後改在右銀臺之北第一門牓
曰翰林之門入門直西為學士院其北門為翰林
院北廳五間東一間是承旨閣子並學士雜處之
南北二廳皆有懸鈴以示呼召虚廊曲壁多畫怪
石松屋院内古槐松玉蘂藥樹柿子木瓜菴羅咺
山桃李杏櫻桃紫薔薇辛夷蒲萄冬青玫瑰凌霄
牡丹山丹芍藥石竹紫花蕪菁青菊當陸戎葵萱
草紫苑署學士至者雜植其間(翰林志)
唐翰林院者在銀臺門内麟德殿西重廊之後學士
院者開元二十六年之所置在翰林之南别戶東
向其後又置東翰林院於金鑾殿之西(翰林故事)
唐翰林院北廳前階有花甎道冬中日及五甎為入
直之候李程好晩入恒過八甎乃至衆呼為八甎
學士(翰林志)
唐翰林院有龍口渠通内苑大雨之後必飄諸花蕊
經由而出有百種香色名不可盡(雲仙雜記)
唐學士院第三廳學士閣子當前有巨槐號槐廳舊
傳居此閣者多至入相(全唐詩話)
唐秘書省内有落星石薛少保畫鶴賀監草書郎餘
慶畫鳳相傳號為四絶元和中韓公武為秘書監
挾彈中一鶴之眼時謂之五絶(舊聞記)
宋
宋二京學士院並在樞密宣徽院之北盖表其深嚴
宥密焉(續翰林志)
宋玉堂東西壁延袤數丈悉畫水風濤浩渺擬瀛洲
之象也(待詔董羽之筆)修篁皓鶴悉圖廊廡竒花異木羅
植軒砌每外喧已寂内務不至風傳禁漏月色滿
庭真人世之仙境也(同上)
宋舊學士院在樞密院之後其南廡與樞密院後廊
中分門乃西向玉堂本以待乘輿行幸非學士所
得常居惟禮上之日略坐其東受院吏參謁其後
為主廊北出直集英殿則所謂北門也學士僅有
直舍分於門之兩旁每鎖院受詔與中使坐主廊
後闢兩直舍各分其一門與北門通為三以照壁
限其中屏間命待詔鮑詢畫花竹於上與玉堂郭
熙春江晩景屏相配(避暑錄話)
按宋學士退朝入院典禁中宣命往來皆行北門
而正門行者無幾不特取其便事亦以存故事也
說見石林燕語
又按筆談云學士院玉堂太宗曾親幸至今惟學
士上日許正坐他日皆不敢獨坐故事堂中設視
草臺每草制則具衣冠據臺而坐今不復如此但
存空臺而已
宋内院逼近禁闈地復狹窄前後書詔繁萃積於房
廊多所損潤蘇易簡乃於玉堂後廡建二書閣東
西交映藻繪間設自是文籍有附焉閣之上下悉
命僧巨然畫烟嵐暁景以布之(次續翰林志)
宋學士院正廳曰玉堂盖道家之名翰林志言居翰
苑者皆謂凌玉清遡紫霄豈止於登瀛洲哉亦曰
登玉堂焉自是遂以玉堂為學士院之稱而不為
牓太宗時乃以紅羅飛白玉堂之署四字賜易簡
紹聖間以避英廟諱去二字止曰玉堂云(石林燕語)
宋内諸司舍屋惟秘閣最宏壮閣下穹窿高敞謂之
木天(夢溪筆談)
宋學士院中有䨇鵲栖於玉堂之後海棠樹每學士
會食必徘徊翔集或鳴噪必有大詔令或宣召之
事因謂之靈鵲(談苑)
宋紹興十三年十二月詔建秘書省明年六月落成
省在懷慶坊北大門内有右文殿殿後有秘閣閣
前有拜閣臺閣後有道山堂堂東二楹監居之堂
西二楹少監居之南二楹丞居之又次三楹館職
分居之(館閣錄)
宋秘書省道山堂東第一楹為儀鸞司次為翰林司
又次為修書案又北二楹為國史庫又次為著作
之庭庭後為汗靑軒(後改名天教亭)蓬巒在汗青軒後北
有酴醿架又北有羣玉亭亭東有鶴砌亭南又有
蕓香亭東逕至羣玉亭西逕至松坡穿菊徑徑前
臨池跨池有橋亭度橋有席珍亭亭東北有橘洲
又東北有東岡岡北有藥洞入有采良門門内有
茹芝館洞北有過廊又北有滌硯澗跨澗有木橋
又北繚羣玉亭後又西北有泉曰濯纓泉西有亭
曰錦隠(後改名蓬萊亭)西徑有射圃入有延門入門有亭
曰繹志又西有亭曰方查北有松坡又西臨池跨
池有木橋度橋有亭曰含章亭西北有蘭畦又北
有西坂園内有竹二畝雜樹百五十六(同上)
宋因唐制院中復置鈴索(續館閣錄)
元
元翰林院以金烏珠第為之歐陽楚公詩翰林老屋
勢深䧺此是金家太子宫是也(瀛洲道古錄)
元國史院庭中有鼇峰石馬祖常詩閣鈴不響文書
静相對鼇峰日賦詩(道園學古錄)
明
明翰林院在東長安門外北向其西則鑾駕庫東則
玉河橋元之鴻臚署也(春明夢餘錄)
按朱彛尊瀛洲道古錄云孫氏春明夢餘錄謂翰
林院本元之鴻臚署焦氏玉堂叢語載宣德七年
以故鴻臚寺為翰林院考元史百官志止有侍儀
使無鴻臚所云故鴻臚寺當是永樂年間所建爾
雖年遠無稽而彛尊之言於理為近
明初建官以本院為近侍衙門故公署雖在外而僚
屬相聚恒在館閣洪武初建翰林院於皇城内學
士而下晩朝即宿其中扁之曰詞林永樂中行在
本院官仍在禁内供奉不别立公署正統七年八
月詔建於長安左門外玉河西岸而東岸則為詹
事府焉正堂三間中設大學士侍讀學士侍講學
士公座左為史官堂右為講讀堂首領官房在儀
門之外之右嘉靖戊子始建御製五箴碑於敬一
亭亭樹於堂之南左則劉文定井井之外為蓮池
右則柯竹岩亭亭之前為土山(殿閣詞林記)
案此稱院署建於正統七年八月而焦氏玉堂叢
語則又以為建於宣德七年未知孰是
明京師翰林院門左右各積有飛沙高三四尺並枑
梐若短牆然微風一動則坌起出入者厭之世廟
中掌院某嘗令除去官僚罷謫幾空沙還積如故
或以為形勢宜爾(燕山叢錄)
明翰林院為齋宿委積之所内有東閣學士聚焉為
朝退會揖之地史館為講讀史官所聚集皆無公
座至修史之日旋設十館於東角門之右事竣去
之(震澤長語)
明翰林院第三廳史官廳也又曰槐廳即今翰林院
正廳之西偏史官所居是也(儼山集)
明翰林院劉井學士劉定之所浚在公署後堂之左
柯亭學士柯潛所建在公署後堂之右後堂有二
栢亦潛所種(翰林記)
按翰林記潛教習庶吉士時李東陽承詔受業及
東陽復教習庶吉士出學士栢為題弋陽汪俊有
一日百匝行樹底之句悵然感之因衍為一篇曰
我行樹隂日千匝雨葉風枝自蕭颯惟有諸生識
我情旁人不觧空嘲狎我見先生種樹年我身尚
短樹及肩枝蟠江山地可縮手斡造化天無權瓊
臺翠閣何森爽院柳庭花敢争長芘蔭長留六月
隂盤廻直與孤雲上材堪五鳳難為用根到九泉
終不枉零落青袍幾故人琤琮玉珮空遺響當時
院長文安公柯亭劉井相西東百年遺愛豈獨此
此樹欲比人中龍樹猶如此我何似已媿斑白非
兒童名收榱桷有先後夀比金石無終窮下堂再
拜想顔色仰面正拂長髯風於是唱和成卷
明柯潛既綜院章就詞林後圃結清風亭亭下鑿池
蒔蓮决渠引泉公退偃坐其中翛然真若登瀛洲
者(玉堂叢語)
明翰林院瀛洲亭在内堂之右故有隙地一區萬歷
秋甃為方池搆亭中央額曰瀛洲池逼近玉河堤
聞先是亦嘗引河水一勺入池而今遂湮塞無敢
以上請者(燕都遊覽志)
明楊守隨掌翰林院院之後有巨柳數章參天蔽日
民之輸廪米者欲曝於庭患柳隂之翳之也請伐
其最鉅者公不許作伐老柳賦示意(湧幢小品)
明宣德七年六月賜御製翰林院箴揭於院之後朱
髹牓字用金塗之(殿閣詞林記)
明嘉靖五年十月上製敬一箴及注范浚心箴程頤
視聽言動四箴頒賜大學士費宏等䟽謝請勅工
部於翰林院築亭立石以垂永久從之七年二月
敬一亭成(明世宗實錄)
明翰林院寳善亭三楹在院東偏軒窗虛豁旁臨玉
河環蔭喬木學士大夫静觀之所也(燕都遊覽志)
明翰林院尊道堂修吉堂瀛洲亭寳善亭原心亭成
樂軒大小門窗竹簾鉤俱工部器皿厰辦送(翰苑須知)
明嘉靖甲戌五月翰林院中吏舍有白燕一雙獻之
内閣又池中蓮花早開相君并以獻上温旨諭答
之(榖城山房筆麈)
明萬歷二年翰林院中白燕䨇乳輔臣以獻兩宫並
賞焉(長安客話)
明張位在翰苑嘗上䟽請令史官行人奉使四方各
求遺書一部送翰林收蔵得旨允行(榖城山房筆麈)
明翰林院在玉河西岸四譯館隸焉(明一統志)
按燕都遊覽志四譯館在玉河橋之西永樂五年
十一月始設命禮部選國子監生蒋禮等三十八
人隸翰林院習譯書人月給米一石遇開科令就
試仍譯所作文字合格出身置館於長安左門外
處之盖四譯館本屬翰林所轄故其署舍亦復相
近自景泰三年八月提督譯書郎劉文等請建館於
廊房之南隙地自此其署遂移今其故基不可考矣
皇朝
國初併翰林院於内三院詞臣皆直宿
禁城後復專設院署廳堂門廡有因有剙百年定制
視前代為加備焉謹臚次之如左
院門凡三楹北向中縣髹漆牓署如其名前設枑
梐木左右各一
謹按王士正居易錄云署前積沙號沙堤形家言
風水所係近稍去其半數月學士孟亮揆沈上墉
侍讀王鍾靈等七人皆去位學士朱典贊善趙執
信祭酒曺禾亦以他事詿誤去其驗如此館中相
傳遂為故實厥後重葺時監修各官戒勿復去云
門之内為儀門凡三楹北向門左有掌院學士題
名碑東西兩旁角門各一皆北向儀門之内有門
牓曰登瀛直甬道中
大堂三楹北向院之正衙也中縣
聖祖御書道德仁藝額堂下墀左設日表一
謹按池北偶談云明内閣大學士皆於翰林院上
任故院中設閣老公座於上而掌院學士反居其
旁諸學士稱閣老曰中堂以此後遂相沿勿改
堂之西偏廳事三楹官讀講者居之牓曰讀講廳
東偏史官編檢居之牓曰編檢廳堂前左右廊屋
各十五楹為吏舍入左廊中圍門内為状元廳中
凡三楹西房四楹副焉右廊圍門内南向者為昌
黎祠北向者為土榖祠各三楹
謹按嚴繩孫西神脞說云建置官署必立土榖祠
翰林院所祀則昌黎伯韓子也乾隆九年重新祠
宇同官集議以昌黎為土榖祠未洽典禮因別建
一祠故是年諸臣栢梁賡韻詩有昌黎文伯社兹
鄉之句
堂之後為穿堂凡三楹北向上縣
皇上御書稽古論思額
穿堂之左為待詔廳右為典簿廳東西向各三楹
其牓亦如之
謹按二廳前各有古槐一株盖百餘年物也又陳
元龍愛日堂集載大學士張英掌院事時手植槐
數十株曾有詩云種槐幸得依劉井他日清隂滿
玉堂詞林傳誦之穿堂之内為後堂凡五楹南向
中設
寳座列
御屏
上臨幸時所御也左右壁礱石刻
御製是日復得詩四首并示諸臣詩其東西屋二楹别
戶扄之為蔵書之庫
後堂院内東偏有井覆以亭曰劉井而柯亭則峙
其西望之翼然
御製詩劉井柯亭取次看著勝蹟也
自後堂而南有門直兩亭間牓曰敬一亭之門門
内曰敬一亭凡五楹北向中貯
聖祖御書賜陳廷敬龍飛鳳舞四字石刻一昇平嘉宴詩
石刻一壁間礱石刻
皇上乾隆九年栢梁賡韻詩及東壁圖書府四十字分
韻詩左右碑亭各一其舊有碑則明嘉靖間所頒
敬一亭箴范浚心箴程子視聽言動四箴及當時
臣工奉勅勒石所以識月日者也
自劉井而東有門門之内為清秘堂凡三楹南向
中設
寳座
上臨幸時更衣於此上縣
御書集賢清秘額
謹按清秘堂先名東齋房學士等舊嘗宿齋其中
後以
賜額易今名詞臣歲時瞻仰以為寵光餘則扄鑰無敢
輒啟者
清秘堂之後有軒一楹扁以石名成樂軒堂之前
有亭牓曰瀛洲亭下有方池曰鳳凰池
謹按前明池水本通玉河其後湮塞今於劉井設
轆轤穴地灌輸水㶁㶁從亭南螭吻中出水中荇
藻交横文鱗游泳足嘉賞焉詞臣初入館院吏𨗳
之前曰此登瀛洲也
亭之南為寳善亭牓如之凡五楹中貯
御賜古今圖書集成一部
自柯亭而西為
先師祠凡三楹南向
上臨幸時
親詣行禮於此别遣學士一員祭昌黎祠
謹按明學士李東陽詩有采桑玉堂隂隂濃樹㜑
娑之句今祠前古桑尚存當即東陽所賦
先師祠之南有門門内為西齋房凡五楹南向以編校
皇清文穎置館於此館之南為原心亭凡三楹北向亭
楣牓曰五雲多處亭中有牓如其名盖雍正間奉
詔重葺者
詹事府
府署在玉河之東西向亦明代所建我
朝仍其舊制門三楹中有牓署如其名康熙十四年
所重立也門内南偏為土神祠
第二重為儀門三楹東西角門二為屋各五楹
自儀門甬道中垂花門入至階大堂五楹在焉中
縣
聖祖御書德業仁義額
堂之南廳事三楹左右春坊官居之北廳事三楹
司經局官居之
堂之後為穿堂又後為退堂穿堂楹三退堂楹五
也
穿堂之南有廳事三楹為府中官僚視事之所
退堂之後為
先師祠凡三楹其旁為齋房凡四楹祠西向齋房南北
向各二也祠内有碑刻
聖祖康熙十六年所
賜御書存誠二字祠北有屋三楹為公座所祠前有古松
二株
署内春坊題名主簿廳題名碑各一
教習館
往時教習庶吉士未有專館就院中閒曠屋宇及
大堂廊廡居之以為肄業之所
世宗雍正十一年
特賜官房一區於正陽門内迤東當翰林院之西南相去
不一里面城南向門再重外門三楹牓曰
恩賜教習庶常館二門内左右為廂各三楹
堂三楹西向堂之側東西屋各一楹
堂後左右廂各三楹東楹為學掌廳其西楹吏人
居之
後為堂復五楹堂側東西屋如外制東西廂各有
樓上下各三楹
後堂之内復有樓凡五楹以貯
賜書
自中後堂為教習庶吉士之大臣講課之所餘東
西從房皆庶吉士居之
詞林典故卷六下
