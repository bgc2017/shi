後漢孝獻皇帝紀卷第二十八袁宏
二年春正月癸酉大赦天下即拜袁紹爲後將軍使
持節冀州牧封邟鄕侯沮授說紹曰公累世輔弼世
濟忠義今朝廷播越宗廟毀壞觀諸州郡外託義兵
内懷相擒未有存主䘏民者也今且州域粗定宜迎
大駕安宫鄴都挾天子而令諸侯畜士馬以討不庭
誰能禦之紹說將從之郭圖淳于瓊曰漢室陵遲爲
日久矣今欲興之不亦難乎且今英雄據有州郡動
衆萬計所謂秦失其鹿先得者王今迎天子以自近
動輒表聞從之則權輕違之則拒命非計之善也授
曰今迎朝廷至義也又於時宜大計也若不早圖必
有先之者權不失機功在速捷其孰圖之紹不能從
是時以年不豐民食不足詔賣厩馬百餘匹御府大
司農出雜繒二萬匹與馬直賜公卿巳下及貧民不
能自存者李傕曰我邸閣儲跱少乃不承詔悉載置
其營賈詡曰此乃上意不可拒也不從李傕郭汜樊
稠各自以有功爭權欲鬪者數矣賈詡每以大體責
之雖内不能善外相含容初樊稠擊馬騰等李利戰
不甚用力稠叱之曰人欲截汝父頭何敢如此我不
能斬卿邪利等怒共譖之於傕催見稠勇而得衆心
亦忌之二月李傕殺右將軍樊稠撫軍中郎將李象
由是諸將皆有疑心傕數設酒請汜或留汜止宿汜
妻懼傕與汜婢妾而奪已愛思有以離間之會傕送
饋妻乃以豉爲藥汜將食妻曰食從外來儻或有故
遂摘藥示之曰一捷無兩雄我固疑將軍信李公也
他日傕復請汜大醉汜疑傕藥之絞糞汁飲之乃解
於是遂相疑治兵相攻矣上使侍中尚書和傕汜不
從乃謀迎天子幸其營夜有亡者告傕三月丙寅傕
使兄子李暹將數千兵圍宫以車三乘迎天子太尉
楊彪曰自古帝王無在人家者舉事當合天心諸君
作此非是也暹曰將軍計定矣於是天子一乘貴人
伏氏一乘黃門侍郎賈詡左靈一乘其餘諸臣皆步
司徒趙温司空張喜聞有急自其府出隨乘輿旣出
兵入殿中掠宮人御物是日天子幸傕宫又徙御府
金帛乘輿器服置其營遂放火燒宫殿宫府居民悉
盡天子復使公卿和傕汜汜又留太尉楊彪司空張
喜尚書王隆光禄勲劉淵衛尉士孫瑞太僕韓融廷
尉宣璠大鴻臚榮邰大司農朱雋將作大匠梁邵屯
騎校尉姜宣等夏四月郭汜饗公卿議攻李傕楊彪
曰羣臣共鬭一人劫天子一人質公卿此可行乎汜
怒欲刃之中郎將楊密諫汜乃止朱雋素剛直遂發
病死雋字公偉會稽上虞人少好學爲郡功曹太守
徐珪爲州所誣奏郡吏謀賂宦官雋曰明府爲州所
枉不思奮命而欲行賂以穢清政是有君無臣也今
州自有贓汙而求郡纖介抱罪誣人雋具知之請詣
京都無以賂爲也珪曰卿之智情我所知也今州奏
巳去恐無及也雋曰操曰作章疾馬兼追足以先州
且尋郵推之州書可得矣珪曰善雋即夜發輕騎數
十人分伺州書果得而鈔絕之雋得獨至京師上書
告刺史罪章即下乃徵刺史珪事得解刺史家聞使
刺客分遮道欲殺雋雋知乃從洛陽尉司馬珍自匿
變服而去珪大悅雋由是顯名舉孝廉爲尚書郎遷
蘭陵令先和初交阯賊梁龍等攻郡縣以雋治蘭陵
有名即拜交阯刺史雋上書求過本郡募兵天子許
之得以便宜從事將家兵二千人并郡所調合五千
人分兩道至州界斬蒼梧太守陳紹遣使喻以利害
降者數萬人乃勒兵擊斬龍旬月盡定封都亭侯賜
黃金五十斤甲午立皇后伏氏后琅邪東武人也父
完深沉有大度舉孝廉稍遷五官中郎將侍中以選
尚陽安長公主主桓帝女也生五男一女長男德次
雅次后次均次尊次朗后以選入掖庭爲貴人完遷
執金吾於是李傕召羌胡數千人先以御物繒綵與
之許以宫人婦女欲令攻郭汜羌胡知非正不爲盡
力郭汜與傕中郎將張苞張寵等謀攻傕丙申兵交
及帝殿前又貫傕左耳楊奉於外距汜汜兵退張苞
張寵因以所領兵詣汜是日傕復移乘輿幸北塢門
内外隔絕諸侍臣皆有飢色帝求米五斛牛骨五具
以賜左右傕曰御脯上飯何用米爲乃與腐牛骨皆
臭不可食帝大怒欲責之詰侍中楊琦上封事曰傕
邊鄙之人習於夷風今又自知所犯悖逆常有怏怏
之色欲轉車駕幸黃白城以舒其憤臣願陛下宜恕
忍之未可顯其罪也上納之初傕屯黃白城故謀欲
徙傕以司徒趙温不與巳同乃内温塢中温聞傕欲
移乘輿黃白城與傕書曰公前託爲董公報仇然實
屠䧟王城殺戮大臣天下不可家見而戶喻也今爭
睚眦之隙以成千金之讐民在塗炭各不聊生曾不
改悟遂成禍亂朝廷仍下明詔欲令和解詔命不行
恩澤日損而復欲轉乘輿黃白城此老夫所不解也
於易一過再爲涉三而弗改滅其頂凶不如早共和
解引軍還屯上安萬乘下全生民豈不幸甚傕大怒
欲遣人害之其弟應温故吏也諫之數日乃止帝聞
温與傕書問侍中當洽曰傕不知臧否温言大切可
爲寒心洽曰李應以解之矣上乃悅傕信鬼神晝夜
祭祀爲董卓設坐三牲祠之祠畢過問帝起居因求
入見傕帶三刀執一刀侍中見傕亦帶刀入侍值傕
數汜之罪上面荅之傕出喜曰陛下賢主也傕曰侍
中皆持刀欲圖我乎侍中曰軍中自爾國家之故事
也傕乃安閏月巳卯遣謁者僕射皇甫麗和傕汜麗
先詣汜汜從命又詣傕傕不聽曰我有誅吕布之功
輔功四年三輔清淨國家所知也郭多盗馬虜耳何
敢欲與吾等邪必誅之君觀吾方略士衆足辨郭多
不多又劫質公卿所爲如是而君苟欲左右之邪汜
一名多麗曰昔有窮后羿恃其善射不思患難以至
於斃近者董公強將軍所知也内有三公以爲主外
有縱横以爲黨吕布受恩而反圖之斯須之間身首
異處此有勇而無謀也今將軍身爲上將抱鉞持節
子孫親族荷國寵榮今汜質公卿而將軍脅之誰輕
重乎張濟與郭多楊定有謀又爲冠帶所附楊奉白
波師耳猶知將軍所爲非是將軍雖寵之猶不輸力
也傕不從呵遣麗麗曰傕不從詔亂語不順侍中胡
邈傕所薦也謂麗曰李將軍於卿非常也又皇甫公
爲太尉將軍力也是言何謂乎麗曰吾累世受恩又
常在帷幄君辱臣死就爲李傕所殺志無顧也上懼
傕聞麗言勑麗令去傕遣虎賁王昌呼麗欲殺之昌
諷麗令去還曰臣追之不及辛巳車騎將軍李傕爲
大司馬是夏陶謙病死劉備在徐州曹操欲襲之荀
彧曰昔高祖保關中光武據河内皆深根固本以制
天下進可以勝敵退足以堅守雖有困敗而終濟大
業將軍本以袞州首事平山東之難百姓歸心悅服
且河濟天下之要地也人雖殘壊猶易以自保是亦
將軍之關中河内也若不先定之根本將何寄乎今
破李封薛簡若兵東擊陳宫宫必不敢西顧乘其間
而收熟麥約食畜榖一舉而布可破也布破然後南
結楊州兵討袁術臨淮泗若捨布而東多留兵則不
足用少留兵則民皆保城不得樵採布乘虚寇暴民
心益危雖甄城范衛可全其餘非公之有是無兗州
也若徐州不定將軍安所歸乎且陶謙雖死徐州未
易忘彼懲往年之敗將愧而結親相爲表裏今東方
皆巳收麥必堅壁清野以待將軍將軍攻之不拔掠
之無所獲不出十日則十萬之衆未戰而自困也前
討徐州威罰實行其子弟念父兄必人人自守而無
降心就道破之尚不可有也事故有棄此取彼者以
大易小可也以安易危可也唯一時之勢不患本之
不固可也今三者莫利願將軍熟慮之操乃止復定
兗州六月侍中楊琦黃門侍郎丁沖鍾繇尚書左丞
魯充尚書郎韓斌與傕將楊奉軍吏楊帛謀共殺傕
會傕以他事誅帛奉將所領歸汜庚午鎮東將軍張
濟自陜至欲和傕汜遷乘輿幸他縣使太官令狐篤
綏民校尉張裁宣喻十反汜傕許和質其愛子傕妻
愛式和計未定而羌胡數來闕省問曰天子在此中
邪李將軍許我宫人美女今皆何所在帝患之使侍
中劉艾謂宣義將軍賣詡曰卿前奉職公忠故仍升
榮寵今羌胡滿路宜思方略詡乃召大帥飲食之許
以封賞羌胡乃引去傕由此單弱於是尚書王復言
和解之意計以士衆轉少從之不以男各女爲質封
爲君食邑復以汜從弟濟從子繡傕從弟桓爲質秋
七月甲子車駕出宣平門汜兵數百人前曰此天子
非也左右皆將戟欲交侍中劉文前曰是天子也使
參乘高舉帷諸兵何敢逼至尊邪汜兵乃却士衆皆
稱萬歲夜到霸陵從者皆飢張濟賦給各有差傕出
屯河陽丙寅以張濟爲驃騎將軍封平陽侯假節開
府如三公郭汜爲車騎將軍假節楊定爲後將軍封
列侯董承爲安集將軍追號乳母吕貴爲平氏君郭
汜欲令車駕幸高陵公卿及濟以爲宜幸弘農大會
議之不決詔尚書郭浦喻汜曰朕遭艱難越在西都
感惟宗廟靈爽何日不歎天下未定厥心不革武夫
宣威儒德合謀今得東移望遠若近視險如夷弘農
近郊廟勿有疑也汜不從上曰祖宗皆在洛陽靈懷
皇后宅兆立未遑謁也夢想東轅日夜以冀臨河誰
謂其廣望宋不謂其遠而氾復欲西乎遂終日不食
浦曰可且幸近縣八月甲辰車駕幸新豐張濟諷尚
書徵河西太守劉玄欲以所親人代之上曰玄在郡
連年若有治理迨遷之若無異效當有召罰何緣無
故徵乎尚書皆謝罪上旣罪濟所諷也詔曰濟有拔
車駕之功何故無有表而私請邪一切勿問濟聞之
免冠徒跣謝後將軍楊定請侍中尹忠爲長史詔曰
侍中近侍就非其宜必爲關東所笑前在長安李傕
專政今朕秉萬機豈可復亂官爵邪時上年十五每
事出於胷懷皆此類也丙子郭汜等令車駕幸郿侍
中科輯城門校尉衆在汜營密告後將軍楊定安集
將軍董承興義將軍楊奉令會新豐定等欲將乘輿
還洛陽郭汜自知謀泄乃棄軍入南山是月曹操圍
張超於雍丘超曰救我者唯臧洪乎衆曰袁曹方穆
而洪爲紹所用必不敗好招禍遠來赴此超曰子源
天下義士大不背本也但恐見禁制不相及耳逮洪
聞之果徒跣號泣並勒所令又從袁紹請兵欲救超
而紹終不聽超遂族滅洪由是怒紹絕不與通紹興
兵圍之下能下紹使洪邑人陳琳以書喻洪洪荅曰
隔闊相思發於寤寐幸相去步武之間耳而以趣舍
異規不得相見其爲悵恨難爲心哉㒒小人也本因
行役遂竊大州恩深分厚寧樂今日自還接刃每登
城勒兵望主人之旗鼓感故友之周旋撫弦搦矢不
覺流涕之覆面也當受任之初自謂䆒竟大事共尊
王室也豈寤天下不悅本州見侵郡將遘戹請師見
下辭行波拘使洪故君有羑之厄洪棲遲求忠孝之
名杖策擕背虧孝之不名孤揆此二者與其不得巳
輕重殊塗親疎異盡故便收淚告絕用命此城正以
君子之違不適讐國故也吾聞之義不背親忠不違
君昔晏嬰不降志於直刃南史不曲筆以求生故身
著圖篆名垂後世況僕據金城之固驅士民之力散
三年之畜以爲一年之資但懼秋風揚塵伯珪馬首
南向北鄙告倒懸之急股肱奏乞歸之記耳主人宜
反旌退師治兵鄴垣何久辱盛怒暴威於吾城下哉
行矣孔璋足下徼利於境外臧洪投命於君親吾子
託身於盟主臧洪策名於長安子謂余身死而名滅
僕亦笑子生而無聞焉悲哉本同而末異努力努力
夫復何言紹見洪書知無降意增兵急攻之城中榖
盡外無強救洪自度必不免呼吏士謂曰袁氏無道
所圖不軌且不救洪郡將義不得不死念諸軍無事
宜與此禍可先城未敗將妻子出吏士皆垂泣曰明
府與袁氏本無怨隙今一朝爲郡將之故自致殘困
吏民何忍當舍明府去也男女七八千人相枕而死
莫有離叛城䧟紹素親洪施帷幔大會諸將見洪謂
曰臧洪何相負若此今日服未洪據地暝目曰諸袁
事漢四世五公可謂受恩今王室衰弱無輔翊之急
欲因際會希冀非望多殺忠良以立姦威洪親見呼
張陳留爲兄則洪府君亦宜爲弟同共戮力爲國除
害何有擁衆而觀人屠滅惜力不能推刃爲天下報
讐何謂服乎紹本愛洪意欲服而原之見洪辭切終
不爲用乃殺之冬十月戊戌汜黨夏育高碩等欲共
爲亂脅乘輿西行侍中劉艾見火起不止曰可出幸
一營以避火難楊定董承將兵迎天子幸楊奉營上
將出夏育等勒兵欲止乘輿楊定楊奉力戰破之斬
首五千級壬寅行幸華隂寧輯將軍叚煨具服御及
公卿巳下資儲欲上幸其營煨與楊定有隙迎乘輿
不敢下馬侍中种輯素與定親乃言叚煨欲反上曰
煨屬來迎何謂反對曰迎不至界拜不下馬其色變
也必有異心於是太尉楊彪司徒趙温侍中劉艾尚
書梁紹等曰叚煨不反臣等敢以死保車駕可幸其
營董承楊定言曰郭汜來在畏營詔曰何以知之文
禎左靈曰弘農督郵知之因脅督郵曰今郭汜將七
百騎來入煨營天子信之逐路次於道南丁未楊奉
董承楊定將攻煨使种輯左靈請帝爲詔上曰王者
攻代當上參天意下合民心司寇行刑君爲之不舉
而欲令朕有詔邪不聽輯固請至夜半猶弗聽奉乃
輙攻煨營是夜有赤氣貫紫宮定等攻煨十餘日不
下煨供給御膳百官無有二意司隷校尉管邰以爲
不宜攻煨急應解圍速至洛陽定等患之使楊奉請
爲巳副欲殺之帝知其謀不聽詔使侍中尚書告喻
之定等奉詔還營李傕郭汜悔令車駕東聞定攻叚
煨相招共救之因欲追乘輿楊定聞傕汜至欲還藍
田爲汜所遮單騎亡走是時張濟復與傕汜合謀欲
留乘輿於弘農十二月行幸弘農濟汜傕追乘輿衞
將軍楊奉射聲校尉俎雋力戰乘輿僅得免雋被創
墜馬傕謂左右曰尚可活否雋罵之曰汝等凶逆逼
劫天子使公卿被害宫人流離亂臣賊子未有此也
傕乃殺之雋時年二十五其督戰訾置負其屍而瘞
之濟等抄掠乘輿物及秘書典籍公卿巳下婦女死
者不可勝數壬申行幸曹陽傕汜濟并力來追董承
楊奉間使至河東招故白波帥李樂韓暹胡才及匈
奴右賢王去卑率其衆來與傕等戰大破之斬首數
千級詔使侍中史恃太㒒韓融告張濟曰朕惟宗廟
之重社稷之靈乃心東都日夜以冀洛陽丘墟靡所
庇廕欲幸弘農以漸還舊諸軍不止其競遂成禍亂
今不爲足民在塗炭濟宿有忠亮乃心王室前之受
命來和傕汜元功旣建豈不惜乎濟其廪給百官遂
究前勲昔晉文公爲踐土之會垂勲周室可不勉哉
於是董承等以新破傕等可復東引詔曰傕汜自知
罪重將遂唐突爲吏民害可復待韓融還乃議進退
承等固執宜進庚申車駕發東董承李樂衛乘輿胡
才楊奉韓暹匈奴右賢王於後爲距傕等來追王師
敗績殺光禄勲鄧淵廷尉宣璠少府田芬御史鄧聘
大司農張義是時司徒趙温太常王絳衛尉周忠司
隷校尉管郃爲傕所遮欲殺之賈詡曰此皆大臣卿
奈何害之也傕乃止李樂曰事急矣陛下宜銜馬上
曰不可舍百官而去此何辜哉弗聽是時虎賁羽林
行者不滿百人傕等綂營叫喚吏士失色各有分散
之意李樂懼欲令車駕御船過砥柱出孟津詔曰千
金之子坐不垂堂孔子愼憑河之危此所謂安居之
道乎大尉楊彪曰臣弘農人也自此東有三十六難
非萬乘所登也宗正劉父曰臣前爲陜令知其險舊
故有河師猶有傾危況今無師太尉所慮是也董承
等以爲宜令劉太陽使李樂夜渡具船舉火爲應上
與公卿步出營臨河欲濟岸高十餘丈不得下議欲
續馬轡繫帝腰時后兄伏德扶后一手挾絹十四董
承使荷令孫儼從人間所后左靈曰御是何等人也
以刀捍之殺旁侍者血濺后衣伏德以馬轡不可親
腰以絹爲輦下校尉向弘居前負帝下至河邊餘人
皆匍匐下或有從岸上自投冠幘皆壞旣至河邊士
卒爭赴舟董承李樂以戈擊破之帝乃御船同舟渡
者皇后貴人郭趙二宫人太尉楊彪宗正劉艾執金
吾伏完侍中种輯羅邵尚書文楨郭浦中丞楊衆侍
郎趙泳尚書郎馮碩中官僕射㐲德侍郎王稠羽林
郎侯折衛將軍董承南郡太守左靈府史數十人餘
大官及吏民不得渡甚衆婦女皆爲兵所掠奪凍溺
死者不可勝數衛尉士孫瑞爲傕所殺傕見河北有
火遣騎候之適見上渡河呼曰汝等將天子去邪董
承懼射之以被爲幔旣渡幸李樂營河東太守王邑
來貢獻勞百官丁亥幸安邑王邑賦公卿以下緜絹
各有差封邑爲列侯庚子拜胡才爲征北將軍領并
州牧李樂爲征西將軍領凉州牧韓暹爲征東將軍
領幽州牧皆假節開府如三公遣太㒒韓融至弘農
與傕汜連和還所掠宫人公卿百官及乘輿車駕數
乘是時蝗蟲大起歲旱無榖後宫食棗菜諸將不能
相率上下亂糧食盡於是安東將軍楊奉衛將軍董
承征東將軍韓暹謀以乘輿還洛陽乙卯建義將軍
張陽自野王來與董承謀迎乘輿還洛陽安國將軍
封晉陽侯假節開府如三公袁術自以依據江淮帶
甲數萬加累世公候天下豪傑無非故吏以爲袁氏
出陳舜之後以黃乘赤得運之次時沛相陳珪故太
尉球之子也術與珪俱公族子孫少交遊書與珪曰
昔秦失其政天下羣雄爭而取之兼智勇者卒受其
福今世紛擾復有瓦解之勢誠英人有爲之時也與
足下舊交豈肯左右之乎若集大事子爲吾心膂珪
荅書曰若秦末世肆暴志情虐流天下毒被生民民
不堪命故遂土崩今雖季世未有秦苛暴之亂也曹
將軍神武應期興復典刑掃平兇慝清定海内有徵
矣足下當戮力同心匡翼漢室而隂謀不軌以身試
禍豈不痛哉若迷而知反尚可以免吾備舊知請陳
至情雖逆於耳骨肉之恩也天子之敗於曹陽術會
其衆謀曰劉氏微弱海内鼎沸吾家四世公輔百姓
所歸欲應天順民於諸君意何如衆莫敢對主簿閻
象進曰昔周自后稷文王積德累功三分天下猶服
事殷明公雖奕世克昌未有若周之盛漢室雖微未
有殷紂之暴術默然不悅遂造符命置百官焉
後漢孝獻皇帝紀卷第二十八
