後漢孝和皇帝紀下卷第十四袁宏
九年春三月癸巳濟南王康薨謚曰安王康不修法
度通賓客人有上書告康使中郎將張陽董臣招來
州郡姦猾顔忠劉子産等案圖書謀議不軌有司舉
奏明帝以至親不忍窮竟削視阿隰隂東胡陽安德
西平昌五縣康殖財貨治宮室奴婢至千餘人厩馬
千餘疋田八百餘頃何敞之爲傅上䟽諫曰蓋聞諸
侯之義以制節謹度爲忠然後能保其社稷和其民
人昔管仲相齊九合之功而孔子譏其噐小以奢侈
適上不知禮也今大王以骨肉之親亨蕃國之尊當
率先天下以爲化首今國家制度王侯車服章事有
其科不可越也夫文繁者質枯木勝則人亡經傳所
載也且君國者以道德仁義爲營豈飾宫室充實厩
馬爲尊哉楚作章華吳興姑蘇卒亡景公千駟民無
所稱其效也如大王數游諸第出入無節或涉晨夜
非所以遠防未然臨深履薄垂示後詞之法也願大
王修恭儉遵古制以法自治以禮率下省奴婢之數
减乘馬之費以禮起居則敞之願藥酒苦於口而利
於病至言逆耳而便於行惟大王深察愚言王甚敬
禮而不能改夏五月封皇后父隂綱爲防侯綱上䟽
辭位以特進侯就第綱弟鳳謁爲爲郎中子軼政比
黃門郎隂氏自建武以來緣屬戚之故世爲卿校外
典禁兵内侍帷幄賞賜恩寵貴重當世秌七月蝗蟲
飛過京都閏月辛巳皇太后竇氏崩太尉張酺與司
空司徒共上依吕太后故事貶竇太后尊號勿葬敬
陵百官言之者亦多上手報酺日禮臣子無貶之義
今皇太后家雖不遵法度然常欲自滅損奉事十年
恩不忍虧案前世上官太后子奉終義從其忽復議
丙申葬章德竇皇后隴西羌犯塞執金吾劉尚將三
萬騎擊平之九月&KR0996;申司徒劉方有罪自殺初梁貴
人生和帝竇后以爲巳子飬而隱之貴人者梁竦女
也永平初竦兄陵鄕侯松因事徙邊後詔書聽還本
郡闔門不出作經書數篇名曰七序班固見而稱之
曰昔孔子作春秋而賊臣亂子懼梁竦作七序而竊
位素飡者慙輕財好施不得産業兄嫂舞隂長公主
振施諸梁親疎有序然猶獨敬異竦衣裘品物事殊
别竦未嘗獨饗常與宗族共之竦少長京師逮父兄
時遊士林故不樂歸鄕里雅有太志每登高望遠未
曾不歎息曰大丈夫居世生當封侯死當廟食詩書
足以自娛州郡之職但勞人耳竦生二男三女長男
棠及翟長女憑及二貴人初馬太后良家女貴人與
姊以選入宮得幸於帝生和帝竦不勝喜與舞隂長
公主和相罵語泄聞於竇氏欲專名太子外家心惡
梁氏欲毀販之乃誣以惡逆詔郡縣考竦死獄中家
屬舞隂公主居新野使者護守之貴人與姊以憂死
有闕竇后崩舞隂公主兄子梁扈遣從兄擅奏記三
府曰春秋之義毋以子貴漢家舊典也今梁貴人親
育聖躬而不蒙尊號補得記謝遣擅太尉張酺獨見
擅具問之曰此公之職而梁氏之福也會以蝗飛過
過師召見對說固具言擅記上曰意云如酺不知葬
禮有闕也對曰陵上宜置長史加祠祭之禮收錄諸
舅以明親親上復曰於義如何酺曰今春秋之義漢
家有行事梁竇並爲名姓保守河西以忠獲封竇憲
兄弟不軌太后謗議籍籍聞於天下姓族死以逾梁
氏加以親外家誠尊顯上曰非君孰爲朝廷恩大家
事籍籍君所知上深納酺言會貴人姊憑上書曰同
産女弟貴人前充後宫蒙先帝厚恩得見寵幸皇天
所夀誕育陛下爲竇憲兄弟譖虐妾父竦冤死牢獄
骸骨不掩毋孤弟遠徙萬里獨妾遺脫逃伏草野常
恐沒命無由自逹值陛下神聖之德統覽萬機憲兄
弟皆已伏誅海内曠然各得其所妾得蘇息拭目更
視乃敢昧死自陳妾竊悲死父旣冤不可復生毋年
七十遠在絶域不知死生願乞母弟還本郡收葬竦
骨妾聞文帝旣立薄氏蒙榮宣帝繼統史氏復興妾
自悲有薄史之親獨不蒙外戚餘恩辭甚悲切上惻
然感寤使中常侍掖庭令雜訊問憑辭語證明甲子
改殯梁貴人于承光宫追尊爲皇太后謚曰恭懷葬
于西陵上乃别見憑憑具自陳說上歔欷流涕留憑
宫中連日不出賞財物第宅旬月之間貲累千萬憑
素有行遂寵之加號梁貴夫人擢獎憑夫調爲羽林
佐監追加謚竦爲親愍侯遣中謁者迎竦喪于京師
改殯之賜東園畫棺玉匣冡葬於西陵旁上親臨送
徵竦妻子還京師梁貴人遇竇氏之譖葬禮有闕清
河王慶涕泣不敢言常私祭于室及梁后改葬慶乃
上書求上貴人冡詔聽許悲喜曰生雖不得供飬終
得奉祭祀私願畢矣太尉張酺上䟽乞骸骨上使中
黃門問&KR0858;加以珍羞酺稱篤詔曰元首不明黎民困
窮朕與君同其憂責豈可引退邪其勿復言是時酺
子蕃以郎侍講上復詔蕃曰隂陽不調朝廷望公以
爲憂託病自退潔已而已誰當與朕同心者非所望
於公也酺惶恐詣闕謝因起視事酺自爲三公父尚
在酺每遷父輒自田里來適會歲臘公卿罷朝共詣
酺父上酒爲酺夀極歡移日當時以爲榮冬十月癸
卯光禄勲吕蓋爲司徒十一月丙寅司空張奮老病
致仕壬申太僕韓稜爲司徒奮在家上疏曰安上治
民莫善於禮移風易俗莫善於樂又曰揖讓而治天
下者禮樂之謂也先王之道於斯爲盛故曰禮樂不
興刑罸不中民無所措手足漢旣受命禮樂宜作圖
䜟明文王若是以先帝聖德遠監每存禮樂衆儒不
逹多生駭異臣累世輔位而漢禮樂未定誠切以爲
憂負臣犬馬齒盡誠冀先死及見禮樂之定上善之
十年夏五月封梁堂爲樂平侯雍爲乘氏侯翟爲單
父侯位特進堂等自九眞還過長沙迫從竇懷令自
殺秋九月庚戍初復廪犧官冬十二月戊辰梁王暢
薨諡曰節王毋隂貴人有寵於明帝暢尤受辛諸國
土且入倍於國章緣明意賞賜息寵務加篤厚乃封
暢舅隂棠爲西陵侯暢性聦惠然少驕貴頗不遵法
度暢常夢見星宿從官卞忌自言善占夢又能使六
丁神暢使忌占夢卜筮又使乳毋王禮侍史李阿與
忌祠祭求福言王當爲天子暢心喜永元初䂊州刺
史舉奏暢考訊辭不復有司請徵暢詣獄天子以加
恩不忍聽復奏徙九眞有詔削城武單父二縣暢懼
上䟽辭謝曰臣天性狂愚少長深宮從官侍史利臣
財物暢無所照見與相然諾不自知䧟死罪自負自
悔無所復及陛下聖德弘裕枉法赦臣上念以負先
帝而令陛下收耻天下誠無氣以息筋骨不相連臣
暢知大貸不可再得束身不敢復出是載食睦陽榖
熟虞蒙寕陵五縣還餘所食四縣臣暢小妻三十七
願還其無子者選擇謹勑奴婢三百人其餘所爰虎
賁官騎鼓吹倉頭兵弩廐馬皆上還本署陛下加大
恩開臣自悔之門假臣小善之路令天下知臣得去
死就生頗能自悔若不聽許臣實無顔以久生下入
黃泉無以見先帝詔曰唯王至親之屬純淑之美傅
相不良不能防邪至令有司紛紛彰于内外令至深
思悔過以自尅責朕惻然傷之傳曰尅已復禮天下
歸仁其安心靜意茂休厥德強食自愛其何讓哉暢
固請章數十上卒不許
十一年春三月遣使行郡國水旱災貧不能自存者
廪貸榖食令山林池澤勿收假稅夏四月丙寅大赦
天下
十二年春三月賜天下男子爵各有差鰥寡孤獨不
能自存者粟人三斛博士弟子布三匹夏閏四月戊
辰南郡秭歸山崩壓殺百餘人秋七月辛亥朔日有
蝕之初太尉張酺與司隷晏稱會于朝堂酺從容謂
稱曰三府椽史多非其人旣罷稱奏令三府長史各
實其椽史酺以恨稱會復共謝以責稱稱辭色不順
酺怒廷叱之稱乃奏酺以爲怨望上以酺先帝師優
遊不斷詔公卿廷議之司徒吕蓋以爲酺知公門有
儀不屏氣鞠躬而作色大言不可示四方乃策免酺
曰詩云節彼南山惟石巖巖赫赫師尹民具爾瞻今
君在位八年于兹康哉之歌旣無聞焉而於兩觀之
下有醜慢之音傷南山之體虧穆穆之風將何以宣
示四方儀刑百寮履霜知冰朕甚焉君其上太尉綬
君自取之靡有後言九月太尉張酺策免歸里舍謝
遺門生闔門不通賓客中郎將敞等多言酺公直中
正不宜久棄草廬上亦雅重之數年復以酺爲光禄
勲丙辰大司農張禹爲太尉東西域蒙竒兜勒二國
内屬
十三年秋九月詔曰水旱不節蝗螟兹生令天下田
租皆半入被災者除之貧民受貸種食皆勿收責冬
十月安息國獻師子大雀班超上書求代曰臣聞太
公封齊五世葬周故狐死首丘代馬依風夫周齊同
在中土千里之間𡭗况於萬里絶域小臣能無依風
首丘之思哉蠻夷畏壮侮老自其天性臣犬馬齒殱
常恐奄忽僵仆孤魂棄捐臣義不營私竊恐後世以
臣爲沒西域不敢望到酒泉郡但願生入玉門關以
示邊境威外臣老病衰困冐死瞽言謹先遣子勇隨
獻物入塞以臣生在令勇見中土超妹昭擢遂死於
邊上書曰妾同産兄西域都護超捐軀爲國以功自
效頼陛下神靈得待罪沙漢至今積三十年矣骨肉
妻子生不復相識時人士衆皆巳死亡超年至七十
衰老被病扶杖而行雖以竭盡其力以報大恩迫扵
歲暮犬馬齒盡蠻夷之性悖逆侮老恐開姦宄之源
生逆亂之心而公卿大夫咸懷一切而莫肯遠慮如
有卒暴超之氣力不能從心即恐上損國家累世之
功下棄忠臣竭力之用以榮爲辱誠可痛也故超萬
里歸誠自陳苦急延頸逾望三年于兹超有書與妾
生訣恐不復相見妾誠復超以壮年竭力忠孝於沙
漠罷老則使捐棄于擴野誠可哀憐如不蒙救護超
後有一旦之變異幸超家得蒙趙母衛姬先請之貸
書奏上感其言乃徵超還以校尉任尚代超超到拜
射聲校尉數月薨朝廷愍惜之賵贈甚多子勇復有
功西域初尚與超書曰君侯在外國三十餘年而小
人猥承君後任重慮淺宜有以誨之超曰任君數當
大位豈班超所能及哉必不得巳願進愚言塞外吏
士本非孝子順孫皆以過補屯部蠻夷獸心難飬易
動今君性嚴急清水無大魚將軍宜寬小過揔大綱
而巳尚私謂所親曰我以班君當贈以竒策今所云
平平耳尚後竟遭邊禍如超所言
袁宏曰古之有天下者非欲制御之也貴在安静之
故修巳而求扵物治内不務於外自小至大自近及
遠樹之有本枝之有葉故郊畿固而九服寧中國實
而四夷賓夫唐虞之盛德澤之濃正朔所及五千而
已自此以外羈縻而弗有也三代建國弗動遠略歧
邠江淮之間習其故俗朔野遼海之域戎服不改然
而冕旒端委南面稱王君臣泰然不以區宇爲狹也
故能天下乂安享國長久至于秦漢開其土宇方于
三五之宅故以數倍矣然顧瞻天下未厭其心乃復
西通諸國東略海外故地廣而威刑不制境遠而風
化不同禍亂薦臻豈不斯失當世之主好爲身後之
名有爲之人非能守其貧賤故域外之事興儌倖之
人至矣夫聖人爲治貴英才安天下&KR1269;羣才故儌倖
之人王制之所去也班超之功非不可竒也未有以
益中國正足以復四夷故王道所不取也戊辰司徒
吕蓋老病致仕十二月丁丑光禄勲魯恭爲司徒恭
字仲康右扶風平陵人也父武陵太守卒官時恭年
十二弟丕年七歲晝夜號泣哀動路人郡吏贈送一
皆不受處喪如禮鄕里竒之年十五與弟俱居太學
詣博士受業閉門講誦不隨儔黨兄弟知名爲學者
所宗扶風數以禮請謝而不應毋強遣之不得巳而
去同業隨之者前後盈路恭乃始爲新豐教授以丕
年小欲就其名常託病不仕及丕舉方正乃始爲郡
吏辟太尉掾遷中牟令民李勉爲母所言恭召就責
問因爲陳父母恩德勉慙悔返恭爲政專以德化不
任刑罸亭長勅令還牛亭長不還如是者三遂不還
恭涕泣曰德化不行也欲解印綬去掾吏涕泣因争
亭長即還牛詣獄受罪恭貫出不問於是吏民敬信
皆不忍欺是時天嘗蝗獨不入中牟界河南尹袁安
恐有不實使部掾肥親案行之皆如所言恭隨親行
阡陌坐桑下雉過止其側旁有小兒親曰兒何不擊
雉小兒曰雉方將雛雊親默然而起曰今來考君之
短耳蟲不犯境此一異也化及鳥獸此二異也竪子
有仁心此三異也府掾久留但擾賢因還府以状白
安安美其治是年嘉禾生縣庭中安具以状上詔舉
賢良方正恭薦中牟人王方天子徵方公車禮之與
公卿舉賢者同上即位徵爲博士侍中車馬每出郊
廟恭常陪乘上顧問之語及政治有便於民者無所
隱諱
十四年春二月修西海郡三月戊辰上臨辟雍亭射
大赦天下夏六月封中常侍鄭衆爲列侯賞討竇氏
之謀也衆南陽人明帝時以謹愼事太子家章帝即
位爲中常侍竇憲專權内外螘附衆獨不交結一心
王室竇氏旣誅遷大長秋天子常與謀國事閹官專
權自衆始焉辛卯皇后隂氏廢初后與外祖毋鄧祀
呪詛詔中常侍張禛尚書陳襃於掖庭窮治其獄父
綱自殺兄軼等徙合浦毋及后二姨毋徙日南祀等
内外親皆免歸本郡冬十月辛卯立皇后鄧氏后鄧
訓女也訓閨庭甚嚴諸子進見未嘗賜席至於后事
無大小每輒咨之弟邠曰平生不與諸男語今豈年
哀邪訓曰我不是女也雖小諸兒無及者必有益於
我家是以竒之初鄧禹佐命位冠諸臣常言曰我常
將百萬衆秋毫不犯未嘗妄殺一人子孫必當大興
訓嘗爲謁者治石臼河甚有方活數千人謂弟邠曰
吾聞活千人者有封子孫豈其然乎訓生五男三女
長男隲次京次悝次弘次誾長女燕次綏即后也次
容后年五歲祖母爲翦髮老人目冥并中后額忍痛
不言一額盡傷左右怪而問之后曰大夫人慈恩爲
斷髮難傷老人意故忍之耳后姊燕早卒有遺腹女
娥在襁褓后年十二傷娥早孤躬自飬撫由爲閨門
所敬與叔父邠及諸兄語常問祖父禹爲布衣佐命
時事邠苟說結髮殖業著名鄕閭遭世龍飛興杖策
歸得征伐四方天下大定功成之後閨門自守事寡
姊盡禮敬子孫法遭光武皇帝憂悲哀吐血因發病
薨后未嘗不歎息流涕言立德之苦乃至扵斯後通
論志在經書不問家事后毋非之曰女人書足注疏
通一孝經而巳今不務女工長大寧舉博士邪后不
欲重違毋意晝則修女工夜則讀經傳宗族皆號曰
諸生初相工蘇大偏相家人至后大驚曰此成湯之
骨法也貴不可言室家乃竊喜而不數傳后長七尺
二寸年十六以選入掖庭爲貴人承事隂后夙夜兢
兢撫接同列常克已以下之遂有寵每&KR0858;上輒令母
兄入視醫藥不拘以日數后輒言外家久在省中令
陛下有私妾之譏下令妾被内顧不知足之謗上下
有損誠不願也上曰他人以數入爲榮而鄧貴人反
爲憂誠難及也諸貴人競自修飾后獨衣不求綵裳
令侍者賷羸衣設與隂氏同服即時解易不欲同服
避正統也上乃歎曰修德之苦乃如是也上每訪問
政事謙退不敢對欲令隂后得進不獲巳然後塞所
問隂后短小舉止時失儀左右掩口而咲后獨愴然
不樂爲之隱諱若已之失及與隂后進止不敢正立
坐則爲之僂所以苦心曲體勞謙甚至上愈重之后
每當進見輒以&KR0858;退御左右常爲上言繼嗣不多當
普施恩惠以獲子孫發言懇惻形于顔色隂后素妬
見寵甚多設方巧欲以危后上嘗病隂后曰我得意
之後皆當夷滅之后恐舉宗受禍流涕曰竭節以事
隂后可謂至矣竟不爲所祐而當獲罪於天無相禱
婦人雖無從死之節然越姬有必死之志上可以報
上厚恩次可解宗親之禍下不令隂氏有人豕之譏
即欲飲藥會宫人救止因詐言屬有來者陛下病以
差信以爲然故止其後宫人告隂后巫蟲事后涕泣
救護無所不至自隂后之廢上歎曰聖后之尊與帝
同體承宗廟毋天下誰能當之唯鄧貴人德冠後廷
爲能光之耳初隂后時諸家四時貢獻以奢侈相高
噐物皆飾以金銀后不好玩弄珠玉之物不過於目
諸家歲時裁供紙墨通殷勤而巳後自入官後遂博
覽五經百家圖䜟無不畢覽善易及隂陽占候希有
者上每欲官秩后諸兄輒推誠固讓自抑爲務故隲
終帝世不過虎賁中郎將隲虎賁郎時京悝弘闓黃
門郎京早卒贈以騎尉印綬丁酉司空韓稜薨大司
農徐防爲司空稜字伯師穎川舞陽人幼失父母與
孤弟居壯大推家財數百萬與從昆弟鄕里高之仕
郡至功曹太守葛興&KR0858;錯亂稜輔助經年政令無闕
興子嘗出教轉吏稜封還不聽訟書以稜掩蔽興&KR0858;
專郡事不得復爲吏後解禁綱辟司空府稍遷至尚
書令在機密數有忠言進用良吏章帝以稜憂國忘
家夙夜匪懈數賞賜之是時郅夀陳寵俱爲尚書皆
以才能見重帝賞三人寳劒手自題其名韓稜龍泉
郅夀漢文陳寵鍛成論者以爲稜淵深有謀故得龍
泉夀含章明逹故得漢文寵敦朴内濟故得鍜成防
字謁卿沛國銍人也矜嚴有容貌初爲郎明帝見而
異之權爲尚書郎在臺閣十餘年未嘗有過稍遷至
少府大司農憂勤於衆事所在著名跡
十五年春二月出廪貸郡國被災貧民各有差夏四
月甲子晦日有蝕之冬十月戊申行幸章陵祠舊宅
園廟戊午行幸雲夢是時廣陵人王渙爲洛陽令治
有異迹初渙遊俠尚氣晩節好儒術爲治修名責實
抑強扶弱并官職吏輒兼書佐小史無事皆令讀孝
經病卒官百姓無老幼皆叩心泣涕相賦歛爲祭者
數千人渙喪當還鄕里新安道以西道旁往往會聚
設祭吏問其故盛言平常到洛爲吏卒所抄奪王君
到洛不復侵擾故欲報恩後民思其德爲立祠安陽
亭西每有酒食輙弦歌薦之
十六年二月以兖豫徐冀民榖不豋三遣府掾分行
貧民勸民盡地利貧無所耕者爲顧夏客星入紫微
宫秋七月辛酉司徒魯恭策免&KR0996;午光禄勲張酺爲
司徒八月巳酉司徒張酺薨酺病困敕其子曰顯節
陵掃地露祭欲率天下以儉也吾爲三公不能使從
制豈可犯之乎無起祠堂露祭而巳上聞酺薨愍焉
縞素即賜以印綬冡塋恩寵隆加扵相酺字孟侯汝
南細陽人永平中崇尚儒術學自皇太子諸王侯及
臣子弟莫不受經又爲外戚樊氏郭氏馬氏諸子弟
立學號曰四姓小侯置五經師酺以明經充焉除廣
平郎中每朝會進見輒講於上前辭義高亮音動左
右上新即位應在祠朝廷爲出爲外郡内不自得上
疏願留左右上不聽賜錢三十萬亟發之官酺雖儒
者剛而有斷下車擢用賢俊挫擊豪強旬月之間郡
中肅然酺旣出上見諸王師傅曰東郡太守張酺講
授畢輒諫正誾誾時有小善稱之不巳忠言蹇蹇有
史魚之風初賈遠明古學曹裒制漢禮酺常非之及
爲太尉上䟽陳其不可書五奏上知酺守學不通寢
其奏者十月辛卯司空徐防爲司徒大鴻臚陳寵爲
司空徵鉅鹿太守魏霸爲將作大匠霸濟隂人也少
失父母兄弟同居數十年妻子數執勤苦動則推讓
爲群妻子不之官霸以兄嫂勤而巳獨榮樂常衣布
蔬食敕妻子親之耕𧖟與兄弟子姪同勞逸爲寬恕
而巳不求備於一人掾吏有過輒私責改不改休罷
之終不暴揚其惡吏有相讚者輒歎息曰某甲賢者
也不及人短太守以是重之其人慚責自引退郡中
化之皆和睦後拜太常以病致仕爲光禄太夫霸妻
死長兄伯爲霸取妻送至官舍霸笑曰年老兒子備
具何養他家婦邪自入拜其妻曰夫人視老夫何空
中直而空遠來使計義不相屈即拜而出妻慚求去
遂送還之匈奴北單于遣使奉獻
元興元年春三月追爵謚皇后父鄧訓爲平夀敬侯
司空陳寵以非舊典也太尉張酺太尉張禹司徒徐
防以爲宜封爭之連日乃從禹防議由是虎賁中郎
將有恨寵夏四月封鄧禹馮魴後爲列侯丙午大赦
天下五月癸酉扶風雍地震十二月辛未帝崩于嘉
德殿初數失皇太子養於民間羣臣無知者莫不惶
懼鄧后乃收皇太子於民間皇子勝長有&KR0858;皇子隆
生百餘日后養之太后乃引兄等定策禁中立隆爲
皇太子是日即皇帝位太后攝朝賜天下男子爵各
有差鰥寡孤獨篤㾣不能自存者者粟人三斛封皇
子勝爲平原王詔曰昔唐虞之盛猶待四輔周文之
寧實在多士漢興舊制咸宜保傅並建左右以參聽
斷太尉禹三世在位黃髮罔愆司徒防竭力致身先
帝嘉之其以禹爲太傅防爲太尉參錄尚書事百官
摠巳以聽政初郡國定符瑞八十餘品和帝恐虚妄
抑而不宣
後漢孝章皇帝紀卷第十四
