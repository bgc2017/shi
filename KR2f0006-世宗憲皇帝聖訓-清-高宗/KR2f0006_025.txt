欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷二十五
重農桑
雍正元年癸卯四月乙亥
上諭戸部朕臨御以來宵旰憂勤凡有益於民生者無不廣
為籌度因念國家承平日久生齒殷繁地土所出僅可贍
給偶遇荒歉民食維艱將來戸口日滋何以為業惟開墾
一事於百姓最有裨益但向來開墾之弊自州縣以至督
撫俱需索陋規致墾荒之費浮於買價百姓畏縮不前往
往膏腴荒棄豈不可惜嗣後各省凡有可墾之處聽民相
度地宜自墾自報地方官不得勒索胥吏亦不得阻撓至
陞科之例水田仍以六年起科旱田以十年起科著著為
定例其府州縣官能勸諭百姓開墾地畝多者准令議叙
督撫大吏能督率各屬開墾地畝多者亦准議叙務使野
無曠土家給人足以副朕富民阜俗之意該部即遵諭行
雍正二年甲辰二月癸丑
上諭直隸各省督撫等朕惟撫養元元之道足用為先朕
自臨御以來無刻不廑念民依重農務本但我國家休
養生息數十年來戸口日繁而土田止有此數非率天
下農民竭力耕耘兼收倍穫欲家室盈寧必不可得周
官所載廵稼之官保介田畯皆為課農設也今課農雖
無專官然自督撫以下孰不兼此任其各督率有司悉
心勸相竝不時咨訪疾苦有絲毫妨於農業者必為除
去仍於每鄉中擇一二老農之勤勞作苦者優其奬賞
以示鼓勵如此則農民知勸而惰者可化為勤矣再舍
旁田畔以及荒山曠野度量土宜種植樹木桑柘可以
飼𧖟棗栗可以佐食桕桐可以資用即榛楛雜木亦足
以供炊㸑其令有司督率指畫課令種植仍嚴禁非時
之斧斤牛羊之踐踏姦徒之盜竊亦為民利不小至孳
養牲畜如北方之羊南方之彘牧養如法乳字以時於
生計咸有裨益總之小民至愚經營衣食非不廹切而
於目前自然之利反多忽略所賴親民之官委曲周詳
多方勸導庶使踴躍爭先人力無遺而地利始盡不惟
民生可厚風俗亦可還淳爾督撫等官各體朕惓惓愛
民之意實心奉行儻視為具文苟且塗飾或反以擾民
則尤為不可也
甲子
上諭直隸各省督撫等朕惟四民以士為首農次之工商
其下也漢有孝弟力田之科而市井子孫不得仕宦重
農抑末之意庶為近古今士子讀書砥行學成用世國
家榮之以爵禄而農民勤勞作苦手腁足胝以供租賦
養父母育妻子其敦龐淳樸之行雖寵榮非其所慕而
奬賞要當有加其令州縣有司擇老農之勤勞儉樸身
無過舉者歲舉一人給以八品頂帶榮身以示鼓勵
雍正四年丙午八月丙戌
上諭内閣國以民為本民以食為天朕即位以來念切民
依舉行耕耤之禮殫竭精誠為民祈榖於
上帝乃雍正二年三年耤田特産嘉禾有至一莖九穗者
朕心亦以為偶然之事今據府尹劉於義進呈今歲耤
田所産自一莖雙穗三穗以至八穗九穗皆碩大堅好
異於常榖朕見之心甚慰悅特令宣示廷臣朕竝非以
此為祥瑞誇耀於衆也蓋實有見於天人感召之理捷
於影響無纖毫之或爽朕以至誠肫懇之心每歲躬耕
耤田以重農事即蒙
上帝降鑒疊産嘉榖以昭休應似此八穗九穗之榖豈人
力所能強為亦豈人君所能強之使有乎天人感應之
理朕見之最真最切但恐此心不誠耳誠則未有不動
者蓋天生民而立之君鑒觀在上人君一念敬謹政事
無闕天必嘉之佑之一念放逸政事有乖天必儆之戒
之此一定之理也況人君撫馭臣庶位處極尊所以賞
罰之者獨有
上天耳是以朕每於水旱等事皆實心内省至於各省旱
澇之事朕皆視同一體原無彼此之别惟是督撫受朕
委任之重為朕養育萬民必視百姓之疾苦如痛癢之
在己身一遇水旱饑饉必思所以致此之由或因本省
之政事吏治有闕即思速為改易之或因本地之人心
風俗不端即思速為化導之兢兢業業修省祈禱竭盡
誠心一如朕之朝乾夕惕斷無不可以挽回
天意者假若聞朕之政治稍有缺失亦即直言陳奏不必
隐諱如此則官與民聯為一體臣與君又聯為一體太
和翔洽實意交孚天聽雖高誠呼吸可通矣朕每歲躬
耕耤田竝非崇尚虛文實是敬
天勤民之至意禮曰天子為耤千畝諸侯百畝據此則耕
耤之禮亦可通於臣下矣朕意欲令地方守土之官俱
行耕耤之禮使知稼穡之艱難悉農夫之作苦量天時
之晴雨察地力之肥磽如此則凡為官者皆時存重農
課稼之心而凡為農者亦斷無苟安怠惰之習似與養
民務本之道大有裨益著九卿詳議具奏
雍正五年丁未二月乙酉
上諭内閣廣西廵撫韓良輔奏稱廣東地廣人稠專仰給
於廣西之米在廣東本處之人惟知貪財重利將地土
多種龍眼甘蔗烟葉青靛之屬以致民富而米少廣西
地瘠人稀豈能以所産供鄰省多人之販運等語此奏
與朕前旨相符可知閩廣民食之不敷有由來矣著兩
省總督廵撫等悉心勸導俾人人知食乃民天各務本
業盡力南畝不得貪利而廢農功之大不得逐末而忘
稼穡之艱至於園圃果木之類當俟有餘地餘力而後
為之豈可圖目前一時之利益而不籌畫於養命之源
以致緩急無所倚賴而待濟於鄰省哉假使鄰省或亦
歉收則又將何如哉該督撫等務須諄切曉諭善為化
導俾愚民豁然醒悟踴躍趨事則地力不致虛耗而米
榖不致匱乏矣每見各省督撫大吏皆各私其所轄之
地方而於鄰省之休戚膜外視之如高其倬則請運江
南之米於福建而陳時夏又欲留貯於江南楊文乾則
欲運廣西之米於廣東而韓良輔又欲留貯於廣西伊
等各從疆界起見甚屬褊小朕君臨萬方普天率土皆
吾赤子一省米穀不敷自然接濟於鄰省有無相通古
今之義若封疆大吏各據本地實情奏聞則朕易於辦
理儻各存偏向本省之見不肯通融接濟則朕辦理甚
難若開捐納以積榖則地方米價必致高昂若截漕米
以濟民則天庾所關更為緊要輾轉思維實無善策是
在凡為督撫者體朕一視同仁之意酌地方之緩急為
有無相通之道勿以彼此隔屬有心區别如此方不愧
大臣公忠之誼而於國家懷保小民之治大有裨益也
三月庚寅
上諭内閣自古帝王致治諴民莫不以重農為先務書陳
無逸先知稼穡之艱難詩載豳風備叙田家之力作論
語云百姓足君孰與不足孟子云民事不可緩也蓋國
以民為本民以食為天農事者帝王所以承天養人久
安長治之本也我國家撫綏寰宇
聖祖仁皇帝臨御六十餘年深仁厚澤休養生息戸口日
增生齒益繁而直省之内地不加廣近年以來各處皆
有收成其被水歉收者不過州縣數處耳而米價遂覺
漸貴閩廣之間頗有不敷之慮望濟於鄰省良由地土
之所産如舊而民間之食指愈多所入不足以供所出
是以米少而價昂此亦理勢之必然者也夫米穀為養
命之寶人既賴之以生則當加意愛惜而不可萌輕棄
之心且資之者衆尤當隨時撙節而不可縱口腹之欲
每人能省一勺在我不覺其少而積少成多便可多養
數人若人人如此則所積豈不更多所養豈不更衆乎
養生家以食少為要訣固所以頤神養和亦所以節用
惜福也況脾主於信習慣便成自然每見食少之人其
精神氣體未嘗不壯此顯而可見者至於各省地土其
不可以種植五榖之處則不妨種他物以取利其可以
種植五穀之處則當視之如寶勤加墾治樹藝菽粟安
可舍本而逐末棄膏腴之沃壤而變為果木之場廢饔
飱之恒産以倖圖贏餘之利乎至於烟葉一種於生人
日用毫無裨益而種植必擇肥饒善地尤為妨農之甚
者也小民較量錙銖但顧目前而不為久遠之計故當
圖利之時若令其舍多取寡棄重就輕必非其情之所
願而地方官遽繩之以法則勢有所難行轉滋紛擾惟
在良有司勤勤懇懇諄切勸諭俾小民豁然醒悟知稼
穡為身命之所關非此不能生活而其他皆不足恃則
羣情踴躍不待督課而皆盡力於南畝矣朕聞江南江
西湖廣粤東數省有一歲再熟之稻風土如此而仍至
於乏食者是地土之力有餘而播植之功不足豈非小
民習於怠惰而有司之化導者有未至耶或者曰米穀
太多則價賤而難於糶賣昔人有榖賤傷農之說諺語
所謂熟荒者此則不必過慮假若小民勤於耕作收穫
豐盈至於價賤而難於出糶朕必多發官價以糴買之
使重農務本之良民獲利而有餘貲也朕生平愛惜米
榖每食之時雖顆粒不肯抛棄以朕玉食萬方豈慮天
庾之不給而所以如此撙節愛惜者實出於天性自然
之敬慎竝不由於勉強且以米穀乃
上天所賜以生養萬民者朕為天下生民主惟有敬謹寶
重仰冀
天心默佑雨暘時若歲獲有秋俾小民家有蓋藏人歌樂
土朕既為億萬生民計不敢輕忽
天貺爾等紳衿百姓獨不自為一身一家之計乎朝夕生
養之需既受
上天之賜若果加意愛惜隨時撙節則
天必頻加錫賚長享盈寧之福若恣情縱欲暴殄天物則
必上干
天怒不蒙眷賚而水旱災祲之事皆所不免其理豈或爽
哉又聞江西廣西地方竟有以米穀飼養豚豕者試思
榖食之與肉食孰重孰輕孰緩孰急而乃以
上天之所賜小民終歲勤苦之所獲者為豢養物類之用
豈不干
天和而輕民命乎朕所以惓惓訓諭者惟期天下之人專
務本業以杜浮靡愛惜物力以圖久遠共體朕敬迓
天庥勤恤民隐之意則爾等家室必益至於豐饒爾等子
孫必永綿其福澤思之思之毋忽朕言著將此曉諭内
外官民人等竝通行遠鄉僻壤咸使聞知
七月癸未
上諭直省總督廵撫等自雍正二年以來朕躬耕耤田而
耤田之中每歲必産嘉榖上年自雙穗至於九穗今歲
則自雙穗至於十三穗在廷諸臣及京師耆庶皆驚訝
以為竒朕之宣示於衆者竝非矜詡誇張以為祥瑞蓋
實有見於天人感召之理捷於影響而朕敬
天之心至誠至切願與内外大小臣工共勉之也稼穡為
天地之寶民命攸關我
聖祖仁皇帝臨御六十餘年無刻不以重農力穡為先務
仰觀天時俯察地利辨土性而課人功咨雨暘而防旱
潦綢繆區畫旰食宵衣偶遇雨澤愆期
聖心憂勞之切侍側臣子皆惶悚不寧所以為萬世謀粒
食者至矣盡矣朕朝夕瞻仰者四十餘年今纘承大統
竭誠效法念切民依每年虔祀
先農躬耕耤田仰蒙
上天眷佑疊錫嘉禾是以特頒諭旨令各省守土官共舉
耕耤之禮為萬方百姓祈禱秋成今見各省督撫奏報
處處風雨均調春麥秋禾竝登豐稔雖邊遠荒僻之地
亦慶有秋惟直隸湖廣安徽數州縣近水最低之處常
年被潦者略有浸注亦不為災是今歲可稱大有年矣
良由各省初耕耤田各該有司自然小心敬慎齋祓虔
誠是以感格
上蒼而獲此盈寧之錫儻從此益加敬謹不懈初心則歲
歲屢豐可以預必爾督撫等可通行曉諭所屬官民當
凛
帝鑒之匪遥勿視耕耤為故事永矢嚴恪以迓
天和天下臣民受福斯朕之福也
雍正六年戊申八月乙未
上諭内閣蝗蝻最為田禾之害迅加撲滅猶可以人力勝
之昔我
聖祖仁皇帝訓飭地方各官諄諄以捕蝗為急務其不力
者加以處分無非養民防患之至意乃州縣有司往往
玩忽從事不肯實心奉行而小民性躭安逸憚於捕滅
之勞且愚昧無知又恐捕撲多人以致踐傷禾黍瞻顧
遲廻不肯盡力不知蝻子初生就地撲滅易於驅除一
或稍懈聽其生翅飛揚則人力難施且至蔓延他境為
害不可言矣前兩江總督范時繹摺奏邳州地方有蝗
蝻萌生朕即諭令竭力撲滅無俾遺種莫被屬員蒙蔽
近聞彼處蝗蟲該地方官竝未用力撲滅怠玩從事而
督撫付之不聞著范時繹查明題參竝將該督撫交部
嚴加議處以儆怠玩
十二月丁亥
上諭戸部朕惟善政養民利賴必資地力而率作興事倡
先端藉縉紳惟兹寧夏所屬之插漢拖輝地廣土饒水
利充裕朕特遣大臣會同該督撫等悉心經理濬治渠
道設縣築城募民墾種次第修舉行見人民樂業饒沃
殷阜漸成西北蕃庶之區此朕經國裕民之至計欲使
地無遺力而亦寧夏一方人數千百年未興之樂利也
聞彼中得水可墾之地計二萬餘頃每戸以百畝授田
可安置二萬戸朕已諭令廣行召募遠近人民給以牛
具秄種銀兩俾得盡力開墾給為世業惟是原議寧夏
本籍現在出仕文武官員俱令開墾授業俾為世享之
利今聞報墾者寥寥記曰貨惡其棄於地也力惡其不
出於身也況乎上以急公而裕國下以力本而厚生縉
紳者小民之望也果能身先倡率則民間之趨事赴功
者必衆凡屬本籍之人不論文武官員或現任或家居
均當踴躍從事急先墾種不可觀望因循躭延善舉凡
兹所墾地畝俱照原議給為世業三年起科果能使沃
土腴田有廣收之益無閒曠之區則不但於體國經野
之謨重有攸賴而經營世産伊等子孫亦蒙永遠之澤
矣
雍正七年己酉正月壬申
上諭内閣朕令各州縣歲舉老農給以頂帶榮身乃勸民
務本力田還醇返樸之至意為有司者自當仰體朕心
恪遵朕旨擇其謹慎勤勞身無過舉者據實保送以為
萬民勸乃朕聞直省之舉老農也州縣憑紳士之保舉
紳士納姦民之貨財上下相蒙苟且塞責而強有力者
倖邀頂帶之榮遂成暴横之勢深負朕勸農務本之意
著直省督撫確實查明將冒濫生事之老農悉行革退
另選題補從前有舉報不公或因賄囑情面營求而得
者准老農本身及保送之官員自行出首朕從寬免其
治罪但革去老農頂帶若此時不行自首各州縣官員
又不行查出日後發覺定從重治罪該督撫等一併議
處
四月戊子
上諭戸部國家承平日久戸口日繁凡屬閒曠未耕之地
皆宜及時開墾以裕養育萬民之計是以屢頒諭旨勸
民墾種而川省安插之民又令給與牛種口糧使之有
所資藉以盡其力今思各省皆有未墾之土即各省皆
有願墾之人或以日用無資力量不及遂不能趨事赴
功徘徊中止亦事勢之所有者著各省督撫各就地方
情形轉飭有司細加籌畫其情願開墾而貧寒無力者
酌動存公銀榖確查借給以為牛種口糧俾得努力於
南畝俟成熟之後分限三年照數還項五六年後按則
起科總在該督撫等董率州縣因地制宜實心經理務
使田疇日闢耕鑿維勤以副朕愛養元元之至意
雍正八年庚戌正月辛未
上諭貴州廵撫張廣泗據奏普安州農田收穫之後稻根
重長青苗漸致茂盛黔省土薄性寒而普安州乃有稻
孫之瑞皆因地方大吏勸稼重農而該省民人力田務
本是以感格
上天昭示瑞應嗣後當益加黽勉以承
天眷
四月辛酉
上諭内閣古稱蝗蝻生於水澤之中乃魚子變化而成者
是以江南淮揚之州縣地接湖灘往往易受其害蓋蝗
之所生多因低窪之區秋雨停集生長小魚交春小魚
生子水存則仍復為魚若值水涸日曬入夏之後即化
為蝻不待數日便能生翅羣飛即被害之家亦莫知所
自蓋以其地寥廓荒涼人跡罕至平時忽而不察及至
鼓翼飛颺則有難於撲滅之勢所當審視體察防之於
早者也凡直省地方向有蝗蝻之害者該督撫大吏應
轉飭有司通行曉諭附近居民於大熱久晴之後週歴
湖濱窪地及深山窮谷無人之處見有萌動之機無分
多寡即行剪除消滅儻民力或有不敷即禀報該地方
官督率人工協同助力更令文武官弁派出誠實兵役
會同里長耆民等留心察視不可疎忽怠玩如此則人
力易施蟲災可杜於禾稼大有裨益但小民愚昧無知
又復苟且慵惰其曉諭開導防患於未然者有司不得
辭其責實心任事之良吏必不肯於此等事膜外視之
也
癸亥
上諭内閣據直隸地方文武各官報雨奏摺稱今年三月
及四月初旬兩次得雨今於四月二十四日又得時雨
四野霑足二麥茂盛秋榖皆可播種等語據此則四月
以前竟有未種之田可知矣夫農事貴乎及時二月土
膏初動三月即為播種之期況已得雨二次何以遲延
觀望直待四月下旬方始播種儻小民怠惰偷安為民
父母者即當開導勸課使之踴躍趨事於南畝又或秄
種牛力稍有不敷則當留心體察設法相助不使有後
時之歎即以今歲論之若從前三月得雨之時早先播
種目今又得甘霖豈不更為優渥假若霖雨愆期徬徨
觀望則從前之怠惰遲延豈非小民自誤生計自荒恒
産耶西北寒冷之鄉布榖或不宜太早若畿輔可以早
種之地又當甘雨既零之時而乃袖手逍遥以待時雨
之再沛不亦愚昧之甚乎況直隸地方春夏之交常稽
雨澤豈可不及時努力致虛
上天甘澍之賜乎此皆愚民習於懶惰而地方有司又不
以民事為念漠然不加董率之故著該督𫝊朕諭旨通
行申飭儻再有牧民之官輕視農事不實心化導任百
姓之悠忽有誤播種之期者必從重議處
雍正九年辛亥七月甲申
上諭内閣今歲五六月間直隸山東河南等處雨澤愆期
朕即慮及上年被水低窪之地魚子存留今夏烈日蒸
曬或變蝗蝻為禾苖之患特令大學士𫝊諭直省督撫
嚴飭屬員留心訪察預為防遏兹據河東河道總督沈
廷正奏報山東濟寧之南鄉新店等處有蝻子萌動已
飭令撲滅又據署河南廵撫張元懷奏稱光州所屬竹
園内生有青蟲似蝗今已捕除從來蝗蝻始生之時以
人力制之尚易而小民躭逸偷安憚於用力又恐踐踏
禾稼瞻顧逡廵及至飛颺之後遠近蔓延勢不可遏是
在實心任事之官員督率鄉民力為捕治不得姑順輿
情釀成大患著直隸山東河南江南等處督撫通行所
屬實力奉行儻視為具文苟且塞責將來飛颺之時朕
必察其發生之處將該地方官從重治罪直隸山東河
南三省欽差大臣科道等著一同留心訪察毋忽
八月癸巳
上諭大學士等肅州金塔寺原種進貢之哈密瓜朕思與
其種瓜何如種榖以資民食著行文該督撫等嗣後不
必進獻竝曉諭彼處人民知之
雍正十年壬子閏五月丁酉
上諭内閣上年冬間北方雨雪稀少朕恐今歲夏間蝗蝻
萌動已密諭該督撫留心防範頃聞江南淮安府屬之
山陽阜寧二縣海州所屬之沭陽縣揚州府屬之寶應
縣各有一二鄉村生發蝻子雖目前萌動之處不過數
里然恐捕治不力漸致蔓延為禾田之害著該督撫有
司督率人役鄉民速行撲滅無俾遺種儻有怠忽從事
者即行糾參從重議處
雍正十一年癸丑七月己亥
上諭内閣去冬今春北地雨雪稀少朕即恐夏月有蝗蝻
之患曾降諭旨通行直隸山東江南等省督撫大吏飭
令所屬官弁先事預防不得苟且塞責嗣於五月間聞
江南淮揚所屬之山陽寶應等處蝻子萌動朕又降旨
責令加緊捕治毋得稽緩隨據漕運總督魏廷珍兩江
總督高其倬等先後奏報俱嚴切批諭朕之為民先事
防維者亦殫竭心力矣今河東總督王士俊奏稱曹縣
魚臺濟寧等處蝻子生發現今撲滅鄰近之江南豐沛
碭山等縣尚有未盡等語朕覽各督撫先後所奏是蝗
蝻萌動之處山東江南二省州縣皆有之祗因彼此接
壤不肖官吏遂謂可以卸過於鄰封而巧為推諉捕治
不力情事顯然著𫝊旨速行曉諭儻餘孽未淨將來災
及田禾將兩省地方有司官均加嚴處其督撫等一併
從重察議
雍正十二年甲寅十月戊辰
上諭内閣朕從來不言祥瑞屢頒諭旨曉示天下臣民是
以數年來凡以嘉祥入告者朕皆屏拒弗納而各省之
瑞榖嘉禾誕降者甚多悉令停其進獻蓋欲天下臣民
共敦實行不尚虛文以為敬
天勤民之本也今據湖廣鎮筸總兵官楊凱奏報鎮筸紅
苗甫經向化今年苗民所種之山田水地黍稷稻粱盈
疇遍野及至秋成則皆雙穗三穗四五六穗不等萬畝
皆然苖民額手懽呼以為從來未有之竒瑞等語又據
侍郎蔣泂奏報高臺縣屬雙樹墩地方在鎮夷堡口外
自開墾以來人煙日盛今歲秋成粟榖挺秀有一本之
内枝抽十餘穗者有一穗之上叢生五六穗者屯農共
慶為竒觀司墾咸稱為盛事等語朕思苗疆播種乃夷
民務本之先資遠徼屯田關邊塞軍儲之重計今值經
營伊始欣逢瑞榖呈祥且地廣穗多超越於見聞紀載
之外仰見
天心眷佑錫福方來苗民之樂利可期軍旅之糗糧有賴
此非空言祥瑞而無濟於實用者可比朕心不勝感慶
在廷臣工莫不有撫綏苗衆籌邊足食之同心聞之定
為色喜是以將楊凱蔣泂奏摺及榖本圖樣發出共觀
之
大清世宗敬天昌運建中表正文武英明寬仁信毅大孝
至誠憲皇帝聖訓卷二十五
