欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷二十七
治河
雍正元年癸卯正月癸未
上諭大學士等前年因黃河衝决
皇考特遣牛鈕齊蘇勒等堵築修理堤工一切完竣交與
楊宗義乃楊宗義不能時時加謹防守致修築之處又
復衝决經九卿議將楊宗義革職拿交刑部從重治罪
皇考從寬恕免將一切河工令其效力贖罪今被衝决之
堤工俱已合龍仍著楊宗義加謹防守不時修築春日
冰融之先務期預為防守堅固斷不可似從前疎忽又
致衝决果能加謹防護即可贖其前愆如將已完堤工
再致衝决朕必重治其罪
五月戊戌
上諭河道總督齊蘇勒漕運總督張大有山東廵撫黃炳
歴年漕船遲滯皆由運河淺阻運河之水全頼山東諸
湖蓄水以資灌注近歲諸湖漸就淤積附近居民或侵
占耕種以致水少不能引以濟運今宜乘夏秋雨水之
時預為蓄水之計爾諸臣應各留心相度凢沿河近地
已經成田者不必追究其未經耕種者當湖水稍落速
宜嚴禁不可仍令侵占至諸湖隄防務須修築堅固引
河閘座務須啓閉得宜則湖水深廣運道流通將來漕
艘更無阻滯之虞矣
七月甲午
上諭工部沿河州縣向有額設河夫自百名至數十名不
等興工則併力濬築工停則分遣廵防損者隨補塌者
隨培修搶擁護俱係熟諳夫役故雖偶有衝决不能為
患近聞管夫河官侵蝕河夫工食每處僅存夫頭數名
遇有工役臨時僱募鄉民充數塞責以致修築不能堅
固損壊不能隄防冒銷誤工莫此為甚嗣後著總河及
近河各省廵撫嚴飭河道不時稽查按册覈實禁絶虚
冒儻有仍前侵蝕貽悞河防者即行指名題參
雍正二年甲辰閏四月己亥
上諭兩江總督查弼納署江蘇廵撫何天培河道總督齊
蘇勒漕運總督張大有等京口一帶運河為南北漕運
咽喉歴年以來挑濬淤淺皆係丹徒丹陽兩縣百姓𣲖
辦工役物料俱出民間殊屬偏累此運河乃杭嘉湖蘇
松常六郡共濟之河而獨累兩邑之民其何以堪朕深
為軫念今後須確估每年經費悉心會商或令地方官
支用地丁錢糧或令河員專司其事於河帑内動支開
銷無致累民更聞六郡向有協濟之例抑或共襄工費
以濟運道爾等確議奏聞以副朕愛惜黎元至意
雍正三年乙巳七月乙卯
上命内閣學士何國宗等閱視河道
諭曰運河關係重大言者皆似近理而議論多有不同今
蒋廷錫條奏款項爾等前往詳加閱看凡泉源湖身與
各水源流地方形勢務須身到測看方得確凖定議不
可苟且草率意為揣度以致後日勢不可行河道總督
凡黃河所經皆其管轄豈能處處親到即河屬官員偶
有所見亦未敢輕易舉行爾等將儀器輿圖一併帶去
再有算法館行走明白測量人員著何國宗指名舉奏
二人帶去詳加測量或蒋廷鍚條奏欵項之外有關係
運道應查看修理之處亦逐一審視會同該督撫詳議
具奏務期一勞永逸爾等於八月二十日起身乘驛前
去儻遇無驛遞之處爾等輕騎減從該撫照料前往總
河齊蘇勒現在堵築黃河决口爾等此去先看漳河衛
河後到濟寧則總河堤工事完便可會同閱看儻該督
撫有緊要事務爾等或稍候數日或躬往就之勿致貽
悞地方
丁巳
上諭河道總督齊蘇勒等今歲立夏以來雨水過多朕念
黃淮伏秋兩汛必然水勢浩瀚甚以為憂所以從前批
發嵇曾筠奏摺有無日不神馳淮黃兩岸之語今據田
文鏡奏稱儀封縣南岸大寨蘭陽縣北岸板厰後兩處
衝開决口各十餘丈朕反躬惕厲夙夜不安其衝决堤
工可星速會同副總河嵇曾筠督率各屬河員併力搶
築務期永久堅固其一帶危險工程亦當增卑培薄預
為之防至被災人民著速委能員實心確查應賑恤者
即動正項錢糧賑恤衝没田地詳加估勘應豁免者題
請豁免朕從前曾命將河屬官員分别議敘今儀封蘭
陽既被衝决其疎防官吏例應參處今止停其議敘不
必參處并從寬免其賠修
十二月己丑
上諭河道總督齊蘇勒宿遷以下因黃河决口尚未堵成
黃河大溜不能暢直通流至有淤淺一二處水勢急溜
河身復多沙礫該地方官槩不實心料理以致回空漕
船至此不無阻滯儻冬底春初决口尚未合龍河溜不
歸故道宿遷運河一二淺處明年重運漕船定多梗阻
干係甚大該總河當嚴飭河員上緊堵築必於桃汛之
前將宿遷决口修築堅固其淤淺處加工挑濬則來歲
糧艘重運方無遲悞之患
雍正四年丙午七月甲辰
上諭九卿據奉使閱河内閣學士何國宗等條奏河道事
宜河南小丹河一件何國宗等與田文鏡嵇曾筠兩議
具奏何國宗等乃一己之見田文鏡嵇曾筠身在地方
所見必確著照田文鏡嵇曾筠所議行其山東疏濬泉
源一件何國宗等議設管泉通判一員甚是著照所請
行山東挑濬馬頰徒駭二河前經陳世倌差委道員徐
德俶辦理此處工程緊要徐德俶不稱此任著御史尤
清王之錡各管一處聽陳世倌調度不得自立意見其
高家堰加修堤工關係緊要若於歲修案内逐漸增修
恐致遲緩著照何國宗等所議即動正項錢糧作速估
計興修著九卿會議具奏
十月壬申
上諭河道總督齊蘇勒等據奏報秋汛情形年來河水甚
大在工人員甚屬效力應分别等次報部議敘以示嘉
奬夫奬勞賞功乃國家激勸臣工之大典亦上司鼓舞
屬員之要務必須秉公持平方足以服衆心而收實效
此次舉報河工人員務秉公心勿徇情面以副朕加恩
河員之至意
雍正五年丁未十二月戊申
上諭工部向來漢軍得補河員凡經手一切工程修築既
不完固防守復多疎虞上下通同侵欺浮冒虚糜國帑
甚至冀幸堤工之衝决以遂其侵那開銷之私計種種
弊端朕所洞悉今總河齊蘇勒悉心釐剔一應工程整
頓料理俱有成效凡屬河員亟宜洗心滌慮痛改前非
各自奮勉蓋河工關係運道民生河官之責任較之他
員實為重大務須悉知利害殫心竭力若塗飾耳目苟
且塞責經該督題參定加重處斷不能寬也著將此旨
遍諭河員互相儆戒以副朕廑念運道民生之至意
雍正六年戊申正月癸丑
上諭内閣從前將江南河兵一千名撥往河南教習樁埽
原議回日裁汰但此兵丁既熟悉樁埽尚可留用今詢
河道總督齊蘇勒南河仍有需用之處此一千兵丁不
必裁汰著仍留營差用河工差遣武弁之處甚多每營
止有守備一員管轄亦屬不敷且缺少武職大員著添
設參將一員遊擊二員守備十員令參將統轄遊擊分
管名為河營
雍正七年己酉二月庚辰
上諭内閣齊蘇勒練逹老成深悉河工事務是以授嵇曾
筠為副總河專管北河而令齊蘇勒兼理南北兩河之
事今尹繼善新管河務朕意欲令其與嵇曾筠分任南
北兩河又思治河之道必合全河形勢通行籌畫方可
疏導安瀾若分令兩員管理恐有推諉掣肘之處著怡
親王大學士等會同署蘇州廵撫王璣及九卿内本籍
江南河南山東之人通曉河務者詳悉速議具奏
七月辛亥
上諭内閣黃河堤岸乃運道民生所關最為緊要年來殫
心經理增卑培薄幸堤工堅固共慶安瀾獨是工程報
竣例應歸汛修防而額設河兵堡夫只能修補水浪衝
激之區防備臨險搶護之用至於堤身一年之内風雨
淋漓車馬踐踏漸至侵蝕者亦勢所必有而堤遠工多
不能責諸寥寥兵役也朕留心訪察已久又復詢問通
曉河工之人知故明總河潘季馴每歲𣲖夫加高五寸
載在河防一覽即從前河臣靳輔亦有每兵一名招募
幫丁四名給以堤内空地耕種免糧歲令加土五寸之
議與朕計慮之處實相符合朕思堤工雖千有餘里若
按丈每年加修五寸計費不過三四萬兩儻置之不議
一年剥削四五寸合十年而計之其所費之多恐有不
止於加修之數者况河流漲漫不時難以預料何若逐
年增修保固為未雨綢繆之計也著南北兩河總督尹
繼善嵇曾筠悉心商酌具奏至於州縣𣲖夫錮弊久經
嚴革而募丁給田之說亦不可行其每年歲修之費或
動用藩庫帑金或於臨河州縣應觧公用銀兩内就近
支給若有不敷仍於藩庫撥補亦著河臣一併定議具
奏
十一月甲戌
上諭内閣朕思治河之道惟有使黃水暢流無所壅滯則
永慶安瀾然欲黃水無所壅滯必須保固高家堰堤工
使清水力能敵黃且以助其暢流之勢則河工永遠無
慮從前齊蘇勒雖將石工稍加幫修而朕以爲不若多
費帑金於堤工險要之所及單薄之處俱加修石工務
令堅固高厚以爲久遠之計前孔毓珣陛見時朕以此
諭之伊亦深以爲然可見高堰堤工乃必應加增修理
者也著發戸部帑銀一百萬兩交與孔毓珣尹繼善籌
畫相度有應豫備物料之處即於歲内採買早為豫備
再著汪漋對琳張坦麟吳昌祚前往淮上協同河臣等
悉心辦理
十二月壬寅
上諭江南河道總督孔毓珣據奏清口引河工程俟明年
水汛時相度妥確然後試行猶非探本尋源之策若能
使淮強黃弱勢可相敵即不行挑濬亦必暢流無滯不
然徒恃此數道引河恐湖水未必能應手濟用也惟速
將湖南一帶石工加高增厚一例修砌堅固俾湖水無
涓滴漫溢之虞其勢自強自當從清口暢流而出可免
淤淺之患矣宜急為斟酌籌畫毋因慎重錢糧區區小
見貽誤河防要務
雍正八年庚戌正月己卯
上諭江南河道總督孔毓珣等據奏修理高堰大工事宜
朕不惜百萬帑金以衛民濟運工程當務久遠堅固一
勞永逸此外即再增數十萬兩亦不為多若因省小費
致誤大計則所費百萬仍屬虛用也堤工卑矮之區固
應增高而單弱之所尤宜加厚可再詳加相度勘視切
勿胷存小見凡有卑薄以及傾圮處悉將堤身拆砌務
令自頂至底一律堅實期於永久獲益所需錢糧不必
限定此數
丁酉
上諭内閣北運河青龍灣修築減水壩竝挑濬引河工程
據怡親王等奏請交與侍郎何國宗督理監修朕思原
任侍郎牛鈕在北運河管工年久於地方情形甚為熟
練著與何國宗協同辦理其一應錢糧工程等項令都
統莽鵠立耿化祚副都統佛保副都御史二格會同何
國宗辦理稽查其減水壩金門及所開引河或應寬二
十丈或應寬四十丈及運河西岸可否另開減水壩竝
何國宗查議各條是否妥協有裨河工之處爾等可詳
悉詢問牛鈕會同定議辦理
雍正十一年癸丑十一月己亥
上諭内閣年來江南河工因總河諸臣經畫有方調度得
宜是以湖河奠定民慶安瀾但河防關係重大將來河
務必得通曉熟練之人遵循分理斯克繼前功而全河
形勢非平日講求親身閱歴必不能胷有成算洞曉機
宜即修防堵築以及估工查料等事亦非經練熟諳備
悉利弊必不能隨時損益有裨工程是通曉河務之員
不可不預爲儲備也著每年在各部院揀選賢能勤慎
司官二員帶領引見派往南河學習河務酌量委辦估
工查料等事以二年為期出具考語咨回本任如有操
守才具實堪任用者即行保奏留工酌量題補其不堪
學習者不必拘定二年於試用數月後即咨回原任另
行派員前往學習如此數年後通曉熟練者自不乏員
於河工諸務大有禆益矣
雍正十三年乙卯二月辛亥
上諭内閣朕聞河工官員每於裝運工料差役封捉船隻
而所差胥役即藉端生事騷擾及至三汛搶工則稱裝
運緊急物料百般需索甚至將重載之客船勒令中途
起貨以致商船聞風藏匿裹足不前查河工裝運物料
原有額設浚船即使搶築之時浚船或不敷用祗應僱
募本地民船協濟運送原不必封捉客船阻遏商旅著
河道總督飭行所屬河員嚴行查禁
(附)水利
雍正元年癸卯九月癸巳總理事務王大臣等議
准浙閩總督覺羅滿保修築海塘事宜
上諭曰錢鏐時所築塘堤中間雖被冲壊至今尚有存者
數年來督撫等所修塘堤俱虛冒錢糧於不當修築處
修築以致隨修隨壊又聞赭山有三處海口今一處淤
沙壅塞水不通流若濬治疏通使潮汐不致留沙壅塞
則海寧一帶塘工方可保固言之者雖未必稔知然不
可不留意抑或地方大臣恐糜費錢糧此等處雖明知
而不顧也𫝊諭該督撫知之
雍正三年乙巳五月甲寅
上諭内閣江南浙江海塘已差尚書朱軾會同浙江廵撫
查勘估議具奏但沿海黎庶全頼堅築海塘捍禦潮汐
得以保全生聚事關民瘼朕時刻在念若塘工遲悞則
海濱之人未能安居樂業所派效力人員雖經赴工惟
恐遷延時日驟難告竣亦未可定著廵撫張楷法海等
星速遴委幹員動支司庫錢糧立限堅築剋期報完務
使永保安瀾毋得因循延緩亦不得草率塞責貽悞民
生
雍正四年丙午四月庚辰
上諭大學士等去歲畿南被水朕軫念民生除截漕賑濟
種種加恩外又特命怡親王等親身前往查勘地理情
形以除水患以興水利今一切工程事務雖有分發效
力人員但地非素經人非素轄恐有呼應不靈之處必
得本處地方官公同實心協辦始克有濟且事權必欲
專一方可奏功凡直隸地方文武官於水利事務務須
與分發效力人員秉公和衷協助如有漠視推諉及阻
撓者俱著怡親王題參有實力奉公者亦著怡親王保
題
七月庚戌
上諭湖廣總督李成龍湖北廵撫鄭任鑰荆州長江兩岸
堤防關係民生最為緊要蓋因川湘二江之水滙歸於
此易於泛溢聞今年雨水連綿水勢甚猛陸地之水為
江水所拒不能减退以致低窪之地禾苗淹没又聞往
年黃灘等處堤岸兩次衝决江陵潛江等州縣田苗被
淹甚為民害長江兩岸州縣雖每年各自興修然地方
遼遠少有疎忽則民生重受其累爾等可公同商酌委
員踏勘應否作何修築防護之處悉心妥議具奏
雍正五年丁未正月乙卯
上諭内閣地方水利關係民生最為緊要如江南戸口繁
庶宜更加修濬時其蓄洩以防旱澇向來屢有條奏之
人但未經本省督撫奏請朕意亦久欲興修以資農務
因海塘工程正在營治且水利事關重大必得實心辦
事之人方有裨益即如目今畿輔水利頼有忠誠任事
之怡親王始可興此大工不然則亦未敢輕易遽行也
我
皇考念切民依周知稼穡康熙四十六年廵省江浙所至
必細騐水土燥濕高下之宜詳考五穀種植之性
躬親講求將附近太湖及通江潮之處條分縷析特頒諭
旨令江浙督撫於蘇松常鎮杭嘉湖地方疏濬河港以
資灌溉修建閘座以便啓閉皆動用公帑錢糧不使絲
毫出於民力恩至渥也乃當時督撫諸臣不能實心仰
體惟以虚文奉行糜費帑金二十餘萬大都飽於官吏
之侵漁而無實效深可痛恨朕即位以來事事仰繼
皇考之貽謀永圖民生之遠計本欲俟直隸水利興修之
後令怡親王前往江浙地方相度情形商酌興修之舉
今廵撫陳時夏特行奏請且稱費用不過十餘萬兩即
可成功據陳時夏陳奏應是地方不可遲緩之事副都
統李淑德昔任江南松江府同知諳習水利事宜曾經
條奏頗為明晰原任山東廵撫陳世倌年力精壯現在
閒居著李淑德陳世倌會同廵撫陳時夏總河齊蘇勒
總督孔毓珣悉心踏勘詳加酌議儻河工緊要齊蘇勒
不能親身前往即行商酌定議具奏凡建立閘座疏濬
河流務期盡除淤塞以杜泛溢之虞廣蓄水泉以收灌
溉之益其一應公費俱動用庫帑支給一切工程交與
李淑德陳世倌監督辦理竝諭吏部將各部現任司員
候選司員及府州縣人員内有具呈願往效力者挑選
十餘人帶往江南不必令出貲財惟令辦理事務交李
淑德陳世倌二人酌量委用
二月癸酉
上諭内閣朕聞陜西鄭渠白渠龍洞向來引涇河之水溉
田甚廣因歴年既久疏濬失宜龍洞與鄭白渠漸至淤
塞堤堰坍圮醴泉涇陽等縣水田僅存其名深為可惜
特令該督岳鍾琪詳酌興修今據該督親勘奏稱龍洞
急宜挑挖鄭白渠務當疏濬更須修築堤堰建設閘口
以俾堅久已於西安布政司備公羡餘銀内先動一千
兩委員將龍洞鄭白渠及時挑濬其建閘工料約估銀
七千兩請亦於司庫存貯羡餘銀内動用等語朕惟興
修堤堰乃於民生大有裨益之事著動用正項錢糧俟
一切工程告竣造報工部查核務期渠道深通堤堰堅
固俾農田得以永頼以副朕保惠元元之至意
十二月己亥
上諭内閣吳淞石塘當日勘估時於海潮紆緩之處酌量
修築土塘蓋因工程浩大節省錢糧起見但東南財賦
之區灌溉田畝保聚室廬全頼海塘捍衛朕思海勢衝
激風濤旋轉難定土塘經歴年久未免可虞不若一例
改築石塘為百姓萬年之利著該撫確行勘估不得惜
費省工苟且塞責務須堅固永垂久遠以副朕經理海
疆愛飬民命之至意
雍正七年己酉十二月辛亥
上諭内閣據署山東廵撫費金吾等摺奏疏濬山東濟寧
嘉祥等縣及江南沛縣徐州等處水道使歸宿於海則
山東江南二省歴來被水州縣皆成樂土朕思此項工
程既於民生大有裨益則舉行不宜稽遲應先期派出
官員前往專司督修之事以便備辦物料早動工程原
任侍郎阿克敦前在廣東署事任内尚無貪贓犯法等
情今著寬免釋放命往水道工程效力以贖前愆再者
原任廵撫陳世倌甘汝來前往與阿克敦同司督脩之
事一切辦理機宜悉聽田文鏡嵇曾筠孔毓珣尹繼善
籌畫調度其工料等費悉動帑金支給至在工差委人
員聽阿克敦等酌量派用有應從京師帶往之員准其
奏請帶往其湖廣革職糧道王恕著交與阿克敦等帶
往辦事效力
雍正八年庚戌三月庚辰
上諭内閣寧夏地方萬民衣食之源在大清漢唐三渠水
利是以定例每年疏濬修理使水流暢足民田均沾灌
溉自歴年官員疎忽怠玩以致閘道堤岸損壊衝决日
見淺窄而三渠之中惟唐渠為尤甚近來其口過低其
梢過高水勢不能逆流而上多誤小民耕種之期雖每
春定有歲修之例然不能以一月之工程整十數年之
荒廢也現今兵部侍郎通智開濬惠農昌潤二渠於寧
夏水利自然明悉著會同光禄寺卿史在甲即行查議
今歲預備物料明春動工修補務令三渠堅固俾邊境
黎元灌溉有資永享盈寧之慶
雍正十年壬子正月己卯
上諭内閣寧夏為甘肅要地渠工乃水利攸關萬姓資生
之策莫先於此是以朕特遣大臣督率官員等開濬惠
農昌潤二渠又命修理大清漢唐三渠以溥萬民之利
年來惠昌二渠及唐渠工程漸次告竣於民田大有裨
益其大清渠漢渠雖未竣工然聞連年加謹堵叠極力
挑濬水澤已可敷用不過湃崖閘座有應行修理之處
可以從容經理非比唐渠之必應及時速成也目今甘
省軍興之際輓運兵糧正需車輛兹因修理渠工又復
僱車運送物料恐小民承應公事力難兼顧有悞春耕
所當酌量變通以體恤民隱者查寧夏有專司水利之
同知著將未竣之渠工交與該員照通智史在甲等所
料估之處於每歲春工内分年陸續修理再令寧夏道
鄂昌勤加督率不時稽查務期工程堅固利濟有資使
民田永霑膏澤通智史在甲將各件與鄂昌交代清楚
即行回京其在工效力之文武官弁交與該署督查郎
阿計其在工之久暫訪其奉職之勤惰量其辦事之能
否應留陜題補委用者留陜題補委用應咨部請旨者
咨部請旨應發回本地者發回本地其現任武弁及兵
丁等派撥渠工效力者俱令各歸營汛在工夫役等交
與鄂昌將附近者令歸南畝遠來者酌量遣回
雍正十一年癸丑正月庚寅
上諭内閣江南范公堤為沿海之藩籬鹽場之保障原係
商人捐辦工程聞現在殘缺甚多急應修築堅固現據
兩江總督魏廷珍委員確勘料估著即一面具題一面
乘二三月間作速興工使沿海窮民得以傭工餬口但
工程綿遠需大員董理著交與協理河務西柱即行督
率各工悉心查辦
雍正十三年乙卯正月癸酉
上諭内閣朕聞浙江海塘工程現在修理尖山已堵築三
分之一人心甚是踴躍但夫役每日給工銀三分六釐
稍覺不足今當初春之月水淺潮平正趲築工程之候
著照引河挑夫例每日加足五分之數又聞從前採運
石塊每方給銀八錢九分有零今運送多資人力著每
方增銀六分俾夫役等工食寬裕努力修築早告成功
以慰朕念
七月丙辰
上諭内閣浙江海塘工程關係民生最為緊要朕宵旰焦
勞不惜多費帑金為億萬生靈謀久遠乂安之計所以
告誡在事臣工者已至再至三矣不料經理諸臣各懷
私意彼此參差以致乖戾之氣上干
天和有今年六月風浪潰堤之事今雖勉力搶修尚不知
能捍禦秋潮否至於建築石塘工程浩大若諸臣陋習
不改仍似從前則大工何所倚頼朕再四思維大學士
朱軾廉愼持躬昔曾廵撫浙江諳練塘工今雖年逾七
旬精神不逮而董率指示似尚能為朕以此詢問朱軾
自稱情願效力著由水路乘船前往令該部給與水程
勘合竝令沿途撥兵護送伊子朱必階著隨伊父去朱
軾到浙之日稽察指授總理大綱至一切工程事務仍
著隆昇程元章汪漋張坦麟等照前辦理俱聽朱軾節
制若大臣中有懷私齟齬者著朱軾據實參奏朕必嚴
加處分若文武官員等有營私作弊或怠玩因循者朱
軾即行糾參從重治罪朱軾未到之先所有應辦工程
物料著隆昇程元章等上緊辦理毋得藉口等候欽差
徘徊觀望以致稽遲
大清世宗敬天昌運建中表正文武英明寬仁信毅大孝
至誠憲皇帝聖訓卷二十七
