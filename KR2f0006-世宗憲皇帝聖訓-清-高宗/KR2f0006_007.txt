欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷七
聖治三
雍正七年己酉正月癸酉
上諭工部平治道路王政所先是以周禮有野廬合方之
職自四畿逹之天下掌其修治俾車馬所至咸蕩平坦
易行李輻輳津梁通逹無雨水阻滯之累邇年以來廣
寕門外已修石道其至通州運糧之路亦修整高潔往
來行人頗為便利今直隸至江南大道車輪馬跡踐壓
歲久致通衢竟成溝塹兩傍之土高出如岸一遇雨水
之時衆流滙歸積潦難退行旅每苦泥濘或至守候時
日朕心深為軫念但此通行大道已久成窪下勢難培
築增高而大道之旁高阜甚多平治亦殊不易若於大
道相近之處另開一道工力似屬易施其間或有地形
斷續之處應修建橋梁或有溝塍淤積之處應疏濬水
道或所開之逕有借用民間田地者應補給價值竝除
錢糧或繞行之路有遠隔村莊旅舍者應引歸故道使
有頓宿是非熟於相度地勢歴練道逕之人不能詳察
妥當特派工部侍即法保副都統韓光基原任護軍統
領喀爾吉善二等侍衛特庫四員於今年夏秋之交自
京師起程由良鄕至宿遷大道一路踏勘將如何另開
新道之處詳悉議定估計工費繪圖呈覽
四月辛巳
上諭内閣直省各處皆有回民居住由來已久其人既為
國家之編氓即俱為國家之赤子原不容以異視也數
年以來屡有人具摺密奏回民自為一教異言異服且
強悍刁頑肆為不法請嚴加懲治約束等語朕思回民
之有教乃其先代留遺家風土俗亦猶中國之人籍貫
不同嗜好方言亦遂各異是以回民有禮拜寺之名有
衣服文字之别要亦從俗從宜各安其習初非作姦犯
科惑世誣民者比則回民之有教無庸置議也惟是凡
人生産雖不同地而同具此天良習尚雖不同教而同
歸於為善回民處天地覆載之内受國家養育之恩可
不孜孜好善共勉為醇良乎且朝廷一視同仁回民中
拜官受爵洊登顯秩者常不乏人則其勉修善行守法
奉公以共為良民者亦回民之本心也要在地方官吏
不以回民異視而以治衆民者治回民為回民者亦不
以回民自異即以習回教者習善教則賞善罰惡上之
令自無不行悔過遷善下之俗自無不厚也如陜省之
回民較他省尤多其販私聚賭私藏兵器種種不法之
案屡出較他省回民為甚又如奉旨禁宰牛隻乃勸民
務農勤稼所以重惜力耕之物命聞回民頗有怨言且
有私自屠宰者此即居心殘忍不務本奉法之一端也
朕念萬物一體之義豈忍視回民與衆民有殊特此詳
加訓誨為回民者當知率由禮義講譲興仁毋恃強而
陵弱毋倚智而欺愚儻自謂别為一教怙惡行私則是
冥頑無知甘為異𩔖憲典具在朕豈能寬假乎自兹以
後父戒兄勉姻婭族黨互相箴規盡洗前愆束身向善
以承天地覆載之恩以受國家教飬之澤豈不美歟直
省各督撫等務宣布朕意咸使聞知
丙戌
上諭大學士九卿等朕觀近日兵部奏事其中有一二件
似仍欲迎合朕意者夫朕日理萬幾初無絲毫成見於
胸中惟期有當於大公至正之理已曾屡降諭旨爾等
諸臣自應持正秉公悉心斟酌事事以當理為凖庶政
治有所禆益若於正理之外妄為揣摩則爾等焉能知
朕意之所在而漫思迎合乎且部院所辦之事各有關
係如吏部有意迎合則銓選不公戶部有意迎合則財
賦難理此皆有妨於政治者其為害猶小至若刑部職
在明刑關係最重儻稍以迎合為心則生死出入之間
刑罰必不得其平上干
天和下戕民命其害尚可言乎至於辦事之道凡人精神
智力用之專一則詳明而得理用之紛雜則叢脞而多
乖數年以來朕於辦理政務之時皆聚精會神專於所
用如閱一本則專閱此本而不思其他治一事則專治
此事而不及其餘是以志氣清明條理昭著一事既畢
自可再辦一事至於政務稍暇中懷澄澈之時又不可
放逸此心朕於此時必將在京部院衙門及在外各省
之事一一思維詳察由一部以及各部由一省以及各
省静中默識更覺端緒易尋所以辦事甚多而不至於
遺忘者此也朕以一人之精神辦理天下之事而常覺
有餘爾等諸臣以數人之精神辦理一部之事又何慮
不足乎諸臣其共勉之
五月己酉
上諭大學士九卿等自古為政者皆言寬嚴相濟所謂相
濟者非方欲寬而雜之以嚴方欲嚴而雜之以寬也惟
觀乎其時審乎其事當寬則寬當嚴則嚴而已如十人
當賞則俱賞之斷無以賞者太多而舍一二人不賞之
理十人當罰則俱罰之斷無以罰者太多而寬一二人
不罰之理即如戶部也綜核錢糓惟在公平直省徵觧
錢糧其不足者固當查核若餘於額數之外者豈遂不
當查核乎即如刑部也按律定罪務期明允直省審讞
重案其間失出者固當駁詰若失入而致冤抑者豈遂
不當駁詰乎總之寬嚴適恊其宜乃為相濟非参雜於
寬嚴之間而為子莫之執中也譬之飲食原相需也然
亦當飲而飲渴者不可以食觧當食而食饑者不可以
飲充若強饑者以飲強渴者以食是相背也豈相需之
道乎
甲子
上諭戶部朕聞各省糧船過淮抵通之時該管衙門官吏
胥役人等額外需索陋規以致繁費甚多運丁重受其
累特命御史前往稽查禁革苛索等弊又查向來之例
每船北上許帶土宜六十石朕思旗丁運駕辛苦若就
糧艘之便順帶貨物至京貿易以獲利益亦情理可行
之事著於舊例六十石之外加增四十石准每船携帶
土宜一百石永著為例惟是運丁人等繁多素有惡習
如偷盗米石掛欠官糧夾帶私貨藐視法紀此向來之
通弊也又如昔年浙江湖廣二省糧船因私忿小怨遂
操刃持戈殺傷多命又從前偶值回空守凍遂致縱容
水手公然搶奪擾害居民此皆衆所共知者是以數年
以來内外臣工條奏旗丁不法者不下數百紙前又有
奏稱販賣私鹽之弊在糧船為尤甚有一種積梟巨棍
名為風客慣與糧船串通搭載貨物運至淮揚託與本
地姦徒令其賣貨買鹽預屯水次待至回空之時一路
裝載其所售之價彼此朋分糧船貪風客之餘利風客
恃糧船為護符於是累萬盈千直逹江廣私販日多而
官引日滯等語觀此則旗丁之作姦犯科誠難以悉數
也朕年來屡飭該管官嚴行禁約又復念其勞苦疊沛
恩膏近見伊等之惡習刁風亦漸悛改是以特頒諭旨
嚴禁過淮抵通苛索之陋規復令增添携帶土宜俾得
多沾餘潤以贍家口伊等益當感戴朕恩遵守法度共
為良善以免罪愆著總督倉場侍郎漕運總督將朕此
旨通行刊布每船各給一張使運丁人等觸目警心以
副朕體恤訓誨之至意
壬申
上諭廣東督撫等聞粤東地方四民之外另有一種名為
蜑戶即猺蠻之𩔖以船為家以捕魚為業通省河路俱
有蜑船生齒繁多不可數計粤民視蜑戶為卑賤之流
不容登岸居住蜑戶亦不敢與平民抗衡畏威隐忍跼
蹐舟中終身不獲安居之樂深可憫惻蜑戶本屬良民
無可輕賤擯棄之處且彼輸納魚課與齊民一體安得
因地方積習強為區别而使之飄蕩靡寕乎著該督撫
等轉飭有司通行曉諭凡無力之蜑戶聽其在船自便
不必強令登岸如有力能建造房屋及搭棚棲身者准
其在於近水村莊居住與齊民一同編列甲戶以便稽
查勢豪土棍不得借端欺陵驅逐竝令有司勸諭蜑戶
開墾荒地播種力田共為務本之人以副朕一視同仁
之至意
六月丙申
上諭刑部等衙門聞得外間訛傳六月二十四五將開屠
宰耕牛之禁回子等俱欲齊來謝恩等語又聞民間竟
有私宰耕牛之事此必姦人造為訛言誘人犯法以撓
禁令也凡朕所降旨禁約者事事皆欲濟民之用厚民
之生無一事為朕之私心便用而設也如禁用黃銅所
以禆益鼓鑄流通國寳朕豈别有需用黃銅之處乎如
禁賭博所以端人心而厚風俗賭博之為害於人心風
俗朕已屡降諭旨甚詳且悉非愚頑不移之軰無一人
不以禁約為當也至於禁宰耕牛以耕牛為農田所必
需墾田播糓實藉其力世間可食之物甚多何苦宰牛
以妨穡事乎今朝廷所需除祭祀照例供用其餘亦一
概不用牛肉矣年來自禁用黃銅之後而錢價漸平民
用頗利矣自禁賭博之後而開場聚衆者亦略知畏懼
歛跡矣自禁宰耕牛之後而農家向日數金難得一牛
者今已購買易而畜牧蕃矣可見利益民生之事亦既
行之有效為良民者必皆知朕大公爱民之心為良有
司者必能實心遵朕愛民之政惟百姓中有回子一𩔖
以宰牛為業試思貿遷有無百工技藝何業不可營生
而必欲為此犯禁傷農之事國家亦豈肻因一二游手
回民無理之營生而令妨天下萬民之生計夫朕所禁
之事必審度再四灼見其必應禁止然後見諸施行豈
有旋禁旋開朝三暮四之理乎今訛傳宰牛開禁之語
必係為匪奸徒造作言語煽誘愚民使之犯法而於中
取利甚屬可惡著該部步軍統領順天府府尹五城御
史等通行曉諭京城直省并嚴行查訪如有違禁私宰
耕牛及造為種種訛言希圖煽誘者立即鎻拏按律盡
法究治如該管官不實力嚴查致有干犯者定行從重
議處
七月甲子
上諭内閣粤東三面距海各省商民及外洋番賈携貲置
貨往來貿易者甚多而海風飄發不常貨船或有覆溺
全賴營汛弁兵極力搶救使被溺之人得全軀命落水
之物不致飄零此國家設立汛防之本意不專在於緝
捕盗賊已也乃沿海不肖之弁兵等利慾薰心貪圖財
物每於商船失風之時利其所有乘機搶奪而救人之
事姑置不問似此居心行事更甚於盗賊其無恥殘惡
已極豈國家兵弁忍為之事乎廣東福建二省居多而
他省沿江濱海之營汛亦所不免此皆該地方督撫提
鎮等不能化導於平時又不能稽查懲究於事後以致
不肖弁兵等但有圖財貪利之心而無濟困扶危之念
也嗣後若有此等應作何嚴定從重治罪之條使弁兵
人等有所畏懼儆戒著沿海督撫各抒己見議奏到時
九卿再行會同定議此旨頒到之時著一面定議一面
即行出示宣諭弁兵等知之
閏七月癸巳
上諭内閣凡州縣官新舊交代如錢糧倉糓驛馬等項自
應據實查盤秉公授受在上司不得徇庇前官抑勒交
代在後官不得留難前任挾詐行私斯於理為至當於
法為得平即以倉糓驛馬二事言之若果米糓紅朽糠
粃不堪自當據實揭報但聞有刻薄之人恣意苛索於
搧颺之時高下其手好米亦有虧折以致前任之官畏
其搧颺勉強議幫銀兩而後得以交代離任驛馬若果
疲瘦不能應差自應退還前官著落賠補又聞有故意
勒掯者將好馬退還強令交銀又託言需馬應差以賤
價買其原馬餘銀入已此等惡習各省州縣官每嘗有
之朕曾經訪聞即督撫大臣亦有以此入告請定例通
行嚴禁者朕思前後交盤乃國家政治之所關亦本人
考成之所係如果前任之人事事清楚豈後任者皆屬
無良之人而好為刻覈之事今接任之干係既重而又
不令其舒展盤查情理實未允恊况不肖之員往往於
將近離任之時百計侵蝕扣尅以貽後人之累則其過
又不在接任之員矣是以前後之間寬嚴之際難以概
論亦難以法律相䋲惟在督撫大吏等於未交代之先
推誠訓誡正交代之際留心察訪既交代之後體其情
理即此可知屬員之立志為人矣若過在前任則恭處
前任過在後任則恭處後任不存成見不涉偏徇耳目
能周賞罰悉當則吏治事事可望肅清矣至於訓誡屬
員又當動以天良曉以利害儻前官欲貽累於後人後
官欲苛求於前任是皆損人利己假公濟私目前之獲
利有限暗中之造罪無窮天道好還國法具在恐究不
能免於貪刻之報著通行曉諭各省大小官員知之
八月癸丑
上諭戶部近畿各府有八旗莊屯雜處其間有司難於清
查且八旗罷黜之廢員及不能上進之子弟與多事不
法之家人往往潛住其中結交游手好閒之軰妄行生
事或好勇鬭狠或酗酒賭博或與百姓争訟告訐展轉
不休以致風俗日漸澆陵難以整理雖有理事同知一
員亦相隔甚遠不過詞訟到案一為判斷平時則無稽
查約束之功也朕意欲於旗員及司官内遴選賢能者
八員派往各府有莊屯之地方專辦旗人之事時加教
誨申明禁約導其善念革其邪心小則分别懲戒大則
據實糾參其有旗民互相争訟之事仍聽該管衙門審
理此差往之員以一年為期更換一次果能實心辦理
化導有方一年内所管之處無旗人犯法之案將該員
與以議叙儻或怠忽廢弛因循瞻顧或擅作威福多生
事端著直隸總督與廵察御史即行參奏從重議處其
如何分晰管理及如何定例之處著該部詳議具奏
丙辰
上諭九卿等嘗見繼母於前母之子其相待之刻有在尋
常情理之外者夫子之於繼母其奉飬承順服制禮節
一切與本生之母無異此倫常之道也則為繼母者亦
當視如親生顧復撫飬方為交盡其道乃有一等婦人
悍惡性成不明大義常存分别之心偏愛其所生之子
而薄待前母之子若己未有子者又或懷嫉妬之念而
憎惡前母之子或顯加之以陵虐或隂中之以計謀以
致其子不得其死甚至絶其夫之宗祀而不恤是不但
母子之恩已絶竝視其夫如仇讐矣向以名分所在故
律無擬抵之條事既出情理之外所當酌量立法以防
人倫之變朕意若繼母於前母之子有陵逼謀害等情
至於身死者將情由審訊確實以其所生之子議令抵
償若繼母未生子者則令歸其母家不得承受夫家産
業如此庶使秉性兇悍不顧大義之婦人有所儆戒消
其殘忍之心而保全其母子之恩誼似屬有益著九卿
悉心詳議具奏
乙丑
上諭戶部京師大興宛平二縣知縣常以虧空被參朕體
察其故二縣在輦轂之下每有一時速辦之公事不能
遲緩者那移庫銀以濟用而支領還項未免遲延時日
其上司察知庫帑有虧不得不行恭劾此等虧空實有
可原之情朕體恤臣工不忍聽其因辦公而遭罷黜為
之思一備用之道著宛大二縣各領戶部銀一萬兩永
遠存貯該縣遇有速辦之公事即詳明府尹將此銀動
支應用俟支領銷算之時仍復歸還原項於每年歲底
報部查核如此則辦公有賴備用有資再有虧空國帑
或借名擅動備用之銀者定行重治其罪
十二月壬子
上諭署山東廵撫岳濬諸凡修理工作惟勤查確勘屬員
吏胥方不敢舞弊若少涉疎慢必致有名無實潦草塞
責湏遴委誠實人員不時催督看驗務俾修築堅固以
利便行旅至於帑項第不令姦貪侵蝕耳何可吝惜果
能錙銖皆用於工内即較原估稍多亦朕所樂聞也
己巳
上諭内閣昨據山西廵撫石麟奏報本年十一月初二日
保德州慶雲呈瑞今又奏報十二月初一日臨晉縣慶
雲麗日歴午未申酉四時又據布政使蒋泂摺奏從前
汾河形勢惟文水縣地勢低窪河身淤淺是以議開引
渠二道正河一道今年六月内汾河水發河道改流文
水縣自青高村至伊家社各開引渠二道舊時漫流已
為沃壌而東城村欲開之河現今寬闊十餘丈或數十
丈衆水會同河身長二十五里經年累月人力不能成
之功天然疏濬等語朕思晉省民風由來醇樸是以感
召
天和屡歲皆登豐稔即如近日預備軍需民情踴躍争先
恐後悉出至誠觀此尊君親上之念則其孝親敬長克
敦行誼可知而地方官員平日訓導有方亦即此可見
是以仰蒙
上天昭示瑞應以奬官民之善朕心深為慰悦著照河南
省之例通行所屬府州縣將人材品行可備任使者不
拘人數資格秉公舉出該撫再行詳加遴選具題奏聞
送部引見并令各州縣於常例歲舉老農外再各舉一
人給以八品頂帶以示朕褒嘉善俗廣沛恩膏之至意
雍正八年庚戌二月丙辰
上諭内閣從來察吏之道莫先於奬廉懲貪盖貪黷之風
不息則上虧國課下剝民膏其為吏治人心之害者甚
大不止關係錢糧而已我
皇考聖祖仁皇帝澄叙官方深惡貪墨之蠧國病民所以
警戒訓飭之者至矣祗以
聖心寬大慈祥未曾將侵蝕國帑貪取民財之人置之重
典姑且包涵望其徐徐感化此實如天之仁也乃不肖
官員等不但不知感激悛改勉為廉吏且恃有寬大之
恩心無畏懼將侵盜貪墨視為固然數十年來日積月
累虧空婪贓之案不可勝數朕若不加懲治仍容此等
貪官汚吏擁厚資以長子孫則將來天下有司皆以侵
課納賄為得計其流弊何所底止是以數年來加意整
頓若果人心知警舊習漸除令朕得施寬大之政乃朕
之至願也此意於元年二年間即屡向左右大臣等密
言之者近觀各省吏治雖未必能徹底澄清而公然貪
贓犯法及侵盜錢糧者亦覺甚少是衆人悛改之象與
朕期望之意相符亦可遂朕寬宥之初心矣今欲大沛
恩膏酌免遠年承追之項將各直省官員名下應追贓
銀及侵欺那移流抵分賠代賠銀兩凡事在雍正三年
以前已經發覺者該部查明情由具奏候朕酌其情罪
降旨免追其自雍正四年正月以後犯罪之案乃屡經
訓諭而不悛改者不准寬免至於軍務錢糧關係重大
其昔年西寕肅州阿爾泰軍需等案内應追銀兩雖在
雍正三年以前亦不准豁免此次特恩乃朕仰體
聖祖仁皇帝寬大至意爰施法外之仁豈但本人及其子
孫免追比之苦獲再生之慶即承追之地方在官員則
得免於處分在吏胥亦得免於杖責案牘减省事簡刑
清莫不受國家寬大之賜咸當感激警省互相勸勉以
循良為楷模以貪墨為鑒戒則大小官吏永遠共沐國
恩儻因逾格寬宥轉啟玩法之心復蹈從前之轍則曠
典豈可再邀國憲豈能再免且背天逆理莫此為甚亦
斷不能逃
上天之譴責也
三月己巳
上諭内閣朕聞有數省督撫藩臬不能約束書吏者其胥
役人等狐假虎威無惡不作而督撫衙門為尤甚其名
有内外班之分内班總管案件外班傳逓信息朋比作
姦種種嚇詐飽其貪壑則改重為輕拂其所欲則批駁
不已即如廣東各案盗犯未獲無論年月遠近不拘盗
犯多寡總督書辦概於冬季寫票差提承緝之吏目典
史廵檢齊至肇慶示期比責其陋規則有院房年節禮
每員到彼各送書辦銀三四十兩遂准回任若微員無
力餽送則差押不放甚至禀請杖責此粤省之弊端也
至於各省督撫書役則有承舍旗牌等名皆自號為差
官該督撫給票差遣亦用差官字樣而通省吏民遂莫
不以差官目之平日踞坐班房包攬詞状每於府州縣
官謁見督撫之便私行囑託濫准枉斷及差往他處則
肩輿逾分馬挂胸纓儼然官長沿途拜會有司需索夫
馬餽送此軰狡猾性成或以小忠小信趨奉本官得其
歡心間或委其訪察屬員事跡則假公濟私作威作福
其害更不可言矣從來胥吏之為患有關吏治在精明
廉察之督撫自能覺照而防範之而庸懦之督撫為所
欺而不知受其累而不悟者正不少也又如藩司掌通
省之錢糓臬司掌通省之刑名案牘如山不得不仗熟
練之書役為之辦理而其中百病叢生舞文弄法之處
不可悉數朕素知此軰之情状已經定例嚴申禁約今
再行訓飭是在督撫藩臬等約束於平時訪察於臨事
不因熟悉條例而輕聽其言不因善承使令而誤墮其
術秉公駕馭用意防閑一有見聞即加懲治不存姑息
之見不留回護之心如此則若軰雖欲舞弊而不能雖
欲玩法而不敢矣儻任封疆岳牧之寄於一二管轄之
書吏不能使之安分守法革面洗心又安能察吏安民
詰姦禁暴成移風易俗之治乎朕深為庸懦之督撫藩
臬恥之
六月丙辰
上諭内閣凡内外大小事務必據實辦理始得其是非之
正合乎人心之公若有挾制之弊及苟且遷就之情則
事不得其正而違乎人心之公其為吏治風俗之患不
小矣至於文武雖屬兩途然同為朝廷之官同辦國家
之事實為一體所當和衷共濟據實秉公以盡勿欺之
道聞得外省有文官己申文書而武員恐其干礙或於
中途掣回者或勉強令其更改者武既可以施之於文
則文亦可以施之於武似此挾制成風苟且遷就何以
得事之實情除事之弊竇况目前雖草率結局而嫌隙
自此而生文武不和實始於此著督撫提鎮通行曉諭
嚴加禁約儻所屬有犯此等情弊者即據實恭奏毋得
姑容
七月甲戌
上諭内閣虞書曰明四目逹四聪先儒註曰廣四方之視
聽以决天下之壅蔽也盖天下之患莫大於耳目錮蔽
民情物理不能上聞則雖有勵精圖治之心而措置未
必合宜究難成一道同風之盛是以各省督撫大臣於
本章之外有具摺之例又以督撫一人之耳目有限各
省之事豈無督撫所不及知或督撫所不肻言者於是
又有准提鎮藩臬具摺奏事之旨即道員武弁等亦間
有之此無非公聽竝觀欲周知外間之情形耳竝非以
奏摺代本章凡摺中所奏之事即屬可行之事也是以
奏摺進呈時朕見其確然可行者即批發該部施行若
介在疑似之間則交與廷臣查議亦有督撫所奏而批
令具本者亦有藩臬等所奏而批令轉詳督撫者亦有
聽其言雖是而不能必其奉行之無弊則批令實心勉
勵還朕一是字者凡為督撫者奉到硃批之後若欲見
諸施行自應另行具本或咨部定奪為藩臬者則應詳
明督撫俟督撫具題或咨部之後而後見諸施行若但
以曾經摺奏遂藉口已經得旨而毅然行之則凡錢糧
之開銷官員之舉劾以及苖疆之軍務地方之工程諸
如此𩔖督撫皆得侵六部之權藩臬皆得掣督撫之肘
矣行之日久滋弊必多為害甚鉅不可不防其漸也且
各省文武官員之奏摺一日之間嘗至二三十件或多
至五六十件皆朕親自覽閱批發從無留滯無一人贊
襄於左右不但宫中無檔案可查亦竝無專司其事之
人如部中之有司員筆帖式書吏多人掌管冊籍繙閱
規條稽查原委也朕不過據一時之見隨到隨批大抵
其中教誨之旨居多今於教誨之處則未見敬謹遵奉
而於未曾允行之事件則以曾奏過三字含糊藉口以
圖自便有是理乎况朕曾降旨凡摺中批諭之處不准
引入本章以開挾制部臣之漸則奏摺之不可據為定
案又何待言乎著將此曉諭各省奏摺諸臣知之若督
撫提鎮等以此愚弄屬員擅作威福准屬員據實揭報
或該部或都察院即行奏聞若屬員等以此挾制上司
肆志妄行著該督撫提鎮等即據實恭奏
十一月乙亥
上諭戸部向來各處落地税銀大半為地方官吏侵漁入
已是以定例報出税銀四百兩者准其加一級後因查
報漸多吏部定議報出税銀八百兩者准其加一級多
者以此計算年來地方官員皆知守法奉公凡有税課
皆隨收隨報不敢侵隐其報出之數每倍於舊額祗恐
將來不無冀倖功名之人希圖優叙以致恣意苛索擾
累小民且落地税銀非正項錢糧有一定之數者可比
侵蝕隐匿者固當加以處分而争多鬭勝者不但不當
議叙亦當與以處分其如何定議竝如何議叙加級處
分之處著吏部戸部悉心妥議具奏
雍正九年辛亥二月乙卯
上諭大學士等陜甘二省年來辦理軍需雖皆動用正項
錢糧民間無絲毫之費然輸輓糧運伺候差徭不無勞
苦朕已降諭旨加恩奬勉但必得地方大吏仰體朕心
凡料理軍務固不可任其延緩而過於廹急未免擾民
查核錢糧固不可聽其浮銷而過於苛刻必致剝民督
撫等大員嚴緊一分則州縣官必於百姓加緊一倍如
能寬容一分則小民必得一分之惠武格馬爾泰二人
急公之心皆切但恐諸事過於苛廹可將朕旨傳諭凡
承辦州縣或於原額之外遲緩無多而其人之才有可
用者不妨姑示寬容其開銷物料脚運之費亦必斟酌
時價不可刻意核减但此旨不可宣露於人恐有不肖
之州縣借此遷延浮冒其漸不可長也
雍正十一年癸丑正月丁亥
上諭内閣川省為産米之鄉歴來聽商賈販運從長江至
楚以濟鄰省之用雍正九年廵撫憲德以川省米價稍
昂又復碾辦軍糈奏請暫禁商販此不過一時權宜之
計至雍正十年川省收成豐稔米價平减憲德即當奏
請開禁乃至今照前禁遏以致米糓不能流通楚省不
得川米之益甚非大臣公平辦事之道况目今江浙有
需米之州縣望濟於楚省而該撫不令川米赴楚則鄰
省何所資藉著即傳諭憲德速弛米禁毋蹈遏糴之戒
六月丙寅
上諭内閣從前雲貴廣西等處不法土司除首惡懲治外
其餘人等則令安插内地給以房屋地畝俾得存飬不
致失所聞該省督撫等不即留心經理遲至一二年後
始撥給房地以為飬贍而地畝又相隔遥遠土司不能
親自耕作惟賴該縣知縣代徵糧糓賣銀移交每年非
被佃戶侵收即被胥吏中飽有名無實以致各土司饑
餓困頓竟有私自逃匿者重負朕體恤生全之至意著
通行曉諭有安插土司之地方令該督撫悉心稽查若
有從前辦理不善之處即行更改竝飭有司等不時體
察務令安全以受國家豢飬之澤儻仍疎忽從事必嚴
加議處
庚午
上諭内閣京師至江南數千餘里行旅絡繹朕於雍正七
年特遣大臣官員前往督率地方官成梁除道不惜帑
金功成迅速又令道旁種樹以為行人憩息之所復降
旨交與該地方官隨時留心保護近聞官吏怠忽日漸
廢弛低窪之地每多積水橋梁亦漸坼䧟車輛難行道
旁所種柳樹殘缺未補且有附近兵民斫伐為薪者此
皆有司漫不經心而大吏不稽查訓誡之故也著傳諭
該督撫等轉飭有司仍前整理或遇雨水泥潦隨損隨
修不得遲緩其應行補種柳樹之處按時補種竝令文
武官弁禁約兵民毋許任意戕害儻有不遵將官弁題
恭議處兵民從重治罪
七月己丑
上諭戸部在獄囚犯舊例俱給口糧祗因各省額設之項
有無多寡不同有司奉行不一即間有州縣官自行捐
助亦不可以為常著通行各省督撫藩臬悉心詳查若
府州縣額設之項歲有餘糧則當分給於不足之府州
縣若本地原無額設之項或額數不敷應即公同酌量
動支存公銀兩核實散給令監犯日食有資不至饑餒
儻有刑書禁卒扣尅等弊一經發覺將該管官員一併
議處
八月癸酉
上諭内閣朕聞直省督撫藩臬衙門俱有本房稿房掌案
書辦一切官弁陞降刑名錢糓之事皆伊等查例呈稿
繕寫承發督撫藩臬不過從中斟酌照稿簽行以致伊
等把持操縱弊端種種直省皆然惟湖南更甚近來督
撫藩臬衙門書吏雖經一體關防封鎖然往往巧通關
節復將子弟戚友招攬傳逓事未入則已有照應事未
出則已有聲聞屬吏藉以鑽營伊等飽其谿壑在督撫
藩臬等受國家重寄未有明知故縱之理但相沿日久
習焉不知遂易為伊等之所朦蔽所當留心體察因地
制宜防範周詳稽查嚴密務使弊絶風清始於地方有
益從來任用書吏不過藉其諳練成例若果得老成明
白之幕客諸事嫺熟可資商酌不使書吏得操其權自
無可作之弊至於書吏積弊朕已深知但念伊等素習
科條兼曉文義非冥頑愚蠢者可比若督撫藩臬等動
之以情理惕之以利害指其既往之愆予以自新之路
在今日之勤慎小心固可享安寕之福即異日之役滿
考用亦可邀上進之階伊等自知舞文作弊必累身家
畏法奉公自收厚報諒未有不革面革心改途易轍者
著督撫藩臬等將朕諭旨遍行訓飭嚴切提撕儻自此
以後仍復怙惡不悛或遇本官庸愚為其障蔽經朕訪
聞定行查拏於各該處即行正法决不姑貸
雍正十二年甲寅四月甲子
上諭内閣各省府廳州縣俱有地方民社刑名錢糓之責
不應無故赴省謁見上司擅離職守是以律例定有處
分朕復屡加訓飭通行禁約聞近年以來此習尚未盡
除良由庸陋屬員以奔競趨承為務往往借稱公事逗
遛省會冀博上憲之歡心而無識之督撫亦或習而不
察不知已蹈曠官之咎矣地方事務有應調取屬員赴
省辦理者該督撫自有酌量若本官任内之事必應面
見督撫口禀者本不常有其他或用文書禀帖皆可通
逹事情候批指示何必遠離職守僕僕道途以致公事
廢弛詞訟淹滯至於賀節祝夀尤屬有損無益之虚文
若該督撫以此相尚俾屬員等争先恐後則其人之識
見可知又何能勝督撫之任耶著再行曉諭儻有仍蹈
前轍者經朕訪聞將屬官上司一並嚴加議處
癸酉
上諭内閣五城司坊等官各有管轄之地越界拏人固不
免滋優然路遇鬭毆酗酒拐騙嚇詐之徒若因地非管
轄遂置而不問以致逃遁無蹤亦非稽查整飭之道似
應不論何地皆准其拘執移送該城司坊官聽詳該御
史審訊發落至暧昧隐僻不法等事雖訪問的確猶非
刻不可緩則准其密詳該城御史查拏竝密詳本城御
史存案如此庶無推諉亦不致攙越應如何定例飭行
之處著九卿議奏
九月辛丑
上諭内閣各省鹽政關係國計民生所當加意整理而兩
淮鹽務之積弊更在他省之上此中外所共知者大約
鹽法之行必以緝私為首務兩淮行鹽地方江西河南
有浙私蘆私之侵越而湖廣之川私粤私為害更甚現
今雖於各處隘口設立廵官廵役而地方文武官弁不
肻實力奉行一任兵役人等避難趨易罔利營私以致
立法雖嚴而鄰私之肆行如故即在江南督臣亦不過
責成所屬地方至咨會鄰省即未必有呼輙應此私販
之所以難禁也年來朕留心訪聞甚確用是特頒此旨
曉諭湖廣等省督撫等務矢公心視鄰省之事為己事
嚴飭文武官弁同心恊力家喻戸曉使川粤浙蘆之私
鹽不敢越界横行則兩淮積引易銷於國計民生均有
禆益
十月己酉
上諭大學士等朕思欲小民各得其所亦非必不可得之
事如内外大小各官果皆知為臣不易之道實心實力
教飬斯民雖不能風移俗易亦可使之安居樂業若以
小民犯法謂伊自作自受與已毫無干涉是視斯民之
痛癢漠不關心矣夫州縣不特民之父母亦民之師長
也湏刻刻提撕教誨不啻訓課蒙童與之講觧自然漸
漸明曉常見有諄諄與一人言而旁聽者竟能領會故
知教導之法貴優游漸漬非偶然宣講上諭便可謂教
民也即如招冊内案件俱係為上者不能教飬所致而
不肖有司尚敢營私壊法納賄徇情朕不知伊等實具
何等肺腸天下上智之人不教而善者不可多得下愚
不移者亦少惟中材之人最多全賴有司善為訓廸見
良善者扶持之兇暴者懲治之使百姓曉然於良善之
必獲福而兇暴之必取祸則誰不勉為良善之徒乎
雍正十三年乙夘三月戊子
上諭江南總督趙弘恩編立保甲先應審度地方之可行
與否有司才力之能行與否毋得一味嚴急勉強從事
儻地方或不相宜才力或有不逮反滋紛優毫無禆益
前代論治術者動稱社倉保甲二事然必須俯順輿情
徐徐勸導相機酌宜而為之方能奏效非如賭博宰牛
私鑄盗匪等項但當繩之以法者之可比也且立法之
初嚴似勝寬而不知過嚴之弊害亦隨之盖寬徐則姦
宄暫時潛跡而善良却不致株連嚴急則姦宄固無所
容身而善良亦不免優累矣總之為政以得人為要用
得其人自能因地制宜順時敷教若不得人縱竒策神
術徒美聽聞耳於事何濟
四月甲辰
上諭内閣縣令為親民之官關係民生休戚最為切近是
以自古帝王慎重司牧之選以端化民成俗之原朕亦
屡降諭旨若果縣令皆能得人各治其邑各子其民竟
可使閭閻之中無一夫之失所此非誇大之論也凡選
用知縣者𩔖多舉人進士出身之人其中才具可觀克
稱厥職者固多而年老迂疎不諳吏治者亦復不少朕
念其攻苦寒忩幸登科目不忍遽令放廢於是定以改
教之例俾得邀一命之榮且居師儒秉鐸之席此朕隨
材器使委曲成全之至意也况改補教職之後若果課
士有方通曉吏治仍可膺卓異薦舉以為上進之路此
又在本人之自勉竝未限以教職終其身也每見候選
各員有年老才庸不稱縣令之任而苦不自量仍欲勉
強謁選其意盖以縣令為榮希圖僥倖且以到任之後
不能辦事仍可改補教職無礙於功名故為苟且姑試
之計殊不思邑宰之職民社攸關以不能勝任之人冐
昧銓選及到任之後試看一年半載再請改教其間輾
轉更換時日已多事務廢弛之患有必不能免者豈非
庸碌貪位之人貽之咎耶嗣後科目出身之員若係揀
選命往者到任後不勝縣令之任准該督撫以教職題
請改補如係月選之員或年力衰邁或才識庸愚即當
於未選之先或臨選之際呈請改教若不自度量仍欲
銓選知縣該員到任後著該督撫留心察看或以才力
不及或以溺職分别題恭不得奏請改教以遂其自便
之私如果有為人謹慎學問優通者著該督撫將應否
改教之處具夲聲明送部引見請旨
丁巳
上諭内閣廣東開採一事十數年來内外臣工奏請者甚
多朕悉未准行上年總督鄂彌逹廵撫楊永斌奏稱開
採以資鼓鑄於粤民生計大有禆益言之再三朕發九
卿確議旋經議覆准行後復有數人條陳極言其不應
行今朕再四思維廣東近年以來年糓順成米價平减
盗賊漸少地方寕謐與從前風景迥異今若舉行開採
之事聚集多人其中良頑不一難以稽察管束恐為閭
閻之擾累况夲地有司現在勸民開墾彼謀生務夲之
良民正可用力於南畝何必為此僥倖貪得之計以長
喧囂争競之風此時正在計議之初停止甚易著該部
即行文該省督撫令其遵諭停止
五月癸亥
上諭内閣據山西廵撫覺羅石麟奏稱陽曲汾陽兩縣紳
衿士民李杭卞時盛等情愿各捐銀兩存貯公所以為
周恤比閭之資臣現在與各該地方官公同酌議或置
田地或為營運因地制宜以垂永久等語夫所為樂善
好施扶危濟困者大抵於水旱饑饉之歲散財發粟賑
救窮黎又或於平常無事之時造義倉以儲米糓修橋
路以便行人或置敦宗贍族之田或立飬老育嬰之所
凡此善事多端必須出自夲人之誠心而又親身經理
誼同休戚始可以惠鄉閭而收實效今石麟奏稱陽曲
汾陽兩縣紳衿士民願捐銀兩存貯公所其作何措置
之道俟與地方官公同酌議是該處竝無現在應辦之
事此乃另開捐納之條也若遇無才之有司經理不善
必致為胥吏之所中飽土棍之所侵蝕而不能禆益於
貧乏之鄕人此人人能料及者而石麟如此辦理是何
意見陽曲汾陽紳衿士民等既已捐助其樂善好施之
念可嘉著將石麟奏摺及開報名單交部分别議叙竝
令石麟將各姓所捐之銀妥商位置務令地方得受實
益勿致虛糜向後若有無故捐銀交官者與朕原旨不
符俱著停止
大清世宗敬天昌運建中表正文武英明寬仁信毅大孝
至誠憲皇帝聖訓卷七
