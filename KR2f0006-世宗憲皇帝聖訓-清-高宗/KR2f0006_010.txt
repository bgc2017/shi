欽定四庫全書
大清世宗敬天昌運建中表正文武英眀寬仁信毅大孝
至誠憲皇帝聖訓卷十
文教
雍正元年癸卯正月辛巳
上諭督學朕惟自古帝王皆以興賢育才為務我國朝自
太祖
太宗肇造鴻圖
世祖定鼎中夏首隆學校加意人才開國規模超越前古
至我
皇考聖祖仁皇帝御極六十一年培養教育怙冒涵濡深
仁厚澤有加無已
御製訓飭士子文頒布學宮東西南朔海澨山陬戸習詩
書家敦禮樂遐邇無不嚮風文教之隆莫過於此矣朕
纘承大統遵守舊章寤寐求賢惟恐或失念學校為士
子進身之階督學一官尤人倫風化所繫遴選各省學
臣倍加鄭重爾等湏廉潔持身精勤集事實行文風兩
者所當並重若徒事文華而不敦崇實行猶未為盡職
也表揚忠孝節義崇祀先聖先賢訪求山林隠逸搜羅
名蹟藏書而衡文一道專以理明學正典雅醇潔為主
古人云言乃心聲氣由夙養必士品端而後文風正他
日為國家柱石為朝廟羽儀不綦重歟勿私納苞苴勿
瞻徇情面勿輕視武途勿濫取祠廕勿矯激沽名勿昏
庸廢事勿卑汚貶節勿驕暴陵人胥吏必謹關防幕客
尤宜選擇如此則内外交毖本末兼修上不負朝廷下
不愧多士朕耳目所及必有見聞若罔顧聲名廉隅不
飭國有常憲罰必隨之尚其勉旃毋忽
五月乙未
上諭吏部國家大典首重掄才必主司鑑空衡平内外簾
官協心共事加意釐剔放榜後方得士心悅服京師首
善之地關係尤重朕於雍正元年特行開科幷廣額數
欲振興文教俾單寒績學之士人人自奮今順天主考
朱軾張廷玉公慎自矢細心搜閱盡拔佳文内外簾官
亦能各自淬礪屛除弊端榜發之日輿論翕然朕心甚
為嘉悅其酌加議叙用示優獎兼使嗣後考官咸知激
勸以副朕興賢育才之意
己亥
上諭大學士等孝經一書與五經並重蓋孝為百行之首
我
聖祖仁皇帝欽定孝經衍義以闡發至德要道誠化民成
俗之夲也鄉會試二場向以孝經為論題後改用太極
圖說通書西銘正蒙夫宋儒之書雖足羽翼經傳豈若
聖言之廣大悉備今自雍正元年會試為始二場論題
宜仍用孝經庶士子咸知誦習而民間亦敦本勵行即
移孝作忠之道胥由乎此又聞各省鄉試房考凡州縣
官由科甲出身者止許入闈一次夫考官以秉公精鑒
識拔人才為主何論曾否入闈嗣後凡遇鄉科各省督
撫臨場調齊科甲出身之員不論己未分房監臨試以
時藝一篇其文理優長者為内簾房考荒疎者供外場
執事則分校得人而佳文盡拔矣朕於雍正元年開科
廣額總欲鼓勵人才興起教化著該部通行直省督撫
俾副朕崇教育才之意
七月丙午
上諭禮部湖南士子赴湖北鄉試必經由洞庭湖湖水浩
瀚無涯波濤不測六七月間風浪尤險間有覆溺之患
朕心甚為惻然或至士子畏避險遠裹足不前又非朕
廣育人材之意今欲於湖南地方建立試院每科另簡
考官俾士子就近入場永無阻隔之虞共遂觀光之願
明年二月為鄉試之期爾部可即行文湖南廵撫若能
於二月之前預備場屋則於明春即分湖北湖南兩闈
考試倘為期已廹預備不及則於下科舉行至於湖廣
通省取中原有定額今既分兩闈其取中之數應如何
分别之處著湖南湖北廵撫公議湖廣總督從公酌定
具奏
十一月乙巳
上諭大學士等向來庶吉士學習清書散館之後每至荒
廢殊為可惜嗣後清書散館之翰林不可令其荒廢今
年新科進士選拔庶常朕意學習清書者少派數人令
其盡心學習務期通曉散館後亦不可荒廢或在翰林
或在部曹即令與滿員一同繙譯如此方實有裨益新
科進士於引見之前朕欲先行考試知其學問再行引
見選拔庶人才不致遺漏目今天氣寒冷一應仍照殿
試預備考試題目朕將詩文四六各體出題視其所能
或一篇或二三篇或各體俱作悉聽其便
雍正二年甲辰二月丙午
上諭都察院元年恩科典試諸臣皆體朕意矢公矢慎應
試士子亦皆恪遵功令未敢苟且鑽營自臨場以至發
榜前後俱各帖然今聞應試士子不比去年安静竟有
投送詩文往來干謁者現今開列之同考官若少為其
所搖動乃自取罪戾也朕賞罰悉秉至公今場前既多
奔競榜後必生事端今歲同考官當加意謹慎毋蹈法
網都察院即頒示曉諭應試士子宜安分守法毋得希
圖僥倖仍實心察訪如有鑽營彰著者即行拏參治以
重罪
三月乙亥
上諭禮部等衙門治天下之要以崇師重道廣勵澤宮為
先務朕親詣太學釋奠
先師孔子禮畢進諸生於彝倫堂講經論學凡以明道
術崇化源非徒飾圜橋之觀聽也維
孔子道高德厚萬世奉為師表其祔享廟庭諸賢皆有
羽翼聖經扶持名教之功然歴朝進退不一而賢儒代
不乏人或有先罷而今宜復有舊缺而今宜增其從祀
崇聖祠諸賢周程朱蔡外孰應升堂祔享者並先賢先
儒之後孰當增置五經博士以昭崇報均關大典九卿
翰林國子監詹事科道會同詳考定議以聞再邇年文
教廣被由我
聖祖仁皇帝夀考作人六十年山陬海澨莫不讀書稽古
直省應試童子人多額少有垂老不獲一衿者其令督
撫會同學臣查明實在人文最盛之州縣題請小學改
為中學中學改為大學大學照府學額數取錄督撫等
務宜秉公詳查不得徇私冒濫至鄉試解額
聖祖仁皇帝屢次增廣乙酉戊子等科復於額外加中五
經三名至五十六年而罷以其久而滋弊也嗣後各學
臣及祭酒司業於錄科時先加面試主考閱文果佳本
監加中四名直隸各省大小不一某省應加中幾名著
分别詳議定數具奏如無佳文寧缺勿濫會試臨時請
旨夲監貢生監生夲科鄉試中式著加增十八名朕臨
雍講學雖率由舊章然必期於世道文教有益不蹈一
切虛文諸生其各欽遵
己卯
上諭國子監祭酒司業等官朕惟聖人之道昭揭日月彌
綸天地萬世帝王下逮公卿士庶㒺不仰遵成憲率由
教言我國家尊崇
至聖遠邁前代朕纘承大統古訓是學惟日孜孜兹雍
正二年三月朔日親詣辟雍祗謁
先師孔子行釋奠禮思以鼔勵羣英丕隆文治爾監臣
宜嚴督諸生善為誘導諸生亦宜殫心肄業實踐躬行
秉端方以立身敦忠孝以興誼勿營奔競勿事浮華文
必貴於明經學務期乎濟世俾品成詣進以副朕教育
至意此爾多士之庥亦惟爾監臣董率之功也慎勿怠
荒職業以貽爾羞諸師生其共勉之
五月甲辰
上諭兵部陜西地屬雍涼人材壯健強勇者多騎射嫻熟
勝於他省每科鄉試取中不過三十名而入學額數亦
與他省不相上下額少人多不無屈抑自雍正四年鄉
試為始西安甘肅武舉各加中十名其武童入學額數
若通省俱加恐有冒濫照文童改學例令督撫會同學
臣查明技勇最優之州縣酌量數目奏請加額
八月甲戌
上諭禮部鄉會試為掄才大典内外簾官子弟理應廻避
但跋涉數千里志切觀光既至京師不得與試深為可
憫朕於上科特降諭旨另行考校然此只可暫行不便
著為定例今科凡官員入闈者其子弟著一體應試將
試卷另封進呈朕派大臣校閱遴選庶人才不致屈抑
至於闈中謄錄試卷弊端甚多其有賄囑者則書寫精
工否則潦草舛錯致誤佳文著知貢舉及監試御史嚴
行申飭其謄寫不工者必重加責懲令其重寫並令對
讀官嚴飭各生悉心校對勿使字畫錯誤倘外簾官失
於查察日後發覺將該管官員一並嚴加議處
十一月癸卯
上諭禮部考試繙譯舉人不必分作三場只須一次考試
一日一夜量其所能章奏一道或四書或五經酌量出
一題其優劣便已可見此考試並無漢文不必派漢大
臣再考試舉子俱係八旗内人其繙譯好者衆所共知
即字蹟亦最易識認伊等試卷應行謄錄著於六部各
衙門善書之筆帖式内酌量足用選取令其謄寫選中
之卷進呈時再定額數仍選備卷呈覽其分校及廵察
等員亦俱照文鄉試例派用
十二月癸酉
上諭禮部工部國子監進士題名之典始於唐時新進士
榜後於慈恩寺塔下題名立碑自宋明以至我朝皆建
碑於國學按其甲第先後勒載姓名籍貫於上所以重
科名也今太學
聖廟戟門外所立本朝歴科題名碑自順治丙戌科起
至康熙戊戌科而止稽之會典諸進士釋菜後禮部題
請工部給建碑銀一百兩交與國子監立石題名康熙
三年輔政大臣裁省自後每科諸進士各自捐貲立石
我國家振興文教凡鄉試會試動用帑金數萬朕即位
之始即開恩科誠以科目一途實關用人取士之要題
名之典豈宜缺焉著工部動用正項錢糧令國子監將
雍正癸卯甲辰兩科題名碑速行建立康熙辛丑科亦
宜補建嗣後每科仍照舊例題請庶士子觀覽此碑知
讀書登榜之榮益勵其潛修上逹之志爾該衙門即遵
諭行
雍正四年丙午四月丁丑
上諭各省鄉試正副考官朕御極以來屢次開科取士凡
屬考官皆擇人品端方素行謹恪者為之而諸臣果慎
守法度洗滌弊端各省榜發士林皆無異議但聞試官
之内偶有學問不及而所取之文未盡滿人意者是以
去年朕將在京科目出身官員應開列正副主考者通
行考試分别等第記名以備簡用今鄉試届期將記名
人員掣籖命往使典試事夫文行原無二理豈有文藝
優通而品行卑劣者况國家以文章取士爾等以文章
發科今膺鑑衡之任若文優而行劣使天下之人謂文
章一道全無足憑則是讀書通籍之人貽玷於名教國
法尚可容乎料爾等必無此事但朕慎重科場大典不
得不諄諄告誡爾等其共加勉勵勿負朕心
九月丁巳
上諭内閣為士者乃四民之首一方之望凡屬編氓皆尊
之奉之以為讀聖賢之書列膠庠之選其所言所行俱
可以為鄉人法則也故必敦品勵學謹言慎行不愧端
人正士然後以聖賢詩書之道開示愚民則民必聽從
其言服習其教相率而歸於謹厚或小民偶有不善之
事即懷愧恥之心相戒勿令某人知之如古人之往事
則民風何患不淳世道何患不復古耶朕觀今日之士
雖不乏閉戶勤修讀書立品之人而蕩檢踰閑不顧名
節者亦復不少或出入官署包攬詞訟或武斷鄉曲欺
壓平民或抗違錢糧藐視國法或代民納課私潤身家
種種卑汚下賤之事難以悉數彼為民者見士子誦讀
聖賢之書而行止尚且如此則必薄待讀書之人而并
且輕視聖賢之書矣士習不端民風何由而正其間關
係極為重大朕自即位以來加恩學校培養人材所以
教育士子者無所不至宜乎天下之士皆鼓舞奮興争
自濯磨盡去其佻達之習矣而内外諸臣條奏中臚列
諸生之劣蹟請行嚴懲者甚多朕思轉移化導之法當
先端其夲原教官者多士之儀型也學臣者教官之表
率也教官多屬中材又或年齒衰邁貪位竊禄與士子
為朋儔視考課為故套而學臣又但以衡文為事任教
官之因循怠惰苟且塞責漫不加察所以倡率之夲不
立無怪乎士習之不端風俗之未淳也朕孜孜圖治欲
四海之大萬民之衆皆嚮風慕義革薄從忠故特簡督
學之臣慎重教官之職欲使自上而下端本澄源以收
實效也凡為學臣者務湏持正秉公宣揚風化於教官
之稱職者即加薦拔溺職者即行參革為教官者訓誨
士子悉秉誠心如父兄之督課子弟至於分别優劣必
至公至當不涉偏私如此各盡其道則士子人人崇尚
品詣砥礪廉隅不但自淑其身而羣黎百姓日聞善言
日觀善行必共生感發之念風俗之丕變庶幾其可望
也
雍正五年丁未三月庚寅
上諭禮部朕以今年閏月節氣稍遲二月天寒故將會試
日期改至三月但目今天氣尚覺寒冷若再改期又恐
舉子盤費無多難以久於旅食今照舊於初八日入場
著曉諭各舉子俱許擕帶手爐以温筆硯皮衣及厚綿
衣服俱許穿進但不得乘機懷挾以滋弊端場内茶飯
著供給官加意預備朕另派大臣照看料理令早晚給
與薑湯并按名給發木炭以資其用
乙未
上諭内閣士子讀書應試湏專心講習方可望其成就八
旗舉人生員内在護軍執事人行走者朕念其用度艱
難恐致分心是以於雍正元年特加殊恩令其退回仍
賞給錢糧養贍俾得專心讀書勉勵上進庶國家可收
得人之益今已三年有餘其中或有年力衰邁及不肖
之人徒領錢糧無志上進虛糜國帑者亦未可知若不
加考課分别勤惰無以鼔勵人才著於會試後將八旗
滿洲蒙古舉人生員漢軍舉人查明人數請題考試分
别等第竝驗其人品優劣具奏
辛亥禮部奏會試舉人叨荷
特恩合詞陳謝
上諭曰朕視天下萬民皆為一體况讀書鄉薦之人異日
俱可作朕股肱耳目是以朕心待之實有一體聯屬之
意愛養培護皆出於中心之自然竝非欲&KR0829;天下士子
之感頌也今舉子等以會試叨荷特恩合詞陳謝是尚
不能深悉朕一體相關之意而存上下彼此之形跡矣
朕待天下惟有一誠而崇儒重道之心尤為篤切但所
崇者皆真儒所重者皆正道若徒尚虛文邀取名譽致
貽世道人心之害朕不忍為也爾等讀書之人實四民
之所觀瞻風俗之所維繫果能誦法聖賢躬修實踐宅
心正直行已端方則通籍於朝必能為國家宣猷樹績
膺棟梁之選即退處鄉閭亦必能教孝勸忠為衆人之
坊表故士習既端而人心尚有不正風俗尚有不淳者
無是理也爾等既感朕恩即當仰體朕心恪遵朕訓爭
自濯磨或出或處皆端人正士為國家所倚頼如此方
為實心報效不在感恩奏謝之儀文也
四月己丑吏部遵
旨將會試下第舉人挑選各省教職引
見
上諭曰教官有董率士子之責果能實心訓導使諸生讀
書循理無佻達囂陵之習則齊民有所觀法風俗可望
淳厚所關非淺鮮也乃向來教職因循偷惰全不以教
訓為事朕屢頒諭旨而積習如故因於爾等下第舉人
中擇文理明通者引見命往論爾等科分名次尚非應
選之人朕加恩特用務湏勉力供職加意訓誨六年之
内如果著有成效督撫題薦朕格外加恩如有負職守
經督撫題參朕不姑容也
十一月庚申
上諭内閣朕惟漢史始志地理蓋本禹貢職方之遺而條
其郡邑紀其戶口以宣究其風俗教化也今各省皆有
志書惟八旗未經紀載我朝立制滿洲蒙古漢軍俱隸
八旗每旗自都統副都統參領佐領下逮領催閒散人
體統則尊卑相承形勢則臂指相使規模宏遠條理精
密超越前古豈可無以紀述其盛况其間偉人輩出樹
宏勲而建茂績與夫忠臣孝子義夫節婦潛德幽光足
為人倫之表範者不可勝數若不為之採摭薈萃何以
昭示無窮朕意欲論述編次彙成八旗志書年來恭修
聖祖仁皇帝實錄今已漸次告成即著諸總裁官領其事
選滿漢翰林分纂其滿洲漢軍内有通曉漢文而學問
優長堪備纂修之任者無論進士舉人貢監生員以至
閒散人等俱著該旗都統副都統保送但勿徇情濫舉
以副朕慎重著述之至意
十二月乙酉
上諭禮部直省拔貢舊例十二年題請舉行一次後因各
省學政不能秉公選取國子監未便照例請行於雍正
元年特行一次朕思各州縣每年歲貢較其食廩淺深
挨次出貢内多年力衰邁之人欲得人材必湏選拔著
各省學臣於科考時照例府學拔取二名州縣學拔取
一名寧缺勿濫務取學問優通品行端方才猷可用之
人令其來京朕將親加考驗令入國子監肄業如有學
問荒陋人品不端才具庸劣者將該學政嚴加議處嗣
後六年選拔一次國子監届期題請候旨
雍正六年戊申十一月丙辰
上諭内務府咸安宮房屋現在空閒著設立官學將包衣
佐領内管領之子弟竝景山官學生内揀選穎秀者或
五六十名或一百餘名入學肄業
壬戌工部等衙門議覆川陜總督岳鍾琪議奏插
漢拖輝地方新設兩縣暫停建立學校
上諭曰招徠人民已有四千餘戶朕思其中亦多讀書之
人若必俟人文蔚起始行考取恐遠方士子目前阻其
讀書上進之階應將兩縣中現在讀書願就考試者許
其附入隣近州縣考試酌量加額收錄入學俟兩縣人
文漸盛建學設官之日仍行撥入本學庶為妥協
雍正七年己酉正月癸酉
上諭禮部士子者百姓所觀瞻士習不端民風何由得厚
是以考課士子設立舉優黜劣之典以為移風易俗之
道所關亦綦重矣無如教官愚懦無能學臣因循苟且
往往視為具文奉行不力每當學臣按試之時教官輙
以無優無劣具文申詳草草塞責如此則善者何由而
勸不善者何由而懲夫善者之湮没不彰一時尚難覺
察而不善之人僥倖苟免於目前不旋踵而劣蹟敗露
每見蕩檢踰閑犯法亂紀之士子皆從前學臣教官之
未曾開報劣行者其間情罪雖難一一追究然即此可
知其中之容隠不少矣嗣後若教官沽名邀譽縱容劣
生不行舉報者經學臣察出立即指參將教官照溺職
例革職若學臣瞻徇情面不行糾參者一經發覺將學
臣照徇庇例降級調用著將此永著為例
二月辛巳
上諭内閣考官專司衡文之任必湏學問明通者始能鑒
别不爽雍正三年曾將在京科目出身應充正副考官
之員通行考試分别等次記名於雍正四年掣籖命往
各省使典試事今已越三年從前考取人員其中陞遷
外任及告假回籍者甚多即有在京者其所學或以日
久荒疎而前此之未曾入選者今用數年之功文藝未
必無所進益且陸續新到之員亦復不少著照雍正三
年之例通行考試俟朕分别記名以備持衡之任有不
願就試者亦聽其意
閏七月丁酉
上諭内閣八旗之貢監生員已經考取小京官筆帖式者
若願就鄉試俱准其與舉子等一同入場使片善寸長
不致遺棄以副國家教養人材之典
十二月癸丑大學士九卿等奏據督修
孔廟工程通政使留保等奏報十一月二十六日午刻
正當
孔廟上樑之前二日慶雲見於曲阜縣請宣付史館
上諭曰朕平素尊奉
先師至誠至敬雍正二年闕里
文廟不戒於火彼時廷臣援明代弘治前事為言而朕
心悚懼不寧引過自責親詣太學
文廟虔申祭告特發帑金命大臣等督工修建凡殿廡
制度規模以至祭器儀物皆令繪圖呈覽朕親為指授
遴選良工庀材興造虔恪之心數年以來無時稍間今
大成殿上樑前二日慶雲見於曲阜卿等歸美朕躬之
詞朕不克當或者
上帝
先師鑒朕悚惕誠敬之心見兹雲物昭示瑞應朕不敢
矜言祥瑞但能功過相抵朕之幸也應擇日躬詣太學
文廟祭告以申感慶之衷朕躬被
先師之福佑普天士子誦法服膺同受
聖人之澤著將明年會試取中額數廣至四百名壬子
科各省鄉試每正額十名加中一名其十名之外有零
數者亦加中一名此朕體奉
先師樂育之盛心特行造就人材之曠典諸士子其各
興文敦行益加勉旃宣付史館著照所請行
雍正十年壬子七月壬子
上諭禮部制科以四書文取士所以覘士子實學且和其
聲以嗚國家之盛也語云言為心聲文章之道與政治
通所關鉅矣韓愈論文云惟陳言之務去柳宗元云文
者所以明道不徒務采色夸聲音而以為能也况四書
文號為經義原以闡明聖賢之義藴而體裁格律先正
具在典型可稽雖風尚日新華實並茂而理法辭氣指
歸則一近科以來文風亦覺丕變但士子逞其才氣辭
華不免有冗長浮靡之習是以特頒諭旨曉諭考官所
拔之文務令雅正清真理法兼備雖尺幅不拘一律而
支蔓浮夸之言所當屏去秋闈期近可行文傳諭知之
八月乙亥衍聖公孔廣棨以
孔林工程告竣率其族人來京謝
恩
上召孔廣棨入見
諭曰爾為
至聖先師後裔當存聖賢之心行聖賢之事一切秉禮
守義以驕奢為戒且爾年齒尚少尤宜勤學讀書敦品
勵行凡爾同族之人亦當共相勸誡共相砥礪為端人
正士爾等果能遵朕訓諭學問日進品行醇謹不墜家
聲即所以報國恩也
雍正十一年癸丑正月壬辰
上諭内閣各省學校之外地方大吏每有設立書院聚集
生徒講誦肄業者朕臨御以來時時以教育人材為念
但稔聞書院之設實有裨益者少浮慕虛名者多是以
未嘗敇令各省通行蓋欲徐徐有待而後頒降諭旨也
近見各省大吏漸知崇尚實政不事沽名邀譽之為而
讀書應舉者亦頗能屏去浮囂奔競之習則建立書院
擇一省文行兼優之士讀書其中使之朝夕講誦整躬
勵行有所成就俾遠近士子觀感奮發亦興賢育材之
一道也督撫駐劄之所為省會之地著該督撫商酌舉
行各賜帑金一千兩將來士子羣聚讀書湏豫為籌畫
資其膏火以垂永久其不足者在於存公銀内支用封
疆大臣等竝有化導士子之職各宜殚心奉行黜浮崇
實以廣國家菁莪棫樸之化則書院之設於士習文風
有裨益而無流弊乃朕之所厚望也
丙午
上諭内閣國家以制科取士原以覘士子所學而士子所
學關乎世道人心是文體之所繫固甚重也士子讀聖
賢書果能講求明體達用之學則以平日藴蓄發為文
章自然法正理純得聖賢語氣可以傳世而行遠此則
有本之學有用之文為國家所重賴者若不於根柢講
求而但以華靡相尚則連篇累牘皆屬浮辭聖賢精義
既全無發明聖賢語氣又毫不相肖國家亦安用此浮
夸淺薄之士哉至於二三場策論尤足覘經濟實學乃
向來士子多不留心而衡文者又每以經義已經入彀
遂將策論濫收恕取不復加意閱看殊非設科本意今
會試伊邇著禮部先期曉諭應試士子於二三場文藝
均應努力殫心毋得潦草完卷試官如以限於時日不
能細心校閱後場不妨奏請展限務得真才以收實用
若所取試卷中有經義可觀而策論疵繆荒疎者朕惟
於主考官是問
四月己未
上諭内閣國家聲教覃敷人文蔚起加恩科目樂育羣才
彬彬乎盛矣朕惟博學鴻詞之科所以待卓越淹通之
士俾之黼黻皇猷潤色鴻業膺著作之任備顧問之選
聖祖仁皇帝康熙十七年特詔内外大臣薦舉博學鴻詞
召試授職一時名儒碩彦多與其選得人號為極盛迄
今數十年來館閣詞林儲才雖廣而宏通博雅淹貫古
今者未嘗廣為搜羅以示鼓勵自古文教修明之日必
有瑰竒大雅之才况蒙
聖祖仁皇帝六十餘年夀考作人之盛涵濡教澤薄海從
風朕延攬維殷闢門籲俊敦崇實學諭旨屢頒宜有品
行端醇文才優贍枕經葄史殫見洽聞足稱博學鴻詞
之選者所當特修曠典嘉與旁求除現任翰詹官員無
庸再膺薦舉外其他已仕未仕之人在京著滿漢三品
以上各舉所知彙送内閣在外著督撫會同該學政悉
心體訪遴選考驗保題送部轉交内閣務期虛公詳慎
搜拔真才朕將臨軒親試優加錄用廣示興賢之典茂
昭稽古之榮應行事宜著大學士九卿會議具奏
五月癸未
上諭翰林院教習庶吉士所以造就人材使之沉潛經籍
㴠泳藝林可以典制誥之文鳴國家之盛也從前庶吉
士皆就翰林院讀書教習大臣不時策勵是以身心約
束學殖易增館閣之間蔚然稱盛朕意今科選拔庶常
仍令在衙門讀書俾教習諸臣得以朝夕訓課兼厚給
廩餼資其膏火庶幾枕經葄史文藻可觀克稱詞臣珥
筆之職其應查照前例及如何加與廩給之處著酌議
奏聞
雍正十二年甲寅十二月癸亥
上諭内閣鄉會兩闈乃國家掄才大典必湏防範周密令
肅風清始足遴拔真才屏除弊竇朕聞各省鄉試之年
官字號舉子入闈者監臨提調等官有差人餽送飲食
果品之事雖無關於科場作弊然當關防嚴密之時有
人往來號房難保日久無僱倩傳遞之弊且恐民卷中
之有力者亦可借此作姦犯科不可不防其漸嗣後著
通行禁止倘有仍蹈前轍者一經發覺即照科場作弊
例將與受之人一同治罪
是日
上諭禮部畿輔為天下首善之地是以各府州縣童生入
學之數昔年曾加恩增添以示鼓勵惟宣化府屬之蔚
州從前原隸山西廣平府屬之磁州從前原隸河南及
改歸直隸之後其入學仍照晉豫原額未與直隸一體
邀恩又新從山西改歸易州管轄之廣昌縣入學之數
尚不及直隸小縣此兩州一縣均當酌議加增每遇鄉
試之年宣化府屬另立旦字號與奉天府屬夾字號額
數相同各取中三名今宣郡人材較前漸盛又添蔚州
一屬應舉人數加多查夾字號前已廣額二名則旦字
號亦應加增中式之數著禮部定議具奏
大清世宗敬天昌運建中表正文武英明寬仁信毅大孝
至誠憲皇帝聖訓卷十
