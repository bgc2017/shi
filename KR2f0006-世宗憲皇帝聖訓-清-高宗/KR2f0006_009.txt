欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷九
法祖
康熙六十一年壬寅十一月丁酉
上諭總理事務王大臣等先因京師米價騰貴
皇考宵旰焦勞特命朕查視各倉彼時見倉糧充溢露積
不少因請將應行出倉之米迅速辦理蒙
旨俞允朕今仰體
皇考軫恤民生至意務令米價漸平著交與監督張坦麟
陳守創等會同倉場總督帶領工部賢能司官將倉厫
確實料估應修補者速行修補應添建者於明歲春初
添建所需錢糧動用捐貯驛站銀兩其應否補項之處
再議此事竝非此時應下之旨係遵奉
皇考原下之要旨是以特諭
是日
上諭總理事務王大臣等
皇考念切天下兵民生計因京師米貴焦思極慮當
龍馭上賓之時猶惓惓未釋於懷向來口外米穀不准運
進口内而燒鍋仍照常開設可速令口外米穀准其進
口其開設燒鍋著行禁止
雍正元年癸卯正月戊子大學士等議奏纂修
聖祖仁皇帝實錄事宜
上諭曰
皇考御極六十一年
聖謨神烈甚多卿等督率各官務期悉心敬纂速輯告成
俾永垂方冊以副朕繼述顯揚先德之意
四月乙丑
上諭翰林院自古帝王臨朝施政右史記言左史記動蓋
欲使一舉動一出言之微無不可著為法則垂範百世
也
皇考聖祖仁皇帝英年踐阼即設日講起居注官於詞臣
中擇其才品優長者以原官充補鉅典茂昭度越前代
誠為聖帝哲王之盛事御極六十一年紹精一執中之
統勵敬
天勤民之心文謨武烈經緯萬幾盛德日新大業鴻顯天
下臣民仰瞻至治不啻日月麗天江河行地莫不敬信
悅服記注之臣美不勝書
皇考聖祖仁皇帝謙德彌光聖不自聖唯恐史官或多溢
美之詞故康熙五十六年以後裁省記注祗令翰林五
員於理事時輪侍班行凡有重務要旨仍令内閣諸臣
記而存之意至周深也茲朕纘承大統夙夜兢業日昃
不遑思所以上繼
皇考功德之隆下致四海晏安之治顧惟凉德深懼負荷
之難今御門聽政之初益當寅畏小心綜理庶事咸期
舉措允宜簪筆侍臣何可闕歟當酌復舊章於朕視朝
臨御祭祀
壇
廟之時令滿漢講官各二人侍班不獨記載諭旨政務或
朕有一言之過一事之失皆必據實書諸簡策朕用以
自警冀寡悔尤庶幾凜淵冰之懷以致久安慎樞機之
動以圖長治其仍復日講起居注官如康熙五十六年
以前故事爾衙門即遵旨行
雍正二年甲辰二月丙午初
聖祖仁皇帝
御製上諭十六條頒示八旗及直省兵民人等自綱常名
教之際以至耕桑作息之間本末精粗公私鉅細
各舉要領垂訓萬世
上以各條遵行日久慮民或怠宜申誥誡以示提撕廼復
尋繹其義推衍其文共得萬言名曰
聖諭廣訓竝製序文刊刻成編頒行天下序文曰書曰每
歲孟春遒人以木鐸徇於路記曰司徒修六禮以節民
性明七教以興民德此皆以敦本崇實之道為牖民覺
世之模法莫良焉意莫厚焉我
聖祖仁皇帝久道化成德洋恩溥仁育萬物義正萬民六
十年來宵衣旰食祗期薄海内外興仁講譲革薄從忠
共成親遜之風永享昇平之治故
特頒上諭十六條曉諭八旗及直省兵民人等自綱常名
教之際以至於耕桑作息之間本末精粗公私鉅細凡
民情之所習皆
睿慮之所周視爾編氓誠如赤子
聖有謨訓明徵定保萬世守之莫能易也朕纘承大統臨
御兆人以
聖祖之心為心以
聖祖之政為政夙夜黽勉率由舊章惟恐小民尊信奉行
久而或怠用申誥誡以示提撕謹將
上諭十六條尋繹其義推衍其文共得萬言名曰
聖諭廣訓旁徵遠引往復周詳意取顯明語多直樸無非
奉
先志以啓後人使羣黎百姓家喻而戸曉也願爾兵民等
仰體
聖祖正德厚生之至意勿視為條教號令之虛文共勉為
謹身節用之庶人盡除夫浮薄囂陵之陋習則風俗醇
厚家室和平在朝廷德化樂觀其成爾後嗣子孫竝受
其福積善之家必有餘慶其理豈或爽哉
雍正四年丙午九月戊戌
上御乾清宫西暖閣召皇子諸王大臣等賦詩賜宴
親製序文宣示諸臣曰朕繼大統惟朝乾夕惕兢兢仰法
皇考期賢哲盈廷民康物阜永承至隆之
聖治嘗思古之明良賡歌喜起君臣一德同心曠代為之
欣慕今在廷臣工協衷以資贊理顧瞻濟濟皆我
皇考數十年教育栽培之所詒也是以庶政具舉兆民樂
業朕實嘉賴焉康熙二十一年春
聖祖於乾清宫開昇平之讌振賡揚之歌盛稱一時美冠
千古今丙午九月節屆重陽覽百榖之斯登忻三農之
有稔光風溢目海宇澄清爰集王公卿尹用陳几筵笑
言勿禁威儀不拘相悅於一堂弗限夫三爵然禮著享
燕之義詩有嘉賓之詠古君臣於飲食燕會間即具獻
納拜颺之典也唐虞文武之世休風如昨朕與諸卿宜
則傚之今用柏梁體朕為倡始諸卿遞成篇什今日也
非徒命酒徵歌揚華摛藻蓋欲昭
聖祖養育之深恩朕廷泰交之雅會垂之奕世永傳斯事
云爾
十月戊辰
上諭諸王大臣等我
皇考聖祖仁皇帝臨御六十餘年富有四海而躬行儉德
撙節愛養以為保惠萬民之本此中外臣民所共知者
從來宮中服御之具惟尚質樸無華至於古玩器皿皆
尋常平等之屬竟無一物為人所罕見可珍奇者此等
事朕向來且不深知則外廷臣工又何從而知之朕即
位後偶令内監將大内所有玩器稽查檢點竝將避暑
山莊等處歴年陳設之物其中可觀者皆取回宮中看
來較朕藩邸所藏尚屬不逮益欽服我
皇考之至德即此一節已超越前古矣偶因閒暇憶及實
不忍令
皇考盛德異日湮沒而不彰特書此以留示子孫俾知
皇考之節用愛人戒奢崇約不獨溥鴻恩於萬姓亦且留
厚福於子孫而世世追思
聖德祗遵
聖訓敬謹奉行毋稍踰越此又人人所當自勉者也
十一月己亥
上諭内閣帝王體國經邦政治所施惟準乎道理之至當
寬嚴賞罰各得其宜若一涉利弊二字便入於私是以
孟子云仁義而已矣何必曰利蓋仁所以休養安全義
所以裁成化導也朕嗣承大統四年於兹凡政教號令
皆遵法
皇考
皇考在位六十一年
聖謨弘遠
諭旨周詳紀綱法度靡不備舉特當時臣下或有陽奉隂
違不能實力遵行者或有事經歴久漸至廢弛者朕在
藩邸時知之甚悉即位以來仰體
皇考仁育義正之心屢降明旨諄諄誥誡無非欲内外大
小臣僚咸恪遵
皇考之良法美政實心奉行以共成久安長治之盛是朕
所行之政皆
皇考己行之章程朕所申之令皆
皇考己申之寳訓實未嘗有所減省增益也特以歷年既
久新進疎遠之臣未能悉知見朕所施之政令遂以為
從前所未有而淺陋寡識之人往往於陳奏内有衆利
皆興諸弊俱除之語朕經理天下凡用人行政悉夲大
中至正之心事至而應惟理所當然從無計及利弊之
私意如謂興利除弊則凡平治道路疏濬河渠修葺城
垣開墾田畝此國家經野之常典而可謂之興利乎年
歲豐歉不齊設有水旱為之賑饑平糶蠲賦緩徵此朝
廷軫恤之恒政而可謂之興利乎老人應賜以衣食則
賜之孤獨應䘏以錢物則䘏之勸以孝弟本小民自有
之天良勖以耕桑固閭閻各盡之職業而可謂之興利
乎至於盜賊奸宄法所應誅貪官汚吏法所應黜豪紳
劣衿法所應鋤而謂誅盜奸黜貪汚鋤豪劣為除弊可
乎情罪重者予以刑辟情罪輕者予以矜釋此又謂之
除弊可乎欲正民風而端士習不得不戒之用休董之
用威也將以此為興利乎抑除弊乎念習俗之流於奢
靡也朕躬行節儉以身示天下慮農人之惰於南畝也
朕親為耕耤以身先天下將以此為興利乎抑除弊乎
夫存興利之心即有不利之害有除弊之意即為啟弊
之端由此𩔖推治道安得有利弊之名朕又何嘗有興
利除弊之舉也
皇考六十餘年豐功偉烈布在方策皆因事治事以人治
人從不居興利除弊之名而以此頌揚朕之政事朕實
不敢當朕亦不願當也外省督撫諸臣未能深悉朕意
為此曉諭知之
雍正六年戊申八月己丑
上諭内閣
世祖皇帝御製人臣儆心錄刻板收貯禮部著交武英殿
將滿漢文各印千本進呈其板内字畫圈點有應加修
整者著武英殿人員校看辦理
雍正七年己酉八月丁未
上諭内閣朕自御極以來時時以牖民覺世為懷是以告
誡臣工訓誨士庶化導兵弁者周詳往復不憚煩勞無
非欲其慕義嚮風遷善改過共遊於蕩平正直之途也
凡此詔諭所頒皆以
皇考之心為心以
皇考之政為政繼志述事率由舊章當時
聖諭之所啓廸包涵者朕則闡揚而詳發之其中間有因
革損益先後不同者則因時制宜化裁變通之道也惟
是歷年諭旨或因一省而發或因一事而發有司等照
例宣示於該管之處其别省遠地豈能一一周知且傳
寫悉經書吏之手字句之間往往錯訛遺漏夫欲使薄
海之廣臣民之衆遵道遵路易俗移風必使天下之人
備聞朕訓深知朕心庶幾感發奮興以為進德修業之
助今王大臣等合詞奏請上諭刊刻有裨益於人心吏
治著照所請行朕亦不敢謂朕之諭旨可以有勞來匡
直之功惟冀億萬臣民共知朕提撕儆戒之苦心耳
九月乙酉
聖祖仁皇帝治河方略編纂告成
上諭内閣朕惟
聖祖仁皇帝軫念民生而於黃運兩河尤廑
聖懷自甲子以迄丁亥六次
親歷河干指授方略一切修築堵塞事宜無不出自
宸衷規畫數十年來
聖謨睿訓備載此書凡有河防水利之任者皆應悉心詳
閱奉為法則著繕寫三部發給河臣孔毓珣嵇曾筠尹
繼善令其敬謹閱看必於河務大有裨益但河性遷移
或今日情形與昔年有不同之處著孔毓珣等三人會
同商酌具奏又當年或有奉
旨案件此書未經載入而該衙門有檔可稽者亦著查明
具奏
雍正八年庚戌二月乙巳諸王大臣奏夲年正月
二十五日
景陵寳城山上産靈芝三本請宣示史館永紀鴻庥
上諭曰
景陵寳城山上首春産瑞芝三夲諸王大臣等奏為朕純
孝之所感孚朕撫躬自問生平事我
皇考不敢當純孝之名但誠敬之心數十年如一日自御
極以來不但一言一事仰體
聖心而後見諸施行即夢寐之中一念舉發從無有知其
不合
聖意而敢存於胷臆者諸王大臣等稱朕以
皇考之心為心此實朕之悃忱至云朕以
皇考之政為政朕之才力遠不逮我
皇考舉凡宣猷敷治之間雖黽勉效法究不能企及於萬
一何能致芝草之嘉祥諸臣以此歸美於朕朕不居也
實因我
皇考之聖德神功際天蟠地深仁渥澤積厚流光
上天特欲顯示天下臣民是以數年之中三見芝英於
陵寢以今之歷霜雪而挺生當首春而呈瑞稽諸史冊更
屬罕聞朕感
上天昭示之洪恩叨
皇考貽謀之景福慶幸歡欣不敢不宣布於衆庶使天下
後世臣民知
上天之眷祐
皇考與
皇考之垂裕萬年者即瑞芝一事明顯昭著信而有徵固
如是也著照所請宣付史館
雍正九年辛亥十二月己酉恭纂
聖祖仁皇帝實錄聖訓告成諸王貝勒貝子公及文武各
官等奏賀
上傳制曰
皇考聖祖仁皇帝厚德豐功彌綸宇宙光天之下知識之
倫莫不霑被
聖化歌詠太平朕纘承統緒於
皇考一言一動時時奉為法守爰命大學士等恭輯
實錄聖訓兹者纂修告成朕得朝夕誦述身體力行亦俾
萬世子孫臣民欽遵弗替朕心慰悅與卿等同之
大清世宗敬天昌運建中表正文武英明寬仁信毅大孝
至誠憲皇帝聖訓卷九
