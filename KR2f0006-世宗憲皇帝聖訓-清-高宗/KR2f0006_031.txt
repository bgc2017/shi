欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷三十一
謹制度
康熙六十一年壬寅十二月癸亥
上諭九卿等自
皇考升遐以來朕心哀慕無已一應典禮俱詳考舊章務
從隆備蓋不敢以天下儉其
親也但上之所行下必效之向來八旗官員於喪葬等事
每多糜費今見朕備禮如是恐習以成風競尚奢侈而
兵民等或至傾家蕩産殊非朕以禮教天下之意論語
云禮與其奢也寧儉喪與其易也寧戚禮記云喪具稱
家之有無載在典籍灼然昭著著九卿等將滿漢職官
按其品級分為等次及兵民喪葬務從簡樸毋得僣妄
并將婚嫁等禮詳議定例著為令
雍正元年癸卯二月丙寅
上諭都察院各衙門募設書辦不過令其繕寫文書收貯
檔案但書辦五年方滿為日既久熟於作弊甚至已經
考滿復改換姓名竄入别部姦弊叢生更有一等缺主
名色掌握一司之事盤踞其中交通賄賂上下朋姦書
辦尚有更換缺主總無改移子孫世業遂成積蠧自後
書辦五年考滿之後各部院堂司官查明勒令回籍聽
選如有逗遛不歸者飭令五城司坊官稽察遣逐其缺
主倚恃勢力抗違潜匿者刻即參究押解回籍各部院
一年一次保結具奏儻仍有潜居京師者或經朕聞知
或被科道題參將出結之大臣官員一併治罪
三月乙酉
上諭部院各衙門凡一應衙門卷案各有典守之官稽查
引據全以舊檔為憑此固一代之典册六官之掌故不
得視為具文也收貯卷案封禁雖嚴而翻閱查對不能
脱書吏之手盜取文移改易字跡百弊叢生莫可究詰
嗣後司官遷轉將所掌卷案新舊交盤各具甘結說堂
存案如有疎失換易等弊一經發覺與受同罪爾各部
院衙門急宜查核清楚設法封貯永杜弊端不得因卷
案浩繁畏難退沮其交盤事例爾部院諸臣公同確議
具奏
五月甲申
上諭八旗大臣步軍統領及都察院大小官員有一定之
品級即有一定之服式所以重名器辨等威也近多不
按品級佩帶數珠且馬項懸纓前用導馬更有將紬為
坐具者尤屬僣越嗣後應各按品級遵奉定例而行爾
等嚴加稽查有仍前僣越即行參處大臣官員亦無得
徇情隱庇再舊例諸王等以數珠鞍轡賞其屬下許令
服用今後著將賞用之處行文該旗存案年終彙奏以
便稽查
七月癸巳
上諭内閣下五旗諸王將所屬旗分佐領下人挑取一切
差役遇有過失輙行鎻禁籍沒家産任意擾累殊屬違
例嗣後仍照舊例旗分人員止許用為護衛散騎郎典
儀親軍校親軍或諸王挑取隨侍之人或欲令所屬人
内在部院衙門及旗下行走者兼管家務或需用多人
以供差役或補用王府官職或令隨侍子姪著列名請
旨將奉旨之處知會該旗都統等令都統等覆奏其旗
分人員不許擅行治罪必奏聞交部儻有仍將旗分人
員妄行擾累令其多供差役兼管散職著該都統等奏
聞若都統等隠匿瞻徇一經御史參劾即將該都統等
治罪
雍正三年乙巳三月癸丑
上諭各省督撫等周禮稱惟王建國體國經野孟子亦言
仁政必自經界始經界所關誠為至重從來兩省交壤
之地其界址多有不清雲貴川廣等處為尤甚間有一
省之内各州縣地界亦有不清者每遇命盜等事則互
相推諉礦厰鹽茶等有利之事則互相爭競甚非息事
寧民之意各省督撫其共矢公心詳細清查如與鄰省
地界有不清者則兩省各委賢員公同勘定若本省内
地界有不清者即委本省賢員勘定地皆朕土人皆朕
臣此盈彼絀悉在版圖之内無容分視也雖地界或間
有難定之處但平心勘畫即使稍有不協然一定之後
久遠得以遵據永無推諉爭競之處於地方大有裨益
矣
六月己卯
上諭八旗都統等國家設立法制特欲使衆人遵行也若
定制之内及條奏准行事件有不便施行者諸臣可將
不便施行之故聲眀具奏朕即諭令停止若既𫝊示衆
人令其遵循事件必須實力奉行方為有益儻仍照常
疎忽則與未嘗𫝊諭於衆者何異如白塔及九門例有
信礮纛幟乃曉示士卒之標準也今不惟兵丁等不知
此例即新任大臣亦有不知者大臣等俱係管轄兵丁
之人儻值用兵爾等即為士卒之觀瞻職任甚屬要密
不可妄意輕視爾等各旗俱給有開載號令之書一册
作何曉示新舊兵丁咸令知悉凡事務須防於未然周
思詳慮不少忽略則自無可虞之事至於軍器為用最
要聞得兵丁等佩刀俱係粗鐡竝無鋒刃尚可謂之軍
器乎且東華門西華門外聞有賃刀之處步軍統領衙
門應將此查眀禁止爾等公同詳議具奏
雍正四年丙午三月甲寅
上諭九卿漢人為外官者俱廻避本省朕思漢軍之在直
隸亦當如漢人之廻避本省也直隸去京城甚近漢軍
中親戚朋友散處直隸州縣且伊等莊田地土亦多分
隸其地保無請託牽制徇私報怨之弊乎嗣後應照漢
人廻避本省之例停其在直隸居官令於别省各缺銓
用著九卿速議具奏
四月乙亥
上諭内閣督撫提鎮俱係朝廷簡用之大臣其因公晉接
自有一定之禮儀不應過卑過亢以違制度乃間有督
撫倨傲妄行而提鎮等遂卑躬屈節以為諂媚者如年
羹堯當日視提鎮等如同奴隸每令其披執進見常鼐
在江南時令兩司侍立於旁此皆妄誕不法之甚嗣後
督撫提鎮相見務遵會典所載一定儀注儻有違例披
執者一經發覺定將倨傲諂媚之人一同治罪又屬員
謁見上司遇應穿公服之日只用補服不許擅用朝服
向日屢申明禁近來仍有違背不遵者今曉諭後若再
有此等察出必加重處
八月辛酉
上諭八旗大臣等侍郎一官係辦理部務大臣職任與副
都統相等嗣後按班坐立之處俱令在滿洲副都統之
次蒙古漢軍副都統之上
九月甲寅
上諭内閣向來邊省要缺題請調補乃督撫提鎮拔用私
員之捷徑其中多有委用非人且有題補後竝未身履
其地而因邊俸遂得速陞者是以
聖祖仁皇帝曾下特旨以督撫提鎮題補太多此習相沿
日久大有關係著九卿議奏經九卿以停止題補議准
遵行在案朕思邊省地方或烟瘴難居或苖蠻頑桀官
斯土者與内地不同是以邊俸較腹俸之陞遷為速耳
今太平日久亦有烟瘴漸消風俗漸淳之處仍照舊例
題補陞轉亦覺太濫著九卿將各邊俸之缺或係瘴癘
未除宜令督撫等題補或係風氣已轉可照内地選用
一一分晰議奏至文武原屬一例武職官員亦應照文
官遷轉之例以邊俸較俸為宜著一併議奏
雍正五年丁未九月戊辰
上諭吏部聖人之道為人臣者過闕必趨而於家庭父母
之前亦有趨庭之禮蓋因敬謹之念素存於中故舉動
威儀之間自無怠忽也前者大朝之時有漢司官二人
於班聯之中大失禮節朕降嚴旨欲重治二人之罪嗣
後衆人皆知儆惕因而寬釋至於引見之時往往漢官
有在朕前高視闊步舉動不恭者又聞各部堂司官辦
理公事滿司見滿堂則屈一膝應對而漢司之對堂官
則或立或蹲一任其意同一堂司何以滿漢之禮互異
即科道滿漢禮節亦不相同况漢司官陞遷方為道府
道府之見督撫卑躬屈節竟有違例朝服跪道以為恭
敬惟恐以簡略獲罪者夫督撫品級既不及部院堂官
而司官品級則又卑於道府何以為京官則傲慢不恭
而為外吏則謙抑過度是伊等不知爵位之尊卑而但
論權勢之輕重也司官不敬堂官相沿日久平日不知
禮儀是以至朕前亦不能約束身心每至草率不恭如
昨日御史韓瑛於朕御門時捧持本章竟不恭敬高舉
今已被參現在部議又如原任侍郎陳守創年羹堯曾
奏其粗率無禮一日在諸王大臣會議之處曳衣露足
見者無不哂笑從來滿洲風俗尊君親上出乎至誠事
事不敢越禮而漢人不知倣傚何也朕以誨人不倦為
心有一見聞即明白指示欲其醒悟悛改不忍聽其暗
昧終身大凡為司官而不敬堂官者其人必無上進之
志滿漢司官之禮自應畫一如何酌定著九卿會議具
奏
十二月癸巳
上諭八旗大臣等旗員以習武為要即文職亦不可廢若
將弟兄子姪帶赴外任家口既多如何能為廉吏而子
弟但知倚仗勢力無所不為擾害百姓最為惡習漢軍
内不得人才皆由於此也年幼者隨任猶可十八歲以
上理應留京令其披甲學習馬步弓箭與國家出力如
可以習文者送赴官學讀書著將外省旗員帶族人赴
任所之處永行禁止倘係親子十八歲以上欲帶赴任
所者著具呈該旗大臣請旨再旗人不應作外省驛丞
典史等雜職漢軍内壯丁多之佐領添編佐領或在直
隸綠旗營當兵俱著會同吏兵二部定議
雍正六年戊申八月庚辰福建廵撫朱綱奏部頒
耤田儀注應建東郊但閩省州縣地勢不同難於
畫一
上諭内閣禮部所議耤田儀注引禮記天子耕於南郊諸
侯耕於東郊之文是以將各省耤田議於東郊建置此
禮部識見拘泥之處夫建立耤田必在郡邑近城之地而
各郡各邑地勢不同其城東一面或依山嶺或近河渠未
必俱係平壤即無山水阻隔亦未必俱係潔淨豐腴之區
安得以諸侯東郊為比而令地方有司難於辦理乎况已
建之壇已置之田又令遷移他所不但耗費更張亦大
非敬謹虔誠之道閩省已設壇田不必更動其各省與
此相𩔖者著將此諭旨通行各廵撫曉諭所屬知之
雍正七年己酉十一月丙戌
上諭内閣私販硝黃禁約甚嚴聞湖廣永順之耶里等處
與川省連界地方素産焰硝土人以煎熬為業外省小
販多以布鹽雜物零星換易運至梅樹地方分發而私
販者即於此處僱船裝載分往各處發賣以致附近之
苖人得以偷買私製火藥此皆州縣有司疎忽怠玩之
故著四川湖廣該督撫等轉飭該地方官嚴行查禁儻
有犯者按律治罪若地方官仍玩忽疎縱著即題參議
處
十二月壬寅
上諭内閣百官章服皆有一定之制所以辨等威昭品秩
也近來服色頂帶及坐褥頂馬胸纓之屬每有不按定
例任意僣越者御史有稽查部院之責而各御史中即
有參差不齊之處是己身先有逾分違禮之咎又何以
彈劾他人嗣後紫禁城内著派三旗侍衞稽查大城内
著步軍統領稽查外城著五城御史稽查儻有違例僣
越之人該侍衛提督御史不行參奏别經發覺者將稽
查之員一併處分
雍正八年庚戌二月乙巳
上諭直省督撫提鎮等兵民各有職業是以分隸文武管
轄不使混雜難於約束致生事端聞得廣東瓊州遠隔
海外其弁員等竟於額設兵丁之外另有掛名兵丁乃
係無頼之徒千把等員利其餽送即准附名投充而此
軰居然以營兵自居不服地方官拘管在營弁則以原
非兵丁又無糧餉不行約束在州縣則以名列戎行非
同編戸不便置問以致介在兩岐恣行不法欺壓良善
聚集匪人甚為居民之累瓊州一處如此恐他處與此
相類者不少著各省督撫提鎮等悉心確查嚴行禁革
乙丑
上諭内閣向來外省各標營沙唬趕繒等船原令道員會
同副將監督修造道員遴委同知通判承修副將遴委
營都司守備監修聞承修之員備辦物料必經監修驗
看自千把以及遊副逐層需索及如式修造赴各標營
交收又有驗看勒掯之弊迨交收之後一任船隻棄置
河干雨淋日曬船中器械繩索為頭舵等人盜竊變賣
而該管將弁概不追究夫始則借端勒索後則聽其毁
棄豈非以承修之責專在文員而監修之武弁置身局
外遂至視同陌路乎此等錮弊聞各處皆然而京口將
軍標下為尤甚嗣後修造標營船隻著道員副將會同
領價道員遴委丞倅副將遴委都守協同辦理修造如
係將軍標下船隻即遴委參領以下等官同領同辦其
船隻交收之後在汛停泊責令頭舵苫蓋澆洗每歲令
該管將弁出具印結送督撫查核如有陞遷事故令其
具結交代至於修造船隻有小修大修拆造之不同是
以工料多寡懸殊今聞船未發厰頭舵人等已將在船
什物私行盜賣即届小修亦必令其拆換添備甚屬不
法嗣後著將什物一并具册移交如有短缺將該管將
弁及頭舵人等分别參追總之各省船隻每當修造之
時及交收之後其中種種弊端難以枚舉今就朕所聞
頒發諭旨在各省將軍督撫提督等悉心商酌時加訪
察以除諸弊儻諭旨中有難於奉行之處亦著據實陳
奏
三月辛卯
上諭内閣午門外朝房之南科房之北有碑亭一所供奉
皇考聖祖仁皇帝御製臺省箴碑文理宜恭敬嚴肅洒掃
潔清以昭儼恪之誠聞朝會之期各官齊集往往列坐
碑亭之内談笑喧譁箕踞傲慢又或書吏奴僕等抱牘
出入無人禁止甚為不敬查此地與六科相近即著六
科輪班撥人護守每日掃除潔淨虔謹啟閉倘官吏人
等仍敢擅入視為憩息之所著輪班之科衙門即行參
奏如科員不行查參經朕訪聞定行交部察議其碑亭
建立已久如有應行修理之處著工部敬謹修理
四月己酉
上諭吏部道員有盤查錢糧審緝命盜案件之責是以州
縣有虧空遲延等事該道與司府一例處分聞四川所
屬州縣刑名錢穀等事竟直詳藩臬該道並不與聞若
有處分則將該道一併參罰甚為屈抑且非設官本意
著吏部行文四川廵撫令該省四道於所屬州縣每年
廵歴一週如有虧空那移諱盜等事即咨牒兩司詳報
廵撫確查題參其地方詞訟該道亦得聽受審斷凡各
州縣案件俱從該道申轉以專守廵之職
七月癸巳
上諭内閣聞刑部右侍郎常賚回京路過西安府該省督
撫二人及副都統四人率同文武等官奏請朕安乃於
齊集之處副都統陸實陳良棟等與廵撫爭論班次大
失體統朕思同為滿洲大臣共事一方自應倍加和協
彼此敬禮以為官弁兵民之表率况請安關係大禮而
乃於大庭廣衆之前互相爭競俾遠近𫝊為笑談深可
愧恥此番若係廵撫倡論在先朕自將廵撫議處今聞
爭論之端起於副都統等則其過不在廵撫矣大約武
臣平日以文臣缺於周旋或有應付不到之處懷怨於
心是以假公濟私加文臣以無禮而不顧大臣之體此
風斷不可長西安副都統四人著交與總督查郎阿務
將何人倡議何人附和之處一一查眀無得稍為徇隠
其倡議之人交部嚴加議處附和之人交部議處若查
郎阿不能據實查明朕即將副都統四人俱調來京另
派大臣審訊嗣後西安一應會集之處廵撫班次著在
副都統之上永遠遵行該省廵撫副都統等若因此番
爭論之故文臣或有脅制武臣之意武臣或有怨忿文
臣之心别尋事端暗生嫌隙經朕訪聞必究問根由將
理屈之人從重治罪大凡文武不和皆起於私心蔽錮
若公則未有不和者朕之訓誡至詳且悉同為國家之
臣同辦國家之事不能遵朕訓旨共矢和衷祗因一念
之私遂至懷挾猜疑各立門戸置國家公事於不問有
是理乎嗣後各省儻再有文武不和者朕定將文武官
一并調取來京嚴加究治以為人臣因私廢公者之戒
雍正十年壬子五月戊辰
上諭内閣織造本非大員而在外體統任意僣越至於司
庫筆帖式官職尤卑乃以欽差為名妄自尊大與督撫
拜帖稱呼俱用平行禮妄誕已極嗣後著嚴行禁止儻
有以片紙隻字干謁地方官及不按品級規矩僣越妄
行者定行從重治罪
七月乙酉
上諭内閣我朝設立各省駐防兵丁原以捍衛地方申明
武備其歴來所定規條俱屬盡善無可更張乃近有以
一二事凟陳朕前者一則稱駐防兵丁子弟宜准其各
省鄉試獨不思國家設立駐防弁兵原令其持戈荷戟
備干城之選非令其攻習文墨與文人學士爭名場屋
也在弁兵之子弟有能讀書向學通曉文義者原聽其
來京應試以廣伊等進取之途竝未禁其從事文學也
若悉准其在外考試則伊等各從其便競尚虛名而輕
視武事必至騎射生疎操演怠忽將來更有何人充駐
防之用乎况我
聖祖仁皇帝臨御六十一年所以教養弁兵者至周至渥
如果應行早已著為令典又何待今日之喋喋敷陳乎
一則稱駐防兵丁身故之後其骸骨應准在外瘞葬家
口亦應准在外居住獨不思弁兵駐防之地不過出差
之所京師乃其鄉土也本身既故之後而骸骨家口不
歸本鄉其事可行乎若照此行之日久將見駐防之兵
皆為漢人是國家駐防之設竟為伊等入籍之由有是
理乎以上二條皆事之必不可行者著將朕旨頒布於
外俾無知之人豁然醒悟不得再行妄奏
雍正十一年癸丑十月癸酉
上諭内閣督撫提鎮為封疆大吏總理軍務糧儲刑名錢
穀營伍汛防等事責任甚重是以簡命之初頒給坐名
敕書將所管轄地方所節制官員竝應行事宜備細開
載令其詳酌施行而督撫提鎮等於奉到之日即謄黃
刊刻通行所屬各為遵守此定例也但國家承平百年
因革損益備極周詳各省州縣衛所有原隸該省後經
改隸鄰省者有鄰省所屬原聽本省兼轄今已無須兼
理者有文武官弁原係本職後經另改職銜者有地方
改設已久員缺裁汰多年者而敕書所載祗照舊式繕
謄竝未另行改定是竟視為具文矣其何所遵守嗣後
頒給敕書該衙門務將督撫提鎮等現在管轄之地方
節制之官弁與任内一切應行事宜逐細查眀詳確開
載俾節制經理釐然可據庶不失慎重封疆以昭職守
之至意
十二月戊午
上諭内閣從前廣東廵撫鄂彌達條奏臺灣地方僻處海
中向無城池宜建築城垣礮臺以資保障經大學士等
議令福建督撫妥議具奏今據郝玉麟等奏稱臺灣建
城工費浩繁請於現定城基之外買備茨竹栽植數層
根深蟠結可資捍禦再於茨竹圍内造建城垣工作亦
易興舉等語郝玉麟不過慮其地濱大海土疎沙淤工
費浩繁成功非易故有茨竹藩籬之議殊不知城垣之
設所以防外患如必當建城雖重費何惜而臺灣變亂
率自内生非禦外寇比不但城可以不建且建城實有
所不可也臺郡門戸曰鹿耳門與府治近號稱天險港
容三舟旁皆巨石鋒稜如劍戟舟行失尺寸頃刻沉沒
内設礮臺可恃以為固其法最善從前平定鄭克塽朱
一貴皆乘風潮舟行入港水高港平衆艘奔赴無所阻
礙大兵一入即獲安平港之巨舟賊無去路而撫其府
市人民南北路商賈一聞官軍至絡繹捆載而來相依
以自保物力既充軍氣自倍賊進不能勝退無可守各
鳥獸散終無所逃遁故旬日可以坐定向使賊衆有城
可據收府治人民財物以自固大兵雖入攻之不拔坐
守安平曠日相持克敵不易蓋重洋形勢與内地異此
即明效大驗固未可更議建置也若謂臺灣築城即以
禦臺灣外宼是又不然從前兩征臺灣皆先整兵泊舟
於澎湖之南風澳以候風潮風潮之便歲不過一時時
不過數日若盜賊竊發或外番窺伺泊舟澎湖則夕至
而朝捕之矣至南北二路可通之地雖多然如南路之
蟯港北路之八掌溪海翁港鹿仔港甲西二林三林中
港竹塹篷山惟小舟可入其巨港大舟可入者不過南
路之打狗中港北路之上淡水其次則北路之笨港鹹
水港去府治較遠縱有外寇亦不取道於此備設礮臺
派撥汛兵朝夕廵視自足以資控禦今郝玉麟等請於
現定城基之外栽種茨竹藉為藩籬實因地制宜甚有
禆益其淡水等處礮臺務須建造各屬竝應增修不可
惜費省工或致潦草應如何舉行之處著該督撫妥協
定議具奏
大清世宗敬天昌運建中表正文武英眀寬仁信毅大孝
至誠憲皇帝聖訓卷三十一
