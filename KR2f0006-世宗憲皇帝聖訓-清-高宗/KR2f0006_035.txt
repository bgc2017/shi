欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷三十五
綏藩服
雍正元年癸卯正月丙戌
上召來京叩謁
梓宫之科爾沁達爾漢親王和碩額駙羅卜藏滚布等入
養心殿
諭曰爾等先世俱在
太祖時歸誠效順竭力同心誼若一家懋著勤績爾等皆
深沐
皇考加恩愛養之人今聞
皇考升遐叩謁
梓宫哀號擗踊朕心深為憫惻仰惟
皇考視爾等如子孫於兹六十餘年恩隆情篤今
龍馭上賓屬大位於朕躬朕仰承
皇考付託之重當視爾等亦如一家深加愛養爾等宜感
念
皇考深恩和衷共勵竭誠效力爾等衆扎薩克俱有辦理
旗務統轄衆庶之責凡事秉公矢慎各撫恤屬下人等
慎勿擾累
三月癸巳禮部議覆福建廵撫黃國材奏琉球國
進貢頭號船内貢使表文及方物一半沉海二號
船内彝目應准其返國令補具表文方物進呈
上諭曰琉球國進貢使臣毛宏健等所坐頭號船内人員
俱衝礁覆沒甚屬可憫所失表文方物免其補進二號
船内所存方物交與來使帶回仍准作進貢其賞給之
處著察例具奏所賞之物行文該地方官賞給令其起
程
四月乙卯
上諭理藩院爾衙門人員來往蒙古地方者聞有不肖之
徒肆行無禮勒索陵虐夫外藩之與天朝不但扎薩克
王即台吉亦係賓客豈可令領催等卑賤之人肆其欺
陵爾衙門嚴行申禁詳定條例嗣後永遠遵行
六月乙卯
上諭理藩院郭爾羅斯乏食爾等議將鄰近扎薩克公巴
圖旗下倉糧撥給散賑等語殊未妥協若將此項倉糧
撥給將來伊旗下儻遇災旱又將何處米石撥給乎朕
思白都納貯存倉糧頗多可備散賑之用但止給與米
糧餬口並無産業營生亦非久遠之計從前給産業買
牲餼之事俱將富戸派出以致苟且塞責所給之物浮
報數倍蒙古並不得實惠夫科爾沁一旗與别部落蒙
古不同
太祖高皇帝時首先臣服且為朕
皇曾祖妣孝莊文皇后
皇祖妣孝惠章皇后之母家世為國戚恪恭巽順歴今百
有餘年今聞伊屬下之人乏食朕心軫惻著即動用正
項錢糧三萬兩往賑再派出大臣一員司官一員往郭
爾羅斯旗下將實在窮苦並無牲餼之人查明數目按
其戶口給與乳牛羊隻務令寬裕足用爾衙門會同總
理事務王大臣速議具奏
丙子
上諭八旗蒙古都統等塞外居住之八旗察哈爾蒙古護
軍驍騎之器械三年查看一次而前往之護軍參領驍
騎參領䓁騷擾蒙古勒索馬牛等物其三年一往比丁
之官員亦有勒索之處朕所洞悉再察哈爾蒙古内未
曾出痘者甚多若來京挑選護軍儻遇出痘恐有損傷
嗣後察哈爾八旗護軍缺出即著察哈爾總管副總管
參領公同閱看人材可用者挑補其挑補之護軍俟三
年查看軍器時從京中奏派大臣一員前往查看軍器
將所挑之護軍一併驗看其三年比丁亦照外省例交
與該總管等詳察明白將比過丁數造冊送各該旗都
統則衆蒙古無騷擾之患亦無往返京師之事於伊等
大有裨益著八旗蒙古都統領侍衛内大臣前鋒統領
護軍統領公同議奏
七月辛卯
上諭禮部朝鮮國歸順我朝以來恪盡藩職進貢年久在
太宗文皇帝
世祖章皇帝
聖祖仁皇帝時屢次施恩將伊國貢物減免今所貢禮物
尚多此内若有可減去者爾部會同内務府確議具奏
再加減免以紓朝鮮民力
是日頒賜朝鮮國王李昀及使臣李樴等
上召使臣李樴進見諭曰爾朝鮮國王啟疆東土於我
太宗文皇帝時誠心豫附恪守藩封我
太宗文皇帝
世祖章皇帝視同一家恩施優渥爾國王祖父亦能仰承
厚澤奉職惟謹百年於兹矣我
聖祖仁皇帝化成久道萬國來王念爾國君李焞幼纘嗣
服克紹前猷權不下移惠能撫衆數十年來職貢匪懈
用是
隆恩異數寵眷有加賚予便蕃貢物頻減病則賜之以珍
藥歿則錫之以榮名
特遣近臣優頒奠弔今朕纘承大統爾嗣王李昀遣爾恭
進賀表朕嘉爾嗣王忱悃肫篤又念爾係嗣王宗族特
行召見以示優禮爾歸告爾嗣王繼乃祖父之緒夙夜
黽勉慎守綱維毋替厥服長為屏翰不㤀恭順克殫忠
誠朕必體
列聖怙冒弘仁俾爾遠藩保安全於永久爾其識之
八月己巳管理藩院侍郎事都統拉錫奏喀喇沁
等處歲歉乏食請於查覆到日賑濟
上諭曰據奏俟查覆到日加恩拯救現今乏食人等必至
失所著戸部作速派官二員領銀五萬兩前往再著侍
郎本錫副都統阿林保作速馳驛赴喀喇沁處俟錢糧
一到即行散賑扎薩克八處俱一面清查一面給發毋
得稽遲
丙子
上詣
景陵奉移
梓宫敬安
地宫率諸王大臣蒙古王台吉塔布囊等行禮舉哀畢
諭蒙古王等曰自爾先世歸附
太祖
太宗蒙被聖化於兹五六代矣世締國姻恩深祿重兄弟
主臣洽比保聚安居樂業百有餘年其間厄魯特噶爾
丹猖獗弄兵破喀爾喀七旗侵及内扎薩克蒙古蹂躙
遊牧之地
皇考為爾等三次自將出師乃滅噶爾丹使爾等永享太
平之福六十餘年以來爾等屬下偶有饑饉災傷莫不
發帑與糧資給畜牧更派富戸屯田代耕使饑者復安
散者復聚
皇考養育爾等蒙古恩澤重矣大矣曩者郭爾羅斯以歲
饑聞朕仰體
皇考聖意即遣大臣前往發倉賑救賞給牛羊今喀喇沁
翁牛特八旗又以歲饑聞復遣大臣前往即速查明饑
口動用正項錢糧買米散賑夫一時阻饑朕雖賑之常
年貧乏之民在爾各君長於本旗内裒多益寡互相賙
恤以養育之庶幾得所耳若仍然厚歛重徭納之於阽
危之域使之至於散亡孰為爾等納賦孰為爾等供徭
愛民惠下是第一要務不可不知也連歲災旱頻仍今
年又遭饑饉爾等各子其民者如何減賦如何輕徭如
何裕其農功如何孳其畜牧爾等王貝勒大臣等議定
務使各得生理以仰副我
皇考聖心以慰朕心定議之後儻有顯背公議仍然重賦
苛役者國法具在非朕所得而私也我
皇考目覩爾等長成愛如子孫事事包容處處軫恤爾等
視
皇考如祖父恃
皇考之慈愛每事懈逸朕新即位務須各盡爾職謹慎小
心管轄屬下訓練兵丁嚴禁盗賊奉公守法循分安生
仰報我
皇考軫愛之恩俾朕得以仰法
皇考慈惠爾等至意始終保全永永勿替朕之願也今日
特於
皇考梓宫前諭爾等知之
九月丁亥理藩院奏扎魯特等處乏食請加賑䘏
上諭曰著再給銀二萬兩交與本錫阿林保齎往此項因
從前發去銀五萬兩或有不敷添解備用並非分别此
一旗給與若干彼一旗給與若干也可將兩次銀兩合
數旗之人通行散給如有不敷再行請旨
雍正二年甲辰正月丁丑
上諭理藩院朕問貝勒博貝管轄之吳梁海人民近時何
以資生據奏在將軍祁里德處借餉一萬八千五百六
十兩買牲分給各得産業今勝於昔其所借餉銀伊將
俸銀逐年抵補等語朕思博貝歴年宣力勲績卓然且
吳梁海等衆均係朕之百姓豈有養育朕之百姓而借
餉於朕之理所借銀兩不必扣還著行文將軍祁里德
知之
三月壬辰
上敕諭凖噶爾台吉策妄阿喇布坦爾前者無故侵擾我
哈密疆界罪在不赦
皇考聖意止令於邊地防守雖各路發兵原無𠞰滅凖噶
爾之意也其後澤卜尊丹巴胡土克圖為爾奏懇
皇考欲施恩寬宥所以遣使楚楊託音等諭爾前年爾所
遣使垂納木喀布厓等至澤卜尊丹巴胡土克圖處轉
至總督年羹堯軍前送至京師朕定爾平生功罪開示
大義面諭遣回今爾深省前非歸誠請罪遣使根頓同
楚楊託音前來奏辭恭順得遂
皇考初心朕意嘉悦爾奏稱惟祈休養生靈闡揚正教為
第一要務等語爾台吉不過凖噶爾一部落之主尚欲
休養生靈闡揚正教何况朕為四海臣民之主普天之
下皆朕土率土之濱皆朕臣乎用是特遣御前總管京
城喇嘛班第副扎薩克大喇嘛達爾漢楚楊託音内閣
學士衆佛保副都統扎錫喇嘛錫拉卜格春等宣諭若
台吉果欲輯寧爾國尚其誠一乃心與朕所遣大臣等
申定疆圻諸事循理妥議歸於和順朕必施恩軫念永
加眷顧仍前通市使命往來爾台吉誠能以鮮終為戒
其必惟和惟順無貳無疑披瀝悃忱以期永好不特克
協於朕休養生靈至意爾台吉遊牧地方亦永永無虞
安居樂業矣特此諭示並賜各色縀二十七疋爾其祗
承
四月戊申
上諭理藩院據蘇尼特阿霸垓阿霸哈納蒙古人等俱稱
連年災傷今又遭大雪牲餼俱已倒斃等語若差官查
奏始行加恩則現今乏食之人恐至饑餒著參領多索
禮侍衞納蘭馳驛前往查核發戸部帑銀二萬兩會同
阿霸垓公德木楚克逐一查明計算實在無畜牧不能
度日者將此銀兩酌量散給均使霑恩
五月辛亥
上諭禮部兵部安南國王黎維祹遣陪臣范謙益等賀登
大寳貢獻方物並三年歲貢從廣西桂林府水路進京
朕因向來驛遞供應多有騷擾曾諭定例供給之外不
許溢額應付今安南慶賀大禮遣使遠來應加恩恤其
經過地方供給食物酌量增加令其充足以示朕嘉惠
遠人至意
十月己亥廣東廵撫年希堯奏暹羅國運米并進
榖種等項
上諭内閣暹羅國王不憚險遠進獻稻種果樹等物最為
恭順殊屬可嘉應加奬賚其運來米石令地方官照粵
省現在時價速行發賣不許行戸任意低昂如賤買貴
賣甚非朕體恤小國之意嗣後且令暫停俟有需米之
處候旨遵行其壓船随帶貨物一槩免徵税銀來船捎
目徐寬等九十六名雖係廣東福建江西等省民人然
住居該國歷經數代各有親屬實難勒令遷歸著照所
請免令回籍仍在該國居住以示寬大之典
十一月己酉
上諭怡親王允祥外藩人等來朝給以食物及其歸國頒
以賞賜俱有定制但該管官員未免忽略遂使遠人不
霑實惠朝鮮國守職恪順百年有餘今琉球來使亦甚
恭謹伊等歸國時一切應賞之物擇其佳者給與務使
得霑實惠嗣後除理藩院蒙古賓客外朝鮮鄂羅斯暹
羅安南等國遣使來朝所給食物歸時所頒賞賜爾會
同該部辦理或有應行加賞之處酌量定議奏聞
雍正三年乙巳四月己丑
上諭雲貴總督高其倬覽奏交阯舊界有遠近互異等情
朕思柔遠之道分疆與睦鄰論則睦鄰為美畏威與懷
德較則懷德為上據云都龍南丹等處在明季已為安
南所有是侵占非始於我朝也安南自我朝以來累世
恭順深屬可嘉方當奬勵是務寧與爭尺寸之地况係
明季久失之區乎其地果有利耶則天朝豈宜與小邦
爭利如無利耶則又何必與之爭朕居心惟以大公至
正為期視中外皆赤子且兩地接壤連境最易生釁尤
須善處以綏懷之非徒安彼民正所以安吾民耳即以
小溪為界庸何傷貪利倖功之舉皆不可為訓悉朕此
意斟酌行之尋安南國王黎維祹奏稱臣國渭川州向
與雲南開化府接壤以賭咒河為界河之西歸開
化府河之東歸渭川州聚龍社忽接雲貴總督移
咨臣國聚龍斜路村等六寨皆係開化屬内地向
為都龍土目占侵至今四十餘年合行清立疆界
臣已具文回覆隨有開化總鎮親來斜路村之鞍
馬山去賭咒河一百二十里就立界牌設立房屋
分兵防守臣備錄情由謹具奏聞
上敕諭安南國王此事王未奏之先雲貴總督高其倬方
差員勘界之時即已摺奏矣朕念安南累世恭順王能
恪繼職守可嘉且此地乃棄自明朝安南之民住居旣
久安土重遷恐有流離之苦朕心存柔遠中外一視甚
為不忍已批諭將斜路村等處人員撤回别議立界之
地務期允當諒兹時所批已到必另有料理矣王但自
共厥職以綏爾民靜候可也
十月癸酉
上敕諭西洋教化王伯納弟哆覽王奏並進貢方物具見
悃誠我
聖祖仁皇帝怙冐萬方無遠弗屆
龍馭升遐中外臣民悲思永慕朕纘承大統勉思紹述
前徽教化王地處極遠特遣使臣齎章陳奏感
先帝之垂恩祝朕躬之衍慶周詳懇至詞意虔恭披閱之
餘朕心嘉慰使臣遠來朕已加禮優待至於西洋寓居
中國之人朕以萬物一體為懷時時教以謹飭安静果
能慎守法度行止無愆朕自推愛撫恤兹因使臣歸國
特頒斯敕並賜糚縀錦縀大縀六十疋次縀四十疋王
其領受悉朕惓惓之意
雍正四年丙午十月丁卯浙閩總督高其倬奏蘇
祿國王遣使表貢方物
上諭内閣蘇祿國遠在海外隔越重洋從來未通職貢今
輸誠嚮化甚屬可嘉閩省起送來京之時著沿途地方
官護送照看應用夫馬食物著從厚支給以示朕加惠
遠人之至意
丙戌禮部奏琉球國中山王尚敬為謝
恩遣使臣進表并貢方物應照例察收
上諭曰琉球國王因朕頒賜御書匾額及玉器綵縀等物
特遣使臣進表謝恩貢獻禮儀具見誠悃朕加恩遠藩
不欲收其貢物但旣航海遠來不忍令其帶回本國著
交内務府存留准作二年一次正貢以示朕體恤遠人
之至意
十二月丙戌
上諭理藩院向來四十八旗王台吉派為兩班來往京城
伊等即有本地要務或身抱疾疴亦必前來交春始回
明歲冬季又復該班日期旣近冬寒往返勞苦深可軫
念伊等内有願請朕安者當於草青時照常前來其年
例應分為三班二年一次俾伊等得以休息爾等議奏
雍正五年丁未十一月丁巳
上諭理藩院今年口外蒙古地方收穫甚豐科爾沁敖漢
等十六處扎薩克地方未能豐收宜加特恩科爾沁地
方五旗著賞銀三千兩交與現今在京科爾沁王羅卜
藏滚布貝子拉錫等帶去查明賞給敖漢等十一處扎
薩克地方著賞銀六千兩爾衙門派司官二員分兩路
帶去會同各處扎薩克查明賞給再此等扎薩克各旗
倉内現有存貯米糧其未能豐收者應如何酌量借給
之處爾衙門議奏
雍正六年戊申正月己卯
上敇諭安南國王朕前令守土各官清立疆界原屬行之
於内地未令清查及於安南也督臣高其倬以職任封
疆詳考誌書兼訪輿論知開化府與安南分界之處當
在逢春里之賭咒河於是一面設立防汛一面奏聞比
因該國王陳奏朕特降諭旨令該督另議立界又恐高
其倬固執己見復命接任總督鄂爾泰秉公辦理鄂爾
泰體朕懷遠之心定界於鉛厰山下小河一面設立防
汛一面奏聞較之舊界已縮減八十里誠為仁至義盡
此皆地方大臣經理邊疆職分所當為者也朕統馭寰
區凡屬臣服之邦皆隸版籍安南旣列藩封尺地莫非
吾土何必較論此區區四十里之壤若該國王以至情
懇求朕亦何難開恩賜與祇以該督臣兩次定界之時
該國王激切奏請過於觖望種種陳訴甚為不恭該國
王旣失事上之道朕亦無從施惠下之恩此天地之常
經上下之定體乃王之自取非朕初心也頃鄂爾泰將
該國王上年十二月内本章呈奏知該國王深感朝廷
怙冐之仁自悔從前執迷之誤踴躍拜命詞意虔恭朕
覽閱之餘甚為嘉悅在王既知盡禮在朕便可加恩况
此四十里之地在雲南為朕之内地在安南仍為朕之
外藩一毫無所分别著將此地仍賞賜該國王世守之
並遣大臣等前至該國宣諭朕衷朕念已加惠藩王亦
當俯從民便儻此地居住民人有情願遷入内地者已
令督臣鄂爾泰酌量料理並諭該國王知之
二月甲申
上諭禮部朝鮮年貢之例每年貢米百石朕念該國路途
遥遠運送匪易著減去稻米三十石江米三十石每年
止貢江米四十石足供祭祀之用永著為例
雍正七年己酉正月丙午
上諭蒙古王等朕思從前所定外藩扎薩克蒙古王等之
俸祿比於内地王等較少者必非以内外之故遂有多
寡之分也或因爾蒙古王等人員衆多且在外藩居住
費用尚為儉約而國家錢糧亦或有不敷之處故將爾
等俸祿從少定議耳今朕恭承
上天垂佑
聖祖仁皇帝貽庥天下太平無事數年以來屢登豐稔國
家錢糧頗為饒裕朕為統馭天下萬物之主凡事當周
詳籌畫而行爾蒙古王等以下扎薩克一等台吉以上
之俸令著概行加增一倍賞給再平常一等台吉從前
俱無俸祿今亦著照扎薩克一等台吉等所食百金之
俸賞給此乃朕特行加恩爾等之處朕亦未敢遽為定
例總以國家錢糧之出入敷與不敷為定耳嗣後著戸
部理藩院於每年歲底將仍給與原俸或加賞之處會
同具奏請旨朕於臨時酌降諭旨
七月己巳
上諭禮部暹羅國王遣使遠來貢獻方物具見悃誠朕念
該國遠隔海洋所進方物齎送不易欲酌量裁減以示
恩恤遠藩之意但此次貢物旣已齎送前來難以帶回
本國著照往例收納其常貢土物内有束香安息香袈
裟布疋等在内府無須應用嗣後將此等免其入貢永
著為例該部詳悉行文該國王知之
八月丁未福建廵撫劉世明奏呂宋夷船被風飄
入閩廣地方
上諭内閣呂宋被風夷船既已開往廣東佛山著廣東督
撫查照給與口糧加意撫恤聽其候風回國嗣後凡有
外國船隻遭風飄入内地者俱著該地方官查明緣由
悉心照料動支公項給與口糧修補船隻俾得安全回
其本國以副朕恩恤遠人之至意
九月甲午雲貴廣西總督鄂爾泰奏附近雲南之
南掌國王島孫貢象二隻
上諭内閣南掌國遠在西南徼外從來未通職貢今輸誠
向化甚屬可嘉滇省起送來京之時著沿途地方官護
送照看應用夫馬食物著從厚支給以示朕加惠遠人
之至意
十月辛亥琉球國中山王尚敬遣陪臣毛鴻基等
表謝敕書蟒縀玉器
恩並貢方物
上諭禮部琉球地處重洋之外奉表修貢遠涉風濤朕心
深為軫念是以從前降旨令將雍正四年該國王謝恩
所貢儀物准作雍正六年正貢以示恩眷今該國王以
六年正貢之期仍遵定制遣使航海遠來奉表進貢情
詞懇切具見悃忱著將六年進貢之物准作八年正貢
若八年貢物已經遣使起程即准作十年正貢著行文
該國王知之
己未
上諭禮部朝鮮國王世篤恭順虔修職貢昔蒙
世祖章皇帝軫念藩封特頒
敕諭所有應進
聖壽冬至元旦表儀俱准於元旦併貢以彰柔遠之至意
近見該國王於領受賞賚等事皆特遣使臣齎表奏謝
朕念該國距京三千餘里貢使往來未免勞費嗣後凡
屬謝恩本章俱著與三大節表一同齎奏不必特遣使
臣永著為例該部即行文該國王知之
十一月丙申
上諭理藩院八旗遊牧地方甚屬緊要近來總管等仍有
貪婪勒索屬下之事蒙古等雖欲陳訴情由因無廵察
之人即有含冤受抑者亦無處控告著於每年或部屬
司官或監察御史派出一員令其廵察如有此等之事
即著據實參奏儻徇庇隐匿被接任之員查出將廵察
官一併從重治罪其歸化城亦照此派往
庚子議政王大臣等議覆署廣東廵撫傅泰奏暹
羅國進貢方物並請採買京弓銅線應否採買賞
給之處請
旨遵行
上諭曰暹羅國遠隔重洋輸誠嚮化恭順修職歴有年所
其所請採買物件著行令該撫採買賞給以示朕嘉惠
遠人之意
雍正九年辛亥二月乙巳
上諭貝勒頗羅鼐朕為統一天下之主凡四海生靈一視
同仁無分中外乃者附近帕爾城之布魯克巴地方人
等起釁搆兵互相讎殺朕聞之深為不忍軫念於懷爾
能仰體朕意遣使與班禪額爾得尼之使一同前往和
說又遣使宣諭朕之恩德布魯克巴地方人等遂感悟
息爭輸誠嚮化各帶部落敬順無違且請朕施恩訓誨
朕甚嘉悅布魯克巴地方人等自兹以往宜各守疆界
共相和睦永遵佛教祗奉恩綸如能黽勉力行朕自益
加優眷布魯克巴之諾顔林親齊雷喇布集後身喇嘛
渣色禮布魯克古迹等著加恩賞賜噶碧東羅布喇嘛
率衆先歸尤為可嘉著從優賞給以示朕懷遠嘉順之
至意爾可將此諭旨宣諭布魯克巴地方人等知之
七月庚辰
上諭青海王貝勒貝子公台吉等爾等俱係顧實汗之子
孫自祖宗以來依附内地邊疆恪順供職我
聖祖仁皇帝視爾等如子孫撫育六十餘年寵遇之隆至
優極渥且念爾等尊崇黃教是以我朝於達賴喇嘛班
禪額爾得尼備極恩眷若凖噶爾者暗遣賊兵侵犯西
地殺害喇嘛毁滅供器實為黃教之罪人爾等儻違棄
先人崇祀之教辜負國家歴沛之恩一家之内興起兵
戎以啟賊人僥倖之端雖愚昧之人亦不出此前者羅
卜藏丹津聽信流言敢行背叛我朝發兵征𠞰逃竄在
凖噶爾處困苦辱耻爾等無不聞知今爾等若到彼處
路途如許遥遠馬畜必致疲斃彼豈能為爾等置立産
業分與遊牧地方令爾等各統所屬依然保聚乎况凖
噶爾四面皆成讎敵終歲爭戰不休凡用兵之處必置
爾等於前虐使任意豈若各守祖父基業永享太平之
為得乎爾等若不熟計利害聽伊誑誘之詞依附賊人
妄思蠢動將來興師問罪必先及爾等彼時即欲悔禍
國法不爾貸也朕所以頻降諭旨反覆開導令爾等會
集兵丁小心防守將屬下人早行移入者實冀保全爾
等非欲調遣爾等為進𠞰之用也爾等當思朕愛護安
全之至意詳細曉諭屬下人等合力防範果能遵旨奉
行朕自大沛恩膏爾等遊牧妻子既無吞併之憂而中
外安居亦永享無窮之福矣
九月戊辰
上諭理藩院邊疆地方報稱鄂羅斯之郎喀前來鄂羅斯
近來甚屬恭順伊等貨物至楚庫拜星處即行申報而
邊疆地方遲延致使伊等久候時值隆冬其盤費馬畜
未免困苦朕特施恩著理藩院派官一員於戸部庫内
領銀一萬兩前往賞給以為途中買換馬畜之資
庚午
上諭四十九旗扎薩克蒙古等爾等於
太宗皇帝時即敬順歸降創業之際輔佐效力至於朕身
受恩四世爾等感戴之忱朕所確知爾等之騎射技藝
亦倍勝於凖噶爾但恐爾等之意以喀爾喀遠居絶塞
凖噶爾即有劫掠亦不過及於喀爾喀爾等可置於度
外不知喀爾喀之王台吉俱係爾等成吉思汗之苖裔
一姓之兄弟也凖噶爾者自元朝背叛至今世為爾等
讎敵喀爾喀乃衆扎薩克之屏障可置於度外乎從前
皇考親自領兵在圖拉昭莫多地方滅噶爾丹保全喀爾
喀者亦為爾衆蒙古也其後策妄阿喇布坦之兵來侵
哈密被我兵擊敗來擾吐魯番被我兵𠞰殺又暗使策
零敦多卜等襲破西藏
皇考為爾衆蒙古奉佛之地遣將興師破賊定藏今朕於
兩路駐劄大兵亦為爾内外之蒙古也嗣後王台吉與
弁兵等果能出羣效力朕自從優議叙并賜與世襲巴
圖魯達爾漢之號使令名垂於永遠凖噶爾事定之後
干戈永息長享太平之樂矣勉之勉之
十月戊午
上諭大學士等八旗察哈爾俱累世效力之舊人從前征
討南方𠞰滅噶爾丹並随圍出獵以及數年用兵於凖
噶爾宣力之處不可枚舉此次達什率領察哈爾兵一
千名較衆先到軍營又擊敗凖噶爾賊人策零敦多卜
等奪回駝馬等物甚屬可嘉昨厄魯特大臣來京奏稱
舊察哈爾人等之生計反不如新厄魯特等語朕聞之
惻憫今沿邊居住之蒙古並王大臣等馬羣之蒙古多
有伊主不能養贍者似此生計艱難朕心不忍爰命大
臣前往查勘令伊等各得養贍將朕此旨通行傳諭
十一月丙寅
上諭喀爾喀汗王貝勒貝子公扎薩克台吉並各屬下人
等近日凖噶爾賊夷噶爾丹策零寄信與王喇嘛扎卜
稱喀爾喀厄魯特法教相同本屬和好及噶爾丹博碩
克圖時失睦既而我父追念前好曾屢奏
皇帝乞將喀爾喀青海復舊安置今
皇帝欲將我如喀爾喀青海入於旗下佐領之内給與封
號以故我等興兵至此若能成事則將喀爾喀青海照
舊安置即不能成事亦不令統屬於人等語此實係賊
夷姦詐離間之詭計從前爾喀爾喀人等被噶爾丹戰
敗以致失地我
聖祖皇考憫念爾等歸誠存恤愛養將喀爾喀諾顔等按
伊原品封為汗王貝勒貝子公扎薩克屬下人等俱各
賜生業安享富饒令歸原遊牧處爾等之感恩報德同
心效力乃人所共悉者凖噶爾賊夷出狂悖之言借安
置爾等為詞欲肆行擾亂即論爾等之封號親王郡王
貝勒貝子等爵位俱係我朝冊封宗室子孫兄弟之號
其餘臣下雖效力立功並無封貝子之例惟四十九旗
扎薩克成吉思汗之後博爾濟錦氏台吉等誠心歸順
我
太宗皇祖俱賜以宗室封號視如骨肉結為姻親累世寵
榮何嘗視為奴僕乎至編設旗分佐領亦欲其易於查
考以便加恩並恐扎薩克等互起爭端之故今已及百
年何嘗役使爾等一人乎自分旗以來爾喀爾喀之鄂
托克達魯哈等屬便於查管遇饑饉則賑濟之行圍出
兵則厚賞之可有催徵之事乎此亦爾等所共知者凖
噶爾賊夷姦詐狡獪外托黃教而擾亂藏地違背教原
口雖稱為青海喀爾喀兩家而又搶掠爾等將胡土克
圖俱欲搶奪姦惡極矣且凖噶爾一姓自鄂爾栢克尼
古勒蘇克齊汗之後興兵擾亂諸部落殘殺博爾濟錦
氏幾至斷絶至今讎怨未已今策零敦多卜前來被爾
喀爾喀等𠞰殺敗遁賊夷懷恨必深思欲報復乘隙擾
亂若賊夷之事不定則爾喀爾喀不得安衆蒙古亦不
得安朕是以不惜國帑發數萬大兵遠行征𠞰綏靖邊
圉祇為爾等生全之計也爾屬下人等宜仰體朕心各
加奮勉藉朕威力效法此次進兵之王貝勒貝子公台
吉等朕必為爾等𠞰滅賊夷永保安寧前者噶爾丹作
亂時爾等互為搶掠盗竊今又有搶掠盗竊者此種惡
習甚屬愚賤其務力為悛改且爾等既屬内地多年共
知法度若舍棄遊牧擅行掠竊干犯王章何不力戰賊
夷立功雪耻乎即爾等歸順賊夷亦斷不能保全爾等
令爾等安享也爾等宜熟計之
雍正十年壬子三月己卯
上敕諭喇達克汗德中納木扎爾朕統御寰區内外視為
一體凡撫恤遠人奬勵恭順懲治悖逆皆朕分内事也
爾德中納木扎爾遣使向辦理藏務大臣等呈稱臣惟
以辦理國事尊崇佛教量力行走探取葉爾啟木凖噶
爾處信息報知貝勒頗羅鼐轉行奏達乞早降恩諭等
語朕覽之甚為嘉悅從前因爾父尼瑪納木扎爾與貝
子康濟鼐同心報效朕已沛恩膏今爾亦效法爾父與
貝勒頗羅鼐一體效力甚屬勤勞嗣後益加黽勉以紹
前徽則永享朕恩於無既矣兹特頒恩賜賞給縀疋等
物爾其祗領特諭
八月庚午辦理藏務侍郎僧格等奏巴爾布國雅
木布葉楞庫庫穆三汗奉表進貢方物
上敕諭巴爾布國雅木布葉楞庫庫穆三汗據爾等奏稱
從前不知内地禮儀未遂觀光之志今遣使朝覲恭請
訓諭進貢之物不多略盡恭敬之忱等語朕為天下主
一視同仁爾等汗越在邊遠自古未通華夏慕朕仁化
萬里輸誠朕甚嘉悅所進方物悉已收納苐念道路遥
遠往返艱難爾使臣即由西藏遣回爾等汗但與西藏
貝勒頗羅鼐協力和衷維持黃教以副朕普育羣生之
至意特賜縀疋玻璃磁器各種一併發往
十月辛酉理藩院奏杜爾伯特固山貝子班珠爾
等三旗地畝歉收請賞給米石並借給買米銀兩
上諭曰若俟行文扎薩克等行查未免遲延其扎魯特兩
處地方著派出侍衞達哈蘇並戸部司官一員帶銀一
萬兩到彼將家口數目查明賞賑杜爾伯特與黑龍江
相近著速行文將軍卓爾海會同該處御史將杜爾伯
特蒙古人等家口數目查明或動用倉榖或動用庫銀
酌量賞給
雍正十一年癸丑七月庚辰
上諭辦理軍機大臣等據侍衞達哈蘇奏稱科爾沁公喇
嘛扎卜旗分並無牲畜其貧苦人等止有六月至八月
米糧今年種榖無多又經亢旱無收等語朕思此所種
之榖即使全收亦不足養贍數千人口恐至饑饉流散
不可不預為籌畫伊等與何處相近即動支彼處米穀
賑濟及如何養贍俾得過冬之處爾等查議具奏
八月丁丑
上諭理藩院喀喇沁王伊達木扎卜等旗分田榖歉收著
派侍衞司官各一員前往查勘實在貧人按名賑給再
貝勒僧滚扎卜等旗分地畝雖稱五六分以上收成不
等或其中亦有乏食不能餬口者著一併查出酌量賞
給
雍正十二年甲寅十一月庚子
上諭辦理軍機大臣等據哈密貝子額敏奏稱所屬回民
等有可種四百石榖之地現在軍營屯田界内願將此
作為官地等語哈密地方悉皆朕土無俟伊等獻納且
大兵既撤之後此地皆可留與哈密亦斷無因其獻地
另行安置民人之理但此地現與官地交錯若不允其
所請照舊令回民耕種難免互相爭角儻收為官地又
係回民生計所資朕意或另賞伊等地畝及牛具秄種
或每歲將應得榖石折給銀兩之處著署大將軍查郎
阿等就近查議
雍正十三年乙卯六月壬辰福建提督王郡奏呂
宋國以麥收歉薄今附洋船載榖二千石銀二千
兩海參七百斤來厦賣銀糴麥查五榖不許出洋
律有明禁今呂宋以榖易麥請
旨欽定
上諭内閣朕統御寰區内外皆為一體呂宋雖隔重洋朕
心並無岐視國家之所以嚴禁五榖不許出洋者乃杜
姦商匪類私販私載暗生事端之弊若該國偶然缺少
米糧以實情奏聞於朕朕尚酌量豐餘以濟之今呂宋
以麥收歉薄載榖易麥更為情理之當從者著該督撫
等轉飭有司按照榖麥時價均平糶糴不許内地之人
抑勒欺詐俾番船載麥回國以濟其用並將朕旨傳諭
來商知之
大清世宗敬天昌運建中表正文武英明寬仁信毅大孝
至誠憲皇帝聖訓卷三十五
