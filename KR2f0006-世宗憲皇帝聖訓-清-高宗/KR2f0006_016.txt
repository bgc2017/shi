欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷十六
愛民二
雍正七年己酉十一月庚子
上諭内閣奉天地畝向來多有隱匿每有三四畝報一畝
者是以槩以上則徵科民力輸將甚為寬裕後因有隱
匿積弊民間互相争競紛紛許訟官民不便前歲朕遣
大臣官員清丈漸次釐正田畝皆得實數今若按畝俱
照舊則徵糧恐小民輸將無力著盛京戸部侍郎會同
奉天府府尹確查田畝之肥瘠分别上中下三則起科
酌定成額永著為令
雍正八年庚戌二月戊辰
上諭陜西督撫等安西沙州等處招民屯墾原為惠養邊
民之計是以累年以來備極籌畫經營期其得所今從
雍正六年民戸到齊之日計算至辛亥年例當輸賦之
期但念小民甫經安插公私兼顧為難著寬期二年於
癸丑年陞科俾民力寬裕俯仰有資以副朕格外加恩
之至意
三月乙未
上諭内閣昔年
聖祖仁皇帝駐蹕熱河時凡商民貨物往來俱不輸稅嗣
後著嚴行稽查無論滿洲綠旗兵弁儻有需索商民者
即指名題參治罪
七月戊寅
上諭四川巡撫憲德據奏打箭爐口外需用米石成都新
繁等州縣士民情願捐運急公輸挽甚屬可嘉著該撫
宣旨奬諭應領夫價仍著照數給領其已捐之米將存
倉米石給還
九月乙酉戸部遵
旨覆奏太平峪所用民地已經加倍償給其旗人地畝應
請行旗查案
上諭曰旗人地畝若賞給銀兩則旗人固得實惠而佃種
之人未免無地可耕著再查入官地畝賞給使原佃之
人仍得耕種
十月壬子
上諭戸部陜西四川地方民風醇樸歴年逋賦甚少查每
年徵收錢糧之期四月完半十月全完此定例也朕思
四月十月既屆納課之期小民必湏預先經營是麥榖
未收之時即為輸將之計或因稱貸而受剝於富豪或
因預糶而大虧其價值且如甘肅地方有徵收本色者
若在糧榖未穫之前更為竭蹶歴來川陜錢糧既無拖
欠之陋習著將四月完半者寬至六月十月全完者寬
至十一月俟夏麥秋禾築場納稼之後從容完課俾民
力舒徐以副朕愛養黎元之至意
戊午
上諭内閣烏蒙逆蠻不法雲貴四川現在用兵征𠞰聞川
省之永寧建昌地方山路﨑嶇所用軍糧皆須民人背
負方能運送非若坦途之可以車馬䭾載也舊例每糧
一石運送百里給與脚價一錢而民夫一名止能背負
米糧三斗百里之程須行两日是百姓一日之所得無
幾未足供其日用之資著該撫即行確查凡川省有山
路險峻之處運送軍糧需用人力與永寧建昌相類者
著將脚價速議加增一面奏聞一面即行給發其他雲
貴等省若有似此脚價不敷之處亦著該督撫確查增
添仍一面奏聞該地方有司務當實力禁止侵冒等弊
使力役之民實沾恩澤
十二月丁巳
上諭戶部朕查陜西臨洮府屬之保安堡番民歸化多年
按照田畝起科共額徵糧八百一十五石五斗因該堡
向日止設番兵一百二十名即以應納之額糧抵作應
支之兵食伊等知種地而不完賦知充伍而不領糧相
沿已久嗣因番兵差操未便於是另募内地民兵二百
名以備防汛即將額徵之番糧充作兵丁之月餉其舊
設番兵悉行開除惟是保安一堡與新附上下龍布阿
步喇等番族界址相接新附番族俱按戸科糧每戸止
納青稞一斗而保安則按田起科以不及千戸之番民
歲徵糧八百餘石未免多寡懸殊非朕一視同仁之意
著將保安堡番糧亦照新附番民之例每戸納糧一斗
徵收在倉留為積貯其現募之兵丁二百名所須糧料
俱照例給與折色以示朕加恩番民之至意
雍正九年辛亥四月戊午
上諭内閣聞天津一帶民間漁船專以販魚為業每年榖
雨以後芒種以前是其捕取之時亦猶三農之望秋成
也若此時稍有耽誤則有妨一年之生計矣目今天津
運往山東積貯米糧皆僱覓漁舟裝載然亦當聽小民
之情願勿以濟山東百姓之儲而妨直隸民生之計著
直隸總督天津總兵官速飭辦理糧務人員就近酌量
此時不可強僱漁船致令失業此係積貯備用之米石
俟過芒種以後運送亦未為遲其速將朕諭徧行傳知
六月庚戌
上召入大學士九卿等諭曰自五六月以來直隸山東河
南雨澤愆期亢旱日久我君臣間必有上干
天和之處仰蒙
上天仁愛特以旱災垂象示儆朕心憂懼焦勞時加修省
輾轉思維無以自觧此皆朕薄德之所致無可推諉但
大臣等亦當敬畏悚惕省愆思咎各矢誠心寤寐警勉
念此三省數百萬蒼黎皆吾赤子將來秋禾不登無以
養生必致狼狽若不先期籌畫多方儲備臨時雖欲補
救亦恐無及著大學士九卿等悉心酌議作何先期料
理務期人力能周救荒有策米穀可以轉運膏澤不致
稽遲俾此被災民人咸慶生全無一人轉乎溝壑如此
則朕之殷憂可以稍釋於萬一或邀
上天慈鑒稍寬吾君臣之譴責也
丁巳
上諭内閣朕因今年五六月間直隸河南山東三省雨澤
愆期宵旰焦勞無時或釋深恐秋稼不登百萬黎民艱
於粒食將來救荒濟困人力難周特命大學士九卿等
竭慮殫心為先事圖維之計以贖
上天之譴責稍觧朕心之憂煩昨大學士九卿等會議截
漕通商及遣官分查賞給秄種捐榖議敘各條具奏朕
已一一允行又特降諭旨將山東河南二省本年漕糧
暫停徵收蓋欲使本地之米散布於民間更勝借資於
他省也今據河南署撫張元懷奏報河南南陽汝寧歸
德四府從前陸續霑被甘霖六月十四十五兩日開封
省城大雨滂沛四野霑足又據山東巡撫岳濬奏報東
省自六月以來陸續得雨六府九州膏澤已遍直隸署
督唐執玉亦以所屬得雨之州縣陸續奏報觀此景象
仰蒙
上天矜憫下民而賜以生全之慶將來即有成災之州縣
亦不至於甚廣人力尚可展施矣朕以手加額既感且
慰其廷臣所議預籌各件朕意仍照前議預備為是惟
是本地紳衿富戸捐榖助賑予以議敘一條此等事向
來奉行不善輙生虚冒濫竊之弊且捐榖多寡如何分
别議敘之處原議俱未明晰恐臨時難於遵行亦須預
先定議又河東二省漕糧暫停徵收將來成災之處自
另有恩旨其不成災之處或用折色交官或仍徵本色
將此榖石即糶賣於本省之民人二者孰於民間有益
著大學士九卿再行詳議具奏
七月乙酉
上諭内閣朕以直隸山東河南夏間雨澤愆期特命截漕
查賑既而三省陸續奏報得雨朕心稍慰兹聞直隸山
東及河北彰德衞輝二府有窮民因秋成無望預為渡
河而南以圖就食者盖因本地歉雨之時尚未聞截漕
查賑之諭旨輙思就食他省若即令資遣還鄉恐時屆
仲秋耕種之期已過轉致失所著該撫飭令沿河州縣
於各渡口詳詢其所欲往地方有力不能自逹者量給
路費仍知照該州縣善為安插除有親朋可依及已傭
工得食者聽其自便外其乏食之民著用截漕米石照
例計口賑給有欲回本籍者即給資遣回其不願即歸
者候來春給以資糧使之回籍俱照例動用存公銀兩
造冊送部如各省樂善之家有能存恤周濟者該地方
官酌量輕重賞給花紅旗匾最優者詳請題逹給以頂
帶以示鼓勵設愚民無知因鄰省安插得宜仍復離鄉
棄業該地方官務悉心安集剴切曉諭令其勿離故土
又聞渡河流民有欲往湖廣者去鄉更遠回籍愈難著
該地方官即於所到地方安插務須規畫盡善無使一
夫失所以副朕勤恤民隱子惠元元之意
十二月甲辰奉天府府尹楊超曾奏奉天各屬從
前一切公務皆取給里下總計一歲之科派多於
正額之錢糧臣已嚴飭各屬勒碑永禁並令嗣後
徹底澄清不許絲毫派累
上諭戸部從來地方科派陋規甚為民間之擾累楊超曾
通行查禁辦理甚是但恐相沿已久官吏人等尚有陽
奉陰違者又恐日久法弛將來接任之員或有仍襲從
前之陋習者著將楊超曾所奏宣示於外令奉天官吏
人等永遠遵行以除積弊以惠閭閻
雍正十年壬子七月庚寅
上諭辦理軍機大臣等京中送往軍營之器械等項甚多
驛站雖備有車輛每遇物件繁多之時官車不能敷用
勢必僱募民車運送寬裕給與價值惟是官吏等奉行
不善每於數日之前即將商民車輛牲口拘集於驛站
地方令其守候備用至起運日期始給運價其餘耽擱
之日並不准算以致商民探知信息即行遠避行旅畏
懼不前嗣後著嚴行禁止
雍正十一年癸丑五月丁亥
上諭戸部山東通省近報甘雨霑足但從前有得雨稍遲
之州縣今年二麥歉收民力未免拮据錢糧輸納承辦
維艱朕心軫念爾部即行文該督撫得雨稍遲之州縣
衞所應徵新舊錢糧緩至秋成之後再行開徵以示朕
體恤閭閻之至意
庚寅
上諭戸部各省州縣設立社倉原以便民濟用若遇應行
借給之時該州縣一面申詳上司一面即速舉行方可
以濟閭閻之緩急儻其中有假捏虚冒等弊自難逃督
撫之耳目聞直隸百姓借領社榖必待該督咨請部示
而後准行往返動經數月小民懸待孔殷仍不免重利
告貸之苦嗣後著該督李衞酌量定例變通辦理咨報
存案
辛卯
上諭戸部上年江蘇等處被水之州縣朕已降旨多方賑
濟今春又復添賑四十日以加惠貧民兹當徵收錢糧
之時其被災稍重之處小民輸課未免艱難著該督撫
秉公確查將應行緩徵之州縣奏聞緩徵待至秋成再
令完納以紓民力
雍正十二年甲寅二月壬子
上諭内閣聞江南通州濱海地方上年秋收稍歉現今米
價昂貴鹽場竈戸謀食維艱將來青黃不接之時尤不
可不加賑恤著署總河高斌即將通州鹽義倉存貯之
榖酌撥數千石委員分運各場設厰煮賑再行酌量撥
運平糶至各場竈戸有現在應徵折價錢糧著一槩暫
緩至秋成之後再行徵收
九月丁酉
上諭内閣陜省今歲秋禾受旱水田雖可有收而旱田收
成大減明年青黃不接之時米糧或至騰貴不可不預
為籌備查陜省與河南接壤雍正十一年春間撥運豫
米十萬石自水次裝載直抵西安已有成效上年曾令
河東總督王士俊於沿河州縣水次貯榖三十萬石並
將上年豫省漕米截留易榖以備陜省之用是豫省備
運陜省之米甚為充裕儻明年陜省有需用之處著巡
撫史貽直等一面具奏一面即將需用米數行文王士
俊料理照上年之例由水道運赴西安應用將此并諭
王士俊知之
十月丁未
上諭内閣數年以來甘肅等處地方辦理軍需民人等輓
輸效力朕心深為軫念已屢加恩澤以示嘉奬前據督
撫等奏報今年禾麥收成俱好朕心深慰今聞秋間有
雨少之州縣如階州靖遠環縣數處收成不足民食稍
艱或他處有似此者亦未可定著劉於義許容確加訪
查所有歉收之處或應蠲免或應停徵其乏食之民如
何撫恤一面定議奏聞一面即行辦理若西安所屬有
秋田歉薄之州縣著史貽直碩色亦即確查奏聞照此
辦理
雍正十三年乙卯三月庚寅
上諭内閣朕聞南方濱江兩岸多係蘆洲民間俱將蘆葦
堆貯洲上賣以度日而江楚及上江各幫漕船由江往
回竟有不法水手每遇蘆柴堆積之處輙糾集多人蜂
擁上岸恃強奪取洲民攔阻動輒毆詈民多怨言夫領
運弁員即坐本幫糧船之内水手肆行如此安得推為
不知至督運之糧道押運之廳員雖云統轄衆幫亦當
留心查察何得任其多事著漕運總督通行曉諭儻有
仍蹈前轍者經朕訪聞必將文武大小運官分別嚴加
議處
閏四月戊寅
上諭禮部凡烈婦輕生從死昔年
聖祖仁皇帝曾降旨禁止朕於雍正六年又降旨曉諭至
明且悉數年以來因各省奏請旌表烈婦者尚少朕是
以格外加恩准其旌表今數日之内題奏殉夫盡節之
烈婦烈女如此之多可見地方官未將從前諭旨剴切
曉諭鄉曲愚民尚未深悉
聖祖仁皇帝與朕重惜民命之至意以致民間婦女激烈
捐軀者更多於前嗣後若槩予旌表恐轉相則效易致
戕生深可憫惻著地方有司將朕前旨廣為宣布俾遐
&KR1101;僻壤家喻戸曉儻宣諭之後仍有不顧軀命輕生從
死者不必槩予旌表以長閭閻憤激之風
大清世宗敬天昌運建中表正文武英明寬仁信毅大孝
至誠憲皇帝聖訓卷十六
