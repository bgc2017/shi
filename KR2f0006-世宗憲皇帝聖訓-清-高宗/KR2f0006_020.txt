欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷二十
訓臣工二
雍正五年丁未正月甲辰
上諭内閣覽諸王大臣等奏稱河水澄清二千里期逾兩
旬為從來未有之瑞懇請陞殿慶賀朕嘗言天下至大
庶務至繁斷非人主一身所能經理必賴内外臣工協
力贊襄然後可以成一道同風之盛若上有凉德之主
而下皆臯夔稷契之臣則工虞水火佐理有人政務亦
不患其不舉若上有堯舜之主而下皆共工驩兜之輩
則耳目股肱無所資藉政務亦必至於廢弛故人君之
道以得人為要而人臣之道以奉職為先此一定之理
也朕統臨萬方雖刻刻有勵精圖治之念然必賴内外
臣工共矢公忠各殫才力然後有實政實效及於吏治
民生方可以感
天和而錫繁祉不然則朕雖有勤政之念豈能事事躬親
辦理也今見數年之中荷蒙
上天
皇考默佑疊錫嘉祥兹又有河清之上瑞朕細推天人感
應之理自非無因當由内外臣工能體朕宵衣旰食之
懷洗陽奉隂違之習分猷效職有數端之善上合
昊天
皇考之心是以錫兹福慶以勵將來爾等試再思之人事
甫修僅有數端之善即邀
上天
皇考之嘉貺若此倘能益竭忠誠事事皆善則其獲福又
當何如或由此而侈然自足怠惰前修則其獲譴又當
何如可不慎乎可不懼乎况天道惡盈朕心方且因此
益加戒儆所請慶賀典禮朕必不行朕念君臣之間實
屬一體
上天
皇考既垂訓於朕朕即以此訓及諸臣
上天
皇考既錫福於朕朕即以此福及諸臣凡屬京官自大學
士尚書以下主事以上内大臣都統前鋒統領護軍統
領步軍統領以下參領以上凡屬外官自督撫以下知
縣以上武官自將軍提鎮以下參將以上俱著加一級
其王公等管理部院都統事務者應如何加恩之處著
宗人府議奏自兹以往内外臣工當益加黽勉精白乃
心和衷共濟矢勤矢慎秉公去私凛
天鑒之匪遥念感應之不爽以至誠至敬仰承
上天
皇考之眷佑則受福孔多永永勿替矣勉之勉之
八月庚子
上諭大學士九卿等天下庶務殷繁斷非一人所能辦理
朕宵旰勤勞勵精圖治而分猷贊理之任實於爾諸大
臣是賴為大臣者必湏視國事如家事方可謂之公忠
不負朕股肱心膂之寄如爾等自理家務必商酌盡善
措置得宜斷無漫然為之聽其錯誤不為釐正之理至
於教導家人約束奴僕其分别優劣賞罰寬嚴之間爾
等亦斷無率意而行之事而獨至辦理公事之時類多
苟且塞責漫不經心或隨衆畫題畫行而於其中之原
委曲折茫然不知或心知其不可而瞻顧不肯直言以
為非我一人之事不如隨班逐隊以免是非至於接待
屬員如同僚友平時不辨别其是非不督責其過失及
至甄别之際又復瞻徇情面曲直不分種種陋習皆部
院大臣所不能免古人云公爾忘私國爾㤀家言人臣
既以身許國即當置家事於不問也今縱不能如古人
之體國奉公㤀私㤀家亦安可視國事家事截然分為
兩途而輕重疎密其相去若是之遠哉庸臣具臣之習
切宜深戒朕日以良臣名臣之道期望大臣爾等慎勿
菲薄自待重負朕期望之心至於諸臣存心之誠偽朕
觀其陳奏之言辦理之事即可洞悉其隱微或改變初
心或屏除舊習朕一見無不知之不可不自勉也夫人
臣之弊莫大於迎合上意此朕所深惡而日加訓誡者
朕欲大小臣工俱為好官爾等若欲迎合朕意何不即
以勉為好官為迎合之首務則朕之心慰爾等亦無負
於朕矣
庚戌八旗都統帶領各旗副佐領引
見
上諭八旗人員乃國家根本所關甚重養育教誨不可少
懈佐領者乃統轄一佐領之人俾佐領下人等皆不失
生計不染惡俗養之教之使趨於善莫要於佐領爾等
理宜為國家宣力正己率物教育所轄佐領下人佐領
内有原管佐領有世管佐領有公中佐領原管佐領乃
太祖
太宗時爾等之祖或率所部來歸或戰陣有功賞賜人口
各編為佐領令其管理是爾等與佐領下人同是滿洲
其中亦有從爾等之祖宣力國家得受世職逮於子孫
爾等理宜骨月視之若自以為原管佐領將佐領下人
視同奴隸而陵賤之豈惟國法不容亦敗汝祖勤勞所
立之基業矣世管佐領因爾等之祖曾宣力國家或人
材可用善於管轄故令其管理佐領世世相𫝊以至於
爾等之身爾等理宜將佐領下人愛惜訓誨念爾祖之
勤勞以永保累世所管之佐領也再管公中佐領之人
特以其能理佐領之事能教佐領下人是以揀選令其
管理益宜視佐領下人如同手足誘掖訓導誠切肫篤
則佐領下人無不成就佐領内事無不辦理矣夫佐領
之管佐領下人無異州縣之於百姓州縣所轄地方或
百里有餘或幾二百里戶口人民不下數萬徵糧斷訟
事件繁多然猶可為地方興利除弊懲惡勸善俾庶民
各遂其生一佐領下滿洲多不及二百人少或七八十
人計戶不過四五十家世為同里孰守分節儉孰越禮
奢侈孰孝弟勤學孰妄亂生事諒無有不知者也管佐
領之人誠於佐領内之善者奬勸優待薦舉以鼔勵之
則善者益樂為善其劣者視如子弟初教之不改再則
斥辱之誠如此愛惜而訓誨之雖係下愚亦必中心省
悟倘有賦性頑劣怙終不悛者即申詳參領都統等懲
戒之或送部治罪以警衆人則佐領下頑梗之徒咸懼
而不敢為非矣今佐領内或有不肖之人自恃身為佐
領陵虐佐領下人不論是非恣意妄行其或昏懦怠惰
之輩將佐領事盡諉之驍騎校領催轉相𫝊示其或貪
鄙之輩不知愛惜反貪小利而朘刻之則佐領下人何
由心服何由成就是以朕今特令每佐領設副佐領一
員協同佐領辦事和衷共濟倘副佐領目無佐領不問
事理肆行無忌該佐領即申詳都統若佐領與佐領下
人結黨目無副佐領朦朧作弊副佐領亦即申詳都統
不可彼此瞻徇情面爾等以朕訓旨謹識於心將佐領
下人教育約束勉習文武之業副朕樂育八旗人材之
至意
十月癸卯
上諭滿漢文武大臣等凡為國家大臣者非爵位崇顯體
貌魁梧之謂必其胸襟識量所見者大方可謂之大臣
朕觀諸臣中有器量小者見朕賞賜則欣喜不勝見於
詞色夫受賞而欣喜若此則受罰必怨忿於心矣朕之
賞罰悉出大公總視乎其人之自取受賞者當思所以
致賞之由竝思所以不愧乎賞之道則可以常保其恩
賞受罰者當思所以致罰之由竝思所以免罰之道則
可以不至於再罰矣
雍正六年戊申九月甲戌
上諭内閣大凡為臣者必以報稱君上為心而不得有瞻
顧身家之念古聖賢之教忠皆是道也蓋在平時則正
其誼不謀其利明其道不計其功孝弟忠信一一皆盡
其實而不可有一毫之虛假及乎居官則國爾忘家公
爾忘私盡屏其偏陂黨同之習悉去其沽名市惠之念
此之謂實心任事而智名勇功於是乎出矣夫臣下之
用心在上未有不洞燭其隱微者古之良臣有嘉謀嘉
猷則入告於内而順應於外其誠意之交孚何如其懇
摯苟或挾詐任術飾貌修文隱微有潛伏之私則必不
能忠敬以事上而上有不知其情偽者乎凡學古入官
者宜矢之以至誠將之以篤敬秉虛公以揆大中之則
務正直以遵王道之平存忠君為國之實心務立身行
道之大本以此自勉更以此交勉則可以成明良一德
之盛矣
十月甲午
上諭諸王大臣等易經謙卦之辭曰天道虧盈而益謙地
道變盈而流謙鬼神害盈而福謙人道惡盈而好謙蓋
滿則招損謙則受益此一定不易之道古聖人所以惓
惓垂訓也人之所以能謙尤在於公而不私和而不同
周書之示誡則曰以公滅私虞書之陳謨則曰同寅協
恭和衷哉公私和同之間實君子小人之所由分凡人
立身行己待人接物未有不嚴辨於此而可以無失者
也朕日以公和訓誨諸臣而能遵奉者少爾等同為國
家大臣彼此實屬一體若見彼有錯誤之處即當密告
之令其悛改而聽受之人默感其意即改其愆方為正
理今則見人有錯誤於背後譏誚之而當面且作襃揚
之詞間有箴規過失者聽者不但不感且從而怨恨之
身為國家大臣豈可蹈此等陋習子路人告之以有過
則喜其樂於聞過者正其勇於改過也今人能自知其
過者甚少如朕降旨詰責處分之人伊等心中尚懷怨
望不能省愆何况朋友箴規之言安能欣然聽受乎易
曰君子以虛受人周子通書曰無欲則靜虛動直蓋凡
人之心虛則明有所蔽錮則昏人有欲求好之心尚流
於偏而不得其正况心意之間全是一團私欲蒙蔽其
顛倒錯亂可勝言乎諸臣能公則可以袪意念之私能
和則可以去阿比之習既公且和則自然能謙能虛於
已則樂受規勸之言於人則能盡直諒之道人已之間
兩得之矣
十一月己巳廣東將軍蔡良參奏左營中軍副將
金國泰右營遊擊吳廷元酗酒不職
上諭兵部廣東文武官員每以飲酒宴會為事相習成風
今將軍標下將弁羣聚酗飲致相争毆此風不改官箴
安在書經以三風十愆儆於有位曰敢有恒舞於宫酣
歌於室時謂巫風又曰卿士有一於身家必喪古訓所
垂豈非官方之炯戒嗣後該督撫將軍應將屬員嚴加
申飭其或不悛即行參處大凡居官者或遇節令之期
或有喜慶之事設酒開筵原所不禁若以酒食遊戲徵
逐應酬不惟玩愒時日廢弛政務并起争忿結怨之端
有關大體各省文武大臣俱宜約束屬員時加訓誨庶
於風俗官方竝有裨益
雍正七年己酉五月丙午
上諭内閣屢年以來朕以天人相感之理諄諄曉諭内外
臣工蓋朕實切敬
天勤民之念於寤寐之中而確見其感應之不爽尤願各
省督撫有封疆之重任者體朕此心至誠至敬各盡其
道以為感格
上天之本惠我蒸民共登袵席朕竝非以年榖之順成有
意歸美於大吏亦非以雨暘之差忒強欲卸責於臣工
也假使為督撫者因朕有地方豐歉由於吏治得失之
諭旨而欲自彰其善自護其短於奏報秋成或有溢美
之詞於奏報歉收或有諱災之意則事
天為不誠事君為不忠臨民待下為不仁不信有此數端
而欲荷
上天嘉祐錫福凝禧有是理乎况粉飾一己之聲名而不
顧生民之休戚其何以對所屬之官民而無愧怍乎朕
留心體察覺近來督撫等之奏報年榖間有此弊不得
不通行曉諭以防其漸在爾督撫等返躬自思有則改
之無則加勉况朕之見聞甚廣訪察維勤倘掩飾於此
而敗露於彼豈不自取朕之輕視乎人臣事君之道惟
以誠實無欺為本爾督撫等其共勗之
七月辛未
上諭都察院凡人臣辦事務湏秉公持正不可存一恐懼
好樂之心若先有恐懼好樂之心則心既不得其正事
必不能合中或太過或不及皆非中庸之道所謂中庸
者本日用常行之事即至當不易之理而人每多習而
不察也且人臣事君尤當至誠不欺若稍存欺心便是
獲罪於天試觀大姦大惡之人天不遽加之顯報必俟
其罪惡貫盈全體敗露然後降之災殃以昭著於天下
後世爾等必先問心若果能不愧幽獨方可質諸大廷
廣衆遇事又必湏審定是非不可偏執已見自以為是
如辦一事初信為是者寧可再加詳審將他事比較竝
將他人議論詳酌或有未協之處必求至是而後行蓋
天下自有公是公非必心無私曲方能辨别是非凡被
他人所惑溺愛不明其為害尚小蓋以人為憑可冀有
時覺悟倘自身溺愛不明其為害也更甚而覺悟體察
也尤難夫心懷偏私則一己之是非已不能定又何能
定他人之是非乎大凡立心行事必從根本上用力方
能有濟若專務枝葉雖費盡心思於事無裨朕辦理天
下事務廓然大公因事制宜實不預立成見爾等凡有
條奏如果有益於國計民生朕自採納若預揣朕意曲
為迎合或袒庇瞻徇畏首畏尾不惟於國家政事無補
實難逃朕之洞察在國法何得寬貸也總之人情任勞
易任怨難任怨之事不獨在臣工即為君者亦然但存
心合乎天理雖有一二無知之輩肆為怨謗久之天下
後世自有公論爾等果能公忠為國目下即被小人怨
尤日久自然消釋
上天必加垂佑人主必能體察爾等敬聆諭旨各思奮勉
勿負朕教誨之至意
雍正八年庚戌九月戊辰
上諭内閣自古為治之道在於和衷孟子曰天時不如地
利地利不如人和蓋天下之事未有不和而能有成者
果能和矣則天地神明尚覺吸呼可通而况於人乎然
能和之道惟在於公公則必不至於不和不公則斷不
能和此又一定不易之理朕所日日訓誨天下臣民而
望其洗心滌慮信受奉行以共享昇平之福也文武雖
屬兩途然同在一省一方之中同辦國家之事則不但
有同舟之誼實如手足臂指之同在一身也人身一體
不適則百骸皆為之不寧此亦顯而易見者奈何為私
欲蔽錮而任肢體之互相戕賊以貽腹心之患乎數年
以來朕留心體察内外同事臣工頗能遵朕諭旨勉矢
和衷之義即文武各官同在一方而各殫其職無争競
嫉忌之念者亦多有之此皆人心風俗之善亦該省文
武大臣實心表率化導之功也惟有廣東一省惡習相
沿頹風難挽文與武既分為兩黨而文與文武與武又
各分為一黨如楊文乾石禮哈常賚阿克敦官逹之互
相排陷仇怨相尋則皆方願瑛一人從中播弄之所致
至於文武彼此告訐之言不可殫述文官則言武職諸
員或向知府包攬漏税或向州縣囑託人情稍不如意
即出謗言以勤謹辦事者為過於躁急以不徇私情者
為擅作威福又如兵米一項地方有司給與本色而營
弁以不能折價為憾往往蓄怨於心此文員陳訴之大
概也武官則言文職諸員貪鄙居心黨援不解恃有承
審之柄藐視武途大小有司夤緣交結武弁若拂其意
即啟釁端以為報復之計常有武職查拏違禁之事如
賭博私宰等𩔖而文員則置若罔聞或徇情釋放又如
礦山聚衆至數千人係府縣官員之家人勾引奸徒開
採希圖重利武弁遣兵驅逐以致結怨益深此武弁陳
訴之大概也年來似此等語達於朕聽者不止數處亦
不止數人雖出於怨懟之口不足盡信然亦未必皆全
無影響之談爾文武各員自思之膺國家簡命之榮受
管轄兵民之寄乃以營私網利之故相傾相軋效市井
無賴小人之所為而置人心風俗官方戎政於不問爾
等不自知愧朕實為爾等愧之也况督撫藩臬而有袒
護文官之心則武弁必有被其屈者矣提督總兵而有
袒護武弁之心則文員必有受其枉者矣文員而有袒
護百姓之心則必有無辜受累之兵丁矣武弁而有袒
護兵丁之心則必有無辜受累之百姓矣不和之故由
於不公不公之害至使官弁兵民竝受其困為臣工者
尚可狃於故習而不猛省速改乎廵撫統率全省文員
提督統率通省武弁至於總督則兼文武而統轄之者
果能秉公持正無黨無偏以己身為庶官之坊表而又
時時宣揚朕諭俾其儆戒提撕若遇屬員有争競告訐
之事則以理判其曲直不存文武偏向之見過小者切
加戒飭過大者即入彈章俾強弱不得相陵是非無或
倒置如此而屬員有不革面革心嚮風率教者無是理
也朕今再頒諭旨通行曉諭著該督撫等遵照刊刻通
省文武大小官弁各給一道俾令朝夕觀覽改前愆而
敦善行倘再有蹈襲故轍罔知悛悔者則是冥頑不靈
自違越於德教之外矣國法具在本人自無所逃而文
武大臣表率無方訓導不力有忝封疆之任負朕倚任
之恩亦定行嚴加處分不稍寬貸觀風整俗使亦當留
心稽察可也
雍正十年壬子閏五月甲午
上諭八旗官員人等昔人云和氣致祥乖氣致異此天人
相感之至理古今不爽朕以此訓導天下臣民至詳且
悉矣去夏今春京師亢旱地猶微動未息朕戒慎恐懼
思過省愆幸邀
上天慈恩錫以霖雨不致大為災患然所以垂象示儆必
有由來朕留心體察於旗人得一二事似有抑鬱不舒
之氣以致上干
天怒朕不得自寬衆亦各應自省也如用兵凖噶爾一節
八旗將士遠役於外父母妻子愁望於家或者以為朝
廷不惜士卒有此可已而不已之舉不知凖噶爾賊夷
狡獪兇頑世濟其惡擾害我臣服之蒙古窺伺我西北
之邊疆若不加創懲則蒙古不獲安居邊塞不能寧謐
我八旗之人尚得優游燕處度外置之乎是知
皇考經理於前朕紹述於後皆出於萬不得已竝非窮兵
黷武欲拓地開疆而疲勞將士於沙漠窮荒之地也觀
近日賊夷跳梁之狀以我朝大兵駐劄邊境而猶心懷
覬覦敢肆狂逞則從前雖欲棄置不問以圖息事寧人
其可得乎我滿洲八旗人等素有忠義之心勇敢之氣
爾等祖父自從龍入關以及各處征討削平寇亂皆以
捐軀致命為榮以老死牖下為耻今乃承平日久習於
宴安因數年之征戍即生愁怨之心而忘乃祖乃父之
勞績何志氣隳惰自暴自棄一至於此乎從來急公殉
難者享千古不朽之榮名而奏凱獻功者膺國家寵褒
之爵賞豈但出征弁兵當勇往争先即其父母妻子亦
當深知大義遏抑私情務其遠大則忠君報國之悃誠
必蒙
上天垂鑒默加福祐大功可以立成凡列在戎行者均受
國家逾格之恩澤矣又如催追虧空一節聞八旗人等
亦以為苦累獨不思居官之人侵盜國帑剝蝕民膏律
以國法皆在不赦之列朕以習染既久人數衆多不忍
加戮特從寬典勒追還項以儆將來使知侵盜横取之
物不足以長子孫庶可以止姦貪而厲廉耻此朕之苦
心實欲為人心風俗計也若云朕為財物計而為此綜
核之事獨不思十年以來朕之減除正賦蠲免積逋與
夫興修工程賑濟賞賚加惠於官弁兵民者所費不下
數千萬曾無吝惜豈有惟與旗人較量錙銖之理哉且
雍正三年以前之舊欠朕已令該旗大臣等查奏酌免
矣朕之意旨旗人既未能悉知該管官員又不能宣布
開示每於催追之時過於嚴刻甚且牽累無辜此庸劣
不忠之大臣奉行不善而更隱示以奉朕意旨致令若
輩心懷怨懟朕旨果如是乎夫獲罪而不知悔沐恩而
不知感此皆乖戾之氣均足上干
天和用是再頒諭旨通行曉諭儻八旗人等果能遵朕訓
誨洗滌肺腸共矢愛君親上之懷永絶昧理欺公之習
不但朕之沛澤施恩必先自旗人始而
上天福祐善良諸事吉慶亦可預信其必然矣
雍正十二年甲寅正月己卯
上諭諸王大臣等爾諸王大臣以元旦立春恰遇甲寅年
丙寅月戊寅日甲寅時瑞雪繽紛竟日盈尺考之占書
最為嘉祥豐年可慶為朕稱賀朕素不言祥瑞降諭至
再至三爾諸王大臣聞之熟矣凡祥瑞者特其兆耳兆
為吉之先見全在人事贊成凡靈芝卿雲麟鳳嘉禾之
屬皆
天心所以示喜豈得不以為慶但須君臣益加修省以祗
承休命果能事事上合
天心則祥乃成其為祥否則其事尚在未成何得遽為稱
慶洪範恭之對待曰狂如或因有嘉兆而不加修省遂
侈然自肆則咎徵特在轉移之間耳祥其可恃乎譬如
爾諸王大臣朕以其人可用許以加恩其人一聞朕旨
便自放縱頓改前操朕亦惟有收回成命加之以罪豈
得更不轉移而仍以恩待乎朕於天人感應之際信之
甚篤知之甚明信之篤是以一刻不敢自懈自逸知之
明是以不憚反覆申明誥誡詩云天維顯思無曰高高
在上蓋面前虛空即是昊天足履撮土即是大地如人
有七尺之軀拔一毫毛則通體皆知痛癢豈人於天地
之中舉一念行一事而天地有不呼吸相通者乎作善
降之百祥作不善降之百殃如影隨形如響應谷形谷
既存而以影響為不可必之數豈不愚昧之甚夫善者
公而已矣心乎天下國家之謂公心乎一身一家之謂
私為大臣者誠心乎天下國家之公而不計及一身一
家之私天有不降之百祥者朕信其必無是理然則其
一身一家之計正復得則兩得也苟心乎一身一家之
私而不計及天下國家之公天有不降之百殃者朕亦
信其必無是理然則其一身一家之計亦復失則兩失
也朕雖深信此理朝乾夕惕不敢刻㤀然天下國家之
事非朕一身所能獨理書曰天工人其代之朕不能不
賴爾諸王大臣之克代天工則朕固不能已於諄諄訓
誡爾諸王大臣也人惟無志則不能自立而推諉他人
如為大臣者以天下國家之事為己事身任之而不辭
一人如是人人如是則内外大小諸務有不事事合宜
者乎如使内而八旗部院每事諉之參佐司屬參佐司
屬又諉之大臣外而督撫藩臬每事諉之府廳州縣府
廳州縣又諉之督撫藩臬又或内則諉之於外外則諉
之於内皆謂主上自有乾斷如此則朕雖朝乾夕惕亦
何由使事事合宜以仰邀
上天之嘉祥福應乎今歲元旦時雪既有其兆當益加奮
勵朝夕修省以成此瑞慶我君臣其共勉之
雍正十三年乙卯正月壬辰
上諭内閣朕每見天下督撫有司等於人命盜案查審定
擬時曲為開脱以行其婦寺之仁意謂寬宥一人可以
種陰德於冥冥之中不知君與臣皆任教養斯民之責
平時不能殫教養之道使之不陷於重辟在吾君臣已
有不得辭之過然尚屬伊等干犯法紀自取其罪國家
設立科條原以禁暴除姦使人共守非可枉法市恩是
故刑罰之設乃不得已而然至於水旱災荒天時有不
齊之數鰥寡孤獨人生有所遇之窮彼寧填溝壑而不
肻為匪者率皆良民似此無辜之赤子不幸而遭值困
阨朕以牧養斯民之任寄之天下督撫有司而不能保
護撫綏登之袵席乃視同秦越聽其饑餓流離此孟子
所謂受牧牛羊立而視其死者
天高聽卑必加重譴而顧欲於命盜案中曲活一二有罪
之人以冀倖邀福報何識見顚倒一至此乎朕望天下
督撫董率有司屏棄虛文敦尚實政平時則勸農教稼
闢地墾荒崇儉黜奢儲糧積粟以立其根本偶遇旱潦
即據實奏聞殫心區畫俾澤中鴻雁共慶樂郊有此濟
人利物之功方不負父母斯民之職較之曲活一二罪
人者相去奚啻霄壤耶至於樂善好施史稱義舉扶危
濟困人有同心周禮以六行教萬民孝友睦婣而繼以
任恤可見任恤之道與孝友竝重也鄰里鄉黨之間原
有休戚相關之誼以己之有餘濟人之不足在我本為
不多之費而在人已為當厄之施况民有秉彜自然觀
感興起衆擎易舉利益孔多從來積善之家必有餘慶
一人行善則慶在一家衆人行善則慶在衆姓果然風
俗淳良號稱仁里則和氣致祥天道之感應捷於影響
凡水旱災祲之戾氣悉變為五風十雨之休徵矣然興
仁樂善者乃鄉隣長厚之風而鼓舞旌揚者則大吏有
司之責如所屬内有紳衿士庶惠愛鄉閭力行善事該
督撫等當優禮褒嘉加意培植以表揚之應題請者即
行題請將朕此旨刊刻頒布務使遠鄉僻壤人人知悉
大清世宗敬天昌運建中表正文武英明寬仁信毅大孝
至誠憲皇帝聖訓卷二十
