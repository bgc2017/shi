欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷二
聖德二
雍正六年戊申二月丙戌
上諭内閣據廣東總督孔毓珣奏稱龍門協副將景慧奉
該管總兵官調取考驗渡海遭風漂沒又該協右營把
總謝廷彦輪值冬季遊巡帶領兵丁泛海亦被風漂沒
等語聞之深爲憫惻查康熙五十二年内福建臺灣廣
東碣石有海洋遭風傷損官兵之事蒙
聖祖仁皇帝特頒
諭旨令地方大吏加以恩䘏竝令嗣後通行但向來未曾
分别官兵詳著爲例恐地方官奉行不力或至日久廢
弛亦未可定朕思海洋危險之地凡官弁兵丁若因公
事差委遭風受困者當照軍功加恩儻有不幸至於身
故者當照陣亡之例優䘏再漕運船隻在大江黃河危
險之處遭風漂沒者亦係因公情實可憫又如黃河下
埽之人辦理工程不惜身命均當比照軍前之例定以
恩䘏之條著九卿分别詳細定議具奏
十一月己酉
上諭内閣朕御極之初即降諭旨令諸臣不必進獻儀物
雍正三年冬諸臣以初行吉禮有進獻器皿書籍筆墨
者朕酌收一二隨降旨令在京大臣嗣後停其進獻至
在外督撫進本省方物土宜蓋以土産諸物乃各省所
出該督撫藉此以展其敬愛依戀之心朕亦因以昭上
下一體之誼其物不嫌於輕微簡略者所重不係乎物
也今各省督撫中尚有未能深體朕心於土産之外復
以器玩進獻者朕思督撫職任封疆用度繁多特爲籌
畫養廉之項原以供其日用要務之需安能尚有餘資
購求古玩儻在己不能購求轉向屬員索取尤爲不可
人臣事君之道惟在至誠至敬豈僅在區區進獻之豐
美乎儻能永矢丹誠爲地方安民察吏薦舉廉幹爲國
家供職分猷其可寳可貴豈不遠勝於連城之璧乎兹
特再行宣諭儻或仍有進獻古玩者則並其方物土宜
亦行擯却
雍正七年己酉三月甲寅
上諭内閣自古帝王皆有功德於民雖世代久遠而敬禮
崇奉之心不當弛懈其陵寢所在尤當加意防衛勿使
褻慢至於往聖先賢名臣忠烈其祠宇塋墓亦當恭敬
守護以伸仰止之忱著各省督撫轉飭各屬將境内所
有古昔陵寢祠墓勤加巡視防護稽查務令嚴肅潔淨
以展誠恪若有應行修葺之處著動用本省存公銀兩
委員料理朕見歴代帝王皆有保護古昔陵寢之勅諭
而究無奉行之實朕於雍正元年恩詔内即以修葺歴
代帝王陵寢通行申飭亦恐有司相沿積習視爲泛常
嗣後著每年於歲底令該地方官將防護無誤之處結
報督撫該督撫造冊轉報工部彙齊奏聞儻所報不實
一經發覺定將該督撫及地方官分别議處明太祖陵
在江寧昔我
聖祖仁皇帝屢次南巡皆
親臨祭奠禮數加隆著江南總督轉飭有司加意防護其
明代十二陵之在昌平州者自本朝定鼎以來即設立
太監陵戶給以地畆令其虔修禋祀禁止樵採
聖祖仁皇帝屢頒
諭旨嚴行申飭著該督轉飭昌平州知州昌平營恭將差
委人員時加巡視務令地境之内清淨整齊儻陵戶或
有不敷即著該督酌量增添其南北二處陵寢防護無
誤之處亦著該督撫等於每年歲底冊報工部彙奏
五月戊申
上諭内閣朕見臣工等奏章間有用山川效靈洪福齊
天及一切頌揚背理之詞諄諄訓誡至於再三宜乎中外
共知朕心矣乃昨衍聖公孔傳鐸奏賀慶雲本内竟用
乾坤效靈之語朕覽之實爲悚惕不寧之甚朕於事
天事
神至誠至敬惟望
天地神祇俯垂默佑錫福兆庶共享昇平若云感召
天和或云受
天之祜或云昭示靈應似此等語作頌揚之文尚於義不
悖而於心亦安今乃謂
天地神祇效靈於人君豈不聞王者父
天而母
地而敢爲此䙝慢之語乎且朕之事
天亦猶臣下之事君也臣之視君也以爲九重之尊而以
人君視
天其相越之分又不啻九重而已也設以屬員頌其上官
而稱爲上所崇奉或稱爲福與君齊彼爲上官者能安
受而不戰慄乎今以效靈齊
天等語見諸奏章何以異是不惟不知立言之體亦大失
敬謹事君之道矣昔我
聖祖仁皇帝深惡此等陳奏之詞常加訓誨今著再行申
諭内外臣工知之嗣後如有仍用此等字樣者著通政
司即行參奏如送内閣即著大學士參奏
八月庚申
上諭内閣前據浙江署督性桂署撫蔡仕舢等奏進湖州
居民王文隆家萬蠶同織瑞繭一幅長五尺八寸寬二
尺三寸父老皆稱爲從來未有之事朕恐小民圖利望
恩或用人力造作而成因令性桂等詳細體訪務令確
實勿爲所欺昨性桂蔡仕舢等於本地詳加驗看訪察
實係自然成就竝不由於人工具摺覆奏廷臣等以蠶
桑織紝乃衣被之大原養民之切務今浙省有此瑞應
則小民溫煖可期咸爲國家稱慶朕素不言祥瑞數年
以來每遇休徵必倍加乾惕儆戒所頒諭旨至再至三
朕愛育元元務期普天率土之人同霑實惠一時希有
之物不足以禦饑寒儻蒙
上天俯鑒悃誠錫福黎庶蠶桑普盛衣食充盈乃朕心之
所謂祥瑞也
雍正八年庚戌正月戊戌署直隸總督唐執玉奏
正月二十日鳳凰見於房山
上諭内閣朕素不言祥瑞屢降諭旨甚明上年據散秩大
臣尚崇廙奏稱天台山民李萬良等呈報十一月十三
日黎明見山中有一神鳥高五六尺毛羽如錦五色俱
備所立處羣鳥環遶北向飛鳴等語朕以邊地居民所
見事屬渺茫將所奏發還未曾宣示廷臣昨據總理石
道事務散秩大臣常明侍郎宗室普泰奏稱石工監督
司官田周呈報正月二十日在房山縣石梯溝山中見
瑞鳳集於峯頂五色俱備文采燦然工匠樵牧居民人
等約千有餘人莫不共見又據總兵官管承澤及順天
府府尹孫嘉淦等所奏亦皆相同朕亦俱未宣示廷臣
可以知朕心矣今據署總督唐執玉繕本具奏朕思古
稱鳳鳥乃王者之嘉祥朕撫躬自問功德凉薄不足以
致鳳儀之上瑞此事猶疑而未信也
四月己酉
上諭内閣今年三月京師一帶雨澤愆期朕衷甚爲憂慮
齋心默禱至三月二十五日得降時雨似覺霑足朕心
稍慰昨據署直隸總督唐執玉奏報各屬得雨情形畿
輔雨澤尚未周遍朕悉心殫思推求體察朕之用人行
政朝乾夕惕之念實八年如一日此朕可以自信仰邀
上天垂鑒即在朝滿漢文武大臣等亦皆勤慎供職無貪
殘不法之人忝竊高爵以致上干
天和者惟是政務中有清查旗地寬免積欠二件乃近來
降旨施行之事查國家定制旗人地畝不許民人典買
例禁甚嚴乃無藉之徒不遵禁約彼此私相授受以致
諸弊叢生姦僞百出爭訟告訐大爲人心風俗之害實
有不得不清查釐正者朕又念此等積弊沿習多年按
律究治有所不忍於是特降諭旨寬其違禁典買之罪
且命動支内帑給價歸贖使旗地仍歸旗人不至爲民
人巧占民人仍得原價不至資本子虛永息爭端革除
弊竇此朕格外之恩也或者差往清查之人奉行不善
以致民心怨抑上干
天和靳兹雨澤乎又如查免積欠之旨乃今年二月中旬
頒發者自是以後京師一帶風多雨少有微旱之象想
此等拖欠錢糧之劣員上虧國帑下剥民膏爲天理所
不容國法所難宥或者
上天以朕查免之旨涉於邀譽市恩而非癉惡懲貪之道
是以昭垂此象以示儆乎近來舉行之事祗此二端而
天象如此朕心不能無疑著内閣九卿悉心詳議具奏儻
此二事之外有應行陳奏之處亦著據實具奏毋得隱
諱
戊午戶部奏太平峪建立紅樁撥換田房遷移寺
廟一切事宜
上諭曰風水地内所有民間田畝按其陞糧科則照應得
之價加倍賞給已經耕種者俟收成後再令交官村莊
廬舍悉照房屋間檩加倍先給銀兩俟其將遷居之處
收拾周備再令搬移各村舍所種樹木亦著給與價值
一應寺廟於風水地紅樁之外照式官爲蓋造如該寺
廟有香火田地亦著將新建寺廟附近地畝加倍撥給
至所有墳墓悉照地之大小從厚賞給地價俟卜有平
穩之地再令遷移務使民間從容寬裕各霑實惠其應
需各項價值悉於内庫支領
己未
上諭内閣朕澄清吏治整飭官方時時訓勉大小臣工實
心供職以熙庶績而惠兆民又恐職官甚多優劣不等
或視誥誡爲具文不知儆惕是以遇有參處之案率按
例處分不稍寬貸蓋欲其謹小慎微時時檢束自不至
踰閑蕩檢干犯重罰也而外省督撫等亦皆遵奉法紀
察吏嚴肅不肯寬假姑容内外之考課如此竝非苛刻
以待臣下也近年以來朕畱心體察内外文武大小官
員雖不盡大法小廉而奉公守法各勤職業者多朕心
深爲嘉悦但從前參罰之案累積漸重擬於今歲秋冬
之間開恩寬免以示奬勵曾向大臣等言之今者京師
雨澤愆期朕虔加修省竝推求政事之缺失而不得其
由因思朕原有寬免各官參罰之心而未曾降旨或者
内外數百人員之中固有罰當其罪者亦有限於成例
情屬可原者應即頒諭旨廣沛恩施咸予以自新遷善
之路除特旨永停俸禄者不行開復外著將内外滿漢
文武大小官員一應革職降級畱任及罰俸停陞之案
悉行寬免准其開復儻此降革人員開復之後將來有
犯貪贓侵蝕不法重罪者著於本内聲明具奏
辛酉大學士張廷玉等遵
旨覆奏清查旗地寬免積欠二事慮周恩溥無可擬議臣
等過愆日積當益加省勉
上諭曰人情自以爲是者多而能自省者少是以古昔聖
賢莫不以箴規匡諫爲貴朕以誠心接待諸大臣若諸
大臣偶有過愆朕即面加誥誡冀其速改若朕躬稍有
過失則當隨時匡正以輔朕之不逮此廼切望於諸臣
者也近因京師雨澤愆期朕默加修省悉心體察一切
政務皆與内外大臣等商酌而後舉行惟有清查旗地
寬免積欠二事出於朕心之獨斷竝不由於臣工之條
奏亦未諮詢商度於廷臣今見
天象如此朕心不能無疑是以降旨詢問至於諸大臣之
供職尚屬勤慎小心若有應行教導悛改之處朕自隨
時指示
六月甲辰
上諭内閣周書洪範言人身五事若有得失在天之休徵
咎徵即各以其𩔖應之此即朕每日所諭天人感應之
理捷於影響者也夫所謂修人事以感召
天和者必須君臣上下各盡其道各殫其誠以爲昭事
上天之本若人君有朝乾夕惕之心而大臣官員不能承
流宣化或君臣有移風易俗之念而民情士習不能革
薄從忠則偏而不全不克成會極歸極之盛而欲冀
上天俯垂默佑普錫繁禧也豈不難乎是以爲君存推諉
於官民之心者非賢君也爲臣爲民而存推諉於君上
之心者非良有司良百姓也惟當各盡其道以待
天恩近見直省各處奏報雨澤頗覺均調麥秋亦屬豐稔
朕心深慰但聞江浙雨水稍多田禾閒有澇溢之患朕
悉心推求其故想因今年春夏之交京師雨澤愆期朕
爲畿輔祈禱竝憂慮及於江浙地方已而京師得雨而
朕心專爲江浙祈求至南方多雨情形朕未曾聞知但
以少雨爲懼所以朕屢諭外省大臣凡覺有水旱之幾
即當速奏朕知之者正爲此也南方既已多雨而朕心
仍復祈求或因此一念以致
上天賜雨過多浙省有澇溢之處乎又考之洪範曰狂恒
雨若浙省素稱人文極盛之區今年會試朕加恩取中
至七十名而一甲三人悉登浙士或者士子之心不免
矜驕之氣如洪範之所謂狂者致干恒雨之徵此朕就
目前之
天象人事而推測之有不能無疑者朕每遇雨暘不時即
撫躬自省不敢玩忽况古聖人之垂訓千古爲昭惟願
浙之多士遇登進之榮即凛盛滿之戒見示儆之象益
深敬畏之心必能仰邀
天眷於方來矣
丙辰河東總督田文鏡奏豫省士民感戴
皇仁恭建
萬壽碑亭
上諭内閣朕以實心實政訓示天下臣民如稱功頌德建
立萬壽碑亭鏤金刻石之舉皆屬粉飾虛文朕所不取
前以豫省官方整肅民俗醇良感召
天和屢豐有慶是以特加恩賜用示褒嘉該省官民紳士
感激朕恩惟有益加黽勉永爲循吏良民以承
上天之眷佑至於撰文建碑稱揚功德不過外觀之虛文
耳嗣後他省若有倣傚而行者著該督撫先期諭止之
十一月己巳
上諭内閣惟
至聖先師孔子道冠百王功高萬世朕景仰企慕寤寐
弗諼備舉崇奉之儀用申報享之願查世襲官爵歴代
俱有成規而
聖廟執事之員向來未加爵秩所當廣置官僚以光祀
典今欲特設
聖廟執事官三品者二員四品者四員五品者六員七
品者八員八品九品者各十員各按品級給與章服每
逢
聖廟祭祀之時虔肅冠裳駿奔趨事凡此人員著衍聖
公於孔氏子孫内選擇人品端方威儀&KR0570;雅者報部充
補每年各給俸禄銀二十兩其孔氏子孫内有情願充
補之人或曾經出仕而退休在籍者或身有職銜而未
曾出仕者以及貢監生童等皆可入選若屆鄉試之期
有情願入場者准以監生入場應試朕意如此著大學
士等會同該部定議具奏
十二月壬戌
上諭内閣皇五子致祭闕里
文廟典禮告成回京奏稱恭謁
孔林周視規制見享堂牆垣間有年久傾圯之處朕尊
崇
先師夙夜罔斁今廟貌已經鼎新林園允宜修葺著欽
天監選員前往會同衍聖公孔傳鐸相度方位宜於何
時營治詳慎定議屆期朕命大臣前赴曲阜與衍聖公
孔傳鐸協同敬謹修理務令崇閎堅固光垂永久以昭
朕尊禮
先師之至意
雍正十年壬子七月丁亥山東廵撫岳濬疏報鉅
野縣牛産瑞麟
上諭内閣山東地方前歲被水百姓不獲寧居去夏今春
雨復愆期朕遣官發粟賑恤多方幸未至流離失所即
京師去夏今春晴雨亦不均調西北兩路不得已用兵
征戍將士露處於外備極勞苦朕心戒懼修省但知感
上天垂象示儆之恩不敢望嘉祥之誕錫今聞瑞麟産於
東省實增愧悚該撫奏請詔付史館宣示中外皆屬虛
文將朕朝乾夕惕對越
上天之悃忱曉諭天下臣民共知之
己酉
上諭内閣據湖南廵撫趙弘恩奏稱南嶽爲朕主壽之山
廟宇碑亭宜加重葺朕思皇天無親惟德是輔朕受
天眷命爲天下主一行事一舉念皆
上天
皇考之所照臨若身無失德自蒙垂慈護佑儻德行有虧
居心行事獲罪於天天下億萬臣民豈能代朕祈禱而
寬其譴責乎朕御極以來無日不以此訓示天下臣民
凡有奏請建壇誦經爲朕祝釐延壽者悉嚴諭禁止至
於山嶽江河之神爲地方捍患禦災錫福兆庶者則虔
修祠廟潔誠展祀以申報享之忱並非爲朕一身祈福
也
上天
皇考實鑒此衷南嶽之神佑我楚民廟貌久未修理應照
該撫所請敬謹舉行惟是趙弘恩陳奏之詞識見鄙陋
不知朕心用頒此旨再行宣諭俾衆共知之
十月癸酉大學士九卿等奏
聖祖功德常昭
景陵瑞芝疊見請宣付史館昭示中外
上諭曰朕從來不言符瑞時時訓諭天下臣民屏虛文而
務實行是以數年來各處奏報慶雲嘉穀等事朕悉降
旨訓勉未嘗宣示於外以爲祥瑞也惟是今歲秋間凖
噶爾賊人侵犯北路深入我境我師奮擊大獲全勝殲
賊萬餘行間軍士及邊外蒙古無不額手歡呼以爲從
來未有之大捷非荷
上天
皇考默佑何能至此朕心方深感激而瑞芝適産於
景陵天人協應信而有徵仰見
上天
皇考福國庇民特賜嘉祥以昭示天下之臣庶也朕與諸
大臣等同此慶幸歡忭之悃忱著照所請宣付史館
十二月壬申大學士九卿等以廣東總督鄂彌達
等所進瑞禾奏請頒示中外宣付史館
上諭曰朕從來不言祥瑞數年以來各省嘉禾瑞穀悉令
停其奏報今年廣東督撫以該省所産之穀長莖多穗
爲史冊所未載具摺奏聞朕爲粤東農民稱慶偶令廷
臣觀覽竝非誇張瑞應也所請頒示中外宣付史館之
處不必行
雍正十一年癸丑正月壬子
上諭内閣朕躬謁
陵寢見沿途地方安設水缸甚多或動支錢糧或派用民
力著查明具奏地方官職司民牧當以休養百姓爲務
若祗以灑道清塵爲迎合朕心之舉錯謬已甚鑾輿所
過即略有塵土亦復何礙伊等於此等處過於用心轉
被朕之譴責何不以此用之於民生吏治重受朕之嘉
奬耶一併傳諭知之
七月庚子四川總督黃廷桂奏潼川州鹽亭縣牛
産瑞麟繪圖進呈
上諭内閣朕從來不言祥瑞屢降諭旨甚明上年山東廵
撫奏産瑞麟朕將朝乾夕惕之心宣諭中外不准臣工
奏賀今川省瑞麟再見朕心倍加愧悚惟在吾君臣共
修實政士庶共敦實行庶幾感召
天和潛消災沴年穀順成萬民樂業此朕心之所謂祥瑞
也
雍正十二年甲寅四月庚午
上諭大學士等朕於一切器具但取樸素適用不尚華麗
工巧屢降諭旨甚明從前廣東曾進象牙席朕甚不取
以爲不過偶然之進獻未降諭旨切戒今則獻者日多
大非朕意夫以象牙編織成器或如團扇之𩔖其體尚
小今製爲座席則取材甚多倍費人工開奢靡之端矣
著傳諭廣東督撫若廣東工匠爲此則禁其毋得再製
若從海洋而來後此屛棄勿買則製造之風自然止息
矣
十月己巳諸王大臣等奏
景陵寳城山産瑞芝九本恭請宣付史館
上召入諭曰今歲元旦立春喜遇四寅仰蒙
上天特賜盈尺之瑞雪朕心感慶期與臣民共加儆勉自
春及秋直省地方雨暘時若除北直江南近水數縣河
流有漲溢之處陜西數縣得雨稍遲外其餘則甘霖應
候禾稼豐登雖不敢遽稱大有之年而各省年穀順成
大率相𩔖誠爲罕覯此皆
上天
聖祖賜佑國家顯然昭著者今當萬寳告成之候西師報
捷之時欣覩瑞芝九本産於
景陵寳城最近之山上屈指數年以來三秀之瑞已經四
見實廼
上天恩賜以表彰我
皇考之聖德神功欲使中外臣民咸知樂利養恬共享昇
平之福者皆我
皇考之所畱貽非偶然也據此則諸王大臣等奏請宣付
史館昭示中外於理應行至謂朕純孝所感朕實愧不
克當并曉諭天下臣民共知之
十二月乙卯
上諭内閣從前臺灣北路大甲西等社頑番不法官兵已
經勦滅餘黨亦己就擒叛犯之律所有眷屬一併緣坐
無可寬貸朕念此等愚番冥頑無知究非漢民可比從
前妄行不法罪在正犯其眷屬散處各社未必知情今
當平定之時若一一搜查不無牽累驚擾用是格外加
恩免其根究該督撫提鎮可仰體朕心妥協辦理以安
番衆竝將朕諭明白宣示咸使聞知儻朕如此開恩而
愚番等仍不知感激再有干犯法紀者則是蠢頑不靈
之輩不可以恩惠化導朕必加以重懲
雍正十三年乙卯正月己卯
上諭内閣今日諸王大臣等以雍正十二年十月二十九
日慶雲見於雲南之大理等府又見於廣東之高州府
又山東寧陽縣産毓麒麟嘉瑞駢臻仰見
上天慈恩福佑具摺稱賀朕向來不言祥瑞非為謙讓之
虛文歴年以來各省多有慶雲之瑞兹又值朕生辰雲
南廣東兩省同見
上天昭示嘉祥但兩省慶雲何如處處雨暘時若俾歲歲
五穀豐登萬民樂利斯真可謂
上天慈佑爾等爲朕思之何由使宗室天潢之中人人品
行端方何由使八旗根本之地事事奉公守法何由使
六卿喉舌之司紀綱整飭萬事咸宜何由使封疆守土
之吏大法小廉萬民安業朕之願望常多未滿則斯産
麟何足深慶若以産麟爲朕德所感益屬朕所不居傳
言誠能格天朕十二年來懇切至誠時時訓誡爾諸王
大臣所頒諭旨不下數千萬言而諸王大臣尚未盡能
激發天良公正無私實心辦理國家政事則是朕於人
心未盡感格而謂能感格
天心實不敢自信也朕惟益加黽勉爾諸王大臣亦當各
思所以答朕諄諄期望之至意至於朝廷一絲一粟皆
天下之民脂民膏如朕今者解衣以賜此衣雖被於朕
躬實未嘗成之朕手揆厥由來仍是萬民脂膏豈朕所
得而自有哉凡一絲一粟用得其當則是以民力所成
者令教養民生之人食其美報朕與斯人兩居其是用
不得其當則是以民力所成者供剥削民生之人恣其
暴殄朕與斯人兩居其非如其是也朕亦何可言功如
其非也朕豈得不引爲己咎爾諸臣自思之必如何而
後可使君臣之施受常居其是又何忍受君之恩而轉
使君爲爾等受過乎夫大小臣工各有職業孜孜矻矻
尚恐隳廢安得有寸晷餘閒優游逸樂如果無可辦之
事有此一刻清閒此即
上天所賜之福當及時思其職業何事當爲思其過愆何
事當改主敬二字實不可以須臾離者主敬則昏惰自
去精明自生有事無事心常惺惺斷不肯别尋無益之
消遣以致縱欲敗度爾諸王大臣亟須猛省奮勉厚自
期待果能實心實力辦理國家政事俱成朝廷公正之
大臣則澤被生民感召
天貺將使四海九州之大盡致五風十雨之徵此時再感
上天慈佑賀朕瑞祥豈不更勝於慶雲屢見麒麟疊生乎
是乃朕所切望者諸臣尚各勉旃
六月辛卯
上諭内閣自古地方官員有進獻方物之禮蓋以地土所
産貢之於君所以將其誠意而爲君者鑒其意而酌納
所以篤堂廉之誼聯上下之情也朕即位以來亦循照
舊例間有進獻珍寳古玩者朕槩降旨停止向來鎮臣
中亦有隨督撫進獻者朕皆諭止之至於所獻之物備
隨時賞賜内外臣工以示家人一體之意竝非朕所需
用而收貯内府也雖臣之效忠於上君之加恩於下不
在乎此然亦儀文禮節之一端所以歴來未廢凡爲督
撫者既以此將其誠敬之悃則當於採辦之時厚其價
值俾所屬官民歡忻從事方爲事君盡禮之實心乃朕
向聞各省大員採備貢物有恃上司體勢發價減少者
以致民間受累視爲畏途如榆次不敢種好瓜肅寧畏
植好桃外間傳爲話柄近朕訪聞福建採買柑果有短
價累地方官民之處則與君臣聯接之本懷大相違背
朕豈肯爲此無益之儀文而令承辦之微員貿易之百
姓或受擾累哉以貢物而累及閭閻萬萬不可即或交
與屬員代辦而價值不敷令其暗中賠補是又假公濟
私收受賄賂之巧術也似此食用微物朕發價市買何
所不得豈肯絲毫累及地方可通行曉諭督撫等自接
奉此旨爲始著將從前貢物之數再減一半儻仍蹈舊
轍朕必將各省貢獻之例全行禁止
大清世宗敬天昌運建中表正文武英明寬仁信毅大孝
至誠憲皇帝聖訓卷二
