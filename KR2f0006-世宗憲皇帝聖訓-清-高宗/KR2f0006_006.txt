欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷六
聖治二
雍正三年乙巳三月丙寅
上諭總理事務王大臣等大臣等之家人互相黨比結為
兄弟鑽營請託之處甚多大臣等彼此和洽其請託固
不待言如彼此不睦家人從中或為調停或為激怒千
態萬狀各欺其主以圖己利伊主為其所惑不能辨别
是非反為家人所用而忘己之利害獲罪敗名不可勝
數此朕數年来所深知亦衆人所共知也此等事大有
關係不可不嚴行禁止著交與步軍統領五城官員凡
大臣等之家人如有嫁娶筵席延請親友等事令各禀
明家主然後舉行倘有私結黨與約為兄弟彼此會飲
藉以請託事件者即行嚴拿治罪將此通行八旗曉諭
丁夘
上諭雲貴總督高其倬等聞黔省狆苗最為不法上年三
四月間輙敢蟻聚搶奪集市至八月間撫提會調兵丁
二千名委員進勦於九月行至定番州兵丁強買民物
喧閙罷市暮抵谷藺地方夜火不戢又復焚燬熟苗五
寨以致民苗合圍射傷官兵夫師出以律乃沿途騷擾
平民激變熟苗種種強横何漫無法紀竟至如此且狆
苗及紅黑諸苗之巢穴附在各州縣者種𩔖不一出沒
無常朕意與其有事而加勦撫孰若未事而預為計畫
黔省文武各官委靡成風匪伊朝夕爾等須大為整頓
身先倡率文自司道以至府州縣衛惟撫恤是務武自
鎮協以至參遊備弁惟操練是勤務使民無派累之苦
兵無怠玩之習將見各處向化熟苗必皆舉踵企慕擇
其頭目中淳良可用者令該管官宣播恩德加以優賚
俾各愛養所屬以偹驅策其有干紀犯科者從而重懲
以示警戒不一二年間内地之民莫不感激奮勵已附
之夷人胥皆畏威懷惠彼狆苗及紅黑諸苗多與漢姦
聲氣相通自當俛首帖耳望風惕息猶敢縱肆猖獗乎
設有怙惡不悛者亦必審查果係族𩔖衆多稔惡渠魁
始遣熟苗頭目先行招撫撫之不從然後行知所在將
弁塞其奔逸之路一面命熟苗頭目率伊部落前往勦
捕大兵從而繼之自獲全勝所獲牲畜等物即頒賞熟
苗酬其功績將勞績尤著之輩或奏請賜一職銜如是
平定一二處則其餘不待招撫而歸誠恐後矣至於直
省各員俱有火耗羡餘畀之養廉黔省錢糧額寡耗羡
無幾或以養廉不足加派民苗然州縣員缺較他省無
多猶易為設法莫若將各項陋規通盤查清即以本省
之所出還濟本省之公用似屬允協聞自廵撫提鎮及
司道等官各有納糧官莊每歲收米千百石至數十石
不等府州縣亦間有之此皆國家正賦豈容私行隠佔
又聞貴陽鎮遠安順普安四處𣙜税每歲抽收一二萬
金而報觧正項不過數千思南威寧黔西大定畢節等
處俱有過往牛馬銅鹽并落地等税每歲可收至八九
千金少亦不下二三千金而報觧正項不過數百此等
府州縣養廉太覺有餘至若都勻思州石阡平越獨山
麻哈廣順定番清鎮安平等處養廉又甚屬不足一省
之中豐嗇懸殊安可不為調劑嗣後爾督撫應將各處
税課逐一清查每年盈餘若干量留該管官養廉餘者
貯庫并將文武各員所佔官莊交納之米盡數貯倉闔
省錢糧耗羡一總提觧合此三項通行會計自廵撫司
道以下及府州縣分别衝僻繁簡酌定養廉之數而派
與之如此則溥遍均平缺美者無虧空之虞缺苦者亦
不至科累民苗上下俱無染指各員咸得奉公盡職矣
再者除養廉外量存數千金貯司庫以備賞犒兵丁苗
猓之用亦未始非裨益地方之一助也爾等其周思詳
議具摺陳奏務令官民兩賴可以永久行之無弊庶幾
地方寧輯民苗樂利以副朕懷遠籌邊之至意
七月己亥
上諭大學士等朕惟治天下之道首重用人朕自臨御以
来凡大小文武官員俱親加看騐考試補用至降革罰
俸等項處分必再三詳審務使情罪允當不令稍有屈
抑今吏兵二部銓𨕖處分則例刊刻遵行已久其中不
無前後互異之處又現行則例有未經校刻者部内抄
白存查遇事引用外官無由得知姦胥猾吏因而高下
其手亦未可定今律例館纂修律例將竣著吏兵二部
會同將銓𨕖處分則例并抄白條例逐一細查詳議應
刪者刪應留者留務期簡明確切可以永遠遵守仍逐
卷繕寫并原書進呈朕親加酌量刊刻頒行再書肆有
刻賣六部則例等書行文五城並各直省督撫嚴行禁
止
癸亥
上諭直隸總督李維鈞聞近京各處地方橋梁道路多被
潦水淹沒行旅維艱諸物騰貴朕心甚為軫念爾可轉
飭各地方官悉心籌畫其大路中積水之處作何疏洩
窪圯之處作何修墊通州一路可交與副將賽都通永
道高鑛古北口一路可交與總兵何祥書及該管州縣
官宣府一路可交與總兵許國桂及該管州縣官至近
京一帶可交與大興宛平良鄉涿州等州縣俱速令其
相度地勢設法修理使行旅之人通行無阻不可借端
差派以便民之政反致累民
雍正四年丙午正月癸丑
上諭大學士等朕今日坐勤政殿以待諸臣奏事乃部院
八旗竟無奏事之人想諸臣以朕駐蹕圓明園欲圖安
逸故將所奏之事有意簡省耶朕因郊外水土氣味較
城内稍清故駐蹕於此而每日辦理政事與宫中無異
未嘗一刻肯自暇逸已曾屢降諭旨切告廷臣令其照
常奏事若朕偶欲静息自當曉諭諸臣知之儻廷臣不
知仰體朕心將陳奏事件有意簡省是不欲朕駐蹕圓
明園矣又見各衙門奏事有一日擁集繁多者有一日
竟無一事者似此太覺不均以後八旗定為八日各分
一日輪奏部院衙門各分一日輪奏六部之外都察院
與理藩院為一日内務府為一日其餘衙門可酌量事
務之多寡附於部院班次每日一旗一部同来陳奏則
朕每日皆有辦理之事而不来奏事之大臣又得在京
辦理誠為妥便至朕聽政辦事及百官齊集之日原不
在輪班奏事之數次日仍按班前來若該部院衙門輪
班之日無事可奏其堂官亦著前来恐有召問委辦之
事亦未可定其緊要事件仍不拘班次即行啟奏
二月辛夘
上諭八旗都統等朕常飭八旗大臣八旗為本朝根本凡
係生計禁令習俗等事屢經申降諭旨從前
皇考之時恩賞稠疉歴經多年而滿洲等生計並不見其
滋殖轉益減損者皆法令懈弛之故也今八旗兵丁貧
乏即將倉糧國帑盡行頒賜朕固不惜但使随得随盡
曾不浃旬遽即蕩然亦何濟之有竝有將原置房産變
易無遺者若於此輩加以顧恤不但惡者無所懲即善
者亦無由勸矣凡此不肖人等各參領佐領理宜痛加
懲治如終不改即應革退以為不肖者戒大臣等果能
視兵如子懲惡奬善併責令參領佐領等不時教導何
事不成今大臣等但知不通賄賂不徇情面以校射為
要務勤加操練而已不知爾等職任正不止於此也必
教以典禮倫常及治生之計俾各好善惡惡崇儉戒奢
方可謂教育有成嗣後大臣及參領等宜痛加勉勵竭
誠管理不可仍前粉飾再佐領下人等俱關係一佐領
教導之事較大臣參領等更為切近如原管佐領世管
佐領或係年尚幼穉或質甚愚昧或衰老不能辦事應
行查明如係伊祖父原管及因宣力所得之佐領只給
伊佐領之俸勿令管理事務另於該旗大臣官員内擇
其能管理者令其兼管至驍騎校亦屬緊要若皆得其
人佐領下事務自必整理倘爾等仍不加意整飭使兵
丁等生計無所資益俟過三年朕查閱之時斷不輕釋
也
五月壬辰
上諭川陜總督岳鍾琪從來滿洲兵丁情性質朴奉公守
法不知争論財物自圖便利亦未聞於該管上司前有
控告錢糧等事昔年福州漢軍駐防兵丁因爭競馬乾
錢糧
聖祖仁皇帝將為首之人重懲附和之人分别治罪蓋恐
其漸成惡習故用法以儆將来也每見旗人為上司往
往袒護旗人亦有故意刻待旗人袒護漢人以示公者
漢人為上司又往往袒護漢人亦有故意刻待漢人袒
護旗人以示公者此皆非大公至正之道也朕君臨天
下一視同仁惟期事事公平不肯稍有偏向如滿洲駐
防兵丁其所得錢糧馬乾等項較綠旗兵丁為多此非
厚待旗人也蓋綠旗兵丁係土著之人經營度日稍覺
容易滿洲兵丁於錢糧之外無所資藉故特加恩惠以
養贍之旗兵既有多得錢糧之處則不應復占綠旗之
分例今據奏鍾保詳稱寧夏滿兵初到採買米石草束
實難請將夏朔二縣實徵草束并額徵一萬五千石之
米盡給滿兵以折價給與綠旗兵丁此奏甚屬錯謬若
云折價足敷採買之用則綠旗可以採買滿兵即可以
採買且地方官亦可以採買矣若云折價不敷則滿兵
不敷綠旗兵亦即不敷矣兵丁同為朝廷豢養之人滿
洲素性尚義輕財豈肯奪綠旗兵丁之利以自便其私
乎據云詢問綠旗兵丁欣然樂從凡辦事祇論理之當
行與否若於理當行豈因綠旗兵丁不願而遂停止乎
若於理不當行即綠旗兵丁情願固屬可嘉獨不計及
滿洲兵丁之顔面乎又稱所需白米每石以一兩五錢
折價為數無幾等語國家有一定之經費若屬應用則
數千數萬亦不為多若不應用則一絲一粟亦宜察核
豈有因數目不多而遂可任意增添乎况為數不過七
百餘金即將此分與三千人衆為利幾何而令滿兵徒
受與國家較量錙銖之名乎鍾保身為藩司料理軍餉
乃其專責滿洲兵丁所需米石草束著交與鍾保管理
採買散給不得稍有虧缺若借端貽累地方朕必加重
處俟辦理數年兵丁住久熟習之後再行奏聞令兵丁
各自採買
六月庚午
上諭總督倉場侍郎等旗丁輓運天儲每歲勤勞朕屢降
諭旨加恩優恤欲其俯仰充足不至匱乏近聞糧船抵
通石壩經紀勒索斛費每船至三十金在從前旗丁多
帶貨物射利營私所過地方不無需索煩擾故抵通之
後有此陋規今各幫旗丁遵守法度押運官弁約束亦
嚴所帶貨物有一定額數不敢多携除所給行月糧外
安有餘貲以為斛費爾倉場總督可嚴飭坐糧廳申飭
經紀嗣後糧船抵通除應加耗米外不得借斛費名色
索取銀兩亦不得淋尖踢斛以致正糧虧缺苦累旗丁
倘有違者必嚴加治罪若該管各官失於覺察經朕訪
聞亦必從重議處
丁丑
上諭管理旗務王大臣等爾等遇會議事件緘默不言者
甚衆轉以言者為專擅似此何以議事朕因將爾等分
别定為班次前議大臣一班後議大臣一班如會議事
件限以二十日者前議大臣十日後議大臣亦十日前
議大臣於限内議定立稿與後議大臣公同閱看如所
議皆符即定議具奏或有不符著另議具奏仍將另議
之處告知前議大臣有願另奏者亦准其另奏如此則
學習之人亦得諳練事體矣將此著為定例
七月戊戌
上諭直省督撫布按等居官立身之道自以操守廉潔為
本但封疆大吏職任甚鉅洪範所稱有猷有為有守三
者並重則是操守者不過居官之一節耳安民察吏興
利除弊其道多端倘但恃其操守博取名譽而悠悠忽
忽於地方事務不能整飭經理苟且塞責姑息養姦貽
害甚大盖此等清官無所取於民而善良者感之不能
禁民之為非而豪強者頌之故百姓之賢不肖皆稱之
無所取於屬員而亦不能禁屬員之不法故屬員之賢
不肖者皆安之大臣之子弟親戚犯法則姑容而不行
參革地方之強紳劣衿生事則寬待而不加約束故大
臣紳衿皆言其和平而望其久留甚至胥吏作姦而不
能懲盜賊肆行而不能察故自胥吏至於盗賊皆樂其
安静而不欲其去任及至事務廢弛朝廷訪聞加以譴
責罷斥而地方官民人等羣然歎息以為去一清廉上
司為之稱屈此則平日模棱悦衆違道干譽之所致也
夫操守雖清而皆顧惜情面一味遷就求容悦於人自
使内外之人譽之者多若操守既更勝於他人而又能
實心任事整飭官民不避嫌怨因而遂不滿衆人之意
或謗其苛刻或議其偏執或譏其驕傲故意吹索加以
評論此風若不悛改必至封疆大吏皆以實心任事整
理地方為嫌相率而為苟且之計吏治何所倚賴乎朕
深望爾等為明體達用之全材而深惜爾等為同流合
俗之鄉愿故諄諄誥誡不憚周詳此春秋責備之意勉
之凛之
八月庚申
上諭吏部戶部直隸地方旗民雜處猾吏舞文太監戚屬
散處州縣兼皇莊王公等莊屯全在其間地方官往往
掣肘今直隸虧空倉糧四十二州縣特行揀選人員命
往令其清理倉庫整飭地方但直隸書吏積弊凡新官
到任一切文卷悉行藏匿州縣官因限期嚴廹急而求
之方始取出由是墮其術中以後事件皆任其把持為
害甚大州縣官能鈎致其隠而重置之法者不可多得
錮弊相仍朕知之甚悉已諭令總督李紱嚴查但流弊
既久命往各官徹底清查必需時日一切案件勢難依
限完結恐有遲延之虞著將直隸各州縣現在欽部案
件一年之内暫行寬限庶各員得以從容釐剔積弊可
除再直隸州縣太監之父兄弟姪在地方不無生事本
人亦未必盡知可令該州縣大事照例詳報總督具題
小事徑報内務府内務府傳該太監曉諭令其自行約
束如仍不悛改内務府即酌量懲治内府大糧莊頭并
諸王大臣莊頭如有生事梗法之處大者仍申報總督
具題細微事件屬内務府者申報内務府懲治其餘莊
頭人等申報都察院轉行各該管官員懲治不必奏聞
九月壬子
上諭内閣賭博之事最壊人之品行若下等之人習此必
至聚集匪𩔖作姦犯科放僻邪侈之事多由此起若讀
書居官之人習此必至廢時失事志氣昏濁何能立品
上進乃向来屢申禁飭而此風尚未止息深可痛恨若
不嚴禁賭具究不能除賭博之源著京城内外及各省
地方官將紙牌骰子悉行嚴禁不許貨賣違者重治其
罪嘗有窩賭之家誘人入局以取其利嗣後准輸錢之
人自行出首免其賭博之罪仍追還所輸之銀錢庶使
賭博之人有害而無利則其風可以止息又見漢軍惡
習常以工於馬弔互相誇尚夫既已居官則應辦之事
務甚多日夕不遑尚恐遲誤安有餘閒為此無益之戲
且聞有上司與屬員鬭牌為樂者尤非體統大玷官箴
嗣後若有司官員鬭牌賭博著該管上司及該督撫指
名題參至禁止賭博宜如何定例之處該部議奏
雍正五年丁未二月庚申
上諭雲南貴州四川廣西督撫提鎮等狆苗素稱兇悍加
以漢奸販棍潛藏其中引誘為惡以致燒殺劫掠毒害
善良居民深受其擾今督臣鄂爾泰等奉旨𠞰撫業已
擒獲兇苗販棍正在撫恤地方籌畫久遠之計朕聞滇
黔蜀粤四省接壤之區猺猓雜處不時統衆越境讐殺
擾害鄰封地方文武官員往往以責任不專彼此推諉
苟且因循以致塵案莫結者甚多此天下之共知共聞
者如廣西西隆州古障地方土目王尚義等與貴州普
安州捧鮓地方之苗目阿九等互控一案遷延數年之
久尚未審理朕已降旨督責此即其明證也况各省所
設汛防在於腹内而猺猓則環居腹外防範難周遇有
殺掠必待事主禀報始行追捕往返躭延兇徒已遠遁
矣四省督撫提鎮宜各委賢員於四省接壤之地勘明
界址凡猺猓販棍往来要路設立營汛派撥遊守等官
帶領弁兵駐防稽察倘有越境讐殺劫掠之事即時擒
觧不使漏網其委防弁兵以一年為期即於四省附近
營伍内輪流撥換如一年之内無越境生事之人及有
而能逐名拿獲者四省督撫提鎮會同保題從優議敘
兵丁量加賞賚倘有貪功生事騷擾地方者立即題參
從重治罪
甲子戶部議准御史陳學海條奏直省徵收錢糧
例有火耗請敕下各督撫查核酌定畫一遵行
上諭曰火耗原非應有之項乃廹於時勢不能全行禁革
耳故加耗重者必重治其罪而賢員愛養斯民將舊有
之數亦可輕減若一經督撫題定數目則火耗遂成定
額雖遇清廉之官亦不能裁減而遇貪劣之員又將多
取於此數之外以飽私槖必致重累民生該御史請令
督撫具題該部即照所請議覆均屬不合此處不准行
閏三月己夘
上諭内閣三農仰資雨澤所重尤在春時今年三月間直
隸地方雨暘不一朕念切民依時時體訪昨閏三月十
一日京師及近畿之地俱得雨澤而薊州僅有微雨不
能霑足朕向来屢降諭旨凡水旱災祲之故或因朝廷
政事缺失或因該省大吏及該郡邑有司有乖職守各
致愆尤或因本地風俗偷薄人情澆漓此數者皆足以
上干
天和致使隂陽違序古人言此最為詳備而朕研究天人
感應之理確然知其不爽是以往復諄諄訓諭中外期
於共相儆勉修人事以格
天心此念無一刻或忘也今春畿輔遠近雨澤不均朕再
四思維不得其故昨見保定府舉人蘇庭條奏請將本
年帶徵錢糧緩其徵收而又故為廹切愁苦之詞欲以
聳動朕聽即此可知小民之心無時饜足當收成偶歉
之際朕多方拯恤比歲緩徵而小民皆習視為固然迨
及歲已豐熟全不念租賦乃惟正之供輸將乃分内之
事仍思遷延僥倖遂其私心轉覺納科完糧為意外之
事相對輾轉志氣不舒遂致上干
天和甘雨不能應時而降既忘朝廷撫綏保護之深恩又
忘
上天錫福惠民之大德人情如此尚得謂之風淳俗厚而
可邀
上天之眷佑乎夫錢糧出於地畝凡應完國課者皆係有
産業之家並非無力窮民可比豈有上年豐收之時全
不籌及於今年國課之理假若民力果屬艱難該地方
大吏有司自然體朕宵旰勤民之至意暫緩催科斷不
忍過於迫急竭民力而違朕旨也朕因小民習染既久
私欲難除不識君民一體之情不知天人感召之理致
干
上蒼譴責垂慈示儆朕心深用憫惻切加訓飭果能遵朕
諭旨安分守法循理奉公則俯仰寬舒心志暢適古人
云和氣致祥將見五風十雨大有頻書斷不憂水旱災
祲之為累若宵小無知以為朕因催科降此諭旨則不
但不知朕教養之深恩抑且昧天人感召之理矣著直
隸總督督率有司體恤民隠教養兼施將朕此旨通行
出示曉諭務使遠鄉僻壤之民詳悉知之
四月癸丑
上諭内閣朕以移風易俗為心凡習俗相沿不能振拔者
咸與以自新之路如山西之樂戶浙江之惰民皆除其
賤籍使為良民所以勵廉恥而廣風化也近聞江南徽
州府則有伴儅寧國府則有世僕本地呼為細民幾與
樂戶惰民相同又其甚者如二姓丁戶村莊相等而此
姓乃係彼姓伴儅世僕凡彼姓有婚喪之事此姓即往
服役稍有不合加以箠楚及訊其僕役起自何時則皆
茫然無考非實有上下之分不過相沿惡習耳此朕得
諸傳聞者若果有之應予開豁為良俾得奮興向上免
至汚賤終身累及後裔著該撫查明定議具奏
乙夘
上諭八旗大臣内務府總管等直隸州縣緝拿逃盗每每
察訪至内務府莊頭之家而莊頭等護庇不令緝捕以
致逃人盜案匪𩔖不絶再八旗在屯居住人等多係不
思上進怠惰浮薄之輩竟有窩藏逃盜欺陵百姓好事
妄為者若不嚴加約束必至妄生事端八旗都統内務
府總管等行文直隸總督及廵察御史嗣後内府莊頭
及鄉居旗人有窩藏逃盗在家者地方官差役搜捕有
抗拒者即將窩家一併拿究或有不守本分酗酒生事
妄為者該地方官即行詳報總督若係旗人由總督移
咨該旗係内務府莊頭移咨内務府該旗及内務府將
應行審理者即行審理應行拿送者即行拿送若有遲
延違誤將爾等治罪若地方官徇隠不行詳報總督或
已詳報而總督不行移咨各該管處者被廵察御史題
參該總督及州縣官一併嚴加議處廵察御史徇隠不
行查參或别案發覺或經朕訪聞務必重治其罪如此
立法則内府莊頭及鄉居旗人各知警戒畏法守分而
直隸地方窩藏逃盗之弊可清於鄉居旗人百姓亦大
有裨益
九月丙子
上諭各省督撫藩臬等朕宵旰勤勞時以教養萬民為念
所頒諭旨皆正德厚生之要務實切於民生日用者乃
聞向来諭旨頒至各省不過省會之地一出告示州縣
並未徧傳至於鄉村莊堡偏僻之區則更無從知之矣
如禁止黃銅賭博宰牛等事朕為百姓籌畫者委曲周
詳而地方官員有司不行禁約上司置若罔聞無怪乎
百姓之迷而不悟也京師乃五方雜處之地凡禁約之
事較他省為難今京城内外市賣銅器及羣聚賭博者
俱已禁止豈外省轉不能行乎他如清查保甲積貯社
倉之𩔖行之必以其漸地方始無紛擾若驟然舉行而
廹之以官法姦胥猾吏將借端為非轉為小民之累今
觀地方大吏於應當從容辦理之事則急切為之而於
一時可以禁止之事實有益而無害者則漫不經心豈
非緩急失宜先後不得其序耶至於邪教妖言大有關
於人心風俗該地方官一有所聞即當留心根究庶可
以消姦宄而安良善所謂防微杜漸也若下司隠匿不
報或上司知之又欲化有事為無事勢必致姦宄漏網
匪黨無所忌憚附和者愈衆則將来株連者愈多是本
欲息事而轉致多事故不如懲治之於早也各省督撫
藩臬皆地方大吏勉之毋忽
十一月戊午江西廵撫布蘭泰參奏蔚州參將裴
魁虛冒名糧請革職究追
上諭内閣武弁虚冒糧餉幾分乃歷来積弊較有司之貪
贓枉法累及國計民生者似有分别該上司等應預行
嚴飭令其悛改為國家愛惜人才若切加訓誨仍不遵
奉則當參革治罪今布蘭泰到任伊始尚未教導屬員
遽以空糧幾分將裴魁參奏未免過刻若督撫等皆如
此劾參恐有用之才受微愆之累而不得改過自新者
多矣朕念裴魁從前效力從寬免其究問著降三級留
任朕此番降旨將裴魁寬免深恐各省武弁等尅扣兵
糧而該管上司等徇情寬縱者由此漸多若照例將裴
魁治罪則又恐各該上司以此事參處為是因而刻意
搜求使可用之員遽行黜革實屬可惜是以明降諭旨
凡此寬嚴輕重之間朕實以至公之心而權衡於至當
之理封疆大臣等祗遵朕訓随事察理因時制宜遇屬
員中之小過當加訓戒容其改悔自新方能事事合乎
公平至當也
壬戌
上諭内閣朕日理萬幾勤思上治凡外省来京之小臣如
州縣佐貳等官常令引見并許條奏地方事務數年以
来覽所奏甚多其中指陳近理言有可採者或交部議
或即准行此皆朕留心政治期有裨益於地方之意也
特恐行之日久致生弊端或各省督撫藩臬等見地方
事務有不便自行陳奏之處因授意於屬官令其寫入
條陳之内亦未可定朕防微杜漸不得不預行曉諭倘
有此等則顯蹈欺罔之罪一經發露斷不寬貸至朕屢
頒諭旨訓勵臣工總為國計民生之至要各省督撫諸
臣自當實心遵奉但恐前任督撫所奉之諭旨接任者
未曾備悉或致日久廢弛著各省督撫等將歷来所奉
諭旨俱繕錄成冊一一詳載以便每日觀覽觸目警心
并將此冊交代不許失漏藏匿如此則前任奉行之諭
旨後任仍得知所遵循觀覽之際悉如親承朕訓於國
計民生庶有裨益
十二月己亥
上諭兵部向来雲貴川廣以及楚省各土司僻在邊隅肆
為不法擾害地方剽掠行旅且彼此互相讐殺爭奪不
休而於所轄苗蠻尤復任意殘害草菅民命罪惡多端
不可悉數是以朕命各省督撫等悉心籌畫可否令其
改土歸流各遵王化此朕念邊地窮民皆吾赤子欲令
永除困苦咸樂安全並非以烟瘴荒陋之區尚有土地
人民之可利因之開拓疆宇增益版圖而為此舉也今
幸承平日久國家聲教遠敷而任事大臣又能宣布朕
意勦撫兼施所在土司俱已望風歸向並未重煩兵力
而願為内屬者數省皆然自此土司所屬之夷民即我
内地之編氓土司所轄之頭目即我内地之黎獻民胞
物與一視同仁所當加意撫綏安輯使人人得所共登
袵席而後可副朕懷也但地方遼闊文官武弁需員甚
多其間未必盡屬賢良之輩且恐官弁等之意以為土
民昔在水火今既内附已脱從前之暴虐即略有需索
亦屬無傷此等意見則萬萬不可著該督撫提鎮等嚴
切曉諭不妨至再至三且須時時留心訪察稍覺其人
不宜苗疆之任即時調換竝嚴禁兵丁胥役生事滋擾
務俾政事清明地方寧謐安居樂業共享昇平倘有不
遵朕旨絲毫苛索於土民地方者著該上司立即參劾
重治其罪即係平日保舉之人亦不可為之容隠果能
據實糾參朕必宥其失察之愆嘉其公忠之誼該督撫
提鎮等可共體朕心各盡懷保邊民之道
雍正六年戊申三月壬子
上諭内閣覽福建廵撫常賚奏稱羅源縣孝子李盛山割
肝救其母病傷重身故請加旌表部議以割肝乃小民
輕生愚孝向無旌表之例應不准行朕思我
世祖章皇帝
聖祖仁皇帝臨御萬方立教明倫與人為善而於此例慎
予旌表者誠天地好生之盛心聖人覺世之至道視人
命為至重不可以愚昧而誤戕念孝道為至宏不可以
毁傷為正理立法垂訓實有深意但向来地方有司未
嘗以聖賢經常之道與國家愛養之心明白曉諭開導
編氓是以愚夫愚婦救親而捐軀殉夫而殞命者往往
有之既有其事若不予以旌表恐無以彰其苦志而慰
其幽魂所以數十年来雖定不予旌表之例而仍許其
奏聞且有邀恩於常格之外者仰見
聖祖仁皇帝哀矜下民之
聖心固如是之周詳而委曲也孝經曰身體髮膚受之父
母不敢毁傷孝之始也孟子曰事孰為大事親為大守
孰為大守身為大此皆言人子一身乃父母之遺體雖
一髮一指不可偶有虧損以傷父母之所貽也孔子曰
父母惟其疾之憂蓋父母愛子之心無所不至偶有疾
病尚以為憂設有不肖忤逆之子父母且恕而矜之若
純孝之子則父母之憐愛又當何如也若以己身患病
之故致其子割肝肉以充飲饌和湯藥縱其子無恙父
母之心斷無不驚憂慘惕不安之理况因此而至於傷
生又豈父母所忍聞者乎夫父母有疾固人子所當盡
心竭力之時而孝道多端實不容效命捐驅於一節孔
子曰生事之以禮死葬之以禮祭之以禮是人生孺慕
之誠原通百年而無間者也人子一身承先啟後負荷
甚鉅若舍生殞命於倉猝之間而忘宗祀繼續之重非
所以為孝也况人子於親本乎天性儻能盡至誠純孝
之實則親病雖篤呼籲請禱力省一身之過誓願為一
正人如此必能感天地動鬼神何須割肝刲股以為回
生之良劑乎家庭之行惟在至誠至敬善體親心不必
以驚世駭俗之為著竒於日用倫常之外也至若婦人
從一之義醮而不改乃天下之正道而其間節婦烈婦
亦有不同者烈婦以死殉夫慷慨相從於地下固為人
所難能然烈婦難而節婦尤難蓋從死者取决於一時
而守貞者必歷夫永久從死者致命而遂已守貞者備
嘗夫艱難且烈婦之殉節捐軀其間情事亦有不同者
或廹於貧窶而寡自全之計或出於憤激而不暇為日
後之思不知夫亡之後婦節之當盡者更多上有翁姑
則當奉養以代為子之道下有後嗣則當教育以代為
父之道他如修治蘋蘩經理家業其事難以悉數安得
以一死畢其責乎是以節婦之旌表載在典章而烈婦
不在定例之内者誠以烈婦捐生與割肝刲股之愚孝
其事相𩔖假若倣傚者多則戕生者衆為上者之所不
忍也向来未曾通行曉諭朕今特頒諭旨著地方有司
廣為宣布務期僻壤荒村家喻戶曉俾愚民咸知孝子
節婦自有常經而保全生命實為正理則倫常之地皆
合中庸不負國家教養矜全之德矣倘訓諭之後仍有
不愛軀命蹈於危亡者朕亦不概加旌表以成閭閻激
烈之風長愚民輕生之習也
己未吏部帶領無錫縣知縣江日容崐山縣知縣
朱紘引
見
上諭曰縣令乃親民之官最為緊要得其人則一縣之事
無有不理不得其人則一縣之事必多廢弛盖以縣令
於百里之内民事可以周知若果實心辦理則古人所
謂無一夫不獲其所者乃力所能為非空文也向来州
縣往往以民風之樸魯者謂為馴良而可愚以民風之
秀穎者謂為巧詐而難御如無錫崑山自来皆苦煩劇
殊不知地方所以難治者皆由縣令未能實心辦理之
故耳若果實心實政惠澤及民則秀穎之俗其易治尤
甚於樸魯如無錫崐山地方人多禀山川之秀氣讀書
明理者多人心之公道易於感動非如愚樸之人賢否
不能一時立辨也縣令果毫無欺偽其效即旋至而立
應有何煩劇難治之理乎凡天下小民總不可欺視之
雖若顓蒙而有司所行之政毫不能掩其耳目但可以
正感而不可以術馭至於州縣徵收錢糧人人皆知寓
撫字於催科然皆逐末不知其本夫正供之項小民無
不樂輸緣不肖有司每於額外浮派以求贏餘或朘民
脂膏希圖肥已或上司勒索借為逢迎以致吏胥乘間
中飽百弊叢生小民不勝苦累遂有姦猾之徒得持官
府之短長抗糧包攬任意拖欠醇良者亦輸納不前矣
若州縣潔己愛民毫無浮派則民間正供乃義當完納
之項何憚而不早完乎惟當於肯完正供者實意撫恤
於實在抗欠之頑戶嚴其催比毫不瞻顧此乃寓撫字
於催科之道也即如為政之道不外寬猛兩端傳云寬
以濟猛猛以濟寬者非謂行數端寬縱之事随濟以數
端之猛行數端猛烈之事隨濟以數端之寬也惟在斟
酌於情理之中宜寬而寬寬而不失於慢宜猛而猛猛
而不失於殘寬猛咸得其宜乃為相濟之道未有遇事
之先横寬猛之念於胸中之理也此皆庸迂者錯會古
人之意耳向来地方官多有欲借鄉紳之游揚則交結
鄉紳而欺陵百姓或欲百姓之稱譽則袒庇百姓而摧
折鄉紳不知百姓為國家之赤子豈可徇巨室之私交
而肆其陵虐至於鄉紳或祖父為國家宣勞或己身為
國家效力又豈可使簮纓之族轉賤於編氓而故為摧
抑乎是鄉紳百姓皆不可存成見以待之惟當凖之天
理人情論其是非曲直物来順應而不為天下先乃能
處之各得其平而無一偏之私也每見居官者於蒞任
之始多喜沽名釣譽行一二巧偽之事以求媚於人不
知巧偽之術决無久久可行之理始雖粉飾可觀未幾
而行藏畢露其可恥實甚何如秉公持正後先如一乎
要之操守清廉乃居官之大本操守素優則實心實政
皆能力行而有餘否則大本已虧雖欲竭蹶矯飾而勢
有不能故凡居官者必當端其操守以為根本乃可以
勉為良吏夫太上言忘身而身存居官者倘能置利害
得失於度外一以公忠報國愛民為心則不求名而聲
譽自孚不求榮而爵禄自至若不能忘懷得失則舉動
瞻徇行止卑汚究之身敗名裂禄位仍不能保實為可
憫朕於外省大小臣工之賢否無不留心體察是以實
心任事之員由縣令而洊歷司道以至擢任督撫者頗
不乏人爾等當仰遵朕諭實力奉行不惟百姓受爾等
愛養之惠亦爾等自求多福之道也
四月壬寅
上諭内閣錢糧之加耗羡原非應有之項朕勤求治理愛
養黎民本欲將此項悉行禁革而博採輿論留心體訪
凡為州縣地方官實有萬不得已公私兩項之用度若
全革耗羡其勢必不可行為有司者果能減輕收納不
苛取於民在民亦所樂從此耗羡所以未盡裁革之故
也州縣既有耗羡而上司官員無以養廉勢不得不收
州縣之餽送是上司冒貪贓之罪以為日用之資在謹
慎小心者則畏懼而不敢行必至過於窘迫而貪取濫
用者又因無所限制借規禮之名恣意横索弊端種種
州縣公私之用既有不敷必致加派巧取為害於民况
上司既收屬員之規禮則必有瞻顧回護之處而下屬
反得操上司之短長於察吏之道大有關繫所以雍正
二年間山西廵撫諾岷請以通省耗羡提解存公將闔
省公事之費及上司下屬養廉之需咸取於此上不誤
公下不累民無偏多偏少之弊無苛索横徵之擾實通
權逹變之善策朕是以降旨允行此提解火耗之所由
来也向来山西虧空甚多國帑久虚不能彌補從前撫
臣多請將虧空之員革職留任以為彌補之計夫以不
肖之徒令其留任還帑是以虧空為護官之符不但無
益於國計亦且有害於民生而德音在任又借彌補虧
空之名提火耗以肥私槖及諾岷接任潔己奉公實心
辦理將虧空劣員悉行參革州縣火耗嚴行裁減而酌
留羡餘以補無著之虧空既不累及於閭閻而有司亦
免參罰又為官員定養廉之資為公事留辦理之費諾
岷此舉於國計民生上下公私均有裨益然伊當始行
之時不但晉省屬員怨望而内外臣工皆有異詞朕比
時降旨曰此事惟如諾岷之督撫方能行之耳蓋朕之
意原聽各省督撫自為之而至於不能行之督撫不便
行之地方則朕並未強之使行也諾岷舉行之後随有
數省倣傚其意提觧十分中二三以備公用亦以地方
公務繁多若不預為計畫則一時需費仍至累及小民
然此亦皆督撫自行奏請者非由朕諭也伊都立接諾
岷之任曾奏稱山西虧空漸次清楚將来耗羡便可充
餉朕嚴切訓飭曰本地之羡餘只應作本地之用度若
歸公充餉斷無是理且恐相沿日久遂成公項不肖官
員竟有重復徵收之事矣田文鏡亦曾奏稱豫省虧空
彌補已清火耗尚有贏餘等語朕批示之曰此項耗羡
原係豫省官民之物假使果有贏餘則當增添官員養
廉之資使其用度寬裕倘再有贏餘則當再減民間火
耗之數使其儲蓄充盈蓋朕之准其提觧耗羡者原是
愛養官民之苦心若以支給地方公用之外尚有餘資
即准收作公項朕必不為也前陳時夏亦具奏欲行提
觧耗羡之法因其有分别地方有無多寡之語朕諭之
曰政令之行必須各屬一體方得均平若有所分别便
可高下其手易滋弊端諭旨如此聞陳時夏向人云奉
旨令全提耗羡此乃陳時夏自行奏請之事而以其名
歸之於朕朕不受也今魏廷珍又效法之以上江提解
火耗之事具摺陳奏恐外人不知亦以為出自朕意故
特頒此旨明白曉諭盖提觧火耗之舉若行之果善亦
督撫分内之事不得居功倘行之不善實足為伊身家
性命之患無所逃罪總在伊等自行度量其願行者朕
不拒阻其不願者朕亦不強也
五月丙辰
上諭内閣各省驛站夫役原以備公事之用國家歲費帑
金本欲使州縣無賠累之苦民間無差派之擾官民並
受其福也但聞各省往来人員有不應用驛夫而擅自
動用者該管之人或畏其威勢而不敢不應或迫於情
面而不得不應積習相沿驟難禁止地方夫役並受擾
累重負朕加惠官民之至意嗣後惟兵部勘合欽差大
臣及督撫入境學差試差或知府下縣盤查及他員奉
督撫差委盤查者准動用天役其餘槩不准用倘有違
例妄索者該管官即行揭報督撫題參若該管官違例
濫應發覺之日照例治罪著各省管理驛站之道員不
時查察倘有徇隠一併處分
六月丙申
上諭内閣為政之道以愛民為本愛民者必須厚民之生
雨暘時若百榖順成始可登蒼生於袵席然感召
天和必由於民情之舒暢而民情舒暢必由於吏治之克
修從来言吏治者不外興利除弊二大端夫利之所在
小民自必趨事赴功不待督率而為者為上者不過相
導之而已至於除弊則小民所不能為之事而專賴為
上之人時刻留心體察破積習以厚民風者也蓋地方
之害莫大於貪官蠧役之朘削強紳劣衿之欺凌地棍
土豪之暴横巨盜積賊之刧奪此等之人不能化導懲
戒則百姓不獲安生假若為大吏有司者圖寬大之名
沽安静之譽於貪官蠧役則庇護之於強紳劣衿則寬
假之於地棍土豪則姑容之於巨盜積賊則疎縱之雖
在已無殘害百姓之實蹟而留此害民之人令百姓暗
中受其荼毒無可控訴古人云養稂莠者害禾稼惠姦
宄者賊良民如此則民氣何由而舒
天和何由而致乎天以牧民之任授之君臣而百姓又復
敬謹尊奉腁手胝足竭力輸將以事其上為君臣者當
共思之受
天之恩奉
天之命食民之食衣民之衣而乃怠忽優游不能鋤姦禁
暴置民間疾苦於度外上負
穹蒼下負百姓誠天地間之大罪人矣豈但天理有所不
容即清夜捫心當如何愧怍有牧民之責者各宜撫躬
自問時加警省慎之勉之
八月乙酉
上諭吏部州縣為親民之官地方事務全資料理凡有委
署印務者必鄰近地方始能兼顧向来督撫藩司等委
員署印每憑一已之私心而不計道里之遠近此習相
沿已久近日秉公之上司已將此等陋習滌除而其餘
尚有未能盡改者如常賚官達之在廣東則以韶州府
乳源縣令署廣州府之花縣又以廣州府花縣令署惠
州府之海豐縣此皆隔府差委相去數百里之遠者夫
州縣一官錢糧必及時徵收盜賊必立時緝捕人命必
當時相驗承審案件必如限完結若於數百里之外兼
攝印篆不但顧此失彼諸務廢弛而吏役奔忙人犯拖
累種種遲悞之處難以悉數嗣後州縣缺出該上司等
必須選委鄰近官員署理倘正印官一時不得其人即
遴選鄰近之賢能佐貳官署理如係地方要缺鄰近難
得其人則將隔府正印官委署另委官員以署該員本
縣之事務期人地相宜而各縣公務又不至於遲誤斯
有裨益倘該上司有市惠徇情任意委署者經朕察出
定嚴加處分
九月辛酉
上諭内閣省會之區民居稠密人烟凑集一或弗戒於火
每至比屋延燒被火之家倉皇搬運兼有無賴棍徒以
救火為名乘機搶竊地方官員雖率領衙役赴救而心
力不齊且救火之具不備難以撲滅昨因湖廣荆州居
民失火蔓延鄰舍行令該地方官倣照京城置備救火
器具以資防範今著各省督撫一體遵照於省會之地
多設水桶水銃鈎鐮麻搭之𩔖分貯各衙門令文武各
官派定人役兵丁倘遇火警齊集救護即時撲滅並將
搶火惡棍查拏治罪向例地方失火延燒屋宇稍多者
地方官員例有處分近多視為具文或曲為掩飾嗣後
著該上司嚴查參劾不得徇情隠匿其或赴救不力以
至延燒多戶至數十家以上者著據實查參嚴加議處
至於各府州縣並令該地方官預偹防範以副朕恤民
禦患之至意
大清世宗敬天昌運建中表正文武英明寬仁信毅大孝
至誠憲皇帝聖訓卷六
