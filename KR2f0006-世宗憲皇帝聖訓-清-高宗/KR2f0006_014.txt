欽定四庫全書
大淸世宗敬天昌運建中表正文武英明寬仁信毅大孝
至誠憲皇帝聖訓卷十四
恤臣下
康熙六十一年壬寅十二月戊午
上諭吏部兵部王大臣等驗看革退人員内其武職官曾
在軍旅效力身經受傷雖年齒衰邁仍畱職銜文職官
除年老庸劣外若由進士舉人正途出身初選知縣即
以才力不及革退亦屬可憫嗣後將此等人員或改授
教職或以原品休致著會同酌議定例遵行
雍正元年癸卯五月甲申
上諭直隸巡撫李維鈞據奏直隸虧空請計州縣官歲入
所餘積累填補州縣官令少從容不慮窘乏方可責其
盡心撫字少有餘貲亦可自為地方興利之舉何可勒
令為他人補苴虧缺耶
十一月癸卯兵部以考選軍政具奏
上諭曰此係初次考選爾等秉公考驗内有出兵效力行
走年老俸深者諸事尚能坐理仍著留任再人雖年老
衰頽不宜留任而出兵效力之處甚多將伊即行革退
致令無以度日深屬可憫應另行分晰具奏朕自加恩
其雖無效力行間之處而供職年久者伊等身逢太平
之世何由經歴戰陣爾等亦宜留心驗看
十二月甲子
上諭兵部國家保障封疆惟武臣是賴參將以上責任尤
重其年老有疾不能辦理以致營務廢弛者自難姑容
但其間或有久歴戎行曾著勞績者情亦可憫嗣後參
將以上有老病之員該督撫提鎮照例題參仍將伊從
前行間效力之處查明繕摺夾入本章内同送内閣奏
聞朕酌加恩典以示篤念舊勞之意
雍正三年乙巳九月丁酉
上諭戸部朕體恤臣工時深軫念每思經理區畫以贍其
俯仰之資查舊例在京大小漢官每年俸米俱支給十
二石蓋因向日漢官攜帶家口者少食指無多故給米
十二石即可粗足今見漢官帶家口者多若俸米仍照
舊數則日用或有不敷難免内顧之慮嗣後在京大小
漢官著按俸銀數目給與俸米俾祿糈所頒足供養贍
以示朕加惠羣臣之至意
雍正四年丙午二月壬午
上諭大學士等朱軾奏請解任開缺以終服制情詞廹切
此乃伊名節所關朕知其出於至性誠懇允從所請解
任開缺以全其志但三年為時甚久卸事閒居在籍伊
心亦未必自安况目前現有畿輔水利之事正資料理
可於八月起身前來居住京師以備委任顧問不居現
任之職則與家居無異於禮既盡於心亦可安矣朱軾
素性誠篤今遭母喪深恐其哀毁過節爾等可將朕意
諄切諭之伊年高體弱不宜過於悲戚况六十不毁載
在禮經若能仰體朕心時思朕訓護惜此身為國家出
力伊母有知亦必深慰斯為忠孝兩全倘過哀以致毁
瘠則有負朕恩矣爾等竝傳諭膳房侍衛永壽攜茶飯
往賜
雍正五年丁未三月癸巳
上諭八旗都統等兵丁等喜喪之事俱已加恩賞給銀兩
朕思大臣官員内有家貲饒裕者亦有家計艱窘者其
於喜事尚可若遇喪事倉卒之間必致窘廹無措嗣後
大臣官員内若遇喪事有情願借銀者著戶部借給四
個月俸祿至下季扣除若於未及扣除之前有緣事革
職者除世襲官員外仍令其賠補如病故者著即賞給
免令賠補其行取戶部庫銀恐一時不能即得先將旗
下恩賞兵丁銀兩給與再行取戶部庫銀墊補
十一月丁卯
上諭兵部本營兵丁不得拔補本營千把前經高其倬奏
請部議准行數年以來朕留心體訪始知將此處兵丁
用為他處千把頗多未便蓋兵丁平日所管汛地其情
形險阻素所深知及用為千把諸事有駕輕就熟之益
若用往他處則初到之時一切茫然必待學習而後通
曉此辦理公事之當籌及者也至於微員末弁安土重
遷盤費居址措置匪易若令調換至數百里外必至拮
据艱難有室家之累此又私情之當籌及者也朕思本
營兵丁即為本營千把誠不能免於牽制瞻徇若於同
城之中互相更換如係左營則用為右營前營則用為
後營又如撫標鎮標之同城者亦可彼此更換庶於公
私兩便其地方止有一營者或應於就近調補或應仍
照從前舊例著該部定議具奏
雍正六年戊申二月庚戌
上諭内閣吏戶兵刑工五部堂官今皆各殫厥職贊襄政
治共相黽勉矢勤矢愼端方自持剔除情弊杜絶請託
甚屬可嘉朕深許之夫大臣果廉潔自守其用度必稍
不敷朕因國家政事資藉大臣之力而使之分心家計
朕心不忍五部大臣内除差往外省署印之人外俸銀
俸米著加倍給與其署理之大臣亦照此賞給若遇罰
俸案件將朕分外所給之俸不必入議
十一月乙亥
上諭戶部滇省邊鎮諸臣用度不敷朕深為軫念著將報
明公件餘剩銀一萬三千兩全行賞給提鎮等官以為
養廉若有贏餘令該提鎮酌為營伍公事之用以副朕
眷念邊鎮之至意
雍正七年己酉正月庚戌
上諭吏部臺灣地方遠隔重洋全在道府廳縣各得其人
而該員又須熟悉風土情形殫心辦理於地方始有裨
益向例文官俱以三年為滿後經原任總督滿保條奏
將三年任滿之員加銜再留三年所以愼重海疆俾諳
練之人久於其任也今據總督高其倬摺奏臺員以六
年為滿而調任之時渡海而往即須數月任滿之後候
缺挨陞以及交盤渡海又或一二年不等是前後合計
須八九年且臺灣之例不帶家口其父母妻子隔越海
洋未免有所牽掛應否請以四年為滿等語朕思臺灣
道府廳縣等官自宜選用熟習諳練者然定期六年為
滿又加以候缺交盤渡海之期實為太久今再四思維
臺灣文員自到任之日為始將滿一年之期著該督撫
於閩省内地官員内揀選賢能之員乘冬月北風之時
令其到臺新舊協同辦理半年之内大約可以熟悉地
方情形則令舊員乘夏月南風之時回至内地補用將
來接任之員俱照此更換該員到臺協辦之時俱一體
算俸并給與俸銀及養廉之項如此則該員在臺前後
不過二年為期甚近而更換之員先往協辦又可習練
地方事宜似有裨益其道府大員作何請旨揀選同知
以下等官作何銓選調補及量加議敘之處該部詳悉
妥議具奏
三月甲戌
上諭内閣在京官員歴俸六年准其告假省親此乃通行
之常例為伊等父母居家無事願歸定省者而言若其
父母身患疾病或年過七十精力衰憊為子者廹欲回
家侍奉以伸其孝養之忱則非可以年例拘也嗣後在
京官員有聞其父母患病急欲省覲或父母年逾七十
而衰憊者俱不必俟六年俸滿著取具同鄉官印結於
本衙門堂官處具呈該堂官查明啓奏請旨給假速回
本籍不必由吏部彙題其歴俸六年告假省親者仍由
吏部題奏將此永著為例
九月辛巳
上諭戶部外任大小官員罰俸之例如罰俸一年者則將
本年應領俸銀扣抵若再有罰俸之案則勒限一年追
出俸銀解部如一年不完又罰俸一年展轉增加常有
因一二年罰俸而積至數年或數十年者此例不甚妥
協在罰俸多案之州縣與力薄難完之微員深為可憫
著該部通行各省凡有此等罰俸之員倘力不能完即
將伊任内應得之俸逐年扣抵不必勒限追繳又定例
凡有休致革職病故之官員其應追罰俸銀兩俱行豁
免惟江南等省有休革等事只將虚俸豁免其在罰俸
以前食過之俸仍行追出直省例不畫一今著將休致
病故官員食過之俸槩行免追其革職之員則追其食
過之俸以示懲儆直省一體遵行
十二月戊申
上諭内閣康熙五十九年陜省解送駝馬進藏文武官五
十員每員借支肅州公庫銀五百兩為行裝路費之資
本係應給之項因當時該督撫未經題報不敢作正項
開銷是以各員回陜之時仍於各名下著追補項至今
尚有未完銀一萬六千八百兩朕念伊等效力戎行遠
涉藏地雖非衝鋒破敵者比而間關行役亦屬可憫著
將未完銀兩槩行豁免其已完者悉給還本員或交伊
之的屬如該員有别項虧欠應追者即准其抵補以示
優恤勞役之至意
雍正八年庚戌三月戊寅
上諭内閣各省駐防官員嗣後有效力年久因老辭職者
著該將軍等將伊食俸披甲之年及在行間效力之處
聲明咨送兵部奏聞候朕閱看其應加恩者照在京旗
員例加以恩施
庚寅
上諭吏部查例載官員失察衙役犯贓十兩以上者革職
朕思胥役衆多一官之耳目難於周遍倘知而故縱自
當從重處分若但失於覺察即將本官罷黜則賢員因
此詿誤者不少矣情有可原而處分太重轉易滋隠匿
之弊此應加通變者該部其悉心詳酌另行定例具奏
七月癸酉
上諭兵部舊例武弁給與親丁名糧以為養贍僕從家口
之需前朕聞弁員等離任時即將隨丁名糧召募補足
而接任之員陸續候缺每至數載不得養贍之資甚為
艱窘已特降諭旨嗣後武弁去任者將所有名糧不必
募補留與接任之員俾其得霑餘潤此無非體恤貧員
給與養廉以免扣剋虛冒苦累兵丁之弊也近聞武弁
等若有陞遷事故者於該員離任之日即將隨丁名糧
按數開除其住支銀米歸作截曠項下彙報充餉俟新
任之員到日方許申報起支朕思署事之員不無往來
車馬食用之費且各營署事多係部發候補試用之人
竝無俸薪等項應為籌畫養贍之道嗣後武弁去任之
時其親丁名糧照舊存留不必歸入截曠項下其署事
之員若係候補試用者准其全行支給以作養廉若係
現任之員兼理者准其支給一半將一半留在本營以
為修葺衙署添補器用之費即交該營守備存貯如有
動用之處每季造册申報該上司查核著各直省一體
遵行
九月丁卯
上諭内閣昨因京師地震凡兵民等屋宇傾圯者巳降旨
詳查賞給銀兩以為修理之費而滿漢大小官員等亦
俱有修垣葺屋之事朕心軫念著將各部院衙門官員
八旗都綂副都統統領參領佐領驍騎校護軍校等以
及上衙門之世襲官上三旗侍衛内務府官員步軍統
領衙門等官巡捕三營官弁每人俱賞給半年之俸
十月壬子
上諭内閣向因大興宛平二縣近在輦轂之下常有速辦
之公事不得不那移庫銀以濟用而上司察知每以虧
空題參至於罷黜治罪實為可憫用沛特恩於大宛二
縣各發庫銀一萬兩存貯該縣倘遇有速辦之公事准
其詳眀府尹動支應用此朕體恤有司之至意也近思
辦理軍需之州縣其急切應付之處不容刻緩而該州
縣竝無存貯備用之項若擅動公帑又干嚴譴有司實
處兩難不可不為籌及朕意欲於辦理軍需及事務繁
劇之州縣亦倣大宛之例酌留帑銀以備急切公事之
用其如何舉行俾辦公有頼而弊竇不生著大學士會
同大將軍岳鍾琪總督高其倬悉心定議具奏
雍正十年壬子六月戊辰
上諭辦理軍機大臣等前𣲖往西北兩路出征之滿洲蒙
古漢軍大臣官員等於起程之時朕令寬裕給與跟隨
人數其家中隨甲銀米仍留為該員家口養贍之資竝
未令其裁革頃聞戸部於本年三月間行文各處以各
員在外既有隨甲則家中不應重領銀米將各員隨甲
銀米停其支領且自雍正七年大兵起程之日為始凡
家中領過銀米於本人應領俸銀俸米之内照數坐扣
還項該部因愼重錢糧之意竝未請旨遽爾通行甚屬
錯謬殊非朕體恤出征人員之本意今特頒諭旨凡軍
前之大臣官員等家中已領之隨甲銀米不必扣還其
應領之項照常給與竝將此旨通行各處軍營知之
雍正十一年癸丑七月戊戌
上諭内閣據倉場總督兆華疏報六月二十二三等日雨
水連綿河流驟漲天津一帶糧船多有浸濕漂損等語
今年伏雨稍多河流驟漲以致損壊漕船尚非運官旗
丁疎忽之咎其漂失米石免其賠補損壊船隻亦免賠
修運官亦不必議處此朕體恤寬大之恩倘將來運官
旗丁等因此番寬典不知加意隄防或有捏報巧飾等
弊一經察出按律治罪
大清世宗敬天昌運建中表正文武英明寬仁信毅大孝
至誠憲皇帝聖訓卷十四
