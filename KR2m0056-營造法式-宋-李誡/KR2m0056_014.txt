營造法式卷十四
宋李誡撰
彩畫作制度
總制度五彩遍裝
碾玉裝青綠疊暈棱間裝(三暈帶紅棱間)
(裝附)解綠裝飾屋舍(解綠結華裝附)
丹粉刷飾屋舍(黃土刷飾附)
雜間裝煉桐油
總制度
彩畫之制先遍襯地次以草色和粉分襯所畫之物其
襯色上方布細色或疊暈或分間剔填應用五彩裝及
疊暈碾玉裝者並以赭筆描畫淺色之外並旁描道量
留粉暈其餘並以墨筆描畫淺色之外並用粉筆蓋壓
墨道
襯地之法
凡枓栱梁柱及畫壁皆先以膠水遍刷(其貼金地以鰾膠水)
貼真金地候鰾膠水乾刷白鉛粉候乾又刷凡五遍
次又刷土朱鉛粉(同上)亦五遍(上用熟薄膠水貼金以綿按令著實候乾)
(以玉或瑪瑙或生狗牙砑令光)
五彩地(其碾玉裝若用青綠疊□者同)候膠水乾先以白土遍刷
候乾又以鉛粉刷之
碾玉裝或青綠棱間者(刷雌黃合綠者同)候膠水乾用青
淀和茶土刷之(每三分中二分青淀二分茶土)
沙泥畫壁亦候膠水乾以好白土縱横刷之(先立刷候)
(乾次横刷各一遍)
調色之法
白土(茶土同)先揀擇令淨用薄膠湯(凡下云用湯者同其稱熱湯者)
(非後同)浸少時候化盡淘出細華(凡色之極細而淡者皆謂之華後同)
入别器中澄定傾去清水量度再入膠水用之
鉛粉先研令極細用稍濃膠水和成劑(如貼真金地並以鰾)
(膠水和之)再以熱湯浸少時候稍温傾去再用湯研化
令稀稠得所用之
代赭石(土朱土黃同如塊小者不擣)先擣令極細次研以湯淘
取華次取細者及澄去砂石麤脚不用
藤黃量度所用研細以熱湯化淘去砂脚不得用
膠(籠罩粉地用之)
綿礦先擘開撏去心内綿無色者次將面上色深
者以熱湯撚取汁入少湯用之若於華心内斡淡
或朱地内壓深用者熬令色深淺得所用之
朱紅(黃丹同)以膠水調令稀稠得所用之(其黃丹用之多澁燥)
(者調時入生油一點)
螺青(紫粉同)先研令細以湯調取清用(螺青澄去淺脚充合碧粉)
(用紫粉淺脚充令朱用)
雌黃先擣次研皆要極細用熱湯淘細華於别器
中澄去清水方入膠水用之(其淘澄下麤者再研再淘細華方可用)
忌鉛粉黃丹地上用惡石灰及油不得相近(亦不可施)
(之於縑素)
襯色之法
青以螺青合鉛粉為地(鉛粉二分螺青一分)
綠以槐華汁合螺青鉛粉為地(粉青同上用槐華一錢熬汁)
紅以紫粉合黃丹為地(或只以黃丹)
取石色之法
生青(層青同)石綠朱砂並各先擣令略細(若浮淘青但研令細)
用湯淘出向上上石惡水不用收取近下水内淺
色(入别器中)然後研令極細以湯淘澄分色輕重各入
别器中先取水内色淡者謂之青華(石綠者謂之綠華朱砂者)
(謂之朱華)次色稍深者謂之三青(石綠謂之三綠朱砂謂之三朱)又色
漸深者謂之二青(石綠謂之二綠朱砂謂之二朱)其下色最重者
謂之大青(石綠謂之大綠朱砂謂之深朱)澄定傾去清水候乾收
之如用時量度入膠水用之(五色之中唯青綠紅三色為主餘色隔間)
(品合而已其為用亦各不同且如用青自大青至青華外暈用白朱綠同大青之内用墨或礦汁壓)
(深此秪可以施之於裝飾等用但取其輪奐鮮麗如組繡華錦之文爾至於窮要妙奪生意則謂之)
(畫其用色之制隨其所寫或淺或深或輕或重千變萬化任其自然雖不可以立言其色之所相亦)
(不出於此唯不用大青大綠深朱雌黃白土之類)
五彩遍裝
五彩遍裝之制梁栱之類外棱四周皆留緣道用青綠
或朱疊暈(梁栿之類緣道其廣二分枓栱之類其廣一分)内施五彩諸華間雜
用朱或青綠剔地外留空緣與外緣道對暈(其空緣之廣減外緣)
(道三分之一)
華文有九品一曰海石榴花(寶牙華太平華之類同)二曰寶相
華(牡丹華之類同)三曰蓮荷華(以上宜於梁額撩檐方椽柱枓栱材昂栱眼壁及白版内)
(凡名件之上皆可通用其海石榴若華葉肥大不見枝條者謂之鋪地卷成如華葉肥大而肥露枝條者)
(謂之枝條卷成並亦通用其牡丹華及蓮荷華或作寫生畫者施之於梁額或栱眼壁内)四曰團
科寶照(團科柿蔕方勝合羅之類同以上宜於方桁枓栱内飛子面相間用之)五曰
圈頭合子六曰豹脚合暈(梭身合暈連珠合暈偏暈之類同以上宜於方桁栱)
(内飛子及大小連檐面相間用)七曰瑪瑙地(玻瓈地之類同以上宜於方桁枓内相間用之)
八曰魚鱗旗脚(宜於梁栱下相間用之)九曰圈頭柿蔕(胡瑪瑙之類同)
(以上宜於枓内相間用之)
瑣文有六品一曰瑣子(聯環瑣瑪瑙瑣疊環之類同)二曰簟文(金鋌文銀鋌方)
(環之類同)三曰羅地龜文(六出龜文交脚龜文之類同)四曰四出(六出之類同以)
(上宜於橑檐方槫柱頭及枓内其四出六出亦宜於栱頭椽頭方桁相間用之)五曰劔環(宜於)
(枓内相間用之)六曰曲水(或作王字及万字或作斗底及鑰匙頭宜於普柏方内外用之)
凡華文施之於梁額柱者或間以行龍飛禽走獸之
類於華内其飛走之物用赭筆描之於白粉地上或
更以淺色拂淡(若五彩及碾玉裝華内宜用白畫其碾玉華内者亦宜用淺色拂淡或以)
(五彩裝飾)如方桁之類全用龍鳳走飛者則遍地以雲文
補空
飛仙之類有二品一曰飛仙二曰頻伽(共命鳥之類同)
飛禽之類有三品一曰鳳凰(鸞孔雀鶴之類同)二曰鸚鵡(山鷓練鵲)
(錦雞之類同)三曰鴛鴦(谿&KR2051;鵝鴨之類同其騎跨飛禽人物有五品一曰真人二曰女真三曰仙)
(童四曰玉女五曰化生)
走獸之類有四品一曰師子(麒麟狻猊獬豸之類同)二曰天馬(海馬)
(仙鹿之類同)三曰羦羊(山羊華羊之類同)四曰白象(馴犀黑熊之類同其騎跨牽拽)
(走獸人物有三品一曰拂菻二曰獠蠻三曰化生若天馬仙鹿羦羊亦可用真人等騎跨)
雲文有二品一曰吳雲二曰曹雲(蕙草雲蠻雲之類同)
間裝之法青地上華文以赤黃紅綠相間外棱用紅疊
暈紅地上華文青綠心内以紅相間外棱用青或綠疊
暈綠地上華文以赤黃紅青相間外棱用青紅赤黃疊
暈(其牙頭青綠地用赤黃牙朱地以二綠若枝條綠地用藤黃汁罩以丹華或薄礦水節淡青紅地如白地)
(上單枝條用二綠隨墨以綠華合粉罩以三綠二綠節淡)
疊暈之法自淺色起先以青華(綠以綠華紅以朱華粉)次以三青
(綠以三綠紅以三朱)次以二青(綠以二綠紅以二朱)次以大青(綠以大綠紅以深朱)大青
之内用深墨壓心(綠以深色草汁罩心朱以深色紫礦罩心)青華之外留粉
地一暈(綠紅凖此其暈内二綠華或用藤黃汁罩如華文緣道等狹小或在高遠處即不用三青等及)
(深色壓罩)凡染赤黃先布粉地次以朱華合粉壓暈次用藤
黃通罩次以深朱壓心(若合草綠汁以螺青華汁用藤黃相和量宜入好墨數點及膠)
(少許用之)
用疊暈之法凡枓栱昂及梁額之類應外棱緣道並
令深色在外其華内剔地色並淺色在外與外棱對
暈令淺色相對其華葉等暈並淺色在外以深色
壓心(凡外緣道用明金者梁栿枓栱之類金緣之廣與疊暈同金緣内用青或緣壓之其青緣廣比)
(外緣五分之一)
凡五彩遍裝柱頭(謂額入處)作細錦或瑣文柱身自柱櫍上
亦作細錦與柱頭相應錦之上下作青紅或綠疊暈一
道其身内作海石榴等華(或於華内間以飛鳳之類)或作碾玉華内
間以五彩飛鳳之類或間四入瓣科或四出尖科(科内間以)
(化生或鳳龍之類)櫍作青瓣或紅瓣疊暈蓮華檐額或大額
及由額兩頭近柱處作三瓣或兩瓣如意頭角葉(長加廣之)
(半)如身内紅地即以青地作碾玉或亦用五彩裝(或随兩邊)
(緣道作分脚如意頭)椽頭面子隨徑之圜作疊暈蓮華青紅相間
用之或作出焰明珠或作簇七車釧明珠(皆淺色在外)或作
疊暈寶珠深色在外令近上疊暈向下棱當中點粉為
寶珠心或作疊暈合螺瑪瑙近頭處作青綠紅暈子三
道每道廣不過一寸身内作通用六等華外或用青綠
紅地作團科或方勝或兩尖或四入瓣白地外用淺色
(青以青華綠以綠華朱以朱粉團之)白地内隨瓣之方圜(或兩尖或四入瓣同)描華
用五彩淺色間裝之(其青綠紅地作團科方勝等亦施之枓栱梁栿之類者謂之海錦亦)
(曰淨地錦)飛子作青綠連珠及梭身暈或作方勝或兩尖或
團科兩側壁如下面用遍地華即作兩暈青綠棱間
若下面素地錦作三暈或兩暈素綠棱間飛子頭作四
角柿蔕(或作瑪瑙)如飛子遍地華即椽用素地錦(若椽作遍華即)
(飛子用素地錦)白版或作紅青綠地内兩尖科素地錦大連檐
立面作三角疊暈柿蔕華(或作霞光)
碾玉裝
碾玉裝之制梁栱之類外棱四周皆留緣道(緣道之廣並同五彩)
(之制)用青或綠疊暈如綠緣内於淡綠地上描華用深青
剔地外留空緣與外緣道對暈(綠緣内者用綠處以青用青處以綠)
華文及瑣文等並同五彩所用(華文内唯無寫生及豹脚合暈偏暈玻瓈)
(地魚鱗旗脚外增龍牙蕙草一品瑣文内無瑣子)用青綠二色疊暈亦如之
(内有青綠不可隔間處於綠淺暈中用藤黃汁罩謂之菉豆褐)
其卷成華葉及瑣文並旁赭筆量粉道從淺色起暈
至深色其地以大青大綠剔之(亦有華文稍肥者綠地以二青其青地以)
(二綠隨華斡淡後以粉筆旁墨道描者謂之映粉碾玉宜小處用)
凡碾玉裝柱碾玉或間白畫或素綠柱頭用五彩錦(或只)
(碾玉)櫍作紅暈或青暈蓮華椽頭作出焰明珠或簇七明
珠或蓮華身内碾玉或素綠飛子正面作合暈兩旁並
退暈或素綠仰版素紅(或亦碾玉裝)
青綠疊暈棱間裝(三暈帶紅棱間裝附)
青綠疊暈棱間裝之制凡枓栱之類外棱緣廣二分
外棱用青疊暈者身内用綠疊暈(外棱用綠者身内用青下同其外棱)
(緣道淺色在内身内淺色在外通壓粉線)謂之兩暈棱間裝(外棱用青華二青大青以墨壓)
(深身内用綠華三綠二綠大綠以草汁壓深若綠在外緣不用三綠如青在身内更加三青)
其外棱緣道用綠疊暈(淺色在内)次以青疊暈(淺色在外)當
心又用綠疊暈者(深色在内)謂之三暈棱間裝(皆不用二綠三青其)
(外緣廣與五彩同其内均作兩暈)
若外棱緣道用青疊暈次以紅疊暈(淺色在外先用朱華粉次用二)
(朱次用深朱以紫礦壓深)當心用綠疊暈者(若外緣用綠者當心以青)謂之三
暈帶紅棱間裝
凡青綠疊暈棱間裝柱身内筍文或素綠或碾玉裝柱
頭作四合青綠退暈如意頭櫍作青暈蓮華或作五彩
錦或團科方勝素地錦椽素綠身共頭作明珠蓮華飛
子正面大小連檐並青綠退暈兩旁素綠
解綠裝飾屋舍(解綠結華裝附)
解綠刷飾屋舍之制應材昂枓栱之類身内通刷土朱
其緣道及鷰尾八白等並用青綠疊暈相間(若枓用綠即栱用青)
(之類)
緣道疊暈並深色在外粉線在内(先用青華或綠華在中次用大青或)
(大綠在外後用粉線在内)其廣狹長短並同丹粉刷飾之制唯檐
額或梁栿之類並四周各用緣道兩頭相對作如意
頭(由額及小額並同)若畫松文即身内通刷土黃先以墨筆
界畫次以紫檀間刷(其紫檀用深墨合土米令紫色)心内用墨點節
(栱梁等下面用合朱通刷又有於丹地内用墨或檀紫點簇毬文與松文名件相雜者謂之卓栢裝)
枓栱方桁緣内朱地上間諸華者謂之解綠結華
裝
柱頭及脚並刷朱用雌黃畫方勝及團華或以五彩
畫四斜或簇六毬文錦其柱身内通刷合綠畫作筍
文(或只用素綠椽頭或作青綠暈明珠若椽身通刷合綠者其摶亦作綠地筍文或素綠)
凡額上壁内影作長廣制度與丹粉刷飾同身内上棱
及兩頭亦以青綠疊暈為緣或作飜卷華葉(身内通刷土朱其飜)
(卷過葉並以青綠疊暈)枓下蓮華並以青暈
凡粉刷飾屋舍(黃土刷飾附)
丹粉刷飾屋舍之制應材木之類面上用土朱通刷下
棱用白粉闌界緣道(兩盡頭斜訛向下)下面用黃丹通刷(昂栱下面)
(及耍頭正面同)其白緣道長廣等依下項
枓栱之類(栿額替木义手托脚駝峯大連檐搏風版等同)隨材之廣分為八
分以一分為白緣道其廣雖多不得過一寸雖狹不
得過五分
栱頭及替木之類(綽幕仰㭼角梁等同)頭下面刷丹於近上棱
處刷白鷰尾長五寸至七寸其廣隨材之厚分為
四分兩邊各以一分為尾(中心空二分)上刷横白廣一分
半(其耍頭及梁頭正面用丹處刷望山子上其長隨高三分之二其下廣隨厚四分之二斜收向上當)
(中合尖)
檐額或大額刷八白者(如裏面)隨額之廣若廣一尺以
下者分為五分一尺五寸以下分為六分二尺以上
者分為七分各當中以一分為八白(其八白兩頭近柱更不用朱闌斷謂)
(之入柱白)於額身内均之作七隔其隔之長隨白之廣(俗謂)
(之七朱八白)
柱頭刷丹(柱脚同)長隨額之廣上下並解粉線柱身椽
檩及門忩之類皆通刷土朱(其破子忩子桯及屏風難子正側并椽頭並刷)
(丹)平闇或版壁並用土朱刷版并桯丹刷子桯及牙
頭護縫
額上壁内(或有補間鋪作遠者亦於栱眼壁内)畫影作於當心其上先
畫枓以蓮華承之(身内刷朱或丹隔間用之若身内刷朱則蓮華用丹刷若身内刷丹)
(則蓮華用朱刷皆以粉&KR1239;解出花瓣)中作項子其廣隨宜(至五寸止)下分兩
脚長取壁内五分之三(兩頭各空一分)廣身内隨項兩頭收
斜尖向内五寸若影作華脚者身内刷丹則飜卷葉
用土朱或身内刷土朱則飜卷葉用丹(皆以粉筆壓棱)
若刷土黃者制度並同唯以土黃代土朱用之(其影作内)
(蓮華用朱或丹並以粉筆解出華瓣)
若刷土黃解墨緣道者唯以墨代粉刷緣道其墨緣
道之上用粉線壓棱(亦有栿栱等下面合用丹處皆用黃土者亦有只用墨緣更不)
(用粉線壓棱者制度並同其影作内蓮華並用墨刷以粉筆解出華瓣或更不用蓮華)
凡丹粉刷飾其土朱用兩遍用畢並以膠水櫳罩若刷
土黃則不用(若刷門忩其破子忩子桯及影縫之類用丹刷餘並用土朱)
雜間裝
雜間裝之制皆隨每色制度相間品配令華色鮮麗各
以逐等分數為法
五彩間碾玉裝(五彩遍裝六分碾玉裝四分)
碾玉間畫松文裝(碾玉裝三分畫松裝七分)
青綠三暈棱間及碾玉間畫松文裝(青綠三暈棱間裝三分碾玉裝)
(三分畫松裝四分)
畫松文間解綠赤白裝(畫松文裝五分解綠赤白裝五分)
畫松文卓栢間三暈棱間裝(畫松文裝六分三暈棱間裝二分卓栢裝二分)
凡雜間裝以此分數為率或用間紅青綠三暈棱間裝
與五彩遍裝及畫一松文等相間裝者各約此分數隨宜
加减之
煉桐油
煉桐油之制用文武火煎桐油令清先煠膠令焦取出
不用次下松脂攪候化又次下研細定粉粉色黃滴油
於水内成珠以手試之黏指處有絲縷然後下黃丹漸
次去火攪令冷合金漆用如施之於彩畫之上者以亂
絲揩搌用之
營造法式卷十四
