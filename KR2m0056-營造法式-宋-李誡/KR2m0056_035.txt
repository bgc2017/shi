營造法式補遺
宋李誡撰
方圜平直取徑圍
定功取正
定平牆
舉折諸作異名
總諸作看詳
方圜平直
周官考工記圜者中規方者中矩立者中垂衡者中水
鄭司農注云治材居材如此乃善也
墨子子墨子言曰天下從事者不可以無法儀雖至百
工從事者亦皆有法百工為方以矩為圜以規直以繩
衡以水正以垂無巧工不巧工皆以此五者為法巧者
能中之不巧者雖不能中依放以從事猶愈於巳
周髀算經昔者周公問於商高曰數安從出商高曰數
之法出於圜方圜出於方方出於矩矩出於九九八十
一萬物周事而圜方用焉大匠造制而規矩設焉或毁
方而為圜或破圜而為方方中為圜者謂之圜方圜中
為方者謂之方圜也
韓子曰無規矩之法繩墨之端雖班爾不能成方圜
看詳諸作制度皆以圜方直平為準至如八棱
之類及欹斜羨(禮圖云羨為不圜之貌璧羨以為量物之度也鄭司農云羨猶)
(延也以善切其袤一尺而廣狹焉)陊(史記索隱云陊謂狹長而方去其角也陊丁果)
(切俗作隋非)亦用規矩取法令謹案周官考工記等
修立下條
諸取圜者以規方者以矩直者抨繩取則立者垂
繩取正横者定水取平
取經圖
九章算經李淳風注云舊術求圜皆以周三徑一為率
若用之求圜周之數則周少而徑多徑一周三理非精
密蓋術從簡要略舉大綱而言今依密率以七乘周
二十二而一即徑以二十二乘徑七而一即周
看詳今來諸工作已造之物及制度以周徑為
則者如點量大小須於周内求徑或於俓内求
周若用舊例以圍三徑一方五斜七為據則疎
略頗多今謹按九章算經及約斜長等密率修
立下條
諸徑圍斜長依下項
圜徑七其圍二十有二
方一百其斜一百四十有一
八棱徑六十每面二十有五其斜六十有五
六棱徑八十有七每面五十其斜一百
圜徑内取方一百中得七十有一
方内取圜徑一得一(八棱六棱取圜準此)
定功
唐六典凡役有輕重功有短長注云以四月五月六月
七月為功以二月三月八月九月為中功以十月十一
月十二月正月為短功
看詳夏至日長有至六十刻者冬至日短有止
四十刻者若一等定功則枉弃日刻甚多今謹
按唐六典修立下條
諸稱功者謂中功以十分為率長功加一分短功
減一分
諸稱長功者謂四月五月六月七月中功謂二月
三月八月九月短功謂十月十一月十二月正月
右三項並入總例
取正
詩定之方中又揆之以日注云定營室也方中昏正四
方也揆度也度日出日入以知東西南視定北準極以
正南北
周禮天官惟王建國辨方正位
考工記置槷以垂視以景為規識日出之景與日入之
景夜考之極星以正朝夕鄭司農注云自日出而畫其
景端以至日入既則為規測景兩端之内規之規之交
乃審也度兩交之間中屈之以指槷則南北正日中之
景最短者也極星謂北辰
管子夫繩扶掇以為正
字林□(時釧切)垂臬望也
刊謬證俗音字今山東匠人猶言垂繩視正為□
看詳今來凡有興造既以水平定地平面然後
立表測景望星以正四方正與經傳相合今謹
按詩及周官考工記等修立下條
取正之制先於基址中央日内置圜版徑一尺三
寸六分當心立表高四寸徑一分畫表景之端記
日中最短之景次施望筒於其上望日星以正四
方
望筒長一尺八寸方三寸(用版合造)兩罨頭開圜眼徑
五分筒身當中兩壁用軸安於兩立頰之内其立
頰自軸至地高三尺廣三寸厚二寸晝望以筒指
南令日景透北夜望以筒指北於筒南望令前後
兩竅内正見北辰極星然後各垂繩墜下記望筒
兩竅心於地以為南則四方正
若地勢偏衺既以景表望筒取正四方或有可疑
處則更以水池景表較之其立表高八尺廣八寸
厚四寸上齊(後斜向下三寸)安於池版之上其池版長一
丈三尺中廣一尺於一尺之内隨表之廣刻線兩
道一尺之外開水道環四周廣深各八分用水定
平令日景兩邊不出刻線以池版所指及立表心
為南則四方正(安置令立表在南池版在北其景夏至順線長三尺冬至長一丈三)
(尺其立表内向池版處用曲尺較令方正)
定平
周官考工記匠人建國水地以垂鄭司農注云於四角
立植而垂以水望其高下高下既定乃為位而平地
莊子水靜則平中準大匠取法焉
管子夫準壞險以為平
尚書大傳非水無以準萬里之平
釋名水準也平準物也
何晏景福殿賦惟工匠之多端固萬變之不窮讎天地
以開基並列宿而作制制無細而不協於規景作無微
而不違於水臬五臣注云水臬水平也
看詳今來凡有興建須先以水平望基四角所
立之柱定地平面然後可以安置柱石正與經
傳相合今謹按周禮考工記修立下條
定平之制既正四方據其位置於四角各立一表
當心安水平其水平長二尺四寸廣二寸五分高
二寸下施立樁長四尺(安&KR0008;在内)上面横坐水平兩頭
各開池方一寸七分深一寸三分(或中心更開池者方深同)身
内開槽子廣深各五分令水通過於兩頭池子内
各用水浮子一枚(用三池者水浮子或亦用三枚)方一寸五分高
一寸二分刻上頭令側薄其厚一分浮於池内望
兩頭水浮子之首遥對立表處於表身内畫記即
知地之高下(若槽内如有不可用水處即於樁子當心施墨線一道上垂繩墜下令繩)
(對墨線心則上槽自平與用水同其槽底與墨線兩邊用曲尺較令方正)
凡定柱礎取平須更用真尺較之其真尺長一丈
八尺廣四寸厚二寸五分當心上立表高四尺(廣厚)
(同上)於立表當心自上至下施墨線一道垂繩墜下
令繩對墨線心則其下地面自平(其真尺身上平處與立表上墨)
(線兩邊亦用曲尺較令方正)
牆
周官考工記匠人為溝洫牆厚三尺崇三之鄭司農注
云高厚以是為率足以相勝
尚書既勤垣墉
詩崇墉圪圪
春秋左氏傳有牆以蔽惡
爾雅牆謂之墉
淮南子舜作室築牆茨屋令人皆知去巖穴各有室家
此其始也
說文堵垣也五版為一堵㙩周垣也埒卑垣也壁垣也
垣蔽曰牆栽築牆長版也(今謂之膊版)榦築牆端木也(今謂之牆)
(師)
尚書大傳賁墉諸侯䟽杼注云賁大也言大牆正道直
也䟽衰也杼亦牆也亦衰其上不得正直
釋名牆障也所以自障蔽也垣援也人所依止以為援
衛也墉容也所以隠蔽形容也壁辟也辟禦風寒也
博雅㙩(力彫切)䧘(音篆)墉院(音犯宋時避諱)也廦(音壁又即壁切)牆垣也
義訓庉(音乇)樓牆也穿垣謂之㸜(音空)為坦謂之厽(音累)周謂
之㙩(音了)㙩謂之寏(音垣)
看詳今來築牆制度皆以高九尺厚三尺為祖
雖城壁與屋牆露牆各有增損其大槩皆以厚
三尺崇三之為法正與經傳相合今謹按周官
考工記等羣書修立下條
築牆之制每牆厚三尺則高九尺其上斜收比厚
減半若高增三尺則厚加一尺減亦如之
凡露牆每牆高一丈則厚減高之半其上收面之
廣比高五分之一若高增一尺其厚加三寸減亦
如之(其用葽橛並準築城制度)
凡抽絍牆高厚同上其上收面之廣比高四分之
一若高增一尺其厚加二寸五分(如在屋下只加二寸剗削並準)
(築城制度)
右三項並入壕寨制度
舉折
周官考工記匠人為溝洫葺屋三分瓦屋四分鄭司農
注云各分其脩以其一為峻
通俗文屋上平曰陠(必孤切)
刊謬證俗音字陠今猶言陠峻也
皇朝景文公宋祁筆錄今造屋有曲折者謂之庯峻齊
魏間以人有儀矩可喜者謂之庯峭蓋庯峻也(今謂之舉折)
看詳今來舉屋制度以前後撩檐方心相去遠
近分為四分自撩檐方背上至脊槫背上四分
中舉起一分雖殿閣與&KR0550;堂及廊屋之類略有
增加大抵皆以四分舉一為祖正與經傳相合
今謹按周官考工記修立下條
舉折之制先以尺為丈以寸為尺以分為寸以釐
為分以豪為釐側畫所建之屋於平正壁上定其
舉之峻慢折之圜和然後可見屋内梁柱之高下
卯眼之遠近(今俗謂之定側樣亦曰點草架)舉屋之法如殿閣樓
臺先量前後撩檐方心相去遠近分為三分(若餘屋柱)
(頭作或不出跳者則用前後檐柱心)從撩檐方背至脊槫背舉起一
分(如屋深三丈即舉起一丈之類)如㼧瓦&KR0550;堂即四分中舉起一
分又通以四分所得丈尺每一尺加八分若&KR0008;瓦
廊屋及瓪瓦&KR0550;堂每一尺加五分或瓪瓦廊屋之
類每一尺加三分(若兩椽屋不加其副階或纏腰並二分中舉一分)
折屋之法以舉高尺丈每尺折一寸每架自上遞
減半為法如舉高二丈即先從脊槫背上取平下
屋撩檐方背其上第一縫折二尺又從上第一縫
槫背取平下至撩檐方背於第二縫折一尺若椽
數多即逐縫取平皆下至撩檐方背每縫並減上
縫之半(如第一縫二尺第二縫一尺第三縫五寸第四縫二寸五分之類)如取平
皆從槫心抨繩令緊為則如架道不勻即約度遠
近隨宜加減(以脊槫及撩檐方為準)
若八角或四角鬭尖亭榭自撩檐方背舉至角梁
底五分中舉一分至上簇角梁即兩分中舉一分
(若亭榭只用瓪瓦者即十分中舉四分)
簇角梁之法用三折先從大角背自撩檐方心量
向上至棖桿卯心取大角梁背一半立上折簇梁
斜向棖桿舉分盡處(其簇角梁上下並出卯中下折簇梁同)次從上
折簇梁盡處量至撩檐方心取大角梁背一半立
中折簇梁斜向上折簇梁當心之下又次從撩檐
方心立下折簇梁斜向中折簇梁當心近下(令中折簇)
(角梁上一半與上折簇梁一半之長同)其折分並同折屋之制(唯量折以)
(曲尺於絃上取方量之用瓪瓦者同)
右入大木作制度
諸作異名
今按羣書修立總釋已具法式淨條第一第二卷内凡
四十九篇總二百八十三條(今更不重錄)
看詳屋室等名件其數實繁書傳所載各有異
同或一物多名或方俗語滯其間亦有訛謬相
傳音同字近者遂轉而不改習以成俗今謹按
羣書及以其曹所語參詳去取修立總釋二卷
今於逐作制度篇目之下以古今異名載於注
内修立下條
牆(其名有五一曰牆二曰墉三曰垣四曰㙩五曰壁)
右入壕寨制度
柱礎(其名有六一曰礎二曰櫍三曰磶四曰磌五曰磩六曰鋉今謂之石碇)
右入石作制度
材(其名有三一曰章二曰材三曰方桁)
栱(其名有六一曰開二曰槉三曰欂四曰曲枅五曰欒六曰栱)
飛昂(其名有五一曰㰇二曰飛昂三曰英昂四曰斜角五曰下昂)
爵頭(其名有四一曰爵頭二曰要頭三曰胡孫頭四曰&KR2689;䗥頭)
枓(其名有五一曰楶二曰栭三曰櫨四曰㭼五曰枓)
平坐(其名有五一曰閣道二曰墱道三曰飛陛四曰平坐五曰鼓坐)
梁(其名有三一曰梁二曰杗廇三曰欐)
柱(其名有二一曰楹二曰柱)
陽馬(其名有五一曰觚棱二曰陽馬三曰闕角四曰角梁五曰梁枺)
侏儒柱(其名有六一曰梲二曰侏儒柱三曰浮柱四曰棳五曰上楹六曰蜀柱)
斜柱(其名有五一曰斜柱二曰梧三曰迕四曰枝柱五曰义手)
棟(其名有九一曰棟二曰桴三曰檼四曰棼五曰甍六曰極七曰槫八曰檩九曰櫋)
搏風(其名有二一曰榮二曰搏風)
柎(其名有三一曰柎二曰複棟三曰替木)
椽(其名有四一曰桷二曰椽三曰榱四曰橑短椽其名有二一曰梀二曰禁楄)
檐(其名有十四一曰宇二曰檐三曰樀四曰楣五曰屋垂六曰㭒七曰櫺八曰聯櫋九曰橝十曰)
(庌十一曰廡十二曰槾十三曰㮰十四曰庮)
舉折(其名有四一曰陠二曰峻三曰陠峭四曰舉折)
右入大木作制度
烏頭門(其名有三一曰烏頭大門二曰表楬三曰閥閱今呼為櫺星門)
平棋(其名有三一曰平機二曰平橑三曰平棋俗謂之平起其以方椽施素版者謂之平闇)
鬭八藻井(其名有三一曰藻井二曰圜泉三曰方井今謂之鬭八藻井)
鉤闌(其名有八一曰櫺檻二曰軒檻三曰㰍四曰梐牢五曰闌楯六曰柃七曰階檻八曰鉤闌)
拒馬义子(其名有四一曰梐枑二曰梐拒三曰行馬四曰拒馬义子)
屏風(其名有四一曰皇邸二曰後版三曰扆四曰屏風)
露籬(其名有五一曰㰚二曰柵三曰據四曰藩五曰落今謂之露籬)
右入小木作制度
塗(其名有四一曰垷二曰墐三曰塗四曰泥)
右入泥作制度
階(其名有四一曰階二曰陛三曰陔四曰墒)
右入塼作制度
瓦(其名有二一曰瓦二曰㽇)
塼(其名有四一曰甓二曰瓴甋三曰㲄四曰㼾甎)
右入窰作制度
總諸作看詳
看詳先準
朝旨以營造式舊文秖是一定之法及有營造
位置盡皆不同臨時不可考據徒為空文難以
行用先次更不施行委臣重别編修今編修到
海行營造法式總釋井總例共二卷制度一十
五卷功限一十卷料理井工作等第共三卷圖
樣六卷目錄一卷總三十六卷計三百五十七
篇共三千五百五十五條内四十九篇二百八
十三條係於經史等羣書中檢尋考究到或制
制與經傳相合或一物而數名各異已於前項
逐門看詳立文外其三百八篇三千二百七十
二條係自來工作相傳並是經久可以行用之
法與諸作諳會經歴造作工匠詳悉講究規矩
比較諸作利害隨物之大小有增減之法(謂如版門)
(制度以高一尺為法積至二丈四尺如科栱等功限以第六等材為法若材增減一等其功限)
(各有加減法之類)各於逐項制度功限料例内刱行修
立並不曾參用舊文即别無開具看詳因依其
逐作造作名件内或有須於畫圖可見規矩者
皆别立圖樣以明制度
營造法式補遺
