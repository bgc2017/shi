兩河清彙卷八
益都薛鳳祚撰
黃河
芻論
治河以得人為要論
自古有治人無治法天下事皆以得人為難而治河
為尤難必有人溺已溺之心而又有應變無方之才
有盡瘁鞠躬之忠而又有一介不苟之操至于衆咻
不恤任怨不辭又非有特立不移之定力不可也遠
年無論已近明二百餘年河工獨推潘印川季馴觀
其歴事三朝二十餘年多底定之功而立言垂論皆
足為後世法誠得人也圖治者不求才于異代誠能
于在廷諸臣廣詢博采求其能盡心河務者充總河
之選推心任之得其人則政舉何患不慶平成之勲
哉至于分任督課則分司及道員職也其需才猷敏
鍊勞怨不辭尤不可不慎擇者而其職任則分司不
如道員道員有總轄州縣之權呼應即靈而分司之
事權不同也道員雖亦挨奉升遷然可以久任成功
分司之差滿輪換計日即更者不能也今淮屬有道
揚屬無道邳徐桃清南岸有道北岸無道所當急議
者也至于有司以及佐貳各有耑任責成而責成河
官不如責成印官印官職掌守土比閭之民皆其撫
馭一號召間即夫役也帑藏之財皆其典守一措置
間皆物料也而河官不能也今管河道廳以及佐貳
皆有成例得以坐名題補其臨河要地州縣往往人
地不宜迨有毁蹟而後以彈章從事則何益哉至于
其平居令河官常駐要地不許委署他務搶修令印
官親赴工次不得安居私署亦河工責成之要務也
上下皆得人而又嚴每歲舉劾之典申久任課蹟之
令賢否勤惰勸懲有法心何由不思奮防務何由不
振飭哉
歲辦物料
河工之役大抵初決之時工程微小若掃料有餘何
難勒限告竣祗因掃料缺不得不停工以候所以遲
之又久而日甚一日役夫則動至數千糜帑則動至
巨萬當于每歲十月踏勘明白兩河要害分别首冲
次冲又次冲何者為大修小修添修所用人夫樁&KR1064;
柴草等項若干數目於各險工之下設厰堆貯設有
急工應時擋護堵塞其視急取遠求停工以待者霄
壤矣
若險工要害預備物料若能先事預防保固無虞至
於一年二年者亦照堵塞冲決之工一例優叙更激
勵人心之大權要術也
河流首冲宜行疏導
河流當冬春之時皆掃灣回溜冲刷堤根其水勢緩
流之處必淤澱沙灘如水射北則灘在南水射南則
灘在北此一定之形勢也及伏秋水發從來冲刷之
處竟成頂冲當此之時即築堤數道斷不免于潰決
矣諳曉河勢者相度時勢凡當春秋水涸之時于淤
灘壅澱之處挑控引河待伏秋水發乘其湧漲之勢
即可引流入渠使頂冲之勢少減隨於頂冲之處就
堤幇築加埽擋護自可免于潰決如儀封之王家庄
祥符之陳橋陳留之孟家埠皆其𩔖也(挑引河開放事宜詳本朝)
(治河篇)
治河疏塞先後之宜
今之治河以堤築為上策但治之河有先疏而後塞
者有以塞為濬者昔劉忠宣治張秋決河闊九十餘
丈行視之曰是下流未可治先治上流發丁夫數萬
疏賈魯舊河孫家渡諸河道使南流以殺其勢後于
沿河張秋兩岸築臺立表實土下埽決口既塞繚以
后堤此以濬為塞者也潘印川塞高堰黃浦崔鎮等
口大小二十九決而沙刷水深兩河歸正海口自開
此以塞為濬者也豫省河臣經理前後諸險工或先
事豫防開引河以分其勢或臨時搶築堤埽以塞其
冲能有成效可為善師古人之意者矣
接築桃清南岸大堤
清口為黃淮交會之處雖挑濬淮渠使通流以拒黃水
但慮黃流漲溢清口迤西全無堤岸勢必黃水漫入
清口淤塞宜于清口迤西築長堤一道與桃源築成
之堤接連一體或樁板或議石工以防汕刷庶二水
不得漫溢旁流各安其所同歸海矣
開七里溝引河以鞏北堤
桃源縣迤東七里溝黃家嘴上下數十里比年以來
決凡數次堵塞未幾旋復壅潰總因河勢北徙離堤
偪近而又河地卑下每值漲溢孤堤易傷潰決之患
全在於此今幸堵塞善後之計當殺河勢欲殺河勢
當挑引河相度上源龍灣之處施工挑挖則與北堤
離遠遠則河水難冲又引河直截順流則河水易瀉
形勢得所矣至所挑引河口闊二十五丈渠闊十五
丈深一丈二尺又于一丈二尺之下再挑多坑溝伏
秋水漲開放又下唇及截河大壩一一如法河勢漸
變從此相機疏築善後之機當得其宜矣
築石城至清河北岸遥堤
桃源迤帶祗有單堤一道而又逼近河岸堤單則力
孤逼河則冲激特甚伏秋漲決在所不免向經估計
南北兩河岸遥堤自宿遷至清河工費浩大今酌量
緊要劇工自古城至清河先築北岸遥堤計地較近
工費少省而黃家嘴一帶險要可恃無恐此重門禦
暴之意亦復容節制之良法也
建減水壩以殺水勢
搶築河患莫如挑引河然須上源有迎溜頂冲之處
不然則挑濬難施惟有建減水壩分決口之全流兩
壩搶築可計日而施考河防書所載徐升季太等壩
盖因下流清口相距三四十里特築此壩以分殺逆
流之勢立法最善若後有決口之處雖挑引河者倣
其意而推廣之將見石壩既設遇有滔漲即開放分
流利頼非細且不特此也中州以逮淮徐兩岸不茅
之地或數十頃或數百頃建一石壩沙醎之地數日
之間立成膏腴其利頼亦非細也但築基湏高于平
地二尺餘以便洩異漲之水
存恤夫役
守堤夫役原有額設工食並免本身雜差優恤既加
方可責其防守今各夫既有風雨晝夜防守之辛勤
又有芟攬柳麻課程之歲辦且夫搭盖茅房修理器
具工食無幾不足供其應用更有指名花費侵吞或
稱上司過往或稱上差酒飯或經丞需索常例或衙
官借題津送一年工食幾何數端刮削已盡且既暗
補課程草棲露宿于堤上又復供應雜汛左支右舞
于門庭一身數役勞&KR0629;不堪抛産逃亡棄堤不守勢
所必有此言之真可痛心聞之真堪髮指者也嚴禁
釐革寧容少貸
河夫逃亡
河夫逃亡之弊積久相沿其上工或數日半月一月
即報逃亡報逃申解躭延時日遲誤工程或做半月
之工而索一月之餉或解役通同攬頭打逃折銀甚
有官吏包攬因而報逃重入輕出又或管工人員私
賣輕夫衆夫偏累以致逃亡有此弊端所以報逃接
踵不休嚴剔釐革不特夫役無累而河工之功成有
望矣
修守事宜
一築堤
凡黃河堤必遠築大約離岸須三二里庶容蓄寬廣
可免決齧切勿逼水以致易決堤之高卑因地勢而
低昂之先用水平打量毋一槩以若干丈尺為凖務
取真正老土每高五寸即夯杵三二遍若有淤泥與
老土同第須取起晒凉候稍乾方加夯杵其取土宜
遠切忌傍隄挖取以致成河積水刷損隄根驗隄之
法用鐡錐筒探之或間一掘試隄式貴坡切忌陡峻
如根六丈頂止須二丈俾馬可上下故謂之走馬隄
計工費凡創築者每方廣一丈高一尺為一方計四
工土近者每工銀三分最近者二分土遠者四分如
隄根六丈頂二丈須通融作四丈折筭此計土論方
之法也如幇隄則先計舊隄若干今增高闊各若干
亦以前法折算
方法
假令徐州玄黃二舖月隄計長八百五十丈根闊五
丈頂闊一丈四尺並之咸半得三丈二尺高一丈二
尺以乘三丈二尺得每丈計三十八方四分以乘八
百五十丈共三萬二千六百四十方每方四工計工
一十三萬五百六十該銀三千九百一十六兩八錢
如難築每方量加二三工不等
一塞決
凡隄初決時急將兩頭下埽包聚官夫晝夜看守稍
待水勢平緩即從兩頭接築如水勢洶湧頭裹不住
即於本堤退後數丈挖槽下埽如裹頭之法刷至彼
必住矣皆謂截頭褁也如又不住即於上首築逼水
大壩一道分水勢射對岸使回溜衝周正河則塞工
可施矣塞將完時水口漸窄水勢溢湧又有合口之
難須用頭細尾粗之埽名曰鼠頭埽俾上水口闊下
水口收庶不致衮失而塞工易就也埽以土勝為主
埽臺須要卧羊坡以便推挽揪頭繩須要緊扯以防
下游又須時時打鬆令其深下仍覓慣會泅水之人
入水探騐底埽着地方下簽樟須要酌中埽埽釘着
方為堅固倘有數寸空懸無有不敗事者如寒天或
水急不能泅水即看揪頭寬鬆便是着地之驗繫繩
留橛令人專守略有走動便須另下一橛橛頭上填
記第幾埽揪頭滚肚明白以便點查收放埽面出水
未高寧加一小埽不可多用土牛推埽時易動故也
此等事須要勇往直前俗諺謂之搶築稍稍逗遛必
有後悔以上數端苟不詳密勞費罔功輙疑鬼怪甚
可嗤也
物料工費(萬歴十五年總院照時值裁定以下皆同)
如用大埽長五丈高六七尺者用草六百束每束重
十斤價銀二釐該銀一兩二錢柳稍一百二十束每
束重二十斤價銀一分該銀一兩二錢如無柳稍以
葦代之草繩六十套每套四十二條每條長二丈四
尺價銀三分該銀一兩八錢樁木五根每根銀一錢
該銀五錢楸頭滚肚繩四條其用&KR1064;二百五十斤每
斤價銀五釐該銀一兩二錢五分
每大埽一個約共該料價銀五兩九錢五分
中埽並土牛工料以次逓減挑土夫工遠近不等難
以預定臨時酌給
謹按物力豐勝時價值如此今且四五倍之民力重
困須依時價逓加
一築順水壩
順水壩俗名雞嘴又名馬頭專為喫緊迎溜處所如
本隄水刷洶湧雖有邊埽難以久恃必須將本隄首
築順水壩一道長十數丈或五六丈一丈之壩可逼
水遠去數丈隄根自成淤灘而下首之隄俱固矣
安埽之法上水廂邊宜出將裹頭埽藏入在内下水
埽宜退藏入裹頭埽内庶水不得揭動埽也
如築長六丈闊四丈高一丈用埽兩面廂邊每邊用
埽二行裹頭二行中間填土每行用埽三層共計用
中埽十八個每個長五丈三尺用草四百束柳稍八
十束草繩四十條排樁簽樁共用樁木四根人夫二
十五工共用捲埽堤夫四百五十工運土隄夫二百
工共用草七千二百束該銀一十四兩四錢柳稍或
葦一千四百四十束該銀一十四兩四錢草繩七百
二十套該銀二十一兩六錢樁木七十二根該銀七
兩二錢行繩十二條每條重四十斤共用&KR1064;四百八
十斤該銀二兩四錢約共該銀六十兩如無柳稍以
葦代之人夫俱不議工食
一下護根乾埽
凡隄係掃灣須預下乾埽以衛堤根此埽須土多料
少簽樁必用長壯入地稍深庶不坍蟄
如下長三丈高三尺埽一個用草一百六十束該銀
三錢二分柳稍四十束該銀四錢草繩十二套該銀
六錢樁木三根該銀三錢量用&KR1064;作行繩用堤夫二
十工不議工食每埽一個約共該料價銀一兩六錢
二分
一造滚水石壩(即減水壩)
為伏秋水發盈漕恐勢大漫堤設此分殺水勢稍消
即歸正漕故建壩必擇要害卑窪去處堅實地基先
下地釘樁鋸平下龍骨木仍用石楂□鐡□□縫方
鋪底石壘砌鴈翅宜長宜坡跌水宜長迎水宜短俱
用立石攔門樁數層其地釘樁須劄鷹架用懸硪釘
下石縫須用糯汁和灰縫使水不入
如石壩一座壩身連鴈翅共長三十尺壩身根闊一
丈五尺收頂一丈二尺高一尺五寸迎水闊五尺跌
水石闊二丈四尺四鴈翅各斜長二丈五尺高九尺
用粗細石計長一千三百九十餘丈並地釘樁龍骨
木鐡錠鐡銷煤灰木炭石灰糯米檾麻及各匠工食
約共該銀一千九百餘兩其運石擡石搬料夫船並
官夫廪糧工食臨期酌給
一建石閘
建閘節水必擇堅地開基先挖固工塘有水即車乾
方下地釘樁將樁頭鋸平□縫上用龍骨木地平板
鋪底用灰麻艌過方砌底石仍于迎水用立石一行
攔門樁二行跌水用立石二行攔門椿八行如地平
板鋪完功過半矣自金門起兩面疊砌完方鋪海漫
鴈翅
金門長二丈七尺兩邊轉角至鴈翅各長五丈共用
石三千一百尺閘㡳海漫攔水跌水共用石九百尺
二項共用石四千尺並鐡錠鐡銷鐡鋦天橋環地釘
樁龍骨木地平板萬年坊閘板絞關閘耳絞軸托橋
木石灰香油蔴麻柴炭等項及各匠工食約共該銀
三千兩有竒其官夫廪糧工食臨期酌給
一建涵洞
建涵洞以洩積水其址亦擇堅實方可下釘樁砌石
水多則建二孔少則一孔
如涵洞一座口闊一丈五尺身長二丈中立石墻一
堵亦長二丈寬五尺分為二孔每孔寬五尺兩邊四
鴈翅各一丈五尺共用石二百丈並地釘樁鐡錠石
灰板木並各匠工食約該銀一百八十餘兩其夫役
工食臨期酌給
一建車船壩
先築基堅實埋大木于下以草土覆之時灌水其上
令軟滑不傷船壩東西用將軍柱各四柱上横施天
盤木各二下施石窩各二中置轉軸木各二根每根
為竅二貫以絞關木繫蔑䌫于船縳于軸執絞關木
環軸而推之
一挑河
凡挑河面宜闊底宜深如鍋底樣庶中流常深且岸
不坍塌如不用隄須將土運于百餘尺外以免淋入
河内
凡創開河者每方廣一丈每夫日開深一尺為一工
挑濬泥水相半者減十分之五全係水中撈取者減
十之七八取土登岸就而築隄者亦以半折算焉
一閘河偶淺急疏之法
凡閘河淺處如水溜在中須兩岸築丁頭壩以束之
水溜在傍將淺邊順築束水長壩以逼之水由壩中
其勢自急中溜自深
如淺處不多或排板插下泥内逼水湧刷
或排小船用杏葉杓挖濬
必不得已則用樁草製活閘節水亦一策也
一栽柳護堤
卧柳長柳須相兼栽植卧柳須用核桃大者入地二
尺餘出地二三寸許柳去堤址約二三尺密栽俾枝
葉搪禦風浪長柳須距隄五六尺許既可捍水且每
歲有大枝可供埽料俱宜于冬春之交津液含蓄之
時栽之仍須時常澆灌長柳宜用棘刺圍護以防盗
拔畜嚙
一栽茭葦草子護隄
凡隄臨水者須於隄下密栽蘆葦或茭草俱掘連根
叢株先用引橛錐窟深數寸然後栽入計闊丈許將
來衍茁愈蕃即有風不能鼔浪此護臨水隄之要法
也隄根至面再採草子密覆
一伏秋修守
四防
一曰晝防隄岸每遇黃水大發急溜埽灣處所未免刷
損若不即行補修則埽灣之堤愈漸坍塌必致潰決
宜督守隄人夫每日捲土牛小埽聽用但有刷損者
隨刷隨補毋使崩䣃少暇則督令取土堆積隄上若
子隄然以備不時之需是為晝防
二曰夜防守堤人夫每遇水發之時修補刷損隄工
盡日無暇夜則勞倦未免睡熟若不設法巡視恐夤
夜無防未免失事須置立五更牌面分發南北兩岸
恊守官並管工委官照更挨發各鋪𫝊逓如天字鋪
發一更牌至二更時前牌未到日字鋪即差人挨查
係何鋪積遲即時拿究餘鋪倣此隄岸不斷人行庶
可無誤巡守是為夜防
三曰風防水發之時多有大風猛浪隄岸難免撞損
若不防之于微久則坍薄潰決矣須督隄夫綑札龍
尾小埽擺列隄面如遇風浪大作將前埽用繩樁懸
繫附隄水面縱有風浪隨起隨落足以護衛是為風
防
四曰雨防守隄人夫每遇驟雨淋漓若無雨具必難
存立未免各投人家或鋪舍暫避隄岸倘有刷掃何
人看視須督各鋪夫役每名各置斗笠簔衣遇有大
雨各夫穿戴隄面擺立時時巡視乃無疎虞是為雨
防
二守
一曰官守黃河盛漲管河官一人不能周巡兩岸須
添委一協守職官分岸巡督每堤三里原設鋪一座
每鋪夫三十名計每夫分守隄一十八丈宜責每夫
二名共一叚於隄面之上共搭一窩舖仍置燈籠一
個遇夜在彼棲止以便𫝊逓更牌巡視仍畫地分委
省義等官日則督夫修補夜則稽查更牌管河官並
協守職官時常催督巡視庶防守無傾刻懈弛而隄
岸可保無事矣
二曰民守每鋪三里雖已𣲖夫三十名足以修守恐
各夫調用無常仍須預備宜照往年舊規於附近臨
隄鄉村每鋪各添𣲖鄉夫十名水發上堤與同鋪夫
併力協守水落即省放回家量時去留不妨農業不
惟隄岸有頼而附隄之民亦得各保田廬矣
一竪立旗杆燈籠以示防守
各鋪相離頗遠倘一鋪有警别鋪不聞有誤救護須
令隄老每鋪竪立旗杆一根黃旗一面上書某字鋪
三字燈籠一個晝則懸旗夜則掛燈以便瞻望仍置
銅鑼一面以便轉報一鋪有警鳴鑼為號臨鋪夫老
挨次𫝊報各鋪夫老併力齊赴有警處所即時救護
首尾相顧通力合作庶保萬全
一防盗決
守隄之法隄防盗決最為喫緊盖盗決有數端坡水
稍積決而洩之一也地土磽薄決而淤之二也仇家
相傾決而灌之三也至於伏秋水漲處處危急隣隄
官老隂伺便處盗而洩之諸隄皆失保守四也巡警
稍怠或乘風雨之時或乘酣睡之處即被下手矣防
禦者不可不知
一議涵洞
涵洞洩水本是無妨但須明設石閘以嚴啓閉若暗
開隄址草木蒙叢便難覺察萬歴八年奸民私囑管
河主簿將南岸遥隄暗開涵洞數座十七年伏水暴
漲單家口水從涵洞洩出勢甚洶湧一鼓而開遂成
大決此可謂明鑑矣司河者知之
一歲辦物料
河防全在歲修歲修全在物料而州縣河官視為寄
貨歲估既定冒銀入已括取里逓草束河夫攀折柳
稍遮掩一二便為了事近日徐州判官彭鶴靈璧主
簿元仲賢之事可鑒也今議于十一月間司道官估
計停當各掌印官領銀收買法固善矣又須特委廉
能職官一二員專管收支工完之日將捲築過埽壩
收支過物料數目開報總河衙門查考庶幾事有責
成而錢糧無冒破矣又冬初修守稍暇即督夫于漫
坡中採取野草每束十斤者每夫每日可採四十束
積至百萬可省千金禆益非小草料既備埽護必周
衝決之患可免即脱有不測而物料在手計日可塞
何致延閣糜費此河道第一喫緊工夫也
一水汛
立春之後東風解凍河邊人候水初至凡一寸則夏
秋當至一尺頗為信騐謂之信水二月三月桃花始
開冰泮雨積川流猥集波瀾盛長謂之桃花水春末
蕪菁華開謂之菜華水四月壠麥結秀擢芒變色謂
之麥黃水五月瓜實延蔓謂之瓜蔓水朔野之地深
山窮谷冰堅晚泮達乎盛夏消釋方盡而沃蕩山石
水帶礬腥併流於河故六月中旬之水謂之礬山水
七月菽豆方秀謂之豆華水八月荻薍華謂之荻苖
水九月以重陽紀節謂之登高水十月水落安流復
其故道謂之復槽水十一月十二月斷水雜流乘寒
復結謂之蹵凌水此外非時暴漲謂之客水皆當督
夫巡守而伏秋水勢最盛非他時比故防者晝夜不
可少懈云
分督河工
凡修建大工工程浩大道里遥遠若非多官分理畫地
責成不免顧此失彼今以萬歴六年戊寅總院防河
自徐州以下至儀真分撥一案為例遇有興作依此
為法
徐州自吕梁洪至邳州直河止一帶遥堤七十里該海
防道總管
自桃源縣古城以下遥堤六十里并塞界内缺口及陵
城滚水壩一座該淮北分司總管
自桃源縣界至清河獾墩止遥隄六十里並塞界内缺
口及安娘城滚水壩一座該管河道總管
徐州玄黃二鋪月隄並靈睢界内遥堤五十餘里及崔
鎮口滚水壩一座該徐州道總管
自睢寧界内遥堤四十餘里并築歸仁集堤三十五里
該潁州道總管
自睢寧界内遥堤四十餘里并築歸仁集堤三十五里
該潁州道總管
修復淮安板閘至新莊閘共四閘修復裡河兩堤并新
城北一帶幇築新舊堤及塞黃沛口該水利道總管
管高家堰中叚塞天妃閘朱家口開復通濟閘修築趙
家口迤西堤岸修復仁義等五壩該管河郎中總管
築寳應一帶土石堤并建減水閘及挑濬揚州至儀真
一帶河道該南河分司管
以上司道八員均分八大工每司道一員督府佐二員
計用府佐一十六員每府佐一員分督州縣佐貳首
領隂醫省祭官十員共用一百六十員聽總督河道
於所屬地方掄才吊取如員數不足及各官間有經
手要務妨占者河臣於附近省分有司内查幹濟素
著者具奏調用
河防緒言
河行地脉所宜
朱子曰黃河是地中大血脉來朝則國家阜寧洩去則
耗敗自然之理
朱子曰元豐間河北流自後中原多事後來南流北方
多事而世說潤百里平時無所考證
皇清順治七年河決而北由千乘等處舊河故道入海
一時魚米充盈一切古道舊渠悉成長流數百里
内民間磽瘠墨地不宜五穀者皆得倍收可想上
古河在北方豐勝氣象
河防永頼
黃河之為患久矣至于今日無歲不治生民之膏血
幾盡筋力幾盡有道于此能令河永不決即暫決亦
無大害不久復歸大河誠斯世斯民之大幸也常細
求黃河之性並古來治河之成法皆云無一勞永逸
之功惟有補偏救弊之法又云世世守之世世此河
也於此窮究其必然之理與其必可能之事則此補
偏救弊之内即有久安長治之策釐為數種俟有心
世道者採擇焉
河決之由
凡河患先從決口而決口奪河非遽奪也決而不治河
之流日緩墊沙日高河始改從決口耳有遥堤以適
其性而範其狂有減水壩以洩其勢而殺其怒當不
至如往日之常決縱一偶決水退塞令還槽循軌可
以日計不足患也
查理舊置遥堤
遥隄範圍寬廣泛溢之水偶至堤下或高數尺亦無即
決之理近河士民皆云河決多係新堤舊堤少有決
者此今人用心不如古人之騐也堤之足以防河也
審矣人不知遥堤一線實司國計民生之大命&KR0616;&KR0616;
置之若棄車馬之所踐躝風雨之所剥蝕卑薄有不
及往日之半者今當細細查騐增高增厚仍以鐡錐
筒騐試不許有一寸鬆懈而堤之決者鮮矣遥堤不
潰即河偶泛溢亦不為害國計民生或少得休息乎
堤係沙土則不必論堅瑕皆當改築盖沙能漏水漏
水則易潰鐡錐筒騐試遇之即行添補
或以為無事之時多此工費而河工經制原有每歲
修補之例但當求其實用不可以虚應塞責耳且思
古人築行堤動幾百里修補之工百不一二而云勞
乎且黃河一潰内帑之出民間之耗而工至十萬幾
十萬修補之費特其微末而云費乎
柳堤
堤内植柳古有其制以禦溜水衝刷之患誠良法也然
人但知柳之足以護堤而不知柳之自足為堤不知
柳之為堤較土之為堤其費不及百之一二而其為
用更勝于土之為堤也今濱河遥堤所在不闕遥堤
内五尺密裁柳一行每里一千零八十尺每五尺一
柳計用柳枝十束值銀四錢又横植十行值銀四兩
二千里河堤止用銀八千兩又另成一遥堤矣二三
年之間決水偶至遥堤經此柳堤以為之障斷無能
破遥堤之理遇有水溜迅激之處斷樹留根横植水
旁即龍尾埽也斜置多用即磯嘴馬蹄等埽也所費
甚省而成功甚速非萬世永頼之業乎
十年之計種樹遇有埽決取之不盡濱河舟載或可
栰制其便更甚
初行恐柳栽難求可令近堤有力之家助其採辦至
於工費則不可省
守堤責成
土堤不可無守而柳堤更不可不守往歲栽植護堤之
柳今安在乎皆以守看無人稽查廢法而斧斤牛羊
凌沒至盡耳舊制每遥隄三里用夫三十名看守遇
伏秋又益以附近民夫十名今專力責成其三十人
管一舖三里者恐途遠耳目難及宜一里所用人十
名中立一甲長工食倍之其九人通融管一里更於
附近置田十數畝為其永業令其即家於此若嫌孤
零即二三甲同住亦可柳堤之守看修植悉司之數
年後少有柴薪桑條之例亦付之則柳成而堤固而
河患永除非萬世永頼之業乎
格堤
遙堤之固至此永免冲潰而又有不可少者則格堤是
也河至遥堤不歸本河亦可慮也今各處各有横堤
斜行迤邐入河河之泛溢遥堤内者遇格即止仍歸
大河若擇無横堤處所處處添置栽柳置守一如大
堤永絶河患非永頼之業乎
重學
河工惟築堤築決為上策勤勞民力至不容已矣而堤
塞之工尚有可從省易者今有重學一法畚土之器
以機發之&KR0616;&KR0616;一人可當三四人至易而簡遇有興
工如用丁夫十萬止用四五萬而足民力國計並有
禆益曰土車曰石夯曰石杵每器各置一式為觀者
一笑
兩河清彙卷八
