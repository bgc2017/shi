朝鮮史略卷二
新羅紀
新羅原宗立是為法興王
智證王元子梁天監十一年
百濟芍加弑其君牟太子餘隆立
齊中興元年
是為武寧王討芍加誅之
高句麗文咨王薨(在位二十九年)太子興安王立
梁天監十八年
是為安藏王在位十三年薨
弟寳延立
新羅頒律令始制百官公服
新羅高句麗百濟三國並遣使朝梁
新羅始行佛法初訥祇王時沙門墨胡子自高句麗至
一善郡(即今善山府)郡人毛禮作窟室以居之至炤智王時
有僧阿道者與其徒亦來毛禮家往往有信奉者至是
王欲興佛教羣臣皆曰僧徒議論詭異若從之恐有後
悔近臣異次頓獨曰佛法淵奥不可不信王以為異言
下吏異次頓曰佛若有神吾死必有異及斬血從斷處
湧色白如乳衆怪之不復毁佛
新羅以哲夫為上大等總知國事
百濟移都泗泚(即今扶餘縣)國號南扶餘
駕洛國王金仇衡降于新羅駕洛亡
自始祖至亡凡十王總五百二十年
新羅法興王薨(在位二十七年)
王始建年號曰建元
自國初行中國年號南北朝分裂故也
立外官挈家之法
直興王彡麥宗立
梁大同六年直興法興弟立宗子
拜異斯夫為兵部令掌内外兵馬事又選童男容儀端
正者號風月主求善士為徒以勵孝弟忠信
高句麗王寳延薨(在位十五年)是為安原王
太子平成立生而聰慧雄偉過人在位十五年薨
太子陽城立
陳永定三年
是為平原王
新羅金居漆夫與百濟兵擊取高句麗十郡以僧惠亮
來王以亮為僧統始置百座講會及八關之法
初漆夫入高句麗詣亮聽法因欲覘麗國強弱亮曰
汝容貌非常流恐見執宜速返漆夫將還亮曰子燕
額鷹視他日必為將帥無貽我害漆夫與之相誓而
來至是亮見于道左遂與之俱來
百濟不知有侯景之亂遣使如梁朝貢使者至見宫闕
殘毁號泣端門外見者莫不洒淚
伽倻樂師于勤知國將亂攜樂器入新羅王命法知階
古萬德等學樂
伽倻王嘉悉製十二絃琴命于勤造曲奏之名曰伽
倻初晉人以七絃琴送高句麗麗人不知鼓之之法
國相王山岳頗改其制以奏有玄鶴來舞遂稱玄鶴
琴又有王寳高者入地理山學琴五十年傳續命得
續命得傳貴金貴金亦入地理山不出王恐琴道不
傳以伊餐允興為南原守俾傳其業允興遣長清安
清詣山中學之傳其所秘飄風等三曲安傳其子克
宗克宗所製音曲有平調羽調
百濟王明襛帥兵侵新羅軍主金武功擊殺之諡曰聖
子昌立
梁承聖三年
在位四十五年薨諡曰威德
子季明立二年薨是為惠王
子宣立二年薨是為法王命博士李文真始脩國史
子璋立風儀英偉志氣雄傑是為武王
新羅王命脩國史
從伊餐異斯夫之請命大何餐金居漆夫等集文士
撰之
新羅王命伊餐異斯夫討大伽倻(即今高靈縣)滅之
軍副斯多舍年十六先入栴檀門立白旗異斯夫引
兵臨之遂滅其國王賞以良田及所虜三百口斯多
舍以其田分與戰士生口放為良人始與武官郎約
為死友及武官死哭之慟七日亦死
新羅烈女際厚卒歸白雲
初一達官同里閈一時生男女男曰白雲女曰際厚
二家約為婚姻白雲十五而盲際厚父母欲改聘李
俊平際厚密語白雲曰生同一辰約為夫婦久矣遂
潛出從俱行山谷間為俠客所掠去白雲之從金闡
追殺俠客奪際厚以還事聞王賜三人爵
新羅王舍新宫為皇龍寺鑄丈六像
初黃龍見其地因舍為寺有畫工率居畫老松于壁
鳥雀往往飛入蹭蹬而落後畫色漫漶寺僧丹青補
之鳥雀不復至
新羅廢源花置花郎
初簡美女二人奉為源花一曰南毛二曰俊貞聚徒
三百餘人俊貞置酒勸南毛醉殺之其徒以告俊貞
伏誅遂廢源花更取美男子粧飾之名花郎或道義
相磨或歌舞相悦邪正自見擇而用之
新羅真興王薨(在位三十七年)
王改元鴻濟及末年剃髮被僧衣自號法雲妃亦為尼
子金輪立
陳大建八年
以伊餐金居漆夫為上大等委以軍國事四年薨諡真
智
太子銅輪子伯淨立是為真平王
王生而有竒相身體魁梧志識沈毅明達
新羅兵部令金后稷智證王之曾孫王好畋獵后稷切
諫不見聽臨死謂其子曰吾生不能匡救君惡雖死思
有以悟君須瘞我於王遊畋路側其子從之他日王出
畋中路若有聲曰王毌去王顧問之從者曰來自后稷
墓也仍陳臨死之言王流涕曰夫子生而忠諫死而不
忘其愛我深矣終身不復獵
新羅始置船府署
大監小監各一員
又置禮部
令二員與兵部令同位
調府
令二員一掌貢賦一掌車乘
高句麗平原王薨(在位二十三年)
太子元立是為嬰陽王
隋開皇十年
新羅國西秋大水漂没人戸三萬三百六十
高句麗伐新羅不克其將温達死于兵
温達容貌龍鍾家甚貧常乞食養母平原王有少女
好啼王戲曰長必歸之温達及長將嫁高氏子女曰
王者無戲言王怒曰從汝所適女出宫門至温達家
温達見之疑其狐魅女備言之勸温達擇國馬病瘦
棄者養之會王獵樂浪丘温達以所養馬行其馳騁
常在人前王知其實備禮迎之至是請伐新羅與羅
軍戰于阿旦城下為流矢所中而死
新羅有大世者少有方外志嘗曰在此山谷間以終則
無異池魚籠鳥吾將航海至吳越尋師訪道遂與友人
仇漆自南海乘舟而去不知所終
百濟使解讐攻新羅四城小監貴山箒項死之又陷椵
岑城縣令讚德死之後其子金城幢主奚論又與百濟
兵戰于椵岑城死之
新羅遣使如隋(煬帝大業八年)請師討高句麗許之帝親御師
進至遼東麗兵阻水拒守命宇文愷造浮橋以度大
兵左翊衞將來護兒浮海先至浿水遇麗兵擊破之
乘勝造城下為伏兵所敗大將軍宇文述于仲文等與
諸將又分九道而出會于鴨綠水西高句麗大臣乙支
文德詣其營詐降備觀虚實而還述等進軍至平壤城
三十里見官軍疲敝城又險固度難猝拔且戰且行還
至薩水隋軍半濟麗軍自後擊其後軍八軍俱潰唯衞
文昇一軍獨全帝大怒鎖繋述等引還文德資質沉鷙
有智數兼解屬文
隋大業九年帝復攻高句麗遼東城二十餘日不拔會
楊玄感反書至帝大懼引軍還及十年帝復欲伐幸涿
郡親御戎服次懷遠鎮高句麗懼乞降因送斛斯政
政素與玄感善聞玄感反不自安來奔
帝大悦班師
新羅大饑沙梁宫諸舍人盜分倉穀有劍君者獨不受
曰苟非其義雖千金豈可動心退詣近郎(即花郎)諸舍人
恐言漏欲殺劍君而召之劍君欲往近郎曰胡不白於
有司曰畏我死而扺人罪所不忍也曰盍逃乎曰彼曲
我直而反自逃非丈夫遂往被毒死
高句麗嬰陽王薨(在位二十九年)
異母弟建武立是為榮留王
唐武德元年
新羅薛罽頭隨海舶入唐
罽頭嘗曰我國用人論骨品苟非其族雖有鴻材傑
功不能自振我願西遊中華奮百世之略立非常之
功至是入唐
後唐太宗伐高句麗自薦為果毅深入疾鬭而死帝泫
然流涕脱御衣覆之贈大將軍
新羅王遣舒玄等率兵攻高句麗娘臂城(今青州)麗兵逆
擊羅兵兵失利舒玄子庾信為中幢幢主謂其父曰庾
信平生以忠信自期臨戰不可不勇乃跨馬突陣斬其
將提首而來諸軍因奮擊城遂陷
舒玄首露王後裔也潛通肅訖宗女萬明後為萬努
郡守欲與偕往訖宗不許囚萬明别室忽震屋門守
者驚亂萬明逃出隨之任舒玄嘗于庚辰夜夢熒惑
鎮二星降于已萬明亦夢童子衣金甲乘雲入堂尋
有娠二十月而生庾信背有七星文舒玄曰庚辰夜
有吉夢得此兒宜以為名然禮不以日月為名今庚
與庾字相似辰與信聲相近況古人有名庾信者遂
名焉庾信見麗濟靺鞨侵軼國疆慨然有削平之志
獨入中嶽石窑告天誓之有老人來授祕訣又攜寳
劍入咽薄山告天夜有虚角一星光芒下垂劍若搖
動然
新羅上舍人實弓剛直為下舍人珍堤所讒謫冷林或
謂曰何不自辯實弓曰昔屈原孤立而見擯黜李斯盡
忠而被極刑佞臣惑主忠士被斥何足怪乎遂不言而
往
新羅真平王薨(在位五十四年)
無子國立王女德曼唐太宗亦遣使加册命是為善德
女主改元仁平
德曼寬仁明敏唐帝賜牡丹花圖并花子德曼曰此
花絶艷而畫無蜂蝶是必無香種其子果如其言
百濟王率臣僚常游泗泚河北浦時人稱為大王浦又
創王興寺臨水窮極壯麗每親詣行香
新羅烈女薛氏破鏡相誓
初父陽秋衰病不堪戍薛自以婦人不得代居常憤
鬱有嘉實者願代父許之薛破鏡為信待戍還成禮
時國亂代者不至嘉實六年不還父欲改婚薛不從
將逃嘉實忽到以破鏡騐之遂為夫婦
高句麗日無光三日
百濟王璋薨謚曰武(在位四十二年)
太子義慈立
義慈幼有孝友之行時號東海曾子
高句麗復令東部大人蓋蘇文監築長城東北自扶餘
城東南至海千有餘里至是十六年乃畢
權近曰蘇文又因築城招集徒衆以行誅賞蓋欲其
附己者衆也惜乎麗之君臣不能察之於微也
高句麗太子桓權朝唐帝遣郎中陳大德報之大德所
至城邑託觀山水游歴殆遍悉得山川道里險易及還
備陳高句麗虚實帝於是始有東征之志
百濟既取新羅國西獼猴等四十城又與高句麗謀欲
取党項城絶朝唐之路羅主告急于唐
百濟將軍允忠陷新羅大耶城(即今陜川)都督金品釋殺妻
子自刎幢下舍知竹竹閉城門拒之舍知龍石勸竹竹
降以圖後效竹竹曰吾父名我以竹竹者使我歲寒不
凋可折而不可屈豈可畏死生降乎遂力戰城陷與龍
石同死王遣伊餐金春秋乞師於高句麗欲報之品釋
妻乃春秋女以故憤然有滅百濟之志與金庾信嚙指
誓歸期至麗國請師麗王曰麻峴竹嶺本我國地地若
還兵可出春秋抗辭以對王怒囚之春秋以青布賂寵
臣先道解道解喻春秋以龜兔之說
俗云東海龍女病甚欲得兔肝有一龜語龍王曰吾
能得之遂登陸見兔極言海島安居之樂因負兔行
既三里乃言其故兔曰吾神明之後能出五臟洗而
納之日者少覺心煩遂出肝洗之暫置巖石之㡳而
來若歸取肝汝得所求吾雖無肝尚活豈不兩相宜
哉龜信之乃還纔上岸兔脱入草中
春秋悟移書於王曰臣得歸二嶺可還王信之厚禮歸
之
高句麗蓋蘇文弑其君建武立王姪臧是為寳藏王
貞觀十六年蘇文一名蓋金姓泉氏自云生水中
以惑衆狀貌雄偉意氣鷙悍其父東部大人大對盧
死文嗣凶殘太甚諸大人與王密議誅之事泄遂為
所弑焉
新羅遣使如唐乞師文皇帝不許
時百濟與高麗連和將伐新羅
命司農丞相里玄奬賜璽書于高句麗喻以戢兵蘇文
不奉詔帝又遣蔣儼諭旨蘇文脅使者囚窟室於是帝
自將伐之以張亮及李世勣為將進攻遼東城
時遼東屬高句麗
拔之以其城為遼州又進攻白巖城城主孫伐音出降
以其城為巖州高句麗將高延壽高惠真等帥其軍及
靺鞨兵來救之帝敕諸軍齊出奮擊龍門人薛仁貴大
呼陷陣所向無敵麗軍大潰延壽惠真帥其衆降帝進
攻安市城城險兵精城主亦材勇圍城六旬交戰日六
七合衝車礟石毁其城堞隨立木柵塞其缺堅守不下
帝以遼左早寒糧食將盡敕班師
高句麗東明王塑母像泣血三日
新羅大臣毗曇廉宗等欲廢主舉兵屯於明活城王師
營於月城金春秋等督將卒奮擊之毗曇等敗伏誅
新羅主德曼薨(在位十六年)主有知幾數事見畫花知無香
聞蛙知兵
宫西玉門池蝦蟆大集主謂左右曰蝦蟆怒目兵士
之相嘗聞西南有玉門谷意有隣兵至其地乎命閼
川往搜之果有百濟兵至谷掩擊盡殺之
預言死期又作瞻星臺及薨真德主勝曼立
真平王弟國飯女
唐太宗貞觀二十一年復伐高句麗以牛進達李世勣
為將攻南蘇石城等拔之
百濟將軍義直圍新羅茂山甘勿洞岑三城金庾信帥
兵拒之苦戰力竭軍有丕寧子者銳意力戰庾信謂曰
今日事急矣非子誰能奮勵出竒以激衆心乎丕寧子
横槊突陣殺數人而死其子舉真曰見父之死偷生苟
存可乎亦突陣死其奴合節曰所天崩矣不死何為亦
交鋒而死三軍感激齊進所向摧陷義直僅以身免
新羅王遣金庾信伐百濟大破之佐平仲常言于王乃
櫝還品釋夫妻之骨
新羅王遣伊餐金春秋及其子文汪如唐太宗見春秋
儀表英偉厚待之乃許詣國學觀釋奠及講論春秋因
請天兵伐百濟乃勅蘇定方帥師征百濟春秋又請改
章服從華制留文汪以備宿衞春秋還至海上遇高句
麗邏兵從者温君解高冠大衣坐於船上邏兵以為春
秋殺之春秋乘小船得免
新羅王遣金法敏(春秋子)如唐高宗告破百濟
百濟將殷相攻陷新羅七城金庾信擊破之斬殷相
王又自製太平頌織錦為紋以獻又遣波寳餐金仁問
(春秋第二子)如唐宿衞
仁問幼而就學博覽羣書兼涉莊老浮圖之說工隸
書善射御曉音律識量宏遠時年二十三
新羅王勝曼薨(在位八年)初改元太和後行永徽年號始受
百官朝賀及薨羣臣立金春秋為王
永徽五年春秋真智王後孫龍春子
唐遣使備禮册王詔書有難解處有名牛頭者能解之
王曰見卿頭骨可稱強首(強首姓任忠州人)使製謝表文工而
意盡王竒之
初其母夢見人有角者有娠及生首角而黶既壯知
讀書通曉義理不學佛而學儒嘗娶冶家女父令改
娶終不聽
新羅金庾信攻百濟刀比川城克之
先是級餐末柙被虜於百濟為佐平任子家後逃歸
庾信知其可用令反間於任子曰兩國存亡可先知
若子國亡則子依於我我國亡則我依於子任子曰
子言已悉之可歸報庾信末柙還言百濟事甚悉於是
併吞之謀益急
新羅王以金歆運(王婿柰勿王八世孫)為郎幢大監出屯百濟陽
山下濟人乘夜來襲羅軍驚駭歆運横馬握槊以待大
舍詮知曰賊起暗中雖死人無識者歆運曰既以身許
國知與不知一也遂突陣殺數人而死大監穢破小監
狄得亦相與戰死步騎幢主寳用那聞歆運死曰彼骨
貴勢榮猶不畏死況予生而無益遂赴敵死王聞而傷
悼各贈官時人作陽山歌以傷之又有沙梁人夫果驟
徒兄弟亦死于戰
百濟王作望海亭與宫人荒淫躭樂佐平成忠極諫王
怒囚之成忠上書曰臣嘗觀時察變必有兵革之事敵
兵若來使陸不過沈峴
即炭峴在黃山今連山縣
水不過入伎伐浦(即白江)據險隘以禦之王不省死獄中
百濟王都井水及泗泚河水皆赤如血又有鬼入王宫
大呼百濟亡
新羅創漢山州壯義寺
羅王欲伐百濟請兵于唐不報憂形于色若有長春
罷郎者曰皇帝已命蘇定方等領兵將以明年五月
伐百濟因忽不見王異之創寺以資冥福長春罷郎
嘗戰死百濟者也
唐太宗以蘇定方為神丘道行軍大總管金仁問為副
總管帥水陸軍伐百濟敕新羅為聲援王帥金庾信等
出師百濟王問戰守便宜佐平義直以為先擊唐兵達
率常永以為先擊羅軍王猶豫未决問於興首
嘗以佐平得罪竄外
對曰白江炭峴我國要衝宜簡勇士守之使唐兵不得入
白江羅軍不得過炭峴大王重閉固守待其糧盡卒疲
然後奮擊破之必矣左右沮而不用及聞唐羅兵已過
白江炭峴以階伯為將帥死士五千拒之階伯知必敗
盡殺家屬至黃山猝遇羅兵鏖戰力屈而死定方仁問
等到伎伐浦濟軍不能禦唐師乘勝進薄都城濟王知
不免歎曰悔不用成忠之策乃與太子孝率左右夜遁
保熊津城(即今公城)王宫諸姬走大王浦嵓石上墮死者亦
衆
世號落花岩
於是王自熊津城詣定方降定方以濟王義慈及太子
孝泰隆演及大臣將士八千人渡海還百濟亡自温祚
開基歴三十王移都者四
温祚都慰禮城近肖古都漢城文周都熊川聖王都
南扶餘
凡六百七十八年唐以其地分置熊津馬韓東明金漣
德安五都督府命劉仁願留鎮泗泚城
歴年圖曰始祖乃以東明之胤為太子所忌懼不見
容逃難奔竄間關﨑嶇至河南建邦設都雖萬事草
創尚能嚴兵固守禦樂浪靺鞨吞馬韓而滅之又能
抗高句麗敵新羅成鼎足之勢以基七百年之業非
豪傑之主能然乎多婁作稻田賑窮民優禮大臣有
人君之度然搆釁新羅爭一小城數十年間兵革不
息已婁脩好新羅得交隣之義蓋婁雖史稱恭順納
叛臣而失鄰和誣小民而亂其妻何足道哉肖古仇
首歴年雖長無事可稱古爾喜游畋未免禽荒之失
然賑貧乏復租調定官制錮贓吏交隣脩好是足多
者責稽汾西以千乘之尊不自慎重或死于敵兵或
隕于賊手悲夫比流久在民間知民疾苦及其即位
賑窮賙乏史稱寬慈愛人庶矣而四十一年之間災
變屢見饑饉洊至民不聊生何哉契王在位纔二年
但比流代汾西而立其終也傳汾西之子契王契王
代比流而立其終也傳比流之子近肖古尚有遜讓
之風近肖古與高句麗失和至殺其主挑怨速禍世
為讐敵兩國之間干戈爛漫而不已近仇首在位十
年粗保其國枕流始信佛法迎胡僧創寺度僧欲以
徼福踰年薨而佛不足信明矣辰斯喜土木甘游畋
侈宫室池沼以畜珍竒玩物喪志田於狗原或旬或
月卒死行宫惜哉阿莘窮兵黷武殆無虚歲民困兵
革多奔敵國輕質國本於島夷幾不得嗣腆支久質
於外王薨國有内難返而得國何其幸也久爾傳之
毗有毗有傳之蓋鹵蓋鹵驕奢昏闇請上國欲伐強
隣信敵間親昵戲玩大興工役惟宫室臺榭是崇是
飾至於蒸土築城緣河樹堰伐石作槨人力盡悴倉
廩告匱尚不知墮於敵國之術國勢魚爛而敵兵奄
至噬臍無及身死人手尚誰咎哉傳曰國必自伐而
後人伐之蓋鹵之謂矣文周嗣緒正卧薪嘗膽之秋
而優柔不斷受制強臣身且不保三斤以童稚之年能
命將討賊復君父之讐快神人之憤是可稱也而享
年不永惜哉東城當國凶歉民饑不恤起臨流閣極
其壯麗游宴自恣閉宫門拒諫臣荒于游畋久而不
返為賊臣所害武寧誅芍加得討賊之義然失子民
之道不能勞來安集為敵國驅民前史稱仁慈寬厚
何耶聖王初立能斷大事國人稱聖逮至末年與新
羅謀伐高麗不得其志背舊好發忿兵遂死鋒鏑真
所謂一朝之忿亡其身者也威德雖無德政享國悠
久惠王即位二年而薨法王繼緒崇信佛教禁屠殺
放鷹鷂焚漁獵之具創寺度僧蓋欲延祚也而踰年
乃薨多見其惑也武王恃強驕驁侵掠新羅殆無寧
歲干戈逓侵流屍蔽野唐皇詔諭戢兵外雖陳謝而
内實不然晚年穿宫南池起望海樓游泗泚河般樂
怠傲惟日不足國之不亡幸矣義慈之為太子也事
親以孝與兄弟以友及其即位慮囚原罪其為政粗
足可觀但其闇於大體無深謀遠略不知新羅脣齒
之勢妄興干戈謀欲吞噬今年奪一城明年奪一城
席累勝之威驕氣遽溢視新羅為囊中之物欲取之
心囂然未已違帝詔無釋忿之心結高麗絶朝貢之
路猶且淫酗躭樂杜絶忠諫天怒于上屢出災異丁
寧譴告而猶不省悟晏然自肆不能保炭峴白江之
險唐兵一至而社禝丘墟扶餘氏不祀忽諸嗚呼悲
哉
故百濟王義慈卒於唐帝贈衞尉卿葬于陳叔寳墓側
新羅王金春秋薨(在位八年)
子文武王立
唐龍朔元年
上諡曰武烈廟號太宗太宗統一三韓時和歲豐
京城匹布直租五十石
民謂聖代后曰文明即金庾信之妺
初后姊寳姬夢登西兄山頂坐旋流徧國内覺與后
言后戲曰願買兄夢因與錦裙為值後武烈納為后
唐遣蘇定方領水陸兵伐高句麗諭新羅王帥諸將會
伐蓋蘇文遣子男生守鴨綠唐將契苾何力擊破之
耽羅國主徒冬音律(國主名)來朝新羅
初高厚高清等渡海泊躭津來朝新羅時客星見南
方太史奏異國人來朝之象也王嘉其來朝稱長子
曰星主以其動星象也國號躭羅以來時初泊耽津
故也
唐以新羅為鷄林州大都督府以王為大都督
故百濟宗室福信等起兵迎立義慈之子豐(嘗質倭國)為王
據周留城唐留鎮將軍劉仁願郎將劉仁軌與新羅將
金欽伐之豐奔高句麗達率黑齒常之詣仁軌降
常之百濟西部人驍毅有謀略嘯合逋亡據任存城
復百濟二國餘城至是乃降入唐累從征伐積功為
燕然大總管後周興等誣告與趙懷節叛詔繋獄死
帝詔留仁軌鎮守以義慈之子在京師者隆為熊津都
督遣還本國
隆畏新羅不敢入舊國寄治高句麗死
高句麗泉蓋蘇文死子男生代為莫離支
官名如唐中書令
其弟男建殺男生子獻忠自為莫離支討男生男生走
保國内城遣子獻誠于唐求内附
唐以李世勣為遼東道行軍大總管郝處俊薛仁貴等
副之帥師伐高句麗使金仁問徵兵于新羅王帥師次
唐城州以金欽純(庾信弟)金仁問為將往助之(時庾信有病留)唐
兵合新羅兵攻平壤城拔之高句麗王高臧降世勣執
臧及其子福男德男大臣男建等二十餘萬衆還京師
高句麗亡自始祖東明王立國於卒本歴二十八王移
都者七
琉璃王都國内城山上王都丸都東川王都平壤故
國原王復都丸都又移都平壤及東王城平原王移
都長安城
共七百五年唐分高句麗百七十六城六十九萬戸為
都督府置安東都護府于平壤以薛仁貴為都護鎮撫
之後移三萬八千三百戸于江淮之南及京西諸州空
曠之地
歴年圖曰始祖以英雄之資見忌於金蛙諸子逃難
至卒本披草萊建邦國未遑制作然威德日盛歸附亦
衆降松讓斥靺鞨取荇人滅沃沮雄據一方虎視三
韓何成功之易也琉璃以遺腹在他國承襲難矣幸
而得嗣降鮮卑滅濊貊闢國浸廣然憤小罪而誅二
臣惡好勇而殺太子是可歎已大武英明雄武拔怪
由於微賤委豆智以軍國仇都以貪鄙被斥勃素以
智能見褒征蓋馬滅樂浪扶餘奔竄而自避勾茶畏
威而來降恢拓土宇國勢愈昌獨惜乎信夫人之讒
有子如好童之賢而尚不自明以至于死跡其行事
其晉獻之流乎閔中方喪宴樂游畋享年不永慕本
暴戾不仁戕殺諫臣得其善終者難矣太祖享國九
十餘年耋荒倦勤付托失人禍及忠臣愛子雖有闢
土強國之功何足道哉次大以寵弟窺伺大器積有
年紀及嗣位尚不悛心恣行誅殺天道好還其及也宜
矣新大逃難出亡國人歸心推戴立之宜先明荅夫
弑逆之罪以伸大義也而德其援立之功反寵任之
故國川以英明之資奮有為之志誅權姦訪遺逸聘
巴素於草澤擢為國相推誠委任又賞舉者誠衰世
未有之盛舉然後嗣不定死肉未冷于妃淫穢濁亂
房闥山上烝于妃得國凟亂天倫所可道也言之醜
也東川天性寬仁有人君之量乃何愎忠臣之諫侵
犯上國驟勝輒驕及其一敗竄身狼狽幾於亡國乎
中川雖無德可稱而能辨寵姬之誣殺之不疑何其
斷也西川禦肅慎拔檀盧諸部震懾晚年猜忌推刃
同氣烽上䦧狠尤甚殺叔及弟愎諫自恣峻宇雕牆
民困虐政卒及於禍美川早遯荒野備嘗艱險宜有
德慧術智矣而無德可稱徒以侵犯上國為事故國
原值慕容之變奔敗鼠竄母妻見虜父尸亦發城郭
宫室焚蕩殆盡旄倪珍寳輸掠無遺幾不保社稷至
於屈膝稱臣納質脩貢是宜卧薪嘗膽之時也顧乃
忘仇讐噬我脣齒搆釁百濟血染敵鋒惜哉小獸林
立大學教子弟似可與有為而惑於異端邪說邀秦
僧創佛寺奉之彌謹為東韓佞佛之始主故國壤侵
強隣擾中國干戈糜爛猶且事佛求福福未獲而遽
夭惑哉廣開土雄偉有竒才能戰勝攻取長壽享年
愈長國富兵強文咨安藏安原皆中材庸主陽原武
略不競國步日蹙平原遇旱而懼停無用之費捐不
急之務勸農桑賑貧乏有足多者嬰陽初即位有志
安民然不知畏天事大之義黨靺鞨侵上國隋文命
將來討舉國震恐宜效順悔罪之不暇方且伐新羅
侵百濟喜兵樂禍復致煬帝討罪之舉百萬之衆渡
遼碣涉薩水搗巢覆穴不朝則夕不有文德之應變
玄感之内叛則國之存亡未可知也榮留昏愚暗弱
賊臣蘇文有無將之心而不能辨之於早馴致堅冰
之禍欲以弱制強幾有不密禍不旋踵寳藏為蘇文
所立權移於下政不已出國皆蘇文之國民皆蘇文
之民專擅自恣窮凶極惡違帝詔囚王人罪逆貫盈
唐太宗赫怒親將六師討之雖駐蹕之役不得志而還
高麗國勢亦岌岌乎是雖蘇文之罪惡而亦寳藏不
君之為也厥後太宗之憾不釋頻年命將出討將欲
再舉此正君臣協力圖存之時也而主昏于上臣虐
于下奢侈無度國事日非蘇文諸子自相魚肉至於
訴中國為鄉導雖以高宗中材之主遣一老將一舉
滅之如摧枯拉朽高氏七百年之宗社一朝丘墟悲
夫
朝鮮史略卷二
