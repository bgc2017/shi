朝鮮史略卷十二
高麗紀
恭讓王
神宗七代孫初封定昌府院君我太祖與沈德符鄭
夢周定策立之在位四年
元年
大明洪武二十二年
慶尚道元帥朴葳以兵船一百艘擊對馬島燒倭船三
百艘廬舍殆盡元帥金宗衍崔七夕朴子安繼至搜被
虜民百餘以還昌賜葳衣服鞍馬銀錠奬諭之
禮儀司請每月用六衙日朝參
諫官吳思忠等劾李崇仁流京山府權近上書論救亦
被流牛峯徙寧海府李穡亦不自安乞觧職歸長湍别
業
尹紹宗嫉崇仁才高又憾穡譽崇仁而不譽已䜛毁
多方
放昌于江華
立宗室定昌府院君瑶為王
初崔瑩甥金佇潛往黃驪謁禑禑授一劒使遺所善
郭忠輔圖復位忠輔陽諾奔告我太祖太祖囚佇廵
軍鞫之辭連邊安烈李琳禹玄寶禹仁烈王安德禹
洪壽於是遷禑于江陵廢為庶人太祖與沈德符等
議奉瑶立之
李穡自長湍詣闕賀王召入内下床而待乃曰平生閒
遊不意今日得此也願卿輔之
誅辛禑辛昌臺諫交章司宰輔令尹會宗亦上疏請罪
故也
禑妻崔氏大哭曰妾之至此吾父之過也不食十餘
日晝夜哭泣得粒輙精舂供奠時人憐之
二年郎舍尹紹宗李詹上疏以邊安烈欲迎立辛禑流
漢陽
立積慶園置祠官祀四代
禮官奏漢光武繼漢舊統别立四親廟於洛陽祀南
頓君以上至舂陵節侯宋英宗以仁宗從兄濮王之
子入繼大統司馬光議為人後者為之子宜尊以高
官大爵稱皇伯而不名程子曰為人後者謂其所後
者為父母謂其所生者為伯叔父母然所生之義至
大不可盡絶於私恩今當依漢宋故事西原君以下
四代尊以高官大爵立園置祠官别子奉祀而子孫
襲爵在禮當然王從之
始置經筵官
前此只稱書筵至是始改而於世于稱書筵
鄭夢周進言曰儒者之道皆日用平常之事飲食男女
人所同也至理存焉堯舜之道亦不外此佛氏之教則
不然辭親戚絶男女獨坐巖穴草衣木食觀空寂滅為
宗豈是平常之道
時王欲迎僧粲英為師故夢周語及此
以我太祖領八道軍馬置軍營分番更宿廪以軍資
時有強盗劫人於城門外大司憲成石璘左常侍尹紹
宗援引吳元濟遣人殺武元衡之事以為劫盗之發實
由邊安烈輩上疏請罪遣金伯興就貶所誅之
王御經筵謂侍講官曰予年齒已暮雖讀聖經恐無益
也朴宜中引師曠秉燭之喻反復陳勸王嘉納
晉平公謂師曠曰吾年七十七欲學恐年老矣對曰
何不秉燭乎公以為戲已怒之對曰盲者安敢戲君
少而學之如初出之陽壮而好學如日中之光老而
好學如秉燭之明孰與昧行公然之
置宫城宿衛府始立提調提舉
王欲罷偽朝添設職鄭道𫝊請依宋大丹館福源宫
提舉提調之置别置宫城宿衛而秩高者授提調秩
卑者授提舉則政得其宜體統嚴矣王從之
臺諫上疏請治李穡曹敏脩議立辛昌又欲迎還辛禑
之罪王遣人鞫穡于長湍穡曰回軍議立之際敏脩問
宗親與子昌孰當時敏脩以主將領兵且與昌之外祖
李琳聯族同心穡不敢違以禑立已久當立子昌為對
無首勸擅立之語去年朝京師禮部尚書李原明曰汝
家逐父立子天下安有是理王與崔瑩皆被拘囚是何
義耶予曰崔瑩教王謀犯遼陽將軍曹敏脩與李(太祖舊諱)
以為不可到義州不敢發瑩數促之不獲已回兵繫瑩
於獄於是王怒欲害諸將故太后廢王置于江華去開
京二十餘里舊都勝地怡養情性無如此地且宰相侍
衛儀仗器物朝夕膳奉皆如平日何放之有及還謂李
侍中曰原明之言耳可得聞口不可道驪興地遠迎置
近地可免放君之名如何但此語而已固無迎立之議
穡嘗與人曰晉元帝入繼大統致堂胡氏論曰元帝
姓牛而冒續晉宗東晉君臣何以安之而不革也必
以胡羯交侵江左微弱若不憑依舊業安能係屬人
心舍而創初難易絶矣此亦乘勢就事不得已而為
之者也今穡於立辛氏不敢有異議者亦此意也
王欲迎僧粲英為師臺諫伏閣力爭不果
金星貫月王謂鄭道𫝊曰將有何災道𫝊曰咎在上國
不關我朝時議非之
王昉趙胖等還自京師啓曰禮部召臣等曰爾國人有
坡平君尹彝
尹彝有麟從弟嘗為僧犯贓亡入上國改名彝
中郎將李初者來訴于帝言高麗李侍中立其姻親瑶
為王謀動兵馬將犯上國宰相李穡等以為不可即將
李穡等十人殺害
十人穡及曹敏脩李琳邊安烈權仲和張夏李崇仁
權近李種學李貴生
將禹玄等九人遠流
九人玄寶及禹仁烈鄭地金宗衍尹有麟洪仁桂陳
乙瑞慶補李仁
其在貶宰相潛遣我來告天子仍請親王動兵來討乃
出彝初所記穡等姓名示之於是臺諫請鞫彝初之黨
遂下玄寶等于廵軍
有麟仁桂死獄中
逮繫穡等于清州獄
穡及琳仁烈仁敏地崇仁種學貴生
時評理尹虎同觀察使柳玽方鞫穡等于清州忽雷雨
大作前川暴漲毁城南直衝北門城中水深丈餘漂没
官舍民居殆盡獄官蒼黃攀樹木以免事聞遣判書趙
温放諸囚安置臺諫復論執不已鄭夢周因邀崇之慶
請王大霈鴻恩王命宥穡等任使居住
後鄭道𫝊還自京師帝言朕既不信彝初之誣已斷
罪流溧水縣汝國復何憂疑
禮成江水赤沸三日王有憂色牢元弼曰安知其不為
祥也人譏其諂
焚公私田籍于市街火數日不滅
遷都漢陽判書安瑗力言術士之妄乞還都王從之
三年省五軍為三軍都總制府以我太祖為都總制使
鄭道𫝊為右軍總制使
王欲御經筵宦者金師幸止之曰日月多矣一月不講
無害於政王從之
置各道牧府儒學教授官
中郎將房士良上時務十一事一曰崇儉素二曰貴賤
服飾有等三曰婚姻家勿用綾錦褥衾四曰税行商以
抑末五曰禁鍮銅器專用瓷木六曰禁麄布行用錢楮
為貨七曰西北萬戶千戶用兩府六曹臺諫之薦八曰
禁潛賣牛馬於他境九曰罷其人之役十曰都城外凡
墳塚所在禁樵採十一曰往時勲烈之臣枉被刑戮如
金得培安祐李芳實朴尚忠等追加褒贈王深納拜士
良刑曹正郎
帝遣宦者韓龍黃秃蠻來求馬一萬匹宦者二百人
定喪服制一依大明服制
唯外祖父母妻父母服與親伯叔同無後人以三歲
前遺棄兒冒姓附籍者即同已子其同宗之子以親
近繼後者許行其職唯軍官只許行百日喪三年内
不許娶婦及宴飲
前典醫副正金琠前戶曹判書鄭士倜俱上書請重營
佛寺加給田丁以興釋教於是成均生員朴礎等上疏
極斥佛法以詆崇奉之非且論金琠佞佛媚王之罪請
轘諸都市以示萬世王大怒
礎等將上疏生員徐復禮不署名博士金貂等鳴鼓
而黜之司藝柳伯淳止礎等不得言於知申事成石
容曰礎等疏請勿納礎等議將不受業大司成金子
粹等惡其無禮且怒貂等不告擅黜生徒囚貂等家
奴召復禮還入學及子粹赴衙貂等不庭迎子粹上
箋辭不允下貂等于廵軍將欲殺之而不得罪名左
代言李詹啓曰我朝自太祖以來崇信佛法今貂斥
之是破毁先王成典以此罪之不患無辭王然之兵
曹左郎鄭擢上疏論救得免只笞四十
鄭道𫝊上書都堂請誅李穡禹玄寶臺諫亦交章請治
穡玄寳種學等罪乃流穡于咸昌玄寳于鐵原種學于
遠地時司藝柳伯淳與順寧君𣆀相語曰今儒者鄭道
𫝊謀弄國柄儻有毅宗朝廷之亂吾等恐陷其禍臺諫
刑曹聞之執伯淳等訊之流于外
三道水軍都體察使王康請開蓴堤渠以通&KR1193;運調發
楊廣道下夫浚之不克
都評議使司上書以為銀銅本非國産錢(闕)之貨卒難
復行宜令有司參酌古今倣會子寳鈔之法置高麗通
行楮貨印造流布與五綜布相兼行以資國用事竟不
行
省憲刑曹上疏曰道𫝊濫居功臣之列内懷姦惡外施
忠直染汚國政請加其罪王放歸其鄉奉化縣
省憲刑曹論列立子昌迎辛禑及宗衍
先是西京千戶尹龜澤來告我太祖曰金宗衍趙裕
等與沈德符等十二人謀作亂欲害侍中於是獄大
起絞裕捕宗衍斬之流餘人于外
彝初益富之黨以聞王召鄭夢周等議夢周曰敏脩昌
之近親欲立昌者敏脩之志當是之時穡雖欲立宗室
敏脩之志其可奪乎則穡之罪應末減矣王然之命籍
敏脩安烈家李乙珍按律斷罪池湧竒朴可興仍舊付
處禹仁烈王安德朴葳外方從便餘皆京外從便夢周
啓王著令曰今後復有論劾者以誣告論
判開城府事鄭地卒諡景烈
地少有大志姿魁偉性寬厚為將好讀書通大義凡
出入常以書籍自隨彝初之獄逮繫清州不服言必
誓天辭旨慷慨竟以水災免退居光川至是被召未
赴而卒
召還李穡李崇仁
四年憲府劾柳曼殊不侍母奉養奪諸弟田民請治其
罪不聽再論之只削上護軍職
世子奭還自京師太祖迎于黃州遂畋于海州墜馬病
篤王連遣中使問候獨鄭夢周聞之有喜色
諫官金震陽李擴李來(來存吾子)李敢權弘等上疏曰道𫝊
起身賤地竊位堂司欲掩賤根謀去本主織成萋斐之
罪連坐衆多之人
初禹玄寶族人金戩嘗為僧私其奴樹伊妻生一女
密加愛護以嫁士人禹延生女適鄭云敬生道𫝊
三卿相間偶起嫌讐與道𫝊同心賣弄權勢誘脅諸人
誾在等為扇亂之羽翼紹宗璞等為造言之喉舌唱和
而起廣張罪網施刑於不可刑之人求罪於本無罪之
地衆心危懼咸怨咨嗟請令有司收浚等職牒功劵而
明正其刑亦於道𫝊貶所置典刑以令後疏留中不下
於是震陽等伏閣更請王召鄭夢周等議乃流浚誾紹
宗在于遠地震陽等使人執道𫝊于奉化囚浦州(即今真寶)
(縣)憲府又論吳思忠罪與紹宗同請并流之
鄭夢周忌我太祖威德日盛中外歸心知道𫝊浚誾等
有推戴之心欲乘墜馬病篤圖之令臺諫劾道𫝊浚誾
及素所歸心者五六人將殺之以及太祖太宗與李濟
等議於麾下士乃謀去夢周卞仲良(太祖兄元桂壻也)洩謀於
夢周夢周詣太祖邸欲觀變及還太宗遣英珪等要於
路擊殺之籍其家
夢周迎日縣人為人豪邁絶倫有忠孝節少好學不
倦精研性理之學有所得謀說發越超出人意大為
我太祖所器重屢加薦引同升為相時國家多故機
務浩繁夢周處大事决大疑不動聲色而左酬右答
咸適其當多所張設時謂王佐之才時俗不行三年
喪夢周獨廬墓三年始令士庶倣朱子家禮立家廟
奉先祀又内建五部李堂外設鄉校以具學術如立
義倉設水站皆其畫也所著詩文豪放峻潔
流震陽李擴李來李敢權弘鄭熙金畆徐甄李作李申
于遠地放穡于韓州
今韓山穡貫鄉也
王使謂穡曰兩江之外惟卿所適穡憮然曰臣顧無田
宅果安歸乎遂貶矜州尋徙驪興
穡天資明敏博覽羣書為詩文操紙立就略無疑滯
勉進後學以興起斯文為已任學者皆仰慕掌文翰
數十年屢見稱中國平生無疾遽色不露圭角不治
生産雖至屢空不以為意與鄭夢周同心終始不變
臣節
又廢崇仁趙瑚種學種善(二人皆穡子)震陽擴為庶人
崇仁天資英銳文辭典雅穡每嘆賞曰此子文章求
之中國不多得也帝每覽所撰表曰表辭誠切中原
士大夫觀其著述莫不嘆服
司憲府又上疏論贊趙浚忠功極陳夢周之罪請流餘
黨偰長壽李茂李彬金履安魯生崔關金贍于遠地後
臺諫又極論震陽罪杖流遠方尋卒
震陽慶州人清直慷慨常居草屋號草屋子
沈德符裴克廉等請罷諸道觀察使復按廉使罷節制
使經歴都事復掌務錄事且罷新定監務諸驛丞儒學
教授官資贍諸貨庫人物推刷都監東西遞運所水站
及戶口成籍牛馬烙印州郡鄉社里長等法又令各司
凡受禀事皆令直報都堂勿隸六曹
召還趙浚鄭道𫝊南誾
都評議使司執宗親南平君和等六人及禹玄寶五父
子安翊金南得崔乙義王承貴都興安瑗柳廷顯許應
朴興澤安俊申元弼崔咸流于遠地使經歴張志和啓
王曰玄寶等屢干罪犯更欲謀亂禍機甚廹未及啓聞
已將分配于外以趙浚為京畿左右道節制使南誾為
慶尚道節制使各道皆如之使掌其道戎馬且以浚判
三司事鄭道𫝊為奉化郡忠義君趙胖知密直司事我
恭靖王為三司右使南誾同知密直司事權仲和商議
贊成事尹虎成石璘為贊成事李仁敏判開城府事慶
儀鄭熙啓為門下評理金士衡為三司左使尹師德判
密直事金用超金乙貴李薿金祵並為密直副使李行
為藝文館提學
王召我太宗及司藝趙庸曰予將與李侍中同盟卿聽
侍中言草盟書來豈無故事庸言列國同盟則古有之
矣君與臣盟則無經籍可據王曰第草之庸言於我太
祖退草以進王遜于原州尋移扞城郡降封恭讓君後
三年甲戌薨于三陟府追封恭讓王高麗亡歷數歸于
真主(壬申年即位)
右高麗太祖以後梁末帝貞明四年戊寅即位(都松)
(岳郡)至恭讓王四年壬申大明太祖高皇帝洪武二
十五年而亡合三十二王共四百七十五年
朝鮮史略卷十二
