通鑑釋文辯誤卷三宋胡三省撰
通鑑五十六(凡二條)
靈帝建寕元年段熲追羌出橋門與戰於奢延澤落川
令鮮水上連破之
史炤釋文曰令鮮水名在張掖觻得縣界一名合黎
水一名羌谷水(費本同)余謂此史炤承章懷注之誤也
章懷注曰令鮮水名在甘州張掖縣界一名羌谷水
一名合黎水史炤因賢注之羌谷水參以班書地理
志張掖觻得縣有羌谷水遂曰令鮮水在張掖觻得
縣界殊不思段熲之擊羌也先破之於高平之逢義
山遂追之出上郡橋門與戰於奢延澤落川令鮮水
上連破之又破於靈武谷奢延澤在上郡奢延縣西
南靈武谷在北地靈武縣則所謂令鮮水當在奢延
澤西南靈武谷東北非張掖之羌谷水明矣注通鑑
者當審觀段熲前後轉戰之地而求其地望之遠近
段熲前後與羌戰皆在漢安定北地上郡界張掖遠
在河西段熲之兵焉能至彼乎
黃門從官騶蹋踧陳蕃曰死老魅復能損我曹員數奪
我禀假不
史炤釋文曰禀力錦切或作廪假音價貸也謂不以
廪餘相貸(費本同)余按蔡質漢儀尚書僕射與右丞對
掌廪假錢糓又續漢志諸將軍府有禀假掾吏主禀
假蓋以錢粟給之謂之禀禀音彼錦翻因給廪而生
音義二字通用而義亦相生也假者月給不足於用
或預借於官者也時宦官恣横黃門從官騶冗濫尤
甚陳蕃自桓帝以来為尚書令嫉其冗濫數格奪其
禀假此輩銜怨因其被收遂辱詈以洩其憤言禀假
錢穀文書至尚書蕃數格奪之也豈謂不以廪餘相
貸邪假音價亦蜀人土音廣韵有上去二音
通鑑五十七(凡一條)
熹平元年會稽妖賊許生起句章
史炤釋文曰句音鉤(海陵本同)余按漢書會稽句章之句
無音陸德明經典釋文句章之句音九具翻如淳韋
昭皆音拘史炤音鉤無所據
通鑑五十八(凡二條)
光和四年帝好為私稸收天下之珍貨每郡國貢獻先
輸中署名為導行費
史炤釋文曰導徒浩切導引也(費本同)余按字書道字
從徒浩切者理也路也直也無導引之義以導引為
義者當音徒到翻
中平四年長沙賊區星
史炤釋文曰區虧于切余按唐韵區音豈俱切注云
漢有長沙區景又音烏侯切注云今郴州有是姓意
者此姓有兩音也
通鑑五十九(凡四條)
五年屠各胡攻殺幷州刺史張懿
海陵本釋文曰屠各即休屠地也余按徒各胡匈奴
種也晉書曰北狄以種落為類其入居塞内者有屠
各等十九種皆有部落不得雜錯屠各最豪貴故
得為單于統理諸種杜佑曰頭曼冒頓即屠各種也
漢書地理志武威郡故休屠王地屠各烏得為休屠
地乎史炤曰各胡乃其名號尤繆然炤之誤起於五
十四卷桓帝延熹元年海陵本不過蹈襲史炤而已
九十四卷晉成帝咸和四年屠各注其誤同
六年董卓議太后踧迫永樂宮至令憂死
史炤釋文曰踧子六切行平易也迫逼也猶言行平
易而逼之余謂炤說自相反既曰行平易矣何至逼
迫之事此踧字與前建寕元年黃門從官騶蹋踧陳
蕃之踧同義或曰蹋踧當作蹴此踧迫之踧當作蹙
又按炤所謂平易者本毛詩踧踧周道𫝊訓然平易
之踧音徒歴翻今音子六切亦非也
獻帝初平元年關東州郡皆起兵討董卓推勃海太守
袁紹為盟主紹自號車騎將軍諸將皆板授官號
史炤釋文曰板通作版以版籍授官(費本同)余按字書
板版二字古今通用然於此謂以版籍授官則非也
漢制度曰帝之下書有四一曰策書二曰制書三曰
詔書四曰誡敕策書者編簡也其制長二尺短者半
之篆書起年月日稱皇帝以命諸侯王公以罪免亦
賜策書而以隸書凡一木兩行唯此為異也制書者
帝者制度之命其文曰制詔三公皆璽封尚書令即
重封露布州郡也其文曰告某官云云如故事誡敕
者謂敕刺史太守其文曰有詔敕某官他皆倣此李
雲書曰尺一拜用不經御省章懷注曰尺一之板謂
詔策也見漢官儀則拜授官號漢用尺一策也時董
卓挾天子袁紹等罔攸禀令故權宜板授官號言無
皇帝璽信以白板授之也豈以板籍授官乎官謂牧
守令長號謂將軍校尉也
董卓取長安洛陽鐘簴以鑄錢
史炤釋文曰簴音具(海陵本同)余按簴音其呂翻至七十
三卷魏明帝青龍元年簴音其矩切則炤亦悟音具
之非矣
通鑑六十(凡二條)
二年邴原性剛直清議以格物
史炤釋文曰格古伯切廢格之格以清議廢人又音
閣(海陵本同)余謂格正也言以清議正物也格讀如字炤
以為廢格之格是知讀漢書而未曉文義夫因文見
義各有攸當不可滯於一隅學問思辯聖人之所以
教人也然聖人之所謂學問思辯詎止此哉觸類而
長之亦可以知學之無止法矣
三年麴義兵伏楯下不動
史炤釋文曰楯殊閏切余謂史炤之誤猶四十九卷
章帝元初元年音板楯之誤也楯當音食尹翻讀通
鑑者可以意求其音後不重出
通鑑六十一(凡二條)
興平二年李傕送饋郭汜妻以䜴為藥擿以示汜
史炤釋文曰擿直炙切搔也擲也投也與擲同余謂
此乃挑擿抉擿之擿音他歴翻
董承楊定脅弘農督郵
海陵本釋文引馮鑑續事始云督郵即後漢郡主簿
也隋始改為錄事參軍主勾稽文簿舉彈善惡(史炤註先)
(已見四十五卷明帝永平七年以此愈知海陵本為蹈襲史炤姑移前置後相與欺誤後學而已)余
按通典錄事參軍晉置為公府官舉彈善惡本州郡
職也後代刺史有軍而開府者並置之漢有郡主簿
軄與州主簿同隋初以錄事參軍為郡官則并主簿
之職矣煬帝又置主簿唐武德初復為錄事參軍若
漢之督郵掌監屬縣各郡有東西南北中部謂之五
部督郵韋昭辨釋名云督郵主諸縣罸負郵殿糾攝
之也又按後漢書郅惲為汝南功曹太守歐陽歙嘗
會醼屬吏歙教曰西部督郵繇延天資忠貞不嚴而
治宜顯之於朝太守敬嘉厥休牛酒養德主簿讀書
教戶曹引延受賜惲於下坐愀然而前曰按延資性
貪邪外方内圓朋黨搆姦罔上害民明府以惡為股
肱以直從曲惲敢再拜奉觥歙慙不知所言則漢郡
有主簿又有督郵也古者郵通作尤督郵以糾督屬
縣愆尤為職而錄事參軍亦以舉彈善惡為職愆尤
善惡以簿書之隋之錄事參軍始幷領漢郡主簿督
郵之職馮鑑以為督郵即漢主簿亦既繆矣炤等又
引以為據譌謬相𫝊曷其有極不辨可乎
通鑑六十二(凡四條)
建安元年董承奔野王韓暹屯聞喜胡才楊奉之塢鄉
史炤釋文曰塢鄉即太原鄔縣余按此時諸將奉獻
帝居安邑既而互相疑阻各自分屯安邑聞喜野王
皆在河東河内之境塢鄉則河南緱氏縣之鄔聚是
也是後帝自安邑還雒陽楊奉出屯汝南之梁縣此
又自塢鄉而南屯梁縣也以地里而攷其移屯之次
序則塢鄉為緱氏之鄔聚明矣太原之鄔縣去安邑
為遠隔山嶺楊奉若往太原之鄔不能復奉獻帝還
雒陽及出屯梁縣
二年曹操東征袁術術留其將橋蕤等于蘄陽以拒操
操擊破蕤等皆斬之術走渡淮
史炤釋文曰水經蘄水出江夏蘄春縣北山酈道元
注云即蘄山也又南對蘄陽注于大江亦謂之蘄陽
口余按史炤此注乃承章懷注之誤也按三國志袁
術時侵陳曹操東征之術留蕤等拒操蕤等敗死術
走度淮則是戰於淮北也蘄陽屬江夏其地在淮南
而蘄陽口又蘄水入江之口也袁術若留橋蕤等於
淮南之蘄陽操兵自北来則蕤敗而術走度淮將焉
往哉蕤等拒操處盖沛國之蘄縣也范史衍陽字而
通鑑因之章懷因蘄陽而注誤史炤又承其誤也
三年呂布遣許汜王楷求救於袁術術曰(云云)汜楷曰
明上今不救布為自敗耳布破明上亦破也
史炤釋文曰明上猶明府也余按漢時諸州牧郡守
人稱之為明府袁術僣號故汜楷稱之為明上以汜
楷命言之意觀之蓋尊於明府矣
番陽民帥别立宗部言我已立郡海昏上繚不受發召
海陵本釋文曰繚盧皎切余按水經注僚水導源建
昌縣漢元帝永光二年分海昏立建昌僚水又東逕
新吳縣漢中平中立僚水又逕海昏縣謂之上僚水
以此言之繚當讀為僚海陵本音誤
通鑑六十三(凡一條)
四年曹操常從士徐他
史炤釋文曰從疾容切相就之士也(費本同)余謂常從
者士之常隨從在左右者也從音才用翻
通鑑六十四(凡一條)
十年白騎入東垣高幹入濩澤
史炤釋文曰東垣即陳畱長垣侯國也余按此東垣
乃河東郡之垣縣時杜畿守河東東垣及濩澤皆河
東屬縣也詳觀通鑑上下文則可以知之矣
通鑑六十五(凡一條)
十三年孔融與郗慮有隙
史炤釋文曰郗綺戟切(海陵本同)余謂郗丑之翻若綺戟
切則郄字也史炤於字畫亦不審諦如此八十九卷
晉愍帝建興元年釋郗鑒海陵本之誤與此同
通鑑六十六(凡二條)
十六年曹操與韓遂交馬語秦胡觀者前後重沓
史炤釋文曰重沓重足著地也(海陵本同)余按漢書所謂
重足而立言人畏懼之甚不敢並足著地故重足而
立也此直謂秦人胡人夙知曹操之威名聚而觀之
前後重沓安有重足著地之事哉
十八年魏公操引軍還參凉州軍事楊阜言於操
史炤釋文曰參所今切地名余觀炤釋是以引軍還
參為句下文曰凉州軍事楊阜凉州軍事何官邪當
以引軍還為句參凉州軍事楊阜為句文義方通參
音倉含翻沈約曰參軍後漢官孫堅為車騎參軍事
是也
通鑑六十七(凡一條)
十九年劉備以蔣琬為廣都長衆事不治時又沈醉
費本注曰沈持甘切作沉非是余按字書沈即沉字
書所謂沈酗沈湎經典釋文云沈直金翻没也蓋謂
沈溺於酒醉而不能自勝耳若音特甘切則讀近耽
字不若音直金翻有經典釋文可以依據
通鑑六十八(凡二條)
二十四年陸遜進封婁侯
史炤釋文曰婁會稽邑(海陵本同)余按婁縣前漢屬會稽
郡後漢則屬吳郡今蘇州崑山縣即其地七十一卷
魏明帝太和三年誤同
子敬即駮言不可
史炤釋文曰駁雜也言不同也余謂駮異也立異議
以糾駮羣議之非非雜也
通鑑六十九(凡四條)
魏文帝黃初元年王以安定太守鄒岐為凉州刺史
史炤釋文曰漢改雍州曰凉州治隴西魏分凉州置
秦州治上邽余按此時凉州刺史已徙治武威後漢
凉州刺史治漢陽郡隴縣非隴西也
為壇於繁陽
史炤釋文曰繁陽魏郡之邑在緐水之陽其界為繁
淵(海陵本同)余謂魏王時南廵至潁川郡之潁隂縣築壇
於曲蠡之緐陽亭是年遂以緐陽為緐昌縣史炤但
以魏王時居鄴遂以為築壇於魏郡之緐陽殊不考
其南廵及受禪本末實築壇於潁川之緐陽也
二年翊軍將軍趙雲
史炤釋文曰翊飛貌故以號將軍(海陵本同)余謂羽翼之
翼則有飛義此以輔翊為義古者輔翊之翊通用翼
字既有翊字則當各隨字為義若說飛軍將軍必非
命官之義靈獻之世已置翊軍校尉後遂以為將軍
號
張既潜由且次出武威胡以為神引還顯美
史炤釋文曰顯美地名在武威之張掖余按漢武帝
開河西列置四郡武威張掖皆郡名也顯美縣前漢
屬張掖郡後漢及魏晉屬武威郡史炤以顯美為地
名在武威之張掖將以武威為郡張掖為縣乎
通鑑七十(凡六條)
四年曹仁向濡須先揚聲欲東攻羡溪
史炤釋文曰羡音夷江夏沙羡縣即其處去濡須三
十里(海陵本同)余按史炤言羡溪去濡須三十里此以杜
佑通典為據也若以為江夏沙羡縣即其處則大謬
矣濡須在今巢縣東南四十五里沈約宋志江夏沙
陽縣本漢沙羡縣治夏口自夏口至濡須何啻八九
百里安得以杜佑所謂去濡須三十里之羡溪扶合
江夏之沙羡乎沙羡之羡音夷羡溪之羡讀如字
朱然伺間隙攻破魏兩屯
史炤釋文曰間古限切間厠之間(海陵本同)余謂間廁之
間音古莧翻安有音古限切者若言間隙之間讀從
平聲則亦謂之中間空隙處也
諸葛亮發教與羣下曰猶棄敝蹻而獲珠玉
史炤釋文曰虞卿躡蹻擔簦之蹻釋云蹻艸屨也舉
夭切(海陵本同)余按史記徐廣注曰蹻草屨也無音索隱
曰音脚又按韵書三十小韵内有蹻字居夭切驕也
詩周頌蹻蹻王之造𫝊云蹻蹻武貌音才老翻居表
翻變大雅小子蹻蹻𫝊云蹻蹻驕貌音其略翻皆非
草蹻之蹻韻書草蹻之蹻訖約翻正與索隱音同
五年帝為水軍親御龍舟循蔡潁浮淮如壽春
史炤釋文曰按漢書蔡即九江下蔡縣亦古州来國
其地在淮潁之會潁水出潁川陽城東至下蔡入淮
左𫝊楚靈王狩于州来次于潁尾是也(海陵本同)余謂史
炤言淮潁之會固可以釋自潁浮淮其謂循蔡潁之
蔡為下蔡則非矣夫所謂循蔡潁浮淮者循蔡水至
潁水出潁口而浮淮也魏收地形志陳留扶溝縣有
蔡河蔡河自浚儀東南流而入于潁潁水東南流而
入于淮魏文帝龍舟所行水道固至下蔡入淮然言
循蔡潁者循蔡河以至循潁河也
吳徐盛植木衣葦為疑城假樓自石頭至于江乘
史炤釋文曰石頭城名在吳丹陽郡秣陵即其地(費本)
(同)余按史炤釋蓋因漢獻帝建安十七年孫權作石
頭城徙治秣陵而有是說然秣陵縣與石頭城自是
兩處秣陵縣在東石頭城在西江表𫝊張紘謂孫權
曰秣陵楚武王所置名為金陵地埶岡阜連石頭秦
始皇東廵經此縣掘斷連岡改名秣陵是秣陵與石
頭為兩處之一證也晉書郗隆𫝊隆為揚州刺史鎮
秣陵齊王冏檄令赴討趙王倫隆停檄不下時王䆳
鎮石頭隆軍西赴䆳甚衆奉䆳攻隆殺之是秣陵與
石頭為兩處之二證也一百二卷晉海西公太和五
年釋石頭誤同
六年帝以舟師循渦入淮
史炤釋文曰渦烏禾切水洄為渦又古禾切說文水
入淮在漢沛國譙縣(海陵本同)余按渦是水名不當以水
洄為渦為釋因此誤音烏禾切其從古禾切及引說
文為釋是矣且謂在沛國譙縣則此時已分置譙郡
通鑑七十一(凡六條)
明帝太和二年横門邸閣與散民之榖足周食也
史炤釋文曰邸閣據說文屬國舍也下又有邸閣非
此余觀炤說蓋以漢昭帝使丞相率百官送鄯善王
於横門外遂傅合說文以為横門外有屬國舍殊不
思漢長安城中有郡國邸又有蠻夷邸所謂屬國舍
即蠻夷邸在藳街不在横門魏延言横門邸閣與散
民之榖足以周食是指邸閣為積粟之所豈屬國舍
乎况許叔重只以屬國舍釋邸字未嘗釋邸閣也漢
郡國朝宿之舍皆曰邸叔重但以為屬國舍亦已拘
矣史炤援以釋邸閣愈遠而不近矣炤又云下又有
邸閣非此此謂青龍元年諸葛亮治斜谷邸閣也亮
所治邸閣亦以蓄米是二邸閣其義正同邸閣之義
詳見于下
亮揚聲由斜谷道取郿使趙雲鄧芝為疑兵據箕谷
史炤釋文曰箕谷或謂郿縣郿塢是余按史炤因上
文有由斜谷取郿一語遂設或人之說以箕谷為郿
縣郿塢然考後漢書馮異𫝊箕谷當在陳倉之南漢
中之北亮聲言由斜谷取郿遣趙雲等據箕谷為疑
軍是其軍未至郿也
馬謖與張郃戰于街亭郃大破之諸葛亮拔西縣千餘
家還漢中
史炤釋文曰漢陽隴縣有街泉亭所謂街亭即此(海陵)
(本同)余按炤說以續漢志為據而續漢志所載在隴縣
者乃街泉亭非街亭隋志漢川郡西縣有街亭山魏
時西縣亦屬漢陽郡通鑑下文書諸葛亮拔西縣千
餘家還漢中則街亭在西縣明矣
吳王守陽羡長
史炤釋文曰陽羡漢會稽邑余按陽羡縣前漢屬會
稽郡自後漢和帝以後至吳皆屬吳郡
三年漢蕭何定漢律益為九篇又有令三百餘篇决事
比九百六卷
史炤釋文曰比毗至切近也謂律法近有九百六卷
(海陵本同)余按顔師古漢書音義曰比以例相比况也則
比字當讀如字觀通鑑正文律自是律令自是令决
事比自是决事比豈得以比為近謂律法近有九百
六卷邪晉志云魏文侯師李悝悝撰次諸國法著法
經以為王者之政莫急於盗賊故其律始於盜賊盜
賊須劾捕故著網捕二篇其輕狡越城博戲僣假不
廉淫侈踰制以為襍律一篇又以其律具其加減故
所著六篇蕭何定律除亡秦參夷連坐之罪增部主
見知之條益事律興廏戶三篇合為九篇叔孫通益
律所不及傍章十八篇張湯越宮律二十七篇趙禹
朝律六篇合六十篇又漢時决事集為令甲以下三
百餘篇及司徒鮑公撰嫁娶辭訟决為法比都目凡
九百六卷此通鑑所據以為書者也
四年吳主揚聲欲至合肥
史炤釋文曰合肥漢九江邑應劭曰夏水出城父東
南至此與淮合故曰合肥余按應劭所云酈道元固
疑之矣道元曰施水受肥水於廣陽鄉東南流逕合
肥縣應劭云夏水出城父東南至此與肥合故曰合
肥闞駰亦云出沛國城父東至此合為肥余按川殊
泒别無㳂注之理方知應闞二說非實證也蓋夏水
暴長施合於肥故曰合肥夫道元以夏水出城父而
東南流入于淮則與淮合無絶淮而南流至合肥縣
與肥水合之理而施水上受肥水於廣陽鄉東南流
逕合肥縣又東南流而入于漅湖肥水西北注淮而
施水東南入漅湖已自分流惟夏月暴水漲溢則二
水復能合於合肥縣界故合肥以此得名道元之說
庶乎信而有徵矣
通鑑七十二(凡八條)
六年帝行如摩陂治許昌宮
史炤釋文曰摩陂地名在古郟鄏即漢之河南縣(海陵)
(本同)余按水經注摩陂在潁川郟縣縱廣可十五里此
豈河南之郟鄏哉以下文治許昌宮觀之可以知史
炤之謬矣許昌宮在潁川許縣魏改許縣曰許昌
田豫以兵屯據成山
史炤釋文曰成音盛(海陵本同)余按漢書地理志東萊郡
不夜縣有成山成無他音當讀如字
劉曄曰臣得與聞大謀常恐眯夢漏泄以益臣罪
史炤釋文曰物入目曰眯寐中神遊曰夢余按物入
目曰眯是莊子所謂播糠眯目之眯非眯夢之謂也
字書眯一作㝥說文曰寐而米厭米即眯字厭讀為
魘此眯夢之眯也
青龍元年鮮卑軻比能誘保塞鮮卑步度根自勒萬騎
迎其累重於陘北幷州刺史畢軌表輙出軍以外威比
能内鎮步度根
史炤釋文曰井陘山名在常山郡陘北言在井陘之
北(海陵本同)余按陘北者陘嶺之北也漢靈帝末羌胡大
擾定襄雲中五原朔方上郡並流徙分散建安二十
年集塞下荒地置新興郡自陘嶺以北盡弃之唐代
州雁門縣有西陘關東陘關即古陘嶺之隘烏得指
常山井陘之北為陘北邪若是常山亦不當并州刺
史出軍史炤之疎大率類此至四百四十一卷齊明
帝建武四年陘北注其誤同
諸葛亮運米集斜谷口治斜谷邸閣
史炤釋文曰邸或作阺岸旁欲落者故以閣為道(海陵)
(本同)余按史炤釋邸閣於横門邸閣因漢嘗令百官送
鄯善王於横門外則以屬國舍為釋於斜谷邸閣因
斜谷有閣道則以閣道為釋而其所謂岸旁欲落者
取楊雄解嘲響若阺隤之阺為義不知邸閣乃以積
粟魏延所謂横門邸閣足以周食王基所謂南頓有
大邸閣計足軍人四十日糧皆邸閣積粟之明證也
諸葛亮治斜谷邸閣亦是積所運之米以為伐魏之
資非治阺岸閣道也通鑑所書者三觀其上下文則
阺閣之義不待辨而明矣程大昌曰為邸為閣貯糧
也通典漕運門後魏於水運所立邸閣八所俗名為
倉
陸遜入江夏催人種葑豆
史炤釋文曰葑方用切菰根也江東有葑田(海陵本同)余
按葑音封菜也亦謂之蔓菁豆菽也陸遜之兵時在
江夏催人種菜及菽示將久駐以給軍食種菰根何
用邪又江東之葑田乃是葑泥其深有没牛者此田
又不産菰根
諸葛亮作身没之後退軍節度令魏延斷後
史炤釋文曰斷都玩切絶也余謂斷後者為殿也勒
兵在後以斷追兵斷音丁管翻
諸葛亮廢廖立為民徙之汶山
史炤釋文曰汶亡運切(海陵本同)余按漢武帝開汶山郡
汶音㟭禹貢岷嶓既藝岷山導江之岷史記皆作汶
索隱曰汶亦作㟭楊正衡晉書註汶山亦音㟭廣韵
十七真韻内亦有汶字武巾切此皆明證也但史炤
於四十五卷漢明帝永平十七年先有此誤至此又
誤焉至八十四卷晉惠帝元寕元年汶山羌之汶音
旻則亦知有旻音至八十八卷愍帝建興元年汶山
則又音問此輕於著書欠反復紬繹而然也
通鑑釋文辯誤卷三
