朝邑縣志卷一
明韓邦靖撰
總志第一
朝邑為縣起自西魏以據朝坂故名朝邑古為冀州之
地殷周時為芮國有大荔戎秦厲恭公伐大荔取其王
城築高壘以臨晉國更名臨晉後晉奪河西之地乃以
屬晉魏獻河西之地于秦乃復入秦漢為臨晉縣隸左
馮翊有河水祠有芮鄉晉亦為臨晉縣又為左馮翊治
後魏分置南五泉縣隋置長春宫尋復為朝邑縣唐亦
為朝邑縣有河水祠西海祠武德中析為河濱縣又為
河西縣以隸河中府大歷中復為朝邑縣隸同州迄今
因焉而以隸陜西西安府同州于天文為參之分野東
有大慶關又東至於河東為蒲州蒲州者山西屬州也
西有鐡廉山又西有高陽城又西至于干興舖西為同
州北有長春宫又北有苦泉又北至於金水河北為郃
陽南有漆沮又南有太白池又南有麻子池又南至于
渭南為華隂西南有沙苑城又有九龍池戸凡八十二
里成化末歲大饑民多餓死又多亾去乃更為七十二
里正德五年又去其七里今為六十五里云縣先在西
原上有相地者云城居高而左下法不利知縣後其言
稍稍騐乃更移置原下然無城景泰初知縣申閏築焉
方三里有竒東門一西門二北無門南門一城中東偏
為縣衙縣衙南為西安行府府南為儒學文廟在焉儒
學南為按察分司西為布政分司布政分司北為城隍
廟城隍廟北為隂陽學及醫學倉凡三所一在縣一在
學一在城西原上壇凡三所社稷壇在城西北山川壇
在城南邑厲壇在城北草場二所一在城西一在山川
壇東養濟院在城南教場在城東桑棗園在教場漏澤
園在山川壇南舖凡一十八所在城者一城西者二城
東者三城南者三城北者五西北者三社學凡三十所
一在城一在柳村一在新市鎮一在趙渡鎮一在趙村
一在南陽洪一在永興鎮一在大慶關一在白塚一在
龍池一在龍門村一在白村一在辛城寨一在兩女鎮
一在倉頭一在救駕莊一在許村一在顧現一在延夀
一在王家莊一在八里莊一在泊子村一在嚴伯一在
步昌一在苦泉鎮一在覇城一在小伏坡一在白池一
在小村
大慶關在縣東三十里即古蒲津關今設巡檢司隸潼
關衛又置税課局關東即黃河西岸岸去水不甚高然
不溢他處或高四五丈輒溢土人以為鐡牛鎮河故不
溢鐵牛者唐時鑄鐵為牛置河兩岸岸各四牛各重數
萬斤下為鐡山尾施鐡軸以繫浮橋旁置鐡人以象繫
牛宋嘉祐中河漲橋壊盡西岸牛於河元有僧懷丙者
乃為機法取牛河中已得三牛會有言取牛不難者丙
怒棄去後人用其法取牛然牛竟不出今西岸止存三
牛其一牛乃在河中始河漲時并壊岸元鐡判院仝僉
條築焉西北為大荔戎城即王城左𫝊隂飴甥與秦伯
盟於王城即此地後改為武鄉今廢唐玄宗過蒲關詩
云鐘鼓嚴更曙山河野望通鳴鑾下蒲坂飛盖入雲中
地險關逾壯天平鎮尚雄春來津樹合月落戍樓空馬
色分朝景鷄聲逐曉風所希常道泰非復候繻同
漆沮一名洛水自耀州同官縣來至朝邑東南三十里
入渭成化中乃崩入河水北有新市鎮宋元置税監又
有饒益寺寺中舊有藏春塢貯古名賢石刻今不存獨
殿壁上有宋賈炎諸人題名石金趙抃記曰左馮之東
南踰三十里縣曰朝邑由縣之直南林木蓊鬱小徑縈
紆約有十里有鎮曰新市鎮有寺曰饒益乃陜右之名
藍也路當秦晉要衝枕山河之形勢自唐宋以來名臣
賢士經由往返莫不脱駕投憩于此或題名于壁或留
詩于碑不可勝數前後主僧慮歲漫滅悉勒之于石寺
遭兵火焚毁殆盡如前人石刻往往埋沒于頹垣遺基
之下抃承乏命領鎮事至此恨不及見饒益全盛之時
實為不足每暇日命童僕事銛築搜抉于荆蓁瓦礫之
間雖獲名公大臣之行記詩刻例皆斷折訛缺讀之令
人悲惋即其稍完者萃而置之于藏春塢壁冀後之游
觀者興葺之不替然周覧環視必思其人焉時阜昌癸
丑九月初一日東萊新市監趙抃記
馬坊頭在縣西南十五里唐宋沙苑牧馬及上供牛羊
皆置監于其地
沙苑城在馬坊頭西廣可數十里即宇文泰敗高歡唐
王重榮敗邠寧朱孜處今歡所種柳不存低凹處乃多
白楊
太白池在馬坊頭西南三里池周廻可十餘里洞然深
黑其上常有雲氣亦能致雨池中有大鼈嘗食飲馬人
以為神池北為蓮池麻子池在太白池正北五里池迴
長可二十里多蓮開花爛然映雲日池東南有安靖寺
唐玄宗祀汾時駐蹕寺中今殿前有大柏樹懸宋崇寧
中所鑄鐘九龍池在縣西南二十五里池東有覇城寺
寺東北有靈應觀仙人張三丰嘗憩觀中今為道會司
自九龍池東至于趙渡鎮漆沮經焉濱水皆種桃樹二
三月時兩岸桃花紛然三十里不絶
長春宫在縣西北原上後周宇文護所築隋文帝置殿
其上以瞰河華洛渭宫下花木四時茂盛如春故名長
春唐高祖起兵太原西定長安休士於此東有金龍寺
僧會司在焉西有元王由義墓南有唐嚴譔墓墓旁即
譔祠
苦泉在縣西北四十五里以飲羊不羶南有唐同州刺
史姜師度通靈陂陂故溉田百餘頃今廢又南有元戈
平章甘社寨
金水河在苦泉東北五里自郃陽縣來舊嘗引水灌田
今廢北為夏陽即韓信木罌渡處
風俗第二
語曰至治之極國無殊俗今天子神靈海内一統烏有
所謂異俗者哉然閭閻趨向節序往來嬉戲之間則有
與他處異者秦民皆力農朝邑頗事賈婚姻論財仕者
尚廉有氣前輩盡然今少衰焉元日樹紙竿接天神以
麻縛木炭置門上云吉利二日婿往拜婦家五日以故
綵紙為婦人戊夜乃出婦人送窮二十三日置煎餅屋
上補天是日仍不得食米清明婦女盡出遊觀三日乃
已不得舉女工云即舉之且盲四月四日男女戴皂角
葉已頭痛五月五日六月六日七月七日九月九日迎
女之已嫁者臘月五日食五色煮豆豆者毒也食之已
五毒
物産第三
朝邑無他竒産産獨服食他處俱有者不載載其美者
多者果則瓜桃棃棗菜則韭蒜藥則麻黃甘遂香附枸
杞魚則魴鯉畜則羊服則木綿絲絲出南陽洪者斷則
易續引之則長
田賦第四
朝邑土田凡二萬四千一百四十九頃三十四畝戶今
一萬二千九十八戶軍二千三百八十七戶匠三百六
戸雜役一百七十八戸餘俱民戸焉口凡六萬二千六
百二十七口秋夏税凡二萬七千五百石有竒草七千
三百六十束有竒木綿三千八十三斤絲綿六斤有竒
布九千七百三十三疋絹一百八十二疋此其以田賦
者其以丁賦者又有鹽鈔十有七萬六千八百四十貫
貫准銀三釐黃丹二千斤斤准銀七分綿羯羊二十隻
隻准銀六錢細辛一百三十斤斤准銀六分凡得銀五
百一十六兩有竒又有石青大材木炸塊木柴黃熟銅
山羊皮諸雜歲調多寡不同而力差不與焉弘治以前
丁賦力差供歲足則止不派故能以三十六里更用而
迭休之以後乃通取焉所以然者以用聽差者聽差者
差已足無差而聽差也聽差者官盡收銀而貯之庫上
戸丁九錢至七錢中戶丁六錢至四錢下戶丁三錢至
一錢畸零者丁一錢于是無空民矣
朝邑縣志卷一
