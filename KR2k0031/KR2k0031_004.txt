朝邑縣志跋
道始至蒲臨河而西望朝邑即壯其山河之美比入境
左唐關右隋宫盡覧其古跡之勝比入郭閭里輝聯後
先掩映則又嘆其人物之秀且盛而果非他邑比也顧
其邑志繁蕪汙穢不足以彰往而詔來道乃請諸五泉
韓先生作此新志焉其視舊志雖省三之二然而爬羅
剔抉昭昭乎可激勸于人者不啻加千百也既而又得
對山康先生涇野吕先生序諸前後則斯志也滋可𫝊
諸木以為斯邑實籍矣若夫企先賢而思齊覩名宦而
思政慨風俗而思易移觀利病而思興革則又後之有
志者事也于道何有哉時正德己卯九日吉旦知朝邑
縣事山西陵川王道跋
