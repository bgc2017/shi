欽定四庫全書
皇清開國方略卷二十
太宗文皇帝(天聰九年乙亥正月至九月)
天聰九年春正月癸酉
命功臣管各牛录
免功臣拜音圖等徭役並令專管各牛录其因戰
功勤職增給壯丁及力戰陣亡增給其子壯丁俱
令專管
丁丑正宗室名分
太宗命管禮部貝勒薩哈璘宣
諭曰宗室懿親不加表異等威莫辨甚或與常人相詆詈
及祖父非所以尊國體也至稱謂之間尤當使親疎有
别嗣今
太祖世子俱稱阿哥
六祖子孫俱稱覺羅皆就其原名稱為某阿哥某覺羅
六祖子孫俱繫紅帶如常人與繫紅帶者相詆而詈及祖
父者死其不繫紅帶而致人辱詈者勿罪是月使大部
索瑣科來朝
二月壬午朔
詔各官舉賢才
諭曰朕惟圖治以人才為本人臣以進賢為要天下才全
德備之人實不易得爾滿漢蒙古各官果有深知灼見
公忠任事者當速行薦舉所舉之人不分新舊歸附已
仕未仕但得居心公正足備任使者即呈送吏部其居
心公正通曉文義者呈送禮部該部貝勒隨時奏聞候
朕量材錄用(文館寗完我范文桯先後奏言)
(上求賢若渴恩得真才以輔國家恐諸臣各昵親知黨援倖進貽悞不小請仿照古人連坐法明降)
(諭旨酌定功罪以示勸懲則宵小退而真才進矣)同日又
諭曰邇者察哈爾新附各官頻加恩宴其燕京及大凌河
歸順各官久未宴勞雖得新附之員其舊歸我國者詎
可頓忘耶
召歸順各官自守備以上皆集
賜宴於殿庭時預宴各官有形容憔悴者
太宗見之曰或者貝勒等不加恩養以致如此我國家蒙
天眷佑所得大小官員人等朕皆一體加恩未嘗分别新
舊爾貝勒等務體察朕意毋使先歸者反致失所貝勒
等奏曰誠如
聖諭嗣後臣等加意恩養自不敢忘
丁丑編審喀喇沁壯丁
編内外喀喇沁蒙古壯丁共一萬六千九百五十
三名為十一旗古嚕思希布杜稜等五千二百十
六名為一旗以古嚕思希布(喀喇沁部長見天聰七年)領之鄂
木布楚琥爾等一千八百二十六名為一旗以鄂
木布楚琥爾(土默特部長格根汗孫天聰三年隨喀喇沁部長蘇布地來歸)領之
賡格爾等二千一十名為一旗以賡格爾(土默特塔布囊)
(崇德元年封多羅貝勒)善巴(土默特塔布囊天聰三年來歸與古嚕思希布同為元臣濟拉)
(瑪之後崇德元年封逹爾漢)同領之正黃旗津扎多爾濟等壯
丁及在内舊喀喇沁壯丁共一千三百五十六名
合舊蒙古為一旗以阿岱領之鑲黃旗烏斯庫拜
琿岱等壯丁及在内舊喀喇沁壯丁共一千四十
五名合舊蒙古為一旗以達賴領之正紅旗昂阿
幹濟泰等壯丁及在内舊喀喇沁壯丁共八百名
合舊蒙古為一旗以恩格圖領之鑲紅旗蘇木爾
賴瑚爾等壯丁及在内舊喀喇沁壯丁共一千十
六名合舊蒙古為一旗以額駙布延岱領之正白
旗布爾哈圖等壯丁及在内舊喀喇沁壯丁共八
百九十名合舊蒙古為一旗以伊拜領之鑲白旗
拉木布哩等壯丁及在内舊喀喇沁壯丁共九百
八十名合舊蒙古為一旗以額駙蘇納領之正藍
旗錫喇竒塔特等壯丁及在内舊喀喇沁壯丁共
八百六十名合舊蒙古為一旗以武賴領之鑲藍
旗諾穆齊錫賴圖等壯丁及在内舊喀喇沁壯丁
共九百十三名合舊蒙古為一旗以瑚什布領之
八旗總管大臣下設梅勒章京甲喇章京各二員
凡年六十以下十八以上并從本地方帶來漢人
均照例編審其目不能視足不能行手不能持者
不入數内如諸貝勒以下有隠匿不送或經旁人
舉首者原告聽離主將所隠之人入官仍交刑部
照例治罪其十家之長罰馬二著為令
三月戊辰禁濫役妨農
三月甲子
太宗出獵於三岔堡丁卯還宫翌日集諸臣
諭曰朕昨出見民間耕種愆期蓋因章京等有事城工欲
先時告竣故額外沠夫致悞耕作築城固為正務然田
地荒蕪民食何賴嗣後有濫役民夫致妨農務者該管
章京以下俱治罪
五月乙卯征黑龍江呼爾哈師還
先是八年十二月壬辰
太宗命大臣巴奇蘭薩木什喀分左右翼率官四十一員
兵二千五百名往征黑龍江地方
諭之曰爾等此行道路遥遠務奮力直前毋怠毋忽至俘
獲之人湏善言撫慰飲食甘苦一體共之則人心歸附
必衆且此地人民語言與我國同攜之而來可以為我
用攻略時宜諭之曰爾之先世本皆我一國之人載籍
具在爾尚未之知是以甘於自外我
皇上久欲收服特時有未暇耳如此諭之有不翻然來歸
者乎爾等其勉體朕意
諭畢
賜食又
諭曰入略之後或奏捷或送俘必由錫伯綽爾門(科爾沁所屬地)
地方經過將來遣使往還及運送軍糧亦必於此處相
待其應略地方湏問鄉導人有夏姓烏音屯長喀拜及
從役二人庫魯木圖屯長都爾敦及從役二人(本月喀拜都爾)
(敦等率從者六十九人來朝貢貂皮)又納屯一人適已偕至今俱令從軍
爾等率之往經行道路詢彼自知若彼處已經略定此
歸附三屯不可稍有侵擾宜令留於本處並諭以因爾
等輸誠來歸故使復還故土嗣後宜益加恭順倘往來
稍間必譴責立至矣若所略不獲如願則不必留此三
屯當盡攜來凡器用之屬有資軍實者無使遺棄軍還
務使結隊而行不可分散又
召屯長喀拜都爾敦等及其從人進宫
賜食既出
命沙爾琥達穆成格傳諭喀拜等令其引我軍前行凡各
屯寨善為指示復
命貝勒薩哈璘杜度大臣納穆泰額駙達爾漢兵部承政
伊遜徹爾格並參政等官送於二里外按旗分列
簡士卒閱器械宣讀
勅諭給諸將各一道遂令起行九年三月丁巳
特遣甲喇章京瑚什布率每旗二人往迎之四月癸巳巴竒
蘭薩木什喀令兵部啟心郎額色赫伊木布奏報
收服呼爾哈編戶壯丁二千四百八十有三人口
七千三百有二馬八百五十有六牛五百四十有
三駝八辛丑
詔貝勒阿巴泰率衆官迎凱旋將士於蒲河之岡大宴之
至是巴竒蘭以所招降頭目人等至
太宗御殿凱旋諸臣率衆朝見
太宗以諸臣出師勤勞
命主將巴竒蘭薩木什喀二臣行抱見禮巴竒蘭薩木什
喀出班叩頭抱
上膝見次招降二千人叩見次索倫部長巴爾達齊等(四月)
(壬寅黑龍江索倫部長巴爾達齊率二十二人來朝貢貂&KR0008;皮)叩見
命招降軍士俱較射設大宴
召巴竒蘭薩木什喀以金巵酌酒
親賜之次飲各旗出征署旗務大臣次飲以下諸臣并招
降頭目宴畢
上回宫陞巴竒蘭薩木什喀等世職加世襲二次隨征之
吉思哈等三十六員各陞世職一級翌日巴竒蘭
等籍俘獲人口一百十六名馬二十有四牛十有
七貂狐猞猁猻水獺等皮共三千一百五十皮裘
十五領以
聞
太宗念將士勞苦即分賜右翼五旗主帥巴竒蘭左翼五
旗主帥薩木什喀其章京以下各賞賚有差招降
之七千三百人俱
賜房屋田地衣食器皿等物
己巳纂譯宋遼金元史
太宗召文館諸臣諭之曰朕觀漢文史書殊多飾詞雖全
覽無益也今於宋遼金元四史内擇其勤於求治而國
祚昌隆或所行悖道而統緒廢墜與夫命將行師之方
及賢奸忠佞之有關政要者彙纂繙譯成書用備觀覽
通鑑之外野史所載語多不經無知之人轉相流傳信
以為實著禁止繙譯又見漢人稱其君者無論有道無
道概曰天子不知皇天無親惟德是輔必有德者乃克
副天子之稱今朕祗承
天佑為國之主豈敢遂以為天之子為天所親愛乎倘不
行善道不體天心則天命靡常寧足恃耶朕惟朝乾夕
惕以仰答
天眷而已
丙子出征察哈爾諸貝勒奏捷
先是二月丁未
太宗命貝勒多爾衮岳託薩哈璘豪格為統兵元帥管旗
大臣納穆泰為右翼吏部承政圖爾格為左翼率
護軍騎兵一萬往收察哈爾林丹汗子額爾克孔
果爾額哲
親授方略遣之四月辛巳遣大臣濟什哈海塞率八旗官
八員及外藩蒙古八十人往駐上都城舊址候諸
貝勒消息至是貝勒多爾衮等遣禮部啟心郎祁
充格等賫疏奏言臣等奉
命率大軍至錫喇珠爾格地方遇察哈爾索諾木台吉率
部下一千五百戶來降已遣温泰等引之見
上矣臣等率兵前進至黃河造船於四月二十日渡河二
十八日抵察哈爾汗子額爾克孔果爾額哲所駐
托里圖地方天霧昏黑額哲國中無備臣等恐其
驚覺按兵不動遣葉赫貝勒錦台什之孫南楚及
其同族阿什達爾漢并哈木松阿岱衮同往令先
見其姊蘇泰福晉(蘇泰福晉係葉赫貝勒錦台什子台吉德爾赫爾所生)及
子額哲告以諸貝勒奉
命統大軍來招爾等秋毫無犯南楚等馳至蘇泰福晉宫
呼人出語之曰爾福晉親弟南楚至矣福晉聞之
令其從者舊葉赫人覘之還報蘇泰福晉慟哭而
出與其弟南楚相見遂令其子額哲率衆宰桑出
迎我軍臣等列旗纛鳴畫角以進率額哲拜
天畢與額哲母子相見臣等恐額哲及其羣臣生疑乃與
誓告
天地翌日額哲設宴相待臣等亦設宴答之各贈雕鞍裘
馬等物於是額哲部下羣臣額濟格固實等率其
部民一千戶歸降當我軍未至時有鄂爾多斯部
濟農來招額哲令遵其約束與之盟誓詰旦已行
前軍阿什達爾漢等聞而追及之臣等察其有異
志羈留之謂濟農等曰凡察哈爾有人民在爾部
者當悉送來不然我兵即前進矣又謂察哈爾諸
臣曰凡爾部人民有遺留鄂爾多斯者可具數報
來衆以數開報隨遣人賫往鄂爾多斯部於是察
哈爾額爾克楚琥爾妻及其部下達雲倬爾濟等
官並部民千餘戶及一切諸物俱送至臣等荷蒙
天眷仰仗
皇威謹遵
指授方略進止以時故得全部收服謹具疏以
聞方捷音將至之前一日
太宗諭文館諸臣曰朕憶從來左耳鳴必聞佳音今左耳
鳴出師諸貝勒必有捷音至矣是日祁充格等果至時
適
賜巴林部長色特爾(元太祖裔天聰二年來歸)宴其右翼宰桑布兊山
津捧觴跪進曰
主上聖明
皇天默佑臣等獲預宴筵得聞喜音敢進一觴虔申慶賀
太宗曰朕承
天眷佑喜慶肇臻正宜仰體
天心益求治理倘朕政治有違闕爾等當直言極諫忠良
之言朕未有不聽何至相侑以酒導朕於非義耶布兌
山津慚謝而退
六月乙酉征明寧錦軍還
先是五月癸亥
太宗與諸貝勒大臣議曰出征察哈爾諸貝勒此時想已
入明境明國必調寧遠錦州兵往山西救援今當
駐軍寧錦地界遥立軍營使彼望見我軍戒嚴守
禦以牽制其救援之兵議定遂於每牛录内選護
軍二人
命貝勒多鐸為帥以艾度禮尼堪額必倫瑪瞻博洛穆爾
祜等阿哥輔之與管旗大臣達爾漢葉克舒宗室
芬古阿山石廷柱兵部承政徹爾格前鋒將領武
拜護軍將領圖賴同往復令喀喇沁部賡格爾萬
丹塞稜等赴明北邊索舊犒賚并圖貿易若得犒
賚則取其所予允貿易則與之互市使明人疑懼
緩西援兵多鐸等既奉
命遣阿山石廷柱圖賴武拜等諸大臣率兵四百先趨錦
州大軍隨後過十三站立營明偵卒見我軍至馳
報錦州總兵祖大夀大夀急令副將劉應選穆禄
吳三桂參將張國忠王命世支明顯及遊擊八員
率兵二千七百名迎探親率馬步兵出錦州城五
里駐營時松山城守副將劉成功趙國志率兵八
百人與錦州副將劉應選等合兵至大凌河西遇
阿山石廷柱等相對列陣未及戰阿山等馳報多
鐸多鐸率兵迎赴明兵見我軍如川流林立自山
而下塵埃蔽天不辨多寡遂驚潰阿山石廷柱圖
賴武拜等突入掩殺陣斬副將劉應選殱其兵五
百人生擒遊擊曹得功及守備三員獲馬二百一
十匹甲胄無算收軍還距錦州松山城五里駐營
次日復攻一臺克之壬申遣固納禪旺竒奏捷癸
酉
命沙爾琥達扎福尼薩弼圖圖爾哈格巴庫董世禄穆瑚
公衮等每旗大臣一員率每牛录下護軍一人往
濟師并縱陣獲遊擊曹得功還癸未喀喇沁部賡
格爾萬丹塞稜等赴明國貿易至遼河遇明卒三
十人自冷口來哨探殺二十人生擒一人來獻問
之言明兵五百人自遵化來為我邊外蒙古擊敗
止餘七人遁去至是多鐸等凱旋
太宗率大貝勒代善及貝勒阿巴泰德格類阿濟格出
盛京懷遠門迎於五里外
御黃幄貝勒多鐸遵
上命進前跪行抱見禮
上亦答禮出征諸大臣以次拜見遂以陣獲官三員並籍
所獲軍資馬匹戶口牲畜以
聞
太宗以多鐸初專閫外能出奇制勝嘉奬之
賜良馬五匹甲五副以所俘獲賞從征將士有差
丁酉征東海瓦爾喀軍還
先是八年十二月癸卯遣大臣武巴海荆古爾岱
率每旗將領一員每牛录甲兵一名共四百人往
征瓦爾喀
太宗命管兵部貝勒岳託傳
諭曰兹命爾等往征瓦爾喀所至務謹慎從事各副委任
不可怠忽聞尼滿地方有千餘人在彼築城屯駐爾等
宜往略之至各屯戶多少武巴海盡知(武巴海於五年七年俱征瓦爾)
(喀有功)可取者量力取之有分達哩所居之屯宜率鄉導
往前先取餘可次第略定凡此諸屯非有統帥哨防不
過泄泄然散處各村落然其人雖愚耳目頗衆爾等自
寧古塔啟行之日即行防範毋令彼知覺伺其所在以
智取之所有俘獲當加意守視時其衣食勿令凍餒前
遣達珠瑚以疎忽遇害(天聰元年征瓦爾喀為俘卒所害)念其效力年
久著有勞績方令承襲世職爾等未能如達珠瑚之功
倘不自慎欲希格外之恩不可得也夫攻略之後或俘
人逋逃或自被戕害皆由與彼同處日久漫無防範以
及戮辱其婦女所致前者正紅旗輝滿征瓦爾喀時所
為多不義爾等慎勿效尤亦毋以其物力豐足妄行多
取彼既服從秋毫不可犯爾等其毋違朕命九年四月
武巴海荆古爾岱等自寧古塔遣噶爾珠奏報收
撫瓦爾喀壮丁五百六十人婦女五百口幼穉九
十口又俘獲婦女六十口馬六十牛百貂猞猁猻
等皮六百六十有竒裘三十八領六月丙戍遣塞
紐克沙努喀克徹尼郎格穆爾泰佟阿圖昂金等
章京八員率每牛录兵一名往迎所降戶口至是
武巴海荆古爾岱等攜所招降瓦爾喀部人至
命禮部諸臣出迎大宴之
賜屯長分達哩蟒縀朝服并縀褂其餘諸人依次分給房
屋衣服諸物仍以所獲
賜將士有差叙功陞武巴海荆古爾岱等世職並加世襲
二次
辛丑勗諸貝勒愛養人民
太宗諭諸貝勒大臣曰
皇考所遺人民能愛養之使漸富庶此即為臣子者之孝
思也先時八家貝勒恪守朝廷法度今貝勒等凡有工
作不遵朕制額外役民試思民不得所逃亡離叛戶口
減少是違
皇考之志有虧孝道且無異於助敵長寇也兹者荷承
天庥朝鮮賓服蒙古向化朕常念新舊歸附之人皆宜恩
養故時以為訓夫善養人者無論大小賢愚隨材器使
俱有禆益譬如刊伐則用斧斤宰割則用鋩刃濟用於
臨時必須預養於平日爾大臣等職司匡救諸貝勒知
小民之疾苦而不能告及見驕縱之人不能切責之其
何以為大臣也且朕招徠遠人勤求治道於新舊人等
憫恤不忘時加宴賚非不惮勞也不過為國與民耳若
疆圉大定民生安樂則昇平之福貝勒大臣實共享之
否則雖拓土開疆亦何以安輯之哉
癸卯申禁放鷹擾民
太宗諭諸貝勒大臣曰昔
太祖時曾禁諸貝勒子姪不許郊外放鷹深恐蹂踐田禾
傷殘生畜以致擾害貧民故也今聞違背禁令仍復擾
民此風漸不可長朕凡行師出獵雖嚴寒之時皆駐蹕
郊外不入屯堡亦慮耗損民物耳嗣後放鷹之人若剥
削小民擅取牲畜事發之後决不輕貸語云涓涓不塞
將為江河熒熒不救炎炎奈何蓋以凡事當杜漸防微
縱弛之後則難整頓若禁之不早後悔無及也
丁未宴察哈爾先後來歸衆官
竒塔特徹爾貝等來歸後(見八年十二月)有俟黃河冰結
後至之巴賴都爾宰桑瑚賽巴特瑪扎薩古爾阿
山宰桑巴吉爾扎薩古爾綽克圖雅當扎薩古爾
塞稜塔布囊齋薩木宰桑沙濟德勒格爾齋薩額
什克庫魯克等十二頭目於三月庚午率一千四
百有四人攜妻子牲畜來歸越二日
召巴賴都爾等入
殿庭
賜宴
太宗酌納其所獻黃金駝馬等物
賜賚有差六月壬寅温泰等引來降之索諾木台吉等共
率部下一千三百九十五人家口五千四百三十
八人至獻馬匹朝見設宴宴之至是復
賜察哈爾先後來歸各官宴
太宗以金巵酌酒各
親賜一觴
命德參濟旺再飲對曰酒醇甚恐不克勝
太宗曰姑飲無妨德參濟旺曰
上實未嘗何以知之
太宗曰朕從無誇語豈但此酒可飲朕能知之即察哈爾
部之傾覆爾諸臣之來歸朕皆預知亦豈待嘗而後知
耶德參濟旺曰
聖諭及此洵有如神之鑑也
秋七月癸酉禁諸臣徇私枉斷
先是二月癸卯總兵官尚可喜奏言
上恩養新人每事概從寬典小民無知漸生驕縱與其懲
治於犯罪之後不如嚴禁於未犯之先如某罪應
以某法處之其重者或請
旨或徑送刑部輕者或令臣便宜處分乞一一頒示
命遵照舊例行至是
太宗諭曰朕於滿洲蒙古漢人不分新舊視之如一凡有
鬭毆之事既經控告宜聽法司秉公審斷近聞漢人與
滿洲蒙古鬭毆各相祖庇是不遵國法而妄行也犯者
必重懲之是月分别管理漢人官員以各堡生聚增減
黜陟之陞李思忠楊于渭佟三吳裕李國瀚等世
職罰高鴻中張士彦金玉和李時馨張大猷祝世
廕吳守進等銀各百兩高拱極蒲時雍楊國興俱
革職為民斥金海塞為奴(時楊于渭名下管屯千總李士英亦以額數加)
(增擢牛彔章京後為鐘邱毫首告所增人數乃邱毫任内事士英冒功法司鞫實革士英職鞭一百)
九月癸丑貝勒多爾衮等收服察哈爾部衆獲歷代
傳國璽遂略山西而還
貝勒多爾衮等奏捷之後六日
太宗命布哈塔布囊哈克薩克鄂謨克圖率兵齎
勅往迎
諭出征諸貝勒曰朕蒙
上帝神明俯垂眷佑國内臣民共享寧謐之福四境田禾
雨暘時若秋成可望巴竒蘭武巴海等先後招降呼爾
哈瓦爾喀兩處編戶壯丁甚多俘獲人口牲畜稱是又
遣人赴錦州捉生獲其人訊之聞爾等自大同宣
府進兵明國檄調山海關外兵馬往援因復命貝勒
多鐸等從廣寧入牽制援兵恐我兵乘勝深入派每
旗率護軍往濟其師又蘭磐岫巖(四月甲辰駐防蘭磐岫巖大臣喀爾)
(喀瑪錫翰等沿海巡哨獲漁船二隻漢人二十一名殺一人生擒二十人來獻發尚陽堡居住)海州(二月)
(壬辰駐防海州大臣伊勒慎赴上游哨探獲船二十隻擊斬五十三人生擒十七人五月乙丑明圖有八人)
(自錦州乘船入海至遼河界捕魚伊勒慎等駕小舟迫獲之殺三人生擒五人發静安堡安插)各有擒
獲又兩次所獲朝鮮國人皆遺書國王令彼來取(三月朝鮮)
(通政大夫李翊遣人入我境内捕魚為守將正古特所執殺四人生擒三人五月朝鮮官二員從役三十二)
(人往明國貿易因舟壞登岸行蓋州守將扎努追獲之並獲舟中貨物)又八家共遣二百
人往朝鮮貿易已得其貨物還(五月遣往朝鮮互市之戶部承政瑪福塔等奏)
(言臣等率八家商人至王京及義州將所領銀兩半買縀紬半買布疋還)又黑龍江貢貂者
塞布竒屯十六人噶勒達蘇屯四人郭博爾屯二人額
蘇哩屯二十四人阿里岱屯八人克音屯四人烏魯蘇
屯二人此皆舊往還之人又新至者海倫屯二人裕爾
根屯固濃屯昆都倫屯烏蘭屯各一人又索倫部内先
至者四人其因馬疲留於科爾沁地方者兩起共六十
七人皆革心向化不似先時執拗矣至是貝勒多爾衮
等遣官奏謝
上遣使遠迎恩並奏報收獲歷代傳國玉璽璽藏於元朝
大内至順帝棄都城攜之入沙漠後崩於應昌府
璽遂遺失越二百餘年有牧羊於山岡下者見一
山羊三日不囓草但以蹄跑地牧者發之璽乃見
歸於元後裔博碩克圖汗後為察哈爾林丹汗所
破璽歸林丹汗林丹汗亦元裔也貝勒等聞璽在
蘇泰福晉所索之既得視其文乃漢篆制誥之寳
四字璠璵為質交龍為紐光氣煥爛洵至寳也多
爾衮等喜甚曰
皇上洪福非常
天錫至寳此一統萬年之瑞也遂收其璽攜降民渡黃河
至歸化城時貝勒岳託有疾分兵一千駐營歸化
諸貝勒率衆兵並察哈爾汗子額爾克孔果爾額
哲及其大臣往略明山西一帶自平魯衛入時鑲
白旗護軍將領博爾輝率二十人遇明右衛兵二
百人敗之生擒一人以所得牲畜米糧送至岳託
所大軍由朔州前發明寧武關參將率兵五十名
來探為鑲藍旗前鋒將領錫特庫所敗殺十餘人
明參將中傷領餘兵遁走我軍直抵長城下貝勒
等遣前鋒將領勞薩乘夜往毁長城遇明羊房口
步兵出迎擊敗之次日又敗寧武關哨卒斬十人
生擒二人遂毁關入略代州大軍於忻州駐劄於
是諸貝勒縱兵環略忻州一帶又令右翼主將正
黃旗喀爾喀瑪防禦忻州敵兵千餘從忻州出戰
我哨卒擊敗之比我軍將還前鋒將蘇爾德安達
禮率四十人伏於忻口遇明往來哨卒三百人斬
殺過半獲馬六十匹大軍至忻口明總督遣副將
一員領兵七百從代州來探左翼主將圖爾格率
侍衛等自忻口追擊至崞縣獲馬六十餘匹我軍
至黑峰口勞薩擊斬明遊擊下哨卒四十名獲馬
三十餘匹我軍出長城自應州赴平魯衛衛内有
馬步兵五百餘出城列陣右翼主將納穆泰左翼
主將圖爾格率兵破其陣追擊至城濠明兵死者
百餘人貝勒等率大軍出邊令納穆泰圖爾格率
官十六員兵一千名殿後有明大同總兵王姓屬
下兵及寧遠總兵祖大夀援兵共馬步卒三千人
齊出圖爾格先見之遂奮勇衝入明兵皆潰圖爾
格乘勝掩殺擁至壕邊我軍皆步戰擊死明兵甚
衆明潰兵五百餘人復於臺上列營納穆泰率兵
圍臺盡殱其衆其馬匹死傷無算我軍獲馬二百
匹是役也我軍入明邊馳略自平魯衛入朔州直
抵長城又經寧武關代州忻州崞縣黑峰口應州
而復還平魯衛共擊斬明兵六千餘人俘獲人口
牲畜七萬六千三百有竒乃出邊與貝勒岳託會
於歸化城旋師丁亥
命每旗官二員護軍各十名每牛录騎兵一名各以馬三
匹載米一石往迎出征貝勒及諸將士
太宗曰出征諸貝勒久勞於外兼得察哈爾全部人民及
玉璽而還不可不遠迎乙巳率大貝勒代善及貝勒阿
巴泰德格類濟爾哈朗多鐸並諸大臣出撫近門
謁
堂子拜
天西行出上榆林邊凱旋諸貝勒遣官四員馳奏言大軍
於八月二十九日至扎哈地方納赫特河九月初
五以前當過渾河擬於陽什穆河躬謁
聖駕丁未
上渡遼河率諸貝勒大臣遍閱所築巨流河城址是晚
駐蹕陽什穆河岸九月辛亥遣剛林羅碩同章京八員赴
貝勒軍約相見期壬子貝勒多爾衮等營於
御營之右二里許翌日卯刻
太宗出御營迎諸貝勒諸貝勒率歸降察哈爾汗子額爾
克孔果爾額哲及其大臣等馳馬來謁
太宗率衆稍前至
御營南岡所築壇上設黃案焚香
太宗率衆拜
天畢還
御座凱旋諸貝勒設案襲以氊奉所得玉璽置於上令正
黃旗大臣納穆泰鑲黃旗大臣圖爾格舉案前進
諸貝勒率衆遥跪以獻
御幄前設黃案焚香
太宗受玉璽親捧之率衆復拜
天禮畢復位傳
諭左右曰此玉璽乃歷代帝王所用之寳
天以畀朕非偶然也於是貝勒多爾衮進前跪拜復近
上前行抱見禮貝勒岳託薩哈璘以次如前行禮畢額哲
率其國諸大臣遥跪稍前拜一次復近前跪拜行
抱見禮
太宗大宴凱旋諸貝勒及額哲與其羣臣宴畢
閱所獻金印玉帶諸色數珠蟒縀金銀器皿駝馬等物酌
納之以凱旋諸貝勒所獻駝馬仍分
賜八貝勒及行間效力大臣有差收鄂爾多斯濟農送至
察哈爾人戶選壮丁八百名補足缺額各旗
命額爾克孔果爾額哲居遜島錫爾哈地屢
賜雕鞍馬匹貂裘靴帽等物瀕行
太宗率大貝勒代善等出
盛京五里外大宴遣之
皇清開國方略卷二十
