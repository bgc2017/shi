欽定四庫全書
皇清開國方略卷三十二
世祖章皇帝(初即位未改元崇德八年癸未八月至順治元年甲申十月)
崇德八年八月丁亥
世祖章皇帝嗣位
世祖章皇帝
太宗文皇帝第九子也天縱徇齊昌符協應崇德八年八
月庚午
太宗文皇帝龍馭上賓禮親王代善集諸王貝勒貝子公
及文武羣臣定議奉
世祖章皇帝纉承
大位王等共立誓書祭告
郊
廟並議以鄭親王濟爾哈朗睿親王多爾衮輔理
國政丁亥
世祖章皇帝即皇帝位以明年為順治元年
頌詔大赦
九月丙午以
太宗文皇帝遺詔頒示朝鮮減額貢方物
朝鮮國王李倧以擒獲明國偵探兵船一隻殺八
人生擒九人于是月甲午遣使來獻
賜其使臣葉禄等銀兩貂皮視舊例倍之以
敕奬諭國王令將獲船將士量加陞賞仍嚴飭邊吏益加
防禦又
諭曰我
皇考恩德崇隆洞悉爾朝鮮疾苦以歲貢方物較多兼之
奉命使臣沿襲漢人定例受餽過厚遺累民人因念民
皆吾民恐致疲困曾將歲貢方物及使臣受餽數目酌
定裁減俟秋頒行朕今仰體
皇考軫恤之仁遵奉
遺詔頒示爾國永為定例并將罪在不赦之崔鳴吉及金
聲黑尼等從寬槩行釋放回籍是月海州河口守將伊
勒慎擒獲明國兵船二隻殺十人生擒四人解送
來京
冬十月丁丑征明寧遠師還
先是九月壬寅鄭親王濟爾哈朗武英郡王阿濟
格統領大軍載紅衣礮及諸火器往征明寧遠瀕
行親王郡王貝勒貝子及八旗大臣等俱詣
堂子行禮復列八纛拜
天畢鳴礮西發甲寅大軍抵中後所乙夘薄暮移軍城北
填平壕塹以雲梯挨牌及紅衣礮急攻之壬辰城
頽敵奔潰遂拔之陣斬遊擊吴良弼都司王國安
等二十餘員及馬步兵四千五百人俘四千餘人
獲駝馬牛羊金銀等物無算復分兵往略前屯衛
中後所等處俘四百人庚申我軍自寧遠進發抵
前屯衛周視戰壘立營柵運挨牌雲梯紅衣礮於
城西攻之冬十月辛酉朔午刻拔其城斬明總兵
李輔明袁尚仁及副將參將三十餘員兵四千餘
級俘獲二千餘人駝馬火器無算護軍將領阿濟
格尼堪布善率軍士至中前所明總兵黃色聞前
屯衛陷棄城遁官兵追襲黃色敗走遂拔中前所
俘獲千餘人并駝馬火器等物至是師還
命貝勒阿巴泰率文武各官出迎詣
堂子行禮謁
陵奠茶酒入城以所俘獲
賜出征諸王貝勒貝子公大臣及八旗官員有差
十一月庚子鑄紅衣礮於錦州
令管旗大臣劉之源吴守進金維城曹光弼率將
士赴錦州督鑄紅衣礮是月明把總劉自強自石
城島來歸令戶部安插蒙古納哈楚賴自寧遠來
歸令理藩院安插十二月壬戍明守備孫友白自
寧遠來降令給與房屋奴僕器物
順治元年春正月庚寅朔
世祖章皇帝御殿受朝
世祖章皇帝詣
堂子行禮還
御殿受朝賀停筵宴免上表併年例進獻
命禮親王代善勿拜行禮時
世祖顧見喀爾喀部使臣跪拜參差問侍臣曰此何國人
乃行禮若是奏曰此北方投誠喀爾喀使臣也歲貢駝
馬未嘗有缺因尚未入我版圖是以未嫺禮節耳
衆於是服
上之睿照云朝鮮國王李倧遣陪臣景良弼等表賀元旦
貢方物又於歲貢外獻所獲倭刀等物並附餽攝
政睿親王多爾衮禮物王謂攝政鄭親王濟爾哈
朗及諸大臣曰朝鮮國王因予取江華島時全其
妻子不忍負恩故常以禮物來餽較諸王獨厚向
嘗以此奏聞
先帝
先帝命受則受之今我等輔理國事義無私交且於外國
有餽者受則滋擾不止一朝鮮也此等餽遺永行
禁止如何諸王貝勒及議政大臣咸以為然遂定
議嗣後凡外國餽送諸王貝勒禮物永行禁止著
為令睿親王仍致書朝鮮曉以不受之故
夏四月乙丑
賜攝政睿親王大將軍敇印統軍伐明
先是七年九月攝政鄭親王濟爾哈朗攻克中後
所前屯衛山海關附近中前所人皆棄城走本年
三月明寧遠沙河所二城人亦棄城走山海關外
地盡為我有隨下令整軍器儲糧秣馬俟大軍進
討(大學士范文程上攝政王啟曰迺者有明流氛煽於西土水陸諸寇環於南服兵民搆亂於北)
(陲我師變伐其東鄙四面受敵其君若臣安能相保耶顧雖天數使然良由我)
(先皇帝憂勤肇造諸王大臣祇承先帝成業夾輔)
(冲主忠孝格于蒼穹欲攝政諸王建功立業之會也竊惟上帝潛為啟佑此正)
(成丕業以垂休萬禩者此時失機會而貽悔將來者亦此時何以言之中原百姓蹇罹喪亂茶苦已)
(極黔首無依思擇令主以圖樂業雖問有一二嬰城負固者不過為身家計非為君效死也是則明)
(之受病已不可治河北一帶定屬他人其土地人民不患不得患得而不為我有耳盖明之勁敵惟)
(在我國而流寇復蹂躪中原正如秦失其鹿楚漢逐之我國雖與明爭天下實掃除流寇也為今日)
(計我當任賢以撫衆使近悦遠來蠢茲流孽亦將進而臣屬于我彼明之君知我規模非復往昔言)
(歸于好亦来可知儻不此之務是徒勞我國之力反為流寇驅民也夫舉已成之局而置之後乃與)
(流寇爭非長策矣曩者棄遵化屠永平兩經深入而返彼地官民必以我為無大志縱來歸附未必)
(撫恤因懷攜貳今當中嚴紀律秋毫勿犯復宣諭以昔日不守内地之由及今進取中原之意而官)
(仍其職民復其業錄其賢能恤其無告自翕然向順矣夫如是則大河以北可傳檄而定也河北一)
(定可令各城官吏移其妻子避患于我軍因以為質又拔其德譽素著者置之班行俾各朝夕獻納)
(以資輔翼王於衆論中擇善酌行則聞見可廣而政事有時措之宜矣此行或直趨燕京或相機攻)
(取要當于入邊之後山海長城以西擇一堅城頓兵而守以為門戶我師往來斯為甚便惟攝政諸)
(王察之)夏四月甲子以出師祭告
太祖高皇帝
太宗文皇帝乙丑
世祖章皇帝御篤恭殿
賜攝政睿親王多爾衮大將軍印統軍伐明
敇曰我
皇祖肇造丕基
皇考底定宏業重大之任付于藐躬今蒙古朝鮮俱已歸
服漢人城郭土地雖漸攻克猶多抗拒當此創業垂統
之時征討之舉所關甚重朕年沖幼未能親履戎行特
命爾攝政睿親王多爾衮代統大軍往定中原用加殊
禮錫以御用纛蓋等物特授奉命大將軍印一切賞罰
便宜從事至攻取方略爾王欽承
皇考
聖訓諒已素諳其諸王貝勒貝子公大臣等當同心協力
以圖進取庶
祖
考英靈為之欣慰欽哉王受
敇印行三跪九叩頭禮
賜王黃蓋一纛二黑狐帽貂袍貂褂貂坐褥凉帽蟒袍蟒
褂蟒坐褥仍
賜從征諸王貝勒貝子公等衣服鞍馬有差次日睿親王
同豫郡王多鐸武英郡王阿濟格貝勒羅洛宏貝
子尼堪博洛輔國公滿達海屯齊喀博和託和託
恭順王孔有德懷順王耿仲明智順王尚可喜續
順公沈志祥朝鮮世子李&KR1261;暨八旗大臣詣
堂子奏樂行禮又陳列八纛向
天行禮畢統領滿洲蒙古兵三之二漢軍及孔有德等兵
聲礮啟行
壬申大軍次翁後明平西伯吳三桂遣使來乞師時
明流寇李自成已陷燕京崇禎帝后俱自經自成
僭稱帝庚午攝政睿親王師次翁後賊首李自成
遣人招吴三桂降三桂不從隨自永平返據山海
關遣副將楊珅遊擊郭雲龍來致書(書云三桂初蒙我先帝拔)
(擢以蚊負之身荷遼東總兵重任王乏威望素所深慕但春秋之義交不越境是以未敢通名今我)
(國以寧遠右偏孤立之故令三桂棄寧遠而鎮山海思欲堅守東陲而鞏固京師也不意流賊逆天)
(犯闕以彼狗偷烏合之衆何能成事奈京城人心不固姦黨開門納欵先帝不幸九廟灰燼今賊首)
(僭稱尊號據掠婦女財帛罪惡已極誠赤眉綠林黃巢禄山之流天人共憤其敗可立而待也我國)
(積德累仁謳思未冺各省藩鎮悉起義兵三桂身受國恩拒守邊境欲興師問罪以快人心奈京東)
(貴地小兵力未集故特泣血求助竊思我國與朝通好二百餘年今遭此大變)
(貴朝應惻然念之而亂臣賊子亦非拯危扶顛大義貴朝所宜容也夫除暴剪惡大順也)
(也出民水火大仁也興滅繼絶大名也取威定霸大功也王以蓋世英雄值此摧枯拉朽之會誠難)
(再得之時也乞念亡國孤臣忠義之害速選精兵直入中協西協三桂自率所部合兵以抵都門滅)
(流賊于宫廷示大義于中國則我國之報稱豈有盡耶本應上疏于)
(皇帝貴朝悉體制不敢輕凟但未)
(聖聰乞王轉奏)王得書即遣學士占巴來衮往錦州諭漢軍
齎紅衣礮向山海關進發癸酉睿親王師次錫喇
塔拉報吴三桂書曰向欲與明修好屢行致書明
國君臣不計國家喪亂軍民死亡曾無一言相答
是以我國三次進兵攻略盖示意於明國官吏軍
民欲明國之君熟籌而通好也若今日則不復出
此惟有底定國家與民休息而已予聞流寇攻陷
京師明主慘亡不勝髮指用是率仁義之師況舟
破釜誓不返旌期必滅賊出民水火及伯遣使致
書深為嘉悦遂統兵前進夫伯思報主恩與流賊
不共戴天誠忠臣之義也伯雖向守遼東與我為
敵今亦勿因前故尚復懷疑昔管仲射桓公中鈎
後桓公用之為相以成霸業今伯若率衆來歸必
封以故土晉為藩王一則國仇得報一則身家可
保世世子孫長享富貴如河山之永矣
己夘大軍入山海關吴三桂迎降賊首李自成敗走
丁丑攝政睿親王軍次連山吴三桂復遣郭雲龍
孫文煥來致書(書云接王來書知大軍已至寧遠救民伐暴扶弱除強義聲震天地)
(其所以相助者實為我先帝而三桂之感戴猶其小也三桂承王諭即發精銳于山海以西要處誘)
(賊速來今賊親率黨羽議聚永平一帶此乃自投陷阱而天意可知矣三桂已悉簡精銳以圖相機)
(𠞰滅幸王速振虎旅直入山海首尾夾攻逆賊可擒京東西可傳檄而定也再仁義之師首重安民)
(所發檄文最宜嚴切更祈令大軍秋毫無犯則民心服而財土亦得何事不成哉)王得書
即星夜進發踰寧遠次於沙河戊寅師距山海關
十里外賊首李自成率馬步兵二十餘萬挾崇禎
帝太子第三子定王第四子及宗室晉王秦王漢
王郡王等并吴三桂父襄與俱來復遣人招三桂
降三桂不從賊遂圍山海關吴三桂哨騎來報賊
已出邊立營睿親王隨命諸王等各率精兵迎擊
遇賊唐通馬兵數百人于一片石我前鋒兵擊敗
之生擒二人還己夘師至山海關吴三桂率衆出
迎王大喜設儀仗吹螺同三桂向
天行禮畢三桂率所屬各官謁王王謂三桂曰爾回可令
爾兵各以白布繫肩為號不然同係漢人以何為
辨恐致誤殺語畢令之先行遂入關時李自成率
賊衆自北山横亘至海列陣以待是日大風揚塵
咫尺莫辨我軍對賊布陣不能横列及海睿親王
集諸王貝勒貝子公及諸大臣等謂曰爾等毋得
越伍躁進此兵不可輕擊須各努力破此則大業
成矣我兵可向海對賊陣尾鱗次布列吴三桂兵
分列右翼之末號令畢諸軍齊列及進兵令軍士
呼噪者再風遂止各對障奮擊大敗賊衆追殺至
四十里賊首尾不相顧遁走燕京陣獲晉王朱審
烜獲駝馬縀幣無算俱給賞隨征將士是日進吴
三桂爵為平西王賜玉帶蟒袍貂裘鞍馬玲瓏櫜
鞬弓矢等物令山海城内軍人薙髮以馬步兵一
萬隸平西王隨睿親王直趨燕京追殺流賊時有
明密雲巡撫王則堯降于李自成偽授兵政府尚
書自成遣其招降吴三桂三桂羈留弗遣至是送
於睿親王誅之
五月己丑大兵定燕京
攝政睿親王自山海關擊敗流寇隨與諸將誓約
並諭衆曰此次出師所以除暴救民滅流寇以安
天下也今入關西征勿殺無辜勿掠財物勿焚廬
舍不如約者罪之仍曉諭官民示以取殘不殺共
享太平之意諭下凡百姓逃竄山谷者莫不大悦
各還鄉里薙髮迎降壬午師次撫寧縣知縣侯益
光等率民出迎賜袍服仍令供職發倉粟賑民癸
未師次昌黎縣知縣徐可大率民出迎賜袍服戒
諭之仍令供職甲申師次灤州學正孫維寧率民
迎降遂擢為知州戒諭之令發倉粟賑民沿邊各
官來降以行人李丕著為永平道副將張邦謨遊
擊唐志道等俱令照舊供職各賜袍服乙酉師次
開平衛指揮陳任重李培元等率衆來降各賜袍
服丙戌師次玉田縣經歷張彦主簿王家春守備
盧文宇等率衆迎降以家春為豐潤知縣各賜袍
服丁亥師次公羅店薊州監軍道李永昌豐潤縣
副將趙國祚遵化閒住總兵唐鈺副將尤可望守
備陳良謨黃家順卜大式千總文三元等率衆降
先是移檄沿邊及山陜等處李賊敗衂勢必西遁
當於各處截殺毋令入城至是李自成焚燬宫闕
盡括金銀幣帛載往長安材官常義吳有才唐有
功自通州來降具言賊已西遁睿親王令諸王貝
勒貝子公等率兵急追之五月戊子朔睿親王師
至通州知州率百姓迎降己丑師至燕京故明文
武官員出迎五里外睿親王進朝陽門老幼焚香
跪迎内監以故明鹵簿御輦陳皇城外跪迎路左
啟王乘輦王曰子法周公輔
沖主不當乘輦衆叩頭曰周公曾負扆攝國事今宜乘輦
王曰予来定天下不可不從衆意令將鹵簿向宫
門陳設王儀仗前列奏樂拜
天行三跪九叩頭禮復望
闕行三跪九叩頭禮畢乘輦入武英殿陞座故明衆官俱
拜伏王下令諸將士乘城概不許入民舍百姓安
堵秋毫無犯庚寅睿親王諭兵部曰今
本朝撫定燕京天下罹難軍民皆吾赤子出之水火
而安全之各處城堡著遣人持檄招撫檄文到日
薙髮歸順者地方官各陞一級軍民免其遷徙其
為首文武官員即親齎錢糧冊籍兵馬數目來京
朝見有雖稱歸順而不薙髮者是有狐疑觀望之
意宜核地方遠近定為限期届期至京酌量加恩
如過期不至顯屬抗拒定行問罪發兵征勦至朱
姓各王歸順者亦不奪其王爵仍加恩養又諭故
明内外官民人等曰各衙門官員俱照舊錄用可
速將職名開報如虛飾假冒者罪之其避賊回籍
隱居山林者亦具以聞仍以原官錄用兵丁願從
軍或願歸農者許該管官送至兵部分别留遣凡
投誠官吏軍民皆著薙髮衣冠悉遵
本朝制度各官宜痛改故明陋習共砥忠廉母朘民
自利我
朝臣工不納賄不徇私不修怨違者必置重典凡新
服官民人等如蹈此等罪犯治以國法不貸辛夘
睿親王諭故明言員耆老兵民曰流賊李自成原
係故明百姓糾集醜類逼陷京城括取諸王公主
駙馬官民財貨酷刑肆虐誠天人共憤法不容誅
者我深用憫傷今令官民人等為崇禎帝服喪三
日以展輿情著禮部太常寺備帝禮具葬除服後
官民俱著遵制薙髮諭下官民大悦皆頌我
朝仁義聲施萬代云
壬寅宣捷告
天
頒示朝鮮蒙古
是月己亥睿親王底定燕京捷音奏至壬寅
世祖章皇帝率攝政鄭親王濟爾哈朗暨諸王貝勒羣臣
拜
天行禮畢
御殿諸王貝勒羣臣上表慶賀以捷音宣示朝鮮及外藩
蒙古乙巳
命學士占巴侍衛巴泰齎
敕諭大將軍攝政睿親王多爾衮曰朕聞王招降山海關
總兵吴三桂大敗流賊自山海關至燕京沿途城堡歸
順及燕京官民迎降捷音深用嘉悦此皆王運籌有方
諸臣協心戮力之所致也兹遣官往勞王其益殫忠誠
統率臣工佐成大業焉時征黑龍江呼爾哈部之梅勒
章京鄂羅塞臣巴都禮甲喇章京沙爾琥達凱旋
(鄂羅塞臣巴都哩出師係上年十二月沙爾琥達出師係本年正月)
詔參政明安達禮往迎宴勞之以所獲人口分隸八旗其
餘
賞給出征將士
九月甲辰
世祖章皇帝至燕京
睿親王與諸王貝勒大臣議遷都燕京遣輔國公
屯齊喀博和託管旗大臣和洛會等齎奏迎
駕奏言仰荷
天眷
皇上洪福已克燕京臣再三思維燕京勢踞形勝自古興
王之地今既蒙
天畀遷都於此以定天下則宅中圖治宇内朝宗無不通
達可以慰天下仰望之心可以錫四方和恒之福
伏祈
皇上熟慮俯納焉七月癸巳
上將遷都燕京遣官祭告
上帝文曰荷
天眷命錫我以故明疆土兹惟俯徇衆請定鼎作京用紹
皇天之休永錫蒸民之慶告
太祖高皇帝
太宗文皇帝文曰流寇李自成陷明北京崇禎自經隨命
睿親王多爾衮為奉命大將軍統師西征吳三桂
迎降整旅入關自成抗我顔行一戰敗之大兵追
躡撫諭所過州縣直抵北京自成焚明宫闕竄走
大軍追擊至慶都真定兩敗之賊勢益不支鳥獸駭
散河北山東山西郡縣人民聞風歸降接踵恐後
皆我
皇祖
皇考之素志也兹特虔告用慰
在天之靈至燕地為歷代帝王都會諸王朝臣請都其地
欲順衆志遷都于燕以撫
天畀之民以建億萬年不拔之業八月丁巳
命正黃旗内大臣和洛會為
盛京總管左翼以鑲黃旗梅勒章京阿哈尼堪統之
右翼以正紅旗梅勒章京碩詹統之每旗滿洲協
領一員章京四員蒙古漢軍章京各一員駐防
盛京又以傅喀納為熊岳城城守官梭木拜為錦州
城守官額蒙格為寧遠城守官拜楮喀為鳳凰城
城守官烏什塔為
興京城守官愛湯阿為義州城守官丹達禮為新城
城守官伊勒慎為牛莊城守官青善為岫巖城城
守官
東京耀州盖州海州鞍山廣城俱各設滿洲漢軍章
京率兵駐防乙亥
車駕發
盛京九月甲辰至燕京
世祖章皇帝自正陽門入宫
冬十月乙夘朔
世祖章皇帝定鼎京師
頒詔中外大赦
世祖既至燕京攝政睿親王多爾衮故明大學士馮銓等
以入定中原萬方歸化宜登
大寶用慰臣民聫章勸進
允之先期
詔禮官具典禮定
郊
廟之樂章曰平奉
太祖高皇帝
孝慈高皇后
太宗文皇帝神主入
太廟至期
世祖章皇帝親詣
圜丘告祭
天
地祝冊曰
皇天
后土垂鑒無私我
皇祖寵膺
天命肇造東土建立丕基
皇考開國承家恢宏大業臣以藐躬纉有鴻緒值明祚將
終盜賊蠭起生靈塗炭中國無主欽承
祖功宗德倚任親賢爰整六師救民水火内外同心徯望
來蘇臣工衆庶僉曰景命不可違輿情不可負宜建一
統表正萬邦敢不敬承
天眷俯順民心定鼎燕京以綏中國禮畢
御座諸王文武百官行禮大學士剛林奉
寶跪進禮成
上升輦鹵簿前導奏樂進
大清門
御皇極門諸王文武百官奏表行禮
頒正朔於中外越曰告祭
太廟
社稷
詔曰我國家受
天眷祐締造東土
皇祖肇興鴻業
皇考式廓前猷遂舉舊邦誕膺新命迨朕嗣服越在沖齡
敬念紹庭永綏厥位頃緣賊氛洊熾流禍中原爰是重
屬親賢救民塗炭方馳金鼓旋奏澄清用解倒懸非富
天下而王公列辟文武羣臣暨軍民耆老同心擁戴懇
請再三用是祗告
天
地
宗廟
社稷定鼎京師緬維峻命不易創業尤艱況當改革之初
更屬變通之會爰乃準今酌古嘉惠臣民勲賢懿親從
優封賞悉除故明加派諸弊政民間逋賦概行豁免故
明建言罷謫諸臣及山林隱逸懷才抱德者所在以聞
民年七十以上給之粟帛吏民人等從前一切罪犯咸
赦除之宏敷大賚式沛新恩惟爾萬方與朕一德
皇清開國方略卷三十二
