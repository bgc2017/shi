欽定四庫全書
皇清開國方略卷十一
太宗文皇帝(天聰元年丁卯七月至二年戊辰十二月)
天聰元年秋七月己巳敖漢部柰曼部來歸
先是正月有喀爾喀蒙古逃至言察哈爾林丹汗
興兵攻掠喀爾喀服從者收之拒敵者被殺扎嚕
特部奔依科爾沁部二月
太宗與柰曼部長衮楚克巴圖魯(元太祖裔額森偉徵諾顔第三子)
書曰聞爾曾與烏木薩特綽爾濟喇嘛言欲與我國和好
果爾可與敖漢部貝勒定議遣一曉事人來以便計議
我素秉直道而行善者不欺惡者不懼向之征討各國
非好戰也因陵轢過甚故昭告於
天用彰
天討耳我屢欲與明修好而彼不從偏助葉赫遣兵防衛
又侵我沿邊居民擾耕穫毁廬舍驅之離散明如是其
陵轢我也我是以有征明之師我國與喀爾喀素相和
好自齋賽侵我烏扎拉城殺我使臣又巴哈達爾漢娶
我已聘之女配與其子遂啓釁端及我既擒齋賽喀爾
喀諸貝勒來與我議和誓告
天地如往征明國則合兵而往與之和則共約而和若有
惑于明之巧言厚賂而私與之和者殃必及之乃喀爾
喀毁棄盟言聽讒嗜利左袒明人殺我臺軍獻首于明
又屢行刦掠我念前好置之不問去歲我由寧遠旋師
喀爾喀妄料我軍盡沒專意助明移兵相逼我遣往科
爾沁之使臣復屢被截刦是喀爾喀之背盟肆惡也我
是以有征喀爾喀之役朝鮮向與我通好無故與明合
謀聯兵侵我蒙
天眷佑我師克捷猶曲宥其愆俘獲士卒不加誅戮縦之
使歸彼仍棄絶我好背我而歸明附我讐怨納我逋逃
是朝鮮之負恩怙惡也我是以有征朝鮮之舉然則我
之興師動衆豈得已而為之哉蓋兵非美事實欲與諸
國共安太平耳爾等誠欲和好同除強暴各保疆圉正
在此時彼察哈爾汗攻掠喀爾喀以異姓之臣把握事
權居其貝勒之上矣又離析諸貝勒之妻強取諸貝勒
之女以配微賤之人矣爾等豈無見聞乎若以吾言為
然可將此書與兩克什克騰諸貝勒觀之四月衮楚克
巴圖魯同敖漢部長索諾木杜稜(與袞楚克巴國魯同祖)塞
臣卓哩克圖(索諾木杜稜之弟)及察哈爾國濟農台吉遣
使通欵
太宗復與以
書曰汝等遣使致書欲為察哈爾汗與我國講和須察哈
爾汗特遣使臣來來時務以誠信之言教之若詞多支
蔓便啟爭端一言不善遂敗乃事我惟據來使所言遣
使相報耳我兩國非若明人夙為讐敵豈以征戰為善
而以太平為不美乎凡人用姦謀詭計而能成事者鮮
矣惟能誠信往來克成厥好斯可以永久弗替耳若講
和好我必不背科爾沁以科爾沁曾以和好之事推我
主盟也六月辛亥敖漢部柰曼部使人俱至言其貝勒
率衆來歸
太宗遣每旗官一員迎之又
命大臣迎烏木薩特綽爾濟喇嘛庚申
親率諸貝勒統兵千五百人出迎翼日
駐蹕都爾弼山岡敖漢部柰曼部使人復至奏言明朝曾
遣人兩次致書言何故往投滿洲當投我國今以
其書呈
覽秋七月戊辰
駕自都爾弼山岡渡遼河十里外
駐蹕己巳衮楚克巴圖魯等至
太宗出營迎之率以拜
天乃陞
御座衮楚克巴圖魯等入
御營奏曰吾等因察哈爾汗不道來求
聖主福庇
太宗曰諸貝勒遠來歸附跋涉勞苦可弗拜但互相抱見
可也衮楚克巴圖魯等奏曰異國之人遠來歸命蒙
皇上鴻慈容納即係編氓焉敢不拜于是趨前叩拜畢
命近前抱見次與諸貝勒序齒互相抱見乃出所攜酒餚
以進
命衮楚克巴圖魯坐于右索諾木杜稜塞臣卓哩克圖坐
于左台吉土謝圖岱青達爾漢桑阿爾齋鄂齊爾
都爾巴分坐于旁
賜部長三人雕鞍良馬各一台吉五人鞍馬各一是日
太宗率之告
天曰察哈爾汗敗棄典常罔恤兄弟致敖漢柰曼部諸貝勒
與之交惡來歸于我我若不加軫念視如編氓勒遷内
地者
上天鑒譴若加之愛養仍令各安疆土而諸貝勒聽察哈
爾離間之言背我而懷貳心者
天亦鑒譴惟無相違棄
天佑我等福祚延長子孫繁盛千秋萬世永享安樂辛未
衮楚克巴圖魯等宰牛二十馬二羊四百恭進筵
宴甲戍
駕還瀋陽
八月乙卯擊敗明兵于遼河
先是牛莊守臣奏報明國兵船十泊遼河銜尾排
列我軍乘船將進敵人按兵不動今集三旗兵往
攻之
太宗遣貝勒岳託率各旗官一員兵三百人往覘至是岳
託奏言敵船俱泊遼河止有小船三大船一從小
河而入我守邊官棟世禄法都岱達喀爾達塔爾
弼希等率兵兩岸夾擊四船並獲殪其守備一千
總二百總二兵二百
九月丙子勞鎮守朝鮮義州撤還諸將
初大軍征朝鮮凱旋以國王李倧弟李覺至越數
日將遣還
御殿設餞
頒賜李倧駝馬雕鞍鋄金櫜鞬腰刀鋄金鞓帶貂裘貂皮
賜李覺鞍馬鋄金櫜鞬腰刀鋄金鞓帶貂裘貂皮蟒衣同
來侍郎鞍馬蟒衣猞狸猻裘其餘官員鞍馬及緞
衣等物有差巴克什達海庫爾禪等令李覺及侍
郎服蟒衣謝
恩固辭不從謂蟒衣乃國王之服官員無服此衣之制副
將劉興祚曰以
恩賜之衣而不肯服爾殆畏明國而不願歸也姑拘繫于
此何如于是各服衣裘行朝鮮國禮謝
恩
太宗遣參將英固爾岱同劉興祚送歸與李倧
書曰天下諸國皆
天之所命而建立之者明國之主獨以己為天子視各國
之主皆在其下種種欺陵實不能堪故昭告于
天興兵征討惟
天至公不視國之大小而視事之是非以我為是以明為
非是以我師克捷奄有東土因爾以兵助明來侵又納
我逃民故我命將往征王能識天意克自悔過于我國
領兵貝勒前以禮納欵復遣王弟來覲既智且賢故能
佐成和好國家受福我國從來與和好之國不起釁端
其不願交好心懷異志者我亦不懼王以禮遣王弟來
恐日久繫懷故速送歸自此以後但以式好為念勿似
明之相欺也至每年往來之禮王自知之自後若有爾
國人民逃歸我國我即緝以還汝我國之滿洲漢人及
陣獲朝鮮之人逃至爾國爾即緝以歸我毋或隠匿致
敗兩國和好也七月李倧遣副將沈正笏朴蘭英齎方
物報謝其書言不忍縳送被俘後逃歸之人又
請撤義州鎮兵
太宗遣大臣阿什達爾漢巴竒蘭同沈正笏朴蘭英往又
與
書曰我二國本相和協止以明國之故遂啟釁端今
天令親睦復歸于好若既和而欲敗之
天有不譴責者乎我之留兵義州初非疑爾誠恐明人敗
我和好不得不為防守計耳今若拒絶明人勿使入境
王當即遣士卒來守義州我兵自當撤還若爾國之兵
未至吾兵遽撤恐明人伺隙前來竊據也至言爾國之
民被俘之後思其父母逃歸若復縛送心有不忍前者
爾兵入我棟鄂瓦爾喀什窩集肆行屠戮又容匿毛文
龍納我遼東逃民以是往征爾國當攻城陷陣之時我
師豈獨無死傷者乎今以血戰所獲之俘脫逃而去爾
乃收而庇之謂不忍再視其離散爾試思昔日來侵我
國屠戮我民其父子兄弟豈無離散者乎遼東之民久
經分給將士誼關主僕一旦僕棄其主竄歸爾國豈得
不謂之離散乎倘我國將士忿其叛逃率衆而往執之
自此啟釁敗盟又未可定也我所以欲爾歸我逃人者
非貪得正欲永踐盟好耳如有貪得之念前薙髮降我
之民如許之多一經盟誓遂爾遣歸我何嘗靳之也今
王若愛戀其民必以彼父母兄弟完聚為詞可將逃人
一一察出與其原主期約一處伊主許贖各從其便如
此庶為允協王其圖之
頒賜李倧猞狸猻貂皮李覺貂狐皮及銀姜功烈銀吳希
楠朴桂英馬匹衣服姜功烈朴蘭英之子衣服鞍
馬
賜沈正笏朴蘭英猞狸猻裘蟒衣鞍馬從者四十七人衣
服銀兩有差既遣行遂
命撤回鎮守義州將士以義州復歸朝鮮九月丙子阿什
達爾漢巴竒蘭歸以李倧書至言即遣官至義州
更代矣是日鎮守義州諸將亦還
太宗親賜酒勞之
冬十一月庚午察哈爾貝勒率衆來歸
先是察哈爾林丹汗所屬之安班和碩齊古英和
碩齊扣肯巴圖魯遣十五人來奏言我察哈爾汗
蔑棄兄弟敗壊倫理我等聞
上威德遐敷仁恩普被因相率來歸應居何所惟
上裁之
太宗諭曰爾等來歸我國我國可居之地任爾居之(事在六月)
至是察哈爾貝勒昂坤杜稜攜妻子率衆來歸
命迎宴撫輯之是月薩哈爾察部六十人來朝以貂狐猞
猁猻皮入貢
十二月甲午朔宴來歸阿拉克綽特部長
阿拉克綽特部舊屬察哈爾國先是有貝勒巴爾
巴圖魯諾們達賚吹爾扎木蘇率所屬戶口乘馬
四十五匹來歸宴之
賜莊田戶口牛羊金銀衣裘器用俱備(事在八月)至是貝勒多
爾濟伊勒登攜妻子率衆來歸
御殿受朝設宴是月長白山迤東濱海呼爾哈部三人來
朝以黑貂皮入貢
天聰二年春正月甲子釋陣獲明人還寧遠
先是明寧遠總兵祖大夀部下人銀住為我軍擒
獲至是釋之歸與祖大夀
書曰彼此互為大言徒滋支蔓何所底止夫搆兵則均受
戰争之禍息兵則共享太平之福此理之易曉者也我
欲通兩國之好共圖太平擬遣使致祭爾先帝並賀新
君即位及閱爾來書有弔喪者為誰講和者為誰之語
是以停止遣使但令銀住同來使致詢如謂以禮往來
為善則我即遣使往矣(時為明崇禎元年)是月東方格依克哩
部四頭目率四十人來朝宴之
賜衣各一襲
二月庚子征多羅特部
多羅特部察哈爾所屬也我遣往喀喇沁之使臣
兩次為所截殺
太宗統師征之
諭貝勒大臣曰此行皆選精銳以往兵不甚多當出奇制
勝爾等誡諭軍士務紀律嚴明勿得輕進行五日
諭諸貝勒曰爾等率精銳前行若遇敵人當以計擒之訊
其消息朕即率諸軍繼進于是諸貝勒前行生擒敵人
訊知多羅特部青巴圖魯塞稜並其部衆俱在敖
穆掄地遂駐兵待
太宗至進征敖穆掄合擊多羅特部衆其多爾濟哈坦巴
圖魯中傷遁走盡獲其妻子殺其台吉固嚕俘獲
萬一千二百人以蒙古漢人千四百名編為民戶
餘俱為奴復選精騎從故道往收察哈爾部衆獲
馬一百三十牛七十又躡追其逃人俘獲二百戶
賜從征將士及被傷士卒俘獲人口有差刲牛八祭纛告
天乃班師將至瀋陽宴諸貝勒大臣
諭曰蒙
天眷佑初次令兩幼弟隨征遠國克著勤勞刻期奏凱宜
錫美號以示褒嘉貝勒多爾衮號為墨爾根岱青貝勒
多鐸號為額爾克楚琥爾
甲午朝鮮遣使運送米穀
先是元年秋撤兵義州以其地仍歸朝鮮
諭令市糴米穀既而國王李倧遣使貢方物謝
恩言創殘之餘未有米穀市糴
太宗與書曰我國糧米若止供本國民人原自充裕邇因
蒙古諸貝勒攜部衆來降者不絶概加贍養所以米粟
不敷爾與毛文龍糧餉已經七年我豈似彼無故索取惟
今歲市糴一年以濟窘乏爾能開糴助我方見敦睦之
誼爾云平安黃海二道俱經殘破然所餘尚多且六道
仍如故也若願以糧相濟則從鴨綠江運亦可海運亦
可至於我國逃人當兩國盟誓時原議自盟之後爾國
即行送還爾並未踐約後爾弟歸國復約以過江日為
始送還逃民亦未見送還爾云駐兵義州縱有逃民無
由得知若撤義州兵回各守封疆有逃來者便易稽察
今我撤兵之後逃往人數已察出甚多矣從前相約凡
遇間諜之人彼此必執而歸之近乃有定州外郎金惟
同潛來窺伺經旬方返若不加禁絶恐致生亂階特此
相告
命大臣同來使齎往(事在元十二月)年至是李倧遣官齎書申辯
金惟同非其所遣貢春季方物並米二千石更以
一千石在江中平價市糴嗣復以奉
諭詰問納我叛逃事遣使齎書來報(其書曰日者邊臣傳致來書閱之不覺駭)
(貴訝敝邦既與容受叛亡于義不可故曾有逃來人國誓天約和)
(口輒即縳送既得來示即令邊臣廣加察訪報稱正月十一日晚有不辨滿漢二十餘人乘白馬由)
(鎮江後山無人處横過向海邊去似往投毛文龍營者當時既失蹤跡無由得其實狀姑此具復幸)
(貴國諒之)
三月戊子發帑金資民婚娶
詔曰國家疆域日開首重生聚國中有貧乏無妻室者可
給貲令其婚娶于是發帑金分
賜無妻室之人
夏四月戊戌犒牛莊築城夫役
先是明兵屢由遼河來犯(見天命十年六月天聰元年八月)故修
築牛莊城至是
太宗念築城夫役勞苦以牛四十犒之
丙辰宴來歸巴林部長
先是喀爾喀巴林部為察哈爾林丹汗所殘破舉
部往投科爾沁復為科爾沁擾害至是貝勒色特
爾(元太祖裔巴噶巴圖爾諾顔第三子)台吉塞稜(色特爾兄和托果爾昂哈之子)滿
珠什哩(色特爾兄額布格岱洪巴圖魯之子)阿玉什等率巴林部衆
來歸
太宗率諸貝勒出城五里宴之
五月乙酉勞征明錦州凱旋軍
先是聞明人棄錦州退守寧遠貝勒阿巴泰岳託
碩託奉
命同八旗大臣率兵三千往征
太宗躬謁
堂子送出征諸貝勒于十里外
授以方略又與明國諸臣
書曰爾國如大厦將傾乃文武諸臣執迷不悟專事修葺
城郭亦何益耶比聞察哈爾汗罷棄耕種欲就爾食窺
伺邊境加兵于爾事在旦晚間耳我亦將率各路外藩
蒙古兵築城偪居以俟秋成取爾禾稼爾等將挺身出
戰耶抑閉城伏匿耶如欲出戰則以何兵禦我又以何
兵敵察哈爾耶我軍往來甚便耕種樵採無所不可爾
之軍民雖欲出而耕種樵採豈可得乎我本欲罷兵修
好共享太平故屢次遺書開誠相示爾其思之如以我
言為然可即遣使來報毋貽後悔也越十二日諸貝勒
遣官奏捷言我軍至錦州松山獲人口及馬牛驘
共八百墮錦州杏山高橋三城並毁十三站以東
墩臺二十一處殺守臺者三十人引軍還
太宗遣官往迎
賜諸貝勒馬各一
駕出城五里
御行幄凱旋諸貝勒大臣各至
上前以次跪行抱見禮俘獲諸物分
賜將士有差是月長白山迤東濱海呼爾哈部頭目禮佛
塔布克善喀秀克依克拉來朝各
賜鞍馬縀衣并弓矢櫜鞬
六月甲午勞出征阿拉克綽特凱旋軍
先是貝勒阿巴泰岳託征明錦州至中途聞察哈
爾固特塔布囊率部衆移踞阿拉克綽特部舊地
遇歸降我國者輒行截殺遣人往覘之得實因遣
使馳告
太宗遣貝勒濟爾哈朗豪格率兵六百往征
親出城簡閱士卒送之行(事在五月辛未)濟爾哈朗等擒戮固特
塔布囊盡收其部衆俘人口獲駝馬牛羊以萬計
至是師還
太宗率諸貝勒出迎貝勒等隨
上拜
天乃朝見祭纛論功以所俘獲分
賜將士
秋七月戊寅喀喇沁部長乞盟
蒙古喀喇沁部塔布囊蘇布地(元太祖大臣扎爾楚泰之後裔世管)
(喀喇沁六千戶附于明為朵顔三衛都督都指揮)偕其弟萬丹偉徵等以
書來奏曰察哈爾汗不道傷殘骨肉我喀喇沁部
落被其欺陵奪去戶口牧産我汗與布延台吉博
碩克圖汗鄂爾多斯濟農同雍謝布及阿蘇特阿
巴噶喀爾喀諸部落合兵至土默特部落格根汗
趙城地方殺察哈爾所駐兵四萬人我汗與布延
台吉率兵十萬回時復值察哈爾兵三千人赴明
張家口請賞未得而回又盡殺之今左翼阿巴噶
及喀爾喀部落遣使來約欲與合力興師且有與
天聰皇帝同舉兵之語是察哈爾汗根本搖動可乘此機
秣馬肥壯及草青時同阿巴噶喀喇沁土默特興
師取之
大國如欲往征即宜秣馬厲兵至期進發
太宗遣使齎書
諭之曰爾等以察哈爾汗不道欲與我國和好合兵討之
可各遣人來議(事在二月)七月喀喇沁部以喇嘛四人率五
百三十人來乞盟
命貝勒阿濟格碩託薩哈璘迎宴既至復
賜宴與盟誓自此喀喇沁拉斯喀布汗烏勒赫貝勒等舉
部來附先是元年秋柰曼部長衮楚克巴圖魯來
歸之後其侄鄂齊爾率衆循徼截殺察哈爾兵百
人獲馬牛二百餘來獻
太宗嘉之賞甲一副
賜號和碩齊是年冬
召衮楚克巴圖魯同敖漢部長索諾木杜稜塞臣卓哩克
圖至
駕出城迎之
御殿設宴備陳樂舞賚金珠皮帛甲胄鞍轡等物甚厚
賜塞臣卓哩克圖號曰都喇爾巴圖魯索諾木杜稜號曰
濟農二年五月大軍𠞰察哈爾固特塔布囊于阿
拉克綽特地衮楚克巴圖魯隨征同扎嚕特部台
吉喀巴海率衆奮擊斬察哈爾台吉噶爾圖獲七
百人八月來獻俘
賜衮楚克巴圖魯號達爾漢喀巴海號偉徵
九月己卯賚從征察哈爾將士
九月癸亥
太宗親統師征察哈爾前期分遣巴克什希福等傳令西
北歸順外藩蒙古部長率兵來會乙丑敖漢部索
諾木杜稜柰曼部衮楚克巴圖魯會于都爾弼地
丙寅喀爾喀部諸貝勒會于遼陽庚午扎嚕特部
台吉喀巴海會于綽囉郭勒地大軍駐營七日喀
喇沁部蘇布地萬丹偉徵與拉斯喀布汗弼喇什
台吉等先後率兵至並
賜宴郤所獻財幣駝馬初來會師者皆
賜甲胄丙子大軍進發乘夜馳至錫爾哈錫伯圖英湯圖
諸處擊敗察哈爾部衆選精騎追勦戊寅至興安
嶺俘獲無算抗拒者殺之其降者編戶攜歸己卯
論功行賞以俘獲人口分
賜將士凡宗室之從征及居守者各牛一先是巴克什希
福往約科爾沁部會師綽囉郭勒土謝圖汗奥巴
等言先自掠察哈爾然後來會
太宗復遣希福率勇士八人往邀因駐營待之奥巴掠畢
遽歸惟台吉滿珠什哩(貝勒莽古斯之孫)及貝勒洪果爾
之子巴敦以所俘獲來會
賜滿珠什哩號達爾漢巴圖魯巴敦號達爾漢卓哩克圖
又各
優賚財幣駝馬牛羊
冬十月丙申嚴禁擅殺降人
初大軍進征察哈爾時以疲馬留于敖漢濟農城
中令每旗官一員守之有達敏者因病亦留居適
察哈爾國嘛哈噶喇率衆來降達敏率從者掠其
財物盡殺其男婦
太宗聞之誅達敏其隨掠者各鞭八十貫耳鼻以徇至是
師旋渾河
諭敖漢柰曼巴林扎嚕特諸貝勒曰聞各處來降者爾等
每邀而殺之甚非我撫䘏流離同仁一視之意今後來
降之人見殺若諸貝勒知之罰人十戶貝勒不知而屬
下人妄行刦殺者抵死妻子為奴舉首之人留養内地
爾諸國可于各邊界徧置哨卒違者罰牛五哨卒有不
聽遣者罰牛一
十二月丁亥朔扎嚕特右翼來歸
先是扎嚕特右翼貝勒色本(元太祖裔即天命四年陣擒五年釋歸者)
因察哈爾林丹汗侵掠之奔依科爾沁科爾沁弗
能贍養至是偕其弟瑪尼來奏聞
上撫字懷柔不遺遐邇願率部衆歸依樂土
太宗率諸貝勒出迎一里外還
御殿受朝大宴之又瑚弼爾圖(色本伯父巴彦達爾伊爾登之子)之子根
都爾珠徹果勒圖之子桑古勒桑阿爾齋來奏臣
等前因察哈爾兵至離散往附科爾沁果勒圖已
故瑚弼爾圖等以科爾沁侵擾難堪願依
聖主盡率所部來歸已至開原之北遣臣等進馬駝朝見
太宗即遣官各指與駐牧之地時東方巴雅喇部頭目伊
爾滮圖爾哈布韜伊圖喀率衆來朝以貂狐皮入
貢
戊子定獵射質驗令
前此行獵令諸貝勒約誓從人勿爭奪至是
太宗率貝勒出獵于東北四百里外三窪地
諭諸貝勒傳令射中之獸有爭論者付審理官質對不問
貝勒及凡人但驗射中傷痕相符即付之是行也
太宗親殪五虎從臣皆驚服
神勇
皇清開國方略卷十一
