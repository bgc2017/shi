欽定四庫全書
皇清開國方略卷十三
太宗文皇帝(天聰四年庚午)
天聰四年春正月甲申克明永平
先是大軍自明燕京徇通州薊州正月辛巳朔至
榛子鎮其城中舊未設官
太宗頒諭居民令降遂行至沙河驛
命巴克什達海及副將石廷柱等同陣獲總兵麻登雲招
撫城中人牓示城門城中革職遊擊卜文煥率驛
官生員耆民等來降
誡諭士卒于民間雞豚秋毫無犯抵灤河駐軍壬午進薄
永平
太宗率諸貝勒環視進攻處令十旗兵環城立營是夜前
哨將圖嚕什擒一人來獻訊之云劉興祚甫自永
平往太平寨(興祚明之開原人初干法開原道將橽之乃棄父母妻子來降改名愛塔)
(太祖既取遼東授副將管蓋復金三州每婪索民間財物復屢與明人私通論罪數次仍)
(恩養之天聰二年興祚遣二僕致書于明總兵毛文龍事覺)
(太宗命釋興祚弗問止誅其僕興祚旋與弟興治謀使弟興賢逃附毛文龍詭語人曰吾弟已逃吾必被誅)
(當自經死因其妻之母為貝勒薩哈璘之乳媪付書其妻持送貝勒並以書付其妾持送巴克什達)
(海具言屢被讒毀日夜憂懼不得已而為此拙計又作書付其僕以與巴克什庫爾禪令葬其屍于)
(扎穆谷中俟其妻妾及僕既行乃紿一瞽者至别室醉而縊殺之飾為已屍遂焚其室潛逃達海庫)
(爾禪素與友善得其書即赴其家不知為詐也撫屍大慟以死狀奏)
(太宗命其子五十襲副將職時大軍將征察哈爾逹海庫爾禪奏以五十代興治隨征興治率其兄弟等詐)
(以遵兄遺言葬骸骨於扎穆谷遂逃去後有明人來降告知興祚未死乃逮繫五十及興祚母妻並)
(其兄弟之妻子于獄興祚遂為明將隨巡撫袁崇煥至永平袁崇煥入衛燕京令興祚守沙河興祚)
(因馬疲于永平營易馬二十匹攜所隨十五人蒙古兵五百以行嗣聞袁崇煥下獄遂不赴沙河直)
(朝趨太平寨遇我蒙古載所俘會食途次興祚襲殺從征之喀喇沁)
(五十人令處請賞有)(役持二十級赴城中兵備道鄭國昌平易馬時隨去營兵遣還至是為我)
(朝大兵前哨所擒以興祚自山海關至永平後蹤跡告)于是集貝勒大臣
諭曰朕思擒劉興祚勝得永平彼忘朕格外恩養詭計潛
逃被
上天譴責仍為我擒未可知也
命貝勒阿巴泰濟爾哈朗率官八員兵五百追之(兩貝勒星夜行)
(及旦見劉興祚引兵趨山海關阿巴泰馳圍其前濟爾哈朗躡擊其後陣斬劉興祚并殱衆兵生擒)
(太宗命其弟劉興賢屍以徇磔劉興祚之)癸未
命副將阿山葉臣選部下二十四人乘夜攻城
召入御幄
諭曰攻城時須令四人樹梯先登每旁各令二人立次令
四人速登又次令十六人絡繹而登爾阿山葉臣乃繼
其後復
指授應攻之處令每旗官一員率兵一千助之甲申寅刻
薄城樹雲梯冒鎗礮矢石奮戰城上礮裂藥發明
兵在北面者自焚擾亂我軍悉登阿山葉臣令衆
軍環立城上以待曉宣布
上令曰敵兵拒戰者殺之其不戰而歸順者悉收䘏毋妄
殺城中兵備道鄭國昌知府張鳳竒推官羅成功皆仰
藥死同知魏君謨參將楊春革職武官焦慶延越
城逃知縣張養初戸部郎中陳此心革職太僕寺卿
陳王庭兵備道白養粹行人司崔及第戶部主事
白養元知縣白珩遊擊楊聲遠永平衛掌印陳清
華盧龍衛掌印王業宏東勝衛掌印陳延美革職
副將孟喬芳楊文魁參將羅墀都司高攀桂等皆
降及旦
命貝勒濟爾哈朗薩哈璘偕巴克什逹海愛巴禮等入
安撫官民察驗倉庫丙戍城中歸順文武官集東
門外山岡朝見
御營
太宗率諸貝勒入城環視街衢出東門官民擁道環跪懽
呼
萬歲
命濟爾哈朗薩哈璘統兵一萬守城擢白養粹為永平巡
撫以孟喬芳楊文魁為副將領本城汛兵丁亥
太宗統師向山海關移營留濟爾哈朗薩哈璘鎮永平傳
諭曰凡有舉動惟求萬全若敵兵至勿輕出城但須秣馬
以待我兵居守城中可分置漢人于一隅撥與房屋書
其姓名于門區處停妥其被戮屍骸可于高阜處掘坎
瘞之是日鎮守永平兩貝勒令開城門縱莊村百姓各
還其家有生員周姓家人李春旺造言將盡屠居
民煽惑衆心知縣張養初以告兩貝勒遂誅李春
旺以徇戊子貝勒阿巴泰岳託豪格率副將孟喬
芳楊文魁遊擊楊聲遠及兵四百自永平至
御營
召喬芳文魁聲遠酌以金巵
諭曰朕不似爾明朝之君與臣下情意隔絶凡我臣僚皆
令侍坐各吐衷曲飲食同之喬芳等奏曰臣等在明國
不但不能進見朝廷即親近之臣亦難見也
命降兵以白布書新兵各綴于背駐
御營外
太宗出行幄觀之
諭曰若輩不耐寒甚苦野處可令棲宿莊村乃
命與八旗礮兵同赴莊村居住時鎮守永平兩貝勒以書
招降永平所屬州縣臺頭營副將王維城遣人乞
降給以劄付令旗鞍山堡千戶錢竒志以二牛來
請令旗卻其牛令巡撫白養粹給以招降書并令
旗遣之
丁酉克明灤州
先是大軍克永平明兵潰遁者俱入昌黎縣
太宗遣敖漢柰曼巴林扎嚕特諸貝勒率蒙古兵攻之方
樹梯登城為敵推墮弗能克又
命大臣達爾漢喀克篤哩固三泰永順領兵千人馳往書
夜進攻仍不克
太宗自撫寧移師攜新製梯楯至昌黎復加修整以備攻
城之用
諭將士曰鳥鎗火礮自遠而至目不得見避之誠難至于
矢石乃目力所及可以引避爾等宜善為攻擊于是右
翼四旗攻其南左翼四旗攻其東敖漢柰曼巴林
扎嚕特攻其北布列雲梯將登城城上滚木檑石
鎗礟齊下火燎梯折復移挨牌近城下欲鑿其城
而乏鍬钁大貝勒代善遣人以不能攻克奏
詔罷攻還駐永平北河岸以時方東作
諭示歸順各屯安心農業乘時耕種並給以牛具
命貝勒岳託豪格率官四十員兵千人攜前此俘獲人口
三千還瀋陽明建昌𠫭將馬光遠率衆來降擢為
副將灤州州同張文秀革職守備李繼全來降擢
文秀知州繼全仍為守備
命大臣納穆泰和碩圖圖爾格各率本旗兵往灤州
諭曰汝等往視情形若城内人民效順便可入城倘猶抗
拒以計圖之不可圖則以梯攻如城中兵力尚強不得
遽攻當即旋師又
命遊擊高鴻中巴克什庫爾禪率十人先往誘令開城衆
軍隨入分城中房舍滿洲漢人各居其半籍城中
庫銀四百七十兩倉糧一萬九石
太宗自永平移駐三屯營城西山上初三屯營漢兒莊喜
峯口潘家口洪山口俱經歸順至是復叛明總兵
楊姓領兵二千夜入三屯營城我哨卒獲生員一
太宗令持書招總兵楊姓降弗從乃焚其近城廬舍而還
巴克什達海副將石廷柱率兵千人收復漢兒莊
以其城守遊擊守備各一員來見
賜之食
諭曰爾等雖云歸順朕猶未信或爾等兄弟子姪及城中
士人隨朕往遵化或我兵入城駐守二者孰便遊擊等
以發兵駐守衆心乃安對遂
命貝勒阿巴泰率所屬護軍偕達海等往城中分撥房舍
留軍士駐防明遷安知縣朱雲台以降表至永平
貝勒濟爾哈朗薩哈璘給以知縣劄付聞其地有
郭姓侍郎遣官往召至則已遁獲其妻妾及幼子
攜至永平給與房舍令知府贍養之翼日朱雲台
之兄子至貝勒等慰諭遣還復遣遊擊卜文煥往
諭遷安人毋因縱逃郭侍郎懷疑畏罪
辛丑擊敗明兵於遵化
明以騎兵五千攻遵化我鎮守貝勒杜度督兵擊
敗之殺明副將一獲駝五十馬一千四百七十尋
明兵復圍喀喇沁營布爾哈圖(即三年十月用為嚮導之喀喇沁台)
(吉)率兵拒戰擊敗之生擒明副將丁啟明及遊擊
一都司二生員一
太宗初聞遵化有敵兵令軍士整厲弓矢及擒敵哨卒至
遂
親率師馳往見明兵列柵為營
諭我軍先發礮次第進攻
躬登南岡閱戰礮毁敵柵我兵奮勇直入斬殺殆盡
命從臣慰問臨陣將帥會生擒明守備一人至訊之云燕
京之兵共八營副將八員遊擊十六員都司十六員
兵部侍郎劉之綸統率而來之綸即在山上營中
命大貝勒代善率八旗護軍往
諭曰朕以生擒勝於陣殺可生擒之代善以兵圍山招劉
之綸降不從遂攻破其營盡殱其衆劉之綸遁入
石巖中總兵官楞額哩子穆成額射殺之衆軍分
擊敵營惟一營乘夜遁去先後擊敗其七營生擒
遊擊一守備一壬寅
太宗以馬蘭峪既降復叛自遵化移兵令列礮及藥箭攻
城南北面火燃城西角樓環城房屋及鄰近屯堡
俱焚之先是攻克遵化時獲明郎中賈維鑰革職
道員馬思恭贍養之(事在三年十一月)尋擢思恭為巡撫
令管理附近歸順人民有薊州軍校于大軍趨燕
京後來奔遵化其妻係思恭女孫守將英固爾岱
察令完聚俱付思恭思恭潛遣之往薊州報云遵
化城中無滿洲精銳止餘傷殘兵卒且亦無多薊
州總兵張姓遂率兵來圍遵化至是鞫訊思恭罪
當死
太宗命宥之革巡撫職為民以賈維鑰代署巡撫事
二月丙辰令羣臣愛惜勇士
先是辛亥朔
諭貝勒大臣曰昨攻取永平城副將阿山葉臣與猛士二
十四人冒火奮力登城乃我國第一等驍勇人蒙
上天眷佑幸俱無恙朕甚愛惜之前以巴圖魯薩木哈圖
攻遵化城先登驍勇出衆已有旨後遇攻城勿令再登
及攻昌黎縣薩木哈圖又復預焉朕心愴然自後此等
驍勇建功之人但當令在諸貝勒大臣左右督衆並進
如彼欲率先攻城當阻止之以副朕愛惜材勇之意丙
辰
諭曰爾等視本旗效力勞苦之人當如身親其勞而惻然
憐憫則效力者益感激奮勵樂為之用若不加憐憫而
任意驅使雖素所親信之人亦豈肯為之盡忠效用哉
凡可用之人當俾為朝廷建功立業即厮卒中有一次
先登克城者亦宜加意愛惜倘再遇攻城時縱彼有奮
勇之心不可復令之往也
己未遺書明國議和
時
太宗欲息兵安民與明修好以婉辭致書令喀喇沁部塔
布囊蘇布地(乞盟來歸見二年七月)作為己書遣其部下人
持往(書曰朵顔三衛都督都指揮蘇布地等奏臣等累世以來為皇帝固守邊圉今滿洲國以)
(強兵深入臣等不暇為備以致被困手足無措竊料滿洲兵或駐漢境或返本土勢不使臣等離其)
(掌握臣等久受厚恩不勝惓戀是以馳奏皇帝若憫小民之苦解邊臣之怨交好滿洲國以罷師旅)
(則朝廷赤子獲享太平而邊防屬國亦得蒙恩矣不然臣等愁困小民怨苦何時可已恐失愛養斯)
(民優恤屬國之道伏乞急允和議庶幾小民得事耕耘臣等亦得安堵惟願速籌修好焉)尋
召總兵麻登雲(陣擒見三年十二月)郎中賈維鑰(三年十一月降)副將楊文
魁孟喬芳遊擊楊聲遠(三人並四年正月降)臧調元(陣擒見三年十)
(一月)宴之
諭曰明國君視如許將士之命竟同草芥常驅諸死地朕
屢遣使議和竟無一言相報何也麻登雲對曰明國君
幼沖執政者又復不忠各圖自保議和之事懼不
敢奏奏之而聽固為善矣一不見聽親族誅滅故
不敢言
太宗曰若然是
天賜我機也豈可棄之而去但駐兵屯守民不得耕耨無
以為生朕心惻焉己未致明崇禎帝
書曰邇者師旅頻興互相誅戮生民罹禍實甚
上天好生之德我兩國當共仰體之即我兩國之主以戰
争之故不遑暇逸亦非所以自安也言念及此欲盟諸
天地共結和好永息干戈使兩國子孫臣庶奕世獲享太
平不然戰争何時止息兩國何由得臻治安耶故特遣
使致書議和惟熟計而明示之又與明國諸臣
書曰予欲罷兵通好共享太平屢遣使致書而爾等不從
目前之役將士誅戮人民創殘實爾自貽戕害也前曾
六次致書燕京議和矣意者以城下之盟為恥抑冀我
兵之速退為幸故不相答耶夫得失者機也
天既假我以機我奈何棄之而去我將于
天所與之地耕屯以守爾八府之民豈能安意耕種縱得
耕種亦知誰收穫耶爾等宜勿膠柱務識權宜今我兩
國之事惟和與戰别無他計和則爾國速受其福戰則
爾國被禍何時可已爾錦州官員其傳語衆官共相商
㩁啟迪爾主急定和好之議可也先時爾諸臣誑君輕
敵不允議和者或死鋒鏑或死國法曾有一人得免于
罪而建立功名者乎予素不尚詭謀惟以至誠相告如
執以為不可是
天運使然吾亦無如之何矣是日捉生將圖嚕什勞薩錫
爾納錫特庫布延蘇爾德克宜福沙爾琥達率兵
至明邊境擊敗明哨卒生擒二人獲馬十七額駙
恩格德爾領喀爾喀蒙古巡徼見明兵三百立營
荒村直前掩擊敵騎三千忽自玉田縣衝出逼我
前哨總兵官武訥格整兵欲進明兵俱遁我兵追
襲其後獲馬百
三月壬午凱旋瀋陽
先是二月辛酉招太平寨不降
太宗諭侍臣曰若我兵攻克昌黎如此小寨自來歸順彼
聞昌黎堅守不克是以不降且謂既降之後我或舍之
而去明兵復來又將受戮其不敢降無足怪也甲子明
榆林堡副將王世選來降永平新降之郎中陳此
心(見正月)潛遣其子先遁復使家人攜貲以行為守
門者所獲鞫訊論斬
太宗曰業已贍養數旬殺之何為不若縱還令攜妻子奴
僕任其所往于是
賜馬二驘四銀二十兩縱之還自三年十月
親統師征明下遵化抵燕京轉克永平灤州遷安閱一百
三十餘日矣因
命班師以貝勒阿巴泰濟爾哈朗薩哈璘偕侍衛索尼參
將甯完我遊擊喀木圖率正白鑲紅正藍三旗兵守永
平參將鮑承先遊擊白格率鑲黃鑲藍二旗兵守
遷安大臣圖爾格納穆泰偕巴克什庫爾禪副將
高鴻中率正黃正紅鑲白三旗兵守灤州副將察
哈喇偕文館范文程率蒙古兵守遵化
諭曰明之土地人民
天已與我即我之土地人民也以我之人民而虐害之則
已收之疆宇將非我有他處人民亦無復有來歸者矣
爾等宜嚴飭軍士毋虐害歸順之民違者治罪弗貸
駕次灤河留駐三日叙將士攻克城邑功分别陞職壬申
前哨克宜福途遇明兵斬二人獲其馬來獻奏報
前有敵兵踞山築壘
命大臣伊爾登等率兵一百五十人往將近敵營會左翼
貝勒莽古爾泰阿濟格多爾衮先至擊破之斬六
十人獲馬八三月辛巳朔
旋蹕遼河岸
御行幄出迎之貝勒大臣及各官相繼叩見二貝勒阿敏
令大臣蒙阿圖問曰
皇上率諸貝勒征明往來想俱安吉大臣阿什達爾漢答
曰仰荷
天佑暨
皇上鴻庥往還悉得平安于是行凱旋飲至禮是日
駐蹕蒲河岸壬午還瀋陽
夏四月庚午擊敗明兵于大安口
先是明兵窺永平我偵卒望見軍塵馳告貝勒阿
巴泰等令前哨圖嚕什率兵四十人往探總兵官
巴篤禮副將屯布嚕以兵百人繼之圖嚕什先至
擊敗明副將張洪謨哨兵乘勝追逐十餘里屯布
嚕領大纛遇敵伏兵突出戰失利卻走巴篤禮之
弟科耀馬中矢仆徒步走巴篤禮且護且戰獲敵
馬與乘之乃得脱圖嚕什殿後而還我兵傷者約
二十人陣斬明兵約三十人貝勒阿巴泰等率兵
出永平城敵已退二十餘里追之不及而返既而
明開平兵與我永平樵採兵接戰守將鄂羅塞臣
等擊敗之又有敵兵自樂亭撫寧等處乘夜攻灤
州城南門復攻城西北隅及旦乃渡河去貝勒阿
巴泰薩哈璘率三旗兵往援辰刻次灤河岸聞明
兵退乃還鎮守灤州官于樵採處遇明總兵祖大
夀部下兵擊敗之獲馬四十及其旗幟來獻至是
明馬步兵四千攻大安口我總兵官武訥格副將
察哈喇自豐潤縣還過其地奮擊盡殱之又于樵
採處設伏擊敗敵兵獲馬二百三十時祖大夀遣
二人一至知府張養初所一至副將孟喬芳所養
初等出首訊之俱言使我等來覘滿洲兵多寡并
馬匹肥瘠倘兵力單弱祖總兵即親率六萬人來
戰于是斬二人于漢人所居之市是月
命總兵官揚古利率兵二千征明錦州義州俘獲甚衆捉
生將布爾堪武賚哈寧阿雅什塔率兵百人赴明
境獲三人復渡大凌河馳斬明兵四十餘俘百六
十人
五月壬辰勖鎮守永平諸臣善撫降衆
先是三月庚寅
太宗遣二貝勒阿敏率兵五千往代貝勒阿巴泰等鎮守
永平灤州遷安遵化等處
親送之十里許
諭以諸事勤慎四月己卯貝勒阿巴泰濟爾哈朗薩哈璘
軍還次陽什穆河
命巴克什達海覺羅龍什往
諭曰貝勒大臣等還自行間毋遽來朝謁可各還家祭祀
休沐其在彼已行事務及所聞消息即語來使于是貝
勒等具述之使臣代奏
太宗問曰是役俘獲視前二次何如達海奏曰人口較前
為多
太宗曰金銀幣帛雖多不足喜惟多得人為可喜耳金銀
幣帛用之有盡如收得一二賢能之人堪為國家之助
其利賴寧有窮也且將來休養生息我國人民日益繁
庶矣己丑
諭八旗大臣曰今歲須乘草青時出師豫辦軍器毋致貽
誤新收俘降之人當使衣食贍足毋致失所蓋撫養有
法彼焉肯逃亡其逃亡者皆撫養不善故耳倘能加意
軫惜則皆為我羽翼矣況身歷行間備嘗艱苦蒙
天眷佑畀我之人民尤宜深恤也至爾管地土軍器刑名
諸大臣責任尤重其勿憚勞苦各勤職業至是
命貝勒杜度率官四十員兵一千赴永平駐防
頒敕阿敏曰永平遵化灤州遷安等處歸順之民耕種田
禾宜嚴禁擾害此四處降民為漢人未降者所屬目豈
可令其失望又勿以形迹可疑妄指平民為姦細真姦
細豈易察獲恐反致官民驚駭不安耳(二貝勒阿敏在永平牓示曰爾)
(居民等妄意我即還軍因隠匿姦細不舉見明哨兵來不報夫我豈敢以)
(天與之土地委之而去耶今後有藏匿姦細者全家論死妻子為奴其親兄弟而異居者乃免罪有擒獲姦)
(細來首者賞銀十兩并姦細攜帶之物亦盡與之明兵及其哨卒經過我歸附鄉村爾民可即來報)
(有不報者察其蹤跡凡經過村莊悉誅之此四月間二貝勒阿敏之所牓示已足致歸順官民驚駭)
(太宗文不安是以申誡諄切也皇帝)又
敕守將高鴻中甯完我曰爾等奏云朕宜速往恐我兵遲
一日則明國有一日之備所言誠是但明國小民自謀
生理兵丁在外别無家業惟恃官給錢糧我國出則為
兵入則為民耕戰二事未嘗偏廢先還之兵俱已各整
器具治家業課耕田地俟耕種既畢即令在家之人經
理收穫伊等軍器繕完牧馬肥壯朕即率之前往至爾
等于官民疾苦有所見聞須啟知二貝勒(即阿敏)加意撫
恤其休養降民分辦衣帽禁捕姦細愛惜官員等項朕
已有書諭二貝勒矣是月呼爾哈部二十一人來朝以
貂皮入貢
六月乙夘論失守永平灤州貝勒諸臣罪
先是明華州監軍道張春四川監紀官邱禾嘉錦
州總兵祖大夀山西總兵馬世龍山東總兵楊紹
基副將祖大樂祖可法張洪謨劉天禄曹恭誠孟
&KR0802;等于五月戊子率兵攻灤州我領兵大臣納穆
泰圖爾格湯古岱等各立汛地矢石齊發仍選精
銳出禦繞城轉戰屢敗明兵驅之壕外敵兵復攻
納穆泰一旗汛地火焚城樓一人執纛樹梯登城
鑲白旗阿玉什斬之奪其纛明兵稍卻時貝勒阿
敏碩託在永平聞灤州被圍遣總兵官巴篤禮率
數百人往援巴篤禮乘夜越敵營入城明兵發紅
衣礟擊壊城垜城樓焚納穆泰圖爾格湯古岱等
度力不能支于辛卯夜突圍走永平會天雨我兵
或二十人或三十人結隊以行明兵截戰我兵之
疾病被創及無馬者陣没四百餘人時阿敏已盡
收遷安縣守兵及居民入永平城聞灤州已失遂
執永平城中新降漢官巡撫白養粹知府張養初
太僕寺卿陳王庭行人司崔及第主事白養元知
縣白珩掌印官陳清華王業宏陳元美參將羅墀
都司高攀桂等殺之乘夜棄永平城出冷口而還
並令鎮守遵化諸將亦棄城引衆還事
聞
太宗御殿集貝勒大臣及衆官
諭曰前出兵時每備禦下甲兵或二十人或十五人毁明
國堅固邊牆長驅直入拔其堅城彼所號天下雄兵在
在摧敗及
天以遵化永平灤州遷安與我隨令每備禦撥護軍三名
甲兵二十名駐守其地兵數較前更多特命貝勒阿敏
碩託及衆大臣為之統率乃因灤州被明兵攻破舉
天所與之四城盡棄之率衆遽歸此皆貝勒不盡忠為國
諸臣復各顧其私故至此耳乙巳
召大臣和碩圖達爾漢固三泰喀克篤哩
諭曰前三次師還因行間勞苦凡有所獲悉聽攜去此番
將卒棄我所得之城殺我所養之民秖將財物載歸徇
私誤國之咎難以寬宥爾等往察悉令入官尋以鎮守
遵化察哈喇范文程等突圍全軍而還所獲之物
悉免察出六月壬子
詔許永平退歸士卒入城貝勒諸臣在十五里外候訊癸
丑集衆官
諭曰貝勒阿敏等以
天所與之城池土地棄之而歸爾等往問之灤州陷于明
人爾守城諸將全師而來耶鎮守永平貝勒及諸將守
城拒戰而後失永平耶抑出城迎戰不勝而來耶果爾
則情猶可恕乃伊等未見敵兵未曾張弓發矢遽爾奔
回且不能殿後全軍致為明人所襲是以明之金銀縀
帛為貴而攜之以我兵為賤而棄之也可往訊其故于
是往訊還奏俱服罪甲寅集衆官于庭逮繫永平
退歸總兵官以下備禦以上至
太宗念及士卒陷敵惻然淚下
諭曰明兵兩三月間何遽如是之強耶豈彼有神術變化
歟豈朕所付爾等之兵尚寡力不能支歟抑爾諸臣皆
懦弱歟夫明國之兵爾等豈未見其伎倆耶朕以圖爾
格納穆泰二人為能故用為帥謂戰則必克謀則必
朕實嘉賴今不死彼處而歸何厚顔至此圖爾格奏曰
臣等曾力諫貝勒奈貝勒不從乃歸耳湯古岱奏
曰臣等誠為失計宜請死
太宗諭曰汝等不能全師而歸陷于敵者敵人殺之至此
者朕又殺之于朕為有益乎汝等縱謂敵勢強盛而歸
何不收我士卒與之俱歸彼士卒何辜忍令其呼天搶
地以就死也朕言念及此實痛惻于心
諭畢猶感傷墮淚羣臣亦皆泣下
太宗復諭師還時有摧鋒陷陣者察奏以阿爾津庫爾禪
覺善于灤州城内力戰既出復能殺敵圖賴阿山
武拜邦素伊勒木夜入敵營擊敗敵兵
命釋其縳阿拜曾勸諫阿敏不從非其罪亦釋之以鎮守
遷安兩旗官曾擊退敵兵鎮守永平三旗禆將止
聽從貝勒大臣驅使非能主其事者又巴篤禮彰
什巴阿福尼愛通阿翁阿岱等曾往救灤州突圍
入城均釋之其鎮守灤州三旗大臣及鎮守永平
三旗大臣俱押赴所司聽勘乙卯諸貝勒大臣等
歷數阿敏平日狂悖怨憤罪狀昭著違背
上命怙惡不悛當明兵攻灤州閱三晝夜阿敏擁五旗行
營兵及八旗護軍坐守觀望聽其城陷兵敗既不
親援又不發重兵止遣一二百人往致力弱陷敵
及灤州失守我兵走永平彼既不往迎又不待後
軍之至殺降順官民置留戍軍士不顧載財帛即
日奔還不聽正言止與其子洪科泰及部下阿爾
岱瑚什布錫琳額孟格德爾得赫等私相定議毁
壊基業喪失城池請誅之以彰國法
命從寬幽禁之奪所屬戶口俱給貝勒濟爾哈朗仍留莊
六園二及洪科泰莊二園一碩託當阿敏還軍時
徒流涕相勸不能力阻革爵奪所屬止留一備禦
戶口其器物俱免籍没隨其兄(即岳託)行走湯古岱
出灤州城時棄兩旗兵前進以致軍行遇伏陷敵
者衆革職任籍其家布爾吉不勸諫湯古岱革職
奪所屬戶口納穆泰在灤州值明兵攻本旗汛地
不率諸將出擊及至永平不勸諫阿敏又不能殿
後全軍革職籍其家巴布泰聞明兵逼城不出擊
敵革職圖爾格拒敵不使逼城下且出城擊走敵
兵師旋復能殿後但不能力勸阿敏革一等總兵
官職任永順不勸阻阿敏反與商議速歸革職任
奪所屬戶口遊擊恩特微受礟燄稱傷重離汛致
敵兵前進陷城愛木布禄率先奔永平備禦松鄂
圖避敵不戰及出城遇敵復敗走三人俱並革職
籍其家鞭一百參將布山備禦赫勒尼瑪察不收
集所管兵遁歸俱革職備禦朗什中傷甚輕規避
離伍致敵穴地陷城革職鞭責托博輝之子達賚
因父病代管旗務不勸阻阿敏罷任免罪先是阿
敏盡殺永平遷安降順官民以其妻子分給將士
為奴至是
太宗諭曰朕留養官民已被屠戮何忍復令其妻子為奴
耶于是籍孤子嫠婦編為戶口給以房舍衣食俾無失
所
秋九月戊戌勗羣臣勤職
集八旗大臣
諭曰邇來將士等得無以干戈未息厲兵秣馬從征勞瘁
為苦抑知敵國侵陵讐怨所積義當征伐非彼實無罪
而我好為争戰倘我按兵不動豈能必彼之相安無事
且盛暑嚴寒朕與諸貝勒親歴行間豈所樂為亦出于
不得已也大小臣工宜竭力奮勉無生厭怠之心撫恤
士卒精勤職業俾黎庶耕桑樂業衣食豐饒共享太平
豈不休哉是月喀喇沁部蘇布地萬丹等土默特部岱
達爾漢阿渾索諾木等來朝
御殿設宴卻所獻駝馬
賜鞍馬甲胄貂皮狐裘銀盆等物遣歸
冬十月辛酉定編審壯丁例
凡老弱及年已近壯之幼丁近瀋陽者赴瀋陽勘
驗近
東京者赴鞍山勘驗或有隠匿壯丁者將壯丁入官
本主及管領官並論罰知情者坐罪凡貝勒所屬
人戶如丙寅年九月初一日以後取在外備禦下
人編入者俱令退還惟置買人口及新成丁者勿
論凡貝勒家止許每備禦下四人供役有溢額者
察出啟知貝勒退還如貝勒不從即赴告法司或
不赴告經本人告發旁人舉首者與管旗之貝勒
大臣各坐以應得之罪
十一月癸卯宴來歸阿嚕諸部長
先是阿嚕伊蘇特部為察哈爾林丹汗所侵掠其
貝勒齋桑達爾漢噶爾瑪伊勒登拜沁伊勒登等
聞
太宗善養人民欲來歸遣使抒誠
太宗許之至是集部衆于錫喇穆掄河率台吉五十六人
入朝又阿嚕四子部諸貝勒來歸率衆至邊境令
台吉伊爾扎木蘇赫墨爾根弼哩克翁輝佈桑先
至進駝馬貂裘等物
太宗各遣貝勒迎之五里外先後
御殿受朝大宴之是月那堪泰路之呼爾哈人瑪爾圖等
攜家屬來歸
命于寧古塔邊地駐牧
十二月壬子宥從獵誤射罪
先是十一月己卯
太宗行獵扎穆谷從臣譚泰阿哈尼堪躡追射中之麅持
獻
諭責之曰此非朕所射朕常禁人強取人物汝等乃欲朕
自蹈之耶既而獲一麅諸臣質驗以為
上所射者
太宗亦以為非皆
命察給原射之人貝勒莽古爾泰之僕奪厮卒所射鹿豕
歸貝勒
太宗聞之歎曰彼隨役之人身困馬疲一無所得將何以
為生耶凡事雖小不可忽視恐積小成大耳
命莽古爾泰還之時節候嚴寒隨獵之人俱苦寒瑟縮垂
帽護面及耳
太宗御窄帽手不入袖控縱馳射若不知寒蒙古各官莫
不稱異至是十二月壬子
駕至積墩地行獵大貝勒代善部下蒙古猛克射麅翲矢
及
御衣代善急趨而前泣曰
上為衆所託命此矢倘及膚體奈何請誅猛克
太宗諭令姑緩代善固請
命鞭一百釋之諸貝勒言此人並未有功不過陣獲之人
獲罪重大豈宜寬宥
太宗曰此人係誤射故宥之所謂宥過無大也
皇清開國方略卷十三
