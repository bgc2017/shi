朝鮮賦地理類十(外紀之屬)
提要
(臣)等謹案朝鮮賦一卷明董越撰越字尚矩
寧都人成化己丑進士官至南京工部尚書
諡文僖孝宗即位越以右春坊右庶子兼翰
林院侍講同刑科給事中王敞使朝鮮因述
所見聞以作此賦又用謝靈運山居賦例自
為之註所言與明史朝鮮傳皆合知其信而
有徵非鑿空也考越自正月出使五月還朝
留其地者僅一月有餘而凡其土地之沿革
風俗之變易以及山川亭館人物畜産無不
詳錄自序所謂得於傳聞周覽與彼國所具
風俗帖者恐不能如是之周匝其亦奉使之
始預訪圖經還朝以後更徵典籍參以耳目
所及成是製乎越有文僖集四十二卷今未
見其本又别有使東日錄一卷亦其往返所
作詩文然不及此賦之典核别本孤行此一
卷固已足矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
朝鮮賦原序
弘治元年春先生圭峰董公以右庶子兼翰林侍講奉
詔使朝鮮國秋八月歸復使命首尾留國中者不旬日
於是宣布王命延見其君臣之暇詢事察言將無遺善
餘若往來在道有得於周爰諮訪者尤多於是遂罄其
所得參諸平日所聞據實敷陳為使朝鮮賦一通萬有
千言其所以獻納於上前者率皆此意而士大夫傳誦
其成編莫不嘉歎以為鑿鑿乎可信而郁郁乎有文也
傳曰賦者敷陳其事而直言之先生文體有焉而叔孫
穆子所稱使職如諏謀度詢必咨于周者備見言表是
雖古昔聖王雅歌所陳不過是矣初先生之出祖也鵬嘗
竊附贈言有模寫山河誦太平之句蓋深冀先生必有
以大鳴國家之盛比先生還朝而鵬守制未獲與聞述
作兹幸得覩是賦於邑司訓王君本仁所捧讀數四揄
揚莫既本仁故與予同年吳大尹德純為夀梓以傳屬
引其端此正門牆效勤時也遂不敢以僣陋辭弘治三
年十二月八日泰和歐陽鵬序
