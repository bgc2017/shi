朝鮮賦
眀董越撰
賦者敷陳其事而直言之也予使朝鮮經行其地者
浹月有竒凡山川風俗人情物態日有得於周覽諮
詢者遇夜輒以片楮記之納諸巾笥然得此遺彼者
尚多竣事道途息肩公署者凡七日(以東八站兼程之苦且欲為從)
(者澣衣故爾)乃獲參訂於同事黃門王君漢英所紀凡無
關使事者悉去之猶未能底於簡約意蓋主於直言
敷事誠不自覺其辭之繁且蕪也賦曰
睠彼東國朝家外藩西限鴨江東接桑暾天池殆其南
戶靺鞨為其北門(其國東南皆際海西北為建州正北為毛鄰海西)八道星分
京畿獨尊翼以忠清慶尚黃海江原義取永安意在固
垣平安地稍瘠薄全羅物最富繁(京畿忠清慶尚黃海江原永安平安全羅)
(皆道名平安即古弁韓地慶尚即古辰韓地全羅即古馬韓地)其袤也道里二千延則
加倍(其國東西二千里南北四千里誌書云)視古也國封三四今則獨存
(新羅百濟躭羅今皆為所有)蓋惟不蹈前人之覆轍所以獨蒙昭代
之深恩也詔許建邦自為聲教(本朝洪武二年高麗國王王顓表賀即位詔許)
(自為聲教賜以龜紐金印)曰詩曰書視庠視校士窮則辟蠧雕蟲宦達
則摶鵬變豹(其國奉朝廷正朔鄉試以子午夘酉年會試殿試亦辰戌丑未年)農勤稼
穡技習工巧官多倣古俸則給田刑不以宫盜乃荷校
(間宦皆非宫刑惟取幼時傷疾者為之所以甚少惟盜賊則不輕貸此事以詢諸三四通事所言皆合)貿
遷一以粟布隨居積以為贏用使盡禁金銀雖錙銖而
亦較(民間不許儲分文金銀以積粟布之多者為富室其貿遷交易一以此其國貪官少者亦以此)田
賦以結代畆牛耕四日者乃輸四斗之租(盡一牛之力耕四日之地)
(為一結)士養以類定員身寄二齋者皆食二時之稍(成均館常)
(養五百人每三歲以明經取者謂之生員以詩賦取者謂之進士又自南中東西四學升者謂之升學四學避)
(北不敢名尊朝廷也生員進士居上齋升學居下齋生員進士須殿試中者乃謂之式年乃入官否則仍養於)
(成均館式年每三歲止取三十二人)官非三品綺繡不得文身(小官皆服紬布不服)
(紵絲其布之深青色者亦不常服燕會時乃用之)民受一㕓禾麻則皆穿窖(其藏)
(亦如遼人)其最可道者國有八十之老則男女皆錫燕以覃
其恩(每歲季秋王燕八十之老人於殿妃燕八十婦人於宫)子有三年之喪雖奴
僕亦許行以成其孝(國俗喪必三年且尚廬墓奴僕例許行百日之喪有願行三年者亦)
(聽)王都設歸厚之署儲棺槨以濟乎貧窮(其國棺槨多用松然自一)
(路觀之中材者似少故王都設署便之)鄉飲嚴揚觶之文秩豆籩以戒其
喧閙(文與華同惟改朝廷二字為國家)㛰媾謹乎媒妁子出再醮者雖
多學亦不得齒於士流(俗恥再嫁所生及失行婦女之子皆不得入士流登仕版)門
第最重簮纓世列兩班者或匪彛則皆不為之禮貌(以先)
(世嘗兼文武官者謂之兩班兩班子弟止許讀書不習技藝或所行不善則國人皆非之)至若家不
許蔵博具(棋局雙陸之類民間子弟皆不許習)祭則皆立家廟大夫乃祭
三代士庶則止祖考此皆自箕子而流其風韻而亦視
中國為之則傚也(已上皆見館伴使吏曺判書許琮具到風俗帖)凡為城郭皆
枕高山間出岡麓亦視彎環大者則聳飛飛之雉堞小
者亦雄屹屹之豹關蓋自義順而歴宣川(義順館名在義州鴨綠江)
(東岸江即中外界限宣川郡名在義州東)其間雖有龍虎(山名龍川郡鎮山)熊骨(山名)
(鐡山郡鎮山)之㠝岏惟郭山更凌乎霄漢(郭山郡名其城在山巔志書名凌漢)
(城)又自新安(館名在定州前有樓)而渡大定(江名在博川郡即古朱蒙南奔至此魚鼈)
(成橋處又節博川江)其山雖有天馬(山名定州鎮山)鳳頭之㠍嶪(鳳頭即嘉山郡)
(鎮山自鴨綠東行惟嘉山嶺最高其巔有曰曉星曰望海皆為使節所經之處)而安州又倚乎
潺湲(安州城下瞰薩水上有百祥樓即隋師伐高麗時敗績處又名清川江城内有安興館)郡肅
川而邑順安勢皆不於原野樓肅寧(肅寧館前有樓)而館安定
(館名屬順安縣)地乃稍就寬閒惟彼西京地最夷曠隨勢命名是
曰平壤爰自有國已高築臨水之維城曾幾何時又近
移北山之疊嶂也(平壤城最古箕子初封時已有之至高句馱又病其不據險復就北增築)
(一城東瞰大同江北接錦繡山箕子後傳至漢有名凖者為燕人衛滿所逐徙都馬韓之地今無後焉)自
餘諸州壤多燥赤間有黃壤亦雜沙石惟此近郭土則黏
埴形存畎澮溝塗(舊城内箕子所畫井田形制尚有存者如直路之類是也)樹宜禾
麻菽麥厥草乃廡厥木乃喬(至此乃有高柳如中國者)葉有鳴蜩草
有秀葽錦繡峯遠接龍山之兀兀(龍山土名九龍山一名魯陽山在錦繡山)
(北二十里山頂有九十九池)浮碧樓下瞰浿水之滔滔(大同江即古之浿水)麒
麐尚餘乎石窟(麒麐石在浮碧樓下世傳東明王乘麒麐馬入此窟從地中出朝天石上昇今馬)
(跡尚存)駝羊半棄於山腰(舊時石馬銅駝皆在荆棘)殿餘故址松偃危
橋慨往事之莫留如見晛之聿消自王氏王此至瑶昏
迷始權知國事於李氏而名高麗統此者易三四姓及
旦得國乃請復舊號於朝鮮也(本朝洪武二十五年高麗國王王瑤昏迷多殺)
(失衆心國人乃共推門下侍郎李世桂權知國事遣其國知密直司事趙胖来請命後成桂更名旦且以易國號)
(上請上曰東土之號惟朝鮮最美且最久詔改曰朝鮮既得命遂遷都今漢城府以此為留都云)臨津
濟渡(臨津江名屬長端府)坡州爰止遙瞻漢城高騰佳氣乃經碧
蹄(館名)乃躡弘濟(樓名)是為玉京屹立東鄙奠以三角之嵯
峩(三角山即玉京之鎮山勢最高王宫在其山腰山巔睥睨望之㠍嶪如鋸齒)蔭以萬松之
蒼翠北聯千仞勢豈止壓千軍西望一關路止可容一
騎(自弘濟東行不半里天造一關北接三角南接南山中通一騎險莫加焉)山開郭外矯然
翔鳳之覽輝(東望諸山勢皆環拱)沙積松根皜乎積雪之初霽(自三)
(角至南山色皆白而微頳望之如雪)慕華館設於坤麓崇禮門正乎離位
(慕華館去城八里中為殿前為門凡詔至王則出迎道左崇禮其國南門也)一以憩周爰之
皇華一以迓會同之文軌詔至也王則衮冕郊迎臣則
簮裙鵠侍巷陌盡為耄倪所擁塞樓臺盡為文繡所衣
被(街巷人家皆如頒降禮制設彩掛畫)樂聲也若緩以嘽虡設也亦華以
麗沈檀噴曉日之烟霧桃李艷東風之羅綺駢闐動車
馬之音㬅衍出魚龍之戲(以下皆言陳百戲迎詔)鼇戴山擁蓬瀛
海日(光化門外東西列鼇山二座高與門等極其工巧)猿抱子飲巫山峡水(人兩)
(肩立一童子舞)飜筋斗不數相國之熊嘶長風何有鹽車之驥
沿百索輕若凌波仙子躡獨趫驚見跳梁山鬼飾獅象
盡蒙解剥之馬皮舞鵷鸞更簇參差之雉尾蓋自黃海
西京兩見其陳率舞而皆不若此之善且美也(平壤黃州皆設)
(鼇山棚陳百戲迎詔而惟玉京為勝)太平有館(在崇禮門内中為殿前為重門後有樓東西有廊廡)
(所以待天使者)鐘鼔有樓(在城内四達之衝甚高大)仡化國中言言道周以
燕以息以遨以遊卧榻則環以八面幃屏(國俗少掛畫凡公館四壁)
(皆列以幃屛上畫山水竹石或草書高二三尺卧榻亦然)疎簾則加以半捲香鈎雞
鳴則候問安之使(每日早王遣其國一宰相一承旨問安)騎出則鳴夾道
之騶有緝御以給使令有楮墨以供倡酬蓋敬主必及
乎使而為禮不得不優也宫室之制與華亦同其塗皆
丹(國無銀硃以丹代之桐油亦無)其覆皆&KR1877;(門廡便殿皆用&KR1877;瓦如華公署所覆者)門三
重則殺杯螺之焜燿(前門曰光化二門曰弘禮三門曰勤政止用金釘及環)殿居
中乃有琉璃之青葱(惟正殿曰勤政者用綠琉璃餘皆不用)堂戺嚴七級
之等差(級皆麄麻石甃勢甚陡上以席覆之)綺疏凖八窗之玲瓏(殿東西壁皆設)
(腰隔子拜詔時皆以鈎懸掛之也)或限隔以高山則别構乎離宫(勤政仁政)
(一殿皆各為門以入以為山所限隔故也)大抵皆不擇乎平壙以為基而惟
視氣勢以為雄也詔至殿庭王則傴僂世子陪臣左右
夾輔展軒縣於階墀列障幕於庭宇(殿前及墀内皆設白布幕以色尚白)
(故也)仗齊一於干鹵樂作止於柷圉齊三聲於虎拜嵩呼
率兩班於鳳儀獸舞雖音聲之不可通而禮儀亦在所
取(禮一凖於華加三上香三叩頭山呼時則侍衛皆拱手應)闕庭既撤賜物亦予乃
叙東西乃分賓主(宣詔畢引禮引天使降自中階東至幕次俟王易服乃引天使由中階東)
(陞殿引王由中階西陞殿天使居東西向王居西東向再拜序坐王之位對副使稍下半席)方交拜
以成禮遂假譯以傳語謂藩垣實小國之所宜而渙汗
辱洪恩之覃溥罄涓埃而莫報雖隕越其何補惟日歌天
保之周詩冀遙祝日升之皇祜載詠隰桑之喜見載誦
春秋之禮序謂列國皆先乎王人矧清光日近乎當宁
也邪(勤政殿序坐既歠人參湯一盞畢王起身向前顧譯者張有誠李承旨傳言云小國之臣尊事朝廷)
(禮當而蒙勅書奬予如此洪恩難報予二人乃答云朝廷以東國素秉忠敬故恩典視他國不同又舉手加額)
(連稱難報語畢送予二人出弘禮門乘轎乃退予二人歸至太平館諸陪臣以次見畢王随来設燕候於館門)
(外立東向不入執事者報予二人出迎乃揖讓入至庭交揖序坐舉酒獻酬將卒爵乃頷二譯者使言曰詩經)
(有云隰桑有阿其葉有那既見君子其樂如何我得見二位大人心中懽喜不盡予二人亦稱其賢且叙謝其)
(途次燕接之厚將即席復與之禮讓乃云春秋之禮王人雖微列于諸侯之上矧二位大人是何等地位皆天)
(子近臣今日遠臨小邦豈敢不讓又微笑謂二譯者曰汝不曉近臣謂何乃是皇帝跟前行走的予二人亦笑)
(答譯者云素聞王讀書好禮今得見果然又拱手連稱惶恐惶恐)門廡殿庭皆蹈以席賓
主座分則加以襲彼章數則虬並偃而戢鱗此織文則
鳳雙飛而展翼(三席執事恒卷以随交拜時各設之)食器也間用金銀銅
瓷品物也率多海陸珍竒主獻賓一以華禮賓酢主亦
用燕儀羅蜜餌數至五重絜盤堆大可尺圍每器皆範
銀銅為闌干而綴以綠珠之絡索其上皆翦羅綺為花
葉而舞以綵鳳之䙰褷(其列五重皆不用果實以蜜和麵為方員餅餌油煎之頓挫周)
(遭玲瓏疊累高大至尺許衛以白銀或白銅八角闌干綴以綠珠之網其上翦綠羅為四花葉又翦紅羅為四)
(花瓣每瓣周遭以白銅小釘綴之如華之珍珠花樣其頂上乃以銅線纏五綵絲為飛鳳孔雀或飛仙鶱其尾)
(展其翅首皆俯而向賓至送折爼則除之)豆籩取美觀瞻則以前大後小為
序陳列取宜向背則以外高内低為差(其桉一字横列每桉皆然)間
肴羞以糝食(亦能為華之米糕蓼花之類)雜醯醢以醬臡酒則醖釀
以秔(不用&KR1045;米)雖從事之出青州者殆未能與之優劣色香
溢斝而督郵之出平原者遠則不敢望其藩籬(酒味絶類山東)
(之秋露白色香亦同)桉排一字中覆以綃(一字横列之桉惟中一紙桉以紅綃覆之上加油)
(于上布器)左右翼三皆陳餼牢近坐一筵俟即席王乃自舉
(初即席見所設坐椅離桉三尺餘莫曉所以及見王自舉一桉而來乃知其自欲申敬故然)充盤諸
餼遇當割臣必親操(餼有牛羊豕鵝四品皆熟之最後一桉乃寘大饅頭一盤上以銀為)
(蓋蓋之一大臣操刀入割牲畢剖其大饅頭之皮皆貯小饅頭如胡桃大殊可口)示特殺則牲
皆獻心取肥甘則腸三實膋(羊背肉之上貫羊腸三中實以炙及諸果)續獻
則先同姓封君(其同姓之賢者皆封君總謂之王臣其羣臣有武功者亦封君文職有功者封)
(亦然)次乃以及政府六曺(獻時王必出席獻者升降王皆随之)湯一進必以
五椀為數(王不自進惟此禮與華不同)器累疊不以盈尺為高(其食桉甚)
(小燔炙之進既多則累而疊之)几桉不容則徹於蹈藉之席(肴羞與湯再進則無)
(容處以几桉上者徹置席間之地此則其國俗然也)腥膻既飫乃進以澗沚之毛
從官皆鵠侍於中外(執事者進出皆叩頭)閽譯則俯伏於周遭(閽者)
(皆為烏紗帽黑角帶俯㐲捧王坐椅之周通事承旨則左右俯伏魚伺傳言予予二人坐後通事亦俯伏但無)
(閽者)蓋三燕太平也禮皆同而文不殺一燕仁政也誠益
至而力益勞(太平館初燕為下馬燕再燕為正燕三燕為上馬燕仁政殿之燕則名私燕也初疑)
(此禮似未當欲與議更張及至乃知太平慕華二館其制皆殿專為奉迎天詔而設無事時王則不造及觀其)
(每来設燕必先於館門外小殿俟候乃入乃知不必更張)比予竣事東歸遄車言邁
王則先出慕華列燕以待語益丁寧而不厭禮益勤渠
而匪懈荷脩爵之無算辱善言之至再至誦軻書之重内
謬許子黨為皆能及引老氏之贈言自慊其才之不逮
意蓋將贈予以詩句惜不為予黨所解也(是日王以予二人屢卻其)
(饋乃假譯者道意云自我祖宗来凡天使遠臨皆有微物將意今看二位大人如此我惶恐再不敢言矣但我)
(聞得古人云仁者贈人以言不仁者乃贈人以金我既不能為言徒以微物褻凟心中甚惶恐我又曾記得孟)
(子有云古之人脩其天爵而人爵從之二位大人真脩天爵者此回必蒙殊恩此便是我贈言予二人亦以荷)
(王愛我以德答之予飲未釂乃頷譯者請盡此一杯明日盖有天淵之隔矣譯者乃誤以天淵為天遠予二人)
(解其語音而為之申說王乃笑乃送出門又出酒勸復有遠别千里之言譯者又誤傳遠别為永訣盖張有善)
(華語而少讀書李承旨讀書而不熟華語每觀其傳言至汗發而猶未達殊可笑是夜宿碧蹄館聞許吏曹談)
(王喜作詩始悟其意)乃若山川道里浹月所經風物人情五日所
得雖不具知六頗記憶成均國學負山枕涯前後殿堂
左右庭階(聖殿在前明倫堂在後四學分東西)官有大小司成徒有上下
寄齋(生員進士居者曰上齋升學居者曰下齋生員即三歲以明經取者進士即以詩賦取者升學即民)
(間俊秀也又謂之寄齋)西京所不能儗開城所不能偕則在乎祭
不像設以凟亂徒有進造為朋儕也畿内之景漢江為
勝樓高礙雲水碧浮鏡渡有楊花物亦繁盛萃八道之
運餉為一國之襟領最高亭俯瞰長千百濟國接聯舊
境予嘗為之放舟倚馬為一日之遊彼亦自慶其樂事
賞心出百年之幸也達巷通衢正直無曲截然簷阿巋
然華屋百家則出高牆以隔風火每室皆穿北牖以避
炎燠蓋其外皆分授於官而貧富不得異制其内乃獲
曰已而結搆惟其所欲也(其通衢兩邊皆官廊覆以&KR1877;瓦分授居民其外莫辨其孰)
(為貧富至内其室屋乃有不同者)官府之署制亦不殊皆有堂寢皆飭
廉隅樓翼欄楯梁冒侏儒館傳壁間盡塗以水墨不工
之畫戶牖合處皆寫以混沌初分之圖此則未必盡然
予但據所見而直書也貧壁編篠索綯以完其上則覆
以茅茨其空則塞以泥丸(其壁取荆榛之類直竪而不編以草繩約之繩約處如網)
(罟之目每一目以一泥丸塞之王都小巷如此若塗間所見者則全用泥塗)有荆棘反出簷
端者有棟宇僅如囷盤者此比鳳皇雖不足千仞之舉
而視鷦鷯亦可托一枝之安也富則陶瓦皆&KR1877;而廡序
之翼東西者棟反聳出於南北塗塈皆土而堂寢之位
前後者脊反低下於中間(堂寢皆一間廡序乃反三間)門則皆循東
序之棟設梯以升必矩步乃可達於堂寢(其門雖皆南向然不自中)
(開皆就東廡之棟南向以開以基多高故須梯升其面東西者亦然)地則皆畏下濕之沾
鋪板以隔若趺坐則皆藉以茅菅(俗皆席地而坐人設一四方蒲團以布帛)
(為一大枕中塞以草為坐者所依凭官府則以滿花坐為蒲團其制亦方以綵色紵絲蒙草枕行則人負以随)
所不可曉者家不豢豕蔬不設樊引重則惟見牛馬(用馬)
(䭾者為多用牛者亦少)芻牧絶不見羊羱鮮食則蹄筌山海蔬茹
則采掇江灣(自平安至黃海二道所見皆如)有至老村氓而不一沾豕
味者有偶沾燕賜而即夢踏菜園者(官府乃有羊豕鄉飲時或用之)與
夫貧則皆葬山椒貴乃卜宅郊原(自平安黃海一路望山巔如睥睨列者皆)
(墳也貴者乃擇形勢有華表石羊之類然亦不見樹碑)此皆出殊方異俗而不必
深考細論也人露總環以分貴賤(其國總髮之網巾皆結以馬尾以環定品)
(級一品玉二品金三品以下銀庶人則骨角銅蚌之類而已)童留胎髮不間後先有
甫孩提而髮已垂肩者有歲六七而角總丱然者揆其
留固以遺體當重欲其露所以戴弁皆前也民戴草帽
頷皆垂珠頂或圓方色皆黑玈輿皂則穿四葉青衫項
加插羽庸人則衣數重麻布步曳長裾惡諠嘩則銜枚
道路止衝突則曳杖庭除(皂隸四葉之衫惟平安黃海二道者如此京畿則不然曳)
(杖之人皆選其長身者亦戴大帽穿黃色土布員領繋縧但不插羽)屨制以皮雖泥行亦
所不恤襪縛於袴縦水涉亦所不拘衣皆素白而布縷
多麄裳則離披而襞積亦疏背有負則且俯且行有如
龜曝(其俗男子皆任在背)尊有命則且蹲且進有若鳬趨(其俗見人以蹲)
(踞為敬有召命亦蹲跪趨進而答之)人必三八乃舉一輿行不一舍又易
百夫蓋於重皆不能以肩任宜於此皆以手舉扶也(一輿)
(前後通用二十四人扶翼者又在外其輿如華之交椅而足短左右夾二長杠亦與華制同就座下設一横木)
(長與座下横木同欲舉時以紅緜布就横木兩端繞之人但以布著肩以手舉扶而行又於輿之中間從後至)
(前直施長緜布二幅分著人之兩肩如馬之駕轅狀取其不偏出其餘令十數人前拽之)女鬢掩耳
不見佩璫首戴白圈直壓眉眶(自開城府至王京夾道所見皆如此)富貴
者面乃蔽以黑繒(富貴家女婦首戴一匡如大帽簷垂黑繒以蔽其面雖蔽面亦避人王京)
(乃有之)貧賤者脛不掩於素裳有位而尊乃許乘輿出入
無位雖富止許約馬超驤(二句出許吏曺所具風俗帖中)襪履布韋足
皆縦而不束(履賤者牛皮貴者鹿皮襪多用布三四通事說皆同)衣襦布帛袖則
闊而不長上衣則皆過膝下裳則皆垂堂卑見尊亦以
蹲踞為禮賤有事則以首戴為常有頂盂水而手不扶
匡者有戴斛米而步亦趨蹌者此則自所見而略陳其
未見則莫得而詳也若夫所謂川浴同男郵役皆孀始
則甚駭於傳聞今則乃知已更張豈亦以聖化之所沾
濡有如漢廣之不可方也歟(予未使其國時皆傳其俗以孀婦供事館驛予甚惡)
(其凟比至則見凡来供事者皆州縣官吏婦人則執爨於驛外之别室相傳此俗自景泰中其國王瑈襲封以)
(後變之遼東韓副總兵斌所談也川浴事出舊志今亦變)禽多雉鳩雀鷃獸多䴢鹿
麞麅(麅如麞一角肉甚美山不産麂)錯則昆布海衣蠣房車熬(昆布如梭葉綠)
(色海衣如紫菜而大)魚則錦紋飴項重唇八稍(錦文似鯒而身圓飴項如□但見乾)
(者王遣人送牢禮及途間設燕皆有之重唇如華之赤眼鱓唇如馬鼻肉甚美其子如石首魚子細而且多八)
(稍即江浙之望潮味頗不佳大者長四五尺)鯉鯽隨川澤皆可以樔(清川大定臨津)
(漢江諸水皆有之鯽有長尺餘者)鸛雀在庭院多見有巢似蛤决明味
獨甘於海錯(石决明即入藥者其肉外附殼内附石一名鰒魚殼沿邊有孔生海中)如拳
紫蕨美獨勝於山肴(蕨有青紫二色與華之所出者同土人不善採凡採時必以錐掘地)
(去土就根割之予授許吏曺以採法甚喜)至若異産川陸分馥蘭臯則有筆
管酸漿(筆管食苖味滑而甘未識其葉或云即黃精苖酸漿葉尖莖或青或紅味甘酸)紫芹白
蒿(王都及開城人家小也皆植芹)水蓼之茅當歸之苗松膚之餌山參
之糕(松樹去粗皮取其中之白而嫩者和秔术搗之為糕山參非入藥者其長如指狀如蘿蔔亦取和秔)
(米搗之煎為餅餌又三月三日取嫩艾葉雜秔米粉蒸為糕謂之艾糕其秔米色白而味香)皆可為
葅皆以薦醪果則梨栗棗柿榛松杏桃柑橘梅李石榴
葡萄(梨棗榛最多在在有之柑橘則全羅道所出)皮則虎豹麕鹿狐貉□貂
(土人名貂為□□皮則不識)取以為文茵重裘矢服弓櫜花則薔薇
躑躅芍藥牡丹酴醿丁香雀眉山礬二月方中櫻桃盡
放季春未晦郁李皆殘(予三月十八日自其國啓行時棠梨花落殆盡又行數日過鴨)
(綠江始見有初開者蓋其國漸近東南地暖故也)草多薈蔚蒙茸樹多輪囷屈
蟠(以山多沙石故也)亦有老松其堅如栢人取為明脂亦不滴
(其松材理最堅黃色如栢少脂在在有之)花香者一經春皆採子結者必隔
年乃食(松有二種其結子者皮不甚駁皺枝葉上聳其子之結必隔年乃可取至京畿□始有之)小
者盡以駕溪澗之橋大者乃以柱廟堂之石(凡一路有水處皆旋)
(取松架橋削其枝為闌干取其葉左右障土近寳山館一溪名曰猪灘闊二十餘丈亦以是架之其為梁棟亦)
(罕得直者若樓柱亦上下二段各為之)此則其種類不同而為用亦各有
適也五金莫究所産最多者銅(地産銅最堅而赤食器匙箸皆以此為之即華)
(所謂高麗銅也)五色各随所用所禁者紅(以王服御皆紅故禁之)五味則
醯醬為多五聲則音韻莫通(其國音有二樣讀書則平聲似去如以星為聖以烟)
(為燕之類常語則多類女直甚至以一字作三四字呼尤者如以八為也得理不之類是也以一字作二字呼者)
(多如以父為阿必母為額□之類)為志所稱者狼尾之筆(一統志載有狼尾之筆其)
(管小如箭簳鬚長寸餘鋒穎而圓詢之乃黃鼠毫所製非狼尾也)為武所尚者樺皮之
弓(弓比華制稍短然甚發箭)布織以麻而以苧名者蓋出傳聞之誤
紙造以楮而以繭認者以其搗練之工(舊皆傳其國所出之紙為繭造)
(至乃知以楮為之但製造工耳予嘗以火試之而知其然)布之精以細密如縠紙所
貴在棬束如筒傅油則可禦雨(其厚紙有以四幅為一張者有以八幅為一張)
(者通謂之油紙其自視亦不輕)連幅則可障風(随處皆以白布為障幕陸行則以馬䭾之以随)
乃若所謂男子巾幘如唐今則非昔果下之馬亦無三
尺(文獻通考謂其國人戴折風之巾幘如唐今男子皆戴大帽惟王都為王舉輿者戴六角皂帽軟巾六角)
(皆綴白綿□穿紫絹員領足躡尖頭皮履儼如所畫騎唐馬之奚官意當時所服必皆如此故云如唐又一統)
(志謂百濟國出果下馬其高三尺累下可乘今百濟國之境正在楊花渡之南岸去王京不過二三十里詢之)
(云久已無産矣但其國中道路所見䭾物之馬雖不止三尺然比中國之馬差小意者其種類也姑記以俟)
惟有五葉之葠滿花之席(五葉葠即本草所謂新羅人葠也滿花席之草色黃而柔)
(雖摺不斷此蘇州者更佳)歲貢闕庭時供上國百二十年来其蒙晉
接之駢蕃雖曰本乎聖明之所錫而亦由其琛贄之絡
繹也
朝鮮賦
