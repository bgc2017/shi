南史卷七十
唐李延夀撰
列傳第六十
循吏
吉翰杜驥申怙
杜慧慶阮長之甄法崇(孫彬)
傅琰(孫岐)虞愿王洪軌(李珪之)
沈瑀范述曾孫謙(從子廉)
何遠郭祖深
昔漢宣帝以為政平訟理其惟良二千石乎前史亦云
今之郡守古之諸侯也故長吏之職號曰親人至於道
德齊禮移風易俗未有不由之矣宋武起自匹庶知人
事艱難及登庸作宰留心吏職而王略外舉未遑内務
奉師之費日耗千金播兹寬簡雖所未暇而黜已屏欲
以儉御身左右無幸謁之私閨房無文綺之飾故能戎
車歲駕邦甸不擾文帝幼而寬仁入纂大業及難興陜
服六戎薄伐興師命將動在濟時費由府實事無外擾
自此方内晏安甿庶蕃息奉上供徭止於歲賦晨出暮
歸自事而已守宰之職以六朞為斷雖没世不徙未及
曩時而人有所係吏無苟得家給人足即事雖難轉死
溝渠於時可免凡百戸之鄉有市之邑歌謠舞蹈觸處
成羣蓋宋時之極盛也暨元嘉二十七年舉境外捍於
是傾資掃蓄猶有未供深賦厚歛天下騷動自兹迄於
孝建兵連不息以區區江東蕞爾廹隘薦之以師旅因
之以凶荒向時之盛自此衰矣晉世諸帝多處内房朝
晏所臨東西二堂而已孝武末年清暑方搆及永初受
命無所改作所居唯稱西殿不制嘉名文帝因之亦有
合殿之稱及孝武承統制度滋長犬馬餘菽粟土木衣
綈繡追陋前規更造正光玉燭紫極諸殿彫欒綺節珠
窗網戸嬖女幸臣賜傾府藏竭四海不供其欲殫人命
未快其心明皇繼祚彌篤浮侈恩不䘏下以至横流莅
人之官遷變歲屬突不得黔竈未暇暖蒲密之化事未
易階豈徒吏不及古人乖於昔蓋由為上所擾致化莫
從齊高帝承斯奢縱輔立幼主思振人瘼風移百城為
政未朞擢山陰令傅琰為益州刺史乃損華反樸恭已
南面導人以躬意存勿擾以山陰大邑獄訟繁滋建元
三年别置獄丞與建康為比永明繼運垂心政術杖威
善斷猶多漏網長吏犯法封刃行誅郡縣居職以三周
為小滿水旱之災輒加振䘏十許年中百姓無犬吠之
驚都邑之盛士女昌逸歌聲舞節袨服華粧桃花淥水
之間秋月春風之下無往非適明帝自在布衣逹於吏
事及居宸扆專務刀筆未嘗枉法申恩守宰由斯而震
屬以魏軍入伐壃場大擾兵車連歲不遑啓居軍國糜
耗從此衰矣繼以昏亂政由羣孽賦調雲起徭役無度
守宰多倚附權門互長貪虐裒刻聚歛侵擾黎甿天下
搖動無所措其手足梁武在田知人疾苦及定亂之始
仍下寬書東昏時雜調咸悉除省於是四海之内始得
息肩及踐皇極躬覽庶事日昃聽政求瘼䘏隱乃命輶
軒以省方俗置肺石以逹窮人勞已所先事唯急病元
年始去人貲計丁為布在身服浣濯之衣御府無文錦
之飾太官常膳唯以菜蔬圓案所陳不過三盞蓋以儉
先海内也故每選長吏務簡廉平皆召見於前親勖政
道始擢尚書殿中郎到溉為建安内史左戸侍郎劉鬷
為晉安太守溉等居官並以廉潔著又著令小縣有能
遷為大縣令大縣有能遷為二千石於是山陰令丘仲
孚有異績以為長沙内史武康令何遠清公以為宣城
太守剖符為吏者往往承風焉斯亦近代奬勸之方也
案前史各立循吏傳序其德美今並掇采其事以備此
篇云
吉翰字休文馮翊池陽人也初為龍驤將軍劉道憐參
軍隨府轉征虜左軍參軍隨道憐北征廣固賜爵建城
縣五等侯參宋武帝中軍軍事臨淮太守復為道憐驃
騎中兵參軍從事中郎為將佐十餘年清謹勤正甚為
武帝所知賞元嘉中歴位梁南秦二州刺史徙益州刺
史加督在任著美績甚得方伯之體論者稱之累遷徐
州刺史監徐兖二州豫州梁郡諸軍事時有死罪囚典
籖意欲活之因翰八關齋呈事翰省訖語令且去明可
更呈明旦典籖不敢復入呼之乃來取昨所呈事視訖
謂曰卿意當欲宥此囚死命昨於齋坐見其事亦有心
活之但此囚罪重不可全貸既欲加恩卿便當代任其
罪因命左右收典籖付獄殺之原此囚生命其刑政類
如此自下畏服莫敢犯禁卒於官
杜驥字度世京兆杜陵人也高祖預晉征南將軍曾祖
耽避難河西因仕張氏苻堅平涼州父祖始還關中兄
坦頗涉史傳宋武帝平長安隨從南還元嘉中位青冀
二州刺史晚度北入南朝常以傖荒遇之雖復人才可
施每為清途所隔坦恒以慨然嘗與文帝言及史籍上
曰金日磾忠孝淳深漢朝莫及恨今世無復此軰人坦
曰日磾之美誠如聖詔假使出乎今世飬馬不暇豈辯
見知上變色曰卿何量朝廷之薄也坦曰請以臣言之
臣本中華高族亡高祖因晉氏喪亂播遷涼土直以南
度不早便以荒傖賜隔日磾胡人身為牧圉便超入内
侍齒列名賢聖朝雖復拔才臣恐未必能也上默然北
土舊法問疾必遣子弟骥年十三父使候同郡韋華華
子玄有高名見而異之以女妻焉累遷長沙王義欣後
軍錄事參軍元嘉七年隨到彦之入河南加建武將軍
魏撤河南戍悉歸河北彦之使驥守洛陽洛陽城廢久
又無糧食及彦之敗退驥欲棄城走慮為文帝誅初武
帝平關洛致鍾虡舊器南還一大鍾墜洛水中至是帝
遣將姚聳夫領千五百人迎致之時聳夫政率所領牽
鍾於洛水骥乃遣使紿之曰虜既南度洛城勢弱今脩
理城池並已堅固軍糧又足所乏者人耳君率衆見就
共守此城大功既立取鍾無晚聳夫信之率所領就驥
及至城不可守又無糧食於是引衆去骥亦委城南奔
白文帝本欲以死固守姚聳夫入城便走人情沮敗不
可復禁上怒使建威將軍鄭順之殺聳夫於夀陽聳夫
吳興武康人勇果有氣力宋偏裨小將莫及十七年驥
為青冀二州刺史在任八年惠化著於齊土自義熙至
於宋末刺史唯羊穆之及驥為吏人所稱詠後徵為左
軍將軍兄坦代為刺史北土以為榮焉坦長子琬為員
外散騎侍郎文帝嘗有函詔敕坦琬輒開視信未及發
又追取之敕函已發大相推檢上遣主書詰責骥并檢
開函之主骥答曰開函是臣第四息季文伏待刑坐上
特原不問卒官第五子幼文薄於行明帝初以軍功封
邵陽縣男尋坐巧妄奪爵後以發太尉廬江王禕謀反
事拜絡事黃門侍郎廢帝元徽中為散騎常侍幼文所
莅貪横家累千金與沈勃孫超之居止接近又並與阮
佃夫厚善佃夫既死廢帝深疾之帝微行夜輒在幼文
門墉間聽其絃管積久轉不能平於是自率宿衛兵誅
幼文勃超之等兄叔文為長水校尉亦誅
申怙字公休魏郡魏人也曾祖鍾為石季龍司徒宋武
帝平廣固怙父宣宣從父兄永皆得歸晉並以幹用見
知武帝踐阼拜太中大夫宣元嘉初歴兖青二州刺史
怙兄謨與朱脩之守滑臺魏尅滑臺見虜後得還為竟
陵太守怙初為驃騎劉道憐長兼行參軍宋受命辟東
宫殿中將軍度還臺直省十年不請休息歴下邳北海
二郡太守所至皆有政績又為北譙梁二郡太守郡境
邊接任榛屢被寇抄怙到任密知賊來乃伏兵要害出
其不意悉皆禽殄元嘉十二年遷督魯東平濟北三郡
諸軍事太山太守威惠兼著吏人便之二十一年冀州
移鎮歴下以怙為冀州刺史加督明年加濟南太守孝
武踐阼為青州刺史尋加督齊地連歲興兵百姓彫弊
怙防禦邊境勸課農桑二三年間遂皆優實性清約頻
處州郡妻子不免飢寒世以此稱之後拜豫州刺史以
疾徵還道卒死之日家無遺財子寔南譙太守謨子元
嗣海陵太守元嗣弟謙臨川内史永子坦孝建初為太
子右衛率徐州刺史大明元年魏攻兖州孝武遣太子
左衞率薛安都東陽太守沈法系北捍至兖州魏軍已
去坦建議任榛亡命屢犯邊人今軍出無功宜因此翦
撲上從之亡命先已聞知舉村逃走安都法系坐白衣
領職坦棄市羣臣為請莫得將行刑始興公沈慶之入
市抱坦痛哭曰卿無罪為朝廷所枉誅我入市亦當不
久市官以白上乃原生命繫尚方尋被宥復為驍騎將
軍疾卒子令孫明帝時為徐州刺史討薛安都行至淮
陽即與安都合弟闡時為濟陰太守戍睢陵城奉順不
同安都安都攻圍不能剋會令孫至遣往睢陵說闡闡
降殺之令孫亦見殺
杜慧慶交阯朱䳒人也本屬京兆曾祖元為寧浦太守
遂居交阯父瑗字道言仕州府為日南九德交阯太守
初九真太守李遜父子勇壯有權力威制交土聞刺史
滕遯之當至分遣二子斷遏水陸津要瑗收衆斬遜州
境獲寧後為龍驤將軍交州刺史宋武帝義旗建進號
冠軍將軍盧循竊據廣州遣使通好瑗斬之義熙六年
卒年八十四贈右將軍慧慶瑗第五子也七年除交州
刺史詔書未到其年春盧循襲破合浦徑向交州慧慶
乃率文武六千人拒循於石碕破之循雖破餘黨皆習
兵事李遜子孫李奕李移李脱等皆奔竄石碕盤結俚
獠各有部曲循知奕等與杜氏有怨遣使招之奕等受
循節度六月庚子循晨造南津令三軍入城乃食慧慶
悉出宗族私財以充勸賞自登高艦合戰放火箭循衆
艦俱然一時散潰循中箭赴水死斬循及父嘏并循二
子並傳首建鄴封慧慶龍編縣侯武帝踐阼進號輔國
將軍其年南討林邑林邑乞降輸生口大象金銀古貝
等乃釋之遣長史江攸奉表獻捷慧慶布衣蔬食儉約
質素能彈琴頗好莊老禁斷滛祀崇脩學校歲荒人飢
則以私祿振給為政纖密有如居家由是威惠霑洽姦
盗不起乃至城門不夜閉道不拾遺卒追贈左將軍以
慧慶長子弘文為振遠將軍交州刺史初武帝北征關
洛慧慶板弘文行九真太守乃繼父為刺史亦以寬和
得衆襲爵龍編侯元嘉四年文帝以廷尉王徽為交州
刺史弘文被徵會得重疾牽以就路親舊見其患篤勸
待病愈弘文曰吾世荷皇恩杖節三世常欲投軀帝庭
以報所荷況親被徵命而可晏然者乎弘文母阮年老
見弘文輿疾就路不忍别與到廣州遂卒臨死遣弟弘
猷詣建鄴朝廷甚哀之孝建中以豫章太守檀和之為
豫州刺史和之先歴始興太守交州刺史所在有威名
盗賊屏迹每出獵猛獸伏不敢起
阮長之字景茂一字善業陳留尉氏人也祖思曠金紫
光祿大夫父普驃騎諮議參軍長之年十五喪父有孝
性哀感傍人除服蔬食者猶積載閑居篤學未嘗有惰
容初為諸府參軍母老求補襄垣令督郵無禮鞭之去
職後拜武昌太守時王弘為江州雅相知重引為車騎
從事中郎元嘉十一年除臨海太守在官常擁敗絮至
郡少時母亡葬畢不勝憂卒時郡田祿以芒種為斷此
前去官者則一年秩祿皆入後人始以元嘉末改此科
計月分祿長之去武昌郡代人未至以芒種前一日解
印綬初發都親故或以器物贈别得便緘錄後歸悉以
還之為中書郎直省夜往鄰省誤著屐出閣依事自列
門下以闇夜人不知不受列長之固遣送曰一生不侮
暗室前後所莅官皆有風政為後人所思宋世言善政
者咸稱之文帝深惜之曰景茂方堪大用豈直以清苦
見惜子師門原鄉令元嘉初文帝遣大使廵行四方兼
散騎常侍王歆之等上言宣威將軍陳南頓二郡太守
李元德清勤均平姦盗止息彭城内史魏恭子廉惜脩
慎在公忘私安約守儉久而彌固前宋縣令成浦為政
寬濟遺詠在人前鮦陽令李熙國在事有方人思其政
故山桑令何道自少清廉白首彌厲應加襃賚以勸於
後各被褒賜歆之字叔道河東人曾祖愆期有名晉世
官至南蠻校尉歆位左戸尚書光祿大夫卒官
甄法崇中山人也父匡位少府卿以清聞法崇宋永初
中為江陵令在任嚴整縣境肅然於時南平繆士通為
江安令卒官至其年末法崇在聽事士通前見法崇知
其已亡愕然未言坐定云卿縣人宋雅見負米千餘石
不還令兒窮弊不自存故自訴法崇因命口受為辭因
遜謝下席而法崇為問繆家狼狽輸送太守王華聞而
歎美之法崇孫彬彬有行業鄉黨稱善嘗以一束苧就
州長沙寺庫質錢後贖苧還於苧束中得五兩金以手
巾裹之彬得送還寺庫道人驚云近有人以此金質錢
時有事不得舉而失檀越乃能見還輒以金半仰酬往
復十餘彬堅然不受因謂曰五月披羊裘而負薪豈拾
遺金者邪卒還金梁武帝布衣而聞之及踐阼以西昌
侯藻為益州刺史乃以彬為府錄事參軍帶郫縣令將
行同列五人帝誡以廉慎至彬獨曰卿昔有還金之美
故不復以此言相屬由此名德益彰及在蜀藻禮之甚
厚云
傅琰字季珪北地靈州人也曾祖弘仁宋武帝之外弟
以中表歴顯官位太常卿祖劭字彦先員外散騎侍郎
父僧祐山隂令有能名琰美姿儀仕宋為武康令遷山
隂令並著能名二縣皆謂之傅聖賜爵新亭侯元徽中
遷尚書左丞母喪鄰家失火延燒琰屋抱柩不動鄰人
競來赴救乃得俱全琰股髀之間已被烟熖齊高帝輔
政以山隂獄訟煩積復以琰為山隂令賣針賣糖老姥
爭團絲來詣琰琰挂團絲於柱鞭之密視有鐵屑乃罰
賣糖者又二野父爭雞琰各問何以食雞一人云粟一
人云豆乃破雞得粟罪言豆者縣内稱神明無敢為偷
琰父子並著奇績時云諸傅有理縣譜子孫相傳不以
示人昇明中遷益州刺史自縣遷州近世罕有齊建元
四年徵驍騎將軍黃門郎永明中為廬陵王安西長史
南郡内史行荆州事卒琰喪西還有詔出臨哭時長沙
太守王沉新蔡太守劉聞慰晉平太守丘仲起長城縣
令何敬叔故鄣縣令丘寂之皆有能名而不及琰也沉
字彦流東海人歴錢唐山隂秣陵令南平長沙太守清
廉戒慎身恒居祿而居處日貧死之日無宅可憩故吏
為營棺柩聞慰自有傳仲起見沈憲傳敬叔見子思澄
傳寂之字德玄吳興烏程人年十七為州西曹兼直主
簿刺史王彧行夜還前驅已至而寂之不肯開門曰不
奉墨旨彧方於車中為教然後開彧歎曰不意郅君章
近在閣下即轉為主簿在縣專以廉潔御下於時丹徒
縣令沈巑之以清廉抵罪寂之聞之曰清吏真不可為
也政當處季孟之間巑之吳興武康人性疎直在縣自
以清廉不事左右浸潤日至遂鎻繫尚方歎曰一見天
子足矣上召問曰復欲何陳荅曰臣坐清所以獲罪上
曰清復何以獲罪曰無以承奉要人上曰要人為誰巑
之以手板四面指曰此赤衣諸賢皆是若臣得更鳴必
令清譽日至巑之雖危言上亦不責後知其無罪重除
丹徒令入縣界吏人候之謂曰我今重來當以人肝代
米不然清名不立又有汝南周洽歴句容曲阿上虞吳
令廉約無私卒於都水使者無以殯歛吏人為買棺器
齊武帝聞而非之曰洽累歴名邑而居處不理遂坐無
車宅死令吏衣棺之此故宜罪貶無論褒恤乃敕不給
贈賻琰子翽為官亦有能名後為吳令别建康令孫廉
廉因問曰聞丈人發姦擿伏惠化如神何以至此荅曰
無他也唯勤而清清則憲綱自行勤則事無不理憲綱
自行則吏不能欺事自理則物無凝滯欲不理得乎時
臨淮劉玄明亦有吏能歴山隂建康令政常為天下第
一終於司農卿後翽又代玄明為山隂令問玄明曰願
以舊政告新令尹荅曰我有竒術卿家譜所不載臨别
當相示既而曰作縣令唯日食一升飯而莫飲酒此第
一策也翽天監中為建康令復有能名位驃騎諮議子
岐岐字景平仕梁起家南康王左常侍後兼尚書金部
郎母憂去職居喪盡禮服闋後疾廢久之復除始新令
縣人有因鬭相毆而死死家訴郡郡錄其仇人考掠備
至終不引咎郡乃移獄於縣岐即令脱械以和言問之
便即首服法當償死會冬節至岐乃放其還家獄曹掾
固爭曰古者有此今不可行岐曰其若負信縣令當坐
竟如期而反太守深相歎異遽以狀聞岐後去縣人無
老少皆出境拜送號哭聞數十里至都除廷尉正入兼
中書通事舍人累遷安西中記室兼舍人如故岐美容
止博涉能占對大同中與魏和親其使歲中再至常遣
岐接對焉太清元年累遷太僕司農卿舍人如故岐在
禁省十餘年機事密勿亞於朱异此年冬貞陽侯蕭明
伐彭城兵敗囚於魏三年明遣使還述魏欲通和好敕
有司及近臣定議左衞朱异曰邊境且得静寇息人於
事為便議者並然之岐獨曰高澄既新得志何事須和
必是設間故令貞陽遣使令侯景自疑當以貞陽易景
景意不安必圖禍亂若許通好政是墮其計中且彭城
去歲喪師渦陽復新敗退今使就和益示國家之弱和
不可許异等固執帝遂從之及遣使景果有此疑遂舉
兵入寇請誅朱异三年遷中領軍舍人如故二月侯景
於闕前通表乞割江右四州安置部下當解圍還鎮敕
許之乃於城西立盟求遣召宣城王出送岐固執宣城
王嫡嗣之重不宜許之乃遣石城公大款送之及與景
盟訖城中文武喜躍冀得解圍岐獨言於衆曰賊舉兵
為逆豈有求和及景背盟莫不歎服尋有詔以岐勤勞
封南豐縣侯固辭不受宫城失守岐带疾出圍卒於宅
虞愿字士恭會稽餘姚人也祖賚給事中監利侯父望
之早卒賚中庭橘樹冬熟子孫競來取之愿年數歲獨
不取賚及家人皆異之宋元嘉中為湘東王國常侍及
明帝立以愿儒吏學涉兼蕃國舊恩意遇甚厚除太常
丞尚書祠部郎通直散騎侍郎帝性猜忌體肥憎風夏
月常著小皮衣拜左右二人為司風令史風起方面輒
先啓聞星文災變不信太史不聽外奏敕靈臺知星二
人給愿常内省直有異先啓以相檢察帝以故宅起湘
宫寺費極奢侈以孝武莊嚴刹七層帝欲起十層不可
立分為兩刹各五層新安太守巢尚之罷郡還見帝曰
卿至湘宫寺未我起此寺是大功德愿在側曰陛下起
此寺皆是百姓賣兒貼婦佛若有知當悲哭哀愍罪高
佛圖有何功德尚書令袁粲在坐為之失色帝大怒使
人馳曳下殿愿徐去無異容以舊恩少日中已復召入
帝好圍碁甚拙去格七八道物議共欺為第三品與第
一品王抗圍碁依品賭戲抗饒借帝曰皇帝飛碁臣抗
不能斷帝終不覺以為信然好之愈篤愿又曰堯以此
教丹朱非人主所宜好也雖數忤旨而蒙賞賜猶異餘
人遷兼中書郎帝寢疾愿常侍醫藥帝尤好逐夷以銀
鉢盛蜜漬之一食數鉢謂揚州刺史王景文曰此是奇
味卿頗足不景文答曰臣夙好此物貧素尋之甚難帝
甚悦食逐夷積多胷腹痞脹氣將絶左右啓飲數升酢
酒乃消疾大困一食汁滓猶至三升水患積久藥不復
效大漸日正坐呼道人合掌便絶愿以侍疾久轉正員
郎出為晉安太守在都不事生業前政與百姓交關質
錄其兒婦愿遣人於道奪取將還在郡立學堂教授郡
舊出蚺蛇膽可為藥有遺愿蛇者愿不忍殺放二十里
外山中一夜蛇還牀下復送四十里山經宿復歸論者
以為仁心所致海邊有越王石常隱雲霧相傳云清廉
太守乃得見愿往就觀視清徹無所隱蔽後琅邪王秀
之為郡與朝士書曰此郡承虞公之後善政猶存遺風
易遵差得無事以母老解職除後軍將軍褚彦回嘗詣
愿愿不在見其眠牀上積塵埃有書數袠彦回歎曰虞
君之清至於此令人掃地拂牀而去遷中書郎領東觀
祭酒兄季為上虞令卒愿從省步出還家不得詔便歸
東除驍騎將軍遷廷尉祭酒如故愿嘗事宋明帝齊初
神主遷汝隂廟愿拜辭流涕建元元年卒愿著五經論
問撰會稽記文翰數十篇
王洪軌上谷人也宋太始中魏剋青州洪軌得别駕清
河崔祖歡女仍以為妻祖歡女說洪軌南歸宋桂陽王
之難隨齊高帝鎮新亭常以身捍矢高帝曰我自有楯
卿可自防荅曰天下無洪軌何有哉蒼生方亂豈可一
日無公帝甚賞之後為晉夀太守多昧贓賄為州所按
大懼棄郡奔建鄴高帝輔政引為腹心建武初為青冀
二州刺史悔為晉夀時貨賕所敗更勵清節先是青州
資魚鹽之貨或彊借百姓麥地以種紅花多與部下交
以祈利益洪軌至一皆斷之啓求侵魏得黃郭鹽倉等
數戍後遇敗死傷塗地深自咎責乃於謝祿山南除地
廣設茵席殺三牲招戰亡者魂祭之人人呼名躬自沃
酹仍慟哭不自勝因發病而亡洪軌既北人而有清正
州人呼為虜父使君言之咸落淚永眀中有江夏李珪
之字孔璋位尚書右丞兼都水使者歴職稱為清能後
兼少府卒
沈瑀字伯瑜吳興武康人也父昶事宋建平王景素景
素謀反昶先去之及敗坐繫獄瑀詣臺陳請得免罪由
是知名為奉朝請嘗詣齊尚書左丞殷濔濔與語及政
事甚器之謂曰觀卿才幹當居吾此職司徒竟陵王子
良聞瑀名引為府行參軍領揚州部傅從事時建康令
沈徽孚恃勢慠瑀瑀以法䋲之衆憚其強子良甚相知
賞雖家事皆以委瑀子良薨瑀復事刺史始安王遙光
嘗使送人丁速而無怨遥光謂同使吏曰爾何不學沈
瑀所為乃令瑀專知州獄事湖熟縣方山埭高峻冬月
公私行侣以為艱明帝使瑀行脩之瑀乃開四洪斷行
客就作三日便辦揚州書佐私行詐稱州使不肯就作
瑀鞭之四十書佐歸訴遙光遙光曰沈瑀必不枉鞭汝
覆之果有詐明帝復使瑀築赤山塘所費減材官所量
數十萬帝益善之為建德令教人一丁種十五株桑四
株柿及梨栗女子丁半之人咸懽悦頃之成林去官還
都兼行選曹郎隨陳伯之軍至江州會梁武起兵圍郢
城瑀說伯之迎武帝伯之泣曰余子在都瑀曰不然人
情匈匈皆思改計若不早圖衆散難合伯之遂降初瑀
在竟陵王家素與范雲善齊未嘗就雲宿夢坐屋梁柱
上仰見天中有字曰范氏宅至是瑀為帝說之帝曰雲
得不死此夢可驗及帝即位雲深薦瑀自既陽令擢兼
尚書右丞時天下初定陳伯之言瑀催督運輸軍國獲
濟帝以為能遷尚書駕部郎兼右丞如故瑀薦族人沈
僧隆僧照有吏幹帝並納之以母憂去職起為餘姚令
縣大姓虞氏千餘家請謁如市前後令長莫能絶自瑀
到非訟訴無所通以法䋲之縣南又豪族數百家子弟
縱横遞相庇廕厚自封植百姓甚患之瑀召其老者為
石頭倉監少者補縣僮皆號泣道路自是權右屏跡瑀
初至富吏皆鮮衣美服以自彰别瑀怒曰汝等下縣吏
向得自擬貴人悉使著芒屨麤布侍立終日足有蹉跌
輒加榜捶瑀微時嘗至此鬻瓦器為富人所辱故因以
報焉由是士庶駭怨瑀廉潔自守故得遂行其意後為
安南長史尋陽太守江州刺史曹景宗卒仍為信威蕭
穎逹長史太守如故瑀性屈強每忤穎達穎達銜之天
監八年因入諮事辭又激厲穎達作色曰朝廷用君作
行事邪瑀出謂人曰我死而後已终不能傾側面從是
日於路為人所殺多以穎逹害焉子續累訟之遇穎逹
尋卒事不窮竟續乃布衣蔬食終其身
范述曾字子玄一字穎彦吳郡錢唐人也幼好學從餘
杭呂道惠受五經略通章句道惠曰此子必為王者師
齊文惠太子竟陵文宣王幼時齊高帝引述曾為之師
友起家宋晉熙王國侍郎齊初至南郡王國郎中令遷
太子步兵校尉𢃄開陽令述曾為人謇諤在官多所諫
爭太子雖不能全用然亦弗之罪也竟陵王深相器重
號為周舍太子左衛率沈約亦以述曾方汲黯齊明帝
即位為永嘉太守為政清平不尚威猛甿俗便之所部
横陽縣山谷嶮峻為逋逃所聚前後二千石討捕莫能
息述曾下車開示恩信凡諸凶黨襁負而出編戸屬籍
者二百餘家自是商旅流通居人安業勵志清白不受
饋遺明帝下詔襃美徵為游擊將軍郡送故舊錢二十
餘萬一無所受唯得白桐木火籠朴十餘枚而已東昏
時拜中散大夫還鄉里梁武帝踐阼乃輕行詣闕仍辭
還武帝下詔襃美以為太中大夫述曾生平所得奉祿
皆以分施及老遂壁立無資以天監八年卒注易文言
著雜詩賦數十篇後有吳興丘師施亦廉潔稱罷臨安
縣還唯有二十籠簿書並是倉庫劵帖當時以比述曾
位至臺郎
孫謙字長遜東莞莒人也客居歴陽躬耕以飬弟妹鄉
里稱其敦睦仕宋為句容令清慎強記縣人號為神明
宋明帝以為巴東建平二郡太守郡居山峽恒以威力
鎮之謙將述職敕募千人自隨謙曰蠻夷不賓蓋待之
失節耳何煩兵役以為國費固辭不受至郡布恩惠之
化蠻獠懷之競餉金寳謙慰諭而遣一無所納及掠得
生口皆放還家奉秩出吏人者悉原除之郡境翕然威
恩大著視事三年徵還為撫軍中兵參軍遷越騎校尉
征北司馬府主建平王將稱兵患謙強直託事遣使至
都然後作亂及建平誅遷左軍將軍齊初為錢唐令御
煩以簡獄無繫囚及去官百姓以謙在職不受餉遺追
載縑帛以送之謙辭不受每去官輒無私宅借空車廐
居焉永明初為江夏太守坐被代輒去郡繫尚方頃之
免為中散大夫明帝將廢立欲引謙為心膂使兼衛尉
給甲仗百人謙不願處際會輒散甲士帝雖不罪而弗
復任焉梁天監六年為零陵太守年已衰老猶強力為
政吏人安之先是郡多猛獸暴謙至絶迹及去官之夜
猛獸即害居人謙為郡縣常勤勸課農桑務盡地利收
入常多於鄰境九年以老徵為光祿大夫及至帝嘉其
清潔甚禮異焉每朝見猶請劇職自效帝笑之曰朕當
使卿智不使卿力十四年詔加優秩給親信二十人并
給扶謙自少及老歴二縣五郡所在廉潔居身儉素牀
施籧篨屏風冬則布被莞席夏日無幬帳而夜卧未嘗
有蚉蚋人多異焉年逾九十強壯如五六十者每朝會
輒先衆到公門力於仁義行已過人甚遠從兄靈慶嘗
病寄謙謙行出還問起居靈慶曰向飲冷熱不調即時
猶渴謙退遣其妻有彭城劉融行乞疾篤無所歸友人
輿送謙舍謙開聽事以受之及融死以禮殯葬衆咸服
其行義末年頭生二肉角各長一寸十五年卒官時年
九十二臨終遺命諸子曰吾少無人間意故自不求聞
逹而仕歴三代官成兩朝如我資名或蒙贈諡自公體
耳氣絶即以幅巾就葬每存儉率比見轜車過精非吾
志也士安束以籧篨王孫倮入后地雖是匹夫之節取
於人情未允今使棺足周身壙足容棺旐書爵里無曰
不然旒表命數差可停息直僦轜牀裝之以䕠以常所
乘者為魂車他無所用第二子貞巧乃織細䕠裝轜以
篾為鈴佩雖素而華帝為舉哀甚悼惜之
從子廉字思約父奉伯位少府卿淮南太守廉便辟巧
宦齊時已歴大縣尚書右丞天監初沈約范雲當朝用
事廉傾意奉之及中書舍人黃睦之等亦尤所結附凡
貴要每食廉必日進滋旨皆手自煎調不辭勤劇遂得
為列卿御史中丞晉陵吳興太守廣陵高爽有險薄才
客於廉廉委以文記爽嘗有求不遂乃為屐謎以喻廉
曰刺鼻不知啑蹋面不知嗔齧齒作步數持此得勝人
譏其不計恥辱以此取名位然處官平直遂以善政稱
武帝嘗曰東莞二孫謙廉而已
何遠字義方東海郯人也父慧炬齊尚書郎遠仕齊為
奉朝請豫崔慧景敗亡事抵尚書令蕭懿懿深保匿焉
會赦出頃之懿遭難子弟皆潛伏遠求得懿弟融藏之
既而發覺遠踰垣以免融遇禍遠家屬繫尚方遠遂亡
度江因降魏入夀陽見刺史王肅求迎梁武帝肅遣兵
援送武帝見遠謂張弘策曰何遠丈夫而能破家報舊
德未易人也武帝踐阼以奉迎勲封廣興男為後軍鄱
陽王恢錄事參軍遠與恢素善在府盡其志力知無不
為恢亦推心仗之恩寄甚密遷武昌太守遠木倜儻尚
輕俠至是乃折節為吏杜絶交游饋遺秋毫無所受武
昌俗皆汲江水盛夏遠患水温每以錢買人井寒水不
取錢者則摙水還之其他事率多如此跡雖似偽而能
委曲用意車服尤弊素器物無銅漆江左水族甚賤遠
每食不過乾魚數片而已然性剛嚴吏人多以細事受
鞭罰遂為人所訟徵下廷尉被劾十數條當時士大夫
坐法皆不受測遠度已無贓就測立三七日不款猶以
私藏禁仗除名後為武康令愈厲廉節除滛祀正身率
職人甚稱之太守王彬廵屬縣諸皆盛供帳以待焉至
武康遠獨設糗水而已彬去遠送至境進斗酒隻鵝而
别彬戲曰卿禮有過陸納將不為古人所笑乎武帝聞
其能擢為宣城太守自縣為近畿大郡近代未之有也
郡經寇抄遠盡心綏理復著名迹朞年遷樹功將軍始
興内史時泉陵侯朗為桂州緣道多剽掠入始興界草
木無所犯遠在官好開途巷修葺墻屋人居市里城隍
廐庫所過若營家焉田秩奉錢並無所取歲暮擇人尤
窮者免其租調以此為常然其聽訟猶人也不能過絶
而性果斷人畏而惜之所至皆生為立祠表言政狀帝
每優詔答焉後歴給事黃門侍郎信武將軍監吳郡在
吳頗有酒失遷東陽太守遠處職疾強富如仇讐視貧
細如子弟特為豪右所畏憚在東陽歲餘復為受罰者
所謗坐免歸遠性耿介無私曲居人間絶請謁不造詣
與貴賤書疏抗禮如一其所會遇未嘗以顔色下人是
以多為俗士所疾惡其清公實為天下第一居數郡見
可欲終不變其心妻子飢寒如下貧者及去東陽歸家
經年歲口不言榮辱士類益以此多之其輕財好義周
人之急言不虚妄蓋天性也每戲語人云卿能得我一
妄語則謝卿以一縑衆共伺之不能記也後為征西諮
議參軍中撫軍司馬卒
郭祖深襄陽人也梁武帝初起以客從後隨蔡道恭在
司州䧟北還上書言境上事不見用選為長兼南梁郡
丞徙後軍行參軍帝溺情内教朝政縱弛祖深輿櫬詣
闕上封事其略曰大梁應運功高百王慈悲既弘憲律
如替愚軰罔識褫慢斯作各競奢侈貪穢遂生頗由陛
下寵勲大過馭下太寬故廉潔者自進無途貪苛者取
人多徑直弦者淪溺溝壑曲鉤者升進重沓飾口利辭
競相推薦納直守信坐見埋没勞深勲厚祿賞未均無
功側入反加寵擢昔宋人賣酒犬惡致酸陛下之犬其
甚矣哉臣聞人為國本食為人命故禮曰國無六年之
儲謂非其國也推此而言農為急務而郡縣苛暴不加
勸奬本年豐歲稔猶人有饑色設遇水旱何以救之陛
下昔歲尚學置立五館行吟坐詠誦聲溢境比來慕法
普天信向家家齋戒人人懺禮不務農桑空談彼岸夫
農桑者今日濟育功德者將來勝因豈可墮本勤末置
邇效賒也今商旅轉繁游食轉衆耕夫日少杼軸日空
陛下若廣興屯田賤金貴粟勤農桑者擢以階級惰耕
織者告以明刑如此數年則家給人足廉讓可生夫君
子小人智計不同君子志於道小人謀於利志於道者
安國濟人志於利者損物圖己道人者害國小人也忠
良者捍國君子也臣見疾者詣道士則勸奏章僧尼則
令齋講俗師則鬼禍須解毉診則湯熨散丸皆先自為
也臣謂為國之本與療病相類療病當去巫鬼尋華扁
為國當黜佞邪用管晏今之所任腹背之毛耳論外則
有勉捨說内則有雲旻雲旻所議則傷俗盛法勉捨之
志唯願安枕江東主慈臣恇息謀外甸使中國士女南
望懷冤若賈誼重生豈不慟哭臣今直言犯顔罪或容
宥而乖忤貴臣則禍在不測所以不憚鼎鑊區區必聞
者正以社稷計重而螻蟻命輕使臣言入身滅臣何所
恨夫謀臣良將何代無之貴在見知要在用耳陛下皇
基兆運二十餘載臣子之節諫争是誰執事皆同而不
和答問唯唯而已入對則言聖旨神衷出論則云誰敢
逆耳過實在下而讁見於上遂使聖皇降誠躬自引咎
宰輔晏然曾無謙退且百僚卿士尠有奉公尸祿競利
不尚廉潔累金積鏹侍列如仙不田不商何故而爾法
者人之父母惠者人之仇讐法嚴則人思善德多則物
生惡惡不可長欲不可縱伏願去貪濁進廉平明法令
嚴刑罰禁奢侈薄賦歛則天下幸甚謹上封事二十九
條伏願抑獨斷之明少察愚瞽時帝大弘釋典將以易
俗故祖深尤言其事條以為都下佛寺五百餘所窮極
宏麗僧尼十餘萬資産豐沃所在郡縣不可勝言道人
又有白徒尼則皆畜飬女皆不貫人籍天下戸口幾亡
其半而僧尼多非法飬女皆服羅紈其蠧俗傷法抑由
於此請精加檢括若無道行四十已下皆使還俗附農
罷白徒飬女聽畜奴婢婢唯著青布衣僧尼皆令蔬食
如此則法興俗盛國富人殷不然恐方來處處成寺家
家剃落尺土一人非復國有朝廷擢用勲舊為三陲州
郡不顧御人之道唯以貪殘為務廹脅良善害甚犲狼
江湘人尤受其弊自三關以外是處遭毒而此勲人投
化之始但有一身及被任用皆募部曲而揚徐之人逼
以衆役多投其募利其貨財皆虚名上簿止送出三津
名在遠役身歸鄉里又懼本屬檢問於是逃亡他境僑
戸之興良由此故又梁興以來發人征役號為三五及
投募將客主將無恩存䘏失理多有物故輒刺叛亡或
有身殞戰場而名在叛目監符下討稱為逋叛錄質家
丁合家又叛則取同籍同籍又叛則取比伍比伍又叛
則望村而取一人有犯則合村皆空雖肆眚時降蕩滌
惟始而監符猶下舊日限以嚴程上下任信下轉相督
促臺使到州州又遣押使至郡州郡競急切同趣下城
令宰多庸才望風畏伏於是斂戸課薦其筐篚使人納
重貨許立空文其百里微欲矯俗則嚴科立至自是所
在恣意貪利以事上官又請斷界首將生口入北及關
津廢替須加糺擿又言廬陵年少不宜鎮襄陽左僕射
王暕在喪被起為吳郡曾無辭讓其言深刻又請復郊
四星帝雖不能悉用然嘉其正直擢為豫章鍾陵令員
外散騎常侍普通七年改南州津為南津校尉以祖深
為之加雲騎將軍秩二千石使募部曲二千及至南州
公嚴清刻由來王侯勢家出入津不忌憲綱俠藏亡命
祖深搜檢姦惡不避強禦動致刑辟奏江州刺史邵陵
王太子詹事周捨贓罪遠近側足莫敢縱恣淮南太守
畏之如上府常服故布襦素木案食不過一肉有姥餉
一早青瓜祖深報以疋帛後有富人效之以貨鞭而徇
衆朝野憚之絶於干請所領皆精兵令行禁止有所討
逐越境追禽江中嘗有賊祖深自率討之列陣未敢進
仍令所親人先登不時追斬之遂大破賊威振遠近長
江肅清
論曰善政之於人猶良工之於埴也用功寬而成器多
焉漢世戸口殷盛刑務簡闊郡縣之職外無横擾勸賞
威刑事多專斷尺一詔書希經邦邑吏居官者或長子
孫皆敷德政以盡人和興義讓以存簡久故龔黃之化
易以有成降及晚代情偽繁起人減昔時務殷前世立
績垂風難易百倍若以上古之化御此世之人今吏之
良撫前代之俗則武城弦歌將有未暇淮揚卧鎮如或
可勉未必今才陋古蓋化有醇薄者也
南史卷七十
南史卷七十考證
循吏傳敘彫欒綺節珠窗網戸欒監本訛奕一本作
栾今从南本
杜驥傳年十三父使候同郡韋華韋監本訛世今从
閣本改
杜慧慶傳慧慶悉出宗族私財以充勸賞出監本訛
為今改正
傳琰傳久之復除始新令始監本訛如今改从南本
虞愿傳帝尤好逐夷以銀鉢盛蜜漬之一食數鉢逐
夷鮝魚腸胃之别名也
沈瑀傳司徒竟陵王子良聞瑀名引為府行參軍領揚
州部傳從事閣本無傳字
郭祖深傳僧尼十餘萬資産豐沃監本缺僧字今增
入
南史卷七十考證
