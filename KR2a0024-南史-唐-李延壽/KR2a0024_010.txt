南史卷十
唐李延壽撰
陳本紀下第十
高宗孝宣皇帝諱頊字紹世小字帥利始興昭烈王第
二子也梁中大通二年七月辛酉生有赤光滿室少寬
容多智略及長美容儀身長八尺三寸垂手過膝有勇
力善騎射武帝平侯景鎮京口梁元帝徵武帝子姪入
侍武帝遣帝赴江陵累官為中書侍郎時有軍主李總
與帝有舊每同游處帝嘗夜被酒張燈而寐總適出尋
反乃見帝是大龍便驚走他室魏平江陵遷於長安帝
貎若不慧魏將楊忠門客張子煦見而竒之曰此人虎
頭當大貴也永定元年遥襲封始興郡王文帝嗣位改
封安成王天嘉三年自周還授侍中中書監中衛將軍
置佐吏歴位司空尚書令廢帝即位拜司徒錄尚書都
督中外諸軍事光大二年正月進位太傅領司徒加殊
禮劍履上殿十一月甲寅慈訓太后黜廢帝為臨海王
以帝入纉皇統是月齊武成帝殂
太建元年春正月甲午皇帝即位於太極前殿大赦改
元文武賜位一階孝弟力田及為父後者賜爵一級鰥
寡不能自存者人賜榖五斛復太皇太后尊號曰皇太
后立妃柳氏為皇后世子叔寳為皇太子封皇子江州
刺史康樂侯叔陵為始興王奉昭烈王祀乙未謁太廟
丁酉分命大使觀省四方風俗以尚書僕射沈欽為左
僕射度支尚書王勱為右僕射辛丑祀南郊壬寅封皇
子建安侯叔英為豫章王豐城侯叔堅為長沙王二月
乙亥耕籍田夏五月甲午齊人來聘丁巳以吏部尚書
徐陵為尚書右僕射秋七月辛卯皇太子納妃沈氏王
公以下賜帛各有差冬十月新除左衛將軍歐陽紇據
廣州反辛未遣開府儀同三司章昭逹討之
二年春二月癸未章昭逹禽歐陽紇送都斬於建康市
廣州平三月丙申皇太后崩丙午曲赦廣衡二州丁未
大赦又詔自討周廸華皎以來兵所有死亡者並令收
斂并給棺槥送還本鄉夏四月乙卯臨海王伯宗薨戊
寅皇太后祔葬於萬安陵五月壬午齊人來弔六月戊
子新羅國遣使朝貢辛卯大雨雹乙巳分遣大使廵州
郡省冤屈冬十一月辛酉高麗國遣使朝貢十二月癸
巳雷
三年春正月癸丑以尚書右僕射徐陵為尚書僕射辛
酉祀南郊二月辛巳祀明堂丁酉耕藉田三月丁丑大
赦夏四月壬辰齊人來聘五月辛亥高麗新羅丹丹天
竺盤盤等國並遣使朝貢六月丁亥江隂王蕭季卿以
罪免甲辰封東中郎長沙王府諮議参軍蕭彝為江隂
王冬十月乙酉周人來聘十二月壬辰司空章昭逹薨
四年春正月丙午以尚書僕射徐陵為左僕射中書監
王勱為右僕射二月乙酉立皇子叔卿為建安王三月
乙丑扶南林邑國並遣使朝貢夏五月癸卯尚書右僕
射王勱卒是月周人誅冢宰宇文護秋八月辛未周人
來聘九月庚子朔日有蝕之辛亥大赦丙寅以故太尉
徐度儀同三司杜稜程靈洗配食武帝廟庭故司空章
昭逹配食文帝廟庭冬十一月己亥地震是歲周建德
元年
五年春正月癸酉以吏部尚書沈君理為尚書右僕射
領吏部辛巳祀南郊二月辛丑祀明堂乙卯夜有白氣
如虹自北方貫北斗紫宫三月壬午以開府儀同三司
吳明徹都督征討諸軍事略地北邊丙戌西衡州獻馬
生角己丑皇孫胤生内外文武賜帛各有差為父後者
賜爵一級夏六月癸卯周人來聘秋九月癸未尚書右
僕射沈君理卒壬辰晦夜明冬十月己亥以特進周弘
正為尚書右僕射乙巳吳明徹剋壽陽城斬王琳傳首
建鄴梟於朱雀航十二月壬辰詔熊曇朗留異陳寳應
周廸鄧緒等及王琳首並還親屬以弘廣宥乙巳立皇
子叔明為宜都王叔獻為河東王是歲諸軍略地所在
剋捷
六年春正月壬戌赦江右淮北諸州甲申周人來聘高
麗國遣使朝貢二月壬辰朔日有蝕之辛亥耕藉田夏
四月庚子彗星見六月壬辰尚書右僕射周弘正卒冬
十一月乙亥詔北邊行軍之所並給復十年十二月戊
戌以吏部尚書王瑒為尚書僕射
七年春正月辛未祀南郊三月辛未詔豫二兖譙徐合
霍南司定九州及南豫江郢所部在江北諸郡置雲旗
義士往大軍及諸鎮備防夏四月丙戌有星孛於大角
庚寅監豫州陳桃根獻青牛詔以還百姓乙未桃根又
上織成羅紋錦被表各二詔於雲龍門外焚之壬子郢
州獻瑞鍾六六月丙戌詔為北行將士死王事者剋日
舉哀壬辰以尚書右僕射王瑒為尚書僕射己酉改作
雲龍神虎門秋八月癸卯周人來聘閏九月壬辰都督
吳明徹大破齊軍於吕梁是月甘露頻降樂游苑丁未
輿駕幸苑採甘露宴群臣詔於苑龍舟山立甘露亭冬
十月己巳立皇子叔齊為新蔡王叔文為晉熙王十二
月壬戌以尚書僕射王瑒為左僕射太子詹事陸繕為
右僕射甲子南康郡獻瑞鍾一
八年春二月壬申以開府儀同三司吳明徹為司空夏
五月庚寅尚書左僕射王瑒卒六月甲寅以尚書右僕
射陸繕為左僕射新除晉陽太守王克為右僕射秋九
月戊戌立皇子叔彪為淮南王
九年春正月乙亥齊主傳位於其太子恒自號太上皇
是月周滅齊二月壬子耕藉田秋七月己卯百濟國遣
使朝貢庚辰大雨震萬安陵華表己丑震慧日寺刹及
瓦官寺重門一女子震死冬十月戊午司空吳明徹破
周將梁士彦於吕梁十二月戊申東宫成皇太子移於
新宫
十年春二月甲子周軍救梁士彦大敗司空吳明徹於
吕梁及將卒皆見囚俘不反三月辛未震武庫丙子分
命衆軍以備周乙酉大赦夏四月庚戌詔絓在軍者並
賜爵二級又詔御府堂署所營造禮樂儀服軍噐之外
悉皆停息掖庭常供王侯妃主諸有奉卹者並各量減
庚申大雨雹六月丁酉周武帝崩閏六月丁卯大雨震
大皇寺刹莊嚴寺露盤重陽閣東樓千秋門内槐樹及
鴻臚府門秋七月戊戌新羅國遣使朝貢八月戊寅隕
霜殺稻菽九月乙巳立方明壇於婁湖戊申以揚州刺
史始興王叔陵兼王官伯臨盟甲寅幸婁湖臨誓衆乙
卯分遣大使以盟誓班下四方以上下相警冬十月戊
子以尚書左僕射陸繕為尚書僕射十二月乙亥合州
廬江蠻田伯興出宼樅陽刺史魯廣逹討平之是歲周
宣政元年
十一年春正月丁酉南兖州言龍見二月癸亥耕藉田
秋七月辛卯初用大貨六銖錢八月丁卯幸大壮觀閱
武冬十月甲戌以尚書僕射陸繕為尚書左僕射以祠
部尚書晉安王伯恭為右僕射十一月辛卯大赦戊戌
周將梁士彦圍壽陽剋之辛亥又剋霍州癸丑以揚州
刺史始興王叔陵為大都督總督水步衆軍十二月乙
丑南北兖晉三州及盱台山陽陽平馬頭秦歴陽沛北
譙南梁等九郡民並自拔向建鄴周又剋譙北徐二州
自是淮南之地盡歸於周矣己巳詔非軍國所湏多所
減損歸於儉約是歲周宣帝大象元年
十二年夏四月癸亥尚書左僕射陸繕卒己卯大雩壬
午雨五月癸巳以尚書右僕射晉安王伯恭為尚書僕
射己酉周宣帝崩六月壬戌大風吹壊臯門中闥秋八
月己未周鄖州總管司馬消難以所統九州八鎮之地
來降詔因以消難為大都督加司空封隨郡公庚申詔
鎮西將軍樊毅進督沔漢諸軍事遣南豫州刺史任忠
率衆趨歴陽超武將軍陳慧紀為前軍都督趨南兖州
戊辰以司空司馬消難為大都督水陸諸軍事庚午通
直散騎常侍淳于陵剋臨江郡癸酉智武將軍魯廣逹
剋郭默城甲戌大雨霖丙子淳于陵剋柘州城九月癸
未周臨江太守劉顯光率衆來降是夜天東南有聲如
風水相激三夜乃止丁亥周將王延貴率衆援歴陽任
忠擊破之禽延貴等己酉周廣陵義軍主曹藥率衆來
降冬十月癸丑大雨震電十二月庚辰南徐州刺史河
東王叔獻薨
十三年春正月壬午以中權將軍護軍將軍鄱陽王伯
山即本號開府儀同三司以尚書僕射晉安王伯恭為
左僕射吏部尚書袁憲為右僕射二月乙亥耕藉田秋
九月癸亥夜大風從西北來發屋拔樹大雨雹冬十月
壬寅丹丹國遣使朝貢十二月辛巳彗星見西南是歲
周静帝大定元年遜位於隋文帝改元開皇元年
十四年春正月己酉上弗像甲寅崩於宣福殿時年五
十三遺詔凡厥終制事從省約金銀之飾不以入壙明
噐皆用瓦以日易月及公除之制悉依舊準在位百司
三日一臨四方州鎮五等諸侯各守所職並停奔赴二
月辛卯羣臣上諡曰孝宣皇帝廟號高宗癸巳葬顯寧
陵帝之在田本有恢弘之度及居尊位實允天人之屬
於時國步初弭創痍未復淮南之地並入於齊帝志復
舊境意反侵地彊弱之形理則懸絶犯斯不韙適足為
禽及周兵滅齊乘勝而舉略地還至江際自此懼矣既
而修飾都城為扞禦之備獲銘云二百年後當有癡人
修破吾城者時莫測所從云
後主諱叔寳字元秀小字黃奴宣帝嫡長子也梁承聖
二年十一月戊寅生於江陵明年魏平江陵宣帝遷於
長安留後主於穰城天嘉三年歸建鄴立為安成王世
子光大二年累遷侍中太建元年正月甲午立為皇太
子十四年正月甲寅宣帝崩乙卯始興王叔陵構逆伏
誅丁巳太子即皇帝位於太極前殿大赦在位文武及
孝弟力田為父後者並賜爵一級孤老鰥寡不能自存
者賜榖人五斛帛二匹癸亥以侍中丹陽尹長沙王叔
堅為驃騎將軍開府儀同三司揚州刺史乙丑尊皇后
為皇太后丁卯立皇弟叔敦為始興王奉昭烈王祀己
巳立妃沈氏為皇后辛未立皇弟叔儼為尋陽王叔慎
為岳陽王叔逹為義陽王叔熊為巴山王叔虞為武昌
王甲戌設無礙大會於太極前殿三月癸亥詔内外衆
官九品以上各薦一人又詔求忠讜無所隐諱己己以
新除翊左將軍永陽王伯智為尚書僕射夏四月丙申
立皇子永康公胤為皇太子賜天下為父後者爵一級
王公以下賚帛各有差庚子詔鏤金銀薄庶物化生土
木人綵華之屬及布帛短狹輕疎者並傷財廢業尤成
蠧患又僧尼道士挾邪左道不依經律人間滛祀祅書
諸珍怪事詳為條制並皆禁絶秋七月辛未大赦是月
自建鄴至荆州江水色赤如血八月癸未天有聲如風
水相激乙酉夜又如之九月丙午設無礙大會於太極
前殿捨身及乘輿御服大赦辛亥夜天東北有聲如蟲
飛漸移西北丙寅以驃騎將軍開府儀同三司揚州刺
史長沙王叔堅為司空征南將軍江州刺史豫章王叔
英即本號開府儀同三司
至德元年春正月壬寅大赦改元以江州刺史豫章王
叔英為驃騎將軍開府儀同三司以司空揚州刺史長
沙王叔堅為江州刺史征東將軍開府儀同三司癸卯
立皇子深為始安王秋八月丁卯以驃騎將軍開府儀
同三司長沙王叔堅為司空九月丁巳天東南有聲如
蟲飛冬十月丁酉立皇弟叔平為湘東王叔敖為臨賀
王叔宣為陽山王叔穆為西陽王叔儉為南安王叔澄
為南郡王叔興為沅陵王叔韶為岳山王叔純為新興
王十二月丙辰頭和國遣使朝貢司空長沙王叔堅有
罪免戊午夜天開自西北至東南其内有青黃雜色隆
隆若雷聲
二年春正月丁卯分遣大使廵省風俗癸巳大赦夏五
月戊子以吏部尚書江總為尚書僕射秋七月壬午皇
太子加元服在位文武賜帛各有差孝弟力田為父後
者賜爵一級鰥寡癃老不能自存者人榖五斛冬十一
月丙寅大赦是月盤盤百濟國並遣使朝貢
三年春正月戊午朔日有蝕之庚午鎮左將軍長沙王
叔堅即本號開府儀同三司三月辛酉前豐州刺史章
大寳舉兵反夏四月庚戌豐州義軍主陳景詳斬大寳
傳首建鄴冬十月己丑丹丹國遣使朝貢十一月己未
詔修復仲尼廟辛巳幸長干寺大赦十二月癸卯高麗
國遣使朝貢是歲梁明帝殂
四年春正月甲寅詔王公以下各薦所知無隔輿皂二
月丙申立皇弟叔謨為巴東王叔顯為臨江王叔坦為
新會王叔隆為新寧王夏五月丁巳立皇子莊為會稽
王秋九月甲午幸玄武湖肄艫艦閱武丁未百濟國遣
使朝貢冬十月癸亥以尚書僕射江總為尚書令吏部
尚書謝伷為尚書僕射十一月己卯大赦
禎明元年春正月戊寅大赦改元乙未地震秋九月庚
寅梁太傅安平王蕭巖荆州刺史蕭瓛遣其都官尚書
沈君公詣荆州刺史陳紀請降辛卯巖等帥其文武官
男女濟江甲午大赦冬十一月丙子以蕭巖為平東將
軍開府儀同三司東揚州刺史丁亥以驃騎大將軍開
府儀同三司豫章王叔英為兼司徒十二月丙辰以前
鎮衛大將軍開府儀同三司東揚州刺史鄱陽王伯山
為鎮衛大將軍開府儀同三司
二年春正月辛巳立皇子恮為東陽王恬為錢唐王夏
四月戊申有群鼠無數自蔡洲岸入石頭渡淮至於青
塘兩岸數日自死隨流出江是月郢州南浦水黑如墨
五月甲午東冶鑄鐵有物赤色大如數升自天墜鎔所
有聲隆隆如雷鐵飛出墻外燒人家六月戊戌扶南國
遣使朝貢庚子廢皇太子胤為吳興王立揚州刺史始
安王深為皇太子辛丑以太子詹事袁憲為尚書僕射
丁巳大風自西北激濤水入石頭城淮渚暴溢漂沒舟
乘冬十月己亥立皇子蕃為吳王己酉幸莫府山大校
獵十一月丁卯詔剋日於大政殿訊獄丙子立皇弟叔
榮為新昌王叔匡為太原王初隋文帝受周禪甚敦鄰
好宣帝尚不禁侵掠太建末隋兵大舉聞宣帝崩乃命
班師遣使赴弔修敵國之禮書稱姓名頓首而後主益
驕書末云想彼統内如宜此宇宙清泰隋文帝不說以
示朝臣清河公楊素以為主辱再拜請罪及襄邑公賀
若弼並奮求致討後副使袁彦聘隋竊圖隋文帝状以
歸後主見之大駭曰吾不欲見此人每遣間諜隋文帝
皆給衣馬禮遣以歸後主愈驕不虞外難荒於酒色不
恤政事左右嬖侫珥貂者五十人婦人美貎麗服巧態
以從者千餘人常使張貴妃孔貴人等八人夾坐江總
孔範等十人預宴號曰狎客先令八婦人襞采箋製五
言詩十客一時繼和遲則罰酒君臣酣飲從夕逹旦以
此為常而盛修宫室無時休止税江税市徵取百端刑
罰酷濫牢獄常滿覆舟山及蒋山栢林冬月常多采醴
後主以為甘露之瑞前後災異甚多有神自稱老子游
於都下與人對語而不見形言吉凶多驗得酒輒釂之
經三四年乃去船下有聲云明年亂視之得嬰兒長三
尺而無頭蒋山衆鳥鼔兩翼以拊膺曰奈何帝奈何帝
又建鄴城無故自壊青龍出建陽門井涌霧赤地生黑
白毛大風拔朱雀門臨平湖草舊塞忽然自通後主又
夢黃衣圍城乃盡去繞城橘樹又見大蛇中分首尾各
走夜中索飲忽變為血有血霑階至於坐牀頭而火起
有狐入其牀下捕之不見以為祅乃自賣於佛寺為奴
以禳之於郭内大皇佛寺起七層塔未畢火從中起飛
至石頭燒死者甚衆又采木湘州擬造正寝栰至牛渚
磯盡沒水中既而漁人見栰浮於海上起齊雲觀國人
歌曰齊雲觀宼來無際畔始北齊末諸省官人多稱省
主未幾而滅至是舉朝亦有此稱識者以為省主主將
見省之兆隋文帝謂僕射高熲曰我為百姓父母豈可
限一衣帶水不拯之乎命大作戰船人請密之隋文帝
曰吾將顯行天誅何密之有使投柹於江若彼能改吾
又何求及納梁蕭瓛蕭巖隋文愈忿以晉王廣為元帥
督八十總管致討乃送璽書暴後主二十惡又散寫詔
書書三十萬紙徧喻江外諸軍既下江濱鎮戌相繼奏
聞新除湘州刺史施文慶中書舍人沈客卿掌機密並
抑而不言初蕭巖蕭瓛之至也德教學士沈君道夢殿
前長人朱衣武冠頭出欄上攘臂怒曰那忽受叛蕭誤
人事後主聞之忌二蕭故遠散其衆以巖為東揚州刺
史瓛為吳州刺史使領軍任忠出守吳興郡以襟帶二
州使南平王嶷鎮江州永嘉王彦鎮南徐州尋詔二王
赴期明年元會命緣江諸防船艦悉從二王還都為威
勢以示梁人之來者由是江中無一鬭船上流諸州兵
皆阻楊素軍不得至都下甲士尚十餘萬人及聞隋軍
臨江後主曰王氣在此齊兵三度來周兵再度至無不
摧沒虜今來者必自敗孔範亦言無渡江理但奏伎縱
酒作詩不輟
三年春正月乙丑朔朝會大霧四塞入人鼻皆辛酸後
主昏睡至晡時乃罷是日隋將賀若弼自北道廣陵濟
韓擒虎趨横江濟分兵晨襲采石取之進拔姑熟次於
新林時弼攻下京口緣江諸戌望風盡走弼分兵斷曲
阿之衝而入丙寅采石戍主徐子建至告變戊辰乃下
詔曰犬羊陵縱侵竊郊畿螽蠆有毒宜時掃定朕當親
御六師廓清八表内外並可戒嚴於是以蕭摩訶為皇
畿大都督樊猛為上流大都督樊毅為下流大都督司
馬消難施文慶並為大監軍重立賞格分兵鎮守要害
僧尼道士盡皆執役庚午賀若弼攻䧟南徐州辛未韓
擒虎又䧟南豫州隋軍南北道並進辛巳賀若弼進軍
鍾山頓白土岡之東南衆軍敗績弼乘勝進軍宫城燒
北掖門是時韓擒虎率衆自新林至石子岡鎮東大將
軍任忠出降擒虎仍引擒虎經朱雀航趣宫城自南掖
門入城内文武百司皆遁出唯尚書僕射袁憲後閤舍
人夏侯公韻侍側憲勸端坐殿上正色以待之後主曰
鋒刃之下未可交當吾自有計乃逃於井二人苦諫不
從以身蔽井後主與争久之方得入沈后居處如常太
子深年十五閉閤而坐舍人孔伯魚侍焉戍士叩閤而
入深安坐勞之曰戎旅在塗不至勞也既而軍人窺井
而呼之後主不應欲下石乃聞呌聲以䋲引之驚其太
重及出乃與張貴妃孔貴人三人同乘而上隋文帝聞
之大驚開府鮑宏曰東井上於天文為秦今王都所在
投井其天意邪先是江東謠多唱王獻之桃葉辭云桃
葉復桃葉度江不用檝但度無所苦我自接迎汝及晉
王廣軍於六合鎮其山名桃葉果乘陳船而度丙戌晉
王廣入據臺城送後主於東宮三月己巳後主與王公
百司同發自建鄴之長安隋文帝權分京城人宅以俟
内外修整遣使迎勞之陳人謳詠忘其亡焉使還奏言
自後主以下大小在路五百里纍纍不絶隋文帝嗟歎
曰一至於此及至京師列陳之車服噐物於庭引後主
於前及前後二太子諸父諸弟衆子之為王者凡二十
八人司空司馬消難尚書令江總僕射袁憲驃騎蕭摩
訶護軍樊毅中領軍魯廣逹鎮軍將軍任忠吏部尚書
姚察侍中中書令蔡徵左衛將軍樊猛自尚書郎以上
二百餘人文帝使納言宣詔勞之次使内史令宣詔讓
後主後主伏地屏息不能對乃見宥隋文帝詔陳文武
宣三帝陵總給五戶分守之初武帝始即位其夜奉朝
請史普直宿省夢有人自天而下導從數十至太極殿
前北面執玉策金字曰陳氏五帝三十二年及後主在
東宫時有婦人突入唱曰畢國主有鳥一足集其殿庭
以觜畫地成文曰獨足上高臺盛草變為灰欲知我家
處朱門當水開解者以為獨足盖指後主獨行無衆盛
草言荒穢隋承火運草得火而灰及至京師與其家屬
館於都水臺所謂上高臺當水也其言皆驗或言後主
名叔寳反語為少福亦敗亡之徵云既見宥隋文帝給
賜甚厚數得引見班同三品每預宴恐致傷心為不奏
吳音後監守者奏言叔寳云既無秩位每預朝集願得
一官號隋文帝曰叔寳全無心肝監者又言叔寳常耽
醉罕有醒時隋文帝使節其酒既而曰任其性不爾何
以過日未幾帝又問監者叔寳所嗜對曰嗜驢肉問飲
酒多少對曰與其子弟日飲一石隋文帝大驚及從東
廵登芒山侍飲賦詩曰日月光天德山川壮帝居太平
無以報願上東封書幷表請封禪隋文帝優詔謙讓不
許後從至仁壽宮常侍宴及出隋文帝目之曰此敗豈
不由酒將作詩功夫何如思安時事當賀若弼度京口
彼人密啟告急叔寳為飲酒遂不省之高熲至日猶見
啓在牀下未開封此亦是可笑盖天亡也昔苻氏所征
得國皆榮貴其主苟欲求名不知違天命與之官乃違
天也隋文帝以陳氏子弟既多恐京下為過皆分置諸
州縣每歲賜以衣服以安全之後主以隋仁壽四年十
一月壬子終於洛陽時年五十二贈大將軍封長安縣
公諡曰煬葬河南洛陽之芒山
論曰陳宣帝噐度弘厚有人君之量文帝知冢嗣仁弱
早存太伯之心及乎弗悆咸已委託矣至於纉業之後
拓土開疆盖德不逮文智不及武志大不已晚致吕梁
之敗江左日蹙抑此之由也後主因削弱之餘鍾滅亡
之運刑政不樹加以荒淫夫以三代之隆歴世數十及
其亡也皆敗於婦人况以區區之陳外鄰明德覆車之
跡尚且追蹤叔季其獲支數年亦為幸也雖忠義感慨
致慟井隅何救麥秀之深悲適足取笑乎干祀嗟乎始
梁末童謠云可憐巴馬子一日行千里不見馬上郎但
見黃塵起黃塵汗人衣皂莢相料理及僧辯滅群臣以
謠言奏聞曰僧辯本乘巴馬以擊侯景馬上郎王字也
塵謂陳也而不解皂莢之謂既而陳滅於隋說者以為
江東謂羖羊角為皂莢隋氏姓楊楊羊也言終滅於隋
然則興亡之兆盖有數云
南史卷十
南史卷十考證
宣帝紀乙未桃根又上織成羅紋錦被表各二詔於雲
龍門外焚之表陳書作裘
二月壬子耕藉田壬子陳書作壬午
丙子淳于陵剋柘州城柘陳書作祐
後主紀光大二年累遷侍中二監本訛三今以光大
止有二年改正之
立皇弟叔敦為始興王敦陳書作重
庚子詔鏤金銀薄庶物化生土木人綵華之屬庶監
本作度今从陳書及南本
叔韶為岳山王岳監本訛樂今从本傳改
肆艫艦閱武肆南本作肄閣本注一作肄
東冶鑄鐵有物赤色大如數升自天墜鎔所升陳書
作斗盖升斗二字古文相似易致訛也
南史卷十考證
