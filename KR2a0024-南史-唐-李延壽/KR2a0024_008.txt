南史卷八
唐李延壽撰
梁本紀下第八
太宗簡文皇帝諱綱字世讃小字六通武帝第三子昭
明太子母弟也天監二年十月丁未生於顯陽殿五年
封晉安王普通四年累遷都督雍州刺史中大通三年
被徵入朝未至而昭明太子謂左右曰我夢與晉安王
對奕擾道我以班劔授之王還當有此加乎四月昭明
太子薨五月丙申立晉安王為皇太子七月乙亥臨軒
策拜以修繕東宫權居東府四年九月移遷東宫太清
三年臺城䧟太子坐永福省見侯景神色自若無懼容
五月丙辰帝崩辛巳太子即皇帝位大赦癸未追尊穆
貴嬪為皇太后追諡妃王氏為簡皇后六月丙戌以南
康王會理為司空丁亥立宣城王大噐為皇太子壬辰
立當陽公大心為尋陽郡王石城公大欵為江夏郡王
寧國公大臨為南海郡王臨城公大連為南郡王西豐
公大春為安陸郡王新塗公大成為山陽郡王臨湘公
大封為宜都郡王高唐公大莊為新興郡王秋七月甲
寅廣州刺史元景仲謀應侯景西江督護陳霸先攻之
景仲自殺霸先迎定州刺史蕭勃為刺史庚午以司空
南康王會理為兼尚書令是月九江大饑人相食者十
四五八月癸卯征東大將軍開府儀同三司南徐州刺
史蕭藻薨丙午侯景矯詔儀同三司位比正公自令悉
不加將軍以為定凖冬十月丁未地震是月百濟國遣
使朝貢見城寺荒蕪哭於闕下
大寳元年春正月辛亥朔大赦改元丁巳天雨黃沙己
未西魏剋安陸執司州刺史柳仲禮盡有漢東地丙寅
月晝見於東方癸酉前江都令祖皓起義兵於廣陵二
月癸未侯景攻下廣陵皓見害乙巳以尚書僕射王克
為左僕射内午侯景逼帝幸西州夏五月丙辰東魏静
帝遜位於齊庚午開府儀同三司鄱陽王範薨自春迄
夏大旱人相食都下尤甚六月庚子前司州刺史羊鴉
仁自尚書省出奔江陵秋七月戊辰賊行臺任約寇江
州刺史尋陽王大心以州降之八月甲午湘東王繹遣
領軍將軍王僧辯逼郢州邵陵王綸棄郢州走九月乙
亥侯景自進位相國封二十郡為漢王冬十月乙未景
又逼帝幸西州曲宴自加宇宙大將軍都督六合諸軍
事立皇子大鈞為西陽郡王大威為武寧郡王大球為
建安郡王大昕為義安郡王大摯為綏建郡王大圜為
樂梁郡王壬寅侯景害司空南康王會理十一月任約
進據西陽分兵寇齊昌執衡陽王獻送都下害之湘東
王繹遣前寧州刺史徐文盛拒約南郡王前中兵参軍
張彪起義於會稽若邪山攻破浙東諸縣
二年春二月邵陵王綸走至安陸董城為魏所攻見殺
三月庚戌魏文帝崩夏閏四月侯景圍巴陵六月乙巳
解圍宵遁秋七月景還至建鄴八月戊午景遣偽衛尉
卿彭擕廂公王僧貴入殿廢帝為晉安王害皇太子大
器尋陽王大心西陽王大鈞武寧王大威建安王大球
義安王大昕及尋陽王諸子二十餘人矯為帝詔以為
次當支庶宜歸正嫡禪位於豫章王棟使呂季略送詔
令帝寫之帝書至先皇念神器之重思社稷之固越升
非次遂主震方嗚咽不能自止賊衆皆為掩泣乃幽帝
於永福省棟即位改元天正使害南海王大臨於吳郡
南郡王大連於姑熟安陸王大春於會稽新興王大莊
於京口冬十月壬寅帝崩於永福省時年四十九賊偽
諡曰明皇帝廟稱高宗明年三月己丑王僧辯平侯景
率百官奉梓宫升朝堂元帝追崇為簡文皇帝廟號太
宗四月乙丑葬莊陵帝幼而聰睿六歲便能屬文武帝
弗之信於前面試帝攬筆立成文武帝歎曰常以東阿
為虛今則信矣及長器宇寬弘未嘗見喜愠色尊嚴若
神方頤豐下湏鬢如畫直髮委地雙眉翠色項毛左旋
連錢入背手執玉如意不相分辨眄睞則目光燭人讀
書十行俱下辭藻豔發博綜群言善談玄理自十一便
能親庶務歴試藩政所在稱美性恭孝居穆貴嬪憂哀
毁骨立所坐席霑濕盡爛在襄陽拜表侵魏遣長史柳
津司馬董當門壮武將軍杜懷寳振遠將軍曹義宗等
進軍剋南陽新野等郡拓地千餘里及居監撫多所弘
宥文案簿領纖毫必察弘納文學之士賞接無倦嘗於
玄圃述武帝所製五經講疏聽者傾朝野雅好賦詩其
自序云七歲有詩癖長而不倦然帝文傷於輕靡時號
宫體所著昭明太子傳五卷諸王傳三十卷禮大義二
十卷長春義記一百卷法寳連璧三百卷謝客文涇渭
三卷玉簡五十卷光明符十二卷易林十七卷竈經二
卷沐浴經三卷馬槊譜一卷棋品五卷彈恭譜一卷新
增白澤圖五卷如意方十卷文集一百卷並行於世初
即位制年號將曰文明以外制強臣取周易内文明而
外柔順之義恐賊覺乃改為大寳雖在蒙塵尚引諸儒
論道說義披尋墳史未嘗暫釋及見南康王會理誅知
不久指所居殿謂舍人殷不害曰龐涓死此下又曰吾
昨夢吞土試思之不害曰昔重耳饋塊卒反晉國陛下
所夢將符是乎帝曰儻幽冥有徵冀斯言不妄初景納
帝女溧陽公主公主有美色景惑之妨於政事王偉每
以為言景以告主主出惡言偉知之懼見䜛乃謀廢帝
而後間主苦勸行殺以絶衆心廢後王偉乃與彭儁王
修纂進觴於帝曰丞相以陛下幽憂既久使臣上壽帝
笑曰已禪帝位何得言陛下此壽酒將不盡此乎於是
儁等并齎酒肴曲項琵琶與帝極飲帝知將見殺乃盡
酣謂曰不圖為樂一至於斯既醉而寝偉乃出儁進土
囊王修纂坐上乃崩竟恊於夢偉撤戶扉為棺遷殯於
城北酒庫中帝自幽縶之後賊乃撤内外侍衛使突騎
圍守墻垣悉有枳棘無復紙乃書壁及板鄣為文自序
云有梁正士蘭陵蕭世讃立身行道終始若一風雨如
晦鷄鳴不已弗欺暗室豈况三光數至於此命也如何
又為文數百篇崩後王偉觀之惡其辭切即使刮去有
隨偉入者誦其連珠三首詩四篇絶句五篇文並悽愴
云
世祖孝元皇帝諱繹字世誠小字七符武帝第七子也
初武帝夢眇目僧執香爐稱託生王宮既而帝母在采
女次侍始褰戶幔有風回裾武帝意感幸之采女夢月
墮懷中遂孕天監七年八月丁巳生帝舉室中非常香
有紫胞之異武帝竒之因賜采女姓阮進為修容十三
年封湘東王太清元年累遷為鎮西將軍都督荆州刺
史三年三月侯景䧟建鄴四月世子方等至自建鄴知
臺城不守帝命柵江陵城周回七十里鎮西長史王沖
等拜牋請為太尉都督中外諸軍事承制主盟帝不許
曰吾於天下不賤寧俟都督之名帝子之尊何藉上台
之重議者可斬投筆流淚沖等重請不從又請為司空
以主諸侯亦弗聽乃開鎮西府辟天下士是月帝徵兵
於湘州刺史河東王譽譽拒命尋上甲侯韶自建鄴至
宣三月十五日密詔授帝位假黃鉞大都督中外諸軍
事司徒承制於是立行臺於南郡而置官司焉七月遣
世子方等討河東王譽軍敗死之又遣鎮兵將軍鮑泉
討譽九月乙卯雍州刺史岳陽王詧舉兵宼江陵其將
杜崱兄弟來降詧遁走鮑泉攻湘州未剋又遣左衛將
軍王僧辯代將及簡文帝即位改元為大寳元年帝以
簡文制於賊臣卒不遵用正月使少子方晷質於魏魏
不受質而約為兄弟四月剋湘州斬譽湘州平雍州刺
史岳陽王詧自稱梁王蕃於魏魏遣兵助伐襄陽先是
邵陵王綸書已言凶事祕之以待湘州之捷是月壬寅
始命陳瑩報武帝崩問帝哭於正寝六月江夏王大欵
山陽王大成宜都王大封自信安來奔九月辛酉以前
郢州刺史南平王恪為中衛將軍尚書令開府儀同三
司改封大款為臨川郡王大成為桂陽郡王大封為汝
南郡王十一月甲子南平王恪等奉牋進位相國總百
揆帝不從二年三月侯景悉兵西上閏四月景遣其將
宋子仙任約襲郢州執刺史方諸庚戍領軍王僧辯屯
師巴陵五月癸未帝遣將胡僧祐陸法和援巴陵六月
僧祐等擊破景將任約軍禽約景解圍宵遁以王僧辯
為征東將軍開府儀同三司尚書令帥衆追景所至皆
捷進圍郢州獲賊將宋子仙等九月盤盤國獻馴象十
月辛丑朔紫雲如盖臨江陵城是月簡文帝崩開府儀
同三司王僧辯等奉表勸進帝奉諱大臨三日百官縞
素荅表不許司空南平王恪率宗室領軍將軍胡僧祐
率群僚江州别駕張佚率吏人並奉牋勸進帝固讓十
一月乙亥僧辯又奉表勸進又不從時巨寇尚存帝未
欲即位而四方表勸前後相屬乃下令斷表
承聖元年二月王僧辯衆軍發自尋陽帝馳檄四方購
獲景及逆者封萬戶開國公絹布五萬匹三月僧辯等
平景傳首江陵戊子以賊平告明堂大社己丑僧辯等
又表勸進曰衆軍以今月戊子總集建康賊景鳥伏獸
窮頻擊頻挫姦竭詐盡深溝自固臣等分勒武旅百道
同趨突騎短兵犀函鐵楯結隊千群持戟百萬止紂七
步圍項三重轟然大潰群凶四滅京師少長俱稱萬歲
長安酒食於此價高九縣雲開六合清朗矧伊黔首誰
不載躍伏惟陛下咀痛茹哀嬰憤忍酷自紫庭綘闕胡
塵四起壖垣好畤冀馬雲屯泣血臨兵嘗膽誓衆而吳
楚一家方與七國俱反管蔡流言又以三監作亂西涼
義衆阻秦塞而不通并州遺黎跨飛狐而見絶犲狼當
路非止一人鯨鯢不梟倏焉五載英武克振怨恥並雪
永尋霜露伊何可勝臣等輒依故實奉修社廟使者持
節分告園陵嗣后升遐龍輴未殯承華掩曜梓宫莫測
並即隨由備辦禮具凶荒四海同哀六軍袒哭聖情孝
友理當感慟日者百司岳牧仰祈宸鍳以錫珪之功既
歸有道當璧之禮允屬聖明而優詔謙沖杳然凝邈飛
龍可躋而乾爻在四帝閽云呌而門闔未開謳歌再馳
是用翹首所以越人固執熏丹穴以求君周人樂推踰
岐山而事主漢王不即位無以貴功臣光武止蕭王豈
謂紹宗廟黃帝迷於襄城尚訪御人之道放勛寂於姑
射猶使樽爼有歸伊此儻來豈聖人所欲帝王所應不
獲已而然伏讀璽書尋諷制旨領懷物外未奉慈衷陛
下日角龍顔之姿表於徇齊之日彤雲素靈之瑞基於
應物之初博學則大哉無所與名深言則曄乎文章之
觀忠為令德孝實動天加以英威茂略雄圖武算指麾
則丹浦不戰顧眄則阪泉自蕩地維絶而重紐天柱傾
而更植鑿河津於孟門百川復啓補穹儀以五石萬物
再生縱陛下拂袗衣而游廣城登[山弇]山而去東土群臣
安得仰訴兆庶何所歸仁况郊祀配天罍篚禮曠齋宫
清廟匏竹不陳仰望鸞輿匪朝伊夕瞻言法駕載渴且
饑豈可久稽衆議有曠彛則舊邦凱復函洛已平高奴
櫟陽宫館雖毁濁河清渭佳氣猶存臯門有亢甘泉四
敞土圭測景仙人承露斯盖九州之赤縣六合之樞機
博士捧圖書而稍還太常定禮儀其已立豈得不揚清
警而赴名都具玉鑾而旋正寝昔東周既遷鎬京遂其
不復長安一亂郟洛永以為居夏后以萬國朝諸侯文
王以六州匡天下方之跡基百里劒杖三尺以殘楚之
地抗拒六戎一旅之卒剪夷三叛坦然大定御辯東歸
解五牛於冀州秣六馬於譙郡緬求前古其可得歟對
揚天命無所讓德有理存焉敢重祈奏帝尚未從辛卯
宣猛將軍朱買臣奉帝密旨害豫章王棟及其二弟橋
樛四月乙巳益州刺史新除假黃鉞太尉武陵王紀僭
位於蜀年號天正帝遣兼司空蕭泰祠部尚書樂子雲
拜謁塋陵修復社廟丁巳下令解嚴五月庚午司空南
平王恪及宗室王侯大都督王僧辯等復拜表上尊號
帝猶固讓甲申以開府儀同三司江州刺史王僧辯為
司徒乙酉斬賊左僕射王偉尚書吕季略少府卿周石
珍舍人嚴亶於江陵市乃下令赦境内齊將潘樂辛術
等攻秦郡王僧辯遣將杜崱帥衆拒之以陳霸先為征
北大將軍開府儀同三司徐州刺史齊人賀平侯景八
月武陵王紀率巴蜀之衆東下遣護軍將軍陸法和屯
巴峽以拒之九月甲戌司空南平王恪薨十月乙未前
梁州刺史蕭循自魏至江陵以為平北將軍開府儀同
三司戊申執湘州刺史王琳於殿内庚戍琳長史陸納
及其將潘烏累等舉兵反攻䧟湘州是月四方征鎮王
公卿士復勸進表三上乃許之冬十一月丙子皇帝即
位於江陵改太清六年為承聖元年逋租宿責並許弘
宥孝子順孫悉皆賜爵長徒鎖士特加原宥禁錮奪勞
一皆曠蕩是日帝不升正殿公卿陪列而已時有兩日
俱見己卯立王太子方矩為皇太子改名元良立皇子
方智為晉安郡王方略為始安郡王追尊所生妣阮修
容為文宣太后改諡忠壮太子為武烈太子封武烈子
莊為永嘉王是月陸納遣將軍潘烏累等破衡州刺史
丁道貴於渌口道貴走零陵十二月陸納分兵襲巴陵
湘州刺史蕭循擊走之天門山獲野人出山三日而死
星隕吳郡淮南有野象數百壊人室廬宣城郡猛獸暴
食人是歲魏廢帝元年
二年春正月乙丑詔王僧辯討陸納戊寅以吏部尚書
王褒為尚書僕射己卯江夏宫南門鑰牡飛三月庚寅
有兩龍見湘州西江夏五月甲申魏大將尉遲迥進兵
逼巴西潼州刺史楊乾運以城納迥己丑武陵王紀軍
至西陵六月乙卯王僧辯平湘州秋七月武陵王紀衆
大潰見殺八月戊戌尉遲迥平蜀九月齊遣郭元建及
將邢杲遠步六汗薩東方老帥衆頓合肥冬十一月辛
酉僧辯留鎮姑熟豫州刺史侯瑱據東關壘徵吳興太
守裴之横帥衆繼之戊戍以尚書僕射王褒為左僕射
湘東太守張綰為右僕射十二月宿豫土人東方光據
城歸北齊江西州郡皆起兵應之
三年春正月魏帝為相安定公所廢而立齊王廓是為
恭帝元年三月主衣庫見黑蛇長丈許數十小蛇隨之
舉頭高丈餘南望俄失所在帝又與宫人幸玄洲苑復
見大蛇盤屈於前群小蛇遶之並黑色帝惡之宫人曰
此非怪也恐是錢龍帝敕所司即日取數千萬錢鎮於
蛇處以厭之因設法會赦囚徒振窮乏退居栖心省又
有蛇從屋墮落帝帽上忽然便失又龍光殿上所御肩
輿復見小蛇縈屈輿中以頭駕夾膝前金龍頭上見人
走去逐之不及城濠中龍騰出煥爛五色竦躍入雲六
七小龍相隨飛去群魚騰躍墜死於陸道龍處為窟若
數百斛圖舊大城上常有紫氣至時稍復消歇甲辰以
司徒王僧辯為太尉車騎大將軍戊申以護軍將軍郢
州刺史陸法和為司徒夏四月癸酉以征北大將軍開
府儀同三司陳霸先為司空六月癸未有黑氣如龍見
於殿内秋九月辛卯帝於龍光殿述老子義先是魏使
宇文仁恕來聘齊使又至江陵帝接仁恕有闕魏相安
定公憾焉乙巳使柱國萬紐于謹來攻冬十月丙寅魏
軍至襄陽梁王蕭詧率衆會之丁卯停講内外戒嚴輿
駕出行城柵大風拔木丙子續講百寮戎服以聽詔徵
王僧辯十一月甲申幸津陽門講武置南北兩城主帝
親觀閱風雨總集部分未交旗幟飄亂帝趣駕而回無
復次序風雨隨息衆竊驚焉乙酉以領軍胡僧祐為都
督城東城北諸軍事右僕射張綰為副左僕射王褒都
督城西城南諸軍事直殿省元景亮為副丁亥魏軍至
柵下丙申徵廣州刺史王琳入援丁酉大風城内火燒
居人數千家以為失在婦人斬首尸之是日帝猶賦詩
不廢以胡僧祐為開府儀同三司庚子信州刺史徐世
譜晉安王司馬任約軍次馬頭岸是夜有流星墜城中
帝援蓍筮之卦成取龜式驗之因抵於城曰吾若死此
下豈非命乎因裂帛為書催僧辯曰吾忍死待公可以
至矣戊申胡僧祐朱買臣等出戰買臣敗績辛亥魏軍
大攻帝出枇杷門親臨陣督戰僧祐中流矢薨軍敗反
者斬西門守卒以納魏軍帝見執如梁王蕭詧營甚見
詰辱他日乃見魏僕射長孫儉譎儉云埋金千斤於城
内欲以相贈儉乃將帝入城帝因述詧相辱状謂儉曰
向聊相譎欲言耳豈有天子自埋金乎儉乃留帝於主
衣庫十二月丙辰徐世譜任約退戍巴陵辛未魏人戕
帝明年四月梁王方智承制追尊為元皇帝廟號世祖
帝聰悟俊朗天才英發出言為論音響若鍾年五六歲
武帝嘗問所讀書對曰能誦曲禮武帝使誦之即誦上
篇左右莫不驚歎初生患眼醫療必增武帝自下意療
之遂盲一目乃憶先夢彌加愍愛及長好學博極群書
武帝嘗問曰孫策在江東於時年幾荅曰十七武帝曰
正是汝年帝性不好聲色頗慕高名為荆州刺史起州
學宣尼廟嘗置儒林參軍一人勸學從事二人生三十
人加廩餼帝工書善畫自圖宣尼像為之贊而書之時
人謂之三絶與裴子野劉顯蕭子雲張纉及當時才秀
為布衣交常自比諸葛亮桓温惟纉許焉性好矯飾多
猜忌於名無所假人微有勝己者必加毁害帝姑義興
昭長公主子王銓兄弟八九人有盛名帝妬害其美遂
改寵姬王氏兄王珩名琳以同其父名忌劉之遴學使
人鴆之如此者甚衆雖骨肉亦徧被其禍始居文宣太
后憂依丁蘭作木母及武帝崩祕喪逾年乃發凶問方
刻檀為像置於百福殿内事之甚謹朝夕進蔬食動静
必啓聞迹其虛矯如此性愛書籍既患目多不自執卷
置讀書左右番次上直晝夜為常略無休已雖睡卷猶
不釋五人各伺一更恒致逹曉常眠熟大鼾左右有睡
讀失次第或偷卷度紙帝必驚覺更令追讀加以榎楚
雖戎略殷湊機務繁多軍書羽檄文章詔誥點毫便就
殆不游手常曰我韜於文士愧於武夫論者以為得言
始在尋陽夢人曰天下將亂王必維之又背生黑子巫
媪見曰此大貴不可言初武帝勅賀革為帝府諮議使
議三禮革西上意甚不悦過别御史中丞江革江革告
之曰吾嘗夢主上徧見諸子至湘東王脱帽授之此人
後必當壁卿其行乎革頷之及太清之禍遂膺歸運自
侯景之難州郡大半入魏自巴陵以下至建康緣以長
江為限荆州界北盡武寧西拒峽口自嶺以南復為蕭
勃所據文軌所同千里而近人戶著籍不盈三萬中興
之盛盡於是矣武陵之平議者欲因其舟艦遷都建鄴
宗懔黃羅漢皆楚人不願移帝及胡僧祐亦俱未欲動
僕射王褒左戶尚書周弘正驟言即楚非便宗懔及御
史大夫劉懿以為建鄴王氣已盡且渚宫洲已滿百於
是乃留尋而歲星在井熒惑守心帝觀之慨然而謂朝
臣文武曰吾觀玄象將恐有賊但吉凶在我運數由天
避之何益及魏軍逼閽人朱買臣按劒進曰惟有斬宗
懔黃羅漢可以謝天下帝曰曩實吾意宗黃何罪二人
退入於人中及魏人燒柵買臣謝荅仁勸帝乘暗潰圍
出就任約帝素不便馳馬曰事必無成徒增辱耳荅仁
又求自將帝以問僕射王褒褒曰荅仁侯景之黨豈是
可信成彼之勲不如降也乃聚圖書十餘萬卷盡燒之
荅仁又請守子城收兵可得五千人帝然之即授城内
大都督以帝鼓吹給之配以公主既而又召王褒謀之
荅仁請入不得歐血而去遂使皇太子王褒出質請降
有頃黃門郎裴政犯門而出帝乘白馬素衣出東門抽
劒擊闔曰蕭世誠一至此乎魏師至凡二十八日徵兵
四方未至而城見剋在幽逼求酒飲之製詩四絶其一
曰南風且絶唱西陵最可悲今日還蒿里終非封禪時
其二曰人世逄百六天道異貞恒何言異螻蟻一旦損
鵾鵬其三曰松風侵曉哀霜雰當使來寂寥千載後誰
畏軒轅臺其四曰夜長無歲月安知秋與春原陵五樹
杏空得動耕人梁王詧遣尚書傅準監行刑帝謂之曰
卿幸為我宣行準捧詩流淚不能禁進土囊而殞之梁
王詧使以布帊纏屍斂以蒲席束以白茅以車一乘葬
於津陽門外愍懷太子元良及始安王方略等皆見害
徐世譜任約自馬頭走巴陵約後降於齊將軍裴畿畿
弟機並被害謝荅仁三人相抱俱見屠汝南王大封尚
書左僕射王褒以下並為俘以歸長安乃選百姓男女
數萬口分為奴婢小弱者俱殺之帝於伎術無所不該
嘗不得南信筮之遇剥之艮曰南信已至今當遣左右
季心往看果如所說賓客咸驚其妙凡所占決皆然初
從劉景受相術因訊以年荅曰未至五十當有小厄禳
之可免帝自勉曰苟有期會禳之何益及是四十七矣
特多禁忌墻壁崩倒屋宇傾頽年月不便終不修廟庭
草蕪沒令鞭去之其慎護如此著孝德傳忠臣傳各三
十卷丹陽尹傳十卷注漢書一百十五卷周易講疏十
卷内典博要百卷連山三十卷詞林三卷玉韜金樓子
補闕子各十卷老子講疏四卷懷舊傳二卷古今全德
志荆南地記貢職圖古今同姓名錄一卷筮經十二卷
式贊三卷文集五十卷初承聖二年三月有二龍自南
郡城西升天百姓聚觀五采分明江陵故老竊相泣曰
昔年龍出建康淮西天下大亂今復有焉禍至無日矣
帝聞而惡之踰年而遘禍又江陵先有九十九洲古老
相承云洲滿百當出天子桓玄之為荆州刺史内懷簒
逆之心乃遣鑿破一洲以應百數隨而崩散竟無所成
宋文帝為宜都王在藩一洲自立俄而文帝纂綂後遇
元凶之禍此洲還沒太清末枝江楊之閣浦復生一洲
郡公上疏稱慶明年而帝即位承聖末其洲與大岸相
通惟九十九云
敬皇帝諱方智字慧相小字法真元帝第九子也太清
三年封興梁侯承聖元年封晉安郡王二年出為江州
刺史三年十一月魏剋江陵太尉王僧辯司空陳霸先
定議以帝為梁王太宰承制四年二月癸丑於江州奉
迎至建鄴入居朝堂以太尉王僧辯為中書監錄尚書
驃騎大將軍都督中外諸軍事加司空陳霸先班劒二
十人以湘州刺史蕭循為太尉廣州刺史蕭勃為司徒
三月齊遣其上黨王高渙送貞陽侯蕭明來主梁嗣至
東關遣吳興太守裴之横拒之與戰敗績死之四月司
徒陸法和以郢州附齊遣江州刺史侯瑱討之七月辛
丑僧辯納貞陽侯蕭明自米石濟江甲辰入建鄴丙午
即偽位年號天成以帝為皇太子司空陳霸先襲殺王
僧辯黜蕭明而奉帝焉
紹泰元年秋九月丙午皇帝即位冬十月己巳大赦改
元以貞陽侯蕭明為司徒封建安郡公壬子加司空陳
霸先尚書令都督中外諸軍事震州刺史杜龕舉兵攻
信武將軍陳蒨於長城義興太守韋載應之癸丑以太
尉蕭循為太保以司徒蕭明為太傅司徒蕭勃為太尉
以鎮南將軍王琳為車騎將軍開府儀同三司戊午尊
所生夏貴妃為皇太后立妃王氏為皇后辛未司空陳
霸先東討韋載降之丙子南豫州刺史任約譙秦二州
刺史徐嗣徽舉兵據石頭反十一月庚辰齊安州刺史
翟子崇楚州刺史柳逹摩率衆赴任約入石頭十二月
庚戌任約徐嗣徽等至采石迎齊援丙辰遣猛烈將軍
侯安都於江寧邀擊敗之約嗣徽等奔江西庚申翟子
崇等降並放還北
太平元年春正月戊寅大赦追贈諡簡文帝諸子封故
永安侯確子後為邵陵王奉攜王後癸未震州刺史杜
龕降詔賜死赦吳興郡己亥以太保宜豐侯蕭循襲封
鄱陽王東揚州刺史張彪圍臨海太守王懷振於剡岩
二月庚戌遣周文育陳蒨襲會稽討彪敗走以中衛將
軍臨川王大款即本號開府儀同三司丙辰若邪村人
斬張彪傳首建鄴赦東揚州甲子以東土經杜龕張彪
之亂遣大使廵省是月齊人來聘使侍中王廓報聘三
月壬午班下遠近並雜用今古錢戊戌齊將蕭軌出柵
口向梁山陳霸先大敗之夏四月壬申侯安都輕兵襲
齊行臺司馬恭於歴陽大破之五月癸未太傅建安公
蕭明薨庚寅齊軍水步入丹陽縣内外纂嚴六月壬子
齊軍至玄武湖西北乙卯陳霸先大破齊軍戊午大赦
辛酉解嚴秋七月丙子司空陳霸先進位司徒丁亥以
開府儀同三司侯瑱為司空八月己酉太保鄱陽王循
薨九月壬寅大赦改元司徒陳霸先進位丞相錄尚書
事改封義興郡公加中權將軍王沖開府儀同三司以
吏部尚書王通為尚書右僕射冬十月乙亥魏相安定
公薨十一月起雲龍神武門十二月壬申進太尉蕭勃
為太保甲午封前壽昌令劉叡為汝隂王前鎮西法曹
行参軍蕭沇為巴陵王奉宋齊二代後庚子魏恭帝遜
位於周
二年春正月壬寅詔求魯國孔氏族為奉聖侯并繕廟
堂供備祀典又詔諸州各置中正舊放舉選不得輒承
單状序官皆湏中正押上然後量授其選中正每求耆
德該悉以他官領之以開府儀同三司王琳為司空以
尚書右僕射王通為左僕射二月庚午遣領軍將軍徐
度入東關太保廣州刺史蕭勃舉兵反詔平西將軍周
文育平南將軍侯安都等南討戊子徐度至合肥燒齊
船舶三千艘癸巳周文育軍於巴山獲蕭勃偽帥歐陽
頠三月甲寅德州刺史陳法武前衡州刺史譚遠於始
興攻殺蕭勃夏四月癸酉曲赦江廣衡三州并督内為
賊所拘逼者己卯鑄四柱錢一當二十齊遣使通和壬
辰改四柱錢一當十丙申復用細錢五月乙巳平西將
軍周文育進號鎮南將軍平南將軍侯安都進號鎮北
將軍並開府儀同三司戊辰余孝頃遣使詣丞相府求
降秋八月加丞相陳霸先殊禮九月周冢宰宇文護殺
閔帝丞相陳霸先改授相國封陳國公冬十月戊辰進
陳國公爵為王辛未帝遜位於陳陳受命奉帝為江隂
王薨于外邸時年十六追諡敬皇帝
論曰帝王之位天下之重職文武之道守國所常遵其
於行用義均水火相資則可專任成亂觀夫有梁諸帝
皆一之而已簡文文明之姿禀乎天授粤自支庶入居
明兩經國之算其道弗閒官體所傳且變朝野雖主虛
號何救滅亡元帝居勢勝之地啓中興之業既雪讐恥
且應天人而内積猜忍外崇矯飾攀號之節忍酷於踰
年定省之制申情於水偶竟而雍州引寇釁起河東之
戮益部親尋事習邵陵之窘悖辭屈於僧辯殘虐極於
圓正不義不昵若斯之甚而復謀無經遠心勞志大近
捨宗國遠逼強鄰外弛藩籬内崇講肄卒於溘至戕隕
方追始皇之迹雖復文籍滿腹何救社廟之墟歴觀書
契以來盖亦廢興代有未見三葉遘愍頓若蕭宗之酷
敬皇以此沖年當斯頽運將不高揖其可得乎初武帝
末年都下用錢每百皆除其九謂為九佰竟而有侯景
之亂及江陵將覆每百復除六文稱為六佰識者以為
九者陽九六者百六盖符歴數非人事也善乎鄭文貞
公論之曰高祖固天攸縱聰明稽古道亞生知學為博
物允文允武多藝多才爰自諸生有不羈之度屬昏凶
肆虐天倫及禍紏合義旅將雪家冤曰紂可伐不期而
會龍躍樊漢電擊湘郢翦離德如振槁取獨夫如拾遺
其雄才大略固無得而稱矣既縣白旗之首方應皇天
之眷布德施惠悦近來遠開蕩蕩之王道革靡靡之商
俗大修文教盛飾禮容鼓扇玄風闡揚儒業介冑仁義
折衝尊爼聲振寰宇澤流遐裔干戈載戢凡數十年濟
濟焉洋洋焉魏晉以來未有若斯之盛也然不能息末
敦本斵彫為樸慕名好事崇尚浮華抑揚孔墨流連釋
老或終夜不寝或日旰不食非弘道以利物惟飾智以
驚愚且心未遺榮虛厠蒼頭之伍高談脱屣終戀黃屋
之尊夫人之大欲在乎飲食男女至於軒冕殿堂非有
切身之急高祖屏除嗜欲眷戀軒冕得其所難而滯於
所易可謂神有所不逹智有所不通矣逮夫精華稍竭
鳳德已衰惑於聽受權在奸侫儲后百辟莫能盡言險
躁之心暮年逾甚見利而動愎諫違卜開門揖盗棄好
即讐釁起蕭墻禍成戎羯身殞非命災被億兆衣冠斃
鋒鏑之下老幼粉戎馬之足瞻彼黍離痛深周廟永言
麥秀悲甚殷墟自古以安為危既成而敗顛覆之速書
契所未聞也易曰天之所助者順人之所助者信高祖
之遇斯屯剥不得其死盖動而之險不由信順失天人
之助其能免於此乎太宗敏叡過人神采秀發多聞博
逹富瞻詞藻然文豔用寡華而不實體窮滛麗義罕疏
通哀思之音遂移風俗以此而貞萬國異乎周誦漢莊
矣我生不辰載離多難桀逆構扇巨猾滔天始同牖里
之拘終類望夷之禍悠悠蒼昊其可問哉昔國步初屯
兵纏魏闕群后釋位投𬒮勤王元帝以盤石之宗受分
陜之任屬君親之難居連率之長不能撫劒嘗膽枕戈
泣血躬先士卒致命前驅遂乃擁衆逡巡内懷觖望坐
觀國變以為身幸不急莽卓之誅先行昆弟之戮又沉
猜忍酷多行無禮騁智辯以飾非肆忿戾以害物爪牙
重將心膂謀臣或顧眄以就拘囚或一言而反葅醢朝
之君子相顧懔然自謂安若太山算無遺策怵於邪說
即安荆楚雖元惡克翦社稷未寧而西隣責言禍敗旋
及斯乃上靈降鑒此焉假乎天道人事其可誣乎其篤
志藝文採浮華而棄忠信戎昭果毅先骨肉而後寇讐
口誦六經心通百氏有仲尼之學有公旦之才適足以
益其驕矜增其禍患何補金陵之覆沒何救江陵之滅
亡哉敬帝遭家不造紹兹屯運征伐有所自出政刑不
由於已時無伊霍之輔焉得不為高讓歟
南史卷八
南史卷八考證
簡文帝紀三月己丑王僧辯平侯景己丑梁書作癸
丑
弘納文學之士弘梁書作引
孝元帝紀齊將潘樂辛術等攻秦郡梁書齊作魏樂
作洛
十月乙未前梁州刺史蕭循自魏至江陵乙監本訛
已今从梁書及上下文改正
齊遣郭元建及將邢杲遠步六汗薩東方老帥衆頓合
肥六監本訛大今从閣本
其虚矯如此矯監本訛嬌今改从南本
敬帝紀十一月庚辰齊安州刺史翟子崇楚州刺史柳
逹摩率衆赴任約入石頭梁書陳書皆作楚州刺
史劉仕榮淮州刺史柳達摩又見於下卷陳武帝紀
此脱去劉仕榮淮州刺史七字
齊將蕭軌出柵口向梁山軌監本訛軏今从齊書梁
書陳書改正
南史卷八考證
