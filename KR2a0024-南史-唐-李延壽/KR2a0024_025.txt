南史卷二十五
唐李延夀撰
列傳第十五
王懿到彦之(孫撝洽撝子沆仲沆從兄溉溉弟洽子舉)
垣護之(弟子崇祖閎榮祖從父)(崇祖從兄榮祖閎弟子曇深)
張興世(子欣泰)
王懿字仲德太原祁人自言漢司徒兄弟幽州刺史懋
七世孫也祖宏仕石季龍父苗仕苻堅皆至二千石仲
德少沉審有意略事母甚謹學通隂陽精觧聲律苻氏
之敗仲德年十七及兄叡同起義兵與慕容垂戰敗仲
德被重創走與家属相失路經大澤困未能去臥林中
有一小兒青衣年可七八歲騎牛行見仲德驚曰漢已
食未仲德言飢小兒去湏臾復來得飯與之食畢欲行
而暴雨莫知津逗有一白狼至前仰天而號號訖銜仲
德衣因度水仲德随後得濟與叡相及度河至滑臺復
為翟遼所留使為將帥積年仲德欲南歸乃棄遼奔太
山遼追騎急夜行忽見前有猛炬導之乘火行百許里
以免晉太元末徙居彭城兄弟名犯晉宣元二帝諱故
皆以字行叡字元德北土重同姓並謂之骨肉有遠來
相投者莫不竭力營贍若有一人不至者以為不義不
為鄉邑所容仲德聞王愉在江南貴盛是太原人乃遠
來歸愉愉接遇甚薄因至始熟投桓玄值玄簒見輔國
將軍張暢言及世事仲德曰自古革命誠非一族然今
之起者恐不足以濟大事元德果勁有計略宋武帝甚
知之告以義舉使於都下襲玄仲德聞其謀謂元德曰
天下事不可不密且兵亦不貴遲巧玄情無遠慮好冐
夜出入今取之正湏一夫力耳事泄元德為玄誅仲德
竄走會義軍剋建鄴仲德抱元德子方回出候武帝帝
於馬上抱方回與仲德相對號慟追贈元德給事中封
安復縣侯以仲德為鎮軍中兵參軍武帝伐廣固仲德
為前驅戰輒破之大小二十餘戰盧循寇逼衆議並欲
遷都仲德正色曰今天子當陽南面明公命世作輔新
建大功威震六合祅寇豕突恃我遠征既聞凱入將自
奔散今日投草莽則同匹夫匹夫號令何以威物此謀
若立請從此辭帝悦及武帝與循戰於左里仲德功冠
諸將封新淦縣侯義熙十二年北伐進仲德征虜將軍
加冀州刺史督前鋒諸軍事冠軍將軍檀道濟龍驤將
軍王鎮惡向洛陽寧朔將軍劉遵考建武將軍沈林子
出石門寧朔將軍朱超石胡藩向半城咸受統於仲德
仲德率龍驤將軍朱牧寧遠將軍竺靈秀嚴綱等開鉅
野入河乃總衆軍進據潼關長安平以仲德為太尉諮
議參軍武帝欲遷都洛陽衆議咸以為宜仲德曰非常
之事人所駭今暴師經載士有歸心故當以建鄴為王
基遷都宜候文軌大同帝深納之使衛送姚泓先還彭
城武帝受命累遷徐州刺史加都督元嘉中到彦之北
侵仲德同行魏棄河南司兖三州平定三軍咸喜而仲
德有憂色曰諸賢不諳北土情偽必墯其計諸軍進屯
靈昌魏軍於委粟津度河虎牢洛陽並不守彦之聞二
城並沒欲焚舟步走仲德曰洛陽既敗虎牢無以自立
理數必然也去我猶自千里滑臺尚有強兵若便捨舟
士卒必散且當入濟至馬耳谷口更詳所宜乃回軍沿
濟南歴城步上焚舟棄甲還至彭城仲德坐免官尋與
檀道濟救滑臺糧盡乃歸自是復失河南九年又為徐
州刺史仲德三臨徐州威德著於彭城立佛寺作白狼
童子像於塔中以在河北所遇也進號鎮北大將軍十
五年卒諡曰桓侯亦於廟立白狼童子壇每祭必祠之
子正循嗣為家僮所殺仲德兄孫文和景和中為征北
義陽王昶府佐昶於彭城奔魏部曲皆散文和獨送至
界上昶謂曰諸人皆去卿有老母何獨不去文和乃去
昇明中為巴陵内史沈攸之事起文和斬其使馳白齊
武帝及齊永明年中歴青冀兗益四州刺史
到彦之字道豫彭城武原人楚大夫屈到後也宋武帝
討孫恩以鄉里樂從每有戰功義旗將起彦之家在廣
陵臨川武烈王道規剋桓弘彦之時近行聞事捷馳歸
而道規已南度江倉卒晚方獲濟及至京口武帝已向
建鄴孟昶居守留之及見武帝被責不自陳昶又不申
理故不加官義熙元年補鎮軍行參軍六年盧循逼都
彦之與檀道濟掩循輜重與循黨荀林戰敗免官後以
軍功封佷山縣子為太尉中兵參軍驃騎將軍道憐鎮
江陵以彦之為驃騎諮議參軍尋遷司馬南郡太守又
從文帝西鎮除使持節南蠻校尉武帝受命進爵為侯
彦之佐守荆椘垂三十載威信為士庶所懷及文帝入
奉大統以徐羡之等新有簒虐懼欲使彦之領兵前驅
彦之曰了彼不貳便應朝服順流若使有虞此師既不
足恃更開嫌隙之端非所以副遠邇之望也會雍州刺
史褚叔度卒乃遣彦之權鎮襄陽羡之等欲即以彦之
為雍州上不許徵為中領軍委以戎政彦之自襄陽下
謝晦已至鎮慮彦之不過已彦之至楊口步往江陵深
布誠款晦亦厚自結納彦之留馬及利劒名刀以與晦
晦由此大安元嘉三年討晦進彦之鎮軍於彭城洲戰
不利咸欲退還夏口彦之不回會檀道濟至晦乃敗走
江陵平因監荆州州府事改封建昌縣公其秋遷南豫
州刺史監六州諸軍事鎮歴陽上於彦之恩厚將加開
府欲先令立功七年遣彦之制督王仲德竺靈秀尹沖
段宏趙伯符竺靈真庾俊之朱脩之等北侵自淮入泗
泗水滲日裁行十里自四月至七月始至東平湏昌縣
魏滑臺虎牢洛陽守兵並走彦之留朱脩之守滑臺尹
沖守虎牢杜驥守金墉十年魏軍向金墉城次至虎牢
杜驥奔走尹沖衆潰而死魏軍仍進滑臺時河冰將合
糧食又罄彦之先有目疾至是大動將士疾疫乃回軍
焚舟步至彭城初遣彦之資實甚盛及還凡百蕩盡府
蔵為空文帝遣檀道濟北救滑臺收彦之下獄免官兖
州刺史竺靈秀弃軍伏誅明年夏起為護軍九年復封
邑固辭明年卒乃復先戶邑諡曰忠公孝建三年詔彦
之與王華王曇首配食文帝廟庭長子元度位益州刺
史少子仲度嗣位驃騎從事中郎兄弟並有才用皆早
卒仲度子撝
撝字茂謙襲爵建昌公宋明帝立欲收物情以撝功臣
之後自長兼左戶郎中擢為太子洗馬撝資藉豪富厚
自奉養供一身一月十萬宅宇山池伎妾姿藝皆窮上
品才調流贍善納交遊愛伎陳玉珠明帝遣求不與逼
奪之撝頗怨帝令有司誣奏將殺之撝入獄數宿鬚鬢
皆白免死繫尚方奪封與弟賁撝由是更以貶素自立
明帝崩弟賁讓封還撝朝議許之弟遁元徽中為南海
太守在廣州昇明元年沈攸之反刺史陳顯逹起兵應
朝廷遁猶豫見殺遁家人在都從野夜歸見兩三人持
堊㕞其家門須臾而滅明日而遁死問至撝懼詣齊高
帝謝即板撝武帝中軍諮議參軍建元初國除武帝即
位累遷司徒左長史宋時武帝與撝同從宋明帝射雉
郊野渴倦撝得早青瓜與上對剖食之上又數游撝家
懷其舊德至是一歲三遷永明元年為御史中丞車駕
幸丹陽郡宴飲撝恃舊酒後狎侮同列謂庾杲之曰蠢
爾蠻荆其俗鄙復謂虞悰曰斷髮文身其風陋王晏既
貴雅步從容又問曰王散騎復何故爾晏先為國常侍
轉員外散騎郎此二職清華所不為故以此嘲之王敬
則執榠查以刀子削之又曰此非元徽頭何事自契之
為左丞庾杲之所糺以贖論再遷左衛將軍随王子隆
帶彭城郡撝問訊不脩部下敬為有司舉免官後為五
兵尚書廬陵王中軍長史卒子沆嗣
沆字茂瀣幼聰敏五歲時父撝於屏風抄古詩沆請教
讀一遍便能諷誦及長善属文工篆隷美風神容止可
悦梁天監初為征虜主簿東宫建以為太子洗馬時文
德殿置學士省召高才碩學待詔沆通籍焉武帝宴華
光殿命羣臣賦詩獨詔沆為二百字三刻便成沆於坐
立奏其文甚美俄以洗馬管東宫書記及散騎省優策
文三年詔尚書郎在職清能者為侍郎以沆為殿中曹
侍郎此曹以文才選沆從父兄溉洽並有才名時相代
為之見榮當世遷太子中舍人沆為人謙敬口不論人
短任昉范雲皆與善後卒於北中郎諮議參軍所著詩
賦百餘篇
溉字茂灌撝弟子也父坦齊中書郎溉少孤貧與兄沼
弟洽俱知名起家王國左常侍樂安任昉大相賞好坦
提擕溉洽二人廣為聲價所生母魏本寒家悉越中之
資為二兒推奉昉梁天監初昉出守義興要溉洽之郡
為山澤之遊昉還為御史中丞後進皆宗之時有彭城
劉孝綽劉苞劉孺吴郡陸倕張率陳郡殷芸沛國劉顯
及溉洽車軌日至號曰蘭臺聚陸倕贈昉詩云和風雜
美氣下有真人遊壮吴荀文若賢哉陳太丘今則蘭臺
聚萬古信為儔任君本逹識張子復清脩既有絶塵到
復見黃中劉時謂昉為任君比漢之三君到則溉兄弟
也除尚書殿中郎後為建安太守昉以詩贈之求二衫
段云鐡錢兩當一百易代名實為惠當及時無待凉秋
日溉答云余衣本百結閩中徒八蠶假令金如粟詎使
廉夫貪還為太子中舍人溉長八尺眉目如點白晳美
鬚髯舉動風華善於應答上用為通事舍人中書即兼
吏部太子中庶子湘東王繹為會稽太守以溉為輕車
長史行府郡事武帝勑繹曰到溉非直為汝行事足為
汝師溉嘗夢武帝遍見諸子至湘東而脱帽與之於是
密敬事焉遭母憂居喪盡禮所處廬間方四尺毁瘠過
人服闋猶蔬食布衣者累載歴御史中丞都官左戶二
尚書掌吏部尚書時何敬容以令參選事有不允溉輒
相執敬容謂人曰到溉尚有餘臭遂學作貴人敬容日
方貴寵人皆下之溉仵之如初溉祖彦之初以擔糞自
給故世以為譏云後省門鴟尾被震溉左遷光禄大夫
所莅以清白自脩性又率儉不好聲色虛室單牀傍無
姬侍冠履十年一易朝服或至穿補傳呼清路不有朝
章而已後為散騎常侍侍中國子祭酒表求列武帝所
撰正言於學請置正言助教二人學生二十人尚書左
丞賀琛又請加置博士一人溉特被武帝賞接每與對
棋從夕達旦或復失寝加以低睡帝詩嘲之曰状若喪
家狗又似懸風槌當時以為笑樂溉第居近淮水齋前
山池有竒礓石長一丈六尺帝戲與賭之并禮記一部
溉並輸焉未進帝謂朱异曰卿謂到溉所輸可以送未
斂板對曰臣既事君安敢失禮帝大笑其見親愛如此
石即迎置華林園宴殿前移石之日都下傾城縱觀所
謂到公石也溉奕棋入第六品常與朱异韋黯於御坐
校棋比勢復局不差一道後因疾失明詔以金紫光禄
大夫散騎常侍就第養疾溉少有美名遂不為僕射人
為之恨溉澹如也家門雍睦兄弟特相友愛初與弟洽
恒共居一齋洽卒後便捨為寺蔣山有延賢寺溉家世
所立溉得禄俸皆充二寺因斷腥膻終身蔬食别營小
室朝夕從僧徒禮誦武帝每月三致淨饌恩禮甚篤性
不好交游唯與朱异劉之遴張綰同志友密及臥疾門
可羅雀唯三人每歲時恒鳴騶枉道以相存問置酒極
歡而去以太清二年卒臨終託張劉勒子孫薄葬之禮
曰氣絶便斂斂以法服先有冡竁斂竟便葬不湏擇日
凶事必存約儉孫姪不得違言便屏家人請僧讀經贊
唄及卒顔色如恒手屈二指即佛道所云得果也時朝
廷多事遂無贈諡有集二十卷行於時子鏡鏡字圓照
初在孕其母夢懷鏡及生因以名焉鏡五歲便口授為
詩婉有辭況位太子舍人作七悟文甚美先溉卒鏡子
藎早聰慧位尚書殿中郎嘗從武帝幸京口登北顧樓
賦詩藎受詔便就上以示溉曰藎定是才子翻恐卿從
來文章假手於藎因賜絹二十疋後溉每和御詩上輒
手詔戲溉曰得無貽厥之力乎又賜溉連珠曰硯磨墨
以騰文筆飛毫以書信如飛蛾之赴火豈焚身之可吝
必耄年其已及可假之於少藎其見知賞如此後除丹
尹丞太清亂赴江陵卒溉弟洽
洽字茂㳂清警有才學父坦以洽無外家乃求娶於羊
玄保以為外氏洽年十八為徐州迎西曹行事謝朓文
章盛於一時見洽深相賞好每稱其兼資文武脁後為
吏部欲薦之洽覩時方亂深相拒絶遂築室巖阿幽居
積歲時人號曰居士任昉與洽兄沼溉並善嘗訪洽於
田舍歎曰此子日下無雙遂申拜親之禮梁武帝嘗問
待詔丘遲曰到洽如何沆溉遲曰正情過於沆文章不
減溉加此清言殆將難及即召為太子舍人御幸華光
殿詔洽及沆蕭琛任昉侍宴賦二十韻詩以洽辭為工
賜絹二十疋上謂昉曰諸到可謂才子昉曰臣常竊議
宋得其武梁得其文遷司徒主簿直待詔省勑使抄甲
部書為十二卷遷尚書殿中郎後為太子中舍人與庶
子陸倕對掌東宫管記俄為侍讀侍讀省仍置學士二
人洽充其選遷國子博士奉勑撰太學碑累遷尚書吏
部郎請託不行徙左丞凖繩不避貴戚時帝欲親戎軍
國禮容多自洽出尋遷御史中丞號為勁直少與劉孝
綽善下車便以名教隠穢首彈之孝綽託與諸弟書實
欲聞之湘東王公事左降猶居職舊制中丞不得入尚
書下舍洽兄溉為左戶尚書洽引服親不應有礙刺省
詳決左丞蕭子雲議許入溉省亦以其兄弟素篤不相
别也出為尋陽太守卒贈侍中諡理子洽美容質善言
吐弱年聽伏曼容講未嘗傍膝伏深歎之文集行於世
子仲舉
仲舉字德言無他藝業而立身耿正仕梁為長城令政
號廉平陳文帝居鄉里嘗詣仲舉時天隂雨仲舉獨坐
齋内聞城外有簫豉聲俄而文帝至仲舉異之乃深自
結帝又嘗因飲夜宿仲舉帳中忽有神光五采照于室
内由是祗事益恭及侯景平文帝為吴興太守以仲舉
為郡丞與穎川庾持俱為文帝賓客文帝嗣位授侍中
參掌選事天嘉元年守都官尚書封寳安縣侯三年遷
尚書左僕射丹陽尹參掌如故改封建昌縣侯仲舉既
無學術朝章非其所長選舉引用皆出自袁樞性疎簡
不干時務與朝士無所親狎但聚財酣飲而已文帝積
年寝疾不親萬機尚書中書事皆使仲舉斷決天康元
年遷侍中尚書僕射文帝疾甚入侍醫藥及帝崩宣帝
受遺為尚書令入輔仲舉與左丞王暹中書舍人劉師
知殷不佞以朝望有歸乃遣不佞宣旨遣宣帝還東府
事發師知下獄賜死暹不佞並付推乃以仲舉為貞毅
將軍金紫光禄大夫初仲舉子郁尚文帝妹信義長公
主官至中書侍郎出為宣城太守文帝配以士馬是年
遷南康内史以國哀未之任仲舉既慶居私宅與郁皆
不自安時韓子高在都人馬素盛郁每乘小輿蒙婦人
衣與子高謀子高軍主告其事宣帝收子高仲舉及郁
並於獄賜死郁諸男女帝甥獲免
垣護之字彦宗略陽垣道人也族姓豪強石季龍時自
略陽徙鄴祖敞仕苻氏為長樂國郎中令伯父遵父苗
仕慕容超並見委任遵為尚書苗為京兆太守宋武帝
圍廣固遵苗踰城歸降並以為太尉行參軍元嘉中遵
為員外散騎常侍苗屯騎校尉仍家下邳護之少倜儻
不拘小節形状短陋而氣幹強果元嘉初為殿中將軍
隨到彦之北侵魏彦之將回師護之書諫彦之不納散
敗而歸文帝聞而善之累遷鍾離太守隨王玄謨入河
玄謨攻滑臺護之百舸為前鋒進據石濟及魏救將至
馳書勸玄謨急攻之不見從玄謨敗退不暇報護之而
魏軍悉牽玄謨水軍大艚連以鐡鏁三重斷河以絶護
之還路河水迅急護之中流而下每至鐡鏁以長柯斧
斷之魏人不能禁唯失一舸餘舸並全留戍麋溝城還
為江夏王義恭驃騎戶曹參軍戍淮隂領濟北太守三
十年文帝崩還屯歴下孝武入討率所領馳赴帝以為
冀州刺史及南郡王義宣反兗州刺史徐遺寶護之妻
弟也與護之書勸使同逆護之馳使以聞率軍随沈慶
之等擊魯爽義宣率大衆至梁山與王玄謨相持柳元
景率護之及護之弟詢之柳叔仁鄭琨等出鎮新亭玄
謨求上遣元景等進據南州護之水軍先發大破賊將
龐法起元景乃以精兵配護之追討會朱脩之已平江
陵至尋陽而還遷徐州刺史封益陽縣侯後拜青冀二
州刺史鎮歴城大明二年徵為右衛將軍還於道聞竟
陵王誕據廣陵反護之即率部曲受車騎大將軍沈慶
之節度事平轉臨淮太守徙豫州刺史護之所莅多聚
斂賄貨七年坐下獄免官明年起為太中大夫未拜以
憤卒諡壮侯
崇祖字敬遠一字僧寳護之弟子也父詢之驍敢有氣
力元凶弑逆嗣輔國將軍張東時張超手行大逆亦領
軍隷東詢之規殺之慮柬不同柬宿有此志又未測詢
之同否互相觀察會超來論事柬色動詢之覺之即共
定謀遣召超超疑之不至改宿他所詢之不知逕往斫
之殺其僕於牀因與柬南奔時孝武已即位以為積射
將軍梁山之役力戰中流矢卒贈冀州刺史崇祖年十
四有幹略伯父護之謂門宗曰此兒必大吾門後随徐
州刺史薛安都入魏尋又率門宗據朐山歸宋求淮北
立功明帝以為北琅邪蘭陵二郡太守封下邳子及齊
高帝鎮淮隂崇祖時戍朐山既受都督祗奉甚至帝以
其武勇善待之崇祖謂其妹夫皇甫肅曰此真吾君也
遂密布誠節高帝威名已著宋明帝尤所忌疾徵為黃
門郎規害高帝崇祖建策以免由是甚見親參豫密謀
元徽末高帝懼禍令崇祖入魏崇祖即以家口託皇甫
肅勒數百人將入魏界更聽後旨會蒼梧廢召崇祖還
都及齊高帝新踐阼恐魏致討以送劉昶為辭以為軍
衝必在夀春非崇祖莫可為捍徙為豫州刺史監豫司
二州諸軍事封望蔡侯建元二年魏遣劉昶攻夀春崇
祖乃於城西北立堰塞肥水堰北起小城使數千人守
之謂長史封延伯曰虜必悉力攻小城若破此堰放水
一激急逾三峽自然沉溺豈非小勞而大制邪及魏軍
由西道集堰南分軍東路内薄攻小城崇祖著白紗帽
肩輿上城手自轉式日晡時決小史埭水勢奔下魏攻
城之衆溺死千數大衆退走初崇祖於淮隂見高帝便
自比韓白唯上獨許之及破魏軍唘至上謂朝臣曰崇
祖恒自擬韓白今真其人也進為都督崇祖聞陳顯逹
李安人皆增給軍儀乃啟求鼔吹横吹上敕曰韓白何
可不與衆異給鼓吹一部崇祖慮魏復攻淮北唘徙下
蔡戍於淮東其冬魏果欲攻下蔡及聞内徙乃揚聲平
除故城衆疑魏當於故城立戍崇祖曰下蔡去鎮咫尺
魏豈敢置戍實是欲除此城正恐奔走殺之不盡耳魏
果夷掘下蔡城崇祖大破之武帝即位為五兵尚書領
驍騎將軍初豫章王有盛寵武帝在東宫崇祖不自附
及破魏軍詔使還朝與共密議武帝疑之曲加禮待酒
後謂曰世間流言我已豁懷抱自今已後富貴見付也
崇祖拜謝及去後高帝復遣荀伯玉敕以邊事受旨夜
發不得辭東宫武帝以為不盡誠心銜之永明元年詔
稱其與荀伯玉搆扇邊荒誅之故人無敢至者獨有前
豫州主簿夏侯恭叔出家財為殯時人以比欒布恭叔
譙國人崇祖為豫州聞其才義辟為主簿兼掌書翰高
帝即位方鎮皆有賀表王儉見崇祖唘咨嗟良久曰此
恭叔辭也時宋氏封爵随軍遷改恭叔以柳元景中興
元勲劉勔殞身王事不宜見廢上表論之甚有義理事
雖不從優詔見答後為竟陵令惠化大行木連理上有
光如燭咸以善政所致
榮祖字華先崇祖從父兄也父諒之宋北中郎府參軍
榮祖少學騎射或曰何不學書榮祖曰曹操曹丕上馬
横槊下馬談論此可不負飲食矣君軰無自全之伎何
異犬羊乎宋孝建中為後軍參軍伯父豫州刺史護之
子襲祖為淮陽太守孝武以事徙之嶺南護之不食而
死帝疾篤又使殺襲祖臨死與榮祖書曰弟嘗勸我危
行言遜今果敗矣明帝初即位四方反除榮祖冗從僕
射遣還徐州說刺史薛安都曰天之所廢誰能興之使
君今不同八百諸侯如下官所見非計中也安都曰今
京都無百里地莫論攻圍取勝自可相拍手笑殺且我
不欲負孝武榮祖曰孝武之行足致餘殃今雖天下雷
同正是速死無能為也安都曰不知諸人云何我不畏
此大蹄馬在近急便作計榮祖被拘不得還因為安都
將領安都引魏軍入彭城榮祖擕家属南奔朐山齊高
帝在淮隂榮祖歸附高帝保持之及宋明帝崩高帝書
送榮祖詣僕射褚彦回除東海太守彦回謂曰蕭公稱
卿幹略故以郡相處榮祖善彈登西樓見翔鵠雲中謂
左右當生取之於是彈其兩翅毛脱盡墜地無傷養毛
生後飛去其妙如此元徽末蒼梧凶狂恒欲危害高帝
帝欲奔廣陵起事荀伯玉等皆贊成之榮祖諫曰領府
去臺百步公走人豈不知若單騎輕行廣陵人一旦閉
門不相受公欲何之公今動足下牀恐便有叩臺門者
公事去矣蒼梧明夕自至領府扣門欲害帝帝嘗以書
案下安鼻為楯以鐡為書鎮如意甚壮大以備不虞欲
以代杖蒼梧至府而日且申令夕湏至一處作適還當
取奴尋遇殺齊高帝謂榮祖曰不用卿言幾無所成豫
佐命勲封將樂縣子永明二年為尋陽相南新蔡太守
被告作大形棺材盛仗使鄉人載度江北案騐無實見
原後拜兖州刺史初巴東王子響事方鎮皆唘稱子響
為逆榮祖曰此非所宜言政應云劉寅等孤負恩奬逼
廹巴東使至於此時諸唘皆不得通事平後上乃省視
以榮祖為知言九年卒從弟歴生亦為驍將位太子右
率性苛暴與始安王遥光同反伏誅
閎字叔通榮祖從父也父遵位員外常侍閎為宋孝武
帝南中郎參軍孝武帝即位以為交州刺史時交土全
實閎罷州還資財鉅萬孝武末年貪慾刺史二千石罷
任還都必限使獻奉又以捕戲取之要令罄盡乃止閎
還至南州而孝武晏駕擁南資為富人明帝初以為司
州刺史北破薛道標封樂鄉縣男出為益州刺史蜀還
之貨亦數千金先送獻物傾西資之半明帝猶嫌其少
及閎至都詣廷尉自簿先詔獄官留閎於是悉送資財
然後被遣凡蠻夷不受鞭罰輸財贖罪謂之賧時人謂
閎被賧刺史歴度支尚書衛尉齊高帝輔政使褚彦回
為子晃求閎女閎辭以齊大非偶帝雖嘉其退讓而心
不能歡即以晃婚王伷女謂豫章王嶷曰前欲以白象
與垣公婚者重其夷澹事雖不遂心常依然白象晃小
字也及高帝即位以有誠心封爵如故卒於金紫光禄
大夫諡曰定子憘伯襲爵憘伯少負氣豪俠妙觧射雉
尤為武帝所重以為直閣將軍與王文和俱任頗以地
勢陵之後出為巴西梓潼二郡太守時文和為益州刺
史曰每憶昔日俱在閤下卿時視我如我今日見卿因
誣其罪馳信唘之又輒遣蕭寅代憘伯為郡憘伯亦别
遣唘臺閉門待報寅以兵圍之齊明帝輔政知其無罪
不欲乖文和乃敕憘伯觧郡還為寅軍所躡束手受害
閎弟子曇深以行義稱為臨城縣罷歸得錢十萬以買
宅奉兄退無私蓄先是劉楷為交州謂王儉曰欲一人
為南土所聞者同行儉良久曰得之矣昔垣閎為交州
閎弟閱又為九真郡皆著信南中羽林監曇深者閱之
子也雅有學行當令同行及隨楷未至交州而卒儉惆
悵良久曇深妻鄭氏字獻英榮陽人時年二十子文凝
始生仍随楷到鎮晝夜紡織傍無親援年既盛美甚有
容德自厲冰霜無敢望其門者居一年私装了乃告楷
求還楷大驚曰去鄉萬里固非孀婦所濟遂不許鄭又
曰垣氏羈魂不反而其孤藐幼妾若一同灰壤則何面
目以見先姑因大悲泣楷愴然許之厚為之送於是間
關危險遂得至鄉葬畢乃曰可以下見先姑矣時文凝
年甫四歲親教經禮訓以義方州里稱美又有吴興丘
景賓字彦先亦以節義聞父康祖無錫令亡後僮僕數
十人及宅宇産畜景賓悉議與兄鎮之鎮之又推齋屋
三間與之亦不肯受太守孔山士歎曰聞柳下惠之風
貪夫廉儒夫有立志復見之矣終於奉朝請
張興世字文德竟陵人也本單名世宋明帝益為興世
少家貧白衣随王玄謨伐蠻後随孝武鎮尋陽補南中
郎參軍督護從入討元凶及南郡王義宣反又随玄謨
出梁山有戰功明帝即位四方反叛進興世龍驤將軍
領水軍拒南賊時臺軍據赭圻朝廷遣吏部尚書褚彦
回就赭圻行選是役也皆先戰授位檄板不供由是有
黃紙札南賊屯在鵲尾既相持久不决興世建議曰賊
據上流兵張地勝今以竒兵潜出其上使其首尾周惶
進退疑阻糧運艱礙乃制勝之竒沈攸之吴喜並贊其
計分戰士七千配之興世乃令輕舸泝流而上旋復回
還一二日中輒復如此使賊不為之防賊帥劉胡間興
世欲上笑之曰我尚不敢越彼下取揚州興世何人欲
據我上興世謂攸之等曰上流唯有錢溪可據乃往據
之及劉胡來攻捋士欲迎擊之興世曰賊來尚遠而氣
驟盛矣夫驟既力盡盛亦易衰此曹劌所以破齊也將
士不得妄動賊來轉近興世乃命夀寂之任農夫率壮
士擊走之袁顗愠曰賊據人肝藏裏云何得活是月朔
赭圻軍士伐木為柵於青山遇一童子曰賊下旬當平
無為自苦忽不見至是果敗興世又遏其糧道賊衆漸
飢劉胡棄軍走袁顗仍亦奔散興世遂與吴喜共平江
陵遷右軍將軍封作唐縣侯歴雍州刺史左衛將軍以
疾徙光禄大夫尋卒興世居臨沔水自襄陽以下至于
江二千里先無洲嶼興世初生當其門前水中一旦忽
生洲年年漸大及興世為方伯而洲上遂十餘頃父仲
子由興世致位給事中興世欲將往襄陽愛鄉里不肯
去嘗謂興世曰我雖田舍老公樂聞鼓角汝可送一部
行田時欲吹之興世素恭謹畏法譬之曰此是天子鼓
角非田舍公所吹興世欲拜墓仲子謂曰汝衛從太多
先人必當驚怖興世咸撤而行子欣泰
欣泰字義亨不以武業自居好隸書讀子史年十餘詣
吏部尚書褚彦回彦回問張郎弓馬多少答曰性怯畏
馬無力牽弓彦回甚異之歴諸王府佐宋元徽中興世
在家擁雍州還資見錢三千萬蒼梧王自領人劫之一
夜垂盡興世憂懼病卒欣泰兄欣華時為安成郡欣泰
悉封餘財以待之齊建元初為尚書都官郎武帝與欣
泰早款遇及即位以為直閤將軍後為武陵内史坐贓
私殺人被糾見原還復為直閤步兵校尉領羽林監欣
泰通涉雅俗交結多是名素下直輒著鹿皮冠納衣錫
杖挾素琴有以唘武帝帝曰將家兒何敢作此舉止後
從駕出新林敕欣泰廉察欣泰停仗於松樹下飲酒賦
詩制局監吕文度以啟武帝帝大怒遣出數日意釋召
謂曰卿不樂武職當處卿清貴除正員郎出為鎮軍南
中兵參軍南平内史巴東王子響殺僚佐上遣中庶子
胡諧之西討使欣泰為副欣泰謂諧之曰今太歲在西
南逆歲行軍兵家深忌若且頓軍夏口宣示禍福可不
戰而擒也諧之不從進江津尹略等見殺事平欣泰徙
為随王子隆鎮西中兵改領河東内史子隆深相愛重
數與談宴意遇與謝脁相次典籖密唘之武帝怒召還
都屏居家巷置宅南岡下面接松山欣泰負弩射雉恣
情閑放聲伎雜藝頗多開觧明帝即位為領軍長史遷
諮議參軍上書陳便宜二十條其一條言宜毁廢塔寺
帝病優詔報答建武二年魏圍鍾離欣泰為軍主随崔
慧景救援及魏軍退而邵陽洲上餘兵萬人求輸馬五
百疋假道慧景欲斷路攻之欣泰說慧景曰歸師勿遏
古人畏之死地兵不可輕也慧景乃聽過時領軍蕭坦
之亦援鍾離還唘明帝曰邵陽洲有死賊萬人慧景欣
泰放而不取帝以此皆不加賞四年出為永陽太守永
元初還都崔慧景圍城欣泰入城守備事寧除廬陵王
安東司馬梁武帝起兵東昏以欣泰為雍州刺史欣泰
與弟前始安内史欣時密謀結太子右率胡松前南譙
太守王靈秀直閤將軍鴻選含德主帥苟勵直後劉靈
運等並同契會帝遣中書舍人馮元嗣監軍救郢茹法
珍梅蟲兒及太子右率李居士制局監楊明泰等十餘
人相送中興堂欣泰等使人懷刀於坐斫元嗣頭墜果
柈中又斫眀泰破其腹蟲兒傷數創手指皆墜居士踰
墻得出茹法珍亦散走還臺靈秀仍往石頭迎建安王
寶寅率文武數百唱警蹕至杜姥宅欣泰初聞事發馳
馬入宫冀法珍等在外城内處分必盡見委因行廢立
既而法珍得返處分關門上仗不配欣泰兵鴻選在殿
内亦不敢發城外衆尋散少日事覺欣泰胡松等皆伏
誅欣泰少時有人相其當得三公而年裁三十後屋瓦
墜傷額又問相者云無復公相年夀更增亦可得方伯
耳死時年三十六
論曰王仲德受任二世能以功名始終入關之役檀王
咸出其下元嘉北討則受督於人有藺生之志而無關
公之憤長者㦲道豫雖地居豐沛榮非恩假時歴四代
人焉不絶文武之道不墜斯門殆為優矣垣氏宋齊之
際世著武節崇祖陳力彊場以韓白自許竟而杜郵之
酷可為痛㦲興世鵲浦之竒遠有深致其垂組建旆豈
徒然也
南史卷二十五
南史卷二十五考證
到彦之𫝊後以軍功封佷山縣子佷山縣属武陵郡
垣閎傳羽林監曇深者閱之子也閱監本作閎查上
文云閎弟子曇深又云閎弟閱今改从閣本
張欣泰傳欣泰通涉雅俗交接多是名素素監本誤
哀今从南本
後屋瓦墜傷額屋瓦監本作瓦屋今改從齊書
南史卷二十五考證
