南史卷十三
唐李延夀撰
列傳第三
宋宗室及諸王上
長沙景王道憐臨川烈武王道規(鮑照)
營浦侯遵考(從子季連)武帝諸子
長沙景王道憐宋武帝中弟也謝琰為徐州命為從事
史武帝剋京城及平建業道憐常留侍太后後以軍功
封新渝縣男從武帝征廣固所部獲慕容超以功改封
竟陵縣公及討司馬休之道憐監太尉留府事江陵平
為驃騎將軍開府儀同三司荆州刺史護南蠻校尉加
都督北府文武悉配之道憐素無才能言音甚楚舉止
多諸鄙拙畜聚常若不足去鎮日府庫為空徵拜司空
徐兖二州刺史加都督出鎮京口武帝受命遷太尉封
長沙王先是廬陵王義真為揚州刺史太后謂上曰道
憐汝布衣兄弟宜用為揚州上曰寄奴於道憐豈有所
惜揚州根本所寄事務至重非道憐所了太后曰道憐
年五十豈不如十歲子邪上曰車士雖為刺史事無大
小皆由寄奴道憐年長不親其事於聽望不足太后乃
無言竟不授永初三年薨加贈太傅葬禮依晉太宰安
平王孚故事鸞路九旒黃屋左纛輼輬車挽歌二部前
後羽葆鼓吹虎賁班劔百人文帝元嘉九年詔故太傅
長沙景王故大司馬臨川烈武王故司徒南康文宣公
劉穆之開府儀同三司華容縣公王弘開府儀同三司
永修縣公檀道濟故青州刺史龍陽縣公王鎮惡並勒
功天府配祭廟庭道憐子義欣嗣位豫州刺史鎮夀陽
境内畏服道不拾遺遂為盛藩強鎮薨贈開府儀同三
司諡曰成王子悼王瑾嗣傳爵至子齊受禪國除瑾弟
韞字彦文位雍州刺史侍中領右衛將軍領軍將軍昇
明二年被齊高帝誅韞人才凡鄙特為明帝所寵在湘
州雍州使善畫者圖其出行鹵簿羽儀常自披翫嘗以
圖示征西將軍蔡興宗興宗戲之陽若不觧畫者指韞
形問之曰此何人而在輿韞曰政是我其庸鄙類如此
韞弟述字彦思亦甚庸劣從子俁疾危篤父彦節母蕭
對之泣述嘗候之便命左右取酒肉令俁進之皆莫知
其意或問焉答曰禮云有疾飲酒食肉述又嘗新有緦
惨或詣之問其母安否述曰惟有愁惽次訪其子對曰
所謂父子聚麀盖謂麀為憂也義欣弟義融封桂陽縣
侯邑千戸凡王子為侯食邑皆千戸義融位五兵尚書
領軍有質幹善於用短卒諡恭侯子孝侯覬嗣無子弟
襲以子晃繼襲字茂德性庸鄙為郢州刺史暑月露禈
上聽事時綱紀政伏閤怪之訪問乃知是襲義融弟義
宗幼為武帝所愛字曰伯奴封新渝縣侯位太子左衛
率坐門生杜德靈放横打人入義宗第蔽隐免官德靈
以姿色故義宗愛寵之義宗卒於南兖州刺史諡曰惠
侯子懷珍嗣無子弟彦節以子承繼彦節少以宗室清
謹見知孝武時其弟遐坐通嫡母殷氏飬女雲敷殷每
禁之及殷亡口血出衆疑遐行毒害孝武使彦節從弟
祗諷彦節啓證其事彦節曰行路之人尚不應爾今日
廼可一門同盡無容奉敕衆以此稱之後廢帝即位累
遷尚書左僕射参選元徽元年領吏部加兵五百人桂
陽王休範為逆中領軍劉勔出守石頭彦節權兼領軍
將軍所給加兵自隨入殿封當陽侯與齊高帝袁粲禇
彦回分日入直平决機事遷中書令加撫軍將軍及帝
廢為蒼梧王彦節出集議於路逢從弟韞韞問曰今日
之事故當歸兄邪彦節曰吾等已讓領軍矣韞搥胸曰
兄肉中詎有血邪今年族矣齊高帝聞而惡之順帝即
位轉尚書令時齊高帝輔政彦節知運祚將遷密懷異
圖及沈攸之舉兵齊高入屯朝堂袁粲鎮石頭潜與彦
節及諸大將黃回等謀夜會石頭詰旦乃發彦節素怯
騷擾不自安再晡後便自丹陽郡車載婦女盡室奔石
頭臨去婦蕭氏強勸令食彦節歠羹寫胸中手振衣自
禁其主簿丁靈衛聞難即入語左右曰今日之事難以
取濟但我受劉公厚恩義無二情及至見粲粲驚曰何
遽便來事今敗矣彦節曰今得見公萬死何恨從弟韞
直省内與直閣將軍卜伯興謀其夜共攻齊高帝會彦
節事覺秣陵令劉實建康令劉遐密告齊高帝高帝夜
使驍騎將軍王敬則收殺之伯興亦遇害粲敗彦節踰
城走於額檐湖見禽被殺彦節子俁嘗賦詩云城上草
植根非不高所恨風霜早時咸云此為祅句事敗俁與
弟陔剃髮被法服向京口於客舍為人識執於建康獄
盡殺之彦節既貴士子自非三署不得上方榻時人以
此少之其妻蕭思話女也常懼禍敗每謂曰君富貴已
足故應為兒作計彦節不從故及禍彦節弟遐字彦道
為嫡母殷暴亡有司糾之徙始安郡後得還位吳郡太
守至是亦見誅遐人才甚凡自諱名有同主諱常對客
曰孝武無道見枉殺母其頑騃若此及彦節當權遐累
求方伯彦節曰我在事而用汝作州於聽望不足遐曰
富貴則言不可相關從坐之日得免不至是果死義宗
弟義賓封興安侯位徐州刺史卒諡曰肅侯義賓弟義
綦封營道縣侯凡鄙無識始興王濬嘗謂曰陸士衡詩
云營道無烈心其何意苦阿父如此義綦曰下官初不
識士衡何忽見苦其庸塞皆然位湘州刺史諡僖侯
臨川烈武王道規字道則武帝少弟也倜儻有大志預
謀誅桓玄時桓弘鎮廣陵以為征虜中兵参軍武帝剋
京城道規亦以其日與劉毅孟昶斬弘玄敗走道規與
劉毅何無忌追破之無忌欲乘勝追玄直造江陵道規
曰諸桓世居西楚羣小皆為竭力桓振勇冠三軍且可
頓兵以計策縻之無忌不從果為振敗乃退還尋陽繕
舟甲復進遂平巴陵江陵之平道規推毅為元功無忌
為次自居其末以起義勲封華容縣公累遷領護南蠻
校尉荆州刺史加都督善於刑政士庶畏而愛之盧循
寇逼建業道規遣司馬王鎮之及揚武將軍檀道濟廣
武將軍到彦之等赴援朝廷至尋陽為循黨荀林所破
林乘勝伐江陵聲言徐道覆已剋建業而桓謙自長安
入蜀譙縱以謙為荆州刺史與其大將譙道福俱寇江
陵道規乃會將士告之曰吾東來文武足以濟事欲去
者不禁因夜開城門衆咸憚服莫有去者雍州刺史魯
宗之自襄陽來赴或謂宗之未可測道規乃單車迎之
衆咸感悦衆議欲使檀道濟到彦之共擊荀林等道規
曰非吾自行不决乃使宗之居守委以心腹率諸將大
敗謙斬之諮議劉遵追荀林斬之巴陵初謙至枝江江
陵士庶皆與謙書言城内虚實道規一皆焚燒衆乃大
安徐道覆奄至破冢魯宗之已還襄陽人情大震或傳
循已剋都遣道覆上為刺史江漢士庶感其焚書之恩
無復二志道規使劉遵為游軍拒道覆前驅失利道規
壮氣愈厲遵自外横擊大破之初使遵為游軍衆咸言
不宜割見力置無用之地及破道覆果得游軍之力衆
乃服焉遵字慧明淮南海西人道規從母兄也位淮南
太守追封監利縣侯道規進號征西大將軍開府儀同
三司改授豫州以疾不拜義熙八年薨于都贈司徒諡
曰烈武進封南郡公武帝受命贈大司馬追封臨川王
無子以長沙景王第二子義慶嗣初文帝少為道規所
養武帝命紹焉咸以禮無二繼文帝還本而定義慶為
後義慶為荆州廟主當隨往江陵文帝下詔褒美勲德
及慈蔭之重追崇丞相加殊禮鸞路九旒黃屋左纛給
節鉞前後部羽葆鼓吹虎賁班劔百人及長沙太妃檀
氏臨川太妃曹氏後薨葬皆凖給義慶幼為武帝所知
年十三襲封南郡公永初元年襲封臨川王元嘉中為
丹陽尹有百姓黃初妻趙殺子婦遇赦應避孫讎義慶
議以為周禮父母之仇避之海外盖以莫大之冤理不
可奪至於骨肉相殘當求之法外禮有過失之宥律無
讎祖之文况趙之縱暴本由於酒論心即實事盡荒耄
豈得以荒耄之王母等行路之深讎宜共天同域無虧
孝道六年加尚書左僕射八年太白犯左執法義慶懼
有災禍乞外鎮文帝詔諭之以為玄象茫昧左執法嘗
有變王光禄至今平安日蝕三朝天下之至忌晉孝武
初有此異彼庸主耳猶竟無佗義慶固求觧僕射乃許
之九年出為平西將軍荆州刺史加都督荆州居上流
之重資實兵甲居朝廷之半故武帝諸子徧居之義慶
以宗室令美故特有此授性謙虛始至及去鎮迎送物
並不受十二年普使内外羣臣舉士義慶表舉前臨汝
令新野庾實前徵奉朝請陵龔祈處士南郡師覺授
義慶留心撫物州統内官長親老不隨在官舍者一年
聽三吏餉家先是王弘在江州亦有此制在州八年為
西土所安撰徐州先賢傳十卷奏上之又擬班固典引
為典叙以述皇代之美改授江州又遷南兖州刺史並
带都督尋即本號加開府儀同三司性簡素寡嗜慾愛
好文義文辭雖不多足為宗室之表歴任無浮淫之過
唯晚節奉沙門頗致費損少善騎乘及長不復跨馬招
聚才學之士遠近必至太尉袁淑文冠當時義慶在江
州請為衛軍諮議其餘吳郡陸展東海何長瑜鮑照等
並有辭章之美引為佐吏國臣所著世說十卷撰集林
二百卷並行於世文帝每與義慶書常加意斟酌鮑照
字明遠東海人文辭贍逸嘗為古樂府文甚遒麗元嘉
中河濟俱清當時以為美瑞照為河清頌其叙甚工照
始嘗謁義慶未見知欲貢詩言志人止之曰即位尚卑
不可輕忤大王照勃然曰千載上有英才異士沉沒而
不聞者安可數哉大丈夫豈可遂蘊智能使蘭艾不辯
終日碌碌與燕雀相隨乎於是奏詩義慶竒之賜帛二
十匹尋擢為國侍即甚見知賞遷秣陵令文帝以為中
書舍人上好文章自謂人莫能及照悟其旨為文章多
鄙言累句咸謂照才盡實不然也臨海王子頊為荆州
照為前軍参軍掌書記之任子頊敗為亂兵所殺義慶
在廣陵有疾而白虹貫城野&KR0874;入府心甚惡之因陳求
還文帝許觧州以本號還朝二十一年薨于都下追贈
司空諡曰康王子哀王曅嗣為元凶所殺曅子綽嗣昇
明三年見殺國除
營浦侯遵考武帝族弟也曾祖淳皇曾祖武原令混之
弟位正員郎祖巖海西令父涓子彭城内史始武帝諸
子並弱宗室唯有遵考及北伐平定以為并州刺史領
河東太守鎮蒲坂關中失守南還再遷冠軍將軍晉帝
遜位居秣陵宫遵考領兵防衛武帝初即位封營浦縣
侯元嘉中累遷寕蠻校尉雍州刺史加都督為政嚴暴
聚斂無節為有司所糾上寝不問孝武大明中位尚書
左僕射領崇憲太僕後老疾失明元徽元年卒贈左光
禄大夫開府儀同三司諡曰元公子澄之昇明末貴逹
澄之弟琨之為竟陵王誕司空主簿誕有寳琴左右犯
其徽誕罰焉琨之諫誕曰此余寳也琨之曰前哲以善
人為寳不以珠玉為寳故王孫圉稱觀父為楚國之寳
未聞以琴瑟為寳誕忸然不悦誕之叛以為中兵参軍
辭曰忠孝不得並琨之老父在將安之乎誕殺之後贈
黃門郎詔謝莊為誄遵考從父弟思考亦官歴清顯卒
於散騎常侍金紫光祿大夫子季連字惠續早歴清官
齊高帝受禪將及誅太宰禇彦回素善之固請乃免建
武中為平西蕭遥欣長史南郡太守遥欣多招賓客明
帝甚惡之季連有憾於遥欣乃密表明帝言其有異迹
明帝乃以遥欣為雍州刺史而心德季連以為益州刺
史令據遥欣上流季連父思考宋時為益州雖無政績
州人猶以義故故善待之季連存問故老見父時人吏
皆泣對之遂寕人龔愜累世有學行辟為府主簿及聞
東昏失德稍自驕矜性忌𥚹遂嚴愎酷佷土人始怨永
元元年九月因聲講武遂遣中兵参軍宋買以兵襲中
水穰人李託買戰不利退還州郡遂多叛亂明年十月
巴西人趙續伯反奉其鄕人李弘為聖主弘乘佛輿以
五綵褁青石誑百姓云天與已玉印當王蜀季連遣中
兵参軍李奉伯大破獲之將刑謂刑人曰我湏臾飛去
復曰汝空殺我我三月三日會更出遂斬之梁武帝平
建鄴遣左右陳建孫送季連二子及弟通直即子深喻
旨季連受命修還装武帝以西臺將鄧元起為益州刺
史元起南郡人季連為南郡時待之素薄元起典籖朱
道琛者嘗為季連府都錄無賴季連欲殺之逃免至是
說元起請先使檢校緣路奉迎及至言語不恭又歴造
府州人士見器物輙奪之曰會屬人何湏苦惜軍府大
懼言於季連季連以為然又惡昔之不禮元起益憤懣
司馬朱士略說季連求為巴西郡守三子為質季連許
之既而召兵算之精甲十萬臨軍歎曰據天嶮之地握
此盛兵進可以匡社稷退不失作劉備欲以此安歸乎
遂矯稱齊宣德皇后令復反收朱道琛殺之書報朱士
略兼召涪令李膺並不受命天監元年六月元起至巴
西季連遣其將李奉伯拒戰見敗季連固守元起圍之
城中餓死者相枕又從而相食三年乃肉袒請罪元起
遷季連于外俄而造焉待之以禮季連謝曰早知如此
豈有前日之事元起誅李奉伯送季連還都將發人莫
之視唯龔愜送焉初元起在道懼事不集無以賞士之
至者皆許以辟命於是受别駕中從事檄者將二千人
季連既至詣闕謝罪自東掖門入數步一稽首以至帝
前帝笑謂曰卿欲慕劉備而曾不及公孫述豈無卧龍
之臣乎赦為庶人四年出建陽門為蜀人藺相如所殺
季連在蜀殺其父變名走建鄴至是報焉乃面縛歸罪
帝壮而赦之
宋武帝七男張夫人生少帝孫修華生廬陵孝獻王義
真胡婕妤生文帝王修容生彭城王義康桓美人生江
夏文獻王義恭孫美人生南郡王義宣吕美人生衡陽
文王義季
廬陵孝獻王義真美儀貌神情秀徹初封桂陽縣公年
十二從北征及關中平武帝東遷欲留偏將恐不足固
人心乃以義真為雍州刺史加都督以太尉諮議参軍
京兆王修為長史委以關中任帝將還三秦父老泣訴
曰殘生不霑王化於今百年始覩衣冠方仰聖澤長安
十陵是公家墳墓咸陽宫殿是公家屋宅捨此何之武
帝為之憫然慰譬曰受命朝廷不得擅留今留第二兒
令文武才賢共鎮此境臨還自執義真手以授王修令
修執其子孝孫手授帝義真又進都督并東秦二州領
東秦州刺史時隴上流戸多在關中望得歸本及置東
秦州父老知無復經略隴右固關中之意咸共歎息而
赫連勃勃寇逼交至沈田子既殺王鎮惡王修又殺田
子兼裁减義真賜左右物左右怨之因白義真曰鎮惡
欲反故田子殺之修殺田子豈又欲反也義真使左右
劉乞殺修修字叔京兆覇城人初南度見桓玄玄謂曰
君平世吏部郎才也修既死人情離異武帝遣右將軍
朱齡石代義真鎮關中使義真疾歸諸將競歛財貨方
軌徐行建威將軍傅弘之曰虜騎若至何以待之賊追
兵果至至青泥大敗義真獨逃草中中兵参軍叚宏單
騎追尋義真識其聲曰君非叚中兵邪身在此行矣必
不兩全可刎身頭以南使家公望絶宏泣曰死生共之
下官不忍乃束義真於背單馬而歸義真謂宏曰丈夫
不經此何以知艱難初武帝未得義真審問怒甚剋日
北伐謝晦諫不從及得宏啓知義真免乃止義真尋為
司州刺史加都督以叚宏為義真諮議参軍宏鮮卑人
為慕容超尚書左僕射武帝伐廣固歸降義真改揚州
刺史鎮石頭永初元年封廬陵王武帝始踐阼義真色
不悦侍讀博士蔡茂之問其故對曰安不忘危何可恃
也明年遷司徒武帝不豫以為車騎將軍開府儀同三
司南豫州刺史加都督鎮歴陽未之任而武帝崩義真
聰敏愛文義而輕動無德業與陳郡謝靈運琅邪顔延
之慧琳道人並周旋異常云得志日以靈運延之為宰
相慧琳道人為西豫州刺史徐羡之等嫌義真靈運延
之昵狎過甚故吏范晏戒之義真曰靈運空疎延之隘
薄魏文云鮮能以名節自立者但性情所得未能忘言
於悟賞故與游耳將之鎮列部伍於東府前既有國哀
義真與靈運延之慧琳等坐視部伍因宴舫裏使左右
剔母舫函道施已船而取其勝者及至歴陽多所求索
羡之等每不盡與深怨執政表求還都初少帝之居東
宫多狎羣小謝晦嘗言於武帝曰陛下春秋既高宜思
存萬代神器至重不可使負荷非才帝曰廬陵何如晦
曰臣請觀焉晦造義真義真盛欲與談晦不甚答還曰
德輕於才非人主也由是出居于外及羡之等專政義
真愈不悦時少帝失德羡之等謀廢立次第應在義真
以義真輕訬不任主社稷因其與少帝不恊奏廢為庶
人徙新安郡前吉陽令張約之上䟽諫徙為梁州府軍
参軍尋殺之景平二年羡之等遣使殺義真於徙所時
年十八元嘉元年八月詔追復先封迎靈柩并孫修華
謝妃一時俱還三年正月誅徐羡之傅亮等是日詔追
崇侍中大將軍王如故贈張約以郡義真無子文帝第
五子紹字休胤嗣襲廬陵王紹少寬雅位揚州刺史薨
無子以南平王鑠子敬先嗣
彭城王義康永初元年封彭城王歴南豫南徐二州刺
史並加都督文帝即位為驃騎將軍開府儀同三司元
嘉三年改授都督荆州刺史給班劒三十人義康少而
聰察及居方任職事修理六年司徒王弘表義康宜還
入輔徵為侍中司徒錄尚書事都督南徐州刺史二府
置佐領兵與王弘共輔朝政弘既多疾且每事推謙自
是内外衆務一斷之義康太子詹事劉湛有經國才用
義康昔在豫州湛為長史既素情欵至是待遇特隆動
皆諮訪故前後在藩多善政九年王弘薨又領揚州刺
史十二年又領太子太傅義康性好吏職銳意文案糾
剔是非莫不精盡既專朝權事决自己生殺大事皆以
錄命斷之凡所陳奏入無不可方伯以下並委義康授
用由是朝野輻湊權傾天下義康亦自強不息無有懈
倦府門每旦常有數百乘車雖復位卑人微皆被接引
又聰識過人一聞必記嘗所暫遇終身不忘稠人廣坐
每標題所憶以示聰明人物益以此推服之愛惜官爵
未嘗以階級私人凡朝士有才用者皆引入已府自下
樂為竭力不敢欺負文帝有虛勞疾每意有所想便覺
心中痛裂屬纊者相係義康入侍醫藥盡心衛奉湯藥
飲食非口所嘗不進或連夕不寝彌日不觧衣内外衆
事皆專决施行十六年進位大將軍領司徒義康素無
術學待文義者甚薄袁淑嘗詣義康義康問其年答曰
鄧仲華拜衮之歲義康曰身不識也淑又曰陸機入洛
之年義康曰身不讀書君無為作才語見向其淺陋若
此既闇大體自謂兄弟至親不復存君臣形迹率心而
行曾無猜防私置僮六千餘人不以言臺時四方獻饋
皆以上品薦義康而以次者供御上嘗冬月噉甘歎其
形味並劣義康在坐曰今年甘殊有佳者遣還東府取
甘大供御者三寸僕射殷景仁為帝所寵與劉湛素善
而意好晚乖湛常欲因宰輔之權傾之景仁為帝所保
持義康屡言不見用湛愈憤南陽劉斌湛之宗也有俗
才用為義康所知自司徒右長史擢為左長史從事中
郎琅邪王履主簿沛郡劉敬文祭酒魯郡孔胤秀並以
傾側自入見帝疾篤皆謂宜立長君上嘗危殆使義康
具顧命詔義康還省流涕以告湛及景仁曰天下艱難
詎是幼主所御湛景仁並不答而胤秀等輙就尚書儀
曹索晉咸康立康帝舊事義康不知也及帝疾瘳微聞
之而斌等既為義康所寵遂結朋黨若有盡忠奉國不
同已者必搆以罪黜每采景仁短長或虛造同異以告
湛自是主相之勢分矣義康欲以斌為丹陽尹言其家
貧上覺之曰以為吳郡後會稽太守羊玄保求還義康
又欲以斌代之上時未有所擬倉卒曰我已用王鴻上
以嫌隙既成將致大禍十七年乃收劉湛又誅斌及大
將軍錄事参軍劉敬文并賊曹孔劭秀中兵邢懷明主
簿孔胤秀丹陽丞孔文秀司空從事中郎司馬亮烏程
令盛曇泰徙尚書庫部郎何默子餘姚令韓景之永興
令顔遥之湛弟黃門郎素斌弟給事中温於廣州王履
廢於家青州刺史杜驥勒兵殿内以備非常義康時入
宿留止中書省遣人宣旨告以湛等罪義康上表遜位
改授江州刺史出鎮豫章實幽之也停省十餘日桂陽
侯義融新渝侯義宗祕書監徐湛之往來慰視於省奉
辭便下渚上唯對之慟哭遣沙門慧琳視之義康曰弟
子有還理不琳公曰恨公不讀數百卷書征虜司馬蕭
斌為義康所昵劉斌等讒之被斥乃以斌為諮議領豫
章太守事無大小皆委之司徒主簿謝綜素為義康所
狎以為記室左右愛念者並聽隨從至豫章辭州見許
資奉優厚朝廷大事皆報示之義康未敗時東府聽事
前井水忽涌野雉江鷗並入所住齋前龍驤参軍巴東
令扶育上表申明義康奏即收付建康賜死會稽長公
主於兄弟為長帝所親敬上嘗就主宴集甚歡主起再
拜頓首悲不自勝上不曉其意起自扶之主曰車子歲
暮必不見容特乞其命因慟哭上亦流涕指蒋山曰必
無此慮若違今誓便是負初寕陵即封所飲酒賜義康
曰會稽姊飲憶弟所飲餘今封送車子義康小字也二
十二年太子詹事范曅等謀反事連義康詔特宥大辟
并子女並免為庶人絶屬籍徙安成郡義康在安成讀
漢書見淮南厲王長事廢書歎曰前代乃有此我得罪
為宜也二十四年豫章胡誕世前吳平令袁惲等謀奉
戴義康太尉江夏王義恭奏徙義康廣州奏可未行會
魏軍至瓜步天下擾動上慮有異志者奉義康為亂孝
武時鎮彭城及尚書左僕射何尚之並言宜早為之所
二十八年正月遣中書舍人嚴麝持藥賜死義康不肯
服藥曰佛教自殺不復人身乃以被掩殺之以侯禮葬
安成郡子允元凶殺之孝武大明四年義康女玉秀等
乞反葬舊塋詔聽之
江夏文獻王義恭幼而明嶷姿顔端麗武帝特所鍾愛
帝性儉諸子飲食不過五醆盤義恭求湏果食日中無
算得未嘗噉悉以與傍人諸王未嘗敢求求亦不得元
嘉六年為都督荆州刺史義恭涉獵文義而驕奢不節
及出藩文帝與書誡之曰禮賢下士聖人垂訓驕奢矜
尚先哲所去豁達大度漢祖之德猜忌褊急魏武之累
漢書稱衛青云大將軍遇士大夫以禮與小人有恩西
門安于矯性齊美關羽張飛任偏同弊行已舉事深宜
鑒此汝一月日自用不可過三十萬若能省此益美西
楚殷曠常宜早起接對賓侣園池堂觀計無湏改作凡
訊獄前一二日可取訊簿密與劉湛軰粗共詳論慎無
以喜怒加人能擇善者從之美自歸已不可專意自决
以矜獨斷之明也刑獄不可壅滞一月可再訊凡事皆
應慎密名器深宜慎惜不可妄以假人聲樂嬉游不宜
令過宜數引見佐史非惟臣主自應相見不數則彼我
不親不親無因得盡人人不盡何由具知衆事九年為
南兖州刺史加都督鎮廣陵十六年進位司空明年彭
城王義康有罪出藩徵義恭為侍中都督揚南徐兖三
州司徒錄尚書事領太子太傅給班劒二十人置佐領
兵二十一年進太尉領司徒義恭小心且戒義康之失
雖為總錄奉行文書而已文帝安之年給相府錢二千
萬他物稱此而義恭性奢用常不足文帝又别給錢年
至千萬時有獻五百里馬者以賜義恭二十七年文帝
欲有事河洛義恭總統羣帥出鎮彭城及魏軍至爪步
義恭與孝武閉城自守初魏軍深入上慮義恭不能固
彭城備加誡勅義恭答曰臣雖未能臨瀚海濟居延庶
免劉仲奔逃之恥及魏軍至義恭果欲走賴衆議得停
降號驃騎將軍開府儀同三司魯郡孔子舊廟有栢樹
二十四株歴漢晉其大連抱有二株先倒折土人崇敬
莫之敢犯義恭悉遣伐取父老莫不歎息又以本官領
南兖州刺史加都督移鎮盱眙修舘宇擬東城二十九
年冬還朝上以御所乘蒼蠻船上迎之遭太妃憂改授
大將軍南徐州刺史還鎮東府元凶肆逆其日劭急召
義恭先是詔召太子及諸王慮有詐妄致害者召皆有
人至是義恭求常所遣傳詔劭遣之而後入義恭凡府
内兵仗並送還臺進位太保孝武入討劭疑義恭異志
使入尚書下省分諸子並神獸門外侍中下省孝武前
鋒至新亭劭挾義恭出戰故不得自拔戰敗義恭單馬
南奔劭大怒遣始興王濬殺義恭十二子義恭既至勸
孝武即位授太尉錄尚書六條事假黃鉞事寕進位太
傅領大司馬增班劒為三十人以在藩所服玉環大綬
賜之上不欲致禮太傅諷有司奏天子不應加拜從之
及立太子東宫文案使先經義恭及南郡王義宣等反
又加黃鉞白直百人入六門事平以臧質七百里馬賜
義恭孝武以義宣亂逆由於彊盛欲削王侯義恭希旨
請省錄尚書上從之又與驃騎大將軍竟陵王誕奏陳
貶損之格九條詔外詳議於是有司奏九條之格猶有
未盡更加附益凡二十四條大抵聽事不得南面坐施
帳國官正冬不得跣登國殿公主妃傳令不得朱服輿
不得重掆鄣扇不得雉尾劒不得鹿盧形槊眊不得孔
雀白&KR0769;夾轂隊不得綘&KR0008;平乘誕馬不得過二匹胡伎
不得綵衣舞伎正冬著袿衣不得莊面諸妃主不得著
緄带信幡非臺省官悉用綘郡縣内史相及封内長官
於其封君罷官則不復追敬不稱臣諸鎮常行車前不
得過六隊刀不得過銀銅餙諸王女封縣主諸王子孫
襲封王之妃及封侯者夫人行並不得鹵簿諸王子繼
體為王者婚葬吉凶悉依諸國公侯之禮不得同皇弟
皇子車輿非軺車不得油幢平乘船皆下兩頭作露平
形不得擬象龍舟詔可孝建二年為揚州刺史加入朝
不趨贊拜不名劒履上殿固辭殊禮義恭撰要記五卷
起前漢訖晉太元表上之詔付祕閣時西陽王子尚有
盛寵義恭觧揚州以避之乃進位太宰領司徒義恭常
慮為孝武所疑及海陵王休茂於襄陽為亂乃上表稱
諸王貴重不應居邊有州不湏置府其餘制度又多所
减省時孝武嚴暴義恭慮不見容乃卑辭曲意附會皆
有容儀每有祥瑞輒上賦頌大明元年有三脊茅生石
頭西岸又勸封禪上甚悦及孝武崩遺詔義恭觧尚書
令加中書監柳元景領尚書令入住城内事無巨細悉
關二公大事與沈慶之参决若有軍旅可為總統尚書
中事委顔師伯外監所統委王玄謨前廢帝即位復錄
尚書本官如故尚書令柳元景即本號開府儀同三司
領兵置佐一依舊凖又增義恭班劍為四十人更申殊
禮之命固辭殊禮義恭性嗜不恒與時移變自始至終
屢遷第宅與人游欵意好亦多不終奢侈無度不愛財
寳左右親幸一日乞與或至一二百萬小有忤意輒追
奪之大明時資供豊厚而用常不足賒市百姓物無錢
可還民有通辭求錢者輒題後作原字善騎馬觧音律
游行或二三百里孝武恣其所之東至吳郡登虎丘山
又登無錫縣烏山以望太湖大明中撰國史孝武自為
義恭作傳及永光中雖任宰輔而承事近臣戴法興等
常若不及前廢帝狂悖無道義恭元景謀欲廢立廢帝
率羽林兵於第害之并四子斷析義恭支體分裂腹胃
挑取眼睛以密漬之以萬鬼目粽明帝定亂令書追崇
侍中都督中外諸軍丞相領太尉中書監錄尚書事王
如故給九旒鸞輅虎賁班劍百人前後部羽葆㰻吹輼
輬車泰始三年又詔陪祭廟庭
南郡王義宣生而舌短澁於言論元嘉元年封竟陵王
都督南兖州刺史遷中書監中軍將軍給鼓吹時竟陵
羣蠻充斥役刻民散改封南譙王十三年出為江州刺
史加都督初武帝以荆州上流形勝地廣兵彊遺詔諸
子次第居之謝晦平後以授彭城王義康義康入相次
江夏王義恭又以臨川王義慶宗室令望且臨川烈武
王有大功於社稷義慶又居之其後應在義宣上以義
宣人才素短不堪居上流十六年以衡陽王義季代義
慶而以義宣為南徐州刺史而會稽公主每以為言上
遲回久之二十一年乃以義宣都督七州諸軍事車騎
將軍荆州刺史先賜中詔曰師護以在西久比表求還
出内左右自是經國常理亦何必其應於一往今欲聽
許以汝代之護雖無殊績絜已節用通懷期物不恣羣
下此信未易在彼已有次第為士庶所安論者乃謂未
議遷之今之回換更在欲為汝耳汝與護年時一軰各
有其美方物之義亦互有少劣若今向事脱一减之者
既於西夏交有巨礙遷代之譏必歸責於吾矣師護義
季小字也義宣至鎮勤自課厲政事修理白晳美湏眉
長七尺五寸腰帶十圍多畜嬪媵後房千餘尼媼數百
男女三十人崇餙綺麗費用殷廣進位司空改侍中二
十七年魏軍南侵義宣慮寇至欲奔上明及魏軍退文
帝詔之曰善修民務不湏營潜逃計也遷司徒揚州刺
史侍中如故元凶弑立以義宣為中書監太尉領司徒
義宣聞之即時起兵徵聚甲卒傳檄近遠會孝武入討
義宣遣参軍徐遺寳率衆三千助為先鋒孝武即位以
義宣為中書監都督揚豫二州丞相錄尚書六條事揚
州刺史加羽葆鼓吹給班劍四十人改封南郡王追諡
義宣所生為獻太妃封次子宜陽侯愷為南譙王義宣
固辭内任及愷王爵於是改授都督八州諸軍事荆湘
二州刺史持節侍中丞相如故降愷為宜陽縣王將佐
以下並加賞秩義宣在鎮十年兵彊財富既首創大義
威名著天下凡所求欲無不必從朝廷所下制度意不
同者一不遵承嘗獻孝武酒先自酌飲封送所餘其不
識大體如此初臧質隂有異志以義宣凡弱易可傾移
欲假手為亂以成其姦自襄陽往江陵見義宣便盡禮
及至江州每密信說義宣以為有大才負大功挾震主
之威自古尠有全者宜在人前早有處分不爾一旦受
祸悔無所及義宣隂納質言而孝武閨庭無禮與義宣
諸女淫亂義宣因此發怒密治舟甲剋孝建元年秋冬
舉兵報豫州刺史魯爽兖州刺史徐遺寳使同爽狂酒
失旨其年正月便反遣府戸曹送版以義宣補天子并
送天子羽儀遺寳亦勒兵向彭城義宣及質狼狽起兵
二月加都督中外諸軍事置左右長史司馬使僚佐悉
稱名遣傳奉表以姦臣交亂圖傾宗社輒徵召甲卒戮
此凶醜詔答之太傅江夏王義恭又與義宣書諭以禍
福義宣移檄諸州郡遣参軍劉諶之尹周之等率軍下
就臧質雍州刺史朱修之起兵奉順義宣率衆十萬發
自江津舳艫數百里是日大風船垂覆沒僅得入中夏
口以第八子慆為輔國將軍留鎮江陵遣魯秀朱曇韶
萬餘人北討朱修之秀初至江陵見義宣既出拊膺曰
阿兄誤人事乃與癡人共作賊今年敗矣義宣至尋陽
與質俱下質為前鋒至鵲頭聞徐遺寳敗魯爽於小峴
授首相視失色孝武使鎮北大將軍沈慶之送爽首於
義宣并與書義宣質並駭懼上先遣豫州刺史王玄謨
舟師頓梁山洲内東西兩岸為却月城營柵甚固撫軍
柳元景據姑熟為大統偏師鄭琨武念戍南浦質徑入
梁山去玄謨一里許結營義宣屯蕪湖五月十九日西
南風猛質乘風順流攻玄謨西壘冗從僕射胡子友等
戰失利棄壘度就玄謨質又遣將龐法起數千兵趣南
浦仍使自後掩玄謨與琨念相遇法起戰大敗赴水死
略盡義宣至梁山質上出軍東岸攻玄謨玄謨分遣游
擊將軍垣護之竟陵太守薛安都等出壘奮擊大敗質
軍軍人一時投水護之等因風縱火焚其舟乘風勢猛
盛煙爓覆江義宣時屯西岸延火燒營殆盡諸將乘風
火之勢縱兵攻之衆一時奔潰義宣與質相失各單舸
逩走東人士庶並歸順西人與義宣相隨者船舸猶有
百餘女先適臧質子過尋陽入城取女載以西奔至江
夏聞巴陵有軍被抄斷回入逕口步向江陵衆散且盡
左右唯有十許人脚痛不復能行就民僦露車自載無
復食緣道求告至江陵郭外竺超人具羽儀迎之時帶
甲尚萬餘人義宣既入城仍出聽事見客左右翟靈寳
誡使撫慰衆賓以臧質違指授之宜用致失利今治兵
繕甲更為後圖昔漢高百敗終成大業而義宣誤云項
羽千敗衆咸掩口而笑魯秀竺超人等猶為之爪牙欲
收合餘燼更圖一决而義宣惽墊無復神守入内不復
出左右腹心相率奔叛魯秀北走義宣不復自立欲隨
秀去乃於内戎服盛糧糗带背刀携息慆及所愛妾五
人皆著男子服相隨城内擾亂白刃交橫義宣大懼落
馬仍便步地超人送城外更以馬與之超人還守城義
宣冀及秀望諸將送北入魏既失秀所在未出郭將士
逃盡唯餘慆及五妾兩黃門而已夜還向城入南郡空
廨無牀席地至旦遣黃門報超人超人遣故車一乘載
送刺姦義宣止獄戸坐地歎曰臧質老奴誤我始與五
妾俱入獄五妾尋被遣出義宣號泣語獄吏曰常日非
苦今日分别始是苦大司馬江夏王義恭諸公王八坐
與荆州刺史朱修之書言義宣反道叛恩便宜專行大
戮書未逹修之已至江陵於獄盡之孝武聽還葬舊墓
長子恢年十一拜南譙王世子晉氏過江不置城門校
尉及衛尉官孝武欲重城禁故復置衛尉卿以恢為侍
中領衛尉衛尉之置自恢始也義宣反錄付廷尉自殺
恢弟愷字景穆生而養於宫中寵均皇子十歲封宜陽
侯孝武時進為王義宣反問至愷於尚書寺内著婦人
衣乘問訊車投臨汝公孟詡詡於妻室内為地窟藏之
事覺并詡誅其餘並為修之所殺
衡陽文王義季幼而夷簡無鄙近之累文帝為荆州武
帝使隨往由是特為文帝所愛元嘉元年封衡陽王十
六年代臨川王義慶為都督荆州刺史先是義慶在任
遇巴蜀擾亂師旅應接府庫空虛義季蓄財節用數年
還復充實隊主續豐母老家貧無以充飬遂不食肉義
季哀其志給豐母月米二斛錢一千并制豐噉肉義季
素拙書上聽使人書啓事唯自署名而已嘗大蒐於郢
有野老帶苫而耕命左右斥之老人擁耒對曰昔楚子
盤游受譏令尹今陽和扇氣播厥之始一日不作人失
其時大王馳騁為樂驅斥老夫非勸農之意義季止馬
曰此賢者也命賜之食老人曰吁願大王均其賜也苟
不奪人時則一時皆享王賜老人不偏其私矣斯飯也
弗敢當問其名不言而退義季素嗜酒自彭城王義康
廢後遂為長夜飲略少醒日文帝詰責曰此非唯傷事
業亦自損性皆汝所諳近長沙兄弟皆緣此致故將軍
蘇徵耽酒成疾旦夕待盡一門無此酣法汝於何得之
義季雖奉旨酣縱不改成疾以至於終二十一年徵為
征北大將軍開府儀同三司南兖州刺史加都督發州
之日帷帳器服諸應隨刺史者悉留之荆楚以為美談
二十二年遷徐州刺史明年魏攻邊北州擾動義季慮
祸不欲以功勤自業無他經略唯飲酒而已文帝又詔
責之二十四年薨於彭城太尉江夏王義恭表觧職迎
喪不許上遣東海王禕迎喪追贈司空傳國至孫齊受
禪國除
論曰自古帝王之興雖係之于歴數至於經啓多難莫
不兼藉親賢當於餘祅内侮荀桓交逼荆楚之勢同于
累卵如使上略未盡一算或遺則得喪之機未可知也
烈武王擥羣才揚盛策一舉而埽勍寇盖亦人謀之致
乎長沙雖位列台鼎不受本根之寄跡其行事有以知
武皇之則哲廬陵以帝子之重兼高明之姿釁跡未彰
禍生忌克痛矣夫天倫猶子分形共氣親愛之道人理
斯同富貴之情其義則舛善乎龐公之言比之周公管
蔡若處茅屋之内宜無放殺之酷觀夫彭城南郡其然
乎江夏地居愛子位當上相大明之世親禮冠朝屈體
降身歸于卑下得使兩朝暴主永無猜色歴載踰十以
尊戚自保及在永光幼主南面公旦之重屬有所歸自
謂踐冰之慮已除太山之安可恃曾未云幾而磔體分
肌古人以隐微致誡斯為篤矣衡陽晚存酒德何先後
之云殊其將存覆車之鑒不然何以致於是也
南史卷十三
南史卷十三考證
長沙景王道憐傳融位五兵尚書領軍有質幹善於用
短善於用短南本作善用短楯
凡自諱名有同主諱主南本作至
位湘州刺史諡僖侯僖監本訛僐今从閣本
臨川烈武王道規傳左執法嘗有變王光禄至今平安
王監本誤五今改从宋書
營浦侯遵考傳州人猶以義故故善待之善待一本
作喜得
宋武帝七男傳一本衡陽文王義季下有義宣别有
傳五字本卷南郡王義宣傳平列於後彼殆因宋書
而衍者今从監本
廬陵孝獻王義真傳脩字叔京兆覇城人宋書脩字
叔治殆唐人避諱而刪之也
使左右剔母舫函道施已船而取其勝者母一本作
每今从梁書作母謂其母孫修儀也
景平二年羡之等遣吏殺義真於徙所吏一本作使
彭城王義康傳上嘗冬月噉甘歎其形味並劣甘一
本作柑
江夏文獻王義恭傳二十九年冬還朝上以御所乘蒼
蠻船上迎之蠻宋書作鷹
南郡王義宣傳生而舌短澁於言論監本無短字今
从宋書及閣本增入
南史卷十三考證
