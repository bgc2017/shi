通鑑地理通釋卷五宋王應麟撰
十道山川攷
禹貢定高山大川以别九州之境職方爾雅取法焉山
川萬古不易州縣隨時變遷後之志地理者附山川于
注失其綱領唯唐六典叙十道得禹貢遺意今釋其地
以備參攷山川能說九能之一或庶幾焉
關内
東距河
班固西都賦帶以洪河注書曰導河自積石南至于
華隂
西極隴坂
隴坂即隴坻今之隴山應劭曰隴西郡有隴坻在其
西(見後)杜篤論都賦置列汧隴廱偃西戎西京賦右
有隴坻之隘(注應劭曰天水有大坂曰隴坻)
南據終南之山
西都賦表以太華終南之山地理志武功縣太一山
古文以為終南張衡西京賦終南太一隆崛崔崒(注五)
(經要義太一一名終南山在扶風武功縣此云終南太一不得為一山明矣蓋終南南山之總名太一一)
(山之别號)郡縣志終南山在京兆府萬年縣南五十里按
經傳所說一名太一亦名中南(據西京賦云西征賦云九嵕巀嶭太一巃)
(嵸面終南而背雲陽跨平原而連嶓冢然則終南太一非一山也)左傳中南九州之
險也柳宗元謂據天之中在都之南西至于襃斜又
西至于隴首以臨于戎東至于商顔又東至于太華
以距于關其物産之厚器用之出則璆琳琅玕夏書
載焉紀堂條梅秦風詠焉(終南山又在鳳翔府郿縣南三十里)
北邊沙漠
唐世突厥薄渭橋吐蕃入奉天邇戎狄故也
名山太白
在鳳翔府郿縣東南五十里(漢武功縣地)柳宗元碑云其
地寒冰雪之積未嘗已水經注地理志武功縣有太
一山古文以為終南杜預以為中南亦曰太白山在
武功縣南去長安二百里俗云武功太白去天三百
杜彦逹曰太白山南連武功山於諸山最為秀桀冬
夏積雪望之皓然(韓愈南山詩西南雄太白唐田游巖入太白山)
九嵕
在京兆府醴泉縣漢左馮翊谷口縣也(谷口縣九嵕山在西)谷
口故城在醴泉東北四十里西都賦冠以九嵕陪以
甘泉西京賦九嵕甘泉涸隂沍寒水經注涇水東經
九嵕山東中山西謂之谷口
吳山
職方雍州山鎮嶽山在隴州吳山縣西南五十里謂
之吳嶽唐為西鎮(禹貢導岍漢志以為扶風汧縣吳山按隴州汧源縣有岍山岍水所)
(出非吳山也)
岐山
在鳳翔府岐山縣東北十里亦名天柱山漢右扶風
美陽縣西北周太王所邑文王始亦治焉西京賦注
說文曰岐山在長安西美陽縣界山有兩岐故因以
名焉周之興也鸑鷟鳴於岐山成王有岐陽之蒐石
鼓文在天興縣南二十里石形如鼓其數有十韋應
物詩謂宣王大獵岐陽韓愈歌亦云蒐岐陽其文可
見者四百六十五(呂氏春秋九山之一乳河圖曰岐山在崑崙東南為地岐陽鎮)
(詩所謂居岐之陽也)
梁山
在京兆府奉天縣北五里(漢志有扶風好畤縣有梁山九域志奉天縣鳳翔)
(府好畤縣有梁山)古公踰梁山秦立梁山宮又同州韓城縣
南十九里亦有梁山漢左馮翊夏陽縣西北詩韓奕
所謂奕奕梁山也爾雅以為晉望(嶭氏禹貢解曰梁山在同州韓城縣)
(而乾州好畤縣亦有梁山在邠岐間非禹貢之梁山也)
泰華
在華州華隂縣南八里山海經華首之山西六十里
曰太華之山削成而四方其高五千仞其廣十里(太華)
(西八十里少華之山西京賦綴以二華少華山在華州鄭縣東南十里)唐玄宗銘曰雄
峰峻削菡蓞森爽是曰靈嶽衆山之長偉哉此鎮崢
嶸中土高標爀日半壁飛雨華嶽題名五百十一人
再題三十一人自開元訖清泰(獨孤及仙掌銘巨靈贔屓高掌遠蹠以流)
(河曲厥跡猶存巨靈河神也遁甲開山圖曰巨靈能造山川出江河)
大川涇
出原州百泉縣开頭山東南至京兆府高陵縣入渭
職方雍州川論都賦帶以涇渭號曰陸海(山海經出長城北山)
渭
出渭州渭源縣(今熙州渭源堡)鳥鼠山東至華州華隂縣入
河山海經鳥鼠同穴之山渭水出焉東流注于河水
經出南谷山在鳥鼠山西北職方雍州浸郡縣志在
京兆萬年縣北五十里論都賦鴻渭之流徑入于河
大船萬石轉漕相過潘岳西征賦北有清渭濁涇(黃氏)
(曰渭水出熙州狄道縣鳥鼠同穴山東南至華州華隂縣入河)
灞
出藍田谷北入渭在京兆府萬年縣東二十一里西
征賦南有玄灞素滻(通典荆溪下流也故滋水秦穆公更名以顯霸功)郡縣
志即秦嶺之下流東南自商川上洛縣界流入又西
北流合滻水入渭白鹿原在萬年縣東二十里亦謂
之霸上
滻
亦出藍田谷北至萬年縣入渭水經北入于灞(注云北歴)
(藍田川北流注于霸水)上林賦終始霸産唐望春宮臨滻水(韋堅)
(治漢隋運渠絶灞滻並渭而東至永豐倉與渭合)長樂坡(在萬年縣東北十二里即滻川之西)
(岸)本滻陂(隋文帝更名)
遠夷控北蕃突厥
吐蕃本西羌屬散處河湟江岷間或曰南凉秃髮利
鹿孤之後突厥古匈奴北部居金山之陽其地三垂
薄海南抵大漠
河南
東盡于海
古青徐之域
西距函谷
古函谷關在陜州靈寳縣函谷故城在縣南十里東
自崤山西至潼津通名函谷號曰天險所謂秦得百
二也
南瀕于淮
古徐州之域
北薄于河
古豫兖之域洛陜負河而北虢汝許鄭負河而南
名山三崤
又名嶔崟山在河南府永寧縣北二十八里自東崤
至西崤二十五里(呂氏春秋九塞之一)輿地廣記二崤山連入
硤石界其南陵夏后臯之墓其北陵文王之所避風
雨春秋晉敗秦師于殽陜州石壕鎮本殽縣後魏置
唐改硤石(誦訓掌道方志以詔觀事若魯有大庭氏之庫殽之二陵)
少室
在河南府登封縣四十里漢潁川崈高縣也在告成
縣西北五十里漢陽城縣述征記漢武築登仙臺
砥柱
俗名三門山在陜州硤石縣東北五十里黃河中山
有三門河所經唐太宗勒銘(硤石省入陜縣)山在河中形若
柱水經注謂禹所鑿(禹貢導河積石至于龍門又東至于砥柱李齊物鑿砥柱為)
(門以通漕五裴耀卿鑿漕渠以避三門之險柱隋開皇十年鑿砥柱宋乾德元年鑿砥)
蒙山
在沂州費縣西北八十里(楚老萊子所耕處)禹貢蒙羽其藝
詩奄有龜蒙漢泰山郡蒙隂縣西南(東蒙山在費縣西北七十五里)
(顓臾為東蒙主近於費)
嶧山
一名鄒山在兖州鄒縣南二十二里郡縣志秦始皇
觀禮于魯刻石於嶧山禹貢嶧陽孤桐詩奄有鳧繹
(太史公鄉射鄒嶧自晉郗鑿避難嶧山中鎮鄒山後嶧山奔下邳)
嵩
在河南府登封縣北八里漢潁川崈(即嵩字)高縣也一
曰太室山是為中嶽(晉司馬侯曰太室九州之險也漢武帝禮登太室郡縣志東)
(曰太室西曰少室嵩高總名即中嶽也山高二十里周廽一百三十里少室山在縣西十里啓母祠縣東)
(北七里漢武帝祀中嶽見夏啓母石是也)
岱
職方兖州山鎮岱山泰山也一曰岱宗在襲慶府奉
符縣西北三十里(唐兖州乾封縣)漢泰山郡博縣西北(漢官儀泰)
(山東南名曰日觀管仲曰古者封泰山禪梁父者七十二家社首山在縣西北二十六里)
大川伊
出商州上洛縣熊耳山東北至河南府洛陽縣南北
入于洛(郡縣志伊水在河南縣東南十八里)秦三川郡謂河洛伊(山海經蔓)
(渠之山伊水出焉東流注于洛)
洛
職方豫州川出商州洛南縣冡領山至河南府鞏縣
入河(郡縣志在洛陽縣西南三里西自苑内上陽之南彌漫東流)繫辭曰洛出書
禹貢豫州伊洛入于河(伊水入洛洛水入河)山海經讙舉之山
雒水出焉東北流注于玄扈之水(河圖曰玄扈洛汭)冢嶺山
在河南縣西七十里洛水所出
汝
出汝州梁縣天息山逕蔡潁州入淮爾雅汝為濆
潁
出河南府陽城縣陽乾山東至壽春府下蔡入淮(皆古)
(豫州地職方以為荆州浸未詳)山海經出少室(黃氏曰出河南登封陽乾山東南流至潁)
(川潁上縣入淮)
沂
出沂州沂水縣艾山南至下邳西南入泗禹貢徐州
淮沂其乂職方青州浸曾氏曰徐州水以沂名者非
一酈道元謂水出尼丘山西北徑魯之雩門亦謂之
沂水水出泰山武陽之冠石山亦謂之沂水禹貢廣
記曰沂水經下邳縣分為二水一水於城北西南入
泗一水經城東屈曲從縣南亦注泗謂之小沂水
泗
職方青州川出襲慶府泗水縣桃墟西北陪尾山源
有泉四四泉俱導因以為名西南過彭城又東南過
下邳入淮禹貢泗濱孔子宅在曲阜縣(今仙源縣)故魯城
中歸德門内闕里之中背洙泗矍相圃之東北太史
公北涉汶泗講業齊魯之都觀夫子遺風
淮
職方青州川出唐州桐栢縣桐栢大復山東南至盱
眙軍招信縣入海水經云出南陽平氏縣胎簪山(禹自)
(桐栢導之耳桐栢縣漢平氏縣東界)
濟
職方兖州川泲(當以古文泲字為正)出絳州垣曲縣王屋山東
南始發源曰沇水既見而伏東出於孟州濟源縣二
源東源周廻七百步西源周廻六百八十五步合流
至溫縣是為濟水西南入于河山海經出共山南東
丘酈道元謂當王莽之世川瀆枯竭但入河而已不
復截流而南(古說濟水伏流地中)通典禹貢濟水泆為滎今不
復入滎
遠夷控海東新羅日本
新羅魏時新盧國本辰韓種辰韓始有六國稍分為
十二新羅其一也國在百濟東南東濱大海兼有沃
沮不耐韓濊之地倭自後漢通焉在帶方東南大
海中依山島居一名日本自云國在日邊故以為稱
河東
東距常山
左傳晉表裏山河常山見後
西據河
河至慈州文城縣孟門山是為入龍門至絳州汾州
合河之上是為出龍門口柳子晉問晉之故封黃河
迤之
南抵首陽太行
雷首山在河中府河東縣本蒲坂舜都也夷齊居其
陽所謂首陽山也(山南曰陽)石曼卿詩謂耻生湯武干戈
日寧死唐虞揖遜區詩唐風采苓首陽
太行山在懷州河内縣西北(亘十州之界)連亘河北諸州(始於)
(懷而逹於幽)為天下之脊一名皇母一名女媧其上有女
媧祠(寰宇記在河内縣北二十五里郡縣志太行陘在縣西北三十里)崔伯陽感山
賦曰上正樞星下開冀方逄胃而畢自柳以張亂則
冀安弱則冀強起為名丘妥為平岡巋乎甚尊其名
太行墨翟察而知驥之貴戶佼過而辨牛之難穆王
升由雀道而出世宗行自大河而還孝明嘗登幸上
黨郡章帝以游至天井關孟德北上紀摧輪之恐謝
公西顧引憂生之端阮籍失路而詠懷劉峻懷交而
發歎歸晉陽子惠之便道對二坂祖濬之詳觀决羊
腸之險壍此山之道攻滎陽伐韓以威天下應侯為
秦昭王之謀也據敖倉之粟杜此山之阨距飛狐之
口守白馬之津使天下知所歸者酈食其為漢高祖
之謀也踰此山入射犬破青犢之衆殺謝躬於鄴以
收復天下為心者漢光武之謀也濟河降射犬之衆
還軍敖倉屬魏种以河北事然後西向以爭天下者
魏武帝之謀也進據武牢扼其襟要俾竇建德不能
踰山入上黨收河東之地而卒以并天下者唐太宗
之誅也禹貢太行恒山至于碣石注曰二山連延
東北接碣石述征記曰太行山首始於河内自河内
北至幽州凡有八陘(罕都陘在幽州昌平縣北十里太行八陘蓋盡於此)
北邊匃奴
漢匃奴傳詩薄伐獫允至于太原晉文公攘戎翟悼
公和戎翟戰國趙邊於匃奴
名山雷首
在河中府河東縣南十五里禹貢壺口雷首至于太
岳一名中條山唐司空圖居山之王官谷(唐志河中府永樂縣)
(壺壺口山在慈州吉鄉縣郡縣志平山一名口山今名姑射山在晉州臨汾縣西八里)
介山
在河中府萬泉縣漢河東汾隂縣南(武帝用事介山其山特立周匕)
(十里高三十里在縣西南二十里唐志又汾州介休縣亦有介山)
霍山
職方冀州山鎮謂之霍大山在晉州霍邑縣東北三
十里漢河東彘縣禹貢大岳岳陽
崞山(崞音郭)
在代州崞縣(本作嵉誤)後漢書注崞縣有崞山地理志名
山無崞山有五臺山在代州五臺縣東北百四十里
道經以為紫府山内經以為清涼山(漢慮虒縣隋改)九域志
崞縣有崞山
大川汾水
職方冀州浸出憲州靜樂縣(漢汾陽縣地)北管涔山南流
至河中府寳鼎縣北入河(寳鼎漢汾隂縣)說文出太原晉陽
山西南入河詩彼汾沮洳國語宰孔曰晉景霍以為
城汾河涑澮以為淵(山海經管涔之山汾水出焉又云汾水出上窳北)
晉水
在太原府陽曲縣(晉陽省入陽曲)出縣西懸罋山東入汾山
海經縣雍之山晉水出焉東南流注于汾水(雍音甕)詩
譜晉陽南有晉水唐叔子燮改為晉侯唐北都城左
汾右晉
丹水
澤州高平縣有泫水一曰丹水漢上黨高都縣莞谷
丹水所出東南入泫水(高都澤州晉城縣隋曰丹川)
沁水
出沁州沁源縣(漢榖遠縣後魏改今屬威勝軍)羊頭山世靡谷至懷
州武陟縣入河澤州有沁水縣山海經謁戾之山(在上)
(黨涅縣)沁水出焉南流注于河(注云至滎陽東北入河)又云出井
陘山東東南注河入懷東南(懷縣今武陟)
河北
東並于海
滄州安東並海
南近于河
爾雅兩河間曰冀州職方河内曰冀州通典河在無
棣縣界
西距太行常山
見前地理志媯州懷戎縣東南五十里有居庸塞
東連盧龍碣石西屬太行常山實天下之險有鐵門
關(居庸呂氏春秋九塞之一)
北通渝關
渝關在幽州北七百里營州城西四百八十里又平
州石城縣有臨渝關在州西一百八十里(因渝水為名)
名山隆慮(音廬)
在相州林慮縣西二十里(本隆慮漢屬河内郡殤帝改為林)夏馥入
山中匿姓名為冶家傭崔伯陽感山賦隆慮雷首(橋順)
(二子師事仙人盧子基於隆慮山棲霞谷)
白鹿
在衞州共城縣西五十四里(隋章仇大翼隠於白鹿山徙居林慮山茱萸澗)
封龍
一名飛龍山在眞定府獲鹿縣南四十五里(漢石邑縣)郡
縣志飛龍山在趙州元氏縣西北三十里(趙武靈王取封龍隋)
(志石邑縣有封龍山唐志趙州元氏縣有封龍山晉王浚使祁弘東討石勒戰於飛龍山)
井陘
陘山在眞定府井陘縣東南八十里四面高平中下
似井故名之韓信擊趙欲下井陘隋唐置井州(呂氏春秋)
(九塞之一)井陘口今名土門口在獲鹿縣西南十里有井
陘關一名土門即太行八陘之第五陘也
碣石
在平州石城縣西南漢右北平郡驪城縣(通典在平州盧龍縣)
(南二十餘里郡縣志盧龍縣南二十三里)碣然而立在海旁水經注驪城
枕海有石如甬道數十里當山頂有大石如柱形其
山昔在河口海濱歴世既久為水所漸淪入于海去
岸五百餘里(秦築長城起所自碣石在今高麗界與此碣石異)禹貢夾右碣
石入于河山海經碣石之山繩水出焉注水經曰今
在遼西臨渝縣南水中秦皇刻碣石門登之以望巨
海(漢武帝東廵海上至碣石)通典碣石山在漢樂浪郡遂城縣長
城起於此山長城東截遼水而入高麗遺趾猶存(右碣)
(石即河赴海處在平州高麗中為左碣石)
常嶽
在定州曲陽縣西北郡縣志在縣北一百四十里常
水所出職方并州山鎮曰恒山是為北嶽
大川漳
職方冀州川濁漳水出潞州長子縣發鳩山東至
相州鄴縣入清漳又清漳出太原府樂平縣少山東
北流至德州長河縣瀛州平舒縣入于河周定王五
年河徙而東故漳水不入河而自達于海
淇
出相州隆慮縣西大號山南逕朝歌縣北山海經沮
洳之山濝水出焉南流注于河郡縣志出衞州共城
縣西北沮洳山至衞縣(古朝歌)入河謂之淇水口詩邶
曰亦流于淇鄘曰送我淇上衞曰瞻彼淇澳
呼沲
職方并州川虖池山海經出大戲之山在代州繁畤
縣(山在縣東南九十里)東南流經五臺山東流至文安縣入海
(何承矩築隄儲水為阻固並邊諸河若滹沲胡蘆永濟等河皆滙于塘濼)
遠夷控契丹奚靺鞨室韋
契丹與庫莫奚異方同類當遼西正北二百里隨水
草畜牧唐貞觀中内屬以為松漠都督府庫莫奚鮮
卑宇文别種後強盛有阿會氏諸部皆歸之至隋代
號曰奚靺鞨隋文帝初來獻謂即勿吉也古肅愼國
地西北與契丹接室韋後魏末通焉在靺鞨之北有
五部南室韋在契丹北三千里北室韋分九部唐所
聞有九部焉
山南
東接荆楚
詩有蠻荆荆楚春秋莊公之世書荆僖公元年始書
楚
西抵隴蜀
秦隴巴蜀
南控大江
詩江漢之域即荆梁二州
北據商華之山
商山在商州上洛縣南十四里商洛縣南一里亦名
地肺山亦名楚山四皓所隠王莽傳謂繞霤之固南
當荆楚言四面塞阨屈曲水回繞而霤即七盤十二
繞華山(見前)
名山嶓冢
在興元府金牛縣(今大安軍三泉縣)東二十里漢水所出禹
貢岷嶓既藝嶓冢導漾東流為漢(一在秦州清水縣郡縣志在秦州上)
(邽縣西南五十八里漾水所出嶭氏曰隴東之山皆嶓冢也)山海經大時之山又
西三百二十里曰嶓冢之山漢水出焉而東南流注
于沔注嶓冢在武都氏道縣南
熊耳
在商州上洛縣南四十里其山兩峰狀若熊耳禹貢
導洛自熊耳其山在虢州盧氏縣界(齊桓公登熊耳山以望江漢山)
(海經浮濠之水出焉西流注于洛)
巫峽
在䕫州巫山縣西楚置巫郡荆州記信陵縣西二十
里有巫峽(建平郡信陵縣今歸州巴東縣通典晉置建平郡於巫山縣)
銅梁
在合州石照縣(唐石鏡縣)南五里左思蜀都賦外負銅梁
(山之北址即巴子故城)
荆山
在襄陽府南漳縣禹貢南條荆山(山海經荆山漳水出焉而東南流注)
(于雎雎與沮同禹貢荆及衡陽惟荆州即此山卞和得玉之處)
峴山
在襄陽府襄陽縣東南九里歐陽文忠公記曰峴山
臨漢上望之隠然蓋諸山之小者而其名特著於荆
州蓋羊祜以其仁杜預以其功
大川巴水
巴江在達州永睦縣(巴江渠江合於通州縣東南)
漢水
職方荆州川禹貢漾漢為東漢水出大安軍三泉縣
西嶓冢山至漢陽軍漢陽縣入江漢水一名沔水酈
道元謂東西兩川俱出嶓冢而同為漢水(詩漢之廣矣楚漢水)
(以為池)沔水源出武都東狼谷中即漢水之上源山海
經嶓冢之山漢水出焉東南流注于沔
沮水
在荆門軍當陽縣(漢臨沮故城在縣北)郡縣志出房州永清縣
(省入房陵)西南景山東南入于漢江一云出房州房陵縣
東山東南過江陵府枝江縣入于江王粲登樓賦倚
曲沮(千余切)之長洲顔師古曰左傳江漢沮漳楚之望
也山海經景山雎水出焉東南流注于江(景山在南郡房陵西)
(南二百里)
淯水
出虢州盧氏縣南至鄧州順陽縣入于沔山海經攻
離之山淯水出焉南流注于漢在淯陽縣南(漢南陽郡淯陽)
(縣在淯水之陽故城在鄧州南陽縣南晉杜預修召信臣遺迹激用淯水浸原田萬餘頃)郡縣志
東去鄧州南陽縣三里西去新野縣二百步九域志
金州洵陽縣有淯水
隴右
東接秦州
漢隴西秦亭秦谷今秦州地
西逾流沙
流沙在沙州西八十里其沙隨風流行禹貢導弱水
餘波入于流沙(漢志張掖郡居延縣居延澤在東北古文以為流沙在唐甘州張掖縣東)
(北百六十里沈括云嘗過無定河活沙履之百步皆動如行幕上或陷則人馬車駝以百千數無孑遺者)
(或謂此即流沙也)
南連蜀及吐蕃
蜀始見于牧誓秦惠王伐蜀有其地吐蕃(見前)
北界朔漠
唐置北庭安西都護府抵大漠
名山秦嶺
在秦州上邽縣(省入成紀)九域志隴州隴安縣有秦嶺山
西都賦晞秦嶺晁氏以為隴山秦嶺皆古之岍(通典秦嶺)
(在京兆藍田縣界又商州上洛縣西十八里有秦嶺山嶺北為秦山南為漢山周六百二十里)
隴坻
在秦州隴城縣(大隴山在縣東一百里)西京賦右有隴坻之隘
(丁禮切)漢武帝幸雍遂踰隴通典隴州汧源縣隴山在
縣西六十二里一曰隴坻(秦州隴城縣有大隴亦曰隴首山清水縣小隴山一)
(名隴坻又名分水嶺)
西傾
在洮州臨潭縣(漢臨洮縣)西南後名西強山在吐谷渾界
水經西傾之南桓水出焉禹貢西傾因桓是來(吐谷渾阿)
(豺升西強山觀墊江源流輿地記西頃之北洮水所出北入河)
朱圉
在西和州大潭縣俗呼為白巖山郡縣志在秦州伏
羌縣西南六十里
積石
在鄯州龍支縣西九十八里黃河在縣西南六十里
禹貢導河始此漢叚熲追羌出塞至積石(河自積石始西南流)
(山海經積石山其下有石門河水冐之以西南流)廓州積石軍在州西南西
臨大澗北枕黃河河州枹罕縣積石山一名唐述山
在縣西北七十里(今人目龍支縣山為大積石山此名小積石山)
合黎
在甘州張掖縣西北二百里亦名羌谷俗名要塗山
(水經在酒泉會水縣東北)禹貢導弱水至於合黎(通典合黎水弱水並在張掖縣)
崆峒
在岷州溢樂縣西二十里(唐地理志今西和州)史記黃帝西至
空桐韋昭曰在隴右正義笄頭山一名崆峒在原州
平高縣五百里括地志在肅州福禄縣東南六十里
(二處皆云黃帝登之未詳孰是)漢武帝至隴西登空桐
三危
在沙州燉煌縣南三十里山有三峰故曰三危舜竄
三苗禹貢三危既宅導黑水至於三危鄭玄引河圖
及地說云在鳥鼠西南(山海經廣員百里)
鳥鼠同穴
在渭州渭源縣西七十六里(今熙州渭源堡)俗呼為青雀山
其同穴鳥如家雀色小青鼠如家鼠色小黃渭水出
焉禹貢導渭自鳥鼠同穴(同穴山名鳥鼠山者同穴之枝山也孔氏曰鳥鼠共)
(為雌雄同穴而處其說怪誕不經)河圖曰鳥鼠同穴地之幹也上為
掩畢星山海經注鳥名曰䳜鼠名曰鼵鼵如人家鼠
而短尾䳜似燕而黃色穿地入數尺鼠在内鳥在外
而共處
大川洮水
出西羌中北至河州枹罕縣入河
弱水
出吐谷渾界窮石山自甘州刪丹縣西至合黎山與
張掖縣河合其水力不勝芥然可以皮船渡通鑑魏
太武擊柔然至栗水西行至莬園水又循弱水西行
至涿邪山則弱水在莬園水之西涿邪山之東禹貢
弱水既西(以水皆東流唯弱黑二水乃西注耳)
羌水
出塞外(水經出羌中參合)南至陰平(文州)入白水
河瀆
河源在西徼之外禹迹所及止於積石漢志河水行
塞外東北入塞内至章武入海(章武縣漢屬渤海今入滄州清池縣)六
典凡天下水泉三億三萬三千五百五十有九其在
遐荒絶域者不可得而知江河自西極達東溟中國
之大川也百三十有五水是為中川千二百五十二
水斯為小川(桑欽水經所引天下之水百三十七江河在焉酈善長注引枝流一千二百五)
(十二曾氏曰河自西出而南又東折然後北注於海隄防之起自戰國而漢以來築作者輒復敗)
休屠澤
在涼州姑臧縣東北(屠直閭切)漢志云禹貢豬野澤(史記都野)
遠夷控西域胡戎
西域隋大業中來朝者四十餘國唐貞觀四年伊吾
來降列其地為西伊州武后時王孝傑復四鎮自是
諸國朝貢侔於前代胡戎黨項羊同悉立泥婆羅之
屬
淮南
東臨海
禹貢揚州東距海
西抵漢
沔安二州抵漢水(沔今漢陽軍安今德安府)
南據江
漢志江東至江都入海(嶭氏曰大江過湖口東行至通州海門縣入海)
北距淮
禹貢揚州北據淮跨淮而過
名山八公
一名淝陵山在壽州壽春縣北四里淝水之北淮水
之南(今安豐軍)苻堅望見八公山上草木皆以為晉兵(宋景)
(文公覧郡圖得八公山故老言山上有車轍馬跡是淮南王上賓之遺耕者往往得金云丹砂所化可以)
(療病因作詆仙賦八上有淮南王安廟圖安及士像)
灊
在安慶府懷寧縣西北二十里(通典一名天柱山灊音潛漢武帝嘗登)
大别
在壽州霍山縣(今安豐軍六安縣)史記索隱云在安豐縣嶭
氏曰大别山在漢陽軍亦曰甑山左傳楚拒吳濟漢
而陳自小别至於大别(小别山在汊川縣東南五十里)禹貢導嶓冡
至于荆山内方至于大别(近漢之山今漢陽軍漢陽縣東北一百步其山前枕)
(蜀江北帶漢水魯山一名大别)
霍山
在霍山縣南五里開寳元年省為鎮入六安漢書注
南嶽霍山在灊縣屬廬江一名天柱山(武帝所登)爾雅南
嶽
羅山
在申州羅山縣(今信陽軍)西南九里有石城山甚高峻在
鍾山縣西南二十一里冥阨蓋謂此山(吕氏春秋九塞之一)
塗山
在壽春縣東北濠州鍾離縣西九十五里禹會諸侯
周穆亦會柳宗元有銘(下有縣廟山前有禹會村)
大川滁水
在滁州全椒縣南六十里原出廬州梁縣至瓜步入
大江
肥水
自安豐縣流入經壽春縣北又西入淮晉謝石謝玄
大破秦兵于肥水齊垣崇祖於壽陽城西北堰肥水
巢湖
在廬州合肥縣東南六十四里亦名焦湖
江南
東臨海
謂蘇杭台溫明等州吳舟師自海入齊
西抵蜀
謂施黔等州
南極嶺
五嶺在虔郴永道州
北帶江
謂洪江鄂等州
名山茅山
在建康府句容縣東南六十里鎮江府金壇縣西南
三十五里唐置茅州一名句曲山言山形如句字之
曲三茅得道之所
蔣山
在建康府上元縣西北十八里唐置蔣州(蔣子文立廟鍾山封)
(為蔣侯因改為蔣山江表上已常遊於此為衆山之傑)
天目
在臨安府於潛縣北六十里有兩峰峰頂各一池左
右相對名曰天目(郭璞云天目山前兩乳長龍飛鳳舞到錢唐)
會稽
職方揚州山鎮在紹興府會稽縣東南二十里有禹
穴禹於此會諸侯之計因名秦始皇上會稽祭大禹
立石頌德太史公上會稽探禹穴越絶書勾踐小城
山隂是也(呂氏春秋九山之一底水經注會稽山東有穴深不見謂之禹井)
四明
唐志在越州餘姚縣西一百五十里明州以境有四
明山為名在州西八十里山海經句餘之山注今在
餘姚南句章北二縣因為名謝靈運山居賦注天台
四明相接連四明方石四面自然開窗(九域志鄞有四明山慈溪)
(有句餘山)
天台
在台州天台縣北十里一曰桐栢山高萬八千丈周
旋八百里其山八重四面如一赤城山在縣北六里
天台之南門也名山略記曰葛仙公山也孫綽有賦
(唐司馬子微廬天台隋徐則入天台山)
括蒼
在處州麗水縣本括州隋置括蒼縣唐改(輿地廣記台州臨海)
(縣有括蒼山寰宇記今蒼嶺)
縉雲
在處州縉雲縣一名仙都(本括蒼縣地孤舊傳黃帝遊仙之處有石特起高)
(二百丈峰數十或如羊角或如蓮花隋徐則杖策入縉雲山)
金華
在婺州金華縣北二十里赤松子得道處神仙傳皇
初平至金華居石室中(金華洞在縣北三十里)
大庾
在南安軍大庾縣西南二十里一名塞上嶺即五嶺
之一(五嶺之最東者亦曰東嶠)漢時呂嘉反漢軍伐之監軍姓庾
城於此故謂之大庾嶺唐志在虔州南康縣(今南安軍)高
駢繇大庾擊賊廣州
武夷
在建寧府崇安縣南三十里漢郊祀志有武夷君(通典)
(在建安縣唐志在建陽縣時未有崇安縣)朱文公武夷圖序峰巒巖壑秀
拔竒偉清溪九曲流出其間(文公築精舍于五曲大隠屏之下)
廬山
在江州潯陽縣(今德化)東三十二里南康軍城北十五
里本名鄣山郡縣志匡俗(字子孝)廬于此山漢武帝拜
為大明公俗號廬君故名山周環五百餘里太史公
南登廬山觀禹疏九江廬山東白鹿洞唐李渤之隱
居南唐創書院
衡嶽
職方荆州山鎮在潭州衡山縣西三十里衡州衡陽
縣北七十里有五峰曰紫蓋天柱芙蓉石廩祝融湘
中記曰衡山有玉牒禹案其文以治水遥望衡山如
陣雲郭璞曰山别名岣嶁韓文公詩岣嶁山尖神禹
碑南嶽記曰朱陵之靈臺宿當翼軫度應機衡故為
名禹導水通瀆刻石書名山之高南嶽文云高四千
一十丈(岣嶁者衡山南麓别峰之名通典衝山在衡州湘潭縣衡嶽廟在衡山縣西三十里)
大川浙江
在臨安府錢唐縣南十二里越州蕭山縣西二十五
里莊子云淛河蓋取其曲折為名地理志水經曰漸
江(郡縣志江源自歙州界東北流經界石山又東北經州北又東北流入于海江濤每日晝夜再上常)
(以月十日二十五日最小月三日十八日極大小則水漸漲不過數尺大則濤湧高至數丈每年八月十)
(八日數百里士女共觀舟人漁子泝濤觸浪謂之弄濤)秦始皇至錢唐臨浙江
吳越春秋越王至浙江之上望見大越山川重秀天
地再清(前潮水伍子胥也後重水大夫種也)燕肅海潮圖論曰浙江夾
岸有山(南曰龕北曰赭)二山相對謂之海門岸狹勢逼涌而
為濤高麗圖經云潮汐往來應期不爽為天地之至
信古人嘗論之在山海經以為海鰌出入之度浮屠
書以為神龍之變化竇叔蒙海濤志以為水隨月之
盈虧盧肇海潮賦以謂日出於海衝擊而成王充論
衡以為水者地之血脈隨氣進退率未之盡(大扺天包水水)
(承地而一元之氣升降於太空之中地乘水力以自持且與元氣升降互為抑揚而人不覺方其氣升而)
(地沉則海水溢上而為潮及其氣降而地浮則海水縮而為汐計日十二辰由子至已其氣為陽而陽之)
(氣又自有升降以運乎畫由午至亥其氣為陰而陰之氣又自有升降以運乎夜一晝一夜合陰陽之氣)
(凡再升再降故一日之間潮汐皆再焉然晝夜之攻擊乘日升降如應乎月日臨於子則陽氣始升月臨)
(於午則陰氣始升故也夕潮之期日皆臨子晝潮之期月皆臨午焉又日行遲月行速以速應遲每二十)
(九度過半而月行及之日月之會謂之合朔故月朔之夜潮日亦臨子月朔之畫潮日亦臨午焉且晝即)
(天上而言之天體西轉日月東行自朔而往月速漸東至於漸遲而潮亦應之以遲於晝故晝潮自朔後)
(迭差而入於夜此所以一日午時二日午末三日未時四日未末五日申時六日申末七日酉時八日酉)
(末也至夜即海下而言之天體東轉日月西行自朔而往月速漸西至於漸遲而潮亦應之以遲於夜故)
(夜潮自朔後迭復而入於晝此所以一日子時二日子末三日丑時四日丑末五日寅時六日寅末七日)
(卯時八日卯末也以時有交變氣有盛衰而潮之所至亦因之為大小)
湘水
出全州清湘縣陽朔山東入洞庭北至衡州衡陽縣
入江太史公浮沅湘(山海經湘水出舜葬東南陬西環之入洞庭下)
贑水
山海經出聶都東山東北注江入彭澤西(注云出南野縣西北)
(南野今南安軍大庾縣聶都山在縣西南)漢地理志贑縣豫章水出西南
北入大江通典虔州贑縣有章水貢水合流故曰贑
(虔州今改為贑東江發源於汀州新樂山經雩都會於章水西江導源於大庾縣之聶都山與貢水合)
沅水
在常德府武陵縣漢臨沅縣地至長沙入洞庭湖又
入龍陽縣界歷九洲洲長二十里即李衡種栢所地
理志水經出䍧柯且蘭縣(今遵義軍播州地)山海經出象郡
鐔城西入東注江入下雋西合洞庭中楚辭沅有芷
兮澧有蘭濟沅湘以南征
澧水
在澧州澧陽縣出慈利縣歴山東至辰州沅陵縣入
沅注于洞庭水經云出武陵充縣西至長沙下雋縣
西北入江禹貢又東至于澧楚辭澧浦嶭氏曰出澧
州石門縣東合石門縣之涔水至安鄉縣入洞庭湖
洞庭
在岳州巴陵縣西南一里五十步(周廻二百六十里)青草湖
相連青草在南洞庭在北(巴丘湖又名青草湖在縣南七十九里周廻二百六)
(十五里)洞庭太湖也廣圓五百餘里日月若出沒於其
中中有君山在縣西三十里青草湖中莊子黃帝張
咸池之樂於洞庭之野楚辭邅吾道兮洞庭(資水沅水澧水)
(湘水同注洞庭北會大江名五渚戰國策秦與荆戰大破之取洞庭五渚謂此也嶭氏曰洞庭即巴丘也)
(合沅湘諸水至岳州巴陵縣入江)
彭蠡
在江州潯陽縣(今德化縣)括地志在縣東南五十里六典
注一名宮亭湖(俗謂之鄱陽湖)在南康軍星子縣南江州彭
澤縣西地理志在豫章郡彭澤縣西郡縣志在都昌
縣(今屬南康軍)西六十里與潯陽縣分湖為界禹貢揚州
彭蠡既豬(即江漢所滙之澤合江西江東諸水跨豫章饒州南康軍三州之地)吳起曰
三苖左洞庭右彭蠡(宋武帝破盧循於左里即彭蠡湖口左里故城在都昌縣西南)
(九十五里彭澤故縣城在都昌縣北四十五里晉陶潛為令治此城)
太湖
職方揚州其浸五湖國語注太湖即五湖(在吳西南)唐志
湖州烏程縣有太湖占湖宣常蘇四州境通典湖州
東有太湖一名震澤(在吳縣西南五十里太史公上姑蘇望五湖太湖周五百里故)
(曰五湖有苞山亦曰夫椒山俗謂之洞庭)山海經浮玉之山北望具區注
太湖也李氏曰五湖彭蠡洞庭巢湖太湖鑑湖(嶭氏曰震)
(澤今太湖在平江吳縣)
遠夷控五溪之蠻
通典黔州楚黔中謂之五溪謂酉辰巫武陵等古老
相傳云楚子滅巴巴子兄弟五人流入黔中各為一
溪之長一說云五溪蠻皆槃瓠子孫非巴子也水經
注武陵五溪雄樠酉潕辰周武帝時蠻帥以其地歸
附遂置黔州(其在黔中五溪長沙間為盤瓠之後其在峽中巴梁間為廩君之後)
劍南
東連䍧柯
通典䍧柯渠帥姓謝氏舊臣中國正觀中修貢列其
地為䍧州(思州當䍧柯之衝要)
西界吐蕃(見前)
南接羣蠻
羣蠻南詔北抵益州又有烏蠻白水蠻昆明蠻兖州
蠻六姓蠻之屬(漢州雒縣西北有白馬羌南平蠻北與涪州接獠蓋蠻之别種漢中卭笮)
(川谷之間所在皆有)
北通劍閣
劍閣在劍州劍門縣張載作銘有梁山亦曰大劍山
在縣西南二十四里(今隆慶府郡縣志大劍山亦曰梁山在劍州普安縣北四十九)
(里通典利州益昌縣古劔閣道秦使司馬錯伐蜀所由謂之石牛道郡縣志自益昌縣界西南十里至劔州普安縣大劒鎮)
名山峨眉
峨眉大山在嘉州峨眉縣西七里(漢犍為郡隋眉山郡今嘉定府)兩
山相對望之如峨眉中峨眉在縣東南二十里西魏
至眉州在峨眉之隂(因山為名)蜀都賦抗峨眉之重阻(大峨)
(山在峨眉縣南百里中峨山在南二十里小峨山在南三十里是為三峨)
青城
在永康軍青城縣北三十二里(岷山第一峰也)仙經云此是
第五洞天上有流泉縣澍一日三時灑落謂之潮泉
鶴鳴
在蜀州晉原縣西七十九里(今崇慶府)絶壁千尋後漢張道
陵學道鶴鳴山中(一云在縣西八十里益州記張道陵登仙之所嘗有白鶴遊其上)
岷山
在茂州汶山縣俗謂之鐵豹嶺禹導江始於此(河圖括地)
(象曰岷山之地上為井絡帝以會昌神以建福禹貢岷山導江東别為沱沱水在彭州唐昌縣)太史
公西瞻蜀之岷山郡縣志岷山在岷州溢樂縣南一
里
大川涪水
出剛氐道徼外經綿州巴西縣至合州入漢
雒水
出漢州雒縣章山南至新都谷入湔蜀都賦浸以綿
雒
西漢水
出秦州淸水縣(通典上邽縣今省入淸水)嶓冢山南入廣漢白水
東南至重慶府江津縣入江(禹貢廣記此嘉陵江水嶭氏曰西漢出淸水之)
(嶓冢與嘉陵合流入蜀)
江瀆
江源在松州交川縣西北江源鎮至茂州岷山自岷
山東流别而為沱(至通州海門縣入海)山海經岷山江水出焉
東北流注于海崍山崌山江水出焉東流注于大江
遠夷控西河羣蠻
唐志劔南諸蠻州九十二無城邑椎髻皮服通典松
外諸蠻貞觀末遣兵從西洱河討之其西洱河從巂
州西千五百里其地有數十百部落
嶺南
東南際海
秦置南海尉所謂東南一尉也(通典禹貢物産貢賦職方山藪川浸皆不)
(及五嶺之外則嶺南之地非九州之境)
西極羣蠻
漢交趾九眞日南合浦皆有蠻唐嶺南諸蠻州九十
二隸桂邕州安南府蜀爨蠻州十八隸峰州
北據五嶺
秦南守五嶺塞上嶺一也(今南安軍大庾嶺)騎田嶺二也(今郴)
(州臘嶺)都龐嶺三也(今道州永明嶺)甿渚嶺四也(今道州白芒嶺)越城
嶺五也(今靜江府北永州南臨源嶺)
名山黃嶺
在廣州東莞縣
靈洲山
在廣州南海縣鬱水中(南越志肅連山西十二里有靈洲焉其山平原彌望)
大川桂水
連州桂陽縣在桂水之陽又靜江府臨桂縣有灕水
一名桂江經縣東去縣十步九域志韶州曲江縣有
桂水
鬱水
在南海縣漢志鬱林郡廣鬱縣鬱水首受夜郎豚水
東至四會縣入海(四會屬廣州)山海經出象郡而西南注
南海入須陵東南
遠夷控百越林邑扶南
通典自嶺以南是百越之地自交趾至會稽七八千
里百越雜處各有種姓古謂之雕題林邑漢桓靈後
蠻獠據象郡象林縣遂為林邑國晉灌邃討之宋杜
慧度宗慤隋劉方破之唐曰環王(今占城)扶南在日南
郡之南海西大島中在林邑西南文身被髮晉隋遣
使貢獻唐亦來貢
通鑑地理通釋卷五
