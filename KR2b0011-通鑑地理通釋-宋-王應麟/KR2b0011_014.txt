通鑑地理通釋卷十四宋王應麟撰
河南四鎮攷
宋元嘉七年有恢復河南之志詔到彥之統王仲德竺
靈秀舟師入河段宏將精騎直指虎牢先遣田竒告魏
主曰河南舊是宋土今當修復舊境魏主曰當權斂戍
相避冬寒冰合自更取之彥之泝河西上魏主以河南
四鎮兵少命悉衆北渡於是司兖悉平(司州金墉虎牢兖州碻磝滑臺)
碻磝
郡縣志濟州治碻磝城本秦東郡之茌平縣地其城
西臨黃河晉宋為河水所毁移治河北博州界宋元
嘉十一年王玄謨前鋒入河平碻磝立戍守之都督
劉義恭以沙城不堪守召玄謨毁城而還後更城之
後魏置鎮守(天寶十三載州為河所陷廢)碻磝津在濟州(津有城故以為)
(名)盧縣北一里後魏於此置關名濟州關(隋末廢)輿地
廣記碻磝城臨水西南圯于河今濟州徙置鉅野而
盧縣廢久唯碻磝津在鄆州陽穀縣境則亦盧地通
典後魏太常八年於此立濟州中城其外城正光中
刺史刁宣所築後周武帝築第二城即碻磝故城也
(唐地理志盧縣北有碻磝津故關左傳齊鄭盟于石門尋盧之盟也今濟北盧縣故城)
滑臺
郡縣志滑州城即古滑臺城甚險固(慕容德自鄴南徙滑臺)城
有三重又有都城周二十里相傳云衞靈公所築小
城昔滑氏為壘後人增以為城高峻堅險臨河亦有
臺水經河水又逕滑臺城(有三重小城謂之滑臺城城即鄭廩延邑也下有延)
(津堅到彦之留朱修之守滑臺修之守數月糧盡魏遂克滑臺)
金墉
通典金墉城在河南府洛陽縣故城西北角魏明帝
築郡縣志洛陽縣貞觀六年自金墉城移入郭内毓
德坊(故洛陽城在縣東二十里)水經注魏文帝起層樓於東北隅
(到彥之留杜驥守金墉後魏安頡自委粟津濟河攻金墉驥南遁安頡拔洛陽)
虎牢
本東虢國鄭為制邑有故虎牢城漢為成皋縣屬河
南宋毛德祖戍虎牢後魏晝夜攻圍二百日乃克(到彦)
(之留尹沖守虎牢後魏安頡與陸俟進攻拔之)後魏置東中府隋改成皋縣
曰汜水大業初置虎牢都尉府屬滎陽郡唐屬鄭州
又屬洛州後屬孟州賈至虎牢關銘王侯設險虎牢
擁其要振之以五岳維嵩崒焉迫之以四瀆洪河突
焉宜其咽喉九州閫域中夏漢祖守之以臨山東坐
清三齊彊楚躑躅而不進太宗據之以拒河朔克擒
醜夏偽鄭袒縳而請命維兹虎牢天設巨防攻在坤
下拒在離旁昏恃以滅聖憑而王
東西魏周齊相攻地名攷
通典北齊神武東魏天平末大舉西伐至蒲津竇泰自
風陵濟河至潼關高敖曹入武關陷上洛泰軍敗西魏
乘勝攻陷陜州神武西至沙苑西軍又襲陷洛陽又至
于河陰時拒守河陽城西師敗歸其後神武攻圍玉壁
不克西師來伐至于邙山後又圍玉壁不克文襄遣將
圍潁川陷之於是河南自洛陽之西河北自晉州之西
悉入西魏文宣命將略地南濟于江又過江得梁夏口
武成清河中築戍於軹關當神武之時與周文帝抗敵
十三四年間凡四出師大舉西伐周師東討者三焉大
抵西則姚襄城洪洞晉州武平關柏崖軹關河陽南則
虎牢洛陽北荆州孔城防汝北郡魯城置兵以防周寇
周文帝西魏大統中東魏師至蒲津文帝東征克陜州
兼得宜陽郡邵郡東師又至沙苑後東征至河陰先勝
後敗築戍於玉壁文帝又至邙山先勝後敗其河南自
洛陽之東北河東自平陽之界屬于高齊當全盛戰爭
之際則玉壁邵郡齊子嶺通洛防黃櫨三城宜陽郡陜
州土剗三荆三鵶重兵以備東軍
宇文高氏魏之簒盜也爭地爭城若蠻觸然通典錄其
事存之以備參攷
蒲津
通典同州朝邑縣(古臨晉縣)西南有蒲津關漢伍被傳淮
南王曰先要成皋之口塞轘轅伊闕之道守武關然
此北尚有臨晉關(即蒲津關也在臨晉縣)張說蒲津橋贊河上
有三橋蒲津是其一隔秦稱塞臨晉名關關西之要
衝河東之輻湊唐六典造舟之梁四河三洛一河則
蒲津大陽盟津洛則孝義唐志河中府河西縣(折朝邑河)
(東置)有蒲津關一名蒲坂關開元十一年鑄八牛牛有
一人策之牛下有山皆鐵也夾岸以維浮梁郡縣志
在河東縣西四里(魏太祖西征馬超韓遂夜渡蒲津關今造舟為梁亦關河之巨防)
風陵
通典河中府河東縣有風陵堆與潼關相對在潼關
北岸唐志河東縣南有風陵關聖歷元年置郡縣志
風陵堆山在河東縣南五十五里與潼關相對風陵
故關一名風陵津在縣南五十里魏太祖西征韓遂
自潼關北渡即其處也水經注關之直北隔河有層
阜孤峙河陽世謂之風陵戴延之所謂風塠
潼關武關
並見前
上洛
晉置郡西魏置洛州後周改為商州治上洛縣竹書
紀年晉烈公三年楚人伐我南鄙至于上洛是也商
山在縣西南
陜州
通典後魏置陜州後周又置崤郡置兵於此備齊
沙苑
郡縣志一名沙阜在同州馮翊縣南十二里東西八
十里南北三十里周太祖與高歡戰于沙苑大破之
人栽一樹以表其功今樹往往猶存(今以其處宜六畜置沙苑監類)
(要寰宇記沙苑古城在朝邑縣南十七里顔氏正俗曰本草防風生沙苑川澤陶弘景注云郡縣無名沙)
(苑者按今同州沙苑之内猶有防風陶公生長江南竟不知處)
河陰
通典今洛陽縣北輿地廣記漢平陰縣故城在洛陽
縣北五十里魏文帝改為河陰(周武帝攻拔河陰大城)
河陽城三城中潬城
通典河陽縣北城後魏太和中築齊使潘樂鎮於此
又使高永樂守南城以備西魏並今城也其中潬城
本東魏所築仍置河陽關郡縣志南城在河陽縣西
四面臨河即孟津之地亦謂之富平津中潬城東魏
元象元年築唐至德中史思明來寇李光弼率士馬
數萬東守河陽三城賊憚光弼兵威南不出百里西
不越畿内陜州得修戎備關隘無虞皆光弼保河陽
之力自乾元後常置重兵貞元後置節度為都城之
巨防(唐屬河南府置河陽三城使會昌三年置孟州)齊傅伏自永橋夜入中
潬城(方勺曰河陽三城其中城曰中潬黃河西派貫於三城之間秋水泛溢時南北二城皆有濡足)
(之患唯中潬屹然如故潬音誕)
邙山
郡縣志北邙山在河南府偃師縣北二里十道志邙
山在洛陽縣北十里
潁川
通典潁川郡後周改曰許州西魏王&KR0736;政鎮守東魏
圍二百日城陷即今長葛縣界故長社城也郡縣志
長社故城許州長葛縣西一里西魏王思政進拔潁
川東魏清河王岳圍潁川造高堰引洧水以灌城城
陷水自東北入城
晉州平陽
通典魏置平陽郡劉淵建都於此後魏為晉州東魏
北齊皆為重鎮(周建德中攻拔晉州使梁士彥守之)
軹關
通典河南府濟源縣漢軹縣地故城在今縣東南高
齊拒周使斛律光築關於此唐志孟州濟源縣西有
故軹關(隋志懷州王屋縣有軹關)
姚襄城
郡縣志在慈州吉昌縣(後唐改吉鄉熙寧五年廢慈州以吉鄉隷隰州元祐復置)
西二十五里本姚襄所築其城西臨黃河控帶龍門
孟門之險周齊交爭之地城高二丈周迴五里武平
二年斛律光破周兵於此城遂立碑表其功又於此
城置鎮(東魏南汾州北齊西汾州唐曰慈州取慈烏戍為名)
洪洞
周伐齊攻拔洪洞永安二城通典洪洞故城在晉州
洪洞縣北六里東魏北齊鎮也四固重複控據要險
(漢為楊縣取縣北洪洞嶺為名隋志霍邑縣後魏曰永安郡縣志姚最序行記曰周建德五年從行討齊)
(師次洪洞百雉相臨四周重複控據要險城主張元静率其所部肉袒軍門)
武平關
通典絳州正平縣有高齊故武平關在縣西三十里
(周平齊廢)故家雀關在縣南七里並是鎮處
柏崖
郡縣志河南府河清縣西有柏崖故城即東魏將侯
景所築(唐志咸亨四年置柏崖縣有柏崖倉咸亨中王本立置)
虎牢
通典東魏武定中陸子章增築城守隋志汜水縣(唐屬)
(孟州)舊曰成皋即虎牢後魏置東中府東魏置北豫州
(唐志有虎牢關)
北荆州
通典今河南府陸渾縣東北故城是(陳志陸渾縣有東魏北荆州)
孔城防
通典河南府夀安縣有九曲城所謂九阿也(水經注洛水東)
(逕九曲南其地十里有坂九曲穆天子傳天子西征升于九阿是也)高齊置孔城防以
備周在今縣東南
汝北郡
隋志汝州梁縣舊置汝北郡通典梁縣西南王塢城
亦名高齊汝北郡以備周寇(郡縣志故城在今縣南)
魯城
通典汝州魯山縣高齊于縣東北十七里置魯城以
禦周
宜陽郡
隋志洛州宜陽縣後魏置宜陽郡東魏置揚州後周
改曰熊州通典河南府福昌(漢宜陽縣)縣城即魏之一金
塢城東南北三面峭絶天險後周重兵於此以備高
齊(水經注一金塢唯築四面)韋孝寬曰宜陽一城之地兩國爭之
(周築崇德等五城齊築統關豐化二城)
華谷龍門二城
齊斛律光於汾北築通典絳州龍門縣有龍門山即
大禹所鑿水經注汾水逕冀亭南又西與華水合水
出北山華谷皮氏縣有冀亭故城在龍門東南河水
南出龍門口汾水從東來注之魏土地記曰梁山北
有龍門山大禹所鑿通孟津河口廣八十步竹書紀
年晉昭公元年河水赤于龍門三里郡縣志龍門山
在同州韓城縣北五十里龍門戍在縣東北極嶮峻
後周於此置龍門關
邵郡
隋志絳州垣縣後魏置邵郡後周置邵州(唐志隋置邵原郡今)
(垣曲縣)通典西魏於此置邵郡以備東魏
玉壁
隋志絳州積山縣有後周勲州通典勳州故城在積
山縣西南十二里即大統四年王&KR0736;政所築玉壁城
(郡縣志城周迴八里四面並臨深谷)為周氏重鎮高歡再攻圍皆不克
(初王&KR0736;政守後韋孝寬守東師攻不拔遂置勲州)
齊子嶺
郡縣志在河南府王屋縣(今屬孟州)東十二里即宇文周
與高齊分據境之處(通典縣東二十里周齊分界處周伐齊遣韓明守之隋志懷州)
(王屋縣有齊子嶺)
通洛防
通典故函谷關城保定中改為通洛防以備齊在河
南府新安縣(漢故函谷關在縣東北一里)郡縣志新安縣城本名
通洛城周武帝將東討令尉遲綱築此城以臨齊境
黃櫨三城
通典河南府永寧縣(後周熊耳縣)後周黃櫨同軌永昌三
城以備齊(隋志後周置同軌郡)舊唐志武德三年永寧縣移治
同軌城
土剗
通典在河南府長水縣西北二十五里蓋古關之塞
垣後周以為鎮防(長水漢盧氏縣地後魏置南陜縣)
三荆
通典獨孤信略定北荆州即今河南府伊陽縣(後周置兵)
(於此備齊)東荆州後改曰淮州今唐州(西魏為重鎮置兵以備東魏)荆
州今鄧州(西魏為重鎮置兵以備齊北史獨孤信都督三荆州)今按伊陽縣唐
先天元年析陸渾置隋志陸渾縣有東魏北荆州
三鵶鎮
通典汝州魯山縣後周置三鵶鎮在縣西南十九里
亦名平高城以禦齊百重山在鄧州向城縣北即三
鵶之第一又北分嶺山嶺北即三鵶之二其第三鵶
入魯山縣界韋孝寬陳伐齊三策其一廣州義旅出
自三鵶其二三鵶以北萬春以南廣事屯田預為貯
積(郡縣志魯山縣魯陽關水俗謂之三鵶水經縣西七里魯陽關在向城縣北八十里今鄧汝二州於)
(此分境荆豫逕途斯為險要張景陽詩云朝登魯陽關狹路峭且深)
陘嶺
郡縣志石銘陘嶺在代州靈丘縣西北八十里上有
石銘題言冀州北界故謂之石銘陘水經注天井水
出東陘山西南北有長嶺嶺上東西有通道即鈃隥
也(穆天子傳至于鈃山之隊東升三道之隥)
永州
隋志蔡州義興縣後齊曰永州隋廢入城陽縣
大和谷
唐志河南府伊陽縣有太和山
穀水
水經穀水出弘農黽池縣南穀陽谷又東過河南縣
北東南入于洛(注韋昭曰洛水在王城南穀水在王城北東入于瀍地理志東北至穀城)
(入洛)
沃野河州
唐地理志北經太泊十七里至金河又經故後魏沃
野鎮城(郡縣志沃野故城在天德軍城北六十里)通典河州前秦置後周
置枹罕郡漢志朔方郡有沃壄縣
稽胡
通典一曰步落稽蓋晉時匈奴别種或云山戎赤狄
之後自離石(石州)以西安定(涇州)以東方七八百里居山
谷間後周齊王憲討破之
柏谷城
水經注河水東合柏谷水水出弘農縣(今虢州虢略縣)兩石
隄山北流逕其亭下晉公子重耳出亡及柏谷漢武
帝嘗微行此亭九域志虢州朱陽縣有柏谷
定陽城
齊斛律光圍定陽(定陽城通鑑考異云汾州)築南汾城以逼之周
使郭榮城於姚襄城南定陽城西輿地廣記慈州吉
鄉縣東魏置定陽縣及定陽郡隋改吉昌置文城郡
唐曰慈州
汾州
通典慈州東魏置南汾州北齊改西汾州
紫陌
在鄴西水經注漳水北逕祭陌西(田融以為紫陌也)趙建武
十一年造紫陌浮橋於水上(周師至紫陌橋縣鄴縣省入相州臨漳鄴都)
(記城西北五里石虎時於漳水造浮橋接紫陌宫因名之)
洛口永橋
史記正義洛汭洛口在河南府鞏縣洛水之口入河
(左傳注雒汭在河南鞏縣南按水經在鞏縣之東北唐志鞏縣有洛口倉隋移縣出洛口立此倉見前)
(什谷口)永橋在懷縣(懷縣故城在懷州武涉縣西)
汾曲
詩彼汾一曲水經汾水出太原汾陽縣北管涔山(廣記)
(憲州靜樂縣有管涔山)南過平陽縣東又西至汾陰縣北西注
于河
雀鼠谷汾水關
唐志汾水介休縣有雀鼠谷(靈石縣有陰地關長寧關)水經注冠
爵津汾津名也在介休縣之西南俗謂之雀鼠谷水
左右結偏梁閣道累石就路縈帶巖側或去水一丈
或高六丈上戴山阜下臨絶澗俗謂為魯般橋蓋古
之津隘今之地嶮郡縣志雀鼠谷在介休縣西十二
里通典汾州靈石縣東南有高壁嶺雀鼠谷汾水關
皆險固之處周伐齊遣齊王憲守雀鼠谷隋李淵討
甄翟兒遇於雀鼠谷唐太宗追宋金剛宿於雀鼠谷
之西原(隋志汾州永安縣有雀鼠谷郡縣志蔚汾關在嵐州合河縣東七十里)
千里徑統軍川(未詳)鼓鐘鎮晉祠天池
水經注垣縣鼓鐘川世人謂之鼓鐘城山海經曰鼓
鐘之山郡縣志晉祠一名王祠唐叔虞祠也在太原
府晉陽縣西南十二里(貞觀二十年太宗幸并州製碑在乾陽門街)天池
在嵐州静樂縣(今屬憲州)北燕京山上周迴八里陽旱不
耗陰霖不溢故老言嘗有人乘車風飄墮池有人獲
車輪於桑乾泉(今池側有祠水經注池在山原之上其水澄渟若朝那之湫淵桑乾泉潛)
(流通注唐置天池縣咸平省入静樂)本朝歐陽公云寧化軍天池(太平興國)
(四年析嵐州地置寧化縣五年置軍)
永安雞栖原
隋志晉州霍邑縣後魏曰永安并置永安郡郡縣志
汾州孝義縣後魏分隰城置永安縣(今靈石縣東十三里貞觀改)
雞栖蓋在永安
涑川
水經河水南逕雷首山西又南涑水注之(左傳謂之涑川俗為)
(陽安澗水)涑水出河東聞喜縣東山黍葭谷左傳伐我涑
川注云涑水出聞喜縣(解州)西南至蒲坂縣(河中府河東縣)入
河郡縣志涑水在河中府臨晉縣東十二里涑川在
陜州夏縣北四十里(川東西三十里南北七里)
高梁橋北朔州高壁介休
括地志高梁故城在晉州臨汾縣東北二十七里水
經汾水西南過高梁邑西(竹書紀年晉出公三十年智伯瑤城高梁)郡縣
志高齊文宣於馬邑城置朔州(汾水介休縣後魏孝静立為南朔州故謂)
(馬邑為北朔州)高壁嶺(見前)洛女砦(未詳)介休縣本秦漢舊邑
在介山西(介山在縣西南二十里)
土門滏水宜州
唐志鄭州獲鹿縣有故井陘關一名土門關郡縣志
井陘口今名土門口縣西南十里即太行八陘之第
五陘也第四滏口陘對鄴西(郡縣志注滏水熱故名滏口燕慕容垂出滏口)
(入天井關唐李光弼出土門破史&KR0736;明軍)通典京兆府華原縣西魏為宜
州
三臺
水經注鄴城西北有三臺皆因城為基巍然崇舉其
高若山建安十五年魏武所起其中曰銅雀臺(高十丈)
南則金虎臺(高八丈)北曰冰井臺(亦高八丈)魏都賦三臺列
峙以崢嶸注銅爵園西有三臺中央有銅爵臺南則
金虎臺北則冰井臺(建安十五年作銅爵臺有屋一百一間金虎臺有屋一百九間)
(冰井臺有屋百四十五間上有冰室三臺與法殿皆閣道相通直行為徑周行為營通典相州鄴縣有)
(魏武帝文帝甄后等三陵臺石勒將攻三臺張賓曰三臺險固攻守未可卒下石虎鎮鄴三臺鄴縣)
(宋朝熙寧六年省入臨漳縣)
新興顯州東雍州
通典朔州漢末置新興郡隋志代州崞縣後齊為北
顯州絳州後魏置東雍州郡縣志後魏太武於今治
西南二十里正平縣界柏壁置東雍州及正平郡孝
文廢東魏復置周明帝改為絳州(柏壁在正平縣西南二十里高二丈)
(五尺周迴八里)
營州黃龍
隋志後魏置營州於和龍城通典周武帝平齊其地
猶為高寶寧所據水經注白狼水北逕黃龍城東十
三州志昌黎有黃龍亭魏營州刺史治(通鑑契丹黃龍府即慕容)
(氏和龍城隋長孫晟出黃龍道)
潞水
通典薊州漁陽縣有鮑丘水又名潞水檀州密雲縣
有潞水自塞外流入(袁紹遣將與公孫瓚戰於鮑丘水經注鮑丘水出北塞中南流)
(經九莊嶺東俗謂之大榆河又東南經漁陽縣故城東是瓚戰處)水經注魏土地記
潞縣城西三十里有潞河(唐屬幽州)鮑丘水從塞外來經
密雲戍過幽州潞縣西(俗曰東潞)
唐三州七關十一州
大中三年吐蕃以秦原安樂三州石門驛藏木峽制勝
六盤石峽蕭七關歸于有司五年沙州人張義潮以瓜
沙伊肅鄯甘河西蘭岷廓十一州歸于有司初太宗平
薛仁杲得隴上地虜李軌得涼州破吐谷渾高昌開四
鎮玄宗繼收黃河積石宛秀等軍中國無斥候警者幾
四十年輪臺伊吾屯田禾菽彌望開遠門揭候署曰西
極道九千九百里示戍人無萬里行也乾元後隴右劔
南西山三州七關軍鎮監牧三百所皆失之(紀傳)秦
州天水郡縣六治上邽大中三年徙治成紀(宋中興惟有天水縣)
(為天水軍)原州平涼郡縣二治平高(廣明後復没吐蕃僑治涇州臨涇)安樂
州咸亨三年以靈州故鳴沙縣地置以居吐谷渾部落
大中三年收復更名威州縣二鳴沙温池七關原州平
高縣西南有木峽關州境又有石門驛藏制勝石峽木
崝等關并木峽六盤為七關(宋至道元年以故平高縣地置鎮戍軍慶歷二年置)
(高平寨軍北二十五里)蕭關大中五年以原州之蕭關置武州(蕭關)
(縣神龍元年置)瓜州晉昌郡武德五年析沙州之常樂置縣二
(常樂更名晉昌别置常樂)汝州燉煌郡本瓜州(通典云唐置又按北涼孟敏為沙州刺史)
(已有沙州)武德五年曰西沙州貞觀七年曰沙州縣二治燉
煌伊州伊吾郡本西伊州在燉煌北大磧之外元魏始
立伊吾郡後為鄯善所據貞觀四年西域雜胡内附乃
立州六年曰伊州縣三治伊吾肅州酒泉郡武德二年
析甘州之福祿瓜州之玉門置縣三治酒泉鄯州西平
郡(通典古西羌所居湟水地)後魏置州縣三治湟水(宋收復改為西寧州)甘州
張掖郡西魏置縣二治張掖河州安昌郡(本枹罕郡天寶元年更名)
前漢置縣三治枹罕(宋熙寧收復)西州交河郡貞觀十四年
平高昌置縣五治前庭(本高昌縣更名)蘭州金城郡隋開皇初
置(以皋蘭山名州)縣二治五泉(宋元豐收復)岷州和政郡西魏置縣
三治溢樂(本臨洮今西和州祐川縣宋熙寧收復)廓州寧塞郡(本澆河郡天寶元年)
(更名)後周武帝逐吐谷渾置縣三治廣威(宋收復)隴上薛舉
起金城號西秦霸王盡有隴西地涼州李軌自稱河西
大涼王拔張掖燉煌西平枹罕悉有河西四鎮(見前)黃
河磧石宛秀等軍哥舒翰傳攻破吐蕃洪濟大莫門等
城收黃河九曲以其地置洮陽郡築神策宛秀二軍通
典積石軍廓州西北八十里儀鳳二年置(郡縣志積石軍在廓州西)
(南一百五十里西臨大澗北枕黃河即隋澆河郡所理)唐志廓州西有寧塞軍西
八十里宛秀城有威勝軍天寶十三載置(郡縣志威勝軍在積石軍)
(西八十里宛秀城)輪臺伊吾北庭府輪臺縣長安二年置伊州
伊吾縣本後漢伊吾屯貞觀四年置縣西山吐蕃傳南
入松維保等州及雲山新籠城按樂志天寶樂曲皆以
邊地名若涼州伊州甘州之類明年安祿山反涼州伊
州甘州皆陷吐蕃賈耽傳吐蕃盛彊盜有隴西異時州
縣遠近有司不復傳耽乃繪布隴右山南九州且載河
所經受為圖又以洮湟甘涼屯鎮額籍道理廣狹山險
水原為别錄六篇河西戎之錄四篇上之
河湟(通典羌三河黃河析支河湟中河程氏曰諸羌散居三大川之間隴右河西兼河湟為名不同一地)
五代史當唐之盛時河西隴右三十三州涼州最大土
沃物繁而人富樂其地宜馬唐置八監牧馬三十萬匹
以安西都護府羈縻西域三十六國唐之軍鎮監務三
百餘城常以中國兵更戍而涼州置使節度之安祿山
之亂肅宗起靈武悉召河西兵赴難而吐蕃乘虛攻陷
河西隴右華人百萬皆陷于虜文宗時嘗遣使者至西
域見甘涼瓜沙等州城邑如故而陷虜之人皆唐使者
夾道迎呼涕泣曰皇帝猶念陷蕃人民否其人皆天寶
時陷虜者子孫其語言變而衣服猶不改至五代時吐
蕃已微弱回鶻党項諸羌夷分侵其地而不有其人民
值中國衰亂不能撫有惟甘涼瓜沙四州常自通於中
國甘州為回鶻牙(甘州為回鶻所并)而涼瓜沙三州將吏猶稱
唐官數來請命吐蕃傳湟水出蒙谷抵龍泉與河合河
之上流繇洪濟梁西南行二千里世舉謂西戎地曰河
湟(洪濟梁積石軍西南一百四十里洪濟橋郡縣志湟水名湟河亦謂之樂都水出青海東亂山中東南流)
(至蘭州西南入黃河)
石晉十六州攷
契丹立石敬瑭為晉帝敬瑭割幽薊瀛莫涿檀順新媯
儒武雲應寰朔蔚十六州以與契丹
幽州東漢廣陽郡兼立幽州治薊縣前燕都此隋立涿
郡唐為幽州范陽軍為盧龍軍(九域志范陽盧龍兩城節度領縣九)
薊州隋徙玄州於此置漁陽郡唐開元十六年析幽州
置治漁陽縣(領縣三)
瀛州河間郡後魏孝文置州治河間縣(領縣五)
莫州文安郡唐景雲二年以瀛州之鄭任丘文安清苑
唐興幽州之歸義置鄚州開元十三年以鄚鄭文相
類更名治莫縣(本鄚縣領縣六)
涿州涿郡唐大歷四年節度使朱希彩表析幽州之范
陽歸義固安置治范陽(本涿縣領縣五)
檀州後魏立安州後周改玄州隋立檀州安樂郡唐更
名密雲郡治密雲(本漢厗奚縣領縣二)
順州通典順州順義郡在范陽郡城(幽州)唐天寶初置治
賓義縣九域志化外順州領賓義一縣唐志突厥州
順州貞觀四年平突厥以其部落置于幽靈之境後
僑治幽州城中(以上七州唐河北道)
新州唐志(闕)領縣四永興礬山龍門懷安輿地廣記唐
末置後唐同光二年升威塞軍節度(通鑑威塞軍防禦使李存矩在)
(同光前道唐河東)
媯州媯川郡北齊立北燕州後周曰燕州唐武德七年
以幽州懷戎置北燕州貞觀八年更名治懷戎(本潘縣)
(河北道)
儒州輿地廣記唐末置九域志領晉德一縣(廣紀縉山縣朝野雜)
(記晉山縣距燕京百八十里)
武州輿地廣記唐末置唐志領文德一縣後唐長興元
年改毅州(闕)
雲州雲中郡貞觀十四年自朔州北定襄城徙治定襄
縣治雲中縣本馬邑郡雲内之恒安鎮武德元年置
北恆州貞觀十四年置定襄縣開元十八年更名天
寶元年曰雲中郡升大同軍節度(會昌三年置大同都團練使治雲州)
(乾符五年升大同都防禦使為節度使)
應州續通典故屬大同軍節度輿地廣記唐末置領金
城混源二縣後唐明宗金城縣人天成元年升彰國
軍節度(唐志代州北有大同軍雲州)
寰州職方考後唐明宗置輿地廣記唐末置領寰清一
縣(武經總要按河東記契丹寰州句注在州西北二十里即西陘山也蓋代州雁門縣地)
朔州馬邑郡魏武帝置新興郡晉改晉昌後魏置懷朔
鎮及朔州隋為馬邑郡領善陽馬邑二縣
蔚州後魏置懷荒禦夷二鎮及靈丘郡後周置蔚州隋
屬雁門上谷二郡(雁門之靈丘上谷之飛狐)唐武德六年置州貞
觀五年破突厥復故地天寶曰安邊郡至德曰興唐
郡領靈丘飛狐興唐三縣(以上並河東道)
周顯德六年取瀛莫定三關
唐宣宗復河湟未幾中原多故既得遄失熙寧以後取
熙河取蘭會取湟鄯貪功生事之臣迷國殄民而甘涼
瓜沙汔不為王土周世宗取瀛莫二州而十四州終淪
於異域藝祖出幽燕圖示趙普普以為其難在守宣和
姦臣與女真夾攻得燕山雲中空城而故都禾黍中夏
塗炭矣易師之上六曰小人勿用必亂邦也余為之感
慨而通釋終焉
通鑑地理通釋卷十四
