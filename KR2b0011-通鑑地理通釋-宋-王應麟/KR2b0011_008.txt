通鑑地理通釋卷八宋王應麟撰
七國形勢考上
地利不如人和在德不在險六國有地險而不修仁義
卒幷於秦秦又不監而漢滅之作七國形勢考
秦
蘇秦說秦惠王曰秦四塞之國被山帶渭東有關河西
有漢中南有巴蜀北有代馬此天府也(戰國策云西有巴蜀漢中之利)
(北有胡貉代馬之用南有巫山黔中之限東有殽函之固地勢形便此所謂天府天下之雄國也)范
睢對秦昭王曰大王之國四塞以為固北有甘泉谷口
南帶涇渭右隴蜀左關坂此王者之地也春申君說
秦昭王曰大王之國徧天下有其二垂此從生民已來
萬乘之地未嘗有也王又舉甲而攻魏杜大梁之門舉
河内拔燕酸棗虚桃入邢魏之兵雲翔而不敢救王之
功亦多矣王休甲息衆二年而後復之又幷蒲衍首垣
以臨仁平丘黃濟陽嬰城而魏氏服王又割濮磨之北
注齊秦之要絶楚趙之脊天下五合六聚而不敢救王
之威亦殫矣荀子彊國篇曰古者百王之一天下臣
諸侯也未有過封内千里者也今秦南乃有沙羡與俱
是乃江南也北與胡貉為隣西有巴戎東在楚者乃界
於齊在韓者踰常山乃有隆慮在魏者乃據圍津即去
大梁百有二十里耳其在趙者剡然有苓而據松柏之
塞負西海而固常山是地徧天下也威動海内彊殆中
國然而憂患不可勝挍也諰諰常恐天下之一合而軋
己也此所謂廣大乎舜禹也應侯問曰入秦何見荀
卿子曰其國塞險形勢便山林川谷美天材之利多是
形勝也太史公六國表曰秦始小國僻遠諸夏賓之
比於戎翟至獻公之後常雄諸侯論秦之德義不如魯
衛之暴戾者量秦之兵不如三晉之彊也然卒幷天下
非必險固便形勢利也蓋若天所助焉或曰東方物所
始生西方物之成孰夫作事者必於東南收功實者常
於西北故禹興於西羌湯起於亳周之王也以豐鎬伐
殷秦之帝用雍州興漢之興自蜀漢韓非初見秦曰
天下隂燕陽魏連荆固齊收韓而成從將西面以與秦
彊為難今秦地折長補短方數千里名師數十百萬秦
之號令賞罰地形利害天下莫若也以此與天下天下
不足兼而有也田肯曰秦形勝之國也帶河阻山縣
隔千里持戟百萬秦得百二焉地勢便利其以下兵於
諸侯譬猶居高屋之上建瓴水也
巴蜀
甘茂曰張儀西幷巴蜀之地北取西河之外南取上
庸(索隱張儀伐蜀蜀王開戰不勝為儀所滅)張儀說楚王曰秦西有巴蜀
大船積粟起於汶山浮江已下至楚三千餘里舫船
載卒一舫載五十人與三月之食下水而浮一日行
三百餘里里數雖多然而不費牛馬之力不至十日
而拒扞關扞關驚則從竟陵以東盡城守矣黔中巫
郡非王之有(蜀見於牧誓地與秦接通典云所謂巴賨彭濮之人秦惠王使司馬錯伐蜀有)
(其地利州益昌縣古劍閣道秦伐蜀所由謂之石牛道陳子昂云昔蜀與中國不通秦以金牛美女啖蜀)
(侯侯使五丁力士棧襃斜鑿通谷迎秦之餽秦隨以兵而地入中州元和郡縣志武王伐殷巴人助焉後)
(封為巴子其地東至魚復西僰道接漢中南極牂柯是其界也戰國策秦伐蜀十月取之蜀既屬秦益強)
(秦紀惠文九年滅蜀華陽國志云蜀之先肇於人皇之際黃帝為子昌意娶蜀山氏後子孫因封焉秦滅)
(蜀因滅巴通典巴國今巴壁蓬集合忠萬是其地蘇氏曰秦之憂在六國也蜀最僻最小最先取楚最強)
(最後取)
漢中
楚地按秦紀孝公元年河山以東彊國六與齊威楚
宣魏惠燕悼韓哀趙成侯竝淮泗之間小國十餘(所謂)
(泗上十二諸侯也)楚魏與秦接界魏築長城自鄭濱洛以北
有上郡楚自漢中南有巴黔中周室微諸侯力政争
相併秦僻在雍州不與中國諸侯之會盟夷翟遇之
(正義云楚自梁州漢中郡南有巴渝過江南有黔中巫郡)惠文十三年庶長章擊
楚於丹陽虜其將屈匄又攻楚漢中取地六百里置
漢中郡齊湣王遺楚王書曰王欺於張儀亡地漢中
李斯曰惠王用張儀之計南取漢中(蔡澤謂范睢相秦棧道千里通)
(於蜀漢)後漢注故城在梁州南鄭縣東北
殽函
吕氏春秋九塞殽其一也左傳晉敗秦師于殽(殽有二陵)
(杜預曰殽在澠池縣西北道在二殽之間南谷中谷深委曲兩山相嶔故可以辟風雨古道由此魏武帝)
(西討巴漢惡其險而更開北山高道)公羊傳云殽之嶔巖穀梁傳云殽
巖唫之下春秋正義云俗呼為土殽石殽其阨道在
兩殽之間(水經注穀水又東逕土殽北所謂三殽也)甘茂自殽塞及至鬼
谷(後語作槐谷注槐里之谷今京兆始平之地)其地形險易皆明知之郡
縣志三崤山(隋大業元年廢三崤道)又名嶔崟山在河南府永
寧縣北二十八里(自東崤至西崤三十五里東崤長坂數里峻阜絶澗車不得方軌西)
(崤石坂十二里漢馮異破赤眉於崤底魏龐德破張白騎於兩殽間索隱鬼谷在關内雲陽郡國志弘)
(農故秦函谷關黽池有二崤硤石縣在縣東北四十六里)(寰宇記後割隸陜州硤石省為石壕鎮入)
(陜縣魏硤石本崤縣後置唐改)秦函谷關在陜州靈寳縣西南十
二里(函谷故城在縣南十里秦函谷關城漢弘農縣隋桃林縣也西征記曰關城路在谷中深險如)
(函故以為名其中劣通上東西十五里絶岸壁立岩柏隂蔭谷中殆不見日關去長安四百里日入則閉)
(雞鳴則開秦法也東自崤山西至潼津通名兩谷號曰天險所謂秦得百二也桃林塞自縣以西至潼關)
(皆是也春秋時晉侯使詹嘉處瑕守桃林之塞漢書注顔氏曰今桃林縣南有洪溜澗水即古所謂函谷)
(也其水北流入河夾河之岸尚有舊關餘蹟焉武帝元鼎三年徙函谷關於新安縣屬河南府)張良
曰關中左殽函(西都賦左據函谷二崤之阻西京賦左有崤函重險桃林之塞)范睢
謂左關阪即殽函也(淮南墬形訓九塞曰殽阪)賈生過秦曰秦孝
公據殽函之固(春秋時殽桃林晉地非秦有也)
四塞(關河)
張儀曰秦地被山帶河四塞以為固(劉伯莊曰河謂龍門西河山謂)
(華山)四面有山關之固故曰四塞(高誘注武徐廣曰東函谷南關西散關)
(北蕭關)東有函谷蒲津龍門合河等關南山及武關嶢
關西有大隴山及隴山關大震烏蘭等關北有黃河
南塞是四塞(正義)按秦地西有隴關東有函谷臨晉
南有嶢武關北有蕭居庸天井關以臨胡庭故為關
中(地理志云秦地於禹貢跨雍梁二州詩風兼秦豳兩國穆公穪伯以河為竟惠王得上郡西河杜篤)
(論都賦曰西被隴蜀南通漢中北據谷口東阻嶔巖關函守嶢山東道窮置列汧隴廱偃西戎拒守襃斜)
(嶺南不通杜口絶津朔方無從)
胡貉代馬
胡樓煩林胡之類(國策注)貉在東北方三韓之屬(漢書)
(注鼂錯曰秦時北攻胡貉)代郡有胡馬(索隱一云代郡馬邑)張儀說韓王曰
秦馬之良探前趹後蹄間三尋騰者不可勝數(蘇厲說趙)
(王曰代馬胡駒)張良曰關中北有胡苑之利(索隱苑馬牧也馬生於胡)代
郡屬趙(始皇二十五年虜代王嘉後周置蔚州馬邑屬鴈門郡後魏置朔州索隱又謂代郡有馬)
(城縣然惠王之時代未屬秦當攷左傳冀之北土馬之所生注謂燕代)
甘泉谷口
郡縣志甘泉山一名磨石嶺在京兆府雲陽縣(雲陽今屬)
(耀州)西北九十里周迴六十里(雲陽宫即秦之林光宫漢之甘泉宫在縣西北)
(八十里甘泉山上關中記甘泉宫在甘泉山上宫北有連山西都賦其隂則冠以九嵏培以甘泉乃有靈)
(宫起乎其中西京賦其遠則有九嵏甘泉涸隂沍寒)郊祀志寒門者谷口也(顔氏)
(曰谷口仲山之谷漢為縣今治谷是也仲山之北寒涼故謂寒門)地理志左馮翊谷
口縣九嵏山在西(溝洫志白公引涇水首起谷口顔氏曰即今雲陽縣治谷郡縣志京)
(兆醴泉縣本谷口縣在九嵏山東仲山西當涇水出山之處故謂之谷口史記正義九嵏仲山西謂之谷)
(口即古寒門在醴泉縣東北四十里西北去甘泉山八十里燕鞠武曰秦地徧天下北有甘泉谷口之固)
(南有涇渭之沃擅巴漢之饒右隴蜀之山左關崤之險通典谷口縣故城在醴泉縣北後漢及晉為池陽)
(隋改醴泉史記文帝後元三年置谷口邑)
隴
通典秦州(秦隴西漢天水州漢屬天水郡隴縣今屬秦隴城縣)有大坂曰隴
坻亦曰隴山(或謂之隴坂)三秦記曰其坂九迴上者七日
乃越(列秦州有大隴山亦曰隴首山論都賦置汧隴西京賦右有隴坻之隘隔閡華戎)隴州
汧源縣隴山一曰隴坻漢隴關(今名大震關在縣西)隴所以限
東西(隴東則為漢三輔隴西則為漢天水隴西諸郡唐隴右之地唐六典注隴坻在秦州清水縣)
涇渭
地理志开頭山(开苦見反又音牽括地志作笄通典亦曰汧屯山一名崆峒)在安
定涇陽縣西(原州平高縣)禹貢涇水所出東南至陽陵(京兆)
(高陵)入渭(雍州川括地志涇水出原州百泉縣西南涇谷)鳥鼠同穴山在隴西
首陽縣西南(渭州渭源縣)渭水所出東至船司空(華州華隂)入
汀(雍州寖)東方朔曰漢都涇渭之南所謂天下陸海之
地秦所以虜西戎兼山東者也(法言曰秦東溝大河南阻高山西采雍梁)
(北鹵涇垠便則申否則蟠)
燕酸棗虛桃邢
秦始皇紀五年將軍驁攻魏定酸棗燕虚長平雍丘
山陽城皆拔之取二十城初置東郡地理志東郡南
燕縣(今滑州胙城縣故南燕國)陳留郡酸棗縣(今開封府縣唐屬滑州)正義
云虚即姚墟在濮州雷澤縣東十三里(蘇代曰决宿胥之口魏無)
(虚頓丘正義虚謂殷墟今相州所治)徐廣曰燕縣有桃城(括地志故桃城在胥州胙)
(城縣東三十里漢劉襄所封鮑氏曰任城有桃聚)平皋有邢丘(正義邢丘在懷州武德縣)
(東南二十里武德縣今省入河内縣平皋縣故城在西)
蒲衍
左傳注蒲在陳留長垣縣西南(桓三年胥命于蒲徐廣曰長垣有蒲鄉)
輿地廣記古蒲邑在開封府長垣縣(子路為之宰唐屬滑州)今
按魏有蒲坂(今河中府河東縣魏世家秦拔我蒲坂是也)有蒲陽(故城在隰州隰)
(川縣北四十五里在蒲水之北晉重耳所居邑魏世家秦降我蒲陽是也)此當為長垣之
蒲索隱云衍在河南與卷近(蘇秦曰北有卷衍)正義云在鄭
州秦紀始皇九年攻衍氏(曹參世家柱天侯反於衍氏進破衍氏正義謂魏邑)
(在鄭州)
首垣
戰國策韓侈謂秦王曰進齊宋之兵至首垣遠薄梁
郭趙世家公子刻攻魏首垣水經注竹書紀年梁惠
成王十三年鄭釐侯致平丘戶牖首垣諸邑又云長
垣縣故首垣秦更名(長垣漢屬陳留今屬開封府)今按正義以首
垣為二邑(首即牛首故城在汴州陳留縣西南四十一里垣即長垣故城在匡城縣東北二十)
(七里廣記開封咸平縣有牛首城水經注沙水又東南逕牛首亭東左傳桓十四年宋伐鄭東郊取牛首)
(襄十年晉伐鄭師于牛首鮑氏亦以首垣為二河東蒲坂有首山所謂雷首垣縣今絳州垣曲縣)愚
謂魏有王垣(垣縣有王屋山故曰王垣魏武侯二年城王垣白起攻垣城秦始皇九年攻魏)
(垣蒲陽是也正義故垣城在絳州垣縣西北二十里)有新垣(魏世家秦拔我新垣曲陽之城是也)
(正義曲陽在懷州濟源縣西十里新垣近曲陽)此首垣戰國策謂遠薄梁郭
當從水經注為陳留之長垣
仁平丘
正義仁一本作任今任城縣屬濟州(地理志屬東平)地理志
平丘縣屬陳留春秋昭十三年盟平丘注云在陳留
長垣縣西南(郡國志長垣有平丘城)
黃濟陽
戰國策云外黃地理志縣屬陳留(通典故城在汴州陳留縣東北)魏
河北河南皆有黃城蘇秦說齊曰趙襲魏之河北燒
棘溝墜黃城(括地志故黃城在魏州冠氏縣南十里此河北之黃城也春申君傳正義故黃)
(城在曹州考城縣東二十四里此河南之黃城也考城今屬拱州)蘇代曰外黃濟陽
(地理志陳留外黃縣注有黃溝左傳惠公敗宋師于黃注云外黃縣東有黃城水經注河水舊在白馬縣)
(南泆通濮濟黃溝廣記外黃故城在開封府雍丘縣東)正義濟陽故城在曹州
冤句縣西南三十五里(今開封府東明縣濟陽鎮漢濟陽縣屬陳留)
濮磨(新序云濮摩)
徐廣云濮水北於鉅野入濟(永初山川記云源出東郡地理志東郡濮陽縣)
(故城在開德府濮陽縣東左傳哀二十七年齊救鄭及濮注云濮水自陳留酸棗傍河東北經濟隂至高)
(平入濟)索隱磨地名近濮(史記功臣表磨侯漢表作歷地理志信都有歷縣括地志)
(漢歷縣城在滄州蓨縣西南四十六里蓨縣今屬冀州樂毅書磨室一作歷按戰國策黃歇說秦王曰割)
(濮磨之北屬之燕則地在河北)
沙羨
地理志縣屬江夏(羡音夷輿地廣記鄂州江夏縣漢沙羡地秦屬南郡劉表使黃祖守)
(沙羡為孫權所破楚世家熊渠伐庸楊粤至于鄂注九州記曰鄂今武昌春申君傳秦使白起攻楚取巫)
(黔中之郡拔鄢郢東至竟陵復州秦紀昭王二十九年白起攻楚取郢為南郡李氏曰漢江夏之鄂縣)
(吳更名武昌今武昌縣是也今鄂州乃漢沙羡水經注江中有沙陽州沙陽縣治也縣本江夏之沙羡晉)
(改沙陽故城今蒲圻縣一里)
江南
戰國策城渾曰今邊邑之所恃者非江南泗上也(秦紀)
(昭王三十年蜀守若伐取巫郡及江南為黔中郡三十一年楚人反我江南始皇二十五年王翦定荆江)
(南地楚世家襄王收東地兵復西取秦所拔我江旁十五邑以為郡距秦楚辭章句襄王遷屈原於江南)
(在江湘之間韓非初見秦曰取洞庭五湖江南)貨殖傳衡山九江江南豫章
長沙是南楚也(徐廣曰江南者丹陽也秦鄣郡)
巴戎
巴在西南戎在西(楊倞注)秦紀武公伐邽冀戎初縣之
繆公用由余謀伐戎王益國十二開地千里厲共公
伐大荔取其王城孝公西斬戎之獂王惠王十一年
縣義渠(匈奴傳秦穆公得由余西戎八國服於秦自隴以西有緜諸緄戎翟䝠之戎岐梁山涇漆)
(之北有義渠大荔烏氏朐衍之戎)趙良曰五羖大夫相秦巴人致貢
八戎來服
常山
地理志常山郡(今真定府)恒山在西(避文帝諱改)通典常山在
定州恆陽縣(今中山府曲陽縣)北一百四十里(楊倞注本趙山秦今有之)
張儀說楚曰秦地半天下席卷常山之險必折天
下之脊索隱云常山於天下在北若人背脊
隆慮
地理志隆慮縣屬河内今相州林慮縣(後漢避殤帝名改)
圍津
史記曹參世家至河内下修武渡圍津徐廣曰東郡
白馬有圍津(索隱按水經注白馬津有韋鄉韋城韋與圍同古今字變正義括地志云黎陽)
(津一名白馬津在滑州白馬縣北三十里帝王世紀云白馬縣南有韋城故豕韋國郡國志云白馬縣有)
(韋城按韋津以韋為名或變改曰黎陽及白馬之名圍與韋古字通滑州又有韋城縣漢白馬縣地隋置)
去大梁百有二十里(魏都也按九域志滑州至東京二百一十里)
苓
楊倞注苓地名未詳所在或曰苓與靈同漢書地理
志常山郡有靈壽縣今屬真定松柏之塞(戴延之西征記函谷)
(是也)蓋趙樹松柏與秦為界今秦據有之(按地理志清河郡有靈縣)
(輿地廣記靈縣省入博州博平縣)
西海
地理志金城郡臨羌縣西北至塞外有西王母石室
僊海闞駰云西有卑和羌即獻王莽地為西海郡者
始皇紀云地西至臨洮羌(通典西海郡肅州之北千二百里司馬錯曰利盡西)
(海正義云西方羌戎索隱云謂蜀川)
西羌
禹生自西羌皇甫謐曰孟子稱禹生石紐西夷人也
(今孟子無此語)括地志石紐山在茂州汶川縣(本冉駹國)西七十
三里(蜀王本紀禹本汶山郡廣柔縣人生於石紐廣柔隋改曰汶川)秦宓曰禹生石
紐今之汶山郡是也(輿地廣記綿州石泉縣本漢廣柔縣地唐屬茂州有石紐山禹)
(之所生也)
趙
蘇秦說趙肅侯曰當今之時山東之建國莫彊於趙趙
地方二千餘里西有常山南有河漳東有清河北有燕
國燕固弱國不足畏也秦之所害於天下者莫如趙然
而秦不敢舉兵伐趙者何也畏韓魏之議其後也然則
韓魏趙之南蔽也竊以天下之地圖案之諸侯之地五
倍於秦料度諸侯之卒十倍於秦六國為一并力西嚮
而攻秦秦必破矣竊為大王計莫如一韓魏齊楚燕趙
以從親以畔秦令天下之將相會於洹水之上通質刳
白馬而盟要約曰秦攻楚齊魏各出銳師以佐之韓絶
其糧道趙涉河漳燕守常山之北秦攻韓魏則楚絶其
後齊出銳師而佐之趙涉河漳燕守雲中秦攻齊則楚
絶其後韓守成皋魏塞午道趙涉河博關燕出銳師以
佐之秦攻燕則趙守常山楚軍武關齊涉勃海韓魏皆
出銳師以佐之秦攻趙則韓軍宜陽楚軍武關魏軍河
外齊涉清河燕出銳師以佐之諸侯有不如約者以五
國之兵共伐之六國從親以擯秦則秦甲必不敢出於
函谷關以害山東矣武靈王北略中山之地至於房
子遂之代北至無窮西至河登黃華之上召樓緩謀曰
我先王因世之變以長南藩之地屬阻漳滏之險立長
城又取藺郭狠敗林人於荏而功未遂今中山在我腹
心北有燕東有胡西有林胡樓煩秦韓之邊而無彊兵
之救王謂公子成曰吾國東有河薄洛之水與齊中
山同之無舟楫之用自常山以至代上黨東有燕東胡
之境而西有樓煩秦韓之邊今無騎射之備故寡人無
舟楫之用夾水居之民將何以守河薄洛之水變服騎
射以備燕三胡秦韓之邊且昔者簡主不塞晉陽以及
上黨而襄主并戎取代以攘諸胡此愚智所明也先時
中山負齊之彊兵侵暴吾地係累吾民引水圍郭微社
稷之神靈則郭幾於不守也先王醜之而怨未能報也
今騎射之備近可以便上黨之形而遠可以報中山之
怨韓非子應侯謂秦王曰弛上黨以臨東陽則邯鄲
口中蝨也蘇厲為齊遺趙王書曰燕盡齊之北地去
沙丘鉅鹿斂三百里韓之上黨去邯鄲百里燕秦謀王
之河山間三百里而通矣秦之上郡近扞關至於榆中
者千五百里秦以三郡攻王之上黨羊腸之西句注之
南非王有已踰句注斬常山而守之三百里而通於燕
代馬胡犬不東下昆山之玉不出此三寳者亦非王有
已戰國策說張相國曰趙萬乘之強國也前漳滏右
常山左河間北有代帶甲百萬嘗抑彊秦四十餘年而
秦不得所欲樂間對燕王曰趙四戰之國也其民習
兵(正義東鄰燕齊西邊秦樓煩南界韓魏北迫匈奴)韓非初見秦曰趙氏中
央之國也雜民所居也(趙居邯鄲燕之南齊之西魏之北韓之東故曰中央兼四國人)
(故曰雜)
常山
正義在鎮州西定州恒陽縣北(百四十里)地道記云在上
曲陽縣(即恒陽今曲陽縣)西北百四十里北行四百五十里
得常山岋號飛狐口北則代郡也世家毋卹曰從常
山上臨代代可取也(括地志上曲陽故城在定州曲陽縣西五里)
河漳
正義在潞州地理志濁漳出上黨長子縣鹿谷山(今潞)
(州長子縣發鳩山)東至鄴入清漳(清漳出沾縣大黽谷今平定軍樂平縣少山東北入)
(大河)蘇秦曰秦甲渡河踰漳據番吾則兵必戰於邯鄲
之下矣(括地志蒲吾故城在鎮州房山縣東二十里言秦兵渡河歷南陽入羊腸經澤潞度漳水)
(守蒲吾城則與趙戰於都城下年趙世家惠文王二十一年徙漳水武平西二十六徙漳水武平南括)
(地志武平亭在瀛州文安縣北七十二里)張儀曰秦趙戰於河漳之上再
戰而趙再勝(河一作清洺州有清漳縣山海經少山清漳水出焉郭璞曰至武安南入濁漳)
清河
今貝州漢清河郡張儀說趙曰秦告齊使興師渡清
河軍於邯鄲之東(水經清水東入于河謂之清口即淇河口也淇水東北過廣宗縣東)
(為清河地理志清河水出魏郡内黃縣南)
洹水
正義出相州林慮縣西北林慮山中(地理志注隆慮山在縣北洹)
(水在相州北四里)項羽與章邯盟洹水南殷虛上(正義國都城記云鄴)
(縣城西南四十里有洹水)輿地廣記相州臨漳縣本鄴縣後周分
東北界置洹水縣(省入大名府成安)山海經神囷之山黃
水出焉東流注于洹隋圖經俗謂安陽河即聲伯夢
涉之所
雲中
正義故城在勝州榆林縣東北四十七里漢匈奴傳
趙武靈王北破林胡樓煩自代並隂山下至高關為
塞置雲中鴈門代郡(雲中郡今勝州單于府之地)趙世家武靈王
二十六年復攻中山攘地北至燕代西至雲中九原
二十七年西北略胡地欲從雲中九原直南襲秦(水經)
(注虞氏記云趙侯自五源河曲築長城東至隂山又於河西造大城一廂不就乃改卜隂山河曲畫見羣)
(鵠游於雲中光在其下即其處築城今雲中城是也唐志烏咄谷二百七里至古雲中城)
午道
張儀說趙曰秦一軍塞午道索隱曰當在趙之東齊
之西鄭玄云一從一横為午謂交道也(鮑氏曰長安有子午谷北)
(山是子南山是午為子午道則午道秦南道也塞之使不得通)
博關
正義涉貝州南河至博陵今博州博平縣漢屬東郡
張儀說齊曰悉趙兵渡清河指博關臨淄即墨非王
之有也(輿地廣記博州戰國屬齊趙衛三國之交徐廣曰齊威王六年晉伐齊至博陵)
勃海
正義齊從滄州渡河至瀛州溝洫志河出昆侖經中
國注勃海漢置渤海郡後魏置滄州春秋釋例云海
自遼西北平漁陽章武渤海樂陵樂安北海東萊城
陽東海廣陵吳郡會稽十四郡之東畍以東
河外
索隱謂陜及曲沃等處正義謂同華州張儀說齊曰
梁效河外(索隱云河之南邑若曲沃平周等)說趙曰秦驅韓梁軍於
河外(正義謂鄭滑州北臨河)
中山
春秋時為鮮虞定四年傳中山不服中山之名乃始
見于此(大事記威烈王十二年中山武公初立索隱曰中山古鮮虞國姬姓)魏文侯使
樂羊伐取之及武侯之世趙世家書與中山戰于房
子是時蓋已復國其後與諸國並稱王其勢又強矣
廣記中山府安喜縣古中山國(新樂縣古鮮虞國李公緒趙記云鮮虞姬)
(姓春秋之末曰中山)
房子
縣屬趙州唐改為臨城(郡縣志故城在高邑縣西南五十里穆天子傳曰至房子)
(登贊皇山漢屬常山郡)
代
北狄之别也世家曰翟戎者代之先也匈奴傳趙襄
子踰句注而破并代以臨胡貉正義代郡城北狄代
國秦漢代縣城也在蔚州羌胡縣(當作飛狐)北百五十里
(輿地廣記蔚州本代國在常山之北趙襄子定代地及武靈王置代郡)趙有代句注之
北與戎界邊
無窮
戰國策武靈王破原陽以為騎邑牛贊進諫王曰昔
者先君襄王與代交地城境封之名曰無窮之門所
以昭後而期遠也
黃華
正義蓋西河側之山名(水經注隆慮縣有黃水出于神囷山黃華谷北崖相州林)
(慮縣本漢隆慮地隋圖經黃花水出隆慮縣西北崖上高十七里去七里懸水東南注壑巖下其谷號)
(黃花谷乎劉劭趙都賦置酒黃華之館)
漳滏
通典相州滏陽縣有漳河滏水(今屬礠州)郡國志鄴有滏
水(劉劭趙都賦清漳發源濁滏汩越湯泉涫沸洪波飄厲戰國策吳起曰殷紂之國左孟門而右漳滏)
(文選注滏水熱若出於釜因名焉郡縣志滏水出礠州滏陽縣西北四十二里鼓山亦名釜山泉源奮湧)
(若滏水之湯湯故以滏名之八陘第四曰滏口陘山嶺高深實為險阨淮南墬形訓清漳出揭戾濁漳出)
(發包釜出景注二漳合流經魏郡入清河景山在邯鄲西南滏水所出山海經神囷之山滏水出焉東)
(流注于歐水注滏水今出臨水縣西釡口山經鄴西北至列人縣入于漳其水熱魏都賦北臨漳滏則冬)
(夏異沼水經注出石鼓山南巖下冬温夏冷東流注于漳又謂之合河)
長城
世家肅侯(十七年)築長城括地志武靈王長城在朔州
善陽縣北按此所謂立長城者在武靈王之前
藺郭狼
地理志西河郡有藺臯狼二縣戰國策知伯之趙請
蔡臯狼之地襄子弗與(鮑氏云蔡當作藺世家成侯三年魏敗我藺二十四年秦)
(攻我藺肅侯二十二年秦取我藺離石離石屬西河今石州魏世家武侯敗趙北藺正義云在石州趙)
(之西北)郭狼疑是臯狼(孟增幸於周成王是為宅臯狼蓋成王居之於臯狼)
林人林胡樓煩
正義林人即林胡也匈奴傳晉北有林胡樓煩之戎
如淳曰林胡即澹林為李牧所滅(括地志朔州地馮唐曰李牧破東胡)
(滅澹林李牧傳云滅襜襤破東胡降林胡則襜襤非林胡也)地理志樓煩縣屬雁
門應劭云故樓煩胡也(故城在代州崞音郭縣東北)趙世家主父
行新地出代西遇樓煩王於西河而致其兵
東胡
正義趙東有瀛州之東北營州之境即東胡烏丸之
地(服虔云後為鮮卑在匈奴東故曰東胡)匈奴傳燕北有東胡(周書已有東河)
其後燕將秦開襲破之(括地志云漢初冒頓滅其國餘保烏丸山因以為號)山
海經東胡在大澤東
西邊
正義云林胡樓煩即嵐勝之北也嵐勝以南石州離
石藺等七國時趙邑邊也秦隔河也晉洺潞澤等州
皆七國時韓地為並趙西境也
河薄洛之水
徐廣云安平經縣西有漳水津名薄洛津(水經注漳水又歷經)
(縣故城西水有故津謂之薄洛津經按漢信都國安帝更名安平通典貝州經城縣漢縣也本朝省入)
(大名府宗城縣)袁紹在薄洛津
上黨
地理志本韓之别郡也遠韓近趙後卒降趙(韓非初見秦曰)
(代四十六縣上黨十七縣廣記云秦上黨郡今澤潞遼州平定威勝軍之地)
三胡
索隱云林胡樓煩東胡
晉陽
漢太原郡所治龍山在西北晉水所出北齊分晉陽
置龍山縣隋開皇十年改龍山曰晉陽而以古晉陽
縣為太原縣(隋唐地理志所謂晉陽縣乃古龍山縣所謂太原縣乃古晉陽縣)自北
漢劉氏以前郡治太原晉陽二縣(太平興國四年王師下北漢徙州治)
(陽曲縣本漢狼孟縣地而空其故城古郡縣志太原府城中又有三城其一曰大明城即晉陽城也左)
(傳言董安于所築晉陽故宫一名大明宫在州城内)
鄗
郡縣志漢以為縣屬常山(武靈王三年城鄗)光武即位於鄗
南千秋亭五成陌因改曰高邑(高齊移高邑於漢房子縣東北今高邑縣)
(是也隋於漢鄗城南十八里改置柏鄉縣屬趙州故城柏鄉縣北二十一里)輿地廣記趙
州高邑縣左傳哀四年齊國夏伐晉取鄗即此(鄗音呼各)
(反趙世家武靈王二十一年攻中山王軍取鄗石邑封龍東垣中山獻四邑和孫氏曰騎兵始於戰國之)
(初武靈王胡服騎射全用匈奴之俗而古法于是大變春秋正義曰古者馬以駕車六國之時始有單騎)
(曲禮云前有車騎者漢世書耳左傳左師展將以公乘馬而歸此騎馬之漸戰國策王破原陽以為騎邑)
(吕氏曰胡服騎射蓋始教一邑然後徧行之於境内漢地理志雲中郡原陽縣)
東陽
左傳趙勝帥東陽之師以追齊杜氏注東陽晉之山
東魏郡廣平以北戰國策國子曰兼魏之河南絶趙
之東陽則趙魏亦危矣(地理志清河郡有東陽縣輿地廣記恩州歷亭縣漳南鎮)
(本漢東陽縣隋改漳南唐屬貝州)
沙丘鉅鹿
殷紀紂益廣沙丘苑臺括地志沙丘臺在邢州平鄉
東北二十里地理志趙中山地薄人衆猶有沙丘紂
滛亂餘民正義沙丘邢州也鉅鹿冀州也(括地志鉅鹿邢州平)
(鄉縣城)齊北界貝州也言破齊滅韓之後燕之南界秦
之北界相去減三百里趙在中間也吕氏春秋九藪
趙之鉅鹿(注今鉅鹿廣阿澤廣記邢州鉅鹿縣有禹貢大陸澤地理志鉅鹿縣大陸澤在北紂)
(所作沙臺在東北七十里應劭曰鹿林之大者十三州志唐虞時大麓之地)
上郡
正義鄜延等州(通典今綏鄜銀麟夏坊延丹等州地)括地志故城在綏
州上縣(通典龍泉縣)東南五十里(秦惠文十年魏納上郡十五縣廣記云上郡今)
(麟延安丹坊鄜銀夏綏德保安之地)
扞關
吕氏云扞者扞敵之扞非關名也趙之扞關陸道之
關也楚之扞關水道之關也(楚肅王四年為扞關以距蜀)
榆中
武靈王二十年西略胡地至榆中戰國策王胡服率
騎入胡出於遺遺之門踰九限之固絶五徑之險至
榆中辟地千里(括地志榆中勝州所治榆林縣正義勝州北河北岸地理志金城郡有榆)
(中縣通典故城在蘭州五泉縣東伍被傳廣長榆開朔方注長榆在朔方即衛青傳所云榆谿舊塞或謂)
(之榆中秦始皇紀西北斥逐匈奴自榆中並河以東屬之隂山以為三十四縣項羽傳云蒙恬為秦將北)
(逐戎人開榆中地數千里注在上郡即今之榆林廣記榆林縣南有榆溪塞即蒙恬侵胡植榆為塞是也)
(東有榆林關隋開皇三年置衛青傳按榆溪舊塞索隱水經云上郡北有諸次山諸次水出焉東經榆林)
(塞為榆谷正義今榆林縣東四十里東北臨河枚乘曰秦北備榆中之關)
邯鄲
趙世家敬侯元年始都邯鄲地理志自中牟徙此邯
鄲北通燕涿南有鄭衛漳河之間一都會也(張晏曰邯鄲山)
(在東城下縣屬趙國今屬礠州有叢臺趙王故臺也戰國策馮忌曰武安君乘七勝之威與馬服之子戰)
(于長平之下因以餘兵圍邯鄲趙以亡敗之餘衆而秦罷於邯鄲之下趙守而不可拔攻難而守者易也)
羊腸
魏世家如耳曰昔者魏伐趙斷羊腸拔閼與約斬趙
趙分而為二所以不亡者魏為從主也蔡澤謂應侯
曰君相秦坐制諸侯决羊腸之險塞太行之道正義
云太行山坂道名南屬懷州北屬澤州吕氏春秋九
山之一也盤紆如羊腸(秦上黨郡今澤潞儀沁四州之地兼相州之半韓總有之)
(至七國時趙得儀沁二州之地韓猶有潞州及澤州之半半屬趙魏沁州在羊腸阪之西儀并代三州在)
(句注山之南秦以三郡攻趙之澤潞則句注之南趙無地淮南子注云說苑桀之居伊闕在其南羊腸在)
(其北今太原晉陽西北九十里通河西上郡關曰羊腸坂是通典太原府陽曲縣有乾燭谷即羊腸坂後)
(漢鄧訓傳注石磴縈委若羊腸焉今嵐州界羊腸坂是也隋煬帝登太行山問崔賾曰何處有羊腸坂對)
(曰案漢書地理志上黨潞州壺關縣有羊腸坂帝曰不是又答曰案皇甫士安撰地書云太原北九十里)
(有羊腸坂帝曰是也戰國策說秦王曰兩攻修武踰羊腸降代上黨郡縣志羊腸山在太原府交城縣東)
(南五十三里)
句注
正義句注山(音章句之句一音鈎)在代州鴈門縣西北四十里
(郡縣志在朔州鄯陽縣東八十里代州鴈門縣西北三十里一名西陘山)吕氏春秋九塞
之一也地理志在鴈門隂館縣(劉劭趙都賦其近則有天井句注飛狐太)
(行璀錯磥硌屬阜連岡劉敬傳漢兵已踰句注蘇厲曰齊反巠分先俞於趙正義巠音邢分當作山括地)
(志句注山一名西陘山俞音戌爾雅云西隃鴈門是也郭氏注云西隃即鴈門山按西先聲相近蓋陘山)
(西隃二山並在代州鴈門縣皆趙地山趙世家襄子北登夏屋括地志夏屋山一名賈屋在代州鴈門)
(縣東北三十五里與句注山相接蓋北方之險亦天下之阻鴈門縣本漢廣武地理志賈屋山在太原廣)
(武縣北匈奴傳趙襄子踰句注而破并代漢文紀蘇意為將軍屯句注郡國志注爾雅八陵西隃鴈門是)
(也張儀說燕曰昔趙襄子欲并代與代王遇於句注之塞郡縣志晉咸寧元年句注碑曰蓋北方之險有)
(盧龍飛狐句注為之首天下之阻所以分别外内也)
河間
瀛州地理志注在兩河之間(戰國策趙王曰秦下甲攻趙趙賂之以河間十)
(二縣)
通鑑地理通釋卷八
