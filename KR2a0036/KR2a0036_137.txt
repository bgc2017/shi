元史卷一百三十七
明翰林學士亞中大夫知制誥兼修國史宋濓等修
列傳第二十四
察罕
察罕西域巴喇勒哈城人父布都訥歲庚辰國兵下西
域舉族來歸事親王實喇授河東民賦副總管因居河
中猗氏縣後徙解州贈榮禄大夫宣徽使柱國芮國公
察罕魁偉穎悟博覽強記通諸國字書為行軍府鄂囉
千戶鄂囉齊參政湖廣辟為蒙古都萬戶府知事鄂囉
齊進平章復辟為理問政事悉委裁决且令諸子受學
焉至元二十四年從鎮南王征安南師次瀘江安南世
子遣其叔父詣軍門自陳其罪王命察罕數其罪而責
之使者辭屈世子舉衆逃去二十八年授樞密院經歴
未幾從鄂囉齊移治江西寧都民言某鄉石上雲氣五
色有物焉視之玉璽也不以兵取恐為居人所有衆惑
之察罕曰妄也是必搆害仇家者覈問之果然前後從
鄂囉齊出入湖廣江西兩省凡二十一年多著勲績成
宗大德四年御史臺奏遷湖南憲司事中書省奏為武
昌路治中丞相哈喇哈斯曰察罕廉潔固宜居風憲然
武昌大郡非斯人不可治竟除武昌廣西妖賊高仙道
以左道惑衆平民詿誤者以數千計既敗湖廣行省命
察罕典憲司雜治之鞫得其情議誅首惡數人餘悉縱
遣且焚其籍衆難之察罕曰吾獨當其責諸君無累也
以治最聞擢河南省郎中成宗崩仁宗自藩邸入誅羣
臣之為異謀者迎武宗于邊河南平章囊嘉特薦察罕
即驛召至上都賜廐馬二匹鈔一千貫銀五十兩曰卿
少留行用卿矣武宗即位立仁宗為皇太子授察罕詹
事院判進僉詹事院事賜銀百兩錦二匹遣先還大都
立院事仁宗至謂曰上以故安西王地賜我置都總管
府卿其領之慎㨂僚屬勿以詹事位高不屑此也進卿
秩資德大夫察罕叩頭謝曰都府之職敢不恭命進秩
非所敢當固辭改正奉大夫授以銀印至大元年閱戶
口江南諸省還進太子府正加昭文館大學士遷家令
武宗崩仁宗哀慟不已察罕再拜啟曰庶民修短尚云
有數聖人天命夫豈偶然天下重器懸于殿下縱自苦
如宗廟太后何仁宗輟泣曰曩者大喪必命浮屠何益
吾欲發府庫以賑鱞寡孤獨若何曰發政施仁文王所
以為聖殿下行之幸甚東宫故有左右衛兵命曩嘉特
察罕總右衛且令審擇官屬仁宗即位拜中書參知政
事但總持綱維不屑細務識者謂得大臣體帝嘗賜枸
杞酒曰以益卿夀又語宰相曰察罕清素可賜金束帶
鈔萬貫前後賞賚不可勝計皇慶元年進榮禄大夫平
章政事商議中書省事乞歸解州立碑先塋許之暮年
居德安白雲山别墅以白雲自號嘗入見帝望見曰白
雲先生來也其被寵遇如此帝嘗問張良何如人對曰
佐高帝興漢功成身退賢者也又問狄仁傑對曰當唐
室中衰能卒保社稷亦賢相也因誦范仲淹所撰碑詞
甚熟帝歎息良久曰察罕博學如此邪嘗譯貞觀政要
以獻帝大悦詔繕寫徧賜左右且詔譯帝範又命譯托
卜齊延名曰聖武開天紀及紀年纂要太宗平金始末
等書俱付史館嘗以病請告暨還朝帝御萬歲山圓殿
與平章李孟入謝帝曰白雲病愈邪頓首對曰老臣衰
病無補聖明荷陛下哀矜放歸田里幸甚不覺沉痾去
體爾命賜茵以坐顧李孟曰知止不辱今見其人朕始
以達爾罕布琳濟達囊嘉特等言用之誠多禆益有言
察罕不善者其人即非善人也又語及科舉并前古帝
王賜姓命氏之事因賜察罕姓白氏初察罕生于河中
其夜天氣清肅月白如晝相者賀曰是兒必貴國人謂
白為察罕故名察罕察罕天性孝友田宅之在河中者
悉分與諸昆弟昆弟貧來歸者復分與田宅奴婢縱奴
為民甚衆人多稱長者既致仕優游八年以夀終子外
嘉努太中大夫武岡路總管李嘉努早卒胡土克圖承
直郎高郵府判官孫九人仕者二人庫庫布哈哈繖
齊蘇
齊蘇西土人曾祖塔布台祖阿勒達爾台父濟爾噶台
世贈功臣追封王爵齊蘇幼失怙恃既壯沈密静專為
徽仁裕聖皇太后宫臣仁宗幼時以齊蘇任保傅左右
擁翼齊蘇入則佐視食飲出則抱負游衍鞠躬盡力夙
夜匪懈大德三年武宗總戎北邊九年䜛人亂國仁宗
侍皇太后之國于懷未幾復之雲中連年奔走不暇齊
穌櫛風沐雨跋涉艱險無倦色成宗崩仁宗奉太后入
朝殱姦黨迎武宗即皇帝位仁宗為皇太子天下以安
拜齊蘇榮禄大夫平章政事行大司農未幾進光禄大
夫領詹事院事加特進封應國公至大元年拜開府儀
同三司太子詹事平章軍國重事上柱國依前大司農
應國公進太子太保領典醫監事四年授太保錄軍國
重事集賢大學士兼大司農領崇祥院司天臺事官爵
勲封如故後以疾薨于位子二人長巴圖大德十一年
特授翰林學士嘉議大夫遷中奉大夫典寳監卿加資
德大夫治書侍御史至大元年陞榮禄大夫遥授中書
平章政事改侍御史明年拜中書參知政事進右丞相
三十二年卒子耀珠次拜特穆爾大德十一年特授正
議大夫懷孟路總管府達嚕噶齊兼管諸軍鄂囉管内
勸農事改府正至大二年遷中奉大夫陜西等處行尚
書省參知政事明年入為太子家令遷正奉大夫明年
遷資德大夫大都留守兼少府監擬擢侍御史改除翰
林學士承旨知制誥兼修國史未幾復為大都留守兼
少府監武衛親軍都指揮使佩金虎符皇慶元年加榮
禄大夫子二人諤勒哲圖曼濟
阿爾哈雅
阿爾哈雅輝和爾氏集賢大學士圖烈子也兄雅爾鼐
事仁宗潛邸大德九年仁宗奉興聖太后出居懷州從
者單弱多懷去計雅爾鼐獨無所畏難成宗崩權臣附
中宫不遣使告哀宗藩仁宗有聞將自懷州入京宫臣
或持不可雅爾鼐屏人啟曰天子晏駕而皇子已早卒
天下無主邪謀方興懷寧王及殿下世祖裕皇賢孫人
心所屬久矣宜急奉大毋入定大計邪謀必止迎立懷
寧王以正天器在此行矣仁宗即白太后以二月至京
師遂誅柄臣二人遣使迎武宗武宗即位賜雅爾鼐玉
帶授嘉議大夫秘書監仁宗居東宫兼太子右庶子遷
侍御史崇祥院使兼將作院使閩有繡工工官大集民
間子女居肆督責吏因為奸雅爾鼐奏罷之閩人感悦
尋兼太醫院使仁宗即位請召文武老臣咨以朝政又
請以中都苑囿還諸民拜樞密院副使進同知樞密院
事命為中書平章政事辭不拜雅爾鼐在臺及侍禁中
于國家事有不便輙言之言無不納然韜晦惡盈不泄
于外延祐四年卒年四十贈推誠保節翊運功臣金紫
光禄大夫行中書省左丞相上柱國趙國公謚忠靖阿
爾哈雅亦早事武宗仁宗為宿衛以清慎通敏與父兄
竝見信任十餘年間敡歴華近入侍帷幄出踐省闥廷
無間言至治初出為平章政事歴鎮江浙湖廣河南陜
西四省皆有惠政汴人尤懷思之歸朝拜翰林學士承
旨丁父憂解官家居天歷元年秋文宗入承大統阿爾
哈雅即易服南迎至于汴郊見焉帝命復鎮汴省時當
艱難之際阿爾哈雅高價糴粟以峙糧儲命近郡分治
戎器閱士卒括馬民間以備不虞先是文宗即位之詔
已播告天下而陕西官府結連靖安王等起兵東擊潼
關阿爾哈雅開府庫量出鈔二十五萬緡屬諸行省參
政河南淮北蒙古軍都萬戶因烈圖廉訪副使萬嘉律
犒軍河南以禦之令都鎮撫本布率軍吏廵行南陽高
門武關荆子諸隘南至襄川二江之口督以嚴備萬戶
博哈守潼關不能軍是月二十五日濟嚕海率霄旺總
帥圖卜特穆爾萬戶等兵突出潼關東掠閿鄉披靈寳
盪陜州新安諸郡邑放兵四劫迤邐前進河南告急之
使狎至而圖烈圖亦以兵寡為言十月一日阿爾哈雅
集省憲官屬問以長策無有言者阿爾哈雅曰汴在南
北之交使西人得至此則江南三省之道不通于畿甸
軍旅應接何日息乎夫事有緩急輕重今重莫如足兵
急莫如足食吾徵湖廣之平陽保定兩翼軍與吾省之
鄧新翼廬洲沂郯砲弩手諸軍以備虎牢裕州哈喇婁
鄧州孫萬戶兩軍以備武關荆子口以屬郡之兵及蒙
古兩都萬戶左右兩衛諸部丁壯之可入軍者給馬乘
貲裝立行伍以次備諸隘芍陂等屯兵本自襄鄧諸軍
來田者還其軍益以民之丁壯使守襄陽白土陜州諸
隘别遣塔海以備自蜀至者以汴汝荆㐮兩淮之馬給
之府庫不足則命郡縣假諸殷富之家安豊等郡之粟
遡黃河運至于陜糴諸汴汝近郡者則運諸滎陽以達
于虎牢吾與諸郡各奮忠義以從王事宜無不濟者衆
曰唯命即日部分行事自巴延布哈王以下省都事李
元德等凡省之屬吏與有官而家居者各授以事而出
廉訪使董守中僉事寔沙在南陽右丞圖布特穆爾廉
訪使巴延在虎牢分遣兵馬以聽調用餽餉之行千車
相望阿爾哈雅親閱實之必豐必良信以期會自虎牢
之南至于襄漢無不畢給蓋為粟二十萬石豆如之兵
甲五十五萬芻萬萬是時朝廷置行樞密院以總西事
襄漢荆湖河南郡縣皆缺官阿爾哈雅便宜擇材以處
之朝廷皆從其請是月西兵逼河南行院使來報曰西
人北行者度河中以趨懷孟磁南行者特默格過武關
掠鄧州而殘之直趨襄陽攻破郡邑三十餘横絶數千
里所過殺官吏焚廬舍虜民人婦女財物賊虐殄盡西
結囊嘉特以蜀兵至矣阿爾哈雅益督餉西行遣行院
官塔海領兵攻特默格又設備于江黃置鐵繩于峽口
作舟艦以待戰至十九日師與西兵遇于鞏縣之石渡
而湖廣所徵太原之兵最為可用甫至未及食或趨之
倍道以進轉戰及暮兩軍殺傷與墮澗谷死者相等而
虎牢遂為敵有兵儲巨萬阿爾哈雅盡其心民殫其力
者一旦悉亡焉行省院與諸軍歛兵退二十二日至汴
民大恐阿爾哈雅前後遣使告于朝輙為額森紐爾留
不遣不得朝廷音問已二十日阿爾哈雅亦憂之親出
撫其民乃修城闕以備衝突立四門以通往來戒卒伍
以嚴守衛時雖甚危急阿爾哈雅朝夕出入聲色不動
怡然如平時衆賴以安十一月六日西帥逼城將百里
而近阿爾哈雅召行院將帥憲司與凡在官者而告之
曰吾荷國厚恩唯有一死以報上爾行院之出唯敵是
圖而退保吾城不亦怯乎然敵亦烏合之衆何所受命
而敢犯我乎且吾甲兵非不堅勁芻峙非不豐給而弗
利者太平日久將校不知兵吏士不練習彼所以得披
猖至此彼誠知我聖天子之命則衆沮而散爾何足慮
乎吾今遣使告于朝請䧏詔大赦脅從詿誤比詔下先
募士以即位詔及朝廷招諭之文入其軍明示利害吾
整大軍西嚮以征之别遣驍將率精騎數千上龍門繞
出其後使之進無所投退無所歸成擒于鞏洛之間必
矣而我軍所獲陜西官吏命有司羈而食之一無所戮
衆曰諾唯命即日與行院整兵南薰門外以行會有使
者自京師還言齊王已克上都奉天子寳璽來歸刻日
至京矣阿爾哈雅乃置酒高會于省堂以賀發書告屬
郡報諸江南三省而募士得拉珠者賫書諭之西人猶
搒掠拉珠訊以其實而朝廷亦遣都護伊嚕特穆爾從
十餘人奉詔放散西軍之在虎牢者西人殺其從者之
半械都護以送諸荆王所荆王時在河南之白馬寺以
是西人雖未觧散各已駭悟又聞行省院以兵至猶豫
不敢進朝廷又使参政馮布哈親諭之乃信服靖安王
遣使四輩與拉珠來請命逡廵而去難平阿爾哈雅乃
解嚴報捷歛餘財以還民從陜西求民人之被俘掠者
歸其家凡數千人陜西官吏被獲者皆遣還其所阿爾
哈雅自始至鎮迨乎告成居汴省者數月後以功遷陜
西行御史大夫復拜中書省平章政事
伊爾台伊爾丹
伊爾台伊爾丹字太初回回氏父伊斯瑪音仕至大都
南北兩城兵馬都指揮使伊克台伊爾丹幼穎悟嗜學
所讀書一過目即終身不㤀尤工其國字語初為中書
掾以年勞授江西行省員外郎入為吏部主事不再閱
月固辭擢刑部員外郎四方所上獄反覆披閱成牘多
所平反遷陜西漢中道肅政廉訪司僉事不赴改中書
右司員外郎尋陛郎中一日與同列共議獄有異其說
者伊克丹伊爾丹曰公等讀律苟不能變通以適事宜
譬之醫者雖熟于方論而不能切脈用藥則于疾痛奚
益哉同列雖不平識者服其為名言大德八年肆赦廷
議惟官吏因事受賕者不預伊克丹伊爾丹曰不可恩
如雨露萬物均被贓吏固可嫉比之盗賊則有間矣宥
盗而不宥吏何耶刑部嘗有獄事上讞既論决已而丞
相知其失以譴右司主者伊克台伊爾丹初未嘗署其
案因取成案閱之竊署其名于下或訝之曰兹獄之失
公實不與丞相方譴怒而公反追署其案何也伊克台
伊爾丹曰吾偶不署此案耳豈有與諸君同事而獨幸
免哉丞相聞而賢之同列因以得免遷左司郎中時左
司闕一都事平章梁温都爾謂伊克台伊爾丹曰人之
材幹固嘗有之惟篤實不欺為難得公當以所知舉伊
克台伊爾丹遂以王毅李廸為言一時輿論莫不稱允
又嘗論朝士如王仁卿賈元播高彦敬敬威卿李清臣
輩可大用時諸公處下僚後皆如其言遷翰林侍講學
士知制誥兼修國史轉中奉大夫集賢大學士未幾除
江東建康道肅政廉訪使始視事見以獄具陳列庭下
甚備問之乃前官剏製以待有罪者伊克台伊爾丹蹙
然曰凡逮至臬司皆命官及有出身之吏廉得其情則
將服罪獄具毋庸施也即屏去之監憲一年贓吏削跡
至大元年初立尚書省拜參議尚書省事召至京師懇辭
不就改立中書省復拜參議中書省事亦以疾辭延祐
元年卒年四十有七
托里哈雅
托里哈雅輝爾和氏世居巴實伯里曾祖庫克布色埓
濟當太祖西征導其主伊都呼迎䧏帝嘉其有識欲官
之辭以不敏袓巴喇珠始徙真定仕至帥府鎮撫富而
樂施或貸不償則火其劵稱為長者父齊克哩齊性純
正知讀書托里哈雅幼嗜學警敏絶人性整暇雖居倉
卒未嘗見其急遽喜從文士游犬馬聲色之娱一無所
好由中書宣使出為寕晉主簿改隆平縣達嚕噶齊均
賦興學劭農平訟橋梁水防備荒之政無一不舉及滿
去民勒石以紀其政拜監察御史時江西胡參政殺其
弟訟久不决托里哈雅一訊竟伏其辜出僉燕南道肅
政廉訪司事務存大體不事苛察在任六年黜汙吏百
四十有竒召為戶部郎中轉右司員外郎陞右司郎中
贊畫之力居多仁宗在東宫知其嗜學出祕府經籍及
聖賢圖像以賜時人榮之母霍氏卒哀毁骨立事聞賜
鈔五萬貫給葬事起為吏部尚書量能叙爵以平允稱
改禮部尚書領會通館事進中奉大夫荆湖北道宣慰
使適峽人艱食托里哈雅先發廩賑之而後以聞朝議
韙之至治三年遷淮東宣慰使七月以疾卒于廣陵年
六十有七贈通奉大夫河南江北等處行中書省參知
政事護軍追封恒山郡公弟觀音弩廉明材幹亦仕至
清顯云
元史卷一百三十七
元史卷一百三十七考證
齊蘇傳遷陜西等處行尚書省參知政事按省字舊
訛管今改
阿爾哈雅傳贈推誠保節翊運功臣按推字舊訛惟
今改
阿爾哈雅傳糴諸汴汝近郡者則運諸榮陽按滎陽
舊訛熒陽據地理志改
