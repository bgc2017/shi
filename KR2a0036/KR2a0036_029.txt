元史卷二十九
明翰林學士亞中大夫知制誥兼修國史宋濂等修
本紀第二十九
泰定帝一
泰定皇帝諱伊蘇特穆爾顯宗噶瑪拉之長子裕宗之
嫡孫也初世祖以第四子諾木罕為北安王鎮北邊北
安王薨顯宗以長孫封晉王代之統領太祖四大鄂爾
多及軍馬達勒達國土至元十三年十月二十九日帝
生于晉邸大德六年晉王薨帝襲封是為嗣晉王仍鎮
北邊成宗武宗仁宗之立咸與翊戴之謀有盟書焉王
府内史都爾蘇得幸於帝常偵伺朝廷事機以其子哈
克繖事丞相拜珠且入宿衛久之哈克繖歸言御史大
夫特克實與拜珠意相忤欲傾害之至治三年三月宣
徽使塔坦來王邸為都爾蘇言主上將不容於晉王汝
盍思之於是都爾蘇塔坦深相要結八月二日晉王獵
於圖喇之地特克實達爾謀已定來告曰我與哈克繖
額森特穆爾實達爾謀已定事成推立王為皇帝又命
烏魯斯以其事告都爾蘇且言汝與巴蘇呼知之勿令
舒瑪爾節得聞也於是王命囚烏魯斯遣巴勒密實特
等赴上都以逆謀告未至癸亥英宗南還駐蹕南坡是
夕特克實等矯殺拜珠英宗遂遇試于幄殿諸王諳達
布哈及額森特穆爾奉皇帝璽綬北迎帝于鎮所九月
癸巳即皇帝位於龍居河大赦天下詔曰朕考晉獻武
色辰皇帝之嫡孫乃裕宗皇帝之長子也聖慈眷愛封
受晉王統領青吉斯皇帝四大鄂爾多及軍馬達勒達
國土就國以後格遵色辰皇帝聖旨小心謹慎凡軍馬人
民一切事宜咸由正道而行故數年之間羣臣各敬其
事百姓得安其業嗣後鄂勒哲圖皇帝命朕繼承籓服
仍統領四大鄂爾多及北邊軍馬翼戴朕兄庫魯克皇
帝布延圖皇帝朕姪硯迪巴拉皇帝歷事累朝無貳爾
心以繼朕皇考固讓之志恪恭厥職屏衛王家朕行之
事諸王宗室臣民皆所素知今大行皇帝上賓迤南諸
王大臣軍士及諸王駙馬臣僚達勒達百姓等咸謂天
位不宜久虛乾綱固有專主近屬之中惟朕為色辰皇
帝嫡曾孫裕宗皇帝嫡冡孫以長以親於義皆無可讓
况大行晏駕事變非常及今加意撫綏猶恐皇皇未定
宜早正宸極安撫百姓使天下人心得寧朕以臣民勸
戴之故俯順輿情九月初四日即位於青吉斯皇帝之
大鄂爾多布告中外咸與維新可大赦天下是日以知
樞密院事淇陽王額森特穆爾為中書右丞相諸王伊
嚕特穆爾襲封安西王甲午以内史都爾蘇為中書平
章政事奈瑪台為中書右丞特克實知樞密院事巴蘇
呼同知樞密院事博囉為宣徽院使舒瑪爾節為宣政
院使乙未大理護子羅蠻為寇以樞密副使阿薩爾為
御史中丞内史舒蘇為中書左丞丁酉以諤勒哲知樞
密院事圖們同僉樞密院事戊戌以薩題勒密實知樞
密院事章台同知樞密院事己亥敕諭百司凡銓授官
遵世祖舊制惟樞密院御史臺宣政院宣徽院得自奏
聞餘悉由中書辛丑以茂穆蘇知樞密院事實達爾為
大司農召諸王官屬流徙遠地及還元籍者二十四人
還京師是月大寧蒙古大千戶部風雪斃畜牧賑米十
五萬石南康漳州二路水淮安揚州屬縣饑賑之冬十
月癸亥修佛事於大明殿甲子遣使至大都以即位告
天地宗廟社稷誅逆賊額森特穆爾鄂勒哲索特木圖
們等於行在所以舒瑪爾節為中書右丞相陜西行中
書省左丞相圖嚕通政院使寧珠並為御史大夫蘇蘇
為御史中丞遣舒瑪爾節寧珠誅逆賊特實克實達爾
齊琳特穆爾托和齊章台等於大都並戮其子孫籍入
家産戊辰召伊都呼高昌王特穆爾布哈己巳太白犯
亢壬申以内史阿勒坦綽克為太師知樞密院事丙子
太白犯氐詔百司遵守世祖成憲癸未以樞瑪爾節兼
阿蘇衛達嚕噶齊丙戌以江浙行省平章政事額卜德
哷勒為中書平章政事八番順元及静江大理威楚諸
路猺兵為寇敕湖廣雲南二省招諭之揚州江都縣火雲
南王西平王二部衛士饑皆賑之十一月己丑朔熒惑犯
亢車駕次于中都修佛事於昆剛殿庚寅太白犯鈎
鈴乙未太白犯東咸丙申次於實桂辛丑車駕至大都
壬寅熒惑犯氐諸王徽伯爾遣使來朝丁未御大明殿
受諸王百官朝賀庚戌詔百司朝夕視事毋怠辛亥御
史中丞董守庸坐黨特克實免官壬子敕營繕不急者
罷之癸丑遣使詣曲阜以太牢祀孔子敕會福院奉北
安王諾木罕像于高良河寺祭遁甲五福神甲寅諸王
徹伯爾遣使來朝乙夘禜星於司天監丙辰御史中丞
蘇蘇坐貪淫免官丁巳廣州路新會縣民汜長弟作亂
廣東副元帥烏瑪喇率兵捕之開南州大阿哀阿三木
台龍買六千餘人寇哀卜白鹽井詔凡有罪自首者原
其罪袁州路宜春縣鎮江路丹徒縣饑賑糶米四萬九
千石沅州黔陽縣饑芍陂屯田旱並賑之十二月己未
御史臺經歷多爾濟巴勒御史實勒塔克鄂都瑪勒額
森呼圖克坐黨特克實免官御史言曩者特們德爾專
政誣殺楊多爾濟蕭拜珠賀巴延觀音保索約勒哈廸
密實黥竄李謙亨成珪罷免王毅高昉張志弼天下咸
知其冤請雪之詔存者召還錄用死者贈官有差授諸
王色徹肯以其父故金印庚申以宦者噶實爾為中政
院使壬戌賜潜邸衛士鈔人六十錠浚鎮江路漕河及
練湖役丁萬三千五百人給諸王巴拉實哩印戊辰請
皇考皇妣謚於南郊皇考晉王曰光聖仁孝皇帝廟號
顯宗皇妣晉王妃曰宣懿淑聖皇后己巳辰星犯壘壁
陣庚午以即位大賚后妃諸王百官金七百餘錠銀三
萬三千錠錢及幣帛稱是遣使祀海神天妃盜入太廟
竊仁宗及莊懿慈聖皇后金主辛未熒惑犯房壬申作
仁宗主仍督有司捕盗禜星于司天監癸酉德慶路瀧
水縣猺劉寅等降甲戌命道士吳全節修醮事乙亥征
東夷民奉獸皮來附太常院臣言世祖以來太廟歲惟
一享先帝始復古制一歲四祭請裁擇之帝曰祭祀大
事也朕何敢簡其禮命仍四祭監察御史托克托趙成
慶等言特們德爾在先朝包藏禍心離問親藩誅戮大
臣使先帝孤立卒罹大禍其子索諾木親與逆謀久逭
天憲乞正其罪以快人心伊嚕托克托哈蘇台皆特克
實黨不宜寬宥遂並伏誅丙子命嶺北守邊諸王齊齊
克圖修佛事以却寇兵己夘命僧作佛事於大内以厭
雷增諸王色徹肯駙馬赫伯等歲賜金銀幣帛辛巳熒
惑犯東咸壬午諸王諤斯伯遣齊喇來朝賜以金幣癸
未廣西右江來安路總管岑世興遣其弟世元入貢流
諸王伊嚕特穆爾於雲南諳達布哈于海南庫魯克布
哈于尼魯罕博囉烏魯斯布哈于海島並坐與特克實
等逆謀乙酉雲南車里于孟為寇詔招諭之諭百司惜
名器遵世祖定制丙戌舒瑪爾節言近額森特穆爾之
變諸王邁努逃赴潜邸願效死力且言不除元兇則陛
下美名不著天下後世何從而知上契聖衷嘗蒙奬諭
今臣等議宗戚中能自拔逆黨盡忠朝廷者惟有邁努
請加封賞以示激勸遂以泰寧縣五千戶封邁努為泰
寧王知樞密院事大司徒庫春貝授開府儀同三司以
前太師巴古爾議軍國重事丁亥議賞討逆功賜舒瑪
爾節金十錠銀三十錠鈔七十錠都爾蘇為中書左丞
相知樞密院事茂穆蘇御史大夫寧珠宣政院事索多
並加授光禄大夫仍賜金銀鈔有差逆瑪哈噶拉佛像
於延春閣之徽清亭下詔改元詔曰朕荷天鴻禧嗣大
歷服側躬圖治夙夜祗畏惟祖訓是遵乃開歲甲子景
運伊始思與天下更新稽諸典禮踰年改元可以明年
為泰定元年免大都興和差税三年八番思播兩廣洞
塞差税一年江淮剏科包銀三年四川雲南甘肅秋糧
三分河南陜西遼陽絲鈔三分除虛增田税免鄂拓克
逋錢賑恤雲南廣海八番等處戍軍求直言賜高年帛
禁獻山場湖泊之利定吏員出身者秩正四品以追尊
皇考皇妣詔天下雲南花脚蠻為寇詔招諭之平江嘉
定州饑遼陽岱音愛滿庫庫部風雹賑之澧州歸州饑
賑糶米二萬石是歲夏諸衛屯田及大都河間保定濟
南濟寧五路屬縣霖雨傷稼秋忻州定襄縣及忠翊侍
衛屯田所營田象食屯田所隕霜殺禾土番岷州春疫
夏旱西番寇鞏昌府
泰定元年春正月乙未以祭瑪台為平章政事蘇蘇為
右丞敕諸王哈喇還本部召江西行省平章政事額爾
吉納赴闕己亥以誅逆臣額森特穆爾等詔天下辛丑
諸王大臣請立皇太子賜諸王齊齊克圖金一錠銀六
十錠幣帛各百疋塔斯布哈金一錠銀四十錠幣帛二
百疋阿古特穆爾等金銀有差壬寅以故丞相拜珠子
達爾瑪實哩為宗仁衛親軍都指揮使齊哩克為左右
阿蘇衛親軍都指揮使命僧諷西番經於光天殿甲辰
敕譯列聖制誥大元通制刊本賜百官丁未以青海屯
田萬戶府達嚕哈齊德沁假嶺北行中書省參知政事
近侍呼圖克特穆爾假禮部尚書使西域諸王保賽音
部戊申八番生蠻韋光正等及楊黃五種又以其戶二
萬七千來附請歲輸布二千五百疋置長官司以撫之
己酉命諸王遠徙者悉還其部召親王圖卜特穆爾于
瓊州阿穆爾克于大同定集賽台歲給鈔人八十錠甲
寅賜諸王太平呼喇台巴克實特穆爾等金印敇高麗
王還國仍歸其印糶粟二十萬石賑京師貧民丙辰賜
故監察御史觀音保索約勒哈廸密實妻子鈔各千錠
賜司徒敦珠克印敇封解州鹽池神曰靈富公廣德信
州岳州惠州南恩州饑賑之二月丁巳朔作顯宗影堂
己未修西番佛事於夀安山寺曰桑節噶拉曰科爾羅
普爾普曰楚多爾瑪曰薩戬布勒納木扎勒經僧四十
人三年乃罷庚申監察御史傅巖起李嘉賓言遼王托
克托誅屠骨肉其惡已彰恐懷疑貮如今歸藩譬之縱
虎出柙請廢之别立近族以襲其位不報甲子作佛事
命僧百八人及倡優百戲導帝師游京城庚午選守令
推官舊制臺憲歲舉守令推官二人有罪連坐至是言
其不便復命中書於常選擇人用之壬申請上大行皇
帝謚于南郊曰睿聖文孝皇帝廟號英宗甲戌江浙行
省左丞趙簡請開經筵及擇師傅令太子及諸王大臣
子孫受學遂命平章政事張珪翰林學士承旨和塔拉
都哩默也學士吳澄集賢直學士鄧文源以帝範資治
通鑑大學衍義貞觀政要等書進講復敇右丞相額森
特穆爾領之諸王徹伯爾博囉遣使來貢高昌王伊都
呼特穆爾布哈遣使進蒲萄酒丁丑監察御史宋本趙
成慶李嘉賓言盗竊太廟神主由太常守衛不謹請罪
之不報戊寅御史李嘉賓劾逆黨左阿蘇衛指揮使圖
卜特穆爾罷之癸未諭伊嚕勒昆各如教具戒加封廣
德路祠山神張真君曰普濟寧國路廣惠王曰福祜紹
興元慶延安岳州潮州五路及鎮遠府河州集州饑發
粟賑之三月丁丑朔罷徽政院立詹事院以太傅托迪
宣徽使圖們岱爾桓國公實德哩太尉超爾達爾罕並
為太子詹事中書參知政事王居仁為太子副詹事以
同知宣政院事楊廷玉為中書參知政事罷大同路黃
華嶺及崇慶屯田賜夀寧公主金十錠銀五十錠鈔二
萬錠乙未以江西行省平章政事額爾吉納知樞密院
事置定王色徹肯總管府給蒙古流民糧鈔遣還所部
敕擅徙者斬匿藏者杖之賜諸王齊齊克圖永福縣戶
萬三千六百為食邑仍置王傅戊戌廷試進士賜巴拉
張益等八十四人及第出身有差會試下第者賜教官
有差中書省臣請禁横奏賞賚及越踰奏事者從之庚
子竒徹罷為陜西行臺御史大夫以四川行省中書平
章政事囊嘉岱兼宣政院使往征西番寇藏布凌癸夘
命中書平章政事奈瑪台攝祭南郊知樞密院事庫春
貝攝祭太廟以册皇后皇太子告丙午御大明殿册巴
拜哈斯氏為皇后皇子喇實晉巴為皇太子己酉以皇
子巴特瑪雅爾藏布嗣封晉王泰寧王邁努卒以其子
琳沁多爾濟嗣遣湘寧王巴拉實哩鎮察汗諾爾罷宣
慰司立王傅府以知樞密院事額爾吉訥為雲南行省
右丞相召流人還京師庚戌伊特戬民珠扎干達爾罕
來獻大珠監察御史宋本李嘉賓傅巖起言太尉司徒
司空三公之職濫假僧人及會福殊祥二院並辱名爵
請罷之不報癸丑諸王保賽音遣使朝貢臨洮狄道縣
冀寧石州離石寧鄉縣旱饑賑米兩月廣西横州猺寇
永淳縣夏四月戊午廉恂罷為集賢大學士食其禄終
身賜乳母李氏鈔千錠賜征藏布凌軍千人鈔四萬七
千錠太尉布哈平章政事濟蘭坐矯制以寡婦噶哈強
配薩題被鞫詔以世祖舊臣原其罪己未以珠字詔賜
帝師所居薩斯嘉部庚申詔整飭御史臺作昭聖皇后
御容殿於普慶寺辛酉命昌王巴拉實哩鎮河南達昔
所居地親王圖卜特穆爾至自潭州及汪沁皆賜車帳
駞馬癸亥以國言上英宗廟號曰格根皇帝修佛事於
夀昌殿甲子車駕幸上都以諸王庫春布哈實喇平章
政事額卜德埒勒右丞舒蘇等居守以嶺北行省中書
左丞普爾普為中書左丞江南行臺中丞托多為中書
參知政事瑪喇勒罷為太史院使罷衛士四百人還宗
仁衛賜北庭塔齊爾鄂拉軍羊馬諸王保賽音來貢發
兵民築渾河堤丙寅賜昌王巴拉實哩牛馬槖駞税僧
道邸舍積貨丁夘遣賜王納古伯等還和林封巴拉實
哩繼母滿達勒為皇妹昌國大長公主給銀印以和斯
瑪鼎為哈資和卓主西域戶籍辛未月食既癸酉以太
子詹事圖們岱爾為中書平章政事甲戌命呪師作佛
事厭雷庚辰以風烈月食地震戒飭百官辛巳太廟新
殿成摩琳色埒默部及北邊蒙古戶饑賑糧鈔有差江
陵路屬縣饑雲南中慶昆明屯田水五月丁亥監察御
史董鵬南劉潜邊笥慕旺舒卜以灾異上言平章奈曼
台宣徽院使特穆爾布哈詹事圖們岱爾黨附逆徒身
虧臣節太常守廟不謹遼王擅殺宗親布哈濟蘭矯制
亂法皆蒙寬宥甚為失刑乞定其罪以銷天變不允己
丑帝諭都爾蘇曰朕即位以來無一人能執成法為朕
言者知而不言則不忠且䧟人有罪繼自今凡有所知
宜悉以聞使朕明知法度斷不敢縱非獨朕一身天下
一切正務能守法以行則衆皆乂安反是則天下罹於
憂苦又曰凡事防之於小則易救之於大則難爾其以
朕言明告於衆俾知所慎壬辰御史臺臣圖古勒寧珠
以御史言災異屢見宰相宜避位以應天變可否仰自
聖裁顧惟臣等為陛下耳目有徇私違法者不能紏察
慢官失守宜先退避以授賢能帝曰御史所言其失在
朕卿等何必遽爾圖古勒又言臣已老病恐誤大事乞
先退於是中書省臣額卜德埒勒張珪楊廷玉抗疏乞
罷丞相舒瑪爾節都爾蘇言比者災異陛下以憂天下
為心反躬自責遵祖宗聖訓修德慎行敕臣等各勒乃
職守詔至大都居守省臣皆引罪自劾臣等為左右相
才下識昏當國大任無所襄贊以致災祲罪在臣等所
當退黜諸臣何罪帝曰卿若皆辭避而去國家大事朕
孰與圖之宜各相諭以勉乃職戊戌遷列聖神主于太
廟新殿辛丑循州猺寇長樂縣甲辰赦上都囚笞罪以
下者丙午太白犯鬼侍御史高奎上書請求直言辨邪
正明賞罰帝善其言賜以銀幣丁未太白犯鬼積尸氣
己酉賓州民方二等為寇有司捕擒癸丑乃命司天監
禜星中書平章政事圖們岱爾領宣徽使詹事丞和和
請如裕宗故事擇名儒輔太子敕中書省臣訪求以聞
袁州火龍慶延安吉安杭州大都諸路屬縣水民饑賑
之六月乙夘朔遣諸王庫庫楚鎮輝和爾賜金銀鈔千
錠戊午雲南蒙化州高蘭神場寨主照明羅九等寇威
楚庚申張珪自大都至以守臣集議事言逆黨未討奸
惡未除忠憤未雪冤枉未理政令不信賞罰不公賦役
不均財用不節請裁擇之不允諸王阿穆爾克薨賻鈔
千錠諸王庫春伊勒吉齊來朝賜駙馬特穆爾等部鈔
一萬三千錠北邊戍兵鈔萬六千八十錠賑蒙古饑民
遣還所部延安路饑禁酒癸亥作禮拜寺於上都及大
同路給銀四萬錠丙寅遣使招諭藏卜凌遣庫庫楚等
詣高麗取女子三十人廣西左右两江黃勝許岑世興
乞遣其子弟朝貢許之丁夘大幄殿成作辰類坐静佛
寺庚午置哈喇圖屯田總管府辛未修黑雅滿達噶佛
事於水晶殿癸酉帝受佛戒於帝師己夘諸王徹伯爾
等遣其宗親特穆爾布哈奉馴豹西馬來朝貢詔疏决
繫囚存恤軍民免天下和買雜役三年蜑戶差税一年
百官四品以下普覃散官一等三品遞進一階遠仕瘴
地身故不得歸葬妻子流落者有司資給遣還仍著為
令雲南大理路你囊為寇大都真定晉州深州奉元諸
路及甘肅河渠營田等處雨傷稼賑糧二月大司農屯
田諸衛屯田彰德汴梁等路雨傷稼順德大名河間東
平等二十一郡蝗晉寧鞏昌帝德龍興等處饑皆發粟
賑之大同渾源河真定滹沱河陜西渭水黑水渠州江
水皆溢並漂民盧舍宣德府鞏昌路及八番金石番等
處雨雹河間晉寧涇州揚州夀春等路湖廣河南諸屯
田旱秋七月丙戌思州平茶楊大車酉陽州冉世昌寇
小石耶凱江等寨調兵捕之諸王阿穆爾薨賻鈔五千
錠賜雲南王王禅鈔二千錠諸王阿都三千三百錠作
楠木殿招諭船領義寧靈川等處猺庚寅遣使代祀岳
凟丙申以諸王色徹圖襲統其父諤勒哲所部給故印
己亥賑蒙古流民給鈔二千九萬錠遣還禁擅離所部
違者斬庚子諸王巴延特穆爾出鎮庫稜東部喇特納
實哩出鎮沙州各賜鈔三千錠薩題勒密實率衛士佐
太師阿勒坦綽克行邊賜鈔千錠癸夘罷廣東福建等
處採珠蜑戶為民仍免差税一年丙午以輝和爾字譯
西番經丁未禜星于上都司天監以山東鹽運司判官
瑪哈特穆為吏部尚書佩虎符翰林修撰楊宗瑞為禮
部郎中佩金符奉即位詔往諭安南置長慶寺以宦者
鄂勒博為寺卿罷中瑞司中書省臣言東宫衛士先朝
止三千人今增萬七千請令詹事院汰去仍依舊制從
之戊申以籍入特們德爾及子勒巴丹觀音努貲産給
還其家奉元路朝邑縣曹州楚邱縣大名路開州濮陽
縣河溢大都路固安州清河溢順德路任縣沙澧洺水
溢真定廣平廬州等十一郡雨傷稼龍慶州雨雹大如
雞子平地深三尺定州屯河溢山崩免河渠營田租大
都鞏昌延安冀寧龍興等處饑賑糶有差廣西慶遠猺
酋潘父絹等率衆來降署為簿尉等官有差加封温州
故平陽侯曰英烈侯八月甲寅察察爾和爾果斯之地
五千貧乏賑糧二月乙夘敕以刑獄復隸宗正府依世
祖舊制刑部勿與丙辰享太廟丁巳賜諸王巴爾台和
托鈔各千五百錠禁言赦前事庚申市牝馬萬匹取湩
酒賑特爾根穆稜等驛戶糧鈔有差辛酉遣翰林學士
承旨鄂齊爾祀太祖太宗睿宗御容于普慶寺賜親王
圖卜特穆爾鈔三千錠庚午作中宫金脊殿辛未繪帝
師帕克斯巴像頒各行省俾塑祀之敕武官坐罪制授
者以聞勅授者從行省處决以金泉館酒課賜夀寧公
主丁丑罷浚玉泉山河役車駕至大都癸未敕樞密役
軍凡三百人以上奏聞招諭雲南大車里小車里秦州
成紀縣大雨山崩水溢壅土至來谷河成邱阜汴梁濟
南屬縣雨水傷稼賑之延安冀寧杭州潭州等十二郡
及諸王赫伯等部饑賑糧有差九月乙酉封伊蘇伯竒
為荆王賜金印以宣德府復隸上都留守司辛夘罷哈
斯德濟魯斯本布總統所更置臨洮總管府賜潜邸衛
士鈔萬錠丙申葺太祖神御殿乙巳昭獻元聖皇后忌
日修佛事飯僧萬人敕存恤武衛軍一年癸丑以籍入
阿薩爾家貲給其子圖烈改邕州為南陵路岑世興遣
其弟興元來朝貢奉元路長安縣大雨灃水溢延安路
洛水溢濮州館陶縣及諸衛屯田水建昌紹興二路饑
賑糧有差冬十月乙夘秦州成紀縣趙氏婦一産三男
成都嘉榖生一莖九穗丁巳監察御史王士元請早諭
教太子帝嘉納之戊午享太廟立夀福總管府秩正三
品典累朝神御殿祭祀及錢榖事降大天源延聖寺總
管府為提點所以隸之庚申命左右相日直禁中有事則
則赴中書丙寅太白犯斗己巳太白入斗太隂犯填星
雲南車里蠻為寇遣鄂爾多奉詔招諭之其酋塞賽子
尼面鴈搆木子刁零出降庚午太白犯斗壬申安南國
世子陳日爌遣其臣莫節夫等來朝貢真州珠金沙河
松江府吳江州諸河淤塞詔所在有司傭民丁浚之丙
子命帝師作佛事於延春閣丁丑緬國王子吾者那等
争立歲貢不入命雲南行省諭之徙封雲南王旺沁為
梁王食邑益陽州六萬五千戶仍以其子特穆爾襲封
雲南王封親王圖卜特穆爾為懷王食邑端州六萬五
千戶增歲賜幣帛千匹賜金印壬午熒惑犯壘壁陣肇
慶猺黃寳才等降延安路饑發粟賑之給鈔四十錠廣
東道及武昌路江夏縣饑賑糶有差河南廉訪使邁努
坐多徵公田租免官以魯國大長公主女適懷王十一
月己丑命道士修醮事癸巳遣兵部員外郎宋本吏部
員外郎鄭立鄂爾和工部主事張成太史院都事費著
分調閩海兩廣四川雲南選諸王保賽音言其臣綽班
有功請官之以綽班為開府儀同三司翊國公給銀印
金符賜諸王沙卜珠丹伊蘇蘇爾各鈔千五百錠烏爾
圖罕鈔千二百錠羅木鈔千五百錠甲午禜星于回回
司天監己亥以凖台知樞密院事辛丑造金寳蓋飾以
七寳貯佛舍利甲辰作歇山盝頂樓于上都丁未釋笞
四十七以下囚及輕罪流人給鈔二千錠散于貧者印
明年鈔本至元鈔四十萬錠中統鈔十萬錠己酉免伊
嚕勒昆達實密差役庚戌招諭融州猺般領大小木龍
等百七十五團河間路饑賑糧二月汴梁信州泉州南
安贛州等路饑賑糶有差嘉定路龍興縣饑賑糧一月
大都上都興和等路十三驛饑賑鈔八千五百錠十二
月癸丑朔以岑世興為懷遠大將軍遥授沿邊溪洞軍
民安撫使佩虎符仍來安路總管黃勝許為懷遠大將
軍遥授沿邊溪洞軍民安撫使佩虎符致仕其子志熟
襲為上思州知州降詔宣諭仍各賜幣帛二乙夘雲南
猺阿吾及歪閙為寇行省督兵捕之庚申同州地震有
聲如雷癸亥鹽官州海水溢屢壊隄障侵城郭遣使祀
海神仍與有司視形勢所便還請壘石為塘詔曰築塘
是重勞吾民也其增石囤扞禦庶天其相之乙丑給蒙
古子女孳畜丙寅命翰林國史院修纂英宗顯宗實錄
敕内外百官凡行朝賀等禮雨雪免朝服庚午熒惑犯
外屏辛未作棕殿成諸王蘇蘇勒台薨賻鈔五百錠乙
亥太白經天曲赦重囚三十八人以為三宫祈福䕫路
容米洞蠻田先什用等九洞為寇四州行省遣使諭降
五洞餘發兵捕之陜西行省以兵討階州土蕃察汗諾
爾千戶部饑賑糧二月延安路雹災賑糧一月温州路
樂清縣鹽場水民饑發義倉粟賑之兩浙及江東諸郡
水旱壊田六萬四千三百餘頃
二年春正月丙戌辰星犯天雞乙未以畿甸不登罷春
畋禁后妃諸王駙馬毋通星術之士非司天官不得妄
言禍福敕御史臺選舉與中書合議以聞中書省臣言
江南民貧僧富諸寺觀田土非宋舊置并累朝所賜者
請仍舊制與民均役從之以籍入薩斯嘉地賜故監察
御史觀音保索約勒哈迪密實妻子各十頃戊戌造象
輦藏布凌來降賜其酋班殊爾銀鈔幣帛辛丑懷王圖
卜特穆爾出居建康壬辰太白犯建星甲辰奉安顯宗
像于永福寺給祭田百頃廣西山獠為寇命所在有司
捕之江浙行省平章政事托歡達爾罕陞為左丞相諸
王徹伯爾遣使貢方物賜鈔四萬錠戊申以策喇實班
巴爾藏布為土蕃等路宣慰使都元帥兼管長河西本
布喇實剛楚實勒嘉勒朵甘斯圖沙瑪等管軍達嚕噶
齊與其屬往鎮撫贊布凌庚戌諭宰臣曰向者珠爾罕
楚古爾蘇及山後皆地震内郡大小民饑朕自即位以
來惟太祖開創之艱世祖混一之盛期與人民共享安
樂常懷祗懼災沴之至莫測其由豈朕思慮有所不及
而事或僭差天故以此示儆卿等其與諸司集議便民
之事其思自死罪始議定以聞朕將肆赦以詔天下肇
慶鞏昌建安贛州南安英德新州梅州等處饑賑糶有
差閏月壬子朔詔赦天下除江淮剏科包銀免被災地
差税一年庚申修野狐嶺色珍桑乾嶺道乙丑命整治
屯田河南行省左丞姚煒請禁屯田吏蠶食屯戶及勿
務羡增以廢裕民之意不報丁夘中書省臣言國用不
足請罷不急之費從之置惠遠倉永需庫哈喇圖總管
府己巳修滹沱河堰壬申罷永興銀場聽民採鍊以十
分之二輸官罷松江都水庸田使司命州縣正官領之
仍加兼知渠堰事癸酉作棕毛殿丙子浙西道廉訪司
言四方代祀之使棄公營私多不誠潔故神不歆格請
慎擇之山南廉訪使特穆格請削降特克實所用驟陞
官戊寅諸王呼圖克坦默色等來朝賜金銀鈔帛有差
己夘河間真定保定瑞州四路饑禁釀酒階州土蕃為
寇鞏昌總帥府調兵禦之扎木巴勒嘉勒燦叛於鄂端
保定路饑賑鈔四萬錠糧萬五千石雄州歸信諸縣大
雨河溢被災者萬一千六百五十戶賑鈔三萬錠南賓
州棣州等處水民饑賑糧二萬石死者給鈔以葬五花
城蘇默圖珠扎干茂三驛饑賑糧二千石衡州衡陽縣
民饑瑞州蒙山銀場丁饑賑之山東廉訪使許師敬請
頒族葬制禁用隂陽相地邪說二月甲申祭先農丙戌
頒道經於天下名山宫觀丁亥平伐苗酋的娘率其戶
十萬來降土官三百六十人請朝湖廣行省請汰其衆
還部令的娘等四十六人入覲從之己丑加嗣漢三十
九代天師張嗣成太玄輔化體仁應道大真人庚寅熒
惑辰星填星聚于畢辛夘賑安定王多爾濟巴勒部軍
糧三月瓜哇國遣其臣昔剌僧迦里也奉表及方物來
朝貢廣西猺潘寳䧟柳城縣丁酉禜星于回回司天監
己亥命西僧作燒壇佛事於延華閣封阿爾默色為和
國公張珪為蔡國公仍知經筵事以中書右丞舒蘇為
平章政事參知政事普爾普為右丞御史大夫圖古勒
加太保仍御史大夫庚子姚煒以河水屢决請立行都
水監於汴梁倣古法備捍仍命瀕河州縣正官皆兼知
河防事從之丙午造玉御床戊申命道士祭五福太一
神庚戌通漷二州饑賑之薊州寳坻縣慶元路象山諸
縣饑賑糧二月甘州蒙古驛戶饑賑糧三月大都鳳翔
寳慶衡州潭州全州諸路饑賑糶有差三月癸丑修曹
州濟隂縣河隄役民丁一萬八千五百人甲寅禁捕天
鵝丁巳賜諸王特穆爾布哈等鈔有差辛酉咸平府清
河寇河合流失故道壊堤堰敕蒙古軍千人及民丁修
之乙丑車駕幸上都諸王吹巴勒部戰士四百人征贊
布凌有功人賞鈔四十錠乙亥安南國世子陳日爌遣
使貢方物荆門州旱漷州薊州鳳州延安歸德等處民
及山東蒙古軍饑賑糧鈔有差肇慶富州惠州袁州江
州諸路及南恩州梅州饑賑糶有差夏四月丁亥作吾
殿癸巳和市牝馬有駒者萬匹敕宿衛駞馬散牧民間
者歸官廐飼之丁酉濮州鄄城縣言城西堯塜上有佛
寺請徙之不報辛丑加夀寧公主為皇姊大長公主禁
山東諸路酒丙午僰夷及蒐雁遮殺雲南行省所遣諭
蠻使者敕追捕之丁未封后父浩里烏齊爾為威靖王
戊申以許師敬為中書左丞中政使馮亨為中書參知
政事仍中政使奉元路白水縣雹鞏昌路伏羌縣大雨
山崩鎮江寧國瑞州桂州南安寧海南豐潭州涿州等
處饑賑糶五萬餘石隴西漢中秦州饑賑鈔三萬錠五
月壬子車里陶剌孟及大阿哀蠻兵萬人乘象寇䧟朵
剌等十四寨木邦路蠻八廟率僰夷萬人寇䧟倒八漢
寨督邊將嚴備之癸丑龍牙門蠻遣使貢方物辛未罷
京師官鬻鹽肆十五改河間鹽運司為大都河間等路
都轉運鹽司使遣察納使于周王和實拉癸酉融州否
泉洞吉龍洞洞村山黑江諸猺為寇廣西元帥府發兵
討之丙子舒瑪爾節等以國用不足請减廐馬汰衛士
及節諸王濫賜從之賜潜邸齊哩克昆千人鈔三萬錠
浙西諸郡霖雨江湖水溢命江浙行省及都水庸田司
興役疏洩之置諫議書院於昌平縣祀唐劉蕡大都路
檀州大水平地深丈有五尺汴梁路十五縣河溢江陵
路江溢洮州臨洮府雨雹潭州興國屬縣旱彰德路蝗
龍興平江等十二郡饑賑糶米三十二萬五千餘石鞏
昌路臨洮府饑賑鈔五萬五千錠六月己夘朔皇子生
命巫祓除于宫葺萬歲山殿静江猺為寇遣廣西宣慰
司捕之辛巳柳州猺為寇戍兵討斬之癸未潯州平南
縣猺為寇達嚕噶齊都爾嘉都監姚泰亨死之甲申改
封嘉王鴻和特穆爾為并王丙戌填星犯井鉞星丙申
中書參知政事左塔卜白言大臣兼領軍務前古所無
特克實以御史大夫額森特穆爾以知樞密院事皆領
衛兵如虎而翼故成逆謀今軍衛之職乞勿以大臣領
之庶勲舊之家得以保全從之仍賜幣帛以旌其直丁
酉静江義寧縣及慶遠安撫司蠻猺為寇敕守將捕之
息州民趙丑斯郭菩薩妖言彌勒佛當有天下有司以
聞命宗正府刑部樞密院御史臺及河南行省官雜鞫
之辛丑柳州馬平縣猺為寇湖廣行省督所屬追捕之
丙午填星犯井丁未立都水庸田使司浚吳松二江勑
營造毋役五衛軍士止以武衛虎賁二衛給之開南府
阿只弄哀培蠻兵為寇命雲南行省督所屬兵捕之通
州三河縣大雨水丈餘潼川府綿江中江水溢入城郭
冀寧路汾河溢秦州秦安山移新州路旱濟南河間東
昌等九郡蝗奉元衛輝路及永平屯田豐贍昌國濟民
等暑雨傷稼蠲其租濟寧興元寧夏南康歸州等十二
郡饑賑糶米七萬餘石鎮西武靖王部及遼陽碩逹勒
達路饑賑糧二月秋七月戊申朔大小車里蠻來獻馴
象己酉賜諸王揚丹等金鈔有差庚戌遣阿爾薩巴祀
宅神于北部行幄甲寅遣使分諭猺蠻鎮康路土官你
囊謀粘路土官賽邱羅出降木邦路土官八廟既降復
叛禜星於上都司天監寧珠許師敬編類帝訓成請於
經筵進講仍俾皇太子觀覽有旨譯其書以進丙辰享
太廟播州蠻黎平愛等集羣夷為寇湖廣行省請兵討
之不許詔播州宣撫使楊伊埒布哈招諭之戊午遣使
祀龍虎武當二山己未置車里軍民總管府以土人寒
賽為總管佩金虎符中書省臣言往歲征猺廉訪司劾
其濫殺今凡出師請廉訪司官一員&KR0681;軍紏正從之庚
申以宫人二賜蕃王徹伯爾癸亥修大乾元寺以許師
敬及郎中瑪魯兼經筵官廣西諸猺寇城邑遣湖廣行
省左丞克楚兵部尚書李大成中書舍人瑪魯將兵二
萬二千人討之仍以諸王烏爾圖罕監其軍海北猺酋
盤吉祥寇陽春縣命江西行省督兵捕之庚午以國用
不足罷書金字藏經威楚大理諸蠻為寇雲南行省請
出師不允遣伊拉瑪丹等使大理布延實喇等使威楚
招諭之思州洞蠻楊銀千等來獻方物封駙馬博囉特
穆爾知樞密院事和碩並為郡王辛未立河南行都水
監申禁漢人藏執兵仗有軍籍者出征則給之還復歸
于官壬申御史臺臣言廉訪司莅軍非世祖舊制賈胡
鬻寶西僧修佛事所費不支於國無益並宜除罷從之
敕太傅托迪太保圖古勒日至禁中集議國事猺蠻潘
寳寇鐔津義寧來賓諸縣命廣西守將捕之慶遠溪洞
民饑發米二萬五百石平價糶之敕山東州縣收養流
民遺棄子女延安鄜州綏德鞏昌等處雨雹般陽新城
縣蝗宗仁衛屯田隕霜殺禾睢州河决順德汴梁德安
汝寧諸路旱免其租梅州饒州鎮江邠州諸路饑賑糶
米三萬餘石八月戊子修上都香殿辛夘雲南白夷寇
雲龍州癸巳歲星犯天罇辛丑遣使祀岳瀆名山大川
敕諸王私入京者勿供其所用諸部曲宿衛私入京者
罪之命度支監汰阿都齊所掌駞馬於外郡飼之大都
路檀州鞏昌府静寧縣延安縣安塞縣雨雹衛輝路汲
縣河溢南恩州瓊州饑賑糧一月臨江路歸德府饑賑
糧二月衡州建昌岳州饑賑糶米一萬三千石九月戊
申朔分天下為十八道遣使宣撫詔曰朕祗承洪業夙
夜惟寅凡所圖治者悉遵祖宗成憲曩屢詔中外百司
宣布德澤蠲賦詳刑賑恤貧民思與黎元共享有生之
樂尚慮有司未體朕意庶政或闕惠澤未洽承宣者失
於撫綏司憲者怠於紏察吾民重困朕甚憫焉今遣奉
使宣撫分行諸道按問官吏不法詢民疾苦審理冤滯
凡可以興利除害從宜舉行有罪者四品以上停職申
請五品以下就便處决其有政績尤異暨晦跡邱園才
堪輔治者具以名聞以湖廣行省参知政事瑪哈特穆
河東宣慰使李處恭之兩浙江東道江東道廉訪使圖
烈圖太史院使齊履謙之江西福建道都功德使竒哩
巴荆湖宣慰使蒙弼之江南湖廣道禮部尚書李嘉努
工部尚書朱蕡之河南江北道同知樞密院事昂吉爾
御史中丞曹立之燕南山東道太子詹事拜特穆爾宣
徽院判韓讓之河東陜西道吏部尚書納克楚董訥之
山北遼東道陜西鹽運使仲嘉努中書斷事官韓庭茂
之雲南省湖南宣慰使哈沙冀寧路總管劉文之甘肅
省山東宣慰使圖薩特穆爾陜西行省左丞廉惇之四
川省翰林侍講學士特穆爾布哈祕書卿吳秉道之京
畿道以郡縣饑詔運粟十五萬石貯瀕河諸倉以備賑
救仍敕有司治義倉禁大都順德衛輝等十郡釀酒募
富民入粟拜官二千石從七品千石正八品五百石從
八品三百石正九品不願仕者旌其門諸王沃濟遣使
貢金浮圖己酉海運江南糧百七十萬石至京師庚戌
復尚乘寺光禄寺為正三品給銀印癸丑車駕至大都
遣使祀海神天妃甲寅禁饑民結扁檐社傷人者杖一
百著為令乙夘享太廟己未岑世興上言自明不反請
置蒙古漢人監貳官詔優從之壬戌諸王伊濟貢馬丁
丑浚河間陳玉帶河廣西猺寇賓州禮部員外郎元永
貞言特克實弑逆皆由特們德爾始禍請明其罪仍錄
付史館以為人臣戒漢中道文州霖雨山崩檀州雨雹
開元路三河溢瓊州南安德慶諸路饑賑糧鈔有差冬
十月戊寅朔張珪歸保定上冡以病辭禄不允岑世興
及子特穆爾率衆寇上林等州命撫諭之壬午禁成都
路釀酒癸未以都爾蘇為御史大夫丁亥享太廟己丑
賜恩平王塔斯布哈部鈔五千錠壬辰熒惑犯氐癸巳
填星退犯井播州凱黎苗率諸寨苗獠為寇乙未皇后
琳沁巴勒受佛戒於帝師丁酉廣西獠酋何童降請防
邊自效從之乙巳寧遠知州添插言安南國土官押那
攻掠其木末諸寨請治之敕安南世子諭押那歸其俘
丙午寧夏路曹州屬縣水霸州衢州路饑賑之十一月
戊申周王和實拉遣使以豹獻改長寧軍為州庚戌舒
瑪爾節以歲饑請罷皇后上都營繕從之寧珠以病乞
罷不允丙辰郭菩薩等伏誅杖流其黨丁巳幸大承華
普慶寺祀昭獻元聖皇后于影堂賜僧鈔千錠岑世興
結八番蠻班光金等合兵攻石頭等寨敕調兵禦之八
番宣慰使官失備坐罪戊午填星退犯井宿鉞星己未
詔整飭臺綱庚申倭舶來互市廣西道宣慰使獲猺酋
潘寳下獄其弟潘見遂寇柳州命湖廣行省左丞竒楚
珠捕之壬戌敕軍民官蔭襲者由本貫圖宗支申請銓
授丙寅都爾蘇復為中書左丞相加開府儀同三司錄
軍國重事丁夘罷蒙山銀冶提舉司命瑞州路領之壬
申賜諸王保賽音鈔二萬錠帛百匹諸王烏爾圖罕遣
使以追捕廣西猺寇上聞帝曰朕自即位累詔天下憫
恤黎元惟廣猺屢叛殺掠良民故命烏爾圖罕等討之
今聞迎降者甚衆宜便以恩撫之若果不悛嚴兵追捕
京師饑賑米四十萬石内郡饑賑鈔十萬錠米五十萬
石河間諸郡流民就食通漷二州命有司存恤之杭州
路火賑貧民糧一月常德路水民饑賑糧萬一千六百
石十二月戊寅以達實特穆爾為中書右丞相癸未加
達實特穆爾開府儀同三司上桂國錄軍國重事監修
國史封薊國公諸王保賽音貢珠賜鈔二萬錠乙酉帝
復受佛戒於帝師熒惑犯天江辰星犯建星丁亥修盝
頂殿鎮南王圖卜布哈薨遣平書平章政事奈瑪岱攝
鎮其地中書省臣言山東陜西湖廣地接戎夷請議選
宗室往鎮從之申禁圖讖私藏不獻者罪之癸巳京師
多盗達實特穆爾請處决重囚增調邏卒仍立捕盗賞
格從之甲午太白犯壘壁陣召張珪於保定丁酉加寧
珠知樞密院事與茂穆蘇並開府儀同三司弛瑞州路
酒禁左丞克楚諸王烏爾圖罕征猺賊敗之元江路土
官普山為寇命戍兵捕之壬寅大寧路鳳翔府饑禁釀
酒右丞趙簡請行區田法於内地以宋董煟所編救荒
活民書頒州縣濟南延川二路饑賑鈔三千五百錠惠
州杭州等處饑賑糶有差是歲陜西府雨雹御河水溢
以故翰林學士布哈中政使布延圖指揮使布延呼喇
勒為特克實等所繫死贈功臣號及階勲爵謚
元史卷二十九
元史卷二十九考證
至治三年九月癸巳按原刻無九月二字據詔書癸
巳為九月四日今增
十月己巳太白犯亢按原刻己巳一條誤置戊辰前
今移改於戊辰之下
泰定元年二月甲戌江浙行省左丞趙簡請開經筵及
擇師傅令太子及諸王大臣子孫受學按江浙原
刻訛浙江今據地理志改
八月敕授者從行省處决以金泉館酒課賜夀寧公主
按表夀寧公主顯宗之女泰定帝之伯姊二年四
月封為皇姊大長公主是也通考亦同此處及泰定
二年四月俱倒書公主夀寧今改
十一月己丑按前十月乙邜及後十二月癸邜朔計
之己丑當在十一月原刻無月今增
二年十一月戊申按十月係戊寅朔以支干推之丙
午為二十九日戊申則已在三十日外其為十一月
無疑原刻無月今增
