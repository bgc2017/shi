元史卷一百十八
明翰林學士亞中大夫知制誥兼修國史宋濂等修
列傳第五
托音色辰
托音色辰姓布斯格爾鴻吉哩氏世居朔漠本名托音
從太祖起兵有功賜名色辰故兼稱托音色辰女布爾
特格勒津光獻翼聖皇后子阿禪從太祖征伐凢三十
二戰平西夏斷潼關道取回紇塔寶千城皆與有功歲
丁亥賜號國舅阿禪諾延壬辰賜銀印封河西王以統
其國族丁酉賜錢二十萬緍有旨鴻吉哩氏生女世以
為后生男世尚公主每歲四時孟月聽讀所賜旨世世
不絶又賜所俘獲軍民五千二百仍授萬戶以領之阿
禪薨葬官人山元貞元年二月追封濟寧王諡忠武妻
浩沁追封濟寧王妃子旺沁歲戊戌授萬戶尚睿宗女
伊蘇布哈公主旺沁薨葬巴噶罕弟納沁歲丁巳襲萬
戸奉旨伐宋攻釣魚山又從世祖南涉淮甸下大清口
獲船百餘艘又率兵平山東濟兗單等州及額哷布格
叛中統二年與諸王北伐以其子噶海托歡額埒春等
十人自從至于莾賚音蘇密爾與額哷布噶之黨伯爾
克巴爾斯等戰追北至伯爾克圖復戰自旦及夕斬首
萬級薨葬摩該圖額埒春襲萬戶尚諤勒哲公主諤勒
哲公主薨繼尚囊嘉特章公主於至元十四年薨葬托
里拉無子弟曰特穆爾至元十八年襲萬戶二十四年
納延叛從帝親征以功封濟寧郡王賜白傘蓋以寵之
二十五年諸王哈坦多羅干叛與諸王及統兵官伊蘇
特穆爾等率兵討之由格哷勒河與哈坦等遇轉戰至
納穆爾河殱其衆賜名阿齊圖諾延以旌其功薨葬摩
該圖子二人長曰多阿克巴拉次曰僧克巴拉皆幼至
元二十七年以其弟曼濟台襲萬戶亦尚囊嘉特章公
主成宗即位封皇姑魯國大長公主以金印封曼濟台
為濟寧王奉旨率本部兵討叛王海都都勒斡既與遇
方約戰行伍未定單騎突入陣中往復數四敵兵大擾
一戰遂大捷時武宗在藩邸綂大軍令曼濟台總領蒙
古軍民官輔武宗守莾賚以遏北方囊嘉特章公主薨
繼尚裕宗女納木喀巴勒公主曼濟台薨年五十二大
德十一年三月阿齊圖諾延長子多阿克巴拉襲萬戶
尚僧格嘉勒喇實公主六月封大長公主賜多阿克巴
拉金印加封魯王至大二年賜平江稻田一千五百頃
皇慶間加封皇姊大長公主天歷間加號皇姑徽文懿
福貞夀大長公主至大三年多阿克巴拉薨葬摩該圖
阿哩雅實哩多阿克巴拉嫡子也至大三年甫八歲襲
萬戶四年七月襲封魯王尚多爾濟巴勒公主元統元
年阿哩雅實哩薨至順間封多爾濟巴勒號肅雍賢寕
公主僧格巴拉者魯王多阿克巴拉弟阿哩雅實哩之
叔也自幼奉世祖旨養于諤克沁公主布札爾駙馬所後
襲統其部民四百戸成宗時尚博諾公主至順間加封鄆
安大長公主授僧格巴拉金印封鄆安王職千戶元綂
元年授萬戸二年三月加封鄆安公主號皇姑大長公
主加封僧格巴拉魯王以疾薨年六十一此皆以駙馬
襲封王爵者也蘇爾呼圖克者亦阿禪子以從征功在
太祖朝遥授左丞相為千戶仍賜以塗金銀章及金銀
字海青圓符五驛馬劵六其子曰阿哈駙馬當憲宗朝
嘗率兵破徐州以功受賞黃金一錠白金十錠及銀鞍
勒仍命襲父官至世祖時有詔鴻吉哩萬戶所受驛劵
圓符皆仍其舊凡蘇爾呼圖克所受者皆收之而蘇爾
呼圖克諸孫若博囉實勒巴延曼濟塔碩爾布哈托多
布哈章吉特等及阿哈孫曰伊蘇岱爾與阿禪之弟名
策者在太祖世受官本藩蒙古軍站千戸策之子曰哈
喇哈斯以平金功賜號巴圖爾哈喇哈斯之孫曰德埓
哩至元四年授光禄大夫以銀章封懿國公有托里者
亦阿禪之裔孫也世祖授官本藩戶仍賜驛劵圓符各
四令以兵守朔土之吉魯爾二十四年從族父阿齊諾
延征叛王納顔有功亦賜號巴圖爾托里卒子班巴爾
嗣班巴爾卒子滿濟勒噶嗣滿濟勒噶尚博迪蘇公主
卒弟博囉特穆爾嗣以金章封懿德王博囉特穆爾薨
滿濟勒噶孫阿實克襲千戶有名綽哈者阿禪次子伯
克之裔孫尚托歡巴圖公主仁宗朝封安遠王以兵守
莾賚有達爾罕者亦托音色辰裔孫也以從軍功亦賜
巴圖爾號加賜黃金一錠其子曰布扎爾從征納顔禽
其黨金嘉努帝賞以金帶其後有曰博碩者即其孫也
又阿禪之孫納罕尚太宗蘇哷肯公主和和之孫布扎
爾尚鄂克沁公主又托音色辰諸孫有名托羅該者尚
布爾罕公主繼尚庫庫楞公主此皆尚公主為駙馬者
也其女之為后者自光獻翼聖皇后以降憲宗貞節皇
后諱哷圖克台及后妹約索爾皆阿禪從孫孟克沁女
世祖昭睿順聖皇后諱徹伯爾濟寧忠武王阿禪女其
諱特古掄者阿禪孫托里女諱諾爾布冊繼守正宫者
納沁孫僊童之女成宗貞慈静懿皇后諱實哩達喇額
埒春之女也順宗昭獻元聖皇后諱塔濟大德十一年
十一月武宗冊上皇太后至大三年十月加上尊號曰
儀天興聖慈仁昭懿夀元皇太后仁宗延祐二年加上
尊號曰儀天興聖慈仁昭懿夀元合德泰寧福慶皇大
后延祐七年又加徽文宗祐四字尊號太皇太后則阿
禪孫呼圖克特穆爾女武宗宣慈惠聖皇后諱爾格托
里子班巴爾女其諱蘇喀實哩者阿禪從孫哈爾吉之
女泰定皇后諱巴拜哈斯阿禪孫鄂蘭徹爾之女其諱
巴罕諱蘇喀達喇者皆托里孫滿濟勒噶女文宗皇后
諱布達實哩魯王多阿克巴拉女此則鴻吉哩氏之為
后者也初鴻吉哩氏族居于庫哷勒温都爾肯德哷穆
爾額爾古納河之地歲甲戌太祖在特默格爾時有旨
分賜阿禪及其弟和和策等農土(農土有言經界也)若曰是庫
哷勒温都爾肯以與阿禪及哈扎爾為農土申諭阿禪
曰克穆爾温都爾塔拉諾爾特默格爾等地汝則居之
諭策曰阿勒哈瑪竒迤東算濟鼐爾圖山穆爾蘇陶哈
海沃稜直至阿濟爾格温都爾華婁噶老等地汝則居
之以哷勒庫爾河北為鄰阿齊台為界諭和和曰哈拉
衮迤東塗河潢河之間和爾齊諾斡慶州之地與伊竒
喇斯為鄰汝則居之又諭阿禪子蘇爾呼圖克曰以汝
父子能輸忠于國克穆爾温都爾迤東絡馬河至于赤
山塗河迤南與國民為鄰汝則居之至元七年額埒春
萬戶及其妃囊嘉特章公主請于朝曰本藩所受農土
在上都東北三百里達哩海子實本藩駐夏之地可建
城邑以居帝從之名其城為應昌府二十二年改為應
昌路元貞元年濟寧王曼濟台亦尚囊嘉特章公主復
與公主請于帝以應昌路東七百里駐冬之地剏建城
邑復從之大德元年名其城為全寧路鴻吉哩之分邑
得任其陪臣為達嚕噶齊者有濟寧路及濟兗單三州
鉅野鄆城金鄉虞城碭山豐縣肥城任城魚臺沛縣單
父嘉祥滋陽寧陽曲阜泗水一十六縣此丙申歲之所
賜也至元六年陞古濟州為濟寧府十八年始陞為路
而濟兗單三州隸焉又汀州路長汀寧化清流武平上
杭連城六縣此至元十三年之所賜也又有永平路灤
州盧龍遷安撫寧昌黎石城樂亭六縣此至大元年之
所賜也若平江稻田一千五百頃則至大二年所賜也
其應昌全寧等路則自達嚕噶齊總管以下諸官屬皆
得專任其陪臣而王人不與焉此外復有王傅府自王
傅六人而下其羣屬有錢糧人匠鷹房軍民軍站營田
稻田烟粉千戶總管提舉等官以署計者四十餘以員
計者七百餘此可得而稽考者也其五戶絲金鈔之數
則丙申歲所賜濟寧路之三萬戶至元十八年所賜汀
州路之四萬戶絲以斤計者歲二千二百有竒鈔以錠
計者歲一千六百有竒此則所謂歲賜者也
布圖
布圖伊竒喇斯氏善騎射太祖嘗潜遣珠魯卜齊岱出
使至額爾古納河布圖知其為帝所遣值日暮留宿殺
羊享之珠魯卜齊岱馬疲乏復假以良馬及還布圖待
之有加珠魯卜齊岱具以白帝帝大喜許妻以皇妹特
穆爾布圖宗族乃遣額布根岱等詣太祖因致言曰臣
聞威德所加若雲開見日春風解凍喜不自勝帝問布
圖孳畜幾何額布根岱對曰有馬三千匹請以馬之半
為聘禮帝怒曰婚姻而論財殆若商賈矣昔人有言同
心實難朕方欲取天下汝伊竒喇斯之民從布圖效忠
於我可也何以財為竟以皇妹妻之既而察察爾岱展
楚琿托音等以兵三萬入寇布圖聞之遣博囉岱摩哩
托克托來告乃與哈喇扎拉温都爾哈納等討托克音
掠其輜重降其民奈曼叛帝召布圖以兵至大戰敗之
皇妹薨復妻以皇女噶沁必濟而命哈喇巴圖之子伊
克呼喇圖帶弓矢為之侍哈喇巴圖曰吾兒豈能為人
臣僕寧死不為也帝令布圖與之敵哈喇巴圖令伊埒
等拒戰於安圖河布圖直前擒伊埓刺殺伊克呼喇圖
哈喇巴圖走渡卓沁河又擒之盡殺其衆從太師國王
穆呼哩略地遼東西以功封冠懿二州從征西夏病薨
贈推忠宣力佐命功臣太師開府儀同三司駙馬都尉
上柱國進封昌王謚忠武子繅勒噶襲爵
繅勒噶事太宗與穆呼哩取嘉州降其民遣巴圖爾罕
卓沁恰來獻捷帝曰若父宣力國家朕昔見之今繅勒
噶克光前烈賜以金錦金帶七寶鞍召至中都以疾薨
繅勒噶娶皇子庫春女安圖公主生女是為憲宗皇后
子扎古勒沁從定宗出討萬努有功太宗命親王阿齊
台以女伊遜展公主妻之薨贈推誠靖宣佐運贊治功
臣太師開府儀同三司駙馬都尉上柱國襲封昌王謚
忠靖扎古勒沁有子二人長伊埓台娶皇子賽音珠卜
女哈達爾罕公主生圖卜台與納顔戰有功次和琳
和琳尚憲宗女巴雅圖公主後托哩特穆爾叛世祖命和
琳與錫里濟等討之大戰終日托里特穆爾敗走帝
嘉之復令尚憲宗孫女布哷齊公主宋平封以廣州納
顔沙喇哈喇叛世祖親征色徹肯等與哈喇罕屢戰帝
召和琳至值色徹肯等戰於青和實衮之地哈喇罕之
衆甚盛和琳以兵二百迎敵敗之哈喇罕等走渡猱河
還其巢穴踰年夏帝命和琳復征之至吉魯爾德古爾
二河之間大戰其衆度德古爾河遁去餘百人逃匿山
谷和琳即率兵二百徒步追之色徹肯止之曰彼亡命
者安得徒行和琳不聽往殺其衆色徹肯以聞賜金一
鋌銀五鋌又踰年復往征之與哈喇罕遇于烏拉河和
琳夜率千人潜入其軍盡殺之帝賜鈔五萬貫金一錠
銀十錠和琳薨贈效忠保德輔運佐理功臣太師開府
儀同三司駙馬都尉上柱國追封昌王謚忠宣子阿實
克事成宗都勒斡叛于海都帝遣晉王噶瑪拉并武宗
帥師討之戰哈喇台山阿實克射都勒斡中其膝擒殺
甚多都勒斡號哭而遁武宗賜之衣成宗加賜珠衣封
為昌王置王府官屬仁宗朝復賜以寧昌縣税入阿實
克尚成宗女伊勒噶雅公主復尚憲宗曾孫女滿達勒
公主阿實克薨子巴喇實哩襲封昌王和琳從弟布哈
尚世祖女烏爾戩公主其弟索隆噶娶皇子莽噶拉木
女紐掄公主生女是為武宗仁獻章聖皇后實生明宗
阿勒古斯托克塔古哩
阿勒古斯托克塔古哩翁觀部人系出沙陀鴈門後遠
祖實古世為部長金源氏塹山為界以限南北阿勒古
斯托克塔古哩以一軍守其衝要時西北有國曰奈曼
其主迪延汗遣使來約欲相親附以同據朔方部衆有
欲從之者阿勒古斯托克塔古哩弗從乃執其使奉酒
六尊以其謀來告太祖時朔方未有酒太祖飲三爵而
止曰是物少則發性多則亂性使還酬以馬五百羊一
千遂約同攻迪延阿勒古斯托克塔古哩先期至既平
奈曼從下中原復為嚮導南出界垣太祖留阿勒古斯
托克塔古哩歸鎮本部為其部衆昔之異議者所殺長
子巴延實保并死之其妻阿里哈携幼子布頁赫與姪
鎮國逃難夜遁至界垣告守者縋城以登因避地雲中
太祖既定雲中購求得之賜與甚厚追封阿勒古斯
托克塔古哩為高唐王阿里哈為高唐王妃以其子布
頁赫尚幼封其侄鎮國為北平王鎮國薨子尼古爾台
襲爵尚睿宗女塔瑪噶公主略地江淮薨于軍賜興州
民千餘戶給其葬布頁赫幼從攻西域還封北平王尚
阿拉克必濟公主公主明睿有智略車駕征伐四出嘗
留守軍國大政諮稟而後行師出無内顧之憂公主之
力居多布頁赫未有子公主進姬妾以廣嗣續生三子
曰準布哈曰阿爾布哈曰珠爾布哈公主視之皆如己
出布頁赫薨追封高唐王謚武毅復加贈宣忠協力翊
衛果毅功臣太傅儀同三司上柱國駙馬都尉追封趙
王公主阿拉克必濟追封皇祖姑齊國大長公主加封
趙國子準布哈尚定宗長女伊埒默色公主阿爾布哈
尚世祖季伊埒公主中統初討額埓布格敗拉布哈于
阿勒坦和囉海之地三年圍李璮於濟南獨當一面事
平又從征西北敗叛王之黨埓默子崆果囉阿爾布哈
卒子竒爾濟蘇
竒爾濟蘇性勇毅習武事尤篤于儒術築萬卷堂於私
第與諸儒討論經史性理隂陽術數靡不該貫尚呼圖
克坦默色公主繼尚阿裕爾實哩公主宗王額布根叛
率騎千餘畫夜兼行旬日追及之時方暑將戰北風大
起左右請待之竒爾濟蘇曰當暑得風天贊我也策馬
赴戰騎士隨之大殺其衆額布根以數騎遁去竒爾濟
蘇身中矢斷其髮凱還詔賜黃金三斤白金千五百斤
成宗即位封高唐王西北不安請於帝願往平之再三
請帝乃許及行且誓曰若不平定西北吾馬首不南大
德元年夏遇敵于巴雅斯之地衆謂當俟大軍畢至與
戰未晩竒爾濟蘇曰大丈夫報國而待人耶即整衆鼓
譟以進大敗之擒其將卒百數以獻詔賜世祖所服貂
裘寳鞍及繒錦七百介胄戈戟弓矢等物二年秋諸王
將帥共議防邊咸曰敵往歲不冬出且可休兵于境竒
爾濟蘇曰不然今秋候騎來者甚少所謂鷙鳥將擊必
匿其形備不可緩也衆不以為然竒爾濟蘇獨嚴兵以
待之是冬敵兵果大至三戰三克竒爾濟蘇乘勝逐北
深入險地後騎不繼馬躓䧟敵遂為所執敵誘使降惟
正言不屈又欲以女妻之竒爾濟蘇毅然曰我帝婿也
非帝后面命而再娶可乎敵不敢逼帝嘗遣其家臣阿
濟蘇特使敵境見於人衆中竒爾濟蘇一見輒問兩宫
安否次問嗣子何如言未畢左右即引去之明日遣使
者還不復再見竟不屈死也九年追封高唐忠憲王加
贈推忠宣力崇文守正亮節保德功臣太師開府儀同
三司上柱國駙馬都尉追封趙王公主呼圖克坦默色
追封齊國長公主阿裕爾實哩封齊國公主並加封趙
國子專幼詔以弟摩和納襲高唐王摩和納才識英偉
謹守成業撫民御衆境内又安痛其兄死節遣使如京
師表請䘏典又請翰林承旨閻復銘諸石教養專過於
己子命家臣之謹厚者掌其兄之珍服秘玩待專成立
乃悉以付之至大二年摩和納加封趙王即以王爵讓
專三年專襲封趙王尚晉王女喇特納巴拉公主一日
召王傅托歡司馬阿濟蘇謂曰先王旅殯博囉荒遠之
地神靈將何依吾痛心欲無生若請于上得使歸葬先
塋瞑目無憾矣二人言之知樞密院事額爾吉納以聞
帝嗟悼久之曰專孝子也即賜阿濟蘇黃金瓶得托歡
之子實桂圖魯王傅摩和納之子阿嚕呼圖克斷事官
額森等一十九人乘驛以往復賜從者鈔五百貫淇陽
王伊徹察喇丞相托和齊也圖爾差兵五百人護其行
至殯所奠告啟視尸體如生遂得歸葬
元史卷一百十八
元史卷一百十八考證
托音色辰傳賜號國舅阿禪諾延阿禪原文作按陳
按元史類編以賜諾延號為旺沁事旺沁原文作斡
陳考諾延為國舅之稱阿禪為光獻皇后同父昆弟
故得賜號若其子旺沁尚公主則駙馬也類編以按
陳斡陳名相似遂混而為一太宗紀八年分賜諸王
貴戚鄂爾多亦稱旺沁為諾延其誤同自當以傳為
正
封曼濟台為濟寧王按諸王表曼濟台由濟寧王進
封魯王續通考亦同考傳及紀封魯王者為多阿克
巴拉曼濟台之兄子也當是表誤而續通考據以傳
訛
輔武宗守莽賚原文脫宗字據本紀增
阿齊圖上文作按察兒此又作按塔兒今併改
徽文懿福貞壽大長公主貞原文訛真據本紀及續
通考改
僧格巴拉自幼奉世祖旨養於鄂克沁公主布扎爾駙
馬所原文作養于鄂克沁公主所是為布扎爾駙
馬按僧格巴拉尚博諾公主表及續通考皆同其世
系亦與布扎爾别此布扎爾即下文和和之孫尚鄂
克沁公主者繹原傳文義似以布扎爾為僧格巴拉
駙馬之號未順今改正
以金章封懿德王原文訛也德按表及類編皆載博
囉特穆爾封懿德王惟后妃傳作毓德今據表改
尚托歡巴圖公主表作台忽普都此又作台忽魯都
今依表譯改
皆阿禪從孫孟克沁之女按后妃傳及類編皆云貞
節后為托音色辰孫孟克沁女此云阿禪從孫則於
托音色辰為曾孫行矣惟表與傳合自當以傳為正
泰定皇后巴拜哈斯阿禪孫鄂蘭徹爾之女按表以
后為兖王邁珠罕女考后妃傳及類編皆與此合自
係表誤
魯王多阿克巴拉之女原文書爵於名下未順今改
滋陽原文訛磁陽據地理志改
又有永平路灤州考太宗本紀於八年丙申歲以平
灤州賜旺沁此云至大元年所賜與紀不合
和琳傳色徹肯等與哈喇罕屢戰色徹肯原文作薛
徹堅他卷又作薛赤干哈喇罕原文作哈剌罕下文
作哈荅罕盖因上文公主之名遂相牽混今併改
