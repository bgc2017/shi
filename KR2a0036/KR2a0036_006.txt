元史卷六
明翰林學士亞中大夫知制誥兼修國史宋濓等修
本紀第六
世祖三
二年春正月辛未朔日有食之癸酉山東廉訪使言真
定路總管張宏前在濟南乘變盜用官物詔以宏嘗告
李璮反免宏死罪罷其職徵贓物償官邳州萬戸張邦
直等違制販馬並處死勅徙鎮海巴勒巴沁謙州諸色
匠戸於中都給銀萬五千兩為行費又徙諾觀特木德
克礮手人匠八百名赴中都造船運糧己卯北京路行
省給扎拉齊戸東徙行糧萬石以鄧州監戰諾海新舊
軍萬戶董文炳並為河南副統軍甲申詔申嚴越界販
馬之禁違者處死乙酉以河南北荒田分給蒙古軍耕
種戊子諸王塔齊爾使臣庫庫楚至北京哈陶驛手殺
驛吏郝用郭和尚有旨徵鈔十錠給其主贖死庚寅城
西番希達路癸巳布敦竒爾部雅蘇来朝貢銀鼠皮二
千賜金素幣各九帛十有八武城縣王氏妻崔一産三
男丁酉給親王裕隆哈實部民糧二千石高麗國王王
禃遣其弟公珣奉表来貢二月辛丑朔元帥阿敦與宋
兵戰于釣魚山敗之獲戰艦百四十六艘甲辰初立宫
闈局戊申賜親王烏嚕克台河間王印給所部米千石
丁巳幸上都癸亥并六部為四以敏珠爾丹為吏禮部
尚書馬亨戸部尚書嚴忠範兵刑部尚書帕嚕鼎工部
尚書禁山東東路私煎硝鹻甲子以蒙古人充各路達
嚕噶齊漢人充總管回回人充同知永為定制以同知
東平路宣慰使寳赫鼎為平章政事山東廉訪使王晉
為參知政事廉希憲商挺罷詔併諸王哲伯特穆爾所
設管民官屬詔諭總統所僧人通五大部經者為中選
以有德業者為州郡僧錄判正副都綱等官仍於各路
設三學講三禪會三月癸酉古桂國人襲殺濟喇敏部
兵勅以官粟及弓甲給之丁亥勅邊軍習水戰屯田誅
宋諜李富住乙未罷南北互市括民間南貨官給其直
遼東饑發粟萬石鈔百定賑之夏四月戊午賜諸王哈
必齊伊竒哩金素幣各四拜甡金幣一五月壬午賞萬
戸和琳岱爾所部征吐蕃功銀四百五十兩戊子禁北
京平灤等處人捕獵庚寅令軍中犯法不得擅自誅戮
罪輕斷遣重者聞奏勅上都商税酒醋諸課毋徵其𣙜
鹽仍舊諸人自願徙居永業者復其家詔西川山東南
京等路戍邊軍屯田閏五月癸卯升蓨縣為景州辛亥
檢覆諸王烏嚕克台部貧無孳畜者三萬七百二十四
人人月給米二斗五升四閱月而止丙辰雅州碉門宣
撫使請復碉門城邑詔相度之癸亥移秦蜀行省於興
元丙寅命四川行院分兵屯田丁卯分四親王南京屬
州鄭州隸哈坦鈞州隸明埒睢州隸博囉齊蔡州隸海
都他屬縣復還朝廷以平章政事趙璧行省于南京河
南府大名順德洺磁彰德懷孟等路平章政事廉希憲
行省事于東平濟南益都淄萊等路中書左丞姚樞行
省事于西京平陽太原等路詔諸路州府若自古名郡
戸數繁庶且當衝要者不須改併其戶不滿千者可併
則併之各投下者併入所隸州城其散府州郡戶少者
不須更設錄事司及司候司附郭縣止令州府官兼領
括諸路未占籍戶任差職者以聞六月戊辰朔新得州
安撫向良言頃以全城内附元領軍民流散南界者多
欲歸順並乞招徕從之又勅良以所領新降軍民移戍
通江縣行新得州事辛未賜阿珠所部馬價鈔一千二
十三錠有竒丙子太陰犯心大星戊寅移山東統軍司
於沂州萬戶重喜立十字路復正陽命圖喇戍之己卯
以淇州隸懷孟路高麗國王王植遣其臣榮胤伯奉表
來賀聖誕節千戶庫庫楚部民乏食賜鈔賑之王晉罷
樞密院臣言各路出征逃亡漢軍及貧難未起戶并投
下隱匿事故者宜一槩發遣應役從之勅行院及諸軍
將校卒伍須正身應役違者罪之秋七月辛酉益都大
蝗饑命減價糶官粟以賑癸亥安南國王陳光昞遣使
奉表來貢甲子詔賜光昞至元三年歷八月丙子濟南
路鄒平縣進芝草一本戊寅高麗國王王植遣使來貢
方物己卯諸宰職皆罷以安圖為中書右丞相巴延為
中書左丞相戊子召許衡於懷孟楊誠於益都車駕至
自上都九月戊戌以將有事太廟取太樂工扵東平預
習儀禮勅江淮㳂邊樹柵徐宿邳三州助役徒庚子皇
孫特穆爾生丁巳賞諸王哲伯特穆爾麾下河西戰功
銀二百五十兩冬十月己卯享于太廟癸未勅順天張
柔東平嚴忠濟河間馬總管濟南張林太原舒穆嚕總
管等戸改隸民籍統軍招布哈萬戶輝圖麾下軍所俘
宋人九十三口官贖為民其私越禁界掠獲者四十五
人許令親屬完聚並種田内地戊子詔隨路私商曾入
南界者首實免罪充軍十一月丙申召李昶於東平辛
丑賜諸王哲伯特穆爾銀二萬五千兩鈔千錠癸丑賞
楊文安戰功金五十兩所部軍銀六百兩及幣帛有差
甲子詔事故貧難軍不堪應役者以兩戸或三戸合併
正軍一名其丁單力備者許顧人應役十二月己巳省
併州縣凡二百二十餘所庚午宋子貞言朝省之政不
宜數行數改又刑部所掌事干人命尚書嚴忠範年少
宜選老於刑名者為之又請罷北京行中書省别立宣
慰司以控制東北州郡並從之禁朝省告訐以息爭訟
辛未以諸王伊蘇布哈所部戍西番軍屢有戰功賞銀
三百兩癸酉召張德輝於真定圖克坦公屢於衛州丁
丑詔諭高麗賜至元三年歷癸未賜劉秉忠金五十兩
甲申賜巴延宋子貞楊誠銀千兩鈔六十錠丁亥勅選
諸翼軍富強才勇者萬人充侍衛親軍己丑瀆山大玉
海成勅置廣寒殿是歲戸一百五十九萬七千六百一
絲九十八萬六千二百八十八斤包銀鈔五萬七千六
百八十二錠賜諸王金銀幣帛如歲例彰德大名南京
河南府濟南淄萊太原弘州雹西京北京益都真定東
平順德河間徐宿邳蝗旱太原霜災斷死罪四十二人
三年春正月乙未高麗國王王植遣使來賀丙午遣多
木達趙璧撫諭四川將吏軍民壬子立制國用使司以
阿哈瑪特為使癸丑選女直軍二千為侍衛軍四川行
樞密院謀取嘉定請益兵命多木達趙璧摘諸翼蒙古
漢軍六千人付之二月丙寅廉希憲宋子貞為平章政
事張文謙為中書左丞史天澤為樞密副使癸酉立瀋
州以處高麗降民壬午平陽路僧官以妖言惑衆伏誅
以中書右丞張易同知制國用使司事參知政事張惠
為制國用副使癸未車駕幸上都甲申罷西夏行省立
宣慰司初製太常禮樂工冠服立東京廣寧懿州開元
率賓海蘭博索等路宣撫司乙酉蠲中都今年包銀四
分之一詔理斷阿珠部下所俘人口畜牧及其草地為
民侵種者以制國用使司條畫諭中外官吏三月辛巳
分衛輝路為親王裕隆哈實分地戊戌賑碩達勒逹饑
己未王晉及侍中和爾扎實濟南益都轉運使王明以
隱匿鹽課皆伏誅夏四月丁卯五山珍御榻成置瓊華
島廣寒殿亳州水軍千戸胡進等領騎兵渡淝水逾荆
山與宋兵戰殺獲甚衆賞鈔幣有差庚午勅僧道祈福
於中都寺觀詔以僧機為總統居慶夀寺己卯申嚴瀕
海私鹽之禁勅宫燭毋彩繪五月乙未遣使諸路慮囚
庚子勅太醫院領諸路醫戶惠民藥局辛丑以黃金飾
渾天儀丙午浚西夏中興漢延唐來等渠凡良田為僧
所據者聽蒙古人分墾丙辰罷益都行省蠲平灤益都
質子戸賦税之半六月丁卯封皇子諾木罕為北安王
以印給之辛未徙歸化民於清州興濟縣屯田令官給
牛具壬申賜劉整畿内地五十頃癸酉以千戶扎拉没
于王事賜其妻銀二百五十兩丙子立漕運司戊寅以
陕西行省平章賽音諤德齊等政事修治賜銀五千兩
命山東統軍副使王仲仁督造戰船于汴申嚴陕西河
南竹禁立拱衛司秋七月丙申罷息州安撫司壬寅詔
上都路總管府遇巡幸行留守司事車駕還即復舊丙
午遣使祀五嶽四瀆甲寅添内外巡兵外路每百戸選
中產者一人充之其賦令餘戸代輸在都增武衛軍四
百己未以崞代堅臺四州隸忻州詔令西夏避亂之民
還本籍成都新民為豪家所庇者皆歸之州縣詔招集
逃亡軍限百日詣所屬陳首原其罪貧者併戸應役八
月癸亥賜丞相巴延第一區丁卯以兵部侍郎赫德禮
部侍郎殷弘使日本賜書曰皇帝奉書日本國王朕惟
自古小國之君境土相接尚務講信修睦況我祖宗受
天明命奄有區夏遐方異域畏威懷德者不可悉數朕
即位之初以高麗無辜之民久瘁鋒鏑即令罷兵還其
疆場反其旄倪高麗君臣感戴來朝義雖君臣而歡若
父子計王之君臣亦已知之高麗朕之東藩也日本密
邇高麗開國以來時通中國至於朕躬而無一乘之使
以通和好尚恐王國知之未審故特遣使持書布告朕
心冀自今以往通問結好以相親睦且聖人以四海為
家不相通好豈一家之理哉以至用兵夫孰所好王其
圖之又詔高麗導去使至其國戊子高麗國王王植遣
其大將軍朴琪來賀聖誕節阿珠略地蘄黃俘獲以萬
計九月戊午車駕至自上都冬十月庚申朔降德興府
為奉聖州癸亥高麗使還以王植病詔和藥賜之丁丑
徙平陽經籍所于京師更勅牒舊式太廟成丞相安圖
巴延言祖宗世數尊謚廟號增祀四世各廟神主配享
功臣法服祭器等事皆宜定議命平章政事趙璧等集
羣臣議定為八室申禁京畿畋獵壬午命制國用使司
造神臂弓千張矢六萬十一月辛卯初給京府州縣司
官吏俸及職田戊戌瀕御河立漕倉丁未申嚴殺牛馬
之禁宋子貞致仕辛亥以呼圖克岱爾為中書左丞相
禁天文圖䜟等書丙辰千戸沙卜珠丹以嗜酒失所守
大良平罪當死錄前功免死令往東川軍前自效詔建
都使復歸朝又詔嘉定等府沿江一帶城堡早降又詔
四川行樞密院遣人告諭江漢庸蜀等效順具官吏姓
名對階換授有功者遷有才者用民無生理者以衣糧
賑之願遷内地者給以田廬毋令失所十二月庚申給
諸王哈必齊行軍印辛酉詔改四川行樞密院為行中
書省以賽音諤德齊伊蘇岱爾等僉行省事甲子立諸
路洞冶所以梁成生擒宋總轄官授同知開府事佩金
符減輝州竹課先是官取十之六至是減其二丁亥詔
安肅公張柔行工部尚書段天祐等同行工部事修築
宫城併太府監入宣徽院仍以宣徽使專領監事詔賜
高麗以至元四年歷日仍慰諭之建大安閣于上都鑿
金口導盧溝水以漕西山木石敕諸越界私商及諜人
與偽造鈔者送京師審覈是歲天下戸一百六十萬九
千九百三東平灤真定洺磁順天中都河間北京蝗京
兆鳳翔旱斷死罪九十六人賜諸王金銀幣帛等如歲
例
四年春正月甲午陕西行省以開州新得復失請益兵
勅平陽延安等處僉民兵三千人山東河南懷孟潼川
調兵七千人益之丁酉申嚴平陽等處私鹽之禁壬寅
立察蘇圖水十四驛癸卯勅修曲阜宣聖廟乙巳百濟
遣其臣梁浩來朝賜以錦繡有差禁僧官侵理民訟辛
亥封安肅公張柔為蔡國公以趙璧為樞密副使立諸
路洞冶都總管府癸丑勅封實默圖山為武定山其神
曰武定公泉為靈淵其神曰靈淵侯僉蒙古軍戸二丁
三丁者出一人為軍四丁五丁者二人六丁七丁者三
人乙卯高麗國王王禃遣使來朝詔撫慰之戊午立提
點宫城所析上都隆興府自為一路行總管府事立開
元等路轉運司城中都二月庚申鈕祜禄納罕復為平
章事阿里復為中書右丞丁卯改經籍所為弘文院以
馬天昭知院事丁亥括西夏民田徵其租帝幸上都詔
陜西行省招諭宋人又詔嘉定瀘州重慶夔府涪達忠
萬及釣魚禮義大良等處官吏軍民有率衆來降者優
加賞擢三月己丑復以耶律鑄為中書左丞相辛卯自
潼關至蘄縣立河渡官八員以察姦偽乙未勅中都路
建習樂堂使樂工肄業其中己亥賜皇子珍戩莽噶拉
木諾木罕和克齊銀三萬兩辛丑夏津縣大雨雹壬寅
安圖言比者省官員數平章左丞各一員今丞相五人
素無此例臣等議擬設二丞相臣等蒙古人三員惟陛
下命詔以安圖為長史天澤次之其餘蒙古漢人參用
勿令員數過多又詔宣用老成人如姚樞等一二員同
議省事丁已耶律鑄制宫縣樂成詔賜名大成夏四月
甲子新築宫城辛未遣使祀岳瀆五月丁亥朔日有食
之勅上都重建孔子廟乙未應州大水丙申威州山後
大番斯隆瑪等十一族來附賜璽書金銀符己酉以捕
獵戸達嚕噶齊偽造銀符處死壬子勅諸路官吏俸令
包銀民戸每四兩增納一兩以給之丙辰析東平之博
州五城别為一路六月壬戌以中都順天東平等處蠶
灾免民戸絲料輕重有差乙丑史天澤復為中書左丞
相呼圖克岱爾耶律鑄並降平章政事巴延降中書右
丞廉希憲降中書左丞阿里張文謙並降參知政事乙
酉賜諸王裕隆哈實銀五千兩幣三百歲以為常罷宣
徽院赫德殷弘以高麗使者宋君斐金贊不能導達至
日本來奏降詔責高麗王王禃仍令其遣官至彼宣布
以必得要領為期秋七月丙戌朔勅自中興路至西京
之東勝立水驛十戊戌罷息州安撫岳林以其民隸南
京路罷懷孟路安撫李宗傑以其民隸本路發鞏昌鳳
翔京兆等處未占籍戸一千修治四川山路橋梁棧道
大名路達嚕噶齊愛魯克總管張弘範等盜官錢罷之
壬寅申嚴京畿牧地之禁甲寅詔額齊訥新附貧民從
人借貸困不能償者官為償之仍給牛具種實及糧食
僉東京軍千八百人充侍衛軍八月庚申填星犯天罇
辛酉申嚴平灤路私鹽酒醋之禁丙寅復立宣徽院以
前中書右丞相錫津為使丁丑封皇子和克齊為雲南
王賜駞鈕金鍍銀印壬午太白犯軒轅大星命克們征
建都高麗國王王禃遣其秘書監郭汝弼來賀聖誕節
阿珠略地至襄陽俘生口五萬馬牛五千宋人遣步騎
來拒阿珠率騎兵敗之九月壬辰作玉殿于廣寒殿中
乙未總師汪良臣請立寨於毋章德山控扼江南以當
釣魚之衝從之戊申以許衡為國子祭酒安南國王陳
光昞遣使來貢優詔荅之立大理等處行六部以庫庫
岱為尚書兼雲南王傅柴禎尚書兼府尉寗源侍郎兼
司馬庚戌遣雲南王和克齊鎮大理鄯闡茶罕章赤秃
哥兒金齒等處詔撫諭吏民又詔諭安南國俾其君長
來朝子弟入質編民出軍役納賦税置達嚕噶齊統治
之癸丑申嚴西夏中興等路僧尼道士商税酒醋之禁
車駕至自上都王鶚請立選舉法有旨令議舉行有司
難之事遂寢冬十月辛酉制國用司言布格濟山石絨
織為布火不能然詔採之壬戌賜駙馬布哈銀印魚通
嵓州等處達嚕噶齊李福招諭西番諸族酋長以其民
入附以阿努班迪噶等為和隆武等處總管授璽書及
金銀符鐵旗城後番官官扎蘭遣其子達朗持先受憲
宗璽書金符乞改授新命從之甲子歲星犯軒轅大星
辛未太原進嘉禾二本異畆同穎甲戌賑新附民陳忠
等鈔丁丑制國用使司請量節經用從之庚辰定品官
子孫廕叙格十一月乙酉享于太廟戊戌立新蔡縣以
呼察李嘉努統所部兵戍之甲辰立夔府路總帥府戍
開州乙巳填星犯天罇距星申嚴京畿畋獵之禁南京
宣慰劉整赴闕奏攻宋方略宜先從事襄陽十二月甲
戌賞河南路統軍使諾海所部將士戰功銀九千六百
五十兩鈔幣鞍勒有差丙子賑親王伊遜克所部饑民
丁丑給遼東新僉軍布六萬匹己卯立遼東路水驛七
賞元帥阿珠部下有功將士二千二十五人銀五萬五
千三百兩金五十兩錦綵鞍勒有差庚辰僉女直碩達
勒達軍三千立諸位鄂拉克總管府省平陽路岳陽和
州二縣入冀氏復置霸州益津縣省安西路櫟陽縣入
臨潼是歲天下戸口一百六十四萬四千三十山東河
南北諸路蝗順天束鹿縣旱免其租斷死罪一百十四
人賜諸王金銀幣帛如歲例
五年春正月甲午太隂犯井庚子上都建城隍廟辛丑
勅陜西五路四川行省造戰艦五百艘付劉整高麗國
王王禃遣其弟淐來朝詔以禃飾辭見欺而數其事於
淐切責之復遣北京路總管約蘇圖及禮部郎中孟用
持詔往諭令具表遣海陽公金俊侍郎李藏用與去使
同來以聞庚戌賜高麗國新歷閏月戊午以陳亳潁蔡
等處屯田戶充軍令益都漏籍戸四千淘金登州栖霞
縣每戸輸金歲四錢二月戊子太隂犯天闕己丑太隂
犯井給河南山東貧乏軍士鈔戊戌改軍器局為軍器
監辛丑百戸温都蘇駐營濟南路屬縣三年脅取民飲
食糧料當粟五千石勅杖決之仍償粟千石析甘州路
之肅州自為一路三月丙寅罷諸路四品以下子孫入
質者田禹妖言勅減死流之遠方禁民間兵器犯者驗
多寡定罪甲子敕克們率兵二千招諭建都壬申改母
章德山為定遠城武羣山為武勝軍丁丑敕阿里等詣
軍前閱視軍籍罷諸路女直契丹漢人為達嚕噶齊者
回回輝和爾奈曼唐古人仍舊夏四月壬寅遣使祀嶽
瀆五月辛亥朔以太醫院拱衛司教坊司尚食尚果尚
醖三局隸宣徽院癸亥都元帥伯嘉努拔宋嘉定五花
石城白馬三砦癸酉賜諸王和和及巴喇噶幣帛六萬
匹六月辛巳朔濟南王保和以妖言惑衆謀作亂勅誅
首惡五人餘勿論甲申中山大雨雹阿珠言所領者蒙
古軍遇山水砦柵非漢軍不可宜令史樞率漢軍協力
征進從之戊申東平等處蝗己酉封諸王實竒特濟為
河平王賜駞鈕金印秋七月辛亥召翰林直學士高鳴
順州知州劉瑜中都郝謙李天輔韓彦文李祐赴上都
以山東統軍副使王仲仁戍眉州壬子詔陜西統軍司
兼領軍民錢穀罷各路鄂囉官令管民官兼領癸丑立
御史臺以右丞相塔齊爾為御史大夫詔諭之曰臺官
職在直言朕或有未當其極言無隱毋憚他人朕當爾
主仍以詔諭天下立高州北二驛戊辰罷西夏宣撫司
庚午省諸路打捕鷹坊工匠洞冶總管府令轉運司兼
領之丙子立西夏惠民局高麗國王王植遣其臣崔東
秀來言備兵一萬造船千隻詔遣都統領多托爾往閱
之就相視黑山日本道路仍命躭羅别造船百艘以伺
調用詔四川行省賽音諤德齊自利州還京兆立東西
二川統軍司以劉整為都元師與都元帥阿珠同議軍
事整至軍中即建議築白河口鹿門山許之罷軍中諸
司參議八月乙酉程思彬以投匿名書言斥乘輿伏誅
己丑亳州大水庚子敕京師瀕河立十倉命孟古岱率
兵六千征西番建都九月癸丑中都路水免今年田租
罷中都路和顧所丁巳阿珠統兵圍樊城敕長春宫修
設金籙周天大蘸七晝夜建堯廟及后土太寧宫庚申
賜安南國王陳光昞錦繡及其諸臣有差己丑立河南
屯田命兵部侍郎赫德禮部侍郎殷弘齎國書復使日
本仍詔高麗國遣人導送期於必達毋致如前稽阻詔
諭安南國陳光昞來奏稱占城真臘二寇侵擾己命卿
調兵與布爾罕併力征討今復命雲南王和克齊統兵
南下可遵前詔遇有叛亂不庭為邊寇者發兵一同進
討降服者善為撫綏車駕至自上都益都路饑以米三
十一萬八千石賑之復以史天澤為樞密副使冬十月
戊寅朔日有食之己卯敕中書省樞密院凡有事與御
史臺官同奏立河南等路行中書省以參知政事阿里
行中書省事庚辰以御史中丞阿里為參知政事壬午
詔恤㳂邊諸軍其横科差賦責鄂羅官償之庚寅敕從
臣托果斯等錄毛詩孟子論語乙未享于太廟中書省
臣言前代朝廷必有起居注故善政嘉謨不致遺失即
以和爾果斯圖古勒充翰林待制兼起居注敕給黎雅
嘉定新附民田戊戌宫城成劉秉忠辭領中書省事許
之為太保如故十一月己酉僉河南山東邊城附籍諸
色戸充軍庚申宋兵自襄陽來攻㳂山諸寨阿珠分諸
軍禦之斬獲甚衆立功將士千三百四人詔首立戰功
生擒敵軍者各賞銀五十兩其餘賞賚有差癸酉御史
臺臣言立臺數月發擿甚多追理侵欺糧粟近二十萬
石錢物稱是有詔褒諭免南京河南兩路來歲修築都
城役夫十二月戊寅以中都濟南益都淄萊河間東平
南京順天順德真定恩州高唐濟州北京等處大水免
今年田租敕二分二至及聖誕節日祭星于司天臺詔
諭四川行省沿邊屯戍軍士逃役者處死復置乾州奉
天縣省好畤永壽入焉以鳳州隸興元路德興府改奉
聖州隸宣德是歲京兆大旱天下戸一百六十五萬二
百八十六斷死罪六十九人賜諸王金銀幣帛如歲例
六年春正月癸丑高麗國王王禃遣使以誅權臣金俊
來告賜歷日西錦立四道按察使戊午阿珠軍入宋境
至復州德安府荆山等處俘萬人而還庚申以參知政
事楊果為懷孟路總管甲戌益都淄萊大水恩州饑命
賑之敇史天澤與樞密副使駙馬呼喇珠董師襄陽二
月壬午以立四道提刑按察司詔諭諸道己丑詔以新
製蒙古字頒行天下丙申罷宣德府税課所以上都轉
運司兼領改河南懷孟順德三路税課所為轉運司丁
酉僉民兵二萬赴襄陽賑謙州人匠貧乏者米五千九
百九十九石敕鞍靴箭鏃等物自今不得以黃金為飾
開元等路饑減戸賦布二疋秋税減半碩達勒達戸減
青鼠二其租税被災者免徵免單丁貧乏軍士一千九
百餘戶為民癸卯給河南行省鈔千錠犒軍三月甲寅
詔益都路僉軍萬人人給鈔二十五貫戊午賑曹州饑
築堡鹿門山夏四月辛巳製玉璽大小十紐甲午遣使
祀岳瀆大名等路饑賑米十萬石五月丙午東平路饑
賑米四萬一千三百餘石辛酉詔禁戍邊軍士牧踐屯
田禾稼六月辛巳以招討克們征建都敗績又擅追索
和爾璽書金符處死壬午免益都新僉軍單丁者千六
百二十一人為民丁亥河南河北山東諸郡蝗癸巳敕
真定等路旱蝗其代輸築城役夫戶賦悉免之丙申高
麗國王王禃遣其世子愖來朝賜禃玉帶一愖金五十
兩從官銀幣有差壬寅阿珠率兵萬五千人阸宋萬山
射垜岡鬼門關樵蘇之路癸卯詔董文炳等率兵二萬
二千人南征東昌路饑賑米二萬七千五百九十石秋
七月丁巳遣宋私商四十五人還其國庚申水軍千戸
邢德立張志等生擒宋荆鄂都統唐永堅賞銀幣有差
辛酉製太常寺祭服壬戌西京大雨雹己巳立諸路蒙
古字學癸酉立國子學詔遣官審理諸路冤滯正犯死
罪明白者各正典刑其雜犯死罪以下量斷遣之又詔
諭宋國官吏軍民示以不欲用兵之意復遣都統領多
托爾統領王昌國等往高麗點閱所備兵船及相視耽
羅等處道路立西蜀四川監榷茶場使司宋將夏貴率
兵船三千至鹿門山萬戶觧汝楫李庭率舟師敗之俘
殺二千餘人獲戰艦五十艘八月己卯立金州招討司
丙申以沙肅州鈔法未行降詔諭之詔諸路勸課農桑
命中書省采農桑事列為條目仍令提刑按察司與州
縣官相風土之所宜講究可否别頒行之高麗國世子
愖奏其國臣僚擅廢國王植立其弟安慶公淐詔遣鄂
爾多斯布哈李諤等往其國詳問條具以聞九月癸丑
恩州進嘉禾一莖三穗戊午敕民間貸錢取息雖踰限
止償一本息己未授高麗世子王愖特進上柱國東安
公壬戌豐州雲内東勝旱免其租賦戊辰敕高麗世子
愖率兵三千赴其國難愖辭東安公乃授特進上柱國
辛未敕管軍萬戶宋仲義征高麗以呼喇珠史天澤並
平章政事阿里中書右丞行河南等路中書省事賽音
諤德齊行陕西五路西蜀四川中書省事車駕至自上
都鄂爾多斯布哈李諤以高麗刑部尚書金方慶至奉
淐表訴國王禃遘疾令弟淐權國事冬十月己卯定朝
儀服色壬午陞高唐冠氏並為州丁亥廣平路旱免租
賦詔遣兵部侍郎赫德淄萊路總管府判官徐世雄召
高麗國王王直王弟淐及權臣林衍俱赴闕命國王特
訥克以兵壓其境趙璧行中書省于東京仍降詔諭高
麗國軍民庚子太隂犯辰星宋遣人餽鹽糧入襄陽我
軍獲之賜諸王鄂囉齊駞鈕金鍍銀印十一月癸卯高
麗都統領崔坦等以林衍作亂挈西京五十餘城來附
丁未僉王綧洪察球爾軍三千往定高麗高麗西京都
統李延齡乞益兵遣孟格圖率兵二千赴之庚午敕諸
路鰥寡廢疾之人月給米二斗安南國王陳光昞遣使
來貢濟南饑以米十二萬八千九百石賑之高麗國王
王禃遣其尙書禮部侍郎朴烋從赫德入朝表稱受詔
已復位尋當入覲築新城于漢江西十二月戊子築東
安渾河堤己丑作佛事于太廟七晝夜高唐固安二州
饑以米二萬六百石賑之析彰德懷孟衛輝為三路陞
林慮縣為林州改楨州復為韓城縣併省馮翊等州縣
十所以懿州廣寧等府隸東京是歲天下戸一百六十
八萬四千一百五十七賜諸王金銀幣帛如歲例斷死
罪四十二人
宋史卷六
元史卷六考證
二年六月戉辰朔原作戉申據前丁夘後辛未考之
當是戉辰今改正
王晉罷罷原文譌置按本年二月載山東廉訪使王
晉為參知正事蓋至是罷去云今改正
三年伊蘇岱爾等僉行中書省事原文作也速帶兒
他卷又作也速荅兒也速達兒也速迭兒也速台兒
今併改
四年城中都原文作大都按地理志云燕京至元元
年改中都四年始於中都之東北置今城而遷都焉
九年改大都此時尚未有大都之稱即志所云於中
都之東北置今城者是也觀下文三月勅中都句可
見今據改
賜皇子燕王珍戩莽噶拉諾摩罕和克齊銀三萬兩
按燕王史原文遺其名既非通例莽噶拉為安西王
與燕王連屬文義亦牽混今據表增和克齊原文作
忽哥赤他卷又作愛哥赤今併改
五年三月丙寅甲子按干支中間相距五十餘日
舛誤顯然他書無可訂正仍闕疑下文九月癸丑己
丑同
六年賑謙州人匠貧乏者謙州原文作欠州按地理
志載謙州因謙河得名去大都九千里居民數千家
悉蒙古回紇人有工匠數局國初所徙漢人也史所
云工匠貧乏者正指此當是謙欠音近而訛今據志
改後倣此
