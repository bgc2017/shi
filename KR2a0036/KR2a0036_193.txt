元史卷一百九十三
明翰林學士亞中大夫知制誥兼修國史宋濓等修
列𫝊第八十
忠義一
李伯温守賢之從兄也長兄惟則懷遠大將軍平陽征
行萬戸次伯通太祖甲戌歲錦州張致叛國王穆呼哩
命擊之大戰城北伯通死焉伯温行平陽元帥府事鎮
青龍堡專任東征知平陽已陷弟守忠被執選驍勇拒
守久之金人盡銳來攻守卒夜多遁去李成開水門導
敵入伯温登堞樓謂左右曰吾兄弟仗節擁麾受方面
之寄今不幸失利當以死報國吾弟已被執我不可冄
辱汝等宜自逃生士卒皆猶豫不忍去伯温即拔劍殺
家屬投井中以刃植柱刺心而死金人登樓見伯温抱
柱如生無不嗟歎弟守正自幼時嘗質於穆呼哩後為
平陽守活俘虜甚衆以功授銀青榮禄大夫河東南路
兵馬都元帥歲庚寅上黨晉陽合兵攻汾州將陷守正
以義赴援衆寡不敵别遣老弱百人曳薪揚塵多張旗
幟敵懼遂解去汾人持牛酒迎犒者道不絶且泣謝曰
幸公完是州德甚大願奉是州以從關中兵屯吉州酋
領楊鐵槍以數千人叛守正出兵擒之軒成據隰州守
正往擊之中矢傷足及歸創甚會金人完顔哈達攻平
陽守正裹創戰殁大帥以其兄守忠代之守忠官至銀
青榮禄大夫河東南路兵馬都元帥兼知平陽府事壬
午冬平陽公胡景山以青龍堡降嘗從攻益都北還軍
將彭智孫乘間據義州叛守忠聞之長驅扺城下力戰
復之丁亥夏四月金赫舍哩真襲擊平陽行營招討使
權國王安扎爾於洪洞守忠出援之會於高梁師潰入
城平陽副帥瓜爾佳常德潜獻東門以納金兵城陷金
人執守忠至汴誘以高爵使降守忠罵之語惡金人怒
置守忠鐡籠中火炙死
石珪泰安新泰人宋徂徠先生守道之裔孫也世以讀
書力田為業體貌魁偉膂力過人倜儻不羈金貞祐南
渡兵戈四起珪率少壯負險自保與滕陽陳敬宗聚兵
山東破張都統李霸王兵於龜蒙山宋將鄭元龍以兵
迎敵珪敗之於亳陽遂乘勝引兵入盱眙會宋賈涉誘
殺漣水忠義軍統轄季先人情不安衆迎珪為帥呼為
太尉歲戊寅太祖使格根布哈與宋議和己卯珪令麾
下劉順直抵塔實干城入覲太祖慰勞順且敕珪曰如
宋和議不成吾與爾永結一家吾必榮汝順還告珪珪
心感服日夜思降庚辰宋果渝盟珪棄其妻孔氏子金
山仗劍渡淮宋將追之曰太尉迴完汝妻子珪不顧宋
將沈珪妻子於淮遂率順及李温因布爾罕歸穆呼哩
穆呼哩悦之謂曰若得東平南京授汝判之辛巳穆呼
哩承制授珪光禄大夫濟兖單三州兵馬都總管山東
路行元帥佩金虎符便宜從事後金棄東平珪與嚴實
分據收輯濟兖沂滕單諸州癸未太祖詔曰石珪棄妻
子提兵歸順戰勝攻取加授金紫光禄大夫東平兵馬
都總管山東諸路都元帥餘如故秋七月珪領兵破曹
州與金將鄭從宜連戰數晝夜糧絶援兵不至軍無叛
意珪臨陣馬仆被擒囚至汴金主壯其為人誘以名爵
欲使揖珪憤然曰吾身事大朝官至光禄復能受封他
國耶假我一朝當縛爾以獻金主大怒蒸殺於市珪怡
然就死色不變其麾下立社兖州祀焉
攸哈喇巴圖渤海人初名興格世農家善騎射武斷鄉
井金末避地大寧國兵至出保高州富庶寨射獵以食
屢奪大營孳畜又射死其追者國王穆呼哩率兵攻寨
寨破奔高州國兵圍城下令曰能斬攸興格首以降則
城中居民皆獲生守者召謂曰汝竒男子吾寧忍斷汝
首以獻汝其往降乎不然吾一城生靈無噍類矣興格
乃折矢出降諸將怒欲殺之穆呼哩曰壯士也留之為
吾用俾隸麾下從穆呼哩攻通州獻計一夕造砲三十
雲梯數十附城州將懼出寳貨以降穆呼哩命興格恣
取之興格獨取良馬三以賞兵士穆呼哩以其功聞太
祖賜名哈喇巴圖從穆呼哩略地燕南為先鋒至大名
金將圖克坦登城督戰哈喇巴圖射之中左目其部將
開門遁追殺將盡論功賜金符充隨營監察戊寅授金
虎符龍虎衛上將軍河東北路兵馬都元帥鎮太原
時太原新破哈喇巴圖修城池繕兵甲招降屬邑市肆
不改遠近聞之皆相率來歸嘗微服夜出聞民間語曰
吾屬父母子女相失矣死者不可復生生者無以為贖
奈何明日下令軍中凡俘獲有親者聽贖無貲者官為
贖之民得完聚者衆庚辰二月金梁知府立西風寨奪
居民耕牛民羣訴之哈喇巴圖領數騎追殺梁知府梟
首西門驅耕牛還穆呼哩由葭州渡河西行哈喇巴圖
迎之道破隰州及懸窯地洞諸寨辛巳三月金兵攻壽
陽縣王胡莊垂破時左右禆將各分兵守險城中見卒
不滿百哈喇巴圖夜半引甲騎十餘人救之道三交見
金兵舉烽東西兩山哈喇巴圖趨之大戰天將明金兵
遁去擣太原之虚由西門俘獲哈喇巴圖家屬哈喇巴
圖聞之徑趨西山復奪以還五月金趙權府率兵三萬
圍太原哈喇巴圖將騎三十出西門令騎曳柴揚塵聲
言曰國兵三萬至矣金兵懼潰去癸未金馬武京來攻
太谷縣桑梓寨哈喇巴圖設伏於險將輕騎衝其陣伏
發大敗之時太原諸邑皆平唯石家昂及盂州陵井寨
忻州清泉寨為唇齒皆未下甲申十月將兵至陵井遣
卒叩寨門詐曰納糧芻守者弗悟門啟徑入蹂踐之衆
潰其酋長走石家昂遂平陵井寨乙酉二月清泉寨酋
長王殼降石家昂亦降丁亥五月姦人夜獻太原東門
於武仙仙引兵入哈喇巴圖鏖戰仙兵大至諸將自城
外呼曰攸哈喇巴圖汝當出哈喇巴圖曰真定史天倪
平陽李守忠隰州田雄皆失守矣我又棄太原將何面
目見主上及國王乎家屬任公等所俘哈喇巴圖誓與
城同存亡遂殁於陣太祖以其子幼命其表弟王七十
復立太原己丑攻鳳翔府中砲死哈喇巴圖長子孟古
岱嗣鎮太原
任志潞州人歲戊寅太師國王穆呼哩略地至潞州志
首迎降國王授以虎符俾充元帥收輯山寨數與金兵
戰比有功金嘗擒其長子如山以招之曰降則爾子得
生不降則死志曰我為大朝之帥豈愛一子親射其子
殪之穆呼哩嘗召諸將議事志亦預徵道經武安其縣
已反為金志死之國王閔之令其子存襲庚寅歲金將
武仙攻潞州存戰死辛卯正月有旨潞州元帥任存妻
孥家屬令有司廩給仍賜第以居之十一月以存父子
死事子立尚幼先官其姪成為潞州長官待立長而還
授之成卒授立潞州長官佩金符後歴澤州尹遷陳州
卒
耶律特默契丹人父酬格仕遼為都統遼亡不屈節夫
婦俱死焉金主憫其忠義授特默都統歲甲戌國兵至
金徙於汴特默及子天祐率衆三萬内附授帥府監軍
天祐招討使從元帥史天倪略趙州平棘欒城元氏柏
鄉贊皇臨城等縣籍其民五千餘置吏安輯焉歲辛巳
太師穆呼哩統領諸道兵馬承制加特默洺州等路征
行元帥與天祐略邢洺磁相懷孟招花馬劉元帥有功
穆呼哩又承制授持默真定路安撫使洺州元帥進兵
臨澤潞降其民六千餘戸以功遷河北西路安撫使兼
澤潞元帥府事壬午致仕退居真定天祐襲職從天倪
攻取益都諸城略滄棣得戸七千兼滄棣州達嚕噶齊
佩金符時金鹽山衛鎮鹽場未下天祐以計克之歲運
鹽四千席以佐軍儲甲申攻大名拔之乙酉金降將武
仙據真定以叛殺守將史天倪特默父子夜踰城而出
將以聞會天倪弟天澤還自北京遇諸滿城合蒙古諸
軍南與賊戰走武仙復真定朝廷以天澤襲兄爵而以
天祐鎮趙州明年仙復犯真定天澤潛師出稾城特默
與其妻舒穆嚕氏及家孥在真定者皆陷焉仙遣其僕
劉攬兒持書誘天祐曰汝誅趙州官吏以降當活汝父
母仍授汝元帥不爾盡烹之特默密令攬兒語天祐曰
仙賊狡猾汝所知也母以我故墮其機穽以虧忠節且
忠孝難兩全汝能固守不失國家大計我視刀鋸甘如
蜜矣天祐慟哭承命馳至槀城以賊書示天澤天澤曰
王陵之事照耀史冊汝能遵父命忠誠許國功不在王
陵下天祐乃趨還趙壁率衆殊死戰仙怒盡殺特默家
一十八人戰於欒城元氏高邑柏鄉仙兵屢挫監軍張
林密搆仙黨啟關納賊天祐倉皇巷戰手殺數十人身
被十餘創斬關出復收散卒圍城丁亥賊棄城走追至
稾城會天澤兵夾擊殺林加奉國上將軍洺州征行元
帥兼趙州安撫使以傷憊致仕居趙卒孫世枻朝列大
夫江西𣙜茶都轉運使
班巴爾哈坦氏祖莽賚阿楚克嘗隸太祖帳下初齊喇
王汗與太祖為鄰國誓相親好既而敗盟與其子星根
潛謀欲襲太祖因遣使通問詐許以女妻太祖弟哈扎
爾至期太祖欲往莽賚阿楚克疑其詐諫止之王汗知
謀泄遂謀入寇後為太祖所滅父多倫實喇卜扈從太
祖征西域累立竒功世祖即位以班巴爾舊臣子孫擢
為萬戸命領諸部軍馬屯守謙州至元十二年親王錫
里濟圖卜特穆爾叛奔海都班巴爾以聞且願往討之
未得命為彼所襲死焉圖卜特穆爾虜其二子巴拉布
哷齊分置左右居歲餘待之頗厚巴拉陰結圖卜特穆
爾近侍伊埒巴圖謀報父仇後為伊埒巴圖家人所泄
巴拉知事不成將族南奔圖卜特穆爾遣騎追之至一
河巴拉馬驚不能渡回拒之射中數人力窮兄弟就擒
圖卜特穆爾責之曰我待汝厚甚汝反為此耶巴拉曰
汝背叛君上害我父掠我親屬我誓欲殺汝以報君父
之讐今力窮被執從汝所為逼令跪不屈以鐵撾碎其
膝終不跪與弟布埓齊同被害幼子哈塔古斯官至河
北河南道肅政廉訪使
哈喇布哈伊琳特穆爾子也幼侍母鄂屯氏居益都嘗
歎曰幼而不學有不墮吾宗者乎父時以斷事官建牙
保定哈喇布哈往白其志父竒之俾習輝和爾書及經
史記誦精敏出於天性李璮畔其母攜季子托里布哈
避地登萊間音問隔絶號泣徹晝夜繼從從叔薩竒蘇
平賊山東卒奉其母以歸薩竒蘇深加器重自謂其才
不及言於世祖召給宿衛嘗以事至益都於四腳山下
置廣興商山二冶以勞授金符為商山鐵冶都提舉未
及代以職讓其弟時兵南伐餽運繁興被選為行都漕
運使帥諸翼兵萬五千人從事飛輓江南平上疏言親
肺腑禮大臣以存國家之體興學校奬名節以勵天下
之士正名分嚴考課以定百官之法通泉幣郤貢獻以
厚生民之本又言江南新附宜招舊族力穡通商弛征
薄入以撫馴其民不然恐尚煩宵旰之慮帝多采用其
言屬漕米二十萬繇䢴溝達於河舟覆損十之一又每
斛視都斛虧三升時阿哈瑪特專政責償舟人哈喇布
哈伏闕抗言量之踦贏出於元降而水道之虞非人力
所及且彼雖罄其家不足以償苟朝廷必不任虧損臣
獨當其辜詔勿治阿哈瑪特怒乃出哈喇布哈為寧海
路達嚕噶齊後遷江南宣慰使未至官改廣東都轉運
鹽使兼領諸番市舶時盗梗鹽法陳良臣煽東莞香山
惠州負販之徒萬人為亂江西行省命與招討使達實
密討捕之先驅斬渠魁以訊馘告躬扺賊巢招誘餘黨
復業仍條言鹽法之不便者悉除其害按察使托歡大
為姦利遂奏罷之羣盜歐南喜僭王號偽署丞相招討
衆號十萬因圖上其山川形勢及攻取之策三十餘條
遂與都元帥古爾班哈雅宣慰都元帥博索萬戸王守
信等分兵搤之未幾右丞索多督兵征占城交阯屬護
餉道北至東莞博羅二界中遇劇賊歐鍾等横絶石灣
其鋒銳甚哈喇布哈身先士卒且戰且行矢竭馬創徒
步格闘殺數十人勇氣益厲以衆寡不敵為所執賊欲
奉之為主不屈遂遇害於中心岡是夕其妻嘉卜塔喇
氏夢其來告曰吾死矣知事張德劉閏亦夢之二人相
繼死而軍中往往見其乘騅督戰云後贈戸部尚書守
忠全節功臣謚忠愍子二人偰文質越倫質偰文質官
至忠安路達嚕噶齊贈宣惠安遠功臣禮部尚書追封
雲中郡侯謚忠襄子六人偰玉立偰直堅偰哲篤偰朝
吾偰列箎皆第進士偰哲篤官至江西行省右丞以文
學政事稱於時越倫質子善著偰哲篤子偰百僚遜善
著子正宗阿爾斯蘭皆相繼登第一門世科之盛當時
所希有君子盖以為其忠義之報云
劉天孚字裕民大名人由中書譯史為東平總管府判
官改都漕運司判官知冠州冄知許州所至有治績時
檢核屯田臨穎鄧艾口民稻田三百頃有欲害之者指
為右屯陳於中書請復築之中書下天孚按實天孚為
辨其非章數上乃止襄城與葉縣接壤其南為湛河襄
城民食滄鹽葉縣民食解鹽刻石河南岸以為界葉縣
令有貪汚者妄徙石於北二里誣其民食私鹽係治百
餘家兩縣闘辯葉縣倚陜漕勢以凌襄城中書遣官察
其實天孚為考其元界移石故處而葉縣令被罪去歲
大旱天孚禱即雨野有蝗天孚令民出捕俄羣烏來
啄蝗為盡明年麥熟時有青虫如蟊食麥人無可奈何
忽生大花蟲盡嚼之許人立碑頌焉轉萬億寳源庫同
提舉遷江西行省左右司郎中以母老不赴俄丁母憂
服除起知河中府視事始兩月陜西行省丞相阿斯罕
為亂舉兵至河中時事起不虞達嚕噶齊多爾濟趨晉
寧告亂天孚日夜治戰守具選丁壯分守要害令河東
縣達嚕噶齊托音都守大慶關津口盡收船舫東岸令
判官孫拜特穆爾守汾陰推官程謙守禹門河東縣尹
王文義守風陵等渡阿斯罕軍列柵河西岸使來索
舟天孚度不能拒凡八遣人至晉寧乞援兵不報居七
日阿斯罕縛栰河上欲縱火屠城同知特爾格與河東
廉訪副使明安岱爾見事急且患城中人偪乃詣阿斯
罕軍阿斯罕囚之而歛船濟兵兵既入城阿斯罕以扼
河渡鎖舟楫為天孚罪欲脅使附己方坐府治號令諸
軍天孚佩刀直前衆遏之不得進退謂幕僚王從善等
曰吾家本微賤荷朝命至此今不幸遭大變吾何忍從
之而負上恩哉且與其辱於阿斯罕之手吾寧蹈河以
死遂拂衣出時天寒河冰方堅天孚拔所佩刀斫冰開
北望為國語若祝謝者冄拜已脱衣帽岸滸乃投水中
阿斯罕大怒籍其家郡人咸哀痛之事平詔其弟天惠
給驛以歸其柩葬於大名贈推誠秉節功臣中奉大夫
河東山西道宣慰使護軍彭城郡侯謚忠毅
蕭景茂漳州龍溪人也性剛直孝友家貧力農重紀至
元四年南勝縣民李智甫作亂掠龍溪景茂與兄佑集
鄉丁拒之據觀音山橋險與賊戰衆敗景茂被執賊脅
使從己景茂罵曰狗盜我生為大元民死作隔洲鬼豈
從汝為逆耶隔州其所居里也賊怒縳景茂於樹臠其
肉使自啖景茂益憤罵賊遂以刀決其口至耳傍景茂
罵不絶聲而死有司上其事朝廷命襃表之仍給錢以
葬
元史卷一百九十三
元史卷一百九十三考證
李伯温𫝊守賢之從兄也原刻作守賢之孫彀之子
也誤按李守賢𫝊稱守賢暨兄庭植弟守正守忠
從兄伯通伯温歸欵于穆呼哩云云是伯温與守賢
守正皆兄弟行且伯通死節伯温繼行元帥事在甲
戌歲係太祖即位之九年若守賢子彀則傳載其卒
扵至元七年年四十九是太祖十七年壬午彀始生
其非伯通父顯然無疑原文因李彀𫝊末有伯温見
忠義𫝊句遂誤以為彀子今悉改正而併識于此
弟守正原刻作子守正誤今據守賢傳改正
劉天孚𫝊諡忠毅原刻無忠字據山西通志增
