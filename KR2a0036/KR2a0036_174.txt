元史卷一百七十四
明翰林學士亞中大夫知制誥兼修國史宋濂等修
列𫝊第六十一
姚燧
姚燧字端甫世系見燧伯父樞𫝊父格燧生三歲而孤
育於伯父樞樞隠居蘇門謂燧蒙暗教督之甚急燧不
能堪楊奐馳書止之曰燧令器也長自有成爾何以急
為且許醮以女年十三見許衡於蘇門十八始受學於
長安時未嘗為文視流輩所作惟見其不如古人則心
弗是也二十四始讀韓退之文試習為之人謂有作者
風稍就正於衡衡亦賞其辭且戒之曰弓矢為物以待
盜也使盜得之亦將待之文章固發聞士子之利器然
先有能一世之名將何以應人之見役者哉非其人而
與之與非其人而拒之鈞罪也非周身斯世之道也至
元八年衡以國子祭酒教貴胄奏召舊弟子十二人燧
自太原驛致館下燧年三十八始為秦王府文學未幾
授奉議大夫兼提舉陜西四川中興等路學校十二年
以秦王命安輯庸蜀明年漢嘉新附入諭其民又奉命
招王立於合州又明年撫循夔府凡三使蜀皆稱職十
七年除陜西漢中道提刑按察司副使錄囚延安逮繫
詿誤皆縱釋之人服其明決調山南湖北道按部澧州
興學賑民孜孜如弗及二十三年自湖北奉旨趨朝明
年為翰林直學士二十七年授大司農丞元貞元年以
翰林學士召修世祖實錄初置檢閱官究覈故事燧與
侍讀高道凝總裁之書成大德五年授中憲大夫江東
廉訪使移病太平九年拜中奉大夫江西行省參知政
事至大元年仁宗居藩邸開宫師府燧年已七十遣正
字吕洙如漢徵四皓故事起燧為太子賓客未幾除承
旨學士尋拜太子少傅武宗面諭燧燧拜辭謝曰昔臣
先伯父樞嘗除是官尚不敢拜臣何敢受明年授榮禄
大夫翰林學士承旨知制誥兼修國史四年得告南歸
中書以承旨召明年復召燧以病俱不赴卒于家年七
十六謚曰文燧先在蘇門山時讀通鑑綱目嘗病國統
散於逐年不能一覽而得其離合之槩至告病江東著
國統離合表若干卷年經而國緯之如史記諸表將附
朱熹凡例之後復取徽建二本校讐得三誤焉序於表
首略曰其一建安二十五年徽本作延康元年凡例中
歲改元在興廢存亡之際以前為正當從建本於建安
三十五年下注改元延康其二章武二年徽本大書三
年後主禪建興元年建本無三年則昭烈為無終徽建
皆曰後主於君臣父子之教所害甚大是起十四卷盡
十六卷凡曰後主者皆失於刊正也當於三年下注帝
禪建興元年明年大書帝禪建興二年庶前後無齟齬
也其三天寶十五載注肅宗皇帝至德元載明年惟曰
二載為無始當大書二載上加肅宗皇帝至德使上同
於開元三者鈞失而建安之取至德之去統固在也若
章武之距建興纔三年耳遽有帝父主子之異豈不於
統大有關乎詳見序篇燧之學有得於許衡由窮理致
知反躬實踐為世名儒為文閎肆該洽豪而不宕剛而
不厲舂容盛大有西漢風宋末弊習為之一變蓋自延
祐以前文章大匠莫能先之或謂世無知燧者曰豈惟
知之讀而能句句而得其意者猶寡燧曰世固有厭空
桑而思聞鼓缶者乎然文章以道輕重道以文章輕重
彼復有班孟堅者出表古今人物九品中必以一等置
歐陽子則為去聖賢也有級而不遠其文雖無謝尹之
知不害於行後豈有一言幾乎古而不聞之將來乎當
時孝子順孫欲發揮其先德必得燧文始可𫝊信其不
得者每為愧恥故三十年間國朝名臣世勲顯行盛德
皆燧所書每來謁文必其行業可嘉然後許可辭無溢
美又稍廣置燕樂燧則為之喜而援筆大書否則弗易
得也時高麗瀋陽王父子連姻帝室傾貲結朝臣一日
欲求燧詩文燧靳不與至奉旨乃與之王贈謝幣帛金
玉名畫五十篚盛陳致燧燧即時分散諸屬官及史胥
侍從止留金銀付翰林院為公用器皿燧一無所取人
問之燧曰彼藩邦小國唯以貨利為重吾能輕之使知
大朝不以是為意其器識豪邁過人類如此然頗恃才
輕視趙孟頫元明善輩故君子以是少之平生所著有
牧庵文集五十卷行于世子三壎圻城
郭貫
郭貫字安道保定人以才行見推擇為樞密中書掾調
南康路經歴擢廣西道提刑按察司判官會例格授濟
南路經歴至元二十七年拜監察御史承詔分江北沿
淮草地劾淮西宣慰使昂吉爾父子專權久不遷調蠧
政害民三十年僉湖南肅政廉訪司事大德初遷湖北
道言令四省軍馬以數萬計征八百媳婦國深入炎瘴
萬里不毛之地無益於國五年遷江西道賑恤饑民有
惠政入為御史臺都事八年遷集賢待制進翰林直學
士奉詔與遼陽行省平章政事博斯呼徹爾特穆爾往
鎮高麗十一年召為河東廉訪副使至大二年仁宗至
五臺山貫進見仁宗因問廉訪使默勒吉岱何以有善
政左右對曰皆副使郭貫之教也因賜貫瑪瑙數珠金
織文幣入為吏部考功郎遂拜治書侍御史四年除禮
部尚書帝親書其官階曰嘉議大夫以授有司皇慶元
年擢淮西廉訪使尋留不遣改侍御史俄遷翰林侍講
學士明年出為淮西廉訪使建言宜置常平倉考校各
路農事延祐二年召拜中書參知政事明年陞左丞加
集賢大學士五年除太子詹事貫言皇太子受金寶已
三年宜行冊禮又輔導之官早宜選置從之六年加太
子賓客謁告還家至治元年復起為集賢大學士尋致
仕泰定元年遷翰林學士承旨不起至順二年以疾卒
年八十有二贈光禄大夫河南行省平章政事柱國追
封蔡國公諡文憲貫博學精於篆籀當世冊寶碑額多
出其手云
瓜爾佳之竒
瓜爾佳之竒字士常其先出女真瓜爾佳部後由瑪奇
嶺薩哈水徙家於滕州之竒少而孤舅杜氏㩦之至東
平因受業於康曄授濟寧教授辟中書省掾大兵南伐
宋授行省左右司都事時行省官與中書權臣有隙特
遣使覈其財用而之竒職文書亦被按問張弘範率其
屬詣使者言瓜爾佳都事素公清若少有侵漁弘範當
與連坐會御史臺立擢之竒僉江南浙西道提刑按察
司事既而移僉江北淮東至元十九年召為吏部郎中
立陟降澄汰之法著為令式歲大旱有司議平穀價以
遏騰涌之患之竒言莫若省經費輟土木之役庶足召
和氣弭災變而有豐稔之期二十一年遷左贊善大夫
時裕宗為皇太子每進見必賜坐顧遇甚優權臣有欲
以均輸法益國賦者慮提刑按察司撓其事請令與轉
運司併為一職詔集羣臣議之之竒言按察司者控制
諸路發擿姦伏責任匪輕若使理財則心勞事冗將彌
縫自救之不暇又安能繩糾他人哉併之弗便事遂寢
又與諭德李謙條具時政十事上之皇太子一曰正心
二曰睦親三曰崇儉四曰幾諫五曰戢兵六曰親賢八
曰尚友九曰定律十曰正名會皇太子薨除翰林直學
士改吏部侍郎遂拜侍御史二十五年丁母憂以吏部
尚書起復屢請終制不許明年卒之竒慮識精審明於
大體而不忽細微為政卓卓可稱雖老於吏學者自以
為不及為文章尤簡嚴有法多𫝊於世云
劉賡
劉賡字熙載洺水人五世祖逸以郡吏治獄有隂德祖
肅為右三部尚書賡幼有文名師事翰林學士王磐至
元十三年用薦者授國史院編修官十六年遷應奉翰
林文字辟為司徒府長史仍兼應奉補外同知德州事
考滿擢太廟署丞太常博士拜監察御史是時御史中
丞崔彧好盛氣待人他御史拜謁或平受之獨見賡則
待以上客大德二年陞翰林直學士七年奉使宣撫陜
西由侍講學士陞學士至大二年遷禮部尚書仍兼翰
林學士尋拜侍御史頃之還翰林為學士承旨兼國子
祭酒國學故事伴讀生以次出補吏莫不爭先出時有
一生親老且貧同舍生有名在前者因博士以告曰我
齒頗少請讓之先賡曰讓德之恭也從其讓别為書薦
其人朝廷反先用之自是六館之士皆知讓之為美德
也皇慶元年遷集賢大學士仍兼國子祭酒延祐元年
復為承旨六年拜太子賓客七年復入集賢為大學士
尋又入翰林為承旨泰定元年加光禄大夫會集議上
尊號賡獨抗言其不可事遂已天歷元年卒年八十一
賡久典文翰當時大製作多出其手以耆年宿德為朝
廷所推重云
耶律有尚
耶律有尚字伯強遼東丹王十世孫祖父在金世嘗官
于東平因家焉有尚資識絶人篤志于學受業許衡之
門號稱高第弟子其學邃於性理而尤以誠為本儀容
辭令動中規矩識與不識莫不服其為有道之君子至
元八年衡罷中書左丞除集賢大學士兼國子祭酒以
教國人之子弟乃奏以門人十二人為齋長以伴讀有
尚其一也十年衡告免還鄉里朝廷乃以有尚等為助
教嗣領其學事居久之拜監察御史不赴除秘書監丞
出知薊州為政以寬簡得民情裕宗在東宫召為詹事
院長史自有尚既去而國學事頗廢廷議以謂非有尚
無足以繼衡者除國子司業時學館未建師弟子皆寓
居民屋有尚屢以為言二十四年朝廷乃大起學舍始
立國子監立監官而增廣弟子員於是有尚陞國子祭
酒儒風為之丕振二十七年以親老辭職歸大德改元
復召為國子祭酒尋除集賢學士兼其職頃之遷太常
卿又遷集賢學士八年葬父還鄉里已而朝廷思用老
儒以安車召之于家累辭不允復起為昭文館大學士
兼國子祭酒階中奉大夫有尚前後五居國學其立教
以義理為本而省察必真切以恭敬為先而踐履必端
慤凡文詞之小技綴緝雕刻足以破裂聖人之大道者
皆屏黜之是以諸生知趨正學崇正道以經術為尊以
躬行為務悉為成德達材之士大抵其教法壹遵衡之
舊而勤謹有加焉身為學者師表者數十年海内宗之
猶如昔之宗衡也有尚既以年老力請還家朝廷復頒
楮幣七千緡即其家賜之卒年八十六賜諡文正
郝天挺(子佑附)
郝天挺字繼先出於都嚕别族自曾祖而上居安肅州
父華善巴圖爾太宗憲宗之世多著武功為河東行省
五路軍民萬戶天挺英爽剛直有志略受業於遺山元
好問以勲臣子世祖召見嘉其容止有旨宜任以政俾
執文字備宿衛春宫裕宗遇之甚厚建省雲南選官屬
遂除參議雲南行尚書省事尋陞參知政事又擢陜西
漢中道廉訪使未幾入為吏部尚書尋除陜西行御史
臺中丞又遷四川行省參政及江浙行省左丞俱不赴
拜中書右丞與宰相論事不合輒面斥之一日以奏事
敷陳明允特賜黃金百兩不受帝曰非利汝也第旌汝
肯直言耳成宗崩仁宗以太后命首定大難及武宗還
自朔方遂入正大統定策之際天挺與有力焉仁宗臨
御收召故老天挺與少保張閭等十人共議大政革尚
書省之弊遂成皇慶之治又出為江西河南二省右丞
召拜御史中丞入見首陳紀綱之要以獵為喻曰御史
職在擊奸猶鷹揚焉禽之弱者易獲也其力大者必借
人力不然不惟失其前禽仍或有傷鷹之患矣帝嘉其
言既出臺臣皆以為賀風紀大振又上疏陳七事曰惜
名爵抑浮費止括田久任使論好事奬農務本勵學養
士詔中書省舉行之尋俾均逸于外拜河南行省平章
政事時河南王布琳濟達為丞相待以師禮由是政化
大行皇慶二年卒年六十七贈光禄大夫中書平章政
事柱國追封冀國公諡文定天挺嘗修雲南實錄五卷
又註唐人鼓吹集一十卷行于世子佑字君輔小字圖
魯卜台由宿衛補官仁宗時拜殿中侍御史以廉直著
名大受知遇遷陜西行省參知政事拜陜西行御史臺
侍御史
張孔孫
張孔孫字夢符其先出遼之烏舍部為金人所并遂遷
隆安父之純為東平萬戶府參議夜夢謁孔子廟得賜
嘉果已而孔孫生因丐名於衍聖公遂名今名既長以
文學名辟萬戶府議事官萬戶嚴忠範之兄為陜西行
省平章政事聘孔孫以母老不應時汴梁既下太常樂
師流寓東平舊章缺落止存登歌一章而已世祖居潛
邸嘗召樂師至日月山觀之至是徐世隆奏帝宜增設
宫縣及文武二舞以備大典因詔徐世隆為太常卿而
孔孫以奉禮郎為之副以董樂師肄成獻之京師廉希
憲居政府辟為掾及安圖為相尤禮重之授戶部員外
郎出為南京總管府判官時方議下襄樊朝廷急用兵
孔孫謂今以越境私販坐罪者動以千數宜開自新之
條俾得效戰贖死朝論采之僉四川道提刑按察司事
尋陞湖北道提刑按察副使行部巴陵有囚三百人因
怒龔乙建言興銀利發其墳墓而燒其家燒死者三人
有司以真圖財殺人坐之孔孫原其情減罪遷浙西提
刑按察副使改同知保定路總管府事俄拜侍御史行
御史臺事至元二十二年安圖復入相言于帝曰阿哈
瑪特顓政十年親故迎合者往往驟據顯位獨劉宣張
孔孫二人恬守故常終始如一乃除宣吏部尚書孔孫
禮部侍郎尋陞孔孫禮部尚書擢燕南提刑按察使二
十八年提刑按察司改肅政廉訪司仍為使蒞治于大
名一以所没贓糴粟五千斛賑饑民拜僉河南江北行
中書省事亡何除大名路總管兼府尹大興學校有獻
故河隄三百餘里于太后者即上章謂宜悉還細民從
之擢淮東道肅政廉訪司使因讞獄鹽場民尹執中兄
弟誣伏為強盜平反之召還拜集賢大學士中奉大夫
商議中書省事丞相旺扎勒卒孔孫與陳天祥上封事
薦和爾果斯可為相會地震詔問弭災之道孔孫條對
八事其略曰蠻夷諸國不可窮兵遠討濫官放譴不可
復加任用賞善罰惡不可數賜赦宥獻鬻寶貨不可不
為禁絶供佛無益不可虚費財用上下豪侈不可不從
儉約官冗吏繁不可不為裁減太廟神主不可不備祭
享帝嘉納之賜鈔五千貫又累疏言凡七十致仕者宜
加一官丁憂服闋者宜待起復宿衛之冒濫者必當革
州郡之職必當遴選久任達嚕噶齊宜量加遷轉又宜
增給官吏俸禄修建京師廟學設國子生徒給賜曲阜
孔廟洒掃戶相位宜參用儒臣不可專任文吏故相安
圖巴延和爾果斯與廉希憲等各宜贈諡久之請老還
家拜翰林學士承旨資善大夫致仕集賢大學士如故
大德十一年卒年七十有五孔孫素以文學名且善琴
工畫山水竹石而騎射尤精及其立朝讜言嘉論有可
觀者士論服之
元史卷一百七十四
元史卷一百七十四考證
姚燧𫝊至元八年衡以國子祭酒教貴胄奏召弟子十
二人按原刻作七年今據通鑑綱目改
