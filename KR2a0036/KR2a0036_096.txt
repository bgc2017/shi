元史卷九十六
明翰林學士亞中大夫知制誥兼修國史宋濓等修
志第四十五上
食貨四
俸秩
官必有祿所以養廉也元初未置祿秩世祖即位之初
首命給之内而朝臣百司外而路府州縣微而府吏胥
徒莫不有祿大德中以外有司有職田於是無職田者
復益之以俸米其所以養官吏者不亦厚乎
祿秩之制凡朝廷職官中統元年定之六部官二年定
之隨路州縣官是年十月定之至元六年又分上中下
縣為三等提刑按察司官吏六年定之自經歴以下七
年復增之轉運司官及諸匠官七年定之其運司依民
官例於差發内支給至十七年定奪俸祿凡内外官吏
皆住支十八年更命公事畢而無罪者給之公事未畢
而有罪者逐之二十二年重定百官俸始於各品分上
中下三例視職事為差事大者依上例事小者依中例
二十三年又命内外官吏俸以十分為率添支五分二
十九年定各處儒學教授俸與蒙古醫學同成宗大德
三年詔益小吏俸米六年又定各處行省宣慰司致用
院宣撫同茶鹽運司鐵冶都提舉司淘金總管府銀場
提舉司等官循行俸例七年始加給内外官吏俸米凡
俸一十兩以下人員依小吏例每十兩給米一斗十兩
以上至二十五兩每員給米一石餘上之數每俸一兩
給米一升無米則驗其時直給價雖貴每石不過二十
兩上都大同隆興甘肅等處素非産米之地每石權給
中統鈔二十五兩俸三定以上者不給至大二年詔隨
朝官員及軍官等俸改給至元鈔而罷其俸米延祐七
年又命隨朝官吏俸以十分為率給米三分凡諸官員
上任者不過初二日罷任者已過初五日給當月俸各
路官擅割官吏俸者罪之諸職官病假百日之外及因
病求醫親老告侍者不給祿後官已至而前官被差者
其俸兩給之隨朝官吏每月給俸如告假事故當官立
限者全給違限託故者追罰軍官出差者許借俸殁於
王事者借俸免徵各投下保充路府州縣等官其俸與
王官等職田之制路府州縣官至元三年定之按察司
官十四年定之江南行省及諸司官二十一年定之其
數減腹裏之半至武宗至大二年外官有職田者三品
給禄米一百石四品給六十石五品五十石六品四十
五石七品以下四十石俸鈔改支至元鈔其田拘收入
官四年又詔公田及俸皆復舊制延祐三年外官無職
田者量給粟麥凡交代官芒種已前去任者其租後官
收之已後去任者前官分收後又以爭競者多俾各驗
其俸月以為多寡其大略如此今其制之可考者者具
列於后
至元二十二年百官俸例各品分上中下三等
從一品六定五定
正二品四定二十五兩四定一十五兩
從二品四定三定三十五兩
三定二十五兩
正三品三定三十五兩三定一十五兩
三定
從三品三定二定三十五兩
二定二十五兩
正四品二定二十五兩二定一十五兩
二定
從四品二定一定四十五兩
一定四十兩
正五品一定四十兩一定三十兩
從五品一定三十兩一定二十兩
正六品一定二十兩一定一十五兩
從六品一定一十五兩一定一十兩
正七品一定一十兩一定五兩
從七品一定五兩一定
正八品一定四十五兩
從八品四十五兩四十兩
正九品四十兩三十五兩
從九品三十五兩
内外官俸數
太師府太師俸一百四十貫米一十五石諮議參軍
俸四十五貫米四石五斗長史俸三十四貫六錢
六分米三石太傅太保府同監修國史參軍
長史同
中書省右丞相俸一百四十貫米一十五石左丞相
同平章政事俸一百二十八貫六錢六分六釐米
一十二石右丞俸一百一十八貫六錢六分六釐
米一十二石左丞同參知政事俸九十五貫三錢
三分三釐米九石五斗參議俸五十九貫米六石
郎中俸四十二貫米四石五斗員外郎俸三十四
貫六錢六分六釐米三石都事俸二十八貫米三
石承發管勾俸二十五貫三錢三分三釐米二
石照磨省架閣庫管勾回回架閣庫管勾竝同
檢校官俸二十八貫米三石五斗斷事官内一
十八員俸各八十二貫六錢六分六釐米八石五
斗一十四員俸各五十九貫三錢三分三釐米六
石一員俸五十四貫六錢六分六釐米五石五斗
一員俸四十貫六錢六分六釐米四石經歴俸二
十三貫六錢六分六釐米二石五斗知事俸二十
二貫米二石客省使俸三十九貫三錢三分三
釐米三石五斗副使俸二十八貫米三石直省
舍人俸三十四貫六錢六分六釐米三石
六部尚書俸七十八貫米八石侍郎俸五十三貫三
錢三分三釐米五石郎中俸三十四貫六錢六分
六釐米三石員外郎俸二十八貫米三石主事俸
二十六貫六錢六分六釐米二石五斗戶部司計
俸二十八貫米三石工部司程俸一十八貫米二
石五斗刑部獄丞俸一十一貫米一石司籍提領
俸一十二貫六錢六分六釐米一石同提領俸一
十一貫三錢三釐米五斗
樞密院知院俸一百二十九貫三錢三分三釐米一
十三石五斗同知俸一百六貫米一十一石副樞
俸九十五貫三錢三分三釐米九石五斗僉院俸
九十貫一錢八分六釐米九石五斗同僉俸五十
九貫三錢三分三釐米六石院判俸四十二貫米
四石五斗參議俸三十九貫三錢三分三釐米
三石五斗經歴俸三十四貫六錢六分六釐米三
石都事俸二十八貫米二石照磨俸二十二貫米
二石管勾同斷事官俸五十九貫三錢三分三
釐米六石經歴俸二十五貫三錢三分三釐米二
石知事俸二十貫六錢六分六釐米一石五斗
客省使俸三十一貫三錢三分三釐米三石副使
俸二十二貫米二石
右衛都指揮使俸七十貫米七石五斗副都指揮使
俸五十九貫三錢三分三釐米六石僉事俸四十
八貫六錢六分六釐米四石五斗經歴俸二十五
貫三錢三分三釐米二石知事俸二十貫六錢六
分六釐米一石五斗照磨俸一十八貫六錢六分
六釐米一石五斗鎮撫俸二十貫六錢六分六
釐米一石五斗行軍官千戶俸二十五貫三錢
三分三釐米二石副千戶俸二十貫六錢六分六
釐米一石五斗百戶俸一十七貫三錢三分三釐
米一石五斗彈壓俸一十二貫六錢六分六釐米
一石知事俸一十一貫三錢三分三釐米一石
弩軍官千戶俸二十貫六錢六分六釐米一石五
斗百戶俸一十二貫六錢六分六釐米一石彈壓
俸一十一貫三錢三分三釐米五斗都目俸一十
貫米五斗屯田千戶所同弩軍官例左衛前衛
後衛中衛武衛左阿蘇衛右阿蘇衛左都威衛右
都威衛左欽察衛右欽察衛左衛率府宗仁衛西
域司唐古司桂齊司並同右衛例忠翊侍衛都
指揮使俸一百貫副使俸八十三貫三錢三分三
釐僉事俸六十六貫六錢六分六釐經歴俸三十
三貫三錢三分三釐知事俸二十六貫六錢六分
六釐照磨俸二十四貫六錢六分六釐行軍官
千戶俸三十三貫三錢三分三釐副千戶俸二十
六貫六錢六分六釐百戶俸二十三貫三錢三分
三釐彈壓俸一十六貫六錢六分六釐知事俸一
十五貫三錢三分三釐弩軍官千戶俸二十六
貫六錢六分六釐百戶俸一十六貫六錢六分六
釐彈壓俸一十三貫三錢三分三釐右手屯田
千戶所千戶俸二十六貫六錢六分六釐百戶俸
一十六貫六錢六分六釐左手屯田千戶所同
隆鎮衛右翊蒙古侍衛並同忠翊侍衛例
御史臺御史大大俸一百一十八貫六錢六分米一
十二石中丞俸一百六貫米一十一石侍御史俸
九十六貫三錢五分米九石五斗治書侍御史俸
九十貫一錢八分米九石五斗經歴俸三十四貫
六錢六分米三石都事俸二十八貫米三石殿
中俸四十八貫六錢六分米四石五斗知班俸一
十四貫米一石五斗監察御史俸二十八貫米
三石
奎章閤學士院大學士俸一百一貫三錢三分三釐
米一十石五斗侍書學士俸九十五貫三錢三分
三釐米九石五斗承制學士俸七十八貫米八石
供奉學士俸五十九貫三錢三分三釐米六石參
書俸三十四貫三錢三分三釐米三石典籖俸二
十八貫米三石鑑書博士俸四十一貫米四石
五斗授經郎俸二十八貫米三石
太禧宗禋院院使俸一百一十八貫六錢六分六釐
米一十二石同知俸一百貫米一十石副使俸九
十五貫三錢三分三釐米九石五斗僉院俸九十
貫一錢八分米九石同僉俸五十九貫三錢三分
三釐米六石院判俸四十二貫米四石五斗參議
俸三十九貫三錢三分三釐米三石五斗經歴俸
三十四貫六錢六分六釐米三石都事俸二十八
貫米三石照磨俸二十二貫米二石管勾同斷
事官俸五十九貫三錢三分米六石經歴俸二十
五貫三錢三分米二石知事俸二十貫六錢六分
米一石五斗客省使俸三十一貫三錢三分米
三石副使俸二十二貫米二石
宣政院院使俸一百一十八貫六錢六分米一十二
石同知俸一百六貫米一十一石副使俸九十五
貫三錢三分米九石五斗僉院俸九十貫一錢八
分米九石五斗同僉俸五十九貫三錢三分未六
石院判俸四十二貫米四石五斗參議俸三十九
貫三錢三分米三石五斗經歴俸三十四貫六錢
六分米三石五斗都事俸二十八貫米三石照磨
俸二十二貫米二石管勾同斷事官客省使並
同太禧宗禋院例宣徽院同
翰林國史院承旨俸一百一十八貫六錢六分米一
十二石學士俸一百六貫米一十一石侍讀學士
俸九十五貫三錢三分米九石五斗侍講學士同
直學士俸五十九貫三錢三分三釐米六石經歴
俸三十四貫六錢六分六釐米三石都事俸二十
八貫米三石待制俸二十九貫三錢三分三釐
米三石五斗修撰俸二十八貫米三石應奉俸二
十五貫三錢三分三釐米二石編修檢閱俸二十
二貫米二石典籍俸二十貫六錢六分六釐米一
石五斗翰林集賢院大學士同承旨餘同上例
中政院院使俸一百一貫三錢三分三釐米一十石
五斗同知俸八十一貫六錢六分六釐米八石五
斗僉院俸七十貫米七石五斗同僉俸五十九貫
三錢三分三釐米六石院判俸四十三貫米四石
五斗司議俸三十四貫六錢六分六釐米三石長
史俸二十八貫米三石照磨俸二十二貫米二石
管勾同太醫院典瑞院將作院太史院儲政院
並同
太常禮儀院院使俸八十二貫六錢六分米八石五
斗同知俸七十二貫米七石五斗僉院俸四十八
貫六錢六分六釐米四石五斗同僉俸四十二貫
米四石五斗院判俸三十七貫三錢三分三釐米
四石經歴俸二十八貫米三石都事俸二十五貫
三錢三分米二石照磨俸二十二貫米二石太
祝俸二十貫六錢六分米一石五斗奉禮恊律同
通政院院使俸八十二貫六錢六分六釐米八石五
斗同知俸七十貫米七石五斗副使俸五十九貫
三錢三分三釐米六石僉院俸四十八貫六錢五
分六釐米四石五斗同僉俸四十四貫米四石五
斗院判俸三十九貫三錢三分三釐米三石五斗
經歴俸三十四貫六錢六分六釐米三石都事俸
二十六貫六錢六分六釐米二石五斗照磨俸二
十二貫米二石
太宗正府伊克扎爾古齊内一員俸一百一十八貫
六錢六分六釐米一十二石二十七員俸八十二
貫六錢六分六釐米八石五員俸六十七貫三錢
三分三釐米六石五斗郎中俸三十六貫米三石
五斗員外郎俸三十一貫三錢三分三釐米三石
都事俸二十六貫六錢六分六釐米二石五斗照
磨俸二十二貫米二石管勾同
大司農司大司農俸一百一十八貫六錢六分米一
十二石大司農卿俸一百三貫米一十一石大司
農少卿俸九十五貫三錢三分米九石五斗大司
農丞俸九十貫一錢八分米九石五斗經歴俸三
十四貫六錢六分米三石都事俸三十八貫米三
石照磨俸二十二貫米二石管勾同
内史府内史俸一百四十三貫三錢三分中尉俸一
百一十六貫六錢六分六釐司馬俸八十三貫三
錢三分三釐諮議俸四十六貫六錢六分六釐記
室俸四十貫照磨俸三十貫
大都留守司留守俸一百一貫三錢三分米一十石
五斗同知俸八十二貫六錢六分米八石五斗副
留守俸五十九貫三錢三分三釐米六石留判俸
四十二貫米四石五斗經歴俸三十四貫六錢六
分六釐米三石都事俸二十八貫米三石照磨俸
二十二貫米二石
都護府大都護俸八十二貫六錢六分六釐米八石
五斗同知俸七十二貫米七石五斗副都護俸五
十九貫三錢三分三釐米六石經歴俸二十八貫
米三石都事俸二十六貫六錢六分六釐米二石
五斗照磨俸二十二貫米二石
崇福司司使俸八十二貫六錢六分六釐米八石同
知俸七十貫米七石五斗副使俸五十九貫三錢
三分米六石司丞俸三十九貫三錢三分米三石
五斗經歴俸二十八貫米三石都事俸二十六貫
六分六釐米二石五斗照磨俸二十二貫米二石
給事中俸五十三貫三錢三分三釐米五石左右侍
儀奉御俸四十八貫六錢六分六釐米四石五斗
武備寺卿俸七十貫米七石五斗同判俸五十九貫
三錢三分三釐米六石少卿俸四十二貫米四石
五斗寺丞俸三十九貫三錢三分三釐米三石五
斗經歴俸二十五貫三錢三分三釐米二石知事
俸二十四貫米二石照磨俸二十二貫米二石
太僕寺卿俸七十貫米七石五斗少卿俸四十二貫
米四石五斗寺丞俸三十九貫三錢三分米三石
五斗經歴俸二十五貫三錢三分三釐米二石知
事俸二十二貫米二石照磨俸二十貫六錢六分
米一石五斗光禄長慶長新長秋承徽長寧尚
乘長信等並同
尚舍寺太監俸四十八貫六錢六分米四石少監俸
三十九貫三錢三分米三石五斗監丞俸三十一
貫三錢三分米三石知事俸二十二貫米二石
侍儀司侍儀使俸七十貫米七石五斗引進使俸四
十八貫六錢六分米四石五斗典簿俸二十五貫
三錢三分米二石承奉班都知俸二十六貫六
錢六分米二石五斗通事舍人俸二十五貫三錢
三分米二石侍儀舍人俸一十七貫三錢三分米
一石五斗
拱衛司都指揮使俸七十貫米七石五斗副都指揮
使俸五十九貫三錢三分三釐米六石僉事俸四
十八貫六錢六分六釐米四石五斗經歴俸二十
五貫三錢三分三釐米二石知事俸二十貫六錢
六分六釐米一石五斗
内宰司内宰俸七十貫米七石五斗司丞俸四十五
貫米四石五斗典簿俸二十五貫三錢三分米二
石照磨俸二十貫六錢六分米一石五斗翊正
司同
延慶司使俸百貫米十石同知俸六十三貫三錢三
分三釐米六石五斗副使俸四十六貫六錢六分
六釐米四石五斗司丞俸三十四貫六錢六分六
釐米三石典簿俸二十五貫三錢三分三釐米二
石照磨俸二十貫六錢六分六釐米一石五斗
内正司司卿俸七十貫米七石五斗少卿俸四十七
貫米四石五斗司丞俸三十九貫三錢三分三釐
米三石五斗典簿俸二十五貫三錢三分三釐米
二石照磨俸二十貫三錢三分米一石五斗中
瑞司同
京幾運司運使俸五十六貫米六石同知俸三十九
貫三錢三分米三石五斗運副俸二十四貫六錢
六分米三石運判俸二十六貫六錢六分米二石
五斗經歴俸二十貫六錢六分米一石五斗知事
俸一十四貫米一石五斗提控案牘俸一十四貫
六錢六分米一石
太府監卿俸七十貫米七石五斗太監俸五十九貫
三錢三分米六石少監俸四十二貫米四石五斗
監丞俸三十九貫三錢三分米三石五斗經歴俸
二十五貫三錢三分米二石知事俸二十四貫米
二石照磨俸二十二貫米二石秘書章佩利用
中尚度支等監並同
國子監祭酒俸五十九貫三錢三分米六石司業俸
三十九貫三錢三分米三石五斗監丞俸三十貫
三錢三分米三石典簿俸一十五貫三錢三分米
二石博士俸二十六貫六錢六分米二石五斗
太常博士回回國子博士同助教俸二十二貫米
二石教授同學錄俸一十一貫三錢三分米五斗
蒙古國子監同
經正監卿俸七十貫米七石五斗太監俸五十貫米
五石少監俸四十二貫米四石五斗監丞俸三十
四貫六錢六分六釐米三石經歴俸二十五貫三
錢三分三釐米二石知事俸二十二貫米二石
闌遺監太監俸四十八貫六錢六分米四石少監俸
三十九貫三錢三分三釐米三石監丞俸三十一
貫三錢三分米三石知事俸二十二貫米二石提
控案牘俸二十貫六錢六分米一石五斗
司天監提點俸五十九貫三錢三分米六石司天監
俸五十三貫三錢三分米五石監丞俸三十一貫
三錢三分米三石知事俸二十貫六錢六分六釐
米一石五斗教授俸一十貫六錢六分米一石
管勾同司辰俸八貫六錢六分米五斗學正押宿
並同回回司天監少監俸四十二貫米四石五
斗餘同上
都水監都水卿俸五十三貫米六石少監俸三十九
貫三錢三分米三石五斗監丞俸三十貫米三石
經歴俸二十五貫三錢三分米二石知事俸二十
二貫米二石
大都路達嚕噶齊俸一百三十貫總管同副達嚕噶
齊一百二十貫同知八十貫治中同判官五十五
貫推官五十貫經歴四十貫知事三十貫提控案
牘二十五貫照磨同並中統鈔
行省左丞相俸二百貫平章政事一百六十六貫六
錢六分六釐右丞左丞同參知政事一百三十三
貫三錢三分三釐郎中四十六貫六錢六分六釐
員外郎三十貫都事二十六貫六錢六分六釐檢
校同管勾二十三貫三錢三分三釐理問所理
問俸四十六貫六錢六分六釐副理問俸三十貫
知事俸一十六貫六錢六分六釐提控案牘同
宣慰司腹裏宣慰司俸中統紗五百八十貫三錢
三分同知五百貫副使四百一十六貫六錢六分
經歴四百貫都事一百八十三貫三錢三分照磨
一百五十貫行省宣慰使俸至元鈔八十七貫
五錢同知四十九貫副使四十二貫經歴二十八
貫都事二十四貫照磨一十七貫五錢
廉訪司廉訪使俸中統鈔八十貫副使四十五貫僉
事三十貫經歴二十貫知事一十五貫照磨一十
二貫
鹽運司腹裏運使俸一百二十貫同知五十貫副
使三十五貫判官三十貫經歴二十貫知事一十
五貫照磨一十三貫行省運使八十貫同知五
十貫運副四十貫判官三十貫經歴二十五貫知
事一十七貫提控案牘一十五貫
上路達嚕噶齊俸八十貫總管同同知四十貫治中
三十貫判官二十貫推官一十九貫經歴一十七
貫知事一十二貫提控案牘一十貫下路達嚕
噶齊俸七十貫總管同同知三十五貫判官二十
貫推官一十九貫經歴一十七貫知事一十二貫
提控案牘一十貫
散府達嚕噶齊俸六十貫知府同同知三十貫判官
一十八貫推官同知事一十二貫提控案牘一十
貫
上州達嚕噶齊俸五十貫州尹同同知二十五貫判
官一十八貫知事一十二貫提控案牘一十貫
中州達嚕噶齊俸四十貫知州同同知二十貫判
官一十五貫提控案牘一十貫都目八貫下州
達嚕噶齊俸三十貫知州同同知一十八貫判官
一十三貫吏目四十貫
上縣逹嚕噶齊俸二十貫縣尹同縣丞一十五貫主
簿一十三貫縣尉一十二貫典史三十五貫巡撿
一十貫中縣達嚕噶齊俸一十八貫縣尹同主
簿一十三貫縣尉一十二貫典史三十五貫下
縣達嚕噶齊俸一十七貫縣尹同主簿一十二貫
縣尉同典史三十五貫
諸署諸局諸庫等官及掾吏之屬其目甚多不可勝
書然其俸數之多寡亦皆以品級之高下為則觀
者可以類推故略而不錄
職田數
至元三年定路府州縣官員職田上路逹嚕噶齊一
十六頃總管同同知八頃治中六頃府判五頃
下路達嚕噶齊一十四頃總管同同知七頃府判
五頃散府達嚕噶齊一十二頃知府同同知六
頃府判四頃上州達嚕噶齊一十頃州尹同同
知五頃州判四頃中州逹嚕噶齊八頃知州同
同知四頃州判三頃下州達嚕噶齊六頃知州
同州判三頃警巡院達嚕噶齊五頃警使同警
副四頃警判三頃錄事司達嚕噶齊三頃錄事
同錄判二頃縣達嚕噶齊四頃縣尹同縣丞三
頃主簿二頃縣尉主簿兼尉並同經歴四頃
至元十四年定按察司職田各道按察使一十六頃
副使八頃錄事六頃
至元二十一年定江南行省及諸司職田比腹裏减
半上路達嚕噶齊八頃總管同同知四頃治中三
頃州判二頃五十畝下路逹嚕噶齊七頃總管
同同知三頃五十畝府判二頃五十畝經歴二頃
知事一頃提控案牘同散府逹嚕噶齊六頃知
府同同知三頃府判二頃提控案牘一頃上州
達嚕噶齊五頃知州同同知二頃州判同提控案
牘一頃中州達嚕噶齊四頃知州同同知二頃
州判一頃五十畝都目五十畝下州達嚕噶齊
三頃知州同同知二頃州判一頃五十畝上縣
達嚕噶齊二頃縣尹同縣丞一頃五十畝主簿一
頃縣尉同中縣同上(無縣丞)下縣達嚕噶齊一頃
五十畝縣尹同主簿兼尉一頃錄事司逹嚕噶
齊一頃五十畝錄事同錄判一頃司獄一頃巡
檢同
按察使八頃副使四頃僉事三頃經歴二頃知事
一頃運司官運使八頃同知四頃運副三頃運
判同經歴二頃知事二頃提控案牘同鹽司官
鹽使二頃鹽副二頃鹽判一頃各場正同管勾
各一頃
常平義倉
常平起于漢之耿壽昌義倉起于唐之戴胄皆救荒之
良法也元立義倉于鄉社又置常平於路府使饑不損
民豐不傷農粟直不低昂而民無菜色可謂善法漢唐
者矣今考其制常平倉世祖至元六年始立其法豐年
米賤官為增價糴之歉年米貴官為減價糶之於是八
年以和糴糧及諸河倉所撥糧貯焉二十三年定鐵法
又以鐵課糴糧充焉義倉亦至元六年始立其法社置
一倉以社長主之豐年每親丁納粟五斗驅丁二斗無
粟聽納雜色歉年就給社民於是二十一年新城縣水
二十九年東平等處饑皆於義倉賑之皇慶二年復申
其令然行之既久名存而實廢豈非有司之過與
惠民藥局
周官有醫師掌醫之政令凡邦有疾病疕瘍者造焉則
使醫分而治之此民所以無夭折之患也元立惠民藥
局官給鈔本月營子錢以備藥物仍擇良醫主之以療
貧民其深得周官設醫師之美意者與初太宗九年始
於燕京等十路置局以奉御田庫庫太醫王璧齊楫等
為局官給銀五百定為規運之本世祖中統二年又命
王祐開局四年復置局於上都每中統鈔一百兩收息
錢一兩五錢至元二十五年以陷失官本悉罷革之至
成宗大德三年又準舊例於各路置焉凡局皆以各路
正官提調所設良醫上路二名下路府州各一名其所
給鈔本亦驗民戶多寡以為等差今併著於后
腹裏三千七百八十定
河南行省二百七十定
湖廣行省一千一百五十定
遼陽行省二百四十定四州行省二百四十定
陜西行省二百四十定江西行省三百定
江浙行省二千六百一十五定
雲南行省真&KR1437;一萬一千五百索
甘肅行省一百定
市糴
和糴自唐始所以備邊庭軍需也其弊至於害民者蓋
有之矣元和糴之名有二曰市糴糧曰鹽折草率皆增
其直而市於民於是邊庭之兵不乏食京師之馬不乏
芻而民亦用以不困其為法不亦善乎
市糴糧之法世祖中統二年始以鈔一千二百定於上
都北京西京等處糴三萬石四年以解鹽引一萬五千
道和中陜西軍儲是年三月又命扎瑪里鼎糴糧仍勅
軍民官毋沮五年諭北京西京等路市糴軍糧至元三
年以南京等處和糴四十萬石四年命沔州等處中納
官糧續還其直八年驗各路糧粟價直增十分之一和
糴三十九萬四千六百六十石十六年以兩淮鹽引五
萬道募客旅中糧十九年以鈔三萬定市糴於隆興等
處二十年以鈔五千定市於北京六萬定市於上都二
千定市於應昌二十一年以河間山東兩浙兩淮鹽引
募諸人中糧是年四月以鈔四千定於應昌市糴九月
發鹽引七萬道鈔三萬定於上都和糴二十二年以鈔
五萬定令茂巴爾斯和糴於上都是年二月詔江南民
田秋成官為定例收糴次年减價出糶二十三年發鈔
五千定市糴沙靜隆興軍糧二十四年官發鹽引聽民
中糧是年十二月以揚州杭州鹽引五十萬道兑換民
糧二十七年和糴西京糧其價每一十兩之上增一兩
延祐三年中糴和琳糧二十三萬石五年六年又各和
中二十萬石
鹽折草之法成宗大德八年定其則例每年以河間鹽
令有司於五月預給京畿郡縣之民至秋成各驗鹽數
輸草以給京師秣馬之用每鹽二斤折草一束重一十
斤歲用草八百萬束折鹽四萬引云
賑恤
救荒之政莫大於賑恤元賑恤之名有二曰蠲免者免
其差税即周官大司是所謂薄征者也曰賑貸者給以
米粟即周官大司徒所謂散利者也然蠲免有以恩免
者有以災免者賑貸有以鰥寡孤獨而賑者有以水旱
疫癘而賑者有以京師人物繁湊而每歲賑糶者若夫
納粟補官之令亦救荒之一策也其為制各不同今並
著於后以見其仁厚愛民之意云
恩免之制世祖中統元年量減絲料包銀分數二年免
西京北京燕京差發是年二月以真定大名河南陜西
東平益都平陽等路兵興之際勞於轉輸其差發減輕
科取三年北京等路以兵興供給繁重免本歲絲料包
銀是年閠九月以濟南路遭李璮之亂軍民皆饑盡除
差發四年以西凉民戶值琿塔噶阿勒達爾之亂人民
流散免差税三年至元元年詔減明年包銀十分之三
全無業者十之七是年四月逃戶復業者免差税三年
三年減中都包銀四分之一十二年蠲免包銀絲線俸
鈔是年八月免河南路包銀三分之二其餘路府亦免
十之五十九年免諸路民戸明年包銀俸鈔及逃移戶
差税三十年免大都平濼民戶絲線俸鈔二十二年除
民間包銀三年不使帶納俸鈔盡免大都軍民地税二
十四年免東京軍民絲線包銀俸鈔是年九月除北京
馬五百匹二十五年免遼陽武平等處差發二十七年
減河間保定平灤三路絲線之半大都全免二十八年
詔免腹裏諸路包銀俸鈔其大都上都隆興平灤大同
太原河間保定武平遼陽十路絲線並除之二十九年
免上都隆興平灤保定河間五路包銀俸鈔三十年免
大都差税三十一年成宗即位詔免天下差税有差是
年六月免腹裏軍站匠船鹽鐵等戶税糧及江南夏税
之半元貞元年除大都民戸絲線包銀税糧大德元年
以改元免大都上都隆興民戶差税三年二年詔免腹
裏包銀俸鈔及江南夏税十分之三四年詔免上都大
都隆興明年絲銀税糧其數亦如之江南租税減十分
之一九年又下寬免之令以恤大都上都隆興腹裏江
淮之民十年逃移民戶復業者免差税三年十一年武
宗即位詔免内外郡縣差税有差至大二年上尊號詔
免腹裏江淮差税三年又免大都上都中都秋税及民
間差税之負欠者四年免腹裏包銀及江南夏税十分
之三是年四月免大都上都中都差税三年延祐元年
以改元免大都上都差税二年其餘被災經賑者免一
年流民復業者免差税三年二年免各路差税絲料七
年免腹裏絲綿十分之五外郡十分之三江淮夏税所
免之數與外郡絲綿同民間逋欠差税並除之是年免
丁地税糧包銀絲料各有差至治二年寬恤軍民站戶
三年免臨清萬戶府軍民船戶差税三年福建蜑戶差
税一年泰定三年罷江淮以南包銀大歷元年免諸路
差税絲料有差及海北鹽課三年二年免達勒達軍站
之貧乏者及各路差税有差是年十月免民逋欠官錢
及奉元商税各處竈戸雜役至順元年以改元免諸路
差税有差減方物之貢免河南府懷慶路門攤海北鹽
課存恤紅城兒屯田軍三年
災免之制世祖中統元年以各處被災驗實減免科差
三年以蠻寇攻掠免三叉沽竈戶一百六十五戶其年
絲料包銀四年以秋旱霜災減大名等路税糧至元三
年以東平等處蠶災減其絲料五年以益都等路禾損
蠲其差税六年以濟南益都懷孟德州淄莱博州曹州
真定順德河間濟州東平恩州南京等處桑蠶災傷量
免絲料七年南京河南蝗旱減差徭十分之六十九年
減京師民戶科差之半二十年以水旱相仍免江南税
糧十分之二二十四年免北京饑民差税是年揚州及
浙西水其地税在揚州者全免浙西減二分二十五年
南安等處被寇兵者税糧免徵二十六年紹興路水免
地税十之三是年六月以禾稼不收免遼陽差税二十
七年大都遼陽被災免其包銀俸鈔是年六月以霖雨
免河間等路絲料之半十月以興松二州霜免其地税
二十八年遼陽被災者税糧皆免徵其餘量徵其半是
年五月以太原去歲不登杭州被水其太原丁地税糧
杭州地税並除之九月又免州路所負歲糧二十九年
以北京地震量減歲課是年以大都去歲不登流移者
衆免其税糧及包銀俸鈔元貞元年以供給繁重及水
傷禾稼免咸平府邊民差税大德二年以旱蝗除揚州
淮安兩路税糧五年各路被災重者其差税並除之六
年免大都平灤差税七年以内郡饑荆湖川蜀供給軍
餉其差税減免各有差八年以平陽太原地震免差税
三年至大元年以江南江北水旱民饑其科差夏税並
免之二年以腹裏江淮被災其科差夏税亦並免之皇
慶二年免益都饑民貸糧延祐二年河南歸德南陽徐
邳陳蔡許州荆門襄陽等處水三年肅州等處連歲被
災皆免其民戶税糧天歷元年陜西霜旱免其科差一
年鹽官州海潮免其秋糧夏税是年十二月詔經寇盜
剽掠州縣免差税一年二年以關陜旱免差税三年至
順元年以河南懷慶旱其門攤課程及逋欠差税皆免
徵
鰥寡孤獨賑貸之制世祖中統元年首詔天下鰥寡孤
獨廢疾不能自存之人天民之無告者也命所在官司
以糧贍之至元元年又詔病者給藥貧者給糧八年令
各路設濟衆院以居處之於糧之外復給以薪十年以
官吏破除入已凡糧薪並勅於公廳給散十九年各路
立養濟院一所仍委憲司點治二十年給京師南城孤
老衣糧房舍二十八年給寡婦冬夏衣二十九年給貧
子柴薪日五斤三十一年特賜米絹元貞二年詔各處
孤老凡遇寬恩人給布帛各一大德三年詔遇天壽節
人給中統鈔二貫永為定例六年給死者棺木錢
水旱疫癘賑貸之制中統元年平陽旱遣使賑之二年
遷伊聶濟地貧民就食河南平陽太原三年濟南饑以
糧三萬石賑之是年七月以課銀一百五十定濟甘州
貧民四年以錢糧幣帛賑東平濟河貧民鈔四千定賑
諸王哲伯特穆爾部貧民至元二年以鈔百定賑庫庫
楚所部軍五年益都民饑驗口賑之六年東平河間一
十五處饑亦驗口賑之八年以糧賑西京路急遞舖兵
卒十二年濮州等處饑貸糧五千石十六年以江南所
運糯米不堪用者賑貧民十九年真定饑賑糧兩月二
十年以帛千匹鈔三百定賑碩達勒達地貧民二十三
年大都屬郡六處饑賑糧三月二十四年鄂端民饑賑
鈔萬錠是年四月以陳米給貧民七月給諸王阿濟格
部貧民糧大口二斗小口一斗二十六年京兆旱以糧
三萬石賑之是年又賑左右翼屯田蠻軍及阿爾婁部
貧民糧各三月二十七年大都民饑減直糶糧五萬石
二十八年以去歲隕霜害稼賑宿衛士齊哩克昆糧二
月又賑徽州溧陽等路民糧三月三十一年復賑宿衛
士齊哩克昆糧三月元貞元年賑諸王阿達部民糧二
萬石是年六月以糧千三百石賑隆興府饑民二千石
賑千戶瑪勒圖等軍七月以遼陽民饑賑糧二月大德
元年以饑賑遼陽碩逹勒達等戶糧五千石公主囊嘉
特章位糧二千石是年臨江揚州等路亦饑賑糧有差
腹裏并江南災地賑糧三月二年賑隆興臨江兩路饑
民又賑金復州屯田軍糧二月四年鄂州等處民饑發
湖廣省糧十萬石賑之七年以鈔萬定賑歸德饑民九
年澧陽縣火賑糧二月十一年以饑賑安州高陽等縣
糧五千石漷州穀一萬石奉符等處鈔二千定兩浙江
東等處鈔三萬餘定糧二十萬餘石又勸率富戶賑糶
糧一百四十餘萬石凡施米者驗其數之多寡而授以
院務等官是年又以鈔一十四萬七千餘定鹽引五千
道糧三十萬石賑紹興慶元台州三路饑民皇慶元年
寧國饑賑糧兩月自延祐之後腹裏江南饑民歲加賑
恤其所賑或以糧或以鹽引或以鈔
京師賑糶之制至元二十二年始行其法於京城南城
設餔各三所分遣官吏𤼵海運之糧減其市直以賑糶
焉凡白米每石減鈔五兩南粳米減鈔三兩歲以為常
成宗元貞元年以京師米貴益廣世祖之制設肆三十
所發糧七萬餘石糶之白粳米每石中統鈔一十五兩
白米每石一十二兩糙米每石六兩五錢二年減米肆
為一十所其每年所糶多至四十餘萬石少亦不下二
十餘萬石至大元年增兩城米肆為一十五所每肆日
糶米一百石四年增所糶米價為中統鈔二十五貫自
是每年所糶率五十餘萬石泰定二年減米價為二十
貫致和元年又減為一十五貫云賑糶糧之外復有紅
貼糧紅貼糧者成宗大德五年始行初賑糶糧多為豪
強嗜利之徒用計巧取弗能周及貧民於是令有司籍
兩京貧乏戶口之數置半印號簿文貼各書其姓名口
數逐月對貼以給大口三斗小口半之其價視賑糶之
直三分常減其一與賑糶並行每年撥米總二十萬四
千九百餘石閏月不與焉其愛民之仁於此亦可見矣
入粟補官之制元初未嘗舉行天歷三年内外郡縣亢
旱為災於是用太師達爾罕等言舉而行之凡江南陜
西河南等處定為三等令其富實民戶依例出米無米
者折納價鈔陜西每石八十兩河南并腹裏每石六十
兩江南三省每石四十兩實授茶鹽流官如不仕讓封
父母者聽錢穀官考滿依例陞轉陜西省一千五百石
之上從七品一千石之上正八品五百石之上從八品
三百石之上正九品二百石之上從九品一百石之上
上等錢穀官八十石之上中等錢穀官五十石之上下
等錢穀官三十石之上旌表門閭河南并腹裏二千石
之上從七品一干五百石之上正八品一千石之上從
八品五百石之上正九品三百石之上從九品二百石
之上上等錢穀官一百五十石之上中等錢穀官一百
石之上下等錢穀官江南三省一萬石之上正七品五
千石之上從七品三千石之上正八品二千石之上從
八品一千石之上正九品五百石之上從九品三百石
之上上等錢穀官二百五十石之上中等錢穀官二百
石之上下等錢穀官先已入粟遥授虛名今再入粟者
驗其糧數照依資品實授茶鹽流官陜西一千石之上
從七品六百六十石之上正八品三百三十石之上從
八品二百石之上正九品一百三十石之上從九品河
南并腹裏一千三百三十石之上從七品一千石之上
正八品六百六十石之上從八品三百三十石之上正
九品二百石之上從九品江南三省六千六百六十石
之上正七品三千三百三十石之上從七品二千石之
上正八品一千三百三十石之上從九品先已入粟實
授茶鹽流官今再入粟者驗其糧數加等升除陜西七
百五十石之上五百石之上二百五十石之上一百五
十石之上一百石之上河南并腹裏一千石之上七百
五十石之上五百石之上二百五十石之上僧道入粟
三百石之上賜六字師號都省給之二百石之上四字
師號一百石之上二字師號禮部給之四州省富實民
戶有能入粟赴江陵者依河南省輸官例行之夫入粟
補官雖非先王之政然荒札之餘民賴其助者多矣故
特識於篇末而不敢略云
元史卷九十六
元史卷九十六考證
監察御史俸按續通考監察御史俸次於治書侍御
史之下今志列監察御史于御史臺末似紊其序
大司農丞米九石五斗太府監經歷經正監經歷米皆
二石五斗以禄差計之適合又志載太府禮儀院院
判經歷都事米亦與王圻所載數異姑仍舊其延慶
使及同知副使下原文脱米若干今據續通考增入
散府逹嚕噶齊十二頃原本作一十頃續通考作十
四頃並誤按下文至元二十一年定江南行省諸司
職田比腹裏減半散府逹嚕噶齊六頃則此為十二
頃無疑據改
