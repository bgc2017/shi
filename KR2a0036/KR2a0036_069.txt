元史卷六十九
明翰林學士亞中大夫知制誥兼修國史宋濓等修
禮樂志第二十
禮樂三
郊祀樂章
成宗大德六年合祭天地五方帝樂章
降神奏乾寧之曲六成
圜鐘宫三成
惟皇上帝監德昭明祀考承天治底隆平
孝思維則禋祀薦誠神其降格萬福来并
黃鐘角一成(詞同前)
太蔟徵一成(詞同前)
姑洗羽一成(詞同前)
初獻盥洗奏肅寧之曲
黃鐘宫
明水在下鐘鼔既奏有孚顒若陟降左右
辟公處止多士祼將吉蠲以祭上帝其饗
初獻升降奏肅寧之曲
大吕宫
禋祀孔肅盥薦初升攝齊恭敬以薦惟馨
肅雍多士来格百靈降福受釐萬世其承
奠玉幣奏
大吕宫
宗祀配饗肇舉明禋嘉玉既設量幣斯陳
惟德格天惟誠感神扵萬斯年休命用申
迎俎奏豐寧之曲
黃鐘宫
有碩斯俎有滌斯牲鸞刀屢奏血膋載升
禮崇繭栗氣達尚腥上帝臨止享于克誠
酌獻奏嘉寧之曲
大吕宫
崇崇泰畤穆穆昊穹神之格思肸蠁斯通
儀尊載列黃流在中酒既和止萬福攸同
亞獻奏咸寧之曲
黃鐘宫
六成既闋三獻云終神具醉止穆穆雍雍
和風慶雲賁我郊宫受兹祉福億載無窮
終獻(詞同前)
徹籩豆奏豐寧之曲
大吕宫
禋禮既備神具宴娭籩豆有楚廢徹不遲
多士駿奔樂且有儀乃錫純嘏永佐丕基
送神奏
圜鐘宫
殷祀既畢靈馭載旋禮洽和應降福自天
動植咸若隂陽不愆明明天子億萬斯年
望燎奏
黃鐘宫
享申百禮慶洽百靈奠玉高壇燔柴廣庭
祥光達曙燦若景星神之降福萬國咸寧
大德九年以後定擬親祀樂章
皇帝入中壝
黃鐘宫
赫赫有臨洋洋在上克配皇祖扵穆来享
肇此大禋乾文弘朗被衮圜丘巍巍玄象
皇帝盥洗
黃鐘宫
翼翼孝思明德洽禮功格玄穹有光帝始
著我精誠潔兹薦洗幣玉攸奠永集嘉祉
皇帝升壇(降同)
大吕宫
天行惟健盛德御天日月龍章筍簴宫縣
藁鞂尚明禮璧蒼圜神之格思香升燔煙
降神奏天成之曲
圜鐘宫三成
烝哉皇元丕承帝眷報本貴誠于郊殷薦
藁鞂載陳雲門六變神之格思来處来燕
黃鐘角一成
太蔟徵一成
姑洗羽一成(詞並同前)
初獻盥洗奏隆成之曲
黃鐘宫
肇禋南郊百神受職齊潔惟先匪馨于稷
廼沃廼盥祠壇是陟上帝監觀其儀不忒
初獻升壇(降同)奏隆成之曲
大吕宫
扵穆圜壇陽郊奠位孔惠孔時吉蠲為饎
降登祗若百禮既至願言居歆允集熙事
奠玉幣(正配位同)奏欽成之曲
黃鐘宫
謂天盖高至誠則格克配克禋駿奔百辟
制幣斯陳植以蒼璧神其降康俾我多益
司徒捧俎奏寧成之曲
黃鐘宫
我牲既潔我俎斯實笙鏞克諧籩豆有飶
神来宴娛歆兹明德永錫繁禧如幾如式
昊天上帝位酌獻奏明成之曲
黃鐘宫
扵昭昊天臨下有赫陶匏薦誠馨聞在德
酌言獻之上靈是格降福孔偕時萬時億
皇地祗位酌獻
大吕宫
至哉坤元與天同德函育羣生玄功莫測
合饗圜壇舊典時式申錫無疆聿寧皇國
太祖位酌獻
黃鐘宫
禮大報本郊定天位皇皇神祖反始克配
至德難名玄功宏濟帝典式敷率育攸塈
皇帝飲福
大吕宫
特牲享誠備物循質上帝居歆百神受職
皇武昭宣孝祀芬苾萬福攸同下民隂隲
皇帝出入小次
黃鐘宫
惟天為大惟帝饗帝以配祖考肅贊靈祉
定極崇功永我昭事升中于天象物畢至
文舞退武舞進奏和成之曲
黃鐘宫
羽籥既竣載揚玉戚一弛一張匪舒匪棘
八音克諧萬舞有奕永觀厥成純嘏是錫
亞終獻奏和成之曲
黃鐘宫
有嚴郊禋恭陳幣玉大糦是承載祗載肅
上帝居歆馨香既飫惠我無疆介以景福
徹邊豆奏寧成之曲
大吕宫
三獻攸終六樂斯徧既右享之徹其有踐
洋洋在上默默靈眷明禋告成於皇錫羡
送神奏天成之曲
圜鐘宫
神之来歆如在左右神保聿歸靈斿先後
恢恢上圓無聲無臭日監孔昭思皇多祐
望燎奏隆成之曲
黃鐘宫
熙事備成禮文郁郁紫煙聿升靈光下燭
神人樂康永膺戩穀祚我丕平景命有僕
皇帝出中壝
黃鐘宫
泰壇承光寥廓玄曖暢我陽明饗儀惟大
九服敬宣聲教無外皇拜天祐照臨斯屆
宗廟樂章
世祖中統四年至至元三年七室樂章(大常集禮藁云此係卷牘所載)
太祖第一室
天垂靈顧地獻中方帝力所拓神武莫當
暘谿昧谷咸服要荒昭孝明禋神祖皇皇
太宗第二室
和琳勝域天邑地宫四方賓貢南北来同
百司分置胄教肇崇潤色祖業德仰神宗
睿宗第三室
珍符默授疇昔自天爰生聖武寳祚開先
霓旌迴狩龍駕遊仙追遠如生皇慕顒然
皇伯考卓沁第四室
威武鷹揚冡位克當從龍遠拓千萬里疆
誕總虎旅駐壓西方航海梯山東西来王
皇伯考察罕台第五室
雄武軍威滋多歴年深謀遠略協贊惟專
流沙西域餞日東邊百國畏服英聲赫然
定宗第六室
三朝承休恭已優游欽䋲祖武其德聿修
帝憗錫壽德澤期周蠲饎惟薌祈饗于幽
憲宗第七室
龍躍潜居風雲會通知民病苦軫念宸衷
䕫門之旅繼志圖功俎豆敬祭華儀孔隆
至元四年至十七年八室樂章(太常集禮云周馭所藏儀注所錄舞節同)
迎神奏来成之曲九成
黃鐘宫三成
齊明盛服翼翼靈眷禮備多儀樂成九變
烝烝孝心若聞且見肸蠁端臨来寧来燕
大吕角二成(詞同黃鐘)
大蔟徵二成(詞冋黃鐘)
應鐘羽二成(詞同黃鐘)
初獻盥洗奏肅成之曲(再詣盥冼同曲至大以後名順成之詞律同)
無射宫
天德維何如水之清維水内耀配彼天明
以滌以濯犧象光晶孝思維則式薦忱誠
初獻升殿登歌樂奏肅成之曲(降同)
夾鐘宫
祀事有嚴太宫有侐陟降靡違孔容翼翼
籩豆旅陳鐘磬翕繹扵昭吉蠲神保是格
司徒捧俎奏嘉成之曲(别本所錄親祀樂章詞同)
無射宫
色純體全三犧五牲鸞刀屢奏毛炰胾羹
神具厭飫聽我磬聲居歆有永胡考之寧
烈祖第一室奏開成之曲
無射宫
扵皇烈祖積厚流長大勲未集爕伐用張
篤生聖嗣奄有多方錫我景福萬世無疆
太祖第二室奏武成之曲
無射宫
天扶昌運混一中華爰有真人奮起龍沙
際天開宇亘海為家肇修禋祀萬世無涯
太宗第三室奏文成之曲
無射宫
纂成前烈㡳定丕圖禮文簡省禁網寬疎
還風太古躋世華胥三靈順協四海無虞
皇伯考卓沁第四室奏弼成之曲
無射宫
神支梃秀右壤疏封創業艱難相我祖宗
叙親伊邇論功亦崇春秋祭祀萬世攸同
皇伯考察罕台第五室奏協成之曲
無射宫
玉牒朞親神支懿屬論德疏封展親分玉
相我祖宗風櫛雨沐昔同其勞今共兹福
睿宗第六室奏明成之曲
無射宫
神祖創業爰著戎衣聖考撫軍代行天威
河南㡳定江北来歸貽謀翼子奕葉重輝
定宗第七室奏熙成之曲
無射宫
嗣承丕祚累洽重熙堂構既定垂拱無為
邊庭閒暇田里安綏歆兹禋祀萬世攸宜
憲宗第八室奏威成之曲
無射宫
羲馭未出螢爝騰光大明麗天羣隂披攘
百神受職四海寧康愔愔靈韶德音不忘
文舞退武舞進奏和成之曲(别本所錄親祀樂章詞同)
無射宫
天生五材孰能去兵恢張宏業我祖天聲
干戈屈盤濯濯厥靈扵赫七德展也大成
亞獻行禮奏順成之曲(終獻詞律同)
無射宫
幽通神明所重精禋清宫肅肅百禮具陳
九韶克諧八佾兟兟靈光昭答天休日申
徹籩豆登歌樂奏豐成之曲
夾鐘宫
豆籩苾芬金石鏘鏗禮終三獻樂奏九成
有嚴執事進徹無聲神保聿歸萬福来寧
送神奏来成之曲(或作保成)
黃鐘宫
神主在室神靈在天禮成樂閟神返幽玄
降福冥冥百順無愆扵皇孝思于萬斯年
至元十八年冬十月世祖皇后祔廟酌獻樂章(太常集禮云卷)
(牘所載)
徽柔懿哲温默靖恭範儀宫閫任姒同風
敷天寧謐内助多功淑德祔廟萬世昌隆
親祀禘祫樂章(未詳年月太常集禮云别本所錄以時考之疑至元三年以前擬用詳見制樂)
(始末)
皇帝入門宫縣奏順成之曲
無射宫
熙熙雍雍六合大同維皇有造典禮會通
金奏王夏祗欵神宫感格如響嘉氣来叢
皇帝升殿奏順成之曲
夾鐘宫
皇明燭幽沿時制作宗廟之威降登時若
趨以采茨聲容有恪曰藝曰文監兹衎樂
皇帝詣罍洗宫縣奏順成之曲(太常集禮云至元四年用此曲名曰肅成至大)
(以後用此詞律同)
無射宫
酌彼行潦維挹其清潔齊以祀祀事昭明
肅肅辟公沃盥乃升神之至止歆于克誠
皇帝詣酌尊所宫縣奏順成之曲
無射宫
靈庭愔愔乃神攸依文為在禮載斟匪祈
皇皇穆穆玉佩聲希列侯百辟濟濟宣威
迎神宫縣奏思成之曲(至元四年名来成之曲詞律同)
司徒捧俎宫縣奏嘉成之曲(至元四年詞律同)
酌獻始祖宫縣奏慶成之曲
無射宫
啓運流光幅員既長敬恭祀事鬱鬯芬薌
德以舞象功以歌揚式歌且舞神享是皇
諸廟奏熙成昌成鴻成樂成康成明成等曲(詞闕)
文舞退武舞進宫縣奏肅成之曲(至元四年名順成之曲詞律同)
亞終獻宫縣奏肅成之曲(至元四年名順成之曲詞律同)
皇帝飲福登歌奏釐成之曲
夾鐘宫
誠通恩降靈慈昭宣左右眀命六合大全
啐飲椒馨純嘏如川皇人夀榖億萬斯年
徹豆登歌奏豐成之曲
夾鐘宫
三獻九成禮畢樂闋于豆于登于焉靖徹
多士密勿樂且有儀能事脱穎孔惠孔時
送神奏保成之曲
黃鐘宫
雲車之來不疾而速風馭言還閴其怳惚
神心之欣孝孫之祿燕翼無疆景命有僕
武宗至大以後親祀攝事樂章(太常集禮云孔思逮本所錄)
皇帝入門奏順成之曲(别本親祀禘祫樂章詞律同)
皇帝盥洗奏順成之曲(至元四年名肅寕之曲詞律同)
皇帝升殿登歌奏順成之曲(别本親祀樂章詞律同)
皇帝出入小次奏昌寕之曲(太常集禮云此金曲思逮取之詳見制樂始末)
無射宫
於皇神宫象天清眀肅肅來止相維公卿
威儀孔彰君子攸寕神之休之綏我思成
迎神奏思成之曲(至元四年名來成之曲詞律同)
黃鐘宫三成
齊明盛服翼翼靈眷禮備多儀樂成九變
烝烝孝心若聞且見肸嚮端臨來寕來燕
大吕角二成
太簇徵二成
應鐘羽二成(詞並同上)
初獻盥洗奏肅成之曲(别本親祀樂章名順成之曲詞律同)
初獻陞殿(降同)登歌樂奏肅寧之曲(至元四年名肅成之曲詞律同)
司徒捧俎奏嘉成之曲(至元四年曲名詞律同)
太祖第一室奏開成之曲(至元四年名武成之曲詞同)
睿宗第二室奏武成之曲(至元四年名明成之曲詞同)
世祖第三室奏混成之曲
無射宫
於昭皇祖體健乘乾龍飛應運盛德光前
神功耆定澤被垓埏詒厥孫謀何千萬年
裕宗第四室奏昭成之曲
無射宫
天啓深仁須世而昌追惟顯考敢後光揚
徽儀肇舉禮備音鏘皇靈監止降釐無疆
順宗第六室奏慶成之曲
無射宫
龍潜于淵德昭于天承休基命光被紘埏
洋洋如在籩豆牲牷惟明惟馨皇祚綿延
成宗第七室奏守成之曲
無射宫
天開神聖繼世清寧澤深仁溥樂協韶英
宗枝嘉會氣和惟馨繁禧来格永被皇靈
武宗第八室奏威成之曲
無射宫
紹天鴻業繼世隆平惠孚中國威靖邊庭
厥功惟茂清廟妥靈歆兹明祀福禄来成
仁宗第九室奏歆成之曲
無射宫
紹隆前緒運啓文明深仁及物至孝躬行
惟皇建極盛德難名居歆萬祀福禄崇成
英宗第十室奏獻成之曲
無射宫
神聖繼作式是憲章誕興禮樂躬祀烝嘗
翼翼清廟煜有耿光于千萬年世仰明良
皇帝飲福登歌樂奏釐成之曲
夾鐘宫
穆穆天子禋祀太宫禮成樂備敬徹誠通
神胥樂止錫之醇醲天子萬世福禄無窮
文舞退武舞進奏肅成(孔本作肅寧)之曲(至元四年名和成之曲詞律同)
亞終獻行禮宫縣奏肅成之曲(至元四年名豐成之曲詞律同)
徹籩豆登歌樂奏豐寧之曲(至元四年名豐成之曲詞律同)
送神奏保成之曲(至元四年名来成之曲詞律同)
皇帝出廟廷奏昌寧之曲
無射宫
緝熙維清吉蠲致誠上儀具舉明德薦馨
已事而竣歡通三靈先祖是皇来燕来寧
文宗天歷三年明宗祔廟酌獻奏永成之曲
無射宫
猗那皇明世纘神武敬天弗違時潜時旅
龍旂在塗言受率土不遐有臨永錫多嘏
社稷樂章
降神奏鎮寧之曲
林鐘宫二成
以社以方國有彛典大哉元德基祚綿遠
農功萬世扵焉報本顯相默佑降監壇墠
太蔟角二成
錫民地利厥功甚溥昭代典禮清聲律吕
穀旦于差洋洋来下相此有年根本日固
姑洗徵二成
平厥水土百榖用成長扶景運宜歆德馨
五祀為大千古舉行感通肸蠁登歌鎮寧
南宫羽二成
幣齊虔修粢盛告備倉庾坻京繄誰之賜
崇壇致恭幽光孔邇享于精誠休祥畢至
初獻盥洗奏肅成之曲
太蔟宫
禮備樂陳辰良日吉挹彼樽罍馨哉黍稷
濯溉揭虔維巾及羃萬年嚴祀蹌蹌受職
初獻升壇奏肅寧之曲(降同)
應鐘宫
春祈秋報古今彛章民天是資神靈用彰
功崇禮嚴人阜時康雍雍維儀燔芬苾香
正配位奠玉幣奏億寧之曲
太蔟宫
地祗饗德稽古美報幣帛斯陳圭璋式繅
載烈載燔肴羞致告雨暘時若丕圖永保
司徒捧俎奏豐寧之曲
太蔟宫
我稼既同羣黎徧德我祀如何牲牷孔碩
有嚴有翼隨方布色報功求福其儀不忒
正位酌獻奏保寧之曲
太蔟宫
異世同德扵皇聖造降兹嘉祥衞我大寳
生乃烝民侔德覆燾厥作祼將有相之道
配位酌獻奏保寧之曲
太蔟宫
以御田祖皇家秩祀有民人焉盍究本始
惟叙惟修誰實介止酒旨且多盛德宜配
亞終獻奏咸寧之曲
太蔟宫
以引以翼来處来燕豆籩牲牢有楚有踐
庸答神休神亦錫羡土榖是依成此醻獻
徹豆奏豐寧之曲
應鐘宫
文治修明相成田功功為特殊儀為特隆
終如其初誠則能通明神毋忘時和歲豐
送神奏鎮寧之曲
林鐘宫
丕屋受陽國所崇敬以興来歲苞秀堅穎
雲軿莫駐神其禘聽景命有僕與國同永
望瘞位奏肅寧之曲
太蔟宫
雅奏肅寧繁釐降格篚厥玄黃丹誠烜赫
肇祀以歸瞻言咫尺萬年攸介丕承帝德
先農樂章
降神奏鎮寧之曲
林鐘宫二成
民生斯世食為之天恭惟大聖盡心扵田
仲春劭農明禋吉蠲馨香感神用祈豐年
太蔟角二成
耕種務農振古如兹爰粒烝庶功德茂垂
降嘉奏艱國家攸宜所依惟神庸潔明粢
姑洗徵二成
俶載平疇農功肇敏千耦耕耘同徂隰畛
田祖丕靈為仁至盡豐歲穰穰延洪有引
南宫羽二成
羣黎力耕及兹芳春維時東作篤我農人
我黍既華我稷宜新由天降康永賴明神
初獻盥洗奏肅寧之曲
太蔟宫
泂酌行潦真足為薦奉玆潔清神在乎前
分作甘霖沾溉芳甸慎扵其初誠意攸見
初獻升壇(降同)奏肅寧之曲
應鐘宫
有椒其馨維多且旨式慎爾儀降登庭止
黍稷稻粱民無渴饑神嗜飲食永綏嘉祉
正配位奠玉幣奏億寧之曲
太蔟宫
奉幣維恭前陳嘉玉聿昭盛儀肅雍純如
南畝深耕麻麥禾菽用祈三登膺受多福
司徒奉俎奏豐寧之曲
太蔟宫
奉牲孔嘉登豆豐備地官駿奔趨進光輝
肥碩蕃孳歆此誠意有年斯今均被神賜
正位酌獻奏保寧之曲
太蔟宫
寳壇巍煌神應如響備腯咸有牲醴苾芬
洋洋如在降格来饗秉誠罔怠羣生瞻仰
配位酌獻奏保寧之曲
太蔟宫
酒清斯香牲碩斯大具列觴俎精意先會
民命維食稗莠無害我倉萬億神明攸介
亞終獻奏咸寧之曲
太蔟宫
至誠攸感肸蠁潜通百榖嘉種爰降時豐
祈年孔夙稼穡為重俯歆醴齊載揚歌頌
徹豆奏豐寧之曲
應鐘宫
有来雍雍存誠敢匱廢徹不遲靈神攸嗜
孔惠孔時三農是宜眉壽萬歲榖成丕乂
送神奏鎮寧之曲
林鐘宫
羣蒿悽愴萬靈来娭靈神具醉聿言旋歸
歲豐時和風雨應期皇圖萬年永膺洪禧
望瘞位奏肅寧之曲
太簇宫
禮成文備歆受清祀加牲兼幣陳玉如儀
靈馭言旋面隂昭瘞集兹嘉祥常致豐歲
宣聖樂章
迎神奏凝安之曲
黃鐘宫三成
大哉宣聖道尊德崇維持王化斯文是宗
典祀有常精純並隆神其来格扵昭盛容
大吕角二成
生而知之有教無私成均之祀威儀孔時
惟兹初丁潔我盛粢永言其道萬世之師
太蔟徵二成
巍巍堂堂其道如天清明之象應物而然
時惟上丁備物薦誠維新典禮樂諧中聲
應鐘羽二成
聖王生知闡乃儒規詩書文教萬世昭垂
良日惟丁靈承丕爽揭此精虔神其来享
初獻盥洗奏同安之曲
姑洗宫
右文興化憲古師經明祀有典吉日惟丁
豐犧在俎雅奏在庭周迴陟降福祉是膺
初獻升殿奏同安之曲(降同)
南吕宫
誕興斯文經天緯地功加于民實千萬世
笙鏞和鳴粢盛豐備肅肅降登歆兹秩祀
奠幣奏明安之曲
南吕宫
自生民來誰底其盛惟王神明度越前聖
粢備具成禮容斯稱黍稷非馨惟神之聽
捧俎奏豐安之曲
姑洗宫
道同乎天人倫之至有享無窮其興萬世
既潔斯牲粢明醑旨不懈以忱神之来塈
大成至聖文宣王位酌獻奏成安之曲
南吕宫
大哉聖王實天生德作樂以崇時祀無斁
清酒惟馨嘉牲孔碩薦羞神明庶幾昭格
兖國復聖公位酌獻奏成安之曲
南吕宫
庶幾屢空淵源深矣亞聖宣猷百世宜祀
吉蠲斯辰昭陳尊簋旨酒欣欣神其来止
郕國公聖公酌獻奏成安之曲
南吕宫
心傳忠恕一以貫之爰述大學萬世訓彛
惠我光明尊聞行知繼聖迪後是享是宜
沂國述聖公酌獻奏成安之曲
南吕宫
公傳自曾孟傳自公有嫡緒承允得其宗
提綱開藴乃作中庸侑于元聖億載是崇
鄒國亞聖公酌獻奏成安之曲
南吕宫
道之由興於皇宣聖維公之傳人知趨正
與饗在堂情文斯稱萬年承休假哉天命
亞獻奏文安之曲(終獻同)
姑洗宫
百王宗師生民物軌瞻之洋洋神其寧止
酌彼金罍惟清且旨登獻惟三於嘻成禮
飲福受胙(與盥洗同惟國學釋奠親祀用之攝事則不用外路州縣並皆用之)
徹豆奏娛安之曲
南吕宫
犧象在前豆籩在列以享以薦既芬既潔
禮成樂備人和神悦祭則受福率遵無越
送神奏凝安之曲
黃鐘宫
有嚴學宫四方来崇恪恭祀事威儀雍雍
歆兹惟馨飈馭回復明禋斯畢咸膺百福
望瘞(與盥洗同)
右釋奠樂章皆舊曲元朝嘗擬譔易而未及用
今并附于此
迎神奏文明之曲
天縱之聖集厥大成立言垂教萬世準程
廟庭孔碩尊俎既盈神之格思景福来并
盥洗奏昭明之曲
神既寧止有孚顒若罍洗在庭載盥載濯
匪惟潔修亦新厥德對越在兹敬恭維則
陞殿奏景明之曲
大哉聖功薄海内外禮隆秩宗光垂昭代
陟降在庭攝齊委佩莫不肅雝洋洋如在
奠幣奏德明之曲
圭衮尊崇佩紳列侑籩豆有楚樂具和奏
式陳量幣駿奔左右天睠斯文繄神之佑
文宣王酌獻奏誠明之曲
惟聖監格享于克誠有樂在縣有碩斯牲
奉醴以告嘉薦惟馨綏以多福永㡳隆平
兖國公酌獻奏誠明之曲
潛心好學不違如愚用舍行藏乃與聖俱
千載景行企厥步趨廟食作配祀典弗渝
郕國公酌獻(闕)
沂國公酌獻(闕)
鄒國公酌獻奏誠明之曲
洙泗之傳學窮性命力距楊墨以承三聖
遭時之季孰識其正高風仰止莫不肅敬
亞獻奏靈明之曲(終獻同)
廟成奕奕祭祀孔時三爵具舉是饗是宜
扵昭聖訓示我民彛紀德報功配于兩儀
送神奏慶明之曲
禮成樂備靈馭其旋濟濟多士不懈益虔
文教兹首儒風是宣佑我皇家億載萬年
元史卷六十九
元史卷六十九考證
郊祀樂章降神奏乾寧之曲按太常集禮云國初樂
章皆名成凡名寧者皆金曲也今按乾寧肅寧等皆
金舊名至其辭則元時所製詳見經世大典
奠玉幣奏按奠玉幣及下送神望燎等皆闕所奏之
曲蓋當時未曾製定
郊祀樂章欽成之曲神其降康俾我多益按多益舊
訛來益據元文類改
郊祀樂章明成之曲陶匏薦誠馨聞在德按馨聞據
元文類改
郊祀樂章皇帝出入小次惟天為大惟帝饗帝按為
字舊訛惟字今改
郊祀樂章皇帝出中壝暢我陽明饗儀惟大按陽明
舊訛揚明據元文類改
宗廟樂章世祖中統四年至至元三年七室樂章按
至元舊訛元元今改
宗廟樂章太宗第二室四方賓貢南北來同百司分置
胄教肇崇按原本闕四方賓貢四字又於司字上
闕百字據經世大典補
宗廟樂章皇伯考卓沁苐四室威武鷹揚冡位克當
按原本武字克字俱闕據經世大典補
宗廟樂章初獻升殿登歌祀事有嚴太宫有侐按太
宫舊訛太官據元文類改
宗廟樂章烈祖苐一室按烈字舊訛列今改
宗廟樂章文舞退武舞進奏和成之曲干戈屈盤濯濯
厥靈按屈字舊訛曲據元文類改
宗廟樂章皇帝詣酌尊所奏順成之曲列侯百辟濟濟
宣威按宣字原本闕據經世大典補
宗廟樂章武宗至大以後親祀攝事樂章按原本脱
事字據經世大典補
宗廟樂章順宗苐六室按苐六室上闕五室并樂章
以樂舞篇所載十室考之其苐五及顯宗之室樂名
德成之曲無射宫一成其餘室數皆與此合所謂泰
定十室也又考經世大典載文宗即位更定十室毁
顯宗神主而以順宗居苐五成宗武宗仁宗以次遞
遷又升祔明宗為苐九而英宗仍苐十於是削顯宗德
成之曲而有明宗永成之章故此志亦削之也但既
削樂章而六七八九室數仍從泰定舊號殊為疎略
宗廟樂章武宗苐八室奏威成之曲據元文類作禧
成
宗廟樂章明宗祔廟奏永成之曲猗那皇明世纉神武
按世纉舊訛世贊據元文類改
社稷樂章南吕二成倉庾坻京繄誰之賜按南吕舊
訛南宫繄誰訛繄維今改
社稷樂章正位酌獻奏保寧之曲異世同德於皇聖造
按聖造舊訛聖昭據元文類改
先農樂章初獻升壇註降同按舊本無降同二字小
注據元文類補
先農樂章亞終獻奏咸寧之曲太蔟宫按太蔟二字
舊闕據元文類補
先農樂章送神奏鎮寧之曲焄蒿悽愴萬靈來娭神靈
具醉聿言旋歸按娭字舊訛唉言字舊訛吉今據
文義改
先農樂章望瘞位奏肅寧之曲太蔟宫按太蔟二字
舊闕據元文類改
宣聖樂章奠幣奏明安之曲黍稷非馨惟神之聽按
非馨舊訛惟馨據闕里文獻考改
宣聖樂章亞獻奏文安之曲按闕里文獻考所載元時
亞獻樂章與此迥異又有分獻十哲樂章史未之載
宣聖樂章送神奏慶明之曲佑我皇家億載萬年按
佑我以下舊本闕六字據元文類補
