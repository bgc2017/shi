元史卷十五
明翰林學士亞中大夫知制誥兼修國史宋濂等修
本紀第十五
世祖十二
二十五年春正月日烜復走入海鎮南王以諸軍追之
不及引兵還交趾城命烏瑪喇將水兵迎張文虎等糧
船又發兵攻其諸寨破之己丑詔江淮省管内並聽孟
古岱節制庚寅祭日于司天臺賜諸王和尼齊銀五百
兩珠一索錦衣一襲伊都銀千兩珠一索錦衣一襲辛
夘尚書省臣言初以行省置丞相與内省無别罷之今
江淮平章政事孟古岱所統地廣事繁乞依前為丞相
詔以孟古岱為右丞相以蘄黃二州夀昌軍隸湖廣省
毁中統鈔板乙未賞征東功從乘輿將吏陞散官二階
軍士鈔人三錠從皇孫將吏陞散官一階軍士鈔人二
錠死者給其家十錠凡為鈔四萬一千四百二十五錠
丁酉遣使代祀嶽瀆東海后土戊戌大赦敕弛遼陽魚
獵之禁惟毋殺孕獸壬寅高麗遣使來貢方物賀州賊
七百餘人焚掠封州諸郡循州賊萬餘人掠梅州癸夘
海都犯邊敕駙馬昌吉諸王伊扎爾察球爾哈坦兩千
戶皆發兵從諸王珠卜北征詔賜諸王琳沁部曲鈔三
萬錠章吉特舉兵叛諸王巴爾達噶遣追之至巴喇衮
不及而還甲辰伊蘇布哈謀叛逮至京師誅之乙巳太
陰犯角蠻洞十八族饑餓死者二百餘人以鈔千五百
錠有奇市米賑之丙午畋于近郊以平江鹽兵屯田于
淮東西杭蘇二州連歲大水賑其尤貧者戊申太陰犯
房己酉詔中興西凉無得沮壞河渠兩淮兩淛無得沮
壞歲課發海運米十萬石賑遼陽省軍民之饑者辛亥
省器盒局入諸路金玉人匠總管府癸丑詔行大司農
司各道勸農屯田司巡行勸課舉察勤惰歲具府州縣
勸農官實迹以為殿最路經歴官縣尹以下並聽裁决
或怙勢作威侵官害農者從提刑按察司究治募民能
耕江南曠土及公田者免其差役三年其輸租免三分
之一江淮行省言兩淮土曠民寡兼并之家皆不輸税
又管内七十餘城止屯田兩所宜增置淮東西兩道勸
農營田司督使耕之制曰可二月丁巳改濟州漕運司
為都漕運司併領濟之南北漕京畿都漕運司惟治京
畿鎮南王引兵還萬劫烏瑪喇迎張文虎等糧船不至
諸將以糧盡師老宜全師而還鎮南王從之戊午命李
庭整漢兵五千東征賜葉李平江嘉興田四頃庚申司
徒色埓默等進讀祖宗實錄帝曰太宗事則然睿宗少
有可易者定宗固日不暇給憲宗汝獨不能憶之耶猶
當詢諸知者徵大都南諸路所放扈從馬赴京官給芻
粟價令自糴之無擾諸縣民遼陽武平等處饑除今年
租税及歲課貂皮浚滄州鹽運渠辛酉孟古岱呼圖克
言其軍三年薦饑賜米五百石壬戌省遼東海西道提
刑按察司入北京江南湖北道提刑按察司入荆南敕
江淮勿捕天鵝弛魚濼禁丙寅賜雲南王塗金駝鈕印
改南京路為汴梁路北京路為武平路西京路為大同
路東京路為遼陽路中興路為寧夏府路改江西茶運
司為都轉運使司并榷酒醋税改河渠提舉司為轉運
司江淮總攝嘉木揚喇勒智言以宋宫室為塔一寺五已
成詔以水陸地百五十頃養之詔徵葛洪山隱士劉彦
深甲戌蓋州旱民饑蠲其租四千七百石己夘以高麗
國王王暙復為征東行尚書省左丞相豪懿州饑以米
十五萬石賑之禁遼陽酒京師水發官米下其價糶貧
民以江南站戸貧富不均命有司料簡合戶税至七十
石當馬一匹並免雜徭獨戶税逾七十石願入站者聽
合戶税不得過十石獨戶税無上百石辛巳以杭州西
湖為放生池壬午鎮南王命烏瑪喇樊楫將水兵先還
程鵬飛逹春將兵護送之以御史臺監察御史提刑按
察司多不舉職降詔申飭之命皇孫雲南王額森特穆
爾帥兵鎮大理等處三月丙戌諸王昌通部曲饑給糧
三月丁亥熒惑犯太微東垣上相戊子太陰犯畢車駕
還宫松江民曹夢炎願歲以米萬石輸官乞免他徭且
求官職僧格以為請遥授淛東道宣慰副使改曲靖路
總管府為宣撫司庚寅大駕幸上都改闌遺所為闌遺
監陞正四品敕遼陽省伊奇喇斯烏嚕古扎拉爾特默
齊自懿州東征李庭遥授尚書左丞食其祿將漢兵以
行江淮行省孟古岱言宜除軍官更調法死事者增散
官病故者降一等帝曰父兄雖死事子弟不勝任者安
可用之苟賢矣則病故者亦不可降也辛夘以六衛漢
兵千二百新附軍四百屯田兵四百造尚書省鎮南王
以諸軍還張文虎糧船遇賊兵船三十艘文虎擊之所
殺略相當費拱辰徐慶以風不得進皆至瓊州凡亡士
卒二百二十人船十一艘糧萬四千三百石有奇癸巳
賜諸王珠卜銀五萬兩幣帛各一萬匹烏爾圖扎濟古
爾銀五千兩幣帛各一百甲午禁捕鹿羔鎮南王次内
傍關賊兵大集遏歸師鎮南王由單已縣趣盝州間道
以出乙未以往歲北邊大風雪巴圖魯古倫所部牛馬
多死賜米千石丁酉駐蹕野狐嶺命阿克蘇塔布岱總
京城守諸軍己亥太陰掩角壬寅禮部言會同館番夷
使者時至宜令有司倣古職貢圖繪而為圖及詢其風
俗土産去國里程籍而錄之實一代盛事從之鎮南王
次思明州命愛魯克引兵還雲南卾囉齊以諸軍北還
日烜遣使來謝進金人代已罪乙巳詔江西管内並聽
行尚書省節制戊申改山東轉運使司為都轉運使司
兼濟南路酒税醋課己酉徐邳屯田及靈壁濉寧二屯
雨雹如雞卵害麥甲寅循州賊萬餘人寇漳浦泉州賊
二千人寇長泰汀贛畬賊千餘人寇龍溪皆討平之夏
四月丙辰萊縣蒲臺旱饑出米下其直賑之戊午太陰
犯井庚申以武岡寶慶二路荐經寇亂免今年酒税課
及前歲逋租辛酉從行泉府司沙布鼎烏瑪喇請置鎮
撫司海船千戶所市舶提舉司省平陽投下總管府入
平陽路雜造提舉司入雜造總管府僧格言自至元丙
子置應昌和糴所其間必多盜詐宜加鉤考扈從之臣
種地極多宜依軍站例除四頃之外驗畝征租並從之
癸亥渾河決發軍築堤捍之乙丑廣東賊董賢舉等七
人皆稱大老聚衆反剽掠吉贛瑞撫龍興南安韶雄汀
諸郡連歲擊之不能平江西行樞密院副使頁特密實
請益兵江西行省平章呼圖克特穆爾亦以地廣兵寡
為言詔江淮省分萬戶一軍詣江西俟賊平還翼戊辰
浚奇&KR1685;河以溉衮諾爾黃土山民田庚午立鴻吉哩站
癸酉尚書省臣言近以江淮饑命行省賑之吏與富民
因緣為姦多不及於貧者今杭蘇湖秀四州復大水民
鬻妻女易食請輟上供米二十萬石審其貧者賑之帝
是其言甲戌萬安寺成佛像及窗壁皆金飾之凡費金
五百四十兩有奇水銀二百四十斤遼陽省新附軍逃
還各衛者令助造尚書省仍命分道招集之增立直沽
海運米倉命征交趾諸軍還家休息一歲敕緬中行省
比到緬中一稟雲南王節制庚辰安南國王陳日烜遣
中大夫陳克用來貢方物賜諸王錫錫金百兩銀萬兩
鈔千錠及幣帛有差辛巳賜諸王阿齊齊金二百兩銀
二萬二千五百兩鈔九千錠及紗羅絹布有差命甘肅
行省發新附軍三百人屯田額齊訥陜西省督鞏昌兵
五千人屯田六盤山癸未雲南省右丞愛魯克言自發
中慶經羅羅白衣入交趾往返三十八戰斬首不可勝
計將士自都元帥以下獲功者四百七十四人甲申詔
皇孫撫諸軍討叛王和斯果斯哈坦多羅干五月丙戌
敕武平路括馬千匹戊子諸王察罕子庫庫岱叛綽和
爾執之以來己丑汴梁大霖雨河决襄邑漂麥禾以左
右集賽衛士及漢軍五千三百人從皇孫北征甲午發
五衛漢兵五千人北征乙未僧格言中統鈔行垂三十
年省官皆不知其數今已更用至元鈔宜差官分道置
局鉤考中統鈔本從之丙申賜諸王巴拜金百兩銀萬
兩金素段五百紗羅絹布等四千五百烏瑪喇來獻璞
玉丁酉平江水免所負酒課減米價賑京師改雲南烏
撒宣撫司為宣慰司兼管軍萬戶府戊戌復蘆臺越支
三义沽三鹽使司旺嘉努呼嚕古岱察罕復舉兵反己
亥雲南行省言金沙江西通安等五城宜依舊隸察罕
章宣撫司金沙江東永寧等處五城宜廢以北勝施州
為北勝府從之壬寅渾天儀成運米十五萬石詣懿州
餉軍及賑饑民乙巳罷興州採蜜提舉司營上都城内
倉丁未奉安神主于太廟戊申太白犯畢賜巴圖布琳
金百五十兩銀萬五千兩及幣帛紗羅等萬匹辛亥盂
州烏河川雨雹五寸大者如掌癸丑詔湖廣省管内並
聽平章政事圖們約蘇穆爾節制遷四川省治重慶復
遷宣慰司於成都高麗遣使貢方物詔四川管内並聽
行尚書省節制河決汴梁太康通許杞三縣陳潁二州
皆被害六月甲寅以新附軍修尚食局庚申賑諸王逹
勒巴部曲之饑者及桂陽路饑民辛酉禁上都桓州應
昌隆興酒壬戌賜諸王珠卜金銀皆二百五十兩幣帛
紗羅萬匹乙丑詔蒙古人總漢軍閱習水戰丁夘又賜
諸王珠卜銀二萬五千兩幣帛紗羅羅萬匹復立咸平至
建州四驛以延安屯田總管府復隸安西省戊辰海
將額布勒綽諾犯伊爾根諾爾管軍元帥阿爾台戰却
之壬申睢陽霖雨河溢害稼免其租千六十石有奇命
諸王齊哩克昆及扈從臣轉米以饋將士之從皇孫者
太醫院光禄寺儀鳳司侍儀司拱衛司皆毋隸宣徽院
罷教坊司入拱衛司癸酉詔加封南海明著天妃為廣
祐明著天妃甲戌太白犯井改西南番總管府為永寧
路乙亥以考城陳留通許杞太康五縣大水及河溢没
民田蠲其租萬五千二百石丙子給兵五十人衛淛西
宣慰使史弼使任治盜之責丁丑太陰犯歲星發兵千
五百人詣漢北浚井癸未處州賊柳世英寇青田麗水
等縣淛東道宣慰副使史耀討平之資國富昌等一十
六屯雨水蝗害稼秋七月甲申朔復葺興靈二州倉命
實保齊哈喇齊呼雅克齊左右衛士轉米輸之委省官
督運以備賑給丙戌眞定汴梁路蝗運大同太原諸倉
米至新城為邊地之儲以南安瑞贛三路連歲盜起民
多失業免逋税萬二千六百石有奇弛寧夏酒禁發大
同路粟賑流民保定路霖雨害稼蠲今歲田租改儲㣥
所為提舉司敕征交趾兵官還家休息一歲壬辰遣筆
且齊以鈔五千錠往應昌和糴軍儲改會同館為四賓
庫戊戌駐驆蘇尼雅爾之地同知江西行樞密院事頁
特密實上言近以盜起廣東分江西江淮福建三省兵
萬人令臣將之討賊臣願萬人内得蒙古軍三百并臣
所籍降戶萬人置萬戶府以蘇默格爾為達嚕噶齊佩
虎符詔許之以沐川等五寨割隸嘉定者還隸馬湖蠻
部總管府己亥熒惑犯氐庚子太白犯鬼膠州連歲大
水民採橡而食命減價糶米以賑之霸漷二州霖雨害
稼免其今年田租乙巳太陰掩畢諸王伊津部曲饑分
五千戶就食濟南保定路唐縣野蠶蠒絲可為帛壬子
命卾端戍兵三百一十人屯田命六衛造軍器八月癸
丑諸王伊津言臣近將濟寧投下蒙古軍東征其家皆
乏食願賜濟南路歲賦銀使易米而食詔遼陽省給米
萬石賑之丙辰熒惑犯房袁之萍鄉縣進嘉禾詔安圖
以本部集賽蒙古軍三百人北征己未太白犯軒轅大
星辛酉免江州學田租癸亥尚書省成壬申安西省管
内大饑蠲其田租二萬一千五百石有奇仍貸粟賑之
癸酉以河間等路鹽運司兼管順德廣平綦陽三鐵冶
丙子發米三千石賑穆齊爾岱所部饑民趙晉冀三州
蝗丁丑嘉祥魚臺金鄉三縣霖雨害稼蠲其租五千石
庚辰車駕次博囉罕諾爾以咸平薦經兵亂發瀋州倉
賑之分萬億庫為寳源賦源綺源廣源四庫九月癸未
朔熒惑犯天江大駕次野狐嶺甘州旱饑免逋税四千
四百石丙戌置汀梅二州驛己丑獻莫二州霖雨害稼
免田租八百餘石壬辰大駕至大都乙未罷檀州淘金
戶都勒齊犯邊庚子太陰犯畢鬼國建都皆遣使貢方
物從僧格請營五庫禁中以貯幣帛癸夘熒惑犯南斗
命呼圖克民戶履地輸税尚書省臣言自立尚書省凡
倉庫諸司無不鉤考宜置徵理司秩正三品專治合追
財榖以甘肅等處行尚書省參政圖嚕英格簽省吳誠
並為徵理使從之陞寳鈔總庫永盈庫並為從五品改
八作司為提舉八作司秩正六品增元寶永豐及八作
司官吏俸庚戌太醫院新編本草成冬十月己未享于
太廟庚申從僧格請以省院臺官十二人理算江淮江
西福建四川甘肅安西六省錢穀給兵使為衛烏斯藏
宣慰使日諾爾旺布嘗賑其管内兵站饑戶僧格請賞
之賜銀二千五百兩甲子置虎賁司復改為武衛司丙
寅賜瀛國公趙㬎鈔百錠以甘州轉運司隸都省湖廣
省言左右江口溪洞蠻獠置四總管府統州縣洞百六
十而所調官畏憚瘴癘多不敢赴請以漢人為達嚕噶
齊軍官為民職雜土人用之就擬瓜爾佳薩哈等七十
四人以聞從之大同民李伯祥蘇永福八人謀逆伏誅
庚午海都犯邊僧格請明年海道漕運江南米須及百
萬石又言安山至臨清為渠二百六十五里若開浚之
為工三百萬當用鈔三萬錠米四萬石鹽五萬斤其陸
運夫萬三千戶復罷為民其賦入及芻粟之估為鈔二
萬八千錠費略相當然渠成亦萬世之利請以今冬備
糧費來春浚之制可丙子始造鐡羅圈甲瀛國公趙㬎
學佛法于土番已夘額布根入寇巴特瑪喇實引兵擊
之塔布岱及呼喇呼安塔哈等戰却之詔免儒戶雜徭
尚書省臣請令集賢院諸司分道鉤考江南郡學田所
入羡餘貯之集賢院以給多才藝者從之給倉官俸高
麗遣使來貢方物十一月壬午鞏昌路薦饑免田租之
半仍以鈔三千錠賑其貧者以和斯瑪鼎為管領甘肅
陜西等處屯田等戶達嚕噶齊督阿端喀什噶爾工匠
千五十戶屯田丁亥金齒遣使貢方物以山東東西道
提刑按察使何榮祖為中書省參知政事修國子監以
居胄子禁有分地臣私役富室為柴米戶及賦外雜徭
柳州民黃德清叛潮州民蔡猛等拒殺官軍並伏誅庚
寅青克哷克引兵犯建州殺三百餘人咸平大震辛夘
烏梁海饑民多殍死給三月糧壬辰罷建昌路屯田總
管府癸巳賜諸王伊爾根金五十兩銀五千兩鈔千錠
幣帛紗羅等二千匹伊蘇岱爾雅凌海拉遜執衮衮呼
圖克岱爾兩叛王歸甲午北兵犯邊詔福建省管内聽
行尚書省節制丙申哈瑪爾民饑種不入土命阿雅噶
齊以屯田餘糧給之己亥命李思衍為禮部侍郎充國
信使以萬努為兵部郎中副之同使安南詔諭陳日烜
親身入朝否則必再加兵大都民史吉等請立僧格德
政碑從之辛丑馬八兒國遣使來朝特爾默入寇甲辰
以鞏昌便宜都總帥府統五十餘城兵民事繁改為宣
慰使司兼便宜都總帥府改釋教總制院為宣政院秩
從一品印用三臺以尚書右丞相僧格兼宣政使庚戌
益咸平府戍兵三百十二月乙夘賜阿勒達爾圖等金
千二百五十兩銀十二萬五千兩鈔二萬五千錠幣帛
布㲲布二萬三千六百六十六匹命上都募人運米萬
石赴和林應昌府運米三萬石給鴻吉哩軍丁巳海都
犯邊巴圖約蘇圖迎擊死之先是安圖將兵臨邊為錫
里濟所執一軍皆没至是巴林來歸從者凡三百九十
人賜鈔萬二千五百一十三錠辛酉太陰犯畢癸亥置
大都等路打捕民匠等戶總管府甲子太陰犯井辛未
僧格言有分地之臣例以貧乏為辭希覬賜與財非天
墜地出皆取於民苟不愼其出入恐國用不足帝曰自
今不當給者汝即畫之當給者宜覆奏朕自處之甲戌
太陰犯亢熒惑犯壘壁陣安西王阿南逹來告兵士饑
且闕槖駞詔給米六千石及槖駞百乙亥湖頭賊張治
囝掠泉州免泉州今歲田租丙子伊蘇布哈以實勒們
叛甘肅行省官約諸王巴拜巴爾達噶駙馬昌吉合兵
討之皆自縳請罪獨實勒們以其屬西走追至圖魯卜
台之地獲之歸于京師庚辰六衛屯田饑給更休三千
人六十日糧高麗國王遣使來貢方物是歲賜諸王阿
雅噶齊等金千兩銀一萬八千三百六十兩絲萬兩綿
八萬三千二百兩金素幣一千二百匹絹五千九十八
匹賜皇子阿雅噶齊部曲羊馬鈔二十九萬百四十七
錠馬二萬六千九百一十四羊十萬二百一十駞八牛
九百賙諸王貧乏者鈔二十一萬六百錠馬六千七百
二十五羊一萬二千八百五十七牛四十賜妻子家貲
沒于寇者鈔三萬二千八百八十錠馬羊百償以羊馬
諸物供軍者鈔千六百七十四錠馬四千三百二十五
羊三萬四千百九十九駞七十二牛三十賞自寇中拔
歸者鈔四千七十八錠因雨雹河溢害稼除民租二萬
二千八百石命伊實滿等七百餘人作佛事坐靜于玉
塔殿寢殿萬夀山護國仁王等寺凡五十四會天師張
宗演設醮三日以光禄寺直隸都省置醴源倉分太倉
之麴米藥物隸焉以滄州之軍營城為滄溟縣以施州
之清江縣隸夔路總管府罷安和署大司農言耕曠地
三千五百七十頃立學校二萬四千四百餘所積義糧
三十一萬五千五百餘石斷死罪九十五人
二十六年春正月丙戌地震詔江淮省孟古岱與博囉
默色哈雅及頁特密實合兵討羣盜之未平者己丑發
兵塞沙陀間德勒格爾河辛夘巴圖布琳言其民千一
百五十八戶貧乏賜銀十萬五千一百五十兩徙江州
都轉運使司治龍興沙布鼎上市舶司歲輸珠四百斤
金三千四百兩詔貯之以待貧乏者哈坦入寇戊戌以
荆湖占城省左丞唐古特副諳達呼圖克為蒙古都萬
戶統兵會江淮福建二省及頁特密實兵討盜于江西
蠲漳汀二州田租辛丑遣使代祀岳瀆后土東南海立
武衛親軍都指揮使司以侍衛軍六千屯田軍三千江
南鎮守軍一千合兵一萬隸焉太陰犯氐壬寅海船萬
戶府言山東宣慰使樂實所運江南米陸負至淮安易
閘者七然後入海歲止二十萬石若由江隂入江至直
沽倉民無陸負之苦且米石省運估八貫有奇乞罷膠
萊海道運糧萬戶府而以漕事責臣當歲運三十萬石
詔許之癸夘高麗遣使來貢方物賊鍾明亮寇贛州掠
寧都據秀嶺詔發江淮省及隣郡戍兵五千遷江西省
參政管如德為左丞使將兵往討畬民丘大老集衆千
人寇長泰縣福州達嚕噶齊托歡同漳州路總管高傑
討平之甲辰復立光禄寺戊申徒廣州按察司於韶州
以荆南按察司所統遼遠割三路入淮西二路入江西
立咸平至諾延驛十五所廢甘州路宣課提舉司入寧
夏都轉運使司遣參知政事張守智翰林直學士李天
英使高麗督助征日本糧二月辛亥朔詔籍江南戶口
凡北方諸色人寓居者亦就籍之濬滄州御河癸丑阿
雅噶齊請以所部軍屯田咸平懿州以省糧餉己未發
和林糧千石賑諸王和尼齊部曲置延禧司秩正三品
壬戌哈瑪爾饑命甘肅省發米千石賑之癸亥詔立崇
福司為從二品徙江淮省治杭州改浙西道宣慰司為
淮東道宣慰司治揚州丙寅尚書省臣言行泉府所統
海船萬五千艘以新附人駕之緩急殊不可用宜招集
納延及星納噶爾流散戶為軍自泉州至杭州立海站
十五站置船五艘水軍二百專運番夷貢物及商販奇
貨且防禦海道為便從之命福建行省貝降江西行院
頁特密實江淮行省孟古岱合兵擊賊江西大都路總
管府判官蕭儀嘗為僧格掾坐受贓事覺帝貸其死欲
徙為淘金僧格以儀嘗鉤考萬億庫有追錢之能足贖
其死宜解職杖遣之帝曲從之丁夘幸上都以中書右
丞相巴延知樞密院事將北邊諸軍成都管軍萬戶劉
德禄上言願以兵五千人招降八番蠻夷因以進取交
趾樞密院請立元帥府以雅爾哈及德祿並為都元帥
分四川軍萬人隸之帝從之以拜逹勒為中書平章政
事紹興大水詔免未輸田租哈坦兵寇呼嚕口開元路
治中烏延雅勒呼格戰連日破之己巳立左右翼萬戶
府秩從三品伊嚕勒奏江南盜賊凡四百餘處宜選將
討之帝曰頁特密實屢以捷聞孟古岱已往卿無以為
慮皇孫噶瑪拉所部軍乏食發大同路榷場糧賑之甲
戌命鞏昌便宜都總帥汪惟和將所部軍萬人北征令
過闕受命乙亥省屯田六署為營田提舉司三月庚辰
朔日有食之台州賊楊鎮龍聚衆寧海僣稱大興國寇
東陽義烏淛東大震諸王昂吉爾岱時謫婺州帥兵討
之立雲南屯田供軍儲僧格言省部成案皆財穀事當
令監察御史即省部稽照書姓名於卷末仍命侍御史
堅通視之失則連坐從之安西饑減估糶米二萬石甘
州饑發鈔萬錠賑之己丑賜陜西屯田總管府農器種
粒癸巳東流縣獻芝甲午太陰犯亢乙未鑄渾天儀成
癸巳金齒人塞完以其民二十萬一千戶有奇來歸仍
進象三夏四月己酉復立營田司于寧夏府遼陽省管
内饑貸高麗米六萬石賑之壬子博囉岱上巴實伯里
招集戶數令甘肅省賑之癸丑命塔海呼圖圖克布哈
等所部軍屯狗站北以禦寇寶慶路饑減價糶米萬一
千石丙辰命甘肅行省給哈逹所部饑者粟丁巳遣官
驗視諸王昂輝貧民給以糧戊午禁江南民挾弓矢犯
者籍而為兵置江西福建打捕鷹坊總管府福建轉運
司及管軍總管言其非宜詔罷之省江淮屯田打捕提
舉司七所存者徐邳海州揚州兩淮淮安高郵昭信安
豐鎮巢蘄黃魚網石湫猶十二所甲子池州貴池縣民
王勉進紫芝十二本戊辰安南國王陳日烜遣其中大
夫陳克用等來貢方物己巳奇爾濟蘇戶居和林驗其
貧者賑之庚午沙河決發民築堤以障之癸酉以高麗
國多産銀遣工即其地發旁近民冶以輸官以萊蕪鐵
冶提舉司隸山東鹽運司甲戌以御史大夫伊嚕勒為
太傅加開府儀同三司簽江西等處行尚書省事召江
淮行省參知政事實都赴闕以戶部尚書王巨濟專理
算江淮省左丞相孟古岱總之置淛東江東江西湖廣
福建木綿提舉司責民歲輸木綿十萬匹以都提舉司
總之罷皇孫阿勒坦布哈所設斷事官額森收其印尚
書省臣言鞏昌便宜都總帥府已陞宣慰使司乞以舊
兼府事别立散府調官分治從之立諸王阿雅噶齊投
下人匠提舉司於益都并省雲南大理中慶等路州
縣丁丑陞市令司為從五品改大都路甲匠總管府為
軍器人匠都總管府尚書省臣言納延以反誅其人戶
月給米萬七千五百二十三石父母妻子俱在北方恐
生它志請徙置江南充沙布鼎所請海船水軍從之五
月庚辰發武衛新軍千人濬河西務至通州漕渠癸未
移諸王錫錫饑民就食汴梁發大同宣德等路民築倉
於茂烏拉壬辰太白犯鬼日諾爾旺布私以金銀器皿
給諸王徹伯爾赫伯等且供饋有勞命如數償之復賞
銀五萬兩幣帛各二千匹丙申詔季陽益都淄萊三萬
戶軍久戍廣東疫死者衆其令二年一更賊鍾明亮率
衆萬八千五百七十三人來降江淮福建江西三省所
抽軍各還本翼行御史臺復徙於揚州淛西提刑按察
司徙蘇州以參知政事實都為尚書左丞中書參知政
事何榮祖為參知政事參議尚書省事張天祐為中書
參知政事己亥設回回國子學陞利用監為從三品遼
陽路饑免往歲未輸田租尚書省臣言括大同平陽太
原無籍民及人奴為良戶略見成效益都濟南諸道亦
宜如之詔以農時民不可擾俟秋冬行之罷永盈庫以
所貯上供幣帛入太府監及萬億庫辛丑御河溢入會
通渠漂東昌民廬舍以莊浪路去甘肅省遠改隸安西
省省流江縣入渠州泰安寺屯田大水免今歲租青山
苗蠻以不莫臺卑包等三十三寨相繼内附六月戊申
朔發侍衛軍二千人濬衮諾爾河渠己酉鞏昌汪惟和
言近括漢人兵器臣管内悉已禁絶自今臣凡用兵器
乞取之安西官庫帝曰汝家不與它漢人比弓矢不汝
禁也任汝執之辛亥詔以雲南行省地遠州縣官多闕
六品以下許本省選辟以聞桂陽路寇亂水旱下其估
糶米八千七百二十石以賑之己未西番進黑豹庚申
諸王奈曼岱敗哈坦兵於托果琳河丙寅永和爾犯邊
辛巳詔遣尚書省斷事官圖嚕英格理算雲南復立雲
南提刑按察司頁特密實請以降賊鍾明亮為循州知
州宋士賢為梅州判官丘應祥等十八人為縣尹巡尉
帝不允令明亮應祥並赴都大都增設倒鈔庫三所遼
陽等路饑免今歲差賦移巴拜部曲饑者就食甘州海
都犯邊和林宣慰使奇卜同知奈曼岱副使巴噶圖爾
皆反應之哈喇齊饑出粟四千三百二十八石有奇以
賑之甲戌西南夷中下爛土等處洞長忽帶等以洞三
百寨百一十來歸得戶三千餘乙亥金剛努寇扎蘭齊
喇立江淮等處財賦總管府掌所籍宋謝太后貲産隸
中宫丁丑汲縣民朱良進紫芝濟寧東平汴梁濟南棣
州順德平灤眞定霖雨害稼免田租十萬五千七百四
十九石秋七月戊寅朔海都犯邊帝親征尚珍署屯田
大水從征者給其家己夘駙馬札濟古爾部曲饑賑之
辛巳兩淮屯田雨雹害稼蠲今歲田租雨壞都城發兵
民各萬人完之開安山渠成河渠官禮部尚書張孔孫
兵部郎中李處選員外郎馬之貞言開魏博之渠通江
淮之運古所未有詔賜名會通河置提舉司職河渠事
甲申四川山齊蠻民四寨五百五十戶内附丙戌命百
官市馬助邊敕以圖爾哈及侍衛兵百人為僧格𨗳從
丁亥發至元鈔萬錠市馬于燕南山東河南太原平陽
保定河間平灤戊子太白經天四十五日庚寅鴻和爾
卾隆等驛乏食以鈔賑之辛夘太陰犯牛詔遣揚珠濟
遜詣江南搜訪術藝之士發和林所屯奇爾濟蘇等軍
北征癸巳平灤屯田霖雨損稼甲午御河溢東平濟寧
東昌益都眞定廣平歸德汴梁懷孟蝗乙未太陰犯歲
星丁酉命遼陽行省益兵戍咸平懿州戊戌誅信州叛
賊鮑惠日等三十三人右丞李庭等北征辛丑發侍衛
親軍萬人赴上都河間大水害稼壬寅賦百官家製戰
襖癸夘沙河溢鐵燈杆堤決八月壬子霸州大水民乏
食下其估糶直沽倉米五千石乙夘郴之宜章縣為廣
東寇所掠免今歲田租辛酉大都路霖雨害稼免今歲
租賦仍減價糶諸路倉糧壬戌漷州饑發河西務米二
千石減價賑糶之癸亥諸王特克實博囉岱所部皆饑
敕上都留守司遼陽省發粟賑之甲子頁特密實以鍾
明亮貢物來獻辛未歲星晝見癸酉以八番羅甸宣慰
使司隸四川省台婺二州饑免今歲田租甲戌詔兩淮
兩淛都轉運使司及江西榷茶都轉運司諸人毋得沮
辦課改四川金竹寨為金竹府徙淛東道提刑按察司
治婺州河東山西道提刑按察司治太原宣慰司治大
同九月戊寅歲星犯井己夘置高麗國儒學提舉司從
五品丙戌罷濟州泗汶漕運使司丁亥罷卾端宣慰使
元師府癸巳以京師糴貴禁有司拘顧商車乙未太陰
犯畢丙申熒惑犯太微西垣上將增淛東道宣慰使一
員江淮省平章沙布鼎言提調錢穀積怨於衆乞如約
蘇穆爾例撥戍兵三百人為衛從之平灤昌國等屯田
霖雨害稼甲辰以保定新城定興屯田糧賑其饑貧者
乙巳詔福建省及諸司毋沮擾魏天祐銀課冬十月癸
丑營田提舉司水害稼太陰犯牛宿距星甲寅熒惑犯
右執法以駞運大都米五百石有奇給皇子北安王等
部曲乙夘以八番羅甸隸湖廣省丙辰禁内外百官受
人饋酒食者没其家貲之半甲子享于太廟己巳實納
珠爾罕華山城置站一所癸酉尚書省臣言沙布鼎以
便宜增置淛東二鹽司合淛東西舊所立者為七乞官
知鹽法者五十六人從之平灤水害稼以平灤河間保
定等路饑弛河泊之禁閏十月戊寅車駕還大都尚書
省臣言南北鹽均以四百斤為引今權豪家多取至七
百斤莫若先貯鹽於席來則授之為便從之庚辰僧格
言初改至元鈔欲盡收中統鈔故令天下鹽課以中統
至元鈔相半輸官今中統鈔尚未可急斂宜令税賦並
輸至元鈔商販有中統料鈔聽易至元鈔以行然後中
統鈔可盡從之頁特密實以首賊丘應祥董賢舉歸于
京師癸未命遼陽行省給諸王奈曼岱民戶乏食者乙
酉命自今所授宣勅並付尚書省通州河西務饑民有
鬻子去之他州者發米賑之丙戌西南夷生番心&KR0008;等
八族計千二百六十戶内附廣東賊鍾明亮復反以衆
萬人寇梅州江羅等以八千人寇漳州又韶雄諸賊二
十餘處皆舉兵應之聲勢張甚詔頁特密實復與福建
江西省合兵討之且諭旨頁特密實鍾明亮既降朕令
汝遣之赴闕而汝玩常不發致有是變自今降賊其即
遣之丁亥安南國王陳日烜遣使來貢方物左右衛屯
田新附軍以大水傷稼乏食發米萬四百石賑之辰星
犯房己丑太陰犯畢熒惑犯進賢庚寅江西宣慰使胡
頤孫援沙布鼎例請至元鈔千錠為行泉府司歲輸珍
異物為息從之以胡頤孫遥授行尚書省參政泉府太
卿行泉府司事詔籍江南及四川戸口丙申寳坻屯田
大水害稼河南宣慰司請給管内河間眞定等路流民
六十日糧遣還其土從之婺州賊葉萬五以衆萬人寇
武義縣殺千戶一人江淮省平章布琳濟逹將兵討之
遣使鉤考大同錢穀及區别給糧人戶庚子取石泗濱
為磬以補宫縣之樂辛丑羅斛女人二國遣使來貢方
物癸夘禁殺羔羊淛西宣慰使史弼請討淛東賊以為
淛東宣慰使位哈喇岱上甲辰武平路饑發常平倉米
萬五千石賑之保定等屯田戸饑給九十日糧檀州饑
民劉德成犯獵禁詔釋之湖廣省臣言近招降贛州賊
胡海等令將其衆屯田自給今過耕時不恤之恐生變
命贛州路發米千八百九十石賑之乙巳緬國遣委馬
剌菩提班的等來貢方物十一月丙午朔回回實保齊
百八十六戶居汴梁者申命宣慰司給其田丁未禁江
南北權要之家毋沮鹽法戊申敕尚書省發倉賑大都
饑民壬子漳州賊陳機察等八千人寇龍巖執千戶張
武義與楓林賊合福建行省兵大破之陳機察丘大老
張順等以其黨降行省請斬之以警衆事下樞密院議
范文虎曰賊固當斬然既降乃殺之何以示信宜並遣
赴闕從之癸丑建寧賊黃華弟福結陸廣馬勝復謀亂
事覺皆論誅甲寅瓜沙二州城壞詔發軍民修完之丙
辰罷爾尼格所領采石提舉司發米五百八十七石給
實保齊五百七十八人之乏食者丁巳平灤昌國屯戶
饑賑米千六百五十六石改播州為播南路丁夘詔山
東東路毋得沮淘金賑文安縣饑民陜西鳳翔屯田大
水戊辰太陰犯亢己巳發米千石賑平灤饑民改平恩
鎮為丘縣武平路饑免今歲田租桓州等驛饑以鈔給
之十二月丁丑蠡州饑發義倉糧賑之戊寅罷平州望
都榛子二驛放其戶為民辛巳詔括天下馬一品二品
官許乘五匹三品三匹四品五品二匹六品以下皆一
匹平灤大水傷稼免其租錫錫坐與哈坦多羅干通謀
叛伏誅紹興路總管府判官白絜矩言宋趙氏族人散
居江南百姓敬之不衰久而非便宜悉徙京師僧格以
聞請擢絜矩為尚書省舍人從之給伊嚕勒所招集戶
五百人九十日糧徙昂吉爾民戶貧乏者就食六盤乙
酉命四川蒙古都萬戶伊蘇岱選所部軍萬人西征太
白犯南斗丁亥封皇子庫庫楚為寧遠王河間保定二
路饑發義倉糧賑之仍免今歲田租摩琳站經亂乏食
給九十日糧命回回司天臺祭熒惑庚寅特默格之地
霜殺稼圖爾哈之地饑給九十日糧甲午以管軍萬戶
汪惟能為征西都元帥將所部軍入漠其先戍漠兵無
令還翼乙未蠲大名清豐逋租八百四十石命甘肅行
省賑千戶額森所部人戶之饑者給鈔賑鴻和爾鄂隆
站人戶庚子武平饑以糧二萬三千六百石賑之巴延
遣使來言邊民乏食詔賜網罟使取魚自給巴圖實喇
所部阿蘇戶饑出粟七千四百七十石賑之癸夘發麥
賑廣濟署饑民是歲馬八兒國進花驢二寧州民張世
安進嘉禾一本詔天下梵寺所貯藏經集僧看誦仍給
所費俾為歲例幸大聖夀萬安寺置旃檀佛像命帝師
及西僧作佛事坐靜二十會免災傷田租眞定三萬五
千石濟寧二千一百五十四石東平一百四十七石大
名九百二十五石汴梁萬三千九十七石冠州二十七
石賜諸王公主駙馬如歲例為金二千兩銀二十五萬
二千六百三十兩鈔一十一萬二百九十錠幣十二萬
二千八百匹斷死罪五十九人
元史卷十五
元史本紀卷十五考證
至元二十五年二月壬戌省江南湖北提刑按察司入
荆南按荆南原本訛京南今據地理志改
六月甲寅以新附軍修尚食局按是年七月甲申朔
則甲寅亦當為六月朔日新附原本訛新府今據文
義改
六月壬申命儀鳳司毋隸宣徽院按司字原本訛寺
今據百官志改
十二月甲戌安西王阿南逹來告兵士饑按安西原
本訛西安今據諸王表改
是歲賜諸王阿雅噶齊等案原本脱是歲二字今據
前後史例增
二十六年二月丁夘劉德禄上言願招降八番蠻夷
按八番原文訛八悉今據地理志改
閏十月辛丑羅斛女人二國來貢案原本二字誤在
人字上今據明南監本改
閏十月乙巳緬國遣使來貢方物案乙巳原本訛丙
午下文十一月丙午朔而上文又有甲辰其為乙巳
之誤無疑今改
