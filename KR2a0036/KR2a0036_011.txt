元史卷干一
明翰林學士亞中大夫知制誥兼修國史宋濓等修
本紀第十一
世祖八
十七年春正月癸夘朔高麗國王王睶遣其僉議中贊
金方慶來賀兼奉歲貢丙午命萬戸綦公直戍巴實伯
里賜鈔一萬二千五百錠辛亥磁州永平縣水給鈔貸
之丙辰立遷轉官員法凡無過者授見闕物故及過犯
者選人補之滿代者令還家以俟又定諸路差税課程
增益者即上報隠漏者罪之不須履畝增税以搖百姓
詔括江淮銅及銅錢銅器辛酉以海賊賀文達所掠良
婦百三十餘人還其家廣西廉州海賊霍公明鄭仲龍
等伏誅甲子敕泉州行省所轄州郡山寨未即歸附者
率兵拔之已拔復叛者屠之以總管張瑄千戸羅壁收
宋二王有功陞瑄沿海招討使虎符壁管軍總管金符
丁夘畋近郊詔毋以侍衛軍供工匠役戊辰敕姜衛檢
覈阿爾哈雅呼圖克特穆爾等所俘丁三萬二千人並
放為民置行中書省于福州改德慶路為總管府賜開
灤河五衛軍鈔二月乙亥張易言高和尚有秘術能役
鬼為兵遙制敵人命和爾果斯將兵與高和尚同赴北
邊丙子立北京道二驛丁丑塔爾巴噶以雲南行省軍
攻定昌路擒總管古納殺之詔令塔爾巴噶還以阿達
代之敕非遠方歸附人毋入會同館詔尼雅斯拉鼎將
萬人征緬國乙酉賞尼雅斯拉鼎所部征金齒功銀五
千三百二十兩己丑命梅國賓襲其父應春瀘州安撫
使職瀘州嘗叛應春為前重慶制置使張珏所殺國賓
詣闕訴冤詔以珏畀國賓使復其父讎珏時在京兆聞
之自經死國賓請贖還瀘州軍民之為俘者從之日本
國殺國使杜世忠等征東元帥實都洪察球爾請自率
兵往討廷議姑少緩之丙申詔真人析志誠等焚毁道藏
偽妄經文及板庚子阿爾哈雅及尼雅斯拉鼎招緬國
及洞蠻降臣詔軍前定錄其功以聞江淮行省左丞夏
貴請老從之仍官其子孫哈喇所部和州等城為叛兵
所掠者賜鈔給之仍免其民差役三年發侍衛軍三千
浚通州運糧河輝和爾戸居河西界者令屯田辛丑以
廣中民不聊生召右丞達春左丞吕師䕫廷詰壞民之
由命頁特密實賈居貞行宣慰司往撫之師夔至廷辯
無驗復令還省治事詔王相府於諸鄂囉市馬二萬六
千三百疋遣使代祀岳瀆賜諸王安巴堪訥默音所部
及征日本行省阿嘍罕范文虎等西錦衣銀鈔幣帛各
有差又賜四川貧民及烏拉岱等馬牛羊價鈔三月癸
夘命福建王積翁入領省事中書省臣以為不可改戸
部尚書甲辰車駕幸上都思播州軍侵鎮遠黃平界命
李德輝等往視之罷通政院官不勝任者丙午敕東西
兩川發蒙古漢軍戍魚通黎雅乙夘立都功德使司從
二品掌奏帝師所統僧人并吐番軍民等事己未詔討
羅氏鬼國以蒙古軍六千哈喇章軍一萬西川雅爾哈
萬嘉努軍萬人阿爾哈雅軍萬人三道並進癸亥高郵
等處饑賑粟九千四百石辛未立輝和爾境内交鈔提
舉司給諤特古斯八部屯田牛具賜孟古岱等羊馬及
皇子諾木罕下羊馬價夏四月壬申朔中書省臣言索
多軍士擾民故南劎等路民復叛及孟古岱往招徠之
民始獲安詔以孟古岱仍行省福州癸酉南康杜可用
叛命史弼討擒之定杭州宣慰司官四員以游顯管如
德呼圖克劉宣充之丙子隆興路楊門站復為懷安縣
庚辰四川宣慰使伊克德濟請賜海青符命以二符給
之壬午史弼入朝乙酉以宋太常樂付太常寺改泗州
靈壁縣仍隸宿州丁亥立杭州路金玉總管府甲午敕
軍戸貧乏者還民籍丙申以羅佐山道梗敕阿爾哈雅
發軍千人戍守以隆興泉州福建置三省不便命廷臣
集議以聞己亥諸王哲伯特穆爾請各投下設官不從
庚子歲星犯軒轅大星敕權停百官俸寧海益都等四
郡霜真定七郡蟲皆損桑五月辛丑朔樞密院調兵六
百守居庸南北口甲辰作行宫于察汗諾爾丙午陞沙
州為路癸丑括沙州戸丁定常賦其富戸餘田令所戍
漢軍耕種詔雲南行省發四川軍萬人命雅爾哈領之
與前所遣將同征緬國高麗國王王睶以民饑乞貸糧
萬石從之福建行省移泉州甲寅汀漳叛賊廖得勝等
伏誅造船三十艘敕耽羅發材木給之庚申賜諸王伯
竒特穆爾銀印辛酉賜國師掌教所印賞巴延將士戰
功銀二萬八千七百五十兩真定咸平忻州漣海邳宿
諸州郡蝗六月辛未朔以呼圖克岱爾收籍拉瑪伊克
人民牛畜撥荒地令屯田壬申復招諭占城國丁丑索多
部下顧總管聚黨海道劫奪范文虎招降之復議寘于
法命文虎等集議處之安塔哈等請罷江南税課提舉
司阿哈瑪特力爭詔御史臺選官檢覈具實以聞阿哈
瑪特請立大宗正府罷上都鄂囉官以留守司兼管鄂
囉事西安王薨罷其王相府遣吕告蠻部安撫使王阿
濟同萬戸昝坤招諭羅氏鬼國壬辰召范文虎議征日
本戊戌高麗王王睶遣其將軍朴義來貢方物江淮等
處頒行鈔法廢宋銅錢遣博囉哈達等覈江淮行省阿
里布雅克特穆爾錢穀改泗州隸淮安路賜呼喇圖呼
巴哩等將士力戰者銀鈔及給伊克徹爾等軍士羊馬
價鈔各有差秋七月辛丑廣東宣慰使特穆爾布哈言
諸軍官宜一例遷轉江淮郡縣首亂者誅沒其家官豪
隠庇佃民不供徭役宜别立籍各萬戸軍交參重役宜
發還元翼詔中書省樞密院翰林院集議以聞敕思州
安撫司還舊治戊申太隂犯房距星以高麗國初置驛
站民乏食命給糧一歲仍禁使臣往來勿求索飲食己
酉立行省於京兆以前安西相李德輝為參知政事兼
領錢穀事徙泉州行省于隆興以托和木軍劫和卓輝
和爾城禾民饑命官給驛馬之費仍免賦税三年太隂
犯南斗甲寅發衛兵八百治沙嶺橋敕毋踐民田戊午
從阿哈瑪特言以參知政事郝禎耿仁並為中書左
丞用姚演言開膠東河及收集逃民屯田漣海甲子遣
安南國王子倪還括蒙古軍成丁者敇伊爾等率萬人
入羅氏鬼國如其不附則入討之乙丑罷江南財賦總
管府丁夘併大都鹽運司入河間為一仍減汰冗員割
建康民二萬戸種稻歲輸釀米三萬石官為運至京師
戊辰詔括前願從軍者及張世傑潰軍使征日本命范
文虎等招集避罪附宋蒙古回回等軍己巳遣中使約
尼歴江南名山訪求高士且命持香幣詣信州龍虎山
臨江閣皂山建康三茅山皆設醮賜阿齊哈等及集賽
台等戰功銀鈔賜招收散毛等洞官吏衣段八月庚午朔
蕭簡等十人歴河南五路擅招拉木伊克戸事覺謫其為
首者從軍自效餘皆杖之乙亥改蒙古侍衛總管為蒙
古侍衛親軍都指揮使司丙子太隂犯心東星丁丑索
多請招三佛齊等八國不從鎮守南劎路萬戸吕宗海
竊兵亡去詔追捕之戊寅占城馬八兒國皆遣使奉表
稱臣貢寳物犀象以前所括願從軍者為軍付察呼領
之征日本丁亥許衡致仕官其子師可為懷孟路總管
以便侍養納碧玉盞六白玉盞十五於太廟癸巴賜西
平王所部糧戊戌高麗王王睶來朝且言將益兵三萬
征日本以范文虎實都洪察球爾為中書右丞李庭張
巴圖為參知政事並行中書省亊賜竒爾濟蘇等鈔穆
爾烏克等羊馬齊喇拉等牛羊馬價及東宫位下齊哩
克昆等粟帛大都北京懷孟保定南京許州平陽旱濮
州東平濟寧磁州水九月壬子車駕至自上都壬戌伊
克德濟征鄂端癸亥命沿途廩食和琳回軍甲子太陰
掩右執法犯歲星乙丑守庫軍盗庫鈔巴喇噶齊分其
贓縱盜遁去詔誅之丁夘羅氏鬼國主阿察及阿里降
安西王相李德輝遣人偕入覲賜巴喇噶齊等羊馬價
二萬八千三錠及托勸下貧民糧三月冬十月庚午塔
爾巴噶軍與賊力戰者命給田賞之癸酉加高麗國王
王睶開府儀同三司中書左丞相行中書省事甲戌遣
使括開元等路軍三千征日本丙子賜雲南王和克齊
印丁丑以湖南兵萬人伐亦奚不薛亦奚不薛降戊寅
發兵十萬命范文虎將之賜右丞洪察球爾所將征日
本新附軍鈔及甲辛巳立營田提舉司從五品置司柳
林割諸色戸千三百五十五隸之官給牛種農具壬午
詔立陜西四川等處行中書省以布哈為右丞李德輝
汪惟正並左丞時德輝已卒甲申詔龍虎山天師張宗
演赴闕己丑命達實窮黃河源辛夘以漢軍屯田沙甘
壬辰亦奚不薛病遣其從子入覲帝曰亦奚不薛不稟
命輒以職授其從子無人臣禮宜令亦奚不薛出乃還
軍癸巳詔諭和州諸城招集流移之民丙申命在官者
任事一月後乃給俸或廢事者斥之遣使諭瓜哇國及
交趾國始製象轎給齊喇等糧賜呼爾察家貧乏者十
一月己亥朔翰林學士承旨和爾果斯等言俱藍馬八
闍婆交趾等國俱遣使進表乞荅詔從之仍賜交趾使
人職名及弓矢鞍勒降詔招諭瓜哇國乙巳置泉府司
掌領御位下及皇太子皇太后諸王出納金銀事敇别
置局院以處童匠有貧乏者給以鈔幣詔有罪配役者
量其程遠近犯罪當死者詳加審讞戊申中書省臣議
流通鈔法凡賞賜宜多給幣帛課程宜多收鈔制曰可
庚戌命和爾果斯揀汰交趾國使除可留者餘皆放還
辛亥敇緩營建工役壬子詔諭俱藍國使來歸附甲寅
太原路堅州進嘉禾六莖壬戌詔江淮行中書省招巧
匠甲子詔頒授時歷丁夘詔以瑪噶珊民貧除倉跕税
課外免其役三年復遣宣慰使嘉琿孟慶元等持詔諭
占城國主令其子弟或大臣入朝詔江南江北陜西河
間山東諸鹽場增撥竈戸賜將作院吕哈喇工匠銀鈔
幣帛十二月庚午以江淮行省平章政事阿里布左丞
雅克特穆爾擅易命官八百員自分左右司官鑄銀銅
印違命不散防守軍敇誅之辛未以熟劵軍還襄陽屯
田高麗國王王睶領兵萬人水手萬五千人戰船九百
艘糧十萬石出征日本給右丞洪察球爾等戰具高麗
國鎧甲戰襖諭諸道征日本兵取道高麗毋擾其民以
高麗中贊金方慶為征日本都元帥密直司副使朴球
金周鼎為管高麗國征日本軍萬戸並賜虎符癸酉以
高麗國王王睶為中書右丞相甲戌復授征日本軍官
元佩虎符丁丑用呼遜言以民當跕役十戸為率官給
一馬死則買馬補之戊寅以奉使木刺由國斯隆瑪等
為招討使佩金符己夘羅氏鬼國土寇為患思播道路
不通發兵千人與洞蠻開道甲申甘州增置站戶詔於
諸王戸籍内簽之乙酉敇民避役竄名匠戸者復為民
淮西宣慰使昂吉爾請以軍士屯田安塔哈等以發民
兵非便宜募民願耕者耕之且免其租三年從之丁亥
復詔管民官兼管諸軍鄂囉戊子以征也可不薛軍千
五百還塔海戍八番羅甸壬辰陳桂龍據漳州反索多
率兵討之桂龍亡入畬洞甲午大都重建太廟成自舊
廟奉遷神主于祏室遂行大享禮置鎮北庭都護府於
輝和爾境以托克托穆爾等領之丙申遼東路所益兵
以妻子易馬敇以合輸賦税贖還之敇鏤板印造帝師
帕克斯色新譯戒本五百部頒降諸路僧人左丞相阿
珠巡歷西邊至巴實伯里以疾卒敇擅據江南逃亡民
田者有罪修桐栢山淮瀆祠以三茅山上清四十三代
宗師許道杞祈禱有驗命别主道教安南國來貢馴象
賜蠻洞主銀鈔衣物有差賑鞏昌常德等路饑民仍免
其徭役改拱衛司為都指揮司陞尚舍監秩三品立太
倉提舉司秩五品改建寧雷州封州廉州化州高州為
路以肇慶路隸廣南西道遷峽州路于江北舊治復置
鄣縣隸鞏昌路宿州靈壁縣復隸歸德是歲斷死罪一
百二人
十八年春正月戊戌朔高麗國王王睶遣其簽議中贊
金方慶來賀兼奉歲幣辛丑召阿嘍罕范文虎囊嘉特
同赴闕受訓諭以巴圖張珪李庭留後命實都洪察球
爾軍陸行抵日本兵甲則舟運之所過州縣給糧食用
范文虎言益以漢軍萬人文虎又請馬二千給托色呼
遜軍及回回砲匠帝曰戰船安用此皆不從癸夘發鈔
及金銀付博囉以給貧民丁未畋于近郊敇江南州郡兼用
蒙古回回人凡諸王位下合設達嚕噶齊並令赴闕仍
詔諭諸王阿濟格等知之己酉改黃州陽羅堡復隸鄂
州辛亥遣使代祀嶽瀆后土壬子高麗王王睶遣使言
日本犯其邊境乞兵追之詔以戍金州隘口軍五百付
之丙辰車駕幸漷州改符寳局為典瑞監收天下諸司
職印丁巳制以六祖李全祐嗣五祖李居壽祭斗癸亥
邵武民高日新據龍樓寨為亂擒之賞實都等戰功賜
征日本諸軍鈔二月戊辰發侍衛軍四千完正殿賜征
日本善射軍及高麗火長水軍鈔四千錠辛未車駕幸
柳林高麗王王睶以尚主乞改宣命益駙馬二字制可
乙亥敕以躭羅新造船付洪察球爾出征詔以刑徒減
死者付實都為軍揚州火發米七百八十三石賑被災
之家詔諭范文虎等以征日本之意仍申嚴軍律立上
都留守司陞叙州為路隸安西省移潭州省治鄂州徙
湖南宣慰司于潭州乙酉改輝和爾斷事官為北庭都
護府陞從二品丙戌征日本軍啓行淛東饑發粟千二
百七十餘石賑之己丑發肅州等處軍民鑿渠溉田給
征日本軍衣甲弓矢海青符敇通政院官琿都與郭漢
傑整治水驛自叙州至荆南凡十九站增戸二千一百
船二百十二艘詔諭烏瑣納空等毋擾羅氏鬼國違者
令國王阿利具以名聞福建省左丞蒲壽庚言詔造海
船二百艘今成者五十民實艱苦詔止之乙未貞懿順
聖昭天睿文光應皇后鴻吉哩氏崩丙申車駕還宫詔
三茅山三十八代宗師蔣宗瑛赴闕遣丹逹爾巴實等
詣東海及濟源廟修佛事以中書右丞行江東道宣慰
使阿嘍罕為中書左丞相行中書省事江西道宣慰使
兼招討使頁特密實參知政事行中書省事以遼陽懿
蓋北京大定諸州旱免今年租税之半三月戊戌許衡
卒己亥敇黃平隸安西行省鎮遠隸潭州行省各遣兵
戍守甲辰命天師張宗演即宮中奏赤章於天七晝夜
丙午車駕幸上都丙辰陞軍器監為三品辛酉立登聞
鼓院許有冤者撾鼓以聞夏四月辛未益雲南軍征合
剌章癸酉復頒中外官吏俸辛巳通泰二州饑發粟二
萬一千六百石賑之戊子置蒙古漢人新附軍總管甲
午命太原五戸絲就輸太原自太和嶺至巴實伯里置
新驛三十賜征日本河西軍等鈔五月癸夘禁西北邊
回回諸人越境為商甲辰遣使賑瓜沙州饑戊申罷霍
州輝和爾按察司己酉禁甘肅瓜沙等州為酒壬子免
耽羅國今歲貢白紵丙辰以烏蒙阿穆宣撫司隸雲南
行省歲星犯右執法庚申嚴鬻人之禁乏食者量加賑
貸壬戌詔括契丹戸敇耽邏國達嚕噶齊逹喇齊禁高
麗全羅等處田獵擾民六月丙寅敇賽音諤德齊和民
齊分管鄂摩巴圖竒爾等八處民戸謙州織工百四十
二戸貧甚以粟給之所鬻妻子官與贖還以太原新附
軍五千屯田甘州丁丑以按察司所劾羡餘糧四萬八
千石餉軍己夘以順慶路隸四川東道宣慰司安西等
處軍站凡和顧和買與民均役增陜西營田糧十萬石
以充常費壬午命耽羅戍力田以自給日本行省臣遣
使來言大軍駐巨濟島至對馬島獲島人言太宰府西
六十里舊有戍軍已調出戰宜乘虚擣之詔曰軍事卿
等當自權衡之癸未命中書省會計姚演所領漣海屯
田官給之資與歲入之數便則行之否則罷去丁亥放
竒徹所招獵戸七千為民庚寅以阿嘍罕有疾詔安塔
哈統率軍馬征日本壬辰高麗國王王睶言本國置驛
四十民畜凋幣敇併為二十站仍給馬價八百錠奉使
木剌由國沙木斯鼎至占城船壊使人來乞舟糧及益
兵詔給米一千四百餘石以中書左丞呼圖克特穆爾
為中書右丞行中書省事御史中丞行御史臺事呼喇
珠為中書左丞行尚書省事賜皇子諾木罕所部工匠
羊馬價鈔秋七月甲午朔命萬戸綦公直分宣慰使劉
恩所將屯肅州漢兵千人入巴實伯里以嘗過西川兵
百人為嚮導丁酉敕甘州置和中所以給兵糧京兆四
川分置行省於河西己亥阿嘍罕卒庚子括回回砲手
散居他郡者悉令赴南京屯田癸夘太隂犯房距星庚
戌以實都戍大和嶺所將蒙古軍還復令漢軍戍守以
松州知州布薩圖格前後射虎萬計賜號萬虎將軍賜
桂濟哈瑪爾圖所招和真滁等戸二千二百二十俾自
領之辛酉索多征占城賜駞蓬以辟瘴毒占城國來貢
象犀命天師張宗演等即夀寧宫奏赤章于天凡五晝
夜八月甲子朔招討使方文言擇守令崇祀典戢姦吏
禁盜賊治軍旅奬忠義六事詔廷臣及諸老議舉行之
丙寅熒惑犯諸侯西第三星庚午孟古岱為中書右丞
行中書省事辛未敕隆興行省參政劉哈瑪爾圖凡金
穀造作專領之乙亥甘州凡諸投下戸依民例應站役
申嚴大都總管府兵馬司左右巡院斂民之禁庚寅以
阿嘍罕既卒命安塔哈等分戍三海口令安塔哈就招
海中餘寇高麗國王王睶遣其密直司使韓康來賀聖
誕節壬辰以開元等路六驛饑命給幣帛萬二千匹民
鬻妻子者官為贖之詔征日本軍回所在官為給糧實
都洪察球爾范文虎李庭金方慶諸軍船為風濤所激
大失利餘軍回至高麗境十存一二設醮于上都夀寧宫賜
鴻濟古爾部及茂齊哩克等羊馬價及重嘉努等助軍
羊馬鈔賜常河部軍貧乏者給過西川軍糧海南諸國
來貢方物給集賽台糧拘其所占田為屯田閏月癸巳
朔熒惑犯司怪南第二星安塔哈乞以戍三海口軍擊
福建賊陳吊眼詔以重勞不從敕守縉山道侍衛軍還
京師壬寅瓜州屯田進端麥一莖五穗丙午車駕至自
上都庚戌太隂犯昴丁巳命播州每歲親貢方物改思
州宣撫司為宣慰司兼管内安撫使陞高麗簽議府為
從三品敕中書省減執政及諸司冗員遣烏蘭哈達運
沙城等糧六千石入和林括江南戸口税課庚申安南
國貢方物江西行省薦舉兵官命罷之壬戌詔鄂端等
三城官民及呼圖克岱爾括布哷齊人口兩淮轉運使
阿喇卜丹坐盜官鈔二萬一千五百錠盜取和買馬三
百四十四疋朝廷宣命格而弗頒又以官員所佩符擅
與家奴往來貿易等事伏誅賜謙州屯田軍人鈔幣衣
裘等物及給農具漁具償站匠等助軍羊馬價九月癸
亥朔畋于近郊甲子增大都巡兵千人給鈔賑上都饑
民癸酉商賈市舶物貨已經泉州抽分者諸處貿易止
令輸税益耽羅戍兵仍命高麗國給戰具庚辰還宫辛
巳大都立蒙古站屯田編戸歲輸包銀者及真定等路
拉木伊克戸並令屯田其在真定者與免皮貨癸未京
兆等路歲額自一萬九千錠增至五萬四千錠阿哈瑪
特尚以為未實欲覈之帝曰阿哈瑪特何知事遂止大
都新安縣民復和顧和買甲申太隂犯軒轅大星壬辰
占城國來貢賜修大都城侍衛軍鈔幣有差賞北征軍
銀鈔賜齊哩克昆及四鄂爾多下與范文虎所部將士
羊馬衣服幣帛有差冬十月乙未享于太廟貞懿順聖
昭天睿文光應皇后袝丙申募民淮西屯田己亥議封
安南王號易所賜安南國輝和爾字虎符以國字書之
仍詔諭安南國立日烜之叔遺愛為安南國王庚子溪
洞新附官鎮安州岑從毅縱兵殺掠迫死知州李顯祖
召從毅入覲壬寅賜征日本將校衣裝幣帛靴帽等物
有差乙巳命安南王府協濟戸及南山隘口軍於西安
延安鳳翔六盤等處屯田河西置織毛段匠提舉司丁
未安南國置宣慰司以北京路達嚕噶齊巴延特穆爾
參知政事行安南國宣慰使都元帥佩虎符柴椿鴻和
爾副之給鈔萬錠付河西行省以備經費巳酉張易等
言參校道書惟道德經係老子親著餘皆後人偽撰宜
悉焚毁從之仍詔諭天下給隆興行省海青符命失里
咱呀信合八剌麻合迭瓦為占城郡王加榮禄大夫賜
虎符立行中書省于占城索多為右丞劉深為左丞兵
部侍郎伊埓默色參知政事庚戌敕以海船百艘新舊
軍及水手合萬人期以明年正月征海外諸番仍諭占
城郡王給軍食以安南國王陳遺愛入安南發新附軍
千人衛送詔諭干不昔國來歸附壬子用和爾果斯言
於揚州隆興鄂州泉州四省置蒙古提舉學校官各二
員以翰林學士承旨色埓默兼領會同館集賢院事以
平章政事樞密副使張易兼領祕書監太史院司天臺
事以翰林學士承旨和爾果斯守司徒改大都南陽真
定等處屯田布哷齊總管府為農政院癸丑皇太子至
自北邊丙辰以烏蘭哈達言上都南四站人畜困乏賜
鈔給之庚申籍西川戸辛酉邵武叛人高日新降給征
日本回侍衛新附軍冬衣賜劉天錫等銀幣僧額埓等
羊馬鈔諸王阿濟格等馬牛羊各有差十一月癸亥朔
詔諭特穆爾令歸附甲子敕誅陳吊眼首惡者餘並收
其兵杖繫送京師己巳敕軍器監給兵仗付高麗沿海
等郡奉使占城孟慶元孫勝夫並為廣州宣慰使兼領
出征調度高麗國金州等處置鎮邊萬人府以控制日本
高日新及其弟鼎新等至闕以日新兩為叛首授山
北路民職文慶之屬遣還泉州賜有功將校二百二十
三員銀十萬兩及幣帛弓矢鞍勒有差詔安南國王給
占城行省軍食高麗國王請完濱海城防日本不允辛
未給諸王阿濟格糧六千石甲戌太隂犯五車次南星
乙亥召法師劉道真問祠太乙法丁丑太隂犯鬼壬午
詔諭瓜哇國主使親來覲昌州及哈里泊民饑給鈔賑
之丙戌給鈔二萬錠付和林貿易敕征日本回軍後至
者分戍沿海丁亥太隂掩心東星給揚州行省新附軍
將校鈔人二錠巳丑賜安南國出征新附軍鈔賜禮部
尚書劉夢炎及出使馬八國温都爾等鈔各有差十二
月甲午以昂吉爾岱為中書右丞相己亥罷日本行中
書省丙午太隂犯軒轅大星丁未議選侍衛軍萬人
練習以備扈從陞太常寺為正三品辛亥命西川行省
給萬家努所部兵杖癸丑敕免益都淄萊寧海開河夫
今年租賦仍給其傭直乙夘以諸王濟古爾所占文安
縣地給付屯田丙辰調新附軍屯田獲福州叛賊林天
成戮于市免福州路今年税二分十八年以前租税並
免徵以漢州德陽縣隸成都府改漳州為路賜禮部尚
書謝昌元鈔賞訥古伯戰功銀有差償阿濟格等助軍
馬價賜達爾哈没籍戸五十是歲保定路清苑縣水平
陽路松山縣旱高唐夏津武城䓁縣蠡害稼並免今
年租計二萬六千八百四十石斷死罪二十二人
元史卷十一
元史本紀卷十一考證
至元十八年二月乙未皇后鴻吉哩氏崩案本𫝊作
至元十四年二月與此異
閏八月壬寅瓜州進瑞麥案原本訛壬辰今據前後
干支改
九月壬寅賜征日本將校衣装幣帛靴帽等物有差
按原本訛高麗今改正
十一月己丑賜出征新附軍鈔案己丑原本訛己酉
是月癸亥朔至己丑則四十七日以上文丁亥下月
甲午推之當係己丑之誤今改
