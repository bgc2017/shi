元史卷一百二十一
明翰林學士亞中大夫知制誥兼修國史宋濓等修
列傳第八
蘇布特
蘇布特蒙古烏梁海人其先世獵於鄂諾河上遇敦巴
該皇帝因相結納至太祖時已五世矣諾爾布者生布
古圖衆目為哲勒默哲勒默者漢言有謀略人也三世
孫和實衮生喀巴喀巴二子長哈勒琿次蘇布特俱驍
勇善騎射太祖在班珠爾河時喀巴嘗驅羣羊以進遇
盜被執哈勒琿與蘇布特繼至以槍刺之人馬皆倒餘
黨逸去遂免父難羊得達於行在所哈勒琿以百戶從
帝與奈曼部主戰於長城之南哈勒琿射却之其衆奔
庫楚坦山而潰蘇布特以質子事帝為百戶歲辛未攻
金桓州先登拔其城帝命賜金帛一車默爾竒斯部強
盛不附丙子帝會諸將於圖喇河之黑林問誰能為我
征默爾竒斯者蘇布特請行帝許之乃選禆將阿勒楚
爾領百人先覘其虚實蘇布特繼進蘇布特戒阿勒楚
爾曰汝止宿必載嬰兒具以行去則遺之若挈家而逃
者默爾竒斯見之果以為逃者遂不為備己夘大軍至
蟾河與默爾竒斯遇一戰而獲二將盡降其衆其部主
輝圖奔欽察蘇布特追之與欽察戰于玉峪敗之壬午
帝征回回國其主默哷委國而去命蘇布特與哲伯追
之及于呼喇河哲伯戰不利蘇布特駐河東戒其衆人
爇三炬以張軍勢其王夜遁復命統兵萬人由布哈川
布勒噶爾城追之凡所經歴皆無水之地既度川先發
千人為游騎繼以大軍晝夜兼行比至默哷逃入海不
月餘病死盡獲其所棄珍寶以獻帝曰蘇布特枕干血
戰為我家宣勞朕甚嘉之賜以大珠銀罌癸未蘇布特
上奏請討欽察許之遂引兵繞衮騰吉斯海展轉至太
和嶺鑿石開道出其不意至則遇其酋長伊勒吉及塔
塔古爾方聚於布咱河縱兵奮擊其衆潰走矢及伊勒
吉之子逃於林間其奴來告而執之餘衆悉降遂收其
境又至阿勒錦河與俄羅斯大小穆爾竒扎爾遇一戰
降之略阿蘇部而還欽察之奴來告其主者蘇布特縱
為民還以聞帝曰奴不忠其主肯忠他人乎遂戮之又
奏以默爾竒斯奈曼竒&KR1685;杭津欽察諸部千戸通立一
軍從之略伊瑪里克和卓部獲馬萬匹以獻帝欲征河
西以蘇布特在外久遣令歸省其親蘇布特奏願從西
征帝命度大磧以往丙戌攻下薩里輝和爾塔勒齊木
等部及德順鎮戎蘭會洮河諸州得牝馬五千匹悉獻
于朝丁亥聞太祖崩乃還己丑太宗即位以塔瑪噶公
主妻之從攻潼關軍失利帝責之睿宗時在藩邸言兵
家勝負不常請令立功自效遂命引兵從睿宗經理河
南道出牛頭關遇金將哈達帥行騎數十萬待戰睿宗
問以方略蘇布特曰城居之人不耐勞苦數挑以勞之
戰乃可勝也帥集三峰山金兵圍之數匝會風雪大作
其士卒僵仆師乘之殺戮殆盡自是金軍不能復振壬
辰夏睿宗還駐官山留蘇布特統諸道兵圍汴癸巳金
主渡河北走追敗之於黃龍岡斬首萬餘級金主復南
走歸德府未幾復走蔡州汴降俘其后妃及寶器以獻
進圍蔡州甲午蔡州破金主自焚死時汴梁受兵日久
歲饑人相食蘇布特下令縦其民北渡以就食乙未太
宗命諸王巴圖西征巴齊瑪克曰聞巴齊瑪克有膽勇
蘇布特膽勇可勝之命為先鋒與巴齊瑪克戰繼又令
統大軍遂虜巴齊瑪克妻子於衮騰吉斯海巴齊瑪克
聞蘇布特至大懼逃入海中辛丑太宗命諸王巴圖等
討俄羅斯部主額勒本為其所敗圍托里實克城不克
巴圖奏遣蘇布特督戰蘇布特選哈必齊軍齊哩克昆
等五十人一戰獲額勒本進攻托里實克城三日克之
盡取俄羅斯所部而還經哈扎爾山攻滿濟勒噶部主
齊哩克蘇布特為先鋒與諸王巴圖錫里庫實保哈坦
五道分進衆曰齊哩克軍勢盛未可輕進蘇布特出竒
計誘之至漷寧河諸王軍于上流水淺馬可涉中復有
橋下流水深蘇布特欲結栰潛渡繞出敵後未渡諸王
先涉河與戰巴圖軍争橋反為所乘沒甲士三十人并
亡其麾下將巴哈台既渡諸王以敵尚衆欲要蘇布特
還徐圖之蘇布特曰王欲歸自歸我不至塔納河瑪察
克城不還也乃馳至瑪察克諸王亦至遂拔城而還諸
王來會巴圖曰漷寧河戰時蘇布特救遲殺我巴哈台
蘇布特曰諸王惟知上流水淺且有橋遂渡而與戰不
知我於下流結栰未成今但言我遲當思其故於是巴
圖亦悟後大會飲以馬乳及蒲萄酒言征齊哩克時事
曰當時所獲蘇布特功也是歲太宗崩癸夘諸王大會
巴圖欲不往蘇布特曰大王於族屬為兄安得不往甲
辰遂會於伊竒哩河丙午定宗即位既朝會還家于圖
喇河上戊申卒年七十三贈效忠宣力佐命功臣開府
儀同三司上柱國追封河南王謚忠定子烏蘭哈達
烏蘭哈達初事太祖時憲宗為皇孫尙幼以烏蘭哈達
世為功臣家使護育之憲宗在潛邸遂分掌宿衛歲癸
已領兵從定宗征大真國破萬弩於遼東繼從諸王巴
圖征欽察及俄羅斯博羅爾諸部丙午又從巴圖討博
羅爾納琳穆蘇部平之戊申定宗崩巴圖與宗室大臣
議立憲宗事久未決四月諸王大會定宗皇后問所宜
立皆惶惑莫敢對烏蘭哈逹對曰此議已先定矣不可
復變巴圖曰烏蘭哈達言是也議遂定憲宗即位之明
年世祖以皇弟總兵討西南夷烏蠻白蠻鬼蠻諸國以
烏蘭哈達總督軍事其鬼蠻即赤秃哥國也癸丑秋大
軍自旦當嶺入雲南境摩些二部酋長唆火脱因塔裏
馬來迎降遂至金沙江烏蘭哈達分兵入察罕章蓋白
蠻也所在寨柵以次攻下之獨阿塔刺所居半空和寨
依山枕江牢不可拔使人覘之言當先絶其汲道烏蘭
哈達率精銳立砲攻之阿塔刺遣人來拒烏蘭哈達遣
其子阿珠迎擊之寨兵退走遂并其弟阿叔城俱拔之
進師取龍首關翊世祖入大理國城甲寅秋復分兵取
附都善闡轉攻合刺章水城屠之合刺章盖烏蠻也前
次羅部府大酋高昇集諸部兵拒戰大破之於洟可浪
山下遂進至烏蠻所都押赤城城際滇池三面皆水既
險且堅選驍勇以砲摧其北門縱火攻之皆不克乃大
震鼓鉦進而作作而止使不知所為如是者七日伺其
困乏夜五鼓遣其子阿珠潛師躍入亂斫之遂大潰至
昆澤擒其國王段智興及其渠帥馬合剌昔以獻其餘
衆依阻山谷者分命禆將伊埒圖卜新掩其右哈達護
尉掩其左約三日捲而内向及圍合與阿珠引善射者
二百騎期以三日四面進擊烏蘭哈達陷陣鏖戰又攻
纖寨拔之至乾德哥城烏蘭哈達病委軍事於阿珠環
城立砲以草填塹衆軍始集阿珠已率所部搏戰城上
城遂破乙夘攻不花合因阿合阿因等城阿珠先登取
其三城又攻赤禿哥山寨阿珠緣嶺而戰遂拔之乘勝
擊破魯厮國塔渾城又攻取忽蘭城魯厮國大懼請降
阿伯國有兵四萬不降阿珠攻之入其城舉國請降復
攻阿魯山寨進攻阿魯城克之乃搜捕未降者遇赤秃
哥軍於合打台山追赴臨崖盡殺之自出師至此凡二
年平大理五城八府四郡洎烏白等蠻三十七部兵威
所加無不欵附丙辰征白蠻國波麗國阿珠生擒其驍
將獻俘闕下詔以便宜取道與特古勒德爾兵合遂出烏
蒙趍瀘江剗禿刺蠻三城却宋將張都統兵三萬奪其
船二百艘於馬湖江斬獲不可勝計遂通道於嘉定重
慶抵合州濟蜀江與特古勒德爾會丁已以雲南平遣使
獻捷於朝且請依漢故事以西南夷悉為郡縣從之賜
其軍銀五千兩綵幣二萬四千匹授銀印加大元帥還
鎮大理遂經六盤山至臨洮府與大營合月餘復西征
烏蠻秋九月遣使招降交趾不報冬十月進兵壓境其
國主陳日煚隔江列象騎步卒甚盛烏蘭哈達分軍為
三隊濟江齊齊克圖從下流先濟大帥居中駙馬輝圖
與阿珠在後仍授齊齊克圖方略曰軍既濟勿與之戰
彼必來逆駙馬斷其後汝伺便奪其船蠻潰走至江無
船必為我擒矣師既登岸即縱與戰齊齊克圖違命蠻
雖大敗得駕舟逸去烏蘭哈達怒曰先鋒違我節度軍
有常刑齊齊克圖懼飲藥死烏蘭哈達入交趾為久駐
計軍令嚴肅秋毫無犯越七日日煚請内附於是置酒
大饗軍士還軍柙赤城戊午引兵入宋境其地炎瘴軍
士皆病遇敵少却亡軍士四人阿珠還戰擒其卒十二
人其援復至阿珠以三十騎阿穆爾圖繼以五十騎擊
走之時烏蘭哈達病將旋師阿珠戰馬五十疋夜為禿
刺蠻所掠入告烏蘭哈達曰吾馬盡為盜掠去將何以
行即分軍搜訪知有三寨藏馬山顛阿珠親率將士攀
崖而上破其諸寨生擒賊酋盡得前後所盜馬千七百
疋乃屠柙赤城憲宗遣使諭旨約明年正月會軍長沙
乃率四王騎兵三千蠻僰萬人破横山寨闢老蒼關徇
宋内地宋陳兵六萬以俟遣阿珠與四王潛自間道衝
其中堅大敗之盡殺其衆乘勝擊逐蹴貴州蹂象州入
静江府連破辰沅二州直抵潭州城下潭州出兵二十
萬斷我歸路烏蘭哈達遣阿珠與塔納伊嚕音特穆爾
軍其前而自與四王軍其後夾擊破之自入敵境轉鬭
千里未嘗敗北大小十三戰殺宋兵四十餘萬擒其將
大小三人其州又遣兵來攻追至門濠掩溺殆盡乃不
敢復出壁城下月餘時世祖已渡江駐鄂州遣伊埒蒙
古領兵二千人來援且加勞問遂自鄂州之滸黃洲北
渡與大軍合庚申世祖即位夏四月烏蘭哈達至上都
後十二年卒年七十二子阿珠自有傳
阿勒楚爾
阿勒楚爾永古特氏其先居雲中父達衮為金羣牧使
歲辛未驅所牧馬來歸太祖命仍其官阿勒楚爾幼鞠
于外祖兆齋家訛言為趙家因姓趙氏年十四隸皇子
察罕台部嘗從獵射獲數麋有二虎突出射之皆死由
是以善射名皇子深器愛之己夘太祖西征塔實于阿
里瑪圖等國以功為千戶丁亥從征積石州先登拔其
城圍河州斬首四十級破臨洮攻德順斬首百餘級攻
鞏昌駐兵秦州太宗立尊察罕台為皇兄以阿勒楚爾
為元帥戊子鎮刪丹州自燉煌置驛抵玉關通西域從
定關隴辛夘從圍鳳翔阿勒楚爾分兵攻西南隅城上
礧石亂下選死士先登拔之斬金將劉興格分兵攻西
和州宋將彊俊衆數萬堅壁清野以老我師阿勒楚爾
率死士駡城下挑戰俊怒悉衆出阿勒楚爾佯走俊追
之因以竒兵奪其城伏兵要其歸轉戰數十里斬首數
千級擒俊餘衆退保仇池進擊拔之從拔平涼慶陽邠
原寧皆降涇州復叛殺守將郭元恕衆議屠之阿勒楚
爾但誅首惡師還原州降民棄老幼走衆曰此必反也
宜誅之以警其餘阿勒楚爾曰此輩懼吾驅之北徙耳
遣人諭之曰汝等若走以軍法治罪父母妻子併誅矣
汝歸保無他明年草青具牛酒迎師於此州民皆復歸
豪民陳苟集數千人潛新寨諸洞衆議以火攻之阿勒
楚爾曰招諭不出攻之未晩偕數騎抵寨縦馬解弓矢
召苟遥語折矢與為誓苟即相呼羅拜謝更生之恩皆
降金人守潼關攻之戰於扇車回不克睿宗由山南入
金境阿勒楚爾為先鋒趣散關宋人已燒絶棧道復由
兩當縣出魚關軍沔州宋制置使桂如淵守興元阿勒
楚爾假道於如淵曰宋讐金久矣何不從我兵鋒一洗
國恥今欲假道南鄭由金洋達唐鄧會大兵以滅金豈
獨為吾之利亦宋之利也如淵度我軍壓境勢不徒還
遂遣人導我師由武休關東抵鄧州西破小關金人大
駭謂我軍自天而下其平章完顔哈達樞密使伊喇布
哈帥十七都尉兵數十萬相拒于鄧我師不與戰直趣
鈞州與親王阿齊台等兵合陣三峯山下會天大雪金
兵成列阿勒楚爾率所部精兵迎擊於前諸軍乘之金
師敗績癸巳金主奔蔡十二月從圍蔡甲午金亡初金
將郭斌自鳳翔突圍出保金蘭定會四州至是命阿勒
楚爾往取之圍斌于會州食盡將走敗之于城門兵入
城巷戰死傷甚衆斌手劔驅妻子聚一室焚之已而自
投火中有女奴自火中抱兒出泣授人曰將軍盡忠忍
使絶嗣此其兒也幸哀而收之言畢復赴火死阿勒楚
爾命保其孤遂定四州金將汪世顯守鞏州皇子奎騰
圍之未下遣阿勒楚爾等往招之世顯率衆來降皇子
嘉其材勇賞賚甚厚賜名巴圖爾拜征行大元帥丙申
大軍伐蜀皇子出大散關分兵令宗王穆濟等出陰平
郡期會于成都阿勒楚爾領砲手兵為先鋒破宕昌略
階州攻文州守將劉禄數月不下諜知城中無井乃奪
其汲道率勇士梯城先登殺守陴者數十人遂拔其城
祿死之因招徠吐蕃酋長康托莽嘉等十族皆賜以銀
符略定龍州遂與大散軍合進克成都師還成都復叛
丁酉阿勒楚爾言於宗王曰隴西州縣方平人心猶二
漢陽當隴蜀之衝宋及吐蕃利於入寇宜得良將以鎮
之宗王曰安反側制寇賊上策也然無以易汝遂分蒙
古千戶五人隸麾下以往阿勒楚爾命侯和尚南戍沔
州之石門珠嚕西戍階州之兩水謹斥堠嚴巡邏西南
諸州不敢犯戊戌從元帥塔爾海率諸翼兵伐蜀克隆
慶己亥攻重慶庚子圍萬州宋人將舟師數百艘遡流
迎戰阿勒楚爾順流率勁兵乘巨筏浮草舟於其間矢
雨射宋人不能敵敗諸夔門辛丑伐西川破二十餘城
成都守將田顯開北門以納師宋制置使陳隆之出奔
追獲之縳至漢州令誘降守將王夔夔不降進兵攻之
夔夜驅火牛突圍出奔遂斬隆之壬寅會大軍破遂寧
瀘叙等州癸夘破資州庚戌阿勒楚爾安輯涇邠二州
宋制置余玠攻興元文州降將王德新乘隙自階州叛
執扈牛二鎮將領衆千餘走江油憲宗召阿勒楚爾還
舊鎮阿勒楚爾遣將擣江油奪扈牛歸中統元年世祖
即位親王有異謀者其將阿勒達爾琿塔哈圖據關隴
時阿勒楚爾以老委軍於其子帝遣宗王哈坦哈必齊
阿哈瑪特西討阿勒楚爾曰内難方殷豈臣子安卧之
時耶吾雖老尚能破賊遂引兵出刪丹之耀碑谷從阿
哈瑪特與之合戰會大風晝晦戰至晡大敗之斬馘無
筭阿勒楚爾與總帥汪良臣斬阿勒達爾琿塔哈等捷
聞帝錫璽書褒美賜弓矢錦衣四年卒年六十九延祐
元年贈推忠佐運功臣太保儀同三司上柱國封秦國
公謚武宣子十人徹爾國寶最知名徹爾襲職為元帥
丁巳從父攻瀘州降宋將劉整宋將姚德壁雲頂山戊
午大軍圍之徹爾率部兵由水門先登破其壁德降後
以病廢卒國寶一名赫色勒少擊劔學書倜儻好義有
謀略父為元帥軍務悉以委之所至多捷從攻重慶降
宋都統張實併掠合州以歸中統元年從攻阿勒達爾
有功阿勒達爾叛將輝圖據吐蕃之達實嶺國寶攝帥
亊討之衆欲速戰國寶曰此窮寇也宜少緩以計破之
遂以精兵襲其後輝圖欲西走國寶據險要之挑戰則
斂兵自固相持兩月潛兵出其不意擒殺之捷聞賜弓
矢金綺初阿勒楚爾告老制命徹爾襲征行元帥徹爾
以病不視事國寶乃謂諸弟曰昔我先人耀兵西陲大
功既集關隴雖寧而西戎未靖此吾輩立功之秋也乃
遣謝鼎與弟國能持金帛說降吐蕃酋長康托莽嘉從
國寶入覲國寶奏曰文州山川險阨控庸蜀拒吐蕃宜
城文州屯兵鎮之從之授國寶三品印為蒙古漢軍元
帥兼文州吐蕃萬戶府達嚕噶齊與康托莽嘉皆賜金
符時扶州諸羌未附國寶宣上威德於是科爾戩巴爾
嘉諸酋長皆歸欵從國寶入覲國寶圖山川形勢以獻
詔授科爾戩巴爾嘉為萬戶賜金虎符諸酋長為千戶
皆賜金符賜國寶金幣國寶治文州有善政至元四年
卒延祐元年贈推誠佐理功臣光祿大夫平章政事柱
國封梁國公謚忠定子世榮世延初國寶將卒以世榮
幼命弟國安襲其職國安既襲蒙古漢軍元帥兼文州
吐蕃萬戶府達嚕噶齊後以其兄國寶安邊功賜金虎
符進昭勇大將軍十五年討叛王圖嚕于六盤獲之請
解職授世榮帝曰人争而汝讓可以敦薄俗錄其六盤
功進昭毅大將軍招討使世榮襲懷遠大將軍蒙古漢
軍元帥兼文州吐蕃萬戸府達嚕噶齊後以功進安遠
大將軍吐蕃宣慰使議事都元帥佩三珠虎符世延中
書平章政事
鄂約達勒
鄂約達勒莽果人其先琳沁巴圖爾有二子次名蒙果
勒始别為莽果氏鄂約達勒其六世孫也與兄烏頁俱
事太祖時岱酬強盛烏頁率其屬歸之鄂約達勒止之
不聽追之不肯還鄂約達勒乃還太祖曰汝兄既去汝
獨留此何為鄂約達勒無以自明取矢折而誓曰所不
終事主者有如此矢太祖察其誠更名為色辰約為諳
達色辰者聰明之謂也諳達者左右輔翌之謂也太祖
與克哷王汗對陳於哈喇沁師少不敵帝命烏嚕一軍
先發其將卓沁台横鞭馬鬛不應鄂約達勒奮然曰我
猶鑿諸君猶斧鑿匪斧不入我請先入諸軍繼之萬一
不還有三黃頭兒在唯上念之遂先出陷陣大敗之至
晡時猶追逐不已敇使止之乃還腦中流矢創甚帝親
傳以善藥留處帳中月餘卒帝深惜之王汗滅帝以其
將濟勒濟沙抗鄂約達勒乃分濟勒濟沙民百戶隸其
子且使世世歲賜不絶仍令收完莽果人民之散亡者
太宗思其功復以北方萬戶封其子孟克為郡王歲丙
申呼圖克汰料漢民分城邑以封功臣授孟克泰安州
民萬戸帝訝其少呼圖克對曰臣今差次惟視舊數多
寡孟克舊纔八百戶帝曰不然鄂約達勒封戶雖少戰
功多其增封為二萬戶與十功臣同為諸侯者封戶皆
異共籍烏嚕争曰孟克舊兵不及臣之半今封顧多於
臣帝曰汝忘而先横鞭馬鬛時耶烏嚕遂不敢言孟克
卒孫珠爾噶岱竒塔特曾孫呼圖克烏納和囉噶齊俱
襲封為郡王
博爾歡(巴圖)
博爾歡鄂約達勒幼子察木哈克孫蘇嚕克圖子也時
諸侯王及十功臣各有斷事官博爾歡年十六為本部
斷事官從世祖討額哷布格數有功帝喜而賜馬四十
匹金幣稱之中統三年李璮叛命帥莽果一軍圍濟南
分兵掠益都萊州悉平之詔錄燕南獄讞決明允賜衣
一襲皇子雲南王和克齊為其省臣保赫鼎毒死事覺
中書擇可治其獄者四人奏上皆不稱旨丞相錫津以
博爾歡聞帝可其奏博爾歡辭曰臣不敢愛死第年少
不知書恐誤事耳帝乃以吏部尚書拜特穆爾輔其行
未至雲南保赫鼎密以金六籝迎餽祈勿究其事博爾
歡慮其握兵徼外拒之恐致變陽諾曰吾槖不能容可
且持歸待我取之博爾歡至則竟其獄誅毒王者而歸
其金于省陛見帝顧謂錫津曰卿舉得其人矣賜黃金
五十兩詔莽果事無大小悉統于博爾歡授昭勇大將
軍右衛親軍都指揮使大都則專右衛上都則兼三衛
會伐宋授金吾衛上將軍中書右丞詔分大軍為二右
軍受巴延阿珠節度左軍受博爾歡節度俄兼淮東都
元帥罷山東經略司而以其軍悉隸焉遂軍于下邳召
將佐謀曰清河城小而固與昭信淮安泗州為掎角猝
未易拔海州東海石秋遠在數百里之外必不嚴備吾
頓大兵為疑兵以輕騎倍道襲之其守將可擒也師至
三城果皆下清河亦降宋主以國内附而淮東諸城猶
為之守詔博爾歡進軍拔淮安南堡戰白馬湖及寶應
掠高郵自西小河入漕河援灣頭斷通泰援兵遂下揚
州淮東平益封桂陽德慶二萬一千戶至元十四年討
平叛臣珠爾噶岱於德昌賜玉帶文綺與博囉同署樞
密院事拜中書右丞行省北京未幾召還時江南新附
多反側詔募民能從大軍進討者使自為一軍聽節度
於其長而毋役於他軍制命符節皆與正同會博爾歡
寢疾乃附樞密董文忠奏曰今疆土寖廣勝兵百萬指
揮可集何假此無藉之徒彼一踐南土則掠人貨財俘
人妻孥仇怨益滋而叛者將愈衆矣奏上召輿疾賜坐
與語帝大悟遂可其奏而常德入訴唐古一軍殘暴其
境敇斬以徇凡所募軍皆罷十六年以海拉蘇布爾噶
蘇鄂喇昆諸部不相統命博爾歡監之十八年以中書
右丞行省甘肅二十年拜御史大夫行御史臺事以疾
歸諸王納延叛帝將親征博爾歡諫曰昔太祖分封東
諸侯其地與戶臣皆知之以二十為率納延得其九莽
果烏嚕扎拉爾鴻吉哩伊竒喇斯五諸侯得其十一惟
徵五諸侯兵自足當之何至上煩乘輿哉臣疾且愈請
事東征帝乃賜鎧甲弓矢鞍勒命督五諸侯兵與納延
戰敗之其黨塔布岱以兵來拒會久雨軍乏食諸將欲
退博爾歡曰今兩陣相對豈容先動俄塔布岱引兵退
博爾歡以其師乘之轉戰二日身中三矢大破之斬其
駙馬和掄適太師伊嚕諾延大軍來會遂平納延擒塔
布岱既而其黨哈坦復叛詔與諸侯王奈瑪岱討之哈
坦游騎猝至博爾歡從三騎返走抵絶澗可二丈許追
騎垂及博爾歡策其馬一躍而過三從騎皆沒人以為
有神助云哈坦死斬其子羅丹於陳往返凡四歲凱旋
俘哈坦二妃以獻敇以一賜奈瑪台一賜博爾歡陳其
金銀器於延春閣上召諸侯三將帥分賜之博爾歡辭
帝曰卿可謂能讓賜金銀器五百兩以旌之授河南宣
慰改行中書省拜平章政事有詔括馬毋及勲臣之家
博爾歡曰吾馬成羣所治地方三千里不先出馬何以
為吏民之倡乃先入善馬十有八汴南諸州莽為巨浸
博爾歡躬行決口督有司繕完之三十一年成宗立遷
陜西行中書省平章政事未行留鎮河南入朝請以泰
安州所入五戶絲四千斤易内庫繒帛分給莽果一軍
帝為敇遞車送軍中賜以銀百五十兩陛辭帝諭之曰
卿今白鬚世祖德言實多聞之宜加慎護因以世祖所
佩弓矢鞶帶賜之有頃近臣奏伐宋時右軍分屬巴延
阿珠左軍分屬博爾歡今巴延阿珠皆受分地而博爾
歡未及惟帝裁之帝曰何久不言豈彼恥自請耶乃益
封高郵五百戸大德元年叛王永和爾烏魯斯布哈來
歸博爾歡聞之特遣使馳奏曰諸王之叛皆由其父此
輩幼弱無所與知今兹來歸宜棄其前惡以勸未至帝
深以為然賜金鞍勒命以平章政事行省湖廣會并福
建行省入江浙拜光祿大夫上柱國江浙等處行中書
省平章政事居歲餘卒年六十三博爾歡勇有智略戰
常以身先之所獲財物悉與將士故得其死力平居常
以國事為憂聞變即請行至終其事乃止其忠義盖天
性然也累贈推忠宣力贊運功臣太師開府儀同三司
上柱國加封奉安王謚武穆子昆都巴圖額森特穆爾
博囉昆都山東宣慰使遥授中書平章政事額森特穆
爾河南江北等處行中書省左丞相卒官開府儀同三
司翰林學士承旨博囉陜西等處行中書省平章政事
額森特穆爾子尼瑪僧格襲郡王伊實嘉勒斡僧格中
政使
巴圖幼穎異不以家世自矜長嗜書史大德五年擢江
東道廉訪副使拜江南行臺侍御史未幾召入僉樞密
院事領實喇卜沁至大二年出為江南行臺御史中丞
遷陜西行臺御史大夫延祐元年拜甘肅行省平章政
事時米價騰湧陸輓每石費二百緡乃為經畫計所省
至四百餘萬緡自是諸倉俱充溢甘州氣寒地瘠少稔
歲民饑則發粟賑之春闕種則貸之於是兵饟既足民
食亦給詔賜名鷹甲胄弓矢及鈔五千緡以勞焉四年
移江浙行省平章政事入為太子賓客上書陳古先聖
王正心修身之道帝嘉納之遷江南行臺御史大夫皇
太后謂東宫官不宜使外止其行遂以疾辭去寓居高
郵英宗即位復命為江南行臺御史大夫陛見以疾固
辭帝慰諭久之命以平章之祿歸養于家復賜鈔十萬
緡所服藥須空青詔遣使江南訪求之巴圖辭謝曰臣
曩膺重寄深懼弗稱今已病廢况敢叨濫厚祿以受重
賜乎併以所給平章政事祿歸有司泰定元年還京師
卒朝廷知其貧賻鈔二萬五千貫御史臺奏賻三萬五
千貫仍還所辭祿妻鴻吉哩氏弗受曰始巴圖仕于朝
不敢虚受廩祿今殁矣苟受是祿非其意也卒辭之子
多爾濟將作院判官
察蘇
察蘇奈曼部人又號曰達魯其先迪延為奈曼部主祖
庫楚類父察罕太祖舉兵討不庭庫楚類失其部落察
罕奔契丹卒察蘇尚幼與其母間行來歸太祖奉中宫
旨侍宫掖察蘇年二十五歲即從征伐破代石二州不
避矢石每先登焉鴈門之戰屢捷會太宗命睿宗平金
察蘇執銳以從與金兵戰所向無前壬辰兵次鈞州金
兵壘于三峯山察蘇察其營壁不堅夜領精騎襲之金
兵驚擾遂乘擊之拔三峯山睿宗以察蘇功聞于朝有
旨以湯隂縣黃招撫等一百一十七戶賜之察蘇力辭
不受復賜以男女五十口宅一區黃金鞶帶酒壺杯盂
各一辭弗許乃受之制受萬戶與内侍呼圖克魯沁僉
起西京等處軍人征行及鎮守隨州招集民戶每千人
以官一員領之丁酉秋七月奉旨調軍得西京大名濱
棣懷孟真定河間邢洺磁威新衛保等府州軍四千六
十餘人統之後移鎮潁以疾歸大名歲戊申正月卒年
四十四子布敦
布敦之在襁褓時父察蘇方領兵平金與其祖母喀喇
氏在三皇后宫庭戊申父察蘇卒母張氏乃迎布敦以
歸祖母喀喇氏卒張嘗從容訓之曰人有三成人知恐
懼成人知羞恥成人知艱難成人否則禽獸而已布敦
受母教惟謹甲寅世祖以宗王鎮黑水有旨諭察罕諾
延命布敦襲察蘇職為副萬戶鎮守隨潁等處丙辰冬
十有二月世祖復諭征鎮軍士悉聽布敦等號令布敦
狀甚偉身長七尺餘肩豐多力善刀舞尤精騎射士卒
咸畏服之明年庚申世祖即位委任尤專癸亥正月召
赴行在所冬十一月謁見世祖於行在所世祖賜以金
符命布敦為隨潁二州屯田府達嚕噶齊時二州地多
荒蕪有虎食民之妻其夫來告布敦默然良久曰此易
治耳乃立檻設機縛羔羊檻中以誘虎夜半虎果至機
發虎墮檻中因取射之虎遂死自是虎害頓息至元十
三年授明威將軍信陽府達嚕噶齊佩金符時信陽亦
多虎布敦至任未久一日以馬裼置鞍上出獵命左右
燔山虎方出走布敦以裼擲虎虎搏裼據地而吼布敦
旋馬視虎抽矢射之虎殪十六年進宣威將軍常德路
副達嚕噶齊會同知李明秀作亂布敦請以單騎往招
之直抵賊壘賊輕之竟不設備布敦至諭以朝廷恩德
使速為自新計明秀素畏服遂與俱來布敦聞于朝廷
秀伏誅賊遂平三十一年進懷遠大將軍遷池州路達
嚕噶齊之官道經潁上潁近荆山有野豕時出沒害民
禾稼民苦莫能制聞布敦至迎拜境上告以其故布敦
曰毋慮也遂至荆山以狼牙箭射之豕走數里大德十
三年進昭勇大將軍台州路達嚕噶齊卒年八十一子
布哈僉嶺南廣西道肅政廉訪司事文圭有隠德贈秘
書監著作郎延夀湯隂縣達嚕噶齊孫守恭曾孫與權
皆讀書登進士科人皆稱之
元史卷一百二十一
元史卷一百二十一考證
蘇布特傳歲辛未攻金桓州先登拔其城辛未原文
作壬申按壬申為太祖七年金衛紹王崇慶元年也
宋元通鑑載元兵破金昌桓撫三州在大安三年是
年為辛未核之金史亦同今據改
是歲太宗崩是歲原文作壬寅按太宗在位十三年
崩年為辛丑傳誤今改正
烏蘭哈達歲癸巳領兵從定宗征大真國破萬努於遼東
癸巳原文作乙已按萬努之擒在太宗五年是為
癸巳歲見本紀及宋元通鑑此作乙巳相去計十三
載舛甚又大真原文作女真按萬努於太祖十年據
遼東僣國號曰大真至十一年降既而復叛僣稱東
夏亦詳本紀今據改
博羅爾原文作孛烈兒他卷同繼從諸王句孛烈兒
上衍阿字與下文孛烈兒似兩部今從删
戊申定宗崩原文作己酉按憲宗於辛亥歲即位前
此己酉庚戌兩年國中虚位不得以己酉属之定宗
也今改正
大酋高昇按本紀作高祥志作高泰祥互異
魯厮國大懼原文魯字上又衍一魯字從上文刪
阿勒楚爾傳己卯太祖西征塔實干己卯原文作甲
戌據本紀改
皇子嘉其材勇原文作皇兄考諸王表太宗之兄卓
齊爾察罕台二人是時並未在行間當從上文皇子
庫騰改子為是至庫騰雖持節專征其賜號及拜授
元帥自當請命朝廷並於賜名上增太宗二字為合
隴西州縣方平原文西字誤入於人心猶貳句下今
按文義改正
癸卯破資州原文作癸亥按續通鑑蒙古兵入蜀在
宋理宗淳祐三年乃蒙古太宗六皇后稱制之二年
也是歲為癸卯傳作癸亥不特與通鑑本紀不符即
干支亦不合
博爾歡傳至元十四年按上文祇稱中統三年十四
年上當增至元二字與紀年之例方合
授河南宣慰原文脫授字前後官階不明今增
布敦傳以為隨潁二州屯田府達嚕噶齊隨潁原文
作壽潁按納顔金臺集有達魯特將軍射虎詩盖謂
布敦也序稱其由隨潁萬戶出守信陽今據改
