元史卷二百一
明翰林學士亞中大夫知制誥兼修國史宋濂等修
列傳第八十八
列女二
武用妻蘇氏真定人徙家京師用疾蘇氏刲股為粥以
進疾即愈生子德政四歲而寡夫之兄利其資欲逼而
嫁之不聽未幾夫兄舉家死惟餘三弱孫蘇氏取而育
之德政長事蘇氏至孝蘇氏死時天大旱德政方掘地
求水以供葬事忽二蛇躍出德政因默禱焉二蛇一東
一北隨其地掘之果得泉有司上其事旌復其家
任仲文妻林氏寧海人家甚貧年二十八而寡姑患風
疾不良於行林氏旦暮扶侍惟謹撫育三子皆有成年
一百三歲而卒
江文鑄妻范氏名妙元奉化人年二十一歸于江及門
未合卺夫忽以癎疾卒范曰我既入江氏之門即江氏
婦也豈以夫亡有異志哉遂居江氏之家撫諸姪江森
江道如己子卒年九十五有柳氏者薊郡人為戸部主
事趙野妻未成婚而野卒柳哭之盡哀誓不再嫁其兄
將奪其志柳曰業已歸趙氏雖未成婚而夫婦之禮已
定矣雖凍餓死豈冇他志哉後寢疾不肯服藥曰我年
二十六而寡今已逾半百得死此疾幸矣遂卒
姚氏餘杭人居山谷間夫出刈麥姚居家執㸑母何氏
往汲澗水久而不至俄聞覆水聲亟出視則虎銜其母
以走姚倉卒往逐之即以手毆其脇隣人競執器械以
從虎乃置之而去姚負母以歸求藥療之奉養二十餘
年而卒又方寧妻宫勝娘者建寧人寧耨田勝娘饁之
見一虎方攫其夫勝娘即棄饁奮梃連擊之虎舍去勝
娘負夫至中途而死有司以聞為旌復其家
衣氏汴梁儒士孟志剛妻志剛卒貧而無子有司給以
棺木衣氏紿匠者曰可寬大其棺吾夫有遺衣服欲盡
置其中匠者然之是夕衣氏具雞黍祭其夫家之所有
悉散之隣里及同居王媼曰吾聞一馬不被兩鞍吾夫
既死與之同棺共穴可也遂自剄死有侯氏者鈞州曹
德妻德病死侯氏語人曰年少夫亡婦人之不幸也欲
守吾志而亂離如此其能免乎遂縊死於墓又周經妻
吳氏郭惟辛妻郝氏陳輝妻白氏張頑住妻杜氏程二
妻成氏李貞妻武氏温都爾妻張氏並以夫亡不忍獨
生自縊而死事聞咸旌異之
湯煇妻張氏處州龍泉人會兵亂其家財先己移入山
砦夫與姑共守之舅以疾未行張歸任藥膳且以輿自
隨既而賊至即命以輿載其舅而已遇賊賊以刀脅之
曰從我則生否則死張掠髮整衣請受刃賊未忍殺張
懼汚即奪其刃自剚死年二十七又湯婍者亦龍泉人
有姿容賊殺其父母以刃脅之婍不勝悲咽乞早死因
以頭觸刃賊怒斫殺之其妹亦不受辱而死
俞士淵妻童氏嚴州人姑性嚴待之寡恩童氏柔順以
事之無少拂其意者至正十三年賊陷威平官軍復之
已乃縦兵剽掠至士淵家童氏以身蔽姑衆欲汚之童
氏大罵不屈一卒以刀擊其左臂愈不屈又一卒斷其
右臂罵猶不絶衆乃皮其面而去明日乃死
張氏女高郵人城亂賊知張女有姿豔叩其家索之女
方匿複宇間賊將害其父母女不得已乃出拜賊賊即
伏地呼其父母為丈人媪而以女行女欣欣然從之過
橋投水死有高氏婦者同郡人也攜其女從夫出避亂
見道旁空舍入其中脱金纏臂與女且語夫令疾行夫
挈女稍遠乃解足紗自經賊至焚其舍夫抵儀真夜夢
婦來告曰我已縊死彼舍矣其精爽如此
惠士玄妻王氏大都人至正十四年士玄病革王氏曰
吾聞病者糞苦則愈乃嘗其糞頗甘王氏色愈憂士玄
囑王氏曰我病必不起前妾所生子汝善保護之待此
子稍長即從汝自嫁矣王氏泣曰君何為出此言耶設
有不諱妾義當死尚復有他說乎君幸有兄嫂此兒必
不失所居數日士玄卒比葬王氏遂居墓側蓬首垢面
哀毁逾禮常以妾子置左右飲食寒暖惟恐不至歲餘
妾子亦死乃哭曰無復望矣屢引刃自殺家人驚救得
免至終喪親舊皆攜酒醴祭士玄於墓祭畢衆欲行酒
王氏已經死於樹矣又有王氏者良鄉費隠妻也隠有
疾王氏數嘗其糞及疾篤囑王氏曰我一子一女雖妾
所生無異汝所出也我死汝其善撫育之遂歿王氏居
喪撫其子女既而子又死服除謂其親屬曰妾聞夫乃
婦之天今夫已死妾生何為乃執女手語之曰汝今已
長稍知人事管鑰在此汝自司之遂相抱慟哭是夜縊
死於園中
李景文妻徐氏名彩鸞字淑和浦城徐嗣源之女略通
經史每誦文天祥六歌必為之感泣至正十五年青田
賊寇浦城徐氏從嗣源逃旁近山谷賊持刀欲害嗣源
徐氏前曰此吾父也寧殺我賊舍父而止徐氏徐氏語
父曰兒義不受辱今必死父可速去賊拘徐氏至桂林
橋拾炭題詩壁間有惟有桂林橋下水千年照見妾心
清之句乃厲聲罵賊投於水賊競出之既而乘間復投
水死
周婦毛氏松陽人美姿色至正十五年隨其夫避亂麻
鷖山中為賊所得脅之曰從我多與若金否則殺汝毛
氏曰寧剖我心不願汝金賊以刀磨其身毛氏因大詈
曰碎咼賊汝碎則臭我碎則香賊怒刳其腸而去年二
十九
丁尚賢妻李氏汴梁人年二十餘有姿容至正十五年
賊至欲虜之李氏怒曰吾家六世義門豈能從賊以辱
身乎於是闔門三百餘口俱被害
李順兒者許州儒士李讓之女也性聰慧頗涉經傳年
十八未嫁至正十五年賊陷鈞州密邇許昌父謂其母
曰吾家以詩禮相傳此女必累我女聞之泣曰父母可
自逃難勿以我為憂須臾於後園内自經而死
吳守正妻禹氏名淑靖字素清紹興人至元十六年徙
家崇德之石門淑靖嘗從容謂守正曰方今羣盜蜂起
萬一不測妾惟有死而已不使人汚此身也是年夏盜
陷崇德淑靖倉皇攜八歲女登舟以避有盜數輩奔入
其舟將犯淑靖淑靖乃抱幼女投河死
黃仲起妻朱氏杭州人至正十六年張士誠寇杭州其
女臨安奴倉皇言曰賊至矣我别母求一死也俄而賊
驅諸婦至其家且指朱氏母子曰為我看守日暮我當
至也朱氏聞之懼受辱遂與女俱縊死妾馮氏見其母
子已死嘆曰我生何為徒受辱耳亦自縊死繼而仲起
弟妻蔡氏抱幼子玄童與乳母湯氏皆自縊及暮賊至
見諸屍滿室執仲起將殺之哀求得脱賊遂盡掠其家
財而去
焦士廉妻王氏博興人養姑至孝至正十七年毛貴作
亂官軍競出虜掠王氏被執紿曰我家墓田有藏金可
共取也信之隨王氏至墓所王氏哭曰我己得死所矣
實無藏金汝可於此殺我乃與妾杜氏皆遇害又有趙
氏者平陽人年二十未嫁寇亂趙被驅廹以行度不能
免紿賊曰吾取所藏金以遺汝賊信之遂還投於厠而
死
陳淑真富州陳璧之女璧故儒者避亂移家龍興淑真
七歲能誦詩鼔琴至正十八年陳友諒寇龍興淑真見
隣嫗倉皇來告乃取琴坐牖下弹之曲終泫然流涕曰
吾絶絃於斯乎父母怪問之淑真曰城陷必遭辱不如
早死明日賊至其居臨東湖遂溺焉水淺不死賊抽矢
脅之上岸淑真不從賊射殺之時同郡李宗頤妻夏氏
名婉常亦儒家女與女匿居後圃中賊至挾其女共投
井死
秦閏夫妻柴氏晉寧人閏夫前妻遺一子尚幼柴氏鞠
如已出未幾柴氏有子閏夫病且死囑柴氏曰我病不
復起家貧惟二幼子汝能撫其成立我死亦無憾矣閏
夫死家事日微柴氏辛勤紡績遣二子就學至正十八
年賊犯晉寧其長子為賊驅迫在圍中既而得脱初在
賊時有惡少與張福為仇往滅其家及官軍至福訴其
事事連柴氏長子法當誅柴氏引次子詣官泣訴曰往
從惡者吾次子非吾長子也次子曰我之罪可加於兄
乎鞫之至死不易其言官反疑次子非柴氏所出訊之
他囚始得其情官義柴氏之行為之言曰婦執義不㤀
其夫之命子趨死而能成母之志此天理人情之至也
遂釋免其長子而次子亦得不死時人皆以為難二十
四年有司上其事旌其門而復其家
額森呼圖克蒙古欽察氏大寧路達嚕噶齊特穆爾布
哈之妻封雲中郡君夫坐事免官居大寧至正十八年
紅巾賊至額森呼圖克與妾玉蓮走尼寺中為賊所得
令與衆婦縫衣拒不肯為賊嚇以刃額森呼圖克罵曰
我達嚕噶齊妻也汝曹賊也我不能為針工以從賊賊
怒殺之玉蓮自縊者凡三賊併殺之先是其子□勒哲
特穆爾年十四與父出城見執於賊諤勒哲拜哭請代
父死賊愛諤勒哲姿秀遂挈以從久之乃獲脱歸訪母
屍并玉蓮葬焉
呂彦能妻劉氏陵州人至正十八年賊犯陵州彥能與
家人謀所往其姊久嫠居寓彥能家先曰我喪夫二十
年又無後不死何為苟辱身則辱吾弟矣赴井死劉氏
語彥能曰妾為君家婦二十八年茲不幸逢亂離必不
負君君可自往妾入井矣彥能二女及子婦王氏二孫
女皆隨劉氏溺井一門死者七人
劉公翼妻蕭氏濟南人有姿色頗通書史至正十八年
聞毛貴兵將壓境豫與夫謀曰妾詩書家女誓以冰雪
自將儻城陷被執悔將何追妾以二子一女累君去作
清白鬼於泉下耳夫曰事未至何急於此居亡何城陷
蕭解絛自縊死
袁氏孤女建康路溧水州人年十五其母嚴氏孀居極
貧病癱瘓卧於床者數年女事母至孝至正十二年兵
火延其里隣婦強攜女出避火女泣曰我何忍舍母去
乎同死而已遂入室抱母共焚而死
徐允讓妻潘氏名妙圓山隂人至正十九年與其夫從
舅避兵山谷間舅被執夫泣以救舅脱夫被兵所殺欲
強辱潘氏潘氏因紿之曰我夫既死我從汝必矣若能
焚吾夫可無憾也兵信之聚薪以焚其夫火既熾潘氏
且泣且語遂投火以死又諸暨蔡氏者王琪妻也至正
二十二年張士誠陷諸暨蔡氏避之長寧鄉山中兵猝
至有造紙鑊方沸遂投其中而死
趙洙妻許氏集賢大學士有壬之姪女也至正十九年
紅巾賊陷遼陽洙時為儒學提舉夫婦避亂匿資善寺
洙以叱賊見害許氏不知也賊甘言誘許氏令指示金
銀之處許氏大言曰吾詩書冠冕故家不幸遇難但知
守節而死他皆不知也賊以刃脅之許氏色不變已而
知其夫死因慟哭仆地罵聲不絶口且曰吾母居武昌
死於賊吾女兄弟亦死賊今吾夫又死焉使我得報汝
當醢汝矣遂遇害寺僧見許氏死狀哀其貞烈賊退與
洙合葬之
張正蒙妻韓氏紹興人正蒙嘗為湖州德清税務提領
至正十九年紹興兵變正蒙謂韓氏曰吾為元朝臣子
於義當死韓氏曰爾果能死於忠吾必能死於節遂俱
縊死其女池奴年十七泣曰父母既亡吾何以獨生亦
投崖而死又何氏者處之龍泉縣季銳妻也因避兵於
邑之繩門巖賊至何氏被執欲汚之乃與子榮兒女回
娘投崖而死
劉氏二女長曰貞年十九次曰孫年十七龍興人皆未
許嫁陳友諒寇龍興其母泣謂二女曰城或破置汝何
所二女曰寧死不辱父母也城陷二女登樓相繼自縊
婢鄭奴亦自縊
于同祖妻曹氏茶陵人父德夫教授湖湘間同祖在諸
生中因以女妻焉至正二十年茶陵陷曹氏聞婦女多
被驅逐謂其夫及子曰是尚可全生乎我義不辱身以
累汝也顧舅年老汝等善事之遂自剄死妾李氏驚抱
持之不得亦引刀自剄絶而復蘇曰得從小君地下足
矣是夕死
李仲義妻劉氏名翠哥房山人至正二十年縣大饑平
章劉哈喇布哈兵乏食執仲義欲烹之仲義弟馬兒走
報劉氏劉氏遽往救之涕泣伏地告於兵曰所執者是
吾夫也乞矜憐之貸其生吾家有醬一甕米一斗五升
窖於地中可掘取之以代吾夫兵不從劉氏曰吾夫瘦
小不可食吾聞婦人肥黑者味美吾肥且黑願就烹以
代夫死兵遂釋其夫而烹劉氏聞者莫不哀之
李弘益妻申氏冀寧人至正二十年賊陷冀寧申語弘
益曰君當速去勿以我婦人相累若賊入吾室必以妾
故害及君矣言訖投井死弘益既免於難再娶安氏居
二歲而弘益以疾卒安氏時年三十泣謂諸親曰女子
一適人終身不改不幸夫死雖生亦何益哉乃竊入寢
室膏沐薰裳自縊於柩側
鄭琪妻羅氏名妙安信州弋陽人幼聰慧能暗誦列女
傳年二十歸琪琪家世宦族同居百餘口羅氏執婦道
無間言琪以軍功擢鉛山州判官羅氏封宜人至正二
十年信州陷羅氏度弋陽去州不遠必不免於難輒取
所佩刀淬礪令銛甚琪問何為對曰時事如此萬一遇
難為自全計耳已而兵至羅氏自刎死時年二十九
周如砥女年十九未適人至正二十年鄉民作亂如砥
與女避於邑西之客僧嶺女為賊所執賊曰吾未娶當
以汝為妻女曰我周典史女也死即死豈能從汝耶賊
遂殺之如砥時為紹興新昌典史
狄恒妻徐氏天台人恒早歿徐氏守節不再醮至正二
十年鄉民為亂避難於牛囤山為賊所執驅迫以前徐
紿之曰吾渴甚欲求水一杯賊令自汲即投井而死時
年十八
柯節婦陳氏者長樂石梁人至正二十一年海賊劫石
梁其夫適在縣郭陳氏出避賊道與賊遇被執以行陳
氏且行且罵賊亂捶之挾以登舟罵不已忽振厲自投
江中其父方卧病見其女至呼之不應駭曰吾豈夢耶
既而有自賊中歸者言陳氏死狀乃知其鬼也明日屍
逆流而上止石梁岸傍時盛暑屍已變其夫驗其背有
黑子乃慟哭曰是吾妻也舁歸歛之
李馬兒妻袁氏瑞州人至正二十二年李病殁袁氏年
十九誓不再嫁以養舅姑有王成者聞袁氏有姿色挾
勢欲娶之袁氏曰吾聞烈女不更二夫寧死不失身也
遂往夫墓痛哭縊死樹下
王士明妻李氏名賽兒房山人至正二十五年珠展軍
至縣李氏及其女李家奴皆被執士明隨至軍軍怒逐
之李氏謂其女曰汝父既為軍所逐吾與汝必不得脱
與其受辱不若死女曰母先殺我李氏即以軍所遺鐶
刀殺其女遂自殺珠展聞之為之葬祭仍書其門曰王
士明妻李氏貞節之門有司上其事為樹碑焉
陶宗媛台州人儒士杜思絅妻也歸杜四載而夫亡矢
志守節台州被兵宗媛方居姑喪忍死護柩為游軍所
執迫脅之媛曰我若畏死豈留此耶任汝殺我以從姑
於地下爾遂遇害其妹宗婉弟妻王淑亦皆赴水死
高麗氏宣慰副使博囉特穆爾妻也至正二十七年十
二月其夫死於兵謂人曰夫既死矣吾安能復事人乎
乃積薪塞戶以火自焚而死
張訥妻劉氏藍田人訥為監察御史早卒劉守志不二
河東受兵劉氏二子衡衍俱以事出外度不能自脱遂
與二婦孫氏姚氏決死盡發貲囊分給家人婦姑同縊
焉有華氏者大同張思孝妻為摩該兵所執以不受辱
見殺其婦劉氏僵壓姑屍大罵不己兵併殺之後家人
殮其屍婦姑之手猶相持不捨
觀音努妻布延德濟蒙古氏宗王赫嚕之女大都被兵
布延德濟謂其夫曰我乃國族且年少必不容於人豈
惜一死以辱家國乎遂自縊而死時張棟妻王氏語家
人曰吾為狀元妻義不可辱赴井死其姑哭之慟亦赴
井死
安志道妻劉氏順州人志道及劉氏之弟明理並登進
士第劉氏避兵匿巖穴中軍至欲汚之劉氏曰我弟與
夫皆進士也我豈受汝辱乎軍士以兵磨其體劉大罵
不輟聲軍怒乃鈎斷其舌含糊而死
宋謙妻趙氏大都人兵破大都趙氏子婦溫氏高氏孫
婦高氏徐氏皆有姿色合謀曰兵且至矣我等豈可辱
身以苟全哉趙即自經死諸婦四人諸孫男女六人衆
妾三人皆赴井而死
齊關妻劉氏河南人關應募為千夫長戰死澤潞間劉
氏貧無所依守志不奪有來強議婚者劉氏紿曰吾三
月三日有心願償畢當從汝所言是日徑往彰德天寧
寺登浮圖絶頂祝天曰妾本河南名家劉氏女遭世亂
適湖南齊關為妻今夫已死不敢失節也遂投地而死
王宗仁妻宋氏進士宋褧之女也宗仁家永平永平受
兵宋氏從夫避於鏵子山夫婦為軍所虜行至玉田縣
有窺宋氏色美欲害宗仁者宋氏顧謂夫曰我不幸至
此必不以身累君言訖遂攜一女投井死時年二十九
王履謙妻齊氏太原人治家嚴肅克守婦道至正十八
年賊陷太原齊氏與二婦蕭氏吕氏及二女避難於趙
莊石巖賊且至度不能免顧謂二女曰汝家五世同居
號為清白豈可虧節辱身以苟生哉長女曰吾夫已死
今為未亡人得死為幸呂氏曰吾為中書左丞之孫義
不受辱齊氏大哭乃與二婦二女及二孫女俱投巖下
以死
王時妻安氏名正同磁州人平章政事祜孫女也至正
十九年時以參知政事分省太原安氏從之二十年賊
兵寇太原城陷衆皆逃安氏與其妾李氏同赴井死事
聞贈梁國夫人諡莊潔
徐猱頭妻岳氏大都人兵入都城岳氏告其夫曰我等
恐被驅逐將奈何其夫曰事急惟有死耳何避也遂火
其所居夫婦赴火以死其母王氏二女一子皆抱持赴
火死
金氏詳定使四明程徐妻也京城既破謂其女曰汝父
出捍城我三品命婦汝儒家女又進士妻不可受辱抱
二歲子及女赴井死
汪琰妻潘氏徽州婺源人年二十八而琰卒潘氏誓不
他適以其夫從兄之子元圭為後元圭時始三歲鞠之
不啻已出潘氏卒年六十二元圭之子良垕有子燕山
燕山卒時妻李氏年二十四無子乃守志自誓父母欲
奪而嫁之不聽燕山兄子惟德娶俞氏惟德早死二子
甚幼俞氏守節辛勤不墜家業故人賢汪氏之門而稱
曰三節同郡歙縣吳子恭之妻蔣氏年二十八而夫亡
孀居五十年年七十八卒至正十四年旌表門閭
元史卷二百一
元史卷二百一考證
俞士淵浙江通志作俞溥
吳守正妻禹氏𫝊至正十六年徙家崇德之石門至
正訛至元按順帝至元六年即改元至正𫝊中羣盗
蜂起云云合是至正年間事今改
上時妻安氏𫝊至正十九年時以參知政亊分省太原
按宰相表時除參政在至正十九年分省太原在
二十年
