元史卷六十
明翰林學士亞中大夫知制誥兼修國史宋濓等修
志第十二
地理三
陜西諸道行御史臺
陜西等處行中書省為路四府五州二十七屬州十二
屬縣八十八(本省陸站八十處水站一處)
奉元路(上)唐初為雍州後改關内道又改京兆府又
以京城為西京又曰中京又改上都宋分陜西秦鳳
熙河涇原環慶鄜延為六路金併陜西為四路元中
統三年立陜西四川行省治京兆至元初併雲陽縣
入涇陽櫟陽縣入臨潼終南縣入盩厔十六年改京
兆為安西路總管府二十三年四川置行省改此省
為陜西等處行中書省大德元年移雲南行臺於此
為陜西行臺皇慶元年改安西為奉元路戶三萬三
千九百三十五口二十七萬一千三百九十九(壬子年數)
領司一縣十一州五州領十五縣
錄事司
縣十一
咸寧(下)長安(下)咸陽(下)興平(下)臨潼(下屯田一千二十頃有竒)
藍田(下)涇陽(下至元二年併入高陵縣三年復立屯田一千三十頃有竒)高
陵(下)鄠縣(下)盩厔(下屯田九百四十三頃有奇)郿縣(下舊為郿州添置柿)
(林縣至元元年省郿州為郿縣廢柿林)
州五
同州(下)唐初為同州又改為馮翊又復為同州宋
為定國軍金因之元仍為同州領五縣朝邑(下)白
水(下)郃陽(下)澄城(下)韓城(下唐宋為郃城縣金曰禎州至元元年州)
(廢二年再立六年州又廢止設縣)
華州(下)唐改鎮國軍宋改鎮潼軍金改金安軍元
復為華州(西嶽華山在焉)領三縣華陰(下)蒲城(下)渭南(下屯)
(田一千二百二十二頃有奇)
耀州(下)唐初立宜州後為華原縣後又為耀州宋
為感義軍又改感德軍又為耀州如故金因之元
至元元年併華原縣入州又併美原入富平領三
縣三原(下)富平(下)同官(下)
乾州(下)唐以高宗乾陵所在改醴泉縣為奉天又
升為乾州宋改醴州金復改乾州元至元元年併
奉天縣入州五年復置奉天省好畤入焉又割永
夀來屬後又改奉天為醴泉領三縣醴泉(下)武功
(下)永夀(下宋金屬邠州至元十五年徙縣治于麻亭)
商州(下)唐初為商州又改上洛郡又復為商州宋
及元皆因之領一縣洛南(下)
延安路(下)唐初為延州又改延安郡又為延州宋為
延安府金為鄜延路元改延安路戶六千五百三十
九口九萬四千六百四十一(壬子年數)領縣八州三州領
八縣(本路屯田四百八十餘頃)
縣八
膚施(下)甘泉(下)宜川(下元初置司候司至元六年省入宜川)延長(下)
延川(下)安定(下本宋舊堡元壬子年升為安定縣至元元年折置丹頭縣四年併丹頭)
(入本縣)安塞(下本金舊堡壬子年升為縣)保安(下金為保安州至元六年降為縣)
州三
鄜州(下)唐初為鄜州又改洛交郡又復為鄜州宋
金因之舊領洛交洛川鄜城直羅四縣元至元四
年併鄜城入洛川又併洛交直羅入州六年廢坊
州以中部宜君二縣來屬領三縣洛川(下)中部(下)
宜君(下)
綏德州(下)唐綏州又改上郡又為綏州宋為綏德
軍金為州領八縣歸附後併嗣武入米脂綏平入
懷寧至元四年併定戎入米脂懷寧入青澗又併
義合綏德入本州領二縣青澗(下)米脂(下)
葭州(下)唐銀州宋為晉寧軍金改為葭州元至元
六年併通秦彌川葭蘆入州併太和入神木建寧
入府谷領三縣神木(下元初創立雲州於古麟州之神木寨至元六年廢州為)
(縣)吳堡(下)府谷(下後唐為府州元初建州治至元六年廢為縣)
興元路(下)唐為梁州又改漢中郡又為興元府宋仍
舊名元立興元路總管府久之以鳳金洋三州隸焉
宋時領南鄭西縣褒城廉水城固五縣後廢廉水入
南鄭元初割出西縣屬沔州以洋州西鄉縣來屬戶
二千一百四十九口一萬九千三百七十八(至元二十七年)
(數)領縣四州三
縣四
南鄭(下)城固(下)褒城(下)西鄉(下)
州三
鳳州(下)唐初為鳳州後升節度府宋為團練州至
元五年以在郭梁泉縣併入州隸興元路
洋州(下)唐改洋州郡又復為洋州後更革不常宋
復為洋州元至元二年省興道真符二縣入州
金州(下)唐改西城郡為金州宋升為金房開達四
州路元為散州
陜西漢中道肅政廉訪司
鳳翔府唐為扶風郡又為鳳翔府號西京宋金因其
名元初割平涼府秦隴德順西寧鎮寧州隸鞏昌路
廢恒州以所領盩厔縣隸安西府路尋立鳳翔路總
管府至元九年更為散府戶二千八十一口一萬四
千九百八(壬子年數)領縣五鳳翔(下屯田九十頃有竒)扶風(下)岐山
(下)寳雞(下)麟游(下)
邠州(下)唐豳州以字類幽改為邠宋金以來皆因之
領縣二新平(下)淳化(下至元七年併三水入本縣)
涇州(下)唐改安定郡後仍為涇州宋改彰化軍舊領
保定長武靈臺良原四縣金改保定縣為涇州元初
以隸都元帥府立總司轄邠州後屬鞏昌都總帥府
或隸平涼府陜西省所隸不一今直隸省領縣二涇
川(下涇州治此即保定)靈臺(下至元七年併歸涇川十一年復立以良原併入而長武仍併於涇)
(州)
開成州(下)唐原州宋為鎮戎軍金升鎮戎州元初仍
為原州至元十年皇子安西王分治秦蜀遂立開成
府仍視上都號為上路至治三年降為州領縣一州
一
縣一
開成
州一
廣安州(本鎮戎地金升為縣隸鎮戎州經亂荒廢元至元十年安西王封守西土既立開成)
(路遂改為廣安縣募民居止未幾戶口繁夥十五年升為州仍隸本路)
莊浪州(下沿革闕成宗大德八年二月降莊浪路為州)
鞏昌等處總帥府
鞏昌府唐初置渭州後曰隴西郡尋䧟入吐蕃宋復
得其地置鞏州金為鞏昌府元初改鞏昌路便宜都
總帥府統鞏昌平涼臨洮慶陽隆慶五府及秦隴會
環金德順徽金洋安西河洮岷利巴沔龍大安褒涇
邠寧定西鎮原階成西和蘭二十七州又於成州行
金洋州事至元五年割安西州屬圖沙瑪路總管府
六年以河州屬吐蕃宣慰司都元帥府七年併洮州
入安西州八年割岷州屬圖沙瑪路十三年立鞏昌
路總管府十四年復行便宜都總帥府事其年割隆
慶府利巴大安褒沔龍等州隸廣元路二十一年又
以涇邠二州隸陜西漢中道宣慰司而帥府所統者
鞏昌平涼臨洮慶陽府凡四秦隴寧定西鎮原階成
西和蘭會環金德順徽金洋州凡十有五戶四萬五
千一百三十五口三十六萬九千二百七十二(壬子年數)
領司一縣五
錄事司
縣五
隴西(下)寧遠(下)伏羌(下本舊寨至元十三年升縣)通渭(下)鄣縣
(下宋名鹽川寨金為鎮至元十七年置今縣)
平涼府唐為馬監隸原州宋為涇原路升平涼軍金
立平涼府元初併潘原縣入平涼化平入華亭隸鞏
昌帥府領縣三平涼(下屯田一百一十五頃)崇信(下)華亭(下)
臨洮府唐臨洮軍宋為鎮洮軍又為熙州金為臨洮
府元至元十三年復以渭源堡升為縣領縣二狄道
(下)渭源(下)
慶陽府唐慶州宋環慶路改慶陽軍又升府金為慶
源路元初改為慶陽散府至元七年併安化彭原入
焉領縣一合水(下)
秦州(中)唐初為秦州宋為天水郡金為秦州舊領六
縣元至元七年併雞川隴城入秦安冶坊入清水領
縣三成紀(中)清水(中)秦安(下)
隴州(中)唐改汧陽軍復為隴州宋金置防禦使舊領
四縣元至元七年省吳山隴安入汧源十三年罷防
禦使為散郡(有吳山為西鎮)領縣二汧源(中)汧陽(下)
寧州(下)唐初改北地郡為寧州宋金因之元至元七
年併襄樂安定定平入州領縣一真寧(下)
定西州(下)本唐渭州西市五代淪于先零宋置定西
城金改定西縣復升為州仍置安西縣倚郭通西二
寨並置縣來屬元至元三年併三縣入本州(屯田四百六十)
(七頃)
鎮原州(下)唐原州又為平涼郡宋金因之元改鎮原
州以鎮戎州之東山三川二縣來屬至元七年例併
州縣遂以臨涇彭陽及東山三川四縣入本州(屯田四百)
(二十六頃有奇)
西和州(下)唐岷州又改和政郡又仍為岷州宋改曰
西和舊領縣三大潭祐川軍興久廢惟有長道一縣
元至元七年亦併入本州
環州(下)唐改威州宋復為環州後與慶州定為環慶
路金隸慶陽府元初為散郡舊領通遠一縣元至元
七年併入本州
金州(下)本蘭州龕谷寨金升寨為縣以龕谷為金州
治所元至元七年併縣入州
靜寧州(下)宋慶歷中以渭州隴干城置德順軍復置
隴干縣金升為州元初併治平永洛入隴干後復省
隴干改為靜寧州領縣一隆德(下)
蘭州(下)唐初置後改金城郡又仍為蘭州宋金因之
元初領阿干一縣及司候司至元七年併司縣入本
州
會州(下)唐初改西會州又為栗州又為會寧郡又為
會州宋置敷文縣金置寳川縣䧟于河西僑治州西
南百里會州城名新會州元初棄新會州遷於所隸
西寧縣至元七年併縣入州
徽州(下)元兵入蜀鳳州二縣首降以鳳州仍治梁泉
别置南鳳州治于河池後又升永寧鄉為縣與兩當
同為屬邑至元元年改為徽州七年併河池永寧二
縣入州領縣一兩當(下)
階州(下)唐初置武州又改武都郡又更名階州宋因
之今州治在柳樹城距舊城東八十里舊領福津將
利二縣至元七年併入本州
成州(下)唐初為成州又改同谷郡後仍為成州宋因
之舊領同谷栗亭二縣元初歲壬寅以田世顯挈成
都府歸附令遷於栗亭行栗亭管民司事不隸成州
割天水縣來屬至元七年併同谷天水二縣入州
金洋州本隸興元路戊戌歲有雷李二將挈民戶歸
附令遷至成州自行金洋州事
土蕃等處宣慰司都元帥府(至元九年於土蕃西界立寧河站)
河州路(下)領縣三定羌(下)寧河(下)安鄉(下)
雅州(下憲宗戊午歲攻破雅州石泉守將趙順以城降)領縣五石山(下)瀘山
(下)百丈(下)榮經(下)嚴道(下)
黎州(下至元十八年給黎雅州民千一百五十四戶鈔二千三百八錠以資牛具種實)領縣
一漢源(下)
洮州(下)領縣一可當(下)
貴德州(下)
茂州(下)領縣二文山(下)汶川(下)
圖沙瑪路
岷州(下)
鐵州(下)
碉門魚通黎雅長河西寧等處宣撫司(至元二年授雅州碉門安)
(撫使高保四虎符高保四言碉門舊有城邑中統初為宋人所廢衆依山為柵去碉門半舍欲復戍故城)
(便於守佃敕秦蜀行省彼中緩急卿等相度湏得其宜城如可復當助成之三年諭四川行樞密院遣人)
(於碉門岩州西南沿邊丁寧告諭官吏軍民有願來歸者方便接納用意存恤百姓貧者賑之願徙近裏)
(城邑者以屋舍給之)
禮店文州蒙古漢兒軍民元帥府(自河州以下至此多闕其餘如朵甘)
(思烏思藏積石州之類尚多載籍疎略莫能詳錄也)
四川等處行中書省為路九府三屬府二屬州三十六
軍一屬縣八十一蠻夷種落不在其數(本省陸站四十八處水站八十)
(四處鹽場十二處俱鹽井所出井凡九十五眼在成都夔府重慶叙南嘉定順慶廣元潼川紹慶等路所管州)
(縣萬山之間)
西蜀四川道廉訪司
成都路(上)唐改蜀郡為益州又改成都府宋為益州
路又為成都府路元初撫定立總管府設錄事司至
元十三年領成都嘉定崇慶三府眉邛隆黎雅威茂
簡漢彭綿十一州後嘉定自為一路以眉雅黎邛隸
之二十年又割黎雅屬吐蕃招討司降崇慶為州隆
州併入仁夀縣隸本府戶三萬二千九百一十二口
二十一萬五千八百八十八(至元二十七年數)領司一縣九
州七州領十一縣
錄事司
縣九
成都(下唐宋為成都府治所至元十三年以本縣元管大城内西北隅併入錄事司)華陽
(下)新都(下)郫縣(下)温江(下)雙流(下)新繁(下)仁夀(下唐)
(為陵州宋為隆州元至元二十年以此州地荒民散併為仁夀縣隸成都府路)
金堂(下宋屬懷安軍元初升為懷州而縣屬如故至元二十年併州入金堂縣隸成都府路)
州七
彭州(下)唐置濛州又為彭州宋及元因之領二縣
濛陽(下)崇寧(下)
漢州(下)唐為德陽郡又為漢州自唐至宋苦於兵
革民不聊生元中統元年復立漢州領三縣什邡
(下)德陽(下至元八年升為德州十三年仍為縣隸成都路十八年復來屬)綿竹
(下至元十三年以戶少倂入州後復置)
安州(下)唐置石泉縣宋升為軍元中統五年升為
安州領一縣石泉(下)
灌州(下)唐導江縣五代為灌州宋為永康軍後廢
為灌口寨元初復立灌州至元十三年以導江青
城二縣戶少省入州(青城陶壩立屯田萬戶府)
崇慶州(下)唐為唐安郡又為蜀州宋為崇慶軍元
至元十二年立總管府二十年改為崇慶州併江
原縣入州(本州有屯田萬戶府)領二縣晉原(下)新津(下)
威州(下)唐維州宋改威州領保寧通化二縣元至
元十九年併保寧入州領一縣通化(下)
簡州(下)唐析益州置宋因之元至元二十年併附
郭陽安縣入州二十二年併成都府所屬靈泉縣
來隸而本州有平泉以地荒竟廢之
嘉定府路(下)唐初為嘉州又改犍為郡又仍為嘉州
宋升嘉定府元至元十三年立總管府舊領龍游夾
江峨眉犍為洪雅五縣二十年併洪雅入夾江領司
一縣四州二州領三縣(戶口數闕)
錄事司
縣四
龍游(下)夾江(下)峩眉(下)犍為(下)
州二
眉州(下)唐改嘉州又仍為眉州元至元十四年隸
嘉定路領二縣彭山(下)青神(下)
邛州唐初置邛州又改臨邛郡又仍為邛州元至
元十四年立安撫司兼行州事二十一年併臨邛
依政蒲江三縣入州領一縣大邑(下)
廣元路(下)唐初為利州又改益昌郡又復為利州宋
為利州路端平後兵亂無寧歲地荒民散者十有七
八元憲宗三年立利州治設都元帥府至元十四年
罷帥府改為廣元路戶一萬六千四百四十二口九
萬六千四百六(至元二十七年數)領縣二府一州四府領三
縣州領七縣(本路屯田九頃有奇)
縣二
綿谷(下)昭化(下元初併葭萌入焉)
府一
保寧府(下)唐隆州又改閬州又為閬中郡後唐為
保寧軍元初立東川路元帥府至元十三年升保
寧府二十年罷元帥府改保寧路初領新得小寧
二州後併入閬中縣又併奉國入蒼溪縣新井新
政西水總入南部縣仍改為府隸廣元路(本府屯田一百)
(一十八頃有奇)領三縣閬中(下倚郭)蒼溪(下)南部(下)
州四
劔州(下)唐為始州後改劔州宋升普安軍又為隆
慶府元至元二十年改劔州領二縣普安(下至元二十年)
(併普城劔門入焉)梓潼(下)
龍州(下)唐初為龍門郡又改龍州又改江油郡又
改應靈郡宋改政州繼復舊元憲宗歲戊午宋守
將王知府以城降至元二十二年併江油清川二
縣入焉
巴州(下)唐初改巴州又改清化郡又為巴州宋領
化城南江恩陽曾口上通江下通江六縣元至元
二十年併南江恩陽二縣入化城上下通江二縣
入曾口領二縣化城(下)曾口(下)
沔州(下)唐初為興州又為順政郡又改興州宋改
沔州元至元十四年隸廣元路二十年廢褒州止
設鐸水縣遷沔州而治焉領三縣鐸水(下倚郭)大安
(下本大安州至元二十年降為縣以來屬)略陽(下至元二十年併長舉及西縣入焉)
順慶路(下)唐為南充郡又改梁州又改充州宋升順
慶府元中統元年立征南都元帥府至元四年置東
川路統軍司後改東川府十五年復為順慶二十年
升為路設錄事司戶二千八百二十一口九萬五千
一百五十六(至元二十七年數)領司一縣二府一州二府領
二縣州領五縣
錄事司
縣二
南充(下至元二十年併漢初入焉)西充(下至元二十年併流溪舊縣入焉)
府一
廣安府唐屬宕渠巴西洛陵三郡宋置廣安軍又
改寧西軍元至元十五年廢寧西軍二十年升為
廣安府舊領渠江岳池和溪新明四縣後併和溪
新明入岳池領二縣渠江(下倚郭)岳池(下)
州二
蓬州(下)唐改蓬州郡又仍為蓬州元初立宣撫都
元帥府後罷至元二十年立蓬州路總管府後復
為蓬州領三縣相如(至元二十年以金城寨入焉)營山(下至元二十年)
(併良山入焉)儀隴(下至元二十年併蓬池伏虞入焉)
渠州(下)唐初為渠州又改潾山郡又為渠州宋屬
潼川府元至元十一年立渠州安撫司二十年罷
安撫司以渠州為散郡領二縣流江(下)大竹(下至元二)
(十年併鄰山鄰水入焉)
潼川府唐梓州又改梓潼郡又為梓州宋改靜戎軍
又改静安軍又升潼川府兵後地荒元初復立府治
至元二十年併涪城及錄事司入郪縣通泉入射洪
東關入鹽亭銅山入中江領縣四州二(戶口闕)
縣四
郪縣(下倚郭)中江(下)射洪(下)鹽亭(下)
州二
遂寧州(下)唐遂州又改遂寧郡宋為遂寧府元初
因之至元十九年併遂寧青石二縣入小溪長江
入蓬溪後復改為州領二縣小溪(下)蓬溪(下)
綿州(下)唐更改不常元初隸成都路元至元二十
年併魏城入本州改隸潼川路領二縣彰明(下)羅
江(下)
永寧路(下闕)領州一
筠連州(下闕至元十七年樞密院言四川行省參政行諸蠻夷部宣慰司濟遜言先是奉旨)
(以高州筠連川騰川縣隸安撫郭漢傑立站今漢傑已併蠻洞五十六有旨濟遜所陳卿等與中書)
(議臣等以為宜遣使行視之帝曰此五十六洞如舊隸高州筠連則與郭漢傑立站否則還之濟遜)
領一縣騰川(下)
四川南道宣慰司(至元十六年立)
重慶路(上)唐渝州宋更名恭州又升重慶府元至元
十六年立重慶路總管府二十一年升為上路割中
涪二州為屬郡二十二年又割瀘合來屬省壁山入
巴縣廢南平軍入南川縣為屬邑置錄事司戶二萬
二千三百九十五口九萬三千五百三十五(至元二十七年)
(數)領司一縣三州四州領十縣(本路三堆中嶆趙市等處屯田四百二十)
(頃)
錄事司
縣三
巴縣(下倚郭)江津(下至元十六年賜四川行省參政濟遜田民百八十戸於江津縣)
南川(下)
州四
瀘州(下)唐改瀘川郡為瀘州宋為瀘川軍元至元
二十年併瀘川縣入焉二十二年隸重慶路領三
縣江安(下)納溪(下)合江(下)
忠州(下)唐改為南賓郡又為忠州宋升咸淳府元
仍為忠州領三縣臨江(下)南賓(下)豐都(下)
合州(下)唐為合州又改巴川郡又仍為合州宋因
之元至元十五年宋安撫使王立以城降二十年
為散郡併錄事司赤水入石照縣二十二年改為
州隸重慶路領三縣銅梁(下元初併巴川入焉)定遠(下本宋地名女)
(菁平元至元四年便宜都總帥部兵剏為武勝軍後為定遠州二十四年降為縣)石照
(下)
涪州(下)唐改為涪陵郡又改涪州宋因之元至元
二十年併涪陵樂温二縣入焉領一縣武龍(下)
紹慶府(下)唐黔州又黔中郡宋升為紹慶府元至元
二十年仍置府戶三千九百四十四口一萬五千一
百八十九(至元二十七年數)領縣二彭水(下)黔江(下)
懷德府領州四(闕)
來寧州(下)柔遠州(下)酉陽州(下)服州(下皆闕)
夔路(下)唐初為信州又為夔州又為雲安郡又仍為
夔州宋升為帥府元至元十五年立夔州路總管府
以施雲安萬大寧四州隸焉二十二年又以開達梁
山三州來屬戶二萬二十四口九萬九千五百九十
八(至元二十七年數)領司一縣二州七州領五縣(本路屯田五十六頃)
錄事司
縣二
奉節(下)巫山(下)
州七
施州(下)唐改清江郡又改清化郡又復為施州宋
因之舊領清江建始二縣元至元二十二年併清
江入州領一縣建始(下)
達州(下)唐為通州又改通川郡又仍為通州宋更
名達州元至元十五年隸四川東道宣慰司二十
二年改隸夔路領二縣通川(下)新寧(下)
梁山州(下)本梁山縣宋升梁山軍元至元二十年
升為州領一縣梁(山下)
萬州(下)唐改浦州為萬川又改南浦郡宋為浦州
元至元二十年以南浦為萬州領一縣武寧
雲陽州(下)唐雲安監宋置安義縣後復為監元至
元十五年立雲安軍二十年升雲陽州併雲陽縣
入焉
大寧州(下)舊大昌縣宋置監元至元二十年升為
州併大昌縣入焉
開州(下)唐改為盛山郡又復為開州宋及元皆因
之
叙南等處蠻夷宣撫司
叙州路古僰國唐戎州貞觀初徙治僰道在蜀江之
西三江口宋升為上州屬東川路後易名叙州咸淳
中城登高山為治所元至元十二年郭漢傑挈城歸
附十三年立安撫司未幾毁山城復徙治三江口罷
安撫司立叙州十八年復升為路隸諸部蠻夷宣撫
司領縣四州二
縣四
宜賓(下)慶符(下)南溪(下)宣化(下元貞二年於本縣置萬戶府領軍屯田)
(四十餘頃)
州二
富順州(下)唐富義縣宋富義監後改富順縣元至
元十二年改立富順監安撫司二十年罷安撫司
升富順州
高州(下)古夜郎之屬境隣烏蠻與長寧軍地相接
均為西南羌族前代以為化外置而不論唐開拓
邊地於本部立高州宋設長寧軍十州族姓俱效
順元至元十五年雲南行省遣官招諭内附十七
年知州郭安復行州事蠻人散居村囤無縣邑鄉
鎮
馬湖路(下)古牂牁屬地漢唐以下名馬湖部宋時蠻
主屯湖内元至元十三年内附後立總管府遷於夷
部溪口瀕馬湖之南岸創府治其民散居山箐無縣
邑鄉鎮領軍一州一(初馬湖蠻來朝嘗以獨本葱為獻由是歲至郡縣疲於逓送元)
(貞二年勑罷之)
軍一
長寧軍唐置長寧等羈縻十四州五十六縣并隸
瀘州都督府宋以長寧地當衝要升為長寧軍立
安寧縣元至元十二年郡守黃立挈城效順二十
二年設錄事司後與安寧縣俱省入本軍
州一
戎州(下)本夜郎國西南蠻種號大壩都掌分族十
有九前代以化外置而弗論唐武后時恢拓蠻徼
設十四州五團二十九縣於本部置晏州元至元
十三年以濟遜為蠻夷部宣撫司遣官招諭十七
年本部官得蘭紐來見授以大壩都總管二十二
年升為戎州叛服不常州治在箐前所領俱村囤
無縣邑鄉鎮
上羅計長官司領蠻地羅計羅星乃古夜郎境為西
南種族前代置之化外宋設長寧軍十州族姓俱效
順各命之官其後分姓他居遂有上下羅計之分蓋
亦如唐羈縻之以為西蜀後戶屏蔽元至元十三年
蠻夷部宣撫濟遜引本部夷酋得賴阿當歸順十五
年授得賴阿當千戶十八年黎州同知李竒以武略
將軍來充羅星長官二十二年夷人叛誘訹上羅星
夷行樞密院討平之其民人散居村箐無縣邑鄉鎮
下羅計長官司領蠻地其境近烏蠻與叙州長寧軍
相接均為西南夷族與上羅計同至元十二年長寧
知軍率先内附十三年濟遜引本部夷酋得顔箇詣
行樞密院降奏充下羅計蠻夷千戶二十二年諸蠻
皆叛惟本部無異志
四十六囤蠻夷千戶所領豕蛾夷地在夢符向南抵
定川古夜郎之屬唐羈縻定州之支江縣也至元十
三年收附於慶符縣僑置千戶所領四十六囤
黃水口上下落骨山落牟許滿吳
麽落財麽落賢騰息奴屯莫面
落搔麽落梅麽得幸上落松
麽得會麽得惡落魂落昧下村
落島麽得享落燕落得慮
麽得了麽騰斛許宿麽九色
落搔屯右麽得晏落能山落寡
水落寡落得擂麽得具麽得淵
騰日彯落昧上村賴扇許焰
騰朗周頭賣落炎落女
愛荅洛愛荅速麽得奸阿郎頭
下得辛上得辛愛得婁落鷗
諸部蠻夷
秦加大散等洞(以下各設蠻夷官)斜崖冒朱等洞
隴堤紂皮等洞石耶洞
散毛洞彭家洞
黑土石等處市備洞
樂化兀都刺布白享羅等處
洪望冊德等族大江九姓羅氏
水西鹿朝
阿永蠻部(至元二十一年酋長阿泥入覲自言阿永鄰境烏蒙等蠻悉隸皇太子位願依例附)
(屬詔從其請以阿永蠻隸宫府)
師壁洞安宣撫司永順等處軍民安撫司
阿者洞(以下各設蠻夷官)謝甲洞
上安下壩阿渠洞
下役洞驢虛洞
錢滿等處水洞下曲等寨
必藏等處酌宜等處
雍邦等寨崖筍等寨
冒朱洞麻峽柘歌等寨
新附嵬羅金井沙溪等處
宙窄洞新容采洞
甘肅等處行中書省為路七州二屬州五(本省馬站六處)
河西隴北道肅政廉訪司
甘州路(上)唐為甘州又為張掖郡宋初為西夏所據
改鎮夷郡又立宣化府元初仍稱甘州至元元年置
甘肅路總管府八年改甘州路總管府十八年立行
中書省以控制河西諸郡戶一千五百五十口二萬
三千九百八十七(至元二十七年數本路黑山滿峪泉水渠鴨子翅等處屯田計一千)
(一百六十餘頃)
永昌路(下)唐涼州宋初為西涼府景德中䧟入西夏
元初仍為西涼府至元十五年以永昌王宫殿所在
立永昌路降西涼府為州隸焉
西涼州(下)
肅州路(下)唐為肅州又為酒泉郡宋初為西夏所據
元太祖二十一年西征攻肅州下之世祖至元七年
置肅州路總管府戶一千二百六十二口八千六百
七十九(至元二十七年數)
沙州路(下)唐為沙州又為燉煌郡宋仍為沙州景祐
初西夏䧟瓜沙肅三州盡得河西故地金因之元太
祖二十二年破其城以隸八都大王至元十四年復
立州十七年升為沙州路總管府瓜州隸焉(沙州去肅州千)
(五百里内附貧民欲乞糧沙州必湏白之肅州然後給與朝廷以其不便故升沙州為路)
瓜州(下)唐改為晉昌郡復為瓜州宋初䧟於西夏
夏亡州廢元至元十四年復立二十八年徙居民
於肅州但名存而已
額齊訥路(下)在甘州北一千五百里城東北有大澤
西北俱接沙磧乃漢之西海郡居延故城夏國嘗立
威福軍元太祖二十一年内附至元二十三年立總
管府(二十三年額齊訥總管和塔拉言所部有田可以耕作乞以新軍二百人鑿合即渠於額齊訥)
(地併以傍近民西僧餘戶助其力從之計屯田九十餘頃)
寧夏府路(下)唐屬靈州宋初廢為鎮領番部自唐末
有拓拔思恭者鎮夏州世有銀夏綏宥静五州之地
宋天禧間傳至其孫德明城懷遠鎮為興州以居後
升興慶府又改中興府元至元二十五年置寧夏路
總管府(至元八年立西夏中興等路行尚書省元貞元年革寧夏路行中書省并其事於甘肅行)
(省)領州三(本路隶園納琳站等處屯田一千八百頃)
靈州(下)唐為靈州又為靈武郡宋初䧟於夏國改
為翔慶軍
鳴沙州(下)隋置環州立鳴沙縣唐革州以縣隸靈
州宋沒於夏國仍舊名元初立鳴沙州(屯田四百四十餘頃)
應理州(下)與闌州接境東阻大河西據沙山考之
圖志乃唐靈武郡地其州城未詳建立之始元初
仍立州
山丹州(下)唐為刪丹縣隸甘州宋初為夏國所有置
甘肅軍元初為阿濟格大王分地至元六年行山丹
城事刪訛為山二十二年升為州隸甘肅行省
西寧州(下)唐置鄯州理湟水縣上元間没於土蕃號
青唐城宋改為西寧州元初為章吉特駙馬分地至
元二十三年立西寧州等處拘㩁課程所二十四年
封章吉特為寧濮郡王以鎮其地
烏梁海路(四年由黑水城北烏梁海西關口入河西獲西夏將高令公克烏梁海城)
元史卷六十
元史卷六十考證
耀州唐初宜州後為華原縣後又為耀州按舊唐志
宜州廢置不一無改耀州之名未審所據
秦州冶坊入清水冶源文作治據宋史志改正
蘭州唐初置按元和郡縣志蘭州隋開皇元年立置
總管取臯蘭山為名大業三年罷州為金城郡唐武
德二年討平薛舉復置蘭州據此則蘭州非唐初始
置後武州鄯州皆然不悉載
會州宋置敷文縣原文譌敷川據宋史志改
彭州唐置蒙州又為彭州按舊唐書及元和郡縣志
太平寰宇記彭州周武帝廢梁益州置九隴郡隋初
郡廢置濛州取濛水為名煬帝初州廢併其地入蜀
郡唐垂拱二年分益州四縣置彭州以岷山導江江
出山處兩山相對古謂之天彭門故以為名天寶元
年改為濛川郡乾元元年復為彭州是唐所置者彭
州非濛州也且唐自垂拱而後並未復濛州之名史
序次脱誤
眉州唐改嘉州又仍為眉州按新唐志嘉州治龍遊
領一縣眉州治通義領五縣其後嘉州為犍為郡為
中都督府眉州為通義郡復為眉州則嘉眉自為二
州史乃沿革連書似止一州誤甚
順慶路唐為南充郡又改梁州又改充州按順慶本
隋巴西郡之南充縣唐武德四年析置果州天寶初
改南充郡乾元初復故大歴六年更名充州十年還
曰果州終唐之世無改梁州之名梁州或是果州之
訛而改置先後史志所載亦不合
潼川府宋改靜戎軍又改靜安軍原文訛安靜據宋
史志改正
富順州宋富義監後改富順縣按宋志富順監本瀘
州之富義縣乾德四年升為富義監太平興國元年
改義為順蓋因避太宗諱非改監為縣也富順縣乃
治平元年置隸富順監者熙寧元年廢亦非改監置
也志作後改富順縣誤
鳴沙州隋置環州立鳴沙縣按志例皆斷自唐始此
獨引隋書與前後體例不合
