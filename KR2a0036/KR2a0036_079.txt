元史卷七十九
明翰林學士亞中大夫知制誥兼修國史宋濓等修
志第二十九
輿服二
儀仗
皂纛(國語讀如禿)建纓于素漆竿凡行幸則先驅建纛夾以
馬鼓居則置纛于月華西門之隅室絳麾金塗竿上
施圓盤朱絲拂三層紫羅袋韜之金節制如麾八層
韜以黃羅雲龍袋引導節金塗龍頭朱漆竿懸五色
拂上施銅鈸朱雀幢制如節而五層韜以紅繡朱雀
袋青龍幢制如前韜以碧繡青龍袋白虎幢制如
前韜以素繡白虎袋玄武幢制如前韜以皂繡玄武
袋犦矟制如節頂刻犦牛首有袋上加碧油絳引
旛四角朱綠蓋每角垂羅文雜佩繫于金銅鈎竿竿以
朱飾懸五色間暈羅下有横木板作碾玉文告止旛
緋帛錯綵為告止字承以雙鳳立仗者紅羅銷金升龍
餘如絳引傳教旛制如告止旛錯綵為傳教字承以
雙白虎立仗者白羅繪雲龍信旛制如傳教旙錯綵
為信字承以雙龍立仗者繪飛鳳黃麾旛制如信旛
錯綵為黃麾篆龍頭竿繡氅竿如戟無鈎下有小横
木刻龍頭垂朱綠蓋每角綴珠佩一帶末有塗金銅鈴
圍子制以金塗攢竹枝首貫銅錢而以紫絹冒之
副竿制以木朱漆之火輪竿制以白鐵為小車輪建
于白鐵竿首輪及竿皆金塗之上書西天呪語帝師所
制常行為親衛中道正行在劈正斧之前以法佛衛以
祛邪僻以鎮轟雷焉蓋辟惡車之意也豹尾竿制如
戟繫豹尾朱漆竿寳輿方案緋羅銷金雲龍案衣緋
羅銷金蒙襯複案傍有金塗鐵鞠四龍頭竿結綬二副
之香鐙朱漆案黃羅銷金雲龍案衣上設金塗香爐
一燭臺二案旁金塗鐵鞠四龍頭竿結綬二副之香
案朱漆案緋羅銷金雲龍案衣上設金香爐合各一餘
同香鐙殿庭陳設則除龍頭竿結綬詔案制如香案
冊案制如前寳案制如前表案制如香案上加
矮闌金塗鐵鞠四竿二副之緋羅銷金蒙複禮物案
制如表案交椅銀飾之塗以黃金杌子四脚小牀
銀飾之塗以黃金鳴鞭綠柄鞭以梅紅絲為之梢用
黃茸而漬以蠟鞭桶制以紫絁表白絹裏皮緣兩末
蒙鞍青錦緣緋錦複水瓶制如湯瓶有蓋有提有
觜銀為之塗以黃金鹿盧制如乂字兩頭卷塗金粧
鈒朱絲繩副之水盆黃金塗銀粧鈒為之淨巾緋
羅銷金雲龍有裏香毬制以銀為座上插蓮花爐爐
上罩以圓毬鏤絪緼旋轉文于上黃金塗之香合制
以銀徑七寸塗黃金鈒雲龍於上金拂紅犛牛尾為
之黃金塗龍頭柄唾壺制以銀寬緣虚腹有蓋黃金
塗之唾盂制以銀圓如缶有蓋黃金塗之外辦牌
制以象牙書國字背書漢字填以金外備牌制如前
中嚴牌制如前時牌制同外備而小版位制以
木長一尺二寸闊一尺厚六分白髹黑字大繖赤質
正方四角銅螭首塗以黃金紫羅衣緋絹裏諸繖蓋宋
以前皆平頭今加金浮屠紫方繖制如大繖而表以
紫羅紅方繖制如大繖而表以緋羅華蓋制如繖
而圓頂隆起赤質繡雜花雲龍上施金浮屠曲蓋制
如華蓋緋&KR0377;水繡瑞草曲柄上施金浮屠導蓋制如
曲蓋緋羅&KR0377;水繡龍朱漆直柄朱繖制如導蓋而無
文黃繖制如朱繖而色黃葆蓋金漆龍頭竿懸以
纓絡銷金圓裙六角葆蓋孔雀蓋朱漆竿首建小蓋
蓋頂以孔雀毛徑尺許下垂孔雀尾簷下以青黃紅瀝
水圍之上施金浮屠蓋居竿三之一竿塗以黃金書西
天咒語與火輪竿義同朱團扇緋羅繡盤龍朱漆柄
金銅飾導駕團扇蹙金線大雉扇制稍長下方而上
撱緋羅繡象雉尾中有雙孔雀間以雜花下施朱漆横
木連柄金銅裝中雉扇制如大雉扇而減小小雉
扇制如中雉扇而減小青&KR0377;水扇制圓而青色四周
&KR0377;水以青絹罼朱縢結網二螭首銜紅絲拂中有獸
面朱漆柄金銅裝䍐制形如扇朱縢網中有獸面朱
漆柄金銅装旗扇錡即坐也旗錡制十字木于下上
四枝交拱置竅于其上以樹旗扇錡制如梔形小六木
拱于上而制作精于旗錡並漆以朱風伯旗青質赤
火焰脚畫神人犬首朱髮鬼形豹汗胯朱袴負風囊立
雲氣中雨師旗青質赤火焰脚畫神人冠五梁冠朱
衣黃袍黑襴黃帶白袴皂舄右手仗劒左手捧鍾雷
公旗青質赤火焰脚畫神人犬首鬼形白擁項朱犢鼻
黃帶右手持斧左手持鑿運連鼔于火中電母旗青
質赤火焰脚畫神人為女子形纁衣朱裳白袴兩手運
光金星旗素質赤火焰脚畫神人冠五梁冠素衣皂
襴朱裳秉圭水星旗黑質赤火焰脚畫神人冠五梁
冠皂衣皂襴綠裳秉圭木星旗青質赤火焰脚畫神
人冠五梁冠青衣皂襴朱裳秉圭火星旗赤質青火
焰脚畫神人冠五梁冠朱衣皂襴綠裳秉圭土星旗
黃質赤火焰脚畫神人冠五梁冠黃衣皂襴綠裳秉圭
攝提旗赤質赤火焰脚畫神人冠五梁冠素中單黃
衣朱蔽膝綠裳仗劒北斗旗黑質赤火焰脚畫七星
角宿旗青質赤火焰脚畫神人為女子形露髮朱袍
黑襴立雲氣中持蓮荷外仗角亢以下七旗並青質青
火焰脚角宿繪二星下繪蛟亢宿旗青質赤火焰脚
畫神人冠五梁冠素衣朱袍皂襴皂帶黃裳持黑等子
外仗繪四星下繪龍氐宿旗青質赤火焰脚畫神人
冠小冠衣金甲朱衣綠包肚朱擁項白袴左手仗劒乘
一鱉外仗繪四星下繪貉房宿旗青質赤火焰脚畫
神人烏巾白中單碧袍黑襴朱蔽膝黃帶黃裙朱舄左
手仗劔外仗繪四星下繪兔心宿旗青質赤火焰脚
畫神人冠五梁冠朱袍皂襴右手持杖外仗繪三星下
繪狐尾宿旗青質赤火焰脚畫神人冠束髮冠素衣
黃袍朱裳青帶右手持劒左手持弓外仗繪九星下繪
虎箕宿旗青質赤火焰脚畫神人烏巾衣淺朱袍皂
襴仗劔乘白馬于火中外仗繪四星下繪豹斗宿旗
青質赤火焰脚畫神人被髮素腰裙朱帶左手持杖外
仗斗牛以下七旗並黑質黑火焰脚斗宿繪六星下繪
獬牛宿旗青質赤火焰脚畫神人牛首皂襴黃裳皂
舄外仗繪六星下繪牛女宿旗青質赤火焰脚畫神
人烏牛首衣朱服皂襴黃帶烏鞾左手持蓮外仗繪四
星下繪&KR1320;虚宿旗青質赤火焰脚畫神人被髮裸形
坐于甕中右手持一珠外仗繪二星下繪鼠危宿旗
青質赤火焰脚畫神人虎首金甲衣朱服貔皮汗胯青
帶烏鞾外仗上繪三星下繪燕室宿旗青質赤火焰
脚畫神人了髮朱服乘舟水中外仗繪二星下繪猪
壁宿旗青質赤火焰脚繪神人為女子形被髮朱服皂
襴綠帶白裳烏舄外仗繪二星下繪㺄奎宿旗青質
赤火焰脚畫神人狼首朱服金甲綠包肚白汗胯黃帶
烏鞾仗劒外仗奎婁以下七旗並素質素火焰脚奎宿
繪十六星下繪狼婁宿旗青質赤火焰脚畫神人烏
巾素衣皂袍朱蔽膝黃帶綠裳烏舄左手持烏牛角右
手仗劒外仗繪三星下繪狗胃宿旗青質赤火焰脚
繪神人被髮裸形披豹皮白腰裙黃帶右手仗劒外仗
繪三星下繪雉昴宿旗青質赤火焰脚繪神人黃牛
首朱服皂襴黃裳朱舄左手持如意外仗繪七星下繪
鷄畢宿旗青質赤火焰脚繪神人作鬼形朱裩持黑
杖乘赤馬行于火中外仗上繪八星下繪烏觜宿旗
青質赤火焰脚繪神人冠緇布冠朱服皂襴綠裳持一
蓮坐于雲氣中外仗繪三星下繪猴參宿旗青質赤
火焰脚繪神人被髮衣黃袍綠裳朱帶朱舄左手持珠
外仗上繪十星下繪猿井宿旗青質赤火焰脚繪神
人烏巾素衣朱袍皂襴坐于雲氣中左手持蓮外仗井
鬼以下七旗並赤質赤火焰脚井宿繪八星下繪犴
鬼宿旗青質赤火焰脚畫神人作女子形被髮素衣朱
袍黃帶黃裳烏舄右手持杖外仗繪五星下繪羊柳
宿旗青質赤火焰脚繪神人作女子形露髻朱衣黑襴
黃裳皂舄撫一青龍外仗繪八星下繪麞星宿旗青
質赤火焰脚繪神人冠五梁冠淺朱袍皂襴青帶黃裳
烏舄持黃稱外仗繪七星下繪馬張宿旗青質赤火
焰脚繪神人衣豹皮朱帶素鞾右手仗劒坐于雲氣中
外仗繪六星下繪鹿翼宿旗青質赤火焰脚繪神人
冠道冠皂袍黃裳朱蔽膝仗劒履火于雲氣中外仗繪
二十二星下繪蛇軫宿旗青質赤火焰脚繪神人冠
道冠衣朱袍黃帶黃裳左手持書外仗繪四星下繪蚓
日旗青質赤火焰脚繪日于上奉以雲氣月旗青
質赤火焰脚繪月于上奉以雲氣祥雲旗青質赤火
焰脚繪五色雲氣合璧旗青質赤火焰脚繪雲氣日
月連珠旗青質赤火焰脚繪五星東嶽旗青質赤
火焰脚繪神人冠七梁冠黃襴青袍綠裳白中單素蔽
膝執圭南嶽旗赤質青火焰脚繪神人冠七梁冠黑
襴緋袍綠裳黃中單朱蔽膝執圭中嶽旗黃質赤火
焰脚繪神人冠七梁冠皂襴黃袍綠裳白中單朱蔽膝
執圭南嶽旗赤質青火焰脚繪神人冠七梁冠青襴
白袍緋裳白中單素蔽膝執圭北嶽旗黑質赤火焰
脚繪神人冠七梁冠紅襴皂袍綠裳白中單素蔽膝執
圭江瀆旗赤質青火焰脚繪神人冠七梁冠青襴朱
袍跨赤龍河瀆旗黑質赤火焰脚繪神人冠七梁冠
皂襴黃袍跨青龍淮瀆旗素質赤火焰脚繪神人冠
七梁冠皂襴素袍乘青鯉濟瀆旗青質赤火焰脚繪
神人冠七梁冠皂襴青袍乘一鱉天下太平旗赤質
青火焰脚錯采為字皇帝萬歲旗赤質青火焰脚錯
采為字吏兵旗黑質赤火焰脚繪神人具甲兜鍪綠
臂鞲仗劒力士旗白質赤火焰脚繪神人武士冠緋
袍金甲汗胯皂履執戈盾東天王旗青質赤火焰脚
繪神人武士冠衣金甲緋裲襠右手執戟左手奉塔履
石南天王旗赤質青火焰脚繪神人冠服同前西
天王旗白質赤火焰脚繪神人冠服同前北天王旗
黑質赤火焰脚繪神人冠服同前大神旗黃質黃火
焰脚詳見牙門旗下牙門旗赤質赤火焰脚繪神人
冠武士冠鎧甲裲襠襯肩包脚汗胯束帶長帶大口袴
執戈戟金鼓旗黃質黃火焰脚書金鼓字朱雀旗
赤質赤火焰脚繪朱雀其形如鸞玄武旗黑質黑火
焰脚繪龜蛇青龍旗青質赤火焰脚繪蹲龍白虎
旗白質赤火焰脚繪蹲虎龍君旗青質赤火焰脚繪
神人冠通真冠服青繡衣白裙朱履執戟引青龍虎
君旗白質赤火焰脚繪神人冠流精冠服素羅繡衣朱
裙朱履執斬蛇劒引白虎大黃龍負圖旗青質青火
焰脚繡複身黃龍背八卦小黃龍負圖旗青質青火
焰脚繪複身黃龍背八卦五色龍旗五色質五色直
脚無火焰大四色龍旗青赤黃白四色質俱火焰脚
小四色龍旗制同大四色直脚無火焰應龍旗赤
質赤火焰脚繪飛龍金鸞旗赤質青火焰脚繪鸞而
金色鸞旗制同前而繪以五采金鳳旗赤質青火
焰脚繪鳳而金色鳳旗制同前而繪以五采五色
鳳旗五色質五色直脚無火焰大四色鳳旗青赤黃
白四色質火焰脚色随其質繪鳳小四色鳳旗制同
前直脚無火焰玉馬旗赤質青火焰脚繪白馬兩膊
有火焰駃騠旗赤質青火焰脚繪白馬飛黃旗赤
質赤火焰脚形如馬色黃有兩翼騼䮷旗青質青火
焰脚繪獸形如馬白首虎文赤尾龍馬旗赤質青火
焰脚繪龍馬麟旗赤質青火焰脚繪麒麟飛麟旗
赤質青火焰脚繪飛麟其形五色身朱翼兩角長爪
黃鹿旗赤質青火焰脚繪獸如鹿而色深黃兕旗赤
質青火焰脚繪獸似牛一角青色犀牛旗赤質青火
焰脚繪犀牛金牛旗赤質青火焰脚繪獸形如牛金
色白狼旗赤質青火焰脚繪白狼辟邪旗赤質赤
火焰脚繪獸形似鹿長尾二角赤熊旗赤質赤火焰
脚繪獸如熊色黃三角獸旗赤質赤火焰脚繪獸其
首類白澤綠髮三角青質白腹跋尾綠色角端旗赤
質赤火焰脚繪獸如羊而小尾頂有獨角騶牙旗赤
質青火焰脚繪獸形似麋齒前後一齊太平旗赤質
青火焰脚金描蓮花四上金書天下太平字鵕䴊旗
赤質青火焰脚繪鳥似山鷄而小冠背黃腹赤項綠尾
紅蒼烏旗赤質青火焰脚繪鳥如烏而色蒼白澤
旗赤質赤火焰脚繪獸虎首朱髮而有角龍身東方
神旗綠質赤火焰脚繪神人金兜牟鎧甲仗劒(已下四旗所繪)
(神同)西方神旗白質赤焰脚中央神旗黃質赤火焰
脚南方神旗赤質青火焰脚北方神旗黑質赤
火焰脚凡立仗諸旗各火焰脚三條色與質同長一
丈五尺杠長二丈一尺牙門太平萬歲質長一丈横闊
五尺日月龍君虎君横豎並八尺餘旗並豎長八尺横
闊六尺車輻朱漆八稜施以銅釘形如柯舒吾杖
朱漆金飾兩末鐙杖朱漆棒首標以金塗馬鐙殳
制如矟而短黑飾兩末中畫雲氣上綴朱絲拂骨朵
朱漆棒首貫以金塗銅鎚列絲骨朵制如骨朵加紐
絲丈卧瓜制形如瓜塗以黃金卧置朱漆棒首立
瓜制形如瓜塗以黃金立置朱漆棒首長刀長丈有
竒闊上窄下單刃儀刀制以銀飾紫絲帉錔横刀
制如儀刀而曲鞘以沙魚皮飾鞗革帉錔千牛刀制
如長刀劒斑鞘飾以沙魚皮劒口兩刃班劒制劒
鞘黃質紫斑文金銅裝紫絲帉錔刀盾之刀制如長
刀而柄短木為之青質有環紫絲帉錔刀盾之盾制
以木赤質畫異獸執人右刀左盾朱縢絡盾制同而
朱其質綠縢絡盾制同而綠其質戟制以木有枝
塗以黃金竿以朱漆小戟飛龍掌制如戟畫雲氣上
綴飛掌垂五色帶末有銅鈴掌下方而上兩角微撱繪
龍於其上鈒戟制如戟無飛掌而有横木矟制以
木黑質畫雲氣上刻刃塗以青五色矟並同而質異
䂎制如戟鋒兩旁微起下有鐏銳义制如戟而短青
飾兩末中白畫雲氣上綴紅絲拂斧雙刃斧貫于朱
漆竿首鉞金塗鐵鉞單刃腦後繫朱拂朱漆竿劈
正斧制以玉單刃金塗柄銀鐏儀鍠斧制如斧刻木
為之柄以朱上綴小錦旛五色帶弓矢弩制如弓
而有臂服制以虎豹皮或暴綠文金銅装靫制以
黑革蘭弩矢室象鞴鞍五采裝明金木蓮花座緋
繡攀鞍條紫繡襜襦紅錦屜鍮石蓮花跋塵錦緣氊盤
紅犛牛尾纓拂并胸攀鞦攀上各帶紅犛牛尾纓拂鍮
石胡桃鈸子杏葉鉸具緋皮轡頭鉸具蓮花座上金塗
銀香爐一元初既定占城交趾真臘歲貢象育于析津
坊海子之陽行幸則蕃官騎引以導大駕以駕巨輦
駝鼓設金装鉸具花罽鞍褥橐篋前峰樹皂纛或施采
旗後峰樹小旗絡腦當胸後鞦並以毛組為轡勒五色
瓘玉毛結纓絡周綴銅鐸小鏡上施一面有底銅掆小
鼓一人乘之繫以毛繩凡行幸先鳴鼓于駝以威振遠
邇亦以試橋梁伏水而次象焉騾鼔制似駝而小
馬鼓轡勒後勒當胸皆綴紅纓拂銅鈴杏葉鉸具金塗
釲上插雉尾上負四足小架上施以革鼔一面一人前
引凡行幸負鼔于馬以先馳與纛並行誕馬纓轡緋
涼鐵御馬鞍轡纓複全珂馬銅面雉尾鼻拂胸上
綴銅杏葉紅絲拂又胸前腹下皆有攀綴銅鈴後有跋
塵錦包尾
崇天鹵簿
中道頓逓隊象六飾以金裝蓮座香罏寳鞍韂鞦轡
罽勒犛牛尾拂跋塵鉸具導者六人馭者南越軍六人
皆弓花角唐帽緋絁銷金䙆衫鍍金束帶烏鞾横列而
行次駝鼓九飾以鍍金鉸具轡飾罽籠旗鼓纓槍馭者
九人服同馭象者中道相次而行次舍人二人四品服
騎分左右夾駝而行次青衣四人武弁青絁衫青勒帛
青鞾執青杖次清道官四人本品服騎次信旛二執者
二人引護者四人武弁黃絁生色寳相花袍黃勒帛黃
鞾次騾鼓六飾騾以鍍金鉸具轡罽籠旗鼓纓槍馭者
六人服同馭駞者次告止旛二執者二人引護者四人
武弁緋絁生色寳相花袍紅勒帛紅鞾次傳教旛二執
者二人引護者四人武弁黃絁生色寳相花袍黃勒帛
黃鞾並分左右次橋道頓遞使一人本品服騎中道舍
人清道官橋道頓遞使從者凡七人錦帽紫䙆衫小銀
束帶行縢鞋襪(後凡從者之服皆同此)纛矟隊金吾將軍二人
交角幞頭緋羅繡抹額紫羅繡辟邪裲襠紅錦襯袍錦
螣蛇金帶烏鞾横刀佩符騎分左右次弩而騎者五人
錦帽青絁生色寳相花袍銅帶綠雲鞾次矟而騎者五
人錦帽緋絁生色寳相花袍銅帶朱雲鞾次纛一執者
一人夾者四人護者二人皆錦帽紫生色寳相花袍鍍
金帶紫雲鞾押纛官二人皆騎本品服次馬鼔四飾如
騾鼓馭者四人服同御騾次佩弓矢而騎者五人服同
執弩者押衙四人騎而佩劒錦帽紫絁生色寳相花袍
鍍金帶雲頭鞾䂍矟者四人騎錦帽緋絁生色寳相花
袍銅帶朱鞾控馬八人錦帽紫衫銀帶烏鞾次矟而騎
者五人服佩同執弩者金吾將軍押纛官從者四人服
同前隊朱雀隊舍人一人四品服騎而前次朱雀旗
一執者一人引護者四人錦帽緋絁生色鳳花袍銅帶
朱雲鞾皆佩劒而騎護者加弓矢次金吾折衝一人交
角幞頭緋絁繡抹額紫羅繡辟邪裲襠紅錦襯袍金帶
錦螣蛇烏鞾横刀佩弓矢而騎帥甲騎凡二十有五弩
五人次弓五人次矟五人次弓五人次矟五人皆冠甲
騎冠朱畫甲青勒甲絛鍍金環白繡汗胯束帶紅鞾帶
弓箭器仗馬皆朱甲具裝珂飾全舍人金吾折衝從者
凡二人服同前隊十二旗隊舍人一人四品服騎而
前金吾果毅二人交角幞頭緋羅繡抹額紫羅繡辟邪
裲襠紅錦襯袍金帶錦螣蛇烏鞾横刀佩弓矢騎分左
右帥引旗騎士五皆錦帽黃生色寳相花袍銀帶烏鞾
次風伯旗左雨師旗右雷公旗左電母旗右執者四人
騎青甲騎冠綠甲青勒甲絛鍍金環白繡汗胯束帶青
雲鞾馬皆青甲珂飾次五星旗五執者五人甲騎冠五
色畫甲青勒甲絛鍍金環白繡汗胯束帶五色鞾馬甲
如其甲之色珂飾次北斗旗一執者一人甲騎冠紫畫
甲青勒甲絛鍍金環白繡汗胯束帶紫雲鞾馬甲隨其
甲之色珂飾左右攝提旗二執者二人甲騎冠朱畫甲
青勒甲絛鍍金環白繡汗胯束帶紅雲鞾馬朱甲珂飾
執副竿者二人騎錦帽黃生色寳相花袍銀帶烏鞾執
矟而護者五人騎服同執副竿者舍人金吾果毅從者
凡三人服同前隊門旗隊舍人二人四品服監門將
軍二人皆交角幞頭緋絁繡抹額紫羅繡獅子裲襠紅
錦襯袍金帶烏鞾横刀佩弓矢騎馬甲珂飾金次門旗
二執者二人錦帽緋絁生色獅子文袍銅革帶紅雲鞾
劒而騎引護者四人服佩同執人而加弓矢騎次監門
校尉二人騎服佩同監門將軍分左右行次鸞旗一執
者一人引護者四人錦帽五色絁生色瑞鸞花袍束帶
五色雲鞾佩劒護人加弓矢皆騎舍人監門將軍監門
校尉從者凡六人服同前隊雲和樂雲和署令二人
朝服騎分左右引前行凡十有六人戲竹二排簫四簫
管二龍笛二板二歌工四皆展角花幞頭紫絁生色雲
花袍鍍金帶紫鞾次琵琶二十筝十有六箜篌十有六
&KR0793;十有六方響八頭管二十有八龍笛二十有八已上
工百三十有三人皆花幞頭緋絁生色雲花袍鍍金帶
朱鞾次杖鼓三十二人花幞頭黃生色花襖紅生色花
袍錦臂韝鍍金帶烏鞾次板八工人服色同琵琶工人
次大鼓二工十人服色同杖鼓工人雲和署令從者二
人服同前隊殿中黃麾隊舍人二人四品服殿中侍
御史二人本品服皆騎次黃麾一執者一人夾者二人
騎武弁緋絁生色寳相花袍紅勒帛紅雲鞾舍人殿中
侍御史從者凡四人服同前隊太史鉦鼓隊太史一
人本品服騎引交龍掆鼓左金鉦右舁四人工二人皆
武弁緋絁生色寳相花袍紅勒帛紅鞾次司辰郎一人
左典事一人右並四品服騎太史司辰郎典事從者三
人服同前隊武衛鈒戟隊武衛將軍一人交角幞頭
緋羅繡抹額紫羅繡瑞鷹裲襠紅錦襯袍錦螣蛇金帶
横刀騎領五色繡旛一金節八䍐右罼左朱雀青龍白
虎幢三横布導蓋一中道义四武舉果毅二人服佩同
武衛將軍鈒二十戟二十徒五十有九人武弁緋絁生
色寳相花袍紅勒帛紅鞾武衛將軍武衛果毅從者凡
三人服同前隊龍墀旗隊舍人二人四品服中郎將
二人服佩同鈒戟隊武衛將軍騎分左右帥騎士凡二
十有四人執旗者八人天下太平旗中道中嶽帝旗左
中央神旗右次日旗左月旗右次祥雲旗二分左右次
皇帝萬歲旗中道執人皆黃絁巾黃絁生色寳相花袍
黃勒帛黃雲鞾横刀引者八人青絁巾青絁生色寳相
花袍青勒帛青雲鞾横刀執弓矢護者八人緋絁巾緋
絁生色寳相花袍紅勒帛紅雲鞾横刀執弓矢舍人中
郎將從者凡四人服同前隊御馬隊舍人二人四品
服引左右衛將軍二人緋羅繡抹額紫羅繡瑞馬裲襠
紅錦襯袍錦螣蛇金帶烏鞾横刀皆騎分左右行御馬
十有二匹分左右飾以纓轡鞍複馭士控鶴二十有四
人交角金花幞頭紅錦控鶴襖銅束帶䩺鞋次尚乘奉
御二人四品服騎分左右行舍人左右衛將軍從者四
人服同前隊拱衛控鶴第一隊拱衛指揮使二人本
品服騎分左右帥步士凡二百五十有二人負劔者三
十人次執吾杖者五十人次執斧者五十人次執鐙杖
者六十人次執列絲骨朵者三十人皆分左右次携金
水瓶者一人左金盆者一人右次執列絲骨朵者三十
人皆分左右皆金縷額交角幞頭青濟遜控鶴襖塗金
荔枝束帶䩺鞋拱衛指揮使從者二人服同前隊安
和樂安和署令二人本品服騎分左右行領押軄二人
弓角鳳翅金花幞頭紅濟遜加襴袍金束帶花鞾次扎
鼓八為二重次和鼓一中道次板二次龍笛四次頭管
二次羌笛二次笙二次&KR0793;二左右行次雲璈一中道工
二十有四人皆弓角鳳翅金花幞頭紅錦濟遜襖金荔
枝束帶花鞾從者二人服同前隊金吾援寳隊舍人
二人四品服引金吾將軍二人交角幞頭緋羅繡抹額
紫羅繡辟邪裲襠紅錦襯袍錦螣蛇横刀佩弓矢皆騎
分左右前引駕十二重甲士一十二騎弩四次弓四次
矟四為三重次香案二金爐合各二分左右舁士十有
六人侍香二人騎而從次典瑞使二人本品服騎而左
右引八寳受命寳左傳國寳右次天子之寳左皇帝之
寳右次天子行寳左皇帝行寳右次天子信寳左皇帝
信寳右每輿寳盝銷金蒙複襯複案輿紅銷金衣龍頭
竿結綬舁士八人朱團扇四人凡九十有六人皆交角
金花幞頭青紅錦濟遜襖每輿前青後紅金束帶䩺鞋
援寳三十人交角金花幞頭窄紫衫銷金紅汗胯金束
帶烏鞋執金縷黑杖次符寳郎二人四品服騎分左右
次金吾果毅二人服佩同金吾將軍騎分左右次矟四
人次弓四人次弩四人為三重舍人金吾將軍侍香典
瑞使符寳郎金吾果毅從者凡十有二人服同前隊
殿中繖扇隊舍人二人四品服騎分左右領騎而執旗
者四人日月合璧旗左五星連珠旗右次金龍旗左金
鳳旗右黃絁巾黃絁生色寳相花袍黃勒帛黃鞾佩劒
騎而引旗者四人青絁巾青絁生色寳相花袍青勒帛
青鞾佩劒執弓矢騎而護旗者四人紅絁巾紅絁生色
寳相花袍紅勒帛紅鞾佩劒執弓矢次朱團扇十有六
次小雉扇八次中雉扇八次大雉扇八為十重重四人
次曲蓋二紅方繖二次紫方繖二次華蓋二次大繖二
執者五十人武弁紅絁生色寳相花袍紅勒帛紅鞾舍
人從者二人服同前隊控鶴圍子隊圍子頭一人執
骨朵由中道交角幞頭緋錦濟遜襖鍍金荔枝帶䩺鞋
領執圍子十有六人分左右交角金花幞頭白襯肩青
錦濟遜襖鍍金荔枝帶䩺鞋次朱繖中道次金脚踏左
金椅右服如圍子頭拱衛指揮使一人本品服騎中道
控鶴二十人服同上拱衛指揮使從者二人服同前隊
天樂一部天樂署令二人本品服騎分左右領押職
二人弓角鳳翅金花幞頭紅錦濟遜襖加襴金束帶花
鞾次琵琶二箜篌二和必斯二板二筝二胡琴二笙二
頭管二龍笛一響鐵一工十有八人徒二人皆弓角鳳
翅金花幞頭紅錦濟遜襖鍍金束帶花鞾控鶴第二
隊僉拱衛司事二人本品服騎分左右帥步士凡七十
有四人執立瓜者三十有六人分左右次捧金杌一人
左鞭桶一人右次蒙鞍一人左散手一人右次執立瓜
者三十有四人分左右皆交角金花幞頭緋錦濟遜襖
鍍金荔枝帶䩺鞋僉拱衞司事從者二人服同前隊
殿中導從隊舍人二人四品服騎分左右引香案一黃
銷金盤龍衣金爐合結綬龍頭竿舁者十有二人交角
金花幞頭紅錦濟遜控鶴襖鍍金束帶䩺鞋侍香二人
騎分左右次警蹕三人交角幞頭紫窄袖衫鍍金束帶
烏鞾次舍人二人四品服騎引天武官二人執金鉞金
鳳翅兜牟金鎖甲青勒甲絛金環繡汗胯金束帶馬珂
飾次金骨朵二次幢二次節二分左右次金水盆左金
椅右次蒙複左副執椅右次金水瓶鹿盧左銷金淨巾
右次金香毬二金香合二分左右次金唾壺左金唾盂
右金拂四扇十分左右次黃繖中道繖衣從凡騎士三
十人服如警蹕加白繡汗胯步卒四人(執椅二人蒙復一人繖衣一人)
服如舁香鐙徒舍人天武官從者六人服同前隊控
鶴第三隊拱衛直鈐轄二人本品服騎引執卧瓜八十
人服如第二隊導駕官引進使二人分左右前行次
給事中一人左起居注一人右侍御史一人左殿中侍
御史一人右次翰林學士一人左集賢學士一人右次
御史中丞一人左同知樞密院事一人右次御史大夫
一人左知樞密院事一人右次侍儀使四人中書侍郎
二人黃門侍郎二人侍中二人皆分左右次儀仗使一
人左鹵簿使一人右次禮儀使二人分左右持劈正斧
一人中道次大禮使一人左太尉一人右皆本品服騎
從者三十人惟執劈正斧官從者二人服同前隊羽
林宿衛舍人二人四品服前行次羽林將軍二人交角
幞頭緋羅繡抹額紫羅繡瑞鷹裲襠紅錦襯袍錦螣蛇
金帶烏鞾横刀佩弓矢皆騎分左右領宿衛騎士二十
人執骨朵六人次執短戟六人次執斧八人皆弓角金
鳳翅幞頭紫袖細褶辮線襖束帶烏鞾横刀舍人羽林
將軍從者凡四人服同前隊檢校官(分布中道之外外仗之内)頓
遞隊監察御史二人本品服次纛矟隊巡杖檢校官二
人次朱雀隊金吾中郎將二人皆交角幞頭緋羅繡抹
額紫羅繡辟邪裲襠紅錦襯袍錦螣蛇金帶烏鞾佩儀
刀加弓矢次十二旗隊兵部侍郎二人本品服次門旗
隊糾察儀仗官二人本品服次雲和樂部金吾將軍二
人服佩如金吾中郎將知隊仗官二人本品服次武衛
鈒戟隊監察御史二人本品服次外道左右牙門巡仗
監門中郎將二人交角幞頭緋羅繡抹額紫羅繡獅子
裲襠紅錦襯袍錦螣蛇金帶烏鞾佩儀刀弓矢次金吾
援寳隊兵部尚書二人次巡仗檢校官二人次殿中繖
扇隊監察御史二人次禮部尚書二人皆本品服次圍
子隊知隊仗官二人次金吾大將軍二人服同金吾將
軍各犦矟從次殿中導從隊糾察儀仗官二人次巡仗
檢校官二人次羽林宿衛隊左點檢一人左右點檢一
人右紫羅繡瑞麟裲襠餘同金吾大將軍領大黃龍負
圖旗二執者二人夾者八人騎錦帽五色絁巾五色絁
生色雲龍袍塗金束帶五色雲鞾佩劒夾者加弓矢並
行中道控鶴外外仗内前後檢校仗内知班六人展角
幞頭紫窄衫塗金束帶烏鞾承奉班都知一人太常博
士一人皆朝服騎同檢校官前後巡察宿直將軍八人
服佩同左右點檢夾輅檢校官衛陪輅隊誕馬二疋
珂飾纓轡青屜乘黃令二人本品服分左右次殿前將
軍二人交角幞頭緋羅繡抹額紫羅繡辟邪裲襠紅錦
襯袍錦螣蛇金帶烏鞾横刀騎玉輅太僕卿馭本品服
千牛大將軍驂乘交角幞頭紅抹額繡瑞牛裲襠紅錦
襯袍錦螣蛇金帶烏鞾横刀左右衛將軍服如千牛大
將軍惟裲襠繡瑞虎文陪輅輅馬六匹珂飾纓轡青屜
牽套鞶帶步卒凡八十有二人馭士四人駕士六十有
四人行馬二人踏道八人推卒二人托义一人梯一人
皆平巾青幘青繡雲龍花袍塗金束帶青鞾教馬官二
人進輅職長二人皆本品服夾輅將軍二人金鳳翅兜
牟金鎖甲絛環繡汗胯金束帶綠雲花鞾青瀝水扇二
次千牛備身二人皆分左右交角幞頭緋羅繡抹額紫
羅繡瑞牛裲襠紅錦襯袍金帶烏鞾横刀佩弓矢獻官
二人殿中監六人内侍十人皆本品朝服騎分左右千
牛備身後騎而執弓矢者十人尚衣奉御四人尚食奉
御二人尚藥奉御二人皆騎本品服次腰輿黃紵絲銷
金雲龍蒙複步卒凡十有三人舁八人導扇四人黃繖
一人皆交角金花幞頭紅濟遜控鶴襖金束帶䩺鞋尚
舍奉御二人騎左尚輦奉御二人騎右皆朝服從者三
十有四人服同前隊大神牙門旗隊都點檢一人騎
交角幞頭緋羅繡抹額紫羅繡瑞麟裲襠紅錦襯袍次
監門大將軍二人分左右騎服如都點檢惟裲襠紫繡
獅文門凡三重親衛郎將帥甲士分左右夾輅而陣繞
出輅後合執&KR0769;者二為第一門翊衛郎將帥護尉夾親
衛而陣繞出輅後合為第二門監門校尉二人騎左右
衛大將軍帥甲士執五色龍鳳旗夾護尉而陣繞出輅
後合牙門旗二為第三門監門校尉二人主之服色詳
見外仗雲和樂後部雲和署丞二人本品服騎分左
右領前行戲竹二排簫二簫管二歌工二凡十人皆騎
花幞頭紫絁生色花袍塗金帶烏鞾次琵琶四筝四箜
篌四&KR0793;四頭管六方響二龍笛六杖鼓十四十人皆騎
服同上惟絁色紅從者二人服同前隊後黃麾隊玄
武幢一絳麾二徒三人皆武弁紫絁生色龜雲花袍紫
羅勒帛紫鞾次黃麾執者一人夾者二人皆騎豹尾一
執者一人夾者二人皆騎武弁紫生色寳相花袍紫勒
帛紫鞾玄武黑甲掩後隊金吾將軍一人騎中道交
角幞頭緋羅繡抹額紫羅繡辟邪裲襠紅錦襯袍金帶
錦螣蛇烏鞾佩刀後衛指揮使二人騎分左右服同各
衛指揮使帥甲騎五十有七人玄武旗一執者一人夾
者二人小金龍鳳黑旗二執者二人皆黑兜牟金飾黑
甲絛環汗胯束帶鞾帶弓矢器仗馬黑金色獅子甲珂
飾矟四十人弩十人黑兜牟黑甲絛環汗胯束帶鞾帶
弓矢器仗馬黑甲珂飾執衛司犦矟二人錦帽紫生色
辟邪文袍鍍金帶烏鞾從者三人服同前隊
外仗
金鼓隊金鼓旗二執者二人引護者八人皆五色絁巾
生色寳相花五色袍五色勒帛鞾佩劒引護者加弓矢
分左右次折衝都尉二人交角幞頭緋羅繡抹額紫羅
繡辟邪裲襠紅錦襯袍金帶錦螣蛇騎帥步士凡百二
十人鼓二十四人鉦二十四人並黃絁巾黃絁生色寳
相花袍黃勒帛黃鞾角二十四人紅絁巾紅絁生色寳
相花袍紅勒帛紅鞾車輻棒工十四人長刀二十四人
並金飾青兜牟青甲絛環白繡汗胯束帶青雲鞾清
游隊舍人二人四品服騎導金吾折衝二人交角幞頭
緋羅繡抹額紫羅繡辟邪裲襠紅錦襯袍金帶錦螣蛇
横刀佩弓矢騎分左右帥步士凡百有十人白澤旗二
執者二人引護者八人次執弩二十人次執矟二十人
次執弓二十人次執矟二十人次執弓二十人皆甲騎
冠金飾綠畫甲絛環白繡汗胯束帶綠雲鞾佩弓矢器
仗馬金飾朱畫甲珂飾分左右佽飛隊鐵甲佽飛執
矟十有二人甲騎冠明鐵甲佩弓矢器仗馬鐵甲珂飾
次金吾果毅二人交角幞頭緋絁繡抹額紫羅繡辟邪
裲襠紅錦襯袍金帶錦螣蛇横刀弓矢騎次虞候佽飛
執弩二十人錦帽紅生色寳相花袍塗金帶烏鞾殳
仗前隊領軍將軍二人交角幞頭緋絁繡抹額紫羅繡
白澤裲襠紅錦襯袍金帶錦螣蛇烏鞾横刀騎帥步士
五十執殳二十五人執义二十五人錯分左右皆五色
絁生色巾寳相花五色袍五色勒帛五色雲頭鞾領軍
將軍從者二人錦帽紫䙆衫小銀束帶行縢鞋韈諸
衛馬前隊舍人二人四品服騎導左右衛郎將二人交
角幞頭緋絁繡抹額紫繡瑞馬裲襠紅錦襯袍金帶錦
螣蛇烏鞾横刀佩弓矢騎分左右帥騎士百五十六人
前辟邪旗左應龍旗右次玉馬旗左三角獸旗右次黃
龍負圖旗左黃鹿旗右次飛麟旗左駃騠旗右次鸞旗
左鳳旗右次飛黃旗左麒麟旗右執旗十有二人生色
黃袍巾勒帛鞾引旗十有二人服同執人惟袍色青護
旗十有二人生色紅袍巾勒帛鞾執弓六十人錦帽青
生色寳相花袍塗金帶烏鞾執矟六十人服如執弓者
惟袍色紅每旗弓五矟五從者四人服同前隊二十
八宿前隊舍人二人四品服騎導領軍將軍二人紫羅
繡白澤裲襠餘如前隊左右衛郎將皆騎帥步士百二
有二人前井宿旗左參宿旗右各五盾從次鬼宿旗左
觜宿旗右各五弓從次柳宿旗左畢宿旗右各五䂎從
次星宿旗左昴宿旗右各五盾從次張宿旗左胃宿旗
右各五弓從次翼宿旗左婁宿旗右各五䂎從次軫宿
旗左奎宿旗右各五盾從執旗十有四人生色黃袍巾
勒帛鞾引旗十有四人服如執人惟袍巾色青護旗十
有四人服如執人惟袍巾色紅執刀盾者三十人弓矢
者二十人䂎者二十人皆五色兜牟甲絛環白繡汗胯
束帶五色雲鞾舍人領軍將軍從者四人服同前隊
左右領軍黃麾仗前隊舍人二人四品服騎導領軍將
軍二人服佩如二十八宿旗隊領軍將軍騎分左右帥
步士百五十人絳引旛十次龍頭竿繡&KR0769;十皆分左右
次江瀆旗左濟瀆旗右次小戟十次弓十皆分左右次
南方神旗左西方神旗右次鍠十次綠縢絡盾加刀十
皆分左右次南岳帝旗左西岳帝旗右次龍頭竿&KR0769;十
次朱縢絡盾加刀十皆分左右次南天王旗左西天王
旗右次小戟十次弓十皆分左右次龍君旗左虎君旗
右次鍠十次綠縢絡盾加刀十皆分左右執人一百三
十人武弁五色生色寳相花袍勒帛鞾引旗十人青生
色寳相花袍巾勒帛鞾護旗十人服同惟袍巾色紅
殳仗後隊領軍將軍二人騎帥步士凡五十人殳二十
有五义二十有五錯分左右服佩同前隊左右牙門
旗隊監門將軍二人騎紫羅繡獅子裲襠餘如殳仗隊
領軍將軍之服佩次牙門旗四每旗執者一人引夾者
二人並黃絁巾黃絁生色寳相花袍黃勒帛黃雲鞾皆
騎次監門校尉二人騎服佩同監門將軍從者四人服
同前隊左右青龍白虎隊舍人二人四品服騎導領
軍將軍二人服佩同殳仗隊之領軍將軍騎分左右帥
甲士凡五十有六人騎青龍旗左執者一人夾者二人
從以執弩五人弓十人矟十人皆冠青甲騎冠青鐵甲
青絛金環束帶白繡汗胯青雲鞾白虎旗右執者一人
夾者二人從以執弩五人弓十人矟十人皆冠白甲騎
冠白鐵甲青絛金環束帶白繡汗胯白雲鞾舍人領軍
將軍從者四人服同前隊二十八宿後隊舍人二人四
品服騎導領軍將軍二人騎分左右帥步士百十二人
角宿旗左壁宿旗右各從以執弓者五人次亢宿旗左
室宿旗右各從以執䂎者五人次氐宿旗左危宿旗右
各從以執盾者五人次房宿旗左虚宿旗右各從以執
弓者五人次心宿旗左女宿旗右各從以執䂎者五人
次尾宿旗左牛宿旗右各從以執盾者五人次箕宿旗
左斗宿旗右各從以執弓者五人舍人領軍將軍從者
四人執夾引從服佩皆同前隊諸衛馬後隊舍人二
人四品服騎導左右衞果毅都尉二人騎分左右帥衛
士百五十有六人角端旗左赤熊旗右次兕旗左太平
旗右次騼䮷旗左騶牙旗右次犀牛旗左鵔鸃旗右次
蒼烏旗左白狼旗右次龍馬旗左金牛旗右舍人左右
衛果毅都尉從者四人執夾引從服佩同前隊左右
領軍黃麾後隊舍人二人四品服騎導領軍將軍二人
騎分左右帥步士百六十人龍頭&KR0769;十次朱縢絡盾加
刀十皆分左右次吏兵旗左力士旗右次小戟十次弓
十皆分左右次東天王旗左北天王旗右次鍠十次綠
縢絡盾加刀十皆分左右次東岳帝旗左北岳帝旗右
次龍頭竿&KR0769;十次朱縢絡盾加刀十皆分左右次東方
方神旗左北方神旗右次小戟十次弓十皆分左右淮
瀆旗左河瀆旗右次鍠十次綠縢絡盾加刀十皆分左
右次絳引旛十分左右掩後舍人領軍將軍從者四人
執夾服佩並同前隊左右衛儀刀班劒隊舍人二人
四品服騎導左右衛中郎將二人交角幞頭緋羅繡抹
額紫羅繡瑞馬裲襠紅錦襯袍錦螣蛇金帶烏鞾騎分
左右帥步士凡四十人班劒二十人儀刀二十人並錦
帽紅生色寳相花袍塗金束帶烏鞾舍人左右衛中郎
從者四人服同前隊供奉宿衛步士隊供奉中郎將
二人交角幞頭緋絁繡抹額紫羅繡瑞馬裲襠紅錦襯
袍錦螣蛇金帶烏鞾横刀佩弓矢騎分左右帥步士凡
五十二人執短戟十有二人次執列絲十有二人次义
戟十有二人次斧十有六人分左右夾玉輅行皆弓角
金鳳翅幞頭紫細摺辮線襖塗金束帶烏鞾親衛步
士隊親衛郎將二人服同供奉中郎將騎分左右帥步
士凡百四十有八人執龍頭竿&KR0769;四人次小戟十人次
&KR0769;二人次儀鍠十人次&KR0769;二人次小戟十人次氅二人
次儀鍠十人次氅二人次小戟十人次&KR0769;二人次儀鍠
十人次&KR0769;二人次小戟十人次氅二人次儀鍠十人次
&KR0769;二人次小戟十人皆分左右夾供奉宿衛隊次&KR0769;二
人次儀鍠十人次&KR0769;二人次小戟十人次&KR0769;二人次儀
鍠十人次&KR0769;二人折繞宿衛隊後而合其端為第一門
士皆金兜牟甲青勒甲絛金環綠雲鞾翊衛護尉隊
翊衛郎將二人服同親衛郎將騎帥護尉騎士百有二
人皆交角金花幞頭窄袖紫衫紅銷金汗胯塗金束帶
烏鞾執金装骨朵分左右夾親衛隊行折繞隊後而合
其端為第二門左右衛甲騎隊左右衛大將軍二人
服如翊衛郎將帥騎士百人執青龍旗五人左青鳳旗
五人右次青龍旗五人左赤鳳旗五人右次黃龍旗五
人左黃鳳旗五人右次白龍旗五人左白鳳旗五人右
次黑龍旗五人左黑鳳旗五人右次五色鳳旗二十五
居左五色龍旗二十五居右曲繞輅後合牙門旗為第
三門士皆冠甲騎冠金飾朱畫甲青勒甲絛鍍金環白
繡汗胯紅鞾佩弓矢器仗馬青金毛獅子甲珂飾左
衛青甲隊左衛指揮使二人騎服紫羅繡雕虎裲襠餘
同左右衛大將軍帥騎士三十有八人執大青龍旗一
人左大青鳳旗一人右次小青龍旗一人左小青鳳旗
一人右次大青鳳旗一人左大青龍旗一人右每旗從
以持青矟者四人次小青鳳旗一人左小青龍旗一人
右皆從以持青矟者三人皆青兜牟金飾青畫甲青絛
塗金環汗胯束帶鞾佩弓矢器仗馬青金毛獅子甲珂
飾折繞陪門前衛赤甲隊前衛指揮使二人騎服佩
同左衛指揮使帥騎士凡四十有八人執大赤鳳旗一
人左大赤龍旗一人右次小赤鳳旗一人左小赤龍旗
一人右次大赤龍旗一人左大赤鳳旗一人右次小赤
龍旗一人左小赤鳳旗一人右每旗從以持朱矟者四
人次執大赤鳳旗一人左大赤龍旗一人右皆從以持
朱矟者三人皆朱兜牟金飾朱畫甲絛環汗胯束帶鞾
佩弓矢器仗馬朱甲珂飾從者二人服同前隊折繞陪
門中衛黃甲隊中衛指揮使二人騎服同前衛指揮
使帥騎士凡五十有八人執大黃龍旗一人左大黃鳳
旗一人右次小黃龍旗一人左小黃鳳旗一人右次大
黃鳳旗一人左大黃龍旗一人右次小黃鳳旗一人左
小黃龍旗一人右次大黃龍旗一人左大黃鳳旗一人
右每旗從以持黃矟者四人次小黃龍旗一人左小黃
鳳旗一人右皆從以持黃矟者三人皆黃兜牟金飾黃
甲絛環汗胯束帶鞾佩弓矢器仗馬黃甲珂飾從者二
人服同前隊折繞陪門右衛白甲隊右衛指揮使二
人騎服同中衛指揮使帥騎士凡七十有四人執大白
鳳旗一人左大白龍旗一人右次小白鳳旗一人左小
白龍旗一人右次大白龍旗一人左大白鳳旗一人右
次小白龍旗一人左小白鳳旗一人右次大白鳳旗一
人左大白龍旗一人右每旗從以持白矟者四人次小
白鳳旗一人左小白龍旗一人右次大白龍旗一人左
大白鳳旗一人右皆從以持白矟者五人皆白兜牟金
飾白甲絛環汗胯束帶鞾佩弓矢器仗馬白甲珂飾從
者二人服同前隊折繞陪門牙門四監門中郎將二
人服佩同各衛指揮使騎分左右次左衛次前衛次中
衛次右衛牙門旗各二色並赤監門校尉各二人騎服
佩同各衛之執旗者從者十人服同前隊
元史卷七十九
元史卷七十九考證
車幅朱漆八稜形如柯舒按宋儀仗内有柯舒黑漆
棒亦作哥舒
雲和樂杖鼓三十續集禮載杖鼓三十四大鼓十六
又安和樂和鼓雲璈各二金鼓隊步士作百三十人
及鼓鉦等人服色並與志異
殳仗前隊左右領軍黃麾仗前隊殳仗下脱前字領
軍上脱左右字據續集禮增又頓遞隊青衣四人訛
一人導駕官翰林學士一人訛二人並據續集禮及
經世大典改
