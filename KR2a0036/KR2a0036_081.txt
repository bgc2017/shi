元史卷八十一
明翰林學士亞中大夫知制誥兼修國史宋濂等修
志第三十一
選舉一
選舉之法尚矣成周庠序學校以鄉三物教萬民而賓
興之舉於鄉升於司徒司馬論定而後官之兩漢有賢
良方正孝弟力田等科或奉對詔策事猶近古隋唐有
秀才明經進士明法明筭等科或兼用詩賦士始有棄
本而逐末者宋大興文治專尚科目雖當時得人為盛
而其弊遂至文體卑弱士習委靡識者病焉遼金居北
方俗尚弓馬遼景宗道宗亦行貢試金太宗世宗屢闢
科場亦麤稱得士元初太宗始得中原輙用耶律楚材
言以科舉選士世祖既定天下王鶚獻計許衡立法事
未果行至仁宗延祐間始斟酌舊制而行之取士以德
行為本試藝以經術為先士襃然舉首應上所求者皆
彬彬輩出矣然當時仕進有多岐銓衡無定制其出身
於學校者有國子監學有蒙古字學回回國學有醫學
有陰陽學其策名於薦舉者有遺逸有茂異有求言有
進書有童子其出於宿衛勲臣之家者待以不次其用
於宣徽中政之屬者重為内官文廕叙有循常之格而
超擢有選用之科由直省侍儀等入官者亦名清望以
倉庾賦税任事者例視冗職捕盜者以功叙入粟者以
貲進至工匠皆入班資而輿隸亦躋流品諸王公主寵
以投下俾之保任遠夷外徼授以長官俾之世襲凡若
此類殆所謂吏道雜而多端者歟矧夫儒有歲貢之名
吏有補用之法曰掾史令史曰書寫銓寫曰書吏典吏
所設之名未易枚舉曰省臺院部曰路府州縣所入之
途難以指計雖名卿大夫亦往往由是躋要官受顕爵
而刀筆下吏遂致竊權勢舞文法矣故其銓選之備考
覈之精曰隨朝外任曰省選部選曰文官武官曰考數
曰資格一毫不可越而或援例或借資或優陞或回降
其縱情破律以公濟私非至明者不能察焉是皆文繁
吏弊之所致也今採摭舊編載於簡牘或詳或略條分
類聚殆有不勝其紀述者姑存一代之制作選舉志
科目
太宗始取中原中書令耶律楚材請用儒術選士從之
九年秋八月下詔令斷事官扎哈岱與山西東路課税
所長官劉中歴諸路考試以論及經義詞賦分為三科
作三日程專治一科能兼者聽但以不失文義為中選
其中選者復其賦役令與各處長官同署公事得東平
楊英等凡若干人皆一時名士而當世或以為非便事
復中止世祖至元初年有旨命丞相史天澤條具當行
大事嘗及科舉而未果行四年九月翰林學士承旨王
鶚等請行選舉法遠述周制次及漢隋唐取士科目近
舉遼金選舉用人與本朝太宗得人之效以為貢舉法
廢士無入仕之階或習刀筆以為吏胥或執僕役以事
官僚或作技巧販鬻以為工匠商賈以今論之惟科舉
取士最為切務矧先朝故典尤宜追述奏上帝曰此良
法也其行之中書左三部與翰林學士議立程式又請
依前代立國學選蒙古人諸職官子孫百人專命師儒
教習經書俟其㙯成然後試用庶幾勲舊之家人材輩
出以備超擢十一年十一月裕宗在東宫時省臣復啓
謂去年奉旨行科舉今將翰林老臣等所議程式以聞
奉令旨准蒙古進士科及漢人進士科參酌時宜以立
制度事未施行至二十一年九月丞相和爾果斯與留
夢炎等言十一月中書省臣奏皆以為天下習儒者少
而由刀筆吏得官者多帝曰將若之何對曰惟貢舉取
士為便凡蒙古之士及儒吏陰陽醫術皆令試舉則用
心為學矣帝可其奏繼而許衡亦議學校科舉之法罷
詩賦重經學定為新制事雖未及行而選舉之制已立
至仁宗皇慶二年十月中書省臣奏科舉事世祖裕宗
累嘗命行成宗武宗尋亦有旨今不以聞恐或有沮其
事者夫取士之法經學實修已治人之道詞賦乃摛章
繪句之學自隋唐以來取人專尚詞賦故士習浮華今
臣等所擬將律賦省題詩小義皆不用專立德行明經
科以此取士庶可得人帝然之十一月乃下詔曰惟我
祖宗以神武定天下世祖皇帝設官分職徵用儒雅崇
學校為育材之地議科舉為取士之方規模宏遠矣朕
以𦕈躬獲承丕祚繼志述事祖訓是式若稽三代以來
取士各有科目要其本末舉人宜以德行為首試藝則
以經術為先詞章次之浮華過實朕所不取爰命中書
參酌古今定其餘制其以皇慶三年八月天下郡縣興
其賢者能者充貢有司次年二月會試京師中選者朕
將親策焉具合行事宜于后科場每三歲一次開試舉
人從本貫官司於諸色戶内推舉年及二十五以上鄉
黨稱其孝悌朋友服其信義經明行修之士結罪保舉
以禮敦遣貢諸路府其或徇私濫舉并應舉而不舉者
監察御史肅政廉訪司體察究治考試程式蒙古色目
人第一場經問五條大學論語孟子中庸内設問用朱
氏章句集註其義理精明文辭典雅者為中選第二場
策一道以時務出題限五百字以上漢人南人第一場
明經經疑二問大學論語孟子中庸内出題並用朱氏
章句集註復以已意結之限三百字以上經義一道各
治一經詩以朱氏為主尚書以蔡氏為主周易以程氏
朱氏為主已上三經兼用古註疏春秋許用三傳及胡
氏傳禮記用古疏註限五百字以上不拘格律第二埸
古賦詔誥章表内科一道古賦詔誥用古體章表四六
參用古體第三場策一道經史時務内出題不矜浮藻
惟務直述限一千字以上或蒙古色目人願試漢人南
人科目中選者加一等注授蒙古色目人作一榜漢人
南人作一榜第一名賜進士及第從六品第二名以下
及第二甲皆正七品第三甲以下皆正八品兩榜並同
所在官司遲悞開試日期監察御史肅政廉訪司糾
彈治罪流官子孫廕叙並依舊制願試中選者優陞
一等在官未入流品願試者聽若中選之人已有九
品以上資級比附一高加一等注授若無品級止依試
例從優銓注鄉試處所并其餘條目命中書省議行於
戲經明行修庶得真儒之用風移俗易益臻至治之隆
咨爾多方體予至意中書省所定條目鄉試中選者
各給解據錄取中科文行省移咨都省以送禮部腹裏
宣慰司及各路關申禮部拘該監察御史廉訪司依上
錄連科文申臺轉呈都省以憑照勘鄉試八月二十
日蒙古色目人試經問五條漢人南人明經經疑二問
經義一道二十三日蒙古色目人試策一道漢人南人
古賦詔誥章表内科一道二十六日漢人南人試策一
道會試省部依鄉試例於次年二月初一日試第一
場初三日第二場初五日第三場御試三月初七日
前期奏委考試官二員監察御史二員讀卷官二員於
殿廷考試每舉子一名集賽岱一人看守漢人南人試
策一道限一千字以上成蒙古色目人時務策一道限
五百字以上成選考試官行省與宣慰司及腹裏各
路有行臺及廉訪司去處與臺憲官一同商議選差上
都大都從省部選差在内監察御史在外廉訪司官一
員監試每處差考試官同考試官各一員並於見任并
在閒有德望文學常選官内選差彌封官一員謄錄官
官一員廉幹文資正官充之凡謄錄試卷并行移文字
皆用朱書仍須設法關防毋致容私作弊省部會試都
省選委知貢舉同知貢舉官各一員考試官四員監察
御史二員彌封謄錄對讀官監門等官各一員鄉試
行省一十一河南陜西遼陽四川甘肅雲南嶺北征東
江浙江西湖廣宣慰司二河東山東直隸省部路分四
真定東平大都上都天下選合格者三百人赴會試
於内取中選者一百人内蒙古色目漢人南人分卷考
試各二十五人蒙古人取合格者七十五人大都十五
人上都六人河東五人真定等五人東平等五人山東
四人遼東五人河南五人陜西五人甘肅三人嶺北三
人江浙五人江西三人湖廣三人四川一人雲南一人
征東一人色目人取合格者七十五人大都十人上都
四人河東四人東平等四人山東五人真定等五人河
南五人四川三人甘肅二人陜西三人嶺北二人遼陽
二人雲南二人征東一人湖廣七人江浙一十人江西
六人漢人取合格者七十五人大都一十人上都四人
真定等十一人東平等九人山東七人河東七人河南
九人四川五人雲南二人甘肅二人嶺北一人陜西五
人遼陽二人征東一人南人取合格者七十五人湖廣
一十八人江浙二十八人江西二十二人河南七人
鄉試會試許將禮部韻略外餘並不許懷挾文字差搜
撿懷挾官一員每舉人一名差軍一名看守無軍人處
差巡軍提點擗掠試院差廉幹官一員度地安置席
舍務令隔遠仍自試官入院後常川妨職監押外門
鄉試會試彌封謄錄對讀官下吏人於各衙門從便差
設試卷不考格犯御名廟諱及文理紕繆塗注乙五
十字以上者不考謄錄所承受試卷並用朱書謄錄正
文實計塗注乙字數摽寫對讀無差將朱卷逐旋送考
試所如朱卷有塗朱乙字亦皆摽寫字數謄錄官書押
候考校合格中選人數已定抄錄字號索上元卷請監
試官知貢舉官同試官對號開拆舉人試卷各人自
備三埸文卷并草卷各一十二幅於卷首書三代籍貫
年甲前期半月於印卷所投納置簿收附用印鈐縫訖
各還舉人凡就試之日日未出入場黃昏納卷受卷
官送彌封所撰字號彌封訖送謄錄所科舉既行之
後若有各路歲貢及保舉儒人等文字到官並令還赴
本鄉應試倡優之家及患廢疾若犯十惡奸盜之人
不許應試舉人於試場内毋得喧譁違者治罪仍殿
二舉舉人與考試官有五服内親者自須迴避仍令
同試官考卷若應避而不自陳者殿一舉鄉試會試
若有懷挾及令人代作者漢人南人有居父母喪服應
舉者並殿二舉國子監學歲貢生員及伴讀出身並
依舊制願試者聽中選者於監學合得資品上從優銓
注别路附籍蒙古色目漢人大都上都有恒産住經
年深者從兩都官司依上例推舉就試其餘去處冐貫
者治罪
知貢舉以下官會集至公堂議擬合行事目云諸輙
於彌封所取問舉人試卷封號姓名及漏泄者治罪諸
試題未出而漏泄者許人告首諸對讀試卷官不躬親
而輙令人吏對讀其對讀訖而差誤有礙考校者有罰
諸謄錄人書寫不慎及錯誤有礙考校者重示責罰諸
官司故縱舉人私將試卷出院及應試人知而為傳送
者許人告首諸監試官掌試院事不得于預考校諸試
院官在廉内者不許與廉外官交語諸色人無故不得
入試廳諸舉人謗毁上司率衆喧競不服止約者治罪
諸舉人就試無故不冠及擅移坐次者或偶與親姻隣
坐而不自陳者懷挾代筆傳義者並扶出諸折毁試卷
首家狀者推治諸舉人於試卷書他語者駮放涉謗訕
者推治諸試日為舉人傳送文書及因而受財者並許
人告諸舉人於别紙上起草者出榜退落諸科文内不
得自叙苦辛門第委謄錄所點檢得如有違犯更不謄
錄移文考試院出榜退落諸冐名就試别立姓名及受
財為人懷挾代筆傳義者並許人告諸被黜而妄訴者
治罪諸監門官譏察出入其物應入者拆封點檢諸巡
捕官及兵役不得喧擾及輙視試文并縱容舉人無故
往來非因公事不得與舉人私語諸試卷彌封用印訖
以三不成字為號摽寫仍於塗注乙處用印每舉人
一名給祗應巡軍一人隔夜入院分宿席房試日擊鍾
為節一次院官以下皆盥潄二次監門官啓鑰舉人入
院搜撿訖就將解據呈納禮生贊曰舉人再拜知貢舉
官隔簾受一拜跪答一拜試官受一拜答一拜鐘三次
頒題就次日午賜膳其納卷者赴受卷所揖而退不得
交語受卷官書舉人姓名于歷舉人揖而退取解據
出院巡軍亦出至晩鳴鍾一次鎻院門第二場舉人入
院依前搜撿每十人一甲序立至公堂下作揖畢頒題
就次第三場如前儀其受卷官具受到試卷逐旋關
發彌封官將家状草卷腰封用印蒙古色目漢人南人分
卷以三不成字撰號每名累場同用一號於卷上親書
及於歷内摽附訖牒送謄錄官置歷分給吏人並用朱
書謄錄正文仍具元卷塗注乙及謄錄塗注乙字數卷
朱書謄錄人姓名謄錄官具銜書押用印鈐縫牒送對
讀所翰林掾史具謄錄訖試卷總數呈報監察御史對
讀官以元卷與朱卷躬親對讀無差具銜書押呈解貢
院元卷發還彌封所各所行移並用朱書試卷照依元
號附簿試官考卷知貢舉居中試官相對向坐公同
考校分作三等逐等又分上中下用墨筆批點考校既
定收掌試卷官於號簿内摽寫分數知貢舉官同試官
監察御史彌封官公同取上元卷對號開拆知貢舉於
試卷家狀上親書省試第幾名拆號既畢應有試卷並
付禮部架閣貢舉諸官出院中書省以中選舉人分為
二榜揭于省門之左右三月初四日中書省奏准以
初七日御試舉人於翰林國史院定委監試官及諸執
事初五日各官入院初六日譔策問進呈俟上采取初
七日執事者望闕設案於堂前置策題於上舉人入院
搜檢訖蒙古人作一甲序立禮生導引至於堂前望闕
兩拜賜策題又兩拜各就次色目人作一甲漢人南人
作一甲如前儀每進士一人差蒙古宿衛士一人監視
日午賜膳進士納卷畢出院監試官同讀卷官以所對
策第其高下分為三甲進奏作二榜用敕黃紙書揭于
内前紅門之左右前一日禮部告諭中選進士以次
日詣闕前所司具香案侍儀舍人唱名謝恩放榜擇日
賜恩榮宴于翰林國史院押宴以中書省官凡預試官
並與宴預宴官及進士並簪華至所居擇日恭請殿廷
上謝恩表次日詣中書省參見又擇日諸進士詣先聖
廟行舍菜禮第一人具祝文行事刻石題名於國子監
延祐二年春三月廷賜進士賜呼圖克岱爾張起巖
等五十六人及第出身有差五年春三月廷試進士
呼圖克岱爾霍希賢等五十人至治元年春三月廷
試進士塔斯布哈宋本等六十四人泰定元年春三
月廷試進士巴拉張益等八十六人四年春三月廷
試進士阿恰齊李黼等八十有六人天歷三年春三
月廷試進士圖烈圖王文煜等九十有七人元統癸
酉科廷試進士同同李齊等復增名額以及百人之數
稍異其制左右榜各三人皆賜進士及第其餘出身有
差科舉取士莫盛于斯後三年其制遂罷又七年而復
興遂稍變程式減蒙古色目人明經二條增本經義易
漢南人第一場四書疑一道為本經疑增第二場古賦
外於詔誥章表内又科一道此有元科目取士之制大
略如此若夫會試下第者自延祐創設之初丞相特們
德爾阿薩爾及平章李孟等奏下第舉人年七十以上
者與從七品流官致仕六十以上者與教授元有出身
者於應得資品上稍優加之無出身者與山長學正受
省劄後舉不為例今有來遲不及應試者未曾區用取
旨帝曰依下第例恩勿著為格泰定元年三月中書
省臣奏下第舉人仁宗延祐間命中書省各授教官之
職以慰其歸今當改元之初恩澤宜溥蒙古色目人年
三十以上并兩舉而不第者與教授以下與學正山長
漢人南人年五十以上并兩舉不第者與教授以下與
學正山長先有資品出身者更優加之不願仕者令備
國子員後勿為格從之自餘下第之士恩例不可常得
間有試補書吏以登仕籍者惟已廢復興之後其法始
變下第者悉授以路府學正及書院山長又增取鄉試
備榜亦授以郡學錄及縣教諭於是科舉取士得人為
盛焉
學校
世祖至元八年春正月始下詔立京師蒙古國子學校
習諸生於隨朝蒙古漢人百官及集賽岱官員選子弟
俊秀者入學然未有員數以通鑑節要用蒙古語言
譯寫教之俟生員習學成效出題試問觀其所對精通
者量授官職成宗大德十年春二月增生員廩饍通前
三十員為六十員武宗至大二年定伴讀員四十人以
在籍上名生員學問優長者補之仁宗延祐二年冬十
月以所設生員百人蒙古五十人色目二十人漢人三
十人而百官子弟之就學者常不下二三百人宜增其
廩餼乃減去庶民子弟一百一十四員聽陪堂學業於
見供生員一百名外量增五十名元置蒙古二十人漢
人三十人其生員紙扎筆墨止給三十人歲凡二次給
之至元六年秋七月置諸路蒙古字學十二月中書
省定學制頒行之命諸路府官子弟入學上路二人下
路二人府一人州一人餘民間子弟上路三十人下路
二十五人願充生徒者與免一身雜役以譯寫通鑑節
要頒行各路俾肄習之至成宗大德五年冬十月又定
生員散府二十人上中州十五人下州十人元貞元年
命有司割地給諸路蒙古學生員餼廪其學官至元十
九年定擬路府路設教授以國字在諸字之右府州教
授一任准從八品再歴路教授一任准正八品任回本
等遷轉大德四年添設學正一員上自國學下及州縣
舉生員高等從翰林考試凡學官譯史取以充焉
世祖至元二十六年五月尚書省臣言伊斯題喇卜文
字宜施於用今翰林院伊普迪哈魯鼎能通其字學乞
授以學士之職凡公卿大夫與夫富民之子皆依漢人
入學之制日肄習之帝可其奏是歲八月始置回回國
子學至仁宗延祐元年四月復置回回國子監設監官
以其文字便於關防取會數目令依舊制篤意領教泰
定二年春閏正月以近歲公卿大夫子弟與夫凡民之
子入學者衆其學官及生員五十餘人已給飲膳者二
十七人外助教一人生員二十四人廪膳並令給之學
之建置在於國都凡百司庶府所設譯史皆從本學取
以充焉
太宗六年癸巳以馮志常為國子學總教命侍臣子弟
十八人入學世祖至元七年命侍臣子弟十有一人入
學以長者四人從許衡童子七人從王恂至二十四年
立國子學而定其制設博士通掌學事分教三齋生員
講授經旨是正音訓上嚴教導之術下考肄習之業復
設助教同掌學事而專守一齋正錄申明規矩督習課
業凡讀書必先孝經小學論語孟子大學中庸次及詩
書禮記周禮春秋易博士助教親授句讀音訓正錄伴
讀以次傳習之講說則依所讀之序正錄伴錄亦以次
而傳習之次日抽籖令諸生復說其功課對屬詩章經
解史評則博士出題生員具藁先呈助教俟博士既定
始錄附課簿以憑考校其生員之數定二百人先令一
百人及伴讀二十人入學其百人之内蒙古半之色目
漢人半之許衡又著諸生入學雜儀及日用節目七年
命生員八十人入學俾永為定式而遵行之成宗大德
八年冬十二月始定國子生蒙古色目漢人三歲各貢
一人十年冬閏十月國子學定蒙古色目漢人生員二
百人三年各貢二人武宗至大四年秋閏七月定生員
額二百人冬十二月復立國子學試貢法蒙古授官六
品色目正七品漢人從七品試蒙古生之法宜從寬色
目生宜稍加密漢人生則全科場之制仁宗延祐二年
秋八月增置生員百人陪堂生二十人用集賢學士趙
孟頫禮部尚書元明善等所議國子學貢試之法更定
之一曰陞齋等第六齋東西相向下兩齋左曰游藝右
曰依仁凡誦書講說小學屬對者隸焉中兩齋左曰據
德右曰志道講說四書課肄詩律者隸焉上兩齋左曰
時習右曰日新講說易詩書春秋科習明經義等程文
者隸焉每齋員數不等每季考其所習經書課業及不
違規矩者以次遞陞二曰私試規矩漢人驗日新時習
兩齋蒙古色目取志道據德兩齋本學舉實歴坐齋二
周歲以上未嘗犯過者許令充試限實歴生齋三周歲
以上以充貢舉漢人私試孟月試經疑一道仲月試經
義一道季月試策問表章詔誥科一道蒙古色目人孟
仲月各試明經一道季月試策問一道辭理俱優者為
上等準一分理優辭平者為中等準半分每歲終通計
其年積分至八分以上者陞充高等生員以四十名為
額内蒙古色目各十名漢人二十名歲終試貢員不必
備惟取實才有分同闕少者以坐齋月日先後多少為
定其未及等并雖及等無闕未補者其年積分並不為
用下年再行積筭每月初二日蚤旦圓揖後本學博士
助教公座面引應試生員各給印紙依式出題考試不
許懷挾代筆各用印紙真楷書寫本學正錄彌封謄錄
餘並依科舉式助教博士以次考定次日監官覆考於
名簿内籍記各得分數本學收掌以俟歲終通考三曰
黜罰科條應私試積分生員其有不事課業及一切違
戾規矩者初犯罰一分再犯罰二分三犯除名從學正
錄糾舉正錄知見而不糾舉者從本監議罰之應巳補
高等生員其有違戾規矩者初犯殿試一年再犯除名
從學正錄糾舉之正錄知見而不糾舉者亦從本監議
罰之應在學生員歲終實歴坐齋不滿半歲者並行除
名除月假外其餘告假並不準筭學正錄歲終通行考
校應在學生員蒙古色目别議外其餘以漢人生員三
年不能通一經反不肯勤學者勒令出學其餘責罰並
依舊規泰定三年夏六月更積分而為貢舉並依世祖
舊制其貢試之法從監學所擬大槩與前法略同而防
閑稍加嚴密焉其本學正錄各二員司樂一員典籍二
員管勾一員及侍儀舍人舊例舉積分生員充之後以
積分既革於上齋舉年三十以上學行堪範後學者為
正錄通曉音律學業優贍者為司樂幹局通敏者為典
籍管勾其侍衛舍人與上中齋舉禮儀習熟音吐洪暢
曾掌春秋釋奠每月告朔明贊衆與其能者充之文宗
天歷三年春三月惟伴讀員數自初二十人歲貢二人
後於大德七年定四十人歲貢六人至大四年定四十
人歲貢四人延祐四年歲貢八人為淹滯既額設四十
名宜充部令史者四人路教授者四人是後又命所貢
生員每大比選士與天下士同試於禮部策於殿廷又
增置備榜而加選擇焉
國初燕京始平宣撫王楫請以金樞密院為宣聖廟太
宗六年設國子總教及提舉官命貴臣子弟入學受業
憲宗四年世祖在潛邸特命修理殿廷及即位賜以玉
斝俾永為祭器至元十三年授提舉學校官六品印遂
改為大都路學署曰提舉學校所二十四年既遷都北
城立國子學于國城之東廼以南城國子學為大都路
學自提舉以下設官有差仁宗延祐四年大興府尹巴
蘇呼重修殿門堂廡建東西兩齋泰定三年府尹曹偉
增建環廊文宗天歷二年復增廣之提舉郝義恭又增
建齋舍自府尹郝都爾本至曹偉始定生員凡百人每
名月餼京畿漕運司及本路給之泰定四年夏四月諸
生始會食于學焉
太宗始定中原即議建學設科取士世祖中統二年始
命置諸路學校官凡諸生進修者嚴加訓誨務使成材
以備選用至元十九年夏四月命雲南諸路皆建學以
祀先聖二十三年二月帝御德興府行宫詔江南學校
舊有學田復給之以養士二十八年令江南諸路學及
各縣學内設立小學選老成之士教之或自願招師或
自受家學于父兄者亦從其便其他先儒過化之地名
賢經行之所與好事之家出錢粟贍學者並立為書院
凡師儒之命於朝廷者曰教授路府上中州置之命於
禮部及行省及宣慰司者曰學正山長學錄教諭路州
縣及書院置之路設教授學正學錄各一員散府上中
州設教授一員下州設學正一員縣設教諭一員書院
設山長一員中原州縣學正山長學錄教諭並授禮部
付身各省所屬州縣學正山長學錄教諭並受行省及
宣慰司劄付凡路府州書院設直學以掌錢穀從郡守
及憲府官試補直學考滿又試所業十篇陞為學錄教
諭凡正長諭錄教諭或由集賢院及憲臺等官舉充之
諭錄歴兩考陞正長正長一考陞散府上中州教授上
中州教授又歴一考陞路教授教授之上各省設提舉
二員正提舉從五品副提舉從七品提舉凡學校之事
後改直學考滿為州吏例以下第舉人充正長備榜舉
人充諭錄有薦舉者亦參用之自京學及州縣學以及
書院凡生徒之肄業於是者守令舉薦之臺憲考覈之
或用為教官或取為吏屬往往人材輩出矣世祖中
統二年夏五月太醫院使王猷言醫學久廢後進無所
師授竊恐朝廷一時取人學非其傳為害甚大乃遣副
使王安仁授以金牌往諸路設立醫學其生員擬免本
身撿醫差占等役俟其學有所成每月試以疑難視其
所對優劣量加勸懲後又定醫學之制設諸路提舉綱
維之凡宫壼所需省臺所用轉入常調可仕親民其從
大醫院自遷轉者不得視此例又以示仕途不可以雜
進也然太醫院官既受宣命皆同文武正官五品以上
遷叙餘以舊品職逓陞子孫廕用同正班叙其掌藥充
都監直長充御藥院副使陞至大使考滿依舊例於流
官銓注諸教授皆從太醫院定擬而各路主善亦擬同
教授皆從九品凡隨朝太醫院醫官子弟及路府州縣
學官並須試驗其各處名醫所述醫經文字悉從考校
其諸藥所産性味真偽悉從辨驗其隨路學校每歲出
降十三科疑難題目具呈太醫院發下諸路醫學令生
員依式習課醫義年終置簿解納送本司以定其優劣
焉
世祖至元二十八年夏六月始置諸路陰陽學其在腹
裏江南若有通曉陰陽之人各路官司詳加取勘依儒
學醫學之例每路設教授以訓誨之其有術數精通者
每歲錄呈省府赴都試驗果有異能則於司天臺内許
令近侍延祐初令陰陽人依儒醫例於路府州設教授
一員凡陰陽人皆管轄之而上屬於太史焉
舉遺逸以求隠跡之士擢茂異以待非常之人世祖中
統間徵許衡授懷孟路教官詔於懷孟等處選子弟之
俊秀者教育之是年又詔徵金進士李冶授翰林學士
徵劉因為集賢學士不至又用平章咸寧王額森薦徵
蕭㪺不起即授陜西儒學提舉至元十八年詔求前代
聖賢之後儒醫卜筮通曉天文歷數并山林隠逸之士
二十年復召拜劉因右贊善大夫辭不允未幾以親老
乞終養俸給一無所受後遣使授命于家辭疾不起二
十八年復詔求隠晦之士俾有司具以名聞成宗大德
六年徵臨川布衣吳澂擢應奉翰林文字拜命即歸九
年詔求山林間有德行文學識治道者遣使徵蕭㪺且
曰或不樂於仕可試一來與朕語而遣歸至大三年復
召吳澄拜國子司業以病還延祐三年召拜集賢直學
士以疾不赴至治三年召拜翰林學士武宗仁宗累徵
蕭㪺授集賢學士國子司業未赴改集賢侍講學士又
以太子右諭德徵始至京師授集賢學士國子祭酒諭
德如故仁宗延祐七年十一月詔曰比歲設立科舉以
取人材尚慮高尚之士晦跡丘園無從可致各處其有
隠居仁義才德高邁深明治道不求聞達者所在官司
具姓名牒報本道廉訪司覆奏察聞以備錄用又屢詔
求言於下使得進言於上雖指斥時政並無譴責往往
采擇其言任用其人列諸庶位以圖治功其他著書立
言裨益教化啓廸後人者亦斟酌錄用著為常式云
童子舉唐宋始著于科然亦無常員成宗大德三年舉
童子楊山童海童五年大都提舉學校所舉安西路張
秦山江浙行省舉張昇甫武宗至大元年舉武福安仁
宗延祐三年江浙行省舉兪傅孫馮和克六年河南路
舉張達罕學士鄂勒哲布哈舉丁旺温七年河間縣舉
杜山童大興縣舉陳聃英宗至治元年福州路連江縣
舉陳元麟至治三年河南行省舉張英泰定四年福州
舉葉留畊文宗天歷二年舉杜夙靈至順二年制舉塔
卜合子密拉岱皆以其天資穎悟超出兒輩或能默誦
經文書寫大字或能綴緝辭章講說經史並令入國子
學教育之惟張秦山精篆籕陳元麟能通性理葉留
畊問以四書大義則對曰無過事父母能竭其力事君
能致其身時人以遠大期之
元史卷八十一
元史卷八十一考證
選舉志一所入之途難以指計雖名卿大夫亦往往由
是躋要官受顯封按大夫原刻訛大府今據永樂
大典改
選舉志一諸巡捕官及兵役不得喧擾及輙視試文并
縱容舉人無故往來按原刻捕訛舖役訛級縱容
二字倒置今據永樂大典改
選舉志一舉人揖而退按原刻脱舉字今據續通考
增
選舉志一延祐初令隂陽人依儒醫例於路府州設教
授一員按原刻本于員字上脱一字今據百官志
增
