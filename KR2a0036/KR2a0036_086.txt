元史卷八十六
明翰林學士亞中大夫知制誥兼修國史宋濓等修
百官志第三十六
百官二
樞密院秩從一品掌天下兵甲機密之務凡宫禁宿衛
邊庭軍翼征討成守簡閱差遣舉功轉官節制調度無
不由之世祖中統四年置樞密副使二員僉書樞密事
一員至元七年置同知樞密院事一員院判一員二十
八年始置知院一員增院判一員又以中書平章商量
院事大德十年增置知院二員同知五員副樞五員僉
院五員同僉三員院判二員至大三年知院七員同知
二員副樞二員僉院一員同僉一員院判二員革去議
事平章延祐四年以分鎮北邊增知院一員五年增同
知一員後定置知院六員從一品同知四員正二品副
樞二員從二品僉院二員正三品同僉二員正四品院
判二員正五品參議二員正五品經歴二員從五品都
事四員正七品承發兼照磨二員正八品架閣庫管勾
一員正九品同管勾一員從九品掾史一十四人譯史
一十四人通事三人司印二人宣使十九人銓寫二人
蒙古書寫二人典吏一十七人院醫二人
客省使秩從五品大使二員副使二員至元十四年
置大使一員十六年增一員二十一年增副使一員
延祐五年增一員天歷元年又增一員尋定置大使
二員從五品副使二員從六品令史二人
斷事官秩正三品掌處决軍府之獄訟至元元年始
置斷事官二員八年增二員十九年又增一員二十
年又增二員大德十一年又增四員皇慶元年省二
員後定置斷事官八員正三品經歴一員從七品令
史六人譯史一人通事知印奏差典吏各一人
行樞密院國初有征伐之事則置行樞密院大征伐則
止曰行院為一方一事而設則稱某處行樞密院或與
行省代設事已則罷
西川行樞密院中統四年始置設官二員管四川軍民
課稅交鈔打捕鷹房人匠及各投下應管公事節制官
吏諸色人等并軍官遷授征進等事始置於成都至元
十年又於重慶别置東川行樞密院設官一員十三年
併為一員尋復分東川行院十六年罷兩川行院二十
八年復立四川行院於成都
江南行樞密院至元十年罷河南省統軍司漢軍都元
帥山東行院置荆湖等路行院設官三員淮西行院設
官二員掌調度軍馬之事十二年罷行院十九年詔於
揚州岳州俱立行院各設官五員二十一年立沿江行
院二十二年立江西行院馬軍戍江州步軍戍撫州二
十八年徙岳州行院於鄂州徙江淮行院於建康其後
行院悉歸行省
甘肅行樞密院至大四年置行院於甘州為甘肅等處
行樞密院設官四員提調軍務軍馬後以甘肅省丞相
提調遂罷行院
河南行樞密院致和元年分置專管調遣之事天歴元
年罷
嶺北行樞密院天歷二年置知院一員同知二員副樞
一員僉院二員同僉一員院判一員經歴一員都事二
員蒙古筆且齊四人掾史二人克埒穆爾齊一人知印
一人宣使四人掌邊軍務凡大小事宜悉從裁决
右衛秩正三品中統三年初置武衛至元元年改為
侍衛八年改為左右中三衛掌宿衛扈從兼屯田國
有大事則調度之二十年增都指揮使一員副都指
揮使一員二十一年置僉事二員大德十一年增都
指揮使二員副都指揮使一員至大元年增都指揮
使三員副都指揮使一員四年省都指揮使五員副
都指揮使二員後定置都指揮使三員正三品副都
指揮使二員從三品僉事二員正四品經歴二員從
七品知事二員照磨一員俱從八品令史七人譯史
通事知印各一人又其屬十有五
鎮撫所鎮撫二員
行軍千戸所秩正五品逹嚕噶齊十員副逹嚕
噶齊十員千戶十員副千戶十員彈壓二十員百
戶二百員知事十員
弩軍千戶所一秩正五品達嚕噶齊一員千戶一
員彈壓二員百戶十員
屯田左右千戶所二秩正五品達嚕噶齊二員千
戶二員彈壓二員百戶四十員
教官二蒙古字教授一員儒學教授一員掌諸屯
衛行伍耕戰之暇使之習學國字通曉書記初由
樞府選舉後歸吏部
左衛秩正三品至元八年以侍衛改置掌宿衛扈從
兼屯田國有大事則調度之是年增副指揮使一員
十六年增副都指揮使一員二十年置僉事一員二
十二年增僉事一員二十四年省都指揮使副都指
揮使一員大德十一年增都指揮使五員副都指揮
使二員僉事二員至大四年省都指揮使六員副都
指揮使二員其後定置衛官都指揮使三員正三品
副都指揮使二員從三品僉事二員正四品經歴二
員從七品知事二員照磨二員俱從八品令史七人
譯史通事知印各一人其屬十有五
鎮撫所鎮撫二員
行軍千戶所凡十秩正五品達嚕噶齊十員副達
嚕噶齊十員千戶十員副千戶十員彈壓二十員
百戶二百員知事十員
弩軍千戶所一秩正五品達嚕噶齊一員千戶一
員彈壓二員百戶十員
屯田左右千戶所二秩正五品達嚕噶齊一員千
戶二員彈壓二員百戶四十員
教官二蒙古字教授一員儒學教授一員
中衛秩正三品至元八年以侍衛改置掌宿衛扈從
兼營屯田國有大事則調度之是年置都指揮使一
員副都指揮使一員二十年增副都指揮使一員二
十一年置僉事二員二十三年增都指揮使一員大
德十一年增都指揮使二員副使二員至元元年增
都指揮使二員四年省都指揮使三員副都指揮使
三員其後定置都指揮使三員正三品副都指揮使
二員從三品僉事二員正四品經歴二員從七品知
事二員承發架閣照磨一員俱從八品令史七人譯
史通事知印各一人其屬十有五
鎮撫所鎮撫二員
行軍千戶所十秩正五品達嚕噶齊十員副達嚕
噶齊十員千戶十員副千戶十員彈壓二十員百
戶二百員知事十員
弩軍千戶所一秩正五品達嚕噶齊一員千戶一員
彈壓二員百戶十員
屯田左右千戶所二秩正五品達嚕噶齊二員千
戶二員彈壓二員百戶四十員
教官二蒙古字教授一員儒學教授一員
前衛秩正三品至元十六年以侍衛親軍剏置前後
二衛掌宿衞扈從兼營屯田國有大事則調度之是
年置都指揮使一員副都指揮使二員十八年增都
指揮使二員二十年置僉事一員大德十一年增都
指揮使五員副都指揮使一員僉事三員至大四年
省都指揮使五員副都指揮使一員僉事三員後定
置衛官都指揮使三員正三品副都指揮使二員從
三品僉事二員正四品經歴一員從七品知事二員
承發架閣照磨一員俱從八品令史七人譯史通事
知印各二人又其屬十有七
鎮撫所鎮撫二員
行軍千戶所十秩正五品達嚕噶齊十員副達嚕
噶齊十員千戶十員副千戶十員彈壓二十員百
戶二百員
弩軍千戶所一秩正五品達嚕噶齊一員千戶一
員彈壓二員百戶十員
屯田千戶所二秩正五品達嚕噶齊二員千戶二
員彈壓二員百戶四十員
門尉二平則門尉一員順承門尉一員
教官二蒙古字教授一員儒學教授一員
後衛秩正三品至元十六年以侍衛親軍剏置掌宿
衛扈從兼營屯田國有大事則調度之是年置都指
揮使二員副都指揮使二員後增設副都指揮使一
員十八年增都指揮使二員二十年置僉事二員大
德十一年增都指揮使五員副都指揮使一員僉事
二員至大四年省都指揮使五員副指揮使二員僉
事二員後定置都指揮使三員正三品副都指揮使
二員從三品僉事二員正四品經歴二員從七品知
事二員照磨一員俱從八品令史七人譯史二人知
印一人通事二人其屬十有四
鎮撫所鎮撫二員
行軍所千戶十秩正五品達嚕噶齊十員副達嚕
噶齊十員千戶十員副千戶十員彈壓二十員百
戶二百員
弩軍千戶所一秩正五品達嚕噶齊一員千戶一
員彈壓二員百戶十員
屯田千戶所一秩正五品達嚕噶齊一員千戶二
員彈壓二員百戶四十員
教官二蒙古字教授一員儒學教授一員
武衛親軍都指揮使司秩正三品掌修治城隍及京
師内外工役兼大都屯田等事至元二十六年樞密
院以六衛六千人大都屯田三千人近路迤南萬戸
府一千人總一萬人立武衛設官五員元貞大德年
間累增都指揮使四員至大三年省都指揮使四員
副都指揮使二員後定置衛官達嚕噶齊一員正三
品都指揮使三員正三品副都指揮使二員從三品
僉事二員正四品經歴二員從七品知事二員照磨
一員俱從八品令史七人譯史通事知印各一人其
屬十有五
鎮撫所鎮撫二員
行軍千戸所七秩正五品達嚕噶齊七員副達嚕
噶齊七員千戶七員副千戶七員百戸一百四十
員彈壓一十四員
屯田千戶所六秩正五品達嚕噶齊各一員千戶
六員百戶六十員彈壓二員
教官二蒙古字教授一員儒學教授一員
隆鎮衛親軍都指揮使司秩正三品掌屯軍徼巡盜
賊於居庸關南北口統領欽察阿蘇護軍三千六百
九十三人屯駐東西四十三處皇慶元年陞隆鎮萬
戶府為隆鎮衛置都指揮使三員副都指揮使二員
僉事二員延祐二年又以哈喇婁軍千戶所併隸東
衛四年置色目經歴一員至治二年置愛滿知事一
員後定置衛官都指揮使三員正三品副指揮使二
員從三品僉事二員正四品經歴二員從七品知事
二員承發兼照磨一員俱從八品令史七人譯史通
事知印各一人其屬十有二
鎮撫所鎮撫二員
北口千戸所秩正五品達嚕噶齊一員千戶一員
百戶七員於上都路龍慶州東口置司
南口千戶所秩正五品達嚕噶齊一員千戸一員
百戶一員彈壓一員於大都路昌平縣居庸關置
司
白羊口千戶所秩正五品達嚕噶齊一員千戶一
員百戶二員彈壓一員於大都路昌平縣東口置
司
牌樓口千戶所秩正五品達嚕噶齊一員千戶一
員百戶二員彈壓二員於應州金城縣東口置司
古北口千戸所秩正五品達嚕噶齊一員千戶一
員百戶六員彈壓一員於檀州北面東口置司
遷民鎮千戶所秩正五品達嚕噶齊一員千戶一
員百戶六員彈壓一員於大寧路東口置司
黃花鎮千戶所秩正五品達嚕噶齊一員千戶一
員百戶六員彈壓一員於昌平縣東口置司
蘆兒嶺千戶所秩五品達嚕噶齊一員千戶一員
百戸六員彈壓一員於昌平縣本口置司
太和嶺千戶所秩五品達嚕噶齊一員千戶一員
百戶六員彈壓一員於大同路昌邑縣本隘置司
紫荆關千戶所秩五品達嚕噶齊一員千戶一員
百戶六員彈壓一員於易州易縣本隘置司
隆鎮千戶所秩五品達嚕噶齊一員千戶一員百
戶八員彈壓一員於龍慶州北口置司
左右翼屯田萬戶府二秩從三品分掌卾端巴實伯
里迴還漢軍及大名衛輝所附之軍并迤東迴軍合
為屯田至元二十六年置延祐五年隸詹事院并入
衛率府復改隸樞密院定置兩府達嚕噶齊各一員
萬戶各一員副萬戶各一員經歴各一員知事各一
員提控案牘各一員令史各五人屬官鎮撫各二員
千戶所八達嚕噶齊八員千戶八員副千戶八員
百戶五十九員彈壓一十六員
千戶所四達嚕噶齊四員千戶四員副千戶四員
百戶五十二員彈壓八員
左衛率府秩正三品至大元年撥江南行省萬戶府
精銳漢軍為東宫衛軍立衛率府設官十一員延祐
四年始改為忠翊府又改為御臨親軍都指揮司又
以御臨非古典改為羽林六年復隸東宫仍為左衛
率府定置率使三員正三品副使二員從三品僉事
二員正四品經歴一員從七品知事一員照磨一員
俱從八品令史七人譯史知事知印各二人其屬十
有五
鎮撫所鎮撫二員
行軍千戶所十秩正五品達嚕噶齊十員千戶十
員副千戶十員百戶二百員彈壓一十員
弩軍千戶所一秩正五品達嚕噶齊一員千戶一
員百戶十員彈壓一員
屯田千戶所三秩正五品達嚕噶齊三員千戶三
員百戶六十員彈壓三員
教官三員蒙古字教授一員儒學教授一員隂陽
教授一員
右衛率府秩正三品延祐五年以薩勒竒諾爾萬戶
府迤東西直兩萬戶府右翼屯田萬戶府合為右衛
率府置官十二員後定置率使二員正三品副使二
員從三品僉事二員正四品經歴二員從七品知事
二員照磨一員俱從八品令史七人譯史通事知印
各二人其屬七
鎮撫所鎮撫二員
千戶所五秩正五品千戶五員百戶四十五員彈
壓二員
教官一儒學教授一員
河南淮北蒙古軍都萬戶府秩正三品至元二十四
年以四萬戶鄂囉齊改為蒙古軍都萬戶府設府官
四員鄂囉官四員大德七年後改為河南淮北蒙古
軍都萬戶府延祐五年罷鄂囉官副鎮撫等員定置
都萬戶一員正三品副都萬戶一員從三品經歴一
員從七品知事一員提控案牘一員俱從八品令史
七人譯史通事各一人屬官鎮撫二員
巴咱爾萬戶府萬戶一員副萬戶一員經歴知事提
控案牘各一員鎮撫一員
千戶所一十翼達嚕噶齊一十員千戸十員副千
戶十員百戸七十三員彈壓一十員
濟古爾台萬戶府萬戶一員經歴知事提控案牘各
一員鎮撫一員
千戶所七翼千戶七員百戶三十八員彈壓七員
托里圖萬戶府萬戶一員副萬戶一員經歴一員知
事一員提控案牘一員鎮撫一員
千戶所九翼千戶九員百戶六十二員彈壓九員
和尚萬戶府萬戶一員副萬戶一員經歴一員知事
提控案牘各一員鎮撫一員
千戶所六翼達嚕噶齊四員千戶六員副千戶四
員百戶四十七員彈壓六員
砲手千戶所一翼千戸一員百戶六員彈壓一員
哨馬千戶所一翼達嚕噶齊一員千戶一員副千
戶一員彈壓二員百戶九員鄂囉官二員
右阿蘇衛親軍都指揮使司秩正三品掌宿衛城禁
兼營潮河蘇沽兩川屯田供給軍儲至元九年初立
阿蘇巴圖達嚕噶齊置屬官二十三年遂名為阿蘇
之軍至大二年改立右阿蘇衛親軍都指揮使司置
達嚕噶齊三員都指揮使三員副都指揮使二員僉
事二員四年省達嚕噶齊三員後定置達嚕噶齊一
員正三品都指揮使三員正三品副都指揮使二員
從三品僉事二員正四品經歴二員從七品知事二
員承發架閣照磨一員從八品令史七人譯史通事
知印各一人鎮撫二員其屬五
行軍千戸所千戶七員百戶九員
把門千戶二員百戶五員門尉一員
本投下達嚕噶齊一員長官一員副長官一員
廬江縣達嚕噶齊一員主簿一員
教官儒學教授一員
左阿蘇衛親軍都指揮使司品秩職掌同右阿蘇衛
至元九年初立阿蘇巴圖達嚕噶齊置屬官二十三
年遂名為阿蘇之軍至大二年改立左阿蘇衛親軍
都指揮使司置達嚕噶齊二員都指揮使六員副都
指揮使四員僉事二員四年省達嚕噶齊一員都指
揮使三員後定置逹嚕噶齊一員都指揮使三員副
都指揮使二員僉事一員經歴二員知事二員照磨
一員鎮撫二員其屬四
本投下達嚕噶齊二員長官二員
鎮巢縣達嚕噶齊二員主簿一員
圍宿把門千戶所一十三翼千戶二十六員百戶
一百三十員彈壓一十三員
教官儒學教授一員
回回砲手軍匠上萬戶府秩正三品至元十一年置
砲手總管府十八年始立為都元帥府二十二年改
為萬戶府後定置達嚕噶齊一員萬戸一員副萬戶
一員經歴知事提控案牘各一員令史四人譯史一
人鎮撫二員
千戶所三翼達嚕噶齊三員千戶三員副千戶三
員百戶三十二員彈壓三員
唐古衛親軍都指揮使司秩正三品總領河西軍三
千人以備征討至元十八年始立置都指揮使二員
副都指揮使二員二十二年增都指揮使二員僉事
一員大德五年增指揮使五員至大元年增都指揮
一員四年省都指揮使三員副都指揮使一員後定
置都指揮使三員正三品副都指揮使二員從三品
僉事二員正四品經歴一員從七品知事一員照磨
一員俱從八品令史七人通事譯史知事各一人鎮
撫二員鄂囉官正副各一員
千戶所九翼正千戶九員副千戶九員百戸七十
五員彈壓九員鄂囉官正副各九員
門尉三建德門一和義門一肅清門一
教官二儒學教授一員蒙古字教授一員
桂齊衛親軍都指揮使司秩正三品至元二十四年
立置都指揮使四員副都指揮使一員僉事二員二
十九年置達嚕噶齊一員大德十一年增達嚕噶齊
一員都指揮使四員副都指揮使一員至大元年省
達嚕噶齊一員都指揮使四員副都指揮使三員後
定置達嚕噶齊一員正三品都指揮使二員從三品
副都指揮使二員從三品僉事二員正四品經歴二
員從七品知事二員照磨一員令史七人知印一人
通事譯史各一人鎮撫二員
千戶所八翼每所置達嚕噶齊一員千戶一十六
員百戶八十員彈壓八員門尉二員
延安屯田打捕總管府秩從三品管析居放良人戶
并烏蘭濟蘇田地北來蒙古人戶至元十八年始設
定置達嚕噶齊一員總管一員同知一員經歴知事
各一員屬官打捕屯田官一十二員
大寧海陽等處屯田打捕所秩從七品掌北京平灤
等路析居放良布哷齊等戶至元二十二年置總管
府元貞元年罷總管府置打捕所定置達嚕噶齊一
員長官一員教官蒙古字教授一員儒學教授一員
忠翊侍衛親軍都指揮使司秩正三品至元二十九
年始立屯田府大德十一年增軍數立為大同等處都
指揮使司至大四年屬徽政院延祐元年改中都威
衛使司仍隸徽政院尋復改屬樞密院至治元年改
為忠翊侍衛後定置都指揮使三員正三品副都指
揮使二員從三品僉事二員正四品經歴二員從七
品知事二員照磨一員俱從八品令史七人譯史通
事知印各一人鎮撫二員
行軍千戶所一十翼達嚕噶齊一十員副達嚕噶
齊一十員千戶一十員副千戶一十員百戶二百
六員彈壓二十員
弩軍千戶所一翼達嚕噶齊一員千戶一員百戶
一十員彈壓一十員
屯田左右手千戶所二翼達嚕噶齊二員千戶二
員百戶四十員彈壓四員
西域親軍都指揮使司秩正三品元貞元年立設官
十一員大德十一年增都指揮使二員又增都指揮
使三員副都指揮使二員僉事二員至大四年省都
指揮使五員副都指揮使二員僉事二員後定置達
嚕噶齊一員正三品都指揮使四員正三品副都指
揮使二員從三品僉事二員正四品經歴二員從七
品知事二員承發架閣兼照磨一員並從八品令史
七人通事譯史知印各一人鎮撫二員
行軍千戶所千戶一十三員百戶二十九員
把門千戶二員百戶八員門尉一員
教官儒學教授一員
宗仁蒙古侍衛親軍都指揮使司秩正三品至治二
年以伊竒剌斯人氏二百戶與所收蒙古子女通三
千戶及清州匠二千戶屯田漢軍二千戶立宗仁衛
以統之定置都指揮使三員正三品副都指揮使二
員從三品僉事三員正四品經歴二員從七品知事
二員照磨一員俱從八品令史七人知印二人克埓
穆爾齊二人譯史二人鎮撫二員
蒙古軍千戶所一十翼千戶二十員百戶一百員
彈壓一十員
屯田千戶所千戶四員百戶四十員彈壓四員
教官二儒學教授一員蒙古字教授一員
山東河北蒙古軍大都督府秩從二品掌各路軍民
科差征進及調遣總攝軍馬公事至元二十一年罷
統軍司都元帥府立蒙古軍都萬戶府大德七年改
山東河北蒙古軍都萬戶府延祐五年罷天歷二年
改立為大都督府定置大都督三員從二品同知一
員從三品副使一員從四品經歴一員從六品都事
二員從七品承發兼照磨一員正八品令史八人譯
史通事知印各二人宣使五人典吏三人鎮撫二員
左手萬戸府萬戶一員副萬戶一員經歴一員知事
一員提控案牘一員鎮撫一員
千戶九翼千戶一十一員百戶七十四員彈壓一
十一員
右手萬戶府萬戶一員副萬戶一員經歴一員知事
一員提控案牘一員鎮撫一員
千戶九翼千戶九員百戶六十三員彈壓九員
巴圖萬戶府達嚕噶齊一員萬戶一員副萬戶一員
經歴一員知事一員提控案牘一員鎮撫一員
千戶六翼千戶七員百戶四十一員彈壓五員
哈達萬戶府達嚕噶齊二員萬戶一員經歴一員知
事一員提控案牘一員鎮撫一員
千戶八翼千戶八員百戶二十四員彈壓八員
蒙古回回水軍萬戶府達嚕噶齊一員萬戶一員副
萬戶一員經歴知事提控案牘各一員鎮撫二員
千戶八翼達嚕噶齊二員千戶六員百戶四十六
員彈壓九員
竒圖噶萬戶府初隸都府七千戶翼延祐三年樞密
院奏改立萬戶府達嚕噶齊一員萬戶一員副萬戶
一員經歴知事提控案牘各一員鎮撫二員
千戶七翼千戶九員百戶三十五員彈壓八員
哈必齊千戶翼千戶一員百戶四員彈壓一員直
隸大都督府
洪澤屯田千戶趙國宏翼達嚕噶齊一員千戶一
員副千戶一員百戶一十四員彈壓二員直隸大
都督府
左翊蒙古侍衛親軍都指揮使司秩正三品至元十
八年以蒙古侍衛總管府依五衛之例為指揮使司
設官十二員鄂囉官二員大德七年奏改為左翼蒙
古侍衛親軍都指揮使司延祐五年罷鄂囉官後定
置司官都指揮使三員正三品副都指揮使二員從
三品僉事二員正四品經歴二員從七品知事二員
承發架閣兼照磨一員並從八品令史七人譯史通
事知事各一人典吏二人鎮撫二員
千戶所七翼正千戶七員副千戶七員知事七員
彈壓七員百戶六十二員
教官二蒙古字教授一員儒學教授一員
右翊蒙古侍衛親軍都指揮使司品秩同左衛至元
十八年以蒙古侍衛總管府依五衛例為指揮使司
設官十二員卾囉官二員大德七年奏改為右翊蒙
古侍衛親軍都指揮使司延祐五年罷鄂囉官後定
置司官都指揮使三員正三品副都指揮使二員從
三品僉事二員正四品經歴二員從七品知事二員
承𤼵兼照磨架閣一員並從八品令史七人譯史通
事知印各一人典吏一人鎮撫二員
千戶所一十二翼正千戶一十二員副千戶一十
二員知事一十二員彈壓一十二員百戶一百九
員
教官二蒙古字教授一員儒學教授一員
虎賁親軍都指揮使司秩正三品管領上都路元籍
軍人兼鄂囉之事至元十六年立虎賁軍設官二員
十七年置都指揮使二員副都指揮使一員又增置
副都指揮使一員元貞元年以虎賁軍改為虎賁親
軍都指揮使司十一年增置都指揮使六員至大四
年省都指揮使九員後定置司官都指揮使三員正
三品副都指揮使三員從三品僉事二員正四品經
歴一員從七品知事照磨兼承發各一員並從八品
令史七人譯史通事知印各一人典吏二人鎮撫二
員都目一員
贊達勒齊千戶翼正達嚕噶齊一員副達嚕噶齊
一員正千戶一員副千戶一員知事一員百戶二
十員彈壓二員
布哈千戶翼正達嚕噶齊一員副達嚕噶齊一員
正千戶一員副千戶一員百戶二十二員彈壓二
員
托克托穆爾千戶翼正達嚕噶齊一員副達嚕噶
齊一員正千戶一員副千戶一員知事一員百戶
二十八員彈壓二員
大和塔拉千戶翼正達嚕噶齊一員副達嚕噶齊
一員正千戶一員副千戶一員知事一員百戶二
十四員彈壓二員
楊千戶翼正達嚕噶齊一員副達嚕噶齊一員正
千戶一員副千戶一員知事一員百戶二十二員
彈壓二員
密喇卜和卓千戶翼正達嚕噶齊一員副達嚕噶
齊一員正千戶一員副千戶一員知事一員百戶
二十員彈壓二員
大都督府正二品官領左右欽察兩衛龍翊侍御東路
蒙古軍元帥府東路蒙古軍萬戶府哈喇婁萬戶府天
歷二年始立欽察親軍都督府秩從二品後改大都督
府置大都督三員正二品同知二員正三品副都督三
員從三品僉都督事三員正四品經歴二員從六品都
事二員從七品管勾一員照磨一員俱正八品令史八
人蒙古筆且齊二人克埓穆爾齊二人知印二人宣使
六人
右欽察衛秩正三品至元二十三年依河西等衛例
立欽察衛設官十員至治二年分為左右衛天歷二
年撥隸大都督府定置達嚕噶齊一員正三品都指
揮二員正三品副使二員從三品僉事二員正四品
經歴二員從七品知事二員照磨二員並從八品令
史七人譯史通事知印各一人鎮撫一員
行軍千戶十八所達嚕噶齊各一員千戶三十六
員百戶一百八十員彈壓一十八員
屯田千戶所二達嚕噶齊二員千戶二員百戶二
十員彈壓二員
門尉二員
儒學教授一員至大四年始置蒙古字教授一員
延祐四年始置
左欽察衛秩正三品至治二年依阿蘇衛例分為兩
衛設官十員天歷二年撥隸大都督府定置衛官都
指揮使三員正三品副都指揮使員從三品僉事二
員正四品經歴二員從七品知事二員照磨一員從
八品令史七人譯史通事知印各一人屬官鎮撫二
員
行軍千戶所一十翼千戶一十員百戶八十二員
彈壓九員卾囉官四員
守城千戶所一翼達嚕噶齊一員千戶一員百戶
九員彈壓一員
屯田千戶所一翼達嚕噶齊一員千戶一員百戶
十員彈壓一員
教官儒學教授一員
龍翊侍衛親軍都指揮使司秩正三品天歷元年始
立設官十四員二年又置愛滿知事一員又以左欽
察衛騰吉斯九千戶隸本衛定置官都指揮使三員
正三品副都指揮使二員從三品僉事二員正四品
經歴一員從七品知事二員照磨一員並從八品令
史七人譯史二人克埓穆爾齊二人知印二人鎮撫
二員
行軍千戶所九翼達嚕噶齊一員千戶六員副千
戶一員百戶四十五員彈壓五員
屯田一翼欽察千戶所達嚕噶齊一員千戶一員
百戶二十二員彈壓二員
教官二蒙古字教授一員儒學教授一員
哈喇婁萬戶府掌守禁門等處應值宿衛至元二年
四年招集哈喇婁軍人立萬戶府尋移屯襄陽後征
交趾大德二年置司南陽天歷二年奏隸大都督府
定置官達嚕噶齊一員萬戶二員經歴知事各一員
提控案牘一員鎮撫一員吏目一員
千戶所三翼千戶三員百戶九員彈壓三員
御史臺秩從一品大夫二員從一品中丞二員正二品
侍御史三員從二品治書侍御史二員正三品掌糾察
百官善惡政治得失至元五年始立臺建官設官七員
大夫從二品中丞從三品侍御史從五品治書待御史
從六品典事從七品檢法二員獄丞一員七年改典事
為都事十九年罷檢法獄丞二十一年陞大夫為從一
品中丞為正三品侍御史為正五品治書為正六品二
十七年大夫以下品從各陞一等始置經歴一員大德
十一年陞中丞為正二品侍御史為從二品治書侍御
史為正三品皇慶元年增中丞為三員二年減一員至
治二年大夫一員後定置御史大夫一員中丞二員侍
御史二年治書侍御史二員品秩如上經歴一員從五
品都事二員正七品照磨一員正八品承發管勾兼獄
丞一員正八品架閣庫管勾兼承發一員正九品掾史
一十五人譯史四人知印二人通事二人宣使十人臺
醫二人蒙古書寫二人典吏六人庫子二人其屬有二
殿中司殿中侍御史二員正四品至元五年始置秩
正七品後陞正四品凡大朝會百官班序其失儀失
列則糾罸之在京百官到任假告事故出三日不報
者則糾舉之大臣入内奏事則隨以入凡不可與聞
之人則糾避之知班四人通事譯史各一人
察院秩正七品監察御史三十二員司耳目之寄任
刺舉之事至元五年始置御史十一員悉以漢人為
之八年增置六員十九年增置一十六員始參用蒙
古人為之至元二十二年參用南儒二人書吏三十
二人
江南諸道行御史臺設官品秩同内臺至元十四年始
置江南行御史臺于揚州尋徙杭州又徙江州二十三
年遷于建康以監臨東南諸省統制各道憲司而總諸
内臺初置大夫中丞侍御史治書侍御史各一員統淮
東淮西湖北淛東淛西江東江西湖南八道提刑按察
司十五年增江南湖北嶺南廣西福建廣東三道二十
二年以淮東淮西山南三道撥隸内臺三十年增海北
海南一道大德元年定為江南諸道行御史臺設官九
員以監江淛江西湖廣三省統江東江西淛東淛西湖
南湖北廣東廣西福建海南十道大夫一員中丞二員
侍御史二員治書侍御史二員經歴一員都事二員照
磨一員架閣庫管勾一員承發管勾兼獄丞一員令史
一十六人譯史四人回回掾史通事知印各二人宣使
十人典吏庫子臺醫各有差
察院品秩如内察院至元十四年置監察御史十員
二十三年增蒙古御史十四員書吏十四人又增漢
人御史四員書吏四人後定置御史二十八員書吏
二十八人
陕西諸道行御史臺設官品秩同内臺至元二十七年
始置雲南諸路行御史臺官止四員大德元年移雲南
行臺於京兆為陜西行臺而雲南改立廉訪司延祐元
年罷二年復立統漢中隴北四川雲南四道定置大夫
一員御史中丞二員侍御史二員治書侍御史二員經
歴一員都事二員照磨一員架閣庫管勾一員承發司
管勾兼獄丞一員掾史一十二人蒙古筆且齊二人回
回掾史一人通事二人知印一人宣使十人典吏五人
庫子二人
察院品秩同内察院監察御史一十員書吏二十人
肅政廉訪司國初立提刑按察司四道曰山東東西道
曰河東陜西道曰山北東西道曰河北河南道至元六
年以提刑按察司兼勸農事八年置河東山西道陜西
四川道十二年分置燕南河北道十三年以省併衙門
罷按察司十四年復置增立八道曰江北淮東道曰淮
西江北道曰山南江北道曰浙東海右道曰江南浙西
道曰江東建康道曰江西湖東道曰嶺北湖南道十五
年復增三道曰江南湖北道曰嶺南廣西道曰福建廣
東道十九年增西蜀四川道二十年增海北廣東道改
福建廣東道曰福建閩海道以雲南七路置雲南道以
女直之地置海西遼東道二十三年以淮東淮西山南
三道撥隸内臺二十四年增河西隴右道是年罷雲南
道二十五年罷海西遼東二十七年以雲南按察司所
治立雲南行御史臺二十八年改按察司曰肅政廉訪
司大德元年徙雲南行臺于陜西復立雲南道三十年
增海北海南道其後遂定為二十二道每道廉訪使二
員正三品副使二員正四品僉事四員兩廣海南止二
員正五品經歴一員從七品知事一員正八品照磨兼
管勾一員正九品書吏十六人譯史通事各一人奏差
五人典吏二人
内道八隸御史臺
山東東西道濟南路置司
河東山西道冀寧路置司
燕南河北道真定路置司
江北河南道汴梁路置司
山南河北道中興路置司
淮西江北道廬州路置司
江北淮東道揚州路置司
山北遼東道大寧路置司
江南十道隸江南行臺
江東建康道寧國路置司
江西湖東道龍興路置司
江南浙西道杭州路置司
浙東海右道婺州路置司
江南湖北道武昌路置司
嶺北湖南道天臨路置司
嶺南廣西道静江府置司
海北廣東道廣州路置司
海北海南道雷州路置司
福建閩海道福州路置司
陜西四道隸陜西行臺
陜西漢中道鳳翔府置司
河西隴北道甘州路置司
西蜀四川道成都路置司
雲南諸路道中慶路置司
元史卷八十六
