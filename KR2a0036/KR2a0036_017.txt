元史卷十七
明翰林學士亞中大夫知制誥兼修國史宋濓等修
本紀第十七
世祖十四
二十九年春正月甲午朔以日食免朝賀日食時左右
有珥上有抱氣丙申雲南行中書省言羅甸歸附後改
普定府隸雲南省三十餘年今剏羅甸宣慰安撫司隸
湖南省不便乞罷之仍以其地隸雲南省制曰可戊戌
清州饑就陵州發粟四萬七千八百石賑之己亥命太
史令郭守敬兼領都水監事仍置都水監少監丞經歷
知事凡八員八作司官舊制六員今分為左右二司增
官二員庚子江西行省左丞高興言江西福建汀漳諸
處連年盜起百姓入山以避乞降旨招諭復業福建鹽
課既設運司又設四鹽使司今若設提舉司專領鹽課
其酒税課悉歸有司為便福建銀鐵又各立提舉司亦
為冗濫請罷去詔皆從之禁商賈私以金銀航海壬寅
以武平地震全免去年税四千五百三十六錠今年量
輸之止徵二千五百六十九錠癸夘命諤德齊阿里置
司邕州以便糧餉而以輕軍邏思明州以漢天師張宗
演男與棣嗣其教陞利用監正三品甲辰詔江南州縣
學田其歲入聽其自掌春秋釋奠外以廩師生及士之
無告者貢士莊田則令覈數入官乙巳賜諸王蘇都爾
金千兩丙午河南福建行中書省臣請詔用漢語有旨
以蒙古語諭河南漢語諭福建罷河南宣慰司以汴梁
襄陽河南南陽歸德皆隸河南行省復割湖廣省之德
安漢陽信陽隸荆湖北道蘄黃隸淮西道并淮東道三
宣慰司咸隸河南省其荆湖北道宣慰司舊領辰沅澧
靖歸常德直隸湖廣省從葛蠻軍民安撫使宋子賢請
詔諭未附平伐大甕眼紫江皮陵潭溪九堡等處諸洞
苗蠻戊申太陰犯歲及軒轅左角己酉興州之興安宜
興兩縣饑賑米五千石罷南雄韶州惠州三路錄事司
壬子桓州至赤城站戸告饑給鈔計口賑之癸丑罷四
賓庫復會同館初置織造段疋提舉司五八番都元帥
劉德禄言新附洞蠻十五寨請置官府以統之詔設陳
蒙爛土軍民安撫司江西行省巴延阿喇卜丹言蒙山
歲課銀一萬五千兩初制鍊銀一兩免役夫田租五斗
今民力日困每兩擬免一石帝曰重困吾民民何以生
從之丙辰播州洞蠻因籍戶懷疑竄匿降詔招集之以
行播州軍民安撫使楊漢英為紹慶珍州南平等處沿
邊宣慰司行播州軍民宣撫使播州等處管軍萬戸仍
佩虎符壬戌召嗣漢天師張與棣赴闕二月甲子朔金
竹酋長繅哩貢馬氊各二十有七從其請減所部貢馬
降詔招諭之賜新附黑蠻衣襖遣回命進所産朱砂雄
黃之精善者無則止遣使代祀嶽瀆后土四海乙丑給
輝州龍山里州和中等縣饑民粮一月丁夘畋于近郊
命宿衛受月廩及蒙古軍以艱食受粮者宣徽院仍領
之己巳太陰犯畢發通州河西務粟賑東安固安薊州
寳坻縣饑民申禁鞭背庚午烏魯斯招附桑州生苗羅
甸國古州等峒酋長三十一所部民十二萬九千三百
二十六戶詣闕貢獻壬申敇遣使分行諸路釋死罪以
下輕囚澤州獻嘉禾乙亥立總管高麗女直漢軍萬戶
府頒銀印總軍六千人以泉府太卿伊克穆蘇鄧州舊
軍萬戸史弼福建行省右丞高興並為福建行中書省
平章政事將兵征爪哇用海船大小五百艘軍士二萬
人戊寅立征行左右軍都元帥府都元帥四副都元帥
二上萬戸府達嚕噶齊四萬戸皆四副萬戸八鎮撫四各
佩虎符詔加高麗王王睶太保功臣之號詔從諸王阿
爾圖作亂者多羅岱以付竒爾濟蘇托克托珠以付阿
里綽爾齊以付頁特密實哈瑪爾以付伊克穆蘇使從
軍自效又詔諸王從哈坦作亂者納木岱爾之鎮南王
所訥克林之哈喇哈斯達爾罕所阿爾圖之雲南王
所圖烈圖之阿里所巴爾台之頁特密實所鄂囉羅和
爾台之東海發義倉官倉粮賑德州齊河清平泰安州
饑民庚辰阿爾婁等言尼雅斯拉鼎默呼實都王巨濟
黨比僧格恣為不法楮幣銓選鹽課酒税皆更張變亂
銜命江南理算者皆嚴急輸期民至嫁妻賣女禍及親
隣維揚錢塘受害最慘無故而隕其生五百餘人其初
士民猶疑事出國家今乃知天子仁愛元元而使民至
此極者實僧格及其凶黨之為莫不願食其肉臣等議
此三人既已伏辜乞依條論坐以謝天下從之雅伊密
實招無籍民千四百三十六戶請隸東宫詔命之耕田
辛巳從樞密院臣安巴等請就襄陽給察遜塔拉哈喇
婁六百三十七戸田器種粟俾耕而食丁亥以汪惟和
為鞏昌等二十四處便宜都總帥兼鞏昌府尹仍佩虎
符御史臺阿爾婁崔彧等言馮子振劉道元指陳僧格
同列罪惡詔令省臺臣及董文用留夢炎等議其一言
翰林諸臣撰僧格輔政碑者廉訪使閻復近已免官餘
請聖裁帝曰死者勿論存者罰不可恕也竒爾特布哈
等使緬國詔令遥授左丞廷議以尚書行使事其副以
郎中處之制曰可戊子禁杭州放鷹己丑歲星犯軒轅
大星庚寅宣政院臣言授諸路釋教都總統年扎克鐘
鼐為太中大夫土番等處宣慰使都元帥敇畸零巴圖
爾三百四十七戸佃益都閒田給牛種農具官為屋居
之壬辰山東廉訪司申棣州境内春旱且霜夏復霖澇
饑民啖藜藿木葉乞賑䘏敕依東平例發附近官廩計
口以給三月甲午詔遣托果斯努圖克齊實勒們至哈
坦納新界與駙馬竒爾濟蘇議行屯田己亥樞密院臣
言出征女直納琳格爾議於哈斯罕三千新附軍内選
撥千人詔先調五百人行省具舟給粮仍設征東招討
司壬寅御史大夫阿爾婁等奏比監察御史商琥舉昔
任詞垣風憲時望所屬而在外者如胡祗遹姚燧王惲
雷膺陳天祥楊恭懿高道程文海陳儼趙居信十人宜
召寘翰林備顧問帝曰朕未深知俟召至以聞丙午中
書省臣言京畿薦饑宜免今歲田租上都隆興平灤河
間保定五路供億視他路為甚宜免今歲公賦漢地河
泊隸宣徽院除入太官外宜弛其禁便民取食並從之
丁未尼雅斯拉鼎默哷以盜取官民鈔一十三萬餘錠
實都以徵理逋負迫殺五百二十人皆伏誅王巨濟雖
無贓帝以與實都同惡并誅之中書省與御史臺共定
贓罪十三等枉法者五不枉法者八罪入死者以聞制
曰可戊申以威寧昌等州民饑給鈔二千錠賑之己酉
以大司農同知宣徽院事領尚饍監事特爾格翰林學
士承旨通政院使兼知尚乘寺事琳沁並為中書平章
政事並領舊職中書省臣言右丞何榮祖以疾平章政
事敏珠爾丹以久居其任乞令免署惟食禄與議中書
省事從之以阿里為中書右丞梁温都爾為參知政事
中書省臣言亦奚不薛及八番羅甸既各設宣慰司又
復立都元帥府地甚狹而官府多宜合二司帥府為一
詔從之且命亦奚不薛與思播州同隸湖廣省羅甸還
隸雲南以八番羅甸宣慰使烏魯斯等並為八番順元
等處宣慰使都元帥佩虎符以安南國王陳益稷遥授
湖廣等處行中書省平章政事佩虎符居鄂州庚戌車
駕幸上都賜蘇克烏魯斯賽音布哈蠻夷之長五十六
人金紋綾絹各七十九疋及弓矢鞍轡壬子樞密院臣
奏延安鳳翔京兆三路籍軍三千人僧格皆罷為民今
復其軍籍屯田六盤從之敇都水監分視黃河堤堰罷
河渡司庚申免寳慶路邵陽縣田租萬三千九百七十
三斛壬戌給還嘉木揚喇勒智土田人口之隸僧坊者
初嘉木揚喇勒智重賂僧格擅發宋諸陵取寳玉發冡
一百一戕人命四攘盜詐掠諸贓鈔十一萬六千二百
錠田二萬三千畝金銀珠玉寳器稱是省臺諸臣乞正
典刑以示天下帝猶貸之死而給還其人口土田隆興
府路饑給鈔二千錠復發粟以賑之夏四月丙子太陰
犯氐己夘復典瑞監三品弛甘肅酒禁𣙜其酤辛巳弛
太原酒禁仍𣙜酤辛夘設雲南諸路學校教官以蜀士
充五月甲午遼陽碩達勒達女直饑詔呼圖克布哈趣
海運給之丙午敇雲南邊徼入朝非初附者不聽乘𫝊
進馬不給芻豆丁未中書省臣言妄人馮子振嘗為詩
譽僧格且涉大言及僧格敗即告詞臣撰碑引諭失當
國史院編修官陳孚發其姦状乞免所坐遣還家帝曰
詞臣何罪使以譽僧格為罪則在廷諸臣誰不譽之朕
亦嘗譽之矣詔以楊居寬郭佑死非其罪給還其家資
改思州安撫司為軍民宣撫司隸湖廣省詔諭其民因
閱戸驚逃者各使安業以陜西鹽運司酒税等課已入
州縣罷諸子鹽司併罷東平路河道提舉司事入都水
監己未龍興路南昌新建進賢三縣水免田租四千四
百六十八石是月真定之中山新樂平山獲鹿元氏靈
夀河間之滄州無棣景之阜城東光益都之濰州北海
縣有蟲食桑葉盡無蠶六月甲子平江湖州常州鎮江
嘉興松江紹興等路水免至元二十八年田租十八萬
四千九百二十八石戊辰詔聽僧食鹽不輸課己巳日
本來互市風壞三舟惟一舟達慶元路壬申江西省臣
言肇慶德慶二路封連二州宋時隸廣東今隸廣西不
便請復隸廣東詔從之鐵旗城後齊蘇哲爾率其族類
部曲三千餘戸來附甲戌設司籍庫秩從五品隸太府
監儲物之籍入者丙子大寧路惠州連年旱澇加以役
繁民饑死者五百人詔給鈔二千錠粮一月賑之仍遣
使責遼陽省臣阿薩爾壬午敇以海南新附四州洞寨
五百一十九民二萬餘戶置會同定安二縣隸瓊州免
其田租二年癸未以征爪哇暫禁兩浙廣東福建商賈
航海者俟舟師發後從其便丁亥湖州平江嘉興鎮江
揚州寧國太平七路大水免田租百二十五萬七千八
百八十石己丑太白犯歲星特穆爾岱爾碩色克圖尼
固爾岱庫庫所部饑詔給米四千石付特穆爾岱爾碩
色克圖一千石付尼固爾岱庫庫賑之閏六月辛夘朔
陞上都兵馬司四品如大都丁酉遼陽瀋州廣寧開元
等路雹害稼免田租七萬七千九百八十八石岳州華
容縣水免田租四萬九百六十二石東昌路蝗壬寅以
東安海寧改隸淮安路詔大都事繁課税改隸轉運司
通州造船畢罷提舉司罷福建歲造象齒鞶帶戊申熒
惑犯狗國庚戌回回人和卓穆蘇售大珠帝以無用却
之辛亥河西務水給米賑饑民江北河南省既立詔江
北諸城悉隸其省詔漢陽隸湖廣省左江總管黃堅言
其管内黃勝許聚衆二萬據忠州乞調軍萬人土兵三
千人命劉國傑討之臣願調軍民萬人以從詔許之太
平寧國平江饒常湖六路民艱食發粟賑之高麗饑其
王遣使來請粟詔賜米十萬石中書省臣言今歲江南
海運糧至京師者一百五萬石至遼陽者十三萬石比
往歲無耗折不足者甲寅右江岑從毅降從毅老疾詔
以其子斗榮襲佩虎符為鎮安路軍民總管廣南西路
安撫副使賽富鼎等誹謗朝政沙布鼎復資給之以風
聞三十餘事妄告省官帝以有傷政體捕惡黨下吏如
法乙夘濟南般陽蝗是月詔廉訪司巡行勸課農桑禮
部尚書張立道郎中烏爾圖使安南回以其使臣阮代
乏何維岩至闕陳日燇拜表牋修歲貢秋七月庚申朔
詔以史弼代伊克穆蘇高興將萬人征爪哇仍召三人
者至闕遣使檢覈竄名鷹坊受粮者辛酉河北河南道
廉訪司還治汴梁癸亥完大都城阿爾噶里實沙嘗簽
僧道儒伊嚕勒昆達實密為軍詔令止隸軍籍甲子詔
申嚴牛馬踐稼之禁乙丑阿里願自備船同張存從征
爪哇軍往招占城甘不察授阿里三珠虎符張存一珠
虎符仍蠲阿里父本布所負鄂拓克鈔三千錠丙寅罷
徽州路錄事司免屯田租一萬二千八百一十一石辛
未太陰犯牛壬申建社稷和義門内壇各方五丈高五
尺白石為主飾以五方色土壇南植松一株北墉瘞坎
壝垣悉倣古制别為齋廬門廡三十三楹戊寅黎兵百
戶鄧志願謀叛伏誅庚辰敕雲南省擬所轄州縣官如
福建二廣例省臺委官銓選以姓名聞隨給授宣敇八
月己丑朔賽富鼎處死餘黨杖而徒之仍籍其家産壬
辰勅禮樂戸仍與軍站民戸均輸賦丁酉辰星犯右執
法己亥太白犯房辛丑寧夏府屯田成功陞其官托爾
齊壬寅括唐古圖爾哈所部庫特齊及河西逃人入蠻
地者甲辰車駕至自上都討浙東孟總把等賊敇諸軍
之駐福建者聽平章政事舍哩節度乙巳歲星犯右執
法丙午用郭守敬言浚通州至大都漕河十有四役軍
匠二萬人又鑿六渠灌昌平諸水以廣濟署屯田既蝗
復水免今年田租九千二百十八石丁未伊克穆蘇乞
與高興等同征爪哇帝曰伊克穆蘇惟熟海道海中事
當付之兵事則委之史弼可也以史弼為福建等處行
中書省平章政事統領出征軍馬庚戌高苑縣高希允
以非所宜言伏誅壬子詔達喇齊程鵬飛討黃勝許劉
國傑駐馬軍戍守戊午福建行省參政魏天祐獻計發
民一萬鑿山鍊銀歲得萬五千兩天祐賦民鈔市銀輸
官而私其一百七十錠臺臣請追其贓而罷鍊銀事從
之改燕南河北廉訪司還治真定高麗女直界首雙城
告饑敇高麗王以海運内粟賑之弛平灤州酒禁詔布
勒圖蒙果勒默色以軍征八百媳婦國九月己未朔治
書侍御史裴居安言頁特密實遇盜起不即加兵盜去
乃延誅平民詔臺院遣官按問之辛酉詔諭安南國陳
日燇使親入朝選湖南道宣慰副使梁曾授吏部尚書
佩三珠虎符翰林國史院編修官陳孚授禮部郎中佩
金符同使安南山東東西道廉訪司劾宣慰使樂實盜
庫鈔百二十錠買庫銀九百五十兩官局私造弓勒等
物受屯田鈔百八十錠樂實宜解職從之丁夘中書省
臣言茆&KR0034;十圍安化等新附洞蠻凡八萬宜設管軍民
司以其土人蒙意蒙世莫仲文為長官以吕天佑塔布
岱為達嚕噶齊八番烏魯斯招附光蘭州洞蠻宜置定
遠府就用其所舉圖罕高守文黃世曾音扎噶為達嚕
噶齊知府同知判官制曰可癸酉徙沔州治鐸水縣廢
新得州置通江縣復漢州綿竹縣沙州瓜州民徙甘州
詔於甘肅兩界畫地使耕無力者則給以牛具農器寧
夏戸口繁多而土田半蓺紅花詔令盡種榖麥以補民
食丁丑以平灤路大水且霜免田租二萬四千四十一
石辛巳太白犯南斗罷雲南行臺徙置西川設雲南廉
訪司壬午碩達勒達女直民由反地驅出者押回本地
分置萬夫千夫百夫内屯田甲申烏斯藏宣慰司言由
必里克反後站驛遂絶民貧無可供億命給烏斯藏五
驛各馬百牛二百羊五百皆以銀軍七百三十六戶戶
銀百五十五丁亥從宣政院言置烏斯藏納喇蘇古嚕
遜等三路宣慰使司都元帥冬十月戊子朔詔福建廉
訪司知事張師道赴闕師道至乞汰内外官之冗濫者
詔敏珠爾丹何榮祖馬紀燕公楠等與師道同區别之
數月授師道翰林直學士日本舟至四明求互市舟中
甲仗皆具恐有異圖詔立都元帥府令哈喇岱將之以
防海道詔浚浙西河道導水入海庚寅兩淮運使尼雅
斯拉鼎坐受商賈賄多給之鹽事覺詔嚴鞫問癸巳弛
上都酒禁燕公楠言歲終各行省臣赴闕奏事亦宜令
行臺臣赴闕奏一歲舉刺之數制曰可丙申四川行省
以洞蠻酋長向思聰等七人入朝壬寅從朱清張瑄請
授高德誠管領海船萬戸佩雙珠虎符復以殷實陶大
明副之令將出征水手甲辰星哈喇特納國遣使入覲
廣東道宣慰司遣人以暹國主所上金册詣京師乙巳
太陰犯井丁未太陰犯鬼己酉樞密院臣言六衛内領
漢軍萬戸見存者六千戸撥分為三力足以備車馬者
二千五百戸每甲令備馬十五匹牛車二輛力足以備
車者五百戸每甲令備牛車三輛其三千戸惟習戰鬭
不他役之六千戸外則供他役庶各勤乃事而兵亦精
銳詔施行之詔擇囚徒罪輕者釋之癸丑鄂勒哲等言
凡賜諸人物有二十萬錠者為數既多先賜者盡得之
及將後賜或無可給不均為甚今計集賽台齊哩克昆
實保齊哈喇齊凡近侍人上等二百戶為率次等半之
下等又半之於下等擇尤貧者歲加賞賜則無不均之
失矣一歲天下所入凡二百九十七萬八千三百五錠
今歲已辦者纔一百八十九萬三千九百九十三錠其
中有未至京師而在道者有就給軍旅及織造物料館
𫝊俸禄者自春至今凡出三百六十三萬八千五百四
十三錠出數已逾入數六十六萬二百三十八錠矣懷
孟竹課歲辦千九十三錠尚書省分賦於民人實苦之
宜停其税帝皆嘉納其言命趙德澤吳榮領逃奴無主
者二百四十戸淘銀耕田於廣寧瀋州乙夘太陰犯氐
十一月庚申岳州華容縣水發米二千一百二十五石
賑饑民壬戌太陰犯壘壁陣戊寅樞密院奏一衛萬人
嘗調二千屯田茂巴爾斯上都屯田二年有成擬增軍
千人從之己夘太陰犯太微東垣上相癸未禁所在私
渡命關津譏察姦宄丙戌提省溪綿州銅人等洞酋長
楊秀朝等六人入見進方物十二月庚寅中書省臣言
皇孫晉王噶瑪拉昔鎮雲南給梁王印今進封晉王請
給晉王印北安王府尉伊勒古岱司馬鴻和並為晉王
中尉仍命布扎爾達魯岱狄琮並為司馬金齒適當蒙
果勒默色出征軍馬之衝資其芻粮立為木來府敇應
昌府給竒塔特粮五百石以賑饑民癸巳中書省臣言
寧國路民六百戸鑿山冶銀歲額二千四百兩皆市銀
以輸官未嘗採之山乞罷之制曰可庚子太陰犯井甲
辰太陰犯太微西垣己酉故麓川路軍民總管達嚕噶
齊阿薩爾男本巴同趙昇等招木忽魯甸金齒土官忽
魯馬男阿魯入見貢方物阿魯言其地東南隣境未附
者約二十萬民慕化願附請頒詔旨命本巴趙昇諭之
從之壬子敇中書省用烏斯藏站例給哈里呼必二站
馬牛羊凡為銀九千五百兩丁巳敇都水監修治保定
府沙塘河堤堰是歲賜皇子皇孫諸王藩戚禁衛邊庭
將士等鈔四十六萬六千七百十三錠給軍士畸零口
粮五千五百二十三石賑其乏者為鈔三十六萬八千
四百二十八錠命國師諸僧咒師修佛事七十二會斷
死獄七十四
三十年春正月壬戌詔遣使招諭漆頭金齒蠻乙丑敇
福建毋進鶻戍和林漢軍四百留百人其餘令耕屯杭
愛丙寅太陰犯畢命中書汰冗員凡省内外官府二百
五十五所總六百六十九員丁夘安西王請仍舊設常
侍不允罷雲南延慶司以洛波卜兒二蠻酋遥授知州
各賜璽書戊辰樞密院臣奏烏衮察部鄂摩勒罕軍每
歲運米六千四百二十六石以給之計傭直為鈔萬二
千八百五十二錠詔邊境無事令本軍屯耕以食庚午
驗洞酋長楊總國等朝尼竒哩女直二百人以漁自給
有旨與其漁於水曷若力田其給牛價農具使之耕甲
戌河南江北行省平章巴延言揚州孟古台所立屯田
為田四萬餘頃官種外宜聽民耕墾揚州鹽轉運一司
設三重官府宜削去鹽司止留管勾襄陽舊食京兆鹽
以水陸難易計之莫若改食揚州鹽蔡州去汴梁地遠
宜陞散府以潁息信陽光州隸之詔皆從之陞廣州為
上路總管府罷尼雅斯拉鼎默呼所立魚鹽局割江西
興國路隸湖廣行省乙亥諡皇太子曰明孝丙子西番
一甸蠻酋三人來覲各授以蠻夷軍民官仍以招諭人
張道明為達嚕噶齊丁丑太陰犯氐戊寅詔舊隸納延
實納塔拉女直戸四百虚糜廩食令屯田揚州庚辰歲
星犯左執法立豪懿州七驛辛巳置遼陽路慶雲至哈
勒巴二十八驛驛給牛三十頭車七輛壬午淮西道宣
慰使昂吉爾斂軍鈔六百錠銀四百五十兩馬二疋敇
省臺及扎爾古齊鞫問丁亥遣使代祀嶽瀆東海及后
土二月己丑從阿喇卜丹燕公楠請以嘉木揚喇勒智
子宣政院使温普為江浙行省左丞詔上都管倉庫者
無資品俸秩故為盜詐宜於六品七品内委用以俸給
之高麗國王王睶請易名曰昛其簽議府請陞簽議司
降二品印從之減河南江浙海運米四十萬石中書省
添設檢校二員免大都今歲公賦益上都屯田軍千人
給農具牛價鈔五千錠以茂巴爾斯董之詔以濟蘇摩
哩與鬼蠻之民隸詹事院壬辰太陰犯畢丙申却江淮
行樞密院官布琳濟達進鷹仍敇自今禁戢軍官無從
禽擾民違者論罪丁酉回回伯克瑪哈瑪迪沙等獻大
珠邀價鈔數萬帝曰珠何為當留是錢以賙貧者敇海
運米十萬石給遼陽戍兵仍諭其省官色徹肯令拜特
穆爾部竒徹等耕漁自養粮不須給甲辰中書省臣言
侍臣𫝊旨予官者先後七十人臣欲加汰擇不可用者
不敢奉詔帝曰率非朕言凡來奏者朕祗令諭卿等可
用與否卿等自處之又言今歲給餉上都大都及甘州
西京經費浩繁自今賞賜悉宜姑止從之乙巳熒惑犯
天街丁未車駕幸上都以新附洞蠻吳動鼇為潭溪等
處軍民官佩金符給新附軍三百人人鈔十錠屯田真
定庚戌太陰犯牛辛亥詔發總帥汪惟和所部軍三千
征土番又發陜西四川兵萬人以行樞密官明安岱爾
統之征西番敇以韶贛相去地遠分贛州行院官一員
鎮韶州復立雲南行御史臺詔沿海置水驛自耽羅至
鴨渌江口凡十一所令洪君祥董之癸丑太白犯壘壁
陣江西行院官頁特密實言江南豪右多庇匿盜賊宜
誅為首者餘徙内縣從之申嚴江南兵器之禁三月庚
申以同知樞密院事扎薩克知樞密院事以平章政事
范文虎董疏漕河之役平章政事李庭率諸軍扈從上
都雨壞都城詔發侍衛軍三萬人完之命中書省給其
傭直甲子括天下馬十萬匹己巳立行大司農司洪澤
芍陂屯田舊委四處萬戸詔存其二立民屯二十辛未
太陰犯氐夏四月己亥行大司農燕公楠翰林學士承
旨留夢炎言杭州上海澉浦温州慶元廣東泉州置市
舶司凡七所唯泉州物貨三十取一餘皆十五抽一乞
以泉州為定制從之仍併温州舶司入慶元杭州舶司
入税務江南行大司農司自平江徙揚州蕪管兩淮農
事省八番重設州縣官罷徽州錄事司皇孫晉王位立
内史府詔諸二品官府自今與各部文移相關鞏昌二
十四城依舊例於總帥汪氏弟兄子姪内選用二人壬
寅樞密院臣言去年征爪哇軍二萬各給鈔二錠其後
秪以五千人往宜徵元給鈔三萬錠入官帝曰非其人
不行乃朕中止之耳勿徵癸丑太白犯填星廣東肅政
廉訪司復治廣州甲寅詔遣使招諭暹國烏魯斯請以
八番見戸合思播之民兼管徙宣慰司治辰沅靖州常
賦外歲輸鈔三千錠不允光州蠻人光龍等一十二人
及邦崖王文顯等二十八人金竹府馬麟等一十六人
大龍番禿盧忽等五十四人永順路彭世彊等九十人
安化州吳再榮等一十三人師壁散毛洞勾答什王等
四人各授蠻夷官賜以璽書遣歸敇江南毁諸道觀聖
祖天尊祠五月丙辰朔給四部更番衛士馬萬匹又給
其筆且齊四百匹壬戌定雲洞蠻酋長來附癸亥括思
播等處亡宋湼手軍丙寅詔委官與行省官閱覈蠻夷
軍民官以江南民怨嘉木揚喇勒智罷其子江浙行省
左丞温普詔以浙西大水冒田令富家募佃人疏決水
道辛未敇僧寺之邸店商賈舍止其物貨依例收税丁
丑中書省臣言上都工匠二千九百九十九戸歲縻官
粮萬五千二百餘石宜擇其不切於用者俾就食大都
從之甲申真定路深州静安縣大水民饑發義倉粮二
千五百七十四石賑之六月丙戌敇選河西質子軍精
銳者八百給以鎧仗鞍勒狐貉衣裘遣赴皇孫阿南達
所出征己丑歲星犯左執法庚寅詔雲南旦當仍屬西
番宣慰司改淮西蘄黃等路隸河南江北行省丙申太
陰犯斗乙巳以皇太子寳授皇孫特穆爾總兵北邊己
酉詔濬太湖壬子大興縣蝗易州雨雹大如雞卵秋七
月丁巳敕中書省官一員監修國史己未詔皇曾孫薩
克繖出鎮雲南以皇孫梁王印賜之詔免福建歲輸皮
貨及泉州織作紵絲庚申命知鶴慶府實保齊齎璽書
招諭農順未附蠻寨甲子太陰犯建星己巳命劉國傑
從諸王伊竒哩督諸軍征交趾免雲南屯田軍逋租萬
石壬申以伊徹察喇知樞密院事丁丑賜新開漕河名
曰通惠庚辰以濟爾噶呼所汰竒爾濟蘇戶七百屯田
哈斯罕之地辛巳太陰犯鬼八月丙戌括所在荒田無
主名者令放良漏籍等戸屯田庚寅奉使安南國梁曾
陳孚以安南使人陶子竒梁文藻偕來敇福建行省放
爪哇出征軍歸其家甲午辰星犯太微西垣上將戊戌
給安西王府斷事官印甲辰太陰犯畢丁未湖廣行省
臣言海南海北多曠土可立屯田詔設鎮守黎蠻海北
海南屯田萬戸府以董之戊申太陰犯鬼營田提舉司
所轄屯田百七十七頃為水所沒免其租四千七百七
十二石九月癸丑朔大駕至自上都戊午敇各路達嚕
噶齊總管董驛事己未明安岱爾率軍萬人征土蕃近
遣使來言乞引茂州先附寨官赴闕不允乙丑立海北
海南博易提舉司税依市舶司例丙寅遣金齒人還歸
丁夘太陰犯畢癸酉敕以御史臺贓罰鈔五萬錠給衛
士之貧者辛巳登州蝗恩州水百姓闕食賑以義倉米
五千九百餘石冬十月癸未朔以侍衛親軍千戸張邦
瑞為萬戸佩虎符將六盤山軍千人及皇子西平王等
軍共為萬人西征賜冠城疏河董役軍官衣各一襲賜
交趾陶子竒等十七人冬衣荆南安置戊子詔修汴堤
己丑遣兵部侍郎哈喇托輝等使克哷格爾納塔星哈
喇特納三國仍賜星哈喇特納酋長三珠虎符庚寅饗
于太廟彗星入紫微垣抵斗魁光芒尺許凡一月乃滅
丙申熒惑犯亢己亥太陰犯天關辛丑太陰犯井壬寅
敕減米直糶京師饑民其鰥寡孤獨不能自存者給之
甲辰赦天下戊申僧官總統以下有妻者罷之以段貞
董開河修倉之役加平章政事庚戌造象蹄掌甲辛亥
禁江南州郡以乞養良家子轉相販鬻及強將平民略
賣者平灤水免田租萬一千九百七十七石廣濟署水
損屯田百六十五頃免田租六千二百一十三石十一
月壬子朔改德安府隸黃州路丁巳孫民獻嘗附僧格
助約蘇穆爾為惡同知上都留守司事又受贓減諸從
臣粮詔籍其家貲妻奴復因潭州吕澤訴其刻虐械送
民獻至湖廣如澤所訴窮治之立海北海南道肅政廉
訪司治雷州庚申敇中書省凡出征軍毋以和顧和買
煩其家乙丑太陰犯畢丁夘太陰犯井戊辰以金齒木
朵甸戸口增立下路總管府給為長者雙珠虎符真定
路達嚕噶齊哈克繖言廉訪司官檢責民官太苛乞以
民官復檢責廉訪司文卷從之庚午太陰犯鬼免江南
都作院軍匠出征丙子熒惑犯鈎鈐戊寅歲星犯亢己
夘河南河北行省平章巴延入為中書省平章政事位
特爾格琳沁博果密上十二月丁亥禁漢軍更番者毋
鬻軍器辛夘武平路達嚕噶齊塔海言女直地至今未
定賊一入境百姓離散臣願往安集之詔以塔海為遼
東道宣慰使壬辰中書左丞馬紹疾以詹事丞張九思
代之乙未太陰犯井遣使督思播二州及鎮遠黃平發
宋舊軍八千人從征安南庚子平章政事伊克穆蘇史
弼高興等無功而還各杖而耻之沒家貲三之一癸夘
敇以僧格沒入官田三百九十一頃八十餘畝給額爾
克鄂蘭所司匠戶丙午以塔齊托克托穆爾耀珠巴延
四人並安西王傅是歲天下路府州縣等二千三十八
路一百六十九府四十三州三百九十八縣千一百六
十五宣撫司十五安撫司一寨十一鎮撫所一堡一各
甸部管軍民官七十三長官司五十一錄事司百三巡
院三官府大小二千七百三十三處隨朝二百二十一
員萬六千四百二十五隨朝千六百八十四戸一千四
百萬二千七百六十賜皇后親王公主如歲例賜諸臣
羊馬價鈔四十三萬四千五百錠幣五萬五千四百一
十疋周貧乏鈔三萬七千五百二十錠作佛事祈福五
十一真定寧晉等處被水旱蝗雹為災者二十九斷死
罪四十一
三十一年春正月壬子朔帝不豫免朝賀癸亥知樞密
院事巴延至自軍中庚午帝大漸癸酉帝崩于紫檀殿
在位三十五年夀八十親王諸大臣發使告哀于皇孫
乙亥靈駕發引葬起輦谷從諸帝陵夏四月皇孫至上
都甲午即皇帝位丙午中書右丞相鄂勒哲及文武百
官議上尊諡壬寅為壇于都城南七里甲辰遣司徒鄂
都岱平章政事博果密左丞張九思率百官請諡于南
郊五月戊午遣攝太尉臣鄂都岱奉冊上尊諡曰聖德
神功文武皇帝廟號世祖國語尊稱曰色辰皇帝是日
鄂勒哲等議同上先皇后鴻吉哩氏尊諡曰昭睿順聖
皇后世祖度量弘廣知人善任使信用儒術用能統壹
海㝢立經陳紀所以為一代之制者規模宏遠矣
元史卷十七
元史卷十七考證
世祖本紀至元二十九年二月詔禁鞭背案元典章
鞭背之禁因是年民人劉阿韓告其子劉蹺杖背十
七致斃行御史臺上其事故有是令
三十年正月乙丑敕福建毋進鶻戍和林漢軍四百留
百人案元本戍字上有戊字則以戊戌為干支下
文丙寅日正與乙丑二日相連中間不應有戊戌疑
是衍文細譯之所謂漢軍蓋戌和林者原文因戍與
戍相近而訛復于其上妄增戊字作為干支一誤再
誤相沿不察耳今改正
