西漢年紀卷二十九宋王益之撰
哀帝
建平元年春正月丁酉侍中光禄大夫傅喜為大司馬
封高武侯(百官表恩澤侯表拜考異曰百官表作四月丁酉按喜傳正月喜為大司馬封高武侯)
(考侯表喜以正月丁酉封侯荀紀亦作正月丁酉當是百官表誤今書於正月)赦天下(本紀)丁未
有石隕於北地十六(五行志荀紀字考異曰荀紀通鑑皆無丁未二此據五行志通鑑)
(荀紀書此事於拜傳喜之先按是年正月丁酉乃初六日丁未乃十六日相去十日不應丁未反在丁酉之前)
(也今釐正之志作十荀紀作十六今從荀紀)是日日出時有白氣著天廣如
一匹布長十餘丈西南行讙如雷一刻而止(天文志荀紀)定
襄有牡馬生駒三足随羣馬飲食(荀紀)司隸解光奏言趙
昭儀在成帝時害皇嗣在四月丙午赦令前(外戚傳趙考異曰)
(后傳作四月丙辰按本紀帝以四月丙午即位赦天下今易作丙午字)昭儀傾亂聖朝親
滅繼嗣家屬當伏天誅而同産親屬皆在尊貴之位非
所以懲惡崇誼於是免新成侯趙欽欽兄子訢皆為庶
人家屬徙遼西郡(按原本無昭儀傾亂聖朝以下事義未了今補入)二月制詔
丞相大司空曰盖聞聖王之治以得賢為首其與大司
馬列侯將軍中二千石州牧守相舉孝悌惇厚能直言
通政事延於側陋可親民者各一人(本紀作考異曰本紀但詔曰今詳)
(詔云其與大司馬列侯將軍中二千石州牧守相舉孝弟如此則是詔丞相大司空無疑今從劉貢父)秋
九月甲辰有石隕於虞二(五行志)郎中令褒黃門郎叚猶
等奏言定陶共皇太后共皇后皆不宜復引定陶藩國
之名以冠大號車馬衣服宜皆稱皇之意置吏二千石
以下各供厥職又宜為共皇立廟京師上復下其議(師丹)
(傳)羣下多順指言母以子貴宜立尊號以厚孝道(孔光傳)
(考異曰師丹傳作郎中令冷褒按是時無郎中令之官而荀氏漢紀作郎中令褒無冷字眀此一字後人妄增)
(盖郎中乃官名姓令名褒耳文紀有中大夫令免令亦姓也今從荀紀)唯丞相孔光大司
馬傅喜大司空師丹共執正議以為不可(傅喜傳)由是寖
不合上意會有上書言古者以龜貝為貨今以錢易之
民以故貧宜可改幣上以問丹丹對言可改章下有司
議皆以為行錢以来久難卒(讀曰猝)變易丹老人忘其前
語後從公卿議又丹使吏書奏吏私寫其草丁傅子弟
聞之使人上書告丹上封事行道人徧持其書上以問
將軍中朝臣皆對曰忠臣不顯諫大臣奏事不宜漏泄
令吏民傳寫流聞四方臣不密則失身宜下廷尉治事
下廷尉廷尉劾丹大不敬事未决給事中博士申咸炔
(音桂)欽上書言丹經行無比自近世大臣能若丹者少發
憤懣奏封事不及深思遠慮使主簿書漏泄之過不在
丹以此貶黜恐不厭(一贍反)衆心尚書劾咸欽幸得以儒
官選擢備腹心上所折中定疑知丹社稷重臣議罪處
罰國之所慎咸欽初傅(讀曰附)經義以為當治事以暴列
乃復上書妄稱譽丹前後相違不敬上貶咸欽秩各二
等遂策免丹曰間者陰陽不調寒暑失常變異婁(古屢字)
臻山崩地震河决泉涌流殺人民百姓流連無所歸心
司空之職尤廢焉乃者以挺力田議改幣章示君君内
為朕建可改不疑以君之言博考朝臣君乃希衆雷同
外以為不便令觀聽者歸非於朕及君奏封事傳於道
路獲虛采名謗譏匈匈朕惟君位尊任重慮不周密懷
諼(虚爰反)迷國進退違命反覆異言甚為君恥之以君嘗
託傅位未忍考於理已詔有司赦君勿治其上大司空
高樂侯印綬罷歸尚書令唐林上疏曰竊見免大司空
丹策書泰深痛切君子作文為賢者諱丹經為世儒宗
德為國黃耉親傅聖躬位在三公所坐者微海内未見
其大過事既已往免爵大重京師識者咸以為宜復丹
爵邑使奉朝請四方所瞻卬也唯陛下財覧衆心有以
尉復師傅之臣上從林言下詔賜丹爵關内侯食邑三
百戸(師丹傳)冬十月壬午京兆尹朱博為大司空(百官表)以
光禄大夫瑯邪邴漢為京兆尹初漢以清行徵及為京
兆數月病後為太中大夫(考異曰百官表載於綏和二年按表先書朱博為京兆尹)
(後以邴漢繼之博以建平元年十月遷大司空則邴漢代博亦當在建平元年十月後必是百官表誤一年今)
(書於朱博遷大司空之後)以大鴻臚王嘉為京兆尹(百官表)中山王箕
子幼有𤯝(所領反)病祖母馮太后自養視數禱祠解上遣
中郎謁者張由將毉治由素有狂易病病發怒去西歸
長安尚書簿責擅去状由恐因誣言中山太后祝詛上
及傅太后更使中謁者令史立與丞相長史大鴻臚丞
襍治立受傅太后指幾(讀曰冀)得封侯治馮太后女弟習
及寡弟婦君之毉徐遂成言習君之曰武帝時毉修氏
刺治武帝得二千萬耳今愈上不得封侯不如殺上令
中山王代可得封立等劾奏祝詛謀反大逆馮太后飲
藥自殺宜鄉侯參君之習夫及子當相坐者或自殺或
伏法死者十七人衆莫不憐之(馮奉世馮昭儀傳)十二月有白
氣出西南從地上至天出參下貫天厠廣如匹布長十
餘丈十日而去(天文志荀紀)甲子夜濟陽令劉欽生子於縣
舍有赤光照室中卜者王長占之曰此兆吉不可言時
縣界有嘉禾生一莖九穗因名之曰秀秀長沙定王發
六世孫也(光武贊論)是歲劉歆改名秀(劉向傳)輕殊死刑八十
一事其四十二事手殺人者減一等(東觀漢記)
建平二年傅太后欲求稱尊號與成帝母齊尊喜與孔
光師丹共執不可上重違大臣正議又内迫太后猗(于其)
(反)違者連歲傅太后大怒上不得已先免師丹遂策免
喜以列侯就第(喜傳通鑑月考異曰百官表作三月荀紀作正通鑑取荀紀今從之)大
司空朱博奏言帝王之道不必相襲各繇時務高皇帝
以聖德受命建立鴻業置御史大夫位次丞相典正法
度以職相參總領百官上下相監臨歷載二百年天下
安寧今更為大司空與丞相同位未獲嘉祐上從之夏
四月戊午更拜博為御史大夫又以陽安侯丁眀為大
司馬衛將軍置官屬大司馬冠號如故事(博傳)乙亥(五行志)
策免光曰君相朕三年憂國之風無聞焉陰陽錯謬歲
比不登天下空虛百姓饑饉父子分散流離道路以十
萬數而百官羣職曠廢姦軌放縦盗賊並起或攻官寺
殺長吏數以問君君無怵惕憂懼之意對母能為是以
羣卿大夫咸惰哉莫以為意咎由君焉君其上丞相博
山侯印綬罷歸(光傳)以御史大夫朱博為丞相封陽鄉侯
食邑二千戸(考異曰百官表作四月乙未荀紀作四月乙亥五行志亦作乙亥按百官表云四月)
(戊午大司空博為御史大夫乙亥遷觀此則乙亥為是又五行志云四月乙亥朔按長歴是月丁巳朔非乙亥)
(也且朱博以戊午除御史大夫既有戊午在前乙亥豈得為朔是月亦無乙未表志皆誤)少府趙元
為御史大夫臨延登受策(舊儀曰丞相御史大夫初拜皇帝延登親詔)有大
聲如鐘鳴殿中郎吏陛者皆聞焉上以問黃門侍郎揚
雄李尋(考異曰百官表作中尉荀紀作少傅五行志作少府三者不同以史考之是時無中尉盖太初)
(元年中尉已更名執金吾矣百官表成帝綏和二年載趙元為衛尉一月為中少府又朱博傳曰趙元以少府)
(為御史大夫如此則少府為是當是荀紀誤以府為傅耳今從朱博傳及五行志)尋對曰洪範
所謂鼓妖者也師法以為人君不聰為衆所惑空名得
進則有聲無形不知所從生其傳曰歲月日之中則正
卿受之今以四月日加辰已有異是為中焉正卿謂執
政大臣也宜退丞相御史以應天變揚雄亦以為鼓妖
聽失之象也朱博為人彊毅多權謀宜將不宜相恐有
凶惡亟疾之怒(按原本無尋對曰以下文意未完今補入)朱博上書曰故事
封丞相不滿千戸而獨臣過制誠慙懼願還千戶上許
焉(五行志通鑑朱博傳)上以王氏亡在位者遂用舊恩親近平阿
侯譚子去疾復進其弟閎為中常侍(董賢傳)朱博又奏言
漢家至德溥大宇内萬里立置郡縣部刺史奉使典州
督察郡國吏民安寧故事居部九歲舉為守相其有異
材功效著者輒登擢秩卑而賞厚咸勸功樂進前丞相
方進奏罷刺史更置州牧恐功效陵夷姦軌不禁(按原本無)
(秩卑而賞厚以下文意不属今補入)請罷州牧置刺史如故奏可(朱博傳)六
月庚申帝太后丁氏崩上曰朕聞夫婦一體詩云穀則
異室死則同穴昔季武子成寢杜氏之殯在西階下請
合葬而許之附葬之禮自周興焉郁郁乎文哉吾從周
孝子事亡如事存帝太后宜起陵共皇之園遂葬定陶
發陳留濟陰近郡國五萬人穿復土(本紀)遣大司馬票騎
將軍丁眀東送葬於定陶貴震山東(丁姬傳)初成帝時齊
人甘忠可詐造天官歴包元太平經十二卷言漢家逢
天地之大終當更受命於天天帝使真人赤精子下教
我此道忠可以教夏賀良丁廣世郭昌等中壘校尉劉
向奏忠可罔上惑衆下獄死賀良等坐挟忠可書以不
敬論後賀良等復私相教帝初立司隸解光亦以眀經
通灾異得幸(考異曰李尋傳作司隸校尉按百官表司隸校尉罷於成帝時至哀帝綏和二年復)
(置但為司隸屬大司空比司直校尉二字衍今刊去之)白賀良等所挟忠可書事
下奉車都尉劉秀秀以為不合五經不可施行而李尋
亦好之光曰前秀父向奏忠可下獄秀安肯通此道時
郭昌為長安令勸尋宜助賀良等尋遂白賀良等皆待
詔黃門數召見陳說漢歴中衰當更受命成帝不應天
命故絶嗣今災異屢數天所以譴告人也宜急改元易
號乃得延年益夀皇子生災異息矣(按原本無數召見以下似下文從賀)
(良等議句無着處今補入)帝久寝疾幾(讀曰冀)其有益遂從賀良等議
甲子制詔丞相御史盖聞尚書五曰考終命言大運壹
終更紀天元人元考文正理推歴定紀數如甲子也朕
以𦕈身入繼太祖承皇天總百僚子元元未有應天心
之效即位出入三年災變數降日月失度星辰錯謬高
下貿易大異連仍盗賊並起朕甚懼焉戰戰兢兢唯恐
陵夷惟漢興至今二百載歴紀開元皇天降非材之佑
漢國再獲受命之符朕之不德曷敢不通夫受天之元
命必與天下自新其大赦天下以建平二年為太初元
將元年號曰陳聖劉太平皇帝漏刻以百二十為度布
告天下使眀知之(本紀李尋傳年考異曰哀紀李尋傳並作太初元無元將兩字今唐本)
(哀紀有之然武帝既有太初矣哀帝不應復以紀元恐或有元將兩字因存之今川本本紀亦有元將二字)
上改制月餘寝疾自若八月丁巳(四字據天文志)詔曰朕獲保
宗廟為政不德變異屢仍恐懼戰栗未知所繇(與由同)待
詔賀良等建言改元易號增益漏刻可以永安國家朕
信道不篤過聽其言幾為百姓獲福卒無嘉應久旱為
災以問賀良等對當復改制度皆背經誼違聖制不合
時宜夫過而不改是謂過矣六月甲子詔書非赦令也
皆蠲除之賀良等反道惑衆姦態當窮竟皆下獄光禄
勲平當光禄大夫毛莫如與御史中丞廷尉雜治當賀
良等執左道亂朝政傾覆國家誣罔主上不道賀良等
皆伏誅李尋解光減死一等徙敦煌郡(李尋傳本紀)帝以寝
疾博徵方術士京師諸縣皆有侍祠使者盡復前世所
常興諸神祠官凡七百餘所一歲三萬七千祠云(郊祀志通)
(鑑)詔左將軍彭宣等劾奏博宰相元上卿晏以外親封
位特進股肱大臣上所信任不思竭誠奉公務廣恩化
為百寮先皆知喜武前已蒙恩詔决事更三赦博執左
道虧損上恩以結信貴戚背君鄉(讀曰嚮)臣傾亂政治姦
人之雄附下罔上為臣不忠不道元知博所言非法枉
義附從大不敬晏與博議免喜失禮不敬臣請詔謁者
召博元晏詣廷尉詔獄制曰將軍中二千石二千石諸
大夫博士議郎議羣臣皆以為如宣等言可許(考異曰朱博傳)
(云右將軍蟜望等四十四人以為如宣等言可許按百官表蟜望次年方為右將軍荀紀亦不取今姑以羣臣)
(字代之)諫大夫龔勝等十四人以為春秋之義姦以事君
常刑不赦魯大夫叔孫僑如欲顓公室譖其族兄季孫
行父於晉晉執囚行父以亂魯國春秋重而書之今晏
方命圯族干亂朝政要大臣以罔上本造計謀職為亂
階宜與博元同罪罪皆不道上减元死罪三等削晏戸
四分之一假謁者節召丞相詣廷尉詔獄甲戌(兩字據百官表)
博自殺(朱博傳本紀戸考異曰本紀云博自殺元減死二等論晏削四分之一百官表載趙元下獄)
(論紀表不同按朱博傳云上減元死罪三等假謁者節召丞相詣廷尉詔獄如此則元未嘗下獄也百官表誤)
(今從紀傳朱博之自殺紀載於八月荀紀以為七月甲寅按百官表作八月甲戍與本紀合當是荀紀誤)九
月乙酉諸吏散騎光禄勲平當為御史大夫冬十月甲
寅遷為丞相以冬月賜爵關内侯(漢儀注御史大夫為丞相更春乃封故先)
(賜爵關内侯李曰以冬月非封侯時故且先賜爵十考異曰百官表作十二月荀紀作十月按表王嘉以月)
(為御史大夫代平當不應當十二月始自御史大夫拜相也眀衍二字今從荀紀)京兆尹王嘉
為御史大夫(荀紀通鑑平當傳十考異曰荀紀作十二月甲寅百官表作月丙寅以理推之當)
(是與平當除拜同日甲寅為是)策左將軍彭宣曰有司數奏諸侯國人
不得宿衛將軍不宜典兵馬處大位朕唯將軍任漢將
之重而子又前取淮陽王女婚姻不絶非國之制使光
禄大夫曼賜將軍黃金五十斤安車駟馬其上左將軍
印綬以關内侯歸家(彭宣傳)以光禄勲丁望為左將軍卒
以執金吾公孫禄為右將軍(百官表)是歲吏員自佐史至
丞相十三萬二百八十五人(百官表)城門校尉丁憲為太
僕(百官表)時南郡江中多盗賊拜故泰山太守蕭育為南
郡太守上以育耆舊名臣乃以三公使車載育入殿中
受策(孟康曰使車三公奉使之車若安車也)曰南郡盗賊羣輩為害朕甚
憂之以太守威信素著故委南郡太守之官期於為民
除害安元元而已亡拘於小文加賜黃金二十斤育至
南郡盗賊静(蕭望之傳)烏孫庶子卑援(音爰)疐(竹二反)翕侯人衆
入匈奴西界寇盜牛畜頗殺其民單于聞之遣左大當
戸烏夷泠(音零)將五千騎擊烏孫殺數百人略千餘人敺
(與驅同)牛畜去卑援疐恐遣子趨逯(音錄)為質匈奴單于受
以状聞漢遣中郎將丁野林副校尉公乘音使匈奴責
讓單于告令還歸卑援疐質子單于受詔遣歸(匈奴傳)
建平三年癸卯帝太太后所居桂宮正殿火(本紀五考異曰行)
(志作桂宫鴻寧殿災今從本紀)上使使召丞相平當欲封之當病篤不
應召遂上書乞骸骨上報曰朕選於衆以君為相視事
日寡輔政未久陰陽不調冬無大雪旱氣為災朕之不
德何必君罪君何疑而上書乞骸骨歸關内侯爵邑使
尚書令譚賜君養牛一上尊酒十石君其勉致醫藥以
自持(當傅)三月己酉當薨(本紀)有星孛於河鼓(本紀)夏四月丁
酉御史大夫王嘉為丞相(百官表)封新甫侯(恩澤侯表)河南太
守王崇為御史大夫(百官表)崇駿之子也(通鑑云考異曰通鑑京兆尹)
(駿之子也按百官表駿嘗為御史大夫通鑑誤今刊去京兆尹三字)嘉為人剛直嚴毅有
威重上甚敬之帝欲匡成帝之政多所變動嘉上疏曰
臣聞聖王之功在於得人孔子曰才難不其然歟昔魏
尚坐事繫文帝感馮唐之言遣使持節赦其辠拜為雲
中守(考異曰王嘉傳云為雲中太守按文帝時郡守未加太守守之加太盖景帝制也今刊去太字)匈
奴忌之景帝擢韓安國於徒中拜為梁内史骨肉以安
(考異曰考韓安國傳乃竇太后用安國為梁内史盖景帝時謂武帝時非是今正之)張敞為京兆
尹有罪當免逮捕不下會免亡命數十日宣帝徵敞拜
為冀州刺史卒獲其用天子納之(王嘉傳)冬十月汝南西
平遂陽樗樹臥生枝葉如人形身青黃色面白頭有髭
髮凡長六尺一寸有耳(荀紀)十一月壬子上復令太皇太
后詔有司曰皇帝孝順奉承聖業靡有解(讀曰懈)怠而久
疾未瘳夙夜唯思殆繼體之君不宜改作其復甘泉泰
畤汾陰后土祠如故上亦不能親至遣有司行事而禮
祠焉(本紀郊祀志)無鹽危山土自起覆草如馳道状又瓠山
石轉立東平王雲及后謁自之石所祭治石象瓠山立
石束倍(步賄反)草并祠之河内息夫躬長安孫寵謀曰上
亡繼嗣體久不平關東諸侯心争陰謀今無鹽有大石
自立聞邪臣託往事以為太山石立而先帝龍興東平
王雲以故與其后日夜祠祭祝詛上欲求非望而后舅
伍宏反因方術以醫技得幸出入禁門霍顯之謀將行
於杯杓(上杓反)荆軻之變必起於帷幄事勢如此告之必
成發國姦誅主讐取封侯之計也迺與中郎右師譚共
因中常侍宋宏上變事告焉是時上被疾多所惡事下
有司逮王后謁下獄治言使巫傅恭婢合歡等祠祭祝
詛為雲求為天子雲又與知災異者高尚等指星宿言
上疾必不愈雲當得天下石立宣帝起之表也有司請
誅王有詔廢徙房陵雲自殺謁棄市國除(東平王息夫躬傳)時
事連成帝舅安成恭侯夫人放放寡居共(居用反)飬(弋亮反)
長信宫御史大夫王崇奏封事為放言放外家解氏與
崇為昏帝以崇為不忠誠左遷為大司農(王吉傳)放棄市
(本紀)擢寵為南陽太守譚潁川都尉宏躬皆光禄大夫左
曹給事中(息夫躬傳)是歲零陵大樹偃仆地圍一丈六尺長
十丈七尺民斷其根長七尺餘皆枯三月樹卒自立故
處(荀紀五行志)右將軍公孫禄為左將軍執金吾蟜(音矯)望為
右將軍光禄大夫蕭育為執金吾潁川太守母將隆為
京兆尹(百官表)
建平四年關東民無故驚走持槀(工老反)或棷(音鄒)一枚傳
相附與曰行西王母籌道中相過逢多至千數或被髮
徒踐或夜折關或踰墻入或乘車騎奔馳以置驛傳行
經歴郡國二十六至京師夏京師郡國民聚會里巷阡
陌設祭張博具歌舞祠西王母又傳書曰母告百姓佩
此書者不死不信我言視門樞下當有白髮至秋止是
時帝祖母傅太后驕與(讀曰豫)政事故梁州刺史杜鄴對
曰籌所以紀數民陰水類也水以東流為順走而西行
反類逆上象數度放溢妄以相予違忤民心之應也西
王母婦人之稱博奕男子之事於街巷阡陌眀離闑内
與疆外臨事盤樂亢陽之應也白髮衰老之象也體尊
性弱難治易亂門人之由樞其要也居人之所由制持
其要也指象昭昭以覺聖朝奈何不應(本紀五行志荀紀)上欲
封祖母傅太后從弟商尚書僕射平陵鄭崇諫曰孝成
皇帝封親舅五侯天為赤黃晝昏日中有黑氣今祖母
從昆弟二人已侯孔鄉侯皇后父高武侯以三公封尚
有因緣今無故欲復封商壊亂制度逆天人之心非傅
氏之福也臣聞師曰逆陽者厥極弱逆陰者厥極凶短
折犯人者有亂亡之患犯神者有疾夭之禍故周公著
戒曰惟王不知艱難唯耽樂是從時亦罔有克夀故衰
世之君夭折蚤沒此皆犯陰陽之害也臣願以身命當
國咎崇因持詔書案起傅太后大怒曰何有為天子乃
反為一臣所顓制邪二月辛卯上遂下詔封商為汝昌
侯(鄭崇傳恩澤侯表)駙馬都尉侍中雲陽董賢得幸於上董賢
女弟既為昭儀寵幸皇后日疏后父孔鄉侯晏嘿嘿不
得意沛國桓譚說晏曰昔武帝欲立衛子夫陰求陳皇
后之過而陳后終廢子夫竟立今董賢至愛而女弟尤
幸殆將有子夫之事可不憂哉晏驚動曰然為之奈何
譚曰刑罰不能加無罪邪枉不能勝正人夫士以才智
要君女以媚道求主皇后年少希更艱難或驅使醫巫
外求方技此不可不備又君侯以后父尊重而多通賓
客必借以重埶致貽譏議不如謝遣門徒務執謙慤此
修已正家避禍之道也晏曰善遂罷遣常客入白皇后
如譚所戒(後漢桓譚傳於考異曰此事見後漢不得其時今附董賢女弟為昭儀之後)三月
丁卯諸吏散騎光禄勲賈延為御史大夫(百官表)夏四月
山陽湖陵雨血廣三尺長五尺大者如錢小者如麻子
(五行志)五月賜中二千石至六百石及天下男子爵(本紀)秋
八月共皇園北門災(本紀)辛卯上下詔切責公卿曰朕居
位以来寝疾未瘳(丑留反)反逆之謀相連不絶賊亂之臣
近侍帷幄前東平王雲與后謁祝詛朕使侍毉伍宏等
内侍按脉幾(巨依反)危社稷殆莫甚焉昔楚有子玉得臣
晉文為之側席而坐近事汲黯折淮南之謀今雲等至
有圖弑天子逆亂之謀者是公卿股肱莫能悉心務聰
眀以銷厭未萌之故頼宗廟之靈侍中駙馬都尉賢等
發覺以聞咸伏厥辜書不云乎用德章厥善其封賢為
高安侯南陽太守孫龐為方陽侯左曹光禄大夫息夫
躬為宜陵侯食邑各千戶(考異曰本紀書於三月按侯表三人並以八月辛卯封今)
(從表)賜右師譚爵關内侯食邑又封傅太后同母弟鄭惲
子業為陽信侯(考異曰本紀書于二月按業亦以八月辛卯封當是與息夫躬同一日也今從)
(表)躬既親近數進見言事論議亡所避上䟽歴詆公卿
大臣衆畏其口見之仄目(王嘉息夫躬傳恩澤侯表)諫大夫鮑宣曰
竊見朝臣亡有大儒骨鯁白首耆艾魁(口賄反)壘(音磊)落之
之士論議通古今喟然動衆心憂國如飢渴者臣未見
也敦外親小童及幸臣董賢等在公門省戶下陛下欲
與此共承天地安海内甚難今世俗謂不智者為能謂
智者為不能昔堯放四罪而天下服今除一吏而衆皆
惑古刑人尚服今賞人反惑請寄為姦羣小日進國家
空虚用度不足民流亡去城郭盜賊並起吏為殘賊歲
增於前上之皇天見譴下之黎民怨恨次有諫争之臣
陛下苟欲自薄而厚惡臣天下猶不聽也臣雖愚戅獨
不知多受禄賜美食大官廣田宅厚妻子不與惡人結
仇怨以安身邪誠廹於大義不敢不竭愚惟陛下少留
神眀覽五經之文原聖人之至意深思天地之戒宣呐
鈍於辭不勝惓惓盡死節而已上以宣名儒優容之(鮑宣)
(傳)是歲丞相司直龔勝為光禄大夫守右扶風數月上
知勝非撥煩吏乃復勝光禄大夫諸吏給事中勝言董
賢亂制度繇是逆上指(勝傳百官表)諸吏散騎光禄大夫王
安為右將軍建平侯杜業為太常(百官表)孔鄉侯晏與息
夫躬謀欲求居位輔政會單于以病未朝躬因是上奏
上引見躬遂下詔曰間者灾變不息盗賊衆多兵革之
徵或頗著見未聞將軍惻然深以為意簡練戎士繕修
干戈器用盬惡孰當督之天下雖安忘戰必危將軍與
中二千石舉眀習兵法有大慮者各一人將軍二人詣
公車(息夫躬傳本紀書考異曰通鑑書於眀年正月今從漢本紀書於是年之末)
元夀元年春正月辛丑朔日有食之(考異曰荀紀云辛卯朔誤)詔曰
朕獲保宗廟不眀不敏宿夜憂勞未皇寧息惟陰陽不
調元元不贍未睹厥咎婁(古屢字)敕公卿庶幾有望至今
有司執法未得其中或上暴虐假埶獲名温良寬柔陷
於亡滅是故殘賊彌長和睦日衰百姓愁怨靡所錯(千故)
(反)躬乃正月朔日有蝕之厥咎不遠在余一人公卿大
夫其各悉心勉帥百寮敦任仁人黜遠殘賊期於安民
陳朕之過失無有所諱其與將軍列侯中二千石舉賢
良方正能直言者各一人大赦天下(本紀)丞相王嘉上封
事曰臣聞咎繇戒帝舜曰亡敖(讀曰傲)逸欲有國兢兢業
業一日二日萬幾箕子戒武王曰臣無有作威作福亡
有玉食臣之有作威作福玉食害於而家凶於而國人
用側頗辟民用僭慝言如此則逆尊卑之序亂陰陽之
統而害及王者其國極危國人傾反不正民用僭差不
壹此君不由法度上下失序之敗也武王躬履此道隆
至成康自是以後縦心恣欲法度陵遲至於臣弑君子
弑父父子至親失禮患生何况異姓之臣孔子曰道千
乘之國敬事而信節用而愛人使民以時孝文皇帝備
行此道海内蒙恩為漢太宗孝宣皇帝賞罰信眀施與
有節記人之功忽於小過以致治平孝元皇帝奉承大
業温恭少欲都内錢四十萬萬水衡錢二十五萬萬少
府錢十八萬萬嘗幸上林後宫馮貴人從臨獸圈獸驚
出貴人前當之元帝嘉美其義賜錢五萬掖庭見親有
加賞賜属(之欲反)其人勿衆謝示平惡偏重失人心賞賜
節約是時外戚貲千萬者少耳故少府水衡見錢多也
孝成皇帝時諫臣多言燕出之害及女寵專愛耽於酒
色損德傷年其言甚切然終不怨怒也寵臣淳于長張
放史育育數貶退家貲不滿千萬放斥逐就國長榜死
於獄不以私愛害公義故雖多内譏朝廷安平傳業陛
下陛下初即位易帷帳去錦繡乘輿席緣綈繒而已共
皇寢廟比比當作憂閔元元惟用度不足以義割恩輒
且止息今始作治而駙馬都尉董賢亦起官寺上林中
又為賢治大第賢母病長安厨給祠具道中過者皆飲
食為賢治器器成奏御乃行自貢獻宗廟三宫猶不至
此賢家有賓婚及見親諸官並共賜及倉頭奴婢人十
萬錢使者護視發取市物百賈震動道路讙譁羣臣惶
惑詔書罷菀而以賜賢二千頃均田之制從此墮壊奢
僭放縦變亂陰陽灾異衆多百姓訛言陛下素仁智慎
事今而有此大譏往者寵臣鄧通韓嫣驕貴失度卒陷
厥辜所謂愛之適足以害之者也宜深覽前世以節賢
寵全安其命(按王嘉此䟽專為董賢而原本刪去孝成皇帝以下文義未安今從本傳補入)於
是上寖不說而愈愛賢(王嘉傳十考異曰通鑑止書都内錢四萬萬遂刊去下兩語)
(温公之意謂都内為京師上是總語下分别而言之耳水衡二十五萬萬少府十八萬萬共四十餘萬萬計成)
(數而言故總云都内錢四十萬萬耳以史考之都内令丞屬司農嚴助傅云越人名為蕃臣貢酌之奉不輸大)
(内應劭曰大内都内也國家寳蔵屬治粟食貨志云武帝時募民田南夷入粟縣官而内受錢於都内如此則)
(都内是官名非京師之謂也都内掌天下之經費水衡少府掌天子之私蔵嘉所以言此者盖是時經費既富)
(而私蔵亦豐通鑑用其一而去其二非其旨矣)賢良周護宋崇等對策深訟新
都侯王莾功德(王莾傳)時又徵孔光詣公車問以日蝕事
光對曰臣聞日者衆陽之宗人君之表至尊之象君德
衰微陰道盛強侵蔽陽眀則日蝕應之書曰乂用五事
建用皇極如貌言視聽思失大中之道不立則咎徵荐
臻六極屢降皇之不極是為大中不立其傳曰時則有
日月亂行謂脁(吐了反)側匿甚則薄蝕是也又曰六沴(音戾)
之作歲之朝曰三朝其應至重乃正月辛丑朔日有蝕
之變見三朝之會上天聰眀苟無其事變不虛生書曰
惟先假王正厥事言異變之来起事有不正也臣聞師
曰天右(讀曰佑)與王者故災異數見以譴告之欲其改更
若不畏懼有以塞除而輕忽簡誣則凶罰加焉其至可
必詩曰敬之敬之天惟顯思命不易哉又曰畏天之威
于時保之皆謂不懼者凶懼之則吉也陛下聖德聰眀
兢兢業業承順天戒敬畏變異勤心虚已延見羣臣思
求其故然後敕躬自約總正萬事放遠䜛說之黨援(音爰)
納斷斷之介退去貪殘之徒進用賢良之吏平刑罰薄
賦歛恩澤加于百姓誠為政之大本應變之至務也天
下幸甚書曰天既付命正厥德言正德以順天也又曰
天棐諶(上林反)辭言有誠道天輔之也眀承順天道在於
崇德博施加精致誠孳孳而已俗之祈禳小數終無益
於應天塞異銷禍興福較(音角)然甚眀無可疑惑書奏上
說(讀曰悦孔光傳)董賢風(讀曰諷)太醫令真欽使求傅氏罪過遂
逮皇后弟侍中嘉詔獄無所得乃解(後漢桓譚傳)王莾從弟
成都侯邑為侍中矯稱太皇太后指白帝為莾求特進
給事中帝復請之事發覺太后為謝上以太后故不忍
誅之左遷邑為西河屬國都尉削千戸(何武傳)丞相孔光
四時行園陵官屬以令行馳道中司隸鮑宣出逢之使
吏鉤止丞相掾史沒入其車馬摧辱宰相事下御史中
丞侍御史至司隸官欲捕從事閉門不肯内宣坐距閉
使者亡人臣禮大不敬不道下廷尉獄博士弟子濟南
王咸舉幡太學下曰欲救鮑司隸者會此下諸生會者
千餘人朝日遮丞相孔光自言丞相車不得行又守闕
上書上遂抵宣罪減死一等髠鉗(宣傳)少府董恭為衛尉
(百官表)孝元廟殿門銅龜蛇鋪(普胡反)首鳴(本紀)歲星入太微
逆行干右執法(天文志)是歲大月氏王使獻浮屠經受之
(六典注)
元夀二年太常杜業坐選舉不實貶為上黨都尉(百官表業)
(傳)有詔舉太常新都侯王莾私從前將軍何武求舉武
不敢舉(何武傳)帝臨崩時以璽綬付董賢曰無妄以與人
國無嗣主内外恇懼中常侍王閎白太皇太后請奪之
即帶劔至宣德後闥舉手叱賢曰宫車晏駕國嗣未立
公受恩深重當俯伏號泣何事久持璽綬以待禍至邪
賢知閎必死不敢拒之乃跪上璽綬閎馳上太皇太后
(王閎事附見後漢張步傳)
班固曰漢興藉閎鄧韓之徒非一而董賢之寵尤
甚父子並為公卿可謂貴重人臣無二矣然進不
繇道位過其任莫能有終所謂愛之適足以害之
者也漢世衰於元成壊於哀平哀平之際國多釁
矣主疾無嗣弄臣為輔鼎足不彊棟幹微撓(女教反)
一朝帝崩姦臣擅命董賢縊死丁傅流放辠及母
后咎在親便嬖所任非仁賢故仲尼著損者三友
王者不私人以官殆為此也
