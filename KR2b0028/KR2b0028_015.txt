西漢年紀卷十五宋王益之撰
武帝
元鼎元年(考異曰通鑑考異云武紀此年云得鼎汾水上按封禪書欒大封樂通侯之歲其六月汾)
(隂巫錦為民祠魏脽后土營旁得鼎武紀四年六月得鼎后土祠旁侯表四年四月乙巳欒大封侯然則得鼎)
(應在四年蓋本紀因今年改元而誤增此得鼎一事耳非兩曾得鼎於汾水上也封禪書云天子已封泰山反)
(至甘泉有司言寳鼎出為元鼎以今年為元封元年然則元鼎年號亦如建元元光皆後來追改耳通鑑元年)
(不書得鼎事今從之)夏五月赦天下(本紀)是歲蓋侯王信為太常(百官)
(表)初王太后親田蚡而疏蓋侯衞皇后冒母姓天下化
之皆愛母黨而不愛父族同母異父兄弟則相穆同父
異母即如路人上又以太后故愛修成君(皇太后微時為金王孫生)
(女在民間帝賜湯沐邑號修成君)賞賜過於長公主兒寬諫曰夫禽獸
知母而不知父至於匈奴亦然此悖亂之道也皇后外
家比有此事天下化之陛下又隨而效之臣懼風俗大
壞傷絶天理弗起而救之臣恐四夷有輕中國之心願
陛下察之上廼下詔曰禮異父昆弟無服異母昆弟朞
何者本末異明所愛者一也今或為異父昆弟功朞而
弗為同父昆弟服疏其所親親其所疏豈天地之性聖
人制禮之意哉自今有不為異母昆弟服者坐之(漢武故事)
二年冬十一月御史大夫張湯有罪自殺(本紀)始長史朱
買臣與嚴助俱侍中貴用事湯尚為小吏趨走買臣等
前後湯以廷尉治淮南獄排陷嚴助買臣怨湯王朝齊
人以術至右内史邊通學短長剛暴人也官至濟南相
故皆居湯右已而失官守長史詘體於湯湯數行丞相
事知此三長史素貴常陵折之故三長史合謀曰始湯
約與君謝已而賣君今欲劾君以宗廟事此欲代君耳
吾知湯隂事使吏捕案湯左田信等及它姦事事辭頗
聞上以湯懷詐面欺使使八軰簿責湯湯具自道無此
不服於是上使趙禹責湯禹至讓湯曰君何不知分也
君所治夷滅者幾何人矣今人言君皆有状天子重致
君獄欲令君自為計何多以對為湯乃為書謝曰湯無
尺寸之功起刀筆吏陛下幸致位三公無以塞責然謀
陷湯者三長史也遂自殺湯死家産不過五百金皆所
得奉(扶用反)賜無它贏昆弟諸子欲厚葬湯湯母曰湯為
天子大臣被惡言而死何厚葬為載以牛車有棺而無
椁上聞之曰非此母不生此子乃盡按誅三長史十二
月壬辰丞相青翟自殺(考異曰百官表青翟自殺以為二月按青翟之事與湯相連不)
(應湯死在十一月而青翟乃遲至二月也故漢書本紀作十二月而荀紀亦然當是百官表誤今從本紀荀紀)
(壬辰二字從通鑑居按張湯傳叙湯得罪之由甚悉此本刪去湯與魯謁為奸論殺李文事未免遺漏又刪)
(去盜發孝文園瘞錢湯約與莊青翟俱謝事三長史合謀以下亦無緣起疑有脱文)出田信上惜
湯復稍進湯子安世(朱買臣張湯傳)安世寬仁與湯行異(荀紀)
太史公酷吏傳贊曰自郅都杜周十人者此皆以
酷烈為聲然郅都伉直引是非争天下大體張湯
以知隂陽人主與俱上下時數辯當否國家頼其
便趙禹時據法守正杜周從䛕以少言為重自張
湯死後網密多詆嚴官事&KR0906;以耗廢九卿碌碌奉
其官救過不贍何暇論䋲墨之外乎然此十人中
其廉者足以為儀表其汚者足以為戒方略教導
禁姦止邪一切亦皆彬彬質有其文焉雖慘酷斯
稱其位矣至若蜀守馮當暴挫廣漢李貞擅磔人
東郡彌僕鋸項天水駱壁推減河東禇廣妄殺京
兆無忌馮翊殷周蝮鷙水衡閻奉抃擊賣請何足
數哉
是時越欲與漢用船戰逐乃大修昆明池列館環之治
樓船高十餘丈旗幟加其上甚壮(食貨志)三月辛亥以太
子少傅高陵侯趙周為丞相太子太傅石慶為御史大
夫(百官表大事記夫考異曰百官表趙周相作二月辛亥石慶御史大三月辛亥同是辛亥不應分兩月)
(也按長歴是年三月丙申朔而三月無辛亥當是趙周石慶之拜同一日也百官表傳寫之差遂以三月為二)
(月耳荀紀亦作三月又百官表趙周亦作太子太傅不應同時有兩太傅也按初立太子選可為傅者即以石)
(慶為太子太傅以莊青翟為太子少傅後青翟作相故以趙周補其闕耳非太傅也今改作少字)是歲
孔僅為大農令而桑宏羊為大農中丞筦諸會計事稍
稍置均輸以通貨物矣始令民得入榖補官郎至六百
石(百官表平凖書)初置水衡都尉(百官表)時大農筦鹽鐡官布多
置水衡欲以主鹽鐡及楊可告緡錢上林財物衆乃令
水衡主上林苑(平凖書)有五丞屬官有上林均輸御羞禁
圃輯濯鍾官技巧六厩辯銅九官令丞(百官表初御羞上林衡官及鑄)
(錢皆属少府)郡國多姦鑄錢錢多輕而公卿請令京師鑄鍾
官赤側一當五賦官用非赤側不得行白金稍賤民不
寳用縣官以令禁之無益白金終廢不行(平凖書)中郎將
張騫為大行令(百官表)初天子數問騫大夏之属騫既失
侯因曰臣居匈奴中聞烏孫王號昆莫昆莫父難兜靡
本與大月氏俱在祁連敦煌間小國也大月氏攻殺難
兜靡奪其地人民亡走匈奴子昆莫新生傅父布就翖
(與翕同)侯抱亡置草中為求食還見狼乳之又烏䘖肉翔
其旁以為神遂持歸匈奴單于愛養之及壮以其父民
衆與昆莫使將兵數有功時月氏已為匈奴所破西擊
塞(先得反)王塞王南走遠徙月氏居其地昆莫既健自請
單于報父怨遂西攻破大月氏大月氏復西走徙大夏
地昆莫略其衆因留居兵稍彊會單于死不肯復朝事
匈奴匈奴遣兵擊之不勝益以為神而遠(于萬反)之今單
于新困於漢而昆莫地空蠻夷戀故地又貪漢物誠以
此時厚賂烏孫招以東居故地漢遣公主為夫人結昆
弟其勢宜聽則是斷匈奴右臂也既連烏孫自其西大
夏之属皆可招來而為外臣天子以為然拜騫為中郎
將遣之旁國還拜為大行令(張騫傳)
三年冬徙函谷關于新安(考異曰應劭謂時樓船將軍楊僕數有大功恥為關外民)
(上書乞徙東關以家財給其用度按楊僕以伐南越方為樓船將軍猶在二年之後兼是時僕亦未有大功也)
(今不取)十一月令民告緡者以其半與之(本紀書考異曰此漢本紀所)
(書也通鑑書於元狩四年至元鼎三年之令則以為重出削而不取吕氏解題曰元狩四年之令固曰有能告)
(者以其半畀之此見食貨志楊可告緡義縱捕其為可使者當時雖有畀半之賞而告者猶少故可遣使督之)
(今年復申舊令以促之也此說為是今從之)時楊可告緡徧天下中家以上
大抵皆遇告杜周治之獄少反者乃分遣御史廷尉正
監分曹往即治郡國緡錢得民財物以億計奴婢以千
萬數田大縣數百頃小縣百餘頃宅亦如之於是商賈
中家以上大率破民偷甘食好衣不事蓄藏之産業而
縣官以鹽鐡緡錢之故用益饒矣益廣關置左右輔乃
分緡錢諸官而水衡少府大農太僕各置農官往往即
郡縣比没入田田之其没入奴婢分諸苑養狗馬禽獸
及與諸官諸官益新置多徙奴婢衆而下河漕度四百
萬石及官自糴乃足所忠言世家子弟富人或鬭雞走
狗馬弋獵博戲亂齊民乃徵諸犯令相引數千人命曰
株送徒入財者得補郎郎選衰矣(平凖書)三月水冰(五行志)
夏四月常山憲王舜薨舜景帝少子驕滛數犯禁上常
寬之及薨子㪍嗣為王數月坐憲王病時不嘗藥侍疾
及居喪無禮廢徙房陵國除月餘天子為最親詔有司
曰常山憲王早夭后妾不和適(音嫡)孽誣争陷於不誼以
滅國朕甚閔焉其封憲王子平三萬戸為眞定王子商
三萬戸為泗水王(本紀通鑑景十三王傳與考異曰本紀書於明年今從本傳子平為眞)
(定王同封書於三年)中尉王温舒為廷尉關都尉東郡尹齊為中
尉(百官表)初齊以刀筆吏稍遷至御史事張湯湯數稱以
為廉帝使督盜賊斬伐不避貴埶遷關都尉聲甚於甯
成上以為能拜為中尉吏民益凋敝輕齊木強少文豪
惡吏伏匿而善吏不能為治故事多廢(酷吏傳)赤側錢賤
民巧法用之不便又廢(考異曰通鑑載於二年吕氏考平凖書張湯死後二歲赤側錢)
(廢遂書於四年二者不同及按百官表太常周師居坐不收赤側收行錢論書於元鼎三年如此則赤側之廢)
(在三年無疑當是平凖書二歲字誤今從百官表書於三年)諸郡國所前鑄錢皆廢
銷之輸其銅入官(平凖書)太常周師居坐不收赤側收行
錢論(百官表)
四年冬十月行幸雍祠五畤(本紀)上曰今上帝朕親郊而
后土無祀則禮不答也有司與太史令談祠官寬舒議
天地牲角蠒栗今陛下親祠后土后土宜於澤中圜丘
為五壇壇一黃犢太牢具已祠盡瘞而從祠衣上黃於
是天子遂自夏陽(馮翊之縣)東幸汾隂(封禪書本紀)汾隂男子公
孫滂(普郎反)洋等見汾旁有光如絳上遂立后土祠於汾
隂脽上(郊祀志)春二月中山靖王勝薨子昌嗣(紀表)樂成侯
丁義上書言欒大大膠東宫人故嘗與文成將軍同師
已而為膠東王尚方而樂成侯姊為康王后無子康王
死他姬子立為王而康后有滛行與王不相中(竹仲反)相
危以法康后聞文成已死而欲自媚於上乃遣欒大入
因樂成侯求見言方(考異曰通鑑考異云漢書郊祀志作樂成侯登按史記漢書功臣表)
(當為丁義今從之)天子既誅文成後悔其蚤死惜其方不盡及
見欒大大說使騐小方鬭旗旗自相觸擊(考異曰通鑑考異云封禪)
(書郊祀志皆作鬭棋獨史記孝武紀作鬭旗按漢武故事云大嘗於殿前樹旍數百枝大令旍自相擊然則作)
(旗字者是也今從之)乃拜大為五利將軍居月餘得四印佩天士
將軍地士將軍大通將軍印夏四月乙巳制詔御史昔
禹疏九江决四瀆間者河溢臯陸隄繇不息朕臨天下
二十有八年天若遺朕士而大通焉乾稱蜚龍鴻漸于
般朕意庶幾與焉其以二千戶封地士將軍大為樂通
侯賜列侯甲第僮千人乘輿斥車馬帷帳器物以充其
家又以衞長公主妻之齎金十萬斤更名其邑曰當利
公主於是五利常夜祠其家欲以下神其後装治行東
入海求其師云六月汾隂巫錦為民祠魏脽后土營旁
見地如鉤状棓(蒲溝反)視得鼎鼎大八尺一寸高三尺六
寸殊異於衆鼎文鏤無欵識(式志反)怪之言吏吏告河東
太守勝勝以聞天子使驗問巫得鼎無姦詐迺以禮祠
迎鼎至甘泉從上(時掌反)行薦之至中(讀曰中)山晏温有黃
雲焉有鹿過上自射之因以祭云至長安公卿皆議尊
寳鼎天子曰間者河溢歲數不登故廵祭后土祈為百
姓育穀今穀嗛未報鼎曷為出哉有司皆言聞昔泰帝
興神鼎一一者一統天地萬物所繫象也黃帝作寳鼎
三象天地人禹收九牧之金鑄九鼎象九州皆常鬺亨
(普庚反)上帝鬼神遭聖則興夏德衰鼎遷于殷殷德衰鼎
遷于周周德衰鼎遷于秦秦德衰宋之社亡鼎迺淪伏而
不見今鼎至甘泉以光潤龍變承休無疆合兹中山有
黃白雲降蓋若獸為符路弓乘矢集獲壇下報祠大亨
唯受命而帝者心知其意而合德焉鼎宜視宗禰廟藏
於帝庭以合明應制曰可(郊祀志封禪書)秋馬生渥洼(於佳反)水
中(本紀)先是南陽新野有暴利長遭刑屯田燉煌界數於
此水旁見羣野馬中有竒異者與凡馬來飲水利長先
作土人持勒靽於水旁後馬玩習久之代土人持勒靽
收得其馬獻之欲神異此馬云從水中出(李斐注)於是作
寳鼎天馬之歌(本紀渥考異曰史記樂書云帝嘗得神馬於洼水中次以為歌中尉汲黯進)
(曰凡王者作樂上以承祖宗下以化兆民今陛下得馬次以為歌協於宗廟先帝百姓豈能知其音邪上默然)
(不說丞相公孫宏曰黯誹謗聖制當族今以史考之其事皆不合公孫宏以元狩二年薨汲黯以元狩三年免)
(右内史皆在得馬之前又黯未嘗為中尉必是樂書差誤今不取)中尉尹齊坐法抵罪
復徙廷尉王温舒為中尉以故少府趙禹為廷尉中大
夫兒寬為左内史(百官表)温舒為人少文居它惽惽(音昏)不
辯至於中尉則心開素習關中俗知豪惡吏豪惡吏盡
復為用吏苛察淫惡少年投缿(音項)購告言姦置伯落長
以收司姦温舒多謟善事有勢者即無勢視之如奴有
埶家雖有姦如山弗犯無埶雖貴戚必侵辱舞文巧請
下戶之猾以動大豪其治中尉如此姦猾窮治大氐盡
靡爛獄中行論無出者其爪牙吏虎而冠於是中尉部
中中猾以下皆伏(温舒傳)上(時掌反)雍且郊或曰五帝泰一
之佐也宜立泰一而上親郊之上疑未定齊人公孫卿
曰今年得寳鼎其冬辛巳朔旦冬至與黃帝時等卿有
札書曰黃帝得寳鼎冕候問於鬼臾區鬼臾區對曰黃
帝得寳鼎神策是歲已酉朔旦冬至得天之紀終而復
始於是黃帝迎日推策後率二十歲復朔旦冬至凡二
十推三百八十年黃帝僊登於天卿因所忠欲奏之所
忠視其書不經疑其妄言謝曰寳鼎事已决矣尚何以
為卿因嬖人奏之上大說廼召問卿對曰受此書申公
申公已死上曰申公何人也卿曰齊人與安期生通受
黃帝言無書獨有此鼎書曰漢興復當黃帝之時曰漢
之聖者在高祖之孫且曾孫也寳鼎出而與神通封禪
封禪七十二王唯黃帝得上泰山封申公曰漢帝亦當
上封禪封禪則能僊登天矣黃帝萬諸侯而神靈之封
君七千天下名山八而三在蠻夷五在中國華山首山
太室山泰山東萊山此五山黃帝之所常遊與神會黃
帝且戰且學僊患百姓非其道廼斷斬非鬼神者百餘
歲然後得與神通黃帝郊雍上帝宿三月鬼臾區號大
鴻死葬雍故鴻冡是也其後黃帝接萬靈明庭明庭者
甘泉也所謂寒門者谷口也黃帝鑄鼎於荆山下鼎既
成有龍垂胡&KR1730;下迎黃帝上騎龍乃去餘小臣不得上
乃悉持龍&KR1730;龍&KR1730;拔墮墮黃帝之弓百姓仰望黃帝既
上天乃抱其弓與龍&KR1730;號故後世因名其處曰鼎湖其
弓曰烏號於是上曰嗟乎誠得如黃帝吾視去妻子如
脱屣耳乃拜卿為郎(郊祀志)
五年冬十月行幸雍祠五畤(本紀)令民得畜牧邊縣官假
馬母三歲而歸及息什一以除告緡用充仞新秦中(平凖)
(書)上幸甘泉令祠官寬舒等具泰一祠壇祠壇放亳忌
泰一壇三陔(音該)五帝壇環居其下各如其方黃帝西南
除八通鬼道泰一所用如雍一畤物而加醴棗脯之屬
殺一氂(音貍)牛以為爼豆牢具而五帝獨有爼豆醴進其
下四方地為腏(與綴同)食(讀日飤)羣神從者及北斗云已祠
胙餘皆燎之十一月辛巳朔旦冬至昧爽天子始郊拜
泰一朝朝日夕夕月則揖而見泰一如雍郊禮其贊饗
曰天始以寳鼎神策授皇帝朔而又朔終而復始皇帝
敬拜見焉而衣上黃其祠列火滿壇壇旁亨炊具有司
云祠上有光公卿言皇帝始郊見泰一雲陽有司奉瑄
玉嘉牲薦饗是夜有美光及晝黃氣上屬天太史令談
祠官寬舒等曰神靈之休祐福兆祥宜因此地光域立
泰畤壇以明應令大祝領秋及臘間祠三歲天子一郊
見從之(郊祀志)上既立后土泰一祠公卿白議封禪事而
郡國皆豫治道修繕故宫及當馳道縣縣治宫儲共(居用)
(反)具而望幸(食貨志)春三月壬午天子聞南越反曰韓千
秋雖無成功亦軍鋒之冠封其子延年為成安侯摎樂
其姊為王太后首願屬漢封其子廣德為龍亢侯(考異曰通)
(鑑考異云漢書表作龍侯南越傳作龒侯晉灼曰龒古龍字史記建元以來侯者表及南越傳皆作龍亢侯今)
(從之南按此僅言千秋廣德之封而千秋擊南越及越太后謀歸漢事皆不載疑属脱文)秋遣伏
波將軍路博德出桂陽下湟水樓船將軍楊僕出豫章
下湞水歸義越侯嚴為戈船將軍出零陵下離水甲為
下瀨將軍下蒼梧皆將罪人江淮以南樓船十萬人越
馳義侯遣别將巴蜀罪人發夜郎兵下牂柯江咸會番
禺(本紀下按原本脱遣伏波將軍以至此今從本紀補入)齊相卜式上書曰臣聞
主媿臣死羣臣宜盡死節其駑下者宜出財以佐軍如
是則強國不犯之道也臣願與子男及臨菑習弩博昌
習船者請行死之以盡臣節上賢之下詔曰朕聞報德
以德報怨以直今天下不幸有事郡縣諸侯未有奮繇
直道者也齊相雅行躬耕隨牧蓄蕃輙分昆弟更造不
為利惑日者北邊有興上書助官往年西河歲惡率齊
人入粟今又首奮雖未戰可謂義形於内矣其賜式爵
關内侯黃金四十斤田十頃九月辛巳丞相趙周坐知
列侯酎金輕下獄自殺(本紀南粤卜式傳平凖書百官表通鑑考異曰百官表載於)
(五年荀悦漢紀載於四年按周死坐知列侯酎金輕而侯表書列侯坐受酎金者皆作元鼎五年則知荀紀所)
(載為誤今從百官表侯按食貨志賜式田十頃下有布告天下天下莫應列以百數皆莫求從軍至飲酎少)
(府省金而列侯坐酎金免者百餘人數語此本不載文義未明疑有脱誤)丙申制詔御史萬
石君先帝尊之子孫至孝其以御史大夫石慶為丞相
(百官表萬石君傳)為伐南越告禱泰一以牡荆畫幡日月北斗
登龍以象泰一三星為泰一鏠旗命曰靈旗為兵禱則
太史奉以指所伐國(郊祀志)初匈奴冒頓兵強威震百蠻
臣服諸羌景帝時研種留何率種人求守隴西塞於是
徙留何等於狄道安故至臨洮氐道羌道縣及帝征伐
四夷開地廣境北郤匈奴西逐諸羌乃度河湟築令居
塞初開河西通至玉門隔絶羌胡使南北不得交關於
是障塞亭燧出長城外數千里時先零羌與封養牢姐
種解仇結盟與匈奴通合兵十餘萬共攻令居安故遂
圍枹䍐(後漢西羌傳)
六年冬十月朝會不置酒(楊僕傳)遣將軍李息郎中令徐
自為擊西羌平之(按原本脱遣將軍以下十六字今補入)始置護羌校尉
持節統領焉羌乃去湟中依西海鹽池左右漢遂因山
為塞河西地空稍徙人以實之(後漢西羌傳)樓船將軍楊僕
將精卒先陷尋陿破石門待伏波將軍伏波將軍路博
德將罪人千餘人遂俱進攻敗越人縱火燒城遣使招
降者賜印綬復縱令相招犁旦城中皆降伏波吕嘉建
德已夜亡入海以船西去伏波因問所得降者貴人以
知吕嘉所之遣人追之以其故校尉司馬蘇宏得建德
南越郎都稽得嘉(南越傳南考異曰史記漢書表皆作孫都越傳皆云都稽今從傳)上
行東將幸緱氏(工侯反)至左邑桐鄉聞南越破以為聞喜
縣春至汲新中鄉得吕嘉首以為獲嘉縣(本紀)上既滅南
越嬖臣中山李延年以好音見上善之(郊祀志志考異曰郊祀云既)
(滅南越延年以好音見上善之下公卿議郊祀立樂是延年之見當在此時今從郊祀志書於滅南越之後至)
(於立樂府等事悉附見焉又延年傳及禮樂志云延年為協律都尉多舉司馬相如等數十人造為詩賦按漢)
(注云相如既卒五歲始祠后土祭后土在元鼎五年則元狩六年相如已死豈得尚至此時乎今易以文士數)
(十人字)女弟得幸於上號李夫人延年善歌為新變聲是
時上方興天地諸祠欲造樂(延年傳)下公卿議曰民間祠
尚有鼓舞樂今郊祀而無樂豈稱乎公卿曰古者祀天
地皆有樂而神祗可得而禮或曰大帝使素女鼓五十
絃瑟悲帝禁不止故破其瑟為二十五絃(郊祀志)於是立
樂府采詩夜誦有趙代秦楚之謳以延年為協律都尉
多舉文士數十人造為詩賦延年輙承意絃歌所造詩
為之新聲曲以合八音之調作十九章之歌(禮樂志延年傳)自
是塞南越禱祠泰一后土始用樂舞益召歌兒作二十
五絃及空侯(應劭云武帝令樂人侯調始造此器)瑟自此起(封禪書)初南越
反上使馳義侯發南夷兵且(子余反)蘭君恐遠行旁國虜
其老弱乃與其衆反殺使者及犍為太守漢廼發巴蜀
罪人當擊南粤者八校尉擊之會越已破八校尉不下
中郎將郭昌衞廣引兵還行誅隔滇道者且蘭斬首數
萬遂平南夷為牂柯郡(考異曰本紀書曰馳義侯遺兵未及下上便令征西南夷平之)
(定西南夷以為武都牂柯越嶲沈黎文山郡考西南夷傳乃云馳義侯因犍為發南夷兵擊越且蘭君恐遠行)
(乃反殺使者及犍為太守漢乃發巴蜀罪人當擊南越者八校尉擊之會越已破漢八校尉不下中郎將郭昌)
(衞廣引兵還誅之遂平南夷為牂柯郡又云使王然于以誅南夷兵威風諭滇王入朝觀此則所置郡者南夷)
(非西夷也平南夷者郭昌衞廣非馳義侯也本紀誤矣吕氏解題曰今年所滅邛都莋都之属南夷也元封二)
(年所滅勞深靡莫滇王之属西夷也合而言之總謂之西南夷沈黎郡文山郡地理志不載輿地廣記云漢武)
(帝置郡既而罷之)夜郎侯始倚南越南越已滅還誅反者夜郎
遂入朝上以為夜郎王南越破後及漢誅且蘭卭君并
殺莋侯冉䮾皆震恐請臣置吏以卭都為越嶲郡莋都
為沈黎郡冉䮾為文山郡廣漢西白馬為武都郡(西南夷傳)
廼分武威酒泉地置張掖敦(徒門反)煌郡徙民以實之(本紀)
(掖考異曰漢書本紀元鼎六年載分武威酒泉地置張敦煌郡而平凖書謂置張掖酒泉郡則酒泉已置于)
(元狩二年矣當是平凖書誤人地理志以張掖酒泉郡為太初元年開武威為太初四年開敦煌後元元年分)
(酒泉置與紀不同今從本紀)而上郡朔方西河河西開田官斥塞卒
六十萬人戍田之中國繕道餽糧遠者二千里近者千
餘里皆仰給大農邊兵不足乃發武庫工官兵器以贍
之車騎馬之絶縣官錢少買馬難得乃著令令封君以
下至三百石以上吏以差出牝馬天下亭亭有畜牸馬
歲課息(平凖書)自鄭國渠起至是百三十六歲而左内史
兒寬奏請穿鑿六輔渠以益溉鄭國傍高卬之田上曰
農天下之本也泉流灌寢(古浸字)所以育五榖也左右内
史地名山川原甚衆細民未知其利故為通溝瀆畜陂
澤所以備旱也今内史稻田租挈(苦計反)重不與郡同(顔曰)
(租挈收田租之約令也)其議減令吏民勉農盡地利平繇行水勿
使失時(溝洫志)
