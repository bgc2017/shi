西漢年紀編年類
提要
(臣)等謹案西漢年紀三十卷宋王益之撰益
之字行甫金華人官大理司直所著有漢官
總錄職源等書見馬端臨經籍考蓋能熟于
兩漢掌故者今他書散佚惟此本以載入永
樂大典獨存考益之自序稱年紀三十卷考
異十卷鑒論若干卷各自為書今此本不載
鑒論而考則散附年紀各條之下與序不合
殆後人離析其文如胡三省之於通鑑考異
歟又序稱自高祖迄王莽之誅而此本終於
平帝居攝以後闕焉且其文或首尾不完中
間已有脱佚盖編入永樂大典之時已殘闕
矣司馬光通鑑所載漢書皆本班馬二書及
荀紀為據其餘鮮所採掇益之獨旁取楚漢
春秋說苑新書廣徵博引排比成書視通鑑
較為詳密至所作考異於一切年月舛誤紀
載異同名地錯出之處無不參稽互覈折衷
一是多出二劉刊誤吳仁傑補遺之外尤通
鑑考異所未及其考證亦可謂精審矣今依
益之自序目次釐為三十卷其考異亦即從
舊本仍附各條之下以便檢核不復拘自序
之文别為編次焉乾隆四十六年二月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
西漢年紀目錄
卷一
高祖
卷二
高祖
卷三
惠帝
卷四
吕后
卷五
文帝
卷六
文帝
卷七
文帝
卷八
文帝
卷九
景帝
卷十
武帝
卷十一
武帝
卷十二
武帝
卷十三
武帝
卷十四
武帝
卷十五
武帝
卷十六
武帝
卷十七
武帝
卷十八
昭帝
卷十九
宣帝
卷二十
宣帝
卷二十一
宣帝
卷二十二
元帝
卷二十三
元帝
卷二十四
成帝
卷二十五
成帝
卷二十六
成帝
卷二十七
成帝
卷二十八
哀帝
卷二十九
哀帝
卷三十
平帝
西漢年紀序
王仲淹曰史之失自遷固始或問荀悦曰史乎史乎余
三復斯言未嘗不廢卷而嘆也蓋自黍離降而為國風
國異政家殊俗天下不復有周矣詩亡然後春秋作夫
子冠王于正以示一統所以立萬世君臣之大法也遷
固易編年以為紀傳事之大較雖繋於紀而人臣之議
論功勛自見於傳殊不知孔子當列國紛紜之際首王
綱以明大義遷固於大漢一統之時顧使人自為傳臣
自為功毋乃非春秋之旨歟下是述作滋多轉相師用
卒未有能復編年之體者獨荀氏有見於古史廢墜之
餘此仲淹所以既咎遷固之失而且幸荀氏之可考也
余幼喜誦遷固史已復感於仲淹之論取荀紀一再讀
之愛其有功於古史猶憾經始之初間多舛逆司馬公
通鑑從而正之先後次第爛然有别固已整齊於荀氏
矣獨其刊落盈辭求為省約以便人主之觀覽而當時
論議所及制度所關不無遺者竊不自揆取遷固史與
其軼見於他說者以荀紀通鑑凢例裁之其間月日明
具則載於月日之下有年無月則總於是歲之末歲月
俱闕則約其事之先後而志焉起於高祖終於王莽之
誅凡二百二十九年為西漢年紀三十卷史傳互載不
無牴牾因為訂正為考異十卷諸儒之議多所發明因
為詮次為鑒論若干卷考諸年紀一代之升降著矣求
諸考異一時之去取見矣參諸鑒論當時之事情得矣
雖纂輯之際失不自保然先漢之事大略具焉或病余
曰紀傳之作尚矣子顧欲廢之可乎答曰不然紀傳存
一人之始末論人物者有考焉編年著一代之升降觀
治亂者有稽焉以一人之始末視一代之升降重輕何
如也荀氏之作溫公之述仲淹之論夫子之志也因序
其所以作者以俟同志焉
