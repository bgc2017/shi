西漢年紀卷三宋王益之撰
惠帝
孝惠皇帝諱盈高祖太子也母曰吕皇后帝年五歲高
祖初為漢王二年立為太子十二年四月高祖崩五月
丙寅太子即皇帝位(漢書紀)是時高祖八子長男肥帝兄
也異母肥為齊王餘皆帝弟戚姬子如意為趙王薄夫
人子恒為代王諸姬子子恢為梁王子友為淮陽王子
長為淮南王子建為燕王高祖弟交為楚王兄子濞為
吳王非劉氏功臣番君吳芮子臣為長沙王(史記紀)尊皇
后曰皇太后(漢書紀)漢興因秦之稱號帝母稱皇太后祖
母稱太皇太后適(讀曰嫡)稱皇后妾皆稱夫人又有美人
良人八子七子長使少使之號焉至武帝制偼(音接)伃(音予)
娙(五經反)娥傛(音容)華充依各有爵位而元帝加昭儀之號
凡十四等云昭儀位視丞相爵比諸侯王偼伃視上卿
比列侯娙娥視中二千石比關内侯傛華視真二千石
比大上造美人視二千石比少上造八子視千石比中
更充依視千石比左更七子視八百石比右庶長良人
視八百石比左庶長長使視六百石比五大夫少使視
四百石比公乘五官視三百石順常視二百石無涓共
和娛靈保林良使夜者皆視百石上家人子中家人子
視有秩斗食云五官以下葬司馬門外(外戚傳序尊案此條蓋因吕)
(后為皇太后之文而連類及漢一朝後宫之制體例未免龐雜今姑仍原本錄之以存其舊)賜民爵
一級中郎郎中滿六歲爵三級四歲二級(蘇林曰中郎省中郎也)
外郎滿六歲二級(蘇林曰外郎散郎也)中郎不滿一歲一級外郎
不滿二歲賜錢萬宦官尚食比郎中(應劭曰舊有五尚尚冠尚帳尚席尚)
(衣亦是漢儀注省中有五尚而内官婦人有諸尚)謁者執楯執戟武士騶比外
郎太子御驂乘賜爵五大夫舍人滿五歲二級賜給喪
事者二千石錢二萬六百石以上萬五百石二百石以
下至佐史五千視作斥土者將軍四十金二千石二十
金六百石以上六金五百石以下至佐史二金减田租
復十五稅一(鄧展曰漢初十五税一中間廢今復之也)爵五大夫吏六百石
以上及宦皇帝而知名者有罪當盗械者皆頌(與容同)繫
上造以上及内外公孫耳孫有罪當刑及當為城旦舂
者皆耐為鬼薪白粲(應劭曰城旦者旦起行治城舂者婦人不豫外徭但舂作米皆四歲)
(刑鬼薪取薪給宗廟白粲坐擇米使正白皆三歲刑)民年七十以上若不滿十歲
有罪當刑者完之(本紀)詔曰吏所以治民也能盡其治則
民頼之故重其祿所以為民也今吏六百石以上父母
妻子與同居及故吏嘗佩將軍都尉印將兵及佩二千
石官印者家唯給軍賦他無有所與(讀曰豫本紀)帝謂叔孫
通曰先帝園陵寢廟羣臣莫能習徙通為奉常定宗廟
儀法(通傳)高祖廟奏武德文始五行之舞武德舞者高祖
時作以象天下樂已行武以除亂也文始舞者本舜招
舞也高祖更名文始舞五行舞者本周舞也秦始皇更
名五行舞蓋樂已所自作明有制也樂先王之樂明有
法也(禮樂志)令郡國諸侯各立高祖廟以歲時祀(史記高紀)初
陳平周勃既受詔馳傳未至軍行計曰樊噲帝之故人
功多又吕后女弟嬃夫有親且貴帝以忿怒故欲斬之
即恐後悔寧囚而致上令上自誅之未至軍為壇以節
召樊噲噲受詔即反接載檻車詣長安而令周勃代將
兵定燕平聞高帝崩平恐吕后及吕嬃怒廼馳傳先去
逢使者詔平與灌嬰屯于滎陽平受詔立復馳至宫哭
殊悲因奏事喪前吕后哀之曰君出休矣平畏讒之就
因固請之得宿衞中太后乃以為郎中令日傅教帝是
後吕嬃讒不得行樊噲至即赦復爵邑(平傳)高祖諸御幸
姬戚夫人之屬太后怒皆幽之不得出宫而薄姬以希
見故得出從子之代為代王太后太后弟薄昭從如代
(史記外戚世家)太后最怨戚夫人廼令永巷囚戚夫人(吕后紀)髠
鉗衣赭衣令舂戚夫人舂且歌曰子為王母為虜終日
舂薄暮常與死為伍相離三千里當誰使告女(讀曰汝)太
后聞之大怒曰乃欲倚女子耶(吕后傳)使使召趙王趙相
周昌令王稱疾不行使者三反昌曰高帝屬(之欲反)臣趙
王趙王年少竊眀太后怨戚夫人欲召趙王并誅之臣
不敢遣王王且亦病不能奉詔太后怒廼使使召趙相
相至謁太后太后罵昌曰爾不知我之怨戚氏乎而不
遣趙王昌既被徵太后復使使召趙王王果來(周昌傳)未
到帝慈仁知太后怒自迎趙王覇上入宫自挾與趙王
起居飲食太后欲殺之不得間(吕后紀)太后德留侯張良
廼彊食(讀曰飤)之曰人生一世間如白駒之過隙何自苦
如此良不得已彊聽食(良傳)太后德太僕夏侯嬰之脫帝
及魯元于下邑間也乃賜嬰北第第一曰近我以尊異
之(夏侯嬰傳)
元年冬十二月民有罪得買爵三十級以免死罪(應曰一級)
(直錢二千)賜民爵戶一級(本紀)春正月城長安(按原本無城長安句而五年九)
(月獨書長安城成首尾不具今据漢書補入)除諸侯相國法更以参為丞相
(曹參世家記考異曰荀紀載于是年冬未殺趙王如意之前按史大事記載于城長安之後今從史記大事)
(記)夏詔賜酈侯吕台父周吕侯澤諡為令武侯(吕后紀)秋
九月封長沙王芮子淺為便侯(年表)
太史公讀列封至便侯曰有以也夫長沙王者著
令甲稱其忠焉昔高祖功臣王者八國至孝惠時
唯獨長沙全竟無過為藩守職信矣故其澤流枝
庶毋功而侯者數人(索隱曰按表芮子淺封便侯傳至元孫又封臣之子為沅)
(陵侯亦至元孫)
二年冬十月楚王交齊王肥來朝帝與齊王燕飲太后
前帝以為齊王兄置上坐如家人禮太后怒乃酌兩巵
酖置前令齊王起為夀齊王起帝亦起取巵欲俱為夀
太后乃恐(按原本無乃酌兩巵以下二十九字文義未明今据史記補入)自起泛(漢書作及)
帝巵齊王怪之因不敢飲佯醉去問知其酖廼恐自以
為不得脫長安上車太息齊内史士(按劉向新序無士字)參乘怪
問其故王具以狀語内史内史曰王寧亡十城邪將之
(按劉向新序之作亡蓋此本誤)齊國也王曰得全身而已何敢愛城哉
内史曰太后獨有帝與魯元公主今王有七十餘城而
公主乃食數城誠以十城上太后為公主湯沐邑内有
親親之恩外有順太后之意太后必喜是亡十城而得
六十城也王曰善至邸上奏獻城陽郡尊公主為王太
后吕太后果大悅廼置酒齊邸樂飲罷歸齊王(史記新序)春
正月天開東北廣十餘丈長二十餘丈(荀紀)相國蕭何病
上親自臨視何疾因問曰君即百歲後誰可代君對曰
知臣莫若主帝曰曹參何如何頓首曰帝得之矣何死
不恨矣秋七月辛未何薨諡曰文終侯(本紀何傳)
太史公曰蕭相國何于秦時為刀筆吏錄錄未有
竒節及漢興依日月之末光何謹守管鑰因民之
疾秦法順流與之更始淮陰黥布等皆以誅滅而
何之&KR0564;爛焉位冠羣臣聲施後世與閎夭散宜生
等争烈矣
房中祠樂高祖唐山夫人所作也周有房中樂至秦名
曰夀人高祖樂楚聲故房中樂楚聲也是歲帝使樂府
令夏侯寬(按樂府武帝時始立樂府令疑當作大樂令)備其簫管更名曰安
世樂(禮樂志)
三年秋七月南越王趙佗稱臣奉貢(本紀)殞石扵綿諸一
(荀紀)初秦置監御史漢興省之(顔曰秦時御史監郡若今刺史如曰秦并天下為三)
(十六郡郡置守尉監)至是帝始遣御史監三輔郡察詞訴所察之
事凡九條(漢儀云惠帝三年相國奏御史監三輔郡察以九條察有詞訟者盗賊者偽鑄錢者恣為)
(姦詐者論獄不直者擅興徭賦不平者吏不廉者吏以苛刻故劾無罪者敢為踰侈及弩力十石以上者作非)
(所當服者凡九條)監者二歲更之常以十月奏事十二月還監
其後諸州復置監御史(通典)長修侯杜恬為廷尉(百官表)
四年冬十月楚王交齊王肥淮南王長趙王友來朝(史記)
(年表)壬寅帝納皇后張氏納采鴈璧乘馬束帛聘黃金二
萬斤馬十二疋(通典元注曰吕后為帝納魯女故特優其禮)為天下初定復
弛商賈之律然市井子孫亦不得宦為吏(食貨志平凖書)帝為
東朝長樂宫數蹕煩民作復(方目反)道方築武庫南叔孫
通奏事因請間曰陛下何自築復道高帝寢衣冠月出
游高廟子孫奈何乘宗廟道上行哉帝懼曰急壞之通
曰願陛下為原廟渭北衣冠月出游之益廣宗廟大孝
之本上乃詔有司立原廟原廟起以復道故(通傳)
太史公曰叔孫通希世度務與時變化卒為漢家
儒宗大直若詘道固委蛇蓋謂是乎
春三月雨血于宜陽一頃(荀紀三按原本無春三月字今補入)
五年冬十月吳王濞燕王建來朝(史記年表)三月帝游離宫
叔孫通曰古者有春嘗菓方今櫻桃熟可獻願陛下因
取櫻桃獻宗廟上許之諸菓獻由此興(通傳三月據荀紀)秋八
月己丑相國平陽懿侯曹參薨(紀表)
太史公曰曹相國參攻城野戰之功所以能多若
此者以與淮陰侯俱及信已滅而列侯成功唯獨
參擅其名參為漢相國清净極言合道然百姓離
秦之酷後參與休息無為故天下俱稱其美矣
九月長安城成賜民爵戶一級(本紀)是歲以高祖沛宫為
高祖原廟皆令歌兒習大風歌吹以相和常以百二十
人為員(禮樂志史記大事記大考異曰此事見漢書禮樂志不載年唯史記事記載于五年今從之)
六年冬諸侯以長安城就來會十月朝賀(史記吕后紀)齊悼
惠王肥薨遣張良立齊太子襄為齊王赦齊境内(紀及齊王)
(傳大事記)匈奴單于冒頓為書使使遺高后辭極䙝慢高后
大怒召丞相平及上將軍樊噲中郎將季布等議斬其
使者發兵而擊之樊噲曰臣願得十萬衆横行匈奴中
諸將皆阿吕太后以噲言為然布曰樊噲可斬也夫以
高帝兵三十餘萬困于平城噲時亦在其中不能解圍
今噲奈何以十萬衆横行匈奴中面謾(音嫚又莫連反考異曰匈奴)
(傳云前陳豨反于代漢兵三十二萬噲為上將軍時匈奴圍高帝于平城噲不能解圍按高祖困于平城乃是)
(擊韓王信非陳豨也匈奴傳誤今從季布傳刪去此語)秦以事胡陳勝等起今創
痍(音夷)未瘳(丑留反)噲又面䛕欲摇動天下且夷狄譬如禽
獸得其善言不足喜惡言不足怒也是時殿上皆恐太
后罷朝遂不復議擊匈奴事令大謁者張釋報書(按史或作)
(張釋或作張澤或作張卿又作張釋卿宋祁以為卿是字釋其名)深自謙遜以謝之并
遺以車二乘馬二駟冒頓復使使來謝曰未嘗聞中國
禮義陛下幸而赦之因獻馬遂和親(季布傳匈奴傳通鑑)令民得
買爵女子年十五以上至三十不嫁五筭(本紀)夏六月舞
陽武侯樊噲薨子伉嗣(本紀噲傳)起長安西市脩敖倉(本紀)留
侯張良薨諡曰文成侯(世家通鑑)置太尉官以絳侯周勃為
太尉勃為人木強敦厚高帝以為可屬大事(本傳史考異曰記)
(紀及將相年表皆書于吕后之四年而漢書周勃傳云惠帝六年置太尉官以勃為太尉百官表載勃亦以六)
(年為太尉與史記紀不同按是年曹參薨拜王陵為右丞相陳平左丞相因命周勃為太尉蓋推高帝遺言行)
(之也又史記周勃世家亦以為孝惠六年益信漢書所載為是今從之)士軍侯宣義為廷
尉(百官表)
七年冬十月楚王交吳王濞淮南王長燕王建趙王友
梁王恢皆來朝(年表)夏五月以辟陽侯審食其為典客(百官)
(表)初食其以舍人侍吕后于楚幸于太后(王陵傳)後人或
毁辟陽侯帝大怒下吏欲誅之太后慙不可言大臣多
害辟陽侯行欲遂誅之朱建廼求見帝幸臣閎孺說曰
君所以得幸帝天下莫不聞今辟陽侯幸太后而下吏
道路皆言君讒欲殺之今日辟陽侯誅旦日太后含怒
亦誅君君何不肉袒為辟陽侯言帝帝聽君出辟陽侯
太后大驩兩主俱幸君君富貴益倍矣于是閎孺大恐
從其計言帝帝果出辟陽侯(朱建傳)閎孺以婉媚貴幸與
上卧起公卿皆因關說帝時郎侍中皆冠鵔(音峻)鸃(音儀)貝
帶傅脂粉化閎孺之屬也(佞幸傳序)秋八月戊寅帝崩于未
央宫(本紀)發喪太后哭泣不下留侯子張辟疆為侍中年
十五謂丞相陳平曰太后獨有帝今崩哭不悲君知其
解乎陳平曰何解辟疆曰帝毋壯子太后畏君等君今
請拜吕台吕産吕祿為將監南北軍事(此事從荀紀)及諸吕
皆入宫居中用事如此則太后心安君等幸得脱禍矣
丞相如辟疆計請之太后說其哭廼哀吕氏權由此起
大赦天下(史記吕后紀)九月辛丑葬安陵(本紀)上尊號曰孝惠
皇帝
班固贊曰孝惠内修親親外禮宰相優寵齊悼趙
隱恩敬篤矣聞叔孫通之諫則懼然納曹相國之
對而心說可謂寬仁之主遭吕太后虧損至德悲
夫
