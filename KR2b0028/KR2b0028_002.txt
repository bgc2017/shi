西漢年紀卷二宋王益之撰
高祖
七年冬十月長樂宫成諸侯羣臣皆朝賀儀先平眀謁
者治禮引以次入殿門廷中陳車騎步卒(漢書作戍卒)衛官
(史記作衛宫)設兵張旗志(一作幟)傳曰趨殿下郎中侠陛陛數
百人功臣列侯諸將軍軍吏以次陳西方東鄉文官丞
相以下陳東方西鄉大行設九賓臚(音廬)句傳於是皇帝
輦出房(輿服志云殷周以輦載軍器至秦去輪而輿至尊)百官執職(漢書作戟)傳警
引諸侯王以下至吏六百石以次奉賀自諸侯王以下
莫不震恐肅敬廼拜叔孫通為奉常賜金五百斤初通
從弟子百餘人然無所進剸言諸故羣盗壮士進之弟
子皆曰事先生數年幸得從降漢今不進臣等剸言大
猾何也通曰漢王方蒙矢石争天下諸生寧能鬭乎故
先言斬將搴旗之士諸生且待我我不忘矣至是通因
進曰諸弟子儒生随臣久矣與臣共為儀願陛下官之
帝悉以為郎通出皆以五百斤金賜諸生諸生廼喜曰
叔孫生誠聖人也知當世之要務(通傳)叔孫通既為奉常
遂定儀法(禮樂志)著漢儀十二篇(見後漢曹褒傳班固上叔孫通漢儀十二篇章)
(帝勑曹褒曰此制散略多不合經)益律旁章十八篇(晉刑法志)漢興樂家有
制氏(服虔曰魯人)以雅樂聲律世世在太樂官但能紀其鏗
鏘鼓舞而不能言其義通乃因秦樂人制宗廟樂(考異曰漢)
(書禮樂志以為高祖時不附歲月今附於定禮樂之後他皆類此)太祝迎神於廟門奏
嘉至猶古降神之樂也皇帝入廟門奏永至以為行步
之節猶古采薺(才私反)肆夏也乾豆上奏登歌獨上歌不
以管絃亂人聲欲在位者徧聞之猶古清廟之歌也登
歌再終下奏休成之樂美神眀既饗也皇帝就酒東廂
坐定奏永安之樂美禮已成也又作昭容樂禮容樂(考異)
(曰禮樂志作六年今附於叔孫通制樂之後)昭容者猶古之昭夏也主出武
德舞禮容者主出文始五行舞舞入無樂者將至至尊
之前不敢以樂也出用樂者言舞不失節能以樂終也
大氐(丁禮反)皆因秦舊事焉(禮樂志)
班固曰孔子曰殷因於夏禮所損益可知也周因
於殷禮所損益可知也其或繼周者雖百世可知
也今大漢繼周久曠大儀未有立禮成樂此賈誼
仲舒王吉劉向之徒所為發憤而增嘆也
初帝入關約法三章蠲削煩苛兆民大說(讀曰悦)其後四
夷未附兵革未息三章之法不足以禦姦於是蕭何攟
(九問反)摭(之石反)秦法取其宜於時者作律九章(刑法志不考異曰)
(知其時今因叔孫通定禮儀因附於後)魏文侯時李悝著法經六篇然皆
罪名之制也商鞅受之以相秦及何定律益事律興廐
戶三篇(解題曰興律廐律戶律總謂之事律)合為九篇(晉刑法志作崔寔政論曰何九章)
(之律有夷三族之令黥劓斬趾斷舌梟首故謂之具五刑後漢陳忠曰蕭何創制大臣有告寧之科藝文)
(志云蕭何草律著其法曰太史試學童能諷九千字以上乃得為史又以六體試之課最者以為尚書御史史)
(書令史吏民上書字或不正輙舉劾六體者古文竒字篆書隸書繆篆蟲書皆所以通知古今文字摹印章書)
(幡信也)先是秦為虐政四時行刑至何草律季秋論報(陳寵)
(議見通典)常盡三冬之月(漢舊事又陳寵曰但避立春之月不計天地之正)張良韓
信序次兵法凡百八十二家刪取要用定著三十五家
(藝文志)天下既定京師有南北軍之屯外命天下郡國選
引彊蹶張材力武猛者以為輕車騎士材官樓船(漢官儀)
(考異曰此據漢官儀所載耳班固刑法志云天下既定踵秦而置材官於郡國京師有南北軍之屯至武帝平)
(百粤内增七校外有樓船果如固言則樓船盖武帝制漢初無有也以史考之淮南王長嘗發樓船擊南海事)
(見嚴助傳注則非武帝始制眀矣嚴安傳曰秦皇帝使尉屠睢將樓船之士攻越是樓船乃秦制也漢官儀以)
(為高帝置是必高帝因秦行之至武帝益增多耳)常以立秋後郊禮畢斬牲於
東門以薦陵廟肄孫吴兵法六十四陣每十月都試金
革騎士各有員數如有寇警平地用車騎山阻用材官
水泉用樓船(通典)張蒼緒正律歷以帝十月始至覇上因
故秦時本以十月為歲首弗革(張蒼傳)以蒼言用顓頊歷
比於六歷疏闊中最為微近而朔晦月見弦望滿虧多
非是(律歷志)又推五德之運以為漢當水德之時尚黑如
故吹律調樂入之音聲及以比(頻二反)定律令若百工天
下作程品(張蒼傳)
太史公曰幽厲之後周室微陪臣執政史不記時
君不告朔故疇人之子弟分散戰國獨有鄒衍眀
於五德之傳而散消息之分以顯諸侯秦自以為
獲水德之瑞而正以十月色上黑然歷度閏餘未
能睹其真也帝亦自以為獲水德之瑞雖眀習歷
及張蒼等咸以為然
帝微時常避事時時與賓客過其邱嫂食嫂厭叔與客
来陽為羹盡轑(音勞)釡客以故去已而視釡有羹繇(讀曰由)
是怨嫂及立齊代王而伯子獨不得封太上皇以為言
帝曰某非敢忘封之也為其母不長者至是始封其子
信為羹頡(音戞)侯(楚元王傳丙按荀悦漢紀封羹頡侯作六年正月午與漢書楚元王傳及侯)
(表異當是荀紀誤)甲子封陳胥為復陽侯(擊項籍功)其石陽河侯(定諸)
(侯功)後又封許盎栢至侯華寄朝陽侯(皆以擊羽功功臣表)辛夘立
子如意為代王(本紀)以郎中陽夏侯陳豨為代相(考異曰盧綰傳)
(云上至平城還拜豨今附於封如意之後或作趙相按是時趙王張敖尚在不應漢為置相唯韓信傳以為代)
(相此言得之矣今從信傳劉貢父亦以為當作代相)監趙代邊邊兵皆屬焉(盧綰傳)
春令郎中有罪耐以上請之民産子復勿事二歲(本紀)二
月帝至長安蕭何治未央宫立東闕北闕前殿武庫太
倉(顔曰未央殿雖南嚮而上書奏事謁見之徒皆詣北闕公車司馬亦在北焉是則以北闕為正門而又有)
(東門東闕至於西南兩面無門闕矣盖蕭何初立未央宫以厭勝之術理宜然乎)秦兼天下建
皇帝之號立百官之職漢因循而不革眀簡易随時宜
也(考異曰高帝初起自稱沛公其官爵皆楚制如左司馬連敖之類是也自入關封漢元年始用秦制以蕭)
(何為丞相周苛為御史大夫夏侯嬰為太僕襄為治粟内史周昌為中尉二年盧綰為太尉五年王恬啓為郎)
(中令義渠為廷尉薛歐為典客陽咸延為少府酈商為衛尉七年叔孫通為奉常是時已盡取秦制然猶未備)
(也自七年置宗正而官制備矣盖漢初之制多定於七年今附於置宗正之後百官表内屬令或有後世所增)
(置者或以微職無甚關係者皆闕不著)丞相金印紫綬掌承天子助理萬
機有兩長史秩千石太尉金印紫綬掌武事御史大夫
銀印青綬掌副丞相有兩丞秩千石一曰中丞在殿中
蘭臺掌圖籍秘書外督部刺史内領侍御史員十五人
受公卿奏事舉劾按章丞相太尉御史大夫是為三公
奉常掌宗廟郊祀禮樂典經博士及諸陵縣皆屬郎中
令掌宫殿掖門戶大夫郎謁者皆屬衛尉掌宫門衛士
屯兵公車司馬及諸屯衛候司馬二十二官皆屬長樂
亦有衛尉掌其宫職略同位在同名卿士(見晉志)太僕掌
輿馬廷尉掌刑辟典客掌歸義蠻夷屬有行人宗正掌
親屬治粟内史掌穀貨屬有太倉都内令丞少府掌山
海池澤之稅以給供養屬有尚書又黃門御府永巷内
者宦者令丞諸僕射署長中黃門皆屬焉凡九卿秩皆
中二千石丞皆千石廷尉無丞有正監秩比千石屬令
長皆六百石中尉掌徼循京師秩與九卿同有兩丞候
司馬千人屬官有中壘武庫令丞又式道左右中候及
京輔兵卒皆屬焉太子太傅少傅古官將作少府掌治
宫室詹事掌皇后太子家將行皇后卿或用中人或用
士人典屬國掌蠻夷降者内史周官秦因之掌治京師
主爵中尉掌列侯自太子太傅至主爵中尉皆秩二千
石丞六百石皆秦官也侍中左右曹諸吏散騎中常侍
皆加官所加或列侯將軍卿大夫將都尉尚書太醫太
官令至郎中無員多至數十人給事中亦加官所加或
大夫博士議郎位次中常侍侍中黃門有給事黃門位
從將大夫皆秦制也爵二十級一公士二上造三簮褭
四不更五大夫六官大夫七公大夫八公乘九五大夫
十左庶長十一右庶長十二左更十三中更十四右更
十五少上造十六大上造十七駟車庶長十八大庶長
十九關内侯二十徹侯皆秦制以賞功勞徹侯金印紫
綬改所食國令長名相諸侯王帝初置金璽盭(音戾)綬掌
治其國有太傅輔王内史治國民中尉掌武職丞相統
衆官羣卿大夫都官如漢朝郡守掌治其郡秩二千石
有丞邊郡又有長史掌兵馬秩皆六百石郡尉掌佐守
典武職甲卒秩比二千石有丞秩皆六百石縣令長掌
治其縣萬戶以上為令秩千石至六百石减萬戶為長
秩五百石至三百石皆有丞尉秩四百石至二百石是
為長吏百石以下有斗食佐史之秩是為少吏大率十
里一亭亭有長十亭一鄉鄉有三老有秩嗇夫游徼三
老掌教化嗇夫職聽訟收賦税游徼徼循禁賊盗縣大
率方百里其民稠則减稀則曠鄉亭亦如之皆秦制也
列侯所食縣曰國皇后公主所食曰邑有蠻夷曰道凡
吏秩比二千石以上皆銀印青綬比六百石以上皆銅
印黑綬大夫博士御史謁者郎無其僕射御史治書尚
符璽者有印綬比二百石以上皆銅印黃綬(以上並依百官表及)
(通典荀氏漢紀參修)漢制三公號稱萬石月各三百五十斛中二
千石者月百八十斛真二千石者百五十斛(考異曰顔氏百官表)
(注百官俸闕真二千石按汲黯傳如淳注曰諸侯王相秩真二千石律真二千石月得百五十斛二千石月得)
(百二十斛通典以真二千石即二千石所未諭也今從如淳注增入又外戚傳顔氏注亦曰真二千石月得百)
(五十斛)二千石者百二十斛比二千石者百斛千石者九
十斛比千石者八十斛六百石者七十斛比六百石者
六十斛四百石者五十斛比四百石者四十五斛三百
石者四十斛比三百石者三十七斛二百石者三十斛
比二百石者二十七斛一百石者十六斛斗食月十一
斛佐史月八斛(顔氏百官表注)秋七月丙申封杜得臣為棘陽
侯(擊項籍功)林摯平棘侯(用燕相侯並見功臣表)太上皇徙居長安深
宫悽慘不樂帝竊因左右問其故以平生所好皆屠販
少年沽酒鬭雞蹴鞠以此為懽今咸無焉以故不樂帝
廼於驪邑作新豐移諸故人實之太上皇乃悦帝少時
常禱豐枌(符云反)榆之社及移新豐亦還立焉(西京雜記)
八年冬十月上東擊韓信餘寇於東垣(音轅)還過趙趙相
貫高等耻上不禮其王隂謀欲弑上上心動去弗宿(高紀)
癸丑封趙將夕深澤侯(擊平城功)丙辰封燕相温疥(音介)為□
侯(告燕王臧荼反)癸酉封程黑為歷侯(攻臧荼功並功臣表)十一月令士
卒從軍死者為槥(音衛)歸其縣縣給衣衾棺葬具祠以少
牢長吏視葬(本紀)十二月丁未封衛胠(音脅)武原侯(擊韓王信功)
陳鍇稾侯(擊代陳豨功)春二月丁夘封許瘛(克制反)宋子侯(定諸)
(侯功)三月丙戍封陳遬(古速字)猗氏侯室中同清侯留盻彊
侯秦同彭侯(皆以擊羽功見功臣表)行如雒陽(本紀)令吏卒從軍至
平城及守城邑者皆復終身勿事令爵非公乘以上毋
得冠劉氏冠(本紀)初秦兼天下幣為三等黃金以溢為名
上幣銅錢文曰半兩重如其文而珠玉龜貝銀錫之屬
為器飾寳臧不為幣漢興以為秦錢重難用更令民鑄
莢(音頰)錢黃金一斤而不軌逐利之民蓄積餘贏以稽市
物物痛騰躍米至石萬錢馬至匹百金天下已平帝乃
令賈人毋得衣錦綉綺縠絺紸罽操兵乘騎馬重稅租
以困辱之(食貨志本紀漢律人出一筭惟賈人與奴婢倍算)漢接秦之弊諸侯
並起民失作業天下既定民亡盖藏自天子不能具醇
駟而將相或乘牛車上於是約法省禁輕田租什五而
稅一量吏禄度官用以賦於民而山川園池市肆租稅
之入自天子以至封君湯沐邑皆各為私奉養不領於
天下之經費轉漕關東粟以給中都官歲不過數十萬
石(食貨志)夏四月辛夘封魏遬寗侯(擊臧荼功)六月戊申封旅
卿昌侯壬子封旅罷(讀曰疲)師共(音供)侯(擊韓王信功)馮解散閼
氏侯(平代功)秋七月癸酉封張說安邱侯(擊項羽功並見功臣表)八
月吏有罪未發覺者赦之(本紀)九月丙午封紀成子通為
襄平侯通以父戰好畤死事侯己未封陳署龍陽侯(斬曹)
(咎功功臣表)是歲或言周興而邑立后稷之祠至今血食天
下於是帝制詔御史其令天下立靈星祠常以歲時祠
以牛(郊祀志)祀用壬辰位祠之縣邑令長侍祠舞者童男
十六人舞象教田初為芟除次耕種次耘耨驅爵及穫
刈舂簸之形象成功(通典)冒頓數苦北邊上患之廼使劉
敬奉宗室女翁主名為長公主妻單于為閼氏歲奉匈
奴絮繒酒食物各有數約為兄弟以和親冒頓廼少止
(匈奴傳)
九年冬十月未央宫成淮南王英布梁王彭越趙王張
敖楚王交及羣臣朝於未央宫置酒前殿太上皇輦上
坐上奉玉巵起為太上皇夀曰始大人常以臣亡頼不
能治産業不如仲力今某之所就孰與仲多太上皇笑
殿上羣臣皆呼萬歲(史記大事記漢書本紀)劉敬從匈奴来言願
陛下徙齊諸田楚昭屈景燕趙韓魏後及豪桀名家居
關中無事可以備胡諸侯有變亦足率以東伐此彊本
弱支之術也上曰善十一月廼使劉敬徙所言關中十
餘萬口(敬傳)與利田宅(本紀)
地理志曰秦地於禹貢時跨雍梁二州詩風兼秦
豳兩國昔后稷封斄(讀曰邰)公劉處豳太王徙岐文
王作酆武王治鎬其民有先王遺風好稼穡務本
業故豳詩言農桑衣食之本甚備有鄠杜竹林南
山檀柘號稱陸海為九州膏腴始皇之初鄭國穿
渠引涇水溉田沃野千里民以富饒漢興立都長
安徙齊諸田楚昭屈景及諸功臣家於長陵後世
世徙吏二千石高訾富人及豪桀并兼之家於諸
陵盖亦以彊幹弱支非獨為奉山園也是故五方
雜厝(古錯字)風俗不純其世家則好禮文富人則商
賈為利豪桀則游侠通姦瀕南山近夏陽多阻險
輕薄易為盗賊常為天下劇又郡國輻凑浮食者
多民去本就末列侯貴人車服僣上衆庶放效羞
不相及嫁娶尤崇侈靡送死過度
十二月壬寅封張瞻師為平侯(擊諸侯功見功臣表)三月丙戍詔
以湏毋為陸量侯自置吏令長受令長沙王夏四月戊
寅封長沙將鄧弱為離侯長沙柱國吴郢為義陵侯又
封周成為高景侯成苛之子以父死事侯(年表)六月以奉
常叔孫通為太子太傅(百官表)大謁者臣章受詔長樂宫
曰令羣臣議天子所服以安治天下丞相臣何御史大
夫臣昌謹與將軍臣陵太子太傅臣通等議春夏秋冬
天子所服當法天地之數中得人和故自天子王侯有
土之君下及兆民能法天地順四時以治國家身無禍
殃年夀永究是奉宗廟安天下之大禮也臣請法之中
謁者趙堯舉春李舜舉夏兒湯舉秋貢禹舉冬四人各
職一時大謁者襄章奏制曰可(魏相傳)罷渭南河上中地
郡復隸内史(以地理志修)周昌為人強力敢直言自蕭曹等
皆卑下之昌嘗燕時入奏事帝方擁戚姬昌還走帝逐
得騎昌項問曰我何如主也昌仰曰陛下即桀紂之主
於是上笑之然尤憚昌(昌傳)吕后晩節色衰愛弛而定陶
戚姬有寵於上生趙王如意上以太子仁弱謂如意類
己雖封為趙王常留之長安上之關東戚姬常從日夜
啼泣欲立其子吕后常留守益疏(外戚世家通鑑)上欲廢太子
而立趙王大臣争之皆莫能得周昌廷争之彊上問其
說昌為人吃又盛怒曰臣口不能言然臣期期知其不
可陛下欲廢太子臣期期不奉詔上欣然而笑既罷吕
后側耳於東廂聽見周昌為跪謝曰微君太子幾廢時
趙王年少帝憂萬歲之後不全也符璽御史趙堯侍帝
帝獨心不樂悲歌羣臣不知上之所以然堯進問曰陛
下所為不樂非為趙王年少而戚夫人吕后有郤備萬
歲之後而趙王不能自全乎帝曰然吾私憂之不知所
出堯曰陛下獨宜為趙王置貴強相及吕后太子羣臣
素所敬憚者乃可帝曰然吾念之欲如是而羣臣誰可
者堯曰御史大夫周昌其人堅忍質直自吕后太子及
大臣皆素敬憚之獨昌可帝曰善於是乃召周昌謂曰
吾欲固煩公公彊為我相趙王周昌泣曰臣初起從陛
下陛下獨奈何中道而棄之於諸侯乎帝曰吾極知其
左遷然吾私憂趙王念非公無可者公不得已彊行於
是徙御史大夫周昌為趙相(昌傳按考異曰通鑑載於十年九年張敖既廢徙)
(如意為趙王昌必以此時為相史記大事記載於九年是為得之今從史記)是歲酈商以將
軍將太上皇衛(商傳載考異曰商傳以為陳豨反前一年今於此次年太上皇崩意者此官)
(亦随省也)
十年冬十月淮南王英布梁王彭越燕王盧綰荆王賈
楚王交齊王肥長沙王吴臣皆来朝長樂宫(史記本紀)周昌
既行久之帝持御史大夫印弄之曰誰可以為御史大
夫者孰視堯曰無以易堯遂拜堯為御史大夫(考異曰史記大)
(事記漢書百官表皆書堯除日於十年今從之)初趙人方與(音房豫)公謂周昌曰
君之史趙堯年雖少然竒士君必異之且代君之位昌
笑曰堯年少刀筆吏耳何至是乎頃之果代昌位(昌傳)春
有司請令縣常以春二月及臘祠稷以羊彘民里社各
自裁以祠制曰可(郊祀志)夏五月太上皇崩于櫟陽宫秋
七月癸夘葬太上皇于萬年(考異曰漢書本紀云五月太上皇后崩七月癸夘太)
(上皇崩葬萬年考荀紀五月無后字七月無崩字盖荀悦之時漢書本尚未訛謬也今從荀紀)楚王交
梁王彭越来送葬赦櫟陽囚死罪以下(荀紀漢紀史記)八月令
諸侯皆立太上皇廟于國都(本紀)陳豨少時常稱慕魏公
子及將守邊招致賓客常告過趙賓客随之者千餘乘
邯鄲官舍皆滿豨所以待賓客如布衣交皆出客下豨
還之代趙相周昌廼求入見上具言豨賓客盛甚擅兵
於外數歲恐有變上乃令人覆按豨客居代者財物諸
不法事多連引豨豨恐(盧綰傳)故韓王信令王黃曼邱臣
說豨(信傳)及太上皇崩上因是召陳豨豨稱病甚九月遂
與王黃等反自立為代王劫略趙代(盧綰傳)上曰豨嘗為
吾使甚有信代地吾所急故令豨以相國守代今乃與
王黃等劫掠代地吏民非有罪也能去豨黃来歸者皆
舍之(本紀)上欲自擊豨信武侯周緤泣曰始秦攻破天下
未嘗自行今上常自行是亡人可使者乎上以為愛我
賜入殿門不趨殺人不死(周緤傳)
太史公曰周緤操心堅正身不見疑上欲有所之
未嘗不流涕此有傷心者然可謂篤厚君子矣
時沛人任敖素善於上為上黨守堅守不下(荀紀)是歲制
詔御史曰獄之疑者吏或不敢决或有罪者久而不論
無罪者久繫不决自今以来縣道官獄疑者各讞所屬
二千石官二千石官以其罪名當報之所不能决者皆
移廷尉廷尉亦當報之廷尉所不能决謹具為奏傅(讀曰)
(附)所當比律令以聞(刑法志於考異曰刑法志作七年荀紀載十年當是此時本猶未)
(誤耳今從荀紀)
十一年冬上在邯鄲陳豨相侯敞(考異曰漢紀作將今從靳歙傳)將萬
餘人游行王黃將騎千餘軍曲逆(漢紀)上命車騎將軍靳
歙并將梁趙齊燕楚車騎擊敞破之因降曲逆(靳歙傳考異)
(曰將諸侯軍見靳歙傳盖高帝前以羽檄徵天下兵至此而集按彭越傳帝至邯鄲徵兵梁王梁王稱病使將)
(將兵詣邯鄲此梁兵也周昌為趙相白趙壮士四人為將帝曰今計獨有邯鄲中兵此趙兵也陽陵侯傅寬以)
(齊相擊陳豨此齊兵也盧綰傳高祖如邯鄲擊豨燕王綰亦擊其東北此燕兵也獨楚無所見時交為楚王當)
(考)太尉周勃取道太原入定代地至馬邑馬邑不下攻
殘之趙利守東垣十二月上自攻之不下卒罵上怒城
降卒罵者斬之諸縣堅守不降反寇者復租三歲(漢紀)癸
巳封河間守張相如為東陽侯後封中尉陶舍開封侯
郎中公孫昔禾成侯孫赤堂陽侯高色祝阿侯趙堯江
邑侯劉澤營陵侯宣義土軍侯任敖廣阿侯趙衍須昌
侯公上不害汲侯吕臣甯陵侯祕彭祖戴侯(功臣表)舍人
樂說得罪於韓信信囚欲殺之春正月舍人弟上變告
信欲反状於吕后吕后欲召恐其黨不就乃與蕭相國
謀詐令人從上所来言陳豨已死列侯羣臣皆賀相國
紿信曰雖疾彊入賀信入吕后使武士縳信斬之長樂
鍾室信方斬曰吾悔不用蒯徹之計乃為兒女子所詐
豈非天哉遂夷信三族封樂說慎陽侯(紀傳功臣表漢考異曰史記)
(書皆載韓信與陳豨有謀豨反信詐詔赦諸官徒奴欲發以襲吕后太子部署已定待豨報使如二史所載信)
(辟左右而與陳豨謀當時誰復知之時陳豨已反高帝自將往征則豨反眀矣信部署已定又何待豨報也此)
(必告反者之詞及當時文致之罪耳祥符間陳簡能作雪韓信論及張文潜亦謂信非反近東萊作大事記朱)
(晦翁貽書論辯亦以信為不反後東萊竟以反書而晦翁以為失入二史所載信反謀既非事實今皆削去不)
(錄)
太史公曰吾如淮隂淮隂人為余言韓信雖為布
衣時其志與衆異其母死貧無以葬然乃行營高
敞地令其旁可置萬家余視其母冡良然
帝聞韓信已誅使使拜丞相蕭何為相國(何傳記考異曰史大事)
(記漢書百官表下卷通鑑皆載何以九年為相國而荀悦漢紀及漢書百官表上卷皆以為十一年二者不同)
(考史記蕭何世家漢書列傳皆云上已聞誅韓信使使拜丞相何為相國令卒五百人一都尉為相國衛信誅)
(在十一年拜何相國不應在九年也當以十一年為正大事記百官表下卷通鑑皆未免差誤)綠綬(百官)
(表)益封五千戶令卒五百人一都尉為相國衛諸君皆
賀故秦東陵侯召(讀曰邵)平獨弔曰禍自此始矣上暴露
於外而君守於内非冒矢石之難而益君封置衛者以
今者淮隂新反於中有疑君心夫置衛衛君非以寵君
願君讓封不受悉以家私財佐軍何從其計上說(讀曰悦見)
(何傳)故韓王信復與胡騎入居參合距漢漢使柴將軍(柴武)
(即陳武)擊之遺信書曰陛下寬仁諸侯雖有叛亡而復歸
輙復故位號不誅也大王所知今王以敗亡走胡非有
大罪急自歸信報曰陛下擢僕起閭巷南面稱孤此僕
之幸也滎陽之事僕不能死囚於項籍此一罪也及寇
攻馬邑僕不能堅守以城降之此二罪也今反為寇將
兵與將軍争一旦之命此三罪也夫種蠡無一罪身死
亡今僕有三罪於陛下而欲求活此伍子胥所以僨於
吳也今僕亡匿山谷間旦暮乞貸蠻夷僕之思歸如痿
人不忘起盲者不忘視也勢不可耳遂戰柴將軍屠參
合斬信(信傳)帝還雒陽詔曰代地居常山之北與夷狄邊
趙乃從山南有之遠數有胡寇難以為國頗取山南太
原之地益屬代代之雲中以西為雲中郡則代受邊寇
益少矣王相國通侯吏二千石擇可立為代王者燕王
綰相國何等三十三人皆曰子恒賢知温良請立以為
代王都晉陽(漢書本紀)以陽陵侯傅寬為代相國將屯(寬傳)丙
戍封杜恬長修侯(擊諸侯攻項昌死事侯)二月乙酉封戚鰓臨轅
侯(守城功)後又封靳彊汾陽侯(破鍾離昧功功臣表)詔曰欲省賦甚
今獻未有程吏或多賦以為獻而諸侯王尤多民疾之
今諸侯王徹侯常以十月朝獻及郡各以其口數率人
歲六十三錢以給獻費(本紀)詔曰盖聞王者莫高於周文
伯(讀曰覇)者莫高於齊桓皆待賢人而成名今天下賢者
智能豈特古之人乎患在人主不交故也士奚由進今
吾以天之靈賢士大夫定有天下以為一家欲其長久
世世奉宗廟亡絶也賢人已與我共平之矣而不與吾
共安利之可乎賢士大夫有肯從我游者吾能尊顯之
布告天下使眀知朕意御史大夫堯下相國(考異曰漢書本紀作)
(御史大夫昌按周昌已於九年出為趙相不應尚以為稱也是時趙堯為御史大夫故易作堯字按御史大)
(夫是趙堯盖本漢書臣瓉注然周昌於九年為趙相疑是以御史大夫行趙相事而趙堯特以御史守御史大)
(夫故詔書仍言昌似不必改本紀原文也)相國鄼侯下諸侯王御史中執法
下郡守其有意稱眀德者必身勸為之駕遣詣相國府
署行義年有而弗言覺免年老癃病勿遣(本紀)樊噲以吕
后女弟吕嬃為婦生子伉(音抗又音剛)故其比諸將最親帝
嘗病惡見人卧禁中詔戶者無得入羣臣噲廼排闥直
入大臣随之上獨枕一宦者卧噲等見上流涕曰始陛
下與臣等起豐沛定天下何其壮也今天下已定又何
憊也且陛下病甚大臣震恐不見臣等計事顧獨與一
宦者絶乎且陛下獨不見趙高之事乎帝笑而起(噲傳)漢
興佞幸寵臣則有籍孺此人非有才能但以婉媚貴幸
與上卧起公卿皆因關說(佞幸傳序序考異曰籍孺事見佞幸傳不得其時今附)
(於枕宦者卧之後)先是上欲廢太子大臣多諫争未得堅决也
吕后恐不知所為人或謂吕后曰留侯善畫計策上信
用之吕后乃使建成侯吕釋之(按史記功臣表六年封吕澤周吕侯釋之建成)
(侯而良世家書易太子事乃作建成侯吕澤漢書張良傳亦作吕澤當是二史之誤)劫張良曰君
常為上謀臣今上日欲易太子君安得高枕而卧乎良
曰始上數在困急之中幸用臣策今天下安定以愛欲
易太子骨肉之間雖臣等百餘人何益吕釋之彊要曰
為我畫計良曰此難以口舌争也顧上有不能致者四
人四人年老矣皆以上嫚侮士故逃匿山中義不為漢
臣然上高此四人今公誠能無愛金玉璧帛令太子為
書卑辭安車因使辯士固請宜来来以為客時從入朝
令上見之則一助也於是吕后令吕釋之使人奉太子
書卑辭厚禮迎此四人四人至客建成侯所(張良傳世家考異)
(曰四皓来不得其時今附於英布未反之前)秋七月己丑封翟盱(况于反)衍侯
(守燕功)後封昭涉掉(徒弔反)尾平州侯(擊臧荼功功臣表)淮南王英
布反(本紀)汝隂侯滕公以問其客故楚令尹薛公薛公曰
是固當反滕公曰上裂地而封之疏爵而貴之南面而
立萬乘之主其反何也薛公曰往殺韓信今殺彭越(考異)
(曰史記作往年殺彭越前年殺韓信漢書作前年殺彭越往年殺韓信按信死乃在越前荀氏漢紀移韓信於)
(前固得之矣但作往年今年則猶未善也信越之死同是一年今改從荀紀而去年字)三人皆同
功一體之人自疑禍及身故反耳於是上赦天下死罪
以下皆令從軍徵諸侯兵自將以擊布(數語見紀)羣臣居守
皆送至覇上張良病彊起至曲郵見上曰臣宜從病甚
楚人剽疾願上慎毋與楚争鋒因說上令太子為將軍
監關中兵上謂子房雖病彊卧傅太子是時叔孫通為
太傅張良行少傅事(良世家)發上郡北地隴西車騎巴蜀
材官及中尉卒三萬人為皇太子衛軍覇上(本紀)布之初
反謂其將曰上老矣厭兵必不能来使諸將諸將獨患
淮隂彭越今已死餘不足畏故遂反東擊荆(考異曰漢書布傳云)
(故遂反果如薛公揣之東擊荊按布起兵取荆敗楚遂與上遇何嘗歸重於越身歸長沙如薛公所謂下計乎)
(果如薛公揣之此言非事實今削去不取)荆王賈與戰弗勝走富陵為布軍
所殺盡劫其兵度淮擊楚楚相冷耳堅守彭城距布(功臣)
(表)上數使使問相國何為曰為上在軍拊循勉百姓悉
所有佐軍如陳豨時客說蕭何曰君滅族不久矣夫君
位為相國功第一不可復加然君初入關本得百姓心
十餘年矣皆附君尚復孳孳得民和上所為數問君畏
君傾動關中今君胡不多買田地賤貰貸(土得反)以自汙
上心必安於是何從其計上乃大說(何世家傳)
十二年冬十月上與布兵遇於蘄西遂戰破布軍布走
江南(布傳參世家)上令别將追之(本紀)上還過沛留置酒沛宫
悉召故人父老子弟佐酒發沛中兒得百二十人教之
歌酒酣(胡甘反)上擊筑自歌曰大風起兮雲飛揚威加海
内兮歸故鄉安得猛士兮守四方令兒皆和(胡卧反)習之
上乃起舞忼(口朗反)慨傷懷樂飲十餘日乃去沛父兄皆
頓首曰沛幸得復豐未得唯陛下哀矜上曰豐者吾所
生長極不忘耳吾特以其為雍齒故反我為魏沛父兄
固請廼并復豐比沛漢别將擊布軍洮水南北皆大破
之(本紀)布故與番君婚以故長沙王臣使人紿布偽與亡
誘走越布信而随之番陽番陽人殺布兹鄉民田舍封
賁赫為期思侯諸將率多以功封者(布傳)單右車為中牟
侯黃極忠邔(音跽)侯周聚博陽侯靈常陽羡侯冷耳下相
侯王虞人高陵侯(功臣表)賜淮南相朱建號平原君家徙
長安(建傳)
太史公曰英布者其先豈春秋所見楚滅英六臯
陶之後哉身被刑法何其拔興之暴也項氏所坑
殺人以千萬數而布嘗為首虐功冠諸侯用此得
王亦不免於身為世大僇禍之興自愛姬殖妒媢
(音冒)生患竟以滅國
周勃悉定代郡鴈門雲中地斬陳豨於當城(本紀史考異曰記)
(盧綰傳云漢使樊噲擊斬豨按漢書高紀書周勃定代斬陳豨於當城故吕氏大事記合而言之以為周勃樊)
(噲定代郡按傅寬傳云寬擊陳豨屬太尉勃以相國代丞相噲擊豨是平代之役噲未終事而還排闥之諫噲)
(已在長安矣故漢書止書周勃為是今從漢書)封將軍馮谿為榖陽侯郎中許
猜嚴侯太原尉奚意成陽侯(功臣表)省太尉官(年表)荆王賈
無後上患吴會稽輕悍無壮王填之諸子少(濞傳)辛丑(史記)
(表)立沛侯濞(音被)為吴王王三郡五十三城已拜上召謂
濞曰汝状有反相因拊其背曰漢後五十年東南有亂
豈汝邪然天下同姓一家汝慎母反濞頓首曰不敢(紀傳)
又封濞弟廣為德侯皆兄喜子也(表)十一月上過魯申
公以弟子從師浮邱伯入見于南宫(申公傳)上以太牢祠
孔子(本紀)自是諸侯卿相至常先謁然後從政(孔子世家)
太史公曰詩有之高山仰止景行行止雖不能至
然心鄉往之余讀孔氏書想見其為人適魯觀仲
尼廟堂車服禮器諸生以時習禮其家余低回留
之不能去云
帝罷布軍歸民道遮行上書言相國蕭何彊賤買民田
宅數千人上至長安蕭何謁上笑曰今相國乃利民民
所上書皆以與何曰君自謝民(何世家傅)上歸及宴置酒太
子侍四人從年皆八十有餘須眉皓白衣冠甚偉上怪
問曰何為者四人前對各言名姓曰東園公角里先生
綺里季夏黃公上乃大驚曰吾求公數歲公避逃我今
公何自從吾兒游乎四人皆曰陛下輕士善罵臣等義
不受辱故恐而亡匿竊聞太子為人仁孝恭敬愛士天
下莫不延頸欲為太子死者故臣等来耳上曰煩公幸
卒調護太子四人為夀已畢趨去上目送之召戚夫人
指示四人曰我欲易之彼四人輔之羽翼已成難動矣
吕后真而主矣戚夫人泣上曰為我楚舞吾為若楚歌
歌曰鴻鵠高飛一舉千里羽翮已就横絶四海横絶四
海當奈何雖有繒繳尚安所施歌數闋戚夫人歔欷流
涕上起去罷酒竟不易太子者留侯本招此四人之力
也(良傳世家通傳)十二月癸夘封李必為戚侯(功臣表以擊韓王信功侯)詔
曰秦皇帝楚隱王魏安釐王齊愍王趙悼襄王皆絶亡
後其與秦始皇帝守冡二十家楚魏齊各十家趙及魏
公子亡忌各五家令視其冡復亡與他事(本紀)
班固曰自古受命及中興之君必興滅繼絶修廢
舉逸然後天下歸仁四方之政行焉傳稱武王克
殷追存賢聖至乎不及下車世代雖殊其揆一也
高帝撥亂誅暴庶事草創日不暇給然猶修祀六
國求聘四皓過魏則寵無忌之墓適趙則封樂毅
之後及其行賞而授位也爵以功為先後官用能
為次序
春二月使樊噲將兵擊綰詔曰燕王綰與吾有故愛之
如子聞與陳豨有謀吾以為亡有故使人迎綰綰稱疾
不来謀反眀矣燕吏民非有罪也賜其吏六百石以上
爵各一級與綰居去来歸者赦之加爵亦一級詔諸侯
王議可立為燕王者長沙王臣等請立子建為燕王(本紀)
以土軍侯宣義為燕相(表)是月熒惑守心(荀紀)三月丙寅
封酈疥為高梁侯疥食其子也以父死事侯(史記侯表)詔曰
吾立為天子帝有天下十二年于今矣與天下之豪士
賢大夫共定天下同安輯(與集同)之其有功者上致之王
次為列侯下乃食邑而重臣之親或為列侯皆令自置
吏得賦斂女子公主為列侯食邑者皆佩之印賜大第
室吏二千石徙之長安受小第室入蜀漢定三秦者皆
世世復吾於天下賢士功臣可謂亡負矣其有不義背
天子擅起兵者與天下共伐誅之布告天下使知朕意
(本紀)漢興序二等高祖子弟同姓為王者九國唯獨長沙
異姓而功臣侯者百餘人自鴈門太原以東至遼陽為
燕代國常山以南太行左轉度河濟阿甄以東薄海為
齊趙國自陳以西南至九疑東帶江淮榖泗薄會稽為
梁楚吴淮南長沙國(漢表云自鴈門以東盡遼陽為燕代常山以南太行左轉度河濟漸)
(于海為齊趙榖泗以往奄有龜蒙為梁楚東帶江湖薄會稽為荆吴北界淮瀕略廬衡為淮南波漢之陽亘九)
(嶷為長沙)皆外接於胡越而内地北距山以東盡諸侯地大
者或五六郡連城數十置百官宫觀僣於天子漢獨有
三河東郡潁川南陽自江陵以西至蜀北自雲中至隴
西與内史凡十五郡而公主列侯頗食邑其中何者天
下初定骨肉同姓少故廣彊庶孽以鎮撫四海用承衛
天子也漢定百年之間親屬益疎諸侯或驕奢怵邪臣
計謀為淫亂大者叛逆小者不軌于法以危其命殞身
亡國天子觀於上古然后加惠使諸侯得推恩分子弟
國邑故齊分為七(徐廣曰城陽濟北濟南菑川膠西膠東是分為七)趙分為六
(徐廣曰河間廣川中山常山清河)梁分為五(徐廣曰濟隂濟川濟東山陽也)淮南分為
三(徐廣曰廬江衡山)及天子支庶子為王王子支庶為侯百有
餘焉吴楚時前後諸侯或以適削地是以燕代無北邊
郡吴淮南長沙無南邊郡齊趙梁楚支郡名山陂海咸
納於漢諸侯稍微大國不過十餘城小侯不過數十里
上足以奉貢職下足以供養祭祀以藩輔京師而漢郡
八九十形錯諸侯間大牙相臨秉其阸塞地利彊弱本
幹枝葉之勢也尊卑眀而萬事各得其所矣(史記諸侯年表序)
樊噲既行人有短惡噲者(陳平世家)云黨於吕氏即上一日
宫車晏駕則噲欲以兵盡誅滅戚氏趙王如意之屬帝
聞之大怒(噲傳)曰噲見吾病乃冀我死也用陳平謀而召
周勃受詔牀下曰陳平亟馳傳載勃代噲將平至軍中
即斬噲頭(平世家)夏四月詔陳平灌嬰將十萬屯滎陽(本紀)
甲辰帝崩于長樂宫(黃圖云高帝居長樂宫自惠帝至平帝皆居未央宫而長樂宫太后)
(常居之)吕后與審食其謀曰諸將故與帝為編戶民北面
為臣心常怏怏今乃事少主非盡族是天下不安以故
不發喪人或聞之以語酈商酈商見審食其曰聞帝已
崩四日不發喪欲誅諸將誠如此天下危矣(考異曰通鑑考異云)
(吕后雖暴戾安敢一旦盡誅大臣此說恐妄因刪去不取余按韓彭漢之梟將吕后斃之如斃狐兔曾不勞指)
(顧之力况已下諸將乎意當時必有此謀不可不載今從漢書本紀)陳平灌嬰將十萬守
滎陽樊噲周勃將二十萬定燕代比聞帝崩諸將皆誅
必連兵還鄉以攻關中大臣内畔諸將外反亡可蹻足
待也審食其入言之乃以丁未發喪大赦天下(本紀)盧綰
與數千人居塞下候伺幸上疾愈自入謝聞帝崩遂亡
入匈奴匈奴以為東胡盧王(綰傳)漢封擊綰者陳倉為紀
信侯張平鹵侯時又封王競為景侯毛釋之張侯革朱
煮棗侯朱濞傿陵侯皆以從軍擊諸侯功封漢自東克
項羽訖十二年侯者百四十有三人(功臣表)五月丙寅葬
長陵(自崩至葬凡二十三日)已下皇太子羣臣皆反至太上皇廟
羣臣曰帝起細微撥亂世反之正平定天下為漢太祖
功最高上尊號曰高皇帝(紀氏考異曰史通謂賈逵撰左義稱在秦者為劉氏乃)
(漢室所宜推先但取悅當時殊無足採今不書)
太史公曰夏之政忠忠之敝小人以野故殷人承
之以敬敬之敝小人以鬼故周人承之以文文之
敝小人以僿故救僿莫若以忠三王之道若循環
終而復始周秦之間可謂文敝矣秦政不改反酷
刑法豈不繆乎故漢興承敝易變使人不倦得天
統矣朝以十月車服黃屋左纛
