西漢年紀卷一宋王益之撰
高祖
高祖劉氏諱邦字季沛豐邑中陽里人也亡避吏與樊
噲俱隱於芒碭山澤間(此語見噲傳)吕后常知其處云季所
在上常有赤色雲氣占氣者曰東南有天子氣秦始皇
乃東遊以厭之(史記漢書高祖紀荀紀東考異曰史記本紀載秦始皇帝嘗曰南有天子氣)
(於是因東遊以厭之高祖即自疑亡匿隱於芒碭山澤巖石之間恐非事實班氏削去即自疑三字而荀悦漢)
(紀獨書曰高祖亡避吏於山澤中蓋得之矣東遊事紀於其後亦是今從之按秦二世元年至三年楚漢起)
(兵始末原本未載似屬脱漏)
元年冬十月沛公先諸侯至霸上使人約降子嬰子嬰
素車白馬係頸以組封皇帝璽符節降軹道旁諸將或
言誅秦王沛公曰始懷王遣我固以能寬容且人已服
降殺之不祥乃以屬吏遂西入咸陽(高紀)先是秦昭王時
荀卿入秦昭王從之問儒術荀卿以孔子之語及諸國
事七十二子之言凡百餘篇與之由是秦悉有焉始皇
之世李斯焚書而孔子家語與諸子同列故不見滅沛
公克秦悉歛得之皆載於尺二寸簡多有古文字(家語序)
(按高紀沛公入咸陽蕭何盡收秦丞相府圖籍文書得孔子家語疑因此附入今本不書蕭何事似屬脱落)
沛公入秦宫室意欲留居之樊噲諫曰今臣從入秦宮
所觀宫室帷帳珠玉重寳鐘鼔之飾竒物不可勝數入
其後宫美人婦女以千數此皆秦所以亡天下也願沛
公急還霸上無留宫中(史記張良傳徐廣注)沛公不聽張良曰願
沛公聽噲言沛公乃封秦重寳財物府庫(此語見紀)還軍霸
上(張良世家)項羽將諸侯兵四十餘萬行略地西至河南(史記)
(月表)陽武陳平往歸之平少時家貧好讀書治黃帝老子
之術里中社平為宰分肉甚均里父老曰善陳孺子之
為宰平曰嗟乎使平得宰天下亦如是肉矣往事魏王
咎為太僕說魏王不聽人或讒之平亡去至是歸羽
(陳㔻傳)十二月項羽至關有兵守關不得入聞沛公已定
咸陽大怒饗士卒為擊破沛公軍楚左尹項伯者羽季
父也素善張良乃夜馳之沛公軍具告以事欲呼良與
俱去良乃入告沛公沛公大驚曰君安與項伯有故良
曰秦時與臣遊項伯殺人臣活之今事有急故幸來告
良沛公曰君為我呼入吾得兄事之良出與項伯同入
見沛公沛公奉巵酒為壽約為婚姻曰吾入關秋毫不
敢有所近所以遣將守關者備他盗之出入與非常也
日夜望將軍至豈敢反乎願伯具言臣之不敢倍德也
(按原本於為擊破沛公軍句即接沛公語所以遣將守關者云云文義不相屬疑有脱文今据史記補入)項
伯許諾謂沛公曰旦日不可不蚤自來謝沛公諾於是
項伯復夜去至軍中具以沛公言告項羽(考異曰史記羽紀作報項)
(王以下皆爾按是時羽未稱王也當是史臣追書非事實通鑑悉稱項羽或曰將軍今從之)因言曰
沛公不先破關中公豈敢入乎今人有大功而擊之不
義也不如因善遇之羽許諾沛公旦日至鴻門謝曰臣
與將軍戮力而攻秦然不自意先入關破秦得復見將
軍於此羽因留沛公與飲范增數目羽舉所佩玉玦以
示之者三項羽默然不應(按此下史記尚有范增出召項莊入為壽之文此本不錄)
(疑有脱漏)項莊拔劒起舞項伯亦拔劔起舞常以身翼蔽沛
公莊不得擊須臾沛公起如厠因招樊噲出(按史記尚有張良出)
(召樊噲一節此本不載而但言沛公招樊噲出於文義未明疑有脱漏)於是遂去乃令張
良留謝曰沛公不勝桮杓不能辭謹使臣良奉白璧一
䨇再拜獻將軍足下玉斗一䨇再拜奉亞夫足下(考異曰史)
(記羽紀作大將軍足下通鑑易以亞夫今從之)亞夫受玉斗置之地拔劔撞而
破之曰唉吾屬今為之虜矣居數日項羽引兵西屠咸
陽殺秦降王子嬰(羽紀)及秦諸公子宗族(史記秦紀)燒秦宫室
火三月不滅收其貨寳婦女而東(考異曰史記秦紀云虜其子女收其珍寳)
(貨財諸侯共封之與羽紀不同當考)或說(音税)項羽曰關中阻山帶河四塞
之地肥饒可都以霸項羽見秦宫室皆以燒殘破又心
懷思欲東歸曰富貴不歸故鄉如衣繡夜行誰知之者
說者曰人言楚人沐猴而冠耳果然項羽聞之烹說者
(羽紀為考異曰楚漢春秋揚雄法言以為蔡生班史通鑑以韓生未知孰是唯史記以為說者今從史記)
成安君陳餘客多說項羽曰陳餘張耳一體有功於趙
羽以餘不從入關聞其在南皮即以南皮旁三縣封之
(史記列傳客考異曰按通鑑載曰餘弃將印去不從入關亦不封多說項王曰張耳陳餘一體有功於趙今)
(耳為王餘不可不封云云與二史少異今從史記列傳按史記此上有項王立諸侯王數語蓋原本誤脱)
南粤尉趙佗擊并桂林象郡自立為南粤武王(南粤王傳)項
王出之國使人趣義帝行其羣臣稍稍背叛之叔孫通
留事項王項王隂令九江王衡山王臨江王殺義帝(羽紀)
(通傳布傳)時彭越在鉅野衆萬餘人無所屬榮與越將軍印
令反梁地(羽紀彭越傳不按史記時田榮殺田市自立為齊王此本載而但言榮與越將軍印首)
(尾不具疑有脱漏)漢王至南鄭(按史記時諸侯罷戲下各歸國故漢王還至南鄭此本不載疑)
(有脱文)諸將及士卒多道亡歸士卒皆歌思東歸故韓王
孽孫信說漢王曰項王王諸將近地而王獨遠居是遷
也軍吏士卒皆山東之人也日夜跂而望歸及其鋒而
用之可以有大功天下已定人皆自寧不可復用不如
决策東鄉爭權天下(史記高紀言考異曰漢書帝紀以為淮隂之按其辭與韓王信傳)
(所載韓王信說漢王語合兼史記帝紀亦不載登壇拜將事徐廣以為韓王信是也今從之按楚漢春秋韓)
(王本名信都劉氏史通及小顔功臣表俱引之信通作申與韓信之信有别司馬遷削去都字班掾因誤讀去)
(聲混作淮隂侯名而附入拜將一節考異所辨甚當)初淮隂人韓信為布衣時貧
無行不得推擇為吏又不能治生寄食漂母後數與蕭
何語(按史記韓信初從項梁數以策干羽不用乃歸漢此本但言數與蕭何語而不及其歸漢本末疑有)
(脱漏)何竒之數言王必欲爭天下非信無可與計事者於
是王欲召信拜之何曰王素嫚無禮今拜大將如呼小
兒此信所以去也王必欲拜之擇良日齋戒設壇場具
禮乃可耳王許之諸將皆喜人人自以為得大將至拜
乃信也一軍皆驚信拜禮畢上坐王曰丞相數言將軍
將軍何以教寡人信謝因問王曰大王自料勇悍仁彊
孰與項王漢王默然良久曰弗如也信再拜賀曰唯信
亦以為大王不如也然臣嘗事項王項王喑噁叱咤千
人皆廢然不能任屬賢將此匹夫之勇也見人恭謹言
語姁姁至人有功當封爵忍不能予此婦人之仁也雖
霸天下不居關中而都彭城又背義帝約而以親愛王
諸侯不平所過殘滅百姓不附今大王誠能反其道任
天下武勇何不誅以天下城邑封功臣何不服以義兵
從思東歸之士何不散且三秦王為秦將將秦子弟數
歲所殺亡不可勝計又欺其衆降諸侯及項王阬秦卒
唯獨邯欣翳脱秦父兄怨之痛於骨髓今楚彊以威王
此三人秦民莫愛也大王入關秋毫無所害除秦苛法
於諸侯之約又當王關中王失職之蜀民亡不恨者今
王舉而東三秦可傳檄而定也於是漢王大喜自以為
得信晩遂聽信計部署諸將所擊(信傳)漢王留蕭何收巴
蜀租填撫諭告使給軍食(何世家)八月(史記高紀月表)漢王引兵
從故道還襲雍王章邯(考異曰漢書本紀作五月按四月諸侯方各罷兵就國不應五)
(月便出史記高祖紀月表皆作八月為是今從史記)臧荼之國因逐韓廣之遼東
廣弗聽荼擊殺廣無終并王其地(項羽紀月表紀考異曰史記項羽載於)
(四月今從月表及漢本紀載於八月)漢王許立韓王孽孫信為韓王先拜
為韓太尉將兵略韓地(信傳)項羽聞漢王已并關中且東
齊趙叛之大怒乃以故吳令鄭昌為韓王以距漢令蕭
公角等擊彭越彭越敗蕭公角等張良為漢徇韓乃遺
項王書曰漢王失職欲得關中如約即止不敢復東乂
以齊梁反書遺項羽曰齊欲與趙并滅楚楚以故無西
意而北擊齊徵兵九江王布布稱疾不往使將將數千
人行項王由此怨布(羽紀)王陵始為縣豪漢王微時兄事
陵漢王起沛陵亦聚黨數千人居南陽不肯從至是始
以兵屬漢項羽取陵母置軍中陵使至則東鄉坐陵母
欲以招陵陵母私送使者泣曰願為老妾語陵善事漢
王漢王長者終得天下(考異曰終得天下四字考史記漢書荀紀皆無之今以通鑑增)
(入)母以老妾故持二心妾以死送使者遂伏劔而死項
王怒烹陵毌(陵世家)
二年冬十月九江王布使將擊義帝追殺之郴縣(史記布傳)
陳餘悉三縣兵與齊兵共襲常山王張耳耳敗走念諸
侯無可歸者曰漢王與我有舊故而項王又彊立我我
欲之楚甘公曰漢入秦可謂能義矣(兩語仍荀紀)楚雖彊後
必屬漢耳乃走漢漢方圍章邯廢邱耳謁漢王漢王厚
遇之餘已敗耳皆復收趙地迎趙王歇于代趙王德餘
立以為代王餘為趙王弱國初定留傅趙王而使夏說
以相國守代(張耳陳餘傳)十一月漢王乃立信為韓王常將
韓兵從(本紀韓王信傳)漢王還歸都櫟陽使諸將略地拔隴西
以萬人若一郡降者封萬戶繕治河上塞(晁錯傳秦北攻胡築河上)
(塞)故秦苑囿園池令民得田之(本紀)二月蕭何守關中(荀紀)
(侍考異曰按何世家云漢王與諸侯擊楚蕭何守關中太子治櫟陽為法令約束立宗廟社禝宫室縣邑通)
(鑑盡載於八月正以四月敗於彭城道逢孝惠載之六月立為太子太子以六月立不應蕭何侍太子守關中)
(却在立太子之前也然以史考之漢王敗於彭城回至滎陽蕭何發關中老弱未傅者悉詣軍使何不守關中)
(不應可調其老弱也然漢王將東擊楚又不應關中無人居守史記云漢王與諸侯擊楚蕭何守關中此正彭)
(城之役故荀紀載於二月得之矣子長所記蓋總記一歲之事今守關中則從荀紀自侍太子以下則載於立)
(太子之後庶不抵牾春按荀悦漢紀蕭何守關中在正月)三月漢王南渡平隂津
為義帝發喪袒而大哭哀臨(力禁反)三日發使告諸侯悉
發關中兵收三河士願從諸侯王擊楚之殺義帝者(漢紀)
夏四月項王雖聞漢東既已連齊兵遂破之而後擊漢
漢王以故得部五諸侯兵凡五十六萬人東伐楚(考異曰五)
(諸侯顔注以為常山河南韓魏殷也按常山王張耳兵敗奉頭鼠竄以歸漢安得有兵是時陳餘遣兵助漢兼)
(趙為五耳韓信傳云二年出關收魏河南韓殷王皆降合齊趙共擊楚然楚方擊齊於城陽齊安得從漢入彭)
(城意齊字後人妄加耳又漢書作劫五諸侯兵今從史記作部字按韓王當是韓信師古注以為鄭昌誤)
叔孫通從儒生弟子百餘人降漢通儒服漢王憎之廼
變其服短衣楚製(叔孫通傳)時薛人丁固(楚漢春秋云丁公名固)為楚
將逐窘漢王短兵接漢王急顧丁固曰兩賢豈相厄哉
於是丁固引兵而還漢王遂解去(季布傳)項羽釋齊而歸
擊漢於彭城以故田横復得收齊城邑立田榮子廣為
齊王而横相之專國政政無巨細皆斷於横(田儋傳時按史記)
(楚與漢戰於彭城大破漢軍漢王間行收軍五月至滎陽兵復振此本俱失載疑有脱漏)五月漢王
以曹參為假左丞相入屯兵關中(參傳)魏王豹謁歸視親
疾至國即絶河津反為(于偽反)楚(高帝紀)六月漢王還櫟陽
壬午立太子赦罪人令諸侯子在關中者皆集櫟陽為
衞(高紀載按前二月蕭何守關中節考異云自侍太子以下於立太子之後則此上當有蕭何侍太子治)
(櫟陽事今本不載似屬脱落)雍州定置中地北地隴西郡(高紀通鑑考異曰)
(漢書本紀云雍州定八十餘縣置河上渭南中地隴西上郡按塞王欣翟王翳降置河上渭南上郡已見於欣)
(翳初降時不當重出今從通鑑)漢王問故秦時上帝祠何帝也對曰四
帝有白青黃赤帝之祠漢王曰吾聞天有五帝而四何
也莫知其說於是漢王曰吾知之矣廼待我而具五也
廼立黑帝祠名曰北畤有司進祠上不親往悉召故秦
祠官復置太祝太宰如其故儀禮因令縣為公社下令
曰吾甚重祠而敬祭今上帝之祭及山川諸神當祠者
各以其時禮祠之如故(郊祀志)匃奴冒頓既滅東胡歸又
西擊走月氏南并樓煩白羊河南王悉復收秦蒙恬所
奪匃奴故地與漢關故河南塞至朝那膚施遂侵燕代
是時漢兵與項羽相距中國罷(音疲)於兵革以故冒頓得
自彊控弦之士三十餘萬(匃奴傳)是歲以盧綰為太尉(史記)
(大事記)
三年冬漢王與羽相距京索間數使使勞(來到反)苦丞相
何鮑生謂何曰今王暴衣露蓋數勞苦君者有疑君心
為君計莫若遣君子孫昆弟能勝兵者悉詣軍所王益
信君於是何從其計漢王大悦(何傳)楚龍且擊破九江王
布軍布欲引兵走漢恐楚殺之故間行與隨何俱歸漢
(布傳)夏四月項王圍漢滎陽漢王請和割滎陽以西者為
漢項王欲聽之歴陽侯范增曰漢易與耳今釋弗取後
必悔之項王乃急圍滎陽漢王患之(項羽紀)謂陳平曰天
下紛紛何時定乎平曰項王為人恭敬愛人士之廉節
好禮者多歸之至於行功賞爵邑重之士亦以此不附
今大王嫚而少禮士之廉節者不來然大王能饒人以
爵邑士之頑頓(讀曰鈍)耆(讀曰嗜)利無恥者亦多歸漢誠各
去兩短集兩長天下指麾即定矣(平世家)五月漢王出滎
陽至成臯自成臯入關收兵欲復東轅生說漢王曰漢
與楚相距滎陽數歲漢常困願君王出武關項王必引
兵南走(音奏)王深壁令滎陽成臯間且得休息使韓信等
得輯河北趙地連燕齊君王乃復走滎陽未晩也如此
則楚所備者多力分漢得休息復與之戰破之必矣漢
王從其計出軍宛(於元反)葉(式涉反)間(漢書高紀)得九江王布(史記)
(項羽紀漢書韓信傳二考異曰此語本之史記項羽紀而漢書紀書布以十月歸漢漢王分之兵與俱收兵)
(至成臯按布以十一月起兵攻楚楚遣龍且擊布數月且破布軍是布留九江數月豈得次月即至漢耶兼收)
(兵北至成皐亦在宛葉後事羽紀書曰漢王之出滎陽南走宛葉得九江王布行收兵復入保成皐此得其實)
(入保成臯即以後羽引而東使終公守成臯漢王引兵北擊破終公復軍成臯是也漢書韓信傳云楚方急圍)
(漢王滎陽漢王出南之宛葉得九江王布入成皐楚復急圍之與史記合獨紀以布至漢為十二月故并移屯)
(成臯於前耳蓋漢王自彭城既敗之後與羽相距於滎陽紀書二年秋八月漢王如滎陽三年夏四月項羽圍)
(漢滎陽漢王請和使漢王在成臯羽當圍成臯可也漢王後用紀信計始自滎陽遁至成臯入關耳按史記紀)
(是時亦無屯成臯事當是漢書紀誤今從史記羽紀書布歸漢於宛葉間)西楚奪衡山王吳
芮地復以為番君(高紀)八月漢王數困滎陽成臯計欲捐
成臯以東屯鞏雒以距楚酈食其曰夫敖倉天下轉輸
久矣臣聞其下乃有藏粟甚多願足下急復進兵收取
滎陽據敖庾之粟塞成臯之險杜太行之道距飛狐之
口守白馬之津以示諸侯形制之勢則天下知所歸矣
王從之乃謀取敖倉酈食其又說漢王曰方今燕趙已
定惟齊未下(考異曰史記漢書以取敖倉說齊合為一事唯通鑑取劉向新序分為二事今從之)
今田廣據千里之齊田解將二十萬之衆(考異曰漢傳作田間劉貢)
(父謂此時何緣更有田間按田儋傳乃是田解今從儋傳)軍於歴城諸田宗彊負海
岱阻河濟南近楚齊人多變詐足下雖遣數十萬師未
可以歲月破也臣請得奉明詔說齊王使為漢而稱東
藩王曰善乃使食其說齊王廣及相國横(酈食其傳)
四年冬十月韓信襲破齊歴下軍(田儋傳)灌嬰虜華毋傷
(嬰傳)因入臨菑王廣相横以酈食其賣已而烹之廣東走
高密横走博守相田光走城陽將軍田既軍於膠東(田儋)
(傳)使使於楚請救(韓信傳)項王聞韓信破齊且欲擊楚使
龍且周蘭將兵救齊(漢紀)項王擊陳留外黃不下數日降
悉令男子年十五以上詣城東欲阬之外黃令舍人兒
年十三往說項王曰彭越彊(其兩反)劫外黃外黃恐故且
降待大王大王至又皆阬之百姓豈有歸心哉從此以
東梁地十餘城皆恐莫肯下矣羽然其言乃赦外黃當
阬者而東至睢陽聞之皆爭下(羽傳)彭越所下城邑皆復
為楚越將其兵北走縠城(彭越傳)漢以中尉周昌為御史
大夫昌苛從弟也(荀紀漢考異曰不知所拜月日今從荀悦紀載於高帝馳入成臯之次)
彭越復下昌邑旁二十餘城(越傳)往來苦楚兵絶其糧食
(高紀)韓信使人言漢王曰齊夸詐多變反覆之國南邊楚
不為假王以填之其勢不定今權輕不足以安之臣請
自立為假王當是時(信傳)漢方困於滎陽(蒯通傳傳考異曰韓信云當)
(是時楚方急圍漢王滎陽按是時漢王與項羽相距於滎陽廣武間羽初未當圍漢也通鑑削去兩語蒯通傳)
(云韓信自立為假王漢方困於滎陽遣張良即立信為齊王以安固之是也今從通傳云漢方困於滎陽)春
二月韓信已王齊使灌嬰别將擊楚將於魯北破之轉
南破薛郡長攻博陽前至下相以東度淮盡降其城邑
至廣陵項王使項聲薛公郯公復定淮北嬰度淮擊破
項聲郯公下邳斬薛公下下邳壽春擊破楚騎於平陽
遂降彭城虜楚柱國項佗降留薛沛酇蕭相攻苦譙與
漢王會頥鄉(灌嬰傳)秋七月立英布為淮南王(本紀)與擊楚
布使人之九江得數縣(布傳)八月初為算賦(漢儀注民年十五以上至)
(五十六出賦錢人百二十為一算為治庫兵車馬)北貉(莫客反)燕人來致梟騎助
漢(本紀)九月歸太公吕后(按漢遣陸賈說羽請太公羽弗聽漢復使侯公說羽羽乃與漢)
(約中分天下歸太公吕后此本首尾不具疑有脱漏)軍皆稱萬歲漢王欲封侯公
曰此天下之辯士所居傾國故號曰平國君(此事據楚漢春秋)
五年冬十一月淮南王布與劉賈入九江誘楚大司馬
周殷殷畔楚遂舉九江兵並行屠城父隨彭越皆會垓
下(高紀布傳彭越二字據羽紀)十二月漢王與諸侯兵共擊楚軍與
項王决勝垓下齊王信將三十萬自當之孔將軍居左
(史記正義曰蓼侯孔熙也)費將軍居右(史記正義曰費侯陳賀也)漢王在後絳侯
柴將軍在漢王後項王之卒可十萬韓信先合不利却
孔將軍費將軍縱楚兵不利韓信復乘之大敗垓下(史記)
(高紀)項王兵少食書漢軍及諸侯兵圍之數重項王則夜
起飲帳中有美人姓虞常幸從駿馬名騅常騎之於是
項王乃悲歌忼慨自為詩曰力拔山兮氣盖世時不利
兮騅不逝騅不逝兮可奈何虞兮虞兮奈若何歌數闋
美人和之曰漢兵已略地四面楚歌聲大王意氣盡賤
妾何聊生(此據楚漢春秋)於是項王乃上馬麾下壮士騎從者
八百餘人直夜潰圍南出馳走平明漢軍乃覺之令騎
將灌嬰以御史大夫將五千騎追之項王渡淮騎能屬
者百餘人耳乃欲東渡烏江烏江亭長檥(音蟻)船待項王
笑曰天之亡我我何渡為乃自刎而死(羽紀)項籍已死灌
嬰乃渡江破吳郡長吳下得吳守遂定吳豫章會稽郡
還定淮北(嬰傳)漢遣劉賈將九江兵與太尉盧綰及靳歙
别定江陵擊虜臨江王共尉送致雒陽殺之以臨江為
南郡(見漢紀劉賈靳歙列傳)周勃東定楚地泗水東海郡(勃傳)陳人
鄭君嘗事項籍籍死屬漢漢王令諸故項籍臣名籍鄭
君獨不奉詔詔盡拜名籍者為大夫而逐鄭君(鄭當時傳)春
正月諸侯上疏曰楚王韓信韓王信淮南王英布梁王
彭越故衡山王吳芮趙王張耳燕王臧荼昧死再拜言
(張晏曰秦以為人臣上書當言昧犯死罪而言漢遂遵之)大王陛下先是秦為亡道
天下誅之大王先得秦王定關中於天下功最多存亡
定危救敗繼絶以安萬民功盛德厚又加惠於諸侯王
有功者使得立社稷地分已定而位號比儗無上下之
分大王功德之著於後世不宣昧死再拜上皇帝尊號
漢王曰寡人聞帝者賢者有也虚言無實之名非所取
也今諸侯王皆推高寡人將何以處之哉諸侯王皆曰
大王起於細微滅亂秦威動海内又以辟(讀曰僻)陋之地
自漢中行威德誅不義立有功平定海内功臣皆受地
食邑非私之也大王德施四海諸侯王不足以道之居
帝位甚實宜願大王以幸天下漢王曰諸侯王幸以為
便於天下之民則可矣於是諸侯王及太尉長安侯臣
綰等三百人與博士稷嗣君叔孫通謹擇良日二月甲
午上尊號漢王即皇帝位於氾水之陽(蔡邕曰上古天子稱皇其次稱)
(帝其次稱王秦自以德兼三皇五帝故并以為號漢因而不改)
班固曰昔詩書述虞夏之際舜禹受䄠(古禪字上扇反)積
德累功洽於百姓攝位行政考之於天經數十年
然後在位殷周之王乃繇(讀與由同)卨稷修仁行義歴
十餘世至於湯武然後放殺秦起襄公章文繆獻
孝昭莊稍蠶食六國百有餘載至始皇廼并天下
以德若彼用力如此其囏(古艱字)難也秦既稱帝患
周之敗以為起於處士横議諸侯力爭四夷交侵
以弱見奪於是削去五等堕城銷刃箝語燒書内
鋤雄俊外攘胡粤用壹威權為萬世安然十餘年
間猛敵横發乎不虞適(讀曰讁)戍彊於五伯(讀曰覇)閻
閭偪於戎狄嚮(音響)應㿊(音慘)於謗議奮臂威於甲兵
鄉(讀曰嚮)秦之禁適所以資豪傑而速自斃也是以
漢亡尺土之階繇一劔之任五載而成帝業書傳
所記未嘗有焉何則古世相革皆承聖王之烈今
漢獨收孤秦之弊鐫金石者難為功摧枯朽者易
為力其埶然也
更王后曰皇后太子曰皇太子(考異曰漢書本紀作尊王后為皇后太子曰皇)
(太子通鑑易為更字今從通鑑)追尊先媼曰昭靈夫人(本紀注漢官儀云高帝母起兵)
(時死小黃北後作陵廟於小黃陳留風俗傳云沛公起兵野戰喪皇妣於黃得天下乃使使者梓宫招魂諡曰)
(昭靈夫人因作園陵寢殿司馬門鍾簴)諸侯剖符受封(韓王信英布欒布傳)天下大
定帝西都雒陽諸侯皆臣屬(史記)夏五月兵皆罷歸家(漢紀)
詔曰諸侯子在關中者復(方目反)之十二歲其歸者半之
民前或相聚保山澤不書名數今天下已定令各歸其
縣復故爵田宅吏以文法教訓辨告勿笞辱民以飢餓
自賣為人奴婢者皆免為庶人軍吏卒會赦其亡罪而
亡爵及不滿大夫者皆賜爵為大夫故大夫以上賜爵
各一級其七大夫以上皆令食邑(瓚曰秦制列侯乃得食邑今七大夫以上)
(皆食邑所以寵之也)非七大夫以下皆復其身及戶勿事(本紀)又曰
七大夫公乘以上皆高爵也諸侯子及從軍歸者甚多
高爵吾數詔吏先與田宅及所當求於吏者亟(居力反)與
爵至人君上所尊禮久立吏前曾不為决甚亡謂也異
日秦民爵公大夫以上令丞與亢禮今吾於爵非輕也
吏獨安取此且法以有功勞行田宅今小吏未嘗從軍
者多滿而有功者顧不得背公立私守尉長吏教訓甚
不善其令諸吏善遇高爵稱吾意且廉問有不如吾詔
者以重論之(本紀)上折隨何之功謂何為腐儒為天下安
用腐儒哉隨何跪曰方陛下之敗於彭城也發步卒五
禺人騎五千能以取九江乎(考異曰漢書黥布傳載隨何跪曰夫陛下引兵攻彭)
(城楚王未去齊也按高祖自彭城既敗過虞地始遣隨何說九江王此云引兵攻彭城楚王未去齊非是今微)
(為刪潤)上曰不能隨何曰陛下使何與二十人使九江如
陛下之意是何之功賢於步卒五萬人騎五千也然陛
下謂何腐儒為天下安用腐儒何也上曰吾方圖子之
功廼以隨何為護軍中尉(英布傳)田横懼誅而與其徒屬
五百餘人入海居島中帝聞之乃使使赦横罪而召之
田横廼與其客二人乘傳詣雒陽未至三十里至尸鄉
廐置横謝使者曰人臣見天子當洗沐止留謂其客曰
陛下所以欲見我者不過欲一見吾面貌耳陛下在洛
陽今斬吾頭馳三十里間形容尚未能敗猶可觀也遂
自剄(田儋傳)
班固贊曰周室既壞至春秋末諸侯耗盡而炎黃
唐虞之苗裔尚猶頗有存者秦滅六國而上古遺
烈埽地盡矣楚漢之際豪傑相王唯魏豹韓信田
儋兄弟為舊國之後然皆及身而絶横之志節賓
客慕義猶不能自立豈非天虖
秋七月趙景王張耳薨子敖嗣尚帝長女魯元公主為
后(耳傳)長沙文王吳芮薨子臣嗣初文王芮帝賢之制詔
御史長沙王忠其定著令(芮傳)
班固贊曰昔高祖定天下功臣異姓而王者八國
皆徼一時之權變以詐力成功咸得裂土南面稱
孤見疑彊大懷不自安事窮勢廹或謀叛逆終於
滅亡張耳以智全至子亦失國唯吳芮之起不失
正道故能傳號五世以無嗣絶有以矣夫
九月虜燕王臧荼時諸侯非劉氏而王者七人上欲王
盧綰為羣臣觖(音决)望乃下詔詔諸將相列侯擇羣臣有
功者立以為燕王羣臣知上欲王綰皆曰太尉長安侯
盧綰常從平定天下功最多可王壬子乃立綰為燕王
(綰傳)罷太尉官(史記大事記)綰與上同里生又同日帝東擊項
籍以太尉從出入卧内衣被食飲賞賜羣臣莫敢望雖
蕭曹等特以事見禮至其親幸莫及綰者(綰傳)故特王之
(通鑑)使樊噲將兵平代地(本紀之考異曰此語見本紀通鑑削溫公謂是時代地無反)
(者故去之不疑按燕王臧荼之反攻下代地高帝自將攻之既虜臧荼遂立盧綰為燕王代地餘寇帝不自往)
(故命樊噲將兵平之耳紀稱噲以丞相將兵考傳噲平韓王信方遷丞相此未得為丞相也今刪去三字)利
幾反上自擊破之利幾者項羽將羽敗利幾為陳令降
上侯之潁川上至雒陽舉通侯籍召之而利幾恐反(本紀)
後九月徙諸侯子關中(本紀)
六年冬十月令天下縣邑城(本紀)十二月詔曰天下既安
豪傑有功者封侯新立未能盡圖其功身居軍九年或
未習法令或以其故犯法大者死刑吾甚憐之其赦天
下(漢書紀)遂會諸侯於陳(平世家上按史記人有告楚王韓信反用陳平計偽遊雲夢)
(執之遂會諸侯於陳還至洛陽赦信為淮隂侯此本但紀會陳事疑有脱漏)淮南王布梁王
越來朝(布越傳人考異曰是時諸侯來朝者止二餘無所考豈以其遠耶)春正月丙戍
封吕后兄澤為周吕侯釋之建成侯(史記功臣表)
班固曰漢興外戚與定天下侯者二人是後薄昭
竇嬰上官衞霍之侯以功受爵其餘后父據春秋
襃紀之義帝舅緣大雅申伯之意寖廣博矣
分楚地為二國詔曰齊古之建國也今為郡縣其復以
為諸侯將軍劉賈數有大功及擇子弟可以為王者王
齊荆地丙午韓王信等奏請以故東陽郡鄣郡吳郡五
十三縣立從父兄賈為荆王(漢紀)都吳(史記年表)以碭郡薛郡
郯郡三十六縣立少弟文信君交為楚王(漢紀)都彭城(史記)
(年表)交好書多材藝少時嘗與魯穆生白生申公俱受詩
於浮邱伯伯者孫卿門人也及秦焚書各别去交王楚
乃以穆生白生申公為中大夫(元王傳)以雲中鴈門代郡
五十三縣立次兄宜信侯喜為代王以膠東膠西臨淄
濟北博陽城陽郡七十三縣立微時外婦子肥為齊王
(漢紀)都臨淄(史記年表)諸民能齊言者皆與齊(高紀)
太史公曰悼惠之王齊最為大國以海内初定子
弟少激秦孤立亡藩輔故大封同姓以填天下時
諸侯得自除御史大夫羣卿以下如漢朝漢獨為
置丞相自吳楚誅後稍奪諸侯權左官附益之法
設其後諸侯唯得衣食租税貧者或乘牛車
以曹參為齊相國參之相齊齊七十城天下初定王富
於春秋參盡召長老諸先生問所以安集百姓如齊故
俗諸儒以百數言人人殊參未知所定聞膠西有蓋公
善治黃老言使人厚幣請之既見蓋公蓋公為言治道
貴清靜而民自定推此類具言之參於是避正堂舍蓋
公焉其治要用黃老術故相齊九年齊國安集大稱賢
相(參毌家列傳)封張良為留侯蕭何酇侯酈商曲周侯周
勃絳侯樊噲舞陽侯灌嬰潁隂侯周昌汾隂侯武虎梁
鄒侯董渫成侯孔藂蓼侯陳賀費侯陳豨陽夏侯丁未
封周竈為隆慮侯戊申封丁復為陽都侯(功臣表)壬子封
吕青新陽侯戊午封郭蒙為東武侯(功臣表)時論功行封
羣臣爭功歲餘不决上以蕭何功最盛先封食邑八千
戶功臣皆曰臣等被堅執銳多者百餘戰少者數十合
攻城略地大小各有差今蕭何未有汗馬之勞徒持文
墨議論不戰顧居臣等上何也上曰諸君知獵乎曰知
之知獵狗乎曰知之上曰夫獵追殺獸者狗也而發縱
指示獸處者人也今諸君徒能走得獸耳功狗也至如
蕭何發縱指示功人也且諸君獨以身從我多者兩三
人蕭何舉宗數十人皆隨我功不可忘也羣臣後皆莫
敢言(何世家)張良亦無戰鬭功帝使自擇齊三萬戶良曰
臣始起下邳與上會留此天以臣授陛下陛下用臣計
幸而時中臣願封留足矣不敢當三萬戶(良世家)上已封
大功臣二十餘人(考異曰此據張良傳而高紀作三十餘人按年表止二十八人今從良傳)
三月戊子上置酒封雍齒為什邡侯二千五百戶(考異曰漢)
(書表作正月戊午史記表作三月戊子二書不同按長歴是年正月丙戌朔是月無戊午當是漢書誤今從史)
(記又川本漢書本表亦作三月戊子按今本漢書表無作正月戊午者)丙申封陳武棘蒲
侯庚子封朱軫都昌侯嚴不職武彊侯傅胡害貰(式制反)
齊侯摇毋餘海陽侯宣虎南安侯蔡寅肥如侯蟲逹曲
成侯陳涓河陽侯夏四月癸未封閻澤赤敬市侯(功臣表)
上歸櫟陽(本紀)張良素多病從上入關即道引不食穀杜
門不出(考異曰通鑑載於五年按漢書張良傳六年封功臣時始封留侯豈得謂之杜門不出耶今移)
(於此)曰家世相韓及韓滅不愛萬金之資為韓報仇彊秦
天下振動今以三寸舌為帝者師封萬戶侯此布衣之
極於良足矣願棄人間事從赤松子遊耳(良世家)上五日
一朝太公太公家令說太公曰天亡二日土無二王皇
帝雖子人主也太公雖父人臣也奈何令人主拜人臣
如此則威重不行後上朝太公擁蔧迎門郤行上大驚
下扶太公太公曰帝人主奈何以我亂天下法上心善
家令言賜黃金五百斤五月丙午詔曰人之至親莫親
於父子故父有天下傳歸於子子有天下尊歸於父此
人道之極也前日天下大亂兵革並起萬民苦殃朕親
被堅執銳自帥士卒犯危難平暴亂立諸侯偃兵息民
天下大安此皆太公之教訓也諸王徹侯將軍羣卿大
夫已尊朕為皇帝而太公未有號今上尊太公曰太上
皇(本紀)六月丁亥封戎賜柳邱侯周止魏其侯繒賀祁侯
工師喜平侯奚涓魯侯尹恢城父侯張越任侯襄棘邱
侯秋七月庚寅封郭亭河陵侯單究昌武侯戊戍封丙
猜高宛侯丁義宣曲侯華毋害終陵侯八月丙辰封劉
到東茅侯唐厲斥邱侯甲子封戴野臺侯王陵安國侯
丁禮樂成侯審食其辟陽侯周緤信武侯(功臣表)王陵從
漢定天下以善雍齒雍齒帝之仇而陵本無意從帝以
故晩封(陳丞相世家)列侯畢已受封封爵之誓曰使黃河如
帶泰山若厲國以永存爰及苗裔申以丹書之信(本紀曰與)
(功臣剖符作誓丹書鐵契金匱石室藏之宗廟)重以白馬之盟(王陵曰高帝刑白馬而盟曰非)
(劉氏而王者天下共擊之)又作十八侯之位次(功臣表序)酇侯蕭何第一
平陽侯曹參第二(第三闕時考異曰侯表以張敖為第三按是敖正為趙王未為宣平侯)
(也意必高后時曲升之非高祖之舊也今既無考姑闕之)絳侯周勃第四舞陽侯樊
噲第五曲周侯酈商第六魯侯奚㳙第七汝隂侯夏侯
嬰第八潁隂侯灌嬰第九陽陵侯傅寬第十信武侯靳
歙第十一安國侯王陵第十二棘蒲侯陳武第十三清
河侯王吸第十四廣平侯薛歐第十五汾隂侯周昌第
十六陽都侯丁復第十七曲成侯蟲逹第十八(功臣表)丁
丑封代相陽武張蒼為北平侯(功臣表)遷張蒼為計相一
月更以列侯為主計四歲是時蕭何為相而蒼乃自秦
時為柱下御史明習天下圖書計籍又善用算律歴故
令蒼以列侯居相府領主郡國上計者(蒼列傳)立大市於
長安(史記大事記)是歲魯侯奚涓死亡子封其母底為重平
侯封耏(音而)跖(之亦反)芒侯陳夫乞高胡侯爰類厭次侯(功臣)
(表)詔御史令豐治枌榆社常以時春以羊彘祀之令祝
立蚩尤之祠於長安長安置祠祀宫女巫其梁巫祠天
地天社天水房中堂上之屬晉巫祠五帝東君雲中君
巫社巫祠族人炊之屬秦巫祠社主巫保族纍(力追反)之
屬荆巫祠堂下巫先司命施糜之屬九天巫祠九天皆
以歲時祠宫中其河巫祠河於臨晉而南山巫祠南山
秦中秦中者二世皇帝也各有時日(郊祀志)
