兩河經略卷一
明潘季馴撰
奉明旨陳愚見議治兩河經略以圖永利疏
為奉明旨陳愚見議治兩河經略以圖永利事據管理
河道工部郎中佘毅中施天麟張譽管河兵備等道參
政龔大器副使林紹張純章時鸞僉事朱東光水利道
僉事楊化各曹呈蒙臣并漕運巡撫侍郎江一麟劄付
備仰職等躬歴各該地方逐一查閱要見徐沛豐碭縷
水及太黃長隄衝決者作何築塞茶城正河變遷由小
浮橋出果否成河崔鎮等決黃水泛溢正漕淤阻作何
堵築徐邳一帶長堤應否加幫宿桃以南應否接築老
黃河故道應否開復高家堰應否修築新城外一帶老
隄是否低薄或原基短促相應接築草灣既開復淤作
何濬治或應棄置仍復雲梯關故道黃浦口見今水從
東決一望瀰漫以致高寳揚州一帶淺阻因何不行築
塞高寳一帶隄岸有無足恃逐一詳議虚心講求或應
修復舊河或應别求利涉勿拘成案勿避煩勞上禆國
計下奠民生以圖久安長治之策畫圖貼說具由通詳
等因蒙此隨該職等前往徐沛淮揚等處督同淮安府
知府宋伯華揚州府知府虞德煜管河同知王琰蔡玠
劉順之并各州縣掌印管河等官逐一細加查勘從長
計議看得水性就下以海為壑向因海壅河高以致決
隄肆溢運道民生胥受其病故今談河患者皆咎海口
而以濬海為上策則誠然矣第海有潮汐茫無著足不
得巳而議他闢豈知海口視昔雖壅然自雲梯關肆套
以下闊柒捌里至十餘里深皆叄肆丈不等縦使欲另
開鑿必須深闊相𩔖方便注放則工力艱鉅必不能成
矧未至海口乾地猶可施工及將入海之處則潮汐往
来亦與舊口等耳且海之舊口皆係積沙人力雖不可
濬水力自能衝刷乃若新闢之地則土壤堅實不特人
力難措而水力亦不能衝故職等竊謂海無可濬之理
惟當導河以歸之海則以水治水即濬海之策也然河
又非可以人力導也欲順其性先懼其溢惟當繕治隄
防俾無旁決則水由地中沙隨水去即導河之策也顧
頻年以来無日不以繕隄為事亦無日不以決隄為患
何哉卑薄而不能支迫近而不能容雜以浮沙而不能
久隄之制未備耳是以黃決崔鎮等口而水多北潰為
無隄也淮決高家堰黃浦等口而水多東潰隄弗固也
乃議者不咎制之未備而咎築隄為下策豈得為通論
哉又有所未盡者上流既潰地以旁決矣至於下流復
或岐而分之其趨於雲梯關正海口者譬猶強弩之末
耳盖徒知分流以殺其怒而不知水勢益分則其力益
弱水力既弱又安望其能導積沙以注于海乎職等故
謂今日濬海之急務必先塞決以導河尤當固隄以杜
決而欲隄之不決者必真土而勿雜浮沙高厚而勿惜
鉅費讓遠而勿與争地斯隄於是乎可固也如徐邳桃
清沿河各堤固矣崔鎮等口塞矣則黃不旁決而衝漕
力專高家堰築矣朱家口塞矣則淮不旁決而會黃力
專淮黃既合自有控海之勢又懼其分之則力弱也則
必暫塞清江浦河而嚴司啟閉以防其内奔姑置草灣
河而專復雲梯以還其故道仍接築淮安新城長堤以
防其末流盡令黃淮全河之力㳙滴悉趨於海則力強
且專下流之積沙自去下流既順上流之淤墊自通海
不濬而闢河不挑而深矣此職等所謂固隄即所以導
河導河即所以濬海也猶慮伏秋水發暴漲傷堤職等
查得吕梁上洪之磨臍溝桃源之陵城清河之安娘城
等處土性堅實可築滚水石壩叄座若水高於壩任其
走泄則水勢可殺而兩隄無虞矣至若寳應石隄之當
復與夫下流支河之當疏揚州運河之當濬皆今時之
切務所宜次第併舉而不可緩者也但前項工程自豐
沛徐淮以至海口共長千有餘里自清江浦以至儀真
共長叄百餘里地勢遥遠工程浩大一時錢糧未措人
夫難集除前請發銀貳拾萬兩并截留漕粮捌萬石一
面先將豐沛縷隄太黃遥隄及徐邳一帶縷隄酌量幇
築桃清南隄併接淮安新城長隄乘時創築高家堰兩
頭水勢稍緩先行築塞寳應湖先用樁笆修築土隄外
其餘各項工程相應大加修舉者一面請發錢粮調集
官夫買辦物料次第興舉務保無虞等因并將應做工
程列欵呈詳到臣據此該臣查得接管河道卷内先准
工部咨為竭愚忠陳末見以禆安攘事該御史柴祥題
踏勘彭城淮邳等處某處河身淤塞作何疏濬某處隄
岸窄狹作何展築某處下流可開支河則滌為數河以
分水勢某處海口果有束隘則多方開通以達於海等
因又准工部咨為敷陳末議懇乞聖明亟賜舉行以禆
將来粮運大計事該御史陳世寳題開三義鎮引入清
河縣北或出大河口或出清河縣西另開壹河何者為
便從長定議又准工部咨為河患頻仍運道艱阻懇乞
聖明亟賜議處以禆國計以奠民生事該南河郎中施
天麟題要停運斷流大挑河身該部覆題動支官銀製
造平底方舟長柄鐵爬躬親試驗如果挑濬有效先於
淤墊最高處逐段濬去或大興工役應否停運仍將高
家堰并朱家等口築塞至於高郵寳應隄間多建減水
大閘隄下多開支河俱聽從宜處置其黃浦口可塞則
塞如另為入海壹路可疏下流亦宜建減水大閘水漲
則任其外流水消則儘閘而止等因又准工部咨為河
患愈深經治鮮效懇乞聖明特彰宸斷審機宜以圖匡
濟事該工科都給事中劉鉉題疏海口洩下流或濬草
灣之口使之開廣或疏雲梯關之淤使之復舊應開海
口去處如鹽城安東五港金城一帶孰為利便并查小
浮橋新衝之口可否濟運如有淺阻亦要設法開濬等
因又准工部咨為披竭愚衷敷陳治河事宜以備採擇
以安國計事該戸科給事中李涞題要見安東金城雲
梯關等處某處地方堅實可以另開壹河以洩河淮下
流興化鹽城沿海廟道口新興場牛團舖等處某處可
以多濬拾餘口以導射陽諸水入海相度計議的確陸
續修舉其徐吕而下河身淤高之當疏老黃河故道之
當復高家堰潰決之當築高寳湖平水閘分水河之當
修俱聽詳估等因又准工部咨為摘陳急治河淮事宜
乞發錢糧以濟興工以保運道以安民生事該工部題
覆前任總理河漕尚書吳桂芳揭帖内議南京戶兵二
部將庫貯粮剰馬價等項銀兩各支壹拾萬兩差官解
至淮安府庫收貯及咨戶部速將見年尾幇漕粮奏請
准留捌萬石咨行漕運衙門分貯沿河各倉聽候支用
其徐沛以上宿遷以上小河口以下及高家堰淮口各
項工程趁今水尚未發上緊修築不可因而廢工等因
又該臣欽奉勅諭内開備查草灣口何為既開復淤及
今作何開通全淮水何為南徙不復及今作何疏導徐邳
河身高並州城何以疏之使平黃浦崔鎮等口久塞無
功何以築之使固及查諸臣歴年建議有行奏疏逐一
勘議要見老黃河故道應否開復清桃正河應否挑濬
高家堰寳應堤應否修築小浮橋新衝口可否濟運應
否加挑又徐邳以上地形南昂北下恐隄防壹潰勢必
奔流北徙將為閘河之梗亦要審其孰為正河孰為支
河孰為合河或正而當厚其防或支而當殺其勢或合
而當分其流一併勘議詳妥奏聞區處欽此又准工部
咨為新開海口復淤河患不測乞勅當事臣工多方計
處以圖永濟事該工科都給事中王道成題行臣親詣
雲梯關踏勘果否原係黃河入海之口從前何以通流
今日何以一線詳相其勢明求其故仍自海口而上逐
處講求及備查草灣何時復淤作何開濬或另擇堅實
之地多開數口以為通海之路金城以下何以久不疏
通崔鎮決口何以築之使固桃源長隄應否修築高家
堰應否修理老黃河應否開復大端委官之言決不足
憑務必躬親庶有真見合用錢粮應於何處動支原題
請各官何以處之使得效力一一籌畫委妥等因准此
案照前事已經會案劄行各該司道逐一勘議誠恐轉
委屬官不足憑信該臣會同漕運巡撫右侍郎江一麟
躬親督率沿河荒度南遡維揚看得儀真東關歴石人
頭揚子橋三議河直抵高廟止一帶運河淤淺寳應一
帶湖堤圮壊黃浦決口渰及數邑高家堰水射淮揚清
江浦長隄卑薄柳浦灣至高嶺無隄障禦西窮鳳泗看
得全淮不下清口日益南徙北抵清桃看得崔鎮諸決
水從旁洩一望瀰漫正河淤淺徐沛以上崔家口新河
淺阻北陳一帶水行陸地僅盈尺餘東抵海口看得新
挑草灣尋復淤塞今自清口至西橋一帶河流復通但
不及故河拾分之壹自安東以下河身漸廣雖有淤淺
未復全河然河水東下亦無阻礙隨處患害一一查閱
明白又經催行司道議呈去後今據前因除徐州迤北
新衝崔家口之議另行具題外該臣會同漕運巡撫右
侍郎江一麟議照事師古者㒺愆智不鑿者乃大孟子
論智一章首以禹之治水為喻而論為政則曰為政不
因先王之道可謂智乎是大智者事必師古而不師古
則鑿矣故治河者必先求河水自然之性而後可施其
疏築之功必先求古人已試之效而後可倣其平成之
業黃水来自崑崙入徐濟運歴邳宿桃清至清口會淮
而東入于海淮水自洛及鳳歴盱泗至清口會河而東
入于海此兩河之故道即河水自然之性也元季歲漕
江南之粟由揚州直北出廟灣入海至永樂年間平江
伯陳瑄始隄管家諸湖通淮河為運道然慮淮水漲溢
東侵淮郡也故築高家堰堤以捍之起武家墩經小大
澗至阜寧湖而淮水無東侵之患矣又慮黃河漲溢南
侵淮郡也故隄新城之北以捍之起清江浦沿鉢池山
柳浦灣迤東而黃水無南侵之患矣尤慮河水自閘衝
入不免泥淤故嚴啓閉之禁止許漕艘鮮船由閘出入
匙鑰掌之都漕五日發籌壹放而官民船隻悉由五壩
車盤是以淮郡晏然漕渠永賴而陳平江之功至今未
斬也後因剥食既久隄岸漸傾水從高家堰決入壹郡
遂為魚鼈而當事者未考其故乃謂海口壅塞遂穿支
渠以洩之盖欲亟拯淮民之溺多方規畫以為疏導之
計其意甚善而其心亦良苦矣詎知旁支暫開水勢陡
趨西橋以上正河遂致淤阻而新開支河闊僅貳拾餘
丈深僅丈餘較之故道不及叄拾分之壹耳豈能容受
全河之水下流既壅上流自潰此崔鎮諸口所由決也
今新開尋復淤塞故河漸巳通流雖深闊未及原河拾
分之壹而兩河全下沙隨水刷欲其全復河身不難也
河身既復面闊柒捌里狹者亦不下叄肆百丈滔滔
東下何水不容若猶以為不足而欲另尋他所别開壹
渠恐人力不至於此也以臣等度之非惟不必另鑿壹
口即草灣亦須置之勿濬矣故為今之計惟有修復平
江伯之故業高築南北兩隄以斷兩河之内灌而淮揚
昏墊之苦可免至於塞黃浦口築寳應隄濬東關等淺
修五閘復五壩之工次第舉之則淮以南之運道無虞
矣堅塞桃源以下崔鎮口諸決而全河之水可歸故道
至於兩岸遥隄或葺舊工或剏新址或因高崗或填漥
下次第舉之則淮以北之運道無虞矣淮黃二河既無
旁決並驅入海則沙隨水刷海口自復而桃清淺阻又
不足言矣此以水治水之法也若夫扒撈挑濬之說僅
可施之於閘河耳黃河河身廣闊撈濬何期悍激湍流
器具難下前人屢試無功徒費工料但恐伏秋水發淫
潦相仍不免暴漲致傷兩堤故欲於磨臍溝陵城安娘
城等處再築滚水壩叄道萬一水高於壩任其宣洩則
兩隄可保而正河亦無淤塞之患矣徐州以南之工如
此而已或有難臣者曰臣等欲順水性今淮水欲東而
乃挽之使北黃水欲北而乃挽之使東無乃水性之未
適乎臣曰水以海為性也決水乃過顙在山之水也非
其性也或者又曰昔禹治河播九河同為逆河入于海
今臣等乃欲塞諸決併二瀆而不使之少殺耶縦有滚
水壩僅去浮面之水百壹耳亦烏能殺其勢也臣應之
曰九河非禹所鑿特疏之耳盖九河乃黃河必經之地
勢不能避而禹仍合之同入於海其意盖可想也況黃
河經行之地惟河南之地最鬆禹導河入海止經郟縣
孟津鞏縣三處皆隸今之河南一府其水未必如今之
濁今自河南府之閿鄉縣起至歸德之虞城縣止凡五
府河巳全經其地而去禹導河之時復三千餘年流日
久土日鬆土愈鬆水愈濁故平時之水以斗計之沙居
其陸壹入伏秋則居其捌矣以貳升之水載捌升之沙
非極湍急即至停滯故水分則流緩流緩則沙停勢所
必至者臣等不暇遠引他證即以近事觀之草灣一開
而西橋故道遂淤崔鎮壹決而桃清以下遂澀去歲水
從崔家口出則秦溝遂為平陸此眼前事也又何疑哉
所據司道諸臣欵議前来臣等復加參酌似應允從伏
望敕下該部再加查議如果臣等所言不謬俯賜俞允
行臣等遵照及時興舉除工程夫役錢粮數目另本具
陳其緊關工程如高家堰淮城北隄馬厰坡濬揚州諸
淺并塞小缺口拾肆處工所必舉而伏前尚可舉事者
一面分投興工外緣係奉明旨陳愚見議治兩河經略
以圖永利事理謹題請旨
計開
一議塞決以挽正河之水竊惟河水旁決則正流
自微水勢既微則沙淤自積民生昏墊運道梗
阻皆由此也臣等查得淮以東則有高家堰朱
家口黃浦口叄決此淮水旁決處也桃源上下
則有崔鎮口等大小貳拾玖決此黃水旁決處
也俱當築塞但伏秋之水相繼而至非惟地為
水占無處取土抑且波濤洶湧為工不堅除將
決口稍窄者見在分投興築外其決至數拾丈
以上者一面鳩集工料相時興舉伏候聖裁
一議築隄防以杜潰決之虞照得隄以防決隄弗
築則決不已故隄欲堅堅則可守而水不能攻
隄欲遠遠則有容而水不能溢累年事隄防者
既無真土𩔖多卑薄巳非制矣且夾河束水窄
狹尤甚是速之使決耳合無力監前弊凡隄必
尋老土凡基必從高厚又必繹賈讓不與争地
之旨倣河南遠隄之制除豐沛太黃隄原址遥
遠仍舊加幇外徐邳一帶舊隄查有迫近去處
量行展築月隄仍於兩崖相度地形最窪易以
奪河者另築遥隄桃清一帶南崖多附高岡但
上自歸仁集以至朱連家墩古堤已壊相應修
復下抵馬厰坡地形頗窪相應接築以成其勢
北崖自古城至清河亦應創築遥隄壹道不必
再議縷隄徒糜財力及查清江浦外河一帶至
柳浦灣止為淮城北堤除掃灣單薄量行加幇
外但原基短促防護未周仍自柳浦灣至高嶺
創行接築肆拾餘里以遏兩河之水盡趨於海
自清江浦運河至淮安西門一帶舊隄相應再
行幇厚勿致裏河之水走洩妨運如此則諸隄
悉固全河可恃矣伏候聖裁
一議復閘壩以防外河之衝查得先該平江伯陳
瑄創開裏河仍恐外水内侵特建五閘設法甚
嚴鎖鑰掌於漕巡啟閉屬之分司運畢即行封
塞一應官民并回空船隻悉令車盤此在嘉靖
初年尚爾循行故事制非弗善也奈何法久漸
弛五閘巳廢其壹僅存肆閘亦且坍塌殆盡漫
無啟閉是以黃淮二水悉由此倒灌致傷運道
合無議復舊制將見存肆閘俱加修理嚴司啟
閉俟貳月先後粮運過完即行封閉惟遇解貢
船隻方許啟放仍行查復五壩以便官民船隻
照舊車盤毋致曲徇使客致壊良規伏候聖裁
一議剏建滚水壩以固隄岸照得黃河水濁固不
可分然伏秋之間淫潦相仍勢必暴漲兩崖為
隄所固水不能洩則奔潰之患有所不免今查
得吕梁上洪之磨臍溝桃源之陵城清河之安
娘城土性堅實合無各建滚水石壩壹座比隄
稍卑貳叄尺闊叄拾餘丈萬壹水與隄平任其
從壩滚出則歸漕者常盈而無淤塞之患出漕
者得洩而無他潰之虞全河不分而隄自固矣
伏候聖裁
一議止濬海工程以免糜費照得海口為兩河歸
宿之地委應深闊但查海口原身自清口至安
東縣面闊貳叄里自安東歴雲梯關至海口面
闊柒捌里至拾餘里深各叄肆丈不等止因去
年旁決之後自桃清至西橋一帶淤塞尋復通
流今雖未及原身拾分之壹而兩河之水全歸
故道並流洗刷深廣必可復舊至云相𫝊海口
横沙并東西二尖據土民季真等吐稱並未望
見潮上之時海舟通行無滯潮退沙面之水尚
深貳尺況横沙并東西二尖各去海口叄拾餘
里豈能阻礙河流故臣等以為不必治亦不能
治惟有塞決挽河沙隨水去治河即所以治海
也别鑿壹渠與復濬草灣徒費錢粮無濟於事
伏候聖裁
一暫寝老黃河之議以仍利涉照得黃強淮弱每
每逼淮東注故議者欲復老黃河故道冀使黃
水稍避高堰民墊可瘳斯亦得策但勘得原河
柒拾餘里中間故道久棄無論有水無水之地
詢之居民俱失其真無從下手一不便也且已
棄故道欲行開復必須深廣與正河等乃可奪
流今見存大河口窄狹不及桃清叄分之壹而
三議鎮入口之處背灣徑直猶恐水未必趨二
不便也又其中流如魚溝鐵線溝葉家口陰陽
口等處地勢卑窪諸決之水漫流至此一望瀰
茫築隄費鉅且恐難保叄不便也況今桃清遥
隄議築則黃水自有容受崔鎮等決議塞則正
河自日深廣高家堰議築則淮水自能會黃清
江浦等閘議啟閉新城北隄議行接築則淮安
高寳興鹽等處自無水患此河雖不必復可也
伏候聖裁奉聖旨工部看了来說
條列河工事宜乞恩俯賜俞允以便經理疏
為條列河工事宜乞恩俯賜俞允以便經理事該臣會
同漕運巡撫右侍郎江一麟議得工役繁興料理宜預
官夫蝟集調度須周若不先為申明未免臨事舛錯除
兩河疏築之議另行具陳外所有一二事宜不得不上
煩聖聽者敬列條欵擬議上請伏望敕下該部再加查
議如果臣言不謬俯賜施行臣等不勝感幸
計開
一議支放照得鳩工聚材出納甚瑣收掌銷筭頭
緒頗多稽覈不嚴必滋冐破臣與撫臣百責攸
萃兼以閱視不常無暇躬親經理合無比照昔
年邳工事例將請發銀兩俱解淮安府貯庫各
工應給工食應買物料府佐等官開數赴各該
分督司道官覈實給票赴兩淮巡鹽衙門覆覈
掛號方許關支每季終該府將票𩔖送巡鹽衙
門比對號印數目相同發回附卷通候工完𩔖
覈造冊奏繳如有奸弊按法追究庶臣等得以
專心河工而錢粮亦易於清楚矣伏乞聖裁
一議分督照得河工浩繁道里遥遠若非多官分
理不免顧此失彼分工之後錢粮出入工程次
第皆其首尾遇有陞調等項若聽其離任則本
官所分之工又須另委補替文移往来便至逾
月及到工所茫然無措何以望其竣事而底績
也合無俯念河工重大如遇前項相應離任官
員容臣等暫留完工稽其勤惰别其功罪請旨
處分方得離任庶人心專定覬覦不萌而事易
責成矣伏乞聖裁
一議責成照得州縣正官職專親民故民易驅而
事易集也奈何相沿之弊視河患如秦越視管
河官如贅疣即以分司部屬臨之蔑如也妨工
僨事實由於此目今大工肇興諸務叢脞若非
責成各掌印官鮮克有濟合無興工之後一應
派撥夫役買辦物料俱以責之各掌印正官躬
親料理仍選委賢能佐二管押夫役赴工不許
將陰醫等官搪塞如有仍前玩愒派辦失宜以
致夫役逃散物料稽遲該工司道官即時參呈
以憑奏治事完之日仍與管理河工諸臣一體
分别題請施行庶事權歸一人無推避而大工
自易矣伏乞聖裁
一議激勸照得各工委官除府佐縣正外其州縣
佐二府衛首領及雜職陰醫義民等官或管領
人夫或措辦樁埽或運取甎石或打造器具衆
務紛紜如臂使指但各官出入泥淖櫛沐風雨
艱辛畢萃殊可矜憫有功而薄其賞誤事獨重
其罰此人心之所以懈弛而事功之所以隳墮
也合無工完之後容臣等逐一精覈如有實心
任事勞苦倍常者俯賜破格超擢中間間有劣
陞王官等項准與改擢其陰醫等官原有部劄
冠帶者厚加奬犒如係義民准照題給冠帶榮
身仍與陰醫等官一體免其本等差徭庶人心
争奮而百事易集矣伏乞聖裁
一議優恤各工夫役計工者每方給銀肆分計日
者每日給銀叄分而本籍本戶幇貼安家銀兩
有無聽從其便兹亦不為薄矣但貧民自食其
力衝寒冐暑暴風露日艱苦萬状縦使稍從優
厚亦不為過合無每夫一名於工食之外再行
量免丁石壹年容臣等出給印信票帖審編之
時許令執票赴官告免州縣官抗違許其赴臣
告治如此則惠足使民民忘其勞矣伏乞聖裁
一議蠲免照得淮揚河患頻仍民遭昏墊稱最苦
者如淮安所屬山陽清河桃源宿遷睢寧安東
鹽城鳳陽所屬泗州揚州所屬興化寳應徐州
所屬蕭縣十一州縣者一望沮洳寸草不長凋
敝極矣適今大工興舉用夫頗多舍近取遠鄰
封未免有詞而此中流移貧民亦賴做工得食
少延殘喘應派夫役既不容巳應輸賦税復加
責辦實為繁苦合無軫念災極民窮姑將前十
一州縣本年見徵夏秋起運錢粮特蠲壹半行
臣等揭示通知俾催科少緩人樂趨役伏乞聖
裁
一議改折照得大工肇興費用不貲帑蔵空虚既
難搜括閭閻窮困又難加派臣等反覆思惟無
可為處萬不得已輒有非分之請而非所敢必
也職等竊聞太倉之粟可備捌玖年之食積愈
久則粟易朽故官軍之情有不願本色而願折
色者稍加變通未為不可合無暫將今歲漕粮
除淮北及河南山東照舊兑運外其淮南并浙
江等省姑准改折照例正兑每石連耗米輕齎
折銀柒錢改兑每石連耗米折銀陸錢即以伍
錢給軍正兑尚餘銀貳錢改兑餘銀壹錢兑運
停止官軍應得行月粮留發河工支用總計可
得玖拾餘萬兩以運軍應得之數而濟國家大
工之需在内帑無支發之煩在閭閻無徵派之
苦在朝廷為不費之惠在河工免缺乏之虞而
在工諸臣亦得悉心疏築可無顧此失彼之慮
所謂兩利而俱全者也臣等非不知近該科臣
建議奉有明例但錢粮浩繁時當詘乏舍此則
惟有請發内帑耳故敢冐昧陳瀆伏望敕下該
部再加查議如可允行河工幸甚臣等幸甚伏
乞聖裁
一議息浮言臣等竊惟治河固難知河不易故雖
身歴其地猶苦於措注之乖舛而況於遥度乎
但勞民動衆之事怨咨易興而往来絡繹之途
議論易起至於將迎之間稍稍簡略則以是為
非變黑為白者亦不可謂其盡無也憂國計者
以急於望成之心而偶聞必不可成之語何怪
乎其形諸章牘也而不知當局者意氣因而銷
沮官夫遂生觀望少為搖奪隳敗隨之勉強執
持疎逖難達其苦有不可言者伏望皇上俯垂
鑒照容臣等殫力驅馳悉心料理寬臣以叄年
之期如有不效治臣以罪伏乞聖裁奉聖旨工
部知道
兩河經略卷一
