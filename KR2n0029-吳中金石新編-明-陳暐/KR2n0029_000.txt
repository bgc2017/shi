吳中金石新編目錄類二(金石之屬)
提要
(臣)等謹案吳中金石新編八卷明陳暐撰暐
字耀卿河南人宏治中官蘇州通判與吳縣
知縣鄺璠舉人浦應祥祝允明等采郡中石
刻彙而錄之自校校官宇倉驛水利橋梁以
及祠廟寺觀諸碑碣分類編輯區為七目凡
一百餘篇皆具載全文用朱珪名蹟錄之例
採輯金石文字者原主於搜剔幽𨼆考核舊
聞故歐陽趙洪諸家惟主於搜求古刻是編
以漢唐舊跡多見諸書獨取明初諸碑體例
雖不免少隘然其所錄如濟農永農倉諸記
則備陳積貯之經許浦湖川塘諸記亦具列
䟽濬之要皆取其有關郡中利弊者而於頌
德之文諛墓之作並削而不登其用意頗為
謹嚴且多有志乘文集所未載獨賴此以獲
傳者亦頗足為守土者考鏡之資以是作輿
記外篇固未嘗無所禆益也乾隆四十四年
二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
