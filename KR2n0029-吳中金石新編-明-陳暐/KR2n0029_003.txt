吳中金石新編卷三明陳暐編
水利
沙湖隄記(吳寬)
周禮職方氏東南曰揚州其澤藪曰具區浸曰五湖今
蘇郡在古揚州境内而具區即太湖也又在今吳縣境
内獨所謂五湖者莫考其蹟然水所瀦輙數千頃以湖
名者不知有幾豈即周禮之五湖邪或曰太湖中分為
五故名夫既曰具區不應複言五湖是必不然凡田之
並湖者既藉灌溉之利而風波衝激田塍輙崩則有浸
滛之苦至於舟楫往來固擅乘載之利然而風波猝興
港渚無避亦有覆溺之憂盖利害之相倚伏如此湖之
在偏隅者不必論若距郡城東二十里曰沙湖凡太倉
崑山嘉定崇明之人之所必經者其廣袤各數十里横
絶道上其北多腴田其中多舟楫人以為患者尤甚不
獨此爾旁有盗藪以行劫為業客舟為風波所阻集於
岸下多不能免人益患之昔人欲築隄以捍水者久矣
皆以土石所施無所附麗其功難成遂置之乃弘治丙
辰工部主事姚君文灝奉勅來督水利始白于廵撫右
副都御史朱公謂隄可築公往視之亦曰可築且曰是
宜用卷埽法盖吾治河决時所已試者也謀既恊姚君
乃專任其事先時君從工部侍郎徐公濬常熟江口獲
葦利之占於民者以為公用及是遂賴其濟一時夫卒
盡力材用畢具功垂成而君移疾去矣今郎中傅君潮
來代周行田野水利大興他日行至沙湖歎曰是隄之
功其可已乎至是廵撫為左副都御史彭公復勸相之
而隄竟以完告其闊為丈三長為丈三百六十隐然如
城堅壯可久而水勢汪汪安流成渠人皆稱便惟古土功
之興春秋謹之大抵因民之所利而利之則易為功違
之則難然又有難易焉者孟子曰為高必因丘陵為下
必因川澤盖言因其勢者則易也故世之捍水者未有
不因於土之勢然非知乎水之性亦終於壊而已今夫
沙湖為隄既無所因可謂難矣顧其水湍悍特殺而抑
之其漩洄演漾固無所滯此其所以竟成也彼梁作淮
堰成而即壊惟障而塞之不知其性爾水利之不行已
久行則有利焉然能去其患則利在其中如是隄然盖
耕者無浸滛之苦則安於田畝行者無覆溺之憂則樂
於道路賈者無掠奪之恐則保其貨財利何博於此是
役也前守為史侯簡今為曹侯鳳皆經畫其事者若通
判陳暐知縣劉珂鄺璠縣丞陳謙竇胤主簿喻秉則勞
績並著皆可書者於是傅君使來請文刻石予郡人也
喜水患之能去且知君才操與姚君之美無忝於上命
也遂為之記後之人尚謹視之以無隳其功云
常熟縣許浦塘疏濬記(倪岳)
四明楊君子器以成化丁未進士來知常熟縣事孳孳
治理事有病民者次第罷去惟是縣治濱海其東北有
許浦塘上接梅李塘會昆承諸湖水以逹于海在宋元
時嘗立水軍寨建為鉅鎮我朝更置廵檢司以事防守
歴歲滋久海水衝&KR1296;至今浦口已三十六里廵司亦三
易其地浦為潮沙所壅堙塞亦久旱則潮汐弗通澇則
沮洳弗泄民兩病之君軫于中思力濬治以工鉅費穰
未易事事適水部郎中新喻傅君曰會奉命來司水政
首具始末以請謀之而協遂命治農丞趙祥者董其役
民用胥勸役者子來於是濬許浦之壅者闊十二丈深
八尺長四千三百二十丈有竒分占工作稍食稱事為
力易者人三尺為力難者人一尺有竒工畢即釋不計
早暮不踰月告成凡役二萬二千人有竒鑿地之紆者
十有二所除兩崖積土以為坦道植柳于兩崖之上俾
土不善崩以蔭行者得舊石閘於雙墩移置海口俾啓
閉以時蓄泄有節旱澇無虞易置廵司于閘上用便廵
邏復謂梅李實居上流水比不通舟行用阻仍以萬二
千餘人濬之長六千一百三十丈有竒深闊減許浦十
之二始濬許浦繼濬梅李盖自城東門抵海口七十里
有竒凡為工三萬三千有竒木石工食之費僅二千緡
有竒始工於弘治己未十一月壬申訖工於庚申正月
癸未為費省而成功速有如此哉邑人咸謂是浦之為
民病者幾五十年矣一旦賴賢令尹之力民享其利者
將無窮焉苟非紀載其成著斯績於弗泯抑何以昭示
于後紹斯績於弗替也耶乃相率建亭鑿石置諸閘上
介邑庠生朱紳來請予言以記予惟朝廷張官置吏惟
以為民故閭閻之下呻吟疾苦率於親民者是賴也而
世之銳者樂於速化既無意於為民鈍者安於無為又
無力於為民是以民病日深莫可告語徒為竊嘆而已
若今許浦之役其事可謂重大其費可謂浩穰而其為
民病亦可謂久且深矣先之為政於斯者亦嘗有慨然
一加之意者否乎使非楊君之篤於為民傅君之樂於
從善欲求是浦之底績亦難矣於是而知天下之民病
亦豈易於瘳乎雖然孔子之論從政嘗曰因民之所利
而利之斯不亦惠而不費乎擇可勞而勞之又誰怨觀
之斯役尤可信也是亦惟在於為政者何如耳然則楊
君其無忝聖人之徒歟是用具書以告來者
三吳治水頌(楊循吉)
大明啓運光造區夏列聖相承莫不則效古王崇重稼
穡之事是致黎民勤耕咸飽以嬉亦以臣工弼相之有
其人故水土用乂而歲功成焉盖我國家兼包四海邁
唐虞以為域厥今江南數郡雖藐列板圖而高皇帝定
鼎金陵實用以為三輔則知當時溝洫之法亦詳也已
逮至太宗皇帝而經畫益周時則有夏周二公繼理兹
土克用浚防以增太平之業非無所由然也皇上統御
元元隆繼述之道仁孝恭儉思念農作東南之在聖衷
盖自籍田以來朝夕罔懈粤弘治紀元之七年給事中
葉君具列水利以聞即用其議申命工部侍郎今尚書
徐公兼都察院副都御史來視修治之役則又詔今刑
部侍郎前廵撫何公同其事而員外郎祝君亦以屬從
任至重也盖昔神禹治水揚州以震澤為大今三江雖
具輸瀉無所則嚙田漫禾民滋病焉公用是以德意諭
郡縣發疏鑿之士十二萬人俾行即工則判澤支為三
道而以常導北流蘇導中流松導南流授界分程顯示
所宜環千有餘里扶畚揮鍤一日並作爬搔不通號令
風行而所謂白茅塘者為功尤力大槩取推蕩令滔滔
而已越明年二月功成公有粒食生民之勞整御大衆
之略動而不譁既成弗怨政寬而有制績速而能堅肅
亮惠和彰乎遠邇皇上嘉褒入朝拜工部尚書又奏以
分司專治水事而薦前主事姚君領其職後三年新喻
傅君以郎中至祇承惟謹益取遺規而廣之於是茂績
有加而田間父老始相與詣君具言昔之紀載簡略與
興作弗稱願重刻石播盛美乃述斯頌逹羣情而使著
焉其詞曰若稽古初耒耜未興人攫鳥獸以食居罔攸
寧延及陶唐洪水湯湯以勤夏王手足腁胝厥害既攘稷
乃播百榖民用阜康然則天立民命莫大於農水土弗
率亦罔有成功考本究始耕鎛在後疏鑿在先明明無
逸實著于篇故以天子居九重克念田野俾作于東兹
惟艱哉惟我皇上龍飛御宇建元戊申瑞協太祖四海
一心同奉真主天縱元聖威德具溥兆庶樂戴懽忻鼓
舞惟帝心乾乾圖兹萬邦爰憫於南之水式思導江誕
發大命冊用司空夫明后在上則下多股肱而世將建
乎非常之事必有賢臣翼其成是以我公肅奉明詔來
南經營駟牡是乘揚揚旆旌廵彼阡陌周覽川澤孰源孰流
若通若塞乃起徒衆大致乎厥役衆來不已公曰宜止
三月為期毋或病爾爾田爾利聖皇載于懷庶民聞公
勸相盈涯積土為山拔濤如雷瀰瀰洋洋脉理無乖皇
有明德惟公布之大功亟就聲色不施昔民苦耕之匪
易戚於漂流今者來歸莫匪良疇一畝三石惟水去有
溝禾斯有秋衎衎婦子不復聚憂架廬築垣亦買其牛
笑語欣欣逹於四周擁車引襜觀公出游懿我徐公胡
德之優匪夏伊周穰穰甫田犬不夜嘷嗚呼休哉盖勞
㒺不逸而勩㒺不報公進六卿寵光有耀明良逄兮世
雍熙江南稔兮歲無災聖躬兮萬夀黎民兮不饑統八
埏兮咸樂奚可美兮惟兹顧一代之偉績亦巍乎卓矣
是故敢陳於頌詩
重浚七鴉浦記(姚文灝)
東吳洩水之大道三江之外蘇有三十六浦松有八滙
常有運河十四瀆然自海塘作於東南而東江以塞松
江以微水乃北折併於婁江而溢於七鴉白茅二浦故
今之七鴉白茅在三十六浦為最鉅而要近日大司空
徐公受命治水拳拳乎此者有以也然白茒海口漲沙
為梗以非人力之可為變而通之宜别有其道惟是七
鴉獨無他妨且當楊城諸湖之衝而入海又徑可恃以
為利也但其間亦頗為村市居民所扼塞水性未遂余
之有意於是也亦久矣顧未有所儲不忍驅無食之民
以就役弘治九年乃請於上設導河夫於沿江既又議
收其直随時募工十年冬始以斯役詢於通判陳暐常
熟知縣楊子器崑山知縣張鼒遂籍二縣近浦之戶得
二萬二千三百人疏自尤涇東至木樨灣凡五千五百
九十丈可旬有五日而成計工受直實用夫銀五千二
百七十兩上闊如舊而深倍之下闢直塘兩崖市肆所
侵其闊倍舊決放之日衆流奔注而沙頭圍築之處日
以崩頽水益洶湧郡人歡傳或有道余之績者然不知三
子之勞也盖陳以職專水事晝夜經理雖監司以他務
督趣至被譴怒不為去楊則舊治崑山素逹水道之要
害而張又果於䟽導之事是以動順而成易也成之日
陳以紀述為言余曰不足以煩作者乃自書其槩如此
云
重濬湖川塘記(祝允明)
水生於天行乎地而假人以治治無所用於私私則鑿
物失其理而亂吾更以亂加之是益其亂也惟知及之
而以仁守之勇成之則雖不必創作其績有以相時聖
后而配古聖臣以康黎民何也得其理故也孔子稱舜
禹之有天下也不與而無為觀舜命禹禹盡溝洫力至
腁胝八年若是謂無為不與者邪為不為咸以理理為
而為雖甚勞煩焉猶無為也天下之水十五在江南去
禹踰三千年而三江失入震澤不定昔之議治者紛若
聚訟繇范文正蘇文忠迨二郟單任等言人人殊至就
其理而理之狹者廣之高者下之塞者通之不能異也
則今日循故理成新功不以鉅微古今而間然為之者
其舜禹事歟太倉州北數十里有塘曰湖川延袤九萬
七千一百尺西分源於太湖歴婁江而下入巴城湖新
塘以來滙東連小塘子中貫石婆港以逹劉家河海潮
西突巴城東注清濁交嚙又劉家潮之緯州而西出者
由鹽鐵塘及湖川而定東北由七丫港而花浦而楊林
塘潮之來亦及湖川而尼當地與時之會渾沙迎合淀
壅澱洿可立而待傍田藉沃泄者頻病之天順間民沈
定奏可下郡縣濬治時治塘面廣二百四十尺底半之
隄深十有二尺輔隄之廣殺二尺潮歸支川傍田以利
迨今久且復淤東至堤身十里餘塘成夷壤草荄糺盤
小汛絶滴西至金鷄河口亦僅沮洳民吳紀復奏可下
郡縣濬治郡縣以役寡工薄稍疏陿中纔如溝無幾輙
已漲平佃涉兼病歲庚申民吳賢等乃牒陳於今廵撫
南畿都察院右副都御史彭公禮提督浙西水利工部
郎中傅公潮乞裁治活赤民二公曰俞屬之治農官蘇
州府通判陳君暐率太倉州判官黃君譜往相度得其
理乃鳩州萬有五千夫崑山千二百夫挑抉塗泥導誘
線路畚鍤任輦雲聚蟻運二公躬往視之初塘身既闢
而兩岸相去直與下等彭公曰是不然岸潰且復合塘
之塞耳乃命削其廉隅俾夷而固啓役於冬十二月上
旬訖事於明年春三月十三日凡濬自徐昌橋至於金
雞之口八萬五千一百尺入崑山西叚又六千尺面廣
一百尺底四十四尺深九尺尤以民造新州積勞日給
導河夫官銀糜三千二百五十兩有竒於是水道流利
而田野辟舟檝便租賦復上下賴之彭公命允明記其
事允明民於郡郡大利病固無越水事竊嘗研究今昔
諸賢緒論愧愚暗無獲然妄謂理之一言貫萬有亘宇
宙弗可易者有物於此失其理而亂無必更張復之而
還治兹塘是也假令舜禹復起其於是能舍濬瀹而他
為乎大哉二公知及仁守而勇成之五行既陳六府惟
修有以相后皇補天地盖其根柢所在獨持一理以宰
割百度故不以鉅微循而不鑿有為而若無為若禹之
於虞也奚其異於乎勸今規來永古作者之澤以信吾
民之刓鏤固小子幸願且承命也不敢辭謹用鋪勒昭
烈俾職於後者時消息以斯理將萬世是賴是役也承
引而提挈者知府曹公鳳知太倉州李侯董蒞於成者
陳君專職之力及黃君也其他參事於是者後系聯以
書
重濬至和塘記(吳瑞)
崑之至和塘肇自宋至和年間郡守吕公為之在當時
有五利之說歴年彌久而利物之功益倍近歲潮汐壅
淤輕舟輙膠邑城東西數十里為尤甚嘗考禹貢稱三
江既入震澤底定今三江故跡大非昔比不藉故川舊
瀆分殺其勢則震澤東傾潰決四出吳民受患烏有已
時況其道由郡城南下折入東北東北故瀆惟白茅七
浦與兹至和分為三支名入海要道白茅往歲不通朝
廷嘗遣大臣為疏濬之說者謂其功用與三江等而至
和淺涸如故江右姚公秀夫以工部主事奉勅治水吳
中顧兹當濬遂命蘇州府通判陳侯暐崑山縣知縣張
侯鼒即日召工計度東堰新洋江口西至九里橋為丈
凡若干為工凡若干深一丈闊比於深十倍中作水線
制其高卑工則計日受直費錢凡若干悉出公奏請民
徭餘儲自弘治十年十二月三日興役至廿又六日而
畢先是隂雨彌月衆以凍沍為憂及即事晴暖倍常風
雪不作畚鍤克施羣情勸洽張侯以公成績徵予記示
久遠昔眉山蘇氏論吳中水患不咎諸天而惟咎人事
之不修盖天時之變雖若有數賴人謀而勝之十常七
八彼有不參以人一惟委之於天是不究本之論也古
之聖人贊化育參天地未有不本於人事者若唐虞置
虞官益掌山澤周禮以中士為川師我國家川澤之任
則領於冬官大司空今聖天子尤拳拳東南水利廼者
從臣下之請特遣郎官往治其任公由慎選而來至則
延訪鴻碩講求源委荒陬僻藪躬自涉歴未嘗以耳目
寄人謹其封防俾不得以妨農稼決其壅蔽而不逆其
所取由是迂談鑿論舉不足以奪其所見之真矣兹於
至和一支關係重大雖勞衆費財有所不計其知要哉
而陳張二侯復能一心同德竭力從事鳩工散財杜絶
侵蠧實惠及民民忘其勞故能化梗為通去害為利不
出旬月而事功成集皆可書也後之繼公者當時加濬
治紹公休蹟豈惟兹水永永有賴因亦得以仰窺皇上
參贊之化益宏遠而無窮焉公又近治七浦功亦就緒
以其事聯三支併書之公名文灝字秀夫江右人由甲
科進士陳侯名暐字耀卿河南人由鄉進士張侯名鼒
字宗獻其地同於陳侯而甲科則與公同也
長洲義官疏渠題名記(楊循吉)
具區之水東北折而入海則必宿於長洲而後得逹故
是邑大抵皆水也夫水受焉而有歸乃不為災是以當
治最急然由是抵海越隣尚百里不流不導無所於壑
則不獨治以自利亦明矣弘治之二年天子以進士邢
侯來撫兹人先是三吳水歴治且八十載防壊渠塞荒
以歲繼侯汲汲輸賑補救振百廢民幸免於轉徙而終
以為非遠圖每欲大決一邑之水而東之顧境有畫焉
不可也七年侍郎徐公以上命至大發列郡之士盡去
水害而以白茅塘為之首塘在常熟受長洲諸湖而逹
於海兹所謂下流之當治者也治則均利而邇其上者
尤甚於是邢侯任其事加力妙選義官之有材諝者得
(缺)等三十七人畀之人二萬使分作焉明年二月工
成自芝塘至於廟灣積沙盡決迅流飛疾由蔽者觀之
則役不在境苦驅氓以他救而不知白茅通而長洲先
被其利固侯素議然也凡侯於是役慨焉為諸邑先竟
能假鄰以自濟因衆而有功然則其於理水與人咸哲
而善其道者歟及其成也則又曰吾無勲諸人焉爾苟
不以一名永其傳則櫛風沐雨之勞旋踵不聞後不可
使也於是以具石請噫是真循良古意不可辭乃文其
略而人人列焉
治水義官題名記(楊循吉)
江之南比歲大水稼用弗登民饑榖翔公私告竭有獻
謀於朝者曰三吳之饒其惟外府而以鉅海為壑水不
克下乃災於農請决之便語聞皇帝以為然於是以工
部侍郎徐公兼都御史來治其事既至籍丁壯十二萬
人將盡導具區之流注諸東具糧授界經始有期圖用
古役法以伍什百千長其人顧吏少不足以署無所屬
僉曰民有以義顯而仕服者亦吏也凡其人多故家子
有恒心用之庶其濟乎從之郡以下邑徵用厥良惟時
吾吳實將發萬五千人以往長之者當用二十八人縣
大夫鄺侯乃汰衰升壯斥愚進敏簡拔登數俾行視役
分地得常熟之芝塘用能協力諧志無懈晨夕督促提
調咸中程度以弘治八年二月功成侯乃建綵旆列金
鼔躬迓於郭外宴饗有序百瘁咸釋初役之興憚往者
衆既而多以疾祈中輟侯一折以大誼不聽且約列名
於石以為旌至是惟言之圖踐請於都臺許焉而余受
命當書夫是役也除沴召豐光復禹跡功利博大實聖
朝之盛事天下莫不手額為生人慶顧得預力其間而
獨非榮歟雖然匪載則後罔聞是猶無遭也而侯於此
乃能敦信崇讓以彰下之勞遂使一時駿奔之士得以
垂聲邑中永永無極盖一舉而三美咸具其樹立宏遠
抑可因是而知其大略焉侯癸丑進士任邱人至之半
載威惠大行誠賢牧也
重濬湖川塘題名記(桑悦)
湖川塘横亘於州其尾少接崑山縣漉潤數十里歲久
滯壅窪者沮洳萃沙平原有司被旨欲濬因循功鉅弗
果提督浙西水利工部郎中傅公按視之召所屬諭之
曰水利民之命脉昔西門豹為鄴令鑿十二陂以利民
時稱賢大夫司馬遷紀之以傳不朽全州之力津以大
邑顧歉鄴邪棘鑿允宜令下荷鍤如雲庶民子來工興
之中廵撫南畿都察院右副都御史彭公親履眺相示
以勸懲工訖已命鄉進士祝君允明記其顛末矣公軫
成功孔艱書告予曰禮云后稷之為烈也豈一手一足
之力哉塘濬功何所歸凡百執事效勞已久先生當為
之暴白以勸來者予聞老子云數其車無全車以車分
數之曰輻曰輪曰軫曰盖之屬不可枚舉合而言之曰
車而已總名彰則諸名隐理之必然者也今公總名已
獲乃不自居而欲分數輻等其德之厚為何如耶是役
之興知府曹公綱維有度翼以竟事治農通判陳侯暐
身致於河疲病忘息櫛沐風雨膚功告成州判黃君譜
崑山縣丞楊君孟竒分董工役勤勩惟均知州李侯端
暨崑山知縣徐君聰繋念籌畫筭金廪夫州判龔君詔
吏目施泰給散以公廵檢孫雄奔走阡陌弗懈皆可數
之以詔無極其參事義官粮塘耆老不能悉數宜拔其
尤者書其名姓於碑隂衆議河所由濬公實不得辭其
總名
滸墅永通渠記(陳琦)
吳郡去城西北一舍許有名鎮曰滸墅濱臨漕河舟航
所聚商賈所通驛使交馳紛紜填溢殆無虚時自永樂
間通漕以來朝廷設關津以征商税每歲必簡命地官
之廉勤幹濟者蒞焉蒞於是操拘縱之柄而時其啓閉
遇夜則鑰之以防私度其法舟之廣狹徵賦之多寡按
季而輸之民部其資國用也廣矣然皆視公署猶傳舍
以積斂為功績事裁損於利者咸莫之為弘治十二年
己未今地官員外郎賴公奉命以來凡百究心一以寬
仁為本如商之竹木過此者則曰此工曹已税矣不可
為之重征也聽其徑行仍謂往來小航容無斗斛例不
納税者且與商舟鱗次放行其間豈無婚葬延醫診援
危疾而時刻不可逾者能不苦於稽滯乎爰謀爰度乃
即關轄之旁命工鑿小渠以石固壘其修若干丈廣六
尺餘僅容刀舟之度一時之農工漁樵婚喪之人行旅
裹粮之輩晨夕往來無復艱阻於是人心欣躍感戴公
德之至關之父老相率踵予告曰賴公建此萬世永利
良恐歲久繕治不繼日就湮汨則為民病猶前日願得
一言以紀諸石庶使後之繼至者有所考見以相承於
勿替乎予謂世有古今而人心無古今賴公忠以奉國
仁以惠民秉彛之理人心所同後之君子同寅協恭贊
相輔翼增所未備也必矣又奚為慮哉且公之偉績誠
不止此觀其堂廡惟新窗戶疏逹外建屏墻增補石岸
財出於官民不知費盖公廉以濟敏公以施仁故商不
濫征而課額自足津無苛留而渡有捷徑夤緣射利者
無所投其隙倚法為奸者無所施其計嗚呼是可以觀
政矣異時秉國之鈞均國之惠即此心之充拓耳又奚
庸言因記其渠也而牽聫書之公名先字(缺)閩之汀
州人由(缺)進士任今官云
西華石塘記(王㒜)
具區之水浸五湖際四郡夫自禹功底定而歴代因之
以為利川分派别瀦滀溉灌為郡邑者苟知導民使服
田力穡則决渠為雨荷鍤成雲長我禾黍以衣食兹土
者常源源而不竭矣抑或昧焉濬之無其方防之失其
備則亢或致焦窘庳或成汙澤向所謂利乃反為害此
西華石塘之所為作也西華在吳邑西南兩舍許其地
瀕湖環五千畝皆沃壤獨以無防止水驚風駭浪日三
面至潄腴成瘠民罔攸濟則相率以告於邑時京兆雍
君為令特軫念焉重以成化壬辰之秋霪雨彌旬吳越
諸州多被菑而所謂西華者特甚君乃惻然躬履其地
審視咨度揆日庀徒役工於水利所及之民採石於湖
中旁近之山他凡廩食之費皆取諸公帑羡錢而毫末
不以事規求以癸巳二月肇工盖閱月而成凡為塘三
千一百丈有竒博其址廣十尺而殺其上得廣八尺高
如其上之數自其東禇山望之圍環綿亘以屬於其西
淋峯之麓所謂五千畝者皆在所畢護以保其故壤尤
加闢湖壖之地得二百畝以斥為新畬塘成而是夏復
澇而西華之民芟耨自如雨蓑風笠歌呼隴畝間以為
吾農之所以得遂西成之望者皆君之惠也盍紀之邑
校生吳鳴翰氏遂疏其事來請記予聞之善為政者惟
在因民之所利而利之也盖水土本天地自然之利以
養人者也然常待人而其利始博不然則求利未得而
害已為民病矣此白渠之興利偃虹堤之捍患之所以
有聞於後世也然此猶二事也君一舉而兼得之不惟
無患而且獲利不惟為備於一時而且乘惠於悠久使
此石不泐則魏史起所謂仁智之可法者豈獨河内之
民之有賴哉君名泰字世隆其治邑多著勞績如鑿穹
窿山渠以溉上田置三牐以滀洩水皆利民事也宜牽
聯得書遂為之書
吳中金石新編卷三
