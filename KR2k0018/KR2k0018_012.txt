欽定四庫全書
寶慶四明志卷十二
宋羅濬撰
鄞縣志卷一
叙縣
沿革論
鄞縣古越地之東境國語曰吳更封越東至于鄞吳越
春秋謂越有赤堇山故加邑爲鄞秦置會稽郡鄞與句
章鄮均爲屬縣漢成帝陽朔元年徙東部都尉治鄞(初武
帝平東粤以其地立東部都尉治後徙章安今臺州臨海縣是也成帝徙治此事見三國志虞翻傳)或有
寇害復徙句章新莽改鄞曰謹後漢復舊名今奉化縣
東五十里有廣福院舊名鄞城院初鄞縣治也慈谿縣
南十五里句餘山之東有城山初句章縣治也鄞縣東
三小里阿育王山之西鄮山之東有古鄮城初鄮縣治
也隋開皇九年併鄞鄮入句章縣唐武德四年廢句章
縣析置鄞州八年廢鄞州爲鄮縣隸越州小江湖在南
二里(今城内日湖即是又曰細湖頭其地爲小江里)廣德湖在西十二里仲夏
堰在西南四十里當時縣治乃今州治非古鄮治矣(縣南
有鮑郎廟記云唐聖歷二年縣今柳惠古徙祠于縣是知初置鄞州巳治此繼廢州爲鄮縣不復在鄮山之東
也)開元二十六年即鄮縣置明州鄮爲附郭縣長慶元
年刺史韓察請于朝以縣治爲州治而於舊州城近南
高處置縣(詳見郡沿革論)元和中定爲上縣五代時更縣名鄞
皇朝爲望縣凡十八鄉淳化元年分萬齡爲二鄉曰老
界曰手界熙寧中割靈巖大丘海晏富都安期蓬萊六
鄉隸定海昌國今十三鄉其封域乃古鄮及句章之東
南區而古鄞境則爲奉化象山縣地矣
境土(東西六十五里南北五十七里)
東至縣界三十五里以陽堂鄉育王寺山隴東河頭鋪
爲界自界首至定海縣三十五里
西至縣界三十里以桃源鄉潘㠗嶺爲界自界首至慈
谿縣三十里
南至縣界五十一里以鄞塘鄉傅霸河爲界自界首至
奉化縣三十五里
北至縣界一十五里以老界鄉陳渡鋪橋爲界自界首
至定海縣五十里
東南到縣界九十里以豐樂鄉金城山嶺爲界自界首
至奉化縣六十里
西南到縣界一百七十四里以通遠鄉梅山嶺爲界自
界首至紹興府餘姚縣一百二十里
東北到縣界四十一里以老界鄉禇浦堰爲界自界首
至定海縣三十五里
西北到縣界三十五里以清道鄉西渡江心爲界自界
首至慈谿縣一十五里
縣令
題名燬于金人續刻自建炎四年始先是莫得而
詳舉所可考者書之
王脩(後漢順帝漢安二年鄮令見會稽典錄)
王君照(唐貞觀十年鄮令修小江湖見舊志)
王叔通(唐開元二十六年鄮令見會要)
柳惠古(唐聖歷二年鄮令徙鮑郎祠于縣見本廟舊載)
陸南金(唐天寶二年鄮令開廣西湖即今之東錢湖也見唐書地理志今立祠湖旁)
儲仙舟(唐大歴八年鄮令見曾鞏廣德湖記)
王元暐(唐大和七年朝議郎行鄮縣令上柱國築地山堰浚小江湖灌溉甚博民德之立祠堰旁爵曰
使經曰善政皇朝咸平四年蘇爲記之不言何代所封乾道四年七月八日有旨賜遺德廟額
寶慶三年誥封善政侯府學有請修文宣王廟文牒碑具載歲月姓名唐書地理志云開元中
令誤也)
金翊(皇朝建隆中鄞令有纂異記)
王(咸平四年修善政侯廟蘇爲記不著其名)
王安石(慶歷七年在任好讀書爲文章二日一治縣事起堤堰决陂塘爲水陸之利貸穀于民立息以
償俾新陳相易興學校嚴保伍邑人便之熙寧初爲執政所行之法率本于此而不知非其人
不能行易其地執其法亦不可行也今縣之經綸閣及廣利寺崇法寺皆有祠堂)
張峋(熙寧元年浚廣德湖見曾鞏記)
黃頌(熙寧四年見隠學山復放生池碑)
虞大寧(熙寧八年即北渡之西面風棚積石爲碶以卻暴流納淡潮又自州之西隅距北津疏淀淤之
舊增卑培薄以保故堤而作閘於其南拒所謂鹹水以便往來之舟而東西管數鄉之堰碶隨
以繕葺者凡六所用工一萬一千有竒溉田五千五百餘頃郡人舒亶記)
李延世(通直郎兼監市舶司武騎尉賜緋魚袋元祐二年在任見袁轂多福院記)
段藻(元祐中修廣德湖堤見舒亶記)
曹騭(紹聖中修荻埭堰)
龔行脩(崇寧元年修它山堰見楊蒙記)
王勲(左朝奉郎建炎四年正月到任)
徐注(左宣教郎建炎四年十一月到任紹興三年十一月二十九日滿)
張汝說(右文林郎紹興三年十一月二十九日到任六年十二月十八日滿)
顧汝美(左承議郎紹興六年十二月十八日到任九年六月十七日滿)
梅執仁(右宣教郎紹興九年六月十八日到任十二年七月二十日滿)
張庭(右奉議郎紹興十二年七月二十一日到任)
高堯明(右朝散大夫紹興十四年五月初五日到任十七年七月初十日滿)
張穎(左奉議郎紹興十七年七月十三日到任)
程緯(右通直郎紹興二十一年八月初七日到任)
王煜(右奉議郎紹興二十四年八月二十四日到任二十五年十月除監行在諸司審計院)
周升亨(本朝奉郎紹興二十五年十一月二十日到任二十九年三月二十六日滿)
宋應(右奉議郎紹興二十九年三月二十七日到任三十一年十一月内用酬賞轉朝奉郎三十二年四
月十四日滿)
周額(左奉議郎紹興三十二年四月十四日到任在任用磨勘及酬賞轉左朝散郎乾道元年五月二十
九日滿)
李柄(右承奉郎乾道元年六月初一日到任磨勘轉右承事郎三年七月初一日滿)
楊布(右通直郎乾道三年七月初一日到任磨勘轉右奉議郎六年九月二十三日滿)
吳子康(右奉議郎乾道六年九月二十三日到任磨勘轉右承議郎九年九月二十八日滿)
趙彦弼(承議郎乾道九年九月二十六日到任淳熙二年六月初九日丁母憂)
姚祐(宣教郎淳熙二年九月初九日到任磨勘轉通直郎因濬東湖減三年磨勘以職事修舉特轉奉議
郎四年十二月十三日滿)
周价(宣教郎淳熙四年十二月十三日到任用磨勘轉通直郎六年十二月二十八日滿)
汪柔(承議郎淳熙六年十二月二十八日到任)
孫介宗(宣教郎淳熙七年十月初五日到任磨勘轉通直郎十年十二月滿)
石晝問(宣教郎淳熙十一年二月二十五日到任用磨勘恩賞轉奉議郎十四年五月二十四日被旨
召赴都堂客察六月初五日交替)
姚愈(承議郎淳熙十四年六月初五日到任用恩賞磨勘及覃恩轉至朝請郎紹熙元年八月二十六日
交替)
趙善玘(宣教郎紹熙元年八月二十六日到任十二月八日被旨與祠)
吳泰初(承務郎紹熙二年八月初三日到任磨勘及覃恩轉承事郎五年閏十月一日交替)
王子鳳(通直郎紹熙五年閏十月初二日到任慶元三年十一月某日過滿交替)
傅公弼(通直郎慶元三年十一月二十五日到任磨勘轉奉議郎至六年十二月初八日交替)
鍾元鼎(奉議郎慶元六年十二月初八日到任磨勘轉承議郎嘉泰四年正月二十八日替)
徐撫辰(宣教郎嘉泰四年正月二十八日到任磨勘轉通直郎開禧二年二月初八日丁母憂)
周之瑞(宣教郎開禧二年四月十七日到任磨勘轉承議郎)
蔣誼(奉議郎嘉定二年四月十九日到任五月初五日丁父憂)
趙師雍(承議郎嘉定二年七月二十八日到任磨勘轉朝奉郎五年十月二十三日滿)
錢顯祖(通直郎嘉定五年十月二十三日到任八年十二月二十七日滿)
李壽朋(通直郎嘉定八年十二月二十七日到任十年十二月磨勘轉奉議郎)
李約(寄理宣教郎嘉定十二年六月二十一日到任十二年六月二十五日磨勘轉奉議郎十四年六月
二十一日滿)
顔耆仲(宣教郎嘉定十四年八月初一到任十一月二十日丁母憂)
張公弼(宣教郎嘉定十四年閏十二月初七日到任至十五年寶慶恩轉通直郎)
趙崇嵒(奉議郎嘉定十七年九月初九日到任覃恩轉承議郎寶慶三年十月十九日過滿)
薛師武(通直郎寶慶三年十月十九日到任在任轉授奉議郎紹定三年十一月二十七日過滿)
趙與㤂(宣教郎紹定三年十一月二十七日到任紹定四年該慶壽恩轉通直郎紹定五年七月磨勘
轉奉議郎紹定六年十二月某日過滿)
錢木之(奉議郎紹定六年十二月二十六日到任端平三年三月二十六日避王大卿親離任)
趙時詁(通直郎端平三年七月十三日到任嘉熙三年四月二十七日改差提轄雜買場)
謝琳(宣教郎嘉熙三年十二月十七日到任淳祐三年正月二十日滿替)
徐獻子(宣教郎淳祐三年正月二十日到任)
趙與諫(通直郎淳祐三年六月二十一日到任)
陳元桂(通直郎淳祐四年九月二十七日到任)
趙希茝(通直郎淳祐六年三月二十五日到任淳祐九年四月十五日過滿得替磨勘擬轉奉議郎)
朱浦(承事郎淳祐九年四月十五日到任十年八月二十一日磨勘轉宣教郎十一年九月三十日致仕)
薛□(通直郎淳祐十一年十一月二十八日到任寶祐二年閏六月磨勘轉奉議郎當年十二月初二日
過滿得替)
社稷
壇壝縣南二里
城隍
邑附府故行禮亦附于府城隍
學校
唐元和九年學建于縣之東皇朝崇寧二年移縣西南
成於大觀三年建炎四年燬于兵嘉定十三年邑簿吕
康年有請今丞相史魯公念縣學久廢非宜命守俞建
相地擇所舊址隘且不利聞於上以寶雲寺西不隸將
威果指揮廢營更之地凡一十五畝二角四十五步郡
及常平使者喻珪各給楮劵千緡里之士大夫助四千
一百緡俾郡人如臯簿王機董役於是先聖始有殿越
數年未竣事寶慶二年尚書胡榘守郡捐緡錢七百八
十六有竒楮劵一千八百貳車蔡範輟市舶之贏千緡
里士之助又五百緡乃克有成直殿後爲講堂從祀分
列於殿之前齋舍門廡庖湢各有攸處明年仲秋釋奠
行禮扁其堂曰養正四齋在東序曰觀善曰辨志在西
序曰習說曰敬業學租素寡學廢以隸郡庠既建學復
歸於縣士率喜充郡弟子員入縣學必求列職尚書謂
無生員而有職掌非朝廷養士意也且郡既有學則縣
宜爲小學故以此意名齋堂選里之未成童父兄貧而
不能教者十三歲以上爲一等十二歲以下爲一等歲
養二十員命郡學職二員各以所業訓之增給月俸廢
學基建官舍三(司法監倉制置司準備差遣)餘悉爲民居釐正其疆
界月收錢十緡有竒紹定元年尚書復撥所籍慈谿縣
沈時舉水田八十一畝二十七步地九畝一十步半以
益其租
御書
寶慶訓勅士風詔書二軸(一軸漕司頒降一軸本府頒降)
錢糧
田六百三十四畝二角三十五步(沈時舉田在内)
租(元米一百五十四石三斗七升一合九勺增米三十二石三斗五升錢六百三十七文)
城郭
舊經云在府子城之東二百八十步城周回四百四
十步其實非有城郭特縣治之基周回若此爾
坊巷
見郡志
倉庫務場等
倉庫(附郭故不特置)
小溪酒務(句章鄉去縣四十里唐謂之光溪鎮本人戸買撲皇朝元豐元年復置監官趁酒稅課額)
下莊酒務(陽堂鄉去縣三十里)
林村酒務(桃源鄉去縣三十里)
黃姑林酒務(亦在桃源鄉今總謂之林村)
小溪税場(與酒務同置)
石碶税場(陽堂鄉去縣三十里)
寶幢税場(陽堂鄉去縣三十里)
大嵩鹽場(陽堂鄉)
公宇
勅書樓(其下爲門揭縣名其上入門列東西兩廊建炎四年燬於兵紹興二十六年令王煇重建朝奉
郎新差通判福州軍州事何涇記縣名南昌周渤書紹熙五年令吳泰初重脩敷文閣直學士
正奉大夫致仕汪大猷記紹定元年火令薛師武重建兩廊)
宣詔亭(樓門外之左紹定元年火)
頒春亭(樓門外之右紹定元年火)
廳堂(端拱元年建建炎四年燬扵兵紹興八年令顧汝美重建江都李璜記嘉定十年令李壽朋重修且
記之)
獄(聽事西南偏令顧汝美建紹定元年火令薛師武重建牢戸六以簡孚閱實審克扁之)
晝簾堂(聽事之東面南紹興三十一年令宋應建鮚埼趙省記)
寬賦堂(宅堂之左面東紹興二十六年令周升亨重建取梅宛陵願旨寬賦刑越俗久罷憊之句摘字
名之桐鄉宋翌記)
清心堂(宅堂東北園中西南瞰蓮池旁面丞廳二松紹興二十五年令王燁建久而圯紹熙五年令吳
泰初重建王子鳳成之)
經綸閣(舊在聽事之西偏元祐中宰邑者以前宰王安石登相位而建立祠扵閣之下建炎四年燬扵
兵紹興二十五年令王燁重建左朝散郎主管臺州崇道觀維揚徐度記乾道四年令楊布移
王荆公祠扵閣之上後與閣俱廢淳熙四年令姚祐徙建扵宅堂之北紹熙五年令吳泰初重
建嘉定十七年令張公弼又重建荆公祠移扵閣北之西偏閣之舊扁不存寶慶二年令薛師
武立)
讀書堂(久廢紹定元年令薛師武扁扵經綸閣下存舊名也)
退軒(宅堂之後令李壽朋建今廢)
琴堂(寬賦堂之北令王澕建今廢)
魚熙亭(寬賦堂之前今廢)
仰高亭(令王煜建今廢)
西亭(令吳泰初有詩云王荆公舊讀書處也今廢)
官僚
丞(聽事縣門内之東皇朝政和元年建紹興八年重建有不俗堂乾道元年丞張康建涉筆齋不負丞軒儼
翠亭丞向士偉建紹定元年火)
主簿(聽事縣門内之西皇朝太平興國四年建紹興八年重建紹定元年火)
尉(聽事州城外二里甬東廂皇朝雍熙三年建紹興八年重建)
大嵩寨巡檢一員
大嵩鹽場監官一員
下莊酒務監官一員(以上並陽堂鄉)
林村黃姑林酒務監官二員(桃源鄉)
石碶寶幢二税務監官共一員
小溪酒税監官共一員(句章鄉)
驛鋪
驛(附郭故不專置)
城西鋪(望京門外至景安鋪一十里)
景安鋪(清道鄉至慈溪西渡鋪連江一十五里)
右西路
礫社鋪(甬水門外光同鄉至奉化北渡鋪連江一十二里)
右南路
桃花鋪(東渡門外江之東老界鄉地名桃花渡北至定海清水鋪三十五里)
右北路
叙山
四明山縣西南六十里并跨慈谿奉化之境已載郡志
大雷山之西曰孔㠗屬縣境有所謂三十六河雖名
河而無水俯而聽之則水聲潺潺人謂四明山之伏
流也
金峨山縣南八十里州之按山也
太白山縣東六十里視諸山爲最高其顛有龍池雲氣
蓊勃生扵水面不絶若麗日晴霄澄澈如鏡或風振
林木落葉紛紛過之無墮池中者每風雨時雷電多
從山頂生天童山有支徑可登此峯頂邦人旱暵必
禱焉每有靈物變見雨隨以至或曰山以太白星得
名又曰近有小白嶺故此爲大白非太也
天童山縣東六十里晉永康中僧義興廬山間有童子
來給薪水久乃辭去曰吾太白一辰上帝遣侍左右
言訖不見太白天童之名昉扵此山前有玲瓏巖石
多嵌虚支徑透其絶頂景象尤勝
鄮山縣東三十里高二百八十丈按十道四蕃志云以
海人持貨貿易扵此故名縣居鄮山之隂乃加邑爲
鄮
阿育王山在鄮山之東高數百仞阿育王見靈建寺其
下因以名山(詳見本寺文)寺有徑路可上山腰有佛左足
跡入石二寸餘峯頂有極目亭望海中山如丘垤然
玉几山阿育王山之前自寺視之横陳如几
大梅山縣東南七十里蓋梅子真舊隱也(按福本傳王莽專政福一
朝棄妻子去其後人有見於會稽者漢時鄞屬會稽而子真所隠亦不止此一山)山中有石
洞仙井藥爐丹竈遺跡猶存山頂有大梅木其上則
伐爲會稽禹祠之梁其下則爲它山堰之梁禹祠之
梁張僧繇圖龍於其上夜或風雨飛入鏡湖與龍鬭
後人見梁上水淋漓而萍藻滿焉始駭異之乃以鐵
索鎖扵柱而它山堰之梁長三丈許去岸數丈歲久
不朽大水不漂或有刀墜而誤傷之者血出不已
灌頂山縣西南七十里通遠鄉其山直上二十里方至
絶頂有普澤禪院歲納學租近年有欲採鐵於此者
朝旨禁之劄子附扵下方(寶慶二年二月十八日省劄從政郎充慶元府府學
教授方萬里劄子竊惟鄞鄮諸山天造地設峻秀拱揖如伏萬犀而四明一山峯巒峭拔延袤最廣僊池
石忩尤爲勝絶故孫綽陸龜蒙諸公疊見賦詠至今郡以爲稱則是一郡之望山又非其他諸山比也國
朝自天禧二年撥隸府學養士其來久矣係灌頂山普淨寺租佃歲入錢三百貫灌頂即四明之子山也
嘉定十七年冬忽有豪民唐執中者以四明山有少鐵鑛發見密扵主管司冒佃鼓鑄焚毁林木掘鑿坑
塹不惟一方騷動而破壊風水關繫非輕亟具公文申主管司以爲此山自隸本學已二百餘年其間豈
無鐡鑛發見之時然前此未嘗掘鑿以求鼓鑄之利者必有謂也昔胡文恭公宿在慶歷間以登萊諸山
居京師東隅民多取金其中以致地震請禁民鑿山以寧地道况今行都去四明無五百里而會稽山陵
無三百里千巖萬壑氣脈相接豈容以鄰郡望山縱令豪民焚毁林木掘鑿鼓鑄臣子之義竊有未安至
扵孕靈育秀鍾爲一鄉人物門當今名公鉅卿大儒碩望布滿中外不應規此小利毁壊風水况在常平
法諸坑冶興𤼵而在寺觀祠廟公宇民居墳地及近墳園林者不許人告官司亦不得受理今山既隸府
學普淨寺又已管佃而一郡士大夫墳墓之在其上者不知其幾豈不違背法意繼蒙主管司即時禁止
方幸平息書判見在今歲正月間復有丁思忠者隠下唐執中元斷事節徑就坑冶司陳狀行下告示本
學剗佃普淨寺所管四明山即欲掘鑿鼓鑄蓋此山在本學初無利害不過歲得錢三百緡縱爲鼔鑄亦
不失此萬里蕞爾冷官竊廩鄉校亦不過三載何敢固執不可以拒泉司之命實以丁思忠冒佃此山歲
認鐵鑛五千其直不滿二百干在泉司十路坑冶之撫初不欠此而一郡望山輕扵毁鑿委有關係却恐
今日黽勉徇從異時闔郡歸咎必曰使豪民鑿四明山自萬里始職守所係不敢自默除已力陳利害具申
泉司外竊恐豪民規圖未已儻蒙軫念衮鄉望山所在乞賜劄下慶元府主管司以憑遵守不許人冒佃
鼓鑄仍將唐執中丁思忠略加懲治以爲後來豪民違法規利者之戒伏候指揮右已劄下坑冶鑄錢司
慶元府主管司各從所申事理施行外今劄付慶元府證應準此)
它山即善政侯爲堰之地水南沿流皆山至是始有一
山在水北因兩山相對堰得以成以其無山相接故
謂之它山
天井山在通遠鄉神龍所居有三井焉一嵓突然而出
者下瞰百仞之淵地僅容側足緣蘿可行如此者數
十步至下井井之旁石皆光潔如龍物常行久而熟
之之狀又行三里至中井益險又三里至上井則難
矣旱暵祈請得蜥蝪或蛇蠏之類自山下望之奕奕
有光雨輒應每欲雨則雲霧先興扵此山山有龍王
堂張良臣記
響巖縣東南五十五里句章鄉巖石壁立下浸江水水
北作聲則巖中答之故曰響巖有影如佛像故又名
佛影巖天寒有鸕鷀數百爲羣集扵巖上故又名鸕
鷀巖
北巖縣南五十里句章鄉巖中可容百人暑月清涼有
頻伽鳥巢其中
鳳山縣西南七十里通遠鄉
石曰山縣西南五十里光同鄉山坡有石圓而匾闊可
二丈中有穴似臼世傳葛仙翁煉丹之所傍有二足
跡世謂之仙跡山下溪潭深迥杳不知其底有魚如
舟或見則必作隂雨或有見龍首枕於山麓潭上者
僊隠山與此山相連魏文節公杞作碧溪庵於其上
芝山縣南五十里光同鄉
西石山縣南六十五里通遠鄉出石
東石山一名稽山縣東三十里出石
姜山縣南三十里平原中崛起有石洞三其一最大曰
後巖中可坐數十人洞後又有一小洞上有小穴形
圓如月可仰窺天里人像神祠於巖中後分其祀於
山前巖下號前巖廟
茆山縣南五十里與姜山對峙
厲山縣東三十五里
陽堂山俗曰青山縣東四十九里輿地志云此山四面
懸絶下有鮑郎廟即鮑君生所居也
銀山縣西南四十五里地名小溪嘗産銀故名
錫山縣西南五十里嘗産錫故名
大含山縣東南三十里
白鶴山望春山皆在廣德湖
陶公山在東錢湖山下多朱姓居之世傳陶朱公嘗隠
扵此有釣魚磯在焉寶慶三年守胡榘建煙波館天
鏡亭扵其上(詳見叙水東錢湖内)
隠學山在東錢湖其下有栖真寺放生池
二靈山在東錢湖有張王行祠
梨花山月波山百步尖山皆在東錢湖
大慈山在東錢湖下水墺今丞相史魯公葬母夫人之
地以此著名
聖女山管公山皆在縣西
珠山跘跨山(有瀑布)佛隴山阮山朱長山皆在縣東
東山黃山金文山五峯山皆在縣東南
建㠗山在縣西南四十五里
舊志載亶洲山在縣東四十五里按十道四蕃志
云亶洲有虞喜塜晉屢召不至死葬扵此東方朔
十洲記云山有不死之草赤莖綠葉人死三日以
草覆之即活按吳志黃龍二年春正月魏遣將軍
衞温諸葛直將甲士萬人浮海求夷洲及亶洲亶
洲在海中漢武洞穴記言秦始皇帝遣方士徐福
將童男童女數千人入海求蓬萊神山及仙藥止
洲不還世相承有數萬家其上人民時有至會稽
貨布會稽東縣人海行亦有遭風飄至洲者所在
絶遠卒不可得至故衛温等但得夷洲數千人還
今謂亶洲山去縣四十五里實無此山世傳今日
本國即此洲然未知是否也又載雞鳴山云山有
石井上有銅瓶著石有大石雞云從浮梁上飛來
今猶鳴應扶桑曉太平寰宇記載動石山云有堅
石高五六丈下有小石支之暴風雨則其石自動
山行者聞隆隆之聲又載靈山云山有石鼓臨澗
若鳴則野雉翔鳴故曰靈山今境内皆無之
叙水(梁堰碶閘橋梁津渡附)
水
奉化江南來互其東慈溪江西來互其北會而入海率
隨潮上下(詳見郡志)
廣德湖縣西十二里舊名鸎脰湖唐大歷八年縣令儲
仙舟加修治之功而更以今名貞元元年刺史任侗
浚而廣之灌溉甚博皇朝屢頻於廢不果政和七年卒
廢爲田檢正王庭秀著水利說大卿王正已著廢湖
辯利害顛末甚詳附見扵下(水利說曰鄞縣東西凡十三鄉東鄉之田取資
於東湖今俗所謂錢湖是也西南諸鄉之田所恃者廣德一湖湖環百里周以堤塘植榆柳以爲固四面
爲斗門碶閘方春山水泛漲時皆聚於此溢則洩之江夏秋之交民或以旱告則令佐躬親相視聞斗門
而注之湖高田下勢如建瓴閱日可浹雖甚旱亢决不過一二而稻已成熟矣唐貞元中民有請湖爲田
者詣闕投匭以聞朝廷重其事爲出御史按利害御史李後素銜命詢咨本末利害之實錮獻利者置之
法湖得不廢後素與刺史及其寮一二公唱和長篇紀其事而刻之石詩語記湖之始興於時已三百年
當在魏晉也國初民或因淺淀盜耕有司正其經界禁其侵占太平興國中桀黠之民窺其利而欲秘之
復進狀請廢湖朝下其事於州州遣從事郎張大有驗視力言其不可廢且摘唐御史之詩叙致詳緻記
於石刻熙寧三年知縣事張□令民浚湖築堤工役甚備曾子固爲作記歴道湖之爲民利本末曲折以
戒後人不輕於改廢也元祐中議者復倡廢湖之說直龍圖閣舒亶信道閒居鄉里痛詰折之紀其事於
林村資壽院緣雲亭壁間謂其利有四不可廢今舒公集中載焉於是妄者無敢鼓動久之有俞襄復陳
廢湖之議守葉棣深罪襄襄不得騁遂走都省獻其策蔡京見而惡之拘送本貫襄懼道逸政宣間淫侈
之用日廣茶鹽之課不能給官官用事務興利以中主欲一時佻躁趨競者爭獻議括天下遺利以資經
費率皆以無爲有縣官刮民膏血以應租數大槩每一事必有一大閹領之時樓吳試可丁憂服除到闕
蔡京不喜樓而鄭居中喜之始至除知興仁府已奏可而蔡爲改知遼州月餘改隨州不滿意也異時高
麗入貢絶洋泊四明易舟至京師將迎館勞之費不貲崇寧加禮與遼使等置來遠局於明出入鄧忠仁
領之忠仁實在京師事皆□决樓欲捨隨而得明會辭行上殿於是獻言明之廣德湖可爲田以其歲入
儲以待麗人往來之用有餘且歇造盍舫百柁專備麗使作沙海二巨航如元豐所造以須朝廷遣使皆
忠仁之謀也既對上說即改知明州下事興工造舟而經理湖爲田八百頃募民佃租歲入米近二萬石
佃戸所得數倣於是西七鄉之田無歲不荒異時膏腴今爲下地廢湖之害也靖康初頗有意於復民利
于時爲御史屬嘗以唐諸公詩與曾子固張大有記文示同列欲上章未果而敵騎圍城自是國家多故
日尋於戰用度不給豈敢捐二萬碩米以利一州之民則湖之復興殆未可期建炎甲戌金䧟明州盡㷊
州治自唐至今石刻皆毁折剥落無遺跡予恐後人有欲興復是湖無所考據故詳錄之以俟討求東錢
湖辯曰廣德湖興廢利害南豐之記備矣東南秔稻以水爲命陂障所以浸灌無陂障是無秔稻而曰廢
之非愚則陋此古今之所甚重者宜南豐之所特書雖然未可以一概論也易曰變而通之以盡利夫變
則易通則難知變而不能通何利之有今謂湖無所利則興築之功豈爲徒勞歴代以來七鄉所仰不可
誣也謂湖爲有所利則廢罷之後未嘗病旱數十年内萬目所視不可誣也蓋鄞之西南其鎮四明重山
複嶺旁連會稽深阻數百里萬壑之流來爲大溪而中貫之下連鄞江傾入巨海沛然莫之禦故民田不
蒙其利而並海斥鹵五日不雨則病此湖之所以與七鄉秔稻以爲命者也自唐大和中縣令王元暐爲
它山石堰横截大江抑朝宗奔猛之勢溪江遂分上下之流懸絶數丈水始回環滙於七鄉以及於城郭
江沱海浦晉時潮汐之所往來皆澄泓清甘分支别派觸岡阜則止然後民田厭於水矣故自大中以後
始有廢湖之議知其有以易之也不然一方之人豈其輕舉如是歴代建請不可悉數至政和卒成之迨
今踰五十年亢陽大旱不爲少矣公私無粒米之耗常與東鄉承湖之田同爲豐凶相等貴賤非若它所
歲以旱訴蠲租減賦與小民田所耗得不償失者等也其故何耶是則石堤之利有以易之此變而通之
之利其理明甚人第弗察耳不然雖時月不可支安能及數十年無所害耶夫利害至於數十年不變
天理人事既已久定議者猶欲追咎過矣湖之爲田七百頃有竒歲益穀無慮數十萬斛輸於官者什二
三斗大之州所利如此詎可輕議哉士大夫不揣其本而齊其末且未嘗身歴親見徒習飯荳羹芋之謠
與夫南豐之文焜耀辯論震蕩心目夫亦不思甚矣故金作廢湖辯濬謹按二者各有說惟是今年夏初
插秧未畢愆陽再旬東鄉惟恃錢湖以不恐西鄉渠流已竭舟膠不行人情皇皇不可一朝居幸而梅雨
隨應錢湖之閘未開而澤巳浹設更數日不雨錢湖猶可資灌溉而它山堰水决無可救旱之理惟湖巳
變爲田田必不可復爲湖巳事不必論若它山仲夏堰之水歲濬渠而深蓄之其庶幾乎)
東錢湖縣東二十五里一名萬金湖以其爲利重也在
唐曰西湖蓋鄮縣未徙時湖在縣治之西也天寶三
年縣令陸南金開廣之皇朝屢濬治周回八十里受
七十二溪之流四岸凡七堰曰錢堰曰大堰曰莫技
堰曰高湫堰曰栗木堰曰平湖堰曰梅湖堰水入則
蓄雨不時則啓閘而放之鄞定海七鄉之田資其灌
溉茭葑蓴蒲荷芡滋蔓不除湖輒堙淳熙四年皇子
魏王鎮州請於朝大浚之(二月七日勅中書門下省尚書省送到皇子準武保
寧軍節度使開府儀同三司判明州軍州事提舉學事兼沿海制置使魏王狀奏臣淳熙三年十二月十
七日準尚書省劄子爲臣養照對明州被山帶海山高於田田高於海水有所洩每歲不苦水而苦旱前
古因山形有不合處築爲長短塘受澗谷之水七十有二號東錢湖亦號萬金湖唐天寶中鄮縣宰陸南
金益濬而廣之其長八十里灌田一百萬餘頃至本朝天禧中守臣李夷庚因舊廢址增基堅固自此七
鄉之民雖甚旱而無凶年憂慶歷八年縣令王安石重清湖界嘉祐中始置碶閘至治平元年復修六堤
立陸南金李夷庚之祠於堤旁歲久廢壊至紹興十六年邑民懷思舊德復修祠宇塑神像皆有遺跡及
碑刻可考惟是自治平元年至今百有餘年湖寖堙廢茭葑生之至二萬餘畝瀦水不多舊年於湖内取
水灌注田畝一歲凡三次今止放得一次不能徧及郡人病之乾道五年守臣張津具奏乞開茭葑得旨
依奏趙伯圭踵其後遣知縣事楊布量步畝許徒庸當用錢一十六萬五千八百八十八貫米二萬七千
六百四十八石工役至大費用不貲以故中輟皆有案牘可考自臣到任恭承前後所降詔書指揮興修
水利今年四月據知鄞縣事姚祐乞開宋湖委長史莫濟司馬陳延年相視基址詢訪湖邊父老以及士
大夫皆以爲當開遂委官量步畝實數具奏以聞在法農田水利並以食利衆戶共力修治合是民間出
財陛下聖慈愛念黎庶爲之出内帑會子五萬貫義倉米一萬石臣仰體聖意凡用竹木支犒賞般運茭
葑並用本州錢以佐其費緣是地界闊遠分作四隅差官董役復選擇土人有心力者相與辦集令莫濟
陳延年往來監視計開葑二萬一千二百一十三畝三角一十六步至十月三十日巳遂畢事他般運巳
開茭葑增廣塘岸或集在山拗更須月餘方得淨盡民間見百餘年積茀一日掃除無不引手加額稱頌
聖德臣亦欣快忭蹈良曰慶幸臣本前官吏除良史莫濟司馬陳延年已蒙聖恩除職外其餘提督官以
下俱有勞效力欲乞睿旨許臣開具保奏擢賞庶幾爲民興利之宰有所激勸奉聞事十二月十三日三
省同奉聖旨依奏旨今開具下項保明是實伏候聖旨二月七日三省同奉聖旨姚祐減二年磨勘陳公
亮潘渭卿錢蔤林泌司公望顧仁陞顧仁俊並減一年磨勘許常和顧仁智顧仁興陳觀被令閱水於外
其各人月下合納官物内量與減免張允迪周穀許賢於本州錢内犒設一次)然當時所除
茭葑未出湖堤既復填淤嘉定七年提刑程覃攝守
捐緡錢置田收租欲歲給濬治之費朝廷許其盡復
舊址(劄子竊見慶元爲郡瀕海近江並無陂塘全仗東錢湖及廣德湖它山水飛溉田畝廣德湖久
已成田餉水軍不敢復議它山之水漲則般堰入江錢悉分以枝港通舟隂田每歲四季須當淘沙開淤
始能無礙所用租雇人夫一歲當一百貫又本府見行用錢一千二百餘貫置田四十畝委鄉官收掌將
丞提督遞年充雇夫之用更不擾民惟有東錢湖爲民利甚博湖面開爲十萬畝灌田一百萬餘畝爾後
茭葑湮塞向者部守控告朝廷陳乞錢一十六萬有餘貫米二萬七千有餘石雇役民夫開濬茭葑未蒙
允可魏王判慶元日復行申奏蒙聖旨出内帑五萬緡義倉米一萬石本府均官民戶有田之家出人夫
器具又差彼水軍同共般葑積於湖中候有水方行般載暨有水之時欺罔官司將葑復行平攤在湖徒
費錢米無補纖毫其時茭葑尚少今乃不然民間因茭葑之漲塞並皆計囑請佃或恃強侵占爲已業種
荷壊田今則湖中之水通利如線夏初闕雨盡開湖閘灌田無多幸而朝廷所禱即應遂得成熟士庶陳
述利害覃同通判親往相視明委湮塞若欲科率民戸有田之家畝頭出錢則騷擾尤甚復差水軍非徒
無補水利且妨教閱覃區區管見不可求速效當磨以歲月合置田一千畝每畝常熟價直三十二貫官
會計錢三萬二千貫每歲得穀二千四百餘石如義倉例輪委近鄉等戸才力最高者掌管分在近湖寺
院安頓每歲農隙之時許民間剖取淤葑計船之小大論取葑遥近至取葑之多寡立爲定則酬以穀子
一年會計可以運二萬餘船若能去二萬餘船葑則可瀦二萬餘船水年年開濬水利日廣十數年之後
必可復見舊湖基址諸鄉之田雖旱無憂若或坐視不早爲之計它時慶元之田俱無水利可恃則與□
天山田等耳利害曉然不敢繁述覃備員攝郡撙節浮用謹備上項三萬二千貫付近鄉等戶一面置田
條畫規式置立級榜但其間除月波寺隠學寺嘉澤廟錢堰四處舊有荷池許留栽種見委縣丞縣尉置
樁針立界至應留外餘外盜種強占或有已墾成田並合開揭如仍前盜種強占不論官民戸定行處治
重責覃竊慮所立規模本年置田來年收穀農隙興工後年田家方得其利如是則來年闕雨農家豈不
被害覃今再備錢三千餘緡糴穀二千餘石一面收買淤葑庶幾向後可以倣此施行事大體重若非朝
廷勅賜玉璽他日必有復萌侵占者妄行陳乞更改伏望特係撫眷行下本府常切遵守不許妄將上件
穀子别有移用如違許民越訴照常平餘法施行伏候指揮九月十九日奉聖旨依所申事理施行其月
波寺隠學寺嘉澤廟錢堰四處荷池亦仰一體盡行開拆仍懸榜禁戢今後不許復有侵占如或違戾仰
本府遣人根勘具情犯申尚書省内命官取旨鐺責其官民戶定重罪施行)而後來有司
奉行不虔田租侵移他用湖益湮寶慶二年尚書胡
榘守郡請於朝得度牒百道米一萬五千石又濬之
(劄子竊見本府負郭膏腴連亘阡陌勸農之政莫急水利鄞縣七鄉歲不告旱所資以爲灌溉之利者惟
東錢湖湖面闊十萬畝周迴八十里受七十二溪之水所歸水盛可瀦旱乾則放凡湖下之田受灌溉者
百萬餘頃年來茭葑障塞官司失於開淘以致水面日狹積水寖少今年春夏之交偶闕雨澤委鄞縣丞
常從事前去開閘放水下田據稱止放一二版而湖水所存已無幾若因循度日不行經理深慮寖致湮
淤坐失水利委實未便契勘昨來提刑程覃來攝郡事嘗創立開湖一局撥府錢三萬二千緡欲買田一
千畝歲收租穀二千四百餘石募民歲取茭葑二萬船可添瀦水二萬船遲以十數年東湖之葑可以盡
去然自置局之後有司坐視不曾舉行已買之田歲收租穀未免將作應付修路之用未買之錢見存留
於庫不曾買田今湖面茭葑日生月長無有窮巳根株滋蔓日吞水地昨因士民有請榘即躬親前往相
視繼委通判蔡奉議重行檢踏據蔡奉議申五月二十六日躬親前去是日自錢堰拏舟先登二靈山一
覽盡見積葑充塞殆十之八九惟上水下水與梅湖三節粗存水面既已得其大略迺急易舟前邁令舟
人以竿刺水步步考較根株之下虛實相半最深渺處不過數尺惟是葑積歲久勢雖浮上根實附下其
間又雜茭葦彼此麗屬重以荷荇蓴蒲之類生生無窮異類同黨其近山岸處積湮更甚亦有因而爲塍
漸成畎畝者及詢問父老審訂事宜皆云東湖自魏王臨鎮之時申請濬治一次今踰四十年有司未嘗
過而問焉失今不治加以數年茭葑根盤水不可入雖重施人力亦終無補會稽之鑑湖蓋司監也儻蒙
有司申請開濬則湖下兩縣田業可以歲享灌溉之澤湖上四望漁戶可以日獲錙銖之利號令一出其
誰不然且魏王開湖之始役兼資於兵民功具舉於表裏故事立就其後有司非不念此而或廢於鹵莽
或牽於事力或坐視不治或粗舉無益因循積累至於今極矣至於所用日時必須於農事之隙八九月
之交水勢稍退興工併手則民有餘力官無峻期或伸或縮惟吾所命實爲至便今條具到用工次第下
項一今開濬東湖以興水利勢須先去茭葑併其根株然後放乾湖水以去淤泥庶幾開濬既深可瀦
水澤但工役頗大未易輕舉今當以序而爲之然役水軍則用生劵或募民夫則用雇直契勘昨來魏王
開湖因錢米不給頗有擾民今要當斟酌使公私俱便乃爲至計擬於八九月之間先用水軍人船以去
茭葑然後於十月内募湖下有田之家出工夫人力以助有司庶事可以辦集一契勘昨來魏王開湖
規畫未遂盡善頗有遺恨所開茭葑積於湖旁候有水用船運去洎至水生用人船般運乃多爲欺罔將
茭葑平攤湖中復至連塞水面徒費錢米無補纖毫今者用工不可又蹈前轍然湖際四山少有可積葑
去處若即用舟般運尤爲重費衆議今當聚茭葑淤泥築爲一堤可以盡除茭葑之根株可以便民旅之
往來但昨者丞議欲自月波寺築至二靈山横絶渡湖延袤八百餘丈功役尤大不可輕爲今者之議欲
自郡家山築至揚家山頭纔三四百丈工役減半可以舉行一東湖植荷民徼微利所至皆是未免妨禾
或者乃持荷可養水之說而不受淤泥曾不知水淺則荷盛水深則荷衰理之必然所易曉者昨程提刑
嘗申請不許民戶種荷巳蒙朝廷行下盡令屏除今未十年荷蕩已占三之一茭葑因占三之二今若濬
湖勢須盡行屏去自後不許種植荷蓮仍乞朝廷檢會已降指揮施行如或違犯許人陳首遣人根勘具
情犯申尚書省内命官取旨重罪施行一今濬湖必當放水先須修整諸處石閘放運河之水以入於江
然後放東湖之水以入於河河水瀦蓄稍多庶幾湖田之民來春不失灌溉之利右件開湖事條列在前
本府除已置開湖局委通判蔡奉議暫充提督官外望朝廷給降度牒一百道支撥常平義倉米二萬石
下本府添貼開濬東湖支費東湖畫圖内巳貼說築堤之路與前此不同並於風水無妨謹具申尚書省
伏候指揮九月二十一日奉聖旨並依所申令浙東提舉司於常平義倉米内支撥一萬五千石及令封
椿庫支撥度牒一百道付本府每道作八百貫文變賣並充開湖使用務要如法開濬經久流通毋致
積泥再有堙塞仍仰本府常切覺察嚴立賞榜今後如有官民戶寺觀復行侵占并種植荷蓮違戾之人
許人陳首即仰將犯人送獄根勘具情節申尚書省命官取指揮重行鐫黜餘人定行决配仍具已開掘
次第及用工役錢米賬狀申并下提領封椿庫所浙東提舉司各證應施行)十月命水軍
番上迭休且募七鄉之食水利者助役各給劵食祁
寒輟工明年春夏之交役再舉農不使妨耕兵不使
妨閱基漁戸徐畢之十月七日告成詔勞功有差(提督
官通判蔡範特與升擢差遣一次總管韓宗元特令再任路分居純仁特減三年磨勘鄞縣丞常棅特轉
兩資水軍正將王選倪珍各特減二年磨勘準備將孫茂王戩各特轉一資白身王茂特與補守闞進勇
副尉紹定元年三月十八日省劄)尚書猶懼其無以繼也奏以贏錢
二萬八千三百四十七緡有竒增置田畝合舊穀石
俾贏三千令翔鳳鄉長顧泳之主之分漁戸五百人
爲四隅人歲給穀六石隨茭葑之生則絶其種立管
隅一人管隊二十人以轄之府縣丞以時督察有旨
悉如請仍命提舉常平司董其事即陶山立煙波館
天鏡亭郡人寶文閣學士史彌堅記自此不薙葑者
十六年幾無湖矣淳祐壬寅冬制守陳塏因歲稔農
隙命制幹林元晉僉判石孝廣行買葑之策不差兵
不調夫隨舟大小葑多寡聽其求售交葑給錢各有
司存初至數百人已而棹舟求糧至者日千餘可見
遠近樂趨向也淘湖所收率以佐郡家支遣至此方
全爲淘湖之用
渠堰碶閘
它山堰縣西南五十里先是四明山水注於江與海潮
接鹹不可食不可溉田唐太和中鄮令王公元暐始
疊石爲堰於兩山間闊四十二丈級三十有六冶鐵
灌之渠與江截爲二(唐亮闍黎有詩云截斷寒流疊石基海潮從此作回期行人自
老青山路澗急水聲無盡時)渠流入城市繚鄉村以漕以灌其利
甚博故堤防濬導歲以爲常提刑程覃攝守買田取
租以給經費詳載郡志
仲夏堰縣西南四十里唐太和元年刺史于季友於四
明山下開鑿河渠引山水流入諸港置堰蓄之溉田
數千頃
西渡堰縣西二十里
北渡堰縣南二十五里
北清堰縣西北二里
長塘堰縣南二十五里江河夾岸爲塘袤百餘丈俗呼
爲百丈堰當風潮之衝禦河流之洄以故累敗役戶
坐是蕩産者什七八里士董堂相地勢謂河洄本爲
溉塘下之田然不可與水爭地乃以田易鄧橋廣福
院田鑿爲渠環之以接舊河之洄使仍可溉塘下之
田於河洄鄰江之地各捐半里許於其外爲堰二以
殺水勢舊塘遂堅壯民病始蘇至今賴之
上河堰下河堰縣南三十里乃鄞塘鄉姜山之前上下
河之堤也上河則白杜横溪山源注之與東錢湖水
通下河則銅盆浦有堰常浦進林有碶碶通奉化江
潮雨澇則江潮接之二河漲水相迎故堰善敗行者
居者皆謂二堰各遷八十餘丈則依山之麓易於隄
防且得白杜黃溪之源回環舊河(舊河今爲下河中徙堰則爲上河
矣)可溉田五六百畝而得常稔亦無妨他鄉水利居
人欲徙未能也
爐頭堰(縣南二十五里)銅盆浦堰(縣南一十五里)
鄭家堰(縣南城外半里)道士堰(縣東城外半里)
林家堰(縣東五里)倪家堰(縣東半里)
邵家堰(縣西北十五里)蘭浦堰(縣南五十里)
渾水閘(縣西二十里西門外花園側甬東林家道頭錢家道頭皆有閘今多湮塞)
行春碶(光同鄉四十三里俗名南石碶)積瀆碶(光同鄉四十一甲又名下水碶)
烏金碶句章鄉鎮甲又名上水碶嘉定辛巳刺使魏峴
申朝省降度牒再修
回江東西兩碶(陽堂鄉六甲)回江西碶
蕭臯碶(手界鄉二十甲)貝則碶(手界鄉二十二甲)
歟碶(豐樂鄉二十三甲)東周碶(豐樂鄉二十五甲)
古塘碶(豐樂鄉二十五甲)樟木碶(鄞塘鄉二十八甲)
練木碶(鄞塘鄉三十甲)史家碶(鄞塘鄉三十三甲)
鵲巢碶(手界鄉鎮甲今廢爲田)茅針碶(鄞塘鄉)
荻埭碶(手界鄉二十一甲邑簿黃宁創於熙寧)
右堰碶舉其瀦水之大者其餘不及盡紀沿江皆堰
一壊則渠水泄而海潮入皆所當謹也
江東碶閘縣東城外半里淳祐二年祕閣修撰陳塏守
郡日據士民白劄子本府江東米行河舊有碶閘隨
時啟閉内通東湖水脈外障大江潮汛沿河兩岸各
有古來石磡四五十年以來兩岸居民節次跨河造
棚汙穢窒塞如溝渠然水無所洩氣息薰蒸過者揜
鼻近歲余家橋夾家橋低塌河面舟不可通不惟有妨民旅
運載兼父老流傳謂此河通塞於四明風水最有關
繫乞行開濬復還古蹟仍乞增高兩橋以通舟楫本
府遂具申沿海制置使司差委路分權帳前水軍統
領傅端尚修武本府司決馮喜孫迪功同共相視告示
侵占古河起造浮棚之家日下自行除坼斟酌多寡
閣支官錢俵散尋據所委官申並已坼除浮棚取見
元來石磡訖本司遂差撥水軍開濬河道般去瓦礫
撤障蔽以見天日之清明蕩汙穢以通江湖之脈絡
邦人無不稱快於是重修浦口疏水二閘改造浦東
橋(元名余家橋)澄波橋(元名夾家橋)各增高二尺於浦口橋北
創置淘河閘官舍三小間差下釐務使臣一員專一
監臨啓閉每月添給官會壹拾貫又江東寨撥水軍
二名役使每月各添支官會叄貫文又置鈎鋤鍬钁
之屬具載板榜再差官打量自浦口橋河道南北兩
岸闊狹丈尺從制置使司置立石碑閘官舍内久遠
參照開具下項
浦口橋下(闊一丈一尺)浦口閘外(闊一丈一尺)
浦東橋下(西闊一丈二尺五寸東闊一丈三尺六寸)
澄波橋下(西闊二丈三寸東闊一丈六寸)
米行橋下(西闊一丈三尺八寸東闊一丈四尺)
疏水閘裏(闊一丈四尺)胡家橋下(闊一丈五尺五寸)
真君廟橋下(闊二丈六尺七寸)
真君廟橋東至棲心寺橋一帶並係大河
以上自浦口橋打量至真君廟橋河道東西通
長二百丈三尺七寸並係浙尺
保豐碶縣北城外半里西管支港受它山林村兩路之
水滿則洩之江若行春積瀆烏金石塘諸碶皆所以
洩西管水也行春積瀆烏金相距不過數里惟石塘
碶回環而北三十里間無一碶可以洩水每遇霖潦
往往匯於城下返藉城中三喉𫝊送三喉穴城爲水
道僅通一綫所洩能幾此保豐碶之不可不復也先
是淳祐辛丑余參政天錫典鄉郡已有意經營不便
者怵以風水之說明年郡守陳塏講究水利邦人具
言保豐興廢關千里豐歉即拉西倅尤煓南煓趙體
要路分傅端尚僉判石孝廣知縣謝琳親至地所相
攸乃知故基爲碶旁居民李沈二家冒占爲屋爲蔬
畦下其事於都廳索兩家契據元無所憑但云祖父
以來相承有此具伏侵冒於是親督壕寨引繩度地
碶所不用者捐以予之且厚所犒然此地本樓店務
所有元非二家之物詢之耆老俗訛爲寶峯意當日
藉此碶之利則豐年可保第圖志不載不知廢在何
時今始正名已申朝省照會爲閘兩間立石柱三造
板橋於浦口以便行往是役也物聽匠石承攬先給
本錢工以水軍别廪生劵民不知而事巳集標識歲
月見於雙柱石扁
大石橋碶縣東城外一里童育兩山之水本自此入江
歲久湮塞亦圖志之所不載淳祐二年郡守陳塏親
訪古蹟得斷石沙磧中此地良是遂即橋下作平水
石堰而於浦口置閘立橋内可以洩水外可以捍潮
碶閘之設必啓閉得宜則澇有所洩旱有所瀦水
常爲吾之利其或當啓而閉當閉而啓則害亦如
之四明前此水患甚至民居沈竈早稼生蟲者無
他惜水太過諸碶不盡放故也淳祐二年夏淫雨
不止雨月餘人人皆憂無可救療一飽壊於垂成
矣郡守陳塏謂旱澇豐歉在天者固不可必若人
事所當修豈容不盡其力遂置平水尺朝夕度水
增減以爲啓閉地形高下不等水之深淺亦然大
槩郡城河濱之水常以三尺爲平餘可類推過平
以上則當洩中間數夕暴雨水驟長至四尺有竒
守夜聽雨聲日視水則時當啓閘率分遣官吏四
出斟酌尺寸爲放水分數亦或盡板一决城中三
喉晝夜使之通流是年雖積潦穀粟蔬果一無所
傷歲以稔告所以然者常年放水田氓告之都保
都保告之縣縣告之郡往復行移動是旬日水之
溢者已壑稻之浸者已芽今州郡一聞雨驟水汎
不待都保縣道申到放閘之人已遣行矣防患未
然所宜書以示後(丞相鄭申公手書附見於此聞之投閒憂國惟切年豐之願
况鄉邦乎日者未秋而潦每見賢邦伯開水利於先疏水患於後皇皇汲汲如救溺然人始疑其迂
而終服其智獨拙者之見以爲人力足以奪天造然不期響應之速如此昨出郊見穫稻之田龜拆
無塗足之累晚稻之田魚游無涸轍之虞村舂畝饁手額歎咏爲之寢飯俱適兹蒙寵示鄞志紀載
風簷快讀喜見鬚眉矧碶閘之名雖生長是邦者有不能悉今名稱處所及蓄泄啓閉一覽可周既
收目前之效復垂後日之規辭簡事備利害並列可謂深切著明矣近世官治所尚凡有施置必爲
豐碑羨語采圖華編以誑耀耳目今以事實繫之郡譜使來者有攷焉非心誠求之不及此光用欽服
云云)
迴沙閘初剏於淳祐二年秋其地則它山堰之吳家橋
也慶元三面皆江潮汐上下一郡七鄉以飲以溉者
它山之水而已其源自越之姚虞剡歴分水嶺石壇
龔村大小皎至它山號大溪自堰而下爲江堰之上
旁爲小溪分注七鄉入於城今日月湖運河門治池
沼渟涵如璧縈紆如帶者皆是水也大小溪而上夾
岸皆沙雨則與水俱下江以堰限沙不能越故併聚
於小溪水爲不流井泉斥鹵農田失溉民甚苦之歲
至三四淘費緡錢數萬已復壅塞如初脫遇暴漲沙
自西岸入其壅尤甚堰上下級皆三十六其上沙没
盡下不没者五六知府制置秘撰少卿陳公塏來訪
民瘼知沙爲害一日率僚屬親往以求其策顧謂制
幕林君元晉曰西岸廣袤雖未易圖由小溪而入者
尚可施人力與其淘於既積不若遏於未至水輕清
居上沙重濁居下將建閘小溪之衝水溢則閉平則
啓沙溢於外去之差易未幾溪上寓公新廬陵魏守
峴書來述鄉氓意與公合稽於衆卜於善政侯又合
議乃决因屬魏使總其事新進士安君劉佐之文移
書擬屬之林君秋毫無擾庀役六十日無日不晴訖
役始雨溪谷之民觀者如堵閘三間版皆七中間常
留一版俾上可通舟水涸則去東西閘常留兩版餘
分置看守人許亞一等家水泛則不拘早夜集衆力
急下版相水高下版隨以增減常令水自上入溪沙
隔於外水平去版通舟如故閘外沙積稍多即仰措
置水利劉湜等申府切待支錢米差官吏前去雇人
監淘舊有淘沙田歲收六十餘石寄樁常平倉董工
使臣劉湜家小溪素筦它山水利今責以措置除制
司月支十七界官會十五千外更月給米一斛許亞
一等兄弟子姪八人居閘旁應募司啓閉月共給米
一斛如有更替則改畀承替人已約束守閘人不許
啓閘時邀求舟人錢物除水溢下版外平時不許多
留閘版故妨船筏往來安頓閘版之家不許作踐移
用損失再照它山堰爲鄉民曹家船筏自堰下江致
損堰石最爲利害自祕撰陳公下車立賞五百千禁
戢無敢犯者已再申嚴有違此令許諸色人陳告即
先支上項賞錢仍許執留船筏就行給付凡前項合
約束之事並載石碑植於閘所閘記林君所撰云
橋梁
東津浮橋(靈橋門外唐長慶三年刺史應彪置凡十餘舟亘板其上長五十五丈闊一丈四尺初置
於東渡門外江闊水駛不克成乃徙今地方經始時雲中有形如虹映其上衆咸異之初
名橋曰靈現又曰靈建以此也太和三年刺史李公文孺僖昭間刺史黃公晟皇朝開寶
中守錢公億乾道中守張公津慶元中守林公大中嘉泰元年守陳公相嘉定四年守程
公準六年提刑程公覃攝守十六年守趙公師嵒皆乘其圯而新之寶慶二年守胡公榘
謂民已病涉凡負橋之舟亘舟之板維舟之纜繫纜之柱皆一新之凡修置皆有記今逸
其碑惟曾公從龍史公彌堅二記在焉淳祐二年壬寅秋七月圯於颶風制守陳公塏
又新之蓋自長慶迄於今凡幾建鳩工輯材取辦屬邑橋成貫以巨䌫矴於深淵風濤乘
之脱落無策聽自壊新造則經年不可辦公喟然顧僚屬曰以經營之不易聽蜚廉之自
暴可乎吾昔遊淮漢間有並五六十舟而可收於指顧之頃者盍思其計往往一歲颶作
有時由六月既望迄九月既望間一見之閒暇則聯絡通往來此時則卷而藏之取水軍
脚船四濟行者庶乎可久衆歡然曰令簡而易行橋可壽矣命幹幕林元晉路分傅端尚
董其概無事文移聽民就役厥材孔良閱四月事就揭其約於靈濟庵俾後來有攷焉)
慶豐橋(舊名望雲在望京門外紹聖四年建乾道四年守張津重建)
新石橋(南門外寶慶三年守胡榘建)澄波橋(靈橋門下)
浦東橋(靈橋門外)張贇橋(縣東五里元豐五年建)
白鶻橋(縣東七里紹聖二年建)七里店橋(縣東七里紹聖元年建)
盛店橋(縣東十里元符元年建)回㯠橋(縣東二十五里紹聖三年建)
回江碶石橋(縣東二十五里熙寧元年建)
張村石橋(縣東三十里元祐元年建)顔橋(縣東南三十里紹聖元年建)
飜石橋(縣東南三十里熙寧元年建)鄧橋(縣東南五十里天禧二年建)
馬湖橋(縣西南五十里元祐三年建)高橋(縣西南五十里元符元年建)
小溪江橋(縣南五十里元豐元年建長二十有八丈闊二丈四尺而爲屋於其上紹興十五年邑人
朱世彌世財重建唐昌言爲之記)
仲夏橋(古有大橋徑趨小溪宣和中斷之以防寇一方病涉商旅以絶紹興八年通料舒國佐率鄉豪
重建定其址而未遂鎮官游彦汜成之莊漢英張光明莊椿輸財鳩工柱板皆以石從一百六
十尺衡十有二尺費緡錢二千有竒經始於十四年之八月落成於次年之仲夏吳秉彛記)
北渡橋(縣南三十里熙寧元年建)趙家橋(縣南二里元符元年建)
林村市盤橋(縣西五十里熙寧初建乾道六年監務范淮率鄉人易木以石)
流花橋(舊橋圯於水乾道六年監務范淮率鄉人疊石爲之開封姜陳記名以抑洪)
洞橋(二橋皆在林村)沈店橋(縣南七里元符三年建)
望春橋(縣西十里元符元年建紹興中重建今改慶寶橋)
高橋(縣西二十里紹興中重建)夏家橋(縣南五里元符三年建)
周賣魚橋賣蓆橋
大河橋拗水橋(四橋皆在縣東)
宋招橋(縣東十里)朱家橋(縣東十二里隸手界鄉)
横石橋(縣東十二里隸手界鄉)鄮山橋(縣東二十五里)
盛店港石橋(縣東二十里紹聖元年建)
河渡
桃花渡(即東渡)西江渡(即西渡)
銅盆番石渡俞公李家渡
周蘇渡
寶慶四明志卷十二
