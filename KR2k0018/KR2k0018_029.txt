欽定四庫全書
四明續志卷八
宋梅應發劉錫同撰
蠲放砂岸
砂岸者瀕海細民業漁之地也浦嶼窮民無常産操網
罟資以卒歲巨室輸租于官則即其地龍斷而征之
或興或廢寶祐四年秋大使丞相吳公之開閫也人
謂砂岸廢而民無統寇職以肆公因民之欲而奏復
之越一年人又謂主砂者苛征而相吞噬者則滋訟
公知其擾民也亟奏寢之或止或行悉因民欲民亦
知公之心無他也舊所收砂租錢初以供郡庠養士
貼厨水軍將佐供給新創諸屯及出海巡逴探望把
港軍士生劵本府六局衙番鹽菜錢之費今砂租既
蠲則以興復翁山十五酒坊所收息錢補之
乞蠲砂租奏請
前歲之秋冒膺瀛閫上事之日適當海寇披猖之餘
遂行攷究本末多謂因沿海砂岸之罷海民無大家
以為之據依因澥浦胡家渡稅場之罷盗賊無官司
以為纂節奪攘矯虔因得自恣臣遂具奏聞乞行興
復就以砂岸稅場所入歲計二十二萬九千六十五
貫八百單五文為慶元府幇支郡庠養士厨食錢十
三萬六千二百貫文為定海帳前水軍幇支久閣制
領將佐每歲供給錢九萬二千五百貫為定海水軍
創支駕船出海巡連探望把港軍士生劵錢四萬一
千貫文為慶元府六局衙番幇支久閣每歲鹽菜錢
一萬五千貫文為慈溪縣管一新創夜飛山防遏寇
盗屯戍水軍歲支錢米五萬六千六百貫文為象山
縣管一邊海陳山東宿渡新創軍船載渡民旅防遏
寇盗水軍歲支錢米二萬一千一百二十貫文為定
海縣管下新創浹港防遏寇盗屯成水軍歲支錢米
六千二百八十貫文已上共計三十六萬八千七百
貫文前所謂砂岸稅場之入不足以當其半則以慶
元府經常錢補之亦既踰年于此矣但臣始者之興
復砂岸稅場不過欲為清海道絶寇攘之計今已將應
千砂岸諸嶴並行團結具有規繩本土之盗不可藏
往來之盗則可捕又浹港既有戍卒則胡家渡澥浦
一帶不至空曠防閑備禦粗為周密於是昨來興復
砂岸稅場所入之課利仍可盡弛以予民矣但前來
養士餉軍之費一孔以上皆不可闕則臣見照常平
條法召募土着上戸措置係額坊翁山等十五所歲
入二十八萬四千貫文又措置慈溪縣係省官酒務
歲收息錢七萬三千貫文總兩項為錢三十五萬七
千貫文以抵前諸項之費尚欠一萬一千七百貫文
則就本府醅酒庫息錢内支撥庶幾利之弛於民者
可以徧及海陬而養士餉軍之需又不至於違誤而
為慶元一郡經久之計臣除已一面備牓將砂岸及
胡家渡澥浦稅務照端平淳祐年間已降指揮並行
住罷仍劄慶元府將翁山等坊慈溪酒務每歲息錢
專充前項養士餉軍經常支遣外欲望聖慈降付尚
書省給降省劄付本司慶元府逐一遵守施行不許
違戾謹錄奏聞伏候勅旨右劄送沿海制置大使司
照應寶祐六年五月空日
榜
當使前歲領郡之初人或謂近年海寇披猖如三山小
榭等處有登岸焚劫之事皆起於罷砂岸而砂民無
所統率之故遂具申奏及行興復既復之後雖藉所
收錢物以助養士恤軍等費然或又謂大家上戸不
能不因此掊克沿海細民又且詞訴迭興更相吞併
殊失本司興復之初意又胡家渡澥浦二稅場人亦
謂住罷之後官司更無纂節因此數十里之内莽為盗
賊出没之區亦遂具申奏乞行興復繼而議者又謂
於公家利益甚少而稅場為民害者不貲徐而察訪
言亦非虚當使於是復思變通之術將見措置翁山
十五坊及慈溪縣酒務歲收息錢抵偃所收砂岸錢
及胡家渡澥浦兩稅場之入又將砂岸諸嶴差官團
結使本境之盗無所容外境之盗不可入則前所謂
砂岸無所統率而盗賊縱横之事不必慮矣又於浹
港置立小屯則前所謂數十里之内官司並無纂節
而莽為盗賊出没之區者不必慮矣遂行具奏乞將
砂岸兩稅場仍舊住罷庶幾除害而弛利可以為此
郡悠久之計今春□夏網已行了畢砂岸之家已收
一年之利住罷正當其時其詳備載之省符但歲支
養士及諸屯劵食并將校添給兵番鹽菜等錢計三
十六萬八千七百貫文一孔以上不可違欠全藉翁
山十五坊及慈溪酒務所入制司所當常加意點檢
使所入常足以支所出方無闕誤案備榜府前市曹
有砂岸縣分及翁山諸坊慈溪縣酒務張挂曉示
蠲免抽博倭金(收養飄泛倭人麗人附)
倭人冒鯨波之險舳艫相銜以其物來售市舶務實司
之然藉抽博之入以禆國計硫黃板木而已金非所
利也倭金懷袖所擕銖兩幾何而官吏之虐取牙儈
之控扼卒使之乾没焉非朝廷懷遠意大使丞相吳
公力陳于上請弛其禁勿征願代輸之上可其奏取
歲額之酌中者為凖制司歲抱解三萬六百五十六
貫文於歲收市舶司回稅錢内支撥就牒赴市舶司
交管起𤼵自寶祐六年始公又念倭人之流離於海
上者多阻飢併請就本司人各日給米二升舶司日
支錢一貫五百文候次年歸國日止朝廷從之世未
必有知公用意之深者
奏狀
臣竊見朝廷行下仍放倭商赴市舶務抽博深得時措
之宜但有一事於朝廷歲不過捐十七界一萬餘緡
之楮而可以深得遠人之心者不敢不以上聞照得
倭商每歲大項博易惟是倭板硫黃頗為國計之助
外此則有倭金商人擕帶各不能數兩未免深藏密
匿求售於人蓋其所販倭板硫黃之屬多其國主貴
臣之物獨此乃倭商自已之物殊為可念緣舶司例
合抽解多為此間牙人啜誘謂官司有厲禁常為汝
密行貨賣遠人不察其偽多以付之姦牙輒為所匿
且脅以本朝法令之嚴倭商竟不敢吐氣常懷憾而
去臣叩之舶務四年博買之利所收止八千餘緡五
年博買之利所收止一萬餘緡朝廷以萬餘緡十七
界之利而失遠人向化之心必有所不肯特前後官
司未有以上達者爾臣除已關報市舶司今次倭船
到岸免抽博金子如歲額不可闕則當以最高年分
所抽博之數本司代為償納伏望聖慈即賜睿旨行
下舶務免將倭商金子抽博施行所損無毫釐而所
益何翅丘山伏候勑旨
申狀
本司照得每歲舶務抽博倭金之利多者不過二三萬
緡舊楮而羅織漏舶之金極不過十數兩惟寶祐五
年分前官葉檢閱體國生財之意太重比之常年檢
察倭商漏舶之金為數獨多遂有六萬七千二百餘
貫無藝之入然在朝廷何翅萬牛之一毛而使倭人
怨之麗人𫝊之其在四方承平之時尚可其在海道
多虞之時則斷斷乎其不可也欲望朝廷特賜詳察
拖照前申罷倭人抽博之微息弛倭人漏舶之厲禁
以示朝廷懷遠之恩其所關繫實為不細仍乞速賜
行下舶務及本司照應如朝廷未以為然即乞就其
中擇抽剝利息最高年分容本司抱解施行伏候指
揮
再申
照對本司近具奏申乞將倭人之偶為風水飄流者本
司日給白米二升市舶司日給十七界一貫五百文
候次年歸國日住支已蒙朝廷從申劄下又一項乞
免將倭金抽博以寬其一線營生之路以免其數十
年為官吏牙儈欺騙之害朝廷歲失課利不過十七
界一二萬緡而可以收遠人之心未準朝廷竟行從
申潛實非好異以損舶司課利蓋緣倭與高麗為鄰
已服屬於韃靼萬一彼生姦狡謀我者無所不至風
聲扇誘轉而至於倭則中國之憂實未可量所以小
小羈縻微微存恤使知朝廷之仁心仁聞則遠人愈
將向慕中國此正潛區區之微機也今準省劄備坐
提領所申每歲抽博倭金數目大率增擡且以舶務
每歲官吏牙儈羅織倭人指為漏舶白行罰納之金
衮為歲課此正失倭人心之大者官吏不知大體積
以為能特未有以告之朝廷者潛忝預舊弼况當海
道警備之時而隠情不言其罪大矣况每歲正抽博
之金實不過一二萬緡課利而所謂騙取漏舶之金
亦極不滿一二萬緡此何止千萬牛之一毛哉謹别
具狀開申欲望朝廷詳察事體亟賜行下本務免行抽
博永以為例庶幾海道密享懷遠之益忱非小補
省劄
市舶所申準都省送下沿海制置大使司申(云云)奉鈞
判送所區處申本所契勘各年抽博漏舶實解到金
分兩價直并抽博淨息錢數本所主管文字趙與毗
擬照得慶元舶司每歲所收倭金除漏舶外抽博之
數固自不多吳觀文申乞免抽博就其中擇抽博年
分抱解欲照所申具申朝廷乞劄下制司每歲倭船
到舶照酌中年分寶祐五年抽博息錢從本司抱解
三萬六百五十六貫十七界令項解發施行劄送沿
海制置大使司從市舶所點對事理施行
收養麗人
公既請于朝收養倭人之流離者矣寶祐六年十一月
水軍申石衕山有麗船一隻麗人六名飄流海岸公
命帳前將校取之來詰其所以張小斤三則麗之李
樞密藏用家奴也金光正金安成金萬甫盧善才則
麗之萬戸土軍也金惠和則麗之還俗僧也各因本
國遷發把隘駕船往白陵縣收買木植是年十月十
三日在海遭風不知所向飄流至石衕山具言自癸
已歲麗主避敵徙居海島之江華縣島闊三百餘里
其去陸岸之程亦三百里僅存南計北計十七州敵
歲一哨則事之以寶貨間遣使至新都延之承天館
饋遺豐甚自戊申後敵使不屑渡海麗主躬帥其
往承天府禮逆之祈免□掠彼必欲麗主復歸舊都
此懼其紿巳卒不從敵於是連年圍海岸逼新都境
土就荒米價翔踴銀瓶一斤易粟三苫(準中國一碩)民殍
死者衆敵退麗人始還舊巢採栗以充飢取松實以
售商賈有崔令公世積金穀今年四月八日令公出
禮佛麗主遣人乘間誅之盡發所藏賑軍民國粗定
又言有向上頭目人洪服良因在邊皆麗歸敵今麗
有貢必遣往服良所因以轉致于敵自江華至服良
所約七日自服良所至敵遠近則不可知也麗有三
窟曰早窟曰山水窟曰袈裟窟俱為敵蹂躪兵弱晝
不敢與敵戰夜僅能偷劫勢終弗支今兵船之在海
岸者號三十九領領二隻又都兵馬大船十二隻大
船面闊三丈長亦如之狀如箕織席為帆便於正順
風而巳公以其事上聞且從本司日支六名米各二
升錢各一貫及歸國則又給回程錢六百貫米一十
二碩公於懷遠禦外周且密矣
收刺麗國送還人
開慶元年四月綱首范彦華至自高麗賫其國禮賓省
牒𤼵遣被擄人升甫馬兒智就三名回國制司引問
馬兒者年二十六揚州灣頭岸北裏解三也十二歲
隨父業農秋時為蒙古掠去部長孟克叔揚珠濟達大王
所撥隸呼爾哈部下牧馬剃作三搭髮取名馬兒年
十五時又見兵至一人即今升甫也升甫年二十四
本姓馮名時臨安府人生七歲父以莊田在淮安州
鹽城往居焉淳祐九年為兵所掠亦隸呼爾哈智就
者年三十八德安府人黃二也家市縑帛有莊在城
外之西羅村十四歲金國投拜人楊太尉仕于德安
陰結李全妻小姐姐貳于金以叛黃遂為兵所虜金
主第三兄使往沙沲河牧羊凡三年異州種田凡十
二年咸平府運糧凡六年寶祐五年七月頭目人竒
嚕達領貳萬人出軍馮時解三皆以牧馬從凡兩月
至麗界首東路屯于和尚城麗師不出及十一月久
雨馬多凍死人且餒馮解謀逸歸本朝匿深山中師
退麗人取以歸寘島上六年正月入麗京拜國主月
給米養之旬餘黃二亦至皆在漢語都監所宿食三
月發入范彦華船又逾年三月船始歸制司即備申
朝廷以各人本貫並無親屬欲收刺廂軍續凖省劄
從所申收刺解三取名解福馮時取名馮德黃二取
名黃恩並收刺崇節指揮專充看養省馬著役(麗國省牒
附見于後)
(高麗國禮賓省牒上大宋國慶元府當省準貴國人升甫馬兒智就等三人久被北人捉拏越前年
正月分逃閃入來勤加館養今於綱首范彦華俞昶等合綱船放洋還國仍給程糧三碩付與送還
請照悉具如前事須牒大宋國慶元府照會施行謹牒巳未三月日謹牒注簿文林郎金之用
注簿文林郎李孝悌丞文林郎金光遠丞文林郎潘吉儒試少卿入内侍文林郎李軾卿
朝識大夫任柱判事入内侍通議大夫三司使太子右庶子羅國維判事正議大夫監門衛攝
上將軍奉君用)
賑濟
富韓公鎮青州廪民之老弱病瘠者活五十餘萬人人
到于今稱之大使丞相以韓公之心為心凡鰥寡孤
獨困窮賑貸無倦色寶祐四年九月至鎮十月濟一
萬七千六百九口支錢四萬七千五百四十五貫米
一千四百九十八碩八㪷五年十二月濟二萬三十
四口支錢三萬四千二百六十二貫文米一千七百
一十三碩一㪷六年二月濟糶一萬七千六百五十
口支米二千二百一十三碩開慶元年四月濟二萬
四百三十九口支錢七萬二千五百五十八貫文米
一千六百五十九碩九㪷公有實德于鄞歌之者曰
膏雨吾土襦袴吾人其惟吳公乎
寶祐四年十月濟惠字號人戸
東南廂
大人二千五百八十一口每口錢三貫文米一
㪷
小兒一千二百四十口每口錢二貫文米五升
東北廂
大人二千九十一口每口錢三貫文米一㪷
小兒八百二十一口每口錢二貫文米五升
西南廂
大人三千三百一十三口每口錢三貫文米一
㪷
小兒一千五百一十八口每口錢二貫文米五
升
西北廂
大人三千一百三十七口每口錢三貫文米一
㪷
小兒一千一百七口每口錢二貫文米五升
甬東廂
大人五百六十二口每口錢三貫文米一㪷
小兒二百五十八口每口錢二貫文米五升
府西廂
大人六百四十三口每口錢三貫文米一㪷
小兒三百三十八口每口錢二貫文米五升
寶祐五年十二月濟惠字號人戸
東南廂
大人二千四百八口每口錢二貫文米一㪷
小兒一千二百七口每口錢一貫文米五升
東北廂
大人一千三百四十六口每口錢二貫文米一
㪷
小兒一千二十八口每口錢一貫文米五升
西南廂
大人三千九百六十六口每口錢二貫文米一
㪷
小兒二千二十九口每口錢一貫文米五升
西北廂
大人二千七百三十三口每口錢二貫文米一
㪷
小兒四百七十六口每口錢一貫文米五升
甬東廂
大人二千一百七十八口每口錢二貫文米一
㪷
小兒七百四十口每口錢一貫文米五升
府西廂
大人五百九十七口每口錢二貫文米一㪷
小兒三百二十六口每口錢一貫文米五升
寶祐六年二月濟糶敏字號人戸
東南廂
大人一千五百二十九口每口米二㪷
小兒六百三十口每口米一㪷
東北廂
大人一千八百九十三口每口米二㪷
小兒七百二十八口每口米一㪷
西南廂
大人二千二百六十七口每口米二㪷
小兒一千四口每口米一㪷
西北廂
大人一千七十二口每口米二㪷
小兒三百五十六口每口米一㪷
甬東廂
大人四千七十三口每口米二㪷
小兒一千四百六十四口每口米一㪷
府西廂
大人一千六百八十六口每口米二㪷
小兒九百四十九口每口米一㪷
開慶元年四月濟惠字號人戸
東南廂
大人二千二百六十口每口錢四貫文米一㪷
小兒一千二百二十五口每口錢三貫文米五
升
東北廂
大人二千三百口每口錢四貫文米一㪷
小兒一千二十八口每口錢三貫文米五升
西南廂
大人四千九十七口每口錢四貫文米一㪷
小兒一千九百二口每口錢三貫文米五升
西北廂
大人三千二百三十二口每口錢四貫文米一
㪷
小兒九百七十七口每口錢三貫文米五升
甬東廂
大人九百七十八口每口錢四貫文米一㪷
小兒五百三十八口每口錢三貫文米五升
府西廂
大人六百四十四口每口錢四貫文米一㪷
小兒四百八十九口每口錢三貫文米五升
祈禱(龍見附)
寶祐五年夏六月不雨大使丞相焦勞請禱靡所不至
迺延廣仁院白衣大士若靈應廟神祠山城隍諸像
列公堂而祈焉一日亭午驕陽如焚公方露香禱于
庭俄密雲起南方有黑龍見蜿蜒飛動萬目駭視雨
隨下如注四郊霑足歲事獨稔於旁郡六年三月種
未入土彌月旱亢人情皇皇公齊心禱祈如前望日
迎天井山蜥蜴神雖間霡霂卒未大應公謂民命近
止雨少緩則不及事即齊宿真隠觀設碧玉醮以告
于帝時夜半焚章雷雨沛然徹旦未休黎明公還府
夾道呼相公雨歡聲如雷河流洋溢農皆荷鍤乃亦
有秋民不乏絶者公之力也開慶元年五月苦淫潦
不止低田凡三蒔秧渰沒而偃民搏手無策禱禳無
所不用其極公曰虚文非所以格天也乃命僚佐決
府縣三獄訟出繫囚盡蠲五年以上苗稅減放諸酒
庫一分息著為額令下百姓鼓舞陰雲解駮天日清
明公又慮積水之害禾也委官周行田野徧啟諸閘
有碶堰所不能泄者則決之水既疏苗之仆者興焉
越兩月雨復愆期公禱輒霽歲卒大熟蓋三年之間
常暘苦雨無歲無之公一忱所格如響斯應民雖至
迫切亦恃公以無恐公詩有云數莖半黑半絲髮一
片憂晴憂雨心念慮未嘗不在畎畝間也𫝊曰閔雨
者有志乎民者也喜雨者有志乎民者也其公之謂
乎天井山蜥蜴神公為請于朝元年七月已侯封者
加二字未封者悉侯之蓋以旌龍見之靈云
瑞麥
淳熙三年皇子魏王判明州時象山縣麥穗兩岐王聞
于上刻石鄮山堂可攷大使吳公以舊弼判慶元府
開慶改元四月奉化縣聖姑亭山産三穗麥眎昔過
之異瑞休祥驚燿羣目意者視飢由已天以是答今
之后稷歟公雖偃藩每以四方水旱盗賊為𨼆憂不
言祥瑞蓋古大臣用心云
四明續志卷八
