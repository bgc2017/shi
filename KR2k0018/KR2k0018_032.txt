欽定四庫全書
四明續志卷十一
宋梅應發劉錫同撰
沁園春(丙辰十月十日)
夜雨三更有人欹枕曉簷報晴筭頑雲癡霧不難掃蕩
青天白日元自分明權植油幢聊張皂纛坐聽前騶鼓
角鳴君休詫豈宣申南翰成旦東征鴻冥哽噎秋聲
正萬里榆關未罷兵幸揚州上督為吾石友荆州元帥
是我梅兄約束鯨鯢奠安鼪鼠更使嵎夷海晏清連宵
看怕天狼隠耀太白沉槍
同前(戊午自壽)
笑指頽齡循環雌甲卦數巳圓歎蜀公高潔休官去歲
温公耆舊入社今年底事﨑嶇蒼顔白髮猶擁貔貅護
海堧君恩重筭何能報國未許歸田遥憐宛句山
前正水漲溪肥繋釣船縱葵榴花閙菖蒲酒美都成客
裏爭似家邊寄語兒曹若為翁壽只把鷗盟更要堅翁
還祝願欃槍日靜䆉稏雲連
同前(已未翠山勸農)
二十年前君王車顧詔牧此州念昔時豪傑猶難闢
闔如今老大却更遲留四載相望(平聲)三春又半邂逅劭
(音翹)農得縱遊田疇事是桑條正長麥含(音汗)初抽悠悠
身世何求筭七十迎頭合罷(音敗)休謾繞堤旌纛牽連鷁
櫂喧天鼓吹斷送龍舟翠巘層邊碧雲堆處一擔擔來
天外愁如何好且同斟綠醑自課清謳
寳鼎現(和韻巳未元夕)
晚風微動淨掃天際雲裾霞綺將海外銀蟾推上相映
華燈輝萬砌看舞隊向梅梢燃晝丹燄玲瓏玉蘂漸陸
地金蓮吐徧恰似樓臺臨水老子歡意隨人意引紅
裙釵寳鈿翠穿夜市珠筵玳席多少吳謳聯越吹繡幕
捲散繽紛香霧籠定團圓錦里認一點星毬挂也士女
桃源洞裏聞說舊日京華般百戲燈棚如履待端門
排宴三五傳宣禁侍願樂事這回重見喜慶新開起瞻
聖主齊壽南山勢拱東南百二
晝錦堂(巳未元夕)
綺縠團成珠璣搦就極目燈火樓臺七子八仙三教耍
隊相挨管簫笙簧相間鬭遠如聲韻碧霄來環千炬寳
珊絳紗雲毬霧衮交加千里人笑樂游妓合脂塵香
藹籠街盡道今宵節物天與安排晚來風陣全收了夜
闌還放月兒些休辭醉長願每年時候一樣情懷
賀新凉(丁巳歲壽叔氏)
未是全衰暮但相思昭亭數曲水村煙墅只比兒兒額
上壽尚有時光如許况坎子常交離午須信火龍能陸
戰更驅他水虎蟠滄浦崑崙頂時飛度東皇驀向崑
崙遇道如今金階玉陛待卿闊步猶恐荆人攀戀切未
放征帆高舉怕公去狐狸嘷舞江漢一詩誰作者想聲
聲讚祝明良聚天下久望霖雨
同前(和翁處靜桃源洞韻)
拍手闌干外想回頭人非物是不知何世萬事情知都
是夢聊復推遷夢裏也幻出雲山煙水白白紅紅雖褪
盡儘倡條浪蘂皆春意時可醉醉扶起瀛洲舊說神
仙地奈江南猿啼鶴唳怨懷如此三五阿婆塗抺徧多
少殘櫻剰李又過雨亭臯初霽慚愧故人相問訊但一
回一見蒼顔耳誰念我鷦鷯志
同前(再和)
宇宙元無外問當年渠緣底事強逃人世爭似劉郎栽
種後長恁元都觀裏何用羡武陵溪水一見桃花還一
笑領春工千古無窮意兒女恨且收起洞中空(去聲)闊
多閒地但人間羊腸九折未能知此我巳衰翁君漸老
那復顚張醉李看翻覆雨隂風霽捱得清和時候了艤
扁舟只待歸來耳惟處靜解吾志
同前(三和)
了却兒癡外撰園林亭臺館榭謾當吾世紅楯朱橋相
映帶人在百花叢裏更依約垂楊襯水檜柏芙蓉棖桂
菊也還須收拾秋冬意閒坐久忽驚起繁華寂寞千
年地便淵明桃源記在幾人知此雙手上還銀莵印趁
得東風行李看鄮領鄞江澄霽從此歸歟無一欠但君
恩天大難酬耳嗟倦鳥投林志
同前(和趙丞相見壽)
雪鬢難重綠但翛然黃庭境界抱蔵龜六也向無何鄉
裏去白墮舟邊漾渌筭種種塵緣都足爭那名韁猶繫
絆儘辜它猿鶴雙溪曲時又夏暑將溽虚舟飄瓦何
煩歜奈羊腸千歧萬折近來純熟悵望老仙煙水外惟
把江雲送目想裴墅碧梧金竹安得結廬相近傍買閒
田數畆躬耕築巳夢斷大槐國
同前
(夜來夢遊一所園林臺榭甚餙數羽流在焉余與語相酬酢有言詩者有言詞者須臾以酒見
酌中有一人舉令云各和古詞一首且目余云相公和葉石林睡起流鶯語余素熟此詞成誦
遂援筆賡之擲筆而寤枕上記憶不遺一字亦異矣以詞意詳之余三上丐歸之䟽君父其從
欲乎因錄呈同官諸丈恐可為他時一叚佳話云)
燕子呢喃語小園林殘紅剰紫巳無三數綠葉青枝成
步障空有蜂旋蝶舞又寳扇輕摇初暑芳沼拳荷舒展
盡便回頭亂擁宫粧女驚歲月能多許家山占斷鳬
鷗渚最相宜嵐煙水月霧雲霏雨三島十洲雖鐡鑄難
把歸舟繫取且放我漁樵為與從此細斟昌歜酒况神
仙洞府無邀阻何待結長生縷
同前
(因夢中和石林賀新凉并戲和東坡乳燕飛華屋)
碧沼横梅屋水平堤雙雙翠羽引雛偷浴倚戶無人深
院靜猶憶碁敲嫩玉還又是朱櫻初熟手捾提爐香一
炷黯消魂竚立闌干曲閒轉步數修竹新來有箇眉
峯蹙自王姚后魏都褪只成愁獨鳳帶鸞釵宫樣巧爭
奈腰圈倦束謾困倚雲鬟堆綠淡月簾櫳黃昏後把燈
花印約休輕觸花燼落淚珠簌
同前(和劉自昭俾壽之詞)
寳扇驅纖暑又凄凉蒲觴菰黍異鄉重午巧索從來無
人繫惟對榴花自語也何用謳秦舞楚生愧孟嘗攙一
日歎三千客汗揮成雨如伯始謾台傅循環浩劫無
終古但坤牛乾馬抽換是長生譜安得牋天天便許歸
煉金翁木父問海運爭如穴處一笑流行還坎止筭陳
陳往事俱灰土南墅鶴相思主(田文胡廣皆生於五日)
暗香
(猶記巳邜庚辰之間初識堯章於維揚至巳丑嘉興再會自此契闊聞堯章死西河嘗助諸丈
為殯之今又不知幾年矣自昭忽錄示堯章暗香疎影二詞因信手酬酢并賡潘德久之詩云)
曉霜一色正恁時隴上征人横笛驛使不來借問孤芳
為誰折休說和羹未晚都付與逋仙吟筆筭只是野店
疎籬樵子共爭席寒圃衆籟寂想暗裏度香萬斛堆
積惱他鼻觀廵索還無最堪憶萼綠堂前一笑封老榦
苔青莓碧春漏也應念我要歸未得
疎影
佳人步玉待月來弄影天挂星宿冷透屏幃清入肌膚
風敲又聽簷竹前村不管深雪閉猶自繞枝南枝北筭
平生此叚幽竒占壓百花曾獨閒想羅浮舊恨有人
正醉裏姝翠娥綠夢斷魂驚幾許凄凉却是千林梅屋
雞聲野渡溪橋滑又角引戍樓悲曲怎得知清足亭邊
自在杖藜巾幅(梅聖俞詩云十分清意足余别墅有梅亭扁曰清足)
暗香(再和)
雪來比色對淡然一笑休喧笙笛莫怪廣平鐡石心腸
為伊折偏是三花兩蘂消萬古才人騷筆尚記得醉卧
東園天幕地為席回首往事寂正雨暗霧昏萬種愁
積錦江路悄媒聘音沉兩空憶終是茅簷竹戶難指望
凌煙全碧憔悴了羌管裏怨誰始得
疎影
寒梢砌玉把膽瓶頓了相伴孤宿寂寞幽窗篩影横斜
宜松更自宜竹殘更蝶夢知何處只在昭亭山北問平
生雪壓雙溪得似老枝擎獨何事燕脂點染認桃與
辨杏枝葉青緣莫是冰姿改換紅粧要近金門朱屋繁
華艷麗如飛電但宛轉斷歌零曲且不如藏白收香旋
學世間邊幅
暗香
(儀真去城三數里東園梅花之盛甲天下嘉定庚辰辛巳之交余猶及歌酒其下今荒矣園
乃歐公記君謨書古今稱三絶猶憶其詞云高甍巨桷水光百景動摇而下上其寬閑深靚可
以答遠響而生清風此前日之頽垣斷塹而荒墟也嘉時令節州人士女嘯歌而管絃此前日
之晦冥風雨鼪鼯鳥獸之嘷音也令人慨然)
淡然絶色記故園月下吹殘龍笛悵望楚雲日日歸心
大刀折猶怕冰條冷蘂輕點汚丹青凡筆可怪底屈子
離騷蘭蕙獨前席深院宇更寂正月斷古䢴暮靄凝
積何郎舊夢四十餘年尚能憶須索梅兄一笑但矯首
層霄空碧春在手人在遠倩誰寄得(末叚懷故人)
疎影
嗤瓊笑玉向畫堂可肯風露邊宿耐凍禁寒便瘦宜枯
前身莫是孤竹從來不上春工譜夢不到沉香亭北筭
只消淡影疎香伴箇幽棲人獨莫待癡風騃蝶倩青
女捺住多少紅綠落鴈寒蘆翠鳥冰枝近傍三間茅屋
(缺)想這般夷曠襟懷
眇視乾員坤幅
暗香(用韻賦雪)
九垓共色想洛濱劒客吹呼長笛狰豸老松别樹平欺
爛柯折應是千官鶴舞騰賀表誰家椽筆賜宴也内勸
宣來真個是瑶席休怪巷陌寂有一種可人掃了還
積悲飢閉戶僵餓袁安我偏憶凝望天童列嶂誰大膽
偷藏遥碧待問信清友看怕難認得
疎影
千門委玉是箇人富貴才隔今宿冒棟摧簷都未商量
呼童且伴庭竹千蹊萬逕行蹤滅杳不認溪南溪北問
白鷗此際誰來短艇釣漁翁獨偏愛山茶雪裏放紅
豔數朵衣素裳綠獸炭金爐羔酒金鍾正好笙歌華屋
敲冰煮茗風流襯念不到有人洄曲但老農歡笑相呼
麥被喜添全幅
水龍吟(戊午元夕)
十洲三島蓬壺是花錦一團裝就輕車細輦綺羅香裏
夜光如晝朱戶笙簫畫樓簾幕有人回首想金蓮燦爛
星毬縹緲那風景年時舊應念白頭太守怎紅旗六
街穿透鋪排玳席追陪珠履且釃春酎楚舞秦
謳半慵鶯舌疊翻鴛袖把千門喜色萬家和氣祝
君王壽
永遇樂(巳未元夕)
和氣薰來這般光景管無風雨畫棟朱甍錦坊繡巷娘
子將嫫母星毬高掛燈樓趲出良夜正消增五遨頭事
牙旗鐵馬且還那時鄞府甘泉見說捷書頻奏漸
次不煩鼙鼓雙鳳雲間六鼇海上祝讚齊手舞三呼聲
裏君王萬夀歲歲傳柑笑語便都把昇平舊曲腔兒
旋補
同前(再和)
天上人間這般光景管無風雨繡戶珠簾錦坊花巷戲
隊將嫫母月扇團圓星毬粲爛路遍市三街五升平事
牙旗鐵馬且還舊家藩府三陲見說凱歌頻奏漸
次不煩鼙鼓雙鳳雲間六鼇塵外想見都人歡舞火城
春近金蓮地匝消夜果邊曾語(元宵宰執賜消夜果)如今但梅花
紙帳睡魔欠補
同前
祝告天公放燈時節且收今雨萬戶千門六街三市綻
水晶雲母香車寳馬珠簾翠幕不怕禁更敲五霓裳曲
驚回好夢誤遊紫宫朱府沉思舊日京華風景逗
曉猶聽戲鼓分鏡圓時斷釵合處倩笑歌與舞如今閒
院蜂殘蛾褪消夜果邊自語虧人殺(去聲)梅花紙帳權將
睡補
隔浦蓮(和葉編修士則韻)
蘭橈環城數疊霧雨侵簾箔翠竹交加蒼樹幽鳥聲聲
如答葦岸游綠鴨暮山合天際濃雲罨水周匝提携
一醉濁賢清聖歡洽瀛洲美景盡道東南都壓今日愁
顔回笑頰飛屧且將萱草歸插
同前(會老香堂和美成)
扇荷偷換羽葆院宇人聲窈獨步亭臯下闌干並棲幽
鳥新雨抽嫩草簷花閙一片萍鋪沼燕雛小書空底
事那堪手版持倒今來古往幾見北邙人曉鄉號亡何
但日到休覺陶然身世塵表
水調歌頭(出郊翫水)
小隊旌旗出畫鷁倚篙行青秧白水無際中有一犂耕
聽得田翁相語今歲年時恰好眨眼是秋成老守何能
解持此報皇明望家山千里外楚雲平良田一頃
非村非郭枕柴扄况有薝林香透更有楊堤隂合魂夢
每宵征巴得西風起吾亦問前程
同前(小憩袁氏園用前韻)
老圃無關鎻放客意中行頗欣天地開闊煙釣與雲耕
荷長亭亭翠蓋竹長森森翠葆景致閙裝成幾樹榴花
發映水色偏明綺樓空金屋靜恨難平鼓笙簫笛誰
憐冷落暗塵扄回首百年人事轉眼幾番今古日邁月
俱征且盡一杯酒退步是前程
同前(夜來月佳甚呈景回自昭二兄戊午八月十八日)
過了中秋後今夜月方佳看來前夜圓滿才是闕些些
掃盡烏雲黑霧放出青霄碧落恰似我情懷把酒自斟
酌脱略到形骸問渠儂分玉鏡斷金釵少年心事不
知容易鬢邊華千古天同此月千古人同此興不是旋
安排安得高飛去長以月為家
同前(戊午九日偕同官延慶閣過碧沚)
重九先(去聲)三日領客上危樓滿城風雨都住天亦相遨
頭右手持杯滿泛左手持螯大嚼萸菊互相酬徙倚闌
干角一笑與雲浮望平疇千萬頃稻梁收江澄海晏
無事贏得小遲留但恨流光抺電假使年華七十只有
六番秋戲馬臺休問破帽巳颼颼
同前(再用前韻)
天宇正高爽更躡最高樓長風為我驅駕極目海山頭
不用牛山孟浩不用齊山杜牧人景自堪酬舉酒酹空
闊汗與漫為游撚黃花憐白首恨難收頽齡使汝能
制何待更封留眼底朱甍畫棟往往人非物是蟋蟀自
鳴秋萬里一搔首無處著蕭颼
同前(喜晴賦)
屯結海雲陣奮擊藉雷公忽然天宇軒豁杲日正當空
照出榴花丹豔映出梔花玉色生意與人同閉縱一翻
手造化不言功想平疇禾穟穟黍芃芃老農拍手相
問相勞(去聲)笑聲中辦取黃雞白酒戭了山歌村舞等得
慶年豐此際蓴鱸客倚檝待西風
二郎神(巳未自壽)
者希近也是六十五翁生日恰就得端陽艾人當戶朱
筆書符大吉卦氣周來重新起怕白髮蒼顔難必隨見
定信緣餐飢眠困喜無啾唧盈溢書生做到能高官
秩况碌碌兒曹望郎名郡叨冒差除不一積世主恩
滿家天禄婚嫁近來將畢還自祝願早懸車里社始
為收拾
同前(再和)
近時厭雨喜午日放開天日不用辟兵符從今去也管
定千祥萬吉巳報甘泉新捷到况更是豐年堪必任景
物換來蛙鳴蟬□耳邊&KR3428;唧陽溢儘教願乞兵厨閒
秩看恰好園池隨宜亭榭人道瀛洲壓一且恁浮沉奈
何衰悴惟怕牧之名畢安得去占却三神絶頂瑞芝同
拾
傳言玉女(巳未元夕)
衆樂亭前都是鬱葱佳氣越姬吳媛粲珠鈿翠珥紅銷
粉褪幾許麤桃凡李連珠寳炬兩行緹騎自笑衰翁
又行春錦繡里禁肴宫醖記當年宣賜休嫌駝逗且向
畫堂頻醉從今開慶萬歡千喜
滿江紅(戊午二月十七日四明䆫賦)
芳景無多又還是亂紅飛墜空悵望昭亭深處家山桃
李柳眼花心都脱換蜂鬚蝶翅難沾綴謾相携一笑競
良辰春醪美金獸爇香風細金鳳拍歌雲膩儘秦簫
燕管但逢場爾只恐思鄉情味惡怎禁寒食清明裏問
此翁不止四宜休翁歸未
同前(再和)
聊把芳樽殷勤勸斜陽休墜吾老矣難從仙客採丹丘
李且趁風光一百五園林尚有殘紅綴更忉忉百舌對
般春聲能美鸞釵絆遊絲細鴛袖惹香塵膩想吳姬
越女踏青纔爾爭似江南樗櫪社俚歌聲拂行雲裏又
枝頭梅子正酸時鶯知未
同前(戊午二月二十四日會碧沚)
樓觀崢嶸渾疑是天風吹墜金屋窈幾時曾貯麤桃凡
李鏡斷釵分人去後畫欄文砌蒼苔綴想當年日日醉
芳叢侯鯖美春水漲鱗鱗細春草暗茸茸膩筭留連
光景古猶今爾椿菌鳩鵬休較計倚空一笑東風裏喜
知時好雨夜來稠秧青未
同前(碧沚月湖四用韻)
一笑相携且休管兔升烏墜那更是可人賓客未饒崔
李金叵羅中醽醁瑩玉玲瓏畔歌珠綴望湖光一片浸
韶光真雙美雲絮襞能纖細雲綵聚能粘膩料出山
歸岫等閒間爾碧沚風流人去後石窗景物春深裏筭
邯鄲客夢幾經殘炊猶未
同前(二園花卉僅有海棠未謝五用韻)
問海棠花誰留戀未教飄墜真箇好一般標格娉梅奴
李怯冷擬將蘇幕護怕驚莫把金鈴綴望銅梁玉壘正
春深花空美非粉餙肌膚細非塗澤臙脂膩恐人間
天上少其倫爾西子顰收初雨後太真浴罷微暄裏又
明朝楊柳插清明鵑歸未
同前
(景回計院行有日約同官數公酌酒于西園取呂居仁滿江紅詞對一川平野數間茅屋九字
分韻以餞行色蓋反騷也余得對字就賦)
把手西園有山色波光相對金馬客明朝飛棹水肥帆
駛問我年華旬並七異鄉時景春巴二最堪憐遊子送
行人垂楊外聊小小旌旗隊聊且且笙歌載正冥濛
煙雨許多情態南北枝頭猶點綴東西玉畔休辤避待
蓴鱸歸思動西風相携未
同前
(蒼雲堂後有桂樹為冬青遮蔽低垂將隕矣戊午八月呼梓人為伐而去之賦)
斫却凡柯放巖桂出些頭地從此去引風披露暢條昌
蘂待得清香千萬斛且饒老子為知巳趁今宵新月駕
空來浮觴裏劉安笑淹留耳吳猛約何時是想故山
深處翠垂金綴須信人生歸去好他鄉未必江山美問
釵頭十二意如何非吾事
同前
(戊午秋半偕胡景回劉自昭二兄卜飲待月)
試問平生幾番見中秋明月今老矣一年緊似一年時
節底事層隂生障礙不教玉界冰壺徹莫姮娥嫌此白
頭翁心腸别風動處浮雲揭雲綻處清光洩倩何人
掃蕩大家澄澈且掉悲歡離合事相逢只怕尊中竭教
兒曹今夜上清霄探蟾穴
同前(戌午八月二十七日進思堂賞第二木樨)
丹桂重開向此際十分香足最好處雲為幕護雨為膏
沭樹杪層層如寳蓋枝頭點點猶金粟筭人間天上更
無花風流獨玉壇畔仙娥簇玉梁上仙翁掬歎吾今
老矣兩難追逐休把淹留成感慨時間賞翫時間福怕
今宵芳景便凋零高燒燭
同前(戊子九月七日碧沚和制幾韻)
歲歲重陽何曾是兩般時景人自有悲歡離合晦明朝
暝日月湖邊來往艇樓臺水底参差影又何妨時暫狎
滄波輕鷗並閒頓放朱門靜新結裹朱簾整儘百年
人事移場換境欲插黃花身已老強傾綠醑心先醒羨
遊魚有釣不能收鈎空餅
同前(鄭園看梅)
安晚堂前梅開盡都無留萼依舊是鐡心老子故情堪
託長恐夀陽脂粉汙肯教摩詰丹青摸縱沉香為榭綵
為園難安著高節聳清名邈繁李俗麤桃惡但山樊
輩行可来參錯六出不妨添羽翼百花豈願當頭角儘
暗香疎影了平生何其樂
同前(再用韻懷安晚)
猶記長安共攀折瓊林仙萼人巳去年年梅放怨懷誰
托和靖吟魂應未醒補之畫手何能摸更堪憐老子此
時來愁難著雲晝晚煙宵邈春欲近風偏惡早闌干
片片飄零相錯邂逅聊拚花底醉遲留莫管城頭角且
起居魏衛國夫人聞安樂
同前(戊午十二月八日賦後圃早梅)
問訊江梅漸推出紅苞綠萼堪愛處平生懷抱歲寒為
託瘦骨皺皮猶老硬孤標獨韻難描摸怕東君壓住等
春來鞭先著止渴事風煙邈和羹事風波惡想翠禽
啁唽笑他都錯争似花開頽醉玉月天更引霜天角便
一年強作十年人山中樂
同前(上已後日即事)
寒食清明歎人在天涯海角饒錦繡十洲裝就只成離
索歲去已空鶯燕侣年來儘負鷗鳬約想南溪溪水一
篙深孤舟泊天向晚東風惡春向晚花容薄又酴醿
架底綠隂成幄舴艋也聞鉦鼓閙鞦韆半當笙歌樂問
山公倒載接䍦無都休却
同前(巳未四月九日會四明窗)
飣餖殘花也隨分紅紅白白緣底事春纔好處又成輕别
芳草萋迷歸路遠子規更呌黃昏月倚闌干觸處是濃
愁憑誰說我不厭樽罍挈君莫放笙歌徹自河南丞
相有兹賓客一笑何曾千古換半醺便覺乾坤窄怕轉
頭天際望歸舟江山隔
同前(巳未賡李制參直翁俾壽之詞)
午枕神遊曉雞唱城關偷度俄頃裏筍輿伊軋征夫前
路路入江南天地闊黃雲翠浪千千畆有皤翁三五喜
相迎鄰田父旋策杖尋幽圃旋挈榼陳高爼疑此身
歸去朱陵丹府布榖數聲驚夢斷紗窗小陣梅黃雨把
人間萬事一般看投芳醑
同前
擬卜三椽問何處水廽山曲朝莫景清風當戶白雲蔵
屋更得四時瓶貯酒未輸一品腰圍玉待千章手種木
成隂周遮綠且休殢陶令菊也休羡子猷竹筭百年
一夢誰榮誰辱喚客烹茶閒話了呼童取枕閒眠足但
晨薌一炷謝天公時豐熟
同前(和劉右司長翁俾壽之詞)
回首家園竹多屋水還多竹那更是千峯凝翠一溪凝
綠多謝故人相問訊奚奴步步收珠玉嘆暮林飛鳥也
知還尋歸宿徧歴了岳與牧事過了官與禄筭平生
萬事儘無不足爭奈乞身猶未可只緣欠種清閒福想
瞿硎仙子亦相思山之奥
念奴嬌(詠白蓮用寳月韻)
一般妙質笑樂天誇詫小蠻樊素萬柄參差羅翠扇金
隊西方靚女不假施朱也非塗碧所樂(去聲)惟幽浦神仙
姑射筭來合共游處一任冶妓穠姬採蓮歌裏盡是
相思苦花氣荷馨清入骨長傍銀河東注月澹風輕霧
晞煙細忽灑霏微雨此時心事美人澤畔停竚
同前(再和)
為嫌塗抺向萬紅叢裏澹然凝素非粉非酥能樣别只
是凌波仙女隋沼濃粧漢池冶態爭似滄浪浦淨鷗潔
鷺有時飛到佳處夢繞太華峯顚與天一笑不覺躋
攀苦十丈藕船游汗漫何惜浮生孤注午鼓驚回依然
塵世撲蔌疎窗雨起來寂寞倚欄一餉愁竚
同前(三和)
白蘋影裏向何人可話平生心素月魄冰魂凝結就猶
薄湘妃洛女吳沼芙蓉陳陂菡蓞散入女珠浦採花蜂
蝶霧深都忘(去聲)歸處堪笑並蒂霞冠雙頭酡臉只為
多情苦空遣隔江遊冶子撩亂心飛目注同出泥涂獨
標玉質不是曼陁雨風清露冷有人長自遲竚
同前(四和)
天然皜質想當年此種來從大素一點紅塵都不染羅
列蟾宫玉女色壓薝林香欺蘭畹肯向聞箏浦靈龜千
歲有時游漾其處應念社結廬山翻嗤靖節底事攢
眉苦紐葉為盤花當盞有酒何妨頻注太液波邊昆明
池上豈必沽金雨從教同輩為他皦皦疑竚(大素國名出荷花)
同前(戲和仲殊巳未四月二十七日)
午飈褪暑向綠隂深處引杯孤酌啼鳥一聲庭院悄日
影偷移朱箔杏落金丸荷抽碧筩景物挨排却虚簷長
嘯世緣茵簟篔籜休問雪耦絲蒲珮蘭鈿艾舊夢都
高閣惟有流鶯當此際舌弄笙簧如約短棹雙溪么鋤
三徑歸計猶難說料應猿鶴近來多怨離索
八聲甘州(賡葉編修俾壽之詞)
向鄞江面熟是薰風吹燕麥鳬葵頼君王洪福河清
海宴物阜人熙想見搴帷使者隨處採聲詩羡高禽
矰弋離(去聲)貼天飛飛到蒼雲深處便歛收毛羽望暮林
歸可以人不若剗地掛征衣且招呼麯生為友對槐隂
時唱兩三巵今宵好如鈎桂月放出光輝
感皇恩(和廣德知軍韻)
老去最難禁流光如水甲子從頭試指年年生日怕被
傍人拈起若攀兒額頽齡猶未方丈瀛洲藍溪碧沚
轉眼鱸蓴便秋意君王定許整頓江頭行李角巾歸
去也休里第
謁金門(枕上聞鵑賦)
紗窗曉杜宇數聲聲悄真箇不如歸去好天涯人巳老
欹枕欲眠還覺猶有青燈殘照謾道惜花春起早家
山千里杳
同前(和趙參謀)
停畫鷁天外水澄煙碧莫看遨頭人似織今年都老色
最苦今朝離夕未卜今年歸日生怕晚風銷酒力愁
城難借一
同前(和劉制幾)
山客野新把朝銜書寫應想江南樗櫪下踏歌雞黍社
休問坤牛乾馬大率人生且且聊喚玉人斟玉斝莫
辭沉醉也
同前(和自昭木香)
風韻徹滿架平平鋪雪賈女何郎盟共結睡濃香更冽
春去情懷怎說却喜不聞啼鴂月下時來聞蹀屧故
園三載别
四明續志卷十一
