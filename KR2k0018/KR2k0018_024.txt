欽定四庫全書
四明續志卷三
宋梅應發劉錫同撰
水利
郡計莫難於鄞水利尤莫急於鄞蓋他郡苖米多撥解
總所鄞獨留以贍定海水軍總所者遇歉歲蠲減可毋
解惟本府自催自給民賦可蠲而軍餉不可闕歲祲則
官病而民亦病必常稔而後可然郡阻山控海山之淫
潦海之鹹潮時之旱乾皆能害稼故資水以為利者於
鄞尤急大使丞相吳公治鄞三年寤寐民事凡碶閘堰
埭某所當創某所當修某所當移見於鈞筆批判者皆
若身履目擊每一令下民未嘗不感公博濟之仁服公
周知之智也鄭白召杜不足數矣公又於郡城平橋南
立水則書平字於石視字之出没為啟閉開慶夏久雨
公委官徧啟諸閘决隄泄水禾勃然興至是民益德之
平橋水則記(開慶元年春三月戊辰)
四明郡阻山控海海派于江其埶卑山逹於湖其埶高
水自高而卑復納於海則田無所乎灌注於是限以碶
閘水溢則啟涸則閉是故碶閘者四明水利之命脉而
時其啟閉者四明碶閘之精神異時加意於碶者至今
猶有遺論此未暇問也而考其為啟閉之則曰平水尺
往往以入水三尺為平夫地形在水之下者不能皆平
水面在地之上者未嘗不平執三尺以平水嗟乎異哉
余三年積勞於諸碶至洪水灣一役大略盡矣己未劭
農翠山自林村繇西門泛舟以歸暇日又自月湖沿竹
洲艤城南徧度水埶其平于田塍下者刻篙誌之歸而
驗諸平橋下伐石為凖榜曰水則而大書平字于下方
暴雨急漲水没平字戒吏卒請於郡亟啓鑰若四澤適
均水露平字鑰如故平橋距郡治巷語可達也都鄙旱
澇之宜求其平於此而已矣余數祈歸老行且得請然
於此郡之豐歉不能忘故置水則於平橋下而以平字
凖之後之來者勿替兹哉
洪水灣
它山堰唐太和中鄮令王元暐所創也溪流𣲖四明山
而入於江潮逆上鹵不可灌限以石堰上溪下江溪流
入河分注鄞西七鄉貫于城之日月湖以飲以溉利民
博矣然越里餘至洪水灣河流罅而外泄江潮溢而内
攻溪江合灣之左右漫為壑而它山之水始不得東注
民久病之淳祐間嘗立石塘以障已而水穴其傍隄潰
如昔大使丞相吳公一日出鈞批謂境内碶閘河道措
置略徧惟它山洪水灣岸坍水洩關繋匪輕委官下都
保議於是即其地為垻三一瀕江以禦狂瀾一瀕河以
防罅漏一則介其間為表裏之拓僉謂江之東南有何
氏竹木園當水之衝激其勢而北欲撤其蔽而疏通之
官為給錢市其業浚地為江因畚沙以實二垻之北河
隄堅密江水安流矣異時挾日不雨城内外涸可立待
今春夏所至演迤謂非垻之力可乎役始於寳祐六年
十二月十三日畢於開慶元年二月十五日凡為費二
萬一千六百貫有竒監造都吏王松正將鄭瓊莅其事
者鄞縣簿李言似
買何儀曾園地三十二畝一角二十六步
(内一契何津之買趙念一省元地一片計二十三畝二角四十九步價錢六十貫足内一契林千十一娘
男何津買葛子昇戶下千十地八畝二角三十七步價錢三十貫文九十八陌錢會各半共細計一千三
百四十貫四百五十五文)
木椿一千五百口計錢一萬五百貫
搭腦八十條計錢一千六百貫
篠二百把計錢三百貫
下樁搭腦七百九十工計錢二千六百七十五貫
監官人從口券二千八百八十貫
監官主簿特送三百貫
正將鄭瓊都吏王松犒二千貫酒二十瓶
茅針碶(一名茅洲一名茅砧)
茅針碶在慈溪縣德門鄉沾其利者凡鄞慈定三邑水
源有二一自慈溪小江一自餘姚分水先是碶西五里
外有趙氏地横截其前分水江之流不得通寳祐五年
大使丞相吳公市其地浚為管山河於是西江二百餘
里之水悉匯於碶之上碶舊有閘啟閉以時閘廢更為
堰水源中隔而水之利又不得達於碶之下鄉民列辭
于郡亟遣吏相度遂於舊閘基之傍别為新閘凡闊三
丈四尺立五柱分四眼眼闊七尺六寸視舊增九尺臂
石二十層凡費錢四萬二千七百一十七貫米二百一
十三石工始於八月二十七日畢於十二月五日役成
而民不知提督司法趙良坦監造都吏王松將校林枝
竣事特犒王松一千貫林枝五百貫
續據王松申碶子周亞七雖年老風病尚能言及源
流始末稱此碶自乾道年間前政判府趙閣學以每
畝均錢六十文足委慈溪鄉官率畝頭錢買辦物料
欲援舊比以行當凖鈞判本府既為民間辦此一事
錢不須科之都保本府一切自辦以了一方悠久無
窮之利工役之人不若只用軍兵增支錢一貫五百
文米三升庶可鈐束
練木碶(一作槤木)
鄞塘鄉之田多濱江畎澮惟江流是仰練木碶東接它
山南通大江歲久碶壊鄉民嘗畝率斗穀簡蕝為壩迄
弗及碶寳祐五年六月民戶闔詞乞諭里中王其姓者
倡斯役大使丞相吳公遂下之水利官勸諭首以千劵
十斛助費已而鄉民見義不勇訟牒紛如助者僅五千
餘緍力綿而役大委之民曷潰于成公乃一力捐金穀
為之以明年正月二十八日經始碶當江湖之衝慮其
損碶臂也增新碶為四眼殺其勢閱三月而碶成凡給
錢四萬四千六百二十八貫九百文米一百六十八石
五斗四升力役於伍籍費取於公帑民無毫髮擾持羊
酒以勞役夫者日絡繹於道也
黃泥埭
埭在慈溪縣鳴鶴鄉與越之餘姚上林諸鄉鄰潦則上
林諸水注而成壑有埭所以泄水于海也然决易而塞
難鄉人欲立石閘以便啟閉率以費鉅輟浙東提舉季
鏞捐二千緍助鄉民為之涉歲弗績寳祐五年秋大使
丞相吳公委縣丞羅鎮竟其役丞欲援例計畝敷於民
鈞判一堰所費不知幾何若科畝頭錢必因而騷擾送
縣丞限一日具所費申及申到數目特撥助五千貫仍
趣歲前畢工不許科之下戶兹閘遷延數年一旦辦集
成終之功大矣
新堰
慈溪縣之東德門鄉有新堰捍江潮而護河流者也堰
以圮告寳祐五年八月大使丞相吳公給錢下縣鼎新
修築輦石以甃江岸二十餘丈堰下水步一所址益豐
而隄益壯水自此東逹慈溪定海兩邑之田無斥鹵浸
淫之害風帆浪楫往來下上者胥利焉合橋亭江道頭
之費共為錢二萬三千六百一十貫八百文米一百一
十三碩四斗橋亭見於别目所謂江道頭者在堰之東
異時堰無道頭行者步齧而堰潰於穴今重甃以石而
堰復藉道頭以完固蓋兩便之
西渡堰
堰東距望京門二十里西入慈溪江舳艫相銜下上堰
無虛日蓋明越往來者必經由之地淳祐間稍加葺治
未幾堰復壊寳祐六年八月大使丞相吳公給錢五千
七百三十九貫五百文委司法趙良坦同副吏許樞監
莅修築伐石輦材費一出於公所濟博矣
北津堰
北津堰舊圖經曰北清在鄞縣西北二里堰多歴年所
外受江潮之衝木者朽而石者頽上之穹然高者今窪
然下矣秋潦至則鹵灌於河農以為懼舟楫之往來者
亦病之寳祐六年二月大使丞相吳公命司法趙良坦
同副吏許樞相視興工因其舊而增高焉内分兩傍各
甃砌堰臂七層鼎新造車屋四間又堰之東有小徑由
鄭公渡之江北可達定海澥浦里溪文溪等處崎嶇不
便於行者輦石併修治之遂為坦途蓋一舉而兼水陸
之利云凡為費一萬五百四十一貫文
林家堰
鄞縣東五里手界鄉曰林家堰者十餘年間補苴罅漏
不足以為江湖之蔽障每巨濤澎湃則斥鹵浸淫積潦
久之則又滲漏於外不獨為民田害抑亦不利於舟楫
先是提舉常平嘗捐三千劵下之邑俾議修築官若吏
憚費夥弗祇服厥事大使丞相吳公因民之請更以石
為之培其高濬其深視舊址舒以長添甃石墈修蓋車
屋補築土塘自是民田有灌溉之益舟楫無險阻之虞
里之任役者亦免歲時修治築塞之勞以寳祐五年十
二月給錢三萬四千一十七貫七百文命司法趙良坦
都吏王松監視(缺)年(缺)畢工
黃家堰
黃家堰在慈溪縣德門西嶼先是本府浚青林河鄉民
有請以為河在堰頭淘浚深廣至徐家港接顔公渠并
新浚監堰河里溪横港及定海鸕鷀澥浦香山杜郭德
門西嶼茅針閘周圍三四百里脉絡貫通請以顔家堰
南岸置堰庶幾不候潮汛徑取城西北兩門而往來免
風濤盗賊之虞既而夷考此地元名黃家舊堰司法趙
良坦親莅其事廣諏衆議遂於舊堰興築與里溪堰相
對峙北郭西門通濟無礙勢若曹娥梁湖往來便之董
役者正將鄭瓊僧祖倫吏王松始寳祐五年冬十二月
不一月竣事費止二千緍利博矣
支浦閘
開慶元年五月二十六日大使丞相鈞判近日雨水過
多低田可慮内慈溪縣已差統領吳雄前去開放倪家
刁家兩堰通泄積水因訪利病本縣惟東鄉一帶和尚
莊清水湖趙家洋顔家莊等處兩堰之利不若建閘一
所惟支浦最為利便可差林枝前往抱子閘移拆無用
舊閘前去支浦江岸創碶閘一座庶幾東鄉闊遠田地
永無水患之虞仍委權縣提督務在速辦既而因公劄
之請復委司法躬親契勘的實利病既得其詳則以七
月十一日興工里人沈國諭樂助米三十石陸日宣樂
助五千貫公雖不之拒然謂當使抵郡以來凡為民間
興利之事皆係本府自辦錢米今除此二項外不可更
類科配以失自來善意若尚闕用更當添撥閘分三眼
址堅勢固一方自此蒙利凡費錢一萬五千六百貫米
六十石
江東道頭
靈橋門之東大江横截於是造舟為梁民賴以濟卒遇
大風兩舟壊則往來病涉不得已于其側撑舟以渡行
者走泥淖中褰裳就舟則沾體塗足尤匪便大使丞相
一日出鈞旨命禆校於東西岸寘木疊石立兩道頭以
便絶江登舟者因扁曰濟川焉浮梁以濟舟楫之所不
及渡頭又以濟浮梁之所不及萬口誦之
永豐碶
它山林村之水南來數十里而入郡郛縈紆回環由西
北隅出而始注諸江霖潦洩弗及城西徧及冒没淳祐
間立保豐碶俾由城西徑入江當時詫以為水利之大
者然人力不至閘不過兩眼廣不過丈餘隘而溢始益
病開慶元年夏大使丞相爰究爰度得水勢逕直之地
於其右創為永豐碶五柱四門闊三丈六尺深四尺餘
堅密雄偉雖湍流至此亦不見其為搏躍也役成民始
知公之規模迥異矣凡費錢四萬七千九百一十六貫
米一百三十七石四斗
開慶碶
碶舊名鵲巢在鄞縣手界鄉鎮甲舊志所書已廢為田
開慶元年夏大使丞相興水利者徧乎四境因思是碶
濱江不復則曷其福江以東之民乃撥錢四萬五千八
百貫米一百二十四石委官創為之既成河流不復滲
海潮不復入矣遂名曰開慶碶公之命是名也意蓋不
止斯役而已東錢湖八十里而菱葑半塞焉寳慶間史
衛王當國以僧牒米斛助浚之人服王之不私豪右也
今不浚者又三十年公方將有事於東方則斯役特其
發軔耳因併及公之心云
鄭家堰
鄭家堰即俗呼鄭十八郎堰是也在城南半里江行欲
入河者舟必自堰而上或由甬水門入城或道城西南
諸鄉皆喉襟乎此壊久無葺之者公命統領吳雄督工
重造樁石支役之費為錢二萬五千緍米一百石皆成
於開慶改元之七月六日
管山河
大江由丈亭分𣲖四十五里至慈溪之夾田橋橋南五
里民田阻之江流不得直達迺迂出其旁旱歲無沾溉
利潦則泛濫墟落苦之寳祐五年七月大使丞相以錢
一千五百三十一貫四百一十五文市民田墾河五里
長七百丈有竒闊三丈六尺深一丈六尺凡支軍兵日
券六千四百九十貫水由是逹茅針碶鄞慈定三邑皆
蒙利焉
諸縣浚河
大使丞相寳祐五年冬以水利局命法曹掾趙良坦董
其事是歲諸邑淤河淺港悉浚深之昔之涸可待者今
維水泱泱矣因條于左
慈溪縣德門鄉
四都自李溪横港取馬徑港二千七十丈
五都自監河取朴木廟八百八十丈
自寳慶寺後至張家港六百五十丈
自李溪閘河五百二十丈
六都自徐家港取監橋河一千四百八十丈
自徐家港取青林大河取顔家堰河二千六
百一十丈
自徐洋閘至&KR2340;浦顔家堰河三千一百丈
慈溪縣西嶼鄉
七都自東河下南堰至王家漕五百四十丈
八都自斗門河五百丈
定海縣清泉鄉
四都邢家港三百五十丈
周家港至半練村河三百七十八丈
倪家港二百一十丈
華家港一百四十丈
杜禮港五百八丈
樓下港三百二十丈
上河港二百五十丈
徐家港二百五十丈
夏家港二百五十丈
李家莊港三百三十丈
中河新港一千三百八十五丈
蔣家□港二百九十一丈
周家港一百八十三丈
程家港二百五十丈
短凳港二百八十丈
黃剡港二百二十二丈
虞家港四百五丈
三石橋後港五百五十丈
曾家港七百四十八丈
陸家港二百二十丈
傅家港一百九十丈
鸕鷀港二百五十丈
趙家港三百丈
桂思橋港二百五十丈
五都半練村港五百五十八丈
沈堰北村一千九百三十八丈
沈堰南村一千一百八十五丈
古塘北村一千八百九十八丈
古塘南村一千三百五十丈
感孝村八百二丈
壓塞東村一千七十九丈五尺
壓塞西村七百五十八丈
漏興村一千四十二丈
定海縣靈巖鄉
一都自育王嶺至石湫頂耳橋一千八百六十丈
二都自石湫市至□浦碶一千一十二丈
自水徑頭取方家橋二千五十丈
定海縣太丘鄉
一都自十字港橋至黃山頭六百五十丈
坉埭堰河八十丈
二都自黃公漕至清水橋一千四百一十丈
三都自下河楊木橋堰至施店一千八百丈
自上河楊木橋堰至寳雲廟三千丈
雙河堰
雙河舊有碶匣在慈溪之鳴鶴與越之餘姚上林鄉接
境上林居西而地勢高鳴鶴居東而地勢下久雨上林
之水東注鄰壤為壑置閘以限之然舟行則閘啟而水
之患如故近歲鄉人曹氏於閘之左為雙河堰以便車
船意亦善矣而捨堰而趨閘者則不可遏也鄉人病之
開慶元年五月請於郡大使丞相委制幹趙若㙚涖其
事俾塞雙河閘為實地給錢一千貫於雙河堰之傍立
屋兩間四挾擇巨木為車柱埋石備䌫悉如諸大堰之
制已塞閘基之上則為屋三間以處堰丁曹進士且措
置撥租餘五十石以供打造索纜之費焉規模一定自
此永無浸冒之禍矣
四明續志卷三
