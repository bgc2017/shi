欽定四庫全書
寶慶四明志卷二十一
宋羅濬撰
象山縣志全
叙縣
㳂革論
象山縣在秦漢時為會稽郡鄞縣地晉析臨海縣之北
與鄞縣之安北鄉置寧海縣屬臨海郡(臨海縣本會稽郡回浦縣地後
漢改回浦曰章安吳太平二年析章安置臨海縣赤城志云晉武帝太康元年析臨海之北置寧海縣寧海土
風志云縣本漢回浦鄞二縣大元三年裂鄞之八百戶安北鄉二百步置寧海縣)隋開皇九年
廢鄞入句章屬會稽郡廢寧海入臨海屬永嘉郡唐武
德四年析句章置鄞州析臨海置寧海縣七年省寧海
入章安縣屬台州八年廢鄞州為鄮縣屬越州永昌元
年復置寧海神龍二年析寧海及鄮置象山縣屬台州
開元二十六年置明州於鄮縣廣德二年以象山屬明
州海曲有山形如象故曰象山縣始置時監察御史崔
皎奏於山之東麓彭姥村立縣治以山名名之三陲皆
海惟西南有路通寧海縣貞元中為中縣有五鄉皇朝
景德三年併為三鄉九域志為下縣
境土
東西二百里南北二百五里縣治西北距府城驛三百
七十一里
東至鄞縣界八十里以東殊山為界
西至台州寧海縣一百里以磕蒼山脊為界
南至台州寧縣界一百九十里以秋盧門海港為界
北至鄞縣界一十五里以嶼山為界
東南到海六十里
西南到台州寧海縣界一百十五里以漁溪海港磕蒼
山脊為界
東北到鄞縣界四十里以鄞港及中流及翁山為界
西北到奉化縣界二百四十五里以鄞港中白石山為
界
風俗
土狹而人尚儉訟稀而賦易辦宦遊者謂之海東道院
士夫安於恬退庸庶勤於耕墾少蠶織多漁鹽無巨室
無巨商淳厚有古之遺風焉
縣令
楊弘正(唐大中元年修棲霞觀)
陳握(皇朝太平興國三年)
李士龍
樵居實(端拱元年令兼簿尉)
閻道化(淳化二年)
宋去華(淳化四年令兼簿尉)
楊逢奬(淳化五年)
李顯(至道二年定海縣主簿兼令尉)
朱照(咸平元年)
何肅(咸平三年)
胡晝(咸平六年)
司空禧(景德二年)
張陶(景德三年)
董京(大中祥符元年)
朱文郁(大中祥符四年)
趙可及(大中祥符六年)
李士寧(大中祥符九年)
邢譔(天禧三年)
郭昭華(乾興元年)
杜宏(天聖三年)
楊圭質(天聖七年)
寗軻(明道元年)
陳良(景祐二年)
慎晏(寳元元年)
東方覲(康定元年)
季符(康定二年)
任永德(慶歷四年治石楔以捍海見劉攽西谷記)
張積(慶歷八年)
郎泂(皇祐二年浚河蓄水以備旱見劉攽西谷記)
魏中師(皇祐五年)
張仲羲(至和二年)
顧方(嘉祐三年冇治績踰年而死民哀而祠之見劉攽西谷記)
陳玠(嘉祐六年)
林旦(治平元年劉攽西谷記曰以文學為政邑民宜之嘗大病民有刲股肉以療者吾聞其通海西港以
利涉板築縣城而正社稷夫子之位堂宇壝埒皆應古典既知所務矣修治西谷益植花卉因其老
木修竹作為亭榭以眺望滄海而想蓬萊非其有餘力而暇及此哉)
江樸(治平四年)
黃顔(熙寧三年)
杜調(熙寧六年)
滕寶臣(熙寧九年)
程漸(元豐二年)
蘇澣(元豐五年)
葉授(元祐元年)
彭育(元祐四年)
章允文(元祐七年)
丁執文(紹聖四年)
裴公冕(元符元年)
祝粹(元符三年)
王劭(崇寧元年)
徐敏求(崇寧元年)
朱戩(崇寧四年)
李崌(大觀二年)
李丞(大觀三年)
江翃(政和二年)
翁範(政和七年)
錢墌(宣和元年丞攝邑)
彭洵(宣和七年)
王冶(建炎三年)
周柲(建炎三年)
趙舉之(建炎四年)
毛檉(紹興三年)
宋砥(紹興七年)
王莘(紹興十年)
馬希哲(紹興十三年)
左邵(紹興十六年)
謝徽(紹興十九年)
慎知柔(紹興二十二年)
沈元壽(紹興二十五年)
俞光疑(紹興二十八年)
范嗣蠡(紹興二十九年以司戶攝邑)
晏解(紹興三十年)
胡琦(隆興元年)
葉榆(乾道二年)
禇伯起(乾道五年)
張安中(乾道八年)
高子莫(淳熙二年)
蘇森(淳熙五年以定海尉攝邑)
許知新(淳熙五年)
蔣鶚(淳熙九年)
徐榕(淳熙十一年)
王椿(淳熙十一年)
胡榘(淳熙十四年以監比較務攝邑)
李孟傳(淳熙十五年)
朱光朝(紹熙二年)
唐士列(紹熙五年以監昌國鹽埸攝邑)
趙善與(慶元元年)
沈球(慶元三年以監比較務攝邑)
韓元禮(慶元四年)
趙潭夫(嘉泰元年)
張拭(嘉泰四年)
周褎然(開禧三年)
施季豹(嘉定三年)
袁一之(嘉定五年)
王懌(嘉定十年以定海丞攝邑)
汪賢舉(嘉定八年)
趙崇賀(嘉定十年以定海丞攝邑)
趙善㬜(嘉定十一年)
王度(嘉定十五年)
趙希魯(嘉定十六年以昌國簿攝邑)
季齊愈(嘉定十七年)
李仁明(寳慶三年)
曹泳(紹定元年以司法攝邑)
毛遇順(修職郎紹定元年八月初七日到任)
社稷
壇在縣西二百步治平中令林旦修
城隍
廟在縣西南二百四十步唐神龍二年建
學校
至聖文宣王廟與學同建於唐會昌六年在縣東南一百步
前鄉貢三𫝊王關記皇朝嘉祐中令顧方修繕講肄尤盛刻
前記於石治平中令林旦重修建炎兵燬隆興元年令胡琦重建
且記之久而圯講堂四齋以及門廡慶元六年令韓元禮所更
新也大成殿嘉定十一年令趙善㬜所更新也殿成校書郎張
虙記之昌國簿趙希魯以十六年來攝邑事創亭曰攀桂
祭器(主簿方東置)祭服(闕)
御書
寶慶訓敕士風御筆二軸(一軸漕司頒降一軸本府頒降)
錢糧
榖二百八十二石四㪷
租錢二十七貫四百文
海塗税錢一百五十貫三百五十文(元納本府嘉定四年守王
介截撥下縣學養士)
城郭
縣城周圍一百五十步治平中令林旦築河水環之東
門曰登瀛西門曰登台
坊巷
蓬萊坊明倫坊襲慶坊
三瑞坊遺愛坊興孝坊
綠野坊裕民坊聯桂坊
晏清坊鳳躍坊太平坊
聞弦坊應眞坊叢桂坊
望僊坊崇仁坊拱星坊
興文坊
倉庫務場等
倉(縣西十步)
義廪(嘉定六年主簿趙善幹置分頓三鄉寺院以便賑糴)
庫(縣廊)
酒務(縣西南一百八十步)
教場(縣尉廳近)
玉泉鹽場(紹興初置縣東北三十里又有子場曰瑞龍曰東村)
玉女鹽場(縣南九十里本玉泉子場以監官往來迂遠嘉定四年立為正場)
居養院(皇朝建中靖國元年四月以百姓繆貴戶絶屋為之崇寧四年十月以地里遥遠移縣東一百
五十步)
安濟坊(縣東一百五十步皇朝崇寧三年六月建)
漏澤園(縣東北三里皇朝崇寧三年六月置)
公宇
縣樓門(慶元四年令韓元禮重建)
宣詔亭(縣樓外東寳慶元年縣令季齊愈建)
班春亭(縣樓外西寳慶元年縣令季齊愈建)
勅書樓(嘉定十四年令趙善㬜重建)
廳(淳熙四年令高子莫重建)
堂(淳熙十五年權縣胡榘重建)
廳軒(慶元四年令韓元禮重建)
西廳三瑞堂(嘉定十三年令趙善㬜重建)
東廳(寳慶二年令季齊愈重建)
待賢亭(縣東門裏)
迎麾亭(縣西門裏)
無量壽亭(嘉定十三年縣令趙善㬜於放生池北建内有無量夀佛像)
綠野館(縣南一百步直前皆洋田後臨放生池嘉定十二年縣令趙善㬜重建)
觀瀾亭(縣北一里象潭山之趾治平中縣令林旦置左丞許將有詩)
應眞亭(縣西一里煉丹山頂治平中縣令林旦置紹興中縣令俞光疑重建嘉定十三年縣令趙善㬜
移置於仙掌巖之前)
濯纓亭(縣西一百步谿側西谷桃源徑之間治平中縣令林旦置)
灌木亭(縣西一百步山間西谷之南治平中縣令林旦置其側有曲木亭竹間亭射圃)
升浮亭(仙掌巖之下慶元初縣令趙善與建)
照香亭(就縣治西牆為之俯瞰酴醿縣令趙善與重建)
香風亭三友堂更好亭芥庵竹籬茅舍月臺桃嶺望稔
樓(皆在縣治西圃慶元初縣令趙善與建)
滌塵亭又名東谷泉亭(縣東北四里有泉泓然雖旱不枯往來便於汲飲嘉定十二年
縣令趙善㬜置亭於側)
方壺亭(縣西北一里鳳躍泉之南林木蔭翳巖崖欹峭僅容一亭下睨清湍嘉定十二年縣令趙善㬜
置)
圓嶠亭(縣東一里東谷桃花蹊之南四山盤旋前揖松蘿下俯石澗嘉定十二年縣令趙善㬜置)
官僚
主簿(廳事縣治之東寶慶三年主簿姚時雍重建平易堂嘉定六年主簿趙善瀚建寺簿徐僑書丹蕤堂
嘉定五年主簿方東建宣獻公樓鑰書後易為五桂堂主簿趙汝遇書登瀛臺石曼卿書久廢)
尉(廳事縣東一百步隆興初置武尉以蓬萊驛為之)
監酒
玉泉監鹽(廳事縣南五里紹興初有監官二員文武通差一押袋一催煎其瑞龍東村玉女溪三場
兼領之嘉定四年分玉女溪為正場以押袋為監官催煎為玉泉監官兼領瑞龍東村二
場)
玉女溪監鹽(廳事本場)
東門寨巡檢(寨在縣南一百里東門山側當海道之衝舟舶多艤於此嘉定二年置寨官一員於
定海撥水軍六十人更戍之十四年臣寮奏寨兵擾民竟罷)
驛鋪
蓬萊驛(縣東一百步今為縣尉廨宇)
西谿驛(縣西南四十里久廢)
應眞館(縣東一百四十步久廢)
陳山驛(縣東北一十五里久廢慶元元年縣令趙善與復置)
後倚驛亭(縣西四十里海際嘉定十六年智門院住持僧師哲建)
西砂嶺驛亭(縣西三十里嘉定十六年智門院住持僧師哲建)
鋪(乘海潮往來府縣故不置)
叙山
象山縣北半里山形如象因以名焉山腰有水曰象潭
唐乾符二年鳳凰翔於山之巔故又名鳳躍峯
玉几山縣南十五里縣治對之為案山
煉丹山又名蓬萊山縣西一里衆山隱映圓秀其巔平
夷有丹竈及煉丹亭址陶隱居嘗煉丹於此更上有
峯巍然號大煉丹海上望之層巒傑嶂如畫邑人逢
春登覽號為勝槩其側有僊掌巖掌跡隱然
鼓吹山縣東八里其峯崒然孤峻天將雨雲霧先起有
聲轟轟如鼓吹鳴
僊跡巖縣東十五里地名杉木&KR2455;長七尺許廣三尺指
跟瞭然巖洞闊於屋數間洞内有石佛像頗多洞前
之石平夷闊三丈許成五彩文有石獅子如羊犬蹲
踞圓巖上
聖孃山縣南十里世傳昔有一女在山上隱見若神
南巖又曰千頭巖縣南五十里三巖參天如列笋而中
者尤峻拔
道士巖縣南五十里疊石高數十丈特立路旁冠貎儼
然宛類道士
東門山漢書地理志所謂天門山也(奉化縣亦載天門山象山奉化皆古
鄞縣地也姑兩存之)高二百丈周圍二十五里兩峯對峙其狀
如門闊一百五十餘步下有横石如閫潮退湍瀉惟
風平浪息乘舟可渡蕃舶商船必經從之潮未平或
有風濤則蟻聚泊舟山下此海道之衝要也
&KR1877;瓦山狀如&KR1877;瓦因以為名巖上有僊跡長尺餘
版場坑山巖上有僊跡長尺三寸深半寸
師孃奥山舊有農人墾地獲一古鐘
三萼山有三峯四時秀潤及春雜樹奇花交相輝映尤
為綺麗可觀
于綰山世傳古有漁人于綰常漁于山之下後卒於此
因以為名
東西濤山四面大水環繞風濤喧吼未嘗暫息人跡罕
至焉
擔子山狀如曲擔
陽大嶼山
秋盧門山
大門山
石壇山(以上皆縣南海中)
佛頭巖縣東南二十五里巖甚陡峻高可十餘丈
上如佛首中斷如蜂腰岌然欲摇動又謂之摇巖環
巖遠近皆薝蔔花遇夏花開彌望如雪香
聞十餘里
鋸門山縣東南二十五里其山兩崖對峙中斷如
門因以為名
面現山與縣相望山尤高聳無他山間隔望之峯巒畢
現因以為名
大睦山
秋閈山
韮山
大薤山(以上皆縣東南海中)
雞籠山縣西南五里圓秀望之如雞籠山麓有白鶴
廟南史雷次宗𫝊云次宗篤志好學尤明三禮毛詩
隱退不受徵辟宋元嘉十五年徵至都開館于雞籠
山聚徒教授置生百餘人即此山也
伍師山縣西南四十里上有白龍潭舊有五僧修道於
上
台明嶼縣西南海中兩山相對一台山一明山此台明
分界之所
馬鞍山始皇時望氣者云南海有五色氣遂𤼵卒千人
鑿以斷山之岡阜今其山兩頭起峯形如馬鞍因以
為名
雙泉山其上有二穴出泉味皆甘美可飲過舟常汲
之
東殊山(以上皆縣東海中)
天印巖縣西七里大嶴其巖如六花印
化氣巖縣西三十里又號蒙頂山每于夏月炎旱之時
居民輒于此山驗之見有少雲氣自巖竇出不久必
雨
西殊山縣西海中
金雞嶺縣東北二十五里嶺上小大之石皆有雞爪距
跡
珠巖山縣東北三十里世𫝊蕃舶自海中望見此山
常有寳氣因航海至山中尋之不獲而去半巖又
有古檜一株盤鬱糾結状甚竒怪人莫能取或𫝊常
出白堊
鄭行山縣西北十里山尤高聳竒峰危岫不可具狀
其中産靈草佳茗世𫝊舊有鄭行結庵於上因以
為名
新羅嶴山縣北七里耆舊相𫝊新羅國人嘗泊舟於
此
叙水(渠堰碶閘橋梁津渡附)
水
海環三陲東南皆大洋北則巨港東曰錢塘南曰大睦
西南曰東門皆蕃舶閩船之所經從自錢塘而北則
定海自東門而南則台温此大洋也其北港則陳山
渡舟之往來東達於洋西距鮚埼由陳山渡一潮至
方門再潮至烏埼三城可至府城下
放生池縣南百步
白馬湖縣東南十里初縣之東塘山有王氣鑿之有白
馬飛入湖中因以為名
舊河在縣之南合三十六澗灌上洋田六萬畆十里流
於朝宗碶又五里西至靈長碶
瑞龍河千有餘丈在縣之東
千文河在縣之西二河皆淳熙五年令許知新創開以
灌下洋之田
龍洞縣東南二十五里鋸門山之趾也世傳五龍聚會
之所洞瞰巨海中如石屋闊數丈每歲上巳邑人俟
潮汛退檥舟入洞觀之巖花石乳繽紛懸墜下有白
黑碁子石布於沙磧更入四五丈巖迴洞深洶湧澎
湃寒隂凛然不可進矣天將大雨水如雷鳴聲聞十
餘里歲旱投以硃書鐵簡則雨立應
東攝潭縣西七十里層峯峭壁捫羅而登有小瀑布流
下於潭為歲旱禱得鶴龜則雨隨車至鶴龜其甲尺
許觜如鸚鵡尾長八九寸鱗甲炯然
白龍潭縣南三十里伍師山巔為旱禱雨多應
清潭縣西南十里山木隂翳上有石霤注水於潭石壁
多菖蒲主簿陳震嘗為旱禱甫下山而雨作
湧泉潭縣西南十五里潭清淺人謂龍穴亢旱則斬鵝
祭之鐃鼓方鳴泉即湧出或有得雲母石於潭側者
瀑布泉縣西南四十里泉瀉於靈巖之上飛流濺沫迨
百餘丈有猿藏巖中時出没於瀑布之間鄧仁憲廉
布吳說諸公嘗有題詠相傳巖端生竒花枯檜仍有
舟船矴石之跡
雙竇又名巨穴潭縣東南二十里有二穴深不可測其
水隨潮升降下通龍洞
玉泉縣東北三十里廣福院前泉深三尺味甘色白烹
茶為勝立夏後則泉溢立秋後則泉涸有怪松偃蹇
覆於上
海眼縣西南五里白鶴廟前雖旱不枯
金蛤潭縣東三十五里珠巖之巔其潭晴雨皆涸特沙
磧耳上有石壁遇旱禱之則有水如珠從石壁中迸
出須臾盈潭遊鱗蜿蜒中有金蛤呼之有聲應則雨
山東面之潭為大金蛤
平石潭縣西南二十五里
白蟹潭縣西南三十五里
金松潭縣南二十五里
大門潭縣南八十里
青峯潭縣西南二十五里紹興間主簿袁逵禱雨隨應
碶閘
朝宗碶縣南十里紹興七年縣令宋砥修處州錄事參
軍廉布記隆興元年主簿趙彦逾重修置寨屋於其
側每歲官差僧行居之眎水旱以為啟閉輪人戶兼
管且修其碶板
靈長碶縣西南十五里其地勢稍高常築而不泄非暴漲
則不啟
理川碶縣南十五里
會源碶縣東南十七里久廢邑人以水暴漲朝宗靈長
二碶泄之不及且於隂陽家風水有妨訴縣乞用此
碶嘉定十二年縣令趙善㬜為造石碶以代朝宗啟
閉朝宗既築水大至則聽其從碶閘上泄之
橋梁
縣東橋(東半里皇朝景德三年置)
縣西橋(西一百七十步)
縣市橋(縣南七十步)
中路橋(縣西南一百三十步)
保德橋(縣東北一十里)
惠政橋(縣南一里紹興間編木為之久廢嘉定十三年令趙善㬜重建易之以石)
支橋(縣西南四十里)
大橋(縣南四里紹興間置)
湯家後門橋(縣東南五里)
東谿橋(縣西南六十里)
下林谿橋(縣東北八里)
陳雅洋橋(縣西三十里)
大谿橋(縣西八里)
津渡
陳山渡(縣東北一十五里自陳山發船折二百里經兩潮至奉化縣東宿登岸舊皆民船私載時遭風
濤海宼之患隆興元年主簿趙彦逾剏造船二隻背面闊一丈六尺朝夕互往兩船篙手共二
十人每名月支常平錢一貫二百五十文自此民旅無虞損則官修或重造)
袁村渡(同在陳山海步發船兩潮至奉化縣袁村登岸舊皆私船時遭劫溺後縣自造官船抱納常平
司錢以其餘為修陳山二船之用及月撥十千助學)
姜嶼渡(舊名吳七娘渡在縣西北五十里津頭乃本邑吳七娘之地因以為名至奉化東宿登岸)
湖頭渡(縣東北三十五里舊為陳山十渡自本邑田下潮長登舟平潮至鄞縣東湖頭登岸)
白查渡(縣南四十里)
叙産
土産已載郡志畜之品有白羊府所以供御者於邑取
之花之品有紅木樨最竒邑士史本初得此種因接本
獻闕下高宗皇帝雅愛之曾畫為扇面御製詩題其上
以賜從臣榮薿詩曰月宫移就日宫栽引得輕紅入面
來好向烟霄承雨露丹心一一為君開復古殿又題曰
秋入幽巖桂影團香深粟粟照林丹應隨王母瑶池曉
染得朝霞下廣寒自是四方爭求之歲接數百本史氏
以此昌其家今惟邑境所植者色深而香烈移之四方
則色香少損此地氣然也(今制使胡公榘舊嘗以監比較務攝象山賦詩云碎瓊揉
香作肌骨霽日吹紅染膚色人間何處有此葩一種風流初未識東隅月戶編三千夜修玉闕瀛洲前拂摇桂
子偶墜此雨露培植開韶妍史翁移根出葱蒨雕斛持歸翠微殿一朝麗質冠百昌御墨分題落團扇何年流
轉江南鄉一本奚啻千金償分枝接葉色已淺縱有此花無此香絶愛西山佳麗地藹藹修林倚清吹寧論斜
日杏花酣未許熙春海棠睡是時金氣初高明宇宙軒豁澄埃氛青霞絳雪互點綴濃芬賸馥飄氤氲鷲峯繁
黃今不數破裓山僧練裙女試看香御擁紅雲肅奉虚皇游碧宇擕持寳鏡吹波金寒光萬頃空人心煩君控
取紅鸞住便恐香魂夜飛去忠定史越王見而次韻云粟蘂摶金葉凝碧獨在秋林逞顔色豈知東溟史氏居
别有竒標人不識姮娥侍女盈萬千一一姿貌皆無前為嫌此花忒淡薄渥丹乞與春爭妍露滋胭脂霜染蒨
植根只向廣寒殿凡塵俗韻不可干清涼惟許秋風扇何年移到蓬萊鄉鉅萬索值誰敢償盤紆欄檻久不曜
一日名飛並國香豪貴爭看期縮地載洒遲來煩鼔吹園丁聞之競采擷夜深不使花神睡接枝換骨離四明
飄飄爽氣排妖氛遂令禁籞成眞賞餘馨賸馥常氤氲芙蓉寒菊不足數包羞正似無鹽女從渠摇落動秋聲
獨步惟兹徧寰宇我嘗對此傾葵金却思四海狀元心慇懃勸花宜且住寒士人人折得去胡公再次韻云霧
隱森森小山碧不嫁春風矜國色流芳端自蘂珠僊曾是先皇親拔識一身便足當三千氣韻乃在黃香前聊
同渠菊領秋意不與桃李爭春妍日幄雲幢護青蒨丹霞為臺月為殿露滋韶豔染猩袍風引清芬吹雉扇結
根只合帝子鄉價重未可瓊瑶償濟川小試舟檝利作醴更助椒蘭香僊籍英聲在丹地紫殿名高非濫吹影
斜遥漢王蟾寒香度鎻忩金鴨睡運際千齡遭聖明氣使萬里開祥氛一枝昔已擅風采五芳今正傳氤氲後
塵江梅誰比數獨抱孤根對青女幸分餘馥霑後來一吐寒花照霜宇佇看一諾輕千金嫣然顧笑舒丹心願
公千秋長在廣寒宫裏住容我驂鸞共來去忠定史越王再次韻云鄮峯老子雙瞳碧已悟人間空是色羣花
四季作芳菲一笑觀之如不識有時斗酒沽十千狂歌爛醉羣花前紅紅白白自妖豔誰曾着口論媸妍惟聞
丹桂藏青蒨清芬正滿姮娥殿却思一見無由緣但寫竒標在團扇忽朝移本下吾鄉此願端知合得償園工
玉斧與換骨坐使凡種皆天香先皇得之植禁地飫賞釣天動僊吹高燒鳳蠟類星繁正恐夜深花或睡於今
哀戚徧幽明鼎湖仙駕超塵氛遺髯注想文王囿玉闌佳氣徒氤氲胡君眞材一二數他日補天慕媧女正欲
攀枝效郗詵會看聲名飛海宇雄篇擲地如鏘金俊逸清新洗我心怪底斯人掉頭不肯住明年射策君門去)
叙賦
鄉村
政實鄉負郭管里一保十二
美政里
烏石保(縣西北二十里)白石保(縣南五里)
弦歌保(縣西五里)保德嶴(縣東北十里)
考坑保(縣東北五里)延壽嶴(縣北五里)
陳山保(縣北十五里)下史保(縣南五里)
黃谿保(縣西北十里)西砂保(縣西二十里)
淡港保(縣西三十五里)姜嶼保(縣西五十里)
歸仁鄉縣南十五里管里一保十
崇仁里
九頃保(縣南十五里)馬江保(縣南二十里)
東谿保(縣西南四十五里)青部保(縣西南八十里)
後門保(縣南一百里)周嶴保(縣南七十里)
松嶴保(縣南三十五里)管谿保(縣西南二十五里)
西溪保(縣西南四十五里)馬嶴保(縣西南七十里)
遊仙鄉縣東七里管里一保十
和順里(舊名三山里)
竺山保(縣東北二十五里)柘溪保(縣東七里)
錢倉保(縣東三十五里)夾嶼保(縣北二十五里)
東村保(縣東北三十五里)朱溪保(縣東北四十里)
塗雌保(縣東北三十里)雀溪保(縣東十二里)
赤坎保(縣東南二十里)大徐保(縣東北十五里)
鎮市
象山鎮(舊在縣西南一里久廢)
弦歌市(在政實鄉美政里縣心縣南七十步)
田畆
民田一十三萬一千九百二十畆二角
戶口
主戶九千七百五十六口二萬八千九百二十八
客戶三千六百二十四口一萬四千八百九十二
夏税
絹二千七百二十七疋三丈九尺三釐
正税一千八十七疋三丈九尺三釐
和買一千六百四十疋
紬七百一十八疋二丈六尺
正税三百七十五疋二丈六尺
和買三百四十三疋
綿五千五百九十二兩
折變
折帛錢
絹六百二十三疋計錢四千一百一十五貫
正税一百三十一疋每疋七貫文計九百一十七
貫文
和買四百九十二疋每疋六貫五百文計三千一
百九十八貫文
紬四百四十疋計錢二千九百四十三貫文
正税一百六十六疋每疋七貫文計一千一百六
十二貫文
和買二百七十四疋每疋六貫五百文計一千七
百八十一貫文
綿二千三百二兩每兩四百文計九百二十貫八百文
亭戶折鹽
絹三十六疋二十三分六釐
紬一十一疋二丈一尺九寸一分五釐
綿二百五十四兩一錢七分三釐
實催本色
絹二千六十九疋二尺八寸五分二釐(比元額增四尺八分五釐
補所虧紬數)
紬二百六十七疋(虧四尺八分五釐入絹數)
綿三千三十五兩八錢二分七釐
秋税
苖米三千四百九十七石一㪷五升九合三勺
折變
亭戶折鹽一百三十石七㪷二合
實催本色三千三百六十六石四㪷五升七合三勺
洒(以寳慶三年為準)
象山務係糴買場
本柄錢二千九百二貫六百五十八文
糯米九百六十二石六㪷四升一合四勺
從例遞年每石豁除價錢二貫六百五十文
計一千六百九十貫六百九十九文
麯麥一百一十七石四㪷四合每石價錢三貫六百
文計四百二十二貫六百五十四文
夫食物料錢七百八十二貫三百五文
造麯三十一貫三百六十五文
造生煮酒二百七十六貫二百二十二文
袋紬八疋每疋四貫文計三十二貫文
箍缸打竈六十貫文
官吏巡脚夫食糜費輕空滲漏賃坊基等三百八
十二貫七百一十八文
收息錢七千八百九十貫四百一十三文
諸司四千六十八貫四百七十七文
經總制司五百八十五貫四百八十六文
移用司三十六貫五百七十八文
正名寬剰一千八百九十七貫五百五十文
五分淨利九百一十四貫七百九十三文
糴本司六百三十四貫七十文
本府六千七百二十四貫五百九十四文
糟錢一百九十一貫一百七十二文納本府
醋息錢六十貫文納本府
人戶買撲酒坊五所
東溪坊西溪坊西砂坊
東村坊青部坊
歲額淨息錢五百四十三貫三百五十一文
常平司三百八十八貫五百五十一文
本府一百五十四貫八百文
商税(無)
淳熙四年有旨續置砂岸並除罷慶元二年陳景愈於
爵谿赤坎後陳東門等處剏置税皃縣令趙善與以擾
民白府罷之提刑李大性攝府與除免所抱之錢嘉定
二年楊圭冒置分布樊益樊昌等為海次爪牙鄭宥等
訴之主簿趙善瀚歷陳其害五年守王介申朝廷除罷
毁其五都團屋版榜示民寶慶元年胡遜柳椿假府第
買魚鮮之名私置魚團鄭宥等又有詞倉使齊碩攝府
杖其人而罷之
雜賦
免役錢兩料共七千七百一十五貫二百七十四
文
縣吏支五千一百六十八貫四百三十四文
本府八十四貫文(解𤼵減省人吏錢在京官員僱錢支府吏錢並在内)
經總制二千一百七十一貫三百二十八文
官戶不減半二百九十一貫五百一十二文
茶租錢一百九十七貫七百八十四文
水脚錢一百九十九貫四百七十一文
河渡錢二百八十貫八百文(常平司)
職田
米一百七十七石一㪷二合
知縣一百八石五㪷一升四合
主簿三十一石六合
縣尉二十九石二升
司戶七㪷
奉化縣丞七石八㪷六升二合
鹽
玉泉場額五千二百二十袋
玉女場額一千六十袋
叙兵
弓手
尉司額八十名
叙人(見郡志)
叙祠
神廟
東嶽行宫縣西南二百五十步棲霞觀之側大觀中建
主山昭應廟縣西北一百四十步舊名圓峯按唐會昌
中王關撰文宣王廟記有云自圓峯祠歷城隍廟則
此祠其來尚矣或以為縣主山形圓因名之一日午
自其舊祠飛片瓦止於今廟之基邑人姜臯因遷焉
境内嘗歲饑瀕海窘糴忽有乘大舟抵岸者出告邑
人曰昨日中流有扁舟載酒果招吾米者自云居縣
西山下既往訪之乃廟也覩神像驚愕且拜即平價
盡糶衆頼以濟建炎四年金兵至海盜乘之猖獗由
昌國至白峯將抵邑境邑方戒嚴海民忽報隂霧陡
變中有丹檝旗幟甲兵衝突出港風雹大作賊舟沈
溺遁去劉帥大兵至邑先往西溪屯駐後軍使臣冉
進未發欲於簿廳閣下縱火為亂帥恍惚一急足告
變驗之果然乃斬冉等於廟側是歲有旨賜昭應廟
額水旱疾疫有禱必應遠邇爭奉香火每歲以六月
七日為生辰會累封靈澤孚佑昭貺顯濟侯
沖應眞人祠縣西南二百五十步蓬萊山之下透瓶泉
之北與棲霞觀同建眞人姓陶諱弘景舊封貞白王
欽若靈驗記云梁朝眞人修藥於蓬萊觀自寫眞於
東壁有居觀側者晨起必望觀曕禮常販於天台一
旦隨舟渡海將及縣步颶風大作舟欲傾没同舟六
七十人見一道士乘雲隱約黃色光芒中以羽扇約
風曰陶眞人相救毋怖畏言訖風息既濟其人引同
黨至觀見眞人像如舟中所覩遂相率修飾觀宇以
答焉治平中袁廣淵又記云祥符元年京師營昭應
宫自永嘉掄巨材浮海至邑之南風濤幾溺舟人於
空中見道士謂曰吾象山蓬萊觀陶眞人也且救汝
須臾安濟慶歷中道士鄭日微更造殿宇而壁間所
寫眞遂泯其徒嘗以縑素摹留副本有誠禱者則幅
巾黃服隱然現壁間淳熙末令王椿為旱禱像現而
雨上其事於朝賜今封
普濟廟縣東南三十五里舊曰鋸門廟
祚聖廟本東門廟在縣南一百里世稱其神曰天門都
督按天門山在南海中而接寧海之東境故號東門
下有石閫潮汐衝撞最為湍險(詳見東門山注)舟舶往來必
致禱焉唐貞觀間有會稽販客曰金林數經從薦牲
醴惟謹舟行每得所欲一日祭畢誤持胙肉去解纜
行十餘里欻然逆風復漂至廟下不得前舟人恐甚
乃悟所誤亟還置加祈謝即反風安流而濟永徽間
會稽又有工人曰蔡藏自泉州造佛像回獲緡錢數
百祀禱少懈舟發數里而覆惟篙師僅免是知廟之
建置久矣謂之天門都督者尊之如方伯也皇朝建
炎四年賜今額
白鶴廟縣城内神姓趙名炳字公阿東陽人能為越方
事見東漢書方術徐登傳没於章安台州人祠之甚
謹象山舊為台屬邑故亦祠焉祈禱輙應嘉祐六年
令陳玠銘於石
顧長官祠在縣城内長官名方字正夫丹陽人皇朝皇
祐登進士第再調明之象山令視事日召邑人父老
詢民間利害及境内士民善者召而勸之惡者諭而
戒之又建學舍率子弟之秀者教之親為講解誘掖
使進於善逾年民大化服俄而方病邑民率錢詣塔
廟祈禱者千人方竟不起百里之内號泣思戀如失
父母相與立祠以時祀之丹陽錢君倚毘陵胡完夫
皆記其事刻石祠中士大夫以詩頌追美者不可勝
紀事見皇朝類苑今祠有碑見存上饒何籕撰
宫觀
棲霞觀縣西南二百五十步蓬萊山之下舊名蓬萊觀
秦徐福梁陶弘景皆隱迹於此隋大業元年廢唐天
寳十三年台州刺史袁仲宣復置大中元年令楊弘
正告於明州刺史李敬方重修孫諫卿記皇朝治平
二年改賜今額淳熙末道士遷其觀於山之西嘉定
十三年道士張大原於舊址重建
寺院
禪院九
鳳躍山等慈院縣西北一里舊名鳳躍院宋元嘉二年
置皇朝治平二年改賜今額方預譔釋迦殿記縣令
季齊愈撰僧堂記常住田三百一十八畆山二百七
十畆
瑞雲峯延壽院縣北七里舊名龍壽院漢乾祐二年置
王說記皇朝治平二年改賜今額常住田九百一十
四畆山二百七十畆
智門院縣西二十五里舊名保安院周顯德四年置皇
朝治平二年改賜今額常住田六百七十四畆山二
千二百四十四畆
常樂院縣東北三十里唐乾寧中刺史黃晟建皇朝乾
德二年賜號慶寶院久而圯嘉祐八年易為十方僧
道相文應重修治平二年改賜今額廬江縣主簿樓
郁撰十方記常住田五百三十一畆山九百四十畆
太平廣福寺縣西南五十里皇朝建隆三年置熙寧元
年賜額俞觀能撰佛記常住田四百五十三畆山一
千五百七十畆
蓬萊山廣福院縣西南三十里舊名蓬萊院漢乾祐元
年置皇朝熙寧元年改名壽聖權婺州永康縣劉渭
記紹興三十二年改賜今額常住田四百八畆山一
千三百九畆
護境廣福院縣東北二十里皇朝建隆二年置熙寧元
年加賜壽聖二字紹興三十二年改賜今額常住田
二百畆山三百九十六畆
靈巖廣福院縣西南四十里皇朝太平興國二年僧智
瑫建進士俞讓記熙寧元年加賜壽聖二字紹興三
十二年改賜今額常住田八十五畆山六百一十畆
仙巖院常住田九十九畆山一百一十二畆
教院三
寶梵院縣東北一百三十步舊名東禪院皇朝建隆二
年置治平二年改賜今額常住田一百五十六畆山
一百七十九畆
廣福保寧院縣西南二十里舊名保寧院周顯德五年
置皇朝熙寧元年加賜壽聖二字紹興三十二年改
賜今額常住田一百七十七畆山無
玉泉廣福院縣東北二十里皇朝乾德二年置熙寧元
年加賜壽聖二字紹興三十二年改賜今額常住田
三百一畆山一千四十三畆
甲乙律院四
普明院縣南十五里梁天監元年置名湧泉皇朝治平
二年改賜今額御史臺檢法官王庭秀撰方丈記常
住田四百四十五畆山一百一十五畆
瑞龍廣福院縣東南十五里皇朝乾德四年置熙寧元
年加賜壽聖二字紹興三十二年改賜今額常住田
六百四畆山二千畆
新安院縣南八十里周廣順三年置常住田五百三十
三畆山一千八百畆
伍師院縣西南三十里周廣順三年置常住田三十五
畆山二百畆
叙遺
紀異
淳熙三年縣之西山隴中有麥一莖兩岐令高子莫獻
於郡皇子魏王圖上於朝孝宗皇帝御札褒美魏王
有詩刊於石
嘉定十四年中元日雲現於縣西山之上五彩間錯光
華燦然父老驚歎目所未覩邑令趙善㬜繪以為圖
好事者形之歌詠自是五穀屢豐
存古
孔侯墓縣之童翁浦侯姓孔行第七失其名即此浦人
也性剛志烈苟不苟合鄉里敬而憚之唐咸通中有
富都巡吏劉贊夢侯告曰予平生以忠義處世今死
矣上帝錄吾之善姓名已籍水府眞錄然吾屍猶泛
濫於沙浦間子能收而穸之且創數楹俾吾有棲託
必為民利贊訪得屍果如所夢乃歛葬於此立祠以
祀之今定海縣有助海侯廟兵部侍郎皮光業記即
侯也
寶慶四明志卷二十一
四明續志原序
四明志作於乾道述於寳慶詳矣然則何續乎所以志
大使丞相履齋先生吳公三年治鄞民政兵防士習軍
食興革補廢大綱小紀也其已作而述者不復志昔人
謂舊相出鎮者多不以民事為意惟向文簡大耐官職
勤於政事所至著稱公不均其逸而先其難過於文簡
數等矣又謂寇萊公所至多游宴張文定儻蕩任情獲
盗縱遣公慨念海道東達青齊禦侮弭盜之方周防曲
至世人未必盡知也若夫切切畎畝盻盻雨晴一游一
詠可以觀焉故併載之于後以詔來者蓋公之學達於
體用自身而家家而國國而天下有本者固如是也豈
規規然求度越於寇張二公哉雖然鄞猶故鄞也昔何
為而匱今何為而豐昔何為而蕩無紀綱今何為而粗
知理法覽者必有得於是編之外開慶元年中秋日門
生迪功郎慶元府府學教授梅應發奉議郎添差沿海
制置大使司主管幾宜文字新添差通判鎮江府劉錫
序
