欽定四庫全書史部十一
寶慶四明志地理類三(都會郡縣之屬)
提要
(臣)等謹案寳慶四明志二十一卷四明續志
十二卷宋羅濬撰濬廬陵人官贛州錄事參
軍文獻通考作羅璿盖𫝊寫誤也先是乾道
中知明州張津始纂輯四明圖經而搜採未
偹寳慶二年煥章閣學士通議大夫知慶元
府兼沿海制置使廬陵胡榘復命校官方萬
里因圖經舊本重加增訂如唐刺史韓察之
移州城唐及五代郡守姓名多據碑刻史傳
補入其事未竟會萬里赴調中輟濬與榘同
里適游四明遂属之編定凡一百五十日而
書成前十一卷為郡志分敘郡敘山敘水敘
産敘賦敘兵敘人敘祠敘遺九門各門又分
立四十六子目第十二卷以下則為鄞奉化
慈谿定海昌國象山各縣志每縣俱自為門
目不與郡志相混蓋當時明州雖建府號而
不置倚郭之縣故州與縣各領疆土如今直
隸州之體故與他郡不同也宋史藝文志僅
有張津圖經十二卷及四明風俗賦一卷不
載是書惟陳振孫書錄解題載之其卷數與
此本相合盖猶從宋槧抄存者志中所列職
官科第名姓及他事蹟或下及咸淳距寳慶
三四十年盖後人已有所補益非盡羅濬之
舊然但逐條綴附而體例未更故敘述謹嚴
不失古法元袁桷延祐四明志亦據為藍本
多所採用焉續志十二卷則開慶元年慶元
府學教授梅應發添差通判鎮江府劉錫所
撰共分子目三十有七其自序稱續志之作
所以志大使丞相履齋先生吳公三年治鄞
之政績其已作而述者不復志故所述多吳
潛在官事實而山川疆域已詳於舊志者則
槩未之及是因一人而别修一郡之志名為
輿圖實則家傳於著作之體殊乖然案宋史
吳潛傳載潛以右丞相罷為觀文殿大學士
尋授沿海制置大使判慶元府至官條其軍
民久遠之計告於政府奏皆行之又積錢百
十七萬三千八百有竒代民輸帛前後所蠲
五百四十九萬一千七百有竒是潛蒞鄞以
後宦績頗有可觀二人所述尚不盡出於諛
頌至潛所著文集世久無傳後人掇拾叢殘
編為遺藁亦殊傷闕略此志載潛吟藁二卷
共古今體詩二百九首詩餘二卷共詞一百
三十卷皆世所未覩雖其詞不必盡工而名
臣著作藉以獲存固亦足資援据故今仍與
羅濬書並錄存焉乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
