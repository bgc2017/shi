欽定四庫全書
四明續志卷二
宋梅應發劉錫同撰
郡圃
新桃源
郡圃舊總名桃源洞求其義桃源鄞鄉名也鑿子城
通隙地故以洞名之耳今既合郡圃於堂後又不欲
盡捐舊額遂以新桃源榜之
老香堂
在府堂後面北前植百桂取山頭老桂吹古香之句
以名先是燕居之地多隘塞自敞斯堂大使丞相日
坐其間靜觀萬物俯仰夷猶前築一壇名月地可坐
三十客月天露席若將忘世而堂扁則丞相自題
蒼雲堂
直郡圃之北自老香堂為步廊數十間周迴而至堂
後為牖臨小教場前有古檜數本竒甚舊守疊山佐
之傾圮不治而後之來者不知蒼雲取義於此易以
他名大使丞相既輦石增舊觀擇空地以檜補之&KR0679;
蒼雲舊扁猶在蓋前守章大醇建而歴陽張即之書
生明軒
在蒼雲堂之右面西下闞方池前目無際大使丞相
晚步多憩此以觀新月名軒之義不但取公生明也
書曰厥四月哉生明義又取此
占春亭
亭因其舊而加敞焉亭前舊有數梅大使丞相增植
至百本嘗戲賦小吟題屏間云難喚林逋伴客遊占
春亭畔獨夷猶一花兩蕊意方遠三島十洲香已浮
清曉園林霜似練黃昏欄檻月如鈎若還說著和羹
事只恐渠儂笑不休孟夏梅既實綠隂如漲公常獨
坐或領客其下有和坡仙碧沼横梅屋之詞為時傳
詠
四明窗
公既增浚舊池跨兩虹其上而闢虚堂于中客請名
之公謂四明洞天為石窗此堂作新窗戶玲瓏四達
遂親題斯扁
雙檜泉
泉在四明窗之西南其東則木香臺而北則武藏也
二檜虬拳古挺湮没墻隈不知幾年公既建武藏日
徘徊其旁摩挲雙檜一日忽聞檜下泉聲涓涓然亟疏
鑿之泉流如注遂取檜間甃為圓池因營摺廊五間
左右二檜為憩息之所環以檜屏翳然有濠濮間想
公親題雙檜泉三字於池上
自遠
即木香臺也臺高三尺植花如屛遶臺為廊屋二十
間就設欄檻中虚二丈植花如棋局而行吟於其旁
韓子蒼詩無風香自遠
翕芳亭
在老香堂之左亭前植杏三面植月丹
清瑩亭
在東橋之南前植以李清瑩出韓詩
春華亭
在檜山之東環植以桃立鞦韆其外
秋思亭
在檜山之西棖菊芙蓉相為掩映與四明窗隔池
淨凉
在生明軒之右跨池面南為納凉佳趣
驛亭橋路(寺廟附)
昔范延貴嘗詣張忠定公謂過萍鄉見驛傳橋道皆葺
知其為好官員忠定稱之鄞去京近道路無壅前此率
視如傳舍遑䘏路人大使丞相吳公欲人皆履康莊而
所至如歸故於此尤盡心焉
知津驛
知津驛在鄞縣西渡之上曩名知教驛無所取義且屋
老不支寳祐五年五月五日大使丞相改名知津親題
其扁為易廳屋三間前敞為軒繞以垣墻外植大門自
鄞至此為初程故名
慶豐驛
慶豐驛在廣利橋之北先是新堰廣利橋成又重甃石
路於橋之東北居民王姓者遽作屋以罔利反俾官買
西南僻隘地以置驛衆有詞大使丞相下之本縣圖上
始命以元錢給王姓者别買地而以此地建驛公私便
之驛屋潔壯爽塏於知津寳祐五年五月五日建大使
丞相題扁
廣利橋
廣利橋在慈溪縣德門鄉新堰之上往年有小木橋名
新堰橋遇潮漲滿挽船過堰率衝橋磡甚而橋柱為之
折寳祐五年八月新堰成議就兩岸石磡填築至所立
橋柱之地跨柵鋪板狀如一字蓋就柱填磡既可藉以
障水且免挽船損柱之患遂以廣利橋名之為費甚鉅
蓋剙建也
王家橋
王家店橋在廣利橋之東自慈溪至西渡陸行者必由
此橋舟行者必由廣利橋作舟本所以行水惟牽挽至
堰者匪橋不通故廣利橋前此無念之者橋雖元有石
板歲久圯壊至寳祐五年八月新堰慶豐驛廣利橋成
大使丞相始捐錢重修費居廣利橋之七八云
慈溪新路
慈溪新路自慈溪縣東郭夾田橋東取謝家隘王家店
橋至朱家衕西渡頭驛路跨十五里計二千三百一十
六丈剙用石板築砌路闊七尺命縣佐及鄉官董之役
始於寳祐六年十二月畢於開慶元年三月東西置石
牌門舊令欲榜以相公路三字大使丞相止令以新路
扁之(鄉人復請於張寺丞即之題曰相公衢)
修砌西塘路
郡自望京門以西繇慈溪接姚虞經稽隂趨錢塘近數
百里行李舟車鱗集輻凑門之外自水仙廟望春橋至
高橋西渡塘堤壊過者危之一日大使丞相出郊訪問
水利有得於躬行歴覽者命將佐措置修砌西塘路共
三千六百六十丈橋二十二座水溝五所為費夥甚於
是易沮洳而堅高更﨑嶇而夷坦周道如砥君子所履
塗之人皆歌頌之(鄉人榜曰吳公塘亦張寺丞之筆也)
逸老堂
堂居衆樂亭之南紹興郡守莫將建逸老李白所稱四
明賀知章也歲久盡圮開慶元年四月大使丞相撤而
新之復訪求知章像於山隂繪而祠焉規模似昔增壯
取衆樂亭涵虚館東西兩橋併修之
記
逸老堂者紹興十四年郡守莫侯將所創并為文以記
之者也其義蓋摘李太白所云四眀逸老賀知章之語
按賀公字季真唐開元十三年為禮部侍郎集賢院學
士肅宗升儲副授祕書監太子賓客天寳初移疾請為
道士還鄉里詔賜剡川居焉剡隸越鄞故越封部公亦
自號四明狂客故侯締堂妥靈於是邦之月湖且合太
白而祀之謂二公皆抱氣識之全者也然以予觀之太
白初見明皇倨傲鮮腆待高力士輩若奴僕其氣真可
以揮斥八極驅役羣動而其末也乃䧟於永王璘之黨
母亦氣有餘而識未足耶季真遭時遇主彈指可覩顯
位忽飄然引去人知其為高而不知其所以高也於是
肅宗之人品已瞭然於季真胸中矣使與相終始則靈
武之事犯父子之大倫季真亦將不能逃萬世之責易
曰知幾其神乎季真有焉又豈止於蠛蠓富貴涕唾卿
相而已哉此之謂真識而非徒氣之所能為也是堂之
建迨今一百十五年矣屋老圮壊屢葺屢頹片瓦尺椽
幾無存者予領郡之三年始克鼎新之規模宏敞視昔
稍異因求季真之像于越繪而龕之且誄以詞述以贊
用詔永久俾邦之人士景清風而企芳躅或少裨于風
教云爾嗚呼自有天地以來上下數千百年其間據權
位擅勢利呼吸禍福顧盼榮厚以狂走盲趨一世之人
者不知其幾矣未幾聲消迹滅影響無聞甚者流腥遺
臭有孝子慈孫百世莫之能改廼若孤標勁節之士身
没而名愈彰千載之下雖漁人樵子亦為之興起不以
時遷世換而二其心也為士者宜知所擇矣堂既成而
對涵虚館表裏及東西兩橋并繕治之輪奐丹雘皆燦
然華美要不可無以叙歲月於是乎書開慶八年秋七
月癸卯朔觀文殿大學士銀青光禄大夫沿海制置大
使判慶元軍府事兼管内勸農使金陵郡開國公食邑
五千九百戶食實封一千七百戶吳潛撰中散大夫直
秘閣致仕張即之書朝散大夫直寳章閣趙汝楳題蓋
時亭
時亭者郡之上船亭也亭曷為以時名行水者必舟問
舟者必津舟之去來因乎人人之行止因乎時也時止
時行亭之所以名歟然則亭之名何昉乎曰昉乎大使
丞相吳公也名昉乎此亭之作亦昉乎此異時維舟之
地在紅蓮閣南後為巨室并無有矣夫明鉅邦也望長安
而西笑者此乎始指海濱而東歸者此乎息其間題柱
而出衣錦而旋者且憧憧焉可以無址而遂無亭乎公
莅是邦一日必葺補數百年之闕擇衝要得地於平橋
右以寳祐五年十月築新址作新亭昔無而今有此一
時彼一時也吁觀人之行止可以觀時觀亭之有無抑
可以觀時矣登斯亭者盍亦知時之義哉桐川梅應發
記永嘉劉錫書
高橋
建炎再造諸將戮力王室戰功凡十有三而高橋為第
一橋在道傍至今過者莫不指曰忠烈循王嘗鏖敵於
於斯也英風義氣百歲不磨橋久圯名迹將遂湮蕪莫有
訪古而存之者大使丞相吳公報政于鄞百廢具舉周
行經覽謂是橋載在國史不新之則無以旌忠烈迺洞
石為之曾不以役鉅費夥靳橋成民不病涉而識者亦
義公之存古既又作廟於橋之西作寺於橋之東規模
宏大揭虔妥靈而循王之功益表表矣建橋之歲月工
費具見文昌袁公所記兹不書
記
恭惟我高宗皇帝聰明神武誕受命中興迺建炎之三
年金人犯明州大將張俊帥諸將鏖戰于高橋敵衂而
遁繇是六龍駐蹕錢塘用再造我區夏橋雖更紹興重
建然年深木腐石泐壊輒修修輒壊民不惟病涉亦病修
寳祐四年九月大觀文右丞相樞使履齋吳公以大制
使判府事吐握待士如周公克勤小物如畢公躬决細
務如諸葛公不以上宰鄙夷吾州一政一事靡不經意
期年之間鯨波晏融風息缿筩晝靜桴鼓夜閒官府肅
而田里安翕翕輿誦興矣公猶以為未也暇之日周覽
㕓野指是橋而歎曰中興諸將戰功凡十有三實自此
橋一捷始今圮不可支非所以識舊也公帑縱未紓不
當於此乎靳乃捐金召工撤而新之結洞為橋純以石
始於冬十二月成於夏六月方工之未竟也會天不雨
農方事桔橰乏丁壮公延大士若土神于府治為民請
命忱意懇切至於淚墮時亭午日如焚俄隂雲旋有黑
龍騰於西南蜿蜒當空萬目共覩莫不歎異須臾雷作
雨沛然下繼是甘霔不斷歲大熟荷鋤相杵者弗待呼
而集官復厚其募直不戒而成雄俊堅密城内外諸橋
可俯而視之矣既落成邦之人士屬商為之記商竊謂
橋梁之設所以便民也造舟為梁既昉於周至鄭以乘
輿濟而君子不以政予之則夫善牧民者殆不可以細
故忽也秦以前未聞梁石近代以來名都要會間用之
如吳之垂虹閩之萬安不過枕烟水梁海波皆無與乎政
之激勸斯舉也可以昭中興之聖烈可以旌江表之虎
臣其感人心也有義其用民力也有仁蓋將風厲乎天
下匪直私惠乎鄞人信賢相之作牧發於心者見於事
知所先務&KR1509;不與他人均鄞之人因是得以覘公之經
綸矣公將以衮衣歸其充廣此念相我聖天子以續思
陵大復古之勛夫如是則是橋也將同召公之茇舍歴
千萬載而不冺乃若通水利以濟鄉遂之農開河步以
便闤闠之民創田廬以養困窮數十百輩蠲租賦以寬
貧弱數百萬緍代輸積逋而繋者釋立决滯獄而屈者
伸莫重於學校則益膳羞以惠藏修之士莫嚴於海道
則增券廪以給巡徼之軍凡政之本於仁義者不可殫
紀兹故略述云吾邦唐武德中為鄞州開元中易明州
今陞慶元府橋去西門外十五里高三丈三尺五寸長
九丈八尺上下凡六十六級洞闊三丈八尺糜緍錢十
五萬八千有竒自寓槖余公晦暨士庶共樂助三萬外
餘皆公帑所出粟二百斛石工軍工共九千四百民工
一萬三百各有竒俊後積功至王爵橋側有小祠縱廣
不盈丈公復度地建廟閎敞視昔十倍其費不書董是
役者大制置使司凖遣李迪功自強五年七月既望寳
謨閣直學士正議大夫提舉江州太平興國宫袁商撰
朝散大夫趙隆孫書朝奉大夫主管建康府崇禧觀豐
芑篆蓋
高橋寺(循王廟附)
高橋成公於其西作新廟肖循王像而祠焉貂冠朱裳
儼然如在見者起敬歲時秩祀著為常典旌忠義也西
渡至橋所凡五里舟車往來莫不停橈駐軫拭目竒觀
登臨訪古絡繹不絶而或者猶以無憩止為病橋東舊
有施水亭簷矮壁敗其後僧若瑱明遠稍葺為庵人目
以接待院而實弗稱也於是公慨然有鼎創之志矣撥
其側膏腴田餘十三畝以益舊址旁地之相接者又為
買田以貿之而寺基益恢拓乃委計議宫洪易簡董其
其事凡創屋六十餘楹崇門崢嶸脩廊深廣殿堂層出
庖庫區分軒祠寮舍無一不具外周以墻一百餘丈鐘
臺屹立且實以廢寺巨銅鐘一井井規模悉如甲刹寺
前剙施水亭夜則徹明炷燈以燭水陸之暗凡費錢一
十萬八千八百六十二貫米二百九十七石八斗二升
既成移景德廢院額名之併益以沙觜莊租田劉泳没
官田共二十九畝是役也工費不及民而不日之成速
於變幻非事力裕精力周願力固未易集也繼今飛錫
者可以駐足行李者可以息肩炎暑則濟道路之暍暮
夜則弭蒲葦之奸蓋一舉而數利具非直為觀美云
逸老堂賀祕監像&KR1036;
山林之士去不可挽市朝之士出不知返矯矯先生高
盼遠視可仕則仕可止則止粤惟二疏輔導漢元作其
即位旋以飄然粤惟先生師傅唐肅太陽未升去之已
速前疏後賀夫豈不情知幾識微以全令名狂非真狂
醉非真醉詩侣酒&KR1131;亦復爾爾四明之陽月白山空平
湖萬頃今古清風
廣利橋記
大丞相吳公之表海也人知於一郡有高橋之役光前
而不知又於一邑有廣利橋之役剙始者焉慈谿為邑
有小江貫而中出舟自西徂東者或過之徑刹子港逹
西渡堰此故道也往季顔公作牧相其隂陽垻刹子港
口紆其途為今新堰新堰之未㡳績也寥寂一村通以
小徑間以泠水渡以略彴夫聫木比竹為漁樵一二所
蹊牛羊三五所跡可也厥或當憧憧往來將必壓况新
堰成而峻峙其上彼略彴者旁立下流以受萬鷁日夕
舂撞之厄且有曳曳於牽江色者爭如簇也是則假以
利涉反以病涉矣公聞蹙額稍間曰四履申畫不敢一
日怠肆百堵勵翼憖使一物失所於是謀易以石且懼
鳩工之辦於拾瀋也能母賈贏囂乎時乃就郡給公帑
米若干楮若干母或匄奪又懼鶩行之添以長廐也迪
惟董振擇之時乃就邑咨善士王君與可莫㮒惟其陳
修二人皆能體公意以經之營之證市價來羣材拓基
址緻板榦鼔輦運精礱錯飫餱□撫勞勩於是歲十一
月徒杠成十二月輿梁成矣不止此也邑之陸行入闉
都者其道必由王家店橋寖趨于老咸與維新萬目盱
衡詫兩虹對飲大川之壖厥攸作人見其功之就而不
震於慮始人見其乘之安而不知其煩我此公意諭色
授所及也二人又能推公意以衍而伸之護新堰之步
以亢濤浪平新堰之溜以緩奔瀉闢新堰之驛以待潮
汐凡可易撼摵而使踏實地爭先致佐助而罔有吝封
此公以所感為所應也忽夜觀天象台躔逼新堰越翼
日亭午果有報公一舸按視不以夾道疾馳駭民而絶
供億於不及不以高牙大纛臨民而通穉耋於縱觀符
采攸燭山川生輝有橋落成無此炳耀邑之人乃言曰
野水無人渡孤舟盡日横何如公之寓政於橋歟叔子
獨千載名與㵄江流何如公之寓目於橋歟况因橋有
驛立名慶豐親灑鈞翰高揭戶顔此又公不特以人者
利民而直欲以天者利民願為之記錫孫曰我大丞相
之歛惠此邦苟利於民知無不為大莫大於津梁有衆
高橋其一也袁公可齋嘗書而刻諸石廣利橋之役雖
什一於高橋然無小不舉者乃無大不周也保釐東郊
而先嘉其克勤小物此三代相業公獨得之豈以大小
計哉其間如吳洞橋之整以崇低垂管山河之開以導
壅底茅砧碶之治以通提閼黃泥埭之築以砥横潰蜀
山鋪之置以靖萑苻此公以舟楫四海者而澤一邑也
六龍渡江海若啥呀以壯形勢謀臣策士獻議設險於
向頭者不知幾人且幾年矣朝廷未皇公來嚴備列寨
騁望溟渤盡在目中雖一飛鳥不能遺此公以謹固一
邑者而康四海也廣利一橋云乎哉雖然易言利涉大
川十有四而以未濟終焉未濟之濡而言利涉此易之
為道也公以利涉建橋而以廣利名橋不言所利大矣
哉此公之為易也猗歟寳祐六年七月初吉朝奉郎桂
錫孫記朝奉郎新通判平江軍府兼管内勸農事孫囦
書朝請大夫新知瑞州軍州事兼管内勸農營田事程
士龍篆蓋通直郎知慶元府慈谿縣主管勸農公事兼
主管鳴鶴鹽場兼弓手寨兵軍正周棟立石
靈應廟
靈應廟鄮人鮑君祠也君生於漢殁而為神梁武帝時
賊號奴抄者掠及境神奪其魄賊如醉卒擒之由是名
益著至本朝累封至八字曰忠嘉神聖惠濟廣靈王今
雨暘禱必應民有疾苦急難則呼籲之歉歲貴糴神能
在海中招客舟使之來功在鄞不可殫紀大使丞相判
是邦也剖决曲直嘗提一筆以祝曰此心惟鮑君知我
蓋質諸鬼神而無疑者廟自嘉定再建規模苟就而偶
像猶未備廟史有以門之左右神馬及侍從執事請者
公即為補其闕且擇畫史之精者圖王之出處事跡於
殿壁若儀從若兵馬又繪於門之内外焉以至廊之屛
蔽門之丹雘顯設藩飾粲然畢備始於寳祐六年之二
月畢於開慶元年之六月凡費錢一萬六千餘緍公蓋
因民之敬以敬神非私以徼福也
大人堂
大人堂舊在射亭西偪仄開慶元年正月徙出九經堂
從西向爽塏潔肅邦人禱祈便之大人者俗呼闞相公
今幡幢所題皆曰中書令闞相公可驗也舊志直指為
錢億祠實取高閌記續志推以為闞燔因考題名五代
末闞燔錢億相繼守郡闞姓似有證今姑兩存之
青蓮閣
青蓮閣在郡治東白衣廣仁教院為圜通大士道場閣
始建於政和間距今歲月老矣大使丞相雨暘禱于大
士如響斯答既給錢餐贍其衆聞院僧師文者將再建
閣乂捐金助之寳祐四年冬鳩工迄六年十月凡費二
十七萬餘緍
瓌富亭
都稅務舊有亭在東渡門外商旅出於其塗則官若吏
即是而譏征焉亭歲久不存寳祐五年四月大使丞相
命税官重建併甃石道頭一所費萬緍有竒亭名瓌富
蓋取孫興公天台賦以表山海之利云
知津驛支錢八千六百九十四貫四百六十文米九
石六斗
慶豐驛支錢二千貫文
廣利橋王家橋共支錢八千四百貫文米四十石
慈谿新路攴錢二十七萬七千九百二十貫文
西塘路支錢四十四萬八千六百三十貫文
逸老堂支錢一萬八千八百一十九貫九百文米九
十七石一斗八升八合
時亭支錢一萬二千八百九十五貫二十五文米二
十石二斗五升八合絹一匹酒一十瓶
高橋支錢一十五萬八千貫文米二百石
高橋寺支錢一十萬八千八百六十二貫文米二百
九十七石八斗二升
循王廟支錢一萬五千八百七十八貫文
天童寺
靈應廟支錢一萬六千貫文
大人堂支錢五千九百七十九貫二百文米一十九
石三斗一升
青蓮閣支錢二十七萬貫文
瓌富亭
惠民藥局
聖天子以天地曰生之德訪民疾苦寳祐五年冬十一
月御批申飭軍民五事官藥局其一也令臺閣嚴督所
部恪共奉行劑料必真修合必精使民被實惠仍揭黃
榜于諸州軍大哉王言民其有瘳乎大使丞相吳公吾
胞吾與之心與上符契祇若明命匪懈益虔惟鄞有局
寳慶三年所創也在郡圃射垜西地逼隘匪便且藥工
出入旃轅不肅歲久屋尤老亟謀爽塏而更之先是犒
賞庫有樓曰海晏為屋凡十餘楹後改為參議官舍高
明闞室居者棄焉公謂是寬閒者可以濟吾用矣乃即
樓而局上以處熟劑成料而梅潤不及物帑作局昈列
其下衆工盤礴者得其所前則增門屋三後則增翼屋
五浚汲清之地新煅丹之鼎焙室烹釜莫不畢備井井
規模於是非前日比若夫遴監臨之選嚴修整之防品
劑既真市者旁午若郡若邑若軍凡增置子鋪一十四
所歲春夏數施藥餌無間城内外君相濟衆之仁博矣
因附錄其目如左
藥貨錢會本息
截止開慶元年四月終管在錢藥共計四十四萬七
千一百三十九貫一百一十一文
(比創時增四十三萬三千一百三十九貫一百一十一文比本任交割時增二萬五千九百八十九貫
八百九十七文)
子局
府前班春亭都局(以後四鋪係本局差人前去𤼵賣)
日報賣錢一千貫或八百貫
上馬亭鋪
日報賣錢九十貫或八十貫
南門裏大廟前鋪
日報賣錢四十貫或三十貫
及瓜亭鋪
日報膏錢六十貫或四十貫
靈橋門鋪(以後照例賫錢到鋪取贖以加一五分饒潤)
月取一千貫或一月半一千貫
江東門外鋪
月取二千貫
慈溪縣鋪
或一月取五百貫或兩月取五百貫
東步鋪
或兩月取五百貫或三月取五百貫
奉化縣鋪
或一月取一千貫或五十日取一千貫
昌國縣鋪
或一月取七百貫或兩月取七百貫
象山縣鋪
或一月取三百貫或一月半取三百貫
餘姚縣鋪
或一月取八百貫或兩月取一千貫
上虞縣鋪
或兩月取五百貫
東門水軍
或一月取一千貫或取二千貫
每歲散藥
寳祐五年
散藥三千八百三十五貼
寳祐六年
(缺)
開慶元年
散藥二千四百九十三貼
四明續志卷二
