欽定四庫全書
寳慶四明志卷十一
宋羅濬撰
郡志十一
叙祠
聖王之制祭祀也法施於民則祀之以死勤事
則祀之以勞定國則祀之能禦大災則祀之能
捍大患則祀之後世俗或因其所畏慕釋老氏
各奉其所祖祠宇繁矣推建置之義而反其忠
信誠慤之心其可乎
神廟
靈應廟即鮑郎祠也舊曰永泰王廟北距子城二里半
接輿地志云鮑郎名蓋後漢鄮邑人為縣吏縣嘗俾
捧牒入京留家酣飲踰月不行縣方詰責巳而得報
章果上達既死葬三十年忽夢謂妻曰吾當更生盍
開吾塚妻疑不信再夢如初乃發棺其尸儼然如生
第無氣息耳冥器完潔若日用者棺之四旁燈然不
滅膏亦不銷郡人聚觀咸怪神之為立祠宇梁大通
間奴賊名益誕唱誘羣盜有衆三千號奴抄兵寇會
稽永嘉臨海海鹽並海郡邑咸被其害官軍累邀擊
不勝賊勢益張定襄侯蕭祗為刺史神忽見形因巫
語祗願助討賊祗乃設帷帳迎神置于譙門形雖隱
而言與人接越三日告去語祗曰當以八月十三日
破賊奴抄果以是日至餘姚舟膠於江衆陷於淖潰
潰如醉官軍悉縶縛之若拾遺然祗奏其異武帝遣
增大祠宇日以益盛唐聖歷二年縣令柳惠古徙祠
于縣會昌中刺史張次宗記其事皇朝崇寧二年尚
書豐稷奏明州鮑君永泰王廟額犯哲宗皇帝陵名
乞改為靈應勑如請政和八年守樓异以雨𤾉時若
有禱輒應奏請王爵加惠濟王宣和四年守李友聞
因睦寇竊發驚擾鄰邑境内安全繄王之功奏請加
封於是加威烈二字六年侍郎路允迪使高麗蹈海
無虞奏請再加忠嘉二字建炎四年車駕巡幸勑加
廣靈二字今稱忠嘉威烈惠濟廣靈王
純德廟東漢孝子董君祠也西北距子城五十五步唐
大歷十二年立刺史崔殷記徐浩書君名黯其孝行
已見叙人今祠宇即其故宅先是其母塑像在南郭
外草堂中康憲錢公億因訪問而知之迺迎歸孝子
廟且具其事請于朝勑賜純德徵君之廟徐浩所書
碑石不存今碑簽判韓嚞所重刻也
五龍堂唐刺史李伉以天夀院天井歲旱禱雨必應有
金線蜥蜴出而赴感乃即開元宮建五龍堂俾郡人
咸便香火且為記以著靈異其略曰在天莫如龍龍
之德佐天地養萬物百穀賴以生四海所共尊者也
社祭土稷祈穀國之重典也既立壇以享其神矣則
龍之靈翔風灑雨澤枯槁滋稼穡可不嚴奠酹之所
哉余受命牧明人四月戾止六月大旱俾吏具香酒
敬祈于五龍之神有蜥蜴狀者躍入杯中飲酒復出
緣器上顧吏久之跳躑而去吏未返雨已大注由是
生植茂遂闔邑豐衍思所以崇祀事荅神休者迺建
宇爽塏依方塑像以時薦饗謂之五龍祠堂云時咸
通六年季秋之末也皇朝乾道四年守張津以舊宇
庳隘乃移創于報恩光孝觀之申地觀即開元宮也
佽飛廟子城北一里二百步鹽倉之西昔有碑今亡故
神之姓氏邑里無𫝊焉淮南子云荆有佽非得寳劍
於干遂還反渡江中流暴風揚波兩蛟夾繞其舟佽
非謂枻船者曰嘗有如此者而得活乎曰未嘗見也
於是佽非瞋目勃然攘臂拔劍曰武士可以仁義說
也不可劫而奪之此江中之腐肉朽骨棄劍而巳余
又奚愛焉赴江刺蛟遂斷其頭舟中人盡活荆爵為
執圭孔子聞之曰夫善戰腐肉朽骨棄劍者佽非之
謂乎按皇朝建隆中鄞令金翊纂異記謂唐武德時
以此郡為鄞州至開元中改鄞為明郡名奉化城號
甬東地名句章軍號佽飛考此則佽飛廟者蓋出於
當時之軍號而軍必有將之者往往有功於人故人
為之祠云大觀之初本州所編九域志乃引淮南子
所謂荆有佽非不知淮南子之非實非是之非非飛
走之飛今廟新榜遂稱荆佽飛侯豈非好事者附會
其說而增以荆字歟(舊志所辨佽非之說如此今存之然軍號佽飛未必不取義於
荆佽非之勇古字轉用甚多何必於非飛二字疑之或云旁有蛟池蛟自江来窟於此人患之故鎮以廟
池今為居民所侵湮塞無幾又或云唐末刺史黃晟初以佽飛都副兵馬使防遏寇盜保護鄉井没而人
祠之不曰刺史而曰佽飛蓋自領兵時人倚為重故習稱其舊號云)
大人堂子城内府治北射圃中俗呼神曰闞相公事之
甚謹大讀如馱大人者尊稱之祠也然莫知本始吳
越王時有近臣曰闞燔謫守于此初甚怏怏既至則
悦謂居内不如守郡之樂未幾誅死未知所祀即其
神否又有闞澤三國時為吳太子太傅今慈溪普濟
寺乃其故宅鄞與慈溪接土人祀之亦未可知高閌
撰記直指為節度使錢億特意之爾至循舊經之說
謂郡治鄮縣寳應後乃移治鄞尤為無據
燎及觀守臣胡榘重建聖祖殿改扁金字牌翼以兩
廡護以屏牆朝拜如初靈星門亦復其舊
報恩光孝觀子城東南八十步本唐開元二十六年所
置開元宮也後嘗改為崇夀宮皇朝崇寧二年有旨
改崇寧萬夀政和元年改天寧萬夀紹興十三年二
月改今額
寺院
禪院三
萬夀院子城東南一里在唐為慧燈院咸通十三年史
君周景遇捨廨宇以建仍捨田以充常住聞諸朝而
賜額皇朝開寳八年重建大平興國七年改崇夀政
和八年四月改廣慧專充啓建祝聖道場建炎四年
火于兵重建嘉定十三年再火又重建或謂慧字從
彗從心於星皆火䜟也為寺額不利郡為聞于朝紹
定元年正月十三日有旨賜今額是日東北廂火環
寺皆延燎而寺獨存人咸異之本寺常住田一千四
百五畆山一百一十畆
報恩光孝寺子城西百步在唐為國寧寺大中五年置
皇朝崇寧二年詔改崇寧萬夀禪寺遇天寧節賜紫
衣度牒各一道政和元年八月七日勑改天寧萬夀
紹興七年改報恩廣孝禪寺是年又改今額專一充
追崇徽宗皇帝道場有鐵塔建隆間康憲錢公億所
建又有深沙神初自奉化之岳林寺編舟載至太平
興國寺繼徙至本寺之西廊蓋工人王百藝極雕刻
之巧而為之者嘗見光明雀鼠俱莫敢近建炎間寺
燬于兵而深沙神之屋巋然獨存瞻奉者愈加敬也
常住田二千一百五十九畆山二百六十畆
吉祥院鄞縣東南一里一百步晉天福五年建六年以
釋天院為名皇朝大平興國八年改賜今額嘉定十
三年火重建常住見置
教院四
延慶寺子城南三里周廣順三年建曰報恩院皇朝至
道中僧知禮行學俱高真宗皇帝遣使加禮大中祥
符三年改院名延慶天禧元年賜禮紫衣尋又賜法
智太師内翰楊億都尉李遵晶稱論之力也大守李
夷庚尤推重之禮嘗結十僧為懴悔佛事約三年共
焚身以諸公言止住持四十餘年乃逝曾會守郡時
禮夜夢神諭之日翼日丞相来巳而會之子公亮至
禮以告洎公亮大拜請于朝置田闢舍大啓法席僧
圖其像祠焉元豐中禮曾孫中立世其教比丘介然
来依道場修淨土之法募緣結屋六十餘間中建寳
閣立丈六彌陁之身夾以觀音勢至環為十有六室
各兩間外列三聖之像内為禪觀之所初然手二指
誓以必成元符三年落成又然三指以增淨誓忠肅
公陳瓘記之紹興十四年有旨賜教額寺之大悲閣
有辟支佛舌舍利并普賢菩薩像皆禮所立嘉定十
三年僧以像小欲修之剖其臟書云動此者水火為
災未幾寺火像滅今丞相魯國公重建常住田二千
二百一十畆山無
寳雲院子城西南二里舊號𫝊教院皇朝開寳元年建
大平興國七年改賜今額先是有僧義通自三韓来
振譽中國漕使顧承徽舍宅為義通𫝊道所乞額寳
雲昭其祥也繼為史越王府功德寺嘉定十三年火
重建常住田五百三十一畆山無
白衣廣仁院子城西舊號淨居報仁院唐長興元年七
月建清泰二年十月為淨居院續因祈禱靈應復加
報仁二字皇朝治平元年十一月十三日賜今額初
節度使錢公億廨宇之梁見白光紋脈有觀音相乃
代以他木而以梁木刻觀音寘于寺故俗號白衣觀
音院有青蓮閣守周邦彦捐金命住持僧子元建也
建炎四年燬于兵寺今重建而閣亡周守記刻亦不
存矣常住田五十畆山無
興聖院子城西四里舊號牆西院唐咸通十年建
皇朝大中祥符八年賜今額本尼院也經建炎兵
火未能復其舊今為僧房屋十餘間常住無
十方律院六
廣福水陸院子城西南三里半舊號水陸冥道院俗謂
之湖心寺皇朝治平中建熙寧改夀聖院紹興三十
二年以犯太上皇帝尊號改賜今額係十方𫝊律講
去處被旨充祝聖夀放生池道場乾道初守趙伯圭
建廣生堂待制朱翌記之常住田三百五十二畆山
無
開元寺鄞縣南二里唐開元二十八年建以紀年名會
昌五年毁佛祠此寺例廢大中初刺史李敬方有請
于朝復開元寺乃即國寧寺舊址建焉寺西南高原
有棠隂亭郡守殷僧辯廢亭以其材增建千佛殿寺
之三門亮闍梨建亮號月山能文善談論道行高潔
邦人敬之日閱藏經積施利以成此殿有維摩問疾
相東廡有梵王帝釋四天門正行道變相天神天男
天女歌樂形相皆協音律以畫藝極精妙吳越畫中
寳也其樂蓋霓裳羽衣曲調云嘗有廣利大師𧦬光
者住此寺工草書及畫詞辯過人昭宗聞其名召至
闕講論俾之畫龍面賜紫衣嘗畫黑龍於寺之壁亦
竒觀也寺有二碑其一李蘋文其一陶祥校書文韓
擇木書文有不肯去觀音先是大中十三年日本國
僧惠諤詣五臺山欲禮至中臺精舍覩觀音貌像端
雅喜生顔間乃就懇求願迎歸其國寺衆從之諤即
肩舁至此以之登舟而像重不可舉率同行賈客盡
力舁之乃克勝及過昌國之梅岑山濤怒風飛舟人
懼甚諤夜夢一胡僧謂之曰汝但安吾此山必令便
風相送諤泣而告衆以夢咸驚異相與誅茒縛室敬
置其像而去因呼為不肯去觀音其後開元僧道載
復夢觀音欲歸此寺乃創建殿宇迎而奉之邦人祈
禱輒應亦號瑞應觀音唐長史韋絢嘗紀其事皇朝
太平興國中重飾舊殿目曰五臺觀音院以其来自
五臺山故也駱登吳矜皆有記寺之天王堂前有喬
檜尤竒怪康憲錢公億為之賦詩寺又有子院六曰
經院曰白蓮院曰法華院曰戒壇院曰三學院曰摩
訶庵嘉定十三年火廢為民居惟五臺戒壇重建常
住田二百五十畆山無
太平興國寺鄞縣西南一里半在唐為太平興慶寺開
元二十八年建皇朝太平興國八年改賜今額寺有
子院三曰浴院曰經藏院曰教院惟浴院為十方山
主餘皆甲乙住持先是福明橋側水中有泗洲像時
見景光好事者没水求之長尺許因加嚴飾崇奉于
寺嘉定十三年火民多占居教院重建今為十方住
持常住田五十畆山無
經藏院即太平興國子院嘉定十三年火徙建于舊寺
之東偏本甲乙住持今為十方常住田一百八十畆
山無
景福院子城南二里半舊號水陸蓮花院皇朝建隆二
年建大中祥符三年改賜今額常住田五十畆山無
能仁羅漢院鄞縣西半里在唐為乾符寺尋廢咸通八
年復建名藥師院後文為承天寺皇朝政和七年六
月五日御筆賜今額寺有子院二曰法華教院曰羅
漢律院今能仁法華廢為民居惟羅漢院在常住田
五十畆山無
甲乙律院六
聖功院子城西南四里半本崇教院也周顯德元年建
真宗皇帝詔内侍裴愈訪名山聖迹寺院恭藏太宗
皇帝石刻御書於是本院奉賜五十卷軸明年因愈
奏改賜今額常住田二十五畆山無
廣福院子城西南一里半舊號羅漢院漢乾祐二年建
皇朝太平興國九年賜今額嘉定十三年火重建常
住田二百八十畆山無
東夀昌院子城東南一里唐清泰二年僧子麟禪師往
高麗日本百濟諸國𫝊持天台教法高麗國王遣使
李仁旭輩送還明州錢氏因贖徐藴鄉園地建院以
安其衆晉天福七年吳越國王命以為保安院皇朝
治平元年賜永安院大觀二年八月以犯宣祖陵名
賜今額嘉定十三年火重建紹定元年再火常住田
一十六畆山無
崇教院子城西南二里半唐乾符元年建皇朝大中祥
符元年賜今額常住田二十二畆山無
興法院子城東南二里舊號境清院唐咸通二年建皇
朝大中祥符元年賜今額嘉定十三年火半為民居
常住田二百六十畆山無
保安院紹興間有僧師韻卓庵修道於此繼或訐其私
置庵毁地奪於有力者淳熙中史忠定王請東湖上
水廢寺額畀之韻之弟姪曰師璨清俊募緣贖地重
建常住無
廢院六
景德寺子城東南二里舊號鄞江院唐清泰元年建皇
朝大中祥符元年賜今額寺有教院在西偏嘉定十
三年火廢為民居
西夀昌院子城南一里半東夀昌之下院也嘉定十三
年火廢為民居
天封院鄞縣南一里半舊號天封塔院漢乾祐五年建
皇朝大中祥符三年改賜今額寺有僧伽塔建炎間
燬于兵紹興十四年太守莫將重建蓋僧德華募緣
而成之也嘉定十三年火廢為民居
大中祥符寺子城南一里半舊號崇福寺周廣順元年
建皇朝端拱中僧從信以精琴阮至京師太宗皇帝
召見賜食賚金帛錫號三惠大師信奉藏所得御書
御批于寺大中祥符元年賜今額寺有教院輪藏嘉
定十三年火廢為民居
能仁觀音院縣西南二里半舊號報慈院院瀕西湖本
節度使錢公億捨宅為之成於皇朝太平興國年中
院記謂面枕平湖門横綠野為四明望藍也觀音聖
像以諸香衆寳莊嚴瑞應甚衆初賜承天院額宣和
例改能仁院建炎兵火之變觀音先期託夢僧人亟
移郊外淨嚴院僅免回禄後復迎歸凡有懇求無不
成格嘉定中有旨以其地賜今丞相史魯公移其額
于大慈山
藥師院在太平興國寺之右嘉定十三年火廢為民
居
尼院五
戒香十方寺子城西南二里半舊號白檀寺唐大中元
年建皇朝大中祥符元年賜今額嘉定十三年火重
建
普照院子城西南二里半舊號福明院唐咸通三年建
皇朝大中祥符元年賜今額嘉定十三年火重建
興教院子城東南二里舊號新居禪院梁貞明二年建
皇朝大中祥符元年賜今額嘉定十三年火重建
奉聖院子城東南二里舊號淨居禪院唐天祐二年建
皇朝大中祥符元年賜今額嘉定十三年火廢為民
居
普寧院舊為庵舍嘉定十三年賜額
叙遺
一郡之事昈别區分欲舉其凡知其目也凡目
所不該紀載所不及其可遺乎掇拾而次第之
故曰叙遺
車駕巡幸
建炎三年十一月乙巳朔二十五日已已車駕發越州
次錢清堰吕頥浩奏敵人以騎兵取勝今若車駕乘海
舟以避敵北騎必不能襲江浙地熱彼亦不能久留俟
其退去復還二浙彼入我出彼出我入此兵家之竒也
上沈吟久之曰此事可行卿等熟議来日召侍從臺諫
至都堂參議可否庚午頥浩晚朝奏事上曰航海之事
朕昨夕熟思之斷在必行卿等速尋船遂決策趨四明
十二月巳夘車駕幸明州駐蹕州治提領海船張公裕
奏已得千舟上甚喜壬午定議航海執政請每舟載六
十衛士人不得過兩口衛士皆曰我有父母有妻子不
知兩者如何去留訴於主管禁衛入内内侍省都知陳
宥宥不能決宰相吕頥浩入朝衛士張寳等百餘人遮
道問以欲乘海舟何往因出語不遜頥浩詰之曰班直
平日教閱何嘗有兩箭上貼今日之事誰為國家死戰
者衆欲殺頥浩參知政事范宗尹曰此豈可以口舌争
引其裾入殿門門閉衆不得入上以御筆撫諭人情稍
定遂山呼於殿門外上密諭宰執曰此輩欲沮大事朕
今夕伏中軍甲士五百人於後苑卿等翼日率中軍入
捕為首者誅之頥浩退密諭中軍統制辛企宗及親軍
將姚端令隂為之備癸未執政早朝命御營使司參議
官劉洪道部兵在宮門防變而中軍及姚端已整齪於
行軍門外二府引中軍入遇直宿兵衛皆擒之其徒驚
潰或升屋或踰牆遁走上自便殿御介胄引伏兵出彎
弓手發二矢中二人墜于屋下其衆駭懼悉就擒上命
呂頥浩至都堂詰為首者以奏其餘皆囚之甲申誅張
寳等十七人於明州市陳宥責汝州團練副使潭州安
置除行門外其衆降隸諸軍戊子朝奉郎知明州張汝
舟為中書門下省檢正諸房公事宜州觀察使張思正
為浙東馬步軍副總管屯明州徽猷閣待制御營使司
參議官劉洪道知明州已丑夜諜報敵逼臨安知越州
李鄴奏至旦大雨羣臣入朝至殿門有旨放朝惟執政
入對上於袍袖中出鄴奏示之既退上自州治乘馬出
東渡門登樓船宰執皆從詔止親兵三千人自隨百官
有司隨便寓浙東諸郡時上既廢諸班直獨神武中軍
辛永宗有衆數千而御營使呂頥浩之親兵將姚瑞衆
最盛上皆優遇之晚朝二府登舟奏事參知政事范宗
尹曰敵騎雖百萬必不能追襲可以免禍矣上曰惟斷
乃成此事是也庚寅從官以次行吏部侍郎鄭望之以
疾辭不至給事中兼權直學士院汪藻以不便海舶請
陸行以從許之於是扈從汎海者宰執外惟御史中丞
趙鼎右諫議大夫富直柔權戶部侍郎葉份中書舍人
李正民綦崇禮太常少卿陳戩六人而昕夕密衛于舟
中者御營都統辛企宗兄弟而已留者有兵火之虞去
者有風濤之患皆面無人色辛夘御舟次定海縣有傳
敵使至者上不欲令朝行在即遣參知政事范宗尹還
明州俟之留御史中丞趙鼎給事中兼直學士院汪藻
參議軍事且令宗尹盡護諸將壬辰宗尹等至明州乃
盧伸等自和州来所攜國書語極不遜宗尹遂不奏癸
已御舟次昌國縣范宗尹聞臨安陷復還見上于舟中
丙申浙東制置使張俊自越州引兵至明州已無舟可
載奏乞海舟上賜俊手書許以捍敵成功當封王爵俊
納俠士劉相如之策遂留揭榜通衢勸諭迎敵士皆思
奮俊軍士頗事擄掠城中居民少遂出城以清野為名
環城三十里皆遭焚劫戊戌金人陷越州已亥奏至行
在乃議移舟之温台以避之庚子御舟發昌國縣先是
金分兵犯餘姚知縣事李穎士募鄉兵數千列旗幟以
捍禦把隘官陳彦助之敵既不知地勢又不測兵之多
寡為彷徨不敢進者一晝夜繇是上得以登舟航海辛
丑御舟艤白峯寺癸夘張俊與金人戰敗之先是敵遣
兵追襲乘輿至城下俊遣統制官劉寳與戰兵少却其
將党用丘横死之統制官楊沂中田師中統領官趙密
皆殊死戰主管殿前司公事李質率所部以舟師来助
知州事劉洪道率州兵射其旁大破之殺數千人四年
正月甲辰朔大風御舟碇海中乙巳御舟次台州港口
是日午西風忽起敵乘之犯明州張俊與劉洪道坐城
樓上遣兵掩擊殺傷大半敵奔北墮田間或墜水俊急
令收兵夜敵拔寨去屯餘姚且請濟師于完顔宗弼丙
午御舟次章安鎮張俊令明州西城外民居盡爇之其
意欲赴行在也庚戌金帥烏珠引衆再犯明州張俊禦
之于高橋戰數合慮其濟師遂託以上旨扈從辛亥盡
將其衆入台州城中居民去者十七八有士人率衆扣
劉洪道馬首願留以禦賊洪道曰予數剋敵若等毋慮
丙辰夜洪道悉府實微服而遁與副總管張思正引所
部奔天童山所過盡撤其橋民不得濟死者數千人哀
號震天城中惟崇節馬軍與惡少僅千人以酒官李木
將之已未金人破明州先是敵益兵而来駐廣德湖舊
寨前遣老弱婦女運瓦礫填塹次夕植砲架十餘對西
門是日以數砲碎城樓守者奔散而出城遂陷敵引兵
入顯謨閣直學士提舉建隆觀鄭億年避寇山間為所
執甲子御舟次温州港口丙寅移次館頭先是金人自
明州引兵攻定海縣破之遂以舟師絶洋犯昌國縣欲
襲御舟至碕頭風雨大作和州防禦使樞密院提領海
舟張公裕引大舶擊敗之敵乃去上引舟而南與敵人
纔隔一日辛未汪藻言金人為患今已五年陛下以萬
乘之尊而倀然未知税駕之所者由將帥無人而御之
未得其術也如劉光世韓世忠張俊王燮之徒身為大
將論其官則兼兩鎮之重視執政之班有韓琦文彦博
所不敢當者論其家則金帛充盈錦衣肉食輿臺厮養
皆得以功賞補官平時飛揚跋扈不循朝廷法度所至
擄掠甚於敵衆陛下不得而問正以防秋之時責其死
力爾張俊明州僅能少抗奈何敵未退數里間而引兵
先遁是投明州一城生靈而陛下再有館頭之行者張
俊使之也(云云)二月乙亥車駕幸温州江心寺駐蹕丙
子敵因明州引兵還臨安初敵既破明州遣人聽命于
完顔宗弼且云搜山檢海已畢宗弼曰如揚州例敵遂
焚其城惟東南角數佛寺與僻巷居民偶有存者城之
始破也守者奔湊東南縋城而出或浮木渡江生死相
半而逃村落者與賊遇由是遍州之境深山窮谷平時
人跡不到處皆為敵人搜剔殺掠不可勝數既去以修
職郎蔣安義知明州進武校尉張大任同知明州事安
義本越州剡縣人大觀三年冒明州貫登第以贓敗敵
首至輒投拜盡籍土著寄居姓名以告故敵人喜之且
授以兩浙轉運司印一紐甲申慈溪縣令林叔豹引鄉
兵入明州執蔣安義奪其印敵人十餘在開元寺皆病
不能前者叔豹并誅之丙戌劉洪道自台州還屯奉化
縣其麾下精卒暴横市肆邑人蔣璉夜集數千人之岳
林寺圍洪道將殺之縣丞白彦奎勸洪道流其毆人之
卒衆乃定洪道復入城斸民家窖藏之物得四萬緡以
獻州人怨之是日金人自臨安退兵庚寅車駕幸温州
駐蹕州治三月辛酉車駕發温州辛未御舟次定海縣
縣為金人所焚上惻然曰朕為民父母不能保民使至
如此四月知明州劉洪道罷貶秩二等依舊充御營使
司參贊軍事以降授宣教郎直祕閣向子忞知明州甲
戌御舟至明州之城外乙亥發明州癸未車駕駐蹕越
州戊戌出米七千斛賜明州民居為敵所焚者五月癸
夘中書門下省檢正諸房公事張汝舟特遷一官初上
過明州汝舟應奉簡儉粗能給足至台州而守臣晁汝
為儲峙豐備論者以為擾民上曰第以簡儉褒汝舟則
好惡自明故有是命
鄉人義田
太師史忠定王鎮會稽日捐公帑之金市田數百畆名
曰義田凡仕族有親喪之不能舉與孤女之不能嫁者
以其租入差給之既閒居里閈端憲沈公煥請曰吾鄉
義風素著相賙相䘏不待甚富者能之而求者日衆後
難繼也舉會稽近比行於此其可乎王韙其言乃與沈
及少師汪公暨其子尚書大猷合辭以倡好義者於是
或捐已産或輸財以經費積田漸多郡大守相繼輟在
官之田若錢今丞相史魯公又捐禇劵附益之歲得穀
斛六百米半之買地作屋十五楹于郡之望京門裏扁
曰義田莊俾鄉之賢有力者掌焉仕族親喪之不能舉
者給三十緡孤女之不能嫁者給五十緡其親屬若鄰
里以聞于郡郡覈實俾主者行之非二者勿與先後緩
急閒從權宜而郡守與主者皆不得私焉(提刑程覃攝郡日許人徑
投狀于主者)始自紹熙初元于今四十載義田之增置未巳
也忠定王之言曰是田之設非止濟人之急抑以崇廉
恥之風將使從官者清白自持為士者專意學業人人
知身後有所恃不汩喪素節斯其惠大矣參政樓公鑰
記之鄉人且繪王及少師汪公端憲沈公之像于莊所
祠焉其田畆之數分給之規有文籍在
紀異
金庭客咸通中自剡溪金庭路由林嶺間將抵明州行
三二十里忽迷失舊路怱怱而行日已將暮莫知棲
息之所因遇一道士荷鋤問津焉道士曰此去人家
稍遠無寓宿之所不嫌弊陋宿於吾廬可也引及其
家則林徑幽邃山谷沖寂既憩廡下久之烹野蔬苗
食之頃有扣其門者童子報云隱雲觀請来日齋洎
曉道士去約童子曰善祗奉客客因問隱雲觀置来
幾年去此觀遠近荅曰自古有此觀去此五百里常
隱雲中世人不見故以為名客驚曰五百甚遠尊師
何時當還答曰尊師往来亦頃刻耳俄而道士復歸
欲留客久住客方有鄉關之念懇辭而出乃遣童子
示其舊路行三二里失向来所在及問歲月已三四
年矣尋即復往再訪其蹤無能知其處所(出雲笈七籖)
孔祐隱四明山嘗見山谷中有數百斛錢視如瓦石不
異采樵者競取入手即成砂礫(出南史杜京産𫝊)
泮水池清瀾池春蛙皆不鳴俗云守李夷庚以術禁之
泮水蛙鳴境内必出倫魁
四明四絶景絶而詩亦絶也
它山堰詩唐亮闍黎作
截斷寒流曡石基海潮從此作回期行人自老青
山路澗急水聲無絶時
定海正覺寺清風軒詩王亘作或云王旦
海風拍枕燈初暗山雨打窗人正寒料得此軒秋
更好怒濤推月上闌干
慈溪龍虎軒詩盛次仲作
一松偃蹇蒼龍蟠一石巉巖怒虎踞漫来題作龍
虎軒便恐風雲捲將去
奉化寳化石巖花鳳樊主簿作
山僧取巧蟠真叢九苞占盡千葩紅倚闌精采欲
飛動百鳥不敢啼春風
存古
文宣王廟記文宣王冊請立文宣王冊牒皆唐碑(在府學)
移城記唐推官韓杍材撰(在簽廳)
李斯小篆二(一在設廳一在鄮山堂)
裴刺史德政碑李陽冰篆(在設廳)
王刺史德政碑李舟撰顔真卿書李陽冰篆額董孝子
碑徐浩書今皆亡矣
寳慶四明志卷十一
