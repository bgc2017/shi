兩漢筆記史評類
提要
(臣)等謹案兩漢筆記十二卷宋錢時撰時有
融堂書解已著錄此書皆評論漢史嘉熙二
年嘗經奏進前有尚書省劄稱十二卷與此
本合葉盛水東日記以為不完之本非也其
例以兩漢書舊文為綱而各附論斷于其下
前一二卷頗染胡寅讀史管見之習如蕭何
收秦圖籍則責其不收六經又何勸高帝勿
攻項羽歸蜀則責其出於詐術以曹參文帝
為陷溺于邪說而歸其過于張良于陸賈新語
則責其不知仁義皆故為苛論以自矜高識
三卷以後乃漸近情理持論多得是非之平
其中如于張良諫封六國後論封建必不可
復郡縣不能不置于董仲舒請限民名田論
井田必不可行于文帝除肉刑亦不甚以為
過尤能滌講學家胸無一物高談三代之窠
臼至其論董仲舒對策以道之大原不在天
而在心則金谿學𣲖之宗旨論元帝以客禮
待呼韓邪論光武閉關謝西域皆極稱其能
忍善讓則南渡和議之飾詞所為有為言之
者置而不論可矣乾隆四十二年五月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
