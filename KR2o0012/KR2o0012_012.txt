兩漢筆記卷十二宋錢時撰
桓帝
元嘉元年春正月朔羣臣朝賀大將軍冀帶劒入省尚
書蜀郡張陵呵叱令出敕羽林虎賁奪劒冀跪謝陵不
應即劾奏冀請廷尉論罪有詔以一歲俸贖百寮肅然
河南尹不疑嘗舉陵孝廉乃謂陵曰昔舉君適所以自
罰也陵曰明府不以陵不肖誤見擢序今申公憲以報
私恩不疑有愧色
是非之心人皆有之雖甚凶逆而本心之良未嘗泯
滅也梁冀以弑君之惡挾定策之功殺戮忠賢如割
草菅誰得而嬰之至於張陵一叱則跪謝不暇是孰
使之然哉乃知夫朝本未嘗不肅亂臣賊子本亦未
嘗不知畏惟夫君德不剛小人擅命是以委靡頹敗
而不自振桓帝而明於是非不繆於舉錯若陵等輩
分處要地朝綱人紀一掃而清之即日可以丕變夫
安有不可為者是時最多君子而帝所信任則小人
也貶斥誅夷幾無遺類而天下遂大亂悲夫
延熹元年夏五月甲戌晦日有食之太史令陳授因小
黃門徐璜陳日食之變咎在大將軍冀冀聞之諷雒陽
令收考授死於獄帝由是怒冀
冀之惡甚矣當時奮不顧身而言之者非不多且切
矣往往如觸忌諱如捍頭目公卿大臣禍不旋踵何
一太史令之死而乃由是怒冀邪嗚呼非為陳授而
怒也為小黃門而怒也譬之庸暗無識之徒黨縱悍
僕陵犯長上恬弗之戒未必不反羽翼以佐其風一
旦忽有違言於其所私則計行而怒突發矣何者冀
帝之所黨而宦官則尤帝之所眤比也此梁氏所以
竟族於五侯之手而五侯專恣之禍所以踵冀而愈
烈歟
二年尚書令陳蕃上疏薦五處士豫章徐穉彭城姜肱
汝南袁閎京兆韋著潁川李曇帝悉以安車玄纁備禮
徵之皆不至帝又徵安陽魏桓其鄉人勸之行桓曰夫
干祿求進所以行志也今後宮千數其可損乎廏馬萬
匹其可減乎左右權豪其可去乎皆對曰不可桓乃慨
然歎曰使桓生行死歸於諸子何有哉遂隱身不出
居其位而不得行其志是苟祿而已况不免於刑誅
乎魏桓之言處亂世之至論也經曰素其位而行不
願乎其外夫士君子之自立縱不得行於天下豈不
可行於其鄉縱不得行於其鄉豈不可行於其家縱
有處人道之不幸不得行於其家抑豈不可行於其
身苟行矣仰不愧俯不怍浩乎天地裕如也焉往而
不自得滔滔渾渾行險以僥倖者自古及今不知其
幾萬萬欲何為哉欲何為哉
七年郭泰性明知人好奬訓士類陳國童子魏昭請於
泰曰經師易遇人師難遭願在左右供給灑掃泰許之
泰嘗不在命昭作粥粥成進泰泰呵之曰為長者作粥
不加意敬使不可食以杯擲地昭更為粥重進泰復呵
之如此者三昭姿容無變乃曰吾始見子之面而今而
後知卿心耳遂友而善之
禮曰幼子常視母誑此教法之先務也安有用詐而
可為人師乎郭泰號當時人物之英茅孟諸人出其
陶冶疑若坐進於道師表一時欲驗童子之誠而詐
以試之是奚可也貞觀中有請陽怒以試直佞者帝
曰君自為詐何以責臣下之直朕方以至誠治天下
權譎小數嘗竊恥之卿策雖善朕不取也嗚呼唐太
宗而有是語哉
八年李膺復拜司隸校尉時小黃門張讓弟朔為野王
令貪殘無道畏膺威嚴逃還京師匿於兄家合柱中膺
知其狀率吏卒破柱取朔付雒陽獄受辭畢即殺之讓
訴冤於帝帝召膺詰以不先請便加誅之意對曰昔仲
尼為魯司寇七日而誅少正卯今臣到官已積一旬私
懼以稽留為愆不意獲速疾之罪誠自知釁責死不旋
踵特乞留五日尅殄元惡退就鼎鑊始生之願也帝無
復言顧謂讓曰此汝弟之罪司隸何愆乃遣出自此諸
黃門常侍皆鞠躬屏氣休沐不敢出宫省帝怪問其故
並叩頭泣曰畏李校尉時朝廷日亂綱紀頹弛而膺獨
持風裁以聲名自高士有被其容接者名為登龍門云
愚每觀漢季人物之盛未嘗不為之慨歎非謂其有
進於道也風節凜凜無世俗之過是可喜也孔子曰
不得中行而與之必也狂狷乎狂者進取狷者有所
不為大抵務學當先氣節惟不苟於行檢而後可與
入道耳牽纏没溺未能自拔於流俗沈痼之疾方在
膏肓而欲語向上事作向上人物難哉此狂狷之士
所以猶有取焉而皇極之教亦惟不協極不罹咎者
而受之也世衰俗薄汙濁成風上下相挺習於無恥
如蛆蠅臭腐生死糞溷中渾渾滔滔曾不知反回視
漢季堅節正操挺然特立何翅霄壤當是時有聖人
為依歸一變而入堯舜之道必無賜之貨殖必無求
之聚斂必無商之出悅紛華其見必果不溺於凡近
其守必固不搖於氣習豈易得哉奈何生不逢時皇
不建極隨所偏勝莫或挽回世愈暗而抗志愈高變
愈激而立行愈峻錚錚然與羣小爭勝負共相標榜
植為聲名中外承風臧否相尚而成黨錮之禍愚是
以悲斯人之徒之不幸而為之重歎也
右桓帝在位二十一年崩年三十六
靈帝
建寧二年初李膺等雖廢錮天下士大夫皆高尚其道
而汙穢朝廷希之者唯恐不及更共相標榜為之稱號
以竇武陳蕃劉淑為三君君者言一世之所宗也李膺
荀翌杜密王暢劉祐魏朗趙典朱㝢為八俊俊者言人
之英也郭泰范滂尹勲巴肅及南陽宗慈陳留夏馥汝
南蔡衍泰山羊陟為八顧顧者言能以德行引人者也
張儉翟超岑晊苑康及山陽劉表汝南陳翔魯國孔昱
山陽檀敷為八及及者言其能導人追宗者也度尚及
東平張邈王孝東郡劉儒泰山胡母班陳留秦周魯國
蕃嚮東萊王章為八厨厨者言能以財救人者也及陳
竇用事復舉拔膺等陳竇誅膺等復廢宦官疾惡膺等
每下詔書輙申黨人之禁侯覽怨張儉尤甚覽鄉人朱
並素佞邪為儉所棄承覽意指上書告儉與同鄉二十
四人别相署號共為部黨圖危社稷而儉為之魁詔刊
章捕儉等冬十二月大長秋曹節因此諷有司奏諸鈎
黨者故司空虞放及李膺杜密朱㝢荀翌翟超劉儒范
滂等請下州郡捕治是時上年十四問節等曰何以為
鉤黨對曰鉤黨者即黨人也上曰黨人何用為惡而欲
誅之邪對曰皆相舉羣輩欲為不軌上曰不軌欲如何
對曰欲圖社稷上乃可其奏或謂李膺可去矣曰事不
不辭難罪不逃刑臣之節也吾年已六十死生有命去
將安之乃詣詔獄考死門生故吏並被禁錮侍御史蜀
郡景毅子顧為膺門徒未有錄牒不及於譴毅慨然曰
本謂膺賢遣子師之豈可以漏脫名籍苟安而已遂自
表免歸汝南督郵吳導受詔捕范滂至征羌抱詔書閉
傳舍伏牀而泣一縣不知所為滂聞之曰必為我也即
自詣獄縣令郭楫大驚出解印綬引與俱亡曰天下大
矣子何為在此滂曰滂死則禍塞何敢以罪累君又令
老母流離乎其母就與之訣滂白母曰仲博孝敬足以
供養滂從龍舒君歸黃泉存亡各得其所惟大人割不
可忍恩勿增感戚母曰汝今得與李杜齊名死亦何恨
既有令名復求壽考可兼得乎滂跪受教再拜而辭顧
其子曰吾欲使汝為惡惡不可為使汝為善則我不為
惡行路聞之莫不流涕凡黨人死者百餘人妻子皆徙
邊天下豪傑及儒學有行義者宦官一切指為黨人有
怨隙者因相陷害睚䀝之忿濫入黨中州郡承旨或有
未嘗交關亦離禍毒其死徙廢禁者又六七百人郭泰
聞黨人之死私為之慟曰詩云人之云亡邦國殄瘁漢
室滅矣但未知瞻烏爰止竟于誰之屋耳泰雖好臧否
人倫而不危言激論故能處濁世而怨禍不及焉
易曰天地不交否君子以儉德辟難孔子又曰邦無
道危行言孫漢季諸子皆一時名節卓然有志於天
下憤羣邪之塞路傷公論之不伸區區愛君憂國之
忠欲發而不得逞是以危言駭論痛抵而力排之
而不知言不孫德不儉非吾聖人處否之道也卒罹
於禍豈足怪哉雖然其所以關天下之大勢則不細
矣安順而下國命絶續危於綴旒姦人弄權朝綱昏
亂而宗廟社稷賴以僅存者朝廷内外尚有人焉而
亂賊之徒猶知所忍也若無鉤黨之禍忠臣義士斥
死無遺而國家所恃為元氣者索然為之掃地於是
英雄豪傑心輕其上各自為謀而四分五裂之勢由
此始矣嗚呼天下虛器也有人則重無人則輕重則
安於泰山輕則危於累卵黨錮禍作羣盜踵興於是
在内則睥睨乎朝廷在外則割據乎土宇此國無君
子之效也不有君子其何能國信哉
中平六年夏帝崩皇子辯即皇帝位太后臨朝以後將
軍袁隗為太傅與大將軍何進參錄尚書事進既秉朝
政忿蹇碩圖已隂規誅之袁紹勸進悉誅宦官秋七月
袁紹復說何進曰前竇武欲誅内寵而反為所害者但
坐言語漏泄五營兵士皆服畏中人而竇氏反用之自
取禍滅今將軍兄弟並領勁兵部曲將吏皆英俊名士
樂盡力命事在掌握此天贊之時也將軍宜一為天下
除患以垂名後世不可失也進乃白太后請罷中常侍
以下以三署郎補其處太后不聽曰中官統領禁省自
古及今漢家故事不可廢也且先帝新棄天下我奈何
楚楚與士人共對事乎進難違太后意且欲誅其放縱
者紹以為中官親近至尊出納號令今不悉廢後必為
患而太后母舞陽君及何苗數受諸宦官賂遺知進欲
誅之數白太后為其障蔽又言大將軍專殺左右擅權
以弱社稷太后疑以為然進新貴素敬憚中官雖外慕
大名而内不能斷故事久不決紹等又為畫策多召四
方猛將及諸將豪傑使並引兵向京城以脅太后進然
之典軍校尉曹操聞而笑曰宦者之官古今宜有但世
主不當假之權寵使至於此既治其罪當誅元惡一獄
吏足矣何至紛紛召外兵乎欲盡誅之事必宣露吾見
其敗也
宦官為漢氏膏肓之禍其來遠矣夫以拳拳憤世嫉
邪之忠一旦秉鈞當國於上則清宫掖肅朝綱誠當
時第一急務然天下之事治之有標本行之有先後
權宜度勢固有不容直遂而驟施者竇武何進之敗
良有以歟夫國之有閹宦猶愛女嬖妾之在閨閫浸
潤膚受言最易行又况漢廷竊命弄權習成故亊當
嗣君童幼母后臨朝之日所以朝夕承迎給事左右者
何啻骨肉之相依倚豈外廷疎遠可遽撼搖也靈帝
之立甫十二辯甫十四方爾蒙穉未知所適安能挺
然特拔為公道主盟也哉為大臣者眞有見乎天下
之大勢優容寬假勿遽齟齬於羣小朝廷宿弊徐徐
而處之勿峻勿迫遽駭聽聞同列一心以輔養君德
為己任尊崇有道為師為保正其習氣發其本心本
心無蔽則是非日明是非日明則邪正日辯仇士良
且以人主讀書為戒况知學者邪正瞭然則君子日
親小人日疎然後惟吾所為無不可者而何閹宦之
足言也竇武何進輔遺託孤不聞有此規模靈帝八
月而釁開辯纔五月而難作其視羣小瞠然若對枰
奕而争勝負於一著之先誅惡之謀未行而犯順之
愬先入矣幾何其不敗也進既就戮袁紹遂勒兵闕
下閉宫門捕宦者無小大悉誅之至使天子奔播狼
狽夜出逐螢光而走忠君愛國之義其舉措顧當爾
耶去疾而喪軀去小人而喪天下吁可痛也已
右靈帝在位二十二年崩年三十四
獻帝
九月董卓集羣僚於崇德前殿遂脅太后策廢少帝曰
皇帝在喪無人子之心威儀不類人君今廢為弘農王
立陳留王協為帝袁隗解帝璽綬以奉陳留王扶弘農
王下殿北面稱臣太后鯁涕羣臣含悲莫敢言者卓又
議太后踧迫永樂宫至令憂死逆婦姑之禮乃遷太后
於永安宫赦天下董卓率諸官上書追理陳蕃何武及
諸黨人悉復其爵位遣使弔祠擢用其子孫十二月戊
戌以司徒黃琬為太尉司空楊彪為司徒光祿勲荀爽
為司空初尚書武威周毖城門校尉汝南伍瓊說董卓
矯桓靈之政擢用天下名士以收衆望卓從之命毖瓊
與尚書鄭太長史何顒等沙汰穢惡顯拔幽滯於是徵
處士荀爽陳紀韓融申屠蟠復就拜爽平原相行至宛
陵遷光祿勲視事三日進拜司空自被徵命及登台司
凡九十三日又以紀為五官中郎將融為大鴻臚爽等
皆畏卓之暴無敢不至獨申屠蟠得徵書人勸之行蟠
笑而不答卓終不能屈年七十餘以壽終
是非之心人皆有之非可以文欺也位居首相禮絶
百僚不能正身以率下推誠以任賢亂賊之心自知
負天下之公議而區區然縻好爵託名流為粉飾之
具此何為者哉卓誠巨姦無所逃罪也若真能感悟
自悔其非收召諸賢傾心委倚使朝廷之上一變而
為君子之規模宗社奠安海宇清晏不特身免刑戮
亦可長保祿位蓋愆補過尚庶幾焉而卓則不如是
也嗚呼亦愚矣且天下治亂初無常勢君子出處要
有定論果賢者耶烏可以小數羈縻也諫不行言不
聽膏澤不下於民而但緘嘿固位恬不知恥又可謂
賢乎申屠蟠一窮處士耳前不陷於黨錮後不罹於
賊網超然遠韻不可衆玷萬世之下與有光榮君子
審諸
建安元年曹操在許謀迎天子衆以為山東未定韓暹
楊奉負功恣睢未可卒制荀彧曰自天子蒙塵將軍首
唱義兵徒以山東擾亂未遑遠赴今鑾駕旋軫東京榛
蕪義士有存本之思兆民懷感舊之哀誠因此時奉主
上以從人望大順也秉至公以服天下大略也扶弘義
以致英俊大德也四方雖有逆節其何能為韓暹楊奉
安足恤哉若不時定使豪傑生心後雖為慮亦無及矣
韓暹矜功專恣董承患之因潛召操操乃將兵詣雒陽
既至奏韓暹楊奉之罪暹懼誅單騎奔楊奉帝以暹奉
有翼車駕之功詔一切勿問辛亥以曹操領司隸校尉
錄尚書事操於是誅尚書馮碩等三人討有罪也封衛
將軍董承等十三人為列侯賞有功也贈射聲校尉沮
儁為弘農太守矜死節也操引董昭並坐問曰今孤來
此當施何計昭曰將軍興義兵以誅暴亂入朝天子輔
翼王室此五伯之功也此下諸將人殊異意未必服從
今留匡弼事埶不便惟有移駕幸許耳操曰此孤本志
也楊奉近在梁耳聞其精兵得無為孤累乎昭曰奉少
黨援心相憑結鎮東費亭之事皆奉所定宜時遣使厚
遺答謝以安其意說京都無糧欲車駕暫幸魯陽魯陽
近許轉運稍易可無縣乏之憂奉為人勇而寡慮必不
見疑操曰善即遣使詣奉庚申車駕出轘轅而東遂遷
都許己巳幸曹操營以操為大將軍武平侯始立宗廟
社稷於許
董卓造亂兵滿寰中當是時真能扞王于艱誅叛討
逆一心享上而無所利於其間焉則名莫正言莫順
忠臣義士聞風興起慨然而心服矣備已依仗必不
脫之而西去策旣撫納必不背之而東歸漢祚危而
再安劉氏墜而復振豐功偉績萬世流芳豈不偉哉
操也不然中懷羿莽之姦外假威文之名一時瑣瑣
可以詐力勝者固扼而奪之氣至於英雄豪傑之士
則有不可得而欺者是以智力相將爪牙競奮終無
以勝之而鼎足之勢遂分名為勤王實乃竊國天下
清議不加於吳蜀而操為漢代之賊雖萬世不可磨
也悲矣
七年曹操下書責孫權任子權召羣僚會議張昭秦松
等猶豫不決權引周瑜詣吳夫人前定議瑜曰昔楚國
初封不滿百里之地繼嗣賢能廣土開境遂據荆揚至
於南海傳業延祚九百餘年今將軍承父兄餘資兼六
部之衆兵精糧足將士用命鑄山為銅煮海為鹽境内
富饒人不思亂有何逼迫而欲送質質一入不得不與
曹氏相首尾與相首尾則命召不得不往如此便見制於
人也極不過一侯印僕從十餘人車數乘馬數匹豈與
南面稱孤同哉不如勿遣徐觀其變若曹氏能率義以
正天下將軍事之未晚若圖為暴亂彼自亡之不暇焉
能害人吳夫人曰公瑾議是也公瑾與伯符同年小一
月耳我視之如子也汝其兄事之遂不送質
江左之勢定於赤壁之一戰操破荆州乘勝東下號
八十萬向微公瑾決此大計六郡之衆寧足恃乎論
者遂謂此為公瑾功第一以愚觀之拒質子殆若孩
視權者質子一入人得以制其命後日雖欲奏赤壁
之捷不可得矣瑜謂若曹氏率義以正天下將軍事
之未晚此時固以賊視老瞞所謂人人得而誅之者
奈之何入質子坐受其縛乎建安十五年瑜請孫權
取蜀并張魯然後據襄陽以䠞操此其規模正自不
苟未幾而瑜則死矣使瑜尚在必不肯以荆州借劉
備備得荆州而吳蜀之勢始分吳蜀分而江左遂無
復可以進取瑜之才略固不敢望之以王佐而一人
之身所以係國勢者如此愚故悉言之權也不能討
賊以奬王室而乃汲汲稱臣於曹氏未簒之先是又
在操下矣回視未晚之言抑何背也偷安一隅臣事
亂賊僣名竊號終何為哉
十二年初琅邪諸葛亮寓居襄陽隆中每自比管仲樂
毅時人莫之許也惟潁川徐庶與崔州平謂為信然劉
備在荆州訪士於襄陽司馬徽徽曰儒生俗士豈識時務
識時務者在乎俊傑此間自有伏龍鳳雛備問為誰曰
諸葛孔明龐士元也徐庶見備於新野備器之庶謂備
曰諸葛孔明卧龍也將軍豈願見之乎備曰君與俱來
庶曰此人可就見不可屈致也將軍宜枉駕顧之備由
是詣亮凡三往乃見因屏人曰漢室傾頽姦臣竊命孤
不度德量力欲信大義於天下而智術淺短遂用猖獗
至于今日然志猶未巳君謂計將安出亮曰今曹操已
擁百萬之衆挾天子而令諸侯此誠不可與爭鋒孫權
據有江東已歴三世國險而民附賢能為之用此可與
為援而不可圖也荆州北據漢沔利盡南海東連吳會
西通巴蜀此用武之國而其主不能守此殆天所以資
將軍也益州險塞沃野千里天府之土劉璋闇弱張魯
在北民殷國富而不知存卹智能之士思得明君將軍
旣帝室之胄信義著於四海若跨有荆益保其岩阻撫
和戎越結好孫權内脩政治外觀時變則霸業可成漢
室可興矣備曰善於是與亮情好日密關羽張飛不悅
備解之曰孤之有孔明猶魚之有水也願諸君勿復言
羽飛乃止
三代而下識見超卓忠貫天地如諸葛孔明者蓋寡
敢輕訾之哉伊尹耕於有莘之野而樂堯舜之道孔
明躬耕南陽而乃以管樂自比殆見昭烈又謂霸業
可成則其所學非古帝王之學明矣跨有荆益是亮
素定之規模也久假荆州於權而不歸僞附劉璋於
蜀而奪之國兩地雖皆漢比之盜賊不足多道然以
詐取之則固未可九合諸侯一匡天下亦不如是也
荆州旣分吳蜀則旣有違言矣關羽攻樊可謂誅操
一大機會而不知孫權之議其後竟使吳魏連和致
羽於死回視結好為援之語無乃未醻乎孔明之功
固多可紀春秋責賢者備愚是以拳拳猶未滿也
二十四年魏王操表孫權為驃騎將軍假節領荆州牧
封南昌侯權遣校尉梁㝢入貢又遣朱光等歸上書稱
臣於操稱說天命以權書示外曰是兒欲踞吾箸爐
火上邪侍中陳羣等皆曰漢祚已終非適今日殿下功
德巍巍羣生注望故孫權在遠稱臣此天人之應異氣
齊聲殿下宜正大位復何疑哉操曰若天命在吾吾為
周文王矣
曹操微時聞許邵亂世姦雄之語大喜而去是其賊
心已呈露矣建安元年遷帝都許則視漢鼎已若橐
中物矣十七年贊拜不名劒履上殿明年封魏公加
九錫後二年弑伏后酖皇子明年進爵為王明年夏
設天子旌旗出入警蹕冬冕十有二旒乘金根車立
太子而簒漢之全體已具矣至是孫權上書稱臣在
廷請正大位而乃託周文王以自詭抑何歟先儒謂
東都風俗之美故亂臣賊子猶畏名義而自抑固善
以愚觀之殆有說焉操姦雄之尤也奮身羣盜之中
而所假託以令天下者徒有輔漢之名耳紹術布表
雖已誅滅而吳蜀方鼎峙焉一旦去所依憑遂正位
號則堂堂敵國皆將與我並帝寧得而禦之觀操為
王備亦稱王丕簒帝備即稱帝此可見矣亂之實其
貫已盈乃獨存區區之名忍而未取者豈眞有禮義
廉恥之心哉平日姦謀尚欲藏覆庶幾假漢室事征
討以遂其混一之圖故也未幾操死丕即簒漢急急
不少遼緩老姦之與兒態昭乎其辯而乃翁蹤跡亦
不可得而掩矣
右獻帝在位三十一年建安二十五年曹丕簒漢奉帝
為山陽公建興十一年崩年五十四
昭烈帝
建安二十六年夏四月丙午漢中王即皇帝位於成都
武擔之南大赦改元章武以諸葛亮為丞相許靖為司
徒(建安二十五年曹丕簒漢是歲已改元黃初矣按昭烈即位奏告之文則曰惟建安二十六年是漢之正)
(朔蜀未嘗改也今從之)
人心之公天下之正理萬世不可磨也故家遺族淪
落異邦一旦遇先世奴隸於道途猶依依不忍有戀
主之意况四百年帝王之墜緒有能起而續之者而
以偏方遠裔外之可乎建安二十五年冬十月曹丕
簒漢明年夏四月昭烈即帝位于蜀是天命猶未絶
人心猶未厭而漢氏之脈猶未墜也愚於曹丕特書
曰簒而取昭烈系兩漢之後以備一代之始末且使
亂臣賊子知萬世清議凜然如一日庶或知所懼云
章武三年帝病篤命丞相亮輔太子以尚書李嚴為輔
帝謂亮曰君才十倍曹丕必能安國終定大事若嗣子
可輔輔之如其不才君可自取亮涕泣曰臣敢不竭股
肱之力效忠貞之節繼之以死帝又為詔敕太子曰人
五十稱夭吾年已六十有餘何所復恨但以卿兄弟為
念耳勉之勉之勿以惡小而為之勿以善小而不為惟
賢惟德可以服人汝父德薄不足效也汝與丞相從事
事之如父夏四月癸巳帝崩于永安宫(三國志魏書帝死書崩蜀書主)
(死書殂故資治通鑑因之魏曰帝蜀曰主而死則皆曰殂昭烈嗣武二祖統系于漢非曹氏簒賊之比先儒標)
(題則固帝蜀而書崩矣今特從之)
建安十三年或勸劉備攻劉琮荆州可得備曰劉荆
州臨亡託我以孤遺背信自濟吾所不為又十六年
龐統勸取益州備曰今之與吾為水火者曹操也操
以急吾以寬操以暴吾以仁操以譎吾以忠每與操
反事乃可成耳今以小利而失信義於天下奈何旨
哉言乎方羣雄競奮狙詐相扼而能作是見也後雖
弗克盡如初志此其識慮超遠則固卓絶流俗之上
矣故至此日吐出肺腑炳炳烺烺有如此曹操一生
姦譎穿窬漢鼎其將死也乃獨瑣瑣下及分香賣履
之事眞情所發烏可彊乎或者聞君自取之言遂議
昭烈知嗣子庸懦將牢籠孔明而用之者嗚呼市井
小數安知正大之用心也匹夫櫝一簮以自富猶戛
戛然為子孫身後之慮漢高帝百戰以有天下迢至
歲晚惑於嬖孹竟貽吕氏之禍愚是以三歎為昭烈
書之
安樂思公
建興五年三月丞相亮率諸軍北駐漢中使長史張裔
參軍蔣琬統留府事臨發上疏曰先帝創業未半而中
道崩殂今天下三分益州疲敝此誠危急存亡之秋也
然侍衛之臣不懈於内忠志之士忘身於外者蓋追先
帝之殊遇欲報之於陛下也誠宜開張聖聽以光先帝
遺德恢弘志士之氣不宜妄自菲薄引喻失義以塞忠
諫之路也宫中府中俱為一體陟罰臧否不宜異同若
有作姦犯科及為忠善者宜付有司論其刑賞以昭陛
下平明之治不宜偏私使内外異法也侍中侍郎郭攸
之費禕董允等此皆良實志慮忠純是以先帝簡拔以
遺陛下愚以為宫中之事事無大小悉以咨之然後施
行必能裨補闕漏有所廣益將軍向寵性行淑均曉暢
軍事試用於昔日先帝稱之曰能是以衆議舉寵為督
愚以為營中之事事無大小悉以咨之必能使行陣和
睦優劣得所也親賢臣遠小人此先漢所以興隆也親
小人遠賢臣此後漢所以傾頽也先帝在時每與臣論
此事未嘗不歎息痛恨於桓靈也侍中尚書長史參軍
此悉貞亮死節之臣也願陛下親之信之則漢室之隆
可計日而待也臣本布衣躬耕南陽苟全性命于亂世
不求聞達于諸侯先帝不以臣卑鄙猥自枉屈三顧臣
於草廬之中諮臣以當世之事由是感激遂許先帝以
驅馳後值傾覆受任於敗軍之際奉命於危難之間爾
來二十有一年矣先帝知臣謹慎故臨崩寄臣以大事
也受命以來夙夜憂歎恐託付不效以傷先帝之明故
五月渡瀘深入不毛今南方已定兵甲巳足當奬帥三
軍北定中原庶竭駑鈍攘除姦凶興復漢室還於舊都
此臣之所以報先帝而忠陛下之職分也至於斟酌損
益進盡忠言則攸之禕允之任也願陛下託臣以討賊
興復之效不效則治臣之罪以告先帝之靈若無興德
之言則責攸之禕允之咎以彰其慢陛下亦宜自謀以
諮諏善道察納雅言深追先帝遺詔臣不勝受恩感激
今當遠離臨表涕泣不知所言遂行屯于沔陽
臣子之節莫大於公忠不公則無以服天下之心不
忠則不足以任天下之事出師一表武侯所以光輔
少主經略中原者於是乎在可以為後世之法矣嘗
考亮受顧命是歲即與吳連和又二年平南中又二
年始出師漢沔最見當日進取規模慨然自許期於
必效此其算略必有一定之見天假之年使得展盡
底藴尚可還中原之舊而武侯不幸死矣侯之死漢
運之終歟
右安樂思公在位四十一年景耀六年降魏命為安樂
縣公晉太始七年薨諡曰思年六十六
兩漢筆記卷十二
