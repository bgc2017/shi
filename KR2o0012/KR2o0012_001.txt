兩漢筆記卷一宋錢時撰
高祖
秦二世二年初楚懷王與諸將約先入關中者王之當
是時秦兵彊諸將莫利先入關獨項羽怨秦之殺項梁
奮願與沛公西入關懷王與諸老將皆曰項羽爲人慓
悍猾賊嘗攻襄城襄城無遺類皆阬之諸所過無不殘
滅且楚數進取前陳王項梁皆敗不如更遣長者扶義
而西告諭秦父兄秦父兄苦其主久矣今誠得長者往
無侵暴宜可下項羽不可遣獨沛公素寬大長者可遣
懷王乃不許項羽而遣沛公
湯伐夏曰與爾有衆請命武王伐商曰元后作民父
母此萬世君人之大法弔民伐罪之深旨秦爲無道
羣雄並逐徯后來蘇此其時也如避水火益深益熱
烏在其爲民父母哉愚觀項羽盜賊之雄耳凡其失
人心處全在殘忍沛公脱秦民於水火者也凡其得
人心處全在寬大獨遣長者扶義而西而不許項羽
非懷王之賢不至是然亦當時親被苦禍與秦民同
在水火之中故其推擇權量的當如是向使從羽之
請與沛公俱遣慓悍猾賊如虎狼之求逞必悶悶不
快於長者之事而卿子冠軍之劔且轉而之沛公矣
其禍可勝言乎沛公入關秦民大喜而漢氏四百年
之祚卒定於此日有以也夫
元年冬十月沛公西入咸陽諸將皆爭走金帛財物之
府分之蕭何獨先入收秦丞相府圖籍藏之以此沛公
得具知天下阨塞戶口多少彊弱之處
始皇三十四年丞相李斯請史官非秦記皆燒之非
博士官所職天下有藏詩書百家語者詣守尉雜燒
之是所燒者天下之書而博士官所職固無恙也蕭
何知所先務悉取而藏之他時律令於焉憲章則先
王之大經大法具在一洗秦人之陋及三代盛王之
規模其機正在今日高祖雖不脩文學然觀其旣定
天下聞陸賈新語而稱善用叔孫通綿蕝之儀而知
貴此如田野鄙夫素不知文事之可樂一旦致家富
饒則亦從事於禮文教子孫以詩書矣誰謂溺冠跨
項終不可與言也且秦所謂丞相者何人哉所藏圖
籍不過商鞅李斯之徒破壊先王成憲爲此殘酷滛
虐之具耳何也不急急於聖賢經傳而惟殘酷淫虐
之具是取遂使漢家制度動循秦舊後世雖有好文
之主出殘編於煨燼而表章之而蕭規曹随守爲鵠
的寥寥六藝猶空言也悲夫
沛公見秦宫室帷帳狗馬重寶婦女以千數意欲留居
之樊噲諫曰沛公欲有天下耶將爲富家翁耶凡此奢
麗之物皆秦之所以亡也沛公何用焉願急還覇上無
留宫中沛公不聽張良曰秦爲無道故沛公得至此夫
爲天下除殘賊宜縞素爲資今始入秦即安其樂此所
謂助桀爲虐且忠言逆耳利於行毒藥苦口利於病願
沛公聽樊噲言沛公乃還軍覇上
愚觀沛公西入咸陽諸將皆爭走金帛財物之府分
之此其所爲與盜賊無異未嘗不竊怪及沛公欲留
居秦宫室則不特張良能諫而樊噲首諫議論卓犖
無愧昔賢然後知興王之佐識見固自不同也使沛
公一有苟安之意而諸臣不務遠略遂相與窟宅其
中則豈惟不足以規模天下羽之入關也而聞有此
必將不勝其忿與沛公决死於一戰雖欲鴻門夜遁
不可得矣何者秦宫室所有固沐猴而冠者所必爭
也是故寧失關中斷不肯失此於劉氏觀其後日燒
秦宫室收寶貨婦女而東其爲人心事可見矣雖然
羽不足道也范增切切勸羽殺沛公至若此類乃羽
之所以自殺者而噤不能效一語曾樊噲之見不若
是楚君臣俱不足道也不旋踵而敗宜哉
沛公悉召諸縣父老豪傑謂曰父老苦秦苛法久矣吾
與諸侯約先入關者王之吾當王關中與父老約法三
章耳殺人者死傷人及盜抵罪餘悉除去秦法諸吏民
皆安堵如故
秦網苛密民無所措手足一旦而遇三章之約如脱
之湯鼎濯之清波之上其爲喜幸何如哉此高祖入
關第一急務其功用可與武王之反商政相配蓋由
天姿寬厚出於特見非有譜之可按也視古憲章雖
尚疎略而此時此意實漢家一代法制之祖後世子
孫當視之如命脉矣而乃有張湯杜周之徒得而甘
心焉何也
項羽引兵西屠咸陽殺秦降王子嬰燒秦宫室火三月
不滅收其貨寶婦女而東秦民大失望韓生說項羽關
中阻山帶河四塞之地地肥饒可都以覇項羽見秦宫
室皆已燒殘破心思東歸使人致命懷王懷王曰如約
項羽怒曰懷王者吾家所立耳非有功伐何以得專主
約天下春正月羽陽尊懷王爲義帝徙於江南江都二
月羽分天下王諸將羽自立爲西楚覇王王梁楚地九
郡都彭城乃曰巴蜀亦關中地也立沛公爲漢王王巴
蜀漢中都南鄭而三分關中王秦降將以距塞漢路漢
王怒欲攻項羽蕭何諫曰雖王漢中之惡不猶愈於死
乎夫能詘於一人之下而信於萬乘之上者湯武是也
臣願大王王漢中養其民以致賢人收用巴蜀還定三
秦天下可圖也漢王曰善乃遂就國
使項羽而先入關則必責懷王以如約矣關中之地
豈他人所得有哉蓋其爲人負氣尚勇不肯出沛公
之後是以屠咸陽殺子嬰燒宫室收貨寶婦女而動
東歸之思非其本心然也及聞懷王如約之言即怒
而徙之如逐奴隸自王梁楚而遷沛公漢中一旦發
露不可得而掩矣使沛公不忍小忿遽起而與之角
其不至於自斃者幾希是故羽之粗暴每每見容於
沛公凡委靡退遜斂然而不敢較者皆沛公之所以
勝而項羽之所以敗也沛公當時亦幾不能忍頼蕭
何以濟有功多矣惜乎未免出於詐術非王者之所
尚云
二年漢王南渡平隂津至洛陽新城三老董公遮說王
曰兵出無名事故不成明其爲賊敵乃可服項羽爲無
道放殺其主天下之賊也大王宜率三軍之衆爲之素
服以告諸侯而伐之則四海之内莫不仰德此三王之
舉也於是漢王爲義帝發喪袒而大哭哀臨三日發使
告諸侯擊楚之殺義帝者項王旣擊齊欲遂破之而後
擊漢漢王以故得率諸侯兵凡五十六萬人伐楚入彭
城收其貨寶美人日置酒高會項王聞之令諸將擊齊
而自以精兵三萬人南從魯出胡陵至蕭晨擊漢軍而
東至彭城日中大破漢軍日入榖泗水死者十餘萬人
又追擊至靈壁東睢水上漢軍却爲楚所擠卒十餘萬
人皆入睢水水爲之不流圍漢王三匝會大風從西北
起折木發屋揚沙石窈冥晝晦逢迎楚軍大亂壊散而
漢王乃得與數十騎遁去諸侯皆背漢復與楚
漢王與項羽比肩而事義帝義帝遭弑而漢王發兵
以討賊此人心之公忿萬世之大法也是故義旗一
舉而諸侯五十六萬之衆西面而響應之暨入彭城
乃收其貨寶美人日置酒高會此何爲者哉且前日
之袒而大哭者誰也今日之置酒高會者又誰也縞
素哀臨曾幾何時貨寶美人輙據其窟穴而樂之王
者之師顧如是乎使漢王之討賊也發於中心激於
大義則入其境踐其宫戚然常若義帝之冤乎其上
而哀傷惻怛所在乎見之項羽雖悍亦且䰟褫魄喪
而不能武矣安有五十六萬之衆而摧拉於三萬者
惟其信不由中而託名於義帝是山東貪財好色之
習雖能彊遏於入關之始而終不能自禁於入彭城
之時然則項羽者義帝之賊而漢王者又項羽之賊
也漢王之得不死已幸矣諸侯背漢與楚豈待睢水
狼狽而後見乎孟子曰今之諸侯五覇之罪人也愚
是以於漢王而三歎
漢王問群臣曰吾欲捐關以東等棄之誰可與共功者
張良曰九江王布楚梟將與項王有隙彭越與齊反梁
地此兩人可急使而漢王之將獨韓信可屬大事當一
面即欲捐之捐之此三人則楚可破也
伊尹醜夏歸亳而成湯伐商之計定民獻十夫于翼
而周公東征之謀决賢者之歸天之命也安有誘人
之叛臣籠絡而用之而能保其終不我叛者道德不
足以服英雄豪傑之心區區術數苟焉以集事而葅
醢斧鉞之禍已階於謀捐地之日矣漢之君臣亦險
詐矣哉
立子盈爲太子赦罪人
宥過無大刑故無小𤯝災肆赦怙終賊刑此有虞氏
之大法萬世不可改者未聞因事推恩有罪而例赦
之也有罪而得以赦免刑小人何所懼而不爲惡哉
名曰好生而實陷天下於刑戮此赦罪人之謂矣後
世承襲名色益多三歲一郊巨姦劇猾可以數日而
待刑罰如之何其清民如之何其服也或曰一旦驟
革恐召怨致亂曰諸葛亮治蜀不赦
三年冬十月韓信張耳以兵數萬東擊趙廣武君李左
車說成安君曰韓信張耳乘勝而去國遠鬭其鋒不可
當臣聞千里餽糧士有飢色樵蘇後㸑師不宿飽今井
陘之道車不得方軌騎不得成列行數百里其勢糧食
必在其後願足下假臣竒兵三萬人從間路絶其輜重
足下深溝高壘勿與戰彼前不得鬭退不得還野無所
掠不至十日而兩將之頭可致於麾下否則必爲二子
所擒矣成安君嘗自稱義兵不用詐謀竒計曰韓信兵
少而疲如此避而不擊則諸侯謂吾怯而輕來伐我矣
韓信使人間視知其不用廣武君策則大喜乃敢引兵
遂下大破趙軍斬成安君泜水上擒趙王歇
義師不用詐謀固也信若成安君之不用詐謀以敗
則先王政典皆不可用於後世乎曰不然師直爲壮
行險而順防患也密慮敵也周雖不行詐以薄人亦
必不墮人之詐以取敗此王者所以萬全而動也後
世量力度德莫能相尚所恃以爭勝負者詐謀而已
耳無義師之實而欲假義師之名慮敵之不周防患
之不密以致身殞國喪如探籠穽而屠之遂使流俗
之論謂王者之兵眞無用於後世後世非詐謀不可
皆宋襄公成安君之徒實誤之也孔子曰我戰則克
豈用詐謀
楚數侵奪漢甬道漢軍乏食漢王與&KR1073;食其謀撓楚權
食其曰昔湯伐桀封其後於杞武王伐紂封其後於宋
今秦失德棄義侵伐諸侯滅其社稷使無立錐之地陛
下誠能立六國之後此其君臣百姓必皆戴陛下之德
莫不嚮風慕義願爲臣妾德義已行陛下南嚮稱覇楚
必斂衽而朝漢王曰善趣刻印先生因行佩之矣食其
未行張良從外來謁漢王方食曰子房前客有爲我計
撓楚權者具以酈生語告良曰何如良曰誰爲陛下畫
此計者陛下事去矣漢王曰何哉對曰臣請借前箸爲
大王籌之昔湯武封桀紂之後者度能制其死生之命
也今陛下能制項籍之死命乎其不可一也武王入殷
表商容之閭釋箕子之囚封比干之墓今陛下能乎其
不可二也發巨橋之粟散鹿臺之錢以賜貧窮今陛下
能乎其不可三也殷事已畢偃革爲軒倒載干戈示天
下不復用兵今陛下能乎其不可四也休馬華山之陽
示無所爲今陛下能乎其不可五也放牛桃林之野以
示不復輸積今陛下能乎其不可六也天下游士離其
親戚棄墳墓去故舊從陛下游者徒欲日夜望咫尺之
地今復立六國之後天下游士各歸事其主從其親戚
反其故舊墳墓陛下與誰取天下乎其不可七也且夫
楚唯無彊六國立者復撓而從之陛下焉得而臣之其
不可八也誠用客之謀陛下事去矣漢王輟食吐哺罵
曰豎儒幾敗而公事令趣銷印
愚嘗謂黜陟明而後封建立有王者作而後黜陟行
後世黜陟之法廢凡諸侯子孫無賢不肖皆得而世
襲之是以陸梁相吞曰兼曰削而封建壊矣禹會塗
山執玉帛者萬國周千八百國下逮春秋見於記載
二百餘國而已戰國之末遂併爲七焉此封建大弊
極壊之時也至秦而郡縣之蓋其勢不得不然兩雄
方張未知所定乃欲循封建末流之故事割裂大勢
立六國後而資之爲犄角之助豈理也哉子房止之
是也然但謂天下游士各歸事其主無與取天下而
未嘗深明封建之本末是故雖能排酈生之說於一
時而終不能弭大封侯國之禍於後日此子房不學
之病也至若武王入商封墓表閭散財發粟此吊民
伐罪之後興王第一規模顧何不可能之有子房不
惟不啟廸之且迎其鋒而拒絶之枚舉歴數斷斷乎
限高祖以不能愚是以深惜子房之未嘗學也
漢王謂陳平曰天下紛紛何時定乎陳平曰項王骨鯁
之臣亞父鍾離昧龍且周殷之屬不過數人耳大王誠
能出捐數萬斤金行反間間其君臣以疑其心項王爲
人意忌信讒必内相誅漢因舉兵而攻之破楚必矣漢
王曰善乃出黃金四萬斤與平恣所爲不問其出入平
多以金縱反間於楚軍宣言諸將鍾離昧等爲項王將
功多矣然而終不得裂地而王欲與漢爲一以滅項氏
而分王其地項羽果意不信鍾離昧等夏四月楚圍漢
王於滎陽急漢王請和割滎陽以西者爲漢亞父勸羽
急攻滎陽漢王患之項王使使至漢陳平使爲太牢具
舉進見楚使即佯驚曰吾以爲亞父使乃項王使復持
去更以惡草具進楚使楚使歸具以報項王項王果大
疑亞父亞父欲急攻下滎陽城項王不信不肯聽亞父
聞項王疑之乃怒曰天下事大定矣君王自爲之願請
骸骨歸未至彭城疽發背而死
甚矣反間之可畏也間行於家則家睽間行於國則
國亂君臣父子兄弟夫婦至於相殘相賊而不相保
吁有由矣武涉說韓信信曰漢王深親信我我倍之
不祥雖死不易答蒯徹則又曰漢王遇我甚厚我豈
可以鄉利而倍義乎君信其臣故臣亦信其君雖欲
間何自入哉隨何之言一行於九江而黥布叛陳平
之謀一行於楚而范增鍾離昧之屬危無他意忌信
讒反間之路也益告舜曰任賢勿貳去邪勿疑孔子
曰浸潤之譛膚受之愬不行焉可謂明也已矣浸潤
之譛膚受之愬不行焉可謂遠也已矣此萬世之大
訓也觀陳平爲計傾敧巧險如此爲人上者可不戒
懼矣哉
四年漢王大破楚軍復取成臯軍廣武就敖倉食項羽
下梁地聞成臯破乃引兵還漢軍方圍鍾離昧於滎陽
東聞羽至盡走險阻羽亦軍廣武與漢相守數月楚軍
食少項王患之乃爲高爼置太公其上告漢王曰今不
急下吾烹太公漢王曰吾與羽俱北面受命懷王約爲
兄弟吾翁即若翁必欲烹而翁幸分我一杯羹項王怒
欲殺之項伯曰天下事未可知且爲天下者不顧家雖
殺之無益祗益禍耳項王從之
古之王者行一不義殺一不辜而得天下不爲安有
不顧其父之死而得天下而可爲歟漢王杯羹之言
聞之使人股栗吁忍矣哉此戰國險詐之風不足多
罪也然以當時事勢籌之使漢王不忍於太公而遂
降楚楚將何以處之乎其死於羽之手也明矣漢王
死則太公吕后亦必與之俱死羽方要我而我視之
若無有焉羽知殺太公無益於成敗之數且留之猶
萬有一於後日是漢王忍於不顧者乃所以全太公
也或曰然則策莫良於此矣古聖賢處之將安出乎
曰王者之師萬全而動蓋不至有太公入楚之事也
後世行險以徼幸而後視此爲良策此君子之所羞
稱歟
韓信使人言漢王曰齊僞詐多變反覆之國也南邊楚
請爲假王以鎮之漢王發書大怒罵曰吾困於此旦暮
望若來佐我乃欲自立爲王張良陳平躡漢王足因附
耳語曰漢方不利寕能禁信之自王乎不如因而立之
善遇使自爲守不然變生漢王亦悟因復罵曰大丈夫
定諸侯即爲真王耳何以假爲春二月遣張良操印立
韓信爲齊王徵其兵擊楚
天無二日民無二王王者天下歸往之謂也古之封
國公侯伯子男凡五等周衰禮樂征伐不出於上而
後諸侯彊大僣號此豈天下一家爵命之名也哉項
羽襲戰國之陋裂地而王諸侯此其舉措已大可笑
安有人臣奉命出征得國自請爲王以鎮之而上不
疑者是破趙而請王張耳此韓信欲王之機也破齊
而請爲假王此高祖僞遊雲梦之機也觀書至此可
爲痛心
五年項王至垓下兵少食盡與漢戰不勝入壁漢軍及
諸侯兵圍之數重於是項王乘其駿馬麾下壮士騎從
者八百餘人直夜潰圍南出馳走平明漢軍乃覺之令
騎將灌嬰以五千騎追之項王渡淮騎能屬者纔百餘
人至隂陵迷失道陷大澤中以故漢追及之項王乃復
引兵而東至東城乃有二十八騎漢騎追者數千人項
王自度不得脫謂其騎曰吾起兵至今八歲矣身七十
餘戰未嘗敗北遂覇天下然今卒困於此此天之亡我
非戰之罪也
項羽可君乎曰殘暴忍人也屠城阬卒如斃狐鼠安
能爲君可臣乎曰從卿子冠軍則斬卿子冠軍事義
帝則殺義帝安能爲臣然則斯人也奚施而可曰是
特助漢平蕩之具耳春秋而下用兵爭強英雄豪傑
不聞義理之訓而惟富彊之是尚風聲氣習舉世訌
然皆戰場也至秦極殺伐之禍而僅勝之又不能教
化以善其心而惟束之以法律忿欝慘毒之氣久遏
而不得逞一旦潰裂如虎豹脱圈檻爪牙競奮所在
爲群莫不皆有出類之才絶人之力自非有大才力
者雄於其間相與收拾而歸諸漢則天下紛紛豈一
沛公所能獨辦也是故有沛公而又不能無項羽使
之百戰百勝而終不使之保有尺寸之地若羽者眞
助漢平蕩之具也歟
楚地悉定獨魯不下漢王引天下兵欲屠之至其城下
猶聞絃誦之聲爲其守禮義之國爲主死節乃持項王
頭以示魯父兄魯乃降
君子素其位而行不願乎其外一願乎外則所主者
在物窮通得喪死生禍福皆得而動之矣易曰困亨
曰大人否亨曰習坎有孚維心亨處困處否處險而
不失其所亨焉此素位而行所以無入而不自得也
漢王之兵薄魯城下而絃誦之聲不廢是豈可以勉
強爲哉且自孔氏没歴戰國兵爭之禍矣而此絃誦
之聲未嘗兵爭也歴嬴秦焚書阬儒之禍矣而此絃
誦之聲未嘗阬焚也鹿走秦原群雄競逐寸天尺地
焦然如在湯鼎中而此絃誦之聲家常日用自如也
兵屠吾城在頃刻間調度從容無異疇昔此豈一旦
倉卒所可辦者踐履純固不間險夷知有絃誦而不
知有生死知有孔氏之家法而不知有漢兵也漢王
方引天下之兵欲屠之悚然知其爲守禮義之國而
遂不敢嗚呼亦賢也已先聖之教於是且行於漢王
矣或曰若項羽則何如曰王陵之母不愛一死而教
子以母貳心此節義之婦也羽也禮而葬之封其墓
而旌表之則非特王陵爲之感動四海聞風亦莫不
爲之感動矣乃不勝其怒取而烹焉是一婦人之見
不若也豺狼虎豹逢人即噬安知禮義之可貴也哉
婁敬因虞將軍求見上上召見問之婁敬曰秦地被山
帶河四塞以爲固卒然有急百萬之衆可立具也陛下
入關而都之山東雖亂秦之故地可全而有帝問羣臣
羣臣皆山東人爭言周王數百年秦二世即亡洛陽東
有城臯西有殽澠倍河鄉伊洛其固亦足恃也上問張
良良曰洛陽雖有此固其中小不過數百里田地薄四
面受敵此非用武之國也關中左殽函右隴蜀沃野千
里南有巴蜀之饒北有胡苑之利阻三面而守獨以一
面東制諸侯諸侯安定河渭漕輓天下西給京師諸侯
有變順流而下足以委輸此所謂金城千里天府之國
婁敬說是也上即日車駕西都長安
孟子曰固國不以山谿之險威天下不以兵革之利
得道者多助失道者寡助此萬世不易之確論也帝
王都邑初無定所豈專恃險以爲固哉召公之營洛
也拳拳乎祈天永命而自疾敬德之外無他說夏商
歴年惟不敬厥德乃早墜厥命婁敬未足多道也西
都長安未爲不可也張子房佐高帝取天下最號有
識建都定卜而於我乎問焉此正開陳敬德祈天之
時乃獨區區以洛陽爲非用武之國何其與召公之
見異也吳起曰在德不在險起何人而有是語爲子
房者寕不愧矣哉
張良素多病從上入關即道引不食榖杜門不出曰家
世相韓及韓滅不愛萬金之資爲韓報讎彊秦天下振
動今以三寸舌爲帝者師封萬戶侯此布衣之極於良
足矣願棄人間事欲從赤松子遊耳
王者革命必有以新一代之規模武王之反商政是
也秦爲無道不師古治先王之禮樂法度掃地而亡
之焚書阬儒純用法律是以卒稔高斯之禍僅二世
而遂亡然則漢之所宜反秦政者果安在哉崇儒術
明教化與天下更始此第一急務也高祖不脩文學
而性明達二三大臣當有以任其責矣况張良爲帝
者師甫從入關即道引辟糓此何爲者也且自古亂
世必有大賢君子遁迹於天下是故夏之衰也伊尹
在莘商之中微也傅說在版築及其亡也吕望在蟠
谿戰國至秦天下大亂凡出而自見於當時者大抵
挾數用術功利之徒耳抱道懷德遁世無悶者固不
屑也兵將屠魯而猶聞絃誦之聲深造自得之功不
變亂於死生禍福之境孔氏家法殆有人焉良也不
於此時訪求遺逸而尊禮之闡明大道而教化之以
開一代太平之基躋斯世於二帝三王之盛乃拳拳
乎願棄人間事從赤松子遊謂之知幾免禍則可律
以名教不得而辭其罪矣先儒謂子房有儒者氣象
嗚呼子房非儒也嘗受教於圯上之老人其本領固
黃老之學耳自時厥後清淨如曹參恭儉如文帝而
皆不免䧟溺於此主盟斯道者無其人而異端邪說
遂稱賢於天下子房實啟之也惜哉
後九月項王將鍾離昧素與楚王信善項王死後亡歸
信漢王怨昧聞其在楚詔楚捕昧信初之國行縣邑陳
兵出入六年冬十月人有上書告楚王信反者帝以
問諸將皆曰亟發兵阬豎子耳帝默然又問陳平陳平
曰人上書言信反信知之乎曰不知陳平曰陛下精兵
孰與楚上曰不能過平曰陛下諸將用兵有能過韓信
者乎上曰莫及也平曰今兵不如楚精而將不能及舉
兵攻之是趣之戰也竊爲陛下危之上曰爲之奈何曰
古者天子有廵狩會諸侯陛下第出僞遊雲夢會諸侯
於陳陳楚之西界信聞天子以好出遊其勢必無事而
郊迎謁謁而陛下因禽之此特一力士之事耳帝以爲
然乃發使告諸侯會陳吾將遊雲夢上因隨以行楚王
信聞之自疑懼不知所爲或說信曰斬鍾離昧以謁上
上必喜無患信從之十二月上會諸侯於陳信持昧首
謁上上令武士縛信載後車信曰果若人言狡兔死走
狗烹高鳥盡良弓藏敵國破謀臣亡天下已定我固當
烹上曰人告公反遂械繫信以歸還至洛陽赦韓信封
爲淮隂侯
觀信答武涉蒯通之言豈有背漢之心哉而漢王之
疑則已兆於躡足之封矣固陵後期許地始来而漢
王之疑成矣項羽一死即奪其軍更齊與楚不少遼
緩而信之迹於是危矣地大兵強漢不能過此高祖
之所日夜憂虞而不能釋者乃方收納亡將有詔弗
捕陳兵出入自爲張皇此豈久安之道乎嗚呼高祖
之視信猶養虎以禦羆也虎之得不死者以羆在焉
羆死則虎亦死矣謂信爲反人知其誣而信小人固
有以自取也至若僞遊雲夢則竊爲高祖羞之天子
適諸侯曰廵狩廵狩者廵所守也夏諺曰一遊一豫
爲諸侯度是豈可託之爲用詐之地乎今年即皇帝
位而明年以僞出狩禽一諸侯何以示信於天下矣
此陳平險詐無識有以誤之也
上嘗從容與信言諸將能將兵多少上問曰如我能將
幾何信曰陛下不過能將十萬上曰於君何如曰臣多
多而益善耳上笑曰多多益善何爲爲我禽信曰陛下
不能將兵而善將將此乃信之所以爲陛下禽也且陛
下所謂天授非人力也
古之人功高跡危而有一旦佯狂用晦者此明哲保
身之道也多多益善高祖之所以忌信正在乎此奪
楚王而侯封之誅戮之兆見矣爲信者斂形遁迹盡
喪其智勇於塊處無用之地尚庶幾焉猶之猛虎方
就圈檻而乃呀然出爪牙以自矜耀幾何其不速死
也嗚呼愚哉
兩漢筆記卷一
