河南通志卷七
山川上
古者名山大川不以封周官職方氏列鎮山表川浸
其在祀典則五嶽視三公四瀆視諸侯於以作鎮一
方興雲雨而澤萬物綦重也河南居天下之中嵩嶽
表其峻大河淮濟縈流境内古稱為天地奥區信哉
若乃因山設險而關津置則黽塞為九塞之一左氏
所謂還塞大隧(亦曰黃峴關在羅山縣南一百二十里)直轅(亦曰武勝關在信陽)
(州東南一百五十里)冥阨(亦曰平靖關在信陽州東南九十里)義陽三關之險梁
魏用武所必争也絶流通道而橋梁設則河橋為天
造之險(杜預建河橋於富平津在今懷慶府孟縣西南三十里)自周武渡孟津
以迄後來河陽三城之隘周齊抗衡所必出也盖不
獨虎牢成臯咽喉九州閫域中夏矣覽興廢之故迹
仰
皇圖之鞏固能無頌
聖德於無疆乎志山川
開封府
夷山(在府城安遠門内亦名夷門山魏侯嬴監守處唐胡曾詩六龍冉冉驟朝昏魏國賢才杳)
(不存惟有侯嬴在時月夜來猶自照夷門)長白山(在太康縣東北一里)泰山(在太康縣)
(東北建泰山行祠)石山(在太康縣北二十里)五鳳山(在尉氏縣南聖井北)牛脾
山(在洧川縣西南一十里即鄭莊公築隧見母處)翠屏山(在扶溝縣儒學前與城相連)
龍脊山(在中牟縣治後其上産黃麻)土山(在中牟縣南三十里)牟山(在中牟縣)
(北五里上建牟山廟)黑洋山(在陽武縣界黃河經其下)黑山(在封丘縣北三里即曹操)
(斷袁術糧道處)白雲山(在蘭陽縣西一十五里土山無石每旦冇雲氣上騰故名山下冇張)
(良洞世傳為子房辟穀處)張城山(在蘭陽縣白雲山東南周圍三里)艮嶽(在府城東)
(北詳見古蹟)中嶽(在陽武縣西北二十里)石柱峯(在尉氏縣竹林七賢廟前即李)
(京碑文所云前當石柱是也)清風嶺(在中牟縣東南二里許其高數仞綿亘數十餘里)
鳳城岡(在府城西南一十里許世傳金章宗時有鳳凰集於此)望牛岡(在府城西)
(南一十三里)彭子岡(在府城南元劉哈喇布哈屯兵於此敗穎亳盗兵)潘岡(在陳)
(留縣東北四十里宋潘美嘗居此故名)青龍岡(在杞縣東北三十五里)鸑鷟岡
(在通許縣東南四十里昔冇彩鳥集其上詳見古蹟)桂岡(在太康縣西二十里)三亭岡
(在尉氏縣南三十七里昔秦昭王使謁者王稽于魏夜與范睢言先生待我于三亭之南即此)赤
坂岡(在洧川縣東南三十里蟠㩀三百餘步勢亦峻突其土色如赭每日出遠望有光)彭
祖岡(在鄢陵縣北世傳彭祖葬此宋蘇軾詩跨歷商周看盛衰欲將齒髮鬪蛇龜空餐雲母連)
(山盡不見蟠桃結子時)三晉岡(在扶溝縣西北春秋時三晉大夫帥師於此)雕陵
岡(在扶溝縣北二十里有鄭莊公祠明弘治間曾得志石云前有雕陵嵠嶼後背大川煙霞是也)
馬陵岡(在中牟縣西南綿亘五十餘里有孫子龐涓廟史記韓懿侯二年魏敗馬陵即此唐)
(胡曾詩墜葉蕭蕭九月天驅兵獨過馬陵前路傍古木蟲盡字記得將軍破敵年)淳于岡
(在封丘縣東一十八里)杜黎岡(在蘭陽縣東南一十里)黃陵岡(在儀封縣東北)
(五十里接山東曹縣界三國魏武立虚塚于此)桃陵(在把縣東南一十里)豹陵(在蘭陽縣)
(西十二里)黃河(在陽武縣南中牟縣北又東經府城北封丘縣西又東經陳留縣及蘭陽縣北)
(又東經儀封縣北流入歸德府考城縣界詳見河防)伯俞河(在府城西三十里韓孝子伯俞)
(居此)巴河(在陳留縣東北三十五里東入寧陵縣界)汴河(在府城詳見古蹟)鐵裏
河(在把縣西南三十五里)青岡河(在通許縣東南二十里)清河(在太康縣南)
雙洎河(在洧川縣南即溱洧二水合流處)賈魯河(在中牟縣北詳見古蹟)馬
蹄河(在蘭陽縣北五里一名清河明楊一凊詩春濃官柳颺東風隔岸歌聲欸乃中欲向滄浪)
(同濯足誰清誰濁問溪翁)伊水(在陳留東北二十里環遠伊尹故里)睢水(在陳留縣東北)
(四十里又名隄河)浚水(在府城北詩爰有寒泉在浚之下)洧水(在洧川縣南)鄭
水(在中牟縣西)菱角湖(在尉氏縣南)西湖(在鄢陵縣西南二里宋梅堯臣詩新)
(秋萬柳齊鶯度水東西城上明殘照雲間掛斷霓烟蒲勻若剪沙岸淨無泥巢燕繁枝重人乘小駟)
(低風光開翡翠湖色浸玻璃只恐朱籐密如過罨畫谿)會岡湖(在扶溝縣東北)黃渡
湖(在儀封縣北堌陽鄉周圍六十里)圃田澤(在中牟縣西北七里周職方豫州藪曰圃)
(田即此其澤東西五十里南北二十六里西限長城東極官渡高者可耕窪者成滙今為澤者八若)
(東澤西澤之類為陂者三十有六若大灰小灰之類其實一圃田澤耳)金明池(在府城西)
(鄭門外西北周廻九里餘周世宗顯德四年欲伐南唐始鑿内習水戰宋太平興國七年太宗嘗幸)
(其池閱習水戰徽宗政和中於池内建殿宇池門内南岸西去百餘步有臨水殿北去百餘步有仙橋)
(朱漆欄楯下排鴈柱中央隆起如飛虹之狀橋盡處而殿正在池中四岸石甃南有高臺上有横觀)
(廣百丈許曰寳津樓樓之南冇宴殿殿西有射殿南冇横衒牙道柳徑車駕臨幸觀騎射百戲於此)
(後燬于金兵宋王安國詩霓旌遠遠拂樓船滿地春風錦繡筵三島路深浮閬苑九霞觴滿奏釣天)
(伏歸金闕浮雲外人望瑶臺落日邊最引平生江海趣波瀾一段草如&KR0666;)龍女池(在鄢陵縣)
(南)飲馬池(在洧川縣北五里)蓮花池(在太康縣)五子潭(在太康縣西北)
(五十里)九家潭(在封丘縣西南二十里)黑龍潭(在洧川縣東一十五里)鏡
泉(在府城按察使司署西)青龍泉(在洧川縣西北流經東南二十里入雙洎河)三
井(在府城鼓樓東街眼之北井口一石三)神井(在把縣西北每歲旱禱雨輙應)龍井(在尉)
(氏縣南岳寨保)漆井(在鄢陵縣西七里漢陳寔祠前)甘泉井(在蘭陽縣東城外)琉
璃井(在儀封縣西五里)八角井(在府城西南水苦不可飲宋劉敞詩誰鑿八角井不)
(方亦不圓此地饒美水此井獨苦泉泉甘常不竭泉苦更永年浪得世上名對之還慨然)長眀
溝(源出長葛縣界流經尉氏縣西南瀝為大陂東南入大溝河)琵琶溝(在府城西南)
沙溝(在陳留縣北)龍耳溝(在杞縣西南圍城内)翟溝(在封丘縣西接黃河支流)
古路溝(在中牟縣大莊里)湛渠(在府城外)流渠(在蘭陽縣東南八里)南北
渠(在封丘縣)三山陂(在府城西北五里明李夢陽詩崔嵬艮岳他年笑寂寞三山後代思)
(湖色春光淨滿眼古城風暮幾人悲)夏侯陂(在府城西南朱仙鎮)水櫃陂(在中牟縣)
(東北一十里曹操駐兵官渡引河水于地中覆之以土灌袁紹軍處)鴻雁陂(在尉氏縣西北)
蓮花陂(在把縣西灘保一十八里)雁子陂(在洧川縣西北)高門提(在府城固)
(子門外)董家堤(在府城北)漻堤(自府東至歸德府三百餘里世傳漢梁孝王徙都睢)
(陽時所築今俗訛為蓼堤)隋堤(在府治汴河故道隋煬帝築堤種柳故名唐秦韜玉詩種柳開)
(河為勝遊隄前常使路人愁隂埋野色千條思翠束寒聲萬里秋西日至今悲兔苑東波終不反龍)
(舟遠山應見繁華事不語青青對水流)洧堤(在洧川縣東南入鄢陵界)漢堤(在杞縣沙)
(河)越石横堤(在陽武縣)臨河遥堤(在儀封縣黃河北岸)
歸德府
幸山(在府城南三里)虞山(在永城縣北九十里一名漁山山之前有釣臺存焉)碭山
(在永城縣北八十里即漢高祖所隠處其山又名磨山白毛山石洞山黃土山戲山連亘幾二十里)
栢山(在永城縣東南二十五里澮水北)隂靈山(在鹿邑縣東一十一里)隠山
(在鹿邑縣東一十三里與隂靈山對峙世傳陳摶煉丹處)恒山(在睢州城西北一十二里)廓
山(在柘城縣東北二里)甘露嶺(在寧陵縣西五里隋文帝幸岱至此甘露降因名)横
嶺(在鹿邑縣西南二十五里)金鎖嶺(在睢州治後其形窿然而高避水患者多于其上)
河堤嶺(在睢州東南三十里)夫子巖(在永城縣北世傳孔子經此後人因肖像壁間)
青岡(在府城南一十八里)杏岡(在府城西南五十里)柱岡(在虞城縣東北四十里)
大谷岡(在寧陵縣西北四十里)駱駝岡(在睢州治東襄公臺後其形起伏如駝故)
(名)黃岡(在睢州東南四十里)荆岡(在睢州北二十五里)葛岡(在考城縣南二里世)
(傳葛仙煉丹處)卧龍岡(在考城縣南一十五里世傳諸葛亮游寓於此故名)覇王岡
(在柘城縣西三十里世傳項羽將臺與漢高祖相拒處)黃河(在考城縣北又東南經府城北)
(又東經虞城縣北流入江南碭山縣界詳見河防)元眀河(在府城南六里宋太祖為歸德)
(節度使嘗飲馬于此又名飲馬池)賈魯河(在府城西北四十里元工部尚書賈魯督修因)
(名)沙河(在府舊城南門外源出汴梁流入于亳)沁河(在府城北三十五里源出綿山)
(自武陟經本府合流於徐今併黃河)白河(在府城東三十五里經夏邑永城達之于小黃河)
清河(俗稱清河嘴乃賈魯河入沁之處)馬腸河(在府城西南二十五里源出舊黃河)
(達於淮)桃源河(在寧陵縣北三十里又韋家河張弓河陽驛河皆黃河故道)汴河
(一名睢河當寧陵縣之衝由陳留下達于徐)澮河(在永城縣南二十里東流入淮)泡河
(在永城縣南五十里東南合澮河入淮)渦河(在鹿邑縣北四十里)巴河(在虞城舊縣南)
(一十里西自考城迤邐來入碭山縣界)小股河(在虞城舊縣南二里)西沙河(在考)
(城縣西三里)劉家河(在柘城縣東北四十里即子路問津處)睢水(在睢州北一十)
(一里州之得名以此按睢水在梁郡受汴入泗漢軍為楚所擠睢水為之不流此即其上流也夏邑)
(縣南二十里有睢水經永城縣合沙白水達於宿州明吳國倫詩此行心屢折騎馬問津還咫尺符)
(離道迷茫睢水間浪中寒白石樹底落青山一片風帆影飄飄不可攀)南湖(在府城南五里)
(宋晏殊放馴鷺于湖中蘇轍有記)柳園湖(在永城縣西北五里)西湖(在睢州城西四)
(十里吳淇詩十里西湖浮碧波垂楊兩岸繫漁艖荷花似錦鋪層浪荇葉如錢綴小渦羃羃輕烟雙)
(畫漿濛濛細雨一青蓑菱歌起處秋光暮謾數梁王鳬雁多)黃池(在府城西三十里梁惠王)
(十六年侵宋黃池宋復取之即此)清泠池(在睢陽城東二十里梁園内李白在清泠池作)
(鳴臯歌即此)鳳池(在府城西北三十里)蓮花池(在永城縣南城壕外寬二里許)觀
渙池(在鹿邑縣城内西北)鳳凰池(在睢州)燕子池(在柘城縣城内之南隅)
濟瀆池(在柘城縣西濟瀆廟前遇旱禱雨輙應)孟諸澤(在府城東北接虞城縣界)
(今虞城縣西北冇孟諸臺亦故澤地也禹貢導菏澤被孟瀦即此)蒙澤(在考城縣東三十里)
(按方輿勝覽云考城即東有蒙澤為莊周故里此)空桐澤(在虞城縣南一十里睢水東南)
(流經此澤有空桐亭)漆溝(在府城北一名隕石河春秋隕石于宋五相傳溝水涸時五石即見)
清溝(在永城縣東縣南有黃溝同入澮河)洪溝(在永城縣北六十里芒碭山前)白洋
溝(在永城縣北接巴河入于澮)惠民溝(在虞城縣東)柘溝(在柘城縣城内明李)
(本固詩夾岸日光隠春雲相與逐溪回路欲轉翳然見濠濮)紫金溝(在柘城縣城内)新
溝(在考城縣西南隅)白沙渠(在府城東又有石梁渠宋張元知應天府治此)趙渠
(在府城東南即賈魯所開大河故瀆通虞城)古汳渠(在虞城舊縣北一十里)靈井
(在府城南四十里高辛廟中世傳井有四今存其一在東廊中四時不竭遇旱土人取水禱雨)石
井(在府城内大隅西)雙硯井(在府舊城儒學内後廢)聖水井(在寧陵縣長樂)
(鄉)黃龍井(在寧陵縣東界甘露四年雙龍見井中)九龍井(在鹿邑縣東臯鄉之)
(太清宫世傳老子誕生九龍吐水今太極殿有井存焉又有煉丹二井在太清宫之左右或謂老子)
(煉丹處明劉昌詩老鶴孤鳴近石闡步虚何處佩珊珊半生便作千年計一粒猶藏九轉丹日引清)
(光騰廢井風吹檜影落仙壇心聞即是長生術不用深嗟欲見難)黑龍潭(在府城西南二)
(十里)皇城潭(在柘城縣城南宋真宗幸太清宫駐蹕于此李汝城詩水作青龍盤石堤桃花)
(夾岸柘城西金波月下乘舟去恰似隋宫夜幸時)東澗(在睢州慕容垂追桓温范陽王德先)
(帥勤騎㐲襄邑東澗即此吳淇詩桓溫昔北伐失利於枋頭回軍覆此澗澗水為不流冥冥隂雨夜)
(青燐滿地愁英雄誤一算遺恨晉陽秋)漻隄(自汴至宋二百餘里世傳梁孝王徙居睢陽時)
(築後廢)隋隄(在府舊城外三里隋時築又夏邑縣南三十里亦冇隋隄)古隄(在府舊城)
(外五里後廢)護城隄(一在府城郭外嘉靖中築四面環郭門周十有六里高視城之半一)
(在考城縣郭外弘治間重修)賈魯隄(在寧陵縣南十里元賈魯築以障河)新隄(在夏)
(邑縣南三里)巴河隄(在夏邑縣北二十里黃河南岸東接蕭縣西抵商邱縣為邑巨隄)
長隄(在考城縣北一十八里黃河南岸)南漻隄(在虞城縣高一丈東亘六十里入夏)
(邑界)渦河隄(在鹿邑縣南)近城隄(在睢州即汴河舊址)老隄(在睢州西三十)
(里)䨇堌(在考城縣南三十五里)鳳堌(在考城縣雙堌西)黃堌(在夏邑縣西一)
(十八里宜穀黍明彭堯諭詩遠灘水落野雲生近隴烟銷草樹晴日出田夫争力作太平無事得深)
(耕)桑堌(在夏邑縣西南二十里)慈聖堌(在柘城縣西北三十里)
彰德府
韓陵山(在府城東北一十七里曹魏劉楨詩朝發白馬暮宿韓陵即此東魏高歡起義兵破)
(爾朱榮於此立定國寺以旌其功魏溫子昇碑昔晉文尊周績宣於踐土齊桓伯世威著於召陵盖)
(道冠諸侯勲高天下衣裳會同之所兵車交合之處寂寞消沉荒凉磨滅立談者空知其名遭遇者)
(不識其地然則樹銅表跡刊石紀功有道存焉可不尚歟永安之季數鍾百六天災流行人倫交喪)
(爾朱氏既絶彼天綱斷兹地紐禄去王室政出私門銅馬競馳金虎亂噬九嬰暴起十日並出破璧)
(殞珪人物既盡頭會箕飲杼軸其空大丞相渤海王命世作宰唯幾成務標格千仞崖岸萬里運鼎)
(阿於襟抱納山岳於胷懷擁元雲以上騰負青天而高引鐘鼔嘈囋上聞於天旌旗繽紛下蟠於地)
(壯士凛以争先義夫憤而競起兵接刃於斯場車錯穀於此地轟轟隠隠若轉石之墜高崖硠硠磕)
(磕如激水之投深谷俄而霧捲雲除冰離棄散靡旗蔽日亂轍滿野楚師之敗於柏舉新兵之退自)
(昆陽以此方之未可同日既考兹沃壤建此精廬砥石礪金瑩珠琢玉經始等於佛功制作同於造)
(化息心是歸净行攸處神異畢臻靈仙總萃鳴玉鑾以來遊帶霓裳而至止翔鳳紛以相歡飛龍宛)
(而俱躍雖復高天銷於猛炭大地淪於積水固巳傳之不朽終亦記此無志陳尚書徐陵嘗使北至)
(鄴過韓陵山讀其碑心愛其才麗手自錄之既南歸陳士人問陵北朝人物何如曰唯韓陵一片石)
(耳明謝榛詩立馬弔高歡烟蕪滿陳迹可憐當世功不見韓陵石)寳山(在府城西南四十餘)
(里多産白石人取以為器)清涼山(在府城西北寳山之後)高望山(在府城西北八)
(十里)龍山(在府城西四十里周廻十里高五里左思魏都賦云鴛鴦交谷虎澗龍山山東南有)
(村曰善㦄洹水洑流出焉金元好問詩平岡回合盡桑麻百汊清泉兩岸花更得青山作重複武陵)
(何處覓仙家)銅山(在府城西北四十里舊産銅)蒙賚山(在府城西南二十五里後)
(魏孝文帝南遷洛陽於此山下頒賚從臣因名)魯山(在府城西北七十里舊傳春秋時魯般居)
(其下宋梅堯臣詩適與野情愜千山高復低好峯隨處改幽逕獨行迷霜落熊升樹林空鹿飲溪人)
(家在何許雲外一聲鷄)太行山(在湯隂縣西五十里)淺山(在湯隂縣西南侯趙川與)
(太行山相接)飛鳳山(在湯隂縣西五里以形似名)五巖山(在湯隂縣西四十里)
(山有五谷故名)柏尖山(在湯隂縣西五十里淇水奔流其下滙為深潭名白龍潭蘇育詩壺)
(關千折水行嶺一泓吞直下風雷吼瀠洄雲霧屯山深蛟窟險浪激雪花噴日暮無人處凄然欲斷)
(魂)西牟山(在湯隂縣西四十里湯河發源於此山海經云谷頂似牟)鶴山(在湯隂縣)
(西四十五里世傳昔有雙鶴棲其上)東崓山(一名東山在臨漳縣西南三十里魏紀高澄積)
(土為山塹地為池引萬金水為行樂之所在鄴城東因名東崓周平齊毁山湮池)黃華山
(在林縣西二十里林慮山内山有三峯名仙人樓玉女臺魯般門其頂突出雲表名摩雲峯連峙若)
(屏名連屏峯羣峯磊落如人名聚仙峯下有黃花谷北巖出瀑布又有抱犢岡馬鞍山棲霞谷景頗)
(幽勝金王庭筠詩帝遣名山護此邦千家瑟瑟嵌西窗山僧乞與山前地招客先開四十雙又王母)
(祠東古佛堂人傳棟宇自隋唐年深寺廢無僧住滿谷西風栗葉黃又挂鏡臺西挂玉龍半山飛雪)
(舞天風寒雲直上三千尺人道高歡避暑宫)玉泉山(在林縣西南三十里有泉清潔如玉)
倚陽山(在林縣西北四十里即蟻尖砦山勢突聳而絶頂平坦元末時鄕人避兵于此)將
軍山(在林縣西南三十五里昔齊侯伐晉趙勝率東陽之師追之駐兵於此)礪山(在林)
(縣北六十里其山石可用為礪)袴山(在林縣北三十五里圖經云周廻三十里高二里百五十)
(步酈道元水經云林慮山北有袴山即此)林慮山(在林縣西二十里一名隆慮山南負太行)
(北接恒嶽)萬泉山(在林縣東五十里山多泉噴薄有聲響振山谷又冇瀑布半山有寺曰石)
(門寺)大聖山(在林縣南三十五里)谼峪山(在林縣西南三十里元王磐詩昨日遊黃)
(華抵莫方言還今晨到谼峪駐馬五松邊未移金門日還指元康烟山中富清境不暇相周旋大似)
(山隂客望門却廻船空懷上方寺矯首浮雲巔瀑布落晴雪金燈開夜蓮何當重經過巖下細流連)
(明謝榛詩策杖何超忽登臨碧漢齊縱觀千里闊獨立萬山低風起啼猿下日斜飛鳥西無因結仙)
(侣長傍白雲棲)澤陽山(在林縣西南三十里山勢高聳竒特澗水環遶)聖符山(在林)
(縣東南四里宋宣和間張長清煉真于此)天平山(在林縣西二十六里元賈竹詩六峯聳翠)
(白雲間頓使幽人眼界寬早晚隨師更深處杖挑明月一輪寒)赭山(在武安縣東南三十五里)
(其石皆赤色)玉峯山(在武安縣西南二十里上冇白石日光照耀如玉)磁山(在武)
(安縣西南三十里土産磁石)紫金山(在武安縣東北三十里山冇紫峯烏石其下出泉亦名紫)
(泉)粟山(在武安縣東南一十二里相傳秦白起拒趙廣頗于此趙將絶糧命將士以布囊盛)
(栗積至山巔秦軍乃退土人至今呼為粟山)鼓山(在武安縣南三十里一名滏山有二石如)
(鼔南北相當冀州圖經鄴城西有石鼓鳴則兵起高齊末年此鼓嘗鳴而齊遂滅隋末又鳴聲聞數)
(百里而隋亡通鑑高澄盧葬歡于漳水之西而潛鑿鼔山石窟為六納其柩而塞之殺羣匠及齊亡)
(一匠之子知之發石取金而进)符山(在涉縣西北四十里)崇山(在涉縣東南三十里金陞)
(涉縣為崇州以此山名又山頭青翠形如螺髻一名青頭山)風洞山(在涉縣西南一十里)
(古云積布山上建龍王廟)韓王山(在涉縣東五里漢韓信擊魏王豹駐兵于此故名)流
沙嶺(在林縣西南三十里其嶺多沙遇暴風飛走如流)鷟駐嶺(在武安縣南三十里)
(相傳鳳嘗止此)寳泉巖(在林縣西北三十里漢夏馥棲隠處)定静巖(在武安縣西北)
(八十里李椿茂詩懸厓深覆梵宫清松檜悠然世外聲飛瀑似和天共落浮雲時與地相平珠簾漫)
(滴巖前水翠樹遥連鄴下城晉業應隨陵谷異凭高不盡古今情)鐵馬巖(在涉縣西三十)
(里)愁思岡(在府城南一十五里魏陳思王植不為文帝所容登岡望鄴輒動悲吟後因以)
(名)博望岡(在内黃縣舊治東南三十里)漳河(其源有二一出山西潞安府長子縣)
(發鳩山名濁漳自林縣西北入一出山西平定州樂平縣少山名清漳自涉縣入俱東至林縣合流)
(經安陽臨潭舘陶界入衛河計南陽詩曉騎衝寒發漳河入望来晨光開浩渺微月隠楼臺水落鵁)
(鶄近秋深木葉催綺羅如在日四首不勝哀)衛河(源自衛輝府輝縣歷新鄊濬縣經流内黃)
(縣下流與淇漳滹沱等河合至直沽入海)西河(在安陽縣境内卜子夏田子方段干木所遊地)
(以魏趙多儒在齊魯鄒之西故呼為西河非龍門西河也隋盧思道詩鄴下盛風流河曲有名遊應)
(徐託後乘車馬踐芳洲丰茸雞樹密遥裔鶴煙稠日上疑高盖雲起類重樓金羈自沃若蘭棹成夷)
(猶懸匏動清吹采菱轉豔謳還珂響金埒歸袂拂銅溝惟畏三春晚勿言千載憂)安陽河
(一名洹水源出洹山至林慮縣其水屢㐲屢見流經安陽縣内黃縣合衛河六國合從盟於洹冰即)
(此)青龍河(在安陽臨漳二縣界)洺河(源出遼州太行山至武安縣柏林里伏流至洺)
(遠里復出東經鉅鹿縣境入滹沱河)儒教河(源出太行山麓流經武安縣沙窩里伏流至儒)
(教里復出入洺河)響水河(源出沙河縣趙村流經武安縣境入洺河)水溢河(在涉)
(縣北四十里符山麓)硝河(在内黃縣南出朴硝與開州接界)防水(源出西山馬頭澗東)
(流經安陽縣西南入湯水)湯水(源出湯隂縣治西舊名蕩水流經縣東五十里過内黃縣入衛)
(河)羑水(源出湯隂縣北八里鶴山源至羑城北成淵東至内黃縣會防水入湯)滏水
(在臨漳縣西十五里入漳河)淇水(源出林縣南七十五里東北流經湯隂至淇縣北入衛河)
(明高叔嗣詩旅館值芳辰留連淇水濱猶憐官道柳滿目故鄉春)三擁水(源出山西壺關)
(縣東北流經林縣西三十里過淇陽城入淇水)淅水(一名三陽河源出陵川縣淅水村流經林)
(縣南與洹水合)照碧池(在林縣治西南池水清澈可以鑒物)洗參池(在林縣治西相)
(傳為王母洗藥地)滄溪(在林縣西北四十里源出隆慮山過磻陽城合漳水入衛河)零
泉(在府城西南零泉村東流一十五里入洹水)七泉(在林縣西南三十里地有七竅泉湧)
(出焉)䧟馬泉(在府城西南鄴都故事爾朱兆與高歡戰兆敗走經此馬為泉所䧟)拔劍
泉(在府城西水治村相傳宋韓琦以劍插地拔劍泉隨湧出)龍泉(在湯隂縣西南二十五里)
(合宜師溝)葦泉(在林縣西北二十里泉旁多葦)雙泉(在林縣西北二十里一名靈巖水源)
(出魯般門山谷東流入葦泉)白龜泉(在武安縣東北有廟歲旱禱雨有白龜現即雨)紫
金泉(在武安縣東北二里泉出紫金山因名)玉泉(在涉縣東二里韓王山麓)龍井
(在湯隂縣西真人社相傳晉孫登嘗居此社)墨井(在府城西南郭村井中有石如墨晉左思)
(賦墨井鹽池元滋素液是也)義井(在武安縣各莊村居民取用以山多井少故也)黃澤
(在内黃縣西北澤方數十里)長鳴溝(在府城西二十里魏武帝引漳水入城經銅雀臺下)
(相激水聲長鳴)宜師溝(在湯隂縣東南三十五里深二丈其水嘗冷俗呼冷泉東流入湯水)
(昔魏文帝幸洛至此得疾有師巫令飲之即愈故名)白溝(在内黃縣東北水經注云洹水逕内)
(黃縣北東流注於白溝)萬金渠(在安陽縣西北二十里源出實山經府城西分注東南溉)
(田其利可抵萬金)廣遂渠(在安陽縣西南四十里渠中水湧四時不竭又名珍珠泉民悉)
(籍以灌田故名)水冶渠(在安陽縣西四十里後魏引水鼓爐名水冶僕射高隆之監造泉東)
(北流入洹民激水為磑凡數十溉田數百頃)西門渠(在臨漳縣西二十里西門豹為鄴令)
(時所鑿引章水以溉田)高平渠(在安陽縣東南二十里唐開元間刺史李景所鑿引安陽)
(水東流溉田宋韓琦判相再䟽之置水磑名千金渠其水遶城而流焉)金鳳渠(在臨漳縣)
(西南自天平渠引漳水東注經金鳳臺側故名)百陽渠(在臨漳縣西南自天平渠引漳水南)
(入安陽界本為安陽渠俗呼為今名)菊花渠(在臨漳縣南自鄴引天平渠溉田屈曲經三十)
(里有利物渠亦引天平渠溉田)通利渠(在武安縣城西一里許值霖雨遭水患邑令李永昂)
(注水入洺河因名通利)黃華舊渠(在林縣明弘治間導黃華山水東入城壕與天平山)
(水合立廣惠碑)谼峪澗渠(在林縣北引黃華山水遶至邑北城濠便民汲用康熙二十九)
(年邑孝廉黃駿開濬)城西渠(在涉縣金承安間邑令李遹開濬溉田引入城中以資民用)
任公渠(在涉縣七源村引漳水入渠灌田三十頃其餘𣲖引至北關入城穿泮水衙舍從南)
(門出明萬歷間邑令任澄清築今屢次開濬渠外砂礫之區漸成沃壤)永濟渠(在内黃臨)
(河廢縣西北三十里自瀋築縣東北入境隋大業問修)六輔渠(在内黃縣東北傼倪寬為内黃)
(令大溉民田所築)黑龍潭(在林縣西南二十里歲旱祈雨輙應萬化詩早發桃源口鷄鳴)
(聞寺鐘谷風雜澗響嵐靄點山容峽底飛輕霧潭中卧老龍坐看雲起處即在眼前峯)蓮花
潭(在内黃縣城東一里産蓮故名)廣潤陂(在安陽縣東二十里隋刺史梁士彦引湯羑二)
(水入陂以溉田)鸕鷀陂(在臨漳縣東北二十里洹水漲入陂冇蒲葦多鸕鷀故名)毛象
陂(在臨漳縣東北二十里周回五里舊志云古畜象于陂魏志吳孫權致巨象于曹公或畜于此)
集賢陂(在内黃縣東郭門外南達硝河北通衛流)天井堰(在臨漳縣南紫陌橋下西)
(門豹為鄴令造十二渠以溉民田其後史起修之民享其利故魏都賦云西門溉其前史起灌其後)
(墱流十二同源異口石虎修西門舊跡亦分十二墱相去三百步互相灌注其流二十餘里世號天)
(井堰)金堤古堰(在内黃縣東上接大名下連滑瀋延袤數百里漢書金堤古堰即此成帝)
(時命王延世運土塞河决因金堤而增築之上有秦女樓金堤驛極一時壯麗)
衛輝府
霖落山(在府城西北三十里上有香泉寺古浮圖亭元王惲詩東山削出翠芙蓉西壑䂘砑)
(貯雪風人說魏王曾避暑殿基猶是舊離宫)仙翁山(在府城西二十二里山彪村又名神)
(山上有葛仙翁祠)壇山(在府城西北四十餘里陳召村上有六度寺)黃山(在府城西)
(北四十里土皆黃色故名)華盖山(在府城東北四十里)蒼山(在府城西北四十里一名)
(蒼峪山産珉石峪口有黑龍潭深不可測元王惲詩萬山忽斷兩崖間中有蒼河自北來行出山門)
(俱不見玉龍翻作地中雷)寺兒山(在新鄊縣東北三十里以山巔有古刹因名)太行
山(在輝縣西北五十里宋范成大詩西北浮雲捲暮秋太行東麓照浮丘横峯側嶺知多少行到)
(燕山翠未休明于謙詩信馬行行過大行一川野色共蒼茫雲蒸雨氣千峯暗樹帶溪聲五月凉世)
(事無端成蝶夢長途隨處轉羊腸解鞍盤礴星軺驛却上高楼問故鄊)石門山(在輝縣西)
(北五十里石壁如門其上有三仙潭)九日山(在輝縣北十里孤峯聳出俯視羣山巔有佛刹)
(邑人每以九日登臨於此)黑麓山(在輝縣東北四十里)蘇門山(在輝縣西北七里一)
(名百門山晉孫登隠此阮籍往見之與商略古今默然不應籍回至半山間山巔有聲若鸞鳳乃登)
(嘯也元韓凖詩誰謂江南好蘇門第一流泉聲竹林夜山色稻花秋捫石看題詠臨池憶釣遊何時)
(卜歸隠明月載孤舟)滑山(在輝縣東北一十里)方山(在輝縣西一十里)白鹿山
(在輝縣西北五十里山有石似鹿形故名長泉水出于此)鰲來山(在輝縣西北五十里)共
山(在輝縣東北九里昔衛世子共伯嘗居于此)同盟山(在獲嘉縣東北五里相傳周武)
(王伐紂與諸侯同盟于此)朝陽山(在淇縣西一十五里)青巖山(在淇縣西北一十里)
(唐甄濟嘗居此上冇景龍觀東南有水簾㓊㓊中出泉澄瑩可鑒毛髮明李東陽詩青巖山甄郎高)
(風不可攀禄山使者封刀還入東京見黃盖帝敇偽官階下拜鄭虔貶死王維生故人獨有蘇原明)
(君不見舞象悲啼樂工哭賊斫工屍分象肉)浮山(在淇縣北三十里山勢聳峭高出雲表)
靈山(在淇縣西北二十里下冇黑龍泉泉上建龍神廟其北有四井上有千佛㓊隋開皇間鄭)
(元伯斵石造佛像一萬四千軀)酸棗山(在延津縣西南一十五里)大伾山(在濬縣東)
(南二里山高四十丈周圍五里禹貢導河至于大伾即此一名黎陽山又名青壇山明王守仁許曉)
(披烟霧入青巒山寺疎鐘萬术寒千古河流成沃野幾年沙勢自風湍水穿石甲龍鱗動日繞峯頭)
(佛頂寬宫闕五雲天北極高秋更上九霄看)浮丘山(在濬縣西南隅半在城内勢若行舟)
(故名)善化山(在濬縣西北二十五里山上時出雲氣為樓觀亭臺舟車旗鼓人馬之狀變幻)
(不恒故曰善化)鳳凰山(在濬縣與紫金山東西相對)紫金山(在濬縣東五里大伾)
(山東相傳玉女修煉其上丹成飛去有白金泉拖裙石玉女岩王女觀明盧柟詩洪崖摧未墮白石)
(隠狼牙日暮驚風瑟蕭條黃葦花)童山(在濬縣西南三十里爾雅云山無草木曰童隋宇文)
(化及與李密戢于童山之下即此一名同山相傳武王會同諸侯于此故名今山下尚冇百僚村)
黑山(在瀋縣西北七十里一名墨山形如展箕岩石竒怪其色蒼黑山之東麓為嘉祐寺冇甘)
(泉)陳家山(在濬縣黑山西南連亘臨于淇水石壁峭拔高二十仞西有陳氏居此因名)
白馬山(在滑縣東北三十四里昔冇白馬群名行山上悲鳴則河决馳走則水至故)狗脊
山(在滑縣西北隅上出狗脊草)秋山(在滑縣廢頓丘縣西北山海經云帝嚳葬于此山之)
(隂)天臺山(在滑縣宋天禧三年河决滑州發丁夫數萬塞之十月成高數丈王曾率百官)
(入賀一名天臺埽以其近天臺山麓也明盧柟詩天風吹斷壑秋色渺荒臺浩淼江河去蒼茫日月)
(來傷心驚絶險回首起重隈欲盡登高興慚余作賦才)鮒鰅山(在滑縣東北七十里山海)
(經顓頊葬其陽九嬪葬其隂一名高陽山一名青塚山一名廣陽山一名商丘顓頊自窮桑遷此今)
(名土山)玉柱峯(在輝縣北五十里有石柱屹立高三丈圍五尺明曹安詩青山有石柱直)
(插浮雲抄月明鶴飛來渾疑舊華表)駝峯嶺(在輝縣西七十里)金牛嶺(在淇縣西)
(一十五里)黃土岡(在府城西北十里迤邐西接太行土色皆黃)三岡(在新鄊縣北三)
(里龍岡鳳岡黽岡東西逶延數里)五陵岡(在新鄊縣東北三十里冇大阜五)龍脊
岡(在濬縣西二十里連亘善化童山勢如遊龍故名)達西岡(在濬縣龍脊岡西皆崇岡)
(連絡不絶直逹太行)獅子巖(在府城西北三十里霖落山内山石蹲踞如羣獅相搏)大
佛巖(在濬縣東南大伾山東佛圖澄鑱崖石為佛像高十餘丈連閣覆之)朝歌砦(在淇)
(縣西三十五里相傳紂避兵處)黃河(舊在延津縣北又東經□城縣北新鄉縣南又東北經濬)
(縣之南滑縣之北今故道己堙)衛河(在府城東北一里源出輝縣蘇門山東入濬縣城西又東)
(北受洹漳二水至直沽入海)沁河(原出沁州綿山穿太行達濟源自武陟流經獲嘉縣界東南)
(接新鄊縣界流至開封府境入黃河)峪河(在輝縣西南五十里源發太行山麓南流經新鄊縣)
(界入衛河)清水河(源出輝縣西南七十里山陽鎮東南流至獲嘉縣北境入衛河)斮脛
河(一名大和泉亦名陽河源出輝縣東流經淇縣界入衛河紂斮朝涉之脛于此故名)三渡
河(在輝縣西四里源出百泉之南流入衛河)小清河(在獲嘉縣北一十五里源出大行山)
(麓東流入衛河)滑河(在滑縣南經北而東滑最大自洛以西衆水滙于滑)王莽河(在滑)
(縣北臨河境内)沙河(在滑縣南五十里)硝河(在滑縣東北六十五里古黃河經流處)
蒼水(源出蒼峪口東南流潛入地中又東南復出至道元村合清水)清水(源出輝縣西南)
(七十里山陽鎮東南流經獲嘉縣界又東北入淇縣界合于淇水)淇水(源出彰德府林縣西)
(流經淇縣濬縣至枋頭東流入衛河唐沈佺期詩淇上風日好紛紛沿岸多綠芳幸未歇汎濫此明)
(波采蘩憶豳吹理棹想荆歌鬱然懷君子浩曠將如何宋犖詩數里聞凊響荒原一水流過橋噴亂)
(石捲雪下空洲岸竹何年盡沙鷗幾隊遊永言君子慕斜日更淹留)黎水(衛河淇水陽合流至黎)
(故城為黎水亦曰濬水俗傳舊水流至濬縣南十里有外郎河乃黎之故渠西經長豐泊東北歷善)
(化山復西北會於漳金時濬州守以州城象舟乃自外郎河䟽引東北浸流於此若舟在水也)滹
沱澤(在滑縣西北三里周五里)白馬津(在滑縣西北一十里漢酈食其說沛公守白馬)
(之津以示諸侯形制之勢即此唐劉禹鍚詩白馬津頭春日遲沙州歸鴈拂旌旗柳營惟有軍中戲)
(不似江南二月時)靈昌津(在滑縣東北二十里舊名延津石勒伐劉曜至河不得渡流澌)
(冰結濟訖勒自以為得天助號靈昌津)慕化潭(在府城東三十里潭深多魚舊為邑人臧)
(氏别業歲饑臧氏以魚給人人懷其惠故名)絡絲潭(在新鄊縣西南一十里)龍潭
(在獲嘉縣東南一里)三仙潭(在輝縣西北源出石門山下流滙為覃)白龍黑龍
二潭(向屬胙城縣南三里今併延津縣明劉咸詩秋暮間經胙伯亭感今懷古不勝情晉人建)
(國空遺廟元將屯兵尚冇營班棗封墟嗟寂寞黑龍潭水喜澄清黃河已去千餘載猶冇沙堤遶故)
(城)清水潭(在延津縣西一十里廣二十畆)井固潭(在濬縣井固村其深不測相傳)
(中有水獸東北入衛)雙龍潭(在滑縣南門外龍王廟西世傳冇龍鬭于此故名)聖水
池(在府城北上冇漢張騫廟)宫池(在府城潞藩府石山前池用石為之池中建橋下通數洞)
(以為遊玩之所)飲馬池(在淇縣西朝陽山上相傳殷紂飲馬處)酒池(在淇縣西北一)
(十五里靈山社相傳為殷紂觀牛飲處)長豐泊(在濬縣西二十里按地理志天下水名泊)
(者有二一曰梁山泊二曰長豐泊今為牧馬地然常為水占不得用)太公泉(在府西北二十)
(五里流十餘里㐲流入地在太公廟東按水經汲故城北三十里冇太公泉太公故居也因名元王)
(惲詩縈紆一水蟠深澗野叟何知說太公壇下古碑堪晤語大書深刻太康中)甘泉(在府學大)
(成殿東南隅城中獨此井泉甘冽人多汲之)太乙泉(在府城東萬夀宫内宫廢井存)百
門泉(在輝縣西北七里蘇門山泉通百道故名衛風泉源在左淇水在右泉上冇威惠王祠禱)
(雨有應殿色清輝金宣宗因改州曰輝元吴安持詩地本居幽僻天教慰寂寥池無千畆廣泉有萬)
(珠跳坐覺清心骨行思厭市朝從今頻往返歸路不辭遥)七賢泉(源出輝縣山陽社東南流)
(經獲嘉縣入三橋陂)金沙泉(在輝縣胡村西社)丁公泉(在輝縣西南東流入衛河)
卓河泉(在輝縣西北經蘭橋入衛河泉上有紫微觀元許衡詩水有清聲竹有風我來端欲)
(豁塵蒙明朝杖履西城路悵望家山翠靄中)白金泉(在濬縣東五里紫金山下)檻泉
(在濬縣西北善化山下共七十有二泉爾雅曰檻泉正出正出者湧出也)文源井(在獲嘉縣)
(儒學泮池左右)冰井(在延津縣)聖水井(在濬縣西三十里西岡之巔)八角井
(在滑縣城外北濠下一名新井唐貞元中節度使賈耽因城北常有昏墊之患鑿井以鎮之)豢
龍井(在滑縣東南五十里廢韋城内東南隅即古豢龍氏之鄊)古懸洞(在府城西北戴)
(村)水簾洞(在淇縣西北一十里青岩山東南層崖上寬廣大許深可四五十步洞中出泉)
(澄瑩可鑒)天花洞(在輝縣西北七十里地名耿家樓昔高僧廣棲禪之所)吕祖洞
(在濬縣東南二里大伾山西崖峭壁之間)龍洞(在濬縣東南二里大伾山大佛巖北大小三穴)
(天將雨穴中先出雲氣洞前建豐澤廟禱雨輙應)水屯渠(在府城北一十五里近聖水池)
(水下伏流民資灌田至正庄東仍伏地不見又名伏水區明係軍營又名為屯近多廢)城東
南渠(在延津縣灌民田數千頃)永濟渠(在濬縣臨河廢縣西北三十里自濬縣入界東)
(北入内黃縣)龍門鬭口(在滑縣南門外穿堤有大路挾東西龍潭)雁趐陂(在輝)
(縣侯趙洲之西)亭子陂(在濬縣城西一里許長壽村南)漢堤(一在獲嘉縣南四十里下)
(接新鄊縣西南入境東北至延津縣又北入汲縣一自胙城縣西南上接新鄊縣西北接汲縣一自)
(汲縣東北入濬縣金河平軍節度使鄂屯修以障黃河河久南徙堤址尚存)護城堤(一在)
(府城西門外德勝橋一在延津北抵滑縣以防水患一在獲嘉縣城南以障沁水)塊村堤
(在新鄉縣西北二十里以防衛河)賈橋堤(在新鄉縣西北前代修築以防沁衛水患)夾
堤(在延津縣西北)瓠子堤(在滑縣城西南三里漢武帝時河决使汲仁郭昌發卒數萬塞)
(之帝因封禪還自臨河致祭沉白馬玉璧令從官自將軍以下皆負薪填河東郡薪少乃下淇園之)
(竹以為楗功成築宫於上名曰宣房明李夢陽詩沉璧餘瓠子横汾懷帝歌波濤滿眼送城郭沒年)
(多虎戰仍三晉龍遊失九河宋人饒事跡今望亦滂沱)復關堤(在滑縣城東北六十里衛)
(詩云登彼垝垣以望復關)金堤(在滑縣南二十三里築禦河患漢文帝時河决酸棗東潰金堤)
(即此)雲門堰(在輝縣西北一十五里)沙堰(在輝縣西一十里善明村西引筠谿之水)
(以灌稻田)
懷慶府
太行山(在府城北二十里西自濟源東北接河内修武輝縣林縣至磁州界綿亘數千里其)
(間峯谷岩洞景物萬狀雖各因地立名然皆太行也為中州巨鎮禹貢太行恒山至于碣石亦相聫)
(屬之意唐張九齡詩孟月攝提正乘時我后征晨嚴九折度暮戒六軍行日御馳中道風師捲太清)
(戈鋋林表出組練雪間明動植希皇豫高標奉睿情陪遊七聖列望幸百神迎氣色烟猶喜恩光草)
(亦榮晨興稱萬&KR0882;今此復同聲宋徐範詩茫茫遠樹隔炯霏獵獵西風振客衣山雨未晴嵐氣濕溪)
(流欲盡水聲微回車廟古丹青老碗子城荒草木稀珍重狄公千載意馬頭重見白雲飛)碗子
城山(在府城北五十里山勢險峻其形如碗上冇古城)十二廻山(在府城北六十)
(里山麓旋繞凡十二迴故名)馬頭山(在府城西北三十里上有石柱鐡環俗傳洪水懷山)
(時民繫舟於此)三尖山(在府城西北四十里其三峯聳列故名)栢山(在府城東北六)
(十里多産松栢)青山(在府城東北六十里太行之側)方山(在府城北四十里晉袁宏詩峩)
(峩太行陵虚抗勢天嶺交氣窈然無際澄流入神元谷應契四象悟心幽人來憩)明月山
(在府城東北四十里高峻舒豁可以登眺)金傘山(在府城東北五十里竒巖峭壁崒嵂可愛)
孤山(在府城北五十里山勢特立)懸谷山(在府城西北四十里亦名元谷俗名真谷)
(高岩深壑幽邃非常中有靈泉多隋唐人遺跡)雲巖山(在府城東北五十里山谷深邃雲氣)
(氤氲故名)王屋山(在濟源縣西八十里禹貢底柱析城至于王屋明吳國倫詩何處洞天三)
(十六小有仙人住王屋王屋底柱遥相望真氣高蟠太行腹上凌二曜開天壇下湧雙泉䟽地軸俯)
(觀四海一蹄涔安見九州非粒粟河上老子浮丘生八極歸來王屋宿元宋德方詩白石磷磷上接)
(天青松欎欎下臨淵草生福地皆為藥人在名山總是仙待客遠尋巖下蕨烹茶滿酌洞中泉身前)
(恐是白雲子今日重來卧翠巔)天壇山(在濟源縣西一百二十里㠪屋山北山峰突瓦其東)
(曰日精西曰月華絶頂有石壇名清虚小有洞天旦夕冇五色影夜有仙燈即唐司馬承貞得道之)
(所唐李白詩我昔東海上勞山飡紫霞親見安期生食棗大如瓜中年謁漢主不愜懷歸家朱顔謝)
(春暉白髮見生涯所期就金液飛步見雲車願隨夫子天壇上閒與仙人掃落花金元好問詩仙壇)
(倒影鳳鱗洲一道雲光插素秋也是天宫間不得海東移著海西頭)麻籠山(在濟源縣西九)
(十里天壇山北)胡峩山(在濟源縣西一百二十里)藥櫃山(在濟源縣西一百五十里)
(山多藥草故名)玉陽山(有二在濟源縣西三十里東西對峙相傳唐霽宗女玉真公主修道)
(之所)西釜山(在濟源縣西二十里其山周廻高峻中則深坦其形如釜故名)猴嶺山
(在濟源縣西北五十里北接太行俗呼侯景山)共山(在濟源縣北㶌水出焉)琮山(在濟)
(源縣西北一十里其東有功德岩)武山(在濟源縣西北一十三里北接猴嶺山其東麓有巨)
(石若卧牛形)巉山(在濟源縣西北二十五里)鳳頂山(在濟源縣西北五十里)陵
山(在濟源縣西十里孤峯特立宋蘇軾詩俯窺盤谷接天壇平地危峯豈易攀鰲足斷來移海外)
(天星落處化人間世塵汨沒誰常到樽酒登臨我倦還歲歲邦民重九會孟嘉休獨羡龍山)小
淅山(在濟源縣東北二十里故老傳云成湯禱雨于此上有成湯廟)孔山(在濟源縣東北)
(三十里有穴南北相通遠近洞見唐白居易遊濟源詩有孔山刀劍立沁水龍蛇走之句即此)熊
山(在濟源縣東北五十里三面距沁河惟西向一峯哭出)嵇山(在修武縣西北五十里晉)
(嵇康嘗居其下)天門山(在修武縣西北四十里諸山惟此最低故名天門)温峪山
(在修武縣北五十里上有石硖峭壁千仞懸瀑下注滙而為潭即黑白二龍潭也)鳳凰山
(在修武縣北六十里高出諸峯之上相傳宋熙寧問冇鳳集於此故名)六真山(在修武縣)
(北二十里相傳為六真子修道之所舊有六真觀山南有六眞洞)紫金山(在孟縣西八里)
(舊名嶺山其地宜麥故又名麥山唐太宗嘗獵于此)雷家山(在孟縣西三十里)大平
山(在温縣西二十五里司馬故城内晉宣王築址尚存)筆架山(在温縣治東南隅司馬故)
(宅前)黑洋山(在原武縣東北二十里連陽武縣界)華盖峯(在濟源縣西九十里陽臺)
(宫後宋徽宗游幸所)聚來峯(在武陟縣西北三十里今石佛臺其遺址)夫子巖(在濟)
(源縣西巖刻孔子暨十哲像)古河巖(在濟源縣東北燕川里沁河之西其岩陡險俗呼虎)
(河岩)百家巖(在修武縣西北天門山内以岩下可容百家上有精舍及煆竈處馬瀾詩月池)
(懸溜落蒼窪岩竇分居可百家不羡碧瀾秋色好倚天驚絶赤城霞)金莎嶺(在濟源縣治南)
八&KR0726;嶺(在濟源縣西九十里天壇山東)九芝嶺(在濟源縣西九十里陽臺宫之前)
駱駝嶺(在濟源縣東北二十五里)獅子嶺(在濟源縣東北二十里)清風嶺
(在武陟縣瀕河西連孟温南瞷廣武東抵黃沁之滙流)花石崖(在孟縣西三十五里薛所)
(藴詩尋幽來僻境髣髴離人寰徑轉千峯隠崖深一水環石文留古繪樹色老秋顔便欲抛塵累考)
(槃長此間)高端岡(在孟縣西一十五里紫金山之西)堯封岡(在武陟縣西南一十)
(八里)盤谷(在濟源縣北二十里唐李愿隠居于此)天井谷(在濟源縣盤谷西北石上)
(有數坎其深若井水自溢相接而落遠視若倚劍然唐韓愈詩是時新晴天井溢誰把長劍倚太行)
(衝風吹破落天外飛雨白日麗洛陽)當陽峪(在修武縣西南四十里太行山下)仙猫
洞(在濟源縣西天壇山上)王母洞(在濟源縣西一百二十里天壇山北洞下淵深莫測)
(相傳王母修道于此)藏花洞(在濟源縣西陽臺宫前下出泉水四時赤綠紫白異色相傳昔)
(有人汲水見其中蓮花出焉唐盧仝詩買得一片田濟源花洞前千里石壁拆一條流沁泉青松盤)
(樛枝森森上插青冥天枝上有哀猿宿處近鶴巢清唳孤吟聲相交月輪下射空洞響絲篁成韻風)
(蕭蕭我心塵外心愛此塵外物欲結塵外交苦無塵外骨龍泉有冰公心静見真佛可結塵外交占)
(此松與月)平陽洞(在濟源縣西石村里)觀音洞(在修武縣玉女泉下)濟瀆(在濟)
(源縣西北三里源出天壇山之太乙池乃伏流至此復見滙為二池東南流入黃河唐白居易詩盈)
(科不數尺岸柳難通舟胡為來自古列瀆宗諸侯兹水異乎衆顧我知所由至清遠外濁有本其何)
(修朝宗未到海千里不能休一道截中貫曷嘗濁河流山川自改色湛湛澄霜秋豈徒宅神物亦足)
(容鰕鰍我思古之人㓗志為身謀衣冠坐塗炭惡惡心幽憂不但聽漁父揚波自貽羞自今稱一字)
(高潔與誰求惟獨是清濟萬古同悠悠)黃河(在濟源縣南又東經孟縣北又東經温縣北又)
(東經武陟縣北又東北經原武縣北流入開封府陽武縣界詳見河防)堯河(在府城北自太)
(行山谷而出灌田甚為民利)沁河(在府城北二里源出沁州綿山穿太行達濟源經武陟入)
(黃河元郭守敬言沁河雖澆灌猶有漏堰引其餘水東流至武陟縣北合入御河灌田二十餘頃)
丹河(在府城東北一十五里源出澤州界内穿太行名曰丹口南流三十里入沁河唐元微之)
(詩今朝西渡丹河水心寄丹河無限愁共到庄前竹圍下殷勤為遶故山流)預河(在修武縣)
(南五里東流至獲嘉縣入衛河)廣濟河(在武陟縣西南十五里至解封村流入黃河)澇
河(在温縣北二十里東流合溴水入黃河)瀧水(源出濟源縣西四里東出溴水入于河)
湨水(源出濟源縣琮山俗呼為白澗水春秋公會諸侯于湨梁即此宋文彦博詩潺湲北山水)
(繚繞南城臯晴灘錦石亂擊觸春湍豪誰謂湨梁大不能容魴魛臨流自縮手揭厲應徒勞)枋
口水(在濟源縣東北三十里兩山之間沁水經焉舊以枋水為門故名晉司馬孚壘石為之又)
(名沁口段維衮詩鴻濛不可問疏鑿實竒哉突兀兩峯斷崩流三晉來洪濤翻日月巨浪轉風雷欲)
(覓先賢句千巖覆綠苔)邘水(在府城西北三十里水出太行之阜南流逕邘城西)天漿
溪(在濟源縣東南二十里源發軹城東流合湨水一名邪造河)望仙溪(在濟源縣西八)
(十里源出王屋山之北其水伏流南入于河)錦溪(在濟源縣源出金莎嶺之東唐白居易詩)
(有蓮房墮粉鴛鴦雨荷盖交香翡翠風之句即此)馬頭溪(在濟源縣東北八里西有千功)
(堰六十餘泉俱入此溪唐韓愈詩馬頭溪深不可厲借車載過水入箱)堯池(在府城西北太)
(行山陽帝堯祠前)太乙池(在濟源縣西一百二十里天壇山上濟水出此)煉丹池
(在濟源縣西天壇山頂相傳老子煉丹于此)仰天池(在濟源縣西王屋里其池四面高而)
(中低凹)白龍池(在濟源縣西南承留里歲旱禱雨輒應)白虎池(在濟瀆西池之)
(南水極清瑩可鑒毛髮其左冇青龍亭)淬劍池(在修武縣北昔晉嵇康嘗淬劍于此石刻)
(尚存)五龍池(在原武縣西門外三官廟後)畜魚池(在孟縣城内唐時濟水漲畜魚)
(于此舊貢黃魚鮓水泊尚存今土人種蓮蒲)石根潭(在濟源縣西上有石山下有水潭南)
(流入河)萬艘潭(在孟縣南宋范鎮詩私船官運鬭縦横殖貨文通繞近城燈火夜凉人未)
(散古潭宜復萬艘名)温峪潭(在修武縣北七十里)龍潭(在濟源縣西五里澗一頂有餘)
(宋王伯翼詩山容慘慘水茫茫馬上行人祇自傷千古龍潭潭上月不知幾度照興亡)黑龍
潭(在原武縣磁□堤北三里方十畆)大峪澗(在濟源縣西七十里源發王屋山南入于)
(河)東陽澗西陽澗(在濟源縣西一百四十里俱南流入黃河)神農澗
(在温縣境内相傳炎帝神農氏採藥至此嘗五榖以杖畫地遂成澗)避秦溝(在濟源縣西八)
(十里王屋山下淇水出焉)七谷溝(在濟源縣西一百三十里七山之水俱合于此)藥園
溝(在濟源縣西一百五十里昔有羽士於此種藥故名)懸谷泉(在府城西北四十里懸谷)
(山龕之下)雙泉(在濟源縣西南二泉並出故名)玉泉(在濟源縣東瀧水北岸唐盧仝嘗取)
(水煑茶亦名盧仝井)龍泉(在濟源縣西邵原里上冇龍王廟遇旱居人于此祈雨)金蓮
泉(在濟源縣西二十里靈都宫内)瀑布泉(在濟源縣西北二十里太行山上)五色
泉(在濟源縣北相傳昔有異人濯五色綺于此水成五色)月泉(在濟源縣北東流合濟水)
鑑泉(在濟源縣東北水色澄瑩如鑑又名琵琶泉)珍珠泉(在濟源縣東北湧若貫珠)
(宋楊億詩何須十斛買明珠滴瀝泉聲迥不殊蠙腹從來歸大壑驪龍頷下發清癯蕭跊滴滴侵詩)
(思歷落聲聲空古寺夜夢不成驚雪噴起喚蒼頭風掃字君不見胷中瀉出銀河萬丈高收拾明珠)
(獻聖朝)二色泉(在濟源縣東北有金沙湧出故名)拔劒泉(在濟源縣東北世傳)
(仙人王喬拔劒于此泉湧出故名)黃母泉(在修武縣西北一十五里唐大中間開新河引)
(入吳澤陂)王烈泉昭鳥泉巧婦泉馬鳴泉七
里泉五里泉(俱在修武縣東北六真鄕)熨斗泉靈泉陶
泉濁鹿泉會泉(俱在修武縣北七賢鄊)温泉(在孟縣城北夏凉冬)
(温流入湨水)青龍泉(在孟縣西二十五里)神井(在府城東北西庄村明月山寺其水)
(色潔而味甘)原昌井(在濟源縣西北郭村里即梁太尹眞投檄處)磕井(在濟源縣)
(西北郭村里水常不涸)燕家井(在濟源縣西八十里王屋里相傳有燕真人號烟蘿子嘗)
(於此洗參食之)靈井(在濟源縣西二十里東魏時敵攻城内少水冇土井隨汲即涸刺史平鑒)
(俯井祝之泉乃湧出故名)澆花井(在孟縣西南舊河陽城内相傳東晉潘岳澆花井)安
阜渠(在府城引堯池水溉田)千倉渠(在孟縣唐河陽節度使温造築堤鑿渠有上下)
(二堰以溉民田)廣濟渠(在孟縣懷孟路引沁水以達於河)順利渠(即府城之壕塹)
(元至元中總管舒穆嚕引濟水穿城而入作二橋曰利津覽勝碑刻尚存)高槲坡(在濟源縣)
(西百里其地多産槲樹)十八盤坡(在濟源縣西一百五十里形勢極險峻盤旋而上)
吳澤陂(在修武縣北一十里左傳魏獻子田大陸即此)宣聖陂(在修武縣北一十里)
(孔子欲北之趙至此聞趙鞅殺大夫竇嗚犢遂返後以名陂)平臯陂(在温縣古平臯城南)
(黃河北多茭蓮蒲葦)太行陘(在府城西北三十里一名丹陘太行首始河内北至幽州中有)
(八陘此其一)富平津(在孟縣西南野戌南)觀灘(在武陟縣)全義灘(在孟縣西)
(南二十里五代張全義居此教民耕墾)史公隄(在府城西北二里即古陽隄明知府史東)
(昌輦其家貲築石障水民立碣曰史公隄)沁堤(在武陟縣西自河内界迤陟城而東南抵于黃)
(沁滙流處綿亘數十里)遮馬堤(在孟縣西南杜佑曰河陽西南十三里有古遮馬堤即古)
(幽州)小金堤(在孟縣西南八里築此以捍禦河患)
河南府
北邙山(在府城北一十里一名郟山周築王城北抵郟山即此其山西自新安東接洛陽偃)
(師鞏縣峻極險固當河洛之間東漢諸陵及唐宋名卿塚墓多在馬金更名太平山唐王建詩北邙)
(山頭少間土盡是洛陽人舊墓舊墓人家歸葬多堆著黃金無買處天涯悠悠葬日促岡坂﨑嶇不)
(停轂高張素幕繞銘旌夜唱挽歌山下宿洛陽城北復城東魂車櫬馬長相逄車轍廣若長安路蒿)
(草多於松柏樹山頭澗㡳石漸稀盡向墳前作羊虎誰家石碑文字滅後人重取書年月朝朝車馬)
(送葬回還起大宅與高臺)糓城山(在府城西北五里漢置糓城縣取此以名)翠雲山
(在府城西北一十里即北邙主山樹木森列蒼翠如雲)八將山(在府城西三十里唐尉遲)
(敬德與單雄信等八將戰于此)秦山(在府城西南二十五里俗云秦頭魏尾因名明張含美詩)
(秦山高處幾荒丘山下瀠廻洛水流獨立蒼崖風乍起白蘋黃葉滿㓅洲)谷口山(在府城西)
(南三十里谷水出焉)闕塞山(在府城南三十里左傳晉趙鞅納王使女寬守闕塞即此又名伊闕)
(大禹䟽龍門伊水出其間漢服虔謂南山伊闕是也一名龍門山唐韋應物詩鑿山導伊流中斷若)
(天闢都門遥相望佳氣生朝夕素懷出塵意適有攜手客精舍繞層阿千龕隣峭壁緣雲路猶緬憩澗)
(鐘巳寂花樹發烟華淙流散石脉長嘯招遠風臨潭潄金碧日落望都城人問何役役唐杜甫詩龍)
(門横野斷驛樹出城來氣色皇居近金銀佛寺開往來時屢改川陸日悠哉相閱征途上生涯盡幾)
(回)周山(在府城南一十五里一名柏亭山下有周谷)萬安山(在府城東南四十里)
(一名大石又名石林馬融廣成苑賦云金門石林殷起乎其中即此)玉泉山(在府城東南三)
(十里上有白龍祠歲早禱雨多應)三山(在府城西南二十五里其山三峯故名)香山
(在府城南三十里元張養浩詩常恐塵氛汨寸心好山時復一登臨長風將月出滄海老柏興雲藏)
(大隂寳刹千間窮土木殘碑一片失遼金丹崖不用題名姓俯仰人間又古今)委粟山(在府)
(城東南三十五里魏明帝營為圜丘形制尚存)鳳臺山(在偃師縣東二十里昔冇鳳集于上)
(遂築臺以名其山)景山(在偃師縣南二十里詩曰景員維河即此)首陽山(在偃師縣)
(西北二十五里日方升光必先及詳見辨疑蘭完植詩岝峉危岑插太空龍光欝欝帶雲封夜深側)
(瞰天池白晴曉先瞻海日紅大地河山平望裡長安宫闕淡烟中春來草木清如染偏在&KR1735;嵫第一)
(峯)浮山(在偃師縣西南九十里上冇浮丘公封濟侯廟基)緱氏山(在偃師縣南四)
(十里周靈王太子晉升仙之所上有石室飲鶴池一名覆釜堆唐許渾詩王子吹蕭月滿臺玉笙清)
(轉鶴徘徊曲終飛去不知處山下碧桃春自開唐宋之問詩王子賓仙去飄颻笙鶴飛徒聞滄海變)
(不見白雲歸天路何其遠人間此會稀空歌日云暮霜月漸微微)侯山(在鞏縣東南二十五)
(里漢王亥隠此景帝時累徵不出因封之)虎頭山(在鞏縣東南一里西冇駱駝嶺二山並峙)
趙封山(在鞏縣東南四十里宋種茶于此)青龍山(在鞏縣南四十里以其在宋太)
(祖陵東故名其尾接洛河者名龍尾山)寒戰山(在鞏縣東南五十里臨玉仙河)黑雲
山(在鞏縣西南六十里相傳成湯於此禱雨黑雲忽起故名)柏崖山(在孟津縣西南三十)
(里一名柏嶺)翠薇山(在孟津縣東三十里)錦屏山(在宜陽縣南門外唐武后幸此)
(賜名中一峯聳然特出號曰玉柱峯下有烟霞亭遺趾尚存唐吕嵓詩時當海晏河清日白鹿閒騎)
(下翠臺本為君平川裏去不妨却到錦屏來宋邵雍詩尋常看月亦嬋娟不似今宵特地圓疑是素)
(娥紓宿恨相逢惟在錦屏前又錦屏山映一川霞桃李爭妍二月花試向宜陽高處望故宫番作野)
(人家明周鑑詩峭壁嶙峋拔地靈驚看蓬島接郊坰七襄巧製天孫錦五色晴開雲母屏環珮有時)
(來緱嶺烟霞終日護仙亭登臨最愛秋風爽兩袖翩翩入紫冥)憩鶴山(在宜陽縣東南四十)
(里世傳王子晉得仙緱嶺乘白鶴憩此)夀安山(在宜陽縣東一十三里隋置夀安縣盖取)
(諸此)公山(在宜陽縣西九里狀如公字一云山頂有周公廟因名)靈山(在宜陽縣西一)
(十里周靈王葬此因名)女几山(在宜陽縣西九十里世傳晉女彭娥汲器所化唐羊士諤)
(詩女几山頭春雪消路傍山杏𤼵柔條心期欲去知何日惆帳回車上野橋)石墨山
(在宜陽縣西南二里水經云洛水側有墨山石盡黑可以書)鹿蹄山(在宜陽縣西南)
(三十五里俗名非山上多美玉)熊耳山(有三一在宜陽縣西一眉百二十里漢光武破赤)
(積甲宜陽城與熊耳山齊是也一在盧氏縣西南五十里山連永寕縣界一在澠池縣南二十)
(里為陜澠界)嵩山(在登封縣北十里是為中嶽東曰大室西曰少室嵩其總名謂之室)
(者以其下各有石室中嶽居四方之中而高故名嵩高山詩曰嵩高維嶽是也上有中嶽廟漢)
(武帝至中嶽𫉬駁麃見夏后啟母石翌日親登嵩高吏卒咸聞呼萬歲者三乃令祠官加贈太)
(室祠置奉邑名曰奉高唐武后改為神嶽唐王邕詩峻極位何崇方知造物功䧏靈逄聖主望)
(幸表維嵩𨼆映連青壁嵳峩向碧空象車因叶瑞龍駕願升中萬歲聲長在千巖氣轉雄東都)
(歌盛事西笑佇皇風唐宋之問詩翼翼高旌轉鏘鏘鳳輦飛塵銷清蹕路雲濕從臣衣白羽搖)
(丹壑天營逼翠微芳聲耀千古四海警宸威)太室山(在登封縣北五里山海經作泰)
(室唐武后立封禅壇于其上有天門石樓王女窗搗帛石定心石三醉石高登崖諸勝東西廣)
(四十里南北深三十里自下至巔直上計二十里周圍一百四十里上有二十四峯宋范仲淹)
(詩嵩山最高處逸客徧登臨回看日月影正得天地心念此非常遊千載一披襟)少室
山(在登封縣西一十七里一名季室見山海經註一名負黍山有負黍城在其南周圍方百)
(里上有三十六峯唐李頎詩少室衆峯幾峯别一峯晴見一峯雪隔城半山連青松素色峩峩)
(千萬重過景斜臨不可道白雲欲盡難為容行人與我玩幽境北風切切吹衣泠惜别浮橋駐)
(馬時舉頭試望南山嶺金許安仁詩名山終不見真形萬仞巖巖上杳冥安得雲間跨白鶴下看)
(三十六峯青)君子山(在登封縣北一十里嵩山之麓)陽城山(在登封縣東北)
(三十里一名車嶺山洧水出此)萬金山(在登封縣東北三十里)乾陽山(在登)
(封縣東二十五里潁水之源出此俗呼潁山)懊來山(在登封縣東南五里接永寕縣)
(界)玉案山(在登封縣東南八里山形方平上多白石)箕山(在登封縣東南三十)
(田昔許由𨼆此又名許由山冇墓在焉唐胡曾詩寂寂箕山春復秋更無人到此溪頭棄瓢巖)
(畔中宵月千古空聞屬許由宋歐陽修詩朝下黃蘆坂夕望箕山雲𬗟懷巢上客想彼巖中人)
(弱歲慕高節壯年嬰世紛潄流羡潁水振衣嗟洛塵空祠亂驚鳥山木含餘曛聊兹謝芝桂歸)
(月及新春)大熊山(在登封縣東南五十里其頂寬平四圍陡峻昔人多避兵于此又有)
(小熊山下二洞深不可測)石淙山(在登封縣東南三十五里峯巒疊聳溪水繞流為一)
(邑竒觀唐則天后與羣臣會飲於此石刻尚存唐狄仁傑詩宸暉降望金輿轉仙路峥嶸碧洞)
(幽羽仗遥迎鸞鶴駕帷宫直坐鳳麟洲飛泉灑液恒疑雨密樹含涼鎮似秋老臣預陪元圃宴)
(餘年方共赤松遊唐宋之間詩離宫秘苑勝瀛洲别有仙人洞壡幽巖邊樹色含風冷石上泉聲帶)
(雨秋鳥向歌筵來度曲雲依帳殿結為樓微臣昔忝方明御今日還陪八駿遊)石堂山(在登)
(封縣西七十里山半有洞春夏居民嘗見紫雲飛騰又名紫雲洞)倚箔山(在登封縣西七)
(十里一名天箔山望如立箔崖下産鍾乳)轘轅山(一名㟧嶺在登封縣西北三十里左傳晉)
(欒盈過周周王使候出諸轘轅即此史記禹通轘轅後為關東漢何進所置八關之一元楊奐詩盤)
(盤十二曲石嶺瘦峥嶸脚㡳冇平地何人險處行)鳳翼山(在永寧縣西北一里形如鳳翅)
延夀山(在永寧縣西五里其側出香泉飲之多壽故名)嶕嶢山(在永寧縣西北三十)
(五里相傳廣成子憩息之所祝應臣詩西風摇落景蕭蕭匹馬攀躋路正遥已向亂山行絶頂更尋)
(高處問嶕嶢)龍頭山(在永寧縣西四十五里上冇快風軒在洛水旁)大通山(在永)
(寧縣西五十里冇風穴擊之如雹聲)金門山(在永寧縣西南三十里一名律管山金門之竹)
(可為笙管張琯詩何處起清音蕭疎對竹隂兼秋疑朔管流響入瑶琴種是伶倫舊山同太古深至)
(今風雨夜猶得聽龍吟)陽虚山(在永寧縣西五十里一名陽峪黃帝時倉頡隨帝南巡登)
(陽虚之山即此)壇屋山(在永寧縣西四十五里山頂平廣如壇高阜如屋世傳禹叙九疇于)
(此又名天壇山)崤山(在永寧縣北六十里一名嶔崟山春秋時晉及姜戎敗秦于崤即此自東)
(崤至西崤相去三十五里路極險絶)爛柯山(在新安縣西南三十五里世傳王喬觀奕爛柯)
(處張漢詩賭勝從知决勝難斧抲己爛局方殘神仙也為機心使輸與樵人袖手觀)慕容山
(在新安縣北門外昔慕容垂嘗屯兵于此故名)青要山(在新安縣西北二十五里一名強山)
(山海經曰為帝之密都北望河曲是多鴽鳥南望禪渚轅水出焉冇苟草黃花赤實服之益人顔色)
缺門山(在新安縣西三十里有龍鳳二山相對澗水中流故稱缺門又云鐵門)方山
(在澠池縣東北三十里山頂四方故名明于謙詩馬蹄歷盡萬重山霄漢相離咫尺間白石清泉堪)
(枕潄丹崖翠壁倦躋攀雨餘林外羣芳歇煙暝松頭一鶴還迢遞客途無限意強將詩句解愁顔)
廣陽山(在澠池縣東北三十里北溪水出焉一名澠池山)韶山(在澠池縣北三十里)
(左右有金烏玉兔二峯金置韶州盖取諸此)桓王山(在澠池縣北一百里以山巔有周桓)
(王陵故名)白石山(在澠池縣東北三十里山多白石澗水出焉)田山(在澠池縣東北)
(三十里山頂平夷民多耕種故名)白鹿山(在澠池縣東四十里相傳獲白鹿於此故名)
鳴皋山(一名九臯山在嵩縣東北五十里伊水經其下昔有白鶴鳴其上故名程顥作邵雍)
(墓誌銘云鳴臯在南即此唐李白詩昨憶鳴臯夢裏還手弄素月清潭間覺時枕席非碧山側身西)
(望阻秦關麒麟閣上春還早著書却憶伊陽好青松來風吹古道綠蘿飛花覆烟草我家仙翁愛清)
(真才雄草聖凌古人歇卧鳴臯絶世塵鳴臯微茫在何處五崖峽水横樵路身披翠雲裘䄂拂紫烴)
(去去時應過嶲山間相思為折三花樹)耙耬山(在嵩縣東北三十里以形似名宋儒程顥)
(程頤居此今其下冇二程祠)惠明山(在嵩縣東八十里本草圖經云蒼术出惠明山即此)
篩山(在嵩縣東九十里其山洞多如篩故名與縣西大礦山皆産錫)太后山(在嵩縣東)
(九十里上有漢薄太后廟)奉牛山(在嵩縣東三十里山下有靈泉寺)三塗山(在嵩)
(縣西南一十里伊水經其下周武王南望三塗即此)陸渾山(在嵩下東北四十里左傳楚子)
(伐陸渾之戎即此一名方山漢末隠士胡昭隠居于此隋因山置陸渾縣伊水出焉唐宋之間詩各)
(陽城裏花如雪陸渾山中今始發旦别河橋楊柳風夕卧伊川桃李月伊川桃李正芳新寒食山中)
(酒復春野老不知堯舜力酣歌一曲太平人)玉山(在嵩縣西其上有寨可以避兵名玉山寨)
釐山(在嵩縣西山陽多玉隂多莵有獸其形如牛蒼身音如嬰兒食人名曰犀渠)思遠
山(在嵩縣西北一十里上建龍興寺相傳唐武后幸此建乘凉閣射雁臺避暑樓今遺跡尚存俗)
(呼石巖山)露寳山(在嵩縣西北六十里産錫鑛)介立山(在嵩縣北四十里一名孤)
(山唐武后幸此見神人立雲霧中或隠或見)伏牛山(在嵩縣三百里即唐自在禅師修道)
(處接内鄉縣界明謝榛詩伏牛形勝鬱嶙峋二月風光客興新半嶺夕陽惟照雪千松寒色不知春)
(天連山勢全雄晉地轉河流遠界秦寄語關中幾遊宦虞卿祗是著書人)石城山(在盧氏縣)
(城周圍峰巒參差儼若雉堞故名)虢山(在盧氏縣東北一里相傳虢公建都於此)伏龍
山(在盧氏縣東北二十里相傳盧敖棲遁像處又冇雲溪洞中冇東華帝君及鍾吕)塔山(在盧)
(氏縣東北二十里舊有浮圖故名上有太平寨四壁陡絶昔人多避兵于此)老君山(在盧)
(氏縣東南二百五十里相傳老子修道于此上有丹竈丹井)抱犢山(在盧氏縣東南九十)
(里其山極高峻昔人多避兵于此)觀音山(在盧氏縣西三十五里山麓有觀音寺因名)
小青山(在盧氏縣西四十里産青碌)元武山(在盧氏縣西一百里上有洞穹㝫深)
(廣前祀真武中三清後老君每旱禱雨輙應)石磕山(在盧氏縣一百里舊有羽士居此自)
(號石磕子有詩云松隂數載卧乾坤一懶人若覓真蹤跡白雲深處尋)邢公山(在盧氏縣)
(北九十里唐盛彦師破李密王伯當之所密嘗封邢國公故名下有斷密澗)香爐峯(在偃)
(師縣東南六十里其峰峭拔上摩霄漢蒼翠可愛狀類香爐故名)七峯(在嵩縣南三十里山)
(有七尖)烏喙峯(在永寧縣南三十五里狀如烏喙)盧鴻巖(在登封縣東二十里)
(唐處士盧鴻乙讀書處明袁宏道詩百尺烟中紫翠分水光摇日雪紛紛長風碎曳千年石飛雨斜)
(侵半壁雲澗底有人穿洞出山間投礫隔村聞仙家只在深嵐裏松腹猶存鳥篆文)赤脚巖
(在登封縣北一十里嵩山之陽相傳仙人張赤脚嘗憩于此)蝌蚪巖(在登封縣西十里漢)
(張芝于此巖中獲蝌蚪古書因名)獅子巖(在永寧縣西下有巨石狀如獅子)玉仙
巖(在盧氏縣南元大德間羽士任天祐修煉處)漏明巖(在新安縣西北六十里舊名石)
(門)大石嶺(在洛陽縣西南新安縣界)蛾眉嶺(在偃師縣西北二十里)分水
嶺(在永寧縣西四十五里嶺上有泉分注于洛)鐵嶺(在盧氏縣北五十里一山横截石色)
(如鐵昔人鑿石通道長廣如車箱谷前代常設官戊守明劉咸歌盧氏縣西有山名鐵嶺不知何年)
(設關在其頂上如竦身飛入九重之青天下如失足墜落萬丈之深井層厓峭壁高嶙峋中冇一路)
(剛過人往來荷負卒然相逢不可避縱使觸撞見及何暇嗔兩旁怪石呀呀似狼虎武騎千羣乍見)
(亦驚怖劍閣危乎徒自尊嶢陵峻矣未為固嗟予遊宦川洛間十年慣賦行路難只今始向此中過)
(乃覺向時所經皆等閒因作鐡嶺歌備述鐵嶺險嶺頭日日多風沙關上行人當自勉)摩雲
嶺(在永寧縣西八十里)魚脊嶺(在永寧縣東北七十里以形似名)十八盤嶺
(在永寧縣西南一百二十里接盧氏縣東界上有花園洞)悶頓嶺(在盧氏縣東南百里伊水)
(出焉)二隆岡(在府城東宋太祖發祥處)駱駝岡(在嵩縣西一里)鬼谷(在登封縣)
(北五里史記蘇秦事師于齊而習于鬼谷即此)神林峪(在宜陽縣西五里宋司馬光詩石下)
(泉聲蔓草深石上露濃蒼苔遍山禽驚起飛且鳴葉墜空林人不見宋邵雍詩占得幽棲一片山都離)
(塵世利名間四時分定所遊處不為移夕便往還)王官峪(在永寧縣東四十里大柱山中)
茅峪(在盧氏縣東一十里上有雲溪泂相傳盧敖結茅於此)岑原丘(在鞏縣西北三)
(十五里下有鞏六)九龍凹(在盧氏縣北二里其中冇龍廟)三井洞(在府城東北雲)
(溪觀内其洞在半厓上有三眼如井邵子所謂冬處雲溪洞即此邱起鳳詩鶴背仙人去不還仙家)
(靈境自天然風吹玉乳崖頭樹雲覆金沙洞裏田曲水東浮連海嶠亂山北下俯晴川星壇寳籙春)
(長在閱盡園陵幾變遷)石室洞(在偃師縣東南其洞如室)浮丘洞(在偃師縣東南)
(乃浮丘公修道之所張濟竒詩洞門無鎻却塵譁瀑布飛來濺古槎午夜月明仙迹杳一灣流水送)
(桃花)九龍洞(在宜陽縣南下有九龍祠遇旱禱雨輙應)千佛洞(在孟津縣西二十五)
(里)達磨洞(在登封縣西北即逹磨面壁九年處面壁石見存明謝榛詩長江折蘆後面壁)
(此高岑祇樹□巖古法雲垂洞深石存一片影天印萬年心徒使登攀客松風聽梵音)馬槽
洞(在永寧縣西南産礦砂)王喬洞(在新安縣西南三十五里爛柯山麓其深莫測)黃
河(在澠池縣北又東經新安縣北又東經府城北又東經孟津縣北又東經偃師縣北又東經鞏)
(縣北流入鄭州汜水縣界詳見河防)伊河(在府城南源出盧氏縣閟頓嶺流經永寧宜陽嵩縣)
(洛陽界由伊闕而北轉折而東會洛水入河唐韋述詩悠悠涉伊水伊水清見石是時春向深兩岸)
(草如積迢遞望洲嶼逶迤亘津陌新樹落疎紅遥原上深碧回膽洛陽苑遽冇長山隔炯霧猶辨家)
(風塵己為客登涉多異趣往來見行役雲起早己昏鳥飛日將夕光隂逝不息超然憶疇昔遠遊亦)
(何為歸來存竹帛宋歐陽修詩綠樹遮伊川人行亂石間寒雲依晚日白鳥向青山路轉香林出僧)
(歸野渡閒巖阿誰可訪興盡復空還)洛河(在府城南三里源出陜西洛南縣冢嶺山東流經盧)
(氏永寧宜陽洛陽偃師至鞏縣北十里入黃河禹治水時神龜負書出于此名洛口亦名洛汭禹貢東過洛汭)
(即此又名什谷史記張儀說秦王下兵三水塞什路之口是也國朝孫元詩清洛含溫溜元龜薦寳書波開)
(綠字出瑞應紫宸居物著羣靈首文成列卦初美珍翔閣鳳慶邁躍舟魚俾姒惟何遠休皇復在諸)
(東都主人意歌頌望乘輿)瀍河(在府城東周書云澗水東瀍水西即此源出彀城山東流入于)
(洛)澗河(在府城西其源冇二一出澠池縣白石山一出盧氏縣香爐山俱流至洛陽縣界會)
(於洛吕履恒詩想像元公卜澗瀍東征萬里靜𤇺烟殷墟欲秀宫前麥嵩嶽遥開石上蓮五等公侯)
(朝覲地中原風雨會和年於今匹馬經行處荒塜纍纍夕照邊)金水河(在府城西二十里自)
(新安縣界經洛陽金水保入澗水)甘水河(在府城西南四十里源出宜陽縣西南流入澗)
(河)劉澗河(在偃師縣西南五十里周時劉康公食邑于此)石淙河(在登封縣東南)
(三十里即平洛澗)少陽河(在登封縣西南一十五里源出少室山流入穎水)雙溪
河(在登封縣北源出嵩山之麓南流合穎水)姜左河(在府城源出登封縣西北流經洛陽)
(縣界入伊水)孝水(在府城西南三十里源出谷口山東流入澗河水西有晉王祥墓故名)
王祥水(在宜陽縣西四十里自澠池縣流經縣西入洛水)宜水(在宜陽縣西五十里)
(本名西渡自永寧縣流經宜谷西南入洛)昌谷水(在宜陽縣西九十里舊名昌河又名刀轘)
(川源出陕州流經永寧宜陽縣界入洛)潁水(在登封縣西四十里冇三一出少室山一出少)
(室南溪一出乾陽山名石淙水東流合少陽河經開封府界會沙河入淮)糓水(在永寧縣北七)
(十里源出熊耳山下過崤底經韓城流入洛水明王廷相詩山路﨑嶇西復東輕舠聊藉布帆風行)
(人莫話擔心事沙磧滄波處處同)醴泉水(源出永寧縣西一十里南流入溪水)元滬
水(在永寧縣西五十里源出陽虛山北入洛水)溪水(在永寧縣西南二十里源出金門山)
(入洛水)崤水(在永寧縣北六十里源出崤山南流入洛)少水(在新安縣東一十二里東)
(流入澗山海經云贍渚之上少水出其隂)澠水(在澠池縣南源出馬頭山東流過千秋鎮與潭)
(水合明薛瑄詩行盡崤陵到澠池紛紛黃葉撲人衣風來澗水波聲急霜下韶山樹色微地遠黃河)
(連暮靄風高白石淡秋暉當時秦趙同盟處惟見荒臺鳥鵲飛)湯水(在盧氏縣西南一百三十)
(里源出要峪嶺南流入粉青江)東澗水(在盧氏縣北源出鐵嶺流入城中折為衆渠灌溉蔬)
(圃東南流入洛)盟津(在孟津縣東周武王盟諸侯于此唐高適詩孟夏桑葉肥穠隂夾長津蠶)
(農有時節田野無間人臨水狎漁樵望山懷隠淪誰能去京洛顦顇對風塵)長羅川(在鞏)
(縣西南源出方山西北流入洛)刀轘川(在永寧縣東北三十五里源出陜州界東北流入宜)
(陽縣界名昌河)大宋川(在永寧縣東北二十五里源出潢塘山經宜陽縣界入洛)宋寧
川(在永寧縣南三里源出讙舉山東流入洛)石柱川(在登封縣東北二十五里源出嵩山)
(之東)高都川(在嵩縣西北五里源自大礦山下流入伊)馬回川(在盧氏縣東北七十)
(里相傳盛彦師伐李密於此振旅而回故名)燖溪(在偃師縣東北一十四里内有蓮花夏凉)
(冬暖)五渡溪(在登封縣東南二十五里源出嵩山東谷白山頂下流䟽為二十八浦山下大)
(潭中有石高廣平整其水瀠洄者五故名東南流入穎水其下産九節菖蒲唐張籍詩五渡溪頭躑)
(躅紅嵩陽寺裏講時鐘春山處處行應好一月看花到幾峰)疊石溪(在登封縣東北三里宋)
(邵雍詩並轡西遊疊石溪斷崖還合與雲齊飛泉亦有留人意肯負他年到此棲)繡溪(在宜)
(陽縣南明何景明詩獨憐繡溪水却出錦屏山岸夾桃花泿沙明碧石灣泛霞開㶑灔乘月弄潺湲)
(千載高人去誰來釣此間)回溪(在永寧縣北六十里俗名回坑即馮異與赤眉戰處)魏王
池(在府城南洛水溢為池為都城之勝唐貞觀中以賜魏王泰故名)鴻池(在府城東三十)
(里漢張衡東京賦東則鳴池清籞綠水澹澹即此)澠池(在澠池縣冶北黽似蛙而腹大池有)
(此因名唐胡曾詩曰照荒山芳草新相如曾此挫強秦能令百二山河主便作樽前擊缶人)蓮
花池(在鞏縣羅口保廣二十畆)漸池(在孟津舊縣南)白龍潭(在府城南玉泉山即)
(漢濯龍泉)黑龍潭(在鞏縣東南七十里)龍潭(在登封縣東二十五里武后常同太平公)
(主遊此嵩山之東九潭相連其深莫測唐武后詩山窗通玉女澗戶對瓊峯巖頂翔雙鳳潭心倒九)
(龍酒中浮竹葉抔上寫芙蓉欲驗山家賞唯冇風入松)大淙潭(在盧氏縣東北九十里中)
(冇石甕圍五十餘步其深莫測潭後冇大淙因名)黃花潭(在盧氏縣東南一百八十里潭)
(前冇龍祠)老龍潭(在永寧縣西南三十里金門山下)金谷澗(在府城西即石崇園)
孫洪澗(在永寧縣西南六十里宋岳飛遣楊再興破孫都統衆處)九經澗(在永寧縣)
(西北一百八十里俗傳漢光武微時失路往還九次遇老人指出路忽不見)鳳山澗(在永)
(寧縣東北三百步水自大邑保下流至縣南入宣利渠)拜馬澗(在偃師縣南三十里世傳)
(王子晉乘鶴上昇棄其馬鄊人拜之因名宋歐陽修詩昔聞王子晉把袂浮丘仙金駿于此墮吹笙)
(不復還玉蹄無迹久澗草但荒烟)落鹿澗(在偃師縣南三十五里相傳王子晉射鹿處)
公路澗(在偃師縣西南宋范仲淹詩松山發靈源北望洛陽注清流引河漢白氣横雲霧英)
(雄著此地百萬曾相距近代無戰争常人自來去)斷密澗(在盧氏縣東北七十里唐史萬)
(寳遣盛彦師率步騎斬李密處)空桑澗(在嵩縣南一十五里鳳凰山下一澗幽窅相傳有莘)
(氏女採桑於伊川得嬰兒於空桑中長而相殷是為伊尹一云在開封府)金陵澗(在澠池縣)
(北九十里出桓王山下北流入河)藏馬溝(在府城東南相傳王世充破李密處)通山
溝(在偃師縣西北一十里南起邙山北通孟津)飲馬溝(在鞏縣東七里呂布屯軍虎牢)
(飲馬於此)石板溝(在孟津縣相留里)龍虎灘(在府城東三十里隋李密築龍虎臺)
(以閱武南臨洛水)鸂鶒灘(在府城西南古伊闕故地唐牛僧孺為尉鸂鶒雙下旬日拜御)
(史故名)靈泉(在府城南宋政和二年夏里人異其旱潦如常以飲病者立愈)平泉(在府)
(城南泉上有橋唐李德裕莊中多怪石醒酒石尢竒)温泉(有五一在府城東北一在偃師縣南)
(一在嵩縣西南一在澠池縣東一在新安縣西俱極甘美冬温夏凉)甘露泉(在偃師縣南其)
(泉細流如線飲之若飴)雙泉(在偃師縣南二泉並出)馬跑泉(在鞏縣趙封保漢高)
(祖屯兵于此馬渴無水跑地得泉至今不涸)鳳凰泉(在宜陽縣西一十里靈山大佛殿東)
(上有翳然亭)噴玉泉(在宜陽縣東南今牙山山壁危峭水從上流下形如瀑布宋司馬光)
(詩蒼崖雙起秋雲齊亂峰迸出如攅犀石稜澁不容馬蹄下馬步入荆榛蹊瀑泉沃雪託白霓落潭)
(横引成清溪老木長藤咫尺迷剛欲出行忘東西)白龜泉(在登封縣南二十里泉冇石蠏)
卓錫泉(在登封縣西少林寺前二祖卓錫于此)天門泉(在登封縣北一千里嵩山)
(上宋歐陽修詩烟霞天門深靈泉吐崖側雲濕灝氣寒石老林根碧長松暫休坐一酌煩心滌)
香泉(在永寧縣西五里延夀山側)石泉(在新安縣西三十五里三泉並湧西流入澗)
古玉井(在府城外三十五里魏明帝引穀水過九石龍祠前為玉井又璇華宫冇玉井皆以白)
(甃之)雲母井(在登封縣西一十七里少室山中出雲母)烈婦井(在偃師縣南金程晉)
(妻彭氏為軍士廹欲汚之投井死因名)冰井(在宜陽縣趙保何家村後唐武后避暑藏冰處)
八角井(在孟津縣西耕子溝龍王神廟前)聖水井(在永寧縣東北其水湛碧飲之)
(可以愈疾)大陽三渠(在府城南一十里分洛水以溉田)洛渠(在府城西二十五里)
(引洛水入渠以灌民田)宣德渠(在宜陽縣西)文峪渠(在盧氏縣一十里)韓
公堤(在洛陽新城宋相韓縝尹洛時築以障洛水故名)王公堤(在偃師縣城外共九)
(里闊二文)神堤(在鞏縣北五里上建金龍四大王廟以鎮黃河之衝)千金堰(在府城)
伊水石堰(在府城)白虎堰(在偃師縣治北)
南陽府
豫山(在府城北一十五里一名獨山上有三十六陂)豐山(在府城東北三十里山海經云)
(山有九鐘霜降則鳴下有清泠泉泉神耕父處之相傳神來水赤有光耀南都賦云耕父揚光于清)
(泠謂此金元好問詩豐山一何高古木蒼烟重開門望吳楚烏去天無窮)隠山(在府城東北四)
(十里)百重山(在府城北七十里山巒重複所可記者鹿鳴武陽亂石柘禽鯉魚五山總曰百)
(重通典云方城北有百重山即此)雉衡山(在府城北七十五里山有石室内甚精潔唐人)
(詩曰雲連熊耳峰齊秀水出雉衡山最高即此)紫山(在府城西北三十里一名紫靈山世傳漢)
(龐統隠居之所上有鳳雛臺遺址)北筮山(在府城北二十五里)蘘山(在府城北二十)
(五里相傳昔有居人被蠱毒遇神女教食蘘荷遂愈因名)磨山(在府城西北三十里)羊山
(在府城西北三十里與磨山並峙)鹿鳴山(在南召縣北三里世傳光武至此聞鹿鳴故以)
(名山今併南陽縣)丹霞山(在南召縣西北四十里一名留山上有棲霞寺寺後一峰巉巖)
(千仞左右兩峰夾立今併南陽縣唐孟郊詩松色不肯秋玉色不肯柔登山須正路飲水還直流倩)
(鶴負書信索雲作衣裘仙村莫道遠杖策拒交遊)望山(在南召縣西南一十五里相傳光武)
(曾登其嶺以望南陽因名今併南陽縣)&KR0552;山(在南召縣南十五里産&KR0552;石今併南陽縣)空
山(在南召縣西一十五里上冇石洞深邃莫測世傳嚴子陵曾寓于此一名子陵洞今併南陽縣)
天封山(在唐縣東一名大胡比水出焉南都賦曰天封大胡列仙之陬即此明何景明詩山)
(雲勃勃湧驚濤淮水湯湯浸巨鰲極回下觀千萬里扶桑依約見蟠桃)中陽山(在唐縣東)
(七十里一名慈丘山隋因此置慈丘縣)白玉山(在唐縣南五十里一名髮山上冇卓錫泉)
蓼山(在唐縣南九十里盖古蓼國之地)紫玉山(在唐縣南一百里下有二龍潭)
唐子山(在唐縣南一百里乃漢高鳳隠居之處唐因此置唐州明張三丰詩白石磷磷遶澗)
(泉蒼松鬱鬱鎻寒烟碧桃花發朱英秀别是人間一洞天)銅山(在泌陽縣東七十里相傳漢鄧)
(通鼓鑄其上)盤古山(在泌陽縣南四十里上有盤古廟)截軍山(在泌陽縣東北)
(七十里)碁盤山(在泌陽縣東北八十里相傳昔有仙人奕碁於此遺跡尚存)華山
(在泌陽縣西北七十里後有馬仁陂上建華山聖母廟)雙山(在泌陽縣東北五十里兩山相)
(並故名)蜈蚣山(在泌陽縣北四十里以形似名上冇青峰寺)遮山(在鎮平縣東三)
(十里巒岫岧嶤溝澗深阻相傳莽兵追光武至此為山所遮弗能及因名)杏花山(在鎮平縣)
(西北五十里其地宜杏故名)騎立山(在鎮平縣西北五十里狀若立騎其山五峰並峙又)
(名五朵山上有龍湫三號為上中下三池宋石雄有記)高老山(在桐栢縣東一百里一名高樂山峰)
(巒峻起高出郡山)石門山(在桐柏縣東一百里兩山對峙如門金元好問詩雨崖懸絶倚山垠草逕)
(低迷未可分潭影乍從明處見竹香偏向静中聞石林萬古不知暑茅屋四隣唯有雲曳杖行歌羡樵叟此生)
(何計得隨君)天目山(在桐栢縣東一百里)胎簮山(在桐栢縣西三十里禹貢謂淮水發源胎)
(簮即此又名大復山)牡丹山(在桐栢縣西七十里上産牡丹)石柱山(在桐栢縣西八十里上有)
(石柱柱有鐵環)黑石山(在桐栢縣北五里許山石綿亘數里無樹色如漆黑故名)琵琶山(在桐)
(栢縣西里許酷似琵琶)圍山(在桐栢縣北四十里四圍皆山故名)桐栢山(在桐栢縣東一里上)
(有玉女卧龍紫霄翠微蓮花諸峯淮水出焉禹貢謂導淮自桐栢即此唐錢起詩秋風過楚山山静秋聲晚賞)
(心無定極仙步亦清遠返照雲竇空寒流石苔淺羽人昔已去雲跡欣方踐投策謝歸途世緣從此)
(遣宋白玉蟾詩桐栢山頭避俗囂篇詩斗酒自逍遥九峯野草迷丹竈三井飛泉噴石橋萬頃白雲)
(烝綠野一聲黃鶴唳青霄人言華頂高高處東望蓬萊浸海湖)禹山(在鄧州西七十里此山禱雨)
(有應因名雨山後人改為禹山上有大禹廟)湯山(在鄧州西七十里東西兩峯列峙上有成)
(湯廟)五隴山(在鄧州西上有五阜連接故名宋梅堯臣詩窮覽川原勝經行未見頻樵深但)
(聞斧谷暖自留春)析隈山(在鄧州南七十里左傳秦過析隈即此)紫金山(在鄧)
(州西南岡阜孤起因為城角岸下有洞相傳宋狀元賈黯讀書處明鄧鼎詩携壺同上紫金山極目秦中)
(百二關綠樹撼風驚落帽黃花對酒喜開顔衡陽雁莫去家千里湘浦湖來水一灣笑把萊萸拚共醉等閑)
(遣鬢毛班)覆釜山(在鄧州西北八十里以形似名唐錢起詩蝴蝶弄和風飛花不知晚王孫)
(尋芳草步步忘路遠况我愛青山涉趣皆遊踐縈廻必中路隂晦陽復顯古岸生新泉霞峰映雪巘)
(交枝花色異帶石雲根淺碧洞去忘歸紫芝行可搴方恥嵇叔夜林卧方沉湎)蕭山(在内鄊縣)
(東二十五里上有蕭王廟祀漢光武故名)墨山(在内鄊縣西北五十里山色盡黑一名石墨山)
石堂山(在内鄉縣西南五十里山洞若堂又名靈堂即麻子修真處)秋林夏舘
山(在内鄉縣北一百五十里泉石頗佳麗)熊耳山(在内鄉縣東一十二里山連盧氏縣)
(詳見河南府山川)靈山(在内鄉縣南二十里松栢森鬱將雨出雲先曙散彩最為靈異因名)
(宋趙□詩為愛名山好登臨盡日曛巖幽餘暑雪鐘冷入秋雲篇詠惟僧助塵煩與俗分明朝入東)
(棹因得識吾文)高前山(在内鄊縣南一名天池山山海經云高前山上有池甚寒而清飲者)
(可以愈疾即此)孤峰山(在内鄉縣西南一十里)富春山(在内鄉縣南十五里下臨)
(七里河山麓有子陵洞并釣臺子陵祠明李蔉詩湍河汨汨繞靈山聞道嚴陵昔往還我欲長歌望)
(山去白雲流水出人間)蔓荆山(在新野縣北四十里其山多産蔓荆故名)石杯山
(在淅川縣南一峯雄壯上有隋石杯太子廟)岝嶺山(在淅川縣北二百里峭壁如削上有)
(忠國禪師結苑處其神戒精嚴以葷酒至則雷雨暴下)丹崖山(在淅川縣北五十里山色)
(悉赭)白崖山(在淅川縣東南一百里相傳唐忠國禪師道場山石瑩白若縞素宋范仲淹詩)
(云白崖山下古禪刹即此)岵山(在淅川縣東二十里宋將孟珙大破金武仙駐兵于此)岞
&KR2819;山(在淅川縣西一百里上有西峰祖師圈堂舊傳有天燈見唐范傳正詩摩盖從僊府笙歌)
(入舊山水流丹竈缺風起草堂關白鹿行為衛青鸞舞自閒種松鱗欲老移石蘚仍斑望路烟霄外)
(廻輿嶺袖間豈惟遼海鶴空嘆令威還)太白山(在淅川縣東南八十里下臨丹河為順陽)
(淅川二廢縣界處)方城山(在裕州東北四十里左傳楚屈完對齊桓公曰方城以為城即)
(此)黃石山(在裕州東北五十里世傳葛仙翁修道于此)房山(在裕州東五十里上)
(有子房廟世傳張良遊息之地)羅漢山(在裕州西三十里因杜羅漢坐化于此夜常放光遂)
(以名山山巔建墖刻羅漢像禱雨輒應)大乘山小乘山(俱在裕州東南四十)
(五里)寳泉山(在裕州西北六十里上有甘泉噴如珠)當陽山(在裕州北三十里産)
(滑石)七峯山(在裕州北三十里冇七峯列峙故名)泉白山(在裕州北五十里與七峯)
(對峙絶頂有泉從石隙中流出望之如懸布)箕山(在舞陽縣南三十五里以形似名)十
八盤山(在舞陽縣南八十里周廻一十八里)馬鞍山(在舞陽縣西南四十里以形似)
(名)青山(在葉縣西南六十里即西唐山水經云澧水東過西唐山即此)石門山(在葉)
(縣西南青山後漢高鳳隠處唐李白詩尋幽無前期乘興不覺遠蒼崖渺難涉白日忽欲晚未窮三)
(四山己歴千萬轉寂寂無猿愁行行見雲收高松來好月空谷宜清秋溪深古雪在石斷寒泉流峯)
(巒秀中天登眺不可盡丹丘遥相呼顧我忽而哂遂造幽谷間始知静者間留歡達永夜清曉方言)
(還)講武山(在葉縣東二十二里漢馬融講尚書處)黃城山(在葉縣北一十里一)
(名黃栢山即長沮桀溺耕處)分水嶺(在府城北七十里有水自嶺上分流俗呼為分頭嶺)
(其水即鴉河)三鴉路嶺(在府城北七十里分二路東北帶西而行者謂之三鴉路即行)
(人往來趨西洛捷徑石川為一鴉路口分水嶺為第二鴉路口今在汝州界者為三鴉路口)羊
羔嶺(在鎮平縣東南三十里上有石羊)天橋嶺(在泌陽縣東六十里)玉照崖
(在淅川縣南八十里小江口北有石壁高仞許截然如削其色清瑩宋順陽尉郭端嘗遊於此名曰)
(玉照)虎頭崖(在裕州西北五十里以形似名)卧龍岡(在府城西南七里即漢諸葛亮)
(躬耕處唐岑參詩先主與武侯相逢雲雷際感通君臣分義激魚水契遺廟空蕭然英靈貫千歲)
歇馬岡(在桐柏縣西六十里相傳漢闕忠義公嘗息馬其上因名)柘林岡(在鄧州南)
(七十里)長洋岡(在唐縣東北綿亘四十里)招撫岡(在裕州東北二十里光武起兵)
(招撫士卒於此)雅祖洞(在鄧州西北八十里覆釜山清凉寺後世傳雅祖修道之所)竹
洞(在鄧州東南五里唐韓愈詩竹洞何年冇僧言是我開洞門無鎖鑰俗客不常來)桃花
洞(在桐栢縣西三十里又有鑼鼓洞漢張良辟榖處)水簾洞(在淅川縣東南一百里香)
(巖寺北唐羅鄴詩萬點飛泉下白雲似簾垂處望疑真若將此水為霖雨更勝長垂隔路塵)羅
漢洞(在淅川縣西一百里岞&KR2819;山明胡漢詩石磴巍峩促膝行行時不覺看時驚縦教良匠描難)
(就自是天工造化成)飡霞洞(在裕州東北四十里相傳隠士莊敬讀書處)子陵洞
(在内鄉縣南一十五里)石礉(在府城東三里淯水環流為一城之勝可禦水患)淮瀆
(在桐栢縣西二十五里四凟之一禹貢導淮自桐栢即此源出胎簮山流經信陽確山正陽息縣固)
(始會泗沂東入于海魏文帝詩發淮浦兮遡黃流鼓船舷兮極浮游雲漠漠兮天己秋攬芙蓉兮艤)
(芳舟酌吾酒兮樂無憂懷佳人兮結綢繆唐韓翃詩淮水東南地無風渡亦難孤烟生乍直遠樹望)
(多團春浪棹聲急夕陽帆影殘清流宜映月今夜重吟看)淯河(在府城東三里名白河其源自)
(嵩縣雙鷄嶺東南流經南陽新野會梅溪洱灌湍水留山黃渠栗鴉泗潦刁等河與泌水合流南至)
(襄陽入漢江其水有四堰曰上石谷馬渡港蜣蜋少堰溉田六千餘頃漢召信臣所置東漢杜詩晉)
(杜預皆增廣以種稻史云諸將立更始淯水上即此)潦河(在鎮平縣東四十里源出南陽縣馬)
(峙坪西流經杏花山南流至新野縣界與淯水相合)清水河(在唐縣南三十五里其源出石)
(柱山流入唐河)泌河(在泌陽縣南門外源出銅山西流經唐縣西關名唐河至新野界與淯水)
(合而達于漢江詩云泌水洋洋可以樂饑即此)鄧莊河(在泌陽縣東五十里源出銅山相傳)
(漢鄧通居此)沙河(源出魯山縣吳大嶺流經舞陽縣會澧水灰綿封等河東達黃河)湍
河(在鄧州城北三里源出盧氏縣熊耳山東南流經内鄉至鄧州逹新野合淯水金元好問詩石)
(門歸馭引湍浦漁舫並曠蕩萬景新歸蔵四山静平湖風漪綠遠岸秋沙淨洋洋遊魚逝汎汎輕鷗)
(泳)嚴陵河(在鄧州北四十里源出鎮平縣會湼水人入湍河明李蔉詩帝子龍飛漢再興故)
(深隠釣魚罾不知人世何多事處處江山認子陵)刁河(在鄧州城南一十五里源自内鄉西)
(北蕭山流過州至新野東南入於淯河)沐河(在内鄉縣東北五十里源出馬山南流合湍水)
(唐崔顯詩昨晚南行楚今朝北泝河客愁能幾日鄉路漸無多晴景摇津樹春風起棹歌長淮亦己)
(盡寧復畏湘波)滔河(在鄧州城西三十里東南流合淅水)潘河(在裕州城東門外源出温)
(泉下流合堵水)賈河(在裕州東四十里源出牛心山下流合沙河世傳漢賈復居此)堵河
(在裕州西三里源出白山東流入唐河)澧河(在舞陽縣北東流合汝水)灰河(在舞陽縣)
(北五十里下流合沙河)湛河(在葉縣北三十里左傳襄十六年楚公子格與晉師戰于湛阪)
(即此)淅水(源出陜西商州境流經浙川縣南合丹水)丹水(源出陜西商州竹山東流經淅)
(川縣西與淅水合抱朴子云丹水丹魚先夏至十日夜伺之魚皆浮水赤光如火網而取之割其血)
(塗足可步行水上云宋王禹偁詩曾經爛漫濯吾纓忍别潺湲月夜聲便入紅塵染詩思吟魂猶合)
(數年清)汝水(原出嵩縣分水嶺經流郟縣會扈磵長橋等水戴液圍造等溪東流入淮)
&KR1267;水(源出魯山流至葉縣入沙河左傳楚人與晉卒師夾汦而軍即此漢光武破王尋於昆陽士)
(溺死&KR1267;水為之不流亦此)昆水(在葉縣南關外源出西唐山流逕昆陽城南又東流至北舞鎮)
(入汝)菱花池(在鎮平縣西南一名天池)五龍池(在鄧州西北八十里覆釜山上其水)
(四時不竭)彈子池(在新野縣東北世傳光武嘗彈蛙於此至今池内冇蛙不鳴)蓮池
(在舞陽縣北冇東西二池)仰天池(在裕州西北歷山頂)金龜潭(在府城西南相傳有)
(人于水側見大龜長尺餘背有金線四足各躡一小龜而行因以名潭)菊潭(在内鄉縣西北)
(源出析谷東石澗山或曰出馬石峰其水重于諸水傍生甘菊水極甘馨有數十家惟飲此水夀多)
(至百餘歲其菊莖短花大味甘美隋置菊潭縣盖取諸此宋司馬光詩瑣𤨏南陽菊秋潭歲自□孤)
(根擁紅葉落蕊媚蒼苔正以參苓藥因之植紫臺願兼金掌露同入柏梁杯)三潭(在淅川縣)
(東南一百里白崖山前)龍潭(在桐柏縣西南五里)鹿角潭(在泌陽縣東南里許長三)
(里深數丈)七里潭(在泌陽縣白石庄上下七里餘顧福詩蒼茫百頃浸寒流蘆荻花開兩岸)
(秋沙嘴夜明漁父火柳隂晴浴海翁鷗數層翠浪連風起一片金波向日浮堪羡年年資灌溉西成)
(滿處見歌謳)芰湖(在新野縣南一十里)白馬湖(在唐縣西南七十里)映山湖
(在桐柏縣東毛家集計一頃三十畆)狄青湖(在舞陽縣北四十里周圍十里宋狄青曾飲馬)
(於此故名)瓜里津(在府城北四十里辨方志有曰柴籬者是也津上冇三梁謂之瓜里渡昔)
(鄧奉拒光武于此)青泉(在淅川縣西南四十里水色青)甘泉(在鄧州城内)神泉
(在淅川縣東五十里)暖泉(有二一出裕州西北歷山一出州北七峯山三時俱凉惟冬則暖)
舞水泉(在舞陽縣東南三里泉水湧躍若舞舞陽之名取此)青龍泉(在鎮平縣竹園)
(保溉田數百畆)柳泉(在鎮平縣東三十里遮山北廣五丈餘溉田甚遠)峩&KR2886;泉(在内)
(鄉縣南二十里靈山上有龍祠明李蔉詩脱帽青林中草茵石為枕日暮不見人掬泉向山飲)湧
泉(在内鄉縣境廣七八尺水極清澈自下湧出的礫如珠溉田甚廣)高公陂(在唐縣凡)
(四十四處宋治平初知州高賦所作田闢税增有詔褒美)馬仁陂(在泌陽縣西北七十里其)
(地四面皆山水出西南隅溉田五十餘里漢召信臣作水門以時蓄洩)玉池陂(在南陽縣)
(東唐縣界)召伯水陂(在鄧州東南彭而述詩蔓草荒蓁彌望舒漢家太守此成渠空留白)
(水千年在無數秋蟲寒雨初陸海人曾經鼎革石田誰復問犁鋤近年竹楗淇園盡欲借馬遷還著)
(書)鉗盧陂(在鄧州南六十里漢置州之陂堰雖多惟此最大溉田萬餘傾)東陂
西陂(俱在葉縣春秋時楚大夫沈諸梁所鑿東陂東西十里南北七里西陂方二里其水俱出)
(方城山)羅陂(在新野縣)蔡陽溝(在唐縣西北百步許)石龍溝(在裕州北五十)
(里)十字溝(在葉縣東南四十里北入澧河)沙溝(在鎮平縣東三百步流入趙河)百
花洲(在鄧州城南宋范仲淹知州時所營冇漁家傲詞五首紀之洲上冇召杜生祠碑宋黃庭)
(堅詩范公種竹水邊亭飄泊來游一客星神理不應從此盡百年草樹至今青)上石堰(在南)
(陽縣北四十六里南注於斗門黃池等陂柜柳等堰逹於唐新二縣溉田千餘頃)召堰(在唐)
(縣漢召信臣守南陽能為民障水泉廣灌溉世頼其利因名其堤曰召堰唐刺史盧庠委郡從事李)
(蔭之修其故跡歲增良田四萬頃)楚堰(在鄧州西北六十里引湍水溉田千餘頃民賴其利)
昆水三堰(在葉縣漢召信臣杜詩守南陽時所築上堰在縣西南八里中堰在縣東七里下)
(堰在縣東北三十里)趙渠(在唐縣宋郡守趙尚寬修復召信臣故跡三大陂一大渠溉田萬頃)
(唐民繪像祀之)石門渠(在淅川縣東)汝埠渠(在鎮平縣西)東西渠(在泌)
(陽縣北象河堡)諸葛井(在府城西南七里卧龍岡上草廬前)搬倒井(在裕州東北三)
(十里明于謙詩漢主中興非偶然等閒平地湧清泉靈津千古蛟龍蟄時出人間救旱年)聖井
(在葉縣舊城東門外其地四下而中獨高病者飲其水輒愈)
汝寧府
天中山(在府城北三里一名天台山高丈餘自古考日影測分數莫正於此金鎮詩孤嶼當)
(城北登臨見大荒雲隂連楚甸山色入吳房百戰餘殘壘千村祇夕陽土圭常不改影似昔時長)
確山(在確山縣南一十里晉何曾食邑于此相傳曾出遊其上見杵臼自動有聲取之不出再)
(往遂失其所)蟠山(在確山縣南二里旋繞縣城如蟠龍之狀)三山(在確山縣南五十里)
(以三峯並峙而名)馬鹿山(在確山縣南五十里)朗陵山(在確山縣南四十里一名)
(月明山下有朗陵城漢初以山名縣)二郎山(在確山縣西南二里上有二郎廟)金頂
山(在確山縣西四十五里上冇緋雲紫霧盤繞不絶姚永昌詩曾擁旌旄事鼔鼙十年重到汝陽)
(西秋高紅葉驚人眼風動黃沙蹴馬蹄孤墅晝喧知逐虎荒城曉發不聞鷄朗陵春色歸何處瓦礫)
(殘烟一望迷)中泉山(在確山縣北三里下出澗泉流為三里河)登高山(在確山縣)
(東南二里)樂山(在確山縣西北二十里舊名朗山宋避諱改今名山麓冇唐李愬平蔡時所築)
(軍營石壘)驚牛山獨山黃山(俱在確山縣東南二十五里)秀山
(在確山縣西北一十里飛烟積翠視諸山特秀)大儀山(在確山縣西南一十五里)洪山
(在遂平縣西六十里)奥來山(在遂平縣西七十里又西二里曰平頭垜平衍可佃上冇真武)
(廟旁二水池常不竭昔人常避兵于此)嵖岈山(在遂平縣西七十里一名嵳峩山又名玲)
(瓏山唐節度使李觀及吳元濟戰嵖岈又黃巢由穎蔡退保嵖岈山皆謂北)諸石山(在西)
(平縣西一百里)馬鞍山(在西平縣西)九頂山(在西平縣西南百里)横山(在正)
(陽縣西四十里)義陽山(在信陽州城内東北隅上建義陽書院)龜山(在信陽州東八)
(里以形似名)石城山(在信陽州東南與義陽山相接史記魏攻冥阨即此)震雷山
(在信陽州東二十里上有二石沼旱澇水不增減人或以石投之則聲如震雷相傳有龍潛于内明)
(何景明詩震雷山頭石潭水夜夜蛟龍行雨歸青春下與滄溟會白日常聞霹靂飛)麒麟山
(在信陽州東南六十五里)靈山(在信陽州東南七十里又名小靈山形極秀麗中有招提方輿)
(勝覽云靈山視衆山最高每有雲氣覆頂天必雨騐之果然下有白馬洞世傳有白馬常出洞中人)
(逐之忽不見)鴉山(在信陽州西六十里上冇鳥石如鴉故名)董峯山(在信陽州西南)
(五十里峯巒峻起高出羣山上有黑龍潭)天平山(在信陽州東南七十里山峰最高峻有玉)
(皇殿)七盤山(在信陽州西六十里七峰相峙巔處平衍若盤)金山(在信陽州南五十里)
(山勢連環約二十餘里魏辛祥夜襲梁將胡武城于金山即此)鷄翅山(在信陽州南九十里)
(一名雞頭山上冇九渡水)賢首山(在信陽州西南七里魏攻義陽齊蕭衍救之上賢有山即)
(此又名賢隠山)士雅山(在信陽州南六里晉祖逖字士雅嘗避兵于此因名下有魏將元英)
(所築營壘之跡)鐘山(在信陽州西南隋因山名縣)峴山(在信陽州南史魏攻義陽梁曹)
(景宗鑿峴以救即此)天目山(在信陽州西北一百二十里下有白龍潭明河發源于此)尖
山(在信陽州五十里高聳如削俗呼堅山明孟洋詩辭喧來野寺九日復登臨遠樹垂天際孤城)
(帶雨隂風雲般衆壑鴻雁避危岑騎轉竒葩亂泉飛雜珮侵穿林饒虎跡俯澗有龍吟作賦慙先哲)
(遊觀愜素襟帽隨楓葉墜杯映菊花斟何事牛山淚空懷鷲嶺心泛萸香細細攀桂碧森森歸卧空)
(房寂猶聞長嘯音)卓斧山(在信陽州北五十里寰宇記云上有寺下有潭)仙居山
(在羅山縣南二百三十里)牢山(在羅山縣東南九十里層巒疊嶂勢極險峻)子路山
(在羅山縣西南四十五里)鵲山(在羅山縣南九十里舊傳有鵲羣棲山上每風雨將至鵲必先)
(噪人常以為候宋曾鞏詩一峯孤聳勢崔嵬秀色拖藍入酒杯靈藥巳從清露得平湖常泛宿雲回)
(翰林明月舟中過司馬虛亭竹外開我亦退公思蠟屐會看歸路送人來)大確山(在羅山縣南七)
(十九里)小確山(在羅山縣南七十里)六斗山(在羅山縣西南一百九十里)老
君山(在羅山縣東一百八十里相傳老君嘗停車於此)紅山(在羅山縣西南一百四十里土)
(石皆赤)羅山(在羅山縣南一百里隋因山名縣)走馬嶺(在信陽州東一十五里)駱駝
嶺(在信陽州西南四十里)重光嶺(在信陽州西南八十里)義亭岡(在西平縣南二十里相傳)
(管鮑分金處)蘆岡(在上蔡縣西五里)蔡岡(在上蔡縣東一十五里)卧龍岡
(在遂平縣西南三十里阿邱臺東北)虎皮岡(在新蔡縣西南二十五里)南龍岡(在正)
(陽縣西三里)洪河(在府城東北七十里源出西平縣周家坡流經上蔡汝陽至新蔡界入汝河)荆
河(在府城東北二里源出鵝鴨池流經城北大堤外東至射橋入洪河)朱馬河(有二一在上蔡)
(縣東二十七里一在縣西二十七里東流會戚橋河下至新蔡縣東南合流入汝水)沙河(在府)
(城南一十八里源出桐栢山東北流經確山汝陽界南會于汝)包河(在上蔡縣東九十里)黃
酉河(在確山縣北三十里源出樂山流經汝陽界曰斷濟河又曰練江東流合于汝)吳寨
河(在確山縣南四十里源出天目山東流逹于汝)石洋河(在遂平縣北五里源出嵢峯垜)
(山下黑龍潭東流入于汝明許讚詩石洋流水自溶溶每到春來澷碧淙夾岸桃花紅泛錦河陽疑)
(在小橋東)延河(在新蔡縣北四十里)彭家河(在正陽縣南通閭河東南入淮)白波
河(在西平縣北一十五里)明河(在信陽州北九十里一名明港源出天目山東流入淮)
黃土河(在信陽州東南一百一十里)溮河(在信陽州東四十里源出隨州黃上山流)
(抱州城)三灣河(在信陽州南五十里源出應山縣界東北流合溮水入淮)九曲河
(在信陽州南七十里源出雞頭山)竹竿河(在羅山縣東北三十里源出窟壠山北流入淮)
汝水(源出天息山東流入境經汝陽上蔡新蔡西平入淮)溱水(在府城南一十八里水出)
(青衣里入准今稱溱口)滇水(在府城南六十里流入淮隋因此水置滇陽縣)汶水(在府)
(城南九十里水自青龍陂入汝今稱汶口)澺水(在府城南汝水灣有栗園今栗洲是也)鮦
水(在新蔡縣漢因此水置鮦陽縣)淮水(在正陽縣南九十里源出桐柏山東南流經信陽入)
(穎水界禹貢導淮自桐柏即此)官津(在新蔡縣南十里)西湖(在府城西南隅宋孔武仲)
(隠居于此有翠光亭待月臺)南湖(在府城外南關東抱觀音閣西速吉祥寺明李本同詩露)
(冷蘋香澤國秋相將容與上蘭舟一樽得意清商發驚起沙邊白鷺鷗又停撓宛在水中央水面霏)
(霏菡蓞杏欲採芳華向淺浦不知青露濕衣裳)黃酉湖(在確山縣北三十五里源出樂山東)
(流合斷濟練江二河入汝)轉山湖(在羅山縣治南水繞山下)甘棠胡(在羅山縣南一)
(百里)蓮花湖(在新蔡縣下陂)黃溪(在府城南水色純黃故名)綿繡溪(在府城南)
(宋劉敞詩錦繡溪邊春幾許欲尋清淺翠芳菲即此)棠溪(在西平縣西有村蘇秦說韓王謂劍)
(戟出于棠溪即此)冷水池(在府城南七里)五龍池(在西平縣西南三十里)柴
潭(在府城北門外唐李愬平淮夜半抵懸瓠柴潭即此)白龍潭(在信陽州西南四十里)
龍潭(在羅山縣東八里孫子起詩鴻蒙留一壑靈氣自相迎潭黑常疑雨雲昏不辨晴水因浮)
(石幻山為蟄龍清枯寂高僧老同來結舊盟)周家泊(在西平縣東北二十五里)秔陂
港(在府城東南一百三十里水自青龍陂入汝)龍陂港(在府城南二百里源出洪山下)
(流合青水港入淮)十字港(在信陽州北七十里合流如十字)神溝(在遂平縣西北)
(三十五里有古嶽廟基)上渠溝(在遂平縣西南三十五里源出嵖岈山東流合陽奉溝入)
(沙河)蔡溝(在上蔡縣東南三十里白龜廟旁古有蔡河疑即此)杜溝(在上蔡縣)
(漢杜詩開五溝以殺水勢蔡人德之故名)鴻郄陂(在府城東漢翟方進奏毁建武中許楊修)
(復)鄧艾陂(在西平縣)白陂(在信陽州西北五里)葛陂(在府城西南三十里即費)
(長房投杖處東漢于此置葛陂縣後廢今冇葛仙廟)龍泉(在府城東南四十里)南泉(在新)
(蔡縣野櫟店北)醴泉(在府城外鳳原鄉)甘泉(在上蔡縣城西門外)北泉(在確山縣)
(西北樂秀二山之間泉水湧作蓮花狀可供遊賞宋曹庠魏著夏侯冲賀填嘗隠居于此明林時詩)
(獨立懷西野羣行望北泉斷橋防馬度峭壁咤龍懸楓落三秋雨秔香九月天結廬如可遂枕石縦)
(高眠)勝泉(在新蔡縣西北二十五里有寺在旁)高平井(在府城東四十里每夏至日澄)
(清見底)光武井(在上蔡縣東北上有光武臺故名)扳倒井(在信陽州南二十里)
(世傳漢關忠義飲馬處)雙井(在信陽州北相去一十步而泉通)賈侯渠(在府城晉)
(豫州刺史賈逵建)新豐渠(在西平縣北分萬金河南入遂平縣界)岳公堤(在府)
(城汝河東岸)新堤(在上蔡縣柳堰河北)蒼陵堰(在府城西南灌田千頃)棧板
堰(在羅山縣西南九十里)
河南通志卷七
