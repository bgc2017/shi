河南通志卷七十一
方伎
易曰無有遠近幽深遂知來物又云神以知來知以
藏往是則屈伸往來惟聖人神明其德者知之然聖
人明其理不顯其數故靡得而闚也中古以降始興
技術推步家有甘公石德易數有京房李尋醫有扁
鵲和緩相人有唐舉許負之徒類以術自見於世言
休咎禍福多驗然其學不傳傳者悉多詭誕難可根
究夫子不語怪神豈無謂哉然時以其有驗于事探
測隠遠決定猶豫前世亦以此神之昔兩漢承秦絶
學之後大義不明雜用符䜟士之懷挾道藝者莫不
馳騁穿鑿爭談之矣自兹以後言經術者率用奇文
小數破碎大道造為元命苞七經緯諸書傅會不經
雖通儒如鄭興賈逵猶或不免豈非好尚積習使然
歟方今
聖明御世崇大道而絀小數士之言陰陽禍福者蓋幾
幾乎息矣兹據前代所可見者著於篇令人得依類
以考焉志方伎
開封府
南北朝許遵雍丘人明易善筮兼曉天文風角占其
驗若神齊神武引為舘客自言禄命不富貴不横
死是以任性疎誕多所犯忤神武常容惜之芒陰
之役謂李業興曰賊為水陣我為火陣水勝火我
必敗果如其言其子暉亦學術數遵嘗謂曰汝聰
明不及我不勞多學唯授以婦人產法豫言男女
及產日無不中武成時以此數獲賞焉
隋許智藏高陽人少以醫術知名文帝以為散騎侍
郎使詣揚州會秦王俊有疾上召視之俊夜夢其
亡妃崔氏泣曰本欲相迎聞許智藏至為之奈何
明夜復夢崔氏曰妾得計矣當入靈腑中以避之
及智藏至診其脈曰疾已入心不可救矣俊數日
果死上奇其術賚物百段宗人許澄亦以醫術顯
於時仕為兖州軍長史入長安與姚僧垣齊名後
拜上儀同三司封賀川縣伯
唐甄權扶溝人以母病究習方書仕隋為秘書省正
字稱疾免魯州刺史庫狄嶺苦風患不得引弓權
謂曰將弓箭向垜一為鍼可以射矣果如其言貞
觀中權已百歲太宗幸其舍視其飲食訪其藥性
授朝散大夫賜几杖衣服尋卒所著有脈經針方
明堂人形圖各一卷
甄立言權之弟為太常丞杜淹患風毒發腫帝遣
立言視之立言曰從今十一日午時必死果如其
言時有尼明律患腸胃脹滿彌二歲不愈立言診
之曰其腹内有蟲誤食髮致之因令餌雄黃少頃
吐一蛇如人手小指無目燒之猶有髮氣其疾乃
愈撰本草音義七卷古今錄驗方五十卷
五代趙修已浚儀人少精天文推步之學晉天福中
滑州節制李守貞表為司戶參軍留門下每從守
貞出征占候軍事多中奏試大理評事賜緋後守
貞鎮蒲津陰懷異志修己屢以禍福諭之不聽遂
辭疾歸明年守貞果叛幕吏多伏誅獨修己得免
周世祖鎮鄴奏參軍謀會隠帝誅楊邠等將害世
祖修己知天命所在勸世祖曰雖欲殺身成仁何
益於世不如引兵南渡詣闕自訴則明公之命是
天所與也世祖然之遂決渡河之計及即位改鴻
臚卿遷司天監
宋楚衍開封人少通四聲字母又於九章緝古綴術
海島諸算經尤得其妙明相法及聿斯經善推步
陰陽星書之數間語休咎無不中召試宣明補司
天監學生遷保章正天聖初造新書擢衍為靈臺
郎與宋行古等九人製宗天書進司天監丞入翰
林皇祐中同造司辰星漏書十二卷卒無子有女
亦善算術
許希開封人以醫為業景祐元年仁宗不豫侍醫
數進藥不效冀國大長公主薦希希診曰鍼心下
包絡之間即愈左右爭以為不可諸黃門祈以身
試試之無所害遂以鍼進而帝疾愈命為翰林醫
官賜緋衣銀魚及器幣所著有神應鍼經要訣行
於世
明周溥字文淵其先浙江會稽人徙居汴城溥穎敏
嗜學及長患羸自度弗起遇南郡高子明療之而
愈溥遂從子明傳黃帝扁鵲之脈書及諸秘方溥
受之且錄且讀三年為人診視療治多驗於是四
方迎謁者絡繹不絶其贈貽粟帛之外奇物異玩
悉謝不受發明素難及東垣丹溪之義為書一編
名曰方法考源復著用藥歌括若干首
李信字用誠祥符人精幼科醫術一視則生死立
決門懸金鐘為號至今汴人猶稱為金鐘李氏云
劉煇字文華祥符人幼喜醫受學於同郡李寬久
之盡其術嘆曰神聖工巧非可以言辭求天運物
理必待夫體察明著遂以醫名累試輙效
張路號平山祥符人工畫人物獨絶一時并李空
同文左國璣字稱三絶云
歸德府
宋王懷隠睢陽人初為道士居汴之建隆觀善醫太
平興國初詔歸俗命為尚藥奉御三遷至翰林醫
官使命懷隱與副使王祐等編類經驗方書每部以
隋太醫令巢元方病源候論冠其首而方藥次之
成百卷太宗御製序名曰太平聖惠方
金張從正字子和考城人精於醫貫穿難素之學起
疾救死多效興定中召補太醫居無何辭去日遊
㶏水上集醫書凡十四卷名曰儒門事親
明皇甫仲和睢州人精於天文之學洪武中以薦歴
陞欽天正永樂中從成祖征伐至漠北不見敵上
欲還師命仲和占之對曰今日未申間敵當至曰
勝負何如對曰王師始却而終大振日中敵不至
復召問仲和占對如初頃之諜報曰敵大至矣時
初獲安南神鎗敵一人直前又二人繼之皆中鎗
死敵衆齊發上登高望之召總兵譚廣曰東南不
少却乎廣率精兵直前砍其馬足敵稍却而疾風
揚沙不相見敵引去上欲乘夜班師仲和曰不可
明日敵必來輸欵俟從容返駕而歸昩旦敵果詣
軍門謝曰不知乘輿在是上命賜以幣帛乃還
彰德府
晉黃泓字始長魏郡斥丘人父沈善天文秘術泓習
其業永嘉之亂避居幽州聞慕容廆法政修明虚
懷引納乃率宗族歸之廆待以賓禮引為參軍指
說成敗事皆如言及皝嗣位遷左常侍領史官石
虎攻皝皝將走遼東泓曰賊有敗氣不過二日必
潰宜嚴為追擊之備皝曰今寇盛言敗何也泓曰
勿疑及期石虎果退皝益奇之
南北朝趙輔和臨漳人明易善筮為齊神武舘客神
武崩於晉陽葬有日矣文襄令文宣與吳遵世等
擇地頻卜不吉又至一所筮遇革咸云凶輔和少
年在衆後進云革卦於天下人皆凶惟王家用之
則大吉革彖辭云湯武革命應天順人文宣遽登
車顧云以此地為定即義平陵也大寧武平日筮
後宫誕男女及時日多中遂至通直常侍入周亦
為儀同隋開皇中卒
衛輝府
唐尚獻甫汲人善占候武后召見擢太史令辭曰臣
梗野不可以事官長後改太史局為渾儀監以獻
甫為令不隸秘書省數問災異又於上陽宫集術
家撰方域等篇長安二年熒惑犯五諸侯獻甫自陳
五諸侯太史位臣化納音金也火金之仇臣且死
后曰朕為卿厭之遷水衡都尉謂曰水生金卿無
憂矣至秋果卒后嗟異之
懷慶府
漢許負河内温人善相人周亞夫為河内太守時負
相之曰君後三歲而侯侯八歲為將相持國柄貴
重矣于人臣無二後九年而餓死亞夫笑曰兄代
父侯矣我何說侯乎然既己貴如負言又何說餓
死負指其口曰從理入口此餓死法也居三歲亞
夫封條侯後有罪國除果餓死負所著有德器歌
五官雜論相行等篇
南北朝解法選河内人少明相術又受易于權會筮
亦頗工陳郡袁叔德以太子庶子出行博陵太守
事不願之官以親老言于執政楊愔愔語云既非
正除尋當遣代叔德意欲獨往留其家在京令法
選占云不踰三年得代又為叔德撫背相云公毋
悒當終為吏部尚書後皆如其言
張子信河内人少以醫術知名大寧中徵為尚藥
典御武平初又以大中大夫徵之聽其所志還山
又善易筮及風角之術武衛奚水洛與子信對坐
有鵲鳴于庭樹鬭而墮焉子信曰鵲言不善今夜
有人喚勿往雖勅亦以病辭子信去是夜瑯邪王
五使召永洛且云勅喚永洛欲起其妻苦留之稱
墜馬腰折不堪動詰朝難作永洛乃免
馬嗣明河内人少博綜經方為人診候一年前知
其生死邢劭子大寶患傷寒嗣明為診脈退告楊
愔云邢公子傷寒不療自瘥然脈候不出一年便
死後數日楊邢並侍讌内殿文宣云邢子才兒我
欲以一郡予之奏云馬嗣明稱大寶脈惡一年内
恐死若其出郡醫藥難求遂寢大寶未期而卒
河南府
周伶州鳩周樂官景王二十三年將鑄無射單穆公
諫以為不可王問之州鳩對曰聖人保樂以愛財
財以備器樂以殖財故樂器重者從細輕者從大
細大不踰曰平於是乎道之以中德咏之以中音
德音不踰以啟神人神是以寧民是以聽若夫比
之不度無益於教者非臣之所聞也王嘉其言弗
能用卒鑄大鐘明年鐘成伶人告和王問州鳩曰
鐘果和矣對曰未可知也臣聞上作器民備樂之
則為和今匱財用罷民力臣不知其和也王曰爾
耄矣何知州鳩乃退其鐘竟不和
叔服周大夫襄王二十六年魯文公即位王使叔
服如魯葬僖公公孫敖聞其能相人也見其二子
焉叔服曰榖也食子難也收子榖也豐下必有後
於魯國後皆如其言
扁鵲盧氏人姓秦名越人視病盡見五藏癥結趙
簡子疾五日不知人扁鵲入視出曰血脈治也而
何怪昔秦穆公常如此七日而寤今主君病與之
同不出三日必間居二日半簡子寤賜扁鵲田四
萬畝虢太子死扁鵲曰臣能生之若太子病所謂
尸蹷者也乃使弟子子陽厲鍼砥石以取外三陽
五會有間太子蘇服湯二旬而復故扁鵲見齊桓
侯曰君有疾在腠理不治將深桓侯曰寡人無疾
後五日曰在血脈後五日曰在腸胃桓侯不應後
五日望見桓侯而退走曰疾在骨髓雖司命無奈
之何桓侯遂死扁鵲名聞天下
三國杜䕫字公良河南人漢靈帝時為雅樂郎以疾
歸後曹操薦為軍謀祭酒參太樂事因令創制雅
樂夔素善鐘律聰思過人至是研精遠考備作樂
器紹復先代古樂夔之力也入魏為太樂令協律
都尉嘗思鑄鐘與柴玉更相毁操令取所鑄鐘雜
錯更試然後知夔為精而玉為妄也其弟子河南
張秦桑馥邵登俱至太樂丞
趙達河南人少從侍中單甫受學用思精密嘗事
孫權治九宫一算之法權嘗出師令其推步皆如
其言權問其法達終不語由是見薄禄位不至初
有人難達術為妄者達令取小豆數升播之席上
立定其數驗覆果信嘗過知故為具食謂曰倉卒
乏酒又無佳肴如何達因取盤中箸再三縱横之
笑曰君家東壁下有酒一斛鹿脯三觔何以無辭
主人慚謝曰以君善射覆故相試耳后達死孫權
索書不得發棺視之亦無所得其術遂絶
晉孟欽洛陽人有左慈劉根之術百姓爭赴之苻堅
召至長安惡其惑衆命苻融誅之俄而欽至融留
讌酒酣目左右收欽欽化為旋風飛去頃之有告
在城東者融遣騎追之垂及忽去或有兵衆拒戰
或前有溪澗騎不得過遂不知所在堅末復見於
青州苻朗尋之入于海島
唐明崇儼偃師人少從父令安喜吏有能召鬼神者
崇儼盡得其術以竒技自名高宗召見甚悅盛夏
帝思雪崇儼端坐頃取以進自云往陰山取之四
月帝憶瓜崇儼索百錢須臾以瓜進曰得之緱氏
老人圃中帝使人召老人問故曰埋一瓜失之土
中得百錢
張文仲洛陽人少與鄉人李虔縱京兆人韋慈藏
並以醫術知名則天初文仲為侍御醫時特進蘇
良嗣方朝疾作仆廷中文仲診曰憂憤而成若痛
衝脅則難救已而果然文仲尤善療風疾則天嘗
令集當時名醫共撰療風疾諸方詔王方慶監之
文仲曰風有百三十四種氣有八十四種病者春
末夏初及秋暮月可使洩乃不困劇於是撰輕重
大小諸方十八首表上之
殷文亮洛州人為縣令性巧好酒刻木為小兒衣
以繪酌酒行觴皆有次第又作木妓唱歌吹笙皆
能應節飲不盡木小兒不肯把杯飲未竟木妓歌
管連催莫測其神妙也
五代王處訥洛陽人少時遇老叟煮食如麫令食之
且曰汝性聰悟後當為人師處訥留意星書占候
之學所言多驗漢乾祐初為尚書博士入周累遷
司天監
金李慶嗣洛陽人少舉進士不第棄而學醫讀素問
諸書洞曉其義大德間歲大疫廣平尤甚貧者往
往闔門卧病慶嗣擕藥與米分遺之全活甚衆慶
嗣年八十餘無疾而終所著傷寒纂類四卷活人
書二卷傷寒論三卷針經一卷傳於世
明何宜健洛陽舉人仕阜城知縣以病歸遂究心岐
黃之術其效如神凡診視無不立判死生
南陽府
漢張機字仲景湼陽人學醫術於同郡張伯祖盡得
其傳靈帝時舉孝廉官至長沙太守嘗見侍中王
仲宣曰君年至四十當有疾鬚眉脫落脫落後半
年必死宜豫服五石湯庶可免也仲宣時年二十
餘聞而惡之雖受方不飲居數日復見機佯曰五
石湯已飲之矣機曰觀君氣色非飲藥者何輕命
欺人如此邪後二十年仲宣果如所言而死機著
傷寒論十卷推本素問之旨華陀讀而善之曰此
真活人書也機又著金匱玉函要略方三卷併傳
于世
汝寧府
漢許揚字偉君平輿人少好術數先為酒泉都尉王
莽時乃變姓名為巫醫莽敗乃還汝南舊有鴻郄
陂成帝時丞相翟方進奏毁之建武中太守鄧晨
欲修復其功聞揚曉水脉因署為都水掾使典其
事揚因高下形勢起塘四百餘里數年乃竣百姓
得其便累歲大稔豪右大姓有不便因譖於晨收
揚下獄械輙自解晨驚放歸值天陰晦道中若有
火光相照時人異焉後病卒晨於都宫為起廟圖
畫形像百姓思其功而祀之
郭憲字子横汝南人明陰陽推步之學建武中為
光禄勳從駕南郊憲在位忽回向東北含酒三噀
執法奏為不敬詔問其故憲對曰齊國失火故以
此厭之後齊果有火災與郊日時皆同遇大雨而
熄雨有酒香
許曼平輿人祖父峻善卜占之術自云少嘗篤病
三年不愈乃謁太山請命行遇道士張巨君授以
方術病遂愈桓帝時隴西太守馮緄始拜郡開綬
笥有兩赤蛇分南北走令曼筮之卦成曼曰三歲
之後君當為邊將東北行三千里復五年更為大
將軍南征延熹五年緄出為遼東太守討鮮卑至
五年復拜車騎將軍擊武陵蠻賊皆如其占
晉隗炤汝陰人善於易臨終書版授其妻曰吾亡後
當大荒雖窮甚莫鬻宅也後當有詔使來頓此亭
姓龔此人負吾金即以此版往責之炤亡後其家
大困乏欲鬻宅憶夫言輙止期日有龔使者止亭
中妻遂齎版往責之使者執版惘然不知所以良
久乃悟取蓍筮之卦成撫掌而嘆告炤妻曰賢夫
自有金知亡後當暫窮故藏金以待太平所以不
告者恐金盡而困無已也知吾善易故書版以寄
意耳金五百斤盛以青瓮覆以銅柈埋在堂東去
壁一丈入地九尺妻還掘之皆如卜焉
郭黁西平人少明易苻堅末當陽門震刺史梁熙
問黁曰其祥安在黁曰當有外國二王來朝一當
反國一死此城歲餘鄯善及前部王朝于苻堅西
歸鄯善王死於姑臧吕光之王河西也西海太守
王貞叛黁勸光襲之左丞吕寶曰千里襲人自昔
所難黁曰若其不捷黁自伏鈇鉞之誅如其克也
左丞為無謀矣光從之果克
隋董展字伯仁汝南人以才藝稱鄉里號為智囊官
至光禄大夫殿中將軍尤長于畫雖無祖述不愧
前賢夙德名流見者失色與展子虔齊名
汝州
唐孟詵汝州人舉進士垂拱初為鳳閣舍人詵少好
方術嘗於侍郎劉禕之家見所賜金謂禕之曰此
藥金也火其上當有五色氣試之果然神龍初致
仕歸伊陽山以藥餌為食睿宗立召至京師欲授
官固辭景雲三年詔有司每歲春秋給羊酒糜粥
開元初河南尹畢構以詵有古人風改所居為子
平里所著有補養方必效方各三卷傳於世
陳州
宋閻士安陳州人以醫術為助教工畫墨竹筆力老
勁名著當時
許州
漢劉根潁川人隠居嵩山好事者自遠而至就根學
其術太守史祈以為妖收執詣郡數之曰汝有何
術而誣惑百姓若驗則生否則死根曰無他能頗
能役鬼耳祈曰促召之根于是左顧而嘯有頃祈
之亡父祖及近親數十人皆面縛向根叩頭曰小
兒輩無狀分當萬死顧而叱祈曰汝為子孫不能
有益先人而反累亡靈邪祈惶懼悲哀頓首流血
請自甘罪根默不應忽俱去不知所在
唐杜生許州人善易占有亡奴者問所從追生戒曰
自此行逢使者懇丐其鞭若不可則以情告其人
果值使者於道如生語使者異之曰去鞭吾無以
進馬可折道旁葼代之乃往折葼見亡奴伏其下
獲之他日又有奴亡者生令持錢五百伺于道見
進鷂使者可市其一必得奴俄而使至其人以情
告使者以一與之忽飛集灌莽因往取之而得亡
奴衆以為神
張憬藏長社人善相技與袁天綱埓魏元忠尚少
往見憬藏問之不答元忠怒曰窮通有命何預君
耶拂衣去憬藏遽起曰君之相在怒時位必卿相
郎中裴珪妻趙氏見之憬藏曰夫人目修緩法曰
豕視淫又曰目有四白五夫守宅夫人且得罪俄
坐姦没入掖廷裴光廷當國憬藏以紙大署台字
投之光廷曰吾既台司矣尚何事此後三日貶台
州刺史
宋楚芝蘭襄城人初習三禮忽自言遇有道之士教
以符水六壬遁甲之術屬朝廷博求方伎詣闕自
薦以占候有據擢翰林天文授樂源主簿遷司天
春官正判司天監事占者言五福太一臨吳分當
于蘇州建太一祠芝蘭獨上言京師帝王之都百
神所集且今京城東南一舍地名蘇村若於此建
五福太一宫萬乘可以親謁有司便於祇事何必
遠去江外乎衆論不能奪遂從其議屢以占候有
驗累遷至工部員外郎
禹州
南北朝褚澄字彥通陽翟人尚宋文帝女廬江公主
拜駙馬都尉善醫術齊高祖建元中為吳郡太守
百姓李道念以公事至郡澄望而謂曰汝有異疾
答曰舊有冷疾至今五年衆醫不差澄曰汝病非
冷非熱當是食白瀹雞子過多所致令取蘇一升
煮服之始一服乃吐出一物如升涎裹之能動開
視之一雞雛也羽翅爪距具足能行走澄曰尚未
盡更服所餘藥又吐雞如前者十有三疾遂差當
時稱妙歴遷左戶部尚書所著醫論十篇世稱褚
氏遺書是也
褚該字孝通陽翟人幼而謹厚善醫術仕梁歴武
陵王府參軍隨府西上後與蕭撝同歸周自許奭
死稍為時人所重賓客迎候者無虚日天和初位
縣伯下大夫進授車騎大將軍儀同三司該性淹
和不自矜尚但有請之者皆為盡其藝術時論稱
其長者子則傳其家業
唐吳道元陽翟人仕為兖州瑕丘尉少學書于張旭
賀知章不成因工畫其筆法超妙為百代畫聖玄
宗召入供奉為内教博士非有詔不得畫
明玉金字芝山陜西西安人年十七遇道人墮水救
歸嚴事之已而道人擕入終南授以奇秘試輙有
驗時世廟好方伎金以白衣召見言三元大丹稱
旨與陶仲文邵元節並稱榮寵歴官太常出入禁
闥二十年依新鄭高文襄以居遂為鄭人李夢陽
贈以芝山子辭云
鄭州
周禆竈鄭大夫靈王十八年竈與子羽晨過伯有之
門見其門上生莠子羽曰其莠猶在乎於是歲在
降婁降婁中而旦竈指之曰猶可以終歲不及此
次也已及其亡也歲在娵訾之口其明年乃及降
婁至是鄭人殺伯有如其期焉又景王十二年陳
災是時陳己為楚所滅竈曰五年陳將復封封五
十二年而遂亡子產問其故竈曰陳水屬也火水
妃也而楚所相也今火出而災陳逐楚而建陳也
妃以五成故曰五年歲五及鶉火而後陳卒亡故
曰五十二年及敬王四十一年楚公孫朝果滅陳
南北朝麴紹滎陽人善占侯景欲試之使與郭生卜
二伏牛何者先起卜得火兆郭生曰赤牛先起紹
曰青牛先起景問其故郭曰火色赤故知赤牛先
起紹曰火將然煙先起煙上色青故知青牛先起
既而如紹言
隋劉祐滎陽人開皇初為大都督封索盧縣公其所
占候如合符節文帝甚親之初與張賓劉輝馬顯
定書後奉詔撰兵書十卷名曰金韜帝善之又著
陰策等書數十種行於世
光州
漢高獲字敬公新息人少游學京師與光武有舊光
武即位嘗欲用為吏三公爭辟皆不就獲善天文
曉遁甲能役鬼神時郡大旱太守鮑昱自往問何
以致雨獲曰急罷三郡督郵明府當自北出三十
里亭雨可致也從之果大雨
河南通志卷七十一
