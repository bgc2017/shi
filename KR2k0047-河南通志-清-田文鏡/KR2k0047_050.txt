河南通志卷五十
寺觀
自金人入夢白馬䭾經河南固建寺之始也道觀之
興莫盛於宋東京提舉宫觀多以大臣乞休領之其
崇重可知已琳宫金刹崇閣傑觀虔奉既篤福國佑
民禳弭菑患固有不爽者焉而高僧駐錫羽士棲真
藉以接引法衆式振宗風此又精廬幽舍所由
日闢也夫當其開基結宇每不無靈異之微感通恍
惚及其久也雖興廢迭乘恒與通都大邑名山巨川
並𫝊宇宙而名蹟所遺不終湮於榛莽夫豈偶然也
哉
聖朝御宇隆百神之祀順萬民之情一切寺觀因其嚮
應以為報荅盖同於崇德報功之典而有舉無廢游
息其間者於以闡道明教利益庶類不獨少室函關
稱釋部玄門之勝蹟而已志寺觀
開封府
大相國寺(在府治東北齊天保六年始建名曰建國唐睿宗改為相國寺於時寳閣金像)
(視昔為倍宋晉陽王栐記云東京相國寺乃瓦寺也僧房散處而中庭兩廡可容萬人凡商旅交易)
(皆萃其中四方趨京師以貨物求售轉售他物者必由於此太宗至道二年命重建三門為樓其上)
(甚雄親書金字額曰大相國寺金章宗元世祖相繼修葺明洪武初勅修置僧綱司於其内成化二)
(十年更賜名崇法嘉靖三十三年重修萬歷三十五年又重修崇禎十五年河水淤没)
(皇清順治十六年巡撫賈漢復捐俸倡建漸復其舊並創建放生堂古聖賢祠仍名為大相國寺劉昌記)
(汴城大相國寺即前朝崇法寺也昉於齊天保六年初名建國寺唐睿宗勅改今名嗣後宋藝祖金)
(章宗元世祖代加修葺至明成化間乃賜名崇法嘉靖丁酉又重建資聖閣春泉子趙鑰碑記猶存)
(今㝢内咸稱為大相國寺而不知有建國崇法之號以唐名相國時符瑞洊臻玉輦時下其規制為)
(獨隆故景瞻勝地者迄今猶沿舊名云明末闖宼引河灌城遂蕩成巨浸當日慧雲僧初定寺址見)
(池沼瀾漪中有天宫影樓閣逶迤烏知夫天宫樓閣劫灰再遘仍入清池碧沼中耶我)
(天清定鼎誠孝奉大中丞賈公誕敷大化佐理特存方外之教)
(熙朝以佛子之慈悲大仁人之施濟一切廢墜㒺不振興初詣慈寺即命略界繚垣欲重建大殿顧以開)
(府政殷未遑驟舉庚子冬月大中丞以讀禮移旌候代自杞如汴士民攀擁馬首呼號不令去乃駐)
(節於會城之試院余得晨夕過從因為余言開封諸郡之綱領相國闔省之觀瞻今少憩無事亟宜)
(鼓倡以酧素願遂首捐千金鳩工庀材屬憲副爾調胡公董其役又方伯文侯徐公憲副繹堂沈公)
(暨諸監司以下遠邇協應樂輸有差舉千百年不能遽起之鴻工而一朝鼎建殿之高五丈廣九楹)
(榱題輪奐龍象莊嚴其雄麗較倍昔日都人士女繽紛雜遝莫不聳然敬躍然喜焉余因憶兹寺全)
(盛時燈燭之焰上達層霄鐘梵之音遠聞數里黃幡丹幢臂繫而首戴香纓寶珞轂擊而肩摩此皆)
(余之所及見聞者不旋踵而感慨係之今得我公奮焉經始遂告成不日即瑜伽之建寶塔百鬼助)
(以日工雀離之起浮屠四天扶其夜力寧有若斯之神速者哉從此城隍再奠節府重開儼然復覩)
(皇圖東京之盛上以鞏公為而下以造黎庶我)
(國為民之至意有深藴於佛教之外者是不可以不記肇工於順治辛丑七月之朔落成於九月之望)
(仍題為大相國寺從輿志也其監作助工諸姓氏則書之碑隂)祐國寺(在府治東北晉天楅)
(中建於明德坊名等覺禪院宋乾德間詔遷豐美坊即今所也慶歷中改為上方寺内有鐵色琉璃)
(塔元末兵廢明洪武十六年重建俗呼為鐵塔寺天順間改今額嘉靖三十二年重修明末水患寺)
(皇清廢塔存年左布政使徐化成捐修順治二)孝嚴寺(在府治西北即)
(宋太尉楊業家廟業死節朔方其子請改為寺以薦父太宗嘉之賜額孝嚴明洪武二十二年重修)
國相寺(在府城東南繁臺前五代周顯德中建名曰天清又名白雲宋興國初修明洪武十)
(七年改今名永樂天順間修葺明末兵燬)
(皇清順治年間巡撫部院張自德重修)洪佛寺(在府城東北沙窩岡宋崇寧元年建明成化十)
(六年僧本資重修)能仁寺(在府城北五十里魯岡俗稱魯岡寺)天王寺(在府城北)
(明洪武二十年僧勝安建内有藏經閣明末河水淤平)
(皇清康熙五十八年開封府知府徐爾泰重建)寳相寺(在府城大梁門外五代唐明宗長興元年)
(建元末兵燬明洪武二十年重建成化四年河水没)慧林禪院(俗呼鐵佛寺在相國寺東)
(皇清馬道街路北明末經河水没布政使徐化成捐俸順治年間有僧魁一募化左)
(建修復其舊明楊漣詩何年鐵冶範金仙勝占梵宫地最偏徑入深林迷宛轉庭撑古栢拂雲烟談)
(經案近香臺月煮茗鐺澆厨壁泉藜杖看雲時憩此翛然疑到小壺天)木魚寺(在府城南)
(四十里宋時建金末兵燬元初重建)觀音寺(有十一在府治東北隅一在府城南一在杞縣)
(治西南一在通許縣城南一在太康縣扶樂社一在扶溝縣城北侯謝保一在中牟縣城北一在封)
(邱縣城西南一在蘭陽縣治東北一在陽武縣北門外其在杞縣蘭陽陽武俱置僧會司於其内)
興國寺(有六一在府城西和保明末河水没一在通許縣城西北一在尉氏縣城東南明洪)
(武初置僧會司於其内一在鄢陵縣城南一在扶溝縣城東北一在中牟縣治西南明洪武初置僧)
(會司於其内)萬壽寺(在府城北明洪武元年建明末河水没)隆興寺(有二一在)
(府城東北明天順元年建一在陳留縣城北明洪武三十五年創建明末河水没)洪福寺
(有四一在府城東北沙窩岡宋崇寧五年創建一在杞縣城南一在通許縣西關明洪武初置僧會)
(司於其内一在尉氏縣城西北)清涼寺(有二一在府城東梳頭岡明景泰元年創建一在杞)
(縣城西北文村唐温庭筠詩石路無塵竹徑開昔年曾伴戴顒來窗間半偈聞鐘後松下殘棋送客)
(回簾向玉峯藏夜雪砌因藍水長秋苔白蓮社裏如相問為說遊人是姓雷)聖壽寺(有二)
(一在陳留縣城東元延祐三年建明洪武初置僧會司於其内一在杞縣城東北外黃明正統元年)
(建)南寺(在杞縣城内西南俗傳明末佛光自燒)
(皇清順治十六年巡撫賈漢復修)淨因禪院(在杞縣治西關明僧元洞創建明崇禎間黃河)
(皇清渰没遂毁僧淨慮重建順治三年)開元寺(在通許縣南煉成岡明洪武五年創)
(建)天寧寺(有四一在太康縣城北明洪武中置僧會司於其内一在洧川縣西北一在鄢)
(陵縣治東南明洪武初置僧會司於其内明末燬於兵)
(皇清順治七年邑人鄭二陽重建一在扶溝縣治東南明置僧會司於其内)福昌寺(在洧川縣)
(治内明洪武十五年建置僧會司於其内明何景明詩小院深沉夜半時客懷無寐更誰知疎窗紙)
(隙風如箭塵榻衾寒雨似絲静聽生公談佛法偶題坡老和陶詩曉來策馬匆匆去漫欲留衣慰遠)
(思)大覺寺(有二一在洧川縣城西北明正統十二年建一在鄢陵縣城西明永樂十年建)
壽聖寺(在鄢陵縣城南羅寨保宋至和間建)乾明寺(有三一在鄢陵縣西北唐建元)
(僧䞇賢重修内有塔一座高一十三層明末燬於兵)
(皇清順治六年僧宗良宗祥等重修一在扶溝縣治西元大德五年建一在中牟縣北元至正二年建)
白馬寺(在扶溝縣侯謝岡唐貞觀元年建)天清寺(在扶溝縣城東明永樂五年建)
(天順六年修)慈勝寺(有二一在扶溝縣城南金大定十年建一在中牟縣城西南新興里)
(即見子臺元至正間建明正統成化間重修)寳光寺(在中牟縣南大秦里金大定二十三)
(皇清年建明二次修葺順治六年重修)興果寺(在中牟縣南皛澤里明天順間創建鑄銅佛一)
(千一百尊亦名千佛寺)文明寺(在陽武縣東北三十里)普照寺(在封邱縣城東)
(南隅明正德十二年建)東昏寺(在蘭陽縣東城元時建有石塔在内)韓陵寺(在蘭)
(陽縣舊韓陵城)普濟寺(在儀封縣城西北巷)大道宫(在府城治西南明洪武二十二)
(年建初為祐聖觀正德初勅改今額明末河水没今道人康福臻重建)錫蔭宫(在封邱縣)
(東街北城隍廟東)三清宫(在蘭陽縣後堤)延慶觀(在府治浚儀橋西舊為朝元萬)
(壽宫明洪武十六年改今額置道紀司於其内成化十六年修崇禎十五年河水没元李凖詩宋家)
(天子朝元閣南内宫中太乙壇五夜星辰金榜動九天風露玉階寒朱衣魚鬛迎笙鶴絳節龍光引)
(珮鸞八駿不歸遼海月步虚空遶紫雲端)逍遥觀遇仙觀(俱在府城仁和門内)
(皆元時建明洪武年間重建)三清觀(在府城安遠門内明永樂三年建後淪於水成化十)
(四年重建明末河水没)雲霞觀(在陳留縣治西三里昔有道士種桃於此因立觀以為修)
(煉之所觀創於明成化年間嘉靖二十一年重修)太清觀(在鄢陵縣城南宋時始建明洪)
(武初修置道會司於其内宋范仲淹詩醜石危松半綠蘿函關真相玉嵯峩誰言仙道求難至自媿)
(隂功積未多渺渺雲霞開絳節雝雝鸞鳳荅空歌幾思身返瓊壇畔榮利匆匆奈老何)大道
觀(在尉氏縣城西南明洪武初置道會司於其内)龍泉觀(在扶溝縣城西北明景泰間建)
白鶴觀(在扶溝縣城東南)太虛觀(在封邱縣北門外明正統間建)玄都觀
(在蘭陽縣城銅瓦廂之北始建無考明天啟間重修)
歸德府
開元寺(有三一在府城東南明正統四年創建一在寧陵縣城西北四十里明正統間創建)
(一在虞城縣治東始建未詳明洪武初修置僧會司於其内成化間重修張繹詩策馬投荒寺輕隂)
(散晚風嵐光噴月小漁火點波紅鴈陣空冥裏村烟斷續中不知山路險乘興訪支公)隆興
寺(有二一在府城南門内唐建明嘉靖二十四年改建城外置僧綱司於其内一在鹿邑縣城西)
(明天順初建)清涼寺(有三一在府城西南明正統三年建一在鹿邑縣城南六十里明正)
(統七年建一在考城縣城西南明天順三年創建)觀音寺(有七一在府城西北明宣德十)
(年建一在寧陵縣治西南明洪武十三年創建置僧會司於其内一在鹿邑縣城内明成化二年建)
(一在夏邑縣城東南明洪武元年建一在永城縣城西南明景泰元年創建一在考城縣城内一在)
(柘城縣東南仵家集明正統十年建明周庠詩方外招提境清幽遠市㕓黃金曾布地紺宇欲參天)
(鳥啄齋僧飯魚吞洗鉢泉何由來卜築皓首共逃禪)文殊院(在府城西北堤内)
(皇清順治三年僧定空建)小谷岡寺(在寧陵縣北四十里)莊嚴寺(在寧陵縣城南四十)
(里)繼古寺(在寧陵縣城東北二十里)金相寺(在寧陵縣城西北一十五里)崇
法寺(在永城縣城東北始建未詳明洪武初修置僧會司於其内宣德三年重修)萬壽
寺(有二一在寧陵縣東北一十八里一在永城縣城西北明天順四年建成化間修)大覺
寺(有二一在永城縣城南明景泰七年建一在柘城縣西北元大德二年建明正統元年修)均
慶寺(在永城縣城北八十里始建未詳明洪武間修)元村寺(在虞城縣南一十里元至)
(正元年創建明成化元年重修)住堽寺(在虞城縣東五十里宋元豐五年創建明景泰元年)
(重修)䨇金寺(在虞城縣東三十五里)慈勝寺(在夏邑縣城南金大定六年建明洪)
(武九年修置僧會司於内成化間重修)乾明寺(在睢州西北古城内唐貞觀年創建元至)
(正元年建明正統十三年修)恒山寺(在睢州西北一十二里恒山上)聖壽寺(在睢)
(州新城南街元至正七年建明成化三年修)興國寺(有二一在睢州舊西門内宋太平興)
(國年創建元至正二十九年修明洪武十五年修置僧會司於内一在永城縣城北三十里明景泰)
(四年建)葛岡寺(在考城縣治東北始建未詳明洪武初置僧會司於内正統十四年修)
玉皇寺(在考城縣城南三里曾有仙人飛昇於此有坊曰仙觀飛霞)昭慶寺(在柘)
(城縣西八里一名心悶寺唐節度使張鎬建)
(皇清順治七年重修)白塔寺(在柘城縣舊治東始建未詳宋大觀五年修明洪武三年修置僧會)
(司於其内成化十六年隆慶二年重修今在新城東關唐楊巨源詩憑檻霏微松樹烟陶潛曾用道)
(林錢一聲寒磬空堂曉花雨知從第幾天)藏里寺(在柘城縣城北二十里昔項羽藏兵於此)
華嚴寺(在柘城縣周家店西南元建明嘉靖二十一年修)
(皇清康熙元年宋宗儒重修)朱堌寺(在柘城縣城東一十里明建上有朱襄陵)洪慶萬壽
宫(在府城北明正統間建)明道宫(在鹿邑縣城東唐時建初名紫微宫天寳二年改太)
(清壇宋真宗改賜今名明劉昌詩寒雲漠漠草萋萋欲訪靈蹤半已迷野老散分遺址去林鳥飛上)
(斷碑啼殘香有燼風還裊仙樂無聲月自低下馬徘徊成一慨壁間聊讀舊人題)太清宫
(在鹿邑縣城東一十里老子所生之地漢延熹間創建歴代屢加修葺)安静宫(在鹿邑縣)
(元建明正統十一年重建)廣靈觀(在鹿邑縣城東三里)洞元觀(在虞城縣治東南元)
(泰定中創建)玉皇觀(在考城縣城南二里明景泰五年建)三清觀(有二一在虞城)
(縣治東元至元中創建元統間重修一在柘城縣治西南明洪武年間置道會司於其内明末水氾)
(今移附城隍廟内)
彰德府
天寧寺(在府治西北周廣順二年建元延祐二年修明洪武初置僧綱司於其内成化十五)
(年重修)乾明寺(在府治西南周顯德中建元至正六年修)福會寺(在府治東元元)
(統元年建明正統五年修)靈泉寺(在府治西南唐景龍三年建明正統五年修)孝親
寺(在府城西宋祥符四年建元崇寧初修明正統十年重修元許有壬詩永額僧知宋佳城石紀)
(韓懷賢時拊髀弔古一凭闌清夢雲龕静悲歌野樹寒山川豈專美東北又豐安)聖安寺
(在府城西北唐長興四年建明正統九年修)龍巖寺(在府城西始建未詳)周流寺
(在湯隂縣城東周流社相傳岳王故宅)崇壽寺(在湯隂縣治北宋宣和間建明洪武十七)
(年置僧會司於其内元楊奐詩荒城古寺冷於冰絳帳誰燒照佛燈閑遶空階觀石刻偶聞音語得)
(鄉僧)法隆寺(在湯隂縣城西鶴壁里唐貞觀二十四年建)葆光寺(在湯隂縣城西)
(三十里唐天寳間建金大定間修明成化十六年重修相傳晉孫登學道之所有嘯臺及煉丹井白)
(雲洞遺跡尚存)日光寺(舊在臨漳縣城西南元末兵燬明洪武初徙建縣治東北正統九年)
(修)清行寺(在臨漳縣城西南唐貞觀十二年建明洪武十五年置僧會司於其内)寳
巖寺(在林縣城西南三十里谼峪山一名金燈寺元延祐五年建明永樂十五年重修)寂
靜寺(在林縣城東北元至正十七年建明洪武二十二年置僧會司於其内)崇善寺
(在林縣城東北三十里曲陽社俗名上莊寺唐永昌九年建明洪武二十五年修)龍泉寺
(有二一在林縣城南三十里七泉社元泰定九年建明洪武二十一年修一在内黃縣城南張保明)
(唐順之詩寳地風塵絶琳宫日月偏鴈來還繞塔龍去尚留泉戶裏天花落空中楚樂𫝊遠師休禁)
(酒客醉欲逃禪)寶蓮寺(在安陽縣城南三十里邑人余鍾英創建鍾英明萬歴丁未科進士)
(深心内典此寺遂為南北叢林之冠)妙覺寺(在武安縣治東宋元祐六年建明洪武初置僧)
(會司於其内)常樂寺(在武安縣城南三十里鼓山之麓按齊書文宣帝自鄴都詣晉陽往)
(來山下嘗起離宫於此以備巡幸復建此寺初名石窟天統間改智力宋嘉祐中復改今名元正隆)
(三年重修)從山寺(在武安縣得義里東魏興和二年建明嘉靖十年修)燃燈寺(在武)
(安縣元至元初建明嘉靖十六年修葺)開法寺(在涉縣城東南金明昌二年建明洪武十)
(五年重修雲谷詩望海峯高海日紅海天雲静四山空一聲鐵笛峯頭上吹落梅花過海東)崇
明寺(在涉縣治西北宋嘉祐五年建明洪武十五年修置僧會司於内)清泉寺(在涉)
(縣城西)靈感寺(在内黃縣迎薰門外迤西元建明洪武初重修置僧會司於其内)圓
果寺(在内黃縣亳城集)雲陽寺(在内黃縣甘家莊薛所藴詩曲棧盤深處綠雲見梵)
(宫兩山青幛遶一水綠蘿通磬響𫝊虚谷嵐光混太空倦來依石坐謖謖下松風)奉聖寺
(在涉縣西北四十里符山里金大定二年建明永樂七年修)四聖宫(在府治東南始建未)
(詳明洪武初置道紀司於其内成化十四年重修)延壽宫(在林縣城西二十六里天平山)
(元至大元年建)太虚觀(在府治西北元至順初建明洪武中修)玉興觀(在臨漳縣)
(城西北明宣德五年建)修真觀(在林縣城北姚村元至元三年建明弘治三年修)玄
都觀(在林縣城西南二十里桃源店始建未詳)嘉澤觀(在林縣城南三十里始建未詳)
棲霞觀(在林縣城西南四十里棲霞谷周末仙人盧子綦隱居處始建未詳元至元二年重)
(修元李諴詩太行絶勝在棲霞蒼翠横空四面遮行過清溪松頂暗白雲深處是仙家又門外清溪)
(玉一灣屋頭蒼翠四圍山世間底是真仙景若個能來此地閑又幾家墟落烟霞外數頃禾麻澗谷)
(中轉首雲深迷去路恍然身在武陵東又樹頭嵐氣欝氤氲砌下清泉亂石分信步松間凝佇久晚)
(風吹散一溪雲又三年一夢在林慮驚見清霜滿鬢鬚歸去復來情戀戀新詩臨寫九峯圖金王庭)
(筠詩偶尋溪水到僊宫身世渾疑是夢中風動霓旌高縹緲烟籠瑶樹欝青葱曾聞白鶴歸華表試)
(為丹砂問葛洪明日挽舟重相訪桃花滿路失西東)天興觀(在武安縣城西元至元十年創)
(建)白鶴觀(在武安縣北城外元至正十年建)東華觀(在涉縣治南元至正年間)
(建)洞陽觀(在涉縣城東元時建明洪武十七年修)靈泉觀(在涉縣城東南宋宣)
(和五年建元至正六年重修)寶峰寺(在林縣南三十里原康社)
衛輝府
寧境寺(在府治西南隅舊為院五代晉開運二年創建元末兵燬明洪武二十三年重建改)
(為寺置僧會司於其内)六度寺(在府城西北始建未詳元王惲詩荒村到寺纔三里古屋)
(懸崖廢幾間從此重經題品過衞人方識有壇山又縈紆一水蟠深澗野叟何知說太公壇下古碑)
(堪晤語大書深刻太康中又聖泉流潤過南村共說來年雨水勻山若有靈能假手六花先壓壠頭)
(塵又枝撑佛宇老風烟歲月仍題聖歴年零落亂山終悵望捫蘿應見入香泉)香泉寺(在府)
(城西北三十里霖落山元延祐間建)華藏寺(在新鄉縣治東南明洪武十五年建置僧會司)
(於其内)洪慈寺(在新鄉縣城西元至正二十一年創建明永樂十三年重修)興國
寺(有二一在新鄉縣治西南宋太平興國間建明洪武末修葺一在延津縣城東北三十五里石)
(婆固村唐時建有古佛一尊)天寧寺(有三一在新鄉縣城南司馬村即大迷魂寺金承安)
(五年建明洪武二十一年修葺一在淇縣城東南一十三里良相社元至正二十年建明正統七年)
(修葺二在濬縣東南二里大伾山東岩下)同聖寺(在輝縣城西北宋祥符三年建明洪武二)
(十年修置僧會司於其内)天王寺(在輝縣城西北元至元四年建内有善濟塔明洪武間重)
(修)愍報寺(在輝縣城東北邑人杜大忠因其祖貴與賊戰死請於塚傍建寺圖報其功因)
(名愍報云)北湖寺(在輝縣城西北三里元至元二年創建至正十三年重修)雲門寺
(在輝縣城西南一十五里唐垂拱間建元至元初修後燬於兵明洪武三年重建)栢尖寺
(在輝縣東北一十五里唐武德五年創建明嘉靖七年重修)勝福寺(在輝縣城西北七十)
(里宋熙寧五年建明成化三年重修)竹林寺(在輝縣城西南六十里即晉七賢所遊之地)
靈山寺(在淇縣城西北二十里靈山唐開元間建明嘉靖元年修明李尚實詩野情躭勝賞)
(古寺出靈山天迥擎仙掌溪平寫翠鬟齊餘羣雀下棋罷一僧還此地堪招隱無能學閉關)崇
勝寺(在淇縣東門内元至大元年創建明永樂嘉靖崇禎間重修)朝陽寺(在淇縣城)
(西南一十五里許朝陽山下隋開皇間建)
(皇清順治十二年重修)覺惠寺(在淇縣城東北一十五里吳里社即古郊臺遺址元至正元年)
(創建明正統八年重修)大覺寺(有三一在淇縣城東北一十七里四流口社金太和二年)
(建明成化十六年重修一在延津縣北街唐時建今改作大士閣萬壽塔一座一在延津縣城東三)
(里許僧固村)浮山寺(有二一在淇縣城西北三十里浮山下元至正二年創建明洪武元)
(年重修一在濬縣城内浮丘山明大理赫嬴建)石佛寺(在淇縣城東北一十八里吳里社魏)
(永熙二年創建明洪武三年重修)白雲寺(在獲嘉縣治西舊名曰白茅寺元至元二十年)
(建明洪武二十二年重修改今名元王惲詩為愛西山欲徧經春風吹馬上崚嶒千章古木隈崖寺)
(一點清光守障燈石磕題名留故事松隂移榻對殘僧婆娑最樂䨇泉水潤入高峯露氣凝)崇
福寺(在獲嘉縣城南張朴屯元至元二年建明成化元年正德二年嘉靖九年萬歷十二年重)
(修)法雲寺(在獲嘉縣城南南務社劉固堤明洪武二十年建天順間僧緒滿弘治間僧鑑)
(蓮嘗修之并徙石佛石鼎各一座刻東魏武定三年鼎柱刻宋慶歷四年蓋古刹也明嘉靖壬子年)
(僧慧朗重修)寂照寺(在獲嘉縣城西南羊家莊社元至元九年創建明成化八年重修)
崇興寺(在獲嘉縣西北城郭之外明洪武初創建置僧會司於其内為邑八景之一曰西寺)
(曉鐘)廣堂寺(在延津縣城北二十里塔兒舖有塔建於唐天寳間禱雨靈應)青蓮寺
(在延津縣西南通郭村始建無考)華嚴寺(舊在胙城縣治東南元至元間創建明正統二)
(年徙縣治西北置僧會司於其内今併入延津縣)同和寺(舊在胙城縣西唐開元間建宋)
(慶歷初重建今併入延津縣)太平興國寺(在濬縣城東南二里大伾山天寧寺南明)
(侍御朱應轂建)金山嘉祐禪寺(在濬縣城西北七十里黑山上)雲錦寺(在濬)
(縣西北二十五里善化山)千佛寺(在濬縣城西南三里浮邱山之巔)聖功寺(在滑)
(縣城中置僧會司於其内)興國寺(在滑縣治東明洪武九年建)太一廣福萬
壽宫(在府城内金天眷間建始名三清院皇統間改今名明洪武初置道紀司於其内)紫
極宫(在汲縣崇道里元至元間創建)萬壽宫(在滑縣治東明洪武九年建)太極
宫(在濬縣城東南大伾山前有萬仙樓)白鶴觀(在新鄉縣城東始建未詳)太素觀
(在新鄉縣治西南元至正間建明永樂初修)長春觀(有三一在淇縣城東北一十六里元)
(大德二年建一在輝縣城北元大德三年建一在濬縣城西南浮邱山北元大德年間創建)景
龍觀(有二一在輝縣青巖山元至元間建一在淇縣城西南三十里青巖山元至元間創建)
樓溪觀(在輝縣西南一十五里始建未詳明永樂二年修)紫微觀(在輝縣城西八)
(里始建未詳明嘉靖七年修)隆慶觀(在獲嘉縣城南泰山社金貞祐三年建)天真
觀(在淇縣西北二十里浮山社元至元間創建)佑德觀(舊在胙城縣東蒋村集今併入)
(延津縣)全真觀(在濬縣有二一在淇門一在舊衛縣)高真觀(在濬縣杜家莊)三
清觀(在輝縣西北七里蘇門山上皆以石構為之明嘉靖四十三年建)
懷慶府
天寧寺(在府治東元泰定元年創建明洪武十年重修)興隆寺(在府治西北即元仁)
(宗潛邸延祐三年建明永樂十二年重修)義臺寺(在府東北元泰定間建明洪武十七年修)
(置僧綱司於其内)興教寺(在府城東元至元間建)洪道寺(在府城南元天歷元)
(年創建明洪武五年重修)大道寺(在府城西北元皇慶二年創建明洪武五年重修)吉
祥寺(在府城東北元至元六年創建明洪武七年重修元吳萊詩今夕逢寒食行唫採物華風)
(生敲檻竹雨濕墮船花曲塢青龍樹長灘白鷺沙回看湖水上直去到君家)明月寺(在府)
(城東北四十里明月山一名寳光寺元泰定中創建明永樂年間重修)延慶寺(在濟源縣)
(城北龍潭里唐垂拱初建明洪武間重修寺西有龍潭潭上有澄源閣定菴雪菴四令公祠宋王巖)
(叟詩龍影幽潭事已空惟餘翠竹混青松路窮西北無他景只有青山一萬重黃庭堅詩烟村水寺)
(若江湖林麓山川入畫圖壁上薰風為誰到侍臣曾此耀窮途又寺閣涵虚跨碧潭菰蒲楓柳認江)
(南侍臣家世俱游此鴈序題名在壁龕)長興寺(在濟源縣城北一里許齊河清四年建明)
(洪武十五年重修)洪福寺(在濟源縣治東北金大定四年建明永樂十一年重修)化
城寺(在濟源縣城東北三十里有洞唐相裴休讀書之所咸通中創建明永樂七年重修)盤
谷寺(在濟源縣城北二十里齊建元元年創建明洪武十年重修)泰明寺(在濟源縣)
(城南元泰定中創建明洪武二十一年重修)商山寺(在濟源縣商山今花石村東以石皆)
(五色故名即四皓隱處)勝果寺(在修武縣治南宋紹聖中創建明洪武初修置僧會司於)
(其内景泰七年重修)崇明寺(在修武縣治東北百家巖元至元中創建寺北有石室)雲
臺寺(在修武縣太行山之巔)法雲寺(在武陟縣治東後周廣順三年創建明洪武初)
(修置僧會司於其内永樂十八年重修)妙樂寺(在武陟縣城西大義鄉有舍利塔在内後)
(周顯德二年創建明永樂十五年重修)
(皇清順治四年增修)月明寺(在武陟縣扈莊明胡汝嘉詩泉聲出翠微蘿薜隱禪扉紅葉酣秋色)
(黃花照客衣山空䨇鳥度天淨片雲飛更愛西峯勝林亭下夕暉)普濟寺(在武陟縣千家)
(皇清村元至正中創建明成化崇禎間重修康熙二十五年復增修)水峪寺(在武)
(陟縣城北太行山内)上生寺(在孟縣治東南金大定間創建明洪武初置僧會司於其内景)
(泰間重修嘉靖三十五年重修)
(皇清順治九年增修)金山寺(在孟縣城西一十里紫金山唐垂拱三年創建明成化元年重修)
盤龍寺(在孟縣城西三十五里楊村唐開元二年創建明成化元年重修薛所藴詩地隱蟠)
(龍曲林藏古寺幽巖花拂殿起澗水抱門流雨霽峯巒出天空禾黍秋坐來羣籟寂鐘磬自悠悠)
崇勝寺(在孟縣城北二十五里相封村元大德四年創建明景泰七年重修)增福寺
(在孟縣治東始建未詳元至大二年重修明宣德三年建千佛閣正德間重修萬歷三十二年重修)
(皇清順治十三年增修明何瑭記孟縣城有寺曰增福寺之内有殿曰彌陀蓋寺僧福攅及其同袍福善)
(之所建立也棟宇既完佛像既設乃因儒學李生潘生謁予請記予辭之再三而攅之請益確乃為)
(記曰嘅惟佛之教起於西方中國古無有也自金仙入夢而佛教始來自白馬䭾經而寺院始立晉)
(宋齊梁魏隋之間佛教大興招提蘭若徧於海内上自王城國都下及窮鄉小邑無處不有噫方其)
(盛也鐘魚唄梵之音喧闐朝夕幡幢刹柱之形輝映遠近兆庶蓋無不目眩而神奪者及其衰也棟)
(宇轇轕或化為荒烟野草像設莊嚴或化為飛螢走燐是雖劫數有常亦旧人謀所致故遠公振錫)
(廬山以興達磨面壁少林斯啓究觀前後何莫由斯爰惟福攅上人系出名門身皈佛教以一佛之)
(道廣大宏深非棟宇華麗不足盡後嗣崇奉之心非像設具存不足起兆庶瞻依之念爰與同袍共)
(建斯殿營表方立檀越雲至祗園布金公輸獻巧經始於弘治八年四月落成於正德五年九月輪)
(奐鮮明金碧照耀儼若雷山鷲嶺移自西天釋迦頭陀聿來東土遠近瞻依倍加敬信噫福攅諸上)
(人可謂有功於其教矣佛之道予不能知也以生民之常道論之福攅諸丄人之於其教殆所謂克)
(家之子歟姑以是記)福智寺(在温縣楊門村創自東漢唐太宗重修元至正年間重修明洪)
(武末修葺置僧綱司於其内)
(皇清順治年間復增修)天王寺(在温縣夾樹頭村南春秋魯僖公二十八年壬申公朝於王所)
(即此)興化寺(舊在温縣南門内金天會十年歲荒歉僧人善至化糧煑粥以濟之人皆稱善)
(因改名設粥寺明嘉靖元年太守王公移寺城東南隅晉宣帝故宅)
(皇清順治十四年重修)慈聖寺(在温縣西大吳村晉天福二年創建金大定二年元至元三年)
(明弘治三年屢奉勅重修寫畫塑世稱三絶唐温庭筠詩路分蹊石夾烟叢十里蕭蕭古樹風出寺)
(馬嘶秋色裏向陵鴉亂夕陽中竹間泉落山厨靜塔下僧歸殿影空猶有南朝舊碑在恥將興廢問)
(休公)善護寺(在原武縣東門外明洪武十二年建置僧會司於其内)䨇觀音寺
(在原武縣有二一在磁堌堤一在張南村)玉清宫(在府治西明宣德五年創建成化元年奉)
(勅修繕)崇寧宫(在府城東北郭間沁河南岸捍巨流之下衝聳艮方之秀氣為一郡勝觀)
(康熙三十年郡守劉維世建)紫微宫(在濟源縣西北一百里王屋山下唐司馬承禎棲止)
(之所宋紹聖初創建元大德間修明天順元年重修明謝榛詩斷山經過處三十六廻泉石樹迎華)
(月瑶宫帶紫烟異香猶入夜飛馭儼横天借問丹臺上於今復幾仙)太清宫(在濟源縣清源)
(里元至順間建明洪武初置道會司於其内)靈都宫(在濟源縣城西三十里尚書谷唐天)
(寳間創建元至元間重修相傳即玉真公主昇仙處也唐李羣玉詩高情帝女慕乘鸞紺髮初簪玉)
(葉冠秋月無雲生碧落素桃含露出清瀾層城烟霧將歸遠浮世塵埃久住難一自簫聲飛去後洞)
(宫深掩碧瑶壇宋文彦博詩再到靈都訪舊游青山依舊白雲秋燒丹帝子名猶在憩鶴仙人迹尚)
(留萬軸元科瑶笈重滿庭涼露木樨稠千年物外棲真地肯許風煙占一邱)清虚宫(在濟)
(源西北一百里王屋山東南明吳國倫詩偶來仙觀踏飛霞遥見青林已著花若道人間無月府門)
(前誰駐五雲車)天慶宫(在濟源縣西北隋開皇間創建)陽臺宫(在濟源縣西北一百)
(里王屋山下晉烟蘿子棲真之所唐開元中創建元至正間重修明吳國倫詩萬山絶頂天壇麓古)
(觀嵳峩華蓋覆有客尋真千里來真人已去空陽臺白雲狼籍棟宇欹苔蘚半蝕開元碑開元至今)
(九百年人世非故山依然操瓢且汲洗參井鑚火旋開煑石鼎黃冠道士休相驚烟蘿之子原無名)
嶽雲宫(在孟縣南門外元至元間創建)天真觀(在府治西南元至正六年創建明永)
(樂中重修置道紀司於其内)太古觀(在府城東元大德初創建明洪武末重修)奉仙
觀(在濟源縣城西北唐垂拱元年創建元至元中重修宋賀蘭棲真於此)玉陽觀(在濟)
(源縣西三十里玉陽山唐睿宗女玉真公主修道於此唐王維詩碧落烟嵐外瑶臺道路賖如何連)
(帝苑别自有仙家此地回鑾駕緣雲轉翠華洞中開日月窗裏發雲霞庭養冲天鶴溪流上漢槎種)
(田生白玉泥竈化丹砂谷靜泉逾響山深日易斜御羹和石髓香飯進胡麻大道今無外長生詎有)
(涯還瞻九霄上來往五雲車)洞雲觀(在濟源縣有二一在瑶頭里元至元五年創建一在)
(蓮董里元至元二年創建)六真觀(在修武縣城北二十里六真山世傳六真邱劉譚王郝馬)
(講道之所唐天成間創建明洪武間修置道會司於其内)隆禧觀(在武陟縣西門外宋元豐)
(間創建明洪武初重修置道會司於其内)通元觀(在武陟縣治西北元至正初創建)清
真觀(在孟縣城西竹園村元至元十年創建明洪武間重修置道會司於其内金元好問詩水)
(際茅齋星散居白雲閒伴五溪魚茂林修竹山如畫蘸碧軒中恐不如)會雲觀(在孟縣西)
(路家莊元至正十五年創建)上元觀(在原武縣東門外)長生觀(在濟源縣曲塚)
(里元中統二年創建)玉真觀(在武陟縣西小司馬鎮)
河南府
白馬寺(在府城東漢明帝時摩騰竺法蘭始自西域以白馬䭾經來初止鴻臚寺遂取寺為)
(名創置白馬寺即僧寺之始也永平十年創建宋淳化元至順間俱勅修明洪武二十三年重修宋)
(蘇易簡記東周舊壤西洛名都景氣澄清風物竒秀長源渺渺玄龜負書之川平隰依依白馬䭾經)
(之地考其由為中國招提之始語其要居西京繁會之間歷累朝而久鬱真符偶昌運而洊陳靈貺)
(不有興葺寧昭德音法天崇道皇帝端拱北辰垂裳南面步攝提而重張歲紀把鈎陳而再紐乾綱)
(實異俗於藁街納生民於壽域尚或探玄象外訪道環端恭已虚懷法媯汭無為之化凝神靜想憶)
(靈山授紀之言省鴻名崇十號之空王畢皇居峻三休之妙觀坐致華胥之境平登安養之方慈雲)
(遠覆於冰天法浪遐滋於桂水東踰漲海揚帆頒貝葉之書西洎流沙刻石記金剛之座勤行之能)
(事著矣隂隲之元功大矣一日謂近臣曰朕嘗探賾造化窮研載籍視彼河海猶分其先後譬諸水)
(木尚本其根源觀夫象教斯來真誠下濟誠由彼摩騰竺法蘭二法師者揚菴園之末緒越葱嶺之)
(修程百千億佛始演其性宗四十二章初宣其密義則何必伯陽道德止留關令之家倚相典墳𫝊)
(自伏生之口而已哉瞻彼維洛靈蹤尚存未旌勝緣良謂闕典時屬單閼值歲勾芒馭辰龍星雖耀)
(於雩壇兔魄罕離於畢宿詢於黔首未興雲漢之謠軫彼皇情已甚桑林之禱命中使以馳驛謁仁)
(祠而致誠憂勤上通靈應如響豈獨商羊鼓舞但聞闕里之言力士沾濡惟紀開元之代乃命鼎新)
(緯構寅奉莊嚴採文石於他山下瓌材於邃谷離婁騁督繩之妙馮夷掌置臬之司闢蓮宫而洞開)
(列紺殿而對峙圖八十種之尊相安二大師之法筵靈骨宛如可驗來儀於竺國金姿穆若猶疑夢)
(現於漢庭天風高而寳鐸鏘洋晴霞散而雕栱輝赫周之以繚垣浮柱飾之以法鼓勝幡遠含甸服)
(之風光無殊日域旁映洛陽之城闕更類天宫時則郟鄏遊客轘轅遺俗或黃髮台背之老或玄髫)
(稚齒之童途謠巷歌相與而謂曰吾皇帝之稽古務本也為蒼生而祈福致金仙之降靈遂使權輿)
(聖教之津將壅而復決經始福田之所已圮而更興未覩時巡彌堅望幸佇聽建圭立極踰姬公洛)
(食之符檢玉升中越孝武山呼之瑞臣生逢堯禹職符嚴徐自追閬苑之勝遊粗得楞伽之真趣爰)
(承詔旨命紀歲時雖罄没荒蕪欲繼金聲而莫及然勒銘琬琰期將火德以彌新)光寶寺
(在府城晉建趙逸遊洛嘗嘆曰晉朝石塔寺今為光寶寺人問其故曰晉朝三十二寺盡皆湮滅惟)
(此獨存)乾元寺(在府城西南三十里魏時創建昔在伊闕東山之嶺明嘉靖間遷於山之)
(麓)奉先寺(在府城西南三十里闕塞山後魏時建唐杜甫詩已從招提遊更宿招提境隂)
(壑生虚籟月林散清影天闕象緯逼雲卧衣裳冷欲覺聞晨鐘令人發深省)廣化寺(在府)
(城西南三十里元魏時創建龍門八寺之一)香山寺(在府城西南二十五里龍山上後魏)
(時建唐白居易與僧佛光結香火緣嘗寫其文集留寺中寺久廢)
(皇清康熙四十六年學使湯右曾捐俸重建有碑記詳藝文中唐李頎詩夜宿翠微半高樓聞暗泉漁舟)
(帶遠火山磬發孤烟衣拂雲松外門清河漢邊峯巒倚枕席世界接人天靄靄花出霧輝輝星映川)
(東林曙鶯滿惆悵欲言旋唐李白詩朝發汝海東暮棲龍門中水寒夕波急木落秋山空望極九霄)
(迥賞多萬壑通目皓沙上月心清松下風玉斗横網戶銀河耿花宫興在趣方逸懽餘情未終鳳駕)
(憶王子虎溪懷遠公桂枝坐銷歇棣花不復同流恨寄伊水盈盈焉可窮)安國寺(在府治南)
(唐咸通間建元延祐六年重修明洪武初修置僧綱司於其内成化弘治間相繼修葺參議喬縉為)
(記)福先寺(在府城東三里唐神龍元年武則天創建明洪武十二年重修成化中洛水衝)
(圯徙於北)荷澤寺(在府城外天津橋之南一名聖善寺唐玄宗幸東都大旱召僧無畏盛一)
(鉢水持數百咒頃之大雨即降明皇因於此地造寺因名)法祥寺(在府城東本後唐夾馬營)
(即宋太祖誕生之地建隆二年創建初為應天寺後改今額明洪武十年重修)旌孝寺(在府)
(城南府店保宋皇祐元年建寺傍有程子墓皇祐二年重修)褒賢寺(在府城南彭婆保宋)
(熙寧三年以范文正公墓而建明洪武十二年重修)華嚴寺(有三一在府城南范村保宋太)
(平興國年創建元大歷二年重修一在永寧縣城西南唐貞觀二年創建一在新安縣城西金明昌)
(六年建)法藏寺(在府治東南明景泰五年創建)迎恩寺(在府城東北明萬歷間福)
(藩創建)水陸堂(在府城西五里北即千佛寺明萬歷時創建崇禎年間重修)
(皇清順治九年河南守道許文秀修)壽聖寺(有二一在偃師縣城南元至正十一年創建明洪武)
(十五年重修置僧會司於其内一在澠池縣治西北二十里宋大觀元年創建)崇聖寺(在偃)
(師縣城西南緱氏保魏武平間創建元至正十一年重修明洪武二十一年重修)龍泉寺
(有二一在府城姬磨保唐時建明成化十一年修一在偃師縣城東孫家莊保明洪武間創建洪熙)
(初重修)
(皇清順治十六年邑人藺廷達重修)普安寺(在鞏縣治南金貞祐三年創建明洪武十五年重修)
(置僧會司於其内)淨土寺(在鞏縣後魏景明間建鑿石為佛佛與窟連像貌巍然宋時為)
(西京勝地金為石窟寺唐喻鳬詩一刹古岡南孤鐘撼夕嵐客閒明月閣僧閉白雲庵野鶴立枯樹)
(天龍吟淨潭因識無生理合向此中探)慈雲寺(在鞏縣青龍山内漢明帝時西僧摩騰竺)
(法蘭創建)清涼寺(有三一在鞏縣城南蘇村保一在孟津縣城西一在登封縣城西金貞祐)
(中創建)西烟寺(在孟津縣城東)報恩寺(有三一在孟津縣城西南元至元二十八)
(年創建一在宜陽縣城南元天歷二年創建一在嵩縣城東明洪武初創建其在孟津縣置僧會司)
(於其内)興國寺(有三一在孟津縣城西唐咸寧間始建明洪武初重修一在嵩縣北元泰)
(定四年創建一在盧氏縣城東南文峪社宋延慶六年創建)勝因寺(在宜陽縣治西北即)
(古甘棠驛宋大中三年建明洪武八年重修置僧會司於其内)彌陀寺(有三一在宜陽縣城)
(西元至正三年創建一在澠池縣城南元大德元年創建一在嵩縣城西南元至元三年創建)法
王寺(在登封縣城北嵩山南麓漢永平十四年創建唐貞觀中太宗勅增佛像開元中改名功)
(德宋慶歷中復改今名唐白居易詩䨇刹夾虚空緣雲一逕通似從忉利下如過劍門中燈火光初)
(合笙歌曲未終可憐獅子坐昇出淨名翁)少林寺(在登封縣城西少室山北麓後魏孝文帝)
(時創建梁時達摩居此面壁九年隋文帝改名陟岵唐復名少林明洪武初重修唐宋之問詩紺宇)
(横天室廻鑾指帝休曙隂迎日盡春氣抱巖流空樂繁行漏香烟薄綵斿玉膏從此泛仙馭接浮丘)
(唐沈佺期詩長歌遊寳地徙倚對珠林鴈塔風霜古龍池歲月深紺園澄夕霽碧殿下秋陰歸路煙)
(霞晚山蟬處處吟唐禇朝陽詩飛閣青霞裏先秋獨早凉天花映忩近月桂拂簷香華嶽三峯小黃)
(河一帶長空間指歸路烟際有垂楊明李夢陽詩林深谷暝客子入鐘鳴葉落秋山空烟雲細裊石)
(澗底巒岫亂積松窗中唐碑漢碣蘚字剥虎啼猿嘯蘿燈紅獨坐悠悠息塵想少室影下月出東)
嵩嶽寺(在登封縣城西北嵩山之前魏宣武帝創興孝明帝正光間榜曰閒居寺隋開皇五)
(年改題嵩嶽寺唐興重為修復武則天幸嵩山常以此為行宫送鎮國金佛貯焉明洪武初重修)
會善寺(在登封縣城西後魏時建宋王著有記又有元雪菴李溥光所書茶牓刻字)永
泰寺(在登封縣城西太室之右後魏孝文帝公主焚修地周榛詩峯廻磴轉綠隂齊雲護禪扉)
(日欲低寂寞瑶函人不見一聲清磬石壇西)龍潭寺(在登封縣城東北唐時創建明洪武)
(二十年重修)盧巖寺(在登封縣城東北一十五里即唐諫議盧鴻隱居之處開元中改為)
(寺)寶林寺(在登封縣城西南元至大二年創建)峻極寺(在登封縣城西五代晉時)
(創建初名天成天福間更賜今額金大定間重修明洪武初重修置僧會司於其内馮樾詩古刹連)
(城郭廻瞻太室高微風生殿角細雨間松濤杯酒依朋好山川屬我曹晴宵萬慮寂無俟向禪逃)
福昌寺(在永寧縣城西北唐貞觀元年創建宋淳化四年重修明洪武十七年重修置僧會)
(司於其内)聖水寺(在永寧縣馮村保魏太和二年創建明洪武間重修)紫蓋寺(在永)
(寧縣馮東保隋大業三年創建元至正七年重修)香泉寺(在永寧縣城西五里延壽山前)
(明洪武十五年創建)寶雲寺(在新安縣城北門外慕容山前金大定九年建明洪武十七年)
(重修置僧會司於其内永樂十年重修)天宫寺(在新安縣城東北二十五里古村宋祥符)
(五年建)朝陽寺(在新安縣城東北四十五里北冶西宋淳化二年創建明季修葺)
(皇清順治十二年重修)廨院寺(在澠池縣城南宋大中祥符二年創建明洪武十五年重修置)
(僧會司於其内景泰三年重修)雲門寺(在澠池縣城北三十里唐嘉祐元年創建宋元祐元)
(年重修明永樂三年重修唐孫逖詩香閣東山下烟華象外幽懸燈千嶂夕卷幔五湖秋畫壁餘鴻)
(鴈紗窗宿斗牛更疑天路近夢與白雲遊)玉寶寺(在嵩縣西關明洪武十年建置僧會司於)
(其内)行香寺(在盧氏縣治北元元統間創建明洪武三年修置僧會司於其内)上清
宫(在府城北八里世傳老子修鍊之所正殿梁柱及瓦皆範鐵為之)
(皇清康熙三十一年重修)下清宫(在府城北五里)崇福宫(在登封縣城東北五里漢武帝)
(創建名萬歲觀唐改名太一觀宋改今名為真宗祝釐之所宋韓維司馬光程顥程頤朱熹等皆提)
(舉管勾於此)玉虛觀(在府治東南金大定間創建元至正二十四年重修明洪武十五年)
(修置道紀司於其内)雲溪觀(在府城東北即今三井洞宋邵康節賞夏處雲溪觀即此)九
真觀(在府城南舊有東華正陽純陽海蟾重陽丹陽長真長生長春九真塑像在内後廢)岱
嶽觀(在府城東郭元元統間始建初為通仙觀至元五年改今名明永樂十年重修)仙鶴
觀(在偃師縣西南三十五里緱氏保相傳王子晉於此乘鶴昇仙故名始建未詳宋皇祐二年重)
(修)崇慶觀(在鞏縣南學宫右明洪武十五年創建置道會司於其内)玉宸觀(在鞏)
(縣城南羅口保元至治元年創建明洪武三年重修)寶泉觀(在孟津縣城西元至正十二年)
(建)威靈觀(在孟津縣城西漢武帝陵寢所在故名始建未詳元至大元年修)太清
觀(在宜陽縣治東南迎暉門内金正大八年建明洪武二十五年修置道會司於其内永樂七年)
(重修新安縣東亦有太清觀)奉真觀(在宜陽縣城西上莊元至元八年建明正統八年重)
(修)隆唐觀(在登封縣逍遥谷中按王適碑文唐高宗調露元年帝同武后如嵩山親幸潘)
(師正之居勅有司即其廬建隆唐觀即此)天封觀(在登封縣城北唐天寶初創建元至元間)
(改為嵩陽宫後復改今額石上有韓文公題名歐陽公䟦宋梅堯臣詩車馬雲外來衣沾半山雨弭)
(節叩真君捫蘿笑塵矩廻溪響石松靈茹抽巖塢玉檻刻年華應無愧前古)白鶴觀(在登)
(封縣太室山西去絶頂約四五里)寥天觀(在永寧縣城南唐武德八年建元中統五年修)
(明洪武十五年重修置道會司於其内正統十一年重修)龍泉觀(在永寧縣尋峪保元至正)
(十七年創建)洞真觀(在新安縣城西南二十五里即王樵洞元大德間建明洪武十五年)
(重修置道會司於其内永樂十三年重修盧氏縣亦有洞真觀元元統二年創建)修真觀
(在澠池縣城東二十五里宋至和二年創建即馬丹陽昇仙處)紫微觀(在澠池縣北二十里)
(宋紹聖四年創建)成德觀(在廬氏縣城東五代周顯德四年建元延祐四年重修明洪武)
(十七年重修置道會司於其内)保真觀(在偃師縣城西北三十里石橋保)玉真觀
(在偃師縣城西南五里寺莊保元至正十六年重修)
南陽府
彌陀寺(在府治東晉永昌三年創建明洪武十三年重修置僧綱司於其内)崇善寺
(在府治西北元至元間勅建)興國寺(在府城東南宋至和元年創建明洪武十年重修)
文殊寺(在府城東南唐貞觀二年創建元燬於兵明洪武初間重修)廣教寺(在府)
(城北元至元初創建明永樂十年重修)棲霞寺(舊在南召縣城西北四十里丹霞山即唐)
(丹霞禪師修真之地宋長慶四年創建元末兵燬明永樂十二年重修今併入南陽縣唐綦毋潛詩)
(南山勢廻合靈境依此住殿轉雲崖隂僧探石泉度龍蛇争翕習神意皆密護萬壑奔道場羣峯向)
(䨇樹天花飛不著水月白成路今日觀我身歸心復何處)迎恩寺(舊在南召縣城東一里明)
(成化十三年創建置僧會司於其内今併入南陽縣)安國寺(在鎮平縣城東北三里古安國)
(城内)中興寺(在鎮平縣城西南十五里一名靈泉寺元大德間創建明洪武初重修)延
壽寺(在鎮平縣治東北始建未詳明正統九年重修置僧會司於其内)菩提寺(在唐)
(縣治東杏花山宋紹聖三年創建明洪武初修葺置僧會司於其内宣德三年重修明李蓘詩斜日)
(東山杖策行松清半雜管絃聲無勞猿鶴驚飛蓋笑指閒雲似客情)華嚴寺(在唐縣城東後)
(有宋玉墓在焉)黃臺寺(在唐縣城西南四十里)圓通寺(在泌陽縣治西南始建未)
(詳明洪武三年重修置僧會司於其内明何景明詩曉問圓通寺青山拄杖尋飛梁裊石澗寒日抱)
(霜林殿閣攀躋遠關河眺望深下看孤鳥翼萬里送遙心)龍巖寺(在泌陽縣城西饒良保明)
(永樂元年創建)印水寺(在泌陽縣城南南山内)青峯寺(在泌陽縣北四十里蜈蚣)
(山始建未詳明何景明詩裊裊丹梯百丈懸上方宫在白雲間川源暮過淮西雨樓閣晴開楚上山)
(厭逐風塵為客久喜將樽酒對僧閒同遊更有情親在並轡山中日往還)永慶寺(在桐栢縣)
(城東北三里宋大觀元年建明成化十三年重修置僧會司於其内)羅漢寺(在桐栢縣城東)
(毛家集宋元豐八年創建元至正六年重修)福勝寺(在鄧州治西南紫金山東宋天聖間)
(創建明洪武十年重修置僧正司於其内寺東北隅有塔一十三層高百餘丈中一井呼為海眼因)
(為塔以鎮之天順間重修明李賢詩曉穿飛翠到靈山花雨含香洒竹關林鳥不驚馴虎至溪雲長)
(共老僧閒攜琴客為談玄住擁蓋人從聽法還鐘磬聲殘修定後萬龕燈火綠蘿間)海雲寺
(在鄧州城西茶店)建福寺(在内鄉縣治東明洪武初創建置僧會司於其内)竹林
寺(在内鄉縣城南長慶保元至正元年創建)隆興寺(在内鄉縣城西南橋頭保明洪武初)
(創建明李蓘詩雲木僧堂夜石牀客夢寒蕭蕭霜葉過落落曙星殘月影挂孤塔溪聲清戒壇下方)
(聊一望塵海正漫漫)蒿溪寺(在内鄉縣治西南舊名觀音寺明正統間創建成化時知縣沃)
(頖重修)白雲寺(在内鄉縣城西南一十里孤峯山之巔明方大美詩遥看寺插白雲邊風)
(穴松門敞法筵不住鐘聲鳴萬壑翛然香氣射三天山圍鴈塔浮金界水湧龍宫噴玉泉顧我廵行)
(嵩汝地何當重問慧公禪)興化寺(在淅川縣城西南三里元延祐中創建)龍巢寺
(在淅川縣城東魏太和初創建因有龍巢於此今窟尚存歐陽公有記明丘潞詩乘興移烟棹探幽)
(到碧岑危樓霞壁外古寺石叢隂往蹟僧猶識殘碑我重尋歐陽雖已矣藻翰有知音)香巖
寺(在淅川縣城東南一百里白崖山有兩禪院乃唐一行與虎茵二師所開一行在長安示寂肅)
(宗歸而葬之鄧守表聞自葬後山中香風一月不息故名其寺曰香巖始建未詳明永樂間重修)
淨土寺(在淅川縣城東南十五里俗名樵峪寺元至元初創建殿中有泉穿石鑿流有記明)
(沈繼先詩翠蘿深處擁樓臺春日登臨野趣開一水遠從襄浦去萬山高自陜關來白雲留我棲禪)
(榻黃鳥催人送酒杯滿目烟花題不盡羅衣携得妙香回)旋臺寺(在淅川縣城東南一百里)
(與白崖山相連)乾明寺(在新野縣城東南即漢隂皇后故宅後建為寺元末兵燬明洪武八)
(年重建置僧會司於其内明范惟一詩雲峯上接蔚藍天蕭寺迢遥架紫煙尚憶采銅來帝輦還憐)
(飛錫自唐年香雲拂座三花擁寶月臨池一鏡懸偶憩公車聊眺覧非關耽慕竹林禪)龍泉
寺(在新野縣城北元至正四年建明洪武七年重修明程蘭詩寺額扁龍泉於兹幾百年遠山晴)
(列畫流水夜鳴絃秪樹齊僧臘天花雨法筵偷閒消世慮來就上方眠)開化寺(在裕州治)
(西北宋元豐八年創建明洪武二十三年重修置僧正司於其内)普嚴寺(在裕州城東南)
(四十五里大乘山宋大觀元年創建明洪武十六年重修)雲居寺(在裕州西三十里羅漢山)
(金正大年建)普濟寺(在裕州城北金貞祐二年建明洪武三年重修明唐順之詩宛轉靈)
(峯合微茫鳥路通閒來竹林下醉卧石房中隂澗泉先凍陽崖蕊已紅攀蘿探虎穴憩石俯蛟宫上)
(客思留帶山僧不避驄夜深清嘯發流響入寒空)開元寺(在舞陽縣治西唐開元間創建)
(元大德五年重修明洪武十六年重修置僧會司於其内)顯慶寺(在舞陽縣城南唐顯慶間)
(創建明洪武十七年重修)大通寺(在舞陽縣城東南唐大歷時創建)萬安寺(在葉)
(縣治北明洪武三年創建置僧會司於其内景泰三年重修)圓明寺(在葉縣治南元至元)
(間創建明洪武七年重修)大安寺(在葉縣城西北始建未詳明洪武十年重修寺傍有隋淮)
(南公墓碑寺為守墳設也)奉恩寺(在葉縣河山里唐天寶元年創建明洪治二年重修有襄)
(城王錦記)華陽宫(舊在南召縣城西七十里今併入南陽縣)普濟宫(在内鄉縣城西)
(南五十里石堂山即麻衣子修真之所相傳舊名石堂觀唐貞觀中改今名元大德間重修)萬
壽宫(在裕州城東北五十里黃石山麓唐開元時建)仙遊觀(在府城内唐韓詡詩仙臺)
(初見五城樓風物凄凄宿雨收山色遠連秦樹晚碪聲近報漢宫秋疎松影落空壇靜細草晴香小)
(洞幽何用别尋方外去人間亦自有丹邱)元妙觀(在府城西北明洪武四年創建置道紀司)
(於其内)高真觀(在府城西南)太極觀(在鎮平縣治東北始建未詳明正統六年)
(重修成化十年重修置道會司於其内)通真觀(在唐縣城北明宣德十年創建)金臺
觀(在桐栢縣城東南一里正統二年創建成化八年重修明葉泰詩桐栢山開淮水流白雲深鎻)
(洞林幽驅龍跨鶴何年事仗劍携琴此日遊螭壁正輝神闕曉蠙珠遥出海門秋江湖僻性躭竒絶)
(幾欲移家為爾留)佑德觀(在鄧州城西南元中統二年創建明洪武十年重修)廻陽
觀(在淅川縣城東南一十五里雷山上唐貞觀三年創建明成化間重修)長生觀(在内)
(鄉縣城南永清山宋淳化中創建元至正中重修)仙翁觀(在裕州城東北五十里黃石山)
(葛仙翁昇仙於此今有昇仙閣唐開元中建宋崇寧三年修葺明洪武初重修宋范致虚記奠楚之)
(北鄙表界提封鎮以方城之山羣峯巃嵸聫延四合望之回環宛若郛郭其中一峯巍然而高大獨)
(出衆峯之上者黃石山也山之東曰青龍潭西曰白虎峯南曰火精嶺北曰真龜洞其中是為黃石)
(名因濟北之神祥兆留侯之夢自漢迄今靈宫是保者仙翁觀也觀枕黃石山之麓南面而朝羣山)
(來者若趨伏去者若奔避屹而峙者若峩冠垂珮劍履而侍飛烟屯雲盤輿紆紼朝夕乎其上靈光)
(寳氣祥嵐翠靄秀發乎其間是為福地實真仙列聖之所居唐開元中隸唐州之方城縣刺史崔志)
(廉縣今羅文信以歲旱嘉雨應祈肇新祠宫西平縣令姚震為之頌刻石祠宇事載舊聞自唐之亡)
(更五季喪亂之餘井邑無復保聚顧玆靈祠越在林莽荒圯弗治本朝景德中真宗皇帝始詔崇飾)
(歲時遣使奉祀著之令甲元豐初神宗皇帝詔以隸中太一宫由是崇奉益嚴土木鳩僝之功踰三)
(年始克冇就凡門廡堂室庖湢為楹一百有二十為工以萬計而仙翁祠殿其成最居後蓋造始以)
(崇寧三年其成以五年積其費為錢二千萬庭殖華煥廣大高明至者聳觀焉瞻仙翁之遺像惕然)
(如見其人慕仙翁之高風超然欲遺於世霓旌絳節從玉帝而何之羽蓋雲駢擁真官而來下宜為)
(頌歎以被無窮其詞曰金闕玉京朝以萬靈從以百神惟帝之廷太微蘂珠紫府清都鈞天廣樂惟)
(帝之居雲旂繽紛高靈嘉娛胡為而來遺我素書胡為而遊匪山之癯逢時有事拯彼焚溺著靈圯)
(下託蹤黃石留侯實受妖亂以息式慰侯心復玆顯迹晦明之辰夢與父遇覺命立祠乃荒兹土稱)
(以仙翁著其父老自漢迄今多歴年所民懷其初祀事如故靈宫杳杳而非人間風馬雲車景光肅)
(然宅我新宫主我福地永惠我民貽之萬世)長春觀(在舞陽縣城西明洪武十六年創建)
䨇鳬觀(在葉縣治東北即王喬飛鳬之所始建未詳明洪武二十七年重建宋黃庭堅詩青)
(山空在衣冠古白鶴不歸宫殿秋王令平生尊酒地千年萬歲想來遊宋梅堯臣詩山下溪流照城)
(郭幽亭栢子風自落古壇蒼蘚少人行不見䨇鳬見黃鶴明李昌祺詩王子飛鳬處仙遥迹尚存城)
(荒生暮靄殿古鎻秋雲壊壁燈烟暗閒階草氣薰古今為縣者神異獨稱君)雲鶴觀(在鎮)
(平縣城西三十里一名白雲觀)
汝寧府
清戒寺(在府治西始建未詳舊名草堂寺明弘治十四年重修勅賜今額萬歷間重修明何)
(景明詩郡西山畔舊禪宫朝暮風烟多不同已見樓臺翠微裏更聞鐘鼓白雲中)開元寺
(在府治東南唐開元二十六年建明洪武十八年重修置僧綱司於其内)
(皇清順治五年重建)吉祥寺(在府城南關中有浮圖九級唐興化八年創建明天順元年重修明)
(皇清末燬於兵年重建順治十五)福興寺(在上蔡縣治西北元至元十二年創建明洪武)
(十六年重修置僧會司於其内景泰四年重修)永寧寺(在上蔡縣城東北一十里其地居蘆)
(鎮之左汝水經其南包水繞其北亦勝境也)北泉寺(在確山縣城西北樂秀二山之間隋)
(時建唐名資福即顔真卿死節處宋崇寧間重修改為萬壽禪寺尋改今名明洪武初重修)觀
音寺(在確山縣東始建未詳明洪武二十三年重建成化四年修葺置僧會司於其内)延
禧寺(在確山縣城北宋時建舊為彌勒院明成化十九年重修改今名)南泉寺(在確)
(山縣城西南一十里明僉事曹璉創建)禪定寺(在確山縣城西北一十五里始建未詳明)
(弘治十四年重修勅賜題額)通慧寺(在確山縣城西北一十里始建未詳舊名中泉寺明)
(弘治十四年修勅賜今額)法隆寺(舊在新蔡縣治南唐末建明正統初徙於古城内東北隅)
(置僧會司於其内)萬巖寺(在新蔡縣城西平信舖)寶嚴寺(在西平縣東門外唐)
(時創建明洪武十五年重建萬歷二十六年知縣張應化復修葺)金剛寺(在西平縣城南)
(二十里義亭岡之北古刹久廢明正統七年僧德暠曾掘得石佛像三因重建明季宼燬邑紳耿拱)
(極重修)金佛寺(在遂平縣治南)興國寺(在遂平縣治西南明洪武二十一年創建)
(正德十五年修置僧會司於其内)金蓮寺(在遂平縣城西六十里分水嶺)彌勒寺
(在正陽縣治前迎薰街右宋明道二年建明洪武十年重修内有雁塔)廣教寺(在正陽縣)
(城東三十里俗呼柳寨寺崇岡峻嶺環以闊河古木隂森塵囂自遠)慈氏寺(在信陽州治東)
(北間明洪武十五年創建置僧會司於其内天順間重修明薛瑄詩山寺月皎皎流光入簾帷神清)
(不成寐起視夜何其天漢漸回轉北斗亦西移庭草泫繁露林竹生涼颸撫景念良友渺在天一涯)
(冉冉易寒暑悠悠隔山陂豈無他人好中情詎能知所願得懽晤以慰平生思)賢隱寺(在信)
(陽州城西一十里賢首山一名賢首寺始建未詳順治五年兵憲陳聫璧重修明李夢陽詩谷寺鳴)
(鐘午未深躭幽特與伴相尋行穿樹杪樓臺見坐傍山腰紫翠沉獨響澗泉𫝊石竇並飛梁燕入松)
(隂徘徊自笑三江客佇望誰知萬里心明何景明詩寂寂春山寺䨇峯畫自隂行吟白雲裏獨慰翠)
(微心石磴懸蘿暗巖亭雜樹深還疑武陵口溪水入花林)白雲寺(有二一在信陽州城南五)
(里孟鳳鄉一在羅山縣城西南九十里御史熊璘有碑記)龍旋寺(在信陽州城南五十里一)
(名龍泉寺)䨇林寺(在信陽州城東南五里明王延世詩秋來多遠興騎馬到東林睠此無為)
(境因知不染心涼風疎葉下斜日亂峯沉徙倚高樓上惟聞清梵音)報恩寺(在信陽州城南)
(日新坊舊名開元今廢塔尚存)董峯寺(在信陽州城南七十里)聖泉寺(在信陽州)
(城南七十里中山鄉明李蔭華詩沿溪十里入烟蘿遠見招提擁翠螺苔色正宜新霽後松風偏向)
(晚涼多拂琴懶作清商曲把酒聊為白石歌欲别山靈仍致問風塵何日許重過)寶峯寺
(在信陽州城西北一百二十里長臺鄉)大乘寺(在羅山縣城西南始建未詳宋曾鞏詩行)
(春門外即東山藍舉寧辭數往還溪上鹿随人去遠洞中花照水長閒樓臺勢出塵埃外鐘鼓聲來)
(縹緲間自笑粗官偷暇日暫携稚子一開顔)佛圖寺(在羅山縣西南一百里)靈山
寺(在羅山縣城西南七十里始建未詳元延祐二年重修宋趙抃詩為愛名山好登臨盡日曛巖)
(幽餘暑雪鐘冷入秋雲篇詠惟僧助塵煩與俗分明朝入東棹因便識吾文)白蓮塘寺
(在羅山縣城西南七十里明邑紳副使尚維持有碑記)白勝寺(在羅山縣治東北相傳為)
(楚白公勝别業故名唐時創建明洪武十五年置僧會司於其内正統十三年重修萬歷元年與縣)
(治更置明劉鳴瑞詩風雨過蕭寺山川憶楚風當年公子邑今日梵王宫客下虚堂榻僧談别院松)
(何時攜小品趺坐問支公)清涼寺(在羅山縣城南三十里)九峯寺(在羅山縣城東)
(南一百二十里)彌陀寺(在羅山縣城南一百二十里元海公和尚創建明黎光禄詩山迥人)
(稀到雲深寺目幽石封新蘚密林掛好藤稠履杖來三月心神度十洲白牛眠處冷清話欲披裘)
聖哲宫(在府東甕城内明嘉靖間歸德郡守王創建後廢)壺僊觀(在府城北一十)
(五里即費長房遇仙處唐天寳中創建宋名壺公祠)懸瓠觀(在府城内西南隅明正統間知)
(府李敏創建崇禎七年重修)白雲觀(有三一在上蔡縣治東北明成化三年創建一在遂)
(平縣城西六十里黃土嶺一在羅山縣城西明宣德初喻九韶創建)正靜觀(在西平縣城北)
(二里明正德年間創建)朝陽觀(在確山縣城東五里文筆峯東麓始建未詳明宣德初重)
(建成化間重修)三清觀(在確山縣城南馬鞍山始建未詳明宣德間重建天順間重修)朝
元觀(在正陽縣城外始建未詳後廢)丹陽觀(在遂平縣治東北明天順七年創建李若)
(梓詩古觀沉沉畫掩關石壇松影似深山碁敲靜院林花落雲鎻幽簷野鳥閒昔有金丹飛紫霧今)
(無大藥駐紅顔真人已跨䨇鸞去華表茫茫莫可攀)紫霞觀(在信陽州治東南始建未詳明)
(洪武十五年重修置道真司於其内唐方干詩易覺春光老難消夏晝長問囚傷道氣嚼句療飢腸)
(殿古苔痕澁壇高松檜涼黃冠誰可語試與辨亡羊明何景明詩仙人昔返上清家留下仙壇號紫)
(霞世人不識蓬萊樹道士空餐松栢花)雲臺觀(在信陽州城西五十里)
汝州
寶應寺(在州治東南俗名南禪寺唐開元初創建明洪武初重修置僧正司於其内)風
穴寺(在州城東北二十里風穴山一名白雲寺唐大中初創建明弘治間重修)殊勝寺
(在州城西一十里一名金剛寺唐神龍初創建明正德間修)南寺(在州城内宋時建順治八)
(年知州林中寳修)塔亭寺(有二一在州城東一名廣慧寺宋元祐初創建明弘治間重修)
(一在郟縣城西明正德間創建)仙林寺(在州城東北四十里界牌山下)妙水寺(在州)
(城西妙水之上雨中春耕不膠不濺)淨因寺(在州城北二十五里宋元符庚辰年創建)玉
泉寺(有二一在州城西北四十里元至正辛已年創建一在魯山縣城西北五朵山)普照
寺(在州城西南四十里金正祐癸酉年創建)龍泉寺(有四一在州城東北二十五里唐太)
(定癸卯年創建一在魯山縣城東南六十里元至正乙卯年創建一在郟縣城南二十里一在寳豐)
(縣城西一十三里唐孟浩然詩亭午聞山鐘起行散愁疾尋林採芝去谷轉松翠密旁見精舍開長)
(廊飯僧畢石渠流雪水金子耀霜橘竹房思舊遊過憩終永日入洞窺石髄傍崖採蜂蜜日暮辭遠)
(公虎谿相送出)寳雲寺(在魯山縣西關一名十方院元至正十一年創建)卧佛寺
(在魯山縣治東北一名荷福寺元至正八年創建明洪武初重修置僧會司於其内)觀音寺
(有三一在魯山縣城西北五十里太平保宋政和間創建一在郟縣城東南三十里一在伊陽縣城)
(東南)大覺寺(在魯山縣城北四十里明洪武二年創建)潤國寺(在魯山縣陽石保隋)
(開皇十六年創建宋太和五年重修)白雲寺(有三一在魯山縣城南二十五里一在魯山縣)
(城東北陽石保一在寳豐縣城南二十里)萬壽寺(在魯山縣段店有二其一名上萬壽寺一)
(名下萬壽寺)龍興寺(有三一在魯山縣城東南四十里一在郟縣城東明洪武間創建一)
(在寳豐縣城東南五十餘里)開化寺(在郟縣治東後魏孝武帝時創建明洪武初重修置)
(皇清僧會司於其内修順治十一年重)靈泉寺(在郟縣城西北獅王保唐開元間創建)廣
慶寺(在郟縣城西北三十里元至順間詔建以守宋蘇軾蘇轍之墓)蒼谷寺(在郟縣塔)
(亭保唐太和年創建王蒼谷嘗讀書其中故名)香山寺(在寳豐縣東南三十里龍山上内有)
(古塔唐時創建宋熙寧元年重修宋韓琮詩信馬盤桓上碧穹雲埋松翠梵王宫老僧細說禪機話)
(深會菩提色即空)靈相寺(在寳豐縣治西南朝儀街金大定元年創建明成化九年重修)
(置僧會司於其内因習儀於此故改名萬壽寺)白雀寺(在寳豐縣城東四十里父城保每遇)
(豐年必有白雀巢於古槐之上寺因以名)乾明寺(在伊陽縣城東南四十里峴山上齊天保)
(間創建舊名彌陀唐為天壽宋改今額明洪武間重修)練溪寺(在伊陽縣練溪山中元大)
(德初創建又名為聖壽寺)清涼寺(在伊陽縣城北五十五里宋熙寧五年創建)碧峯
寺(在伊陽縣治西隅明成化丙申年創建)報恩寺(在伊陽縣城北五十五里明洪武五)
(年創建)圓明寺(在伊陽縣南二十里元至元十一年創建)金山寺(在伊陽縣城北)
(五十里周天復十年創建李翰詩過盡伊陽第幾灘偶從方外駐征鞍深林月轉松忩暗虚榻雲侵)
(布被寒夢寐也思王事重馳驅敢憚客程難山僧剰有慇懃意爛煑胡麻當傳餐)廣成宫
(在州城西六十里崆峒山之上即廣成子隱居之所始建未詳)峴山宫(在伊陽縣城東南四)
(十里峴山之北上有真武觀)
(皇清順治十七年修)清溪觀(在州城東關魯山巷西邱神仙修真之所始建未詳宋慶元間重建)
(明弘治四年重修)丹陽觀(在州治東北隅乃馬丹陽仙人修真之處明正統元年創建明)
(彭綱詩上盡重城日欲流丹陽觀裏偶來遊仙都路迥塵埃淨一樹閑雲滿院秋)瑞雲觀
(在魯山縣城東一十八里宋崇寧間創建)南華觀(在魯山縣治南門内元至正丙戌年創建)
(内有三清殿玉皇殿)女靈觀(在魯山縣城西六十里小山間唐大中二年創建)昭陽
觀(在郟縣治西南元大德二年創建)
(皇清順治十一年修)王喬觀(在郟縣城西北二十里金鳳山上明嘉靖二十二年創建)玉陽
觀(在郟縣治東南元泰定年間創建)
(皇清順治十八年王昕重修)朝陽觀(在寳豐縣治西北始建未詳明成化間重建)神應
觀(在寳豐縣城北)桃源觀(在伊陽縣城東南七里元至正七年創建明成化年間重修明)
(祝富詩桃源宫在伊之南荒涼半畝修真菴種桃道士去已久春風空落花䰐鬖我來停車訪遺跡)
(鶴飛竈冷無消息朗吟大笑出門去一溪流水春山碧)太古觀(在伊陽縣城東南元至正)
(元年創建)丹陽觀(在伊陽縣城南八里一名馬藍觀)凌霄觀(在郟縣城西北)
陳州
洪福寺(在州城北關始建未詳明洪武十七年重修置僧正司於其内)法華寺(在州)
(城内東南隅後廢)月波寺(在州城内東南隅四面皆水寺居波心今廢)銅佛寺
(在州城内北後廢)天寧寺(在州治東北)壽聖寺(有二一在州城東元至正年間)
(創建一在西華縣城西南明永樂十年創建)永福寺(在商水縣治東北明洪武初創建置)
(僧會司於其内成化九年重修)北蔡寺(在商水縣城南二十五里火舖)清涼寺(有二)
(一在商水縣城西南一在西華縣城西南小窑鎮明永樂十年創建知縣陳嘉謨有記)南陵
寺(在商水縣城西二十五里)西陵寺(在商水縣城西北一十五里)扶蘇寺(在商)
(水縣城西南三十里)觀音寺(有三一在商水縣城西北懷邱灣一在西華縣城東北長平鄉)
(明嘉靖二十三年重修一在項城縣城東)大覺寺(在西華縣城西南明洪武十八年創建)
堤城寺(在西華縣城西北元延祐六年創建明洪武五年重修置僧會司於其内宣德年間)
(重修)光武寺(在西華縣城南長樂鄉光武微時止宿於此)揚善寺(在西華縣城東)
(南明洪武十五年創建)大吉寺(在項城縣治西南唐時創建明洪武初修置僧會司於其)
(内成化二年重修)上生寺(在項城縣城東北五十里)潁隂寺(在項城縣城西北八)
(十里)鹿苑寺(在項城縣城北五十里南頓街梁武帝勅建有碑記)興隆寺(在項城縣)
(東北二十五里)高皇寺(在項城縣城東一十里)宛邱寺(在沈邱縣城内東北隅置)
(僧會司於其内每朝賀習儀於此)香臺寺(在沈邱縣城西南二里小河岸舊有巡檢司昔)
(産乳香内有乳香臺)增壽寺(在沈邱縣西關北首)正樂觀(在西華縣城西夏亭成化)
(六年創建)元都觀(在陳州柳林集内)太微觀(在沈邱縣毛家營南)元帝觀
(在沈邱縣治北二十里鞠家集)
許州
興國寺(有三一在州治西南宋興國時創建明洪武初置僧會司於其内一在臨潁縣黃岡)
(保宋興國年間創建明洪武成化年間重修一在襄城縣東南横梁渡)洪濟寺(在州治東)
(舊名大洪濟寺元至正六年創建)文明寺(在州治東南有文明塔一十三層明知州鄭振)
(光創建)商城寺(在臨潁縣城南王士保其地四面水如辟雍剏建未詳明宣德十一年重)
(修)龍泉寺(有二一在臨潁縣南吕保一在長葛縣城西一十五里元至道二年創建明嘉)
(靖四十二年重修)
(皇清順治十八年重修黃朝薦詩荒苔歴落隱低叢古木蕭蕭肅晚風徑折層崖春草綠泉生幽壑野花)
(紅幾年寂寞鐘聲斷此日皈依覺路通自是生公曾說法石頭亂點水灘中)小香山寺
(在臨潁縣城西張潘保明洪武中創建)開元寺(在臨潁縣巨陵北唐開元中創建元末燬)
(後重建)萬壽寺(有二一在臨潁縣治西北元初創建後燬於兵明初重建)
(皇清順治年間盧生明重修一在郾城縣城東北時曲保明正統間創建)普聖寺(在臨潁縣城東)
(北三十里明洪武二十年創建)龍堂寺(在臨潁縣中安保)乾明寺(在襄城縣城南)
(三里首山後唐清泰元年始建明邑人姚成性重建)
(皇清順治五年重修明卲寳詩峯有烟霞澗有泉此中佳景是天然山窮西北翻稱首寺背東南却號乾)
(三里到城如隔世八年為郡幾參禪題詩不盡登臨興分付緇流莫浪𫝊)王夢寺(在襄城縣)
(庾河宋時創建)圓明寺(在襄城縣治北元大德二年創建)青塜寺(在襄城縣城西)
(北房村元時創建明天順八年重修)洪教寺(在襄城縣慈溝上元延祐三年創建)南堂
寺(在襄城縣葛塊保内有古塔一座)洪福寺(有三一在襄城縣城東始建未詳明嘉靖)
(三十九年重修一在郾城縣城東四十五里南河保一在長葛縣城東南二十里宋時創建明正德)
(嘉靖萬歷間相繼修葺姚尚書有碑記)
(皇清康熙十三年重修)西巔寺(在襄城縣城南五里首山之巔相傳後唐清泰中念公禪師棲)
(真之地)湧泉寺(在郾城縣裴城鎮相傳此地有湧泉得鐵佛鎮之泉始不湧因以建寺世)
(代未詳)圓覺寺(在郾城縣城西北四十里凌雲臺之西)彼岸寺(在郾城縣治西)
(北宋時創建有古石幢明洪武五年置僧會司於其内)王孟寺(在郾城縣紫雲岡宋太平)
(興國三年王孟二商人創建故名)端壁寺(在長葛縣東門外宋祥符五年創建明洪武元)
(年重修置僧會司於其内成化弘治正德嘉靖萬歷天啓年間相繼修葺)
(皇清康熙二十九年知縣何鼎重修)觀音寺(在長葛縣城西北二十里元至正年間創建明洪武)
(十三年重修)清涼寺(在長葛縣城西三十里始建未詳金大定間重修明正統九年復重)
(修)鐵佛寺(在長葛縣城北一十八里始建未詳)
(皇清康熙十五年重修)柳莊寺(在長葛縣城東北一十五里明正德二年創建萬歷四十五年)
(重修)留村寺(在長葛縣城西五十里始建未詳明成化間重修)
(皇清順治十三年康熙二十五年相繼修葺)天寶宫(在州城西北四十五里石固鎮宋天歷十)
(二年創建元末兵燬明洪武間重建景泰五年重修葺)傅士宫(在郾城縣城東南二十五)
(里)龍泉宫(有二一在長葛縣西四十里後河鎮葛仙翁修道處一在郾城縣河北保)清
正觀(在州城西北明永樂三年創建)仙翁觀(在襄城縣外西南)崇真觀(在郾)
(城縣治西)紫虛觀(在郾城縣城西南一十五里)長洲觀(在長葛縣城西南四十五)
(里)元真觀(在長葛縣城東南八里始建未詳明萬歷十三年重修)
(皇清順治十二年張宗孔重修)德星觀(在長葛縣城西五十里紫金山之南即漢陳太丘宅故址)
(後人因立觀於上即其祠也)暖泉觀(在長葛縣城西六十里明景泰三年朱清澄重修嘉)
(靖三十七年王靖正重修)
禹州
天寧萬壽寺(在州城西北隅創建於唐朝宋崇寧元年重修金末兵燬元大德三年重)
(建明洪武十五年賜崇威符驗一道寺内有宋仁宗御書天竺唵斛呾囉字碣)正覺寺(在州)
(城西義讓里宋時創建明洪武六年重修以文殊龍福崇因龍潭土城清涼六寺併焉)子房
寺(在州城西南三十里彰德都明嘉靖改為里社韻府云子房生於櫟舊志彰德都子房故里也)
(寺即舊址故因名子房寺有良父平墓存焉)羅漢寺(在州東昆喜里始建無考明洪武時)
(僧文淵重修)龍福寺(在州城西北高臺里隋開皇十二年創建明洪武間僧崇威重修)
清涼寺(在州城玲瓏里後周長安三年創建劉魁改為紫山書院方伯張鯤致仕於此講學)
(授徒今復為寺)法融寺(在州城西南唐開元十七年創建明洪武七年重修)興國寺
(在州城西北)廣通禪寺(在州治東南隅明徽莊王創建請賜今名嘉靖年間李登雲重)
(修)法海寺(在密縣城西宋咸平四年創建前有石塔寺四面勒鏨蓮華經一部)
(皇清順治五年重修宋秦觀詩寒食山川百鳥喧春風花雨暗川原因循移病依香火寫得彌陀七萬言)
南臺寺(在密縣城東五十里袁家村唐天寳六年創建)龍巖寺(在密縣西北二十五)
(里龍巖山下宋宣和七年創建)聖壽寺(在密縣城東五十五里宋仁宗三年勅建)朝陽
寺(在密縣城東南一十五里唐天寳六年創建明末移建於東店)超化寺(在密縣城西南)
(一十五里王村里隋開皇二年創建明洪武十七年重修)水月寺(在新鄭縣城西南四十里)
(大隗山前)洪福寺(有二一在新鄭縣城西北一十五里一在新鄭縣城北四十里)崇孝
寺(在新鄭縣城北臨洧鄉陳省華之墓側)歐墳寺(在新鄭縣城西三十里歐陽文忠公)
(之墓側)鳳臺寺(在新鄭縣南門外洧水之陽宋大觀三年創建明嘉靖四十年重修内有)
(文昌閣在寺後高岡之上明末始創後旋圮毁)
(皇清康熙二十九年知縣朱廷獻重建)卧佛寺(在新鄭縣西門外一里舊名興福院隋開皇十)
(年創建明洪武元年重修置僧會司於内)古禪寺(在新鄭縣城西南四十里大隗山南麓)
魯墳寺(在新鄭縣城東三十里魯公亮之墓側)清微萬壽宫(在州治西南隅)
(漢光武時創建金末燬元至元間艾至明復建明洪武十八年宣德八年重修嘉靖九年改置為藩)
(府學今復為清微萬壽宫)存真宫(在州城東金至大四年建明永樂元年重修即訾亘棲真)
(處)雲巖宫(在密縣東四十里邵家里雲巖洞上宋開寳二年創建)玉溪宫(在密)
(縣城西二十五里西召金正慶三年創建)南崖宫(在新鄭縣城西南四十里大隗山祀黃帝)
(岐伯雷公)太清觀(在州城西南隅子山宋宣和年間創建)逍遥觀(在州城西北始)
(建無考明正統十一年重修)崇元觀(在州城南三峯山之陽)仙翁觀(在州城東)
(北具茨山下)天寶觀(在密縣城南元泰定三年建明洪武初置道會司於其内)佑神
觀(在密縣城東天仙保金正慶四年創建)純陽觀(在密縣城東四十里元至正元年創)
(建明成化四年重修)大清觀(在新鄭縣城西南二十里明成化間道士趙太虚重修觀後鑿)
(土洞幽深建老子祠於内)尊恩觀(在新鄭縣城東北唐開元中創建更名重陽觀明正德間)
(移置縣治内北城隍廟右嘉靖四十五年少師高公建尊恩閣於其後藏欽賜神像十軸因改名尊)
(恩)修德觀(在密縣城東南三十里宋崇寧三年創建)
鄭州
崇聖寺(在州城北門外宋熙寧間創建明洪武十五年重修置僧正司於其内)
(皇清順治九年康熙二十九年重修)開元寺(在州治東唐玄宗開元年創建内有舍利塔一座)
白佛寺(在州城東二十里)清林寺(在州城正南四十里)興國寺(有三一在)
(州城北二十里一在滎陽縣城東南二十里唐咸亨三年創建一在河隂縣城東南一十五里宋太)
(平興國年間創建明洪武元年重修)觀音寺(有二一在滎陽縣城内嘉會街東始建未詳宋)
(太平興國二年重建置僧會司於其内一在汜水縣玉留村唐武德五年創建)壽聖寺(在滎)
(陽縣城南三十五里大周山下元泰和三年創建明末燬)
(皇清順治年間重修)洞林寺(在滎陽縣城東南三十五里金大定三年重修)靈山寺(在滎)
(陽縣城南二十五里宋元祐間曾有龍見於此寺前有靈仙井在焉)護聖寺(在滎陽縣治東)
(明永樂十一年創建景泰五年重修)秋社寺(在滎陽縣城東南一十五里)
(皇清康熙二十一年重修)南壽寺(在滎澤縣北門外避河患今移南門外)懿德寺(在滎)
(澤縣城西一十五里李軍峪)佛果寺(在滎澤縣南門外宋皇祐四年創建明洪武初置僧)
(會司於其内成化十四年改建城内)龍巖寺(在滎澤縣城南五里惠濟鎮東北之隅)嶽
山寺(在滎澤縣城西一十里嶽山沈荃詩古刹山阿裡秋光處處尋雲塢團野色石磴逼梵音)
(日映曇花影風吹貝葉林大雄演法處晚樹帶歸禽)金山寺(在河隂縣黃河之隂始建無考)
(明洪武元年遭河患徙建於縣西北正統九年重修其東西水峪之間尚有金山寺銀山寺遺跡)
文殊寺(在河隂縣城西北二十里一名蔡村寺創於金元末寺廢明洪武間里人修建宣德)
(皇清年間重修秦文俊重修順治十年)廣孝寺(在河隂縣城西一十里元大德十三)
(年創建明成化二年增修弘治五年重修)正國寺(在汜水縣虎牢之地漢明帝創建元末燬)
(於兵今其地為演武場)周固寺(在汜水縣周村西隅宇文泰之族世居其地有女祝髮立)
(寺於此因名)柳泉寺(在汜水縣柳泉之上)佛陀寺(在汜水縣東南四十二里五雲)
(山南明正統十年重修)天王寺(在汜水縣城南五十里案山之陽向有鐘樓以司晨昏遠)
(近皆聞始建未詳毁於元季明永樂二年重建明末土賊復燒毁)
(皇清順治年間闔邑士民重修)紫雲宫(在河隂縣城北五里廣武山飛龍頂之巔明嘉靖三十年)
(創建)玉清宫(在汜水縣城西北二里金龜山明時改美哉亭為之)列子觀(在州城東)
(圑田三十里)西嶽觀(在滎陽縣西城門外吳之頥有碑記)朝元觀(在滎陽縣城東)
(南賈峪元季勅修)長春觀(在滎陽縣城北一十里)逍遥觀(在汜水縣城南一十)
(五里竹川之内始建無考金大德甲辰年黃冠李之完重修)清涼觀(在汜水縣東南四十)
(二里五雲山上)重陽觀(在汜水縣下&KR0810;西岡宋慶歷二年創建明萬歷四十一年間重修)
陜州
興國萬壽寺(在州治東南隋開皇八年創建明洪武十年修置僧正司於其内十七年)
(重修)開元寺(在州東四十里三門山始建未詳明成化間重建宋司馬光詩山石古來色河)
(流無盡聲行船自往返羣木幾榮枯狂象調難伏空花滅復生我來何所得聊此濯塵纓)寳輪
寺(在州東南隅唐僧道秀建金僧智秀復置磚塔焉記見藏經)慶福寺(在州城南西樊)
(社元趙行省創建)大通寺(在州城東五十里東樊杜唐三生公主創建)空相寺
(在州城東一百里七里社熊耳山西即初祖達摩葬處明衛濬詩客路風塵苦不禁解鞍率爾憩雲)
(林午烟細綰諸天座夕磬清流萬壑音禪丈堪消煩惱障僧牀頓結菩提心逢人漫話西歸事隻履)
(遺蹤未易尋)旌賢寺(在州東五十里張茅鎮西即文獻姚公嚴守之所)龍泉寺
(在州城東二十五里馬河社金僧洪雅建後僧智澄建白衣閣於上)慈雲寺(在州城東朱家)
(原社宋僧人洪覺創建)重慶寺(在州城西崔村杜宋僧守英創建)洪巖寺(在州)
(城東馬河社有仙人洞存)萬善寺(在州城東蜀僧正海創建)開化寺(在州城外東北)
(一百里)御題寺(在靈寳縣治南初唐德宗為雍王時征史朝義過之題詩於壁後即位僧)
(元覺詣長安書寺額詔以御題為名金大定四年重修明洪武十五年置僧會司於其内成化六年)
(重修唐德宗詩高僧居静域客子戀皇宫試訪昆耶室旋遊方丈中禪林吹梵響忍草散香風妙說)
(三元義能談不二宗色空䨇已滅内外兩緣同識盡無生理乃覺出&KR1351;籠)奉慈寺(在靈寳縣)
(五底村唐永徽年間創建)文殊寺(在靈寳縣營田里西張村唐天寳十年創建)禪林
寺(在靈寳縣西南轆轤關宋大觀五年間創建)嚴福寺(在靈寳縣朱陽里故城内宋大)
(觀十年創建)開元寺(在靈寳縣虢州故城内元中統年間創建)延壽寺(在靈寳縣)
(朱陽里涃頭村元至正六年創建中有魚塘谷雨三日魚從穴出又名魚窟)永慶寺(在靈)
(寳縣萬度村明成化三年建)永明寺(在靈寳縣把婁村明隆慶三年創建)苦煉寺
(在靈寳縣澗口里明萬歷十六年創建)彌陀寺(有二一在靈寳縣城南天恩里墻底村明)
(成化乙未年創建一在閿鄉縣城西六十里)上雲寺(在靈寳縣玉城縣故城邱梁里)柳
林寺(在靈寳縣梁村里營田溝)連聖寺(在靈寳縣萬興里馬村)清涼寺(在靈)
(寳縣澗南里得捕村)毘羅寺(在靈寳縣治東南一百餘里女郎山中宋天聖七年創建明洪)
(武二十七年重修)藥師寺(在靈寳縣稠桑里古驛村)覺勝寺(在閿鄉縣治東南金)
(太和元年創建明洪武十六年重修置僧會司於其内景泰元年重修萬歷三十年知縣黃方移建)
(西關明楊慎詩野寺春來草色青遠山淡淡水泠泠隔忩人静流鶯語楊柳依依綠滿庭)鎮沙
寺(在閿鄉縣城東二十里始建未詳明萬歷三十年知縣黃方重修今存故址)石佛寺
(在閿鄉縣城西七十里)壽合寺(在閿鄉縣城西二十五里)臨高寺(在閿鄉縣城東)
(南二十里明左守忠詩臨高有路達烟霞臺殿高低釋子家月滿廻廊影墜葉水流絶澗泛空花青)
(松閱世風霜古翠石題名歲月賖誰謂無生真可學山中亦自有年華)法王寺(在閿鄉縣)
(城西三十里)興化寺(在閿鄉縣城西二十五里)静林寺(在閿鄉縣城西南三十里)
下龍泉寺(在閿鄉縣城西四十里)蓮池寺(在閿鄉縣城西南二十里)萬泉
寺(在閿鄉縣城東南二十五里)羅漢寺(在閿鄉城西南三十五里)東平寺(在閿)
(鄉縣城東南二十五里)龍興寺(在閿鄉縣城西四十里)資教寺(在閿鄉縣城南)
(三十里)吉祥寺(在閿鄉縣城南二十里)會勝寺(在閿鄉縣城西唐開元五年創)
(建明洪武十七年重修)金陵寺(在閿鄉縣城西六十五里)洪福寺(在閿鄉縣城西)
(一十五里)紫微宫(在州東七十里硤石鎮宫下有仙人石洞)太初宫(在靈寳縣城南)
(一十二里王垜村即尹喜故宅唐天寳初勅建天寳觀宋崇寧間因甘露降真武殿改為太初宫元)
(大德四年重修)混元宫(在靈寳縣虢州故城西即西樓舊基明萬歷三年創建)白帝
宫(在閿鄉縣渠工)佑德觀(在州治東南宋崇寧元年創建明洪武十五年修置道正司於)
(其内永樂十五年重修)迎祥觀(在州城西南三里雞足山)春陽觀(在州東朱家原)
(社)元應觀(在州治北)長春觀(在靈寳縣城南元至元十三年創建明洪武二十五)
(年修)太虛觀(在靈寳縣治東北元延祐三年創建明洪武二十五年重修置道會司於其内)
(皇清康熙十九年知縣江蘩重修)洞陽觀(在靈寳縣虢州故城東里明景泰六年重修)重
陽觀(在靈寳縣城南婁下村明成化四年重修)玉陽觀(在靈寳縣城南李曲里唐初建)
(宋天歷二年重修明洪武三十年重修嘉靖間因地震崩毁重修明史敏詩帝女修真禮碧虚玉陽)
(山下舊宫居花飄古砌春風後松偃空壇暮雨餘石室已消丹竈火瑶池不返紫雲車遺碑獨有龍)
(蟠字猶是明皇御筆書)朝陽觀(在閿鄉縣有二一在縣東街元元統二年創建明洪武十)
(五年修置道會司於其内一在縣城西四十五里今更名為夢遊軒)朝元觀(在閿鄉縣陽平)
(社前朝奉勅賜額有碑記)玉巖觀(在閿鄉縣城東南三十里)煉真觀(在閿鄉縣城南)
(二十里明張肇基詩曲磴攀蘿上晴霞拂盡欄神芝生瓦角仙犬吠雲端石氣侵衣濕鐘聲落澗寒)
(道人有幽致留客飯琅玕)祥符觀(在閿鄉縣城西唐開元中創建内有玄宗御書道德經二)
(碑)元真觀(在靈寳縣城南二十七里墻底邨明隆慶四年創建)靈泉觀(在靈寳縣)
(城東六十里地頭村)
光州
普惠寺(在州治西北元時創建明洪武十九年置僧正司於其内宣德年重修)朝陽
寺(在州城西門外郡紳陳清創建知州王守禄重修)劉伶寺(在州城北三十里)七
峯寺(在州城北七里孔道明萬歷時創建)寳相寺(在光山縣西城外始建未詳明天順)
(間修置僧會司於其内)净居梵王寺(在光山縣城南唐時創建内有東坡讀書臺宋)
(蘇軾詩并序寺在光山縣南四十里大蘇山之南小蘇山之北寺僧居住為余言齊天保中僧思慧)
(過此見父老問其姓曰蘇氏又得二山名乃嘆曰吾師告我遇三蘇則住遂留結庵而父老竟無有)
(蓋山神也其後僧智覬見思於此山而得法焉則世所謂思大和尚智者大師是也唐神龍中道岸)
(禪師始建寺於其地廣明庚子之亂寺廢於兵火至乾興中乃復而賜名曰梵天云十載游名山自)
(製山中衣願言畢婚嫁携手老翠微不悟俗緣在失身蹈危機刑名非夙學䧟穽損積威遂恐死生)
(隔永與雲山違今日復何日芒鞋自輕飛稽首兩足蹲舉頭雙涕揮靈山會未散八部猶光輝願從)
(三聖往一洗千劫非徘徊竹溪月空翠摇烟霏鐘聲自送客出谷猶依依回首吾家山歲晚將焉歸)
大梵寺(在光山縣城東南三十里)仙居寺(在光山縣城西六十里)文殊寺
(在光山縣城西南四十里)天台寺(在光山縣城西南一百五十里天台山下其上又有鐵瓦)
(寺)龍潭寺(在光山縣城西南七十里)凌雲寺(在光山縣城西南一百里)玉泉
寺(在光山縣城西南一百二十里)觀音巖寺(在光山縣城南五十里明張恪詩捫蘿携)
(侣陟重巔百尺樓臺上接天碑卧莓苔猶有字樹纏藤葛不知年閒消半日山僧偈悟徹三乘一指)
(禪無限雲沙圖畫裡分明留待米顛𫝊)卧龍臺寺(在光山縣城西三十五里)駱駝
屛寺(在光山縣城南一百里)觀音寺(在固始縣城内西南隅明洪武三年創建置僧)
(會司於其内)地藏寺(有二一在固始縣城南七十里三峯山明永樂三年創建一在商城)
(縣城北三十五里)華嚴寺(在固始縣城南華嚴里元馬祖常詩化國日遲遲招提獨往時)
(鶴馴看梵磬猫定護齋縻貝葉翻經譯沙墻應制詩庭前雙樹好長夏得風吹)分水寺(在固)
(始縣城東分水亭水至此三分均資灌溉前奉龍王後乃佛殿)圓覺寺(在固始縣城南馬塘)
(里元大順間創建)華陽寺(在固始縣城南一百里華陽山)紫微寺(在固始縣城西)
(北截溜口周之綱詩東南名刹無多寺不到珠林逾廿年白髮蒼顔仍杖履青松綠竹共盤旋僧寮)
(冷落供齋鉢蓮座清涼淨法筵從此招尋常結侣河橋堤柳醉雲烟)白馬寺(在固始縣西北)
(六十里古期思城)廣度寺(在固始縣東門後街明邑紳余慶創建)興國寺(在息)
(縣城東南二里宋興國間創建明洪武初年修置僧會司於其内景泰萬歷年間重修)開化
寺(在息縣城東北七十里褒信鎮明嘉靖年間創建)
(皇清順治九年王忠重修)釋迦寺(在息縣城東三十里明灣里今稱興福寺宋皇祐二年創建明)
(正德十年重修)洪塘寺(在息縣城東八十里鄧灣里始建未詳)大慈寺(在息縣治)
(束明永樂末創建正統弘治間重修隆慶六年萬歷四年天啟五年重修)青龍寺(在息縣城)
(西南一十五里古息城内後廢)潘城寺(在息縣城東六十里梅□里始建未詳明嘉靖三十)
(五年重修)法院寺(在息縣城東北八十里白亭里始建未詳)羅漢寺(在息縣城東北)
(皇清八十里白亭里始建未詳順治三年重修)崇福寺(在息縣城東北一百三十里固)
(城倉南元至正間創建明崇禎十六年重修)洪福寺(在息縣城東北三十里梅魁里始建)
(未詳明正德八年重修萬歷三十五年重修)龍泉寺(在息縣城西三十里霍家店始建未)
(皇清詳治十三年重修順)崇福寺(在商城縣北門内西小街始建未詳舊名龍泉)
(寺明成化中改今名置僧會司於其内)石佛寺(在商城縣城北二十五里上有石棋盤遺)
(跡下有金鷄鳳凰二山)崇國寺(在商城縣城外東南八里岡)春溪寺(在商城縣)
(城北五十里)華巖寺(在商城縣城東四十里唐時勅建)淨梵寺(在商城縣城南)
(湯池上始建未詳明萬歷三十五年重修)迎水寺(在商城縣西門外河西岸)伏山寺
(在商城縣城東南五十里唐時勅建)元真宫(在州治北城北關明時郡紳劉黃裳創建)五
龍宫(在州城東二里)三清宫(在光山縣東門外)玉清觀(在州治南城明正統)
(間創建)水月觀(在州治南城玉清觀右側明萬歷年間郡紳黃衮創建)白雲觀
(在光山縣城南九十里石盤山唐時創建唐王曾焚修其中有唐王洞)玄武觀(在光山縣)
(有二一在孫鐡舖一在泊陂河)回龍觀(在光山縣城南五里)飛龍觀(在光山縣城南)
(一十五里)九龍觀(在光山縣城南八十里)茯苓觀(在光山縣城西六十里)玉
皇觀(在光山縣城北二十里)元妙觀(在固始縣城東南明洪武十六年創建置道會)
(司於其内)碧霞觀(在息縣南關外始建未詳明天啓五年重修)玉虛觀(在息縣北)
(關明天順二年創建成化嘉靖萬歷間重修)
(皇清順治十二年知縣邵光蔭修)東嶽觀(在息縣東關明成化十九年創建萬歷三十年知縣)
(錢承撰四十七年知縣張大受天啓四年知縣胡棟相繼修葺)
(皇清順治十二年知縣邵光蔭重修)延真觀(在商城縣城南六十里上天山世傳吳真人修道之)
(處今石洞内煉丹爐尚存有吳真人詩詳載山川志)
河南通志卷五十
