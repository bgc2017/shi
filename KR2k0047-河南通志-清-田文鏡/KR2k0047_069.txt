河南通志卷六十九
流寓
古者諸侯大夫各守其國世其爵禄然列國有寓
公之禮而大夫亦往往游仕他邦如防叔自宋遷
魯為孔氏祖堯之後在晉為范氏在秦為劉氏記
所稱别子為祖者皆是也後世郡縣㝢内天下一
統士得安其土著食舊德服先疇幸矣然或仕宦
而樂其風土或遭亂而播遷杜甫流落劍川後人猶
援以為重赤甲東屯之名與山川相輝映豈非地以
人靈而文章氣節有不可得而冺者耶中州為四方
戾止地漢晉以來遊梁入洛者勿論迨宋元祐諸老
致政閒居與伊川堯夫並卜宅於洛水之上德星聚
矣志流寓
開封府
戰國虞卿趙人趙孝成王時拜上卿故號虞卿時魏
相魏齊亡走趙匿平原君家秦昭王欲為范睢報
仇貽書趙王令斬魏齊魏齊夜亡過虞卿虞卿乃
棄相印與魏齊亡走大梁欲因信陵君以走楚信
陵君畏秦初猶豫未肯見後以侯嬴言駕如野迎
之魏齊已自剄虞卿遂流寓大梁不得意乃著書
上採春秋下觀近世曰節義政謀凡八篇世傳之
曰虞氏春秋
漢司馬相如字長卿蜀人遊梁為梁孝王客居數歲
著子虛賦後武帝讀其賦飄飄有凌雲意召拜為
郎
鄒陽齊人始仕吳見吳王有異志乃去吳遊梁陽
有智略忼慷不苟合羊勝公孫詭等嫉陽讒之孝
王王怒下陽吏將殺之陽從獄中上書孝王立出
之卒為上客後勝詭以邪謀獲罪孝王得自全于
漢鄒陽之力居多
枚乘淮陰人始仕吳以吳王濞有異志上書諫諍
王不從乃去吳游梁與鄒陽莊忌之徒為孝王客
以文辭見重
枚臯字少孺乘子乘在梁娶臯母為小妻乘東歸
臯母不肯隨乘怒分臯數千錢留與母居年十七
上書梁共王得召為郎後之長安上書北闕自陳
枚乘子上大喜召見待詔臯因賦殿中詔使賦平
樂舘善之拜為郎臯為文疾受詔輙成故所賦者
多司馬相如善為文遲故所作少而善于臯臯賦
辭中自言為賦不如相如凡可讀二十篇
南北朝樊遜字孝謙河東北猗氏人性至孝喪父負
土成墳植栢方數十畝朝夕號慕復感母言專心
典籍恒書見賢思齊四字自勵屬本州淪陷寓居
鄴中為臨漳小吏擢主簿武定七年徙陳留梁州
刺史以遜兼錄事參軍仍舉秀才第一清河王岳
為大行臺率衆南討以遜從軍假大行臺郎中使
江南得報岳因與修盟大軍還鄴以都官尚書舉
薦遷吏部詔令校定羣書清河初為主書參典詔
策天統元年加員外郎卒
宋馮元字道宗始平人三世事嶺南為日官隨劉鋹
歸宋遂家開封博通五經舉進士累官國子直講
真宗召講周易泰卦元推君臣交感之義上大悅
仕終戶部侍郎卒贈本部尚書諡章靖
王旦字子明大名人父祐太平興國初以史館修
撰知開封府因家焉旦舉進士累官至右僕射三
遷至太尉天下稱為賢相卒諡文正乾興初詔配
享真宗廟庭墓在府城東三子雍國子博士冲左
贊善大夫素尚書左丞
錢惟演字希聖杭州人父吳越王俶歸宋賜第開
封因家焉惟演少有俊才累官兵部尚書樞密使
天聖中改崇信軍節度使卒于官贈侍中諡文僖
所著典懿集三十卷從弟晃進士及第累官右諫
議大夫易累官翰林學士
劉安世字器之魏人少為文彥博奬識既舉進士
不就選從學司馬光咨盡心行已之要光告以自
不妄語始調洺州司法宣仁太后時擢右正言進
諫議大夫未幾遷寶文閣待制樞密都承旨正色
立朝面折廷諍旁侍者悚汗目之曰殿上虎章惇
惡之初黜南安軍再貶少府少監三貶新州别駕
安置英州同文舘獄起蔡京乞誅安世讒雖不行
猶徙梅州惇與蔡卞欲必置之死因使者入海島
諷使過安世脅令自裁又擢一土豪為判官使殺
之其人將入境一夕斃乃免投荒七年凡遠惡地
無不歴之蔡京既相連七謫至陜州羈管稍復承
議郎卜居宋都宣和七年卒
元羊仁廬州人至元初阿珠兵南下仁家為所掠父
被殺母及兄弟皆散去仁年七歲鬻為汴人李子
安奴力作二十餘年子安憐之縱為良仁蹤跡得
母於潁川兄於睢州弟於邯鄲皆為役尚無恙乃
徧懇親故貸鈔百錠歴詣諸所求贖之經營百計
更六十年乃得遂大小二十餘口復聚居為良孝
友甚篤鄉里嗟之大德二十年旌其家
明薛瑄字德温號敬軒山西河津人父貞永樂中除
鄢陵教諭時制郡邑乏科貢之士司訓者充戎貞
憂之瑄於是隨父任補弟子員是年庚子發解河
南明年登進士授監察御史手錄性理大全潛心
誦讀深造力行著讀書錄正統初視學山東首以
白鹿洞學規開示學者遷大理少卿時王振勢燄
薰灼欲借交于瑄以為重瑄不納振恨甚會平反
冤獄事連振姪山為振誣陷坐大辟後減死削籍
放歸景泰初起大理寺丞尋陞南京大理卿天順
改元遷禮部右侍郎兼翰林院學士召入内閣知
制誥尋為會試總裁事竣轉左侍郎居數月見石
亨等亂政瑄嘆曰君子見幾而作寧俟終日耶乃
移告西歸卒年七十六詔贈禮部尚書諡文清隆
慶六年從祀文廟
宋禮字惟寅直隸大興人成化中進士歴遷河南
副使提督學校正身率物士類馴服尋擢按察使
時逆瑾用事禮以抗直免官貧弗克歸寓陳留作
草舍一區玩易于中歴二十餘年食或不繼有餽
者輙謝弗受及遘疾屬其子曰葬縣東俟有力歸
祔先塋語畢衣冠端坐而逝
阮漢聞字太冲本浙人居汴以尉氏阮故土也徙
居焉博覽墳索篤志古業中州士翕然從之游戶
外屨恒滿屢徵不起卒有詩集數卷行世
歸德府
唐高適渤海蓨人少濩落不事生業家貧客於梁宋
以詩名釋褐汴州封丘尉累官刑部侍郎轉散騎
常侍加銀青光禄大夫進封渤海縣侯
宋田京字簡之滄州人徙鹿邑舉進士累官兵部郎
中知滄州拜右諫議大夫卒京尚氣節喜論議頗
通兵戰歴算之術所著有奏議十卷
杜衍字世昌山陰人少苦志篤學擢進士第寶元
中累官同平章事集賢殿大學士兼樞密使薦引
賢士沮抑僥倖朝廷賴之慶歴七年以太子少師
致仕年八十七寓居睢陽與侍郎王渙司農卿畢
世長郎中朱貫馮平結社賦詩如香山故事睢陽
人敬如神明繪像以傳皇祐中遷太子太保召陪
祀明堂衍稱疾固辭進太子太師封沂國公卒贈
司徒兼侍中諡正獻渙太原人年九十世長雲中
人年九十四俱致仕家睢陽貫沛國人年八十八
平始平人年八十七俱致仕家南都
范仲淹蘇州吳縣人仲淹少孤隨母適長山朱氏
讀書應天因家於寧陵舉進士第為廣德軍司理
參軍迎其母歸養改集慶軍節度推官始還姓更
其名晏殊知應天召寘府學尋通判河中府徙陳
州江淮京東大蝗旱命安撫之還以太平州民所
食烏昩草呈進出知睦州召還判國子監元昊反
知延州分六將城清澗請建鄜城又修承平永平
等十二砦改邠州觀察使城大順城築細腰葫蘆
諸砦仲淹上書秦州委文彥博慶州用滕宗諒元
昊請和乃召拜樞密使除參知政事後以陜西四
路宣撫使知邠州徙潁州未至卒年六十二諡文
正先是仲淹以中庸授張載實開理學之源為文
必原本六經又自少即以天下為己任先憂後樂
蓋本學問為經濟者康熙五十三年從祀文廟
元趙天麟東平人僑寓夏邑博學能文舉鄉貢所著
有太平金鏡策行世
皇清陳維崧字其年宜興人祖于庭前明左都御史父
貞慧與商丘侯方域交善同罹阮大鋮之禍方域
避亂陽羨以女許字維崧弟宗石後宗石入贅遂
為宋人維崧亦寓宋與弟同居維崧為文長於排
偶長洲汪琬稱為七百年一人後以博學宏詞徵
除翰林檢討纂修明史卒於官
彰德府
隋盧大翼字協昭河間人閒居味道不求榮利博綜
羣書尤善占候紀算之術徙居林慮山茱萸澗請
業者自遠而至初無所拒久之坐事當死高祖惜
其才釋之後目盲以手摸書而知其字大業末卒
于洛陽
宋李士明大名人徙居相州累世同居信誼氣節聞
於河北與寇準為布衣交比準守魏郡以狀奏聞
旌表其門子鞏天聖八年進士
元李秉彛北平人徙家於相讀書工篆隸為彰德路
轉運使歴戶部尚書所居有閑邪齋號閑邪老人
有文集
王博文東魯人徙家於相從憲宗南征歴官禮部
尚書後遷江南道行御史臺中丞卒贈魯國公謚
文定
高鳴真定人徙家於相少以文學知名累官彰德
路總管政暇詣學舍親講經義境内化之郡邑知
有經學自鳴始世祖即位賜誥命金符召為翰林
學士累官吏部尚書卒謚文獻所著有河東集三
子書訓翰林直學士易訓河北道廉訪副使詩訓
太常博士
明謝榛字茂秦臨清人以詩雄于時嘉靖中與王世
貞李攀龍等倡和稱七才子趙康王聞其賢厚幣
延之待以上客遂占籍安陽
衛輝府
周吕尚字牙嘗居東海史記世家作東海上人其先
為四岳佐禹平水土有功封于吕本姓姜從其封
姓曰吕年七十屠牛朝歌久之去隠於磻溪周西
伯出獵遇之與語大悅曰自吾先君太公望子久
矣故號太公望載歸後佐武王克商又號師尚父
封於齊
宋高若訥山西榆次人徙居衛州舉進士累官龍圖
閣直學士史舘修撰進工部侍郎參知政事兼樞
密使卒贈右僕射諡文莊若訥彊學善記自秦漢
以來諸傳記無不該通因母病兼通醫書張仲景
孫思邈諸方書久不傳者悉考校訛謬行于世又
考定鐘律并損益祠祭服器悉見施行有集二十
卷
邵古字天叟范陽人幼孤事母孝力貧奉養長益
好學必求義理之盡天聖中嘗登蘇門山顧謂其
子雍曰若聞孫登之為人乎吾所尚也隨隠於山
下年七十九卒所著有正聲正字正音等三十篇
元姚樞字公茂柳城人居洛陽太宗時為燕南行臺
郎中以臺長事貨賂棄官携家來輝州作家廟别
為室奉孔子及宋諸儒刊諸經授學者讀書鳴琴
若將終身時許衡在魏至輝就錄程朱所註書以
歸謂其徒曰曩所授受非是今始聞進學之序既
而盡室依樞以居世祖在潜邸召樞至大喜待以
客禮動必咨問及即位累官至中書左丞昭文舘
大學士翰林承旨卒贈太師魯國公謚文獻子煒
仕至平章政事卒謚文忠
姚燧字端甫三歲而孤育於伯父樞教督甚嚴燧
不能堪楊奐馳書止之曰燧令器也長自有成何
以急為且許醮以女年十三見許衡於蘇門十八
始受學至元中為秦王府文學累遷翰林學士元
貞初奉詔修世祖實錄書成詔拜太子少傅明年
進翰林學士承旨又四年告歸卒謚曰文
懷慶府
漢石奮趙人趙亡徙居温高祖東擊項籍過河内奮
年十五為小吏高祖與語愛其恭敬問曰女何有
對曰奮獨有母不幸失明家貧有姊能鼓琴高祖
曰若能從我乎對曰願盡力高祖召其姊為美人
以奮為中涓使受書謁景帝初累官至九卿子建
慶等皆以孝謹聞官至二千石景帝號奮為萬石
君諸子孫為吏至二千石者十三人
晉嵇康字叔夜譙國銍人早孤有奇才學不師授博
覽該通長好老莊常修養性服食之事寓河内山
陽二十年與阮籍山濤向秀劉伶阮咸王戎為竹
林之遊宅邊有一柳樹常鍜其下潁川鍾會往訪
康不為禮後坐吕安事會譖於文帝遂見害
韋况京兆萬年人少隠王屋山孔述睿稱之及述
睿以諫議大夫召薦况為右拾遺不拜未幾以起
居郎召半歲輙棄官去况雖世貴而志冲遠不為
聲利所遷當時重其風操
宋傅堯俞字欽之鄆州須城人徙居濟源十歲能為
文及登第猶未冠嘉祐中為監察御史屢進讜言
英宗立遷右司諫以論新法不便出為河北轉運
使元祐中拜中書侍郎司馬光嘗以清直勇稱之
卒謚獻簡
元李俊民字用章山西澤州人得河南程氏正學金
承安中舉進士第一授翰林未幾棄官不仕金既
南遷俊民隠于嵩山後徙懷州世祖在潜邸以安
車召至咨訪無虚日遽乞還山遣中貴護送之及
卒賜謚莊静先生
郝經字伯常山西陵川人金末父思温避地魯山
遭河南亂居民走匿窟中亂兵燎烟迫之爩死者
百餘人經母許亦預焉經以蜜和寒葅汁啟母齒
灌之得蘇時方九歲人皆異之既長肆力於學嘗
自誦曰不學無用學不讀非聖書不務邊幅事不
作章句儒世祖在潜邸召見與語大悅會大舉伐
宋兵趨鄂岳經言巴蜀地險鑾輿西邁非萬全之
舉宜修德以應天心布澤以係民望相時而動江
左不足圖也世祖偉其說會宋請和即命班師及
即位以經為翰林侍讀學士奉使告即位於宋且
徵請和之議既至賈似道館之于儀真不聽其入
經上書開陳古今和戰利病喻以禍福存亡累數
十萬言皆不報拘留十六年始歸卒葬孟縣西郭
門外其家集云世祖賜第在懷孟賜田在河陽因
以為家所著有續後漢書易春秋外傳通鑑書法
及文集凡數百卷
王磐字文炳廣平人世業農父僖金人遷汴舉家
渡河居汝之魯山磐年方冠從麻九疇學於郾城
客居貧甚日作粥一器畫為朝暮食至大四年擢
進士第授歸德府錄事判官不赴及河南被兵磐
又寓河内世祖召拜翰林直學士累遷資德大夫
致仕卒封洛國公諡文忠
吕文卿潁川人隠居濟源至正間妖賊半破周等
據覃懷文卿贊襄總兵招義兵萬餘人討平汝潁
鈞許以至鳳翔關陜秦隴冀晉之區威信服人上
以忠義旌之授中書參政
明楊立山東郯城人從父宦遊江南父卒奉母居覃
懷家貧授徒以供甘旨母卒哀毁廬墓三年後之
江南求祖父柩山東求祖母柩葬之不憚勞苦人
稱孝子
河南府
秦孔鮒字子魚孔子八代孫該通六藝始皇時召為
魯國文通君拜少傅及李斯議焚書鮒懼遺典滅
亡藏書壁間隠居嵩陽授弟子常百餘人後陳涉
起為楚王聘鮒為博士鮒託疾而退卒於陳著書
二十餘篇曰孔叢子
漢周黨字伯况太原廣武人建武中徵為議郎以病
去職携妻子居澠池復被徵不得已著短布單衣
縠皮綃頭待見尚書及引見伏而不謁自陳願守
所志光武許之黨歸澠池著書上下篇而終邑人
祀之
班超字仲升扶風平陵人兄固任洛陽校書郎超
隨母至任家貧常為官傭書以供養久勞苦投筆
嘆曰大丈夫無他志略當效傅介子張騫立功異
域取封侯安能久事筆硯乎永平間用薦奉使西
域累建殊勲封定遠侯永元十四年上疏乞歸詔
許之還洛踰月而卒
郭泰字林宗太原介休人家世貧賤早孤母欲使
給事縣庭泰曰大丈夫焉能處斗筲之役乎遂辭
就成臯屈伯彥學三年博通墳籍善談論美音制
乃遊於洛見河南尹李膺膺大奇之遂相友善於
是名震京師及歸衣冠諸儒送至河上車數千兩
泰惟與李膺同舟而濟衆賓望之以為神仙
晉劉宏字和李沛國相人有幹略政事才少家洛陽
與武帝同居永安里又同年共研席以舊恩起家
為太子門大夫累遷寧朔將軍假節監幽州諸軍
事以勳德兼茂封宣城公太安中轉鎮南將軍都
督荆州諸軍事永興初卒於位贈新城公諡曰元
陸機字士衡吳郡人少有異才文章冠世太康末
與弟雲入洛遇太常張華華素重其名如舊相識
曰伐吳之役利獲二俊以預誅賈謐功賜爵關中
侯時晉室將傾顧榮戴淵等咸勸機還吳機負其
才望志匡世難不從卒及于難臨刑嘆曰華亭鶴
唳豈可復聞乎時年四十三弟雲及二子俱被害
顧榮字彦先吳郡人與陸機兄弟同入洛稱江東
三俊居數年從元帝渡江仕至散騎常侍
趙至字景真代州人寓居洛陽緱氏令初到官至
年十三與母觀之母曰汝先世非微賤遭世亂遂
為士伍耳至聞母言詣師受業聞父叱牛聲投書
而泣師怪問之曰未能榮養使父老不免勤苦師
異之年十四遊太學遇嵇康寫石經徘徊視之不
能去因母亡號痛嘔血而卒
南北朝楊愔字遵彥華陰人幼受詩易好左氏春秋
及長能清言容止可觀識者多以遠大許之元魏
永安中拜散騎常侍愔以世故未平志在潛退乃
謝病隠於嵩山北齊神武時徵赴晉陽拜大行臺
右丞未幾棄衣冠於水濱變易姓名自稱劉士安
入嵩山與沙門曇謨屏居削跡後神武徵至復其
官封華陰縣侯
唐杜甫字子美其先襄陽人以祖依藝令於鞏因僑
居焉甫少貧不自振客吳楚齊趙間李邕奇其才
先往見之舉進士不第天寶中獻大清宫饗廟及
郊祀賦三篇明皇奇之授右衛率府胄曹屬京師
亂步謁行在拜左拾遺以直言出為華州司功尋
遷京兆功曹嚴武節度劍南奏為工部員外郎參
謀軍事居成都草堂浣花里旋棄去扁舟下荆楚
間竟以流寓卒旅殯岳陽元和癸巳始與妻楊氏
合窆首陽山前
白居易字樂天太原人貞元中舉進士補校書郎
遷翰林學士會昌初以刑部侍郎致仕歸洛居履
道里疏沼種樹搆石樓於香山鑿八節灘稱香山
居士常與胡杲吉&KR0776;鄭據劉真盧慎張渾李元爽
僧如滿燕集人慕之繪為九老圖卒贈尚書右僕
射宣宗以詩弔之弟行簡擢進士敏而有辭官至
振武營田使
盧鴻一字顥然范陽人徙洛陽博學善籀書結廬
嵩山開元初再徵不至五年詔有司齎束帛徵之
鴻一至東都帝召升内殿置酒拜諫議大夫固辭
詔許還山歲給米百斛絹五十疋朝廷得失具以
狀聞將行賜隠居服鴻一到山中廣學廬聚徒至
五百人及卒帝賜萬錢鴻一所居室自號寧極
裴度字中立聞喜人貞元初擢進士第累拜門下
侍郎平章事討吳元濟有功進洪文館大學士知
政事太和四年出為山南東道節度使頃之請乞
不許八年徙東都留守俄加中書令時閹䜿擅威
度不復有經濟意乃治第東都集賢里作别墅號
綠野堂野服蕭散不問人事帝知度年雖高神明
不衰每使臣自洛來必問度安否開成二年復以
本官節度河東明年以病丐還東都卒贈太傅諡
文忠
温造字簡輿并州人姿表瑰傑性嗜書然盛氣少
所降屈不喜為吏隠王屋山人號其居曰處士墅
後隠東都烏重胤奏置河陽幕府為御史時李祐
違詔進馬造正衙劾之祐曰吾雪夜入蔡州擒吳
元濟未嘗心動今日膽落温御史矣仕至禮部尚
書又見名宦志
李渤字濬之魏横野將軍發之裔初隠廬山後徙
少室山元和初以右拾遺召不赴韓愈遺書促之
始出家東都每朝政有闕輙附章列上九年討淮
西上平賊三術及禦邊新錄以著作郎召渤乃起
歲餘遷右補闕後以直忤出為桂管觀察使踰年
謝病歸洛太和中召拜太子賓客卒贈禮部尚書
孟郊字東野武康人少隠嵩山貧居苦吟性介少
合與韓愈為忘形交年五十第進士調溧陽尉日
賦詩曹務多廢令白府以尉代之分其半俸鄭餘
慶鎮興元奏為參謀後卒其友張籍私諡曰貞曜
先生有集十卷
賈島字浪仙范陽人累試不第遂習浮屠徙居東
都工于詩韓愈教其為文島遂去浮屠舉進士大
中末為長江主簿有長江集十卷
司空圖字表聖河中人咸通末擢進士知制誥景
福中拜諫議大夫不赴因亂避地淅川以詩酒游
觀自娛朱温欲召為禮部尚書圖故作野耄狀示
不可用及聞末帝被弑不食卒年七十二
宋趙普字則平薊州人父向舉族徙洛陽普沉厚寡
言范質薦為軍事判官太祖與語奇之以佐命功
累官樞密使檢校太保乾德二年授門下侍郎平
章事集賢殿大學士上視如左右手事無大小皆
咨決焉淳化三年乞骸骨歸卒贈尚書令追封真
定王謚忠獻咸平初追封韓王配享太祖廟庭
王彥昇蜀人後唐同光中移家洛陽明宗時為東
班承旨歴晉周官至龍捷軍都虞候建隆中累官
原州防禦使西人畏之不敢犯塞
張齊賢字師亮曹州人徙居洛陽太祖幸西都齊
賢以布衣獻策陳十事帝召問賜食且啖且對内
四說稱旨齊賢堅執以為皆善上怒令武士拽出
及還語太宗曰我幸西都惟得一張齊賢異時可
使輔汝太宗太平興國二年禮部放進士榜齊賢
在選中有司失掄置丙科太宗不悅自吕蒙正下
一榜盡賜及第特與京官通判累官右僕射後以
司空致仕歸洛卜居裴晉公午橋莊有池榭松竹
之勝日與親舊觴咏其中卒贈司徒謚文定
李建中字得中京兆人祖稠避地入蜀建中年十
四丁外艱奉母徙居洛陽太平興國八年舉進士
累官工部郎中通判河中府性簡静恬於榮利前
後三掌西京留守御史臺尤愛洛中風土搆園池
號曰静居性好吟詠每游山水多留題自稱巖夫
有集三十卷子周道周士並進士
李若谷字子淵豐人少孤游學依姻家趙况於洛
遂葬其親於緱氏舉進士補長社尉時州葺兵營
課民輸木檄尉受之吏多以不中程退斥欲苛苦
輸者因以取賕若谷度材别其長短大小為程置
庭中使民自輸真宗時遷知陜州盜聚青灰山久
不散若谷遣牙吏持榜招諭之盜殺其黨與自歸
又知河南府累官資政殿大學士以太子少傅致
仕卒謚康靖
王曙字晦叔河汾人徙家河南咸平中舉賢良方
正科累遷知開封府又知河南召為御史中丞論
玉清昭應宫災進尚書工部侍郎改資政殿學士
知陜州徙河陽再知河南府官至中書門下平章
事卒謚文康所著周書音訓唐書備問莊列旨歸
兩漢詔議及文集若干卷
歐陽修字永叔廬陵人四歲孤母鄭親誨之學畫
荻以教嘗至淅川游龍巢寺因僑寓讀書事詳本
寺和師塔記
文彥博字寬夫介休人天聖五年舉進士逮事四
朝任將相五十餘年封潞國公元豐二年以太師
致仕居洛陽與富弼席汝言王尚恭趙丙劉几馮
行已楚建中王慎言張問張燾司馬光王拱辰仿
白居易故事就弼第置酒相樂尚齒不尚官已而
圖形妙覺僧舍謂之洛陽耆英會光為文序其事
司馬光字君實夏縣人父池令光山生光因以為
名年二十舉進士累官資政殿學士元祐間罷相
寓洛中築獨樂園自號迂叟與邵雍程顥游往來
陜洛間人化其德師其學法其儉在洛十有五年
哲宗即位復召入相拜左僕射卒於官贈太師温
國公諡文正從祀文廟
張載字子厚嵋縣人年十九喜談兵謁范仲淹范
奇其才規以正學因折節改行孳孳向道嘗於關
中坐臯比講易學者宗之後入洛見兩程論易遂
撤臯比謂學徒曰程某言易甚精盍往從之居洛
最久載於兩程為中表父行以理學相勵還往尤
密卒後封郿伯諡曰明從祀文廟
曾幾贛州人徙河南高宗時嘗三任嶺表家無南
物兄開忤秦檜幾坐廢檜死復起知台州多惠政
累官敷文閣待制卒諡文靖
金薛繼先字曼卿河東人南渡後隠居洛西山中課
童子讀書事母孝所居化之御史石玠行部過繼
先拒不見或問故曰今時政未必皆善御史一有
所劾將謂自我發之他日隣里必有併受其禍者
其畏慎如此
元好問字裕之號遺山秀容人七歲能詩稱神童
稍長淹貫經史百家詩文備衆體為一時文宗學
者稱遺山先生嘗採輯詩篇名中州集累官員外
郎金亡不仕流寓永寧
元杜瑛字文玉霸州信安人金末避地緱山世祖南
伐至相州召瑛問計瑛舉法與兵食三事對世祖
悅命從行以疾辭中統初徵不至除懷孟彰德等
路提舉學校官又不就杜門著書以終其身臨卒
命其子處立曰吾死當表吾墓曰緱山杜處士天
歷中贈翰林學士追封魏國公諡文獻所著有春
秋地理源委語孟旁通律吕星歴禮樂雜志文集
若干卷
陳天祥字吉甫趙州寧晉人以兄祐仕河南從學
洛陽中統三年李璮叛河南河北宣慰司承制以
天祥為千戶屯三汊口防遏之事平罷歸居偃師
南山有田百餘畝躬耕讀書從游者甚衆其居近
緱氏山因號緱山先生至元中起家從仕郎郢復
州等處招討司經歴累官中書左丞議樞密院事
卒贈河南等處中書省平章事追封趙國公謚文
忠
明陳靖建蘇州人賣藥洛陽市流賊陷洛執靖建至
營罵賊不絶口大言天子尚在諭賊歸順賊怒寸
磔之至死不屈
南陽府
周百里奚虞人為虞大夫惠王二十二年晉獻公滅
虞得虞君及奚以歸媵于秦奚亡秦走宛楚鄙人
執之穆公聞其賢欲重贖之恐不與乃使人謂楚
曰吾媵臣百里奚在焉請贖以五羊皮楚人歸之
穆公與語大悅授以國政號曰五羖大夫
漢諸葛亮字孔明瑯琊陽都人漢末避亂寓居南陽
躬耕隴畝好為梁父吟每自比管樂建安中先主
屯新野潁川徐庶曰諸葛孔明卧龍也將軍豈願
見之乎先主曰君與俱來庶曰此人可就見不可
屈致由是先主詣亮凡三往乃見遂從先主建都
蜀中策亮為丞相先主崩受遺詔輔政建興初進
封武鄉侯南征擒孟獲後數出兵祁山伐魏十二
年亮悉大衆由斜谷出據武功五丈原與司馬懿
相持於渭南懿閉壁不出乃分兵屯田為久駐計
其年秋卒於軍中兵退懿案其營壘嘆曰天下奇
才也謚忠武今南陽有武侯祠
國朝雍正二年從祀文廟
金富珠哩德隆安人泰和間從憲宗南征道經於鄧
見順陽山川秀麗風土淳美因家焉後以功封南
陽郡侯子孫為鄧州人孫翀見南陽人物志
明張唯江西永豐人流寓南陽以尚書舉第一是年
上開文華堂于禁中詔擇中式舉人雋異者肄業
其中唯與選正月甲寅命題賦詩稱旨擢編修詔
贊善大夫宋濂正字桂彥良等教之上謂曰昔許
魯齋諸生多為宰輔卿其勉之萬幾之暇輙幸堂
中取其文親評優劣命光禄寺日給酒饌濂輩雖
司啟迪顧諸生皆上所親教不敢以師道自居一
日侍燕閒詢及諸生肄業進益濓對曰無如張唯
者因備述其雋才請錄為弟子員上笑而許之同
時進者又有河南張翀禮遇雖不及唯然侍從車
駕應制顧問未始異也
董宗夔貴州人以孝廉署淅川教諭遂家焉工詩
有故鄉松菊思遊子異地風霜老逐臣之句邑孝
廉李宗木和云滇南楚北皆吾與白羽丹江可卜
居
汝寧府
漢王粲字仲宣山西高平人祖父襲為汝南太守粲
常寓居汝南今有王粲宅
晉祖逖字士雅范陽人京師大亂逖率其親戚族人
擇地避之遂寓淮西今信陽有士雅山
任諒字子諒眉山人徙居汝陽九歲而孤舅欲奪
母志諒挽衣泣曰豈有為人子不能養其親者乎
母為感動而止力學自奮年十四登高第累官龍
圖閣直學士知京兆府
汝州
唐田游巖京兆三原人永徽時補太學生罷歸入太
白山又歴荆楚愛夷陵青溪廬其側長史李安期
表其才召赴京師行及汝辭疾入箕山居許由祠
旁頻召不出高宗幸嵩山至其門游巖野服出拜
帝謂曰先生比佳不答曰臣所謂泉石膏肓烟霞
痼疾者因與俱還拜崇文舘學士宅居奉天宫左
帝自書榜其門曰隠士田游巖宅進太子洗馬久
之乞還山蠶衣耕食不交當世惟與韓法昭宋之
問為方外友
宋范祖禹字淳夫成都人徽宗時累遷台州主管西
京御史臺靖康初避地汝州汝守趙子櫟邀與共
守旁郡盡陷惟汝獨全歴官至朝請大夫
金許古字道真不詳何許人昌明初登詞賦進士第
拜監察御史彈劾精當上多俞納哀宗時遷左司
諫未幾致仕居伊陽郡守為起伊川亭古性嗜酒
每乘舟出村落間留飲或十數日不歸或泝流而
上老稚爭為挽舟數十里不絶其為時愛慕如此
陳州
宋慎知禮衢州信安人父温琪有詞學仕錢俶終元
帥府判官知禮幼好學年十八獻書于俶署校書
郎歸宋授鴻臚卿歴知陳州興元府知禮母年八
十餘居宛丘懇求奉養退處十年縉紳稱其孝友
母服除表請納禄至道三年以工部侍郎致仕知
禮自幼至白首歲讀五經周而後止每開卷必正
衣冠危坐未嘗少懈
李成字咸熙系出長安唐之後裔幼而聰敏長更
高邁嗜酒好為詩善琴奕尤工於畫人欲求者先
為置酒酒酣落筆烟雲萬狀乾德初太府卿衛融
守淮陽延為上客因家于陳日肆觴咏病酒而卒
張耒字文潜楚州淮陰人初游學于陳為蘇軾所
知後知潁州聞軾訃為舉哀行服因貶房州别駕
安置于黃五年得自便遂居于陳自稱宛丘居士
耒儀觀甚偉有雄才筆力絶健于騷詞尤長士人
就學者衆分日具酒殽奉之卒殁於陳
金劉勳字少宣雲中人初名訥字辨老與其兄漢老
俱工詩幼隨宦居濟南十餘載南渡後居陳勳俊
爽滑稽一談一笑多出人意表所作詩世多傳誦
劉祁字京叔渾源人髫齔從父宦河南未冠舉進
士失意即閉戶讀書肆力窮經以著述自任父罷
御史居淮陽置田園父殁後祁春夏在陳視耕秋
冬入汴避亂在陳數年遍交賢士大夫門多長者
車轍嘗自言平生有二樂曰良友曰異書兵亂後
還鄉里家居讀書不輟卒年四十七所著有歸潜
志傳於世
許州
南北朝王由字茂道京兆霸城人好學有文才尤善
草隸性方厚有名士風又工摹畫為時人所服仕
魏歴給事中尚書郎東萊太守罷郡寓潁川天平
初元洪威搆逆大軍攻討為亂兵所害時年四十
三名流惜之
唐陳夷行字周道本江左諸陳世客潁川夷行第進
士擢起居郎史舘修撰累官工部侍郎文宗開成
二年進同中書門下平章事夷行介特與楊嗣復
李珏言事相忤輙引疾求去帝遣使勞起之尋以
侃直罷為吏部尚書拜華州刺史武宗立召為御
史大夫俄還同中書門下平章事進尚書左僕射
未幾以足疾乞歸
宋范純仁字堯夫蘇州吳縣人舉進士累官觀文殿
學士以父仲淹三守潁昌純仁與弟純禮尚書右
丞純粹戶部侍郎兄弟並居於許及卒勅許洛官
給其葬贈開府儀同三司諡忠宣
韓億字宗魏真定靈夀人徙雍丘葬其父保樞於
許之長社遂為許人億舉進士為大理評事知永
城縣有治聲累遷屯田員外郎知相州遷河北轉
運使仁宗時除龍圖閣待制奉使契丹官至尚書
左丞以太子少傅致仕卒贈太子太保諡忠獻八
子綱綜絳維繹縝緯緬人稱八鳳以配荀氏八龍
蘇轍字子由眉州眉山人嘉祐初與兄軾同舉進
士崇寧中以朝請大夫罷居許州號潁濱遺老卒
諡文定
蘇過字叔黨眉州眉山人軾子初軾謫官汝州以
形勝類其鄉有終焉之志乃移書於其弟轍曰他
日我死當葬於是後軾卒於常州過遵治命葬於
郟之小峨眉山遂家潁昌營湖陰水竹數畝名曰
小斜川自號潁川居士過早以詞賦顯於時初監
太原府稅次知襄城通判中山府俱以能舉所著
有斜川集二十卷
李廌字方叔其先自鄆徙華廌少以問學稱謁蘇
軾于黃州軾稱其才為萬人敵軾卒廌哭之慟即
走汝潁間相地卜兆授其子作文祭之詞語奇壯
讀者為悚謂潁為人物淵藪定居長社縣令李佐
及里人買宅居之
禹州
宋楊億字大年建州浦城人從祖徽之知許州億往
依焉力學晝夜不息淳化中以童子召對授秘書
正字終翰林學士億有别墅在陽翟母往視之因
得疾億請歸省不待報而行上親緘藥劑賜之
鄭州
漢崔篆涿郡安平人兄發王莽時位大司空建武初
舉賢良自以宗門受莽偽寵慚愧漢朝遂辭歸不
仕客居滎陽閉門潜思著周易林六十四篇決吉
凶多驗臨終作慰志賦以自悼
宋畢士安字仁叟代州雲中人少孤好學事繼母祝
氏以孝聞母曰為學必求良師友乃如宋又如鄭
得楊璞韓丕劉錫為友遂為鄭人乾德四年舉進
士累官監察御史出知乾州以母老請改監汝州
稻田務淳化二年召為翰林學士景德初契丹入
寇士安陳選將理財之策上嘉納之尋拜平章事
以病上表求免不許明年卒於官贈太傅中書令
諡文簡
陜州
漢楊震字伯起華陰人少好學受歐陽尚書於太常
桓郁明經博覽無不窮究客居弘農之湖縣築校
書堂教授學者居二十餘年州郡請召數稱病不
就衆謂其晩而震志愈篤有冠雀啣三鱣集講堂
前或以為三公之兆後果拜太尉
晉張楷字公超蜀郡成都人通嚴氏春秋古文尚書
除長陵令不赴隠居弘農山中學者從之所居成
市後華陰山南遂有公超市
唐王適幽州人善為詩尤好讀書懷奇負氣時以四
科募士適笑曰此非吾時耶即携所作書緣道歌
謳趨直言試既至對語驚人下第益困久之聞金
吾將軍李惟簡年少喜士見之與合遂薦為衛參
軍居歲餘忽不樂載妻子入閿鄉南山中書舍人
王涯獨孤及吏部郎中張惟素比部郎中韓愈日
發書訊問固辭不起
陸扆字祥文嘉興人宰相贄族孫客于陜遂為陜
人光啟二年擢進士第累遷翰林學士扆工屬辭
敏若注射昭宗優遇之遷尚書左丞徙同中書門
下平章事封吳郡公
吳融字子華越州山陰人力學富詞調昭宗龍紀
初登進士仕終翰林承旨卜居閿鄉皇天原北後
卒葬于營門右融有卜居詩
光州
宋陳慥字季常號龍丘一號方山子眉州青神人風
格凝峻議論慷慨少時慕朱家郭解之為人閭里
之俠皆宗之及壯折節讀書以此馳騁當世然終
不遇晚乃遯於光黃間菴居蔬食不與世相聞
河南通志卷六十九
