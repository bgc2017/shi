河南通志卷六十二
儒林
漢司焉遷傳儒林七人皆經學之士其後各史視以
為例然則非有功聖學固無以列於儒林矣自宋史
别道學儒林而二之不免後人異議然以濓洛關閩
諸賢視邢昺孫奭輩其位置固不能無殊焉矧道學
之名昉於宋宋以前經學之士謂之儒林可謂之道
學不可也謹編諸儒始自兩漢及程邵以後其以說
經著聞者并附焉志儒林
開封府
漢假倉字子驕陳留人事平陵張山拊受小夏侯尚
書以謁者論石渠官至膠東相
許晏陳留人宣帝時山陽張游卿為諫大夫以詩
授元帝晏師游卿為博士由是張家有許氏學
彭宣字子佩陽夏人治易事張禹舉博士遷東平
太傅禹薦其明經有威重可任政事入為右扶風
累官大司空封長平侯王莽專政宣上印綬乞骸
骨歸里
鄭興字少贛開封人少學公羊春秋晚善左氏傳
嘗從劉歆講正大義歆使撰條例章句訓詁及校
三統歷更始立自丞相長史累遷涼州刺史坐事
免會赤眉入關東道不通興乃西歸隗囂囂虛心
禮請而興恥為之屈會囂遣子恂入侍興因恂求
歸葬父母遂與妻子俱東時建武六年也以杜林
薦徵拜大中大夫數言政事依經守義文章温雅
以不善䜟故不能任後監征南軍留屯成都左轉
蓮勺令以事免遂不復仕
鄭衆字仲師開封人年十二從父興受左氏春秋
精力於學明三統歷作春秋難記條例兼通易詩
知名於世建武中皇太子及山陽王荆因虎賁中
郎將梁松以縑帛聘請欲為通義引籍出入殿中
衆以儲君無外交之義藩王不宜私通賓客固辭
不受及梁氏事敗賓客多坐之惟衆不染於辭永
平初辟司空府以明經給事中累官至大司農在
位以清正稱其後受詔作春秋删十九篇卒於官
子安世亦知名於時
劉昆字桓公陳留東昏人以施氏易教授弟子恒
五百餘人光武聞之授江陵令時縣連年火災昆
向火叩頭每反風滅火後守弘農驛道多虎行旅
不通昆為政三年虎皆負子渡河召拜光禄勲上
問行何德政而致是事對曰偶然耳左右皆笑其
質訥帝嘆曰此長者之言也命書諸策以騎都尉
致仕詔賜第洛陽以千石禄終其身子軼字君文
傳其業門徒亦盛累遷宗正世掌其官
尹宙字周南鄢陵人治公羊春秋熹平初仕五官
掾功曹守昆陽令居鄉恂恂能親九族比入仕則
正色立朝人皆仰之
張興字君上鄢陵人習梁丘易以教授舉孝廉累
遷侍中祭酒拜太子少傅明帝數訪問經術聲稱
著聞弟子自遠至者著錄且萬人為梁丘家宗卒
於官子魴世其業位至張掖屬國都尉
樓望字次子雍丘人治嚴氏春秋操節清白有稱
鄉閭永平初為侍中入講省内遷大司農坐事左
轉為左中郎將教授不倦世稱儒宗諸生著錄者
九千餘人年八十卒於官門生會葬者數千人儒
家以為榮
楊倫字仲理陳留東昏人少師事司徒丁鴻習古
文尚書為郡文學掾後辭去講授于大澤中弟子
至千餘人郡禮請三府並辟公車徵皆辭疾不就
後特徵博士為清河王傅順帝即位拜侍中以上
書直辭不遜免官陽嘉二年拜大中大夫後為將
軍梁商長史諫諍不合出補常山王傅司隸促發
乃留朝歌以疾固辭因坐稽留王命免歸閉門教
授自絶人事卒於家
阮諶字士信陳留人精求禮制與鄭康成同時有
名受禮於潁川綦册君取其說為圖三卷後世傳
三禮圖諶所作也
陳弇字叔明陳留人受歐陽尚書於丁鴻為蘄長
罷歸以尚書教授
爰延字季平陳留外黃人清苦好學能通經教授
桓帝時舉賢良方正遷侍中帝嘗問朕何如主對
曰中主帝曰何以言之曰尚書令陳蕃任事則治
中常侍黃門預政則亂是以知之帝嘉其言拜五
官中郎將累遷大鴻臚以病乞骸骨還家靈帝時
復特徵不起子驥白馬令亦稱善士
三國蘇林字孝友陳留人博學多識古今竒字黃初
中為博士給事中官至散騎常侍以老歸第年八
十餘卒有孝經注一卷
晉庾峻字山甫鄢陵人好學有才思仕魏為博士時
方尚老莊峻獨潜心儒典魏主幸太學問尚書義
峻援引師說發明經旨遷秘書丞入晉歴遷御史
中丞侍中常侍與何劭論風雅正變之義劭不能
屈嘗疾世浮華不修名實著論非之子珉敳俱見
忠烈志
宋孔維字為則雍丘人乾德中以九經及第太宗時
擢太子左贊善大夫嘗使高麗王治問禮維對以
君臣父子之道升降等威之序治悦謂曰今日復
見中國之夫子也累遷國子祭酒兼工部侍郎受
詔校定五經疏義
崔頥正字(闕)封丘人與弟偓佺並舉進士頥正
為高密尉以孔維薦為國學直講奉命刊正諸經
音疏眞宗立常召頥正於苑中說尚書大禹謨賜
以牙緋改博士卒偓佺自連江尉判國子監帝幸
國學召說尚書所撰有帝王手鑑十卷
明朱睦㮮字灌甫周藩鎮平恭靖王四世孫至性孝
友自幼端穎李夢陽一見即竒之徧謁名儒受經
學悉通大義訂正秦漢以来諸家經解凡所發明
多得之世儒箋註之外于書無不窺尤精于易春
秋即第建萬卷堂訪購圖籍讐校精細萬歷間舉
文行卓異為周藩宗正十餘年復領宗學孜孜講
說雖寒暑不輟卒年七十著有五經考疑授經圖
陂上集遜國褒忠錄中州人物志等書
歸德府
漢丁寬字子襄梁人初梁項生從田何受易時寬為
項生從者讀易精敏材過項生遂事何學成東歸
何謂門人曰易已東矣寬至洛陽復從周王孫受
古義號周氏傳景帝時寬為梁孝王將軍拒吴楚
號丁將軍作易說三萬言寬授同郡碭田王孫王
孫授施讐孟喜梁丘賀繇是易有施孟梁丘之學
焦延夀字贛梁人嘗從孟喜問易作易林十六卷
京房受學焉由是易有京氏之學成帝時補小黃
令能察隠伏奸邪斂跡化行舉最當遷民上書乞
留詔許增秩留之
戴德字延君梁人與從子聖字次君受禮於后倉
德號大戴仕信都太傅聖號小戴以博士論石渠
至九江太守由是禮有大小戴氏之學大戴授瑯
琊徐良小戴授同郡橋仁楊榮由是大戴有徐氏
小戴有橋楊氏之學
夏恭字敬公蒙人習韓詩孟氏易講授門徒嘗千
餘人王莽末盜賊攻没郡縣恭以恩信為衆所附
擁兵固守蒙頼安全光武即位嘉其忠果召拜郎
中再遷太山都尉和集百姓甚得其歡心卒於官
諸儒謚曰宣明子牙見文苑志
桓榮字春卿龍亢人少習歐陽尚書嘗教授九江
徒衆數百人王莽敗亂榮抱其經書與弟子逃匿
山谷雖常飢困而講論不輟後復客授江淮間建
武中辟大司徒府遷議郎入授皇太子經每朝會
輟令於公卿前敷奏經書帝稱善命為博士晉太
子少傅拜太常明帝即位尊以師禮甚見親重永
平二年三雍初成拜榮為五更封關内侯及卒帝
親變服臨喪送葬賜冡塋於首山之陽
桓郁字仲恩龍亢人榮子少以父任為郎敦厚篤
學傳父業以尚書教授門徒常數百人榮卒郁當
襲爵譲於兄子汎明帝不許不得已受封悉以租
入與汎帝以郁先師子有禮譲甚見親厚稍遷侍
中帝自制五家要說章句令郁校定入授皇太子
經數進忠言多見納錄永元初累遷侍中奉車都
尉代丁鴻為太常卿初榮受朱普學章句四十萬
言及榮入授明帝减為二十三萬言郁復刪省定
成十二萬言由是有桓君大小太常章句云
桓焉字叔元龍亢人郁子少以父任為郎明經篤
行有名稱永初元年入授安帝經三遷為侍中步
兵校尉永寧中為太子少傅月餘遷太傅後以廷
議守正順帝即位封陽平侯累官至太尉以日食
免卒於家弟子傳業者數百人黃瓊楊賜最為顯
貴焉兄子麟早有才慧桓帝初為議郎侍講禁中
會母終不勝哀而卒所著碑誄讃說書凡二十一
篇麟子彬少與蔡邕齊名舉孝廉仕為尚書郎
所著七說及書凡三篇
宋曹城應天府人大中祥符間於戚同文舊居旁造
舍百餘區聚書數千卷延生徒講習甚盛有司以
聞詔賜額應天書院命同文孫舜賓主之署誠府
助教
明楊澗字湛如商丘人萬歷壬午舉人師楊起元以
正心為則與里中孝廉王國貞俱以道統自勵所
著有人倫寳鑑四書微言等書初仕興化令置祭
田數百畆以祀范仲淹興學課士大學士吳甡大
司寇解學龍皆出其門後守覇州時内侍居覇者
多擾害地方澗擕印抵都竟謁司禮監痛陳其狀
司禮遂戒其下不得犯楊知州法致仕後覇鄉老
來訊問者常數十人涕泣不忍去
彰德府
隋馬光字榮伯武安人少好學從師數十年晝夜不
息圖書䜟緯莫不涉覽尤明三禮為儒者所宗開
皇初高祖徵山東義學之士光至授太學博士嘗
因釋奠高祖親幸國子學王公以下車集光升坐
講禮啟發章明已而諸生以次論難者十餘人皆
當時碩學光剖析疑滯上嘉而勞焉初教授嬴博
間門徒千數至是多負笈從長安後數年丁母憂
歸鄉里遂有終焉之志以疾卒時年七十三
唐馬嘉運内黃人少為沙門後改治儒講授白鹿山
中受業者千餘人貞觀中召拜宏文館學士以孔
穎逹五經正義繁蕪掎摭其疵當時諸儒服其精
博後歴崇賢館學士
元薛大猷字嘉甫湯隂人至正間第進士棄而不仕
隠居教授學者多宗之著四書講意
衛輝府
漢賈護字季平黎陽人初尹更始以左氏春秋授胡
常常以授護哀帝時待詔為郎授蒼梧陳欽子佚
與劉歆並有聞於時由是言左氏者必本賈護劉
歆
隋崔良佐滑州人擢明經補湖城簿以母喪去官遂
不復仕治詩書易春秋有文名子鵬舉進士博學
宏詞賢良方正皆異等仕至武部郎中
唐王恭白馬人少篤學教授鄉閭弟子數百人貞觀
初召拜太學博士講三禮别為義證甚精博盖文
懿文逹為當時大儒每講徧舉先儒義理必暢恭
所說
懷慶府
漢趙子河内人事燕韓生受詩學趙子授同郡蔡誼
誼授同郡食子公與王吉食生為博士授泰山栗
豐吉為昌邑中尉授淄川長孫順由是韓詩有王
食長孫之學豐授山陽張就順授東海髮福皆至
大官徒衆尤盛
張元字君夏河陽人少習嚴氏春秋兼通數家法
建武初舉明經補弘農文學遷陳倉縣丞清静無
欲專心經書諸儒皆服其多通著錄千餘人時右
扶風瑯邪徐業大儒也聞元諸生試引見之與語
大驚遂請上堂難問極日後元去官舉孝廉除為
郎會顔氏博士缺元試第一拜為博士居數月諸
生上言元兼說嚴氏宣氏不宜專為顔氏博士光
武且令還署未及遷而卒
趙商河内人鄭康成高足弟子康成經傳洽熟稱
為醇儒弟子數千人而商為之冠
南北朝司馬褧字元表温人父爕善三禮仕齊為國
子博士褧少傳家業強力專精手不釋卷沛國劉
瓛為儒者宗嘉其學深相賞好與樂安任昉善昉
亦推重之梁天監初除尚書祠部郎時創定禮樂
褧所建議多見施行每吉凶禮當世名儒明山賓
賀瑒等疑不能斷者皆取决焉累遷御史中丞出
為晉安王長史卒王命庾肩吾集其文為十卷所
撰嘉禮儀注一百一十二卷
司馬筠字貞素温人少孤貧好學及長博通經術
尤明三禮梁天監初為暨陽令有清績入拜尚書
祠部郎後為尚書左丞卒子夀傳父業明三禮仕
為曲阿令
常爽字仕明温人魏高陽鄉侯林六世孫少而聰
敏篤志好學五經百家多所研綜州郡禮命皆不
就北魏世祖西征凉土爽歸欵軍門賜爵六品拜
宣威將軍是時戎車屡駕征伐四出貴游子弟未
遑學術爽置館温水之右教授門徒七百餘人京
師學業翕然復興爽立訓有勸罰之科弟子事之
若嚴君焉尚書左僕射元贊平原太守司馬真安
著作郎程靈虬皆爽所成就崔浩高允並稱之曰
文翁柔勝先生剛克立教雖殊成人一也其為通
識歎服如此教授之暇述六經略注甚有條貫獨
守閒静講肄經典二十餘年時號為儒林先生
元呂戜字伯充河内人從許衡學衡為國子祭酒舉
戜為伴讀輔成教養其功為多至元中授四川行
樞密院都事巴人感德立祠以祀累官翰林侍讀
學士致仕卒封東平郡公謚文穆
河南府
漢周王孫洛陽人與王同丁寬服生同受易於田何
著易傳數篇
乘宏河南人與殷嘉姚平同受易於京房皆為郎
博士
桑欽字君長河南人嘗授毛詩於塗惲世傳水經
為欽所作
杜子春河南緱氏人治周禮當永平初年已九十
猶能誦識時賈逵鄭衆皆往受業因為發明其說
著周禮解其後諸家作周禮訓詁皆祖子春云
孫堪字子穉緱氏人明經學有志操建武中仕郡
縣公正廉潔俸禄不及妻子皆以供賓客永平中
拜光禄勲數有直言後為侍中都騎尉堪行類周
澤而澤字穉都京師號曰二穉
隋元善洛陽人祖義魏侍中父羅梁青冀三州刺史
善少隨父至江南學通五經侯景之亂歸後周授
太子宮尹開皇初遷國子祭酒帝嘗視學命講孝
經善敷陳義理帝大悦賚賜甚厚
唐元澹字行冲河南人博學尤通訓詁舉進士累官
通事舍人狄仁傑器之後為宏文舘學士元宗自
註孝經詔澹為疏立學宫卒謚曰獻
宋聶崇義洛陽人少舉三禮善禮學通經旨仕漢累
官國子禮記博士校定公羊春秋刊板於國學仕
周為司業兼太常博士世宗以郊廟祭噐止由有
司相承製造無所規式命崇義檢討纂畫以聞又
正禘祫之禮參定郊廟祭玉入宋仍任太常博士
又上考正三禮圖太祖覽而嘉之賜紫袍犀帶銀
器繒帛以奬之命將三禮圖畫於國子監講堂之
壁崇義為學官兼掌禮僅二十年凡郊廟禮制多
所更定世推其該博
崔頌字敦美偃師人父協唐平章事頌以廕補官
歷漢周官至左諫議大夫宋初判國子監始會生
徒講說太祖每臨幸國學與語經義及詢典禮頌
占對閑雅應答無滯上甚重之子曉太子右贊善
大夫曥字文炳舉進士有士行仕至太常少卿
邵伯温字子文洛陽人父雍見理學志伯温入聞
父教出與司馬光吕公著程氏兄弟交故所聞日
博尤熟當世之務以薦初授大名府教授調長子
尉章惇為相薦之朝伯温願補外得授永興鑄錢
監徽宗初上書數千言欲復祖宗制度辯宣仁誣
謗解元祐黨錮語極懇至除知泉州請罷歲輸瀘
南諸州綾絹絲綿數十萬以寬民力擢提點成都
路刑獄會賊史斌窺劍門伯温與蜀帥盧法厚合
謀防守賊竟不能入蜀人德之紹興中卒趙鼎少
從伯温遊及相始贈秘閣修撰嘗表其墓曰以學
行起元祐以名節居紹聖以建言廢崇寧世以此
三言盡伯温出處云所著有河南集聞見錄及皇
極系述辯誣辯惑皇極經世序觀物内外篇解近
百卷
元薛友諒號直齋永寧人以明經擢用仕至翰林
院直學士歴官幾五十年所至興學崇教嘗請升
周程諸儒從祀文廟建書院祀先聖先賢人咸重
之卒入鄉賢祠
明李士元字子仁洛陽人弱冠舉於鄉即有志聖賢
之學會尤時熙講學於洛即首為依歸篤信不移
初授如臯教諭嘗進諸生語之曰性命之理只在
人倫日用間故其為教奬行檢析經旨一時士風
翕然丕變晉國子監助教端軌彰志一如在如臯
時歴遷代州知州多善政罷歸以疾卒時熙為之
泫然曰斯道孤矣萬歷末年從祀鄉賢
南陽府
漢樊鯈字長魚湖陽人光武舅夀張侯宏子謹約有
父風事後母至孝及母卒哀毁過禮帝嘗遣中黃
門朝暮送饘粥服闋就丁恭受公羊嚴氏春秋永
平元年拜長水校尉與公卿雜定郊祠禮義以䜟
記正五經異說北海周澤瑯邪承宫並海内大儒
鯈皆以為師友而致之於朝二年以夀張國益東
平王徙封鯈燕候鯈初删定公羊嚴氏春秋章句
世號樊侯學教授生徒前後三千餘人弟子潁川
李修九江夏勤皆為三公
洼丹字子玉淯陽人世傳孟氏易王莾時常避世
教授專志不仕徒衆數百人建武初徵為博士累
遷至大鴻臚卒嘗作易通論七篇世號洼君通丹
學義研深易家宗之稱為大儒
宗衷字仲子南陽章陵人為&KR0878;州五等從事註易
說九卷
尹敏字幼季堵陽人少為諸生初習歐陽歙尚書
後受古文兼善毛詩糓梁左氏春秋建武初上疏
陳洪範消災之術詔拜郎中辟大司空府帝以敏
博通經記令校圖䜟敏對䜟書非聖人所作其中
多近鄙别字恐疑誤後生帝不納三遷長陵令永
平中仕至諫議大夫
宋京安衆人以大夏侯尚書教授仕至遼東太守
魏滿字叔牙南陽人習京氏易教授永平中至弘
農太守
丁鴻字孝公定陵人父綝光武時以功封陵陽侯
鴻年十三從桓榮受歐陽尚書三年而明章句善
論難為都講初綝從世祖征伐鴻獨與弟盛居憐
盛幼小共寒苦及綝卒鴻當襲封上書譲國於盛
不報遂逃去後友人鮑駿責以大義鴻感悟垂涕
乃還就國開門教授駿亦上書言鴻經學至行永平
十年詔徵鴻至召見說文侯之命篇拜侍中尋兼
射聲校尉徙封魯陽鄉侯詔與諸儒論定五經同
異於北宫白虎觀鴻才高論難最明時人嘆曰殿
中無雙丁孝公元和三年徙封馬亭鄉侯累官司
徒時竇憲兄弟各擅威權鴻因日食上封事譏切
竇氏書奏十餘日帝以鴻行太尉兼衛尉屯南北
宫收竇憲大將軍印綬憲及諸弟皆自殺後鴻卒
賜贈有加常禮
謝該字文儀南陽章陵人明春秋左氏為世名儒
門徒數百千人建安中河東人樂詳條左氏凝滯數
十事以問該皆為通解之名為謝氏釋行於世仕
為公車司馬令以父母老託疾去官欲歸鄉里會
荆州道斷不得去少府孔融薦於朝徵拜議郎以
夀終
三國許慈字仁篤南陽人善鄭氏學治易尚書三禮
毛詩論語與許靖等俱自交州入蜀時又有胡潜
雖學不贍洽然卓犖彊識昭烈帝定蜀鳩合典籍
沙汰衆學慈潜並為博士
來敏字敬逹新野人涉獵書籍善左氏春秋尤精
於爾雅訓詁昭烈帝定益州署敏典學校尉後為
虎賁中郎將丞相諸葛亮駐漢中請為軍祭酒輔
軍將軍累遷光禄大夫子忠博覧經學有父風大
將軍姜維善之辟為參軍
晉范寗字武子順陽人父汪博學有幹略仕至都督
徐兖二州刺史寗少孤貧執喪盡禮廬於外家園
中燃薪寫書徧誦讀初官徐兖以忤桓温廢温死起
為餘杭令興學校養生徒期年風化大行後為豫
章太守遣議曹下屬城取郡大姓子弟充學徒課
五經寗以傳春秋者多互異漢何休守公羊最嚴
晉杜預特尊左氏而糓梁無能發明因沉思積年
商略名例著為集解傳於世從祀文廟
梁范縝字子直舞隂人少孤貧事母孝謹及長博通
經術尤精三禮仕南齊位尚書殿中郎入梁為晉
安太守在郡清約惟資公禄而已歴遷尚書左丞
有集十五卷子胥傳父業位國子博士
元富珠哩翀字子翬順陽人狀貌魁梧不妄言笑其
為學一本於性命道德文章典雅深合古法累官
集賢直學士兼國子祭酒時諸生素已望翀至是
私相歡賀翀以古者教育有業退必有居遂作屋
四區以居學者諸生積分有六年未及釋褐者翀
至皆使就試而官之會帝師至京師有旨大臣皆
郊迎俯伏進觴帝師不為動翀舉觴立進曰帝師
釋迦之徒天下僧人師也余孔子之徒天下儒人
師也請各不為禮帝師為起立至元四年卒封南
陽郡公謚文靖有集六十卷子遠見忠烈志
汝寧府
漢尹更始字翁君汝南人宣帝時從蔡千秋受糓梁
春秋通其義與蕭望之等各以明經顯名於世又
著左氏章句子咸大司農
桓寬字次公汝南人治公羊春秋宣帝時舉為郎
至廬江太守丞博學善屬文推衍鹽鐵之議著數
萬言凡六十篇
周防字偉公汝陽人師事徐州刺史盖豫受古文
尚書建武時舉孝廉拜郎中撰尚書雜記三十二
篇太尉張禹薦補博士遷陳留太守坐法免
鍾興字次文汝陽人從丁恭受嚴氏春秋光武召
拜左中郎將詔定春秋章句以授皇太子又使宗
室諸侯從興受章句封關内侯興自以無功不敢
受爵帝曰生教訓太子及諸王侯非功耶興讓其
師丁恭於是復封恭而興遂固辭
戴憑字次仲平輿人習京氏易舉明經仕至侍中
兼虎賁中郎將建武中正旦朝賀帝令羣臣能說
經者更相難詰義有不通輙奪其席以益通者憑
遂重坐五十餘席京師語曰解經不窮戴侍中在
職十八年卒於官詔賜東園梓噐錢二十萬
袁良字周卿汝陽人習孟氏易平帝時舉明經為
太子舍人又舉孝廉建武初為成武令傳其學於
孫安安見人物志
周磐字堅伯汝南安成人好禮有行非典謨不言
少游京師學尚書洪範左氏傅諸儒宗之居貧養
母儉薄不充乃就孝廉之舉和帝初拜謁者除任
城長遷陽夏重合令皆有惠政後思母棄官還鄉
里母殁哀毁服終遂廬塜側立精舍教授門徒常
千人公府三辟以有道特徵俱不應
廖扶字文起平輿人習韓詩歐陽尚書教授嘗數
百人父為北地太守永初中坐羌没郡下獄死扶
感父以法喪身憚為吏遂絶志世外專精經典州
郡公府辟召皆不就嘗居先人塜側未嘗入城市
因號為北郭先生
袁京字仲譽汝陽人司徒安子習孟氏易作難記
三十萬言初拜郎中出為蜀郡太守
南北朝周宏正字思行安成人年十歲通周易老子
十五召補國子生起家梁太學博士抗直守正累
遷國子博士城西立士林館居以講授聽者傾朝
野入陳進尚書右僕射勅侍東宫講論語孝經太
子以宏正德望素重降情屈禮有師資之敬焉卒
贈侍中謚曰簡所著有周易論語莊子老子孝經
講疏及文集若干卷並傳于世
汝州
漢延篤字叔堅南陽犨人少從潁川唐溪典受左氏
傳旬日能諷之典深敬焉桓帝時舉孝廉為平陽
侯相到官表龔遂之墓立銘祭祀擢用其後徵拜
議郎著作東觀稍遷侍中復遷左馮翊又徙京
兆尹寬仁恤民郡中歡愛三輔咨嗟與陳留邊鳳
齊名因忤梁冀以病免教授家巷卒鄉里圖其形
於屈原廟篤論解經傳多所駮正後儒服虔等以
為折中所著詩論銘書應試表教令凡二十篇
明李希顏字愚菴郟縣人明經飭行教授鄉里善於講
說洪武初為諸王子擇師徵至京命詣大本堂授
經累官左春坊贊善大夫永樂初引年歸所著有
大學中庸心法二卷
陳州
漢薛漢字公子淮陽陳人世習韓詩漢少傳父業尤
善說災異教授常數百人建武初為博士受詔校
定圖䜟當時言詩者推漢為長永平中遷千乘太
守有異績
蔡衍字孟喜項人明經講授以禮譲化鄉里鄉里
有争訟者輙詣衍决之其所平處皆曰無怨後舉
孝廉稍遷冀州刺史徵拜議郎梁冀聞其賢請與
相見衍辭疾不往後坐救成瑨免官
蔡元字叔陵南頓人學通五經門徒常千人其著
錄者萬六千人徵辟皆不就順帝特詔徵拜議郎
講論五經異同甚合帝意遷侍中出為弘農太守
卒於官
潁容字子嚴長平人博學多通善春秋左氏師事
太尉楊賜郡舉孝廉州辟公車徵皆不就初平中避
亂荆州聚徒千餘人劉表以為武陵太守不肯起
著春秋左氏釋例五萬餘言
三國陳秉字德樞南頓人初事鄭康成後避亂交州
與劉熙考論大義遂博通五經吳主孫權聞其名
以禮徵太子太𫝊著周易摘尚書駁論語弼凡三
萬言行世
許州
漢蒲昌字君都潁川人治齊詩為詹事馬援嘗從之
受詩
許慎字叔重召陵人性惇篤少博學經籍馬融常
推敬之時人語曰五經無雙許叔重仕為郡功曹
舉孝廉再遷除洨長卒於家初慎以五經傳說臧
否不同乃撰五經異義又作說文解字十四篇皆
傳於世
唐溪典字季度潁川人精左氏春秋傳爲西鄂長
鍾皓字季明潁川長社人以篤行稱隠密山以詩
律教授門徒千餘人桓帝時九辟公府徵為廷尉
正博士林慮長皆不就
荀爽字慈明潁川人幼而好學年十二能通春秋
論語太尉杜喬見而稱之曰可為人師桓帝時舉至
孝拜郎中對策陳便宜數千言奏入即棄官去後
遭黨錮隠海上以著述為事遂稱碩儒獻帝初徵
拜平原相累遷司空著禮易詩傳尚書正經春秋
條例漢語公羊問及辯䜟凡百餘篇
唐陳貞節潁川人開元中左拾遺議禮詳明為儒林
所重詳見唐書儒學傳
明李繼業字肖雲㐮城人其曾叔祖戶部尚書敏嘗
建學舍於邑西南山中置學田購書集遠近多士
講學所謂紫雲書院者也繼業承先志益加修葺
讀書其中以程朱許薛四子之書訓廸後進嘉靖
乙邜登賢書筮仕束鹿以不悦於監司投劾歸移
家西南山中興復紫雲書院来學之士負笈如雲識
者以為有洛學之風焉所著有省身錄四卷行世
鄭州
漢服虔字子慎榮陽人少以清苦建志入太學受業
有雅才善著文論作春秋左氏傳解又以左傳駁
何休所駮漢事六十條舉孝廉中平末拜九江太
守免遭亂客行病卒所著賦碑誄書記連珠九憤
凡十餘篇
陕州
漢董遇字季直弘農人性質訥而好學善左氏傳作
朱墨别異嘗謂學者當惜三餘冬者歲之餘夜者
日之餘隂雨者晴之餘魏黃初中為郡守入為侍
中大司農子綏亦有才學位至秘書監
晉董景道字文博弘農人少而好學千里從師晝夜
讀誦明春秋三傳京氏易馬氏尚書韓詩皆精究
大義三禮專尊鄭氏著三禮通論永平中隠於商
洛山中彈琴歌嘯以自娱劉淵及聰曜皆徵之固
辭不起以夀終
光州
明李逹字有孚固始人洪武中鄉舉除劍州學正以
身為教士皆化之九年考績陞右春坊授諸王經
仁廟稱其篤實逹博通五經尤長於書有子七教
之甚嚴各授一經邑自元末兵燹之後老師宿儒
少有存者知向學取科第實自達始
官思恕字守仁光山人嘉靖乙邜舉於鄉喜任俠
走馬燕山志氣豪邁歸而母彭没哀毁幾絶結廬
墓傍於百家之言無不涉獵讀易有悟遂絶意仕
進南游數年還居天中山房默坐研思至忘寢食
嘗遺友人書曰始吾從羣書入茫乎莫得今從静
中討出端倪方信此心原與天地萬物無两道其
在兹乎士人翕然宗之所居白沙關山連两省民
俗頑梗乃結社其間講明正學發揮太祖聖諭六
言聽者如堵化柴山巨盗四十八人咸自歸欵两
臺疏薦思恕孝友詔下徵用會病卒從祀鄉賢
河南通志卷六十二
