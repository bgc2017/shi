河南通志卷六十八
列女下
河南府
漢樂羊子妻河南人不知何氏之女羊子嘗行路得
遺金一餅還以與婦婦曰妾聞潔士不飲盗泉之
水廉者不受嗟来之食况拾遺利以汚其行乎羊
子大慙乃捐金於野而遠尋師學一年来歸婦跪
問其故羊子曰久行懷思無他意也婦乃引刀斷
機而言曰此織一絲而累以至於寸累寸不已遂
成丈疋今若斷斯織也則捐失成功夫子積學當
日知其所亡以就懿德若中道而歸何異斷斯織
乎羊子感其言復還終業遂七年不返婦常躬勤
養姑兼遠饋羊子嘗有他舍鷄謬入園中姑取食
之婦對鷄不餐而泣姑怪問其故婦曰自傷居貧
使食有他肉姑竟棄之後盗有欲犯婦者乃先劫
其姑婦聞操刀而出盗曰釋汝刀從吾可全不從
吾殺汝姑婦仰天而嘆舉刀自刎死太守聞之即
捕殺盗而以禮葬之號曰貞節
隋華陽王楷妃元氏河南人平昌郡公巖之女性婉
順初選為妃未幾而楷被幽廢妃事楷愈謹每見
楷有憂懼色輙陳義理以慰諭之楷甚敬焉及江
都之亂楷遇宇文化及之逆以妃賜其黨元武逹
武逹初以宗族禮之置之别室後因醉而逼之妃
自誓不屈武逹怒撻之百餘詞色彌厲元取甓自
毁其面血淚俱下武逹釋之妃謂其從曰我不能
早死致命將見侵辱我之辠也因不食而死
韓覬妻于氏字茂德洛陽人周大左輔實之女年
十四適覬雖生長膏腴家門鼎貴而動遵禮度躬
自儉約年十八覬從軍戰歿于哀毁骨立慟感行
路每朝夕奠祭皆手自捧持及免喪其父以其少
而無子欲嫁之于氏不許遂以夫孽子世隆為嗣
身自撫育愛同己生訓導有方卒能成立自孀居
以後親族有就省謁者送迎皆不出戶閾疏食布
衣不聽聲樂以此終身文帝聞而嘉嘆下詔褒美
表其門閭長安中號為節婦門
劉㫤女河南人適長孫氏之子㫤仕周封彭國公
與文帝有舊及受禪甚見親禮其子居士數得罪
帝以㫤故每原之居士轉恣破其家産㫤奉養甚
薄女時寡居哀㫤如此每歸寧躬紡績以致肥鮮
後居士坐告不遜誅㫤亦下獄女每親調飲食詣
大理餉父見獄卒跪以進之歔欷嗚咽見者傷之
及㫤賜死於家詔百寮臨視時女絶而復蘇者數
矣公卿慰諭之其女言父無罪坐子以及禍情詞
哀切人皆不忍聞見遂布衣疏食以終其身帝聞
之嘆曰吾聞衰門之女興門之男固不虚也
唐畢某妻竇氏河南人初畢為朝邑令會同州軍亂
畢匿望仙里不知所舍乃讎家也夜半盗入捽畢
首欲殺之竇泣蔽捍持盗袂至中刃不解畢得脱
盗遂去竇亦未死京兆聞之賜金帛醫藥幾死而
愈
金程晉妻彭氏偃師人寓居開興壬辰兵變軍士驅
迫使随彭紿之曰我有金若干私瘞於家爾可取
之願以從行賊拘少懈至井彭大罵曰吾良家婦
肯自愛其生以汚身耶遂投井死賊嗟嘆而去鄉
人號曰烈婦
元秦氏二女宜陽人父嘗有危疾醫云不可治矣姊
閉戶默禱鑿已腦和藥進飲遂愈父後復病欲絶
妹刲股肉置粥中父少啜即甦事聞褒表之
趙彬妻朱氏洛陽人名錦哥天歴初為西兵所掠
將犯之朱度不能脱即紿之曰幸釋我舍後井旁
瘞金發以遺汝西兵信之朱得近井即抱三歲女
赴井而死
王氏女名安哥偃師人天歴間從父避兵邙山丁
家洞兵搜得之見安哥色美驅使出欲汚之安哥
不從遂投澗死事聞旌表
齊關妻劉氏河南人關應募為千夫長戰死劉家
貧守節不奪有来強議婚者劉紿曰吾三月三日
有心願償畢當從所言是日徑往彰德天寧寺登
浮圖絶頂祝天曰妾本河南名家女夫已死不敢
失節遂投地而死
李四妻茹氏澠池人夫早逝茹蘗守節紡績以自
養大德五年旌其門
關惟一妻周氏登封人夫歿周年二十四囑工造
棺須大潛自縊而死與夫同棺葬之
趙慶妻高氏新安人年二十一慶卒生子幼高躬
親耒耜撫育其子以底成立元統三年旌其門年
九十五而卒
李彬妻張氏新安人年十九夫歿生一子二歲其
家憐其少寡欲嫁之張誓不易操有司以狀聞旌
其門曰堅節
明張景輝妻賀氏登封人元末兵起夫死於寇賀流
離中抱子俊求夫骨於積尸中幸獲手自聚土掩
之及亂定歸登封依弟宏居弟以俊幼諷其改醮
賀聞之剔去一齒示不二節洪武初俊任廣陵主
簿以事罰工自慙累其母上疏乞免上喜賀守節
教子婦道所難特宥復其官俾終母養仍敕禮部
榜示天下以勵風俗
江德源妻樊氏偃師人夫卒守志壬辰兵起樊偕
舅姑避居潞州躬自紡績為養洪武初始還年已
四十矣舅姑繼歿樊服衰終其身事聞旌表正統
初察舉節孝復下詔褒之
陳忠妻杜氏宜陽人年二十夫卒生遺腹子名復
禮杜誓不再醮奉姑訓子紡績以自給後三十年
復禮舉孝廉任宜城知縣洪武十二年有司以事
聞詔表其門
趙三妻孫氏永寧人夫卒守節永樂初旌表
李保兒妻牛氏洛陽人夫卒守節永樂初旌表
馬瓊妻劉氏蔡致中妻馬氏俱宜陽人夫卒守節
正統八年詔並旌之
劉安妻陳氏孟津人夫卒守節成化初旌表
董安妻王氏洛陽人夫卒守節成化初旌表
郭昇妻趙氏偃師人夫卒守節成化初旌表
董雄妻匡氏洛陽人夫卒守節成化九年旌表
真邱郡主伊府安惠王之女下嫁儀賓蔡昇弘治
初昇卒郡主即日觸壁而死事聞詔旌其墓
劉傑妻賈氏黎忠妻張氏俱洛陽人皆夫卒守節
弘治四年詔並旌之
馬通妻李氏嵩縣人通歿哀毁不能言惟密囑梓
人大其棺及殮李入室自縊死
武雲妻王氏嵩縣人夫卒守節踰三十年知府陳
宣上其事詔旌異之
王鑑妻張氏宜陽人夫卒哭泣盡哀是夜潛縊於
室鄉人重其節乃合葬之
楊璟妻馬氏洛陽人夫卒守節事聞旌表
曹興妻龐氏媳李氏洛陽人興卒龐守節撫子俊
娶李氏俊又早卒李養姑至孝撫孤彪登正德癸
酉鄉榜御史陸鰲上其事表曰一門雙節
曹昂妻張氏洛陽人正德七年流賊劉六劉七等
犯洛陽被執張不從抱子投壕水而死事平詔旌
其門
常自省妻李氏鞏縣人夫卒守節正德七年賊䧟
城李自縊死
譚思妻張氏劉麟妻韓氏俱鞏縣人正德七年賊
至並遇害
莊昇妻張氏洛陽人夫卒守節正德中旌表
戴濬妻王氏澠池人濬早逝王欲殉之親族力救
乃己會姑馬氏卒王竟自縊而馬氏亦以孀居終
身澠人稱雙節焉
王盤妻唐氏河南衛人夫卒自縊嘉靖七年旌表
張廷仁女永寧人許字王自選選以事繫死女聞
之自縊嘉靖十九年邑令李上其事立祠祀之
尚鑑妻錢氏河南衛人鑑卒二子在襁褓錢自撫
育孀居五十餘載嘉靖三十一年有司以事聞詔
旌其門
董維翰妻葉氏洛陽人年二十五夫歿死節直指
特疏其事建坊旌表
閻氏女洛陽人鄰少年強逼不從殺之父母自田
歸氏忽附人言其狀父母白縣尹執少年付以法
建祠以祀
康流来妻趙氏鞏縣人家貧夫墮水死趙聞之投
水越三日二屍同出有司立坊旌表
朱之臣妻王氏鞏縣人之臣卒王年十八縊於之
臣側
孫禄妻馮氏洛陽人夫歿苦志守節五十八年
孫相妻馬氏孟津人夫卒守節四十餘年
郭遵夏妻喬氏洛陽人夫早卒守節終身廵按題
請建坊
何宜繩妻金氏洛陽人夫卒氏年二十守節三十
餘年訓子成立
常清妻武氏偃師人生子方二歲夫卒氏年二十
五遺腹生一子苦節撫孤夀至九十六歲卒
閻和美妻雷氏夫歿氏年十八守節終身萬歴間
旌表
王倬妻馬氏孟津人夫歿守節終身萬歴間旌表
李君寵妻郭氏孟津人夫卒氏年十九子甫四歲
茹蘗和丸教子成立年八十四終建坊旌表
李允執妻王氏孟津人允執早卒氏年十七篝燈
紡績以事孀姑守節五十年萬歴三十七年旌表
董大河妻莊氏宜陽人夫受刑死氏聞之號哭欲
絶竟縊於室建坊旌表
任民妻杜氏盧氏人夫歿氏自刎死知縣黎道美
親往視之奏聞旌表
王守身妻尤氏洛陽人夫歿氏刺指血誓守節終
身
陳明榦妻張氏洛陽人夫歿茹苦教子成立
齊鳳時妻孫氏洛陽人夫歿氏年十九守節教子
四十八年
焦一霑妻周氏登封人夫歿遺子俱幼氏與側室
李氏俱有遺腹兩娠皆男氏命乳媪乳己子而自
乳李子守節三十年建坊旌表教遺腹子賁亨登
賢書
趙漢卿妻李氏永寧人夫卒守節旌表
陳科妻李氏新安人夫歿撫孤苦守萬歴十六年
大荒出豆五十餘石賑濟親鄰施蓆以葬死者夀
九十三終
衡應元妻曾氏新安人夫歿守節五十五年
楊讓妻張氏新安人夫歿不食死
張邦才妻左氏澠池人夫卒事姑以孝聞姑死縊
於姑側奏聞旌表建烈孝祠於治内邑進士上官
捷科有傳
張希蘭妻陳氏澠池人夫卒有遺腹忍死以待既
生一女遂墜井死事見邑進士上官捷科傳
杜正夫妻陸氏洛陽人夫卒守節終身天啟間上
其事詔旌之
郭永祚妻左氏洛陽人闖賊入城姑媳俱投井死
温廷檉妻于氏洛陽人賊入城投繯自盡其子婦
金氏亦抱兒投井事聞適冉駙馬抵洛以金帛致
祭
張彦珩妻賈氏洛陽人宼破洛賈氏扶姑逃罵賊
被害
董景行妻郭氏洛陽人賊入城避於方家堂賊驅
之行抱柱不從賊斷其手死猶抱柱不脱
杜敦孝妻喬氏洛陽人闖賊破城不屈死
董維貞妻李氏洛陽人賊破城投井死
李永悦妻宋氏偃師人賊䧟城投井死
喬作霖妻李氏鞏縣人霖被賊害李聞變即抱霖
屍而死
李麟正妻馬氏孟津人崇禎壬午避宼河干宼近
投河死
孫養翼妻李氏孟津人宼䧟城氏同夫之母姨孫
氏投河死
馬雲錦妻鎻氏永寧人賊破城投井死
張讚妻郭氏永寧人城䧟罵賊而死側室趙氏子
婦程氏姪婦史氏及妾盧氏女二人俱死
李國臣女永寧人未嫁突遭宼至愛其姿不忍殺
擕之馬上女罵不絶口自墜馬數四賊怒刳其一
目然猶憐其姿復擁上馬女罵愈厲仍自墜馬賊
益怒雙目並刳而死
傅之恕妻孫氏嵩縣人城䧟墜井死
徐毓淳妻董氏洛陽人崇禎十四年宼䧟洛投井
死
魏伯昌妻宋氏洛陽人宼破城氏随昌走城北匿
井旁草中賊搜得氏氏舉手北指紿賊轉視遂投
井死
董維藩妻劉氏洛陽人夫歿氏年二十二遺三子
俱幼矢志堅貞苦節四十餘年
李鴻貞妻王氏孟津人年二十二夫歿矢志守節
四十餘年崇禎間旌表
張德玉妻張氏登封人夫死於宼守節三十年教
子爾儲成進士
李氏女洛陽人旌德知縣李興然女闖賊陷城女
年十四拜别父母自縊死
張世延妻史氏永寧人崇禎十二年流宼䧟永王
范寨世延被賊殺氏抱夫屍哭亦遇害
呂維禧妻郭氏新安人宼䧟城同弟婦張氏投井
死
程福亮母康氏永寧人少寡守節宼至臨以白刃
罵不屈投崖死踰兩月顔色不變
魏氏鞏縣人宼亂被掠紿以有金埋井旁乃復向
賊借刀掘金遂力斃賊投井死
范聲國妻燕氏陳明廷女劉中桂女雷躍龍女陳
善女樊從儉女仝愛國女仝希曾女俱新安人皆
遭宼亂守志自盡
張東陽妻田氏嵩縣人夫歿事姑孝姑疾割股以
進遂愈
王五妻朱氏嵩縣人夫出鄰惡少挑之氏罵而自
縊
劉廷臣妻張氏妾陳氏宜陽人夫歿張氏自縊殉
夫陳氏撫孤四十餘年事聞旌表
庠生焦復亨妻楊氏庠生焦謙亨妻牛氏登封人
二氏為妯娌崇禎十六年間流賊破城擄掠慮賊
至受汚同投井死於
國朝雍正十一年旌表
郜濯妻武氏登封人舉人武大寧女夫歿氏年二
十一時姑與母欲奪其志氏剪髮斷指以誓訓子
有成守節七十七年夀九十七歲於
國朝雍正十一年請旌
皇清劉可大妻魏氏洛陽人夫歿氏年二十五守節終
身
李宗沆妻王氏孟津人夫歿氏方懷娠矢志從夫
分娩後即自縊死
傅作舟妻郝氏登封人夫歿異鄉氏扶櫬歸葬茹
蘗守節教九齡子而師年十七舉於鄉
劉誠妻楊氏登封人適誠半載誠卒氏引練自决
靳爾順妻田氏登封人嫁二年而夫歿氏引刀自
刎時年十九
王熙妻杜氏澠池人夫歿七日不食自縊柩前
劉含章妻王氏澠池人夫歿時氏甫生女撫養三
年葬夫後自縊墓前
李某妻任氏盧氏人夫歿苦志守節夀一百六歲
廬鳳道張璿妻郭氏永寧人年十四歸於璿明崇
禎末流賊逼城語璿曰妾得侍君子不幸遭賊變
萬難自全請先畢命君前遂投城下池水而死璿
後中順治丙戍進士授庶吉士歴任江南廬鳳道
順治二年旌表
御史張論妾石氏永寧人性明决知大體明崇禎
末值流宼圍城泣語侍婢曰吾忝大臣巾櫛誼不
可辱手密紉其衣城破遂投井死於順治二年
旌表
呂維禔妻楚氏新安人崇禎末夫死於流賊氏自
縊順治十年旌表
孫得盛妻張氏鞏縣人得盛被誣䧟斃於獄氏申
白其冤昭雪後投井死於順治十年旌表
王國柄妻郭氏洛陽人夫歿氏年二十二撫孤成
立守節至七十歲順治十七年旌表
裴耀宗妻張氏登封人夫歿氏年二十八守節三
十餘年順治十一年旌表
張煜妻史氏偃師人夫歿氏年二十二時舅姑垂
老氏竭力奉養喪葬如禮苦節終身康熙十年
旌表
鄭慈妻李氏鞏縣人強暴李懷明王之珂二人求
姦氏不從被釤刀砍死於康熙十九年旌表
杜二妻温氏新安人強暴裴進義求姦氏怒罵不
從裴以斧劈之立死於康熙三十六年旌表
杜振國妻王氏宜陽人夫卒氏年二十一日勤紡
績奉親養子後翁姑相繼歿竭力營葬人稱盡禮
延師訓子兩世列膠庠守節五十三年康熙四十
三年旌表
商元印妻董氏洛陽人夫歿氏年十八守節五十
一年康熙四十八年旌表
楊騤聲妻王氏嵩縣人夫歿年二十八守節四十
年康熙五十年旌表
范九玉妻康氏洛陽人因饁其夫狹邪張五要於
路求姦氏堅拒不從五用鐮刀砍之越日斃命於
康熙五十七年旌表
張體仁妻崔氏鞏縣人夫歿氏年十九守節四十
五年雍正三年旌表
牛維義妻楊氏偃師人夫歿氏年二十九守節四
十五年雍正三年旌表
庠生裴瑄妻王氏偃師人夫歿氏年二十四守節
五十九年雍正三年旌表
韋履禮妻廉氏永寧人夫歿氏年二十八守節二
十餘年雍正四年旌表
張香姐澠池人許字高金甲未婚而金甲歿香姐
年十七自縊死於雍正六年旌表
袁珣妻孟氏偃師人夫歿氏年二十八守節五十
三年雍正七年旌表
庠生傅欽妻劉氏登封人夫歿氏年二十妾李氏
遺子甫三歲氏愛養教誨無異己出氏卒之日子
孫四世俱列膠庠守節五十三年雍正八年旌
表
孟弼妻王氏新安人夫歿氏年十七勤儉治家耕
讀教子守節三十八年雍正八年旌表
監生孟文觀妻陳氏新安人夫歿氏年二十五孝
養繼姑以義方教子孫守節四十七年雍正八年
旌表
張景齡妻韓氏洛陽人性純孝十四歲祖母患疽
危甚氏親為吮之于歸二日姑患病即出侍奉弗
敢寢翁得疫症發狂醫言須蚯蚓調藥時隆冬蟄
伏氏哀禱竟於甕底得之服後即安景齡歿氏年
十八有遺腹生子逾年母家欲令改適氏絶粒七
日而死於雍正八年旌表
趙毛兒妻劉氏登封人毛兒繼母毛氏係再醮有
前夫子謝二妮窺氏少艾強姦不從二妮同母將
氏勒死於雍正九年旌表
閻珣妻趙氏鞏縣人夫歿氏年二十二生子甫八
月孝事姑嫜訓子入庠守節四十七年雍正十年
旌表
貢生張爾榖妻高氏妾楊氏登封人夫歿高氏年
二十誓以身殉時楊氏方姙遂忍活及生子鑄因
共撫育成立入庠歲薦高氏守節四十二年楊氏
守節四十五年雍正十一年旌表
王建妻李氏新安人夫歿氏年十九養公姑撫孤
子守節七十五年雍正十一年旌表
節婦楊氏明尚書新安呂維祺妾維祺殉難時氏
年二十三孝敬慈和撫嫡出諸子孫曲盡鞠育之
恩守節四十八年雍正十一年旌表
殷長祚妻裴氏洛陽人夫歿氏年十九善事舅姑
撫育弱子守節五十二年雍正十二年旌表
傅養賢妻劉氏洛陽人夫歿氏年二十二奉姑訓
子善處娣姒守節四十年雍正十二年旌表
莊景輝妻董氏洛陽人夫歿氏年十八截髮自誓
事舅姑盡孝藐孤不育復撫嗣孫苦節四十年雍
正十二年旌表
庠生閻一善妻王氏孟津人夫歿氏年二十九事
舅姑以孝稱訓二子俱有聲學校守節三十年雍
正十二年旌表
謝振邦妻李氏登封人崇禎末流宼破城振邦罵
賊不屈被賊剖腹死氏年二十七抱土掩屍賊欲
脇之去氏以頭觸柱血流濺衣賊知不可奪乃捨
去氏截髮塗面擕二子逃竄卒成完節課諸孫皆
成名登賢書者二人苦節六十二年雍正十二年
旌表
耿□妻孫氏登封人夫歿氏年二十五事翁姑孝
謹訓弱子成立守節三十二年雍正十二年旌
表
韋履禧妻王氏永寧人夫歿氏年二十五奉姑盡
孝訓子有方苦節四十年雍正十二年旌表
庠生趙潤芳妻張氏鞏縣人夫歿氏年二十二矢
志撫孤子亡復撫繼孫苦節六十二年雍正十二
年請旌
李振德妻牛氏鞏縣人夫歿氏年二十五順事舅
姑撫子成立守節四十年雍正十二年請旌
庠生劉斌妻王氏鞏縣人夫歿氏年二十八事舅
姑以孝撫繼子成立入庠守節三十四年雍正十
二年請旌
濟南道王無黨側室汪氏孟津人無黨歿無子氏
時年二十一矢志守節遺腹生子之鳳辛勤撫教
登康熙丁巳科鄉薦之鳳歿復撫兩孫成立長醇
榖仕雲南布政司經歴次遥榖登康熙乙酉科鄉
薦仕江南天長令守節六十五年雍正十二年請
旌
梅果實妻焦氏孟津人夫歿氏年十八孝事孀姑
訓子成立入庠苦節五十五年雍正十二年請
旌
監生王瑋妻陳氏孟津人夫歿氏年二十二矢志
靡他撫育藐孤後復殀亡苦節三十五年雍正十
二年請旌
庠生劉躍如妻茹氏澠池人夫歿氏年二十二奉
姑盡孝撫弱子成立入庠守節五十年雍正十二
年請旌
舉人呂循曾妻蕭氏新安人夫歿無子氏年二十
九誓以死從家人防護甚謹及夫有葬期氏决意
同窆絶粒五日遂死於雍正十二年請旌
廪生鎻瑜妻任氏永寧人夫歿氏年二十一孝事
舅姑撫育弱子子亡復撫孤孫苦節五十年雍正
十二年請旌
貢生鎻去矜妻張氏永寧人夫歿氏年十七事孀
姑盡孝撫藐孤讀書以歲貢成名守節三十六年
雍正十二年請旌
楊烈女偃師人農家女幼喪母父役於外朝夕唯
嫂氏是依比隣屠戶蕭諒窺女姿色乘雪夜潛入
女室持刃求姦女抵死拒之遂斷頭截指而去邑
令驗視巳獲蕭將抵法蕭自縊死
南陽府
漢新野長公主名元光武皇帝之姊也適新野鄧晨
光武兵敗於小長安單騎走與公主遇趣令上馬
主曰行矣不能相救無兩歿也追兵至主及三女
皆遇害光武即位追封諡為節義長公主立廟南
陽縣西封晨長子汎為吳房侯以奉公主祀
隂瑜妻荀氏新野人名采司空爽之女聰明有才
藝年十九瑜卒無子時同郡郭奕喪偶爽以采許
之采懷刃自誓爽奪其刃逼令登車不得己乃至
郭氏多建炬燈正容竟夕奕不敢近令左右辦浴
既入室氏即掩戶以粉書扉曰屍還隂隂字未成
而縊死
晉朱序母韓氏淅川人寧康初序拜南中郎將梁州
刺史持節鎮襄陽苻堅遣子苻丕等来攻序母登
城履行謂西北角當先受敵遂領百餘婢及城中
女丁斜築二十餘丈賊攻西北角果潰衆固守新
城賊退城得全襄陽人稱為夫人城
唐陸家姑鄧州人張廵姊也適陸氏後為廵補縫行
間軍中皆號曰陸家姑先廵被害見廵傳
張建封妾關盼盼建封南陽人出鎮徐州盼盼從
於徐建封歿盼盼守節獨居燕子樓嘗作燕子樓
詩白居易愛其詩和之云今春有客洛陽回曾到
尚書塜上來見說白楊堪作柱怎教紅粉不成灰
末復綴一絶云黃金不惜買蛾眉㨂得如花四五
枝歌舞教成心力盡一朝身去不相随盼盼得詩
泣云自公見背妾非不死但恐後世以公有從死
之妾是玷我公清範也今公歿已久可以相從於
地下矣遂不食七日而死
元李青妻張春兒葉縣人年二十青疾革顧春兒曰
吾將殆矣汝善事後人春兒斷髮示信誓弗再醮
尋青卒春兒慟幾絶囑其梓匠曰造棺宜極寬大
將以盡納死者衣服弓劍之屬匠如其言既殮乃
自縊死鄰里即用此棺同葬之
國朝雍正八年旌表其墓
富珠哩遠妻雷氏順陽人遠為襄陽令拒賊被害
雷為賊所執欲妻之乃詆賊曰吾魯參政冡婦肯
從汝狗彘生乎遂見殺
明高通妻邢氏舞陽人夫卒氏年二十三躬織絍育
遺孤節操凛然年八十餘而終正綂中旌表
羅斌妻李氏鄧州人夫卒守節景泰中旌表
楊顯妻馬氏鄧州人夫卒守節成化中旌表
郭氏女名妙才南陽衛人許邑人李澤未及婚而
澤卒妙才聞之自縊死成化中旌表
李曉妻王氏内鄉人夫卒自縊成化中旌表
鄭清妻徐氏内鄉人夫卒守節事聞旌表
范英妻馬氏裕州人夫卒守節成化末旌表
趙文表妻張氏新野人文表卒張一慟而絶及既
蘇乃入寢自縊死
蘇榘妻王氏南陽人年二十七而榘卒子文纔一
歲無何榘之弟亦死遺二子一女王俱撫之俾各
成立弘治間詔表其門尚書王鴻儒嘗傳其事
文凱妻高氏南陽人夫卒守節事聞旌表
張睿妻楊氏唐縣人睿卒無子楊立姪為後守節
終身事聞旌表
張宗性妻趙氏唐縣人夫卒自縊
馬廷銳妻范氏新野人夫卒自縊
劉賜妻趙氏裕州人賜遘疾自度弗起謂趙曰萬
一我死汝將何歸趙掩泣取出袖中麻索以示賜
卒趙即入室自縊死時年十八祀七貞祠
邢繼宗妻趙氏裕州人夫卒趙仰藥死有司立祠
祀之
李樂妻楊氏權信妻胡氏余光妻劉氏田萃妻余
氏侯璋妻余氏俱裕州人正德六年賊劉六等䧟
城五人被執不從俱遇害詔旌其家祀於七貞祠
崔世禄妻鄭氏吳燧妻梁氏俱裕州人正德六年
間賊至并死節
張鸑妻楊氏僉事宣之女楊彪女名三姐焦佐女
名那兒戴海女名僧姑郭瑞女名翠玉俱舞陽人
正德六年賊至皆死節事聞詔并旌之嘉靖間分
守劉參政立祠祀焉
張偉妻傅氏舞陽人偉卒傅置一棺列於夫柩之
側衣服簮珥之屬悉火之及葬前一夕沐浴更衣
入室自縊死詰旦鄉人為合葬焉事聞詔旌其門
張榮妻董氏葉縣人夫卒守節正德間詔旌其門
宣仲名妻張氏葉縣人夫卒守節正德年旌表
鄭榮女葉縣人正德六年遇賊投壕水死事聞旌
表
許氏女葉縣人名婉妹幼許字李瓊子未嫁流宼
䧟城瓊父子遇害父母欲改適遂自縊事聞建坊
旌表仍命其弟評以生員奉祀
李氏張氏苖氏張氏許氏俱葉縣人正德六年賊
䧟城五人被執欲驅之去五人執節不從賊怒殺
之事聞詔并旌其門
李氏女唐縣人父潮正德七年遇賊死節事聞旌
表
沈鑾妻趙氏唐縣人正德七年賊䧟城被執不從
見害
張整妻劉氏楊憲妻吳氏俱桐栢人正德七年遇
賊死節事聞旌表
全氏女名金梅淅川人幼許字同邑人張邦彦未
嫁而邦彦卒金梅年十四自著素衣往弔遂不返
及葬詣夫塜自縊死祀烈女祠
傅明弼妻許氏泌陽人夫卒氏年十七守節至九
十五歲卒
郭屏翰妻趙氏唐縣人夫歿氏年十八絶粒數日
及葬曰今可以死報吾夫矣遂自縊旌表其門
藍希聖妻楊氏唐縣人夫歿氏年十九守節撫孤
建坊旌表
許田女唐縣人年十五未字宼至女曰寧斷吾脰
毋辱吾軀自縊死
度宏信妻趙氏裕州人夫卒自縊嘉靖十四年有
司上其事於朝命以禮祭葬焉
王家士妻蘇氏南陽人夫卒自縊詔旌其門
王可敬妻趙氏南陽人初可敬卒趙欲自殉其姑
弗許趙佯從之每旦詣墓所哭至夕始返久之其
姑不防遂自縊死有司以事聞嘉靖二十七年旌
表
馬驂妻崔氏南陽人夫卒守節嘉靖二十七年旌
表
謝紀妻朱氏唐縣人年二十一而紀歿事姑孝養
備至及姑歿朱自縊死事聞旌表
范氏高氏郭氏俱南陽人配祀節義祠今祠廢碑
沉年月行實皆不可考
仝仲秋妻朱氏唐縣人夫卒撫孤成立嘉靖年間
旌表
張誦妻丁氏妾章氏鄧州人誦卒二人茹苦撫孤
成名當事聞其賢疏請旌表乃免二丁供埽除塋
域之役鄉里榮之
藍嘉秀妻丁氏鄧州人夫卒守節事舅姑二十餘
年盡孝及歿自羅土成塜手蒔一栢忽旁生一栢
有連理之瑞事聞建坊旌表
申情女鄧州人名桂姐許字程子通未娶而子通
溺死女聞即自縊有司上其事勅建烈女坊祀開
封府烈女祠
張氏女鎮平人許龔熙姜氏年十七聞熙姜疾憂
廢寢食熙姜歿竟自縊死事聞旌表
朱孔堂妻史氏鎮平人夫卒守節旌表
吳之龍妻項氏唐縣人龍歿氏不食死
辛存妻臧氏南召人夫歿七日不食而死建坊賜
祭
李士富妻毛氏南召人夫歿守節終身事聞旌表
曰坤元正氣
陳庭妻李氏葉縣人庭卒氏年十九撫孤成立孀
居七十餘年
賈春芳女裕州人初字于傅傅貧不能娶母復隂
許富人王姓者女覺自縊死
馮昌妻郭氏裕州人賊陷城擄氏瞋目大罵遂遇
害州牧胡養正勒石於門
宋氏女唐縣人年十三許字張某未婚而張卒女
乃奔喪所一慟而絶萬歴間旌表
孟子學妻張氏舞陽人夫歿氏年十八縊死於夫
側邑令薛應麟高其行為之殮立碑於墓以旌之
牛嗣科妻王氏葉縣人夫歿氏年二十事姑守節
至七十歲卒事聞旌表
傅子言妻呂氏唐縣人夫歿氏年十六守節終身
萬歴二十九年旌表
李儒繼妻朱氏舞陽人夫卒氏年二十二矢志守
節事姑盡孝撫前子如己出歴五十餘年萬歴三
十年旌表
余舜相妻陳氏桐栢人夫歿守志終身天啟七年
旌表
黃氏女南召人庠生黃文獻妹年十四崇禎六年
遇宼大罵而死
易聖章妻郭氏鎮平人夫歿縊死崇禎八年建坊
旌表
馬一變妻張氏新野人崇禎九年夫婦俱被宼擄
氏紿賊曰釋吾夫即從汝賊信之氏度夫去遠入
厨舉火起烟賊不能入自縊死遺子未週歲賊憐其
節以金與一老婦囑之撫養而去
郝氏女父天倉本山西人娶於新野生女及笄遇
闖宼破城被執女曰吾寧就死安肯從賊辱吾父
母大罵而死
常憲妻陳氏馬鳴遠妻黃氏鄭剛妻夏氏齊毓泰
妻李氏俱新野人宼至被執不辱而死
彭彬妻王氏鄧州人夫早逝誓志撫孤及子而述
登第戒以居官廉惠而述女適李雙桂遇賊大罵
而死述俱請於朝建坊旌表
唐瑾妻張氏鄧州人崇禎十年三月張獻忠宼鄧
氏與子婦楊氏俱罵賊死
温茂葉妻楊氏丁如汴妻劉氏俱鄧州人闖賊䧟
城同不屈而死
秦東海女鄧州人年十四未字宼至女大罵宼支
解之
關河静妻焦氏泌陽人值宼入城與媳焦氏同縊
死
徐翺妻高氏泌陽人賊入城誓不受辱投井死
王紞妻熊氏史洛書妻曹氏田陽生妻徐氏熊文
煃妻周氏俱南陽人趙天裕妻朱氏趙應麟妾安
氏俱唐縣人吉應正妻焦氏鄧文炳妻張氏俱泌
陽人凃士明妻楊氏桐栢人王之蕃妻李氏金時
輝妻李氏唐壯行妻李氏丁之正母喬氏妻王氏
賈漢相妻高氏俱鄧州人李勝梓妻劉氏陶爾鏳
妻李氏俱新野人李占鰲妻許氏封安民妻關氏
苻尚國妻郭氏高攀妻胡氏張慎忠妻李氏王震
妻劉氏俱内鄉人李芳馨妻李氏顧行妻蕭氏魏
國昌妻趙氏俱淅川人張素妻杜氏張鼎垣妻王
氏趙旦妻宋氏朱色正妻陳氏樊中萃妻辛氏馮
昌妻郭氏俱裕州人馬肇圖妻鄭氏葉縣人臧世
英妻苖氏舞陽人以上皆值宼難守身殉節
李永茂妻周氏鄧州人李澄妻王氏新野人韓宗
信妻李氏張宏基妻許氏俱内鄉人彭光澤妻李
氏馮世泰妻李氏全光妻李氏謝調元妻王氏尉
其志妻李氏俱淅川人皆夫故自縊死
皇清孟良玉妻張氏鎮平人孝子孟廷詔之母夫歿氏
年二十一有遺孕三月得男與孀姑劉氏撫孤成
立
劉日貞母楊氏桐栢人夫歿矢志守節
許廉妻趙氏鎮平人夫歿氏年二十五堅志守節
撫二孤成立
唐希堯妻何氏鄧州人夫歿氏年三十姑老子幼
氏矢志堅守姑病割股療之嘗教子讀書不少寬
假子超裔早歲遊庠
杜六妻段氏葉縣人夫歿守節姑霍卧病八年氏
日夜侍湯藥姑思食肉氏貧無一錢仰天哭曰倘
食肉得愈即割我肉何難遂割臂肉以進姑食立
愈
總兵韓應琦妻周氏唐縣人随夫統兵駐江西值
金聲桓叛與妾白氏子文煥文炳文煐皆自殺事
平加封夫人
崔洪恩妻魏氏泌陽人夫歿氏自縊死
李士龍妻張氏淅川人遭宼抱子投井死
任龍妻孫氏媳李氏孫媳杜氏孫氏葉縣人龍卒
氏撫孤子之魁為娶李氏生二子鏡欽之魁卒李
氏同矢栢舟後為鏡娶杜氏鏡年二十卒杜氏殉
死為欽娶孫氏生二子欽年二十六卒孫氏守節
撫孤以延任姓宗祀節烈孝義萃於一門
劉羣姐葉縣人劉化育女鄰人楊二黨逼姦羣不
辱狂呼求救二黨引刀刺之立死
李崇質妻張氏舞陽人夫歿氏年十七守節四十
五年順治十五年旌表
于應昌女舞陽人幼字王其楫未婚而其楫歿氏
年十四聞訃隠慟幾絶即自製素衣縞裳随父母
往哭遂留夫家投繯者三家人救止得免乃毁容
勤作以事孀姑閱九年夫之兩弟俱婚娶氏以事
姑有託題絶命詩墜樓死於康熙十年旌表
謝郿妻陳氏淅川人夫歿氏年二十二視含殮畢
即拜辭翁姑誓以身殉堅阻弗移其志自縊夫柩
側康熙十七年旌表
仝景運妻韓氏唐縣人總兵韓應琦女景運歿氏
青年守節撫孤成立康熙三十一年旌表
谷生春妻張氏舞陽人夫歿氏年二十六事姑至
孝撫孤成立苦節四十二年康熙三十三年旌
表
郭惲妻席氏舞陽人夫歿氏年二十五上事耄姑
下撫孤子苦節三十年康熙三十三年旌表
王玉長妻曾氏本湖廣人夫婦駕舟行賈南陽縣
有張吉者瞷其夫他往入舟求姦氏力拒之憤恨
遂投河死於康熙四十九年旌表
張德妻孫氏裕州人惡少盧賓求姦氏以死拒之
盧用䥥柄擊其左脇氏仆地大罵盧懼事洩持䥥
截其喉而死於康熙五十四年旌表
李梅姐唐縣人李忠芳女與郭宗道為鄰道窺其
父母出外入室逼姦梅力拒宗道以磚擊之傷重
遂死於康熙五十六年旌表
胡守義妻魏氏唐縣人強暴高五逼姦氏厲聲大
罵手批其頰高怒以石塊擊之傷重立死於康熙
五十八年旌表
黃安義妻吳氏南陽人夫歿氏年二十七守節四
十二年雍正四年旌表
鄭宗宏妻曹氏新野人夫歿氏年二十四孝養祖
姑撫孤子成立入庠苦節四十年雍正四年旌
表
秦世勲妻馮氏南陽人夫歿氏年二十八事姑以
孝撫養二子皆成立守節三十餘年雍正六年
旌表
張正國妻蘇氏南陽人夫歿氏年二十九孀姑在
堂三子尚幼氏仰事俯育無不盡道守節三十七
年雍正六年旌表
劉秉乾妻秦氏南陽人夫歿氏年二十八上事老
姑下撫幼子守節三十年雍正六年旌表
白氏女南陽人許字張天章聘而未娶天章貿易
他方八年不歸氏父有另字他姓意氏知之遂自
刎不殊次日縊死於雍正六年旌表
郭振江妻李氏南陽人與楊文順同庄居順窺其
夫外出乘夜入室欲姦之氏大罵不從文順用刀
刺死於雍正六年旌表
蔣玉潤妻趙氏唐縣人玉潤出外傭工族祖趙光
溥逼姦氏大聲而呼光溥逸去氏投繯死鄰人孔
奎發其事雍正六年旌表
好應龍妻黃氏南陽人夫歿氏年二十二奉孀姑
至孝撫孤成立守節四十二年雍正六年旌表
王烈女鄧州人王文秀次女文秀長女許配陳氏
後文秀欲擕女遠適傭耕陳氏恐其别適令其妻
熊率數人至文秀家謀奪其長女時烈女在室望
見退避熊誤以為媳拉之衣碎露體文秀妻急
以長女交熊引去烈女抱憤遂自刎死於雍正六
年旌表
喬登舟妻余氏南陽人夫歿氏年二十八竭力孝
養翁姑姑逝氏又奉事翁十餘年子女俱撫育成
立守節三十六年雍正六年旌表
胡天寵妻馬氏南陽人夫歿氏年三十孝養翁姑
撫育子女守節四十九年雍正六年旌表
周之芳妻楊氏裕州人夫歿氏年十七衰姑在堂
曲盡孝道守節六十九年雍正七年旌表
王鍚祥妻王氏葉縣人強暴宋二入室求姦氏大
罵不從宋以刀砍氏肩脇立死於雍正七年旌
表
庠生李元善妻史氏南陽人夫歿氏年二十三遺
子甫七歲女三歲時翁姑俱在堂氏矢志守節竭
力奉養後翁姑相繼歿氏子又病疫亡痛絶欲死
既又念夫幼弟尚存可延一綫遂延師訓誨多方
策勵夫弟元士身列膠庠守節四十年雍正八年
旌表
龔良翰妻陳氏葉縣人惡少郭麥兒逼姦大罵郭
用刀刺傷不殊遂自縊死於雍正八年旌表
沈瑞鯤妻史氏南陽人夫歿氏年二十九生子甫
一歲氏孝養舅姑撫子成立守節三十一年雍正
十年旌表
張鴻儒妻丁氏鎮平人夫歿氏年二十五事舅姑
盡孝訓子成立家貧茹苦守節五十一年雍正十
年旌表
廪生李天爵妻馬氏鄧州人夫歿氏年二十七家
極貧事舅姑養葬盡禮撫二歲孤成立入庠守節
三十八年雍正十年旌表
翁兆鳳妻陳氏鄧州人夫歿氏年二十六誓死無
他志撫子娶媳及子歿氏復與媳游氏同心撫孤
孫列膠庠苦節五十三年雍正十年旌表
翁天佑妻游氏鄧州人夫歿氏年二十七孝事孀
姑撫三子成立長列黌序守節三十二年雍正十
年旌表
庠生段九式妻梅氏鄧州人夫歿氏年二十八孝
養翁姑訓子入庠苦節三十一年雍正十年旌
表
張昂妻李氏鄧州人夫歿氏年二十生子未彌月
氏事老姑盡孝撫子成立守節三十三年雍正十
年旌表
段如式妻張氏鄧州人夫歿氏年二十七事姑撫
子慈孝兩盡守節四十年雍正十年旌表
武尚文妻陳氏裕州人夫歿氏年二十三無子矢
死靡他事翁姑盡孝以猶子承祧又殀氏與媳撫
孤孫讀書成立苦節五十八年雍正十年旌表
張國友妻和氏裕州人結褵歲餘夫歿氏年十九
守貞無他志撫懷抱孤迄於成立守節三十八年
雍正十年旌表
牛烈女名舜姐鄧州人牛瑞室女許聘張崇德未
婚崇德病亡女聞即投繯死年二十雍正十一年
旌表
王好仁妻董氏南陽人夫歿氏年二十四孝養公
姑訓子入庠守節三十七年雍正十一年旌表
黃中色妻李氏南陽人夫歿氏年二十一善事姑
訓子成立與選貢守節三十二年雍正十一年
旌表
庠生方克類妻仝氏唐縣人夫歿氏年二十八養
老姑訓二子皆入庠守節四十年雍正十一年
旌表
庠生曲健妻羅氏唐縣人夫歿氏年二十一孝事
翁姑撫藐孤成立入庠守節三十四年雍正十二
年旌表
楊作棟妻陳氏鄧州人夫歿氏年二十四事姑盡
孝撫弱子有成守節四十一年雍正十二年旌
表
庠生田正治妻孫氏鄧州人夫歿氏年十七同族
有欲奪其志者氏以刀毁面厲色拒之事祖姑及
姑養葬盡禮訓子孫俱列黌序守節五十五年雍
正十二年旌表
唐希堯妻何氏鄧州人夫歿氏年十九事姑盡孝
訓子成名領歲薦守節三十三年雍正十二年
旌表
庠生李汝舟妻曾氏鄧州人夫歿氏年二十奉姑
孝敬撫子成立守節四十七年雍正十二年旌
表
廪生張永昌妻司氏鄧州人夫歿氏年二十二奉
舅姑勤孝訓子成立入庠守節四十六年雍正十
二年旌表
丁象烆妻江氏鄧州人夫歿氏年十九孝養舅姑
以糠粃自咽訓二子耕讀長入州庠苦節五十二
年雍正十二年旌表
潘蓮芳妻李氏鄧州人夫歿氏年二十一事姑盡
孝訓子有方守節四十四年雍正十二年旌表
庠生丁爾玿妻楊氏鄧州人夫歿氏年二十家貧
事舅姑盡孝訓子成立苦節四十四年雍正十二
年旌表
程瑞妻馮氏鄧州人夫歿氏年二十三孝事孀姑
撫藐孤成立守節四十六年雍正十二年旌表
高士拔妻賈氏鄧州人夫歿氏年十八家貧事舅
姑克盡孝道訓孤子成立食餼於庠苦節五十六
年雍正十二年旌表
張大經妻朱氏鄧州人夫歿氏年二十事舅姑撫
孤子慈孝俱盡守節四十年雍正十二年旌表
唐登朝妻張氏裕州人夫歿氏年二十孝事舅姑
撫嗣子成立守節三十六年雍正十二年旌表
庠生李嶼妻高氏裕州人夫歿氏年二十一孝養
衰姑訓子成立守節四十七年雍正十二年旌
表
李如梅妻宋氏葉縣人夫歿氏年二十八事翁姑
以孝敬撫孤子以恩勤守節四十四年雍正十二
年旌表
胡玉秀妻李氏唐縣人夫歿氏年二十八善事舅
姑撫子成立守節三十年雍正十二年請旌
劉宗妻邱氏唐縣人以曾宗朝夤夜入室求姦力
拒不從羞忿自縊死雍正十二年請旌
汝寧府
漢袁隗妻馬氏名倫汝南人南郡太守融之女少有
才辨融家世豐豪裝遣甚盛隗問之曰婦奉箕箒
而己何乃過珍麗乎對曰慈親垂愛不敢逆命君
若欲慕鮑宣梁鴻之高節妾亦從少君孟光之事
矣隗又曰弟先兄舉世以為笑今處姊未適先行
可乎對曰妾姊高行殊邈未遭良匹不似鄙薄苟
然而己又問曰南郡公學窮道奥文為辭宗而所
在之職輙以貨財為損何邪對曰孔子大聖不免
武叔之毁子路至賢猶有伯寮之愬家君獲此固
其宜耳隗默然不能屈隗既寵貴當時倫亦有名
於世年六十餘卒
唐董昌齡母楊氏蔡人昌齡事吳少陽至元濟時為
吳房令母嘗密戒曰逆順成敗兒可圖之昌齡未
决徙郾城母復曰逆賊欺天神所不福當速降無
以我累兒為忠臣吾死慊矣會王師逼郾城昌齡
出降憲宗喜即拜郾城令兼監察御史昌齡謝曰
母之訓也臣何能帝嗟嘆之及蔡平而母尚無恙
陳許節度使李遜表之封北平郡太君
李湍妻某氏湍籍吳元濟軍元和中自拔歸烏重
胤妻為賊縛而臠食之將死猶號湍曰善事烏僕
射觀者歎泣重胤請以其事屬史官詔可
元李思齊妾鄭氏羅山人汝潁兵起思齊率義兵屢
復郡縣授汝寧知府後以太尉守關陜明兵入關
思齊走臨洮已而内附授江西行省左丞陞中書
平章政事卒鄭自縊死事聞追贈淑人諡曰貞烈
明馬士隆妻左氏上蔡人士隆汝州鎮撫元末陣歿
左年二十五擕子徙陳州依舅氏居焉守節三十
八年洪武末旌表
莊十一妻范氏汝陽人夫歿范年二十七子幼家
貧其親嘗勸他適遂截髮自誓縫績以養舅姑恪
守婦道年八十事聞詔旌貞節
吳景和妻李氏上蔡人夫歿守節事聞旌表
姚忠妻沈氏確山人夫卒死節景泰初事聞旌表
張氏女名妙秀西平人父文少許同邑尹琳琳卒
妙秀請於母送葬葬己遂歸琳室終其身不嫁先
是母疾甚思鹿羹求之不得妙秀密刲左臂肉紿
母曰鹿肉也和羹以進母飲而丼之疾遂愈有司
署其門曰節孝
胡冕妻趙氏汝陽人尚書好德曾孫女冕卒趙年
二十四即以死自誓守節終身弘治十七年旌表
梅杲妻張氏名釧新蔡人夫卒守節詔旌其門
夏古淵妻左氏西平人夫卒守節正德六年賊劉
六等陷城左自縊死事聞旌表
毛選妻劉氏西平人正德中賊至遇害事聞旌表
劉環妻周氏羅山人夫卒守節正德中旌表
尚述妻詹氏羅山人夫卒守節事聞旌表
陳旺妻唐氏汝陽人随其夫以歌舞逐食四方正
德三年秋旺攜妻及女環兒幼姪成兒至江夏九
峯山有史聰者亦以傀儡為業見婦及女皆豔麗
而旺且老因紿旺出求食至青山夜殺之明日聰
獨返㩦其婦女幼姪入武昌山吳王祠越數日持
利刃脇唐氏氏曰汝殺吾夫吾不能殺汝以復讐
忍從汝亂耶遂遇害聰褁以蓆置荆棘中明日徙
蓑衣團又數日聰廹環兒臨以刃詈曰汝賊也殺
我父母吾恨不能報讐肯從賊為狗彘行乎詈聲
振林木聰亦殺之瘞糞壤中而去其年冬至聰被
酒成兒夜潛出告官擒於葛店市伏誅
韓珙妻李氏新蔡人正德七年賊至李被掠知不
可免乃紿之曰我有金在舍後井邊藏匿取以從
汝賊喜縱之李至井投入死盗平詔旌其門
張表妻周氏王仲和妻張氏任昂妻張氏俱遂平
人正德七年賊至死節事聞旌表
郭賀妻劉氏汝寧守禦干戶所人夫卒守節正德
中旌表
孫斆妻王氏西平人御史良女斆歿姑憫其幼寡
欲嫁之王曰夫死無子姑老無依我若改適是無
義也不義而生孰若死為安乎遂引刀欲自裁姑
懼而止事聞詔旌曰貞烈
史秀妻袁氏楊左妻李氏俱新蔡人遇賊死節正
德七年旌表
李氏女名明良周氏女名采蘋賈氏女名慧姿俱
西平人賊至死節正德七年旌表
王氏女名九斤楊氏女唐氏女名福惠俱遂平人
賊至死節正德七年旌表
劉漢妻余氏汝陽人生子林歲餘漢卒年十九親
黨議奪其志氏遂自縊姑覺而救之由是無敢議
婚者正德癸酉林領鄉薦有司以事聞詔旌其門
李某妻陳氏西平人夫卒其母憐其早寡欲嫁之
陳潛出自縊於短桑上死
程蘭香上蔡人許字賈氏子正德辛未為流賊所
執女呼天唾罵賊怒殺之後九十年而族孫女適
李生長春長春死縊於柩側邑令上其事同時旌
表
張堯心妻劉氏西平人夫卒自縊
王民仁妻趙氏遂平人夫卒自縊嘉靖十年詔旌
其門參政劉漳復建祠祀之
李暹妻蔡氏汝陽人暹卒子尚德娶詹氏孫麟娶
朱氏俱以節著曾孫本固官御史具疏自陳旌表
三節之門
横山烈婦姓失考亦不知其夫為誰嘉靖三十三
年大盜任泰據横山流劫州縣當道以信陽衛及
汝陽真陽確山官兵會勦時烈婦之夫適荷鋤田
間為官兵所執杖殺之烈婦走覓其夫辨其尸於
積尸中負歸哭六日不絶聲死後二十二年趙推
官南星為作横山烈婦詩
彭養性妻彭氏信陽人養性卒守節適其姑歿舅
娶再醮婦氏耻事之遂閉戶自縊死
蔡人俊妻辛氏信陽人俊卒辛自經尸側家人驚
救移時張目曰我何用生為絶粒而死
李紹妻張氏汝陽人夫故守節撫孤以夀終事聞
旌表
田貢妾劉氏汝陽人貢年七十餘卒氏縊於柩側
魯聯芳妻鍾氏新蔡人夫歿氏縊於柩側邑令表
其墓
田一方妻王氏西平人夫卒長號三日觸棺而死
劉正陽妻陳氏汝陽人正陽歿氏孀居四十餘年
卒
劉啟陽妻關氏汝陽人啟陽卒氏年二十撫幼子
孀居五十年卒
桂首攀妻李氏汝陽人首攀卒氏與妾霍氏矢志
同守撫遺腹子有司以雙節表之
李之鳳妻趙氏汝陽人姑病剮股療之夫病燃指
祈代事聞旌異之
王佩女新蔡人許字袁奎子未婚而夫歿女服麻
衣随父母往哭一慟幾絶歸之夜遂縊死
指揮王瑀妻耿氏信陽人瑀卒氏守節五十年
王鳳徵妻何氏汝陽人年二十無子而寡庶出子
嗣祖方襁褓訓育成立撫按題旌
李守貴妻孔氏遂平人守貴病革氏先夫卒一日
投繯而死
周基妻藺氏汝陽人夫卒自縊隆慶三年旌表
劉氏二貞女汝陽人父劉玉生七女家貧力田嘗
輟耕壠上嘆曰生女不生男緩急非所宜其第四
女第六女聞之惻然誓不嫁人乃服短衣代父耕
作日以菽水承歡及父母相繼卒二女哭之痛無
力營葬即屋為丘不離親側隆慶四年史太守桂
芳楊督學俊民躬詣其舍請二女出見年皆逾六
十歲旌表曰孝節雙清
郭維藩妻祝氏遂平人萬歴間維藩卒祝縊死
羊可立妻秦氏汝陽人可立歿守節七十七年卒
李尚金妻鄒氏汝陽人尚金歿撫子守節至七十
七歲卒
王詔妻袁氏汝陽人詔以冤繫獄償餉甚多袁晝
夜苦辛經營佐費卒出夫於獄夫卒事姑盡孝課
子祖嫡登第歴官庶子年七十八卒
呂氏三女汝陽人長女適上蔡楊聖化仲女適張
芳遠崇禎十二年流賊抵黃埠砦二夫逃去二婦
遂同縊季女適郡人李華壬午冬賊破郡城亦自
縊
孔心繼妻宋氏汝陽人心卒守節四十年崇禎十
四年旌表
王宏祚女遂平人年十三賊至被執盡碎其衣不
能奪志賊恐之曰粉汝身女曰丼心賊怒殺之
丁進科妻左氏西平人年十九夫死宼難葬之日
令廣其壙勿封遂縊於夫之棺前里人同穴葬之
孟述孔妻李氏申友寧妻霍氏俱上蔡人李世纘
妻金氏王錫印妻高氏俱新蔡人楊世英媳王氏
楊士選妻劉氏杜中德妻張氏張纘妻魏氏宋光
紳妻范氏新德妻張氏劉天眷妻戴氏俱西平人
魏調善妻吳氏朱筠軒妻魏氏俱遂平人尚際明
妻王氏妾樊氏徐氏張氏李窖白妻王氏黎淳一
妻黃氏徐自植妻虢氏祁敦化妻許氏俱羅山人
以上皆值宼難或罵賊被殺或自焚死
王瓚妻寇氏真陽人夫歿自盡殉節
皇清楊徽聲妻王氏信陽州人姑蕭氏病氏割股以進
張誠姐西平人許字王道久未婚夫死自縊
楊氏西平人許配耿纘祖未婚耿卒父隂受他姓
聘氏知遂自縊歸葬耿氏
楊華生妻趙氏西平人夫歿殉節
楊英妻汪氏確山人英歿氏年十九守節撫孤四
十二年順治十五年旌表
庠生傅孕恒妻頼氏汝陽人夫歿氏年二十四守
節四十年順治十五年旌表
許大奎妻周氏正陽人夫歿氏年二十四教子成
立苦節五十五年順治十八年旌表
黃氏女汝陽人許字李士吉未娶而士吉死氏年
十六聞訃水漿不入口啼泣求死父母防守甚嚴
氏即飲食如常十餘日防稍懈遂自縊死於康熙
二十四年旌表
馬永福妻潘氏汝陽人夫歿氏年十八備歴艱辛
孝慈兼盡守節五十九年康熙三十二年旌表
楊宗孝妻黃氏西平人夫歿氏年二十六守節四
十餘年康熙四十一年旌表
庠生王昌妻李氏汝陽人夫歿氏年二十八撫孤
守志苦節五十年康熙五十年旌表
蕭丑妻趙氏上蔡人族蕭某逼汚氏峻拒之遂自
縊於雍正元年旌表
劉闖母李氏確山人夫歿家貧率子傭於薛氏薛
業農氏因農作早起獨處後院中余闖踰墻入欲
汚之不從被刃傷重越三日死於雍正三年旌
表
庠生陳濟妻劉氏西平人夫歿忍死養姑撫育幼
子兩更凶喪又值歲歉哀毁盡禮守節四十年雍
正三年旌表
庠生王世捷妻徐氏遂平人夫歿氏年二十四子
幼孝事孀姑子恂甫成立授室生子旋病歿氏與
媳共矢栢舟人稱一門雙節雍正三年旌表
林太妻李氏確山人里中惡少梁世英欲強汚之
氏堅拒不從羞忿自縊於雍正五年旌表
劉卜世妻楊氏原籍湖廣人寄居信陽州劉甫周
求姦不從羞忿不釋投繯畢命於雍正八年旌
表
孫福夀妻劉氏上蔡人夫歿氏年二十一無子奉
孀姑撫嗣子守節六十二年雍正十一年旌表
庠生劉天輔妻王氏上蔡人夫歿氏年二十無子
養公姑撫嗣子守節四十三年雍正十一年旌
表
庠生劉坤妻王氏新蔡人夫歿氏年二十一善事
公姑訓子入庠守節五十九年雍正十一年旌
表
王璽妻常氏汝陽人夫歿氏年二十五無子惟生
一女矢志不二家甚貧復火焚一空隣人有勸其
改適者氏堅志苦守及女長遣嫁依以奉老苦節
五十八年雍正十二年旌表
桂天榮妻霍氏汝陽人夫歿氏年十七孝事翁姑
子殀撫姪守節三十五年雍正十二年請旌
庠生危山斗妻陳氏信陽州人夫歿氏年二十六
孝養舅姑撫諸子成立相繼入庠守節四十年雍
正十二年請旌
庠生危瑜妻尹氏信陽州人夫歿氏年二十八事
孀姑盡孝子殤依姪苦節四十一年雍正十二年
請旌
呂國林妻鄒氏信陽州人國林與隣人呂谷璽相
約採樵谷璽晨往喚國林知其已去鄒氏尚寢遽
入室求姦鄒氏詈罵不從谷璽奔去鄒氏羞忿詬
詛號咷三日自經死雍正十二年請旌
汝州
唐李廷節妻崔氏乾符中廷節為郟城尉王仙芝攻
汝州廷節被執賊見崔妹美將妻之詬曰我士人
妻死亡有命奈何受賊汚賊怒刳其心食之
宋王氏二婦建炎初金兵至汝二婦為所掠置之舟
中二婦乘間投漢江死尸皆浮出不壊時人收葬
城外江上為雙塜以表之
元宋天民妻陳氏汝州人年二十五夫卒乏嗣誓不
再適守節三十六年始終不渝至治壬戌旌表其
閭
王大妻張氏魯山人夫卒時年三十五撫養二女
寡居勵志年七十三而終事聞詔旌異之
明馬元吉妻袁氏汝州人元吉業醫卒於京師袁擕
子詣夫死處負骨歸葬誓不再適養舅姑以天年
終子亦成立守節四十餘年正統間旌表
王氏女名粉兒汝州人父通許字同里張得山未
嫁而得山卒粉兒赴柩旁哀慟幾絶既葬復至墓
所奠哭遂自縊於樹郡人哀之為祔葬於得山墓
側
姬順妻胡氏郟縣人夫卒守節事聞旌表
姚民妻張氏郟縣人夫卒守節景泰中旌表
祁氏女名采兒寳豐人成化中許字劉裕未歸而
裕卒祁自縊死
周鏞妻劉氏郟縣人弘治初鏞卒劉自縊死時年
三十有一
高氏女郟縣人高盤女有淑姿年十九唐府選為
世子妃未及婚而世子薨高聞訃遂自經事聞上
嘉其貞烈仍册為妃與世子合葬
劉瑾妻王氏汝州人夫卒守節弘治中旌表
董英妻丁氏寳豐人正德中流賊陷城被執欲汚
之丁不從賊怒殺之事聞旌表
張惟高妻杜氏魯山人夫卒自縊
蔣洪妻田氏寳豐人夫卒守節詔旌建坊
李寧輔妻錢氏汝州人夫卒氏苦節終身
張惟廉妻韓氏汝州人夫卒氏年三十八孀居五
十四年夀至九十二歲
王登妻段氏寳豐人登早卒守節終身蒙詔旌表
周鎖兒妻王氏汝州人夫卒氏年二十四内外無
依獨撫一子守節至七十三歲卒
趙志業妻于氏郟縣人刲股療母既于歸值姑病
復刲股療之人稱女中純孝
來豐縣主簿連希賢妻張氏汝州人希賢卒於官
張氏扶櫬歸葬時年二十六父母舅姑皆勸其再
醮張以死自誓撫三幼子教以詩書年七十九卒
趙惠女汝州人許字陳善化子惠歿家貧善化聽
毁盟女曰我陳氏人陳不我容生復何為自縊死
朱家珍妻于氏汝州人夫卒越七日拊櫬痛哭而
死
蕭東陽妻李氏汝州人東陽卒氏年十九姙甫三
月己而生男守志終身
張星耀妻李氏郟縣人未適耀時母病不瘳刲股
以愈
杜學妻侯氏汝州人學卒氏水漿不入口越四日
夜半縊死棺側
高性可妾張氏郟縣人夫卒自縊夫側建坊旌表
張於庭妻李氏郟縣人夫卒氏年二十五自縊死
劉則敞妻王氏郟縣人刲股以愈姑疾里稱孝婦
張美含二女郟縣人崇禎歲流宼破城二女相繼
投井死
張曜妻常氏伊陽人崇禎十三年土宼破城氏赴
井死
張鐸妻于氏汝州人崇禎十四年流賊破城入其
宅氏執杖擊之賊怒被害
任楓妻王氏汝州人崇禎十四年城䧟被執罵賊
死
胡烈女汝州人生員胡中珠女年十四許字生員
陳清崇禎十五年賊入城女罵賊賊怒殺於西郭
雙楊樹下
宗印芳妻江氏魯山人崇禎十五年寇變與長男
進士麟祥妻袁氏孫女孫婦舉家九口登樓自縊
二氏持刀自盡血濺於壁
李文妻昝氏郟縣人崇禎十五年流賊攻城氏自
焚其室投火死
王遇相妻劉氏郟縣人城破自刎
周壎妾舒氏郟縣人壎為鞏昌同知卒於數千里
外氏扶櫬而歸撫孤成立建坊旌表
白永昌妻劉氏寳豐人夫歿苦節五十年詔旌其
門
李瑶妻惠氏寳豐人夫歿守節四十年詔旌其門
張之錦妻李氏伊陽人姑病思肉家貧弗給氏割
股進之即愈
李良爵妻范氏張約女俱郟縣人申嵩秀妻袁氏
閻如玉妻常氏李淳儒妻馬氏尹德懋妻陳氏徐
闇修妻賈氏陳振民妻周氏俱魯山人夏應台妻
程氏怯迅然妻祁氏周可全妻魏氏吳啟元女温
德培妻趙氏俱汝州人皆城䧟被掠不屈罵賊死
郝弘儒妻李氏李應申孫女張大振妻于氏王賢
妻崔氏趙文運妻馬氏柳成本妻張氏張國彦妻
李氏張晏集妻劉氏俱郟縣人陳来泰妻龔氏伊
陽人栗民梁妻郎氏程丹桂妻袁氏詹夢𤾉妻毛
氏袁湛然妻杜氏常新妻李氏馬龍驤妻栗氏李
廷柱妻楊氏賈瑞徵妻趙氏董天清妻李氏詹夢
麟妻徐氏馬生香妻袁氏傅忠良妻郭氏袁廣生
妻陳氏陳鼎銘妻吳氏俱魯山人皆城䧟自縊或
投井死
崔魏妻徐氏仝廷試妻郝氏俱郟縣人趙藴章妻
霍氏伊陽人袁印綬妻劉氏魯山人皆夫亡殉節
楊崑妻耿氏汝州人夫卒青年守節撫孤成立詔
表其閭
李榜妻葉氏寳豐人夫卒氏年二十四養姑撫子
苦節四十八年奉勅旌表
李時化妻焦氏寳豐人夫歿氏年二十事姑訓子
志節凛然奉勅旌表
姚政妻田氏寳豐人夫歿守節終身奉勅旌表
李士標妻張氏怯邦傑妻孫氏楊詔妻詹氏趙廷
瑶妻張氏丁運昌妻白氏怯泰運妻丁氏孫樂教
妻王氏媳吳氏劉竒藴妻夏氏吳士璘妻朱氏俱
汝州人馬雲驤妻宗氏袁從龍妻張氏俱魯山人
皆城破自盡
張竒妻吳氏汝州人罵賊死
魯山訓導田我理妻李氏我理卒於官氏號泣五
日殉夫死
皇清庠生王馮妻李氏寳豐人夫歿氏年十九撫孤成
立守節終身
張光妻程氏汝州人夫歿氏年十八姑謀奪其志
氏縊死
馬雲治妻馮氏李時望妻吳氏俱汝州人皆刲股
以愈姑疾
張聯貴妻楊氏汝州人夫歿次日氏從容縊死
李春茂妻郝氏郟縣人夫歿氏年二十二守節六
十四年順治十五年旌表
趙良士妻張氏郟縣人夫歿氏年二十五遭亂播
遷柏舟自矢守節三十年順治十七年旌表
庠生翟廣寒妻朱氏汝州人夫歿氏年二十九堅
志苦守遭闖賊之亂負姑擕子周旋患難中備極
艱難守節六十八年康熙三十二年旌表
張一枚妻怯氏汝州人夫歿氏年十九遺孤僅週
歲姑因痛子成疾氏早夜侍湯藥撫孤子守節四
十七年康熙五十二年旌表
廪生趙璉妻屈氏郟縣人夫歿氏年二十二守節
三十年康熙五十三年旌表
王賜贄妻崔氏郟縣人夫歿氏年二十四守節四
十三年康熙五十三年旌表
庠生郭復儀妻張氏郟縣人夫歿氏年二十九守
節三十一年康熙五十三年旌表
劉坤妻宋氏本洛西人僑寓郟之谷劉村坤出外
負販同伴陳虎山夜入室欲汚之氏詈罵堅拒虎
山解腰間帶勒氏頸死康熙五十七年旌表
張淑程妻丁氏汝州人夫歿氏年十九守節四十
八年雍正二年旌表
貢生吳臯妻王氏寳豐人夫歿氏年二十九守節
二十二年雍正三年旌表
王藎臣妻鄭氏寳豐人夫歿氏年二十三守節三
十年雍正三年旌表
廪生吳侗妻鄭氏寳豐人夫歿氏年二十八守節
四十三年雍正三年旌表
于澤妻周氏郟縣人夫歿氏年二十六遺孤尚幼
翁姑相繼歿氏殯葬盡禮費皆出十指中守節三
十八年雍正三年旌表
李公復妻趙氏郟縣人夫歿氏年二十三無子堅
守苦節三十六年雍正三年旌表
盧克恭妻白氏郟縣人夫歿氏年二十七甘貧守
節三十七年雍正三年旌表
庠生李歌妻楊氏汝州人夫歿氏年十九無子取
伯氏子承繼守節四十八年雍正四年旌表
焦璨妻馬氏汝州人夫歿氏年十九剪髮自夫遺
腹産一男為授室後亦病歿氏率寡媳撫弱孫堅
守苦節三十七年雍正四年旌表
韓九臯妻李氏汝州人夫歿氏年二十四堅志守
節四十八年雍正四年旌表
翟舟妻梁氏汝州人夫歿氏年二十一守節四十
三年雍正四年旌表
夏基貞妻李氏汝州人夫歿氏年二十七守節四
十八年雍正四年旌表
廪生何羽翽妻董氏寳豐人夫殁氏年二十八守
節二十三年雍正四年旌表
馬振基妻蔡氏汝州人夫歿氏年二十一事舅姑
養葬盡禮守節五十七年雍正四年旌表
庠生牛景孺妻王氏寳豐人夫殁氏年二十八姑
老子幼家貧氏奉姑養子備歴荼苦守節五十二
年雍正四年旌表
武生楊植妻李氏魯山人夫殁氏年二十五守節
三十八年雍正四年旌表
李愈女年姐魯山人傭工許羊羣強欲汚之不從
被殺於雍正五年旌表
李汝念妻任氏寳豐人夫殁氏年二十八守節三
十年雍正六年旌表
監生趙琯妻程氏魯山人夫殁氏年二十五親老
子幼堅守苦節三十年雍正七年旌表
廪生趙琝妻王氏魯山人夫殁氏年二十七守節
四十二年雍正七年旌表
庠生趙琮妻李氏魯山人夫殁氏年二十四守節
二十八年雍正七年旌表
姚紀妻喬氏汝州人夫殁氏年二十九撫三子艱
苦備嘗後因母勸改嫁遂自刎死紳士為立節烈
碑於里中雍正八年旌表
吕奉瑞妻何氏汝州人夫殁氏年二十五守節五
十年雍正八年旌表
田復興妻郭氏汝州人閻進忠強姦不遂將屠刀
砍死於雍正十年旌表
優人劉柱妻吳氏郏縣人張和尚同張小良強姦
不從以䋲勒氏死於雍正十一年墓前建坊旌
表
祁天錫妻劉氏汝州人夫殁氏年二十八順事舅
姑撫繼子以恩勤守節三十七年雍正十二年
旌表
解之琰妻胡氏汝州人夫殁氏年二十九孝養孀
姑撫育弱子守節四十二年雍正十二年旌表
許紹衡妻韓氏汝州人夫殁氏年二十六事孀姑
以孝撫孤子有成守節三十五年雍正十二年
旌表
庠生王崑妻丁氏汝州人夫殁氏年十九孝事舅
姑撫遺腹子長成子亡撫孫守節五十八年雍正
十二年請旌
張振騫妻錢氏汝州人夫殁氏年二十一舅姑俱
殁其夫祖父母尚存養葬盡禮撫孤成立守節三
十六年雍正十二年請旌
朱璲妻盧氏郏縣人夫殁氏年二十二無所出撫
嗣子既婚夫婦雙亡氏撫二孫俱成立守節四十
六年雍正十二年請旌
余國璋妻扈氏汝州人夫殁氏年十九事孀姑克
盡婦道撫遺腹子成立守節四十四年雍正十二
年請旌
劉得賢妻蕭氏襄城人寄居汝州同村李敬朝窺
其少艾乘得賢他出入室求姦蕭氏詈罵不從敬
朝忿恚遽掣佩刀刺之傷數處立死雍正十二年
請旌
陳州
漢陳孝婦陳州人年十六而嫁未有子其夫當行戍
且行時屬孝婦曰我生死未可知幸有老母無他
兄弟備養吾不還汝肯養我母乎婦應曰諾夫果
死不還婦養姑不衰慈愛愈固紡績織絍以為家
業終無嫁意居喪三年其父母哀其少無子而蚤
寡也將取嫁之孝婦曰夫去時屬妾以供養老母
妾既許諾之夫養人老母而不能卒許人以諾而
不能信將何以立於世欲自殺其父母懼而不敢
嫁也遂使養其姑二十八年姑八十餘以天年終
盡賣其田宅財物以葬之終奉祭祀淮陽太守以
聞使使者賜黃金四十斤復之終身無所與號曰
孝婦
唐楊烈婦項城縣令李侃妻建中末李希烈䧟汴州
其别將抵項城侃以兵少財乏難於守楊曰請重
賞募死士尚可濟侃用其言率吏民死守會賊將
中矢棄去城遂得完詔遷侃太平令旌異楊氏號
曰烈婦
明李唐興妻王氏項城人夫卒守節洪武中旌表
張氏女名針姑陳州人年十四許同郡孟七保為
婚未幾七保輸税於開封卒葬祥符之蘇村父母
欲嫁之針姑曰既許孟氏今雖殁其母無所依願
歸以養姑父母重其義從之乃與姑詣祥符負其
夫骨還葬之守節終身永樂中有司上其事詔旌
異之
陳德新妻秦氏陳州人夫卒守節景泰末旌表
趙璧妻裴氏陳州人夫卒守節天順中旌表
盧氏女陳州人祖母張氏寢疾三年女侍奉甚謹
親戚異之後許字太康常友未及婚友卒女往弔
之遂潛自縊死鄉人為合葬焉天順末詔旌其門
翟氏女名粉兒陳州人年十七許字樊亨未幾亨
卒父母往弔粉兒入房縊死成化元年有司上其
事於朝
蕭正妻孫氏陳州人夫卒自縊
郭可大妻張氏項城人夫卒自縊事聞旌表
趙二妻李氏項城人夫卒守節事聞旌表
張氏女名合兒沈丘人張子玉女弘治中合兒年
十四饁父於田途遇同里人武鑑欲強汚之合兒
不從遂投河死
馬振妻凌氏西華人夫卒守節正德初旌表
馬旺妻楊氏西華人正德七年流賊䧟城旺與楊
俱為所獲夫婦義不從賊並死之事聞詔旌其門
游溥妻胡氏項城人正德中遇賊死節
王軒女項城人名凍青正德中遇賊死節有司上
其事
張令極妻季氏陳州人極病卒氏從死殮時面如
生直指旌之
李時蘭妻高氏商水人蘭病垂絶氏潛入隠室縊
死後蘭復蘇聞氏死流涕曰待我與女俱行須臾
亦死旌表其門
楊從吉妻董氏沈丘人從吉病卒氏絶粒七日死
姚氏女沈丘人姚九臯女許配姜國才未嫁而姜
殁氏聞訃即同母往弔縊死時年十六縣令申請
建坊
劉氏女陳州人許配王志曾未嫁夫殁以合葬告
其姑遂自縊事聞旌表
王泰妻馬氏西華人夫殁氏年二十五撫孤成立
年六十五卒子瑞廬墓三年
龔朝妻謝氏齊登雲妻朱氏胡坤妻尹氏俱西華
人皆苦節多年詔旌其門
李汝諧妻王氏西華人夫早卒守節壽百有二歲
邑令以大年冰操旌之
荆倉妻于氏李就實妻殷氏胡志學妻劉氏馮凍
妻張氏崔贊妻王氏穆止信妻李氏徐映葵妻劉
氏妾崔氏牛應台女俱西華人皆遇宼抗節死
徐自新妻馬氏劉忠正妻魏氏何君仁妻張氏尹
三晉妻王氏妾徐氏王則世妻趙氏王鼎實妻楚
氏趙大成妻耿氏范際韓妻朱氏王鼎鉉妻張氏
王鼎升妾袁氏俱西華人皆夫殁自盡
高德望女西華人許配朱諶諶卒氏自經旌表
鄭氏女西華人許字張修文未嫁而夫殁氏隨母
往弔哀慟歸而自縊
皇清郝林妻馬氏西華人夫殁氏年二十七自縊死
蕭應芳妻田氏西華人夫客死氏聞觸石死
程之瑾妻孫氏沈丘人年十六適瑾甫兩月夫故
氏哀號自縊
胡竒妻張氏西華人楊實強姦不從脇以刃氏奮
怒罵楊砍之破腦立死於康熙四十二年旌表
監生錢登科妻于氏陳州人夫殁氏年二十八守
節三十四年康熙五十年旌表
庠生高有憑妻李氏陳州人夫殁氏年二十六守
節三十八年康熙五十二年旌表
庠生劉先難妻田氏陳州人年二十六夫病篤泣
謂氏曰吾病不起汝若之何氏泣曰妾身有姙生
男教之生女亦終身奉姑以代子職及夫殁氏事
姑至孝逾月産男名發撫養教誨康熙戊子舉鄉
魁守節五十四年康熙五十九年旌表
庠生高坦妻陳氏陳州人夫殁氏年二十七守節
三十八年雍正三年旌表
庠生劉附名妻齊氏陳州人夫殁氏年二十九守
節二十四年雍正三年旌表
庠生劉瑞色妻趙氏陳州人夫殁氏年十六守節
三十六年雍正三年旌表
李國顯妻李氏商水人國顯出外鄰人陳黑妮擕
刀入室欲汚之氏堅拒不從被殺雍正四年旌
表
武生蘇狀妻李氏陳州人夫殁氏年三十守節四
十一年雍正五年旌表
吳培蒙妻高氏陳州人夫殁氏年二十一氏産遺
腹子撫養教誨苦節四十五年雍正八年旌表
李賢相妻聶氏項城人賢相商於外鄰人王柱窺
其室無人入摟之氏疾聲大呼王懼逸去氏誓自
殺以滅恥姑防閑甚嚴乘間投井復為鄰婦救出
踰數日竟自經死於雍正八年旌表
王三妻郭氏商水人隣人許安強姦不從氣憤自
縊死於雍正九年旌表
單從禮妻張氏商水人從禮為陳兼優之僕兼優
傭工劉聖全窺氏少艾乘從禮輪守大門入室求
姦氏咬傷聖全得釋越日氣忿自縊死於雍正九
年墓前建坊旌表
劉得位妻苑氏陳州人得位自幼有癡疾氏年十
六于歸事之唯謹及夫殁養舅姑盡婦道撫嗣子
如己出苦節三十二年雍正十年旌表
劉作霖妻王氏陳州人夫殁氏年二十一方生子
未三日後復殤其姑以悲慟卒翁又喪明上有祖
姑年九十氏奉事兩世俱盡孝養撫繼子教以義
方苦節四十六年雍正十年旌表
劉一麟妻李氏西華人夫殁氏年二十七事翁姑
盡孝撫孤子二人以耕讀成立守節五十九年雍
正十年旌表
苑有温妻劉氏陳州人夫殁氏年二十七善奉翁
姑色養並摯撫嗣子成立守節三十八年雍正十
年旌表
廩生石瑆妻崔氏妾隨氏項城人瑆殁崔氏年二
十四事姑盡孝撫隨氏所出子成立入庠守節三
十年隨氏守節四十六年俱於雍正十年旌表
婁二姐商水人婁琚之女年十二有姿容同居族
叔婁灼乘婁琚夫婦他出白晝入室欲行姦汚二
姐喊呌婁灼兩手狠搯二姐咽喉立死雍正十一
年旌表
申烈女項城人隣人申天海逼姦不從忿恚投繯
救免復投井死雍正十一年題旌
張竒構妻閻氏項城人夫殁氏年二十四孝養舅
姑訓子延福讀書登雍正丁未科進士守節四十
二年雍正十二年旌表
于應太妻董氏沈邱人夫殁氏年二十八既無子
女守節養姑堅貞純孝始終如一苦節四十五年
雍正十二年旌表
柳小妻閻氏沈丘人柳小佃種族人柳敬詳地敬
詳子柳六窺閻氏少艾乘柳小早出潛至其家求
姦閻氏毆詈不從柳六遁去閻氏羞忿自縊死雍
正十二年請旌
許州
周許穆公夫人衛宣姜之女文公燬之妹也歸於許
及衛避狄難處漕邑夫人思歸唁其兄而義不得
往乃賦載馳詩四章以見志焉
晉荀小女名灌潁川人襄陽太守崧之女初崧為杜
曾所圍欲求救於故吏平安將軍石覽計無從出
灌時年十二乃率勇士數十人踰城夜&KR0691;出詣覽
乞師又為崧書與南中郎將周訪請援覽與訪合
力救之遂解圍
金蘇嗣之母白氏許州人宋尚書蘇轍五世孫婦也
年二十餘即寡居服除外家迎歸兄嫂議改醮氏
微聞之牽車徑歸曰我為蘇學士家婦又有子乃
欲使我失身乎自是外家非有大故不往嘗於宅
東北為祭室畫東坡潁濱兩先生像圖黃州龍川
故事壁間香火嚴潔躬自灑掃士大夫求瞻拜者
往往過其家奠之天興元年許州被兵時嗣之為
汴京廂官白拜辭兩先生前曰兒子往京師老婦
死無恨矣敢以告即自縊於室側家人并其屋焚
之
元李氏女名順兒許州人父讓儒士順兒賦性聰慧
頗涉經傳年十八未嫁至正中賊䧟禹州其父母
憂曰此女必累我女聞之泣曰父母可自為計勿
憂我須臾於後園自縊死
明寧津知縣程黼妻于氏媳王氏俱長葛人黼卒於
官子顯在襁褓于年二十六還葬其夫撫顯及冠
為娶王氏生子玘未踰歲卒王年二十四家且貧
或諷其他適王泣曰吾姑守節若不能繼生無以
見姑死無以見夫孀居終身正統中詔旌雙節
盧昇妻楊氏許州人夫卒守節正統中旌表
二許氏襄城人俱兵部尚書廓女也長曰淑正贅
盛全次贅蔚善盛蔚俱早卒二氏年未三十皆以
守節自勵成化初事聞旌其門曰雙節
柳堂妻陳氏郾城人夫卒自縊
焦希禮妻劉氏許州人希禮殁姑老子幼守節至
七十歲卒
李逢昌妻吕氏郾城人夫早卒有豪強欲強娶之
自縊死有司驗其屍忽怒風大作黃霧四塞烈婦
之面踰三日猶生有司旌其門豪強抵如律
張文芳妻吕氏長葛人芳卒守節賊破寨罵賊死
李氏女襄城人許字庫㻢及㻢卒氏曰既受夫聘
當隨夫死遂自縊死縣令王德純有讚
李雄妻潘氏襄城人夫殁氏守節終身
沈雲鵬妻崔氏襄城人夫殁氏有娠生女氏痛哭
不食懷抱夫之書籍縊死
康倌妻路氏趙廷華妻路氏襄城人俱路朝陽女
康趙俱夭兩孀相倚守節皆以壽終
尹正元妻蕭氏媳張氏長葛人逆闖䧟城氏擕子
婦張氏匿枳棘中蕭氏被執罵賊厲甚賊將加刃
張氏躍出大呼曰吾姑也願代姑死並遇害青松
隂下
王玉璣妻李氏許州人闖賊破城獲氏大罵遂遇
害
路克陛妻韓氏長葛人為賊執大罵賊賊怒殺之
氏引頸受刃
張旋妻羅氏韓應祥妻劉氏崔榮妻張氏楊春嘘
妻孫氏俱長葛人皆夫殁守節詔旌表
張範孔妻郭氏張勱妻吳氏俱長葛人寇至抗節
死
阮文傑妻李氏左國賓妻唐氏魏喜妻朱氏俱長
葛人皆割股以療翁姑疾
皇清柴逢春妻楊氏郾城人夫殁氏二十六歲長號縊
於柩前
副使邢國璽妻袁氏長葛人流寇起國璽同二子
血戰死氏即引刀自刺男婦董氏高氏並一女孫
俱投淵死
張全慶妻于氏臨潁人夫殁氏年二十四守節終
身
吳道昌妻王氏許州人道昌殁氏年二十五守節
至六十八歲順治十七年旌表
程可玉妻唐氏臨潁人夫殁氏年二十八孝養舅
姑義方教子守節六十四年孫蛟龍復娶於唐二
載而蛟龍卒唐撫子國正成立復與唐為婚唐年
十八于歸僅半載國正又殁撫遺腹子堅白自守
程氏一門稱三節悉出唐氏康熙二十二年旌
表
庠生陶正心妻吕氏臨潁人夫殁氏年二十四子
幼翁老姑兩目盲家計凋零内外無倚氏堅守苦
節五十四年康熙二十七年旌表
田玉才妻戴氏襄城人武弁孔起揚欲姦之氏肆
口詈罵孔強逼氏以頭搶地流血被面孔舍去氏
憤恨自縊於康熙三十三年旌表
樊廷柱妻張氏襄城人夫殁氏年二十九矢志守
節鄰人王荆州王習武白晝入室劫之氏驚罵持
刀砍賊習武奪刀劈氏首荆州復斷其脛立死事
聞於官三年不得主名一日荆州忽發狂自言與
習武殺人狀甚悉遂自縊死襄令逮習武論抵於
康熙三十五年旌表
張可用女九姐許州人年十八鄰人武宣逼汚之
女堅拒不從極口怒詈被刃戳死於康熙三十八
年旌表
姚邰妻張氏襄城人氏年二十二夫卒於郡擕子
女扶櫬歸葬姑素多病氏左右侍湯藥不數年子
以痘殤氏恐傷姑意不敢作悲泣容姑憐之令取
叔子為嗣旋夭折家益貧氏朝夕紡績以佐薪水
二女出嫁亦相繼故氏堅守苦節五十九年康熙
四十三年旌表
姚昭華妻王氏臨潁人夫殁氏年二十四守節四
十二年康熙五十年旌表
陳國平妻袁氏臨潁人夫殁氏年二十子幼守節
六載家貧僦屋以居有強暴夜入室欲汚之氏大
呼不從被毆死於康熙六十年旌表
王吉士女襄城人許字姚慎慎卒氏年十七欲奔
喪母從之撫夫柩以慟幾絶拜請祖姑與舅姑留
不去邑令聞其事率同僚紳士親詣門為取伯氏
子為嗣守節三十四年雍正四年旌表
庠生甄錡妻張氏許州人夫殁氏年二十六守節
四十二年雍正五年旌表
姬業遠妻劉氏襄城人年十八適姬三載夫殁有
遺腹子榮氏晝夜紡織撫孤成立姑殁殯葬如禮
守節三十九年雍正五年旌表
吕氏女襄城人許字王甲生甲生溺水死氏年十
八欲奔喪母阻之夜自經母救甦其舅棅聞而止
之曰吾家貧甚且汝姑殁已久往將何依女哭曰
生死王家婦也如舅言促婦死耳舅知其志不可
奪許之次日至夫家以頭觸夫柩哀動里鄰及葬
兩手爬土培墓十指血出歸經白蚧潭踴身下投
姒亟挽得免後取伯氏子承繼加意撫養守節三
十四年雍正五年旌表
劉謙吉妻李氏許州人夫殁氏年二十六守節六
十一年雍正六年旌表
李允恭妻魏氏許州人夫殁氏年二十三舅姑相
繼殁哀毁盡禮撫遺腹子訓課成立守節三十年
雍正七年旌表
貢生魏震妻王氏許州人崇禎十四年流寇破許
震以守城殉難氏年二十九孤纔二歲三世棺未
葬氏竭蹶經營葬事撫遺孤訓教入庠守節五十
年雍正七年旌表
耿馠妻田氏襄城人夫殁氏年二十一事舅姑先
意承志喪葬盡禮守節三十一年雍正八年旌
表
耿昕妻李氏襄城人夫殁氏年二十四孝事舅姑
督二子勤學守節三十二年雍正八年旌表
王四海妻魏氏許州人夫殁氏年二十三孝奉翁
姑無虧婦道撫嗣子如己出守節五十年雍正十
年旌表
庠生關璽妻尚氏許州人夫殁氏年十九無子善
事公姑撫養嗣子兼好施濟守節五十四年雍正
十一年旌表
張宏道妻劉氏許州人夫殁氏年二十三遭明季
寇亂奉姑不去賊異之獲免訓誨子孫孫入庠守
節六十年雍正十一年旌表
王名彦妻高氏許州人夫殁氏年十九家貧誓守
撫遺腹子成童而殤苦節四十二年雍正十二年
旌表
慕宏化妻曹氏許州人夫殁氏年二十三事舅姑
盡孝訓子以義方守節三十六年雍正十二年
旌表
禹州
三國羊躭妻辛氏名憲英陽翟人魏侍中毗之女嫁
躭聰明有才識鍾會伐蜀憲英曰會在事縱恣非
持久處下之道吾畏其有他志也及會將行請其
子琇為參軍憲英謂琇曰行矣戒之古之君子入
則致孝於親出則致節於國在職思其所司在義
思其所立不遺父母憂患而已軍旅之間可以濟
者其惟仁恕乎會至蜀果反琇竟以全歸其明鑒
如此
宋張普卿妻丁氏新鄭人靖康中與夫避金兵於大
隗山為金兵所獲挟之馬上丁自投於地戟手大
罵連呼曰我死即死誓不受辱復挟上馬再三罵
不已卒忿然舉梃縱擊死杖下
元曹德妻侯氏禹州人德病殁侯曰欲守志而時值
亂離如此其能免乎遂縊於德墓
明王佐妻萬氏密縣人佐疾亟顧萬曰我死汝善事
後人萬泣以死誓之須臾佐卒是夜萬果自縊洪
武中詔旌異之
劉彦深妻陶氏禹州人彦卒陶年二十有八一子
甫七歲即以死自誓奉姑撫幼紡績以給朝夕當
夏風雷暴至境内麥皆摧折惟陶之麥雙岐而秀
人以為孝節所感洪武中旌表
李成妻馬氏密縣人夫卒守節洪武中旌表
朱讓妻陳氏密縣人夫卒守節洪武中旌表
李大妻王氏新鄭人夫卒自縊
王三妻竇氏新鄭人夫卒自縊
陳貢女名扣兒禹州人正德六年為流賊所執欲
汚之女厲聲叱罵賊怒執其父母家屬將就殱之
女益罵不絶遂乘間投井而死
御史高安妻楚氏密縣人安病卒楚引刀刲其右
耳誓不二志正德中詔旌其門
楊春妻朱氏密縣人夫卒守節正德中旌表
李賀妻楊氏禹州人嘉靖二年遇賊死節後八年
事聞旌表
楊德隆妻宋氏楊德盛妻陳氏禹州人隆與盛俱
殁二氏相依守節五十餘年
李紹妻馬氏禹州人紹卒守節六十餘年壽八十
五歲卒
王璠女新鄭人許字高永祿未婚而祿卒女聞之
不食旬日死遂合壙葬焉
程士龍妻李氏密縣人夫卒哭泣致瞽子露焚香
告天雙目復明壽八十餘事聞詔建坊
方琳妻穆氏高垣妻李氏高文光妻端氏孫禮女
俱新鄭人皆遇宼抗節死
參政陳經濟妻趙氏禹州人封淑人賊兵犯禹家
人泣勸曰微服可生淑人曰正服可死乃冠珮拜
闕題壁賊至以大義責之被斫死
舉人陳篤睦妻韓氏禹州人夫卒自經死有司旌
之
劉絙妻孫氏禹州人夫卒氏治棺殮訖不食十一
日死
連健妻劉氏禹州人罵賊而死
侯世選妻王氏禹州人夫殁氏年二十八撫孤雲
逵領鄉薦氏年七十七闖賊破城自殺
皇清楊敷榮妻趙氏禹州人夫殁自縊死
劉廷誼妻秦氏新鄭人夫殁氏年二十七上事舅
姑下撫孤子守節三十一年康熙四十五年旌
表
周南妻侯氏密縣人夫殁氏年二十守節四十五
年康熙五十九年旌表
連浩妻蘇氏新鄭人夫殁氏年十九守節嘗夜失
火家人駭竄氏閉戶不出曰吾寧就死豈可夜出
閨閫耶須臾比戶延燒氏所居獨無恙雍正七年
旌表
高垤妻李氏新鄭人夫殁氏年二十堅守苦節四
十八年雍正七年旌表
吳宗煥妻張氏新鄭人夫殁氏年十六守節五十
六年雍正八年旌表
秦基顯妻柴氏新鄭人夫殁氏年二十八守節三
十五年雍正八年旌表
唐来源妻高氏新鄭人結褵三載而夫殁氏年十
九無子女舅姑垂老氏堅志侍養晨昏不懈取夫
從弟子為嗣守節四十年雍正八年旌表
王家正妻牛氏禹州人夫殁氏年十九家貧奉事
翁姑艱苦備嘗撫子自幼至長以義方為訓守節
五十六年雍正十年旌表
郭玉振妻黃氏新鄭人夫殁氏年二十八事姑盡
孝訓子有方守節五十年雍正十年旌表
劉熉妻郭氏新鄭人夫殁氏年二十三未幾舅復
殁氏奉孀姑克盡孝養忽一日奸人詐言寇至閭
里咸驚避氏以姑病難起獨守之不去氏無所出
後為叔娶姒生一子抱以為嗣撫如己生守節三
十四年雍正十年旌表
郭畿甸妻秦氏新鄭人夫殁氏年二十八生子甫
數月氏矢志不二未幾子復殤乃取族人子為嗣
教養如己出事舅姑以孝稱守節三十八年雍正
十年旌表
郄顯珍妻相氏禹州人夫殁氏年二十四訓子入
庠守節四十九年雍正十一年旌表
張煦妻李氏密縣人夫殁氏年二十三善事公姑
訓子入庠守節三十七年雍正十一年旌表
貢生羅乾妻張氏禹州人夫殁氏年二十閉戸自
縊以救得甦刺面毁容誓不更適孝養舅姑訓子
成立守節三十二年雍正十二年旌表
庠生宋一元妻王氏禹州人夫殁氏年二十八事
翁姑以孝謹撫育藐孤守節五十一年雍正十二
年旌表
張振聲妻黃氏禹州人夫殁氏年二十七事姑盡
孝訓姪如己出守節四十六年雍正十二年旌
表
曹用璧妻王氏禹州人夫溺水死氏年二十一聞
訃投繯以救復甦事舅姑盡孝家無四壁嘗夜紡
織雪從屋縫落積肩盈寸訓子務本力農苦節五
十一年雍正十二年旌表
劉錕妻靳氏禹州人夫殁氏年十九家貧孝養翁
姑撫孤以義方守節三十六年雍正十二年旌
表
魏嶧妻馬氏禹州人夫殁氏年二十六事舅姑撫
弱子以孝慈稱守節三十三年雍正十二年旌
表
秦希英妻李氏禹州人夫殁氏年二十九家貧如
洗事衰翁盡婦道訓子有方一門六世同居守節
三十六年雍正十二年旌表
高元善妻吕氏新鄭人夫殁氏年二十一奉姑以
孝撫前子以慈子亡撫孫與孀媳苦守矢節四十
一年雍正十二年旌表
鄭州
南北朝張洪祁妻劉氏滎陽人年十七夫殁遺腹生
一子三歲又殁舅姑年老朝夕奉養孝謹兄矜其
少寡欲奪其志劉自誓不許以終其身
史映周妻耿氏滎陽人年十七適映周映周卒耿
恐父母奪其志因葬映周慟哭嘔血而殞屬大使
觀風以狀具上詔表門閭
刁思遵妻魯氏滎陽人始笄為思遵所聘未踰月
而思遵殁其家憫其少寡許嫁已定魯聞之以死
自誓父母不達其志遂經郡訴稱刁氏恡護寡女
不使歸寧魯乃與老姑徒步詣司徒府自陳狀北
魏普泰初有司聞奏節閔帝詔本司依式標榜
元霍耀卿妻尹氏霍顯卿妻楊氏俱鄭州人至元間
耀卿殁姑命尹氏更嫁尹曰再嫁失節妾不忍為
也姑不能強及顯卿繼殁楊氏慮姑欲其改嫁即
先白曰婦願與長姒共守以事姑姑曰汝果能如
是吾何言哉於是同處數十年節孝著聞於世
明程希賢妻王氏鄭州人夫卒守節永樂初旌表
趙二妻冉氏鄭州人夫卒守節宣德中旌表
趙三妻路氏汜水人夫卒守節宣德末旌表
李讓妻趙氏鄭州人夫卒守節成化初旌表
宋芳妻李氏鄭州人夫卒守節正德中旌表
張紹載妻陳氏滎陽人流寇䧟滎陽氏投井死兩
女未笄媳馬氏俱隨氏投井
太原道毛文炳妻趙氏妾李氏鄭州人文炳分守
太原殉難二氏即與同死
武文選妻冉氏文詔妻劉氏文質妻王氏文全妻
宋氏鄭州人四氏俱二十餘歲夫卒守節州守魯
世任旌其門曰一醮不改四婦同心
王所友妻李氏鄭州人城䧟氏負姑而逃遇賊將
刃其姑氏靖代不聽以身翼之罵不絶口乃殺之
而遺其姑
徐運妻弓氏羅竒才妻任氏媳王氏俱鄭州人寇
䧟砦恐見辱先自縊
趙鎔妻王氏鄭州人被賊掠奮力抗拒其死最慘
李竒妻劉氏滎陽人年二十八夫殁殮畢自縊
張令望妻周氏汜水人夫殁後為賊所執陽從之
紿以河旁有藏金賊俯首掘金氏持刀殺賊衆賊
怒来擊氏持刀乂殺一賊投河死
郝鳴鳳妻邢氏汜水人夫殁寇掠汜氏負姑走賊
殺姑劫氏行氏怒曰既殺姑何不殺我賊義之不
忍殺氏大罵乃殺於姑旁
皇清許氏女河隂人未嫁其婿病故遂不食死
庠生虎呈采妻李氏鄭州人呈采殁氏年二十五
守節終身
張籲美妻連氏滎澤人夫殁氏年二十二守節終
身
庠生孟憬妻張氏鄭州人夫殁氏年二十二守節
三十年康熙五十年旌表
庠生馬汝騮妻李氏滎陽人夫殁氏年二十四守
節三十七年康熙五十二年旌表
張文光女二姐汜水人有袁繼世者豔其色夜持
刀逼姦之二姐大呼不從被繼世用刀戳死於康
熙五十八年旌表
庠生弓枋妻毛氏鄭州人夫殁氏年二十一守節
三十三年雍正五年旌表
候選教諭孟溥妻張氏鄭州人夫殁氏年二十七
守節二十四年雍正六年旌表
庠生弓寬妻毛氏鄭州人夫殁氏年二十三守節
四十六年雍正六年旌表
趙景瑞妻連氏滎澤人夫為人操舟同村人周二
柱夜入室求姦氏驚呼二柱越墻走氏自縊死於
雍正六年旌表
陳諧妻吕氏滎陽人夫殁氏年二十三守節五十
七年雍正七年旌表
陳讓妻隂氏滎陽人夫殁氏年二十一守節四十
四年雍正八年旌表
庠生張索靈妻王氏媳王氏滎陽人索靈殁氏年
二十四矢志堅守教養孤子心孟入庠後旋夭遺
孤大受在襁褓中同媳王氏堅守大受亦成立列
宫墻氏守節六十三年媳王氏年十九守節歴四
十五年俱於雍正八年旌表
趙嵩蕊妻王氏汜水人夫殁氏年二十五繼遭姑
喪氏獨力措辦克盡孝道明季流寇䧟邑城氏擕
孤渡河者三間關兵火中得免於難人服其智略
教子以正不事姑息守節六十四年雍正八年
旌表
周標妻王氏汜水人夫殁氏年二十二守節五十
一年雍正八年旌表
孫衍美妻雷氏汜水人夫殁氏年十七舅姑年邁
生事死葬俱如禮舉遺腹子教以義方父母年老
乏嗣氏養贍終身殁營其葬守節四十六年雍正
八年旌表
郭濤妻張氏鄭州人結褵三載夫殁氏年十九無
子取姪承祧上事孀姑下撫嗣子守節三十六年
雍正十年旌表
安化民妻李氏汜水人于歸三載夫殁氏年十八
孝事姑嫜克嫺婦道撫嗣子入黌序守節四十八
年雍正十年旌表
王用章妻周氏汜水人夫殁氏年十九無子投繯
暗室以救復甦舅姑慰諭之乃引刀刺面矢志不
二舅姑繼殁上事祖姑以孝稱撫嗣子如已出守
節四十三年雍正十年旌表
趙璟妻張氏鄭州人夫殁氏年二十一守節五十
六年雍正十一年旌表
卞廷瑞妻王氏滎陽人夫殁氏年二十事舅姑盡
禮訓子嚴正守節五十二年雍正十二年旌表
廪生汪發祥妻秦氏滎陽人夫殁氏年二十七孝
事舅姑訓子以慈母兼嚴父守節四十三年雍正
十二年旌表
隂彲妻王氏鄭州人夫殁氏年二十七奉事舅姑
矢志不二苦節四十二年雍正十二年請旌
庠生李溢妻黃氏鄭州人夫殁氏年二十四矢志
守貞孝慈兼盡守節三十年雍正十二年請旌
宋四箴妻弓氏鄭州人夫殁氏年二十四撫孤成
立苦節四十一年雍正十二年請旌
弓紹雍妻宋氏鄭州人夫殁氏年二十四事舅姑
盡孝訓嗣子有成守節三十五年雍正十二年請
旌
庠生鄭苞妻高氏鄭州人夫殁氏年二十三矢志
靡他撫育嗣子守節三十二年雍正十二年請
旌
石廷對妻喬氏滎陽人夫殁氏年二十五敬事衰
翁撫育孤子守節五十七年雍正十二年請旌
馬一元妻宋氏滎陽人夫殁氏年二十三時舅姑
早世上奉祖翁下撫弱子孝慈兼至守節二十八
年雍正十二年請旌
顧天祐妻李氏汜水人夫殁氏年二十四刺面自
誓守貞不二養親撫子守節三十七年雍正十二
年請旌
王宗聖妻樊氏河隂人歸寧母家道遇強暴宫道
欲犯之樊氏峻拒號救宫道走匿氏歸痛忿自縊
死雍正十二年請旌
陜州
晉陕婦人不詳氏族年十九劉曜時嫠居陕縣事從
姑甚謹其家欲嫁之婦毁面自誓後從姑病死有
女在夫家先從婦乞假不得因誣殺其母有司不
能察而誅之時有羣鳥悲鳴尸上其聲甚哀盛夏
暴尸十日不腐亦不為蟲獸所敗後境内經歲不
雨曜遣呼延謨為太守知其冤乃斬從姑之女以
少牢祭其墓謚曰孝烈貞節其日大雨
吕纂妻楊氏弘農人纂為吕超所害楊自殺
吕紹妻張氏弘農人有操行年十四紹死即請為
尼吕隆見而悦之欲穢其行張誓不受辱遂登樓
自投於地二脛俱折而死
元亢起鳳妻張氏媳韓氏靈寳人起鳳殁子甫彌月
張氏啣哀鞠子甫受室又夭媳韓氏誓以身殉適
流寇至張氏挈之避大王寨韓氏恐寨破受辱紿
姑張氏出取薪自焚死張氏孤守至九十七歲卒
明吕材妻李氏靈寳人夫卒守節洪武末旌表
蘇六妻屈氏靈寳人夫卒守節洪武末旌表
唐情妻李氏陕州人夫卒自縊詔旌之
康栗妻楊氏靈寳人布政使惟康之女栗卒楊仰
藥死事聞旌表
任宏道妻王氏陕州人夫卒仰藥而死
楊宋妻康氏靈寳人宋卒服毒死事聞旌表
陳所見妻薛氏閿鄉人所見卒氏方弱齡誓死不
再醮姑強受鄉人聘氏隂置毒衣袵間服之至中
途而死發其喪衣履皆紉不可解有司上狀詔旌
其門
張琨妻李氏靈寳人琨卒守節九十餘卒子悦廬
於墓側哀慟而死
李嘉實妻朱氏王圖昌妻杜氏田有采妻申氏俱
閿鄉人皆遭寇亂守節自盡
李雙印妻員氏陜州人夫殁自縊
張星鐸妻王氏劉目仕妻楊氏俱閿鄉人罵賊攖
刃死
庠生李明龍妻陳氏庠生李明沆妻季氏庠生李
明䕫妻張氏俱靈寳人蓋娣姒也崇禎末流寇䧟
城恐受辱俱密縫其衣投井死於
國朝雍正十一年請旌
皇清張玉衡妻史氏陕州人于歸二載其夫病故含殮
後氏即自縊死時年十九康熙二十五年旌表
吳道章妻萬氏靈寳人夫殁後守節四十三年雍
正三年旌表
馬超凡妻蔣氏閿鄉人夫殁氏年十八守節三十
六年雍正四年旌表
王居謙妻黃氏陕州人夫殁氏年二十一上事老
姑下育弱子子又殁撫養嗣孫守節四十年雍正
八年旌表
張䴊繼妻陳氏陕州人夫殁氏年二十二誓無他
志撫孤子成立守節四十七年雍正十年旌表
孫貴庚妻劉氏陕州人夫殁氏年二十二家極貧
事翁姑衣食無缺撫養幼嗣克至成立守節六十
二年雍正十年旌表
吕之瑞妻趙氏陕州人夫殁氏年二十二孝事舅
姑撫育幼子守節四十一年雍正十年旌表
劉埰妻張氏陕州人夫殁氏年二十一事翁姑撫
幼子備嘗艱苦守節四十三年雍正十年旌表
李世榮妻申氏陕州人夫殁氏年十九家貧茹苦
事舅姑盡孝撫子克成守節四十四年雍正十年
旌表
申鵬翼妻嚴氏陕州人夫殁氏年二十二奉舅姑
撫嗣子閱歴愈苦志操彌堅守節四十二年雍正
十年旌表
庠生杜卓妻楊氏閿鄉人夫殁氏年二十七事翁
姑盡婦職以義方訓子若孫守節四十五年雍正
十年旌表
庠生成湛妻余氏閿鄉人夫殁氏年二十二訓子
有方守節二十七年夫弟成溶妻申氏夫殁年二
十七遺孤殤以姪繼守節三十二年二氏子俱監
生雍正十一年旌表
候補縣丞崔廣滋妻劉氏陕州人夫殁氏年二十
奉事翁姑克盡孝道撫遺孤成立貢入成均守節
四十五年雍正十二年旌表
候選州同王經言妻張氏陕州人夫殁氏年十九
事孀姑以孝訓孤子成名守節四十五年雍正十
二年旌表
賈文燦妻葛氏陕州人夫殁氏年十九家甚貧矢
志撫孤苦節四十四年雍正十二年旌表
郭岷妻衛氏陕州人夫殁氏年十六矢志靡他養
親撫孤守節五十一年雍正十二年旌表
候補州同崔拱辰妻蕭氏陕州人貢生蕭聲雋女
夫殁氏年十九堅貞矢志訓子有成守節四十三
年雍正十二年旌表
盧克紹妻薛氏陕州人夫殁氏年二十孝養舅姑
撫育孤子守節四十一年雍正十二年旌表
石得固妻成氏陕州人夫殁氏年十八事姑盡孝
撫遺孤成立守節四十五年雍正十二年旌表
庠生韓溥妻劉氏陕州人夫殁氏年二十三孝事
舅姑訓子成立入黌序守節四十六年雍正十二
年旌表
李金勝妻焦氏靈寳人夫殁氏年二十事衰翁養
葬盡禮撫遺孤嚴慈兼盡守節四十五年雍正十
二年旌表
史曰瑚妻韓氏史曰璉妻齊氏陕州人曰瑚殁韓
氏年二十一曰璉殁齊氏年二十俱無子韓苦節
四十六年齊苦節四十四年雍正十二年請旌
王培寳妻劉氏陕州人夫殁氏年十九事老撫孤
守節四十六年雍正十二年請旌
郭爾鍈妻李氏靈寳人夫殁奉養老姑撫孤子成
立入泮守節三十八年夫弟郭爾鈨妻楊氏亦少
寡無子與氏相依守節三十一年俱雍正十二年
請旌
光州
明高氏五節婦俱固始人劉氏高希鳳妻也希鳳在
遼東為亂軍所掠拒而不伏軍怒斷其腕而死劉
氏亦被掠行十餘里罵不絶口為亂兵所殺希鳳
仲弟藥師努妻李氏早寡因亂避難高麗明初擕
子姪来歸居江寧府守夫墓誓不再適希鳳季弟
巴延布哈為納克楚所殺其妻郭氏自縊於馬櫪
希鳳從子高達實丹為父讐誣䧟而死其妻金氏
與姑邢氏俱自縊於室一門義不受辱詔旌表之
佟欽妻盧氏光山人洪武初欽父旭御史坐事謫
戍雲南臨海衛未幾旭殁欽代役從征殞於陣踰
年有巨商張某者謀娶之盧乃斷髮自誓會欽之
妹偕夫自海外来張乃厚賂妹求婚妹屢言之盧
不從遂投海死土人為建祠祀之御史毛鳳詔嘗
記其事
朱氏女固始人孝子璧之姊性貞静初父疾革諸
弟尚幼命之撫育操理家事及卒誓不適人後諸
弟成立而聘者屢至朱皆以父命辭凛然一節自
守鄉里重之號曰女士年八十無疾而卒旌表
郝昂妻沈氏光州人昂卒沈年十九鄉人諷其改
適沈遂斷其一指以自誓事聞旌表
蕭可才妻張氏固始人一夕宼至盡掠其所有且
欲殺其夫張以身抱夫乞代盗殺之棄其夫而去
劉茂妻岳氏名妙雲息縣人夫卒守節事聞旌表
朱紀妻李氏婦王氏俱固始人正德七年賊至遇
害事聞旌表
張九方妻董氏名妙聰息縣人賊至被執董取刀
自毁其面且罵不絶口賊怒殺之事聞旌表
李棠妻葛氏固始人正德中避寇河濱賊至夫婦
投水而死事聞旌表
陸氏女固始人幼有志操許字里人某後里人之
京師别娶陸誓不再適歴三十餘年母欲奪其志
陸遂自縊死
史嘉法妻王氏光山人夫卒氏年二十自縊死
胡氏光山人夫名誼失其姓誼病胡侍藥六年焚
香祈代誼死遂絶粒而卒事聞旌表
麻氏女光山人年十四許字錢寧未嫁寧舉家病
疫夫死同母往視姑湯藥自經夫旁事聞建坊旌
表
耿汝惠妻蔡氏光山人夫殁守節十五年始有姪
嗣嗣未三齡殤氏遂嘔血而死
盧應期妻黃氏光山人夫殁守節事姑訓子四十
餘年萬歴戊戌子永成進士陳情詔賜旌表
柴嵩山妻胡氏光山人夫卒服毒死
楊君明妻孟氏息縣人崇禎八年流寇掠息氏偕
姑走避賊追及執姑拷索氏以身覆姑代受梃刃
賊舍姑逼氏同行氏罵賊賊怒殺之姑得脱去有
司以聞詔建坊旌之
胡封臣妻朱氏息縣人崇禎八年值寇難罵賊被
害
闞隆雲妻余氏光山人進士闞碧霞母夫卒嚴於
教子崇禎十年寇至罵賊死媳張氏十四年流賊
破城自殺
進士胡虞胄妻劉氏光山人崇禎十四年流賊破
城氏投水死
亨士悦女息縣人年十六誓不從賊慨然受刃
馬呈圖女劉復健妻唐氏張名妻潘氏李天蕡妻
任氏俱固始人王六妻張氏息縣人黃劵如妻周
氏鄭廣文妻姜氏鄧惟正妻李氏賈一敬妻毛氏
楊愫妻黃氏張夙志妻夏氏李晉妻吳氏孟傑妻
李氏蕭彦女劉霖懋妻成氏歐二修妻楊氏成業
偉妻張氏唐士俊妻陳氏俱光州人皆值寇難或
罵賊被殺或自焚死
徐承化妻王氏固始人舒茂才妻王氏光州人皆
夫殁自盡殉節
皇清唐士騧妻周氏固始人騧殁氏年二十三即自縊
死
周宏基妻邱氏程家瑞妻彭氏俱商城人夫殁父
母欲改嫁之遂自盡
庠生唐天錫妻周氏光州人天錫病殁痛哭柩前
絶粒七日縊死於順治十七年旌表
李福生妻任氏固始人隣人潘一鳳乘福生他出
往姦任氏氏詈罵凛不可犯潘怒取鐡槌擊之裂
腦而死於康熙十三年旌表
胡璿妻李氏光州人夫殁氏年二十五守節不二
康熙十九年旌表
劉存魯妻周氏光州人夫卒嶺南氏萬里扶櫬歸
葬教育三孤俱成立苦節五十五年康熙四十三
年旌表
田象英妻熊氏固始人夫殁氏年十七守節三十
五年康熙五十二年旌表
王道平妻陳氏息縣人夫殁紡績以養姑教子成
立守節四十八年康熙五十二年旌表
鄭烈女喜孜固始人鄭惟德義女傭工蕭大欲姦
之烈女怒罵大持刀砍其肩復劈其首四日死於
康熙五十四年旌表
貢生朱廷宣妻王氏固始人夫殁氏年二十一守
節四十八年雍正四年旌表
庠生汪挽妻許氏固始人夫殁氏年十九守節四
十三年雍正四年旌表
庠生祝日省妻吳氏固始人夫殁氏年二十二守
節三十五年雍正四年旌表
庠生馬呈吉妻季氏息縣人夫殁氏年二十六守
節四十七年雍正五年旌表
庠生吳夢璲妻胡氏固始人夫歿氏年二十撫育
孤子子復病殁又撫育弱孫守節六十一年雍正
五年旌表
胡旻方妻劉氏光州人夫殁氏年二十四守節三
十年雍正七年旌表
金銘妻周氏固始人夫殁即思以身殉未幾遺孤
復殤氏俟夫棺出葬遂投繯死年二十八於雍正
十年旌表
庠生方承恩妻仇氏光州人夫殁氏年二十六家
貧奉姑唯謹訓子年十四入庠食餼子亡又撫孀
媳育孤孫守節五十一年雍正十年旌表
監生張邦彦妻邵氏固始人事姑色養無違姑病
嘗籲天願以身代藥食不能下咽則以乳調養姑
愈復歴十六年人謂氏誠孝所致雍正十年旌
表
宣棟妻高氏息縣人胡進言強姦不從自縊身死
於雍正十年旌表
田茂妻李氏光州人熊國德強姦不從用土填塞
氏口遂死於雍正十年旌表
庠生吳溥妻張氏固始人夫殁氏年二十事孀姑
撫夫幼弟暨藐孤孤殤取姪以繼苦節六十五年
雍正十一年旌表
方錫華妻董氏商城人夫殁氏年二十一養老撫
孤守節三十三年雍正十一年旌表
烈婦崔氏固始人曾大鴨拉姦不從羞忿自縊死
於雍正十二年旌表
武生宋釗妻羅氏光州人夫殁氏年二十八家極
貧事舅姑盡孝撫孤子讀書入黌序苦節三十年
雍正十二年旌表
庠生賀志和妻宋氏光州人夫殁氏年二十九孝
事翁姑備歴艱苦撫孤成立遊庠守節二十五年
雍正十二年旌表
庠生朱廷敬妻閔氏固始人四川保慶府知府閔
先基女夫殁氏年二十三孝事孀姑撫育孤子子
殁復撫孫成立入庠守節六十一年雍正十二年
請旌
邵勲妻陳氏固始人夫殁氏年二十孝事舅姑撫
孤成立守節三十二年雍正十二年請旌
監生董論道妻周氏固始人夫殁氏年二十九四
世七喪悉力殯葬撫育孤子子亡復撫孤孫守節
三十四年雍正十二年請旌
監生許聖宸妻方氏固始人夫殁氏年二十二孝
事繼姑撫子長成視庶子如腹出守節三十九年
雍正十二年請旌
陳蔚起妻胡氏固始人夫殁氏年十九孝養舅姑
撫育弱子子亡撫孫守節五十五年雍正十二年
請旌
孫允敬妻管氏商城人夫殁氏年十九投繯者三
以解救復甦事舅姑盡禮撫嗣子成立入庠守節
四十二年雍正十二年請旌
胡孟賢妻陳氏光州人夫殁氏年二十四矢志不
二撫孤長成守節三十一年雍正十二年請旌
謝庭玉妻陳氏光州人夫殁氏年二十三孝事舅
姑撫嗣子成立入庠守節十五年身殁於雍正十
二年請旌
曹維坦妻杜氏光州人夫殁氏年二十五事姑盡
孝撫育嗣子守節三十年雍正十二年請旌
趙璋妻李氏光州人本農家女夫殁氏年二十八
矢志不二撫育孤子苦節三十九年雍正十二年
請旌
胡莊生妻陳氏光州人夫殁氏年二十五矢志守
貞力葬三喪撫孤長成苦節三十七年雍正十二
年請旌
趙慎妻柳氏光州人夫殁氏年二十四奉養舅姑
撫育弱子長成守節四十一年雍正十二年請
旌
武生武于宣妻楊氏光州人舉人楊應昌女夫殁
氏年二十矢志靡他力舉三喪撫藐孤長成守節
三十八年雍正十二年請旌
熊令儀妻李氏光州人夫殁氏年二十八家貧甚
氏事姑盡孝撫藐孤成立入庠苦節三十六年雍
正十二年請旌
陳玉陛妻陸氏光山人貢生陸奠女夫殁氏年二
十五遺孤復殀氏孝養舅姑視姪如子守節四十
二年雍正十二年請旌
陳正陛妻左氏光山人夫殁氏年二十三孝養舅
姑撫孤成立守節五十一年雍正十二年請旌
熊文麟妻唐氏光山人夫殁氏年二十七矢志不
二撫孤長成守節四十八年雍正十二年請旌
庠生熊成佐妻陳氏光山人夫殁氏年二十六善
事舅姑撫夫弟及姪皆成立入庠守節五十五年
雍正十二年請旌
單興周妻曾氏固始人夫殁氏年二十一孝事舅
姑撫子長成守節四十八年雍正十二年請旌
廪生周綖文妻陳氏固始人夫殁氏年二十一孝
事孀姑撫教嗣子成立入庠守節四十六年雍正
十二年請旌
盧瀚妻李氏息縣人夫殁氏年二十五矢志不二
撫孤長成守節三十七年雍正十二年請旌
王紹基妻瓮氏息縣人夫家素貧貸張朋擁錢若
干後朋擁索償遂以將妻許姦折準前逋之語挑
其夫以氏少艾故也為其夫斥罵而去抵暮朋擁
復假人誘其夫至酒家強飲至醉朋擁乘夜至其
家拉氏求姦氏呼叫隣人接應朋擁逸去氏忿極
雉經雍正十二年請旌
河南通志卷六十八
