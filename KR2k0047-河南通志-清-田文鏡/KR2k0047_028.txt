河南通志卷二十八
風俗
記稱廣谷大川異制民生其間異俗風俗之不同由
來久矣班固謂剛柔緩急音聲不同繫水土之風氣
故謂之風好惡取舍動静無常隨君上之情欲故謂
之俗然則風俗者固山川地氣使然亦主治者之好
尚實有以轉移之歟豫省居土之中受氣之正其天
性樸茂殆所謂難動以非易感以義者乎然古太師
陳詩以觀民風而十五國風豫居其半漢書地理志
周魏韓趙宋衛楚之地豫皆有焉其間習俗風尚固
亦有不同者我
朝仁漸義摩整齊化導兩河士女莫不争厲廉隅以彰
一道同風至治盖彬彬乎得鄒魯之遺矣志風俗
開封府
梁魏之墟人多俊髦好儒雅雜以遊豫有魏公子之
風難動以非易感以義(漢地理志)地居土中物受正氣其
人性和而才慧其地産厚而𩔖繁(杜氏通典)魏俗剛強(玉海)
地為四戰其俗右武人具五都其氣習豪(唐劉禹錫汴州刺史)
(廳壁記)重禮義勤耕絍(宋地里志)俗尊年齒學尚經術(寰宇記)
物産富饒習俗侈靡(方輿勝覽)好祭祀用史巫(漢地理志)舊俗
剛毅里多壯士任俠尚氣聞義則畏甲第星羅
(並宋楊侃皇畿賦)比屋農桑(唐詩)士以節義自重而羞干謁民
以敦睦為良而耻告訐平原修野故其人坦易洪濤
巨河故其人浩博(並祥符縣志)
歸德府
睢陽古郡猶有先王遺風重厚多君子好稼穡惡衣
服以致畜藏(漢地理志)重禮文其風丕變於古(隋地理志)人皆
有忠義之風其本於張廵許遠之表倡(異聞集)人情朴
厚俗有儒學(杜氏通典)習俗淳厚喜勤尚質(元地理志)重本而
輕末賤釋而貴儒(郡志)其俗激昂而奮厲(山堂考索)觀其英
豪之域冠盖相望元勲雋老五姓實昌(杜正獻趙康靖王文忠蔡)
(敏肅張文正寓睢陽者凡五族)其原野則田疇彌望不可計數浸以
曜漁之源被以沃壤之土舉趾即雲荷鋤廼雨美
哉邈乎土地之沃人物之夥也(並宋王仲旉南都賦)
彰德府
魏郡鄴都浮巧成俗雕刻之工特云精妙士女被服
咸以奢麗相高其性所尚習得京洛之風(隋地理志)物背
窳而就攻不鬻邪而豫賈(晉左思魏都賦)魏地狹隘其俗儉
嗇而褊急(詩註)俗陶淳古之風尚英雄之習地險人
豪民淳事簡(並圖經)朴厚肅和人皆君子有古遜畔寢
刑之風(方輿勝覽)土狹人稀習尚淳厚雅重儒術而耕鑿
其勤民知立本而羞争訟士多務學而厭浮靡(郡志)
其俗勁悍勇毅(崔銑論)人民淳朴俗尚禮義而務耕桑
有廉藺遺風(武安縣志)
衛輝府
季札聞衛歌曰美哉淵乎憂而不困者也吾聞衛康
叔武公之德如是是其衛風乎(左傳)衛多君子(史記)周末
有子路夏育民人慕之故其俗剛武上氣力剛強
多豪傑(俱漢地理志)重誼疎財有先王遺風(輿地志)民情頗
事商賈地饒俗淳勤於播種孝弟之行有聞于時(元地)
(里志)性緩尚儒仗氣任俠(文獻通考)其俗纖儉習事(漢貨殖傳)地
濱大河故其人氣浮故其人質柔故其人心惰(詩衛風註)
人知向學彬彬有文(續郡志)土地饒美物産阜盛(宋詹文學)
(碑記)山水明秀人民殷富睿聖武公之遺澤存焉人
人知勸為善而耻為不善(並元程大本元聖廟門記)士民敦尚節
行(元王公孺殷太師忠烈公廟碑)男尚節介女多勁烈有共姜之風
(輝縣志)
懷慶府
其地險要富實其俗朴野易治服寇恂平易之化熙
熙向風不靡不暴(漢地里志)風土得四方之正是以習俗
好尚奢儉得中薰染許魯齋道學之化皆好性理
崇禮義(並元地理志)民多敦本好學(河内縣志)力耕桑而鄙販
鬻尚清淡而多壽考(郡志)其地負山面河土曠民淳(劉健)
(文廟記)男耕女織村落連延頗尚節儉之風自得恬熙
之樂(修武縣志)
河南府
氣禀中和(周禮記)季札聞歌周南召南曰美哉始基之
矣猶未也然勤而不怨矣(左傳)河南亦豫州之域豫之
言舒也言禀平和之氣性理安舒也洛陽得土之中
故周公作洛此焉攸在其俗尚商賈機巧成俗故
漢志云周人之失巧偽趨利賤義貴財此亦自古然
矣(隋地理志)忠義疊見(宋邵氏聞見錄)郁郁荆河(豫州節注)士嚮詩書
民習禮義務本立業有周召遺風(宋志表)性行淳朴不
事華侈(一統志)洛陽古多士風俗猶爾雅(宋蘇軾詩)其俗和
柔而寬緩(山堂考索)周人善賈趨利而纖嗇(杜氏通典)女修織
絍男務耕耘器用陶匏服尚素元耻纖靡而不服賤
竒麗而弗珍(漢班固東都賦)
南陽府
夏人忠朴有先王遺風(史記)尚氣力好商賈去末歸
本羣以殷富(並漢地理志)南陽古帝鄉縉紳所出(隋地理志)淳
朴尚農士皆為道德性命之學(並元地理志)南陽被召
父黃韓之化易商賈為本業轉争訟為篤厚(玉海)俗有
武斷之風人勤農桑之務(方輿勝覽)土沃俗淳民知向學
(元王睿鄧州學記)過質少文(舊郡志)土地之廣衍人物之繁盛
産育之豐腴風土之淳質(楊應奎南陽府碑記)人尚淳朴少夸
詐(郡志)務稼重禮人多壽考(裕州志)古稱淳厚敦尚詩書
專務耕桑有東漢遺習(方輿勝覽)
汝寧府
汝潁多竒士(史記)其俗剽輕易發怒地薄寡於積聚(史記)
汝南之俗皆急疾有氣勢(漢地理志)人性躁勁風氣果决
尚淳質好儉約喪祭婚姻率漸於禮(並隋志)人性清
和鄉閭孝友男務墾闢女修織絍士風習尚文質彬
彬(宋地理志)多事農桑不尚華麗(信陽圖志)習尚儉素士風淳
篤猶有申伯遺俗(元和志)汝寧在汝墳之間文王化行
之地人重信義士尚質文性情質直禮義疎簡(並郡志)
慷慨而尚氣節文雅而多學問好品藻善譏評有
許邵之遺風焉(並汝陽縣志)
汝州
士尚端慤民甘勤勞有巢由清節之風(方輿勝覽)伊川遊
宦之邦道學漸濡者衆(舊總志)士為道德性命之學民
有絲絹紬絁之富(風土記)墾田頗廣民多財富亦由儉
嗇而然(宋地里志)民性淳厚而少夸詐俗頗儉約而尚耕
織(郡志)農務稼穡士風淡薄伊洛遺風尚有存焉(伊陽縣志)
山川清遠土壤膏腴得天地中和之氣為多故古今
人物知名於時者前後間出(宋令狐相如讀書菴記)民物阜康
禮讓興行汝民庶幾古俗矣(謝遷撰沈侯去思碑)
陳州
重禮義勤耕耘(宋地理志)崇祭祀多尚史巫(通志)高節義尚
廉耻重喪葬謹婚姻俗為近古(州志)
許州
士風端愿民俗勤勞推誠相接耻狙詐(風土記)好尚稼
穡重於禮義其俗近古(隋書)民淳訟簡土厚水甘務本
業不習末作即遇凶荒寧死不棄鄉井(襄城志)潁川人
尚忠其弊朴野(長葛志)篤厚善學重賢敬賓士女勤朴
不務華&KR0918;疾病多尚鬼信巫(臨潁志)
禹州
俗尚樸魯稱謹愿有唐魏遺風(州志)陘隗環拱溱洧襟
帶風藏氣聚世多君子(地理志)崇儉抑侈教誨藝殖東
里氏遺澤未替(新鄭志)居萬山之中俗淳樸重義急公
(密縣志)
鄭州
季札聞鄭之樂曰美哉其細己甚民弗堪也(左傳)好稼
穡習禮文士風都雅(隋書)習淳尚賢(漢地理志)氣質冲和有
忠厚禮讓之風無狙詐横争之習(汜水志)
陜州
刑訟簡省民安生業(陜州甘棠記)好訟而負氣不忍睚眦
小忿(閿鄉志)民尚豪俠士敦禮讓介秦晉之間染其餘
波(靈寶志)
光州
俗美風淳異材秀民業儒術以自見於世(州學志)士尚
名教禮崇儉約古意未漓(光山志)少長安於朴俗衣食
給於田蠶男女婚嫁飬生送死質而有節(元馬祖常光山志)
俗好禨祥(息學記)斗星之分其性輕揚江淮之交其風
躁動(固始志)
豫居四方之中其風土之剛柔習俗之淳漓服食器
用之奢儉較之隣省差得其中近其地者率染其俗
勢使然也然亦有習尚不異者如元旦祀先卑幼以
次拜尊長親隣交賀上元張燈清明日拜墓插柳於
門端陽日戴艾虎食角黍飲雄黃蒲酒以綵線繫小
兒腕六月六日曝衣七夕乞巧十月一日拜墓焚寒
衣農民報賽除日易桃符放爆竹男女守歲在在然
矣至於祭必四代祀以仲月婚不論財喪葬不飯僧
不舉樂士大夫家行之餘不盡然也我
皇上念中州士習敦篤有餘而才具不足農民勤於耕
作屢歌大有
特命州縣各舉材能以備任使並於額外舉老農一人
用昭奬勵而孟津翟世有商丘陳懷金等以愚夫愚
婦克敦廉讓風斯古矣轉移化導之機豈不謂捷哉
河南通志卷二十八
