河南通志卷五十七
人物一
豫州居天下之中自昔人文淵藪其在商周則伊尹
仲山甫之徒聲垂簡策炳如日星春秋列國名卿有
國僑蘧瑗之倫孔門賢哲則端木師商之侣魁儒碩
人磊落相望自兩漢而後迄於有明則龍門扶風以
下之紀述蜚英聲騰茂實先典攸高風流彌邵人倫
之表可考而知也夫嵩屏河帶嶽峙瀆流扶輿清
淑之氣必有所特鍾唐杜佑所稱地居土中物受
正氣隂陽風雨和會之餘孕竒毓秀固理之自然
也
聖朝德教涵濡長養成就多士克生雲蒸霞蔚我
皇上培植人才菁莪棫樸之隆千古未有倫比彬彬
乎德行道藝之盛執簡者將大書特書不一書焉
志人物
總部
夏伯靡姬姓蓼人臯陶後初夏后相為羿所逐居商
丘依同姓諸侯斟灌斟鄩氏及寒浞殺羿靡奔有
鬲氏浞使過澆殺斟灌以伐斟鄩滅夏后相后緡
方娠逃出自竇歸有仍而生少康少康長居綸有
田一成有衆一旅能布其德而兆其謀靡自有鬲
氏收二國之燼滅浞而立少康復禹之績不失舊
物
商伊尹名摯古莘川人耕於莘野湯以幣三聘之始
幡然起伐夏救民以天下為已任太甲時居阿衡
之位作書以訓王卒沃丁葬以三公之禮子陟相
太戊
箕子紂諸父紂始為象箸箕子嘆曰彼為象箸必
為玉杯為玉杯則必思遠方珍怪之物而御之矣
輿馬宫室之漸自此始不可振也紂果為淫泆箕
子諫不聽或曰可以去矣箕子曰為人臣諫不聽
而去是彰君之惡而自悦於民吾不忍為也遂被
髮佯狂為奴
微子啟帝乙長子紂庶兄啟見比干死乃曰父子
有骨肉而君臣以義屬故父有過子三諫不聽則
隨而號之人臣三諫不聽其義可以去矣遂去及
武王克殷復微子之位後封於宋弟微仲嗣
商容衞人殷之賢者紂棄不用隱太行山及周師
入見畢公至商民曰是吾新君也容曰非也視其
為人嚴乎將有急色故君子臨事而懼見太公至
民曰是吾新君也容曰非也視其為人當敵將衆
威嚴自倍見利即前不顧其後故君子臨衆果於
進退見周公至民曰是吾新君也容曰其人忻忻
休休志在除賊是非天子則周之相國也見武王
至民曰是吾新君也容曰然聖人為海内討惡見
惡不怒見善不喜顔色相副是以知之武王既克
商命為三公容固辭不受及卒王使畢公表其閭
周申伯周卿士出封於謝尹吉甫為之賦崧高事詳
封建志
仲山甫周之樊侯當宣王中興時仲山甫與申伯
佐之周人愛之而賦蒸民
單襄公名朝周卿士定王使襄公聘宋過陳見其
川不梁田不闢及陳見靈公與孔寧儀行父南冠
以如夏氏留賓不見歸告王曰陳侯不有大咎國
必亡夫川無舟梁是廢先王之教也民罷於逸樂
是棄先王之政也賓過於陳而司事莫至是蔑先
王之官也帥卿佐而淫夏氏棄衮冕而服南冠是
又犯先王之令也有此四者其能久乎既而靈公
弑於夏氏楚入陳
劉康公定王母弟亦曰王季子食采於劉簡王八
年使康公會晉侯伐秦成子受脤於社不敬康公
曰民受天地之中以生所謂命也是以有動作禮
義威儀之則以定命也能者養之以福不能者敗
以取禍國之大事在祀與戎祀有執膰戎有受脤神之
大節也今成子惰棄其命矣其不返乎肅公果卒於瑕
劉定公名夏周大夫景王四年虢之會景王使定
公勞趙孟於潁館於洛汭劉子曰美哉禹功明德
遠矣微禹吾其魚乎子盍亦遠績禹功而大庇民
乎對曰老夫罪戾是懼焉能恤遠吾儕偷食朝不
謀夕何其長也劉子歸以語王曰趙孟將死矣為
晉正卿以主諸侯而儕於隸人朝不謀夕棄神人
矣神怒民叛何以能久趙孟不復年矣是年冬趙
孟適南陽遂卒於温
老子姓李氏名耳字伯陽苦縣曲仁里人景王時
為周藏室史孔子適周問禮於老子老子曰子所
言者其人與骨皆巳朽矣獨其言在耳且君子得
其時則駕不得其時則蓬蔂而行吾聞之良賈深
藏若虛君子盛德容貌若愚孔子去謂弟子曰鳥
吾知其能飛魚吾知其能遊獸吾知其能走走者
可以為網遊者可以為綸飛者可以為矰至於龍
吾不能知其乘風雲而上天今見老子其猶龍乎
老子修道德其學以自隱無名為務居周久之去
至函關關令尹喜曰子將隱矣強為我著書於是
著書上下篇言道德之意五千餘言而去莫知所
終
春秋
鄭潁考叔鄭人為潁谷封人聞鄭莊公以叔段故寘
母於城潁誓曰不及黃泉無相見也考叔聞之因
有獻於公公賜之食食舍肉公問之對曰小人有
母皆嘗小人之食矣未嘗君之羹請以遺之公曰
爾有母遺繄我獨無語之故而告之悔考叔曰若
闕地及泉隧而相見其誰曰不然公從之遂為母
子如初君子曰潁考叔純孝也愛其母施及莊公
原繁鄭人為大夫鄭厲公既返國謂繁曰寡人出
伯父無裏言入又不念寡人寡人憾焉對曰先君
桓公命我先人典司宗祏社稷有主而外其心何
貳如之苟主社稷國内之民其誰不為臣臣無貳
心天之制也子儀君鄭十有四年矣而謀召君者
庸非貳乎莊公之子猶有八人若皆以官爵行賂
勸貳而可以濟事其若之何臣聞命矣乃縊而死
叔詹鄭之公族與堵叔師叔為鄭三良文公三十
六年晉公子重耳過鄭公弗禮叔詹諫弗聽因請
殺之以絶後患亦弗聽及重耳返國興師伐鄭鄭
人請成弗許曰予我詹而師退鄭人以詹予晉晉
將烹之詹曰初鄭棄禮違親臣曰不可今禍及矣
尊明勝患智也殺身贖國忠也乃就烹據鼎而號
曰自今既往智忠以事君者與詹同文公命釋而
歸之
燭之武鄭人為大夫魯僖公二十九年晉師秦師
圍鄭佚之狐曰國危矣若使燭之武見秦君師必
退使往見秦伯曰秦晉圍鄭鄭既知亾矣若亾鄭
而有益於君敢以煩執事越國以鄙遠君知其難
也焉用亾鄭以倍鄰隣之厚君之薄也若舍鄭以
為東道主行李往來共其困乏君亦無所害秦伯
悦與鄭人盟而戍之乃還
弦高鄭人鄭穆公時高見鄭為秦晉所逼乃隱而
為商秦穆公使孟明襲鄭師過周北門高市於周
遇之乃以牛十二矯鄭伯之命以犒師且使遽告
于鄭秦知鄭之有備也乃還師後鄭穆公以存國
之賞賞高辭曰詐而得賞鄭國之政廢矣為國而
無信是敗俗也賞一人而敗一國智者為之乎遂
以其徒徙東夷終身不返
罕虎字子皮鄭人子展之子嗣為卿外寬内明好
善而明于任人授政子產子產辭曰國小而偪族
大寵多不可為也子皮曰虎帥以聽誰敢犯子子
産是以能為鄭國及卒子產哭之曰巳矣吾無與
為善矣
國僑公孫氏字子產既受政乃使都鄙有章上下
有服田有封洫廬井有伍從政一年輿人誦之曰
取我衣冠而褚之取我田疇而伍之孰殺子產吾
其與之三年又誦之曰我有子弟子產誨之我有
田疇子產殖之子産而死誰其嗣之及卒孔子聞
之出涕曰古之遺愛也
游吉即子太叔鄭人繼子産為政不忍猛而寬鄭
國多盜取人於萑苻之澤太叔悔之曰吾早從夫
子不及此魯昭公二十五年諸侯以王室之故會
於黃父趙簡子問揖讓周旋之禮太叔對曰是儀
也非禮也吉聞先大夫子産曰夫禮天之經也地
之義也民之行也天地之經而民是則之故人之
能自曲直以赴禮者謂之成人簡子悦召陵之會
太叔還未至而卒簡子哭之曰黃父之會夫子語
吾九言曰無始亂無怙富無恃寵無違同無敖禮
無驕能無復怒無謀非德無犯非義
公孫段字伯石鄭人為大夫簡公二十七年伯石
相公如晉甚敬而卑禮無違者晉侯嘉焉授之以
策曰子豐有勞於晉國余聞而弗㤀賜女州田以
胙乃舊勲段受策以出君子曰禮其人之急也乎
伯石之汰也一為禮於晉猶荷其祿况以禮終始
乎
馮簡子公孫揮裨諶俱鄭人簡子及諶為大夫揮
為行人簡子能斷大事揮能知四國之為族姓班
位貴賤能否而又善為辭令裨諶能謀適野則獲
鄭國將有諸侯之事子産乃問四國之為於子羽
且使之多為辭令與裨諶乘以適野使謀可否而
告簡子使斷之事成乃授子太叔使行以應對賓
客是以鮮有敗事
鬷蔑字然明鄭人為大夫晉侯初嬖程鄭使佐下
軍靈公二十年子羽聘晉程鄭曰敢問降階何由
子羽不能對歸以語然明然明曰是將死矣不然
將亾貴而知懼懼而思降乃得其階下人而巳又
何問焉明年鄭果卒子產始知然明問為政焉對
曰視民如子見不仁者誅之如鷹鸇之逐鳥雀也
子產喜以語子太叔曰他日吾見蔑之面而巳今
吾見其心矣
鄧析鄭人好刑名當子産之世數難子産之法獻
公十三年駟歂為政乃殺析而用其竹刑君子謂
子然於是乎不忠夫用其道不棄其人詩云蔽
芾甘棠勿翦勿伐召伯所苃思其人猶愛其樹况
用其道而不恤其人乎子然無以勸能矣析生平
著論四篇名曰鄧析子
列禦寇鄭人隱居不仕鄭穆公時子陽為相或有
言曰禦寇有道之士也居君之國而窮君無乃為
不好士乎乃遺粟數十乘禦寇再拜而辭之入見
其妻妻曰妾聞為有道之妻子皆得佚樂今有饑
色君過而遺之食又不受豈非命哉禦寇笑曰君
非自知我也以人之言而遺我粟至於罪我也又
且以人之言此吾所以不受也居一年鄭人殺子
陽其黨皆死禦寇安然獨全終身不仕著書八篇
號曰列子
公孫黑肱字子張鄭大夫以疾歸邑於公召室老
宗人立段而使黜官薄祭祭以特羊殷以少牢足
以供祀盡歸其餘邑曰吾聞之生於亂世貴而能
貧民無求焉可以後亾敬共事君與二三子生在
敬戒不在富也及卒君子曰善戒詩曰愼爾侯度
用戒不虞子張有焉
衞武公名和克修康叔之政百姓和樂及狄入周將
兵往佐王以功進為公年踰九十猶修德不倦作
賓筵抑戒以自警國人為之賦淇澳
石碏衛大夫初莊公嬖人子州吁有寵而好兵公
弗禁碏諫之弗聽後州吁殺桓公碏之子厚與州
吁如陳碏使人告於陳曰此二人者實弑寡君敢
即圖之陳人執之碏使右宰醜涖殺州吁於濮使
獳羊肩涖殺厚於陳君子曰石碏純臣也惡州吁
而厚與焉大義滅親其是之謂乎
世子伋公子壽俱衞宣公子初宣公生世子伋為
娶於齊聞其美遂自娶之是為宣姜生夀及朔朔
與宣姜愬伋於公公令伋如齊使盜先待於隘而
殺之壽知之以告伋伋曰君命也不可逃也夀竊
其節而先往盜殺之伋至曰君命殺我壽有何罪
盜又殺之國人傷之賦乘舟
寗速衞正卿諡莊子衞懿公好鶴敵人伐衞國人
曰使鶴鶴實有祿位余焉能戰敵遂殺懿公而滅
其國速乃立戴公申廬於漕立數日卒復立其弟
燬是為文公遷於楚丘君子曰不殄康叔之祀莊
子力也
石祁子衛人為大夫時宋猛獲弑閔公出奔衞宋
人請之衛人欲勿與祁子曰不可天下之惡一也
惡於宋而保於我保之何補得一夫而失一國與
惡而棄好非謀也衛人遂歸獲初石駘仲卒卜所
以為後者曰沐浴佩玉則兆諸子皆沐浴佩玉祁
子曰孰有執親之喪而沐浴佩玉者乎不沐浴佩
玉祁子兆衞人以龜為有知也
甯戚衞人家貧無資嘗為人挽車至齊於車下飯
牛乃叩牛角而歌曰南山燦白石爛生不逢堯與
舜禪短布單衣纔至骭從昏飯牛薄夜半長夜漫
漫何時旦齊桓公聞而異之命管仲迎之拜上卿
後遷國相
甯俞莊子子諡武子衛大夫衛文公時晉文公出
亡過衛衛不禮焉及反國侵曹伐衛衛出成公以
悦於晉衛侯出居襄牛甯武子與國人盟於宛濮
衛侯反國又以殺叔武故為元喧訟於晉晉人執
而歸之京師寘諸深室武子職納橐饘晉使醫衍
酖公武子貨醫使薄其酖卒保君以復國孔子稱之
北宫文子衛人為大夫相衛君如楚見令尹子圍
之威儀言於公曰令尹似君矣將有他志雖獲其
志不能終也公曰何以知之對曰詩云敬愼威儀
維民之則令尹無威儀民無則焉民所不則以在
民上不可以終公曰善卒如其言
孔圉衞人為大夫治賓客交睦四鄰衞賴以不喪
卒謚文子
端木賜字子貢衞人孔子弟子以言語稱其學由
博返約晩年得聞性道一貫之傳常宰信陽相魯
衛卒於齊
卜商字子夏衛人孔子弟子以文學稱六經刪述
之後詩易俱傳自子夏徐防謂詩書禮樂定自孔
子發明章句始于子夏詩則小序儀禮則有喪服
記又夫子嘗曰春秋屬商其後公羊穀梁皆其門
人夫子既殁退老西河專門教授為魏文侯師
高柴字子羔衛人孔子弟子為衞士師刖人足蒯
瞶之亂子羔逃之走郭門刖者為守謂子羔曰彼
有缺子羔曰君子不踰又曰彼有竇子羔曰君子
不隧又曰於此有室子羔乃入焉旣而追者罷子
羔將去謂刖者曰昔吾刖子今吾在難正子報怨
之日而逃我者三何哉刖者曰昔公之治臣以法
君愀然不悦此臣之所以悦君也孔子聞之曰思
仁恕則樹德公以行之其子羔乎
公孫龍字子石衞人孔子弟子
琴牢字子開一字子張衞人孔子弟子
奚容蒧字子哲衛人孔子弟子
句井疆衞人孔子弟子
狄黑字子哲衛人孔子弟子
廉潔字庸衛人孔子弟子
蘧瑗字伯玉衛人仕衛為大夫篤行愼德老而不
倦孔子每過衛必主其家靈公與夫人夜坐聞車
聲𥻘𥻘至闕而止公曰知此為誰夫人曰必蘧伯
玉公曰何以知之夫人曰妾聞禮下公門式路馬
所以廣敬也忠臣與孝子不為昭昭伸節不為冥
冥墮行蘧伯玉衞之賢大夫也仁而有智敬以事
上必不以暗昧廢禮是以知之公使人視之果伯
玉也
公孫枝衛人一名發為大夫史鰌謂其富而能臣
其卒也子戍請諡於君曰日月有時將葬矣請所
以易其名者君曰昔者衛國凶饑夫子為粥與國
之餓者不亦惠乎衛國有難夫子以其死衛寡人
不亦貞乎夫子聽衞國之政修其班制以與四鄰
交衛國之社稷不辱不亦文乎諡曰貞惠文子其
家臣僎與同升諸公孔子聞之曰可以為文矣
公子荆衛大夫少治荆有能名孔子稱其善居室
吳季札亦以君子稱之
史鰌字子魚衛大夫吳季札美其好直自以不能
進蘧伯玉退彌子瑕病革召其子曰吾生不能正
君死無以成禮置尸牖下欲以尸諫靈公往弔疑
而問焉以遺命對公愕然曰是寡人之過也於是
進伯玉而退彌子孔子稱其直
子鮮名鱄衛獻公母弟初獻公見逐出奔使鱄與
甯喜約求入既入乃殺喜鱄曰逐我者出納我者
死賞罰無章何以沮勸君失其信而國無刑不亦
難乎且鱄實使之遂出奔晉公使止之不可及河
又止之鱄乃止使者而盟於河託於木門不向衛
國坐木門大夫勸之仕不可曰仕而廢事罪也從
之昭吾所以出也吾不可以立於人之朝矣終身
不仕
太叔儀衛人初獻公出奔齊既而求復於甯喜許
之太叔儀曰甯叔視君不如奕棋奕者舉棋不定
不勝其耦况置君而可以弗定乎必不免矣喜不
聽衛侯入果殺喜
公孫免餘衛大夫獻公復入甯喜專政公患之免
餘請殺之乃與公孫無地公孫臣謀使攻甯氏弗
克皆死之公曰臣也無罪父子死余矣免餘復攻
甯氏殺喜及右宰榖尸諸朝公與免餘邑六十辭
曰惟卿備百邑臣六十矣下有上禄亂也臣弗敢
聞且甯氏惟多邑故死臣懼死之速及也公固與
之受其半以為少師
柳莊衛人為太史初獻公自夷儀返於衛及郊將
班邑於從者而後入柳莊曰如皆守社稷則孰執
羈靮而從如皆從則孰守社稷君返其國而有私
也毋乃不可乎弗果班及寢疾獻公曰若疾革雖
當祭必告及告公再拜稽首請於尸曰有臣柳莊
也者非寡人之臣社稷之臣也聞之死請往不釋
服而往遂以禭之與之邑裘氏與縣潘氏書而納
諸棺曰世世子孫毋變也
李音衛人子思薦於衛君君曰其父祖何也荅曰
世農夫也衛君笑曰農夫之子無所用之子思曰
周公大聖康叔大賢今魯衛之君未必皆同其祖
考李音父祖雖善農則音亦未必與之同也今君
不問李音之所以為賢才而聞其世農夫因笑而
不受則君取士是信名而不由實者也衞君屈而
無辭
南文子衛人為大夫時智伯欲伐衛乃遺以野馬
四百璧一衞君悦羣臣皆賀獨文子有憂色衞君
曰大國懽而子有憂色何文子曰無功之賞無力
之禮不可不察也衞君以其言告邊境智伯果起
兵而襲衞至境而返曰衞有賢人先知吾謀也智
伯又欲襲衞乃佯亡其太子使奔衛文子曰太子
顔為君子也甚愛而有寵非有大罪而亡必有故
使人迎之於境曰車過五乘愼勿納也智伯聞之
乃止
宋正考父宋襄公之玄孫佐戴武宣三命滋益恭故
其鼎銘云一命而僂再命而傴三命而俯循墻而
走亦莫敢余侮饘於是粥於是以餬其口
目夷字子魚宋襄公庶兄初桓公疾襄公為太子
固請曰目夷長且仁君其立之公命目夷目夷辭
曰能以國譲仁孰大焉臣不及也且又不順遂退
而避焉㐮公既立使目夷為司馬魯僖公十九年
鄫子會盟於邾公使邾人執鄫子用之於次睢之
社以屬東夷目夷曰古者六畜不相為用小事不
用大牲而况敢用人乎祭祀以為人也民神之主
也用人其誰饗之今將以是求覇不亦難乎公納
其言後目夷卒子友嗣文公七年為左師
樂喜字子罕宋戴公之子平公三十年向戍為左
師會諸侯以弭兵為名及會歸而請賞公與邑六
十子罕曰天生五材民並用之廢一不可誰能去
兵兵之設久矣所以威不軌而昭文德也而子求
去之不亦誣乎以誣道蔽諸侯罪莫大焉縱無大
討而又求賞無厭之甚也左師辭邑
樂祁犁字子梁子罕孫為宋司城元公十五年魯
叔孫婼聘於宋宋公享昭子賦新宫昭子賦車舝
明日宴飲酒樂宋公使昭子侍坐語相泣也樂祁
犁佐退而告人曰今兹公與叔孫其皆死乎吾聞
之哀樂而樂哀皆喪心也心之精爽是謂魂魄魂
魄去之何以能久是歲冬十月叔孫婼卒十有一
月宋公卒於曲棘
原憲字子思宋人性狷介孔子為司寇憲為宰與
之粟九百辭及孔子卒憲隱於草澤子貢相衞結
駟連騎排藜藿入窮閻過謝憲憲攝敝衣冠見子
貢子貢恥之曰夫子病乎憲曰吾聞之無財者謂
之貧學道而不能行者謂之病若憲貧也非病也
子貢慙不懌而去終身恥其言之過也
司馬耕字子牛宋人孔子弟子兄魋為宋司馬嘗
作亂牛致其邑與珪而適齊及魋奔齊牛又致其
邑而適吳尋反魯卒郭門之外阬氏葬諸丘輿君
子錄其卒葬所在愍賢者之失所也
司城貞子宋人仕宋為司城後奔陳為陳侯周臣
孔子以其賢過陳主其家
田基中牟人趙簡子屠中牟以基不從佛肸之叛
欲官之不受而之楚楚王高其義以為司徒
莊周宋之蒙人為漆園吏其學無所不窺楚威王
聞其賢遣使聘周周不往或又以千金迎為相周
笑曰子不見郊祭之犧牛乎衣以文繡食以芻菽
及牽入太廟雖欲為孤豚得乎終身不仕著書十
餘萬言號莊子
薛居州宋之善士以戴不勝薦於宋王偃王使之
居左右孟子嘗稱之
陳公子完字敬仲陳厲公子其生也周史有以周易
見陳侯者陳侯使筮之遇觀之否曰是謂觀國之
光利用賓于王此其代陳有國乎不在此其在異
國非此其身在其子孫若在異國必姜姓也姜太
嶽之後也山嶽則配天物莫能兩大陳衰此其昌
乎後二十二年陳人殺太子禦宼公子完奔齊齊
侯使為卿辭使為工正飲桓公酒樂公曰以火繼
之辭曰臣卜其晝未卜其夜不敢君子曰酒以成
禮不繼以淫義也以君成禮弗納於淫仁也及陳
亡敬仲之後始大於齊
顓孫師字子張陳人孔子弟子
公良孺字子正陳人孔子弟子賢而有勇以其私
車五乘從孔子將適衛蒲人止之孺喟然曰昔吾
從夫子遇難於匡今又困於此命也挺劔合衆將
與之戰蒲人懼乃盟而去
巫馬期字子期陳人孔子弟子
陳亢字子禽陳人孔子弟子或曰子貢弟子
賈獲陳人魯襄公二十五年六月鄭子展子産帥
師伐陳宵突陳城入之陳侯扶太子偃師奔墓遇
賈獲載其母妻下之而授公車公與太子登之遂
脱於難獲與妻扶其母奔墓亦免
逄滑陳人吳入楚召陳侯陳侯朝國人而問之滑
對曰臣聞國之興也以福亡也以禍今吳未有福
楚未有禍楚不可棄吳不可從臣又聞吳日敝於
兵天其或者正訓楚也禍之適吳其何日之有陳
侯從之楚昭王卒復國小國從吳者皆為楚滅陳
得免覆亡逢滑之力也
鄧聃甥騅甥養甥俱鄧人楚文王伐申過鄧鄧侯曰
吾甥也止而饗之三甥曰亡鄧者必此人也若不
早圖後君噬臍鄧侯曰人將不食吾餘三甥曰若
不從二臣抑社稷實不血食而君焉取餘弗聽鄧
旋為楚文王所滅
蔡蔡季蔡之公子初蔡侯封人無嫡子季次當立封
人欲立獻舞季避之陳及封人卒季自陳來奔其
喪且為之請謚君子曰若季者智足以語權而不
亂力足以得國而不居遠而不携邇而不迫者也
是以春秋賢之
漆雕開字子若蔡人孔子弟子習尚書孔子使之
仕對曰吾斯之未能信孔子悦
曹䘏字子循蔡人孔子弟子
秦冉字開蔡人孔子弟子
朝吳蔡人楚靈王滅蔡封公子棄疾為蔡公朝吳
志在興蔡乃事棄疾後觀從亂楚朝吳輔棄疾以
入楚是為平王王既立乃召蔡靈公之子廬復封
於蔡蔡得復國皆吳之力
申范蠡宛人師濮上人計然得其術以事越王句踐
敗吳於檇李蠡以持盈定傾之道數諫於王王弗
聽及吳敗越棲於會稽之上王深悔之旣而委蠡
國政凡七年復伐吳大敗之吳使王孫雄請成蠡
麾去之而興師以隨至於姑蘇之宫遂滅吳反辭
於王乘輕舟浮海至齊變姓名為鴟夷子皮之陶
為陶朱公三徙成名于天下卒老於陶
蓼孫叔敖蓼人蔿賈之子一名蔿艾獵隱於民間楚
令尹虞丘子知其賢薦於楚莊王王以輕車迎之
旣至使為令尹虞丘子之族犯法叔敖執而殺之
虞丘子喜入見王曰臣言叔敖賢果任持政矣王
曰是子之賜也賜虞丘子采地三百號曰國老叔
敖治楚三年而楚以霸病將卒戒其子曰王數欲
封我我不受我死王必封汝汝必無受利地楚越
間有地曰寢丘者其地不利其名甚惡可常有者
惟此叔敖死王果以善地封其子其子不受而請
寢丘王與之四百邑其後祀十世不絶
戰國
吳起衞人嘗學于曾子好用兵為魯將破齊復為
魏將擊秦魏武侯浮西河而下顧謂起曰美哉山
河之固起曰在德不在險武侯善之為西河守甚
有聲名旣而見疑適楚悼王聞其賢以為相于是
撫養士卒平越取陳却晉伐秦諸侯畏楚之強起
所著有兵法若干篇
衛鞅衞之諸庶孽公子事魏相公叔座為中庶子
公叔座知其材薦之于梁惠王王不能用鞅遂西
入秦佐孝公變易法令國富兵強秦封之於商號
商君
尉繚尉氏人初師衞鞅有賢名魏惠王問曰黃帝
刑德可以百勝對曰戰以伐之德以守之因著兵
書六卷號尉繚子
魏無忌魏昭王少子封信陵君仁而下士士之歸
者三千人秦王破趙長平軍進圍邯鄲公子姊平
原君夫人數遺魏王及公子書請救魏王畏秦留
軍壁鄴無忌用侯生計救邯鄲留趙十年不歸後
秦數攻魏無忌歸救魏却秦兵走蒙驁秦兵不敢
出秦王患之行間於安釐王王疑使人代無忌將
無忌自知以毁廢乃謝病歸與賓客為長夜飲四
歲卒
侯嬴大梁人年七十為夷門監者公子無忌憐其
貧而厚遺之不受公子乃置酒大會賓客公子從
車騎虚左自迎嬴嬴攝敝衣冠直上載不譲欲以
觀公子公子顔色愈和既至引嬴坐上坐賓客皆
驚及秦圍邯鄲急求救於魏魏使晉鄙將救趙魏
王畏秦止晉鄙軍公子諫不聽乃欲馳赴秦軍與
趙俱死侯生屏人而告之曰嬴聞晉鄙之兵符在
王卧内唯如姬最幸力能竊之公子請求之則得
虎符北救趙而西却秦此五霸之伐也公子從其
計請如姬得兵符嬴曰臣老矣不能從約公子行
至晉鄙軍之日遂北鄕自剄
朱亥大梁人賢而隱於屠肆侯嬴薦之魏公子無
忌及公子竊符救趙請朱亥與俱至軍晉鄙合符
疑之不肯授公子兵朱亥袖鐵椎椎殺晉鄙將其
兵救趙却秦兵後使奉璧謝秦秦王怒置之虎圈
亥髮上衝冠瞋目視虎虎不敢動秦遂以禮遣之
唐睢魏人齊楚攻魏魏人求救於秦秦兵不出時
睢年九十餘乃西說秦王曰魏萬乘之國稱東藩
受冠帶者以秦之強足以為與也今齊楚之兵巳
在魏郊矣大王之救不至魏急則且割地而約齊
楚王雖欲救之豈有及哉是亡一萬乘之魏而強
二敵之齊楚也秦王大悟遽發兵赴魏齊楚聞之
引兵去
縮高大梁安陵人魏攻管不下時高之子為管守
信陵君使人謂安陵君曰君遣縮高吾將仕之以
五大夫高聞之曰君之幸高將使高攻管也夫以
父攻子以臣背主亦非君之所喜也敢辭信陵君
怒復告安陵君曰管攻不下則秦兵及我社稷危
矣願君王束高而致之否則無忌將臨以十萬之
衆安陵君不從高聞之曰全巳禍國非人臣之義
也乃之使者舍刎頸死
蘇秦雒陽人事鬼谷先生入秦說秦王書十上不
用大困而歸於是得周書隂符讀之簡練揣摩乃
復說燕趙韓魏齊楚六國合從蘇秦遂相六國秦
兵不敢出函谷關者十五年後死於齊有弟曰代
曰厲皆以遊說顯名
張儀魏人學縱横術遊諸侯無所遇後入秦秦以
為客卿因使說魏王曰秦之遇魏甚厚魏不可無
禮於秦魏於是盡入上郡十五縣以謝焉儀因留
相魏欲令魏先事秦而諸侯效之襄王不聽襄王
卒哀王立儀復說哀王而請成於秦從約遂解又
說楚韓齊燕皆許之儀自燕歸報未至咸陽而秦
惠王卒子武王素不說儀儀乃乞歸游梁十歲卒
公孫衍魏之隂晉人與張儀不善儀卒衍入相秦
嘗佩五國之印為從約長
范睢字叔魏人事魏中大夫須賈賈讒於魏相魏
齊笞之佯死得脱秦王稽入魏載與俱西秦昭王
以為相廢穰侯逐華陽強公室杜私門遠交近攻
收韓制魏贊秦成帝業封應侯
甘茂下蔡人事下蔡史舉先生學百家說因張儀
樗里子見秦惠王王使將兵佐魏章略定漢中地
武王立張儀魏章東之魏蜀侯煇相壯反秦使甘
茂定蜀還以為左丞相以樗里子為右丞相武王
三年使茂與魏約以伐韓拔宜陽昭王立使樗里
子甘茂伐魏皮氏會向壽讒之于昭王茂懼亡去
重於齊楚皆欲以為相後卒於魏
申不害河南京人以學術干韓昭侯用為相内修
政教外應諸侯十五年終不害之身國治兵強無
侵韓者不害之學本黃老而主刑名著書二篇號
申子
韓非韓諸公子善刑名法術之學與李斯同事荀
卿斯自以為不如非見韓削弱數諫王不聽於是
作孤憤五蠧内外儲說林說難十餘萬言秦王嘗
得其書讀之歎曰嗟乎寡人得與此人游死不恨
矣因急攻韓韓使非入秦秦王悦而留之斯毁之
曰非終為韓不為秦若不用而歸之是自遺患也
不如誅之王以為然下吏治非斯遂遺以藥使自
殺
聶政軹深井里人隱於屠時濮陽嚴仲子與韓相
俠累有郤乃至門請數反然後具酒自觴政母前
酒酣以黃金百鎰為壽政固辭不受及母卒政遂
獨行仗劍為仲子刺殺韓相因自皮面抉眼死
荆軻衛人其先齊人徙於衞衛人謂之慶卿好讀
書擊劍入燕為燕太子賓客太子丹重禮之時秦
并吞六國至燕丹使軻入秦刺秦王不中被八創
死
李斯上蔡人事荀卿入秦為秦相佐秦滅六國定
天下後為趙高所䧟臨刑顧少子曰吾欲與若復
牽黃犬出上蔡東門逐狡兔豈可得乎
開封府
漢張耳大梁人少為魏公子無忌客嘗亡命游外黃
聞陳勝兵起與陳餘往從之勝以為左右校尉其
後與餘有隙為所襲敗走歸漢漢命耳與韓信擊
破趙殺趙王立耳為趙王卒諡曰景子敖嗣尚高
帝長女魯元公主陳餘亦大梁人
陳平陽武人少好黃老術有田三十畆與兄伯居
伯嘗耕田縱平游學後仕漢拜都尉使典護軍凡
六出竒計及天下定封曲逆侯官至右丞相
酈食其陳留高陽人好讀書家貧落魄無衣食業
高帝略地陳留時食其以儒者見帝用其計遂下
陳留封為廣野君因使說齊下齊七十餘城及韓
信破齊齊以食其賣巳遂烹之後封其子疥為高
梁侯
酈商食其弟高帝為沛公時略地商以所將四千
人屬沛公從攻長社封信成君又從破章邯擊項
籍及黥布以功累封曲周侯官至右丞相卒諡曰
景
張蒼陽武人嘗仕秦為御史主柱下方書後歸漢
為常山守徙為代相臧荼反蒼從討有功封北平
侯孝文初為丞相年百餘歲乃卒著書八篇言隂
陽律歷之事
孫寳字子嚴鄢陵人初為郡吏御史大夫張忠薦
寳經明質直宜備近臣為議郎遷諫大夫鴻嘉中
廣漢羣盗起選為益州刺史劾奏廣漢太守扈商
商徵下獄寳坐免尋拜冀州刺史劾南郡太守李
尚懷姦不道尚下獄死會巴蜀不安復以寳著名
西州拜廣漢太守蠻夷安輯吏民稱之累官京兆
尹後為大司農時廷臣稱王莽功德寳獨非之坐
免
李充字大遜陳畱人家貧兄弟同居妻挾其私欲
分箸充乃白母數妻離間之罪遂黜之殤帝時徵
為博士遷左中郎將年八十為國三老安帝時常
進見賜以几杖卒於家
楊匡字叔康陳留人初為杜喬掾喬與李固盡忠
漢室為梁冀誣陷死俱暴尸城北人莫敢視匡聞
號泣星行到洛陽着故赤幘託為夏門亭吏守衛
其尸積十二日都官從事執之以聞梁太后義而
不罪遂帶鈇鑕詣闕上書乞殯喬固骸骨太后許
之匡送喬喪歸葬遂隱不仕
朱震字伯厚陳留人與陳蕃友善為銍令聞蕃被
害棄官哭之收蕃尸匿其子逸于甘陵事覺繫獄
合門桎梏震受拷掠誓死不言故逸得免後赦黨
人逸還官至魯相震初為州從事奏濟隂太守單
匡賍罪并連匡兄中常侍超桓帝下匡廷尉以譴
超超詣獄謝三府諺曰車如雞棲馬如狗疾惡如
風朱伯厚
邊鳳陳留人為京兆尹與南陽延篤並有能名郡
人為之語曰前有趙張三王後有邊延二君
何熙字孟孫陳留人少有大志善為威容累官大
司農
鄭泰字公業開封人少有才略靈帝末舉孝廉累
遷侍御史大將軍何進將誅閹宦欲召并州牧董
卓為助泰諫不聽乃棄官去及卓作亂泰與荀攸
何顒共謀誅之事洩泰走歸袁術術以為揚州刺
史未至官道卒
百里嵩字景山封丘人為徐州刺史値大旱嵩循
行境内部車所至甘雨輙降惟東海四縣僻在山
間傳驛未至二縣獨不雨父老請至界大雨如注
號為刺史雨及卒百姓立廟祀之
袁渙字曜卿陳郡扶樂人舉茂才拜沛南部都尉
遷梁相每敕諸縣存恤鰥寡表揚孝烈以病去百
姓思之後徵為諫議大夫丞相軍祭酒家無餘儲
不為皦察之行時人服其清子三侃精粹閑素有
父風官至尚書奥光祿勲凖以世故多險不求進
著書十餘萬言傳于世
任峻字伯達中牟人初董卓為亂縣令楊原欲棄
官走峻乃說原權河南尹事使諸縣堅守遂發兵
會曹操起關東峻收宗族及賓客家兵數百人以
從操表為騎都尉每征伐峻常居守以給軍又為
典農中郎將募民屯田許下軍國以饒後封都亭
侯
毛玠字孝先陳留平丘人少為縣吏以清公稱曹
操為司空丞相玠為東曹掾與崔琰並典選其所
舉用皆清正之士後為尚書僕射操嘗黥人面没
人妻子為奴玠曰使天不雨者此也操怒收玠付
獄為桓階救免黜卒於家
三國何夔字叔龍陽夏人避亂淮南曹操辟為司空
掾遷長廣太守多所建明海賊寇暴樂安濟南界
操以夔前在長廣有威信拜樂安太守到官數月
諸城悉平魏文帝時封成陽亭侯
鄭渾字文公開封人泰弟漢末為下蔡長歴召陵
令時民習剽輕不念産殖其生子率不舉渾課使
耕桑重去子之法民漸豐給所生男女率以鄭為
字入魏累官魏郡太守有治績遷將作大匠卒子
崇官至郎中
高柔字文惠陳留圉人仕魏為管長奸吏聞其名
皆引去遷廷尉明帝時有護軍營士竇禮近出不
還營以為亡也表没其妻子為奴妻詣廷尉愬柔
曰汝夫與人讐乎曰未也汝夫與人交錢乎曰有
焦子文者曾負貨柔召子文詰之即具首遂得禮
尸詔復禮妻子為平民後累封安國侯卒謚曰元
子光仕晉終尚書令
晉阮籍字嗣宗尉氏人瑀子容貌瓌傑志氣宏放仕
魏累官散騎常侍籍本有經濟志屬天下多故士
少全者由是不與世事酣飲為常初武帝求婚於
籍籍醉六十日不得言而止鍾會數以時事問之
欲因其可否而致之罪亦以酣醉獲免籍雖不拘
禮教然發言玄遠口不臧否人物竟以夀終嘗著
詠懷詩八十餘篇並逹莊論等集皆行於世子渾
有父風仕為太子庶子
鄭沖字文和開封人清恬寡欲博究經史初仕魏
為陳留太守累遷太保封夀光侯時定儀禮律令
多主于沖入晉為太傅進爵為壽光公致仕卒謚
曰成所著有論語集解
何曾字穎考陽夏人好學博聞自少至老夫婦相
見如賓無聲樂嬖倖之好性至孝傅玄著論謂以
文王之道事其親者其穎昌何侯乎然附賈充奢
豪過度日食萬錢猶曰無下箸處初仕魏至征北
將軍封朗陵侯入晉進爵為公遷太宰賜劍履乘
輿上殿卒諡孝太康末改諡曰元
阮咸字仲容尉氏人籍兄子與籍齊名歴仕散騎
侍郎時荀勖善解音聲世祖命依典制正雅樂勖
自謂無不諧韻而咸謂不調勖忌之乃因事出咸
為始平太守以病卒後一田父耕於野得周玉尺
勖試以較巳所治鐘鼓金石絲竹皆短一黍於是
服阮神識子瞻清虚寡欲神氣冲和司徒王戎問
曰聖人重名教老莊明自然其旨同異瞻曰將無
同戎喜而辟之人謂之三語掾仕至太子舍人
鄭袤字林叔開封人泰子少孤有識鑒荀攸見之
曰鄭公業為不亡矣仕魏累官濟隂太守表孝弟
敬賢能興立庠序開誘後進擢光禄大夫封密陵
伯武帝即位進侯爵固辭乃就第拜儀同三司卒
諡曰元子六長默嗣次質舒詡稱予位並列卿
阮种字德猷尉氏人弱冠有殊操武帝初舉賢良
對策擢第一遷中書郎正已率人朝廷咸憚其威
容遷平原相為政簡惠百姓稱之
庾純字謀甫鄢陵人峻弟博學有才為世儒宗武
帝朝累官黃門侍郎封關内侯歴中書令河南尹
時賈充宴朝士以純後至譏之純因怒曰天下洶
洶由爾一人充曰充輔佐二世蕩平巴蜀天下何
洶洶也純曰高貴鄕公何在充慙怒上表解職純
懼自劾求退西曹劉掾上章救之乃以純為國子
祭酒後遷御史中丞除魏郡太守不之官拜少府
卒
庾旉字允臧鄢陵人純子少有清節武帝初仕為
博士時齊王攸就國旉上疏謂公族公室之本不
宜出之去王城二千里以違舊章帝怒下廷尉劉
頌奏旉大不敬當棄市夏侯駿乃為駁議留七日
有詔免死後數歲復起為散騎侍郎終國子祭酒
鄭默字思元開封人袤子起家秘書郎考覈舊文
刪省浮穢中書令虞松謂曰而今而後朱紫别矣
武帝時為東郡太守值歲荒饑默輙開倉賑給乃
舍都亭自表待罪朝廷嘉褒之頒告天下累官光
祿勲卒諡曰成子二球以功封平壽公豫官至尚
書
江綂字應元陳留圉人靜沉有遠志襲父爵亢父
男轉山隂令時關隴屢為氐羌所擾綂著徙邊論
上之後為兗州别駕舉郄鑒為賢良阮修為直言
程收為方正時以為知人官至散騎常侍子霦仕
終國子祭酒惇讀書有文名累徵不起霦子敳敳
子桓夷並貴顯
蔡豹字士宣陳留圉人有氣幹元帝時為振武將
軍累官徐州刺史内撫將士外懷諸衆遠近德之
兄子裔兗州刺史從殷浩北伐死於軍
庾亮字元規鄢陵人峻族孫明穆皇后之兄風格
峻整動由禮節元帝時累官散騎常侍以外戚求
退復起為中書監加中書令蘇峻叛亮討平之拜
豫州刺史卒贈太尉諡曰文康子彬死於峻亂羲
吳興内史龢丹陽尹官至中領軍羲子凖豫州刺
史龢子桓尚書僕射凖子悦入宋為江州刺史
阮孚字遥集尉氏人咸族子初為安東參軍明帝
時以從平王敦功賜爵南安縣侯咸和初拜丹陽
尹時太后臨朝政出舅族孚謂所親曰將兆亂矣
遂苦求出王導以孚疎放非京尹才乃除鎮南將
軍未至鎮卒而有蘇峻之亂識者以為知幾
阮修字宣子尉氏人咸族子好易老善清言性簡
約家無儋石之儲晏如也王衍嘗與論易言寡而
旨暢衍歎服焉後為太子洗馬避亂南行至期思
縣為賊所害
謝鯤字幼輿陽夏人父衡國子祭酒鯤少有高識
好易老莊初王敦引為長史以討杜弢功封咸亭
侯及敦將為逆問曰劉隗姦邪吾欲除之何如鯤
曰隗誠始禍然城狐社鼠也敦怒出為豫章太守
鯤涖政清肅百姓愛之卒於官贈太傅諡曰康
袁瓌字山甫陽夏人元帝時與弟猷齊名累官鎮
南將軍以平蘇峻功封長合鄕侯徙大司農尋除
國子祭酒加散騎常侍具疏勸上興學教士成帝
從之國學之興自瓌始卒贈光禄大夫諡曰恭
阮放字思度尉氏人咸族子少知名大寧間為吏
部郎甚有稱時成帝幼冲庾氏執政求為交州刺
史卒贈廷尉放性清約不營産業在銓管之任不
免饑寒王導庾亮常給衣食子之晞南頓太守
阮裕字思曠尉氏人放弟初王敦辟為主簿裕以
敦有不臣心乃縱酒廢事出為溧陽令復以公事
免由是得違敦難論者貴之咸和初詔徵秘書監
以疾固辭遂隱於剡山復徵為光禄大夫不就御
史周閔奏裕違詔當罪帝貰之子寧鄱陽太守普
驃騎諮議參軍
庾懌字叔預鄢陵人亮弟初為東海王沖功曹遷
左衛將軍以討蘇峻功封廣饒男出補臨川太守
累官豫州刺史卒贈侍衛將軍諡曰簡子綂嗣
庾冰字季堅鄢陵人亮弟初徵為秘書郎預討華
軼功封都亭鄕侯累官揚州刺史都督揚豫兗三
州軍事尋代王導為相經綸時務不舍書夜賓禮
朝賢陞擢後進由是朝野注心咸曰賢相卒贈侍
中司空諡曰忠成子六希徐兗二州刺史藴廣州
刺史友東陽太守倩太宰長史邈會稽王參軍柔
散騎常侍
庾翼字稚恭鄢陵人亮弟初為太尉府參軍累遷
南蠻校尉及邾城失守石頭被圍翼設竒兵潛致
糧仗賴以保全賜爵都亭侯授荆州刺史鎮武昌
戎政嚴明經略深遠人情翕然稱之卒贈車騎將
軍諡曰肅
袁耽字彦道陽夏人瓌從弟少有才氣俶儻不羈
為士類所推蘇峻之役王導引為參軍初路永匡
術賈寧等皆峻心腹耽潛說永等使歸順峻平封
秭歸男拜建威將軍歴陽太守子質以孝行稱官
至東陽太守
袁喬字彦叔陽夏人瓌子博學有文桓温鎮京口
引為司馬領廣陵相尋督沔中諸戍時温欲伐蜀
衆謂不可喬力勸之乃進兵成都與賊戰大破之
進號龍驤將軍封湘西伯卒贈益州刺史諡曰簡
子方平嗣官至瑯琊太守
毛穆之字憲祖陽武人寳子果毅有父風為安西
將軍庾翼參軍翼卒其將于瓉等作亂穆之討平
之又從平蜀有功封建安侯累遷益州刺史卒贈
中將軍諡曰烈子珍嗣位至天門太守
謝尚字仁祖陽夏人鯤子幼有至性鯤嘗擕之送
客或曰此兒一座之顔回也尚曰坐無尼父焉别
顔回衆賓嘆異及長襲父爵咸亭侯王戎辟為掾
累遷鎮西將軍鎮壽春尚採樂人並制石磬以補
大樂江表有鐘石樂自尚始卒贈開府儀同三司
諡曰簡
江逌字道載陳留圉人避亂江淮蔡謨辟為參軍
轉太末令縣界深山中有亡命數百家恃險為阻
前守宰莫能平逌至召其魁諭以禍福旬月之間
襁負而歸朝廷嘉之仕至太常子尉吳興太守弟
灌尚書中護軍從子績御史中丞
謝安字安石陽夏人鯤從子父裒太常卿安少負
公輔望寓會稽之東山累徵不起諸人每言安石
不出如蒼生何年四十始應桓温辟累官尚書僕
射領吏部加後將軍及中書令時強敵寇境梁益
不定樊鄧䧟没安鎮以和靖御以長算德政既行
文武用命威懷外著苻堅率衆百萬欲一舉滅晉
師次淮淝京師震恐安指授將帥各當其任從子
玄以八千人破苻堅數十萬衆積尸蔽野淝水為
之不流以功進太保卒贈太傅諡曰文靖更封廬
陵郡公兄奕弟萬子瑤琰從子元朗邈孫混從孫
晦俱有才名
毛安之字仲祖陽武人穆之弟有武幹累拜游擊
將軍孝武即位妖賊盧煉突入殿廷安之聞難直
入手自奮擊既而兵集遂剿滅之遷右衛將軍卒
贈光祿勲賜爵平都子子潭嗣泰冠軍邃游擊將
軍遁太傅主簿俱有名於時
毛璩字叔連陽武人穆之子初為尚書郎隆安中
累遷將軍桓玄篡位遣使加散騎常侍璩不受仍
傳檄遠近列玄罪狀遣巴東太守柳綽之等擊破
逆將桓希等於梁州及安帝反正進璩征西將軍
卒追封歸鄕公子修之見名宦志
南北朝謝裕字景仁陽夏人安從孫博聞強識仕晉
為著作郎入宋拜大司馬累遷左僕射初武帝欲
伐慕容超朝議不可裕獨曰公建桓文之烈應天
人之心宜推亡固存廣振威略豈容縱敵為患帝
從之卒贈金紫光禄大夫弟純術子恂孫孺子從
孫朓曾孫璟玄孫微俱知名
庾登之字元龍鄢陵人亮元孫少以強濟自立初
為宋武帝鎮軍參軍預討桓玄功封曲江縣五等
男累遷豫章太守弟仲文廣平太守子仲遠太子
中庶子
鄭鮮之字道子渾元孫下帷讀書絶交遊仕宋累
遷御史中丞性剛直得司直之體以從征功封龍
陽縣子官至尚書右僕射有文集行世子愔始安
太守
袁湛字士深陽夏人仕晉為尚書右僕射入宋以
從征功封晉寧縣男卒贈開府儀同三司諡曰敬
弟豹御史中丞豹子淑太子左衞率
阮長之字景茂尉氏人閒居篤學未嘗有惰容初
為諸府參軍母老求補襄垣令累遷臨海太守在
官常擁敗絮且有風致為後人所思宋世言善政
者咸稱之子師門原鄕令
鄭紹叔字仲明開封人少孤貧事母以孝聞仕梁
為安豐令有能名武帝時封東興縣侯累遷司州
刺史繕兵積榖百姓安之徵為左衞將軍卒贈散
騎常侍諡曰忠子賁嗣
袁君正字世忠陽夏人昂子早有時譽梁武帝時
為豫章内史有萬世榮稱道術為一郡巫長君正
小疾命禱巫請以衣為信事竟取襦藏于衣裏詭
云為神取却君正搜得之惡其亂政即刑於市自
是一郡無敢行巫者仕至吳郡太守
袁樞字踐言陽夏人君正子性沉靜好學居父喪
以孝聞仕梁為吳興太守入陳拜侍中遷吏部尚
書領丹陽尹樞謹慎周密清白自居文武職司鮮
有游其門者官至尚書左僕射卒諡曰簡懿有集
若干卷
袁憲字德章陽夏人樞弟幼聰敏好學有雅量歴
梁陳累遷御史中丞貞明初隋兵入北掖門朝士
皆散匿獨憲侍左右後主曰卿可謂歲寒知松柏
之後凋也及陳亡文帝嘉其雅操下詔以為江表
稱首卒贈大將軍安成郡公諡曰簡子承家國子
司業
毛喜字伯武陽武人少好學善草隸仕陳累官給
事黃門侍郎兼中書舍人典軍國機密以定策功
封東昌縣侯後主時出為永嘉内史為政清静人
吏安之尋徵為光禄大夫領左驍騎將軍道卒有
集十卷子處冲嗣
鄭羲字幼麟開封人渾八世孫仕元魏為中書博
士延興初陽武民田智度妖惑動衆擾亂京索詔
以羲為河南民望遣往慰諭羲至宣示禍福旬日
之間衆皆歸散以功賜爵平昌男累拜安東將軍
卒諡文靈
鄭道昭字僖伯開封人羲次子少好學綜覧羣言
元魏文帝時歴官國子祭酒光青二州刺史入為
秘書監加平南將軍卒諡文恭道昭在二州政寬
厚不任威刑為吏人所愛
袁式字季祖陽夏人父深晉侍中式初為武陵王
諮議參軍及劉裕執權乃歸姚興姚興滅遂歸元
魏為上客賜爵陽夏子雖羈旅飄泊而清貧守度
不失士節時人甚敬重之延和中遷從事中郎辭
免卒贈豫州刺史諡曰肅子濟嗣官至魏郡太守
政有清稱加寧遠將軍
鄭道邕字孝穆開封人羲從曾孫幼謹厚以清約
自居叔父四人並早没道邕撫訓諸弟有如同生
魏大綂中累官岐州刺史時百姓遭亂散亡殆盡
道邕留情撫綏數歲戶增至四萬考績為天下最
徵拜京兆尹入周加驃騎將軍封金鄕縣子卒贈
鄭梁北豫三州刺史諡曰貞子詡邵州刺史
隋鄭譯字正義開封人道邕子有學識兼知鐘律初
仕周為内史上大夫封沛國公入隋以定策功拜
上柱國嘗奉詔參撰律令及樂府聲調凡八篇奏
之上嘉美焉遷岐州刺史居歲餘復詔定樂於太
常卒謚曰達追封莘公
唐鄭元璹字德芳開封人譯子性察慧愛尚文藝武
德初授太常卿時&KR0691;厥處羅可汗攻汾晉詔元璹
往諭之會處羅暴病死其下疑元璹寘毒遂囚之
留數年及帝許可汗婚始得歸拜鴻臚卿後突厥
復攻太原詔復遣元璹持節而往凡五使絶域隨
語折讓無所屈及還太宗賜書褒之卒贈幽州刺
史諡曰簡
崔知温字禮仁鄢陵人高宗時為靈州司馬境有
渾斛薩數擾民農皆釋耒習騎射以扞賊知温表
徙河北殊不樂遷知温固請疏十五上卒徙之自
是農得就耕後渾斛薩入朝過州謝曰初徙且怨
今地膏腴更荷公恩矣累遷中書令卒贈幽州大
都督諡曰忠子泰之工部尚書諤之以功封博陵
侯兄知悌戶部尚書
韋思謙名仁約以字行陽武人高宗朝舉進士拜
監察御史時中書令褚遂良市地不如直思謙劾
罷之及遂良復相出思謙清水令皇甫公義引為
倉曹參軍尋改侍御史帝每有疑獄劇事多與參
裁累遷御史大夫垂拱初封博昌縣男轉納言以
疾辭不許詔肩輿入朝聽子孫侍卒贈幽州都督
劉仁軌字正則尉氏人家貧好學每畫地書空以
寓所習卒以通博聞高宗時累遷青州刺史會百
濟王子扶餘豐據任存城以叛詔仁軌發新羅兵
討之賊聞移守貞峴城仁軌夜督兵入之豐遣使
如高麗倭丐援仁軌由熊津進攻遇倭人於白江
口四戰皆克焚數百艘海水為丹豐脱身遁去餘
黨及倭人盡降帝降璽書褒勉之總章元年副李
勣平高麗咸亨五年東伐新羅破大鎮七重城累
遷文昌左相卒贈幷州大都督陪葬乾陵子睿太
子舍人孫晃給事中
格輔元浚儀人父處仁仕隋為剡丞與同郡王孝
逸繁師元靖君亮鄭祖威鄭師著李行簡盧協皆
有名號陳留八俊輔元舉明經武后時累遷鳳閣
鸞臺平章事會張嘉福等請立武承嗣為皇太子
輔元與文昌右相棘陽岑長倩不署奏請切責嘉
福等由是忤武氏來俊臣脅誣輔元與長倩謀反
俱斬之子遵太常寺太祝亡命匿中牟十餘年中
宗即位遵訴父冤擢贊善大夫輔元兄希元洛州
司法參軍同章懷太子注范蔚宗後漢書
韋嗣立字延構陽武人思謙子與兄承慶異母性
友悌母遇承慶嚴每笞承慶嗣立輙解衣求代母
不聽即遣奴自捶母感悟為均愛世比晉王覧武
后時舉進士累遷鳳閣鸞臺平章事拜中書令睿
宗以定策功賜封百戶坐事貶陳州刺史開元中
河南道廵察使表其廉欲復用會卒贈兵部尚書
諡曰孝
韋恒陽武人嗣立子開元初為碭山令政寬惠吏
民愛之天子東廵州縣供張皆鞭扑趣辦恒不立
威而事給御史中丞宇文融薦恒有經濟才讓以
其位擢殿中侍御史累轉隴右河西黜陟使時節
度使蓋嘉運横恣不法妄列功状恒劾奏之出為
陳留太守卒
韋濟陽武人恒弟開元初調郾城令或言吏部選
縣令非其人上詔問所以安人者對凡二百人濟
居第一不能對者悉免擢濟醴泉令天寳中累遷
尚書左丞嘗著先德詩四章世服其典懿
劉昌字公明開封人善騎射天寳末從張介然討
安祿山授宋州牙門將擢左廂兵馬使時李希烈
䧟襄邑昌守寧陵希烈衆五萬攻之相拒凡四十
餘日賊敗乃解去貞元中累遷涇原節度使封南
川郡王在邊最久所至率士墾田軍有羡食邊障
安寧卒贈司空
朱忠亮字仁輔浚儀人初為薛嵩裨將累擢太子
賓客朱泚之亂率麾下四十騎入援以功封東陽
郡王憲宗立授涇原四鎮節度使吏白耄卒不任
戰可罷答曰古於老馬且不忍棄况戰士乎聞者
莫不感憤築潘原城有勞改封丹陽卒贈尚書右
僕射諡曰靈
劉瑑字子全尉氏人仁軌曾孫舉進士累官翰林
學士時宣宗新復關隴詔書叢聚瑑援筆而成辭
理兼至累遷同中書門下平章事
五代劉玘雍丘人仕梁為襄州都指揮使會山南節
度使王班為亂軍所殺推玘為留後玘偽許之明
日饗士於庭伏甲幕中擒為首者斬之拜本州刺
史入唐累官武勝軍節度使卒贈侍中
高頔字子竒雍丘人唐清泰中舉進士入周累官
天雄軍掌書記以病免居於魏頔天性謹朴力學
強記手寫書千餘卷符彦卿待之甚厚或過致餽
頔計口受費餘皆不納清苦守法在魏三十年無
一人言其非者時以長者稱之子二南金宋雍熙
初擢第鼎仕至殿中丞
宋石守信浚儀人仕周為洪州防禦使入宋改歸德
軍節度使以平李筠功加同平章事徙鎮鄆州兼
親軍馬步都指揮使乾德初稱病乞解兵柄從之
太平興國中進檢校太師兼中書令封衛國公卒
贈尚書令封威武郡王諡武烈
孔守正浚儀人仕周為東班承旨入宋從征太原
與契丹接戰於石嶺關斬首萬級時宋師䧟敵者
數百人守正以騎軍馳之盡奪以還又追契丹至
桑乾河敵自是不敢近塞咸平中累遷安化軍留
後卒贈泰寧軍節度使
沈倫字順儀太康人少習三禮講學自給建隆初
遷給事中清介醇謹從王全斌伐蜀諸將皆以賄
敗倫歸箧中惟圖書而巳擢戶部侍郎樞密副使
同平章事後以左僕射致仕卒贈侍中諡恭惠子
繼宗官至光祿少卿
袁逢吉字延之鄢陵人父蟾大理評事逢吉四歲
能誦爾雅孝經七歲兼通論語尚書開寳中擢三
傳第授豐城令累官鴻臚少卿初鄆州牧馬草地
侵民田數百頃牒訴連上凡五遣使按視不决逢
吉受命往則悉還所侵田民咸德之兄及甫駕部
郎中子成務京東轉運副使從子楚材虞部員外
郎
王侁字秘權浚儀人父朴周樞密使侁以廕任太
僕寺丞入宋為閤門祇候太平興國初奉使靈州
通遠軍及旋言主帥所留牙兵悉與邊人交結頗
桀黠難制因遣侁調内郡卒往代之戍者聞代多
不願侁斬其首以徇衆懼乃還一歲中數往來西
邊多奏便宜上悉聽用之官至均州團練使弟僎
閤門祇候偃太常博士
劉廷翰浚儀人父紹隱死節於晉廷翰入宋歴雲
州觀察使太宗北伐班師命廷翰率兵屯眞定是
冬契丹南侵廷翰戰於徐河大敗之以功累遷天
雄軍節度使卒贈侍中廷翰寬厚有容長於御下
子贊元登州刺史贊明勤州團練使
周審玉開封人父勲隰州團練使審玉以廕補殿
直雍熙中契丹犯塞審玉為監軍嘗與敵戰而先
鋒劉緒䧟賊審玉躍馬趣擊拔緒而還以勇敢聞
累遷千牛衛大將軍子允迪仕為虞部員外郎
盧斌開封人初以筆札事晉邸及太宗即位補殿
直出為華州廵檢追賊劉渥等於耀州剿之以勞
授閣門祇候尋為梓遂十二州都巡檢帝諭以便
宜從事不須中覆斌在川陜六年以孤軍禦寇累
立戰功還拜東上閤門使檢校左僕射子文質官
至殿中丞
常思德開封人仕周為神衞都虞候端拱中李順
叛蜀命思德招捕䕫陜師次新寧縣乃調土兵掩
殺賊三千餘人於梁山賊懼退保渠州思德趨討
盡殱其黨自是川陜安靖無復寇患以功授汝州
刺史仕至神武大將軍
王文寶陽武人太平興國初為軍器庫使常使契
丹會陳洪進獻漳泉地命文寶監泉州兵羣盗大
起文寳擊平之以功領媯州刺史雍熙中知涇延
二州遼人寇通遠軍文寳率師致討累遷高陽關
兵馬鈐轄卒於官
郭載字咸熙浚儀人父暉義州刺史載以廕補右
班殿直端拱初知秦州兼緣邊都廵檢使先是巡
邊者多領兵騎以威戍人所至頗煩苦之載至悉
减去戍人感悦改知成都府未幾受詔平李順之
亂寇平而卒蜀人多歎惜之
尹繼倫浚儀人父勲郢州防禦使嘗薦繼倫可大
用太祖以補殿直累遷緣邊都巡檢使端拱中威
武軍乏糧帝遣李繼隆發兵護送輜重數千乘時
契丹使將邀擊之繼倫夜率短兵潛躡其後至徐
河奮殺其將衆遂驚潰其後有自契丹來者言彼
中聞繼倫名則倉皇不知所措其見憚如此官至
靈慶兵馬副都部署
上官正字長清開封人少舉三傳淳化中為劒門
都監時賊李順遣其黨數千人攻劔門正奮勵士
氣大破之斬馘殆盡帝嘉之遷劔州刺史官至平
州防禦使分司西京致仕
戴興雍丘人少以勇力聞太宗在藩邸興詣府求
見竒之留帳下及帝即位授都虞候從征太原以
功累遷殿中副指揮使出師鎮定二州時羣盗起
興隂勒所部潜出擊之擒戮殆盡拜定武軍節度
使咸平初出知京兆府卒贈太尉
許均祥符人以應募征遼州有功累官磁州團練
使有勇略所至輙立戰功
白守素開封人父廷訓博州刺史守素以廕補東
班承旨累遷鎮州鈐轄王繼忠䧟契丹守素據橋
有矢數百每發必中敵不敢近遂引去居邊歲久
契丹畏之仕終合州圍練使
石保興字光裔浚儀人守信子初以廕補供奉官
眞宗時知威武軍會夏人入寇保興發官帑錢數
百緍分給戰士主者固執不可保興曰城危如此
安暇中覆事定覆而不允願以家財償之夏人退
驛置以聞帝嘉之拜棣州防禦使改澶州子元孫
官至邕州觀察使
石保吉字祐之浚儀人保興弟姿貌瓌碩尚延慶
公主拜左衞將軍眞宗幸澶淵命保吉與李繼隆
為駕前都排陣使時遼人數萬騎俄至城下保吉
馳當其鋒遼人遂退而請盟帝喜甚保吉曰臣受
命禦患上禀成算至於布列行陣指授方略皆出
繼隆帝曰卿等協和共致太平朕復何憂哉進鎮
安軍節度使卒贈中書令諡莊武
李繼宣浚儀人初為貝州監軍咸平中以功累遷
西上閤門使領康州刺史時契丹入邊繼宣率兵
大戰敵敗走繼宣逐之馬中矢斃凡三易騎追至
牟山谷大克之詔書褒奬官至西京水南都巡檢
使
蔚昭敏字仲明祥符人真宗時為供奉官歴定州
刺史為鎮定高陽關三路先鋒契丹入邊聞帝北
巡退趨莫州昭敏追至州東三十里斬首萬餘級
俘獲甚衆契丹委甲而去累遷保静軍節度使卒
贈侍中
劉謙字漢宗開封人少補衛士累遷環慶路總管
兼知邠州謙雖未學而聽斷獄訟區處皆當理前
守多強市民物以飾厨傳謙獨無所擾邠人愛之
官至象州防禦使
張耆字元弼開封人為人重密有智眞宗在東宫
嘗命授論語左氏春秋及即位除西頭供奉官歴
定州刺史會契丹圍望都耆與諸將從間道往援
比至城巳䧟因與敵戰殺其梟將耆亦身被數創
而還因請大舉討之不報景德中累遷樞密使封
徐國公以太子太師致仕卒贈侍中諡榮僖
王顯字德明開封人性謹介不好狎初太宗在藩
邸嘗給事左右及即位累遷山南東道節度同中
書門下平章事出知定州景德中契丹入邊顯破
其衆斬首二萬級改河陽三城節度使尋徙知天
雄軍卒贈中書令諡忠肅子希逸好學聚書萬卷
官至殿中丞直史
韓綜字仲文雍丘人億子眞宗時舉進士通判天
雄軍累官刑部員外郎知制誥卒綜當為契丹館
伴使使者欲為書稱北朝而去契丹號綜曰自古
未有建國而無號者使者慙而止子宗道寳文閣
待制兄子宗彦兵部員外郎
張煦字輔陽開封人咸平中以戰功授益州都監
會夏人寇邊改邠寧環慶路鈐轄兼巡檢安撫都
監率衆至柔遠川與夏人七百餘戰擊殺甚衆後
拜昭州團練使知滄州以疾求近郡改知磁州
邢敦字君雅雍丘人太平興國初嘗舉進士不第
慨然有隱遯意性介僻不妄交友耽玩經史精於
術數過客有詢以休咎者多不之語里中號為邢
夫子眞宗幸亳回邑人上其事詔授許州助教敦
讓而不受
欒崇吉字世昌封丘人初以吏部令史上書言事
調補臨淄簿崇吉明習文法清白勤事眞宗時累
遷江南轉運使尋以司農少卿知洪州有司斂民
財以造舟崇吉奏罷之擢衛尉卿以將作監致仕
子二源虞部員外郎沂殿中丞
王繼英祥符人初眞宗在藩邸選為導吏及即位
領恩州刺史兼掌閤門使累遷樞密使小心慎靖
上倚賴之景德初授樞密使加特進檢校太傅卒
年六十一上臨哭之賜金營葬贈太尉侍中諡恭
懿子遵式遵誨遵度遵範皆至顯官
向敏中字常之開封人刻勵自立有大志舉進士
累官至僕射昭文舘大學士卒贈太尉中書令諡
文簡敏中居大任三十年時以德重目之有文集
十五卷又見名宦志
趙賀字餘慶封丘人事繼母至孝舉毛詩及第補
臨胊縣主簿眞宗時擢江淮制置發運使會蘇州
太湖塘岸壊及並海支渠多湮廢水侵民田賀乃
伐石渠堤浚積潦自吳江東赴海流民歸占者二
萬六千戶歲出田租三十萬累遷給事中判宗正
寺初賀在臨朐用李中庸薦改官及中庸卒無子
賀為主葬事圖其像歲時祀於家子宗道集賢校
理
崔立字本之鄢陵人祖周度仕周為恭寧節度判
官慕容彦超叛周度責以大義遂見殺立舉進士
眞宗時累遷太常少卿歴知棣漢相潞兗鄆涇七
州兗歲大饑立募富人出穀十萬餘石賑救全活
甚衆後以工部侍郎致仕為人淳謹尤喜論事大
中祥符中前後上四十餘事多見施行
史方字正臣開封人初補三班奉職累官閤門祇
候天禧中澧州民訴下溪蠻侵其土地帝遣方往
視自竹疎驛至申文崖復地四百餘里得所掠五
百餘人又捕降其黨李順同等甚衆以功遷内殿
承制官至秦鳳路鈐轄
張希一字簡翁開封人耆子仁宗時以父廕拜引
進使累遷眞定路總管嘗使遼遼人詰以雄州不
當禁漁界河及役白溝兩屬民希一曰界河之禁
起於大國統和年今文移尚存白溝本輸中國田
租我太宗特除之自是大國侵以立税故名兩屬
惡有中國不役之理遼人詞塞官至均州防禦使
張利一字和叔開封人希一弟以廕補供奉官仁
宗時累遷嘉州團練使遼人刺兩屬民為兵民不
堪其苦利一綏徠之其大姓舉族南徙慕而來者
至二萬利一皆發廪賑䘏且移詰涿州遼人自是
不敢復刺改雄州團練使
鞠詠字詠之開封人父勵廣南轉運使詠幼孤好
學舉進士試秘書省校書郎知山隂縣仁宗即位
以太常博士召為監察御史為王欽若所忌出通
判信州徙邵州及欽若卒詠入為殿中侍御史官
終天章閣待制
劉兼濟字寶臣祥符人平弟善騎射仁宗時為襄
州兵馬監押漢江暴漲兼濟解衣涉水率衆捍城
州賴以完累遷鄜延路兵馬都監會夏人寇邊衆
號數萬兼濟將兵千餘轉戰至黑松林敗之官至
河北緣邊安撫副使
丁度字公雅祥符人眞宗時登服勤詞學科為大
理評事遷翰林學士嘗上備邊十策帝嘉納之慶
歷中拜端明殿學士帝嘗問用人以資與才孰先
對曰邊事未平宜用才時諫官孫甫論度所言自
求柄用帝曰度在侍從十五年數論天下事未嘗
及私甫安從得是語未幾擢樞密副使參知政事
轉尚書左丞卒贈吏部尚書諡文簡所著有慶歷
兵錄贍邊錄武經總要各若干卷子諷集賢校理
范恪字許國開封人驍勇善射臨難敢前仁宗時
以戰功累遷永興路副總管恪有弓勝一石七斗
其箭鏃如鏵名曰鏵弓他日取蕉蒿砦歸恪獨殿
為數千騎所襲恪視箙止有二鏵即為引滿之勢
賊遽却後卒贈昭化軍節度使
張忠字聖毗開封人慷慨不事生産初隸禁軍拜
指揮使仁宗時累官澶州總管會河决商胡詔留
戌滿卒以助堤役輙羣譟將劫庫兵為亂忠潜捕
倡首者數人斬以徇乃止
段少連字希逸開封人其母嘗夢鳳集家庭寤而
生少連及長美姿表倜儻有識度舉服勤詞學科
授祕書省校書郎累遷龍圖閣直學士知涇州少
連通敏有才遇事無大小决遣如流不為權勢所
屈既卒仁宗歎惜之
魚周詢字裕之雍丘人早孤好學舉進士累官右
諫議大夫權御史中丞多所建白仁宗嘉其詳敏
卒贈尚書工部侍郎
王拱辰字君貺咸平人年十九舉進士第一歴官
翰林學士慶歷初契丹求關南十縣謂太宗伐燕
為無名舉朝莫知所答拱辰曰王師征河東契丹
既通使而寇石嶺以援賊太宗怒遂回軍伐之豈
謂無名乃作報書曰既交石嶺之鋒遂起衡門之
役契丹得書修好如初帝喜遷拱辰御史中丞累
官至彰德節度使加檢校太師卒贈開府儀同三
司諡懿恪
趙滋字子深開封人父士隆邠寧環慶路都監見
忠烈志滋少果敢任氣有智略以韓琦薦累遷閤
門祇候出知雄州時契丹遣大舟十餘入海口運
鹽朝廷患之滋戒巡兵舟至輙捕殺其人契丹憚
之仕至嘉州團練使
馬懷德字得之祥符人初補三班奉職仁宗時積
官静難軍觀察留後累立戰功斬獲動以萬數為
范仲淹韓琦所知薦于朝懷德嘗為流矢中其顙
鏃入骨以弩弦繫鏃發機而出之
宋庠初名郊字公序雍丘人天聖中舉進士第一
累官翰林學士參知政事與吕夷簡不合出知揚
州皇祐中拜中書平章事數言國家當愼固根本
畿輔宿兵常盈四十萬羡則出補更戍祖宗謀也
不宜輕改英宗立封鄭國公以司空致仕卒贈太
尉兼侍中諡元獻庠儉約不好聲色讀書至老不
倦善正訛謬嘗校定國語撰補音三卷紀年通譜
區别正閏為十二卷掖垣叢志三卷别集四十卷
張洞字仲通祥符人父惟簡太常少卿洞幼開悟
日誦書數千言為文甚敏未冠奕然有聲仁宗時
以布衣上方略尋舉進士調連州判官以薦充秘
閣校理在館久數有建明帝以為知經因賜飛白
善經字寵之官終工部侍郎
宋充國雍丘人庠子性剛介刻意問學以鄕書試
禮部既自謂宰相子不宜與寒士競進妨賢路輙
罷舉仁宗召試賜進士累官知太常禮院充國孝
於奉親平居得微物必先薦家廟乃敢嘗子喬年
官至龍圖閣學士孫昇顯謨閣學士
張孜開封人初補三班奉職英宗時遷眞定路兵
馬鈐轄時契丹欲背盟富弼往使命孜為副議論
雖由弼出孜亦安重習事以勞遷西上閤門使知
瀛州累官寧遠軍節度使卒贈太尉謚勤惠
楊燧開封人善騎射從征貝州穴城以入賊平功
為第一補神衛指揮使英宗初累官寧遠軍節度
使卒贈侍中諡莊敏燧初穴城時為叛賊所傷同行
卒劉順救免之及貴順巳死訪恤其家甚至故
人妻子貧不能活者皆收養之人推其義
馬從先字子野祥符人少盡力於學性嚴謹雖盛
夏不袒跣舉進士累官太常卿知宿州會大水從
先發廪以賑流亡全活者數十萬改知夀州以老
辭英宗諭曰聞卿治行籍甚壽尤重於宿姑為朕
往既至治如曩時後以工部侍郎致仕
羅拯字道濟祥符人性和柔不與人較曲直以進
士累官江淮發運使與副使皮公弼不協比公弼
被劾拯力為辯理諫官錢公輔嘗論拯短公輔姻
黨多在拯部内往往薦進之或議以德報怨拯曰
同僚不協所見異也諫官所言職也又何怨乎時
論服其長者
吕誨字獻可開封人祖端相太宗眞宗為時名宰
輔誨性純厚家居力學進士登第累官御史中丞
疏請建儲鬚髮為白王安石初參政舉朝皆以為
得人誨即上言安石好執偏見天下必受其禍後
爭新法不見聽求退出知鄧州誨三居言責皆以
彈劾大臣而去一時推其鯁直及新法殃民天下
囂然司馬光始服其先見居洛病困猶旦夕憤歎
以天下事為憂既革目巳瞑司馬光往視之聞光
哭蹷然起張目強視曰天下事尚可為君實勉之
遂卒詔贈通議大夫以其子由庚為太常寺太祝
韓綘字子華雍丘人綜弟舉進士通判陳州歴遷
江南安撫使行便民事數十條熙寧初韓琦薦其
有公輔器拜樞密副使轉參知政事會夏人犯塞
綘請行邊即軍中拜中書平章事哲宗時封康國
公卒贈太傅諡獻肅所著有南陽集子宗師集賢
殿修撰
燕達字逢辰開封人善騎射以材武隸禁籍授内
殿崇班神宗時為延州巡檢戌懷寕砦夏人三萬
騎薄城達所部止五百人躍馬奮擊所向披靡又
嘗帥兵深入敵境九戰皆以勝歸累官武康軍節
度使卒諡毅敏
韓維字持國雍丘人絳弟以父輔政不就試宰相
薦其好古嗜學神宗時累官龍圖閣直學士知開
封府王安石惡其言保甲事出知許州尋召為學
士承旨天久不雨維言當自責求直言帝即命維
草詔且權罷保甲人情大悦是日乃雨元祐更役
法命維詳定時四方多上書稱便拜門下侍郎忌
者䜛之出知汝州坐黨籍納官里居卒年八十二
徽宗初追復其官
韓縝字玉汝雍丘人維弟登進士簽書南京判官
仁宗求直言縝上請建儲詞極剴切元祐中以太
子太保致仕卒贈司空諡莊敏子宗武大中大夫
孫路字正甫開封人舉進士通判蘭州夏人入寇
以捍禦功累官兵部尚書龍圖閣學士元祐初司
馬光將棄河隍以路在邊久召問之路挾輿地圖
示之曰自通遠至熙州纔通一徑熙之北巳接夏
境若捐以予敵一道危矣光幡然曰頼以訪君不
然幾誤國事議遂止
劉舜卿字希元開封人以父鈞兄堯卿俱戰死錄
舜卿為供奉官歴昌州駐泊都監諭降瀘水蠻八
百人元祐初進龍神衛都指揮使知熙州時夏人
聚兵天都連鬼章青宜結先城洮州將大舉入寇
舜卿乘其未集宵度拜金川黎明至臨洮城下一
鼓克之俘鬼章并首領九人斬馘數千計遷徐州
觀察使卒諡毅敏
安燾字厚卿開封人幼警悟登第調蔡州推官元
祐間累官觀文殿學士初章惇與燾為布衣交惇
入相冀其助巳燾不少下每劾其失遂以譛出知
鄭州
張近字幾仲開封人舉進士累官大理正發運使
吕惠卿以不法聞近受詔鞫治哲宗諭之曰此出
朕命卿勿畏惠卿對曰法之所在雖陛下不能使
臣輕重何畏惠卿也卒正其罪官至顯謨閣待制
直學士徙知太原府
賈嵒字民瞻開封人善騎射起家從戎哲宗時累
遷莊宅副使慶州路都監會夏兵數萬騎圍麟州
甚急嵒以數百騎往援遂擊破之帝嘉歎賜以袍
帶官終濠州團練使嵒在兵間二十年善御卒伍
所向輙勝時稱良將
王恩字澤之開封人以善射入羽林神宗偉其貌
補供備庫副使靖國初累擢衛州防禦使徙知渭
州括隱地二萬三千餘頃分弓箭士耕屯為三十
一部以省餽餉拜武信軍節度使以檢校司徒致
仕卒贈開府儀同三司
鄭居中字達夫開封人舉進士擢禮部員外郎政
和中知樞密院加少師累封崇宿燕三國公會蔡
京主議攻契丹居中曰使百萬生靈肝腦塗地公
實為之由是議寢卒贈太師封華原郡王諡文正
子修年億年皆官至侍從
路昌衡字持正祥符人舉進士累官直學士知成
都徽宗立上書言西方用兵數興大役利源害政
佞臣蔽主四者皆隂之過盛後落職入黨籍卒贈
龍圖閣直學士
張克公開封人舉進士官至吏部尚書嘗論蔡京
罪京銜之欲以銓綜稽違中克公既又擿其知貢
舉事帝以為所取得人不問卒贈資政殿學士
趙遹開封人徽宗時累官梓州路轉運使宣和中
晏州寇叛詔以遹為瀘南招討使征之山險難進
遹乃捕猱數十束麻灌膏縳之背上夜遣人驅猱
登崖及賊柵乃燃麻猱熱狂跳延燒廬舍賊號呼
奔撲猱驚竄火益熾官軍鼓譟攻之賊亂赴火墮
崖死者不可勝計斬俘數千人晏寇遂平累遷兵
部尚書
胡閎休字良弼開封人初入太學著兵書二卷靖
康初應知兵科中優等補承信郎二帝詣金營閎
休欲結士劫之為何[桌-日+(ㄇ@(人人))]所止後南渡從岳飛討賊
湖湘以誅鍾子儀功進成忠郎飛被誣死閎休發
憤杜門佯疾十年卒有勤王忠義集藏於家孫照
德安太守
韓公裔字子扆開封人以三館吏補官充康王府
内知客累官岳陽軍節度使乾道初卒贈太尉諡
恭榮公裔蚤著忠藎能與黃潜善秦檜為異史稱
其知所向方
李璆汴人舉進士紹興初累官徽猷閣直學士出
為四川安撫制置使成都府城多毁璆至首命修
築俄大水至民賴以安三江有堰可以下灌眉田
百萬頃久廢弗治璆率部刺史合力修復眉人感
之立祠繪像於堰所著有清溪集二十卷
邢煥字文仲開封人以父任調汜水縣主簿累遷
樞密都承旨屢奏馬伸言事切當宗澤忠勞可倚
黃潜善汪伯彦誤國其言多所禆益擢保靜軍承
宣使紹興初入對首陳川陜形勢利害請幸荆南
分兵以圖恢復凡數百言帝甚嘉之進慶遠軍節
度使卒諡恭簡追封嘉國公
金楊伯元字長卿尉氏人大定間舉進士調郾城主
簿以才幹被委任累為審錄官明辯中理人稱其
平官至工部侍郎安武軍節度使卒諡曰達
元楊敬直祥符人父澤有隱德敬直以儒術見世祖
累有軍功進宣慰使卒贈弘農郡公弟元直仕至
行中書省平章政事卒贈梁國公
田滋字榮甫開封人至元初由汴梁路總管府知
事入拜監察御史累官浙西廉訪使辯理冤獄人
稱神明官至陜西行中書省參知政事卒追封開
封郡公諡莊肅
劉好禮字敬之祥符人父仲澤金大理評事好禮
幼有大志知讀書通國言至元初以薦召見言多
稱旨遷益蘭等五部斷事官益蘭俗不知陶冶水
無舟航好禮請工匠於朝教其民民咸便之或言
𣙜鹽酒可佐經費好禮曰朝廷設官要荒務以綏
遠寧欲奪其利耶言者慚服歴遷澧州路總管刑
禮戶部尚書子最河西隴右道肅政廉訪使
韓元善字大雅太康人父克昌監察御史以論事
有名元善累官中書左丞性純正以文學治才羽
翼廟謨議論秉義不回嘗置義莊以贍貧族立義
塾以教子弟卒追封梁國公
歸暘字彦温汴梁人學無師傳而精敏過人登至
順初進士第授潁川同知時杞縣人范孟謀不軌
詐為詔使召官屬署而用之強𤾉北守黃河口力
拒不從賊怒繫於獄暘無懼色及賊敗汚賊者皆
獲罪獨暘免拜國子博士累遷刑部尚書集賢學
士兼國子祭酒卒年六十二
張貞字約中汴人元統初進士任高郵縣尹性剛
介門無私謁抑豪強辯冤獄人稱神明拜監察御
史累上疏言禍亂之由皆不報貞即辭官去居河
中安邑山谷間累徵不起
李保保陽武人有勇略至正末從察罕特穆爾起
義兵復羅山縣除澤州路治中尋以功轉樞密院
知院守石州累遷至平章政事封河南王
明滕克恭字安卿祥符人性明敏博通經史登元進
士累官集賢館學士明洪武初兩為河南鄕試考
官壽百餘歲所著有春秋要旨謙齋稿若干卷藏
於家
張玉字世美祥符人性謹密有智略仕元為樞密
院使明洪武初歸附累官燕山左護衛指揮僉事
從靖難師南下以功進都督同知次東昌戰殁永
樂初追封榮國公諡忠顯洪熙初改諡忠武配饗
成祖廟子輔見忠烈志軌以南征功累陞右都督
進封太平侯卒贈裕國公諡勇襄
王鈍字士魯太康人登元進士授猗氏縣尹至正
末棄官教授河汾明初徵至京師除禮部主事累
官福建參政持節撫諭麓川平緬甸宣慰司贈遺
金貝固却不受還陞浙江布政司致仕子㵸永樂
丙戌進士累官戶部右侍郎致仕號退翁能詩文
有公餘歸田二集
王僎字幼度祥符人仕元為國子助教明洪武初
召授翰林院修撰兼編修官命於大本堂授諸王
經遷待制致仕子宏除龍江遞運所官為丞相胡
惟庸家人所愬麗於法惟庸敗召僎父子至京慰
勞賜綺帛給舟車還家
馬守中陽武人洪武初以秀才釋褐為獲嘉縣丞
遷知縣晉同知所至政聲流聞入為監察御史尋
進都察院右僉都御史
張鼒字希賢祥符人洪武初舉明經授滎澤訓導
以德藝造士陞秦府長史卒所著有學庸句解二
卷子遂世其家學舉於鄕仕至浙江鹽運使撰祥
符人物志四卷
李廷中字伯庸祥符人生而穎異體貌魁梧洪武
初以茂才舉拜湖廣參政有能聲尋擢廣西右布
政使以疾卒於官
解敏陽武人洪武乙丑進士累官浙江按察使外
寬内明吏不敢欺超拜右都御史
趙羾字雲翰祥符人質直孝友洪武中鄉舉授兵
部主事歴陞浙江參政入為刑部侍郎禮兵刑三
部尚書永樂中勦平海寇兩使交趾經畫創建隆
慶永寧保安諸州縣撫慰新集人民所至有能聲
宣德間致仕卒於家壽七十三著有傖父集
于潜字彦昭鄢陵人少倜儻有志操洪武中釋褐
太學為監察御史歴知隆德昌樂二縣能以清介
勤敏得吏民心官至應天府尹
張志尉氏人洪武中以國子生起家任監察御史
能聲懋著尋陞右副都御史
王觀字尚賓祥符人性耿介儀度秀整洪武中入
太學選授蘇州知府先是府有姦吏錢英累搆䧟
長吏觀廉得之縳至庭下捶殺之由是姦猾屏息
百姓稱快事聞賜敕褒奬時洊遭凶饉民逋叢積
乃諷諸富室出儲積以補不足朝廷嘉其能榜示
天下以勵怠政而秦越其民者
宋文字彦周祥符人洪武中河南參政鄭居正以
隱士薦授山西按察司副使在任廉能風紀肅然
程敏字彦章鄢陵人淳篤好學洪武中以國子生
授都督府斷事尋調刑部主事讞獄精詳累官廣
東布政司左參議
賀彦達蘭陽人洪武中以人材舉授監察御史時
特簡臺中十三人廵視天下彦達與焉及還奉旨
徧檢行装多以贓被黜獨彦達囊篋蕭然上以忠
清嘉之
黃紱字用章封丘人洪武甲戌進士歴陞湖廣布
政使進副都御史巡撫延綏晉南京戶部尚書改
左都御史紱廉峻剛直遇事飇發正色山立即重
忤時貴弗恤也敡歷内外凡五十年始終一節後
致仕歸初紱在湖廣以計錮妖僧繼曉送京師斬
於西市在延綏劾參將郭鏞勁節凛然人皆慕之
王鐸祥符人早有鄕曲譽洪武中貢士授陜西鳳
翔縣教諭訓士有方陞福州府學教授復以績擢
刑科給事中尋超遷貴州按察司副使
傅安字志道太康人洪武末以掾吏累官禮科都
給事中奉使西番羈留十有三年備歴艱苦執節
不屈卒致西番欵服永樂中始歸老病不能任事
賜一品服致仕
顧佐字禮卿太康人建文二年庚辰進士初授莊
浪知縣午節會射武臣以文士易之佐連發三中
永樂初入為監察御史遷應天尹剛直不撓累遷
通政使宣德初臣寮宴樂以奢相尚歌妓滿前法
紀隳廢及佐為都御史黜貪淫不職者若干人禁
用歌妓糾正百寮朝綱為之大振
李冲洧川人建文元年已卯舉于鄕除吏科給事
中遇事敢言齊黃輩皆憚之時李景隆喪師河北
冲請誅景隆以振國威建文不能用卒致金川門
之變
張信字彦實祥符人讀書善屬文為時輩所推洪
武已卯鄕舉第一永樂初拜刑科給事中歴陞工
部侍郎後以英國公張輔同族轉任四川都指揮
僉事尋陞都指揮使鎮靜一方名重於時
郭濟字澤民太康人博通經文永樂中鄕舉第一
累轉行人兩使交趾宣德中陞鎮江知府多善政
李敏字克勤儀封人志節高邁識見過人永樂中
貢入太學初授刑科給事中陞南京右僉都御史
高舉字雲翰祥符人少入郡庠其父應戍邊舉棄
諸生代父往後歸登永樂戊戌進士拜兵科給事
中持正不阿慷慨敢言不合于時解官歸其居不
蔽風日惡衣菲食怡如也廵撫于謙過其廬即止
辟道其見重如此年九十卒
郭原字秉忠蘭陽人永樂中貢士初授監察御史
持身端謹正大不阿雖故人不敢干以私嘗按江
西有宦䜿十九人恃藩府勢侵漁百姓原廉得其
情盡奏寘諸法尋陞陜西副使以疾終
馬昂字景高祥符人慷慨有志節永樂癸卯鄕舉
授鴻臚寺序班擢監察御史累遷兵部尚書天順
辛已曹欽反變起倉卒左都御史寇深恭順侯吳
瑾俱遇害昂率官軍圍欽等於其宅盡誅之進太
子太保改戶部尚書年七十致仕卒諡恭襄
丘陵字志高蘭陽人宣德初鄕舉第一授平鄕令
有惠政以憂去民留之不獲乃豫計其服闋日詣
闕乞復任詔從之秩滿陞淮安知府撫流逋表節
孝興學勸農開墾蕪田至數千頃天順庚辰入覲
以治行卓異賜錦衣一襲寳鏹數百貫設燕禮部
以示褒異尋陞湖廣右布政使轉山西左布政使
致仕歸所著有芸菴集藏於家
張睿字志通鄢陵人宣德庚戌進士授吏科給事
中累官戶部左侍郎總督糧儲進本部尚書致仕
睿司會計幾三十年京師倉廪充牣上下頼之正
統巳巳督軍守城時敵騎充斥朝廷恐通儲資敵
數命焚之睿度時審勢矯旨存芻糧以億萬計事
平賜勅褒嘉之
祝暹字孟昭祥符人宣德癸丑進士擢戶部主事
有能聲正統戊辰從征福建叛寇以功陞右僉都
御史巡撫幾内未幾卒於官人咸惜之
王宇字仲宏祥符人正統戊午鄕舉第一明年已
未登進士初授南京戶部主事秩滿擢撫州知府
以治行居最陞山東右布政使尋拜右副都御史
巡撫宣府進大理寺卿卒於官宇為人廉介峻潔
以洗冤澤物為志嘗劾石亨與其姪彪寘於法一
時權貴皆斂跡
賈恪字惟恭通許人正統已未進士授監察御史
出按浙江會賊陶得二作亂恪𠞰平之擢山東右
參議分守臨清有愬憑某儈以白金十鎰糴粟粟
未得而商舟逸去不知所之同官或欲責其償於
儈恪姑緩之乃使人物色果於南板閘獲焉居數
年以直忤時歸所著有林居子集若干卷子定舉
進士除知絳州絳有屠者殺其侣於谷中將私其
其妻不可又殺之乃逃事久不白定廉得之抵論
如律郡人稱神明焉値大饑設法賑䘏且撰救荒
八事時總賑刑部侍郎何喬新稱善遂下列郡倣
而行之尋陞山西僉事卒於官
婁良字至善通許人正統壬戍進士授刑部主事
從駕北狩額森欲降之脅以威不屈額森怒刃其
背良辭色益厲重其節廼釋之比還陞郎中累官
右副都御史
孫賢字舜卿杞縣人景泰甲戌進士第一授修撰
尋侍講經筵成化初預修英廟實錄成進太常寺
卿兼翰林學士丁内艱歸盡以遺産畀其二弟起
復遷侍讀學士掌院事上疏乞册儲且引疾乞休
示無希覬意上皆允之卒贈禮部左侍郎諡襄敏
王豫字用誠祥符人景泰甲戌進士授給事中立
朝謇諤持大體不為矯激之行嘗奉使交趾先諭
之以禮交趾畏服始入其國及還餽贐甚腆豫峻
拒之擢湖廣參議秩滿軍民乞留詔從之賜食三
品祿後致仕歸嚢槖蕭然士論稱之
張瑛字廷彦儀封人天順壬午舉於鄕知霑化縣
以邑田磽确首積穀未幾東郡饑獨霑化無死徙
後令東光有殺人于道而滅其跡者瑛夜夢升危
樓俯視乃悟曰樓者高堂也獄有歸矣捕事中高
堂者訊之遂吐實伏法民間掘地得錢數十萬紛
爭不决白于瑛瑛曰民争之不法官受之不義令以
給貧民及僚屬之清苦者致仕歸民勒石頌之
毛志陽武人天順甲申進士授吏科給事中天性
骨鯁不避權貴論宫禁忤旨奪職清流重之祀鄉
賢
王繼字述之祥符人成化丙戌進士授御史出按
山西不避豪貴風裁凛然累遷右副都御史巡撫
陜西哈密忠順王為土魯番所滅據其國繼訓練
士卒遥振天威土魯果納欵請降繼議取故王從
子陜巴襲封忠順王事聞賜文綺白金旌其功擢
戶部侍郎進尚書時中貴李廣權傾中外大臣競
賄結之繼不與通後廣敗言官論大臣黨廣者上
以人衆悉宥之翌日早朝空班謝罪惟繼與馬文
升不與上益重之改南京刑部尚書復改兵部參
贊機務卒官贈太子少保
藺澄陽武人成化丙戍進士授御史屢劾貴戚閹
䜿朝野震懾卒于官祀鄉賢
魏璋字廷圭鄢陵人成化乙未進士授武進知縣
擢御史彈劾不避貴近巡按廬鳳淮揚奏開古芍
陂溉田惠民陞大理寺丞以直忤時謫九江府同
知致仕
劉璟字德輝鄢陵人成化乙未進士由刑部郎中
出守松江及太原剗姦植良積穀賑饑累遷山東
布政使擢副都御史巡撫宣府查復草場孳牧利
頼進刑部右侍郎勅勘大同武弁不法事稱旨轉
左侍郎尋陞尚書加太子少保以老乞歸上命有
司給月廪輿夫以夀終賜葬祭如制子訒見選舉
志
楊璡字用章祥符人成化乙未進士授丹徒知縣
有清操擢監察御史會都御史秦紘劾安遠侯柳
景不法有司勘得其實詔景免死紘亦致仕璡上
疏曰景之罪既明是紘之劾不謬也且紘忠實有
大略不宜擯棄上納之復起紘為戶部尚書璡直
聲大振仕至山東按察司僉事著有絃齋稿
張泰字叔亨祥符人直隸肅寧籍成化戊戌進士
授鄒縣知縣擢御史巡按蘇松常鎮憲度峻整豪
強斂跡累遷大理寺卿以勁直忤逆瑾免歸瑾誅
起為刑部左侍郎尋遷右都御史總制三邊累奏
捷音賜勅褒奬又疏時政百餘事多見採行卒贈
刑部尚書
劉忠字司直陳留人成化戊戌進士選庶吉士累
官侍讀學士正德初上疏陳崇聖德戒逸遊數十
事語極剴切上嘉納之累官吏部尚書武英殿大
學士忠臨政持重執法不阿同事者忌之會閹永
用事忠累請休致弗許因乞省墓歸遂堅卧不起
世宗即位首賜璽書存問卒贈太保諡文肅所著
有野亭集
劉志道號西園陳留人弘治巳未進士知南樂縣
行取吏部杜絶私謁有以金冠珮媚之者即糾劾
陟太僕寺卿淡于仕進中歲即請歸卒祀鄕賢子
克孝嘉靖乙卯舉人葭州知州忤權相致仕歸以
僉事召不出人目為父子清節
郭廷珪字國器儀封人成化丁未進士性孝友任
南京刑部有塓人范和者與其徒李鐘同出因酒
忿鐘敺和死乘夜焚其屍諸訊者舉不得情以屬
廷珪夜夢釡鳴寤曰釜飯器也釜鳴如鐘也范器
其在鐘室乎緝之果得塓器二又雜諸塓器中使
和妻辨之泣曰此吾夫出所携物也召鐘一訊而
伏人以為神為逆瑾所憾浮沉不遷
李源字宗一祥符人成化丁酉鄕舉第一弘治丙
辰進士歴官兵部郎中時逆瑾竊政源守正不阿
坐事謫襄陽府同知瑾誅擢湖廣參議以疾免歸
李鉞字虔甫祥符人弘治丙辰進士授御史出按
河東時安邑有疑獄鉞一言立决正德初逆瑾用
事鉞會疏劾之瑾怒誣坐它事罰粟五百石輸邊
出知鞏昌府瑾敗擢四川按察司副使從征巨宼
方四等以功賜銀幣金帶累遷右僉都御史巡撫
山西逆宼犯岢嵐鉞敗之巨盗武廷章反鉞復平
之晉兵部侍郎署部事西陲告急馳至固原敗之
詔總制三邊以功晉兵部尚書時部事叢委文移
旁午皆手自裁荅以勞瘁卒贈太子太保諡恭簡
子惠正德丁丑進士授行人正德中諫止南狩廷
杖卒贈御史
王廷相字子衡儀封人幼穎悟工詩古文辭與李
夢陽何大復等齊名時稱七子弘治壬戌進士選
庶吉士授兵科給事中以直忤時謫判亳州遷高
淳知縣拜御史巡按陜西值鎮守廖鑾虐熖方熾
廷相下令禁約鑾銜之遂誣奏下詔獄謫贑榆縣
丞歴陞湖廣按察使賊李見叛廷相設策擒之拜
副都御史巡撫四川會沙保向信倡亂廷相率兵
𠞰除賜璽書褒勞進兵部右侍郎轉尚書兼左都
御史明憲章抑貪墨嚴考課中外肅然加太子太
保卒贈少保諡肅敏著有家藏集若干卷
陳溥字一卿鄢陵人弘治乙丑進士授大理寺評
事以忤逆瑾謫武鄉縣丞稍遷陽曲知縣瑾誅陞
戶部主事轉山東參議守海右道歲饑溥冐雪賑
䘏全活甚衆感疾請歸子棐見選舉志
劉瀾陳留人弘治乙酉舉人知通州剛介不撓時
劉瑾勢横人莫敢攖瀾挫其使被逮直聲震天下
瑾敗復官漢中府同知祀鄉賢
王光字德輝陽武人正德戊辰進士初令博興適
流寇掠境光備禦有方城頼以全擢御史巡按陜
西邊境肅然尋遷山西副使祀鄉賢
劉大謨字遠夫儀封人正德戊辰進士授戶部主
事改御史巡按遼東時鎮守太監岑章縱虐大謨
至即收捕其左右用事者寘諸法章乃誣以他事
逮繫詔獄士民奔走泣送謫陜西隆德縣典史歴
遷四川布政司參政會番夷作亂奉旨𠞰平之超
拜右僉都御史巡撫山西致仕歸再起巡撫四川
驅馳蜀道遘疾卒於官
郭維藩字价夫儀封人正德辛未進士選翰林庶
吉士授檢討遷南京國子監司業進侍讀學士嘉
靖壬辰為會試考官所拔多知名士是歲上御經
筵維藩充日講官每陳經義明治本啓沃諄切久
之轉太常寺少卿兼翰林院學士掌院事會病卒
上念講幄勤勞特賜葬祭亦殊典云
張漢卿字元傑儀封人正德辛未進士授魏縣知
縣擢給事中値武廟南狩漢卿率衆陳止上怒杖
之未幾竟罷歸家居二十餘年躬耕自給足跡不
至公府時論高之
李濂字川父祥符人正德甲戌進士累遷山東按
察司僉事理屯政會提學缺濓攝其事不兩月而
試周一省士人悦服坐忤權貴嗾言者論罷卒
王教字庸之祥符人嘉靖癸未進士及第授翰林
院編修嘗三為會試考官衡鑑精明為時所稱累
遷國子監祭酒上薛瑄應從祀文廟議會愼簡宫
僚以祭酒兼右春坊右諭德祭酒兼春坊實自教
始後遷南京兵部右侍郎卒有文集若干卷
劉自強字體乾扶溝人嘉靖甲辰進士擢吏部郎
中與嚴嵩父子忤以太僕少卿出為陜西參議遷
山西副使執叛帥王慶巡撫四川時支羅寇黃中
奪龍潭安撫司印以叛自強往征之兵至巴郡忽
妖賊張寅餘黨蔡伯貫攻䧟合州大足同梁諸邑
連兵支羅自強一舉俱敗之捷聞入為禮部侍郎
轉南京都御史南禮部尚書復召為刑部尚書卒
曹金字汝礪祥符人嘉靖丁未進士山東兗州府
同知時督撫犒軍德州軍卒聚而讙金廉知其首
事者指名呼之其人即出衆隨解散隆慶改元以
兵部右侍郎兼僉都御史巡撫陜西斬盩厔妖賊
地方以寧尋引疾丐歸卒
李際春字應元杞縣人嘉靖丙辰進士授行人琉
球中山王請封際春請行適倭寇浙閩往返艱危
初登舟風浪大湧舟人股慄際春神色自若俄而
紅光燭天若有神擁護得免事竣擢通政使弟茂
春庚辰進士雁門兵備猶子來命壬辰進士兵部
主事
侯于趙字宗度杞縣人嘉靖乙丑進士歴工科給
事中前後疏數十上多涉貴近上皆嘉納神宗立
戚畹武清伯李某請帑三萬金營菟裘上以太后
故允其請于趙抗疏極諫舉朝色動上袖其疏不
使太后知于趙得無恙而事以寢尋以論事與張
居正忤出為江西參政晉山西巡撫山西賦重歲
逋常十數萬計具疏請蠲得減五之一丁内艱歸
遂不復出卒子二應琛癸卯解元癸丑進士眞定
知府應瑜舉人鄖陽知府
張孟男字元嗣中牟人嘉靖乙丑進士歴尚寳丞
時高拱當國孟男以至戚旅見外無私謁四年不
得調及拱為張居正所搆嚴旨遣歸人皆避匿獨
孟男周旋送之出都居正故矯拱所為一歲三遷
欲引附已孟男曰始予不媚新鄭受相君知遇今
何敢媚相君負知已不謝居正卒無如何歴南京
戶部尚書贈太子太保
徐自得字深甫杞縣人嘉靖辛丑進士授行人晉
兵科給事中上備邊策數千言世宗識其名特授
吏科父憂服闋補工科復陳開河之患民受其賜
遷尚寳司少卿丁内艱歸不復出
張卣字召和儀封人嘉靖巳未進士禮科給事中
穆宗朝上疏請立東宫彈宫官孟常擅邀内旨歴
任浙江保定巡撫三領節鉞大璫馮保求建坊卣
却之後以忤張居正歸里
王允中字宗堯祥符人嘉靖戊午舉于鄕今南皮
執法不避權貴南皮當九河下流北界滄州堤堰
障水會雨潦滄州有貴官坐堰上决堤没民田允
中冐雨單騎行水中面數之貴官氣慴塞其壑境
内獲全以治行高等晉刑部主事歴陜西副使卒
黃鶴字鳴皐杞縣人嘉靖巳未進士戶部郎中陞
湖廣副使鄖樊盗劇鶴盡獲渠魁寘之法陞陜西
按察司使
王仲逵字道卿祥符人隆慶戊辰進士山東黃縣
令釐定賦籍脱郵舍徒囚全活數十人
張一桂字稚圭祥符人隆慶戊辰進士授編修歴
陞侍講會江陵奪情事起與同官趙志皋于愼行
等具疏論相臣當守制趙用賢吳中行鄒元標等
不當深罪居正格不以聞因星變大察志皋等各
輕重降罰一桂遂謝病歸居正卒復起累官禮部
左侍郎
楊時寧字子安祥符人隆慶戊辰進士敡歴内外
皆有成績治兵固原値哱拜兵變寧督餉决策從
征以功賜銀幣晉僉都御史撫寧夏飭勵將士有
箕口興武之捷尋總督宣大以功加兵部尚書晉
太子太傅
李賀字上林陽武人隆慶元年貢生令滿城訪民
疾苦豁馮欽等地五十餘頃脱無辜疑獄楊世昌
等十七人致仕歸捐米二百石賑饑卒祀鄉賢
戴一松字明菴儀封人萬歷已卯舉人令五河廉
得姦吏寘之法邑頌神明調豐縣力清夙逋擢慶
陽通判祀鄉賢
楊時馨字維德祥符人萬歷甲戍進士工部郎中
督慈寧乾光工及邠哀王仙居公主塋節省浮費
羣璫共銜之有旨將臨閱故毁工所垣冀激上怒
時馨不為動補山東副使時巡撫宋應昌崇信左
道時馨面折之失應昌意遂掛彈章歸
范守已字介孺洧川人萬歷甲戌進士入舘選以
論張居正出為雲間司李時漕兑以加耗病民守
已入倉武弁喬姓率衆持刃脅守已竟不為動卒
擒其首寘諸法遷建昌兵備馬瞿為亂守巳率數
騎偵之約賊會議賊疑懼以為餌兵遂斂跡入洞
卒出降轉兵部右侍郎卒
張修德字鳳芝太康人萬歷甲辰進士補寧津令
寧津為瀛海巖疆時有露刃謀不軌者修德以計
擒之餘孽解散擢御史出使蜀藩卒
靳於中字爾時尉氏人萬歷戊戌進士仕至工部
尚書嘗備兵遼海捐捧修邊并以贍族姓之貧者
仕宦數年室無長物
王惟儉字損仲祥符人萬歷乙未進士累遷山東
廵撫冰蘖自厲節餘金七萬悉以疏聞尋授工部
侍郎以直忤魏璫鬱憤而卒贈工部尚書惟儉博
雅既殁而中州文獻無徵
劉澤深字涵之扶溝人萬歷辛丑進士初任北平
太守白蓮聚教清凉山計擒之擢湖廣參政平闍
寇巴東岷江數千里以寧歴陞山西左布政使晉
刑部尚書太子太保
羅文英字劍冲杞縣人萬歷丁未進士授監察御
史立朝多所建白巡按福建整飭百度後以病卒
於官
王順行字成五通許人萬歷庚戍進士歴順德太
原守巡撫陜西里居多厚德鄉人欽之
王霖號&KR1884;嵻祥符人萬歷辛丑進士授山東德平
令將抵邑宿所轄村中夜半有鬼出床下叩首若
將愬冤者次早命發其地得新屍項有痕乃主人利
其所有而絞殺之者立正其罪人稱神明擢南臺
彈擊不避權貴
鄭二陽號潛庵鄢陵人登萬歷巳未進士授德安
司李聽斷明允事無冤滯時逆璫擅權陽不為屈
遂左遷後晉都御史撫安廬羣盗日熾以孤軍保
障南方一時倚賴
何出光字兆文扶溝人萬歷癸未進士任監察御
史時巨璫權傾中外連結外戚互為黨援光抗疏
劾之抵羣姦於法再按山東發京考預洩之弊為
忌者奪職尋補完縣令卒於官
梁克從字爾徽鄢陵人萬歷戊戌進士歴吏部考
功文選司有能名鄢城䧟避難入汴没於水子廷
棟兵部尚書
孔貞一字紹虞杞縣人萬歷已丑進士擢西臺巡
城時舉人多踰法貞一疏請聽按臣考察遂著為
例
劉之鳳字雝明中牟人萬歷丙辰進士南京御史
逆璫魏忠賢開内操鳳奏劾之矯旨斥逐及忠賢
就戮朝廷聞其忠嘉之復補江西道御史歴晉刑
部尚書法斷中涓鄧希誥罪應死又先是疏彈首
輔怙權作威希誥隂結首輔共排擊之下獄卒
高節字愼默祥符人萬歷辛丑進士任山東壽光
令擢兵科給事中抗疏請立東宫時以為忠
劉賁卿字以成鄢陵人由萬歷丙午舉人出宰肅
寧肅寧為逆璫魏忠賢鄕里一時義兒議建祠樹
坊賁卿堅執不從姻戚倚勢横暴懲治不少貸閹
怒矯旨革職逆璫敗以薦起仕至䕫州知府
何倬字淵泉杞縣人萬歷甲戌進士擢御史歴官
大理少卿内無衣帛廏無食粟稱廉吏焉
馬體元字紫素祥符人善屬文兼潜心經學由選
貢任山東觀城令歲大祲設法賑濟活者數千人
歴任北直深州牧有政績卒祀鄉賢
李用中字見虞杞縣人萬歷癸未進士擢御史時
首輔申時行内戚吳之正奪婺婦為妾有孕婦潜
出鳴冤剖孕剄於公庭用中執之正抵法疏其事
于朝時行致仕又議建儲忤旨遷山西兵備卒
王東岱字嵩中尉氏人萬歷庚子舉人授寧陵教
諭陞漢中府推官有疑獄數年不决者立為剖釋
再陞青州府海防同知捐俸賑饑全活甚衆
國朝康熙十九年祀鄉賢
趙彦復字微生杞縣人萬歷甲辰進士令寳坁執
法不阿璫父高性獲罪按治不少徇調職曲沃多
惠政陞汾州知府時巡按張愼言忤魏璫矯旨令
刺面發配彦復堅執不從後擢湖廣副使
王國寳字賓臣陳留人崇禎戊辰進士工部郎中
管蘆政能釐剔弊藪歴陞太常寺卿
馬孔健字伯乾陳留人崇禎丁丑進士歴任御史
月疏凡十三上皆採納其乘陽布政救世安民及
反本四要諸疏尤為海内傳誦時闖賊陷陳留
有蜚語言留民開門獻城者上官議發兵勦孔健
力白其誣得免出按山西過里門捐貲掩骼三千
八百有竒祀鄉賢
孟紹伊字莘若杞縣人萬歷庚子舉人任裕州學
正遷國子監助教成就人材始終不倦後以戶部
郎中出為雲南驛道兵備副使能釐剔驛弊殁祀
鄉賢
侯應瑜字佩之杞縣人萬歷庚子舉人累遷泰安
州知州遇妖黨徐鴻儒倡亂應瑜規畫捍禦以大
義激發人心賊聞有備引去又有劉三才者聚衆
謀不軌應瑜立斬渠魁餘皆解散時鄰邑焚戮甚
慘惟泰安一州稱安堵焉陞刑部員外遷本部郎
中應詔上封事語多指斥宦官出為鄖陽知府當
事以考功法中之罷歸祀鄉賢
馬呈德字大生杞縣人崇禎辛未進士授陜西富
平令時闖賊作亂陜無堅城呈德率勵鄕勇斬獲
甚衆又增築附城廣修各村堡寨賊知有備不敢
犯富平獲全以薦擢刑部主事部多未結大案呈
德據理分剖聽斷如神出為太平知府過杞值祖
母殁呈德幼為祖母撫育慟絶復甦嘔血數斗抵
任踰月卒祀鄉賢
孟冏驌字調之杞縣人崇禎巳卯舉人曉兵法且
善騎射乙亥流賊攻杞縣令委守南門指畫捍禦
城頼以全是時人心洶洶懼寇再至冏驌與何印
光謀出說巡撫高名衡及監軍蘇京齎戰守具為
赴汴合守計崇禎十五年巡撫檄杞令吕翕如至
汴聽指揮杞士民偕往巳而賊騎至杞免罹鋒鏑
者數萬衆祀鄉賢
武備字彜白蘭陽人崇禎丁丑進士授長垣令垣
素剽悍難治到任殱惡少黃某十餘人兇鷙斂跡
管庫蠧吏某畏法自盡調興化興民疲敝乃力申
請豁免積逋浮糧加增馬價諸弊為百姓歲節浮
費萬餘金攝秦郵篆保障孤城擒巨賊秦重六等
時高傑剽掠揚州獨畏備不敢逼卒祀鄉賢
皇清梁雲構字眉居蘭陽人明崇禎戊辰進士擢御史
巡按宣大廬鳳皆有偉績陞操江巡撫會左良玉
兵自湖廣南下江南震恐雲構移書以大義責之
國朝授左通政轉大理寺卿戶部侍郎開創之始籌畫
咸宜卒賜祭葬諡康僖順治八年祀鄉賢
劉昌號瀛洲祥符人明天啓乙丑進士歴任陜西
三原縣直隸元城縣舉卓異考浙江道御史尋補
戶科給事中三䟽糾樞臣張鳳翼輔臣温體仁遂
調外
國朝授太常寺少卿條議祀典禮樂遷太僕寺卿時民
苦俵馬昌請折價關中便之歴刑部尚書持法平
允葬親假滿補工部尚書晉少傅乞休賜馳驛歸
祀鄉賢
馬從龍字空塵儀封人順治壬辰副榜授北流令
以清廉稱康熙六十年祀鄉賢
侯元棐字友召杞縣人順治辛丑進士知德清縣
却吏胥餽金兑運弊絶値霪雨害稼痛哭條陳巡
撫范承謨悉奏行之嘗註考云清比魚懸才同犀
利聞父喪自清扺家徒跣行數千里嘔血盈斗踰
年卒康熙四十年祀鄉賢
張壯行祥符人明天啓甲子經魁性甘淡泊好史
書纂修縣乘人目以史才年近九旬手不釋卷祀
鄉賢
薛陳偉祥符人順治丁亥進士初授中書舍人按
直隸山西宣大等處後累陞山西按察司副使整
飭薊北道膽識過人為諸生時流賊攻城躬率僕
數十人同守者日夜捍禦巡視山右時因違親日
久建愛日樓以見志祀鄉賢
李光座字東園祥符人順治已丑進士知湖廣均
州時流寇餘孽未靖光座示以恩威反側悉安歴
陞江西按察使民無冤獄會滇閩搆亂愚民陷賊
甚衆光座出被脇者五百餘人以勞成疾卒於官
祀鄉賢
韓范字有一蘭陽人少有膽略甲申流寇圍城范
募義勇日夜捍禦捕得城中為内應者斬之擒斬
巨寇明山等四十餘人城得全中順治丙戌進士
授廬州府推官有積蠧久為民害歴數其罪杖殺
之奉檄勦寇二關渠魁授首脅從皆免廬屬漕糈
舊弊運弁每以夾帶貨物留滯後期范釐剔有法
運不後期以卓異行取遘疾卒順治十二年祀鄉
賢
曹一竒蘭陽人性孝友以子叶卜貴贈文林郎貴
州道御史順治十二年祀鄉賢
馬頎字頎公杞縣人順治丙戌進士少孤事母以
孝聞授淮安府推官海上寇變屬邑騷動頎鎮撫
之民始安堵為忌者所中左遷大名府經歴至官
未數月病卒順治十六年祀鄕賢
柳同春字太和太康人明末任繁塔千總陞山西
守備壬午闖寇屠城父殉難同春手刃數賊馳去
國初論歸命功授江西都司金聲桓叛同春夜越城變
僧服晝夜馳三百里啓大將軍固山譚泰綂兵進
援同春身為軍鋒恢復全省先是妻子留省城俱
被害賊平妻安氏建坊旌表陞江南江北狼山
總兵坐鎮六年海寇無警祀鄉賢
許重華字松牖太康人順治丁亥進士累陞臨洮
府知府府界邊陲人不知學乃修椒山書院簡俊
秀肄業其中又設法抵補積欠錢糧萬餘兩特陞
温處副使温地濱海以海禁嚴民多失業癸丑入
覲疏陳七事首以開界為請得開海二百里民歡
躍若更生温舊有海防兵三千多占民居華檄修
營房數百間兵民兩便温人感恩建祠祀之
江禹緒字仲平杞縣人明崇禎辛未進士初授襄
陽府推官時流寇猖獗倡率屬邑設立防禦累陞
僉都御史巡撫宣府會中州大祲禹緒有臣邑獨
慘一疏杞賦得蒙蠲免旋被劾解職
國初督臣疏薦以兵部侍郎招撫湖廣禹緒抵任恩威
並用楚境獲安後撤回遂謝任歸年六十四卒於
家康熙十四年祀鄉賢
李嵩陽字弦佩封丘人明崇禎庚午舉人
國初累官監察御史時有冤獄久不得直嵩陽至立為
昭雪巡鹽兩淮委引浩繁獄中赭衣纍纍嵩陽為
理滯疏壅而課以法商民大悦提督上江學政以
能正文體遂併下江歸焉後陞廣西按察使康熙
五年祀鄉賢
王曰温字子厚鄢陵人康熙丁未進士選庶吉士
補兵科給事中歴戶科掌印敢直言前後章數十上
皆有關至計歷太常少卿卒
王章炳字文虎通許人少有膽氣受業于兄章燦
燦有婢素怨燦崇禎十六年闖寇至婢為寇虜教
寇殺燦甚慘炳潜奔營中誘婢出手撲殺之幾遇
害中順治丁亥進士授湖廣鄖陽推官執法不撓
民無冤獄時楚寇未平拮据守城郡以安堵致仕
歸通許遭兵燹蕩為煨燼炳訪文獻修邑志倡衆
修葺學宫康熙七年祀鄉賢
杜俊彦扶溝人順治乙酉拔貢任廣西平樂府賀
縣令賀猺獞雜處俊彦多方勸諭之頑俗頓革又
出穀以賑凶荒全活者三千餘家賀有偽鎮投誠
者督師疑之移師壓境俊彦單騎叩壘撫定其衆
卒無他虞鄰邑富川縣猺變粤督帥師進勦需夫
役火藥數千檄賀恊濟俊彦咄嗟立辦粤督奬其
能康熙六年祀鄉賢
王輔運字林州太康人順治丁亥進士初授中書
舍人歴陞禮部郎中議祀典黜張浚進于謙從祀
時論韙之轉湖廣上荆南道康熙元年
王師進勦山西殘寇時圖穆傅三大將軍統禁旅及川
陜河南官兵凡十二萬人輔運職任督運催辦糧
餉軍食無缺後提督湖廣學政以勞卒祀鄉賢
馬其昌字遂良杞縣人順治丙戌進士少孤事母
以色養授直隸平谷令時畿南初定有姦棍強占
民田申部重懲之豪強屏息民情始安以薦調長
沙令長沙版籍新附民多流亡其昌還定安集民
始復業以勞瘁卒貧不能辦棺康熙二十六年祀
鄉賢
彭翼宸字襄五蘭陽人順治辛丑進士授泉州府
惠安令為文誓神潔清自矢邑有建臺築寨之役
悉捐俸完工以父憂歸除補江南虹縣令虹戶口
多流離翼宸招徠勸墾復業者數千戶奉檄查勘
十八屬荒災履畆清核實惠及民卒於官康熙二
十七年祀鄉賢
梁羽明字芝山蘭陽人雲構子明崇禎甲戍進士
授行人遷吏部主事母病請假省視順治十一年
歴陞吏部考功郎中太常寺少卿堅請終養壽八
十餘卒康熙二十七年祀鄉賢
張心易字允中杞縣人康熙甲辰拔貢生除陜西
秦州同知秦州舊例諸生運略陽軍需二百石路
險費繁舊多累欠檄心易署學篆催辦心易聚諸
生勸諭役其富者而釋貧人旬日事集副使欲攘
為巳功撫按廉實檄署伏羌縣事陜例丁税既重
規避百端心易屏絶苞苴設法覈實增丁六千有
竒而豁其中老病殘廢者四千餘丁民大感悦副
使益忌復署秦安篆秦安舊無輸輓副使故移他
縣米四百石俾運略陽心易申請上官得免然竟
為副使所中落職康熙三十三年祀鄉賢
石攻玉陳留人由歲貢任唐縣訓導遷濟源教諭
力振文風無忝師儒在濟時曾署邑篆除獵戶苦
役杜姦胥弊竇不數月吏治一新以子如璉貴贈
湖廣武昌府崇陽縣知縣康熙三十九年祀鄕賢
石如璉陳留人攻玉子康熙丙辰進士任湖廣崇
陽令值夏逆倡亂守令望風遁如璉縛逆哨率兵
登陴固守大兵至旋平以親老告歸終養服闋再
補平江縣令教民禮譲不專恃刑威有卓魯風康
熙三十九年祀鄉賢
劉嗣美字爾涵陳畱人順治已丑進士選庶吉士
改授山東道監察御史旋差巡按山西清屯政釐
驛站禁放馬止役車嚴飭火耗革諸弊題免土紬
發倉賑饑及析居兵民等疏皆允行十一年以例
補湖廣荆西道參議旋為異巳者所中罷歸閉戶
講學二十年如一日康熙四十年祀鄉賢
閻閭淳字鄴侯杞縣人順治甲午舉人任林縣教
諭擢平陽縣令地廣大多荒蕪閭淳廣招流民給
牛種開墾數百餘頃擢知涇州值平凉叛將王輔
臣之變涇適當衝要大將軍駐節其地滿漢兵馬
晝夜供給無或缺乏烽煙既静加意招徠豁除空
糧民多復業康熙四十一年祀鄉賢
梁熙字曰緝鄢陵人順治乙未進士初任咸寧令
冰潔自矢不數月行取補臺員孤身京邸門無私
謁侃侃任職直聲著朝端以疾乞歸閉戶謝客日
惟稽古賦詩康熙四十三年祀鄉賢
尚金章儀封人順治巳丑進士授山西沁水縣令
時姜瓖雖巳授首而餘黨盤踞沁境猖獗如故金
章開誠撫諭其衆悉降因寬徭賦集流亾沁民漸
次復業奏最擢刑部員外旋進郎中讞獄多所平
反提督粤西學政試畢旋里適父病篤留侍湯藥
殁後哀毁骨立得疾卒康熙十七年祀鄉賢
丁敬字恪臣杞縣人順治巳丑進士授海豐令邑
多豪横恣虐敬廉得其名而列諸籍有犯輙數其
罪立斃之歴任廣西賓州道賓地界蠻徼猺獞雜
處敬恩威並用深谷巨盗望風解散時思恩府屬
縣有盗入城殺官刦庫者報部檄下府府鍜鍊平
民成獄敬識其冤捕賊寘諸法無辜者獲釋旋因
裁缺歸里卒康熙十八年祀鄉賢
李登鰲字冠蓬蘭陽人順治丙戌舉人己丑會試
副榜考授廣東南雄府推官愼刑罰恤民命釋疑
獄積滯者數十案大辟可矜者七人性耿介不能
承上官風旨掛冠歸書笥外無長物渡海取石壓
舟粤人思之康熙四十九年祀鄉賢
杜之昂扶溝人順治丁酉舉人初任平川令陞監
察御史有選擇分任闡明聖道及交代不可遺累
後官捐納不可遽為道員等疏俱允行康熙四十
五年祀鄉賢
王□太康人歲貢生性孝友初考授國子監學正
遷工部司務白堂官捐舊税絶火耗遷刑部主事
轉員外郎察獄周詳多所平反陞戶部江南清吏
司郎中除高郵坍江田七百餘頃民無賠累以疾
歸康熙五十四年祀鄉賢
馬懋德陳留人康熙丙戌進士考中書因父老不
謁選撫弟姪曲盡友愛奬勵後學多所成就與人
交不欺然諾康熙五十八年祀鄉賢
河南通志卷五十七
