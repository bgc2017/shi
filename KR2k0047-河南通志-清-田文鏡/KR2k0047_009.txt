河南通志卷九
城池
周官掌固掌脩城郭溝池樹渠之固若有山川則因
之渠丘不備左氏所以垂戒也豫當四達之地為大
河所經匪特防寇兼且防河歴代以還遷徙靡寧隄
防是亟至明季遭闖禍會城淪陷寇患與河患且交
併焉
夲朝臨制區夏四海無雞鳴犬吠之警而
廟堂猶切切焉飾守土諸吏崇墉浚隍脩堰築壩俾民
白首不見兵革之事與潰决之患兹惟仁哉志城池
開封府(祥符縣附郭)
開封府城即省城也唐德宗建中二年節度使李
勉創建明洪武元年始内外甃以甎石設宣武衛
守之周圍二十里一百九十步高三丈五尺廣二
丈一尺池深一丈闊五尺門五東曰麗景南曰南
薰西曰大梁北曰安遠東北曰仁和建月城三重
角樓四座敵臺八十四警舖八十三萬歷二十八
年廵撫曾如春增建敵樓崇禎十五年秋河決城
池渰没
皇清康熙元年巡撫張自德題請修葺并建應祀廟
宇六座守城門房共十五間二十七年巡撫閻興
邦重修三十二年廵撫顧汧重修五十九年建滿
洲城於府城内西北隅築護城一圍計一千丈東
西南三門城樓三座中州雜記按豫為中原奥區
太行西亘嵩室南峙其間大河汴雒諸水環相經
緯美哉山河之勝職方載之惟會城為八郡冠冕
建於四達之衝從來巳古宋藝祖嘗欲遷都關中
循周漢舊軌嗣以議論未同而寢自宋元明以還
河溢時書然䟽瀹所加城未大損明季壬午寇毁
堤引流河遂全勢注汴城沼民魚昔時所罕覿也
當
世祖皇帝軫念中原數
命股肱重臣鎮撫斯土至則目擊城垣僉圖修復終緣
時絀未果蓋大業之未能驟興也如此丙午之夏
余以
賜假過汴因雨阻之暇登臨循覽固已金甌屹若也心
甚異之為詢其本末迺知撫軍張公締造之功為
不可及已既而方伯諸君請為文以紀其事余曰
公為是舉保我封疆之鉅圖也敢辭不文惟公受
命撫豫揆文奮武進賢退否恤民禮士戢暴禁奸一時
綱紀釐剔維新遂毅然以修復會城為巳任整我
車騎自把還鎮謀之制府公與有同志召諸寮屬
而語之曰城之為害者河也河未底績未易言固
圉也爰躬行河滸䟽觀水勢勖河員均夫役築險
要浚月河備工料凡為河防所關慮靡不周河始
為安瀾無恙從而區畫城墉下令僉議約計三十
餘萬一門工未畢費及數千公奮然曰今兹之役
動公帑不可也勞民力尤不可也信若斯城其有
竣工日乎乃䟽陳
恩例多方告諭咸皆急公樂輸有金數萬遴員鳩工不
復問及里井舉凡規方度地備物致用悉出心裁
而日省月試寒暑風霜不憚况瘁至於高下廣狹
之制罔不一一指畫住者怠緩侵漁之弊豁然盡
除會制府朱公移鎮天雄方棨戟遥臨即捐俸若
干助成盛舉保邦致治二公蓋相與以有成也計
經始之日今甫及年餘耳全城報竣重城聿新肇
自東門巍然雄峙餘亦將次第觀厥成焉較曩時
議者僅十之一二費寡而功倍力省而效速余益
識公締造之功為不可及已子輿氏云地利不如
人和公以深仁厚澤培養元氣而以金城湯池建
設保障史所稱營平方略萊公鎖鑰視公無過之
者所謂地利人和固已兼而有之
天子知公有救時良謨行將坐諸紫閣之間亮采惠疇
措四海於磐石之安公之經綸猷略穆然宏遠今
日營汴之績固其一端之可見者也余是以欣然
援筆而為之記
陳留縣城隋大業十年建明天順二年知縣鄭暲
增築周圍七里三十步高一丈八尺廣一丈四尺
池深一丈三尺闊一丈五尺成化十二年知縣吳
鼒增修崇禎八年知縣左懋泰始建磚城
皇清順治元年知縣章成文重修
把縣城始建未詳相傳周武王封東婁公於此明
洪武三年知縣曹以崇修築周圍九里有竒高一
丈五尺廣一丈池深一丈闊二丈宣德弘治正德
嘉靖萬歷間知縣舒謨武衢曹敏王應蔡時雍姚
汝循馬應龍相繼修葺崇禎八年知縣申佳蔭築
磚城
皇清康熙三十年知縣李繼烈增修
通許縣城唐始建明洪武五年知縣江允和增築
周圍九里三十步高一丈八尺廣一丈三尺池深
八尺闊二丈永樂成化間知縣許希道于寬相繼
修葺嘉靖七年知縣胡節重修崇禎八年知縣余
尚春始築磚城遭寇燬
皇清順治三年知縣禇士昇六年姜汝松十年賈待旌
相繼補葺康熙三十一年署篆顧昌洛重修六十
一年知縣王應珮重修
太康縣城始建未詳明成化間知縣王珣增築周
圍九里三十步高三丈七尺廣二丈二尺池深二
丈闊倍之正德六年知縣郭思敬修築嘉靖元年
知縣侯泰重修崇禎八年知縣李臯始包磚城
皇清順治三年六年知縣姬令甲田六善重修康熙三
十四年知縣朴懷寳重修
尉氏縣城漢始建明宣德六年知縣李竒增築周
圍七里高二丈八尺池深一丈闊倍之成化正德
嘉靖隆慶萬歷間知縣劉紹郭鏜劉儀尹吉阮上
卿相繼修葺崇禎間知縣游建勲增置磚敵臺知
縣陳可績全建磚城遭闖賊拆毁
皇清順治三年知縣衛紹芳修築十五年知縣高桂重
修康熙二十二年知縣于國璧重修三十三年知
縣王夢翼修葺雍正六年知縣李果成修葺
洧川縣城舊在縣南一十里即唐廢州基址也明
洪武初年知縣俞廷芳以水患遷築於此周圍九
里許高二丈四尺池深一丈闊五丈景泰元年知
縣王傑修築濬池成化十六年知縣李文增築正
德嘉靖隆慶萬歴崇禎間知縣張恭王尚質侯九
臣王洛李尚志周家俊相繼重修
皇清順治五年知縣王秉彛重修康熙二十二年知縣
周師望修築雍正六年知縣辛禹籍修葺
鄢陵縣城始建未詳明景泰元年知縣康徤修築
周圍六里九十步高一丈二尺廣一丈二尺池深
一丈闊倍之成化正德嘉靖萬歷間知縣陳理龍
章尹尚賢史文彬張舜典相繼修築崇禎六年知
縣任中鳳始築磚城
皇清順治十五年知縣經起鵬重修康熙十五年知縣
裴憲度重修二十八年知縣許承澎增修雍正七
年知縣童守禄重修
扶溝縣城西漢時建明正統間知縣韓璟修築周
圍九里十三步高一丈九尺廣二丈池深二丈闊
五丈二尺景泰成化正德嘉靖間知縣陳紀胡宣
王廷華高經相繼修葺隆慶六年知縣黃芬玉作
磚城萬歷崇禎間知縣金良範丁可取蘇顯祐先
後修葺
皇清順治十三年知縣王佐修葺康熙四年知縣高錫
爵重修
中牟縣城舊在縣東二里許曹操始築明天順五
年知縣董敏改建周圍六里三十步高一丈五尺
廣二丈池深一丈闊一丈二尺成化正德萬歷間
知縣戴玉周紀李如桂陳幼學喬璧星相繼重修
崇禎七年知縣俞士鴻包磚城
皇清順治二年知縣劉泰來重修十六年知縣吳彦芳
重修康熙十一年知縣韓藎光重修
陽武縣城西漢始建明正統十四年知縣馮祥增
築周圍九里三十步高一丈七尺廣一丈五尺池
深一丈一尺闊一丈四尺景泰天順正德嘉靖隆
慶萬歷間知縣陳永宗王佐承林王時泰顔平原
魏純粹相繼重修崇禎十二年知縣杜時階包磚
城
皇清順治七年知縣姜光印重修康熙二十四年二十
六年知縣劉邦彦安如泰修葺雍正七年知縣麻
居湄重修
封丘縣城西漢時建元至正間淪於水明洪武元
年再建成化元年知縣王輔重修周圍五里七十
步高一丈七尺廣一丈四尺池深九尺闊一丈三
尺弘治正德隆慶萬歷間知縣袁仕張守愚蔡完
李呈明胡以祚趙浩重修張浩相繼修葺
皇清順治十八年知縣屠粹忠修築雍正五年知縣朱
于宣重修
蘭陽縣城宋建隆三年始建明洪武元年知縣胡
忠修築周圍五里高二丈七尺廣一丈五尺池深
一丈二尺闊一丈五尺成化弘治正德間知縣王
政徐楚陳桂相繼修葺崇禎八年知縣張宏道包
磚城十五年知縣孟凌雲重修
皇清康熙九年知縣袁&KR2027;修築雍正七年知縣繆孔昭
修葺
儀封縣城始建未詳明洪武二十二年知縣于敬
祖增築周圍八里六十步高一丈廣一丈四尺池
深七尺闊八尺宣德成化弘治正德間知縣閻威
胡澄張鳳騫張法相繼修葺嘉靖三十四年知縣
田西成始修磚城崇禎八年知縣王九鼎又築修
皇清康熙二年知縣陳觀泰重修
歸德府(商丘縣附郭)
歸德府城相傳微子故國漢梁孝王增築廣一十
七里宋元寖廢明初改為州設歸德衛守之洪武
二十二年指揮張晟因舊基浚築弘治十五年圯
於水正德間知州楊泰周冕劉信相繼建築周圍
七里三百一十步高二丈廣一丈池深二丈闊五
丈二尺門四東曰賓陽南曰拱陽西曰垤澤北曰
拱辰建角樓四敵臺一十六警舖三十嘉靖二十
五年陞州為府而城仍舊知府王有為陳洪範羅
復相繼修葺
皇清順治初知府張若愚增修康熙二十六年知縣周
宗義重修
寧陵縣城始建未詳明初廢於水成化十八年知
縣金璽重築周圍五里高一丈五尺廣二丈池深
一丈闊八尺嘉靖萬歷崇禎間知縣石阯楊侃李
庭訓薛大中相繼修葺
皇清雍正七年知縣范章京重修
永城縣城春秋始建明景泰元年知縣王子&KR1343;重
建周圍四里有竒高一丈三尺廣一丈池深一丈
闊倍之正德崇禎間知縣喬岱傅振鐸修葺
皇清順治十六年知縣程孔思修築康熙二十八年知
縣周正紀修築
鹿邑縣城始建未詳明洪武二年知縣韓瓛增築
周圍九里一十三步廣一丈高二丈二尺池深一
丈闊八尺景泰天順間知縣王加禄蕭九成正德
嘉靖間知縣杜恩王朝瑬孫忠弼隆慶崇禎間知
縣王冠韓友范相繼修葺
皇清順治十六年知縣陳王猷增築康熙十三年知縣
牛樞重修二十六年知縣吕士鵕增修
虞城縣城舊在縣南三里明嘉靖九年以河患改
遷今所周圍四里一百五十步高一丈八尺廣一
丈二尺池深一丈闊二丈五尺嘉靖萬歷間知縣
郭文顯邑紳楊東明相繼重修崇禎十一年御史
范良彦河西道楊春育始易為磚城
夏邑縣城始建未詳明正統十四年知縣周普修
葺周圍八里高一丈二尺廣一丈池深二丈闊八
尺成化弘治正德嘉靖萬歷崇禎間知縣孫澤宋
傑張銳滑參邊大任相繼修葺
皇清康熙四年二十七年知縣李天機尚崇震相繼重
修
睢州城宋寧宗四年建明洪武元年增築設睢陽
衛守之周圍一十里三百步有竒高二丈廣一丈
五尺池深一丈七尺闊三丈門四東曰永安西曰
通汴南曰迎薰北曰通鎮弘治正德嘉靖間知州
胡瑞宋景王佐相繼修城築堤
皇清康熙二十一年知州陳應富重修三十四年知州
馬世英築堤
考城縣城舊在縣東南五里始建未詳明正統間
知縣鄭道徙築今所周圍五里一十三步高二丈
六尺廣二丈池深一丈闊五尺成化六年知縣顧
景祥繼修弘治正德嘉靖萬歷間知縣段繡寗文
光耿世慶杜志時重修崇禎十年知縣鄭養充始
築磚城
皇清康熙二十八年四十二年知縣何如淮張璜方文
瑞相繼修葺
柘城縣城始建未詳明成化十三年知縣甄儒重
修周圍一十三里高二丈五尺廣二丈八尺池深
一丈闊二丈嘉靖二十一年大水城遂廢三十三
年知縣姜壽改築城於南關四十四年知縣劉田
增修萬歷十一年知縣馮榛重修崇禎九年知縣
馬鳴玉創修磚城十五年城復毁於寇十六年知
縣朱用溱復修
皇清順治十四年知縣張繹重修康熙二十八年北城
為水圯知縣史鑑重修
彰德府(安陽縣附郭)
彰德府城後魏天興元年建明洪武初重築設彰
德衛守之周圍九里一百一十三步高二丈五尺
廣二丈池深二丈闊十丈門四東曰永和南曰鎮
遠西曰大定北曰拱辰建角樓四敵臺四十警舖
六十三成化十三年知府曹隆重修
皇清康熙十六年知府邱宗文重修五十二年知縣徐
樹敏修葺雍正七年知縣李閶楙修築
湯隂縣城西漢置縣始建明洪武三十年重建周
圍二里一百八十步高二丈五尺廣三丈池深一
丈闊二丈正統成化正德萬歷天啟間汪授尚璣
鄭如阜孫許楊樸重修崇禎間知縣沙藴金剏建
磚城
臨漳縣城始建未詳明洪武二十七年知縣楊辛
因徙縣重建周圍四里一百八十步高二丈三尺
廣一丈五尺池深八尺闊一丈一尺成化弘治嘉
靖萬歷間知縣陳寧景芳何瑚袁文貴丁允亨田
應召趙友琴相繼修葺崇禎六年知縣張爾忠剏
建磚城於舊城之外十三年知縣夏衍虞重修十
四年漳水渰崩北城知縣魏之琯重修
皇清順治五年河溢城圯知縣王象天重修
林縣城元至正間建明洪武七年重築置千戶所
守之周圍三里二十步高一丈八尺廣五尺池深
一丈五尺闊二丈五尺永樂正德萬歷崇禎間千
戶胡政知縣王雲楊振宇謝思聰張崇雅趙崇賢
金弘文陳天成相繼修葺
武安縣城相傳秦白起始建明洪武十七年重築
周圍三里二百七十三步高三丈廣二丈五尺池
深二丈闊一丈嘉靖二十三年知縣熊瑶重建萬
歷間張九功李椿茂相繼修葺崇禎七年知縣寇
遵典創外城周圍一十三里築墩臺四十餘座
皇清康熙四十七年知縣黃玉孝重修城垣
涉縣城漢置縣始建明洪武十八年重建周圍四
里三十步高二丈五尺廣二丈五尺池深一丈五
尺闊三丈成化十三年十七年知縣趙秀張寅相
繼修葺嘉靖二十一年知縣楊綸始築磚城萬歷
五年知縣段愛民修葺
皇清康熙五十年知縣黃澤重修
内黃縣城始建未詳明洪武初土築周圍五里高
三丈闊三丈五尺池深一丈闊五丈正統弘治正
德嘉靖萬歷間知縣安鉉李環閻隣張文鳳黃克
念徐成楚張延登相繼修葺萬歴二十五年知縣
顔思忠通用磚石包城
皇清康熙二十年知縣沈士禄重修向隸直隸大名府
雍正三年奉
旨改隸河南彰德府雍正六年知縣馬鐇修葺
衛輝府城(汲縣附郭)
衛輝府城東魏始建明初增築置千戶所守之周
圍六里一百三十步高三丈五尺廣如之池深一
丈二尺闊三丈門三南曰來遠西曰眺行北曰朝
極建角樓四敵臺十警舖三十正統間知府葉宜
包以磚城成化間隆慶間知府朱應時邢表張謙
繼修萬歷十三年建潞藩遂拓大之知府周思宸
建後知府劉遷何廷魁相繼重修
皇清順治十一年十三年知府李櫹生鄭茂泰知縣胡
瑞相繼修葺
新鄉縣城唐德宗三年始建明景泰二年知縣侯
麟重築周圍九里一百二十四步高二丈廣一丈
五尺池深七尺闊二丈天順元年知縣楊清增修
隆慶間知縣張範易磚城垜萬歷間知縣張赤心
盧大謹余相重修崇禎間知縣丘時可重修五年
知縣米壽圖創包磚城
皇清順治間知縣王克勤增修
輝縣城始建未詳明景泰二年知縣方重矩重建
周圍四里四十八步高三丈廣一丈五尺池深一
丈闊八尺嘉靖三年知縣許官重修崇禎五年知
縣張文魁改建磚城
皇清順治十五年十六年知縣秦長春趙印竒相繼修
葺康熙二十九年知縣滑彬文修葺
獲嘉縣城始建未詳明洪武三年知縣熊邦基增
修周圍三里有竒高二丈廣半之池深一丈闊倍
之天順成化正德嘉靖萬歷間知縣邢表任守德
張道張一心張論署印同知魯廷彦相繼重修
皇清康熙二十三年知縣馮大竒改築磚城雍正三年
知縣壽致浦修葺
洪縣城始築未詳明正統十二年知縣董英重建
周圍八里三百步高一丈五尺廣一丈池深七尺
闊一丈二尺弘治正德嘉靖萬歷崇禎間知縣顔
頥壽高傑杜巖劉金方員張宜盧茂路鴻逵相繼
修葺
皇清雍正七年知縣袁光煒奉
旨發帑重修城高二丈池深七尺
延津縣城元大德間因徙縣治始建明洪武十年
修築周圍七里三十步高二丈廣一丈二尺池深
五尺闊一丈二尺正統成化弘治正德間知縣陳
寬吳釗梁文盛韓貫相繼增修萬歷二十六年知
縣劉文會始包磚城
皇清康熙四十一年知縣余心儒修葺向隸開封府雍
正三年奉
旨改隸衛輝府又收併胙城縣附載胙城縣城始建未
詳明洪武十一年修築周圍五里有竒高一丈五
尺廣一丈池深五尺闊一丈正德嘉靖隆慶萬歷
崇禎間知縣孔鳳韓天賦左柱陳永直霍炳李鏡
典王誥相繼重修
皇清順治十五年知縣劉純德修葺康熙二十四年知
縣張㫤始建磚城
濬縣城代置建未詳元時在浮丘山巔明洪武
初徙於山北弘治時知縣劉台繕之周圍七里高
二丈八尺池深二丈闊二丈五尺正德時知縣陳
滯復增築之城西連浮丘山嘉靖時知縣邢如默
循山列城復加拓之既而知縣陸光祖截西南隅
棄之城外據山巔險處改築磚城高增一丈闊五
尺繼有知縣徐廷祼原復隅城萬歷時知縣楊鎔
重修包浮丘之半於城内天啟時知縣趙建極增
修浚池築堤併無河浸之虞崇禎時知縣李永茂
修砌磚石向隸直隸大名府
皇清雍正三年奉
旨改隸河南衛輝府
滑縣城始建未詳明崇禎十一年知縣羅璧修建
磚城周圍九里高二丈五尺闊一丈三尺池深二
丈門五東曰長春西曰嘉禾南曰南薰北曰拱極
西門之南曰清源向隸直隸大名府
皇清雍正三年奉
旨改隸河南衛輝府雍正七年知縣姚孔鈵奉
旨發帑修築
懷慶府(河内縣附郭)
懷慶府城元至正二十二年始建明洪武元年重
築設懷慶衛守之周圍九里一百四十八步高三
丈五尺廣二丈池深二丈五尺闊五丈門四東曰
映陽南曰通遠西曰迎暉北曰拱極建角樓四敵
臺六警舖三十九成化正德間知府倪顒周舉崇
禎十四年知縣王漢重修
皇清順治十二年知縣孫灝修康熙二十七年知府劉
維世知縣李橒重修城樓雍正七年知縣戴衛修
葺
濟源縣城隋開皇十六年建明景泰四年知縣李
衍增築周圍五里二百五十步高二丈五尺廣二
丈池深一丈闊二丈五尺成化十九年重修崇禎
十一年知縣盧時昇改築磚城
修武縣城始建未詳明洪武初增築周圍四里高
二丈廣一丈池深一丈闊一丈景泰正德隆慶嘉
靖萬歷間知縣郭應誠冷宗元李可愛賈如愚趙
可學邵烱先後重修
皇清康熙二十三年知縣李啟泰重修
武陟縣城唐武德四年始築明洪武初知縣蘇輝
重修景泰三年縣丞熊美修繕周圍四里七十七
步高三丈廣一丈池深一丈五尺闊如之天順正
德嘉靖萬歷間知縣王璽牛天麟于藁郭如噐重
修崇禎十年知縣侯君擢易陴為磚
皇清康熙十年知縣彭際盛十四年知縣高宫修葺二
十六年知縣李春相繼修葺
孟縣城金大定中防禦使全公築明景泰三年知
縣賈珍增修周圍九里三十步高二丈八尺廣半
之池深二丈闊二丈二尺正德四年知縣劉澄易
堞以磚崇禎六年知縣余宗達修葺十四年知縣
張兆熊重修
温縣城唐武德四年建明景泰元年知縣虞廷璽
修築周圍五里三十步高一丈五尺廣一丈池深
一丈闊一丈二尺正德五年知縣李鏜重修嘉靖
萬歷天啟間知縣孟津王承任馬貢先後重修崇
禎十二年知縣張羆兆增修東南易以磚
皇清康熙五十五年知縣孫眉重建
原武縣城始建未詳明洪武四年縣丞汪忠修築
後圯於河正統間知縣謝寧復建周圍四里九十
八步高二丈三尺廣一丈一尺池深七尺闊一丈
五尺弘治嘉靖崇禎間知縣張愷楊順李如梧李
愈華相繼修葺
皇清順治十四年知縣寗洪舒修葺康熙二十一年知
縣張金式重修向隸開封府雍正三年奉
旨改隸懷慶府
河南府(洛陽縣附郭)
河南府城在澗水東瀍水西即周公營洛地也至
秦復增廣之東漢三國魏西晉元魏皆城於此隋
焬帝末大營東京曰新都唐長慶間增置十門唐
末摧圯殆盡周世宗命武行德葺之宋景祐間王
曾判府事復加修繕視成周減五之四金元皆仍
其舊明洪武元年因舊址始築磚城設河南衛守
之周圍八里三百四十五步高四丈廣如之池深
五丈闊三丈門四東曰建春南曰長夏西曰麗景
北曰安喜建角樓四敵樓三十警舖三十九成化
弘治間指揮張傑王臣修葺正德萬歷崇禎間知
府楊俊明劉宏緒王印長相繼修葺
皇清順治五年知府金本重修康熙三十三年巡撫顧
汧創建奎樓
偃師縣城史稱周武王息師之後所建故名明洪
武二十一年知縣汪可行增築周圍六里八十四
步高一丈五尺廣如之池深七尺闊一丈成化正
德嘉靖崇禎間知縣朱璟王表林萬里李厚徐曰
泰相繼修葺
皇清順治二年六年知縣王□魏惟紫重修康熙二十
八年知縣王澤長增修
鞏縣城始建未詳明景泰六年縣丞趙昇修築周
圍四里五十步高一丈八尺廣一丈池深一丈二
尺闊半之成化嘉靖萬歷崇禎間知縣柯忠周泗
李再思汪本英程宇鹿宋文瑞相繼修葺
皇清順治六年知縣徐樑重修康熙二十年四十八年
知縣蔣徽猷多時琦增修
孟津縣城舊在縣東二十五里明嘉靖十七年圯
於水遷今所周圍四里高廣各二丈五尺池深二
丈闊倍之通判韓溉修葺崇禎間知縣張爾葆周
賢重修
皇清順治間知縣宋宏道常裕重修康熙二十四年知
縣高巖重修
宜陽縣城後魏置縣始建明景泰元年知縣徐佚
重修周圍四里高二丈二尺廣一丈池深二丈闊如
之成化正德嘉靖崇禎間知縣趙英甘景平司孜
丁育才史洪謨主簿陳五德相繼修葺
皇清順治三年十六年知縣羅爾因王鼎印相繼修葺
登封縣城始築未詳明景泰元年重建周圍四里
高一丈五尺廣如之池深八尺闊二丈正德九年
知縣李居仁萬歷崇禎間知縣傅梅劉正高岫張
朝端相繼修葺
永寧縣城相傳秦置縣始建明洪武二十年重建
置百戶所守之周圍四里二百七十步高二丈七
尺廣二丈池深二丈五尺正統十年知縣于淵重
脩嘉靖隆慶間知縣張守愚高一登相繼修葺
皇清順治九年知縣程萬善重修康熙二十五年知縣
佟賦偉重修雍正七年知縣郭潔修葺
新安縣城漢高帝元年始建明洪武初重建周圍
三里三百一十步高一丈有竒廣如之負山面山
池故不置嘉靖三十年知縣劉登王訓增脩崇禎
九年邑紳傅明遠吕維祺等增脩
皇清順治十三年知縣俞遜先重修康熙六年知縣范
諟重修
澠池縣城相傳藺相如廉頗守秦時建明成化十
一年知縣張訓重築周圍八里五十步高一丈一
尺廣一丈南距澠水池故不置正德嘉靖崇禎間
知縣王鑰陳綬安璋牛藩相繼修葺
皇清順治二年十一年知縣孟國英張燝康熙七年十
五年知縣鄧琪棻陳愚相繼修葺二十五年知縣
劉孚嘉重修
嵩縣城始建未詳明洪武元年重建置千戶所守
之周圍五里有竒高二丈八尺廣二丈池深一丈
五尺闊五丈二尺成化弘治崇禎間知縣傅如礪
鄧鎮何復相繼修葺
皇清順治三年十一年十七年知縣劉興漢趙景融楊
厥美相繼修葺
盧氏縣城西漢始建明洪武元年知縣李可民增
築置百戶所守之周圍七里一百八十步高一丈
五尺廣半之池深一丈闊八尺弘治十二年知縣
范秀重修崇禎六年通判郝正芳知縣劉爾賓相
繼修葺
皇清康熙十三年知縣尚天禄蓋圖相繼修葺五十年
知縣王珏增修
南陽府(南陽縣附郭)
南陽府城即古宛城歴代修築未詳明洪武三年
重建設南陽衛守之周圍六里二十七步高二丈
二尺廣如之池深一丈七尺闊二丈門四東曰延
曦南曰淯陽西曰永安北曰博望建角樓四敵臺
三十警舖四十三成化十九年重修
皇清順治初知府王燕翼辛炳翰重脩康熙二十三年
知府張在澤重脩順治十六年奉
旨將南召縣併入南陽縣附載南召縣城明成化十二
年置縣知縣張珙始建周圍三里四十步高一丈
六尺廣如之池深一丈闊二丈正德嘉靖隆慶間
知縣彭倫馮蛟李璽相繼修葺
皇清順治十三年知縣馬應祥重建南遠門
唐縣城元至正間建明洪武三年重築置千戶所
守之周圍六里高三丈七尺廣二丈八尺池深一
丈五尺闊九尺正德崇禎間通判陳頊知縣李鐸
王澤相繼修葺
皇清順治九年知縣李芝英重修康熙四年知縣田介
重脩雍正七年知縣安鳳彩脩葺
泌陽縣城唐末始建明洪武十四年知縣胡蕙增
築周圍五里高一丈二尺廣一丈池深一丈闊一
丈五尺成化正德嘉靖崇禎間知縣魯常劉璣郭
繼祖王世安任從仕相繼修葺
皇清順治六年知縣韓志道重修康熙二十四五年五
十四年知縣雷珽莫國芳程儀千相繼修葺
鎮平縣城世傳漢光武時始建明成化六年知縣
李賢重築周圍五里一百三十步高一丈二尺闊
二丈池深一丈五尺闊一丈五尺十八年知縣劉
勲增修萬歷崇禎間知縣翁金堂鍾其碩相繼修
葺
皇清順治初知縣李似楠十四年知縣王繼祐重修康
熙二十九年知縣張琮重修
桐栢縣城明成化十三年置縣知縣方霽始建周
圍四里六百三十五步高二丈廣半之池深八尺
闊一丈五尺正德嘉靖間知縣李聚曹侃相繼修
葺
鄧州城即古穰縣城元季頹廢明洪武二年鎮撫
兼知州事孔顯重築置千戶所守之周圍四里三
十步高二丈五尺廣如之池深一丈闊一丈五尺
門四東曰振武南曰拱揚西曰平彛北曰拱恩十
二年知州吳有大重築正德七年知州于寬修葺
嘉靖萬歷崇禎間知州王行道張仙趙沛孫澤盛
劉振世相繼修葺
皇清順治二年知州馬迪吉修内城十五年知州王元
焕馮九萬又修康熙三十年知州趙德重修
内鄉縣城始築未詳明洪武二年知縣羅維一增
建周圍八里高二丈二尺廣一丈二尺池深八尺
闊一丈二尺正德間知縣張經修葺萬歷間知縣
尚從恕修葺
皇清順治四年知縣陸登甲重修十二年知縣王襄明
重修
新野縣城東漢劉偹屯兵始築土城明天順五年
知縣趙濚重建周圍四里高二丈三尺廣一丈二
尺池深五尺闊一丈五尺成化正德間知縣孫詔
高廷禄相繼增修磚城嘉靖六年知縣江東重修
皇清順治六年知縣王永瑞重修十五年知縣崔誼之
重修康熙二十五年知縣顔光是重修
淅川縣城明成化間置縣同知盧信始建周圍四
里二百四十步高二丈六尺廣一丈五尺池深一
丈廣倍之正德嘉靖萬歷間知縣熊价趙璋王道
相繼修葺崇禎十一年署縣事鄧日崇重加修葺
城上各建瓦亭三間
皇清順治三年知縣馮爾遲重修
裕州城宋末始建明洪武三年指揮郭雲重築周
圍七里三十步高三丈二尺廣一丈七尺池深一
丈闊倍之正德六年知州郝世家重修
皇清順治十二年知州陸求可重修康熙二十六年知
州劉珏二十七年知州潘雲桂五十四年知州董
學禮相繼重修
舞陽縣城世傳楚平王建明成化十九年增築周
圍六里三十步高三丈廣半之池深三丈闊如之
正德隆慶間知縣周達張澍相繼脩葺
皇清順治十五年知縣張藎重建城樓康熙十九年知
縣金標修葺二十五年知縣蘇虔二十八年知縣
祖良屏相繼修葺五十一年知縣于建邦重修
葉縣城北齊始建明天順五年縣丞魯偉增築周
圍一千六百六步高二丈七尺廣二丈五尺池深
一丈二尺闊一丈四尺正德嘉靖間知縣石鼎李
克濁相繼修葺
皇清順治十二年知縣許鴻翔重修康熙二十九年四
十九年知縣呂柳文栢之模先後修葺雍正二年
知縣崔赫重修
汝寧府(汝陽縣附郭)
汝寧府城即漢汝南郡舊城唐宋因之後兵毁明
洪武六年重建置汝寧守禦千戶所守之周圍五
里三十步高二丈八尺廣如之池深一丈二尺闊
二丈其時惟西東南三門八年改建汝寧衛又拓
為九里三十步高如故益以北門建警舖三十六
水門二後廢衛復為所成化間知府羅元吉重脩
撤舊樓而大之扁門東曰東作南曰汝南西曰西
成北曰拱北增角樓四警舖四十八正德隆慶間
知府畢昭史桂芳重脩崇禎七年知府黃元功十
五年同知韓煜先後重修
皇清康熙元年知府金鎮增修城樓雍正七年知縣程
元度修葺
上蔡縣城即蔡國城明正統間知縣王雄重建周
圍六里二百步高一丈廣八尺池深五尺闊一丈
成化十九年主簿梁英修嘉靖間知縣傅鳳朔岳
虞詢相繼修葺萬歷間知縣紀經綸劉伯生相繼
修葺
皇清順治三年間知縣管起鳳重修康熙二十五年知
縣楊廷望重修
確山縣城即春秋道國地明洪武十四年置縣始
建周圍六里三百五十步高三丈二尺廣八尺池
深一丈闊二丈五尺景泰成化正德嘉靖間知縣
蕭韶丁連吳照宋良臣梁瀚相繼修葺
皇清順治十六年知縣吳國傑重築磚城康熙二十六
年邑令張登第重築
正陽縣城即古慎陽地明正德元年置縣知縣徐
淵築土城六年知縣郭仰辰重修八年知縣張璽
始建磚城周圍八百丈高二丈五尺廣一丈五尺
池深一丈闊二丈嘉靖二十二年三十六年知縣
李居仁徐霓相繼修葺
皇清順治元年十五年知縣遲惇劉必壽相繼修葺康
熙九年三十五年知縣任國標安□相繼重修
新蔡縣城相傳春秋時蔡平侯始建明洪武初修
築周圍三里一百七十五步高三丈二尺廣二丈
池深七尺闊一丈成化三年典史錢清監修正德
間知縣劉漢易以磚城嘉靖萬歷問知縣潘允哲
曾繼先相繼脩葺
皇清順治元年知縣譚宏憲重修康熙二十七年知縣
吕民服重修
西平縣城始建未詳明景泰四年知縣陳璉增築
周圍五里六十步高二丈二尺廣二丈池深一丈
闊一丈五尺正德八年知縣江拱始築磚城
皇清雍正二年知縣王鑛修葺
遂平縣城始建未詳明正統十一年知縣王璉增
築周圍九里三十步高二丈二尺廣一丈池深七
尺闊倍之成化十一年知縣王嵎重修正德八年
知縣王伯爵包以磚石嘉靖元年知縣賈璘重修
三十四年知縣劉良采重修天啟元年知縣胡來
進崇禎六年知縣張蔭正相繼修葺
皇清順治三年知縣劉駿聲十六年知縣張鼎新重修
康熙十四年二十七年知縣卞應龍劉嘉采重修
信陽州城即古申國地明洪武元年重建設信陽
衛守之周圍一千三百五十六丈七尺高三丈廣
一丈五尺池深一丈三尺闊一丈餘門四東曰望
京南曰鎮遠西曰堅山北曰望淮成化正德間守
備李槿兵備僉事閻欽萬歷崇禎間副使王任署
篆吳士伸相繼修葺
皇清順治十五年副使管起鳳知州高天爵重修
羅山縣城即古鄳縣城久廢明景泰間知縣劉恒
始建内外甃以磚周圍五里高二丈闊八尺濠闊
三丈深一丈天啟元年知縣許讓重修崇禎七年
知縣周運泰捐俸修葺
皇清順治四年知縣薛耳重修十七年知縣李賡明重
脩雍正七年知縣姚文耀修葺
汝州
汝州城始築未詳明洪武初重建周圍九里有竒
高四丈廣二丈五尺池深二丈闊三丈門四東曰
仰京南曰觀汝西曰瞻洛北曰望嵩成化弘治間
知州高禮同知徐衍相繼修葺正德嘉靖間知州
喬年唐誥相繼修葺萬歴崇禎間知州劉覲文胡
向極相繼修葺
皇清康熙二十五年知州羅大美修葺
魯山縣城始築未詳明洪武三年知縣魯光祖增
築周圍五里高一丈七尺廣如之池深一丈闊二
丈成化嘉靖萬歷間縣丞張珩知縣姚卿苗煥相
繼修葺
郟縣城即春秋楚公子郟敖所築明成化二年知
縣王璽重建周圍一十三里高二丈廣一丈池深
一丈闊二丈弘治十四年主簿傅增重修隆慶年
間知縣趙應元重修萬歷間知縣許樂善重修崇
禎年間知縣伍睿解所藴相繼修葺
皇清順治七年九年知縣張篤行卜永昇修築康熙二
十三年知縣張震維建復城樓
寳豐縣城明成化十一年置知縣朱銓始築周圍
五里高二丈廣一丈五尺池深一丈五尺闊倍之
正德五年知縣徐端重修嘉靖間知縣王廷簡始
易磚石
皇清順治九年知縣于汝翼重修十五年知縣劉維新
重修康熙二十五年知縣李秀發重修
伊陽縣城明成化十一年置縣知縣韋堅始築周
圍四里有竒高一丈六尺廣一丈池深一丈闊如
之嘉靖十七年知縣朱儼二十年知縣智鑰相繼
脩葺隆慶萬歷年間知縣武鍧黃思翁相繼修葺
崇禎九年知縣孔正璞重修
皇清順治年間知縣張聫翼脩葺雍正七年試用知縣
楊維志修葺
陳州
陳州城春秋時建即古宛丘也明洪武元年重建
設陳州衛守之周圍七里三十步高三丈廣半之
池深一丈五尺闊二丈有竒門四東曰明化南曰
孝義西曰平信北曰永安景泰間指揮陳記重修
嘉靖間知州郝璋崔南陽相繼修葺隆慶間知州
胡大成重修
皇清順治三年知州趙煒重修康熙十四年知州李雲
景重修二十七年二十八年五十一年知州潘士
瑞顧廷王清彦相繼修葺雍正七年知州林貽熊
重修向隸開封府雍正二年奉
旨陞為直隸州分轄西華商水項城沈邱四縣
西華縣城相傳為箕子所居城也前代修葺無考
明成化八年知縣盧璿修築周圍五里有竒高二
丈五尺廣一丈五尺池深二丈五尺闊如之正德
七年知縣王堯臣重修隆慶二年知縣張光孝始
築以磚石萬歷二十三年知縣屈煒重修
皇清康熙二十八年知縣李培修葺
商水縣城西漢始建明洪武四年縣丞孫元仁脩
築周圍四里有竒高一丈九尺廣五尺池深八尺
闊二丈成化正德萬歷間知縣羅惟劉漢祖鼎相
繼脩葺崇禎九年間知縣王化行始易以磚石
皇清順治三年知縣原英煌重修十年知縣吳道觀重
修康熙二十七年知縣邵瑗重修二十九年三十
年知縣康起梅劉君向相繼修葺
項城縣城舊在縣西北即項籍所築也明宣德三
年知縣王輔改建周圍七里有竒高二丈五尺廣
一丈七尺池深一丈二尺闊一丈三尺正統天順
景泰間知縣胡璉王元輔朱彦相繼修葺正德嘉
靖萬歷間知縣顔若愚張諭魏勲賈明遠王欽誥
相繼修葺崇禎間知縣徐東漸張應弘先後重脩
皇清順治十三年十八年知縣鄭羽侯黃陛重脩康熙
二十六年五十二年知縣顧芳宗劉其時修葺雍
正六年知縣王奎修葺
沈丘縣城明弘治十一年置縣始建周圍三里高
二丈二尺廣一丈五尺池深一丈五尺闊如之正
德嘉靖萬歷間知縣孫誠羅鳳翔張良式相繼修
葺崇禎巳邜年知縣李自修增築
皇清順治十三年知縣李芳春脩葺雍正七年試用知
縣劉謙修葺
許州
許州城漢獻帝始建明正統末知州劉綏增築周
圍九里一百三十九步高三丈二尺廣一丈一尺
池深一丈二尺闊二丈三尺門四東曰陽和南曰
來薰西曰威武北曰迎恩弘治間知州邵寳修築
嘉靖間知州于玼修葺萬歷丁酉年知州范錫砌
磚崇禎十五年知州徐珩修葺
皇清順治十四年知州汪潛重修向隸開封府雍正二
年奉
旨陞為直隸州分轄臨潁襄城郾城長葛四縣
臨潁縣城隋大業四年始建明洪武三年知縣王
復重築周圍五里二百四十六步高二丈廣如之
池深一丈闊三丈正統弘治間知縣李濟樊繼祖
相繼修葺正德十年知縣曹忠重修嘉靖隆慶間
知縣孫鎬韓珊先後修葺萬歷間知縣楊爾中陳
燦張國柱相繼修葺四十八年知縣張福臻始創
磚城崇禎二年知縣靳光先重修
皇清康熙四十六年知縣沈近思修葺
襄城縣城相傳周楚靈王始建明成化十八年知
縣郭文增築周圍六里一十九步高二丈廣一丈
二尺闊一丈五尺嘉靖二十九年主簿樊叙重修
萬歷間知縣王承始砌以磚石知縣諸允修又增
修之崇禎末年遭闖賊拆毁
皇清順治六年知縣佟昌年重建康熙二十二年知縣
杜溥重修
郾城縣城相傳古郾子國也明成化十八年知縣
臧鼒修築周圍九里三十步高三丈五尺廣一丈
池深九尺闊三丈嘉靖二年知縣喬遷重修崇禎
十一年知縣李振聲始造為磚城
皇清順治二年十年知縣周之良王翰荆其惇相繼修
葺康熙十年知縣李應宗重修十九年二十七年
知縣彭一卿蔡珠相繼修葺雍正七年知縣力廷
輝重修
長葛縣城春秋時建明正統十三年知縣黎騂修
築周圍六里有竒一百五十步高二丈五尺廣一
丈闊倍之嘉靖三十二年知縣李節重修萬歷間
知縣王用賓重修崇禎十三年知縣張焴乾始建
以磚
皇清順治三年十一年高鳳翔徐昇先後修葺康熙二
十四年知縣李元讓重修雍正七年知縣胡文元
修葺
禹州
禹川城西漢始建明正統十三年知州徐明善增
築設千戶所守之周圍九里有竒高三丈二尺廣
二丈池深一丈闊五尺門四東曰含春南曰朝陽
西曰懷遠北曰拱宸成化正德年間知州鄭桂芳
李邦彦相繼修葺萬歷四十五年巡道曹爾正開
渠引水注濠
皇清康熙五十二年知州羅之熊重修向隸開封府雍
正二年奉
旨陞為直隸州分轄密縣新鄭二縣
密縣城西漢始建明洪武三年知縣馬萬金增築
周圍九里高三丈五尺廣二丈池深七尺闊一丈
嘉靖三十二年知縣張金重修萬歷三十七年知
縣王崇雅易以磚崇禎八年十二年知縣苗之庭
曹化中相繼修葺
皇清順治二年六年十二年知縣崔養李芝蘭李鵬明
重修康熙二十四年三十四年知縣衷鯤化袁良
怡相繼修葺
新鄭縣城鄭武公始建明宣德元年知縣朱珮修
葺五年知縣張元仁修葺七年知縣王芝築周圍
五里高一丈五尺廣半之池深七尺闊倍之成化
四年知縣鄭賢重修弘治正德嘉靖間知縣戴錫
展桑佇邵鶴年先後修葺隆慶四年知縣匡鐸始
易以磚萬歷間知縣陳大忠重修崇禎十六年知
縣田世甲補修
皇清順治六年知縣楊竒烈十二年知縣張光岳十五
年知縣馮嗣京相繼修葺
鄭州
鄭州城唐武德四年置管州始建明宣德八年知
州林厚修築周圍九里三十步高三丈廣半之池
深二丈闊倍之門五東曰寅賓南曰阜民西曰西
成北曰拱宸東南曰迎恩成化正德間知州洪寬
蕭淵劉仲和相繼增修崇禎十二年知州魯世任
創砌磚城
皇清順治二年七年知州張肇昇王登聯相繼修葺十
四年知州劉永清重修雍正五年知州鄒麗中重
修向隸開封府雍正二年奉
旨陞為直隸州分轄滎陽滎澤河隂汜水四縣
滎陽縣城後魏始建明洪武二年知縣鍾泰修築
周圍三里高二丈廣半之池深一丈闊如之天順
三年知縣朱賓修築隆慶二年五年知縣劉子庸
楊翰先後修葺萬歷間知縣董勸鄒思亮石廷舉
先後修葺
皇清順治二年十一年知縣郭璵孟登雲相繼修葺康
熙十六年知縣顧天挺補葺
滎澤縣城始建在舊城明成化十五年知縣曹銘
以水患徙築周圍四里三百步高三丈廣二丈五
尺池深一丈五尺闊二丈正德萬歷間縣丞楊銘
知縣晉承忠先後修葺崇禎六年知縣申大志外
建重城十年知縣倫之楷增築内城
皇清順治二年四年知縣張似旭韓重輝相繼修葺十
二年知縣段補聖重修康熙二十一年知縣王澍
重修二十九年知縣王畹重修三十八年移遷滎
澤縣舊城知縣周元愷建造
河隂縣城舊城圯於河水明洪武三年知縣劉茂
徙築今所周圍四里六百一十步高一丈七尺廣
六尺池深八尺闊一丈景泰正德間知縣傅禮李
穆修浚嘉靖三十一年知縣吳承恩萬歷三十三
年知縣王潤天啟七年知縣田景源崇禎壬午年
知縣王堯憲先後重修
皇清順治十一年知縣范為憲修葺康熙二十七年知
縣申竒彩重修雍正五年知縣包洪謀修葺
汜水縣城西漢始建明洪武元年劉淵築景泰元
年知縣劉泰增築周圍七里高二丈三尺廣一丈
池深一丈闊如之成化十八年知縣王銘修葺正
德十四年知縣黎循紀築重城建郭門濬隍修堤
嘉靖萬歷間知縣劉釗張統重修崇禎八年知縣
王國楠修為磚城十六年知縣周騰蛟因寇亂移
縣治於西北
皇清順治二年知縣高永光仍復故城
陜州
陜州城西漢始建明洪武二年增築設弘農衛守
之周圍九里一百三十步高三丈八尺廣三丈二
尺池深二丈五尺闊如之門四東曰宣威南曰迎
恩西曰政平北曰宣化弘治十年知州汪濬指揮
吕璽重修
皇清康熙十八年知州羅錦增修雍正七年署任知州
黃起任修葺向隸河南府雍正二年奉
旨陞為直隸州分轄靈寳閿鄉二縣
靈寳縣城始建未詳明景泰元年知縣夏永寧重
建周圍三里高一丈八尺廣半之池深一丈五尺
闊如之嘉靖八年教諭李淑洪重修崇禎間知縣
谷萬重修
皇清康熙二十三年知縣江繁重修雍正五年知縣程
世福築土堤
閿鄉縣城隋徙縣始建明洪武元年縣丞王珪重
建周圍四里高一丈九尺廣一丈池深一丈闊倍
之正德七年縣丞郭經重修嘉靖二十年知縣李
應奎重修萬歷崇禎間知縣楊養湛邵演鄭民悦
黃方王鋐先後修葺
皇清順治七年知縣金鎮十一年知縣張三省相繼修
葺
光州
光州城即漢弋陽城宋慶元初知州梁季秘創建
周圍九里高一丈濠深七尺明洪武初增築景泰
元年知州余濬重修城分南北中貫小黃河正德
七年知州李鏜始甃以磚石又闢北城五門南城
六門萬歷間知州陳錫爵修葺崇禎八年知州鍾
自德重修
皇清順治六年知州徐化成十六年知州莊泰洪相繼
修葺向隸汝寧府雍正二年奉
旨陞為直隸州分轄光山固始息縣商城四縣
光山縣城始建未詳明洪武初知縣齊勉築土為
之正統十四年知縣郭寧增築正德十二年知縣
李昌内外始易以磚石周圍七里有竒高二丈八
尺廣一丈二尺池深一丈四尺闊三丈成化十年
知縣張寧重修嘉靖間知縣錢鑄萬歷間知縣施
堯化相繼修葺
皇清順治十四年知縣管聲駿重建康熙七年知縣楊
先春修葺二十七年知縣劉懋藻重修五十一年
知縣高卿修葺雍正七年知縣黃曾重修
固始縣城相傳漢高帝時始建明景泰間知縣馬
良重修周圍六里高一丈六尺廣一丈池深一丈
闊如之天順弘治間知縣任義施震相繼修葺正
德嘉靖間知縣薛良盧瓊張梯相繼修葺崇禎十
一年知縣王昌蔭重修
皇清順治七年知縣朱國棟重修十五年知縣趙隆印
修葺十六年知縣包韺補修康熙二十七年城圯
知縣楊汝楫修建
息縣城即古息國城元泰定十九年建明洪武六
年知縣潘顯章重建周圍五里高一丈二尺廣八
尺池深九尺闊二丈五尺成化十六年主簿謝永
齡重修弘治正德間知縣康維恭喬彪相繼修葺
嘉靖隆慶間知縣滕霄趙如奎相繼修葺萬歷六
年知縣王用賓十五年知縣劉光蔭相繼修葺崇
禎六年知縣劉純重修
皇清順治七年知縣劉養明十五年知縣邵光蔭相繼
修葺康熙二十四年知縣陸經遠重修雍正七年
知縣賈焕重修
商城縣城即春秋黃國地明成化十一年置縣知
縣張浚始築周圍六里高二丈三尺廣一丈七尺
池深八尺闊二丈五尺正德間知縣李允恭鄭璞
相繼修葺崇禎間知縣王拱極馮祖望相繼修葺
皇清順治三年知縣衛正元修築
河南通志卷九
