河南通志卷六十四
孝義
吕覽云夫孝三皇五帝之本務萬事之綱紀也執一
術而百善至百邪去是以聖哲重之漢設孝弟孝廉
諸科士生其間類皆敦至性飭彝常行誼之美光
於史策豈非敦本崇實上以是勸下即以是應歟
我
皇上以孝治天下郊配饗祀而後大普錫類之典復
詔郡縣敦舉孝義加之旌賁大化濯俗兩河之間靡然
嚮風矣必稽往昔以準將來因採孝友卓越并睦婣
任䘏義聞表著者附焉志孝義
開封府
漢申屠蟠字子龍陳留外黃人九歲喪父哀毁過禮
廬於塚側致甘露白雉之祥服除不御酒肉十餘
年每忌日輒三日不食當時以孝稱蔡邕深器
重之
晉庾衮字叔褒鄢陵人事親以孝稱武帝咸寧中大
疫二兄俱沒次兄毗復危殆癘氣方熾父母諸弟
皆出處于外衮獨留不去疫勢既息家人乃返毗
得瘥衮亦無恙父老咸異之初衮諸父並貴盛惟
父獨守貧約衮躬親稼穡以給供養而執事勤恪
父歿作筥賣以供母母終服喪居于墓側或有斬
其丘木者莫知其人乃召集鄰人而自責焉因叩
頭涕泣父老咸悲之自後人莫之犯
南北朝庾道愍鄢陵人庾冰玄孫少孤貧所生母漂
流交州道愍尚在襁褓及長知之求為廣州綏寧
郡佐至郡去交州尚遠乃自負擔冒&KR1361;而進僅得
自達求其母經年不獲日夜悲泣嘗入村值暴雨
寄止一家有一嫗負薪自外還道愍心動訪之即
其母也於是俯伏號泣遠近聚觀莫不揮淚乃迎
而歸
袁廓之字思度陽夏人因父死非罪終身不聽音
樂布衣蔬食足不出戸誓不臣宋時人比之晉王
裒云顔延之每見嘆曰有子如袁廓之足矣齊國
建仕至太子洗馬
袁彖字緯才陽夏人仕宋為武陵内史兄顗見誅
宋明帝投尸江中彖與舊奴一人微服求尸四十
餘日乃得密瘞石頭後岡尋改葬焉初彖幼而母
卒養于伯母王氏彖事之如生母
袁昂字千里陽夏人袁顗子初明帝誅顗蔵其首
於武庫以漆題顗名誌之時昂五歲匿於廬山元
徽中會赦得歸乃以顗首還之昂號慟嘔血絶而
復蘇以淚洗所題漆字皆滅人以為孝感所致葬
訖更制服廬於墓次終身不聽音樂歴齊梁官至
尚書令昂雅有人鑒入其門者號登龍門卒諡穆
正有集二十卷
袁最陽夏人父粲宋順帝昇平初盡忠宋室謀誅
蕭道成不克被獲戴僧靜奮刀直前欲劈之最大
叫抱父乞死兵士莫不隕涕粲謂最曰我不失為
忠臣汝不失為孝子父子俱遇害百姓哀之
庾沙彌鄢陵人仕齊為參軍嫡母劉氏寢疾沙彌
晨夕侍側衣不解帶或應鍼灸輒以身先試及母
歿冬不衣綿纊終喪不食鹽晝夜號慟墓在新林
忽生旅松百株枝葉鬱茂有異常松劉好噉蔗沙
彌終身不忍食梁武帝召見嘉之特加寵異官其
二子
阮卓尉氏人性至孝父問道梁岳陽王府記室參
軍隨鎮江州卒卓年十五自都奔赴水漿不入口
者累日載柩還都中流遇暴風船幾沒卓仰天悲
號俄而風息人以為孝感所致
王崇字乾邕雍丘人兄弟並以孝稱仕梁州鎮南
府主簿母歿居喪哀瘁杖而後起服闋復丁父憂
是年風雹所經禽獸皆死草木摧折至崇田畔風
雹輒止後除服仍居墓側有鳥巢屋乳三雛馴而
不驚守令以聞詔表其門
唐張士巖汴州人任客奴鄢陵人家師諒董
允恭俱陳留人楊思貞尉氏人潘良瑗潘
季通俱中牟人時惠珣陽武人楊嵩珪許
由李頤道俱封丘人皆以孝稱詔旌其門仍命
州縣存問復其賦稅
宋張仁遇開封人四世同居
李居正開封人七世同居
元尹萃洧川人至治初遊學京師忽夢母疾心怪之
馳歸母已歿居廬蔬食哀毁骨立每雞鳴而起手
治祭饌詣墓所哭奠雖風雪不廢父輔臣嘗病疫
萃侍湯藥衣不解帶夜則禱天願代父命數日
疾愈鄉里嗟異之
扈鐸蘭陽人蚤孤育於伯父及長事伯父如所生
伯父無嗣鐸為買妾及伯父卒遺腹生一男鐸常
抱哺與同起卧十年不少怠弟病鐸夜禱於天曰
天禍余家鐸父子可殱一人勿喪吾弟使伯父無
後明旦弟愈及母卒鐸廬於墓側值歲饑多盜宗
族勸之歸終弗從
劉源中牟人母吳氏年七十餘病甚不能行適亂
兵火其廬鄰里俱逃源力不能救乃呼天號泣趨
入抱母焚死
劉德泉杞縣人早喪母父榮再娶王氏生二子居
敬居元德泉撫愛殊摰及後母卒益相友愛至元
末歲饑父使析居德泉泣諫不聽乃各受其業去
久之父卒兄弟相約同㸑和好如初郡守以聞詔
表其閭
陳善汴梁人事親以篤孝稱詔復其家
韓榮劉斌張裕何泰史恪高成鄧
孝祖李文淵杜天麟張顯祖俱汴梁人居
喪廬墓以有司請詔並旌之
丁煦汴梁人八世同居
夏全鄢陵人閻讓中牟人俱以孝義稱事聞旌
表
明丘鐸祥符人師事青田劉基通儒書兼習醫家言
至正末避地四明明初鐸弟鈞為會稽巡檢鐸奉
母之官未幾母病鐸晝夜泣禱乞以身代及歿哀
慟幾絶卜葬鳴鳳山之原結廬墓側朝夕悲號其
地多虎聞鐸哭聲輒避去會稽人咸稱鐸為真孝
子學士宋濂傳其事
岳仲明本固始人宋鄂王七世孫洪武初徙家於
汴仲眀少立清節隠居不仕嘗廬墓九年有司以
孝廉舉三召不起賜號純孝先生今三召塚尚存
所著有遺安集蔵於家
李堪封丘人性純孝母賈氏病堪嘗糞甘苦以驗
差劇及卒廬於墓側洪武間詔旌其門
高朗字顯明杞縣人父卒廬墓事聞旌表
江泰太康人母卒廬墓洪武末旌表
劉大陽武人家貧值歲饑傭工里中以養父母父
母相繼卒大徒跣營葬廬墓六年永樂間旌表
李興洧川人母歿廬墓三年負土築墳冬夏徒跣
雨雪不避邑人稱孝
陳瑛封丘人生母早喪事嫡母翟氏孝謹翟卒廬
墓三年白兔烏鵲並集於舍事聞詔旌其門
軒茂良太康人父卒廬墓正統初旌表
解禮鄢陵人幼純篤父母歿廬於墓側負土壘墳
手栽柏樹數千株謀鑿井以資灌溉一日偶出廬
行數步如有人附耳者曰此有井及掘地果得一
井復有雙兔馴擾墓上人稱孝感
朱安&KR2516;周府宗室一歲喪生母事父與繼母至孝
父疾危刲股以進父病遂愈後年近七十追慕生
母廬於墓側事聞旌表
李斌祥符人母卒廬墓事聞詔旌其門
陳智太康人少失怙恃侍祖母以孝稱及卒廬墓
三年事聞旌表
郭存志太康人父母相繼卒廬墓三年景泰間旌
表
張縉鄢陵人幼孤育於祖母劉後劉卒縉廬墓三
年天順間旌表
蕭盛陽武人七歲時母時氏卒號慟幾絶鄉人竒
之後父卒廬墓三年有青蛇馴擾之異事聞旌表
陳鎧祥符人性至孝家貧妻死不復娶父嘗遘痿
疾十餘年鎧躬執炊㸑親調湯藥朝夕扶抱無少
懈比卒哀毁骨立其季父老而無子鎧請復同居
侍養如父事聞成化十八年旌表
史經祥符人周府儀賓母卒廬墓三年詔旌其門
李朝用杞縣人母卒哀戚三年事聞旌表
陸清祥符人任鄒縣訓導父母病日夜侍榻前衣
不解帶藥食必親居二喪水漿不入口者三日既
葬朝夕哭奠無異初喪枯其右目人咸憐之事聞
旌表
朱睦梁字仲甫祥符人周府宗室年六十父母疾
躬侍湯藥及卒居喪廬墓白烏翔集服闋不歸周
王屢召始還事聞賜勅幣旌奬
馬太極杞縣人嘉靖間兄弟分産盡讓於弟以孝
友聞
張鉉太康人庠生流賊破城父秉倫抱病鉉左右
扶持冒死不去賊義釋之
張名顯洧川人庠生慷慨好義歲大祲散穀賑饑
全活甚衆西山保負正供三百餘金名顯傾貲代
完出桁楊者數十人合里頌之
耿光太康人庠生世業農父應科樂善好施七世
同居子姓百口光事繼母孝教諸弟嚴置圓几二
外則男子以次共食内則婦女以次共食扁其堂
曰效藝嘗赴省試拾遺金數百於旅舍俟其人歸
之光嘗自言行事當以聖賢為法始無悔事立心
當求鬼神可鑒始無愧心其刻志勵行如此
梁錫匠中牟人性至孝父歿哀慟致毁妻哭其夫
又卒邑人哀之
朱肅沈鄭倫俱陳留人康温德通許人田
密吕應俱儀封人趙惠尉氏人以上皆居喪
廬墓者
劉起鳳陳留人天性孝友隨父京邸父卒千里扶
柩形毁骨立同兩弟共㸑侍母四十年無間言母
卒分析任弟擇取惟取圖書數卷而已築桃花館
日與弟賦詩揮翰以娱志不求聞達著落花集一
卷
謝欽儀封人母歿盡哀歲饑盜起獨不犯欽廬賜
旌
徐自化通許人八歲隨母掇野菜忽有狼突至攖
其母自化持棍奮擊保護其母若有神助人稱至
孝
趙千里尉氏人父有遺妾祖母遣去未幾生子千
里欲收養之祖母不可既而漸長密往覘視歸報
祖母曰此子聲音笑貌宛然吾父又何疑焉遂贖
歸成立以産中分之
侯體直蘭陽人事二親色養備至處兄弟無間言
遇親族急難即傾囊相助以子良翰貴
國朝贈奉直大夫刑部清吏司郎中祀鄉賢
陳思恭蘭陽人事親以孝聞樂善好施遇貧乏不
惜傾囊以贈以子衷一貴
國朝贈奉政大夫戶部江西清吏司員外郎祀鄉賢
劉心乾太康人歲貢崇禎十一年歲大祲饑民相聚
為盗心乾輸粟五百石銀一千兩呈請築堡自守兩
院上聞奉勅修建明末大亂獨此堡全活最多
張文光祥符人明崇禎戊辰進士任曲沃丹徒縣令
國朝授錢塘令後累官江南池太道副使性孝友父母
卒廬墓三年卒祀鄉賢
皇清劉朝佑祥符人邑諸生親疾籲天願減算以延親
夀及殁哀毁骨立居喪如禮五世同居庭無間言
闔邑舉其孝友雍正二年題授湖南&KR0789;縣知縣
劉星祥符人庠生性至孝十三歲喪父哀毁逾常
母病刲左股以進疾遂瘳生平雖盛暑未嘗袒裼
恐人見其痕後以子士聰貴贈文林郎工科掌
印給事中
蘇湄祥符人年十五時母病嘗糞辨甘苦及卒寢
苫枕塊守禮不就婚雍正四年旌表
鄧襲爵封丘人孝行淳篤孺慕終身邑人公舉其
孝雍正十年旌表
傅爾佺蘭陽人邑諸生事親色養備至父病嘗糞
呼天求代父卒廬墓三年祭必盡哀雍正十年
旌表
李悃尉氏人以木匠營生父患痿痺悃事之維謹
遇歲歉不能養乃乞食於市歸以啖父後得賑穀
擔石慮不可長繼日舂升許供父而以糠粃自咽
及父病劇夜中隣人猶聞悃撫摩嗟泣聲迨遲明
則悃已抱父足死矣其父亦一慟而絶鄉里憐其
孝為收葬焉雍正十一年旌表
張都甫祥符人順治辛丑進士累官通政司右參
議幼失怙恃出繼都姓常呼天號泣以不及見所
生為恨侍繼父承顔順志處族黨間無間言鄉人
稱之祀鄉賢
張養蒙祥符人明崇禎壬午舉人
國朝授洛陽教諭陞江南武進縣令性恬退少宦情致
仕歸事親色養備極甘旨祀鄉賢
王珽祥符人性純孝年八歲時侍祖疾母氏刲股
療翁珽十指忽痛趨問知故卒飲泣不言以成母
孝與子符震同登甲子鄉榜乙丑成進士部檄促
選依依不忍去膝下父母迫之不得已至都一夕
忽夢中驚悸恍惚母氏刲股時情狀急馳歸母疾
已大漸人以為誠孝所感服闋父復促之就銓得
新貴令會裁缺即歸養絶意仕進生平學宗程朱
淹貫經史尤邃於易祀鄉賢
耿燿太康人邑諸生少從兄光學事之如父凡出
入起居必諮稟而後行光嘗與之財燿曰家有長
兄我無用此為也壬午闖賊陷太康燿率弟炳肩
輿舁母避河朔貿布以供甘旨母病燿朝出經營
暮歸侍疾衣不解帶者累月母歿扶柩渡河殯於
祖塋會鎮帥高傑兵作亂道路梗塞燿挽車於刀
途血路中不恤也時定興耿權與弟極以孝友稱
炳嘗慕其為人訂為兄弟分宅以居且贈田四頃
其義譜有云性地成宗心源為譜孫徵君竒逢為
作三耿合傳
耿於彛太康人有學行父光喪未葬值闖賊屠太
康居民逃竄於彛獨抱父柩號泣不去賊大至迫
之曰汝獨不畏死耶推堕城下傷腰脊不死越三
日賊退踉蹌歸家以土掩柩而後去時歲大祲人
相食邑令贈穀四十斛悉推其餘以賑貧人督家
人廣種菜子明春菜發任人刈取全活無算年八
十二卒飄然若仙耿氏以孝友名世子姓守其家
法中州稱禮讓者以耿氏為首康熙五十九年祀
鄉賢
王紀昭字憲一祥符人康熙丁未進士少孤事母
以孝聞弟緒昭早喪遺子甫週歲撫之如己出性
恬退不樂仕進所著有敬遺堂稿蔵於家
宋豐祥符人性純孝河漂母棺虔禱得之人咸以
為誠孝所致兄弟十二人極友恭以子鏻貴贈
奉直大夫全州知州
冉佐字率兹中牟人歲貢生有姊適張氏貧不能
自存終身贍之弟早逝遺孤五人為畢其婚娶明
季民間養馬供官歲輪一人充役輒至破家佐糾
族為會儲財以充其費族屬蒙安好引掖後進執
經者常滿戶外康熙三十八年祀鄉賢
張岩儀封人邑諸生入太學當明季寇亂奉母圍
城中備歴艱苦長兄為寇擄被箠幾斃負而逃出
族有嫠婦張氏郭氏馬氏悉為立後以慰孤孀後
值庚午歲祲煮粥施賑全活甚衆屢舉鄉飲大賓
以子伯行貴累贈光禄大夫禮部尚書康熙四
十四年祀鄉賢
馬體乾字行健杞縣人康熙乙丑進士父其昌任
長沙令卒於官體乾奔赴時資斧匱乏僦小舟載
柩至洞庭風大作舟幾覆體乾抱柩號泣俄浪靜
得免人以為孝感所致康熙四十六年祀鄉賢
王紹素陽武人邑諸生純孝竭力養親親歿廬墓
三年好施予為人排難解紛族黨中有失配乏嗣
力不能婚娶者資助之耿季二姓爭墓地結訟久
不決紹素出己吉壤捐價與之訟遂息康熙五十
一年祀鄉賢
劉嗣竒字爾常陳留人康熙丙寅拔貢生事親以
孝聞撫幼姪如己子遇宗族子弟貧不能學者即
為延師代饋束脩有貧人鬻女贈而嫁之尤嗜讀
書纂蔡邕李賀李商隠集行世著有逸翁詩編康
熙五十九年祀鄉賢
歸德府
漢夏侯訢字長况寧陵人侍母疾衣不解帶者三年
母令暫寢訢方假寐忽夢父告之曰汝母疾非凡
藥可愈天帝憐汝孝賜以仙藥在室後桑枝上訢
驚起如言求之得藥進母疾遂瘥
南北朝江泌字士清考城人少貧以斫屟為業母早
亡泌以缺養為歉遇鮭不忍食食菜不食心惟食
老葉母墓忽為野火所燒泌哭淚盡繼以血後仕
梁為參軍世謂之孝泌云
江紑字令絜考城人年十三父患目紑侍疾經月
不解帶夜夢僧云患眼飲慧眼水必瘥覺訪法師
曰經云慧眼見真能渡彼岸紑捨里舍為寺得故井
取以洗眼遂瘥人以為孝感父卒朝夕號慟不絶
亦卒
隋朱昌寧永城人有孝行母病思瓜時方四月瓜未
熟昌寧號哭于瓜田中一夕瓜盡實寧取以奉母
食之即瘥開皇中有司以聞詔旌其門
唐程袁師宋州人母病十旬不解衣帶藥不嘗不進
代弟戍洛州母終聞訃奔喪日走二百里葬後負
土築墳號哭疾毁人不復識嘗有白狼黃蛇馴於
墓左每哭羣鳥鳴翔永徽中刺史以狀聞諸朝詔
吏敦駕既至不願仕授文林郎還之
朱仁軌字德容永城人隠居養親親歿哀毁踰禮
有赤烏白鵲棲庭樹觀察使趙承恩表其異仁軌
居嘗誨子弟曰終身讓路不枉百步終身讓畔不
枉一段及卒諡曰孝友先生弟敬則好學重氣節
累官同鳳閣鸞臺平章事與三從昆弟居四十餘
年貲産無異
元孔全鹿邑人父成病全割股肉啖之即愈後卒居
喪盡哀舍於墓側負土為墳日六十肩風雨有虧
霽則補之三年起墳廣一畝高三丈餘至元間詔
旌其門
陳乞兒夏邑人年九歲母喪哀毁負土為墳高一
丈廣十六步人憫其幼欲助之乞兒泣拜而辭有
司以聞特表異之
葛祥張德成張遜王珪劉弼俱歸德人
居喪廬墓詔復其家
明吕仲和歸德衛人少喪父事母路氏至孝路喪明
百藥罔療仲和每旦䑛之目遂愈及卒仲和盡禮
三年鳩雀馴集墓左正統初詔旌其門
楊敬歸德衛人父昱洪武間死于陣敬方十歲聞
訃哭踊每思求父遺骸不果乃取衣冠葬於先塋
之次事母艾氏温凊以時服食有節凡母意所向
無少違暇則讀經史開家塾以授生徒每閱戰陣
事輒流涕不已時人以王裒擬之母卒敬哀毁踰
禮方殯在堂西鄰不戒于火將及柩敬仰天大哭
風反火息事聞詔旌其門曰孝行
任貴歸德州人父恭義早卒事母孫氏以孝聞成
化間旌表
沈忠歸德州人初父疾籲天願以身代及父卒母
姚氏喪明忠送死養生靡不盡禮未幾母亦卒舍
於墓側手自封樹成化間旌表後忠患癰其長子
濙吮之及卒季子瀚又廬於墓人以為一門三孝
云
王洞夏邑人母卒廬墓三年事聞旌表
任鏜夏邑人生母早喪鞠于嫡母趙氏趙卒廬於
墓側時黃河衝溢侵及塋域鏜仆地號哭河忽南
徙鄉人異之事聞詔旌其門
李邦貞字雲樓夏邑人性孝友事父母躬勤定省
飲食必嘗以進親歿廬墓三年兄亡撫其遺孤五
人讓産予之誨之成名嘗于堤旁得窖金千金悉
捐助堤工其他施賑甚多子汝先汝健健子策竒
竒子可秩兆浚俱舉孝廉克守先訓人稱世德
李敬永城人輸粟五百石賑飢民撫院以疏聞詔
給七品散官子琛貤封巴州司馬
李支承永城人父文學有風疾遂廢舉子業侍飲
食嘗湯藥代為櫛盥歴數年如一日居父喪苫塊
三年事母如事父承顔順志終其身無懈志
陳彦良鹿邑人篤于孝行親歿廬墓舉孝廉授滕
縣丞里人慕義相率就居遂成市鎮名曰墓臺集
劉熙鹿邑人父被賊擄熙自縛詣營曰吾父老不
堪役願易以某供驅策父得歸熙度父去遠乃罵
賊曰我良家子為救父来豈效汝作賊賊怒磔之
馮邦誾蘭俱鹿邑人以孝義著
任甫昂柘城人居喪廬墓旌表
劉守倉柘城人家富好義授職不就太康大饑出
粟三百石賑之後柘城歲祲又出八百石賑之事
聞建坊旌表子心乾亦慷慨好施
張瀛柘城人歲饑出粟千石賑之旌為義民
李安徐海俱歸德人歲饑各輸粟麥一千二百
石以賑詔旌為義民
曹容字仲容永城人成童時父母棄世撫庶弟若
同母有田二百餘畝悉予弟姪别營樹藝漸以豐
裕景泰間歲饑鄉人以田来質共千餘畝悉還其
券不責償又賑穀麥千餘斛銀千餘兩成化丙戌
歲旱容偕二子暲昺各輸粟千石賜璽書旌表樹
坊曰好義俱授承事郎七品散官
董雲龍商丘人好施與置義田義塚施棺揜骸修
造橋梁
田實穎商丘人庠生父病思食魚入水求之溺死
妻姚氏不食死有司旌之
王道普字明軫永城人崇禎癸酉舉人天性至孝
居喪一月鬚髮盡白時方多故需才孔棘普壯年
負才氣巡撫練國事欲薦於朝普以親老不樂仕
進閉門課子弟教以體認為功晦迹城市以卒子
連瑛貴贈戶科給事中祀鄉賢
李樹馨字湘畹永城庠生少受業同邑御史魏景
𤦺逆弁劉超據邑叛景𤦺全家被殺遺孤維平甫
數歲乳媪擲送短牆外馨蔵匿之逆索甚急馨
乃慷慨請超曰將軍殺魏公三世已甚矣孤兒何
罪必欲死之某與魏公誼托師弟孤兒某實徙之
遠所欲殺魏孤寧殺我超色動撫心歎曰子誠義
士由是得免三子汝霖汝懋登進士
皇清耿輔虞城人邑諸生性至孝早喪父事母避亂開
封流寇決河灌城輔倚浮木負母渡水逃出獲免
後居母喪哀毁骨立縞衣粗食終其身子惇貴
贈戶科給事中康熙五十四年祀鄉賢
李曰沆寧陵人邑庠生年十八母曹氏歿晝夜哭
泣事繼母孝養倍至父年八旬遘疾沆年已六十
晷刻不離左右藥必親嘗衣不解帶者四十餘日
及歿勺水不入口悲號不輟所嘔皆血葬後朝夕
哭奠哀毁過甚遂致殞命鄉里憫之雍正三年
旌表
劉三光字文石睢州人明崇禎戊辰恩貢生母早
卒育於繼母克盡孝道兄亡撫育兄子恩勤備至
分析田産聽兄子自取好施與延師教里中後進
歲饑出粟數百石以賑子士龍貴封行人司行人康
熙六年祀鄉賢
李豔松字霖雨柘城人事親孝當流寇之亂避難
濠梁往返兵火中遇寇者再輒得脫人以為純孝
所致土寇競起約日劫城松偵知白邑令隂為之
備賊至失利柘賴以全延名師訓親族子弟歲饑
施粥賑濟多所全活子元振貴贈工部右侍郎康
熙三十三年祀鄉賢
蔣竒猷字壯其睢州人順治丙戌舉人己丑會試
副榜少孤事母以孝聞性好施與黃河水漲溢至
州西堤竒猷出布囊堵築城以不沒順治十六年
歲饑首捐穀一百五十石以賑奉
旨旌其門次年又設厰施粥遠近就食者日數百人麥熟
乃罷將去復人予一笠一鐮嗣後每逢饑歉即出
穀賑濟歲至三千餘石睢州新舊城以明末河決
霪雨即泥濘衆議墊成大道又議移建學宫竒猷
俱首捐資臨終嘱其子中書舍人武臣曰樂施吾
素志然宜先其大者
文廟為奉聖之所飢民乃被難之人尤為切要後武臣
克繼父志踵而行之康熙五十一年祀鄉賢
王允傑字溟南考城人邑諸生流寇之亂奉父母
避難河北躬負米於百里外長兄暨姪俱歿教養
兄孫不啻己出施東墩田收葬枯骨捐貲重建學
宫文筆峯子旬康熙甲子舉人甸康熙丙戌科進
士
劉坤字資生睢州人康熙乙丑進士由庶常授檢
討事親孝奉盤進饌必躬親以所有田宅分授諸
弟親族貧者悉賴贍養州南地勢卑下常患水災
坤相度地宜開渠導水卑地悉成膏腴人以為便
康熙五十年祀鄉賢弟震邑諸生亦方直尚義嘗
出家貲於所居平岡集之北跨河增建石橋甚壯
且固民無病涉至今德之
侯服永城人孝廉侯繩武長子天性純孝成童時
即能承志父患痰疾晝夜不離左右者三年焚香
禱天願以身代父病遂愈及父任信陽州學正病
卒服在家心悸星夜赴任所遇父靈於途一痛幾
絶扶歸葬祭悉遵古禮年逾六十事母猶如嬰兒
雍正六年旌表
陳懷金商丘人家貧賣麫為業拾金二十四兩八
錢後詢問知為江南羊客王盛立所遺勘明銀數
相符即還之酬謝不受雍正六年題奉
特旨給與九品冠帶賞銀五十兩
劉與裕虞城人母常氏失明多病裕朝夕侍側不
離左右飲食手調三十年如一日母卒兄與立亦
瞽裕事之如母雍正八年旌表
王熖虞城人監生敦本睦族性喜周急年至九十
五猶施舍不倦雍正十年旌表
張璞鹿邑人監生好義樂施周卹貧寡遇歲歉常
散穀二千餘石以賑窮民雍正十一年旌表
彰德府
漢郭巨隆慮人家貧養母盡孝有子三歲每供饌母
常減食與之巨謂妻曰兒分母饌母食不飽貧乏
不能供子可再有母不能再得乃埋其子掘地三
尺得金一釜上有丹書曰天賜孝子郭巨官不得
奪人不得取
南北朝陸彦師字雲房臨漳人魏襄城王元旭引為
參軍事以父艱去職哀毁殆不勝喪與兄邛廬於
墓次負土成墳公卿重之多就墓側存問晦朔之
際車馬不絶齊文宣聞而嘉歎旌表其閭號其所
住為孝終里服闋兄邛當襲父始平侯以彦師昆
弟中最幼表讓封焉彦師固辭而止時稱友悌孝
義萃於一門云
唐杜羔洹水人宰相正倫五世孫貞元初舉進士其
父任河北尉卒母經兵亂不知所之羔遍求不獲
後隨從兄兼任澤潞判官兼鞫獄於庭羔在側有
一嫗熟視羔曰此少年貌類吾夫詰之即羔母也
遂迎歸又訪父墓所在邑中父老無知者館佛寺
中日夜悲號忽於屋柱上見字數行拂視之乃父
遺跡云吾子孫若求吾墓當於某村問之羔哭而
往果得父墓元和中仕至工部尚書卒贈右僕射
諡曰敬
趙祚相州人八世同居詔賜旌表
宋韓令坤武安人父倫為許州行軍司馬有罪當誅
請以身代上憐其孝議從減等祀孝子祠
陳岐陳嶷涉人隨父寅守西和州元兵陷城父仗
劒死母杜仰藥死岐嶷及兩婦俱死母側寅死忠
杜死節岐嶷死孝二婦死義世稱忠孝節義萃於
一門云
金温石相州人幼孤八歲奉母居郡南與從子二蚤
夜耕作修治場圃植榆桑周匝前後母大悅村落
化之修行孝讓石嘗侍母上塚母曰吾他年歸此
白楊號風得無懼乎後母以天年終石自穿土起
墳既葬親舊勸令歸石曰營葺未就姑待之時石
已骨立親舊恐其遂死他日又造墓固勸令歸石
曰祥而歸未晚也竟至禫祔廬側設竈旦作粥一
盂析為三食之不復舉火負土累月鄉人願代之
石稽顙謝曰非石願也垂老時享祭器必親滌年
七十一歲卒
元梁琮安陽人父卒廬墓朝饘暮粥若將終身總管
王某聞而嘉之起為府吏後以功官至福建路轉
運副使從子鐸父喪廬墓與弟鑄五人同居無間
言時同邑趙信皇甫達皆以孝聞居喪廬墓達念
母老無棺一日大雨漂巨木至門視之良材也後
遂用以殮母
劉讓安陽艾口人六世同居闔門四十餘口歡然
無間大德元年表其門
任天祐武安人躬履忠信子孫七十餘人毋敢私
畜四世同居泰定三年表其門
張政臨漳人六世同居家口四十餘人各守禮法
族黨稱其孝義有司以狀聞詔旌表其家
馬仲弼安陽人性至孝每定省必和氣温語得親
悅乃已父母卒廬墓三年詔旌表其家
明郭本安陽人早孤事母孝天順辛巳母張氏歿哀
毁幾死既葬廬於墓側茹菜飲水負土起墳又築
臺高一丈曰思親手植白楊數十株時有白項烏
二飛集馴擾不去人以為孝感所致有司以聞詔
賜旌表
鄭貴湯隂人五世同居鄭氏皆朴重無欺詐貴弟
祥尤茂行每治賈歸錢帛滿地妻子母敢私尺寸
年近九十卒
李聰林縣人幼有至性生母申早喪哀毁骨立事
父暨嫡母力田供養同傭佃作息者十餘年父卒
痛哭幾絶事母朝夕問視食必親進母食或減即
跪請故家貧肉不能豐母或分食諸孫聰泣曰兒
痛事父日短夫婦誓不食肉忍啖兒童耶母感泣
納其言母病痺不能行聰作座如肩輿狀寒則舁
以就日暑則舁以就涼族戚召必躬舁以往母夀
九十卒廬墓三年朝夕悲痛先是常恨居貧薄葬
其父乃倡為敬老送終會以備喪行之二十餘年
鄉人稱曰前有郭巨後有李聰
趙安邦字良輔湯隂人十歲而孤感父遺命刻意
誦讀十五補庠生事母最孝母病研究素問等書
遂成名醫母歿三年絶葷酒不入私室嘉靖末以
歲貢授開州訓導復陞遼東教授夀八十四卒祀
孝子祠
蘇奕字世千湯隂人舉孝廉蘇萬里子天性孝友
與人無忤萬里卒於燕奕匍匐往收遺骸歸廬墓
側事孀母六十餘年孺慕終身
王立賢湯隂人敦朴厚重幼失怙與弟舉賢同在
襁褓年十三撫弟泣曰兄弟孤苦耕讀不能兩顧
汝其一意於學我就耕藉農業以供筆研其弟果
有聲立賢遂以數十年所營家業盡以腴者讓其
弟一邑義之
李騰蛟武安人天資英敏尤篤於友愛萬歷庚子
舉於鄉歴刑部員外郎任滄州捐貲賑乏有循吏
風
孫可嘉安陽人性孝友好施賑舉明經不仕
董三槐字面之湯隂人天性孝友崇禎丙子以拔
貢入北雍著有蟄園南游諸書
尚坤涉縣人嘗受王堂寄銀一百四十兩忽漳水
四溢廬舍漂沒殆盡坤持銀避樹上水消堂死坤
以原銀付其家
楊鏡林縣人庠生萬歷間歲荒鏡貸穀千石存活
無算又助官設粥賑飢有某夜攜妻踵門願以妻
償所貸鏡正色遣去詰朝盡焚諸券有司表其門
竇文會涉縣人五世同居男女百口無間言事聞
旌表
史五常内黃人父萱洪武間任廣東按察司僉事
秩滿將行病卒時五常方七歲力不能扶柩還其
母諭五常曰汝父殮時有大錢置柩中汝謹識之
俟汝長尋訪歸葬五常事母至孝不去左右及母
死去父歿時已五十年乃入廣中求父櫬歲久失
所五常旦夕號泣見者無不流涕已而兩司諸僚
聞之命所司物色竟獲骸骨並大錢如母言以禮
殮殯官給舟車歸葬祖塋廬墓三年正統間事
聞旌表
崔克昇内黃人幼以孝聞父年九十九卒克昇跣
足負土築墳廬墓三年事聞旌表
皇清李讓安陽人庠生性純孝温凊定省無間朝夕父
歿事孀母母耳目昏瞶手足痿痺讓委曲奉養不
離左右雍正三年旌表
郭維清安陽人事父母出告反面每食必親奉匕
箸親疾晝夜侍湯藥衣不解帶及歿哀毁盡禮廬
墓三年雍正三年旌表
元好安陽人少失母父出營薪米元好閉戸悲泣
聞父歸即為歡笑狀不令父知其悲及娶誡其妻
曲體親心父偶抑鬱必設肴饌延請父執懽會以
悅其心父病不省人事元好與妻侍床簀間三年
無惰容雍正三年旌表
賈民仰武安人庠生值荒歲常捐粟煮糜以活貧
人樂善好施鄉里稱之雍正十一年旌表
許純字存白安陽人邑諸生性純孝父宦蜀遣純
歸養祖母朝夕問視無不曲體父心父歿於蜀純
年弱冠竭蹶歸葬事祖母及母色養備至設義學
製文廟祭品七百餘件倡輸義穀以濟凶荒康
熙二十二年祀鄉賢
張彬字蔚子武安人康熙己酉舉人友于兄弟先
世遺業推多受少足跡不入公門一日讀書磁山
夜半有叩門聲唘戶視之乃一少婦也正色拒之
婦慙而退鄉薦後焚逋券免租負人感之無德色
康熙三十八年祀鄉賢
張其相内黃人康熙甲戌進士天性孝友事繼母
如生母待異母弟尤極親愛值歲饑捐穀賑濟里
黨多受其惠積逋不能償者輒焚其券康熙五十
九年祀鄉賢
衛輝府
隋徐孝肅汲郡人早孤不識父及長問父貌於其母
因求畫工圖其形構廟置之晨夕定省朔朢則享
之事母數十年家人未嘗見有忿恚之色及母老
疾孝肅親易燥濕憂悴之容見者無不悲悼母終
茹蔬飲水盛冬單衰毁瘠骨立祖禰葬處皆負土
成墳廬於其側四十餘年被髮徒跣以終其身弟
備德卒其子處默亦廬於墓稱世孝焉
華秋汲郡人幼喪父事母以孝聞家貧傭賃養母
容貌毁悴鬚髮盡改母卒廬於墓側負土成墳人
有欲助者秋輒拜而止之大業初有司大獵於野
見一兔入秋廬馴擾左右久而不去郡縣以狀聞
詔遣使勞問旌其門後郡中盜起咸相誡曰勿犯
華孝子鄉里皆賴以全
翟普材滑縣人事親以孝聞州郡辟命皆固辭不
就躬耕色養鄉鄰謂為楚丘先生後父母疾親易
燥濕不解衣者七旬大業初父母俱終哀毁殆將
滅性廬於墓側負土為墳盛冬不衣繒絮有犬随
之林哭犬亦悲號又有二鵲巢其廬馴狎無所驚
懼大業中司隸巡察奏其孝感擢授孝陽令
唐張珪衛州人七世同居詔賜旌表
宋李載字伯熙黎陽人少苦學登進士知大名冠氏
縣吕夷簡入相薦其材歴仕六州一以寬厚稱性
篤孝侍母病不解帶至病亟不能食載亦不食母
知之為強食焉
侯義滑縣人家貧無産傭以事母母卒葬不能壙
晝則負土築墳夜則哭於柩側嘗有盜劫其衣既
而知為義物悉還之
金陳顔汲縣人父光為夀陽尉未赴值金兵取汴光
被圍城中顔間關渡河往省其父因有疾北歸家
奴誣告光黨賊殺人繫獄不勝刑訊因自誣服顔
詣郡請代父死郡守哀之適帥臣至郡以狀白帥
曰此誠孝子也併釋之天會七年詔旌其門
元張聚新鄉人性至孝母卒廬墓三年朝夕負土成
墳天歷間事聞旌表
秦十一輝縣人早孤養母劉氏元末兵至母目失
眀十一負母攜妻子避兵於山子方三歲母得食
嘗哺之十一謀於妻曰兵荒缺食母餐不飽莫若
棄兒幸母得全兒不足惜妻從之遂棄兒負母避
處險阻採食為養事定乃歸
王慶新鄉人幼孤事母克孝母病慶禱於天願以
身代母病遂愈朝夕奉甘旨二十餘年未嘗少怠
鄉里化之有司以狀聞詔卹其家
耿昌獲嘉人少有至性家貧養親竭力以供甘旨
父歿廬墓三年事聞旌表
李全獲嘉人年十歲喪父家酷貧全每痛父沒時
已無知躬耕養母四十年母疾藥罔效全籲天祈
以身代割股啖母尋愈後母卒全哀毁骨立廬墓
三年事聞旌表
劉淇汲縣人以篤孝聞詔旌其門
徐昌祖汲縣人以廬墓旌表
李珪滑縣人篤於行義嘗收葬族人遺骸并撫其
孤參議托克托聞而義之薦為通事及托克托竄死南
海珪不遠萬里收殮之事聞旌表
明周敬軻胙城人洪武中由人材舉任南京衛經歴
累從征討有功以祖母尚在乃上書乞終養詔許
之仍給原籍近便土田二頃以贍其家
岳維祺輝縣人洪武二十四年父宗岱病維祺日
侍左右奉湯藥每夜稽顙北辰祝曰願損已年以
益父夀且欲以身代死後父卒哀毁幾絶及葬結
廬墓側寢苫枕塊朝夕悲號服終復築臺立祠事
死如生
張琛汲縣人母死廬墓三年有白兔馴遶墓側天
順初事聞旌表
徐寧汲縣人郡庠生天性純孝母死廬墓三年成
化十年奏聞旌表
王興新鄉人父卒母秦氏年十九遺腹生興秦氏
守節紡績自給撫興成立八十二卒興葬之盡禮
廬墓三年朝夕哀思負土成墳高一丈有青蛇盤
旋墓側或隠或見又有羣鵲来集晨昏不去人皆
以為孝感所致事聞旌表
張登元新鄉人貢生母歿廬墓三年嘉靖四十年
旌表後登元卒其子亦廬墓三年人稱世孝
吳竒輝縣人母疾割股療之父疾復割肉以進父
亦愈
尚忠新鄉人性孝友父歿遺産盡讓兩弟遇大疫
死不能葬者輒瘞之萬歷十年旌表
梁移粟新鄉人母病割股愈之萬歷中旌表
魏達淇縣人父卒廬墓三年有狐兔馴遶左右母
卒又廬墓四年有烏鵲赤蛇之異鄉人羨其孝感
弘治間應詔以聞年至九十九歲卒
張士儒張可光俱獲嘉人張永安淇縣人皆
居喪廬墓事聞旌表
張貴胙城人正統間歲饑出米麥千石助賑事聞
旌表
汪仲城獲嘉人正統間輸麥千石助賑題請旌表
李深淇人置恤孤房資給貧乏又置義塚給棺以
葬事聞旌表
張士德新鄉人四世同居
劉成德汲縣人母病思食肉值旱禁屠遂割股以
為饌母病尋愈
王仲立新鄉人幼失父躬耕事母勤學力田外朝
夕不離母側母感時症數日不食忽五鼓聞新穀
香仲立即徧尋穀穗將實者手揉成米煮而進之
病大愈崇禎十三年歲值竒荒徧給牛種一方利
賴督學聞其事授袍服給匾奬之時盜賊充斥仲
立約本村壯丁義勇互相防守民賴以安
閻祺滑縣人邑諸生兄禧被闖賊擄略至陜祺千
里尋兄遇賊不屈死
皇清楊文秀字菉竹新鄉人邑諸生性純孝父歿廬墓
三年時承明末寇亂城郭傾圮文秀捐貲繕修躬
行倡率又兵燹之餘人不知學文秀多置書籍設
義塾延師講習文風丕振歲饑捐榖賑濟以子毓
蘭貴贈朝議大夫康熙七年祀鄉賢
張縫彦字洙源新鄉人明崇禎時功貢性至孝父
病口嘗湯藥衣不解帶及歿喪葬悉依文公家禮
國朝授浙江東陽縣司訓以母老不就?心濂洛關閩
之學所著有九莊制義小典卧園詩集行世以子
玉含貴贈内閣中書舍人順治十五年祀鄉賢
郭士標新鄉人明禮部右侍郎淐子淐歿廬墓三
年?心理學不求仕進好義樂施歲荒捐粟五百
石以濟飢民有山東貧婦沿途求鬻士標給以價
訊其居址遣人招其夫并給貲送歸人皆誦之以
子晉熙貴贈朝議大夫吏部郎中康熙五十二年
祀鄉賢
孫博雅輝縣人少承父竒逢訓沈潛理學康熙八
年奉詔舉山林隠逸縣令舉博雅上名郡守博雅
以親老力辭父歿偕兄弟結廬墓側三年不見齒
弟韻雅有罪繫獄博雅具槖饘炎風朔雪日事奔
籲竟客死長安諸士大夫高其義致賻歸櫬學者
稱文孝先生康熙四十九年祀鄉賢
郭士棟新鄉人事親孝兄早歿撫遺孤不啻己出
持身端方學以濂洛關閩為宗一時從遊甚衆親
族有婚葬大事多所周濟順治壬辰由歲貢授知
縣未任卒康熙五十年祀鄉賢
暢策字君籌新鄉人順治丙戌舉人以親老不仕
朝夕親奉甘旨及親歿水漿不入口者三日哀毁
骨立學宗程朱力求實踐一時從遊者多所成就
以子泰兆貴贈文林郎康熙五十一年祀鄉賢
孫淦輝縣人望雅子康熙壬戌進士任内閣中書
舍人幼穎異其祖竒逢深愛之年十二遭母喪哀
毁動人展轉苫塊間舉止合禮父歿三年不入内
族黨俱欽其孝康熙四十七年祀鄉賢
耿之翰輝縣人父患痿痺卧牀褥不能轉側者六
年之翰日夜侍牀下飲食便溺不假人手母病三
載侍奉如父康熙五十九年旌表
郭培墉新鄉人庠生母歿廬墓三年晨夕哭泣塋
外舊有先世祠鄰舍失火延及培墉入抱木主烈
焰圍繞冒火而出倉卒中遺生母像復從烈焰中
檢得之身幾殞有藥賈張姓宿其家遺金百兩於
席後培墉召還之雍正六年旌表
李肇極濬縣人廩生慷慨好義閭黨中有婚姻
喪葬無不委曲周濟南北兩門設建義學二所各
置田延師其中以教来學邑人多所成就歲饑家
餘積粟盡出所有煮粥賑濟全活無算衛人夾河
而居往往病涉肇極特置渡船往来稱便康熙六
十一年祀鄉賢
懷慶府
漢丁蘭河内人少喪母刻木為像事之若生朝夕定
省鄰人張叔醉罵其像以杖擊首蘭歸見母像色
若不懌問其妻具以告即奮擊張叔吏捕蘭去像
為之垂淚郡縣嘉其至孝通於神明奏之詔圖其
形
趙孝濟源人性至孝與異母弟禮析居禮隂賂大
姓主分析上下其手而禮得贏往酬之孝恐獲罪
亦續往道遇赤眉賊欲殺禮以食孝急往謂賊曰
禮能養母而瘦孝不能養而肥願以己易弟使衆
得飽老母亦得所養也由是兄弟爭相讓語哽咽
賊義而並釋之
三國司馬芝字子華河内温人少為書生避亂於魯
陽山遇賊同行者皆棄老弱走芝獨坐守老母賊
至以刃臨芝芝叩頭曰母老唯在諸君憐之賊曰
此孝子也殺之不義遂得免以鹿車載母居南方
十餘年躬耕以養曹魏時仕至陽平太守賜爵關
内侯
南北朝司馬暠字子昇温人幼聰警年十二母歿哀
慕過禮勺水不入口殆經一旬每號慟必至悶絶
及父歿毁悴愈甚廬於墓側日唯進麥粥一升墓
在新林連接山阜舊多猛獸暠結廬數載豺狼絶
迹常有兩鳩棲廬所馴狎異常後仕梁官至通直
散騎常侍卒有集十卷子廷義居喪踰禮亦以孝
聞位司徒從事中郎
文門愛山陽人早孤供養伯父母以孝謹聞伯父
母相繼歿門愛居喪六年哀毁骨立鄉人魏仲賢
等相與標其孝義
唐王友貞河内人父知敬武后時仕為麟臺少監友
貞素好學訓誨子弟如嚴君口不道人過重然諾
時中宗在東宫召為司議郎不就神龍中以太子
中舍人召固辭詔致珍饌給全祿終身四時州縣
存問睿宗時復以蒲車召不至卒年九十有九贈
銀青光禄大夫友貞少為司經局正字值母病醫
言得人肉啖可瘳友貞剔股以進母尋愈詔旌其
門
劉士約河陽人有孝行刲股愈親疾朝廷給帛旌
之
孫泰山陽人少師皇甫潁守操有古風姨母病篤
以二女託之曰吾長女損一目汝可娶其次姨母
卒泰乃娶其長者或詰之泰曰長有廢疾非泰何
歸衆咸服之嘗置别墅用錢二百緡越兩月俾原
主他徙其家老嫗痛哭數日泰詰之曰老婦舊事
姑於此子孫不肖為他人有故悲耳泰惻然因紿
曰吾適得京師書已别除官不復駐此命爾子掌
之言訖而去
趙彦霄温縣人親歿與兄彦雲同㸑十二年兄以
聲色博奕廢家業彦霄諫不入遂析居後兄生計
益窘彦霄一日置酒邀兄嫂復同居付以管鑰俾
主家事分券付火又出己財抵兄逋始知向日之
析為兄留餘財耳
宋陳芳河内人仕至大理丞一門十四世同居三百
年孝義為時所重詔旌其門
金劉全武陟人性至孝金末河朔擾攘父源母崔氏
俱為北兵所掠父病卒母被鬻不知所往全就擄
去後三年以母故祝天?身南遁尋訪於祁蠡間
數月果得母哀號請於主家拒弗許全行乞於市
得金若干贖之歸敬養三十餘年厥後子孫蕃衍
人皆以為篤孝所致
張可字予之武陟人其姑適大族槀氏貞祐間遭
兵夫及子皆死於難姑以白金五十笏遺可可受
不辭其後姑得槀氏疏族立為後攜之省外家可
乃置酒會鄉隣謂姑曰往時遺可以金可因槀氏
無子且受今有子矣此金槀氏物非姑物也因呼
妻子舁金歸之未幾北兵駐山陽軍中有聞可名
者訪知所在執其子使人招之曰從我者禍福共
之不然汝子死矣親舊競勸之往可謝不從曰吾
有子無子與吾兒死生皆有命焉豈以一子故併
平生者亡之後竟無子
元楊一懷孟人至元間與叔清析居叔漸貧一憐之
密詣神祠焚析券復迎叔同居三十年無間言有
司以狀聞詔旌其家
蕭珝字公璲武陟人性警悟長而讀書力行弱冠
以薦補無為路學教授以親老辭不就後父母相
繼卒先後皆廬於墓側泣血二年竟以羸憊卒部
使上其事特加旌表
張宏毅修武人七世同居一門孝友長幼敦睦財
無私蓄有連理樹生焉詔旌其門名所居之地為
孝義鄉
趙成温縣人事親至孝親歿廬墓祭葬盡禮詔旌
其門
員思忠修武人以篤孝稱詔旌其門
侯榮丁用郭天一俱懷慶人居喪廬墓詔旌
其門
明孫毓武陟人洪武丙子鄉舉代祖父戍邊十四年
始歸居母喪廬墓三年躬負磚石成墳年九十詔
賜冠帶幾及百齡卒
楊千得河内人永樂四年秋祖母侯氏病醫藥弗
痊至冬益篤千得憂甚乃割股調羹飲之遂愈後
祖父病千得又割左臂肉以進亦愈鄉閭稱其篤
孝時同邑人高三親卒廬墓亦以孝聞
孫四武陟人自幼知孝敬逮長奉養盡禮母王氏
久病不愈四割股為羹以進母疾乃瘥鄉里以孝
稱之
張倫懷慶人郡庠生天性孝友父太明卒倫晝夜
號泣既葬廬於墓側朝夕哭奠鹽酪不入口者三
年既除喪不飲酒食肉踰二十年
鄭恭王母閻太妃遘疾王七十餘歲籲天禱神親
嘗藥餌以療疾將革王握母手跪其側晝夜不離
取糞嘗之母死以毁卒
楊嗣修字景歐懷慶人萬歷丁未進士歴官寧夏
巡撫值寇亂於栢鄉鎮捐貲建城復捐貲建義學
歲祲捐穀賑貧全活數百人
張孝河内人父卒葬太行廬於墓側日煮糜半盂
強自存活者四年里黨撤廬勸歸仍穴居數月母
病始返正德己卯舉於鄉以母老不赴選及母卒
一慟遂絶郡守為購塋地遷葬其父并母子祔焉
王履黃應選高三焦麟俱河内人劉淳
李誾行君喜俱孟縣人馬恂趙小二俱修
武人高槐濟源人趙天祥武陟人皆有孝行
居喪廬墓
皇清王化鶴字六翰武陟人康熙丙辰進士歴任翰林
院修撰性至孝母張氏病湯藥必親嘗衣不解帶
者累月及卒哀毁骨立三年不入内室歲饑傾貲
捐賑全活數百家邑有大虹橋渡口北通山西往
来病涉鶴設義船捐地三千畝養給榜人渡者不
索錢至今皆便之康熙四十七年祀鄉賢
王化温縣人五世同居一門男女八十餘人合㸑
無間言好善樂施人稱盛德雍正十年旌表
河南府
南北朝元晞洛陽人事親色養曲盡孝道父卒廬墓
朝夕泣奠終其身如一日後以子文遥貴贈特進
開府儀同三司中書監諡曰孝
隋陽雍洛陽人以傭販為業少修孝敬父母歿哀慕
追思敦行善事至老不衰生十男皆令德累世貴
盛
田真鞏人與弟廣慶同居友愛後以慶婦求析居
指庭前紫荆樹欲截為三明旦忽枯死真曰是人
不如木也於是兄弟感泣不忍分㸑荆亦復榮
唐梁文貞盧氏人少從征戍歸而親歿自恨生養弗
逮乃穿壙為門晨夕洒埽結廬墓側有甘露白兔
之祥
宋李繼成河南人母卒負土成墳晝夜哭不絶聲事
聞旌表賜以粟帛
趙君錫字無愧洛陽人性至孝母亡事父良規不
離左右登進士以親故不願仕父每出必躬扶持
至雜立僕從中嘗從父謁文相彦博異其容止詢
知之語諸子令視為法父歿始仕累官給事中
元張恭偃師人以兵部符署鷹房府案牘親老辭
歸侍養父喪過哀奉母馮氏尤謹歲凶恭夫婦採
野蔬為食而母極甘旨母疾恭喂哺飲食手除溷
穢且嘗糞以驗差劇天歷初西兵至河南居民悉
竄恭視母病不忍去項中刃不死母驚悸歿恭居
喪盡禮詔旌其門
朱友諒河南人以篤孝稱詔復其家
王宗道孫裔俱河南人居喪廬墓事聞旌表
李福高顔和俱河南人累世同居詔表其閭
王佐登封人居喪廬墓事聞旌表
明王中登封人目不知書而性至孝母歿廬墓三年
身被衰麻日食飦粥旦夕哭奠未嘗櫛沐墓側無
水浚井四丈餘不得泉中環井再拜泉水湧出鄉
里以為孝感洪武十六年事聞旌表
魏敏字好學鞏縣人洪武戊辰進士授吏科給事
中以母病謁告歸省未至而母卒敏即至墓所哀
慟水漿不入口者五日廬墓三年旦夕衰服哭奠
如初喪洪武二十六年旌表
王志能永寧人父卒廬墓永樂二年旌表
王祺登封人父卒廬墓事聞旌表
杜端嵩縣人邑庠生父卒廬墓成化中旌表
楊經廬氏人事親以孝稱父卒哀毁水漿不入口
者數日既葬結廬塚側母喪亦如之御史臺原某
白於朝詔旌其門免喪授浙江石門縣主簿任事
未幾乞歸仍居親墓側終其身
孟大智洛陽人庠生母卒廬墓三年嘉靖中從張
孚敬議先聖像易木主洛人奉詔移肖像於瀍濱
將沈之水大智衰絰詣府哭留之乃奉聖像祀於
瀍水之左
李化鯨洛陽人父早逝母孫氏苦節五十載鯨孝
養盡禮母歿廬墓三年除服後每食必奠出必負
像里人見白兔遊其墓以為至孝所感妻高氏事
姑尤謹辛巳寇亂鯨被執不屈夫妻同死女八歲
子三歲入小室舉火自焚寇退鯨屍在灰燼中不
仆母主尚在手鯨生前曾舉孝子洛令劉宏緒太
守王印長皆匾其門
趙永福洛陽人任驛丞一夕聞鄰婦哭甚哀詢之
則其夫客外久其家逋勢家金姑議鬻婦以償福
乃偽爲其夫字封銀數金寄其家婦遂留已而其
子歸闔門感戴無異所生
馬從龍孟津人幼孤家素饒析居時母愛少子欲
倍與子從龍即讓家貲千餘金於兩弟後由明經
任香河縣二年卒之日囊無長物
董養心嵩縣人拾遺金二封有硃封曰此官銀也
候其人至還之
傅世楫嵩縣人與兄世舟為土賊于大忠所掠兄
弟爭死楫引刃自殺賊憐而瘞之釋世舟舟後貴
為御史
傅作舟登封人崇禎丙子解元性孝友倡古學以
訓邑人俾共敦親遜有謨觴居集行於世
楊崞孟津人弱冠随父渡河父墮水中崞號救不
得亟投河與父俱溺死
李貴純澠池人歲饑輸粟二千石助賑鄰里稱貸
盡焚其券事聞旌表
張士益字進德永寧人贈通議大夫都察院右副
都御史孝行純篤為時所稱
皇清武君烈嵩縣人寇亂負母入山遇賊將殺其母君
烈承刃於頸願代母死賊憐而釋之
國初為遊擊後戰死西山
李如標字連霞孟津人廩生性孝友尤深經術早
喪父終身養母委曲承顔以子際期貴贈浙江金
衢兵備道副使
王鏞字仲和孟津人歲貢任浙江金衢嚴道參議
明末流寇至孟津難民數千人逃奔河岸阻河不
得渡賊兵追急盡欲投河死鏞以己船渡至夾灘
全活甚衆庚辰歲歉人多饑死鏞出麥賑之全活
數千人
劉芳永寧人康熙己巳洛水漲溢芳父為巨浪所
漂疾去如矢芳哭追里許躍入水援之芳父聞人
語云急抱吾馬足可渡父如其言比達洲則所抱
者芳脛也父子俱免人以為孝感所致知縣佟賦
偉率鄉民環拜其廬表曰孝子村
姜人龍嵩縣人庠生年十二歲喪母事繼母何氏
至孝何病盲醫藥罔效龍以舌朝夕䑛之目重明
父歿廬墓三年有雙蛇馴擾白鵲飛鳴之異人以
為至孝所感雍正三年彙題
孔聞澄宜陽人貢生先世曲阜人宜邑舊有浮糧
民多賠累澄條列事宜率先呈請浮糧之額甫蠲
而澄以奔走控籲心力交瘁死宜民至今感之
張所修字子揚洛陽人恩貢生孝友仁慈樂善好
施兩舉孝廉不起子雄文邑庠生性孝友母亡時
一慟而卒
翟世有孟津人性醇樸業農因饁田拾白金一百
七十兩歸謀諸婦婦曰此必客所遺失之恐不能
歸吾家雖貧無用此為也世有曰吾意政爾即求
失金者盡還之客以其半酬堅不受縣令上狀以
額奬其門雍正六年題奉
特旨給與七品冠帶賞銀百兩
南陽府
漢李善字次孫南陽淯陽人本同縣富人李元蒼頭
建武中疫疾元夫婦相繼死遺孤續生甫數旬諸
奴婢欲殺續分財産善深傷故主而力不能抗?
負續逃匿山陽瑕丘界中親自哺養無從得乳仰
天哭泣乳為生湩推燥就濕備嘗艱苦續雖孩抱
奉之如長君有事輒長跪請白然後行續年十歲
與歸本邑捕殺奴婢修理舊業光武聞詔拜善及
續並為太子舍人明帝時再遷日南太守道經淯
陽過李元塚未至一里去朝服持鉏芟草躬炊㸑
以祭墓泣曰君夫人善在此哭泣盡哀數日乃去
後遷九江太守續至河間相
南北朝樂頤之字文德南陽人仕宋為京府參軍父
在郢病故頤之忽心動急請假還中途得凶問徒
跣奔赴勺水不入口者數日嘗抱病與母隔壁卧
忍不發聲嚙被至碎吏部郎庾杲之往候頤之為
設食惟菜葅杲之不能食母聞出其常膳極甘脆
杲之曰卿孝過於茅季偉顧我非郭林宗也
宗元卿字希蔣南陽人有至行早孤為祖母所養
祖母病元卿在遠輒心痛即奔還每大病則大痛
小病則小痛以此為常鄉里崇事之號宗曾子
庾子輿字孝卿新野人性至孝仕梁為尚書郎母
歿哭輒嘔血父域出守巴西子輿以蜀路險難乞
侍從以便孝養後父卒哀慟垂絶者再奉喪還鄉
巴東有灔澦石最險其次則瞿塘行旅忌之子輿
至值秋水正暴發乃撫心長號其夕水忽退安流
南下既濟水復如故行人為之語曰灔澦如幞本
不通瞿塘水退為庾公初發蜀有雙鳩巢舟中及
至又棲廬側每聞哭泣聲必飛翔簷宇悲鳴激切
服闋以嫡長襲爵國秩盡推諸弟
庾黔婁字子貞新野人南齊時為孱陵令到縣未
旬父易在家遘疾黔婁忽心驚舉身流汗即日棄
官歸家人驚其忽至時易疾始二日醫云欲知差
劇但嘗糞甜苦黔婁輒取嘗之味轉甜滑心愈憂
苦每夕稽顙北辰求以身代
師覺授南陽人與外兄宗少文並有素業以琴書
自娱於路見一人持書函題曰至孝師君苫前忽
不見捨車奔歸聞家哭聲知親亡一號而絶良久
乃蘇後撰孝子傳八卷宋臨川王義慶辟為州祭
酒主簿並不就
劉渢字處和南陽人母早歿父紹仕宋中書郎被
敕納太后兄女路氏為繼室渢年數歲路氏不以
為子已而路氏生子溓渢憐愛之不忍離常在牀
側及路氏病經年渢晝夜不離每有增加即涕泣
不食路氏病瘥感其意慈愛遂隆渢後為始安王
遥光諮議遥光有異志渢諫不從事敗渢坐府中
待死溓奔赴不去遂俱見殺
元李奉先葉縣人性至孝父卒既葬嘆曰奉先兒時
父嘗戒家人謂兒幼勿令獨入林野慮其驚恐今
親歿一旦棄於林野吾心惻然乃結庵墓側晝夜
臨哭於中植樹數百株時呼為孝子林
蕭景鳳鄧州人初嘗出仕已而辭職養母以終其
身富珠哩翀高其行遂效韓昌黎董生行為作蕭
卿行以紀其實
劉子平鄧州人博學尚義兄弟五人同居共㸑力
農厚俗凡喪祭禮悉依文公家禮鄉人化之以為
矜式名重士林俱登上夀
陳介鄧州人力學強記博通經史汴省以文學辟
主師席不就性至孝親終廬墓盡哀鄉人化之富
珠哩翀為撰墓碣備述其行
李廷瑞齊哩克台俱南陽人有志行居喪廬墓次
負土為墳有司請表異之
明周炳舞陽人事母無違禮母病亟炳哀號籲天願
以身代母病中思食獐肉炳朝夕遍求不可得悲
痛愈切忽有獐入室殺以啖母病遂愈洪武中事
聞旌表
劉宗周裕州人郡庠生父卒廬墓事聞旌表
李擴唐縣人父卒廬墓成化間旌表
喬璣新野人與弟璋俱邑庠生父卒兄弟哀毁踰
禮及葬同廬墓三年有芝産於塚側人以為孝感
所致正德二年旌表
李豫淅川人邑庠生母病會流賊至親族皆驚走
豫獨侍母甚謹賊異之遂捨去及父母歿廬墓六
年負土起墳高丈餘手植榆柏成林致白兔之祥
先是豫行拾遺金於野還其主鄉人悉以孝義稱
之事聞嘉靖七年詔旌其門
杜漸泌陽人事親至孝母歿以衫負土成墳鄉里
化之事聞旌表
馬中驥泌陽人事繼母盡孝道尤友愛異母弟鄉
里稱為醇儒事聞旌表
王大紀鎮平人孝子言子五世同居父死廬墓三
年
李經世南召人恩貢生事親孝養親歿廬墓哀慕
之誠感格異𩔖有虎常来同守墓側
吳慤裕州人性至孝父名江終身口不道江字與
弟友愛生平好義樂施時遇鄉邦大祲罄家以賑
穆孔曙淅川人庠生廬墓三年有白兔甘露之祥
奉旨旌表
徐仲顯齊珂新野人繼母歿哀毁骨立廬墓三
年
宗嵓葉縣人母歿廬墓三年家問俱絶終制始歸
鄉人慕之稱孝嵓先生
楊士珂泌陽人崇禎末流寇蔓延聚衆抗禦捐貲
濟衆賴以保全者甚多
王士俊南陽人領鄉薦避賊渡江有土寇劫其船
士俊已逸聞母哭聲亟歸舟哀懇曰寧殺吾無傷
吾母母子俱被&KR0675;
張寅恭南召人庠生寇至守母柩不去賊感釋之
馬翰如唐縣庠生父為賊所執翰如入賊壘請以
身代賊殺其父守尸號哭亦被殺
柴養愚鄧州庠生父被賊縛挺身覆蔽手掣其刃
指俱落父得免養愚創重死
毛嘉言桐柏人劉澠張桂榮孔爵鄧州人
居喪廬墓俱旌表
皇清孟廷詔鎮平人拔貢生性至孝母疾籲天求代尋
愈寇至負母走山中與寇遇寇憐其孝釋之順治
十五年旌表
王業鞏淅川人庠生性至孝順治二年賊過淅川
鞏負瞽父逃賊射殺其父鞏罵不絶口賊割其耳
鼻罵愈甚斷舌而死
安信鄧州人歲貢生任封丘訓導父病號泣籲天
願以身代父遂愈事繼母盡孝道待異母弟如同
胞助修學宫設義學延師教士秦晉飢民流至鄧
信煮粥賑救疫則施藥治之全活甚衆又立義塚
掩埋胔骼康熙四十七年祀鄉賢
汝寧府
漢蔡順字君仲汝南人以至孝稱少孤養母嘗出求
薪有客卒至母望順不還乃嚙其指順心即動棄
薪馳歸王莽末人相食順拾桑椹赤黑異器遇赤
眉賊問故順曰黑者奉母赤者自食賊因遺米受
而不食母終未葬里中失火將逼其舍順伏棺號
哭火遂越燒他室順室獨免母平生畏雷歿後遇
雷震順輒圜塚泣曰順在此太守鮑衆舉孝廉順
不忍遠離墳墓辭不就年八十終於家
薛包字孟嘗汝南人好學篤行喪母以孝聞及父
娶後妻憎包出之包日夜號泣不忍去至被毆杖
不得已廬於舍外旦入灑掃父怒又逐之乃廬於
里門定省不廢積歲餘父母慙而還之後服喪過
哀既而弟子求分財異居包不能止乃中分其財
田廬取其荒頓者曰吾少時所理意所戀也器物
取其朽敗者曰我素所服食身口所安也弟子數
破産輒復賑給拜侍中稱疾不起有詔賜告歸加
禮如毛義年八十餘以夀終
王琳字巨尉汝南人年十餘歲父母俱喪遭大亂
鄉隣逃竄唯琳兄弟獨守塚廬號泣不絶弟季出
遇赤眉將殺之琳自縳請先季死賊矜而遣之後
辟司徒府薦士而退
戴伯鸞信陽人性至孝母卒伯鸞居廬啜粥非禮
不行與弟良俱有毁容時人稱之
唐黃美蔡州人十世同居詔賜旌表仍蠲其課調
宋王美蔡州人十七世同居咸平中有司請加旌表
詔從之
元李從善張郁俱汝寧人以篤孝稱詔旌表其門
閭仍復其家
許從政張鐩俱上蔡人居喪廬墓詔旌其門
明朱儉上蔡人父宗早逝事母王氏孝謹及母卒儉
哀毁踰禮廬於墓側朝夕負土起墳雖祁寒暑雨
不廢有司以聞天順三年旌表
王綱信陽人父母繼歿綱哀毁踰禮廬於墓側六
年成化中事聞旌表
劉政確山人父母相繼歿政廬墓六年成化中詔
旌其家初政居廬時有盜惡其弗便於已屢焚其
室火皆自息盜感悟遂改行
尹冕西平人參政尹聰子母劉氏歿廬墓三年墓
前荆枯復榮人以為誠孝所感成化十二年詔旌
其門
張洪新蔡人母卒廬墓三年事聞旌表
張文佐西平人居父喪三日不食哀毁骨立及葬
廬墓三年母喪亦如之有司以事聞詔旌其門文
佐起家進士累官山東布政司參政
孫克通汝陽人事親以孝聞詔旌異之
趙時中羅山人仕為監察御史父歿哀踊踰禮葬
城南仙居山廬墓三年致白鳩来巢之祥事聞旌
表
熊應周新蔡人父鉉正德辛未為流賊所掠索金
帛鉉無以應將殺之時應周年十六解衣蔽父求
代賊感其孝俱舍之
蔡玠信陽人舉孝廉母疾割股進食後兩事繼母
皆以孝聞
趙謨信陽人庠生父文華卒於南丹謨徒步六千
里扶櫬歸既葬結廬墓側終制後躬耕養母州牧
唐珤以其事聞詔賜表揚後以歲薦為景州司訓
周永清汝陽人性至孝親偶不悅則長跽請罪務
當其意父母歿破産營葬身無完衣露處墓側里
人為結廬居之
劉三重汝陽人性至孝父母相繼歿重號哭毁瘠
結茅為廬居墓側三年
張址字叔玉上蔡人邑諸生崇禎九年流寇犯蔡
址同父文炳避難址被賊擄文炳曰兒必遇害吾
老矣雖生何益竟投賊壘被殺初址被擄時猶以
父故隠忍不死及聞文炳被害遂號泣罵賊賊斷
其髮以脅之罵益厲賊怒抉其舌鑿其齒不能出
聲猶瞑目戟手聲息甚壯比死身無完膚
皇清劉泰信陽人年十二歲父病籲天祈代割股烹湯
以進順治九年御史王亮教具題請旌
李若梓遂平人順治辛卯舉人天性孝友兄弟共
㸑尺布寸絲不入於私子孫守其規數世同居無
間性慷慨樂施予晚年嗜學不倦設義塾引進後
學單寒咸賴玉成雍正二年祀鄉賢
汝州
漢韓俞字伯俞梁人少有過其母笞之泣母問曰他
日笞未嘗泣今泣何也對曰昔俞得罪笞嘗痛今
母之力不能使痛是以泣也
宋沈宣梁縣人母歿既葬不塞墓門三年晝負土夜
附棺而卧為墳廣百尺妻高氏亦有孝行元豐中
褒賜粟帛
孔旼字寧極梁人至聖四十六代孫賑貧施乏動
止必依禮法環所居百餘里人皆愛慕遇於路輙
斂袵避旼葬父廬墓三年卧破棺中日食米一溢
壁間生紫芝數十本州以行義間賜粟帛鄕人被
盜掠失其貲旼追盜與語責之以義解金畀之使
歸所掠
明劉濟郟縣人性純謹事親克孝父歿廬於墓側哀
毁哭奠三年如一日是時邑内蝗獨不近其封域
又有芝産於塚傍守臣以聞詔表其里景泰丙子
領鄉薦授乾州知州仕至遼東苑馬寺少卿
蕭湘寳豐人七世同居
黃錦郟縣人庠生事親至孝親卒廬墓三年奉詔
旌表
徐文旆寳豐人貢生父母繼歿廬墓六年有靈芝
産於墓側異鳥飛集其旁人為歌曰孝哉徐栢林
生異草集靈禽乃孝感之所臻
高嵩郟縣人嵩孫光霽光霽子定之三世廬墓稱
傳孝云
劉茂字本深魯山人弘治甲子舉人官交城知縣
正德辛未家居流寇犯境茂守母柩擁抱痛哭賊
感歎去鄉里賴以保全祀鄉賢
張維垣字奎岳伊陽人萬歷庚子舉人事繼母孝
友愛兄弟歲祲煑粥賑濟立義學創義渠溉田數
十頃居民賴之祀鄉賢
王裔昌郟縣人庠生父敬臣亦諸生誓不降賊殺
賊不勝投井死昌慟哭曰父死吾生何為亦投井
死
王𤾉汝州人庠生崇禎十四年賊破城執其母𤾉
曰寧殺我賊並殺之
張維揚何天與俱汝州人張韶魯山舉人
張翰時晉通馬勤袁起鳳趙應雷賈
士宏俱魯山人劉棐高科王錫引王榛
周禮王和俱郟縣人洪淮陳策何鯉
俱寳豐人劉廷臣伊陽人庠生以上皆有孝行
居喪廬墓
楊俊彦汝州人城陷守父柩不去賊欲刃之哀求
得免卒餓死柩側
葉巍然伊陽人庠生天唘間詣闕上疏請均地糧
崇禎年旱又疏請蠲災祀鄉賢
丁湛汝州人貢生樂善好施凡婚喪無力者咸資
助之祀鄉賢
扈敬寳豐人正統初捐穀麥一千二百餘石助賑
建義民坊旌表
郝玉郏縣人正統六年輸米麥一千五百石賑饑
賜勅褒奬
馬驥郟縣人正統六年出麥一千二百石助賑賜
勅褒奬
栗楫魯山人萬歷間輸粟七百石助賑
蕭九仞魯山人天唘初輸粟千石賑荒建坊旌表
皇清姚景隆汝州人庠生性至孝割股為羹以愈父疾
王應麟朱光先陳謙忠俱汝州人張惠
張大亨俱郟縣人以上五人皆有孝行割股以療
親疾
閻瑾汝州人庠生親歿廬墓三年
趙傑士郟縣人選貢明末土宼流寇交訌圍郟城
官兵乏糧洶洶思潰傑士輸粟親散兵丁戮力守
禦城得全歲大饑復出粟數千石賑濟全活甚衆
祀鄉賢
仝廷舉字達視郟縣人十歲能文十二歲補博士
弟子員順治戊子鄉試第一事親孝交友義捐貲
修學於桑梓利害尤切於心部檄取青子於襄縣
襄令委其役於郟廷舉著斗垜山辯己其役試禮
部不第南歸卒於涿州士庶為之流涕順治十五
年祀鄉賢
高許字吾與郟縣人貢生明末寇賊交訌值父病
篤負父避難備歴艱苦時有從弟二人貧寠不能
葬母許代營其葬更為完娶其厚德多𩔖此康熙
五十六年祀鄉賢
吳宗孟字孟長寳豐人順治己丑進士歴官工部
主事性至孝友明末寇亂奉親避難河朔不廢甘旨
田産悉以讓諸弟兩遇歲歉傾家賑救鄉人德之
祀鄉賢
屈有信字遜公汝州人順治五年拔貢歴官戶部
主事明末城破父歿亂軍中母厝淺土有信徒跣
招魂遷葬哀毁骨立歲荒捐穀二百石賑饑返故
友張鳳鳴旅櫬代完官逋四百金康熙四十年祀
鄉賢
劉益能郟縣人庠生事親孝母歿廬墓三年
陳州
南北朝殷不害字長卿陳郡長平人性至孝居父憂
過禮由是知名家貧有弟五人皆幼不害事母撫
弟勤劇無所不至仕梁為廷尉簡文帝聞不害善
事親賜其母蔡氏錦裙襦氊被褥畢備魏平江陵
失母所在時雪寒凍死者滿溝壑不害行哭求之
見死人溝中即投身捧視七日始得母尸每憑而
哭輒氣絶行者皆為流涕弟不佞亦以至孝稱
唐殷踐猷字伯起長平人玄宗時麗正殿學士以叔
父喪慟嘔血而卒子寅病且死以母蕭老不忍訣
及斂其子亮斷指剪髮置棺中誓事祖母如父
在後侍蕭不脫衣者數年有白燕巢其楣族弟敬
仲吏部郎中為酷吏所陷其妻顔率二女割耳為
敬仲愬冤敬仲得減死
宋常真項城人父母死廬墓終喪不茹葷血周廣順
宋開寳間兩詔旌其門真妻病子晏割股肉以療
及死次子守規徒跣日一食廬墓三年太平興國
中詔旌表之
樊可行劉閏俱陳州人皆聚族至七百口累數
百年所司請加旌表詔從之仍蠲其課調
元邵敬祖宛丘人父歿廬墓母繼歿河決不克葬殯
於城西敬祖露宿依其側風雨不去友人哀之為
縳草舍庇之前後居六年兩髀俱成濕瘡至治三
年旌其家
明張景昭西華人母卒廬墓三年永樂間旌表
劉天唘沈丘人母卒結舍墓旁朝夕哭奠負土成
墳墓上王瓜並蒂白兔馴側宅内枯桃三年復榮
咸謂孝感
崔可旺沈丘人張應享朱世家俱西華人以
上皆居喪廬墓者
何宏西華人正統五年邑大饑宏出麥千石張貴
亦助八百斛全活甚多詔立義民坊
皇清蘇名傑字漢三陳州人康熙三年由監生任陽穀
令擢員外郎性好善凡聞一善言善事輒書之座
右以為模範彙集成帙邑遭大水穀價騰踊名傑
施緜衣煑糜給粟以濟饑寒明年大疫復為施藥
調治遺骸暴露者瘞埋之以父艱歸廬墓被溺而
死康熙五十八年祀鄉賢
李皓字伍四陳州人順治庚子舉人由新野縣教
諭陞河南府教授明末流寇破陳父養素殉難皓
負母避難日求餘粒以食母歸里四壁蕭然母弟
皊僅十歲皓親為教訓析居時盡以遺産讓之甘
淡泊恥干謁終身不涉公庭康熙五十六年祀鄉
賢
李煥沈丘人貢生任睢州司訓父行嘉明末授江
南?山令死難煥匍匐請卹得予祭葬事母委曲
承順及歿哀毁骨立葬祭如禮復建立宗祠每月
朔望齊集族人申明祖訓俾知忠信之道誨弟鼎
玉成進士為御史康熙四十五年祀鄉賢
劉璞沈丘人順治辛卯拔貢明季流寇猖獗璞散
家財募勇士置牛酒奮力捍禦城賴以全遇歲饑
盡出所有粟減價賤糶貧甚者計口賑之學問博
洽倡設義學寒士多所成就康熙五十一年祀鄉
賢
許州
漢陳紀字元方許州人寔子以至德稱兄弟孝養閨
門雝和士皆慕之父歿紀每哭輒嘔血氣絶雖除
服而積毁消瘠殆將滅性豫州刺史嘉其至行表
上尚書圖像百城以勵風俗建安初累拜大鴻臚
卒
繆彤召陵人少孤兄弟四人皆同財産及各娶婦
遂求分異且數有鬭爭言彤深懷憤歎乃掩戶自撾
曰繆彤汝修身謹行學聖人之法將以齊整風俗
奈何不能正其家乎弟及諸婦聞之悉叩頭謝罪
遂更為敦睦之行仕至中牟令有異政
南北朝荀匠字文師潁川人父法起仕齊為安福令
卒于官匠聞號慟幾絶至夜乃蘇既而奔喪扶櫬
至家極力營葬居憂歴四年不出戶不櫛沐髮皆
秃落號哭無時聲盡繼之以泣目眦皆爛形體枯
悴雖家人不復識郡縣以言武帝遣中書舍人為
除其服擢為豫章王國左常侍雖即官竟以毁卒
唐王博武許州人會昌中侍母至廣州及沙涌口暴
風母溺死博武號泣赴水救之亦死嶺南節度使
盧貞俾吏沈罟獲二尸葬之表其墓曰孝子塚詔
為刻石
元丁文忠郾城人業鼓冶母和氏疾與弟文孝竭力
調侍母卒文忠廬墓側不與妻面者三年父貴又
疾醫不能療文忠造車一輛兄弟共御之載父禱
於嵩山五臺泰安河瀆諸祠途遇異僧遺藥而愈
延祐七年旌表門廬
明何清許州人任環縣訓導母卒廬墓成化間旌表
羅貴長葛人任蒙隂教諭母劉氏卒廬墓三年成
化間旌表
蕭鉉許州人崇禎初父被讐誣陷死葬之日夫婦
躍入壙中親戚解救歸至家書案曰死去報讐
與妻盧氏並縊鉉年十五氏年十四闔州哀之後
讐家盡死於寇
胡作衡長葛人庠生性至孝母夀八十終衡孺子
泣哀痛不可解殉母而卒鄉人哀之以孝行勒石
耿再成長葛人庠生流寇肆掠再成守父櫬痛哭
不去賊感歎釋之
張希堯長葛人父賈於外為寇變所阻希堯年十
五孑身尋父被寇獲泣告以故賊釋之越二載卒
與其父同歸里人咸感慕焉
傅瑶襄城人庠生母沒哀戚三年時大雨雹田禾
牛馬多死惟不及其墳鄉人異之賊至莊竊其糧
後知瑶物夜送還之
王思孝長葛人居喪廬墓
韓發已長葛人貢生養母不仕母卒日夕悲號泣
盡繼以血凡二十七日卒於喪次
皇清劉恩廣襄城人諸生學問淹博潛心理學當流寇
亂父漢臣被執恩廣方十歲號哭奔赴父已被刃
哭收父屍賊怒截其耳鼻不肯去賊憐而釋之負
父屍以歸兄弟同居終身無間有姊少寡迎歸撫
其二子給以田産母歿哀毁嘔血卒寢門外産芝
草三本人咸謂純孝所感康熙五十九年祀鄉賢
劉青藜襄城人恩廣子康熙丙戌進士授庶吉士
性敏好學博極羣書十歲時父喪哀毁嘔血成疾
後母患疽症自夏徂冬目不交睫衣不解帶淡於
仕宦請給家居不復入都母數促之終不忍離膝
下清介自矢不事干謁及母歿囊無一錢邑令致
賻始殮康熙五十八年祀鄉賢
李崇輝許州人事母盡孝母患痢崇輝親嘗糞哭
告於天願以身代疾竟愈後母以夀終廬墓三年
雍正十一年旌表
禹州
漢胡定潁川人至行絶人在喪雉兔遊於庭常雪覆
其室縣令遣戶曹排雪問視定已絶穀妻子皆餓
不能起令遣掾以乾糗遺之定受其半
李曇潁川人少孤事繼母至孝陳蕃薦之曰曇德
純備擢登三事必能贊宣盛美增光日月桓帝以
安車玄纁徵之不起
魏李顯達陽翟人父喪形體毁悴六年廬於墓側哭
不絶聲殆於滅性州牧高陽王雍以聞元魏靈太
后詔旌其門
元胡伴侣密縣人其父實嘗患心疾數月幾死更數
醫俱莫能療伴侣乃齋沐焚香泣告於天以所佩
小刀於右脇傍刲其皮膚割脂一片煎藥以進父
疾遂瘥傷亦旋愈事聞旌表
明張宗魯鈞州人四歲失明二十遭亂負母路氏逃
難其妻扶掖以行歲饑宗魯賣卜以養不足則令
妻采野菜繼之天下既定宗魯奉母還故鄉竭力
供養母卒仍求其前母曹氏沈氏吳氏三人遺骸
合葬父墓洪武十七年四月詔從禮部請表其門
曰孝行
袁節鈞州人母卒廬墓三年事聞旌表
楊鼒鈞州人親卒廬墓正統元年旌表
程鰲密縣人母卒廬於塋側三年有芝二本産於
墓旁人以為孝感所致事聞旌表
陳希仝鈞州人任教諭父歿廬於墓側正德間流
賊陷城希仝居廬如故賊感其孝爭餽以金不受
事聞旌表
趙日躋字伯式禹州人弱冠以文名性孝友其父
崇正有疾夜不解衣者三月素友愛嘗謂諸子曰
汝祖兄弟食必共几行必聮鑣吾與昆仲亦然朝
夕不能離也年四十值時亂絶意進取自號潁漁
子子来鳴登進士
陳邦寵密縣人歲貢生任武城縣丞寵天性孝友
親喪哀毁骨立教誨子弟咸守禮法四世同居建
坊旌表
裴鐸新鄭人居喪廬墓
王科新鄭人父首患疽科吮出其毒得愈後父歿
喪葬盡禮被旌
張燧新鄭人庠生母許氏卒執喪朝夕哭奠靈鵲
繞樹不去事聞特旌
端可榮新鄭人邑庠生母卒未葬鄰有火災可榮
抱柩痛哭願與同燼火忽滅
鄭州
南北朝王續生滎陽京縣人遭繼母憂居喪哀毁杖
而後起及終制鬢髮盡落有司以聞元魏宣武帝
旌表門閭蠲其徭役
倉跋滎陽京縣人元魏孝武帝時喪母每哭吐血
數升居憂毁瘠見稱鄉里詔旌其門
張昇滎陽京縣人喪父飲水絶鹽哀毁踰制髮落
殆盡聲聞邑里盜賊不侵其鄉州表以聞標其門
閭
唐鄭?曜滎陽人母代國長公主開元中主寢疾?
曜侍左右造次不去累三月不靧面主疾劇?曜
乃刺血為書請諸神丐以身代火其書而神許二
字獨不化翼日主愈戒左右無敢言後?曜尚臨
晉長公主歴太僕光禄卿
宋王世及河隂人聚居至七百口累數十百年歴加
旌表蠲其課調
元趙毓管城人其先居唐州三世同㸑毓官福州司
獄滿歸以母老不復仕一日會諸弟泣申遺訓願
世世無異處自是大小百口略無間言毓長兄瑞
早卒嫂劉氏守志毓率家人事之甚恭次兄選繼
歿遺嫂王氏毓母以其年少命嫁之王氏泣曰婦
無再嫁之義願終事姑毓妹贅王佑佑卒妹念佑
母無子請歸養之孝友節義萃毓一門元貞初旌
之
段好仁趙璧薛明善張富鄭州人居喪廬
墓以有司請詔並旌之
明邢恭字克敬鄭州人性孝友宣德二年舉進士官
翰林院編修嫡母歿自京師奔喪晝夜兼行不入
城郭既葬結廬墓所三年屢有祥應有司上
其事詔旌其門曰孝子
孟滿場鄭州人正德中父為賊帥尚詔所縛將殺
之滿場求以身代賊釋其父而殺之
尹百祥鄭州人父以逸囚抵獄百祥請以身代上
嘉其孝釋之父歿哀毁詔旌其門
宋德儒鄭州人崇禎壬午喪母卜兆在山砦聞賊
將破城祝曰母柩無恙吾尚可生及旋柩燬於火
遂自縊
馬德懋滎陽人萬歴丙午舉人好施予歲饑出粟
八百石煑粥賑貧廩匱復鬻田數頃繼賑邑有索
水遶東門外橋梁被水衝決懋倡衆改建石橋行
旅稱便祀鄉賢
陜州
唐梁文貞閿鄉人少從軍守邊逮還親已沒自傷不
得養即穿壙為門晨夕汛掃廬墓左喑默三十年
家人有所問畫文以對會官改新道出墓前行旅
見之皆為流涕甘露降塋木白兔馴擾縣令刊石
紀之開元中刺史許景先表文貞孝絶倫𩔖詔付
史官
宋張化基閻用和楊忠義俱陜州人真宗祀汾
隂時考制度吏馬起言化基等皆聚族累世孝悌
可稱並降詔褒美仍優賜粟帛
張文裕陜州人六世同居淳化間詔表門閭
明薛章字上達閿鄉人任吏目父早喪事母甚謹及
歿哀毁踰禮廬於墓側負土成墳植樹數百株其
枯株復榮又有玄鳥来翔白兔馴擾弘治十三年
有司以狀聞未及報而禮部火簿牒悉燬章疏獨
存上異之詔旌其門
申粲閿鄉人父母既葬廬墓三年有瑞穀三穗麥
秀雙歧白兔甘露之祥特賜旌表
張灝閿鄉人流寇至負父逃難寇退聞母屈氏罵
賊抱幼女投井死灝遂入井抱母屍出痛泣三日
死
謝大猷閿鄉人喪母廬墓三年奉詔旌奬
皇清張壹陜州人天性篤孝事父母色養無間親歿廬
墓三年雍正二年旌表
蔡金鵬陜州人庠生母早喪事父及繼母克盡孝
思歿後各廬墓三年日增墓土墓在深山中虎狼
盤踞或勸之歸弗聽乃作文祭之虎狼屏跡鵬同
母弟異母弟各三人鵬俱友愛敦篤雍正三年
旌表
光州
宋董明道蔡州褒信人母死出葬明道潛匿墓中人
瘞之經三日家人發塚取之明道無恙終身廬於
墓側
元詹士龍字雲卿固始人宋都統鈞之子元兵破鄂
鈞歿士龍甫三歲董文炳獲之以見世祖嘆曰此
忠臣子汝善養之士龍善騎射每發必中文炳喜
曰都統有後矣久之士龍知己非董出即晝夜痛
哭他日從獵滹沱懇求復姓文炳戲曰爾欲復爾
姓試為投石水中浮則爾從士龍祝天曰吾父有
靈石當暫浮因以石投水沈而復浮者數四文炳
愕然曰天也遂許之後文炳從弟文用薦士龍於
中書累官至廣西道僉事
明劉進字文升光州人博學淳行景泰癸酉舉人選
為太平府通判聞父訃即日行比至母遘疾亦篤
進日夜侍衣不解帶湯藥必嘗及母卒水漿不入
口者三日既葬遂廬墓側寢苫枕塊哀慕食淡毁
瘠骨立手植柳栢五百餘株踰年枝葉繁茂有烏
鵲鷗鷺馴集之異有司上其事詔旌異之免喪超
拜太僕寺丞進階奉政大夫以疾卒大學士李賢
傳其事
喻謙光州人邑庠生母卒廬墓三年悲泣無間寒
暑墓左忽産靈芝五本守臣白其事於朝特賜旌
表
朱冠字仲瞻固始人正德戊辰進士監察御史奉
命清察兩淮鹺政疏陳四事上嘉納之壬申寇陷
固始冠父紀母李氏及其妻王氏皆被害冠聞變
一慟而絶久之始蘇水漿不入口者八日比歸哀
毁骨立既免喪遂絶意仕進臺臣屢薦不起嘉靖
初遷江西按察司僉事冠不獲已乃單騎之官居
一月復上章乞歸詔許之自是閉門養寂凡公私
宴會俱不赴每有言及父母之難者輒涕泣無己
竟以是感疾卒
陳璋固始人邑庠生母許氏疾醫不能療刲左股
和藥以進遂愈母歿廬墓三年有司以事聞詔旌
其門
周澤商城人性篤孝人比之黃香會其兄得罪里
黨指道上行乞屍誣于官澤時年十二以兄未有
嗣挺身代罪幽囹圄者二十四年後直指得其情
嘆曰天下有讓國兄弟寧有代罪兄弟乎釋之
鄭建極息縣人事母孝母歿廬墓三年
周家麟固始人恩貢弱冠能文訓教子弟甲第蟬
聯周急濟困里人德之以子貴贈直隸慶都縣知
縣祀鄉賢
周暹固始人崇禎癸未進士性好施與值歲饑廣
輸粟帛以濟飢寒流寇逼城率衆堅守城無兵燹
之慘以子貴贈奉直大夫祀鄉賢
皇清祝允恭固始人少失怙奉事孀母飲食必致豐潔
性喜讀書教二子嚴而有方值歲饑且疫允恭煮
粥施藥以濟全活甚衆以子昌貴贈文林郎湖廣
黃州府推官祀鄉賢
吳顯伯字肇泰固始人明天唘甲子舉人幼失怙
事母至孝母病日侍榻前手進藥餌不離左右兄
早歿撫孤姪教育兼至祀鄉賢
唐紹光固始人邑庠生髫年即知温清之義及長
愛敬倍篤光父時明出守陜西鳳翔府崇禎六年
流寇破城時明殉難光聞訃嘔血哭泣一慟僵仆
及甦隻身徒步不避兵刃夜行晝伏匍匐抵鳳翔
奉母攜弟扶櫬歸里拮据營葬廬墓三年未有舒
容閭里稱之雍正七年旌表
楊鳳苞字文九光州人順治己亥進士年未冠父
歿擗踊號痛日不絶聲事母承顔順志無不曲盡
讀書厲行日坐斗室中未嘗一至公庭文章力追
先正未及強仕以歿康熙五十年祀鄉賢
河南通志卷六十四
