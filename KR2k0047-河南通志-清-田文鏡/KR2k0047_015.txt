欽定四庫全書
河南通志卷十五
河防四
河防考
皇清
世祖章皇帝順治元年夏黃河自復故道
秋温縣河北堤塌三十里村落盡没
順治二年河決考城縣之流通口次年塞之
順治三年流通口決水北徙午溝至徐州一帶河
流涸竭
順治四年以黃河疏通決口工成河督楊方興巡
撫吳景道加級賞賚有差
順治五年河決蘭陽
順治七年河決封邱朱源寨築荆隆口堤
順治八年築祥符單家寨堤封邱李七寨堤又築
陳橋堤鄭家莊堤
順治九年河決封邱大王廟口冲毁封邱縣城水
從長垣趨東昌壞安平堤北入海大為漕渠梗河
督楊方興巡撫亢得時起大名東昌兖州及河南
丁夫數萬治之旋築旋決乃於丁家寨鑿渠引河
殺其勢祥符時和驛築堤又築常家寨堤商邱王
家壩堤考城王家道口堤
是年河決祥符之朱源寨全河北徙浚支河以分
之越五載始復舊
順治十年武陟沁水決浸及修武
是年築祥符黑岡堤又築回龍廟堤又築李七寨
堤又築原武趙家莊堤蘭陽板場堤及月堤又築
考城芝蔴莊堤
順治十一年築陽武慕家樓堤商邱夏家樓堤虞
城土樓堤考城王家道口堤
是年河趨陽武縣西南潭口寺勢與堤平畚鍤逾
兩月始息
順治十二年築祥符守公寨堤回龍廟月堤陳橋
堤蘭陽板厰堤陽武潭口寺堤包家厰堤及封邱
中灤城堤決口始告成又築考城王家道口堤武
陟沁河𫝊村堤
是年大王廟決口塞
順治十三年築祥符黑岡堤清河集堤蘭陽艾家
樓堤陽武月堤又築堤壩商邱王家壩虞城黃堌
壩又築土樓堤
順治十四年河決祥符之槐疙疸
是年築祥符槐疙疸堤清河集堤魁星樓堤陳留
孟家埠遥堤月堤蘭陽劉家樓堤儀封三家莊堤
陽武堤封邱大王廟樓堤滎澤南岸堤商邱王家
壩堤
是年黃河南徙陳留孟家埠口潰決於堤南築縷
月堤五百丈復築堤一千二百丈陸續坍塌水衝
遥隄知縣張重潤濬河一道引河折入新河南面
遂免冲決
是年浚儀封縣三家莊河長一千丈以殺北來水
勢而黃渡河涸為田
順治十五年築祥符黑岡堤常家寨堤儀封三家
莊堤封邱楊家樓堤大王廟堤虞城歡堌寺堤
是年河復決陽武縣城南慕家樓築河堤賴以無
患
順治十六年築祥符陳家寨堤貫臺堤儀封蘇家
樓堤虞城羅家口堤考城王家道口壩
正月初八日總河朱之錫題奏兩河利害疏略云
一議建設柳園河防緊急埽料在手咄嗟之頃轉
危為安然必使生植之數常有餘於採辦之數而
後可以源源相繼宜責令黃河經行各州縣印官
於瀕河處所各置柳園數區或取之官地或近買
民田每園安置堡夫數名布種澆灌而道廳等官
時時稽查秋冬驗明行以勸懲之例將數年遍地
成林以濟河工且節河帑再照官給柳價每束五
分既令印官責成里甲均買均運更宜申飭照地
均買有柳之家聽其轉售如有包攬掯索扣尅凖
折等弊立行揭報以憑參䆒一嚴剔河工弊端如
工程有工力不到法式非宜有料物虛浮徒事粉
飾之弊如器具有儲備不豫徒手莫施製作草率
不堪適用如夫役有扣尅工食有奸豪包佔有賣
富簽貧有賄鬻私逃之弊如物料有交修掯勒有
扣減價値有折乾肥私有盗用官物之弊然有在
官在衙蠧地棍之不同臣以為在官者宜責司道
府廳互相覺察如隱諱不報治以徇庇在衙蠧土
棍者一如訪蠧之例不時開報庶弊端可除而河
工克濟也一愼重河工職守司廳係河工切要之
員非淡泊無以耐風雨之勞非精細無以察防護
之理非慈斷兼行無以盡羣夫之力非勇往直前
無以應倉猝之機故必豫選熟試果其有才有守
盡心河務即許指實薦舉凡河官縣缺吏部陞補
之日許臣歲終題薦官員内照其本等職級循序
陞轉庶始終練達駕輕就熟而河防有恃更有請
者河差俱以三年為滿惟會通一差一年代更恐
初任頭緒不知甫得通曉而報代之期又至且恐
以傳舍視之工作不堅錢糧益費亦有可慮合無
凖照河例改為三年運道河帑均有禆益一交代
河防職掌河務重大委署者不惟利害不切即驟
然經營省解不易難免悞事相應將管河道併各
府州縣管河佐貳官如遇陞調降用俱令候代離
任仍將任内修防事宜備造清册傳告新官違者容臣
指參庶綜理周密便於責成又申明河官耑責疏略
云天下事刑名錢穀皆可以文移辦治獨河工一
事非足到眼到不能州縣佐貳忽遇上司差委勢
不敢辭甚至有寧舍河務汛地而勉強從事者猝
有河變豈不悞事請嗣今河官奉委即自行具報
到臣庶萬一有悞責有所歸不報即坐以營求差
委之罪又照按臣考察事關大典但恐河道多故
竟以修防付之老人夫役亦恐害事合無容令該
轄道府代為申明俟河事稍定准赴補考庶責成
專而河防得以有恃矣
順治十七年河決陳州郭家埠
是年築祥符班家埠堤魁星樓堤儀封楊家堂堤
封邱新龍口堤商邱蘇家樓堤考城王家道口壩
是年堵塞槐疙疸又河決虞城之羅家口隨塞之
順治十八年築祥符王盧集堤中牟遥隄儀封楊
家堂堤考城王家道口壩
聖祖仁皇帝康熙元年六月開封黃練口河決祥符中牟
陽武把縣通許尉氏扶溝七縣田禾盡被淹没
七月淇縣河水溢灌入御河浸没民田甚衆
是年築祥符狼城岡堤馬家店堤陽武姜家莊堤
原武趙家莊堤修商邱高家莊堤虞城侍賓寺堤
康熙二年築祥符單家寨遥堤青谷堆幇堤瓦子
坡堤又與中牟陽武會築堤岸又築陳留梁家寨
堤蘭陽常家樓堤王家樓堤原武趙家莊堤
康熙三年河決把縣
是年築祥符黑岡月堤陳留貫臺堤蘭陽銅瓦廂
堤儀封蔡家樓堤虞城羅家口縷堤
康熙四年四月河決虞城永城夏邑三縣廬舍田
禾多被淹没
十月議令督撫責成各州縣專以修護隄防為急
務其有無衝決年終造册報部以定考成
是年築封邱大王廟堤
康熙五年築祥符魁星樓堤黑岡口堤封邱于家
店月堤儀封石家樓月堤
康熙六年築祥符黑岡堤中牟黃練集堤陽武穆
家樓堤儀封石家樓堤
康熙七年七月彰德屬大雨河水湧漲平地深五
尺傷官民舍甚衆
是年築祥符一覽臺堤聶家寨堤黑岡堤魁星樓
堤陽武趙家寨月堤蘭陽谷家營堤儀封石家樓
堤小宋集堤
康熙八年築祥符瓦子坡堤魁星樓堤陳留梁家
寨堤中牟原墩寺堤蘭陽梁家埠堤谷家營堤
康熙九年閏二月工部覆總河羅多疏奏黃河兩
岸令督臣委官栽柳如能於該督所定之數成活
者其栽柳之人許其三年後查明册報以巡檢錄
用
是年築祥符李七寨堤守公寨堤中牟小潭溪堤
原武廟王口堤趙家莊堤封邱大王廟堤河内仁
孝寺堤武陟木欒店堤
康熙十年築祥符黑岡堤陳橋堤中牟小潭溪堤
儀封石家樓堤鄭州王家樓堤商邱蔚家閣堤考
城芝蔴莊堤河内武陟各築沁河堤
康熙十一年虞城黃河水溢
是年築祥符黑岡堤白石岡堤陳留黑家寨堤中
牟辛莊縷堤陽武潭口寺堤封邱大王廟堤儀封
石家樓堤蔡家樓堤商邱蘇家林堤考城芝蔴莊
堤河内大馬口堤武陟大原村堤
康熙十二年正月河南巡撫佟鳳彩疏稱河夫之
偏累宜通變也臣查修築黃河每歲用夫或萬餘
或七八千名自二三月起直至十月終止俱按地
畝起派似乎公矣其實弊竇有不可勝言者如狡
猾之徒將自已田地飛洒於人勢豪之家將他人
地畝包攬於已甚至紳衿衙役借題優免加以不
肖有司或礙於情面不能秉公持正以致懦弱鄉
愚愈累愈貧每月或三四兩不等方能雇夫一名
即以初雇每月三四兩而言以一歲萬夫計之每
年費至三四十萬矣在
廟堂之上止知河有歲修而不知歲修之夫費百姓如
許之金銀為今之計莫如官雇一策查舊例河工
夫役管河道每歲預估用人夫若干方行各州縣
按地起派若官雇每夫每月僱價二兩足矣每歲
上工九個月每夫止用僱價一十八兩即以萬夫
計之止用一十八萬較百姓之自僱每歲三四十
萬不啻天淵矣其每歲僱夫若干該銀若干除歲
徵河銀外不足者於河南八府一州地畝分别等
則每畝派銀若干算明刊於由單内出納亦照地
丁錢糧年終河臣奏銷倘有餘剩留為下年之用
如是民知有定額不但狡猾之徒勢豪之家紳衿
衙役不能影射倖免即河棍夫頭管工官役輩亦
無所施其巧矣臣入境時體訪輿情無不以官僱
稱便倘謂我
朝制度凡錢糧俱照萬歴年間則例徵收此項銀兩似
屬加派不知派銀派夫均出於民而派夫較之派
銀所費不啻數倍曷若稍一更變每畝不過加之
毫釐俾得安心於畎畝併不知有河夫之擾不亦
大便於民乎疏下九卿科道會議派夫派銀仍屬
累民應將豫省河夫停其僉派如遇歲修工程仍
動河道錢糧僱覓夫役若錢糧不敷該撫應動某
項錢糧具題可也奉
旨依議
是年築祥符回河寺月隄陳留赫家寨堤中牟陽
武會築堤陽武又築王家店堤封邱築大王廟堤
儀封築蔡家樓堤商邱築禹王廟前堤虞城築劉
家莊堤考城築史家樓等處堤
康熙十三年築祥符貫臺堤陽武張家莊堤儀封
蔡家樓堤考城芝蔴莊堤
康熙十四年築陽武王家店月堤
康熙十五年築蘭陽銅瓦廂月堤
康熙十六年築中牟小潭溪月堤蘭陽銅瓦廂月
堤儀封堌陽集月堤商邱楊家堂月堤虞城周家
樓堤
康熙十九年築祥符白石岡堤中牟小潭溪月堤
及格堤商邱徐家莊月堤又築虞城堤
康熙二十一年築祥符回河寺月堤儀封堌陽集
月堤考城王家道壩
康熙二十二年將河南堤岸工程專令巡撫就近
料理如有應會同總河事情仍移文商確勿致貽
悞
是年築祥符堤陳留楊家寨堤中牟堤原武馬家
渡月堤張家水口堤陽武脾沙岡堤又南岸堤蘭
陽孫家莊月堤又北岸堤儀封陸家口堤又北岸
堤又築鄭州堤又與滎澤會築沈家莊月堤商邱
築𫝊家莊月堤考城築小閻家集堤
康熙二十三年築原武封邱蘭陽儀封滎澤商邱
虞城考城隄
康熙二十四年總河靳輔題請豁免河南堡夫課
程柳料從之
是年九月總河靳輔巡撫王日藻會疏稱河道全
資修守而修守專賴得人黃河兩岸堤工綿遠一
官難以兼顧今應裁去濟源縣主簿一員改為蘭
陽縣管河主簿與該縣縣丞分防兩岸堤工裁修
武縣縣丞一員改為儀封縣管河縣丞與該縣主
簿分防兩岸堤工裁封邱縣縣丞一員改為滎澤
縣管河縣丞與該縣主簿分防兩岸堤工裁虞城
石榴堌驛驛丞一員另添設虞城縣管河縣丞一
員與該縣主簿分防兩岸堤工至陽武縣主簿止
可專管北岸堤工其南岸堤應歸該縣縣丞就近
管理又原武縣主簿既專管北岸堤工其南岸止
有六百餘丈不便添設一官查此工程見在鄭州
地界應歸併鄭州州判兼管至於考城北岸堤工界
連山東省曹縣境内即歸併曹縣就近修防又山
東單縣南岸堤工錯雜於河南省虞城縣堤内應
換歸虞城縣就近修防俟堤工修完之日更換從
之
是年築陽武堤封丘龍門口月堤儀封蔡家樓月
堤虞城韓家樓堤考城月堤
康熙二十五年築商邱傅家莊月堤
康熙二十六年陽武鄭州會築裴昌廟月堤
康熙三十年四月工部覆會議得河南巡撫閻興
邦疏稱丹河發源晉省流入黃河因百姓開渠灌
田外又開大渠直達運河始有小丹河之名也前
河臣議用竹絡裝石塞渠濟漕誠為可行但今重
運俱由中河北上較昔甚早如雨水勻足照河臣
所議用竹絡裝石塞口濟運灌田倘遇亢旱請於
每年三月初一日起至五月十五日止令三日放
水濟漕一日塞口灌田以後聽民便用再搠刀泉
出輝縣蘇門山下乃衞河之源建立五閘畜水灌
田每年五月初一日封板濟運但五月正民間需
水之候應照河臣所議用竹絡裝石堵塞使泉水
直流濟運餘水灌田至萬金渠出自彰德府安陽
縣西善應村山下至高平村昔人建閘開渠灌田
之後仍歸洹河暢流入衞濟運亦應照河臣所議
如搠刀泉用竹絡裝石使大流濟運餘水灌田既
能濟公亦無妨於農業從之
康熙三十一年蘭陽儀封與長垣會築月堤
康熙三十四年築虞城黃堌壩堤
康熙三十五年移滎澤縣於滎陽郡舊址以避水
患
是年三月部覆河南巡撫李國亮疏稱豫省漕糧
厰舊設衞輝府北門外嗣因監兌部員駐劄直隸
大名府小灘隨將漕厰移於本地相沿至今上年
十一月間臣親詣細看衛河一帶舊為行漕故道
直抵通州相應改復衛輝兌運以本省之銀買本
省之米就近盤剝至便從之
康熙三十九年七月總河張鵬翮奏河工事宜一
堤工之宜堅築也凡加幇之堤務將原堤重用夯
硪密打數遍極其堅實而後於上再加新土其剏
築之堤先將平地夯深數寸而後於上加土建築
層層如式夯杵行硪務期堅固照依估定遠近土
方取土加幇不許近堤取土亦不許挖傷民間墳
墓該管員弁不時巡查如有前弊即將承築官參
䆒一樁工之宜用整木也凡遇頂冲刷灣之處水
勢湍激務用整木簽釘排樁整柴釘頭鑲壓以資
捍禦嗣後購木到工該道廳必躬親圍驗與原估
尺寸相符勒令承築人員樁用整木簽釘入地甚
深埽用整柴鑲壓方能堅固永久如將木柴截用
修築不堅旋修旋壞該道廳不時揭報以憑參究
一埽工之宜覈實也嗣後報險呈詳一到果係險
工即令動料搶修一面估計申報以憑稽查如係
假捏即以謊報參處一挑河之弊宜除也凡遇挑
河之工將挑出之土盡堆於原估堤上層層夯硪
成堤不許估計散土以滋堆高假河之弊如有前
弊不准鎖算仍以侵冐悞工參究一夫役之宜優
恤也河工夫役工成之日給與印票該地方官查
驗免其雜項差徭一石工之修砌宜得法也嗣後
一切石工無論馬牙梅花等樁皆用整木深釘務
期極其堅深無論裏面釘頭等石皆照原估置辦
鏨鑿極其平整石灰須重篩篩過多用米汁調和
搗杵極其膠粘滿灌而入使之無縫不到又用鐵
錠鐵鋦聯絡上下合為一體凡有石工將興備料
到工該道廳先驗物料次勘工程或物料不堪短
少灰米以及修砌草率立即揭報以憑參究一黃
河淤墊之曲處宜取直也直則水流暢快而泥沙
不淤查閱河工頂冲大溜之處對岸必有沙觜挺
出此河曲之驗從此曲處挑挖引河以殺水勢則
對岸險工可平但挑挖引河需費甚多若挖後引
水必大溜始可成河若逢緩水必至沙淤例應追
賠是以人心畏懼挑挖多不如式倘嗣後虛應故
事理應賠修若實心任事偶致淤墊請免其賠庶
人無畏縮而河工底績矣一龍尾埽之宜停也河
工工程堅固者首在石工次則密釘馬牙樁以資
捍禦其頂冲大溜之處用丁頭埽密釘大木排樁
深埋入土亦屬有益若平常工程槩用龍尾埽稀
釘排樁淺埋浮土究亦何益宜行停止奉
旨著九卿詹事科道會同速行確議具奏議覆奉
旨依議
康熙四十年三月部議先經臺臣條奏自戴家樓
起至儀封縣交界止堤工三十里計長五千餘丈
係河南考城縣地方康熙二十五年歸併曹縣修
理請將此三十里堤工仍歸河南考城縣修築奉
旨這事情著河南巡撫山東巡撫委官會勘定議具奏
今據河南巡撫徐潮會同山東巡撫王國昌疏稱
會勘定議查此工前任河臣靳輔奉
皇上面諭親看全河形勢以河南考城北岸堤工五千餘
丈换歸曹縣就近修防歷今十餘年深有益于運
道民生應仍遵照改换之成規但查曹縣换歸堤
工考邑已協夫五十名兹再議于南北兩岸各縣
鄉堡夫内抽撥夫四十名共工食銀一百四十四
兩同協夫銀一百八十兩共銀三百二十四兩移
解曹縣僱夫取具曹縣印領報銷應均如該撫等
所題可也奉
旨依議
康熙四十二年十二月奉
旨朕這次巡幸西省閱視汾渭俱屬大河直與黃河相通
河等處米石似可由黃河運送但聞三門砥柱水
勢甚溜船不能上朕欲親往閱視因陜州知州奏
無路徑斷難行走遂未果行命三貝勒同近御侍
衛往看據回奏云伊等差人乘騎涉河一道閱有
神人鬼三門俱係鑿石開通水從三門流出水勢甚
寬水流甚溜古人于岸上鑿有拉船孔眼但未經以
船試騐不知可否行走前總河靳輔亦曾奏黃河通
于汴河但淤墊年久若行疏導即可運米等語朕至
河南閱河南府居各省之中水路四達冣為緊要之
地應于此處儲積米穀每年米穀豈能必皆豐收但
山陜等省間或收成歉薄即可將此積貯米穀修造
船隻由黃挽運若到三門砥柱船不能上亦可于三
門砥柱造船撥運以至山陜誠使河路疏通則商賈
人民大有禆益所宜于無事之時預為籌畫者也豫
省每年解京漕糧二十萬石有竒若將豫省三年漕
糧截留備用則陜西等省雖值歉收之年將來米穀
運至彼處賑濟殊屬有益候明歲遣大臣往看
康熙四十三年八月九卿詹事科道會議得川陜
總督博濟陜西巡撫鄂海山西巡撫噶禮河南巡
撫徐潮疏稱臣等欽遵
諭旨會勘三門其在陜州東北四十里兩岸石山鑿分三
澗中流謂之神門水勢正溜南岸謂之鬼門水更
洶湧北岸謂之人門水略舒緩三門之下約百餘
步則有砥柱再其下二里許則有卧虎灘臣等用
空船從神門順流放下頗覺利便又從卧虎灘下
挽舟上行因係方船又無篷舵自辰至申僅能拽
行半里復以有篷舵空船從卧虎灘下乘風縴挽
逆流而上方能從人門徑過又以船載糧三十石
用夫三十餘名從下挽行而上自巳至未亦從人
門過去雖船隻可行但溜急灘多水漲則無縴路
今挽空船於二百六十里足行十有七日若係重
載必濡滯時日多費人工似此水路不如陸路為
便倘將漕糧貯於河南府由陸路運至陜州西門
外太陽渡上船計程不過三百餘里䭾送不過四
五程車行止需七八日更比河路費省矣又山西
存倉米穀共九十五萬三千九百餘石陜西存倉
米穀九十萬一百餘石甘肅存倉米穀四十一萬
六千六百餘石現貯兩省者尚多若將豫省漕糧
截留三年恐穀多積久必致浥爛應止截留四十
三年漕糧二十餘萬石貯河南府倉其餘漕糧仍
行解京又據陜西巡撫疏稱渭河西至鳳翔東至
潼關由渭入黃由黃入汾可抵山西之平陽但西
船皆方頭平底無舵無篷其水手又不善於操舟
臣願捐貲於江南處僱覓造船良工熟練水手使
本地人演習如果可行民船亦照此式修造倘遇
歉收即可將商民船隻挽運又山西巡撫疏稱汾
河自河津縣起至絳州止可行裝載百石之船由
絳州至平陽府城以及洪洞縣可行裝載五六十
石之船惟是介休縣之義堂橋積石纍纍灘多水
急向無縴路自介休至省城又多淤淺必製小船
倣照&KR2349;船麻陽船之式移咨楚省酌調船匠水手
修造教演臣願捐造百隻倘遇歉收即於汾河接
運又稱隨預造有桅有柁有槳之小船三隻内一
隻可載糧四十石一隻可載糧三十石一隻可載
糧二十石在汾河内演試自省城以至河津縣俱
可行走應如該撫所奏但於有積石無縴路并淤
墊之處設法修治可也又據河南巡撫疏稱汴河
故道一由中牟縣東經祥符等州縣至永城出境
歴江南之宿遷而達於淮久矣湮塞皆成陸地一
由中牟縣東南經朱仙鎮至沈邱縣出境歴江南
之太和縣達淮係元臣賈魯修濬今名賈魯河現
今通流其上有支河一道貼近黃河止隔一堤若
從新莊挑濬建閘設壩以時啓閉便可放入黃河
由黃河入洛而通舟楫均應如該撫所奏但將淺
處挑濬建閘設壩可也奉
旨依議
康熙四十四年部議巡撫臣趙宏燮疏奏回回寨
與韓羅灣一帶乃祥符陳留蘭陽三縣之連界地
勢極卑後有大堤一道卑矮單薄並無重堤可恃
今估築加幇接高長二千一百三丈連填墊河形
共計土工夫工銀一萬三千三百四十六兩並無
虛冐應如所題速行幇築工完核減造册題銷可
也奉
旨依議
康熙四十五年六月部覆撫臣汪灝疏稱賈魯河
由舊河身至黃河岸口南北共長十里其緊接賈
魯河之地名曰東趙由舊河身行七里有大堤一
道名曰大堤頭自此而北三里至黃河岸口其東
南名為新莊應於新莊之黃河涯口築草壩一座
至舊河既開勢必將大堤挑斷通水入黃應於堤
根設石閘一座既資防患兼備疏蓄至引賈魯河
入舊河身則東趙為受水之口亦應於東趙地方
建石閘一座引受河水束之入黃二閘一壩以時
啓閉可使賈魯河舟楫由黃入洛矣奉
旨依議
康熙四十六年五月十五日
上諭黃河兩岸工程河官修理的好㐲汛水長再加謹
防護惟河南黃河上游工程關係最為緊要伏汛
水長著加謹修防其黃堌壩工程更為緊要宜著
賢能官員前往加意防險相度形勢修建挑水壩
挑溜開行
(時總河張鵬翮遵即動帑修建挑水壩一座并下護涯埽七十丈歴年委官駐防至康熙四十八年)
(二月三十日撫臣汪灝題准歲修)
康熙四十八年六月大雨河漲漫溢蘭陽縣北岸
雷家集堤工二十六丈儀封縣北岸洪卲灣堤工
二十一丈水驛堤斷口四十三丈八尺張家莊堤
斷口二十五丈巡撫汪灝督官搶築
康熙四十九年三月部覆總河趙世顯疏稱河南
虞城縣黃堌壩新建挑水壩一座甚有裨益因對
面沙灘漸次西墊大溜直冲挑水壩之上壩受敵
崖岸坍卸須於挑水&KR0309;之上再建挑水&KR0309;一座挑
溜開行其險工迤裏當日原有舊決河口一道雖
有月堤為内障其如堤根正坐河形之内應用柳
束填墊壓土堅實月隄之外又有遥堤一道日久
殘壞亦應修補至險工埽臺裡戧宜幇寬厚又新
建挑水&KR0309;之處堤工單薄亦宜加幇又歸德府虞
城儀封蘭陽祥符卑薄堤工俱應加幇高厚又鄭
州至滎澤縣堤工盡處民築小横堤一道卑薄之
甚恐黃河水長必至内灌應加幇高厚又武陟木
欒店迎着沁黃交會處堤工卑薄應幇高厚再接
剏三百丈又荆隆口月堤之外又有太黃堤而踐
踏之缺口宜補又蘭陽與長垣交界堤工應加高
子堤三尺蘭陽子堤當年剏築虚鬆又兼地勢卑
窪應幇築堅實袁家寨卲洪灣水驛張家莊舊堤
止高七八尺杜家樓前堤止高七尺均應加高三
尺又楊家堂韓李寨堤應行幇寬凡黃河兩岸舊
有月堤格堤護城堤殘缺之處均應幇築以上工
程撫臣鹿祐情願率屬捐俸修築又河南堤上柳
株寥寥倘遇險工憑何取用應飭州縣河官凡官
地之上廣栽柳株務期成活不許奸民盗竊等語
議得河南堤係巡撫就近料理如遇水長即飭管
河等官協同地方官合力搶護如有仍前怠玩貽
悞河工者將管河地方官照黃河例議處仍查明
年限着其賠修奉
旨依議
康熙六十年八月河決懷慶府武陟縣之詹家店
馬營口魏家口等處並流直注滑縣長垣東明等
縣入運河將張秋迤南趙王河口對岸漫溢由五
孔橋入鹽河下海巡撫楊宗義率河官駐工堵築
於九月初九日將詹家店魏家口塞之其馬營決
口總河趙世顯率領江南各營弁並樁埽手與民
夫協同巡撫并力在李先鋒莊建&KR0309;堵築適
欽差都御史牛鈕翰林院侍講齊蘇勒等至傳諭
聖訓在釘船幇支河口兩岸捲下攔黃埽壩遂於十一
月十二日合龍即於南壩尾接築子堰一道至秦
家厰止而季先鋒莊亦於十二日合龍馬營口於
二十九日合龍
康熙六十一年正月十九日河冰溢水復漫漲釘
船幇南壩尾接至秦家厰子堰决斷二十餘丈又
將新築月堤塌斷水由李先鋒莊壩下直逼馬營
口堤工至十八日決開二十餘丈水深溜急無可
堵塞署理總河陳鵬年建議於廣武山下王家溝
挑挖引河一道使水由東南會入滎澤舊縣前入
正河又於沁河口東建挑水壩一座水勢始平於
十二月相繼堵塞之又於馬營口築大月堤一道
自決口東滎澤大堤起至詹家店新築堤頭止又
築滎澤大堤以為遥堤
四月於儀封縣白家樓北岸挑引河長七百丈虞
城縣黃堌壩對岸挑引河長一百六十丈河流通
暢
六月初四日夜沁水暴溢衝塌秦家厰北壩臺八
丈南壩臺九丈五尺邊埽加鑲塌卸六丈又釘船
幇大壩蟄䧟四十五丈搶築將成至初六日復䧟
幸王家溝引河汛水刷寬一百餘丈全河盡注不
浸馬營決口總河陳鵬年巡撫楊宗義於廣武山
官莊峪挑引河一百四十餘丈以洩水勢至九月
秦家厰南壩甫合龍次日又將北壩尾決開一百
餘丈大溜歸馬營口亦漫開八丈然底埽未動至
十二月初八日塞訖忽冰凌水積將壩尾後堤埽
面漫水二十餘丈馬營口亦漫開八九丈遂併力
搶築至二十一日工竣十二月總河齊蘇勒奏秦
家厰雖合龍斷流現今細水透露正在搶救但細
看情形地勢卑窪非宜建壩之區况兩岸無倚孤
立於巨浸之中勢甚危急故必恃前後有助方能
善後宜急築背後土堤以斷其流多下護壩邊埽
以敵其冲使前後有恃併力捍禦此一定之法也
臣目覩危急不敢遽赴新任隨會撫臣楊宗義帶
同管河道等官議定先治其急星夜將秦家厰攔
河大壩加鑲高厚以捍水勢將馬營口冲斷之堤
於水中接合兩頭以絶其流但時直隆冬土凍難
施因時迫事急不得己設法挖凍趕修以防春汛
其餘修防俟春和土化次第修理庶保萬全也
皇帝雍正元年正月總河齊蘇勒報秦家厰馬營
口堤壩完竣河歸故道
二月總河齊蘇勒奏前月雖接堤斷流大溜全歸
正河尤宜於馬營口一帶舊堤普律加高培厚於
後面添築撑堤一段格堤一道以為重門保障又
將秦家厰前草壩前面下埽簽樁層層鑲墊以防
頂冲之患再於後面築靠堤月堤俾有倚恃之固
今已完工其建築十八里之遥堤併趙庄詹家店
等處埽壩現今人夫協力數日即完但新築各項
堤埽應設堡夫防守河南向無額設樁手埽手凡
遇工程俱係現僱土人做法顚倒徒資糜費臣於
南工選千總二員率領諳練河兵八十名暫駐工
所以防伏秋兩汛以便教習土人按法修防庶無
貽悞
三月總河齊蘇勒奏河自滎澤以下陳留以上長
二百餘里向因武陟決口大溜趨正河者僅止四
分水力微弱不能攻沙以致河底淤墊已經二年
今全河下注兩邊河岸有僅露尺許者有與水面
平者更有槽不能容漾出旁溢直至兩岸堤根宛
若湖淀者北岸陽武祥符封丘一帶有岔流三道
各寬十五六丈深六七尺逼近堤根繞行五十餘
里始歸正河南岸由清佛寺地方刷成支河一道
寬一百餘丈深一丈四五尺沿堤下注至四十里
始歸正河伏思黃河不宜兩行兩行則勢緩勢緩
則沙停沙停則河底淤高河底淤高則出槽旁溢
致有浸漫之患向年馬營堤原由支河冲刷所致
深為可虞臣同撫臣嵇曾筠詳加商定將兩岸應
築子堤八段共長九千二百八十八丈頂寬一丈
五尺底寬四丈五尺高八尺應築隔堤二段共長
七百八十丈頂寬二丈底寬八丈高一丈二尺倘
俟
題請開工恐緩不濟急故一面發帑修築一面具
題俟工完之日聽撫臣將做過工程用過錢糧核實
造冊請銷
是年築祥符南岸堤七百丈北岸堤一千四十三
丈築封邱堤七十丈築格堤一道長一百九十三
丈其餘堤工因水佔停修
四月添設千總二員兵夫二百名建蓋堡房三十
三座令其駐防巡護遇有急均許調撥應役所食
俸餉在河庫支領按月給發
六月十一日夜風雨大作水溢中牟縣十里店大
堤漫口十七丈婁家庄前大堤漫口八丈水由劉
家莊南入賈魯河遣兵部侍郎嵇曾筠會同總河
齊蘇勒巡撫石文焯駐工修堵其婁家莊漫口於
七月合龍十里店漫口於十一月合龍斷流俱於
背後建築月堤靠堤以資鞏固
是月築太行堤又沁黃交漲由懷慶府地方姚其
營漫灘而出水與堤平決粱家營二舖營土堤及
詹家店馬營月堤接連滎澤之遥堤格堤漫坍八
處由原武舊河身流至七十餘里遇高阜之處而
止至二十五日大溜仍歸正河
欽命大學士張鵬翮前往會同侍郎嵇曾筠總河齊蘇
勒巡撫石文焯協力修築於七月塞之又各築小
堤接合大堤以防秋汛
七月修幇陽武縣之大濱申家潭朱家潭趙家潭
琵子岡靛池閣張家莊七處堤工
九月二十一日狂風水湧決鄭州來童寨民堤二
處兼有鄭民悞挖陽武堤放水以致大溜頂冲將
中牟縣楊橋後官堤漫開十餘丈於是河撫督官
分堵陽武決口於十月合龍斷流楊橋決口於十
二月合龍併建築月堤靠堤以資捍禦
雍正二年於釘船幇北壩尾直對姚其營北首接
築堤工一道長八百七十五丈秦家厰月堤内填
實週圍闊長三百七十丈加幇秦家厰北壩尾堤
長七百一十三丈加幇秦家厰靠堤并南壩尾堤
長九百九十一丈加幇詹家店并馬營口堤長二
千六百九十七丈又加幇馬營口格堤長一百九
十三丈又加幇遥堤自沁河堤頭起至滎澤大堤
止長五千八百六十一丈又馬營口詹家店後接
築格堤二道共長七百四十三丈
正月兵部侍郎嵇曾筠疏奏沁黃交會姚其營秦
家厰一帶皆屬頂冲但此係下流受患其上流必
有致患之由臣由武陟至孟縣所屬皆有沙灘將
大溜逼趨南岸至倉頭對面又横長一灘自北岸
伸出使全河之水直趨廣武山根以致土崖汕刷
至官莊峪則大溜又為山嘴所挑直注東北於是
姚其營秦家厰遂為頂冲矣臣以為下流固須堵
築上流尤貴疏通應於倉頭對面所長橫灘開引
河一道直接中泓俾水勢順流由西北徑達東南
不致激射東北則姚其營秦家厰可免頂冲之患
再釘船幇大壩甚屬有益但孤立水濱惜少輔佐
須鑲建雁翅以資幇護更於大壩上下相度地勢
添建挑水壩二三座挑溜開行庶秦家厰頂冲之
勢可減壩工賴以永固矣奉
旨依議
是年於姚其營秦家厰建雁翅壩一座東西挑水
壩二座倉頭對面引河六百三十丈次第於四月
竣工
四月以兵部侍郎嵇曾筠為副總河駐劄武陟縣
地方專管河南河務就近撥河南撫標守備一員
千總一員把總二員馬步兵丁一百名聽其差遣
按季更替
是月添設開封府上南河同知一員上北河同知
一員懷屬黃河同知一員沁河主簿一員并於江
南十河營内抽調千總二員把總四員河兵一千
名來豫分派防守一年一換其所撥河兵應給糧
餉即於河南藩庫支給將江南河庫兵餉開除
七月因武陟決口已修將守護險工一年滿限文
武員弁題准議叙
是月部覆議得總河齊蘇勒疏稱豫省改設河兵
一事令臣酌撥分給聽副總河就近使用臣即將
江南十營河兵一千名并檢選千總三員把總三
員帶領赴豫會同副總河及撫臣商定隨將所撥
河兵守武陟縣北岸險工處所除先經題設千總
二員河兵一百名堡夫一百名外今又安置河兵
一百四十三名委令原設千總管轄陽武封邱二
縣北岸險工處所安置河兵二百六十名派委千
總唐相管轄祥符陳留蘭陽儀封四縣北岸險工
處所安置河兵一百名派委千總李斌管轄滎澤
鄭州二處南岸險工處所安置河兵一百四十六
名派委千總劉國傑管轄陽武中牟二縣南岸險
工處所安置河兵一百四十四名派委把總李應
婁管轄祥符陳留蘭陽儀封四縣南岸險工處所
安置河兵二百零七名派委把總張禄耿宜管轄
以上北岸共安置河兵五百零三名南岸共安置
河兵四百九十七名其所食江南河庫糧餉已經
開除令就於河南藩庫支給將此項兵一年一換
即於堤上苫蓋窩鋪令其就近栖止以便策應靈
捷再武陟縣臣等前經題請添設千總二員河兵
一百名堡夫一百名此項堡夫未便裁革應仍留
以防要工其餘南北兩岸堡夫俟過汛水落工平
盡行裁汰以節工食以充兵餉應各如該督所奏
奉
旨依議
八月修築鄭州石家橋迤東埽工一百二十丈復
於埽灣接鑲防風一千一百一十丈並下水頭接
築磯嘴壩一座又於中牟縣拉牌寨鑲墊工長二
百五十丈下護崖埽長一百六十丈並建磯嘴挑
水壩二座又加幇斷堤至大堤長二十五丈以捍
大溜頂冲
是月修築陽武縣黃河北岸堤工及祥符珠水牛
趙二處堤工於釘船幇挖槽下護崖埽加鑲壩以
禦沁黃冲刷
是年加幇南岸堤工共長七萬六千四百餘丈北
岸堤工共長四萬八千一百餘丈
雍正三年正月巡撫田文鏡奏言仍留堡夫以重
河防該臣看得豫省酌撥江南河兵一案前准部
覆除武陟縣仍留堡夫一百名以防要工其餘南
北兩岸堡夫秋後盡行裁汰等因隨行管河道遵
照去後茲據管河道陳世倕詳稱黃河兩岸堤工
綿亘千有餘里向設堡夫九百餘名令其按堡修
防嗣因黃水連年泛漲堤工在在危急堡夫為數
無多不足修防搶護之用酌撥江南河兵一千名
分列各隄共資防禦是河兵之設原以增堡夫之
所不足今南北兩岸新建埽壩歲搶各工不下數
十處若設兵裁夫則防守之人仍不足用難免顧
此失彼之慮且歸德府屬之商邱考城虞城等縣
並未派列河兵若裁去堡夫則數百里頂冲險堤
竟無一人防視矣伏查河臣齊蘇勒疏内稱俟過
秋汛水落工平盡行裁汰但每年俱有水長水發
之時非一落之後竟不長發也堡夫甫裁而桃汛
即屆加幇大堤又係新築之土更須巡防保護新
來河兵雖捲埽下埽鑲墊打樁固所熟諳然而一
年一換新舊接替本處之地形水勢未必深知至
於搜索狼窩獾洞鼠穴水溝雨溜時加填補及瞻
望水勢風防雨守無分寒暑晝夜是河兵又不如
土著堡夫之熟悉也務須兵夫兼用協力修防方
有實效所有原設堡夫斷難裁汰再查堡夫工食
又係各州縣於額設各役工食内撥給並無額外
增加之項更無庸裁惟於給發工食時嚴加確核
務令均沾實惠不使稍有虛冐再堡夫中如有學
習樁埽鑲填等事試驗得實者即准其充補河兵
以免淮兵遠涉之勞仍招募土著勤壯之人頂補
堡夫勿致額缺庶幾兵夫協力防守得宜矣奉
旨依議
五月挑祥符縣回回寨引河長三百四十丈
七月河決儀封之大塞蘭陽之板厰決口各十餘
丈
命巡撫田文鏡會同副總河嵇曾筠率各屬河員併力
搶築被災人民委員查賑其疎防各官吏止停其
議叙不必參處賠修亦着寬免
七月巡撫田文鏡奏稱臣伏查豫省兩岸堤工關
係運道民生因原額堡夫不足防禦撥江南十河
營兵千名千把總六員分派險要嗣因正副總河
議請裁去堡夫經臣題請照舊仍留併令堡夫跟
隨河兵學習樁埽鑲墊等事於每年南兵將換之
時試驗得實即准其拔作河兵以免淮兵遠涉之
勞但臣伏思堡夫之欲學習樁埽必須責令河兵
教導而河兵之四散逍遥必須分責河員董率或
一月一試或按季一試内有教習勤而成就多者
則給賞以奬勵之或有懶於指示怠於學習者則
責治以儆戒之方克有濟臣查撥到河兵雖有千
總把總為之管轄然而官卑職小不足以資彈壓
况南北兩岸堤長千里一時耳目難周約束不及
至於印河各官則又文武不相統攝勿論其不能
令河兵教習堡夫即遇有險工亦多不服驅使雖
有河兵之名究難收河兵之效臣愚以為守巡二
道舊有兼帶兵備之銜而撥到河兵又無操演營
務之事原與堡夫不相上下應請責令管河道統
攝稽查并分責各河同知董司教習如有怠惰不
服者許管河道徑行責治并許各河同知會同千
把總究處如此河兵必咸知法度不敢抗違而堡
夫學習樁埽等事亦易於成功不過二三年内盡
皆諳練明白均可拔作河兵毋庸再調南兵矣如
蒙
俞允惟將管河道
勅書内加入此欵便可遵循矣奉
旨依議
十月初六日部覆總河齊蘇勒奏言黃河兩岸附
近空間官地令官民弁兵裁柳種葦議定勸懲之
法其官員栽柳成活五千株者紀錄一次成活一
萬株者紀錄二次成活一萬五千株者紀錄三次
成活二萬株者准加一級種葦一頃者紀錄一次
二頃者紀錄二次三頃者紀錄三次四頃者准加
一級其殷實之民有能情願栽柳二萬株種葦四
頃者准給與頂帶榮身至於河營目兵每兵一名
每年栽柳一百株若不能如數栽植及補栽柳秧
成活不及一半或河兵内有將附近民柳借端砍
伐者即將河兵究處其專汛之千把總守備等分
别查參議處俱限於冬末春初廣為栽種次年春
末夏初查驗成活數目造冊報部分别議叙仍令
督撫將官民地界查勘分别不許侵佔以垂永久
倘印河文武員弁希圖議叙將民地指為官地栽
植柳葦有累居民者該督撫即行題參從重治罪
自雍正四年為始著為定例奉
旨依議
雍正四年三月修築鄭州等處堤工三千五百二
十三丈祥符等處南岸堤工二萬二千四百六十
七丈考城等處堤工五千九十四丈武陟縣堤工
二千四百五十三丈原武等處堤工五千八十一
丈又修祥符縣北岸堤工一萬三千三百二十六
丈
十二月初九日黃河清自陜州至虞城縣澄流見
底至次年正月初十日復故普天同慶各官加級
有差
雍正五年二月諸王大學士九卿會議得副總河
嵇曾筠奏豫省大工以及搶修埽料&KR1045;稭俱係臨
時濟急購運艱難每百觔實銷銀九分並穀草椿
蔴萬難議減俱毋庸議外其歲修所用秫稭應如
所請行令副總河於雍正五年承辦六年歲修其
所用&KR1045;稭酌定足用數目務於八月内動支道庫
銀兩給發各廳勒限十月内照額辦足責令管河
道查驗如有限内不完將承辦之員參處俟工完
之日將用過數目核實每百觔即照七分報銷至
柳束係埽料必需之物其豫省向有柳園若干現
今坍塌若干應行巡撫責令沿河州縣等官將現
存柳園并從前坍塌及新淤地畝逐一查丈立界
嚴督河員廣為種植二三年間不惟秫稭可省抑
且埽料足用又稱沿河州縣官有嫺熟河務者准
令河臣會同撫臣保題陞調河工道廳其河工廳
汛官有才守兼優者亦准令河臣會同撫臣保題
陞調沿河府州縣倘徇情陞調貽悞地方河工者
除將該員照例治罪外仍將保題不實之上司照
濫舉匪人例議處又稱豫省堤工向曾調撥江南
河兵一千名分派防守嗣經請明將兩岸堡夫仍
留學習樁埽如果熟諳拔充河兵將南兵發回原
汛以免跋涉今應於堡夫内逐漸拔補足額即將
南兵逐漸扣除發回其撥來之千把總六員亦應
發回本汛不便久留豫省應請專設千總二員把
總四員分隸開封府南岸河廳管轄至歸德府通
判汛内應將原設武陟千總二員内調往一員分
撥河兵一百名移駐歸德各工交與該弁管領應
如所請仍飭各廳嚴加約束又稱豫省大堤舊制
每二里設立堡房一座以便堡夫棲身修守因年
久塌毁十無一二前南兵到來竟無地容身仍照
舊制行令地方官建造每座約銀三兩即於節省
項内動支報銷又臨河月堤居其大半堡房未設
防守無人應如所請着地方官亦如前制建造堡
房其堡夫既稱不必另設即於河兵一千名内酌
量調撥防守月隄仍將造過堡房查明報部題銷
又稱開封府祥符縣堤長八十餘里止有縣丞一
員近日險汛下移祥符一帶工程更為險要應將
開封府南岸添設主簿一員於開封府下北河地
方添設巡檢二員一駐祥符陳留適中之地一駐
蘭陽儀封適中之地如遇險工協同廳汛募夫辦
料竭力搶護所有一切逃盗事宜令其稽察其祥
符等處北岸太黃堤一道併令該員管理修墊應
如所請酌量題補其俸工等項令河南巡撫酌議
題奏又稱江南黃運兩河凡遇歲搶工程俱有柳
船載料撥運今豫省上自武陟下至虞城歲搶二
工撥運無船不能濟急應如所請照依江南梭船
寬長丈尺式樣每汛造船五隻給發各汛河兵運
駕看守如河兵不勤照管致有損失著令該管廳汛
賠修奉
旨依議
是月部覆議得河南巡撫田文鏡疏稱豫省南北
兩岸大堤關係運道民生極其重大我
皇上軫念河防不惜百萬帑金多方修築又設歲搶相
機銀兩以備急需河兵堡夫以資保護
聖謨睿算詳密無遺但河性變遷不常當汛水長發之
時素稱平易者忽成險要宜暫用民力每歲於夏至
後將凡有田地村莊相離大堤一二里者傳集公
所各照佃戶多少認夫幾名偶有急工堤上鳴鑼
為號各照所認名數無分雨夜赴工搶護工完立
散若非計日可竣之工按名給與工食在於搶修
項下核實開銷詢據紳士僉稱出一時之夫力享
萬載之安瀾並無不便之處輿情允協倘非汛水
長發之時亦非忽成險工之處河印汛弁各員藉
此冐銷工帑擾累里民並令紳士富室佃戶用錢
買脫派及一二里外無力窮民者查出即行題參
革職究擬庶幾行之無弊於堤工不無裨益矣均
如所奏遵行可也奉
旨依議
閏三月巡撫田文鏡請於河北彰衞懷三府復設
守道一員統轄三府稽察吏治并責巡防仍照管
河道之例加以兵備職銜將河北一帶堤工埽壩
廳汛各員河兵堡夫并一應錢糧令就近督率修
防小丹河等水利一併令其巡查此外再有零星
小泉可濟漕運者俱令斟酌疏通彙流入衞以濟
漕運并稽查民間截流盗水之弊部議應如所請
奉
旨依議
雍正六年五月挑蘭陽縣雷家寺引河長四百一
十丈
雍正七年三月以副總河嵇曾筠為正總河兼管
河南山東兩省河道提督軍務事
閏七月添設懷豫兩河營守備二員凡河工一應
修築事宜令其督率千把總堵築防護其所添守
備員缺即令督臣於河營千總内揀選其在工年
久熟諳河務者照例題補送部引
見
雍正八年五月挑封邱荆隆口引河長三千三百
五十丈
是月奉
旨嵇曾筠調任江南總河以總督田文鏡掌管河東總
河印務
六月十四至十六日大雨河水陡漲大溜頂冲祥
符縣南岸程家寨月堤漂走四埽堤工坍塌過半
督臣田文鏡率領各員役夫萬人晝夜加幇裡戧
一百零四丈七月二十八日工竣
雍正十一年七月二十日大風雨河水漲溢漫決
陳留縣七堡九堡督臣王士俊河臣朱藻阿蘭泰
率領各員募夫堵築時數日内河崖掛淤大灘畢
露得以取土施工因晝夜搶築於八月初八十三
日合龍斷流築七堡月堤一百二十丈大堤五十
五丈九堡月堤二百一十丈大堤一百六十五丈
十月初一日工竣
河南通志卷十五
