河南通志卷六十六
隱逸
易曰君子之道或出或處或默或語言出處之不同
致也夫夷齊抗首陽之高魯連矜蹈海之節彼誠異
世不能相為若夫生逢盛明而抗心棲寂藴志林泉
斯固絶物者流乎然或守已以全其道或離俗以激
其清於以愧流競而助雅化其風流軌致亦有足多
者焉易曰白賁无咎傳曰崇真養素文以藝業帝王
馭世不必同軌集議於雲臺之上與長往於釣臺之
下並崇之而不廢豈徒以其親魚鳥樂林草哉若乃
詭激而傷於時甚或騖虚美以矜捷徑斯與夫瑣瑣
斗筲之徒又嚮者之所羞稱已志隠逸
開封府
漢夏馥字子治陳留圉人少為書生言行質直同縣
高氏蔡氏並皆富殖郡人畏而事之唯馥比門不
與交通由是為豪姓所仇桓帝初舉直言不就馥
雖不交時宦然以聲名為中官所憚遂與范滂張
儉等俱被誣陷詔下州郡捕為黨魁馥乃剪鬚變
形入林慮山中隠匿姓名為冶家傭親突烟炭形
貌毁悴積二三年人無知者後馥弟靜追之於湼
陽市中遇馥不識聞其言聲乃覺而拜之馥避不
與語靜追随至客舍共宿明旦别去黨禁未解而
卒
范冉或作丹字史雲陳留外黃人嘗受業於南陽
樊英又遊三輔就馬融受經歴年乃還冉好違時
絶俗慕梁鴻閔貢之為人桓帝時以冉為萊蕪長
不就議者又欲以為侍御史遂遁去徒行敝服賣
卜梁沛間居徒四壁處之裕如三府累辟不應卒
諡貞節先生
陳留老父史失其名桓帝世黨錮事起守外黃令
陳留張升去官歸鄉里道逢友人共班草而言升
曰吾聞趙殺鳴犢仲尼臨河而返覆巢竭淵龍鳳
逝而不至今宦䜿日亂陷害忠良賢人君子其去
朝乎因相抱而泣老父趨而過之植其杖太息言
曰吁二丈夫何泣之悲也夫龍不隠鱗鳳不蔵羽
網羅高懸去將安所雖泣何及乎二人欲與之語
不顧而去後莫知所終
茅容字季偉陳留人年四十餘耕於野避雨樹下
衆皆箕踞容獨危坐愈恭郭泰見而異之因為容
留宿旦日容殺雞為饌泰意謂為己設既而供其
母自以草蔬與客同飯泰起拜曰卿賢乎哉因勸
就學卒以成德
符融字偉明浚儀人師事少府李膺善談辯州郡
禮請舉孝廉公府連辟皆不應會有黨事亦遭禁
錮妻亡貧無殯殮鄉人欲為具棺服融不肯受曰
古之亡者棄之中野惟妻子可以行志但即土埋
蔵而已同郡田盛亦知名優游不仕並以夀終
庾乘字世游鄢陵人少給事縣庭郭泰見而拔之
勸游學宫遂為諸生傭後能講論自以卑第每處
下座諸生博士皆就讐問由是學中以下座為貴
徵辟不起號曰徵君
晉董養字重道浚儀人泰始中到洛不干禄仕因游
太學歎時將亂顧謂謝鯤阮孚軰曰易稱知幾其
神乎君等可深蔵矣乃與妻荷擔入蜀莫知所終
范喬字伯孫冉孫弱冠受業於樂安蔣國明濟隂
劉公榮見之深相器重元康中詔求廉讓冲退之
士時張華為司徒天下所舉凡十七人於喬特發
優論於是除樂安令辭疾不拜喬凡一舉孝廉八
薦公府再舉清白異行又舉寒素皆不就
范宣字宣子陳留人年十歲嘗以刀傷手捧手改
容人問痛耶答曰不足為痛但受全之體而致毁
傷不可處耳宣少尚隠遁加以好學遂博綜經籍
郄鑒命為主簿詔徵太學博士散騎郎並不就宣
雖閒居屢空常以講誦為業譙國戴逵等皆聞
風宗仰自遠而至諷誦之聲有若齊魯云
南北朝庾承先字子通鄢陵人少沈靜有志操是非
不設於言喜愠不形於色人莫能窺也嘗辟功曹
不就乃與道士王僧鎮同游衡嶽又居五臺山梁
鄱陽忠烈王欽其風尚要與游處承先為講老子
深發玄義得所未聞後還山卒
阮孝緒字士宗尉氏人性沈靜雖與童稚遊戲恒
以穿池築山為樂既冠其父誡之曰三加彌尊人
倫之始宜思自勖以庇爾躬答曰願迹松子於瀛
海追許由於窮谷庶保促生以免塵累自是屏居
一室非定省未嘗出門戶天監初御史中丞任昉
欲造不敢望而嘆曰其室雖邇其人甚遠一時名
公屢表薦之後與吳郡范元琰同徵俱不起嘗著
高隠傳三篇年五十八卒諡曰文貞處士
唐白履忠浚儀人博通經史居古大梁城時號梁丘
子景雲中召為校書郎棄官去開元中刑部尚書
王志愔薦履忠博學守操可代褚無量馬懷素入
閣侍讀國子祭酒楊瑒又表其賢召赴京師辭病
老不任職詔拜朝散大夫乞還手詔許游京師徐
返里閭履忠留數月乃去
宋王昭素酸棗人篤學有至行為鄉里所稱聚徒教
授嘗著易論二十三篇太祖聞之召至賜坐令講
易因訪以民間事深見嘉奬拜國子博士以衰老
辭賜茶藥及錢二十萬留月餘遣之後年八十九
而卒
元蔡郁字文卿中牟人天資穎異家世業儒六歲父
亡被慈母之訓就傅受學值兵南下與母流落順
天既長行傭以供母後復歸故里帶經而鋤以道
自樂不求聞達詔屢徵不起
明張柟杞縣人諸生性狷介篤孝友善属文雅志高
尚雖貧不吝施予既老怡情詩酒善花卉號青指
道人臨終自銘其棺卒年八十
靳滋昂尉氏人字昂昂别號笨伯尚書於中長子
工書弱冠辭廩餼買大騩山薙茅築舍起仙岩别
墅居焉後遇寇賊交訌四方投居者存活以萬計
滋昂清心味道註有黃庭心印諸解獨撰龍沙一線
一卷世咸崇為玄門直指夀七十三書訣辭曰隂
陽疣贅天地息機玄活為宅我將棲依因端坐默
默如平常兩鼻垂玉柱尺餘屬纊體柔不僵人咸異
為尸解云
歸德府
宋戚同文字文約宋州楚丘人幼孤養祖母以孝聞
師邑士楊慤不終歲畢誦五經時晉末喪亂絶意
祿仕築室聚徒從學者不遠千里而至登第者五
六十人宗度許驤之徒皆踐臺閣同文性純質尚
信義人有喪者力拯濟之宗族閭里貧乏者周給
之由是深為鄉里推服既卒門人私諡堅素先生
子維綸俱以文行知名維仕職方郎中綸至太常
少卿
宗翼虞城人篤孝恭謹負米養母好學強記經籍
一見即能默寫學歐陽虞柳皆得其楷法能属文
隠而不仕家無斗粟怡怡如也戚同文謂其有古
人風卒年八十餘
陳摶字圖南真源人不求祿仕隠居華山石室周
世宗召問黃白之術摶不對世宗不悅放還山太
宗即位召至留闕下數月宰相宋琪等問曰先生
得玄默修養之道可以授人乎摶曰鍊養之道皆
所不知假令白日飛昇何益於世今聖上洞達古
今深究治亂誠有道仁聖之主也正君臣同德協
心興化致治之時勤行修鍊無出於此琪等表上
其言帝益重之賜號希夷先生
彰德府
漢臺佟字孝威鄴人隠居武安山中鑿穴為居採藥
自業建初中州辟不就刺史行部乃使從事致謁
佟往謝刺史乃執䞇見佟曰孝威居身如是甚苦
佟曰佟幸得保終性命存神養和如明使君奉宣
詔書夕惕庶事反不苦耶遂去隠於深山終莫能
見焉
明蘇育字季和湯隂人博學好古弱冠舉於鄉見時
將亂遂築園閉戶?心理學終身不仕所著有臥
游園物外閣及石藂别業諸藁
衛輝府
周荷蕢見論語即衛人
漢向長字子平朝歌人隠居不仕性尚中和好易及
道德經有欲薦之於王莽者固辭乃止嘗讀損益
卦歎曰吾已知富不如貧貴不如賤但未知死何
如生耳建武中男女婚嫁已畢與同好禽慶俱遊
五嶽名山不知所終
晉孫登字公和汲郡人無家属於北山為土窟居之
好讀易嘗撫一絃琴性無恚怒人或投之水中欲
觀其怒既出大笑人見之與語不應魏司馬昭聞
之使阮籍往觀亦不語嵇康從之遊三年問其所
圖終不答及别謂曰先生終不言乎登曰子識火
乎生而有光不用其光以全其光人生有才不用
其才以全其才今子才高寡識難乎免於今之世
矣後果如其言
唐鄭遨字雲叟滑州人敏於文辭昭宗時舉進士見
世亂乃隠於少室山其妻數以書勸還家遨輒投
於火後晉太祖以諫議大夫召不起賜號逍遥先
生
懷慶府
漢四皓俱河内軹人一曰東園公二曰甪里先生三
曰綺里季四曰夏黃公修道潔已避秦入藍田山
作歌曰莫莫高山深谷逶迤奕奕紫芝可以療飢
唐虞世遠吾將何歸駟馬高蓋其憂甚大富貴之
畏人不如貧賤之肆志遂共入商洛隠於地肺山
漢高帝聞而召之不起
野王二老史失其名建武間光武遣鄧禹西征送
之於道既返因於野王獵路見二老者即禽光武
問曰禽何向並舉手西指言此中多虎大王勿往
臣每即禽虎亦即臣光武曰苟有其備虎亦何患
老曰湯即桀於鳴條而大城於亳武王即紂於牧
野而大城於郏鄏彼二王者備非不深也是以即
人者人亦即之光武悟顧左右曰此隠者也將用
之辭而去不知所在
晉王尼字孝孫河内人游洛陽卓犖不羈諸名士胡
母輔之等皆與之游東瀛公騰辟為車騎府舍人
不就及洛陽陷避地江夏時王澄為荆州刺史遇
之甚厚尼早喪婦有一子無居宅惟蓄露車有牛
一頭每行輒使御之暮則共宿車上嘗嘆曰滄海
横流處不安也俄而澄卒荆土饑荒尼不得食乃
壊車殺牛食之既盡遂父子俱餓死
郭文字文舉河内軹人少愛山水尚嘉遯親終不
娶步擔入吳興山中倚木於樹苫蓋而居恒著鹿
裘葛巾不茹酒肉區種菽麥采竹貿籃以自給餘
杭令顧颺與葛洪共造之攜與俱歸颺贈韋袴褶
一具文不納颺追遣使者置衣而去後衣爛戶内
竟不復用王導聞其名迎至西園一旦忽求還山
未幾蘇峻叛人以為知幾云
元馬景道河内人隠居教授徵拜國子助教陜西行
省提舉皆不就
河南府
陶唐許由字武仲陽城人為人據義履方邪席不坐
邪膳不食後隠於沛澤之中堯以天下讓不受逃
去耕於潁水之陽箕山之下終身無矜天下色沒
葬箕山堯因就其墓號曰箕山公神以配食五嶽
世世奉祀不絶
漢种岱字公祖洛陽人好學養志舉孝廉茂才皆
不就後公車特徵會病卒初岱與李固子燮同徵
議郎燮聞岱卒痛惜甚乃為上書曰故處士岱淳
和達理眈悅詩書富貴不能回其慮萬物不能擾
其心稟命不永奄然殞世昔先賢既沒有加贈之
典周禮盛德有銘誄之文而岱生無印綬之榮卒
無官諡之號雖未建忠效用而為聖恩所拔遐邇
具瞻宜有異賞朝議不從
晉辛普明字文達河南人少就關康之受業家貧與
兄共處一帳兄亡士子高其行悉以金賻之後至
者不受曰本以兄墓不周故不逆親友之意今實
已足豈可利亡者餘贈耶豫章王嶷徵為議曹從
事不就
宋种放字明逸洛陽人沈默好學與母俱隠終南山
以講習為業從學者甚衆淳化初陜西轉運宏惟
幹言其才行詔使召之其母恚曰常勸汝無聚徒
講學身既隠矣何用文為果為人知而不得安處
我將棄汝入深山矣放稱疾不起太宗嘉其節詔
京兆賜以緡錢使養母不奪其志咸平元年母卒
兵部尚書張齊賢薦於朝詔徵不至明年復召至
京師以幅巾見帝命坐與語大悅即日授左司諫
直昭文館未幾乞還山命館閣官宴餞於瓊林苑
帝親製詩送之放性喜幽僻終身不娶景德大中
祥符間屢召至闕下俄復還山暮年乞徙居嵩山
天封觀側帝因命内侍就興唐觀基起第賜之及
卒詔贈工部尚書
李瀆字長源洛陽人淳澹好古博覽經史不求仕
進常往来中條山中不親産業所居木石幽勝談
唐室以来衣冠人物歴歴可聽真宗時使使召見
辭以足疾不起遣内侍勞問令長史歲時存撫天
禧三年卒詔贈秘書省著作佐郎仍勅州縣存恤
其家
郭雍字子和洛陽人父忠孝官至大中大夫師事
程子著易說雍傳其父學通世務隠居陜州放浪
山谷間號白雲先生乾道中以陜守任清臣湖北
帥張孝祥等薦於朝屢詔不起賜號冲晦居士孝
宗稔知其賢每對輔臣稱道之命所在州郡歲時
致問後更封頤正先生
王忠民潁陽人幼通經史自靖康以来數言邊事
於朝累召弗至諸鎮翟興等皆重之張浚授以迪
功郎不受避地南下遇商虢鎮撫使董先於内鄉
留軍中事以師禮時劉豫僭立忠民作九思圖及
定亂四策達之金主乃鏤板印圖散於境内以明
天下之義紹興三年翟宗薦之朝特授宣教郎忠
民上疏辭官言臣憤積已久故三上疏乞還二帝
本心報國非冀名祿上不許忠民以誥寘牘中蔵
七寳山下力懇求去遂不出
金辛愿字敬之福昌人年二十五始知讀書音義有
不通者搜訪百至必通而後已由是博極羣書善
為詩文性疎宕不修威儀貴人延客愿麻衣草履
足脛赤露坦然其間家甚貧又素負氣不能從容
俯仰其枯槁顦顇流離頓踣一見於詩元光初李
獻能元好問在孟津愿往見之因依以居卒明宋
濂為作哀辭
南陽府
周長沮桀溺荷蓧丈人俱葉人事見論語
漢宋勝之南陽安衆人年五歲失父母遂家於穀城
聚中孝慕甚篤聚中人化之少長皆有禮勝之常
至長安受易通明以信義見稱從兄褒為東平内
史遣使召之勝之曰衆人所樂者非勝之願也乃
去遊太原從郇越牧羊以琴書自娱丞相孔光聞
而辟之不至元始三年病卒於太原
嚴光本姓莊字子陵新野人其妻梅福季女也光
少與光武同學長安光武即位光變姓名隠於齊
帝思其賢以物色訪其所在安車玄纁遣使聘之
三反而後至帝即日幸其館光卧不起帝撫其腹
曰咄咄子陵不可相助為理耶光張目熟視曰昔
唐虞著德巢由洗耳士固有志何忍相迫乎帝歎
息而去復引光入論道故舊因共偃臥光以足加
帝腹明日太史奏客星犯帝座甚急帝笑曰朕故
人嚴子陵共臥耳除為諫議不屈乃耕於富春山
按范史載光為餘姚人而見於古碣為新野人姓
氏譜廣輿記皆仍之則豫志不宜遺而南陽郡志
載入流寓更未為當也詳見辯疑中
高鳳字文通葉人少為書生家以農畝為業而顓
精誦讀晝夜不息妻常之田曝麥於庭令鳳護雞
時天暴雨鳳持竿誦經不覺潦水流麥妻還怪問
鳳方悟後為名儒教授西唐山中不應徵辟隠身
漁釣而終
樊融新野人天水太守奕子少有俊才好黃老之
學終身隠居不仕
孔喬字子松宛人學古文尚書春秋左氏傳常幽
居修志銳意典籍歴年身不出門鄉里莫得瞻見
安帝時公車徵不行卒於家
婁夀字元考南陽人幼而岐嶷有志行好學不厭
郡縣屢辟皆不應布衣藿食樂天知命年七十八
卒國人相與論德私諡曰元儒先生
孔嵩字仲山南陽人家貧親老乃變姓名為新野
傭友人范式行部見而識之把嵩臂曰子非孔仲
山耶對之嘆息語及平生曰昔與游集帝學吾蒙
國恩致位牧伯而子懷道隠身處於卒伍不亦惜
乎嵩曰昔侯嬴常守於賤業晨門肆志於抱關子
居九夷不患其陋貧者士之常豈足為鄙哉傭如
故卒不為式移其志焉
晉劉驎之字子驥南陽人少尚質素虚退寡欲不事
修飾人莫之知好游山澤志存遯逸時車騎將軍
桓冲聞其名請為長史固辭不受居於陽岐在官
道之側人物来往莫不投之驎之躬自供給士君
子頗以勞累更憚過焉凡人致贈一無所受里有
孤姥病將死驎之先聞其有患故往候之值其命
終乃身為營棺殯送之其仁愛隠惻若此卒以夀
終
南北朝宗炳字少文南陽人劉宋時屢徵不起妙善
琴書精於言理每游山川往輒忘歸常西陟荆巫
南登衡嶽因而結宇衡山欲懷向平之志會疾歸
嘆曰老疾俱至名山恐難遍睹惟當澄懷觀道卧
以游之凡所游履皆圖之於室謂人曰撫琴動操
欲令衆山皆響古有金弄為諸桓所重桓氏亡聲
遂絶惟炳傳焉
宗彧之字叔粲南陽人炳從弟蚤孤事兄恭謹家
貧好學州辟主簿舉秀才不就公私餼遺一無所
受宋元嘉初帝使陸子真觀採風俗三詣彧之辭
疾不見告人曰我布衣草萊之人生長壟畝何枉
軒冕之客子真還表薦之徵拜員外散騎侍郎亦
不就
劉虬字靈預湼陽人徙居江陵抗節好學仕為當
陽令罷官歸齊建元初辟為荆州别駕建武初復
徵為國子博士俱不就卒諡文範先生時劉昭與
虬同宗辟祭酒從事亦不就隠居山中
宗測字敬微湼陽人炳孫幼尚靜退不樂人間常
歎曰家貧親老不擇官而仕先哲以為美談余竊
有惑誠不能?感地金冥致江鯉但當用天道分
地利孰能食人厚祿憂人重事乎州舉秀才主簿
不就齊永明三年詔徵太子舍人亦不應測善老
易續皇甫謐高士傳三卷
庾易字幼簡新野人性恬靜不交外物以文章自
娱齊臨川王表薦之餉麥百斛辭不受安西長史
袁承欽其風贈以鹿角書格蚌盤蚌研並贈詩曰
白日清明青雲遼亮昔聞巢許今睹臺尚易遂以
連理几竹翹書格報之建武三年詔徵為司空主
簿不就
庾詵字彦寳新野人幼聰警篤學經史百氏靡不
該綜而性託夷簡特愛林泉十畝之宅山池居半
蔬食布衣不修産業梁普通中詔為黃門侍郎不
起卒諡貞節處士
馮亮字靈通南陽人博覽諸書隠居嵩山宣武召
以為羽林監領中書舍人固辭不拜性愛山水又
兼巧思結架巖林甚得棲遊之適延昌二年卒
汝寧府
漢戴良字叔鸞慎陽人曾祖父遵平帝朝為侍御史
王莽時稱病歸鄉里良才高而論議尚竒多駭流
俗常舉孝廉不就再辟司空府彌年不至州郡迫
之乃行已而復歸入江夏山中優游不仕以夀終
魏桓汝南人以清節數被徵辟鄉人勸之行桓弗
從遂隠居終身不出
周燮字彦相汝南人十歲就學能通詩論及長專
精周易有先人草廬結於岡畔下有陂田肆力自
給非所耕釣則不食也鄉黨宗族希得見者舉孝
廉賢良方正特徵皆以疾辭延光二年安帝以玄
纁羔幣聘燮曰吾既不能隠處巢穴追綺季之迹
而猶顯然不遠父母之國斯固以搰泥揚波同其
流矣因自載之穎川陽城竟以疾辭
袁閎字夏甫汝南人僻居力學以耕為業延禧末
遂散髮絶世築土室四周於庭不為戶自牖納飲
食而已公車累徵不起范滂稱之曰隠不違親貞
不絶俗可謂至賢矣
王雋字文少汝南人少為范滂許章所識與南陽
岑晊善雋為人外靜而内明不應州郡三府之命
公車徵亦不至隠居武陵躬自耕釣獻帝都許復
徵為尚書又不就年六十四以夀終
周勰字巨勝汝南人少尚玄虛以父任為郎自免
歸家父故吏河南召䕫為郡將卑身隆禮致敬於
勰勰恥交報因杜門自絶後太守舉孝廉復以疾
去時梁冀貴盛被其徵命者莫敢不應惟勰前後
三辟竟不能屈常隠處竄身慕老聃清靜杜絶人
事巷每生荆棘焉
許劭字子將平輿人少峻名節多所賞識初與從
兄靖好覈論鄉黨人物每月旦輒更其品題故汝
南俗有月旦評司空楊彪辟舉方正敦樸皆不就
後避地豫章兄虔亦知名時人稱曰平輿淵有二
龍焉
晉孟陋字少孤鄳人吳司空孟宗後少而希古布衣
蔬食棲遲蓬蓽徵辟不至兄萬年游宦有盛名
當世少孤未嘗出京邑人士思欲見之乃遺信云
兄病篤陋狼狽至都時賢見之者莫不嗟異因相
謂曰少孤如此萬年可死
南北朝州韶汝南人宋太始中隠居求志築室澠池
之方山徵員外散騎常侍征北行參軍不起
明畢琳字長孺汝陽人舉賢書非公事不至有司門
家甚貧或勸以祿仕為高堂計琳囅然笑曰捧檄
色喜何如藜藿色養之為愈也卒不仕事親教子
而外泉石詩酒終其身
汝州
漢樊英字季齊魯陽人少受業三輔習京氏易兼明
五經隠於壺山之陽州郡前後禮請不應公卿舉
賢良方正有道皆不行永建二年順帝策書備禮
玄纁徵之復固辭詔責郡縣駕載上道英不得已
到京稱病不起至四年天子為英設壇席令公車
令導尚書牽引賜几杖待以師傅之禮延問得失
英不敢辭居數月英稱疾篤詔以為光祿大夫賜
告歸令所在送穀千斛常以八月致牛酒年七十
餘卒於家
陳州
漢應曜陳人漢高帝定天下羣才輻輳曜隠遁不出
嘗與四皓俱徵曜終不至天下為之語曰商山四
皓不如淮陽一老
宋萬適字縱之宛丘人自號遣元子六七歲即能詩
稍長喜學問精老子書與韓伾相友善不求仕進
專以著述為務淳化中伾任翰林學士因召對訪
詢遺逸伾薦適帝召至闕下特授慎縣主簿數日
卒
許州
漢李曇潁川人少孤事繼母至孝陳蕃等薦之曰曇
德行純備擢登三事必能贊宣盛美增光日月桓
帝以安車玄纁徵之不起
荀靖字叔慈潁川人父淑見人物志靖少有儁才
以孝著名兄弟八人號曰八龍闔門悌睦隠身修
學動止合禮弟爽字慈明亦以才顯或問汝南許
章曰爽與靖孰賢章曰昆玉也慈明外朗叔慈内
潤太尉辟不就及卒潁隂令丘貞追號靖曰元行
先生
司馬徽字德操潁川人氣質清雅有知人之鑒與
諸葛亮龐統徐庶等相交漢末隠居不仕時人號
為水鏡
三國胡昭字孔明潁川人始避地冀州不應袁紹之
命曹操亦辟昭昭自陳本志操曰人各有志出處
不同卒高其義不相屈昭乃隠陸渾山中躬耕樂
道以經籍自娱嘉平初年八十九乃卒
宋杜生潁昌人莫知其名所居去邑三十里不出門
者三十年黎陽尉孫軫往訪之問所以為生對曰
昔有阪田與兄同耕迨兄子娶婦度不足贍乃盡
以與兄而攜妻子至此僦屋居之與人擇日醫藥
聊供飦粥耳軫嘆息而去
金張鼓字伯玉郾城人骨格清竒美髯過腹工詩能
文章睥睨一世不事王侯元好問為翰林行春過
郾欲納交於鼓鼓無賓主意好問偃蹇而去鼔歿
好問為㶏水詩以哭之
禹州
宋楊璞字契元新鄭人善吟咏士大夫多傳誦之每
乘牛往来郭店自稱東里遺民嘗杖策入嵩止窮
絶處搆思為歌詩凡數年得百餘篇既被召還作
歸耕賦以見志真宗朝諸陵道出鄭州遣使以茶
帛賜之
明高務滋新鄭人孝友嗜學崇禎中三徵不就以明
經終
鄭州
周壺丘子林鄭人道德甚優列禦寇師事之初禦寇
好游壺丘子曰游何所好列子曰游之樂所玩無
故人之游也觀其所見吾之游也觀其所變壺丘
子曰禦寇之游固與人同而曰固與人異凡所見
亦恒見其變玩彼物之無物不知我亦無故務外
游不知務内觀外游者求備於物内觀者取足於
身取足於身游之至也求備於物游之不至也於
是列子自以為不知游將終身不出居鄭國四十
年無人識者
唐鄭損滎陽人隠居不仕鄉里號曰雲居先生
陜州
宋魏野字仲先陜州人性嗜吟咏不求聞達居州之
東郊手植竹樹清泉環遶旁對雲山景趣幽絶時
好事者多載酒肴從之真宗祀汾隂歲與李瀆並
被薦遣陜令王希招之野上書辭其略曰陛下告
成天地延聘巖藪臣實愚戅資性慵拙幸逢聖世
獲安故里豈意天慈曲垂搜引但麋鹿之性頓纓
則狂豈可瞻對殿墀仰奉清燕望回過聽許令愚
守則畎畝之間永荷帝力詔州縣長吏常加存撫
又遣使圖其所居觀之五年四月復遣内侍存問
天禧三年十二月卒詔贈野秘書省著作郎
魏閒字雲夫陜州人野子少喜為詩學鼔琴遵父
志不求仕進皇祐二年仁宗祀明堂詔求遺逸草
萊年耆德茂者知府直史館李昭遘薦閑再世有
高節上嘉之賜號清逸處士年八十四終於家司
馬光銘其墓
光州
漢鄭敬字次都汝南人與同郡郅惲隠於弋陽山中
惲在隠居心常慕從政喟然嘆曰天生俊士以為
人也子從我為伊吕乎將為巢由而已耶敬曰吾
年耄矣安得從子惲於是告辭而去敬蓬廬蓽門
琴書自娛光武車徵不行
河南通志卷六十六
