河南通志卷五十八
人物二
歸德府
漢灌嬰睢陽人從高帝起豐沛伐秦累立戰功及帝
即位賜邑三千戸封潁隂侯後與周勃平諸吕迎
立文帝以功進太尉拜丞相卒諡懿侯
韓安國字長孺睢陽人事梁孝王為中大夫吳楚
反王使安國為將扞吳兵後武帝召為北地都尉
累遷御史大夫
平當字子思下邑人以明經為博士累官大中大
夫哀帝即位徵為光祿大夫位至丞相賜爵關内
侯子晏亦以明經歴位大司徒封防鄉侯
仇覽一名香字季智考城人嘗為蒲亭長有陳元
者其母詣覽愬元不孝覽適其家陳人倫孝行元
感泣卒成孝子考城令王渙聞之署覽為主簿後謝
遣入太學學成歸鄉里州郡並請皆以疾辭雖在
宴居必以禮自整妻子有過輒免冠自責妻子庭
謝候覽冠乃敢升堂家人莫見喜怒聲色之異後
徵方正遇疾卒三子皆有文史才少子元最知名
史弼字公謙考城人少篤學聚徒數百初辟公府
遷北軍中侯桓帝時上書言渤海王悝不法事驗
拜尚書出為平原相時詔書下舉鈎黨諸郡望風
誣陷甚衆獨弼無所上從事奏弼欺隱下獄會黨
禁解贖免何休薦弼有幹國器徵拜議郎出相彭
城以病卒
桓典字公雅龍亢人舉孝廉為郎會國相王吉以
罪被誅故人親戚莫敢至者典獨棄官收歛歸葬
為立祠盡禮而去辟司徒袁隗府拜侍御史時宦
官秉權典執政無所回避常乘驄馬京師畏憚為
之語曰行行且止避驄馬御史獻帝即位拜御史
中丞賜爵關内侯遷光禄勲卒於官
桓奕龍亢人典從弟尤修志介仕為郡功曹嘗舉
孝廉有道方正茂才三公並辟皆不應初平中避
地客交趾越人化其節至閭里不爭訟後為凶人
所誣死合浦獄
橋玄字公祖梁國睢陽人少為縣功曹豫州刺史
周景行部到梁國玄謁景因言陳相羊昌罪惡乞
為部從事窮案其事梁冀馳檄救之景承旨召玄
玄還檄不發案之益急昌坐檻車徵玄由是著名
舉孝廉官至太尉初曹操微時人無知者嘗往候
玄玄見而異之曰今天下將亂安生民者其在君
乎曹感其知巳後經玄墓自為文祭之
衞兹字子許襄邑人少有大節不應三公辟曹操
初至陳留與語大異之由是數詣兹議事從討董
卓戰於滎陽而卒操每涉郡境輒遣使祀焉
三國衞臻字公振襄邑人兹子仕魏以父勲賜爵關
内侯黃初初羣臣多頌魏德非損前朝臻獨明禪
授之議稱揚漢美帝珍重之遷侍中吏部尚書明
帝立封康鄉侯累遷司徒進爵長垣侯屢上疏乞
遜位下詔褒美卒贈太尉諡曰敬侯子烈嗣
梁習字子虞陳郡柘人漢末為并州刺史入魏封
申門亭侯政治為天下最太和初徵拜大司農習
在州二十餘年而居處貧窮無方面珍物卒子施
嗣
典韋己吾人膂力過人曹操拜為都尉引置左右
軍中語曰帳下壯士有典君提一雙戟八十斤後
從操討張繡拒戰而死歸葬襄邑拜子滿為郎中
操每過輒祀以少牢
晉蔡充字子尼考城人世為著姓充少好學博涉羣
書丞相擢為東曹掾充素有格量及居選官苟進
之徒望風畏憚河内山簡嘗以今之正人稱之後
以病乞歸及東瀛公騰為車騎將軍鎮河北辟充
為從事中郎知必不就以軍期致之充不得已至
數十日騰為汲桑所攻城䧟充見害
陳頵字延思梁國苦人少好學有文義初任為郡
督郵檢獲隱匿者三千人州尋辟部從事齊王冏
起義遣頵將兵赴之拜駙馬都尉元帝初遷鎮東
行參軍事典法兵二曹頵以孤寒數有奏議朝士
多惡之後拜天門太守殊俗安之選腹心吏為荆
州參軍若有調發動靜馳白故恒得宿辦陶侃以
為能表為梁州刺史
蔡謨字明道考城人充子弱冠舉孝廉元帝時為
中書侍郎歷遷侍中蘇峻搆逆以謨為吳國内史
及峻平賜爵濟陽男拜征北將軍所統七千餘人
鎮守八所隨宜防備甚有算略遷侍中司徒卒諡
文穆子二郡永嘉太守系撫軍長史
南北朝蔡廓字子度考城人謨曾孫博涉羣書仕晉
為著作郎宋武帝時遷為太尉從事中郎未拜遭
母憂三年不櫛沐殆不勝喪後補御史中丞多所
糾奏百僚震肅累遷祠部尚書廓年位並輕為時
流所推重奉兄軌如父家事大小皆諮而後行及
卒帝嘗云蔡廓可謂平世三公
江湛字徽深考城人明文義算術事親以孝聞仕
宋為太子中舍人義康之盛人競求昵惟湛自疎
出為五陵内史元嘉中徵為侍中累遷吏部尚書
家甚貧不營財利餉饋盈門一無所受論者以此
稱焉
江斆字叔文考城人湛孫少有美譽尚宋孝武帝
女臨汝公主拜駙馬都尉為丹陽丞時袁粲為尹
見斆嘆曰風流不墜政在江郎數與宴賞遷中書
郎斆庶祖母王氏老疾斆視膳嘗藥七十餘日不
解衣及累居内官每以侍養陳請朝廷優其正直
永明中為竟陵王司馬斆好文辭為朝貴中最累
官侍中領國子祭酒諡曰敬子子蒨有孝行官至
尚書吏部郎領右軍諡曰肅
蔡興宗考城人廓子行已恭恪事宗姑寡嫂養兄
孤子有聞於世仕宋累官吏部尚書封樂安縣伯
及卒遺命薄葬奏還封爵追贈子順有父風官太
尉從事中郎
江秉之字元叔考城人少孤撫育弟妹甚篤仕宋
歴烏程建康山陰令皆有政績累官新安臨海太
守所至以簡約見稱在郡嘗作一書案去官留以
付庫
江悅之字彥和考城人好讀兵書有將略仕宋歴
諸王參軍入梁以討滅劉季連功進冠軍將軍卒
贈梁州刺史追封安平縣子諡曰莊子二文遥仕
至咸陽太守文達位中散大夫龍驤將軍
蔡撙字景節考城人興宗子少方雅退默仕齊為
給事黃門侍郎丁母憂服闋除太子中庶子太尉
長史皆不就入梁為吳興太守止飲郡井齋前自
種白莧紫茄以為常餌詔褒其清天監中累遷吏
部尚書仕至中書令卒諡曰康
李彥字彥士夏邑人少有節操好學慕古仕梁為
戶部郎中封平陽縣子入陳拜尚書左丞彥在官
十有五載留心省閣斷決如流時人莫不歎其公
勤累遷兵部尚書進爵為伯卒諡曰敬子昇明仕
隋終齊州刺史
唐盛彥師虞城人隋末為澄城長高祖兵至汾陽彥
師率賓客上謁授行軍總管鎮宜陽以斬李密功
封葛國公歴遷宋州總管及徐圓朗反高祖詔為
安撫大使戰敗為賊所執圓朗厚待之令作書招
其弟使舉虞城叛彥師為書吾奉使無狀為賊擒
誓死報國若宜善事母勿以我為念圓朗笑曰壯
士也置之及圓朗平彥師還
鄭惟忠永城人天授中以制舉召見武后問舉者
何所事為忠惟忠曰外揚君之美内正君之惡后
曰善中宗立擢黃門侍郎時禁嶺南人戶不得蓄兵
惟忠曰善為政者因其俗禁之得無擾乎乃止授
御史大夫持節賑給河北道且許黜陟守宰還奏
稱旨封滎陽縣男遷太子賓客卒贈太子少保
魏元忠宋城人為太學生少學兵術高宗時吐蕃
數寇邊元忠上封事言命將用兵之要高宗善之
授秘書省正字遷監察御史武后時為御史中丞
張易之兄弟勢傾朝廷元忠奏曰臣承先帝之顧
且受陛下厚恩不能竭忠使小人在側臣之罪也
易之等恨怒即共譖誣之貶高要尉中宗復位召
遷兵部尚書進侍中封齊國公及卒諡曰貞互見
名宦志
朱敬則字少連永城人志尚恢博好學重節義累
官同鳳閣鸞臺平章事每以用人為先細務不省
以直忤時出為鄭州刺史敬則與三從昆弟同居
四十年貲產無異卒贈秘書監諡曰元
五代袁象先夏邑人父敬初梁太府卿尚大長公主
象先以梁甥累遷左龍武統軍及友珪簒立末帝
留守東都象先聞之即引禁軍千人入洛陽宫攻
殺友珪末帝即位大梁拜象先同中書門下平章
事後進平盧軍節度使徙鎮宣武卒贈太師二子
正辭官至刺使㠖仕周為横海軍節度使
華溫琪字德潤夏邑人仕梁為開道指揮使歴絳
棣二州刺史時棣州苦河水為患溫琪徙新州以
避之民賴全活者甚衆入後唐拜鎮國軍節度使
廢帝時以太子太保致仕
張廷蘊襄邑人仕後唐常從莊宗征伐必先登力
戰金瘡滿體莊宗壯之以為指揮都虞侯後以平
李繼韜功遷羽林都指揮使左監門衞上將軍晉
開運中以疾卒性廉重仕歴刺七州卒之日家無
餘貲
張誼字希賈襄邑人幼孤好學諸父使督耕隴上
見其閱書樹下詬辱之誼遂潛詣洛陽龍門書院
刻志勵學唐長興中舉進士入晉累官中書舍人
初和凝拜端明殿學士署門不接賓客誼聞即致
書於凝以為四方利害所宜詢訪若不接賓客聾
瞽耳目坐虧職業凝大奇之
宋劉熙古字義淳寧陵人博通經史旁究陰陽象緯
等書唐長興中擢第補夏邑令入宋累遷參知政
事雖貴顯不改寒素以疾求解拜戶部尚書致仕
卒贈右僕射所著有歴代紀要十五卷
楚昭輔字拱辰宋城人有才幹善心計初隸太祖
麾下陳橋推戴時遣入京安母后累官樞密使性
勤介人不敢干以私卒贈侍中從孫隨咸皆進士
及第
張去華字信臣襄邑人誼子幼勵學敏於屬詞建
隆間舉進士仕至工部侍郎去華善談論尚節義
嘗獻元元論大旨以養民務穡為急真宗嘉之命
寫置龍圖閣四壁又有集十五卷子師古師顏皆
國子博士師錫殿中丞
劉蒙正字頤正寧陵人熙古子善騎射乾德中以
廕補殿直遷供奉官王師征江南命乘傳軍中事
與盧絳戰於潤州矢中左脇戰愈力獲知州劉澄
等送闕下歴遷崇義使真宗初出知滄冀磁三州
未幾授亳州團練副使
郭贄字仲儀襄邑人性溫和屬文敏速乾德中舉
進士為右贊善兼皇太子侍講兩知貢舉累遷參
知政事曹彬為弭德超所譖贄極辨其誣深為趙
普所重仕終禮部尚書卒贈左僕射諡文懿有集
三十卷子四昭度為大理寺丞昭陞昭用並大理
評事昭允左贊善大夫
李惟清字直臣夏邑人開寶中以三史解褐授涪
陵尉累官京西轉運使太宗將大舉取幽州惟清
以為兵食未豐不可輕動至道初拜諫議大夫太
宗聞其廉平詔奬之踰年召拜給事中尋同知樞
密院事惟清倜儻自任所至稱其強幹卒贈戶部
尚書子二永錫光禄寺丞永德殿中丞
許驤字允昇睢陽人風骨秀異年十三善詞賦太
宗時舉進士累官右諫議大夫命知益州召歸因
上言蜀民浮窳易搖宜擇忠厚者撫之既而李順
叛衆頗服其先見後知單州卒贈工部尚書子宗
壽殿中丞
張師德字尚賢襄邑人去華子真宗祀汾隂時獻
大禮頌於行在是歲舉進士第一遷秘書省著作
郎嘗奏事殿中帝訪以時事條陳甚備帝善之累
官至左諫議大夫師德孝謹有家法不交權貴時
相頗不悅之在西掖九年不遷卒於官有集十卷
子景憲為大中大夫
嵇潁字公實宋城人父適石首主簿有仁政潁天
聖中舉進士累官翰林學士時王曾張知白見潁
謹厚篤學謂其子弟曰若曹師表也張堯封嘗從
潁學所為文多留潁家其後堯封女入禁中為修
媛甚被寵幸令其弟化基詣潁求編次其父稿為
序以獻之潁不答亦不以獻
蔡抗字子直宋城人舉進士調太平州推官聞父
疾委官去稍遷睦親宅講書英宗在潛邸器重之
再遷太常博士乞知蘇州州並江湖民田苦風潮
害抗築長堤亘八十里民以為利徙廣東轉運使
英宗立召為三司判官時郡城大水推原變異
大臣畏其陳列白為知制誥遷龍圖閣學士知定
州改知秦州以疾卒贈禮部侍郎
蔡挺字子政抗弟舉進士仁宗時歴知數州俱有
善政復徙慶州夏人大入知有備乃引却熙寧中累
遷樞密副使帝問挺涇原訓兵之法召部將按於
崇政殿帝善之下為諸部法尋以疾罷為資政殿
學士判南京留司御史臺卒贈工部尚書諡敏肅
趙槩字叔平虞城人少篤學自力器識宏遠舉進
士仁宗時知洪州州域西南近江有汎濫之虞槩
作石堤長二百丈高五丈以障其衝水不為患入
為翰林學士聘契丹甚見禮重累官參知政事轉
吏部尚書以太子少師致仕退居十五年嘗集古
今諫諍事為諫林百二十卷上之神宗賜詔褒奬
卒年八十八諡康靖
傅求字命之考城人舉進士通判泗州時淮水毁
城詔遣中使護築絶淮取土道遠度用兵六十萬
求相汴堤旁有高埠平之得土載以回舟省工費
殆半徙大名府府守吕夷簡薦其才擢知宿州後
召為戶部副使夏人欲得渭地移文來索詔求往
諭夏人愧服正其封疆而還累遷天章閣待制加
龍圖閣直學士
鄭雍字公肅襄邑人嘉祐初舉進士調充州推官
韓琦上其文召試秘閣校理累官御史中丞以資
政殿學士知陳州徙北京留守坐元祐黨奪職知
鄭州尋改知成都府元符元年提舉崇福宫未至
而卒年六十八政和中追復資政殿學士
許翰字崧老襄邑人元祐間舉進士累遷翰林學
士改御史中丞嘗上疏言邊事不用因謝病去高
宗即位以李綱薦拜尚書右丞終資政殿學士卒
贈光禄大夫翰通經術正直不撓歴事三朝致位
政府議論剴切然横遭口語志卒不展所著有論
語解春秋傳若干卷
滕康字子濟宋城人崇寧中舉進士除秘書省正
字遷著作佐郎高宗即位屢上封事下詔褒諭稱
其有諫臣風累擢端明殿學士同僉書樞密院事
卒年八十四有文集二十卷
徐處仁字擇之穀熟人舉進士為永州東安令蠻
人叛處仁入峒開示恩信蠻人感泣誓不復反擢
右府正言給事中攝開封府裁決如流囚繫常空
進拜尚書右丞宣和間數請紓民力以弭盜賊又
上備邊禦敵十策累官至觀文殿大學士
元陳思濟字濟民柘城人幼以才器見稱世祖時始
建省部俾掌敷奏事無巨細悉就凖繩姚樞許衡
皆器重之除高唐州同知以績最聞拜監察御史
轉同知浙東道宣慰司事時浙西大水民饑浙東
倉廩殷實即轉輸以賑之全活甚衆累遷河南江
北等處行中書省事卒贈尚書追封潁川郡侯諡
文肅子誠以廕拜監察御史官至廣西道肅政廉
訪使
陳奕永城人倜儻有直氣善騎射累官沿江大都
督卒贈光禄大夫諡毅敏子二嚴累官中書左丞
嵩歸德路總管
明梅思祖夏邑人初從張士誠為中書省右丞守淮
安相國徐達攻淮安思祖降從達累立戰功封汝
南侯及雲南平命思祖署雲南布政司事善撫輯
百姓安之是年卒於官賜葬鍾山
梅殷字伯殷夏邑人思祖從子尚太祖寧國公主
為駙馬都尉有謀略便弓馬尤通經傳建文初充
總兵官鎮守淮安燕王靖難師起使來假道殷拒
之王復致書殷割使者耳鼻縱之曰留汝口為殿
下言君臣大義王為氣阻及燕王即位殷猶擁兵
淮上帝迫公主囓血為書招殷殷慟哭乃還京師
帝迎勞曰駙馬勞苦殷曰勞而無功帝默然永樂
三年入朝都督僉事譚深錦衣衞趙曦擠殷死橋
下而奏殷自投水死帝為誅二人籍其家遣官治
喪諡榮定
吳伯昂歸德人問學該博元末隱居不仕明洪武
初以儒士徵至京師儀度老成特拜國子監祭酒
造就人才有法居數歲卒于官
楊睿柘城人洪武初舉進士累遷平陽知府處事
以公化民有法不數月政教興行刑清訟簡民稱
其賢嘗歲旱睿禱之甘雨隨注後致仕歸吏民遮
道泣留歿祀鄉賢
樊鎮考城人賦性剛直博通經史洪武中登進士
第授監察御史振揚風紀有能聲特陞山西副使
轉浙江左參政復陞山西右布政使所至廉幹勤
敏時人稱之
李從義字守信歸德人洪武中進士上疏言黃河
汎溢為患有可塞之法朝廷從之水患遂除民得
安居既而試事有能擢監察御史執法不撓久之
出知晉州為政頗得民心尋乞致仕
張麒永城人性嚴重樂善好義洪武末仕至指揮
使卒于官以外戚累贈彭城侯諡恭靖歴事四帝
小心恭恪縉紳重之子昇任府軍衞指揮僉事正
統初封惠安伯為人淳謹朴儉守法循理不以貴
戚自居
冀凱鹿邑人以文才貢入太學授廣西禄州判官
廉幹有為正直不撓薦陞兵科給事中尋陞工部
左侍郎清譽益振
徐永達字志道歸德人少負氣節洪武丙子舉于
鄉授寶雞教諭科條甚嚴士類化之將奏績寶雞
士詣闕乞留上可其奏俾之復任永樂間召至京
師拜翰林院編修歴遷左春坊中允鴻臚寺卿宣
廟時三使交趾卒致帖息終山西按察使
陳亨歸德人為人勇敢有膂力累從征伐有功永
樂初授金吾右衞指揮使歴陞後軍都督府僉事
同知官至前軍都督府左都督
軒輗字惟行鹿邑人永樂末舉進士擢監察御史
出按福建擿發如神正統中陞浙江按察使嘗行
郡至儀門會寮屬檢閱衣槖歸亦如之所至豪猾
屏息居九年著一青布袍無間寒暑破則補綴所
茹不過蔬食或日啖胡餅一枚與僚屬約三日各
出俸米市肉一斤家口衆者皆不能堪故舊會晤
止一飯或烹一雞則人駭之以為盛饌聞親喪即
日就道服闋陞副都御史總理南京糧儲清聲益
勵天順改元進刑部尚書告歸起拜左都御史
歴六年所上三百餘疏皆關軍國大計致仕卒賜
祭諡介肅
朱謙夏邑人以廕補指揮累陞都督僉事充總兵
官鎮守宣府會北邊急謙斬俘甚衆景泰初論功
封撫寧伯卒諡武襄子永屢平劇寇進爵為保國
公弘治間卒追封宣平王諡武毅
潘禮字嘉會歸德人天順庚辰進士授戶科給事
中剛直敢言累遷工部左侍郎奉勅理易州厰厰
故有園圃果蔬之利為守者所侵漁歲時饋遺中
貴人禮取其直需國用絶饋遺中貴疾之禮累疏
乞休及歸篋惟敝衣圖籍數事而已巡撫韓邦問
以禮清節純行疏於朝武廟命有司月給米三石
特加慰問年八十四卒
李孟𤾉字時雍睢州人成化初舉進士授給事中
歴官南京工部尚書憲廟時嘗奉使占城遠方嚮
化朝廷有清慎老成之褒及卒賜祭葬著睢州志
蔡天祐字成之睢州人弘治進士改庶吉士累遷
山西按察使時大同五堡軍叛殺撫軍事聞天祐
以薦擢右僉都御史巡撫其地既至集亂軍諭以
朝廷威德衆志稍定會侍郎胡瓚帥兵討叛衆疑
懼以總兵桂勇賣已圍其宅天祐冐白刃往救之
復示以逆順禍福衆悟號泣請罪天祐疏請戮其
首惡脅從弗治進兵部侍郎民為立生祠
喬恕字希仁寧陵人弘治庚戌進士知平陸縣調
婺源授御史壽寧侯家奴犯罪恕訊之抵于法疏
劾劉瑾謫邳州判官瑾敗起補湖廣參議歴太僕
卿卒於家
沈瀚字東之商邱人成化甲辰進士知建寧府養
士愛民以忤瑾致仕
宋纁號栗菴商邱人嘉靖丙辰進士山東道御史
出按陜西值中貴吕用等以傳奉監十二團營撓
法抗疏彈之按應天勸人築圩田以障水按山西
擒大盜李九經擢右僉都御史巡撫保定歲荒矯
詔發倉廩賑之晉戸部侍郎總督倉場清漕運其
運于京者改至通州而止擢戶部尚書或議開礦
纁曰是利藪亦禍藪也或議鬻爵纁曰是利府亦
弊府也格不行開封歸德洪永以來行鹽原附長
蘆成化間改隸山西鹽味苦惡民買而棄之私鬻
公行聚衆拒官兵纁復疏請改食長蘆歸德衞洪
永以來原隨京操成化間以徐泗二衞逃亡令代
漕運七十二船又疏令仍歸徐泗擢吏部尚書神
宗在御日久有直言激切指斥乘輿者全不譴呵
曰此不過欲沽名耳于慎行嘗稱聖明寬度纁獨
愀然曰寧可責及言官或者還有儆省若一概置
之是全無痛痒無藥可醫矣後凡有奏請一切留
中人咸服其先見卒贈太子太保諡莊敏纁天性
寡欲不置妾御宦遊二十年止㩦老僕數人自幼
至老雖近侍婢僕不櫛沐不之見著有四禮初稿
古今藥石商丘縣志從子沾萬歷辛卯舉人山東
福山令以循良聞
沈鯉字仲化號龍江歸德人嘉靖乙丑進士授庶
吉士會權璫黃錦緣同鄉故以幣交鯉峻拒不納
累陞禮部尚書入閣辦事請復建文年號修景皇
帝實錄晉太子太保與江夏郭正域同心輔政首
勸上聽言圖治以薦賢為第一義列謹天戒恤民
窮等十事書于碑每入朝必向之默禱冀牖宸衷
同列讒為詛咒神宗立命取視釋然曰此豈詛咒
耶時礦税為害力請除之以方鯁去位歸自題一
小園曰優老賜間所著書有南宫草綸扉草等集
卒年八十五贈太師諡文端
王堯日字明特鹿邑人嘉靖戊戌進士刑科給事
中劾兵部右侍郎總督薊遼胡守中擅伐邊木自
撤藩籬守中竟死西市甲辰輔臣翟鑾子汝孝汝
儉俱登第堯日劾試官少詹江汝璧彭鳳歐陽暎
高節等明通賄賂大壞制科内閣翟鑾二子汝儉
汝孝連中鄉會若持劵取物而業師崔奇勲姻親
焦清試既同號座主皆出彭鳳編修歐陽瑛以汝
儉舊師故閱書經陽引嫌而隂籌畫及沈坤之取
陸煒高節之取彭謙汪一中皆以賄進并述一鑾
當道雙鳳齊鳴之謠以聞帝大怒削翟鑾籍為民
汝璧等黜名抵罪有差
杜齊芳柘城人嘉靖己未進士刑科都給事中以
直名修磚城禦流寇憂瘁卒
楊東明字啓昧虞城人萬歷庚辰進士禮科給事
中時因儲位未定請立東宫又請豫教疏凡數十
上轉刑科給事中歲值河決泛濫齊梁淮徐間東
明繪流民圖上之神宗惻然𫝊示西宫聖母中宫
皇后省覽遂出帑銀三十萬往賑復因抗疏謫陜
西布政司照磨光廟御極詔還晉大理光禄卿始
建首善書院與鄒元標馮從吾羽翼聖學後轉南
京通政使卒贈刑部尚書
李汝華號桂亭睢州人萬歷庚辰進士任吏科給
事中疏救議立儲被譴者朱維京王如堅等巡撫
南贛選健卒援朝鮮時礦使至贛汝華疏論撤回
轉戸部侍郎兼總倉場疏陳皆經國大計請賑二
東三輔全活億萬陞尚書卒年七十六贈少保諡
恭敏
袁可立字節寰睢陽衞人萬歷已丑進士除蘇州
府推官聽決平恕擢監察御史以法懲閹宦又疏
辨言事諸臣陞左僉都御史巡撫登萊平賊有功
晉兵部左侍郎加尚書少保卒予葬祭
侯執蒲字以康商邱人幼孤鞠于伯父瑀萬歷戊
戌進士初筮寧津令入為御史抗疏論李廷機朱
賡方從哲不副平章望論僧達觀假佛法搆煽禁
掖論邊事方棘需濟變才孫鑛非無文學不可手
執書卷坐大司馬堂出司楚臬擢太僕寺卿遷太
常寺卿會當祀南郊逆閹魏忠賢謀代上行禮執
蒲知之先期上言曰天壇寅清之所宫奴結隊射
彈走馬宜下所司論治忠賢見之大怒遂罷歸年
七十餘卒執蒲既貴事伯父母如其所生家故軍
籍子恂佐司馬欲脱之執蒲書止之曰若人以為
苦如國家何若吾以為辱如祖宗何卒不易
侯恪字若木商邱人執蒲次子萬歴已未進士選
庶吉士有詩名天啟初為編修命修神宗光宗行
錄據事直書不少回避與楊漣善漣劾魏忠賢二
十四大罪忠賢傅致殺之尋有言其疏屬恪起草
者忠賢銜之欲置以死其黨錦衣田爾耕力為恪
觧且曲說恪往謝忠賢恪面斥之爾耕慙而去會
時相魏廣微亦忠賢黨以恪會試分校爭宋玫鄭
友元故嫉恪遂嗾御史智挺劾罷恪崇禎改元起
為庶子請頒欽定逆案更三朝要典陞南京祭酒
恪考祖制監規疏陳六事上嘉納之以病告歸有
遂園詩二十卷行世子四方鎮方岳方巖方聞皆
能繼其家學以詩名
王杼字雲襄商邱人萬歴已未進士天性孝友事
繼母如母初授壽光令摘發奸宄有神君之稱擢
吏部主事遷員外郎乞歸里後補文選司典銓政
清執不阿權勢忤時宰薛國觀謫應天府簡校卒
國朝順治十六年祀鄉賢
許世藎字藎臣商邱人天啟壬戌進士授真定府
推官為政精明吏不敢欺時逆閹魏忠賢煽虐假
汪文言獄詞誣殺楊左復羅織冡宰趙南星下撫
按提問寘于郡獄啖世藎以美官必欲寘南星于
死世藎曰殺人媚人苟有人心不為况趙公當代
名賢我忍賊害忠良以媚奸黨乎南星得出獄遣
戍世藎因謫官歸逆閹誅起戶科給事中
國朝順治六年卒於京十六年祀鄉賢
曹心明字五宿商邱人崇禎辛未進士授戶部主
事出知西安府理煩治劇以廉能著陞陜西兵備
道勦張獻忠親冐矢石率將賀人龍等生擒賊黨
小關鎖斬級三千五百餘又勦賊入蜀至綿州卒
國朝順治十六年祀鄉賢
葉廷桂號青來商邱人天啓壬戌進士初任戶曹
累遷陜西右參議以憂歸崇禎三年秦中流寇充
斥中外方亟邊才秦撫練國事疏薦調關内道廷
桂躬冐矢石擒賊首李老柴一條龍等獻俘會督
臣楊鶴主招撫廷桂嘆曰所謂治疾而必遺其種
者也既而受撫者果悉叛調靖遠道平逆弁劉瘤
子之亂進參政分守河西禽斬賊渠紅狼等延慶
以平築鄜州城以安殘黎次年以盜聚蒲絳復調
河東道甫抵任而寇突至廷桂力禦之斬獲數百
人賊敗走遷本省按察使兩月清積牘三百餘事
擢大同巡撫適邊警告急廷桂出助馬堡邀擊於
豐州灘斬馘千餘捷聞詔賜金幣廕一子襲千戶
尋以病乞歸十三年召對平臺改兵部侍郎兼督
關薊軍政清出乾沒銀米百餘萬詔移鎮寧遠與
朝貴齟齬所請機宜輒不報告病歸里卒
國朝順治十五年祀鄉賢
李支揚字公遠永城人萬歷丁未進士授曹縣令
修學宫課髦士設社學嚴胥吏值歲大旱煮粥賑
活數萬人曹離濮陶五營密邇盜賊竊發支揚遣
卒搗其巢邑濱河每歲簽夫輸柳支揚言于上官
夫則官募柳則招商民不與焉擢武選司郎中潔
己奉公絶勲戚請托丁父艱歸至濟寧嘔血而卒
國朝順治十七年祀鄉賢
侯蔭貞商邱人事母以孝聞母歿哀痛失明後數
年忽有神人謂曰君孝子也吾當醫之授以藥餌
目尋愈萬歴丁酉舉于鄉任盧龍令政簡民安
彭端吾字元莊夏邑人萬歷辛丑進士累陞山西
道御史按鹺兩淮剪單有禁續掣有禁復上疏請
裁兌部之冗按蜀時值南方用兵乃請于朝以巡
撫吳用先大將軍劉綎二人姓名上俱稱得人以
直忤時外補光宗即位擢納言卒子堯俞南康府
通判以詩名堯泰中書舍人不附逆璫有父風泰
子舜齡登巳丑進士
田珍字子聘商邱人萬歷庚戌進士知冠縣時大
饑盜賊乘間刦掠珍竭力賑恤邑無警擾擢御史
巡按江西正身率屬積穀備賑築長隄二百餘里
濱江之民獲安堵焉改巡兩浙鹺政疏通有法歴
南京通政使卒于官賜祭葬贈工部侍郎祀鄉賢
范志懋字伯元虞城人萬歷壬子舉于鄉繼文正
家法勸輸義田以祀先贍族任郃陽令削平寇亂
時秦中連歲災旱志懋刺血禱天霖雨滂沱累陞
冀北道以勞瘁卒于官志懋性嗜書籍數萬卷祀
鄉賢
陳陛字子素夏邑人父世恩萬歷丙戌進士歴戶
科給事中有聲陛登癸丑進士授南戸部主事吏
部考功郎中歴西寧兵備著撫番議轉天津糧儲
道山東右參政天啓初津門同官為璫逆建坊遂
引疾歸季父世德隆慶丁卯舉人博文敦行兄陞
辛丑進士戸部郎中並有直聲政績
練國事字君豫永城人萬歷丙辰進士監察御史
上疏論山東妖寇漸大巡撫趙彦不宜遷延畏避
内閣葉向高史繼階俱以病請國事疏請留向高
輔政而糾繼階奸邪宜斥去又疏論京堂太壅不
宜添註蓋權璫多聚進私人也又疏請濟貴州之
急以收成功又疏論權璫魏忠賢以偪取冬衣輙
辱尚書鍾羽正非朝廷體又疏論丁丑主察之徐
紹吉韓竣趙士諤探宫禁旨誣黜諸臣之賢者疏
前後三十餘上奉差巡漕回道疏奏救時當有實
政論薊遼總督王之臣經糾而免奪情而用不宜
延捱違限又疏論邊餉匱乏李起元衰老不宜居
大司農恐悞國計給事中趙興邦阿魏璫意論國
事為趙南星私人落職崇禎改元起用掌京畿道
疏論左都御史房壯麗媚逆璫魏忠賢而用倪文
煥掌河南道壞法亂紀為甚後巡撫陜西寇大起
國事入關料精銳汰冗濫身歴行陳者五年平&KR0624;
玀解總督陳竒瑜鳳翔之圍晉寇逸入陜西總督
陳奇瑜主招撫國事馳書論不宜解嚴賊果乘懈
猖獗兵部尚書張鳳翼反以其罪坐國事謫戍廣
西詔復冠帶卒
張昉字于東商丘人賦性孝友肆力墳典崇禎丙
子舉于鄉不上公車與弟翮敝屣功名多所著述
邑人高之
崔源之鹿邑人天啓壬戌進士巡撫延綏有邊功
七十餘卒
唐順徵睢州人崇禎甲戌進士知饒陽縣有政績
史能仁鹿邑人以孝廉任新城令清正而才剛柔
互用邑人感之崇禎庚辰大饑新城降甘露遍林
木地生羊肚菜民賴以活能仁作詩慰之後調淄
川遷兵部主事
皇清余瑊字洪厓商邱人明萬歷丙辰進士授中書舍
人天啓中上章言清狐鼠嚴請託魏忠賢怒思中
之乃命瑊出按滇省時水西東烏交叛道梗又沙
普土司搆難日尋干戈而黔國公尤跋扈不法瑊
由劍關渡瀘間道西行飛檄下水西東烏諭以威
德酋皆束戈聽命召沙普平其宿怨惟黔國黠桀
輦金賂瑊瑊不受乃叠石為坊伏機于下將殺瑊
瑊過心動疾驅獲免機發石下輿人死之還朝勅
巡九邊諸將皆股栗曰是不受黔國屈者也率俯
首受約束累遷南京兵部尚書奏陳方略不聽遂
解任徙居閩省
國朝定鼎召至京師引疾乞歸以兵部尚書致仕卒順
治九年祀鄉賢
宋權字元平商丘人明吏部尚書纁從孫中天啓
乙丑進士初受陽曲令崇禎時歴吏工兵給事中
出為山西按察副使累官順天巡撫受事甫三日
闖賊李自成陷京師權斬擒賊將黃錠等籍所部
歸
本朝奉
旨巡撫如故首請議崇禎廟號次上除苛賦舉遺佚及
定考績屯田諸疏
世祖章皇帝皆嘉納之悉見施行是時畿南初定流寇餘
孽猶蔓延權前後擊降解散者凡數萬在鎮二年
三輔肅清入拜内翰林國史院大學士
勅纂
太宗文皇帝實錄丁亥已丑兩主會試在内閣六年致政
歸自號歸德老農踰年卒
賜祭葬贈少保兼太子太保諡文康順治十五年祀鄉
賢
王應昌字亮之柘城人明天啓甲子舉人初任交
河令原冊地畝缺三千頃盡為權璫豪右所占昌
不避獷悍嚴察徵𣲖大盜張某聚黨數千肆行剽
掠昌率健兒直搗其穴
國初召為御史巡按浙江一切奏疏皆關民生至計再
按安徽除妖僧刷蠧吏豪強歛跡復按直隸積勞成
疾卒所著有傳習錄定志論順治十二年祀鄉賢
吳友名字輔臣商丘人明末以材武從戎為山海
關防禦
國初從英王追闖逆有功授歸德中軍守備遷江西鎮
標遊擊屢敗劇賊進參將改山東膠州營尋以事
謫吉安守備巡撫董衞國奇其才奏補撫標遊擊
甲寅吳耿之叛衞國晉都督江西軍務復奏友名
為督標副將時江右所在被賊友名戰故里橋戰
新昌又戰鳳凰山又戰羅浮所至克捷斬馘無算
收復名城數十加右都督會師進討時賊擁衆數
十萬盤踞楚之武岡友名連戰三晝夜賊退保楓
林嶺峭壁不可上友名誘致鄉導由黃苑嶺風雲
沖等隘進力戰斬偽總兵劉宗聖張慈等武岡既
下進征滇黔恢復鎮遠友名功為最逆平敘功予
世襲拖沙喇哈番乙丑以疾乞休又五年卒年七
十有六友名身經百戰摧鋒陷陣雖多首功而凡
入賊境務保全百姓未嘗枉殺無辜康熙二十八
年祀鄉賢
王震生字寅東睢州人順治壬辰進士授中書舍
人陞戶部主事總理通州糧儲通為七省糧滙神
姦巨蠧窟穴其中震生釐剔積弊胥吏搖手相戒
時值霪雨閘河衝決震生親赴天津迎剥打囤凡
三月漕以無滯轉員外郎協審旗下事務舊例凡
詞關旗下皆清書質審時兩造皆清語漢官不能
辨署名而已震生令譯其詞詳閱之有不可者持
之必力陞刑部郎中平反必謹遷江西學政請復
進學額疾作告歸歴任内外三十年田廬不增于
舊弟早卒遺産盡以資姪學宫漂没捐金修之康
熙二十四年祀鄉賢
李培正字仲儒夏邑人順治丙戌進士由庶常歴
任右春坊右贊善出為揚州兵備道副使時海寇
猖獗奸民朱錤聚衆千人為内應培正秘授方略
立擒賊首民賴以安旋告病歸里置贍族田數頃
歲饑出積穀賑濟里中童子貧不能就傅者邀至
家延師督課之康熙十五年祀鄉賢
王依書字幼契柘城人順治丙戌進士初授刑部
主事讞決平恕累遷福寧道時洋禁嚴甚一日邏
卒獲巨艘所載悉珍貨以獻依書力拒之又平山
寇趙子章降郭爾隆擒海寇林察等郡邑獲安後
卒於官康熙三年祀鄉賢
湯祖契字孝先睢州人諸生性好學手鈔三傳史
漢八家註釋易通書正蒙諸書子斌登第手書訓
以立身行已之要後卒為名臣贈陜西按察司副
使康熙二十七年祀鄉賢
高第字漢翀本陜西榆林人明末以指揮從軍累
遷山海關總兵
國朝定鼎率先投誠仍以總兵官隨征南下定河南江
南諸郡縣平賊寨一千七百餘論功以左都督鎮
守河南開歸等處駐襄城撫綏兵士地方安堵襄
故臨汝河值水汎濫距城尺許第虔禱于神願以
身為民請命不移時水退三舍民多異焉順治辛
卯又破山東賊李化鯨紀功授二等阿達哈哈番
世襲後以病乞骸骨加宫保致仕遂家于商丘康
熙五十四年祀鄉賢
侯方夏字赤社商邱人恂子順治丙戌進士授陜
西平凉令時當兵燹之餘戸口凋殘方夏下車開
水利課農桑興學校恤孤獨規畫區處七年漸稱
富庶擢刑部湖廣司主事累遷江西司郎中恤刑
浙江善政尤多載浙江通志以疾卒于官康熙四
十七年祀鄉賢
劉夢祥虞城人諸生明末土寇猖獗夢祥募義兵
身先力戰賊衆敗去復親督義勇圍賊黨于念吾
砦連攻三晝夜虞城獲全
國朝兩舉鄉飲賓康熙五十年祀鄉賢
趙應奎字觀吾商邱人少有勇略出入兵戎間歴
官江西袁臨鎮總兵至鎮募勇健千餘人拊循訓
練皆成精銳所當無前劇盜往往匿跡吳三桂以
書招之應奎立斬其使遣子衍祥上其書
聖祖深嘉之曰應奎純臣授衍祥鴻臚寺少卿袁地襟帶
數省應奎兀踞其中閩楚二逆卒不得交通者應
奎力也耿逆寇袁應奎率諸道兵大破之進二等
阿達哈哈番從大軍進取湖南有功陞廣西左江
提督以勞卒於軍贈少保諡襄莊
宋忻字子昭商邱人性孝友居父母喪哀悴盡禮
友愛兄弟周族中貧乏不能婚葬者遇荒歉首出
穀捐賑以廕授中書舍人遷戶部員外郎出𣙜蕪
湖潔已奉公晉工部虞衡司郎中假歸卒康熙三
十四年祀鄉賢
彭舜齡字孝先夏邑人順治巳丑進士事繼母盡
孝兄弟八人友愛無間學宫經明季兵燹圯毁舜
齡議鼎新之捐貲為士大夫倡後授浙江嘉興府
推官執法平允郡無冤獄丁父憂服闋補山東登
州府賊首于七率衆數萬臨城守令皆望風遁舜
齡晝夜登陴守禦城賴以全以勞卒于官子溶貴
贈戶部郎中康熙三十九年祀鄉賢
王培字益仲柘城人順治戊子舉人幼從師遊學
會寇作道梗不得歸省比反而母已歿痛哭嘔血
數斗依張姓成立及登賢書復姓改葬其母而厚
待張姓業師之子翟某老而乏嗣培為娶妾生子
邑頻遭水患培率村鄰挑濬柘東大渠袤三十餘
里初授新河令與同官靈壽令陸隴其栢鄉令邵
嗣堯講論吏治修黌宫建義學設義倉創營房直
撫于成龍器重之行取授戶部主事培職鹽筴多
所釐剔陞員外郎尋以病乞歸卒所著有綱目刊
誤二十一史刊誤等書行世康熙四十二年祀鄉
賢
陳天清字如水柘城人順治已丑進士少家貧力
耕以供菽水初授平鄉令邑與邢之西山接巨盜
出没其間天清出奇計收之平鄉地卑襟帶漳滏
往往因水致訟天清修堤濬渠井備陳水利於上
官卒如其言以行取陞工部主事分司南河運河
兩岸姦民穿穴盜水名曰塞洞每歲一洞輸五十
金於分司南河轄二百餘處歲可得萬餘金又河
工用石蔴木料柳梢瀕河豪紳猾儈領銀分買實
與分司分肥天清悉屏絶之為人所忌遂告病回
籍康熙四十七年祀鄉賢
李遥字襄水睢州人六七歲時瞻視即異常兒順
治已亥成進士授彭澤令彭苦里役當之者立破
家遥計為均平之法歲可省民間數千金上官難
之遥反復論其利害書數十上得請乃已吳三桂
未叛時歲販私鹽數萬石過境遥械繫其販人申
請督撫移文三桂治其罪人皆為之縮頸旋因罣
誤鐫級去滇南之變奉
命從湖廣軍時督府體嚴重屬僚皆鉗口不敢出一畫
遥舉止自如吐論悉中兵機久之補當陽令縣向
出炭每採買動踰數十萬炭戶不支遥為申請於
順承王得以減額未幾告病歸遥内行純備明末
母高氏殁於寇號泣扶葬筮仕日載主以行叔父
某析居已久痛父殁引與同爨所著有學庸說注
易經注疏春秋三傳抄行世康熙五十年祀鄉賢
李實藇字美如考城人八歲失怙事繼母以孝聞
順治三年歲貢生授懷慶府温縣訓導陞直隸隆
平令荒則賑饑疫則施藥鼎新文廟以興教化招
撫流亡以實戶口設立義塜以掩枯骨以疾卒官
康熙六十年祀鄉賢
竇大任字道康柘城人邑諸生少失怙撫季弟于
襁褓中至成立喜成就後學於柘邑東城外倡建
程朱祠嘗以存心忠厚制行端方訓士子至喫緊
為學處尤在不欺二字邑令奉檄查未足地畝人
皆懼罪大任白之當事令自首免罪後如議舉行
衆心乃安子克勤貴贈翰林院庶吉士康熙五十
五年祀鄉賢
李元振字正孟號惕園柘城人康熙甲辰進士
殿試第一甲第二人授翰林院編修陞左春坊贊善充
經筵講官纂修
太宗皇帝實錄累遷都察院副都御史疏請考察督撫以
肅大權言極愷切
聖祖深嘉之陞工部侍郎慎出入清浮冒監修大同右衞
廨舍營房一萬八千餘區省帑費銀三十萬兩尋
筦寶源局嚴禁勒掯遲留收兑等弊廉能大著年
七十致仕歸優游林下閉戸著書八十三歲卒康
熙六十年祀鄉賢
王鼎考城人康熙元年貢生至性純厚三世不析
產弟羆幼而遲鈍多方教誨迄於成立授彰德府
安陽縣訓導捐俸修葺學宫課士衡文單寒多所
成就以子貫三贈戶部員外郎
徐隣唐字爾黃商邱人幼力學至忘寢食於百家
經傳無不綜貫久之疑所學未得指歸謝絶交遊
取五經四子書閉戶研求復靜坐返觀騐諸行事
嘗嘆曰人之所以役役終身者不知有我也乃著
我庵傳以見意晚益和粹從容望而知為有道之
士年六十九卒
王侗初柘城人明諸生值流寇作亂奉母避難河
朔雖流離中孝養無缺操守嚴介非公事不履有
司之庭羣推為諸生祭酒以子露貴贈翰林院康
熙五十六年祀鄉賢
宋犖字牧仲號漫堂大學士權子年十四以大臣
子入宿衞從
章皇帝渡桑乾水水闊數丈犖躍馬以過
帝見大喜賜雕翎箭五踰年分第諸在衞者隨其文武擢
用犖試第一當改文資父權以年少力辭又三年
隨父歸里父歿服除謁選得黃州府通判尋𣙜贛
關内陞刑部福建司郎中明於律例通倉有獄在
官百五十人負米萬石詞連本管部抵衆立斬而
官免責犖爭之強卒坐衆償負而官亦奪俸時論
韙之累遷山東按察司犖在部久精練法比及轉
外任屢平反冤獄而作姦犯科者按治嚴明不少
貸擢江蘇布政使察出前司庫空闕銀三十六萬
兩揭報清刷
聖祖奇其才未踰年擢都察院右副都御史巡撫江西舟
抵江寧而聞夏逆之亂時賊連破蘄黃左右二十
餘城避兵者蔽江下犖單舸疾抵至湖口偵知會
城遣撫標兩校出師托言無餉不發意頗叵測立
檄税庫銀千兩委道員往諭之省中標兵單弱人
情恇怯犖至鎮以無事有告變言裁軍李美玉袁
大相密謀應賊者犖佯不省而陰授遊擊趙永吉
方略夜縛二人至立斬之懸其首餘悉不問衆乃
大定會夏逆亦殄犖先條除病民者十數事黜貪
吏之甚者宿賊巨猾皆召捕正法江西遂安
命仍以故官調撫江蘇江南承平久士民愛尚文雅犖
遂弛威嚴以清靜無為為治在職十有四年歲豐
人和獄盜衰息屢奉
聖祖南幸
温語褒奬陞吏部尚書犖少侍父于京邸熟練掌故到
吏部人不能欺無敢亂銓法者四十七年予告歸
里尋加授太子少師歸田後治家整肅建先祠置祭
田悉倣古名臣遺制康熙五十三年祀鄉賢
趙秉謙字六吉永城人康熙壬子拔貢生親病躬
侍湯藥衣不解帶及殁哀毁骨立歲荒里隣多持
田劵易粟秉謙給粟還其劵人皆德之任許州郾
城縣訓導修文廟置學田建奎樓勤月課士風丕振
子士驥貴贈吏部稽勲司郎康熙四十二年祀鄉賢
褚有聲字遹駿睢州人康熙巳未進士明末奉親
避難雖顛沛中不廢定省之禮昆弟八人至老無
間言授福建順昌令政尚嚴肅吏民畏服有楊起
明者耿逆餘黨也為地方害聲以大義曉諭不聽
因率兵勦滅之邑賴以安康熙五十七年祀鄉賢
宋至字山言商邱人吏部尚書犖子少聰穎能文
肆力風雅嘗言北方學者多犯聲病自明以來雖
盛名如空同殆有不免夙昔服膺所奉為瓣香者
唯漁洋一人耳登順天已夘鄉薦癸未成進士改
庶吉士散館授編修辛卯
聖祖命典貴州鄉試所拔皆名宿明年復
命視學兩浙以公明稱嘗設條約訓諸生至今誦之歲試
未週丁外艱歸卒於家至生於名族而性甘淡薄居
處被服不異寒素惟朋友聚會觴咏相接則彌日
不倦著緯蕭草堂詩六卷
湯之旭字孟升睢州人工部尚書斌孫凝重端恪
能以家學自奮康熙丙戌成進士改庶吉士以母
病乞歸侍母疾晝夜目不交睫服闋補編修甲午
聖祖命主考江南稱精覈庚子復
命副學士李紱主考浙江甄拔多博洽之士初斌以康熙
辛酉主浙江試遇痁發力疾校高下定去取不爽
銖兩浙人歎服至是之旭克繼之壬寅授陜西道
監察御史巡視東城甚著廉鎮雍正癸卯
上龍飛登極
命大臣選列各道御史之旭居一等
召見
天語褒嘉勖以法祖遂授直隸霸昌道尋以詿累仍授
福建道監察御史廵視北城如前視東城時授吏
科給事中擢太僕寺少卿晉左通政俱能恪勤供
職之旭居官不專尚威猛而風采肅然言笑不苟
人不敢犯講學以求誠為本曰吾祖吾父之教也
故生平無一毫涉於欺罔出入臺垣奏議頗偉然
退輙焚之故世不甚傳丁外艱歸以哀毁卒世謂
慥慥君子無忝乃祖風烈云
彰德府
漢蓋寬饒字次公魏郡人舉方正對策高第為衞司
馬遇士卒甚有恩及歲代衞卒數千人皆叩頭自
請願復留一年以報寬饒德宣帝嘉之累擢司隸
校尉寬饒為人剛直高節好言事舉刺無所避在
位及貴戚人多怨之會寬饒奏封事執金吾文致
其語謂意在求禪劾奏寬饒大逆不道寬饒引佩
刀自剄闕下衆莫不憐之
霍諝字叔智魏郡鄴人少為諸生明經舉孝廉稍
遷金城太守性明逹篤厚能以恩信化誘殊俗羌
人敬服遷北海相入為尚書僕射時大將軍梁冀
秉權諝因陛見數陳冀罪及冀誅桓帝嘉其忠封
鄴都亭侯出為河南尹遷司隸校尉轉少府廷尉
卒子雋安定太守
晉邵續字嗣祖安陽人父乘仕為散騎侍郎續素朴
有志博覽經史初為成都王潁參軍元帝時為樂
陵太守綏懷有方散亡歸附累遷冀州刺史進平
北將軍假節封祝阿子未幾續為石勒所執灌園
鬻菜以供衣食勒屢遣察之嘆曰此真高人矣不
如是安足貴乎嘉其清苦數賜穀帛每臨朝嘆嗟
以厲羣臣後續兄子存率兵拒勒及敗績續亦遇
害
南北朝孔伯恭鄴人父昭仕魏為侍中幽州刺史伯
恭以父任拜給事中賜爵濟陽男進彭城公獻文
初宋徐州刺史薛安都以彭城内附宋遣張永沈
攸之等擊安都安都請援獻文進伯恭號鎮東將
軍副尚書尉馳救之永攸之棄船走擒獲萬計皇
興二年改散騎侍郎卒贈東海王諡曰桓
申徽字世儀魏郡人少與母居盡力孝養長好經
史不妄交遊仕魏為都官尚書右僕射封博平縣
子尋進爵為公大綂初出為襄州刺史時南方初
附舊俗官人皆通餉遺徽性廉慎乃畫楊震像於
寢室自戒及代還人吏送者數十里不絶徽自以
無德於人慨然懷愧因賦詩題清水亭長幼聞之
競來就讀曰此申使君手迹並寫誦之入周進小
宗伯卒贈泗州刺史諡曰章
唐傅奕鄴人高祖時拜太史丞時國制草具多仍隋
舊奕謂承亂世之後當有變更乃上言隋季違天
害民專峻刑法兆庶叛之陛下撥亂反正而官名
律令一用隋舊且天下久苦隋暴安得不新其耳
目哉疏入不報貞觀十三年卒年八十五
杜正倫洹水人初直秦王府文學舘貞觀元年以
薦擢給事中知起居注帝嘗曰朕坐朝不敢多言
必待有利于民乃出諸口正倫曰臣職左史陛下
一言失非止損百姓且筆之書千載累德帝悦賜
綵幣二百歷郢石二州刺史顯慶初擢黃門侍郎
兼崇賢舘學士進同中書門下三品封襄陽縣公
從子求仁亦有雅才永淳中授監察御史
李君羡武安人初為王世充驃騎尋歸唐從破竇
建德劉黑闥所向必先登摧其鋒突厥至渭橋復
擊破之太宗曰使皆如君羡者敵何足憂累官左
武侯中郎將封武連縣公
戴胄字元蔭安陽人性堅正幹局明強初仕為秦
王府士曹參軍遷大理少卿數犯顔據正參處法
意至析秋毫隨類指擿言若泉涌帝益重之遷尚
書左丞復拜諫議大夫貞觀四年以本官參預朝
政帝將修復洛陽宫胄上疏諫為罷役胄所敷納
緣政得失咸有可觀奏己即削槀外人莫知七年
卒帝為舉哀封道國公諡曰忠以第舍陋不容祭
詔有司為立廟子至德累遷西臺侍郎父子繼相
世詫其榮
馮元常安陽人舉明經及第調浚儀尉高宗時擢
監察御史劔南道廵察使興利除害蜀人頼之歷
尚書左丞嘗密諫中宫權重宜少抑為武后所惡
出為隴州刺史徙眉州轉廣州都督卒為酷吏周
興所陷元常閨門雍睦有禮法雖小功喪不御私
室神龍中旌其家大署曰忠臣之門天下高其節
從弟元淑官至祠部郎中
源乾曜臨漳人舉進士神龍中以殿中侍御史黜
陟江東奏課最遷諫議大夫景雲後公卿百官上
己九日廢射禮乾睢以為聖王制禮教民古之擇
士先觀射禮以考德行以中祭祀比年以來射禮
不講所司恡費而舊典為虧是計財而廢禮也開
元四年拜黃門侍郎同紫微黃門平章事踰月與
姚崇俱罷會帝東幸以京兆尹留守京師治尚寬
簡八年復為黃門侍郎同中書門下三品進位侍
中建言大臣子倂求京職俊乂率任外官非平施
之道臣三息俱任京師請出二息補外以示自近
始詔可繇是公卿子弟皆出補後授少傅安陽郡
公卒贈幽州大都督
盧從愿字子龍臨漳人擢明經又舉制科高第睿
宗立拜吏部侍郎銓總六年以平允聞初高宗時
吏部號稱職者裴行儉馬載及是從愿與李朝隱
為首故號前有裴馬後有盧李授吏部尚書致仕
給禄終其身又見名宦志
杜咸洹水人正倫從孫擢進士累遷右臺監察御
史牂牁反咸監軍出討賊保壘自固道荒漫師不
能進咸乃息士示不欲戰隂伺之時旱暑風熾咸
縱火譟而前賊眩怖相失自相騰踐禽其首遂平
之遷侍御史出為汾州長史開元中為河北按察
使坐用法深貶睦州司馬
源光裕臨漳人乾曜族孫居官號清愿撫諸弟友
義為中書舍人與楊滔劉令植同刪著開元新格
歷尚書左丞會選諸司長官為刺史光裕任鄭州
爲世良吏卒于官子洧以雍睦保家天寳中為給
事中襄州刺史安禄山犯河洛為江陵大都督長
史以禦賊卒贈禮部尚書諡曰懿
邵說安陽人己擢進士未調陷於史思明賊敗歸
郭子儀子儀愛其才留置幕府累遷長安令秘書
少監大歷末數有建明德宗立擢吏部侍郎說在
職以才顯後坐救嚴郢貶歸州刺史卒
杜中立洹水人字無為正倫六世孫父羔事見孝
義志中立以門廕於文宗時拜著作郎遷光禄少
卿尚真源長公主中立數求自試憤憤不樂因言
朝廷法令備具吾若不任事何頼貴戚撓天下法
耶帝聞而異之轉太僕衞尉二少卿遷司農卿䋲
吏急反被中傷左徙慶王傅久之拜司農卿出為
義武節度使舊徭車三千乘歲輓鹽海瀕民苦之
中立置飛雪將數百人具舟以載自是民不勞而
軍食足卒贈工部尚書中立居官精明吏下寒慄
畏伏中雖坐累免及復用亦不為寬假天資使然
也
五代王峻字秀峰安陽人仕漢拜客省使周太祖鎮
天雄軍時峻為監軍太祖入拜右僕射門下侍郎
峻自謂有佐命功以天下為已任後坐貶商州司
馬卒
宋韓令坤武安人父倫許州行軍司馬有罪當棄市
令坤泣請於世宗得流海島令坤有才略識治道
仕周累遷定武軍節度宋初移領天平軍加同平
章事太祖親征李筠詔令坤率兵屯河陽及澤潞
平以功加侍中又從討李重進建隆二年改成德
軍節度將赴鎮上於别殿置酒餞之乾德六年疽
發背卒子慶朝閑廐使慶雄閑廐副使
韓重贇武安人仕周為虔州刺史宋初以翊戴功
擢永州防禦使累遷彰德軍節度開寳二年太祖
征太原過其郡重贇迎謁於王橋帝曰契丹知我
是行必率衆來援彼意真定無備必由此路入卿
為我領兵倍道兼行出其不意破之必矣乃命為
北面都部署重贇令軍士銜枚夜發果遇契丹兵
於定州重贇與之戰大破其衆獲馬數百匹太祖
大喜優詔褒美卒贈侍中
韓崇訓字知禮武安人重贇子乾德中以廕補供
奉官累遷河北都轉運使時契丹兵至方順河將
攻威敵軍崇訓陳兵唐河折其要路敵遣别騎攻
赤堠驛崇訓分兵禽戮之景德初召還拜檢校太
傅加右龍武軍大將軍卒年五十六子允恭禮賓
副使有謀略好學能世其家云
蔡審廷武安人少能騎射周顯德初擢鐡騎副兵
馬從世宗征高平有功遷軍使宋乾德初授冀州
刺史征太原時為北面步軍都指揮使屯兵易州
審廷訓練士卒甚整太祖過鎮陽見於行在賜名
馬寳劍命為鎮州兵馬都鈐轄開寳八年卒
魏丕字齊物相州人頗涉書史周世宗鎮澶淵辟
司法參軍入宋改作坊副使太祖語丕曰作坊久
積弊爾為我修整之丕在職盡力典工作十餘年
修創器械無不精辦累遷襄州刺史境内久旱丕
以誠禱之雨輙沾足官終左驍衞大將軍
李符字德昌内黃人博通時務有吏幹初仕漢為
縣主簿入宋累官至右諫議大夫知開封府嘗為
西京轉運使奏便宜百餘條命著為令後出守秦
州
李防字智周内黃人舉進士為莫州軍事推官累
官至右諫議大夫知永興軍防材力過人好建明
利病所至必有論奏朝廷頗施行之
劉用相州人曉音律善騎射事太宗於晉邸及即
位補軍職以戰功累遷祁州刺史咸平中為高陽
關副都部署時烽堠數警用建議益邊兵俟敵南
牧即率驍銳出東路以擊之因圖上地形上召宰
相閱視可其奏景德初真宗北征以城守勞進爵
邑歴知齊陳潞三州
韓國華字光弼安陽人太平興國二年舉進士累
遷監察御史雍熙中太宗將北征以高麗接遼境
屢為所侵乃假國華太常少卿齎詔諭之且令廢
兵西會既至其俗頗獷驁恃險遷延未即奉詔國
華移檄諭以朝廷威德宜亟守臣節否則天兵東
下無以逃責於是俯伏聽命使還賜緋魚歴遷左
司諫充鹽鐡判官淳化二年契丹請和朝議疑其
非實遣國華使河朔以察之既至盡得其詐以聞
景德中以太常少卿出知泉州大中祥符初遷右
諫議大夫卒年五十五賜其子珫出身國華偉儀
觀性純直有時譽子琚璩𤦺竝進士及第
韓琦字稚圭安陽人國華子風骨秀異天聖初舉
進士第二方臚唱時太史奏闕下五色雲見初授
將作監丞累遷陜西四路經略安撫招討使與范
仲淹在兵間久名震一時朝廷倚以為重天下稱
為韓范後與富弼同心輔政復稱韓富慶歷中仁
宗開天章閣召大臣八人給紙筆訪以政事𤦺與
仲淹富弼杜衍等同預顧問石介因獻慶歷得賢
頌至和中以武康之節來治相州嘉祐元年入秉
國政垂紳正笏不動聲色而措天下於治平神宗
即位封魏國公琦歴相三帝嘉祐治平間再决大
策以安社稷在英廟初太后臨朝久不還政琦奏
事簾前因力求去以諷太后太后不得已許即日
還宮琦即厲聲命儀鸞司撤簾還政天子宦官任
守忠離間兩宮幾成禍階琦預備空頭勅召守忠
至政事堂立遣之出入將相勲名所被遠人想其
丰采天下以其身為安危卒年六十八神宗震悼
輟朝三日篆其碑曰兩朝顧命定策元勲贈尚書
令諡曰忠獻配享英宗廟庭徽宗時以定策功追
贈魏郡王
陳安石字子堅安陽人以廕鎻廳及第嘉祐中為
䕫陜轉運判官攝帥鄜延能用諜者敵動靜輙先
聞嘗勅邊民戒嚴既而數萬騎奄至無所獲而去
璽書嘉之及韓絳鎮太原議行鹽法與監司多不
合加安石河東轉運使其議始定累遷吏部侍郎
出知河陽進龍圖閣直學士
竇舜卿字希元安陽人以廕監平鄉縣酒税有僧
欲授以化汞為金之術謝曰吾禄足養親不願學
也辟府州兵馬監押有戰功湖北蠻猺彭仕義叛
徙為鈐轄兼知辰州請建築州城不擾而辦加殿
前都虞侯熙寧中改刑部侍郎提舉嵩山崇福宮
卒年八十八諡康敏
韓忠彦字師朴安陽人琦子舉進士初為秘書丞
徽宗時拜尚書右僕射帝用其言數下詔蠲逋負
甄叙流人忠直知名之士稍見收用進左僕射兼
門下侍郎封儀國公為曾布所䜛以觀文殿大學
士出知大名府後以宣奉大夫致仕卒弟端彦右
贊善大夫紀彦徽猷閣直學士粹彦龍圖閣直學
士嘉彦尚齊國公主拜駙馬都尉子治太僕少卿
出知相州以疾丐辭命其子肖胄代之
韓肖胄字似夫安陽人以廕補承務郎除直秘閣
知相州自琦至肖胄三世守鄉郡人以為榮紹興
初拜端明殿學士同僉書樞院事充通問使肖胄
慨然受命敵人知其家世甚重之自帝即位使者
凡六七未嘗報聘至是敵始遣人偕來累遷資政
殿學士知紹興府尋奉祠卒諡元穆
李道字行之安陽人初與兄旺聚衆歸宗澤澤以
他事誅旺命道掌其軍澤卒引軍依襄陽鎮撫使
桑仲仲奏于朝授武義郎闔門宣贊舍人劉豫遣
人持書招道道不從執其使以聞詔嘉奬之豫怒
遣將楊楷攻道道力拒破其軍除知隨州會李成
入寇道棄隨南歸至江州詔道屬岳飛為選鋒軍
統制入唐州禽敵偽將從飛收復襄陽等郡武興
蠻楊再興連歲寇掠道破其衆禽再興及其二子
遷保寧軍承宣使後遷湖北副總管卒贈太尉諡
忠毅女為光宗后進封楚王孫孝友孝純俱節度
使
韓同卿安陽人琦五世孫知秦州累遷慶遠軍節
度使加太尉卒諡恭靖同卿女為寧宗后其季父
侂胄自以有定策功聲勢薰灼同卿每懼盈滿不
敢干政以故天下皆知侂胄為后族而不知同卿
為后父及后崩侂胄敗人咸稱同卿善遠權勢云
金田確字叔堅安陽人家素貧而好學貎脩偉常懸
鏡坐側時自照曰豈有人如此而終貧且賤乎果
登第天眷皇統間積官至吏部尚書
胡景崧字彦高武安人擢大定間詞賦甲科釋褐
海州軍事判官特旨陞即墨令縣治瀕海土磽而
俗惡景崧清介自律人莫敢犯遷河南府推官因
平疑獄召為大興推官往大興獄犴填滿景崧蒞
職不二月以獄空聞詔錫宴以寵之累遷同知東
平府路兵馬都總事
韓玉字温甫相州人章宗時舉進士入翰林為供
奉應制一日百篇文不加點太安末改鳳翔總管
判官時夏人宼平凉玉屢與大戰敗之當事者忌
其功誣玉與夏人連會華州李公直以勤王被誣
為叛公直曾與玉約并誣玉下獄死聞者冤之子
不疑以父死非罪終身不仕
張正倫字公理湯隂人天資穎悟尤長於詩登泰
和二年進士授郾城簿請悉除貧民積逋十二萬
調壽張時值用兵科役無度正倫差次為鼠尾簿
保社有號引散戶有由帖揭榜使民自赴隣邑咸
取法興定三年為陜西東轉運使汾晉陷没正倫
言宜選才望如郭文振軰依古封建制使自為戰
守五年關中兵起檄為軍兵都提控又檄守箭谷
砦倉卒敵至正倫親當矢石時六十砦俱殘破箭
谷獨完活難民三十萬衆攝尚書省六部事尋召
見授京東路司農少卿總三路都水司戮巨猾楊
驛等於市遷右司郎中雪招撫使高倫枉時久旱
破械而雨又請斬樞密副使合喜歴官至吏部尚
書會汴京失守柴車北歸結廬洹上卒年六十八
薛居中字鼎臣臨漳人登泰和癸亥進士性明斷
貞祐間調登封令有善政民為立去思碑
張价字佩玉林慮人興定間進士仕至睢州軍判
官後歸林慮教授鄉里法之一時俊彦多出其門
蓋椿字壽之其先上黨人自五季之亂徙居臨漳
椿值歲饑採野豆貿米奉母兄亂定率妻子翦茅
樹宇墾田植桑以為世業時元好問杜仁傑曹昶
張文舉皆與之游彰德主者欲以邑宰召之堅辭
不起葛巾藜杖逍遥林壑年八十九終於彰德路
儒學教授
元胡祗遹字紹聞武安人景崧孫少孤既長讀書見
知於名流中統初授應奉翰林文字調右司員外
郎時阿哈瑪特當國進用羣小官冗事煩祗遹建言
省官莫如省吏省吏莫如省事以是忤權姦出為
太原路治中兼提舉本路鐡冶累官江南淛西道
提刑按察使以疾歸朝廷徵耆德者十人祗遹為
之首復辭不就卒年六十七贈禮部尚書諡文靖
子持太常博士所著有周易直解紫山集
蔡珍安陽人素驍勇從憲宗及世祖征伐所至有
功南方平遂入備宿衞授忠顯校尉管軍把總未
幾扈駕駐黑城遣兵士儲芻藁築土室軍府頼其
用道遇凍者必扶入密室温煦之軍糧必為樽節
不使頓絶以致饑困時白海初建行營命珍督役
號令嚴肅卒事民不知擾世祖嘉之歷陞親軍千
戶佩金虎符進階武略俄告老歸子恕襲
郭昂字彦高林州人習刀槊能挽強稍通經史工
於詩至元二年上書言事平章廉希憲才之授山
東統軍司知事累官廣東宣慰使所至招降猺獠
禽討蠻酋人服其威信子三震杭州路鎮守萬戸
惠僉江西廉訪司豫知寧都州
謝文蔚字真卿安陽人以縣吏為江南行省掾以
功授府判再遷行臺監察御史杭州沙萬戶因取
財殺二十七人人亡所控訴文蔚劾之方欵服乃
重賄當路免反誣文蔚以他事械繫北上死獄中
已而沙萬戶以惡疾暴死
許熙載字獻臣湯隂人博古知今事母以孝聞仕
為會福院照磨能以儒術飾吏治執法平允多所
矜貸居恒病古人遺教雜見於禮書漫無統紀乃
輯為女教六卷經濟錄四卷文曰東岡小藁
杜秉彛安陽人仕監察御史累官禮部尚書參知
政事進中書左丞集賢大學士有文集四十卷子
原輝州知州
李玉安陽人以驍勇智略聞初授顯武將軍兼安
陽令時有告截牛舌鋤瓜苗盗布縷者玉皆以理
得其情頗有趙廣漢風烈居數歲轉林慮令以選
例行不勝任者多出之玉獨以廉幹為當時所重
遂加劄命以光寵之後致仕卒玉天性嚴謹明察
處事為時循吏
韓從益安陽人累官江浙行省參政轉昭文舘大
學士商議中書省事卒贈右丞魏郡公諡文肅
許有壬字可用湯隂人熙載仲子幼穎悟讀書一
目五行延祐二年舉進士第授同知遼州事以績
最轉江南行臺監察御史累官集賢大學士改樞
密副使復拜中書左丞歴事七朝垂五十年遇國
家大事慷慨敢言皆一根至理而曲盡人情事稍
弗便必明辯力爭不䘏死生利害善筆札工辭章
所著有至正集一百卷卒諡文忠兄有恒歴官大
理路知事弟有儀經筵檢討有孚湖廣儒學副提
舉
徐昺安陽人天歷初舉進士擢監察御史累官禮
部尚書國子祭酒遷翰林學士承旨子企雲州知
州
邢温字孟直安陽人喜為詩累遷大名路總管改
京畿漕運使卒贈戶部尚書諡康肅
明郭資字存性武安人洪武乙丑進士歴官北平左
布政使成祖在潛邸素信資後靖難南下屬資居
守撫兵輯民轉給糧餉軍中無乏永樂初論功晉
戶部尚書仍掌布政司事賞賚視伯爵已改北京
刑部尚書仁廟初加太子太師罷政事賜璽書歸
武安宣廟即位詔起資為戶部尚書免朝謁資視
事恪勤雖甚風雨不避僚吏敬憚性彊項意所安
者雖刀鑊無能屈所居在馬莊村頽垣廢井未嘗
于城市拓一弓築一堵卒之日家無餘財年七十
三追封湯隂伯諡忠襄
何顯周内黃人洪武初為四輔官兼諭德賜坐講
論治道命工圖其像賜待漏院記以旌之
高敏道安陽人由太學生特授禮科給事中官至
大理少卿以公正稱
侯軏安陽人永樂乙未進士拜監察御史有能聲
歴遷福建按察司副使復陞四川左布政使所在
以政績聞
石璞字仲玉臨漳人初為監察御史累遷山西布
政使璞剛介有治才所在著稱後進工部尚書正
統戊辰河决滎澤經曹濮至陽榖入漕河潰沙灣
東隄入于海命璞治之河决遂塞景泰辛未也先
攻獨石詔璞兼大理寺卿往禦之事平進太子太
保改兵部尚書數年致仕天順庚辰英廟召大學
士李賢謂曰石璞純臣也聞其尚健為我以璽書
召來璞至京上召見文華殿璞青袍角帶入上曰
吾賜爾緋玉敝乎璞叩頭曰臣平生以孤忠自許
旁無左右之援自分填溝壑矣詔至臣自知無他
途必臣有罪當誅譴耳上說是時璞微瞶乃命掌
南京都察院事成化初致仕歸
李和字本中安陽人天順丁丑進士授吏科給事
中嘗論事忤旨廷杖幾死遷都給事中通政司參
議右通政每居一官積年不徙有勸之謁時貴者
和謝曰吾譬之嫠婦黑髮守節皓首乃求聘乎後
遷南京戶部右侍郎卒和豐貎恢量雖倉卒言色
罔躁喜愠不形然内含獨朗論事低昂及人賢不
肖不失分寸
劉潺字宗瀾安陽人天順丁丑進士授刑部主事
會湖廣都御史翁世資與都指揮訟詔潺往會御
史焦顯治顯欲歸獄于指揮潺曰如公言何名為
法卒坐世資遷郎中京師富宦兄弟争襲各重賂
當事累年不决至是賂潺潺持金白于司寇乃决
其事晉游江參議進士盧某暴其鄉潺案問除名
累遷四川布政使却宣慰司楊氏金召為順天府
尹拜都御史廵撫遼東洪治初致仕歸疾革遺命
毋干恩澤造塋域擾鄉里卒年七十有八
張孟賢安陽人天順已卯舉人歴任南京兵部郎
中幼事繼母以孝聞居官時有乘其臥病賂以金
者賢立起叱曰貪財者後不昌倖進者根不固心
險必傾理也遂嚴却之祀鄉賢
馬卿字敬臣林縣人洪治乙丑進士選翰林院庶
吉士授戶科給事中正德辛未同考會試既揭曉
上䟽論主考遂出守大名府而逆瑾加賦大名已
輸於官卿蒞任請作明年正賦民德之累遷浙江
右布政使剔弊太嚴當事不悦坐事左遷雲南鶴
慶知府未幾土官鳳朝文及安銓叛卿率兵平之
晉雲南參政再晉按察使會廵撫大同都御史蔡
天祐薦以自代不果後擢副都御史總督漕運以
勞瘁卒官
張士隆字仲修安陽人洪治乙丑進士授廣平推
官以薦拜監察御史出按河東鳳陽風裁甚著及
還朝罷職御史薛鳳鳴殺人既被逮又夜殺二婢
子置朝門外懷牒訴冤鳳鳴素善事權倖當案者
多遜去獄久不决及士隆掠治不少避鳳鳴知事
急乃賂錢寧遂誣奏下士隆獄謫晉州判官尋遷
知州世宗即位詔復御史晉陜西按察司副使會
病卒士論惜之
張問行字子書内黃人正德辛巳進士任聞喜令
多惠政有富商入寺僧利其財格殺之夜埋其尸
無覺者問行下車忽一犬自公門走堂上皇皇如
有訴問行急令人尾犬行入僧舍直至積草内令
起草掘地果有屍竟論如法去之日民為立祠祀
之後為御史按遼東發總兵楊鎮違法誤國狀衆
服其骨鯁後應詔陳言願改外任調溧水知縣歴
官延綏廵撫卒有詔遣官諭祭
李秦字仲西臨漳人嘉靖乙未進士選庶吉士授
刑科給事中尋轉吏科左給事條陳時政六事上
嘉納之著為令陞禮科都給事中時嚴嵩任禮部
尚書子世蕃放縱納賂秦抗疏劾之聲望大著遭
中傷調倅大名歲饑秦施賑有法全活甚衆陞戶
部郎中補武選郎中陞通政司右參議遷左通政
自嚴氏專政淹滯外内二十餘年終為其黨所排
及歸結廬洹上名曰知止弟春舉人寧武僉事平
獷賊有功以才略著
李筳字仲清湯隂人嘉靖甲午舉河南鄉試踰二
十年授南皮知縣邑在滄清之交地下鍾水野曠
叢盗筳至為築堤捍水每秋澇其田不利五穀獨
宜高粱上官以其匿盗也禁民勿種筳曰是扼其
吭也請除其禁許之遷戶部主事筳臨事精詳持
正歴員外郎中遷鞏昌知府邊郡民俗剛勁筳約
已明法蒞政三載會臬司有夙怨卒為所搆罷歸
踰年卒
郭朴字質夫安陽人嘉靖乙未進士殿試竒其策
改庶吉士授編修居史職三典試事歴陞禮部尚
書加太子少保特簡吏部掌銓一秉至公愛惜人
才不以一𤯝細過棄之進武英殿大學士在相位
以大權歸朝廷以職守還百司挈綱敦要隆慶初
政一時稱治乞終養疏九上始得温旨乘傳歸林
居三十載遣使存問廩米輿隸有加年八十三卒
贈太傅諡文簡所著有學約及四思四畏箴
袁和字節吾安陽人萬歷壬辰進士初任長垣知
縣一意振刷奸宄立清巨猾瞿耀等為之遠遁陞
戶部主事管太倉銀庫時值承平胥役每上下其
手和稽核惟嚴無所容其侵漁陞右參議兵備道
飭兵練士以憂去任
安文璧字仲書安陽人萬歷癸未進士初授行人
陞御史首劾都尉不法貴戚歛手繼按淮陽時採
𣙜繁興開鑿幾半天下廬州密邇陵寢至則抗疏
力爭為罷金斗之役時河漕淤塞文璧先疏三仙
臺次挑運河淺沙再闢趙家園故道三工竝舉凡
濬三百里事聞得邀嘉賚按順天奏止魚葦諸課
陞大理丞卒於官文璧性至孝居喪不入内寢者
五六年友愛誠敬周給親朋終其身如一日
尚存義字欽父安陽人萬歷辛卯舉於鄉由教職
陞唐山及樂平令正直廉潔履任時有前官額外
徵銀吏將以此媚之存義曰予非利可誘者乃註
簿加緘貯庫會前官因私徵被議即以前銀還之
事得解後陞東昌同知時魏閹逆燄熏灼郡縣多
建祠獻媚存義獨不肯臺司屢勸不為動呼為強
項吏
魏大本字叔中湯隂人萬歷間以恩貢授濟南通
判改寳慶府時川貴用兵總制遴才得大本甚喜
使徵兵河南調度冇法陞大同府同知恊理東路
以廉介失上官意誣以他事去官所著有湖南白
登諸集
黃吉士字雲蛟内黃人少醇謹有德量嘗夜讀書
有鬼魅吟哦吉士自若萬歷初成進士授行人擢
御史正色立朝權貴憚之廵蘆溝請停門税按淮
楊請停浮鹽按宣雲請停礦使晉京兆尹冬旱步
禱祈雪有戚里犯屠禁繩以法自此大官無諸腥
神宗詢其故巾官以府丞禁屠對上曰彼為國為
民吾寧甘食肉哉是夜遣中使持御酒賜之
鄭滂字甘㴻湯隂人崇禎戊辰進士初任魚臺縣
縣東獨山湖水泛溢衝没漕艘滂築塘開閘民免
賠漕之累左遷浙鹺司主事將攝石門事謁岳忠
武廟矢誓於神有有悖愛錢誡身名永滅沉之句
邑例徵漕之日民間預備公費滂咸郤之且勒石
倉内永杜此弊歲省民資三千餘金陞延平司李
入為戶部郎督餉寧遠歲支餉銀一百五十萬冇
奇米豆稱之舊例部曹自潤有部折及部平不足
領官使用小月公費滴珠等項滂悉革去至期當
代八城兵士泣訴保留朝廷許之二載陞分守金
衢嚴副使時竒荒民多盗躬詣武義永康等山計
殱渠魁張示勸諭衆始解崇禎壬午冬病卒於杭
黃道周聞而慟哭曰中朝廉吏惟公一人耳賻之
而撫其孤
王橓徵字應甫安陽人萬歷戊午舉於鄉厚重寡
言笑任蒲州地繁事劇勢豪恣横橓徵力懲刁風
數年積賦一清以孤介拂上官意遂致仕歸
皇清李維屏字建侯安陽人明萬歷已卯舉人
國初順治二年授定海知縣縣與舟山相逼烽火時聞
人心風鶴維屏加意撫治雖警報日嚴而縣卒安
堵以病卒順治七年祀鄉賢
孫啟賢字鴻譜安陽人明崇禎癸未進士
國初委以本郡事絶請託清慎自持流寇餘孽小鷂子
盤踞林縣將寇郡城啟賢及游擊王某合擊之殺
賊甚衆郡城得安遂復林縣尋陞兵部主事進員
外郎績成陞西寧兵備道參議捐俸金置學田旌
表節烈遠人化之以疾乞歸卒順治十一年祀鄉
賢
王伯勉字東臯湯隂人丙戌進士任銓曹一介不
取同年范印心以平陽監司入覲念其貧懷金將
遺之約友人錢綎同往語久之卒不敢言而退衣
一羊裘十餘年毛盡脱同官醵金製貂帽一狐裘
一遺伯勉堅謝弗納同官言於冢宰冢宰力勸始
受
世祖時逮工部侍郎張某内大臣某奉
旨示滿尚書韓某以無漢字召伯勉使書對曰以譯字命
郎中出
上意敢不書若出大臣意腕可斷書不可得時服其有執
御史某過湯隂見其室痺陋欽其清特疏薦之時
伯勉已改御史轉京卿歸里卒祀鄉賢
司琨内黃人由廕生始受學錄累陞淮徐僉事翦
土豪以除民害修白洋堤岸數月告成值
王師北上催僱兵船不累里甲以勞瘁歿於
王事五十三年祀鄉賢
董襄字倩思湯隂人順治已丑進士授彭澤令詿
誤回籍值滇南告變起廢赴四川軍前效用旋改
陜西軍前補西安雒南歴任兩邑恪守官箴設計
殱寇河朔咸頼以寧康熙四十三年祀鄉賢
許三禮字典三安陽人純子順治辛丑進士任海
寧令以嚴明稱行取御史會議典禮據古辨論屢
蒙
褒美陞府尹申明職掌肅清吏治後轉督捕侍郎著有
易貫諸書行世康熙四十二年祀鄉賢
李丹字靖臣林縣人拔貢生初授江西東鄉令邑
當兵燹之後餘孽未靖丹推誠布信期年開反側
皆安擢貴州獨山知州丁艱服闋補廣東羅定知
州羅定舊例輓運病民丹請於上官留七以支州
鎮兵糧解三以恊省會餉上下稱便時隣寇剽掠
猺氓蠢動丹躬擐甲胄督率鄉勇一鼓滅之餘寇
悉降後監督通州西倉審權量謹出納旗軍服其
平允晉秩刑部郎中康熙二十五年祀鄉賢
王可大武安人康熙丙辰進士初任中書舍人歴
任戶部郎中性純孝事親先意承志年十二失恃
事繼母五十餘年孝敬如一日任禮部兩曹各有
政聲康熙癸卯江西副主考矢公矢慎所拔皆知
名士康熙五十七年祀鄉賢
衞輝府
漢向栩字甫興河内朝歌人少為書生卓詭不倫累
舉孝廉賢良方正有道俱不就後徵拜趙相又拜
侍中朝有大事侃然正色無所撓屈百官憚之
杜詩字君公汲縣人少有才能性至孝初為郡功
曹以公平稱更始時辟大司馬府建武元年歲中
三遷為侍御史安集洛陽時將軍蕭廣縱兵暴民
詩勅曉不改遂格殺廣還以狀聞世祖召見賜以
棨戟復以平河東賊功拜成臯令視事三歲舉政
尤異累遷至南陽太守政化大行及卒司隸校尉
鮑永上書言詩貧困無田宅喪無所歸詔賻絹千
匹又見名宦志
趙咨字文楚東郡南燕人父暢為博士咨少孤有
孝行盗嘗夜劫其家咨恐母驚懼迎謝曰老母病
須養乞少置衣糧妻子餘物一無所請盗皆慚嘆
跪而辭曰所犯無狀干暴賢者言畢奔出靈帝朝
官燉煌太守拜東海相在官清簡計日受俸豪右
服其儉約皆畏憚之
三國楊俊字季才獲嘉人受學陳留邊讓讓器異之
舉茂才歴安陵令遷南陽太守宣德教立學校吏
民稱之徙為征南軍師轉中尉黃初二年以市不
豐樂下獄自殺
南北朝李彪字道固衞人少孤貧有大志好學不倦
仕魏官至御史中尉性剛直紏劾不避權幸文帝
呼為李生而不名嘗謂羣臣曰吾有李彪猶漢之
有汲黯也其見重如此卒贈汾州刺史諡剛憲
李昶衞人彪孫幼解屬文時洛陽初置明堂昶年
十數歲為明堂賦見者咸謂有家風入太學綏德
公陸通盛選寮宷請以昶為司馬昶雖年少公私
之事咸取决焉累遷驃騎大將軍封臨黃縣公卒
贈相瀛二州刺史昶以父在江南身寓關右自幼
及終不飲酒不聽樂時論以此稱之
唐劉政會滑州人隋大業中為太原鷹揚府司馬以
兵隸高祖累功封邢國公轉洪州都督卒太宗以
其有殊勲葬宜異等贈民部尚書諡曰襄
趙元字貞固祖掞號通儒本河間人在隋與同郡
劉焯俱召至京師補黎陽長徙居於汲元少負志
略好論辯士爭慕之武后朝調宜禄尉非公事不
言彈琴蒔藥如隱者之操自傷位不配才卒年四
十九其友魏元忠孟詵崔璩等私諡昭夷先生
劉竒滑州人政會次子長壽中為天官侍郎薦張
鷟司馬鍠為監察御史二人詣謝竒正色曰舉賢
本無私何見謝聞者皆悚後為酷吏陷害
甄濟字孟成衞州人少孤好學以文雅稱天寳中
為安禄山掌書記察禄山有異志陽為嘔血舁歸
禄山反使蔡希德封刀召之濟引頸以待希德嗟
嘆止刀以實疾白得免後賊平濟詣京師肅宗命
受偽官者羅拜以愧其心遷著作郎卒贈秘書少
監
甄逄衞州人濟子幼孤力耕讀書以義聞于鄉里
嘗以父名不得在國史欲詣京師自言會袁滋表
濟節行宜載國史逢又乞元微之移書史舘修譔
韓愈論其能標目先人事與其父俱當得書由是
父子俱顯名
高郢衞州人九歲能屬文父伯祥為好畤尉安禄
山反將殺之郢尚幼解衣請代賊義而并釋之寳
應初舉進士官至同平章事卒諡曰貞郢子定七
歲讀尚書湯誓跪問父曰奈何以臣伐君郢曰應
天順人何云伐耶對曰用命賞于祖不用命戮于
社是順人耶郢異之仕至京兆參軍
崔寧衞州人寳應初為利州刺史累遷右僕射德
宗出幸奉天寧謂所親曰上從善如轉規但為盧
杞所惑爾杞聞譛殺之中外稱冤
班宏汲人天寳中進士官刑部侍郎貞元初進位
尚書宏清潔勤力晨入官署日夕而出吏不堪其
勞而已益恭卒贈右僕射諡曰敬
關播字務先汲人舉進士為滁州刺史有異政楊
綰常衮皆善之累遷平章政事卒贈太子太保
劉崇龜字子長滑州人政會七世孫舉進士累官
靖海軍節度使廣有大賈約倡女夜集而它盗殺
女遺刅去賈入倡家踐其血乃覺乘艑亡吏跡捕
賈不承崇龜饗軍悉集宰人至日入乃遣隂以遺
刀易其一雜置之詰旦羣宰取刀一人曰是非我
刀問之得其主名往視則亡矣崇龜取它囚殺之
聲言賈也亡何宰歸捕詰具服其精明類此
劉崇望字希徒滑州人崇龜弟舉進士僖宗幸山
南王重榮怨宦䜿不肯率職崇望以諫議大夫持
節往陳君臣大義重榮順服請誅朱玟自效使還
稱旨擢翰林學士累官劍南東川節度使同平章
事進尚書左僕射遷兵部尚書卒贈司空
崔日用滑州人擢進士第初緣武三思軰驟拜兵
部侍郎章氏專制畏禍及乃私謁臨淄王以自託
且密贊大計以功授黃門侍郎太平公主逆節帝
欲誅之恐驚及太上皇日用曰庶人之孝承順顔
色天子之孝惟安國家定社稷帝納之進戶部尚
書出為并州刺史卒子宗之亦好學與李白杜甫
以文相知
盧懷慎滑州人第進士歴監察御史遷右御史臺
中丞上疏陳時政言極愷切不報開元元年進同
紫微黃門侍郎與姚崇竝相懷慎自以才不及崇
事皆推而不專時議為伴食宰相以疾乞骸骨臨
卒遺言薦宋璟李傑李朝隱盧從愿帝悼嘆之懷
慎清儉不營産雖貴為宰相數饑寒所得禄賜盡
與故人嘗謂璟與從愿曰上求治切然享國久倦
於勤將冇憸人乘間而進矣公第志之及卒不能
治喪詔賜幣百叚粟二百斛諡曰文成帝後獵鄠
杜間望懷慎家馳使問焉知為大祥復以縑帛賜
之為經其墓道詔侍郎蘇頲為撰碑帝自手書
五代劉岳字昭輔滑州人政會後敏於文辭舉進士
仕梁為翰林學士入唐拜吏部侍郎請賜百官告
身遷太常卿卒贈吏部尚書
呂咸休字德祥新鄉人器度宏偉幼即超邁不羣
稍長銳志學問博通古今唐莊宗時從義師北征
命掌刀筆授觀察廵官仕周以績進戶部侍郎
宋魏仁溥字道濟汲人周時累官樞密使轉中書平
章集賢殿大學士宋初進位右僕射從征太原道
卒贈侍中諡宣懿為人謹厚善書計有寬度時稱
長者
魏咸熙汲人仁溥子性仁孝仕屯田郎中累遷太
僕少卿嘗會賓客家童覆案碎器客皆驚愕咸熙
色不變令更設饌具其寬厚若此卒贈中書令三
子昭慶駕部員外郎昭文西染院使昭素閤門祗
候
魏咸信字國寳汲人咸熙弟選尚公主授駙馬都
尉雍熙中契丹擾邊命諸主壻鎮要地咸信知澶
州景德初知曹州秋霖積澇咸信决廣濟河以道
之民田無害加同平章事卒贈中書令子昭易西
京作坊使昭侃崇儀使
魏昭亮字克明汲人咸信子幼未名太宗召入禁
中命賦賞花詩詩成上之太宗大悦因賜今名歴
拜西上閤門使進秩東上上言閤門舊儀制未當
乃詔陳彭年張知白與白文肇同加詳定既成賜
白金千兩又建議設儀石於内殿加領思州團練
使遷四方舘使兼管賓客省卒贈貝州觀察使子
餘慶供備庫副使
張昭允衞州人善筆札習射曉音律初以父廕試
大理寺評事端拱初為雄州監軍擊敗契丹景德
中累遷右神武將軍
呂蕡汲人父通仕為太常博士蕡為比部郎中後
知巴西縣致仕因葬通京兆藍田遂家焉蕡六子
五登科大忠大防大鈞大臨皆其子也
韓璹字君玉汲人舉進士為開封司錄嘉祐中寬
恤諸道分遣使者璹曰京師諸夏本顧獨不蒙惠
乎乃具徭役利害上之詔司馬光陳洙詳定格式
遂革大姓漁并之弊尋以開封府判官迎契丹使
使問南朝不聞打圍何也璹曰我后仁及昆蟲非
時不為耳官大中大夫判將作監轉正議大夫致
仕卒年七十七
林舍字盧白共城人早舉進士為大理評事年三
十挂冠與蘇軾同年軾有書云先生熙朝及第壯
志休官以節志推之賢於淵明遠矣
杜常字正甫衞州人昭憲皇后族孫折節學問無
戚里氣習嘗跨驢讀書驢嗜草不之覺觸桑木而
墮額為之傷舉進士累官工部尚書崇寧中以龍
圖閣學士知河陽軍會苦旱及境而雨大河决直
州西上埽勢危甚常親護役徙處埽上埽潰水溢
及常坐而止郡頼以安卒年七十九
呂景初字仲之酸棗人舉進士以薦為殿中侍御
史慶歷初兵冗用度乏景初奏曰比年招置太多
未加揀汰當祖宗時四方割據中國纔百餘州民
力未完耕植未廣然用度充足者兵少故也而所
征皆克自數十年來用數倍之兵所嚮必敗以此
知兵在精不在多也時論韙之累遷吏部員外郎
擢天章閣待制知諫院以病卒
宋守約酸棗人初為左班殿直累擢威武軍留後
卒贈武安軍節度使諡勤毅初神宗以禁旅驕惰
為簡練之法守約率先推行約束嚴峻或言其持
軍太急帝密戒之對曰臣為陛下明紀律不忍使
恩出于己而怨歸陛下帝善其言
宋球酸棗人守約子以廕幹當禮賓院嘗條秦川
劵馬四弊羣牧使用其議馬商便之再使高麗密
訪山川形勢風俗好尚使還圖紀上之神宗稱善
進通事舍人神宗崩以通事舍人告哀契丹至則
使易吉服球曰通和歲久憂患是同大國安則為
之契丹不能奪積遷西上閤門使樞密副都承旨
馮守信字中孚白馬人從太宗征討有功累官神
龍衞四廂都指揮使知定州後改滑州治河有功
遷威塞軍節度使
元張思明字士瞻輝州人穎悟過人讀書日記千言
至元中由侍儀舍人累官中書左丞平生不治産
不蓄財惟務積書聚書三萬七十餘卷尤明律學
與謝仲和曹鼎新同稱三絶卒贈清河郡公諡貞
敏
慕完新鄉人明敏有大志累官侍御史刑部侍郎
持法平允决訟如流為衆所服至順間封魏郡公
明楊鏞汲縣人性好學修身慎行親近賢者洪武中
由太學生累官山東左布政使
張理胙城人性純厚勤學隆師親友雅尚謙抑以
貢入太學累官江西左布政使
李炳新鄉人勤學有器識優於政事洪武中由太
學生仕至四川左布政使歴官有能聲
靳義字原禮淇縣人以太學生任監察御史永樂
初出按北京紏治貪墨决疑獄滯訟皆得其情吏
民畏服日恒疏食毫髮無取於民時皇太子居守
北京賜魚米以旌其廉且語左右曰靳義可謂真
御史也未幾陞湖廣按察司副使風紀肅然後入
覲以疾卒於道
尚廸獲嘉人儀度閎偉才識越人洪武中由太學
生歴官刑部郎中永樂中陞四川左布政使
宋訥字子敏滑縣人元至正時登進士授鹽山令
世亂退隱明初徵修禮樂大典事竣辭歸後徵為
國學助教嘗撰勅文稱旨遷翰林學士撰文廟碑
文賜綺鈔時與太祖論政治得失無不稱旨拜文
淵閣大學士以老辭上曰昔呂望以八十興周訥
雖年邁可任是官上屯田策建軍國大計因著為
令未幾轉國子監祭酒宏整學規年八十以疾卒
諡文恪
蔣廷瓉滑縣人少有學術識治體洪武中以才行
薦永樂中任貴州左布政使掘地得石匣藏古劍
一瓚佩之所至長鳴每出則指示立斷外無敢侮
自是遠人歸化疆宇底寧功成召還以劍獻於上
歴官工部右侍郎卒
宋明字惟遠濬縣人初授戶部主事督臨清倉儲
監儲中官某恣横明裁以法宿弊頓革中官濫乞
庄田於保定容城諸縣上命往按之抗疏以聞事
卒不行陞兩浙轉運使杜絶私謁僚友有暮夜餽
金者正色斥之浙人呼為鐵宋官至參政
王越字世昌濬縣人景泰辛未進士歴官太子太
保兵部尚書兼左都御史以功封威寧伯後加太
子太傅召掌前軍都督府提督團營再叙一子錦
衣千戶成化十七年以汪直事被劾奪爵弘治元
年復職十年起左都御史以功加太子太傅卒於
軍諡襄敏越姿表竒偉議論飈舉久歴邊陲身經
十餘戰知敵情偽及將士勇怯出竒制勝動有成
算奬拔士類驅使材勇以故人樂為用健將武校
多出其門故所在成功又嘗薦楊守隨屠滽軰皆
有名于世睦族敦舊賑窮恤貧如恐不及其膽智
絶人嘗以千人廵邊猝遇大敵列陣自固薄暮令
騎皆下馬魚貫行自率驍勇殿敵不敢逼越在時
人多咎其貪功及死而將偷卒惰卒未有如越者
王崇之字守節滑縣人天順甲申進士知上海縣
擢御史時遼陽數有邊警戰備廢弛士卒飢寒崇
之按遼調劑振作切中機宜時中官汪直廵邊貪
横不道鎮撫以下望風重賄獨崇之不屈直中傷
之謫延安府推官崇之性友愛而剛正弗撓與王
越齊名
周鳳字文祥汲縣人天順庚辰進士授兵部主事
歴陞員外郎中出補太平知府鳳悃愊無華廉幹
之操終始如一不以家室自隨麤衣糲食如寒素
九載滿去郡人老稚擁道泣送仕至福建鹽運使
王嵩字邦鎮汲縣人成化乙未進士性介直初授
太湖知縣累官右副都御史廵撫延綏左遷陜西
布政司參議以事忤逆瑾矯旨下錦衣衞獄没其
家産竟謫戍事白以致仕歸壽八十有四
張衍瑞字元承汲縣人弘治乙丑進士筮仕清豐
知縣有治績歴陞吏部文選司郎中時武廟南狩
上疏諫止上怒杖之瀕死謫平陽同知世宗即位
詔復原職尋擢太常寺少卿卒贈太僕寺卿仍賜
祭於家
梁問孟號靜齋新鄉人嘉靖乙丑會魁歴兵科都
給事中時有以媟戱誘昭陵者問孟直言諫諍竟
回帝意山東種馬久累州邑特疏改折晉寧夏廵
撫時哱逆久蓄異志問孟預折其萌收其兵柄引
河開田歲獲糧儲四萬石歸里後捐資建學宮以
振興人文卒贈右副都御史
周鎬字之京汲縣人鳳孫嘉靖辛丑進士擢按察
司副使飭兵辰沅及懷隆等處採大木修邊隘尋
調四川撫治重䕫勦平土寇民為立祠
蔡揚金字子礪衞輝守禦所人嘉靖甲辰進士擢
監察御史廵茶陜西增額外馬四百匹廵按順天
條奏荒政民頼全活歴陞浙江左布政使以入覲
卒於京邸子叔逵進士官布政使叔遴舉人
隂秉暘字子寅汲縣人嘉靖丁未進士擢監察御
史以風紀自任前後抗疏數十上朝士憚之後陞
陜西僉事參議所至皆有政績
李載字仁夫延津人隆慶戊辰進士累遷太宰時
採𣙜四出載力請罷俱蒙温旨晉階柱國
侯大節號元峯汲縣人萬歷已丑進士始任益都
蘄州俱以清勤著績歴都察院戸部皆有聲
蘇時霔號仁軒汲縣人以明經教授開封士服其
訓文風大振
李天叙號逹菴汲縣人由恩貢歴知觀城單縣五
臺多惠政
余若南字郁六汲縣人萬歷乙卯舉人刑部員外
郎中遷龍安知府在事無赫赫名既去人思之
冀守謙字汝光輝縣人萬歴戊戌進士初任益都
正直不阿行取戶部主事陞真定知府所至有能
名
王在晉號岵雲濬縣人萬歷壬辰進士歴官廵撫
總督河道多見稱紀旋晉大司馬經理遼東薊鎮
賜蟒玉尚方劍勤勞王事時閣臣孫承宗廵視關
門亦奏在晉勞瘁可念用代去著有岵雲集若干
卷
魏照乘字瑤海滑縣人萬歷丙辰進士筮仕金鄉
稱循良擢居諫垣時閹魏擅權投組返里後起官
歴太常少卿江西廵撫告歸復起工部侍郎轉少
司馬督戎政有守城功入參大政清慎勤敏予告
歸
祁伯裕滑縣人原名光宗因避廟號以字行萬歷
時進士授工部調禮部歴三道皆以邊功著績廵
撫甘肅三年以功加兵部侍郎乙卯召入未幾轉
三邊總制叙功加宮保尚書旋告歸卒諡敏惠
劉易從字右川汲縣人嘉靖乙丑進士知威縣調
遵化俱有治績性儉民稱為劉青菜歴戶部郎中
知兖州武昌府刑清政簡能决疑獄民有劉明月
之謠陞布政萬歷中廵撫山東卒於官其自贊有
云薊曰青菜鄂曰明月兩地民謠一生宦業
曹藴清字秋霖輝縣人崇禎辛未進士有文名歴
翰林編修卒
皇清李發藻延津人明崇禎癸未進士
國朝順治元年授渭南令時流寇未殄渭南孤懸寇壘
中發藻設方略捍禦城以得全擢兵部職方司主
事歷陞陜西西凉道所至有聲尋乞終養歸歲饑
鄉人流亡發藻竭貲賑濟計口授食不足則繼以
典鬻全活無算康熙四十八年祀鄉賢
劉尚信字還朴濬縣人明萬歷丙辰進士為人重
厚少文由徽郡守歷官通政司參議適當故明末
造備受艱難弟尚志子文偉文顯俱以身殉尚信
屬有天幸萬死一生
國初徵求耆舊晉秩通政使獻納惟允朝論重之順治
十三年卒
諭賜祭葬有勅文碑記祀鄉賢
李實秀字范林汲縣人順治丙戌進士授中書舍
人歷陞江西湖東道湖屬永豐鉛山玉山等處盗
賊盤踞實秀招撫賊首散其黨羽四境獲安後遷
江南鳳宿道海寇猖獗民心&KR0837;&KR0837;實秀統兵恢復
寇黨悉平官至廣西鬱林道卒康熙四十三年祀
鄉賢
劉達字未齋濬縣人明崇禎丁丑進士
本朝初任南鄭令擢監察御史廵視京通二倉河東鹽
政所在剔弊釐姦尋掌京畿道轉山東東昌道副
使創均徭法東省稱便官至兵部左侍郎予告歸
里卒康熙十六年祀鄉賢
馬大士濬縣人少失恃事繼母孝養倍篤順治戊
戌成進士授翰林院庶吉士改監察御史條陳時
政請嚴加𣲖處分熱審减等及停追俸禄嚴禁私
販硝黃等疏悉被
嘉納巡視兩淮鹽政任滿補京畿道尋補河南道丁憂歸
立義塾訓迪後學成就甚衆康熙十五年祀鄉賢
陳起元字徵起汲縣人康熙已酉舉人任沈邱縣
教諭勤考課嚴學規士風丕變後陞邵陽令邵猺
峝雜處民罔知禮義起元宣講
聖諭刊布條約頑愚頓革又設學田延名師以教俊秀
聽訟明慎民無冤獄康熙四十五年祀鄉賢
任文華字聯璧新鄉人明崇禎壬午舉人闖寇僣
據西安偽令魏鵾鵬廹之仕文華棄家逃避
國初中丙戌進士授廣信府推官廉直自持屬吏有餽
磁器者發之得白金却還之九仙山賊楊文據險
為亂廵撫提兵進勦文華設法轉運軍需無缺諸
將獲賊中婦女悉令放還事平叙功最以子璿貴
贈中憲大夫康熙三十三年祀鄉賢
楊毓蘭字伯馨新鄉人文秀子順治丙戌進士授
江寧府推官聽訟明决郡無冤民舉卓異擢工部
都水司主事𣙜税龍江督河張秋陞刑部郎中戊
申特舉賢能以御史廵按兩浙鹽漕隨時制宜上
下咸裕事竣衡文東省人稱廉明值滇黔叛逆以
薦從戎補衡永郴參議蜀楚蕩平復以博學内召
中道患病乞歸康熙三十九年祀鄉賢
劉源深字崑麓滑縣人順治乙酉舉人任鎮江府
推官後補臨江府推官性好施每歲終捐米麥各
五十石散給窮民疾病則施藥調治設義塾初任
鎮江時海氛初靖郡有大獄源深剖决如流案無
留牘江流湍急商船多覆制度生船以拯溺者任
臨江俗生女多不舉源深出示嚴禁舊俗以革臨
屬新淦多逃戸積逋累萬源深攝邑篆招徠流亡
給種開墾積逋一清祀鄉賢
劉源濬字導九滑縣人順治丙戌進士初任太和
令力鋤豪強良民安枕補濟陽令濟陽田多荒蕪
源濬相度地勢引濟水以資灌溉至今民享其利
遷部曹擢監察御史疏陳利弊多被
嘉納官至饒南九江道參議祀鄉賢
劉源湛字石友新鄉人順治丁亥進士授湖廣大
冶令蒞任四月江西金鎮兵譁頑民聞風反側源
湛設法殱其魁餘悉就撫報最遷鞏昌府同知分
守凉州逆&KR0624;作難源湛招義勇成卒伍卒殄平之
歴陞禮部郎中時父罹宼禍源湛志圖復仇泣血
三年遂成痞疾服闋補山東武德道兼攝臬篆案
牘山積雖抱病猶日夜檢閱嘔血卒康熙五年祀
鄉賢
張施大濬縣人順治乙未進士授山隂令丁母艱
再補柳城令柳邑猺獞雜處互相仇殺施大集村
老諭以國法頑俗頓革後補平定州牧平定山多
地少民貧不能耕施大給牛種勸開墾緩催科民
復業者數千戸陞濟南府同知以疾歸康熙六十
年祀鄉賢
紀弘謨字伯禹本遼東開原衞人入籍輝縣以父
國相殉節廕授光禄寺署丞母歿廬墓三年服闋
補順天府經歴調垣曲縣知縣垣居萬山中有李
日貴等竊據太行所在剽掠弘謨操練鄉勇擒獲
賊首四境悉平後遷大名府同知陞保定府知府
寬猛適宜旗民莫不畏服康熙四十六年祀鄉賢
孫望雅輝縣人父竒逢本直隸容城人慕蘇門山
泉石竒勝遂移家焉望雅幼終日端坐步趨不苟
及長能世其家學安貧樂道終身以舌耕為業所
得館穀悉以奉二親妻子衣粗食糲弗一顧以子
洤貴贈徵仕郎内閣中書舍人康熙四十九年祀
鄉賢
高遐昌淇縣人康熙丙辰進士事繼祖母繼母俱
以孝稱授東莞令莞民健訟號稱難治遐昌下車
繩以法豪猾望風知警調茂名令革除陋規讞獄
明决擢刑部主事歴陞兵科給事中管理街道疏
陳免糧兼及租戶煮賑展限三月至今永為定例
康熙五十五年祀鄉賢
傅甡濬縣人康熙丙辰武進士初授騰驤衞守備
以裁缺改補鎮海衞守備鎮海軍戶刁頑甡恩威
竝濟上官稱其能以年老乞歸家居好義樂施閭
黨間有貧不能婚姻喪葬者輙出貲周濟更置舟
梁以便行人鄉人德之康熙六十一年祀鄉賢
暢泰兆字子交新鄉人策子康熙已未進士初任
祁門令祁俗刁悍土豪胥蠧紏結為民害泰兆悉
繩以法無敢犯者邑中陋規悉行禁革再任稷山
稷邑舊多雜𣲖甫至即請革除勒石永禁前令有
冤抑者悉為平反廉明之頌兩邑同符官至工科
給事中以病乞歸卒於家康熙五十三年祀鄉賢
郭遇熙字駿臣新鄉人士棟子康熙己未進士兄
弟同居四十餘年迨析㸑盡讓田宅於諸兄弟謁
選授廣東從化令時邑遭水患遇熙兼程之任至
則亟請發倉賑濟全活不下數萬人蒞任五載修
學宮建倉厫禁雜𣲖絶陋規後擢刑部主事卒於
官康熙四十一年祀鄉賢
任璿字政七新鄉人文華子康熙已未進士授翰
林院庶吉士散舘改戸部主事清浮冐權會計歴
陞刑部郎中出守登州甫下車見學宮頽圮祭器
樂器不備悉捐俸修之時遼左告饑
上命以登州倉穀四萬石海運至三岔河平糶賑濟東
海小舟約千餘艘船戸聞風逃避牧令束手無策
璿言於上官請舂米二萬石運往可省脚價之半
上官報可未數月悉起運上下利之康熙五十三
年祀鄉賢
懷慶府
漢蔡義温人以明經給事大將軍幕府家貧常步行
門下好事者相合為義買犢車令乘之數歲遷補
覆盎城門候久之詔求能為韓詩者擢光禄大夫
給事中進授昭帝數歲拜為少府遷御史大夫代
楊敞為丞相封陽平侯卒諡節侯
張禹字子文軹人明習經學初為博士元帝朝授
太子論語成帝即位尊禮師傅與鄭寬中說書金
華殿累遷光禄大夫代王商為丞相封安昌侯以
特進為天子師卒諡節侯子四長宏嗣侯官至太
常三子皆為校尉散騎諸曹
郭解字翁伯軹人少時喜為俠不快意所殺甚衆
及年長折節為恭儉以德報怨厚施而薄望振人
之急不矜其功後徙入關關中賢豪知與不知聞
其聲爭交驩解解任俠行權以睚眦殺人卒族誅
傅喜字稚游温人哀帝祖母定陶傅太后從父弟
少好學問有志行哀帝立為太子成帝選喜為太
子庶子及哀帝即位以喜為衞尉遷右將軍累官
大司馬封高武侯太后求稱尊號喜與孔光師丹
共持正議忤太后罷就國時丁傅二氏咸驕奢獨
喜恭儉守節以壽終諡貞侯
蔡茂字子禮河内人哀平間以儒學顯徵試博士
對策陳災異以高第擢拜議郎遷侍中遇王莾居
攝以病免光武初復拜議郎再遷廣漢太守有政
績建武二十年代戴涉為司徒清儉匪懈後三年
卒於位賜東園梓棺賻贈甚厚
李章字第公河内人五世二千石章習嚴氏春秋
經明教授歴州郡吏光武為大司馬平定河北召
章置東曹屬數從征伐光武即位拜陽平令大姓
趙綱於縣界起塢壁繕甲兵所在為害章至乃設
饗會延綱綱帶文劍被羽衣從士百餘人章與對
飲有頃手劍斬綱伏兵亦悉殺其從者因馳詣塢
壁掩擊破之吏人遂安累遷侍御史出為瑯琊太
守又斬安丘大姓夏長思等得牛馬五百餘以狀
聞帝悉以所得班勞吏士後坐事免
衞颯字子産修武人家貧好學問隨師無糧常傭
以自給建武初除侍御史遷桂陽太守郡與交州
接境頗染其俗不知禮則颯修庠序之教設婚姻
之禮期年邦俗從化吏民頌之
張導字景明修武人建武中為鉅鹿太守漳水汎
濫導疏濬得宜民用嘉頼勒石紀功曰漳河神壇
碑
司馬防字建公温人性質直公方雖閑居晏處威
儀不忒雅好漢書名臣列傳所諷誦者數十萬言
少仕州郡歴官洛陽令京兆尹以年老轉拜騎都
尉養志閭巷閉門自守諸子雖已冠成人不命坐
不敢坐不問不敢言父子之間肅如也建安二十
年卒
趙承河内人梁冀收太尉李固下獄承等數十人
腰鈇鑕伏闕訴太后詔赦固出獄京師市里皆踴
躍呼萬歲
王奐字子昌河内人明五經負笈從業嘗賃灌園
耻交勢利歴官漢陽太守徵拜議郎
司馬直河内人靈帝時除官皆責助軍修宫錢直
除鉅鹿太守以有清名减責三百萬直慨然曰為
民父母而脧膏以求稱吾不忍也遂自殺時暫停
修宫錢
韓浩字元嗣河内人縣近山藪多寇浩聚徒衆為
縣藩衞太守王匡以為從事將兵拒董卓於盟津
時浩舅杜陽為河隂令卓執之使招浩浩不從袁
術壯之以為騎都尉夏侯惇聞其名請與相見大
竒之使從征伐時大議捐益浩以為當急屯田曹
操善之又破柳城改其官為中護軍從征張魯魯
降議者以浩智略足以綏邊操曰吾安可以無護
軍乃與俱還其見親任如此及卒操愍惜之
張範字公儀修武人恬靜樂道淡於榮利袁術備
禮招請範稱疾不往子陵及弟承子戬為山東賊
所得範直詣賊請二子賊以陵還範範謝曰人情
雖愛其子然吾憐戬之小請以陵易之賊義其言
悉以還之曹操自荆州還範見於陳以為議郎參
丞相軍事甚相敬重弟承亦知名歴仕至趙郡太
守
司馬郎字伯逹温人防子年十二試經為童子郎
監試者以其身體壯大疑郎匿年郎曰損年以求
進非志士所為也監試者異之年二十二曹操辟
為司空掾屬除成臯令以病去復為堂陽長為治
務寬惠不行鞭扑而民不犯入為丞相主簿建安
中仕至兖州刺史
常林字伯槐温人年七歲有父黨造門問伯先在
否因責林不拜林曰臨子字父何拜之有長益知
名累官平原太守入魏拜少府封洛陽亭侯明帝
即位進封高陽鄉侯司馬懿以林鄉邑耆德每為
之拜或謂林曰司馬公貴重君宜止之林曰彼自
欲敦長幼之序為後生之法貴非吾之所畏拜非
吾之所制也言者踧踖而退時論以林節操清峻
欲致之公輔林遂稱疾卒贈驃騎將軍諡貞侯
晉孫鑠字臣鄴河内人少為縣吏太守吳奮薦於大
司馬石苞辟為掾將應命會臺巳密遣輕車襲苞
時汝隂王鎮許以鄉里之情私告鑠曰無與禍鑠
既出即馳詣壽春為苞畫計苞頼以獲免遷尚書
郎在職駁議十有餘事為當時所稱
山濤字巨源河内人少有器量介然不羣舉孝廉
武帝朝累官吏部尚書甄拔人物各為題目時稱
山公啟事進尚書僕射加侍中初議伐吳濤曰自
非聖人外寧必有内憂釋吳以為外懼不亦善乎
人服其識遠卒贈司徒諡曰康
向雄字茂先山陽人父韶官至彭城太守雄初仕
魏為秦州刺史入晉累官御史中丞遷侍中太康
初為河南尹有大志在朝多所諫正
山簡字季倫山陽人濤子性温雅有父風為征南
將軍鎮襄陽每出遊習家池上置酒輙醉而歸名
之曰高陽池子遐仕至東陽太守
南北朝向靖字奉仁山陽人與宋武帝有舊嘗從征
參建武軍事進平建業以功封山陽縣五等侯又
從征廣固討盧循及西伐司馬休之平關中竝見
任使永初間以佐命功封曲江縣侯位太子左衞
率加散騎常侍卒於官靖立身儉約不營室宇無
田園商貨之業時人稱之
向柳字元季山陽人靖子有學義才能立身方雅
太尉袁淑司空徐湛之揚州刺史顔峻皆與友善
及峻貴柳猶以素情自許不推先之順陽范璩誡
曰名位不同禮有異數卿何得作曩時意邪柳曰
我與士遜心期久矣豈可一旦以勢利處之及柳
為南康郡以事繫建康獄屢密請峻求相申救孝
武嘗與峻言及柳事竟不助之柳遂伏法
司馬楚之字德秀温人晉宗室少有英氣能折節
待士劉裕篡晉深憚之遣刺客沐謙圖害楚之楚
之待謙甚厚謙夜詐疾知楚之必來欲因殺之楚
之聞謙病果自齎湯藥往省之謙感其意出七首
於床下以狀告楚之遂歸北魏授荆州刺史尋拜
安南大將軍封瑯琊王後出為鎮西大將軍在邊
二十餘年以清儉著聞卒諡貞王子悦豫州刺史
司馬子如字遵素温人東魏丞相高歡入洛以為
大行臺尚書朝夕左右參知軍國天平初除尚書
左僕射與高岳孫騰高隆之等共知朝政北齊受
禪以翼贊功封須昌縣公卒諡文明
張安祖河陽人襲世爵山北侯時有元承貴曾為
河陽令家貧赴尚書求選天寒甚凍死路側一子
年幼停尸門巷棺殮無託安祖悲哭盡禮買木為
棺手自營作殮殯周給朝野嘉歎尚書聞奏標其
門閭
司馬裔字遵蔭温人楚之曾孫少有志操仕魏為
司徒府參軍事入周累遷驃騎大將軍開府儀同
三司封瑯琊縣伯尋進爵為公仕至西寧州刺史
卒諡曰定裔性清約不事生産所得俸禄散之親
戚死之日家無餘財宅宇卑陋治喪無所詔為起
祠
士燮河内人吏部侍郎高構舉為刑部郎燮執法
平允有吏幹為當時所稱
唐王琚河内人性敏悟有才略明天文象緯年甫冠
駙馬都尉王同皎器之會謀誅武三思琚與周璟
等共計事洩同皎被害琚亡命傭於楊富商家商
識其非庸人以女妻之睿宗立始還補諸暨主簿
太平公主謀逆琚與太子謀誅之謂天子之孝異
於匹夫當以安宗廟社稷為事為天下者豈顧小
節太子悦奏為詹事府司直以誅姦黨功累遷諫
議大夫進戸部尚書開元中屢建邊功封趙國公
卒贈太子太保
穆寧河内人性剛正以氣節自任初以明經調鹽
山尉安禄山反署劉道元為景城守寧募兵斬之
檄隣州縣併力捍賊史思明掠境郡守召寧攝東
光令禦之賊遣使誘寧寧斬以徇且遺書顔真卿
同拒禄山真卿署寧為河北採訪使後歴肅代二
朝累官太子諭德以秘書監致仕嘗撰家令教諸
子長贊御史中丞次質右補闕次員侍御史次賞
監察御史昆弟皆以守道行義顯世以珍味目之
贊為酪質為酥員為醍酤賞為乳時韓休亦訓子
姪至嚴貞元間言家法者推韓穆二門云
婁師德字宗仁原武人高宗時第進士授監察御
史嘗使吐蕃得其畏悦累遷檢校豐州都督進同
鳳閣鸞臺平章事封譙縣子卒諡曰貞師德深沉
有度量善知人有忤己輙遜以自免為將相者三
十年恭勤樸忠以功名終與郝處俊相亞世之言
長者稱婁郝云
張廷珪濟源人慷慨有志尚舉進士累遷監察御
史時張易之被誅議窮治黨與廷珪言宜一切洗
貸中宗從之遷黃門侍郎開元初詔王琚持節行
塞下議者皆謂將襲回紇廷珪陳五不可又請復
十道按察司廵視州縣帝納之出為沔州刺史徙
蘇宋魏三州入為少府監封范陽縣男卒贈工部
尚書諡貞穆
韓愈字退之修武人父仲卿為武昌令有善政兄
會第進士官中書舍人名甚高時號四䕫之一愈
生三歲而孤隨兄會貶官嶺表會卒嫂鄭鞠之自
知讀書日記數千百言及冠盡通六經百家學舉
進士德宗朝由四門博士遷監察御史以論宫市
貶山陽令有愛在民民生子多以其姓字之改江
陵法曹參軍元和初拜河南令遷職方員外郎坐
事復為博士既才高數黜官又下遷作進學解以
自諭執政覽之竒其才改比部郎中史館修撰轉
考功知制誥進中書舍人改太子右庶子裴度以
宰相節度彰義軍宣慰淮西奏愈為行軍司馬愈
請乘遽先入汴說韓弘使協力淮西平遷刑部侍
郎尋貶潮州刺史潮有鱷魚為患愈為文以祝患
遂除改袁州刺史召拜國子祭酒轉兵部侍郎成
德軍亂殺節度使田弘正而立王廷凑圍牛元翼
於深州詔愈宣慰元翼得潰圍出愈歸奏轉吏部
侍郎卒贈禮部尚書諡曰文所著有原道原性師
說等數十篇皆奥衍宏深左右六經學者仰之如
泰山北斗宋元豐十年詔從祀孔子廟庭子昶
長慶中登第官禮部郎中昶子綰緄皆咸通中登
第
王智興字匡諫温人少驍銳累立戰功遷侍御史
元和中伐李師道俘斬萬計賊平進御史中丞後
加尚書左僕射又以功封鴈門郡王進兼侍中卒
贈太尉子晏平為散騎常侍遷朔方靈鹽節度使
裴休字公美濟源人父肅浙東觀察使休兒時偕
兄弟入家塾講習著述終年不出戶舉賢良方正
為監察御史操守嚴正文宗朝拜相後罷為宣武
軍節度使不為皦察之行所治畏信卒贈太尉休
為人醖藉能文章書甚有法宣宗稱為真儒者
王晏宰温人智興子隸神策軍甘露之變以功遷
御史大夫出為光州刺史有美政觀察使叚文昌
薦之朝累擢邠寧慶節度使回鶻平徙忠武軍宣
宗初以疾罷
五代段希堯河内人晉高祖為河東節度使以希堯
為判官高祖軍屯忻州軍中有夜呼萬歲者希堯
勸斬其亂首乃止及高祖立稍遷諫議大夫使於
吳越是時江淮不通凡使吳越者泛海多風波之
患希堯過海遭大風左右皆恐懼希堯曰吾平生
不欺汝等恃吾可無恐也已而風止歴萊懷棣三
州刺史累遷禮部尚書卒贈太子少保
宋盧億字子元河内人少篤學以孝弟聞歴晉漢周
累官弘文舘直學士宋初遷河南少尹以清介自
持億恬退聞其子多遜知制誥即上章求解以少
府監致仕
向拱字星民河内人少倜儻負氣仕周初為皇城
使累立戰功遷檢校太師寧武軍節度使入宋封
秦國公卒贈中書令子德明官至洛苑使昱進士
出身孫懌國子助教悦虞部郎中
盧多遜河内人億子周顯德初舉進士積官集賢
校書宋初累遷翰林學士參知政事太宗時拜中
書侍郎平章事從平太原進兵部尚書多遜博涉
經史文辭敏給好任數有謀略坐事流崖州端拱
初錄其子雍為公安主簿孫又元為襄州司士
張旨字仲微河内人初為保定軍司法參軍上書
轉運使鍾離瑾願捕劇賊以自效瑾壯其請奏徙
安平尉前後捕盗三百餘人嘗與賊鬭流矢中臂
不顧猶手殺數十人擢試秘書省校書郎明道中
淮南饑自詣宰相陳救荒之策命知安豐募富民
輸粟以給饑者既而浚渒河三十里疏泄支流溉
田數萬頃外築堤以備水患徙判忻州元昊反旨
築城設竒賊死傷者甚衆以功遷都官員外郎歴
知萊邢二州范仲淹歐陽修皆薦其才累官至光
禄卿
馮拯字道濟父俊周太子賓客徙居河陽拯舉進
士累遷工部尚書以疾請罷拜刑部尚書知河南
府聽以府事委官屬久之遷右僕射同平章事集
賢殿大學士乾興二年進封魏國公既而五上表
願罷相拜武勝軍節度使兼侍中判河南府仁宗
遣人撫問還奏其家儉陋被服甚質太后賜以衾
裯及錦綺屏卒贈太師諡文慤
穆衍字昌叔河内人舉進士調華池令有民牛為
仇家斷舌而不知何人訟於縣衍命殺之明日仇
以私殺告衍曰斷牛舌者乃汝邪訊之具服徙知
淳化從韓絳宣撫陜西遇慶卒潰亂衍念母在耀
亟謁歸卒知衍名不敢近元祐初大臣議棄熙蘭
衍以為不可議遂止累遷陜西轉運使加直龍圖
閣知慶州卒後追錄不棄蘭州議官其一子
李伯宗字會之河陽人舉進士歴官大理卿入對
言今情重法輕者許奏請而情輕法重者不得焉
恐非仁聖忠恕之意徽宗納之遷刑部侍郎以顯
謨閣待制卒贈光禄大夫諡曰榮
傅伯成濟源人字景初察孫少從朱熹學隆興初
舉進士累官集英殿修撰知建寧鎮江府皆有善
政理宗時以寳謨閣學士致仕伯成純實無妄每
稱人善不啻如已出語及姦邪則詞色俱厲不少
假借年八十四卒諡忠簡
李曾伯字長孺覃懷人初通判濠州歴官寳章閣
直學士進權兵部尚書淳祐中累以直言受賞曾
伯初與賈似道俱為閫帥邊境之事知無不言似
道嫉之使不竟其用
元甯玉孟州人幼聰慧稍長才氣超邁歴授百夫長
中綂初從水軍張萬戶建大都城及開鄧州七里
河引水注新野以通餉道勞績為多累官鎮國上
將軍浙西道行軍都元帥
蕭讓字仲謙武陟人資禀純篤才德優贍累官山
南湖北道提刑按察使卒贈司徒孟國公諡忠肅
子珝見孝義志
吳恭祖字景莊孟州人沉毅有才識至元末為福
建行省理問有能聲累遷建興汀福田路總管所
至以重厚稱卒贈兵部尚書追封渤海郡侯諡正
肅
逯魯曾字善止修武人性剛介通經術天歴初舉
進士授翰林國史院編修尋改監察御史劾中丞
史顯夫簡傲又劾達實哈雅阿濟拉太尉等八人
皆巴延黨朝廷肅然至正間丞相托克托討徐州賊
以官軍不習水土募瀕海鹽丁為軍乃超遷魯曾
淮南宣尉使領征討事徐州平繼使領所部軍討
淮東卒於軍
明元本武陟人父子英仕元為河陽尹本至正間舉
進士除邠州判官攝褒城安塞二縣尹俱有治蹟
洪武初有司以明經舉授懷慶府學教授遷察言
司令史官至吏部郎中致仕
馮冕孟縣人洪武初以儒士舉授欒城縣丞有廉
能聲尋用薦陞春坊贊善大夫九年遷刑部尚書
以疾歸老於家
郎敏濟源人洪武初以國子生授監察御史擢饒
州府知府敏為治廉而惠樂平民有詣闕愬邑大
姓千餘家謀逆者詔指揮潘某率兵往捕之兵至
饒敏驚乃先往察之至樂平民皆耕牧如常時敏
廉得愬者乃邑子以假貸不得怨諸大姓故重誣
之敏還白潘不之信自往察視果如敏言於是各
以其家長逮至京辨其誣詔釋之誅妄愬者
蓋霖孟縣人有竒才洪武中由太學生任禮部主
事二十六年被旨掌部事規畫建置多所裨益歴
戶工二部員外郎坐事謫居興濟用薦起授交趾
府同知未抵任卒
王懋字希昭修武人永樂甲辰進士授海豐知縣
嘗入覲以治行卓異賜錦衣一襲楮幣五百緡仍
宴禮部以褒顯之累遷西安知府
劉幹字孟貞修武人洪武癸酉舉人仕為長州縣
丞清修苦節公平仁恕民信愛之比卒邑人如失
父母貧不能歸民買舟資送留衣冠葬於虎邱立
石表曰劉公墩歲時致祭焉
王黻字文繡河内人永樂癸卯舉人授嶧縣知縣
蒞政廉勤練逹治體秩滿嶧民詣闕乞留上從之
仍賜勅褒異任十八載歸民遮道挽留不忍釋
李端澄字學溥武陟人由成化丁未進士歴任南
臺御史劾宦官蔣宗外遷甘肅兵備道時西寇入
犯端澄同威寧伯王越追至賀蘭俘斬甚衆朝廷
賜以文綺銀牌陞雲南按察司以忤劉瑾致仕歸
足不履公庭人亦不敢干以私殁後何瑭表其墓
祀鄉賢
周道字大經號行溪懷慶衞人師事何瑭嘉靖丙
戌成進士授蠡縣令多惠政擢御史廵按宣大時
大同逆黨成禽株連者衆人情洶洶道請戮元惡
餘罔治軍民帖然肖其像於太平樓祀之駕南狩
選科道四人扈從道與焉途次以劾權貴人為所
擠禠職歸
劉涇字叔清號次山懷慶衞人師事何瑭嘉靖丁
未成進士授庶吉士改御史廵城值京師戒嚴守
北城開門納難民全活萬餘人出守鳳翔屬邑以
羡金三千進涇笑曰世豈有受羡金劉次山哉尋
以外艱去服闋補登州知府長吏聞風滌慮晉山
西兵備防秋駐師雲中八角堡遇警涇躬擐甲胄
厲衆固守朝議方擬大用忮者以蜚語中之罷歸
著理學四先生言行錄及京華滇南晉陽三集行
世與婁樞同修郡志高簡無華一時稱為先軰典
型
蕭守身字尚本河内人少問業於何瑭中嘉靖壬
戌進士授襄垣令山城地瘠宦署蕭條會修城隍
廟得銀器一窖鄉三老欲以供守身私用拒不納
歴官戸部郎中抗言節用十八事上命刊為定式
理太倉督大同餉前後却羡金萬一千有竒會大
璫馮保驕恣守身不為屈觸忌出守臨洮調保寧
陞鹽使乞休家居二十餘年著有經書辨疑等書
殁後人有自朝天嶺來者謂守身以五百金開嶺
道巖險悉平嶺上猶肖像祀之
朱載堉鄭藩恭王長子恭王先世曰東垣王與盟
津王俱簡王庶子嫡系絶以次當屬盟津先是盟
津以誣䧟革爵次及恭王尋盟津王曾孫載璽已
直盟津冤詔旌其墓恭王薨載堉以世及之序讓
載璽疏凡七上乃得報載堉兒時即悟先天學稍
長無師授輙能累黍定黃鐘演為象法算經審律
制器音叶節和妙有神解晩節益務著書比薨諡
端清世子詔建讓國高風坊所著有天文樂律全
書象學新說律呂正論嘉量算經韻學新說切韻
指南先天圖正誤等書行世生時以秘篋貽子孫
云俟有急難啟視甲申闖寇遣偽制將軍劉方亮
陷郡城五世孫開篋視有借問將軍誰姓劉之句
蓋前知云
何永慶字善夫號敬亭河内人嘉靖已未進士通
政司參議三侍恩宴上諭近臣曰何參議舉動不
凡朕宮中每學之其被寵眷如此歴陞右通政卒
祀鄉賢
王所用字行素號賓吾河内人登賢書纂修邑志
頗有典則萬歷庚戌成進士知福寧州調守澤州
治行為天下第一晉兵部武庫職方郎中武弁輿
金一切謝絶出為山西參政旋晉秩方伯備兵上
黨飭吏安民經畫井井會劾治墨令廹令嗾有力
者擠之罷歸里卒祀鄉賢
劉思問字汝知孟縣人萬歷丙辰進士為蘇州推
官丁外艱補潞安痛懲豪右多所平反晉湖廣道
監察御史廵按雲南逆寇鳳繼祖桀驁稱兵謀討
之轉大理寺丞左右少卿都察院右僉都御史廵
撫南贑暨福建海賊林道乾毒螫閩廣遣將授以
方略擣其巢悉就禽尋以戸部左侍郎總督倉場
陞南京戸部尚書卒
薛應祥字平山孟縣人為樂安丞濱海多盗應祥
明為勸化隂鈎致之餘黨乃解散再任新樂丞旋
攝縣事時兵援朝鮮數萬衆跿跔科頭所過剽掠
民皆避匿軍饑益囂應祥以俸金易蔬米軍得飽
食去如風雨擢容城令容城偪處京師大璫多恣
肆應祥以禮訓之旋乞歸子士傑以明經貢大廷
為湖廣武昌教諭上官以其廉正特委查盤鄰邑
倉庫城池胥役諸利弊邑令具儀衞餽金幣甚盛
一切謝絶孑身入縣署清釐無毫髮擾
皇清史應聘字仕甫河内人明天啟乙丑進士給事中
國初任陜西潼關道歴官多惠政順治十六年祀鄉賢
薛抱素孟縣人慷慨好施予寇殘中土流殍過孟
邑者為室廬以棲之不問其姓氏借貸不能償者
輙焚其劵尤好面折人過退無後言以子所藴貴
誥封禮部左侍郎兼弘文院學士康熙二十年祀鄉賢
薛所藴字子展孟縣人抱素子明崇禎戊辰進士
本朝歴官禮部左侍郎任司成時疏請滿州文武大臣
各送子弟入監設八旗教習剏立監規購求遺書
河陽為古孟津渡秋月河流暴溢渡者率多溺死
所藴置大船令善水者操之過渡不取直有遇風
波漂没者即飛棹拯救陸則造營房以棲宿兵士
又開餘濟河溉田百頃仕宦三十年家無遺金殁
祀鄉賢所著有澹友軒桴菴正續諸集子奮生順
治乙未進士有幹濟才歴官至光禄寺卿所著有
墻東崥山草
劉天池字溟海河内人由歲貢任歸德府虞城縣
訓導以孝友傳家舉止端凝學術淹慱士類重之
順治十三年祀鄉賢
段國璋字王屋濟源人明萬歷癸丑進士授萊州
府推官多所平反擢給事中值莊烈帝初立逆閹
雖誅紅案未定朝議以崔呈秀發錦衣田爾耕訊
國璋争之曰以田審崔是何異以崔審崔也一時
以為確論濟邑舊有土城歲久傾圮流寇由晉入
豫邑當其衝國璋時歸里甃之以磚賊至登陴固
守邑西北連亘太行與河内接境饑民起為盗窟
穴其中河内令王漢思勦之苦乏餉國璋傾貲犒
師卒平衆盗兩邑獲安
國初以薦起仕至太常寺卿遷工部左侍郎時以兵餉
不足議增豫省漕糧十萬亟言於司農罷之子昌
祚綿祚曾孫志熙官浙藩有廉謹聲康熙五年祀
鄉賢
段昌祚字西美濟源人國璋子順治丙戌進士幼
遭寇亂負親避難入山免初任平順令調補南樂
勸民種桑植棗彌望森蔚是時所在多盗邑無寧
居昌祚設法嚴緝盗屏跡以薦授中書舍人晉工
部主事筦寳源局能疏通錢法公私交濟尋廵視
街道法令嚴肅鼠竊潛形差未滿以病乞休康熙
三十三年祀鄉賢
成觀光字賓王修武人順治丙戌進士初授清源
令歴七載民愛之如父母以堅守孤陴屢拒劇賊
膺上上考陞刑部主事忠信強直居鄉尤勇於義
修人頼以舉火者數十家康熙二年祀鄉賢
楊運昌河内人幼遭闖寇變流離中手不釋卷中
順治丙戌進士由庶常歴任工部右侍郎立朝二
十七年凡應詔陳言俱切中利弊因母老終養捐
貲置田以代徵供買舟以濟行人里人立祠祀之
康熙四十八年祀鄉賢
范發愚字元穎河内人順治丙戌進士初任山西
廣靈縣遭姜逆之變吏多逃竄人心震驚發愚竭
力堅守城内奸民有為賊内應者捕得立寘諸法
且飛檄乞援大同兵至盡殱之城頼以全𣙜揚州
税海寇突至率家丁堅守倉厫得無恙康熙四十
六年祀鄉賢
蕭家芝字紫眉河内人順治丁亥進士歴官刑部
郎中恤刑江左將行大司寇某隂屬以事芝持不
可曰公欲我殺人以媚人乎某不懌尋乃大悔曰
公言是也遂寢其事明年恤刑三晉行部至某縣
縣吏密持金三百以獻叱去之閱囚多所平反坐
失出降調拂衣歸性至孝友其弟感癲疾撫之六
十年如一日邑有大利害侃侃建白民德之常失
足墮沁水時水暴漲幾不免觀者争救比登岸酧
之以金衆笑曰以公至德故相救耳豈望報耶康
熙四十四年祀鄉賢
范印心字正温縣人順治丁亥進士知崞縣以恊
勦姜瓖功推戸部主事歴杭嚴口北河東道所至
有聲事繼母至孝友愛異母弟如同胞表章遺書
不惜千金梓以傳世康熙九年祀鄉賢
楊挺生字循如河内人任廣西桂林府推官歴仕
二郡安集撫循不事鞭扑所居栢香鎮捐貲率衆
修築鎮城屹為郡之西障常出貲收贖難民人咸
服其義順治十二年祀鄉賢
范繼仁修武人歲貢任九江府通判輦米菽數百
石之官自給攝德化瑞昌星子三邑篆皆以廉稱
歸里立義田義學以收恤宗族順治十六年祀鄉
賢
范正脉字介子繼仁仲子順治己丑進士選翰林
院庶吉士陞弘文院檢討以傲岸遷戸部主事旋
出為長蘆運同輓家粟以賑流民代貧商輸逋課
不責償遷兩浙鹽運使平生嗜學如飴所著有犖
觀堂五雲館諸刻行世順治十六年祀鄉賢
竇可權字雲明河内人順治壬辰進士任汾州推
官屏絶餽遺去官日不載一物性至孝悌先人遺
業盡畀其弟康熙二十二年祀鄉賢
任倫備河内人康熙庚戌進士授永寧令寧俗生
女多不舉備查境内有報生女者免其徭役存活
者不勝數擢考功司員外康熙六十年祀鄉賢
段綿祚濟源人少為貴公子日記萬言中乙酉科
舉人任上蔡縣教諭訓廸諸生先德行而後文藝
居鄉貧者周之粟孤寡不能自存者多方成就康
熙五十九年祀鄉賢
趙旭修武人康熙丙辰進士任廣西道監察御史
初授蠡縣令清廉方正以行取擢御史恊理河南
道事生平周恤鄰黨排解急難未常望報邑人德
之康熙三十八年祀鄉賢
李端濟源人郡諸生幼極貧負販謀食夜則讀書
其學務求實踐一以程朱之說為主有好為新竒
者必嚴辨之生平不苟言笑不濫取予訓廸後進
有貧而廢業者庀膏火以資其誦習必使成才後
已以子紹周貴贈翰林院檢討康熙四十六年祀
鄉賢
李紹周濟源人康熙丁丑進士任翰林院檢討轉
山東道監察御史性坦白不設崖岸居言路有直
聲喪葬一遵家禮不涉俗尚里人化之康熙五十
四年祀鄉賢
璩美斯濟源人歲貢生博通經義辨古今尚書之
異晰大小戴記之分先後天之方圓同歸齊魯詩
之傳聞殊指以及左氏公穀同經異傳靡不講明
而切究之闡明經義一本程朱河濟之間學者宗
焉訓五子俱登巍科人擬之燕山云以子廷祐貴
贈監察御史康熙四十九年祀鄉賢
河南通志卷五十八
