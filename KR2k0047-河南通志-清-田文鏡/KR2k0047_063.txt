河南通志卷六十三
忠烈
唐臣有言願為良臣不願為忠臣忠以烈名其尤人
臣之不得已者乎要其丁時之窮際勢之變成仁取
義慷慨從容凡皆本於心之所安非有強而然也夏
商之龍比春秋之孔父仇牧洩冶弘演皆豫産也漢
遷東都士崇氣節其後入班朝列出任封疆犯顔敢
諫仗節死義者代有其人下至章縫之士咸
知報國介胄之夫亦恥偷生傳其遺事皆有
足多者焉
聖天子崇奬忠義建祠學宫綿以俎豆烈烈乎英靈之
正氣與大河喬嶽同其流峙豈不偉哉志忠烈
開封府
庾珉字子琚鄢陵人歴散騎常侍侍中封長岑男
劉聰陷洛陽珉從懷帝於平陽見帝青衣行酒不
勝悲憤因大號哭賊怒殺之太元末追諡曰貞弟
敳字子嵩官吏部郎死石勒之亂
毛寳字碩真陽武人初為温嶠平南參軍蘇峻作
逆寳以千人次茄子浦奪其粟萬斛擄殺萬計嶠
表為廬江太守與賊戰馬頭山寳中箭貫髀徹鞍
歸洗瘡訖進破賊於合肥以功封州陵縣開國侯
尋遷豫州刺史守邾城石季龍遣兵二萬攻之城
陷寳率左右突圍出赴江溺死
袁山松陽夏人少有逸才博學有文著後漢書百
篇初嗣父喬爵湘西伯累官吴郡太守孫恩作亂
山松守滬瀆城城䧟死之
南北朝袁粲字景倩陽夏人好學有清才宋明帝
時累官中書令帝大漸粲受顧命輔順帝徙鎮石
頭及蕭道成篡位粲自以身受顧託不欲事二姓
率宿衛兵攻之不克見殺子最亦被害事見孝義
志
宋賀懷浦陳留人孝惠皇后兄也雍熙初從楊業北
征死於陣子令圖累官涿州團練使後䧟契丹而殁
任福字祐之開封人咸平中補衛士累官環慶
路副總管知慶州以破趙元昊功拜神龍衛四廂
都指揮使會元昊復入寇福力戰身被十餘矢有
小校劉進勸福自免福曰吾為大將兵敗以死報
國爾揮四刃鐵簡挺身决鬭而死子懷亮亦死之
詔贈福武勝軍節度使錄其子及從子凡六人
桑懌雍丘人官涇原兵馬都監與任福遇敵於好
水川力戰死之贈解州防禦使
王珪開封人善騎射通隂陽術數康定中以戰功
累官涇原路行營都監會趙元昊入寇珪從任福
連戰三日諸將皆敗福䧟圍中珪復深入賊壁殺
百餘人所用鐵鞭杆皆撓曲手掌盡裂奮擊自若
目中矢乃還中夜卒贈金州觀察使子光祖累官
涇原等路副總管嘗從熊本平瀘夷功第一
劉平字士衡祥符人父凝從太宗征河東有功授
崇儀使平剛直任俠讀書強記舉進士累官陕西都
轉運使景祐初以平將家子改龍神衛都指揮使
歴鄜延路副總管時趙元昊寇延州平帥師往援
與賊大戰衆潰被執死之贈朔方節度使兼侍中
諡壯武
郭遵開封人家世以武功稱乾興中累官延州西
路都廵檢使會趙元昊寇延州遵入敵陣敵出驍
將楊言當遵遵揮鐵杵破其腦復持鐵鎗進所向
披靡深入敵中為攅兵注射死贈果州團練使四
子尚幼仁宗皆為賜名曰忠嗣忠紹忠裔忠緒俱
拜近侍官
馬遂開封人為北京指揮使王則叛賈昌朝使持
榜入貝州招降既見則諭以禍福不答遂奮起抵
則扼其喉毆之流血賊黨攅刃聚譟至縛而支解
之事聞贈宫苑使官其五子後得殺遂者驍卒石
慶使其子剖心以祭之
孫節開封人以才勇補右侍禁與狄青同在延州
數破敵砦有功又從青討儂智高至歸仁舖為前
鋒搏戰賊銳甚節鏖戰而殁特贈忠武軍節度留
後
趙士隆開封人天聖中以閤門祗候為邠寧環慶
路都監戰死
郭恩開封人初隸諸班累官秦隴路兵馬鈐轄嘉
祐中夏人入寇卧牛峯恩與力戰自旦至食時失
利被執不屈自殺贈同州觀察使錄子弟有差
劉鈞開封人慶歷中監鎮戎兵馬與子堯卿俱戰
死於好水川
張忠開封人以材武稱累官英州團練使儂智高
圍廣州忠不介胄而前會先鋒遇賊奔忠手拉賊
帥二人馬陷濘遂中標鎗死焉
安扶開封人觀文殿學士燾子官給事中金人犯
京師死之
郭僎字同升祥符人以父任調東海縣尉歴遷通
判全州權浮梁宰未行會賊張頂已逼縣境衆止
之僎曰安逸則就艱危則辭非吾所學竟入約束
吏卒誓以死戰賊聞之偽降既入邑為變羣吏竄
伏僎曰吾為宰義不可去端坐公署賊責僎降僎
大罵遂遇害詔贈承議郎錄其後二人
張克戩字德祥開封人侍中耆曾孫舉進士徽宗
時累官知汾州金人攻汾克戩畢力捍禦久之援
兵不至城陷率衆巷戰金人募生致之克戩歸索
朝服南向拜訖遂自引决一家死者八人事聞詔
贈延康殿學士紹興中追謚忠確
程廸字惠吉開封人父博古部鄜延兵戰死廸以
廕受官宣和中從楊惟中征方臘有功累遷滎州
團練使時金人入攻詔以廸提舉永興路軍馬措
置民兵及永興破廸率其徒力戰多所斬殺身被
創幾徧絶而復蘇猶厲聲叱戰不已遂死之詔贈
明州觀察使諡忠愍
吕由誠字子明開封人幼明爽有智略以父誨恩
補官後通判成都府知雅嘉温綿四州皆有治績
靖康初徙知襲慶府時羣盜鋒起崎嶇至郡金兵攻
城由誠與判官趙令佳同心誓守城陷俱被執不
屈死
李震汴人靖康初金人廹京師震時為小校率所
部三百人出戰殺人馬七百餘已而被執罵不絶
口遂被害
何灌字仲源祥符人武選登第累官河東河北制
置副使數有戰功靖康初金師攻京城灌入援既
至令控守西隅背城拒戰凡三日被創没於陣子
薊閤門宣贊舍人從父戰箭貫左臂病創死紹興
中贈灌忠正軍承宣使
張叔夜字稽仲開封人侍中耆孫靖康初以延康
殿學士知鄧州四道置帥叔夜領南道都總管金
兵再至欽宗手劄趨入衞叔夜即自將中軍其子
伯奮將前軍仲熊將後軍合三萬人與敵大戰斬
其金環貴將二人帝遣使齎蠟書以褒寵及京城
陷時叔夜被鎗猶力戰後從二帝至白溝御者曰
過界河矣叔夜瞿然而起仰天大慟絶吭死贈開
府儀同三司諡忠文
向子韶字和卿開封人舉進士累官東京轉運使
高宗朝出知淮寕府金兵攻城子韶親擐甲胄率
諸弟誓以死守仍遣人赴宗澤求援兵未至而城
陷被執左右抑令屈膝子韶直立不動戟手詈罵
閤門受害贈通議大夫諡忠毅
魏彦眀開封人建炎初通判延安府金人陷城彦
明坐城樓上金人併其家執之諭使速降怒詈被
殺詔贈中大夫官一子
謝臯開封人官統制李成陷虢州欲降之臯指腹
示賊曰此吾赤心也自剖其心以死
高貴祥符人寓居鎮江舉進士累官知高郵州扈
從之海上擢樞密使與陸秀夫同死崖山
元陳祖仁字子山汴人父安國晉陵縣尹祖仁好學
有文名至正初進士第一累官翰林學士除參知
政事朝廷之事多所匡正及順帝北遁祖仁死焉
韓因字可宗汴人少習舉子業負氣不羣盗據汝寕
官軍討之久不下會朝廷詔赦叛逆募可持詔入
賊者因應命乃借以唐州判官使焉賊渠恐其黨
心摇納詔不開讀縱因歸報因出乘馬周賊屯大
言曰汝軰好百姓何不出降歸田里而甘從逆賊
驅使耶賊渠聞之追因責其所言因極口大罵賊
怒遂被害
潘炎字光大扶溝人舉進士再遷襄城縣尹免官
歸賊將劉大保陷扶溝素重炎名遣人辟為學士
炎罵曰我豈從賊者耶以首觸庭柱死
明王良字天性祥符人洪武時以刑部郎中擢僉都
御史建文朝歴官刑部侍郎出為浙江按察使廉
潔明峻素以忠義自許至浙詣岳鄂王墓誓曰苟
愧武穆非人也聞靖難師入誓以必死慟哭不已
會命使召良乃集諸司印凡九置私第妻問故曰
吾分應死未知所以處汝耳妻曰君乃為婦人謀
乎即入後園投池中死良抱印積薪自焚後諡忠
毅妻諡貞烈
楊本中牟人通易學曉兵法建文時為鎮撫靖難
兵起本從李景隆往禦之本持三十觔鐵棒臨陣
屢勝景隆忌本不上其功後以孤軍無繼戰敗被
執不屈死邑有褒忠五公祠本與焉
劉原弼字良輔扶溝人洪武中以貢任刑部主事
靖難兵入原弼率家人巷戰遇害索遺骸不得其
家刻木為人葬之
張輔字文弼祥符人榮國公玉子靖難初嗣父都
指揮綂兵屢戰有功封信安伯永樂三年以平安
南黎季犛功進封英國公洪熙改元進爵太師正
綂十四年殁於土木之難景泰初追封定興王諡
忠烈
師懋洧川人永樂丁酉舉人正綂間任代州同知
會英宗北狩被脅入大同懋率所部逆戰而敗額
森繫之使為嚮導懋大罵不屈死
時植字良材通許人以太學生任四川梁山縣主
簿尋攝縣事流賊藍四等率衆攻城植固守七晝
夜會大雨雪城崩被執賊刃其面使之跽植不屈
又刃脱雙腕植益憤罵不絶口賊怒殺之事聞詔
贈知縣立祠以祀錄一子入監妻賈氏女三才俱
殉節死
劉嵩高尉氏人正德七年賊破鄢陵次及尉氏嵩
高居村堡倡衆守禦賊二十騎至村因出敵殺其
十九人後賊衆至相持既久被執賊怵之使從嵩
高曰汝獨不思殺汝者肯從汝耶罵愈厲闔門受
害者四十七人
都任字宏若祥符人萬歷癸丑進士歴官陕西左
布政使備兵榆林闖賊圍攻城陷任率衆巷戰為
賊所執不屈死贈太常寺卿
劉理順字復禮杞縣人少孤奉母以孝聞弱冠領
鄉薦崇貞甲戍年五十始成進士殿試日上於下
卷中拔置第一謂左右曰朕今日自得一德行老
宿授修撰起居注後轉中允值闖寇圍汴急理順
議援𠞰策請分屯練士云云當事弗聽甲申賊逼
京師攻城益急理順猶括所藏百餘金往犒守城
軍士已而城破理順具袍笏北面再拜起書絶命
詞投繯死妻萬氏妾李氏皆從死一老僕殮主尸
畢亦死
國朝賜謚文烈祀鄉賢
阮泰字熙陽祥符人由貢監授廣靈令甲申寇變
不食死後祀鄉賢妻朱氏同死見列女志
許可徵字子久尉氏人萬歷己未進士歴官都御
史旋里崇禎間寇至可徵率衆逆擊城陷闔門死
難
張維世字海澄太康人萬歷丙辰進士初任戸部
主事累官宣大巡撫崇禎十三年家居値闖寇屠
陳州太康人無固志維世私鐫古硯一方潛置井
中先期使人浚井得硯有句云兒童拍手笑呵呵
闖賊死在太康波人以為䜟乃設君子營鄉壯營
時加操練恊力謀死守殺賊甚多後城破賊脇之
使降維世厲聲大罵曰安有天子大臣肯從汝死
賊為逆者乎賊怒磔之比死罵不絶口妻李氏子
諸生正誼俱縦火自焚一門被害者二十餘人
史可法字憲之祥符人占籍大興崇禎戊辰進士
累官總漕都御史多惠政而風紀清肅後以大學
士兼兵部尚書督師江北出駐揚州鞠躬盡瘁而事
勢已不可為矣城破死之遺有乞骸骨葬鍾山書
讀者莫不流涕
劉煋儀封人崇禎丁丑武進士授信陽守備守城
殺賊城陷死節時同邑耆碩高興年九十四歲亦
罵賊而死
王有根祥符人諸生闖賊攻汴有根督義勇社兵
直入賊營中箭死
夏世英汴人以明經任商邱教諭流寇攻歸德府
英罵賊死於明倫堂東妻石氏亦縊死
李春桂汴人官遊擊忠勇過人闖賊犯汴春桂单
騎奮往酣戰逾時殺賊無算因右腕中傷恐為賊
執遂自刎時有將官周世忠亦與賊力戰死又汴
將陳宗朱梁魏都白亮采與闖賊戰俱死之
劉文耀字心周陳留人歲貢任寳豐縣訓導陞鞏
縣教諭性至孝母病奉侍藥餌衣不解帶者三年
致仕里居崇禎十四年流寇破城罵賊不屈死祀
鄕賢
李會字子元尉氏人崇禎癸酉舉人甲戍會試副
榜篤學力行辛巳十二月闖寇由尉攻汴時分城
而守會守小西門賊騎持偽符至城下大呼夙聞
李春元賢名速受符不者屠若城會大怒督發礟
擊之越日東城先陷賊登城廹之降大罵不屈自
投城下死祀鄉賢
鄭封字大野祥符人崇禎甲戍進士官行人以憂
在籍值闖賊攻城封上城守策于巡撫多竒中賊
解圍去以功陞御史出巡廣西妻子留京師甲申
流寇破京城舉家投御河死子庚錫以救得免奔
粤遇封於梧州偕遁深山封不食死庚鍚抱父尸
哭八日亦死
王永隆太康人萬歷末年由博士授中書舍人天
啓時魏閹擅權解組歸後聞甲申變嘆曰此身義
不可苟生乃北面拜痛哭謁祖墓數日不食卒
馮正吉字湛元太康人崇禎甲戍進士授陜西富
平令旋乞終養歸壬午三月闖賊勢逼正吉謂妻
任氏曰吾讀書成進士受官爵義無生理汝雖為
婦人生死之際亦宜審處妻許之賊至領兵出城
親冐矢石與賊戰數日城破夫婦同投井死子昌
辰亦從死
皇清宋從心字見孔杞縣人由刑部主事陞延安府知
府土寇作亂以刃脅降不屈死之予祭葬贈太僕
寺卿廕一子入監
高元美字君實祥符人貢士任兗州府黃河同知
李賊陷曹邑罵賊而死
楊逵字三山太康人順治元年恩貢授大同通判
駐朔州遇姜瓖之亂鄰邑皆附逵執義不從賊臠
殺之事聞贈按察司僉事予祭葬廕一子入監祀
鄉賢
王曉字公旦太康人順治三年隨總兵范紹祖副
將李必忠下温州所向無前守泰順羣賊數萬攻
圍曉嬰城奮擊後援閩江東橋陣亡
王福字近山杞縣人善射初任撫標千總從征曹
縣榆園屢立戰功歷廣東水師都司康熙七年與
海寇力戰死之贈署遊擊事予祭葬子鎮國襲拖
沙喇哈番
潘朝祐字右君杞縣人順治丙戍進士授湖廣襄
陽縣知縣賊王關鎻為變佑罵賊不屈死之贈湖
廣按察司僉事予祭葬廕一子入監祀鄉賢
歸德府
周孔父名嘉正考父子為宋司馬正色立朝華督欲
弑殤公憚孔父乃使人宣言於國中曰公即位十
年耳而十一戰民苦不堪皆孔父為之乃攻殺孔
父而及其君
仇牧宋人為大夫南宫萬與閔公博于蒙澤公侮
之萬怒而搏殺之牧聞君弑趨而至遇之門手劒
而叱之萬臂摋牧碎其首齒著乎闔君子曰仇牧
可謂不畏強禦矣
南北朝江子一字元亮考城人慷慨有大志仕梁為
王國侍郎志行高潔不趨勢要為南津校尉弟子
四累官尚書右丞極言當時得失武帝善之子五
官東宮直殿主帥侯景之亂兄弟並力戰死侯景
平元帝追贈子一侍中諡義子子四黃門侍郎諡
毅子子五中書侍郎諡烈子
元盛昭字克明歸德人由儒學官累遷淮南行省照
磨遣入高郵諭張士誠士誠不聽拘諸舟中昭語
所從吏曰吾有死而已既而官軍逼高郵士誠授
昭以兵使拒官軍昭叱曰吾奉命招諭汝汝拘留
詔使罪不容誅又欲吾從汝為賊邪罵不絶口士
誠怒先剜其臂肉而後磔之
明王瑋字德輝虞城人諸生有志節正德間賊執脇
之瑋厲罵與妻李氏俱死事聞旌表
許勇歸德衛百戶嘉靖三十六年五月征倭至泗
州義井山戰死兵部以死事忠義題陞其子三顧
千戶世襲
陳聞詩字庭訓柘城人嘉靖丁酉舉人土賊師尚
詔襲破歸德過柘脇聞詩曰弗從一邑將無噍類
聞詩陽許之行至鹿邑元武集得間登樓罵賊賊
縱火焚樓遂死事聞勅贈鳳陽府同知詔有司立
特祠又與死難贈歸德府同知董綸並從祀於唐
六王廟
周士樸字丹其商邱人萬歷癸丑進士初任曲沃
令擢諫垣時閹黨織監李實與應天巡撫周起元
互揭士樸彈實忤魏璫意回籍再起太常少卿累
遷大司空以争駙馬都尉齊贊元營宅事又與閹
人張彝憲争坐次乞休歸壬午流寇陷歸德士樸
守南門同弟解元士美子舉人業熙罵賊不屈死
妻曹氏妾張氏子婦沈氏同墜井死
國朝順治十六年祀鄉賢
王三善字尤名永城人萬歷辛丑進士歴吏部文
選遷太常少卿天啟二年藺奢倡亂黔省告急命
三善為巡撫赴援時黔省已被圍數月三善躬擐
甲胄奮兵進戰捷於龍里復捷於蓽舖隆峝逐玀
鬼於六廣河外獻俘長安陞少司馬復搗水西至
沙子坡中賊詭計暗糾烏撒土府之兵雲集劫營
師大潰三善猶手砍數賊力屈被害贈大司馬兼
太子太保謚忠烈
閻夢䕫字儕益鹿邑人萬歷己未進士任山西參
政流寇陷代州不屈而死
魏景琦字二韓永城人崇禎庚辰進士授廣西道
御史巡視西城輦轂肅清抗疏彈宰輔不稱職時
已差巡按蘇松輔臣啣恨以决囚中傷回籍值闖
賊寇中州景琦率衆死守會廢弁劉超叛逆率賊
衆入景琦第傷刃死祖宏遠父履祥弟景㐮長子
維燦俱被害母蔣氏投水死側室洪氏縊死祀鄉
賢
喬明楷字冠林永城人崇禎癸酉舉人性純孝逆
弁劉超猖獗父在圍中明楷以計紿賊迎父得免
又言於當道使圖之超啣恨遂與魏景琦同日遇
害全家受屠祀鄉賢
崔泌之字饑仲鹿邑人天啟乙丑進士授雄縣知
縣前令黃宗昌為御史劾輔臣周延儒其黨思有
以中之因嗾保定知府史躬盛諷泌之摭宗昌前
任不法狀泌之不從後陞戶部主事歸陳州壬午
二月逆闖圍陳城破不屈死
李夢辰字元居睢州人崇禎戊辰進士由庶常授
兵科歴陞至通政使謫歸流賊薄城知州事者時
無人夢辰方守西門賊已由南門入邏騎至廹問
姓名僕人告之騎曰固聞公名但一至營無害也
夢辰度不可免急投城下為兩卒掖至城西黃氏
園值賊帥方出立問夢辰所欲夢辰曰朝廷大臣
惟欲死耳賊帥曰無庸遂上馬去命其客說夢辰
具酒食夢辰覆其杯起去扺暮賊帥戒邏卒好伺
之卒恐夢辰自縊收其帶數寸以上者皆持去夢
辰因出一巾遺其僕曰為示弟姪太夫人年老好
為我奉之遂扼吭死甲申錄中外死者贈兵部右
侍郎
杜時髦字觀生睢州人崇禎甲戍進士仕江南太
平府知府壬午三月流寇陷睢州被執不屈死贈
太僕寺少卿同里楊汝經崇禎丁丑進士遇賊俱
殉難
朱國慶字正所商邱人萬歷癸卯舉于鄉授廣平
府推官多所平反遷工部主事歸遭闖寇破城殉
難
楊氣開虞城人南陽訓導闖賊圍城氣開分守南
門流矢中臂神色自若城陷被執不屈死
門迎恩號鳳啣虞城人崇禎乙亥賊圍虞城迎恩
製火礶號萬人敵擲城下燒死賊衆無算城得全
後任南陽主簿悉力禦寇城破罵賊死妻及三子
皆殉難
李支振字公麟永城人崇禎時仕華隂令歸里流
寇陷郡避亂於河朔豐邑城破殉難
賈遂商邱人崇禎癸酉解元乙亥寇至不屈死贈
宛平知縣時諸生湯琯張永昌沈諗武舉史𢡟明
俱殉難
范志驃字參三虞城人以武舉任參將崇禎丁丑
流寇攻汴城志驃戰死贈驃騎將軍廕一子世襲
百戶
徐作霖字霖蒼商邱人少穎異為文峭岸不羣崇
禎庚午鄉試第一甲戌會試對策言甚切直主司
抑置副卷壬午恊守東門城破罵賊而死
吴伯裔字譲伯商丘人崇禎丙子舉人以詩文名
世著有墻東燕遊等草壬午流賊陷城殉難死時
有楊□王風普李明開俱以孝廉殉難張儒由舉
人任威縣知縣亦同時死難
劉伯愚字千之商丘人孝廉格子幼穎異讀書過
目不忘明末文體詭譎支離伯愚守其家學力追
先正一時雪苑有吴侯徐劉之目盖謂吳伯裔侯
方域徐作霖及伯愚也流賊陷城投井死
沈試商邱人大學士鯉孫官工部郎中壬午城潰
被執罵賊死
侯執中字覲宸商邱人光禄寺署丞城陷不屈死
侯忻商邱人中書科舍人城陷殉難
熊應吕歸德衛指揮流寇攻圍應呂縋城出戰父
子俱死
蔡浩歸德衛指揮任汝寧守備告歸崇禎壬午寇
至偕子東守城浩力戰死之東被賊不屈賊割其
耳鼻罵益厲截去八指被磔死
賈之琯歸德衞指揮城陷不屈死妻許氏抱二女
投井死
楊心赤歸德衛千戶領兵禦賊戰敗被磔死同時
殉難者有指揮梅振英張鴻光千戸劉璿璣
董文璽歸德衛千戶流寇圍夏邑文璽救援陣亡
贈都司僉書入褒忠祠
梁渚柘城人任延川令回籍流寇肆掠渚被執不
屈見殺
邢熿字照中柘城人新城訓導城陷殉難死
唐鉉字節玉睢州人崇禎丁丑進士知開州有惠
政後補定州嬰城固守城潰不屈死妻蔡氏從死
贈參議廕一子入監
翟三策字獻明寧陵人諸生崇禎末流寇至投學
宫井中死其守城被執死難者有官生田國頼等
城潰罵賊死者諸生李景華宋鼎延等起義兵擊
賊力竭殉難者諸生宋熙陳敏陞及田養成張鳳
翀陳養質等各詳府縣志
廖生柘城人值闖賊破城夫妻同投繯死二子二
女亦皆縊死
張瑾夏邑人崇禎十三年流寇突至瑾率衆捍禦
賊引去後𢾗日賊復集大衆来攻邑人惶懼瑾曰
賊忌者獨我耳挺身出喻以大義被執廹之降罵
不絶口遂遇害邑人立石墓前
國朝雍正六年旌表入忠義祠
皇清任佐君號修公鹿邑人明貢生性倜儻不羣順治
二年任廣德州同知值土寇作亂被執不屈死
詔恤其家白金二百两州人收葬西山建祠於祐聖閣
旁
陳武字助寰睢州人武舉順治二年
王師下河南至睢州命武隨征累功署廣東參將賊帥
李定國犯高州城陷招降不屈自刎死予祭葬廕
子瀛拖沙喇哈番
侯憲武字韜六永城人諸生授江南績溪縣令土
寇破城死之予祭葬贈按察司僉事
劉超鳳字元修商邱人順治辛丑武進士官福建
詔安營守備討蒐卒乘訓練有方耿精忠叛超鳳
不屈自刎死以子官統貴贈西安右翼漢軍副都
統康熙四十三年祀鄉賢
趙邦試柘城人由將材授福建興化鎮標中營守
備陞福建同安鎮標右營遊擊恢復海澄縣取厦
門金門漸山等處一十九寨議叙授左都督給一
等拖沙喇哈番康熙二十二年隨征澎湖戰死
賜䘏廕子琅承襲拖沙喇哈番
彰德府
漢杜喬字叔榮林慮人少為諸生舉孝廉辟司徒楊
震府稍遷南郡太守轉東海相入拜侍中漢安元
年使徇察兗州還拜太子太𫝊遷大司農建和元
年代胡廣為太尉與梁冀忤冀甚銜之時太尉李
固見廢内外喪氣羣臣側足而立惟喬正色無所
回撓由是朝野皆倚望焉在位數月以地震免卒
與李固並為梁冀所害暴尸城北喬故吏楊匡上
書請喬骸骨梁太后義而許之乃得殯殮歸葬
隋堯君素湯隂人初煬帝為晉王時君素以左右從
及即位累遷鷹擊郎將大業末盜賊蜂起人多流
亡君素所部獨全後從屈突通拒唐兵於河東通
引兵南遁以君素有膽略署領河東守及通軍敗
至城下勸君素降君素責以君臣之義通慙而退
時圍甚急行李斷絶君素乃為木鵝置表於頸具
論事勢浮之黃河㳂流而下河陽守者得之達於
東都越王侗見而嘆息于是承制拜為金紫光禄
大夫密遣行人勞之終以抗節為左右所害唐貞
觀十二年贈蒲州刺史
唐王同皎安陽人曾祖寬仕陳為駙馬都尉及陳亡
徙居河北長安中同皎尚太子女安定郡主拜典
膳郎與桓彦範等謀誅二張中宗復位擢右千牛
將軍封瑯琊公郡主進封公主拜同皎駙馬都尉
遷光禄鄉後為武三思所誣遂遇害及太子重俊
誅三思天下共傷同皎之不及見也睿宗立詔復
官爵謚忠壯
宋韓浩安陽人魏國公𤦺孫以奉直大夫守濰州建
炎二年敵人攻城浩率衆守禦城陷力戰死之
岳飛字鵬舉湯隂人少力學好左氏春秋孫吴兵
法宣和四年始從宣撫劉韐軍自起小校為大將
與金人無歲不戰戰必大克中間翦滅巨寇削平
内難飛功為多是時二帝北狩中原巨盜起各擁
衆數十萬蟠結嶺表襄漢滋蔓江淮湖湘間飛次
第翦平之建炎四年破李成降張用紹興二年破
曹成成走宣撫司降三年殱固石洞賊彭友降其
衆四年大破金人及李成于郢襄五年馘楊么破
其衆數十萬七年入見行在數論恢復之略帝曰
中興之事一以委卿飛遂銳意恢復十年金攻拱
亳飛分遣諸將出擊而自以其軍長驅取中原大
破敵拐子馬萬五千騎已復連戰大破之太行忠
義兩河豪傑皆期日興師旗幟悉以岳為號中原
大震飛遂進軍朱仙鎮距汴京四十五里而軍河
北民餽運相望焚香迎候者盈路自燕以南金國
號令不行烏珠至欲棄汴以避之其禁衛龍虎大
王等皆密受旗牓自北来降大將韓常欲以五萬
衆内附飛大喜語其下曰直抵黃龍府與諸君痛
飲爾方計日渡河而十二金字牌一日至召飛還
飛憤惋泣下東向再拜曰十年之功廢於一旦遂
班師民遮馬慟哭乞留飛涕泣取詔示之哭聲震
野從而南者如市飛歸竟為秦檜誣害敵人聞其
死皆酌酒相賀淳熙六年諡武穆嘉定四年追封
鄂王改諡忠武五子雲雷霖震霆
岳雲湯隂人飛養子年十二從征數立竒功每戰
手握鐵椎八十觔先諸軍登城襄漢平功在第一
遷武翼郎潁昌大戰出入行陣體被百餘創甲裳
為赤以功遷中州防禦使終左武大夫提舉醴泉
觀為秦檜所誣與飛同時死年二十三孝宗初贈
安遠軍承宣使
姚興相州人以武功累遷荆湖南路兵馬副都監
紹興中敵人渝盟興隸都統王權麾下遇金兵五
百騎于廬州之定林與戰却之又遇金人於尉子
橋興手殺數百人時權奔仙宗山嚴兵自衛興告
急數不應初李某者嘗有私恩於權因得出入軍
中竊權旗幟遺金人至是金人立權旗幟以悮興
興往奔之父子俱死焉詔贈容州觀察使立廟戰
所賜額旌忠開禧初賜諡忠毅
陳寅涉縣人父咸舉進士為利州路轉運判官時
吳曦反稱蜀王咸不受偽命自髠其髮朝廷嘉之
擢為寳謨閣侍制寅两舉進士後以父廕補官知
西和州時北兵入邊民徙他郡寅散財結義士堅
守晝夜力戰援兵不至城陷妻子俱死寅望闕號
泣再拜仗劒自盡詔贈朝議大夫文華閣待制諡
襄節
元韓心淵武安人以文學徵入國子監至正間任衡
水縣尹以德化民蝗不入境後調眞定縣尹會賊
掃地王作亂心淵與子某拒守城陷父子俱死之
劉以忠字恕夫湯隂人至正十八年劉福通侵河
朔以忠避地林縣鹿嶺山為羣盗所襲重其名請
以為主擁坐磐石衆賊羅拜於前以忠叱曰我沗
讀數行書不能為國討賊反靦顔附賊耶遂以頭
觸石血流滿面賊度其志終不可奪遂刺殺之
明孫好古字太愚湯隂人萬歷戊戌進士授蒲州守
累陞川東參政遷廣西右布政未行適徵發土司
兵北援當事者持之急奢崇明遂與衆為亂劫殺
撫道而好古適在客館大罵諸叛賊遂遇害事聞
贈大理寺卿廕一子世襲正千戶
王三宅字六如内黃人由鄉舉任㐮陽司李繼任
重慶奢酋倡亂被執至死罵不絶口贈尚寳司卿
尚大倫字崇雅安陽人崇禎辛未進士授安肅知
縣邑當孔道且新經兵火招集撫循民咸樂業以
盗逋未獲解任補宣府推官遷刑部主事陞郎中
獄有太學生白夢謙以義憤疏捄黃道周一案奸
黨欲置之死大倫立持之以為法盡矣若欲其死
死之可也何必鞠訊為哉忤當事意遂罷歸後死
流寇之難
楊道升字伯興安陽人由歲貢為陳留訓導時流
賊至道升分守城北賊衆力攻城陷道升手刃數
人殞于城上賊退後死者坌積家人莫辨其遺骸
招魂瘞之
陳治邦臨漳人天啓甲子武舉以戰功累官遊擊
將軍時中州流寇煽亂治邦每戰輙勝崇禎十一
年擢密雲左翼參將召對賜宴御書敢戰之將四
大字于旗以榮之後巡撫王漢重其才題授協鎮
叛將劉超據永城治邦率衆攻之折股被執不屈
死
王深澤林縣人崇禎中以歲薦授唐縣教諭攝縣
事值闖賊攻城督民守禦城陷被執賊呵之跪深
澤大罵賊怒裂其屍
國朝順治十年
題請祀名宦祠
陳鼐字鞏川林縣人守禦所百戶崇禎十五年叛
將任國竒大掠水冶鎮鼐赴敵被執驅至城下欲
因鼐以襲林鼐厲聲曰吾恨不手刃若屬肯賣城
乎大呼城上戒嚴賊怒殺之邑以有備獲全
司五教字敬先内黃人以明經知城固縣時賊帥
田見秀擁衆攻城五教以大義激士民固守閱四
日力盡城陷被執賊帥逼之跪厲聲曰朝廷命官
肯為賊屈耶索印曰印已還天子賊怒遂遇難
魏行聞湯隂人同知大本子為諸生慷慨仗義崇
禎末流寇充斥題授都指揮使戰死同邑有李進
福者能散財結客與賊戰二晝夜亦為賊所斃
王恩錫武安人倡率鄉勇殺賊中流矢死又范希
臯安守己李日華皆血戰死涉縣歲貢李國治庠
生李日新皆抗賊死節
皇清司九韶字仲文内黃人由歲貢任山西潞安府推
官值大同姜逆之亂全省震動九韶被執不屈賊
縳繫密室九韶嚙指血作書請援師賊覺遂遇害
贈山西按察司僉事廕子入監康熙五十三年祀
鄉賢
李塤字士調湯隂人順治辛丑進士任福建尤溪
令善催科勤訓課遭耿逆之變嬰城固守為偽將
符天培所擒不屈死妻傅氏自縊事聞贈福建按
察司僉事傅氏贈宜人廕子耕以知縣錄用于康
熙三十五年與福寕總兵吳景福等共九員立祠
福州西門外春秋致祭雍正三年
題
衛輝府
商比干紂諸父見箕子諫不聽而為奴曰君有過而
不以死諫則百姓何辜乃直言諫紂紂怒曰吾聞
聖人之心有七竅信有諸乎遂殺之刳視其心
周弘演衛人初授君命於外未返狄人逐衛懿公於
榮澤見殺盡食其肉獨舍其肝演使還報於肝所
辭畢呼天而號盡哀而止曰若臣者獨死可耳遂
自剖出其肝以内懿公之肝乃死
孔逹衛人初晉之以衛救陳也討焉使人弗去曰
罪無所歸將加而師孔逹曰苟利社稷請以我說
遂縊而死衛人以說于晉而免衛人以為成勞復
室其子使復其位
唐盧奕滑州人宰相懷慎少子天寳末為御史中丞
安禄山陷東郡奕潛遣妻子懷印間道走京師自
朝服坐臺被禽將殺之即數禄山罪曰為人臣當
識逆順我不陷失節死何恨觀者恐懼奕臨難西
向再拜罵賊不絶口肅宗詔贈吏部尚書謚曰貞
烈
宋杜貴共城人累官太尉政和三年賊犯縣境貴率
二子出禦力戰而死孫大志以功授侍衛親軍都
虞候仕至鄜州觀察使
元王遜志汲人翰林學士惲曾孫歴官監察御史初
為江西廉訪副使召僉太常禮儀院元末京城不
守公卿出降遜志獨家居衣冠而坐其友王習來
告曰新朝寬大盍出詣官自言狀遜志斥之曰君
既自不忠又誘人為不義耶即日投井死
李鉉字伯鼎黎陽人守延平禽寕化寨寇及解福
州海寇圍進擊福安寨寇戰于政和泗州橋弗克
戰死事聞贈鎮國上將軍隴西郡公兄鈞字伯衡
累以戰功至懷遠大將軍亦討砦寇於清流戰殁
閩人號曰雙忠
明劉珏汲縣人以貢士任刑部照磨正德中諫止南
巡廷杖死嘉靖元年詔贈刑部主事時輝縣李可
登為兵部司務亦以諫止南巡杖死
賀仲軾字景瞻獲嘉人萬歷庚戍進士初任醴泉
令有聲繼任青浦修海忠介瑞祠為文以見志歴
仕至武德兵備道丁繼母艱歸寇氛横偪所在納
欵偽官要仲軾入城大怒曰賊敢見我乎謂弟姪
曰道二仁與不仁而已矣出此入彼再無中立一
生功力視此一日吾家世受國恩國家有急不以
死報何以對吾皇何以見吾祖考况河北千里名
區豈可無一殉義之臣乎顧妻王氏妾李氏張氏
王氏曰吾將盡臣節願死者從吾往遂登其别墅
巨柏庄樓扄戶自盡妻妾俱相隨以次縊于梁間
是日天忽晝晦烈風折木發屋人以為忠憤所感
云
吉永祚字紹鎮輝縣人以例貢任鳳縣主簿寇攻
城死難詔贈漢中衛經歴時有農夫牛德富亦輝
縣人方執鋤田間驚聞莊烈帝凶問遽釋鋤號慟
走百泉之二閘躍入水死
皇清李實發字石林汲縣人明崇禎壬午舉人
國朝順治三年任湖廣襄陽推官秉性剛直臨事敢為
值逆弁作亂被執不屈罵賊而死事聞贈湖廣按
察司僉事祀㐮陽名宦雍正三年祀鄉賢
懷慶府
唐杜廙武涉人為鄭州錄事參軍死史思明之亂贈
吏部郎中
宋傅察字公晦濟源人端重有特操為文温麗年十
八舉進士蔡京欲妻以女察峻拒之初調青州司
法參軍宣和中以吏部員外郎使金斡哩雅布脇之
拜察抗論不屈時白刃如林或捽之伏地衣𬒮盡
裂而察愈立如植遂被害事聞贈徽猷閣待制謚
忠肅
史抗濟源人宣和末為代州沿邊安撫副使金兵
圍代急抗夜呼二子稽古稽哲曰吾昔語用事者
雁門宜擇帥增戍彼皆不吾省今城必陷吾將死
事汝軰亦勿以妻子為念而負國也二子泣曰惟
命明日城破父子三人突圍力戰死於城隅
元閔本字宗先河内人性剛正敏給始為御史臺掾
平反冤獄有聲五轉為吏部尚書移刑工二部皆
以能稱嘗上章乞謝事不允詔授集賢侍講學士
明兵薄京城乃北向再拜大書其職銜姓名于屋
壁與妻程氏及二女皆縊死
明李英武陟人仕元為河南行樞密院知院洪武初
歸附授沂州衛指揮僉事以戰功轉驍騎右衛十
四年從傅友德征雲南攻楚雄大理俱有功會烏
撒諸蠻叛英率所部與上官實卜等力戰斬數百
人而死詔贈鎮國將軍指揮使子堅尚大名公主
授駙馬都尉
楊之璋字荆岫河内人父初東以孝廉歴四川參
政祀鄉賢之璋萬歷庚戍進士令三原清介自持
歴官戶部主事時逆璫方張急請終養歸璫敗用
薦起歴禮部郎中例當補京卿首揆張至發欲邀
一見之璋不可曰古無呈身御史今豈有識面京
堂耶即以病告少宗伯顧鍚疇持其章不上之璋
自投牒騎驢竟去所著静業二十卷崇禎末流賊
襲懷被執不屈死
李世藩懷慶衛千戶年少文弱如諸生而精悍敢
戰崇禎末禦賊靈寳為伏弩中股世藩拔矢奮進
復中臂猶力戰及中腦折楛殿軍全歸腦鏃潰不
可藥士皆泣下而藩意氣自如越數日卒
朱載堙宗室也崇禎末闖賊陷城被執大罵而死
何炳若河内人由歲貢司訓霍邱城陷罵賊而死
贈國子監學錄妻潘氏亦縊以殉
閻士選濟源人由歲貢任河南鞏縣教諭闖寇攻
鞏堅守八晝夜城陷被執不屈死祀鄉賢
李毓梁字喬選孟縣人崇禎壬午舉人流寇陷京
師下令徵赴西安授官偽令促之急乃遣妻與二
子送母入山岩囑之曰善事老母入室取片紙大
書曰聖恩深重背之不忍老母年高逃則不能惟
有一死可謝君親遂自縊祀鄉賢
錢養士字望雲孟縣人諸生闖寇圍城養士登陴
固守城陷被執罵賊死同時死難者諸生劉國檄
馬雲路閻善先李化邦又河内義民郜天德父子
五人同罵賊死其禦寇戰死者張鵬翀趙湛等罵
賊死者濟源諸生李養麟李存心石天禄張内實
許士彦等各詳府縣志
皇清丁運昌懷慶人明崇禎壬午舉人
國朝初任袁州府推官值金聲桓之變被執不屈死之
李生榮河内人康熙五十六年五月攻宜陽神後
寨奮勇先登腹受炮傷卒雍正三年
題
劉起鳳河内人康熙五十六年七月攻渑池縣三
架山奮不顧身猝遇炮火力戰身殁雍正三年
題
孫起龍河内人康熙五十六年六月攻閿鄉縣高
栢寨臨陣争先不避矢石猝遇鎗火頭顱為碎雍
正三年
題
李如美河内人康熙五十六年七月與劉起鳳等
共攻渑池縣三架山神勇百倍以飛鎗傷項殁于
陣雍正三年
題
河南府
漢种拂字穎伯洛陽人司徒暠子初為司隸從事拜
宛令政有能名累遷光禄大夫初平元年晉司空
以地震策免復為太常李傕郭汜之亂長安城潰
百官多避兵衝拂揮劒而出曰為國大臣不能止
戈除暴致使賊刃向宫去欲何之遂戰而死
种劭字申甫洛陽人拂子少知名獻帝初拜侍中
轉議郎出為益凉二州刺史會父拂與李傕郭汜
戰死劭遂不之官服終徵為少府大鴻臚皆不受
曰昔我父以身殉國吾為臣子不能除殘復怨何
面目朝覲明主哉遂與左中郎劉範諫議大夫馬
宇等共攻傕汜以報父仇與汜戰于長平觀下軍
敗死之
唐畢炕偃師人天寳末為廣平太守拒安禄山城陷
死之贈戶部尚書
姚誾洛陽人仕城父令與張巡同守睢陽累加東
平太守及城陷死難德宗時贈潞州大都督
劉廼伊闕人少穎悟日誦六經數千言善文詞為
時所推德宗幸奉天迺卧疾私第朱泚遣人召之
固稱疾篤聞車駕幸梁州自投于牀下搏膺呼天
不食卒謚忠惠
宋康保裔洛陽人祖志忠唐長興中討王都戰殁父
再遇為龍捷指揮使從太祖征李筠亦死於兵保
裔謹厚好禮善騎射宋初累以軍功領彰德軍節
度使後為高陽關都部署契丹兵大入戰於河間
圍之數重左右勸易甲潰圍保裔曰臨難無苟免
遂决戰二日兵盡矢絶而死太祖震悼贈侍中子
繼英繼彬繼明皆至顯官
劉保勲字修業河南人父處譲仕晉為樞密使保
勲年十餘歲攝潞州左司馬父卒補供奉官習刑
名之學頗工詩太宗朝以諫議大夫權知開封府
累遷御史中丞知幽州行府事會王師失利保勲
死于難其子利涉以救父不克亦死端拱初贈工
部侍郎
耿昭化河南人仕為蜀州司戶參軍盗據城欲脅
以官昭化大罵至斷手足而死
耿傅河南人昭化子少喜俠尚氣初以父廕累官
通判儀州徙慶州趙元昊入寇參任福行營軍事
諸將失利或勸傅避之傅愈前指顧自若被數創
乃死先是作書遺福戒其持重及殁韓琦得其書
於軍中奏上之詔贈右諫議大夫官其四子
种朴洛陽人以父諤任右班殿直累遷熙河蘭會
鈐轄兼知河州時蕃部叛屬羌阿章入寇帥向宗
回使朴往討至州纔二日以賊鋒方銳且盛寒欲
姑徐之而宗回馳檄至六七不得已遂出兵羌知
朴来伏以待朴遇伏首尾不相應殊死戰為賊所
殺事聞贈雄州防禦使官其後十人
种師中字端孺洛陽人少保師道弟歴知環濱邠
州奉寧軍承宣使金尼瑪哈至太原詔師中由井陘
道出師與姚古犄角進次平定軍乘勝復夀陽榆
次留屯真定時尼瑪哈避署雲中覘者以為將遁樞
密院數遣使督師中出戰且責以逗撓師中嘆曰
逗撓兵家大戮也吾結髮從軍今老矣忍受此罪
乎卽日辦嚴抵夀陽之石坑為金人所襲五戰三
勝回趨榆次兵饑甚敵偵知之悉衆力攻師中獨
以麾下死戰身被四創力疾鬭死劉韐言師中聞
命即行奮不顧身雖古忠臣不過也請加優贈以
勸死國者詔贈少師諡莊愍
郭忠孝字立之洛陽人受易中庸於程頥少以父
蔭得補官舉進士累遷河東路提舉坐事免靖康
初召為軍器少監入對以和議為非力陳追擊之
策改永興軍路提點刑獄及敵人攻永興兵寡或
勸忠孝以監司出巡可以避禍忠孝不答與經略
唐重分城而守城陷死之贈大中大夫
翟興字公祥伊闕人徽宗時與弟進應募擊賊號
大翟小翟以保護陵寢功累官京西安撫等使兼
知河南府紹興初劉豫將遷汴隂遣人殺興事聞
贈保信軍節度使興為將多勇略軍食或不繼激
以忠義無不奮厲在河南累年敵人不敢犯諸陵
子琮沉勇有父風繼興為鎮撫使
翟進伊闕人興弟累以戰功進西京北路制置使
兼知河南府會巨寇楊進擁兵數萬殘害汝洛間
分兵犯進營進追之破賊四砦馬驚墜塹為賊所
害贈忠州刺史官其後五人
張玘澠池人建炎中以家財募兵破敵人從者數
千時翟興制置西京玘以衆屬焉敵兵渡河玘禦
之白浪口敵將取商州玘佐統制董先禦之九戰
九捷累功遷唐州馬步軍副總管又從岳飛復西
京六州平湖賊鍾子義等後與敵人戰於海州中
流矢卒孝宗命祠於戰所贈清遠軍承宣使子世
雄亦殁於符離之戰贈武節大夫
元楊樸字文素河南人早以文學推擇為吏官至滁
州全椒縣尹時守滁行省參政額森縱酒不理軍
事及盗陷城樸度必死盡殺其妻女朝服坐堂上
盗欲降之樸指妻女示曰我已戕妻孥拚一死肯
為賊屈乎乃連唾賊面賊縶之倒懸樹上割其肉
至盡猶大罵不絶
劉濬字濟川河南人為連江縣廵檢至正中賊帥
王喜寇閩濬與仲子健將兵拒賊三戰三捷已而
衆潰被執濬罵賊而死賊義之舍健健歸盡散家
財結死士百人詐流丐賊中夜半發火大譟賊驚
擾健手斬殺其父者事聞贈濬福建行省檢校官
命有司立祠歲時致祭授健古田縣尹
明王古寳字士賢嵩縣人元至正時隠居教授為伊
川書院山長洪武初詔授詹事府為諸王傅陞禮
部尚書留傅懿文太子又留傅太孫及建文即位
以老乞歸靖難兵起痛哭吐血卒
程本立字厚道洛陽人洪武時舉明經補周府引
禮進長史坐事謫雲南長官司吏目後徵入翰林
纂修改江西按察司副使未至任聞靖難兵入京
自經死
王冕字服周洛陽人正德丁丑進士授萬安知縣
宸濠叛諸郡縣多望風遁冕招募勇敢數千人從
都御史王守仁追𠞰會戰于鄱陽湖濠軍殊死戰
冕乘風縱火濠敗衂趨還南昌冕率所部兵遏而
禽之後遷兵部主事命守山海關妖人作亂遇害
撫臣上其事詔贈光禄寺少卿
馮奮庸宜陽人諸生性醇謹聞同郡張信民倡道
澠池負笈從遊後即設科於正學書院澠諸生半
出其門及寇䧟城為賊所執奮庸以大義責賊賊
強之跪遂大罵賊怒磔之一門悉被害所著有觀
燈說格物圖說行世
王從善洛陽人萬歷中任伏羌知縣時&KR0624;賊作亂
有司率閉門自保從善獨引兵拒賊敗之次日賊
復至誘從善陷伏中力戰死
吳世揚洛陽人崇禎中任黃縣知縣值兵亂圍城
世揚竭力捍禦傷賊甚多數日城陷赴井死賊出
其尸磔之事聞贈太常卿廕其子燦入監
呂維祺字介孺新安人萬歷癸丑進士吏部主事
歴官兵部尚書崇禎間僑寓洛陽流寇攻城或請
踰北城去不從城陷被執至西門遇邑紳張炳星
呼其字曰東井亦至此耶名節至重斷不可屈膝
偷生張頷之旋遇福王語更切擁至賊所羣賊按
之跪維祺張两目視天屹不動賊怒曰死在旦夕
尚倔強耶維祺曰吾恨不誅賊以貽君親憂死豈
吾所怖哉遂遇害事聞予祭葬謚忠節
呂維祮新安人維祺弟天啓中選貢為樂平令城
破死之贈按察司僉事
劉芳奕洛陽人天啓甲子舉於鄉慷慨有大略仕
昌樂令歸里流寇破城北向自盡
來秉衡洛陽人天啟甲子舉人闖賊破洛為偽將
劉宗敏所執廹授偽官秉衡大罵不從遂以火爇
鐵索加其脛立死孀母劉氏妻吴氏一子同時遇
害
郭顯星字冲斗洛陽人舉人初署許州學正擢翰
林院孔目未任里居值闖寇陷洛被執不屈死時洛
陽舉人荀良翰諸生秦道興董躬行及郭應第亦
以城破殉難又洛陽貢生任中蛟任伊陽訓導城
破死於官
姚若時字揆夫鞏縣人萬歷癸卯舉人任鳳陽府
通判致仕居魯莊村崇禎十三年士寇李際遇為
亂若時被執賊誘之降罵不絶口遂遇害其族人
姚麟徵姚丕烈姚丕振等皆諸生禦賊為賊所屠
麟徵一門四十口俱投井死
張讚字葆赤永寕人萬歷己酉舉人順天府治中
崇禎末年值寇變被執不屈死之其子太學生祚
延同日殉父死
李中正盧氏人萬歷己未進士兵部主事流寇破
城慷慨死節
趙建極永寕人萬歷己未進士任山西左布政使
崇禎甲申死難
湯九州嵩縣人崇禎時為援𠞰副總兵與左良玉
𠞰寇入九臯山陷陣力戰死
靳謙吉盧氏人登鄉薦崇禎癸酉城䧟被執不屈
死之贈光禄寺丞
孫挺生孟津人誥封奉政大夫分廵川北道寇至
孟津廹挺生降挺生抗節罵賊死寇亂時其禦戰
力竭死難者有嵩縣魏如友李佩玉諸生張德崇
劉月江登封景養育盧氏常省身王衍範常嘉元
孫孕秀罵賊死者有新安馬明山宜陽馬足輕
武同芳偃師人諸生崇禎間倡先守城城陷被賊
執賊殺其母芳噴血罵賊賊怒支離其體時諸生
劉芳名被執猶手擊賊為賊支解極慘妻張氏投
井死其罵賊被磔死者又有諸生藺完馪及妻張
氏諸生王光顯藺相裔張一鷺張一鵬牛一元張
毓粹及裴君合等禦賊為賊磔者諸生藺挺粹及
劉芳世等各詳府縣志
皇清史良植洛陽人順治丙戌進士仕廬州府英山縣
時值寇變植率鄉兵攻𠞰一日三戰為寇所擒罵
賊被磔奉
旨諭祭恩廕
常庚洛陽人舉人任廬陵知縣值金逆亂城陷死
之奉
旨諭祭廕其子昌祚入監
南陽府
漢岑彭字君然棘陽人王莽時守本縣長漢兵起從
光武平河北及即位拜廷尉與吴漢等收洛陽討
平南方進封舞陽侯後與吳漢圍隗囂公孫述遣
將救囂彭奉勅擊蜀長驅入關徑拔舞陽全蜀震
駭述大驚曰是何神也乃使客夜刺殺彭賜諡壯
侯子遵嗣徙封細陽侯帝思彭功復封遵弟淮為
榖陽侯
来歙字君叔新野人更始即位以歙為吏從入關
數言事不用以病去更始敗東詣洛陽光武見歙
大喜拜大中大夫使說隗囂歸漢囂遂遣子恂入
質既而囂叛以精兵襲破囂隴西平進攻公孫述
蜀人大懼使客刺歙未死馳召盖延屬以軍事歙
自書表言理國以得賢為本薦段㐮骨鯁可任投
筆抽刀而絶帝聞驚悼贈歙中郎將征羌侯印綬
諡曰節侯子褎嗣帝嘉歙忠節復封歙弟由為宜
西侯
南北朝樂子雲淯陽人仕梁為江陵令除光禄卿魏
尅江陵衆奔散呼子雲子雲曰終為禽矣不如守
以死節遂仆地死於馬足之下
唐張巡南陽人天資高邁略細節開元末擢進士為
清河令調眞源安禄山反廵率吏士起兵時吴王
祗奉詔督河南諸郡兵廵與单父尉賈賁募豪傑
應之祗因表廵經略兗以東軍事令狐潮為雍丘
令降賊而雍丘旋為廵所據潮率衆四萬圍之大
小數百戰竟破走潮廵以雍丘小久困無儲蓄乃
拔衆保寧陵賊追之戰寧陵北斬將二十殺萬人
有詔拜廵主客郎中河南節度副使賊將尹子竒
將勁兵十餘萬攻睢陽睢陽守許遠告急廵自寧
陵悉兵赴之賊敗遁進廵御史中丞未幾賊攻圍
益急或請棄城而東廵遠與計曰睢陽江淮保障
棄之去賊乘勝前馳是無江淮也且我饑羸即走
必不遠不如堅守以待援兵于是日賦士米一勺
雜茶紙食之茶紙盡乃食馬馬盡羅雀掘鼠煑鎧
弩以食廵出愛妾殺以饗士人知必死終莫有叛
者所餘纔四百人賊登城士病莫能興廵西向拜
曰臣力竭矣生無以報陛下死當為厲鬼以殺賊
城遂䧟與遠被執子竒好謂巡曰聞公力戰大呼
皆輙裂嚼齒齒皆碎何至是也廵罵曰有之吾欲
吞逆賊顧力屈耳子竒怒以刀抉其口齒存者僅
三四廵罵不絶口與姚誾雷萬春等三十六人同
日死時年四十九事聞詔贈揚州大都督
元富珠哩遠順陽人父翀見儒林志遠以廕調秘書
郎轉襄陽縣尹未行南陽賊起遠以忠義自奮傾
財募丁壯得千餘人與賊拒戰俄而賊大至遂被
害
明鐵鉉鄧州人洪武中由國子生授禮科給事中調
都督府斷事嘗讞疑獄立白太祖喜字之曰鼎石
建文初為山東參政靖難兵起破李景隆䧟德州
城戍皆望風潰遂攻濟南鉉乘城守禦盡毁燕兵
攻具燕兵發大礮擊城鉉書太祖高皇帝牌懸城
上相顧不敢發燕王憤甚堰濟水灌城鉉乃詐降
誘燕王進城伏壯士城上以呼千歲為號急下鐵
板而别設伏撤橋謀盡殱燕衆既而板中王馬首
得逸去鉉率衆掩擊大敗之斬獲無算遂復德州
進兵部尚書復與盛庸大敗燕王于東昌斬大將
張玉燕王遁歸北平由他道入京師購得鉉檻至
反坐廷中責之跪不可剸其膝責之反顧又不可
劘其耳鼻寸磔之至死罵不絶口宣德中諡忠烈
任賢裕州人弘治中鄉舉累官監察御史以内艱
歸正德六年流賊掠境賢分城禦守及城䧟力戰
死詔贈太僕寺少卿仍命有司立祠祀之
吳阿衡字隆微裕州人萬歷己未進士初授山東
淄川知縣調繁歴城平白蓮妖黨行取湖廣道御
史歴官兵部侍郎薊遼總督以失墻子路殉難死
諡忠毅
許宣字簡臣内鄉人流賊䧟南陽許氏居山寨固
守宣族人承業倡義入鄧州執偽官戮之莊烈帝
手詔授都司為諸道勸宣與弟宷官等襲内鄉擒
送偽知縣主簿賊帥怒併力攻寨將破宷生母常
氏投井死宷繞井悲號隨入井妹許氏嫁李占鰲
寡居依母兄自縊不死賊斷䋲墜欲脅辱氏大罵
賊刃交下析骸死宣及妻鍾氏官及妻陳氏皆遇
害事聞贈宣宷官皆知縣
趙廷璧字相如内鄉人崇禎癸酉舉人歴任長沙
僉事武岡城䧟廷璧及妻吉氏子燝媳馬氏俱死
之
陳預抱舞陽人諸生賊圍城急母段氏先投井預
抱及弟預養預懷曁預抱妻黃氏子默通預養妻
馬氏子默恒默言相繼投井死其禦寇被執罵賊
死者有南陽舉人王明物諸生周讜南召諸生孟
繼孔鄧州諸生丁如浣丁一統張五美王鍾祥州
民海成王之章唐廷俊内鄉諸生符光宏裕州諸
生樊中萃張培其城䧟不屈死者内鄉申爾忠諸
生許起龍許惟一許士俊王鯨鄭培等裕州諸生
石莪唐啟中等各詳府州縣志
皇清張奎鄧州人任都司于辰州殉節奉
旨歸葬南陽故里
汝寧府
漢翟義字文仲上蔡人丞相方進少子以父任為郎
歴遷至河南太守青州牧徙東郡太守所至著名
有父風烈平帝崩王莽居攝義自以宰相子守大
郡父子受漢厚恩當為國討賊以安社稷遂與姊
子同邑陳豐謀舉兵西誅不當攝者選宗室子孫
輔而立之豐年十八勇壯許諾遂奉嚴鄉侯劉信
舉兵討莽不克而死又見名宦志
陳蕃字仲舉乎輿人年十五閒處一室蕪穢不治
父友薛勤曰孺子何不灑掃曰大丈夫處世當掃
除天下安事一室後以太尉李固表薦拜議郎為
樂安太守延熹中歴仕至尚書僕射進太尉會李
膺等以黨事下獄蕃上疏極諫遂策免永康元年
竇太后臨朝以蕃為太傅錄尚書事與竇武謀誅
曹節等不克遂遇害
伍孚字德瑜汝南人官越騎校尉忿董卓凶毒志
手刃之乃朝服懷刃見卓孚語畢辭去卓起送至
閣以手撫其背孚因出刃刺之不中卓自奮得免
急呼左右執殺孚而大詬曰爾欲反耶孚大言曰
恨不得磔裂奸賊于都市以謝天地言未卒而斃
袁秘字永寕汝南人仕為郡門下議郎黃巾賊起
秘從太守趙謙擊之軍敗與功曹封觀等七人皆
死詔旌秘等門閭號曰七賢
三國傅彤義陽人仕蜀漢為將軍章武初從昭烈帝征
吳敗于猇亭彤為後殿兵衆盡死彤氣益烈吳人
使降彤罵曰吳狗安有漢將軍而降者遂死之
傅僉義陽人彤子以彤死節拜為左中郎景耀末
為陽安關口守將魏鍾會督兵至漢中使護軍胡
烈攻關口僉拒守其下蔣舒率衆迎降烈乘虛襲
城僉格鬭而死
晉周顗字伯仁安成人安東將軍浚子少有重名神
采秀徹初襲父爵武城侯拜秘書郎元帝鎮江左
時徵為軍諮祭酒累遷吏部尚書逮王敦搆逆顗
以忠義折之遂被害及敦卒追贈左光禄大夫儀
同三司諡曰康子閔方直有父風仕至尚書左僕
射卒諡曰烈
宋舒繼明羅山人性慷慨有志節少以善射名紹興
間守信陽偽齊劉豫襲郡城矢盡被擒罵賊而死
陳亨祖淮寧人紹興末官軍已復蔡州亨祖起兵
據淮寕殺金知州完顔頁嚕以城歸宋授知淮寕
府金兵攻城亨祖力戰死之舉家五十餘人皆死
詔立廟光州賜額曰憫忠
元張桓字彦威汝寕人先世本眞定人父木知汝寕
府因家焉桓以國子生釋褐入補中書掾累官陕
西行臺監察御史以言事不合歸汝寕盗起桓避
之確山賊久知桓名襲獲之羅拜請為帥弗聽囚
六日擁至渠魁前桓直趨據榻坐與之抗論順逆
賊徒捽桓起跪桓仰天大哭罵叱彌厲賊猶不忍
殺強之一揖桓瞋目曰吾恨不能斬逆首肯聽汝
誘脅折腰耶賊遂刺之死事聞贈禮部尚書諡忠
潔
明逯得山汝陽人少負大志明初以功陞管軍鎮撫
進討偽漢從戰鄱陽湖以死廟祀康郎山贈武節
將軍驍騎尉汝陽縣子
趙敏字子聰汝陽人工部侍郎毅子年二十舉于
鄉授兵部主事靖遠伯王驥征麓川敏參謀軍事
師旋擢吏部郎中後以土木之難陷陣而死景泰
元年贈奉直大夫廕子入監時同死難者有太醫
院判貴茂亦汝陽人贈廸功郎
徐文英字景華西平人成化丁未進士官至苑馬
寺少卿致仕里居正德六年流賊掠境文英率鄉
兵禦之失利遇害詔贈太僕寺卿仍命有司立祠
祀之
張来儀遂平人正德初仕四川羅江縣知縣以廉
能稱會蜀寇青頭保為亂司府檄来儀於劒州禦
之兵敗被執令儀跪儀詈不絶口遂被害祀鄉賢
東紳西平人諸生正德六年流寇攻城率闔學諸
生詣邑宰王佐陳大義誓以死守及城䧟佐死之
紳猶率衆巷戰死事聞勅命立祠祀王佐紳從祀
焉時有遂平人李斌亦與賊戰被執罵賊磔死
安如嵩確山人萬歷己酉舉人任陕西眞寧知縣
題陞鞏昌府同知代署階州甫三日大寇蝎子塊
數萬突至州城池淺惡如嵩督守力竭死之
劉璧確山人恩貢任湖廣岳州通判陞漢陽知府
未之任張獻忠攻岳州璧與廵按劉熙祚堅拒三
月糧盡城䧟被執不屈至死罵不絶口子泰時年
十四亦死焉
朱榮祖汝陽人初為郡班役以累有戰功授遊擊
團練鄉勇值土寇至謀刈麥以困斃城中太守李
燦用計賺賊入城縛賊首殷守祖等五十八人盡
殺之榮祖謀力居多後城䧟偕妻孫氏登樓自焚
死
袁永基字綿祚汝陽人以祖功襲爵汝寕千戶闖
賊䧟汝出短兵巷戰身被數創死母王氏投井死
子世蔭亦與難時罵賊死義者有汝陽諸生馬駿
上蔡諸生張址葛䔗生父子趙應運李思顯彭凌
碧周奭曹震南西平諸生王之棟夫婦楊積石夫
婦劉漢英夫婦吳静明夏名文等各詳府縣志
劉洪啟西平人崇禎時流寇猖獗以縣委千總嘗
率其黨夜砍賊營動獲馬匹甲胄賊恒苦之每夜
必相誡曰防西平劉扁頭洪啟驍勇性寬大喜豪
傑賊騎多降之又收各州縣土寨營頭精銳遂成
大壘時闖賊所至糜爛惟洪啟屢戰有功封河南
勸農總兵後以戰死
汝州
明李士才郟縣人天啟甲子舉人知魚臺縣陞徽州
府同知未赴任適縣被寇殉難
袁象斗字天辰魯山人崇禎癸酉舉人壬午城䧟
不屈死妻梁氏亦自縊
李德笥字彛繡寳豐人崇禎丙子舉人壬午賊破
城被執以石灰書石上云君親不可忘寇讎急當
齧竪笏擊賊頭伸吾常山舌伺賊寐刺之不得被
殺至死罵不絶口
李猷吉字純伯寳豐人由貢生為南陽教諭崇禎
庚辰流寇䧟南陽猷吉曰明倫堂吾死所也整冠
升堂帶未及束而賊至逼降猷吉唾罵賊怒刃之
頭已墜矣身猶依柱挺立不仆祀鄉賢
朱續川汝州人明宗室流賊破城舉家縊死
譚國政汝州衞鎮撫城破闔家自焚死
趙含玉寳豐人率鄉兵與流寇力戰死邑頼保全
立祠以祀
王四郟縣人充夲縣練總與劉守度蔡八征土寇
戰死同時禦賊死難者郟縣高凌雲守節不屈死
者汝州指揮使錢繼美百戶梁翰臣諸生劉若時
李寰及妻張氏女潤淵郭如嵩魯山諸生申嵩秀
及妻袁氏李淳儒及妻馬氏閻如玉及妻常氏尹
德懋趙真才郟縣賈時俊寳豐貢生陳佐舜等各
詳州縣志
陳州
周洩冶陳大夫時陳靈公與孔寧儀行父通于夏姬
衷其衵服以戲于朝冶驟諫曰公卿宣淫民無效
焉且聞不令君其納焉公怒殺之
南北朝殷孝祖長平人少有氣幹仕宋以軍功累遷
兖州刺史明帝即位四方多叛朝野憂危司徒參
軍荀僧韶請徵孝祖入朝從之孝祖聞命即日棄
妻子率文武二千人入都人情于是大安拜冠軍
將軍時賊據赭圻孝祖與戰中流矢死贈建安縣
侯諡曰忠
宋謝貺陳州人欽宗時提點京西北路刑獄會金兵
攻汝州貺領兵往援戰死
明馬呈瑞西華人天啟甲子舉人明末城破不屈死
入忠烈祠
王繼東字懷西沈邱人天性純孝立志端方值流
寇猖獗倡士民築壘固守寇不能入崇禎十年十
一月寇擁衆力攻衆寡不敵遂遇害祀鄉賢
皇清楊逵字三川沈丘人由貢生授大同通判駐朔州
姜瓖叛鄰邑皆附逵執義不從賊臠殺之事聞
贈按察司
賜祭廕一子
許州
漢韓千秋潁川人濟南相擊南越戰死
韓延年潁川人千秋子武帝以千秋死戰故封延
年為成安侯天漢二年從李陵出擊匃奴以五千
人闘單于三萬衆横行浚稽山一日數十合戰閱
四五日陵軍以無救敗陵降延年戰死
晉鐘雅字彦青長社人少孤好學有才智舉四行初
除汝陽令入為著作佐郎明帝末累遷御史中丞
直法䋲違百僚憚之進拜驍騎將軍蘇峻之亂侍
衛天子或勸之去雅曰君危不能濟遁逃苟免不
可卒死於難追贈光禄勲其後以家貧詔賜布帛
百疋子誕官至中軍參軍
唐張善相襄城人世亂起兵許州歸唐授伊州總管
王世充攻之城䧟被執罵賊見殺封其子㐮城郡
公
明宋鑑字孔昭許州人天順六年入監授平江知縣
流賊掠境鑑出戰於梓岡身中七鎗猶力戰不已
賊駭異遂退鑑亦仆地輿至署而死事聞贈岳州
府通判錄一子入監
劉校字宗夏郾城人正德辛未進士授刑部主事
值武宗南狩校上章諫沮上震怒罰跪午門外五
日廷杖死世宗嗣位追贈尚寳司少卿錄一子
入監
邢國璽字韞斯長葛人崇禎甲戍進士令山東濰
縣創築石城著有勞績後晉東萊兵備道奉部咨
監軍入援道過龍岡突遇賊鋒國璽身先士卒被
圍刃鏃交加身被十創墜馬死子諸生為法為憲
流寇至長葛為法兄弟與舉人孟良屏李青芝貢
生黃朝聘等守城殺賊城䧟被禽俱罵賊死
李豫字伯和郾城人崇禎甲戍進士授刑部主事
簡恤山東多釋疑獄擢御史廵按山西以直忤時
左遷西寧道副使葬親歸里聞闖賊䧟京師慟哭
不食死祀鄉賢
李光閭字䋲麓襄城人闖賊䧟城光閭抱書急趋
學宫曰此吾死所也投泮水死
皇清郭萬國許州人由諸生隨軍著績任貴州銅仁令
歴任黔中所至有聲旋陞江西饒州知府涖任甫
十二日而耿逆偽將程鳳糾衆攻城城中守兵僅
八百萬國統家人血戰身中十六槍力竭死事聞
予祭葬贈光禄寺卿廕子琛入監任晉州知州能
繼清白晉人德之雍正三年
題
劉澤久許州人初在鄖陽撫治效力以功授千總
於竹溪房山陡嶺等處屢著戰功旋授鄖陽署守
偹康熙十七年霍山之亂因主將失利奮勇突陣
救援被禽不屈死於雍正三年
題
禹州
明余爵字天有禹州人崇禎戊辰進士歴任撫寧章
邱令有政聲後以兵部員外監軍救汴與賊戰死
贈太僕寺少卿予祭葬廕一子
魏持衡密縣人官至光禄寺卿與舉人馬體健俱
以流寇破城不屈死
鄭州
南北朝胡小虎河隂人北魏孝昌中官統軍為梁將
樊文熾所擒死之
明毛豫河隂人洪武間選貢官兵部主事傅友德征
滇南白石江之戰豫以身殉諡忠節
邊昇滎澤人洪武中以明經薦累官兵部侍郎靖
難師渡江昇率兵拒之殊死戰被獲不屈而死
毛文炳字夢石鄭州人崇禎戊辰進士任太原守
道李自成僣號西安所至皆望風棄城走文炳與
廵撫蔡懋德謀死守相與嚴號令利噐械為禦賊
計賊兵薄城文炳率衆固守殺賊無算賊益怒攻
圍六晝夜力盡被執自成義之誘以官文炳罵不
絶口遂遇害
魏尚賢字明賓鄭州人萬歷丙辰進士天啟中任
右通政魏璫以姓名與已類欲聫族譜不應遂拂
衣歸及闖賊攻鄭尚賢與州守協力堅拒城䧟罵
賊死
隂化陽字太乙鄭州人萬歷庚子舉於鄉歴戶部
郎中闖賊破鄭仗節不屈死
皇清楊鑛汜水人以廕生知㐮陽府值總兵王光恩叛
鑛被執遂遇害
趙翀鄭州人明崇禎庚辰進士
夲朝定鼎任陕西蘭州知州順治七年&KR0624;賊破蘭州死
之
予祭葬贈陕西布政司右參議康熙元年祀鄉賢
陳一太鄭州人順治己丑進士授福建平和令時
水賊作亂殉難死於順治十三年祀鄉賢
陕州
夏關龍逢陕人初桀觀炮烙于瑶臺謂龍逢曰樂乎
龍逢諫曰人以為苦君以為樂臣觀君冠危石也
臣觀君履春冰也未有冠危石而不壓履春冰而
不陷者桀笑曰是日亡則與偕亡子知我之亡而
不知自亡乎子就炮烙之刑吾觀子龍逢遂赴火
而死
隋張須陀閿鄉人性剛烈有勇略弱冠從史萬歲討
南寧夷爨翫以功授儀同又從楊素擊平漢王諒
加開府大業中為齊郡贊務後轉滎陽通守李密
與翟譲率兵攻城須陀拒之譲懼而退乘勝追躡
十餘里遇伏發戰死
唐上官儀字游韶陕州人工文詞貞觀初授弘文館
直學士高宗時累遷西臺侍郎武后得志專威福
儀密請帝廢后后自申訴未幾儀與子庭芝俱為
后所害中宗立追贈中書令泰州都督楚國公庭
芝岐州刺史天水郡公以禮改葬
宋宋炎陕州人蹶張命中補秉義郎敵人圍城射死
數百人比再圍炎以勁弩數百發毒矢殺千餘人
城陷敵人聲言求善射者貴之炎不應力戰而死
明薛嵓閿鄉人慷慨負志操有治才洪武中累遷大
理寺卿謫廣西永樂初安南國王為黎季犁所殺
其孫陳天平自老撾來歸季犁子蒼表請還君之
上命廣西總兵都督黃中以兵千人送歸其國舉
嵓為輔行至芹站伏發劫天平嵓被擒死之
李情字宗善靈寳人弘治癸丑進士授監察御史
彈劾不避寵戚擢湖廣按察司僉事改山西風裁
益著閹瑾摘其失謫驛丞瑾誅復僉事陞江西副
使正德八年桃源洞賊王蔡等叛情率兵討之不
克遇害事聞贈按察使錄一子入監仍賜祭於家
時登封李錫為嘉善主簿尉氏馬驄為饒州照磨
同死於難
趙良棟陕州人貢生嘗仕東莱教職僑居澠池寇
襲澠父子挺身罵賊死
劉岱陜州人神宗昭妃之弟襲父應節爵左都督
寇䧟燕京岱闔門舉火自焚男女百餘口無一存
者時有弘農衛指揮許佳印李君賜弘農衛百戶
完璧俱禦賊死諸生王從遜同弟二人俱戰死張
我正張我德俱罵賊不屈死又閿鄉教諭田鴻圖
賊圍城急合家投井死高第因流賊破砦投崖死
子齊岡亦死事聞旌表閿鄉諸生閻思聰率衆劫
賊營後援不至戰敗死
光州
唐陳元光字廷炬光州人年十三領鄉薦第一總章
間從其父政領將兵五十八姓以戍閩政卒代領
其衆任玉鈴衛翊府左郎將會廣寇諸蠻陳謙等
攻䧟潮陽元光率輕騎往平之詔進嶺南行軍總
管垂拱二年疏請建州治于泉潮之間以控嶺表
設刺史主其事時宰相侍從裴炎婁師德狄仁傑
等建議以為非元光不可遂可其請由是方數千
里無桴鼓之警未幾蠻寇鴟張潛抵岳山元光輕
騎以往步兵後期為賊所殞百姓如失怙恃立廟
祀之事聞詔增秩諡忠毅
宋詹鈞固始人少負竒氣由邊郡才技良家子選補
軍職隸武定軍充總制官與元兵戰力盡被執遇
害
金姬汝作字欽之汝陽人為北山招撫使守汝州哀
宗在蔡州汝作入援元師攻州州人梁臯作亂遂
被害贈武昌節度使
明邢祥息縣人官滿城主簿正德中以禦賊死節
許逵字汝登固始人正德戊辰進士授樂陵知縣
會流賊劉七齊彦名焚屠城邑殺長吏州縣率棄
城遁逵募民兵禦之賊至逵設方略率衆冐矢石
戰于城南俘馘甚衆累禦大賊以功擢山東僉事
賊楊寡婦以千騎犯濰縣賊錢鸞以百騎掠德平
逹盡殱之威名大著遷江西副使己卯六月宸濠
生日臺省官入賀濠伏甲起脇使從已廵撫都御
史孫燧怒叱濠濠怒縛燧逵爭之濠怒曰我不能
殺汝耶逵罵曰汝能殺我天子能殺汝汝反賊萬
段磔汝汝悔何及遂與燧同遇害斫其頸屹不動
賊衆共推令跪卒不屈死年三十六事聞累贈禮
部尚書諡忠節錄其子㻛為錦衣衛正千戶命有
司建祠南昌春秋祭享賜額為旌忠云時同邑人
熊驂知莱蕪縣遂平人張來義知羅江縣俱以討
叛死節
唐時明字蹇夫固始人萬歷戊午解元由長垣縣
教諭歴任陕西鳳翔府知府崇禎六年流寇破潼
關時明繕城濬隍設櫓盾為戰守具日夜食宿城
上賊抵城典史董尚實引賊入城時明被執牛金
星假同鄉之誼婉轉相誘時明厲聲大罵潛懷匕
首欲刺之事洩執赴西安至興平縣城隍廟自縊
死祀鄉賢
黃絅光州人天啟間進士歴任陕西兵備道殺賊
有功陞夲省按察使崇禎癸未城䧟被執不屈與
妻王氏投水死子彛如亦死于光州之難
王敏光州人郡庠生崇禎乙亥寇攻䧟州城死之
子者琯崇禎癸酉舉人辛巳寇䧟城率衆巷戰死
董牖字司儒光州人為尉氏教諭賊強之仕自刎
死同時罵賊死義者光州諸生龔業煥龔永貞劉
沂張應捷黃駿發熊如騏李秉忠賈安世王轔等
曹自強字象乾息縣人由恩例授訓導幼失恃孝
事繼母有學行士多師之壬午流寇襲邑城率士
民登陴拒守力屈死祀鄉賢
祝昌字九如固始人順治己丑進士任黃州府推
官廉峻多平反建雪堂學規課九屬士子陞辰沅
道康熙十五年吳逆寇五溪昌泣諭兵民固守星
沙賊大至力竭自縊死
河南通志卷六十三
