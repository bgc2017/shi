河南通志卷五十五
名宦中
開封府
薛宣字贛君東海郯人成帝時陳留太守盜賊潛
藏吏民服其威信
樂俊光武時為浚儀令時陽武令張汜上言河決
積久宜改修堤防俊以新被兵革瘡痍未復奏止
之
王況京兆人光武時為陳畱太守務行德教時蝗
大起過郡界不留歲大熟
魯恭字仲康扶風平陵人明帝時為中牟令專以
德禮化民不任刑罰吏人信服郡國螟蝗為災傷
禾稼獨不入中牟河南尹袁安聞之疑其不實使
掾肥親往廉之恭隨行阡陌俱坐桑下有雉過止
其旁旁有童兒親曰兒何不捕之兒言雉將雛親
瞿然而起與恭訣曰所以來者欲察君之政迹耳
今蟲不犯境一異也化及鳥獸二異也豎子有仁
心三異也久留徒擾賢者耳還府具以狀白安是
歲嘉禾生恭便坐庭中安上書言狀帝異之
召馴字伯春九江壽春人信臣孫章帝時拜陳留
太守有治迹賜刀劍錢物元和二年入為河南尹
馬嚴字威卿扶風茂陵人建初二年拜陳留太守
明賞罰發奸慝郡界清寧時京師訛言賊從東方
來百姓奔走諸郡惶急各以狀聞嚴察其虚妄獨
不為備詔書勅問嚴嚴白無賊後卒如言
劉矩字叔方沛國蕭人桓帝時為雍丘令以禮讓
化人其無孝義者皆感悟自革民有争訟矩引之
前提耳訓告以為忿恚可忍縣官不可入使歸更
尋思訟者輒各罷去有路得遺物者皆推尋其主
還之在縣四年以母憂去
棗祗潁川人獻帝末為陳畱太守時歲旱軍食不
足祗建置屯田數年中歲每大收所在積粟倉廩
皆滿軍國賴之
三國司馬岐河内温人魏明帝時為陳畱相梁郡有
繫囚多所連及數歲不決詔書徙獄於岐屬縣請
預治牢具岐曰今囚有數十既巧詐難符且已倦
楚毒其情易見豈當復久處囹圄邪及囚至詰之
皆莫敢匿一朝決竟隨超為廷尉
劉劭字孔才邯鄲人魏明帝時為陳留太守敦崇
教化百姓稱之
晉陸雲字士龍吳郡人機之弟少與兄齊名號曰
二陸幼時吳尚書廣陵閔鴻見而竒之曰此兒
若非龍駒當是鳳雛後舉雲賢良吳平入洛刺
史周浚召為從事謂人曰陸士龍當今之顔子
也俄而公府掾為太子舍人出補浚儀令縣居
都會之要名為難理雲到官肅然下不能欺市
無二價人有見殺者主名不得雲錄其妻而無
所問十許日遣出密令人尾之謂曰其去不出
十里當有男子候之與語便縛來既而果然問
之具服云與此妻通共殺其夫今聞妻得出欲
與語憚近縣故遠相要候於是一邑稱為神明
及去官百姓圖像配祀縣社郡守害其能屢譴
責之雲乃去至今百姓追思之
唐狄仁傑字懷英并州太原人為兒時門人有被
害者吏就詰衆争辨對仁傑誦書不置吏讓之
答曰黃卷中方與聖賢對何暇偶俗吏語耶舉
明經調汴州參軍為吏誣訴黜陟使閻立本召
訊異其才謝曰仲尼稱觀過知仁君可謂滄海
遺珠矣冤立白遂薦授并州法曹參軍親在河
陽仁傑豋太行山反顧見白雲孤飛謂左右曰
吾親舍其下瞻悵久之雲移乃得去後為大理
寺丞歲中斷久獄萬千人時稱平恕同府參軍
鄭崇質母老且疾當使絶域仁傑謂曰君可貽
親萬里憂乎詣長史藺仁基請代行仁基咨美
其誼時方與司馬李孝廉不平相語曰吾等可
少愧矣則相待如初每曰狄公之賢北斗以南
一人而巳
馮元淑伯州安陽人中宗時為浚儀令右善去
惡人稱神眀與奴僕日一食馬一秣不挈妻子
斥俸餘以恤貧乏或以近名譏淑曰吾性也不
為苦帝聞之降璽書勞勸付狀史官
宋吕端幽州安次人知開封浚儀二縣臨事果决
待民以寬百姓以父母歌之去任之後思之不
置
張詠字復之濮州鄄城人太宗時知浚儀縣有
才望著能聲李沆宋湜寇凖連薦扵朝以為荆
湖北路轉運使後知陳州歴官尚書
楊礪字汝礪真宗尹開封時礪為司理真宗偶問
何年及第礪唯唯不答後知其唱名第一自悔失問
謂礪不以科名自伐心重之礪决獄多平反一時
權貴無敢私干者
李載字伯熙通利軍黎陽人少苦學炎暑讀書置
其足於水以此得疾然猶不忍舍去至真宗時吕
夷簡薦其材知齊州已知開封有巫以井泉飲
人云可去疾趨者旁午載乃杖巫湮其井以治
聞
李若谷字執虚婺州永康人赴長社主簿自控
妻驢故人韓億為負行李將入境謂韓曰恐縣
吏迎至篋中止有錢六百以其半遺韓相持大
哭而别
蘇頌字子容臨江軍新喻人知開封吕惠卿嘗語
人曰子容吾鄉先進若一詣我執政可得也頌聞
之笑而不應政尚嚴察或以為嫌頌曰京師浩穰
正當以柱後惠文治之耳
樂黃目字公禮撫州宜黃人咸平間知浚儀縣
上言知州縣令引見御前試時務策取其明於
吏治達於教化者充選則官得其人矣帝頗采
納為政簡默處劇而無廢事後推開封府吏民
畏而愛之有著述數百卷
趙璉失籍貫為開封祥符縣尹著循聲擢淮南
江北行省參政
范正平字子夷河南許州人學行甚高雖庸言
必援孝經論語紹聖中為開封縣尉向後家造
墳欲拓隣以自廣蔡京力主其請正平執不可
會民上訴京坐罰金以此銜之誣以他事下詔
獄久始赦歸
郭僎河南祥符人徽宗時權祥符縣尉時童貫
子奉勅葬邑境僎任途役貫命撤民屋當道者
先籍童氏屋數十楹欲毁之貫遽令勿毁以是
民得免
夏侯嘉正字會之江陵人知開封會歲凶即出
官廩賴以全活者甚衆
范仲淹字希文蘇州吳縣人舉進士以吏部員外
郎權知開封府決事如神京師謠曰朝廷無憂有
范君京師無事有希文時吕夷簡當國進用者多
出其門仲淹上百官圖指其次第謂如此為序次
如此為不次如此為公如此為私語侵夷簡夷簡
不悅又論建都謂洛陽險固而汴為四戰之場太
平宜居汴即有事必居洛陽夷簡目為迂闊仲淹
復譏切時政益與夷簡忤罷知饒州會元昊反置
陜西路安撫經略招討使以仲淹韓琦龐籍分領
之號令明肅賊不敢犯呼為龍圖老子謂其胸中
有數萬甲兵又謠曰軍中有一韓西賊聞之盡膽
寒軍中有一范西賊聞之盡喪膽元昊由此請和
遂召拜樞密副使改參知政事
程琳字天球博野人眞宗時以給事中權知開封
府王蒙正子齊雄捶老卒死賂妻子使以病告琳
察其色辭異令有司驗得其捶死狀蒙正連姻章
獻太后家太后謂琳曰齊雄非殺人者乃其奴捶
之琳曰奴無自專理且使令與已犯同太后默然
遂論如法
陳堯佐字希元閬中人仁宗時與弟堯咨相繼知
開封府皆有政績
錢明逸京兆人仁宗時知開封府謹守繩墨為政
簡静有條理不肯徇私
燕度字唐卿青州益都人仁宗時知陳畱縣京東
蝗年饑盜起度勸邑豪出粟六萬以濟民又行保
伍法以察盜善狀日聞以薦徙知滑州
鄭戬字天休蘇州吳縣人寳元初以龍圖閣直學
士權知開封府彊敏善聽決假貸細民繩治豪右
政有能迹徙擢三司使
魏瓘字用之婺源人仁宗時知開封府持法精審
明通吏事上元起綵山闕前張燈與宦者護作宦
者挾氣視瓘年少輒誅索侵擾瓘密以聞詔杖宦
者遣之弟琰嘗通判陳州適歲饑百姓相率強取
人粟坐死者甚衆琰曰此廹於窮饑豈得已者坐
其首黥之
強至仁宗時為開封府倉曹參軍郡中露積油幕
一夕火主守者法應死至疑火所起召幕工訊之
工言製幕須雜他藥相因既久得濕則燔為上其
事帝聞乃悟曰頃歲先帝山陵火起油衣其事正
爾遂原其罪
榮諲字仲思濟州任城人仁宗時為開封府判官
太康民事浮屠法相聚祈禳號白衣會縣捕數十
人送府尹賈黯疑有妖請殺其為首者而流其餘
諲持不從各具議上之中書是諲議但流其首餘
皆杖釋之
包拯字希仁廬州合肥人仁宗時權知開封府舊
制凡訟訴不得徑造庭下拯開正門使得至前陳
曲直吏不敢欺中官勢族築園榭侵惠民河以故
河塞不通適京師大水拯乃悉毁去或持地劵自
言有偽增步數者皆審驗劾奏之遷諫議大夫京
師諺云關節不到有閻羅包老又曰笑比黃河清
内外皆稱為包待制云後諡孝肅立祠署左春秋
祀之
李絢字公素邛州人皇祐初以龍圖閣直學士權
知開封府時京師多老奸宿猾吏不能擒絢推迹
其物色起居一時錄治略盡威令大行
蔡襄字君謨興化仙遊人仁宗時以龍圖閣直學
士知開封府精於吏事談笑剖決破奸發隐吏不
能欺
張方平字安道南京人仁宗時知開封府事叢集
前尹率書版識之方平獨默記決遣無少差忘
馮京字當世江夏人仁宗時以翰林院學士知開
封府數月不一詣丞相府京富弼婿韓琦語弼以
京為傲弼使往見琦京曰公為宰相從官不妄造
請乃所以為公重非傲也
王素字仲儀大名莘人仁宗時以樞密直學士知
開封府至和秋大雨蔡河溢水入於城詔軍吏障
朱雀門素奏曰兵民廬舍多覆壓衆心怦怦然奈
何更塞門以動衆於是詔止其役水亦不害
歐陽修字永叔廬陵人嘉祐初以龍圖閣學士知
開封府承包拯威嚴之後簡易循理不求赫赫名
京師亦治
吳奎字長文濰州人仁宗時以翰林學士權知開
封府應事敏捷吏不敢欺富人孫氏估𣙜財利負
其息者至評取物産及婦女奎發孫宿惡徙其兄
弟於淮閩豪猾畏斂居三月治聲赫然
王疇衞州人皇祐中為開封府推官内侍李允良
訴其叔父死疑為仇家所毒請發棺驗視疇曰安
知非允良之姦窮治果與叔父有怨時稱其明
吕溱字濟叔揚州人仁宗時以龍圖直學士知開
封府精識過人辨訟立斷豪惡斂迹
楊繪字元素綿竹人仁宗時為開封府推官遇事
迎刃而解諸吏惟日不足繪未午輒報竟帝愛其
才欲超置侍從執政見其年少弗用
沈遘字文通錢塘人治平初知開封府蚤作視事
逮午而畢沛然有餘暇士大夫稱其能
竇卞字彦法曹州人英宗時為開封府推官方禁
銷金為衣皇城卒捕得之屬卞治以中禁為言卞
奏曰眞宗行此制自掖庭始今不正以法無以示
天下且非祖宗立法意帝從其請遷知深州
錢勰字穆父臨安人吳越王俶從曾孫英宗時以
龍圖閣待制知開封府老吏畏其敏欲困以事導
人訴牒至七百勰隨即剖決簡不中理者緘而識
之戒無復來閱月聽訟一人又至詰之乃讕言無
有勰啓緘示之果然聞者咸皆驚咤宗室貴戚皆
為斂手有丞相府謁吏干請輒械治之積為衆所
憾出知越州歴官戶部尚書加龍圖閣直學士復
知開封臨事益精蘇軾乘其据案時遺之詩勰操
筆屬和立就軾曰電掃訟庭響答詩筒近所未有
也
滕甫東陳人神宗初知開封府時三獄皆滿及甫
視事未幾決遣殆盡京師翕然稱之
孫覽字傅師高郵人神宗時知尉氏縣有屯將遇
下虐士卒欲謀因大閱殺之以叛覽聞之馳往士
卒猶羣語不顧覽呼諭之曰將誠無狀然天子何
負汝軰乃欲致族滅耶皆感謝去就列屯將徐至
覽命吏趨具奏衆意遂安帝壯其材以為司空主
簿
劉庠字希道彭城人神宗時知開封府奏論新法
帝諭之曰奈何不與大臣恊心濟治乎庠曰臣子
於君父各伸其志臣知事陛下不敢附安石會與
蔡確争廷參禮遂以龍圖閣直學士出知太原
趙瞻永城人神宗時為開封府推官帝問青苗法
便否對曰唐行之於季世擾攘中掊民財誠便今
欲為長久計愛養百姓誠不便
蔡延慶字仲遠萊州膠水人神宗時為開封府推
官有衞士告黃衣老卒筒火入直延慶察卒色辭
疑焉詢之果是誣訴即反坐告者事聞帝重之加
直史館知河中府
王安禮字和甫撫州人熙寧中以翰林學士知開
封府事至立斷前滯訟不得其情及具按未論者
幾萬人安禮剖決未三月囚繫皆空書揭於府前
遼使過而見之歎息稱異帝聞特陞一階時前星
未曜太史言民墓多迫京城不利國嗣詔悉改卜
安禮諫曰文王卜世三十政先掩骼埋胔未聞遷
人之塜以利其嗣者帝惻然而罷
豐稷字相之明州鄞縣人神宗時知封丘縣縣為
畿邑素苦權要請託稷亦不峻拒苐直其情取平
於法終不以人為重輕久之人亦不敢干以私吏
民畏愛之
蘇軾字子瞻眉山人神宗時以言事忤王安石命
權知開封府推官以困之軾決斷精敏聲聞益遠
王存字正仲潤州丹陽人元豐中以龍圖閣直學
士知開封府並河居人盜削汴隄以廣其田或請
令培築復故又按民廬侵官道者使撤之二謀出
自中人既有詔矣存曰此吾職也入言之即日弛
其役都人歡呼相慶
喬執中字希聖高郵人神宗時以司農丞提點開
封縣鎮諸縣牧地民耕歲久議者將取之當平邱
墓伐桑柘萬家相聚而泣執中請於朝詔罷改提
點京西北路刑獄時河決廣武埽危甚官吏相聚
莫敢前執中先登衆隨之不日埽成水不為患
王詔字景獻眞定人元祐中為開封府推官富民
貸後絶僧牒為緡錢十三萬踰期復責倍輸身死
貲籍又錮其妻子詔請免之
吕大防字微仲京兆藍田人哲宗時以翰林學士
權知開封府有僧誑民財因訟至庭下騐冶得情
命抱獄具即其所杖之他挾奸者皆遁去
王巖叟字彦霖大名清平人元祐中以樞密都承
旨權知開封府舊以推官判官二人分左右廳共
治一事多為異同或累日不決巖叟創立逐官分
治法自是著為令都城羣偷相聚謂之大房每區
容數十百人淵藪詭僻不可勝究巖叟令掩捕撤
毁隨輕重決之根株一空
吳擇仁字智夫興國永興人元祐中為雍丘主簿
金水河堤壊十六縣皆選屬庀役得詣朝堂白事
宰相范純仁獨異之曰簿領中乃有是人邪建中
靖國初畿内饑多盜以擇仁知太康縣始至召令
賊曹曰民窮而盜非天性也我以静鎮之若椎埋
故犯則必誅毋貸羣盜相戒不入境後拜戸部侍
郎兼知開封府械豪猾捕盜使於獄一府大驚取
賣珠人於宦官楊戩第竄之尋出知熙州
范百祿字子功成都人鎮之從子哲宗時以龍圖
閣學士知開封府勤於民事獄無繫囚吏欲以圄
空聞百祿曰千里之畿無一人之獄此至尊之仁
非尹功也不許經數月復為翰林學士
任伯雨字德翁眉山人哲宗時知雍丘縣御吏如
束濕撫民如傷縣枕汴流漕運不絶舊苦多盜然
未嘗有獲者人莫知其故伯雨下令綱舟無得宿
境内始猶不從則命東下者斧斷其纜趨京師者
護以出自是外戸不閉使者上其狀召為大宗正
丞
向子諲字伯恭臨江人元符間知開封府咸平縣
豪民席勢犯法獄具上尹尹盛章方以獄空覬賞
却不受子諲以聞詔許自論決章大怒劾以他事
勒停
王襄鄧州南陽人崇寧中權知開封府京師浩穰
訟者株蔓千餘人縲繫滿獄襄晝夜決遣四旬俱
盡又閱月獄再空遷龍圖閣學士
時彦字邦美開封人徽宗初為開封尹初都城苦
多盜捕得則皆亡卒吏憚於移問往往略之彦始
請以公憑為騐否則拘繫之以俟報坊邑少安
林攄字彦振福州人徽宗時為開封尹有大駔負
賈錢久不償一日盡輦當十錢來賈疑不納駔訟
之攄馳詣蔡京問曰錢法變乎京動色曰方議之
未決也攄曰令未布而賈人先知必有與為表裏
者退鞫之得省吏主名置於法張懷素妖事覺攄
得士民交關書疏數百請悉焚之以安反側衆稱
為長者
李琮字獻夫江寧人徽宗時知陽武縣役法初行
琮處置悉當旁近相率撾登聞鼓願視以為則帝
召對擢利州路江東轉運判官
蔣興祖常州宜興人徽宗時知陽武縣縣古博浪
沙地土脉脆惡大河薄其南積雨泛溢埽具輒潰
興祖躬救護露宿其上彌四旬隄以不壞治為畿
邑最使者交薦之靖康初金兵擾京師道過縣或
勸走避興祖曰吾世受國恩當死於是與妻子畱
不去監兵與外通興祖斬以徇金數百騎來攻不
勝去明日師益至力不敵死焉妻及長子相繼以
悸死詔贈朝散大夫
金李晏字致美澤州高平人皇統間為中牟令會海
陵王方營汴京運木於河晏領之經三門之險以
水勢衝激屢為患乃馳白行臺以其木散投之水
使工取於下流人皆便之
富察鉉章宗時令陽武治河有方沿河數百里皆
免衝決民祀之
程震字威卿東勝人興定初為陳留令治為河南
第一召拜監察御史
王浩哀宗時為扶溝令時民錢大亨等執縣官送
欵於元以浩有恩於民不忍加刃日勸之降終不
聽於是殺之無血主簿劉坦尉宋乙並見害棄屍
道路自春徂夏獨浩屍儼然如生目且不瞑烏犬
不敢近若有神護者
元袁裕字仲寬洛陽人世祖初為開封府判官時洧
川縣達嚕噶齊貪暴盛夏役民捕蝗禁不得飲水
民忿擊之斃有司當以大逆連坐五十餘人裕曰
達嚕噶齊自犯衆怒而死安可悉歸罪於民議止
誅首惡一人餘悉杖釋之
劉黼仁宗時為陽武尹邑向多盜黼廉潔自守盜
息民安
宋文玉汾陽人至元中知儀封縣蒞政嚴明民有
姪與季父搆怨姪黨火其家無噍類訴久不決玉
鞫之不浹旬姪黨皆服辜人稱其明
韓守中奉聖人至正中為洧川縣尹興學教民盜
賊屏息
明王博江南江寧人洪武初知開封府時流移新復
反覆不定博寬其徭役禁其侵攘教民闢土地治
蠶桑期年民獲其利境内遂寧累遷戸部尚書
齊勉山東陽穀人洪武初知尉氏縣清慎蒞職先
是雙洎河水為患勉築堤六十餘里又康溝河淤
塞復疏通之自是尉氏及隣邑俱免水患
周榘字仲方江西吉水人洪武初知中牟縣為政
廉明廢事悉舉先是民居數有火災遂禁夜作榘
弛其禁但俾儲水以防邑人翕然稱便
趙原山東鉅野人洪武初知祥符縣先是元季民
多逋亡原招來優恤未幾復業者甚衆其有居産
為里豪侵占者悉取歸之
張宗海江南溧陽人洪武初為封丘縣丞廉明仁
惠招集流移民甚德之陞寧陵知縣
俞廷芳浙江處州人洪武初知洧川縣招逋亡薄
賦役民甚誦之又嘗建縣治新學校其程度悉廷
芳所規定
江玉浙江龍游人洪武初知鄢陵縣時兵燹之餘
民多流移玉招撫復業者輒割已俸以贍不足勸
富民出粟濟之不逾年歸者五百餘戶秩滿去民
皆攀留不忍釋
張永泰江南和州人洪武初知中牟縣剛明仁愛
蒞政公廉招流亡賑饑乏民懷其惠秩滿擢戶部
主事
程本立浙江石門人洪武中為周府長史從王之
國每侍王敷陳謨典多所開益徵入翰林院纂修
國史累官至都御史
許譽山東長山人洪武中知儀封縣時邑多遊民
譽疏榜禁之且曰罔遵告戒是為棄民民果自棄
法所必加由是民皆畏服田野日闢盜賊衰息境
内熙然永樂初秩滿耆民狀其事乞留上嘉之賜
衣兩襲以旌其賢命仍管縣事又三年遷武昌知
府吏民思之
李本中湖廣黃岡人洪武中知通許縣清謹公平
遇徭役必驗丁力親為編遣吏胥縮手貧民無耕
具者必為借貸使不失業邑人誦其德
孫伯顔浙江奉化人洪武中知祥符縣上重念民
牧未得其人詔吏科集錄為善受賞為惡受刑者
列為條欵名曰彰善癉惡錄以懲勸天下伯顔時
與為善之列荷上褒嘉時人榮之
蔣宫江南儀徵人洪武中為蘭陽縣丞時郡邑凋
零民多流亡宫廣為招撫未一年復業者五千餘
戶弭災捍患掩骼埋胔通商販理冤滯興學校邑
用大治
周是修名德以字行江西泰和人洪武末為周府
奉祠正内正外和孝友忠信每見王必陳讜論王
甚重之後改衡府紀善靖難兵起抗節死
余崇瞻江西崇仁人洪武末知祥符縣清正公廉
邑人宗義避水他所及歸亡其所瘞金訴為隣人
所取崇瞻廉知為義甥馬斗保取去乃以計令人
紿其妻拘問盡得金給義人稱其明
婁觀直隸獻縣人洪武末知鄢陵縣民多豪猾難
治觀選邑人為衆所素信服者使陳德義勸諭之
遂皆感化貧民負稅者捐俸置酒禮請富者代輸
民懷其德
瞿祐浙江錢塘人永樂初為周府右長史輔導以
正有聲於時所著有存齋詩話行於世
劉中敷直隸大興人永樂初為陳畱縣丞廉明仁
愛表勵風俗累官戸部尚書
章以善浙江新昌人永樂初知杞縣民困於賦以
善第為三等量貧富以定其程之遠近役之輕重
民皆稱便
馬文炯浙江山隂人永樂初知扶溝縣蒞政廉謹
撫民寬和不尚刑罰專務德化民之姦惡者自勸
流移者日歸盜賊屏息遠近稱之
張宏江南碭山人永樂中為開封同知律已廉潔
庶務畢舉莫敢有私謁者人號閉門張云
楊添浙江西安人永樂中知祥符縣政務繁劇處
置適宜上下稱便民有被劫殺傷一盜者羣盜曳
屍置他處去明日被劫者白於縣添蹤跡得屍置
仁和門外誘人認瘞時一人識為王氏子遂拘王
妻訊之果得羣盜姓名捕獲殆盡邑人稱為神明
徐正浙江鄞縣人永樂中知陳留縣蒞政仁恕濟
貧民招逃移屯軍擾民者嚴禁之又置集場以通
商貨邑遂富庶民咸懷之
劉琢字玉伯湖廣沔陽人永樂中為陳留教諭興
德教勤課訓士習斐然殁祀名宦
萬信直隸昌黎人宣德中知開封府守職廉勤夜
夢一男子裸身稱冤曰某為祥符縣民耿揚兒所
殺屍埋莊後信驚寤明日至其家果得屍考驗具
服人皆異之在任歲久一夕澡畢燃燭廳事呼酒
獨酌召二子曰強毅可建事功忠孝可通神明我
去汝勉為之言訖遂逝是夜巡撫于謙夢信來辭
儀衞甚都黎明報信卒人以為神云
王斆山西人宣德中知中牟縣稱強項令時廵按
有魯恭三異書青史王斆一廉達紫宸之句殁後
不能歸葬因殯於邑後人題其墓曰明清白吏
陳紀字孟綱山西臨汾人天順初知扶溝縣教民
敦本務學每夜遣吏伺察民間有讀書紡績之聲
者詰旦勞諭給膏油以助之三年邑無惰民田無
荒蕪陞知許州民為立德政碑
孫瑜字孟秀直隸邢臺人成化初知開封府府素
號繁劇瑜處之沛然有餘暇人服其才及卒至無
斂具撫按檄有司為辦之其峻潔若此
王明政陜西扶風人成化中知蘭陽縣廉明有為
民懷吏畏祀名宦
董彛江南常熟人進士以翰林院檢討命侍徽王
講讀陞右長史後進左長史以憂去成化中王之
國乃首以彛薦詔復任彛端謹温雅王甚重之
衞英山西洪洞人弘治初知開封府蒞政清簡務
安輯小民使得其所開封當要衝賓客輻集百事
填委英視事蠲不急之費十五六民稱便嘗裁定
均徭之法廵撫都御史徐恪善之下其法於列郡
使視為則由是上下咸稱其賢時臺臣薦英曰廉
如趙清獻而少琴鶴明如包孝肅而多仁恕宜大
用奏入不報任開封九年以致仕去英居官不以
妻子隨所支俸錢皆付庫吏掌籍衣服車馬非敝
不再造去後汴民謳思之
顧璘字華玉江南上元人進士正德中知開封府
有才識下車屬兵寇之際羽檄旁午璘裁答如流
處之裕如寇平乃闢郡齋進諸生講論文藝自是
郡中彬彬然多文學之士以直忤巨璫逮繫京師
謫全州知州後累官南京刑部尚書
王廷華直隸涿州人正德五年以明經尹扶溝時
流寇起河北廷華增城浚隍以為備七年春寇且
至當道有與暱者懼邑小不可守檄華入行省治
兵以他佐攝縣事廷華曰吾受命為邑責當死守
弗去賊薄城攻圍三日夜盡力捍禦卒保全孤城
以勞勩卒
陳輅四川南充人由舉人嘉靖二十六年知扶溝
縣慈惠清正民懷吏畏遠邇疑獄咸付裁決嘉靖
中稱治行第一
陶應龍直隸棗強人嘉靖庚戍進士三十一年任
儀封廉静寡慾癸丑師尚詔寇中原戰守禦備以
功除授御史
承林山東人進士嘉靖中任陽武律已廉養民惠
修城築隄勤勞不輟卒于官祀名宦
劉嵒山東成山衛人嘉靖中任蘭陽縣精于吏治
寬而不弛鋤強梗剔奸蠧不動聲色而害除祀名
宦
張夢鯉山東莱陽人嘉靖丙戌進士隆慶初知開
封府開田鑿渠通溱洧水利至今頼之歴官大理
寺卿
苗朝陽山西人萬歷七年由進士知杞縣爽邁不
羣見事風生以均輸太濫乃裁去千餘金民力遂
蘇邑中舊食河東鹽賈人襍以硝磏不堪用民乃
竊販海鹽營利公行劫奪禁止為艱比擢禮科即
條罷河東而行海鹽至今頼之
劉亮采山東歴城人萬歷中知蘭陽縣教士恤民
鋤強矜弱築隄修城陞任去時士民攀留百里不
絶祀名宦
錢夢鼇浙江舉人萬歷十四年知通許縣救荒活
民大散牛種各得安業祀名宦
陳幼學江南無錫人萬歷十七年進士令確山越
二載調中牟牟地卑下近黃河歲遇水潦民田盡
没幼學相度地勢濬河溝一百九十六道以洩水
又築隄四十道以衛大澤之泛溢工三月告竣居
官五載夙夜匪懈秩滿優擢歴官至郡守牟人頌
其德
何爾健山東曹州人萬歷已丑進士授鄢陵縣敦
大樸誠慮歲饑先時多方設備至期立粥厰數處
男女異區醫藥收瘞俱有規條鄢民德之歴仕大
司空
陳賢才四川遂寧人萬歷辛亥由舉人任蘭陽精
明沈練剖斷如流勇于擔當除厰夫斗級走遞馬
等害盡力課士文風丕變
楊新期山西陽城人性廉潔雖家世貴介不異寒
素萬歷四十一年蒞杞自奉惟脱粟虀鹽其妻紡
織自給或獻土物不受清比懸魚
韓一良陜西韓城人由進士蒞陳留七載撫字多
方不名一錢舉天下循良第一擢戶科給事中
范復粹山東人天啓初由進士任開封府推官精
明出以渾厚號稱平允以憂去官至大學士
張瑤山東人崇禎初由進士任開封推官丰裁凛
然吏胥畏如神明不敢欺杜絶請囑有犯法者雖
權貴不少貸歸里後兵叛殉難
宋玫字文玉山東莱陽人天啓乙丑進士除虞城
令崇禎元年玫兄琮亦舉進士知祥符而玫以才
調知杞縣壤地相接並有治聲玫才學奥博治行
精明擢吏科給事中歴工部右侍郎歸里守莱陽
盡節死
費曾謀江西鉛山人選拔貢生崇禎十四年知通
許流寇自宛来攻曾謀誓死守既見賊勢張甚自
度力不能支城雖守必陷賊怒一邑俱殱反為民
害因衣冠北向拜抱印投井死邑人葬北城鳳崗
下至今哀之
吳柔思江南武進人由進士初任古田再補祥符
政事嚴明雖當煩劇處之裕如以步禱致疫卒祀
名宦
黎玉田陜西乾州人崇禎戊辰進士初任沈丘以
才調杞縣英斷不撓有寇嘯聚單騎擒之民得免
患
張國士直隸靈夀人崇禎戊辰進士初任新鄭調
太康清操冰蘖冬夏一布袍口不言錢十年如一
日士民擬之趙清獻歴任山東參政
劉振之浙江慈谿人舉人天性英特崇禎八年授
東陽教諭十二年陞鄢陵知縣時流寇猖獗又值
大饑賊至鄢戰守無具城遂不守振之不屈而死
衛正固陜西韓城人崇禎九年由進士任開封司
李秉性清嚴行政平恕不茹不吐案無留牘旋擢
御史
衛令望山西武鄉人崇禎末由進士知太康縣流
寇攻城嚴為守備大河以南拒守者止歸德陳州
及太康賊憤甚城破屠之令望闔門殉難
柴薦禋浙江人崇禎末以舉人知洧川縣流寇破
城義不屈罵賊死之
申佳蔭字孔嘉直隸永年人崇禎辛未進士知儀
封縣縣故盜藪佳蔭嚴行保甲奸無所容霪雨河
決艤舟怒濤中率衆塞其口捕大猾置之法以才
調杞縣賊掃地王率衆攻城城土垣多圯佳蔭固
守募死士擊賊賊卒引去因改築城垣易土以甓
治行卓異擢吏部文選主事後任太僕卿殉難
皇清諭祭賜諡端愍祀名宦
暢一鵬山西人知尉氏縣時鄢陵賊徐完作亂一
鵬督兵勦除民獲安堵崇禎十四年闖賊陷城不
屈死
邵大濟陜西人陳留典史崇禎時闖賊陷城大濟
抗節不屈賊怒臠之舉家赴井死訓導楊導升及
子亦死
吳加增陽武人明末劄委千總崇禎十三年七月
與流寇力戰屢捷十月二十四日賊數千薄城增
大戰一日斬首數百級乘勝窮追馬陷地窟中為
賊所獲不屈死邑人立碑誌之
皇清雍正三年祀名宦
皇清田六善山西人順治初知太康縣招撫流移振興
學校恤良鋤暴治稱循良第一康熙三十八年祀
名宦
牛炳星直隸大興人順治十七年知杞縣捐俸買
米代民賠補積欠恤貧寒葺學宮釐鹽政勸開墾
時霪雨百日力請蠲免夫柳康熙十八年祀名宦
王鐄字公遠保定府深澤人拔貢順治十六年任
北河同知督修荆隆口親歴河干晝夜不倦工費
俱出私囊歴三年無衝決之患陞嘉興知府單車
就道宦橐蕭然汴人至今思之
管竭忠遼東人康熙二十五年任開封府儉以自
奉勤以盡職捐俸賑荒修堤堰水施藥療病全活
甚衆民有父母之頌康熙三十二年再任政事如
初祀名宦
牟文龍遼東人康熙八年任南河同知值河流衝
突辦料督工奔走嚴霜烈日中者四載又攝府篆
多惠政後以報最遷慶陽士民遮道留之數里不
絶祀名宦
張國卿順天霸州人康熙三十七年任開封府自
奉清潔僚屬皆化為節儉盡職守分不邀名譽時
稱實心實政祀名宦
胡權直隸任邱人進士康熙二十六年任祥符縣
聽斷明敏案無留牘減耗羨戢豪強奸宄屏跡祀
名宦
韓藎光直隸保定人進士康熙九年知中牟縣興
利革弊不遺餘力康熙五十二年祀名宦
謝包京浙江人進士康熙元年知陽武縣招撫流
亡遍給牛種墾荒百餘頃又請酌濟驛站裁減河
夫民力得紓除火耗清積逋慎敲扑伸冤獄平鹽
價疏鹽引立鄉勇遠近頌之康熙四十九年祀名
宦
王典浙江仁和人博學善屬文由恩貢初任永興
以餽餉功補杞縣為政仁明不事鈎距有孺子彭
某誤傷人典察其情原之政事之暇與諸生論文
課藝多所成就卒於官
歸德府
漢蔡兼本六國時韓諸子後更姓蔡睢陽縣令高祖
初從阿以韓家子還定北地用常山相封為樊侯
陳宗顯宗永平時為睢陽令與蘭臺令史班固共
成世祖本紀
三國盧毓字子家涿郡涿人魏文帝時為梁譙二郡
太守帝以譙舊鄉故大徙民充之以為屯田而譙
土地磽瘠百姓窮困毓愍之上表徙民于梁使就
沃衍失帝意雖聽毓所表心恨之遂左遷睢陽典
農校尉毓心在利民躬自臨視擇居美田百姓頼
之
隋杜正藏字為善其先京兆人八世祖曼為石趙從
事中郎因家於鄴善屬文弱冠舉秀才兄弟三人
俱以文章一時詣闕下論者榮之授純州行參軍
歴下邑正
唐郭孝恪陽翟人武德初拜宋州刺史詔與李勣經
略武牢迤東武德四年秦王世民圍王世充于洛
陽竇建德悉衆来救屈突通等請避其鋒孝恪獨
曰世充窮蹙垂將面縛建德遠来助之此天欲兩
亡之也若固守武牢以軍氾水不過二旬兩寇就
縛矣王然之賊遂平
許遠杭州鹽官人天寳末為睢陽太守與張巡合
兵拒賊城陷被執械送洛陽至偃師不屈而死詔
贈荆州大都督
雷萬春為張巡偏將初賊令狐潮圍雍丘萬春立
城上面中六矢不動賊驚異之潮謀襲襄邑寧陵
巡遣萬春引騎四百壓潮先為賊所包巡突其圍
大破賊潮遁去後城陷萬春遇害
南霽雲魏州頓丘人禄山反鉅野尉張沼起兵討
賊拔以為將遣至睢陽與張巡計事退謂人曰張
公開心待人正吾所事遂留巡所及睢陽圍急時
御史大夫賀蘭進明屯臨淮許叔冀尚衡次彭城
皆觀望莫救巡使霽雲如叔冀請師不應復遣如
臨淮進明忌巡聲威恐成功亦無出師意愛霽雲
壮士欲留之為大饗作樂霽雲泣曰睢陽士不粒
食已彌月今大夫兵不出而廣設樂義不忍食因
拔佩劍斷一指而去抽矢回射佛寺浮圖矢著磚
曰吾破賊還必滅賀蘭後死難詔贈開府儀同三
司再贈揚州大都督時賈賁及石承平李辭陸元
鍠朱珪宋若虚楊振威耿慶禮馬日昇張惟清廉
坦張重孫景趨趙連城王森喬紹俊張恭默祝忠
李嘉隱翟良輔孫廷皎馮顔等同死于難
李錫成紀人天寳四年為虞城令邑中多豪黨為
民害錫以義化之皆為善良署有井水清而味苦
錫飲之曰足符吾志後變為甘泉云
高承簡幽州人德宗時為宋州刺史屬汴州逐其
帥以部將李㝏行帥事㝏遣其將責宋財物承簡
執而囚之自是汴使来者輒繫之一日并斬于軍
門威震郡中及㝏兵大至承簡保城拒戰會援兵
至㝏為汴將李質所執拜承簡檢校左散騎常侍
宋高懷德字藏用真定常山人父行周節度宋亳署
懷德以牙職既而留守睢陽會杜重威降契丹京
東羣盜大起懷德堅壁清野敵不能入建隆初累
遷歸德節度使
王曾字孝先青州益都人天禧中知應天府民間
訛言有妖起若飛帽夜搏人自京師以南人皆恐
曾令夜開里門敢倡言者即捕之卒無妖徙天雄
軍復參知政事
李防字智周大名内黃人真宗時知應天府鑿府
西障口為斗門洩汴水溉田數百頃民甚利之
劉航魏人歴知虞城犀浦二縣虞城多奸猾喜寇
盜犀浦民弱而馴航為政寬猛異用兩縣皆治
晏殊字同叔撫州臨川人天聖間知應天府延范
仲淹教生徒自五代以来天下學校久廢興學自
殊始召拜御史中丞
孔道輔字原魯孔子四十五代孫仁宗時知應天
府精於剖斷不徇私請
苗時中字子居宿州人熙寧初為寧陵主簿邑有
古河久湮請開導以溉田為利甚溥人謂之苗公
河
蘇頌字子容泉州南安人神宗時知應天府吕惠
卿嘗語人曰子容吾鄉里先進苟一詣我執政可
得也頌聞之笑而不應凡更三赦始授秘書監知
通進銀臺司
劉摯字莘老永静東光人神宗時僉書南京判官
會司農新令盡拆賣天下祠廟至微子廟亦在鬻
中摯歎曰一至于此往見留守張方平方平聞之
瞿然遂託摯為奏帝震怒曰慢神辱國莫甚于此
罷之
凌唐佐字公弼徽州休寧人建炎初知南京南京
陷劉豫因使為守唐佐與宋汝為密疏其虚實遣
人持蠟書告于朝事泄豫捕唐佐併其家唐佐見
豫責以大義豫怒遂遇害詔贈徽猷閣待制
金尹升卿大定中為寧陵令以廉能當陞除金主謂
廉能者即與陞除無以慰百姓愛留之意但命進
升卿官
元高晦東昌人世祖時為夏邑縣尹重儒術禮賢士
課農桑隣邑流亡悉歸之號為樂土云
卜天璋字君璋洛陽人皇慶初為歸德知府勸農
興學復河渠河患遂弭時羣盜據要津商旅不通
天璋擒百數人悉磔以徇盜為止息陞浙西道廉
訪副使
志能唐古人泰定間知歸德府廉明剛斷發摘
如神民有啣冤不直者雖歴數十年皆千里奔訴志
能立為剖決事即白以事至亳民以蝗訴立取蝗向
天祝之以水研碎而飲是歲不為災尋陞為都水監官
張思立魯人至順中為永城尹以勸農興學為務
隣邑有蝗逼縣界思立誠心禱之蝗越境去是歲
大稔有無頼者殺其女以誣平民思立使人微行
騐得其奸遂伏辜又有告人殺其子指他屍為據
其人已誣服思立疑之潛令人覓得其子屍事遂
白人稱神明云
吳肯搆清豐人為鹿邑縣尹多幹濟尚氣節為政
以厚風俗為先務
許義夫碭山人順帝時為夏邑縣尹每親詣鄉社
教民稼穡見民謹勤者出巳俸賞之怠惰者罰之
三年間境内豐足
明扈俊臣直隸元城人洪武中知歸德州民有賈五
之子娶李聚女不順姑舅責之投河而死聚威脅
賈五父子俱縊死久不白俊臣察得其情寘于法
鄉人快之
劉撝謙山東德州人洪武末知鹿邑縣以廉明稱
邑有李氏者贅於張與其妻不諧妻謀于父父令
婿出獵無所獲箠楚遂死潛埋其屍反誣同獵者
害之撝謙鞫弗得状乃禱于城隍神未幾有隣人
張寬如有憑往白其事張與女遂論如法一縣驚
服尋擢為禮部員外郎
程寧可江南鹽城人洪武末以監察御史知夏邑
縣為政精勤廉慎每公餘輒親課生徒業精者奬
進之奸弊悉革吏民畏服尋陞廣東副使
陳紹字紹平湖廣藍山人永樂初知睢州以廉謹
自勵分賦役之等以革其奸時蝗傷稼民饑紹憂
形於色親詣富室貸粟賑給之秩滿陞戶部郎中
楊廣仁江西上饒人永樂初知虞城縣興學勸農
善政著聞民家嘗失火廣仁望禱之雨驟至火遂
不然
梁祖榮廣東高要人永樂中知柘城縣歲值霖雨
彌月教民疏濬溝澮邑無水災民有負租者貧無
以償祖榮首捐俸倡之效助者甚衆由是官無負
租民不失所後卒于官民咸悲之
周宏永樂中知柘城縣寬厚廉謹治官如家愛民
如子戢暴横裁冗費邑大治
仲廣山東黃縣人正統中知睢州修葺學舍訓勵
生徒值歲饑禮勸富民出粟萬餘石以資賑濟尋
以内艱去州人赴闕請留詔奪情復任景泰初致
任
王珣直隸鹽山人成化初知睢州節財愛民抑強
扶弱以績著特賜綵幣旌勞秩滿民乞留從之進
食從四品俸
畢用山東鉅野人成化中知歸德州察民隱課農
桑推奬善良禁伏豪横時黃河泛溢薄城居民散
徙用慰撫之增築月堤水不為害復奏免是年田
租之半民頼以安會巨閹過郡丞以下皆屈禮見
用獨長揖閹怒誣奏逮繫京師法司直其冤詔令
復任秩滿陞懷慶知府及去民遮道泣留為立仁
政碑
宋景江西奉新人弘治中知睢州明敏剛方不避
權貴時廖鵬横於河南誅索無巳凡文移至郡景
悉罷閣不行廖欲中以禍無從偵隙後改監察御
史直聲益振累官至左都御史
安宣山西人正德六年為夏邑縣丞時流賊楊虎
等擁衆將逼城宣尚未至任聞之兼程而進或止
之宣不可遂入城分守東門城陷死之有司以聞
上錄一子入監
王鼎山西岢嵐人正德六年知永城縣時賊虎攻
城鼎率衆守禦城陷鼎取印綬繫于身瞑目端坐
死之今祀名宦祠
折宗正德中為虞城訓導流寇攻城宗率士子奮
勇固守力不支城陷殉難
董綸山西太谷人嘉靖三十二年為歸德府檢校
時逆賊師尚詔潛伏于柘城墟中招集亡叛日夜
剽掠綸憂之乃白于知府尹一仁曰賊勢未熾宜
亟捕之且請往不許居數月尚詔果陷歸德綸被
執賊欲脅使從綸大罵不屈死妻賈氏與子奎皆
遇害臺臣上其事詔贈歸德府同知仍令建祠祀
之
南逢吉陜西渭南人進士嘉靖三十九年知府事
性剛果政尚嚴肅寮屬敬畏之
鞠躬雲南楚雄人舉人嘉靖三十九年任司李性
沖雅持法平恕編審屬邑人多其公
熊秉元江西豐城人進士嘉靖四十三年知寧陵
縣建社學置經籍其中設社倉開衢路鑿水門治
政二百年中所僅見者
劉信直隸魏縣人舉人正德間以萊州司李陞任
歸德知州明習吏事人不敢欺時遷城之初庶務
草創經畫區處皆有法後人守之不易
華元禔江南長洲人進士萬歷間任商丘值河患
田盡渰没禔請銀三萬兩給民牛種荒蕪盡闢至
今感之
鄭三俊江南建德人進士萬歷三十八年知歸德
府清廉特著刑不濫及人畏之若神明創立范文
正公書院擇所屬俊髦六十餘人講讀其中俱以
科第顯多至大官三俊望重朝野年九十餘卒
張鵬雲山西澤州人進士萬歷四十年商丘知縣
廉介仁明民吏同聲賢之
湯道衡江南丹陽人進士天啓五年知歸德府有
政績
鄭仰元直隸魏縣人舉人崇禎年知考城縣創立
磚城一邑頼之
王世琇直隸清苑人崇禎丁丑進士十一年任歸
德推官清理冤滯犴狴一空重修講院勸課士子
嚴飭酷吏政績犂然值歲大饑捐俸施粥活者甚
衆時土寇蠭起聚衆數萬琇畫計翦滅陞工部主
事御史高名衡特疏請留從之李自成来逼琇登
陴捍禦城破不屈郡民劉明遠祝懷策吳國仕請
以身代賊併殺之妻武氏先巳旋里聞變自縊死
夏士英祥符人崇禎十三年任商丘教諭十五年
流賊破城死之
鄒光祚浙江人吏員崇禎十三年任商丘主簿壬
午城破殉難
顔則孔復聖裔山東兖州人崇禎末為歸德同知
署府篆值羣盜焚掠則孔𠞰撫並用民稍得寧及
李自成破城被執不屈死女及兩婦皆自經
張輿督標副將督師孫傅庭令守歸德紀律精嚴城
破奮勇血戰殺賊數十人被執罵不絶口其死最烈
徐一源浙江海鹽人歸德衛經歴崇禎十五年流
寇犯歸德源分防北城殺賊甚衆城破猶巷戰被
執罵賊而死
紀懋勲山東膠州人舉人崇禎末年知鹿邑縣慷
慨任事城陷死之
王臣山西榆次人崇禎末為考城訓導剛方正直
莅任甫兩月流寇陷城被執不屈死之
温良山西榆次人督標遊擊崇禎末土寇一條龍
盤踞寧陵之趙村集良奉檄率兵援虞城過寧陵
即留擊之賊遁良夜襲之斬殺甚衆得疾猶趣觧
虞城圍及卒虞人慟哭罷市祀名宦
皇清武宏祖字振齋奉天人貢生康熙三十一年任歸
德府知府屬邑催科舊多陋規宏祖下車悉革除
之裁減税銀商賈輻輳修葺書院延師授經讞獄
無私行部不擾百姓德之康熙五十三年祀名宦
趙申喬字慎㫋江南武進人康熙庚戌進士二十
年任商邱令商邑田賦向多雜沠申喬正供之外
悉革去讞獄明決片言立剖鋤豪強絶餽送杜請
托百姓有神明之頌以行取去任康熙六十年祀
名宦
胡國佐遼東遼陽人由廕生任歸德府知府歲荒
設法賑濟全活數十萬人陞江南淮揚道康熙六
十一年祀名宦
史鑑字平東浙江仁和人歲貢生康熙二十七年
任柘城令開溝洫興水利卑窪悉成膏壤設立義
學百有餘所延師訓課文教振興陞行人司行人
康熙五十八年祀名宦
劉暟直隸大興人由監生任歸德府河捕通判沿
河堤卑暟親督夫加帮令堅固堡夫向多雜差暟
悉除之歲荒捐俸施粥全活甚衆陞江南淮安府
山清盱眙同知康熙五十八年祀名宦
諸晉字瞻宸江南青浦籍浙江餘姚人康熙丙戌
進士康熙五十五年任夏邑令勤宣
聖諭修飾學宫清廉自矢讞獄惟明繩治豪強奸民歛
跡以疾卒官囊槖蕭然士民醵貲歸其柩康熙
五十九年祀名宦
彰德府
周西門豹魏文侯時為鄴令鄴民最苦為河伯娶婦
豹革除之發民鑿十二渠引漳水灌田民苦不欲
豹曰民可與樂成不可與慮始今父老子弟雖患
苦我然百歲後期令父老子孫思我言其後民得
其利家以富足至漢時鄴中長吏以十二渠橋相
比近絶馳道欲合三渠為一橋鄴民人皆不從曰
此西門君所為不可更也長吏從之
史起魏襄王時為鄴令引漳水溉鄴以富河内民
歌之曰鄴有賢令兮為史公決漳水兮灌鄴旁終
古舄鹵兮生稻梁
漢京房字君明東郡頓丘人元帝時為魏郡太守以
考功法治郡歲竟詔許乘傳奏事在郡嘗上書極
言災異後為石顯譖死
韋彪字孟達扶風平陵人明帝時為魏郡太守以
政術寬厚稱
張酺字孟侯汝南細陽人和帝初為魏郡太守郡
人鄭據時為司隸校尉奏免執金吾竇景景後復
位遣掾夏猛私謝酺曰鄭據小人為所侵冤聞其
兒為吏放縱狼籍取是曹子一人足以警百酺大
怒即收猛繫獄檄言執金吾府疑猛與據子不平
矯稱卿意以報私讐會有贖罪令猛乃得出頃之
徵酺為河南尹
徐防字謁卿沛國銍人和帝時累遷司隸校尉出
為魏郡太守勤曉政事所在有績
黃香字文彊江夏安陸人延光初為魏郡太守郡
舊有内外園田常與人分種收榖歲數千斛香以
為伐冰食禄之人不得與百姓争利悉以賦入課
令耕種時被水年饑分俸頒贍貧民獲全子瓊繼
為魏郡太守鄴民喜曰黃氏有子矣
岑熙棘陽人順帝時為魏郡太守招聘隠逸與參
政事無為而化視事二年輿人歌之曰我有枳棘
岑君伐之我有蟊賊岑君遏之狗吠不驚足下生
氂含哺鼓腹焉知凶災我喜我生獨丁斯時美矣
岑君於戲休兹
陳球字伯正下邳淮浦人陽嘉中為繁陽令時魏
郡太守諷縣納貨賄球不與太守怒而撾督郵欲
令逐球督郵不肯曰魏郡十五城獨繁陽有異政今
受命逐之將致議於天下矣太守乃止復辟公府
舉高第拜侍御史後復遷南陽太守以糾舉豪右
為勢家所謗徵詣廷尉抵罪會赦歸家復拜廷尉
楊沛字孔渠馮翊萬年人獻帝時為鄴令巳拜曹
操見之問曰何以治鄴沛曰竭盡心力奉宣科法
操曰善顧謂坐席曰諸君此可畏也沛未到而軍
中豪右曹洪劉勲等畏沛名遣騎馳告子弟使各
自檢勑沛為令數年以公能轉為護羌都尉
涼茂字伯方山陽昌邑人建安中為魏郡太守又
為甘陵相所在著績
王修字叔治北海營陵人建安中為魏郡太守為
治抑強扶弱明信賞罰百姓稱之
陳矯字秀弼廣陵東陽人建安中為魏郡太守時
繫囚千數至有歴年者矯悉覽罪状一時論決
三國苟勖字公會潁州潁隂人魏文帝時為安陽令
轉驃騎從事中郎勖有遺愛安陽生為立祠
晉唐彬字儒宗魯國鄒人泰始初補鄴令彬導德齊
禮期月化成遷弋陽太守
竇允字雅始平人泰始中除臨水令克巳勵俗改
修政事士庶悦服咸歌咏之
喬智明字元達鮮卑前部人永嘉末為隆慮令百
姓號為神君部人張兑為父報讐母老單身有妻
無子智明愍之停其獄歲餘令兑將妻入獄兼隂
縱之有勸兑逃者兑曰有君如此吾何忍累之縱
吾得免作何面目視息世間後産一男會赦得免
其仁感如此
南北朝王雍高陽人元魏時為相州刺史魏主戒雍
曰作牧亦易亦難其身正不令而行所以易其身
不正雖令不從所以難雍一遵主戒在任累以政
績稱
張蒲字元則修武人元魏明元帝時為相州刺史
扶弱抑強進善黜惡風化大行卒于官
李訢字元盛范陽人元魏文成帝時為相州刺史
政尚清簡明於折獄姦盜止息百姓稱之嘗請州
郡立學詔從之訢治為諸州之最加賜衣服
陸馥代人元魏興安時為相州刺史為政清平抑
強扶弱州中有德宿老名望素重者以友禮待之
詢之政事責以方略如此十人號曰十善又簡諸
縣強門百餘人以為耳目於是發奸擿伏事無不
騐百姓以為神明在州七年徵為散騎常侍民乞
留者數千人不許孫昕之亦刺相州有祖風
李安世趙郡人元魏文成帝時為相州刺史敦勸
農桑禁斷滛祀表薦善士時屬邑李波宗族強盛
殘掠生民公私患之安世乃設方略誘波及諸子
姪三十餘人斬於鄴市境内肅然
李平字雲定頓丘人元魏宣武帝初以司徒左長
史行相州事帝至鄴親幸其第平勸課農桑修飭
太學簡試通儒以充博士選五郡聰敏者教之圖
孔子及七十二弟子于講堂親為立贊前臺使頗
好侵漁平乃畫履虎尾踐薄冰于客館注頌其下
以示戒焉徵拜度支尚書
游肇字伯始任人元魏孝明帝時為相州刺史有
惠政慎於吏事遇有斷決主者諮呈反覆至於再
三必窮其理然後下筆雖寵勢干請終無回撓
高植渤海蓚人西魏武帝時為相州刺史以清能
著稱當時號良刺史
尉遲迥字薄居羅代人周宣帝初為相州總管時
隋文帝秉政將禪代以迥位望宿重懼為異圖徵
迥迥遂舉兵隋文帝乃大發兵討迥迥敗進圍相
城城陷迥伏劍自殺至唐武德中迥從孫庫部員
外郎耆福表請改葬朝議以迥忠於周室有詔許
焉仍贈絹百疋
樊叔略陳留人周宣帝時為相州刺史政為當時
第一上降璽書褒美賜粟帛班示天下百姓為之
語曰智無窮清卿公上下正樊安定徵拜司農卿
吏民莫不流涕相與立碑頌德
赫連子悦字士欣赫連勃勃之後北齊文襄時為
林慮太守文襄往晉陽道郡境問所不便悦云臨
水武安去郡遥遠山嶺重疊若改屬魏郡則地平
路近文襄笑曰卿徒知便人不覺損幹悦答曰所
言者人所疾苦不敢以私潤負公心文襄善之乃
勅依事施行自是人便之
隋梁彦光字修芝安定烏氏人高祖時為相州刺史
發擿奸隱有若神明豪猾潛竄境内肅然立鄉學
延師教授以季月召集之察其勤學異等者升堂
設饌次坐廊下有好争訟惰業無成者坐之庭中
設以草具於是人皆剋勵風俗丕變後卒于官贈
冀定瀛青四州刺史諡曰襄
長孫平字處均洛陽人開皇中為相州刺史有能
名
薛胄字紹元汾隂人開皇時以刑部尚書檢校相
州以能著稱坐罪鎖詣大理相州吏人詣闕理胄
者百餘
唐許圉師安州安陸人高宗時為相州刺史專以寬
治州人刻石頌美部有受賕者圉師不忍按但賜
清白箴其人自愧乃修飭更為廉士
裴懷古夀州夀春人武后時為相州刺史吏民懷
愛神龍中召為羽林大將軍
宋璟邢州南和人中宗時為相州刺史政尚清毅
吏民無敢犯者睿宗立召為吏部尚書
李景字道興天水休官人為相州刺史于州西開
萬金高平二渠引洹水東流以灌田民獲其利
李仁緯為臨漳令開菊花利物二渠引天平渠水
以溉田民甚德之
苖晉卿字元輔壺關人天寳間為魏郡太守三年
政化大行民立祠祀之
宋田錫字表聖嘉州洪雅人太平興國間知相州居
官不懈雖在州每上章論國事云
索湘字巨川滄州鹽山人端拱初知相州時有羣
盜聚西山下斷澶州河橋入攻磁相州援旗伐鼓
白晝抄劫隣郡發兵千人捕逐無敢近者湘擇州
軍得精銳三百人偵其入境即掩擊而盡擒之轉
運使王嗣宗以状聞命為河東轉運使
薛映字景陽蜀人太宗時知相州專以仁愛為政
民不忍欺
王獵字得之長垣人慶歴間為林慮令縣依山俗
以蒐田為生不知學獵立孔子廟擇秀民誨之漢
杜喬墓在境中獵建祠其旁居官無絲毫擾吏民
愛信共目為清長官
趙不試太宗六世孫建炎初知相州金人来割地
不試固守不下及州被圍久外援不至不試知不
可為遂登城與金人約勿殺許之既啟門乃納其
家井中然後以身赴井命提轄官實以土州人皆
免于死
陸志字介夫會稽人為湯隂令有善政去後民甚
思之每過所居堂必徘徊不忍去後令張漸伯因
民之意名其堂為思賢云
金洪果玖珠臨潢人大定間知彰德府事會元兵至
戰殁贈榮禄大夫南京留守仍錄用其子孫
李遹明昌間為涉縣令民苦乏水溉田遹行視西
山下得美泉度地為渠引水溉田數百頃去任民
刻石頌德焉
王晦字子明澤州高城人明昌間為安陽令時内
黃獲賊首郭丙妄指安陽平人拘之甚急晦執不
發自行按捕果獲確賊安陽人獲免民咸德之
元王遵至元初為彰德路總管有善政重修廟學訓
飭生徒褒勤黜怠賢才輩興遷順德路總管
李仲彬字文卿三河人大德中為武安尹為政知
大體不求赫赫名於民之利病孜孜興除擇師教
子弟必以孝弟忠信為本春秋行釋菜禮以易風
俗為巳任既去邑人思之
王由義朝邑人至大元年除彰德路總管值旱隨
禱而雨逾年又旱請于朝得錢一萬緡易米以濟
饑民八萬四千五百戸累章奏免屬邑税絹八千
四百餘疋税米六萬斛有鬻子女者贖以巳貲營
建廟學民不知費徵為兵部侍郎
王琚仁字玉甫河間人延祐中為涉縣尹城東隅
歲為山水圮壞民不寧居琚仁設法築堤患乃息
去任民攀留不忍釋後為刻石
馬合謀大興宛平人泰定五年為彰德路總管重
厚廉介割俸修學值歲旱齋沐徒步禱於白龍潭
須臾甘㴻大至
呂士榮字茂叔東原人為湯隂尹杜絶私謁惠政
及人教民孝弟化暴勝殘幾於無訟去任民不能
忘為立碑
吳秉彛為彰德路總管存心忠厚政尚寬簡吏民
愛之
張孝則字景思沙河人天歷初知林州有惠政民
為立碑
郅郎洺州肥鄉人至元中為武安尹練達吏事剛
方嚴毅無纖毫取於民
李良弼字唐臣碭山人至正間為涉縣尹良弼清
白有惠政尤惡豪猾然不以斷擊為威富民子酗
酒破産良弼召諭之其人感泣改行卒為善士作
三籍識民之良與否者每月晦行勸戒焉時行常
平法當糶粟富人沸至良弼叱曰法本為恤貧爾
何得然及去民為立去思碑
神保北庭人至正間為林州達嚕噶齊會劉福通
兵陷林州神保與民避守蟻尖寨攻急神保懷其
所授白麻投崖而死
明蔡誠江南巢縣人洪武初知安陽縣民方歸附田
蕪不治誠置酒召富民親立劵借牛以助耕不足
則官給之由是地闢民富邑以治稱
楊辛山東高苑人洪武中知臨漳縣適漳水汎溢
辛為巨筏數百度民于高陵全活者甚衆民相率
詣縣拜曰吾等得活公之力也辛曰此吾分内事
何以謝為及徙縣治皆辛規畫民至今頼之
梅竒江南涇縣人洪武中知安陽縣歲旱民饑竒
以己俸煮粥賑救全活甚衆
陳禮山東濟陽人洪武末知湯隂縣值歲饑禮曲
加懷撫鬻其馬以償逋税民咸德之
陳文通湖廣漢陽人洪武末知彰德府門無私謁
俗多令婦人爭訟文通榜止之歲饑勸富民出粟
賑貧又分俸以賑比歿民皆號慟如喪父母
郤忠直隸行唐人洪武末知臨漳縣值歲荒民生
男女慮不能育皆棄之忠出令禁止分俸給飬多
所全活決獄無滯囹圄恒空
沙玉字子明湖廣武昌人永樂初知涉縣慮民無
恒産乃設酒饌請富民親為立劵借貲買牛具以
給貧乏者令民每丁種蔬一畆以備饑饉民遂足
食嘗值禾稼方熟督民晝夜收穫未畢飛蝗大至
隣邑被災而涉獨免
崔琰直隸青縣人永樂中知武安縣自守廉賦役
平會詔諸縣造車琰自率民入山伐木民甚貧者
為粥食之財不費而車先他縣完
劉安湖廣零陵人永樂中知武安縣恪守公法凡
賦役必自程其高下務令均平點吏毋能私易嘗
以事逮詔獄民相謂曰廉父去矣吾何歸多亡入
山中後得釋復任亡者皆歸奏課為河南第一
應琚浙江蕭山人永樂中知彰德府時富室子姓
多投籍軍中以隱徭役琚禁止之令民務學月加
考較值歲旱齋戒徒跣徧禱境内諸神不三日而
甘雨注歲以大熟
劉澤山東平隂人永樂中知彰德府廉以持巳惠
以子民鰥寡孤獨廢疾者皆有飬
楊縉浙江歸安人永樂中知彰德府時霪雨河大
溢縉率僚屬自責以禱俄而雨霽水復故道民以
無患
張楫直隸安肅人永樂中知安陽縣在任既久冰
心愈堅時稱賢令
趙季通浙江天台人洪熙初與司業董子莊被選
為趙府左右長史二人皆有特操朝夕左右隨事
盡規王厚遇之當時論親藩輔導之賢以二人為
最
馬忠山東恩縣人宣德初知武安縣有惠政九載
秩滿民奏留之詔晉通判仍治武安後以疾去
傅禄江西浮梁人宣德中知彰德府修政立事興
學育賢歴有成績
宋安封丘人明宣德間知内黃縣公勤節愛民心
胥悦八年被徵縣民詣闕請留正統初領薦擢知
滁州耆稚七百人復詣闕請遂以知州掌縣事民
益愛慕立祠祀焉
張鳳江西宜春縣人進士知内黃縣法律精明恩
威並著興賢育才改建學校儲穀至數萬斛雖遇
歉歲而民不饑湔刷姦弊吏民呼為神張歴陞巡
撫山東右副都御史
方鯉福建莆田人進士正統末知彰德府政尚寬
厚民不忍欺歲旱齋沐徒跣徧禱神祠遂獲甘雨
民甚戴之
王銳直隸遷安人進士景泰中知彰德府治尚嚴
察郡中吏民賢不肖及賦役獄訟皆籍記吏無得
為奸官屬以賄聞者即案其罪留心學校凡朔望
日謁先師已命諸生說經發疑抉異必窮其藴每
丁祭鐘鼔既鳴升降揖遜甚都參政姚龍行部至
府因與祀出嘆曰雖國學無以加也後官至副都
御史
李雋湖廣華容人舉人天順末知彰德府值歲大
旱雋率僚屬徒行詣城西白龍潭祈請時雨隨降
歲以大熟擢山西右參政
焦顯字文明山東德州人進士成化中知彰德府
剛毅有大節安陽知縣崔鑑貪而善交結權貴坐
税不時輸下府治顯盡發其姦利時當路者先奉
使過彰德受鑑狐裘暨金及是欲貸鑑巽辭為解
顯不聽竟罷鑑其人無以酬鑑乃按鑑所告顯他
事遂罷顯既去郡人祀於學宮
張澤字堯民山西澤州人成化中知武安縣廉知
里社富貧之分徵税起役必自第之吏胥無所容
其奸修行呂氏鄉約市經史數千卷印識發學宮
令諸生日誦習焉嘗禱雨夢神人曰某日雨巳而
果然召拜監察御史
景芳山東定陶人弘治末知臨漳時漳水泛濫申
請發粟益以俸資賑濟民得全活其死無所歸者
買棺殮之屋被渰没者設法以居里民有不孝子
陳恕芳反覆開導恕感悟至鬻子女以飬母芳為
捐俸贖歸合邑感悦
陳洪濛字元卿浙江仁和人進士嘉靖二十八年
知府事莅政精勤羣甿樂業修文廟樂器俾工習
音律以供祀復于郡學隙地構屋四十楹延諸生
於内廪餼而課試焉一時士類樂育科第丕振陞
按察副使
曹韓字可宗陜西咸寧人進士嘉靖三十三年任
府事明敏廉静初莅郡即減罷市井税課行政務
順民情每一令出人咸稱便市中火值大風延燬
旁舍韓具服拜祝尋風止火息他郡獄不決者上
官使讞理片言折服不煩刑訊陞按察副使郡人
為立祠肖像以祀
李玳字廷實直隸霸州人進士嘉靖四十二年任
彰德府時值郡中騷擾人懷危慮玳至務為鎮静
達機應變不動聲色而弊釐政舉郡以安戢陞山
西按察副使民立祠肖像祀之
張天馭字叔駕直隸深州人進士嘉靖四十四年
任彰德府執法不阿豪強懾服公署間地舊供官
蔬馭悉給與貧民服不重帛日惟蔬食陞山西按
察副使民為肖像與前守李玳同祠額號雙清
蘇茂相福建晉江人進士知府事寬和藹吉去任
民思之
楊宏山東安東衛人監生萬歷間知安陽縣廉慎
勤恪心無矯刻久雨缺薪斧篋以㸑
鍾萬鎰江南桃源人舉人萬歷間知安陽縣縣例
徵糧歲簽大戸數百人頑民豪戸故緩輸納期既
迫逼令大戸完解率至破産民多逃竄鎰至即為
措置徵收有法民頼以甦其法至今遵行
王麟趾山東德平人進士萬歷間知内黃縣矜廉
自持甫下車值歲歉民饑吏白例應晉謁上官麟
曰民朝夕望賑而暇奔走蒲伏上官前乎即發倉
粟賑貸建立粥厰所全活不下數萬尋行取北上
囊篋中止餘俸十金入擢南臺侍御
袁化中字民諧山東武定州人萬歷三十五年進
士知内黃縣廉明果毅多惠政時值大水城垣衝
毁力請上官發倉粟二千石增築之有僧夜殺人
而匿其屍屢訊無跡化中禱於神夢羣猪觸地晨
起親詣其所掘得之邑誦神明立祠以祀官侍御
同楊左諸君子擊魏璫死旋蒙贈䘏
徐成楚湖廣竹谿人進士萬歷間知内黃縣修城
池奬節孝亳城集店主李汝鳳殺過客没其貲投
屍井中楚廉得其實置之法擢禮科給事中
吳旂彰德衛指揮使沈雄有膽略幼習韜鈐力挽
弓六石萬歷間湖南洞蠻作亂督撫薦旂往𠞰旂
恩威并用蠻皆畏服訓以禮義取其子弟之俊秀
者說以詩書一方以寧後陞參將
白貽清江南武進人進士天啓中知彰德府寬簡
得宜民不知擾
李兆四川西充人天啓壬戌進士初任林邑令捐
修學宮廣設義塾歲饑且疫民有棄其子者捐俸
贖之病則施藥調治全活甚衆後調任安陽練達
無擾陞吏部主事祀名宦
孫許山東昌邑人選貢萬歷中知湯隂縣才幹精
強操守廉潔於祀事尤謹品物必求豐潔莅任六
載豐稔連歲陞刑部員外郎民立祠祀之
李永昂字民望直隸香河人成化中知武安律巳
廉處事明積穀至萬斛開通利渠建倉規制今猶
遵循
楊樸山西陽城人舉人天啓元年以胙城調知湯
隂嚴明振作諸廢具舉調停驛遞民頼以安
張爾忠山東濰縣人進士崇禎五年任臨漳為治
嚴明士民不敢犯創外城建武庫備火藥器械境
内安堵
甄夢弼山東魚臺人舉人崇禎十三年知涉縣時
值竒荒百計撫綏性雖剛直而百姓安之以病去
王榮字吉甫陜西榆林人以戰功官黃營遊擊將
軍崇禎十六年奉命為彰德護藩城守參將甲申
流逆至彰德官民皆潰散榮護趙王歸為賊追力
戰不支中矢被獲賊愛其勇欲誘為將榮大罵不
屈與子師易俱死時正晴霽忽風霾日赤觀者皆
哭賊衆憫其義聽家人葬之釋其孥
竇維輅龍門衛人崇禎中知武安時值災荒流亡
過半因繕疏令民叩閽請蠲免如請復多方招徠
賑給邑頼全活遭闖賊之變飲毒自盡
田汝現陜西人崇禎中任湯隂主簿天性忠孝清
介愛民遷通許丞攝縣事流賊陷城被執不屈而
死闔家遇害
吳應科浙江蕭山人崇禎中任武安典史時流寇
犯境赴敵死邑人建祠
高應詔遼東人以指揮同知分防水冶鎮崇禎十
七年流賊以萬人東下應詔率兵戰於龍山之麓
破走之又戰於馬鞍山賊遂奔潰後大舉入寇復
拒之於倪村孤軍死戰救援不至遂殞於軍同時
死者有王廷秀李尚賓周顯威谷邦竒等卒賴其
力保全水冶賊退民求得其屍葬鎮之東原
皇清王象天陜西富平人進士順治四年知臨漳縣河
水叠災力請蠲賦又以協濟磁州驛站為累屢請
還州不果後陞太僕丞復懇部臣疏請得照舊例
解銀免役民甚德之及視學湖廣過邯鄲漳民趨
迎老弱塞道傳為美談祀名宦
萬廷仕江南宜興人順治十年知臨漳縣資敏才
長訟牘盈几片時斷決詳請磁州應歸驛站終成
王令之美民感其惠祀名宦
高啓元山東莱陽人順治甲午舉人康熙十二年
知安陽縣勸懇荒除雜𣲖隆學校大兵征討吳逆
駐安陽飬馬四十日元捐貲供備芻茭毫不累民
康熙五十三年祀名宦
衛輝府
漢虞詡字升卿武平人安帝時為朝歌長先是邑賊
寗季等數千人攻殺長吏連年不能禁詡至募士
百餘人使入賊中誘令劫掠伏兵以待遂殺賊數
百人又潛遣能縫者傭作賊衣以采線縫其裾為
識有出市里者吏輒禽之賊由是駭散後遷懷令
崔瑗字子玉涿郡人順帝時汲縣令視事七年政
化大行百姓歌之曰天降神明君賜我仁慈父遷
濟北相後卒留葬洛陽
桓鸞字始春沛郡人桓帝時為汲縣令有名績徵
拜議郎
晉王宏高平人泰始初為汲郡太守撫百姓如家人
耕桑樹藝莫不躬自教示曲盡事宜司隸校尉石
鑒上其政術詔褒之賜穀千斛布告天下
南北朝陽瓚滑州司馬宋高祖永初三年魏主燾親
督兵攻滑臺城陷魏人欲脅降之不從遂被殺朝
廷聞而傷之贈給事中為恤其家賜絹一百疋粟
三百斛
孟業字敬業鉅鹿人皇建初為東郡太守以寬惠
著名河清三年勅民間飬驢催買甚切業曰吾既
為民父母豈忍坐視倒懸之急乎宜權出庫錢貸
人取辦他日有罪吾當待之後被逮繫郡中吏民
泣而隨之詣闕訴冤乃勅放還
明亮字文德平原人魏宣武時為汲郡太守清白
愛人甚著惠政
崔楷博陵人仕後魏性嚴烈能摧挫豪強時人語
曰莫廌獬付崔楷孝文帝時分定相二州四郡置
殷州以楷為刺史時賊葛榮勢盛諸將拒擊並皆
失利殷州地當四衝人咸勸留家口楷欲固將士
志遂合家赴州三年春賊勢已逼或勸遣小弱出
城無從俱死楷復不可時殷州新立了無備禦及
賊来攻楷率力拒守彊弱勢懸將士莫不爭奮咸
曰崔公尚不惜百口吾等何愛一身力竭城陷楷
執節不屈死父子兄弟並戰殁朝野傷嘆
房超字伯穎清河人天保初為黎陽太守有趙道
德者使以書屬超超不發書棒殺其使文宣於是
令守宰各設棒以誅屬請之使
石曜字白曜中山安喜人為黎陽令時郡守斛律
武都性甚貪暴先行衛縣令丞以下斂絹數千疋
以遺之及至黎陽密諭左右諷動曜及郡治下縣
官曜手持一縑謂武都曰此是老妻機杼聊以奉
贈自此外並須出于吏民之物一毫不敢犯武都
亦素知曜笑而去
高祐渤海蓚人字子集祐博涉書史好文字出為
西兖州刺史假東光侯鎮滑臺祐以郡國雖有太
學縣黨宜有黌序乃縣立講學黨立教學村立小
學又令一家之中自立一碓五家之中共造一井
以給行客不聽婦人寄舂取水設禁賊之方令五
五相保若盜發則連坐初似煩碎後風化大行盜
寇止息
崔游字延叔少有風槩為東郡太守郡有鹽戸數
計丁悉籍為兵乃為表聞請聽更戍郡内德之又
建學城南召生徒親自說經學者勸勉號為良守
隋郎茂字蔚之恒山新市人高祖時為衛州司錄有
能名尋除衛國令時有繫囚二百茂究審數日釋
免者百餘人歴年辭訟不詣州省魏州刺史元暉
謂茂曰長史言衛國民不敢申訴者畏明府耳茂
進曰民猶水也法令為隄防隄防不固必致奔突
苟無決溢使君何患哉暉無以應之
唐曹懷節貞觀初任共城令辛怡諫撰百泉銘稱為
愷悌君子民之父母趙澄謂共城第一令
敬暉字仲奕絳州平陽人聖歷初為衛州刺史時
河北經突厥騷擾方秋而城暉曰金湯非粟不守
豈有棄農畆事池隍哉從民歸斂闔郡獲安遷夏
官侍郎
劉子玄初名知幾字子玄彭城人武后證聖初為
獲嘉主簿上言時政得失詞甚切直后嘉之累遷
鳳閣舍人
孔若思越州山隂人中宗朝為衛州刺史時宗室
為州别駕見刺史驁放不肯致恭若思劾奏之下
詔别駕見刺史致恭自若思始以清白擢銀青光
禄大夫
徐彦伯名洪以字行兖州瑕丘人中宗時為衛州
刺史有善政璽書嘉勞
陸璪字仲采吳人開元初為新鄉令人為立祠用
按察使宇文融薦遷澠池令
杜閑襄陽人開元中為獲嘉尉有善政後遷奉天
令
李頎東川人開元中為新鄉尉文章政事見稱于
時
裴子雲新鄉令邑人王恭戍邊留㹀牛六頭於舅
李璡家五年産犢三十頭恭還索牛璡曰爾牛巳
死其半止還老㹀三頭恭訴之子雲召璡至叱之
曰賊盜牛三十頭藏汝莊内引賊共對璡急曰吾
牛皆外甥王恭㹀牛所生實非盜者子雲遂令以
五頭酬璡餘皆還恭
李澄遼東襄平人德宗時為滑州刺史李希烈陷
汴澄以城降興元元年澄遣盧融間道奉表詣行
在德宗嘉之詔授澄刑部尚書汴滑節度使澄未
即宣乃先勒訓士馬希烈疑以飬子六百戍之澄
密令焚營若驚遁状飬子輩乘以剽掠澄盡斬之
先是賊遣將翟崇暉率兵寇陳州未還而汴軍寡
澄度不能制適巾官薛盈珍持節至封澄武威郡
王澄乃燔賊旗節自歸天子希烈既失澄而崇暉
復敗由是奔汝南澄引兵取汴復遣子清趨鄭州
詔授清檢校太子賓客賜名克寧
五代郭進博野人後周顯德初為衛州刺史時魏趙
邢洺間多亡命者以汲郡依山帶河易為出没伺
間剽掠吏捕之輒遁去故累歲不能絶其黨類進
備知情状因設計發擿之數月間翦滅無餘郡民
遂請立碑紀其事
宋陳貫字仲通相州安陽人真宗時知衛州督察盜
賊禁戢不肖子弟簿書筦庫賦租出入皆自檢覈
嘗謂僚屬曰視縣官物如已物容有奸乎州人憚
其嚴擢利州路轉運使
高繼勲真宗時以天雄軍都總管知滑州河水暴
溢囓堤岸時繼勲雖老躬自督役築塞露坐河上
晝夜不輟頃之堤完水平滑人德之
陳堯佐閬中人魏縣尉真宗時守滑州值河決堤
壞堯佐躬自暴露督築創造木龍以殺水勢又築
長堤以護其外人以陳公堤名之
李復珪仁宗時知滑州嘗與郡官夜宴會有牙兵
奪銀匠鐵鎚殺人者一府皆驚復珪命捕至立斬
之上章待罪諸司按其擅殺仁宗曰復珪將帥材
也除知慶州邵堯夫嘗稱其臨事有斷頗以才見
忌于時
張方平宋城人仁宗時知滑州時三司使王拱辰
請𣙜河北鹽既立法而未下方平見上問曰河北
再𣙜鹽何也仁宗驚曰始立法非再也方平曰周
世宗𣙜河北鹽後以鹽課均之兩税今兩税鹽錢
是也豈非再𣙜乎仁宗大悟曰卿語宰相立罷之
方平曰法雖未下民已戸知之當直以手詔罷之
仁宗大喜命方平密撰手詔下之後為參知政事
李之才字挺之青州人天聖間為獲嘉主簿權共
城令時邵雍居母憂於蘇門山百泉上之才叩門
謁勞苦之曰好學篤志果何似雍曰簡策之外未
有通也之才曰君非迹簡策者其如物理之學何
他日又曰物理之學學矣不有性命之學乎雍再
拜願受業於是先示之以陸淳春秋意欲以春秋
表儀五經既可語五經大旨則授易而終焉其後
雍卒以易名世之才器大難識棲遲久不調時論
惜之
石公弼字國佐新昌人徽宗時為衛州司法參軍
淇水監牧馬逸食人稻為田主所傷時郡守韓宗
哲欲坐以重法公弼言但當懲圉者民不可罪卒
如其議
陳瓘字瑩中南劍沙縣人知衛州專以仁慈及民
庭無滯訟兩被内除皆辭不就
許逖歙州人以獻策召試汲尉三年汲人詣京師
請逖為令遷秘書省校書郎知縣事數上書論事
皆切時政
邵博陽羡人大觀間為新鄉令嘗巡視郊野見民
病涉規置石橋既去民思其惠名其橋曰邵公橋
碑刻存焉
何宏中字定遠宋宣和中為滑州韋城尉汴京被
圍獨韋城不下後以力盡被擒金太師卓拉訹以
利害不從將斬之宏中談笑就死卒憐其忠歸之
自號通理先生所著有成正通理二集
金王維翰字之翰利州龍山人章宗時為獲嘉令治
河決有成勞遷一階改北京轉運戸籍判官
王政辰州熊岳人其先仕渤海及遼皆有顯者政
當遼季亂浮沈州里高永昌據遼東知政才略欲
用之政度其無成辭謝不就金兵侵宋下滑州即
署政為安撫使先是河北諸州既降復殺守將反
為宋守人或以為政憂政曰苟利國家雖死何避
宋王宗望壮之曰身没王事利及子孫汝言是也
政從數騎入州是時民多以饑為盜坐繫政皆釋
之發倉廩以賑貧乏州民皆悦不復叛旁郡聞之
亦多降附天會四年除同知金勝軍節度使事
孟奎字元秀遼陽人大定間為汲縣令有廉名時
平章政事完顔守正禮接士大夫在其門者號冷
巖十俊奎其一也
富察鼎夀本名和尚上京哈斯河人為濬州防禦
使有惠政百姓刻石紀之
元陳祐寧晉人世祖時為衛輝路總管衛當四方之
衝號稱難治祐申明法令創立孔子廟修比干墓
且請于朝著為祀典及去民立碑頌德
董文用字彦材真定藁城人世祖時為衛輝路總
管佩金虎符郡當衝要會初得江南圖籍金玉財
帛道運晝夜不絶衛日役夫千人文用憂曰民力
瘁矣而重妨耕作殆不可言於運主州縣吏卒足
以備用不必煩民主者曰汝言誠然萬一有不虞
則罪將誰歸文用即手書具官姓名自任之民得
以時耕而運事亦不廢
王昌齡字顯之滄州人世祖時守衛輝路衛自兵
燹以後民耕植者多居郡東泉水自鄘城而下東
流滙於淇每值秋潦輒溢至金堤田禾為空昌齡
乃築堤黑蕩陂以禦之其患遂息又清水出輝縣
山陽鎮以入衛河昌齡因度原隰創濬溝澮溉田
數百餘頃衛人德之如戴父母及卒為立祠肖像
以祀子復克嘗同知是郡亦多惠政
齊克中定興人世祖時為延津縣尹歲凶民多流
亡克中撫慰招徕咸得其所
蘇克徹爾西夏人初從憲宗征伐以功授濬州達
嚕噶齊時軍旅數興中外徵需頗繁重戸漸凋耗
察理力為惠愛軫恤民隱久之與濬民相安不忍
去買田築室黎陽山下居之閱二十年卒封魏郡
伯葬黎陽山南
張文瑞字伯祥真定人同知濬州事到郡即首葺
學宮振興士類愛民奉公闔郡翕然以疾終于州
延祐間其子淵復知濬州乃卜葬其父于角場里
之原
王英弘州人至元間為胙城尹訟理政平不通請
謁秩滿民為立去思碑
楊禮滄州人至治間知淇州事有惠政以外艱去
民為立碑
李守禮至治間為胙城主簿政事勤慎吏民畏服
上官聞而韙之即以縣及鄰邑停留五十餘事委
之守禮皆研究精審情理得當而決遣之三載秩
滿民不忍别
劉友諒字正一至治元年知濬州下車訪察民隱
修舉廢墜百務俱興百姓愛慕
康若泰字魯瞻元擢進士第授濬州判官下車視
事門無私謁務盡公勤天歷二年歲大饑民食缺
泰置酒召富民勸賑得粟二千石以給貧乏民賴
以安
李稷字孟豳滕州人泰定中授淇州判官淇當衝
要稷至能理其劇歲大饑請賑于朝堂民獲以蘇
游民尚安兒飲博亡賴稷疑其為暴督弓兵禽之
果盜鄰村王甲家財與其黨五人俱伏辜調海陵
縣丞
石仲傑泰定間為胙城尹時方徙縣於華里店營
建□闢條畫悉當鄰邑延津蝗蝻遍野將入境仲
傑禱于神蝗不為害明年旱復祈神得雨歲以豐
熟
李思敬齊東人泰定間為新鄉主簿值歲饑上遣
使檄其縣帑賑濟他邑思敬言吾邑方待賑何暇
及人情詞愷切使憫其誠從之民賴全活具言於
朝獲蠲秋賦至順初又歉且蝗思敬設法捕之遂
獲有秋
杜良漢陽人天歷初知輝州寇侵鄰郡民驚擾良
曰勿自亂我能庇爾衆俄聞寇潰闔境帖然能察
伏剔奸吏即杖決使不得逞風化大行
李璋襄陵人至元間為新鄉尹素以廉敏稱案牒
鱗集剖斷明決監司常付以疑獄立為剖析境内
大治去任民為立碑
劉理南宮人至元間為新鄉尹捐貲修學均平賦
役杜絶私謁獄訟無留百姓蒙惠秩滿民為刻石
紀之
司仁東原人至元間知輝州增飭學舍敦禮師儒
選秀民充弟子員復設鄉學以教之暇則督勸耕
桑時稱賢守
夏文仲字彦明金鄉人至元間判輝州廉介有守
門無私謁鷄鳴視事日晡始退搜剔弊政悉更張
之約束吏胥訪求民隱修傳舍禁游惰百姓誦之
劉秉直字清臣大都武清人至正間為衛輝路總
管以經術治民更新庶務咨詢民隱汲人張聚死
於盜為禱於城隍神果獲盜民咸頌之
姜師望成安人至正間為胙城尹百廢俱興積年
之獄立為剖斷人服其明
蕭達遼人為輝州達嚕噶齊察民隱賑貧乏抑豪
強剔吏蠧政平訟理民賴以安至元間卒于官葬
北王社
明熊邦基洪武初知獲嘉縣值兵燹之餘諸務廢墜
邦基至首築城堞建廨宇修廟學規制詳密民不
知擾
王讓湖廣江陵人洪武初為新鄉主簿輯流徙課
農桑修廢墜政行化洽民感其惠
劉紹江西瑞州人洪武中知延津縣教民墾田樹
桑棗惰農及犯輕罪者俾伐材木以修學宇自是
訟簡田闢而學校興又教民蠶織每婦女令月織
布二端官為點視民知務本得免饑寒
張俊山東益都人洪武末知汲縣革吏胥奸弊民
有怠於農事者躬督之賦役親騐版籍務得均平
暇則綜理學校以勵生徒去任邑人思之
諸宏道浙江金華人明洪武初以人材進七年知
滑縣時始改州為縣凡建置皆宏道創始招撫逃
移優恤窮弱興學勸農激勵風俗後擢監察御史
李麟字天瑞山西潞州人永樂中知輝縣雙溪橋
久圮往来病涉乃以石為之不日而成復建鐘鼓
樓興廢舉墜釐弊剔蠧吏不容姦民得以安
牛衡江南海州人永樂中知胙城縣潔已奉公勤
於撫字案牘詳明期年間民無游惰賊盜屏息
董愷直隸内丘人永樂中知淇縣莅事公正賦役
均平以憂去官民多思之
邢表字居正直隸文安人初知獲嘉縣以薦擢知
彰德府成化初調衛輝俱有善政以憂去民脱舄
遮留官至副都御史
張咨山東商河人成化中知衛輝府先是郡庠乏
科貢咨至敦教化勵生徒日稽月試以勸懲之自
是人材輩出
吳裕浙江餘姚人成化中知獲嘉縣值歲饑設法
賑捄全活者甚衆又興學勸農百廢具舉以薦擢
監察御史
楊動陜西三原人成化三年知濬縣清介自持三
子皆不令入官来侍者輒遣還去之日民有致贐
者泣而拒之始終一節
洪遠江南歙縣人成化二十年知濬縣政體寬平
事務長厚值歲大饑賑濟貧乏全活無筭官至南
京戸部尚書
王憲山東東平州人進士弘治七年知滑縣嚴毅
自持以扶善鋤強緩賦均役為政累官至兵部尚
書總三邊
韓福字德夫西安衛籍天長人舉進士令滑有聲
以憂去復除章丘拜監察御史弘治十一年出守
大名道不拾遺吏民以公役獄訟詣府者率不解
行李人人投衣囊亭中事畢各持去其威名伏人
類此
陳滯湖廣寧遠人正德三年知濬縣能詩文尤善
談兵值流賊倡亂募兵屢敗之城賴以完以功陞
本府通判
孫繼魯字道甫雲南人嘉靖中任知府廉約自飭
勤恤民隱誠意懇至尋調淮安去之日士民號泣
遮留立石頌德世宗聞之稱為天下清官後歴官
都御史巡撫山西生平以氣節自勵為嚴嵩排陷
卒于獄贈兵部侍郎諡清愍
王聘字念覺山東利津人嘉靖中任知府清白律
已釐奸剔蠧事有益于地方者慨然以身任之毁
譽利害弗計也解任去百姓思之為立碑建祠焉
侯郡字孟藩陜西鳳翔人嘉靖中知輝縣志堅而
節苦歲歉極力賑恤罷徵省役一以教飬為務抑
強扶弱訓士迪材境内安之
郭乾字孟復直隸任丘人嘉靖中任知府節用平
賦多所興革而秉法明禁剛正果決雖寵勢干請
終無撓屈百姓賴之及去為肖像祀焉歴官兵部
尚書
陳慶字履旋江西永豐人嘉靖中任知府值歲饑
捐俸倡賑富民咸樂輸助立義賑亭又構文會館
于亭旁與諸生講學寒暑不倦民感其德立祠以
祀歴陞太常寺卿
張昇字伯東山西陽城人嘉靖中任知府朴直廉
介處事敏練教民植桑多惠政邑人肖像祀焉
孫一正字格卿陜西渭南人嘉靖間任知府三年
清勤不懈士民懷思歴陞府尹
王文孝直隸饒陽人舉人嘉靖四十二年任延津
廉明果斷不畏強暴編審徭役一秉至公
賈世祥山西代州人嘉靖二年知滑縣端方凝重
剛介不阿造就諸生寒暑不廢酌地均糧民無偏
累
任環山西長治人進士嘉靖間知滑縣操履清介
敷政嚴明歴官參政在江南力戰禦倭屹然如海
上長城卒贈大理寺卿子世襲千戸
張佳蔭字肖甫銅梁人嘉靖二十九年進士知滑
縣劇盜高章者詐為緹騎直入官署索帑金佳蔭
色不變偽書券貸金悉署遊徼名召入立擒之由
此知名仕至戎政尚書兼副都御史總督薊遼保
定軍務謝病歸
陸光祖浙江平湖人進士嘉靖間知濬縣剛正廉
潔政務大體崇節孝尚德行雅意作人自奉甚約
節民財力事不便於民者必為調劑得宜時濬邑
才士盧柟以孤傲得禍瀕死光祖察其冤復憐其
才多方脱柟于死累官吏部尚書
周思宸字佐之浙江人進士萬歷十二年任知府
禔躬耿介遇事有擔荷時值潞藩初建百役繁興
思宸力為調劑民賴以安後陞陜西按察使調廣
西提學郡立祠祀之
徐可大直隸密雲人萬歷四十三年由明經任新
鄉知縣以福王經行調繁有能聲
何廷魁字觀欹山西大同人進士萬歷四十三年
任知府政尚嚴明令行禁止不畏強禦作興學校
修舉廢墜調河南府陞山海兵備死節
魯廷彦字伯彦山西人萬歷四十五年由舉人任
同知清和平易歴任九年徧攝六邑久著政聲陞
登州知府
商賚山東陽信人舉人萬歷間知獲嘉縣下車詢
民疾苦請改漕糧捐闊布折俵馬民甚便之獲地
多荒瘠為具牛種農器勸民開墾聽訟務在得情
不事武健刑至彌月不用士民德之
董用威直隸河間人萬歷四十五年由貢士知新
鄉縣居官六載以治行召為戶部主事
米夀圖湖廣安化人貢士崇禎間以胙城令調新
鄉創建磚城並引衛河灌田行取擢御史
崔庚直隸容城人崇禎間由舉人知淇縣為政公
明居官清慎新學校撫黎元歴六載以遷擢去民
泣送之
房建極陜西三原人進士崇禎七年知新鄉縣流
寇逼境躬率鄉勇扞禦保全性耿介民間有不飲
新中水惟著舊時袍之頌
李永茂字孝源鄧州人進士崇禎間知濬縣英姿
偉奕號稱敏練銳意興作剏修石城屹然保障歲
庚辰土寇蜂起茂躬率鄉勇擐甲殺賊殱之于宜
溝事聞特擢為兵科給事中
皇清祖可法順治元年為衛輝總鎮時闖逆自垣曲宼
濟源將軍金玉和檄移兵援懷慶及至而金將軍
戰殁遂率將士拒守號令整肅賊穴地潛攻可法
亦命城内掘坎用火焚之賊多死賊架雲梯上復
射以火箭賊死無筭數遣壮士縋城鼔譟砍營賊
遂遁去
劉元芳直隸清苑人由舉人順治二年任延津令
性慈惠省征徭寬賦税恤驛站暇則進諸生講論
文藝娓娓不倦成就甚夥陞工部主事順治七年
祀名宦
陳起泰遼東蓋州人順治四年任滑縣令年雖少
聽斷明决民不能欺繕城池嚴武備賊盜屏跡擢廣
東道御史累官閩海道值耿逆之亂全家殉難贈
工部侍郎諡忠毅祀名宦
紀國相遼東開原衛人貢生順治元年任輝縣令
時當流寇破殘之後國相修理城隍招撫流散通
商賈設義學尋以才能薦陞湖廣永州知府順治
五年投誠偽總兵陳猶龍復叛糾合粤兵犯永城
陷身殉一門盡節子宏謨請䘏
世祖章皇帝諭祭予葬贈太僕卿廕一子入監康熙五十
九年祀名宦
佟國璽遼東撫順人由貢生順治七年任輝縣令
崇學校課農桑民貧不能開墾者給以牛種勸令
復業邑遭水患五閘衝決國璽親督修築水歸故
道稻田之利復興歴任直隸保定知府康熙三十
六年祀名宦
懷慶府
漢司馬卬高祖時為趙將定河内有功立為殷王王
河内子孫遂家焉
周亞夫沛人文帝時河内太守有治聲後封條侯
趙憙字伯陽南陽宛人更始中為懷令豪猾李子
春為民患有二孫殺人憙即窮詰其姦收拷子春
二孫自殺帝聞遷憙平原太守
寇恂字子翼昌平人光武時拜河内太守講兵肄
射伐淇園竹為矢百萬飬馬收租會朱鮪攻温恂
勒軍馳擊大破之檄至帝喜曰吾固知子翼可任
也嘗為潁川太守擊降盜賊時車駕在軍中百姓
遮道請曰願復借寇君一年遂留
王梁字君嚴安陽人光武時拜野王令與河内太
守寇恂南拒洛陽北守天井關朱鮪等不敢出兵
帝嘉其功
牟長字君高樂安人建武中河内太守聚諸生講
學常千餘人著錄前後萬人坐墾田不實免復徵
為中大夫
宋均字叔庠南陽人明帝時河内太守教化大行
甚為民愛
任延字長孫南陽宛人仕宦多政績顯宗元年拜
潁川太守二年為河内太守視事九年病卒以循
良稱
秦彭字伯平扶風人章帝時為山陽太守崇儒雅
敦庠序設四誡以定六親長幼之禮興起稻田數
千頃分别肥塉差為三品在職六年轉潁川太守
有鳳凰麒麟嘉禾甘露之瑞
周榮字平孫廬江人和帝時為潁川太守左轉共
令復為山陽太守皆見稱紀以疾歸詔賜錢二十
萬
曹褒字叔通薛人和帝時河内太守歲旱穀貴褒
省吏并職退去奸邪澍雨數降秋大熟流亡皆還
樊凖字幼陵湖陽人安帝時河内太守將兵討羌
威名大行
魏朗字少英會稽人桓帝時河内太守政稱三河
表徵為尚書
宗慈字孝初南陽人桓帝末為修武令因太守貪
殘棄官去
王渙字稚子郪人桓帝時除温令縣多姦猾渙以
方略悉行誅擊境内肅清商人露宿于道終無侵
犯永元中為洛陽令得寬猛之宜發擿姦伏京師
稱嘆謂有神筭
三國司馬孚字叔達河内温人魏文帝時為河内典
農寬以愛民恭以待士以治最聞
裴術字文舒聞喜人為河内太守廉介公直善於
撫恤吏民思之
晉劉頌廣陵人武帝時河内太守郡界多公主水碓
遏水浸害頌奏罷之民獲其利
裴楷字叔則聞喜人武帝時河内太守有清通之
譽
石崇字季倫渤海人元康初修武令有能名入為
散騎郎
夏侯湛字孝若譙人武帝時為野王令以䘏隱為
急而緩于公調政清務簡
南北朝沈文秀北魏高祖時懷州刺史河内富饒多
尚奉遺文秀一無所納大興水利公私均益
鄭述祖字恭文開封人北齊宣帝時為懷州刺史
有惠政卒於官贈豫州刺史
陸子彰臨漳人以齊州刺史行懷州事寬大愛人
軍政修備
隋張定和字處謐京兆萬年人煬帝時為河内太守
頗有惠政歲餘徵拜左屯衛大將軍
唐楊承仙猗氏人懷州刺史濬決古溝引丹水溉田
衣食河内戸口無筭流人襁負而至如歸市焉
李育德趙州人武德初為懷州刺史引兵拔賊堡
三十一所王世充怒悉銳士攻之育德力戰與三
弟皆殁
王丘安陽人開元中懷州刺史車駕有事岱宗經
過其地丘餼牽外無他獻帝告張說曰刺史可謂
不市恩也
段秀實字成公汧陽人天寳中署懷州長史時安
慶緒奔鄴安西節度使李嗣業圍之秀實督餉助
軍及戰於愁思岡嗣業中流矢死秀實發卒護喪
傾私財葬之茘非元禮高其義奏擢試光禄少卿
張鷟深州人宣宗時為河陽尉有客失驢捕之急
盜放驢匿鞍鷟令客勿秣夜縱之驢尋向所餧處
遂捕其家得鞍人服其智
畢坰為王屋尉以廉慎聞
五代竇儀字可象漁陽人為河陽推官有執守臨事
不阿弟僖亦為推官亢直無偽
宋陳省華字善則閬州閬中人太宗時為濟源令勤
政施仁惠及黎庶後遂家焉子堯叟堯佐堯咨相
繼知濟源因立四令祠
韓丕字太簡華州鄭人端拱初知河陽沖澹自處
不事奔競太宗甚重之召入為翰林學士
吳元扆字君華并州太原人淳化初知河陽時秋
霖河溢奔注溝洫城壘將壞元扆躬涉泥滓督工
補塞民多構木樹杪以避水元扆命濟以舟楫設
餅餌以食之時澶陜悉罹水災元扆所部賴以獲
安
張知白字用晦滄州清池人咸平時累遷河陽節
度判官奏言當今要務真宗異之召試舍人院權
右正言
陳堯叟字唐夫大中祥符九年以右僕射知河陽
臨事有斷初入辭至便坐許三子扶掖升殿賜詩
為餞
曹瑋字寳臣真定靈夀人天禧間知河陽有寬政
嘗戒所部勿擾民
孫奭字宗古博州博平人天禧中知河陽時朱能
獻乾祐天書奭驛疏請斬能以戒幻惑
陳襄字述古福州侯官人神宗時知河陽始教民
種稻富弼為郡守一見即禮遇之襄留意教化進縣子
弟於學或讒之於弼謂其誘邑子以資過客弼疑焉
人勸毁學舍以塞謗不聽久之弼以語襄襄曰自反
而縮雖千萬人吾往矣公苟有惑志何名知已益講
說不少懈弼由是愈益竒之及入相薦為秘閣校理
向經字審理開封人神宗時知河陽會蝗旱民乏
食經度官廩歲用無餘乃先以官田租入賑救之
富人争出粟多所濟活徙知徐州
霍安國宣和末知懷州城陷軍中問不降者為誰
安國曰守臣安國也遂死之
金王競字無競彰德人熙宗時為河内令時歲饑盗
起競設方略以購賊不數月盡得之夏秋之交沁
水泛溢歲發民築隄豪民猾吏因緣為姦競覈實
减費幾半民為之諺曰西山至河岸縣官兩人半
蓋以前令韓希甫與競相繼治縣皆有幹能正平
令張元亦有治績而差不及故云競仕至翰林直
學士禮部尚書又見文苑志
元譚澄字彦清德興懷来人世祖時擢懷孟路總管
歲旱令民鑿塘造渠引沁水以溉田民用不饑教
之種植地無遺利至元二年遷河南路總管
仇濟中統初為懷孟路總管興學救災民思其德
梁貞安陽人為濟源縣尹縣有虎食牛貞牒城隍
神而虎遂死原昌井深少水貞為檄投井中水即
溢民甚德之
范忠河陽尹溴水泛溢隄潰忠令塞其決處仍命
鑿渠濬水民利之
虎秉河内知縣性剛果有志節抑強扶弱決事明
敏
張渙濟源縣丞廉介不苛宿弊盡革吏畏民服
商夢弼安德人至元中為原武尹莅政勤敏決獄
明信人無敢犯
明沃墅浙江蕭山人洪武初知温縣時民艱於食墅
令墾闢荒蕪樹藝桑棗百姓歌曰田野闢沃公力
衣食足沃公育比代去遮道留之
萬士傑直隸人洪武初知修武縣建公廨修廟學
撫綏得宜士民感服
方&KR0697;福建莆田人洪武中知懷慶府明習吏事嘗
奉命督修濟瀆廟不兩月而成財不告匱民不知
勞郡人德之
屠任字彦仁浙江嵊縣人洪武中知武涉縣嘗作
教民文榜示邑中勸以力田孝弟崇儉務學民勃
然嚮化比滿相率奏留詔晉食六品俸仍掌縣事
尋擢刑部主事
王蕡山西屯留人洪武末知温縣值歲饑蕡勸民
輸粟以賙之全活甚衆初邑多盜蕡政嚴明皆遁
去
劉瑜江西南昌人永樂初知懷慶府作新庶務郡
遂以治
靳禮山東夀張人永樂中知孟縣均徭役興學校
政尚寬平會置河陽驛禮捐俸以相之民不知擾
至今稱為賢令
孫敬叔浙江石門人永樂中知修武縣以俗尚勁
悍敬叔乃崇教化惇禮讓勸農桑民俗少變
虞瑄陜西南鄭人正統中知温縣時有囚魯拜住
者泣告乏後瑄許其妻入侍既得子令拜住歸視
之月餘乃還後瑄以憂去邑民戀慕詣闕乞留詔
遷河南知府
李湘江西泰和人正統中知懷慶府志行廉潔莅
政嚴明卒于官百姓如喪考妣貧無餘貲同寅為
買舟送歸懷人至今思之
王璽字廷用陜西盩厔人天順初知武陟縣興廢
革弊除盜賑民以薦擢監察御史邑人追思為建
祠立碑
倪顒浙江海鹽人成化初知懷慶府政尚寬平興
學舉廢以考最賜誥旌之
陳達山東日照人成化中知懷慶府興學校表孝
義會沁濟暴漲壞古陽隄乃調屬縣民夫六千餘
人躬自督工三閱月而告成百姓立石紀德
胡瑄直隸藁城人成化中知温縣值歲大饑上章
請賑詔從之賴全活者數千人莅政八年清操如
一日祀名宦
臧鳳字瑞周山東曲阜人正德初知懷慶府專務
德化不事鞭扑秩滿去民為立祠繪像祀之累遷
工部尚書
劉應節山東濰縣人進士由戸部郎中擢守懷慶
禀性慈和敷政寬簡初至見宿弊紛冗勵精剔除
值沁河決城外居民受患節極力賑濟查漂没戶
數申請蠲租集衆築堤不時告成丁憂去任民無
少長遮道泣送
成英直隸遵化人由進士令河内以慈稱擢御史
去人立二祠祀之一在郡南郭一在清化鎮西
楊世鳳山東臨清人進士任河内令高爽有風紀
歲荒邑多逋賦當事督責甚鳳以民貧賦重請蠲
王象新山東新城人進士為河内令沈練不苟邑
賦重民苦納辦每歲按十二月以次徵入民稱便
侯加采山西解州人進士任河内令邑中征税名
目繁多民不能悉奸胥上下其手官亦罔覺采始
創為條鞭法各項彙折畆若干糧當事以聞畿内
山東西秦豫悉准此法忤當道被謫去童叟數千
人留連泣送二百里
薛侃山西榮河人任河内尉蠲潔自愛大計署天
下吏員第一陞曹縣知縣
潘思成廣東河源人署河内教諭性端飭學有源
流門下士多著于時作書有法如其人云
趙瑟直隸雞澤人河内訓導挈家駐學宮至不能
謀朝夕未嘗言貧
金煉色陜西南鄭人萬歷間由進士任河内令剛
明果斷掾吏有關白甫至前輒頤止之曰吾為竟
若說吏俯首塞默無敢一事豐蔀者當事檄河内
運豆二千里外餉遼色力争得豁
袁應泰陜西鳳翔人進士萬歷間任河内力去民
疾苦相枋口地形曰是可渠也命工鑿山脊石如
鐵不可鎚火之沃以水日鎚石屑升許石既穿引
水下瀉如建瓴灌河濟孟温武陟五邑田無筭名
廣濟河邑人隨處祠之扁其額曰禹後一人後歴
陞三韓經略死於難
羅彬山東莱州人知濟源縣濟賦有米麥桑棗等
項緒繁滋弊奸胥中飽公始行條鞭法民稱便邑
南留飬邨一帶土卑濕霪雨遂成澤國彬濬渠洩
水歲賴以登
史記言山西河津人為濟源令下車詢邑科第缺
幾何時曰九十餘年矣記曰何至是建書院城外
西北隅扁名啟運集多士督課餼飬之後舉人吳
明工部侍郎段國璋副都御史周維新咸出其門
邑東田多斥鹵記度地形鑿枋口山開渠灌田二
百餘頃時稱循良第一後擢戸部主事邑人卧轍
攀轅如失怙恃云
石應嵩雲南人濟源令濟邑丁分九則有力者率
賄奸胥得中下則嵩立條鞭法每丁止徵銀五分
餘銀均入地畆貧富無累又新文廟開驛路建厫
積粟多所修舉
塗應選直隸延慶州人濟源令歲大旱軹城饑民
趙英才等殺焦聞香以食選立請停徵不允輒哭
涕廷諍甘署下考復設法賑之全活甚多
李日茂直隸青縣人進士自修武令調武陟時饑
饉疾疫又河工肇興供億煩重日茂悉力調劑民
賴以生清丈地畆争論石隄于部使者民有回天
之頌擢御史祀名宦
牛天麟山東聊城人由進士任武陟令時流賊猖
獗修城池飭守禦賊不敢入民賴以安擢御史
丁泰運山西澤州人崇禎庚辰進士初授武陟調
河内令天性醇朴文章政事務求實用值闖逆破
懷城被執炮烙無完膚終不肯屈遇害
皇清王曰俞山西陽城人順治元年知孟縣恩威並用
綏輯得宜寇猝圍城曰俞率士民固守七日援絶
力竭守將夜半開門引兵遁城陷不屈死之順治
二年
世祖章皇帝予祭一壇十二月崇祀名宦時典史李應選
浙江永康人亦朝服巍坐罵賊同日死邑人悲之
收葬東郊題其墓曰死節典史之墓
張瑃山西陽城人進士知原武縣時地方殘破瑃
下車多方招徕勸墾寬徵朞年流亡安集倉庫充
實乃勸士力學絃誦相聞邑濱大河請閉渡口以
免民累莅任四載廉潔自持以卓異去任康熙十
一年祀名宦
崔徵璧直隸長垣人進士任懷慶府知府清正峭
直恩威並施禁科𣲖賑孤貧勸民蠶桑輸納有資
禁淹親柩枯骨被澤晉開歸糧儲守道治最擢京
卿康熙五十九年崇祀名宦
鮑復昌遼陽人任懷慶府知府捐修學宮毫無擾
累諄諄訓課振勵士風督率六邑催科有方康熙
五十三年祀名宦
沈光榮正白旗人由歲貢任河内縣知縣葺學宮
勤勸課捐俸設立義學在邑在野凡十餘處恭遇
聖祖西巡回鑾道由懷慶行宮供用及丹沁橋梁區處有
方毫不累民康熙六十年祀名宦
河南通志卷五十五
