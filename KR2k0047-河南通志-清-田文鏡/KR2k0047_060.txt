河南通志卷六十
人物四
汝寧府
漢周燕字少卿安成人宣帝時為郡決曹掾太守欲
枉殺囚燕諫不從囚家守闕稱冤詔遣覆考燕見
太守曰願謹定文書皆署燕名府君但言時病未
視乃收燕繫獄不食而死五子子輿重合令子羽
櫟陽令子仲東海太守子明兖州刺史子良潁陽
令時號五龍
翟方進字子威上蔡人少孤給事太守府為掾吏
所詈辱迺西至京師從博士受榖梁春秋以射策
甲科為郎累遷丞相司直永始中為相以儒術緣
飾法律號通明相封高陵侯卒諡恭侯
戴遵字子高慎陽人家富好施豪俠尚氣食客常
數百人時為語曰關東大豪戴子高平帝時為侍
御王莽簒位稱病歸
周嘉字惠文安成人燕四世孫仕郡為主簿王莽
末賊入汝陽嘉從太守何敞討賊白刃交集嘉獨
以身扞敞後舉孝廉拜尚書郎光武問以遭難之
事稱為長者遷零陵太守視事七年卒零陵頌其
遺愛吏民為之立祠
郭憲字子横汝南人王莽簒位拜憲郎中賜以衣
服憲受衣焚之逃於東海光武即位徵拜博士建
武七年代張堪為光禄勲車駕西征隗囂憲諫曰
東方初定車駕未可遠征乃當車拔佩刀斷靷帝
不從遂進幸上邽其後潁川盜起河東兵亦叛京
師騷動帝聞之曰悔不用郭子横之言後患匈奴
數犯塞帝召百僚廷議憲以為天下疲敝不宜動
衆力争不合乃伏地稱眩瞀不復言帝令兩郎扶
下殿憲亦不拜帝曰嘗聞關東觥觥郭子横不虚
也憲遂以病辭退卒於家所著有洞冥記四卷拾
遺一卷又見方伎志
郅惲字君章西平人舉孝廉為上東門侯光武嘗
出獵夜還惲拒關不納乃從東中門入明日惲上
書諫奏入賜布百疋貶東中門侯為參封尉後授
皇太子韓詩侍講殿中遷長沙太守著書八篇以
病卒
郅夀字伯孝西平人惲子舉孝廉為冀州刺史時
冀部屬郡多封諸王賓客放縱夀案察之無所貸
於是藩國畏懼並為撙節視事三年冀土肅清遷
京兆尹三輔素聞夀在冀治行皆震竦各相檢飭
莫敢犯夀雖威嚴而推誠下吏皆願效死莫有欺
者官至尚書僕射
袁安字邵公汝陽人從祖良傳孟氏易為人嚴重
有威見敬于州里永平初舉孝廉累遷楚郡太守
時楚王英謀為逆辭連數千人明帝怒甚下吏索
急迫痛自誣死者甚衆安到郡不入府先往案獄
理其無驗者條上出之府丞掾史皆争以為不可
安曰如有不合太守自當坐之不相及也遂分别
具奏帝感悟即報許得出者四百餘家久之徵為
河南尹政號嚴明然未嘗以贓罪鞫人章帝時為
司空和帝即位竇憲威盛安以外戚擅權每朝會
進見與公卿言國家事未嘗不喑嗚流涕天子大
臣皆恃賴之仕終司徒
袁敞字叔平汝陽人安次子少𫝊易以父任為太
子舍人和帝時歴位將軍大夫侍中出為東郡太
守徵拜太僕光禄勲元初三年代劉愷為司空明
年坐子與尚書郎張俊交通漏洩省中語策免敞
廉勁不阿權貴失鄧太后旨遂自殺俊自獄中上
書白其冤朝廷由此薄敞之罪而隠其死以三公
禮葬之復其官子旴仕至光禄勲
袁彭字伯楚汝陽人安孫少𫝊家學歴廣漢南陽
太守順帝初為光禄勲行至清為吏粗袍糲食終
於議郎尚書胡廣等追表其有清潔之美比前朝
貢禹第五倫未蒙顯贈當時朝野皆為嗟嘆
周舉字宣光汝陽人防後博學洽聞為儒者所宗
舉茂材為平丘令上書言時政辭甚切直稍遷并
州刺史太原舊俗以介子推故禁火每冬中輒一
月寒食老幼不堪歲多死者舉到州作弔書置子
推廟言盛冬去火殘損民命非賢者意復宣示愚
民使還温食於是衆惑遂釋風俗頓革陽嘉中拜
諫議大夫與杜喬等分察郡邑得失天下號曰八
俊未幾徵為大鴻臚晉光禄勲卒詔賜錢十萬以
旌委蛇素絲之節
袁湯字仲河汝陽人彭弟少傳家學諸儒稱其節
多歴顯位桓帝初為司空以豫議定策封安國亭
侯食邑五百戶累遷司徒太尉以災異免卒諡康
侯湯四子長子平平弟成左中郎將成弟逢逢弟
隗皆為三公
張邵字元伯汝南人少遊太學與山陽范式為友
比告歸式謂邵曰後二年當過拜尊親及期邵白
母具鷄黍待之已而式果至升堂拜母盡歡而别
邵死見夢於式曰吾以某日死示以葬期邀與一
會式即素服往會葬比至而喪已發引及壙柩不
肯前式既至柩乃起世謂之死友
郭亮字恒直朗陵人遊學洛陽為李固弟子會固
以名德被梁冀誣陷暴尸于四衢令有敢臨者加
其罪時亮始成童乃左提章鉞右秉鈇鑕詣闕上
書乞收固屍不報與董班俱往臨哭守喪不去梁
太后憐之乃聽襚斂歸葬亮由此顯名
黃憲字叔度慎陽人世貧賤父為牛醫時同郡戴
良才高倨傲見憲未嘗不正容及歸惘然如有所
失其母問曰汝復從牛醫兒來耶對曰良不見叔
度不自以為不及及覩其人則瞻之在前忽然在
後固難得而測矣陳蕃周舉嘗相謂曰時日之間
不見黃生則鄙吝之心復萌憲初舉孝廉又辟公
府俱不就年四十八卒天下號曰徵君
范滂字孟博汝南人少厲清節為州里所服舉孝
廉時冀州饑荒盜賊羣起詔滂使案察之滂登車
攬轡慨然有澄清天下之志及至州境守令自知
贓汚望風解印綬去建寧中坐黨錮捕滂等甚急
督郵吳導抱詔書閉𫝊舍伏牀而泣滂聞之曰必
為我也即自詣獄縣令郭揖大驚解印綬欲與俱
亡滂曰滂死禍塞何敢以罪累君又令老母流離
乎其母就與之訣曰汝今與李杜齊名死亦何恨
既有令名復求夀考可得兼乎滂跪受教再拜而
辭顧謂其子曰吾欲使汝為惡則惡不可為使汝
為善則我不為惡行路聞之莫不流涕
周乘字子居安成人舉孝廉為太山太守有惠政
乘高峙岳立非陳蕃黃憲之儔不與交蕃嘗嘆曰
周子居真治國之器辟諸寳劍則世之干將
李咸字元貞汝南人累仕州郡以廉幹知名在朝
清忠權幸憚之熹平初為太尉以剛直見稱于時
袁忠字正甫汝陽人彭孫初平中為沛相以清亮
稱後棄官避地會稽及孫權破會稽忠浮海南投
交趾避之獻帝都許徵為衛尉未至卒子秘見忠
烈志
郭憲西平人建安中署郡功曹韓約失衆從羌中
還依憲衆欲取約以邀功憲曰人窮來歸我云何
厄之後約病死田樂等就斬約首獻之曹操欲條
疏憲名憲不肯操嘆其忠義併與樂等賜爵關内
侯
袁紹字本初汝陽人湯孫有姿貌威容愛養名士
既累世台司賓客所歸皆傾心折節莫不争赴其
庭中平間為左軍校尉累遷渤海太守封邟鄉侯
建安初拜大將軍兼督冀青幽并四州及討曹操
不克軍潰疾作卒
三國許靖字文休平輿人少與從弟劭俱知名有人
倫鑒舉孝廉除尚書郎靈帝崩董卓秉政靖避地
交州劉璋在蜀招致為巴郡太守昭烈帝克蜀以
靖為左將軍長史及帝即位累遷至司徒靖雖年
逾七十愛樂人物誘納後進不倦章武二年卒
費禕字文偉鄳人遊學入蜀會昭烈帝定蜀禕遂
留益土與許叔龍董允齊名後主踐位為黃門侍
郎丞相亮南征還以禕為昭信校尉使吳孫權每
有論難禕辭順義篤據理以答終不為屈權甚器
之後代蒋琬為尚書令封成鄉侯禕當國功名略
與琬比延禧中為降人郭循所害諡敬侯子承嗣
為黃門侍郎
張通汝南人仕蜀漢為殿中督炎興初後主東遷
洛陽時擾攘倉卒蜀之大臣無翼從者惟通與郤
正捨妻子單身隨侍時論嘉之
和洽字陽士西平人舉孝廉仕魏為侍中累遷光
禄勲明帝即位封西陵侯轉太常清貧守約至賣
田宅以自給帝聞之加賜榖帛卒諡簡侯子適才
爽開濟有父風官至吏部尚書
陳化字元耀汝南人博覽衆書氣幹剛毅雅有威
容仕吳為郎中令使魏不辱命拜犍為太守遷太
常兼尚書令正色立朝勸子弟廢田業絶治産不
與百姓争利妻早亡不復娶年七十乞骸骨歸卒
呂範字子衡汝南人少為縣吏從孫策攻討有功
拜裨將軍領彭澤太守遷平南將軍屯柴桑權都
武昌拜建威將軍領丹陽太守治建業仕至揚州
牧
呂據字世議汝南人範之子以父任為郎遷安軍
中郎將數討山賊深惡劇地所擊皆破還拜偏將
軍遷越騎校尉太元初大風江溢漸淹城門吳主
權使視水見其取大船以備害嘉之拜盪魏將軍
尋遷驃騎將軍後以左右勸降魏遂自殺
晉周浚字開林安成人性果烈以才理見知不應州
郡辟後仕晉累遷御史中丞拜揚州刺史隨王渾
伐吳吳平封成武侯移鎮秣陵尋代王渾為使持
節都督揚州諸軍事安東將軍卒于任
周馥字祖宣安成人浚從弟父蕤安平太守馥少
與友人成公簡齊名起家為諸王文學累遷吏部
郎馥選舉精密論望益美轉御史中丞惠帝幸鄴
以馥守河南尹及還都出為平東將軍都督揚州
諸軍事與周圮等討陳敏滅之以功封永寧伯子
二密字泰元性虚簡時人稱為清士位至尚書郎
矯字正元亦有才幹
和嶠字長輿西平人洽孫少有風格厚自崇重起
家太子舍人屢遷潁川太守為政清簡甚得百姓
歡心庾顗見而嘆曰嶠森森如千丈松施之大厦
必有棟梁之用武帝時入為黃門侍郎遷中書令
帝深器遇之終太子太傅卒贈金紫光禄大夫諡
曰簡從子濟位至中書郎
畢卓字茂世新蔡人少希放達大興末為吏部郎
常飲酒廢職及過江為温嶠平南長史與阮孚等
為八達
周嵩字仲智安成人浚次子元帝朝累遷御史中
丞時帝以王敦勢盛漸疎忌王導等嵩上書諫之
帝感悟故導等獲全嵩兄顗既為敦所害敦使人
弔嵩嵩曰亡兄天下有義人為天下無義人所殺
復何所弔敦甚銜之乃密使妖人李脱誣嵩及周
筵潛相署置遂遇害
朱序字次倫義陽人寧康初拜梁州刺史時苻堅
遣其將苻丕帥衆圍序序與母堅守丕遂引退語
在列女志已而督護李伯護密與賊相應襄陽遂
没序為所執堅悉衆南侵謝石率兵拒之堅遣序
說石使降序至謂石曰若堅百萬之衆悉到不可
與敵及其未會擊之可以得志遂夾淝水而陣堅
衆稍却序時在軍後即唱言堅敗衆遂大潰序乃
得歸拜龍驤將軍豫州刺史卒贈左將軍散騎常
侍
南北朝朱修之字恭祖義陽人序孫仕宋為司徒從
事中郎隨右軍到彦之北伐留戍滑臺為魏將安
頡所攻城陷被執太武帝嘉其固守之節以為雲
中鎮將妻以宗室女修之不從潛謀歸宋為黃門
侍郎累遷雍州刺史加都督政在寬簡士庶悦附
進金紫光禄大夫卒諡貞侯
周顒字彦倫安成人顗七世孫善老易清貧寡欲
隠於鍾山每賓客會同顒虚席晤語辭韻如流聽
者忘倦終日食蔬王儉問曰卿山中何所食顒曰
赤米白鹽綠葵紫蓼文惠太子問顒菜食何味最
勝顒曰春初早韮秋末晩菘後起為國子博士著
四聲切韻行于時子捨見文苑志
董紹字興遠新蔡人起家四門博士累遷兼中書
舍人為魏宣武所知豫州城人白早生以城南叛
詔紹慰勞至上蔡為賊所襲鏁送江東梁武使勞
之云忠臣孝子不可無之今聽卿還國紹還申梁
武之志欲以宿豫還魏魏以漢中見歸魏不許除
右將軍洛州刺史後以拒蕭寳寅功封新蔡開國
男
周捨字昇逸安成人幼博學尤精義理仕梁初拜
尚書祠部郎禮儀損益多自捨出累遷尚書吏部
郎太子右衛預機密二十餘年帝以為有公輔器
普通五年官至右驍衛將軍知詹事卒諡曰簡捨
性儉素衣服器用居處牀席如布衣之貧者有集
二十卷
張惠紹字德繼義陽人少有武幹仕梁為中兵參
軍累有戰功遷輔國將軍封石縣侯累遷左衛將
軍司州刺史領安南太守在州和理吏民親愛之
徵還加通直散騎常侍卒諡曰忠子澄初為直閣
將軍以軍功歴遷衛尉卿太子左衛率卒諡曰愍
周炅字文昭安成人有將帥才仕陳累遷都督安
州刺史進爵為侯及田龍昇以江北叛入于齊炅
為江北道大都督總統衆軍以討龍昇斬之盡復
江北之地號平北將軍卒封武昌郡公諡曰壯
楊纂廣陵人少慷慨有志略勇力兼人少從北齊
神武起兵信都以功遷武州刺史後入關周文授
以征南將軍累封隴東郡公進柱國大將軍纂性
質樸不識文字但推誠信吏人懷其忠恕子睿位
至上柱國漁陽郡公
隋周法尚字德邁安成人炅次子少果勁有風槩好
讀兵書為定襄太守煬帝幸榆林内史令元夀請
御營外分二十四軍法尚曰結為方陣四面外拒
六宮及百官家口並住其間車騎為壁壘此與據
城何異若戰而捷抽騎追奔或戰不利屯營自守
帝善之拜左武衛將軍後卒于軍諡曰僖子二紹
基靈夀令紹範亦知名
唐周允元字汝良安成人弱冠舉進士延載初累遷
右肅政御史中丞同鳳閣鸞臺平章事武后宴宰
臣詔陳書傳善言允元曰恥其君不如堯舜武三
思劾奏語指斥后曰聞其言足以為誡安得為過
耶卒贈貝州刺史后親為七言詩以傷之
袁滋字德深蔡州人弱歲強學建中初以處士薦
授試校書郎累遷華州刺史以寬易清簡為政百
姓有至自它境者皆給地以居名其居曰義合里
及徵拜金吾衛大將軍耆耋鰥寡遮道不得進楊
於陵代其任宣言謂百姓曰於陵不敢易袁公之
政人皆羅拜乃得去後拜中書侍郎同平章事累
封淮陽郡公卒贈太子太保子郊翰林學士
周墀字德升汝南人少孤事母孝舉進士為監察
御史集賢殿學士為辭高古文宗雅重之累遷中
書侍郎因議河湟事不合罷為劍南東川節度使
鄭顥言於帝曰世謂墀以直言相亦以直言免帝
悟加拜檢校尚書右僕射卒贈司徒
劉知謙上蔡人父仁安為潮州刺史知謙避亂封
州為清海牙將節度使韋宙以兄女妻之時黃巢
自嶺表還湖湘間羣盜蟻結知謙因保封州有詔
授刺史兼賀水鎮使以遏梧桂撫納流亡愛嗇用
度惠養士卒未幾得精兵萬人多具戰艦境内肅
然久之疾病召諸子曰今五嶺盜賊方興吾有精
甲犀械爾勉建功時哉不可失也尋卒子隠亦為
封州刺史
宋祖無擇字擇之上蔡人進士高第累官直集賢院
出知袁州首建學宮置生徒郡國絃誦之風始盛
入為龍圖閣學士權知開封府進學士知鄭杭二
州所至治行著聞後謫忠正軍節度副使尋復集
賢院學士移知信陽軍卒無擇為人好義以文章
政事為時名卿與王安石不合放棄不振士論惜
之
朱勝非字臧一蔡州人以上舍登第靖康初為東
都副總管權應天府視事逾年詣濟州請康王幸
南京以圖大計王即位建炎改元權直學士院時
方草創勝非憑敗鼓草制辭氣嚴重如平時上疏
言陛下即位宜明正始之道思其合于仁義者行
之不合者置之則可以攘却四夷紹復大業高宗
嘉之累官尚書右僕射兼御營使苖劉作亂委曲
匡濟孟太后謂幸相此人卒諡忠靖
元高興字起功蔡州人少慷慨多大節力挽二石弓
嘗步獵遇虎跳踉大吼發一矢斃之從丞相巴延
屢立戰功官至右丞相商議河南省事嘗召入悉
獻江南所得珍寳世祖曰何不少留對曰臣今幸
富貴皆陛下所賜何敢隠俘獲之物卒封梁國公
諡武宣後加封南陽王
劉秉文汝陽人始為廣東道廉訪使後拜監察御
史遷吏部員外郎改萬戶都總府副使
郭恕汝陽人至元中以才選除廣東宣御司經歴
累官至宣慰副使僉都元帥子文炳官至浙江杭
州路總管府判官
范谷英上蔡人學博行高至正間任河中知府以
卓異著稱遷戶部尚書集賢院學士
李思齊羅山人初為縣吏起義兵捍鄉寇累著竒
謀至正間為四川右丞封許國公進太尉明洪武
初歸附從大將軍征定興有功授江西行省右丞
進中書平章以疾終
明趙好德字秉彛汝陽人博學多才器宇宏敞有志
民事洪武初以儒士扈從車駕渡江授峽州同知
尋遷安慶知府召為戶部侍郎明年進吏部尚書
改陜西行中書省參知政事嘗與四輔官内黃何
顯周等召至内殿賜坐講論治道上悦命工圖其
像兼賜錦衣十襲以旌之
房安字子静汝陽人幼聰辯性剛勁洪武中由太
學生授北平按察司僉事陞江西按察使永樂初
為軍卒執告謫戍興州後召為監察御史福建左
參政擢工部侍郎未幾出為山東右參政後改四
川又改交趾所至皆有能聲卒于官
孫顯信陽州人性聰敏遇事果决父喪廬墓三年
閭里重之洪武丁卯領鄉薦授工科給事中累官
工部尚書致仕
衡岳西平人洪武末舉於鄉擢潮州府同知岳約
已惠民自常禄外饋遺一無所取布衣蔬食不異
寒士嶺海間翕然稱之遷西安知府改慶陽桂林
歴四郡廉慎之操愷悌之政始終如一後致仕歸
年八十餘卒
徐理西平人洪武時以功授營州中屯衛指揮僉
事後從靖難兵大小數十戰皆賈勇争先所向克
捷歴官都督僉事封武康伯命守北京馭下寬厚
得士卒心
梁銘汝陽人以廕補燕山前衛百戶洪武末北平
被圍銘戰鬭甚力屢建竒功積官後軍都督同知
鎮守寧夏封保定伯銘處心坦易臨事寬簡而勇
敢精悍能撫恤士卒時論重之
尚裭字景福羅山人正統已未進士授行人嘗建
言時宜五事拜監察御史性剛正不阿坐劾都御
史周銓謫雲南虚仁驛丞尋復御史又以言調豐
城知縣以嚴治邑嘗被誣繫獄處士吳與弼投詩
救之得釋陞湖廣按察司僉事致仕
劉鎰字仲玉羅山人天順巳卯鄉試第一成化初
知鄒平縣政尚平易時有蝗食稼狼噬人鎰禱于
神其害皆息以憂去改南宮遷六安知州所至有
惠政俱建祠祀之
胡瀛字孟登羅山人成化乙未進士授餘姚知縣
時大饑盡發廪以賑多所全活又奏免田租之半
復為請折所弗免者又許之歴遷南京戶部員外
郎以忤重臣謫興國同知遷浙江僉事人思之為
建祠與謝疊山並祀
高鑑字克明信陽州人成化戊戌進士授兵部主
事歴陞郎中以言事忤中貴人調鎮遠府通判時
洞獠有相讐者鑑往諭之不服乃夜徙居他山空
設其供帳於故所遲明往卧榻已碎鑑則從容束
帶出帳前議事獠覘而神之讐者盡服後遷䕫州
知府致仕歸能詩有集若干卷
曹鳳字鳴岐新蔡人成化辛丑進士授祁門知縣
累陞蘇州知府其俗頗尚奢靡鳳下車首置義塜
又定婚喪禮不得過制居數年政平訟理會入覲
宰臣奏宴天下賢有司鳳與焉累擢副都御史巡
撫延綏正德初召還佐理院事以忤逆瑾矯旨罷
官遂發憤卒明年瑾誅遣官諭祭仍給金營葬
李遜學字希賢上蔡人成化丁未進士選翰林院
庶吉士授檢討以薦出補浙江按察司僉事陞陜
西副使以憂去服闋改山東三任俱督學政所至
務崇寬厚頗得士心擢太常寺少卿尋陞戶部侍
郎滿考當廕子乃廕弟之子汝翼為國子生正德
間累遷禮部尚書兼管内閣學士誥勅仍命教習
庶吉士
孟洋字望之信陽州人弘治乙丑進士授監察御
史坐劾當路大臣下詔獄謫桂林府學教授稍遷
汶上知縣擢湖廣僉事以疾免嘉靖元年起改山
東僉事累陞僉都御史督儲南京一日聞母病即
解組馳歸或以職守難之曰吾安能顧此耶至家
踰四旬而母殁起復拜南京大理寺卿尋卒於官
有集十七卷
馬錄字君卿信陽人正德戊辰進士授固安知縣
徵拜監察御史嘉靖初遣使捕高唐官屬連坐五
百餘人中外大駭錄上疏切諫及巡按陜西汚吏
望風遁去辨冤振滯關内大治又巡按山西妖人
李福達事覺錄捕抵法初福達以丹術干武定侯
郭勛相與頗密及被繫勛移書請貰錄劾勛庇奸
亂法勛惶懼入辯謂錄置一家無罪人於死上震
怒逮錄下錦衣獄三法司顔頤夀等會鞫如錄擬
給事中王科等二十五人各又奏論勛先後十餘
疏上令更訊頤夀仍執前詞上怒乃命張璁等攝
三法司訊於闕廷於是錄坐故入人罪謫戍頤夀
等坐推按不實俱落職王科等坐挾私彈劾俱為
編氓錄既戍南丹講學授徒歴十七年以夀終穆
宗登極追贈光禄寺少卿
張九一字助甫新蔡人嘉靖癸丑進士吏部騐封
司主事會王世貞以申救楊繼盛故觸嚴世蕃怒
遂以封疆事逮其父忬下詔獄九一數過存問坐
是謫廣平丞稍遷湖廣按察僉事駐節岳陽景王
歸葬所過巨璫要挾以千萬計九一紿曰第行後
當自辦延至蘄黃將出境維舟以待九一故令數
百人舉火遠譟璫駭懼以為盜夜解纜去遷布政
司參議巡撫寧夏卒
趙賢字良弼汝陽人嘉靖丙辰進士補荆州守大
盜楊勝德黃中輩流劫地方賢單車詣壘責以大
義賊衆皆叩首伏地方以寧會遼庶人以罪廢武
岡王署府事謀危二孤賢械其黨惡數人抵於法
參武岡而易之尋巡撫湖廣歴副都御史巡撫山
東吏部侍郎南京吏部尚書
張景字光啓汝陽人嘉靖癸未進士擢監察御史
按蘇松浙江建天真書院以祀王守仁仍買田數
百畝以給肄業諸生後巡視京營與嚴世蕃相左
以年例出為漢中副使
王誥字公遇西平人嘉靖癸未進士戶部郎中屬
大同兵變計擒首亂擢僉都御史巡撫甘肅總督
漕運兼撫淮南地方屢建殊勲
王納言字維允信陽州人嘉靖已丑進士授戶科
給事中疏論道流張鶚上怒謫湖廣布政司照磨
稍遷嘉興府通判陞山東僉事道丁外艱起陜西
僉事道分巡延綏卒
劉訓字子伊汝陽人嘉靖壬辰進士温州推官有
權貴人子從惡少數十横行州里漁色罔利欲奪
其友人妻不得乃毒殺其人太守莫敢問託病推
印務於訓訓故以好延貴人子於廳杯酒談笑密
勅閽人閉門呼訟者至獄既具即杖殺之並置羣
惡少於法
曹亨字伯貞新蔡人嘉靖乙未進士出守兖州會
有紅羅女以妖術惑衆聚數萬人謀不軌官兵莫
敢攖其鋒亨提兵往勦乘風縱火以萬弩射其後
賊敗走時遼庶人多不法然憚亨不敢大横遷浙
江參政陞副都御史巡撫真定進兵部侍郎協理
戎政尋陞南京工部尚書織造大璫歲冒水衡錢
不貲亨奏劾之
劉光國字賓卿上蔡人隆慶戊辰進士陜西副使
會奢酋西犯河湟擢光國參政駐金城又擢按察
使駐湟中皆深入絶塞治兵飭備有捍禦功會寧
夏哱劉變官兵攻圍不下餽餉告急光國自臯蘭
城下筏經行塞外芻糧器械絡繹不絶尋擢僉都
御史巡撫陜西
羊可立字子豫汝陽人萬歷丁丑進士授安邑令
邑積逋十餘年近數萬許可立用丈量清之授雲
南道御史劾張居正以私憾搆遼庶人憲㸅獄狀
命刑部侍郎丘橓籍没之上曰摘發大奸功著京
堂御書盡忠言事賜之陞太常卿以直出為天雄
司李卒於官
桂有根字徵實汝陽人萬歷已丑進士擢工科給
事中督修乾清宮值神宗張樂别苑以荒淫疏上
帝為改容遷吏科都給事中轉南京太常寺少卿
晉工部右侍郎
李本固字叔茂汝陽人萬歷庚辰進士擢御史巡
按三秦懲貪墨抑驕帥壓強藩復按雲南地既荒
遠法紀縱弛俗號難治本固凛以大義豪右皆為
屏跡報命入都同臺垣李宗延費必興陳請冊立
東宮削籍歸里光宗初起南大理卒
李宗延字景喆汝陽人萬歷丙戍進士授黔陽令
補咸寧再調長清操尚端嚴所至多惠政行取御
史同御史李本固給事中費必興請冊立東宮言
過切直削籍歸家居十八年所著有栩栩軒文集
十三經字詁若干卷光宗立召補大理寺卿陞都
御史上疏謂中璫權太重郊廟所奏非雅聲上皆
嘉納之陞戶部尚書戎政尚書奏蠲遼餉以蘇民
困晉吏部尚書為魏忠賢逆黨石三畏等所攻削
籍歸莊烈帝立詔復官賜秉銓清正四字褒之卒
贈太子太保諡莊靖賜營墓祭田廕子蔭豫官生
蔭潢中書長子蔭華萬歷丙辰進士吏部員外所
著有檀欒堂星沙草瓠菴草諸詩集
彭鯤化字飛仲汝陽人萬歷丁未進士為御史時
魏黨煽虐吏部郎蘇繼歐忤逆璫意下獄鯤化為
納槖饘竟削籍歸
傅振商字君雨汝陽人萬歷丁未進士選庶吉士
巡撫南贑巨寇丘囊等受縛遷南兵部右侍郎時
魏黨懷寧侯孫承蔭毒軍蠧民道路以目振商彈
之崇禎時陞兵部參贊機務尚書軍政次第舉行
卒贈宫保諡莊毅祀鄉賢
錢守廉字陸石信陽州人天啟乙丑進士選御史
巡廣東粤俗多匿富室子勒索金貲慾厭而後出
之守廉以舊刑太輕上疏謂宜如東北响馬例獲
者誅無時報可定為律勒贖之風遂息黎人煽亂
守廉奏合粤西南贑諸兵削平之奏建連平州鎮
平縣二城為控制修建費數萬金咸自蠲俸事竣
歸適中州寇亂會勦諸將驕蹇多縱士劫掠守廉
道值載婦女以行者問知為兩大帥部立疏劾之
再巡陜西卒
何繼桂信陽州人任漢中府推官在職平允居鄉
和易康熙初年祀鄉賢
皇清何瑞徵信陽州人明崇禎戊辰進士廷對第二由
翰林歴任國子監祭酒壬午典試江南所拔多名
節士如黃淳耀諸賢皆出其門瑞徵於
國朝順治元年授禮部右侍郎致仕康熙四十一年祀
鄉賢
趙之珩遂平人順治辛丑進士授於潜令多善政
尤好造就人材士經識拔者多登甲榜康熙四十
二年祀鄉賢
傅鶴祥汝陽人振商孫由恩廕初授戶部主事歴
員外𣙜正陽臨清兩關税剔奸釐弊國課足而商
不病任兖州守疑案盈集不期月剖斷明决多所
平反繼任德安時三逆背叛供億繁重應山令不
善督催致民變吏求請兵祥曰民不堪命耳單騎
馳諭之即散轉閩運使晉參政以漕糧十九萬餉
臺灣而漕艘少一時不及營造乃請督撫提八府
官船又借商艘齊集漳州輓運直達厦門海外兵
餉無缺署臬篆却暮夜金釋延平疑案無辜三百
餘人以憂去康熙四十八年祀鄉賢
傅鸞祥字鳴和汝陽人振商孫由恩廕授通政司
經歴出判湖州攝石門篆邑近海多盜巨寇千餘
踞山隘四出焚劫鸞單騎入壘諭降之累陞湖廣
寳慶守寳郡舊有馬館供應上下一切公費民率
典營債以供役至期則鬻産以償倍息鸞下車革
除之勒石永禁并禁營債移會鎮帥令悉毁券一
時豁免數萬金郡舊食淮鹽後改食粤鹽鹽自粤
而永從一線水道鋒岩劍石湍流中出乃改包肩
運價值騰踊民多淡食而國課亦虧鸞力請改食
淮鹽公私俱便寳屬武岡州歲貢芽茶後因山賊
盤踞缺解賊平後追比積逋民無以應鸞詳憲奏
請蠲免時山賊李來亨鴟張甚大兵進𠞰鸞督運
駐香溪轉輸不匱運夫染瘴癘鸞施藥治之死者
予斂埋武岡等邑苖徭雜居俗獷悍喜劫殺鸞結
以恩義竟鸞任無敢呌號者撫臣竒其能特疏薦
後陞天津道副使康熙三十九年崇祀
汝州
漢欒布梁人梁王彭越為家人時嘗與布游窮困賣
傭於齊為酒家保數歲别去而布為人略賣為奴
於燕燕將臧荼舉以為都尉及荼反漢擊燕擄布
歸越言於上請贖為梁大夫為越出使反時越已
被誅梟首雒陽下詔有收視者捕之布奏事越頭
下祀而哭之高祖欲烹布布悉陳越功無反狀且
請就烹上乃釋布拜都尉吳楚反時以功封鄃侯
復為燕相燕齊之間皆為立社號曰欒公社布卒
子賁嗣侯
申屠嘉梁人初以材官蹶張從高帝擊項籍遷為
隊率文帝時累遷御史大夫拜丞相封故安侯嘉
為人廉直門不受私謁時鄧通恃寵嘉入朝而通
居上旁有怠慢之態嘉罷朝為檄召通詣丞相府
通至免冠徒跣頓首謝嘉責曰小臣戲殿上大不
敬當斬通頓首出血不解文帝使持節令赦通乃
免景帝初嘉卒諡曰節侯
銚猛郟人為桂陽太守以王莽纂漢棄官歸郟隠
居大劉山中卒
馮異字公孫父城人善讀書通左氏春秋孫子兵
法事光武為主簿從徇河北值王郎起乃馳至饒
陽蕪蔞亭時天寒烈衆皆饑疲異為進豆粥至南
宫遇大風雨光武引車入道傍空舍異復進麥飯
還至信都拜偏將軍從破王郎封應侯異為人謙
退不伐諸將竝坐論功異常獨屏樹下軍中號曰
大樹將軍復破鐵脛降林闟頓王拜征西大將軍
屢破赤眉挫公孫述威行關中建武六年朝京師
詔曰倉卒蕪蔞亭豆粥滹沱河麥飯厚意久不報
異每有征戰嘗為衆軍鋒定封陽夏侯卒諡節侯
子彰嗣彰弟訢復封為析鄉侯
臧宮字君翁郟人從光武征戰以勇稱初為偏將
軍從破羣賊數陷陣郤敵復將兵徇江夏擊代鄉
鍾武竹里皆下之拜輔威將軍擊梁郡濟隂皆平
之後與吳漢竝滅公孫述以平蜀功拜廣漢太守
徵還封朗陵侯轉左中郎將擊武谿賊至江陵降
之宮以謹信質樸故常見任用卒諡愍侯
銚期字次况郟人猛子容貌絶異矜嚴有威父猛
卒服喪三年鄉里稱之初光武略地潁川聞期志
義召署賊曹掾鄧禹以期為能拜偏將軍從擊王
郎將倪宏等於鉅鹿下期先登陷陣手殺五十餘
人被創中額攝憤復戰遂大破之王郎滅拜期虎
牙大將軍擊銅馬數十萬衆于清陽博平大破之
從擊青犢赤眉于射犬破走之光武即位封安成
侯魏郡太守行大將軍事擊破大姓卓京兵進擊
檀鄉五樓賊于繁陽内黃郡界清平拜衛尉期重
於信義自為將有所降下未嘗擄掠其在朝憂國
愛主有不得於心必犯顔諫諍卒諡忠侯子丹嗣
封丹弟統為建平侯
張宗字緒君魯陽人避亂客安邑時鄧禹定河東
宗詣禹自歸禹聞宗素多權謀乃表為偏將軍禹
軍(闕)栒邑赤眉至宗為後拒戰郤之諸將服其勇
自是每戰必勝累遷河南都尉大中大夫終琅邪
相
鄭衆字季産犨人為人謹敏初拜小黃門和帝即
位加鉤盾令時竇憲竊威權上下附之而衆獨一
心王室又首謀誅憲以功遷大長秋策勲班賞每
辭多受寡帝念其功美封鄛鄉侯
唐馬燧字洵美系出右扶風徙居汝州郟城姿度魁
岸沈勇多算澤潞節度使李抱玉署為趙城尉時
回紇還國恃功恣肆州邑供餼不稱輒殺人抱玉
當饋勞燧自請典辦具以計禦之虜不敢犯後為
鄭州刺史勸督農力歲一税民稱便代宗聞其才
召授河陽三城節度使破李靈耀復汴州還河陽
值水溢軍吏請避燧不忍使民魚而已完卒不去
累立大功與李晟渾瑊齊名建中二年拜兵部尚
書封豳國公尋進封北平郡王嘗賜宸扆台衡銘
以寵之卒贈太傅諡莊武廕一子為五品官
馬炫字弱翁郟城人以儒學聞隠蘇門山下不應
辟命至德中李光弼鎮太原始署掌書記嘗參軍
謀光弼器焉後歴連潤二州刺史
王虔休字君佐汝州人少涉學有材武以信義為
鄉黨畏慕大歷中李抱真聞其名厚以幣招之授
兵馬使以功擢步軍都虞候封同昌郡王後為昭
義留後號令撫循軍中大治卒贈尚書左僕射諡
曰敬子麗成等十人並補太學生
五代張仁謙字受益汝州人初仕晉為北面行營兵
馬都監北狄不敢犯塞漢祖即位授西上閤門副
使入宋平李繼筠以功授象州刺史乾德三年伐
蜀次睢陽病卒贈吏部尚書上柱國清河郡公
宋寇瑊字次公臨汝人初母夢神人授珠吞之而娠
生瑊眉目美秀擢進士授蓬州軍事推官時李順
餘黨謝方盛等復起為盜瑊設方略擒送京師徙
開封府推官移權領施州討平溪蠻為梓州轉運
使又討瀘蠻加侍御史累遷樞密直學士天聖末
使契丹未行而卒
吳幾復字辨叔汝州人登進士第皇祐中為太學
直講朝廷知其賢内試省府外委以監司郡守之
寄後鎮荆南殁子夀寧孫長吉俱官至直秘閣
牛臯字伯遠魯山人初為射士金兵至臯聚衆與
戰屢勝西道總管翟興表補保義郎討劇賊楊進
于魯山三戰三捷以功累遷滎州刺史歴知蔡州
遇敵戰輒勝加親衛大夫命隸岳飛軍飛喜甚偽
齊使李成合金人入寇破襄陽六郡飛遣臯大破
之復隨州又破李成復襄陽偽齊薄廬州臯追擊
三十餘里軍聲大振廬州平又從飛平楊么金人
渝盟飛命臯出師戰汴許間以功最除捧日天武
四廂都指揮使金再攻京西臯十餘戰皆捷會秦
檜誣殺飛并忌臯紹興十七年上巳日田師中大
會諸將秦檜使師中毒臯臯中毒亟歸語所親曰
臯年六十一官至侍從死無所恨所恨南北通和
不以馬革裹尸顧死牖下耳明日卒
金宗端修字平叔汝州人好學喜名節中大定末進
士擢監察御史累遷大理丞端修屢言事終以直
道不振於時自守愈篤妻死不更娶獨居二十年
士論高之汝州司侯游彦哲嘗問為政端修曰治
氣治心而已心正則不私氣平則不暴為政之術
在是矣
元鄧順魯山人舉進士博學有治才仕至禮部郎中
戈毅字唐祥梁縣人舉進士為太康路提舉倡明
正學盪滌陋習文風為之一新
明安德汝州人幼警敏博通經史元季隠居不仕洪
武初郡守舉為州學訓導兵燹之餘家無藏書德
手錄以授生徒後以明經徵入對稱善擢湖廣參
政致仕
王政汝州人少有器局練曉時務洪武初入太學
累官兵部侍郎以才幹敏速奏對便捷為時所稱
陳立汝州人家貧力學用志懇篤寡言笑尚信義
洪武初以太學生高等授江西左參議廉介自持
遇事明决復召入為應天府治中
張維字叔廉郟縣人博綜經史尤工於詩洪武中
舉明經授鄧州學訓導啓迪有方人材輩出十四
年徵授國子監學正引年致仕子汝立孫用翰皆
貴顯世其家學
滕昭字自明汝州人正統辛酉舉人授監察御史
時四川都司有謀殺人獄累歲不决命昭往讞之
遂服辜及還超拜左僉都御史憲廟嗣位進右副
都御史總督漕運尋召還佐理院事踰年遣昭巡
視福建上杭清流之境有地曰紫雲臺鄧茂七之
黨嘗據險為亂昭乃相其要害立歸化一縣以涖
之尋詔巡撫蘇松諸處有馬䭾沙最繁盛而寄治
江隂縣民艱於往返昭復奏分靖江一縣民兩便
之累遷兵部左侍郎致仕
王尚絅字錦夫郟縣人弘治壬戌進士初授兵曹
有賢名調吏部出為山西左參政以母老疏請侍
養家居十九年起四川參政不赴再起陜西以母
命就道及母喪終制適歲大饑奏救荒十三事復
除山西參政陞浙江右布政使卒於官絅孝友文
雅士論高之所著有蒼谷集十二卷行世
周南郟縣人嘉靖壬辰進士任御史陞浙江按察
司副使革倭人互市忤權貴歸卒
張維新字憲周汝州人萬歷甲戌進士歴任給事
中按察使疏改漕兊郡人至今德之
仝梧字朝陽郟縣人萬歷乙未進士歴任按察司
副使居官重氣節持風裁有建儲礦税白糧諸疏
以終養歸
皇清李模字洪範郟縣人順治已亥進士明末父世清
為流寇所害模號哭檢得父屍躬負至城南藁葬
弟權避難河北為田家傭模贖之歸初任順天武
強令邑舊例按丁行差每丁正供一錢外加𣲖八
九分不等模請於上官革除之時畿南大旱武強
武邑獻縣饒陽四邑尤甚模知常平倉有積穀千
石而文移往來非踰月不得達即下令散給乃移
文自劾具詳述四邑被災狀按臣歎異發金四千
兩分賑四邑尋以聞於
朝得
旨近畿三府免民租之半而四邑盡蠲後累官廣西提
學道祀鄉賢
趙運會字瑞徵郟縣人貢生傑士子昆季同居三
十年無間言初秉鐸淇邑後任江西星子令邑舊
俗嫁女極奢貧者生女多溺死運會出示嚴禁有
不能養育者量給穀米全活甚衆又修朱子白鹿
洞書院增生徒廩餼多所成就康熙五十年祀鄉
賢
任楓字木菴汝州人少值流寇亂奉親避難寳豐
城破賊逼令降楓大罵不屈賊怒刅其鼻耳罵益
厲身被數刅妻王氏以身捍蔽迎刅不少避賊欲
牽之去王哭且詈賊怒刅其首而去楓復甦得不
死中康熙丁未進士授山西靈石令多惠政祀鄉
賢
陳州
漢鄭當時字莊陳人少以任俠自喜脱張羽於戹聲
聞梁楚間景帝時為太子舍人每五日洗沐嘗置
驛四郊存諸故人惟恐不徧武帝時官大司農戒
門下客至無貴賤無留門者性廉不治産仰奉賜
以給窮交每見上未嘗不推轂賢士人以此翕然
稱之
汝郁字叔異宛丘人仕為魯相以德化民流民歸
者九千戶
晉王瑚陳人少重武節成都王穎舉兵向洛以為冠
軍參軍累遷游擊將軍與司隸滿奮等屯大司馬
門以衛宫掖時上官已縱暴瑚與奮等謀除之反
為所害
應詹字思遠南頓人祖璩見文苑志詹幼孤育於
祖母祖母終居喪毁頓杖而後起遂以孝聞弱冠
以才藝知名初辟公府為太子舍人遷南平太守
督南平天門武陵三郡軍事蠻酋背叛詹討降之
數郡無虞後與陶侃同破杜弢金寳溢目詹一無
所取元帝賜爵潁陽侯累遷光禄勲王敦作逆詹
擊敗之斬賊帥杜發賊平更封觀陽縣侯領江州
刺史卒贈鎮南大將軍儀同三司諡曰烈祀以太
牢子元嗣官至散騎常侍次子誕有器幹歴六郡
太守龍驤將軍
殷浩字深源長平人父羨字洪喬終光禄勲浩識
度清遠弱冠有美名尤善玄言與叔父融俱好老
易為風流談論者所宗三府辟皆不就屏居幾十
年於時擬之管葛王濛謝尚等伺其出處以卜江
左興亡建元中徵為建武將軍揚州刺史陳讓自
三月至七月始受拜仕至中軍將軍浩以中原為
已任遂上疏北征至許昌會姚襄反浩遣將擊之
失利為桓温所劾坐廢温素忌浩及浩廢温謂㕁
超曰浩有德有言向使作令僕足以儀刑百揆朝
廷用違其才耳殁後故吏顧悦之上疏訟浩詔復
本官子涓亦知名
殷顗字伯通長平人浩從子父康吳興太守顗有
才氣太元中以中書郎擢南蠻校尉蒞職清明政
績肅舉及弟仲堪將助王恭興兵内伐顗勸以藩
屏之職不宜干與朝政仲堪不從顗以憂死隆安
中贈冠軍將軍
南北朝殷景仁長平人為文敏而有思致仕宋歴位
尚書僕射嘗薦劉湛共參朝政湛入乃隂毁之景
仁稱疾家居文帝悟待之益隆凡朝政大小必密
函問之後拜揚州刺史卒贈侍中司空諡文成從
祖淳中書黃門侍郎淳子孚吏部郎孚子臻太子
洗馬淳弟沖司隸校尉淡太子中庶子
殷鈞字季和長平人九歲以孝聞及長恬靜好學
梁武帝時歴秘書丞遷侍中東宮學士出為臨川
内史閉閤卧理而百姓化其德盜刦皆奔出境母
喪去職哀毁過禮昭明太子手書戒諭服除官至
國子祭酒卒諡曰貞子芸勵精勤學博洽羣書天
監中累官司徒左長史
袁聿修字淑德項城人性深沈有識見北齊天統
中信州刺史為政清靜不言而化自長史以下爰
逮鰥寡孤幼皆得其歡心及還都百姓追列滿道
涕泣送之州人鄭播宗等七百餘人詣闕請為立
碑斂縑布數百疋託中書侍郎李德林為文以紀
功德敕許之入隋為熊州刺史子知禮太子内舍
人
唐殷侑陳州人貞元末及五經第歴擢虞部員外郎
常論時政得失前後凡八十四通文宗即位拜儀
昌節度使侑單身之官與下同勞苦以仁惠為治
歲中流戶襁屬而還州人立石紀政開成初累官
刑部尚書卒贈司空孫盈孫仕終大理卿
趙犨宛丘人資警健善騎射仕為忠武軍都虞候
黃巢亂陳州人請授為刺史犨乃培城疏塹實倉
庫峙藁薪為守計未幾巢將孟楷寇項犨禽斬之
僖宗嘉其功拜檢校司空巢聞楷死乃悉軍攻之
犨引銳士大小數百戰勝負相當役汴軍至陳人
思奮犨引兵急擊破之圍凡三百日而解累進檢
校司徒加彰義軍節度使卒贈太尉
趙㫤字大東宛丘人犨弟神采軒異而内沈厚有
法度黃巢圍陳㫤夜寝若有神相之者比旦決戰
禽賊首數人斬千餘級犨領泰寧節度以㫤為州
刺史及犨老㫤授留後遷忠武軍節度使亦留陳
進檢校司徒勤勸農桑恩流數郡加同中書門下
平章事卒贈太尉
趙珝字有節宛丘人犨弟雄毅喜書善騎射黃巢
圍城珝激勵麾下約皆死以先冡邇賊畏見殘毁
乃夜縋死士取柩以入庫有巨弩機牙壊不能張
珝以意調治激矢至五百步人馬皆洞賊畏不敢
逼以勞授檢校尚書右僕射㫤卒珝知忠武留後
光化中封天水郡公位至右金吾上將軍卒贈侍
中
宋喬惟岳字伯周南頓人太平興國中為泉州通判
會盜攻城勢甚危監軍何承矩等欲盡屠其民而
遁惟岳挺然抗議堅守繼而援至賊去民賴以全
累遷給事中知審官院乞外遷上嘉其靜退特授
海州刺史卒贈兵部侍郎
姚仲孫字茂宗商水人父華舉進士第一官至著
作佐郎仲孫早孤事母孝擢進士補許州司理參
軍民婦馬氏夫被殺指里胥嘗有求而其夫不應
以為里胥殺之官捕繫詞服仲孫疑其枉知州王
嗣宗怒曰若敢以身任之耶仲孫曰幸勿遽决冀
得徐辯後兩月果得殺人者累官龍圖閣直學士
黃實字師是陳州人舉進士哲宗時累遷寳文閣
待制知定州朝旨籍民兵旁郡因緣擾困實懷檄
不下而畫利害請之事得免卒於官贈龍圖閣直
學士實孝友敦睦世稱其内行蘇轍在陳與實游
實兩女皆嫁轍子紹聖黨禍起實以章惇甥故獲
免然亦不得久於朝著焉
謝文瓘字聖藻陳州人舉進士為大名府教授元
豐中御史中丞黃履薦為主簿遷考功右司員外
郎時議建廣武四埽石岸黃流湍悍役人多死功
不可成而使者申前說愈力文瓘條别利害遂罷
其役徽宗立擢給事中後入黨籍帝披籍曰朕究
知文瓘本末命出籍乃以為集英殿修撰子貺見
忠烈志
明劉逵項城人性寡默善書翰家世篤忠孝鄉邦稱
之洪武中以人材舉累官刑部試尚書
宋伯義西華人剛介有守言辭辨正洪武中入太
學以材行俱優選擢山東右參政克著勤能永樂
初轉任陜西布政司清譽益彰
房寬陳州人洪武末以指揮僉事守大寧城永樂
初從靖難有功陞北平都指揮使封思恩侯
婁志德項城人正德丁丑進士仕趙州有惠政累
陞福建布政使巡撫山東釐剔弊竇著兩浙賦役
成書卓有實濟京師語曰天下清官婁志德穆宗
賜敕褒美卒贈工部侍郎諡莊肅諭祭葬
胡嘉棟字隆宇西華人萬歷乙未進士歴官山東
按察司先是司李武昌以抑暴安民為任時興國
州牧恃倚上官内戚肆為貪暴所司莫敢問嘉棟
疏其惡跡上之巡按格不行反受巡撫囑首列薦
剡嘉棟因計典入覲投揭部院褫其官而巡按亦
左遷去任南曹首論宰輔衣鉢相傳為國奸蠧李
廷機沈一貫坐是罷巡視工程奸胥勾通内吏冒
帑金數萬具疏劾之吏胥股栗居鄉倡修護城堤
一道捍西華水患祀鄉賢
理鬯和西華人崇禎壬午舉人家貧深於理學從
遊者數百人本姓李惡闖寇之姓改姓理詩文若
干卷亂後散軼孫徵君竒逢貽西華令左某䘏其
老母幼孫稱為魯仲連後一人新城王士禎作蘇
門三賢詩鬯和居其一
雷恒字貞一陳州人萬歷中恩貢歴官辰州府同
知能剖斷大獄修築鎮箄王會鳳凰等十三營哨
邊垣三百餘里以禦苖患永順土司遺子女玉帛
恒叱去之致仕歸里會寇氛孔熾首捐貲修敵樓
二座寇圍州城恒分守西門率厲兵士極力捍禦
及城陷恒獨得免年八十四以夀終康熙五十八
年祀鄉賢
皇清王遵訓字信初西華人順治戊戌進士授翰林院
庶吉士累官戶部右侍郎學問淵博館閣課試援
筆立就巡視秦中茶馬恤商裕國在臺省十餘年
章疏累上皆切治要其中如改食蘆鹽一事西華
民尤感其德康熙五十七年祀鄉賢
王鼎鎮字禹烈西華人明崇禎辛未進士累陞尚
寳司少卿
國初順治二年授江南驛傳道按察司副使清訟獄却
苞苴所至有聲旋里後多購書籍勸迪後進刻期
立程第其文之高下而誘掖之西華久遭明末寇
難弦誦衰歇至是文風特盛康熙二十年祀鄉賢
李鼎玉沈邱人順治壬辰進士歴官廣東道監察
御史父行嘉殉難潜山鼎玉扶柩歸里道遇流寇
晝夜露處日食野蔬飲澗水侍母疾衣不解帶母
族王姓有荒田六百畝鼎玉用價買之開墾成熟
後王姓貧甚鼎玉焚券悉還其地事兄煥如父年
踰七十猶朝夕省視寒暑不輟在諫垣侃直論列
康熙四十六年祀鄉賢
孫馥沈邱人順治已亥進士嗜讀書作文能闡發
聖賢微旨明季盜賊竊發城幾危馥出資募鄉勇
竭力捍禦卒全孤城康熙五年祀鄉賢
高維嶽字駿生陳州人康熙已酉舉人事父母先
意承志及没哀毁盡禮值郡饑懇官賑濟更出家
貲分貸鄉曲不責其償後任廣東臨高令邑僻處
海隅當海氛殘破之餘民未復業維嶽招撫勸墾
興學立教三年内風俗丕變康熙五十六年祀鄉
賢
許州
漢晁錯潁川人學申商刑名以文學為太常掌故文
帝遣受尚書於伏生累遷太子家令以辯得幸因
號智囊又數上書言邊事皆見嘉納景帝時官至
御史大夫
堅鐔字子伋襄城人以吏能署主簿拜偏將軍從
光武平河北又擊朱鮪大戰武庫下殺傷甚衆鮪
遂降以功封合肥侯
祭遵字弟孫潁陽人恭儉好學以縣吏數進見光
武愛其容儀署為門下吏從征河北有功拜刺姦
將軍封潁陽侯屢平寇難為人廉約小心克已奉
公賞賜輒與士卒家無私財身衣韋袴布被夫人裳
不加緣帝以是重之卒諡成侯
王霸字元伯潁陽人少為獄吏常慷慨不樂父竒
之遣西學長安漢兵起光武過潁陽霸率賓客從
之及帝為王郎所逼將至滹沱河使霸先往視時河
水流澌衆莫能濟霸還報恐衆驚潰即詭曰冰堅
可渡遂前至河冰果合乃濟濟畢冰解後以功累
封淮陽侯
傅俊字子衞襄城人光武徇襄城俊以縣亭長迎
軍拜為校尉累從征伐有功建武初封昆陽侯尋
拜積弩將軍卒諡威侯
祭彤字次孫潁陽人遵弟早孤以至孝稱光武時
拜黃門侍郎出為偃師長有權略視事五歲縣無
盜賊課為第一累遷遼東太守三十年衣無兼副
顯宗嘉其清約賜錢百萬徵為太僕及卒遼東吏
人為立祠祀之
劉陶字子竒一名偉潁川人濟北貞王㪍之後為
人居簡不修小節游太學時大將軍梁冀專朝而
桓帝無子災異數見乃上疏陳事不省冀州刺史
朱穆徵詣廷尉輸作左校陶率太學諸生數千人
詣闕訟願黥首繫趾代穆校作後舉孝廉除順陽
長拜侍御史靈帝時封中陵鄉侯尋拜侍中以數
切諫為權臣所憚徙京兆尹後拜諫議大夫陳當
今急要八事大較言亂由宦官宦官事急共讒陶
與賊通收下黃門北寺獄按掠日急遂閉氣死天
下痛之又見名宦志
荀淑字季和潁川人少有高行博學而不好章句
安帝時徵拜郎中當時名賢李固李膺等皆師宗
之後以災異對策譏刺貴倖為梁冀所忌出補朗
陵侯相莅事明理稱為神君尋棄官歸閒居養志
年六十七卒有子八人儉緄靖燾汪爽肅敷並有
名稱居西豪里時人謂之八龍縣令苑康曰昔高
陽有才子八人遂名其里曰高陽里
陳寔字仲弓潁川人桓帝時為太丘長修德清静
百姓以安及逮捕黨人事連寔寔曰吾不就獄衆
無所恃乃請囚焉遇赦得出其在鄉閭平心率物
有争訟輒求判正曉譬曲直退無怨者乃至嘆曰
寧為刑罰所加無為陳君所短嘗有盜夜入其室
止于梁寔乃起呼子孫正色訓之曰人不可不自
克不善之人未必本惡習與性成遂至于此梁上
君子是也盜驚投地稽顙歸罪寔遺絹二疋遣之
去自是邑中無復盜竊後黨禁解累徵不起嘗從
諸子造荀淑父子于時德星聚于潁川太史奏五
百里賢人聚年八十四卒海内弔祭者三萬餘人
服衰麻者以萬數共刊石立碑諡為文範先生子
紀見孝義志諶字季方與紀齊德同行父子並著
高名時號三君每三府辟召常同時旌命羔雁成
羣當世靡不榮之
李膺字元禮襄城人祖修官太尉父益趙國相膺
性簡亢嚴交接與同郡陳寔荀淑為師友初舉孝
廉為司徒胡廣所辟再遷青州刺史守令多望風
解綬去轉烏桓校尉以公事免官還居綸氏教授
常千人荀爽嘗謁膺因為其御既還喜曰今日得
御李君矣後為司隸校尉獨持風裁以聲名自高
士有被其容接者名為登龍門及陳竇之敗坐鉤
黨下詔獄拷死又見名宦志
陳翔字子麟召陵人父珍司隸校尉桓帝時翔舉
孝廉拜侍御史會正旦朝賀梁冀威儀不整翔奏
冀恃貴不敬時人竒之累遷揚州刺史又劾豫章
太守王永吳郡太守徐參在職貪穢並收詣廷尉
由此威名大振徵拜議郎補御史中丞坐黨事下
獄以無驗見原卒於家
杜安字伯夷潁川人少有志節年十三入太學號
竒童京師貴戚慕其名或遺之書安不發悉鑿壁
藏之及後捕案貴戚賓客安開壁出書印封如故
遂不罹其患時人賢之仕至巴郡太守政甚有聲
杜根字伯堅潁川人安子性方實永初元年舉孝
廉為郎中時鄧后臨朝權在外戚根乃上書直諫
后怒收根令盛以縑囊於殿上撲殺之執法者以
根忠直私語行事人使不加力既而載出城外根
得蘇逃竄為宜城山中酒家保及鄧氏敗左右言
根之忠帝謂根已死詔錄其子孫根方歸鄉里徵
詣公車拜侍御史官至潁隂太守
劉翊字子相潁川人家世豐産常能周施而不有
其惠獻帝時舉上計掾累遷陳留太守及歸惟乘
車馬不載他物道遇士大夫病亡輒以馬易棺葬
之又逢知故困乏因殺所駕牛以救衆止之翊曰
視没不救非士也卒致餓死
荀彧字文若潁川人淑孫少有才名何顒一見即
許以王佐才靈帝末為亢父令董卓之亂棄官歸
聞曹操在陳郡有雄略乃往歸之操與語大悦曰
吾子房也以為奮武司馬軍國之事皆與籌之建
安中董昭謂操宜進爵為公加九錫彧曰曹公本
興義兵不宜如此事遂寝操心不平會征吳表請
彧為侍中至夀春飲藥卒
荀攸字公達潁川人彧從子獻帝時拜黃門侍郎
董卓之亂攸與議郎何顒等謀討之事覺俱繫獄
顒懼自殺攸言語飲食自若會卓死得免尋徵為
汝南太守累封樹陵亭侯遷尚書令建安末從征
吳道卒諡曰敬侯
徐庶字元直潁川人少任俠擊劒中平末始折節
學問嘗薦諸葛亮於昭烈帝及曹操獲其母庶謂
昭烈曰本欲與將軍共圖王霸之業今失老母方
寸亂矣請從此辭遂歸操然終身未嘗為操畫一
策焉
三國陳羣字長文許州人紀子兒時祖實竒之常語
人曰此兒必興吾宗及長仕漢為治書侍御史入
魏擢御史中丞徙尚書制九品官人之法文帝末
遷尚書僕射拜鎮軍大將軍領中護軍錄尚書事
明帝立封潁隂侯卒諡曰靖子泰嗣
鍾繇字元常潁川人皓曾孫漢末舉孝廉除陽陵
令累官黃門侍郎時李傕郭氾等據關中獻帝得
出長安繇有力焉為侍中司隸校尉綏輯關右平
定河東復招納亡叛以充關中魏國初建遷相國
文帝賜繇五熟釜為之銘曰於赫有魏作漢藩輔
厥相惟鍾實幹心膂靖恭夙夜匪遑安處百寮師
師楷兹度矩明帝時封定陵侯繇有膝疾帝賜輿
車虎賁舁上殿就坐論事多所裨益卒諡成侯
鍾毓字稚叔潁川人繇子機捷談笑有父風正始
初為散騎侍郎太和初漢丞相亮討魏圍祁山明
帝欲西征毓上疏諫止時又欲大興洛陽宮室毓
又上疏諫正始中大將軍曹爽盛夏興師圖蜀不
克爽欲增兵毓移書止之爽無功而還以失爽意
出為魏郡太守及爽誅入為廷尉正元中平定三
叛毓與有功累官至都督荆州卒贈車騎將軍諡
曰惠侯
陳泰字元伯許州人羣子襲封潁隂侯累官侍中
光禄大夫尚書左僕射高貴鄉公之討司馬昭也
賈充謂成濟曰司馬公蓄養汝輩正為今日成濟
遂抽戈弑高貴鄉公于車上昭乃召羣臣謀其事
泰獨不往使其舅荀顗召之泰曰論者以泰方舅
今舅不如泰也子弟内外逼之垂泣而入與太史
司馬孚枕帝尸于股號哭盡哀昭謂泰曰元伯卿
何以處我對曰惟有腰斬賈充可以少謝天下昭
曰為吾思其次泰曰但見其上未見其次遂嘔血
卒追贈司空諡曰穆
晉荀顗字景倩潁川人彧子性至孝博學洽聞理思
周密仕魏累官侍中以討平毌丘儉功封萬歲亭
侯入晉進爵為公累遷太子太傅卒諡曰康
荀邃潁川人爽玄孫仕為尚書蘇峻之亂與王導
荀崧並侍元帝於石頭堅持不去弟闓字道明亦
有名稱京都為之語曰洛中英英荀道明官至侍
中尚書
荀崧字景猷潁川人彧玄孫志操清純雅好文學
初襲父爵安陵鄉侯後以修復山陵功進爵為曲
陵公元帝初徵拜尚書僕射朝廷以臨淮公顗蔭
絶詔令崧子襲封崧哀從弟馗之子序孤微乃讓
封論者稱焉累遷開府儀同三司錄尚書事卒贈
侍中諡曰敬
荀羨字令則潁川人崧子尚潯陽公主拜都尉永
和中累遷兖州刺史尋以討慕容蘭功將封之羨
固辭不受卒贈驃騎將軍
荀蕤字令遠潁川人崧子起家秘書郎稍遷尚書
左丞蕤有儀操風望為簡文帝雅重時桓温平蜀
帝欲封以豫章郡蕤奏曰若温平河洛修復園陵
將何以加之帝乃止累官建威將軍吳國内史卒
子籍嗣位至散騎常侍
荀奕字泫欣潁川人父組仕至司徒奕少拜太子
舍人駙馬都尉侍講東宮出為鎮東參軍行揚武
將軍新汲令召為中舍人尋拜散騎侍郎皆不就
隨父渡江元帝踐阼拜中庶子遷給事黃門郎父
憂去職服闋拜散騎常侍侍中奕于駁議多所匡
正帝每從之
南北朝荀朗字深明潁川人祖延祖梁潁川太守父
伯道梁衛尉卿朗少慷慨有大略仕梁為豫州刺
史侯景叛嘗截破其後軍王僧辨東討朗遣其將
范寳勝及弟曉領兵三千助之景平後又别破齊
將郭元建于踟蹰山又大破齊將蕭軌於石頭城
入陳賜爵興寧縣侯官至都督合州刺史卒諡曰
壯兄昂以朗破蕭軌功拜左衛將軍弟晷太子右
衛率子法尚襲父爵歴都督郢巴武三州諸軍事
郢州刺史
唐王求禮長社人武后時為監察御史時契丹攻河
北詔武懿宗禦之懦不進賊掠數州去懿宗乃條
華人為賊詿誤者數百族請誅之求禮奏曰詿誤
之人乃城不完固為敵所脅非素持叛心也懿宗
擁兵十萬退保城邑今乃移禍無辜之人請斬懿
宗以謝河北懿宗懼盡赦其人數進直言羣臣震
恐以剛正故官齟齬神龍初終衛王府參軍
孔璋許州人開元中李邕為陳州刺史坐事下獄
罪當死璋以布衣上書救之謂邕往者張易之用
權人畏其口而邕折其角韋氏勢盛言出禍應而
邕挫其鋒雖身受屈姦謀終損此邕有大造於國
家今聞下吏鞫訊將至極刑臣願六尺之軀甘受
膏斧以代邕死疏入邕得減死貶遵化縣尉璋亦
配流嶺表死
王沛許昌人少勇決初為上官說牙門將德宗時
拜御史中丞李光顔討吳元濟署沛為行營兵馬
使諸將觀望不敢進沛引兵五千夜濟合流扼賊
衝遂城以居蔡平累遷兖海沂密節度使沛明示
法制蒐閱以時軍政大治徙忠武卒贈尚書右僕
射子逢以戰功累官至忠武節度使
五代王重師長社人沈默多智仕梁為拔山都指揮
使及太祖攻濮州已破濮人積草焚之梁兵不得
入時重師病卧諸將強之起悉取軍中氊毯沃以
水蒙火上率精兵突入梁兵隨之遂取濮州重師
身被數創軍士負還累遷佑國軍節度使同中書
門下平章事後因與劉捍有隙為所搆貶崖州司
法參軍未行卒
宋焦繼勲字成績長社人少有大志歴仕晉漢周以
戰功拜彰武軍節度使入宋為右武衛上將軍出
為西京留守初羣盜嘗白日入都市劫財聞繼勲
至皆斂迹京城肅然遷莊宅使卒贈太尉
吳虔裕許州人父徽左屯衛將軍虔裕少為郡史
歴漢周入宋為右千牛衛上將軍判左衛仗事每
朝會及從遊宴太宗憐其年老常慰撫之端拱初
卒年八十有八贈太尉子延彬儀鸞副使孫仁美
殿内崇班
焦守節字秉直長社人繼勲子初為閤門祇候咸
平中擢江淮荆湖路兵馬都監討䕫州叛蠻以大
義諭其長皆悔過内附因為畫界定約還遷閤門
通事舍人後使契丹館伴丁求說指遠山謂曰此
黃龍府也守節應聲曰燕然山距此幾許求說慙
服歴知襄鄧汝三州以右神武大將軍致仕
何中立字公南長社人幼警邁舉進士授大理評
事仁宗時累官龍圖閣直學士知慶州有卒告大
校受贓者中立曰是必挾他怨也鞭卒竄之或曰
貨姦可乎中立曰部曲得持短長以制其上則人
不自安矣後卒家無餘貲有文集二十卷論思集
十卷
孫永字曼叔長社人舉進士調襄城尉累官吏部
尚書元祐初進資政殿學士卒諡康簡永外和内
勁議論常持平不求詭異初神宗問青苖助役之
法於民便否對曰法誠善然不能無重斂之患若
用以資經費非臣所知也
范正平字子夷許州人純仁子學行甚高紹聖中
為開封尉蔡京欲為向后家奪民田以拓塋地民
訴之正平執不從京銜之以事下詔獄會赦歸潁
昌著荀里退居編以夀終
金張彀字伯英臨潁人大定末進士調寧陵縣主簿
尋改同州觀察判官時出兵備邊州徵箭十萬限
以鵰鴈羽為之羽價翔躍彀曰矢棄物也何羽不
可節度使曰當須省報彀曰如民急何萬一有責
身任其咎一日之間價減數倍尚書省竟如所請
累遷河東南路轉運使
明吳孔彰臨潁人才識超卓博通經史元末不干仕
進明洪武初以儒士薦送京師累官山西右布政
世家寳臨潁人姿貎豐整善辨論仕元為集賢院
學士守膠東登萊諸郡明洪武初師下山東家寳
以所守城降授大理寺少卿累官刑部尚書
張春字景初許州人才器淵宏洪武中以國子生
擢刑部郎中尋陞左僉都御史出為福建浙江布
政司參政永樂中入為戶部右侍郎終山西右布
政使
劉禮字希文臨潁人性醇厚器量不凡自幼嗜學
洪武中授四川清遠衛經歴以才名著稱累官湖
廣左布政使
芮翀字子翔郾城人洪武甲戌進士授崑山知縣
縣舊有催租勾軍官校久事邑中里甲多淹滯死
翀論劾於朝命御史李嶽究治械送京師百餘輩
邑中晏然永樂初坐事去數千人伏闕懇留詔馳
𫝊還任尋擢御史
許廓字文超襄城人魁偉倜儻博涉經史善草書
建文巳卯鄉舉累遷工部右侍郎出撫鄉邦流民
歸者凡數萬戶賜敕奬勞官至兵部尚書
李敏字公勉襄城人景泰甲戌進士授御史會貴
州蠻寇嘯聚命往𠞰之事寧徙按畿内力革宿弊
以運餉薊州者必由海口多遭覆溺敏議别鑿三
河直抵薊州避海道軍民便之累陞四川布政使
以右副都御史巡撫大同號令嚴明敵不敢犯初
山東河南運邊餉者歲數萬石更涉險遠率倍費
始得達敏計歲會外令易銀給將士以其餘市戰
馬治軍裝成化間召為兵部右侍郎進戶部尚書
嘗疏救荒及鹽法數事又奏止貴戚畿地之請詔
俱從之致仕歸卒贈太子少保諡恭靖
賈詠字鳴和臨潁人弘治巳酉鄉試第一丙辰進
士選庶吉士正德初逆瑾竊政調兵部主事瑾誅
累遷祭酒嚴立章程董率六堂士子拜禮部左侍
郎嘉靖癸未晉尚書入為大學士因事納忠從容
啟沃世宗親製詩褒諭後致仕歸年躋八十璽書
存問卒諡文靖著有南塢集
謝顔教字伯愚郾城人萬歷丙辰進士授刑部主
事居官多所平反轉餉宣大絶陋弊却羡餘遇凶
歲設粥賑饑著春秋合纂行世祀鄉賢
張永祺字多祝襄城人天啟辛酉舉人流賊寇襄
城永祺傾家貲率衆拒守城破被執罵不絶口賊
以弓絃繯之白晝忽大雷電賊懼釋之閣部史可
法疏薦特用辭不就隠居夀終
皇清黃家才字柱明長葛人歲貢授天長縣訓導教人
必先德行後文藝士皆循循有規矩擢山東青城
令除積弊以甦民困三年報最告歸順治七年祀
鄉賢
耿應張字覲宸襄城人順治壬辰進士授湖廣荆
州府推官時興歸一帶久為賊據應張設法招撫
全楚悉靖順治十一年萬城口決潰應張作土囊
數千躬親挽提城卒無恙旗牌蠧役肆惡立置之
法奉委荆關盡革從前陋規不染民間一物婢妾
紡織以供朝夕歴任三載家無餘貲順治十四年
祀鄉賢
李賁字文叔郾城人性至孝甫七歲母病憂形於
色每黎明進湯藥後方赴齋肄業中順治丙戌進
士初授工部主事巡視中河旋陞工部郎中濬河
築堤漕運無壅順治十八年祀鄉賢
黃朝薦字荻門長葛人順治丙戌進士初任順天
漷縣令撫流亡興教化循聲大著調湖廣沅陵令
未幾病歸胞兄朝聘死流寇之難孀嫂孤姪撫恤
備至康熙二年祀鄉賢
賈壯字弱侯襄城人順治丙戌進士歴官榆林兵
巡道初任懷寧令時江西金聲桓叛逆勢逼懷城
偽使持牌抵城下壯立斬其使登城守禦城卒以
全督餉宣大舊例兵餉内暗有尅扣名曰京費一
切革之分巡榆林兵餉領於藩司往返多需時日
壯設約領之法夏餉預領於春冬餉預領於秋州
縣就近轉輸徑解道充餉不經藩庫兵民稱便康
熙六年祀鄉賢
周道新字鼎鉉郾城人順治乙未進士授南陽府
教授質行惇篤嗜經史創建尊經閣日進諸生迪
德講藝擢國子監監丞卒於官康熙六年祀鄉賢
侯抒愫字爾謨襄城人順治壬辰進士天性純孝
筮仕後每飯必先祭後食復著宗約圖以訓族人
初任河南教授遷濰縣令清白自矢不名一錢報
最擢戶部主事勤于公務日不暇食以勞卒康熙
四十一年祀鄉賢
李溥字靁澤郾城人順治丙戌進士歴官戶部郎
中初任陜西三原令值姜壤之亂率衆死守覘知
賊夜半來攻令守者預備檑石鐵毬燈潜伏以待
更夫遲擊鼓以悞之比賊至已五鼓矣用雲梯急
攻溥令懸燈照賊所在大發炮木檑石賊遁去援
至城得全時流寇餘孽猶踞原縣時出劫掠溥請
兵翦滅之原人立祠以祀康熙五十三年祀鄉賢
禹州
漢張良字子房其先韓人五世相韓及秦滅韓良以
祖父相韓故欲為韓報仇狙擊秦始皇帝不中乃
亡匿下邳會高帝起兵良往見之勸立韓公子成
為韓王帝即以良為韓司徒卒佐漢滅秦後項羽
殺成良乃歸漢漢以為成信侯佐帝滅項定天下
更封留侯尋辟穀託言欲從赤松子游卒諡文成
子不疑嗣
灌夫字仲孺潁隂人父張孟嘗為潁隂侯灌嬰舍
人得幸故蒙灌姓吳楚反孟從太尉周亞夫征之
陷死吳軍中夫奮曰願取吳王若將軍頭以報父
仇乃披甲持戟馳入吳軍至戲下所殺傷數十人
不得進乃還夫身被大創十餘少瘳復請往太尉
亞夫固止之及吳楚破夫以此名聞天下武帝時
官淮陽太守
侯霸字君房密人矜嚴有威容篤志好學治穀梁
春秋累官淮西大尹政理有能名更始徵霸百姓
號哭遮道乞留光武初拜尚書令時乏文獻霸乃
收錄遺文條奏前世善政法度有益於時者皆施
行之進大司徒封關内侯卒諡哀侯臨淮吏民立
祠祀之
郭躬字仲孫陽翟人家世衣冠父宏習小杜律為
決曹掾斷獄無冤躬𫝊父業講授徒衆常數百人
後為郡吏辟公府明帝時召入議獄累遷至廷尉
決獄斷刑多依矜恕乃條諸重文可從輕者四十
一事奏之事皆施行著于令子晊亦明法律官至
南陽太守有治績
郭鎮字桓鍾陽翟人躬弟子少修家業初辟太尉
府延光中為尚書順帝初以定策功遷尚書令封
定潁侯官至廷尉卒諡昭武
郭賀陽翟人鎮子父殁當嗣爵讓與小弟時而逃
去積數年詔大鴻臚下州郡追之賀不得已乃出
受封累遷廷尉卒諡曰成賀弟貞亦以能法律仕
至廷尉鎮弟子僖亦為廷尉建寧初代劉寵為太
尉僖子鴻仕至司隸校尉封城安鄉侯郭氏自鴻
後世掌法律子孫至公者一人廷尉七人侯者三
人刺史二千石侍中郎將者二十餘人侍御史正
監平者甚衆
郭嘉字奉孝陽翟人少有遠量深通籌略達于事
情荀彧薦於曹操召見與論天下事甚悦表為司
空軍謀祭酒後以平冀州功封洧陽亭侯及卒贈
邑八百戶諡曰貞侯
三國趙儼字伯然陽翟人漢末為朗陵長恩威並著
魏國建累封都鄉侯遷司空卒諡穆侯初儼與同
郡辛毗陳羣杜襲並知名號曰辛陳杜趙
辛毗字佐治陽翟人漢末曹操表為議郎遷丞相
長史入魏為侍中文帝欲徙冀州士家十萬戶實
河南時蝗饑毗入見帝知欲諫乃作色曰卿謂我
徙之非耶怒起入内毗隨引其裾帝奮不還良久
乃出曰卿何持我太急耶毗曰今徙既失民心又
無以食也帝遂徙其半明帝即位累封潁陽侯遷
衛尉卒諡肅侯子敞嗣咸熙中為河内太守
晉褚裒字季野陽翟人康獻皇后父少有盛名桓彛
見而目之曰季野皮裏春秋言其外無臧否而内
有褒貶也後以平蘇峻功封都亭侯康帝即位拜
江州刺史在官清約雖居方伯常使私童樵採及
太后臨朝徵拜侍中衛將軍錄尚書事裒固辭改
徐兖二州刺史卒贈太傅諡元穆子二歆散騎常
侍爽義興太守
褚翜字謀遠陽翟人裒從兄以才藝貞幹稱襲爵
關内侯累官淮南内史蘇峻之亂翜與王導抱帝
登殿侍立左右峻兵入翜正立呵之兵不敢動及
賊平以功封長平縣伯進尚書左僕射加散騎常
侍卒贈衛將軍
南北朝奚康生陽翟人少驍武彎弓十石仕魏為直
閤將軍吐京胡反命康生等討之分為五軍四軍
俱敗康生軍獨全乃追敵至車突谷殺傷數千人
及卒贈驃騎大將軍司空冀州刺史諡武貞
褚淵字彦回陽翟人裒四世孫父湛之驃騎將軍
淵少有清譽父卒推財與弟惟取書數千卷仕宋
累官尚書右僕射入齊進位司徒侍中封南康郡
公卒諡文簡
褚蕡字蔚先陽翟人淵子解褐秘書郎昇明中為
世子中庶子入齊拜侍中淵卒服闋見世祖流涕
不自勝上甚嘉之以為侍中領步兵校尉長史左
民部尚書散騎常侍秘書監不拜六年上表稱疾
讓封與弟蓁蓁字茂緒義興太守改封東郡侯明
年讓封還蕡子濟詔許之官至度支尚書卒贈太
常
唐郭孝恪陽翟人少有竒節隋亂率少年數百附李
密守黎陽密敗歸唐封陽翟郡公拜宋州刺史武
德四年以平王世充竇建德功遷上柱國崑邱道
副大總管又見名宦志
褚亮字希聞陽翟人曾祖澐父玠俱有聲梁陳間
亮少警敏圖史經目不忘始事隋入唐秦王授王
府文學王每征伐嘗預秘謀貞觀中累遷散騎常
侍封陽翟縣侯卒贈太常卿諡曰康
徐商字義聲客新鄭再世為新鄭人徐有功五世
孫幼隠中條山擢進士第宣宗朝拜河中節度使
綏定突厥殘種置備征軍凡千人襞紙為鎧勁矢
不能洞徙山東道節度使襄舊多山棚為剽賊商
選材卒為捕盜將别為屯營寇發輒迹捕捕必得
遂為精兵用以平江西都將亂累進太子太保
徐彦若新鄭人商子事僖宗為中書舍人昭宗立
再用為御史中丞張濬師敗太原以彦若為戶部
侍郎同中書門下平章事崔蔭專政以彦若位已
右不悦以平章事出為清海軍節度卒于鎮方時
多難彦若最見信于帝有以事自陳者帝曰汝問
彦若其所倚任如此
宋程戡字勝之陽翟人少力學舉進士仁宗時累官
端明殿學士參知政事英宗立以安武軍節度使
判延州會横山酋豪欲率其屬叛取靈夏求兵為
援戡言豺虎非其相搏未易取也癰疽非其自潰
未易攻也宜乘此許之疏入不報戡在邊安重理
事治不近名卒贈太尉諡康穆
田畫字承君陽翟人叔况官樞密畫議論慷慨有
前輩風與鄒浩以氣節相激勵建中靖國初為大
宗正丞曾布羅致之不為屈有承君集三卷
曹勛陽翟人以父組恩補承信郎賜進士甲科累
官太尉開府儀同三司卒贈少保初勛從徽宗北
遷復持御衣書歸進高宗﨑嶇兵間頗著勞效故
恩榮始終不替所著有北狩聞見錄
明劉先字光祖密縣人少負志節仕元為平章政事
明洪武初歸附授驍騎前衛指揮僉事從征有功
陞雲南烏撒衛指揮同知先蒞事精勤蠻夷畏服
楊端字公冕禹州人性醇厚博學超羣洪武中以
國子生擢延安府通判治民有能聲以績最陞戶
部郎中累官至山東左參政
古朴字文質禹州人洪武中以鄉貢隸五軍斷事
遂奏家貧願仕得禄養母上嘉之除工部主事累
官戶部尚書朴性廉謹善於會計一志於公人無
敢干以私者
魏清禹州人性資明敏識見過人洪武中以國子
生任浙江道監察御史能聲籍籍尋陞四川副使
永樂宣德中歴任山東山西所至有廉能幹濟之
譽
岳岫字宗源密縣人少嗜學博通經史容貌魁偉
氣岸卓越洪武二十八年以人材舉累官北平右
布政使
劉綱字文紀禹州人建文庚辰進士初授陜西府
谷縣知縣以治績擢知寧州綱省風問俗勸農興
學值内艱民詣闕乞留詔允復任仁廟中入覲賜
璽書章服正統初致仕寧州舊祀良刺史狄仁傑
等六人後增綱榜為七君子祠云
馬文升字負圖禹州人景泰辛未進士授御史歴
官南京大理卿以憂歸會陜西滿四亂起為右副
都御史巡撫陜西與總督項忠討平之錄功進左
副都御史巡撫如故翦除劇賊聲績甚著奉璽書
撫慰遼人凡三渡遼軍民聞其至皆鼓舞禁抑中
官總兵使不得朘削衆益大喜制五花營八陣圖
以訓士卒又上禦邊十五事召還進兵部尚書時
哈密忠順王善巴為阿哈瑪特所擒文升以計戡平
轉吏部尚書致仕文升有文武才長於應變朝端
大議必待文升一言而決功在邊鎮外國皆聞其
名性介特寡言笑舉止嚴重修髯偉貌望而知為
異人立朝五十餘年慎名節厲廉隅子璁以鄉貢
士待選吏部文升使請外曰必大臣子當京秩誰
當外者寵利不居推功與人抑然自下至於值事
變臨利害屹然不可搖奪年八十五卒卒前數日
州西大劉山忽崩後逾年大盜趙鐩等剽掠河南
至鈞州以文升家在城中捨之去初贈太傅諡端
肅嘉靖初特進左柱國太師
高魁字文元新鄭人性仁孝有氣節成化丙午舉
於鄉弘治末知金鄉縣刻勵廉節一布裘九年邑
中士大夫信而服之為立生祠擢工部主事陞郎
中時逆瑾亂政上疏乞歸
高尚賢字大賓新鄭人魁子正德丙午鄉試第一
丁丑進士累官山東提學僉事以身為教士習翕
然向風遷光禄寺少卿修供儲錄釐革累年弊政
未幾致仕歸卒祀鄉賢子捷拱
高拱字肅卿新鄭人嘉靖辛丑進士選翰林授編
修為東宫侍講時穆宗在裕邸兩府並開嫌隙横
生拱九年講讀啟穆宗益敦孝謹穆宗深德之手
書懷賢忠正等字賜之拜太常卿掌祭酒事拱入
辭穆宗哽咽不能别即位進少保兼太子太保時
拱巳歴官文淵閣大學士尋以人言去位未幾召
還内閣掌銓部命司官廉訪賢才各封識書冊以
備參驗值霜降閱獄詞歴二十晝夜弗懈剖安國
亨之非叛辯沐國公之受誣沈幾密畫三十餘年
邊陲晏然拱之力為多受顧命輔神宗為張居正
馮保所排去位後復誣陷以王大臣獄朝議以拱
顧命大臣力保全之著病榻遺言及文集八十餘
卷卒諡文襄
高捷字漸卿新鄭人嘉靖乙未進士累遷南京僉
都御史值寇發躬擐甲胄身先士卒盡集商船授
以金鼓威名大振賊遁去始歸里
王則古字維則禹州人萬歷癸丑進士兵部主事
力薦馬世龍為遼將當道疾其戇中以察典起工
部主事調兵部時魏璫專政指東林為邪黨公從
趙南星遊株連削奪璫敗起南禮部主事歴員外
郎中冀北參議卒
劉調羹字仲濟禹州人天啟壬戌進士擢御史遷
光禄寺節七百餘金巡福建計殱巨盜鍾陵秀等
其黨贖鍰除解京外餘銀悉糴穀備賑閩人有北
人不愛錢之謠
皇清張光祖字大光新鄭人順治巳丑進士歴官四川
提學初任山東恩縣令潔已愛民時恩多盜光祖
募健勇悉翦除之民獲安枕恩有河舟役為民累
洪承疇南征至恩光祖力陳其弊得
題免擢兵部員外郎軍政嚴肅後督學蜀中剔弊端絶苞苴衡
文以弘正為宗士風丕變康熙五十三年祀鄉賢
鄭州
漢任安字少卿滎陽人嘗為大將軍衛青門客後青
日衰故客多歸霍去病安獨不去故人司馬遷為
中書令尊寵用事安遺書責以推賢進士遷有報
任少卿書
吕強字漢盛成臯人少為中常侍為人清忠奉公
靈帝時封都鄉侯強辭讓懇惻帝聽之因上疏極
言中常侍曹節等諂媚徼寵妬害忠良不宜妄授
茅土奏上不省後黃巾賊起帝問所宜施行強以
先誅左右貪濁大赦黨人及料簡刺史二千石能
否為對帝納之於是中常侍人人求退遂共搆之
帝使中黃門持兵召強強遂自殺
唐鄭善果滎澤人仕隋為魯郡太守母崔氏明曉政
治嘗坐閤内聽善果處決當理則悦有不可召責
之故善果所至有政績號清吏考為天下第一入
唐歴大理卿民部尚書奉法持正風績顯公卿間
詔與裴寂等十人每奏事得陞殿時以為榮官至
江州刺史
李日知滎陽人性至孝登進士第中宗神龍初為
給事中母病請歸調侍數日鬚髮輙白母未及封
而卒方葬時吏齎贈制至日知殞絶於道左右為
泣莫能視巡察使路敬潛欲表其孝使求狀辭不
報後官司刑丞時法令嚴吏争為酷日知獨平恕
無文致奏免下囚死少卿胡元禮執不可曰元禮
不離刑曹此囚終無生理日知曰日知不離刑曹
此囚終無死法兩狀列上日知果直仕至刑部尚
書
鄭絪字文明滎陽人擢進士宏詞高第歴中書舍
人初德宗置六軍統軍制用白麻及竇文場為中
尉恃功隂諷宰相進擬如統軍屬絪作制絪奏言
天子封建及用宰相當以白麻署制今以命中尉
不識陛下特以寵文場邪遂著為令典也詔罷其
事明日帝見絪曰宰相不能拒中人得卿言乃悟
累官檢校禮部尚書左僕射卒贈司空諡曰宣
鄭餘慶字居業滎陽人絪從子舉進士貞元中累
官中書侍郎同門下平章事憲宗時遷尚書左僕
射帝患典制不倫詔餘慶詳定之餘慶引韓愈等
為副崔郾等為判官凡增損儀矩號稱詳衷拜太
子少師封滎陽郡公卒諡曰貞
鄭澣初名涵滎陽人餘慶子第進士授右補闕敢
言不諱憲宗謂餘慶曰涵卿令子而朕直臣也可
更相賀遷考功員外郎文宗立入為翰林侍講學
士帝使萃擷經史為要錄愛其博而精賜金紫服
累進尚書左丞出為山南西道節度使卒贈尚書
右僕射諡曰宣子處晦文辭秀挺歴官宣武節度
使
鄭肅字文敬滎陽人以儒世家幼力於學文宗時
舉進士書判拔萃累遷吏部侍郎兼賓客為太子
授經未幾出河中節度使武宗立謂肅挺挺有大
臣之節召為太常卿進尚書右僕射同中書門下
平章事與李德裕協心輔政後遷中書侍郎卒贈
司空諡文簡子洎仕至州刺史孫仁軌中書舍人
仁表起居郎
鄭從讜字正求滎陽人澣次子舉進士咸通中累
遷吏部侍郎出為宣武節度使以善最聞僖宗立
召拜同中書門下平章事時河東張彦球部兵反
拜從讜為河東節度兼行營招討使賊平進太傅
兼侍中以太子太保致仕卒諡文忠從讜進止有
禮沈毅有謀在宣武時以兄處晦殁於鎮故訖代
不用樂
鄭畋字台文滎陽人舉進士僖宗時累遷同中書
門下平章事封滎陽郡公坐與盧攜論事相詬嫚
出為鳳翔隴西節度使會黃巢將王璠來攻畋設
伏待之鏖戰龍尾坡殺賊二萬級積尸數十里巢
懼不敢西向威動京師帝聞捷喜曰朕知畋不盡
儒者之勇乃爾拜司空門下侍郎平章事久之以
太子太保致仕卒贈太傅諡文昭配享僖宗廟庭
鄭綮字藴武滎陽人僖宗時舉進士為左司郎中
出補廬州刺史時黃巢掠淮南綮移檄令無犯境
巢為斂兵帝嘉之賜緋魚擢散騎常侍昭宗即位
俄拜禮部侍郎同中書門下平章事綮本善詩其
語多俳諧及為相立朝侃侃無復故態甫三月以
太子太保致仕
五代王延字世美鄭州人少好學以薦授即墨令歴
中書舍人權知貢舉人稱其公官至刑部尚書以
太子少保致仕
宋程德元字禹錫滎陽人善醫術太宗尹京邑召置
左右頗信用及即位拜翰林使太平興國二年陳
洪進來朝令德元迎勞之船渡淮暴風起衆恐皆
請勿進德元曰吾將君命豈避險乎以酒祝而行
風浪遽止歴知鳳州兼領鳳城階文等州徙慶州
咸平中入朝真宗命坐撫勞訪以邊事俄出知并
州兼并代副都部署移鎮州受代歸闕卒代州防
禦使
李及字幼幾鄭州人舉進士調昇州觀察推官真
宗時累遷工部侍郎出知杭州及性挺介治尚簡
嚴喜薦下吏而樂道人之善居杭數年未嘗市吳
中物比去唯市白樂天集一部而已後官至御史
丞卒贈禮部尚書諡惠恭
張逸字大隠滎澤人舉進士知襄州鄧城縣有能
名知州謝心將薦逸先設案置章其上望闕拜曰
老臣為朝廷得一良吏乃上之徙知青神縣邑東
南有松栢灘暴漲多覆舟逸禱於江神不踰月灘
徙五里仁宗時累遷樞密直學士知益州民有殺
人以誣人者吏受賕使殺人者守囚逸曰囚色冤
守者氣不直豈守者殺人耶因詰之守者果服立
誅之蜀人以為神卒於官
楊仲元字仲明管城人舉進士調宛丘主簿民訴
早守拒之曰邑未嘗旱狡吏導民而然仲元曰野
無青草公日宴黃堂宜不能知但一出郊可見矣
狡吏非他實仲元也竟免其税仁宗時歴知光虔
虢三州官至光禄卿
盛陶字仲叔鄭州人神宗時舉進士拜監察御史
劾李復圭輕敵敗國程昉開河無功二人實王安
石所主坐是出簽書隨州判官久之入為太常博
士終龍圖閣待制
孫固字和父管城人舉進士石介一見即以公輔
期之累官門下侍郎知樞密院事卒贈開府儀同
三司諡温靖初神宗欲用李憲伐西夏固以為不
可帝不聽其後師果無功帝曰朕始以孫固言為
迂今悔無及矣
李南公字楚老鄭州人舉進士調浦江令郡猾吏
恃守以陵縣不輸負租南公捕擊之守怒通判為
謝曰能按郡吏健令也卒寘諸法熙寧中累遷龍
圖閣直學士致仕南公居官六十年幹局明銳惠
愛吏民子譓陜西轉運使
元李瑞字君祥鄭州人少治經術有能文名舉進士
第皇慶中仕至河南行省員外郎卒贈嘉議大夫
禮部尚書隴西郡侯
李仲和河隂人性純篤以文吏從事閫幕元兵攻
襄陽下重慶定西蜀多其贊畫以功累遷建德路
總管子廷瑞延祐中任浙江等處行中書省宣撫
使
明任昂字仲升河隂人博覽羣書早有才譽元末舉
進士授晉寧縣尹不拜隠居日以經史自娛明洪
武初以儒士訓襄垣縣學累官禮部尚書
王彰字文昭鄭州人博學有才望洪武中領鄉薦
入太學初授吏科給事中陞山西左參政入為禮
部右侍郎尋調戶部陞右都御史巡撫鄉邦時河
南水災民多流亡而長吏不恤遂奏黜貪尅者百
餘人罷不急之徵十餘事招復流民發廩賑貸多
所濟活彰為人謙恭莊重人莫敢干以私時劉觀
為左都御史用法之公人以彰為優云
李春滎陽人洪武中授興化知府政尚仁恕拓築
郡城而民不擾又修建陂堰及西湖等十斗門凡
有利於民者無不為之後卒官民欲留葬於蒲其
妻不許因請衣冠窆之
楚荆瑞滎陽人明成化甲辰進士天性至孝事親
晨昏定省無間初任山東長清令改任浙江長興
刑清政簡卒祀鄉賢
禹好善字存誠汜水人天啟壬戌進士授監察御
史章奏屢上悉蒙嘉納後差巡漕轉運有方再按
山東墨吏望風解綬去致仕後講學以濓洛關閩
為宗祀鄉賢
皇清孟學孔字習魯鄭州人順治丙戌進士授建寧推
官幼失怙事孀母至孝歲饑出粟五十石煮粥濟
人復輸義田五十畝給親族之不能婚葬者任東
昌土寇作亂逼城下學孔設法擒其渠魁梟首示
衆賊勢瓦解福清賈人為刁民訐訟學孔立斷其
獄衷白金來謝叱去之康熙十八年祀鄉賢
趙耀奎鄭州人明崇禎中拔貢生
本朝歴官襄陽通判幼失恃三年不飲酒茹葷明末流
宼猖獗耀奎輸資助郡守甓城及賊薄城下耀奎
親撫垜夫邏卒勞以酒食衆感奮無不以一當百
城獲全州東北正當賈魯河下流民數被水患耀
奎捐築堤埂延袤十里至今便之初任山東范縣
兵燹之餘凋敝殊甚力勸耕鑿漸至富庶後遷泉
州同知以疾卒康熙元年祀鄉賢
李永芳滎陽人由拔貢任薊州州判幼喪母事繼
母至孝葬祭悉遵丈公家禮任薊州日屏絶一切
餽遺舊例養馬銀三百金出自里民永芳悉除之
滎陽舊有索河古渡歲久橋圯行者病涉永芳捐
貲修葺以便往來康熙元年祀鄉賢
陜州
晉王濬字士治湖縣人家世二千石濬博涉墳典嘗
從事征南將軍羊祜祜深知待之累遷益州刺史
太康初以平吳功拜輔國將軍尋封襄陽縣侯加
特進散騎常侍卒諡曰武
隋楊尚希弘農人祖貞魏天水太守父承賓商直淅
三州刺史尚希齠齔而孤年十一辭母請受業長
安盧辯見而竒之令入太學專精不倦仕周為國
子博士賜爵高都縣侯隋初以尚希宗室之望授
度支尚書進爵為公開皇中出拜蒲州刺史在州
甚有惠政卒於官諡曰平子旻嗣
唐常達陜州人高祖時從征薛舉時舉方強達敗其
子仁杲斬首千級舉遣將仵士政紿降伺隙刦之
并其衆二千歸賊達不屈及仁杲平帝見達曰卿
忠節古人不過為執士政殺之賜布帛三百段以
達事授之史官終隴西刺史
姚懿崇父先世吳興人以祖仕陜遂家焉隋亂授
硤石縣令輯寧部曲以義應高祖官至巂州都督
賜吏部尚書諡文獻
姚崇字元之陜州人父懿貞觀中為巂州都督諡
文獻崇少尚氣節長乃好學舉下筆成章科授濮
州司倉參軍累遷鳳閣侍郎以張易之譛出為靈
武道大總管張柬之等誅二張崇與謀以功封梁
縣侯睿宗立拜兵部尚書同中書門下三品進中
書令玄宗立崇先以十事啟玄宗而後受命封梁
國公遷紫微令時帝方躬萬幾朝夕詢逮它宰相
畏威謙憚唯崇奏決如流獨佐裁斷尤長吏道三
為宰相常兼兵部屯戍斥堠士馬儲械無不諳記
承權戚干政之後常先有司罷冗職修制度擇百
官各當其材與宋璟同心輔政史稱璟善守文以
持天下之正崇善應變以成天下之務開元盛治
實本二人卒贈揚州大都督諡文獻子奕少修謹
累官尚書右丞
楊元琰字温卿閿鄉人性孝居父喪七日不食初
補梓州司倉參軍平棘令課第一璽書褒厲五遷
州刺史咸有風績悲涕慷慨志在王室張柬之執
政引為右羽林將軍與李多祚等謀誅二張進雲
麾將軍封弘農郡公賜鐵劵恕十死時敬暉為武
三思所搆元琰知禍未巳乃詭計請祝髮事浮屠
悉還官封中宗不許未幾敬暉等果為三思所害
元琰獨免四遷刑部尚書封魏國公以太子賓客
致仕諡曰忠
張守珪陜州人慷慨尚節義善騎射開元中為瓜
州刺史敵奄至衆失色守珪置酒城上會諸將作
樂敵疑有備不敢攻引去守珪因縱兵擊敗之累
遷幽州長史河北節度副大使時契丹連年梗邊
不能制守珪至每戰輒勝後以計盡滅其黨帝賦
詩寵之加拜輔國大將軍右羽林大將軍子獻誠
以軍功累遷檢校戶部尚書
張獻甫陜州人獻誠從弟以軍功試光禄卿殿中
監從賈耽討梁崇義又從渾瑊討朱泚以功累遷
至金吾將軍檢校工部尚書貞元四年領邠寧節
度使獻甫斷山浚塹選巖要地築烽堡請復鹽州
及洪門洛源鎮屯兵詔可獻甫遣兵馬使魏茪逐
吐蕃築鹽夏二城敵衆畏不敢入寇加檢校尚書
左僕射卒贈司空
張彖陜州人舉進士不肯謁楊國忠或勸之曰見
之富貴可立圖彖曰君輩倚楊右相如泰山吾以
為冰山耳皎日一出君輩得無失所恃乎遂隠居
不仕
楊虞卿字師臯弘農人父寧為國子祭酒有高操
虞卿第進士舉博學宏詞科監察御史穆宗初立
虞卿上疏論諫帝皆納之累遷弘文館學士出為
州刺史改京兆尹後坐事貶處州司戶參軍卒子
三知遷知權漢公皆擢進士漢公最顯
姚勖字斯勤陜州人崇孫長慶初擢進士第數為
使府表辟進監察御史佐鹽鐵使務累遷諫議大
夫更湖常二州為宰相李德裕厚善及德裕為令
狐綯等譛逐摘索支黨無敢通勞問既居海上家
無資儲病無湯劑勗數饋餉候問不隨時為厚薄
人以是稱之
五代高季興字始孫硤石人梁初拜荆南節度使始
至江陵一城而已季興招輯綏撫末帝封為渤海
王唐初封南平王子從誨封渤海王孫保融周封
南平王
宋韓川字元伯陜州人舉進士元祐初為監察御史
極言市易之害遷殿中侍御史仕終吏禮二部侍
郎
明范敏閿鄉人性聰慧博綜文史名重鄉閭洪武中
以秀才舉累官戶部尚書
李淵字本静靈寳人為諸生時皇太子道經桃林
驛淵以時事進諫深見采納因命說經數章皇太
子悦賜寳鏹二貫以旌之洪武中貢於朝授龍陽
縣丞稍遷至孟縣令有惠政嘉禾屢出百姓安樂
既去孟人建祠祀之
任祐靈寳人性資穎悟篤學慎行洪武中以太學
生授山東諸城知縣政聲著聞陞永平府同知累
擢四川右布政使
石璞陜州人好讀書不事華靡以吟詠自娛樂洪
武中以儒士薦累官戶部侍郎
曹庭訓靈寳人性資聰敏處事果決鄉里曲直悉
求判正洪武中以人材舉授應天府尹
何濬字秉哲靈寳人正德辛酉舉人擢知象州值
洞蠻黃甫榮叛濬親往宣示德意遂致欵服既而
入覲甫榮率所部護送出境感泣不忍别後改知
趙州有宦官侵民田二千餘頃濬以狀聞卒歸其
地於民秩滿陞南康知府修白鹿洞書院廣構齋
舍聚屬邑子弟延知名士胡居仁等六人以教之
一時成者甚衆以致仕歸南康及象趙人皆立祠
祀之子鈞字仲衡成化乙未進士授監察御史擢
大理寺右寺丞官至戶部侍郎鈞明習法律所至
有聲
許進字季升靈寳人成化丙戌進士授監察御史
出按甘肅及山東遼東風裁凜然累遷僉都御史
巡撫甘凉初吐魯番頭目伊蘭老而機警率衆殺
哈密都督擒其王善巴占據城池進曰以此攻彼
古之良策乃遣辯士說罕都齊勤宣布朝廷威德
加之犒賞罕都齊勤皆願效死進乃白兵部尚書
馬文升令總兵彭清率所部及諸番兵攻哈密故
城破之伊蘭夜遁西域遂寧晉副都御史尋召為
戶部右侍郎外戚漁奪民田進皆釐正之貴倖者
不樂乃造飛語中之俄奉旨致仕公卿臺臣奏薦
者凡四十八疏武廟即位召拜兵部侍郎晉尚書
改吏部進直節愈著時逆瑾用事以進不附已矯
旨削職是年八月感疾卒九月瑾誅詔復職遣官
營葬贈太子太保諡襄毅所著有憲臺奏議行於
世子八人皆貴顯
許讚字廷美靈寳人進子弘治已未進士授大名
府推官時有夜殺人者取其首以去曉起負薪者
途拾血刃售諸市邏者執以告拷掠誣服讚獨疑
之久果得殺人者一訊即服未幾徵授監察御史
改翰林院編修正德初逆瑾以讚父不附已矯旨
調臨淄知縣瑾誅陞浙江按察司僉事改山西提
學首上疏進薛瑄從祀士論韙之世宗即位累遷
吏部尚書文淵閣大學士進少傅後致仕歸卒諡
文簡所著有松皋集
許論字廷義靈寳人進第八子嘉靖丙戌進士累
官兵部尚書總督薊遼常進九邊圖以不附嚴嵩
為趙文華鄢𢡟卿等所排嘉靖三十四年乞休歸
彭應震靈寳人崇禎元年由拔貢任浙江處州府
通判擢寧武關同知祀鄉賢
皇清陳主策字世持靈寳人順治甲午舉人任江南寧
國令邑舊例里長輸值辦糧當役者往往至破産
策請易條編民得保其業俗嫁女過奢以至生女
多溺死策出示嚴禁併立奩贈之規嫁女不得過
侈俗始改革歴陞工部員外郎康熙五十二年祀
鄉賢
光州
周黃歇汝南人游學博聞事楚頃襄王頃襄王以歇
為辯使於秦上書秦昭王止白起韓魏之兵反覆
數千言辭甚辯秦王乃止白起而謝韓魏發使賂
楚約為與國歇受約歸楚楚使歇與太子完入質
于秦秦留之數年楚襄王病太子不得歸歇憂之
甚乃令太子變衣服為楚使者御以出關而歇守
舍度太子去已遠秦不能追歇乃言于秦昭王曰
楚太子已歸出遠矣歇當死願賜死昭王大怒欲
殺之范睢曰歇為人臣出身以徇其主太子立必
用歇不如歸之以親楚秦因遣黃歇歇至楚三月
頃襄王卒太子完立是為考烈王元年以歇為相
封春申君相楚四年將兵往救趙解長平之圍為
楚北伐滅魯以荀卿為蘭陵令當是時楚復強趙
平原使人于春申君為瑇瑁簪刀劍室以珠玉飾
之以誇客春申君客三千餘人其上客皆躡珠履
以見趙使趙使大慙初楚王賜歇淮北地十二縣
歇遂家于州今州治其遺宅後復請封于江東因
城故吳墟故吳地亦有歇封國
唐陳酆字有芑舊為光州人因祖元光戍閩有功世
守漳州遂為閩人父珦舉明經及第授翰林承旨
珦生酆幼耽經史天寳六年舉秀才旋任辰州寧
遠令在都見李林甫楊國忠柄國無意仕進回訪
光州舊第川原壯麗再新而居之數年安禄山亂
漳州民詣福建觀察使乞遵舊制命陳酆領州事
以拯民生朝是其請酆至漳建學延師鋤強救災
一如祖父之政
方涑字仲成弋陽人景雲初進士累官鸞臺侍郎
開元中封禪為禮儀使涑蒐舉典禮容止閑雅玄
宗歎其知禮封雲亭侯
王潮字信臣固始人以材知名僖宗時舉兵略定
閩地昭宗假潮福建觀察使乃作四門義學還流
亡定賦斂遣吏勸農人皆安之後為威武軍節度
使卒贈司空
王審邽字次都固始人潮弟為泉州刺史檢校司
徒喜儒術通書春秋善吏治流民還者假牛犁與
完廬舍中原亂公卿多來依之賑贍以財如楊承
休鄭璘韓偓歸傅懿楊贊圖鄭戩等賴以免禍審
邽遣子延彬作招賢院以禮之
五代詹君澤光州人避亂遷閩隠植德山下常詣閩
王上書閩王昶欲留之君澤以詩謝之曰周粟縱
容寧忍食葛廬頻顧漫勞思
王審知字信通固始人潮弟狀貌雄偉景福間從
潮入閩後拜福州節度使累遷同中書門下平章
事封瑯琊王入梁加拜中書令封閩王陞福州為
大都督府建學四門以教閩士之秀者又招來海
中諸蠻商賈海上黃﨑波濤為阻一夕風雨雷電
震擊開以為港閩人以為審知德政所致號為甘
棠港同光三年卒諡忠懿
王延嗣光州人唐亡梁太祖拜王審知為中書令
封閩王延嗣力諫曰義不帝秦此其時也時強藩
巨鎮僣號審知有效顰之意延嗣極諫審知雖不
樂其言然終身不失臣節延嗣之力也
宋許將固始人嘉祐八年狀元值蔡京變法中立不
倚維持祖宗舊典抑其過甚京不得逞天下倚重
為羣小所擠出於外連牧三郡愛民有古循吏風
許份字子大固始人將子以父恩補承務郎國子
監書庫崇寧初登甲科出知鄧州政尚寬厚務為
勸戒庭無留訟人愛服之時歲大饑詔份賑濟全
活饑民二萬六千有竒上殿論時政得失言多忤
時相意上皇稱善而用事者極排恨上曰許將之
子賢能世其家朕舊知之故讒不行知蔡州兼淮
東兵銓上宣諭揚州古名郡今委卿剗除宿弊份
因請曰臣聞應奉司封記花竹凡山林之盛士民
之居騷然無復遺址願悉罷去之上從其請
明何德光州人元季江淮兵起德委身來歸從定江
左諸郡屢立戰功由驍騎衛千戶陞虎賁衛指揮
僉事尋陞指揮同知率兵守遼東累遷大都督僉
事明洪武十三年改立五軍遂為左軍都督僉事
十七年扈從北征還卒賜葬鍾山之隂追封廬江
侯諡曰莊毅
孟貞字天祺息縣人聰敏力學處事知大體洪武
中以儒士舉累官四川左布政使
王平息縣人有高才善辯說以清白自持剛明果
决而勇於為義洪武中由國子生拜監察御史累
官交趾左布政使
王禮固始人貌魁偉性明敏果勁有風槩洪武中
以太學生授福建按察司副使累官戶部右侍郎
王相字夢弼光山人正德戊辰進士授沭陽知縣
徵拜監察御史嘗兩上疏劾江彬錢寧風采凜然
權姦震懾未幾出按山東詢除民蠧摘發如神為
羣小搆誣被逮吏民卧轍號泣車擁不行謫高郵
州判卒世宗即位贈光禄寺少卿遣官諭祭
張祉固始人嘉靖戊戌進士巡撫陜西蒞任後即
增修城垣覆磚甃石不期月而告成高逾三丈闊
可方軌警舖樓堞無不畢具費金錢以十萬計民
不知擾江陵執政抗節不阿罷歸
喻時字中甫光州人嘉靖戊戌進士徵拜御史劾
奏嚴嵩諸不法事疏上即素服候訊上心動晉副
都御史總理漕運立賞格擒大盜奏減部税尋總
督三邊有功拜兵部右侍郎協理戎政告歸數年
起補南戶部侍郎卒贈祭葬
劉黃裳字元子光州人父繪進士戶科給事中有
直聲黃裳萬歷丙戌進士授兵部員外郎會倭犯
朝鮮遼左大震贊宋應昌經略海防遂度山海關
趨平壤進擊城下倭敗走黃裳率衆追逐射殺金
甲倭倭兵死者過半逾釜山島而去事定幕府上
其功擢巡邊道副使卒
熊翀字騰霄光州人成化巳丑進士知武進縣以
薦拜監察御史出按江西風裁凜然時寧藩戚毛
姓者横于鄉翀微服至其家伺之盡得其罪狀乃
密捕獲其黨惡者數百人悉正以法于是豪右屏
息累陞南京戶部尚書致仕翀性剛介嚴毅人不
敢干以私所著有止菴集
汪治字子順光州人萬歷已丑進士保定知府會
歲饑檄所部煮粥給粟而身自單車督視所存活
萬餘人其招撫復業者又數萬人有舉人某為中
貴人誣搆訟之京治請得自理竟置中貴人于法
復調停礦税減歲額若干子若霖壬辰進士禮科
左給事中
蔡毅中字宏甫光山人與同邑官安吾同事天臺
耿先中講明正心誠意之旨登萬歷辛丑進士授
翰林檢討奏進祖訓礦税二疏擢春坊充經筵講
官為祭酒遵祖制復監規擢禮部右侍郎致政崇
禎時進呈六經註疏卒贈禮部尚書賜祭葬諡文
莊
李若星字燦巖息縣人萬歷甲辰進士巡撫甘肅
陛辭條上時政首發魏忠賢客氏之姦後權璫以
前憾逮訊杖戍廉州崇禎改元擢工部右侍郎總
督河道歲節省十七萬以兵部左侍郎右僉都御
史督川貴五省卒
夏之令字紹武光山人萬歷丁未進士擢御史時
魏璫擅權上疏彈之魏璫矯旨逮問卒崇禎時贈
太僕寺卿
周之綱字沖白固始人萬歷甲辰進士戶科左給
事中時逆璫魏忠賢肆虐綱特疏糾之歲甲子副
陳子壯典試浙闈已陛辭會副都御史楊漣疏列
忠賢二十四大罪之綱為停裝諸同僚謂已奉差
出詎又言事耶不顧乃拜微臣今已陛辭權璫終
難緘口一疏疏上整衣冠坐聽處分勒令閒住崇
禎中陞南京兵部右侍郎卒
胡之彬光州人崇禎甲戌進士初任冠縣有治才
擢山東按察使招撫流民存活甚衆以功晉山西
布政使尋因親老乞歸父病親嘗湯藥衣不解帶
以孝著順治十一年祀鄉賢
閻性聖字亦人固始人崇禎戊辰進士初任大理
寺評事折獄平允擢山西道御史巡視北城時閹
黨尚熾獨執法不阿總兵左良玉驕悍性聖劾其
殺良冒功狀良玉畏斂民賴以安後遷温處道告
歸祀鄉賢
范變齊字致宇息縣人由歲貢任睢州訓導會闖
寇圍汴下邑守令遁去齊獨居守上官檄署州事
寇至屢拒却之率兵負糧援汴竟達會城歸途劫
破賊營以師旋題授鹿邑令以本省固謝改南安
通判不就
皇清唐業偉字四明光州人幼承父教博通經史力田
積穀歉歲盡出以賑貧乏閉戶課弟子惟以孝弟
忠信為本里人高其行順治七年祀鄉賢
曹琪字淮湄息縣人順治巳丑進士仕行人司凡
邑中利弊力為陳請如折畝減夫諸大事有功於
息民甚鉅尋轉禮部主事值母憂聞訃泣血哀毁
卒順治十八年祀鄉賢
許天榮字漢昭固始人由順治丙戌薦辟歴官鎮
江府海防同知初閩藩猝變大兵絡繹南下榮奉
令儹運設立天地人德勝五號水陸接運芻茭器
具應期立辦以軍功授貴州畢節通判丁外艱服
闋補杭州通判省會衝煩榮肆應不疲督撫咸嘉
其能耿逆犯浙東民間婦女多流亡榮收恤給食
飲資以路費得返家者七百餘口東南薄俗貧家
多有遺溺子女者榮為建造育嬰堂募置義田撫
育賴以全活者甚衆尋陞鎮江同知致仕歸康熙
三十七年祀鄉賢
周期生字觀我固始人暹子順治戊子副榜初任
寧晉令寧舊有水泊籽粒等地為居民累期生申
請督撫疏除歲免三千二百餘金遷山西應州知
州除免戶丁銀八百餘兩復版籍者千餘家擢刑
部員外郎尋轉本部郎中熱審減等多所平反康
熙四十八年祀鄉賢
河南通志卷六十
