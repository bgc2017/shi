欽定四庫全書
河南通志卷十
禮樂
安上治民莫善於禮移風易俗莫善於樂禮樂治天
下之大柄也廟堂有制作而草野視為率循顧不重
哉我
朝功成治定因革之制監於前代
皇上敬
天勤民增定典禮同節同和盡美盡善盖推之四海而皆
凖行之萬世而無弊矣豫為天下之樞地接
畿南遵循尤邇禮眀樂備珥筆者宜具載而舊志闕
焉謹以朝賀祭享諸大禮兼所奏樂章自省會而行
之郡邑者列于編志禮樂
慶賀
萬夀聖節
前一日于
萬夀宫設置
龍亭排列儀仗至日五更文武各官衣朝衣齊赴立丹
墀下文東武西禮生四名禀三鼓行禮引至各拜
位通贊唱序班行三跪九叩頭禮畢各退
其外府州縣各行于本治(前三日後三日俱蟒衣坐班)
儀仗
龍亭一龍幄一龍扇一椅一
香亭一龍傘一梧杖二盆一
立瓜二臥瓜二骨朵二金鉞二
恭遇
皇后千秋令節元日長至節儀注俱同(惟不先後坐班)
開讀
凡
朝使恭賫
詔書至本地官員衣朝衣具
龍亭彩輿儀仗鼓樂出郭外肅迎
朝使捧
詔書置
龍亭中南向
朝使立于亭東本地官員北向行三跪九叩頭禮衆
官及鼓樂前導
朝使隨亭後行至公庭門外衆官先趨入文武分東
西序跪候
龍亭至公庭中
朝使立
龍亭之東西向贊禮官通贊序班文東武西樂作行三
跪九叩頭禮
朝使捧
詔書授展讀官展讀官跪受詣開讀案前宣讀衆官皆
跪宣讀畢展讀官捧
詔書恭授
朝使捧置
龍亭中衆官跪行三叩頭禮起又行二跪六叩頭禮三
品以上官跪請
聖安衆官退易服與
朝使行禮本地官仍具鼓樂恭送
龍亭
凡
詔書經過道路官員軍民人等俱于路旁俯伏候
詔書過方起如出使在外官員遇
詔書到處即出迎郊外至公庭中贊禮官贊出使官行
禮先引至露臺行三跪九叩頭禮然後本地官行
禮至開讀時出使官仍隨班跪聽一同行禮
凡
詔書經過及止宿地方先行知五里之内府州縣文武
各官具鼔樂出城迎接跪于道右候
詔書過方起隨至郵亭設香案供奉
朝使立于案東禮生贊禮行三跪九叩頭禮三品以
上官跪請
聖安衆官易服與
朝使行禮
詔書不進郵亭不行禮至臨行時亦仍具鼓樂出城在
道右跪送
宣講
聖諭暨
御頒書
每月朔望預擇寬潔公所設香案届期文武官俱
至衣蟒衣禮生唱序班行三跪九叩頭禮興退班
齊至講所軍民人等環列肅聽禮生唱恭請開講
司講生詣香案前跪恭捧
上諭登臺木鐸老人跪宣讀畢禮生唱請宣講
上諭第一條司講生按次講敦孝弟以重人倫一條畢退
迎春
每歲有司豫期塑造春牛並芒神立春前一日各
官吉服迎於東郊祭勾芒神至本日衣朝衣祭勾
芒神訖各執綵仗正官擊鼓三聲環鞭土牛者三
祭
先農耕耤田
每歲仲春亥日巳時祭
先農壇午時行耕耤禮祭日承祭官率各官請
神位供於壇上衣朝衣行禮祭畢送
位入祠
壇(高二尺一寸廣二丈五尺)牌(高二尺四寸廣六寸)座(高五寸五分廣九寸)
壇後祠宇
門樓省會三間外府州縣一間正房供
先農神位省會三間外府州縣一間配房一間又省
會於壇左建屋三間貯耤田米糓壇右建屋三間
貯祭器農具外府州縣止於壇右建屋一間為耤
倉
耤田
肆畆玖分(置于東郊)
祭品
帛一(白色)羊一豕一鉶一
籩四豆四簠二簋二爵三
儀注
祭日各官衣朝衣禮生引承祭官至拜位通贊
唱執事者各司其事陪祭官各就位承祭官就
位通贊唱瘞毛血禮生引詣盥洗所贊盥洗淨
巾引詣香案前贊迎神行二跪六叩頭禮興行
初獻禮引詣
神位前跪奠帛獻爵叩頭興詣讀祝位跪衆官皆
跪宣祝文畢叩頭興引唱復位通贊唱行亞獻
禮引詣
神位前跪獻爵叩頭興復位通贊唱行三獻禮如
亞獻儀通贊唱飲福受胙引唱詣飲福受胙位
跪飲福酒受福胙叩頭興謝胙一跪三叩頭興
復位通贊唱徹饌送神行二跪六叩頭禮興通
贊唱司祝者捧祝司帛者捧帛各詣燎所引唱
詣望燎位焚畢揖復位通贊唱禮畢各官更蟒
衣詣耤田行耕耤禮
耕耤儀
一官捧青箱一官播種各官俱用右手扶犂左
手執鞭各行九推禮農夫終畆耕畢各回官廳
更朝衣望
闕恭行三跪九叩頭禮仍將遵行耕耤日期具奏
(省城總督廵撫秉耒知縣執青箱知府播種府城知府秉耒佐貳執青箱知縣播種州縣則正)
(印官秉耒佐貳執青箱播種專城衛所亦用正印官秉耒如無屬員即選擇耆老執青箱播種)
耕耤器物
農具一(赤色)牛一(黑色)籽種箱一(青色)
祭
文廟
每歲春秋上丁日致祭先期承祭官率陪祭各官
齊赴
文廟階下行一跪三叩頭禮教官滌器視牲並瘞毛
血至期黎眀各官衣朝衣齊集行禮
正殿
至聖先師孔子神位
祭品
帛一(白色)牛一羊一豕一
登一鉶二簠二簋二
籩十豆十酒罇一白磁爵三
四配
復聖顔子述聖子思子
宗聖曾子亞聖孟子
祭品
帛四(白色)豕一羊一鉶一
簠二簋二籩八豆八
酒罇一白磁爵二
十哲東五位(又加朱子一位)
閔子名損冉子名雍
端木子名賜仲子名由
卜子名商朱子名熹
祭品(五案朱子一位一案)
帛一(白色)豕一鉶各一簠各一
簋各一籩各四豆各四豕首一
白磁爵三
十哲西五位
冉子名耕宰子名予
冉子名求言子名偃
顓孫子名師
祭品與東五位同
東廡
蘧瑗澹臺滅眀
原憲南宫适
商瞿漆雕開
司馬耕有若
巫馬施顔辛
曹䘏公孫龍
秦商顔高
壤駟赤石作蜀
公夏首后處
奚容蒧顔祖
句井疆秦祖
縣成公祖句兹
燕伋樂欬
狄黑孔忠
公西蒧顔之僕
施之常申棖
左丘眀秦冉
牧皮公都子
公孫丑張載
程頤公羊高
孔安國毛萇
高堂生鄭康成
諸葛亮王通
司馬光歐陽修
胡安國尹焞
呂祖謙蔡沈
陸九淵陳淳
魏了翁王栢
許衡許謙
王守仁薛瑄
羅欽順陸隴其
祭品
帛一(白色)豕三每案簠一簋一
籩四豆四銅爵各一
西廡
林放宓不齊
公冶長公晳哀
高柴樊須
商澤梁鱣
冉孺伯虔
冉季漆雕徒父
漆雕哆公西赤
任不齊公良孺
公肩定鄡單
罕父黑榮旂
左人郢鄭國
原亢廉㓗
叔仲噲公西輿如
邽巽陳亢
琴張步叔乘
秦非顔噲
顔何縣亶
樂正克萬章
周敦頤程顥
邵雍糓梁赤
伏勝后蒼
董仲舒杜子春
范寗韓愈
范仲淹胡瑗
楊時羅從彦
李侗張栻
黃幹眞德秀
何基趙復
金履祥陳澔
陳獻章胡居仁
蔡清
祭品與東廡同
儀注
分獻陪祭各官入兩旁門序立贊引官導承祭
官至盥洗所盥手畢引至臺階下立典儀唱樂
舞生就位執事官各司其事分獻官陪祭官各
就位贊引官贊就位承祭官就拜位立分獻官
隨後立典儀唱迎神唱舉迎神樂奏咸平之章
樂作贊引官贊跪叩興承祭官陪祭官分獻官
俱行三跪九叩頭禮興樂止典儀唱奠帛行初
獻禮唱舉初獻樂奏寧平之章樂作贊引官贊
陞壇導承祭官由東階上進殿左門贊引官贊
詣
至聖先師孔子位前承祭官至案前立贊引官贊跪
叩興承祭官行一跪一叩頭禮贊引官贊奠帛
捧帛官以帛跪進承祭官接帛拱舉立獻畢贊
引官贊獻爵執爵官以爵跪進承祭官接爵拱
舉立獻畢行一跪一叩頭禮興贊引官贊詣讀
祝位承祭官詣讀祝位立讀祝官至祝案前一
跪三叩頭捧祝版立於案左樂止贊引官贊跪
承祭官讀祝官分獻官陪祭各官俱跪贊引
官贊讀祝讀畢捧祝至
正位前案上跪安帛匣内三叩頭退樂作贊引官
贊叩興承祭官及各官行三叩頭禮興贊引官
贊詣
復聖顔子位前承祭官就案前立贊引官贊跪叩
興承祭官一跪一叩頭興贊引官贊奠帛捧帛
官跪進於案左承祭官接帛拱舉立獻案上贊
引官贊獻爵執爵官跪進於案左承祭官接爵
拱舉立獻案上行一跪一叩頭禮興贊詣
宗聖曾子位前如前儀贊詣
述聖子思子位前如前儀贊詣
亞聖孟子位前如前儀其十哲兩廡分獻官俱照
前儀行禮畢贊引官贊復位承祭官分獻官仍
詣
至聖先師位前立樂止典儀唱行亞獻禮唱舉亞獻
樂奏安平之章樂作贊引官贊陞壇獻爵於左
如初獻儀贊引官贊復位承祭官分獻官各復
位立樂止典儀唱行三獻禮唱舉三獻樂奏景
平之章樂作贊引贊陞壇獻爵於右如亞獻儀
贊引官贊復位承祭官分獻官各復位立樂止
典儀唱飲福受胙贊引官贊詣受福胙位承祭
官至殿内立捧酒胙官二員捧至
正位案前拱舉至飲福胙位右旁跪接福胙官二
員在左旁跪贊引官贊跪承祭官跪贊飲福酒
承祭官受爵拱舉授接爵官贊受福胙承祭官
受胙拱舉授接胙官贊引官贊叩興承祭官三
叩頭興贊復位承祭官復位立次行謝福胙禮
贊引官贊跪叩興承祭官分獻官及陪祀各官
俱行三跪九叩頭禮興典儀唱徹饌唱舉徹饌
樂奏咸平之章樂作徹訖樂止典儀唱送神唱
舉送神樂奏咸平之章樂作贊引官贊跪叩興
承祭官分獻官及陪祀各官皆行三跪九叩頭
禮興樂止典儀唱捧祝帛饌各詣燎位捧祝官
捧帛官至各位前一跪三叩頭捧起祝文在前
帛次之捧饌官跪不叩頭捧起在後俱送至燎
位承祭官退至西旁立候祝帛饌過仍復位立
典儀唱望燎唱舉望燎樂(與送神同)樂作贊引官贊
詣望燎位導承祭官至燎位立祝帛焚訖樂止
贊引官贊禮畢退
樂章
迎神樂咸平之章無舞
大(太四)哉(南工)
至(林尺)聖(仲上)道(太四)德(仲上)尊(林尺)崇(仲上)維(南工)持(林尺)王(仲上)化(太四)
斯(林尺)民(仲上)是(黃合)宗(太四)典(黃合)祀(太四)有(仲上)常(林尺)精(南工)
純(林尺)並(太四)隆(仲上)神(黃六)其(南工)來(林尺)格(仲上)於(林尺)昭(仲上)
聖(黃合)容(太四)
初獻樂寧平之章有舞
自(太四)生(仲上)民(林尺)來(仲上)誰(太四)㡳(黃合)其(仲上)盛(太四)惟(南工)
師(林尺)神(仲上)眀(太四)度(黃合)越(仲上)前(仲上)聖(太四)粢(仲上)帛(太四)
具(仲上)成(林尺)禮(黃合)容(太四)斯(林尺)稱(仲上)黍(太四)稷(南工)非(黃六)
馨(林尺)維(南上)神(林尺)之(仲上)聽(太四)
亞獻樂安平之章有舞
大(太四)哉(仲上)聖(黃合)師(太四)實(南工)天(林尺)生(仲上)德(太四)作(仲上)
樂(太四)以(仲上)崇(林尺)時(仲上)祀(太四)無(林尺)斁(仲上)清(黃六)酤(南工)
惟(仲上)馨(仲上)嘉(林尺)牲(仲上)孔(黃合)碩(太四)薦(太四)羞(南工)神(黃六)
眀(林尺)庶(南工)幾(林尺)昭(仲上)格(太四)
三獻樂景平之章有舞
百(仲上)王(南工)宗(林尺)師(仲上)生(林尺)民(仲上)物(太四)軌(黃合)瞻(黃六)
之(南工)洋(林尺)洋(仲上)神(林上)其(仲上)寧(太四)止(黃合)酌(太四)彼(黃合)
金(林尺)罍(仲上)惟(南上)清(林尺)且(太四)旨(仲上)登(仲上)獻(太四)惟(林尺)
三(仲上)於(黃六)嘻(南工)成(林尺)禮(仲上)
徹饌樂咸平之章無舞
犧(仲上)象(太四)在(仲上)前(林尺)豆(太四)籩(仲上)在(黃合)列(太四)以(太四)
享(南工)以(林尺)薦(仲上)既(仲上)芬(林尺)既(太四)潔(仲上)禮(黃合)成(太四)
樂(仲上)備(太四)人(南工)和(林尺)神(仲上)悦(太四)祭(黃合)則(太四)受(仲上)
福(林尺)率(黃合)遵(南工)無(林尺)越(仲上)
送神樂咸平之章望燎同
有(太四)嚴(南工)學(林尺)宫(仲上)四(黃合)方(太四)來(仲上)崇(太四)恪(黃六)
恭(南工)祀(林尺)事(仲上)威(南工)儀(林尺)雝(仲上)雝(太四)歆(仲上)兹(林尺)
惟(南工)馨(林尺)神(仲上)馭(太四)還(林尺)復(仲上)眀(黃六)禋(南工)斯(林尺)
畢(仲上)咸(南工)膺(林尺)百(仲上)福(太四)
樂器
麾金鐘玉磬鼓搏拊
柷敔琴瑟排簫
笙簫笛塤篪
舞譜
初獻
自(稍前向外開籥舞)生(蹈向裏開籥舞)
民(合手蹲朝上)來(起辭身向外高舉籥面朝)
誰(兩兩相對蹲東西相向)㡳(合手蹲朝上)
其(正揖)盛(起平身出左手立)
惟(兩兩相對自下而上東西相向)師(稍前舞舉籥垂翟)
神(中班轉身東西相向立惟兩中班十二人轉身俱東西相向)
眀(舉翟三合籥)度(稍前向外垂手舞)
越(蹈向裏垂手舞)前(向前合手謙進步雙手合籥)
聖(回身再謙退步側身向外高手回面向上)粢(正蹲朝上)
帛(稍舞躬身挽手側身向外呈籥耳邊面朝上)具(正揖)
成(起辭身挽手復舉籥正立)禮(兩兩相對交籥兩班俱東西手)
(執籥)容(正揖)
斯(向外退挽手舉籥向外面朝上)稱(回身正立)
黍(稍前舞)稷(正蹲朝上)
非(左右垂手兩班上下俱雙垂手東西相向)馨(起合手相向立)
惟(左右側手垂手向外開籥垂手舞)神(右側身垂手向裏垂手舞)
之(正揖朝上)聽(躬而受之躬身朝上拱籥而受)
(之三鼓畢起)
亞獻
大(左右進步向外垂手舞)哉(右向裏垂手舞)
聖(向外落籥面朝上)師(退向正身立)
實(正蹲)天(起身向前轉向外舞)
生(向裏舞)德(合手謙進步向前雙手合籥蹲)
(謙)作(兩兩相對自下而上兩班相舉)
(籥東西)樂(上下俱垂手惟兩中班上下十)
(二人俱垂手轉身東西相向)以(轉身東西相向立)
崇(相向立兩班上下以翟相籥)時(稍前舞蹈兩班上下俱垂手向)
(外)祀(向裏垂手舞)
無(合手謙進步向前垂手合籥)斁(回身再謙兩班上下東西相向)
(合籥立)清(稍前舞向外開籥翟)
酤(向裏舞)惟(雙手平執籥翟開籥翟)
馨(合籥翟朝上正立)嘉(側身垂左手兩班俱垂手向外)
(舞)牲(躬身正揖)
孔(雙手舞籥翟躬身)碩(躬而受之躬身朝上拱籥受之)
(一鼓而起)薦(一叩頭舉右手叩頭)
羞(舉左手叩頭)神(復舉右手叩頭)
眀(拜一鼓畢即起躬身三鼓平身)庶(三舞蹈舉籥向左躬身舞)
幾(舉籥向右躬身舞)昭(舉籥復向左躬身舞)
格(拱籥躬身而受之)
三獻
百(向外開籥舞)王(向裏開籥舞)
宗(側身向外面朝上)師(朝上正立)
生(兩班上下兩兩相對交籥)民(合手朝上正蹲)
物(側身向裏落籥)軌(合籥朝上正立)
瞻(向外開籥舞)之(向裏開籥舞)
洋(開籥朝上正立)洋(合籥)
神(向外開籥舞)其(向裏開籥舞)
寧(進步向前雙手合籥)止(回身東西相向手謙)
酌(向外開籥舞)彼(向裏開籥舞)
金(開籥朝上正立)罍(合籥朝上正立)
惟(向外垂手舞)清(向裏垂手舞)
且(朝上正揖)旨(躬身而受之)
登(躬身向左合籥舞)獻(躬身向右合籥舞)
惟(躬身復向左右籥)三(合籥朝上拜一鼓便起身)
於(側身向外垂手舞)嘻(側身向裏垂手舞)
成(朝上正揖)禮(躬身朝南受之三鼓畢起身)
舞器
節羽籥
樂舞生九十一名
糾儀官一員
禮生二十八名
崇聖祠
肇聖王木金父公正中南向
裕聖王祈父公東一室南向
詒聖王防叔公西一室南向
昌聖王伯夏公東二室南向
啓聖王叔梁公西二室南向
祭品(五案)
帛五(白色)羊一豕一鉶一
簠二簋二籩八豆八
酒罇一白磁爵三
配位
顔氏(無繇)孔氏(鯉)
曾氏(點)孟孫氏
祭品(每位一案)
帛二(白色)豕首一簠一簋一
籩四豆四豕肉一每位銅爵三
東廡
周輔成(惇頤之父)程珦(顥頤之父)
蔡元定(沈之父)
西廡
張廸(載之父)朱松(熹之父)
祭品
帛二(白色)簠一簋一籩四
豆四豕肉一每位銅爵三
儀注同正殿惟不用樂
名宦鄉賢二祠同時分祭儀同兩廡
祭
武廟
每歲春秋仲月及五月十三日致祭
春秋二祭祭品
帛一(白色)牛一豕一羊一
籩十豆十
五月十三日祭品(後殿不用牛餘同)
帛一(白色)牛一豕一羊一
果五盤
儀注
祭日贊引官引承祭官進左旁門至盥洗所贊
盥洗盥洗畢引至殿内行禮處立典儀唱執事
者各司其事贊引官贊就位引承祭官就位立
典儀唱迎神司香官捧香盒就香爐左邊立贊
引官引承祭官就香爐前立司香官跪贊引官
贊上香承祭官立將炷香接舉插爐内又上塊
香三次畢贊引官贊復位承祭官復位立贊引
官贊跪叩興承祭官行三跪九叩頭禮典儀唱
奠帛爵行初獻禮捧帛爵官將帛爵捧進
神位前奠帛官跪獻畢行三叩頭禮退執爵官立
獻畢退讀祝官詣安祝文桌前行一跪三叩頭
禮捧起祝文立贊引官贊跪承祭官讀祝官俱
跪贊讀祝讀畢捧至
神位前跪安盛帛盒内畢行三叩頭禮退贊引官
贊叩興承祭官行三叩頭禮立典儀唱行亞獻
禮執爵官照初獻禮獻畢退典儀唱行三獻禮
執爵官自案右邊照亞獻禮獻畢退典儀唱徹
饌唱送神贊引官贊跪叩興承祭官行三跪九
叩頭禮立典儀唱捧祝帛饌各詣燎位捧祝帛
香饌官各至
神位前俱跪捧祝帛官行三叩頭禮捧香饌官不
叩頭將祝帛香饌依序捧送承祭官退至西旁
立候捧祝帛各官過畢復位立贊引官贊詣望
燎位承祭官至燎爐前焚訖揖贊引官贊禮畢
退
祭後殿(雍正三年追封三代公爵)
光昭公正中南向
裕昌公東一室南向
成忠公西一室南向
春秋二祭祭品
帛各一(白色)豕各一羊各一
籩豆各八
儀注
行二跪六叩頭禮承祭官詣
光昭公
裕昌公
成忠公各罏前奉香餘同前殿
諭祭
嶽瀆諸神及
先代帝王諸陵
朝使恭賫
御祭文香帛至各官衣朝衣出郭跪迎地方官恭捧
御祭文香帛安置
龍亭内迎至公所中堂各官由各門進行三跪九叩頭
禮擇定祭期預日地方官至公所迎請行一跪三
叩頭禮備鼓樂儀仗迎
龍亭至祭所各官具吉服行一跪三叩頭禮至期黎眀
各官齊集行禮儀注同歲祭惟讀祝官恭立宣讀
本地官員每歲春秋仲月擇日致祭先期陪祭官
赴廟省牲
祭品
帛一牛一豕一羊一
登一鉶一籩十豆十
簠二簋二酒爵三
儀注
祭日主祭官衣蟒衣禮生禀請行禮至盥洗所贊
盥洗盥洗畢引至殿内行禮處立通贊唱執事者
各司其事主祭官就位陪祭官各就位瘞毛血迎
神行二跪六叩頭禮興行初獻禮引唱詣酒罇所
司罇者舉幕酌酒詣神位前跪進帛進爵叩頭興
詣讀祝位跪衆官皆跪讀祝畢叩頭俱興復位通
贊唱行亞獻禮如初獻儀行三獻禮如亞獻儀通
贊唱飲福受胙引唱詣飲福受胙位跪飲福酒受
福胙叩頭興謝胙一跪三叩頭興復位通贊唱徹
饌送神行二跪六叩頭禮興司祝者捧祝司帛者
捧帛各詣燎所引唱詣望燎位焚畢揖復位禮畢
廟
中嶽嵩山神廟在河南府登封縣
淮瀆神廟在南陽府桐柏縣
濟瀆神廟在懷慶府濟源縣
黃河神廟在懷慶府武陟縣
龍神廟雍正五年赴
京迎請建祠各府州俱有
陵
太昊伏羲陵在陳州
商高宗陵在陳州
漢世祖光武帝陵在河南府孟津縣
周世宗陵在河南府鞏縣
宋太祖太宗眞宗仁宗諸陵在河南府鞏縣
以上致祭儀注俱同
祭
社稷壇
每歲春秋仲月上戊日出主於壇而祭之
祭品
帛二(俱黑色)豕一羊一鉶一籩四
豆四簠二簋二爵三
儀注同先農壇
祭
風雲雷雨
山川
每歲春秋仲月合祭
風雲雷雨居中(帛四)
山川居左(帛二)
城隍居右(帛一俱白色)
祭品儀注與社稷同
祭
八蜡祠
每歲二月十四日八月十四日祭
祭品儀注與社稷同
祭
厲壇
每歲清眀日七月望十月朔請
城隍之神出主其祭榜無祀鬼神分祭之
祭品
羊三豕三飯米三石
祭
軍牙六纛
每歲霜降日祭
祭品
帛一羊一豕一
救護
日食預行所屬官司前期設香案於露臺金鼓列
儀門樂人列臺下設拜位於露臺上俱向日至期
隂陽生報日初虧各官衣便服行三跪九叩頭禮
班首官上香畢正官擊鼓三聲衆鼓齊鳴及報圓
鼓聲止各官衣朝衣行三跪九叩頭禮畢月食儀
同
祈雨
在
龍王神廟注水盈缸内插柳枝設香案香蠟拜用蓆
僧道各一班開壇誦經禮生四名鼓吹一班各官
衣素服步行至廟禮生引至拜位通贊生唱行一
跪三叩頭禮宣䟽文畢再行一跪三叩頭禮焚䟽
文再揖禮畢
祈晴
在
城隍廟設香案香蠟拜用紅氊僧道各一班開壇誦
經禮生四名鼓吹一班各官衣素服步行至廟禮
生引至拜位通贊生唱行一跪三叩頭禮宣䟽文
畢再行一跪三叩頭禮焚䟽文再揖禮畢
鹿鳴宴
發榜次早中式各舉人齊至督學衙門脫藍換青
簪花披紅詣府學謁拜
文廟畢出文明門由青雲路至宴所宴設布政司堂
上進大門内分東西立候監臨及督學至迎揖復
出大門候主考至迎揖恭設香案主考監臨督學
及司道俱衣朝衣望
闕行三跪九叩頭禮畢舉人肅班參拜先主考次監臨
次督學次提調監試次分考官各行四拜禮次場
内執事及府廳州縣各官行兩拜禮又左右分列
對行兩拜禮畢司罇執爵捧盒唱名每五名一班
各賜酒三爵解元委官送其餘舉人司罇送各飲
酒揖謝畢布政使送酒主考監臨督學各坐定舉
人進揖告坐依次出就席傳樂童歌鹿鳴章歌畢
舉人先撤席禀謝照例備匾額彩亭彩旗鼓樂送
歸主考監臨督學飲畢各回
鷹揚宴
發榜次早中式各舉人齊至督學衙門脱藍換青
簪花披紅詣府學謁拜
文廟畢出文眀門由青雲路至宴所宴設布政司堂
上進大門内分東西立候監臨典試及督學監試
總鎮至迎揖恭設香案監臨典試督學監試總鎮
及司道俱衣朝衣望
闕行三跪九叩頭禮畢舉人肅班參拜先典試次督學
次監試總鎮次布按二司次提調監試及分考官
各行四拜禮次場内執事及府廳州縣各官行兩
拜禮又分左右對行兩拜禮畢司罇執爵捧盒唱
名每五名一班各賜酒三爵飲謝畢布政使送酒
典試督學各坐定舉人進揖告坐依次出就席舉
人先撤席禀謝照例備匾額彩亭彩旗鼓樂送歸
典試督學飲畢各回
鄉飲酒
每歲正月十五十月初一日於儒學行禮前一日
執事者於儒學之講堂陳設坐次司正率執事者
習禮至日黎眀執事者宰牲具饌主席及僚屬司
正先詣學遣人速賓僎以下比至執事者先報曰
賓至主席者率僚屬出迎於庠門之外以入主居
東賓居西三揖三讓而後升堂東西相向立贊兩
拜賓坐執事又報曰僎至主席又率僚屬出迎揖
讓升堂拜坐如前儀賓介俱至既就位執事者唱
司正揚觶執事引司正由西階至堂中北向立執
事者唱賓僎以下皆立唱揖司正賓僎以下皆揖
執事者以觶酌酒授司正司正舉酒曰恭惟
朝廷率由舊章敦崇禮教舉行鄉飲非為飲食凡我
長幼各相勸勉為臣盡忠為子盡孝長幼有序兄
友弟恭内睦宗族外和鄉里無或廢墜以忝所生
語畢執事者唱司正飲酒飲畢以觶授執事執事
者唱揖司正揖賓僎以下皆揖司正復位賓僎以
下皆復位唱讀律令執事者舉律令案於堂之中
引讀律令者詣案前北向立唱賓僎以下皆立行
揖禮如前讀畢復位執事者唱供饌案執事舉饌案
至賓前次僎次介次主三賓以下各以次舉訖執
事者唱獻賓主起席北面立執事斟酒以授主主受
爵詣賓前置於席稍退贊兩拜賓答拜訖執事又
斟酒以授主主受爵詣僎前置於席交拜如前儀
畢主退復位執事者唱賓酬酒賓起僎從之執事
者斟酒授賓賓受爵詣主前置於席稍退贊兩拜
賓僎主交拜訖各就位坐執事者分左右立介三
賓衆賓以下以次斟酒於席訖執事者唱飲酒或
三行或五行供湯又唱斟酒飲酒供湯三品畢執
事者唱徹饌候徹饌案訖唱賓僎以下皆行禮僎
主僚屬居東賓介三賓衆賓居西贊兩拜訖唱送
賓以次下堂分東西行仍三揖出庠門而退
凡鄉飲酒禮序長幼崇賢良别奸頑其坐席間
高年德劭者居上高年淳篤者並之以次序齒
而列其有違條犯法者不許干於良善之席違
者罪以違制敢有諠譁失禮者揚觶者以禮責
之主知府知州知縣如無正官佐貳官代位
於東南大賓以致仕官為之位於西北僎
擇於里年高有德之人位於東北介以次長
位於西南三賓以賓之次者為之位於賓主
介僎之後除賓僎外衆賓序齒列坐其僚屬則
序爵司正以教職為之主揚觶以罰贊禮
者以老成生員為之
歌章
初歌鹿鳴之首章次歌南山之首章
三歌湛露之首章終歌天保之首章
鄉約
凡州縣城内及各大鄉村各立講約之所設約正
一人於舉貢生員内揀選老成有學行者為之值
月三四人選樸實謹守者為之置二籍德業可勸
者為一籍過失可規者為一籍值月掌之月終則
告於約正而授於其次每月朔日舉行先期值月
預約同鄉之人夙興集於講約之所俟約正及耆
老里長皆至相對三揖衆以齒分左右立設案于
庭中值月向案北面立亢聲宣讀
聖諭廣訓各人肅聽約正復推說其義必剴切叮嚀務
使警悟通曉未達者仍許其質問講畢于此鄉内
有善者衆推之有過者值月糾之約正詢其實狀
衆無異詞乃命值月分别書之值月遂讀記善籍
一遍其記過籍呈約正及耆老里長默視一遍皆
付值月收之事畢衆揖而退歲終則考校其善過
彙冊報于州縣官設為勸懲之法有能改過者一
體奬勵之
河南通志卷十
