欽定四庫全書
大清太祖承天廣運聖德神功肇紀立極仁孝睿武端毅
欽安弘文定業高皇帝聖訓卷四
輯人心
天命十年乙丑八月乙酉科爾沁奥巴台吉聞蒙
古察哈爾林丹汗欲興兵侵之以書乞援
上報奥巴書曰爾借兵多多與爾若少少與爾勿過憂也
然兵不在多寡在天而已凡此各國皆天所命以衆暴
寡天豈容之但堅爾城郭據城堵禦察哈爾不能拔必
退否則或敗而走國且危即不敗知爾國不可得亦不
復侵爾可安處無虞矣昔察哈爾土門札薩克圖汗侵
輝發國時輝發兵五百帶甲僅五十人與戰察哈爾不
勝而回遂不復侵此非眀騐耶至兩軍野戰譬如投骨
之戲或俯或仰勝負難必兵寡而欲出城野戰者其人
必怯便於自走耳慎勿從必據城以待伺其力攻不克
而退然後乘機出戰以制勝者始為大勇耳汝若欲與
之盟好以幸無事則汝科爾沁貝勒等先曾與察哈爾
土門札薩克圖稱和好矣其至於今察哈爾喀爾喀棄
絶盟誓數侵掠汝豈汝等曾有罪耶今雖再欲與和以
幸無事彼既蓄意侵害矣汝等即無罪彼遂已乎眀朝
鮮烏喇輝發葉赫哈逹暨我滿洲國若無城郭蒙古豈
令我等安居哉惟恃有城郭故耳尋林丹汗來侵奥巴
台吉
上命三貝勒四貝勒等率兵救之林丹汗聞我國兵至解
圍遁去
天命十一年丙寅五月丁巳聞蒙古科爾沁部落
奥巴台吉等來朝
上出城迎十里許御帳殿奥巴率賀爾禾代台吉拜思噶
爾台吉朝見畢奥巴等獻紫貂皮貂裘駝馬因曰
我等所有之物悉被察哈爾喀爾喀掠去無堪獻
者
上曰彼二部落原因貪得而來掠汝不待言也今爾我無
恙得會足矣張筵宴勞畢各賜鞍馬冠服諸珍異之物
奥巴喜曰今
皇帝所賚明日仍取還否吾喜甚未信殊以為異
上曰此微物耳何足論此後凡以物與汝者或係隨意持
贈其物未必甚佳汝若見諸貝勒中衣服器具之佳者
請之當不爾靳也遂偕奥巴等入瀋陽城恩禮甚厚尋
以弟逹爾漢巴圖魯貝勒舒爾哈齊之子圖倫台
吉女妻之至六月戊寅
上宴科爾沁台吉奥巴賜號曰汗
上曰為惡而蒙天譴國乃敗亡為善而蒙天祐國乃昌熾
總之主宰在天也察哈爾汗起兵侵奥巴台吉天祐奥
巴獲免於難來歸附我朕仰承天意賜以名號當察哈
爾兵至時其兄弟屬下人皆遁去獨奥巴台吉奮
力拒戰故號為土謝圖汗兄土梅號代逹爾漢弟
布塔齊號扎薩克圖杜稜賀爾禾代號青卓禮克
圖復賜鎧甲及四時衣各種銀器雕鞍蟒幣布帛
等物有加
通下情
天命五年庚申六月庚戌
上曰凡有下情欲訴者恐不得上聞可樹二木於門外其
有欲訴之言書而懸之於木俾朕覽其辭晰其顛末而
按問焉由是事無鉅細悉得上逹
睿照所及民無隱情
眀法令
天命元年丙辰七月己巳
上諭議政大臣五人曰凡事不可一人獨斷如一人獨斷
必致生亂國人有事當訴於公所毋得訴於諸臣之家
其有私訴者曾付以鞭索俾執而責之前以大臣額亦
都巴圖魯有私訴於家者不執送已治以罪兹更加申
諭傳於國中凡貝勒諸臣有罪當束身静聽任公斷有
執拗不服者加以重罪其束身静聽者如例審斷凡事
俱五日一聽斷於公所其私訴於家者即當執送有不
執送而私行聽斷者亦如額亦都治罪
天命四年己未二月乙卯
上諭羣臣曰今有人懸書於門自稱其才可統馭千萬人
第不用耳夫果有統馭千萬人之才衆豈不知之亦豈
不舉之又有人焉才既不能馭衆惟驕語於人曰予曾
臨敵受傷夫受傷之人已按傷加賞更復何言如伊拉
喀者統馭無能反以不加優擢妄生怨望故置之死羅
木布特爾孫雖長於戰鬭而沉湎於酒無馭衆才不過
匹夫之勇耳何堪信任又如張球武大海者屢經戰陣
未立寸功反云試我後效彼謂後此效力誰其不效力
者將誰欺耶以此誅張球而武大海以新附之人姑宥
之嗣後總兵以下諸將佐有不能奮勇當前反生怨忿
者即行奏聞兹承
天祐肇造丕基有仍蹈前轍者必致亂我國家殺無赦
天命七年壬戌二月壬午蒙古兀魯特部落眀安
等凡十七貝勒及喀爾喀各部落台吉率軍民來
附
上御殿宴勞之
諭曰我國習俗所尚守忠信奉法度賢而善者舉之不遺
悖且亂者治之不貸以致盜竊潛消暴亂不作拾遺於
道必還其主習俗如此所以獲膺
天眷爾蒙古人所持者念珠所稱者佛號而不息盜竊之
風遂遭天譴俾爾諸貝勒自亂其心殃及於國今爾等
既歸我賢而善者嘉其賢而優禮之即不能之人亦因
其歸順而善遇焉今而後慎勿萌盜竊暴亂之心倘舊
惡不悛國法不汝貸也
天命八年癸亥六月丁亥
上諭曰總兵以下備禦以上世爵之臣果各敬守乃職夙
夜殫心以奉國家朕視之如子誠有益矣若晏安自便
存心怠慢玩忽天紀朕視之如子竟何益哉爾等共襄
大業宜殫力焉我國之中漢人蒙古并他族類雜處於
此其或逃或叛或為盜賊為姦宄者其嚴察之衆果嚴
察則羣小不敢為亂國有不治者乎國治則朕心安豢
養汝等誠有濟矣若羣心怠慢察之不嚴姦人伺間而
起國之亂也由此國亂朕心不安將豢飬汝等何益哉
從來惟開創為難耳今任以所創基業而汝等不加敬
慎更有何者報朕養育恩耶
天命十一年丙寅七月乙亥
上諭貝勒諸臣曰朕心公而法嚴有功者必賞雖仇不念
有罪者必懲雖親罔恤以是為是以非為非故蒙
天眷祐遼東之地盡畀於我眀主棄前盟開邊釁遂致天
譴喪師失地今爾貝勒諸臣倘不以公勤為心國之忠
邪莫辨盜賊罔察使典章淆亂法紀廢弛則
上天賜朕之福祚自爾等虧損之矣朕豈肯徇爾等所為
而易其欽若
昊天之初心耶朕仰承
天意悉秉至公爾等所行匪僻其咎自歸爾等推爾等之
意以為國人衆多稽察難徧不知一國之衆以八旗而
分隸之則為數少矣每旗下以五甲喇而分隸之則又
少矣每甲喇下以五牛彔而更分隸之則又少矣今自
牛彔額真以至什長遞相稽察各於所屬之人自膳夫
牧卒以及僕隸靡不詳加曉諭有惡必懲則盜竊姦宄
何自而生哉夫惟己不正乃不能察人耳己既正矣復
何所畏忌而不稽察以舉發之乎或屯戍更番之兵及
離隊伍獨行之兵有劫掠漢人竊其畜産奪其薪木掠
取其衣服者何不各據所見聞即為舉發今滿漢既為
一家若以漢人為新附恣行劫掠是殘害我降附之國
人也似此蠧國之人可不稽察之乎且爾貝勒諸臣及
滿漢各官嘗有誓言惟君所賜予及所應得者則受之
至民間財物雖分金尺帛必不妄取今八旗中孰賢孰
否各牛彔下孰賢孰否其詳察之若互相隱蔽不舉被
人訐發固山額真牛彔額真俱罪
鑒古
天命十一年丙寅正月己酉
上諭諸貝勒曰上天覆育萬物公而無私非者非不以國
大而庇之是者是不以國小而棄之嘗觀歴代帝王其
初每苦心志勞筋骨備歴艱難而後得成大業虞舜躬
耕歴山克盡孝行遂聲聞於天而登帝位漢高祖一泗
上亭長耳奮力行間躬定禍亂遂有天下金太祖服事
遼主幾被誅卒能奮志修身收服屬國滅遼稱帝眀太
祖蚤喪父母棲身佛寺歴盡艱危卒成帝業此皆天眷
有德不以微賤而棄之也周宣王時有童謠曰檿弧箕
服實亡周國及幽王寵溺褒姒紊亂國政西周以亡秦
始皇雄據西陲吞幷海内築長城防禦邊界信方士訪
求神仙自謂一世二世以至萬世傳之無窮乃恣意暴
虐二世而亡宋徽宗招納叛臣搆兵啓覺為金所敗父
子被執身死於外金主完顔亮違悖天常荒淫不道獲
罪於天卒被篡弑元順帝不畏天威不治國政疎斥賢
能信任姦慝致盜賊蠭起國祚遂亡此皆天厭凶德不
以國之大而且強以庇之也今眀之君臣自恃強大蔑
視
上帝任意生殺妄啓釁端助葉赫侵我疆圉燬我廬舍奪
我禾稼肆虐無已朕用昭告
皇天興師征之猶不悔悟其非自謂以強制弱所向無敵
不知是非自有天鑒固不在衆寡大小也觀古今典籍
國雖大而歷數將終則君臣庸闇紀綱倒置至於滅亡
國雖小而運祚方興則禎祥洊集民物蕃盛寖以昌熾
總之皆由天也今明災異疊見其君臣不務修省終必
致天之罰矣縱國大兵強豈足恃乎夫人能引咎修德
者上也文過飾非者下也後世子孫宜法前代之所以
得鑒前代之所以失遷善改過上合天心則可以永享
鴻祚矣
賞功
天命六年辛酉七月壬寅
上以克取遼東
御殿召集羣臣大陳筵宴
上親舉金巵徧賜以酒又各賜衣一襲衆臣欣承寵賚皆
叩首謝
上諭之曰眀之國最大也尚以為不足而欲并人之國故
喪其師眀之土最廣也尚以為不足而欲奪人之土故
喪其地此皆
天厭眀而祐我也賴爾諸臣攻戰之力仰承
天眷故朕及爾等得至此地酒一巵衣一襲為物幾何豈
足酬勞哉但念爾諸臣宣力疆埸勤勞王事兹集殿廷
用伸懽敘以見朕心嘉悅而已
昭信
天命五年庚申正月丙申
上與喀爾喀五部落貝勒盟後有把岳忒部落台吉索凝
屬下一人及扎魯特部落寨桑侯痕屬下一人來
歸
上曰來歸之情誠為可矜但盟誓之言尤不可背遂不納
各還其主
誡逸樂
天命六年辛酉七月甲子
上諭侍臣曰愚闇之夫躭於逸樂不致力修德凡言之有
益無益皆不能辨憚於聽受即聞善言亦不默識深思
惟圖晏安自便此豈人類也耶愚者羣聚縱為嬉遊耽
於宴飲習於謔浪至賢哲當前則引故而却避之若委
以正務則諉謝而不任焉此亦非人類也出獵行兵之
事漠不經心而甲胄弓矢不加修治所修治者宴會時
服飾而已此等之人與無足比數之婦人等耳所謂愚
闇性成人所擯棄當為切戒至為婦人者不治其家不
順其夫而干預外事亦失其為婦之道矣有家者竝宜
戒警也
謹嗜好
天命六年辛酉五月壬寅
上諭貝勒諸臣曰凡人溺於匪僻不自省改猶大厦將傾
而坐其中懸崖欲崩而立其下也爾貝勒諸臣若驕恣
不遜則自喪其德過失不改則自辱其身陵侍從虐僕
隸則禄不保不善如此必無告以善言者即己有一言
之善人且不聽欲求賢哲之助何可得耶縱令得之亦
必不能受其善言而敬識不忘如此則禍患必叢集其
身矣
天命六年辛酉七月甲寅
上諭侍臣曰凡人於才智有德之人不就而效法者以薰
染於積習深耳否則秉彝之好人所同具何憚而不效
法耶貨財已充而不衣不食必陷溺而成癖矣不然不
衣不食何為哉夫人福澤既盡則不善之心生家道將
衰則不肖之子出君子福積於躬隨所居而吉隨所遇
而善惟其積福遂以召祥若不勤於所事憚勞苦是自
棄其治生之道也譬之沃壤不勤耕治嘉穀豈坐穫耶
賢哲之人雖遇小事必從容籌度以底於成凡事能好
謀而成則衆皆悅服若放逸此心惟物是嗜則必取憎
於人矣既具賢哲之性又常存敬畏斯惡念無從而生
倘惡念偶萌宜急遏之待其形著於外衆皆知之悔亦
無及矣至於取友者既知其惡而復與之友亦必非善
人也
是日
上諭侍臣曰書云心逸日休心勞日拙此言良是凡人於
貨財誰不愛之愛之而獲長享者誰耶人之遭逢或吉
或凶皆由前定何不安於義命而勞心以妄求耶
天命十年乙丑八月癸巳
上因諸臣及國人中有嗜酒者誡之曰爾等曾聞古來飲
酒之人於飲酒之中得何物習何藝有所裨益者乎飲
酒之人或與人鬭爭以刃傷人而抵罪者或墜馬傷手
足折項死者或為鬼魅所魘死者或縱飲無節死者或
顛仆道路遺失衣冠者或失懽於父母兄弟者或因使
酒毁敗器具消落家業流於汙下者朕屢聞之矣况此
酒饑者飲之弗飽也何不陳設餺飥炊黍而食之同為
黍所造耳為酒則能傷人若餺飥若炊黍則能致飽焉
乃不食可飽之物而嗜此傷生者何為也愚者飲之喪
身賢者飲之敗德且獲罪於君以及貝勒大臣被譴罹
刑皆由於此即一家之中夫飲酒取憎於婦婦飲酒見
惡於夫下及僮僕亦不能堪而去之矣飲酒亦何益哉
昔賢云藥之毒者雖苦口能却病焉酒之旨者雖適口
能召疾焉讒諂之言雖悅耳違於義焉忠諫之言雖逆
耳協於理焉則酒固宜切戒也遂書之以頒於國中
大清太祖承天廣運聖德神功肇紀立極仁孝睿武端毅
欽安弘文定業高皇帝聖訓卷四
