浙江通志卷四十
古蹟(二)
杭州府(下)
忘筌亭古蹟考在郡圃内唐時建咸淳臨安志在
鳳凰山舊治今存其名(白居易忘筌亭詩翠巘公門對朱軒野徑連只開新)
(戶牖不改舊風烟虛室閒生白高情淡入玄酒容同坐勸詩就滿城傳自笑滄江畔遥思絳帳前亭)
(臺隨事有爭敢比忘筌)
西亭錢起有九日宴浙江西亭詩(又作嚴維)
錢塘府亭羅隱有錢塘府亭詩為錢武肅王作
碧波亭晏公𩔖要在子城北門外吳越備史天福
三年十二月王大閱馬步軍樓艣於碧波亭咸淳
臨安志亭臨水面闊數丈元豐四年郡守張詵重
建
南園巽亭乾道臨安志慶歷三年郡守蔣堂於舊
治之東南建巽亭以對江山之勝崇寧三年蔣之
竒作詩紀其事(蘇舜欽南園巽亭詩公自登臨闢草萊赫然危締壓崔嵬凉翻簾幕)
(潮聲過清入琴尊雨氣來疇肯登臨何處好平生懷抱此中開東南地本多幽勝此向東南特壯哉)
望越亭乾道臨安志在舊治後慶歷中郡守蔣堂
建政和元年郡守張閣遷巽亭於此
曲水亭咸淳臨安志在鳳凰山舊治治平中守沈
遘建
清風亭乾道臨安志在中和堂側直望海門
鳳凰亭咸淳臨安志在府治南通判北廳
隆禮亭乾道臨安志祥符舊經云在郡城錢塘舊
治之南到縣一十三里
敦禮亭乾道臨安志祥符舊經云在郡城錢塘舊
治之南到縣一十二里
崇禮亭乾道臨安志祥符舊經云在郡城錢塘舊
治之南到縣一十一里
安濟亭乾道臨安志在錢塘舊治南到縣二十里
浙江亭乾道臨安志在錢塘舊治南到縣一十五
里
集賢亭乾道臨安志在豐豫門外湖堂前
潺湲亭乾道臨安志古稱阿閃佛塔亭旁有溝牐
引湖水以注相國井遂名潺湲亭
通遠亭乾道臨安志祥符舊經云在錢塘縣舊治
北到縣四里
古泉亭太平寰宇記錢塘古泉亭有紫水如霞
夢謝亭晏公𩔖要靈隱山畔舊有夢謝亭謝靈運
父居會稽因不宜子息乃於錢塘杜明師舍寄養
師夜夢東南有賢人來訪及曉靈運至故作夢謝
亭(名勝志一名客兒亭盧元輔詩絶頂客兒亭是也成化杭州府志謝屐亭在上天竺)
南亭萬歷杭州府志在郡城東南隅唐建(杜牧南亭記趙)
(郡李子烈播立朝名人也自尚書比部郎中出為錢塘錢塘於江南繁大雅亞吳郡子烈少遊其地)
(委曲知其俗蠧人者剔削根節斷其脉絡人隨化之三箋干丞相云濤壤民居不一銲錮敗侵不休)
(詔與錢二十萬築長堤人益安喜子烈曰㢲越古今多文士來吾郡遊登樓倚軒莫不飄然而增思)
(吾郡之江山甲於天下信然也乃作南亭於城東南隅江平入天越峯如髻越樹如髮半夜酒餘殷)
(殷浪聲起於月外東閩兩越宦遊善地也予知百數十年後登南亭者念仁聖天子之神功美子烈)
(之旨跡覩南亭千萬狀吟不辭已四時千萬狀吟不能去作為歌詩次之於後不知幾千百人矣姚)
(合題杭州郡齋南亭詩舊隱即雲林思歸日日深如今來此地無復有前心古石生靈草長松栖異)
(禽暮潮簷下過濺浪濕衣襟)
冷泉亭方輿勝覽在飛來峰下唐刺史元藇建(名勝)
(志相傳冷泉二字白居易書亭字蘇軾續書白居易冷泉亭記東南山水餘杭郡為最就郡言靈隱)
(寺為尤由寺觀冷泉亭為甲亭在山下水中央寺西南隅鬲不倍尋廣不累丈而撮竒得要地搜勝)
(槩物無遁形春之日吾愛其草薰薰木欣欣可以導和納粹暢人血氣夏之夜吾愛其泉渟渟風泠)
(泠可以蠲煩析酲起人心情山樹為盖巖石為屏雲從楝生水與階平坐而翫之者可濯足於牀下)
(卧而狎之者可垂釣於枕上矧又潺湲潔澈粹泠柔滑若俗士若道人眼耳之塵心舌之垢不待盥)
(滌見輙除去潛利隂益可勝言哉斯所以最餘杭而甲靈隱也杭自郡城抵四封叢山複湖易為形)
(勝先是領郡者有相里君造虛白亭有韓僕射臯作候仙亭有裴庶子常棣作觀風亭有盧給事元)
(輔作見山亭及右司郎中河南元藇最後作此亭於是五亭相望如指之列可謂佳境殫矣能事畢)
(矣後來者雖有敏心巧目無所加焉故吾繼之述而不作長慶三年記梅詢冷泉亭詩古竇鳴幽泉)
(蒼崖結虛宇六月期客游披襟苦徂暑開窗弄清淺吹鬢疑風雨不見白使君烟蘿為誰語毛友冷)
(泉亭詩并序昔人以為冷泉未極其妙因加小亭其上然冷然水光滃然山翠以故去者過半予以)
(謂不必加工但去其尤贅者斯善也如明鏡中而加繢畫非不美好所以為清明者逝矣拂拭菑翳)
(舊觀復還可也面山取勢俯山中亭外安亭自蔽蒙眼界已通無礙物胷中陡覺有眞空試尋櫓響)
(驚時異却聽猿聲與舊同萬事須叟成轉易我來閱世一初終曹既明冷泉亭詩朱簷日轉軒窗冷)
(碧嶂雲低草樹香山影倒沉波底月夜闌相對瀉寒光張履信冷泉亭詩水石一闌干僧歸四山靜)
(擕琴譜澗泉月浸夜深冷)
候仙亭咸淳臨安志唐守韓臯建久廢安撫趙與
&KR0696;更造(自居易候仙亭詩蹇步垂朱綬華纓映白鬚何因駐衰老只且有歡娛酒興還應在)
(詩情可便無登山與臨水猶未要人扶沈亞之題候仙亭詩新創仙亭覆石壇雕闌峻宇入雲端嶺)
(北嘯猿高枕聽湖南山色捲簾看)
虛白亭咸淳臨安志唐守相里君造
見山亭咸淳臨安志唐守盧給事元輔建(錢塘縣志在靈)
(隱寺後一名巢雲)
觀風亭咸淳臨安志在冷泉亭側唐庶子裴常棣
建(武林舊事四亭俱廢惟冷泉存)
壑雷亭咸淳臨安志在冷泉亭側宋淳祐中安撫
趙與&KR0696;創
袁君亭萬歷靈隱寺志後人思慕唐刺史袁仁敬
建
紫薇亭咸淳臨安志郡守紫薇舍人唐詢暇日至
靈隱山顧訪勝㮣後建亭於此因名
翠微亭萬歷靈隱寺志在飛來峰半韓世忠建韓
公因岳飛登池州翠微亭詩有特地尋芳上翠微
之句故以名亭亦隱痛之也
曲水亭董嗣杲西湖百詠引曲水亭在下竺寺前
一曰流杯亭有水臺盤在亭心宋淳祐間重建(梅詢)
(曲水亭詩鶴髮山中人流水鑿幽石如凭青玉案分遞白雲液泠泠濺鼎爼瑟瑟穿瑤席醉坐三伏)
(中煩襟自消釋)
月桂亭古蹟考在月桂峰下
望海亭萬歷靈隱寺志在北高峰頂
石橋亭咸淳臨安志在武林山中路近翻經臺
介亭咸淳臨安志在鳳凰山對排衙石熙寧中郡
守祖無擇作天風泠然有縹緲憑虛之意(蘇軾登介亭餞)
(楊次公詩籃輿西出登山門喜與我友尋仙村丹青明滅風篁嶺環珮空響桃花源前朝欲上已蠟)
(屐黑雲白雨如傾盆今晨積霧捲十里豈畏觸熱生病根在家頭陀無為子久與青山為弟昆孤峯)
(盡處亦何有西湖鏡天江抹坤臨高揮手謝好住清風萬壑傳其言風回響答君聽取我亦到處隨)
(君軒)
聽泉亭武林梵志近法相寺里許沿塢而上蘇軾
題榜
忠實亭武林梵志在介亭傍宋高宗御書
橘園亭嘉靖仁和縣志在豐樂橋北傍水宋高宗
創亭其上其地多美橘至今稱橘園亭乾道臨安
志在鹽橋之南乾道五年郡守周淙重修
馭舟亭乾道臨安志在鹽橋之北
紅亭咸淳臨安志外沙河自竹車門北去繞城東
過紅亭稅務
武林亭四朝聞見錄太乙宫後有小土阜曰虎林
山亦稱武林山上有亭曰武林環以花竹(咸淳臨安志在)
(城内虎林山高士堂後)
過溪亭施註蘇詩辨才法師退居龍井東坡守杭
作亭風篁嶺上名過溪因東坡詣師師送至嶺上
亦曰二老亭
垂雲亭蘇軾有登垂雲亭飲參寥泉詩
暢亭瀹俗亭咸淳臨安志俱在棲霞洞外
宜對亭名勝志在九里松葉紹翁書
如此江山亭成化杭州府志在吳山梓潼廟
香月亭清新亭挹翠亭香蓮亭成化杭州
府志並在孤山
舒嘯亭武林梵志在烟霞洞傍
秀江亭武林梵志在開化寺傍(毛萬齡登秀江亭望海詩層樓落日)
(海門開千里濤聲一瞬來我欲憑闌看起處晴江白雪滿瑤臺)
問水亭玉蓮亭萬歷錢塘縣志俱在湧金門外
(錢塘縣志問水亭明孫隆建游人歸憩湖舟皆集於下張遂辰問水亭歸船詩銀燭碧籠紗歸船喧)
(幾家仍呼小蘭葉月下理琵琶)
柳洲亭錢塘縣志即豐樂樓舊址明嘉靖間郡守
陳仕賢建初名柳洲别館(廣羣芳譜南渡後自湧金至錢塘沿城五里徧)
(插垂柳)
望湖亭成化杭州府志在寳石峰之陽(萬歷杭州府志唐時)
(在孤山之北宋時徙寳石峰國初復故址四面玲瓏夏月最快)
種德亭蘇軾種德亭詩序處士王復家於錢塘為
人多技能而醫尤精築室候潮門外作亭榭以與
士大夫遊人徒知其接花藝果之勤而不知其所
種者德也乃以名其亭
湖心亭萬歷杭州府志在西湖之中舊有湖心寺
寺外三塔鼎峙弘治中寺與塔俱燬嘉靖中知府
孫孟尋遺址建亭萬歷四年按察僉事徐廷裸重
建萬歷錢塘縣志湖心寺舊有三塔其中塔南塔
久廢乃即北塔基建亭於上名湖心亭(西湖遊覽志萬歷四)
(年僉事姑蘇徐廷裸大參海虞王竺錢塘尹西蜀姜召同建亭額有太虛一點宛在水中央之題司)
(禮孫隆重建四碪上植桃柳改曰喜清閣)
國朝康熙三十八年
聖祖仁皇帝省方廵幸
御書静觀萬𩔖四字額又
御製湖心亭詩二首(恭紀首卷)
放鶴亭萬歷杭州府志在孤山北元至元間儒學
提舉余謙葺林處士墓構梅亭於下郡人陳子安
構鶴亭配之並廢明嘉靖中錢塘知縣王釴建兹
亭以續舊
國朝康熙三十四年
聖祖仁皇帝命刑部員外郎宋駿業督工重建
御書放鶴二字扁於亭楣又書舞鶴賦刻石立亭上
歲寒亭遂昌雜錄孤山之隂一亭在高阜上曰歲
寒繚亭皆古梅
喬木亭戴表元喬木亭記亭在清河張君燕居之
東其先世忠烈王以功開國於循而置邸於杭子
孫五世所居邸之坊至今稱清河焉
梅亭四朝聞見錄陳讜題吳山三茅觀梅亭詩有
云竹密不知雲欲雨山高盡見水朝宗
駕霄亭齊東野語張功甫鎡於南湖園作駕霄亭
於四古松間以鐵絙懸之半空而羈之松身梯登
之眞有挾飛仙之意
留雲亭武林梵志在南湖張家寺内宋建其地今
為賽西湖
江湖一覽亭萬歷杭州府志在七寳山三茅觀西
左右有門曰凌虛獨步
涵鏡亭萬歷杭州府志在柳洲亭西北四面皆池
中創一亭
霽雲亭積翠亭發幽亭白雲亭釋契嵩遊
南屏山記由山麓而上東則霽雲亭西則積翠亭
由積翠亭而上抵於發幽亭由發幽而東至於白
雲亭從麓至頂巖石皆竒世所無有盖湖山絶勝
處也
居然亭淨慈寺志宗鏡堂上為蓮花洞有居然亭
秀爽特甚
江湖偉觀亭萬歷杭州府志在慈雲嶺之巔
清暉亭錢惟善題清暉亭詩段家亭子近吳山
映發亭楊蟠西湖百咏有映發亭詩
西水亭楊蟠西湖百咏有西水亭詩
清芳亭萬歷錢塘縣志江上有清芳亭
鍾翠亭錢塘縣志在三茅觀前明孫隆建
贊元亭錢塘縣志在雲居寺後山頂稱楓林頂明
總制胡宗憲建
望雲亭萬歷錢塘縣志在金龍山宋謝緒讀書處
曲水流觴亭嘉靖仁和縣志在縣内尊勝寺又有
望江亭
錦香亭成化杭州府志在海寧縣署
仰高亭嘉靖海寧縣志在縣治西廳宋建元時遷
於正堂之後花木森然為遊息之所
瑞隱亭方干有鹽官王長官新創瑞隱亭詩
潄玉亭硤川志在紫微泉上宋淳熙中令鍾必萬
建
紫微深隱亭硤川志在西山百步石右
望吳亭硤川志在硤石湖北相傳越屯兵於此以
望吳兵水口有望吳壩
泗水亭海寧縣志在洛塘許睢陽讀書處唐乾元
初公子玟即亭建廟
水月亭硤川志在湖南宋時設砦處
雙清亭富陽縣志在縣廳事後宋令程珌植以梅
竹
勝覽亭折柳亭咸淳臨安志富陽縣觀山横截
大江上有亭曰勝覽又山下有折柳亭客使多餞
於此
春山偉觀亭咸淳臨安志在富陽縣西南又名望
仙亭
近天亭咸淳臨安志在富陽縣權縣趙師燿建參
政樓鑰書
迎秀亭宣德富陽縣志前臨大江對峙西南諸峰
據邑治之勝宋令趙汝崖建
會江亭成化杭州府志在富陽江口據大江之勝
宋令程珌建
孫亭宣德富陽縣志在亭山因晉處士孫晷得名
稽亭名勝志稽亭山在餘杭縣南九里上有亭基
秦始皇築以望會稽
鰲亭晏公𩔖要在餘杭縣南以其在湖中山上因
號鰲亭(咸淳臨安志亦名南亭又曰嘷亭聲之訛耳唐貞元初令盧鵬建大滌洞天記晉郭)
(眞君居大滌以虎自隨晩則虎嘷故曰嘷亭)
部伍亭咸淳臨安志在餘杭縣東北二里吳將凌
統家餘杭募鄉兵置部伍於此(萬歷杭州府志今其南有部伍橋亭)
(廢橋存)
放龜亭咸淳臨安志在餘杭縣南五里石叢起有
類龜形唐貞元中令盧鵬建
望湖亭萬歷杭州府志在餘杭縣南湖塘上唐寳
歷間令歸珧建
湖心亭南湖紀遊亭在南湖中望洞霄諸峰若列
屏幛春時水發亭勢若浮
宜霜亭大滌洞天記洞霄宫東南青檀山東坡與
蔡準吳天常樂富國聞人安道俞康直張曰華遊
此後人名其巖曰來賢作亭其上即取坡詩名之
清音亭餘杭縣新志在大滌洞丹泉池上(咸淳臨安志亭)
(在洞路之後數丈乃天柱泉發源之竇水流沿洄亭間循除以入於沼清泠可愛亭名取左太冲山)
(水有清音之句)
鑑亭咸淳臨安志在餘杭縣南百步清流如鑑
九曲亭餘杭縣新志在縣西南九曲嶺上宋淳熙
中建
翠蛟亭明一綂志在餘杭縣西宋高宗步月至此
建亭摘蘇軾庭下流泉翠蛟舞之句為名
傾盞亭萬歷杭州府志在餘杭縣徑山
綠野亭蘇軾有宿餘杭法喜寺後綠野亭望吳興
諸山懷孫莘老學士詩
祥光亭大滌洞天記在大滌洞口宋祥符中中使
至五色雲出自洞中表奏其事因建亭(咸淳臨安志錢武肅)
(王微時嘗卧巨石上指而言曰異時或富貴當建亭覆此石及衣錦回頗盛飾其石今瘞亭下)
翠微亭武林梵志在洞霄宫上(陳堯佐登翠微亭詩谷口停驂上翠)
(微五雲宫闕闢金扉不知何處朝元會却是龍鸞隊裏歸)
瑞亭中和亭咸淳臨安志並在臨安縣治南
青亭東亭丁峴亭北湖亭嘉靖臨安縣志
並在縣之東俱宋建
西亭東風亭章村亭馬溪亭咸淳臨安志
西亭在臨安縣治西在西北者為東風亭在西南
者為章村亭在東北者為馬溪亭
立玉亭天目山志在西天目過天關為立玉亭危
道如線趾半垂在外眞若羊腸
牛眠亭眞際亭天目山志在西天目自觀音巖
循牛眠亭而上踰半山橋上眞際亭則高麗王問
法高峰時所署者
環錦亭嘉靖臨安縣志在縣南西新鄉宋邑人俞
氏山園(趙善卞西平俞氏山園環錦亭詩百世垂芳在一經茂林修竹讀書聲園池日涉皆)
(成趣景物天然分外清聊復垂綸藏渭釣等閒釋耒起莘耕知君自有眞良貴豈羡斯亭錦得名)
迎暉亭嘉靖臨安縣志在縣北寳林院山南遙見
浙江宋建
豁然亭嘉靖臨安縣志在縣北二十里福勝寺之
北山宋建
錦野亭咸淳臨安志在臨安縣西山
(錦野亭詩者宋吏部侍郎臨安俞烈若晦為錢氏而作也)
空飛亭咸淳臨安志在臨安縣九仙山上眉山王
橚建
海風江月亭咸淳臨安志在臨安縣九仙山瀑布
前邑令家之巽建
三休亭施註蘇詩臨安縣玲瓏山之絶頂名曰九
折巖行百步許有亭下瞰百里名曰三休亭此坡
公詩所云三休亭上工延月九折巖前巧貯風是
也
覽勝亭嘉靖臨安縣志在縣南龍山巔
望錦亭萬歷杭州府志在臨安縣南石鏡山之椒
(盛杲望錦亭詩并引石鏡山崖壁間昔嘗照武肅而有衣錦之封今遺蹟尚存實亭之舊址也余因)
(闢而亭之因賦絶句錦壑清風倦鳥還鏡山高處小亭閒錦南錦北無窮景都在登臨一眺間)
月華亭扶春亭萬歷杭州府志並在於潛縣舊
治宋寳慶中令方熙建
凌寒亭繡香亭成化杭州府志並在於潛縣舊
治宋建
野翁亭咸淳臨安志熙寧間於潛令刁璹建因東
坡贈詩而創(蘇軾於潛令刁同年野翁亭詩山翁不出山溪翁長在溪不如野翁來往)
(溪山間上友麋鹿下鳬鷖問翁何所樂三年不去煩排擠翁言此間亦有樂非絲非竹非蛾眉山人)
(醉後鐵冠落溪女笑時銀櫛低我來觀政問風謠皆云吠犬足生氂但恐此翁一旦捨此去長使山)
(人索寞溪女啼)
山翁亭咸淳臨安志在於潛縣圃令張大猷建後
令胡衛易於山巔以臨香亭舊址為之
溪翁亭咸淳臨安志在於潛縣淳熙初令張大猷
立於縣西北之潘洲
雙溪亭咸淳臨安志潛之潘洲在二水合流之中
令胡衛築亭其上
款乃亭咸淳臨安志在於潛縣野翁亭北
潺湲亭嘉靖於潛縣志在縣治西舊城外
清白泉亭於潛縣志在岝㠋山下宋令邵文炳建
(邵文炳清白泉記余令於潛方經營浮溪橋廼觀山麓有泉澑泠然因築亭其上其泉甘冽取以作)
(釀即以清白名其酒云)
明秀亭明一綂志在於潛縣元&KR0764;山之半
懷謝亭嘉靖於潛縣志在岝㠋山南中路世傳謝
安嘗遊此後人因建亭
跨虛亭叠嶂亭嘉靖於潛縣志在岝㠋山塔北
有跨虛亭亭下崖壁數丈有仙人壇殆類鑿成亭
正在石壁險絶處又山上有叠嶂亭
更好亭萬歷杭州府志在於潛縣清白泉右元皇
慶間建
轉山亭咸淳臨安志在於潛縣西菩山取東坡路
轉山腰之句
翠微亭嘉靖於潛縣志在觀山半嶺
招隱亭萬歷杭州府志在於潛縣柱石山北濯纓
潭上宋參寥子建
春波亭咸淳臨安志在新城縣登平橋之東端平
元年令陳旼建
識春亭四并亭咸淳臨安志新城縣七賢鄉唐
氏林亭也
舒嘯亭萬歷杭州府志在新城縣東南獅子山至
元間邑丞張世榮建今亭據鼉江上
合溪亭萬歷杭州府志在昌化縣前雙溪之西又
名雙溪亭宋熙寧六年令陸元長臨溪建宣和四
年令錢冰重建開禧三年令章伯奮建新亭立東
坡祠於上(章伯奮合溪重建新亭記雙溪與縣治相直流淺湍激市居叢雜無幽閒曠遠)
(之意每凭欄望上流闊處無數百步欲一到未暇也一日有客自遠來語與意合遂駢舟至其處水)
(流無聲綠淨可燭鬚眉極目平遠正在雙澗上下之間面兩峰背武隆野航漁舟日夕往來雲烟收)
(抹頃刻異態舟行容與近一里許石紺白色平鋪水底日光下澈波影内見金綠映漾若織女浪沫)
(循平流徐行散點若殘雪不銷者久之直後夾以蓮蕩屈曲横直十數畝或水暴漲巨魚自溪泝流)
(而入掉尾鼓鬛以萬計渡溪至南屏山巖壁峭立古木自石出枝幹瘦硬盤屈冬少霜凋之葉幽靜)
(竒絶之觀間見層出不可名狀而前人未有收拾品題之者抑山水顯晦自有時乎於是自雙溪取)
(徑傍東坡泉登薦菊亭由象賢菴跨二橋沿流而入芟翳規址作亭其上牓以合溪或謂唐昌山水)
(之勝萃於此矣余聞去縣十里有灘曰洗耳橋曰白牛山曰箕山問其人則曰巢許嘗隱於是故名)
(雙溪自得東坡詩而山水為之增輝亭亦賴以不朽余無巢許之高操東坡之盛名今合溪之名既)
(以余辱後必得如東坡者品題之而後始重庸書以俟)
鏡紅亭咸淳臨安志在合溪亭之後藕池可徑一
里令章伯奮建取韓詩平鋪紅蕖蓋明鏡之句
薦菊亭咸淳臨安志循雙溪而上溪側有窪其泉
甘冽東坡行縣至此嘗酌以試茶開禧二年令章
伯奮作小亭其左取東坡詩一盞寒泉薦秋菊之
義
芳洲亭倦飛亭芎筍亭昌化縣志並在合溪
亭南岸之中洲俱宋令章伯奮建
清暉亭咸淳臨安志在昌化縣水南道院東令錢
孜建
捲雪亭咸淳臨安志在昌化縣南屏之麓
滴翠亭咸淳臨安志在昌化縣南屏山宋淳熙中
令錢孜建(名勝志青山即唐山在雙溪南岸名南屏山熙寧間令陸元長臨流建有新亭)
(淳熙中錢孜易其名曰滴翠)
許由亭咸淳臨安志在昌化縣晩溪去縣西九里
旁有箕山舊傳巢許隱此卞令圖經云以許遠游
嘗居此山遂有此名蓋得之矣
頒春亭萬歷杭州府志在昌化縣宋高宗賜邑令
錢昭祖襭羅山茶昭祖因建亭以榮君之賜其處
今莫考
聚遠樓玉堂雜記德壽宫一樓巍然宋高宗名之
曰聚遠自題其額大書蘇軾頼有高樓能聚遠一
時收拾與閒人之句於屏(周必大端午帖子聚遠樓高面面風冷泉亭下)
(水溶溶人間炎熱何由到眞是瑤臺第一重)
東樓咸淳臨安志在舊府治中和堂之北一名望
潮樓圖經云一名望海樓太平寰宇記望潮樓高
一十丈唐武德七年置(白居易初領郡政退衙登東樓作鰥惸心所念簡牘)
(手自操何言符竹貴未免州縣勞賴是餘杭郡臺榭遶官曹凌晨侵政事向晩恣遊遨山冷微有雪)
(波平未生濤水心如鏡面千里無纖毫直下江最闊近東樓更高煩襟與滯念一望皆遁逃)
清暉樓古蹟考在舊府治唐郡守嚴郎中建(白居易嚴)
(十八郎中在郡日改制東南樓因名清暉未立標榜徵歸郎署予既到郡性愛樓居宴游其閒頗有)
(幽致聊成十韻詩嚴郎制兹樓立名曰清暉未及署花榜遽徵還粉闈去來三四年塵土登者稀今)
(春新太守灑掃施簾幃院柳烟婀娜簷花雪霏微看山倚前戸待月闡東扉碧窗戞瑤瑟朱闌飄舞)
(衣燒香捲幕坐風燕雙雙飛君作不得住我來幸因依始知天地間靈境有所歸)
香遠樓咸淳臨安志在府治舊為玉蓮堂安撫魏
克愚撤去咸淳七年安撫潛說友即茀址為樓取
濓溪香遠益清之語名之為郡治最佳處
明新樓劉基杭州路重修府治記中憲大夫寳珂
公名其偃息之樓曰明新
福星樓咸淳臨安志在兩浙轉運司治淳祐間運
判尹煥建
平遠樓咸淳臨安志在通判北廳
南樓咸淳臨安志在通判南
十三間樓武林舊事在石佛院東坡守杭日每治
事於此有冠勝軒雨亦竒軒(郭祥正十三間樓詩高樓插湖脚紺碧十)
(三間待月客無寐看山僧自閒)
望湖樓乾道臨安志一名看經樓乾德五年忠懿
王錢氏建去錢塘門一里(武林舊事先得樓即古望湖樓東坡詩望湖樓)
(下水如天是也董嗣杲西湖百咏引先得樓即錢塘正庫酒樓潘閬望湖樓詩望湖樓上立竟日懶)
(思還聽水分池界看雲過别山孤舟依岸靜獨鳥向人閑回首重門閉蛙聲夕照間)
湧金樓乾道臨安志政和六年郡守徐鑄以豐豫
門樓隳損命鈴轄楊靖重建頗極壯麗牓曰湧金
樓
豐樂樓方輿勝覽在湧金門外瞰湖楊靖建(武林舊事)
(舊為衆樂亭又改聳翠樓政和中改今名咸淳臨安志樓據西湖之會千峰環繞一碧萬頃柳汀花)
(塢歴歴欄間而游橈畫艦櫂謳隄唱往往會合於樓下為游覽之最顧以官酤喧雜樓亦卑小弗與)
(景稱淳祐九年趙安撫與&KR0696;始撤而新之瓌麗宏特高切雲漢遂為西湖壯觀其旁花徑曲折亭榭)
(參差與兹樓相為映帶搢紳多聚拜於此夢粱錄豐樂樓酒樓名也臨安酒樓中瓦子前武林園向)
(有三元樓次有南瓦子熙春樓新街巷口有花月樓融和坊有嘉慶樓聚景樓金波橋有風月樓靈)
(椒巷口有賞新樓壩頭西市坊有雙鳳樓下瓦子前有新樓汴京茶樓酒肆皆有裝飾至今倣傚成)
(俗也襗仲殊豐樂樓寒食訴衷情詞湧金門外小瀛洲寒食更風流紅船滿湖歌吹花外有高樓晴)
(日煖淡烟浮恣嬉游三千粉黛十二闌千一片雲頭)
迎光樓武林舊事在北山路張循王府
半湖樓朱繼芳半湖樓詩四明仙客此樓居畢竟
西湖壓鑑湖
映江樓萬歷杭州府志在候潮門外宋時有扁曰
烟雲魚鳥元至正中重建改名瞰江
天開圖畫樓成化杭州府志在吳山梓潼廟上
松聲樓錢惟善有松聲樓詩
黃篾樓名勝志在赤山埠浴鵠灣元張伯雨居此
(劉邦彦黃篾樓詩春水初生浴鵠灣篾樓高枕對青山鳥聲啼足忽飛去門掩綠隂清晝閒)
明遠樓戴表元杭州佑聖觀記觀之地舊有明遠
樓昔阜陵嘗讀書其間
夕佳樓武林梵志在南天竺山下演福寺舊址徐
一䕫有記
鎮海樓萬歷杭州府志在吳山東麓舊名朝天門
錢氏建元至元間改為拱北樓明洪武八年改今
名(張伯淳拱北樓詩縹緲樓臺十二闌舉頭人在鳳池班天風不隔尋常眼辰極長依咫尺顔更)
(點分明關政事規模雄壯壓江山東南民物曕堯日乞得餘光萬里還)
齊樹樓萬歷杭州府志在石屋嶺正德間方豪建
瑞石山樓西湖八社詩集祝時泰有瑞石山樓望
江詩
樓外樓錢塘縣志在湧金門外山隂祁氏别墅
黃鶴樓太平寰宇記黃鶴山舊有黃鶴樓
百尺樓名勝志百尺浦在鹽官縣西四十里昔越
王造百尺樓於此以望海
西翠樓貝瓊西翠樓記海昌郭子振葺居第之西
偏小樓顔曰西翠距邑西百里為吳興其七(闕)
在闌楯之外如拱於西也
海山一覽樓硤川志在審山觀海峰絶頂
山間明月樓硤川志在審山岳廟後即五岳樓
遐觀樓嘉靖海寧縣志在惠力寺山門外
丹井樓嘉靖海寧縣志在審山
天開圖畫樓硤川志海寧西山廣福院東宋天禧
間建元趙孟頫書額(貝瓊天開圖畫樓詩清明無雨試登山丹井西頭一扣關)
(石戴樓臺飛鳥外天開圖畫白雲間娑婆子落隂初合躑躅花繁色尚殷且喜遠公能入社許余酤)
(酒駐酡顔)
翫江樓餘杭縣新志在通濟橋南面瞰苕溪宋令
柳耆卿建
風琴樓成化杭州府志在於潛縣署
會心樓咸淳臨安志在於潛縣治東(洪咨夔會心樓記潛負天)
(目攴峰縣治前繚鳳凰青山右峙岝㠋三面騰躍駿拔多竒觀東山獨庳伏不稱昔嘗作近民樓以)
(亢厥勢而地廹囂雜非宜今令荆溪張君本來憑高周覽乃於東麓為重屋三間飛跂縹緲脫氛壒)
(而接雲氣扁以會心其下軒窗靚深山碕斗立北有靜凉亭取徑於亭陟級而升於樓羣山奔凑一)
(覽而有其成也以紹定辛邱云)
慶豐樓萬歷杭州府志在新城縣杜公祠側
滴翠樓咸淳臨安志在昌化縣程珌有堪村徐氏
滴翠樓記
儒賢亨會之閣乾道臨安志故相劉正夫之居在
萬松嶺東青平門政和三年勅建御書閣賜是名
望海閣乾道臨安志在漕臺舊治
紅梅閣古蹟考在府治石林軒側
竹山閣咸淳臨安志竹園山在府治西南安撫趙
與籌建閣其上平鑑西湖
竹閣咸淳臨安志孤山廣化寺後白公居易建今
與寺俱徙(董嗣杲樂天竹閣詩此君玉立此樓空不復幽眠想白公百尺有簷侵碧落千)
(竿無語足清風闌尖亭影流漁屋龕面祠香託佛宫石琢端平丞相記都歸寳慶守臣功自注竹閣)
(有鄭清之記)
燕思閣沈遘有杭州燕思閣分題詩
風雲慶會閣齊東野語楊和王建第清湖洪福橋
復建傑閣收藏御劄揭上賜風雲慶會四字於上
小蓬萊閣武林舊事在孤山路四聖延祥觀
挹翠閣遂昌雜錄孤山之隂臨水閣上下皆拱斗
砌成極為宏麗蓋盧董二璫以内庫錢建太乙宫
以其餘資建此閣
四照閣方輿勝覽在孤山巔(太倉稊米集詩注孤山之巔舊有關氏四)
(照閣頃年部使者獻西湖圖神廟問關氏四照閣安在其知名如此昨過山下見緋衣荷鍤數百人)
(問之則軍中藏冰於此也鄭獬四照閣詩湖山天下之絶境羣山遶湖十百重碧笋四插明鏡裏此)
(閣正落明鏡中當軒不置窗與檻湖光山翠還相通側耳似聞天仙語接手便欲翻長空)
(謹按鄒浩道鄉集作四照亭其詩有孤亭縹緲枕烟霞之句其地據孤山之頂即今)
(御書雲峰四照亭址是也雍正八年建十年賜額總督臣李衛奉懸亭上)
西閣咸淳臨安志在孤山之上又名彌勒閣有石
塔七層(釋志文西閣詩楊柳蒹葮覆水濱徘徊南望倚闌頻年光似鳥翩翩過世事如棋局)
(局新嵐積遠山秋氣象月生高閣夜精神驚飛一陣鳬鷖起蓮葉舟中把釣人)
天然圖畫閣萬歷杭州府志在保叔塔傍
鏡花閣武林梵志法相寺沿塢而上為鏡花閣古
梅參差湖波掩映亦佳境也
望海閣萬歷靈隱寺志在北高峰頂
清隱閣楊蟠西湖百咏有清隱閣詩
梅閣徐一夔梅閣記按察副使何公晏居之所
白閣朗閣萬歷錢塘縣志西湖有唐宋二十九
閣惟稱竹閣今則有邵重生之白閣吳之鯨之朗
閣兩人庶無愧云
清涵萬象閣癸辛雜識先君出宰富春重建合江
驛驛後為大閣扁曰清涵萬象
雙明閣富陽縣志在觀山舊主簿廳宋紹興中楊
簡主簿富陽館陸九淵於此相與論學後人因名
傳心亭
龍游閣四朝聞見錄高宗游幸徑山寺僧因建龍
游閣
艮山閣家之巽有題艮山閣詩見嘉靖臨安縣志
初陽臺遂昌雜錄葛嶺直上為初陽臺相傳葛仙
翁登此吸日精月華臺有亭盡得西湖之勝(西湖志在)
(葛嶺之巔每歲十月朔觀日出眞竒觀也張昱登初陽臺詩初陽臺上新亭好一曲笙簧石壁開驚)
(起元眞狂道士步虛飛下玉清臺)
渾儀臺錢塘縣志在吳山至德觀元丞相達實特
穆爾重建有測騐渾儀所
繙經臺名勝志飛來峰介靈隱天竺之間高數十
丈謝靈運繙經臺在焉(董嗣杲西湖百咏引臺在下竺香林門道裏靈運於)
(此將北本湼槃經翻為南本三十七卷因有七葉堂)
飯猿臺萬歷靈隱寺志在呼猿洞西天竺師慧理
畜白猿因起臺寺中舊施食於此
超然臺萬歷杭州府志在石筍峰
大觀臺錢塘縣志在紫陽山頂左江右湖據會城
之勝
畱月臺名勝志在萬松嶺上夾道植松有八盤徑
看松臺名勝志在寳石山俯臨巨壑仰拂松梢
懷山臺陳起有過三橋懷山臺詩
琴臺淨慈寺志在慧日峰西怪石聳秀上有石壁
刻米元章琴臺二大字
越王臺萬歷錢塘縣志在大慈山巔
仙臺硤川志在海寧縣西山紫微洞上馬自然登
眺處
張九成讀書臺名勝志海寧縣菩提山上
分經臺天目山志在東天目即梁昭明分梵本金
剛經處
仙人臺晏公𩔖要在臨安縣西五十里居人夜中
或聞琴瑟之音
晝錦臺嘉靖臨安縣志在縣傍七十步錢武肅王
築(臨安縣志縣有十錦皆由武肅衣錦還鄕而名衣錦營衣錦山衣錦南鄕衣錦北鄕錦溪錦橋)
(晝錦臺晝錦坊保錦山衣錦將軍樹)
捲雪臺咸淳臨安志昌化縣中洲南屏之麓宋淳
熙六年令錢孜建
吳慶忌宅咸淳臨安志故老云豐儲倉即吳慶忌
故宅基前有池相傳是慶忌磨劍處
(謹按豐儲倉在宋仁和縣署側今城内倉橋之東是也又考七修𩔖稿載褚家塘土地祠掘得古碑)
(云瓊花園即慶忌舊宅基是慶忌宅當在城内今志有稱在錢塘門外霍山者乃慶忌塔非宅也)
褚遂良宅成化杭州府志褚家塘相傳褚遂良故
宅在此
丁翰之宅萬歷靈隱寺志在龍泓洞陸龜蒙有丁
隱君歌
沈崧宅咸淳臨安志沈家塘在北關吳越右僕射
沈崧故居又名沈蕩灣
郎簡宅清波别志簡字叔廉晩年即城北治園廬
號武林居士孫沔為守日牓其所居坊曰德壽
林逋宅和靖集序君復不仕結廬孤山所居有巢
居閣處士橋(青箱雜記王隨知杭日訪其廬見其頽敝出俸錢新之林逋深居雜興六)
(首并序諸葛孔明謝安石畜經濟之才雖結廬南陽擕妓東山未嘗不以平一宇宙躋致生民為意)
(鄙夫則不然胷腹空洞翦然無所存置但能行樵坐釣外寄心於小律詩時或鏖兵景物衡門情味)
(則倒睨二君而反有得色凡所寓興輒成短篇總曰深居雜興六首蓋所以狀林麓之幽勝攄几格)
(之閑曠且非敢求聲於當世故援筆以顯其事云隱居松籟細錚然何獨微之重碧鮮已被遠峰擎)
(&KR1128;&KR1128;更禁初月吐娟娟門庭靜極霖苔露籬援凉生褭菊烟中有老夫披白褡瘦行清坐咏遺篇四)
(壁垣衣釣具腥已甘衡泌號沉冥伶倫近日無侯白奴僕當時有衛青花月閒懷看酒譜雲蘿幽信)
(寄茶經茅君使者蕭閒甚獨理叢毛向戸庭薄夫何事苦姦姦一室琴書自解顔峰後月明秋嘯去)
(水邊林影晩樵還文章敢道長於古光景渾疑剰却閑多少烟霞好猿鳥令人惆悵謝東山冉冉秋)
(雲抱嘯臺一丘松竹是閑媒誰聞濟北傳兵略枉說山東出相才樵褐短長披搕膝丹爐高下壘懸)
(胎三千功行無圭角可望虛皇九錫來上書可有三千牘下筆曾無一百函閒卷孤懷背塵世獨營)
(幽事傍雲巖僧分乳食來隂洞鶴觸茶薪落蠧杉未似周顒少貞勝北山應免略相銜松竹封侯尚)
(未尊石為公輔亦云云清華自合論閑客元墨何妨事靜君鶴料免慚尸厚禄茶功兼擬策元勲幽)
(人不作山中相且擁圖書卧白雲祝時泰訪林處士故宅詩湖畔訪逋仙晴攀林外烟亭畱放鶴處)
(花憶種梅年故宅餘芳草高祠列四賢巢居不可作名共此山傳)
徐復宅避暑錄話徐復號冲晦處士宋仁宗朝召
見賜號而歸杭州萬松嶺是其故廬也時和靖處
士尚無恙湖南湖北隱廬相望一時稱二處士
潘閬宅夢粱錄在潘閬巷後人即其宅基立為祠
徐奭宅咸淳臨安志在大隱坊
韓世忠宅武林梵志在江漲橋宋韓蘄王之賜第
後捨為眞如寺
吳琚宅四朝聞見錄琚為憲聖后猶子居近城與
東樓平因城叠石曰南麓後為嘯臺下有堂曰讀
書亭曰物表西直吳山有茅頂而圓者曰定菴
鮑當宅泊宅編在清波門外鮑當郎中故居(方勺寓杭)
(創一小圃即當故宅也)
喬行簡宅武林梵志在吳山之陽竒石峭拔東望
海門宋紹定間理宗幸其第書見滄二字勒之崖
石後捨宅為寺名寳奎
周煇宅清波别志後序煇居清波門因著清波三
志(清波雜志自序煇祖居錢塘後洋街)
貫雲石宅嘉靖仁和縣志在鳳凰山下今之海鮮
寺乃其故居
黃公望宅錢塘縣志南山筲箕泉側
王蒙宅嘉靖仁和縣志蒙字叔明文敏之甥善畫
其宅近黃鶴山因號黃鶴山樵
仇遠宅嘉靖仁和縣志仇遠字仁近卜居白龜池
上(仇遠卜居詩一琴一鶴小生涯兩巷深居度歲華為愛西湖來卜隱却憐東野又移家春城雨)
(滑難騎馬小市天明又賣花阿母抱孫閒指點疎林盡處是烟霞)
楊維楨宅李曅題楊廉夫隱居詩飲馬橋南水亭
好
徐一夔宅嘉靖仁和縣志一夔織工對文云余僦
居錢塘之相安里今考相安巷乃仁和地也
褚無量宅太平寰宇記臨平湖在鹽官縣西褚無
量家近湖邊年十二湖中有龍鬭傾里觀之無量
獨讀書不輟
趙忭宅硤川志忭於建隆時有翼戴功因賜第名
趙家滙
楊九鼎宅硤川志宋南渡楊由義子九鼎選為駙
馬都尉賜第楊園里人稱駙馬基
榮肇宅硤川志元祭酒榮肇故居在硤石鎮宋濓
有贊
許彧宅咸淳臨安志富陽桐江之水東注桐洲通
孝子許彧故廬
申屠氏宅名勝志富陽縣申屠山昔申屠蟠晦黨
錮之名避地結廬於此今千載子孫家焉
(謹按咸淳志富陽屠山相傳有姓申屠者結廬以居乃以名其山復志其里攷後漢書蟠傳只言絶)
(蹟粱碭之間後二年滂等果罹黨錮未嘗至富陽名勝志蓋附會也)
謝絳宅咸淳臨安志富陽縣小隱山謝絳遷居於
此子景初景温築書室於山半今故基雙松尚存
(謝絳自題讀書室詩余近營别墅於小隱巖忽憶癸酉冬奉詔使金於陳橋驛夢中偶賦及寤寫在)
(牘背今因巖名知所賦三言前契矣遂足為八句僕本塵外士功名若毫末因尋小隱園忽見羣芳)
(發昔夢宛可記靈契方兹達會須挂朝纓歸弄巖前月又雙松亭詩築居喜物外披徑窮木末層阜)
(繞襟帶澄江見豪髮芬芬山蜜熟決決春泉活林梢閃隕猿石罅慗銜月坐長百慮寂望遠孤興發)
(何必較萬殊吾自思吾達又答梅聖俞問隱詩聖俞一幅書問我小隱居小隱詎有異築室數畝餘)
(巖壑不峻粹田園非美腴所欲近丘墓歲時來掃除先人夢讀史尊道本聖徒絶筆於此詩子孫無)
(忽諸刻石置中堂且使過者趨題牓為服訓義取銘盤盂後嶺雙松亭徑術何逶迂下臨富春渚萬)
(象生有無東偏作草舍可以施琴壺門前碧塘水萬本栽荷蕖風來觸香氣長著人衣裾澄水泱泱)
(流黍稻可勿枯柔桑及美果種廣莫記株澗草不識名野禽多異呼坐此易歲宴自與人世疎在昔)
(東陵侯瓜壠猶親鋤楊惲謝九列種豆南山隅余嘗有此志來者安敢誣誅茅實張本解組當後圖)
(是時考槃賦從我者誰歟近來傳越石趣尚若不殊倘聞邱樊往不顧升斗儲如君美才具日月升)
(雲衢安敢預招挽粗自陳其愚)
諸葛起宅餘杭土風記餘杭縣岑山吳步兵校尉
諸葛起字岑世居山旁宗族蕃盛皆葬於此
吳筠宅名勝志餘杭縣石室洞華隂道士吳筠居
此又名藏書洞(太平寰宇記筠餘杭人為唐内供奉因游天柱宫樂焉後葬於此今)
(有碑存)
郭文宅水經注浙江逕縣左合餘干(疑作餘杭)大溪江
北即臨安縣界水北對郭文宅宅傍山面溪宅東
有郭文墓又縣南有大壁山(即大滌山)郭文自陸渾遷
居也
(謹按文居凡數處一云餘杭由拳山見元和志一云新城縣靈耀寺見𩔖要一云臨安縣郭山墓亦)
(在見名勝志此即水經注所云傍山面溪宅東有墓者是也郭山之名出自後人因文而名之耳然)
(據水經注文宅已有二矣攷晉書本傳文本河内軹人入餘杭大壁山中窮谷之地而居焉後王導)
(迎置西園凡七年逃歸臨安結庵山中縣令萬寵迎至縣中病甚求還山終後寵葬於所居之處據)
(此則文初至餘杭後至臨安本傳與水經注悉合故據水經注登載)
許邁宅名勝志臨安縣西五里有西山多仙人芝
草晉許邁移居於此(昌化縣志縣西晚川山下有許遠游宅)
張道陵宅名勝志在於潛西天目山南峭壁高二
百餘丈乃漢天師張道陵隱室旁有張公小舍
洪載宅咸淳臨安志在於潛縣天目西麓舊為紫
薇巖俗呼紫草巖寳福寺在右可菴在左皆玲瓏
竒狀不一(俞烈可菴記臨安天目山之西麓有逸民洪載字彦積自號耐翁以力農起衣)
(食厪厪給愛泉石若嗜欲相攸紫薇巖之左得佳山峭壁稜層圭角冐土欲出荔鮮碧潤斑斑呈露)
(翁放杖太息曰是必有異呼奴具畚臿厲斤斧剪薙榛翳輦除土礫則峰巒效竒直如立筍平若截)
(肪岑銳巘疊爭見姿態既有端緒則銳意欲成之湊歲儉飢鳩旁近村民用闕錢移擔土以漫治四)
(下灌栵蔽翳既芟除之泉脉欲流復釃導之則平衍清深嵌巖宛曲各有竒狀於是名其石之翼然)
(欲升者曰飛雲峭然凝竚者曰玉筍窈然清深命曰闕然深邃命曰經龕山有峭立石壁而有)
(形屭贔蹲負其下者曰金鼇泉眼流珠濺沫不為旱潦增損命曰靈泉闢微徑上飛雲頂築亭其巔)
(名曰盤雲取樂天牛氏石記盤坳秀出如靈丘鮮雲之意巖石之下小築數椽扁曰可菴翁燕遊藏)
(息之地也菴之東數步曰長春塢西瞰清池曰含暉室徑直前依山植桃數十百株方春和時霞錦)
(燦爛名曰小桃源稍西則為歸藏之闕始翁得此地神怡意適謂是已足吾心計當生死此中坐而)
(對石則眼恍然明困而支石則意灑然醒客或扣門管領登山擊鮮醉釅必極其酣適然後已聞客)
(譽石之辭則喜津津見顔面每疑其嗜好之異其中必有自得其道機轉物能與此石俱消忘者歟)
(詣吾廬請記不已者翁之孫咨夔以儒學登第且試學官中其科今分教饒學與子交好遂為之記)
凌凖宅咸淳臨安志在新城縣西五十步唐柳宗
元有弔凌司馬凖詩
羅隱宅名勝志在新城縣東五里(新城縣志在雞鳴山下今改名)
(學山許廣淵羅隱故宅詩廢宅百年後荒基一畝平獨憐新檜栢誰識舊軒楹閭里清風在溪山秀)
(氣明當時苦吟夜應使鬼神驚凌誌羅昭諫舊居詩題山詠水遍天涯誰識東安是舊家半畝荒基)
(山寂寂夜深風雨落梅花)
葛塢晏公𩔖要在靈隱山吳方士葛元隱居(陸羽二寺)
(記葛洪亦居此郭祥正葛塢詩二葛繼成仙猶存丹竈處有時化鶴來徘徊不知去)
朱墅咸淳臨安志在靈隱山梁隱士鹽官朱世卿
之别墅
阿姥堆神仙傳晉初有裴氏姥採衆花醖酒忽有
三人至姥所授藥數粒姥餌之仙去今堆上花草
猶存隂雨時或聞酒香(淨慈寺志仙姥墩舊在長橋東)
杜牧塢咸淳臨安志南山與佛日山夾徑世傳牧
墓在此無可考
鮑家田武林梵志在錢塘門外吳越相鮑君福之
陽田(吳濟鮑家田詩摇旆家家酒扶犁處處村草深迷井口槿密擁籬根綠水明秧本青山失)
(燒痕多應忌蠶事避客掩柴門)
柳林咸淳臨安志在錢塘門外
松門四朝聞見錄九里松一字門扁吳說所書高
宗欲自為書無以易說乃命金填其字復揭於門
萬歷靈隱寺志松門唐刺史袁仁敬立名袁公松
門(陳贄和題九里松門詩刺史袁君有古風沿湖九里植蒼松凉颸度處琴調韻積雪晴時屐印)
(蹤一路波濤聲謖謖兩行幡蓋影童童森然總是徂徠種想與秦封不共宗)
劍門關咸淳臨安志在棲霞嶺舊多桃花爛然如
霞
桃花關咸淳臨安志在南包山冷水峪有桃花關
上有蒸霞二字
江湖偉觀遂昌雜錄保叔塔山上夀星寺西陟磴
而上為江湖偉觀蘇文忠所謂一舸鴟夷江海去
尚餘君子六千人今則磴道不復存矣(董嗣杲西湖百咏引)
(江湖偉觀在夀星寺最高處原名觀臺後圯矣至淳祐十年改建其上更創兩亭直至山椒車若水)
(題江湖偉觀詩十年不向此凭闌景象依然一望間龍蜃吐雲天入水樓臺倒景日銜山僧於僻寺)
(難為隱人在扁舟不是閒孤鶴似尋和靖宅盤空飛下復飛還朱繼芳江湖偉觀詩吳山表裏水為)
(池百有餘年壯玉畿天目遠將雙鳳落海門近拱五雲飛胥濤白雪生秋思太乙紅霞駐夕暉江上)
(沙鷗湖上舫柳邊花外兩依依)
鄴公菴萬歷靈隱寺志宋守祖無擇建在石笋峰
有東坡少游魯直畱題文與可畫竹
東坡菴咸淳臨安志東坡既名六一泉又於泉後
築室自名東坡菴
岣嶁山房萬歷靈隱寺志靈隱澗西李元昭結廬
於此
藕花居錢塘縣志在南屏即南港孫太初之鶴渚
在焉南屏有八景為鶴渚中峰慈門琴臺古塔長
橋蓮洲藕居俱稱勝景(王守仁藕花居詩掩映紅粧莫漫猜隔林知是藕花)
(開共君醉卧不須扇自有香風拂面來)
半道紅吳越備史在北郊舊植桃花之所
陶家廂西溪百咏注在畱下禁酒碑後宋理宗朝
有陶處士隱此建水竹居
楊圩西溪百咏注楊統制宋之功臣兄弟和睦各
置一圩在西溪北
馬塍咸淳臨安志有東西馬塍在餘杭門外土細
宜花都城之花皆取焉或云塍當為城蓋錢王舊
城餘杭門外地與此相接(劉泰馬塍看花詩一溪流水繞芳塘誰種溪南)
(十畝桑樵谷暗通三竺寺人家住近百花莊偶隨碧草尋詩去却愛青林煮酒香便典春衣拚醉倒)
(傍人慣識杜陵狂)
流觴曲水戴表元楊氏池堂讌集序霅周密公謹
與杭楊承之大受有連依之居楊大受和王諸孫
共居近苑籞多引外湖之泉以為池環廻斗折雖
在城市而具山溪之觀流觴曲水者諸泉之最著
也公謹安之大受損其地之西偏使自營别第公
謹遂為杭人
宴居畱青日札廬陵張昱至正間為浙省員外張
士誠時棄位不仕所居在今城中花市名曰宴居
古仙壇顧况有題臨平塢古仙壇詩
讀書林萬歷杭州府志讀書林有二一在海寧縣
治西廳一在昌化百丈山下宋唐閻於百丈溪理
茆茨讀書故名(鍾必萬縣治讀書林詩簿書叢裏讀書忙驚散庭前雁鶩行獨有蒼)
(官與青女對人依舊立斜陽)
觀濤所太平寰宇記富陽縣石頭山有觀濤所
桑亭埭太平寰宇記在富陽縣漢末有桑君養犬
數年不吠孫文臺經此犬忽吠之桑曰君其異相
乎及貴欲報桑知其好張箄捕魚為作九里箄以
貺之
藥圃咸淳臨安志在餘杭縣大滌洞東山之前夏
侯天師種藥於此芝畦术塢百藥之植靡所不有
嘗言古人以上藥養神中藥養性下藥遣病自賦
藥圃詩云綠葉紅英遍仙經自討論偶攜巖畔菊
鋤斷白雲根至今圃蹟猶存
茅嶺洞室杭州府志在臨安縣垂&KR0764;山晉許邁築
精舍與陳安世茅季偉往來於此
洪氏山房咸淳臨安志在於潛縣寳福寺洪舜俞
聚書其中魏鶴山為記(魏了翁洪氏山房藏書記寳慶元年吾友洪舜俞自)
(考功郎言事罷歸於潛讀書天目山下寳福僧寺寺靚深舜俞合新故書得萬有三千卷藏之闕復)
(閣下如李氏廬山故事而移書於靖屬余記之)
東林萬歷新城縣志在縣西廣陵鄉淨嚴院施肩
吾招徐凝同游有詩
東坡林昌化縣志在治平寺後舊有東坡手書石
刻因名
藏春塢咸淳臨安志在昌化縣宋佽雲老有徐氏
藏春塢詩
隋朝檜天竺寺志在下天竺寺宋大中祥符間復
茂號重榮檜
葛仙翁虬松錢塘縣志在西湖履泰將軍廟前相
傳仙翁所植
宋銀杏武林梵志城内水陸寺銀杏二株甚巨宋
時物也
錢王鐵幢吳越備史王射潮箭所止處嘗立鐵幢
後人因名鐵幢浦(徐一夔鐵幢辨舊臨安志云吳越王鏐用強弩射潮箭止處立)
(鐵幢以識又云錢氏子孫言築塘時高置鐵幢三以為水則在今利津橋北者其一也其地舊名鐵)
(幢浦幢制首圓如杵徑七八寸首出土三尺餘趾皆䧟土故老曰初置幢時塘猶未成慮潮盪幢用)
(鐵輪護幢趾以鐵絙貫幢幹且維絙石撻然後實土築塘故幢首出土宋淳祐間趙安撫作亭覆幢)
(今平為民居而鐵幢之首嶄然出窪池可騐幢本有三一在舊便門街東南小巷今巷尚名鐵箭一)
(在薦橋門外皆堙塞僅存在利津橋者若不表識亦堙塞矣近有指此幢為箭幢首為鏃不思方射)
(潮時已逐潮去箭烏能存且鏐雖英雄一時精誠所激豈有異於常箭哉又謂幢首可撼而不可拔)
(以為神不察其下關鍵故也乃惑夷堅志之說謂此矢拔則龜目紅尤謬)
辟塵爐錢塘縣志在六通慈德院非木非石叩之
錚然纖塵不染
岳墳檜舊浙江通志在鄂王墓前明天順間杭州
同知馬偉鋸而植之以示分檜屍狀號分骸檜至
今猶活
鐵井闌明一綂志在六和寺南昔有蛟龍自井出
攻損江岸錢氏鑄鐵井闌鎮之刻八卦於上
仙人碁明一綂志在府城西五十里山上以丹砂
為局路黑白碁子皆在
葛仙翁六竈嘉靖海寧縣志在縣東北十六里相
傳仙翁遺蹟
廻紋璧海寧縣志在惠力寺正殿高三丈闊四丈
砌法廻紋如織千年以來嶷然不動人以為公輸
神蹟
唐朝杉咸淳臨安志在洞霄宫外
唐朝櫟大滌洞天記在洞霄宫外相傳唐咸通二
年吳天師種宋咸平中自枯至祥符壬子復榮漕
使陳堯佐圖狀進呈號重榮木
神應鐘杭州府志唐大歷間旱禱於大滌洞既雨
神見夢謂宜笵金為鐘以報宋宣和間燬紹興中
重鑄赤城左蟠為記
唐雙檜泊宅編鹽官安國寺雙檜唐宣宗時悟空
禪師手植宋宣和中朱勔取以供進由海道遇風
濤檜淪於海
悟道松杭州府志在臨安縣葛稚川修仙天目每
坐松頂高吟因名
吳越將軍木咸淳臨安志在石鏡山錢王幼時所
戲大木後貴封為衣錦將軍
牧嶺古松舊浙江通志在於潛縣南有兄弟欲訟
有司夜憩訟下遲明各悔而還時名松為木長官
(謹按古蹟一門舊志俱無定例如洲池井石當入山川隄塘當入水利鐫刻當入碑碣書院神祠佛)
(塔當入學校祠寺各門分載翻多罣漏矣今從陳善杭州府志之例以古城首次以故都舊治又次)
(以園館堂齋軒亭樓閣以及於故宅其不屬於𩔖者雜叙於末而以古物終焉遵)
(皇輿圖表敝各縣之先後次第十一府總此例也惟古治縣名不同故以朝代冠之庶知所考焉)
浙江通志卷四十
