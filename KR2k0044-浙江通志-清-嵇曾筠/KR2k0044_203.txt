浙江通志卷二百四
列女(三)
杭州府
餘杭縣
晉
孝婦嚴氏(咸淳臨安志餘杭人夫孝明失其姓嚴氏事姑以孝聞咸康五年火時孝明父喪在)
(家未葬而孝明適出嚴氏仰天號哭火為之滅郡以表聞詔旌門閭)
元
姚孝女(元史本傳餘杭人居山谷間夫出刈麥姚居家執爨母何氏往汲澗水久而不至俄聞覆)
(水聲亟出視則虎銜其母以走姚倉卒往逐之即以手毆其脇隣人競執器械以從虎乃置之去姚)
(負母以歸求藥療之奉養二十餘年而卒)
明
吳迪妻石氏(成化杭州府志夫亡時年二十五男師曾在襁褓恪守婦道鄉人咸重其節洪)
(武初旌表年八十一而卒)
符氏二節(錢德洪符氏雙節傳李氏符景第妻也年十八歸景第踰年而自稱曰吾病羸弗勝)
(子盍納妾以輔吾符從之卜錢塘楊姓女納之側室以妹呼之既而李舉子名曰驗八歲景第亡李)
(年二十有六楊年二十有四李逆其心能同己謂之曰吾病羸不能事事乃率其子與其内外政盡)
(屬之楊亦欣代其勞然必禀命而後行家日豐裕立義田以贍宗族縣尹議旌於朝李命驗固辭止)
(之乃旌其堂曰雙節)
盛治妻丁氏(成化杭州府志年二十四而夫亡遺二子暲三歲昭在襁褓舅姑迫衰暮氏飲)
(泣敬事之撫教其遺孤有樹立成化年旌表)
翁隆妻沈氏(萬歴杭州府志歸翁事舅姑以孝稱年二十七隆罹危疾氏刲股營救既殁苦)
(節終身至八十歲卒嘉靖年旌表)
周珪妻路氏(餘杭縣志年二十三而珪亡遺孤經在襁褓悲號嘔血幾絶踰年其父念女貧)
(苦令改適氏厲聲曰不更二夫常節也此志一移不獨受辱且呱呱者誰與育之卒撫經成立經旋)
(殁氏與婦楊氏矢節撫孫卒年七十三)
趙氏二節(杭州府志潘氏趙懷誠妻沈氏懷誠弟懷珍妻也懷誠卒母盛氏以哭子卒懷珍哭)
(兄哭母又卒懷誠有遺孤甫週二氏交撫之未幾遺孤又亡二氏泣相語曰天禍我家一至此顧翁)
(老誰為爨者三靈朝夕誰奠一杯羹吾二人未可死逮翁續娶姑撤靈除服二人相約夜沐浴櫛髮)
(密縫襟裾闔扉閉一室中並縊而死潘年二十三沈年十九事聞旌表)
沈氏二節(餘杭縣志葛氏沈超妻年二十四夫亡遺二孤曰木曰禾貧不能葬柩停於家會隣)
(人失火氏出二孤自抱棺曰吾甘同燼耳卒之火環燬而氏廬屹留後遇大飢有諷之嫁者謂不當)
(為二孤求活耶氏厲色拒之連餒瀕死隣貽野菜薪絶折檻得金釵一股人詫為天賜云子木妻周)
(氏年二十三木夭遺孤煥然周氏忍死苦節日夜績紡奉孀姑課子機杼傍煥然感奮成名)
夏氏二節(餘杭縣志夏之謨妻盛氏弟曰瑚妻亦盛氏謨瑚俱疫死謨妻年二十二無嗣瑚妻)
(年十九懷孕三月謨妻欲自盡謂其嬸曰汝有遺腹宜保愛毋得顧我嬸勸曰姑俟之倘生男當與)
(姆共守否則偕死未晚也後生男名一振紡績撫孤成立)
王氏二節(杭州府志洪氏王元春妻朱氏其副也朱生子同亨方襁褓元春病卒時洪年二十)
(五朱年二十二共誓守志日勤績紡以撫遺孤臺憲表其閭)
沈應登妻徐氏(杭州府志年十七應登死號泣欲殉姑曲諭止之因守制與姑形影相弔)
(姑病刲股獲愈人稱節孝)
董珏妻王氏(餘杭縣志年二十三珏卒二孤煢煢所居不蔽風雨飢餓瀕死自矢不嫁撫二)
(孤以底於成守節五十餘年卒)
徐校妻禇氏(餘杭縣志年二十夫亡無子氏誓死不二績紡自給婢賽金雜作耕種佐主母)
(荼苦人兩難之)
陳肺妻馬氏(餘杭縣志二十四歲夫亡遺孤大紅艱難撫字紅尋夭遺孫嘉惠週歲媳改嫁)
(氏忍飢哺孫苦節三十餘年)
孫湖妻薛氏(餘杭縣志年二十夫亡姑憐其無出氏抱前妻三歲孤泣曰未亡人守此耳有)
(欲奪其志者氏引刀斷指誓死無悔撫子成立)
金子賢妻鮑氏(餘杭縣志年二十一夫亡家貧姑徐氏雙瞽氏朝夕紡績饘粥不給而姑)
(養無缺姑卒號擗營葬撫三月孤備嘗艱苦)
吳金妻謝氏徐璞妻邵氏
吳木妻高氏黃裳妻張氏
邵世禄妻鮑氏方希稷妻王氏
李世嘉妻周氏李日昌妻葛氏
吳杏芳母賈氏王衮妻郎氏
董汝洽妻費氏高乾妻喻氏
高世賢妻韓氏應爵妻褚氏
應恒妻高氏盛朝鼐妻吳氏
許自靖妻吳氏
國朝
董天楷妻朱氏(題旌冊年二十七而寡事姑孝教子嚴尤善視前妻之女撫無母之姪防)
(身如律至老戚屬未有識其面者守節三十五年康熙三十九年具題奉)
(旨建坊旌表)
嚴啟燾妻方氏(題旌冊年二十二而寡事舅姑以孝稱繼堂姪為子訓以義方守節六十)
(旨建三年雍正五年具題奉坊旌表)
李維城妻蔡氏(題旌冊年十九夫亡子生甫三月舅繼卒姑婦嫠居日事女紅以給朝夕)
(其母勸之他適氏泣曰李氏一門凋零殆盡惟此一塊肉忍舍而去耶吾將上事下撫不負吾夫而)
(已母遂止卒能孝姑訓子姑耄耋尚在堂子早歲遊庠守節三十四年雍正十三年具題候旌)
曹六姑(杭州府志曹以恒女年十五許字錢塘洪珽未婚珽殁訃至六姑易服欲奔喪嬸嫂力阻)
(乃止康熙壬子母病劇刲股以進不應母死泣曰昔之夫亡不死者以有老母在今母已死何用生)
(為乃經於母柩側年三十一)
吳氏二節(餘杭縣志李氏吳繼川妻川艱於嗣氏毁奩以資納妾應氏甫懷孕川病卒時李年)
(三十應年未及二十遺腹得男拮据以完喪葬事姑撫子備嘗艱苦且交相敬愛終身無間言)
潘棟妻張氏(餘杭縣志棟卒氏年二十生子士榮方週歲撫育教誨至年十九甫入泮遽卒)
(氏同媳陳氏又守榮遺腹子榖及長遊庠氏年八十二而卒)
董淳妻周氏(舊浙江通志婚歲餘而夫亡遺孤方三月績紡膳姑甘旨無缺會有兵燹周病)
(卧床曰生不如速死為愈也絶粒而卒)
沈駿妻朱氏(杭州府志年二十七駿夭氏截髮投棺中以明志遺一女一子方襁褓氏事姑)
(生養死葬嫁女鞠子備極艱辛年八十二卒)
孫鳳垚妻方氏(公舉事實年三十而寡遺孤三人氏教之讀書鬻産為修脯費後家計日)
(微而訓課愈切竟成其子延及孫曾皆列庠序守節五十餘年卒年八十三)
翁學賢妻施氏(公舉事實年二十五夫亡無子姑老旁無伯叔其姊勸之嫁勿聽事姑純)
(孝歲歉饜糠粃而姑養不缺姑病痿十年左右侍奉不少懈氏出自農家夫亦以耕為業然節孝性)
(成自居孀以後以老姑在堂從不歸寧撫從子又殀終於無嗣里人咸悲之)
孫之最妻潘氏施所懷妻曹氏
吳化行妻李氏盛功妻郁氏
董潤妻范氏盛宗圻妻王氏
狄喬妻沈氏董玉照妻朱氏
董士竒妻馬氏許國臣妻沈氏
孫充美妻何氏徐一養妻孫氏
萬士鰲妻曹氏邵應朝妻黃氏
邵廷俞妻黃氏孫光美妻包氏
丁辰妻黃氏王大謨妻姚氏
鮑之灃妻翁氏王師貞妻虞氏
章可亨妻宋氏章可望妻聞氏
宋良仕妻金氏董浣妻徐氏
邵衡甫妻吳氏王孚于妻鮑氏
邵思恩妻鮑氏
臨安縣
明
俞洪妻鍾氏(萬歴杭州府志臨安人洪卒氏年二十八二孤俱襁褓撫育成立教仲子琳讀)
(書舉進士封太淑人夀八十三弘治年旌表)
郎旺妻沈氏(嘉靖臨安縣志年二十六喪夫生一子琚方五月柏舟自誓事舅姑甚孝撫孤)
(成立視前妻之子瑾琅無異己子夀終八十二歲)
翁論妻程氏(萬歴杭州府志年十八夫亡子潮甫晬勵志守節奉養舅姑撫孤成立嫠居四)
(十餘年嘉靖年旌)
高燦妻童氏(嘉靖臨安縣志年二十六而燦亡長子在襁褓次子在腹氏欲自盡姑勸而止)
(勤蠶織孝事翁姑教育二子成立嫠居二十七年始終一節)
趙璠妻胡氏(嘉靖臨安縣志夫卒氏年二十一生一子父母欲奪其志氏引刀斷髮不復歸)
(寧日勤紡績以事舅姑年七十有八)
高煜妻金氏(萬歴杭州府志嫁半載夫亡氏年十八遺腹生一女舅姑憐其少寡欲改適以)
(死誓守節五十餘年嘉靖年旌表)
汪清妻徐氏(嘉靖臨安縣志年二十二夫亡二子在襁褓父母欲令再適徐氏以死自誓事)
(舅姑不違禮年幾九十)
童璒妻郎氏(嘉靖臨安縣志夫亡子良能甫十月父母俟服闋欲令再適氏誓以死守竟莫)
(能奪孝事舅姑育子成人孀居四十年)
駱祥妻吳氏(萬歴杭州府志年十九夫亡子松方二歲氏屢欲自盡為家人所救事姑教子)
(克盡孝慈守節四十餘年)
鄭貞女(舊浙江通志許字高垹未婚垹卒女不改嫁孀居七十載隆慶年旌表)
胡氏二節(臨安縣志高氏胡遵妻年二十四夫卒遺子三歲次尚在腹矢死靡他高氏胡連妻)
(年二十七夫亡與遵妻高氏稱一門雙節)
郎氏二節(臨安縣志鍾氏郎伯億妻伯億病篤氏割股救之延二載億復病仍刲股不可救時)
(年二十一遺孤大沛娶洪氏未半載大沛又亡洪年方十六竊縊從死鍾覺諭之曰爾志誠可嘉爾)
(姑奉侍者何人乃忍死勤紡績以度日姑病侍奉不倦洪固節婦亦孝婦也)
高氏二節(臨安縣志郎氏高待妻年二十三待亡守男金盤長娶媳童氏盤復亡童年十八姑)
(媳孀居備嘗艱苦巡按給扁曰雙節齊芳)
高儒妻吳氏(舊浙江通志年二十孀居孝於舅姑和於妯娌夀登百歲撫按表其廬)
鄭仲金妻高氏(杭州府志年二十五夫死子甫六月氏孝翁姑操井臼禮法自持年七十)
(如一日天啟間旌表)
劉生芳妻俞氏(臨安縣志進士俞可弘女于歸未幾會明末遭兵難氏曰義不敢辱先人)
(遂自經俄而兵入見氏屍驚去逾一載改葬面目如生衣衫不毁)
俞可鈺妻方氏(臨安縣志年十八夫死撫前妻盛氏二子於襁褓明末兵起懼失節閉門)
(自縊越二十日始就殮顔色如生)
徐桂芳妻施氏(杭州府志明末為亂兵所執欲汚之不從脇以刃氏奪刀自刎兵怒醢之)
盛鼎妻胡氏(臨安縣志明季避兵四竄氏抱子甫二歲與夫相失懼不免見路旁古井棄子)
(於地投井死越日兵退鼎覓妻至井邊見幼子獨坐地以手指井撈得屍人羡氏之死而異其子之)
(生)
盛應麟妻鍾氏俞應奎妻高氏
高德行妻洪氏高堵妻鄭氏
高翥妻汪氏高申妻童氏
鄭國相妻孟氏姚炳妻楊氏
鄭轅妻俞氏俞雲鶴妻胡氏
俞承勲妻吳氏盛渠妻徐氏
汪觀妻鄭氏胡縝妻徐氏
高鞏妻鮑氏童守道妻高氏
高倣妻方氏翁坤妻方氏
高金珍妻袁氏程坎妻郎氏
胡有望妻章氏鄭朝佐妻朱氏
鄒學孔妻章氏羅世竒祖母徐氏
施于治母蔣氏鄭南金妻徐氏
胡應聘妻童氏
國朝
許森妻朱氏(題旌冊年十八而寡投繯救甦復絶食舅姑勸慰再三乃食事舅姑孝繼姪為)
(旨建嗣守節五十餘年康熙四十四年具題奉坊旌表)
徐濬妻童氏(題旌冊年二十五夫亡勤紡績以養姑姑没力營宅兆教遺孤不為姑息守節)
(五十二年)
俞仲韓妻盛氏(題旌冊年二十九夫亡一子未離襁褓稍長命就傅修脯皆出自十指子)
(讀書有成守節二十五年候以上二氏俱雍正十三年具題旌)
徐若姐(舊浙江通志徐祝陛女許聘俞姓子早卒女年方十三聞訃大慟請往弔欲殉姑力止之)
(遂廬墓守制奉事舅姑甚謹未幾舅姑亦亡無倚還父家以處女終身苦節三十五年)
鄭貞女(舊浙江通志幼字程一瓏年十七未婚夜夢夫叩門永訣翼日訃聞氏服縞素禀父往見)
(死者之面至柩前慟哭幾絶遂執婦道不復歸守節終身卒年七十有三)
高氏二節(臨安縣志杜氏高㺭妻年十八夫亡敬事公姑繼姪弘晟為子晟娶俞氏婚三月晟)
(死無子奉姑堅守厲志弗渝杜八十四歲卒俞五十六歲卒)
鄭氏二節(臨安縣志汪氏鄭士俊妻二十六歲而寡程氏鄭士英妻二十三歲而寡汪無出程)
(二子汪繼其一妯娌矢志愛若同胞五十年如一日)
程瑫妻張氏高祀昌妻童氏
鄭紹中妻汪氏程師臯妻胡氏
俞日省妻汪氏胡堯臣妻俞氏
駱上選妻程氏程鵬逵妻郎氏
胡汝縉妻盛氏高起宗妻江氏
高金新妻程氏胡駿發妻徐氏
俞汝驊妻高氏汪金丹妻許氏
胡秉覺妻鄭氏俞燮臣妻童氏
高弘晨妻徐氏孟世達妻孫氏
高宗亮妻陳氏章學夔妻水氏
施之藩妻阮氏盛友謙妻汪氏
翁文忠妻高氏錢志選妻周氏
於潛縣
唐
莫氏婦何氏(咸淳臨安志於潛莫氏之婦夫死年猶盛誓不嫁養姑至孝黃巢亂後羣盜嘯)
(聚山谷鄰里皆奔徙何氏以姑疾不可俱行抱姑涕泣賊至號慟丐賊曰吾數年寡居以有姑耳今)
(姑老且病不忍去願貸姑死吾死不恨賊捨其姑掠何氏去至巢穴將汚之殺他婦女植刃使懼何)
(氏詭請櫛沐更衣賊許使人伺之須臾具粧澤舉止自如伺者懈遂解襦自經賊義而瘞之)
宋
劉貞女(咸淳臨安志於潛人許嫁同里進士凌大淵已請期而凌卒劉聞之號慟告父母曰兒聞)
(女子以死生不易為節兒已許凌君固吾夫也兒將易服奔喪父母曰汝未嘗身踐其庭何遽若此)
(劉泣曰以身許人而背之乎有死而已從之於是麤衰赴夫家臨柩伏哭盡哀終喪乞夫兄之子以)
(養為之娶婦至於抱孫白首不易其志寳祐間縣令吕沆表其居曰烈女坊)
明
張俊妻盛氏(萬歴杭州府志俊早卒周旋艱險教子成立寡居六十年弘治年旌表)
顧廷玉妻伍氏(萬歴杭州府志年二十八喪夫守節四十年教子有方事姑以孝弘治年)
(旌表)
金貞女(於潛縣志盛惠妻聘而未娶惠卒告於父母往奔喪誓死守節養夫兄子為嗣年五十卒)
(嘉靖間旌表)
童貞女(舊浙江通志許聘俞允讓未婚允讓病篤請於父母往視之夫隨殁哀慟嘔血數升絶而)
(復甦終喪守志年七十餘卒)
潘邦輔妻方氏(於潛縣志年二十四夫卒舅姑俱存子萬初甫一歲家貧值竒荒氏手辟)
(纑親井臼以度歲後漸充拓子若孫皆有成立年七十七卒)
沈某妻胡氏(杭州府志夫坐累死舅姑繼殁氏殯殮畢從容自鴆)
(謹按縣志作陳氏婦胡氏未詳孰是)
張氏二節(於潛縣志阮氏張恒鑑妻夫亡年二十舉遺腹子茹苦三十年未嘗見齒子允治繼)
(室董氏年二十八夫亡﨑嶇避難訓子成立)
盛氏三節(於潛縣志徐氏盛傳妻夫亡年二十二紡績撫孤煢煢四十餘年趙氏盛儓妻年二)
(十四夫喪無子撫姪為嗣金氏盛伍妻夫亡年未三十諸子幼撫訓皆有成立三氏皆通判盛德子)
(婦德殱宼盡瘁而三氏克承家範並以節著)
沈二姑(於潛縣志仁和人少習書知大義父名皇恩以鬻線為生年十二許聘於潛俞國柱遘瘵)
(疾死訃至女悲號不自勝請於父母往視含具留侍姑嫜兩閱月後歸省父母留女不遣女坐卧一)
(樓縞服茹素摺片紙為主手書夫姓名生死月日祀焉題詩蔵奩篋以貞烈自矢至崇禎己巳年十)
(九矣適有媒議婚女聞遂夜繫夫聘書并主縫於裼衣啟後扉赴渠水死巡按具題旌之為合葬焉)
黃良富妻周氏王嘉濟妻張氏
黃釗妻王氏章天傑妻王氏
黃金妻蔣氏郎䕫妻沈氏
金𤦺妻謝氏徐泗妻潘氏
湯材妻高氏何以仁妻徐氏
金珏妻席氏金濤妻徐氏
謝瑾妻阮氏章璿妻吳氏
張祖應妻趙氏謝傑妻章氏
趙璋妻何氏童克讓妻俞氏
朱豪妻張氏鍾子琴妻鮑氏
阮承聖妻韓氏張裕妻方氏
張夔妻舒氏謝廷柏妻張氏
阮秉道妻王氏盛造妻金氏
張思凝妻阮氏童允科妻徐氏
童大顯妻姚氏章橒妻方氏
楊夢日妻張氏潘檉芳妻董氏
何大章妻陳氏鍾福妻周氏
鍾相妻阮氏鍾煉妻何氏
張仲文妻盛氏童桂妻陸氏
國朝
阮鳴瑄妻姚氏(題旌冊年二十三而夫卒事舅姑撫子閨門嚴肅惟一老婢給使令守節)
(四十三年)
駱名寀妻趙氏(題旌冊年二十五而寡長子三歲次在腹舅以哭子失明繼姑又病氏獨)
(持門戸孝慈兼盡守節四十九年)
謝又閎妻潘氏(題旌冊年二十而寡無子繼姪二人為後事太姑翁姑孝守節五十六年)
(旨建以上三氏俱雍正三年具題奉坊旌表)
謝古箴妻程氏(題旌冊年二十一而寡無子父母欲奪其志氏引刀自剄以救免事孀姑)
(旨建孝撫姪為嗣守節四十三年雍正四年具題奉坊旌表)
俞國璽妻謝氏(題旌冊年二十五而寡事繼姑孝撫子成人守節四十六年)
張庚妻方氏(題旌冊年二十九而寡遺娠生子艱辛鞠育有成守節三十二年)
鍾正家妻朱氏(題旌冊年二十而寡事孀姑撫遺腹子守節四十一年)
湯樂中妻張氏(題旌冊年二十二而寡撫遺腹子事舅姑孝養三十餘年族有貧病而鬻)
(其妻者氏償其值得完聚守節五十五年)
金振麟妻許氏(題旌冊年十九而寡遺孤襁褓上奉孀姑下撫弱子健持門戶守節六十)
(旨建一年表以上五氏俱雍正六年具題奉坊旌)
何斐然妻黃氏(題旌冊年二十九而寡事舅姑孝舅以應試卒旅邸氏親奔喪歸葬事姑)
(益謹教子讀書極隆師傅守節三十五年)
顧子玉妻徐氏(題旌册年二十八而寡姑早喪舅患瘋疾卧床者十年氏侍奉湯藥無懈)
(撫子及孤姪有成守節三十年正七年具題奉)(以上二氏俱雍)
(旨建坊旌表)
俞震隆妻周氏(題旌冊年二十九而寡事翁姑孝教子以義方守節四十八年雍正九年)
(旨建具題奉坊旌表)
金文煜妻方氏(題旌冊年二十七而寡事姑撫子守節三十五年)
章鴻文妻潘氏(題旌冊年二十五而寡勸翁納妾生子悉心撫養守節二十八年)
阮錫圭妻駱氏(題旌冊年二十五而寡事舅撫子守節三十三年以上三氏俱雍正十)
(旨建一年具題奉坊旌表)
盛一鵬妻俞氏(於潛縣志年二十八夫亡艱難困苦哺育二子未幾長子死次子亦死遺)
(一孫又死氏痛夫無後呼天搶地而卒)
盛森雲妻周氏(於潛縣志森雲貧無立錐身染惡疾氏以十指供湯藥略無倦怠年二十)
(二夫卒力營殮葬撫遺孤苦節守貞)
章子德妻許氏(於潛縣志年二十四夫逝艱難撫子子尋殀守節五十餘年)
童金煥妻張氏方錫妻伍氏
方冕妻何氏方一心妻伍氏
金汀妻張氏金熚妻雍氏
潘淳妻童氏伍金謨妻張氏
張恒達妻陳氏楊夢啟妻邱氏
顧學思妻何氏顧其紳妻童氏
謝邦賢妻余氏謝朝賓妻駱氏
周仲之妻王氏章棣妻阮氏
謝光曜妻周氏顧其勝妻謝氏
顧舜漁妻阮氏謝士升妻張氏
謝嘉美妻何氏俞國器妻盛氏
章美達妻方氏伍明遠妻趙氏
陸士斗妻許氏謝國俊妻何氏
伍應兆妻俞氏盛皥如妻馮氏
盛鍾聖妻金氏方名盛妻章氏
周士樞妻盛氏周士翼妻張氏
朱朝武妻陳氏金希尹妻吕氏
陳迅妻沈氏
新城縣
元
馬驥妻章氏(成化杭州府志新城人驥亡遺一子方四歲舅姑且老章氏上奉下撫子遂以)
(明經領至正二年浙江鄉薦章氏教之也里人賢之號曰貞母)
明
方澤妻邵氏(萬歴杭州府志新城義民邵鑑女年二十歸澤不數年澤患疽氏親吮之不能)
(救長子椿二歲次尚在腹中氏煢煢機杼間晝夜飲泣教子力學年六十四卒正德年旌其門)
凌信達妻王氏(萬歴杭州府志吳江人歸新城凌信達為繼室視前子如已出信達卒氏)
(年甫十八誓不再適孀居五十餘年冰蘖如一嘉靖間夀八十而終)
萬月娘(兩浙名賢錄萬制三女許聘羅篪未結褵而篪卒月娘欲奔喪父母固止遂浣粉澤為夫)
(行服未幾父將改字月娘曰天可容二日乎踰年父卒月娘年甫二十事母極孝日與母躬紡績闔)
(門謹守終於家)
諸用奐妻嚴氏(萬歴杭州府志用奐卒氏年二十六生男一撫養成立嘉靖間年八十終)
羅繪妻白氏(新城縣志年未笄歸繪不五載而繪亡生子一誠甫閱月氏以事死存孤自矢)
(紡績訓子以夀考終)
徐瀚妻王氏(新城縣志年二十一生子大誠甫七日瀚卒矢志不移教子成立夀九十七終)
徐正傳妻馮氏(新城縣志年十七歸徐未踰年正傳以父卒哀毁致疾尋亦逝遺子振鷺)
(方襁褓氏苦節自勵食貧紡績事姑撫子四十年)
方大受妻袁氏(杭州府志字任娘年十九大受卒氏矢志不易孝翁姑中年子復喪率寡)
(媳凌氏撫孫成立)
袁奈妻黃氏(新城縣志年二十八奈卒無子氏繼姪自臯為嗣守身無玷夀七十七而終)
國朝
高摶妻羅氏(題旌冊年二十一而寡遺孤襁褓氏食貧茹荼奉舅姑生事死葬無憾教子有)
(旨建法度守節三十年康熙四十一年具題奉坊旌表)
袁堉妻鍾氏(題旌冊年十八歸袁生二子而寡守節三十七年)
張士啟妻陸氏(題旌冊年十九而寡遺孤未週氏孝養舅姑撫子成立以上二氏俱雍)
(旨建正二年具題奉坊旌表)
徐二瓉妻盧氏(題旌冊年二十七而寡投繯救免乃勤紡績力農桑為翁姑及夫營葬撫)
(子成人守節五十年)
徐文卿妻潘氏(題旌冊年二十而寡事姑孝撫姪為嗣子殀媳與孫又踵亡煢煢孤苦守)
(旨建節三十一年坊旌表)(以上二氏俱雍正七年具題奉)
沈喜魁妻凌氏(題旌冊年二十七而寡欲從死舅姑諭以撫孤乃止子名純年教之讀書)
(為諸生守節三十一年)
袁崙妻潘氏(題旌冊年二十八而寡事衰翁孝教子有成守節五十年)
徐霖妻郎氏(題旌冊年二十一而寡無子育姪為嗣守節三十年)
袁名立妻趙氏(題旌冊年二十五而寡事舅姑撫子九守節二十九年以上四氏俱雍正)
(旨建年具題奉坊旌表)
周甸妻陳氏(題旌冊早喪母事父極孝又善撫幼弟遇歲歉以麫食其父與弟而已㗖糠籺)
(甸父聞其賢聘為子婦順治二年方寇肆虐與姑避難山中寇至將刃其姑氏直前救護寇艷其色)
(曰爾從我我釋爾姑氏紿以願從遂釋姑去氏上馬行里許度姑已遠乃墜馬抱路傍大樹號哭不)
(肯行寇拔刃刦之氏奪刀自剄死時年二十二雍正十年具題奉)
(旨建坊旌表)
(謹按舊浙江通志作周陛母)
鍾仁妻徐氏(題旌冊年二十五夫亡一子在抱遺娠又生一子後長子殤幼子讀書遊庠序)
(守節五十二年雍正十三年具題候旌)
沈登榜妻陳氏(新城縣志順治二年賊兵方國安掠縣氏避山中為賊所俘義不辱在搖)
(車嶺投塘水死)
鍾時飛母羅氏(杭州府志字三娘順治二年寇至為所獲逼上馬不從引頸受刃罵賊死)
袁啟元妻葉氏(杭州府志順治乙酉遇賊於雙江口之墳山義不辱投塘水賊射殺之)
潘之庠妻凌氏(舊浙江通志年二十四失所天遺腹生一子翁病姑盲凌事之盡孝亂兵)
(肆虐凌避難為賊所掠義不辱投塘水死)
沈尚珍妻袁氏(舊浙江通志被兵執攜至富陽誓不受汚投塘水死)
羅淦妻袁氏(新城縣志年二十五而夫早世遺孤羅悟方六歲撫之成立媳劉氏生子偉士)
(甫八歲喪夫克嗣姑志兩世孀居人稱雙節)
昌化縣
宋
章瓊妻盛氏(咸淳臨安志孝婦盛氏昌化縣民章欽子婦欽妻何氏性急盛伺顔色終日侍)
(立無惰容娣姒皆化之姑病貧無醫藥盛鬻簮珥裙襦供費姑病劇盛聞人言病者餔人肝則愈乃)
(閉閣援刀刳脅取肝為常膳以進長姒潘亦刲股焉姑食而愈政和六年詔表門閭)
趙卯發妻雍氏(宋史忠義傳卯發通判池州攝州事元兵至知不可守謂其妻雍氏曰城)
(將破吾守臣不當去汝先出走雍氏曰君為命官我為命婦君為忠臣我獨不能為忠臣婦乎卯發)
(笑曰此豈婦人女子之所能也雍氏請先死卯發止之明日兵薄池盛服同縊死)
明
葉昺妻許氏(萬歴杭州府志年十六歸葉夫病刲股以進愈至二十二歲夫卒無嗣誓以死)
(守蓬首垢衣躬親紡績嘉靖間夀至八十有八)
許鷟妻陳氏(昌化縣志年十八鷟亡遺腹一女氏貧苦誓節歴七十餘年而卒)
程洪妻沈氏(昌化縣志生子萬里甫閱月洪亡時年十九號踊幾絶既抱其子泣曰吾死易)
(耳汝為程氏後何依遂銜哀勵志以苦守終)
徐仲仁妻翁氏(昌化縣志仲仁早殀氏年二十一已而舅姑相繼亡依祖姑姚同寝食擇)
(繼自成訓以義方孀居五十餘載)
童貞女(杭州府志童洪之女幼許姚池為妻未婚而池亡童欲往成喪父母弗從未幾有他姓謀)
(聘者童知之時方立樓上遂從窗墜樓而死父哭之喪明後從夫家請合葬於烏龍坑山)
胡廷珍妻程氏(昌化縣志生一子年二十一夫殁守志子亦殁遺孫未週育訓勤苦清節)
(彌堅)
姚第妻陳氏(昌化縣志甫婚半載第亡誓不二志雖近屬私親罕覩其面年九十六終)
戴經紱妻王氏(昌化縣志年十九孀居姑老無子孝養克謹)
葉雲英妻胡氏(昌化縣志雲英早死氏年十八即以死誓奉九旬老姑孝譽無間)
黃校妻朱氏(昌化縣志年十九校亡寡居五十一載以貞操著於鄉)
帥尚爵妻余氏(昌化縣志夫早亡苦志六十七年又帥尚友妻許氏年二十而寡俱克終)
(苦節)
姚溉妻王氏(昌化縣志年十七而嫁二十一而溉亡貧居無子苦節自持)
陳愛猷妻朱氏陳鳳威妻戴氏
戴璪妻楊氏童學詩妻畢氏
章樾妻陳氏帥尚志妻周氏
許澤妻舒氏姚正宿妻陳氏
國朝
程元衢妻徐氏(題旌冊年二十九而寡事姑孝撫二子成人氏性好施康熙辛丑歲飢氏)
(出粟以周隣里守節三十八年)
章楷妻童氏(題旌冊年二十八而寡事舅姑撫三子守節四十二年以上二氏俱雍正三)
(旨建年具題奉坊旌表)
方國甲妻汪氏(題旌冊年二十八而寡遺腹生子舅姑老旁無伯叔氏績紡供菽水殁營)
(喪葬教子為諸生守節六十一年而卒)
徐滋秀妻汪氏(題旌冊年二十而寡一子生甫十日越三年祖姑舅姑相繼殁氏力營喪)
(葬訓子有成守節四十一年)
汪家璉妻程氏(題旌冊年二十六而寡事舅姑撫孤江蓁為諸生孫枝繞膝守節二十五)
(旨建年旌以上三氏俱雍正九年具題奉坊表)
葉國菼妻楊氏(題旌冊年二十五而寡事姑撫子葬葉氏三代守節二十八年雍正十一)
(旨建年其題奉坊旌表)
翁善妻陳氏(舊浙江通志順治四年兵至氏被執利刃威之不從斫身數段死)
陳錦妻翁氏(杭州府志順治四年被兵氏抱堂柱不辱兵斫其臂幾絶旋挾之往至石橋躍)
(水死)
陳大忠妻章氏(杭州府志遇兵被執不受汚行二十里過頰口橋赴水死)
童時聘妻王氏(舊浙江通志為亂兵所執欲辱之不從兵怒露刃叱氏氏引頸受刃死)
章君球妻王氏(昌化縣志君球病亡孤兒纔數月王初猶乳之哀慟如常已度家貧不能)
(終志從容視夫殯畢入室自經年二十一)
陳德元妻姚氏(昌化縣志名臺年二十孀居奉舅姑孝謹舅姑殁遺産夫兄悉專之終夫)
(兄之身不求分析撫教遺孤典克砥文行晚課諸孫尤篤夀七十一)
許志獻妻章氏(昌化縣志年十六適許未一載夫亡父命改嫁不從身常佩刀自誓撫螟)
(蛉為嗣砥節六十餘年奉翁百齡事姑四紀俱極誠敬教子及孫卓有義方宗黨稱其賢)
姚正經妻方氏姚舜孚妻王氏
陳縉妻王氏余懋仕妻方氏
胡邦望妻姚氏熊桓妻王氏
王三台妻葉氏吕堪妻程氏
嘉興府
嘉興縣
漢
許升妻吕氏(後漢書本傳吳許升妻者吕氏之女也字榮升少為博徒不理操行榮父積忿)
(疾升呼榮欲嫁之榮嘆曰命之所遭義無離貳終不肯歸升感激自厲乃尋師遠學遂以成名尋被)
(本州辟命行至夀春道為盜所害刺史尹耀捕盜得之榮迎喪於路聞而詣州請甘心讐人耀聽之)
(榮乃手斷其頭以祭升靈後郡遭寇賊欲犯之榮踰垣走賊拔刀追之曰從我則生不從我則死榮)
(曰義不以身受辱也遂殺之是日疾風暴雨雷電晦冥賊惶懼叩頭謝罪乃殯葬之太平廣記後刺)
(史增其冢於嘉興郭里名曰義婦坂)
(謹按後漢書本傳作吳許升蓋冠郡名於姓氏之上也自弘治嘉興府志以吳為姓而并以許升為)
(計昇嗣後各志俱沿之而誤今改正)
唐
陸偘妻韋氏(弘治嘉興府志南康王臯之女叔適溧陽令陸偘即宣公贄之母偘卒於官夫)
(人訓子成大儒作唐賢相德宗勅迎養京師道路置驛時人榮之及卒因葬洛陽見權德輿所為文)
宋
何士誠妻楊氏(舊浙江通志殿中侍御史楊大法女結褵未及期士誠病謂氏曰我病必)
(不起若能守制終身我瞑目矣疾革復曰不幸無後前言不必遵也言訖而瞑氏哭之絶而復甦嘔)
(血數升勺水不入口者三日未幾竟赴河死慶元元年覈實建坊顔曰貞烈其河名何母涇)
元
楊孝女(弘治嘉興府志篤孝父母不肯事人躬織以給養死後鄉人為立祠祀之)
糜正妻張氏(貝瓊糜母孝節傳檇李之幽湖張氏女歸糜生二子而寡時年二十有六誓養)
(舅姑不再適舅姑殁鬻衣而葬二子既長告以父志俾從師讀書遂以儒名於世至五十七歲終)
王呼圖克特穆爾妾陳氏(弘治嘉興府志嘉興民間女生一子名巴約特甫六歲而)
(夫殁氏年二十七篤志守節撫育孤子成立至順二年告襲父職氏封封邱縣君至正三年旌表)
柳烈女(金絅柳貞女記至正十八年秋亂兵入嘉興大肆焚掠女年十八與其父母匿所居屋傍)
(隙地兵入其家無所得執屋傍居人曰此誰所居答曰此柳外郎居也兵曰何在曰與其女竄彼隙)
(中兵周巡而呼曰柳外郎來吾能活汝不來吾且屠若等柳遂出兵曰急持若女來否則屠之柳遂)
(持其女出兵捽女頭前行柳與妻且泣且隨兵揮刃以向柳不敢進女號曰若欲何為其母曰欲妻)
(汝汝善事之女曰若然無捽我我乃行兵驅女前行又數十步至河滸女紿為結襪狀兵不為防遂)
(投河而死)
錢氏二烈女(兩浙名賢錄錢子順之二妹至正末紅巾賊至其家二女義不受辱乃相與結)
(裙裾投河而死賊驚舍去其後子順妻俞氏亦以守節旌鄉人稱其家二貞一節云)
明
張昱妻彭氏(吕原彭氏貞烈傳字妙寧父公衍鍾愛之館昱為甥年二十生子未幾夫忽嬰)
(疾侍湯藥者三年夫疾篤不能言惟執婦手泣婦曰妾與君同年生必期同年死萬一不幸妾當隨)
(君後夫怡然瞑目自歛而殯日夜號哭痛絶者三自盡者再姑皆挽奪且泣誡曰吾老年得爾兒為)
(孫自謂張氏有後矣今兒尚病爾死兒豈得生婦即承命調護五越月而兒疾愈乃復於姑曰張氏)
(後已無恙矣遂絶飲食而死夫妻皆年二十九子璟方九齡焉)
馬輿妻沈氏(續文獻通考輿之繼室輿以夀終沈年尚少無子悲啼不絶聲者八日自經死)
顧曅妻梅氏(續文獻通考父江擇壻得曅妻之曅第進士為給事中早卒梅即不食以死)
嚴顯忠妻黃氏(嘉興府志浦城人年十三隨父郡博來嘉興父暴疾良醫嚴樂善愈之遂)
(以女歸其子顯忠生子引昌甫五歲而顯忠死氏大痛牽引昌至露柱前持刀斫柱以痕計其軀哀)
(號曰吾不即死恐絶嚴嗣耳口授以書引昌弱冠補諸生每見柱痕流淚力學有成為福清令卒年)
(六十七)
馬瑫妻姜氏(嘉興府圖記姜儒之女瑫亡婦曰夫亡吾安用生為遂絶飲食旬日不死親屬)
(交勸之乃強食果實終不粒食者三十年始嫠時年二十七處一小樓不下知縣黃訓表其樓曰甘)
(節萬歴嘉興府志其女姪歸高俸俸亡守節六十年)
項氏三節(嘉興府圖記項邦妾沈氏項鉞妻莫氏項綬妾張氏邦初為吳江丞沈歸之四年邦)
(與妻皆殁沈撫孤守志備嘗艱苦夀八十有九成化間被旌莫年二十六而寡遺孤四歲誓不更嫁)
(嘉靖初被旌張年二十而綬卒長妾假夫遺命勒欲嫁之張截髮毁容明無他志止一女與之相保)
(垂老無玷)
莊鴻妻倪氏(嘉興府圖記年十七適海鹽莊鴻十九而夫亡遺腹生子山而其翁亦亡與姑)
(相依守制父欲奪其志倪斷髮以死誓孝養其姑姑亡治喪盡禮鄉閭上其事郡守以聞)
高霽妻常氏(兩浙名賢錄年二十一歸霽九月而霽死遺腹女又死常之祖母隋節婦也因)
(扁其堂曰繼節矢曰上當不媿吾祖下當不媿吾夫乃鞠夫弟之子為後卒能踐其言)
董夀妻王氏(兩浙名賢錄名桂芳歸夀踰年夀病且革囑以更適桂芳誓以死殉夀卒其母)
(湯亦寡居命女歸同處桂芳不從母固強之歸一飯哽塞不能下咽還過宣公橋顧其母曰河水清)
(泠可就死母懼抱持之乃止至家即麻絰自經死)
六烈婦(萬歴嘉興府志全氏周聰妻吳氏沈茂華妻婁氏汪志妻金氏顧惠妻沈氏吳銓妻費氏)
(徐胡妻皆遇倭寇投水死)
郭氏二女(萬歴嘉興府志長女為姚浙妻年十八歸浙二年夫亡哭淚流血剪髮置夫棺中躬)
(營葬事其妹為萬有妻年二十而寡家貧孑守被旌世稱雙節)
倪氏三節(萬歴嘉興府志邵氏倪雩妻年二十三而寡李氏倪霆妻年二十九而寡樂氏倪深)
(妻年二十三而寡俱克守制以夀終有司扁曰三節)
李用仁妻王氏(萬歴嘉興府志年二十二而寡遺一子長娶張氏子復殀與媳紡績苦守)
嚴從愛妻朱氏(嘉禾徵獻錄朱綬女適從愛甫三年而從愛卒無子繼從子其法娶許氏)
(女而其法亦殀死兩世皆以節孝聞)
沈貞女(萬歴嘉興府志沈儒之女受姚諺聘未及成婚而諺卒女時年十七聞訃痛泣請夫衣履)
(祀之父母俱殁依弟沈臯終身)
薛貞女(萬歴嘉興府志薛文煌女許聘王九疇未歸夫死薛剪髮披麻往守哀毁骨立五年而卒)
徐有慶妻沈氏(嘉禾徵獻錄嫁有慶不數歲而寡教妾子本高成名)
嚴泰妻周氏(萬歴嘉興府志年十七歸泰甫四月泰以疫殁貧不能自給族人勸之再適周)
(忿然曰女無二天即截髮自誓斂迹一室年六十卒)
許氏二節(萬歴嘉興府志張氏許燦繼室年十九歸許甫年餘而夫即世更逢荒亂脱簪珥躬)
(紡績以供舅姑撫前子應逵如已出遺腹生應達以行誼重於時孫錫𤦺十三歲未娶而殀孫媳陸)
(氏方十五歲矢死靡他歸許守節皆踵張之芳躅也)
胡皆妻朱氏(嘉禾徵獻錄年二十一歲而寡苦志守節至七十七歲而卒)
張禎妻莫氏(萬歴嘉興府志年二十八而禎亡孤方一歲歸依於母母欲奪其志氏潛求自)
(盡乃止守節四十年教子鳳岐成進士)
盛貞女(萬歴嘉興府志沈之韶未婚妻嘉靖庚申年卜九月初十日成婚是日夫死氏剪髮納棺)
(中誓死靡他卒年六十五)
徐尚友妻馬氏(萬歴嘉興府志尚友病亡馬年甫十九痛夫蚤逝厥明自縊柩前邑令何)
(源手撰祭章親臨拜奠)
賀德修妻朱氏(萬歴嘉興府志德修病卒朱年二十八即日服毒自盡)
張氏二節(舊浙江通志張渚妻沈氏張九韶母也年二十八撫孤守制後倭宼縦火焚掠會翁)
(有疾孝感回天反風滅火翁疾甚籲天請代姑病血蠱澣滌必親年八十有二見其孫應宿登賢書)
(孫應辰殀妻金氏年二十二亦矢節六十四而卒)
吕嗣芳妻顧氏(嘉興府志名妙善嗣芳與伯子本殁於官仲子原甫八歲氏攜孤還鄉貧)
(甚煢煢苦守課子讀書文懿公立朝事績得之母訓居多封太宜人年八十七)
朱貞女(嘉興縣志沈志未婚妻年十四聞志訃即易服奔喪守制三十七年)
高貞女(舊浙江通志受沈童祖聘年十六童祖殤乃棄盥櫛毁容自誓閱二十八年卒)
朱貞女(嘉興縣志許配沈涵未婚涵殀女年十四從母往弔辭母曰夫不及養兒代之夫不及嗣)
(兒立之於靈前立姪暹為後奉姑孝敬登小樓不下四十年乃殁)
馮裔道妻張氏(嘉興府志貧窶殊甚夫亡哀毁自經柩側時年二十二士紳歌誦之)
吳氏二節(舊浙江通志吳邦章妻高氏弟邦翊妻徐氏邦章卒無子高氏預置一槥誓死靡他)
(縞素紡織苦節七十年年九十卒徐氏亦守節五十餘年有司顔其廬曰一門雙節)
陸氏二節(嘉興縣志朱氏陸萬程繼室年二十二夫亡撫育遺孤媳嚴氏年二十五寡子甫五)
(歲守節卒年俱七十一)
顧之球妻薛氏(嘉興縣志嫁期月夫以禍死屢欲自盡母防閑之除夕母歸即縫衣自縊)
(巡按李邦華題請旌曰貞烈)
李孝女(舊浙江通志李夢康女性至孝四歲喪母哀如成人事後母以孝聞告其父曰我母早世)
(何忍去父膝下父悲其志聽之父病女禱於天一青鳥銜一朱實墜藥鐺中人稱孝感卒年四十七)
(閩中黃道周題其墓)
錢貞女(嘉興府志嚴可相聘妻未婚而殀女視其殮日侍靈幃哭之哀甚舅姑憐其志為立後嫠)
(居四十餘載孝奉舅姑撫四齡繼子成立萬歴初太守旌之)
汪桂竒妻沈氏(嘉興縣志年十九適桂竒貧甚未一月桂竒死氏嗚咽不出一言視含殮)
(越三日舉柩氏始出聲大呼天者三俟暮人静自縊而死)
包志妻楊氏(嘉興府志華亭楊周女適嘉興包鼎之子志遊太學卒於京遺子二節五歲孝)
(二歲日撫以泣且嚴勖之二子相繼舉進士官御史節以直道忤時戍邊徼氏曰以忠得罪榮幸多)
(矣居常儉素嫠居四十年悉屏珠緋受封時嘗一御命服而哀不自禁即置不服)
湯貞女(嘉興府志石工女也許配張氏子年十四死父往唁女曰兒願往一拜即還父從之偕往)
(撫尸慟哭畢泣拜父曰兒勿還矣願成兒志父不能強貞操五十年卒)
包貞女(嘉興縣志許配張于拱未婚包之戚有貴人者嗛張貧屬更牽絲張不敢抗包紿其女以)
(張郎死女不語遂入房稱病不出絶粒七日而死上下衣皆自縫書於襟曰必葬我張氏之壟)
朱貞女(嘉興府志幼許字錢某未婚錢卒女年十九聞訃即欲從亡以母病方亟侍母終殮畢語)
(兄曰妹錢婦也願死從之不食五日而死遂歸葬於錢)
包勇錫妻楊氏(嘉興縣志錫疾氏禱於神願以身代錫死氏遂飲毒卒良久錫甦疾漸差)
(終身不再娶)
李士標妻沈氏(嘉禾徵獻錄士標授山東寧海州州同崇禎壬午兵圍州城士標督守盡)
(力癸未春病卒城遂陷妻沈氏率其妾婢同日死之)
徐士模妻陸氏(舊浙江通志無子生二女明末兵亂陸攜其女誡曰男盡忠女盡節分也)
(倘遇不測無苟貪生已而避居俞家村盜至陸拉其女及婢投河死)
陶本立妻陳氏(嘉興縣志明末城將陷有已嫁女十三姑者遣使問計陳曰毋負吾家清)
(白宜早為之使反十三姑即服滷死城潰陳即向庭中井跳入婢紅梅亦赴井鄰婦之從死者十有)
(七人)
胡烈女(嘉興縣志明末兵亂與父愛橋俱被執至衆安橋不能行兵士迫之即紿曰釋我父從汝)
(父既釋去已遠佯言繫屨投水死)
周某妻方氏(嘉興府志年十九而寡無子針指自給依其弟居苦節六十二年崇禎十七年)
(聞變羣遷氏慟泣兩日而逝年八十一)
徐世濓妻陸氏(嘉興府志世濓早卒氏哭夫成疾嫁時粧奩屏不復御以布素終所啖惟)
(菜粥并不及鹽豉苦節三十四年子肇啟崇禎副榜遭難死)
張谷起妻徐氏高鵬妻錢氏
王愛庄妻顧氏嚴從裕妻蔡氏
殳大經妻巢氏郁鑾妻王氏
顧臺妻毛氏鄒浩妻程氏
沈鳴朝妻盛氏周元圻妻胡氏
李儒鯨妻王氏李有堂妻周氏
皇甫恩妻張氏狄守賢妻戚氏
賀時保妻沈氏胡應祈妻周氏
屠啟元妻劉氏孫世俊妻何氏
曹邦彦妻俞氏郁萪妻陶氏
朱國賢妻倪氏潘有道妻姚氏
徐兆先妻夏氏黃賓妻沈氏
蕭韶妻夏氏朱國泰妻王氏
屠巽妻沈氏石維岑妻孫氏
項得禎妻郭氏徐恭妾陸氏
孫弘志妻項氏屠德徵妻莫氏
許屏寅妻陸氏王道浦妻唐氏
王㫤妻陸氏卜舜年妻沈氏
王國賢妻陶氏洪紹基妻項氏
周萬象妻沈氏沈漸鴻妻曹氏
屠明讞妻褚氏朱文朝妻秦氏
許子華妻殷氏朱璧妻倪氏
周君用妻諸氏萬寧妻張氏
徐行遠妾仲氏孫仍芳妻陸氏
沈悅泉妻朱氏金維秋妻張氏
沈懋德妻常氏朱繼唐妻俞氏
俞光妻沈氏吳中俊妻范氏
徐禹妻張氏賀道立妻項氏
高尚仁妻常氏吳應山妻許氏
胡文孔妻陳氏姜地妻屠氏
倪文和妻王氏翁仲初妻浦氏
項儒亨妻鍾氏項從先妾錢氏
國朝
杜蘅妻曹氏(嘉興縣志嫁踰年生一子蘅卒氏甫十八守志不二事舅姑教子甘旨饘粥之)
(旨建資取辦十指以孫臻貴得封康熙十七年具題奉坊旌表)
朱夢李妻沈氏(題旌冊年十七適朱三月夫亡氏闔戶自經以救免奉舅姑盡孝夫弟生)
(女甫襁褓連喪父母氏收養之長為擇嫁苦節三十八年康熙三十六年具題奉)
(旨建坊旌表)
張允昌妻章氏(題旌冊年二十一而寡子林生甫數月氏冰霜矢志撫孤成立守節四十)
(旨建載康熙四十二年具題奉坊旌表)
孫日杏妻屠氏(題旌冊年二十三而寡事姑盡孝撫子成立夫弟舜生殀娣貧不能自存)
(氏邀與同爨為其二子婚娶康熙四十二年具題奉)
(旨建坊旌表)
吳鯤妻徐氏(題旌册年二十適吳八載鯤殁氏誓志勵節撫五齡孤子辛苦持門戶不失舊)
(旨建業至七十三歲卒康熙四十五年具題奉坊旌表)
蔣宏遠妻江氏(題旌冊年二十九而寡家貧舅鬻膏藥自給氏撫三歲孤嚴慈交盡守節)
(四十四年)
范本榮妻謝氏(題旌冊年二十九夫亡事孀姑孝撫幼子備歴艱辛守節三十二年以)
(旨建上二氏俱雍正五年具題奉坊旌表)
王氏二節(題旌冊王拔妻沈氏王掄妻謝氏娣姒也拔卒沈年二十六掄卒謝年二十九二寡)
(相依共撫一子沈守節五十六年謝守節四十三年)
錢正妻葉氏(題旌冊年二十九夫亡繼姪為後而遺腹生子氏撫之俱成立事孀姑盡孝守)
(節三十七年)
曹洪生妻張氏(題旌冊年二十九夫亡二子幼紡績撫孤家有三世未葬氏勤儉拮据始)
(得歸土守節三十四年具題奉)(以上四氏俱雍正六年)
(旨建坊旌表)
龔維賢妻阮氏(題旌冊年二十九而寡家貧事孀姑孝撫二子成立守節三十九年)
沈生格妻俞氏(題旌冊年二十九而寡事兩世孀姑生養死葬俱盡禮撫三歲孤子勤劬)
(備至守節三十二年)
曹福年妻袁氏(題旌冊年二十二而寡福年為伯氏後而本生無子氏以一身事兩孀姑)
(俱克盡孝撫孤銑長娶婦生三孫氏命按序承祧宗黨咸稱其明大義守節三十九年)
唐文燿妻包氏(題旌冊年二十九而寡唐氏兩世未葬氏力營窀穸并以其夫祔焉撫二)
(子成立守節四十一年具題奉)(以上四氏俱雍正八年)
(旨建坊旌表)
楊氏二節(題旌冊楊時茁妻吳氏事舅姑以孝稱年二十九夫亡遺孤義方僅二齡辛勤撫訓)
(長娶媳倪氏義方又殀倪年二十四無子止一女吳告於宗族繼姪孫廷元為子後姑媳相依伶仃)
(孤苦吳卒年六十九倪氏經理喪葬靡不中理撫子女婚嫁守節三十一年)
盛本柟妻傅氏(題旌冊年二十二而寡舅姑老二子幼氏上事下撫備極勞瘁守節三十)
(旨建九年表以上三氏俱雍正九年具題奉坊旌)
馮啟妻沈氏(題旌冊年二十適馮為繼室二十八而寡事舅姑生養死葬咸盡禮撫前妻女)
(及已生二子昺昇教養備至後昺成進士守節二十九年)
沈徽妻王氏(題旌冊年二十三而寡事舅姑孝没後竭蹷營葬并祔其夫於墓側撫數月幼)
(子成立守節三十一年卒)
陳大同妻胡氏(題旌冊年二十三而寡事舅姑撫遺腹子守節三十四年以上三氏俱)
(旨建雍正十年具題奉坊旌表)
俞光耀妻沈氏(題旌冊年十八適光耀甫十月光耀亡遺腹生子撫教有成事舅姑以孝)
(謹聞性好施子凡郡中育嬰同善諸會無不捐資普濟守節三十三年)
宋子安妻曹氏(題旌冊年二十六姑亡夫相繼卒遺孤二冊一六齡一三齡氏即鬻産葬)
(舅姑及夫并穿已壙教二子以義方父母殁遺二幼弟氏俱撫之成立守節二十七年)
錢豐妻李氏(題旌冊年十九適豐生二子豐卒未幾姑亦卒祖翁及翁又相繼卒疊遭閔凶)
(氏竭力營喪葬撫二子饘粥之資半出十指有姪幼孤無依氏復撫之與子同視氏寡時年二十九)
(守節三十三年)
陳貞女(題旌冊陳國英女許字張嗣昭未婚嗣昭卒女年十七聞訃更素服飲泣絶粒欲殉母諭)
(止遂往夫家居一室中勤機杼晝夜不輟足不踰戶事舅姑甚孝守貞二十四年以上四氏俱雍)
(旨建正十二年具題奉坊旌表)
徐賓藩妻金氏(題旌冊年二十五夫亡遺孤甫七歲氏事舅姑孝舅病侍湯藥五載無惰)
(容孤長令其貿遷有無以給衣食守節一十七年卒)
張德元妻顧氏(題旌冊年二十四夫亡截髮毁容以示不二勤織絍撫子子就外傅修脯)
(皆出自女紅至子復生子守節五十二年)
沈氏二節(題旌冊沈榮陞妻妾也榮陞初娶於陸早卒續娶周氏結褵未二載無子榮陞亡時)
(年二十五其妾亦周氏年十九一子未離襁褓二氏共撫遺孤閨門整肅俱守節三十二年而卒)
沈翰培妻周氏(題旌冊年二十一夫亡遺孤未晬氏請於舅姑為夫營葬即穿已壙於旁)
(舅姑殁哀毁逾禮教子義方守節三十一年以上五氏俱雍正十三年具題候旌)
吳雯妻虞氏(嘉興縣志年十七適海寧吳雯六月雯卒婦以死自誓深居一室雖至戚罕覯)
(其面垂十五年卒家人立祠於白苧都)
平章妻萬氏(嘉興縣志年十九結䄜浹期章卒守志養姑二十載姑卒有夫妹歸沈亦寡迎)
(養於家又四十餘年里中稱雙節)
張發侯妻史氏(嘉興縣志發侯殀氏年十九生子甫二歲矢志不二飢寒迫身力勤紡織)
(養姑哺孤未嘗叩人門戶乞升斗年四十七卒)
楊貞女(嘉興府志楊汝雯女許字陳學㴻未婚㴻亡楊年十八欲往夫家守志兄不許且勸之嫁)
(不從絶粒吞鉛粉死之)
黃貞女(嘉興府志黃玉樓女許字王姓里豪金某以語戲之女正色辱詈豪不能堪遂以貲贈其)
(夫令退婚女痛哭誓死不改適勤紡織以奉親歴數十載比卒數月金舉室被火焚死)
陸貞女(嘉興府志海寧人許字運使李衷純仲子光垣因病癎將議解婚女聞輒不食父母嘉其)
(志竟歸於李别寢以居更歴五載日侍湯藥無纖毫厭倦比没以兄子銘為嗣銘復早卒撫其孤教)
(養兼至年逾五十族黨謀具節行上白女峻辭乃止)
徐某妻高氏(嘉興府志夫被殺氏號哭愬冤抵仇於罪守節四十餘年卒)
吳源溪妻沈氏(嘉興府志康熙戊午源溪死遺一男一女翁貧甚欲嫁之氏矢志不移癸)
(亥六月望夜沐浴整粧與隣嫗談笑更餘潛縊死)
鄭叔文妻李氏(嘉興府志年二十一適鄭鄭病瘵結褵不兩月而卒歸依母居有謀奪志)
(者氏覺謂母曰兒身存終為人所覬覦悔不早殉泉下母不虞其有他漫應曰無之是夜竟服滷卒)
李貞女(嘉興府志年四歲許湖郡陳麒佳子陳子年十二而殀訃至女哭之哀後飲食漸減病死)
(陳以子合葬焉)
王三孃(嘉興府志逸其姓嫁王二十五而寡貧無子矢志不嫁撫夫弟之女為女刺繡自給女長)
(嫁之更撫其妹年七十餘卒)
丁大年妻王氏(嘉興府志適丁七載無子大年殁氏椎心嘔血曰婦失所天何以生為囑)
(娣善事其姑遂投井死)
潘貞女(嘉興府志賣花嫗女金氏子聘之而殤其母欲更許人女矢不從十餘年堅守如故金舅)
(姑始迎之歸時年二十七矣)
陳國英妻杜氏(嘉興府志年二十七而寡冰霜自矢平時嚬笑不苟以禮法閑其子女年)
(六十三卒其女文姑許配同邑張載揚未婚卒文姑聞訃悲泣往視其殮歸即自經死)
徐貞女(嘉興府志許配蔣氏子蔣卒女年十六號泣奔喪姑憐其未婚欲另擇配女聞闔戶自經)
(救甦自是椎髻勤女紅撫伯氏子又殀遺孫未週媳復去帷鞠養孤苦以延一綫)
毛穉登妻朱氏(嘉興府志結褵甫六月夫亡時舅姑垂白養生送死盡禮苦志四十載邑)
(令屢旌其門其遺腹女適姜西雝亦早寡無子獨居三十年始終一節)
樊貞女(嘉興府志小字婉樊晉肱女生而聰慧熟精女史許字同里李生未嫁而李卒女數日不)
(食自縊死)
陸貞女(嘉興府志陸嚴之女許字王迅年十八而王卒女聞引刀自裁父奪刀慰之遂聽其粗服)
(操作苦節十二年臨終謂父曰必葬我王氏之墓父憐而從之)
沈貞女(嘉興府志許字秀水某未嫁夫殤女誓不改適守節十二年卒)
徐氏二節(嘉興府志徐燦日妻迮氏年十八守寡至七十子元旂妻喬氏亦十八守寡至五十)
(三姑媳同貞)
施貞女(嘉興府志少字蔡昇猷未婚卒女聞訃易服長號奔喪素幃獨處三十餘年邑令旌其門)
史義堅妻談氏(公舉事實年二十一夫亡誓從死姑曰汝無子然有姪可繼當撫之以延)
(夫祀乃止閱四載而應繼者殤氏死志益決遂營葬其夫既葬之明日沐浴整衣自經死時雍正七)
(年三月二十三日也凡附身衣衾俱預製云)
朱松年妻吕氏(公舉事實年二十八夫亡撫兩女長適士族守節二十八年)
王元禧妻韓氏(公舉事實年二十八歲夫亡無子立姪為嗣撫育成立守節三十八年)
關麟瑞妻周氏(公舉事實年二十六而寡無子撫姪勤紡績孝翁姑守節二十九年)
沈茂祖妻黃氏成學舜妻吳氏
沈延祚妻吳氏陸某妻屠氏
莊國英妻屠氏杜麟翔妻曹氏
錢竒英妻繆氏王浣石妻繆氏
徐輝妻王氏蔣旦妻陳氏
吳友青妻錢氏高孝成妻沈氏
朱茂峰妻陸氏朱舜文妻沈氏
宗雲秀妻酆氏吕公裕妻盛氏
張珮妻朱氏張文祖妻金氏
王禹嘉妻周氏王坊妻姚氏
高淶妻邵氏王用賓妻魯氏
姚功遠妻顧氏翁萃和妻浦氏
狄佐唐妻賈氏鄒重崍妻徐氏
金文英妻談氏謝岳鍈妾錢氏
沈自醇妻馬氏王大觀妻沈氏
沈之𤦺妻吳氏沈士騏妻項氏
聞嘉評妾楊氏金殿鼎妻屠氏
仲大勲媳高氏王永謨妻吳氏
包瑞卿妻王氏朱維清妻陸氏
顧文相妻徐氏姜紹芳妻錢氏
沈杰妻包氏宗文達妻徐氏
王夢斗妻陸氏戴長濟妻姚氏
沈璠妻潘氏李瑞楨妻駱氏
鄒雲騏妻習氏沈士茂妾王氏
吳璜妻金氏周錫紱妻姚氏
陸憲章妻馬氏盛翊妻高氏
沈德源妻顧氏陳坊𤦺妻朱氏
顧弘銓妻褚氏陳贊王妻吳氏
鄒雲鼇妻沈氏鄒洙妻胡氏
宗迪功妻梅氏姚絃奏妻郭氏
蔣標妻王氏于登封妻金氏
徐鳴玉妻金氏沈彦芬妻姚氏
曹泳妻陸氏洪爾節妻陸氏
張世枝妻馮氏沈時英妻馬氏
吳思宰妻丁氏程邦道妻俞氏
胡鼎鼒妻郁氏王子偉妻徐氏
戴煜新妻王氏劉玉鉉妻張氏
徐復振妻邱氏李熙妻高氏
徐遴妻屠氏王埴妻周氏
朱士清妻曹氏徐敏公妻翁氏
沈振宜妻吳氏沈平格妻俞氏
馮敬軾妻湯氏沈晉侯妻倪氏
李瑞禎妻駱氏蔡珩妻錢氏
吳天柱妻屠氏張蕙妻葛氏
錢敷仁妻項氏顧再問妻張氏
項維時妻高氏楊萬鍾妻朱氏
李峻妻錢氏程琮妻陳氏
黃兆熊妻陸氏周伯元妻沈氏
姚純所妻王氏沈介山妻馮氏
周侍川妻李氏趙采妻陸氏
郭亮鴻妻王氏江弘潮妻潘氏
屠錫綬妻錢氏沈徽妻王氏
沈二最妻厲氏鄒平妻沈氏
黃源倬妻朱氏王奕封妻馬氏
楊振先妻張氏張振之妻吳氏
朱叔禮妻張氏徐君輔妻周氏
周鏡妻沈氏陳嘉訓妻馬氏
沈元道妻陸氏錢燾妻史氏妾朱氏
浙江通志卷二百四
