浙江通志卷二十二
形勝
周禮有司險之掌凡山林川澤之阻咸周知之所
以順地利而奠民生也兩浙環地數千里江山四
塞雖金城天塹何以加兹
聖朝德孚寰宇衆志成城所恃以鞏金湯者不徒在險
而慎固封守必因地利則形勢宜審焉志形勝
浙江全省
周禮職方氏東南曰揚州其山鎮曰會稽藪曰具區
川曰三江浸曰五湖
國語吳之與越三江環之
越絶書吳越為鄰同俗并土西州大江東絶大海兩
邦同城相亞門戶
吳越春秋東至於句甬西至於欈李南至於姑末北
至於平原
史記貨殖𫝊浙江南則越東有海鹽之饒章山之銅
三江五湖之利亦江東一都會也
漢書嚴助傳會稽東接於海南近諸越北枕大江
晉書諸葛恢傳今之會稽昔之關中
左思吳都賦江湖陂險物産殷充
唐書天文志自南河下流南涉江淮為吳越負海之
國貨殖之所阜也
宋史地里志東際海西控震澤北又濱於海
蘇軾表忠觀碑吳越地方千里帶甲十萬鑄山煮海
象犀珠玉之富甲天下大城其居包絡山川左江
右湖控引島蠻
歐陽元江浙行省興造記北枕江淮西放彭蠡南極
於海供給當天下半
圖書編浙江古揚州地崇山巨嶺所在限隔然嘉湖
與江淮相表裏嚴衢以徽饒為郛郭左信都右閩
關大海東蟠繞出淮揚之域四通八達之區也
嘉靖浙江通志維浙隨山坼土積岨盤岡瀦為大澤
環以巨海維浙西山導自天目西北折於卞山南
達於富春峯巒起伏雲矗霄馳越垂霤踰百丈萃
於餘杭之徑山錢唐之龍山東北達於金牛以入
於澉浦諸山維浙東山導自江郎泉山浮蓋至於
翠光岑山爛柯東北折至於勲山九際臺湖縉雲
大陽金華覆釜大盆至於東北勾乘玉京秦望會
稽東過嵊山天姥達於天台華頂北至回明太白
東折於蛟門虎蹲峙為海門西達於括蒼少微至
於大梁南田大羅天臺底於雁蕩横為海嶠維浙
源西南導瀫水合東白大盆之源出為婺水至於
蘭溪東南導烏傷東白大盆之陽東流為浣浦西
絡漁浦皆北流以入於江開化夀昌導歙西來流
入於江導新安水自遂昌達淳安絶分水下於桐
溪紫溪導天目之南過新城下富陽皆東南流以
入於江天目導苕滙為霅溪入於具區栝蒼導洄
溪出於青田東南至永嘉滙為蜃江過飛雲横陽
而入於海導剡溪合東小江踰東江為曹娥之水
達於海四明導姚江東帶慈谿達於鄞江傳於大
浹入於海浙之山川兹其大都云
萬歷杭州府志壤地千里山川序列遐邇錯布道路
四達
方輿紀要崇山巨浸包絡四維
舊浙江通志浙江析揚之南跨閩之北梅嶺僊霞為
咽喉具區三江為藩蔽龕赭虎蹲松門大羅為門
戶龍鬭蒼嶺為屛障
舊浙江通志環地數千里聯絡江海郡邑之間莫不
倚高阻深置亭列障而僊霞一山為入閩孔道尤
有一夫當關之勢
杭州府
錢塘縣(附郭)
仁和縣(附郭)
水經浙江經其南
范仲淹知杭州謝表江海上游東南巨屛
蔡襄雙門記杭於浙為大州提支郡數十道通四方
海外諸國
蘇軾六井記潮水避錢塘而東擊西陵所從來遠矣
沮洳斥鹵化為桑麻之區久乃為城邑聚落凡今
州之平陸皆江之故地
程珌淨慈羅漢堂記有濕紅映地飛翠侵霄簷轉鸞
翎階排鴈齒星垂珠網寳殿洞乎琉璃日耀璇題
金椽聳乎玳瑁
楊簡莫能名齋記東望大江巨濤際天西望錢湖玉
潔如鏡
程珌三賢堂記眷言吳越之中夙號東南之盛雲擁
雉堞侵漢連霄鱗比坊衢飛塵踏霧
李良民順濟廟記南薄海門江水浩淼無際天造是
險以示東南形勢
桯史行都之山肇自天目清淑扶輿之氣鍾而為
吳
葛灃錢塘賦據東南之都會號繁盛之樂土山川秀
麗井邑浩穰周袤連亘五十餘里虎踞鱗伏羅峯
列岫内足以衛居止外足以禦戎寇
盧襄西征記杭州横空列城為國大藩羣水赴衆山
截
褧伯宣浙江潮候圖說龍山踞其首西湖蟠其腹
天竺聳其肩東山臥其背遠引甌閩而近控吳
越
楊孟瑛開西湖路疏南跨吳山北兜武林左帶長江
右隣湖曲山停水聚元氣融結
西湖游覽志山奔水導而逆以海潮則氣脈不解故
東南雄藩形勢浩偉生聚繁茂
徐渭鎮海樓記城跨湖山其四面有名山大海江湖
潮汐之勝一望蒼茫可數百里至於島嶼浩
渺亦宛在掌股之間高翥長搴真有俯壓百蠻
之氣
舊浙江通志錢塘天目西来龍飛鳳舞右臨湖曲左
帶長江形勢壯於東南山川甲於郡國仁和外
帶江海内抱湖山浙右名區南隣句踐北枕
闔閭
海寧縣
釋贊寧重修志愿寺序錢塘屬邑鹽官為最有浙之
朝陽為吳之右□白鋪江練青點海門
元史地里記海寧東南皆濱巨海
舊浙江通志邑據三吳上游邊臨大海文堂峽石之
對峙黃灣石墩之聫綿
海寧縣志東俯滄溟西極沃壤南為藩郡之股肱北
作崇桐之屏蔽
富陽縣
葉廣居城隍廟記濤江杭其陽羣山走其隂雉堞周
宏淵渟瀦冽
陳觀吳公隄記居杭上游背山而江下通錢塘潮汐
往來上接衢婺睦歙諸水會流每天風撼濤奔湧
激射號為險絶
張居傑城隍廟記形勝雄偉風氣完厚長江縈帶乎
南羣山旋繞乎北高城深隍山水自然之險
餘杭縣
洪咨夔餘杭縣署記餘杭苕霅之津會
嘉靖餘杭縣志西去九十里皆深山大谷崎嶇險峻
中有平壤流泉冬夏不竭自南以東地漸寬衍諸
水支脈通接
戴日強南湖記苕溪去縣治不數武横不越尋丈上
接天目下通武林吳興嘉禾諸郡邑天目萬山之
水支分派合會歸於此
陳善南湖考餘杭居天目萬山之下
扈大亮陳明府君廟記大溪横截衆水合流
臨安縣
蔡襄遊徑山記偃松之南一目千里吳江之濤可挹
越岫之桂可攀
蘇軾表忠觀碑天目之山苕水出焉龍飛鳳舞萃於
臨安
黃鼎象臨安縣舊志序山&KR0785;瓏九折自東天目之勝
迤北而通徑山幽䆳奇曠吳越希有其水為苕溪
合九水雲源碧澗相映帶
臨安縣志東有天柱西有天目前有石鏡後有凌霄
新城縣
羅隠東安城記大藩襟帶
許自譙樓記邑在叢山石齒間
孫清新城縣學記山迴以秀水繞以清
謝夢生新城縣學記白道穿村清溪照郭山有千丈
之高懸水有七溪之交織
新城縣志四面皆山二溪合注以達於江險阻之區
於潛縣
水經注於潛縣北山極高峻崕嶺竦疊東南連山挾
水兩峯對峙反項對石往往相捍
邵文炳興復水利記崇岡峻嶺回繞重列水之發於
山三十六源
張崑玉岞崿山記武林山脈發源天目潛邑適踞其
麓枕西目為屛障綿亘極天中藏峭壁絶巘詭奇
不可殫述
舊浙江通志金樓南峙岞崿西圍
於潛縣志九鎖交陳雙峯對峙
於潛縣志潛為山國岡巒盤錯川原紆迴袤衍廣輪
甲於省會大縣
昌化縣
王禕昱嶺關銘序昱嶺在杭徽之交因山為險與千
秋獨松稱三關而三關莫險於昱嶺
錢鉞譙樓記昌邑僻介萬山中山深而水縈
華文甫昌化縣志序重山疊嶂南北要津江浙襟
喉
萬歷昌化縣志東連省會西接徽饒高山崇嶺崒嵂
插天培塿崦嵫起伏綿亘彌望皆是
昌化縣志紫微銅坑峙其東南千秋黃花枕其西北
邃壑深溪環列四塞
嘉興府
嘉興縣(附郭)
秀水縣(附郭)
水經注柴辟吳楚之戰地備候於此故謂之辟塞
是以越絶稱吳故從由拳辟塞渡會稽凑山
陰
郁皋老建興寺碑左控姑蘇右接毘陵
陳世昌南湖賦東會吳淞西控禦兒支流旁達聯
絡相維良田沃衍灌木叢泓溝塍綺錯原隰縱
横
方輿勝覽封圻廣袤是為㩦李之區井田豐登庸表
嘉禾之瑞
貝瓊環碧堂記㩦李幽湖自南湖來洄而為洑旋而
為渦至是左右回抱青停黛畜尤形勝之所萃
焉
弘治嘉興府志巨海環其東南具區浸其西北左杭
右蘇襟江控湖四望如砥海濱廣斥鹽田相望鎮
海諸山隱隱列拱百川環繞而鴛鴦一湖渟蓄其
南誠為澤國之雄東南一大都會也
屠中孚嘉興縣志序距溟海漘大澤控峯&KR0873;引錢塘
延袤廣輪幾及千里
李貞開煙雨樓賦控壓吳岫彈赫越疆南引會稽以
濴滙北連震澤以清漻
許煥烟雨樓詩序鄉名醉李邑號嘉禾控天目而引
具區帶諸溪而枕滄海
舊浙江通志嘉興居山澤相錯之介迺吳越交戰之
區秀水東會滬瀆西控語溪襟帶具區獨攬其秀
嘉善縣
姚弘謨築城碑記三吳門戶通海臨&KR0873;
萬歷嘉善縣志地當江浙之交為古吳奥區北枕長
洲東接吳淞西連震澤其幅員雖不甚廣而控馭
遠矣
海鹽縣
弘治嘉興府志大海環其東南諸山踞乎左右西引
苕溪北控吳淞河水百折縈迴甫田一望如掌
王穉登海鹽城記維此鹽官聿稱巖邑輔檇李而作
鎮枕滄溟以奠域
海鹽縣圖經鹽故疆前浙汜後淞浦至寥廓矣秦駐
山縣之主山體既雄拔峯尤遠秀山脚半插海中
海鹽縣志秦駐山獨秀聳長牆石帆紫雲金粟參差
環列登高南望翠屛青戟奇峭千狀而俯瞰雲濤
浩然東際一碧萬里亦大形勝也
石門縣
沈括崇德縣學記崇德居山澤之介孔道四出墟壠
網絡
祝文彦語溪學宫賦地當浙右土號上腴脈發崑崙
乳長天目苕水出其南霅水拱其北
舊浙江通志左玉灣右金鵝南枕皋亭北通震澤走
馬為吳越分疆之地語兒乃吳人棲兵之所
平湖縣
陸杲東湖戲珠亭記九水洋洋會而為湖山川靈淑
之氣所鍾
過銘簋九山志序乍浦海陬巋然九峯列峙以扼南
溟之衝
舊浙江通志九山列其南三&KR0873;滙其北溪塘接其西
滄海瀕其東蔽金山於右翼海鹽於左
桐鄉縣
弘治嘉興府志四境皆平疇環以支港負具區面海
鹽東接秀水西連玉溪
桐鄉縣志地多平衍無名山大川然地脈盤旋發源
者遠一丘一壑不可謂非三吳秀麗之所毓也
湖州府
烏程縣(附郭)
歸安縣(附郭)
越絶書太湖周三萬六千頃其千頃烏程也
顧況湖州刺史廳壁記江表大郡吳興為一山澤所
通舟車所會
元和郡縣志五湖之表
倪思經鉏堂記霅川平波漫流有水之利而無水之
害羣山秀氣可掬城中二溪横貫此天下所無也
李直方白蘋亭記吳江之南震澤之隂幅員千里棋
布九邑弁山屈盤而為之鎖五溪叢流以導其氣
魯伯能東禪寺記崇巒遠峯盤礴秀氣深澤碧灣曲
折浚流其流出於天目以入苕霅山澤之勢雄深
秀拔
葉適北村記天下山水之美吳興特為第一其山脈
地絡融液而浸灌者莫非氣之至清渟止演漾澄
瑩紺澈數百千里
趙孟頫吳興賦蒼峯北峙羣山西迤雙溪夾流泓渟
皎澈山川映發沖和攸集星列乎斗野勢雄乎楚
越
宇文公諒府治記吳興為東南望郡天目分秀雙溪
合流金蓋諸峯峙其陽蒼弁具區亘其隂
貝瓊西翠樓記吳興七十二弁連延若海濤起伏
潘士遴康山壩記峙隱包秀棲賢居其隂康山居其
陽兩山環抱回固谾谾
范公榘重建溪光亭記吳興僻處東南山水之秀以
清遠聞苕霅二溪交流蜿蜒一瀉二百里許而達
於震澤四山環拱羅列光景冥晦昔人以水晶宫
稱之
劉麟逸老堂記郡城蹲踞弁山三川五浸布濩其北
天目諸峯薈萃於南其陂塘沼渚循山而下者漸
廣諸山環繞者漸近漸伏道場車蓋二山又南扼
諸水導漾其中
王叔承道場山集序郡之南峻峯迴嶺樹刹雲霄控
五湖引苕霅瞰武林天目鬱鬱巨麗西吳最勝
舊浙江通志烏程五溪迎碧萬疇圍青疊障右環太
湖後枕坡公賦峴山之句司馬有嘉郡之稱歸安
虎疊千巒龍灣百灌含山隱起浮玉參差覩山水
之清遠真東吳之善地
烏程縣志烏程山脈發於天目南支由武康北支由
長興入境西北迤南巒嶂層突勢若遊龍散而之
東則點點星羅天然圖畫
陸幼學峴山逸老堂社田記峴山首峙郡城南道場
車蓋諸峯如簪筆几案碧湖如鑑浮玉如螺蕩漾
岩崿於空明藻荇間
歸安縣志東潯港西餘不南含塘北運河流環而生
氣結前含山後飛英右東林左烏鎮秀列而人文
開
張邦彦浙西水災疏湖州水壑也雖與杭嘉稱為唇
齒之郡然杭則上流也嘉則杭之分流也至於湖
則兩引天目諸山之水獨滙於太湖譬則釜底也
長興縣志長興之水自南來者於梅溪入境為苕溪
自西南来者為四安港從西来者為合溪俱經縣
治東注其從水口者則徑往東北而皆流入於太
湖
(謹按太湖在禹貢曰震澤在周禮曰具區周圍八百餘里界連江南之蘇州府常州府浙江之湖州)
(府嘉興府綿跨兩省東曰大錢湖北曰小梅港大錢以東瀉水之口凡二十八小梅以北瀉水之口)
(凡八合遠近諸溪瀆俱以太湖為壑湖面遼闊支港繁多最難防禦而大錢一口左控蘇常右枕杭)
(嘉汪洋洁瀚順風揚帆直趨武林實為浙西咽喉要地)
(特本朝雍正四年准督撫會)
(題於大錢等汛添設弁員彈壓巡查洵為控制得宜澤國藩維永固封守矣故特拈出以補舊志所略)
(云)
長興縣
萬歷湖州府志遥連天目雄據太湖三箬以𨗳其流
五峯以挹其秀舟車鱗集水陸要衝
長興縣志長興之山俱發自天目最高者莫如方山
而弁山雄據下流邑境之内當以方山為嶽弁山為
鎮
德清縣
王禕德清縣治記德清隸湖為壯縣縣治臨餘不溪
後枕金鰲諸山山明水秀
胡友信德清縣築城記德清為省西門戶水關之勝
壯於兩浙
虞徽吳羌山高士菴碑記縣治前有山聳然而峙者
乾元也升椒而望萬象軒露其西北金鵝市亭諸
峯或虎蹲而拱或鳥企而張又南迓天目餘杭諸
水蜿蜒襟帶於其前山川之勝於焉為冠
許孚遠德清山館記德清四山崢嶸列峙若四維金
鵝乾元百寮支脈盤旋横於襟帶之間遠近峯巒
森羅如畫
舊浙江通志近案丁山遠朝望洛横接北流前挹清
溪城山峙於西南乾元高於㢲隅
武康縣
萬歷湖州府志武康之山起天目之隂今縣坐烏回
其所也封禺古址亦其所也
舊浙江通志封禺横障英溪分流石城西峙黃壠東
蹲馬頭高擁於南烏回盤旋於北
安吉州
魯伯能東禪寺記屏山九疊鏡水千尋
萬歷湖州府志天目為江南諸山之雄而當其前苕
溪為吳興諸水之秀而環其後獨松幽嶺關鍵乎
東南玉磬金鐘藩屛乎西北
伍餘福北川橋記州匝萬山獨一川百折而東
孝豐縣
王珣孝豐縣創縣碑記東至武康西接寧國南控餘
杭北引安吉鳳凰峙其左大陽鎮其右京山拱案
於前大會屛障於後廣苕諸水出天目浮玉自西
南而來環繞於東北山谷盤固川澤浩渺實天造
地設一形勝也
黃朝選豐北閣記孝豐踞天目之勝苕水環流而北
五山渡當其水口為縣要津
孝豐縣志天目為東南之鎮苕水為震澤之源其他
卷石勺水絶壑幽巖難以名似誠山水之奥區也
寧波府
鄞縣(附郭)
陸雲答車茂安書西有大湖北有名山南有林澤東
臨巨海放船長驅一舉千里北接青徐東洞交廣
不可勝名
周鍔寶積寺記四明與天台並高東接滄溟西連禹
穴穹窿盤薄凡數百里
楊業引水記大湖漫其西南大江帶其西北
王應麟七觀對修眉於天姥接五界於金庭東泊青
徼南薄朱垠
四明圖經抱負滄海枕山臂江
方輿勝覽明之為州乃海道輻輳之地南接閩廣北
控高麗商舶往來物貨豐衍東出定海有蛟門虎
蹲天設之險亦東南要會也
貝瓊送顧伯載歸四明序海門潮汐雷奔雪湧彷彿
激萬弩而西
嘉靖寧波府志内外二江潮汐吞吐支流緒派包絡
市㕓登邑而望江南諸山懸青獻碧拱若玉屏
張時徹四明形勝賦丹山赤水之洞天方丈蓬萊之
仙島鄮峯凭玉几之高雪竇瞰金峩之好松風廿
里天童瑞應於長庚寶墖千尋舍利光騰於晴昊
虹橋壓水雉堞連雲樓臺突兀金碧嶙峋
潘夢良三江亭記大江横其前羣山拱其外島嶼出
没雲煙有無浪泊風帆來自天際
余寅鄞縣學記惟鄞負滄海之沃若奠名山之崔嵬
爰晶爰灝是稱阜藩
舊浙江通志四明廣袤限隔台越陽堂霞嶼盤鬱蘢
葱
鄞縣志縣之東西北三面皆山前横三江江之南羣
山來朝蒼翠迴環
慈谿縣
馮益清道觀記慈谿為縣三面阻山而不足於南其
縣隂諸峯巍偉秀拔迤而左旋若舞鳳若驚龍或
起或偃達於㢲隅而止
劉伯淵寶城菴山田碑記慈枕山為邑五曜歸垣九
龍迴合兑位寶山屼然翼蔽干青霄而蔽白日隠
然室有障車有屛也
舊浙江通志憑高原面廣野九嶺騰驤二江吞吐東
據鸕鷀之浦北枕黃牛之山
奉化縣
戴表元奉川驛記包山根江而掖海其形望於明州
貝瓊宜晚堂記奉化地勢斗絶四山環拱而南屛一
峯嶄然特起又有日峯峙其左剡水紆其右蓋四
明形勝之一
貝瓊擁翠樓記四明之奉化依山為縣大山横亘於
南者玉几寶麓西則為石棋盤東曰金鵝東南龍
潭上峭壁千仞曰南山北則青錦嶄然與玉几對
峙其或起或伏或前或却爭奇獻秀不啻海濤湧
而石筍列
袁大誠湖頭巡司碑記奉川三面阻山陸之固惟東
南則枕海
嘉靖寧波府志奉化山發於新嵊水歸於定象右則
華頂雄起秀參晴昊左則金鐘逆峙勢抵中流前
則文峯玉几而西山南山奠於坤㢲之位後則蓮
巖錦屛而銅山金峩應於乾艮之位
奉化縣志陸走緱城舟通堇水百里提封秀壤相錯
乃行李東道甬越襟喉
鎮海縣
陸雲答車茂安書定當郡之咽喉環以長江滙以溟
渤達蓬嶻嶪而東趨伏龍蜿蜒而南首盤嶴據三
十六盤之勝瑞巖逞十有二峯之竒
嘉靖定海縣志後霩大嵩阻其南而與錢爵昌國為
聲援龍山管界殿其後而連觀海慈谿為犄角
史大成招寶山寶陀寺記其南玉環烏沙普陀諸山
如浴鳬浮鷗滅没於洪波駭浪之中而台溫往來
之程指顧可得其北一望陳錢壁下為南浙分界
蘇松沿海諸郡可以一帆飛渡其東則岑江螺峯
固昔時駐兵之所用以控扼海道其西循龍山澤
山之麓迤邐而轉可達杭越聲息甚捷
舊浙江通志蛟門虎蹲重關實天設之險查浦峽口
抗扼乃咽喉之地
象山縣
舊浙江通志東接扶桑西連甌閩天門如閾鼔吹若
轟乃水陸之要衝真大觀之勝槩
象山縣志象環邑皆山其山脈來自天台蜿蜒數百
里重巒疊障隠見起伏膏腴之田彌望繡錯東接
扶桑南抵琉球西達甌閩此其大觀也
象山縣志象介在海壖為明州要地固屛翰之襟喉
定海縣
吳萊甬東山水古蹟記昌國古會稽海東洲也東控
三韓日本北抵登萊海泗
嘉靖寧波府志南通甌越北涉江淮皆以南北兩洋
為要會而南北之哨則以舟山為根柢
定海縣志翁山孤懸海中據險而成邑
定海縣志地居險阨海防戒嚴
劉𢋫寳陀寺碑記浙江慶元之昌國有山名補怛落
伽者奇巒幽嶂邃洞靈巖錯立層出奔濤駭浪之
中潮汐吞吐雲霞變幻
(謹按普陀山雄峙東溟四面際海北渡為沈家門居定海之東相去二潮乃寧紹二府之外籓也過)
(此則蓮花洋外則陳錢馬蹟羊山大衢諸山皆孤懸海面探哨莫及故外洋貢舶商艘多泊於此實)
(為海疆門戶出入要津明湯和設立水寨屯兵置艦以禦倭警與馬墓長塗浙西兵船相為特角)
(聖朝德威遐播海不揚波凡商民之詣普陀者皆安流順渡而特於沈家門增設官兵以時防禦蓋有備)
(無患可謂扼形勢之要云)
紹興府
山隂縣(附郭)
會稽縣(附郭)
越絶書西則迫江東則薄海
吳地記南面連山萬重北帶滄海千里
世說新語千巖競秀萬壑爭流草木蒙籠其上若雲
興霞蔚從山隂道上行山川自相映發使人應接
不暇
白居易沃洲山真覺寺記東南山水越為首剡為面
沃州天姥為眉目
杜牧浙東觀察使制西界淛河東奄左海提封七州
王十朋會稽風俗賦因種山而中宅擴蠡城而外周
龍樓翼而乾峙石竇伏而㢲流實東南之大府號
天下之無厹
王十朋蓬萊閣賦周覽城闉鱗鱗萬戶龍吐成珠龜
伏東武三峯鼎峙列障屏布棟宇崢嶸舟車旁午
壯百雉之巍垣鎮六州而開府
葉適新置二莊記會稽為鎮山越之奇勝峻特擅於
東南
寶慶會稽續志襟海帶江方制千里
方輿勝覽鑑水環其前臥龍擁其後稽山出其東秦
望直其南
黃溍雲門集後序浙東皆以山水為州越中禹穴秦
望天姥四明五洩東山蘭亭鑑湖剡溪幽阻峻極
人跡罕通
劉基遊雲門記會稽有層巒複岡而無梯磴攀陟之
勞有大湖長溪而無激衝漂覆之虞
於越新編山隂峯嶂緯列於左右澄江巨湖經流其
中東環娥江北遶大海南接杉嶺西倚山隂東南
扼嶀山西南阻駐日
舊浙江通志山隂負塗山面蘭亭秦望南屹滄海北
環會稽禹陵前峙偁山後拱遶門中含娥江外附
山隂縣志三江海門山磧地當尾閭為三邑之水口
萬川會流洩之易如建瓴
(謹按三江瀦湖導海萬壑滙流旁則馬鞍駝峯諸山拱峙扄護而陡□石峽嵌束激湍奔騰直與龕)
(赭小□形勢相埒實為東越外藩海門後衛至旱潦蓄洩利益民生則詳見於水利云)
蕭山縣
莫濟蕭山縣學記浙河以東郡縣連城數十蕭山人
徒之衆甍宇之壯舟車之雜集大哉縣也
陳益公接待院記蕭山西興鎮據錢塘要衝兩浙往
來一都會
劉基武佑廟記餘暨東北百里為蕭山縣其山曰北
幹之山浙水帶其隂湘湖滙其陽東望會稽至於
大海日之所出
於越新編揖秦望為後蔽聳天目為前屏險據錢塘
利開湘湖北幹明月佳山青蕖
蕭山縣志東抵錢清南盡勞嶺西至莊亭北限海門
四圍皆江海之大其山如北幹霧樓西山千巖萬
壑不減蓬島之麗其水如湘湖漁浦諸水雖西湖
鑑湖之勝何以踰之
諸暨縣
鄧謐大侣湖圩閘記暨處萬山之會臨江滙之濱
於越新編諸暨白茅外屏則鐵崖芝菰諸山長山外
屛則五洩陽堂諸山而東白為東南之崑崙五指
鎮為西南之門戶道林紫巖諸山為北東西之護
衛
舊浙江通志五洩爭竒羣湖瀉曜長山挂榜浣江拖
練外屛杭烏之巃嵸内案苧蘿之森秀
餘姚縣
貝瓊受日軒記姚江襟山負海
於越新編波濤觸天渺若瀛海南起崇山高峻天表
北際溟海横截地維北望豐山若馳而南融為秘
圖姚江界其胸臆竹山西石鎮其中流龍泉二黃
參衛拱翼而客星秀表經緯諸湖南北山海更復
壯嚴蓋山之交水之會風氣之委藏也
舊浙江通志四明南列巨海北滙東接蛟門西通曹
渡長江制其區宇巨浸帶其封域
上虞縣
方輿勝覽上虞東山巋然出衆峯間如鸞飛鳳
舞
貝瓊竹深處記上虞東南諸峯旁列前起若金
芙蕖萬朵而朝嵐夕翠可覽於江雲海雨之
外
於越新編左舜江右姚江南帶溪北負海河横厥中
亘三十里山則百樓拱前五癸峙後嶙峋鬭奇不
厭拄笏而羣峯蜿蜒自西而東周遭矗矗若雉堞
然
上虞縣志舜封舊壤延袤百里襟帶長江面山負海
金罍檀燕僊人之都居釣臺東山名賢之古宅湖
光練明海岸霜白誠越邑之巨麗也
嵊縣
水經注嶀山與嵊山接二山雖曰異縣而峯嶺相連
其間傾澗懷煙泉溪引霧吹畦風馨觸岫延賞是
以王元琳謂之神明境
王銍嵊縣學記嵊西南隅羣峯之麓下臨剡溪山川
環拱氣象雄張
天中記東則天台桐柏方石太平二韭四明五奥三
菁表神異於緯牒騐感應於慶靈連岡則積嶺以
隠嶙舉峯則羣竦以嶻嶭
新昌縣
余則全東堤記邑治面山負壑川流斗注
王畿甲科題名碑記分台割剡溪山環麗
吕光洵城池碑記縣所治地東界瀕海西帶剡江有
崇岡峭壁絶壑叢林之險
新昌縣志南接駝峯北依五馬祥溪環東旗鼔峙西
天姥沃洲之祕南明濂洞之幽
台州府
臨海縣(附郭)
崔尚桐柏山碑藐彼天台嵳峩崔巍下臨滄海遥望
蓬萊西鎖括蒼北連關嶺盤山南固桐巖東阻亦
一方之險也
吕祖謙重修臨海縣城記臨海郡南東西三方岸江
湖秋水時至北限大江蹙不得騁
尤袤玉霄亭記州南西北三面逼山獨東望諸峯差
遠雲煙空濛外際溟海
周潤祖捍城江岸記台襟江帶河南滙為龍湫盤石
踞江面西南萬壑水至直擣盤石怒濤横嚙城下
與潮汐鬭
謝鐸赤城志序城踞大固山介天台括蒼間中峯對
峙如入几席天台仙居二水别流至三江口而合
縈紆演迤環拱其郛巖光川容吞吐掩映於煙雲
縹緲之際真足以奠城社表宅里聚㕓市以雄跨
一方
康彦民志復亭記台山跨據海隅天儲其精地聳其
藏支分蔓延襟帶千里
舊浙江通志距海百餘里巾山對峙於南北三峯角
立於東西二固險絶雄跨一方
天台縣志十一郡惟台最據險西南二面臨大江西
北巉巖篸箾插天如𧖟叢鳥道一人扼險萬夫莫
過
黃巖縣
舊浙江通志瀕海帶江羣山環峙永寧左抱委羽前
列險於松門阻於靈石中抱沃野氣象宏壯
天台縣
吳子良江東天籟序天台縣山所盤薄巔頂入霄漢
雲氣與滄洲相吞吐
陳音登科題名記天台山磅礴數百里幽峻清奇江
南稱最郡邑皆以是山得名
舊浙江通志天台映雲華頂窺溟地踰稽嶺山接海
濱天姥石梁最為險絶
天台縣志環山帶水處中而邑横山亘其東瀑布峙
其西玉筍展誥拱其南赤城五峯奠其北壯麗瓌
富東南勝壤
仙居縣
舊浙江通志大溪環前青圭聳後陽澹九隆迴拱壁
立盤谷旋繞於西北天鼻巉巖於東南
仙居縣志仙囿萬山中壁峭巖巉奇拔稱最
寧海縣
儲國秀寧海縣賦山則東有帽尖蓋蒼之絶巘西有
桑洲桐巖之卓峯健城矗立於南鄙天門昂峙於
北封三十六雷當其肘一十六窟蟠其胸其海則
停納萬流宗長四瀆控直港於稽鄞引大洋於溫
福合鎮都而為五十二隸海嶴者有三十六
任大冶新嶺記寧海涖居白㠐盤山環谷蜿蜒三百
里結嶺最多其尤者東有西溪西有桐巖北有柵
墟南有寧和黃公古渡皆巍峩峻絶而摘星最著
峻壁倚天層峯聳疊飛泉瀑布相夾而盤桓者十
有餘里為縣南保障
弘治寧海縣志大溪前横天女後峙尾閭洩東海之
水健跳固南疆之守
寧海縣志崇山侵漢巨海驚濤四面圍繞巍然為赤
城東鄙縣當山脊其地穹窿山形環抱蓋蒼桐柏
鎮乎東西道山閬風峙乎南北是為四極
太平縣
赤城新志太平割溫樂清之下山越嶠嶺跨大江以
為界
舊浙江通志東有盤馬石蒼之險南有嶠山樓旂之
固盤山方巖横於西靈湫丹崖倚其北
金華府
金華縣(附郭)
葉適寶婺觀記金華山高千仞旁走三縣漫隴伏岡
錦出繡没四顧百里不蕩不迫有臨望之美無遊
觀之病浙以東稱最焉
宋濓越國公祠記婺為海右大藩連甌引越
王一寧送張宗原赴金華序金華浙東要郡溫處之
衝八咏之樓雙溪之水勝甲天下
趙志皋金華縣學記二水襟環萬峯屏峙巋然距於
東南郡邑扆山而治
王治國星君樓碑記金華固上游地長山北擁箬麓
南賓控三山而引兩浙襟甌栝而帶嚴衢
舊浙江通志諸山蜿蜒勢如遊龍迴巒列巘左右分
支如連屛而列戟乃拱衛乎四維
蘭谿縣
舊浙江通志南出閩廣北距吳會後枕仙華之險前
挹九峯之勝大溪合流滙於其下
蘭谿縣志銅山蟠其左蘭隂踞其右桃塢列其前石
屛擁其後四境則自東而北皆夀昌建德之山障
塞而周回南面九峯列戟横亘加以衢婺兩溪之
水數百里奔流會合為瀫之文有蘭之馨秀氣鍾
焉
東陽縣
許謙送胡古愚序東南隅山水佳處蜿蜒磅礴綿延
數十百里峙為雙峴經野建邑於是焉依
舊浙江通志二盤高聳崑山雄踞碧峴南排紫嵬東
峙白鹿與青臺競秀夏山與東白爭奇
義烏縣
陳炳義烏儒學記繡川婺之著邑山矗而邃泉疏而
清
黃溍淨居寺記重岡沓嶺周如四墉
王英義烏儒學記山有金盆紫微之高水有雙溪秀
川之流以為一郡之鎮
義烏縣志負山而治塹設天險層岡盤錯滙以繡川
環以長江吞吐包絡勢若建瓴右跨航溪左負魏
麓前則文峯玉几而楓坑鐵巖奠於坤㢲之維後
則蓮巖錦屏而龍祈五雲應於乾艮之位
永康縣
舊浙江通志靈山石城之勝映帶左右之間
永康縣志據崇山而五峯峙其北襟青流而雙溪會
其南縣治特立其中實四面山水之會
武義縣
熊秋芳武義縣志序西南接温處東北達杭嚴山谷
盤結勢嶙峋起固巖邑也
劉養中熟橋記婺據浙上游控制括蒼以西姑蔑以
東其最當孔道莫如武川首於永趾於金於蘭與
三邑相錯谿山道理相綴屬間道走溫處下達嚴
灘錢塘其要津則熟溪
舊浙江通志負壺山帶熟溪白陽環左書臺倚右
浦江縣
水經注浦江右濱長江左旁連山平林修通澄湖遠
鏡
宋濓東明山精舍記倚山為縣自仙華峯斜迤而東
若萬馬長趨不復迴顧二三十里之間滿望皆山
鄭棠太平橋記浦汭東合澄溪入諸暨陸出烏傷道
經澄溪之上為東州都會之要津
張應槐仙華八景圖序浦在萬萃之中為巨浸之首
縣治前障後屛錦圍繡錯壯麗嚴整甲於他邑
湯溪縣
舊浙江通志山環而曲水渟而深九峯蜿蜒蟠據乎
西南瀫江曲折環迴於東北
衢州府
西安縣(附郭)
李華衢州刺史廳壁記名山大川既麗且清
毛幵竚舟亭記衢為川陸之會南走閩西適楚距浙
江五百里而近
程俱保安院記信安地接荆閩風氣相薄其山邃以
峻其水清以駛
成化衢州府志衢為浙上游居廣川大谷之間南際
甌閩北抵歙睦諸縣之水會於城下達於浙江以
入於海而峻山疊崿呈奇獻秀拱抱迴合形勢之
勝甲於旁郡
劉麟長試士館記起突兀於南關障百川而北迴下
瞰吳越坐我腋跨
賀康載西安縣學記西南諸峯聳秀東西雙流環抱
蓋形勝之區也
舊浙江通志南際甌閩北抵歙睦崢嶸挾鎮九隆鎖
江周回平曠山環水繞
西安縣志西安疆索東西迫隘南北遥阻故南鄙為
重而北次之南山峭矗萬重鳥道一綫徑術雜出
須江遂昌皆奥窔無人之境其東南入栝蒼為黃
檀羅樟諸源險僻尤甚
龍游縣
秦鳴雷龍游縣學記南峙照臺西維瀫川變幻千態
舊浙江通志西通百越東達兩京秀發九蓮奇開三
疊上接瀫水之流下扼嚴灘之要
常山縣
舊浙江通志山谷綿密溪澗縈迴南臨禹蹟北起三
衢文筆卓立於左西高聳拔於右
常山縣志常實江浙交界之地巒嶺逼蹙形勢峻絶
以浙拒江者封草萍之關則萬騎可遏以江拒浙
者塞漁溪之津則一艘莫通昔人謂為雄鎮不其
然哉
江山縣
毛愷江山縣石城記江邑左溪右山僻在山谷中南
達閩西抵信東走括蒼其途蓋旁達焉
蔣德璟江山縣志序江山越之東南偏其山錦文其
泉須女其交閩楚其隸太末浙之上游
舊浙江通志高峯深谷峻絶修阻為閩浙之要衝作
三衢之屛障
江山縣志地據上游有高屋建瓴之勢操七閩之關
鍵鞏兩浙之藩籬
開化縣
胡儼歷科題名碑記衢之上游山秀而卓水清而駛
開化縣志縣居郡西北據浙江上游與嚴徽饒信接
界金錢左聳臥佛右偃鳳凰翔其前鍾山峙其後
嚴州府
建德縣(附郭)
余植建德縣題名記面受二江背負一龍六邑冠冕
余植進士登科題名記千峯聳翠雙湍瀉玉
周望建德縣學記原隰平衍川湖襟帶壯麗之觀
舊浙江通志面受重江背負峻嶺高峯聳秀於其東
建蒼環繞於其西
建德縣志北枕龍山南襟丁水東眺雙臺雲烟聳翠
西連疊嶂漸歙分流
淳安縣
王遂清溪橋記邑之山溪宏麗清泚蓋上受歙流下
過錢塘而注之海南達婺衢饒信遠及甌閩無不
於此焉出
方回峽石賦歷故鄣之遺區溯桐江而西上百灘跳
以湍駛萬峯閴其清朗維還淳之古邑割歙封之
東壤
商輅淳安縣學尊經閣記峯巒環拱如屏如障
徐楚蜀阜十景賦羣峯龍驤而北注衆壑馬突而南
來東山埒泰岱之雄三峽比瞿塘之險
舊浙江通志東連建德西接新安青溪環其前蛟峯
鎮其後吳越封疆從兹交會
桐廬縣
吳均與朱元思書奇山異水天下獨絶
皇甫師中桐廬縣城門記睦州之境桐廬最居其要
雙溪合流而泛於江陸之所至西達閩廣北連吳
越舟車旁午左右輻輳井閭繡錯古號佳邑
新定續志桐廬溪山秀妙陸魯望所號為清凉國
舊浙江通志桐君拱揖牛山突起襟大江而趨吳會
帶兩浙而赴錢塘
桐廬縣志桐地襟山帶河控吳越之上游作徽寧之
外蔽江右閩廣往返必經綏一隅以絡四方實稱
扼要之區
遂安縣
水經注浙江又左合絶溪溪水出始新縣西北逕縣
故城南為東西長溪溪有四十七瀨迅流驚急奔
波聒天
舊浙江通志南呈織宿西拱石英婺峯當牛女之墟
義山據武強之勢
夀昌縣
方道叡夀昌縣學記邑治負山面溪山川高深風氣
完厚
貝瓊翠屛軒記夀昌羣山旁圍一水中亘而東北一
山却立千仞者曰屏風
嚴州府志嚴山鎮其背艾溪環其膺羣峯迴合如城
郭狀
夀昌縣志據嚴陵之上游扼甌歙之要險
分水縣
胡宗憲夘巽二峯建塔記嚴以烏龍為鎮崚嶒雄峙
盤踞百餘里折而東雙峯矗起是為夘方其馬目
山蜿蜒自西南來昂伏攅蹙駐於南是為㢲方徽
婺二水紆徐縈迴繞夘㢲而東之夘於先天卦位
為離離㢲相薄二塔並聳則形勢全而靈光煥其
文明之象乎
溫州府
永嘉縣(附郭)
丘遲永嘉郡教控山帶海利兼水陸東南之沃壤一
都之巨會
王十朋夀聖白巖院記震旦東南名山雁蕩白巖仙
溪峯聳而奇水清而駛
王十朋綠畫軒記峯巒奇偉林麓靜深環合映帶藍
黛之色與天連碧
方輿勝覽郡當甌越之衝負山海之隘環地千里
元史地理志東界鉅海西際重山
黃溍海堤記俯瞰大海江出郡城之後東與海合
王瓚溫州府志序溫在浙東極處枕江界溟天設奇
勝危峯層巒環拱四境蟠幽宅阻一巨都會
鄧淮溫州府志序浙十有一郡而溫獨遠枕閩福控
台括實東南沃壤依山為城環海為池
溫州府志山川秀麗甲於寰中二雁爭雄九斗交映
舊浙江通志楠溪太平險要扼絶江繞郡城東與海
會斗山錯立寇不能入
溫州府志左連海岸右接括山閩浙二水作其襟帶
台明兩州為其堂奥蓋瀕海之國此亦一保障云
樂清縣
侯一元城鶚頭碑記後所犄角内地斯固其外海壖
要害之處列障戍兵
舊浙江通志樂清前臨巨海後擁羣山九斗文峯蟠
其左蕭臺西岑居其右
樂清縣志小山中峙正當海口名曰印嶼為邑之案
自南而東列置烽堠以控制盤石蒲岐防遏海道
其山川宏麗蓋他邑鮮儷焉
平陽縣
嘉靖浙江通志雙鳳前分蛾眉後列江貫横陽地連
雁蕩
平陽縣志平邑東南濱海西北抵山兩浙咽喉八閩
唇齒
瑞安縣
林孚濟涉亭記瑞邑城臨江滸南達平陽西抵泰順
遠連閩越
舊浙江通志左繞文峯後環棲隠
瑞安縣志大海巨浸界其東大羅雲峯諸山亘其北
雲江襟其南西南則閩括萬山之支腠
泰順縣
葉適泰順縣城垣記泰順為甌之西鄙接壤閩括重
山迴谷實為深僻之地
萬歷溫州府志泰順為邑東有龍鬭大川西抵福安
高山飛龍山峙其南舞鳳山倚於縣治之北山川
秀麗林木深阻
舊浙江通志飛龍南繞舞鳳北環栝閩交壤形勝天
設
處州府
麗水縣(附郭)
陶弘景對謝中書啓高峯入雲清流見底兩岸石壁
五色交輝青林翠竹四時具備
元和郡縣志湍流險阻九十里間三十六灘
方輿勝覽連浙郡控閩山
栝蒼彙紀東飲甌江西挽閩嶠大溪繞其南層峯鎮
其北東南之名區也
栝蒼彙紀麗水東北以桃花隘稽勾嶺為門戶以圳
頭石塘為襟喉
崇禎處州府志處州在浙南鄙接壤閩建北界台婺
東引甌越西交三衢萬山中一都會也
青田縣
方輿勝覽羣山倚天湍流據險
劉基湖山義墪記青田之山有泉滙而為潭入谷是
為高湖之源其上有奇峯絶巘大小盤迴獻奇納
秀
崇禎處州府志青田東南接壤永嘉水陸所會實山
海襟帶之區
舊浙江通志左盤括蒼右據永嘉前臨大川後負崇
岡南田環匝地勢平曠
青田縣志羅山為城塹江為池百盤棧石險鑿天梯
七十飛灘直奔斗口右接括州為材木薪芻之外
府左連蜃海實魚鹽粟米之中庖
縉雲縣
崇禎處州府志羣峯倚天所在阨塞蒼嶺桃花之隘
有一夫當關之勢茭嶺黃龍屯集防禦亦磐石之
固也
縉雲縣志蒼嶺峙其東茭嶺阻其西桃花隘其南黃
龍控其北
松陽縣
嘉靖浙江通志馬鞍青蒙列乎其東雲巖翠屏峙乎
其西
崇禎處州府志松陽郡西上游西北以赤溪龍虎坳
為扄鑰而竹峪為尤要東南以寨頭大隂口為藩
籬而南嶺為最高
松陽縣志龍脈逢源擁馬峯而立極鰲輿列蔓憑牛
嶺以為宗趨東則萬脈分流以入於海踰西則千
溪共滙以入於江
遂昌縣
湯顯祖遂昌縣土城碑記遂昌治萬山谿壑中介長
松龍泉猶毘境也西北而南走衢嚴婺鄣犬牙信
州以達於閩綿迤奥絶
崇禎處州府志遂昌郡西北巖邑北抵龍游西南通
龍泉而以新嶺貴義為襟喉西北接西安西距江
山而以龍鼻頭周公嶺為鎖鑰北設礱口寨以横
遏閩浦之衝
處州府志環邑山倍於水左有土鼔之異右有文筆
之奇瑞山屹其前兑谷擁其後白馬蜿蜒飛鶴迴
翔兩溪夾流一水東會括西名區也
遂昌縣志襟帶龍泉聯續麗水景寧星峯錯落於前
松陽喬阜環翠於後紆徐秀特隠然形勝之美
龍泉縣
宋濓看松菴記龍泉多大山其西南百餘里諸山為
尤深
崇禎處州府志龍泉當浙閩之交層巒疊聳雙溪横
貫鳳凰翶翔石馬騰踏北山舒翼抱於左桃源回
首拱於右直前則修橋傑閣擁後則九姑靈蹤地
勢夷曠他邑莫及
龍泉縣志縈迴盤錯於東者武溪吳嶺屹立雄峙於
西者匡山玉山北則鶴嶺壬峯以擁以蔽南則湖
臺安渢乃障乃屛
雲和縣
崇禎處州府志雲和萬山環峙四塞之封可稱地險
舊浙江通志雲和羣山翕聚二水交流聯續麗水襟
帶龍泉路僻溪迴攝乎閩越
雲和縣志大金坑通慶景二處巖崖深峻鳥道﨑嶇
要害之地
慶元縣
富嘉謨慶元縣建縣始事記巉巖之峯谽谺之石屹
立於甌南閩越之交嶺複而益峻道隘而逾險
陳垣慶元縣築城記樓堞門鍵延袤相屬如鐵甕如
金斗煌煌哉百里之壯觀也
何鏜慶元縣學記龜石砥於中流龍潭滙於西北誠
風雨之交隂陽之會
崇禎處州府志慶元距郡最遠介在閩越若横嶺巒
頭溫陽烏石九蟠足稱四塞其水夾障而下分注
激射竹口為三面藩蔽
慶元縣志南拱霞帔北依象山溫陽聳其左石龍蟠
其右仙桃列於東南薰錦峙乎西北石壁馬蹄為
門戶棘蘭喜鵲為咽喉
宣平縣
崇禎處州府志宣平四山環匝二水合流南有瀑布
之奇西有榲樣之秀若寨頭大高北足以拒武湯
九盤竹溪西足以蔽松遂小妃渠溪洗灘槁嶺無
不可隨地扼控
王深源通濟渡記驚湍洪流衝激怪石險與三峽等
王塤何村三元橋記宣慈原野之沃溪山之勝北抵
金華南通甌海沿浚源於樊岡春湍夏潦衝激悍
駛
景寧縣
崇禎處州府志景寧四山環繞前挹溪流南有石佛
蜂桶隘東有綠銅龍首關可遏泰順青田之衝截
夀景雙港之患
舊浙江通志景寧北枕桂山南連勅木登高望遠氣
勢蟠鬱
景寧縣志湍流阻險羣峯插天青田上游甌閩門戶
玉環
海防類考續編玉環山與蒲岐相對懸居海中聯絡
深長楚門霓嶴必經乎此最為險要
玉環志外臨大海内近溫台海疆諸郡之屛障洋面
往來之要區
(謹按玉環山雄峙海面外截東洋内資保障所在崇岡峻嶺周匝環列西達烏洋東逼黃花西北楚)
(門霓嶴嶻嶪拱衛出此則為黃坎二門實為溫台門戶東海咽喉有山可以瞭遠番舶之往來畢照)
(有口可以巡查洋匪之伏匿潛消浙東防禦此為要津其展復始末剙制事宜俱詳建置城池海防)
(兵制諸志中)
浙江通志卷二十二
