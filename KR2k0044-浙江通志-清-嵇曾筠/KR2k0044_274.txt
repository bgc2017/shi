浙江通志卷二百七十五
藝文(十七)
詩七言律
西塞山下迴舟作(唐)陶峴
匡廬舊業是誰主吴越新居安此身白髮數莖歸未得
青山一望計還成鴉翻楓葉夕陽動鷺立蘆花秋水明
從此舍舟何所詣酒旗歌扇正相迎
送靈澈上人還越州(唐)劉長卿
禪客無心杖錫還沃洲深處草堂閒身随敝屨經殘雪
手綻寒衣入舊山獨向青溪依樹下空留白日在人間
那堪别後長相憶雲木蒼蒼但閉關
餞王相公出牧括州(唐)劉長卿
縉雲詎比長沙遠出牧猶承明主恩城對寒山開畫戟
路飛秋葉轉朱轓江潮淼淼連天望旌旆悠悠上嶺翻
蕭索庭槐空閉閤舊人誰到翟公門
送惠法師遊天台山因懷智大師故居
(唐)劉長卿
翠屏瀑水知何在鳥道猿啼過幾重落日獨摇金策去
深山誰向石橋逢定攀巖下叢生桂欲買雲中若箇峰
憶想東林禪誦處寂寥惟聽舊時鐘
送台州李使君兼寄題國清寺(唐)劉長卿
露冕新承明主恩山城别是武陵源花間五馬時行縣
山外千峰常在門晴江洲渚帶春草古寺杉松深暮猿
知到應真飛錫處因君一想已忘言
奉和劉採芳縉雲南嶺作(唐)庾光先
百越城池枕海圻永嘉山水復相依懸蘿弱篠垂清淺
宿雨朝暾和翠微鳥訝山經傳不盡花随月令數仍稀
幸陪謝客題詩句誰與王孫此地歸
送賀監歸四明應制(唐)李白
久辭榮祿遂初衣曾向長生說息機真訣自從茅氏得
恩波寧阻洞庭歸瑶臺含霧星辰滿仙嶠浮空島嶼微
借問欲棲珠樹鶴何年却向帝城飛
九日宴浙江西亭(唐)錢起
詩人九日憐芳菊延客高齋宴浙江漁浦浪花摇素壁
西陵樹色入秋窗禾奴向熟懸金實桑落新開瀉玉缸
四子醉時争&KR0688;習笑論黃霸舊為邦
送王少府歸杭州(唐)韓翃
歸舟一路轉青蘋更欲随潮向富春吴郡陸機稱地主
錢塘蘇小是鄉親葛花滿把能消酒梔子同心好贈人
早晩重過漁浦宿遥憐佳句篋中新
酬諸公宿鏡水宅(唐)嚴維
幸免低頭向府中貴將藜藿與君同陽雁呌霜來枕上
寒山映月在湖中詩書何德名夫子草木推年長數公
問道漢家偏尚少此身那比訪芝翁
送崔峒使往睦州兼寄薛司戶(唐)嚴維
如今相府用英髦獨往南州肯告勞冰水近開漁浦出
雪雲初卷定山高木奴花映桐廬縣青雀舟随白露濤
使者應須訪廉吏府中惟有范功曹
越溪村居(唐)戴叔倫
年來作客寄禪扉多話貧居在翠微黃雀數聲催柳變
清溪一路踏花歸空林野寺經過少落日深山伴侣稀
負米到家春未盡風蘿閒掃釣魚磯
歸桐廬舊居寄嚴長史(唐)章八元
昨辭夫子櫂歸舟家在桐廬憶舊邱三月暖時花競發
兩溪分處水争流近聞江老傳鄉語遥見家山減旅愁
或在醉中逢夜雪懷賢應向剡川遊
憶游天台寄道流(唐)張佐
憶昨天台到赤城幾朝仙籟耳中生雲龍出水風聲急
海鶴鳴臯日色清石筍半山移步險桂花當澗拂衣輕
今來盡是人間夢劉阮茫茫何處行
送王尊師歸湖州(唐)司空曙
煙蕪滿洞青山遶幢節飄空紫鳳飛金闕乍看迎日麗
玉簫遙聽隔花微多開石髄供調膳時御霓裳奉易衣
莫學遼東華表鶴千年始欲一回歸
題桐廬李明府官舍(唐)崔峒
松堂寂寂對烟霞五柳門前聚曉鵶流水聲中視公事
寒山影裏見人家觀風競美新為政計日還知舊觸邪
可惜陶潜無限酒不逢籬菊正開花
送王侍御佐婺州(唐)崔峒
聞君作尉向江潭吴越風煙到自諳客路尋常經竹徑
人家大抵傍山嵐緣溪花木偏宜遠避地衣冠盡向南
惟有夜猿啼海樹思鄕望此意難堪
自桐廬如蘭溪有寄(唐)權德輿
東南江路舊知名惆悵春深又獨行新婦山頭雲半斂
女兒灘上月初明風前蕩颺雙飛蝶花裏間關百囀鶯
滿目歸心何處說欹眠搔首不勝情
送章孝標校書歸杭州因寄白舍人
(唐)楊巨源
曾過靈隠江邊寺獨宿東樓看海門潮色銀河鋪碧落
日光金柱出紅盆不妨公事資高卧無限詩情要細論
若訪郡人徐孺子應須騎馬到沙村
錢塘湖春行(唐)白居易
孤山寺北賈亭西水面初平雲脚低幾處早鶯争暖樹
誰家新燕啄春泥亂花漸欲迷人眼淺草纔能沒馬蹄
最愛湖東行不足綠楊隂裏白沙堤
西湖晚歸回望孤山寺贈諸客(唐)白居易
柳湖松島蓮花寺晚動歸橈出道場盧橘子低山雨重
棕櫚葉戰水風凉煙波澹蕩摇空碧樓殿參差倚夕陽
到岸請君回首望蓬萊宫在海中央
杭州春望(唐)白居易
望海樓明照曙霞護江堤白蹋晴沙濤聲夜入伍員廟
柳色春藏蘇小家紅袖織綾誇柿蔕青旗沽酒趁梨花
誰開湖寺西南路草綠裙腰一道斜
餘杭形勝(唐)白居易
餘杭形勝四方無州傍青山縣枕湖遶郭荷花三十里
拂城松樹一千株夢兒亭古傳名謝教妓樓新道姓蘇
獨有使君年太老風光不稱白髭鬚
江樓夕望招客(唐)白居易
海天東望夕茫茫山勢川形闊復長燈火萬家城四畔
星河一道水中央風吹古木晴天雨月照平沙夏夜霜
能就江樓銷暑否比君茅舍較清凉
江樓晚眺景物鮮奇吟翫成篇寄水部張員外
(唐)白居易
澹烟疎雨間斜陽江色鮮明海氣凉蜃散雲收破樓閣
虹殘水照斷橋梁風翻白浪花千片雁點青天字一行
好著丹青圖畫取題詩寄與水曹郎
湖上招客送春汎舟(唐)白居易
欲送殘春招客伴客中誰最有風情兩瓶箬下新開得
一曲霓裳初教成排比管絃行翠袖指麾船舫點紅旌
慢牽好向湖心去恰似菱花鏡上行
元微之除浙東觀察使喜得杭越鄰州先贈長句
(唐)白居易
稽山鏡水歡遊地犀帶金章榮貴身官職比君雖校小
封疆與我且為隣郡樓對翫千峰月江界平分兩岸春
杭越風光詩酒主相看更合與何人
答微之誇越州州宅(唐)白居易
賀上人回得報書大誇州宅是仙居厭看馮翊風沙久
喜見蘭亭烟景初日出旌旗生氣色月明樓閣在空虛
知君暗數江南郡除却餘杭盡不如
微之重誇州居其落句有西州羅刹之謔因嘲兹
石聊以寄懷(唐)白居易
君問西州城下事醉中疊紙為君書嵌空石面標羅刹
壓捺潮頭敵子胥神鬼曾鞭猶不動波濤雖打欲何如
誰知太守心相似抵滯堅頑兩有餘
謝微之誇鏡湖(唐)白居易
我嗟身老歲方徂君更官高興轉孤軍門郡閤曾閒否
禹穴耶溪得到無酒盞省陪波卷白骰盤思共彩呼盧
一泓鏡水誰能羡自有胸中萬頃湖
春題湖上(唐)白居易
湖上春來似書圖亂峰圍繞水平鋪松排山面千重翠
月點波心一顆珠碧毯線頭抽早稻青羅帬帶展新蒲
未能抛得杭州去一半勾留是此湖
得湖州崔十八使君書喜與杭越鄰郡因成長句
代賀兼寄微之(唐)白居易
三郡何因此結緣貞元科第忝同年故情歡喜開書後
舊事思量在眼前越國封疆吞碧海杭城樓閣入青煙
吴興卑小君應屈為是蓬萊最後仙
西湖留别(唐)白居易
征途行色慘風烟祖帳離聲咽管絃翠黛不須留五馬
皇恩只許住三年綠藤隂下鋪歌席紅藕花中泊妓船
處處回頭盡堪戀就中難别是湖邊
答客問杭州(唐)白居易
為我踟蹰停酒盞與君約略說杭州山名天竺堆青黛
湖號錢塘瀉綠油大屋簷多装雁齒小航船亦畫龍頭
所嗟水路無三百官繫何因得再游
送姚杭州越任因思舊游二首(唐)白居易
與君細話杭州事為我留心莫等閒閭里固宜勤撫恤
樓臺亦要數躋攀笙歌縹緲虚空裏風月依稀夢想間
且喜詩人重管領遥飛一醆賀江山
渺渺錢塘路幾干想君到後事依然静逢竺寺猿偷橘
閒看蘇家女採蓮故妓數人憑問訊新詩兩首倩流傳
舍人雖健無多興老校當時八九年
衢州徐員外使君遺以縞紵兼竹書箱因成一篇
用答佳貺(唐)劉禹錫
爛柯山下舊仙郎列宿來添婺女光遠放歌聲分白紵
知傳家學與青箱水朝滄海何時去蘭在幽林亦自芳
聞說天台有遺愛人將琪樹比甘棠
白舍人自杭州寄新詩有柳色春藏蘇小家之句
因而戲酬兼寄浙東元相公(唐)劉禹錫
錢塘山水有奇聲暫謫仙官領百城女妓還聞名小小
使君誰許喚卿卿鼇驚震海風雷起蜃鬭嘘天樓閣成
莫道騷人在三楚文星今向斗牛明
謝浙東李侍郎越州春晚即事長句
(唐)劉禹錫
越中藹藹繁華地秦望峰前禹穴西湖草初生邊雁去
山花半謝杜鵑啼青油晝卷臨高閣紅旆晴翻繞古堤
明日漢庭徵舊德老人争出若耶溪
答東陽于令寒碧圖詩(唐)劉禹錫
東陽令于興宗丞相燕國公之猶子生綺襦紈袴間
所見皆貴盛而挈然有心如山東書生前年白有司
願為親民官以自效遂補東陽及涖官以簡易為治
故多暇日一旦於縣五里偶得奇境埋沒於翳薈中
于生自以有特操而生於公侯家由覆蔭入仕常忽
忽欲息因移是心開抉泉石芟去蘿蔦斧凡材畚息
壤而清谿翠巖森立坌來因構亭其端題曰寒碧碧
流貫於庭中如青龍蜿蜒冰徹射人樹石雲霞列於
前昏旦萬狀惜其居地不得有聞於時故圖之來乞
辭既無負尤物予亦久翳蘿蔦者睹之慨然遂賦七
言以貽後之文士
東山本是佳山水何况曾經沈隠侯化得邦人解吟詠
如今縣令亦風流新開潭洞疑仙境遠寫丹青到雍州
落在尋常畫師手猶能三伏凛生秋
贈李杭州(唐)張籍
仙郎白首未歸朝應為蒼生領六條惠化州人盡清淨
高情野鶴與逍遥竹間虛館無朝訟山畔青田長夏苗
終日政閒時獨坐開門長望浙江潮
送王十一郎游剡中(唐)張籍
越州都在浙河灣塵土消沉景象閒百里油盆鏡湖水
千峰鈿朵會稽山軍城樓閣随高下禹廟烟霞自往還
想得王郎乘畫舸幾回明月墜雲間
餘杭周從事以十章見寄詞調清婉難於遍酬聊
和詩首篇以答來貺(唐)元稹
擾擾紛紛旦暮間經營閒事不曾閒多緣老病推辭酒
少有工夫久羡山清夜笙歌喧四郭黃昏鐘漏下重關
何由得似周從事醉入人家醒始還
重誇州宅旦暮景色兼酬前篇末句
(唐)元稹
仙都難畫亦難書暫合登臨不合居繞郭烟嵐新雨後
滿山樓閣上燈初人聲曉動千門闢湖色宵涵萬象虚
為問西州羅刹岸濤頭衝突近何如
和樂天早春見寄(唐)元稹
雨香雲淡覺微和誰送春聲入棹歌萱近北堂穿土早
柳偏東面受風多湖添水色消殘雪江送潮頭湧漫波
同受新年不同賞無由縮地欲如何
天台(唐)牟融
碧溪流水泛桃花樹繞天台迥不賖洞裏無塵通客境
人間有路入仙家雞鳴犬吠三山近草静雲和一徑斜
此地不知何處去暫留瓊珮卧烟霞
杭州天竺靈隠二寺頃歲一布衣一游及赴鎮會
稽不敢以登臨自適竟不復到寺寺多猿猱謂
之孫團彌長其𩔖因追思為詩二首
(唐)李紳
翠巖幽谷高低寺十里松風碧嶂連開盡春花芳草澗
徧通秋水月明泉石文照日分霞壁竹影侵雲拂暮烟
時有猿猱擾鐘磬老僧無復得安禪
人烟不隔江城近水石雖清海氣深波動只觀羅刹相
静居難識梵王心魚扃晝鏁龍宫寳雁塔高摩欲界金
近日尤聞重雕飾世人遥禮二檀林
若耶溪(西施採蓮歐冶鑄劍所)(唐)李紳
嵐光花影繞山隂山轉花稀到碧潯傾國美人妖艷遠
鑿山良冶鑄罏深凌波莫惜臨妝面瑩鍔當期出匣心
應是蛟龍長不去若耶秋水尚沉沉
宿越州天王寺(唐)李紳
太和八年自浙東觀察使又除太子賓客分司東都
始發州郭越人父老男女數萬攜壺觴至江津相送
海隅布政暫期月江上霑巾媿萬人休按簿書懲黠吏
未齊風俗昧良臣壺冰自潔中無玷鏡水非求下見鱗
清夜佛宫觀色相却歸前老更前身
却渡西陵别越中父老(唐)李紳
海潮晚上江風急津吏篙師語默齊傾手奉觴看故老
擁流争拜見孩提慙非杜母臨襄峴自比朱翁别會稽
漸舉雲帆烟水闊杳然鳬雁各東西
却到西浙(唐)李紳
出杭州界入蘇州八年浙西六郡災旱百姓飢殍道
路相望米價翔貴是歲浙東大稔因請出米五萬斛
賤估以救浙西居人詔下蒙允是歲王璠不奏飢旱
反怒鄰境所救以為賣已遂與王涯合計誣搆罔上
奏陳米非官米足私求利及璠伏誅蒙聖恩加察姦
邪所罔初入浙西蘇州界吴人以䘏災之惠猶懼旌
幡留戒於迴野之處不及城郭之所則相率拜泣於
舟楫前是歲盧周仁為蘇州刺史
臨平水竭蕪葭死里社蕭條旅館秋嘗歎晉郊無乞糴
豈忘吴俗共分憂野悲揚目稱嗟食林極翳桑顧所求
苛政尚存猶惕息老人偷拜擁前舟
欲到西陵寄王行周(唐)李紳
西陵沙岸回流急船底黏沙去岸遥驛吏遞呼催下纜
櫂郎閒立道齊橈猶瞻伍相青山廟未見雙童白鶴橋
欲責舟人無次第自知貪酒過春潮
送端上人游天台(唐)施肩吾
師今欲向天台去來說天台意最真溪過石橋為險處
路逢毛褐是真人雲邊望寺鐘聲遠雪裏尋僧脚跡新
只可且論經夏别莫教琪樹兩回春
送僧貞實歸杭州天竺(唐)姚合
石橋寺裏最清凉聞說茅菴寄上方林外猿聲連院磬
月中湖色到禪牀他生念我身何在此世唯師性亦忘
九陌相逢千里别青山重疊樹蒼蒼
天竺寺殿前立石(唐)姚合
補天殘片女媧抛撲落禪門壓地坳霹靂劃深龍舊攫
屈槃痕淺虎新㧓苔粘月眼風挑剔塵結雲頭雨磕敲
秋至莫言長屹立春來自有薜蘿交
杭州官舍偶書(唐)姚合
錢塘刺史謾題詩貧褊無恩懦少威春盡酒杯花影在
潮迴畫檻水聲微閒吟山際邀僧上暮入林中看鶴歸
無術理人人自理朝朝漸覺簿書稀
題於越亭(唐)張祐
扁舟亭下駐烟波十五年游重此過洲觜露沙人渡淺
樹梢藏竹鳥啼多山銜落照欹紅盖水蹙斜文捲綠羅
腸斷中秋正圓月夜來誰唱異鄕歌
送元處士游天台(唐)朱慶餘
青冥路口絶人行獨與僧期上赤城樹列烟嵐春更好
溪藏冰雪夜偏明空山雉雊禾苗短野館風來竹氣清
若過石橋看瀑布不妨高處便題名
吴興新隄(唐)朱慶餘
春隄一望思無涯樹勢還同水勢斜深映菰蒲三十里
晴分功利幾千家謀成既不勞人力境遠微偏隔浪花
若與青山長作固汀洲肯恨柳絲遮
早發天台中巖寺度關嶺次天姥岑
(唐)許渾
來往天台天姥間欲求真訣駐衰顔星河半落巖前寺
雲霧初開嶺上關丹壑樹多風浩浩碧溪苔淺水潺潺
可知劉阮逢人處行盡深山又是山
游錢塘青山李隠居西齋(唐)許渾
小隠西齋為客開翠蘿深處遍蒼苔林間掃石安棋局
巖下分泉遞酒杯蘭葉露光秋月上蘆花風起夜潮來
雲山遶屋猶嫌淺欲棹漁舟近釣臺
送劉郎中牧杭州(唐)薛逢
一州横制浙江灣臺榭參差積翠間樓下潮回滄海浪
枕邊雲起剡溪山吴江水色連隄闊越俗舂聲隔岸還
聖代牧人無遠近好將能事濟清閒
送慶上人歸湖州因寄道儒座主(唐)薛逢
上人今去白蘋洲霅水苕溪我舊游夜雨暗江漁火出
夕陽沉浦雁花收閒聽别鳥啼紅樹醉看歸僧棹碧流
若見儒公憑寄語數莖霜鬢已驚秋
九日陪越州元相燕龜山寺(唐)趙嘏
佳晨何處泛花游丞相筵開水上頭雙影旆摇山雨霽
一聲歌動寺雲秋林光静帶高城晚湖色寒分半檻流
共賀萬家逢此節可憐風物似荆州
浙東陪元相公游雲門寺(唐)趙嘏
松下山前一徑通燭迎千騎滿山紅溪雲乍斂幽巖雨
曉氣初高大旆風小檻宴花容客醉上方看竹與僧同
歸來吹盡嚴城角路轉横塘亂水東
送張又新除温州(唐)趙嘏
東晉江山稱永嘉莫辭紅旆向天涯凝絃夜醉松亭月
歇馬曉尋溪寺花地與剡川分水石境將蓬島共烟霞
却愁明詔徵非晚不得秋來見海槎
劉阮再到天台不見仙子(唐)曹唐
再到天台訪玉真青苔白石已成塵笙歌冥寞閒深洞
雲鶴蕭條絶舊隣草樹總非前度色烟霞不似昔年春
桃花流水依然在不見當時勸酒人
自縉雲赴郡溪流百里輕櫂一發曾不崇朝叙事
四韻獻段郎中(唐)方干
激箭溪湍勢莫憑飄然一葉若無乘仰瞻青壁開天罅
斗轉寒灣避石稜巢鳥夜驚離島樹啼猿晝怯下巖藤
此中明日尋知己恐似龍門不易登
題桐廬謝逸人江居(唐)方干
少小高眠無一事五侯勲盛欲如何湖邊倚杖寒吟苦
石上横琴夜醉多鳥自樹梢随果落人從窗外卸帆過
由來朝市為真隠可要棲身向薜蘿
因話天台勝景奇異仍送羅道士(唐)方干
積翠千層一徑開遥盤山腹到瓊臺藕花飄落前巖去
桂子流從别洞來石上叢林礙星斗窗邊瀑布走雲雷
縱雲孤鶴無留滯定恐烟蘿不放回
和剡縣陳明府登縣樓(唐)方干
郭裏人家如掌上簷前樹木映窗櫺烟霞若接天台地
分野應侵婺女星驛路古今通北闕仙溪日夜入東溟
綵衣才子多吟嘯公退時時見畫屏
送孫百篇游天台(唐)方干
東南雲路落斜行入樹穿村見赤城遠近常時皆藥氣
高低無處不泉聲映巖日向牀頭沒濕燭雲從柱底生
更有仙花與靈烏恐君多半未知名
石門瀑布(唐)方干
奔傾潄石亦噴苔此是便随元化來長片掛巖輕似練
遠聲離洞咽於雷氣含松桂千枝潤勢畫雲霞一道開
直是銀河分派落兼聞碎滴濺天台
思桐廬舊居便送鑒上人(唐)方干
莫道東南路不賖思歸一步是天涯林中夜半雙臺月
洲上春深九里花綠樹遶村含細雨寒潮背郭卷平沙
聞師却到鄉中去為我殷勤謝酒家
錢塘江潮(唐)羅隠
怒聲洶洶勢悠悠羅刹江邊地欲浮漫道往來存大信
也知反覆向平流狂抛巨浸疑無底猛過西陵只有頭
至竟朝昏誰主掌好騎赬鯉問陽侯
霅溪晚泊寄裴庶子(唐)羅隐
溪風如扇雨如絲閒步閒吟柳惲詩杯酒清狂非曩日
野花狼籍似當時道窮謾有依劉感才急應無借寇期
滿眼雲山莫相笑與君俱是受深知
春日行次錢塘却寄台州姚中丞(唐)杜荀鶴
豈為無心求上第難安帝里為家貧江南江北閒為客
潮去潮來老却人兩岸雨收鶯語柳一樓風滿角吹春
花前不獨垂鄉淚曾是朱門寄食身
桐廬縣作(唐)韋莊
錢塘江盡桐廬縣水碧山青畫不如白羽鳥飛嚴子瀨
綠蓑人釣季鷹魚潭心倒影時開合谷口閒雲自卷舒
此境只應詞客愛投文空弔木玄虛
游靈隠天竺二寺(唐)徐夤
丹井冷泉虛易到兩山真界實難名石和雲霧蓮花氣
月過樓臺桂子清騰踏回橋廵像設羅穿曲洞出龍城
更憐童子呼猿去颯颯蕭蕭下樹行
天台瀑布(唐)曹松
萬仞得名云瀑布遠看如織掛天台休疑寳尺難量度
直恐金刀易剪裁噴向林梢成夏雪傾來石上作春雷
欲知便是銀河水堕落人間合却廻
贈温州韓使君(唐)陳陶
康樂風流五百年永嘉鈴閣又登賢嚴城鼓動魚驚海
華屋尊開月下天内史筆鋒光案牘鄢陵詩句滿山川
今年誰似名家貴越絶麾幢雁影連
送張監察通判餘杭(宋)王禹偁
郡城瀟灑浙江濱暫輟乘驄慰遠民莫放霜威誇御史
且收風景属詩人雪侵樓上迎潮眼花擁湖中泛月身
盡是公餘吟詠處好飛佳句寄詞臣
寄杭州昭慶寺華嚴社主省常上人
(宋)王禹偁
夢幻吾身是偶然勞生四十又三年任誇西掖吟紅藥
何似東林種白蓮入定雪龕燈焰直講經霜殿磬聲圓
謫官不得餘杭郡空寄高僧結社篇
天章道中(宋)蘇舜欽
畫鷁低飛湖水平高低樓閣滿稽城人游鑑裏山相照
魚戲空中日共明盡是荷風香不斷忽逢溪雨氣猶清
籃輿却上蘭亭步猿鳥雲蘿伴此行
大禹寺(宋)蘇舜欽
鑑湖盡處衆峰前寺古蕭疎水石間殿角北垂連禹廟
松篁東去入稽山望中巖鳥自上下吟久溪雲對往還
我厭區區走名宦未能來此一生閒
武林即事寄程給事(宋)趙抃
七十随緣豈自由樂天曾不厭杭州青山未隠如千里
白首重來又九秋月窟仙人遺桂子海門神物助潮頭
自慚老守無心力坐鎮吾民静即休
寄酬前人上巳日鑑湖即事二首(宋)趙抃
湖上初經上已春水邊遥見碧蕪新輕舟競泛無涯樂
夾岸希逢不醉人厨醖旋篘浮蟻釅府茶深點卧龍珍
詩筒往復余知幸垂老親仁得善鄰
蓬萊高與卧龍俱位望兼崇似合符絃管夜深傳井邑
樓臺春影蘸江湖休功即報期年政直節曾行萬里途
真是玉皇香案吏坐看歸去贊蘿圖
次韻前人蓬萊閣即事(宋)趙抃
蓬萊窗外曉光分夢覺初驚杜宇魂但有吏供衙府喏
斷無人到訟庭喧濛濛宿霧開湖面隠隠更潮過海門
一水兩州皆重鎮越清杭劇不同論
陪趙少師遊西湖兼簡坐客(宋)趙抃
絲管喧喧擁畫船澄瀾上下照紅蓮一樽各盡十分酒
四老共成三百年北闕音書休憶念西湖風物且留連
杭民夾道焚香看白髮朱顔長夀仙
送余少卿知睦州(宋)梅堯臣
青山峽裏桐廬郡七里灘頭太守船雲霧未開藏宿鳥
坡原將近見燒田養茶摘蕊新春後種橘收包小雪前
民事蕭條官政簡家書時問霅溪邊
湖山小隠二首(宋)林逋
道着權名便絶交一峰青翠濕衡茅莊生已憤䲭鳶嚇
揚子休譏蝘蜓嘲潏潏藥泉來石竇霏霏茶靄出松梢
琴僧近借南薰譜且併閒工仔細抄
閒搭綸巾擁縹囊此心随分識興亡黑頭為相雖無詔
白眼看人亦未妨雲噴石花生劒壁雨敲松子落琴牀
青猿幽鳥遥相呌數筆湖山又夕陽
湖上晚歸(宋)林逋
卧枕船舷歸思清望中渾恐是蓬瀛橋横水木已秋色
寺倚雲峰正晚晴翠雨濕飛如見避紅蕖香嫋似相迎
依稀漸近誅茅地雞犬林蘿隠隠聲
湖上初春偶作(宋)林逋
梅花開盡臘亦盡晴暖便如寒食天春色半歸湖岸柳
人家多上郭門船文禽相並映短草翠瀲欲生浮嫩烟
幾處酒旗山影下細風時已弄繁絃
西湖春日(宋)林逋
争得才如杜牧之試來湖上輒題詩春烟寺院敲茶鼔
夕照樓臺卓酒旗濃吐雜芳重巘㠋濕飛雙翠破漣漪
人間幸有蓑兼笠且上漁舟作釣師
秋日湖西晚歸舟中書事(宋)林逋
水痕秋落蟹螯肥閒過黃公酒舍歸魚覺船行沈草岸
犬聞人語出柴扉蒼山半帶寒雲重丹葉疎分夕照微
却憶青溪謝太傅當時未解惜蓑衣
孤山寺端工人房寄望(宋)林逋
底處憑欄思渺然孤山塔後閣西偏隂沈畫軸林間寺
零落棋枰葑上田秋景有時飛獨鳥夕陽無事起寒烟
遲留更愛吾廬近秖待重來看雪天
孤山寺(宋)林逋
雲峰水樹南朝寺秖隔叢篁作並鄰破殿静披虀臼古
齋房閒試酪奴春白公睡閣幽如晝張祐詩碑妙入神
乘興醉來拖木突翠苔蒼蘚石磷磷
桐廬郡齋書事(宋)范仲淹
千峰秀處白雲驕吏隠雲邊豈待招數仞堂高誰富貴
一枝巢隠自逍遥杯中好物閒宜進林下幽人静可邀
莫道官清無歲計滿山芝术長靈苗
與人約訪林處士阻雨(宋)范仲淹
閒約諸公扣隠扃江天風雨忽飄零方憐春滿王孫草
可恨雲遮處士星蕙帳未容登末席蘭舟無賴寄前汀
湖山早晚逢晴霽重待尋仙入翠屏
寄會稽丞趙振道(宋)孔文仲
龜峰蜿蜒翠成堆軒檻前當秀色開此地登臨比圖畫
與君談笑繼樽罍傳聞佳景無時之依舊清江不斷來
今曰關河隔千里相逢何處少徘徊
和謝主簿游西湖(宋)韓維
雲隂開剝日光穿和氣随風近酒船湖面波清渾見底
樓頭山碧自生烟興長不忍回孤櫂歌懶才能逐緩絃
因子尊前話歸計醉魂先到峴山邊
送張仲容赴杭州孫公辟(宋)王安石
萬屋相誇漆與丹笑歌常在綺紈間綵船春戲城邊水
畫燭秋尋寺外山憶我屢随游客入喜君今赴辟書還
遥知曼倩威行久赤筆應從到日閒
宿水陸寺寄北山清順僧二首(宋)蘇軾
草沒河隄雨暗村寺藏脩竹不知門拾薪煮藥憐僧病
掃地焚香淨客魂農事未休侵小雪佛燈初上報黃昏
年來漸識幽居味思與高人對榻論
長嫌鐘鼓聒湖山此境蕭條却自然乞食遶村真為飽
無言對客本非禪披榛覓路衝泥入洗足關門聽雨眠
遥想後身窮賈島夜寒應聳作詩肩
有以官法酒見餉者因用前韻求述古為移厨飲
湖上(宋)蘇軾
喜逢門外白衣人欲膾湖中赤玉鱗游舫已装吴榜穏
舞衫初試越羅新欲將魚釣追黃帽未要靴刀抹絳巾
芳意十分強半在為君先踏水邊春
新城道中(宋)蘇軾
東風知我欲山行吹斷簷問積雨聲嶺上晴雲披絮帽
樹頭初日挂銅鉦野桃含笑竹籬短溪柳自摇沙水清
西崦人家應最樂煮芹燒笋餉春耕
會客有美堂周邠長官與數僧同泛湖往北山湖
中聞堂上歌笑聲以詩見寄因和
(宋)蘇軾
載酒無人過子雲掩關晝卧客書裙歌喉不共聽珠貫
醉面何因作纈紋僧侣且陪香火社詩壇欲斂鸛鵝軍
凴君徧遶湖邊寺漲淥晴來已十分
初自逕山歸述古召飲介亭以病先起
(宋)蘇軾
西風初作十分涼喜見新橙透甲香遲暮賞心驚節物
登臨病眼怯秋光慣眠處士雲菴裏倦醉佳人錦瑟傍
猶有夢回清興在卧聞歸路樂聲長
九日尋臻闍黎泛舟至懃師院(宋)蘇軾
湖上青山翠作堆葱葱鬱鬱氣佳哉笙歌叢裏抽身出
雲水光中洗眼來白足赤髭迎我笑拒霜黃菊為誰開
明年桑苧煎茶處憶著衰翁首重廻(皎然有九日與陸羽煎茶詩余來年)
(九日去此久矣)
去杭十五年復遊西湖用歐陽察判韻
(宋)蘇軾
我識南屏金鯽魚重來拊檻散齋餘還從舊社得心印
似省前生覓手書葑合平湖久蕪漫人經豐歲尚凋疎
誰憐寂寞高常侍老去狂歌憶孟諸
常潤道中有懷錢唐寄述古(宋)蘇軾
草長江南鶯亂飛年來事事與心違花開後院還空落
燕入華堂怪未歸世上功名何日是尊前點檢幾人非
去年柳絮飛時節記得金籠放雪衣(杭人以放鴿為太守夀)
浮玉山頭日日風湧金門外已春融二年魚鳥渾相識
三月鶯花付與公剩看新翻眉倒暈未應泣别臉消紅
何人織得相思字寄與江邊北向鴻
烟雨樓(處州)(宋)鄭俠
仙人居處即鼇宫更作層樓峭倚空羣岫西來烟漠漠
大江南去雨濛濛花鑣柳策熙怡裏耘笠漁蓑笑語中
别有夜楹千里月凭欄清興與誰同
鑑湖道中(宋)陳造
風烟住處放歸橈吟坐篷窗首屢搔萬壑千巖爭獻狀
三江九堰自忘勞尚多菡萏張秋錦少待蟾蜍印夜濤
繚碧深青誰子宅未容載酒訪清高
智勇師歸永嘉自言所居在萬竹間乞詩送行
(宋)韓駒
上人歸去家何許萬竹深圍一把茅踏盡叢林參白足
却來江檻俯青郊夜階&KR0609;&KR0609;風翻籜春路冥冥雨放梢
肯拚清隂分百十暮年思與子論交
游龍瑞宫次程公韻(宋)秦觀
靈祠真館閟山隈形勢相高對月臺莓徑翠依屏上轉
藕花紅遶檻中開鶴啣寶箭排烟去龍護金書帶雨來
夾道萬星攅騎火滿城争看使君回
和孫莘老游龍洞(宋)秦觀
葦蕭傳火度冥冥乍入清都醉魄醒草隠月崕垂鳳尾
風生隂穴帶龍腥壁間泉貯千鍾碧門外天横數尺青
更欲扶笻留頃刻却疑朝市已千齡
南漪堂(宋)沈遘
山遶湖堂寺遶山平生願向此中閒青雲白水相浮蕩
野客高僧獨往還少壯無嫌軒冕累因循將恐鬢鬚斑
南漪最是逍遥地且挹清波濯媿顔
舟過荻塘(宋)沈與求
野航春入荻芽塘遠意相傳接渺茫落日一篙桃葉浪
薰風十里藕花香河回遽失青山曲菱老難容碧草芳
村北村南歌自答懸知歲事到金穰
登桐君祠堂(宋)楊時
霜染溪楓葉葉丹翠鱗浮動夕波閒盤盤路轉千峰表
冉冉雲扶兩腋間掠水輕鷗晴自戲凌雲飛雁暮争還
結廬姓字無人會静對庭隂一解顔
臘月望日出郊探春遊告成觀謁大禹祠酌菲飲
泉遂至龍瑞宫觀禹穴薄暮而還
(宋)王十朋
禹葬稽山不記年丹青落盡廟依然神文秘在藏書穴
儉德流為菲飲泉龍瑞峰巒高近日鑑湖烟水闊浮天
東州仕處略經眼自笑探竒效馬遷
林黃中少卿出守吴興芮國器司業以詩送之有
今日桐城王刺史昔時遺愛在吾州之句用韻
寄二公二首(宋)王十朋
出處平時正且嚴猶於瓜李謹疑嫌兩溪水照新明月
(湖州有明月樓)六客堂逢舊紫髯(孫莘老美鬚髯嘗守吴興)安定化應孚學
校謝公恩已結閭閻湖山清遠使君好想見邦人慰所
瞻
賢關今日陽司業家在白蘋溪上州筆下波瀾含震澤
胸中意氣属清流弁山疊拜南金贈泉嶺遥蒙明月投
老去惟公獨青眼一言褒借勝封侯
宿妙庭觀(董雙成故宅)(宋)王十朋
小小琳宫氣象清雲軿遐想董雙成靈丹煉就覆金鼎
仙鶴歸來聞玉笙兩絶老坡吟句境千秋太白曲中名
塵埃奔走東歸客寄卧一菴聽雨聲
西湖泛舟(宋)朱松
望湖樓下照衰顔羞見塵埃兩鬢斑風艇縱看山轉側
烟隄儘逐水回還喚人歸去城鐘急觸處相親嶺月彎
不用新詩摹絶境定知長到夢魂間
伏承侍郎使君垂示所與少傅國公唱酬西湖佳
句謹次高韻聊發一笑(宋)朱熹
越王城下水融融此樂從今與衆同滿眼芰荷方永日
轉頭禾黍便西風湖光盡處天容闊潮信來時海氣通
酬唱不誇風物好一心憂國願年豐
桐廬舟中見山寺(宋)朱熹
一山雲水擁禪居萬里江樓遶屋除行色匆匆吾正爾
春風處處子何如江湖此去随鷗鳥粥飯何時共木魚
孤塔向人如有意他年來借一籧篨
七字謝紹興帥邱宗卿惠楊梅(宋)楊萬里
越絶諸楊勝一時與儂瓜葛不曾知老夫自笑吾衰矣
此客何從夢見之也解過江尋德祖政緣作尹是邱遲
渠伊不是南村派未分先驅事茘枝
沈虞卿秘監招游西湖(宋)楊萬里
蘇公堤遠柳生烟和靖園深竹映關船入芰荷香處去
人從雲水國中還似寒如暖清和在欲雨翻晴項刻間
能為蓬萊老仙伯一杯痛快吸湖山
餘杭道中(宋)范成大
落花流水淺深紅盡日帆飛繡浪中桑眼迷離應欠雨
麥鬚騷颯已禁風牛羊路杳千山合雞犬村深一徑通
五柳能消多許地客程何苦鎮匆匆
次韻韓無咎右司上已汛湖(宋)范成大
休沐良辰不待晴徑稱閒客此閒行春衫欺雨應教冷
病眼得山元自明抹黛濃嵐圍坐晚揉藍新淥沒篙清
棲鴉未到催歸去想被東風笑薄情
與長文正夫遊北山(宋)范成大
柳岸松門勝處通馬蹄踏霧入空濛春光有力欺遊子
天色無情沒斷鴻雨脚遠連山脚暗杏梢斜倚竹梢紅
紽裘擁鼻吾衰矣年少猶嫌料峭風
李翬知縣作亭西湖上余用東坡語名之曰飲綠
遂為勝槩(宋)范成大
芷葺蓮巢喚客遊蘆鞭席帽為君留未論吹水堪添酒
且要移床學枕流乍霽却隂梅釀雨暫暄還冷麥吹秋
石湖也似西湖好煩向蒼烟問白鷗
上虞逆旅見舊題歲月感懷(宋)陸游
舴艋為家東復西今朝破曉下前溪青山缺處日初上
孤店開時鶯亂啼倦枕不成千里夢壞墻閒覓十年題
漆園傲吏猶非達物我區區豈足齊
雨後集湖上(宋)陸游
野水交流自滿畦芳池新漲恰平堤花藏密葉多時在
鶯占高枝盡日啼繡袂寶裙催結束金樽翠杓共提攜
白頭自喜能狂在笑擘蠻牋落醉題
歸雲門(宋)陸游
萬里歸來值歲豐解装鄉墅樂無窮甑炊飽雨湖菱紫
篾絡迎霜野柿紅壞壁塵埃尋醉墨孤燈餅餌對鄰翁
微官行矣閩山去又寄千巖夢想中
自雲門之陶山肩輿者失道行亂山中有茅舍小
塘極幽邃求見主人不可意其隐者也
(宋)陸游
陂池幽處有茅堂井臼蕭條草樹荒小鴨怯波時聚散
病蔬傷凍半青黃兒童衝雨收漁網婢子聞鐘上佛香
我亦暮年思屏跡數椽何計得連牆
臨安春雨初霽(宋)陸游
世味年來薄似紗誰令騎馬客京華小樓一夜聽春雨
深巷明朝賣杏花矮紙斜行間作草晴窗細乳戲分茶
素衣莫起風塵歎猶及清明可到家
自上竈過陶山(宋)陸游
宿雨初收見夕陽縱横流水入陂塘蠶家忌客門門閉
茶戶供官處處忙綠樹村邊停醉帽紫藤架底倚胡床
不因蕭散遺塵事那覺人間白日長
雲門感舊(宋)陸游
總角來游老未忘背人歲月去堂堂穉松看到偃霜盖
廢寺憶曾開寳坊佛几古燈寒焰短齋廚新粟午炊香
興闌未忍登車去更倚溪橋立夕陽
東關二首(宋)陸游
路入東關物象奇角巾老子曳笻枝蠶如黑蟻桑生後
秧似青針水滿時穿市不嫌微雨濕過溪翻喜壞橋危
當年野店題詩處又典春衣具午炊
雲蹙魚鱗襯夕陽放翁繫纜水雲鄉一笻疾步人驚健
斗酒高歌自笑狂風暖市樓吹絮雪蠶生村舍采桑黃
東阡西陌無窮樂底事随人作許忙
戲咏山隂風物(宋)陸游
萬里秦吴税駕遲還鄉已歎鬢成絲城邊綠樹山隂道
水際朱扉夏禹祠項里楊梅鹽可徹(太白梁園吟云玉盤楊梅為君設吴)
(鹽如花皎白雪不知楊梅酸者乃薦以鹽佳品未嘗用也)湘湖蓴菜豉偏宜(蓴菜最宜鹽豉)
(所謂未下鹽䜴者言下鹽豉則非羊酪可敵盖盛言蓴羹之美耳)圖經草草尚堪恨好
事他年采此詩
與兒輩泛舟西湖一日間晴隂屢易
(宋)陸游
逢著園林即欵扉酌泉鬻筍欲忘歸楊花正與人争路
鳩語還催雨點衣古寺題名那復在後生識面自應稀
傷心六十餘年事雙塔依然在翠微
梅市暮歸三山(宋)陸游
白日蠻童佩一壺壺乾時亦復村酤横林露塔遠猶見
暮靄籠山淡欲無綠浦例憑菰作界畫橈常遣鷺前驅
此身元是滄浪客敢學高人乞鏡湖
梅市(宋)陸游
沙際人家半掩扉借炊小住不相違水生溪面大魚躍
風定草頭雙蝶飛竹院游僧聞鼔集烟畦老圃荷鉏歸
浩然物外真堪樂回首浮生萬事非
自九里平水至雲門陶山歴龍瑞禹祠而歸凡四
日(宋)陸游
細雨如絲映晚暉店家小憩換征衣春農耕罷負犂去
村社祭餘懷肉歸黃犢自依殘照卧白鷗争傍小灘飛
道邊舊識凋零盡誰記遼天老令威
老子山行肯遽回直穿犖确上崔嵬未誇脚力如平昔
且喜眉頭得暫開廟後故梁龍化去山前遺箭鶴銜來
囊錢已盡君無笑草草猶能把一杯
輿似雞栖寄兩竿山程三月尚春寒麥苗吐穗初成實
梅子生仁已帶酸買飯猶勝乞墦客看耕借學勸農官
還家莫道虛懷袖笋蕨随宜亦滿盤
點點桃花糝綠苔入門倚杖意悠哉數聲茶板齋初散
一片溪雲雨欲來老宿龍鍾嗟獨在高松磊砢憶新栽
世間萬事俱難料他日重遊更幾回
項游龍井得一聯王伯齊同兒輩游因足成之
(宋)樓鑰
路入風篁上翠微老龍蟠井四山圍水真綠净不可唾
魚若空行無所依勝處雖多終莫及舊游誰在事皆非
祇今匏繫何由到徒羨聮鑣帶月歸
海潮圖(宋)樓鑰
錢塘佳月照青霄壮觀仍看半夜潮每恨形容無健筆
誰知收拾在生綃蕩摇直恐三山沒咫尺真成萬里遥
金闕岧嶤天尺五海王自合日來朝
借居湖上(宋)趙師秀
出仕歸來貧似舊借園偶近畫橋居縱觀不用春攜酒
清興何妨夜讀書港小只通閒客櫂樹低多礙故人車
向時城裏緣塵土久欲湖邊住歲餘
孤山寒食(宋)趙師秀
二月芳菲在水邊旅人消困亦随緣晴舒蝶翅初勻粉
雨壓楊花未放綿有句自題閒處壁無錢難買貴時船
最憐隠者高眠地日日春風是管絃
郡中游觀之地清風樓為第一前此諸公有詩似
覺摹寫未盡輒成唐律一篇約魏倅同賦
(宋)王炎
山屏四面碧相重苕霅無聲瀉玉虹萬戶連甍皆在下
一樓飛棟獨當中不容半點浮塵到但覺無邊爽氣通
安得翛然辭物役披襟終日挹清風
墨妙亭(宋)王炎
晉唐書草可同科藥石雕鐫更不磨幾載雨淋兼日炙
一朝雲集又星羅要知訪古搜求盡應為凝香暇逸多
瀟洒高懷堪健羡簿書堆案意如何
括蒼石門瀑布(宋)戴復古
小泊石門觀瀑布明知是水却疑非亂抛雪玉從天下
散出雲烟到地飛夜聽蕭蕭洗塵夢風吹細細濕人衣
謝公蠟屐經行處聞有留題在翠微
簡李桐廬(宋)方岳
媿面何堪見客星移舟且莫近前汀鷗沙草長連江暗
蟹舍潮回帶雨腥歸去尚餘初繭栗生來能費幾笭箵
詩腸一夜生芒角試問故人雙玉缾
孤山(宋)鄭震
又冒晴絲向水涯寒雲冉冉護巾紗能知綠鬢幾回至
欲作黃冠此處家已把掖垣等茅舍不愁封禪對梅花
晚風吹袂過船去看鶴上天衝碧霞
蕺山戒珠寺(寺王右軍故居也)(宋)高翥
葉葉東風吹客衣昌安寺裏晚游時欹斜竹屋羲之宅
磨滅經幢率府碑佛化是誰留實相鵝亡猶自見方池
逢僧小作煎茶供略問源流笑不知
蘭亭(宋)高翥
老來渾不愛春游來對蘭亭爛漫秋亭下水飛當日曲
山前竹似舊時脩二三客子因懷古八百餘年續勝流
試與山靈論往事不知還肯點頭不
同陳明叔游湖作(宋)朱南杰
四月湖邊冷若秋先賢堂下繫扁舟山頭積翠來新意
波面飄紅憶舊遊無奈楊花欺倦客已多荷葉護輕鷗
堤邊誰道春歸了猶有一聲黃栗留
東天目二首(并序)(宋)施樞
三潭之下有九溪之隔三潭之上有百丈瀑泉之勝
飛橋之險探涉攀緣止到第三池工兩池及飛橋則
無計可觀所以限仙凡也又有東西二井石室朝陽
三洞黃冠厭人游覽不肯引指僅披荆莽題名朝陽
洞中
不辭巘險訪龍潭潭底無窮碧似藍亂石鳴灘溪過九
飛泉瀉瀑塹分三雖然道士能相引不比樵人得盡諳
惆悵飛橋無路到乘風應許御雲驂
不謂山行得此晴有名勝處必須經玉田草滿春無極
石竇人稀夜不扄自料俗情應厭倦誰知幽意在空冥
碧桃却似傳消息一曲瓊歌月滿庭
西天目(宋)施樞
苕水之源出此山地如邾魯始躋攀三池浚澤高岡上
一勺為霖反掌間着脚不知蒼漢近無心直共白雲閒
何時結屋枕泉玉滌盡塵根學大還
重游大滌洞天(宋)張藴
澗水泠泠石髮新松花香靚翠崕深雲生不沒仙人跡
丹化猶啼搗藥禽洗眼人多求聖水醒心吾獨愛清音
杖藜更欲過新洞無奈春風又作霖
贈天目吴君實(宋)林景熙
詩興翩翩度雪溪巖雲猶護舊留題夢回殘月蒼梧曉
家在春風秀麥西萱草堂深衣屢寄桃花觀冷酒重攜
故山石鏡無人問空與寒猿照影啼
括城(宋)林景熙
寒芒曾動少微星一水溶溶疊嶂横落日漁舟吹遠笛
斷烟戍屋帶荒城沙鷗欲近如招隠關樹無多亦厭兵
却憶鶯花亭下路太平簫鼓沸春聲
重遊鏡曲次韻(宋)林景熙
青眼重逢白髮新舊游却恐是前身野鳩妬客招呼雨
江燕随人管領春曾附仙舟追李郭獨提詩律繼黃陳
鏡中恨不移家住山水蒼蒼老釣綸
西湖圖(宋)真山民
兩袖春風一丈池等閒踏破柳橋西雲開遠嶂碧千疊
雨過桃花紅半溪青旆有情邀我醉黃鶯無恨為誰啼
東風正在桃林外多少遊人逐馬蹄
泊舟嚴灘(宋)真山民
天色微茫入暝鐘嚴陵灘上繫孤篷水禽與我共明月
蘆葉同誰吟晚風隔浦人家漁火外滿江愁思笛聲中
雲開休望飛鴻影身即天涯一斷鴻
永嘉秋夕(宋)真山民
風戰枯桐敲紙窗擁衾無寐夜偏長譙樓三鼓夜將午
雲雁數聲天正霜寓世此身驚逆旅寬懷何處不吾鄉
江頭風景日堪醉酒美蟹肥橙橘香
浙江通志卷二百七十五
