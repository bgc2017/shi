浙江通志卷一百五十二
名宦(七)
寧波府
三國吳
張舉(太平御覽字子清為句章令有婦殺夫因焚屋言燒死其弟疑特訟之舉按尸開口視無灰令)
(人取猪二頭殺一生一俱積薪焚之開視其口殺者無灰生者有灰乃明夫先死而後焚婦遂首服)
(政化流行民歌遺澤)
唐
王元緯陸南金(唐書地理志開元中元緯令鄮縣開小江湖溉田八百頃民立祠祀)
(之東二十五里有西湖溉田五百頃天寶二年令陸南金開廣之)
裴儆(成化四明郡志河東人大歷間自長安令來刺郡適海寇侵掠井邑焚爇道骸積而不掩生民)
(僅有存者儆推心撫字一年而驚逋以復田疇以闢茨塾以興然後以禮義利物之教教之三年俗)
(為鄒魯長幼各得其宜)
王密(延祐四明志大歷中明州刺史有惠政李舟為碑記)
李吉甫(唐書本傳趙人栖筠子字弘憲以蔭補左司禦率府倉曹參軍貞元初出為明州長史元)
(和二年擢中書侍郎同中書門下平章事外遷十餘年究知閭里疾苦常為帝從容言使屬郡刺史)
(得自為政則風化可成帝然之尋為淮南節度使卒贈司空諡忠懿舊浙江通志吉甫為明州有善)
(政)
王沐(成化四明郡志綝之曾孫貞元四年刺郡興廢舉墜政治一新嘗捐俸立夫子廟落成民不告)
(勞)
任侗于季友(唐書地理志貞元九年侗為明州刺史增修廣德湖溉田四百頃西南四)
(十里有仲夏堰溉田數千頃太和六年刺史于季友築)
趙察(成化四明郡志大梁人元和十二年授奉化令鑿縣北河溉田八百頃因名趙河十四年又開)
(白社河溉田四百餘頃民立祠以祀)
韓察(延祐四明志京兆人滉之孫長慶元年刺史易縣治為州治撤舊城築州城功大而民不知役)
(費廣而用不厲民見韓梓材所撰移城記)
應彪(延祐四明志長慶三年任刺史建浮橋跨江五十五丈)
宋嗣宗(寧波府簡要志字文纘南和人天祐四年為奉化令利澤深厚民甚德之)
五代
黃夷簡(十國春秋字明舉福州人為明州判官有聲累遷檢校祕書監平江節度副使)
宋
張潁(天啟慈谿縣志端拱元年為慈谿令廉潔自持邑人號為張清清太宗賜詔奬諭云令長之任)
(將以施異政而新吾民也爾膺兹選擇卓著強明勤以奉公廉以守道達於聽覽深所嘆嘉愈勵精)
(勤當俟明陟縣有清清堂以潁名也)
陳充(宋史本傳字若虛益州成都人雍熙中授殿中丞出知明州澹於榮利自號中庸子)
李夷庚(嘉靖寧波府志天禧中守明州精地理學以鎮明嶺為府治案山增高數丈徙建州學文)
(廟合於子城東北由是賢才輩出市有花樓神郡守初至皆謁奠夷庚獨不屑一日過其市飄瓦中)
(蓋左右曰此花樓神之靈也夷庚曰今當毁之靈其何在遂毁之浚東錢廣德二湖大興水利民立)
(祠祀之)
燕肅(宋史本傳字穆之青州益都人舉進士遷侍御史為丁謂所惡出知越州徙明州俗輕悍喜鬭)
(肅下令獨罪先毆者於是鬭者為息官至禮部侍郎致仕在明州為海潮圖著海潮論二篇)
楊紘(宋史本傳字望之以蔭歷官知鄞縣鄞濱海惡少販魚鹽者羣居洲島或掠商人財物入海吏)
(不能禁紘至設方略使識者致惡少船及歸始給還且戒諭之由是不敢為盜通判越州知筠州提)
(點江東刑獄除轉運按察使江東饑開義倉以賑之知湖州復為江東轉運使官至太常少卿)
仲訥(王安石仲訥墓誌字樸翁廣濟軍定陶人景祐元年進士權明州節度推官縣送海賊數十人)
(獄具矣訥獨疑而辨之數十人皆得雪三遷為尚書屯田員外郎)
顧方(嘉靖寧波府志字正夫丹陽人至和四年以進士令象山下車視事日召父老詢民間利病民)
(有善者勸之惡者戒之建學舍率子弟之秀者教之親為講解誘掖使進於學逾年政成士民悦服)
錢公輔(宋史本傳字君倚常州武進人第進士甲科通判越州知明州衙前法以三等差次勞勤)
(應格者聽指酒場以自補富者足欲而貧者日困充募益鮮額有不足至役鄉民破産不供費公輔)
(取酒場官鬻之分輕重以給役者不復調民神宗立拜天章閣待制知諫院)
林旦(寧波府簡要志字士明治平初象山令通海西港築縣城修學宫正社稷壇嘗遘疾民有割股)
(以療之者政成作臺榭以眺覽論者謂其政化可方中牟)
李承之(宋史本傳字章世性嚴重有志節中進士第調明州司法參軍郡守任情骫法人莫敢忤)
(承之毅然力爭之守怒曰曹掾敢如是耶承之曰事始至公自為之則已既下有司則當循三尺法)
(守憚其義嘗建免役議王安石見而稱之熙寧初以為條例司檢詳文字訪淮浙常平農田水利差)
(役事還奏書二十篇加集賢校理遷龍圖閣直學士)
陳太素(宋史本傳字仲華河南維氏人中進士第歷知兖州明州有治跡累官尚書兵部郎中)
張懿文(寧波府志平江人熙寧六年以薦辟授昌國令縣初設政維更始莅民一以和易下車未)
(久治署學宫俱建役不知勞公私之厄於民者悉調停之民愛之如父母)
虞大寧(明一綂志熙寧中知鄞縣興水利繕治堰碶溉田五千五百餘頃)
傅堯俞(宋史新編字欽之濟源人嘉祐末為監察御史轉殿中侍御史遷右司諫哲宗立知明州)
(嘉靖浙江通志堯俞知明州有惠政或問曰公居此何為一言不及御史時事堯俞曰前日言職也)
(今日為郡邑當宣朝廷美意而反沾沾追言前日之闕政與誹謗何異人皆服之)
吕祉(嘉靖浙江通志字安老建州建陽人宣和初上舍釋褐建炎二年為右直言以論事忤執政通)
(判明州奏國家養兵仰給東南數路而已方今財用悉出民力而邑令乃近民之官令得人則一邑)
(足守得人則一郡足漕得人則一路足諸路足則朝廷足矣官至兵部尚書值酈瓊叛被執罵不已)
(遂碎首折齒而死時有得祉括髮之帛歸其家者其妻吴氏持之自盡以殉聞者哀之)
仇悆(宋史本傳字泰然益都人大觀三年進士為沿海制置使明守吏幸相厚善紿言士卒將為變)
(致遣精兵密捕統官徐文覺之初謀縱軍剽掠頃之泛海去呼曰我以仇公故不殺人不焚屋廬一)
(城晏然遂坐削兩官主管太平觀以淮西宣撫知廬州加徽猷閣待制尋詔詣闕改浙東宣撫使知)
(明州以挫豪強奬善良為理吏受賕雖一錢不貸奸猾斂迹州罹兵火悆斥厨錢助其費歲饑發宦)
(儲損其直民無死徙朝廷聞之進秩一等再召對帝親加褒諭進直學士為湖南安撫使再知明州)
(積官至左朝議大夫爵益都縣伯悆端方挺特自初官迄通顯無所附麗在明州嘗欲薦一幕官問)
(曰君日費幾何對以日用二千悆驚曰吾為郡守費不及此屬僚所費倍之安得不貪遂止)
鄭耕老(葉適鄭耕老墓誌字穀叔莆南湖人中進士第主復州懷安縣簿調温州法曹守故用常)
(平錢物耕老不聽忤守意欲捨去其友知旁郡固止之教授明州學學地陋弗理耕老為講說科舉)
(之外更營學區取田以供鄉飲費召為國子監主簿)
楊獬(嘉靖浙江通志新喻人治興間知吉水救荒有政累官司農少卿知明州沿海有寇獬悉擒之)
(海道晏然)
方崧卿(周必大方崧卿墓誌字季申興化軍人登隆興癸未進士通判明州壬寅秋旱守委三倅)
(分行六邑荒政崧卿主奉化象山獨無饑民定海縣鳳浦沈窖二湖久為浮屠氏擅其利民失灌溉)
(崧卿適被朝命一切正之紹熙二年擢廣東路提點刑獄)
傅伯成(宋史本傳字景初察之孫隆興元年進士授明州教授年少嫌以師自居日與諸生論質)
(往復後多成才慶元初召為將作監進太府寺丞言吕祖儉不當以上書貶又言於御史朱熹大儒)
(不可以偽學目之又言朋黨之弊起於人主好惡之偏坐是不合出知漳州嘉定二年除寶謨閣直)
(學士加龍圖閣學士端平三年賜諡忠簡)
程覃(寧波府簡要志字會元嘉定初攝守慶元府盡心水利停海錯果蓏之征循哀之政不可勝紀)
趙善㬜(成化四明郡志嘉定間為象山令勸課農桑治先教化重修大成殿造會源碶四民樂業)
(海邑識禮讓之風多㬜之力也)
馮多福(嘉靖寧波府志無錫人嘉定四年知奉化縣置義倉修學校請蠲夏税治水利惠政甚多)
(立祠於學)
胡榘(嘉靖寧波府志寳慶初知慶元府請得米一萬五千石以浚東錢湖命水軍番上迭休且募七)
(鄉之食水利者助役又奏以贏錢二萬八千三百四十七緡增置田畝以其入分漁戸人歲給六石)
(隨菱葑之生則薙而絶其種民懷其惠成四明志二十一卷文獻賴以有澂)
陳愷(嘉靖寧波府志長樂人淳熙初以中大夫祕閣修撰知慶元府兼沿海制置副使興學造士勤)
(恤民隱尤盡心水利建迴沙閘民甚利焉)
章大醇(成化四明郡志以大府卿知慶元府兼制置副使淳祐十年以淘湖濬河竣事特轉朝奉)
(大夫後又以居官不擾海道肅謐水利興修職事振舉除集賢殿修撰)
梅寬夫(嘉靖寧波府志字伯父咸淳七年進士調慈谿尉德祐初攝知縣事率義勇應文天祥至)
(常州戰死嘗師新安滕璘得考亭之學所著有溪堂講義刊於鄉校)
元
哈喇岱(元史本傳哈魯氏初從軍攻襄樊蒙古四萬戸府辟為水軍鎮撫至元十二年從丞相阿)
(珠與宋兵戰焦山敗之遂戍澉浦海口行省檄充沿海招討副使引兵至温州青嶴門遣使諭温州)
(守臣家之柄以城降十四年行省檄充沿海經略副使行元帥府事於慶元鎮守沿海上下南至福)
(建北距許浦六月檄充沿海經略使兼左副都元帥督造海船千艘十五年擢慶元路總管府達嚕)
(噶齊將所部軍戍海口十六年海賊賀文達顧潤等寇掠海島諭降之得舟六十餘艘授浙東宣慰)
(使擢資德大夫雲南行省右丞皇慶元年贈榮祿大夫平章政事鞏國公諡武惠)
富德庸(成化四明郡志濟南人至元二十五年宰慈谿抑豪強清狴犴民樂耕桑士興孝弟慈湖)
(書院山長曹漢炎作碑頌之)
察罕(成化四明郡志蒙古氏元貞二年授奉化州達嚕噶齊視事初集吏民諭之曰政者正也我懼)
(不能正已以正人耳聞者惕然時民困重役歲課浩繁温辭勸勵率皆辦集其彰善薙惡修廢舉墜)
(不可殫述)
李天祐(蘇天爵李天祐墓碑字吉甫高唐人元貞初調慶元路象山縣尹兼勸農事邑有豪民二)
(十輩表號龍虎張其聲威虐民蠧政天祐捕寘於法邑在郡治東南海島中去郡稍遠有盜數十時)
(出剽掠復乘舟入海天祐選邏卒驍勇者親率入海悉擒捕之差次邏卒勞效薦諸大府賜錢賞官)
(而已不自為功民有親喪久不葬者以禮勸諭或貧不克舉者分俸助之春秋親行鄉社諭民孝弟)
(忠信察其勤惰而賞罰之月朔帥僚吏入學聽師生講說經訓使知禮義廉恥而習俗亦少變焉會)
(有詔遣使巡行郡國覈吏廉貪同列皆坐免獨天祐廉明著聞在官二年以疾卒)
阮申之(至正四明續志池陽人字周翰泰定元年任鄞縣尹為政廉簡有法興學校增弟子員士)
(知自勵定版籍均義役興水利禁約胥吏不入村落民甚便之)
郭郁(至正四明續志泰定二年任明州路總管有才略在郡正賦籍定役法措置食鹽綜理倉庫皆)
(有法修孔子廟飭弟子員徵逋租撙浮費至學廩不能容)
沙木斯鼎(至正四明續志至順二年任明州總管秩滿除兩淮都轉運鹽使以吏部侍郎來守飲水)
(食蘗始終一致待人寬隱惡揚善俾自遷改先有司不急細務由是化行民安修築渠陂盜賊帖息)
(訟牒退縮學校興舉異時富商賦貨江浙省分遣屬官監賦事侵牟百出思丁一再監之為設方略)
(會計悉當每歲漕運米物十數萬斛筦倉庾者或與漕戸不相謀紛然生事思丁出之如納咸服其)
(便夏旱秋雨禱皆應)
胡潤祖(嘉靖浙江通志廣平人元統初為慶元路推官初積囚滿獄淹至十年潤祖至朝夕審錄)
(不憚寒暑自是訟無滯者)
丁濟(寧波府簡要志字溉之高郵人尹奉化凡公論所在一判不復改至今人稱曰丁相公判一字)
王元恭(嘉靖寧波府志字居敬真定人後至元六年為明州總管先在他郡能聲赫然郡民聞其)
(至老稚争慶下車問民疾苦寬猛相濟興學校作杏壇詠歸亭飾從祀像學廩不給徵逋贍之舉行)
(鄉飲酒禮貿地為義阡絶火化之俗作石馬道於江次以便漕運復成四明續志十二卷與延祐志)
(並刻以傳)
寗玉(寧波府簡要志至元中以萬戶鎮慶元勇智過人民皆安堵海道晏然人稱之)
何槐孫(嘉靖浙江通志至正初慶元路推官申明科條雪冤禁暴首除姦惡吏民畏服)
巴延徹爾(嘉靖寧波府志字彬卿由蒙古胄監至正間主簿慈谿勤於奉公切於愛民嘗三督)
(漕運歷風濤之險事每先集歲饑勸閭右出粟平糴民無菜色鄰邑寇發掩捕有方)
阿林(成化四明郡志西域人至正癸巳知奉化州下車即汰去冗胥溢卒疏理冤滯詿誤田野絶巡)
(捕之迹時歲洊飢餓莩載道請米得報亟傾官廩以濟事有利害白大府率多聽許民賴以安)
濟雅穆爾丹(成化四明郡志至正十七年進士授定海令當方氏僭據軍卒驕横剽掠村落謨丁)
(不避豪勢獲其渠魁格殺之餘衆斂跡時政賦煩苛一以公平科辦民無重擾陞奉化州知州尋調)
(昌國)
許原(戴良許原傳閩人授定海縣丞西北用兵未已調發無虛日且地瀕大海歲修治海舟而官直)
(不時降或降而為吏胥所欺隱每事第差民之中次者一二人以主其出納謂之庫子凡所費用皆)
(令其代輸期會迫促至日受榜笞不恤也原惻然詣府請其直集里役之長分授之俾售其物次第)
(歸之庫吏皆不得有所與僅令治文書以備稽勘縣以業海為生自民船不出海所恃以存者獨田)
(租然民産無制里役無藝而民病原取其田分計之田多者應重差田少者稱其出而不得横擾會)
(慈谿闕令府檄原攝令事治慈谿如定海興利除害不一月而大治每出入月俸必負以自隨一錢)
(之費必已出民以飲食進悉却之有私致一肉於舟者舉而投之江菅屨徒涉不問道里遠近以為)
(常一日臺檄下憲府追原甚急比上道號泣而送者千人且慮乏行資無一人不懷金以獻同官亦)
(割俸馳贈於道左原悉謝遣無所受曰造次顛沛見人之守縱死不易吾心也抵京事白及還以憂)
(去)
明
孔立(成化四明郡志廬州人洪武元年知象山縣事歸附之始百廢未興立至庶政遂舉是年夏蘭)
(秀山寇亂民甚驚駭立設計殲其渠魁餘黨悉平他若息虎患弭旱災皆其德化所感)
冷麟(寧波府簡要志山東人洪武七年知鄞縣政務便民時孔立知象山有惠政民以孔冷並稱)
喬鑑(成化四明郡志雲中人洪武八年為奉化縣丞贊佐有方順民之好惡葺宜明樓修進林碶建)
(廣濟諸橋民皆德之)
何公肅(寧波府簡要志河南人洪武十年定海知縣政尚寬平鞭扑不用民從其化)
余文昇(成化四明郡志字子俊鎮江人洪武十一年知寧波府承前守唐蔚嚴峻之後更以寬恕)
(民翕然從化選用廉吏敦勸農桑嚴堂試興水利咸有實效革四明驛船之閒冗者以其夫戶付有)
(司别役每坊舊設巡警舖夫以防盜備火多以貧乏者充而不逮富者乃驗丁編排不分役作悉令)
(遇夜上宿質明則從便舊例民輸税糧畸零者併為百十石共一單方與收納致有包攬之弊文昇)
(令民自五斗以上皆自入倉隨到即收躬親驗視即就倉理郡事略無倦色歷陞工部尚書)
吴德純(天啟慈谿縣志洪武十六年任慈邑丞值歲旱德純沐浴徒跣詣天井潭致禱甘雨隨應)
(興學校以育賢良表貞節以勵風俗興廢舉墜卓著能聲)
陳誠遜(天啟慈谿縣志廣信永豐人洪武十九年由監生知慈谿時寧波衞旗軍數十假公事至)
(邑四鄉横索民物適鹽禁方嚴輒以私鹽誣民剽取甚酷誠遜悉捕之繩以法有史敬德者交通豪)
(吏持牌巡邏鄰邑民攖其害聞誠遜至不敢入境)
李子謙(成化四明郡志新喻人洪武二十七年由人材為慈谿主簿莅事詳審人不敢欺本府倉)
(厫頽敝上官督責有司違期勿就子謙立成之其他浚河渠修碶堰役雖繁夥而區畫得宜民不知)
(勞)
許伯原(定海縣志樂安人洪武間授定海縣丞以韋製一小圓牌書慎獨二字置之懷中操持清)
(介遇訟則曲為開諭使自相和解縣北有鄣水石堤十餘里年久傾圮度材修治完固民賴之)
郭麟(寧波府簡要志定襄人洪武三十一年知奉化縣剛柔兼濟蒞政五年一邑大治陞刑部主事)
陸本(成化四明郡志字思名長洲人洪武三十一年由人材授寧海令先是瀕海之民塗闕堤圮海)
(潮日浸連歲無秋民困於逋租且徭役相仍逃亡者衆本莅政月餘推誠招諭復業修築堤岸闕以)
(穀種耕牛俾事農業於是民得安生)
李亨(鄞縣志澤州人洪武三十一年知鄞縣治事明敏人莫能欺民有茄初熟鄰人竊鬻於市民追)
(奪之訴於縣命傾茄於地笑指竊者曰汝真為盜若果為汝茄肯於初熟時摘其小者乎遂服又二)
(軍籠二鵝道逢民家鵝羣竊其二納籠中民來訴亨問飼以何物軍曰糠粃民曰草耳頃之鵝糞庭)
(下糠草異驗二軍不能對其明斷多𩔖此陞蘇州同知)
梅應魁(嘉靖寧波府志威遠人建文三年為寧波推官惟務寬恤聽決獄訟善探情偽時鄞邑民)
(邵觀奴妻陸氏潛之毋家其毋辛匿之反誣壻殺氏觀奴逮捕不勝拷掠遂誣服第無迹可徵久不)
(能決上於府移應魁鞫之乃併繫辛氏於獄未得其情一日辛之少女來饋命收於僻處紿之曰姊)
(何不出令汝來饋至是女懼乃漏言曰姊在某處令某同來探毋消息耳於是亟捕陸氏至辛乃服)
(仕終布政使)
王璡(王鴻緒王璡傳字器之日照人洪武末以賢能薦授寧波知府毁境内滛祠三皇祠亦在毁中)
(或以為疑璡曰不當祠而祠曰淫不得祀而祀曰瀆惟天子得祭三皇於士庶人何預毁之何疑自)
(奉儉約一日饌用魚羹璡怒其妻曰若不憶吾啖草根時耶命撤而埋之人號埋羹太守燕師臨江)
(璡造舟艦謀勤王為衞卒縛至京成祖問造舟何為對曰欲泛海趨瓜洲阻師南渡耳帝亦不罪放)
(還以壽終)
魏宗(成化四明郡志字本敬南平人由國子生任台州同知陞廣州知府永樂七年調寧波先是守)
(久闕郡政多不舉宗至詢民情察政務利病之緩急而興革之先籍雜役額驗民丁税之數以多寡)
(貧富為差揭示通衢民知定役里胥莫能售其奸嘗置櫝座側訟至則納詞其中以次推理一出已)
(斷輕重不失五邑之民聞風向化訟庭閴然)
宋真(成化四明郡志和州人永樂十三年為象山縣丞壬寅冬倭寇侵縣官民聞風而遁真方出還)
(左右曰賊至當避之真曰吾司民牧當與民同安危民既受患吾將安歸持竿殺賊數人自午至晡)
(更無援者俄竿斷猶赤手搏戰不已賊衆圍之剽七首中脅死)
蔡海(象山縣志閩縣人永樂十四年為象山學諭倭寇犯境軍民奔散一空海獨危坐賊至不忍害)
(海厲聲罵曰醜賊自當稱貢乃敢寇境擾兵耶賊刺之遂飲刃而死)
田南畝(成化四明郡志永豐人由監生永樂十二年任奉化知縣資性寬厚刑罰不妄施惟以禮)
(訓人民日就化)
鄭珞(福建通志字希至閩縣人永樂進士改刑部主事宣德初知寧波府鞫獄片言立決禁絶軍兵)
(邏捕之擾而盜賊亦屏息條減織染弓張二局及諸色歲辦物價均節賦力汰其浮羨一切老胥猾)
(吏盡束手以避興舉學校以至公署倉場橋梁碶堰之屬罔不飭治每莅政畢輒至明倫堂與諸生)
(質難可否奬其良而懲其不率即布衣之士識治理者時延訪之治行稱最)
余斌(分省人物考合肥人襲職為處州衛指揮使宣德五年調定海衛建義學延師儒令官家軍民)
(子弟願學者咸肄業焉暇則躬詣考閱而激勵之自撰公勤廉謹四銘書於&KR0550;事以自勵城南海山)
(有大浹渡常覆舟溺人為文祭其神後遂無患六年仍調處州衞七年陞浙江都指揮僉事)
胡敏(寧波府簡要志字銳之定遠人宣德六年知鄞縣操守端方臨事剛果陞監察御史)
周銓(寧波府簡要志玉山人進士宣德六年知奉化縣廉以持已惠以養民在任六年百廢具舉陞)
(監察御史終按察使)
和鵬(天啟慈谿縣志字大舉山西人丁未進士令慈谿勞身率下如建學校葺廨宇取材聚甓皆躬)
(為區畫故民不令而自勵廉潔出於天性官久益貧後以母喪去鬻衣以行官至僉事)
賈奭(成化四明郡志巴縣人由進士授慈谿知縣教民樹畜賴以生息興入市貿易之利民甚便之)
(歲造御茶省節浮費蠧弊剔除民心悦服嘗歲旱齋禱甘雨隨應以廉能薦拜監察御史)
龍伯(天啟慈谿縣志江西人成化初知慈谿不尚深刻至馭吏則甚嚴革除宿弊簡省徭役境内肅)
(然聽訟止令口訴悉得其情由是囹圄常空)
朱欽(福建通志字懋恭邵武人成化進士授寧波府推官舊浙江通志潔白自持訊讞詳盡巡撫張)
(憲贈之詩曰捍潮有力能迴海立政無私可問天以異等召拜監察御史)
淩傅(江南通志字汝弼句容人舉鄉貢授象山知縣築堤障水民得粒食卒於官立祠祀之)
姜昂(舊浙江通志崑山人知寧波府正直不阿躬率其屬薄賦緩刑與民約信餽遺絶跡門庭如洗)
鄭琳(象山縣志弘治四年由舉人知象山剛方廉介執法不阿豪有力者莫敢以私干時人呼為鄭)
(硬頭)
黃昌(嘉靖寧波府志字景文臨川人成化丁未進士弘治八年以兩浙轉運判官陞寧波府同知在)
(任清苦勤幹人莫能堪與郡守姜昂同時人稱一臺二妙)
沈希達(嘉靖寧波府志字時用長洲人弘治十一年任通判先時倭入貢道寧波郡人利與市易)
(不虞其譎也已而自京師還偽券紛然無所辨希達召倭衆諭以善惡禍福大書天理人心萬里海)
(面八字懸之倭人氣懾吐實乃折偽券償實負)
丁袍(鄞縣志字天衮豐城人由監生任鄞縣丞雪誤罹死獄者七人海運遭風連及數十人頻年拘)
(繫袍得其情為申釋之)
張津(嘉靖寧波府志字廣漢博羅人弘治進士正德六年守四明廉仁公直郡嘗大旱屏車蓋曝赤)
(日中徒步行六十里詣天井靈湫禱焉比還雨隨車霑足轉而為穰)
林富(獻徵錄字守仁莆田人弘治壬戌進士授大理評事忤劉瑾降潮陽縣丞瑾誅起袁州府同知)
(陞寧波府知府當道喜事者增募鄉兵命編戶輸直富以儉歲民貧持不可廣德湖自宋為官田輸)
(租特重民陳乞如花嶼湖全折例下所司輒格富憫其困乞與全折丁父憂服闋補處州山民聚徒)
(盜礦富計擒首惡斃之獄其黨怖詣願復業富命代諸邑民兵食其役兵既精礦患亦息孝豐寇湯)
(毛乃倡亂富親抵賊巢擒其魁并黨數百他兵乘之遂殱以盡陞廣西參政仕至兵部右侍郎)
徐相(象山縣志江西人正德九年知象山清介絶俗自奉惟蔬素内子不堪相曰為清白吏婦不愈)
(於贓敗為戍卒婦耶後遷州守去今里甲均徭十年一輪者自相立法始)
瞿唐(嘉靖寧波府志字堯佐大名人第進士為御史有聲正德十年蒞寧郡甫下車條布教令以表)
(正風俗為先務性嚴毅不撓於豪猾時市舶太監梁瑤骫法擾民唐舉憲典束持之瑤納賂其黨左)
(遷嵩明州)
胡瓊(天啟慈谿縣志字國華福建延平人進士知慈谿斷獄明審尤振興學校在邑三年賊盜屏跡)
(民皆安堵召為監察御史)
廖雲翔(奉化縣志福建懷安人由舉人正德十年知奉化縣持身廉介不以家累自隨布衣脱粟)
(視民如子嘗有貧民負官錢者以其俸資代之不責其償先是縣官謁鎮守市舶内臣以賄賂其左)
(右乃得通見雲翔曰寧使吾不得為官一錢尺帛皆民脂也寧忍剥吾民以博一見耶入覲人謂當)
(多備行資雲翔曰天下寧有餓死入朝官乎調虹川致仕)
寇天叙(名山藏字子惇榆次人正德三年進士任寧波知府政事之外講明理學士皆興起治行)
(為天下第一遷應天府丞陞刑部侍郎)
葉竦(天啟慈谿縣志字喬新江西撫州人進士授龍泉縣調慈谿杜干謁止饋獻爬剔姦蠧會旱祈)
(雨責躬誓神徒步以禱大雨若注遂有秋市井火發亟走其所長跪籲天火亦隨滅)
鄭餘慶(嘉靖定海縣志字崇善閩人由舉人令定海勞心撫字不務繁苛嘉靖癸未日本入貢搆)
(隙倡亂餘慶嚴為防禦賊退繕城隍除戎器定賴以寧夏值亢旱徒跣拜禱大雨隨渥又大疫捐俸)
(市藥多所全活至冬大侵陳荒政十事不待命下先發庾食其尫羸者纂定海縣志)
李鳳(嘉靖寧波府志祁州人由監生嘉靖三年任象山司訓博學能書坐齋舍中日肅諸生講課多)
(所發明會學使恣睢任意辱鳳整冠掀髯直前厲聲曰為斯文宗主使士子觀法何躁妄如此因言)
(不可者三同列皆為股栗)
周懋(嘉靖定海縣志常熟人由進士嘉靖六年令定海首進父老於庭問所欲惡而興罷之邑故業)
(海販時海寇肆暴官為厲禁且歲比不登民胥嗷嗷懋曰兹民之所以為生也即弛其禁徵科則置)
(厰縣庭坐區長其中令民赴納懸鉦於前有過取者民即鳴以聞夜則封識存庫鄉無催科之擾官)
(無督責之勞而侵漁斂跡)
陳縞(奉化縣志字美中郴州人嘉靖七年由江西訓導陞奉化知縣時學宫頽圮即飭材鳩工輪奐)
(一新靖難忠臣戴德彝湮沒既久訪遺跡祀於鄉賢有蔣氏兄弟告訐積二十年縞至其家諭以大)
(義爭遂息他如厚儲蓄增社學創義塚葺郵傳查革丁産之漏竄禁絶輸税之分例不可殫述陞監)
(察御史)
錢璠(奉化縣志常熟人由舉人嘉靖十二年令奉化申減四明驛借支水馬銀三百六十八兩又申)
(革象山縣借掇弓兵六十七名所省歲六百三十餘金又倪家碶圯壞捐俸修之創戴德彝祠題曰)
(貞忠又以奉志疎略訂正之)
王德溢(天啟慈谿縣志福建連江人進士知慈谿縣振興學校謙恭下士以鳴鶴鄉去縣治特遠)
(盜賊充斥每親蒞其所糾察緝薙旬月間盜遂屏跡又擇其子弟可向學者聚而教之以杜白二湖)
(民田所繫尤加意疏濬擢監察御史)
何榮(象山縣志茂名人嘉靖十五年由監生知象山縣勤於案牘獄無冤滯當路廉其能凡大辟輒)
(委檢斷擬決如律不少徇因忤權貴左遷去)
沈繼美(嘉靖寧波府志字子充四川保寧守禦所人進士為吏科給事中以言事謫海鹽丞嘉靖)
(十六年陞知鄞縣略去邊幅與民以簡易從事一切冤不得直役不得平者皆得至其庭面陳患苦)
(悉與疏決居常布衣蔬食澹泊自甘歷浙江參政)
吴允裕(象山縣志南海人嘉靖二十年知象山潔已奉公愛民如子邑舊無城山賊一夕竊發劫)
(去庫銀允裕罄俸資償之不足者尚過半民競捐貲代償調東安令比遷郡丞復署縣事百姓相慶)
(曰福星再臨矣)
徐憲忠(奉化縣志華亭人嘉靖二十年由進士知奉化縣政先釐弊清理隱田百畝以贍學)
高廷忠(奉化縣志長樂人由舉人知奉化甫至即剗法之不便於民者十餘事惟順人情宜土俗)
(而期於政行有餽海錯潛置金其中者默返之不揚於衆陞臨江府同知)
徐易(西江志號豐溪永豐人嘉靖進士授鄞縣令開萬金湖築堰東西鄉凡三十二所瀦洩惟時間)
(募教水戰大儲餉以養士卒亡何而海寇作人服其前識徵為戸科給事中)
蔣三才(象山縣志全州人嘉靖二十四年由舉人知象山縣時海陸諸寇竊發合邑洶洶三才倡)
(立父子鄉兵互相應援每有犯境及私行劫掠者捕獲悉置之法民賴以安)
金九成(嘉靖定海縣志字鳴韶武進人進士嘉靖二十四年令定海持身清謹人不得干以私時)
(海寇猖獗編立保甲創置墩堡積聚芻糧設畫樹防種種具有程式又巡行郊野相地作碶以田斥)
(鹵民甚賴之定邑故魚鹽貿區多援藉權貴以冒關禁九成力為阻抑令行禁止以此左遷)
劉逢愷(天啟慈谿縣志字虞讓泰和人嘉靖辛丑進士令慈邑訟庭片言決摘他邑以慈獨無山)
(税請均之逢愷曰山已貢茶故寬上供何均為歲饑多方全濟楊慈湖祠宇久廢力任修復與諸生)
(講學宗旨大暢官至太僕少卿)
陸奎章(嘉靖寧波府志字子翰武進人領嘉靖戊子鄉薦除寧波教授至則出平生所治舉子業)
(與諸生訂可否卓有程式或諷其督責太寬則曰此漁士之囮也吾恥為之吾與諸秀敏者朝夕誦)
(肄即不能者可勉他何為哉諸生稱文行必曰陸東坤先生)
沈愷(獻徵錄華亭人歷寧波府知府嘉靖壬寅癸卯間漳閩之人與番舶夷商貿販方物往來絡繹)
(海上邊氓亦有闌出入者愷為厲禁犯者輒置重法適武人有欲立功邊徼者以虛聲鼓聽當途柄)
(兵之人亦皆好事輒議兵𠞰焉愷獨上議沮之當事者不聽遂出師衆果大潰乃服其先見)
張德熹(舊浙江通志福清人嘉靖中任寧波推官明敏能決疑久之獄獄中疫作慮囚有不當死)
(者縱之歸約如期入勿爽其誠信孚格如此)
龔愷(天啟慈谿縣志華亭人嘉靖進士令慈谿其治行括於廉法才三字當時仰為神君慈父召拜)
(御史極論馬政之非忤柄臣幾斃杖下楊繼盛以劾嚴嵩下獄論死愷昌言救之嵩恚甚外除憲臬)
(將隂中焉愷上疏終養不待報而歸)
畢清(天啟慈谿縣志嘉靖時任慈谿主簿多膂力工騎射值倭寇内侵承海道檄率兵禦之與戰於)
(奉化之上板橋殺賊無算再戰方横戈直入後軍盡奔清手刃十餘人力竭墮馬死)
侯國治(慈谿縣志字平裕廣東南海人嘉靖中由舉人以本府同知攝邑篆時慈始建城國治勤)
(於蒞事自昧爽至漏下督察不懈遂成保障之功)
毛德京(象山縣志字子極富州人嘉靖三十年知象山縣修學校新縣署築城鑿池遇寇治兵而)
(折節下士平易近民即卓魯不是過也陞台州别駕)
蕭萬斛(奉化縣志字時應江西泰和人由舉人嘉靖二十八年遷奉化令始莅政革分例定賦規)
(均徭役時多倭患申改㙮山巡檢司并建出海公館創石城一座於湖頭渡滸挈鮎埼爵谿鉄場山)
(之兵打造哨船七隻聮布司濱以給防禦又念邑無城寇且旦夕至亟申於上捐常徭而均其役城)
(成延袤一千一十八丈有竒寇三至不敢逼建又新堂左耳房庫右兵器庫又建儀仗庫俱取諸贖)
(金不科里甲任滿謝事歸)
宋繼祖(定海縣志字汝孝漢州人由進士知定海縣時倭寇充斥邑大驛騷總制胡宗憲提兵至)
(定繼祖借給軍儲無闕兼善韜略往往被甲戴鍪率先戎行金塘舟山之捷皆與有績焉任定三年)
(築湖塘葺公署廓學宫皆為士民興百世之利先是崇邱鄉田引鄞東錢湖水以資播藝舊有蛇堰)
(逼小浹江一決則水勢若建瓴盡注於江故河渠與湖水未旱而先涸三農病之繼祖躬履其地去)
(舊堰二十里所地名東岡築堰其下又去堰二十餘步所築碶堰以蓄水碶以洩水於是東岡以上)
(江盡為河瀦渟益巨不惟崇邱永無旱患鄞之七鄉亦胥被其利陞兵部主事改御史)
陳紀(鄞縣志字仲理甌寧人嘉靖三十七年為鄞令邑遭倭寇幕府及諸文武大吏所至如織官私)
(供億紀先期置廨舍凡所需器用及米鹽零雜毫不擾民麻陽兵五百人至令犒各豚首一紀曰城)
(所割日幾豚而需首五百耶不聽軍吏請賦枯魚紀曰奉禁寸板不許下海焉所得魚乃以虀進又)
(需騎五百匹紀曰鄞故澤國舟行無馬官籍額僅四十焉得馬五百乃以芒屩代幕府大恚軍營需)
(餉者故邀糗糧不受鏹下令簽富民運餉至軍所名曰倭米戶紀曰此徒為難耳因謬為好於帥以)
(銀易之轉輸者皆得息肩)
劉世曹(天啟慈谿縣志巴縣人以進士為慈谿令省刑緩徵與民休息不事毛舉鷹擊至土豪市)
(猾并奸吏舞文者法按之無貸)
何愈(定海縣志富川人舉人知定海縣靈巖太邱二鄉地瀕海舊設堤四十餘里名千丈塘内占田)
(可數萬畝列碶五久之海水吞囓塘碶相繼圮斥鹵浸淫年比不登愈乃覈占戸量田出貲驗丁發)
(繇修塘及五碶大浚諸渠引以溉田復修靈緒黃河閘舟山平水閘定之水利悉舉)
霍與瑕(天啟慈谿縣志字勉衷南海人進士令慈鋤積梗殲大盜以民和召祥歲屢稔邑始城形)
(勝多缺相天時地利之便補偏鍾秀遵令丈量田畝過目不爽尺寸吏民詫以為神會鄢懋卿總理)
(鹽法巡行郡國驕恣無度與瑕清鯁無賂遺懋卿怒嗾鹺使者劾之遂落職蕭然出署置書若干盡)
(捐之學官以去)
周光鎬(象山縣志字國祚潮陽人隆慶六年以郡司理署邑篆首謁學宫問其典籍無有即捐月)
(俸購書若干卷貯之時命巾車省阡陌廉知山税病民白之兩臺減山蕩税額千餘兩民慶更生)
吴道邇(舊浙江通志漳州人進士令慈谿邑與姚江錯壤姚江利洩杜白二湖之水以資灌溉建)
(閘於野私啟之湖田盡涸前令霍與瑕議建閘於内地俾不得乘間為奸兩邑訟之不已道邇辨決)
(有方慈民得直)
楊芳(鄞縣志字以德四川巴縣人萬歷丁丑進士知鄞縣廉得彰聖寺所侵學田萬三千餘畝清歸)
(府鄞二庠歲徵其租徧給貧士俗以斃命誣人先毁掠其家芳峻懲之刁風遂息禁溺女陋習為文)
(徧諭開示惻隱後遂無犯者陞戸科給事中)
蔡貴易(福建通志字邇通同安人隆慶二年進士由戶部主事出知寧波府有建開金塘大榭之)
(策者謂可墾腴田二萬畝佐軍興貴易曰此國初所徙地也役蒸黔而資巨室庸詎利乎既力白於)
(上官事遂寢寧關外跨大江為浮梁兩涯隙地為豪家占以築室渡者一日溺百餘人貴易廉得其)
(狀立毁之仍為文祭溺者患遂息擢本省按察使)
唐師錫(象山縣志莆田人萬歷九年知象山布衣蔬食未嘗取民間束菜胥掾皆畏之奉三尺惟)
(謹歲儉邑多菜色督餉者讓師錫慢期師錫笑曰吾忍以敲扑殘民命耶寧坐催科政拙耳卒以下)
(考去去之日蕭然一槖而已)
何偉(天啟慈谿縣志字汝器涪州人萬歷癸未進士授慈令寬和為治時邑苦災祲道殣相望偉行)
(平糶法發倉作糜以起菜色搜肺石之積買棺蓋胔體建東西城義倉各一犯爰書者入粟儲其中)
(備天行之乏邑治冠於山謂形局失宜民請更之偉曰勤民以康吾宇勿為也因材於構因石於址)
(因土於山使朝無烟夕罷炊者借傭資以果其腹指顧而役竣秩滿召拜給事中)
喬萬里(奉化縣志號弦所松江人舉人萬歷十三年任奉化廉以持己勤以恤民尤重學校明倫)
(堂圮即力新之其於逋負令漸次輸納負罪者至庭必哀矜而遣之)
時偕行(定海縣志嘉定人進士授諸暨令調定海萬歷十五年奉詔經量田地山蕩偕行履畝躬)
(親里胥無所容其奸邑大饑設法賑濟全活甚衆至若衛里射圃社學民兵皆其所創舉召補御史)
崔振臬(象山縣志號淑寰番禺人任象山令政平訟簡不事苛察小民戴若慈母值海上戒嚴訓)
(練土著葺除戎具立辦勁弩千餘分給守陴者躬自賈勇為士卒先孤城恃以無恐)
汪應泰(定海縣志臨清人由進士初任諸暨破巨奸剪劇盜有能聲當事以定海為巖邑調應泰)
(來令值大侵之餘多方惠濟飢民賴以存活邑有興作無不力任之時颶風發屋官舍廊廡盡圮應)
(泰曰榱桷不完何以壯國容於是首堂宇及廟獄亭坊溝井次序就理召為刑部主事)
翁憲祥(鄞縣志字兆龍常熟人萬歷壬辰進士為鄞令邑西石塘碶與慈連界慈人旱則決澇則)
(閉鄞受其害憲祥勘定之利害與共鄞人受賜邑賦役條項繁瑣憲祥纂定一編名賦役全書刊行)
(民間傳為治譜邑丞江輔政廉性慈有目疾頗不得於上官憲祥翼之俾得盡職召補給事中)
黎民表(定海縣志號石洲南昌人由舉人知定海萬歷初條鞭之法雖下而郡縣不盡遵行定邑)
(民病雜役里甲弊於催符民表一以條鞭為程凡所徵解皆官自任之百姓惟計畝輸錢而已後令)
(循其法他若置學田完城郭利及邑中久遠者不可勝紀)
倪甫英(象山縣志字華月上海人先令分水有聲會象令闕當路以繁劇調象土瘠民頑甫英一)
(意節嗇拊循見德不事追呼而徵徭樂輸者恐後邑故弊藪奸胥為政甫英歎曰病在版籍廢也乃)
(較定經賦全書上下皆便)
樊轂(奉化縣志進賢人舉人萬歷丁酉任奉化令邑舊仍陋甲歲致羨餘數百金轂嚴行芟革鐫石)
(垂後催科立限取足不取溢驛傳苦供億不辦上請免編革存銀若干兩立意寬厚不為多事而大)
(事大獄默幹而徐制之治盜必破離其黨開以自新作興文學講貫不輟多士蔚起仕至知府)
吴文企(舊浙江通志景陵人萬歷中知寧波府郡豪有侵營地為市肆而輸金於守號公用錢文)
(企叱吏無進亟撤其屋時正防倭水陸兵餉多漏巵文企手算支給毫無虛糜士卒感悦)
魏成忠(鄞縣志字藎卿萬歷戊戌進士知鄞縣勤修水利於東岡碶增為十三洞躬挽石運磚以)
(作衆氣節贏金貿田四十餘畝以供守夫補弊之費)
趙思基(定海縣志號雲澗粤人萬歷中令定海先時巡撫視師海上率居臬司行署前令有議毁)
(民廬創開府者市民惴惴不自保思基至曰吾為爾善計之乃周覽城中得城隍廟西蔬圃地遂經)
(營其事府成而閭里安堵如故思基為令廉明善釐夙弊吏胥無所容其奸調去之日民閉城畱之)
(信宿車不得行)
詹沂(奉化縣志號魯泉宣城人萬歷中以進士為給事中左遷奉化令視士民如子歲旱躬禱郊外)
(雨大至連三日禱皆雨環城十里皆足八鄉之未雨者遠詣縣庭號呼以請沂曰我當復出於是每)
(日大雨如前八鄉霑足)
黃櫸(舊浙江通志金谿人萬歷中為寧波通判軍儲在昌國者多影射櫸渡海親覈之宿弊盡洗海)
(舟闈出莫可詰櫸括其舟悉籍之為什伍相保各有標驗奸宄肅清)
張似渠(天啟慈谿縣志四川人萬歷中以本府推官攝邑篆慈邑舊貢芽茶額二百六十斤日久)
(茶株盡絶胥吏為奸重斂里正似渠盡從官給一毫無所擾於民旋徵為御史)
黃應明(奉化縣志東筦人舉人為奉化令甫至邑出諭俗十五章勸民從化村無怒吏戸無負租)
(訟至立折吏胥無從索一錢持半日糧即得平反時有黃半升之謠鄰邑權貴以骩法事囑峻拒之)
(為所隂中竟以調去仕終漢陽别駕)
何士晉(舊浙江通志宜興人萬歷中為寧郡司理郡中董孝子祠初奉母像於偏隅祀則先神後)
(母士晉非之乃出俸更置後寢以奉母祀則先母後神祀典始正更助之田又恤諸生之貧為置田)
(學宫使邑丞司其出入治獄廉平遇事立剖)
顧言(慈谿縣志字中瑜江隂人由進士令慈谿徵糧惟書花戸應納糧數令按限自封投櫃吏無侵)
(漁而民免追比採礦使至不為禮璫大怒思中之會上官具言令賢不可動乃止遷刑部主事)
周家椿(舊浙江通志同安人萬歷中寧波推官剖決如流嘗攝郡篆兼署鄞邑執要除煩庶務咸)
(理捐俸鍰置田於郡庠士民德之)
陳茂齡(定海縣志溧陽人明經萬歷三十六年為定海丞有惠政董修重邱永濟橋事無鉅細皆)
(以躬親之與士交必敦行誼)
江秉謙(鄞縣志字兆豫歙縣人萬歷庚戌進士為鄞令編審丁田蕩地定由票之式每號開載四)
(至土名與魚鱗黃冊買契相符并填業主姓名詭寄虛契之弊絶)
賴愈秀(奉化縣志江西安義人選貢萬歷甲寅任奉化令通敏練達開萬家河造太平橋剏北渡)
(公館修學宫事事精辦不動聲色在任未久而去人皆惜之)
張可大(王鴻緒張可大傳字觀甫應天人萬歷武進士任浙江都司僉書歷遷舟山參將舟山居)
(大海中元時建昌國州為浙東要害可大修軍政自岑港抵歷海三江皆置戍倭犯五罩湖白沙港)
(茶山潭頭連敗之加副總兵城久圮可大與副使蔡獻臣築之兩月訖工城内外田數千畝海潮日)
(害稼可大築碶蓄淡水遂為膏腴居民名之曰張公碶天啟元年以都指揮使掌南京錦衣衞崇禎)
(元年出為登萊總兵官守登州死節)
沈猶龍(鄞縣志字人伯華亭人萬歷丙辰進士為鄞令倣古社倉之法以備凶荒出陳易新一免)
(紅腐民沾實惠長春門外舊有泥塘江流逼城斥鹵易入猶龍甃堰以石鄞民永利擢監察御史至)
(兵部尚書)
顧宗孟(定海縣志號巖叟長洲人由進士莅定海天啟元年部檄定鎮陸卒千餘人援遼時承平)
(久兵皆驕惰一旦開遠調遂於啟行之日大譁縛其本官首領毁民間廬舍勢幾不可遏宗孟挺身)
(慰諭之衆素懾宗孟風裁遂戢徐肅隊而行邑河渠西達慈南達鄞歲久且淤宗孟并濬之前令黎)
(民表之行條鞭也奸宄無所售衆有異議宗孟不為撓沮一切循其法秩滿以治行高等徵為御史)
陳其柱(慈谿縣志字元素崑山人由進士令慈谿聽訟不輕加鞭扑至市魁扞網不得已而用之)
(民皆化其德無犯法者時海寇騷擾其柱歷要害增築三壘屹如金湯去之日慈民號泣追送建祠)
(闞峯之麓)
張伯鯨(鄞縣志字瀚伯江都人萬歷進士由歸安調繁鄞縣性清執有幹略懲奢靡躬行儉約兩)
(鄉水利封洩修築必躬往督察不委佐領嘗斷冤死獄釋盜所株連七十五人遷戶部主事歷官兵)
(部尚書)
何汝賓(定海縣志字寅之蘇州衞世襲指揮天啟二年調昌國參將先昌國營伍糧多隱佔兵苦)
(陋規謁有贄汛有情解稱有例薪燭竹木鼃魚麞鹿有供汝賓莅任之始一切洗革故士伍感恩用)
(命撲洪宇於石浦覆林洪於近洋蹙林淑舟踣張一老并盡恭化餘黨所至無不奏捷喜文翰嘗著)
(舟山志遷廣東都督僉事)
潘起鵬(象山縣志字以凌廣東新會人天啟七年由舉人知象山縣軫念民瘼釐剔奸弊吏胥畏)
(若神明值海寇攻昌石諸城起鵬率兵𠞰禦獲賊曾伯仁等海疆以寧)
陳璸(名宦留祀冊福建詔安人天啟乙丑進士知慈谿縣有惠政歷湖廣參議獻賊陷荆襄死之贈)
(右副都御史諡忠貞慈谿縣志時海寇劉香騷擾瀕海郡縣璸備禦有方寇不犯境斷獄數言立辨)
(濬河渠以溉田畝民蒙其利)
龔彝(定海縣志字和梅滇人由進士崇禎三年知定海以儒術飾吏治老稚莫不懽悦鎮兵以餉愆)
(期脱巾趨郡將閧於府門彝聞單騎追之兵士聞馬鈴聲相謂曰龔侯至矣遂俟於道左彝為開諭)
(隨還歸伍巡撫羅汝元聞之曰令牧民者也而能使悍卒聽約束其居官可知)
廖鵬舉(福建通志字孟博晉江人萬歷已酉舉人為寧波同知寧郡蛟門商舶幅輳鵬舉取舊規)
(例一切革去庭有質斷引情剖決使自悦服民呼為廖外公時石浦諸衛劇寇豨突樓船數百鵬舉)
(單騎慰諭賊遥見曰廖外公來也釋甲而回寇平擢南安郡守)
林夢官(舊浙江通志龍谿人崇禎間守寧波值歲旱步禱天井龍潭祈龍者隨其所得即奉以為)
(龍得一蛙夢官曰此蛙耳奚名為龍吾將屠之左右皆驚阻夢官曰倘致龍怒而雨我甘以身殉遂)
(磔之少頃雷電驟興滂沱遍浹)
林元(舊浙江通志莆田人崇禎中謫寧波通判性廉静飯蔬飲水甘之若飴其子來省將取一疋布)
(大怒曰亟去毋汙我卒於官同僚為醵資殮之)
陸自嶽(舊浙江通志武進人崇禎中知寧波府郡有巨猾充役廉得其人收捕之猾賄勢豪冀免)
(自嶽曰僕為此方除害公反欲貽患桑梓乎置之法有賊胡乘瓏者倡亂雪竇尅日分犯自嶽捕其)
(内應六人誅之隨發兵直抵賊巢獲其巨魁餘勿問當急變時自嶽募尫羸民兵六百人或曰兵期)
(壯勇奚用是為自嶽曰此饑饉餘生不急收之秖助寇耳其深識如此)
胡夢泰(奉化縣志江西鉛山人崇禎進士其治奉化才甚明決而讞鞫必主寬平睹學宫圮壞給)
(資以新之勸地方輸粟備荒平其直以給民奸吏無敢舞文值米貴𫝊警多訛民志思亂夢泰取其)
(黠者立斃數人衆志遂定尤敦尚理學名節如文靖舒公拾遺戴公極力崇闡捐俸立祠置田以祀)
黃端伯(舊浙江通志江西新城人崇禎中授寧波府推官清介獨立執法不阿布衣蔬食貨利不)
(攖其心人呼為黃佛子)
李沾(舊浙江通志華亭人崇禎時為慈谿令剔除穢弊力行善政民便之以丁憂去任士民攀轅而)
(泣)
汪偉(慈谿縣志字長源休寧人以進士令慈谿歲侵捐俸市粟勸輸平糴全活甚衆時邊事孔棘部)
(符下郡邑預徵并督累年宿逋偉設法徵解額外無增益後行取授翰林檢討死闖賊難偉與妻耿)
(氏同就縊題壁云身不可辱志不可降夫婦同死節義成雙已耿就右縊以手招偉曰止止雖在顛)
(沛夫婦之倫不可失也卒正左右而絶其從容就義如此)
(國朝順治九年賜諡忠愍崇)
(恩祀鄉賢疊荷綸屡邀)
(憫恤為不媿云)
國朝
陳白輅(舊浙江通志字嬰白江南人恩貢生順治六年任象山令象邑懸處海陬值鼎革之初白)
(輅憫其瘡痍曲加軫恤苞苴往來一切謝絶)
王奐(奉化縣志號千峯江南南陵人順治九年任奉化縣始至清積胥之乾沒者訟牒如林讞決必)
(當其情設立綱簿詳載里甲總數田地山蕩丁口按則科糧完欠瞭如指掌上之司部頒其法於各)
(邑十一年值均里令下奐力行之為奉邑永賴大兵平舟山軍需朝至夕發督造戰船運木深山役)
(徒千百計奐必躬親事若游刃奉城傾圮議增築奐區畫興工不日功竣十四年山寇猖獗奐嚴責)
(保甲搜獲真賊訊實斃之又講藝興學築後溪塘捍水以内艱去任後累遷山東鹽法道)
張秉乾(象山縣志字治平江寧人康熙九年由武進士任象協左營守備能詩文兼工書法十年)
(大旱米價騰貴設法賑濟十四年海寇犯象秉乾堅守却之賊再至單騎迎敵遇賊棲霞觀前奮勇)
(驅殺賊勢愈熾乃登城樓大書秉乾死矣四字於壁帶甲觸石死事)
(聞廕一子崇祀名宦)
邱業(名宦留祀冊安陸人康熙十一年知寧波府重士愛民一時沐膏澤者羣比之召父杜母致仕)
(歸囊槖蕭然載菊數本曰非敢效彭澤也聊以免俗而已人益重之)
李時芳(名宦留祀冊由武舉順治十八年任寧協副將康熙十五年海逆連䑸犯象山圍七晝夜)
(時芳以孤城一旅分兵設禦誓死堅守城邑得完以勞瘁卒於官)
王國祥(名宦留祀冊為台協寧海營參將康熙十五年賊圍象邑奉檄援𠞰自寧海黃墩直趨石)
(門嶺入界斬關破竹而來賊始倉皇遁去招集流亡安撫遺黎全活甚衆會李時芳卒即授為城守)
(副將見學宫兩廡傾圮捐俸鼎建親為督理不數月告成以武臣而加意學校不多覯也)
何琛(寧波府志號西園閩縣舉人令慈谿性慈祥耐煩劇兩造陳辭和顔聽受徐出片語判曲直民)
(無不服者在任五載未嘗輕杖一人)
李廷機(名宦留祀冊瀋陽人官學生康熙十五年知寧波府以愛民為主嚴束胥役不敢為奸杜)
(絶苞苴一時謳頌載途稱賢太守)
蔡毓秀(名宦留祀冊號一&KR3548;錦縣人康熙十六年任奉化令值歲暮鄉民以逋課滯獄者數十人)
(悉放寧家約以新正完課民感泣率如約課未嘗虧有盜魁二人以行劫横州里毓秀擒二人磔於)
(市羣盜斂跡遇編審品撘貧富平均徭役詳請免運象協兵米民累得甦歲大旱禱於柏香巖甘霖)
(立沛又捐俸置田於法海寺以設供龍神學宫傾圮捐資修葺增建講堂射圃)
周聖化(定海縣志字西鐸祥符人康熙壬戌進士二十九年知定海縣邑初設百務未舉聖化至)
(御書建署廨倉厫庫獄及學宫城隍祠籌畫行之初邑樓大綱畢張凡有利於民者悉心)
(民皆葺茅以居多火患首捐俸糾同城文武買瓦易之歲侵為粥以食飢者治邑三年政簡刑平以)
(卓異陞秦州知州)
繆燧(名宦留祀冊字蓉浦江隂人康熙間知定海縣重葺學宫城隍廟捐建義學買山田以資生徒)
(膏火築蘆花嶴大展嶴社倉以防歲飢修拗山謝浦等塘青嶴椗齒諸碶以儲水利至海關𣙜税凡)
(民間日用之物申詳督撫一概免徵邑未有志燧手輯成書考核詳贍)
馬受曾(寧波府志字念功溧陽人康熙己丑進士令象山修葺學宫創建義學疏濬南河纂修縣)
(志酌催科嚴保甲勸農桑崇節儉賑饑荒瘞暴露在任十三年屢被薦剡竟卒於官士民思之)
楊懿(公舉事實蒲城人舉人雍正四年知鄞縣凡民間爭訟有關倫理者反覆開諭務期仍歸和好)
(不輕加決罰五年遇水灾履畝親勘詳請蠲租發賑民無失所六年旱米價騰貴詳請發米平糶并)
(開大嵩河工修理城垣使貧民得以力作餬口尤盡心水利一切塘堰碶閘及時修築行順庄嚴保)
(甲矜恤罪囚重造監房增葺新舊倉厫積穀備賑鄞邑學宫頽廢首捐二百金勸輸修葺改城北胡)
(聖諭公書院為義學延師訓課朔朢宣講以堵塞長春廣訓每啚設立鄉耆一人專司講解)
(塘積勞成疾卒於官)
浙江通志卷一百五十二
