浙江通志卷八十二
漕運下
行糧月糧
浙江本色行糧米貳萬陸千壹拾石捌斗捌升叄勺
貳抄捌撮柒圭陸粟叄粒壹黍陸粞貳糠叄粃本
色月糧米貳萬叄千陸百貳拾壹石壹升貳抄肆
撮壹圭柒粒四黍九粞壹糠肆粃遇閏加徵米貳
千叄拾叄石壹斗叄升陸合柒勺柒抄玖撮捌圭
九粟貳粒伍黍捌糠陸粃經費食米柒千玖百叄
拾捌石
以上共徵本色行月糧米肆萬玖千陸百叄拾壹
石捌斗玖升叄勺伍抄貳撮捌圭柒粟陸黍伍粞
叄糠柒粃遇閏加徵米貳千叄拾叄石壹斗叄升
陸合柒勺柒抄玖撮捌圭玖粟貳粒伍黍捌糠陸
粃經費食米柒千玖百叄拾捌石
杭州府
錢塘縣本色行糧米陸百壹拾壹石陸斗陸合本
色月糧米貳千貳百貳拾伍石壹斗捌升貳合肆
勺伍抄玖撮肆圭柒粟陸粒玖黍遇閏加徵米貳
百玖拾叄石陸斗肆升玖合伍勺捌抄肆撮叄粟
捌粒壹黍
仁和縣本色行糧米壹千肆百肆石玖升叄合本
色月糧米伍千叄百貳拾叄石叄斗捌升柒合玖
勺壹抄貳撮貳圭捌粟玖粒柒黍遇閏加徵米肆
百壹石壹斗貳升陸合肆勺玖抄柒撮肆圭陸粟
叄粒叄黍
海寕縣本色行糧米壹千肆百捌拾肆石柒斗柒
升貳合本色月糧米叄千捌拾伍石捌斗叄升伍
合叄抄玖撮柒圭叄粟壹粒叄黍遇閏加徵米壹
百捌拾玖石叄斗陸升陸撮貳圭壹粟捌粒柒黍
富陽縣本色行糧米壹百肆拾玖石陸斗肆升捌
合貳勺貳抄肆撮肆圭肆粒遇閏加徵米貳百叄
拾肆石玖斗貳升叄合壹勺陸抄陸撮捌粟肆粒
叄黍
餘杭縣本色行糧米叄百肆拾柒石壹升壹合本
色月糧米肆百玖拾陸石捌斗叄升叄合壹勺捌
抄玖撮陸圭叄粟柒粒壹黍肆粞陸糠柒粃遇閏
加徵米柒拾伍石叄斗捌升叄勺壹抄肆撮柒圭
肆粟陸粒壹黍
臨安縣本色行糧米壹百叄拾捌石捌斗肆合本
色月糧米貳千叄百伍拾玖石肆斗捌升捌合壹
勺玖抄柒撮陸圭伍粟貳粒伍黍貳粞遇閏加徵
米壹百柒拾柒石玖升捌合柒勺貳抄貳撮玖圭
玖粒貳黍捌糠陸粃
於潛縣本色行糧米陸拾玖石肆斗貳合本色月
糧米玖百陸拾玖石叄斗叄升壹合肆勺貳抄捌
撮伍圭貳粟肆粒捌黍遇閏加徵米柒拾壹石肆
斗壹升捌合叄勺捌撮肆圭柒粟伍粒貳黍
新城縣本色行糧米陸拾玖石陸斗伍升柒合叄
勺貳抄捌撮柒圭陸粟叄粒壹黍陸粞貳糠叄粃
本色月糧米壹千肆百肆拾玖石陸斗柒升叄合
玖勺陸抄肆撮叄圭壹粒陸黍遇閏加徵米壹百
伍石陸斗伍升柒合捌勺叄抄肆撮叄圭肆黍
昌化縣本色行糧米肆拾柒石柒斗壹升肆合本
色月糧米陸百肆拾伍石陸合陸抄壹粟玖粒貳
黍貳粞肆糠柒粃遇閏加徵米肆拾壹石捌升貳
合伍勺玖撮貳圭貳粟柒粒伍黍
通計杭州府屬本色行糧米肆千叄百貳拾貳石
柒斗柒合叄勺貳抄捌撮柒圭陸粟叄粒壹黍陸
粞貳糠叄粃本色月糧米壹萬捌千貳百玖拾叄
石捌斗叄升陸合柒勺柒抄陸撮叄粟柒粒壹黍
玖粞壹糠肆粃遇閏加徵米壹千伍百捌拾玖石
陸斗玖升陸合捌勺肆抄叄撮肆圭陸粟貳粒捌
黍捌糠陸粃
嘉興府
嘉興縣本色行糧米貳千伍百肆拾石壹斗陸升
伍合本色月糧米貳千壹百貳拾石伍斗貳升伍
合貳勺貳抄伍撮遇閏加徵米壹百柒拾陸石伍
斗壹升肆合伍勺陸抄捌撮捌圭經費食米壹千
捌石
秀水縣本色行糧米貳千贰百壹拾陸石肆斗經
費食米捌百捌拾貳石
嘉善縣本色行糧米貳千肆百柒拾貳石柒斗壹
升貳合本色月糧米捌百柒拾玖石貳斗肆升貳
合壹勺陸抄陸撮貳圭貳粟柒粒壹黍遇閏加徵
米柒拾叄石壹斗捌升捌合玖勺陸抄柒撮伍圭
柒粟貳粒玖黍經費食米捌百捌拾貳石
海鹽縣本色行糧米壹千肆百伍石叄斗玖升叄
合經費食米陸百叄拾石
石門縣本色行糧米壹千叄百肆拾肆石陸斗陸
升柒合經費食米伍百肆石
平湖縣本色行糧米壹千肆百陸拾叄石叄斗肆
升肆合經費食米伍百肆石
桐鄉縣本色行糧米壹千壹百叄拾陸石肆斗陸
升經費食米叄百柒拾捌石
通計嘉興府屬本色行糧米壹萬貳千伍百柒拾
玖石壹斗肆升壹合本色月糧米貳千玖百玖拾
玖石柒斗陸升柒合叄勺玖抄壹撮貳圭貳粟柒
粒壹黍遇閏加徵米貳百肆拾玖石柒斗叄合伍
勺叄抄陸撮叄圭柒粟貳粒玖黍經費食米肆千
柒百捌拾捌石
湖州府
烏程縣本色行糧米貳千捌百貳拾肆石捌斗捌
升肆合本色月糧米壹拾柒石捌斗陸升壹合肆
勺肆抄叄撮壹圭伍粟叄粒柒黍遇閏加徵米壹
石肆斗捌升陸合捌勺壹撮捌圭玖粟陸粒叄黍
經費食米壹千壹百叄拾肆石
歸安縣本色行糧米貳千陸百叄拾叄石陸斗贰
升壹合本色月糧米叄拾貳石捌斗陸升柒合陸
勺貳抄陸撮柒圭壹粟陸粒壹黍遇閏加徵米貳
石柒斗叄升伍合玖勺叄抄叄撮陸圭叄粟叄粒
玖黍經費食米玖百肆拾伍石
長興縣本色行糧米壹千陸百壹拾石貳斗叄升
肆合本色月糧米壹百玖拾壹石柒斗叄升壹合
陸抄柒撮貳圭陸粟貳粒伍黍遇閏加徵米壹拾
伍石玖斗伍升玖合捌勺捌抄捌撮貳圭叄粟柒
粒伍黍經費食米肆百肆拾壹石
德清縣本色行糧米壹千肆百柒拾叄石玖斗貳
升捌合本色月糧米壹拾貳石陸斗柒升陸合伍勺柒
抄叄撮捌圭肆粟伍粒伍黍遇閏加徵米壹石伍升伍
合貳勺壹抄壹撮伍粟肆粒伍黍經費食米伍百肆石
武康縣本色行糧米叄百貳拾肆石柒斗伍升玖
合本色月糧米玖石玖斗柒升肆合肆勺玖抄壹
撮伍粟壹粒玖黍遇閏加徵米捌斗叄升貳勺玖
抄貳撮柒圭肆粟捌粒壹黍經費食米壹百貳拾
陸石
安吉州本色行糧米貳百肆拾壹石陸斗陸合
本色月糧米叄百叄拾玖石叄斗柒升壹合
肆勺陸抄伍圭伍粟陸粒肆黍遇閏加徵米貳
拾捌石貳斗伍升陸勺貳抄捌撮壹圭肆粟叄粒
陸黍
孝豐縣本色月糧米壹千柒百貳拾貳石玖斗貳
升叄合壹勺玖抄肆撮貳圭伍粟柒粒壹黍遇閏
加徵米壹百肆拾叄石肆斗壹升柒合陸勺肆抄
肆撮叁圭肆粟貳粒玖黍
通計湖州府屬本色行糧米玖千壹百玖石叄升
貳合本色月糧米貳千叄百貳拾柒石肆斗伍合
捌勺伍抄陸撮捌圭肆粟叄粒貳黍遇閏加徵米
壹百玖拾叄石柒斗叄升陸合肆勺伍粟陸粒捌
黍經費食米叄千壹百伍拾石
漕運官制
總理漕運總督
浙江巡撫兼理漕務
浙江督糧道專轄糧運
監兌杭嘉湖府廳官各一員
押運同知通判一員
大清會典順治初年設漕運總督一員駐劄淮安又設
漕儲道一員專轄糧運十年裁漕儲道添設浙江
糧道一員輪徵輪解凡督徵漕糧修造船艌僉運
交兌督押鈐束領運官丁俱係糧道職掌别衙門
不得干預有勢要把持及不服鈐束者聽其指實
奏
聞撰給
勅諭十二年戶部覆准漕運錢糧盡歸糧道專管十五
年裁浙江糧道一員復設漕儲道一員十六年覆
准漕儲道催重儹空糧道專司僉選追比督運諸
務十七年覆准糧道不得别委使專司漕務毋誤
職掌康熙四年裁漕儲道六年覆准推官既裁監
兌漕糧於各府同知通判内選委
雍正六年十月戶部為敬陳管見等事議覆浙江
糧道蔡仕&KR1550;條奏浙省漕白二十一幫例就通省
同知通判輪流遴委三員分幫管押俱於糧船開
行方到幫次米色非其經手得與監兌官互相推
諉責任不耑弊端難絶(臣)愚以為監兌押運宜令
一員兼司每遇十月開徵新漕以前兩月就通省
丞倅中遴選三員詳本省督臣批委着令自帶衙
役數名分赴三府監兌兌畢即令管押赴北庶米
色俱經手選無所推諉沿途亦必嚴加管束不虞
攙和等語查抵通交卸米石或米色不純押運官
每推諉於監兌而監兌之員又以途中攙和為詞
今若一員總領監兌押運之事更無可推諉卸責
之處則兌運之時必精選好米運糧之時亦必嚴
謹管束無攙和偷換之弊應如所奏行文總漕令
有漕各省一體遵行可也奉
旨依議
雍正九年十二月戶部為請
旨事(臣)等查得倉場侍即岳爾岱等疏稱押運官弁養
廉移咨有漕各督撫逐一確查去後今准浙江總
督李衛覆稱押運通判每員給養廉銀四百兩查
押運官員給銀之處皆仰體
皇上慎重漕務矜惜官丁之至意嗣後押運官員如有
額外扣尅等弊指名題參嚴加議處具題前來應
如倉場侍郎岳爾岱所請令各省有漕督撫照所
議之數給發可也奉
旨依議
運糧官丁
浙江督糧道屬
杭州前衛杭州右衛紹興衛寧波衛台
州衛温州衛處州衛海寧所湖州所
嘉興所嚴州所衢州所金華所
凡漕糧共一十九幫每幫二員循環輪流領運共
三十八員内守偹三員千總三十五員押空隨幫
官每幫一員共一十九員又嘉湖二府白糧幫每
幫領運千總二員循環領運押空隨幫官二員
守備每員給俸工銀一百五十兩七錢六釐(閒運俸工)
(在藩庫支給)本色行糧米一石五斗折色行糧銀一兩
八錢
千總每員給俸工銀九十兩(閒運俸工在藩庫支給)本色行
糧米一石五斗折色行糧銀一兩八錢
押空隨幫每員支給廩工銀五十四兩本色行糧
米一石五斗折色行糧銀一兩八錢
白糧千總每員給俸工銀七十九兩二錢
白糧押空隨幫官每員給支廩工銀五十四兩給
本折行糧銀三兩六錢
順治三年定每衛設掌印守備一員千總一員俱
係部推百總一員係外委衛軍改為屯丁其漕運
造船事務令都司分轄四年覆准領運千百總如
有不足聽總漕巡撫照幫酌選委用八年覆准漕
糧侵欠皆因僉選官軍不得其人宜慎選運官清
查舍餘班軍營軍屯丁黃快船丁及充各衙門書
吏承差俱令僉選毋得規避十二年覆准各省殷
實屯丁或竄入民籍希圖免運或運弁賣富差貧
或小民鄰近運衛勾攝擾害令督撫責成道員分
别軍民開除補足五年一次編審造册又覆准運
糧每丁管船一隻不得詭名僉報缺丁誤漕
康熙五年戶部題准各省經制百總出運給俸停
運住支九年覆准凡運糧先就本衛官輪派不足
方及他衛隨幫各弁亦應均輸如有任意顛倒索
詐鑽營情弊總漕該督撫題參二十五年覆准各
省運丁每船多寡不一江寧等衛每船十二名蘇
太鎮金松五衛所每船十一名惟江西湖廣山東
每船十名令畫一裁減江南浙江運丁俱照江西
湖廣山東例每船額設十名
雍正元年十二月初九日欽奉
上諭(恭紀首卷)漕船除本船正副旗丁外其頭舵水手務於
衛所本軍内擇其能撐駕者充當
雍正二年十一月署浙江巡撫事河南巡撫石文
焯會同福浙總督滿保題為遵
旨議覆事(臣)准部咨欽奉
上諭内地衛所歸併州縣飭令分别詳悉區畫具奏欽
此查浙省漕白二十一幫需用守千四十二員内
有寧紹處三衛守備三員海寧所千總一員亦在
遞年輪流領運每遇陞遷事故僉運不敷即於屯
員内選委代運是領運弁員勢不可缺無庸置議
至杭州前右海寧台温等衛掌印守備五員嘉湖
衢嚴掌印守禦所千總四員均有統轄屯漕編丁
僉運清理漕欠之責其所轄人丁戶口錢糧難以
偏廢且浙省屯田派給各幫旗丁贍運實屬運田
有一縣之田派於數衛所者有一丁之單撥於數
州縣者田地幫次遠近不同是以各丁應完錢糧
向在該衛所就近投納若將屯糧併入州縣則一
幫一丁應納錢糧勢必零星割裂分縣投納往返
奔馳在各丁以船為家春去冬回趲運不遑焉能
兩顧而縣令又不能出境遠離逐幫按丁追催况
一丁之田坐分數邑若責各縣各催萃於一幫一
丁更難免拘擾滋弊且恐奸丁規避竄入民戶難
以稽查漕白僉丁輓運莫及必致有悞是浙省衛
千所轄人丁戶口錢糧均關漕運應照舊分隸無
庸議裁併入州縣者也所有杭州前衛前右二所
杭州右衛中右二所海寧衛左所台州衛右後二
所温州衛左右二所分徵千總共九員查無漕運
之責且錢糧無多旣有衛備可理相應裁去其員
下事務原係該衛分出應仍歸衛備經理可也奉
旨該部議奏隨經戶部以應如所奏議覆奉
旨依議
雍正八年正月浙江總督管巡撫事(臣)李衛為
聖恩溥被請
旨欽遵事竊查領運漕糧之衛所弁員向例分别輪運
停運給與廩工俸薪其中原有等差固已均沾禄
養但各員領運之年旣有長途盤費卽逄停運亦
有家中養贍從前因所入不敷多與兌糧州縣需
索陋規有司之不肖者即轉派於民加收苛索彼
此分潤否則憎嫌米色講䆒幫貼常至縣衛互爭
稽遲兌限臣抵浙以來力禁州縣之漕規以制衛
弁之啟釁又慮南北輸輓弁丁亦有艱難將各衙
門相沿運幫陋例嚴行裁革從前借欠銀兩屢籲
聖恩分年帶運俾之稍得紓徐數年之中縣衛相安扣
項漸清重運無悞今歲漕船比往年早開一月之
期現在頭幫已將過淮惟各幫運丁每船尚有出
銀數兩餽送押船之員名為幫規以為運弁盤費
使用各弁因舍此别無可取歷年相沿授受而運
丁因得籍以挾制沿途私装盗賣竟無顧忌實於
漕政有碍(臣)愚昧之見必湏徹底革除幫規但不
酌經久養廉則窮弁難以支應必致名去實存現
今江西各運弁已蒙
聖恩賞給養廉倘蒙循照江西之例則浙江衛所除徵
屯之員尚有些須耗羡外其二十一幫按年領運
之弁每年給銀二百四十兩應銀五千四十兩不
輪運之官每員給銀一百兩應銀二千一百兩又
隨幫各弁更為微員押坐回空是其耑責每官議
給銀四十兩共該銀八百四十兩在江西於藩庫
備公銀兩取給而浙省則從前蔡仕&KR1550;因道庫收
存銀兩未留交下起解運費曾於漕截銀内按兩
提耗二分每年共銀五千三百四十七兩抵作解
費原在十四萬兩耗羡之外者議於辛亥年冬月
補足之後將此銀統歸藩庫備充公用今若以漕
耗抵給運弁養廉亦屬於本欵中以公濟公除外
每年不敷之二千六百餘兩并規運及庚戌辛亥
兩年各全缺銀七千九百八十兩查前經奏明通
省十四萬兩耗羡之外或本年完納數多或徵收
歷年舊欠所有餘耗盡收撥補將一切運丁幫規
徹底釐革再有陽奉隂違嚴參加倍治罪則運弁
有養廉之資幫丁無挾制之弊於漕務似有裨益
是以循例奏明請
旨奉
旨好支給可也咨部存案
漕船
浙江漕船一千八十二隻
白糧船一百二十六隻
浙省原額漕船係一千四百四十一隻因節省减
存歷年久遠船身朽爛無存於雍正四年總漕張
大有題定一千二百一十五隻作為定額但歷年
仍有增减不一現在雍正九年浙省起運八年分
漕白二十一幫實在出運漕白船共一千二百八
隻
漕船每隻支本色行糧米一十五石折色行糧銀
一十八兩本色月糧米四十八石遇閏加徵米四
石折色月糧銀三十三兩六錢遇閏加給銀二兩
八錢三修銀七兩五錢為修艌船隻之用每漕截
装正米并交倉二五耗米一石給漕截銀三錢四
分七釐其沿途一五耗米不行支給
白糧船每船照漕例支給外又支給食米三十一
石三斗該折給銀四十一兩一錢六分
歲運漕船每隻給銀二百八兩七錢七分三釐十
年滿號詳請再造
每船原装正米四百石外多載一石給銀五分名
曰負重耗米例不支給
每船許帶土宜一百二十六石
每船回空漕河各督撫嚴檄鎮道等官無分晝夜
催回以副冬兌冬開之限
康熙四十九年戶部為窮丁困苦等事議覆浙江
巡撫黃秉中疏稱浙省運白旗丁俞恒等懇將四
十三年江南旗丁包謝國叩
閽裁减經費錢糧並給丁米九十七石二斗照舊給發
一案(臣)即行糧道據程鑾詳稱浙省白糧原係民
間解運費用甚多除額編銀兩外民間仍津貼銀
四萬四千九百餘兩後改為官運照常津貼自康
熙三年停止官運永選漕船交與旗丁運送每船
給運軍經費等銀五百一十三兩零又給旗丁每
船飯米九十七石三斗前項銀米並非額編之項
俱係民間津貼懇祈
勅部議覆施行等因查前項給丁白糧經費銀五百一
十三兩内於四十三年旗丁包謝國等情願捐造
船隻等因叩
閽(臣)部議將經費銀五百一十三兩内裁减銀一百八
十餘兩至運白旗丁往來所用食米九十七石三
斗亦併裁革照漕例支給米六十三石在案但前
項裁銀一百八十餘兩俱係從前旗丁包謝國等
情愿捐造船隻(臣)部具題裁减之項並非應給旗
丁之正項相應將前項銀兩仍照原題裁存解部
至裁革旗丁往來所用食米今該撫旣稱前項米
石並非額編正項俱係民間津貼應照該撫所題
支給可也奉
旨依議
雍正二年五月戶部奉
上諭朕惟漕運關係甚大經費本無不敷運丁恣行不
法皆由官弁剥削所致如開兌之時糧道給發錢糧
任意扣尅運丁所得十止八九而僉丁之都司監兌
之通判又多誅求及至開行沿途武弁借催儹為名
百計需索又過淮盤查私貨徒滋擾累究為無益運
丁浮費旣多力不能支因而盗賣漕糧偷竊為非無
所不至矣嗣後各省糧道給發錢糧不許扣尅分釐
沿途武弁不許借端需索運丁除包攬抗違外所帶
些須貨物亦無容苛刻盤查至江浙船政同知經管
修造糧船侵漁尤甚此官於漕政毫無禆益著即裁
去爾部行文各督撫不時查察如有仍前需索等弊
立即指參從重治罪庶運丁漸有起色自必保守身
家凛遵約束禁官弁之侵削即所以戢旗丁之刁悍
也特諭
雍正二年五月戶部為請定歲造等事先經總漕
張大有疏稱各省現存漕船數目准部文行令徹
底清查造册題明分送部科查核今據江安糧道
馬世珩等各造清册詳送前來相應具題(臣)部以
該督疏内原額漕糧與漕運議單開載船數不符
移咨該督逐一查明分晣減存積缺并洒帶漂豁
船數另行造册送部去後今送到册内浙江糧道
蔡仕&KR1550;詳開浙省額設漕船以來歷經久遠案卷
霉爛無從稽考今照上年所送册開原奉單派船
一千五百五十八隻内灰石減存洒帶零船三百
四十三隻現運船一千二百一十五隻造送查核
前來查糧道造送船隻與近年出運船數查對相
符應令該督嗣後將此題定實在現運船數作為
定額内除旗丁自備船隻例不給料價外其餘現
運漕船每年將滿號之船俱照十分之一咨部請
造如有可以加修出運者仍令加修出運不得將
堪以加修之艘混請成造致滋浮冐可也奉
旨依議
雍正七年五月奉
上諭朕聞各省糧船過淮抵通之時該管衙門官吏胥
役人等額外需索陋規以致繁費甚多運丁重受其
累特命御史前往稽查禁革苛索等弊又查向來之
例每船北上許帶土宜六十石朕思旗丁運駕辛苦
若就糧艘之便順帶貨物至京貿易以獲利益亦情
理可行之事着於舊例六十石之外加增四十石准
每船擕帶土宜一百石永著為例惟是運丁等繁多
素有惡習如偷盗米石掛欠官糧夾帶私貨藐視法
紀向來之通弊也又如昔年浙江湖廣二省糧船因
私忿小怨遂致操刃持戈殺傷多命又從前偶值回
空守凍遂至縱容水手公然搶奪擾害居民此皆衆
所共知者是以數年以來内外臣工條奏旗丁不法
者不下數百紙前又有人奏稱販賣私鹽之弊在糧
船為尤甚有一種積梟巨棍名為風客慣與糧船串
通搭有貸物運至淮揚托與本地奸徒令其賣貨買
鹽預囤水次待至回空之時一路装載其所售之價
則風客與丁舵水手三七朋分糧船貪風客之餘利
風客恃糧船為護符於是累萬盈千直達江廣私販
日多官引日滯等語觀此則旗丁之作奸犯科誠難
以悉數也朕年來屢飭該管官嚴行禁約又復念其
勞苦疊沛恩膏近見伊等之惡習刁風亦漸悛改是
以特頒諭旨嚴禁過淮抵通之陋規復令增添擕帶
土宜俾得多沾餘潤以贍家口伊等益當感戴朕恩
遵守法度共為良善以免罪愆着總督倉場侍郎漕
運總督將朕此旨通行刊布每船各給一張使運丁
人等觸目警心以副朕體恤訓誨之至意特諭
雍正八年六月戶部議准每船頭舵二人每人准
帶土宜三石水手無論人數准共帶土宜二十石
如二十六石之外再有多帶者嚴加議處
雍正十一年九月戶部為請嚴查騐糧船等事查
漕船定例十年輪造除將舊船底料配用外運丁
仍赴道庫領銀二百八兩以為料價之用總漕委
官監造工完將委官匠作姓名并成造年月刻鑿
船尾總漕騐烙如有板薄釘稀或將滿號舊船粘
補掩飾者監造官嚴加處分法至備也今河臣朱
藻疏稱各衛守備往往串通旗丁將造船料價領
回分肥並不拆造只用油灰麻觔略加粘補故意
遲延到次駁換不及只得聽其兌開易至沉溺請
勒限以十月十五日以前將完造新船到次候兌
以凴查騐如仍係舊船庶便責換過期不到即行
題參議處等語查各省漕船河道遠近不同若湖
廣江西浙江三省漕船約於八月内始能全數回
空沿河官弁縱極力催儹亦須十月内方得到次
再加拆造亦需時日若限十月十五以前到次勢
必不能况勒限完工不免草率不能堅固與舊船
無異况冬兌冬開為期無幾即令十月十五以前
果能到次於此時駁換拆造勢必悞運應將該督
所請毋庸議嗣後令總漕巡撫恪遵成例申飭各
糧道將十年滿號之船先期請造預備物料原船
到次卽刻委官興工監造毋悞冬兌冬開倘有將
滿號船隻匿不請造遲延者將衛備參革造完之
後糧道務將新船查騐於船尾大書深鑿成造年
月與委官匠作姓名如有將舊船粘補掩飾及造
不如式者監造之官及衛備旗丁一併嚴審究擬
照例賠造倘糧道不親查騐及徇隱不行揭報該
總漕巡撫題參議處再疏稱沉溺失風米石着落
不行查出之大小各員分賠等語漕船偶有失風
沉溺虧折米石定例責令旗丁賠補原欲使之凛
畏法紀盡力撐駕小心防護若令經管各官分賠
恐旗丁恃有新定之例不特疎於防護且啟偷蝕
米石假捏失風以少報多諸弊應將所請亦毋庸
議可也奉
旨依議
則例
凡給單總漕置造全單每年派某衛所幫官丁船
隻應運糧數赴某府州縣領兌以糧艘到日為始
限日支領月糧空船赴次開兌重船過閘過壩到
淮計程酌扣守風阻淺參謁較斛等期逐一定限
填單每幫分給一紙運官及監兌官查欵照月各
於前件項下開註有無違限并官吏姓名用監兌
印鈴記到淮日查算如違程限或罪在有司或罪
在領運官丁照數參究責懲仍編幫改限嚴責如
期入閘抵灣起糧完日全單繳送照例查比奬薦
參罰如不依式填註及填註不實者南聽總漕北
聽倉場核參總漕發單後糧道刊發號單每單兌
米一百石併贈耗數目分頒各州縣每交完一單
令運官填註收數一船兌足卽出給水程勒令開
幫又頒發各屬每倉號簿開列丁船兌足註明如
逾期不完監兌官據簿責比
凡樣米應運漕米州縣各將倉貯乾圓潔淨樣米
四升装成二袋用印鈐封同兌米交付運官解送
倉督查核轉發坐糧廳及各倉比對米色騐收
凡水次交兌每年漕糧經徵州縣限十月開倉十
二月完兌官收官兌軍民兩不相見止令監兌官
與運官公平交兌兌完一船立即開行截厫配船
儘一厫米派兌一丁如有畸零米石方准凑兌别
船
凡運糧程限浙江限二月内過淮六月初一日到
通
凡運丁屯田混入民田及運丁轉售者盡令清出
分上中下三等造册奏報按田派運浙江運丁按
屯田畝數配給領運船隻至無運衛所及無屯田
不願領運者不得妄行僉派應給運丁䉡羡等銀
務查本丁上年全完無欠方准給發别幫别丁不
得混冐扣留䉡羡等銀照餘米例查抵舊欠以三
年為止仍有餘銀盡數給還以示鼔勵
凡漂流定例江洋黃河漂流為大患勘實具題准
與豁免如未經題報即於本丁名下追賠不足將
本幫餘米䉡羡等銀扣抵足數裏河漂流為小患
不准豁免若二百石以上總漕巡撫查明具題准
免曬颺仍令處補應納京倉糧米如漂流十石减
除一百石改納通倉每石省脚米一斗以補缺額
如漂流一百二十石免曬一千石每石省曬折米
五升并耗米七升以補缺額如數多抵補不敷扣
除該幫羡餘銀兩該幫不足將該衛該總扣除務
足原數
凡催徵漕糧完欠順治十三年戶部題准州縣衛
所官未完不及一分者免議一分以上罰俸六個
月二分以上者住俸三分以上者降二級四分以
上者降三級五分以上者革職俱戴罪督催完日
開復參後違限不完者加倍議處又題准白糧經
徵州縣官完欠分數及參後違限俱照漕糧例處
分十八年覆准行月經費雜項錢糧照正項錢糧
原定例處分
康熙十四年覆准漕糧改折銀兩與隨漕項下錢
糧各作分數題參
凡運納漕糧完欠順治六年戶部題准運官擇殷
實才幹者加千總銜押運漕糧一年無欠實授千
總二年無欠加署守備三年無欠實授守備五年
無欠加都司僉書如有掛欠加等治罪追賠七年
題准官丁掛欠漕糧即遇赦不准豁免仍行究追
八年題准運官一運全完委用守備千百總俱准
實授二運全完各加銜一級三運全完各實陞授
一級十七年題准浙江糧道糧多全完者加陞一
級又覆准領運官除消算買補及隨幫帶運全完
者不叙外浙江糧多路遠部推守千百總全完者
每運加銜一級外委運官一運全完者紀錄一次
二運全完者准實授三運全完者加銜一級
康熙十一年題准浙江糧多路遠部推守千領運
全完者每運加銜一級至衛所裁外委百總名色
改為隨幫官浙江隨幫官隨運三次給千總劄再
隨運二次以衛千總推用
凡監兌漕糧未完捏報兌完漕船未開捏報開行
者各降二級調用
凡收兌漕糧攙和糠粞砂土及私自改折漕糧者
該管官俱革職監兌官降一級調用其抵通交兌
漕糧有糠粞砂土者押運官革職糧道降一級調
用
凡監兌官任蠧惡包攬横行水次侵蝕漕糧者降
二級調用或旗丁生事不能禁止者該管官降一
級調用
凡押運官不候交完漕米未經掣批私自回任者
罰俸一年
禁約
順治三年戶部覆准漕糧無論官儒民戶一體督
催及時入厫候兌不得堆貯私家逼令官丁赴兌
違者治罪七年覆准漕兌積弊四欵一科派常例
一濫差滋擾一苛勒贈耗一交兌留難通行勒石
禁革十年覆准漕米依限收完即給票歸農官兌
軍收不許點充倉頭私派耗贈勒碑永禁仍取具
州縣遵依十五年覆准官收官兌軍民不許相見
有陽奉隂違查參重處運丁擅自鼓噪有司能捍
禦者上司據實題叙密訪各屬倉歇巨蠧及各衙
門常例弁丁淋尖踢斛割單等弊題參重處又覆
准運官領運漕船全單開載定數中途洒帶歸併
到通船少冐支行月水脚銀米嚴追完日仍從重
處分
康熙元年奉
上諭領運官丁多有不守成法夾帶私販貨物隱藏犯
法人口倚恃勢力行兇害人借名阻礙河道敺責平
人托言搜尋失物搶劫民船且有盗賣漕糧故致船
壞貽累地方嗣後仍有違禁肆行者督漕各官並該
地方官即行參奏嚴提官丁治以重罪若徇情不奏
各官亦從重處治特諭
康熙十七年覆准禁革小民納糧時修倉鋪墊及
屯丁領運行月扣除陋規違者參究二十年覆准
浙江運丁私勒民兌另立私截名色嚴行禁止
雍正二年閏四月十八日欽奉
上諭各省旗丁運糧進京沿途行走理應奉公守法乃
數年前浙江湖廣糧船因懷挾私忿彼此爭鬭持戈
放箭殺傷者多逞其兇頑肆行無忌又聞前歲冬間
糧船守凍在山東地方竟行搶奪擾害居民去歲回
空又聞強取百姓衣服此等皆大干法紀嗣後總漕
若不嚴加約束禁止妄行仍然寬縱直隸山東河南
巡撫即着轉飭沿河官弁不時稽察倘玩法為非即
分别輕重按律治罪不得稍有徇縱推諉以長刁風
若有如從前爭鬭傷人及搶奪擾民之事該督撫即
行奏聞請旨於彼處立刻正法决不寬貸可預先曉
諭各省運丁知之特諭
倉厫
浙江糧道杭嘉湖三府屬
錢塘縣便民倉(在調露鄕北新橋南河西水次)
仁和縣便民倉(在墅河舊馬頭)
海寧縣便民倉(初建於長安運河之東關後徙於運河之西岸)
富陽縣便民倉(在北關蘇櫓橋)
餘杭縣便民倉(在餘杭縣東門)
臨安縣便民倉(初在會城湖墅金魚池頭後徙建於餘杭水次)
於潛縣便民倉(在墅河新馬頭)
新城縣便民倉(在墅河新馬頭)
昌化縣便民倉(在墅河新馬頭)
嘉興縣便民倉(舊在澄海門外鴛鴦湖傍後遷入城内鳳池坊)
秀水縣便民倉(在縣東北望吳門内)
嘉善縣便民倉(在縣西南一里許)
海鹽縣便民倉(初設縣郊外後移於西門内)
石門縣便民倉(初建南門外後遷於城内學河之南)
平湖縣便民倉(舊在縣西一里臨水次後改建於北城之内)
桐鄉縣便民倉(初在皂林鎮運河之南後移建於古接待院之址)
烏程縣便民倉(在定安門内西岸)
歸安縣便民倉(在定安門内東岸)
長興縣便民倉(在縣城外東南水次舊教場基)
德清縣便民倉(在峻明門二里外)
武康縣便民倉(初在縣東北一十五里後移置縣東北一里臨後溪)
安吉州便民倉(在梅溪凟口)
(謹按官兌興而悉索除長運行而踐更息其收貯民粟以出兌於軍者惟倉厫為重故便民有倉誠)
(輸輓之所係也今考杭嘉湖三府便民倉歴年建革不一據各縣志所載備列於左其預備常平社)
(義等倉乃儲粟以贍軍賑民者已見積貯門兹不復錄)
運河
浙江運道由杭州府之武林驛北歷湖州府德清縣
東三十里凡百二十里而達嘉興府石門縣又東
北歴桐鄉縣北八里凡八十里而經府城西繞城
而北又六十里而接江南蘇州府吳江縣之運河
(陸葇漕河志浙漕者浙西諸水發源於天目山而宣歙以東富陽以北支分幹流衆川為緯運河為)
(經此浙江與江南下江之漕所由即宋時綱運之故道也自杭州北郭務至謝村北為十二里洋為)
(塘棲河水深闊德清之水入之過北陸橋入石門縣界過松老抵高新橋海寧支河通之繞石門城)
(南轉東北至小高陽橋河淺資開濬東過石門塘折而東為王灣至皂林水深者及丈過永新入秀)
(州界自趙墻舖至陡門鎮河俱闊深北為分鄉舖稍東為學繡塔又北由嘉興府城西轉而北出杉)
(青閘至王江涇鎮河闊五六七丈不等深者至二丈許北為平望驛東通鸎脰湖湖州府運艘自西)
(出新興橋會之北至松陵驛由吳江縣至三里橋水淺不及丈然南有震澤北有黃天蕩水勢漰湃)
(夾舖橋屢建而圮經蘇州府城東鮎魚口水由齾塘入之北至楓橋水不及丈由射浦經滸墅關過)
(常州鎮江二府浮於江由揚子灣入於淮)
杭州府
在城北十里其原有三一自城西北三里西湖壩
上承西湖之水一自城東北三里德勝壩上承上
塘河之水俱滙於府北六里之江漲橋又餘杭塘
河之水亦由江漲橋西出以會於河出北新關橋
至塘棲鎮接石門縣界此漕船經行之道也(錢塘仁和)
(二縣附郭門海寧縣漕船於長安鎮受兌由莊婆堰北達石縣以會於運河富陽等六縣漕船)
(俱在杭州府城外湖墅受兌其運河與錢塘仁和二縣同)
(謹按杭州府運河元末張士誠自塘棲鎮南五里至五林港開河直至江漲橋凡闊二十餘丈其最)
(闊處有三里漾十二里漾之名此所謂新開運河也又名為北關河)
嘉興府
在城西由杭州府達石門桐鄉縣界東流經府西
二十七里之檇李亭又東流經學繡塔又東五里
經白龍潭又轉而北遶府城外為月河與秀水合
乃出杉青閘受穆溪水為北漕渠又北二十五里
為王江涇又東三里為聞家湖又東北十里接江
南蘇州吳江縣界(嘉興秀水二縣附郭路石門桐鄉二縣俱在運河大嘉善)
(海鹽平湖三縣漕船俱會於府城北達大河)
湖州府
在城東苕溪餘不溪之外分流合注而為運河東
北經南潯鎮又東至江南蘇州府震澤縣之震澤
鎮至平望鎮而合於嘉興之運河(烏程歸安二縣附郭德清縣)
(漕船由烏鎮經爛溪出平望以合於運河以長興武康二縣安吉一州漕船俱會於平望鎮達於)
(運河)
(謹按前明湖州府運道由德清而東以達於杭州府之運河今糧艘出新興橋不由故道)
浙江通志卷八十二
