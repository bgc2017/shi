浙江通志卷二百三十六
陵墓(二)
嘉興府
嘉興縣
周徐偃王墓至元嘉禾志舊𫝊在縣西復禮鄉廣
輿記在府城西北
(謹按韓愈偃王廟碑記偃王走彭城下民鑿石為室以祀偃王則墓當在彭城又曰王之走不之彭)
(城而之越城之隅棄玉几硯會稽水中今龍游有祠象山有廟而墓在嘉興未知何據存以俟考)
周衛大夫墓弘治嘉興府志在嘉興縣西南圖經
云衛大夫宏演墓也衛懿公為狄所滅食其肉唯
肝在地演剖己腹而納焉(張堯同衛墓詩惆悵黎陽客飄零浙水濱定忘)
(空腹恨知是赤心人)
(謹按漢書衛地在魏郡黎陽演墓何以在此黃濤賦檇李古蹟以為衛涇叔清之墓因和張堯同詩)
(云衛姓宣和後直臣多水濱前賢何所據詩弔納肝人其辨良允)
吳相國伍員墓弘治嘉興府志在胥山上(詳見祠祀嘉禾)
(百咏考碑語有石棧自錢塘抵禦兒之胥口凡十一字惜不得其全文又有磨劍石長二尺許劍痕)
(在焉其巔相𫝊即子胥墓也徐春遊胥山詩伍員埋玉地千載閟煙霞草綠藏殘碣泉香潄落花海)
(天歸老鶴林木怨啼鴉飛屩凌高頂愁雲入望賖)
漢朱買臣墓至元嘉禾志在縣東三里(萬歷嘉興府志東塔)
(講寺乃朱買臣故宅後有一邱相𫝊為買臣墓劉克莊朱買臣墓詩翁子平生最苦貧晚將丹頸博)
(朱輪老儒五十無章綬歸去何妨且負薪方孝孺朱買臣墓詩五十年前只荷薪瘦妻渾不耐家貧)
(會稽太守黃金印方信詩書不負人吳偉業朱買臣墓詩翁子窮經自不貧會稽連守拜為真是非)
(難免三長史富貴徒誇一婦人小吏張湯看倨傲故交莊助歎沈淪行年五十功名晚何似空山長)
(負薪)
(謹按劉餗隋唐嘉話云東封之歲洛陽平鄉路北市東南得石銘漢丞相長史朱買臣墓又鳳陽府)
(虹縣歸德府夏邑俱有買臣墓買臣為會稽太守西漢之會稽由拳其屬縣也則墓在嘉興為是又)
(按梁元帝時有兩朱買臣一武昌太守一宣猛將軍或别有屬耳)
漢吕氏榮塜嘉興府圖記在由拳郭里墟北名吳
義婦坂(𫝊詳列女朱彝尊吕塜考半邏之南有吕塜相𫝊謂吳孱陵侯蒙塜也考吳志蒙卒)
(於公安史不言其葬處而盛宏之荆州記云長沙蒲圻縣有吕蒙塜則塜之在楚可信矣按漢末黃)
(巾之亂史有許昇妻吕榮不辱於賊為所殺糜府君斂錢葬之嘉興南土人號義婦堰然則吕塜殆)
(吕榮之塜其音聲相近遂訛榮為蒙爾)
晉劉伶墓檇李詩繫在胥山下俗呼金伶墓蓋避
吳越王諱也(蘇軾劉伶墓詩嘗笑劉伶死便埋豈伊忘死未忘骸烏鳶奪得與螻蟻誰)
(信先生無此懷岳元聲劉伶墓詩鹿車一壺酒荷鍤以自隨云死即我埋曠達不可羈如何此墟曲)
(有塜高纍纍刻石記道旁無乃好事為)
齊施修琳墓弘治嘉興府志在縣東二十里圖經
云齊長沙王府長史也(張堯同施修琳墓詩蒼苔侵壊道晚雀散空林莫問)
(人賢否浮生一古今)
陳顧野王墓嘉興府志補即顧節墩在嘉興縣東
北十里(高啟顧野王墓詩南朝舊碑倒墓近樵蘇道應與讀書堆離離總荒草)
(謹按吳地記云顧野王墳在横山東平陸地横山又名據湖山在吳縣西南十六里則志補所載顧)
(墓未知何據)
宋侍郎聞人鼎墓嘉興縣志在德化鄉朱涇村鼎
建之弟以子安道貴贈刑部侍郎安道弟安遠以
子宏貴贈朝散大夫俱祔葬侍郎兆域
宋參政婁機墓明一統志在府城南五十里樓鑰
撰神道碑(𫝊詳名臣)
宋嚴處士墓檇李詩繫宋時賣藥秀州遂家焉墓
在蒯墖坊
元學士王㫤墓舊浙江通志在王店市東
元經歷吳傑墓弘治嘉興府志在縣東二十五里
傑字景良元人仕至廣州路總管府經歷趙孟貫
撰墓記
明少卿高巽志墓舊嘉興府志在地字圩奚家橋
(𫝊詳寓賢)
(謹按朱彝尊高太常嗇庵遺稿序云靖難師入自金川門太常少卿高巽志潔身去其官走永嘉山)
(中窮餓以死其門人翰林侍書同里蔣兢斂而葬之芙蓉峯北野史所載盛庸兵敗自經者誤也則)
(墓自在温州永嘉縣其在嘉興者當是衣冠葬處耳)
明侍郎俞山墓嘉興縣志在縣東南永豐都成字
圩(𫝊詳名臣)
明布政黃懋墓明一統志在府城東北二里北板
坊(𫝊詳名宦)
明處士吳賢忠墓舊浙江通志在嘉興縣春波坊
虹橋之東賢忠舊居於此卒葬焉為興國吳國倫
六世祖(吳國倫感祖墓在嘉興詩闕下仙班夢未回白頭相望遠登臺馬經芒部山烟過雁)
(帶昆明瘴雨来萬里論心天咫尺百年懷土日徘徊離離高塜虹橋畔猶是延陵旺氣開)
明文淵閣學士諡文懿吕原墓嘉興縣志在縣東
南長水都宇字圩(𫝊詳名臣)
明少保俞綱墓舊嘉興府志在五鶴涇綱字中立
官至太子少保南禮部左侍郎成化戊戌卒賜葬
於通濟門外禾山之陽正德初徙葬於此
明光禄卿陸淞墓嘉興府志在胥山東諭祭葬(𫝊詳)
(名臣)
明刑部尚書諡簡肅孫植墓嘉興縣志在永豐都
麒麟壩明嘉靖間賜祭葬(𫝊詳名臣明神宗諭祭文惟爾賦性樸忠持身)
(廉介起身郎署洊陟部臺敡歴三十餘年清謹始終一節秋曹正席而南國騰聲晚歲懸車而邱園)
(益賁遽聞長逝良軫朕懷祭葬特頒靈其歆服)
明兵部侍郎贈尚書徐必達墓舊嘉興府志在感
化都石龍橋諭祭葬
明贈太僕寺卿譚昌言墓嘉興縣志在白苧都一
陽字圩(𫝊詳循吏譚吉璁鴛鴦湖櫂歌市舶風檣五兩飄桑東太僕墓非遙黃腸華表千年)
(石長映雙溪百尺橋)
明贈光禄寺卿王引昌墓舊嘉興府志在新行鎮
(𫝊詳忠臣)
明贈太僕少卿徐世淳墓嘉興縣志在感化七都
王字圩(𫝊詳忠臣)
明董節婦王氏墓嘉興府志王名桂芳夫卒自縊
死邑令洪範葬於鹽倉橋北嘉靖中佃為民居移
窆清真觀旁(𫝊詳列女)
國朝
布政王庭墓嘉興府志在王店鎮項家灣(𫝊詳文苑)
禮部尚書杜臻墓嘉興府志在縣東馬涇(𫝊詳名臣)康
熙年間
賜祭葬
内閣學士徐嘉炎墓嘉興府志在新十二都荒字
圩
秀水縣
漢嚴忌墓名勝志塜廟記云忌墓在治西北新城
鎮世稱嚴夫子墓(𫝊詳文苑)
漢將軍嚴助墓名勝志在天寧寺毘盧閣後俗名
嚴墩(𫝊詳文苑舊嘉興府志墓有古樹大數尋枝葉皆西北向天將風雨輒作劍佩聲章士稚)
(嚴助墓詩言尋舊跡来山寺衰草離離識墓門太守樓船何日去將軍碣石到今存文章不共烟霞)
(散劍佩猶隨風雨翻古木千年向西北牛車遺恨未須論)
宋沈演之墓至元嘉禾志在望吳門外二十里(𫝊詳)
(名臣)
唐中書朱巨川墓舊浙江通志在上蔡原之舊塋
北海李符銘墓
周都官墓嘉禾百咏考在秀水治西北水中旱不
加高潦不加沒今尚存(許恂如周都官水葬墓詩序周都官疑唐宋時人佚)
(其名墓對月波樓址在荷花池西水中用古水葬法也)
吳越御史中丞聞人珪墓嘉興縣志在阜城門外
竹橋之西珪汴梁人吳越王時賜鐵劵居錢塘子
新周顯德四年徙嘉興
宋尚書聞人建墓弘治嘉興府志在澄海門外五
里(嘉興縣志建天禧己未進士監秀州都監倉轉秘書丞以子安夀貴贈工部尚書初葬德化鄉)
(高豐雀墓村後改葬白苧鄉薛家兜桃花原鮑恂瑞芝墓頌序聞人尚書墓有芝出焉凡十二莖非)
(尚書公忠義之氣發揚於上則聞人氏之子孫必有以孝感而致之矣)
宋施府君伯成墓秀水縣志在思賢鄉地字圩靈
顯廟中伯成九歲為土神凡旱潦疾病有禱必應
(互見祠祀)墓有靈丹樹取葉煎服可治百病
宋知州趙叔近墓秀水縣志在真如寺叔近悼元
王孫榮良公克𩔖之子建炎丁未知秀州王淵誣
殺之殯於寺中
元同知李復墓弘治嘉興府志在縣南三里復字
希賢南陽人元員外郎後為嘉興路同知卒葬於
此
明兵部尚書贈太子太保諡襄毅項忠墓嘉興府
志補在澄海門外五里(𫝊詳名臣沈邁項襄毅墓詩名臣竹帛重千秋故國)
(祠荒斷碣留襄鄧恩深猶說項平涼功著克安劉圖殘四壁侵蝌蚪氣壮山河映斗牛石獸苔斑餘)
(舊賜英風謖謖起松楸)
明侍郎姚宏謨墓秀水縣志在白苧鄉馬當涇贈
禮部尚書予祭葬
明工部尚書諡清惠丁賓墓舊嘉興府志在正收
字圩萬歷間予祭葬(𫝊詳名臣計敬謁丁清惠公墓詩長别歸何處春隂此獨)
(尋六朝名世業三問老臣心入廟威儀在瞻碑涕淚深暮風號石獸松柏更森森)
明大學士諡文恪朱國祚墓秀水縣志在百花莊
(𫝊詳名臣朱彝尊鴛鴦湖擢歌百花莊口水沄沄中是吾家太傅墳當暑黃鸝鳴灌木經冬紅葉映)
(斜曛)
明詹事府少詹事陳懿典墓秀水縣志在圓珠灘
(𫝊詳文苑)
明兵部侍郎岳元聲墓秀水縣志在穆河溪(𫝊詳名臣)
明刑部侍郎贈尚書朱大啟墓秀水縣志在縣西
北范灘(𫝊詳名臣張有譽撰墓誌予祭葬)
明烈婦楊氏墓嘉興府志在端平巷杉青道旁(𫝊詳)
(列女陳繼儒弔丁烈婦詩撮土雖新骨尚香行吟到此盡沾裳劍花血濺千年碧墓草隂扄六月霜)
(正氣晝能驅魍魎清魂春不化鴛鴦道旁古塜纍纍者誰采溪蘋薦一觴)
國朝
檢討朱彝尊墓嘉興府志在百花莊朱文恪賜塋
之西南(𫝊詳文苑大學士陳廷敬撰墓誌)
嘉善縣
宋餘杭主簿婁億墓舊嘉興府志在胥山五都億
參知政事機曾祖也其地名婁墳
宋通判聞人宏墓舊嘉興府志在遷南都奠亭山
(𫝊詳文苑)
宋節度使吕伯四墓萬歷嘉善縣志在永七區荒
字圩今預備倉後墓草止一種俗呼為一草墓
宋保義郎陶文幹墓弘治嘉興府志在妙員山陶
莊市後近為盜𤼵得志石云宋淳熙十四年新監
鎮江府𣙜貨務都茶場門陶達自為志葬其父文
幹於此
宋揚州正將趙懃夫墓正德嘉善縣志在永七都
保義郎趙崇璽銘孫若誦祔
宋知吳縣卓友龍墓正德嘉善縣志在遷五北區
子黃巖州判官瑛祔
宋迪功郎陸瑀墓正德嘉善縣志在奉四中區瑀
唐宣公之後嘉熙丁酉葬(舊嘉興府志子鄉進士端仁墓在水字圩孫三)
(司計正墓在大日字圩與瑀墓鼎足相望俗呼三角墳)
宋陳坎正墓正德嘉善縣志在永八北區坎正忠
肅公瓘之孫其子鑄為魏塘務副使遂占籍焉鑄
没亦祔葬於此
元義士吳森墓萬歷嘉善縣志在靈塔之北(𫝊詳寓賢)
元隠士吳鎮墓弘治嘉興府志在縣治東二百五
十步(𫝊詳隠逸舊嘉興府志魏塘東花園衖之右鎮自題石曰梅花和尚之塔後吳令道昌修)
(其墓築僧舍於旁以司香火董其昌榜曰梅花庵墓側有橡林今廢黃魯德仲圭墓詩老子平生學)
(薊邱晚年筆法似湖州畫圖自寫梅花號荒草空存土一坏史鑑梅花道人墓詩問津武塘下攬衣)
(獨吟行徘徊古道旁纍然見孤塋荆榛竄狐兔牧豎時来登橡樹半無枝曲池猶未平哀哉梅花庵)
(一仆不復興空遺水墨蹤允為後世程生前徇名教豈樂浮屠名將非有深識季世多兵争愚人信)
(因果庶幾保其形同時富豪家厚葬侔山陵毁盜殆無餘遺骸縱復横珠柙去已久蔓草来相縈何)
(如一坏下晏然無震驚取重亮在人信非山水靈采蘋薦清醑日落風悲鳴遙遙望遐躅感歎有餘)
(情沈周梅花道人墓詩梅花空有塔千載莫欺人草證𧦬光妙山遺北苑真短碑深刻字古橡未迴)
(春欲弔誰為伴秋塘老白蘋)
元萬戶陳景仁墓正德嘉善縣志在縣東北一里
(檇李詩繫元萬戶陳景仁闢有愛山亭雪月樓置書畫玩器亭榭凡七十二以延四方名士)
元教授顧深墓舊嘉興府志在奉四中區古賢里
人呼顧淵白墳淵白深字也
元凌貞女墓萬歷嘉善縣志在北亭坊(𫝊詳列女)
明郁秀一墓舊嘉興府志在北門外牛橋東秀一
字子英洪武中杭嘉機戶累民秀一叩閽言事為
罷織造
明僉事薛宗永墓萬歷嘉善縣志在城東黃庵巷
北通衢左其妻節婦沈氏合葬邑令于業立石表
之
明博士胡源海墓嘉興府志補在縣東二里源海
為欽天監博士卒於京賜棺給衣令馳驛回葬此
(孫詢胡博士墓詩讀書讀易在青年龜筮精通術最專象板幾隨仙仗立玉階長受聖恩宣能窮邵)
(子先天理不用君平賣卜錢武水源頭遺恨在荒墳三尺草芊芊)
明太守劉侃經歴張彦倫隠士袁祥墓舊嘉興府
志宣德初築城凡民間塜悉令遷出唯留侃彦倫
祥三墓劉墓在梅花里半里張墓在學宫土山之
右袁墓在東亭橋北西菖蒲涇後移葬姑蘇白楊
山
明贈太常卿吏科給事諡忠節魏大中墓嘉興府
志在胥五區雲字圩孝子學洢幼子學洙俱祔葬
(𫝊詳忠臣)
海鹽縣
晉何皇后陵至元嘉禾志在縣南三里(宋武原志縣南一大)
(冡耆老相𫝊為何后塜近地有名喪靈浦者湮塞久矣謂穆后歸葬開此浦以通舟)
(謹按晉書何凖女為穆帝后后諱法倪以名家應選昇平元年冊為后後祔葬穆帝永平陵則邑中)
(所𫝊何后陵或即凖父子冡而沿訛失實也)
九母塜(未詳時代)至元嘉禾志在豐山石屋之東南
吳雙梓墓舊浙江通志在海鹽縣(述異記吳黃龍中海鹽陸東美)
(妻朱氏有容止夫婦相重號比肩人妻卒東美不食死家人哀之乃合葬冡生梓樹同根二身相抱)
(合一有雙鴻常宿其上孫權封其里曰比肩墓曰雙梓)
吳海鹽令干瑩墓嘉靖浙江通志在縣西南四十
里瑩吳散騎常侍寳之父瑩卒以幸婢殉後十年
妻死合葬婢伏棺猶生此蓋近誕而舊志皆載之
豈寳因撰搜神記故自神其說與
晉女兒墓至元嘉禾志在六里山人侵犯之即有
毒蟲出焉(舊嘉興府志晉恭帝女封海鹽公主疑葬此)
晉驃騎將軍蘇舉墓弘治嘉興府志在金牛山北
唐劉源墓檇李詩繫在海鹽縣南三里唐開成元
年葬此君諱源字文宗徙居海鹽隠居不仕(潘圖題劉)
(府君墓詞地號烏夜鄉名海鹽長松藹日青嶂連天南枕秦駐北抵武原東流滄海西接甘泉野霧)
(蒼蒼寒郊茫茫猗歟芳馨俄遭夜霜)
吳越右僕射朱行先墓海鹽縣圖經在縣南十五
里(謝諤朱府君墓誌府君諱行先字藴之吳郡人吳越王封佐正開國功臣加封右僕射仍委之)
(静海劇鎮終於官舍享年七十有二娶汝南周氏隴西彭氏清河張氏子八人厝於德政鄉通福里)
(澉墅村之原)
吳越將軍屠瓌智墓舊嘉興府志在澉川青山之
德政鄉(𫝊詳忠臣皮光業屠將軍墓誌銘光化三年調守湖州偕刺史高彦子渭抵賊壘矢)
(盡援絶為賊伏兵所害以衣冠歸葬享年五十有二娶錢氏子三長龍驤次昱次晟公嘗有詠志詩)
(曰輕身都是義徇主始為忠竟符其䜟銘曰河山毓瑞帶礪鍾英徒步奮跡赫聲濯靈么魔叛梗九)
(首憑凌磨牙王國吮血蒼生公怒颷𤼵撻伐擊膺矢屠猰㺄以身徇君功高盟府猷壯干城光啟前)
(烈垂裕後昆忠孝纘襲勲土褒旌連岡崇窆妥綏義魂桓赳世選焜耀貞珉)
宋端明殿學士吏部尚書常楙墓常氏家譜在常
墳橋又國學進士常世卿諱全孫墓在吕塜(𫝊詳名臣)
宋宣慰楊梓墓澉水志宣慰墳有三所一在颺山
一在荆山一在吳家山其在吳家山者弘治間為
人所發夜入見以柏梁松柱鐵索懸棺金果五盤
以一大魚麓滿裝之出天明視之皆土果也
明孝子沈夀康墓嘉興府志在豐山下(𫝊詳孝友澉水志孝)
(子墓久荒無知者正德末知府徐盈考郡志移文邑宰廉訪其墓求其後給還之仍進祀鄉賢)
明通政朱侃墓舊嘉興府志在社稷壇後
明給事張寧墓海鹽縣圖經在順寧橋南後墓荒
茀天啟三年邑令樊維城下令禁樵採捐俸重葺
為文以祭(𫝊詳名臣張寧自撰墓碑海鹽潮汐浸滛土薄地濕不可以為坎為是表之以)
(碑蔭之以壤樹家素貧薄夙承先訓每葬惟謹具衣衾棺槨男束木帶女戴漆冠約髮削黃楊木為)
(簮喪儀用紙明器用木金銀珠玉一毫不附於體寧系出吳興身在老獨不可以不識)
明刑部尚書贈太子太保諡端簡鄭曉墓嘉興府
志在勾塍山山在璵城南(𫝊詳名臣明穆宗諭祭文卿以端潔之行閎敏)
(之才𤼵解鄉闈擢秀甲第職兵曹則飭戎懋績任銓司則典選稱平官偶左遷名益奕起久敡歴於)
(中外茂宣樹乎聲猷總務漕臺國儲允資以充裕兼撫淮甸夷氛世賴以蕩除少宰貳天曹丕著公)
(清之譽中丞理戎政益蓄撻伐之威特晉秋卿克協明允倚任方切勤勞足嘉乃謝事以退休猶一)
(德之不懈向將召用忽報長終式念往勩之多用頒恤典顧軫老成之逝爰贈官階既節惠以易名)
(仍賜葬而諭祭爾靈不昧尚克歆承)
明太常卿錢薇墓嘉興府志在澉川(𫝊詳名臣張時徹誄彤史)
(記忠白簡表異左臺右掖上聞丹扆帝曰嘉哉社稷之衛何以旌之奉常是貳何以恤之有司供祀)
(顯忠遂良泉臺攸庇)
國朝
吏部侍郎彭孫遹墓嘉興府志在縣西南六里(𫝊詳)
(文苑)
禮部尚書諡清恪陳詵墓在半湖山(𫝊詳名臣)雍正二
年
賜祭葬
石門縣
吳越金吾將軍錢元弼墓正德崇德志在洲錢市
元弼任秀州刺史官至金吾上將軍里人呼為將
軍墳(十國春秋元弼亦武肅王子也文穆王初置秀州以元弼為刺史)
宋工部侍郎錢昱墓弘治嘉興府志在洲錢市昱
字就之仕宋官至工部侍郎(宋史吳越世家忠獻王佐之子任秀州刺)
(史)
宋陸氏懷墓正德崇德志在縣北六里陸塤為弟
埈築室墓旁名之曰懷取孔懷之義(程珌懷墓記大陸君淳厚)
(有賢稱於里黨教子以學卒收儒科小陸君英茂早登進士入仕蓬省出分州符有惠政及民今云)
(亡而其兄愴之若是嘻若君之兄弟其不足為薄俗式耶其不助大君扶持世教耶君之若子若孫)
(若雲仍其可不知家法所𫝊耶推之一國達之天下詔之後世而以陸氏為義門者君家子孫其勉)
(之天下有兄弟者其則傚之觀風四方與夫載筆史其將必有以取之)
宋𫝊貽先生輔廣墓舊嘉興府志在西門外一里
(𫝊詳儒林)
宋吏部尚書陸德輿墓弘治嘉興府志在縣西北
六里華表石獸尚存
宋莫氏五桂墓舊浙江通志在莫墓村(弘治嘉興府志莫琮)
(子五人元忠若晦似之若拙若沖俱登科時比燕山五竇)
宋端平殿學士諡清毅陳塏墓嘉靖浙江通志在
五社村(𫝊詳寓賢)
元教授朱鵬飛墓正德崇德志在瓜宅村鵬飛字
行裕教授高郵
元學士張伯淳墓明一統志在縣北十七里(𫝊詳文苑)
(李恕過張文穆公墓詩嵯峨荒土亂堆雲𫝊是前朝學士墳泉石清標存别業風流豪思見遺文竹)
(雞帶雨啼春草石獸和烟卧夕曛縱有枇杷生滿樹何人載酒弔吟魂)
元蕭王穆墓弘治嘉興府志在縣西十八里穆拜
尚書後封蕭王
元司丞陳漢墓弘治嘉興府志在縣東北十三里
十二都漢仕元官司農寺丞
元提舉吳克明墓正德崇德志在縣東十八里
元教授俞天民墓弘治嘉興府志在縣東十里東
二都天民仕元任嘉興路儒學教授
明助教貝瓊墓正德崇德志在語兒鄉(𫝊詳文苑)
明大理寺丞朱逢吉墓正德崇德志在永豐里
明太守姚文墓正德崇德志在南津鄉官村文字
敏學宣德中知慶遠府移常州從祀鄉賢
明刑部尚書潘蕃墓正德崇德志在石門鄉(𫝊詳名臣)
明蔡烈婦墓舊浙江通志在石門縣石鎮祠後(𫝊詳)
(列女)
明費烈女墓舊嘉興府志在北門外(𫝊詳列女)
國朝
副都御史勞之辨墓嘉興府志在縣東之辨字書
升康熙甲辰進士歷官至副都御史
平湖縣
天女墓弘治嘉興府志在乍浦村按嘉禾志云人
有侵犯者輒有土蜂黑氣逼人
吳皇象墓弘治嘉興府志在縣東南三十里高一
丈周迴四十五步象字休明吳廣陵江都人善隸
書
陳顧安饒墓天啟平湖縣志在縣東南三十里安
饒野王子仕至鴻臚卿(名勝志陳山有陳顧安饒墓周七十步)
唐陸府君墓括異志葬齊景鄉當湖市陸仕唐至
太子左贊善大夫其夫人汝南縣君周氏亦祔於
齊景鄉青墩里西北塋
唐陳環墓天啟平湖縣志在雅山南二里有墓誌
不著作者姓名(唐故陳府君墓誌府君諱環潁川人祖父道清不求宦達君即清第)
(二子也幼著才識長閒規矩德言理行鄉閭所欽以會昌二年正月終於私第以八月窆於海鹽縣)
(東二十八里齊景鄉雅山南二里祖墳南娶顧氏子三人長曰遂次曰師損三曰公甫)
宋魯夀寧墓弘治嘉興府志在縣東南二百五十
步夀寧字景修宋宣教郎致仕累贈正議大夫(李東)
(陽魯公古墓詩荒荒高原鬱鬱古墓誰其葬之侯姓魯君看佩銅章繫青組有酒誰澆墓旁土彼獨)
(何人民亦何心嗟哉魯侯名至今沈懋嘉魯公古墓詩家家寒食各紛紛留得輕風上繡裙滿地紙錢)
(人不掃草花紅過魯家墳)
宋魯文謐墓天啟平湖縣志在縣東五里文謐字
子順夀寧孫官至司理郎
宋巡司陸啟楨墓海鹽文獻志啟楨象山先生之
裔宋末任海上巡司墓在當湖鎮明宣德五年分
平湖縣建縣治墓遷於縣之西北隅
宋周貴一墓天啟平湖縣志距魯夀寧墓西三十
步貴一宋碩儒講道武原子勝一仕元為提舉
宋進士陸能仁墓天啟平湖縣志在鳳凰基北圩
咸淳進士以巴延兵至隠居三泖時稱高士墓
元靖獻先生陸正墓嘉靖浙江通志在廣陳(𫝊詳儒林)
(王昭大陸正墓碑至正三年二月十八日靖獻陸先生卒葬廣陳西北丹陽公墓五十步後十三年)
(乃為文勒碑於墓上先生身詘而道伸詘以徇志伸以濟時允哉哲人其體用具也已)
元石總管墓天啟平湖縣志在東泖石總管廟西
田者嘗探出碑版為學士歐陽原功筆
元賀傑墓舊嘉興府志在縣治北元末為嘉興萬
戶值革命遁居當湖以終
明侍郎葉春墓天啟平湖縣志在大易鄉
明武略將軍施雷墓天啟平湖縣志在豐亨門内
雷原秩千戶正德間以出貲助賑加都指揮使
明太子太保諡康僖屠勲墓天啟平湖縣志在鄂
陽山仲子大參應坤亦葬山之隂(𫝊詳名臣揚一清屠康僖墓銘)
(窮經學古士則宜然或滯於用匪才之全公少有志無書不讀視天下事皆在我腹既奮厥竒周旋)
(曹司析紛舉劇無試不宜引經折獄以儒飾吏𤼵為詞章乃其餘事昔在孝宗賢俊彙征公名日起)
(與位俱升建節東巡方略圖上翼翼重關屹成巨障億萬畿民賴公底綏問其疾苦恤其寒饑入掌)
(邦禁刑暴詰慝何出不宜何滯不達初服三事皇覽曰俞致君堯舜唯爾嘉謨祈天我志祥刑爾職)
(慎爾三尺長我王國大姦竊柄毒流九圍公有先見不蹈危機少行老歸公不待老其身雖隠其德)
(彌邵彼進而顛公退而安絜短較長公何憾焉公惠在人公名在史公澤在子其流無涘)
明吏部尚書諡莊簡陸光祖墓舊嘉興府志在縣
北十里(𫝊詳名臣張位陸莊簡墓銘顯允太宰履繩蹈凖寧世寡諧無徑而窘墨綬強項尸)
(祝神君畫省抗章直道有聞精白不緇中立不倚旅進旅退一官如寄進掌邦治登良斥窳谷無白)
(駒庭有鷺羽清議自命口舌弄權大雅鎮浮倖門盡捐組綬澄清士林載色胡泰不交既通復塞猗)
(嗟太宰猶龍矯矯其澤可希靡得而擾五十一載完節全名屹然鼎吕係世重輕愍冊褒綸榮名優)
(備貞珉勒蹟千秋昭示)
明兵部右侍郎陸長庚墓平湖縣志在東湖西其
北即贈公陸珂陸文典墓(𫝊詳名臣)
明國子司業沈懋孝墓嘉興府志在石莊里(𫝊詳文苑)
國朝
御史陸隴其墓嘉興府志在泖上餘字圩(𫝊詳儒林)
内閣學士陸葇墓嘉興府志在聽字圩東湖之濱
(𫝊詳文苑)
金華府武義縣訓導張友直墓嘉興府志在萋葭
園東十九都樓字圩
禮部侍郎諡文恪高士竒墓嘉興府志在東門外
善字圩(𫝊詳文苑)康熙年間
賜祭葬
桐鄉縣
宋永嘉郡主墓嘉興府志在殳山下
宋尚書顔復墓嘉興府志在陋巷村(𫝊詳寓賢)
宋刑部尚書莫澤墓舊嘉興府志在永新鄉土塔
廟北前有莫墳港
元浙東總管張子修墓桐鄉縣志在石門鎮北
元國子祭酒榮公墓舊嘉興府志在千金鄉屠甸
村
元宣義王璹墓舊浙江通志在梧桐鄉見喜村
元侍書學士吳琪墓桐鄉縣志在募化鄉吳石村
元貞母阡舊浙江通志在桐鄉縣玉溪鎮側(徐一夔貞)
(母阡記貞母阡者昂上人之母禹氏所葬處也初張氏陷姑蘇江浙丞相檄苗獠以禦之時禹氏從)
(其夫吳避地石門亟告其夫具舟出避前隊已策馬至叱禹氏使勿避禹氏遂躍水死其夫倉卒葬)
(之鎮側而去未幾亦沒於兵上人無依為浮屠氏走京師以其母死事告於史氏遂得列𫝊乃還石)
(門治墓剪荆棘培土壤以固兆域將去里之長者曰昂師浮屠也吾黨宜思所以護之使不知者不)
(至踐且伐也乃本其母之行表之曰貞母阡云胡奎貞母阡詩石門山前箭如雨朝别良人暮為鬼)
(石門山下百尺泉一日身死名千年至今石門山下路烈婦人稱禹家墓墓前此日一僧歸猶是當)
(年十歲兒王豫貞母阡詩浩浩巴陵江虹光貫明月峩峩清風嶺壁色立積鐵石或有時泐水或有)
(時竭卓哉韓王二節婦囓指題詩跡不滅縱使字跡有時滅汗青不磨此貞節猗歟禹氏生嬋娟節)
(與鐵石應同堅良人與子各離散母抱幼子身投淵哀哀危苦詞籲天天何言妾生何不辰薄命凋)
(芳年妾臂可即斷妾身不可牽烏合羝跪彼何人我獨大義報所天指血倉卒不得書淚血直欲流)
(成川明珠白璧委魚腹至今生氣猶凛然嗚呼丈夫秉節有如此身後千秋長不死)
明西溪先生鮑恂墓嘉興府圖記葬千金鄉(𫝊詳儒林)
明僉都御史程本立墓桐鄉縣志在梧桐鄉張蕩
(𫝊詳忠臣)
明遼府長史楊述墓舊嘉興府志在濮陽鎮北靈
宿原子青江南按察司僉事祔葬
明韶州知府沈榮墓桐鄉縣志在千金鄉覩谷村
明南寧知府趙讓墓舊嘉興府志在永新鄉前朱
村(桐鄉縣志讓字元遜成化進士以刑部員外郎出守南寧府)
明禆將霍宗道墓舊嘉興府志在皂林鎮秀溪橋
東嘉靖中拒倭寇與將軍宗禮同戰没葬此
明尚寳卿李樂墓桐鄉縣志在青鎮北樂號臨川
隆慶戊辰進士歴尚寳司卿(𫝊詳介節)
明操江沈蒸墓桐鄉縣志在永新鄉蒸字華東萬
歷癸未進士歴陞江南督理操江
明副都御史錢夢得墓嘉興府志在永新鄉甑山
夢得字國賢萬歷癸未進士累遷副都授江南巡
撫不赴歿賜祭葬
浙江通志卷二百三十六
