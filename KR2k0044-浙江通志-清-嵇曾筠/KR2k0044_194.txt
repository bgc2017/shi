浙江通志卷一百九十五
寓賢(下)
紹興府
漢
梅福(漢書本傳字子眞九江壽春人少學長安明尚書榖梁春秋為郡文學補南昌尉是時成帝委)
(任大將軍王鳳王氏寖盛福上書譏切王氏不見納元始中王莽顓政福一朝棄妻子去九江傳以)
(為仙其後有人見福於會稽變名姓為吳市門卒云)
袁忠(後漢書袁安傳忠汝南汝陽人安之元孫與同郡范滂為友同陷獄得釋初平中為沛相乘葦)
(舟到官以清亮稱及天下亂棄官客上虞嘗乘舟戴笠詣太守王朗見朗騶從繁麗鄙之即辭去後)
(徵為衛尉未至卒子祕擊黃巾賊戰死詔旌其門)
許靖(河南通志字文休平輿人於越新編靖舉孝廉與從兄邵俱有人倫之鑒董卓亂隱會稽後仕)
(蜀累官太傅)
陸璯(江南通志字仲芳毘陵人明京氏易尚書尤精風角星算辟主簿謝病去隱會稽山)
蔡邕(後漢書本傳字伯喈陳留圉人少博學好辭章數術天文妙操音律桓帝時五侯擅恣聞邕善)
(鼓琴遂白天子勅陳留太守督促發遣邕不得已行到偃師稱疾而歸邕慮卒不免乃亡命江海遠)
(跡吳會吳人有燒桐以㸑者邕聞火烈之聲知其良木因請而裁為琴果有美音而其尾猶焦故時)
(人名曰焦尾琴注張騭文士傳邕告吳人曰吾昔嘗經會稽高遷亭見屋椽竹東間第十六可以為)
(笛取用果有異聲兩浙名賢錄邕書曹娥碑陰八字云黃絹幼婦外孫虀臼即其時也)
桓曄(兩浙名賢錄字文林龍亢人榮之五世孫舉孝廉方正皆不應初平中避地會稽止故魯相鍾)
(離意舍越人化其節閭里不爭訟太守王朗給服食牛羊悉不受)
孔潛(於越新編潛本宣聖十七代孫漢末避地會稽孔道隆孔覬皆其後也今世為山陰人)
三國
王肅(三國志王朗傳肅字子雍東海郡人輿地志王朗為會稽太守子肅隨之郡住東齋中夜有女)
(子從地出稱越王女與語達旦臨别贈墨一丸肅方注周易多有滯思因此便覺才思開悟)
晉
王羲之(晉書本傳字逸少司徒導之從子年十三嘗謁周顗顗察而異之尤善隸書為古今之冠)
(論者稱其筆勢以為飄若浮雲矯若驚龍起家祕書郎征西將軍庾亮稱羲之清貴有鑒裁遷寧遠)
(將軍江州刺史羲之既少有美譽朝廷愛其才頻召為侍中吏部尚書皆不就乃以為右軍將軍會)
(稽内史時殷浩與桓溫不協羲之以國家之安在於内外和因與浩書以誡之及浩將北伐羲之以)
(書止之言甚切至浩果敗時東土饑荒羲之輙開倉賑貸朝廷賦役繁重吳會尤甚羲之尤上疏爭)
(之雅好服食養性初渡浙江便有終焉之志會稽有佳山水名士多居之謝安未仕時亦居焉孫綽)
(許詢李充支遁等皆以文義冠世並築室東土羲之嘗與同志宴集於會稽山陰之蘭亭自為序以)
(申其志性愛鵝山陰道士養好鵝羲之往觀意甚悦固求市之道士云為寫道德經當舉羣相贈耳)
(羲之欣然寫畢籠鵝而歸嘗在蕺山見一老姥持六角竹扇賣之羲之書其扇各為五字姥初有温)
(色因謂姥曰但言是王右軍書以求百錢姥如其言人競買之他日姥又持扇來羲之笑而不答既)
(去官與東土人士盡山水之游弋釣為娛又與道士許邁共修服食採藥石不遠千里徧游東中諸)
(郡窮諸名山泛滄海年五十九卒有七子知名者五人)
謝安(晉書本傳字安石年四歲時桓彜見而嘆曰此兒風神秀徹後當不減王東海及總角神識沉)
(敏風宇條暢王導亦深器之初辟司徒府除佐著作郎並以疾辭寓居會稽與王羲之及高陽許詢)
(桑門支遁游處出則漁弋山川入則言咏屬文無處世意常往臨安山中坐石室臨濬谷悠然嘆曰)
(此亦伯夷何遠既累辟不就安妻劉惔妹也見家門富貴而安獨静退乃謂曰丈夫不如此也安)
(掩鼻曰恐不免耳始有仕進意時年已四十餘征西大將軍桓温請為司馬頃之徵拜侍中遷吏部)
(尚書尋為尚書僕射加後將軍及中書令王坦之出為徐州刺史詔安總閱中書事安義存輔導時)
(彊敵寇境邊書續至安鎮以和靖馭以長算德政既行文武用命不存小察弘以大綱威懷外著人)
(皆比之王導謂文雅過之苻堅強盛疆埸多虞安遣弟石及兄子玄等應機征討所在尅捷拜衛將)
(軍開府儀同三司封建昌縣公性好音樂期喪不廢又於土山營墅樓館林竹甚盛每攜中外子姪)
(往來游集安雖受朝寄然東山之志始末不渝每形於言色雅志未就遂遇疾篤乃上疏遜位尋薨)
(贈太傅諡文靖二子瑤琰瑤襲爵官至瑯琊王友)
謝玄(嵊縣志字幼度為叔父安所器重授散騎常侍會稽内史初玄父奕為剡令樂其山水有寓居)
(之意玄因歸剡嶀山東北太康湖於江曲起樓樓側桐梓森鬱人號桐亭卒諡獻武葬始寧)
戴逵(晉書本傳字安道譙國人少博學好談論善屬文能鼓琴工書畫其餘巧藝靡不畢綜總角時)
(以雞卵汁溲白瓦屑作鄭玄碑又為文而自鐫之詞麗器妙時人莫不驚歎太宰武陵王晞聞其善)
(鼓琴使人召之逵對使者破琴曰戴安道不為王門伶人後徙居會稽之剡縣性高潔嘗以禮度自)
(處深以放達為非道乃為著論孝武帝時以散騎常侍國子博士累徵辭不就郡縣數敦逼不已乃)
(逃於吳吳國内史王珣有别館在武邱山逵潛詣一游處積旬會稽内史謝玄慮逵遠遯不反上疏)
(曰伏見譙國戴逵希心俗表不嬰世務雖策命屢加幽操不回陛下既已愛而器之宜使其身名並)
(存請絶其召命帝許之逵復還剡後王珣為尚書僕射上疏復請徵為國子祭酒散騎常侍復不至)
(太元十二年病卒長子勃有父風義熙初以散騎常侍徵不起)
王修齡(世說名胡之常寓東山甚貧乏陶範為烏程令以米遺之不受直答云王修齡若饑自當)
(就謝仁祖索食不須陶胡奴米)
孫統(晉書孫楚傳楚孫統字承公太原中都人幼善屬文征北將軍禇裒聞其名命為參軍辭不就)
(家於會稽性好山水乃求為鄞令居職不留心碎務縱意游肆名山勝川靡不窮究後為餘姚令卒)
(子騰嗣以博學著稱位至廷尉騰弟登少善名理注老子行於世仕至尚書郎)
孫綽(晉書孫楚傳綽字興公博學善屬文少與高陽許詢俱有高尚之志居會稽游放山水作遂初)
(賦以致其意所居齋前種一株松恒自守護隣人謂之曰樹子非不楚楚可憐但恐永無棟梁日耳)
(綽答曰楓柳雖復合抱亦何所施耶嘗作天台山賦辭致甚工以示友人范榮期云卿試擲地當作)
(金石聲徵拜太學博士遷散騎常侍領著作郎時大司馬桓温將移都洛陽朝廷畏温不敢為異人)
(情疑懼並知不可莫敢先諫綽乃上疏桓温見綽表不悦曰何不尋君遂初賦知人家國事耶尋轉)
(廷尉卿領著作於時文士綽為其冠温王郗庾之薨必須綽為碑文然後刊石焉)
許詢(兩浙名賢錄字玄度高陽人父旼為會稽内史因家焉詢有才藻善屬文能清言與太原孫綽)
(齊名隱居不仕築室永興之南山蕭然自放一時名士無不傾慕劉惔嘗曰清風明月輒思玄度後)
(終於剡山天中記許詢徵司徒掾不就乃杖策披裘憑樹構堂常與沙門支遁謝安石等同遊)
阮裕(晉書阮籍傳裕字思曠陳留尉氏人居會稽剡縣拜臨海太守少時去職復除東陽太守尋徵)
(侍中不就還剡山有肥遯之志有以問王羲之羲之曰此公近不驚寵辱雖古之沉冥何以過此在)
(剡曾有好車借無不給有人葬母意欲借而不敢言後裕聞之乃嘆曰吾有車而使人不敢借何以)
(車為遂焚之久之復徵散騎常侍金紫光禄太夫並無所就或問裕曰子屢辭徵聘而宰二郡何邪)
(裕曰屢辭王命非敢為高也吾少無宦情兼拙於人間既不能躬耕自活必有所資故曲躬二郡耳)
孫盛(晉書本傳字安國太原中都人父恂穎川太守在郡遇賊被害盛年十歲避難渡江及長博學)
(善言名理於時殷浩擅名一時與抗論者惟盛而已盛嘗詣浩談論對食奮擲塵尾毛悉落飯中食)
(冷而復暖者數四至暮忘食理竟不定由是知名起家佐著作郎桓温伐蜀以盛為參軍賜爵安懷)
(縣侯出補長沙太守篤學不倦自少至老手不釋卷著晉陽秋詞直理正咸稱良史兩浙名賢錄盛)
(渡江居於會稽)
南北朝
王弘之(宋書本傳字方平瑯琊臨沂人少孤貧為外祖徵士何准所育從叔獻之及太原王恭並)
(貴重之性好山水求為烏程令尋以病歸荆州刺史桓偉請為南蠻長史義熙初年何無忌又請為)
(右軍司馬高祖命為徐州治中從事史除員外散騎常侍並不就家在會稽上虞從兄敬弘爲吏部)
(尚書奏為庶子不就乂陳弘之高行苦節宜招空谷以敦沖退之美元嘉四年徵為通直散騎常侍)
(又不就敬弘常解貂裘與之即着以采藥性好釣上虞江有一處名三石頭弘之常垂綸於此經過)
(者不識之或問漁師得魚賣否弘之曰亦自不得得亦不賣日夕載魚入郭經親故門各以一兩頭)
(置門内而去始寧汰川有佳山水弘之依巖築室謝靈運顔延之並相欽重卒年六十三)
孔淳之(南史本傳字彥深魯人也少高尚愛墳籍居會稽剡縣性好山水每有所遊必窮其幽峻)
(或旬日忘歸除著作佐郎太尉參軍並不就居喪至孝廬於墓側服闋與徵士戴顒王弘之王敬弘)
(等共為人外之遊會稽太守謝方明苦要之不能致使謂曰苟不入吾郡何為入吾郭淳之笑曰潛)
(游者不識其水巢棲者非辨其林飛沉所至何問其主終不肯往茅室蓬戶庭草蕪徑惟床上有數)
(帙書元嘉初復徵為散騎常侍郎乃逃於上虞縣界家人莫知所在)
阮萬齡(宋書本傳陳留尉氏人少知名自通直郎為孟昶建威長史時袁豹江夷相繼為昶司馬)
(時人謂昶府有三素望萬齡家在會稽剡縣頗有素情永初末自侍中解職東歸徵為祕書監加給)
(事中不就元嘉二十五年卒年七十二)
何胤(梁書本傳字子季點之弟也廬江灊人師事沛國劉瓛受易及禮記毛詩又入鍾山定林寺聽)
(内典其業皆通起家齊祕書郎永明十年遷侍中鬱林嗣位胤為后族甚見親待胤雖貴顯常懷止)
(足建武初已築室郊外恒與學徒游處其内至是遂賣園宅欲入東山拜表辭職詔許之胤以會稽)
(山多靈異往遊焉居若邪山雲門寺初胤二兄求點並棲遁求先卒至是胤又隱世號點為大山胤)
(為小山求曰東山永元中徵太常不就高祖踐阼詔為特進光祿大夫遣領軍司馬王果宣旨諭意)
(果至胤單衣廢巾執經卷下床跪受詔書因謂果曰吾年已五十七月食四斗米不盡何容得有宦)
(情果還奏聞乃勅聚徒受業於是遣何子朗孔壽等於東山受學胤以若耶迫隘不容生徒乃遷秦)
(望山山有飛泉西起學舍即林成楥因巖為堵别為小閣室寢處其中躬自啟閉童僕無得至者還)
(吳居虎邱西寺學徒復隨之大通三年卒年八十六)
王籍(梁書本傳字文海瑯琊臨沂人七歲能屬文及長好學博涉有才氣樂安任昉見而稱之嘗於)
(沈約坐賦詠得燭甚為約賞天監初除安南王主簿歷餘姚錢塘令並以放免久之除湘東王諮議)
(參軍隨府會稽郡境有雲門天柱山籍嘗游之或累月不返至若耶溪賦詩其略云蟬噪林逾靜鳥)
(鳴山更幽當時以為文外獨絶還為大司馬從事中郎遷中散大夫卒)
江總(陳書本傳字總持濟陽考城人幼聰敏有至性及長篤學有辭采家傳賜書數千卷總晝夜尋)
(讀未嘗輟年十八解褐丹陽尹何敬容開府除敬容府主簿遷尚書殿中郎范陽張纉瑯琊王筠南)
(陽劉之遴並高才碩學雅相推重為忘年交侯景寇東都總避難會稽郡憩龍華寺乃製修心賦其)
(略云太清四年秋七月避地於會稽龍華寺此伽藍者余六世祖宋尚書僕射州陵侯元嘉二十四)
(年之所構也侯之王父晉護軍將軍彪昔蒞此邦卜居山陰都賜里貽厥子孫有終焉之志寺域則)
(宅之舊基左江右湖面山背壑東西連跨南北縈紆聊與苦節名僧同銷日月䁱修經戒夕覽圖書)
(寢處風雲憑棲水月情可知矣元帝平侯景徵為明威將軍始興内史陳天嘉四年以中書侍郎徵)
(還朝入隋為上開府開皇十四年卒)
辛普明(於越新編河南人僑居山陰少就關康之受業家貧與兄共處一帳兄亡以帳圍柩蚊多)
(不得寢處之怡然及葬鄉人爭以金賻後至者不復受人問之答曰本以兄墓不周故不逆親友之)
(意今葬費已足豈可利餘贈耶徵為議曹從事不就)
王知元(陳書孝行傳高宗世有太原王知元者僑居於會稽剡縣居家以孝聞及丁父憂哀毁而)
(卒高宗嘉之詔改其所居清苦里為孝家里)
唐
李白(唐書本傳字太白其先隋末以罪徙西域神龍初遁還客巴西白之生夢長庚星因以命之十)
(歲通詩書既長隱岷山州舉有道不應喜縱橫術擊劍為任俠輕財重施更客任城與孔巢父韓凖)
(裴政張叔明陶沔居徂徠山號竹溪六逸天寶初南入會稽與吳筠善筠被召故白亦至長安往見)
(賀知章知章見其文嘆曰子謫仙人也言於玄宗召見金鑾殿供奉翰林)
朱放(全唐詩選傳字長通襄州人隱於越之剡溪嗣曹王臯鎮江西辟節度參謀貞元初召為拾遺)
(不就)
陸參(兩浙名賢錄字公佐吳郡人蚤孤與兄隱居於會稽有佳山水率子弟耕汲其中因修桑門之)
(法擯落人事貞元初兄既歿始為宗姻士友所強慨然有應世之心由試佐環衛歷大理評事攝監)
(察御史後徵拜祠部員外郎出為歙州刺史參為人器度夷遠同心定交造次以之從善親仁發於)
(肺腑文章弘朗有作者風)
齊抗(嵊縣志字遐舉高陽人少値天寶亂奉母居會稽初棲剡嶺後遷玉笥山未二紀而登台鉉)
李紳(全唐詩錄傳字公垂亳州人嵊縣志貞元十八年紳為布衣東遊天台過剡令崔某座中有僧)
(修眞謂曰君異日必當鎮此修予所居元和三年紳以前進士為故薛苹常侍招致越中眞已卧疾)
(使人相告幸勿忘前言太和癸丑紳以檢校左騎省廉察蒞越果符其言僧徒悉殂謝寺更頽毁因)
(捐錢三十萬率諸僚施俸以飾寺字工成紳有龍藏寺記)
宋
劉安世(宋史本傳字器之魏人登進士第不就選從學於司馬光咨盡心行已之要光入相薦為)
(祕書省正字後宣和六年待制中書舍人安世儀狀魁碩音吐如鐘正色立朝扶持公道一時無不)
(敬懾家居未嘗有惰容久坐身不傾倚作字不草書不好聲色貨利其忠孝正直皆則象司馬光年)
(既老名賢略盡而巋然獨存名望益重成化新昌縣志安世母太常博士新昌石亞之女故自幼游)
(學新昌石溪義塾)
韓肖胄(宋史本傳字似夫祁州安陽人以蔭補承務郎徽宗問其家世賜同上舍出身紹興三年)
(拜端明殿學士充通問使至金國金人知其家世甚重之往返纔半年與朱勝非議不合力求去以)
(舊職知温州提舉臨安府洞霄宮五年除資政殿學士知紹興府尋奉祠與其弟應胄寓居於越幾)
(十年事母以孝聞卒諡元穆)
夏榮(萬歷上虞縣志字子顯世居汴梁以詩禮名家俛就武職高宗南渡扈駕東征高橋之戰身被)
(五十餘創忠憤益奮大呼而進金兵大敗遁去封兩浙制置使守越後退老上虞諡曰英)
周靖(李大同周博士墓誌字天錫先本南康人幼通敏好古善屬文舉宣和進士主中江簿轉郴州)
(錄事遏於守帥多掣肘靖守法不阿常預内銓已而靖康之亂乃以宗社大計關白大臣欲投書闕)
(下當事者沮之靖知勢不可為遂棄歸紹興間薦章交上遂起為國子正錄進本監博士三舍弟子)
(業成而仕後多知名居無何力丐罷官得諸暨意其有中州風遂徙居之)
尹焞(宋史本傳字彥明世為洛人少師事程頤嘗應舉發策有誅元祐諸臣議焞曰噫尚可以干禄)
(乎哉不對而出於是終身不就舉靖康初召至京師賜號和靖處士紹興八年除太常少卿未幾稱)
(疾九年以徽猷閣待制兼侍講召又辭秦檜當國見焞議和疏不樂遂不復留於越新編焞壻邢純)
(迎養於越卒因葬焉今其祠在大夫橋榜曰古小學)
程迥(宋史本傳字可久寧陵人靖康之亂徙紹興之餘姚孤貧漂泊無以自振二十餘始知讀書時)
(西北士大夫多在錢塘迥得以考德問業焉登隆興元年進士所著有易傳外傳春秋傳顯微例目)
(論語傳孟子章句文史評經史說諸論辨卒官朝奉郎)
曾怘(東都事略字仲常鞏之孫補太常内舍生以父任郊社齋郎累官司農丞通判温州須次於越)
(金人陷越以琶八為帥約詰旦文武官並詣府有不至及藏密不覺察者皆死怘獨不往為隣人糾)
(察逮捕詞氣不屈時金人帳中執兵者皆愕眙相視琶八曰且令出左右盡驅其家屬四十口同日)
(殺之越南門外越人作窖瘞其屍金人去怘弟朝散郎&KR1556;知杭州餘杭縣置大棺斂其骨葬天柱山)
胡直孺(兩浙名賢錄字少汲華林人紹聖間進士累遷工部尚書郎以龍圖閣學士知洪州率兵)
(禦金人於營邱斬首干級高宗即位赴行在改刑部尚書奉勅治會稽攢宮因留家焉卒葬雲門曰)
(水塘有西山老人集行世)
王俁(兩浙名賢錄字碩夫宛邱人政和二年進士歷監察御史建炎初扈蹕南渡遂家餘姚召拜右)
(司員外郎紹興初命左右條具改正崇觀以來濫恩諸失職者為飛語上聞免官秦檜專國俁家居)
(一十八年檜死起知明州歷工部尚書尋乞身歸)
王琰(萬歷紹興府志字剛夫臨川人父榕為諸暨令遂家焉敏悟絶人博洽墳典由分寧尉累遷知)
(衡州所至有聲胡銓嘗薦之有曰治經有行亞西漢之名儒悃愊無華實東都之循吏兄瑊字寶臣)
(知通州行業與琰齊名)
宋延祖(兩浙名賢錄字嗣宗濟南人建炎南渡因家上虞紹興中登進士官國子主簿除權給事)
(繳駁奏論無顧避改諫議大夫兼侍讀遷兵部尚書延祖以公忠受知不三年而登八座自謂遭時)
(遇主知無不言以讜直稱)
陳知柔(福建通志永春人紹興進士授台州判官與秦檜子同榜檜當軸前列十餘人以扳援致)
(通顯知柔獨不阿附以故齟齬雅好山水自天台至會稽耽其巖壑留二年所著有易本旨易大傳)
(春秋義例詩聲譜論語後傳詩話古賦雜著)
曾幾(傳詳名宦宋史本傳初家河南紹興末官浙東因居越禹跡寺未幾擢其子逮為浙西提刑迎)
(養於官卒葬山陰鳳凰山)
羅從彦(於越新編字仲素南劍人聞楊時得程氏學慨然慕之時令蕭山從彦徒步往從之即驚)
(汗浹背曰不至是幾虛過一生矣久之卒業學者稱豫章先生)
王希呂(傳詳名宦兩浙名賢錄希呂移家會稽貧不能廬寓僧舍孝宗聞之賜地一區錢六百萬)
(緡令有司治第於越之東隅子孫世居焉即今所稱後衙池也)
孟載(兩浙名賢錄鄒國四十八代孫高宗時扈駕南渡授環衛上將軍家諸暨卒贈太尉)
高世則(山陰縣志字仲貽汴人扈從高宗南渡領越州觀察使紹興改元除保靜軍承宣使提舉)
(萬壽觀詔令編𩔖元帥府事蹟寓居越州山陰之禹會鄉帝遣中使時給俸祿後加少保開府温州)
(子干之祕閣修撰世家於越)
張孝伯(萬歷紹興府志歷陽人父寺丞寓蕭山因家焉孝伯登進士仕至同知樞密院事嘉泰四)
(年進參知政事尋罷歸時韓侂胄方嚴偽學之禁貶斥正人無虛日孝伯謂侂胄曰不弛黨禁恐後)
(不免報復之禍侂胄然之自是黨禁寢解正人始有所容)
言通(兩浙名賢錄字宗文本吳人文學子游之裔咸淳二年以敷文閣學士知紹興悦其山水之秀)
(遂卜居北鄉子孫遂為山陰人)
王銍(兩浙名賢錄字性之汝陰人寓居剡中善屬文不樂仕進讀書五行俱下藏書滿架既卒秦檜)
(子熹屬部將索所藏書許官其子銍子泣拒之曰願守此書以死不願官也熹竟不能奪)
元
斡勒海壽(寓歷紹興府志字允常河南人後家山陰剛正有志節拜監察御史劾奏殿中侍御)
(史哈瑪爾及其弟舒蘇罪惡直聲震中外官至浙東廉訪使)
貢性之(江南通志字友初師泰之子明初徵錄師泰後有以性之薦者性之改名悦避居會稽耕)
(漁自給邑人芮麟嘗遇之邀與俱歸辭以詩云遊絲落絮都成恨社燕秋鴻各自飛既卒門人私諡)
(之曰貞晦先生)
鐂渙(列朝詩集字彥亨號石田世家雒陽後為越人通毛氏詩至正間御史林奥薦為三茅書院山)
(長道梗不赴老以詩酒自娛子績孫師邵皆有才名)
戴時才(兩浙名賢錄字仲文鄱陽人至正間薄遊兩淮買舟南下渡錢塘觀胥濤直抵蕭山探五)
(洩之奇遂忘身世竟卜居湘湖之濱以登涉吟咏自娛人稱為南坡老人)
明
邵伯正(兩浙名賢錄汴人洪武初徙家嵊縣由鄉舉為南京戶部員外郎以廉能稱尋有令江浙)
(人不得官戶部遂謝事歸杜門好書善敦族明宗纂敘圖系剡俗為之歸厚云)
高啟(紹興府志字季迪姑蘇人為吳下詩宗元季避地蕭山後還姑蘇其詩文有缶鳴槎軒等集)
蔡運(會稽縣志南康人以貢起家歷官四川參政清勁直諒不諧於俗罷歸壬午靖難後薙髮為僧)
(至會稽雲門寺寓焉紹興府志寓雲門寺不言其由每從一童子攜茗具筆牀泛舟四遊賦詩滿袖)
(歸則焚之不畱一字)
耶溪樵者(會稽縣志永樂初一樵者寓耶溪日鬻薪兩束食足則已食已往畫詩溪沙上畫已)
(輒亂其詩人怪之表忠錄名廖平襄陽人建文時官兵部侍郎)
黃省曾(名山藏字勉之吳人以詩經魁南都舉進士不第遂棄去自號五岳山人是時王守仁講)
(學越中省曾遊餘姚執贄道席每班坐請疑問至即答無不洞中生平不樂組綬杜門著書海内名)
(耆若李夢陽康海王廷相楊一清霍韜輩或以翰札見知或以經濟加器聲噪一時)
高弘圖(會稽縣志山東人萬歷戊戌進士講學東林寓居會稽明末絶粒死)
姜埰(會稽縣志字如農山東萊陽人崇禎辛未進士屢遷吏部給事中時内豎指斥東林倪元璐等)
(埰奏是小人傾陷君子帝大怒子杖劉宗周疏救謫戍邊海赦歸同弟垓奉母寓會稽章閭家曲盡)
(孝養)
國朝
王正中(餘姚縣志字仲撝保定人崇禎丁丑進士知餘姚因家焉正中不事文彩好讀實用之書)
(從閩人柯仲炯受天官之學談之往往有驗)
蔣平階(紹興府志字大鴻華亭人明末華亭夏允彝青浦陳子龍主幾社見平階大驚亟邀入社)
(後服黃冠假青烏之術東至齊魯登泰岱謁孔林轉徙吳越間樂會稽山水遂家焉詩文詳贍典麗)
(以西京盛唐為要歸於書博覽洞究無遺著書十餘種卷以百計歿葬若耶樵風涇)
台州府
晉
李廞(世說字宗子江夏鍾武人清貞有遠操少羸病不肯㛰宦居在臨海住兄侍中墓下既有高名)
(王丞相欲招禮之辟為府掾廞得牋命笑曰茂弘乃復以一爵加人湖廣通志廞好學善草隸足疾)
(不能行常仰卧彈琴讀書不輟)
江逌(晉書本傳字道載陳畱圉人避蘇峻之亂屏居臨海翦茅結宇耽翫載籍有終焉之志中軍將)
(軍殷浩將謀北伐請為諮議參軍甚重之遷長史甚為匡弼之益軍中書檄皆以委逌及桓温奏廢)
(浩佐吏逌遂免昇平中遷吏部郎兼侍中累讓不許逌在職多所匡諫著阮籍序贊逸士箴及詩賦)
(奏議數十篇行於世子蔚吳興太守)
南北朝
庾肩吾(兩浙名賢錄新野人南齊庾信之父隱居天台信畱周歲雖致通顯每多鄉關之思故作)
(哀江南賦以致其意有云少微眞人天台逸民階庭空谷門巷蒲輪移談講樹就簡書筠降生世德)
(載誕貞臣文詞高於甲觀模楷盛於漳濱蓋頌父也)
王元規(南史本傳字正範太原晉陽人八歲而孤隨母依舅氏往臨海郡性孝事母甚謹晨昏未)
(嘗離左右時山陰縣有暴水漂流居宅元規惟有一小船倉卒引其母妹并姑姪入船元規自執檝)
(棹而去畱其男女三人閣於樹杪及水退俱獲全時人稱其至行仕梁位中軍陳天嘉中領國子助)
(教入隋卒於秦王府東閣祭酒)
唐
王展(天台山方外志不知何許人寓天台項斯有懷王展詩云赤城山下路無計得相隨嘗撰白郎)
(巖記)
(謹案天台方外志寓賢中載唐周朴泉州人寓天台死黃巢之亂查全唐詩錄朴吳興人避地福州)
(黃巢寇閩欲降之不從遂見害是朴本浙人流寓閩中非閩人寓浙也舊通志作周弁更謬今刪)
曹唐(全唐詩錄傳字堯賓桂州人天台山方外志寓天台以能詩名後為荆湘從事賦桃源詩膾炙)
(人口)
任藩(書目解題藩或作翻客居天台有宿帢幘山絶句為人所稱今城中巾子山也)
宋
呂頤浩(傳詳名宦赤城志頤浩其先樂陵人建炎四年寓臨海)
韓昭(赤城志字用晦眞定人丞相縝之曾孫官至直顯謨閣自號大同居士紹興初避地仙居仙居)
(縣志昭隱於安州山)
陳與義(宋史本傳字去非洛陽人登政和三年上舍甲科紹興元年知湖州七年參知政事上曰)
(今梓宮與太后淵聖皆未還若不與金議和則無可還之理與義曰若和議成豈不賢於用兵萬一)
(無成則用兵必不免從帝如建康明年扈蹕還臨安復知湖州遂請閒提舉臨安洞霄宮卒與義長)
(於詩體物寓興清邃紆餘上下陶謝韋柳之間嘗賦墨梅徽宗嘉賞之以是受知方輿勝覽號簡齋)
(建炎中避地臨海)
陳瓘(宋史本傳字瑩中南劍州沙縣人中甲科調湖州掌書記簽書越州判官通判明州徽宗即位)
(召為右正言左司諫極論蔡卞章惇安惇邢恕之罪遷右司員外郎崇寧中除名瓘嘗著尊堯集謂)
(紹聖史官專據王安石日錄改修神宗史變亂是非不可傳信深明誣妄以正君臣之義張商英爲)
(相取其書既上而商英罷徙台州在台五年乃得自便宣和六年卒高宗謂輔臣曰陳瓘昔為諫官)
(甚有讜議所著尊堯集明君臣之大分合於易天尊地卑及春秋尊王之法宜特賜諡以表之諡曰)
(忠肅)
綦崇禮(傳詳名宦尚友錄崇禮退居台州賓客一介之士亦厚禮之故家子弟淪落者推橐金以)
(濟之)
范宗尹(宋史本傳字覺民襄陽鄧城人宣和三年進士建炎元年召為中書舍人遷御史中丞拜)
(參知政事呂頤浩罷相宗尹攝其位時年三十宰相年少未有如宗尹者秦檜擠宗尹遂落職未幾)
(命知温州退居天台)
汪藻(傳詳名宦天台縣志建炎中避地居台有道中詩浮溪集)
胡世將(宋史本傳字承公常州晉陵人登崇寧五年進士臨海縣志嘗為兵部侍郎建炎中謫居)
(台州題名巾子山及游天柱寺有詩官終資政殿學士)
許仁(天台縣志字性初鉅野人從楊龜山遊登宣和何渙榜進士歷監察御史隨蹕南渡建炎初以)
(右朝請大夫集英殿修撰知臨安府疏劾黃潛善汪伯彥直道不容於朝因偕修武郎趙士佇遊台)
(山卜居於邑之墨湖建思敬堂金波亭所著有靈溪新紀編及奏疏若干卷)
馮原(台州府志河間人祖寶以武德大夫從高宗南渡父安國以蔭歷官浙東觀察使巡視松門市)
(舶卒於台賜葬赤城山原為機宜文字官家臨海之長樂鄉)
李龜朋(赤城志字才翁長安人與兄龜年齊名中特科監南岳廟紹興末寓居臨海)
郭仲荀(赤城志字傅師洛陽人官至太尉慶遠軍節度使殿前都指揮使紹興中流寓臨海)
李擢(赤城志字德升奉符人元符三年中第官至禮部尚書徽猷閣直學士紹興初寓臨海)
翟汝文(傳詳名宦臨海縣志紹興二年與其子耆年偕來寓兜率寺有丹陽集行於世)
賀允中(赤城志字子忱上蔡人歷資政殿大學士參知政事紹興初寓居天台萬年寺後徙臨海)
(有應心泉記墓在天台縣一都)
張師正(赤城志字子正大梁人宣和間官至都統制紹興中家於台)
蔡向(赤城志字瞻明東平人挺之孫紹興初提舉本路常平因寓臨海自號淨空居士有繪水集藏)
(於家)
姜詵(赤城志字廷言長山人官至寶文閣直學士通議大夫贈少師紹興中寓居臨海子處度知惠)
(州孫注大理丞)
成大亨(台州府志字正仲河間人元符二年中第官至左朝請大夫直祕閣紹興初寓天台)
桑莊(赤城志字公肅高郵人知柳州紹興初寓天台曾幾志其墓有茹芝廣覽三百卷藏於家子世)
(昌自號莫葊有文集三十卷)
曹勛(台州府志字公顯陽翟人宣和五年賜甲科以武義大夫從徽宗北遷過河奉徽宗御衣書自)
(燕山間行詣康王高宗泣以示輔臣勛建議募死士航海入金奉徽宗由海道歸執政難之出勛於)
(外兩赴金國正使何鑄伏地不能言勛反覆開論金主首肯以梓宮及太后歸孝宗朝加太尉贈太)
(師葬臨海顯恩寺北嘉靖浙江通志紹興中寓天台子耜工部郎中知蘄州耘利州觀察使)
于恕(太平縣志字忠甫諸城人紹興中以父定遠為州判官寓居邑之桃夏中特科歷官靖安尉昌)
(國簿受學於張九成九成謫嶺表恕裹糧從之无豪於詩有文集數十卷)
林景憲(文獻通考東魯林景獻初寓吳興從徐度敦立游後為參政賀允中子忱孫壻寓臨海為)
(人高尚詩清澹五言四韻古句尤佳逼陶謝梁溪尤延之誠齊楊廷秀為之序)
(謹按赤城志作林憲舊浙江通志作林憲章未詳孰是)
楊棟(宋史本傳字元極眉州青城人紹定二年進士第二授祕書省正字擢太子詹事兼修國史實)
(錄拜參知政事台州守王華甫建上蔡書院言於朝乞棟為山主詔從之因卜居於台尋奉祠以資)
(政殿大學士充萬壽觀使所著有崇道集平舟文集)
謝伋(黃巖縣志字景思上蔡人參政克家之子官至太常少卿紹興初侍父寓居靈石後寓三童號)
(葯竂居士有文集葉水心為序初秦檜罷御批云秦檜不知治體信任匪人人心大搖怨讟載路後)
(檜復柄意札在伋所有旨下台州追索擇酷吏劉景為守視事次日即遣吏追逮伋自分必死將抵)
(郡城坐舟中望景郊迎相見執禮甚恭蓋景已得檜訃矣踰旬日伋拜處州之命)
楊揆(黃巖縣志字子才眞定人守楚州日秦檜初自金還泛海至楚揆疑其詐欲斬之所親者謂曰)
(萬一果然朝廷知之非便不若津遣赴行在眞偽自辨矣於是遣人陰加防護送至會稽檜既相揆)
(屏跡黃巖踰二十年檜死高宗記其姓名召為工部侍郎敷文閣待制)
陳良弼(太平縣志字希說祥符人以父繹恩補内黃門事宣和五年提舉京城增修城濠賜玉帶)
(銀絹高宗於南都正位奔赴行在除寶慶承宣使尋致仕買舟順流而下抵邑境居焉卒贈平信軍)
(節度使諡忠簡葬慶恩寺東有石碑)
洪擬(傳詳名宦寧海縣志靖康間避地寧海遂家焉卒葬縣北項嶴)
趙不柔(天台縣志字正之開封人安康郡王士說之子悼其父死靖康之難不樂仕進秦檜當國)
(招之不出官至承事郎通判潮州紹興初避地於台孫汝遇淳熙十四年中第知吉州汝适慶元二)
(年中第提舉福建市舶後徙臨海)
李彙(天台縣志字推之覃懷人紹興九年通判州事寓家於台官至朝議大夫)
范開(台州府志字宣之河陽人為洪邁辛棄疾所器重嘉定中寓居於台)
元
卜元吉(台州府志河西唐古氏寓天台鄉試副榜任慶元路翁洲書院山長)
明
東湖樵夫(臨海縣志不知姓名革除間採樵東湖上負薪入市口不二價成祖登極詔至臨海)
(樵夫遂投湖中而死後人立亭湖上以祀之)
陸修正(黃巖縣志號草屋吳郡人寓居盤馬善屬文時人稱為草屋先生有文集行世)
王顯(方孝孺漁溪子傳號漁溪子江寧人少脱略不拘讀書不肯事帖括嘗游寓天台與林右張轂)
(景善右善擊劍長於為文轂放於歌詩二人皆自負一世顯嘗釣海濱望見二人踞坐大笑二人者)
(知其非庸人也即與之語大驚異相辨難上下古今事折衷損益根據理道識者知其非狂生或又)
(疑其為神仙中人云)
王彝(列朝詩集傳字常宗其先蜀人父官崑山教授召修元史賜金幣以母老乞歸彝少孤貧讀書)
(天台山中師事王眞文得蘭溪金文安之傳學有端緒嘗著論力詆楊廉夫有三近齋稿)
范用修(仙居縣志滇人舉孝廉將試春官會父以非罪見斥因不果北上窮山海披霜露﨑嶇險)
(阻越數載方遘父屍歸葬應司寇容菴見其孝以女姪妻之為卜築麻姑山麓挈家居焉善畫人得)
(其片紙珍若拱璧)
孫震(台州府志字魯山桐城人由進士累官兵部尚書明末避地仙居二都方宅後復移寓一都安)
(寧有烟霞皆物外雞犬即仙家之句)
孫鼎徵(臨海縣志字調宰號泖漁松江人崇禎時避居臨海能詩善畫有二子任安任昌皆以翰)
(墨名)
金華府
漢
文臺(名勝志字高明嘗討赤眉還誅新莽功成造鐵船遊東海見石帆於永嘉徧歷名山而歿於婺)
(今白沙村有昭利王廟即此)
晉
江惇(晉書本傳字思悛陳畱圉人孝友淳粹高節邁俗性好學每以為君子立行應依禮而動雖隱)
(顯殊迹未有不傍禮教者也若乃放達不羈以肆縱為貴者非但動違禮法亦道之所棄乃著通道)
(崇檢論世咸稱之蘇峻之亂避地東陽山太尉郗鑒檄為兖州治中征西將軍庾亮請為儒林將軍)
(皆不就邑里宗其道有事必諮而後行東陽太守阮裕深相欽重養志二十餘年永和九年卒)
朱汎(明一統志沛國朱雲之後永興中為臨海太守有政聲秩滿居蒲墟村遂為義烏人萬歷義烏)
(縣志字孝祥曾孫幼揚州刺史治揚有功)
南北朝
匡昕(南史本傳字令先廬陵人有至性隱金華山服食不與俗人交母病亡已經日昕奔還號呌母)
(即蘇人以為孝感所致)
劉峻(梁書本傳字孝標平原人好學家貧讀書終夜不寐清河崔慰祖謂之書淫天監初召入西省)
(典校祕書安成王秀引為戸曹參軍給其書籍使鈔錄事𩔖名曰𩔖苑未及成以疾去因遊東陽紫)
(陽巖築室居焉為山棲志其文甚美普通二年卒諡曰玄靖先生)
顧野王(陳書本傳字希馮吳郡吳人幼好學七歲讀五經知大旨九歲能屬文長而徧觀經史天)
(文地理無所不通梁大同四年除太學博士侯景之亂丁父憂歸乃召募鄉黨數百人隨義軍援京)
(師體素清羸又居喪過毁殆不勝衣乃杖戈披甲陳君臣之義逆順之理抗辭作色見者莫不壯之)
(逃會稽尋往東陽與劉福義合軍據城拒賊侯景平太尉王僧辯深嘉之陳天嘉元年補撰史學士)
(太建六年除太子率更令時濟陽江總吳國陸瓊北地傅縡吳興姚察並以才學顯著論者推重焉)
唐
韋莊(婺書字端巳京兆杜陵人見素之孫乾寧進士授校書郎避亂客婺有和陸諫議懷山居詩曰)
(望闕路仍遠子牟魂欲飛道開燒藥鼎僧寄卧雲衣故國饒芳草他山挂夕暉東陽雖勝地王粲奈)
(思歸)
五代
蔣勛(十國春秋晉吳郡太守樞之後唐末避地婺州之東陽仕至金紫光祿大夫檢校司空兼御史)
(大夫遂家焉)
宋
王彥超(兩浙名賢錄臨清人徙居義烏之鳳林少事後唐歷晉至周顯德中累官永興軍節度移)
(鎮鳳翔宋初與太祖有舊遷為右金吾衛上將軍判街仗事初彥超自節鎮來朝與郭從義等侍宴)
(太祖從容謂曰卿等皆國家舊臣久臨劇鎮非朕所以優賢之意彦超知旨即日解官時議許之)
周常(宋史本傳字仲修建州人中進士第徽宗召為國子祭酒進中書舍人禮部侍郎蔡京用事不)
(能容以寶文閣待制知湖州尋奪職居婺州)
楊時(傳詳名宦舊浙江通志紹興間寓金華潘默成從之遊時王師愈方幼穎悟默成攜見龜山出)
(論語傳相示師愈拜而受之)
呂弸中(嘉靖金華縣志夷簡五世孫父好問尚書右丞弸中隨高宗南渡始居婺州子祖謙生於)
(桂林甥館其學本之家庭得中原文獻之傳)
蘇遲(金華賢達傳字伯充眉山人轍長子建炎二年以右朝請大夫直祕閣知婺州奏减税額父老)
(為立生祠因家焉卒葬蘭溪靈洞後贈少傅婺之蘇氏始此子簡策)
鄭淮(浦陽人物記白麟十九世孫其先居榮陽遷浦陽遂為浦陽感德人孫綺字宗文事父母至孝)
(厥後子孫同居六世歷二百年)
傅雱(浦陽人物記世居汴父大理評事瑄攜雱遷浦陽之感德雱多膽略與李綱宗澤遊建炎元年)
(遣雱為祈請使高宗命李綱草二帝表付雱以行獻二帝衣各一襲雱與王倫俱畱金軍久之全節)
(以歸官至工部侍郎)
賈廷佐(兩浙名賢錄字子野眞定人剛毅有大節宣和二年入太學隨父淵扈蹕南渡遂家東陽)
(登紹興二年進士授桐廬簿時金遣張通古偕王倫南來以詔諭江南為名廷佐一再上書累千餘)
(言劇論讐恥之不可忘名分之不可貶和約之不可信請誅王倫决意用兵以圖恢復辭旨剴切累)
(官大理司直出知處州致仕所著有善願集愚齋雜著若干卷)
柳森(浦陽人物記河東人建炎中父鑄始從趙林自解遷杭森又自杭遷浦陽烏蜀山森子金擢咸)
(淳三年進士為高郵令宋季城竇山民倡亂火金所居官欲盡斬之金惻然曰此豈其本心哉苐為)
(飢寒所驅爾乃白戮其魁餘悉縱不問衆感金造室廬還之生子貫)
鞏庭芝(正德武義縣志字德秀東平須城人建炎間遷居武義人號山堂先生登紹興八年進士)
(第授建德主簿改秩知諸暨縣主管崇道觀陞太平錄事參軍嘗受業於劉元城先生之門以道學)
(倡武義武義人士知尚理義之學自庭芝始隆興二年卒贈大中大夫)
趙相(名勝志洛陽人紹興間帥廬州死於酈瓊之難子孫居婺州梵嚴寺殯焉)
王渙之(明一統志大名人父良儒紹興間知永康因家焉又徙武義渙之幼穎悟能文嘗作王氏)
(敘傳)
馬任仲(明一統志建陽人從朱文公游紹興間中進士乙科寓居東陽歷官州縣以廉能見稱所)
(著有奏議雜著得齋集)
陸九齡(宋史本傳字子壽居撫州之金谿幼穎悟端重稍長補郡學弟子員時秦檜當國無道程)
(氏學者九齡獨尊其說登乾道五年進士第調桂陽軍教授改興國軍地濱大江俗儉嗇而鮮知學)
(九齡不以職閒自佚益嚴規矩肅衣冠如臨大衆勸綏引翼士類興起調全州教授未上得疾卒九)
(齡治家有法閨門之内儼在朝廷而忠敬樂易鄉人化之皆遜弟焉與弟九淵相為師友學者號二)
(陸舊浙江通志乾道九年八月來婺與東萊相會同觀實錄淳熙六年復來東萊東考亭曰子壽前)
(經過畱此二十餘日幡然以鵝湖前見為非甚欲著實看書講論心平氣下相識中甚難得也)
陸九淵(宋史本傳字子靜乾道八年進士除將作監丞主管台州崇道觀每開席講戶外屨滿耆)
(老扶杖觀聽自號象山翁學者稱象山先生嘗與朱熹會鵝湖論辨所學多不合及熹守南康九淵)
(訪之熹與至白鹿洞九淵為講君子小人喻義利一章聽者至有泣下熹以為切中學者隱微深錮)
(之病門人楊簡袁燮舒璘沈煥能傳其學云舊浙江通志淳熙元年來婺東萊自三衢歸相會時東)
(萊與汪應辰書云陸君相聚五六日淳篤敬直流輩中少見其比)
楊與立(正德蘭谿縣志字子權浦城人受業朱子之門嘗知處州遂昌縣因家於蘭溪以道淑人)
(學者多宗之稱為船山先生所著有朱子語略十二卷)
王德良(宋濂王秉彝傳字秉彝和州人鉤經索史智識過人間徜徉山水見巖姿川容絪縕獻狀)
(情思烻烻然曰精聚神會吾殆與之無間豈古人所謂烟霞痼疾也耶勸之仕笑不答僑居金華建)
(藥區市中蓄善藥以賑人急甚窶者不受其直由是樂善之稱聞四方秉彝曰是善名我遂以榜其)
(堂)
明
李曄(獻徵錄字宗表其先封邱人有諱初者從宋南遷遂居錢塘其占籍金華之永康則自曄始曄)
(少從鄉里師口占詩能作驚人語往從永嘉鄭公僖學浙西憲副以茂才異等薦常山教諭包山書)
(院山長皆弗就翺翔東陽永嘉二邑間陳世恭迎館於家士多敬愛之著書賦詩若將終老洪武初)
(蒐訪遺逸有司首以曄貢補國子助教日從其長設為教條以責成效未及考竟以疾免踰年還永)
(康天性孝友奉母備至客於外月不見母必歸省有異味必以遺母在浙東時兄病疫得書倉皇戒)
(行李至則兄病已危瞪目視曄指取計簿并篋笥鐍器藏之曄不避疫染百端營救而愈悉還其兄)
(前所付博覽強記為文蒼勁詩緣情指事不煩雕刻有草閣集)
性天然(七修類稿永樂初有自稱性天然者寓金華東陽縣東山儀容俊偉識趣超卓惟披麻戴)
(笠不服常服盤桓於山南村落間與之游飲者每得其詩畫將死囑主人曰歛吾懸於林木足矣主)
(人卒葬之其邑里姓名終莫知之嘗見其歌及稱王姓者曰宗兄是必王其姓而建文朝之人也或)
(又號玉華山樵)
國朝
沈壽民(金華府志字眉生宣城人為諸生有聲崇禎九年行保舉法巡撫張國維以壽民應詔入)
(都抗疏論本兵楊嗣昌及總督熊文燦不報由是名動天下未幾移疾歸講學姑山攜家寓金華蘭)
(谿武義諸邑山中隱居著述窮餓終身門人私諡曰貞文先生有閑道錄姑山文集諸書行世)
衢州府
晉
殷浩(晉書本傳字深源陳郡長平人識度清遠弱冠有美名尤善立言與叔父融俱好老易融與浩)
(口談則辭屈由是為風流談論者所宗三府辟皆不就於時擬之管葛王濛謝尚知浩有確然之志)
(相謂曰深源不起當如蒼生何建元初衛將軍褚裒薦浩徵為建武將軍揚州刺史時桓温既滅蜀)
(威勢轉振朝廷憚之以浩有盛名朝野推服故引為心膂以抗温為是與温頗相疑貳遭父憂去職)
(服闋復為建武將軍揚州刺史遂參綜朝權以中原為己任上疏北征許洛將發墜馬時咸惡之既)
(而桓溫聞其敗上疏罪浩竟坐廢為庶人徙於東陽之信安縣浩少與温齊名而每心競温嘗問浩)
(君何如我浩曰我與君周旋久寧作我也浩雖被黜放口無怨言但終日書空作咄咄怪事四字而)
(已永和十二年卒咸安初故吏顧悦之上疏訟浩追復本官元豐九域志衢州信安軍有殷浩宅土)
(人號曰殷牆)
陳弘(衢州府志字伯猷閬中人有勇略喜讀書初依晉益州刺史王濬擢參謀太康元年濬克西陵)
(荆門彝道諸州自武昌抵建業所向克捷弘實左右之時鮮卑餘孽趙峻猖獗甚弘率輕騎襲擒之)
(黠黨皆懾伏上嘉其績特授崢嶸鎮總管封信安侯食邑三百戸遂家於信安年九十薨洪武初以)
(護國著靈異加贈寧邦感應侯更新祠宇以時享之)
唐
周美(正德江山縣志字元善淮右陸安里人為衢州刺史愛須江土沃民淳山水佳勝乃卜居江山)
(家焉析子孫為五坦曰新坦同坦學坦麗坦平坦)
汪處崇(龍游縣志徽州人越國公華之孫尉龍游遂家於團石世稱汪家灘有汪侯墓)
五代
吳祐孚(常山縣志宇齡交饒州人進士清泰二年守衢州解印綬居常山之紹德鄉晉天福五年)
(復起守汀州周廣順三年仕銀青光祿大夫檢校工部尚書兼御史中丞八世孫嘉進為江山教諭)
(遷居松峰)
詹從效(常山縣志字堯臣以字行南陽人為錢王鏐賓佐方鏐起偏將攻王郢敗黃巢削劉漢宏)
(兄弟之黨逐劉浩執薛朗皆堯臣功居多鏐建功臣堂立碑紀功堯臣與焉梁太祖即位封鏐吳越)
(王堯臣亦進節度副使閩中亂遣堯臣領兵至常山草萍地鎮守後乞骸定居八都彤舊莊卒追封)
(鎮東軍節度使開府儀同三司檢校太師鄂國公諡曰恭)
宋
王仁裕(衢州府志字德輦汴人晉翰林學士入周為左僕射加太子太保宋興棄官來信安隱居)
(穆陵號穆陵居士著西江集行世)
吾渭(衢州府志字清源姑蘇人多謀善斷曹彬下江南辟為參謀南唐既平進官都督授三衢守遂)
(家焉子淵居西安滿居開化)
樊清(常山縣志字從源南陽人元祐八年以薦授中書舍人尋拜翰林學士尚書右丞屢抗疏以裨)
(時政南渡後居常山之疊石子盤孫游俱登第曾孫充駙馬都尉)
趙鼎(傳詳名宦兩浙名賢錄聞喜人高宗即位除權戸部員外郎遂卜居衢州)
趙令矜(弘治衢州府志字表之太祖裔孫大觀三年賜上舍出身高宗中興除都官郎因上章畱)
(張浚罷居衢州未幾復官襲封安定郡王尋奉祠歸孝宗親灑宸翰以寵其行號超然居士)
胡正(衢州府志歙縣人仕至兵部尚書靖康中避亂來常邑卒葬郭山所居今名胡村)
孔端友(兩浙名賢錄曲阜裔建炎初襲封扈蹕南渡因家於衢後子玠嗣紹興六年詔權以衢州)
(學為家廟賜田五頃以奉烝嘗玠從弟傳字世文御史中丞道輔之後與玠同至衢後守臨川時建)
(昌軍亦累招降皆不受必欲見傳為信傳挺然往諭叛兵以平凡南渡後廟學皆傳所請所著有續)
(白氏六帖續尹植文樞紀要東家雜紀杉溪集及道輔擊蛇笏藏於家)
魏矼(宋史本傳字邦達和州歷陽人唐丞相知古後宣和二年上舍及第常山縣志建炎元年知常)
(山縣四年改衢州管内撫幹辦公事尋被召極言時政秦檜用事士大夫少失其意禍輒不測矼終)
(不少貶奉祠凡四任寓常山僧舍蕭然一室自奉雖薄而氣體甚充也紹興二十一年丁母憂卒於)
(喪次子三欽承欽緒欽弼俱登第今子孫散居常山及西安凡五族惟開化杜川文物尤世其家)
馬伸(兩浙名賢錄東平人政和中進士歷官左司諫有直聲隨高宗南渡寓家龍邱抗疏劾黃潛善)
(汪伯彥用奸誤國責監濮州酒税死道中後胡安國訟其冤請官其子孫以旌直臣不報)
徐大興(弘治衢州府志洛陽人父幸隆仕河南節度使時金人長驅入淮郡縣望風奔潰幸隆率)
(河陽兵拒死朝廷旌其忠大興守衢廉謹節概有幸隆遺風尋奉父遺骸葬於常山之護國寺山遂)
(解政家於常立祠於寺子孫世祀焉)
曾楙(弘治衢州府志字叔夏其先贑人元符進士宣和七年知興化府金人陷燕山詔帥守各募敢)
(死士入援楙率先諸郡以顯謨閣學士致仕楙祖平嘗為衢之判官因家焉有内外制文集東宮日)
(記弟開字天游登進士第權直學士院出知婺州羅汝楫謂開嘗阻和議遂落職寓衢十三年端居)
(簡出類山林枯槁之士有内外制藏於家)
周大憲(衢州府志字用章敦頤裔道州人宋南渡來衢見常山八都彤舊山奇秀遂家焉子旦五)
(經博士逵進士子孫分居東門大街餘遷江山濟寧永豐)
徐雲翔(常山縣志字允升汴人南渡遷臨安雲翔從呂祖謙周必大游擢進士第授衢州路西安)
(令悦衢風土遂遷居常山)
蔣羽(江山縣志字汝翔家世居吳高宗朝舉賢良辭不赴繼舉文學亦辭適三衢聞徐逸平講學南)
(塘里就訪酬和因見須江山水清邃占籍文明坊)
汪應辰(傳詳名宦宋史本傳請祠歸寓居常山之永年院)
趙子晝(宋史本傳字叔問燕王五世孫少警敏強記工書翰宣和初充詳定九域圖志編修官詔)
(為刑部員外郎以憂去建炎四年遷吏部員外郎尚書左司員外郎試太常少卿集太常因革禮八)
(十篇為二十七卷上言復春分祀高禖禮除權禮部侍郎遷徽猷閣直學士知秀州既而奉祠以歸)
(寓於衢)
范沖(兩浙名賢錄字元長祖禹長子建炎四年守衢因請祠與趙丞相鼎同居高宗以神哲兩朝錄)
(多失實召沖為宗正少卿兼直史館沖遂盡削蔡京蔡卞所增宣仁太后誣謗事又極言王安石變)
(法度之非蔡京誤國之罪上嘉納之書成遷起居郎兼侍讀改翰林侍讀學士未幾坐與趙鼎有連)
(奪職歸)
馬希言(西安縣志濮州鄄城人唐馬周後高祖給事應圖與從父諫議伸皆以節義著南渡後希)
(言為少卿寓龍邱)
華仁祖(衢州府志延陵人父為黃門侍郎以沮和議忤秦檜落職知饒州卒於官仁祖扶柩至衢)
(隱居城西黃茶後子孫遷居常山)
任古(弘治衢州府志字信儒世居濟寧建炎初登第紹興間宰甌寧以母憂歸過衢因卜葬焉廬墓)
(終喪除監察御史有拙齋遺稿三卷)
何若(弘治衢州府志字任叟建康人弱冠登第擢御史除簽書樞密院事以疾奉祠家於衢所著有)
(尚書春秋講義漢唐史評風山集)
邵知柔(福建通志字民望政和人進士兩浙名賢錄紹興間歷官國子祭酒以直龍圖閣奉祠寓)
(西安城東之菱塘舍側有古木輪囷離竒卧塘上知柔因繫小舟扁曰野航日夕吟咏其中題其詩)
(曰野航集)
韓公裔(弘治衢州府志字子扆家本開封為康邸舍人積功遷岳陽軍節度使先是史館修日歷)
(凡藩府舊事與覇府建置本末人無知者公裔省憶成書秦檜遣史官楊愿質之所記皆實檜欲賞)
(公裔會除保康軍承使檜疑其舍己而自求於上使言者論公裔與愿往來坐廢後奉祠家於衢卒)
(贈太尉諡恭榮洪邁誌其墓)
張毣(弘治衢州府志字仲思南京人登進士第建炎初守昭武金遣使約毣降附毣怒亟斬之先是)
(毣子申陷北和議成申欲取其父時毣居衢朝廷下衢趣遣行毣與秦檜書謂以子召父不孝背德)
(犯順不忠誓不與逆子俱生以故鄉郡不為給祿者十五年檜死始奉祠卒韓元吉誌其墓)
譚惟寅(尚友錄字子欽高要人紹興中登進士第官至浙西憲府讀書一覽終身不忘嘗寓衢州)
(祥符寺借燭閱碑不得遂以手摸之既歸畢錄黎明對本不遺一字)
李處全(江山縣志字粹伯洛陽人能文終侍御史弟處勵守衢州時處全寓須江仙居僧舍擇林)
(壑之勝與弟同家焉)
趙希綰(萬歷龍游縣志汴人工部郎中為和州防禦使居龍游四子與汶與潞與瀚與澧皆相繼)
(登上第御賜其居曰傳芳堂)
徐士安(衢州府志字公輔長沙人乾道進士令江山有政聲晚致政愛江俗朴茂遂占籍邑之南)
(門)
徐國鎮(常山縣志字定夫靈山人希賢六世孫封千戸侯率兵捍宼雄傑䡍倫輩理宗末棄職攜)
(家居常山之十都馬路隴疾革命以戈甲從瘞表厥志子孫徙居彤弓山)
元
左宗海(衢州府志字百會東萊人至正間孝廉教諭西安作人造士諸門下依依不忍舍構廬設)
(帳遂居於衢子孫十數世皆敦詩說禮好施明季有都御史忠義節烈名懋第者即其族也)
潘必卿(西安縣志字國相號南江豫章武寧人至正間以明經任衢州路教授嘗師事吳澄得程)
(朱要旨悉以所傳牖迪後學衢士婉畱久寓以終教育性至孝迎父文江就養以衢俗淳厚遂治第)
(孝義里因占籍云)
岳弘(弘治衢州府志湯陰人武穆王九世孫元末任江西鉛山州同知避亂僑居開化雲臺鄉之白)
(沙弘治十年參政周木檄縣求其後十三世孫奉祠焉仍給居室田土以優養之)
明
徐恢(衢州府志字伯弘鄱陽人元末登進士授永新令時陳友諒攻南昌守將朱文正湯和嬰城固)
(守明太祖引兵來援強弱不敵人懷觀望恢知友諒必敗明祖當興會友諒徵糧郡縣廬陵守遣恢)
(運納恢竟以糧歸吳太祖大喜即軍中授都御史鄱陽之捷恢與有力焉累官戸部尚書勅賜開國)
(元勲初僑寓杭城六卿坊後遷常山左坑居焉)
徐演(西安縣志字仲永福建人洪武鄉薦父宏明經舉任衢州教授道經浦城出江山鳳林鄉樂風)
(俗淳雅命演占籍焉演歷官助教翰林試楮先生傳進呈第一名特拜右春坊以疾告歸自江山遷)
(西安繼芳紹芳其裔也)
袁敬所(明詩綜敬所不知其名靖難後流寓常山之松嶺酒酣書五柳圖詩有江右布商見之曰)
(此吾鄉某編修何為在此敬所趨掩其口不顧而去常山縣志敬所五柳圖詩云藜杖芒鞵白布裘)
(山中甲子自春秋呼兒檢點門前柳莫遣花飛過石頭)
班琴(正德江山縣志京兆人號南軒福建布政使占籍江山子平字季清官至河南參政)
鄒璘(江山縣志號復齋成都人崇禎庚辰進士任古田知縣調補餘杭有政聲擢刑部郎中遇闖亂)
(國朝流寓江山南峰寺尋不食死子澄入籍登康熙壬子鄉薦)
國朝
王虎(衢州府志字在山山東文登縣人隨其父壽明至衢標驍勇善騎射康熙十三年討耿逆屢著)
(戰功制府李之芳拔授衢左營干總委運軍糧又調集鄉勇練卒伍直逼賊壘晝夜攻守甚力及耿)
(逆蕩平制府上其功候陞補而卒贈守備虎處衢五十餘年雖起自戎行能以禮法範家戸庭肅然)
(即比隣未嘗見其譁聲迕色)
嚴州府
唐
喻鳬(兩浙名賢錄南昌人開成中登進士第以詩名於時徙家睦州嘗與方干賦詩往還仕至烏程)
(尉有詩一卷行於世)
五代
章仁肇(兩浙名賢錄浦城人仕後周為檢校尚書工部侍郎兼耀武將軍有功於時廣順中徙居)
(桐廬安定鄉之窊石居仁行義鄉人敬服之宋季有名木者其裔孫也擅詩名號小客星有梅觀集)
(今居梧村者皆其流裔也)
宋
余稠(嚴州府志河間人仕吳越太傅建隆八年錢王俶歸宋稠輔以行太祖畱稠為睦州刺史因家)
(於郡之分陽數傳至誠一宋南渡為國子丞有異績著南疇集行世尋以元兵至臨安避居郡城遂)
(世其家)
商瑗(兩浙名賢錄其先汴人流寓西夏為都知兵馬使嘉祐六年因奉使歸宋奏獻密事上嘉其忠)
(賜地於浙之淳安以居即今遼源之芝山也子孫因家焉以蔭補官者三世)
黃裳(福建通志字冕仲南平人元豐五年對策第一政和間為端明殿學士禮部侍郎遷尚書嚴陵)
(志嘗游桐廬讀書於浮橋之禪定院又寓居閬仙洞者十餘載自號紫元翁舊時禪定院有紫元祠)
(堂閬仙洞有紫元菴皆祠裳也)
江端友(兩浙名賢錄字子我陳畱人博學能詩與呂居仁相倡和以元祐黨家居不仕亦不娶隱)
(居封邱門外靖康初丞相吳敏薦為承務郎諸王宮教授上書辯宣仁誣謗被黜渡江寓居桐廬之)
(蘆茨源自號七里先生後為太常少卿所著有七里先生自然菴集七卷)
(謹按江端友舊浙江通志作汪端友誤)
呂本中(宋史本傳字居仁宰相公著之曾孫好問之子幼而敏悟公著奇愛之少長從楊時游酢)
(尹焞遊紹興六年特賜進士出身擢起居舍人兼權中書舍人七年上幸建康本中奏當先為恢復)
(事業求人才䘏民隱講明法度詳審刑政開直言之路使人人得以盡情然後練兵謀以增師上流)
(固守淮甸使江南先有不可動之勢又奏江左形勢如九江鄂渚荆南諸路當宿重兵臨以重臣八)
(年兼權直學士院本中與秦檜同為郎檜既相私有引用本中封還除目檜風御史蕭振劾罷之提)
(舉太平觀卒學者稱為東萊先生嚴陵志本中河南人寓居桐廬之蘆茨源詩學黃山谷而主於自)
(然號彈丸法與江子我多唱和嘗作西江傳衣詩派圖列陳無已而下二十五人為法嗣謂皆出於)
(山谷云卒諡文清所著有詩友淵源錄春秋解童蒙訓等書行於世)
陳塤(兩浙名賢錄字伯和陽翟人博學工詩南渡寓居桐廬與滕岑相唱和岑盛稱之以為力追作)
(者嘗次岑韻山居詩云解組滄溟畔攜家紫翠間地臨雙港勝天與兩年閒茅屋靜聞雨竹籬疎見)
(山所慚隣舍老句險不容攀雙港者一名橫港即桐溪也以紹興進士終黟縣令)
謝翺(宋濂謝翺傳字臯羽福之長溪人父鑰通春秋翺世其學試進士不中倜儻有大志會丞相文)
(天祥開府延平長揖軍門諮事參軍已後别去及天祥被執以死翺悲不能禁隻影行浙水東嚴有)
(子陵釣臺翺設天祥主再拜伏酹號慟者三乃以竹如意擊石作楚歌招之歌闋竹石俱碎性嗜佳)
(山水雁山鼎湖蛟門候濤沃洲天姥四明金華洞天搜奇抉祕即著游錄游倦輒憩浦陽江源及睦)
(之白雲村尋隱者方鳳吳思齊晝夜吟詩不自休至元甲午去家武林西湖上明年肺疾作瀕死屬)
(其妻曰吾去鄉千里交游惟方韶卿吳子善最親愼收吾文及吾骨授之韶卿即鳳子善即思齊已)
(而鳳等至痊子陵臺南以文稿殉伐石表之曰粤謝翺墓無子其徒吳貴祠之月泉書院所著手抄)
(詩八卷雜文二十卷唐補傳一卷睦州山水人物古蹟記一卷浦陽先民傳一卷天地問集五卷東)
(坡夜雨句圖一卷宋鐃歌鼓吹曲一卷南史補帝紀贊一卷楚詞芳草圖補一卷浙東西遊錄九卷)
元
方回(元詩選傳字萬里别號虛谷歙縣人宋景定壬戌别省登第元時為建德路總管尋罷徜徉杭)
(睦間睨傲自高不修邊幅其自序桐江集云予自桐江休官閒居萬事廢忘獨於讀書作詩未之或)
(輟時年已六十餘矣嘗選唐宋以來近體詩評論之曰瀛奎律髓於情景虛實間三致意焉)
明
王宗顯(傳詳名宦江南通志和州人元季避亂僑居嚴州)
達兼善(遂安縣志西域人元蘭臺御史洪武初欲復其官力辭就教因家於遂今治東南達家井)
(其故居也)
許全(萬歷桐廬縣志丹徒人永樂間任縣尉操守不苟秩滿愛嚴陵風景因家焉子孫業儒不絶)
楊漢(桐廬縣志雲南人由舉人正德十一年自金華改知桐廬忠誠篤厚不務時譽不妄興作及休)
(致以親老家遠遂寓桐入籍初至金華時過桐江誤落其冠至是僑寓始知先兆云)
溫州府
晉
郭璞(溫州府志字景純弘農人嘗客甌為阡郡城有白鹿銜花之瑞故城名白鹿嘗謂九山象斗華)
(蓋松臺郭公海壇四山為斗魁積榖巽吉仁王三山為斗杓黃土靈官二山為輔弼且云此去干年)
(地氣始旺)
唐
孟浩然(唐書本傳浩然襄陽人溫州府志常過東甌訪友張子容遊孤嶼有衆山遙對酒孤嶼共)
(題詩之句又有樂成懷歸及别張子容詩)
(謹按浩然集中又有宿天台桐柏觀宿桐廬江建德江及渡浙江耶溪泛舟諸作知其久客浙中遊)
(歷殆徧不獨流連永嘉山水已也)
崔道融(文獻通考自稱東甌散人著東浮集九卷乾寧乙卯永嘉山齋編成蓋避地於此者溫州)
(府志道融荆南人)
五代
吳畦(瑞安縣志字禎祥登進士第歷官諫議大夫以諫舉兵討河東忤上意左遷潤州刺史時錢鏐)
(與董昌爭郡欲刧以兵不屈夜率二弟侍父母避地安固庫村遂家焉後葬其地子孫繁衍散處甌)
(栝惟安固為盛)
宋
徐奭(泰順縣志閩甌寧人祥符癸丑廷試賦鑄鼎象物擢第一自甌寧入安固居睦源今為木棉村)
呂夷簡(宋史本傳字坦夫壽州人進士及第補絳州軍事推官遷尚書祠部員外郎改起居舍人)
(知制誥再遷刑部郎中權知開封府治嚴辦有聲仁宗即位以給事中參知政事上疏陳八事曰正)
(朝綱塞邪徑禁貨賂辨佞壬絶女謁疎近習罷力役節冗費語甚切至進位司空以太尉致仕溫州)
(府志夷簡常慕東南山水佳勝寓雁山有淨明菴詩)
馮成(兩浙名賢錄字熙績滑州人魯國公守信之孫建炎間扈駕至溫州遂居永嘉德政鄉岳飛數)
(奇之羅致幕中屢與兀术戰捷收復州縣每念魯公以必死報國高宗書嘉忠二字賜之遂以嘉忠)
(名堂飛既冤死成遂滅跡人間以琴書自娛號湖山居士)
洪模(萬歷溫州府志丹陽人父擬知溫州有治劇才模歷官驃騎上將軍浙東宣慰使寓家於溫建)
(總政堂夢草堂)
徐定(兩浙名賢錄字德操泉之晉江人釋褐調處州教授娶永嘉鮑氏因家焉知邵武縣通判太平)
(州擢守潮州子璣字致中工詩世稱四靈璣其一也終長泰令孫似孫仕至浙東帥參宋末劉萬奴)
(欲屠城似孫力爭獲免鄉人德之)
元
黃公望(輟耕錄字子久自號大癡又號一峯本姓陸世居常熟後寓永嘉黃氏博學強記畫山水)
(宗董巨自成一家所作寫山水訣甚有理致人多效之卒未有得其彷彿者)
馬德(樂清縣志原名驥字萬甫任縣簿時方國珍亂海上德以生民為慮輒戎服戒軍旅為固守計)
(樂民咸藉以安後以衰老謝事家於樂清葬丹霞山)
李光(萬歷温州府志字彦明貴溪人至正末官樂清量田畝均事役民賴蘇息光有文武才嘗教諭)
(石門及溫郡又巡莆田掾樞府所至有績後以宼亂道梗即樂清家焉嘉靖間裔孫顯官至都御史)
明
鄭善夫(國寳新編字繼之福州人仕至南京驗封郎中發情聲詩古色精言高映霞表好遊名山)
(嘗寓雁蕩峻陟冥搜都忘内顧與衢州方豪同好)
文徵明(名山藏初名璧以字行更字徵仲長洲人父林為溫州太守文章政事有名於時徵明少)
(從遊林卒官溫人斂數百金為賻徵明固謝不受溫吏士謂文氏父子皆能廉修故郤金亭以林配)
(前守何文淵徵明書畫名重一時以貢至京尚書李充嗣大學士劉忠交薦授翰林院待詔致仕歸)
萬均佐(樂清縣志江西人官監察御史與樂清范霖同官相善因過訪見山川秀麗遂家焉剏室)
(於縣東堡其墓在西漈山)
顧錫疇(江南通志字九疇崑山人萬歷己未進士入翰林典福建試會政府以請託不從傅成其)
(罪削籍歸崇禎初召用歷陞至禮部尚書會父卒錫疇奔喪赴閩兵亂遇害葬溫州樂清縣志明末)
(避地至甌從台州來雁蕩低徊不去有咏懷畱别詩)
處州府
唐
李陽冰(傳詳名宦畿輔通志為縉雲令秩滿退居吏隱山)
宋
周啟明(宋史本傳字昭回金陵人占籍處州四舉進士皆第一景德中舉賢良方正科既召會東)
(封泰山言者謂此科本因灾異求直言非太平事遂報罷歸教弟子百餘人不復有仕進意仁宗即)
(位除試助教遷祕書郎改太常丞啟明篤學藏書數千卷多手自傳寫而能口誦之有古律詩賦牋)
(啟雜文千六百餘篇)
趙希懌(宋史本傳字伯和燕王八世孫崇禎處州府志寓居青田登淳熙進士守信州諸邑積逋)
(數萬悉蠲之郡計亦無缺提舉江西歲饑賑濟給憑令民就糴歷官至端明殿學士昭信軍節度使)
(開府儀同三司贈少保追封成國公諡正惠生平茹蔬施藥凡可以濟人利物靡不為子與□與悊)
(與懃皆貴顯與愿寧宗召入宮賜名曮封榮王開禧三年立為太子改名詢寓居縣百步新市巷及)
(召入迎以寶幢導出此街因名寶幢街)
洪煥(縉雲縣志饒州鄱陽人适之子淳熙間任處州僉判因家於縉雲百岡山中誅茅縛屋翛然自)
(放工詩文淹雅詳核克繼祖父之風)
鄒應龍(崇禎處州府志福建邵武人慶元丙辰廷試第一累官至參知政事先試禮部日麗水葉)
(挺充考試官應龍實挺取中又娶挺之女因家麗水人名其所居之里曰德星里)
元
李德大(縉雲縣志唐令李陽冰之裔至正間授縉雲美化書院山長睹窪樽手澤遂結廬山麓)
扶長卿(縉雲縣志揚州人元末仕縉雲典史有政聲秩滿遂居邑之廻石)
明
朱成遠(括蒼彙紀宜春人洪武間知縉雲操持幹濟夐出人表善詞翰接禮賢士以詢民瘼罷官)
(後僑寓邑城好植花木人以潘安仁擬之)
周顥(慶元縣志字仲昭山西澤州人永樂十八年由太學授慶元縣丞歷九載清勤慈惠秩滿不樂)
(仕進僑居邑城葬竹溪之原其子公榮因家焉)
阮廷貴(慶元縣志四川永川人正統間由太學來丞慶元多惠政士民悦之遂家焉)
雪溪漁父(青田縣志不知何許人獨擔囊至青田就村中沽酒囊出玉杯自飲問姓名不答但)
(云雪溪漁父邑人陳中川邀至齋一飲數斗或終日不食見詩文輒為改竄又題所懸畫竹詞翰並)
(妙後不知所往)
浙江通志卷一百九十五
