浙江通志卷二百三十八
陵墓(四)
紹興府
山隂縣
越陳音塜嘉泰會稽志在縣西南五里是為陳音
山音善射者范曄記云其塜壁猶畫作騎射之像
漢靈文園明一統志在山隂縣境漢文帝薄太后
之父卒葬於此
漢會稽太守馬臻墓紹興府志在鑑湖舗西(𫝊詳名宦)
漢下邳令謝夷吾墓嘉泰會稽志在種山南(華鎮覽古)
(云今府宅儀門下)夷吾將死敕其家曰漢末當亂必有𤼵
掘露骸之禍宜懸棺下葬子孫遵之故得獨全(𫝊詳)
(方技)
晉尚書左僕射孔愉墓嘉泰會稽志在縣南二十
九里(𫝊詳名臣)
晉會稽内史郄愔墓名勝志在城西南二十五里
(𫝊詳名宦)
晉會稽内史謝輶墓於越新編在縣西三十里(名勝)
(志謝靈運之從祖也)
宋臨川内史謝靈運墓嘉泰會稽志在縣南三十
三里靈運死廣州歸葬於此(𫝊詳文苑)
唐吏部侍郎謚定徐浩墓嘉泰會稽志在縣南二
十一里(𫝊詳文苑)
唐祕書監賀知章墓於越新編在府城南九里因
名九里墓在山巔鄉人呼為賀墓(𫝊詳文苑)
唐刺史康希詵墓嘉泰會稽志在蘭亭希詵會稽
人歴饒海台睦四州刺史其碑顔魯公撰并書郡
守吳奎得之王荆公及弟平甫賦詩而墓始著
唐康德言墓名勝志在離渚屭石湖旁湖之得名
以其墓碑石屭云
宋魏惠憲王趙愷墓嘉泰會稽志在法華山王孝
宗第二子初自魏邸出判寧國府又判明州兼領
雍州牧薨有旨宜於紹興善地權厝遂厝於天衣
寺之法堂遣使軷祭且視窆焉
宋太師賀王謚孝敏趙士夽墓嘉泰會稽志在天衣
寺法華山
宋節度使滕國公謚恭靖趙不微墓嘉泰會稽志
在東黃直閣不羈祔
宋知郡陸眷墓嘉泰會稽志在黃祊嶺
宋尚書齊執象墓嘉泰會稽志在昌原
宋銀青光禄大夫傅𫝊正墓嘉泰會稽志在承務
鄉尚書墨卿祔
宋修撰宋煇墓嘉泰會稽志在九里
宋提學朱興宗墓嘉泰會稽志在苦竹村
宋中書王孝迪墓嘉泰會稽志在九里
宋贈開府儀同三司謚忠肅陳過庭墓嘉泰會稽
志在黃祊嶺(𫝊詳忠臣)
宋特進王俊乂墓嘉泰會稽志在西山尚書佐祔
(紹興府志西山村有王佐祠額曰忠孝乃同榜進士朱熹書後於墓傍掘得南宋全皇后妹合葬墓)
(碑始知佐曾孫婦亦祔於此)
宋提舉司馬棿墓嘉泰會稽志在亭山侍郎伋監
丞僖祔
宋顯謨閣待制吕正已墓嘉泰會稽志在九里
宋太子太師祁國公杜衍墓嘉泰會稽志在永昌
鄉苦竹村(𫝊詳名臣)
宋觀文殿學士謚威敏孫沔墓嘉泰會稽志在承
務鄉(𫝊詳武功)
宋太保陸昭墓嘉泰會稽志在承務鄉左丞之祖
四世葬此有陸氏大墓碑
宋右史唐閎墓嘉泰會稽志在蘭亭
宋運使唐閱墓嘉泰會稽志在古城(𫝊詳循吏)
宋銀青光禄大夫石元之墓嘉泰會稽志在盛塘
孫朝議瑞中寺正邦哲祔
宋提舉石繼曾墓嘉泰會稽志在謝墅
宋少卿唐翊墓名勝志在蘭亭西(𫝊詳循吏)
元僉江浙樞密院事西夏侯謚忠勇穆爾古蘇墓
山隂縣志以紹興錄事司總督越兵為御史拜珠
所殺今墓在蕺山(𫝊詳名宦吳騵弔西夏侯墓詩鎮越城邊將星墮蘭臺忽起蕭)
(牆禍殘軍不領戰衣歸屍首那將革囊裹旁無石獸表無文至今不識誰家墳棠梨花開曉無迹墳)
(頭高處羊成羣憶昔孤城臨大敵保全竟賴斯人力當時不見起祁連向後誰能錮隂宅百年陵谷)
(儘如斯故老於今有口碑元堂隂深土花碧萇宏流血應淋漓)
明太守白玉墓紹興府志在卧龍山之隂玉漢中
人明正統中卒因葬焉
明新建伯謚文成王守仁墓紹興府志在花街洪
溪(𫝊詳名臣)
明巡撫徐如翰墓山隂縣志在古城山麓
明徐渭墓山隂縣志在木柵山(𫝊詳文苑)
明吏部尚書孫鑨墓山隂縣志在鑄浦山(𫝊詳名臣)
明光禄卿孫如法墓餘姚縣志在山隂鳳凰山(𫝊詳)
(名臣)
明貴湖雲川廣五省總督朱燮元墓在九里山(𫝊詳)
(名臣)
明太倉州判傅元縉墓在花徑山
明戶部尚書謚文正倪元璐墓紹興府志在白蓮
嶴山聖儀洞(𫝊詳忠臣舊浙江通志康熙十年巡撫范承謨以其子孫貧不能葬捐俸)
(四十金行府議知府張三異更為捐俸營葬先是里紳姜天樞知文正無葬地欲以白蓮嶴山贈之)
(後竟踐其言)
明蘇松巡撫祁彪佳墓舊浙江通志在亭山(𫝊詳忠臣)
會稽縣
大禹陵嘉泰會稽志圖經云在會稽縣南一十三
里禹巡狩江南上苗山會計諸侯死而葬焉劉向
書云禹葬會稽不改其列謂不改林木百物之列
也苗山自禹葬後更名會稽是山之東有隴隠若
劍脊西嚮而下下有窆石或云此正葬處疑未敢
信窆石之左是為禹廟背湖而南嚮按皇覽禹塜
在會稽山自先秦古書帝王墓皆不稱陵陵之名
實自漢始(越絶書禹巡狩大越見耆老納詩書審銓衡平斗斛死葬會稽葦槨桐棺穿壙)
(七尺上無漏洩下無即水壇高三尺土階三等延袤一畆吳越春秋無佘始受封雖有鳥田之利租)
(貢纔給宗廟祭祀之費乃復隨陵陸而耕種或逐禽鹿而給食不設宫室之飾從民所居春秋祠禹)
(墓於會稽)紹興府志宋乾德四年詔吳越立禹廟於會
稽置守陵五戶長吏春秋奉祀紹熙三年十月修
大禹陵廟(釋贊寧𫝊載越中禹志者高松數十株參天遠望無不見故郡人謂之禹志也)
(實巡狩至會稽葬於此陵今與山為一體皆變為石矣若然者古之志即今之陵也方輿勝覽窆石)
(在禹廟舊經云禹葬以此石為窆禹穴在龍瑞宫之側東莱云大石中斷成罅殊不古殆非司馬子)
(長所探也)明洪武三年浙江行省進大禹陵廟圖九年
令百步之内禁人樵採設陵戶二人有司督近陵
人看守每三年遣道士齎香帛致祭登極遣官告
祭每歲有司以春秋二仲月祭(諸葛興大禹陵頌瞻越山兮境東鬱)
(喬木兮岑叢倚青霞兮窆石枕碧流兮寳宫端黻冕兮穆穆列爼豆兮雍雍梅為梁兮挟風雨倏而)
(来兮忽而去芝産殿兮閒見橘垂庭兮猶古璧騰輝兮珪薦瑞書金簡兮緘石匱朝萬玉兮可想探)
(靈文兮何祕嗟洚水兮横流民昏墊兮隠憂運大智兮無事錫洪範兮叙疇身勞兮五嶽迹書兮九)
(州亶王心兮不矜迄四海兮歌謳猗聖宋兮中興駐翠蹕兮稽城獨懷勤兮曠代粲奎文兮日星揚)
(舲兮拊鼓吳歈兮鄭舞奠桂酒兮蘭肴庶幾彷彿兮菲食卑宫之遺矩鄭善夫禹陵詩脫屣行探禹)
(穴靈萬年鴻寳祕丹扄梅梁窆石空山裏想見虞廷舊典型陳子龍禹陵詩夏王南狩日會計此山)
(陽玉帛朝羣后旌旗擁大荒防風膏斧鉞蒼水貢文章九鼎山河奠雙珪日月光橋陵遺劍碧梧野)
(出雲黃廟貌垂千祀神功啟百王烟霞移石壁雷雨暗梅梁白鶴留隂羽丹楓落曉霜銀池噴不起)
(金簡穴能藏湍道鉦音𤼵風簷鈴語揚冕旒瞻律度圭璧侍班行鳥鼠游神座龍蛇静帝鄉庚辰来)
(上佐癸甲授元良元女精靈盡黃熊哀慕長夏書存渾渾越絶紀茫茫萬古終河洛其咨永不亡)
國朝康熙二十一年遣徐誥武致祭二十八年二月十
四日
聖祖仁皇帝南巡
詣廟致祭十六日欽奉
上諭修理(恭紀首卷)三十五年遣王材任致祭三十六年遣王
焯致祭四十八年遣盧起龍致祭五十八年遣田
文鏡致祭六十一年十一月
世宗憲皇帝即位遣穆理渾於雍正元年二月致祭
御祭文
自古帝王繼天出治建極綏猷莫不澤被生民仁周海
宇維我
皇考峻德鴻勲嫓美前古顯謨承烈垂裕後昆朕以眇躬
纘膺大寳當兹嗣位之始宜修享祀之儀特遣專官虔
申昭告惟冀時和歲稔物阜民安淳風徧洽乎寰區厚
德長孚於率土尚其歆格鑒此精誠
雍正二年正月遣覺羅常泰致祭七年三月奉
上諭自古帝王皆有功德於民雖世代久遠而敬禮崇奉
之心不當弛懈其陵寢所在乃神所憑依尤當加意防
衛勿使䙝慢至於往聖先賢名臣忠烈芳型永作楷模
正氣常留天壤其祠宇塋墓亦當恭敬守護以申仰止
之忱着各省督撫轉飭各屬將境内所有古昔陵寢祠
墓勤加巡視防護稽查務令嚴肅潔淨以展誠恪若有
應行修葺之處着動用本省存公銀兩委員料理朕見
歴代帝王皆有保護古昔陵寢之飭諭而究無奉行之
實朕雍正元年恩詔内即以修葺歴代帝王陵寢通行
申飭亦恐有司相沿積習視為泛常嗣後着於每年年
底令該地方官將防護無誤之處結報督撫該督撫造
冊轉報工部彙齊奏聞倘所報不實一經發覺定將該
督撫及地方官分别議處特諭欽此欽遵於禹陵應修
處所勘估修葺敬謹防護十三年九月
今上皇帝即位遣朱必階於是年十二月告祭
御祭文
禮崇典祀光爼豆於前徽念切景行薦馨香於往哲
惟
帝王繼
天立極撫世諴民豐功焜耀於生前駿烈昭垂於宇宙溯
典型於在昔凜法監之常存朕以藐功繼登大寳屬
膺圖之伊始宜展祀以告虔特遣專官祗遵彝典苾
芬在列備三獻之隆儀靈爽式憑仰千秋之明德尚
其歆格永錫鴻禧謹告
(謹按禹穴者禹藏書之所唐鄭魴從事越州大書禹穴二字立石序之觀察使元稹為之銘其在會)
(稽無疑明楊慎丹鉛錄云蜀之石泉禹生之地謂之禹穴劉遠夫修蜀志得碑刻禹穴二字乃李白)
(所書始知會稽禹穴之誤夫邱墳巖穴皆古昔藏書所名未聞生其地而稱為穴者李白蜀人無論)
(其書不足信即有之必唐後已有記載豈有歴宋元迄明始得之者况司馬遷自序云予年二十而)
(南游江淮上會稽探禹穴闚九疑浮於沅湘語次秩然而近作廣輿記者惑於慎之說遂解曰上會)
(稽總吳地也探禹穴上巴蜀也謬矣邑令昝霨林重刻石於宛委山而辨之如此因錄存其概云)
宋永祐攢宫萬歷會稽縣志紹興十二年金人以
徽宗及皇后鄭氏梓宫来還十月攢昭慈太后攢
宫西北改陵名永祐徽宗顯仁皇后韋氏從徽宗
北遷紹興十二年還臨安二十九年攢於永祐陵
西高宗憲節皇后邢氏從三宫北遷紹興十二年
梓宫至攢昭慈太后攢宫西(宋史孟皇后𫝊后洛州人眉州防禦使馬)
(軍都虞侯贈太尉元之孫女元祐七年冊為皇后康王即位稱隆祐太后紹興五年殯於會稽上皇)
(村改謚昭慈聖獻后)
宋高宗陵萬歷會稽縣志淳熙十四年攢於會稽
之永思陵(宋史高宗紀帝諱構字德基徽宗第九子母顯仁皇后韋氏在位三十二年宋)
(史吳皇后𫝊后開封人父近累官武翼郎贈太師紹興十三年立為皇后孝宗即位尊曰壽聖太上)
(皇后謚憲聖慈烈攢祔於永思陵)
宋孝宗陵萬歷會稽縣志紹熙五年攢永思陵西
上陵名曰永阜(宋史孝宗紀帝諱眘字元永太祖七世孫紹興二年賜名瑗三十年)
(二月立為皇子更名瑋三十二年五月立為皇太子改今名在位二十七年宋史謝皇后𫝊后丹陽)
(人淳熙三年立為皇后謚成肅攢祔於永阜陵)
宋光宗陵萬歷會稽縣志慶元六年攢會稽上陵
名曰永崇(宋史光宗紀帝諱惇孝宗第三子母成穆皇后郭氏在位六年)
宋寧宗陵萬歷會稽縣志嘉定十七年葬會稽上
陵名曰永茂寧宗仁烈皇后楊氏紹定五年祔永
茂陵(方輿勝覽寧宗永茂陵其地乃泰寧寺之舊址嘉定十七年冬命楊曅為按行使歸奏云)
(獨泰寧寺之山山崗偉特五峯在前直以上皇山之雄翼以紫金白鹿之秀宜為先帝弓劍之藏遂)
(遷寺定卜焉宋史寧宗紀帝諱擴光宗第二子母慈懿皇后李氏在位三十一年宋史楊皇后𫝊后)
(會稽人有楊次山者后自謂其兄遂姓楊氏進貴妃立為后謚曰恭聖仁烈)
宋理宗陵萬歷會稽縣志景定五年葬會稽上陵
名曰永穆(宋史理宗紀帝諱昀太祖十世孫父希壚追封榮王家於紹興山隂縣母慈顯)
(夫人金氏在位四十一年)
宋度宗陵萬歷會稽縣志咸淳十年攢上陵名曰
永紹(宋史度宗紀帝諱禥太祖十一世孫父嗣榮王與芮理宗母弟也在位十一年)明一
統志以上諸陵皆在會稽縣東南寳山惟孝宗理
宗二陵朝廷遣官致祭(會稽縣志至元戊寅西僧楊璉真珈奏𤼵諸陵宋遺)
(民山隂唐珏?易以偽骨取真者葬之山隂天章寺前六陵各為一函每陵樹冬青一以識)紹
興府志明洪武三年浙江行省進宋諸陵圖惟孝
理二陵獻殿三間繚以周垣餘僅存封樹九年令
五百步之内禁人樵採設陵戶二人有司督近陵
之人看守内外禁山三千七百三十五畆田三十
八畆九分歲久為居民所侵正統間趙伯泰奏復
弘治元年復帖縣典史張宏檢勘具冊以覆其後
乃割禁山之半佃為民業其半亦令居民守之而
入其租然樵採之禁守衛之夫寖以疎矣(林景熙冬青花)
(詩冬青花花時一日腸九折隔江風雨清影空五月深山護微雪石根雲氣龍所藏尋常螻螘不敢)
(穴移来此種非人間曾識萬年觴底月蜀魂飛繞百鳥臣夜半一聲山竹裂陶望齡六陵懷古詩六)
(陵風露入深秋松栢蕭蕭萬壑幽憶昔普天悲鑄鼎只今何地問藏舟百年車馬驅南國盡日狐狸)
(嘯古丘二帝寝園尤寂寞黃沙白草不堪求)
國朝雍正七年三月欽奉
上諭飭令該地方官欽遵於宋高宗以下六陵加意防
護
越若耶大塜越絶書句踐徙葬先君夫鐔塜也去
縣二十五里
越王允常塜水經注在木客村句踐都琅邪欲移
允常塜塜中生分風飛沙射人人不得近句踐謂
不欲遂止
越王句踐塜越絶書獨山大塜者句踐自治以為
塜徙琅邪塜不成去縣九里
越句踐庶子塜嘉泰會稽志在夫山按越世家句
踐之後為王子鼫與而庶子不得其名
越大夫文種墓嘉泰會稽志在種山(𫝊詳忠臣水經注浙江又)
(東北徑重山西大夫文種之所葬也)
越秦伊塜越絶書句踐客秦伊善灼龜者塜也因
名塜為秦伊山嘉泰會稽志按十道志當在龜山
下
漢靈文園名勝志薄太后父也吳人死山隂因葬
焉文帝即位追尊靈文侯會稽郡置園邑三百家
史記索隠云在會稽縣西北□山上今猶有兆域
括地志以為檝山去會稽西北三里一名稷山
漢孝女曹娥墓嘉泰會稽志在縣東七十二里自
漢元嘉初縣長度尚改葬娥浦江道邊至今存焉
墓所有翁仲對峙亭曰雙檜後人所封植也(𫝊詳列女)
晉八仙塜名勝志在白塔山舊志嵇康善琴過白
塔宿𫝊舍遇古伶官之魄而得廣陵散曲曲終指
其葬處至今窟穴猶在
吳越忠遜王錢倧墓萬歷會稽縣志在秦望山北
地名昌源以王禮葬(林景熙忠遜王墓詩牛頭一星化為石千仞稜層垂鐵脊)
(隆隆隠隠佳氣藏列峯環拱效圭璧玉棺何代埋衣冠三朝萬乘子復孫典冊輝煌照九土歲時園)
(廟嚴駿奔輪雲自古幾翻覆山靈不守松栢秃離離荒草鬼火青麥飯無人灑林麓我来弔古欲雪)
(天梵宫金碧棲寒烟殘僧相對語寂寞苔梅隔嶺青年年)
宋太傅信王趙璩墓萬歷會稽縣志在昌源石傘
峯以少保恩平郡王判大宗正後進少傅薨贈太
保信王慶元六年加贈太傅
宋榮王趙希瓐墓萬歷會稽縣志在昌源理宗父
宋諫議贈太傅陸軫墓嘉泰會稽志在五雲鄉焦
塢
宋都官贈太尉陸珪墓嘉泰會稽志在袁孝鄉今
改葬鷲峯寺前
宋内翰錢希白墓嘉泰會稽志在天柱峯下子集
賢彦遠裔孫伯言祔
宋陸𤼵運墓嘉泰會稽志在富盛鄉子郎中沅祔
宋左丞陸佃墓萬歷會稽縣志在陶宴嶺支峰(𫝊詳)
(儒林)
宋少師陸宰墓嘉泰會稽志在雲門盧家㠗知郡
淞通判涭並祔
宋右司陸長民墓嘉泰會稽志在上臯尚書塢參
議静之提舉升之教授光之並祔
宋計議蘇師德墓嘉泰會稽志在陶宴嶺吏部玭
祔
宋樞密楊愿墓嘉泰會稽志在何山知郡祜祔
宋司諫詹亢宗墓嘉泰會稽志在秦望山
宋太博詹林宗墓嘉泰會稽志在鹿里大監騤祔
宋司諫梁仲敏墓嘉泰會稽志在秦望山(𫝊詳名臣)
宋賢良齊唐墓嘉泰會稽志在昌原(𫝊詳文苑)
宋内翰顧臨墓嘉泰會稽志在昌梁(𫝊詳名臣)
宋屯田傅瑩墓嘉泰會稽志在浪港山
宋提舉王然墓嘉泰會稽志在五雲鄉中竈判院
漻侍郎瀹並祔
宋知郡王饎墓嘉泰會稽志在蔡村
宋樞密富直柔知府富杞墓嘉泰會稽志在古城
宋祕書張淵墓嘉泰會稽志在昌原
宋吏部侍郎莫叔光墓嘉泰會稽志在平水(𫝊詳名臣)
宋贈光禄大夫謚文清曾幾墓嘉泰會稽志在道
樹大理卿逢侍郎逮並祔(𫝊詳寓賢會稽縣志幾贛州人卜居於越卒葬)
(鳳凰山)
宋資政殿學士韓肖胄左司韓膺胄運使韓髦墓
萬歷會稽縣志並在太平鄉日鑄嶺(𫝊詳寓賢)
宋刑部尚書胡直孺墓會稽縣志在雲門白水塘
(𫝊詳寓賢)
宋贈開府儀同三司謚忠肅陳過庭墓嘉泰會稽
志在黃祊嶺(𫝊詳忠臣)
宋太尉李顯忠墓於越新編在法華嶺之側(傳詳名宦)
宋編修傅堯咨墓嘉泰會稽志在石旗山給事中
崧卿左藏檜並祔(𫝊詳名臣)
宋和靖先生尹焞墓萬歷會稽縣志在龍瑞宫前
石帆山下(𫝊詳寓賢季本和靖先生墓詩序墓在會稽龍瑞山嘉靖中為里豪所𤼵得其)
(誌石見者聞於官時莆田洪玉方知府事使人訪求石已毁矣乃即城南捨子橋下為祠祀之葛焜)
(和靖尹先生墓詩千巖競竒秀石帆如飛揚高山自景仰矧有德義藏侃侃彦明氏獨透聲利場廷)
(問且不辱逆豫胡能戕善養慰母賢異代猶餘芳豈無簮紱輩當途共趨蹌翁仲卧豐草石穴須臾)
(光何如此丘土突然起崇岡松柏儼成列四時鬱蒼蒼吾道日以南寧獨龜山楊瓣香致殷勤願為)
(樹門牆)
宋尚書王希吕墓萬歷會稽縣志在三都之破塘
里
宋寳章閣待制陸游墓萬歷會稽縣志在雲門盧
家嶴(𫝊詳文苑)
宋孝子蔡定墓會稽縣志在觀嶺下(𫝊詳孝友)
元處士韓性墓萬歷會稽縣志在木石崗(𫝊詳儒林)
明南吏部尚書王華墓紹興府志在天柱峯下(𫝊詳)
(名臣)
明都御史謚端肅趙錦墓餘姚縣志在會稽蘭亭
婁家塢(𫝊詳名臣)
明左諭德張元忭墓紹興府志在小南山(𫝊詳儒林)
明固原道贈太僕寺卿謚忠烈陸夢龍墓會稽縣
志在桐塢(𫝊詳忠臣)
明長史贈副使章尚絅墓會稽縣志在師古墩(𫝊詳)
(忠臣)
明左諭德贈禮部侍郎謚文忠周鳳翔墓紹興府
志葬會稽洋之後山(𫝊詳忠臣)
明左都御史劉宗周墓紹興府志在下蔣(𫝊詳儒林)
明諸生王毓蓍墓會稽縣志在上竈(𫝊詳忠臣)
蕭山縣
漢驃騎將軍錢塘侯朱儁墓嘉泰會稽志在洛思
山郡國志云儁葬於此洛人送葬登山望洛一歎
而絶也孔曅記又稱儁為光禄大夫時遭母哀將
洛下冡師歸登山相望冡師去鄉既遠目極千里
北望京洛遂縈咽而死因葬山頂然則洛思山者
又為冡師墓也今兩存之(傳詳武功)
晉曹亮墓於越新編在昭明鄉
晉會稽内史夏靖墓紹興府志在螺山
晉東陽太守山遐墓名勝志在由化鄉山簡之子
濤之孫也(𫝊詳名宦)
晉許旼墓嘉泰會稽志在縣東三十二里許詢之
父旼晚居蘭山
宋郭世道墓蕭山縣志刊誤在郭墓山郭原平所
營之墓也誌曰郭璞墓璞葬暨陽今之常州江隂
縣(𫝊詳孝友南史郭原平𫝊原平父世道死原平念凶功不可以假人訪邑中營凶者助之運力)
(遂大閑練一切窀穸之事因心當禮營構之善無如原平凡營墓者必詣焉)
宋會稽太守羊元保墓於越新編在長興鄉
齊高平太守謚壯侯戴僧静墓蕭山縣志在昭明
鄉(𫝊詳武功)
唐兵部尚書鎮遏使徐鴻墓紹興府志在長山鄉
唐刑部尚書張亮墓於越新編在北幹山下
宋兵部員外郎王絲墓嘉泰會稽志在縣西南八
里(𫝊詳循吏)
宋侍郎王弗墓嘉泰會稽志在廣福寺旁
宋職方沈衡墓紹興府志在儀鳳鄉
宋厲大資墓於越新編在郭墓山石獸俱存
宋待制張稱孫墓紹興府志在湘湖龜山石獸俱
存
宋冀王楊次山墓蕭山縣志在楊岐山西塢
(謹按毛竒齡蕭山志刊誤云次山封會稽郡王追封冀王且本𫝊明云家越之上虞非蕭山人也墓)
(之在蕭亦不可信仍舊志錄以俟考)
元趙誠墓於越新編在北幹山之陽(𫝊詳名宦)
明南吏部尚書諡文靖魏驥墓於越新編在湘湖
齊家圩(傳詳名臣)
明南工部尚書張嵿墓舊浙江通志在覺海山(𫝊詳)
(名臣)
明侍郎王三才墓蕭山縣志在溪頭塢
國朝
通政使周之麟墓蕭山縣志在来蘇鄉(𫝊詳名臣)康熙
年間
賜祭葬
諸暨縣
晉右軍將軍王羲之墓紹興府志孔曅記云在苧
羅山孫綽作碑王獻之書碑亡已久或云在&KR0792;金
庭山或云在會稽雲門山智永𫝊云欲近祖墓便
拜埽移居雲門寺則在雲門者近是然雲門今無
迹也(𫝊詳寓賢)
晉劉龍子母墓紹興府志晉時劉姓一男子釣於
五泄溪得驪珠吞之化龍飛去人號劉龍子其母
墓在撞江石山每清明龍子来展墓必風雨晦冥
墓上松二株至今竒古可愛相𫝊龍子所植云
宋安定郡王趙令詪墓嘉泰會稽志在花山(諸暨縣志)
(令詪宋宗室世膺之子兩知紹興府有惠政卒葬諸暨之龍泉鄉子孫因家焉)
宋新安郡王趙士術墓嘉泰會稽志在陶朱鄉
宋安定郡王趙子清墓嘉泰會稽志在安俗鄉
宋郎中馬純墓嘉泰會稽志在陶朱鄉寺丞延之
祔
宋都承廖虞弼墓嘉泰會稽志在陶朱鄉
宋待制姚舜明墓紹興府志在長寧鄉子樞密憲
墓亦在旁(𫝊詳武功)
明知州欒鳳墓紹興府志在苧羅山(𫝊詳名宦)
明知縣吳亨墓諸暨縣志在龍華山(𫝊詳名宦)
餘姚縣
漢隠士嚴光墓寳慶會稽續志在縣東北十里陳
山光蓋嘗家是山而歸葬焉乾道中史文惠公鎮
越始告縣表墓道起精舍曰客星菴而為之置田
長吏以時奉嘗(史洁嚴先生墓詩玉匣蛟龍已草莱一丘馬鬛尚封培雲臺若也標)
(名姓千古誰知有釣臺陳允平嚴墓詩山高石怪水泠泠三尺孤墳葬客星遙想陵原松檜色曉烟)
(暮雨為誰青)
漢日南太守虞國墓嘉靖餘姚縣志在雙雁鄉國
守日南雙雁隨還餘姚國死雁棲墓不去死乃瘞
之墓旁名曰雁塜
漢上虞令劉綱墓紹興府志在四明鄉皂莢塢與
其妻樊夫人並昇仙其蛻骨合葬云(孫應時皂莢塢詩劉樊蛻)
(骨此登仙老木當年已插天仙骨帶枯猶秀潤蒼皮新長更榮鮮蟠桃待熟三千歲銅狄重摩五百)
(年化鶴未歸山寂寂徘徊誰與問因緣)
吳騎都尉虞翻墓嘉靖餘姚縣志在鳳亭鄉羅壁
山下(𫝊詳儒林)
唐學士汪亮墓紹興府志在四明鄉石井山
宋秀王趙伯圭墓嘉靖餘姚縣志在從山秀王孝
宗本生之父家餘姚而葬焉(陳綱謁秀王墓詩秀王陵墓此山巔古寺)
(荒涼隧道邊花礎蛟龍蟠夜月蘇碑麟鳳泣秋烟劫灰不冺三千界香火今餘二百年頭白老僧言)
(歴歴逢人揮淚佛燈前)
宋德興丞胡宗伋墓餘姚縣志在翁湖山(𫝊詳儒林)
宋禮部尚書諡獻肅胡沂墓嘉泰會稽志在澄溪
(𫝊詳名臣)
宋徽猷閣待制陳槖墓嘉泰會稽志在化安寺(𫝊詳)
(名臣)
宋資政殿學士諡莊簡李光墓嘉靖餘姚縣志在
姜山(𫝊詳名臣)
宋丞相史巖之墓舊浙江通志在梅梁山石柱香
亭尚存
宋知温州莫子純墓餘姚縣志在烏戎山(𫝊詳名臣)
宋知府趙彦嗣墓嘉泰會稽志在鳳亭鄉
宋太常卿孫子秀墓餘姚縣志在四明鄉(𫝊詳循吏)
宋知常熟縣孫應時墓餘姚縣志在游源竹山(𫝊詳)
(循吏)
宋知府趙師龍墓嘉泰會稽志在石堰
元教諭黃叔英墓嘉靖餘姚縣志在游源之竹山
(𫝊詳儒林)
明參議錢古訓墓餘姚縣志在客星山(𫝊詳武功)
明侍郎史琳墓餘姚縣志在玉泉山(𫝊詳武功)
明刑部侍郎劉季箎墓餘姚縣志在豐山(𫝊詳名臣)
明瓊山教諭趙謙墓嘉靖餘姚縣志在塢山(𫝊詳儒林)
明廣東按察使諡忠襄毛吉墓餘姚縣志在豐山
(𫝊詳忠臣)
明鄖陽巡撫宋冕墓餘姚縣志在滸塘山(𫝊詳名臣)
明大學士謝遷墓餘姚縣志在杏山列朝詩選嘉
靖七年賜祭葬(𫝊詳名臣)
明鄖陽巡撫胡東臯墓餘姚縣志在方岡山(𫝊詳名臣)
明太僕卿胡鐸墓餘姚縣志在東山南嶴(𫝊詳名臣)
明兵科給事中牧相墓餘姚縣志在余山(𫝊詳名臣)
明應天巡撫陳克宅墓餘姚縣志在雲樓鄉陸家
園(𫝊詳名臣)
明刑部侍郎顧遂墓餘姚縣志在烏戎山(𫝊詳名臣)
明禮部尚書諡文恪孫陞墓餘姚縣志在燭溪湖
(𫝊詳名臣)
明吏部尚書諡恭介陳有年墓餘姚縣志在上黃
山(𫝊詳名臣)
明大學士諡文恭孫如游墓餘姚縣志在燭溪湖
(𫝊詳名臣)
明工部侍郎龔輝墓餘姚縣志在四明山上莊(𫝊詳)
(名臣)
明贈太僕寺卿諡忠端黃尊素墓舊浙江通志在
化安山(𫝊詳忠臣明莊烈帝諭祭文惟爾孤忠貫日正氣干雲請䘏於萬璟之死發姦於楊)
(漣之先已乃冤同鉤黨獄是同文萬姓灑泣諸生舉旛猶且屬詞草奏痛父辭君卒使姦險之徒未)
(敢喋血薰腐之魁終裂車輪龜鼎晏然賴爾忠魂)
明左副都御史諡忠愍施邦曜墓餘姚縣志在大
黃山(𫝊詳忠臣)
國朝順治元年禮部議優䘏追諡忠愍康熙十一年知
府張三異知其無子未營葬捐俸及知縣潘雲桂
治之竪表勒碑如例
上虞縣
漢合浦太守孟嘗墓於越新編在縣東南二里(𫝊詳)
(循吏)
漢尚書魏朗墓紹興府志在縣西北四十里(𫝊詳名臣)
漢郡功曹王充墓上虞縣志在烏石山(𫝊詳儒林)
漢校書郎劉瑜墓於越新編在智果寺西阜墓傍
有松一枝高數百文大數十圍覆垂至地不知何
時所植
漢葛仙翁墓嘉泰會稽志在縣西南四十里蒿公
山之巔有石室高丈餘狀如冢
漢包孝婦墓紹興府志在羅巖山(𫝊詳列女)
漢楊威母墓水經注縣東北上有孝子楊威母墓
晉太傅謝安墓嘉泰會稽志在縣西北四十里史
云安墓在建康梅崗此云安墓未詳按南史謝靈
運父祖並葬始寧或是謝元父子墓爾
吳越公主墓紹興府志在小越伏龍山
宋提刑趙彦䌈墓嘉泰會稽志在五夫山鳳凰村
宋郎中豐誼墓於越新編在縣東五里
宋經略潘畤墓上虞縣志在縣西北三十里
宋侍郎劉漢弼墓於越新編在瑞象寺前(𫝊詳名臣)
宋龍圖趙繡墓紹興府志在劉漢弼墓北斷碑猶
存
宋趙良坡墓於越新編在西溪湖眠牛山墓上有
樟木三株(𫝊詳忠臣)
宋禮部尚書黃度墓葉適黃公墓誌在鳳凰山(𫝊詳)
(名臣)
宋朱娥墓紹興府志在縣南六里(𫝊詳列女)
元孝子錢興祖墓上虞縣志在五夫鳳凰山(𫝊詳孝友)
元上虞令林希元墓於越新編在瑞象寺左元至
正間為上虞令卒官貧不能葬義士趙汝能營棺
槨劉坦之捐山葬之
明禮部尚書嚴震墓於越新編在嚴巷頭松樹墩
明東阿知縣貝秉彝墓上虞縣志在貝家嶴(𫝊詳循吏)
明太常潘府墓上虞縣志在大雲嶴府字孔修成
化丁未進士官太常少卿嘉靖間賜祭葬
明吏部侍郎諡文簡董玘墓紹興府志萬歷間諭
葬大善隆祐山(𫝊詳名臣)
明贈大理少卿徐學詩墓上虞縣志在石龍頭山
(傳詳名臣)
明主事趙燮墓在五夫里東?鄉
國朝
贈通奉大夫趙鶴墓在五夫里東?鄉鎮龍橋
州同知趙汝舟教諭趙汝旭墓在五夫里朱家灘
嵊縣
漢會稽太守朱買臣墓嘉泰會稽志在縣北六里
有石羊存焉今號石羊廟買臣吳人今墓在此姑
以傳疑(互見嘉興)
晉東陽太守阮裕墓嘉泰會稽志在縣東九里(𫝊詳)
(寓賢)
晉處士許詢墓舊浙江通志在孝嘉鄉濟度村(𫝊詳)
(寓賢)
晉處士戴顒墓嵊縣志在縣北一里王僧達吳郡
記云顒死葬剡山今石表猶存宋紹興二年令范
仲將為作亭墓下嘉定三年四明樓鑰為書本𫝊
立碑道左八年令史安之重建墓亭以修時祀元
至元二十一年縣丞汪庭作雪溪精舍於墓左置
田八十畆以供祀事明宏治十三年知縣徐恂重
建墓亭(𫝊詳隠逸周山墓亭紀略邑令徐侯尹吾嵊幾三載訪求先賢遺蹟得宋處士戴公)
(顒之墓於城北通越門乃與寮寀謀謂戴公清名高節著當時聞後世不幸饋奠無主而墓在斯土)
(鞠為茂草實吾長民者之責也欲為之作亭於墓前以棲其神可乎寮寀皆曰善於是度匠作工徒)
(之需木石陶甓之植作亭三間丹堊炳煥肇於二月之望不百日而落成焉)
齊徵士褚伯玉墓紹興府志在白石山今名西白
山(𫝊詳隠逸)
梁吏部尚書漢昌侯朱士明墓舊浙江通志在桃
源鄉烏榆山
宋祠部石麟之墓嘉泰會稽志在昇平鄉
宋兵部尚書石公弼墓嘉泰會稽志在仙山(𫝊詳名臣)
明知嵊縣高孜墓嵊縣志在星子峯下(𫝊詳名宦)
明南京尚寳卿周汝登墓嵊縣志在超化寺右崇
禎間賜葬(傳詳儒林)
明通判王禹佐墓嵊縣志在峩嶠山南崇禎間賜
葬(傳詳忠臣)
連枝墓嵊縣志在鳳凰山(裘德璋妻章氏仲弟德璇妻費氏季弟德瑜妻)
(沈氏章費以節終合葬於鳳凰山後沈卒亦同葬墓上一木連生三枝人竒之稱連枝墓云)
新昌縣
晉高僧支道林墓嘉泰會稽志按世說在剡之石
城山戴逵過之歎曰德音未遠而拱木已積石城
今屬新昌是為南明山
隋榮王墓紹興府志隋榮王白避亂亡入彩烟鄉
葬瀝岡三渡之原
唐鎮東軍節度使石昉墓成化新昌縣志在黃檀
村有柘樹覆墳如蓋子孫有登科者則柘生一枝
生二三枝則二三人號靈柘墓
吳越檢校太保石元遂墓成化新昌縣志在沃洲
平頂山
吳越行軍司馬胡璟墓成化新昌縣志在七里峯
下
宋贈刑部尚書石待旦墓嘉泰會稽志在仙桂鄉
朝議温之朝議牧之金紫衍之太博象之太博亞
之大夫景衡並祔(𫝊詳儒林)
宋新昌縣令袁元墓成化新昌縣志在壒山元汝
陽人宋咸平二年進士尹新昌卒葬於此子孫遂
家焉
宋國子監博士張渭叔墓楊簡張公墓誌在董墺
宋祠部石景術墓嘉泰會稽志在高蟠
宋知郡石彦和少尹石彦中墓嘉泰會稽志在蒼
㠗
宋朝議石景衍墓嘉泰會稽志在蘭峴
宋殿中侍御史石公揆墓嘉泰會稽志在安仁鄉
仁山(𫝊詳名臣)
宋知軍石嗣慶墓嘉泰會稽志在石佛寺山
宋刑部石晝問墓嘉泰會稽志在小江
宋檢詳石宋昭墓嘉泰會稽志在王公塢
宋大理評事吕億墓成化新昌縣志在蒼㠗
宋武功大夫董公健墓新昌縣志在桐岡小隠山
之原(𫝊詳忠臣)
宋評事章天與墓成化新昌縣志在獨秀山
宋權樞密院編修石斗文墓成化新昌縣志在鼓
山
宋知郡許從龍墓嘉泰會稽志在杜黃山
宋知郡趙盅墓嘉泰會稽志在伍山鄉
宋權戶部侍郎王夢龍墓新昌縣志在禮義鄉蛾
眉山(𫝊詳名臣)
宋孝子吕蒙墓成化新昌縣志蒙父葬邑之杜潭
母所葬曰龍巖蒙卒亦葬焉(𫝊詳孝友陳傅良吕孝子墓銘瞻彼廬矣)
(龍巖之原公昔在矣誰無子孫瞻彼墓矣龍巖之下公今亡矣誰無父母)
宋稽山書院山長吳觀墓新昌縣志在壒山之陽
(𫝊詳忠臣)
元孝子石永墓成化新昌縣志在霧後山(𫝊詳孝友)
明左僉都御史諡恭惠楊誠墓成化新昌縣志在
彩烟鄉上王山(𫝊詳名臣明景帝諭祭文爾以近侍出佐大藩克懋公廉遂著賢譽)
(比因盗𤼵薦爾大材爰授僉都之官托以撫循之寄成功可待竟以疾終眷念賢勞特兹遣祭爾靈)
(不昧其尚欽承)
台州府
臨海縣
吳尚書陳化墓赤城志在縣東一百三十里舊有
碑隋末海寇仆之
晉隠士任旭墓明一統志在東刊山南前有石麟
又有九女塜乃其女弟之墓(𫝊詳隠逸)
陳史熙墓赤城志在白楓山北
唐司戶參軍鄭虔墓臨海縣志在金雞山(𫝊詳名宦)
後唐孝女賀英如華如墓臨海縣志在三石山時
顯靈異弟瑄祔葬(𫝊詳列女)
宋丞相吕頥浩墓明一統志在縣西北三十里(傳詳)
(名宦赤城志在褒忠顯績院右吕薨時陳侍郎公輔營其柩於海上至一富家得之發其蓋有朱書)
(吕安浩三字即主者姓名可怪也)
宋丞相諡忠肅范宗尹墓赤城志在報恩衍慶院
側(傳詳寓賢)
宋禮部侍郎陳公輔墓台州府志在拗嶺(𫝊詳名臣)
宋開府儀同三司諡忠靖曹勛墓赤城志在顯恩
褒親院側(𫝊詳寓賢)
宋朝奉大夫晁公為墓台州府志在金溪晁建炎
間嘗為州後葬此
宋敷文閣學士陳良翰墓臨海縣志在縣南五里
真空院側(𫝊詳名臣)
宋禮部尚書李擢墓赤城志在縣南一十九里寳
嚴院西子吏部侍郎益謙墓祔焉(𫝊詳寓賢)
宋待制盧知原墓赤城志在柑桐盧本山東人嘗
夢有告者云生山東死柑桐後果葬此知原字行
之官至徽猷閣待制紹興中寓臨海
宋八行先生徐中行及子庭筠墓明一統志在縣
東南七十里淳熙間朱文公熹行部拜墓下大書
以表之曰有宋高士二徐先生之墓又題詩有道
學𫝊千古東甌說二徐之句(𫝊詳儒林石墪徐季節墓銘天之生民厥)
(有常性物欲蔽固以失其正先生之學誠敬是先視彼窗壁無非格言處已接人有權有度我躬則)
(否我心則豫既夀且康聲聞日隆謂天難知而報亦豐梅溪之原先生之竁過者斂容千載無替)
宋參政陳騤墓台州府志在下浦山(𫝊詳名臣)
宋朝散郎石墪墓臨海縣志在雲溪(𫝊詳儒林)
宋丞相謝深甫墓赤城志在保寧縣側(𫝊詳名臣)
宋參知政事謝廊然墓台州府志在楊梅山(赤城志字)
(開之歴官樞密院進同知兼權參知政事)
宋國子監主簿周洎墓葉適周君墓誌在雲溪
宋朝散大夫王卿月墓台州府志在牛極山(赤城志卿)
(月乾道進士終朝散大夫樓鑰為墓銘)
宋戶部侍郎商飛卿墓赤城志在龍潭莊側(𫝊詳名臣)
宋諫議應武墓赤城志在靈鷲院側
宋修撰王棐墓台州府志在干公茶園棐字仲温
歴太常寺主簿終右文殿修撰
宋司業陳耆卿墓赤城新志在縣南(𫝊詳儒林)
宋觀察梁志道墓臨海縣志在鯉魚嶴舊志載三
國大司農梁時習墓子世遠太學博士孫士昭河
南府尹耀廣州刺史及志道觀察使祔焉按三國
有梁習曹操辟為漳長累官大司農非台人且與
時習名不同并士遠士昭耀俱無考止志道係宋
咸淳進士
元臨海郡公諡文惠陳孚墓台州府志在松里(𫝊詳)
(名臣)
明禮部尚書陶凱墓赤城新志在長潭(𫝊詳文苑)
明侍郎賀銀墓台州府志在三山
明編修陳璲墓赤城新志在梅浦嶴其子監丞旅
墓亦在焉(𫝊詳儒林)
明廣東右布政使陳員韜墓臨海縣志在上花園
(𫝊詳循吏)
明廣東布政使諡恭愍陳選墓赤城新志在八疊
山主事林沂奏准着有司以禮安葬(𫝊詳儒林)
明左僉都御史陳世良墓臨海縣志在許嶼灣(𫝊詳)
(名臣)
明雲南右布政使戴德孺墓台州府志在杜祈(𫝊詳)
(武功)
明江西提學金賁亨墓台州府志在長潭鳳凰山
(𫝊詳儒林)
明尚書何寬墓臨海縣志在釣魚嶺
明刑部左侍郎王宗沐墓臨海縣志在延豐山明
萬歷間賜祭葬(𫝊詳名臣)
明南京吏部尚書秦鳴雷墓舊浙江通志在雙門
(𫝊詳文苑)
明南京鴻臚寺卿王士性墓台州府志在黃沙(𫝊詳)
(文苑)
明江西巡撫王士𤦺墓臨海縣志在石塘賜祭葬
(𫝊詳武功)
明兵科給事中陳函煇墓臨海縣志在雲峯山(𫝊詳)
(忠臣)
國朝
贈侍郎馮元鼎及子刑部侍郎甦墓舊浙江通志
在長樂鄉媳貞節戴氏康熙二十年奉
旨歸葬
僉事洪若臯墓台州府志在下塘園(𫝊詳文苑)
黃巖縣
唐司直李公亮墓赤城志在縣南一十五里墓誌
乃顔師本撰言其先隴西人以開成三年季冬六
日旅窆於台州黃巖縣南黃山西南之原
唐大理少卿王從德墓黃巖縣志在十一都金家
嶴口題石柱云東洋王長公之墓(王晟王公墓誌銘公咸通進士)
(三擢至景福為大理少卿自錢塘避難至寧溪卜居東山之洋以天成二年丙戌偕夫人賈氏厝此)
(去寧溪五里)
宋參政謝克家墓赤城志在教忠崇報寺側(𫝊詳名宦)
宋知候官縣林鼐草廬先生林鼒墓黃巖縣志俱
在樟槿山(𫝊詳儒林)
宋右丞相諡清獻杜範墓赤城新志在靈巖山上
有小洞世𫝊丞相讀書於此其居第故址亦在山
下今呼為杜家村(𫝊詳名臣)
宋特科池從周墓黃巖縣志在淨土嶴(𫝊詳儒林戴良齊池)
(先生墓銘淨土西山先生肅居無千年骨有千年書公名不沒我言不虛)
宋朝請郎彭龜年及弟椿年墓台州府志在永寧
山
宋司戶章文禮墓赤城新志在奥林
宋祕閣章敦禮墓赤城新志在黃奥墓前有存著
菴其裔孫主事陬之墓亦在其南
宋車若水墓名勝志在謳韶(𫝊詳儒林)
宋夀雲先生諡康敏黃超然墓赤城新志在柔川
宋司農卿杜滸墓黃巖縣志在南鎮塘(𫝊詳忠臣)
宋牟楷墓黃巖縣志在茅畬其祖迪功郎忱墓在
佛巖山
元魏國公諡忠介台哈布哈墓台州府志在唐門山
將軍巖下(𫝊詳忠臣)
明侍郎徐宗實徐聞教諭徐森墓赤城新志在石
櫃山其從弟主事宗顯在黃土嶺西戍浦嶴
明廣西布政使童謨墓台州府志在上嶴(𫝊詳忠臣)
明都御史李匡墓黃巖縣志在委羽山西
明四川廉使高瑛墓台州府志在永寧山下(𫝊詳循吏)
明給事徐簡墓黃巖縣志在大澧
明贈禮部尚書諡文毅黃孔昭墓赤城新志在委
羽山弘治四年遣官營葬(𫝊詳名臣)
明知縣趙珂墓黃巖縣志在委羽山門人劉大夏
題碑隂
明副使施槃墓台州府志在黃茅山
明刑部右侍郎王啟墓台州府志在柏嶴(𫝊詳名臣)
明右都御史王爌墓黃巖縣志在冠莊明嘉靖間
勅葬(𫝊詳名臣)
明禮部尚書黃綰墓舊浙江通志在委羽山文毅
公墓下(𫝊詳儒林)
明刑科給事中吳執御墓黃巖縣志在壕頭(𫝊詳名臣)
天台縣
晉楊長邁墓天台縣志在縣西五里官路側磚文
云晉太元八年八月十二日葬
齊錢叔齊墓天台縣志在縣南七里磗文云齊永
明六年歲戊辰葬
唐金吾將軍宋得遇墓台州府志在五都蒼山前
校書郎金際時撰墓銘云得遇字昌會廣平人為
金吾將軍海門都防禦使元和三年葬
宋秦魯國賢穆大長公主墓赤城志祔都尉錢太
師景臻在護國寺側少師忱參政端禮丞相象祖
仍祔焉
宋台州戶曹參軍滕膺墓赤城志在𫝊教院側(𫝊詳)
(名宦)
宋少師黃宜墓天台縣志在下松門有黃遂碑高
斯得墓誌(𫝊詳名臣)
宋參政賀允中墓赤城志在資福院(𫝊詳寓賢)
宋探花裘淳墓天台縣志在縣東路下(台州府志淳字粹翁)
(開禧乙丑探花)
宋無為軍教授潘時舉墓台州府志在思賢橋側
(𫝊詳儒林)
宋祕書楊幼度墓台州府志在密頭廟側
宋太傅張世傑墓台州府志世傑歿於崖山其子
舜功奉母徙台葬縣東後洋百花園
明贈太子少保徐善述墓赤城新志在縣東八都
洪熙初遣官營葬楊士竒為墓誌
明御史楊公直墓台州府志在兩頭塘大路北
明都御史夏迪墓天台縣志在龍迴山之側(𫝊詳名臣)
明都御史魯穆墓台州府志在百步洋楊文敏榮
撰墓誌(𫝊詳介節)
明南京兵部侍郎杜寧墓赤城新志在山口(𫝊詳名臣)
明南京吏部侍郎范理墓赤城新志在韓墓山成
化中遣官營造(𫝊詳名臣)
明副都御史夏塤墓赤城新志在赤城山成化間
遣官營造謝鐸撰墓誌(𫝊詳名臣)
明應天府尹魯崇志墓赤城新志在上皇山成化
間遣官營造諭祭(𫝊詳名臣)
明福建副使楊澤墓台州府志在畫眉嶴(𫝊詳循吏)
明大學士潘晟墓天台縣志在柘溪蟠龍山
明侍郎張文郁墓台州府志在桃源
仙居縣
唐蔣琰墓舊浙江通志在金像寺前
梁吳全智墓台州府志後梁時人始在下歷後遷
東山
唐安撫使張文伏墓仙居縣志在縣南兆墺子昺
祔葬文伏字德昭天成元年進士授淮東安撫使
夀八十三卒
宋直顯謨閣韓昭墓赤城志在管竹村(𫝊詳寓賢)
宋龍圖閣直學士吳芾墓明一統志在縣西一十
里朱子撰神道碑(𫝊詳名臣)
宋安撫郭晞宗墓赤城新志在蓮堂山墓前有種
德菴董適為記
宋待制郭磊卿墓赤城新志在南峯山其兄嚞卿
繼一之墓亦在焉(𫝊詳名臣)
宋都御史張次賢墓仙居縣志在後嶺
宋杭州教授諡忠烈張華宗墓台州府志在塔山
灣
元處士吕徽之墓台州府志在朱溪(𫝊詳隠逸)
元奎章閣博士柯九思墓舊浙江通志在仙居縣
(𫝊詳文苑)
元監丞王峻用墓台州府志在井坑
明少卿張容墓仙居縣志在田市西
明御史顧大竒墓仙居縣志在下山頭
明贈太子太保禮部尚書諡文通王一寧墓赤城
新志在東筲箕山景泰中遣官營造(𫝊詳文苑)
明御史戴宏演墓台州府志在抱寵斗峰山(仙居縣志)
(字原通永樂甲申進士官至江西道監察御史)
明御史王存忠墓仙居縣志在十都埠頭
明孝子應昌墓台州府志在觀音巖仙居縣志昌
子布政應良墓亦在觀音巖鄒守益為墓誌(𫝊詳孝友)
明刑部尚書應大猷墓仙居縣志在峽山隠真宫
明隆慶間遣官營葬秦鳴雷撰墓誌(𫝊詳武功)
明左都御史李一瀚墓仙居縣志在東村明隆慶
中遣官營葬
明右都御史吳時来墓台州府志在四都大林明
萬歷中遣官營葬(𫝊詳名臣明神宗諭祭文惟卿竭忠抗節望著先朝秉憲宣猷)
(名高當代老成既謝窀穸倏臨腃念往勞式頒祭典泉靈不昧尚克欽承)
明四川參議吳廉墓仙居縣志在縣南吳遵為墓
表(𫝊詳名臣)
明御史盧明章墓台州府志在縣東斷橋
明廉使應朝卿墓舊浙江通志在縣南多福寺(𫝊詳)
(名臣)
明烈女顧惜寳墓舊浙江通志在懷仁(𫝊詳列女)
寧海縣
吳尚書僕射屈晃妻墓赤城志在屈母山(臨海縣志晃字)
(光公仕吳為尚書僕射寧海縣志舊𫝊晃郡人其子坦偕母隠湫水山今邑南百里有屈尚書妻墓)
梁將軍田什墓赤城志在縣西一里昔墓圮獲鐵
鍪鎧即靖邊侯也(寧海縣志梁太清間拜殿前將軍子孫世居梅枝)
唐尚書葉預墓赤城志在東蒼
明洪州别駕梅盛墓萬歷寧海縣志在靈鳳山(寧海)
(縣志字昌圖任南昌今薦授洪州别駕詔褒長者人因稱為梅長者)
吳越太傅葉景泰墓赤城志在縣東三十里梅枝
(萬歷寧海縣志景泰字克盛仕吳越為太傅隐居小梅枝今有碑像存瑞相寺後葉山有墓)
吳越光禄大夫張質墓台州府志在縣西北三十
里硤石門(萬歷寧海縣志質仕吳越為光禄大夫與鄭都官同諫納土今墓尚存)
宋周弁祖墓赤城志在縣南五十里東墺其家自
越徙此嘉祐五年忽有天燈見塜上其孫弁登第
至元祐二年復見弁二子煒炳又登第焉(台州府志俗呼)
(為雙燈墓周伯玉謁少師祖墓詩難忘祖德寄菟裘鬱鬱佳城紫翠浮奕葉詒謀新雨露采蘩歆格)
(托松楸天燈吐燄祥雲擁官績銘鐘遠韻留祇願後昆争往躅綿延瓜瓞振千秋)
宋提刑羅適墓赤城志在馬山(𫝊詳循吏)
宋吏部尚書諡文憲洪擬墓赤城志在項奥(𫝊詳寓賢)
宋蔡貴妃祖墓台州府志在蔡家園宋孝宗妃蔡
氏祖也
宋朝議大夫趙子桌墓台州府志在梁皇山(寧海縣志)
(子桌字立廷紹興進士係宗室卿累官朝議大夫)
宋承直郎舒岳祥墓寧海縣志在縣北五十里(𫝊詳)
(文苑)
宋知江隂軍儲國秀墓台州府志在松檀莊家嶴
(萬歷寧海縣志國秀字材父由進士歷知江隂軍事乞侍養歸從學數百人稱曰理取先生)
宋右丞相葉夢鼎墓赤城新志在蒼山(𫝊詳名臣)
宋進士董高墓寧海縣志在蔣家溪鳳山
明知濟寧府方克勤墓赤城新志在侯城里(𫝊詳循吏)
明監察御史鄭公智墓台州府志在州市奥
明訓導許繼墓萬歷寧海縣志在松檀(𫝊詳儒林方孝孺許)
(君墓銘學失其統騖於空言飾外以欺幾忘本源嗚呼士修志篤行邵惟正之趨非義弗蹈暨暨其)
(守汲汲其求棄遺芬華獨與道謀業雖不終世罕厥似我庸闡微以勖髦士)
明副都御史石簡墓萬歷寧海縣志在停頭渡(𫝊詳)
(武功)
明孝子王煥墓寧海縣志在大嶴
明烈女石三妹墓萬歷寧海縣志在崇教之右(𫝊詳)
(列女)
太平縣
宋安僖陵台州府志在十八都新山
(謹按安僖王陵舊志不詳其名考宋宗室傳惟安僖秀王偁為孝宗本生考可以稱陵而子偁卒於)
(秀州紹熙元年始即湖州秀園立廟其墓已在湖州矣台之有陵未詳所據)
宋進士陸康業墓太平縣志在河嶴(赤城新志世𫝊為宣公贄)
(之後宋初擢進士第倅永嘉而卒葬於此)
宋工部侍郎王居安墓赤城新志在十六都大溪
山梵安寺後(𫝊詳名臣)
宋寳慶承宣使諡忠簡陳良弼墓台州府志在慶
恩寺東(𫝊詳寓賢)
宋祕書少監戴良齊墓赤城新志在瓦嶼(𫝊詳儒林)
宋戴復古墓赤城新志在塘下(𫝊詳文苑)
宋祕書徐囦墓太平縣志在湖霧半嶺山
元昌國判官盛象翁墓赤城新志在三坑山墓上
有大松數十其一伐去已六七十年而根尚活生
意宛然(𫝊詳儒林)
元提舉潘從善墓台州府志在小泉村
明孝子謝温良墓太平縣志在十六都桃溪山(𫝊詳)
(孝友)
明饒陽尹郭樌墓赤城新志在温嶺(𫝊詳儒林)
明郎中林璧墓台州府志在官鑑山東麓
明寳慶知府謝省墓台州府志在桃溪山(𫝊詳循吏)
明刑部右侍郎林鶚墓赤城新志在芝嶴山諭祭
葬邱濬撰墓誌(𫝊詳名臣)
明禮部侍郎諡文肅謝鐸墓台州府志在桃溪華
蓋山正德中諭祭令有司治葬事李東陽撰神道
碑(𫝊詳儒林)
明孝子戴填墓赤城新志在小唐嶺(台州府志填母沒以疾卒)
(貧無以葬邑令袁道為營塜窆於小唐嶺之側題其墓曰方巖之北唐嶺之南孝子之風流千百年)
明少卿邵諴墓台州府志在大嶺南
明廣東右參政戴豪墓太平縣志在温嶺大嶺北
明給事林霄墓台州府志在祇園寺
明南京兵部尚書趙大佑墓太平縣志在馬嘴山
(𫝊詳名臣)
浙江通志卷二百三十八
