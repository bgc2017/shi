浙江通志卷十二
山川(四)
湖州府(烏程歸安二縣附郭)
苕溪太平寰宇記在烏程縣南五十步大溪是也
以其兩岸多生蘆葦故曰苕溪弘治湖州府志在
城西其源有二一發自天目山之隂金石鄉東至
安吉縣治南之邵渡又北至邱渡一發自獨松嶺
西聚衆山之水并浮玉山水折旋亦至邱渡二源
合而至於郡城之西一流入清源門内至江子滙
為霅水一流從清源門外徑趨釣魚灣沿濠至臨
湖門外合霅水入於太湖(戴表元苕溪詩六月苕溪路人看似若耶漁罾)
(挂棕樹酒舫出荷花碧水千塍共青山一道斜人間無限事不厭是桑麻)
餘不溪弘治湖州府志出天目山之陽經臨安縣
又經餘杭縣至安溪奉口經德清縣折而東北至
敢山過菱湖及湖趺漾又西北會前溪水至峴山
漾入定安門至江子滙為苕溪
前溪弘治湖州府志在武康縣南出銅峴山東流
四十九里至武康縣前千秋橋名前溪一名餘英
溪按餘英志云春夏之交夾岸花開落英滿溪故
也其滙東至縣學前分為二派其一北流經黃隴
山之東至沙村號沙溪與德清縣北流水合入郡
之定安門經前溪滙為霅溪其一東流經下渚湖
之南會於餘不溪武康縣後又有一溪亦出自銅
峴山謂之後溪
北流水弘治湖州府志在德清縣前其水從餘不
溪至縣東分派折入清河橋下北流不沙村與武
康前溪水合又北至峴山漾與餘不溪合入定安
門至江子滙為霅溪
霅溪太平寰宇記在烏程縣東南一里凡四水合
為一溪自浮玉山曰苕溪自銅峴山曰前溪自天
目山曰餘不溪自德清縣前北流至州南興國寺
前曰霅溪東北流四十里合太湖顧長生三吳土
地記云有霅溪水至深者徐陵孝義寺碑云清霅
濔濔深窮地根按字書云霅者四水激射之聲也
(輿地紀勝自清源門入曰苕溪其流濁自定安門入曰霅溪其流清弘治湖州府志即定安門内江)
(子滙是也其源從南来者曰餘不溪曰前溪曰北流水三水會於峴山漾而入定安門從西来者曰)
(苕溪自清源門而入四水總聚於江子滙霅然有聲故謂之霅溪又謂之霅川梅堯臣游霅溪詩共)
(愛霅溪風物美春来清可鑑鬚眉蘋生楚客將歸日花暖吳蠶始浴時臨水竹樓通市陌跨橋雲屋)
(接川湄畫船載酒期君醉已是無謀任翦夷秦觀霅上感懷詩七年三過白蘋洲長與諸豪載酒遊)
(舊事欲尋何處問雨荷風蓼不勝秋周紫芝苕霅舟中詩雲暗千家雨寒生兩岸秋水翻波入戸人)
(靚玉明樓山色遮愁眼荷香滿客舟水晶宮裏客還作此生遊)
白蘋洲太平寰宇記在霅溪之東南去州一里梁
太守柳惲詩云汀洲採白蘋日暮江南春因以為
名
漕瀆萬歴湖州府志即儀鳳橋下水晉咸和中都
督郗鑒開
貴溪浦太平寰宇記在霅溪西南岸梁時有蘇氏
女於此遇一道士曰汝後大貴三年當有徵蘇氏
後適章氏生陳高祖宣后高祖即位拜后母為安
吉縣君因名
蘇公潭太平寰宇記從貴溪東流三百五十步至
駱駝橋下曰蘇公潭此水深不可測中有蛟螭代
為人患唐開元初許國公蘇瓌子頲為烏程縣尉
郡守命督縣事因誤墜此直至潭底聞水中有人
語曰扶尚書出遂冉冉至水上略無損溺有記見
在
芙蓉池弘治湖州府志在郡城白蘋洲楊漢公所
開池中有千葉蓮
烏程侯井萬歴湖州府志在府西吴孫皓為侯時
所鑿
烏程縣(城外山川)
峴山弘治湖州府志在縣南五里舊志云夲名顯
山唐以廟諱改焉上有李適之石樽山頂有塔今
廢惟峴山寺僧宗義立菴居於其巔幽絶可愛萬
歴湖州府志山之首見者曰峴兹山首見於郭南
厥名允恊上有三賢祠祀顔眞卿蘇軾王十朋(蘇軾)
(遊峴山詩苕水如漢水鱗鱗鴨頭青吳興勝㐮陽萬瓦浮青冥我非羊叔子媿此峴山亭悲傷意所)
(同歲月如流星湛軰何足道當以德自銘鄭明選峴山宴陳太常詩七月峴山天氣凉風高乍雨湖)
(茫茫輕舟出浪若飛馬巨石滿岡如聚羊斗酒未覺主人薄高歌正宜秋日長窪樽遺跡至今在不)
(見昔賢空斷腸)
道場山弘治湖州府志在縣南十二里昔如訥和
尚經此山遂畱建寺山頂有塔下有伏虎巖瑤席
池其山峰巒秀鬱水石森爽殊為吳興佳絶古今
遊覽者皆萃焉(朱彧可談湖州道場山有老僧言山在州南離方文筆山也低於他)
(州故未有魁天下者乃丐緣即山背建浮屠望之如卓一筆既成語州人曰三十年出狀元後大觀)
(賈安宅政和莫儔相繼為廷試魁蘇軾游道場山何山詩道場山頂何山麓上徹雲峰下幽谷我從)
(山水窟中来尚愛此山看不足陂湖行盡白漫漫青山忽作龍蛇蟠山高無風松自響誤認石齒號)
(驚湍山僧不放山泉出屋底清池照瑤席階前合抱香入雲月裏仙人親手植出山回望翠雲鬟碧)
(瓦朱甍縹緲間白水田頭問行路小溪深處是何山高人讀書夜逹旦至今山鶴鳴夜半我今廢學)
(不歸山山中對酒空三嘆仇遠游道場山詩山行龜背路羊腸伏虎禪師古道場老木隂中安御座)
(白雲堆裏撫僧床勺泉青徹涵秋味尖塔孤撑界夕陽笑月亭空人影散松風和雨動天簧)
錢山烏程縣志在縣南十四里從衡山北出爲錢
山(黃溍登錢山望菰城詩吳興水爲州諸山若浮萍況此一培塿𤨏屑世未名所欣漁樵居乃與)
(緇鍚幷種竹有萬竿結茅無十楹老僧解人意縱履能相迎芳草被行徑朱藤按巖扄蕭條空階暮)
(日照莓苔青猶嫌所歴卑未極遊眺情聳身白雲上始見春申城想當高會時樓觀飛青冥竭海薦)
(罍勺窮山羞鼎鉶安知千載後寂寞無人行煌煌冠蓋區攘攘狐兔塋歸来朱門客聽此松風聲)
車蓋山吳興掌故在縣南七里形如車蓋
金蓋山太平寰宇記在縣南十里晉何楷居此修
儒業後爲吳興太守改山爲何山(弘治湖州府志山與道場相接)
(最爲郡中諸山之勝遊者必以二山爲甲然道場之勝在山巔何山之勝在山下故東坡詩有道場)
(山頂何山麓之句澄懷錄汪藻何氏書堂記云遊道場山者如入王侯之家其隆樓傑閣足以吞光)
(景而納江湖已而過何山則草樹葱蒨軒窗窈窕經行之地皆雅潔幽深如造高人隠士之廬至者)
(忘歸不知雄盛移而爲清勝也石柱記箋釋何山與道場連接爲北一支金蓋山是南一支汪藻記)
(云東有道場西有何山金蓋固在道場之東南自不容混宇文公諒何山賦環苕陽之諸山蔚金蓋)
(兮深秀綠靡靡兮旁圍青遙遙而横袤擅竒勝於覽觀紛應接於左右晉賢何楷於焉讀書爰守是)
(邦以游以娛山因之以得姓人已往而遺居是猶墩之有謝溪之有冉者乎觀其修林蔽日羣峭摩)
(天表金峯以前拱擁青塢而旁連步錦障兮雲麓聆琴筑兮澗泉是雖地設實出天然靈祗獻瑞梵)
(宇扄禪閣流丹兮鳳翥瓦浮碧兮鴛連華鯨鏗以響逸清磬發而聲圓挂元猿於蘿磴棲白鶴於松)
(烟若乃峯廻路轉繡錯綺縮道場之勝境實相屬仰徹兮雲峯俯窺兮幽谷羅幡幢兮杳靄韵檐鈴)
(兮斷續巖花兮紛紅澗草兮駭綠信造化之鍾秀實吳興之所獨蘇舜欽游霅上何山詩今古何山)
(是勝遊亂峯縈轉繞滄洲雲含老樹明還滅石礙飛泉咽復流徧嶺烟霞迷俗客一溪風雨送歸舟)
(自嗟塵土先衰老底事孤僧亦白頭仇遠何山詩溪轉峯廻一徑平田頭白水照人清寺因何氏封)
(山姓客把坡詩證地名蘿月長随行道影杉風猶帶讀書聲雲津橋下潺湲急僧濯袈裟客濯纓)
軻山吳興掌故在縣南十四里金蓋北出小支金
蓋如車而軻附其旁也
衡山左傳楚子重伐吳克鳩兹至於衡山杜預注
曰在烏程南衡古横字通用(吳越春秋壽夢十六年楚恭王怨吳爲巫)
(臣伐之也乃舉兵伐吳至衡山而還)石柱記箋釋吳興志一名横山
在縣南一十八里兩山夾峙中流北駛爲郡南形
勝之地
鮑山萬歴湖州府志在縣南九里
黃蘗山太平寰宇記在縣西南三十五里
葛仙山萬歴湖州府志在縣南五十里職方圖志
云葛洪煉丹處天下十有三烏程居其一
菁山黃溍菁山普明寺記由湖郡城南渡溪舟行
四十五里登陸又二里許是爲菁山泉清水深峰
巒峭拔巖壑鬱紆最爲勝處名勝志其上生黃菁
故名(張羽菁山石梯閣夜坐詩每逢晦日驚春盡爲俯高窗對夜分獨鶴夢酬西崦樹老僧定)
(入上方雲泉聲落澗空中辨花氣穿林暗裏聞莫道暫時畱愛賞移家終擬避塵氛)
吳疁山晏公類要在縣西南六十六里吳興記曰
疁燒山爲田故名
太平山烏程縣志在縣西南五十一里
馬鞍山萬歷湖州府志在縣西南七十里與武康
接界
銅山萬歴湖州府志在縣西南九十五里一名銅
峴山吳採鄣山之銅於此西隸安吉南武康
莫干山嘉靖浙江通志在縣西南一百五十里上
有鑄劍池水常清澈旁有磨劍石世傳吳王鑄劍
於此取莫邪干將之義以名
棲賢山萬歴湖州府志在縣西二十二里舊傳有
高士曾隱此
西塞山經鋤堂雜志吳興南門二十餘里下菰菁
山之間一帶遠山爲西塞山山明水秀眞是絶境
(皮日休西塞山詩白綸巾下髮如絲靜倚楓根坐釣磯中婦桑村挑葉去小兒沙市賣蓑歸雨来蓴)
(莱流船滑春後鱸魚墜釣肥西塞山前終日客隔波相羨盡依依)
杼山名勝志杼山高三百尺週一千二百步陸羽
記云夏后杼廵狩之所亦名稽畱山(僧皎然有杼山禪居寄吳)
(處士筠詩)
九乳山晏公類要在縣西南三十里張元之山墟
名云山有九峰狀如乳
石城山太平寰宇記在縣西南三十里張元之吳
興山墟名云昔烏程豪族嚴白虎於山下壘石爲
城與呂蒙戰所今山上弩臺烽火樓之跡猶在
夾山名勝志在縣城西南十里下有夾山漾
小敷山吳興掌故在縣西南二十里談志名福山
唐人沈下賢亞之居此(戴表元小敷山記敷山匝於吳興十有餘里山中卷)
(外截水罄折行平原茂樾間左右之徐山杼山挾敷山而蹲敷山之前蒼峭再連圭起簴伏望而知)
(爲美壤也)
(謹按唐杜牧弔沈亞之詩一夕小敷山下夢水如環珮月如襟即此)
法華山石柱記箋釋吳興志太平寰宇記謂之石
斗山王羲之所游處梁尼道蹟號總持得法於達
摩晝夜誦法華經後歸寂即葬其處(蘇軾游法華山詩具區吞)
(滅三州界浩浩湯湯納千派從來不着萬斛船一葦漁舟恣奔快仙壇古洞不可到空聽餘瀾鳴淜)
(湃今朝偶上法華巔縱觀始覺人寰隘山頭卧碣弔古塚下有至人僵不壞空餘白棘網秋蟲無復)
(青蓮出幽怪我来徙倚長松下欲掘茯苓親洗曬聞道山中富竒藥往往雲芝雜葵薤詩人空腹待)
(黃精生事只有長柄械今年大熟期一飽食葉微蟲眞癬疥白花半落紫穟香攘臂欲助磨鎌鎩安)
(得山泉變春酒與子一洗尋常債)
白鶴山太平寰宇記在縣西北二十六里山謙之
吳興記云昔烏程人姚紾化爲白鶴游於此山因
名(弘治湖州府志吳興記云山石精好可爲碑版江東記云員邱山石精好不讓吳興即此也吳)
(中白鶴山詩吳興多名山兹峯特竒秀不知自臺開闢隂陽幾昏晝云有赤髭僧窅棲刻蓮漏香)
(儼有在禪室已新構松下伏神龜竹間走饑鼬白鶴不受招仙蹤亮難究伊昔屢登臨空翠濕衣袖)
(窮摉不知疲幽討寧嫌逗巖扉與澗戸一一爲重叩和詩寄山靈餘生敢多又)
西陵山吳興掌故在縣北二十一里吳太子和葬
此子皓繼統追尊文皇帝陵曰明陵以其在西名
西陵
仁王山名勝志在縣西北九里一名鳳皇山其南
一小山曰礪山
溫山萬歴湖州府志在縣西北三十里山出御荈
卞山弘治湖州府志在縣西北十八里高六千尺
周處風俗記曰卞山當作冠弁之弁以山形似弁也
唐顔眞卿石柱記韋明歇登卞山詩皆作卞字其
山西北屬長興縣山有黃龍洞石壁峭立巖竇隂
沉莫窮其底旁有黃龍祠祥應宮郡有水旱禱焉
蘇東坡有詩刻又有三賢祠其沈家洞避洞亦在
焉(互見長興太平寰宇記郡國志作卞和採玉處非也周處風俗記云當作冠弁之弁徐陵孝義)
(寺碑云高弁蒼蒼遙聞天語雲林石譜弁山在郡最爲崷崒産石竒巧羅布山間葉少蘊蓋堂以就)
(其景故號石林范成大與吳興薛士隆使君游弁山石林先生故居詩白蘋有嘉招蒼弁得勝踐會)
(心不憚遠乘興恐失便籃輿犯窮臘共作忍寒面溟濛雲釀雪浩蕩風落雁松篁漸清幽猿鶴或悲)
(怨英英文章公作舍鎻葱蒨嶢峯俯前榮佳木秀諸院窮搜發山骨林立侍談讌西巖踞熊虎東巖)
(峙屏案履綦故彷彿蓋瓦已零亂經營三十年成毁一飛電摩挱土花碧小立爲三嘆趙孟頫游弁)
(山詩我欲到斯境歲月良已深今晨爲兹游酬我夙昔心悠悠岡版長慘慘風雲陰微雨廹短日飄)
(然灑衣襟屢欲還吾駕去意復難任消搖得所止林竹自蕭森素琴不須彈山水有清音邈在樊籠)
(外塵想何由侵况懷冥絶理出此將焉尋他山豈不好聊爾非所欽)
玲瓏山癸辛雜識在卞山之陰嵌空竒峻略如錢
塘之南屏及靈隱之薌林有洞曰歸雲張謙中有
篆書於石梁闊三尺許横繞兩石間名定心石旁
有杜牧之題云前湖州府刺史杜牧大中五年八
月八日來又紹興癸卯葛曾卿林彦政劉無言莫
彦平葉少蘊題名(石柱記箋釋石林在卞山之陽宋葉少藴之所居即玲瓏山沈)
(與求游玲瓏山因訪朱氏草堂詩平生丘壑心餘事不掛目藜杖南山來要使富幽矚異哉小玲瓏)
(蟠峙蒼弁腹修藤結懸崖飛溜響空曲伏石卧虎狀騰拏雜奔鹿呀然牙吞吐側路劣容足拂拭古)
(蘚紋字刻翳新綠標榜玲瓏名竒怪殆天屬捫蘿上絶頂坦坦若平陸俯首瞰來蹤穹然在幽谷傳)
(聞昔逋客誅茅此營屋清魂不可招千載想遺躅我思造物巧妙供游人錄揮斥役山祇斵此一拳)
(玉雲窗與霧閣一一相亘屬豈無部曲衆猿鶴即更僕豈無節旄貴松檜自張纛此事久棄置蛛絲)
(網巖麓翩翩佳公子心古韵不俗駕言脫華簪兹焉卜幽築終日面㠝岏世故豈容觸指點空洞姿)
(喜氣政堪掬挟杖校昔游健步念須續亦有招隱詩薄暮不可讀章良能游玲瓏山詩短鍤長鑱出)
(萬峯鑿開混沌作玲瓏市朝可是無﨑嶮更向山林巧用工)
賽玲瓏山崇禎烏程縣志去玲瓏二里有三石竅
可進入者以燈行一二里即返洞中有泉滴下懸
崕繡壁亦竒觀也沈氏抉剔爲之因名沈家洞
蜀山吳興掌故在縣東十里(高啟送徐賁蜀山幽居詩我因解黻遠辭)
(京君爲修琴暫入城偶爾相逢春酒熟飄然忽去暮烟生山頭學嘯猶聞響世上畱詩不寫名西磵)
(煩詢張靜者年來著易幾爻成)
西余山太平寰宇記在縣東十八里路史輿地志
漢文封東海王搖之子期視爲顧余侯今昇山東
有西余山是也
孺山太平御覽東遷縣有孺子山徐孺子入吳常
登之因以爲名(吳興掌故在縣東二十八里漢徐孺子哭友人姚元起於此山下有)
(孺子祠)
(謹按晉書地理志太康八年分烏程立東遷縣至隋開皇九年廢入烏程)
戴山吳興掌故在縣東北十八里譙郡戴顒遊此
三吳太守張邵素與之善爲築室於此因名焉顔
魯公癸亭詩旁瞻戴顒路蓋指此山也(張羽游戴山詩譙國)
(有高士寄志在絲琴一聞王門召破琴絶其音傳昔居斯山井竈邈難尋至今草木間清風肅虚襟)
(予家依古跡結屋當東林擇里得所安懷賢思難任浮屠巧眩世廟廊冠其岑臺殿紛青紅僅足供)
(登臨誰能構芳宇蘋藻薦所欽相望孺子廟千古同此心徐賁登戴山詩平田渺空曠孤岡忽高峙)
(新松蔭其巔白石繚其趾初登若嶄絶稍上乃如砥嚴風蕩高寒微月中宵起亭亭日晷側肅肅征)
(鴻駛南搖天目雲北覽具區水比來局羈絆遊遨喜兹始同心良可重歡言得佳士非惟外累遺沉)
(憂亦咸委薄暮聊旋歸餘興會畱此)
昇山(一名歐餘山)太平寰宇記在縣東二十里入東記
云晉王羲之常昇此山顧謂賓客曰百年之後誰
知王逸少與諸卿遊此乎因有昇山之號歐餘漫
錄歐餘即今之昇山楚封越王句踐之後爲此亭
侯子孫遂爲歐陽氏詳見文忠公行狀(張羽遊昇山詩昇山)
(横道旁秀色佳有餘雖微千仞岡層巒自縈紆右軍晉高士曾此眺郊墟苔徑存遺蹟千載没荒蕪)
(想當登臨日俯仰夌八區放浪形骸外遊目多所娛惜無登高作儷彼蘭亭書我思見其人臨風一)
(踟蹰)
别鮮山(一名烏山)弘治湖州府志在縣東十三里孤秀
不相連屬因名焉爾雅曰小山别大山鮮郭璞注
云不相連也唐高士沈聘沈徵居之石柱記箋釋
談志昇山一名烏山古烏巾氏所居也今縣東八
里有烏山一名别鮮山爾雅䟽云不相連屬者山
上有烏亭舊址即今烏巾菴梁吳均同柳吳興烏
亭集送柳舍人詩即此山非昇山也
毗山吳興掌故在縣東北五里當城北水入太湖
突然獨峙吳興之水口也(西吳里語山海經云浮玉之山北望具區東望)
(諸毗郭璞注云諸毗水名也續圖經云浮玉在西南毗山在東北與山海經協璞不知此山耳)
小雷山崇禎烏程縣志周處風土記云太湖中有
大雷小雷二山相距六十里舊編云小雷洞庭之
東屬烏程大雷洞庭之西屬長興
黃龍洞輟耕錄在吳興郡北去城闉廿里枕太湖
其山皆怪石林立洞旁壁立千仞頫瞰不能見底
每歲旱郡民禱之黃山谷書黃龍洞三字刻猶存
(蘇軾黃龍洞祈晴詩吳興連月雨釜甑生魚蛙往問弁山龍曷不安厥家梯空上巉絶俯視驚一呀)
(神井湧雲蓋隂崖垂蘚花交流百道泉赴谷走羣蛇不知落何處隱隱如繰車我來扣石戸飛鼠翻)
(白鴉寄語洞中龍睡味豈不佳雨師少弭節雷師亦停撾積水得返壑稻苖出泥沙農夫免菜色龍)
(亦飽豚猳看君擁黃紬高卧放晚衙)
碧浪湖西吳里語一名峴山漾在郡城南羣山四
匝諸水滙聚嵐光林影掩映上下(徐賁泛碧浪湖詩邀客泛流槎)
(開尊對渚沙苧袍沾杏雨蘭棹撥蘋花積水添湖滿遙山抱郭斜閒情遂幽賞聊用答年華)
太湖名勝志在府城外十八里界於烏程長興之
間其大三萬六千頃東西二百餘里南北一百二
十里周五百里西北極於宣常東北極於蘇湖大
雷小雷二山皆浮於湖之東方屬當郡境蓋浙西
苕霅與臨安廣德諸水散出凡七十二溪奔海不
及則停蓄於湖道三江以入海禹貢謂之震澤周
禮謂之具區左傳謂之笠澤其實一也太湖亦名
五湖張勃吳錄云周行五百里故曰五湖陸魯望
云太湖上禀咸池五車之氣故一水五名然太湖
雖環繞江南數郡其以之名州者則獨吳興爲然
(李顒太湖詩旋經義興境頓櫂石蘭渚震澤爲何在今惟太湖浦圓經縈五百盻目渺無覩高天淼)
(若岸長津雜如縷窈窕尋彎碕迢逓望巒嶼驚颷揚飛湍浮霄漾懸岨輕禽翔雲漢游鱗憩中許黯)
(靄天時陰嶢岧舟航舞馮河安可徇靜觀戒行旅王昌齡過太湖詩水宿烟雨寒洞庭霜落微月明)
(移舟去夜静夢魂歸暗覺海風度蕭蕭聞雁飛楊基過太湖詩天帝何年遣六丁鑿開混沌見雙清)
(湖通南北澄冰鑒山斷東西列畫屛掩雨龍歸霄漢暝網魚船過水雲腥乘風欲往終吾老甪里先)
(生在洞庭)
凡常湖弘治湖州府志在縣西二十七里
合溪嘉靖湖州府志水出懸脚嶺合白峴諸山之
水爲楊店澗又出蒼雲嶺爲梓方澗二水滙而爲
合溪南經竹山潭又東經罨畫溪入長興西南門
又東出東門又東北經趙瀆入太湖
四安溪嘉靖湖州府志水出石澗諸山南經盤澗
塘又南經善岸塘與廣德水合又出廣德諸山東
經荆塘又東經塔水塘又東經善岸塘與石澗水
合二水東過四安鎮大德橋又折而南出下殷橋
入龍溪與苕溪水合
黃浦弘治湖州府志一名黃蘖澗在縣西南二十
八里其源出黃蘖山吳興記云春申君黃歇於吳
墟西南立菰城縣起青樓延十里後漢司隸校尉
黃向於此築陂漑田宋鮑昭有黃浦亭黃浦橋送
别詩又名庚浦即康浦也晉殷康爲太守百姓避
其名改康爲庚
掩浦名勝志在城東北二十六里一名項浦秦始
皇東游會稽項梁與籍私往觀之籍曰彼可取而
代也梁掩其口曰毋妄言族矣因以名其浦
青塘河弘治湖州府志在烏程縣北三里迎禧門
外吳景帝鈕皇后父葬弁山令百姓開之以通葬
所梁太守柳惲重濬亦名柳塘又名法華塘自城
入法華山寺路也
蒲帆塘河萬歴湖州府志在縣北二里唐刺史楊
漢公開時塘中得蒲帆故名
謝塘河太平寰宇記在縣西四里晉太守謝安開
釣魚灣弘治湖州府志在縣西三里古稱張志和
釣魚處
蘇灣烏程縣志在縣南峴山寺前碧浪湖之西其
堤爲蘇軾治郡時所築故名(張羽蘇灣詩羣山抱高城明湖湛清秋廻)
(岸曲如月橋横雲木幽聞昔長帽翁曾來守兹州時清吏事簡公暇輒出遊揚舲度南關振衣臨清)
(流濟濟文翰侶臨觴更獻酬賦詩屬萹章自是謫仙儔斯人沒已久餘迹幸未休至今此處地名爲)
(蘇灣頭先生天下士眞氣如雲浮如何羣小人戚戚方見讐玉堂非吾榮儋耳非吾憂肯將百鍊鋼)
(化爲繞指柔我来弔其魂搴芳向長洲舉觴酹明月日暮風颼颼陳行健游蘇灣詩選勝何年足青)
(山帶水奢秋生雙槳外雨過片雲斜翡翠澄湖鳥金燈野岸花幾人能好事石畔泛流霞)
官瀆嘉靖湖州府志在縣西二十七里
夾山漾弘治湖州府志在縣西南九里
大苞漾小苞漾弘治湖州府志俱在縣東北一
十五里
衡山漾萬歴湖州府志在縣南七都
謝村漾烏程縣志在縣東南三十里以謝靈運故
宅名
眞珠泉弘治湖州府志在烏程縣西南二十五里
妙喜寺東北方丈餘其泉清澈觀者以足震地則
泉中細泡連起如珠故名
虎跑泉一掬泉萬歴湖州府志俱在道場山
浮玉泉嘉靖湖州府志在峴山
金井泉萬歴湖州府志在黃龍洞山頂
上智潭萬歴湖州府志在烏鎮旱不乾澇不溢舊
常有神龜出沒
歸安縣(城外山川)
浮玉山趙孟頫吳興山水清遠圖記在城南三里
玉湖中巨石如積坡陀磊磈葭葦藂焉不以水盈
縮爲高卑故曰浮玉(徐賁游浮玉山詩浮玉山前路樓船泊渚沙蘋香風際草)
(杏色雨前花閒鳥兼湖淨游絲趁岸斜不因來此處那得賞春華)
河口山吳興掌故在縣東南五里初學記河口山
東濱大溪西帶長瀆
長超山名勝志一名湖跌山(一作趺)在城東二十五
里上有漢薊子訓遺蹟
含山名勝志在城東南九十里山上有含山寺及
浮圖山墟名云震澤東望蒼然茭葦烟蔚之中高
邱卓絶者此山也
獅子山吳興掌故在縣西南一百五里首枕大溪
岡隴盤跼如狻猊北屬武康
東林山弘治湖州府志在縣東南五十四里突兀
於菰蒲溪泊之中峯巖如繡又名具錦峯上有塔
下有祗園焉吳興掌故宋沈東老隱此(顧應祥眺遠亭記去)
(湖城南二舍許有山曰東林世傳回仙顯蹟之所)
謝家山萬歴湖州府志在縣南五里
侯石山萬歴湖州府志在縣南六里
厥山吳興掌故在縣東南七十里吳均入東記云
吳文士陸厥家於此山
馬鞍山歸安縣志在縣西南七十六里
桃花塢歸安縣志在縣西南五十里
菱湖唐書地理志縣東南三十五里有陵波塘寳
歴中刺史崔元亮開弘治湖州府志菱湖即陵波
塘也其地産菱故名(趙金過菱湖詩去去餘不路遨遊一問津村孤船作市地)
(絶水爲隣菱藕官租足魚蝦野饌新衆山遙映帶相對碧嶙峋)
小溪弘治湖州府志即施渚溪在縣西五十四里
思溪嘉靖湖州府志在縣東南三十五里
練溪歸安縣志在縣東南八十里溪流如練故名
花溪萬歴湖州府志在縣東南七十里一名花城
寳溪名勝志在城東南四十五里一名射村溪昔
有漁者見溪上有光伺之見一大蚌乘風而行光
從中出逐之即沉
長興縣
雉山弘治湖州府志在縣北五里以山形類雉唐
置雉州因山名也萬歴湖州府志梁武帝時童謠
云鳥山出天子江表凡以烏名山者咸鑿之惟雉
山失鑿而陳武帝生
呂山吳興掌故在縣東南二十里吳將呂蒙討山
賊嚴白虎屯營於此
鼓吹山吳興掌故在縣西北二里陳文帝居鄉時
縣令到仲舉聞縣後鼓吹聲則帝必至因名(弘治湖州)
(府志舊志云西北可望陳后陵墓歲時祭享鼔吹相聞以此得名)
横玉山弘治湖州府志在縣西北三十五里望之
蒼碧如玉故名
香蘭山弘治湖州府志在縣北三十五里東枕太
湖多生蘭蕙
金蓮山長興縣志在縣北一里
陽烏山長興縣志在縣東七里陳武帝祖道巨墓
在此
戍山萬歴湖州府志在縣西北二里吳築戍城其
上梁太守張嵊與中丞沈峻築城捍侯景明元帥
耿炳文點軍於此俗因呼爲點軍山
五峯山名勝志在縣西一里
龍目山吳興掌故上有石巖中有二穴其光可鑑
所謂龍目也過嶺爲廣德州界
望山萬歴湖州府志在縣西南六十八里形如覆
舟觸石有空洞聲
白峴山長興縣志在縣西北八十里山多白石望
之如雲凝雪積上有南北二嶺
方山吳興掌故在縣西南四十里高四千丈陳文
帝爲信武將軍自長城遣二千人夜下方山津即
此
鳳亭山長興縣志在縣西北四十里
藝香山太平寰宇記一名湖陵山在縣北十五里
西施種香之所
赭石山萬歴湖州府志在縣西北五十里山多赭
石登者若升絳霄
西顧山太平寰宇記在縣北四十九里又名吳望
山闔閭登姑蘇臺望五湖西見此山故名
堯市山吳興掌故在縣西北四十里吳興山墟名
云堯時洪水居民於此山作市皎然詩堯市人稀
紫笋多即此(楊維楨堯市山詩丹房夜宿庚桑洞古井重詢堯市山聽猿老樹垂雲白)
(飲馬清泉錦石斑野婦採桑成隊出山童沽酒滿瓶還顧渚橋頭有船賣尋詩直叩碧桃關)
吳山西吳里語在長興南四十三里梁吳均卜宅
唐吳筠又居之山下有溪名吳山灣昔吳王送女
至此有潮高三尺倒流七十里名吳王送女潮
浮雲山長興縣志在縣西南六十里
八座山吳興掌故在縣西南四十里唐吳珙吳頊
吳崧皮光業林升羅隱韓必何肅居此時號八友
因名
九龍山長興縣志在縣西南一百里
菖蒲山舊浙江通志在縣西七十里胡一松隱居
之所
四安山吳興掌故在縣西南八十三里
青峴山吳興掌故在縣西六十里陸羽云啄木青
峴茶味與壽州同
金山萬歴湖州府志在縣西四十里晉樓船將軍
金曼倩居此石皆丹色
白鹿山萬歴湖州府志在縣西三十里又名巖山
闔閭時白鹿見故名
飛雲山太平寰宇記在縣西二十里山南有風穴
雲霧不得鬱積其間宋元徽五年置飛雲寺有石
泉沙渚松門苦竹巖
閬山萬歴湖州府志在縣西十五里山多竹有竹
山潭竹山寺
大腹山萬歴湖州府志在縣西十里一名伏虎山
有姚崇墓
茶磨山弘治湖州府志在縣東南二十一里形類
茶磨故名
青山弘治湖州府志在縣南六十里山墟名云山
有巖竇通洞庭冬夏常煖山色如黛故名
斫射山吳興掌故在顧渚山左
互通山萬歴湖州府志在縣西北七十里山甚高
大有四十八隴有羅岕産茶甚珍之有二龍池二
仙洞
顧渚山(即茶山)方輿勝覽茶山在長興縣西産紫笋
茶萬歴湖州府志山在縣西北四十七里西逹宐
興吳夫槩顧其渚宐茶後其産果然乃充貢下有
貢茶院傍有金沙泉甚美山中有明月峽絶壁峭
立大澗中流其茶所生尤爲異品(杜牧春日茶山呈賓客詩笙歌)
(登畫船十日清明前山秀白雲膩溪光紅粉鮮欲開未開花半陰半晴天誰知病太守猶得作茶仙)
西噎山崇禎長興縣志在縣西北六十二里以其
澗泉峻激有聲如噎故名
大官山小官山萬歴湖州府志在縣西北四十
五里顧渚之側其左右諸山或專藝茶或伐爲薪
炭此二山林木深茂樵蘇不及大官頂有虎頭巖
狀如呀嘯下有石門可往来有張塢産茶爲羅岕
之次
南川山萬歴湖州府志在縣西北五十里跨南北
二川
菹中山吳興掌故在縣西北二十五里在忻湖之
西
徐富山萬歴湖州府志在縣西北二十里宋熙寧
時富民徐隆居此以富得名
義鄉山吳興掌故在縣北六十里晉太守周玘舉
義兵平石水陳敏等賊割長興西鄉立義鄉縣於
陽羡以此得名
大雷山石柱記箋釋洞庭之西山屬長興
弁山萬歴湖州府志在縣東南四十里西北之半
隸長興東南之半隸烏程山陰多竒石玲瓏又産
諸藥品每土中掘得前代殘碑斷石又有似玉之
石其勝景莫如碧巖(葉夢得弁山詩山勢如冠弁相看四面同歸烏縣門近苕)
(霅水源通白鶴嶺盤峻黃龍洞竅空登臨舒老眼何用到崆峒趙孟頫遊弁山詩二首出郭聞鶯語)
(穿林散馬蹄澗松何鬱鬱春草又萋萋白石那堪煑丹崖尚可梯平生愛高興只合此幽棲竹色迷)
(行徑松聲洶座隅水清花自照風煖鳥相呼飲罷思棋局歌殘缺唾壺重來瀟洒地聊足慰須臾)
小玲瓏山驂鸞錄霅川有兩玲瓏山石林爲大玲
瓏又有小玲瓏在長興縣界路口洞穴數十旁相
通貫襞積嵌巖巧怪萬狀(范成大自石林回過小玲瓏詩一邱乃中虚洞)
(穴四無礙却略巖岫杳黝紏石狀怪蒼牛飲前池碧罅灔微瀨雕鎪具百巧圖畫窘千態哀湍瀉壞)
(磴凍雨濕空翠疎梅照草棘瘦竹拔蹊隧當時閭閻子目力在塵外孤童藐難料竒事疑有待誰與)
(千金捐來換把茅蓋不仙亦足豪衆垤皆累塊我評北山游絶勝此無對玲瓏詎可小孰能爲之大)
烏瞻山長興縣志在縣西三十里名勝志其地迥
絶五峯突出若羣烏之瞻視於雲表又云昔烏子
瞻避難於此山有南北二菴絶頂爲彈子岡相傳
陳武帝放彈處
夏駕山嘉靖湖州府志在縣東南三十六里夏后
杼南廵至此故名上有石鼔高可丈餘又名石鼔
山舊傳此山鳴則三吳有兵
獨姥山崇禎長興縣志在縣東五十里踞太湖之
濱一名别峰山
黃鴉岡太平寰宇記在縣南六十五里
明月峽吳興掌故與顧渚聯屬絶壁峭立於大澗
中流亂石飛走茶生其間者尤爲絶品張文規所
爲明月峽中茶始生是也
啄木嶺吳興掌故在縣西北六十里山多啄木鳥
槍旗嶺弘治湖州府志在縣東南三十里弁山上
石多槍旗所植之竅俗傳覇王屯戍之所嘉靖浙
江通志蘇子瞻云世謂茶之始生而嫩者爲一槍
寖大而開者爲一旗王介甫送元厚之詩云新茗
齋中試一旗是也此山舊亦産茶而嘉故曰槍旗
胭脂嶺弘治湖州府志在縣西南六十里上槩村
西唐天師吳筠鍊丹之處至今土色如胭脂
蒼雲嶺弘治湖州府志在縣西六十里林木秀蔚
狀如蒼雲合溪之源出焉
西湖唐書地理志長興西湖壅塞貞元十三年刺
史于頔復之又呼于公塘(詳見水利)
忻湖崇禎長興縣志在縣北七里周二十里溪山
清勝菱茭之下鴛鳬交集可以游泳
罨畫溪弘治湖州府志縣西八里廣二十五弓古
木夾岸叢篠翳其下朱籐施其上故名長興縣志
一名西溪(劉燾遊罨畫溪詩竹林深處杜鵑啼兩岸青青草色齊欲識人間眞罨畫朱籐)
(倒影入清溪)
箬溪太平寰宇記在縣南五十步一名顧渚口一
名趙瀆注於太湖箬溪者顧野王輿地記云夾溪
悉生箭箬南岸曰上箬北岸曰下箬皆村名村人
取下箬水釀酒醇美勝於雲陽俗稱箬下酒石柱
記箋釋源出合溪在畫溪下流至於箬寺會南溪
諸水從新塘入太湖(僧皎然箬溪春興詩春生箬溪水雨後漫流通芳草行無)
(盡清源去不窮野烟迷急浦斜日起微風數處承流望依稀似剡中)
餘罌溪弘治湖州府志在縣東南二十三里溪上
有餘罌村
合溪萬歴湖州府志在縣西二十里(詳見烏程縣)
環沉溪崇禎長興縣志在縣東北二十五里相傳
伍子胥墮環於此
大蕩漾長興縣志在縣東南四十里
陸滙萬歴湖州府志在縣東五里陸龜蒙築别業
於此(陸龜蒙自遣詩五年不到舊山村樹有交柯犢有孫最愛弁山顔色好晚雲纔散便當門)
太子滙萬歴湖州府志在縣東六十里相傳吳太
伯所隱處
紫花澗太平寰宇記在縣西北三十里兩岸芳蕪
之中出紫花長薄之下生珠藤至三月紫花滿澗
一名花瀨(陸龜蒙自遣詩花瀨濛濛紫氣昏水邊山曲更深村終須檢取幽棲處老樹成)
(雙便作門)
伏翼澗萬歴湖州府志在縣西三十九里山墟名
云澗中多産伏翼有素翼赤腹千載倒掛者
餘漁浦弘治湖州府志在縣東北四十二里周處
風俗記云諸漁浦一名餘吾浦即陽羨之東鄉也
吳越之間漁吾同音故然
蔡浦萬歴湖州府志在縣東北四十五里逹烏程
小梅
金灣弘治湖州府志在縣西北四十里山墟名云
金潭金山金塘金渠悉漢樓船將軍金曼倩所居
白馬潭崇禎長興縣志在縣西四十三里梁陳故
事云陳武帝時有白馬出見故名
五花潭長興縣志在縣西北四十五里虎頭巖下
大旱不涸
竹山潭弘治湖州府志在縣西北一十二里深不
可測有巨魚藏於巖竇之下浮如覆舟出必有大
水
烏龍潭萬歴湖州府志在方山頂上與弁山黃龍
洞相拒歲旱禱雨輒應
無胥淹弘治湖州府志在縣嘉會鄉無胥村東相
傳伍子胥奔吳追者在後遇一婦浣紗問曰見子
胥乎婦曰無胥以此得名淹内有堆名郭轉堆
花渚弘治湖州府志在梅溪鎮吳越征西將軍吳
瓌所居
顧渚弘治湖州府志在縣西北三十里(見前)其源出
顧渚山至水口而東入太湖(杜牧遊顧渚詩傍溪侵嶺多高樹誇酒詩)
(旗有小樓驚起鴛鴦無限意一雙飛去却回頭)
小白瀨弘治湖州府志在縣東南三里一名曰靈
湍
金沙泉輟耕錄湖州長興州金沙泉唐時用此水
造紫筍茶進貢泉不常出有司具牲牢祭之始得
水事訖卽涸宋季屢加浚治泉迄不出至元十五
年中書省遣官致祭一夕水溢可溉田千畝遂賜
名瑞應泉
玉竇泉弘治湖州府志在長興縣西南六十五里
深廣皆二尺色紺碧味甘唐處士鄭遨與道士李
道殷羅隱築屋泉口號三隱
德清縣
吳羌山弘治湖州府志在縣東南一里吳均云漢
高士吳羌避王莽之亂居此山後人名焉又宋沈
麟士居於此講經教授從學者數百人時爲之語
曰吳羌山中有賢士開門教授居城市後建祠於
山陽
吳憾山吳興掌故在縣西南一里相傳吳夫差伐
越築壘於此唐李光弼偏將辛孜亦築城於此以
平朱覃姚廷等賊吳越王又築此屯戍號奉國城
今隔溪名城南界首名奉國
市亭山名勝志在縣南一里其下出陶器大者可
容三十石其名曰□吳興掌故云一名舍亭山南
史齊王敬弘隱居吳興之舍亭山其孫秀之出守
吳興到郡修葺舊山移置輜重即此
望洛山吳興掌故在縣南二十里入東記云永嘉
中洛人過江者升此山以望洛故名
丁山萬歴湖州府志在縣南三里一山獨隆起
東主山萬歴湖州府志在縣東北三里一名百僚
山侯景圍臺城將軍沈恪以拒戰功封東興侯即
家焉山腰有小石穴貯水清冽冬夏不竭名老鴉
潭山之東有五子石相傳有仙人常弄石於此(張羽)
(登德清百寮山詩湖鄉風景三秋後佛界軒窗四望開碧水翻從城裏過青山直到縣前來魚商酒)
(市晴偏集釣艇蓮舟晚共回自古登高能作賦坐中誰是昔賢才)
茅山吳興掌故在縣東北十五里
葛山舊浙江通志在縣東北十八里
敢三山嘉靖湖州府志在縣東北二十里山有三
峰其中峰曰敢山其左曰龍山其右曰鳳山其下
有敢山漾
上蘭山下蘭山萬歴湖州府志在縣北五里許
二山相連山之陽夷坦唐天寳間常置臨溪縣
小山舊浙江通志在縣西十八里界武康
金鵝山吳興掌故在縣西五里漢述善侯沈戎葬
其下有金鵝飛集三鳴而去因名今山之陽三村
名上初鳴中初鳴下初鳴以表鵝異也
方山萬歴湖州府志在縣西北十二里山形方正
爲邑諸山之宗逆而上則爲大壯嶺以南諸山順
而下則爲官莊塢以北諸山羣峰環合百寮山居
其中爲縣治又分而下則爲上下蘭諸山云
金紫山萬歴湖州府志在縣北十八里郡城丁氏
葬此山後贈金紫光祿因名
蠡山弘治湖州府志在縣東北一十五里舊傳范
蠡之故居在焉
齊眉山吳興掌故在縣東北三十五里入東記云
後漢青州刺史姚恢與海昏侯沈戎卜居柯田山
恢女是戎子婦密報戎戎先居之恢因囚女於此
山山東有漾亦名囚女漾今人改山名爲齊眉山
德清山(一名烏山)萬歴湖州府志在縣東四里昔烏巾
善釀居此天寳六年以縣名改山爲德清有兩峰
前曰殿子峰後曰省山峰
果山名勝志在新市鎮之南宋淳祐間宰相游佀
嘗愛其山水及謝事遂占籍居焉佀蜀人也以蜀
有果山因壘石作山以擬之山前有桃源洞
赤土山弘治湖州府志在縣南二百步父老相傳
云昔有望氣者謂此山有貴人氣遂鑿斷後圃今
馬厄河是也
餘不溪萬歴湖州府志在縣東(詳附郭山川)李宗諤圖
經云水清澈餘則不故名(倪瓚餘不溪詞餘不溪水涵綠蘋微風吹波蹙)
(龍鱗看山蕩槳不知遠兩岸桃花飛接人溪廻路轉松風急竹林華房霞氣濕忽逢道士頎而長疑)
(是韓國張子房相期飄拂紫烟裏下攬滄溟浮玉觴錢鎮餘不前溪詩苕水從南來眞源自天目始)
(出纔涓涓蛙跳雀可浴東風桃花水一夜高於屋百里下吳興一汎更一曲青山浮水面處處居可)
(築草元伊誰亭名花間疎竹自昔稱餘不佳名豈虚辱)
龜溪名勝志龜溪一名孔愉潭即餘不溪之中流也
學圃藼蘇孔愉少時嘗經行吳興餘不亭見人籠
龜於路買而放之餘不溪中龜中流左顧者數過
及封此亭侯鑄印而印龜左顧三鑄如初印師以
聞愉悟取而佩焉愉卒後龜啣巢木置於此至今
號龜啣樹溪名龜溪(畱青日札孔愉放龜左顧遂作一鼎其文曰孔敬康鼎沉)
(之於水卽今德清縣龜溪)
大海漾嘉靖湖州府志在縣東十五里
苧溪漾弘治湖州府志在縣東二十五里闊數百
頃山墟名云以貢苧得名南岸有藺相如廟北岸
有青州刺史姚恢囚女城
西葑漾萬歴湖州府志在縣東三十五里其水清
澈蠶時村民多取以繅絲蓮蒲雜生葦柳相映亦
江鄉一勝處也
蔣灣弘治湖州府志在縣東南三里大溪之傍
荷葉浦弘治湖州府志在縣東北二十五里(葛天民荷)
(葉浦中詩急雨捎荷分外竒珠璣狼藉錦紛披下塘六月關心處西塞扁舟入手時却傍青蘆深處)
(宿還思白石去年詩平生浩蕩烟波趣月淡風微只自知徐賁過荷葉浦詩粼粼水溶春淡淡烟銷)
(午不見唱歌人空來荷葉浦無處寄相思停舟采芳杜)
蜃潭嘉靖湖州府志在縣東布政分司之前溪流
至是滙而爲淵相傳蜃所潛也
仙潭弘治湖州府志在縣東南新市鎮隋道士陸
修静常自此潭没數月乃出故名宋葛書思常監
鎮有仙潭雜咏刻石在墨妙亭
半月泉名勝志在縣東北三里石壁山下晉咸和
間梵僧名曇者過其地指山石曰是中有泉乃卓
菴其處鑿石罅如半月果得泉清凉甘美名曰靈
泉後名半月泉(呂祖謙修半月泉疏斷崕吐月纔出半規古甃涵星尚懷全璧久矣)
(寳奩之廢時哉玉斧之修護此寒清祓其氛翳名高詩社再傳和仲之符價重帝城復植文饒之運)
(蘇軾遊半月泉詩請得一日暇來遊半月泉何人施大手劈破水中天)
瀑布泉嘉靖湖州府志在縣東越山僧院
武康縣
雲岫山萬歴湖州府志在縣東十里有烟霞洞林
麓之勝號稱洞天
獅子山武康縣志在縣東北五里(互見歸安縣)
封山吳興掌故在縣東十八里防風氏所封之地
又名風渚山吳康侯封山記唐天寳六年更名防
風山
禺山嘉靖湖州府志在縣東南三十里防風氏所
都也一云夏帝禺常南廵狩至此(太平寰宇記仲尼曰汪芒氏之)
(君守封禺之山言防風治此二山也)
計籌山吳興掌故在縣東南三十五里越大夫計
然於此籌國計其中有巖幽窅而夷曠曰白石洞
天(戴表元昇元觀記計籌山當餘英之東南越大夫計然常登此山籌度面勢以營隱居久之道)
(成仙去)弘治湖州府志其地與臨安縣分界俗謂之
界頭山蓋計界籌頭聲相類也(黃石翁計籌山中寄句曲山人詩松)
(花落粉啼子規山人燕坐春晝遲石泉豈非大韶樂日色猶是鴻荒時筠籃竹杖烟中語青紙丹書)
(林下詩應謝錢唐舊知識白雲獨往無還期)
銅官山嘉靖浙江通志在縣西北二十五里唐名
武康山昔吳王濞採銅於此山下有二坎號銅井餘
英溪之水出焉旁有石燕洞其燕亦視春秋分爲
隱見與巢燕相同
鳳咮山弘治湖州府志在縣北五里按餘英志云
其山有三一在縣北首枕郭林溪爲鳳咮一在縣
東北懷德里爲鳳翅一在縣東南千佛寺側爲鳳
尾
金山嘉靖湖州府志在縣南三十里舊傳有人掘
地得金故名其土色赤其上有泉産金魚
石城山名勝志在縣西南三里赤眉之亂邑人壘
石禦守因以名山
覆舟山萬歴湖州府志在縣西南二十五里有巨
石横亘如覆舟狀山有馬頭塢晉咸和七年石勒
將韓雍寇吳興詔遣西中郎將趙引攻之於馬頭
塢即此
箬峴山武康縣志在縣西南二十七里俗呼箬嶺
銀山萬歴湖州府志在縣西五里又名永安山吳
名縣爲永安以此
白鵠山吳興掌故在縣西北十里高六十五丈一
名鵲山
招賢山萬歴湖州府志在縣西北七里郭文隱居
之地
響應山名勝志在縣西八里其上有大響巖小響
巖人經此山者隨語應聲山下有龍湫曰碧玉潭
唐于頔宋葛勝仲皆有題刻有定光院在巖腹中
小池上有濯纓亭又有一壑軒後沿石磴抵谷中
有斷崕瀑布二十餘丈
崵山弘治湖州府志在縣西二十七里山墟名云
昔有崵氏居此山
石嶠山吳興掌故在縣西南七里山頂有石嶠長
丈餘下有石嶠村
獨孤山吳興掌故在縣西北七里世傳唐獨孤及
宰是邑作亭其上故名
計峴山武康縣志在縣西北二十五里計然嘗居
此故名
大泉山太平寰宇記在縣西北三十五里山上有
長流泉傍多沃壤可耕又名唐鎚山
莫干山嘉靖湖州府志在縣西北二十七里舊傳
吳王鑄劍之地(詳見烏程縣)
石山萬歴湖州府志在縣北二十里舊有沈道虔
石山精舍
銅峴山武康縣志在縣西北五十里餘英溪發源
於此(詳見安吉州)
沈璧山吳興掌故在縣東北十五里山有九峰逶
迤相接沈氏自東陽徙居於此
仙臺山萬歴湖州府志在縣東北十八里即黃隴
山黃初平煉丹之所有羊沒塢初平嘗牧羊羊傷
其草木乃叱之羊遂化爲石
(謹按列仙傳初平叱石成羊事在金華羊没塢云云恐非實也但紀載相沿錄之存疑可耳)
獨蒼山萬歴湖州府志在縣東三十里舊傳為縣
主山來自鄣南天目之脉山下今亦成鎮昔郡設
永寧倉歲有水患有異人指此山土取築之可免
果如其言(西吳里語山與烏程卞山俱爲吳興主山故稱蒼卞)
烟霞塢名勝志在縣東七里唐劉穎士秀叔别業
中有龜巖巖前瀑泉聲激如雷谷口梅花綿亘數
里有橋亭名曰掛雲
風渚湖萬歴湖州府志在縣東南一十七里一名
巽渚一名封渚一名九里湖一名下渚湖餘英志
云防風氏在封禺兩山之間故名(毛滂下渚湖詩春渚連天闊春)
(風夾岸香飛花渡水急垂柳向人長遠岫分蒼翠微波映渺茫此身萍梗爾泊處即爲鄉)
前溪晏公類要在縣南一百步晉車騎將軍沈充
家於此樂府有前溪曲充之所製(詳附郭山川)
餘英溪弘治湖州府志在縣西一十三里即前溪
上流沈約宗族所居之旁也(詳附郭山川)
封溪弘治湖州府志在縣東一百步源出於前溪
瀦爲風渚湖古所謂風渚也
阜溪嘉靖湖州府志在縣北七里自三橋埠東流
二里會於沙溪
雙溪武康縣志在縣西北四十五里發源銅峴山
流入餘不溪
阮公溪晏公類要在縣西一十七里梁陳故事云
石英寳會稽人寓武康生女有殊色天監元年選
爲采女生元帝爲修容賜姓阮氏拜其父爲奉朝
請因以名溪
新溪萬歴湖州府志在縣東三里宋淳熙三年縣
令蔡霖自汊溪口徙水道東北注五里合長安溪
以通舟楫民號蔡公溪(詳見水利)
明月汀弘治湖州府志在縣庠門外大溪之南
仙人渚太平寰宇記在縣西四十里昔沈羲得道
之所有石梯見存
碧玉潭萬歴湖州府志在縣西一十里響應山下
舊名響潭(毛滂碧玉潭詩水面平舖映碧空夜深明月照龍宮猿啼未響潭先響一樹花)
(開兩樹紅)
石井弘治湖州府志在縣石脇山井在山巖中天
欲雨時井出雲氣
銅井弘治湖州府志在縣銅官山之麓昔人引藤
蔓爲綆探之莫窮其底旁有石燕洞
錢王飲馬井萬歴湖州府志在縣北一十五里相
傳吳越王微時飲馬坎中水泉迸出故名
安吉州
天目山嘉靖安吉州志在州西南一百五里(詳見臨安)
(於潛)
霧山吳興掌故在州南十五里山多雲霧故名(寇凖)
(過霧山詩青燈樓殿枕寒溪門外天垂斗柄低啼烏不知春向背落花依舊水東西半橋霜月光相)
(照一帶松烟色未齊誰料百年榛莽地香雲今日繞輪蹄)
石虎山嘉靖湖州府志在州南十五里其上有石
狀如虎道孝豐者徑焉
梅溪山續齊諧記吳興故鄣縣東三十里有梅溪
山山根直竪一石高百餘丈青而圓如兩間屋大
四面陡絶仰之千雲其上復有盤石圓如車蓋恒
轉如磨聲若風雨土人號爲石磨轉快則年豐轉
遲則歲歉騐之無失
石門山吳興掌故在州西四十里梅溪之西梁吳
均居此(吳均與顧章書梅溪之西有石門山森壁爭霞孤峰限日幽岫含雲深溪蓄翠蟬鳴)
(鶴唳水響猿啼英英相雜綿綿成韻既素重幽居遂葺宇其上幸富菊花偏饒竹實山谷所資於斯)
(已辦仁智所樂豈徒然哉嘉靖安吉州志石門山生石耳)
銅峴山嘉靖安吉州志去州東三十里漢書云吳
王濞即豫章銅山招致亡命以鑄錢括地志云吳
採鄣山之銅即此地也
天井山萬歴湖州府志在州南五十里山半有潭
深峻泉水傾瀉四時不竭
鳳凰山名勝志在州東三十里中有隱塢云陶弘
景居之
仙人洞山萬歴湖州府志在州南四十里洞深三
十二丈
青山吳興掌故在州南三十五里(吳均與施從事書故鄣縣東三)
(十五里有青山絶壁干天孤峰入漢歸飛之鳥千翼競來企水之猿百臂相接秋露爲霜春蘿被徑)
(信足蕩累頤物娛衷散賞吳均青山詩家住青山下時向青山上青山不可上一上一惆悵)
禀山嘉靖湖州府志在州西北二十五里一名邸
閣山舊傳長沙桓王攻劉繇盡得邸閣糧榖即此
落石山弘治湖州府志在州西三里唐李衛公廟
中有隕石土人皆稱石大王故爲此名
玉磬山吳興掌故在州東北十五里又名崑山吳
興地記云安吉有崑山攷之梁僧曇諦卓鍚於安
吉東北十五里得一璞扣之有磬聲因名玉磬山
又以玉出崑名崑山
東晉山萬歴湖州府志在州東北二里東晉欲立
城郭於此因名即今青峴山
郭公山吳興掌故在州西北一十里晉郭文居此
山偶見一虎張口向文若求救者文視其喉中有
横骨探去之後虎啣鹿以報云
九龍山名勝志在州西北三十里山有九隴其狀
如龍上有石城一名石槨山
浮雲山安吉州志在州東北四十里嘉靖浙江通
志上有七十二墪靉靆如雲久旱出雲則雨
純孝嶺吳興掌故在州東北三十里黃巢之亂民
石昂負毋避此
五湖弘治湖州府志在州東南七里曰五龍湖在
西南三里曰姚湖在南九里曰獲湖在北二里曰
西畝湖在東二里曰四龍湖四龍者吳越武肅王
以望氣者言山有王氣使人鑿之忽有四鵲飛起
烟雲滃然化爲四龍因名
楊子湖萬歴湖州府志在州北二十里吳興記曰
楊子湖出丹陽湖下會邸閣水分流合於苕溪
玉帶橋西吳里語在安吉銅山鄕許夫人墓前早
晚兩潮高尺許
魏塘弘治湖州府志在州北五十里旁有浮玉山
所謂黑石玲瓏清泉浸之者也五代時吳頊將軍
隱於此
梅溪嘉靖安吉州志在州北三十里溪上嘗有紫
梅盛開故名一名紫梅溪凌孟傳所謂紫梅溪下
水平橋即此
蒙泉安吉州志在上方寺其味甘或垢之即竭必
淘濯始復流
孝豐縣
天目山萬歴湖州府志在縣西南六十五里與杭
府接界高三萬六千丈周回八百里(詳見臨安於潛)天目
山志天目有三峰東峰從臨安入西峰從孝豐入
有十二龍潭六屬孝豐六屬於潛(吳興掌故天目東峰從臨安入)
(疎豁可行西峰從孝豐入深僻不昜)
八貢山吳興掌故在縣南二十五里磅礴鎮靜爲
四山具瞻山有尖峰縣治學宮皆面之
虎山吳興掌故在縣北三十里安吉州境險峻不
可越成化間縣丞許芳鑿山通道以便往来
浮玉山名勝志在縣東南十五里山海經云勾餘
山三百里曰浮玉苕水出於其陰注於具區都穆
遊道場山記吳興有兩浮玉其一在孝豐東南十
五里名大浮玉郡城南碧浪湖者小浮玉也
佛子山弘治湖州府志在縣西南七十五里太平
鄕亦名佛嶺吳興記云山有石室中有小石莊嚴
不倚儼然如佛故名
古浮山弘治湖州府志在縣東南一十五里浮玉
鄉與浮玉山相接山有古浮石洞普慈寺宋郡守
葛勝仲詩略云路出古浮山木杪飛華屋即此處
也
師高山萬歴湖州府志在縣北五十里勢接天目
山中積雪炎月不消
金石山名勝志在縣西南三十里高一萬八千丈
周三百里其石色黃土色赤又十里爲巖龍洞巖
高百丈中有洞莫測其深上有飛瀑懸巖而下
鳳凰山吳興掌故在縣東五里
東山吳興掌故在鳳凰山之北峭拔南來峙縣之
左上有竹塢泉四時不竭
廣苕山萬歴湖州府志在縣南三十里天目之陰
苕水所發源
大溪山吳興掌故在縣南三十五里高八百五十
丈周四十五里
南嶼山嘉靖浙江通志一名泉石山又名白水山
高三百六十丈上有湖有蘭畹
五山嘉靖湖州府志在縣東北五里一名奕山舊
傳姚紾於此樵採見二人對奕因以名山
董嶺水嘉靖安吉州志在太平鄉去縣西七十里
嶺上有源分東西東流者入寧國西流者由松坑
西嶼入下洛溪(周朴董嶺水詩湖州安吉縣門與白雲齊禹力不到處河聲流向西)
(去衙山色遠近水月光低中有高人在沙中曳杖藜)
横溪石柱記箋釋在縣東北當即苕水太平寰宇
記所謂苕水在安吉縣治西南七十五里者此也
(謹按孝豐設於明成化二十三年割安吉縣之九鄉長興縣之三鄉隸之故寰宇記繫之安吉縣)
景溪萬歴湖州府志在縣西南二十五里廣苕鄕
上接深溪
下洛溪陳安溪五山溪萬歴湖州府志俱縣
東北
仙溪弘治湖州府志在縣西南七十里太平鄕銅
坑其源發自佛子山水甚清淺不生魚蝦因以仙
名至西嶼溪始通舟筏直抵下洛溪合於苕溪
荻浦孝豐縣志在縣西南三十里其源出自天目
蛟龍池弘治湖州府志在孝豐縣天目山東南有
瀑布下注數里
浙江通志卷十二
