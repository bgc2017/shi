浙江通志卷二百三十
寺觀(五)
寧波府(鄞縣附郭)
天寧禪寺嘉靖浙江通志在府治西南惠政橋北
延祐四明志唐為國寧寺大中五年置宋崇寧二
年改崇寧萬壽政和元年改天寧萬壽紹興七年
改報恩廣孝是年又改報恩光孝成化四明郡志
後又名天寧報恩建炎間寺燬(先建隆間節度使錢億建鐵塔徙奉)
(化岳林寺深沙神於西廊乃工人王百藝為之極雕刻之巧嘗現光明鼠雀不敢近及寺燬而神之)
(室巍然獨存)元至元十九年復燬僧可舉重建至大二
年燬於倭至治元年僧善德重建明洪武二十年
佛殿圯住持嗣曇重建永樂五年建山門宣德十
年郡守鄭璐建鐘樓正統六年建藏殿十年建千
佛閣景泰二年建方丈成化元年建羅漢堂
國朝順治間重修佛殿康熙六年建山門二十三年三
月燬五十八年僧明文重建
萬壽禪寺嘉靖寧波府志在縣治南大梁街延祐
四明志唐咸通十三年使臣周景遇捨廨宇以建
賜額慧燈宋開寳間重建太平興國七年改崇壽
政和八年改廣慧建炎四年燬重建嘉定十三年
燬即復成化四明郡志或云慧字從心從彗皆火
䜟為額不利郡聞於朝紹定元年改今額元至元
十九年燬至大二年又燬住持子文復建明洪武
三十年殿圯永樂三年重建方丈二十年建大雄
殿山門廊廡視昔有加遂成叢林
國朝康熙十年僧永慈重修
延慶講寺寧波府志在縣治東南日湖中周廣順
三年建名報恩院延祐四明志宋至道中僧知禮
講天台教行學聞於朝真宗累遣使加禮之是為
法智大師延慶紀略大中祥符三年改為延慶院
(石待問改延慶寺記明州保恩院者沙門知禮座主捨舊謀新之所作也座主俗姓金氏世居鄞江)
(七歲出家於州之興國寺洎從寳雲通法師受天台智者教二紀之餘一志於此用能博極三乘周)
(知四諦六塵不染五蘊皆空故得緇流蟻慕信士駿奔若鱗宗龍而羽宗鳳也先是此院締構年深)
(頽毁日甚思得能者從而興之衆議所歸得請為幸粤以至道三祀乘召而至肇興法會要結檀那)
(親製疏文訓釋精義卒使一方響應千里悦隨運斤三載工乃訖役觀其基宇宏邈土木瑰麗金碧)
(交映玉毫增輝輪奐之盛異乎他郡待問通守竹符函親松柄會兹勝槩告厥成功承列疏以見貽)
(遂抽毫而為識時大中祥符二年歲在己酉四月六日)紹興十四年改賜寺
額延祐四明志嘉定十三年燬丞相史魯公重建
扁曰南湖福地元至元二十六年火僧善良重建
至正四明續志泰定元年火元統元年僧本無重
建成化四明郡志明永樂六年重修寺為天下講
宗五山之第二山(洪常延慶寺詩何處堪尋物外交羅雲丈室絶紛囂老僧掃榻)
(應相候童子開門不待敲花外雨腥龍出缽松間雲暖鶴歸巢滿懷清思渾無寐卧看流螢度竹梢)
國朝順治間建大悲殿康熙十一年重建鐘樓
崇教教寺寧波府志在縣治西南舊名甲乙院唐
乾符元年建宋大中祥符元年賜今額建炎間燬
紹興二年重建元至元二十五年至大二年連燬
延祐元年重建明永樂二年殿圯十三年重建
天封講寺鄞縣志在縣治東南延祐四明志唐通
天登封年間建僧伽塔高十有八丈以鎮郡城(閒中)
(今古錄舊傳造於唐高宗乾封年間落成於武后通天間因取天封二字名之)漢乾祐二
年建天封塔院宋大中祥符三年改今額建炎間
燬紹興十四年郡守莫將重建嘉定十一年火廢
為民居成化四明郡志元至元二十三年復建泰
定三年塔圯至順元年僧妙壽重建至正二十一
年修明永樂八年重修十年雷火燬塔三層復修
嘉靖寧波府志嘉靖三十六年七月颶風作塔頂
墜郡守周希哲修鄞縣志天啓崇禎間屢葺
國朝順治十六年重修雍正九年分廵道孫詔知府曹
秉仁勸募鼎新之
廣福禪寺嘉靖寧波府志在縣西南木欄橋漢乾
祐二年建號羅漢院宋太平興國八年賜今額鄞
縣志嘉定十三年燬重建元至大二年又燬其址
没於軍營明成化二十一年重建嘉靖間燬四十
三年重建崇禎四年建後殿
國朝康熙間修葺重建山門
寳雲講寺延祐四明志在行春坊東宋開寳元年
僧義通高麗人自三韓來譽振中國漕使顧承徽
捨宅為義通傳道處名傳教太平興國七年賜額
寳雲嘉靖寧波府志元至元二十六年至大二年
屢燬後至元間重建明永樂十四年重建山門寺
與鄞學相鄰弘治十三年有司徙寺於竹湖坊僧
如璋建殿宇方丈山門為天下講宗十刹之一
白衣講寺成化四明郡志在縣治西北舊在府治
内唐長興元年建號淨居報仁院俗呼白衣觀音
院宋治平元年賜白衣廣仁額(延祐四明志初節度使錢億廨宇梁)
(見白光綬紋有觀音相乃易其木刻像置於寺)建炎四年燬重建元至元
十九年又燬復建明洪武三年圯其址改創本府
廨宇撥府治之廢寺以建永樂五年殿圯重建天
順五年重建山門方丈嘉靖寧波府志嘉靖十九
年圮二十一年重修
國朝順治間復修
壽昌教寺成化四明郡志在縣治東南舊名西壽
甲乙住持院宋乾道間建嘉定十三年燬元至元
二十五年重建明洪武二十九年重修後圯宣德
四年重建(陳敬宗壽昌寺記寧波郡治南有寺曰夀昌者創始於宋燬於嘉定間重建於)
(元至元己丑凡八年而始成成之者寺僧志堅志西也迄今又百餘年矣棟楹梁桷蠧朽撓折沙門)
(恢公復宗慨神棲之弗寧念先業之當繼乃鳩工度材悉易而新之輪奐雄麗像設尊嚴闡事於宣)
(德己酉凡七載而訖工巍然為諸刹之冠也)
國朝康熙十七年重修
佑聖觀寧波府志府治西北二里舊名佑聖道院
元至治間建後廢明正統間差内官歐成重建
國朝康熙三十三年提督馬三奇重修玉皇閣四十三
年海關監督寳善重建真武殿四十八年海關監
督穆爾薩重建靈官殿雍正四年郡人章炳等重
修寧紹台道孫詔捐建山門
長春道院寧波府志府西北一里許宋淳祐元年
建
沖虛真觀寧波府志在府治東南太和坊唐天寳
二年命天下皆置紫極宫祀老子梁貞明元年改
為真聖觀宋祥符間改名天寳紹定間燬重建元
至元間改名玄妙明永樂間圯天順間重建真君
殿三清殿鐘鼓樓方丈山門七年奏賜今額
鄞縣(城外寺觀)
勅賜弘法禪寺寧波府志在郡治東六十里太白山
延祐四明志晉永康中僧義興結屋山間有一童
子日給薪水後辭去曰吾太白星也上帝以師篤
道行遣侍左右語既不見天童寺集由是山名太
白寺名天童延祐四明志寺後經兵火唐開元二
十年僧法璿復故迹建精舍於山麓之東正字萬
齊融造多寳塔於西南隅天童寺志至德中宗弼
之徒徙寺於太白峯下距義興開山處一里而遙
天童寺賦注乾元初相國第五琦請賜名天童玲
瓏寺咸通間賜名天壽成化四明郡志宋景德四
年改賜景德額紹興初宏智禪師撤而新之建千
佛閣宏麗甲東南鄞縣志寳祐四年寺燬六年住
持祖智重建景定四年僧居敬建千佛閣元大德
五年僧日新增新賜朝元寳閣額天歷二年閣燬
至元十九年僧元良復建(危素朝元閣記景德寺朝元閣天歷間燬至正)
(十八年台之瑞嵓僧元良主寺事日以興建為事明年秋左丞方國珍捐已資助未踰年落成中為)
(七間兩偏四間左鴻鐘右輪藏下為三門以通出入梁棟雲飛榱題修敞崇十又三丈邃十丈廣二)
(十又五丈用楮幣百五萬鑄萬銅佛置閣中復重構旃檀林庖湢衆屋不可殫紀今司徒平章國珍)
(上其事於朝遂有賜碑之命論者謂僧元良審以發謀斷以行志惠以使下勤以率衆此其所以成)
(功速而樹業隆也)明洪武十五年定為天童禪寺稱天下
禪宗五山之第二宣德三年佛殿燬七年住持圓
愷重建萬歷十五年七月二十一日龍作殿圯於
水崇禎四年延密雲悟禪師住持十載内鼎建重
新(王安石春日過天章寺詩村村桑柘錄浮空春日鶯啼谷口風二十里松行欲盡青山捧出梵)
(王宮沈明臣宿天童寺詩曉汲寒泉潄齒香病維摩欲卧津梁石壇老柏驚龍蜕白日清池拭鏡光)
(山勢南連滄海大水聲西遶寺門長杖藜吟過秋山下槲葉初黃作雨凉)
國朝順治十六年住持道忞應
召因
賜弘法禪寺額重修大殿康熙七年住持本㒥建奎煥
閣恭藏
宸翰暨奉
賜佛神諸像十七年住持本晢復古山門二十二年修
葺佛殿諸寮室濬萬工池寺有幻智伏翠堆雲西
歸大雲桂花方嶺諸菴嶺外則小白下院(李仙根天童寺)
(記天童自義興以來歴唐宋及元明屢有隆替皆圖維締構不久即復萬歴丁亥秋風雨驟作傾蕩)
(就盡四十餘年莫克維新崇禎戊辰迎密雲禪師於金粟越三年至師乃運正法味應衆饑渴頓令)
(緇素雲集財力輻合隨意擘畫天然圓滿師以壬午秋示寂所付嗣十二人各隨緣主席順治丙辰)
(欽召木陳忞公重應住持己亥即蒙錫號弘覺而悟公語錄始得奉)
(旨入藏復以寳裝關帝并二將像送護山寺蓋希世之遇也寺重興五十年未有碑記因屬之根根以興)
(造名藍不朽勝事遂書以俟後之作者)雍正十一年
御賜慈雲密布四字額
阿育王禪寺明一統志在阿育王山中成化四明
郡志縣東五十里名勝志昔阿育王現靈建寺其
下有舍利塔阿育王山志晉義熙元年敕造塔亭
禪室宋元嘉中廣興創建梁普通三年勅建堂殿
房廊賜額阿育王寺鄞縣志周顯德五年寺災宋
初重建延祐四明志大中祥符元年賜名廣利大
覺禪師璉公居之名振天下仁宗召對御製釋典
頌授之熙寧三年建宸奎閣寺東北山上有東塔
即劉薩訶所禮舍利塔湧出之處西塔院去寺五
十步乃唐明皇時建鄞縣志明洪武十五年定為
育王禪寺稱天下禪宗五山之第五住持崇裕修
復塔寺莊田(宋濂育王寺碑記東天竺國阿育王造寳塔八萬四千貯釋伽文佛真身)
(舍利分布於四天下而鄮山當其一晉太康三年并州獵師劉薩訶受梵僧指改行為僧徧求舍利)
(至會稽之鄮山忽聞地下鐘聲越三日舍利塔從地湧出其相青色似石非石高尺四寸廣七寸五)
(層四角光明殊勝義熙元年安帝始構亭覆護度二七僧守焉宋文帝增創寺宇為浮屠三層函之)
(梁武帝賜額為阿育王寺大同五年令岳陽王詧改浮屠為五層繪帝暨昭明太子二像藏焉仍賜)
(黃金五百兩造銅佛四百軀寫經論五百卷鑄四鐵鼎以鎮四角尋蠲其賦給兵三千設營防衛陳)
(宣帝度僧守塔如義熙數唐中宗遣使賜金下詔加護之武宗并省海内佛寺塔歸越州官庫宣宗)
(立像教重興又入於開元寺鄮山僧愬於觀察判官蒯希逸而還之懿宗咸通中又度僧三七人守)
(焉梁貞明二年錢武肅王迎塔作禮改浮屠為七層第三層置七寳龕以貯塔周顯德五年寺災文)
(穆王又請致武林龍華寺新其藻飾中龕雜用百寳範黃金為座懸珠纓以莊嚴之宋大中祥符元)
(年賜廣利額拓為十方禪刹高宗即位親灑宸翰曰佛頂光明之塔淳熙元年魏王愷出鎮兹土二)
(年四月瞻舍利光現更用黃金為塔而置寳塔於中冬十一月孝宗取塔入内舍利見於塔頂書妙)
(勝之殿四字俾揭於塔所宋季寺又災塔附安於别院元至元十三年春世祖命使者奉塔至燕都)
(聖壽萬安寺命僧尼十萬建十六道場備極尊崇世祖親臨夜有瑞光發見東射禁中世祖大悦命)
(送塔南還詔浙江省臣建治舍利殿宇曾未幾何甍棟雄麗上薄雲漢至宏辯禪師裕公入我國朝)
(戒律精嚴言行一致凡寺制宜有而摧敗不支者悉舉而更之念締造之難不可無以示來者俾其)
(徒徵文為記予惟阿育王山顯著特異自晉建今歴一千九十七年國王大臣以及氓隸靡不皈依)
(瞻仰浙東西未有如斯之盛者是宜詳記使後人扶植於悠久也)永樂十四年殿
圯僧宗正重建嘉靖四年山門燬重建萬歴間僧
傳瓶重建佛殿崇禎間僧正理重修(薛嵎育王寺詩寺在衆山)
(裏白雲深更深不知行樂意何似望禪心護塔龍常在倚松僧獨吟渡江前賜字珍重到於今劉仁)
(本育王寺詩古鄮名山控海涯諸天深護梵王家一峯横玉前陳凡九井沉金下涌沙鐘磬隔林回)
(鸛鶴松杉夾道走龍蛇明朝更上盤陀石遙睇祥光燭海霞)
國朝康熙十九年僧法鍾重修
海會寺至正四明續志在縣西三里元延祐六年
創名海會菴(袁桷海會菴記菴之創初卜地城西不過地十步屋三楹有僧元安清持)
(以行業振厲信者俱至善士翁文堅翊輔之首建佈宫日割田以濟未幾宣慰楊侯梓益買田以贊)
(相由是拓地為畝五十五屋百楹殿堂門廡迎賓習靜各有其所汎海有舟放生有池獨不設方丈)
(懼後人之逸樂以自恣也不設寺額曰海會菴懼後人之奪攘以為兹所之凌替也余以為浮屠氏)
(逃空虛絶人事而事為之防曲為之制其卷卷於後者厥慮若是雖欲勿永久其可得乎泰定二年)
(乙丑四月癸未記)至正二年建額為寺嘉靖寧波府志明
洪武二十三年建千佛殿三十一年建舍利浮圖
并塔殿永樂六年建法堂
國朝順治間重修殿宇康熙十年重建山門
補陀禪寺成化四明郡志縣東三里原昌國東海
梅岑山寳陀寺洪武二十年因懸海徙郡城之栖
心寺内空址重建改名補陀永樂十二年建圓通
寳殿宣德七年建毘盧閣天順三年建藏經閣大
悲殿及廊廡嘉靖浙江通志嘉靖間建十王殿
國朝康熙年間重修
金峨禪寺延祐四明志縣東南八十里舊號羅漢
院唐大歷元年建嘉靖寧波府志宋治平元年賜
金峨山真相寺額明洪武間廢宣德間重建成化
間廢正德二年復建法堂後圮嘉靖二年改建升
於山麓
國朝順治十八年重建佛殿
天王教寺鄞縣志距縣五十里唐咸通十三年建
名天王院宋大中祥符三年賜額普寧乾道間里
人朱世則施大藏經建夕陽閣以藏明洪武十五
年仍名天王宣德八年僧可深重建山門萬歷間
重修
國朝康熙六年建僧堂後重新佛殿
布金講寺鄞縣志距縣二十里宋寳元二年建初
名保安治平二年改今額乾興元年僧道文建佛
殿明天順四年重修八年建山門成化元年重建
兩廊嘉靖三十八年重修
國朝順治十八年建大悲殿康熙十八年建大殿
月波講寺鄞縣志距縣五十里宋淳熙五年建越
王史浩創月波樓疊石成嵓為寳陀洞天又於寺
建四時水陸道場孝宗賜慈悲普濟寺額又御書
水陸無礙道場以揭於殿後志磐法師續成水陸
新儀六卷於寺明洪武十五年定名月波二十年
寺圯正統十四年重建後又圯萬歷間大學士余
有丁構五柳莊御書名山洞府賜以建坊
國朝康熙十年余氏歸地僧超祖重建殿宇
仗錫禪寺舊浙江通志縣西一百二十里奉化餘
姚上虞嵊五縣交界延祐四明志唐龍紀元年天
童山紀禪師飛錫至此建鄞縣志宋寳元二年賜
仗錫山延勝院額元季僧仁讓起予重興(烏斯道仗錫寺)
(記仗錫禪寺南去郡治可二百里山深入萬壑中蛇盤斗折而上重巒疊巘峭峻際天勝槩絶世峯)
(頂爽塏可廬灌木層翠暑必挾纊雖樵者靡常至四際又有峯二百八十有二回合起伏雲霞蔽虧)
(内七峯尤瑰異郡諸山咸莫之抗燈傳香衍東南之望刹也歴歲久寺或毁或復讓公負荷法任倡)
(道不匱於是殫心瘁容招亡植壞甫七歲珠還璧合今住山起予公又力纘遺緒篤揭前休托章蟾)
(書走永新請予紀述如此)
寳嚴講寺延祐四明志縣西南五十里舊號孝義
院唐元和十二年建宋大中祥符六年賜今額成
化四明郡志元至正八年僧嗣曇重修二十五年
圮明永樂間重建山門外有牌門一座上有錫山
二字張即之書正統十一年僧恩溶建法堂天王
殿著衣亭鄞縣志嘉靖四十四年重建佛殿
國朝康熙三十八年重修改成禪林
方廣教寺嘉靖寧波府志縣西南三十五里舊名
泗洲院唐咸通十一年建宋治平二年賜今額鄞
縣志明正統間重建萬歷間重修
國朝順治五年建法堂康熙十年建山門
蓬萊觀寧波府志府西二十五里廣德湖之望春
山先是白龍祠側有郡守樓异祠堂宋紹興十三
年請象山蓬萊廢觀額以顔之
雲濤觀寧波府志府西南六十里它山堰傍宋嘉
定十二年賜額
慈谿縣
普濟教寺延祐四明志縣東北一里吳赤烏二年
太子太傅都鄉侯闞澤書堂後捨為寺唐大中初
縣令李楚臣因澤字德潤故以名寺乾符中勅賜
應天德潤寺宋大中祥符初改今額寺之東岡有
松如龍有石如虎因以龍虎名軒(丁鶴年普濟寺詩闞峯深隱梵)
(王家山色湖光引興賖石磴高盤松頂出瓦溝低亞竹根斜潮生滄海雜清梵雲淨瑤空墜寳花徙)
(倚不知歸路晚滿隄楊柳集昏鴉錢希言闞峯普濟寺詩闞公山繞闞公湖捨宅年猶記赤烏寂寂)
(寺門霜葉裏水禽飛上石浮屠)
永明教寺名勝志縣西南一里唐儀鳳初邑大夫
呂珂捨宅建高宗賜名大寳院天啓慈谿縣志天
寳間改大寳寺宋大中祥符元年改賜今額寺前
有橋紹興中扁其山門曰祝延聖壽都道場(姚孳永明)
(寺記慈谿之永明在唐天寳敦牂之歲揭為禪林皇朝祥符始錫今額有僧知簡努力營造始自嘉)
(祐迄於熙寧垂三十年精舍悉備歲月浸遠棟宇傾頽主僧若冰於是并謀協慮日裒月積丐諸衆)
(材爰命工師增廣基構巋然隆棟金碧耀目崇寧丙戌仲夏落成爾時過雲居士適至其所同聲隨)
(喜瞻仰讚歎退而書之以為記云)明天啓二年僧道緣重修
國朝康熙三十一年僧明澄重建鐘樓鑄大鐘縣其上
五十四年僧明遠鼎建藏樓藏經六百六十三函
六千三百十四卷
保國教寺成化四明郡志縣東二十里始建於唐
名靈山會昌中廢廣明元年賜保國額宋治平元
年改精進院今仍名保國成叢林
觀音講寺嘉靖寧波府志縣東北二十里唐大中
六年建名大中觀音院晉天福十三年河南刺史
夏敬章即院旁靈巖寺故址建海慧道場又名靈
巖菴後院廢合於菴宋治平二年賜補陀教院額
建炎間重建元至元改今名明永樂七年重建成
化二年重修天啓慈谿縣志後燬天啓元年重建
五磊禪寺天啓慈谿縣志在縣西北三十五里五
峯磊磊相對如聚米所成南巖如門以通出入唐
文德中建名靈山禪院宋大中祥符初改賜五磊
普濟天聖九年僧岑繼葺明萬歷四十六年重修
白龍禪寺名勝志縣東南十里五代僧師𧦬結屋
持戒於此常有白龍聽經因名白龍院延祐四明
志里人唐居惠捨基建寺宋治平間賜今額天啓
慈谿縣志明洪武七年燬二十二年重建歲久將
圮萬歷四十八年重建
寳慶講寺延祐四明志縣東三十里宋瑞拱初僧
宗本建西資菴開禧間僧廣清請今額(王應麟寳慶寺記鄞)
(之北十里曰青林面江背阜夷矌閎敞苾芻宗本始披藜藿為精藍三傳至廣清闢而大之開禧丙)
(寅請於朝遷舊院額揭名寳慶宣獻樓公大書其額蔚為叢林偉觀廣淨繼之輪奐鼎新祖罙嗣事)
(賡續前緒像以尊教樓以名鐘青林有亭雨花有軒捃拾銖累日衍月益一旦化庳陋為瓌麗既成)
(罙猶子智恭謁予書其事余以佛學久而傳者心法也&KR0839;宫室末矣明此心之妙木下一宿蓬蔂而)
(行可也恭其語罙之徒俾歸而求之)天啓慈谿縣志元至正四年燬
八年重建明萬歴乙卯重建
永樂教寺天啓慈谿縣志縣西南六十里龍山東
宋淳祐間僧志先建名報慈菴景定三年請今額
改為寺明嘉靖中燬萬歷四十八年重建
清道觀延祐四明志縣東南三里唐天寳八年建
後廢宋紹興三十年道士葉景虛重建又於其右
建東嶽祠尚書樓鑰扁其關曰列仙游館成化四
明郡志元至元間燬二十四年重建山門之東塔
山之阿舊有東山道院為雲水往來息肩之地崇
奉真靈像扁為真道觀後圯遂併於本觀明洪武
二十四年又併至道崇壽二宮立為叢林王志靜
重修天啓慈谿縣志成化四年道士吳以誠重建
(夏時正清道觀記觀在邑東南之山椒西溯姚江東騖蛟州四明諸山遠列屏障垣堵左右抱附回)
(護一邑之奇勝也山房傴匿林樾僅蔽風雨道士王智靜徒吳以誠經營創始宣德甲寅訖工成化)
(戊子前高真殿中為五嶽外啓山門後敞法堂廊廡庖庫罔不完整辛丑以誠之徒曹道昕來言山)
(門建已五稔頗見傾圯復以檀施葺還其舊夫觀廢久矣智靜有志興復未覩其成而以誠成之今)
(道昕克復舊規纘續其緒以資夫高明眺望為一邑之奇勝能無望於今日也耶是年秋九月望日)
(記之)其東一室曰天然圖畫面江帶野境最幽寂其
山多鬻於民間萬歷壬辰郡守龍德孚或贖或勸
諭而歸之本觀(馮昌清道觀詩繞郭諸峯紫翠攢琳宫遙出白雲端狻猊北首山朝)
(拱螮蝀南環水屈蟠嵐氣近浮珠珮濕澗聲清逼玉笙寒仙家自與人間别瑤草瓊枝滿石壇)
國朝康熙年間重建大殿文昌閣官廳雍正八年住持
馮守恒創建符官閣靈官殿
奉化縣
雪竇資聖禪寺雪竇寺志縣西北五十里肇創於
晉唐咸通間名瀑布觀音院景福元年常通禪師
撤而新之宋淳化三年賜御製賦詠建成藏閣咸
平二年賜雪竇資聖禪寺額祥符三年度僧免徭
役乾興中明覺禪師重增廣焉仁宗夢遊此山景
祐四年免徭役禁樵採度僧行紹興丁卯冬釋如
湛重建至道元年孝宗勅鑄銅鐘淳祐五年理宗
賜御書應夢名山四大字元至元二十五年燬越
二年僧善來重建(陳著重修雪竇寺記雪竇山秀甲四明正峯昂首下視臂左右)
(引寬抱百頃平麓之陽資聖禪寺宅焉山出二水交於寺西南隅戰險噴怒瀉峭舞空羣山紫翠遠)
(近映帶天境參錯居者游者盤礴不能去至元庚辰師善來領此寺日葺歲營氣象宏麗戊子夏四)
(月寺災師曰棟宇無常壊者復興吾責也於是傾資鳩工不日而伽藍祠圓通閣香積院倉廪碓磑)
(成及冬佛殿山門方丈成明年齋堂明軒東西廊成訖今年十月而諸像設法堂明覺堂樓館寮序)
(湢溷皆成金碧崢嶸鐘鼓時節休其徒數千指相其役者三人允樞宗永如明)奉化縣志
明仍其額為天下禪宗十刹之一崇禎末年復燬
石竒禪師重建成化四明郡志寺前有含珠林錦
鏡池千丈巖瀑布泉藤龕隱秀亭左有妙高峯右
有隱潭徐鳬巖桃花坑其方丈扁曰天開圖畫(方干)
(登雪竇寺詩登寺尋盤道人烟遠更微石窗秋見海山霧暮侵衣衆木隨僧老高泉盡日飛誰能厭)
(軒冕來此便忘機王守仁詣雪竇寺詩平生性野多違俗長望雲山歎式微暫向溪流濯塵冕益憐)
(□薜勝朝衣林間烟起知僧住巖下雲開見鳥飛絶境自餘麋鹿伴况聞休遠悟禪機)
岳林禪寺嘉靖浙江通志在縣東北三里延祐四
明志梁大同間聰禪師建小菴曰長汀後有童氏
捨基建寺成化四明郡志布袋和尚流寓道場奉
化縣志始創溪西名崇福院唐會昌中燬大中三
年僧閒曠徙建溪東宋大中祥符八年賜額大中
岳林寺文岳禪師建崇寧閣後燬復建明永樂癸
卯火宣德正統間修復萬歷間火復建大殿崇禎
間復建崇寧閣
國朝康熙十二年建天王殿方丈兩廊普同塔規模宏
敞
西山禪寺嘉靖寧波府志縣西南五里唐元和十
四年建名護國院宋治平二年改西山資國院明
洪武初改今名延祐四明志有洗缽池羅漢跡駐
錫峯應供泉乃天台第四尊者成道之地上有樂
亭(樓鑰遊資國院詩野溪清淺度危橋徑策枯笻上紫霄曉霧暗蒸山寺雨松風深隱海門潮浮)
(杯水漲人何在洗缽池清意已消又上樂亭臺上看雲山萬疊更逍遙)
法海禪寺奉化縣志在縣東南二十里元至元間
無盡燈禪師建名福泉菴明初號法海寺(寺有八景虎眼)
(峯天馬峯透錫泉柏香嵓仙人井碧桐溪赤雲窩白雲窩)崇禎間妙行戒禪師
重興
國朝康熙七年僧自牧創天王殿同雪竇岳林塔院告
成及方丈兩廊煥然大觀
法喜禪寺舊奉化縣志在縣西四十五里唐咸通
九年建名永泰院宋治平二年改法喜院後為寺
明永樂年廢成化三年重建
鹿苑講寺成化四明郡志縣西一十里唐清泰二
年建名鹿苑院宋治平二年改演教院明洪武初
改今名正統五年重修(豐坊鹿苑寺詩為觀名畫入山行檜竹森森落照明)
(白鹿不來遊故苑青鸞猶見舞虛楹樵分野卉杜鵑麗僧供流泉蛤蜊清最喜高懷盧處士雙柑坐)
(石聽新鶯)
證道講寺嘉靖寧波府志縣西七十里唐光啓二
年建名靈橋院宋治平二年改證道院明洪武初
改為寺延祐四明志西登山半里有龍湫南百步
有深穴曰風谷谷下有泉曰冰鑑路轉縈紆有地
方丈可憩息曰振衣嵓又數步列嶂如屏曰宜晚
漸入平曠有堂曰蘊秀摭少陵剡溪蘊秀異之句
名之又築清心亭於冰鑑之左臨淵疊磯垂釣榜
曰桐廬古意渭水遺風云
虛白觀明一統志在縣治東北舊名興唐觀唐葉
靖天師講經處奉化縣志光啓中建昭宗時賜今
額後廢宋元祐中復興(延祐四明志觀有三清像制度精巧老君像袖中有)
(一蛇長數尺潔白如玉隱現不常)
國朝康熙十五年建殿樓其側
鎮海縣
總持律寺延祐四明志在縣東北一里唐咸通初
慧鑑禪師創乾寧中賜額曰護境宋大中祥符初
改今額建炎間燬後重建寧波府志俗呼七塔寺
明崇禎間僧真拙修
國朝都督張杰常進功重修康熙七年都督朱萬化創
建後殿雍正五年邑令龔彝重建鐘樓
補陀禪寺舊定海縣志縣東北二里候濤山威遠
城内明嘉靖間總制胡宗憲都督盧鏜徙海外補
陀洛伽山大士像建寺於山巔故名萬歷四十年
燬重建易西向天啓四年知縣顧宗孟修
國朝康熙五年總督兵部尚書趙廷臣重修(史大成補陀寺記吾)
(郡北瞰大海招寳山為柱石控扼門戶嘉靖間念普陀遠隔梅岑創寺此山用奉大士崇翬傑甍山)
(川增勝然歲月既久漸就傾圯丙午冬總制趙公駐節山巔指揮萬里波臣稽首蛟龍弭伏爰入兹)
(寺惻然傷之乃捐俸庀材俾無廢舊觀閱月工告竣士民駢臻煥然創立余思公之治浙也猶治此)
(寺也欹者植之朽者去之禦備飭而藩籬固事罔鉅細蔑不修舉即此可知矣)
瑞嵓禪寺嘉靖浙江通志在縣東南九十里延祐
四明志唐會昌中郡守黃晟為普化禪師創立精
舍景福初改為寺宋治平初賜額名開善祥符中
因産靈芝名瑞䓵舊定海縣志歲久傾圯明洪武
三十一年重建(舒亶瑞嵓寺詩十二峯頭月未央天風吹下紫芝香我來分得僧清)
(致布袖蒲團一草堂李撫辰遊瑞嵓寺詩高閣玲瓏倚半空秋風淨掃白雲蹤無人寫此天然景十)
(二欄杆十二峯)
國朝康熙十年僧本㒥重興
觀音教寺成化四明郡志在縣東北二里宋皇祐
初建紹興中賜今額舊定海縣志明成化間重建
國朝康熙六年都督朱萬化修
淨居禪寺明一統志在縣南二十里成化四明郡
志唐乾寧初建名龍明宋治平元年改今額舊傳
寺之青松山有鰻井久而湮塞宋嘉泰中旱令商
逸卿訪故跡而禱之即應商信之篤政成抔土以
往後守劔南因旱取土置水得鰻遂雨
妙勝禪寺延祐四明志在縣西三十里唐清泰中
名永安宋治平初改今額(鄭佃妙勝寺記明卅定海縣有禪院名妙勝瀕)
(海之上環水之中居處&KR0763;陋而有風濤漂注之患五代清泰中居人姚綰始以其地易而新之凡百)
(有四十餘年而院之存者無幾矣熙寧五年衆列狀以告於州願以為十方住持舉所知淡交者居)
(之數年信慕祈嚮持金帛而至者迹相接於路於是為之復新其費累數百萬皆不煩求而自應工)
(既畢交公於是日與其衆談無上之法轉無礙之輪以蒙利於衆此衆之所為願記也元豐三年三)
(月望日記)
佛嵓禪寺嘉靖定海縣志縣南七十里唐天復初
建名啓霞宋寳慶元年改崇梵後改今額舊定海
縣志山有大佛嵓淨瓶石鸚&KR1765;山頗稱佳勝(邵輔忠佛)
(嵓寺詩避世栖巖谷經年對薜蘿寺燈凉似月雲氣泛如波竹長留風住松高引鶴過前溪聽不厭)
(隊隊采茶歌)
靈峯禪寺舊定海縣志在縣南三十里周廣順元
年建名保安宋治平初改今額明崇禎初重建改
向(邵輔忠靈峯寺詩愛此溪山好褰衣時一登穿雲惟谷鳥繞屋有枯藤方竹留仙跡懸崖掛瀑)
(冰中天一片月夜夜照松陵)
國朝順治十三年僧自聞重興
淵德觀成化四明郡志縣東北二里宋元豐元年
建淵聖廣德王廟崇寧三年詔天下建天寧萬壽
觀以崇壽宫改置四年請其額寘本廟宣和五年
改今額建炎四年火紹興二年重建
象山縣
等慈禪寺延祐四明志在縣西北一里舊名鳳躍
院宋元嘉初置治平初改今額象山縣志明洪武
二十四年立為叢林嘉靖四年重建
智門禪寺嘉靖浙江通志在縣西二十五里周顯
德初建舊名保安院宋治平間改今額(徐敏求智門寺記縣)
(西有佛院曰智門最為佳處院僧相繼居之殿宇蕪穢勿除勿治崇寧元年六月僧衆請於有司願)
(更為十方禪居太守陸公命僧曇慧住持慧公操高能事曾不閱月倏然革圯陋為梵釋龍天之宫)
(方袍至者修潔盡敬人游其地善心以生予方宿官於此推行朝廷善令仁政使海濱之人漸於道)
(化而慧公頗能知佛之本心與衆為善蠲治塔廟亦可嘉矣予故樂為之書)象山縣志
明洪武二十四年立為叢林嘉靖二十八年重修
(方九成智門寺詩古殿臨空敞回廊傍水開雲霞棲島嶼鐘梵出香臺路向花間入泉從樹杪廻長)
(歌移晚興猿鶴下山來李濂宿智門寺詩秋出越王關叢林牛斗間夜看東海月飛上萬松山有客)
(乘驄至逢僧射蜃還石牀如可借終夕聽潺湲)
延壽禪寺延祐四明志在縣北七里舊名龍壽漢
乾祐初置治平初改今額象山縣志後圯明成化
間重建嘉靖三十七年重修(應雲鷟遊延壽寺詩汗漫曾虛千載遊偶)
(攜藜杖到溪頭雨餘樹色連山晚石上泉聲六月秋蘿幌已無僧入定竹林應有客尋幽相看莫惜)
(尊前醉回首斜陽滿戍樓)
保寧講寺成化四明郡志在縣南二十五里舊名
保寧院周顯德五年建宋熙寧元年賜壽聖額紹
興三十二年改今額(王廷錦保寧寺詩古刹玲瓏翠靄深登臨消却利名心山)
(雲破處月穿閣溪雨過時風滿林黃葉聲寒秋寂寂紫檀香冷晝沉沉掀髯一笑天空闊萬象森羅)
(入醉吟)
常樂禪寺舊象山縣志在縣東北三十里唐乾寧
中刺史黃晟建宋乾德初改名寳慶治平初改今
名明永樂四年重建
蓬萊禪寺象山縣志在縣西三十里舊名蓬萊院
漢乾祐元年建宋熙寧間改名壽聖紹興三十二
年改今額(劉渭蓬萊寺記象山境之西南有佛刹焉佳巘蒼岫周遭映帶朝陽暮藹露花)
(霜竹出没於空曠有無之間恍然若圖畫中太僕卿林公旦嘗宰是邑嘆基址頽圮&KR0763;堂隘宇上破)
(旁穿因命釋永淨主院事乃始即其舊而新之三門列峙兩廡翼張輪焉奐焉一切鼎新既又闢田)
(三百畝以贍供羞植松十萬本以表衆山之森列皆永淨與其徒恊心聯力而又卒之以不私如是)
(宜其有成也崇寧元年三月一日記)
棲霞觀延祐四明志在縣西南二百五十步蓬萊
山下舊名蓬萊觀秦徐福梁陶弘景皆隱迹於此
隋大業元年廢唐天寳十三年台州刺史袁仲宣
復置大中元年令楊弘正重修宋治平二年改今
額淳熙末遷於山之西嘉定十三年道士張太原
於舊址重建象山縣志後圯明洪武元年重建嘉
靖三十二年築城知縣毛德京徙城内下舊址二
十步
大瀛海道院至正四明續志在縣東二十里爵溪
元至元二十七年里人王一真建(吳澄大瀛海道院記象山縣之)
(東二十里曰爵溪潮汐齧衝賈舶絡繹世傳神仙安期生之屬所往來也故其民好道而其鄉曰遊)
(仙至元癸未鄉人王翁棄妻子改名一真結屋其隈前代善書者有大瀛海三字購而得之因以為)
(扁大德丁未天台崇道觀道士呂虚夷為縣令禱雨有應王翁一見莫逆遂與共處王逝而吕嗣主)
(教者命之世守方將大其居又欲資一言久其名也於是乎書以遺之時延祐第六春也)
定海縣
勅建普濟禪寺普陀山志在補陀山南梁貞明二年
日本僧慧諤得觀音相於五臺山將迎歸本國舟
觸新螺礁諤禱曰使我國衆生無緣見佛當從何
所立精藍有頃舟向潮音洞泊焉居民張氏目覩
斯異遂捨所居築室奉之號為不肯去觀音院宋
元豐三年改建賜額寳陀觀音寺置田度僧紹興
三年殿摧賜錢萬緡修飾七年殿成御書圓通寳
殿以賜僧德韶創龍章閣藏之元大德四年命治
演法堂(劉賡寳陀寺記慶元之補陀洛迦者奇巒複嶂幽洞靈巖錯立層出華嚴經所謂善)
(財二十八參觀音與諸大菩薩圍繞說法即其地也寺曰寳陀創始於宋元豐間其在東南無論遐)
(邇卑尊靡不皈依瞻仰皇后福德日盛乃大德二年春特命中御府臣李英驛降祝香使還復命修)
(繕像設明年春宿衛臣博囉等再馳祝香内出中金百兩飭江浙行省遣吏同涖其役又明年春宿)
(衛臣魏額森塔爾楚三馳祝香御命飯僧周閱貝典今年春仍命塔爾楚偕李特穆爾布哈持五綵旛旌)
(祐祝香以往又出内寳幣二千緡治演法堂暨廬舍之圯腐者又飭行省捐土田之在官者二十頃)
(畀之俾每歲以寅午戌月諷誦祈禱至是命中正院傳命翰林臣俾用文字刻貞石以垂永久謹詮)
(次如右)元統元年宣讓王施鈔千錠建太子塔於寺
南明洪武二十年信國公湯和徙居民入内地焚
其殿宇供瑞相於郡棲心寺僅留鐵瓦殿一所正
德十年僧淡齋於潮音洞南建正殿五間方丈二
十間嘉靖二十年總督胡宗憲遷殿宇於定海之
招寳山迎大士像供焉餘舍盡焚隆慶元年五臺
僧真松來山稍為修復萬歷六年僧真表創天王
殿雲會堂十四年建藏經殿頒賜藏經立靜室五
十三處二十六年火金石盡爍惟大士寳軀獨存
三十年發帑遣太監張隨更建藏殿三十三年正
月復發帑金遣張隨重建圓通等殿賜額護國永
壽普陀禪寺定海縣志後嫌舊基淺隘遷靈鷲麓
今其址也(王安石遊洛伽山詩山勢欲壓海禪宫向此開魚龍腥不到日月影先來樹色)
(秋擎出鐘聲浪荅回何期乘吏役暫此拂塵埃高翥昌國縣普濟寺小亭詩鯨海中流地龍峯小洞)
(天亭高先得月樹老久忘年大士居鄰境閒僧指便船若為風浪息更結普陀緣丁鶴年題昌國普)
(陀寺詩神鼇屹立戴崔嵬俛瞰滄溟水一杯積翠自天開罨畫布金隨地起樓臺祈靈漢使乘槎到)
(傳法梁僧折葦來若使祖龍知勝槩豈應驅石訪蓬萊沈一貫禮洛伽山詩近有三生紫竹緣何須)
(十地與諸天獨騎香象開龍國故擊靈鼉撼蜃川銀浪秋掀天影澹金輪朝發海光圓但將一勺澄)
(心地舉目千花盡是蓮)
國朝順治八年夏燬大殿獨存康熙十年徙僧内地二
十八年定海總兵官黃大來奏請重修
欽差侍衛萬爾逹等齎帑金一千兩分賜普陀法雨兩
寺重建佛殿三十八年
聖祖仁皇帝南廵復賜帑金五百兩重修
勅改今名
御賜自在觀世音一尊銀製吉慶阿哥一尊寳印一顆滲
金佛三尊金剛經一部佛塔心經金字心經各一
部臨米芾書單條一幅
御書普濟羣靈潮音洞皓月禪心扁額四十二年又
御書大圓通殿獅子窟二額四十三年
御製南海普陀山重建普濟禪寺碑文勒石寺中(恭紀首卷)又
御書宣布聲聞四字四十六年又
賜旃檀林五十九年又
御書海月常輝諸扁額雍正九年奉
旨賜帑金遣官修建
御製普陀山普濟寺碑文勒石寺中(恭紀首卷)
勅建法雨禪寺寧波府志在白華頂左光熙峯下普
陀山志有麻城僧真融明萬歷八年來普陀結茅
數楹於峯下漸建圓通等殿以海潮名菴二十二
年郡守吳安國改額曰海潮寺真融徒如壽等又
為增建殿宇規制宏麗二十四年太監黨禮請於
朝賜額護國鎮海禪寺
國朝康熙二十八年
聖祖仁皇帝賜帑金同普濟寺重建三十八年復
賜帑金重修
勅改今名
御賜救度佛母一尊赤金大士一尊
御書天花法雨梵音洞并修持淨業諸扁額又
御賜金剛經一部臨米芾書一幅四十三年
御製南海普陀山重建法雨禪寺碑文勒石寺中(恭紀首卷)雍
正九年奉
旨賜帑金重修
御製普陀山法雨寺碑文(恭紀首卷)勒石寺中
祖印寺至正四明續志在城東南元在朐山舊名
蓬萊山晉天福五年建宋治平二年賜今額嘉熙
二年邑令余桂遷於此以接待寺併為一定海縣
志明廢縣遷入城中宣德間都指揮張翥重建正
統七年災成化五年總督張勇復新之後燬獨大
殿巋然獨存
國朝康熙三十一年總兵藍理增建
普慈寺定海縣志在城北二里至正四明續志唐
大中十四年名觀音院宋治平元年賜今額慶元
間重建淳祐五年火復建成化四明郡志明洪武
二十年殿圯永樂二年僧志辨於舊址重建(龍德孚遊)
(普慈寺詩山廻碧海外寺在翠微中落木晴鳴雨疎鐘晚度風最憐塵世隔況與故人同禮佛談遺)
(像方知色相空)
萬壽寺成化四明郡志在城東北三十里舊名永
福宋建隆元年建治平元年賜今額定海縣志後
燬今復建舊傳有秋蓀綠葉紫莖生於山名萬壽
香蓋在寺旁云
石佛菴定海縣志在大周嶺西溪山曲折蓬海之
别洞天也明洪武間僧法通從慈谿回見石佛浮
來創此菴天啓初僧如登重建
柏子菴普陀山志僧心一建
浙江通志卷二百三十
