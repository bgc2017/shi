浙江通志卷二百七十八
藝文(二十)
詩七言絶句
湖上莫歸(元)趙孟頫
春隂柳絮不能飛雨足蒲芽綠更肥政恐前呵驚白鷺
獨騎欵段遶湖歸
湖州(元)戴表元
山從天目成羣出水傍太湖分港流行遍江南清麗地
人生只合住湖州
西興馬上(元)戴表元
去時風雨客悤悤歸路霜晴水樹紅一抹淡山天上下
馬蹏新出浪花中
西湖行春(元)黃庚
畫船無復沸笙歌湖水年年自碧波回首蘇公隄上柳
綠隂不似舊時多
臨平泊舟(元)黃庚
客舟繫纜柳隂傍湖影侵篷夜氣凉萬頃波光摇月碎
一天風露藕花香
西湖絶句(元)薩都拉
湧金門外上湖船狂客風流憶往年十八女兒摇艇子
隔船笑擲買花錢
惜春曾向吳船宿酒渴吳姬夜破橙驀聽郎君呼小字
轉頭含笑背銀燈
待得郎君半醉時笑將紈扇索題詩小紅簾捲春波綠
渡水楊花落硯池
簫臺八景(元)李孝光
古帝南巡事已非土階茅屋尚依依夜深月底吹簫去
度得雲門一曲歸(雲門福地)
蝙蝠翻雲似白鴉石林玉氣亂晴霞山中雞犬應相笑
溪上紅桃幾樹花(盖竹洞天)
雨洗天根雲洞幽黑蛟飛雹舞長湫只應壯士思酣戰
組練相銜夜不收(雙瀑飛泉)
山月峥嶸露映環石樓香冷白雲間玉簫吹裂階前竹
騎鶴仙人去不還(簫臺明月)
風約疎鐘下杳冥天南曙月颭飛星駝鳴閶闔囂聲起
老鶴巢深夢未醒(白鶴晨鐘)
蕭蕭清磬出雲遲月上空林日氣微重過紫芝山下路
壊橋燈火照人衣(紫芝晩磬)
海月四更移塔去天風萬里劈松開煙銷日出無人到
獨自看雲山上來(東塔雲烟)
山上行人如凍蠅西崖日出澹青熒太隂積雪草木縮
留得孤松長茯苓(西岑松雪)
錢塘懷友(元)黃清老
舟泊楓林一鴈聲白蘋紅蓼共思君月明江水多於海
雨後秋山碧似雲
九日登玉霄峯四首(元)曹文晦
九日登山正自佳松梯微露濕青鞵重巖細菊斑斑出
一路題詩寄客懷
嶺頭回首是官塘野樹青紅天雨霜清氣著人吟不盡
玉霄峯頂過重陽
白雲如屋深復深白雲之外松樹林别峯線路入雲去
直恐西通天姥岑
洞門雲氣合玄黃洞裏仙人白罽裳見說金鐘飛去遠
不應雞犬不騰驤
九曲樵歌十首(并序錄七)(元)曹文晦
昔考亭朱子作武夷九曲櫂歌余少小愛之誦甚習
近登桐柏嶺路盤回亦有九折因仿之賦桐柏九曲
樵歌固不敢較先賢之萬一亦效顰而忘其醜也
瓊闕峩峩接太清五雲洞口問長生欲知嶺上無窮景
聽取樵歌四五聲
一曲初過亂石硿兩山松栢翠重重下方樓閣天台觀
坐聽殘陽數杵鐘
三曲天開罨畫屏松風吹鬢不勝情山城石甃無蒼蘚
絶愛鏗然放杖聲
四曲崚嶒上石梯烏巖千仞與雲齊巖前風起藤花落
一個畫眉松上啼
五曲翻身看晚霞平川歷歷見人家桐溪水滙清溪曲
山似游龍水似蛇
七曲彎彎翠櫟林風吹萬葉自清音行人已在長松杪
回首原田似井深
九曲巖腰坐碧苔吹簫人去有空臺雲深不見來儀鳳
野鳥自啼花自開
過鑑湖二首(元)貢性之
歸思關心路轉遥打頭風急滯蘭橈夕陽江上秋無數
血點蜻蜓立碧苕
南風吹斷采蓮歌越渚船開小似梭却恐紅粧不成態
背人偷照鑑湖波
蘭亭(元)張天英
酒醒風雨濕衣巾曲水荒涼幾莫春檐外蕭蕭修竹在
相逢如見永和人
釣臺(并序)(元)貢師泰
嚴陵釣臺詩古今作者甚多或高其隠或議其果二
者皆不為無見故並存焉觀者應為一莞也
百戰關河血未乾漢家宗社要重安當時盡著羊裘去
誰向雲臺畫裏看
桐江道中(元)吳師道
東風綠水動微波晚泊灘頭理釣蓑喚起江湖昔年夢
一帆寒雨聽漁歌
西興(元)朱德潤
八月海門天氣涼潮頭如雪上錢塘斜陽更比歸人急
又引輕帆入富陽
柯亭(元)黃鎮成
金碧樓臺宅梵王柯亭無處問中郎何當截取如椽榦
吹起崑丘紫鳳皇
臨安訪古六首(元)張昱
舊日婆留井未湮石闌苔蘚上龍鱗而今率土皆臣妾
莫願皇天産異人(婆留井)
峯頭石墖表功臣五百年前是佛身莫問蓬萊水清淺
野藤猶蔓劫餘春(功臣墖)
錢王功業與天齊百里旌旗照此溪從此波中鋪錦後
至今光景淨無泥(錦溪)
將軍官重執金吾不比秦朝列大夫王為錦衣歸故里
遂令老樹有稱呼(將軍樹)
東山尚存環翠閣謝傅來遊經幾年可是舊曾擕妓到
粉香猶在畫欄邊(環翠閣)
祥符額賜海會寺回首年來彈指過試問竹林橋下路
往還曾見幾東坡(淨土寺)
吳興道中二首(元)張雨
眠溪大樹不見日牧鵝小兒兼釣魚南風相送玉河口
舟子飯時吾讀書
扁舟偶趁采樵風題扇書裙莫惱公何處人間無六月
碧瀾堂上雨聲中
三衢道中三首(元)張雨
大溪中道放船流船壓山光瀉碧油三百里灘欹枕過
買魚釃酒下嚴州
東風惡劇雨飛花被底春寒水漲沙蘭茝溪香小回首
一峯晴雪是金華
界道飛流山翠重杜鵑無語杜鵑紅歸人一舸貪新水
渾堕丹青便面中
西湖竹枝詞(明)束宗癸
初三月子似彎弓照見花開月月紅月裏蟾蜍花上蝶
憐渠不到斷橋東
曉發秀州(明)徐賁
路出雙湖烟樹東舟行長是雨兼風夢回重有離家恨
惆悵春寒此夜中
送張景則歸天台(明)徐賁
浙江東去有名山路遠天台鴈蕩間我未得遊空悵望
是君鄉里喜君還
淳安櫂歌(明)汪廣洋
淳安縣前江水平越女唱歌蘭葉青山禽只管喚春雨
不道愁人不願聽
蘭溪櫂歌二首(明)汪廣洋
涼月如眉挂柳灣越中山色鏡中看蘭溪三月桃花雨
夜半鯉魚來上灘
野鳬晴蹋浪梯平越上人家住近城箬葉裹魚來換米
松舟一個似梭輕
題林處士觀梅圖(明)錢宰
放鶴仙人不可招斷河殘月夜聞簫别來欲問真消息
花落西泠第二橋
西湖竹枝詞(明)丁麟
湧金門外春水多賣魚船子小於梭三三兩兩唱歌去
驚起鴛鴦飛奈何
貞溪初夏四首(明)邵亨貞
雨後深林竹筍肥渡頭風急柳花飛柴門不掩綠隂静
人在閒窗試苧衣
巡簷燕子掠晴絲隔塢茶烟出院遲草色入簾人不到
午風吹暖夢回時
楝花風起漾微波野渡舟横客自過沙上兒童臨水立
戲將蘋葉飼新鵝
小巷繅車霜繭熟前村社鼓野人來鵓鳩聲在樹隂裏
竹下柴扉晝不開
盤山道中(明)林温
盤山嶺頭春雨多天台鴈蕩雲相摩鷓鴣啼入竹林去
我行不得君奈何
杭州歌(明)張以寧
西陵渡口潮水平十十五五放舟行樓中燕子慣見客
不怕渡頭津鼓聲
過桐廬(明)張以寧
江邊三月草淒淒綠樹蒼烟望欲迷細雨孤帆春睡起
青山兩岸畫眉啼
夏日憶西湖(明)于謙
湧金門外柳如烟西子湖頭水拍天玉腕羅裙雙蕩槳
鴛鴦飛近採蓮船
西湖夜宿(明)李進
蹇驢衝雪岸烏紗夜醉西湖賣酒家十六吳姬吹鳳管
捲簾燒燭看梅花
葛嶺懷古(明)陳雝
山上樓臺湖上船平章醉後嬾朝天羽書莫報樊城急
新得蛾眉正少年
載酒過湖(明)劉英
寒食清明次第來紫苞紅夢裹池臺東風似與人商略
最好花枝最後開
題許上舍家梅花(明)聶大年
西湖曾繋木蘭橈湖上殘雲雪未消報道南枝春信早
移船更近段家橋
桐溪(明)李蕃
萬年禹鑿東連海百折清流曲抱村風浪不驚魚鳥盡
桐花開到邑侯門
南湖即事(明)周瑾
湖水空明静不波蕩舟人遠夕陽多秋來無限相思意
欲採芙蓉奈晚何
春日湖上四首(明)鎦泰
浴鵠灣頭盪槳過雨聲昨夜漲湖波落梅天氣寒偏峭
未許春衣試薄羅
步逐東風踏軟沙背人驚鷺去斜斜兩株紅杏疎籬外
知是湖村賣酒家
小鬟扶處醉瞢騰落日寒生半臂綾燕子不來春尚淺
湖隂留得未消冰
櫻桃花發向陽枝便覺韶光暗有期明日重來應爛漫
雙柑斗酒聽黃鸝
湖上暮歸(明)鎦泰
小&KR1042;䭾醉踏殘花柔綠隂中一逕斜日暮歸來問童子
春衣當酒在誰家
斷橋分手二首(明)史鑑
日暮橋邊酒櫂回更因殘唱送餘杯人生易老春光暮
能為看山幾度來
近水人家半掩扉兩山樓閣尚斜暉斷橋無數垂楊柳
總被行人折漸稀
寄杭州友人(明)史鑑
西湖湖上水初生重疊春山接郡城記得扁舟載春酒
滿身花影聽啼鶯
西湖聞笛(明)范言
月白霜寒客夢醒笛聲迥出柳洲亭莫教吹過孤山去
風裏梅花不耐聽
月夜下桐江聞孤雁(明)王叔承
烟月滿江漁火寒一聲孤雁下蘆灘隔天總有家書到
水碧山青不耐看
鏡湖竹枝詞二首(明)徐渭
越女紅裙嬌石榴雙雙蕩槳在中流憨粧又怕旁人笑
一柄荷花遮滿頭
杏子紅衫一女郎鬱金衣帶一葦杭堤長水闊家何在
十里荷花分外香
題趙文度畫西溪梅花(明)謝三秀
欲雪不雪天淒淒南枝北枝開漸齊因訪梅花過橋去
始知春在西溪西
梅溪(明)董份
雲似魚鱗壓市低竹簰載笋出梅溪逢人閒問崑山路
葛嶺西頭更向西
葛隖作二首(明)董份
笋鞭横出欲穿籬松子纔生鼠不知細雨一林山鬼語
白鷗浴起葛公池
鴉銜朱柿墜秋坡竹筧疎籬帶碧莎野菊滿頭山下女
也能學唱采茶歌
西湖有長年小許每以小舠載予往來湖中臨行
乞畫戲題(明)李流芳
常在西湖烟水邊愛呼小艇破湖烟今朝畫出西泠路
乞與長年作酒錢
贈翁鄞縣(明)錢希言
四明二百八峯盤霧閣雲窗綠玉寒不信謝郎為縣令
三年騎馬未曾看
會稽竹枝詞(明)王翃
秋風秋雨正淒淒荷葉荷花香滿溪越女蕩舟愁日暮
歌聲盡在若耶西
鴛鴦湖(明)高承埏
兩湖秋水抱城斜縹緲樓臺帶落霞日暮鴛鴦看不見
數聲風笛起蘆花
南屏歸艇遇雨(明)譚貞竑
望裏南宫潑墨山小窗殘燭放舟還從容畢竟輸漁父
藕葉菱花泊淺灣
夜泊常山(明)胡甲桂
淙淙灘響上舟遲到面山容未即移更喜月明迎短櫂
吳吟細聽隔船詞
西湖月夜二首(明)祝淵
落月鱗鱗水面浮露華濃滴桂叢秋不知何處鳴柔櫓
驚起一雙雪色鷗
佛火魚燈漸寂寥推篷起坐已中宵夜來極浦灘聲急
知入西陵第幾橋
西湖(明)徐穎
水中樹影樹中山山自無心水自閒明月兩堤人不見
小舟獨向斷橋邊
國朝
西湖泛月范承謨
團團十里盡青山遍插荷花遶水灣莫怪遊人清
興遠扁舟更載月明還
西溪探梅范承謨
醉眼朦朧望夕暉素枝斜映玉烟飛高歌一曲拈
花帶載得春光午夜歸
鄮東竹枝詞李鄴嗣
太平海國久無塵雨瑞風祥四序均虎不嚙生龍
不怒沙&KR2708;何物得浸人
出郭先經東鄮橋綠楊樹下且逍遥村翁相約來
乘興一字田頭看插苖
東湖水滿便堪凭高下田禾盡望登最喜太平好
官長官糧不作十分徵
小築曾居邱氏村蒼髯三樹看拏雲春風常約扶
藜去掃石先披孝子墳
山水東鄉足快遊石溪佳句一聯抽輕便度嶺雙
肩轎小巧穿橋獨櫓舟
往年香客徧東家萬里來瞻小白華七塔寺前先
禮拜鳥音已得聽頻伽
小甕黃虀送草南換來佳味看來饞一缾蠏甲純
黃醬千箸魚頭細海鹹
掃葉新生行竈烟適逢客至素甆傳只云水味它
山好試品東鄉小白泉
象坎人家接櫟斜春來白處盡梨花樹頭裹箬深
冬摘一顆真消冰雪查
渡口尋春路不迷管絃樓下綠楊絲尋常留客都
教住唱得當年柳七詞
鄮西竹枝詞萬斯同
天井山高不可攀龍藏五窟絶人寰鹿亭樊榭無
多路獨有仙人此往還
西村資福古招提碧岫為樓嶺作梯門外水波千
澗落簷前山影萬峯齊
望春橋上望春波草綠蘋香鳬鴨多最是城西好
風景共霑
帝力聽田歌
鄞俗由來不尚華布衣麄飯足生涯田家有子皆
知學
文治東漸及遠遐
獨喜林村蠶事稠一村婦女幾家休織成闊幅生
絲絹杼軸咸思
貢篚修
戲詠醉李吳綺
歌舞無端失舊恩蘇臺響屧總消魂多情只有王
戎李猶帶東窗指甲痕
聞張公綬談武康山水王士禎
吳興清遠水晶宫轉入前溪路不窮最愛放船人
日好野梅脩竹古防風
毛大可招飲湖舫同錢宫聲倪魯玉聶晉人
尤侗
十里荷花柳七詞至今猶放兩三枝此中消夏差
堪可高卧孤山月上時
送季偉公歸錢塘尤侗
楚尾吳頭路幾遥蟬鳴堤柳影蕭蕭君歸湖上西
泠口已過錢塘八月潮
歸去南屏自結廬不須長盻越江書青荷碧荇蓴
絲菜紫蠏紅蝦篛葉魚
鶯脰湖二絶句宋犖
垂虹亭畔峭颿開鶯脰湖中激箭來我是滄浪濯
纓客寄聲鷗鳥莫相猜
孤舟落日漾波心湖樹湖烟四望深空際一聲聞
欸乃釣徒何處許追尋
洞霄宫題壁朱彝尊
天柱峯高倚晚晴琳宫消歇斷碑横砂牀竹卜搜
難得臥聽山禽𢷬藥聲
鑑湖朱彝尊
狂客當年歸四明經過遺跡不勝情澄湖一曲明
如鏡身在山隂道上行
若耶溪二首朱彝尊
若耶溪頭春水深南風北風樵採音浣紗女兒不
得見清江日暮愁人心
渡口乘潮漾北風輕舟如馬泝江東明朝又是山
隂道身在千巖萬壑中
西湖竹枝詞六首朱彝尊
西子湖平鏡面揩雷峯倒影象金釵雲鬟粧就石
新婦香草為裙筍作鞵
山到㜑留城下平橋從慶忌塔前横郎家側近水
仙廟可識水仙王姓名
西曲誰家窈窕嬢獨開小店松毛場何年偷得江
陵樣織就女兒黃竹箱
岳王祠外舞臺偏半在湖塘半在田怕值油車蘇
小小勸郎騎馬不如船
養魚莊說養魚肥放鶴亭看放鶴歸妾在鳳凰山
下住生來不見鳳凰飛
湖面蓴絲寸寸長為郎情好作羹湯朝雲吹散峯
頭雨日出團團雞子黃
南鎮春游詞毛奇齡
春船兩槳白蘋開十里横塘晩未逥南鎮祠前北
風急夏王陵上雨飛來
鷁頭艇子鹿頭車山路深深雨又斜何處相逢增
懊惱凌家山下看桃花
香罏峯峻少人登兩兩三三上禹陵陵前草深花
似霧山頭風急雨如繩
泛舟西湖夜半始歸周起渭
錢塘門外烟如織放鶴亭前水似油櫂撥綠醅衣
染翠小舟一葉漾中流
城中拄頰見青山寄與飛鴻落照間烟靄殢人行
不進楝花風裏櫂舟還
烟水瀰漫晚櫂迷峯嵐出沒翠鬟低數聲短笛臨
風急千縷殘霞落水西
輕煙淡粉各叢叢水色山光晚盡融却是畫師描
不就夜山燈火碧流中
南湖唐夢賚
瑟瑟雲林晚照湖亭亭波影立浮圖攝衣絶頂憑
欄去便近諸天星宿無
閒亭水木見蒼涼小艇瀠洄一櫂長雙鶴都隨和
靖老漁家鷗鷺自成莊
雨中過蕭山龔翔麟
歸田不覺一年半欲到山隂竟未能今日始償山
水債斜風細雨渡西興
西湖四首湯右曾
放船已過賈亭西一帶丰茸草沒隄忽聽危樓動
殘角斷橋回首便淒迷
舞裙歌板小嬋娟詞客偏於别恨牽蘇小小家春
在否幾株楊柳認門前
疎星幾點漸窺簷天際空濛水欲黏待遣老龍吹
鐵笛催將銀海上金蟾
似此歡遊未偶然風埃蓬勃動經年明朝人事侵
尋去媿與山靈續後緣
湖上春詞洪昇
滿湖春水蕩晴煙幾處春隂散碧天月出慣留歌
舞席風生不送别離船
湖上漫興王式丹
康樂遊山興未孤尋詩今更到明湖西泠橋畔天
如水留得一枝如盖無(予十六年遊湖上詠西泠橋古松云一枝如盖暮天)
(清)
南屏春暮好閒行徙倚斜陽見落英樹底一方春
水綠塔巔十丈晚霞頳
送李梧岡還東陽周炳曾
君出梅關暑亦徂我行有待食霜鱸紫微巖裏棲
劉峻蠟屐亭邊問阮孚
詞
漁父歌(唐)張志和
西塞山前白鷺飛桃花流水鱖魚肥青篛笠綠蓑衣斜
風細雨不須歸
釣臺漁父褐為裘兩兩三三舴艋舟能縱櫂慣乘流長
江白浪不曾憂
霅谿灣裏釣魚翁舴艋為家西復東江上雪浦邊風笑
著荷衣不歎窮
憶江南(杭州)(唐)白居易
江南憶最憶是杭州山寺月中尋桂子郡亭枕上看潮
頭何日更重遊
沁園春(吳興懷古)(宋)陳人傑
落日都門買得扁舟乘興而東正苕川半夜月寒似水
蘋洲一路秋老多風擕妓溪山尋春歲月往事黃粱昨
夢中高樓上問何人懷古湖海元龍諸君邂逅相逢
更休問奚奴金錯空向瑣窗看鏡鬢無霜白玉舠揮酒
臉有潮紅蓴美鱸肥橙香蠏壯風味不如歸興濃明朝
去有西門一水直與天通
酒泉子(宋)潘閬
長憶西湖湖水上盡日憑闌樓上望三三兩兩釣魚舟
島嶼正清秋笛聲依約蘆花裏白鳥成行忽驚起别
來閒整釣魚竿思入水雲寒
長憶孤山山下麓山矗湖心如黛簇僧房四面向湖開
輕棹去還來芰荷香噴連雲閣閣上清聲簷下鐸别
來塵土汚人衣空役夢魂飛
長憶西山山骨瘦靈隠寺前三竺後冷泉亭子幾經遊
三伏似清秋白猿時見攀高樹長嘯一聲何處去别
來幾向畫圖看終是欠峯巒
長憶高峯峯一對峯上塔高塵世外昔年獨上最高層
月出見微稜舉頭咫尺疑天漢星斗分明在身畔别
來無翼可飛騰何日得重登
望海潮(宋)柳永
東南形勝三吳都會錢塘自古繁華煙柳畫橋風簾翠
幕參差十萬人家雲樹繞隄沙怒濤捲霜雪天塹無涯
市列珠璣戶盈羅綺競豪奢重湖疊巘清佳有三秋
桂子十里荷花羌笛弄晴菱歌泛夜嬉嬉釣叟蓮娃
千騎擁高牙乘醉聽歌鼓吟賞煙霞異日圖將好景
歸去鳳池誇
木蘭花(吳興寒食)(宋)張先
龍頭舴艋吳兒競筍柱鞦韆遊女並芳洲拾翠暮忘歸
秀野踏青來不定行雲去後遥山暝已放笙歌池院
静中庭月色正清明無數楊花過無影
河滿子(陪杭守泛潮夜歸)(宋)張先
溪女送花隨處沙鷗避樂分行遊舸已如圖障裏小屏
猶畫瀟湘人面新生酒艷日痕更欲春長衣上交枝
鬭色釵頭比翼相雙片段落霞明水底風紋時動粧光
賓從夜歸無月千燈萬火湖塘
醉垂鞭(錢塘送祖擇之)(宋)張先
酒面灔金魚吳娃唱吳潮上玉殿白麻書待君歸後除
勾留風月好平湖曉翠峯孤此景出關無西州空畫
圖
天香引(遊嘉禾南湖)(宋)文同
三月三花霧吹晴見麟鳳滄洲鴛鷺沙汀華鼓清簫紅
雲蘭棹青紵旗亭細看來春風世情都分在流水歌
聲剪燕嬌鶯冷笑詩仙擊楫揚舲
天香引(拜和靖祠)(宋)文同
正當時處士山祠漸以南枝春事些兒楓漬殷脂蕉撕
故紙柳死荒絲自寒澁雌雄鷺鷥翅參差母子鸕鷀
再四嗟咨撚此吟髭彈指歌詩
南歌子(錢塘晚眺)(宋)蘇軾
山雨蕭蕭過溪橋瀏瀏清小園幽榭枕蘋汀門外月華
如水綵舟横苕岸霜花盡江潮雪陣平兩山遥指海
門青回首水雲何處覓孤城
瑞鷓鴣(觀潮)(宋)蘇軾
碧山影裏小紅旗儂是江南踏浪兒拍手欲嘲山簡醉
齊聲争唱浪婆詞西興渡口帆初落漁浦山頭日未
移儂欲送潮歌底曲樽前還唱使君詩
八聲甘州(送參寥子)(宋)蘇軾
有情風萬里捲潮來無情送潮歸問錢塘江上西興浦
口幾度斜暉不用思量今古俯仰昔人非誰似東坡老
白首忘機記取西湖西畔正暮山好處空翠煙霏算
詩人相得如我與君稀約他年東還海道願謝公雅志
莫相違西州路不應回首為我沾衣
江城子(錢塘江上)(宋)蘇軾
鳳凰山下雨初晴水風清晚霞明一朵芙蓉開遍尚盈
盈何處飛來雙白鷺如有意慕娉婷忽聞江上弄哀
筝苦含情遣誰聽烟歛雲收依約是湘靈欲待曲終尋
問取人不見數峯青
臨江仙(上巳日游海昌王氏園)(宋)葛勝仲
倦客身同舟不繫輕帆來訪儒仙春風元已艷陽天夭
桃方散錦高柳欲飛綿千古海昌佳絶地雙鳬暫此
留連通宵娛客展芳筵蘭亭修褉事梓澤醉名園
虞美人(卜居青墩鎮)(宋)陳與義
扁舟三日秋塘路平度荷花去病夫因病得來遊更值
滿川微雨洗新秋去年長恨拏舟晚空見殘荷滿今
年何以報君恩一路繁華相送到青墩
水龍吟(趙祖文畫西湖圖名曰總相宜)
(宋)晁補之
西湖天下應如是誰喚作真西子雲凝山秀日增波媚
宜晴宜雨况值深秋更當遥夜月華如水記詞人解道
丹青妙手應難寫真奇語往事輸他范蠡泛扁舟仍
擕佳麗毫端幻出淡粧濃抹可人風味和靖幽居老坡
遺跡也應堪記更憑君畫我追隨二老遊千家寺
摸魚兒(錢塘江觀弄潮)(宋)辛棄疾
望飛來半空鷗鷺須臾動地鼙鼓截江組練驅山去鏖
戰貔虎朝又暮悄慣得吳兒不怕蛟龍怒風波平步看
紅旆驚飛跳魚直上蹙踏浪花舞憑誰問萬里長鯨
吞吐人間兒戲千弩滔天力倦知何事白馬素車東去
堪恨處人道是子胥冤憤終千古功名自誤謾教得陶
朱五湖西子一舸弄煙雨
念奴嬌(西湖和人韻)(宋)辛棄疾
晚風吹雨戰新荷聲亂明珠蒼璧誰把香奩收寳鏡雲
錦周遭紅碧飛鳥翻空遊魚吹浪慣趁笙歌席坐中豪
氣看公一飲千石遥想處士風流鶴隨人去已作飛
仙客茅舍疎籬今在否松竹已非疇昔欲說當年望湖
樓下水與雲寬窄醉中休問斷腸桃葉消息
小重山(與客游西湖)(宋)辛棄疾
綠漲連雲水拂空十分風月處著衰翁垂楊影斷岸西
東君恩重教且種芙蓉十里水晶宫有時騎竹馬笑
兒童殷勤却謝打頭風船兒住且醉浪花中
漢宫春(會稽秋風亭觀雨)(宋)辛棄疾
亭上秋風記去年嫋嫋曾到吾廬山河舉目雖異風景
非殊功成者去覺團扇便與人疎吹不斷斜陽依舊茫
茫禹跡都無千古茂林猶在甚風流章句解擬相如
只今木落江冷渺渺愁余故人書報莫因循忘却蓴鱸
誰念我新涼燈火一編太史公書
浣溪沙(泛舟還餘英館)(宋)毛滂
烟柳風蒲冉冉斜小窗不用著簾遮截將山影轉灣沙
略彴斷時分岸色蜻蜓立處過汀花此情此水共天
涯
又(寒食東堂對酒)(宋)毛滂
小雨初收蝶做團和風輕拂燕泥乾秋千院落落花寒
莫對清尊追往事更催新火續餘歡一春心緒倚欄
杆
夜行船(餘英溪)(宋)毛滂
弄水餘英溪畔綺羅香日遲風慢桃花春浸一篙深畫
橋東柳低烟遠漲綠流紅空滿眼倚蘭橈舊愁無限
莫把鴛鴦驚去要歌時少低檀板
風入松(西湖)(宋)俞國寳
一春長費買花錢日日醉湖邊玉驄慣識湖邊路驕嘶
過沽酒樓前紅杏香中歌舞綠楊影裏鞦韆暖風十
里麗人天花壓鬢雲偏畫船載酒春歸去餘情付湖水
湖煙明日重扶殘醉來尋陌上花鈿
念奴嬌(觀潮)(宋)陸凝之
遠山一帶遡晴空極目天涯浮白楓落鴉翻談笑處不
覺雲濤横席酒病方蘇睡魔猶殢一掃無留迹吳帆越
櫂恍然飛上空碧長記草賦梁園凌雲筆勢倒三江
秋色對此驚心空悵望老作紅塵閒客别浦烟平小樓
人散回首千波寂西風掃露為君重噴霜笛
柳梢青(題豐樂樓)(宋)趙汝愚
水月光中烟霞影裏湧出樓臺空外笙簫人間笑語身
在蓬萊天香暗逐風回正十里荷花盡開買箇輕舟
山南遊遍山北歸來
水調歌頭(處州烟雨樓落成)(宋)李處全
樓觀數南國烟雨壓東州溪山雄勝天開圖畫肖瀛洲
我破瀛洲客夢來部仙都符竹樂歲又三秋聊作幻師
戲肯遣後人愁趁佳時招我輩共凝眸君侯胸次一
壑意匠付冥搜刻日落成華棟對月難并清景千丈素
光流老子興何極小飲趣觥籌
念奴嬌(吳興荷花)(宋)姜䕫
閙紅一舸記來時長與鴛鴦為侣三十六陂人未到水
珮風裳無數翠葉吹涼玉容銷酒更洒菰蒲雨嫣然摇
動冷香飛上詩句日暮青盖亭亭仙人不見争忍凌
波去只恐舞衣寒易落愁入西風南浦高柳垂隂老魚
吹浪留我花間住田田多少幾回沙際歸路
惜紅衣(吳興荷花)(宋)姜夔
簟枕邀涼琴書換日睡餘無力細洒冰泉并刀破甘碧
牆頭換酒誰問訊城南詩客岑寂高樹晚蟬說西風消
息㶉鶒雙飛鴛鴦斂翼來戲水陌魚浪吹香紅衣半
狼藉維舟試望故國渺天北可惜渚邊沙外不共美人
遊歷問甚時同賦三十六陂秋色
賀新郎(游西湖)(宋)劉過
睡覺啼鶯曉醉西湖兩峯日日買花簪帽去盡酒徒無
人問惟有玉山自倒任拍手兒童争笑一舸乘風翩然
去避魚龍不見波聲悄歌韻遠唤蘇小神仙路近蓬
萊島紫雲深參差禁樹有煙花遶人世紅塵西障日百
計不如歸好付樂事與他年少費盡柳金梨雪句問沉
香亭北何時召心未愜鬢先老
酹江月(題釣臺)(宋)王自中
扁舟夜泛向子陵臺下偃帆收櫓水闊風摇舟不定依
約月華新吐細酌清泉痛澆胸臆唤起先生語當年綸
釣為誰高臥烟渚還念古往今來功名可共能幾人
光武一旦星文驚四海從此故人何許到底軒裳不如
蓑笠久矣心相與天低雲淡浩然吾欲高舉
夜行船(越中作)(宋)丘崈
水滿平湖香滿路繞重城藕花無數小艇紅粧疎簾青
盖烟柳畫船斜渡恣樂追凉忘日暮簫鼓月明人去
猶有清歌迢逓聲在芰荷深處
曲游春(清明湖上)(宋)施岳
畫舸西泠路占柳隂花影芳意如織小楫衝波度麯塵
扇底粉香簾隙岸轉斜陽隔又過盡别船簫笛傍斷橋
翠繞紅圍相對半篙暗色頃刻千山暮碧向沽酒樓
前猶繫金勒乘月歸來正梨花夜縞海棠烟幕院宇明
寒食醉乍醒一庭春寂任滿身露濕東風欲眠未得
聲聲慢(問梅孤山)(宋)李演
輕韉繡谷柔屐烟堤六年遺賞新續小舫重來惟有寒
沙鷗熟徘徊舊情易冷但溶溶翠波如縠愁望遠甚雲
消月老暮山自綠嚬笑人生悲樂且聽我樽前漁歌
樵曲舊閣塵封長得樹隂如屋淒凉五橋歸路載寒秀
一枝疎玉翠袖薄晚無言空倚修竹
臨江仙(西湖春泛)(宋)趙溍
堤曲朱牆近遠山明碧瓦高低好風二十四花期驕驄
穿柳去文鷁挾波飛簫鼔晴雷殷殷笑歌香霧霏霏
閒情不受酒禁持斷橋無立處斜日欲歸時
齊天樂(登禹陵)(宋)吳文英
三千年事殘鴉外無言倦憑秋樹逝水移川高陵變谷
那識當時神禹幽雲怪雨恨萍濕空梁夜深飛去雁起
青天數行書似舊蔵處寂寥西窗坐久故人慳會遇
同剪燈語敗蘚殘碑零圭斷璧重拂人間塵土霜紅罷
舞謾山色青青霧朝烟暮岸鎖春船畫橋翻賽鼓
西子粧湖(上清明薄遊)(宋)吳文英
流水麴塵艷陽酤酒畫舸遊情如霧笑拈芳草不知名
乍凌波斷橋西堍垂楊謾舞總不解將春繫住燕歸來
問綵繩纖手如今何許歡盟誤一箭流光又趁寒食
去不堪衰鬢著飛花傍綠隂冷烟深樹玄都秀句記前
度劉郎曾賦最傷心一片孤山細雨
祝英臺近(春日客龜溪)(宋)吳文英
采幽香廵古苑竹冷翠微路鬭草溪根沙印小蓮步自
憐兩鬢清霜一年寒食又身在雲山深處晝閒度因
甚天也慳春輕隂便成雨綠暗長亭歸夢趁風絮有情
花影欄杆鶯聲門徑解留我霎時凝竚
高陽臺(豐樂樓)(宋)吳文英
修竹凝粧垂楊駐馬憑欄淺畫成圖山色誰題樓前有
雁斜書東風緊送斜陽下弄舊寒晩酒醒餘自消凝能
幾花前頓老相如傷春不在高樓上在燈前欹枕雨
外熏爐怕艤遊船臨流可奈清癯飛紅若到西湖底攪
翠瀾總是愁予莫重來吹盡香綿淚滿平蕪
水龍吟(雪霽登吳山見滄閣)(宋)翁元龍
畫樓紅濕斜陽素粧褪出山眉翠街聲暮起塵侵鐙戶
月來舞地官柳招鶯水葓飃雁隔年春意黯棃雲散作
人間好夢瓊簫在錦屏底樂事輕隨流水暗蘭消作
花心計情絲萬軸因春織就愁羅恨綺昵枕迷香占簾
看夜舊游經醉任孤山剩雪殘梅漸嬾跨東風騎
謁金門(霅上秀邸溪亭)(宋)吳潛
溪邊屋不淺不深團簇野樹平蕪秋滿目有人閒意足
旋唤一樽&KR0812;醁菱芡煑來新熟歸去來詞歌數曲醉
時無檢束
念奴嬌(上已曲水園)(宋)盧炳
快風收雨正江城初霽物華如許麗日融和春思好是
處鶯啼燕語嫩綠成隂落紅堆繡只恐春將暮園林清
晝看看又見飛絮太守無限風流鈴齋多暇載酒郊
原路隊隊旌旗明閃爍鼔吹更翻新譜曲水流觴蘭亭
修禊俯仰成今古為君一醉歸時樓上三鼓
酹江月(觀潮應制)(宋)吳琚
玉虹遥挂望青山隠隠有如一抹忽覺天風吹海立好
似春霆初發白馬凌空瓊鼇駕水日夜朝天闕飛龍舞
鳳鬱葱環拱吳越此景天下應無東南形勝偉觀真
奇絶好是吳兒飛彩幟蹴起一江秋雪黃屋天臨水犀
雲擁看擊中流楫晚來波静海門飛上明月
摸魚兒(湖上)(宋)杜旟
放扁舟萬山環處平鋪碧浪千頃仙人憐我征塵久借
與夢游清枕風乍静望兩岸羣峯倒浸玻瓈影樓臺相
映更日薄烟輕荷花似醉飛鳥堕寒鏡中都内羅綺
千街萬井天教此地幽勝仇池仙伯今何在隄柳幾眠
還醒君試問問此意只今更有何人領功名未竟待學
取䲭夷仍擕西子來動五湖興
烏夜啼(西湖)(宋)盧祖臯
漾煖紋波颭颭吹晴絲雨濛濛輕衫短帽西湖路花氣
撲春驄鬭草褰衣濕翠秋千瞥眼飛紅日長不放春
醪困立盡海棠風
水龍吟(錢塘作)(宋)陳以莊
晚來江闊潮平越船吳榜催人去稽山滴翠胥濤濺恨
一襟離緒訪柳章臺問桃仙浦物華如故向秋娘渡口
泰娘橋畔依稀是相逢處窈窕青門紫陌蒨羅新衣
翻金縷舊音恍記輕攏慢撚哀絃危柱金屋難成阿嬌
已遠不堪春暮聽一聲杜宇紅殷綠老雨花風絮
摸魚兒(西湖送春)(宋)陳允平
倚東風畫欄十二芳隂簾幕低護玉屏翠冷棃花瘦寂
寞小樓烟雨腸斷處悵折柳柔情舊别長亭路年華似
羽任錦瑟聲寒瓊簫夢遠羞對綵鸞舞文園賦重憶
河橋眉嫵啼痕猶濺紈素丁香共結相思恨空託繡羅
金縷春已暮縱燕約鶯盟無計留春住傷春倦旅趁暗
綠稀紅扁舟短櫂載酒送春去
曲游春(游西湖)(宋)周密
禁苑東風外颺煖絲暗絮春思如織燕約鶯期惱芳情
偏在翠深紅隙漠漠香塵隔沸十里亂絲叢笛看畫船
盡入西村閒却半湖春色柳陌新烟凝碧映簾底宫
眉堤上游勒輕暝籠烟怕梨雲夢冷杏香愁羃歌管酬
寒食奈蝶怨良宵岑寂正恁醉月摇花怎生去得
謁金門(吳山觀濤)(宋)周密
天水碧染就一江秋色鰲戴雪山龍起蟄快風吹海立
數點烟鬟青滴一杼霞綃紅濕白鳥明邊帆影直隔
江聞夜笛
高陽臺(西湖春感)(宋)張炎
接葉巢鶯平波卷絮斷橋斜日歸船能幾番游看花又
是明年東風且伴薔薇住到薔薇春已堪憐更悽然萬
綠西泠一抹荒烟當年燕子知何處但苔深韋曲草
暗斜川見說新愁如今也到鷗邊無心再續笙歌夢掩
重門淺醉閒眠莫開簾怕見飛花怕聽啼鵑
月下笛(甬東積翠山舍)(宋)張炎
萬里孤雲清遊漸遠故人何處寒窗夢裏曾記經行舊
時路連昌約略無多柳第一是難聽夜雨謾驚回悽悄
相看燭影擁衾誰語張緒歸何暮伴冷落依依短橋
鷗鷺天涯倦旅此時心事良苦只愁重洒西州淚問杜
曲人家在否恐翠袖正天寒猶倚梅花那樹
臺城路(杭友抵越適鑑曲漁舍會飲)
(宋)張炎
春隂不暖垂楊柳吹却絮雲多少燕子人家夕陽巷陌
行入野畦深窈籌花鬭草記小艇尋芳斷橋初曉那日
心情幾人同向近來老消憂何處最好夜遊頻秉燭
猶是遲了南浦歌闌東林社冷嬴得如今懷抱吟悰暗
惱待醉也慵聽勸歸啼鳥怕撹離愁亂紅休去掃
多麗(西湖泛舟)(元)張翥
晚山青一川雲樹冥冥正參差烟凝紫翠斜陽畫角出
南屏館娃歸吳臺遊鹿銅仙去漢苑飛螢懷古情多凭
高望極且將尊酒慰飃零自湖上愛梅仙遠鶴夢幾時
醒空留在六橋疎柳孤嶼危亭待蘇堤歌聲散盡更
須擕客西泠藕花深雨涼翡翠菰蒲軟風弄蜻蜓澄碧
生秋閙紅駐景採菱新唱最堪聽一片水天無際漁火
兩三星多情月為人留照未過前汀
八犯玉交枝(招寳山觀月上)(元)仇遠
滄島雲連綠瀛秋入暮景却沉洲渚無浪無風天地白
聽得潮生人語擎空孤柱翠倚高閣凭虚中流蒼碧迷
烟霧惟見廣寒門外青無重數不知是水是山不知
是樹漫漫知是何處倩誰問凌波輕步謾凝睇乘鸞秦
女想庭曲霓裳正舞莫須長笛吹愁去怕唤起魚龍三
更噴作前山雨
虞美人(浙江舟中作)(元)趙孟頫
潮生潮落何時了斷送行人老消沉萬古意無窮盡在
長空澹澹鳥飛中海門幾點青山小望極烟波渺何
當駕我以長風便欲乘槎浮到日華東
木蘭花慢(西湖送春)(元)梁曾
問花花不語為誰落為誰開算春色三分半隨流水半
入塵埃人生能幾歡笑但相逢尊酒莫相推千古幕天
席地一春翠繞珠圍彩雲回首暗高臺烟樹渺吟懷
拚一醉留春留春不住醉裏春歸西樓半簾斜日怪銜
春燕子却飛來一枕青樓好夢又教風雨驚回
霓裳中序第一(四聖觀)(元)羅志仁
來鴻又去燕看罷江潮收畫扇謾湖曲雕欄倚倦正船
過西陵快篙如箭凌波人不見但陌花遺曲淒怨孤山
路晚蒲病柳淡綠鎖深院離恨五雲宫殿記舊日曾
游翠輦青紅如寫便面悵下鵠池荒放鶴人遠粉牆隨
岸轉漏壁瓦殘陽一線蓬萊夢人間那信坐看海濤淺
風流子(西湖)(元)羅志仁
歌咽翠眉低湖船客尊酒謾重擕正斷續齋鐘高峯南
北飃零野褐太乙東西淒涼處翠連松九里繡馬濺障
泥葛嶺樓臺夢隨烟散吳山宫闕恨與雲齊靈峯飛
來久飛不去有落日斷猿啼無限風荷廢港露柳荒畦
歎岳公英骨麒麟舊塚坡仙吟魄鶯燕長堤欲弔梅花
無句素壁慵題
滿江紅(題富春館)(元)黃子行
津鼓匆匆猶記得故人相送春江上鳥啼花影馬嘶香
鞚情逐陽關金縷斷淚和楊柳春絲重算别來幾度月
明時相思夢山萬疊秋眉聳春一點歸心動問風儔
月侣有誰遊從百里家山明日到一尊芳酒今宵共任
樓頭吹盡五更風梅花弄
水龍吟(西湖懷古)(元)陳德武
東南第一名州西湖自古多佳麗臨堤臺榭畫船樓閣
遊人歌吹十里荷花三秋桂子四山晴翠使百年南渡
一時豪傑都忘却平生志可惜天旋時異藉何人雪
當年恥登臨形勝感傷今古發揮英氣力士推山天吳
移水作農桑地借錢塘潮少為君洗盡岳將軍淚
念奴嬌(八詠樓)(元)鮮于樞
長溪西注似延平雙劍千年初合溪上千峯明紫翠放
出羣龍頭角瀟洒雲林微茫烟草極目春洲闊城高樓
迥恍然身在寥廓我來隂雨兼旬灘聲怒起日日東
風惡須待青天明月夜一試嚴維佳作風景不殊溪山
信美處處堪行樂休文何事年年多病如削
多麗(清明飲西湖夀樂園)(元)張翥
鳳凰簫新聲遠度蘭橈漾東風湖光十里參差綠港紅
橋暖雲蘸鬱金衫色晴烟抹翡翠裙腰罨畫名園閙紅
芳樹蒲葵亭畔綵繩摇鴛甃落英堪藉猶作殢人嬌漬
羅袂莫愁痕褪生怕香銷憶當年尊前扇底多情冶
葉倡條分蘭女隔花偷盻修禊客臨水相招舊約尋歡
新聲換譜三生夢裏可憐宵縱留得楝花寒在啼鴂已
無聊江南恨越王臺下幾度逥潮
望海潮(清明登定海招寳山望海)(元)張翥
扶桑何許蓬萊何處滄海一望漫漫精衛解填黿鼉可
駕凌波直度三韓雲氣有無間只是天是水無地無山
贔屭鼇掀颶風俄起晝生寒從今不數鯢桓羡秦人
採藥龍伯垂竿槎信未來珠光暗徙羣仙約我驂鸞長
嘯壯懷寬且振衣絶頂釃酒長瀾揮手相招片帆飛趁
暮潮還
木蘭花慢(孤山問梅)(元)張翥
愛西湖千樹曾幾度為擕尊向柳外停橈苔邊待鶴酒
熟香温瀛洲舊時月色悵蒼涼惟有數枝存天上梨花
成夢江南桃葉移根如今寂寞對孤村難返暗香魂
甚歲晚春遲角寒笛曉雪暗雲昏登臨不堪寄目但青
山影影月紛紛再約與君同醉從他啄木敲門
水龍吟(題湖山勝概寺)(元)張埜
翠微曾共登臨冷光瀲灔三千頃玉京佳處景雖天造
也因人勝若把西施淡粧濃抹兩相比並道此間如對
姮娥仙子慵梳掠臨鸞鏡滿意曲闌芳徑早安排雨
篷烟艇茶甌雪卷紋楸雹碎醉魂初醒湖海高情林泉
清意幾人能領算知音只有中宵涼月浸蓬萊影
水龍吟(游錢塘西山)(元)張埜
一鞭空翠烟霏笑談已到山深處丹厓翠壁野猿遊鳥
冷泉高樹兜率天中蓬壺境内偶成佳遇正捫參歷井
窮探未了回首早疎鐘暮畫舸亭亭横渡醉歸來被
誰留住雲窗霧閣羣仙應笑塵緣相誤白雪歌殘青鸞
夢覺滿身風露料明年却向古臺高處憶桃源路
菩薩蠻(越城晚眺)(明)劉基
西風吹散雲頭雨斜陽却照天邊樹樹色蕩湖波波光
艷綺羅征鴻何處起點點殘霞裏月上海門山山河
莽蒼間
浣溪沙(處州葉叔安溪門草堂)(明)劉基
細草垂楊村巷幽白沙素石引溪流青苔磯上有扁舟
門外好山開罨畫屋頭新月學簾鉤窗風一榻似清
秋
玲瓏四犯(台州作)(明)劉基
白露點珠明河生浪秋光看一半翠衾知夜永夢冷孤
館南樓數聲過雁西池桂花零亂歲序如何江山若此
贏得霜髩滿傷心漫回愁眼見蛩吟蔓草螢度荒疃
淚隨黃葉下事逐浮雲散滄波滚滚東流去問誰是登
樓王粲菊綻籬邊賦歸來恐晚
望江南(西湖四首)(明)瞿佑
西湖景春日最宜晴花底管絃公子宴水邊羅綺麗人
行十里按歌聲
西湖景夏日正堪遊金勒馬嘶垂柳岸紅粧人泛採蓮
舟驚起水中鷗
西湖景秋日更宜看桂子岡巒金粟富芙蓉洲渚彩雲
閒爽氣滿前山
西湖景冬日轉清奇賞雪樓臺評酒價觀梅園圃定春
期共醉太平時
滿庭芳(西湖秋泛)(明)瞿佑
露葦催黃烟蒲駐綠水光山色相連紅衣落盡辜負採
蓮船點檢六橋楊柳但幾個抱葉殘蟬秋容晚雲寒雁
背風冷鷺鷥肩華筵容易散愁添酒量病減詩顛况
情懷冲淡漸入中年掃退舞裙歌扇盡付與一枕高眠
清閒好脱巾露髮仰面看青天
滿庭芳(登道場山)(明)王世貞
一雨催凉千崖吐秀萬壑争效潺湲暫停籃筍擕杖翠
微間點點龍麟玉甃堪憐處屐齒敲慳朱闌外粘天萬
頃七十二峯間呼樽誇更有有松飈鳳吹雲岫鵶鬟
又誰送黃鸝弄巧唱綿蠻漫問何山最好争應道還有
何山能移興新晴月色飛步上孱顔
蝶戀花(蘇堤春曉)(明)莫璠
十里樓臺花霧繞宜雨宜晴山色籠春曉楊柳枝頭殘
月小海棠枝上猶眠鳥蘭帳玉人初睡覺試問樓前
畫舫開多少報道尋芳人起早紫騮嘶過香塵道
又(平湖秋月)(明)莫璠
璧月沉輝湖渌靚一色琉璃倒浸山河影花外瓊宫明
愈瑩人間無此清凉境笑擷芙蓉乘舴艋醉掬文漪
摇動金千頃欲唤坡僊同賦咏桂花露濕衣襟冷
又(斷橋殘雪)(明)莫璠
快雪時晴寒尚沍玉屑銀沙紛滿湖南路一道垂虹如
約素裙腰草色非前度斷玦遺環愁日暮想像凌波
羅襪應難步欲探梅花無處所山童指點逋仙墓
又(雷峯夕照)(明)莫璠
古塔斜陽紅欲暝西崦人家半在桑榆影水印殘霞如
濯錦烟花佛國非凡境十里畫船歸欲盡漁唱菱歌
别是湖中景待月有人樓上等珠簾半捲欄重凭
又(麯院風荷)(明)莫璠
五月涼風來麯院綠水芙蕖紅白都開遍風逓花香清
不斷採蓮舟過歌聲緩醉折碧筒供笑翫翠盖紅銷
高下翻零亂向晚新涼生酒面六銖衣薄停紈扇
又(花港觀魚)(明)莫璠
杜若浮香春霽雨浪煖桃花錦漲鴛鴦渚碧藻叢深菱
葉底纖鱗吹沫摇頳尾戲把金鈎垂綠水却憶雕闌
翠袖人同倚腸斷蕭娘書一紙相思欲報憑雙鯉
又(南屏晚鐘)(明)莫璠
翠巘深深深幾許佛閣華鐘鯨吼西風裏回首南莊行
樂地暝烟隔斷青蓮宇宴飲芳園人散去金鑰嚴城
次第催將閉一望長橋燈火起絳紗影裏聫歸騎
又(柳浪聞鶯)(明)莫璠
西子湖頭春過半萬縷垂楊洶似波紋亂黃褪綠勻誰
暗換俊遊來繫花驄慣紅喙嬌鶯啼緩緩韻叶笙簧
幾被風吹斷惱亂佳人停鳳管背花偷把春纖按
又(三潭印月)(明)莫璠
秋静寒潭澄見底玉色蟾蜍飛入清泠水睡熟驪龍呼
不起頷珠光照冰壺裏讌賞此時能有幾遥憶同歡
今夜人千里試問龍淵深幾許騎鯨欲共姮娥語
又(兩峯插雲)(明)莫璠
南北雙峯雲氣繞玉削芙蓉迥出青天表金碧浮圖瞻
縹緲朱甍繡檻臨黃道下界紅塵飛不到東望彤庭
日出扶桑曉願借謫仙希有鳥瑤笙吹上蓬萊島
國朝
滿江紅(錢塘觀潮)曹溶
浪湧蓬萊高飛撼宋家宫闕誰盪激靈胥一怒惹
衝冠髮點點征帆都卸了海門急鼓聲初發似萬
羣風馬驟銀鞍争超越江妃笑堆成雪鮫人舞
圓如月正危樓湍轉晚來愁絶城上吳山遮不盡
亂濤穿到嚴灘歇是英雄未死報讐心秋時節
醜奴兒令(月夜泛舟西湖)龔翔麟
一湖風漾當樓月凉滿人間我與青山冷澹相看
不等閒藕花社榜疎狂約綠酒朱顔放進嬋娟
今夜紗窗可忍關
木蘭掀蕩波光碎人似乘潮何處吹簫輕逐流螢
度畫橋白鷗睡熟金鈴悄好是蕭條多謝雙高
折簡明朝不用招
清輝依約雲鬟綠水作菱花蘇小夭斜不見留人
駐晚車湖山符牒誰能管譲與天涯如此豪華
除却芳樽一味賖
菩薩蠻(春日憶西湖次陸藎思徐竹逸倡和原韻)
陳維崧
劃波曾向西泠去掠入綠痕難唾處疎簟雜眠鷗
真成自在遊如今佳興歇悶過春三月剛見摘
蘭芽山村又焙茶
水調歌頭(送憚南田之錢塘并柬毛稚黃)
陳維崧
躡屩上靈隠吹笛下吳淞送君恰直新爽纖月印
船篷猶憶冷泉亭上百道跳珠噴雪飛瀑挂杉松
一别十八載吾老漸成翁故人去擕筆墨瀉空
濛不知老已將至揮洒醉偏工為訊鹽橋毛子果
否别來無恙底事斷詩筒人世作達耳長邑鬱焉
窮
賀新郎(鴛湖烟雨樓感舊)陳維崧
水宿楓根罅儘沽來鵝黃老釀銀絲鮮鮓記得筝
堂和伎館儘是儀同僕射園都在水邊林下不閉
春城因夜醼望滿湖燈火金吾怕十萬盞紅毬挂
重遊陂澤偏瀟灑剩空潭半樓烟雨玲瓏如畫
人世繁華原易了快比風檣陣馬消幾度城頭鐘
打惟有鴛鴦湖畔月是曾經照過傾城者波織簟
船堪藉
永遇樂(送園次歸吳興)陳維崧
古渡西風亂山落照明日將雨手内金樽橋頭畫
艇漸到銷魂處踏臂狂歌掉頭長嘯萬事總隨花
絮歎英雄古今無主夜來酒邊曾訴路出横塘
船經夾浦莫問師師舉舉且減柔情還憑老手只
種金城樹學士亭邊醉翁亭在多少名賢來去喜
到日一湖碧浪全家團聚
南樓令(泛月至湖心亭)沈進
落日四無塵天青雁幾羣倚輕橈客過前津未老
芙蓉秋有恨對粧鏡翠蛾顰亭子隔湖心花深
月轉深聽宵鐘空外遺音絲竹不分山水興約明
日再登臨
柳梢青(西湖後遊)沈進
十二重樓是誰珠箔雙捲銀鈎桃葉春潮楊花暮
雨一段閒愁飛來沙際輕鷗芳草外春風舊遊
團扇歌殘羅衣試罷人在蘭舟
齊天樂(苕南道中)李符
野塘水漫菰城路曉來載酒移檻柳惲汀荒邱遲
宅壞急雨鳴蓑千點綠蕪如染映翠藻參差鵜鶘
能占沽酒何邨花明獨樹小橋店昔遊如昨日
耳記深深院宇綺羅春豔粧閣懸蛛舞衫化蝶滿
目繁華都減濕雲乍斂露浮玉遥峯相看無厭漁
唱滄浪荻根燈又閃
柳梢青(和沈山子西湖後遊)李符
前度芳遊裙腰草外綠漾輕舟渡口飛花波心掠
燕人倚紅樓重來緩控嘶騮悄不見疎簾上鈎
一鏡空香雙螺斜照都是春愁
八歸(同周篔谷查聲山集龔蘅圃玉玲瓏閣)
李符
門臨水市樓觀海日西風摇落江柳無端泛梗錢
塘路不分仙郎宅裏乍逢良友除却書床拈賦筆
有何事可消清晝只愁對剩水殘山歷歷在簷牖
怪爾輕蓑短櫂行歌並發已過秋香時候高峯
南北横橋十二更問黃花開否把蕉筒檢點明日
還期載尊酒譜新聲須尋綵妓付與檀槽聽伊調
素手
青玉案(送施韓友歸南湖)沈岸登
仙舟幾日臨淮浦打兩槳平江路最憶南湖來往
處渡頭楊柳門前烏桕總是青青樹藤隂儘好
銷炎暑况有深杯斟綠醑何事留君君不住秋風
準擬尊羹菰飯吾亦全家去
山花子(西泠遊女)沈岸登
繡領鴛鴦刺未工好春吹到柳絲風誰喚停鍼尋
鬭草斷橋東裙摺映來新似月鞵幫試處小於
弓最愛湖邊山一對兩高峯
憶王孫(夜汎鑑湖)朱彝尊
天邊新月兩頭纖鏡裏晴山萬點尖小櫂烏篷不
用簾夜厭厭漸覺微風衣上添
梅花引(蘇小小墓)朱彝尊
小溪澄小橋横小小墳前松栢聲彩雲停碧雲停
凝想往時香車油壁輕溪流飛徧紅襟鳥橋頭
生徧紅心草雪初晴雨初晴寒食落花青驄不忍
行
百字令(富春道中)朱彝尊
柁樓侵曉望樟亭木末霧收川淨誰把錢塘犀弩
射衝落驚濤千頃霸業孫郎高風嚴子畢竟看誰
勝西臺寂寞更何人掃巖磴最愛躑躅花繁畫
眉啼處高下穿紅影十載重來頭已白愁看清江
如鏡沙際鸕鷀門前烏桕引我移家興罛師漁父
結隣儘許相並
滿江紅(錢塘觀潮)朱彝尊
羅刹江空設險有海門雙闕日未午樟亭一望樹
多於髮乍見雲濤銀屋湧俄驚地軸轟雷發算隂
陽呼吸本天然分吳越遺廟古餘霜雪殘碑在
無年月訝揚波重水後先奇絶齊向屬鏤鋒下死
英魂毅魄難消歇趁高秋白馬素車來同弭節
秋霽(泛舟西湖薄暮坐湖心亭待月)龔翔麟
買酒西泠正蕭蕭雨歇白羽風淨别浦喧禽長堤
無柳六橋空帶煙暝采菱歌静劃波又見拏魚艇
但目極南北兩峯斜照亂鴻影湖心亭子遊屐
都歸留與吾曹夜涼飲謝多情纖阿放彩鴛鴦露
宿不知冷半被朗吟驚乍醒夢粱堪憶紅蕖種滿
芳塘月中香遠一奩秋錦
臺城路(送桃鄉農歸長水)龔翔麟
江城又是經年别山中疎柳多少院雨梧桐池香
菡蓞嬴得淒凉懷抱鄉程更杳縱有夢難尋鴛鴦
湖小水驛西風這番輸爾賦歸早一繩新雁横
處霜林飛小騎鞭撲紅棗鴉嘴鋤兒鴨頭艇子屏
當還家詩料柴門閉好怕楚尾勾留雪中纔到老
屋溪南蠟梅應放了
吳山青(湖上遇雨)龔翔麟
南高峯北高峯好在空濛雨色中煙鬟霧鬢重
藕花紅蓼花紅不比當年秋興濃采香何處逢
柳梢青(西湖後遊和沈山子)龔翔麟
十二橋邊紅消燕夜綠漲鶯天楊尾梳風櫻珠捎
雨日上歌船依然鈿翠生煙認亭子湖心扣舷
勸酒僧歸鑱詩壁壊夢憶嬋娟
南鄉子(烏石山房即目)龔翔麟
千縷裊茶煙消受松風一榻前小雨初收簾試卷
山四面洗出佛頭青萬點
憶秦娥(西溪小築)汪森
城隅嫩柳浮煙色溪橋一帶花遮宅花遮宅峭寒
風雨最難禁得半篙新漲沙痕碧籬根細糝蒼
苔迹蒼苔迹春泥藜杖到來吳客
鶯啼序(西湖懷古)黃媛貞(閨秀)
蘇堤柳下維畫舸凭欄遠眺歎西陵買斷繁華兩
峯螺黛如掃憶往日香車油壁六橋三竺青葱好
更桂香荷艷玻瓈冷浸霜曉洪谷興酣北苑意
得呌絶遊仙櫂但滿眼芻牧樵蘇極懸崖控絶島
徧亭臯桃林歇馬採蓮歌換關山調撫流波荇藻
漣漪瀫紋留照游魚吹浪飛燕翔空慣聽笙歌
閙乘好景晴和淑媚吟賞湖光灝樓開粧鏡舟移
芰浦南屏爽氣排林表羡逋仙笑指梅花老孤山
鶴夢冰雪繞漸暖日嘶風驊騮齕盡芳草湘簾
澄碧綠水揉藍載筆嗤墨妙約略煙嵐疎樹瞻顧
從容擬拾幽蘋白雲膠擾蟬鬢飃絲蟾輝映雪幸
西家尚容衰耄趁稀齡少寄臨風傲斜陽一曲瑶
琴放艇湖心水香月皎
浙江通志卷二百七十八
