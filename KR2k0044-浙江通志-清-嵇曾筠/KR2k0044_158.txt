浙江通志卷一百五十九
人物(一)
名臣(二)
湖州府
南北朝
沈演之(宋書本傳字臺真吳興武康人家世為將而折節好學以義理業尚知名舉秀才為錢唐)
(令有政績除司徒左司掾州治中從事史元嘉十二年東諸郡大水民人饑饉以演之兼散騎常侍)
(巡行拯䘏許以便宜從事演之乃開倉廩以賑饑民刑獄有疑枉悉制遣之百姓蒙賴轉别駕從事)
(史領本郡中正雅仗正義太祖甚嘉之以為右衛將軍遷侍中上欲伐林邑朝臣不同惟演之贊成)
(上意及平賜羣臣物演之所得偏多遷領國子祭酒轉吏部尚書性好舉才申濟屈滯而謙約自持)
(以疾卒太祖痛惜之追贈散騎常侍金紫光禄大夫諡曰貞侯)
沈曇慶(宋書本傳吳興武康人初辟主簿出為餘杭令遷尚書右丞時歲有水旱曇慶議立常平)
(倉以救民急太祖納其言而事不行世祖踐祚遷祠部尚書卒曇慶謹實清正所蒞有稱績常謂子)
(弟曰吾處世無寸能正圖作大老子耳世以長者稱之)
沈沖(南齊書本傳字景緯吳興武康人舉秀才為撫軍正佐兼記室建元初轉黃門郎世祖即位轉)
(御史中丞沖兄淡淵並歷御史中丞兄弟三人皆為司直晉宋未有也世祖方欲任沖而卒惜之詔)
(曰沖貞詳閑理志局淹正誠著蕃朝績彰出納追贈太保諡曰恭)
沈君理(陳書本傳字仲倫吳興人博涉經史有識鑒尚會稽長公主高祖受禪拜駙馬都尉封永)
(安亭侯出為吳郡太守是時兵革未寧百姓荒弊軍國之用咸資東境君理招集士卒修治器械民)
(下悦附深以幹理見稱世祖嗣位徵為侍中授左民尚書太建五年遷尚書右僕射卒贈開府儀同)
(三司諡曰貞憲)
宋
劉述(宋史本傳字孝叔湖州人舉進士累官侍御史授吏部郎中嘗言去奢當自後宮始章辟光宜)
(誅高居簡宜黜張方平不當參大政王拱辰不當除宣徽使皆不報王安石參知政事述兼判刑部)
(與安石爭謀殺刑名述不以為是及勅下述討還中書執奏不已安石白帝詔開封府推官劾述罪)
(於是述率御史劉𤦺錢顗共上疏曰安石執政以來未踰數月專肆胸臆輕易憲度操管商權詐之)
(術規以取媚豈宜處之廟堂以亂國紀願早罷遂以慰天下元元之心疏上安石奏先貶𤦺顗開封)
(獄具述三問不承安石欲置之獄司馬光范純仁爭之乃貶知江州卒紹興初贈秘閣修撰)
劉誼(弘治湖州府志字宜翁長興人中丙科熙寧中持節南方請罷買沈香減鹽價四十餘事帝謂)
(輔臣曰劉誼論事有陸贄之風王安石銳意新法誼上疏極諫不便坐是廢黜隠居三茅山)
沈畸(宋史本傳字德侔德清人第進士崇寧中擢監察御史詣匭上十事言花石擾民土木弊國冗)
(費多恩澤濫議論異同下情暌隔論最剴當進殿中侍御史嘗經國子監門有小内侍從數騎絶道)
(突過騶卒追問不為止臺檄諸司捕之不獲畸入言之徽宗下内省跡治竟抵罪蔡京興蘇州錢獄)
(欲䧟章綖於法遣李孝夀張茂直鞫之株連千百強使承盜鑄誣服者甚衆帝遣畸往代畸至蘇即)
(日決釋七百人歎曰為天子耳目司而可傅會權要殺人乎遂閱實平反以聞京怒削三秩貶監信)
(州酒税卒建炎初贈龍圖閣直學士子濬官至右正言)
劉珏(宋史本傳字希范長興人崇寧五年進士建炎元年召為中書舍人既至極言南陽兵弱財單)
(乘輿無所取給乞駐蹕金陵以待敵遷給事中論營造寖廣内降數出請營繕悉歸有司遷吏部侍)
(郎言淮甸備敵兵食為先今以降卒為見兵以糴本為見糧維揚城池未修軍旅多闕卒有不虞何)
(以待之已而金人果乘虛大入帝亟如臨安以珏知宣州俄復遷吏部尚書以久雨詔求直言珏疏)
(論消天變收人心其詞極激切并陳荆陜江淮守禦之略貶知衡州以朝散大夫分司西京卒)
沈與求(宋史本傳字必先德靖人政和五年進士歷除殿中侍御史上在會稽或勸幸饒信有急)
(則入閩與求以為今日根本正在江浙宜進都建康以圖恢復論范宗尹年少為相恐誤國事上不)
(悦出知台州宗尹罷召還再除侍御史時方多事百司稽違與求援元豊舊制請許臺諫官彈奏上)
(從之與求再居言路或疑凡范宗尹所引用者將悉論出之與求曰近世朋黨成風人才不問賢否)
(皆視宰相出處為進退今當别人材邪正而言之豈可謂一時所用皆不賢哉人服其言遷御史中)
(丞知無不言前後幾四百奏移吏部尚書除參知政事金人將入犯上曰朕當親總六軍與求贊之)
(曰今日親征皆由聖斷因奏諸將分屯江岸而敵人往來淮甸當遣岳飛自上流取間道乘虚擊之)
(彼必有反顧之憂上曰當如此措置除知樞密院事薨諡忠敏)
劉一止劉寧止(宋史本傳一止字行簡歸安人登進士第紹興初除秘書省校書郎)
(遷監察御史時庶事草創有司以吏所省記為法吏並緣為奸一止曰法令具在吏猶得舞文矧一)
(切聽其省記所欲與則陳與例欲奪則陳奪例與奪在其牙頰&KR1222;可勝言哉請以省記之文刊定頒)
(行庶幾絶奸吏弄法受財之弊從之又請選近臣曉財利者傚劉晏法瀕江置司以制國用鄉村置)
(義倉以備水旱增重監司之選後多採用其言遷給事中於凡貴近之請雖小事亦論執不置後致)
(仕卒從弟寧止字無虞登宣和進士甲科建炎初為兩浙轉運判官苖劉之變寧止自毗陵馳詣京)
(口金陵見呂頤浩劉光世勉以忠義退而具軍須以佐勤王帝復位錄功進秘閣修撰累官吏部侍)
(郎卒寧止慷慨喜論事上疏言闕失多人所難言如乞禁王安石日錄復賢良方正科用司馬光十)
(科薦士法倣唐制宰執論事以諫官倚立皆其顯著者)
李彦穎(宋史本傳字秀叔德清人紹興十八年進士調富陽丞以薦為御史臺主簿金人敗盟張)
(浚督師進討執政堅主和陳良翰周操不以為然右正言尹穯阿附執政薦引同已者轉言和於上)
(前上惑之罷督府良翰操相繼黜而穡遷諫議大夫一日穡以和戰守叩彦穎彦穎曰人所見固不)
(同公既以和義為是曷不明陳於上前以身任之事成功歸於公不成奉身而退若欲享其利而不)
(及其害國事將誰倚穡大怒隂排之改國子博士權吏部郎中累遷吏部尚書進參知政事時左司)
(諫湯邦彦新進冀僥倖集事自許立節彦穎言邦彦輕脱必誤國洎邦彦辱命彦穎論其罪貶新州)
(彦穎在東府三歲實攝相事内降繳回甚多内侍白劄藉名造器械并犒師降旨發左藏封樁諸庫)
(錢動億萬計彦穎疏歲中經費以進因言虞允文建此庫以備邊故曰封樁陛下方有意恢復苟用)
(之不節徒啟他日妄費失封樁初意上矍然曰卿言是朕失之矣目是絶不支墜馬在告力求去奉)
(祠進觀文殿學士致仕薨贈少保諡忠文)
周淙(宋史本傳字彦廣長興人以父任為郎紹興三十年金渝盟邊事方興帥守難其選命淙守滁)
(陽又徙濠梁淮楚舊有並由水置砦自衛者淙為立約束結保伍金主亮傾國犯邊民賴以全活除)
(直祕閣再任孝宗受禪王師進取虹縣中原之民翕然來歸扶老携幼相屬於道淙許口給食行者)
(犒以牛酒至者處以室廬人人感悦進直徽猷閣帥維揚時兩淮經踐蹂民多流亡淙極力招輯安)
(堵如故未幾知臨安府上言自古風化必自近始陛下躬履節儉以示四方而貴近奢靡殊不知革)
(乃條上禁止十五事上嘉納之積階至右中奉大夫封長興縣男)
沈樞(嘉靖安吉州志字持要初調彭澤丞用薦賜對首論君子小人之辨高宗嘉之除監察御史歷)
(遷吏部侍郎會湯邦彦論葉衡援樞為證嘆曰此張說故事也豈可畏禍而欺心坐是獲譴瑞州居)
(住尋起知溫州後以中大夫提舉太平興國宫封安吉縣開國男)
葛邲(宋史本傳字楚輔其先居丹陽後徙吳興登進士第除國子博士輪對論州縣受納及鬻爵之)
(弊孝宗奬諭曰觀所奏知卿材除正言首疏言盈虚之理隠於未然治亂之分生於所忽又論征𣙜)
(歲增之害願明詔有司茶鹽酒税比原額已增至一倍者毋更立新額庶稍蘇疲氓上特召復令條)
(陳邲以六事對皆切中時病光宗受禪除參知政事勸上專法孝宗上嘉納紹熙四年拜左丞相專)
(守祖宗法度薦進人物博采公論惟恐不聞除少保致仕薨諡文定配饗光宗廟廷)
莫濛(宋史本傳字子濛歸安人以祖蔭補將仕郎累官大理寺正黃州倅奏擒盜五十餘人上命濛)
(窮竟濛引倅至庭詢竊發之由鬭敵之所遠近時日悉皆牴牾折之語塞濛具正犯數人奏上餘釋)
(之出知揚州陛辭上以城圯命濛增築濛至州規度城闉分授諸將各刻姓名甃堞間懸重賞激勸)
(閱數月告成假工部尚書使金賀正旦金庭賜宴濛以本朝忌日不敢簪花聽樂金遣人趣赴濛堅)
(執不從竟不能奪)
沈复(兩浙名賢錄字德之德清人紹興中進士除宗正丞歷官工部侍郎一日上問版曹財用幾何)
(复一一奏對訖於所佩夾袋中取小冊進呈無毫髮差上大喜特拜端明殿學士同知樞密院事時)
(大臣專政同列咸媚承之复凝然中立每公會一揖之外無他言有所論議不為少貶以資政殿大)
(學士出知荆南四川鎮江福州所至風采聳然卒諡簡肅真德秀序其集謂有古大臣謇諤之風)
倪思(宋史本傳字正甫歸安人乾道二年進士光宗即位遷中書舍人尋兼侍講思言唐制使諫官)
(隨宰相入閣今諫官月一對耳乞許同宰執宣引庶得從容論奏上稱善除禮部侍郎上久不過重)
(華宮思疏十上會上召嘉王思言壽皇欲見陛下亦猶陛下之於嘉王也上為動容寧宗即位出知)
(建寧府久之召還試禮部侍郎時赴召者未引對先謁侂胄或勸用近例思曰私門不可登矧未見)
(君乎逮入見首論言路不通士大夫寡廉鮮恥列拜於勢要之門侂胄聞之大怒司諫毛憲劾思予)
(祠侂胄殛復召首對乞用淳熙例令太子聞議事堂閑習機政又言侂胄擅命凡事取内批特旨當)
(以為戒除權兵部尚書兼侍講求對言大權方歸所當防微一有干預端倪必且仍蹈覆轍蓋謂史)
(彌遠也徙禮部尚書彌遠擬除兩從官參政錢象祖不與聞思言奏擬除目宰執當同進比專聽侂)
(胄覆轍可鑒既而彌遠上章自辨思求去上留之思言宜親擢臺諫以革權臣之弊並任宰輔以鑒)
(專擅之失彌遠懷恚思請去益力除寶文閣學士予祠卒諡文節)
沈作賓(宋史本傳字賓王歸安人以父任入仕慶元初歷官至淮南轉運判官以治辨聞除龍圖)
(閣待制知平江府請得節制許浦水軍詔可郡有使臣故海盜也作賓使招誘其黨既至慰勉之錫)
(衣物又得張勇者幾千人置將以統之號曰義士復募郡城内外惡少亦幾千人號曰壯士衣糧器)
(械皆視官軍而輕捷善鬭過之於是海道不警市井無譁召為戶部侍郎軍興之餘國力殫耗見存)
(金穀僅支旬日作賓考逋負柅吏奸閱三月即有半年之儲進顯謨閣學士致仕卒於家贈金紫光)
(禄大夫)
陳貴誼(魏了翁陳貴誼神道碑字正甫其先固始人父宗召始徙居湖之武康慶元五年寧宗始)
(親策進士貴誼年十七擢已科授瑞州推官嘉定四年遷太學博士時宰建議更新楮劵以一易二)
(期迫而錢無所出幾以四五易一宰心知其非而恥於改令反以流竄籍没從事行之踰年論報山)
(積楮直益損貴誼因輪對言楮劵之令道路咨怨因援熙寧新法為辭時相銜之賴公論以免寶慶)
(改元遷禮部侍郎陞尚書入對乞罷宴遊招離散給以米粟假之室廬盡蠲竹木征𣙜以通商賈皆)
(見納用紹定六年進參知政事上面諭曰頃聞憂國之言朕所不忘於是人始知貴誼有輔贊彌縫)
(之功世不盡知也端平元年兼同知樞密院事王師入汴洛貴誼時已移疾猶上疏力爭轉四官致)
(仕)
明
嚴震直(分省人物考字子敏烏程人器宏識邁太祖聞其名召至京擢通政司參議尋陞工部右)
(侍郎轉拜尚書無何以事忤旨降監察御史奉命至廣西修興安靈渠因其故道延袤五十餘里導)
(南北二江南江曰灕自蒼梧入於海北江曰湘由洞庭轉長江逹於京師治陡閘三十有六修石渠)
(以便行者通石函以利灌溉鑿去江灘礙舟之石自是往來無虞工不重舉役不苟作歸奏太祖喜)
(曰廣西堤塘昔久不成今老嚴成此鉅功朕授任得人矣陞都察院右都御史於風紀之原刑法之)
(重尤盡其心復拜工部尚書疏乞致仕成祖即位召見命往山西宣布德意至澤州卒於公館)
閔珪(獻徵錄字朝瑛烏程人天順甲申進士授監察御史歷廣東按察使新會民嘯聚山谷為亂珪)
(諭以大義貰其逋負遂安堵如故江西南贑盜起擢都察院僉都御史巡撫江西至則舉廉斥貪勸)
(令薄賦革豪右横取之弊京宦多不悦會妖人李孜省得倖因言珪不勝任左遷廣西按察使弘治)
(初復官尋以都御史總督兩廣軍務番禺瀧水柳慶平樂猺獞相繼為亂督其下討平之進刑部尚)
(書屢治大獄皆會切情法加以仁恕孝宗嘗怒大理少卿吳一貫親鞫於庭欲置重辟珪進曰一貫)
(推按不實罪當徙上怒不解珪力辨曰法如是足也一貫乃得免死宣撫逮妖人李道明蔓延百餘)
(人巡撫欲張大以為功珪讞罪止道明餘悉縱免正德初請老卒贈太保諡莊懿)
陳恪(兩浙名賢錄字闕謹歸安人成化丁未進士授宿松知縣召拜監察御史以風力稱出為江西)
(按察副使惡劉瑾引歸瑾敗起貴州按察副使晉右都御史廵撫廣東尋擢大理寺卿卒其令宿松)
(也辟荒萊田四百九十三頃清湖池歸貧民者一百三十所廩積三萬二千有竒修塘堰千五百區)
(其在江右振大綱清庶務時宸濠蓄逆鈐制方面官以為已用恪不為奪凡議夫價賀禮多奉祖制)
(逆折之濠怒甚召恪面加譙責恪執議如故濠益怒下令繫其屬吏恪揚言曰天子命吏非藩王所)
(得擅囚必不得已當請之朝以定是非耳濠亦無可奈何而止及入正大理益勵勤以圖報稱人不)
(得干以私)
陸崑(獻徵錄字如玉歸安人登第授清豐縣知縣擢南監察御史適孝宗下詔求言遂條陳十有二)
(事皆關切時政多見採納正德間逆瑾恣横崑上疏列其奸狀逮獄加杖放歸田里瑾誅詔復原職)
(致仕)
蔣瑶(兩浙名賢錄字粹卿歸安人弘治己未進士以御史出守荆州府尋徙揚州會武宗南巡諸省)
(騷動凡乘輿供御及官守賂遺莫可貲算瑶曰備亦罪不備亦罪備則患及下民不備則患止於身)
(惟站設二十更番迭遣以迎不復横斂以悦權幸江彬輩横加折辱不為動一日上捕得大鯉戲言)
(值五百金彬請以畀瑶促值甚急瑶即脱妻女簪珥及綈絹服數事以進帝熟親之曰吾無須此亟)
(持歸魚亦不復取值中貴欲選宫女數百人備行在撫臣將刷之民間瑶曰民女不可刷無已臣有)
(一女以進帝知其不可動詔罷之及駕旋扈送至淮徐艱苦萬狀而終不忍煩一民民德瑶立祠祀)
(之嘉靖初歷陞副都御史巡撫河南晉工部尚書引年歸卒贈太子太保諡恭靖)
顧應祥(長興縣志字惟賢弘治乙丑進士授饒州府推官視事迎刃而解老吏驚服遷錦衣衛經)
(歷出為廣東按察僉事汀漳山寇起應祥以兵挫其鋒斬首級千四百餘又移兵芟彬桂寇威望赫)
(然歷遷山東布政使尋拜右副都御史巡撫雲南所規畫事二十餘條滇人無不稱便者遷南兵部)
(侍郎召為刑部尚書時相嚴嵩自負推轂恩應祥待之無加禮嵩恚甚遂調南刑部居二歲致仕明)
(儒學案應祥好讀書九流百家皆識其首尾尤精於算學少受業於陽明)
張永明(分省人物考字鍾誠烏程人嘉靖乙未進士令蕪湖縣以治最擢南京刑科給事中時嚴)
(嵩任子竊權不明彈劾數十事語極剴直出為江西參議擢河南按察使以憂歸會島夷鼓譟薄湖)
(州城中戒嚴民從外呼號不得入永明曰莫非黔首奈何棄以委寇亟白監司納之起補陜西布政)
(晉右副都御史巡撫河南伊府典楧廢法不軌暴侵民利永明抗疏以聞竟按如法歷晉刑部尚書)
(嚴嵩任子事敗衆以上意不測未敢深議永明獨力議遣戍中外稱快改都察院左都御史首條六)
(事悉切時弊三計羣吏不私庇一人人亦無敢干以私者尋致仕歸卒贈太子少保諡莊僖)
潘季馴(獻徵錄字時良號印川烏程人嘉靖庚戍進士授九江府推官召拜監察御史擢督理河)
(道右僉都御史歷進太子少保工部尚書當乙丑黃決沛縣河渠盡塞議者請開夏鎮高原上特遣)
(大司空朱衡而以季馴副季馴曰漢瓠子之役沈璧投馬不過曰復舊跡而已其後賈魯亦一切以)
(復故為主宜仍三沽故道便而夏鎮業有成議遂躬行督相不三旬而告成庚午河稍南徙決睢寧)
(季馴復以故節來蒞事廢址盡復而持議適與勘河給事左坐浮議罷去季馴去而黃決崔鎮以北)
(淮決高堰以東清桃塞海口涇淮揚高寶諸郡幾滙為巨浸天子思其功凡再廢再起治河具有成)
(績其大者塞崔鎮隄歸仁而黃水悉歸故河築高堰黃浦八淺而淮水復出清口會黃東入於海而)
(海口遂闢既告成錄其功所加築上隄縷隄月隄路隄長隄横隄守泗隄寄子隄凡三十四萬七千)
(八百二十五丈有竒磯閘料厰凡二十四座石墻土壩月壩護壩凡五十一道濬淤淺塞決口挖老)
(土凡三十萬一千一百丈有竒栽護隄柳八十三萬有竒前後十餘年而後兩河合軌數萬艘轉漕)
(北上瀕河之民始復見室廬邱壠烟火彌望焉季馴之言曰通漕於河則治河即以治漕會河於淮)
(則治淮即以治河合河淮而同入於海則治河淮即以治海故竟季馴在事止以築隄束水借水攻)
(沙為第一義其節目細瑣具載所著河防一覽中)
沈節甫(分省人物考字以安烏程人嘉靖己未進士授禮部主事歷員外郎中時有旨建祠禁地)
(令黃冠祝釐節甫持不可尚書高拱恚甚遂移疾歸萬歷初補尚寶丞量移本司少卿旋轉於南張)
(居正母入京取道秣陵送迎傾都邑獨節甫一人不出竟疏致仕居正卒詔起南京通政司參議召)
(為工部左侍郎首奏言節慎庫見貯金錢九十萬有竒而歲出溢於所入者且十五萬更數年盡矣)
(可為寒心請一切止傳造俾徵解稍敷帑藏不空語甚切至五上而後得旨竟節省不貲以父憂去)
(官遂卒)
沈子木(獻徵錄字汝楠歸安人嘉靖己未進士擢虞衡主事領盔甲厰厰有中貴主之物料半侵)
(牟戎器具數而已子木召工匠嚴諭器必精好不中程者輙毁棄令重治之中貴莫敢出氣遷員外)
(郎歷廣西副使領右江兵備柳州懷遠縣諸猺作亂子木調諸營兵六千土兵三萬分道進勦連破)
(七十餘砦斬首三千餘級疏聞上嘉之進右參政擢湖廣按察使會詔下籍張居正家一時承望者)
(多苛求子木獨持之曰贓貴得實彼行事雖多不善然安可懸坐又遼庶人罪廢乘此欲歸獄居正)
(冀復國子木奏記當路曰遼庶人惡自宜滅國非故相以私憾傾之也故相破家不枉然不可執此)
(伸遼議事遂寢晉右副都御史撫山西飭邊備復屯政通鹽利清尺籍事事覈實入為兵部右侍郎)
(晉右都御史)
丁元薦(劉宗周丁元薦墓表字長孺長興人萬歷丙戍進士授中書舍人甫匝月上封事萬言極)
(陳時弊皆關天下大計時儲位未定有三王並封之議元薦封事中多責備時相時相惡之己亥京)
(察以浮躁落級積十二年召為禮部主事時太宰孫富平為反噬者所訐其黨和之元薦抗疏臚諸)
(奸罪狀并發其邪謀害正凡數千言不報其後富平諸人相繼去國元薦家居復馳疏闕下論國是)
(亦不報丁已京察遂以不謹削籍天啟改元起為尚寶少卿而元薦已卒)
朱國楨(續獻徵錄字文寧烏程人萬歷己丑進士選入翰林初浙中賦役不平奸吏上下其手莫)
(可窮詰國楨移書巡撫極言賣富差貧之弊議均田法計畝定役貧者始不至重困熹宗登極拜禮)
(部尚書兼文淵閣大學士時東南大水國楨疏請改折司農以倉無現糧不肯覆國楨強之始改折)
(三分民困稍蘇逆璫横甚累疏致仕歸崇禎改元加太保卒贈太傅諡元肅)
沈儆炌(歸安縣志號泰垣萬歷已丑進士歷官雲南巡撫疏蠲貢金數千為滇民永利值苖猺倡)
(逆收復全滇蕩平黔蜀以軍功晉大司空天啟末抗疏攻魏忠賢掛冠歸卒贈太傅諡襄敏子引培)
(崇禎辛未進士官至大理寺少卿)
董嗣成(烏程縣志字伯念舉進士授禮部主事歷員外郎萬歷二十年禮科李獻可偕六科諸臣)
(疏請豫教元子帝怒貶秩調外嗣成特疏爭之帝怒加甚奪職歸卒天啟初復官詔贈光禄寺少卿)
國朝
孫在豐(鄉賢留祀册字屺瞻歸安人康熙庚戍一甲進士授編修歷陞侍講學士總裁明史陞内)
(經筵閣學士兼禮部侍郎充科會試主考稱得人晉工講官教習庶吉士乙丑)
(上閱部右侍郎先是興鹽江泰等七州縣為下河之衝視河工以高寶)
(特簡民苦昏墊修治在豐身歷河淮交滙洪澤射陽車廷臣發帑)
(俞旨路串場諸大河相度原委條奏數十事皆奉州縣報可乃鑿岡門渫白駒㳎丁溪涮草堰嚴禁)
(妄派寒則具衣襦暑則備醫藥撫恤丁夫人心踴躍遂先成岡門一工餘亦次第畢舉會與河漕互)
(訐遂鑴秩已而復任内閣學士兼禮部侍郎卒於官)
(賜祭葬)
費金吾(公舉事實字曉亭烏程人康熙癸酉舉人授桂林府同知芟除積弊及筦𣙜陋規商裕而)
(課亦羡陞永昌府知府疏溝渠築隄堰開新河捐置義田創設義學外艱歸服闋補鳳陽知府為治)
(一如永昌歲饑發府倉減價平糶晉江西糧儲道時養廉未有定議向例日用取給漕項耗羡及兑)
(發餘平弊竇百出金吾悉除之陞陜西按察使擢河南布政使尋調山東署巡撫事所至皆實心任)
(事豫省民俗不知蠶桑金吾手著蠶桑輯略一書頒布郡邑俾人咸知蠶桑雍正四年黃河桃汛泛)
(溢衝齧民居捐俸二千餘金設法賑濟山左恒罹水患金吾仰體)
(宸衷稟奉字睿算闕四)(河道如張孤山十字河等處不數月而)
(旨來竣工調湖北巡撫奉京)
(陛見之日中途疾亟伴送赴任竟不起奉上命御醫診視並令)
(旨恩䘏代封典其柩回籍准入城治喪特給四)
(賜祭葬)
寧波府
宋
豐稷(宋史本傳字相之鄞人登第知封邱縣召對擢監察御史治參知政事章惇請託事無所移撓)
(出惇陳州遷右司諫荆揚二王密令蜀道織錦茵稷論曰二聖以儉先天下而宗王僭侈官吏奉承)
(皆宜糾正既退御史趙㞦謂曰聞君言使㞦汗流浹背除刑部侍郎兼侍講元祐八年帝親政召内)
(侍居外者數人稷言陛下初親萬幾未聞登進忠良而首召近幸恐上累大德以集賢院出知潁州)
(江寧府章惇欲困以道路連歲亟徙六州徽宗立召除御史中丞入對蔡京越班揖曰天子自外服)
(召公今日必有高論稷正色荅曰行自知之是日論京奸狀既而語陳師錫等曰京在朝吾屬何面)
(目居此擊之不已京遂去翰林又乞辨宣仁誣謗之禍且言史官以王安石日錄亂神宗實錄今方)
(修哲宗實錄願申飭之時宦官漸盛稷懷唐書仇士良傳讀於帝前讀數條帝曰已諭稷為若不聞)
(者讀畢乃止曾布將拜相稷論之俄轉工部尚書兼侍讀謝表有佞臣之語帝問為誰對曰布也改)
(禮部論宋用臣不當賜美諡不為書勅哲宗升祔議功臣配享稷以為當用司馬光吕公著或謂二)
(人嘗得罪不可用稷曰止論其有功於時爾如唐五王豈非得罪於中宗何嫌於配享禁内織錦緣)
(宫簾為地衣稷言仁宗衾褥用絁服御用縑繒宜守家法詔罷之稷盡言守正帝將處之尚書左丞)
(而忤貴近不得留竟以樞密直學士守越蔡京得政修故怨貶海州團練副使安置台州除名徙建)
(州稍復朝請郎卒建炎中追復學士諡清敏稷三任言責每草疏必密室子弟亦不得見退多焚稿)
(未嘗以時政語人)
陳禾(宋史本傳字秀實鄞人舉元符三年進士累遷辟雍博士入對契旨擢監察御史蔡京遣酷吏)
(李孝夀窮治章綖鑄錢獄連及士大夫甚衆禾奏免之天下久平武備寬弛禾請增戍繕城壁以戒)
(不虞或指為生事格不下其後盜起人服其先見遷左正言除給事中時童貫與黃經臣表裏為奸)
(禾首抗疏劾貫復劾經臣怙寵弄權誇衒朝列每云詔令皆出其手言上將用某人舉某事已而詔)
(下悉如其言夫發號施令國之重事黜幽陟明天子大權奈何使宦寺得與此塗一開國家之禍有)
(不可遏願亟竄之遠方論奏才終上拂衣起禾引上衣請畢其說衣裾落上曰正言碎朕衣矣禾言)
(陛下不惜碎衣臣豈惜碎首以報陛下此曹今日受富貴之利陛下他日受危亡之禍言愈切上變)
(色曰卿能如此朕復何憂内侍請上易衣上却之曰留以旌直臣翼日貫等相率前愬謂國家極治)
(安得此不祥語謫監信州酒税遇赦還里後起知廣德軍移知和州内艱服除知秀州王黼新得政)
(禾曰安能出黼門下力辭改汝州辭益堅禾兄秉時為壽春府教授禾侍兄官居適童貫領兵道府)
(下謁不得入餽之不受貫怒歸而譖之上曰此人素如此汝不能容耶久之知舒州命下而卒贈中)
(大夫諡文介)
王庭秀(兩浙名賢錄字穎彦慈谿人登政和二年上舍第歷官監察御史遷殿中論黃潛善賣官)
(售寵罷之無何苖劉為逆庭秀方密與大臣議興復計忽傳太后旨睿聖為皇太弟天下兵馬大元)
(帥幼主為皇太姪庭秀即與大中丞鄭瑴上疏力爭太后令至都堂朱勝非出李昞等所上書以示)
(瑴庭秀庭秀力言胙日詔書不可宣布必召變尚書左丞張澂曰事勢至此豈爭此名位耶庭秀遂)
(劾勝非澂依違黨逆無大臣體遂出知瑞州右正言呂祉奏朝廷以議論大臣移一言官後日大臣)
(行事有失誰敢言者復召為吏部郎遷撿正中書門下省諸房公事與宰輔議不合引疾求去詔直)
(秘閣主管崇道觀)
陳顯(成化四明郡志字文昭鄞人第進士授主簿累遷吏戶部尚書政和二年蔡京復相顯因對言)
(復用蔡京士民失望帝怒貶知越州五年復擢為宣和殿學士辭不起弟顒仕司諫亦以疏詆蔡京)
(謫監酒税)
林保(周必大林保墓碑字庇民鄞人政和三年登上舍第調廸功郎徙廣西帥辟主管機宜文字是)
(時蠻境將士稍俘平民冒賞保覈正之全活為多入為國子監丞歷遷吏部郎中前此銓曹都司例)
(謝客不敢可否事保獨振舉淹滯雖休沐猶引驗文書吏不得以微文沮升改者特賜對除權吏部)
(侍郎假本曹尚書充金國賀正使初顯仁太后南歸沿途應奉權增頓次後南北修聘往來輙循其)
(例又有請起兩淮税者保使回具言淮民凋敝狀頓既復舊税議亦格積官中奉大夫)
吳秉信(成化四明郡志字信叟鄞人登進士第為國學官張浚以和國公奉母居潭州築第稍廣)
(秦檜諷中丞万俟卨論浚卜宅僭擬家有五鳳樓命秉信奉使察其事歸言浚所居皆人臣制堂曰)
(盡心浚嘗記之樓實無有也檜大怒被黜後為吏部侍郎言張偁不宜為兩浙轉運判官偁内侍張)
(去偽所薦也上不悦出知常州未幾卒)
陳曦(成化四明郡志字元和鄞人禾之子也紹興八年進士除國子正高宗幸太學召對詔曰今學)
(者言卿講說訓導可以為師朕欲觀卿之道至於有成對曰陛下若復興太學此帝王盛德事也上)
(喜擢給事中彈劾不避權要上嘗謂侍臣曰惟陳曦言事最誠實後自知制誥知濠州政稱第一召)
(拜翰林學士)
史浩(宋史本傳字直翁鄞人紹興十四年進士除校書郎歷起居郎兼太子右庶子孝宗受禪以中)
(書舍人遷翰林學士除參知政事有詔議應敵定論浩奏先為備禦是謂良規儻聽淺謀之士興不)
(教之師寇去則論賞以邀功寇至則斂兵而遯跡謂之恢復得乎隆興元年拜尚書右僕射首言趙)
(鼎李光之無罪岳飛之久冤宜復其官爵禄其子孫悉從之張浚請幸建康浩陳三說不可退詰浚)
(曰帝王之兵當出萬全豈可嘗試以圖僥倖御史王十朋論之遂與祠淳熙五年復為右丞相將告)
(歸薦江浙之士十五人如薛叔似楊簡陸九淵石宗昭陳謙葉適袁爕趙靜之張子智後皆擢用十)
(年除太保致仕封魏國公光宗御極進太師紹熙五年薨諡文惠嘉定十四年追封越王改諡忠定)
汪大猷(宋史本傳字仲嘉鄞人紹興十五年進士授金華丞歷遷大宗丞兼吏部郎入對言總覈)
(名實責任臣下量能授官毋拘流品孝宗顧謂左右曰疏通詳雅有用之才也遷秘書少監兼權刑)
(部侍郎孝宗每訪政事大猷遂陳亭戶未嘗煮鹽居近場監貸錢射利隠寄田産害及編氓宜取一)
(等以上充役又論賜田勲戚豪奪相先陵轢州縣惟當賜金使自求又論没入貲産止可行於強盜)
(贓吏至於倉庫綱運之負陷者惟當即其業收租以償既足則給還使復故業轉對言𣙜酒之害及)
(居官者不得鑄銅為器上嘉奬之改權吏部侍郎兼權尚書以言去授敷文閣待制殁贈二官大猷)
(與史浩同里又同年進士未嘗附麗以干進浩深歎美之)
陳居仁(宋史本傳字安行興化軍人父太府少卿膏娶明州汪氏女因家焉僧王法恩謀逆事覺)
(或請屠城膏方為御史力論多殺非聖世事脅從者悉寬宥之居仁舉紹興二十一年進士調永豐)
(令淮甸交兵魏祀以宗正少卿使金辟居仁幕下時和戰未決金兵駐淮北人情恟懼突騎大至彎)
(弓夾道居仁上馬從容舉酒屬杞觀者壯之乃諭金人開道入卒成禮減歲幣而還轉承議郎進秘)
(書丞權禮部郎請外知徽州至郡招三衙軍植二表於庭有輸納中度而遭抑退者抱所輸立表下)
(親視之人無留滯吏不能措手輸税者恒褁贏以歸鄰州有訟多詣臺省乞決於居仁秩滿入對請)
(編𩔖隆興以來寬恤詔令有曰法久則易玩事久則易怠惟申加戒飭以警其觀聽則千萬年猶一)
(日帝曰名言也尋遷起居郎兼權中書舍人泛恩濫賞封繳無所避請盡放天下五等戶身丁四等)
(戶一半從之安定王子彤乞封妾為夫人居仁繳奏帝喜謂有補風教以集英殿修撰知鄂州移建)
(寧府鎮江大旱又移守鎮江加寶文閣待制知福州再進華文閣直學士卒子卓字立道紹熙元年)
(進士後為簽書樞密院事卒諡清敏)
樓鑰(宋史本傳字大防鄞人隆興元年試南宮策犯舊諱冠末等試教官歷太府宗正寺丞出知溫)
(州光宗嗣位召對奏曰人主初政當先立其大者至大莫加恢復然當先強主志進君德擢起居郎)
(兼中書舍人繳奏無所回避禁中或私請上曰樓舍人朕亦憚之不如且已會慶節上壽扈從班集)
(乘與不出已而玉牒聖政會要書成將進重華又屢更日鑰言臣屢歲隨班見陛下上壽重華宮歡)
(動宸極嘉王日趨朝謁恪勤不懈竊料壽皇望陛下之來亦猶此也乂奏聖政三書全載壽皇一朝)
(之事玉牒會要足成淳熙末年之書幸速定其日無復再展以全聖孝於是上感悟進書成禮俄兼)
(直學士院遷給事中朱熹以論事忤韓侂冑除職與郡鑰言熹鴻儒碩學不如俾之内祠仍令修史)
(春和復還講筵不報寧宗受禪遷吏部尚書以侂胄弄權告老至再許之侂胄誅詔起翰林學士時)
(鑰年過七十精敏絶人詞頭下立進草院吏驚詫除端明殿學士簽書樞密院事進同知參知政事)
(位兩府者五年提舉萬壽觀薨贈少師諡宣獻)
袁韶(宋史本傳字彦淳慶元府人淳熙十三年進士為吳江丞提舉常平黃榮檄韶覈田定役蘇師)
(旦密諭意言吳江多姻黨儻相容當薦為京朝官韶不聽師旦諷言者將論去榮亟白於朝且薦之)
(末幾師旦敗改知桐廬縣嘉定四年召為太常主簿後為右司郎官十三年為臨安府尹理訟精簡)
(道不拾遺里巷爭呼為佛子紹定元年拜參知政事胡夢昱論濟王事當遠竄韶獨以夢昱無罪不)
(肯署文書李全叛揚州告急飛檄載道史彌遠懲韓侂胄用兵事不欲聲討韶言於彌遠曰揚失守)
(則京口不可保淮將如卞整崔福皆可用彌遠從之遂討全端平初奉祠卒贈少𫝊)
陳伸陳德剛(嘉靖寧波府志伸鄞人尚書顯之孫歷仕至國子祭酒慶元初偽學論起)
(七上章辨之朝廷以為狂言罷斥尋拜吏部尚書時韓侂胄當國議北伐伸上書切諫侂胄怨之出)
(為荆湖宣撫使遂乞致仕子德剛歷官戶部侍郎理宗立遷工部尚書論濟王之冤忤史彌遠奉祠)
(召知福州入對上問夾攻蔡州以復讐何如曰在國家不可一日忘此事恐此舉之後方煩聖慮耳)
(上曰時不可失也德剛曰所謂時者人材資用無匱之謂陛下有之乎上默然端平元年簽書樞密)
(院事請復濟王官爵從之)
陳槩(成化四明郡志字少儀文介禾之曾孫登進士第除知泰和奏罷魚鹽課召對陞左正言使金)
(不屈呂祖泰上疏乞斬韓侂胄被繫槩抗章言祖泰無罪得釋陞太常寺卿致仕卒諡文定)
蔣峴(兩浙名賢錄字伯見奉化人慶元二年進士授武康令改嵊縣端平初除殿中侍御史兼侍讀)
(史嵩之欲開督府與樞密李宗勉論不合私請劾之峴曰宗勉無過臺諫乃耳目官豈受私請耶嘗)
(劾鄭良臣上曰良臣嵩之所舉對曰公論不容臣不知有嵩之也嵩之復以書罪蔡範袁肅峴曰此)
(有用之才不可誣也嘗自警曰勿欺心勿負主勿求田勿問舍乃號四勿居士官至寶章閣學士)
陳塤陳蒙(宋史本傳塤字和仲鄞人嘉定十年進士理宗即位詔求言塤上封事直聲著)
(天下召為太學錄遷太常博士獨為袁燮議諡餘皆閣筆會朱端常子乞諡塤曰端常居臺諫則逐)
(善𩔖為藩牧則務刻剝宜得惡諡以戒後來乃諡曰滎愿議出宰相而下皆肅然改容賈貴妃入内)
(塤言乞去君側之蠱媚以正主德召為樞密院編修官入對首言天下安危在宰相南渡以來屢失)
(機會秦檜死所任不過万俟卨沈該耳侂胄死所任史彌遠耳此今日所當謹也次言内廷當嚴宦)
(官之禁外廷當嚴臺諫之選於是宦者陳詢益隂中之監察御史王定劾塤出知常州召為國子司)
(業諸生咸相慶以為得師未幾兼史館歷言任用混淆薰蕕同器諫議大夫金淵見之怒塤乞補外)
(知溫州未上以言罷子蒙年十八上書萬言論國事為太府寺主簿入對極言賈似道為相時國政)
(闕失貶建昌軍簿錄其家惟青氊耳德祐初以刑部侍郎召不赴卒)
趙逢龍(宋史本傳字應甫鄞人嘉定十六年進士歷知興國信衢衡袁五州提舉廣東湖南福建)
(常平為政務寬恕撫諭惻怛民不忍欺居官自常奉外一介不取尤究心荒政以羡餘為平糴本遷)
(將作監拜宗正少卿兼侍講凡道德性命之藴禮樂刑政之事縷縷為上開陳疏奏甚衆藳悉焚棄)
(年八十有八終於家逢龍寡嗜慾不好名敡歷日久泊然不知富貴之味或問何以裕後笑曰吾憂)
(子孫學行不進不患其饑寒也)
袁甫(宋史本傳字廣微鄞人嘉定七年進士授秘書省正字遷校書郎輪對言邊事之病不在外而)
(在内偷安之根不去規模終不立壅蔽之根不去血脉終不通遷著作郎知徽州遷起居舍人兼中)
(書舍人繳奏不摘苛小時相鄭清之以國用不足履畝使輸劵甫嘗講罷帝問近事甫奏惟履畝事)
(人心最不悦帝為惻然時朝廷以邊事為憂史嵩之力主和議甫奏曰臣與嵩之居同里未嘗相知)
(而嵩之父彌忠則與臣有故嵩之易於主和彌忠每戒其輕易今朝廷甘心用父子異心之人臣謂)
(不特嵩之易於主和抑朝廷亦未免易於用人也不報授起居郎兼中書舍人未幾擢嵩之刑部尚)
(書復疏云臣於嵩之本無仇怨但國事所繫誼難緘默嵩之誥命終不與書行乃出甫知江州改知)
(婺州不拜嘉熙元年遷中書舍人入見帝問邊事甫奏當以上流為急議和恐悞事嵩之移知鄂州)
(甫奏曰嵩之輕脱難信去年在淮西王擑由淮西而來北軍踵之今又併湖南付之臣恐其復以誤)
(淮西者誤湖南疏留中不行翼日權吏部侍郎引疾遂歸尋遷兵部侍郎改吏部時邊遽日至甫條)
(上事至為詳明權兵部尚書卒諡正肅)
范楷(嘉靖寧波府志字子式鄞人嘉定元年進士歷宫至工部尚書先在經筵因事啟沃邊疆州郡)
(關於朝政者知無不言李全據淮安反狀益急時相猶委曲揜護楷上書曰賊全猖狂恣睢舉朝皆)
(欲殺之獨丞相隠忍不發昔郭子儀為中書令考於史傳閒居為多今丞相獨當國柄二十二年所)
(在窺伺危機一發變不可測遂忤旨去位明年除寶謨閣直學士卒於家)
孫夢觀(宋史本傳字守叔慈谿人寶慶二年進士為武學諭輪對言人主不容有所憚尤不容有)
(所翫憚則有言不能容翫則雖容其言而不能用歷將作監轉對極言道揆不明法守滋亂天下之)
(權將有所寄而倒持之患作當路者滋不悦出知泉州改寧國府丞相董槐召還帝問江東廉吏首)
(以夢觀對乃遷司農少卿輪對謂郡國當為斯民計朝廷當為郡國計帝善其言累遷權吏部侍郎)
(抗論益切廷士皆危之夢觀曰吾以一布衣蒙上恩至此雖捐軀無以報利鈍非所計也力求補外)
(以集英殿修撰知建寧府得疾口授遺表不忘規諫帝悼惜之)
陳著(成化四明郡志字子微德剛子登文天祥榜進士景定四年朝廷從賈似道買公田於浙西著)
(時為著作郎上疏曰似道居外閫則志在欺君處端揆則務於瘠民未有將相如此而能致隆平者)
(乞罷買公田斥遂似道庶可以救國安民似道怒斥知嘉興咸淳元年似道歸越治母喪詔以天子)
(鹵簿葬之起墳擬山陵時著為太學博士率諸生上疏切諫以為自古未聞有如此者不聽似道還)
(朝大怒必欲遠竄上不可改臨安通判晚歲隠居奉川)
明
俞士吉(名山藏字用貞象山人洪武舉人授兖州府學訓導陳十事切中時政擢監察御史出巡)
(畿甸及湖廣政績尤著永樂初陞右僉都御史浙西水災命偕夏原吉往督農政奏捐糧六十萬石)
(復出粟賑民洪熙元年進詹事府詹事宣宗即位改南刑部侍郎致仕)
豐寅初豐慶(兩浙名賢錄寅初字復初鄞人洪武十七年徵為國子司業上疏諫觀燈)
(謫德化諭建文壬午棄官歸卒年百有五歲子慶字文慶正統己未進士授兵科給事中與林聰葉)
(盛高棣等諫景帝南城及易儲事言甚剴切繫詔獄十年英宗復辟陞河南參政論周府内官不法)
(事上嘉之陞本司布政使致仕)
宋琰(獻徵錄字廷桂奉化人永樂乙未進士選庶吉士宣德初遷禮部主事正統九年遷河南布政)
(司右參政為汝陞不雨蝗復大出琰即日往按齋嚴致禱有鶖數十羣蔽空下食蝗越明日大雨官)
(吏士民交相欣忭景奉四年轉太僕寺卿尋遷兵部右侍郎益勵忠勤士林推重)
蔡錫(分省人物考字廷予鄞人永樂癸卯舉人授兵科給事中彈劾不避權貴知泉州府奏除洛陽)
(東山大橋三鎮戍兵公私便之時洛陽橋圮發故石有刻文云石頭腐爛蔡公再來橋故宋蔡襄建)
(而錫適以守至遂重修民立祠配享端明陞山東副使歷大理寺卿巡撫湖廣設法賑饑全活數萬)
(家尋乞歸)
鄭惟桓(兩浙名賢錄字公圭慈谿人永樂進士拜監察御史廣東憲使陳某被誣入於法惟桓訊)
(出之陳懷金為報桓笑曰法當爾耳豈有私耶奉天殿災疏六事指陳時政得失言過剴切謫交趾)
(知州)
王來(分省人物考字原之慈谿人宣德元年舉人拜監察御史巡按姑蘇諸郡奉命考察官吏貪暴)
(望風引去楊士竒薦拜山西左參政正統七年巡撫侍郎干謙舉自代命未下調廣東左參政陞河)
(南左布政使河水泛濫逼汴城乃躬率人丁築隄捍之栽柳以固民至今獲利陞右副都御史巡撫)
(河南景泰初湖廣貴州等處苖賊作耗特命即自河南往彼總督隨即撫定班師回京召見慰諭陞)
(南工部尚書條陳時政十二事丁母憂卒於家)
陸瑜(獻徵錄字廷正鄞人登進士第除刑部主事遷員外郎正統元年勅往淮揚等錄報囚訊鞫得)
(釋者三百餘人改從輕比者千餘人陞廣東右布政天順二年徵拜刑部尚書瑜久居法曹練逹國)
(家典故凡有大獄屬官不能決者質於瑜則曰某時某所犯𩔖此退索往牘閱之年時無稍差時錦)
(衣衛指揮門逹怙寵作威弘農衛卒誣李斌與其弟健謀反事下逹煆煉反状已具奏請會三法司)
(審問衆莫敢異論瑜獨言其冤逹怒語侵之瑜曰法司所執者祖宗之法耳吾何敢舍所執法枉人)
(以滅族之罪耶及奏上誅止斌兄弟而免其妻子曹欽反執其佃人送官以為逆黨凡數千人瑜曰)
(欽反起於倉卒佃人相去數百里安得與謀於是佃人皆不坐成化三年致仕卒諡康僖)
劉煒(兩浙名賢錄字有融慈谿人正統己未進士授南京刑科給事中累進都給事中景泰四年戶)
(部以邊儲不足奏令罷退官非贓罪者輸米二十石給之誥勅煒言考退官多有罷軟酷虐荒溺酒)
(色廉恥不立非止贓罪已也賜之誥勅以何為辭帝立為已之天順初出為雲南參政改廣東潮有)
(巨寇招之不服勦誅其魁會大軍征兩廣以勞瘁卒官)
毛弘(嘉靖寧波府志字士廣鄞人天順丁丑進士授禮科給事中陞都給事中疏奏無虚日成化三)
(年值上元節預命詞臣分題作鰲山燈火詩欲以娛兩宮編修章懋黃仲昭檢討莊㫤疏諫忤旨各)
(廷杖謫外弘乃抗言三人不顧一身敢言直諫真盛世事願乞復官先是修撰羅倫亦以論李賢起)
(復被貶弘言之益力謂倫不足惜天下將以言為諱遂得旨四人俱復原官四年會慈懿皇太后崩)
(廷臣議葬祔事不合弘乃言慈懿作先帝配為皇上母内外無失德葬宜祔裕陵主宜祔太廟為萬)
(世不易定禮皇上生事兩宫如一今慈懿崩逝乃欲别葬是有二也皇太后不從當幾諫以合於道)
(無使得罪於天下用是太后亦大開悟竟得合葬如禮聲動宮闈皆呼為毛秀才太后欲識其面垂)
(簾召見之凡在諫垣十餘年議者以方古之遺直同吏部侍郎葉盛考察南京官屬黜陟明當雖所)
(親不得一干以私會中寒疾暴卒)
楊守陳(獻徵錄字維新鄞人景泰辛未進士選庶吉士歷陞侍講在講筵多所啓廸孝宗嗣位遷)
(吏部右侍郎凡所用舍天下以為當尋命兼詹事府史館供職嘗言太宗靖内難其後史臣不紀建)
(文君事遂使建文數年朝廷政事及當時忠於所事者皆湮没不傳景帝已復位號而英宗實錄摽)
(目猶書郕戾王附是宜改正舊例弘治二年卒賜諡文懿)
董琳董鑰(兩浙名賢錄琳字廷瑞鄞人景泰甲戌進士除監察御史時掌錦衣衛都指揮)
(劉敬父子怙勢肆虐言官莫敢誰何琳獨疏其不法敬逮繫黜戍風裁凜然轉山東僉事乞歸卒子)
(鑰字啟之弘治庚戍進士授監察御史出按雲南鎮守太監孫璟興都督盧和交搆累鞫莫決鑰承)
(旨一訊得情皆罪大辟及劉瑾竊柄除不附已者乃勒令致仕瑾誅復徵以病不起)
屠滽(獻徵錄字朝宗鄞人始登第即以疾乞歸越五年試監察御史歷遷至右都御史弘治改元命)
(總督兩廣軍務嘗討猺賊俘斬數百計召掌院事進左都御史加太子少保以災異陳二十事多見)
(采納陞吏部尚書博采輿論秉公黜陟每注選至惡地必停筆良久務以土俗稍宜者補之秩滿加)
(太子太保致仕正德戊辰仍以吏部尚書召時逆瑾盜政鈎擿兵部尚書劉大夏往事必欲置之死)
(滽委曲調護得減論其他隨事旋斡者尤多瑾意不滿再奪月俸滽自度勢不可支復乞致仕卒贈)
(太保諡襄惠)
楊守隨(嘉靖寧波府志字維貞鄞人守陳從弟成化内戊進士授監察御史疏奏明諡法等七事)
(疏城濠等九事時有欲試吏部權者為之例曰凡方面官銓選俱令京堂推舉京堂缺必由内降守)
(隨抗疏言曰是例行是廢公道而右豪貴也必不可得旨奪俸又劾發姦僧繼曉妖術罔上之罪直)
(聲動朝野巡按江西李孜省者變幼為奸暴於鄉里按罪當謫戍而孜省走京師結納中貴以左道)
(惑上得幸守隨自江西憂歸服闋赴京孜省已為太常丞即劾奏孜省以贓得罪不宜典郊廟百神)
(之祀因改官去陞應天府丞時守陵太監蔣琮等私浚湖壖地為田又漁於後湖守隨至悉繩以法)
(於是悰等與孜省比而相傾斥守南寧孜省誅問應天府尹而蔣琮輩復傾之謫廣西參政稍遷按)
(御使進南大理寺卿改北疏刑名十事皆著為令甲九年考績陞工部尚書兼大理寺卿太監李興)
(盜皇陵木罪當死其黨劉瑾谷大用等屡以密牘囑寬興屢峻却之持之益急興卒以内降免既而)
(與戶部尚書韓文合疏瑾輩之惡越三日命瑾司禮監管事而張永谷大用等俱各筦樞要守隨復)
(獨具疏反覆論諸豎姦罪狀而斥瑾尤甚瑾銜之入骨竟寢不下忽歲除退朝傳旨令守隨致仕復)
(矯詔守隨與劉健謝遷韓文林瀚張敷華等凡五十三人為朋黨頒示天下已復矯詔削奪官秩瑾)
(既伏誅科道交章論薦復原職致仕卒贈太子少保諡康簡)
張昺(獻徵錄字仲明慈谿人成化壬辰進士知鉛山縣城南有廟頗現靈怪旁郡男女相率祈禱充)
(斥道路昺惡之毁像墟宇置便民倉并撤淫祠數千以葺公廨秩滿擢南監察御史威寧伯王越挾)
(其武力偕保國公朱永太監汪直將挑釁北邊昺曰是為國家害不小抗章劾之詞連内閣司禮由)
(是内外大臣皆銜之左遷南通政司經歷久之轉四川按察司僉事查理鹽法有都指揮陳某壻嘗)
(摟一處子匿於家事覺墜之河以絶蹤跡死者之父訴於巡按御史且請必屬昺治之御史曰是理)
(鹽法不得與獄訟其人曰陳都司家鉅富非張公孰能不為利㗖耶乃移昺訊一訊得情而御史卒)
(通厚賄别委官推之竟移坐其壻之僕昺再疏乞致仕不允遷副使守備建昌黎州等處時同事馬)
(太監信用術士周慧以善黃白術將進之朝昺聞即擒慧置獄而劾馬之妄事乃寢居歲餘引疾歸)
(老)
楊守阯(李東陽楊守阯墓碑字惟立鄞人守陳弟也成化戊戌廷試第二授翰林院編修擢侍講)
(學士歷陞吏部左侍郎武宗嗣位進尚書致仕逆瑾竊政矯詔奪秩瑾敗乃復家居七年卒贈太子)
(少保守阯文學議論隠然有守陳風履歷亦略似而從兄守隨從弟守隅從子茂元茂仁皆為時名)
(臣東南文獻於斯為盛)
楊茂元(獻徵錄字志仁鄞人成化乙未進士授刑部主事奉勅錄南直隷囚多所平反弘治六年)
(授山東按察副使適河决張秋初命劉大夏董役繼命太監李興平江伯陳銳共治之興銳事多不)
(法茂元抗疏請取回興銳專命大夏又請革臨清鎮守由是興銳誣以妖言詔械繫如京謫長沙府)
(同知薦陞安慶知府歷廣西布政司參議正德四年逆瑾差御史查盤司庫各道皆措銀千兩餽瑾)
(茂元若罔聞同鄉謝廸嘗諷言無干金難免禍對曰千金之餽非盜官帑即剥民脂以此自救是畏)
(無妄之災而犯有名之律故誓死不為四年吏部擬陞瑾矯旨令致仕瑾誅起江西左參政尋陞貴)
(州巡撫改南京刑部右侍郎)
朱瑄(名山藏字廷璧鄞人成化己丑進士授工部主事奉勅疏濬汴洛諸渠治黃河決口有功改兵)
(部郎中陜飢專勅往賑宥出輕盜給與穀種牛具勸課流民所活六十餘萬累陞右副都御史巡撫)
(南畿興學造士備災恤荒其治以抑豪強扶善弱為尚勞苦得疾告歸老稚遮泣繪像祠之)
章鎰(兩浙名賢錄字元益鄞人成化丙戍進士選庶吉士改兵科給事中時番僧繼曉得幸縱恣不)
(法鎰極言曉亂風俗乞正典刑以清朝廷疏入即收曉誅之直聲振天下陞都給事論列剴切權勢)
(斂迹尋以劾奏威寧伯王越忤旨奪官歸)
王純(獻徵錄字希文慈谿人弘治癸丑進士授大理評事歷進右少卿時有上變告山東歸善王謀)
(不軌者純奉詔往鞫之同事者欲深治其獄純平反甚衆未幾陞右僉都御史巡撫宣府時帝於宣)
(府有所營建純疏止之不報會與同事中貴不協遂乞致仕純精於法比性敦朴居官清白僉謂用)
(未究其才云)
包澤(兩浙名賢錄字民望鄞人弘治丙辰進士授監察御史出按湖廣儀賓蕭璉凌轢諸司王府左)
(右之澤曰藪亡格憲非制也盍以聞王懼卒出璉就獄太和巨璫齊某者怙寵漁獵聞澤按部輙戢)
(其下曰毋縱今閻羅包老擒汝未幾復命卒於京家無私槖有東川政蹟十二卷)
豐熙(汪琬豐熙傳字原學鄞人宋清敏稷之後弘治己未進士授編修進侍講轉右諭德劉瑾心銜)
(熙出掌南京翰林院事世宗即位進學士大禮議起熙偕禮官數力爭及以張璁桂萼為學士方獻)
(夫為侍讀學士熙語翰林諸官曰此冷褒段猶流也吾輩可與同職熙並疏請告歸不允既而卜日)
(將上恭穆獻皇帝尊號冊熙等又力爭且相率詣左順門伏哭以竢上怒甚錄熙等八人下詔獄遣)
(戍遂戍鎮海衛廷臣請釋不聽最後謹身殿災給事中田濡請矜宥熙等刑部尚書唐龍亦言熙年)
(且七十乞量許生還終不聽卒於戍所)
聞淵(湯斌聞淵傳字靜安鄞人弘治乙丑進士嘉靖中累遷至吏部尚書時侍郎徐階得帝眷前尚)
(書率推讓之淵自以前輩事取獨斷大學士夏言柄政淵老臣不能曲徇及嚴嵩既殺言勢益横部)
(權無不侵數以小故奪淵俸淵年七十矣遂乞骸骨歸家居十四年卒贈少保諡莊簡往南刑部時)
(張璁桂萼先為曹屬嘗題詩於壁後遣人屬淵勒石後堂淵曰此尚書堂也吾敢以相君故為郎官)
(勒石耶卒不許)
王渙(兩浙名賢錄字時霖象山人弘治丙辰進士授長樂令拜監察御史逆瑾用事疏劾之併劾谷)
(大用馬永成等八黨瑾怒杖之朝堂落籍歸瑾誅詔復原職)
屠僑(湯斌屠僑傳字安卿鄞人正德辛未進士授御史巡視居庸諸關武宗遣守官李嵩等捕虎豹)
(僑力言不可世宗時敡歷中外歷左都御史卒贈少保諡簡肅)
王應鵬(分省人物考字天宇鄞人正德戊辰進士出宰嘉定以風節徵拜監察御史武宗微行以)
(死爭之大學士楊一清奪情起復劾奏之直聲動朝宁歷遷僉都御史巡撫畿甸上便宜數千言劇)
(寇王朝相等弄兵殲滅之巡撫山西丁外艱歸)
沈光大(兩浙名賢錄字體行慈谿人正德辛未進士授南京大理寺評事性剛直守正不阿時諸)
(佞倖恣甚而錢寧最暱一切刑賞出其口莫敢誰何寧捕道人艾道清等百餘人誣以大逆無辜連)
(坐甚衆刑部依違成獄送大理讞覆光大歎曰下民易虐上天難欺吾敢殺人以媚人耶竟坐以本)
(律並全活之寧銜之未幾寧遣校尉王宣赴寺有所請光大不聽宣出不遜語光大杖之階下寧大)
(忿恚遂劾奏逮送詔獄光大曰吾守法死官亦復何憾寧傳旨杖四十錮以杻匣絶飲食欲置之死)
(數日竟不死遂擬削籍歸已而宸濠叛寧坐罪死臺諫交口訟光大守正乃除南大理寺副嘉靖初)
(擢知開封府乞終養歸)
孫懋(嘉靖寧波府志字德夫慈谿人正德辛未進士授浦城令擢南京吏科給事中時嬖倖用事乘)
(輿數巡幸言者輙杖死懋疏至數十上未彬導上徧迹寰域懋劾之再言益剴切不報及駕幸南京)
(懋懇請回鑾且屢陳邊警直指天變至千餘言時值彬生日衆期往賀曰余欲殛之忍賀其生乎彬)
(深銜之世宗嗣位首陳勤政三事陞廣東兵備副使有金吾尉至不為禮誣激上怒降典史尋起官)
(歷進應天府尹引歸卒贈右副都御史)
謝汝儀(分省人物考字國正鄞人正德甲戌進士令餘干擢監察御史首疏劾外戚陳萬年中官)
(王堂符春之罪巡按廣西上疏乞寬議禮諸臣請誅巨璫谷大用等皆人所不敢言者擢嶺東兵備)
(擒大盜曾蛇仔改福建擒大盜李良武歷遷江西按察使卒)
劉滂(兩浙名賢錄字伯雨鄞人由進士歷官禮部儀制司郎中綜理嚴密人不敢干以私會宸濠圖)
(復護衛滂謂漸不可長劾之濠乃鑄黃金為象獻密遺滂結懽滂怒輙下各兵馬司逐捕之竄去崇)
(德胡某者服役中官貽千金求旌為孝子滂笑曰豈有失身閹豎而得為孝乎其人愧而走陞南尚)
(寶卿感疾卒無以為斂鬻積書及故衣襄事人服其清)
陸鈳(嘉靖寧波府志字容之鄞人正德甲戌進士歷遷貴州按察副使兵備龍里時龍猴二場軍夷)
(以貿易亂鈳故戮死囚數人徇衆褫其魄遂縶倡首者戮之餘皆帖服累晉廣西按察使江西右布)
(政使福建左布政使擢巡撫保定都御史會駕南巡鈳倉卒經畫百務立辦而中貴索賂不與御史)
(胡守中因中之落職歸)
沈教(兩浙名賢錄字敬敷慈谿人正德甲戌進士授桐城知縣桐故孔道值宸濠變巨閹悍將駐兵)
(江上供億無算教方為裁損民忘其勞擢御史按雲南會土酋安銓搆亂鳳朝文應之六詔震動教)
(夙夜籌策卒底定時在盛年鬚為之白歷藩臬為光錄卿陞副都御史督糧南京致仕)
葉應驄(兩浙名賢錄字肅卿鄞人正德丁丑進士官刑部主事武宗南巡偕諸曹伏闕諫罰跪五)
(日杖之至幾死嘉靖初陞員外郎進郎中議大禮復偕廷臣伏闕諫又杖之濱死時潮陽給事陳洸)
(䲭張無狀暴縱不法葉應驄按之七訊獄成遂具上寘典而時闕右之訊闕反噬下詔獄疏戍遼東)
(會赦還復官卒)
戴鱀(獻徵錄字時重鄞人正德丁丑進士授刑部主事歷江西布政司參議提督糧儲江西故多逋)
(負每鈎稽輒緣吏胥為奸鱀立格闕前史年表例逐歲而稽奸不得行改廣西府江兵備時猺獞嘯)
(聚幕府謀大舉兵鱀曰此不足煩大兵也選精銳數百授以方略大破之江道肅清累陞四川巡撫)
(革煩苛以保釐為事所隸諸部雖羊腸鳥道必輕車詣之問民疾苦為之興罷父老相傳以為二百)
(年旌節僅一覩見也竟以飛訪落罷歸)
楊言(汪琬楊言傳字闕仁鄞人正德進士授行人嘉靖四年闕禮科給事中會詔建獻皇帝世室言)
(疏諫曰獻帝雖有聖德非若周文武之創興王業也而欲襲世室之名亦舛矣如以獻帝為自出之)
(帝是前無祖宗也以獻帝為禰而宗之是後無敬毅二帝也疏入不報有千戶王邦竒陳邊事謂吐)
(魯番侵軼皆彭澤楊廷和啟釁所致宜亟誅此兩人復誣大學士費宏石瑶悉廷和邪黨又訐廷和)
(子惇及其甥葉桂章女夫余承勲帝下惇等於獄株連甚衆言疏諫曰宏瑤乃天子師保之官邦竒)
(文飾奸言熒惑聖聽臣竊為國家之大體惜也廷和當權奸擅政之日保全神器歸於陛下所謂當)
(十世宥之者今去國無何禍延子壻臣恐全軀保妻子之臣皆口實廷和安有為國家任事者哉疏)
(入帝怒以言為大臣游說收繫親鞫於午門羣臣悉集言備極五毒手指且墮無撓辭御史陳察大)
(呼曰臣願以不肖軀易楊言羣臣聞察呼大驚相顧引避帝數目攝察察不為動既罷察復疏極論)
(以是言獄得解謫宿州判官稍遷至南京吏部郎籍中坐事再謫夷陵知縣累官湖廣參議又坐事削)
劉世龍(兩浙名賢錄字允卿慈谿人正德辛巳進士授太倉知州陞南職方主事嘉靖初太廟災)
(求直言世龍具疏列三事一曰杜謟諛以正風俗指斥言禮驟貴者二曰廣容納以開言路欲寬宥)
(言事諸臣以次錄用没加存恤三曰慎舉動以存大體謂大臣表率百僚不宜倏晉倏斥甚加械繫)
(箠楚如張鶴齡不足惜而孝廟在天之靈太后垂老之景乃不能庇其骨月之愛恐於孝養兩宮之)
(心未安所言皆直指時政無所回護疏入世宗震怒械至京發錦衣衛杖四十次日獄具再發午門)
(外杖八十死而復甦家居三十年臺省交薦不復敘穆宗登極錄用先朝忠諫以老辭詔進尚寶司)
(少卿致仕)
姚淶(江宛姚淶傳字遂東慈谿人嘉靖癸未進士第一授翰林院修撰三年與學士豐熙等跪諫大)
(禮於左順門下詔獄予杖復官如故九年四月郊社議起又與學士張潮等並主合祀而淶言尤切)
(章下所司卒不用未幾充經筵講官累進侍讀學士以外艱歸卒於家兩浙名賢錄淶性孝友讀書)
(務為經濟事不拘拘文詞如邊防海運皆有定議作諸邊圖時有翰林三絶之稱謂經學史學詩學)
(也有明山集若干卷)
李循義(舊浙江通志字時行鄞人嘉靖二年進士授推官召為御史出按江西夏相國言治新第)
(欲徙旁近十餘家以大其宅循義不可由是有隙會嚴嵩方欲傾言聞之使人諭意請論言開邊事)
(循義曰恢復議甚正吾不敢毁大臣以媚大臣嵩怒出為衡州知府未幾以疾告歸卒)
全元立(分省人物考字汝德鄞人嘉靖乙未進士改庶吉士進修撰時河套議起嚴嵩忌督撫曾)
(銑譖於上逮論死并傾夏言舉朝冤之元立憤然曰使吾職臺諫當以言爭職廷尉當以法爭吾職)
(以史獨董狐筆在耳草告天文暴嵩横狀比楊忠愍就辟益盛詆嵩訟言於朝嵩怒甚嗾之遷南太)
(常卿已陞南工部右侍郎會歲早自劾乞歸)
顔鯨(獻徵錄字應雷慈谿人嘉靖丙辰進士授御史巡視倉場奸人馮漢恃定國公勢貸子錢漕卒)
(梗漕政軍民投牒鯨佯不為理漢持定國書來見即出牒考訊論殺之出按河南伊庶人典楧内結)
(常侍及嚴嵩父子又多布飛騎為耳目招集礦盜為牙爪監司莫敢誰何鯨至上䟽劾之上可其奏)
(下庶人獄國除兩河人鼓舞相慶先是錦衣緹帥得辟召諸校受俠少金為署名籍中作奸闕左道)
(誘富人子習之復相與發其罪以為功列候翠使所進侯館騎然諸藩中使進奉闕駕龍闕所過恣)
(横鯨請校尉缺從兵部銓擬錦衣不得自書冊封改用文臣諸藩進奉遣屬吏不得闕貴遂為定)
(制改提學北直所至旌别淑慝奬恬抑浮都督朱希孝受富人金補校尉諸校列要郡連上産千百)
(計不供縣官賦抑民代輸大興令高世儒為平賦法令羣校均差希孝劾世儒梗令甲侵勲衛上可)
(其奏鯨疏爭曰明主不私倖臣良臣不專市利緹騎盡富人子不占賦而獨病貧民今為貧民請命)
(世儒無罪罪在緹騎上怒謫安仁尉歷陞湖廣提學副使以忤張居正去官萬歷初科臣鄒元標姜)
(應麟首疏請破格擢用而當事竟以常格題照先朝直諫厲汝進例用湖廣提學副使予致仕)
范欽(舊浙江通志字堯卿鄞人嘉靖進士知隨州陞工部員外郎時武定侯郭勛勢張甚欽以事忤)
(之譖欽廷杖之出知袁州府嚴世蕃欲取宣化公宇欽不與累任副都御史巡撫南贛汀漳諸郡擒)
(劇寇李之虎賜金綺又擒大盜馮天爵陞兵部右侍郎歸卒鄞縣志欽博雅好古聚書天一閣至數)
(萬卷多秘本為四明藏書家第一)
張堯年(舊浙江通志字原果慈谿人嘉靖進士知金壇縣徵拜給事中論勲臣郭勛輔臣嚴嵩司)
(馬張瓚司空甘為霖皆著侃直嵩大憾之會御史何維柏劾嵩而遺堯年書稱其先見嵩遂誣為黨)
(下詔獄廷杖謫布政司照磨屢遷參政分守蒼梧勦苖寇有功題雲南右布政使黔國沐朝弼驕縱)
(不法辱郡守於庭堯年立召郡守還朝弼嵩表裏中之遂拂衣歸)
趙參魯(鄞縣志字宗傳隆慶辛未進士改庶吉士授戶科給事奄人張進毆給事中於留都臺省)
(交劾進僅薄罰參魯抗言進乃守備中官申信之黨不併治信無以肅朝廷紀綱信與司禮馮保比)
(譖之於上竟謫高安典史已陞饒州推官遷福建提學僉事歷陞南刑部尚書堅持三尺戚奄皆斂)
(跡諸如起廢官補言職釋纍臣罷礦税疏多有補時政九載考績加宮保乞歸卒諡端簡)
姜應麟(慈谿縣志字泰符萬歷癸未進士改庶吉士授戶科給事中貴妃鄭氏有殊寵生子常洵)
(詔進封為皇貴妃而王恭妃育皇長子已五歲無所益封中外藉藉疑帝欲立愛應麟首抗疏言禮)
(貴别嫌事宜慎始貴妃生第三子猶亞位中宮恭妃誕育元嗣顧令居下揆之倫理則不順質之人)
(心則不安非所以重儲貳定衆志也伏請先封恭妃為皇貴妃而後及於鄭妃則禮既不違情亦不)
(廢疏入帝震怒降廣昌典史量移餘干知縣以父憂歸光宗立起太僕少卿致仕)
薛三才(舊浙江通志字仲孺定海人萬歷進士授庶吉士改兵科給事中李沂以建言下獄三才)
(疏謂不當以言語罪諫臣楚貢鮓不稱旨布政以下俱鐫秩三才疏謂不當以口腹罪藩使復乞召)
(還諫臣姜應麟諸人一時韙之累陞兵部尚書協理戎政禁軍多虛冒内侍尤甚三才銳意釐剔積)
(勞成疾卒於官贈太子太保諡恭敏)
薛三省(舊浙江通志字魯叔定海人萬歷進士授檢討上疏請福王之國天啟中累陞吏部左侍)
(郎疏言皇極門工恩太濫與忠賢忤移疾去崇禎改元起禮部尚書而三省卒已踰月矣贈太子太)
(保諡文介)
王佐(鄞縣志字翼卿萬歷癸未進士歷工部郎中出知南昌府遷江西提學副使晉按察使右布政)
(皆在江西政事畢舉聲望赫然轉廣東左布政題免太平橋税銀三萬兩粤人頌之尋以副都御史)
(巡撫江西時江右大水民阻於飢乃奏改折南安漕糧留以賑貸又請免各鎮之重徵蠲閏月之加)
(派為民謀實利陞工部侍郎總理河道入為工部尚書隨方樽節事無不辦加太子太傳致仕卒諡)
(莊簡)
陸世科(鄞縣志字從先萬歷丁未進士授增城令濱海多盜立法稽核具獲主名境内以安擢山)
(東道御史巡視兩淮鹽漕絶餽遺焚夾帶商引大行課遂溢額時魏忠賢專政毒害諸不附已者或)
(勸其委蛇避禍世科曰吾五十登第今且踰甲子頭顱如許而骨性固在何肯乞憐權門哉羣小遂)
(日媒蘖改巡視京營以困苦之閱三月世科終不與諸奄交一語忠賢銜之乃削籍崇禎戊辰首擢)
(臺端旋差刷卷留都箸有聲績陞南京大理寺卿致仕)
姜思睿(慈谿縣志字顓愚天啟壬戌進士授中書改湖廣道御史崇禎三年上陳天下五大弊皆)
(切中時病四年帝分命内官往宣大三邊監視思睿言祖法禁用宦官不聽再劾輔臣周延儒成基)
(命後温體仁私書發復劾其欺誤聲望甚著出使雲南山西皆有實政未幾假還卒)
馮元飇(慈谿縣志字爾&KR0802;天啟壬戌進士崇禎初授戶科給事中疏爭中官出鎮又詆輔臣周延)
(儒誤國被切責尋連疏論山東總督劉宇烈縱寇主撫禮部侍郎王應熊無大臣體宜罷又言詞臣)
(姚希孟孤忠獨立不當奪講官科臣趙東曦正詞讜論不當奪言路皆不納再遷戶科給事中擢太)
(常卿拜兵部尚書稱病乞休卒元飈長於料事孫傅庭治兵關中元飈謂不可輕戰廷議皆不以為)
(然元飈論議帝前曰請先下臣獄俟一戰而勝斬臣以謝衆又貽書傳庭戒於急戰傳庭不勝中樞)
(督促遂輕出軍覆而全秦盡䧟其引疾去也薦李邦華史可法自代焉兄元颺字爾賡崇禎戊辰進)
(士疏論中官張彝憲負直聲歷官僉都御史巡撫天津以病乞休歸卒)
國朝
史大成(鄉賢留祀册字及超鄞人順治乙未進士廷試第一授翰林院修撰充日講官每直講事)
(關啟沃愷切敷陳歷陞禮部左侍郎時有議裁孝子節婦廩給者大成曰公謂子自為其父婦自為)
(其夫何與朝廷而廩給之然則天下之不孝不節者亦何與朝廷而國法必繩之也議者屈服康熙)
(十五年知貢舉惟嚴内外之防一切丈法小疵槩不毛舉又試歲貢士舊皆循具文大成謂白首窮)
(經而衡文未當何以服其心首尾披閱勤慎有加聞者感激尋病假歸卒)
(賜祭葬)
仇兆鰲(寧波府志字滄柱鄞人康熙乙丑進士館選授編修以遷葬乞歸四十二年)
(駕南巡請吳江迎注蒙鑾進所輯杜詩詳)
(賜餐霞引年扁額尋轉春坊歷官内閣學士兼禮部侍郎遣祭前代諸陵至昌平見地方有累民事奏免)
(羊皮解費并直隸苛派陋規遷吏部右侍郎時會議江督參陳鵬年一案兆鰲昌言白其誣衆論韙)
(之以病乞休致仕歸兆鰲闡明四子書通周易遵守程朱之說有功於後學尤多)
陳汝咸(寧波府志字莘學鄞人康熙辛未進士選庶吉士改漳浦知縣邑多海盜汝咸至設策擒)
(之臨讞知有仁義禮智信興六號各分夥黨其信字號賊首劫掠皆有成案贓累巨萬汝咸悉捕得)
(解充藩庫隨備勦撫機宜詳請招撫其仁義興等號相率來歸祥禮字號賊未獲督撫以南靖盜尤)
(夥以汝咸改調抵靖治如漳浦召補刑部主事轉御史疏陳臺灣事宜又陳命案條例皆加詳定已)
(聞海賊燒汎船特上防海二疏五十一年海盜陳尚義遣其黨赴部願撫汝咸請往招之尚義者即)
(禮字號賊首也廷議遣雅竒往招并集未來餘黨都御史趙申喬薦汝咸能實心幹事擢通政司左)
(右參議歷陞大理少卿會陜西甘屬報荒奉命查勘見飢民載道不復茹葷飲酒嘗一日步踰九嶺)
(至平涼發貯穀并移鎮原倉米賑之尋以病卒福建通志漳浦賦役不均汝咸設法釐定設義學新)
(大成殿建銅山書院雲霄朱文公祠丁亥六月大水暴至汝咸適病急披裘倚杖登南城募船結筏)
(分拯溺者全活以千數調南靖民環擁不得行夜半單騎為邏者服啓北門而去)
浙江通志卷一百五十九
