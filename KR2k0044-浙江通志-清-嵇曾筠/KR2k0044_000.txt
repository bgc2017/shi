勅修浙江通志進表
上諭纂修通志成書謹奉
表上進者(臣曾筠)誠惶誠恐稽首頓首
上言伏以
聖治同文九牧式職方之訓
皇猷綏極萬邦陳王會之圖
倬雲漢於天章奎壁輝騰玉燭
煥階符於星紀斗牛墟接龍光發宛委之藏書綠字
赤文總屬水土平成之蹟闡陽明之祕籙日珪月
簡無非山川經緯之文恭綴瑶編上塵
黼座竊惟夏書職貢賦紀揚州周禮分星次占斗宿左
氏語詳吳越知生聚教訓之有由趙曅例仿春秋
識井邑封疆之所自襟山帶海郭景純箋綴蟲魚
沿江溯河酈道元派分脈絡漢析丹陽吳會厥有
三郡之書唐置越婺東嘉爰成十道之志記會稽
之土地攸居作鎮南邦對越國之人文俊異善生
海嶽龜齡賦陳風俗實七觀七述之權輿灌圃勝
紀行都亦夢游夢梁之嚆矢原夫圖經始作綜兩
浙一路之見聞逮厥通志初編彙七越三吳之記
載凡諸撰述悉隸版章欲事參稽須加薈萃然識
大識小必期於典章明備之時而徵獻徵文幸際
夫黼黻承平之會兹蓋伏遇
皇帝陛下
道契璿圖
治隆金鑑
緝熙時懋傳精一於執中
聖敬日躋勅幾康於宥密
觀人文而成化圖書啓河洛之祥
繪風俗以陳詩疇範協苞符之瑞膏流解雨沾濡蔀
屋茅簷和喣巽風披拂山陬海澨良由
聖孝特隆於繼述是以
皇仁徧浹於垓埏欽惟
世宗憲皇帝
知周萬物
道濟羣生
容保無疆並日月之照臨下土
健行不息如剛柔之迭運四時羅宇宙於胸中萬方在
宥運天下於掌上六合同風乃猶軫念民依
特命纂修通志浙江於雍正九年二月興修至雍正十三
年十二月纂竣首紀
聖諭昭道法於千秋恭錄
宸章垂典謨於萬世繪圖立說辨井野之區分考古證
今詳建置之始末覽山川而審形勢十一郡星羅
碁布式廓版圖定賦税而紀
恩蠲億萬姓鑿井耕田咸歌
帝力農桑為衣食之本積貯足而戶口滋繁禮樂為教
化之原學校興而風俗歸厚至於關梁陂池之必
謹城郭廨宇之克完水利莫切於海塘識安瀾之
胥慶兵制特詳於防海見恬波之永清輓漕上關
天儲錢布切資日用通商即以裕國傳命速於置郵
凡兹記載之宏綱悉係東南之大政若夫嘉禾岐
麥並入珍圖朱草箑脯咸徵瑞應大者法小者廉
官方胥飭或言揚或行舉賢路方翹傳宦蹟則遺
愛比於甘棠錄鄉賢則芳徽流於桑梓至澗槃碩
德有隠斯彰若巾幗完貞無潛不耀禮重春秋秩
祀勝選仙佛精藍旁羅蠆紫蟫紅徧剔龜趺蟲篆
或仍舊志或係新增發凡起例而類各分門比事
屬詞而卷皆盈帙共成百冊合為一編(臣)識陋測
蠡學慚窺豹荷海疆之重寄時凜淵冰覽澤國之
全圖用資龜鑑適當受任之始甫輟丹鉛爰於治
事之餘檢畀剞劂欣逢
盛典披函而快覩琳瑯恭進成書捧帙而敬抒葵藿伏
願
離輝炳耀
乾度汪涵
稽古右文丹扆書陳無逸
體元贊化御屏圖繪豳風光華遠被於堯封聲教遐
宣於禹甸自兹吳山越水熙熙盡樂春臺白叟黃
童處處咸登夀域將見金繩玉冊綿萬年有道之
長銀甕器車臻百福來同之盛矣(臣)無任瞻
天仰
聖激切屏營之至謹奉
表恭
進以
聞
乾隆元年月日
浙江通志序
欽惟我
皇上纘承丕緒六宇同文敷政勤民德洋恩普
軫念浙江海塘重關東南民命
特命(臣曾筠)往董其役經畫綜理因閱視江海形勢親
歷浙東西周咨審度竊見夫山川之清淑都邑之
盛麗物土之殷饒人文之彬郁負山枕海控吳楚
而引閩粤偉哉誠東南之都會而財賦之上腴也
旋叨
恩命授(臣)以節制撫綏之任甫受事適前督臣奉
勅纂修通志成書將謀剞劂爰於治事之餘逓加檢閱
重為審定尅期授梓閱半載而工竣為門五十有
四為卷二百有八十蓋兩浙風教之所被掌故之
所存胥於是乎在矣按浙省記載自左氏吳語越
語而後有越絶吳越春秋之作遂為志乘嚆矢至
漢分吳會丹陽為三郡有三郡記吳朱育作會稽
土地記韋昭著吳興錄而晉孔曅賀循並有會稽
記王韶之有吳興郡疏鄭緝之有東陽記有永嘉
郡記梁吳均有入東記若唐陸羽之志吳興宋周
淙之志臨安羅濬之志四明施宿之志會稽陳耆
卿之志赤城衛玠之志信安董弅之志新定皆是
也沿及元明十一郡先後各有府志要皆自為一
郡之記載而未有薈萃之者嘉靖辛酉(臣)鄉先達
方山薛應旂為兩浙提學副使合十一郡所屬輯
成通志七十二卷是為浙江通志之始
國朝康熙癸亥歲奉文修輯蓋以薛志為藍本而斟酌
損益之稱觕備焉距今五十年其間典禮之修明
制度之因革政理之條貫民物之登耗文章功業
之彪炳而建樹月異日新洪纖備具使佚而不紀
何以彰前軌示來轍乎是編之作開局於雍正辛
亥春訖事於乙夘冬歷數歲之久兼綜衆長考証
得失參互同異旁搜博採可謂勤矣今按其體裁
分門别類增舊志者什之三考古訂今增舊志者
什之七而傳述舊聞恪遵
内廷編纂之例悉徵引原文標列書目以備考索至
記載時事謹依
大清會典採錄科條章奏務存實據以便稽查杜預所
謂發凡言例皆經國之常制史書之舊章此則前
志所未有也(臣)建旄兹土夙夜冰兢冀康庶事而
荅
主知而竊懼識有未逮慮有未周恭閱是編誦
聖訓庶知所遵循覽方域庶知所經理察禨祥庶知所
儆省采謠俗庶知所化導觀制置而閱廢興庶知
所修舉攬形勝而扼阻要庶知所備禦按兵賦而
審虚實庶知所綜覈視土物而驗虧盈庶知所阜
安景仰前徽庶知所矜式搜討遺文庶知所考鏡
蓋治道之綱維民生之利病一寓目而盡得之他
日或能策勵庸鈍勉竭悃誠鞏海疆而奠澤國以
上佐
聖天子維新之化則於是書實重有賴也爰裝就疏進
謹拜手稽首而颺言於簡端
乾隆元年歲在丙辰七月朔吉
誥授光禄大夫太子太保文華殿大學士兼吏部尚書
總理浙江海塘兼管總督巡撫兩浙鹽政印務加
十四級(臣)嵇曾筠謹撰序
浙江通志總目錄地理類三(都會郡縣之屬)
卷首一
詔諭
卷首二
詔諭
卷首三
聖製
卷一
圖說
卷二
星野
卷三
疆域
卷四
建置
卷五
建置
卷六
建置
卷七
建置
卷八
建置
卷九
山川
卷十
山川
卷十一
山川
卷十二
山川
卷十三
山川
卷十四
山川
卷十五
山川
卷十六
山川
卷十七
山川
卷十八
山川
卷十九
山川
卷二十
山川
卷二十一
山川
卷二十二
形勝
卷二十三
城池
卷二十四
城池
卷二十五
學校(書院附)
卷二十六
學校(書院附)
卷二十七
學校(書院附)
卷二十八
學校(書院附)
卷二十九
學校(書院附)
卷三十
公署
卷三十一
公署
卷三十二
公署
卷三十三
關梁
卷三十四
關梁
卷三十五
關梁
卷三十六
關梁
卷三十七
關梁
卷三十八
關梁
卷三十九
古蹟
卷四十
古蹟
卷四十一
古蹟
卷四十二
古蹟
卷四十三
古蹟
卷四十四
古蹟
卷四十五
古蹟
卷四十六
古蹟
卷四十七
古蹟
卷四十八
古蹟
卷四十九
古蹟
卷五十
古蹟
卷五十一
古蹟
卷五十二
水利
卷五十三
水利
卷五十四
水利
卷五十五
水利
卷五十六
水利
卷五十七
水利
卷五十八
水利
卷五十九
水利
卷六十
水利
卷六十一
水利
卷六十二
海塘
卷六十三
海塘
卷六十四
海塘
卷六十五
海塘
卷六十六
海塘
卷六十七
田賦
卷六十八
田賦
卷六十九
田賦
卷七十
田賦
卷七十一
戸口
卷七十二
戸口
卷七十三
戸口
卷七十四
戸口
卷七十五
蠲恤
卷七十六
蠲恤
卷七十七
積貯
卷七十八
積貯
卷七十九
積貯
卷八十
漕運
卷八十一
漕運
卷八十二
漕運
卷八十三
鹽法
卷八十四
鹽法
卷八十五
鹽法
卷八十六
𣙜稅
卷八十七
錢法
卷八十八
驛傳
卷八十九
驛傳
卷九十
兵制
卷九十一
兵制
卷九十二
兵制
卷九十三
兵制
卷九十四
兵制
卷九十五
海防
卷九十六
海防
卷九十七
海防
卷九十八
海防
卷九十九
風俗
卷一百
風俗
卷一百一
物産
卷一百二
物産
卷一百三
物産
卷一百四
物産
卷一百五
物産
卷一百六
物産
卷一百七
物産
卷一百八
祥異
卷一百九
祥異
卷一百十
封爵
卷一百十一
職官
卷一百十二
職官
卷一百十三
職官
卷一百十四
職官
卷一百十五
職官
卷一百十六
職官
卷一百十七
職官
卷一百十八
職官
卷一百十九
職官
卷一百二十
職官
卷一百二十一
職官
卷一百二十二
職官
卷一百二十三
選舉
卷一百二十四
選舉
卷一百二十五
選舉
卷一百二十六
選舉
卷一百二十七
選舉
卷一百二十八
選舉
卷一百二十九
選舉
卷一百三十
選舉
卷一百三十一
選舉
卷一百三十二
選舉
卷一百三十三
選舉
卷一百三十四
選舉
卷一百三十五
選舉
卷一百三十六
選舉
卷一百三十七
選舉
卷一百三十八
選舉
卷一百三十九
選舉
卷一百四十
選舉
卷一百四十一
選舉
卷一百四十二
選舉
卷一百四十三
選舉
卷一百四十四
選舉
卷一百四十五
選舉
卷一百四十六
名宦
卷一百四十七
名宦
卷一百四十八
名宦
卷一百四十九
名宦
卷一百五十
名宦
卷一百五十一
名宦
卷一百五十二
名宦
卷一百五十三
名宦
卷一百五十四
名宦
卷一百五十五
名宦
卷一百五十六
名宦
卷一百五十七
名宦
卷一百五十八
人物(一)名臣
卷一百五十九
人物(一)名臣
卷一百六十
人物(一)名臣
卷一百六十一
人物(一)名臣
卷一百六十二
人物(一)名臣
卷一百六十三
人物(二)忠臣
卷一百六十四
人物(二)忠臣
卷一百六十五
人物(二)忠臣
卷一百六十六
人物(二)忠臣
卷一百六十七
人物(三)循吏
卷一百六十八
人物(三)循吏
卷一百六十九
人物(三)循吏
卷一百七十
人物(三)循吏
卷一百七十一
人物(四)武功
卷一百七十二
人物(四)武功
卷一百七十三
人物(四)武功
卷一百七十四
人物(四)武功
卷一百七十五
人物(五)儒林
卷一百七十六
人物(五)儒林
卷一百七十七
人物(五)儒林
卷一百七十八
人物(六)文苑
卷一百七十九
人物(六)文苑
卷一百八十
人物(六)文苑
卷一百八十一
人物(六)文苑
卷一百八十二
人物(六)文苑
卷一百八十三
人物(七)孝友
卷一百八十四
人物(七)孝友
卷一百八十五
人物(七)孝友
卷一百八十六
人物(七)孝友
卷一百八十七
人物(八)義行
卷一百八十八
人物(八)義行
卷一百八十九
人物(八)義行
卷一百九十
人物(九)介節
卷一百九十一
人物(九)介節
卷一百九十二
人物(十)隠逸
卷一百九十三
人物(十)隠逸
卷一百九十四
寓賢
卷一百九十五
寓賢
卷一百九十六
方技
卷一百九十七
方技
卷一百九十八
仙釋
卷一百九十九
仙釋
卷二百
仙釋
卷二百一
仙釋
卷二百二
列女
卷二百三
列女
卷二百四
列女
卷二百五
列女
卷二百六
列女
卷二百七
列女
卷二百八
列女
卷二百九
列女
卷二百十
列女
卷二百十一
列女
卷二百十二
列女
卷二百十三
列女
卷二百十四
列女
卷二百十五
列女
卷二百十六
列女
卷二百十七
祠祀
卷二百十八
祠祀
卷二百十九
祠祀
卷二百二十
祠祀
卷二百二十一
祠祀
卷二百二十二
祠祀
卷二百二十三
祠祀
卷二百二十四
祠祀
卷二百二十五
祠祀
卷二百二十六
寺觀
卷二百二十七
寺觀
卷二百二十八
寺觀
卷二百二十九
寺觀
卷二百三十
寺觀
卷二百三十一
寺觀
卷二百三十二
寺觀
卷二百三十三
寺觀
卷二百三十四
寺觀
卷二百三十五
陵墓
卷二百三十六
陵墓
卷二百三十七
陵墓
卷二百三十八
陵墓
卷二百三十九
陵墓
卷二百四十
陵墓
卷二百四十一
經籍
卷二百四十二
經籍
卷二百四十三
經籍
卷二百四十四
經籍
卷二百四十五
經籍
卷二百四十六
經籍
卷二百四十七
經籍
卷二百四十八
經籍
卷二百四十九
經籍
卷二百五十
經籍
卷二百五十一
經籍
卷二百五十二
經籍
卷二百五十三
經籍
卷二百五十四
經籍
卷二百五十五
碑碣
卷二百五十六
碑碣
卷二百五十七
碑碣
卷二百五十八
碑碣
卷二百五十九
藝文
卷二百六十
藝文
卷二百六十一
藝文
卷二百六十二
藝文
卷二百六十三
藝文
卷二百六十四
藝文
卷二百六十五
藝文
卷二百六十六
藝文
卷二百六十七
藝文
卷二百六十八
藝文
卷二百六十九
藝文
卷二百七十
藝文
卷二百七十一
藝文
卷二百七十二
藝文
卷二百七十三
藝文
卷二百七十四
藝文
卷二百七十五
藝文
卷二百七十六
藝文
卷二百七十七
藝文
卷二百七十八
藝文
卷二百七十九
雜記
卷二百八十
雜記
(臣)等謹案浙江通志二百八十卷
國朝文華殿大學士兼吏部尚書兼管浙江總
督嵇曾筠等監修浙江自嘉靖中提學副使
薛應旂始輯為通志七十二卷至
國朝康熙二十一年總督趙士麟巡撫王國安
復因薛志增修斟酌損益義例粗備此本於
雍正九年辛亥總督李衛開局編纂訖乙夘
而告竣曾筠等具表上進司其事者原任侍
讀學士沈翼機編修傅王露檢討陸奎勲也
總為五十四門視舊志增目一十有七所引
諸書皆具列原文標明出典其近事未有記
載者亦具列其案牘視他志體例特善其有
見聞異詞者則附加考證於下方雖過求詳
備或不無繁複叢冗然信而有徵之目差為
不愧矣乾隆四十五年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
浙江通志卷首一
詔諭
世祖章皇帝
順治二年六月二十八日欽奉
恩詔光岳合而泰階平南北一而甲兵息越稽往古罔不
同符本朝立國有年幅員既廣醇樸為治無意併兼向
來疆埸搆兵本欲言歸於好不期寇凶禍極明運永終
於是整旅入關代為雪耻猶以賊渠未殄不遑起居随
命二王誓師西討而南中乘釁立君妄僭尊號罔聞國
恤亟行亂政重困民氓負四海不義之名阻東南向化
之路朕用夙夜祇懼思救煢黎故西賊既摧旋行南伐
定國大將軍豫王扶義而東兵無頓刃河南河北次第
歸誠甫克維揚随平江左金陵士女昭我
天休既獲福藩南土略定從此輕徭薄賦可漸進於昇平
將來制度考文冀徐興於禮樂朕念峻命之不易悼斯
民之孔艱深切痌瘝宜矜詿誤特弘大賚嘉與維新所
有河南江北江南浙江等處地方合行恩例具列於後
於戲陟禹跡而方行大統斯正撫殷遺而若保天下為
家既定亂而安民惟更化而善俗敬敷朕志式慰輿情
有幹有年仍服先疇之樂利無反無側共遵王道之蕩
平布告多方想宜知悉
順治四年二月十二日欽奉
恩詔自平定中原以後浙東全閩尚為唐藩所阻聲教未
達稅畝增科越年横斂爾百姓辛苦墊隘無所控訴朕
甚憫焉爰命征南大將軍貝勒索羅等整旅而前救茲
黎庶仰賴
天地眷綏
祖宗垂祐既定浙東遂取閩越先聲所至窮宼潛逋大將
掩追及於汀水朱聿昭就滅列郡悉平顧惟僭號阻兵
其民何罪眚災肆赦倍切朕懷方出之水火之中宜躋
之平康之域昭兹大賚咸予維新所有地方合行恩例
具列於後於戲勝殘去殺用弘濟夫艱難布澤流膏務
與之為休息大業克成於一統新恩誕沛於遐方偕兹
率土之民永底太平之治布告中外咸使聞知
順治十一年六月二十二日欽奉
恩詔内開
一東南財賦重地素稱沃壌連年水旱為災民生重困
皆因失修水利致悮農功該督撫責成地方官悉心
講求疏通水道修築隄防以時蓄洩俾水旱無虞民
安樂利
聖祖仁皇帝
康熙二十年十二月二十日欽奉
恩詔朕纘承丕緒統御寰區仰惟
天地眷佑之庥
祖宗付托之重
聖祖母太皇太后慈訓之殷蚤夜孜孜勤求治理期於兵
革寢息海㝢乂安不意逆賊吳三桂負國深恩倡為變
亂隂結奸黨同惡相援抗違詔令竊據疆土滇黔閩浙
楚蜀關隴兩粤豫章之間所在繹騷肆逞痡毒三桂僭
稱偽號逆焰彌滋負罪尤甚朕行天討分命六師勦撫
竝施德威互濟或縶頸於闕下或駢戮於師中擒捕誅
鋤以次收服乃三桂既膺神殛逆孫世璠猶復鴟張踞
六詔之一隅延殘喘以拒命朕惟賊患一日不除則民
生一日不靖策勵將士屢趣師期於是虎旅協心追逼
城下賊衆計窮勢蹙通欵軍門約日獻城兇渠授首之
日市肆不擾邊境晏如捷書既奏上慰
郊
廟
社稷之靈下抒中外臣民之憤神人胥悅遐邇歡騰念自
變亂以來軍民荼苦如在水火披堅執銳卒歲靡寧行
齎居送千里相望被兵之地既罹於鋒刃供億之衆復
困於征輸朕憫恤民艱不忍輙加額賦間施權宜之令
用濟征繕之需意在除殘事非獲已而身處宫寢之内
厪懷閭閻之依中夜屢興旰食不暇惄焉思治八載於
兹今羣賊削平疆圉底定悉剪歴年之蟊賊永消異日
之隠憂用是蕩滌煩苛維新庶政大沛寬和之澤冀臻
熙皥之風所有事宜開列於後於戲體覆載好生之德
秋肅必繼以春温法帝王更化之模義正尤期於仁育
誕告天下咸使聞知
康熙二十八年二月欽奉
上諭朕因省察黎庶疾苦兼閱河工巡幸江南便道至浙
觀問風俗簡約儀衛鹵簿不設扈從者僅三百餘人頃
經維揚民間結彩歡迎盈衢溢巷雖出其恭敬愛戴之
誠恐致稍損物力甚為惜之朕視㝢内編氓皆吾赤子
惟使比戸豐饒即不張結綵幔朕心亦所嘉悅前途經
歷諸郡邑宜體朕意悉為停止又見百姓老幼男婦奔
走雜遝瞻望恐後未免喧譁擁塞念此行原以為民不
嚴警蹕但人衆無所區别高岸水次或有傾跌之虞一
夫不獲其所足軫朕懷此後止於夾道跪迎勿得紊亂
追趨致有諸患着即詳加曉諭使知朕愛民切實咸為
遵行特諭
康熙二十八年二月十一日欽奉
上諭朕稽古省方咨求治理閱視河道期底平成凡有利
於民生必令霑夫實惠行次浙省禹陵在望念大禹功
德隆盛萬世永賴應行親詣以展企慕之忱其致祭典
禮所司即察例舉行政治所先在崇文教江南浙江為
人文萃集之地入學額數應酌量加增永昭弘奬該督
撫詳議奏請江寧鎮江杭州駐防滿洲漢軍兵丁鎮守
要地久歴歲時深用軫念應作何恩賚以彰優恤着該
部議奏自南巡以來所經過地方官員除八法處分及
列欵糾劾外凡因公詿誤降級留任者俱准與開復降
級調用者着帶所降之級留任其經過地方見在監禁
人犯除十惡及詔欵所不赦等罪並官員犯贓不宥外
其餘自康熙二十八年二月十一日以前死罪及軍流
徒罪以下已結未結俱着寬釋以示朕赦過宥罪之意
備辦船隻地方各官效力勤勞者着該督撫會同奉差
官員確查具題各加一級縴夫供役勞苦亦着該督撫
察明人數量給恩賞朕厪念民依特蠲租賦總期實德
潤澤蒼生近見民間有建立碑亭稱頌德意者雖出羣
黎愛戴之誠但恐各郡皆然未免致損民力誠使閭閻
殷阜則禆益良多碑亭何與焉嗣後亦宜停止江浙錢
糧既經蠲豁猶慮有不肖有司借端詞訟朘削民生着
該督撫嚴行禁飭至各處𣙜關原有則例朕舟行所至
諮訪過關商民每不難於輸納額稅而以稽留關次不
能速過為苦𣙜關官員理宜遵奉屢頒諭旨恤商惠民
豈可反貽商民之累自今應力除積弊凡商民抵關交
納正稅即與放行毋得稽留苛勒以致苦累違者定行
從重處分朕早夜孜孜惟冀官吏軍民士農商賈無一
人不獲其所故於民生吏治圖維區畫務極周詳爾等
可即傳諭俾一體奉行稱朕意焉特諭
康熙二十八年二月十六日欽奉
上諭朕巡行江表緬懷禹德躬率羣臣展祭陵廟頋瞻殿
廡圯傾禮器缺略人役寥寥荒涼增歎愚民風俗崇祀
滛祠爼豆馨香奔走恐後宜祀之神反多輕忽朕甚慨
焉在昔帝王陵寢理應隆重培護況大禹道冠百王身
勞疏鑿奠寕率土至今攸賴豈可因循特書地平天成
四字懸之宇下着地方官即加修理畢備儀物守祀人
役亦宜增添俾規模弘整歲時嚴肅兼賜銀二百兩給
與守祀之人此後益令敬慎地方官亦須時為留心以
副朕尊崇遐慕之懷其即遵諭行特諭
康熙二十八年二月十七日欽奉
上諭朕巡省民生風俗行次浙江見省會兵民俱相和輯
生齒蕃庶閭里乂安但觀民間習尚好事争訟一興則
不肖有司因緣詐索勢所必至縱或官員無所朘削而
胥吏作奸究不能無私行勒助之弊小民之牽連苦累
者多矣夫微忿不捐搆成嫌怨小則耗損物力大則傾
隕身家其為蠧害不可勝言矜此愚民允宜深戒地方
大小衙門官員亦應各簡詞訟勸導閭閻俾守分息争
共安生業又夙聞東南巨商大賈號稱輻輳今朕行歴
吳越州郡察其市肆貿遷多係晉省之人而土著者蓋
寡良由晉風多儉積累易饒而南人習俗奢靡家無儲
蓄日所經營僅供朝夕一遇水旱不登則民生將至坐
困苟不變易陋俗何以致家給人足之風爾等可傳諭
將軍總督等令家喻戶曉務使敦本興譲崇儉黜浮兵
民日益協和風俗日益淳樸詞訟日益減少積貯日益
豐盈則教洽化行朕心實嘉賴焉特諭
康熙二十八年閏三月初十日欽奉
上諭國家設官𣙜稅原以通商裕課利益民生非務取盈
致滋紛擾朕巡行地方軫恤民隠諮諏利弊有應興革
者即見諸施行近聞江浙閩廣四省海關於大洋興販
商船遵照則例徵取稅課原未累民但將沿海地方採
捕魚蝦及貿易小船槩行徵取小民不便今應作何徵
收俾商民均益着九卿詹事科道會同確議具奏特諭
康熙三十年十二月初四日戸部奉
上諭朕撫馭區宇三十年以來早夜圖維惟以愛育蒼生
俾咸臻安阜為念比歲各省額徵錢糧業已次第蠲豁
其歲運漕米向來未經議免朕時切軫懷所有京通各
倉米穀撙節支給數載於兹今觀歷年儲積之粟恰足
供用應將起運漕糧逐省蠲免以紓民力除河南省明
歲漕糧已頒諭免徵外湖廣江西浙江江蘇安徽山東
應輸漕米着自康熙三十一年始以次各蠲免一年至
江寧京口杭州荆州大兵駐防地方亦應預行積貯着
將康熙三十一年起運三十年漕米各截留十萬石存
貯倉厫令該地方官敬慎守視以備需用爾部即遵諭
行特諭
康熙三十二年六月二十八日欽奉
上諭朕於各省往來及請安而至者必問其地方情形雨
澤應時與否頃自江南浙江來者問之云江浙間今年
甚旱戸部其擇司官二員一遣往江南一遣往浙江詳
詢江南總督浙江巡撫雨水情形來奏欽此
康熙三十二年九月十六日欽奉
上諭江浙二省今年夏旱雖不成災秋收諒必有限若漕
糧照常徵收起運恐民食將至匱乏朕為此常切軫念
除浙江漕糧已經改於今年蠲免外其江南漕糧今年
或三分免一或免一半俟至該省應蠲年分將今年所
免米石照數補徵起運於漕糧既無缺少官民大有禆
益着滿漢大學士等會同戸部堂官倉場侍郎等作速
確議具奏欽此
康熙三十八年三月十九日欽奉
上諭朕睠念東南民生風俗特行巡省兼以黃淮為患親
閱河工比巡歴堤堰詳加相度以疏導修築之法指授
河臣刻期興作随南涉江表徧察民依頃至蘇州府駐
蹕有浙江文武官吏及在省官員迎謁於行在言浙民
望幸之心至殷且切合詞諄懇不啻再三朕勉徇輿情
揚旌前發以三月十九日啟行自京師以來一切供御
之需皆出儲備其沿途日用令該衙門照各地方時價
採辦一無所累於民如有官吏借名科派致擾閭閻者
察實以軍法從事地方大小文武官員與扈從官員借
稱親舊私相餽遺與受之人及扈從大小官員随從人
等有横行生事者一並軍法從事凡經過地方百姓各
安生業皆如常時務令㕓無廢市隴不輟耕毋得遑遽
引避方今正届農時所過田畝勿令踐踏其軍民人等
懷挾私怨受人指使擅於駐蹕處所輙行告訐者一槩
嚴禁不准仍照衝突儀仗例嚴加治罪爾部即傳諭扈
從大小官員人等併行該督撫於各府州縣城市鄉村
徧張告示悉行曉諭務令億兆通知以副朕體恤加惠
至意特諭
康熙三十八年三月二十六日戸部奉
上諭朕以省方問俗巡歴三吳比至浙省見緣路農桑固
徧隴畝而地有肥磽時有豐歉歴年正供錢糧因輸納
維艱致多逋負雖已准分年帶徵而新舊之賦取給於
一時恐力作之民終難於兼辦應通行蠲豁以弘庥澤
除康熙三十三年以前恩詔赦免外其三十四五六年
奏銷未完民欠地丁錢糧米豆麥雜稅着一槩免徵爾
部行文該督撫責令有司悉心奉行務俾均霑實惠如
有官吏以完作欠詭詞侵蝕者察出定從重治罪夫朝
廷頻賜田租所以優恤民力誠使閭里之間人敦本業
家有餘儲則藏富在民朕深嘉賴可傳示官吏軍民人
等令咸知悉爾部即遵諭行特諭
康熙三十八年三月二十六日吏部奉
上諭朕頃自江南巡歷浙省沿途供御悉經儲備不以纖
毫取辦閭閻而地方官料理夫船等項一無缺悮殊屬
勤勞此等官員有因公詿誤罰俸住俸降俸降級革職
留任者着察明悉從寬免爾部即遵諭行特諭
康熙三十八年三月二十六日刑部奉
上諭朕巡視東南行次浙省因官吏軍民依戀誠懇特留
駐數日以慰喁喁奏請之情獨念獲罪人犯身淹刑獄
一干法網無由自新兹乘輿經臨惻然矜憫用沛好生
之澤聿示格外之仁該省各屬地方有罪犯現在監禁
者除十惡等真正死罪及詔欵不赦等罪與官吏犯贓
不宥外其餘自三十八年三月二十六日以前死罪以
下已結未結悉着寬釋夫省刑宥罪者朝廷之殊恩守
身奉法者小民之常分必使黎庶嚮風咸知寡過期稱
朕孳孳教育羣生至意可行文該督撫徧傳所屬張示
曉諭爾部即遵諭行特諭
康熙三十八年四月初二日欽奉
上諭朕子育黎元勤求治理日孜孜以施德澤厚民生為
急務而江浙二省尤東南要地朕時切軫念比歲以來
蠲豁田賦賑濟凶荒有請必行無災不恤雖漕項錢糧
向未蠲免者亦曾特旨蠲免愛養之道備極周詳庶幾
民生日益康阜用是乘輿時邁於視河事竣巡歷江浙
咨訪民間情形見淮揚一路既困潦災而他所過州縣
察其耕穫之盈虚市㕓之贏絀視十年以前實為不及
此皆地方有司奉行不善不能使實惠及民所以小民
雖懷愛戴之誠而朝廷恩澤卒未下究朕目擊厪懷亟
思拯䘏截留錢糧寬免積欠另有諭旨惟各鹽差關差
向因軍需繁費於正額外令在差官員以所私得贏餘
交納充用今思各官孰肯自捐私橐勢必仍行苛取商
瘠民困均坐此弊着將加增銀兩一槩停罷以紓商民
之累其兩淮鹽課康熙三十六年曾加增四十萬兩今
恐商人辦課維艱有漸致匱乏者着減去二十萬兩此
外有應行應革事宜朕還都以後仍加商㩁次第舉行
該督撫藩臬皆地方大吏亦着悉心體訪凡有可為興
利除害者作速勘實陳奏嚴革雜派禁止刁訟然後胥
吏不能作姦良民得以安業儻官吏有悖旨妄行者許
商民首告該督撫察出即行參奏朕視民如傷惟恐一
夫不獲其所兹值海㝢昇平兵革不事正當與民休息
之時故特渙沛德音減徵寬稅以為閭閻留有餘之力
萬一嗣後别有急需或不得已稍議加增想在小民亦
能共諒朕懷輸將之恐後也至於江南浙江人文稱盛
入學名數前已酌定增額今着於府學大學中學小學
各增五名舉行一次以示奬勵人才至意爾部即遵諭
行特諭
康熙四十二年三月十八日欽奉
恩詔朕為天下生民主宵旰勤勞勵精圖治凡國家之休
戚閭閻之樂利晷刻之間無不注意於此天下之大兆
民之衆朕誰欺欺天乎至今四十餘載親歷饑饉者不
知其幾南北用兵者不知其幾人心向背者不知其幾
天變地震者不知其幾自責涼德不能撫育履冰臨淵
兢業惟守仰賴
上天眷佑
祖宗厚德幸生創業未久之際方免墜失今海㝢昇平年
歲稍和生民俱已樂業邇來諸王大小臣工士庶因朕
五旬輿情肫切屢請加上尊號朕堅意固辭不允所請
蓋朕不以名譽稱揚為尚惟以海内富庶為心是以屢
蠲賦役頻省刑罰總欲使老安少懷風俗淳厚漸幾於
康乂隆平之治近因淮黃告成乃東南要務再授方略
望有善後朕不辭勞瘁親往閱視見畿輔山左江浙等
省耆老人民俱中心愛戴雖童稚亦咸歡欣瞻仰是知
民心皆一用是益深軫念視切如傷所以星夜回鑾兹
特大沛弘恩普施遐邇庶幾民生咸登夀域和協徧滿
寰區所有應行事例開列於後於戲安民則惠益弘逮
下之恩御衆以寬聿溥好生之德布告天下咸使聞知
康熙四十三年十月初七日戸部奉
上諭朕昨歲南巡至浙江見其農桑徧野戸口蕃殖閭閻
氣象較勝於三十八年巡幸之時甚為心慰浙省錢糧
雖前此屢經蠲貸而朕車駕經臨應更敷恩寬恤俾民
生益加充裕當回鑾以後即擬免四十三年額賦因山
東急賑災荒遂爾少緩曾頒有諭旨兹直省皆獲有秋
特申前命康熙四十四年浙江通省應徵地丁銀米等
項除漕糧外着俱行蠲免諭旨到日該督撫即嚴飭有
司張示徧諭務使窮簷蔀屋均霑實惠地方大小官吏
仍不時訓誡小民令各守分節用不論年歲豐歉咸有
蓋藏庶無負朝廷殷殷愛養賜租給復之至意爾部即
遵諭行特諭
康熙四十四年四月初七日刑部奉
上諭朕頃因親閱河工濟江而南至於浙省見民間生聚
殷繁菜畦麥隴遠近彌望農事可冀豐穣朕心用以稍
慰凡車駕臨幸之地必大敷膏澤以下逮黎元而各省
錢糧屢次逓蠲浙江本年地丁銀米又經全免無可加
恩惟是刑獄為民命攸關朕每當重罪奏讞之時常深
切矜恤今乘輿所至父老子弟夾道歡迎而身陷囹圄
之人獨自新無路朕甚憫焉浙江福建兩省康熙四十
四年四月初八日以前凡犯罪詔欵不應赦者不赦外
其餘死罪以下已發覺未發覺俱着減等發落四十三
年秋審奉旨監候緩決者一併減等發落仍開具人數
奏聞爾等其體朕為民巡省布德好生之意即詳慎察
明遵行特諭
康熙四十五年十月二十五日戸部奉
上諭朕子育黎元日求所以休養利濟之道念惟賜租減
賦實有裨益於民生直隸各省錢糧次第全蠲一年者
業經數舉獨是歴歲逋負積累加增舊稅新徵勢難兼
辦縱使少寬民力分年帶輸而督令續完仍多拮据朕
睠懷及此深切軫恤是用蠲逋已責大沛恩膏俾閭閻
獲免追呼官吏亦不罹參罰直隸山東積欠錢糧今年
俱已蠲免其山西陜西甘肅江蘇安徽浙江江西湖北
湖南福建廣東各省自康熙四十三年以前未完地丁
銀二百一十二萬二千七百兩有奇糧十萬五千七百
石有奇着按數通行豁免或舊欠已完在官而見年錢
糧未完足者亦准扣抵諭旨到日各該撫立行所屬張
示徧喻如有不肖有司以完作欠朦溷銷算及開除不
清者該督撫即時題參嚴加治罪爾部即遵諭行特諭
康熙四十六年四月十一日欽奉
上諭朕頃因視河駐蹕淮上江浙兩省官員及地方紳士
軍民咸環道遠迎懇請臨幸朕勉順羣情涉江而南循
省風俗所至郡縣見雨暘應時麥苗蕃殖比閭樂業可
冀盈寧雖山東一路尚未悉覩而江浙田疇鬱葱在望
深惬朕懷方今二麥垂熟正將刈穫之時一切扈從人
員皆以次舟行不致蹂踏誠恐百姓沿途迎送老稚扶
攜動盈千萬越阡度陌未免踐傷朕心甚為軫恤雖民
情依戀出於悃誠但農事方殷應令所過地方悉停止
岸傍迎送且車駕來時小民業已瞻覲兹節候漸熱朕
舟行乘夜迎涼亦未可定民雖遠來無由親見爾等督
撫可張示徧加曉諭使各知悉俾無負朕重農愛民之
意特諭
康熙四十六年十一月初二日戶部奉
上諭江浙地方賦役殷繁倍於他省朕屢經巡歴時切軫
懷比年以來業已節次敷恩頻行蠲貸頃因兩省偶被
旱災随命按數減徵豁免漕欠竝分截本年漕糧令該
督撫親往散賑猶念民間素鮮儲蓄生計不充非更加
格外滋培則荒歉之餘未能驟臻康阜兹特再施膏澤
用弘休養康熙四十七年江南浙江通省人丁共額徵
銀六十九萬七千七百餘兩着悉與蠲免其今年被災
安徽巡撫屬七州縣三衛江寧巡撫屬二十五州縣三
衛應徵地畝銀共二百九十七萬五千二百餘兩糧三
十九萬二千餘石浙江二十州縣一所應徵地畝銀九
十六萬一千五百餘兩糧九萬六千餘石四十七年亦
俱着免徵所有舊欠帶徵銀米竝暫停追取俟開徵時
一併輸納務使小民一歲之内絶跡公庭安處隴畝俾
得優游作息經理農桑庶幾閭閻氣象可以日加豐豫
諭旨到日該督撫體朕孳孳惠愛黎元至意各飭有司
實心奉行仍張示通曉令咸知悉倘蠲除不實致有侵
冒察出定治重罪爾部即遵諭行特諭
康熙四十六年十一月二十三日欽奉
上諭朕在宫中無刻不以民間疾苦為念恐遇旱澇必思
豫防至巡幸各省於風俗民情無不諮訪即物性土宜
皆親加詳考每至一方必取一方之土以驗試其燥濕
今歲南巡江浙見天氣久晴所經河渠港蕩之水比舊
較淺即慮夏間或有亢暘之患是時麥田雖甚豐稔然
南方二麥用為麯蘖者多不似北方專資麫食南方惟
賴稻米北方則兼種黍稷粱粟有攜北方黍稷及蔬菜
之類至南方種植者多不收穫此水土異宜不可強也
且江浙地勢卑下不雨則蒸濕人不能堪有雨則涼人
皆爽豁雖地稱水鄉而水溢易洩澇歲之為患尚淺旱
歲則為患甚劇北方經月不雨亦尚無礙南方夏秋間
經旬缺雨則田皆坼裂禾苗漸槁矣喜雨亭記云十日
不雨則無禾蓋謂此也江浙農功全資灌溉今河渠港
蕩比舊更淺者皆由素無瀦蓄所致雨澤偶愆濱河低
田猶可戽水濟用高仰之田力無所施往往三農坐困
朕兹為民生再三籌畫經久之計無如興水利建閘座
蓄水灌田之為善也江南省之蘇松常鎮及浙江省之
杭嘉湖諸郡所屬州縣或近太湖或通潮汐所有河渠
水口宜酌建閘座平時閉閘蓄水遇旱則啟閘放水其
支河港蕩淤淺者並宜疏濬引水四達仍酌量建閘多
蓄一二尺水即可灌高一二尺之田多蓄四五尺水即
可灌高四五尺之田準此行之可俾高下田畝永遠無
旱澇矣爾等其以朕意曉諭諸臣詳議以聞特諭
康熙四十七年七月十五日欽奉
上諭去歲杭州等處田畝被災民生疲弊這支河港蕩淤
淺之處若勸諭百姓開濬恐地方官員藉此私派害民
亦未可定況需費無多着動用正項錢糧速行疏濬特
康熙四十七年十月十六日戸部奉
上諭朕屢次南巡見閭閻殷阜之象遠不逮於舊時故於
民生風俗無不一一諮訪雖不時蠲免額賦停徵積逋
僅可支吾卒歲絶無餘蓄且今承平既久生齒日蕃食
漸不充用多不給亦理勢之所必致朕每念及此未嘗
不為惻然去年江南浙江二省俱被旱荒多方軫恤始
蘇民困迨今歲復報潦傷旋經照例蠲賑並下詔書留
漕資濟但歲再不登生計益匱欲令辦賦力必難供朕
於國家一切經費屢年撙節帑藏充裕以此渙敷膏澤
藏富於民俾得盡力農桑衣食滋殖百姓既足國用何
憂康熙四十八年除漕糧外江南通省地丁銀四百七
十五萬四百兩有奇浙江通省地丁銀二百五十七萬
七千兩有奇着全行蠲免所有舊欠帶徵銀米仍暫停
追取此朕因江浙二省為東南重地特於格外施仁用
弘休養之至意該督撫各飭有司張示遍諭務令窮鄉
蔀屋咸共知悉儻或别借事端侵冒徵派事發定從重
治罪爾部即遵諭行特諭
康熙四十八年正月二十三日
浙江巡撫黃秉中凡為督撫者但能清以持已實心
辦事不交通近侍不夤緣部院則無往而不可矣朕涖
政四十八年如爾陳奏素無夤緣者所見不可勝數此
皆浮詞耳未足為據日後真偽當自明也至地方遇有
凶荒蠲免錢糧發倉給米煮粥分賑别無奇策止在地
方官實心奉行斯有濟耳朕嘗南巡灼知江浙風俗如
湖州地方乃係水鄉雨水既多則魚蝦菱芡之利俱可
資以度日但北方人日止再食南方人雖遇荒歉亦必
三餐州縣官平時並不留心聽民間耗費直至窘迫始
具文題請命下之後上司又不過虚張告示而止小民
無知但能現成就食豈有長計謀生且農民愚而讀書
人巧往往受其愚弄至於困乏饑餓而死而終不悟所
以致死之由以此思之良可矜憫爾到地方宜令州縣
官時時為百姓豫加區畫庶幾可以有備而無患也其
調補保舉之事皆有情弊寧波府介在海濱地方緊要
知府陳一䕫不必與湖州更調特諭
康熙四十八年七月初十日戸部奉
上諭湖廣江西米糧在江南浙江販賣者甚多而米價並
不曾減令爾等會議今覽爾等與九卿所議大略相同
却於朕意迥相懸殊如爾等議將收買米石堆貯者定
例禁止儻因此借端妄行摉查則徒為衙門人役之利
於百姓絲毫無益而且有損雖將稽察不清之督撫等
降處亦不知畏何濟之有爾等所議者枝葉耳根本處
全未講求朕意將此米石於根本處詳加稽察則收米
堆積之弊自除湖廣江西之米或江南浙江官民及貿
易之人或本地方百姓及他處貿易之人在某馬頭某
鎮店將某家米買賣若干及姓名察明甚易行文湖廣
總督巡撫江西巡撫令差賢能官員於有名馬頭大鎮
店内察明買賣人姓名米數至月終即具摺奏聞江南
浙江總督巡撫處亦照此奏摺咨會若如此行而湖廣
江西之米不至江南浙江販賣則更於何處販賣耶凡
此米石人皆共知買賣事情不待禁約而販賣者必多
似於百姓大有禆益朕此旨並爾等所議奏摺付九卿
同閱若皆以為是着交與該部將朕諭旨作速咨行湖
廣江西江南浙江總督巡撫若更有應議之處另議具
奏特諭
康熙四十八年十月十六日欽奉
上諭江南浙江連歲災荒地方困苦又今年兩省疾疫盛
行人民傷斃者甚衆雖該省督撫未經奏聞朕訪知災
病之狀深用惻然民命至重朕宵旰孜孜惟以矜全百
姓為念一切刑獄奏讞尤加欽恤比年江浙盜案疊見
凡犯盜劫者悉皆依律坐罪今閱秋審情真各案所議
情罪俱屬允協但念災荒疾病之餘復將數十罪犯一
時正法朕心甚為不忍江浙兩省應處決情真人犯俱
着停止一年欽此
康熙四十九年十月初三日戸部奉
上諭朕恭膺
天眷祇承
列祖鴻庥統御萬方子育黎庶厪懷至治宵旰靡寕幸際
海宇同風邊隅向化遐邇中外帖然袵席之安者是皆
仰荷
天地
祖宗福佑之所致也方朕八齡踐阼之初
太皇太后問朕何欲朕對臣無他欲惟願天下治安生民
樂業共享太平之福而已迄今五十年矣惓惓此心未
嘗一日少釋每思民為邦本勤恤為先政在飬民蠲租
為急數十年來除水旱災傷例應豁免外其直省錢糧
次第通蠲一年者屢經舉行更有一年蠲及數省一省
連蠲數年者前後蠲除之數據戸部奏稱通共會計已
逾萬萬朕一無顧惜百姓足君孰與不足朝廷恩澤不
施及於百姓將安施乎朕每歲供御所需概從儉約各
項奏銷浮冒亦漸次清釐外無師旅饟餽之煩内無工
役興作之費因以歴年節省之儲蓄為頻歲渙解之恩
膏朕之蠲免屢行而無國計不足之慮亦恃此經畫之
有素也比來省方時邁已歴七省南北人民風俗及日
用生計靡不周知而民生所以未盡殷阜者良由承平
既久戸口日繁地不加增産不加益食用不給理有必
然朕洞矚此隱時深軫念爰不靳敷仁用甦民力明年
為康熙五十年思再沛大恩以及吾民原欲將天下錢
糧一概蠲免因衆大臣集議恐各處需用兵餉撥解之
際兵民驛逓益致煩苦細加籌畫悉以奏聞故自明年
始於三年以内通免一周俾遠近均霑德澤直隸奉天
浙江福建廣東廣西四川雲南貴州各巡撫及府尹所
屬除漕項錢糧外康熙五十年應徵地畝銀共七百二
十二萬六千一百兩有奇應徵人丁銀共一百一十五
萬一千兩有奇俱着察明全免並歷年舊欠共一百一
十八萬五千四百兩有奇亦俱着免徵其五十一年五
十二年應蠲省分至期候旨行民間舊欠既經豁免嗣
後每年額徵錢糧務如數全完倘完不及額或别有虧
空託稱民欠則負國甚矣即責令督撫以下官員償補
仍從重治罪夫地方大吏以及監司守令皆與吾民誼
均休戚者也誠克體朕孳孳保赤之懷實心愛飬力杜
侵牟朘削則閭閻咸得衣食滋殖無有失所而為官吏
者亦身名俱泰豈非昇平樂利之盛事歟爾部移文各
督撫諭旨到日即刊刻頒布徧示窮簷令咸知悉特諭
康熙五十三年七月十二日
上諭大學士九卿詹事科道朕聽政年久深悉民生凡國
家要務無時不預為籌畫今有前來奏摺之人俱經問
及皆稱江南暵旱江浙米價亦不甚賤今春山東河南
田麥歉收交冬米價必至騰貴彼時雖亟為料理亦不
能及徒空勞爾朕詳悉思維將漕糧撥三十萬石江寕
府十萬石蘇州府八萬石淮安揚州五萬石杭州府五
萬石河南開封二萬石着漕運總督親身閱兌速行運
至令其加謹照數收貯有此米石軍民心即寬慰而米
價不致騰貴且與通倉無甚關係較之一年所缺之數
亦不浮多至豫省漕糧該部亦應預行詳議今如雨澤
及時田禾豐收則此項米石由水路撥給他處亦可特
諭
康熙五十三年十一月十七日戶部奉
上諭朕臨蒞多年無時不軫念民瘼每歲於直隸及各省
凡民間雨暘時候豐歉情形莫不留心訪察雖在僻遠
必務周知偶值一二處災傷蠲免賑救不惜糜費倉帑
以蘇我民困也近思賑濟災歉以速為貴必待督撫奏
報往返候命使小民嗷嗷待哺何如豫備積貯於平時
則所在有可恃之資糧而臨事免轉移之勞費今漕輓
通行太倉充裕江浙地方年來頗有歉收州縣應酌量
截留糧米分貯各處江寧原留五萬石今再截留十萬
石蘇州原留八萬石今再截留二萬石安慶截留十萬
石杭州原留十萬石今再截留十萬石皆於本年起兌
内就近截留令地方官加謹收貯爾部即遵諭行特諭
康熙五十六年十一月二十六日戶部奉
上諭朕撫馭寰宇五十餘年夜寐夙興為小民勤求生遂
凡率土遠近皆期共享樂利聿成家給人足之休未嘗
一日不厪諸懷也數十年以來各省正賦累經全免歴
年積欠業已蠲徵偶有雨澤愆期或發倉廪散給或截
漕糧賑救不惜數萬萬金錢米穀頻沛恩施誠念窮簷
之艱慮其至於顛連失所耳近者民力雖已稍紓然念
分年帶徵銀兩若不格外優寬則小民一歲所獲分納
二年之賦以其贏餘養贍室家斷難充足朕每懷及此
軫惻良深宜更加殊恩通行蠲免今將直隸安徽江蘇
浙江江西湖廣西安廿肅等八處帶徵地丁屯衛銀二
百三十九萬八千三百八十兩有奇概免徵收其漕項
雖例不准免亦着破格施恩將安徽江蘇所屬帶徵漕
項銀四十九萬五千一百九十餘兩米麥豆一十四萬
六千六百一十餘石免徵各半爾部即行文該督撫嚴
飭所屬實心奉行遍加曉諭俾民間無徵催之累均沾
實惠用稱朕撫恤羣黎至意倘有不肖有司借端朦混
私行徵收者該督撫嚴察參處如督撫失察一併從重
處分爾部即遵諭行特諭
浙江通志卷首一
欽定四庫全書
浙江通志卷首二
詔諭
世宗憲皇帝
雍正元年十月二十六日戶部奉
上諭朕自御極以來宵衣旰食無日不以民依為念督撫
以下守令以上凡有地方之責者皆宜公忠體國仰副
朕心今年夏月朕以北省二麥歉收差員到南省於秋
成後採買米石以備賑貸平糶朕意切於為民正欲酌
盈劑虚以羨補不足也又恐有不便於民之處於差員
臨行之時再三申諭地方米多方可採買不必定要買
足今聞各省地方官因欽差買米禁止商販不許出境
大負朕痌瘝一體之意甚屬不合况浙江及江南蘇松
等府地窄人稠即在豐收之年亦皆仰食於湖廣江西
等處今秋成歉收若商販不通必致米價騰貴該部速
即行文各省總督巡撫凡有米商出境任便放行使湖
廣江西安慶等處米船直到蘇州蘇州米船直到浙江
毋得阻撓庶幾有無流通民皆足食以副朕愛養元兀
之意特諭
雍正元年十一月十一日戶部奉
上諭浙省偶值秋旱其被災地方已降諭旨蠲免錢糧令
有司加意撫綏查杭嘉湖所屬被災十四州縣應有額
徵漕米三十二萬石朕恐荒歉之歲民間納米為難著
令徵收一半改折一半俾地方多存正米十六萬石又
有耗米若干既可以濟民之食又可以紓民之力於閭
閻大有裨益其改折之價著照康熙九年例每米一石
折銀一兩按限解部又念被災之後所交米色未能純
一其十六萬漕米著令紅白兼收以示朕軫恤地方格
外施仁之至意爾部即遵諭行特諭
雍正元年十二月初九日
上諭江南浙江江西湖廣山東河南各總督巡撫漕船關
係緊要除本船正副旗丁外其頭舵水手皆應擇用本
軍庶各知守法不敢悞漕生事近聞多僱募無籍之徒
朋比為奸不服旗丁彈壓當漕糧兑足之後仍延捱時
日包攬貨物以致載重稽遲易於阻淺不能如期抵通
及回空經産鹽之地又串通奸棍收帶私鹽此其弊端
之彰著者聞尤有不法之事凡各省漕船水手多崇尚
邪教聚衆行兇一呼百應邇年以來或因爭鬭傷害多
人或行劫鹽店搶奪居民種種兇惡漸不可長亟宜懲
治爾該督撫即嚴飭所屬各衛所嗣後糧船務於本軍
内擇其能撑駕者充當頭舵水手不許僱募無籍之人
更嚴禁邪教諭令歸業務為良民如仍怙惡不悛該地
方官不時查拏從重治罪如奉行不力即將該管官弁
指名題參特諭
雍正二年五月十六日欽奉
上諭國家輕徭薄賦小民輸將自當踴躍乃有累年拖欠
不完者多由包收代納之故若浙江之里書其弊尤甚
里書一役祖父相承掌管一里糧册銀米悉憑收解致
有需索花戶併飛灑侵蝕之弊官民俱受其累著即嚴
行禁革如州縣有違禁私用者立即參處至徵糧全憑
册籍務使挨戶清造方可按名催比毋得因循致滋混
淆特諭
雍正二年八月十五日欽奉
上諭朕思天地之間惟此五行之理人得之以生全物得
之以長養而主宰五行者不外夫隂陽隂陽者即鬼神
之謂也孔子言鬼神之德體物而不可遺豈神道設教
哉蓋以鬼神之事即天地之理故不可以偶忽也凡小
而邱陵大而川嶽莫不有神焉主之故當敬信而尊事
况海為四瀆之歸宿乎使以為不足敬則堯舜之君何
以柴望秩於山川文武之君何以懷柔百神及河喬嶽
今愚民昩於此理往往信淫祀而不信明神傲慢䙝瀆
致干天譴夫善人多而不善之人少則天降之福即稍
有不善者亦蒙其庇不善人多而善人少則天降之罰
雖善者亦被其殃近者江南報上海崇明諸處海水泛
溢浙江又報海寧海鹽平湖會稽等處海水沖決隄防
致傷田禾朕痛切民隱憂心孔殷水患雖關乎數或亦
由近海居民平日享安瀾之福絶不念神明庇護之力
傲慢䙝瀆者有之夫敬神固理所當然而趨福避禍之
道即在乎此能敬則謂之順天不敬則謂之䙝天䙝天
之人顧可望綏寧之福乎詩曰敬天之怒無敢戲豫又
曰畏天之威于時保之朕固當朝乾夕惕不遑寧處以
敬承天意亦願爾百姓共凜此言内盡其心外盡其禮
敬神如神在實以至誠昭事而不徒尚乎虚文人意即
神意一念之感格自足以致休祥豈獨一家一鄉之被
其澤哉爾百姓果能人人心存敬畏必獲永慶安瀾著
該督撫將此諭旨令該地方官家諭戶曉俾沿海居民
一體知悉特諭
雍正二年八月二十四日戶部奉
上諭前因浙江督撫等摺奏七月十八十九等日驟雨大
風海潮泛溢衝決隄岸沿海州縣近海村莊居民田廬
多被漂沒朕即密諭速行具本奏聞賑恤但思被災小
民望賑孔迫若待奏請方行賑恤恐時日躭延災民不
能即沾實惠朕心深為憫惻著該督撫委遣大員踏勘
被災小民即動倉庫錢糧速行賑濟務使災黎不致失
所其應免錢糧田畝即詳細察明請蠲凡海潮未至之
村莊不得混行冐蠲至於緊要隄岸衝決之處務須速
行修築無使鹹水流入田畝朕念切痌瘝務令早沾實
惠該地方官各宜實心奉行加意撫綏俾凋瘵得蘇生
全速遂以副朕勤恤民隱至意該部即行各該督撫遵
奉速行特諭
雍正二年八月二十五日
上諭江南浙江江西湖廣山東河南各總督巡撫漕船關
係緊要朕前降諭旨除本船正副旗丁外其頭舵水手
皆應擇用本軍庶各知守法不敢悞漕生事此雖係總
漕專責然亦關爾等地方之事爾等當嚴飭所屬糧道
都司衛所等官務須清查什軍毋令隱漏規避頭舵水
手作何更換毋令假冐其換去之人作何安插毋令失
所俱宜協同總漕悉心籌畫商確實力奉行以為永久
之計如奉行不力即將該管官弁指名題參特諭
雍正二年九月二十二日
上諭湖廣總督楊宗仁江西巡撫裴&KR0973;度今歲各省秋成
大有惟浙江江南沿海地方七月十八九等日海潮泛
溢近海田禾不無損壊朕軫念災黎惟恐失所業經嚴
飭兩省督撫發倉賑濟多方撫恤但杭嘉蘇松等府人
稠地狹向來出米無多雖豐年亦仰給於湖廣江西等
省今沿海被災恐將來米價騰貴小民艱食湖廣江西
地近上流今歲豐收爾可速動司庫銀兩湖廣買米十
萬石江西買米六萬石選委廉幹賢員陸續押送浙江
交浙江巡撫平糶所糶之銀仍移還補庫其米應於何
處交卸爾即咨會浙江巡撫酌議速行務於浙民有益
毋得怠緩遲悞特諭
雍正二年十月二十六日欽奉
上諭江浙兩省沿海地方於七月十八十九兩日同時皆
被潮患漂沒居民廬舍雖經頒旨加意賑䘏然朕憫惻
之念至今尚未能釋惟有朝夕警惕以答
天意但海為衆水所歸無不容納今乃狂潮泛溢水不循
軌或者海洋潛藏匪類亦未可定稽諸前事往往有之
沿海各有督撫提鎮務須實心愛養小民整理營伍閭
閻各安其業汛防有備無虞毋令海洋别生事端庶不
負朕委任之意特諭
雍正三年五月初七日戶部奉
上諭去歲江浙海潮衝溢沿海場竈淹沒之處甚多兩淮
鹽政所屬地方經噶爾泰奏聞朕即發帑賑恤併將雍
正元年二年竈戶未完折價銀四萬餘兩悉行蠲免其
兩浙鹽政所屬地方該巡鹽並未將被災之處題報今
謝賜履以摺奏聞去秋海濤漂沒情形兩淮與兩浙無
異朕博施一體之心務使率土羣霑膏澤著將華亭婁
縣上海海寧餘姚蕭山慈谿等縣雍正元年二年未完
場課銀兩悉行蠲免該鹽政通行曉諭俾各場丁戶人
人得沾實惠將已完未完場課數目確查報部倘有不
肖有司將已完作欠或借端朦混私行重徵者即指名
題參若隱匿通同後經察出將該鹽政一併從重治罪
該地方督撫仍嚴加稽察毋使吏胥中飽以副朕勤䘏
窮丁普濟同仁至意爾部即遵諭行特諭
雍正三年九月二十五日欽奉
上諭古者視歲之上中為儲蓄之節蓋官民經畫久遠不
為一時苟且之計積之於豐年用之於歉歲所謂有備
無患法良而意美也朕自臨御以來宵旰勤求無刻不
以民依為念乃重農積粟之詔屢下而閭閻卒少蓋藏
官倉亦各虧缺即如直隸保定等府去歲頗稱有秋今
春二麥亦熟乃以夏秋雨水過多田禾被澇而民間遂
有饑色幾至流離若非多方賑恤窮民必至失所此皆
草野無知食不以時用不以禮但快目前之有餘罔計
異日之不足一遭旱澇追悔無從至於常平等倉原為
備荒而設乃有司奉行不力多至缺額罪何可逭兹據
江南浙江江西湖廣福建河南山西陜西廣東廣西雲
南貴州等省督撫報稱今歲秋成八九十分不等朕覽
奏不勝慰悦又重為吾民計及長久宜及此時講求儲
蓄之道以備將來該督撫等可轉飭有司徧行曉諭務
須撙節愛惜各留有餘預為他時緩急之需社倉之法
亦宜趁此豐年努力為之勿但視為虚文故事朕為吾
民籌畫養贍之道惓惓於懷無時或釋而吾民自謀其
身家若但苟且因循不復長顧遠慮則重負朕軫念元
元之意也至於州縣倉儲向有虧缺者若不趁此豐收
之時速行買補將來發覺斷不姑貸慎之慎之特諭
雍正三年十二月十七日戶部奉
上諭湖廣為産米之鄉穀石最宜多貯將來運往别省皆
為近便今查湖廣通省存倉之穀只數十萬石為數無
多今歲湖廣收成豐稔著即行文該督撫令其動支庫
銀十餘萬兩遴委賢員採買穀石於省倉及府州縣應
貯之處加謹收貯此時只宜陸續採買不可因官價一
時採買致令穀價騰貴設若民間穀價稍昂即便停止
俟明年再行採買江南浙江今歲俱獲豐收著落該撫
就近商酌若亦可動項採買穀石有益著即一面定數
奏聞一面採買可也特諭
雍正四年十月初六日欽奉
上諭朕臨御寰區惟以正人心端風俗為首務乃化導訓
戒之旨屢頒而錮疾尚未悛改如浙江則有汪景祺查
嗣庭之流肆行訕謗毫無忌憚可見浙省風俗澆漓甚
於他省而今科主考陳萬策策問中有云浙省敝俗頗
喜爭訟或本屬細故而張大其詞或僅有影響而鑿空
妄作刁風未革積習日深等語益可見浙俗之難於化
導為衆所共知者也若不力為整頓挽回及其䧟於重
罪然後加之以刑實有所不忍朕意專遣一官前往浙
江省問風俗稽察奸偽應勸導者勸導之應懲治者懲
治之應交地方官審結者即交地方官審結應參奏提
問者即參奏提問務使紳衿士庶有所儆戒盡除浮薄
囂凌之習歸於謹厚以昭一道同風之治河南學政王
國棟居官聲名甚好可著前往浙江膺斯職任其應給
何等之銜並如何設立衙門鑄給關防之處著九卿詳
議具奏王國棟著來京請訓旨再赴浙江新任其提督
河南學政員缺著于廣去欽此
雍正四年十一月二十七日欽奉
上諭讀書所以明理講求天經地義知有君父之尊然後
見諸行事足以厚俗維風以備國家之用非僅欲其工
於文字也浙江文詞甲於天下而風俗澆漓敝壊已極
如查嗣庭汪景祺自矜其私智小慧傲睨一世輕薄天
下之人遂至喪心悖義謗訕君上以
聖祖仁皇帝六十餘年聖德神功深仁厚澤普天率土浹
髓淪肌自居心以至用人行政至公至正事事周詳盡
善實為古帝王中所罕見者而查嗣庭汪景祺乃敢肆
行謗議則凡為人君者更何道以免悖逆之譏刺乎設
使議論及於朕躬其情罪尚猶可恕今觀查嗣庭日記
於雍正年間之事無甚詆毁且有感恩戴德之語而極
意謗訕者皆
聖祖皇帝已行之事也本極盡善無可擬議而妄肆悖逆
猖狂之言誰無君父能不痛心能不切齒昔孔子作春
秋歴代因之各有史册以垂法戒今若容悖逆之人顛
倒是非私行記載則史册不足憑矣豈非千古罪人乎
浙江風氣惡薄如此查嗣庭汪景祺而外自有與此相
類者若加窮究則不可勝誅倘聽其風俗頽敝不加整
飭何以成一道同風之治朕思開科取士原欲得人任
用豈以其文章詞藻之工可以有益於民生吏治今浙
江風氣如此挾其筆墨之微長遂忘綱常之大義則開
科取士又復何用且巡撫李衛等從查嗣庭家中搜出
闈場懷挾細字密寫文章數百篇似此無恥不法之事
查氏子弟如此必係浙人習以為常不但藐視國憲亦
且玷辱科名應將浙江人鄉會試停止至於生員歲考
仍舊舉行百姓皆吾赤子地方如有水旱之事朕仍加
恩賑恤鄉會試既停且使浙人中師生同年彼此請託
營求紛紜膠擾之習為之肅清將來人心共知改悔風
俗趨於淳樸朕確有見聞再降諭旨朕因人心風俗關
係重大不得不嚴加整理以為久安長治之計朕意如
此著内閣九卿翰林詹事科道會同定議具奏特諭
雍正五年二月初九日欽奉
上諭浙江杭嘉湖三府上年秋冬之間雨水稍多收成略覺
歉薄今年青黃不接之時已令地方官商酌平糶以濟
民食但念米價雖不至昂貴而無力窮苦之民本無糴
米之資甚屬可憫著動用庫銀四萬兩令巡撫李衛會
同將軍鄂彌達觀風整俗使王國棟悉心商酌於地方
或開濬河道或修理城垣堤岸令小民就近傭工藉以
餬口倘四萬金尚不敷用著李衛等再行具奏請旨特諭
雍正五年三月初五日兵部奉
上諭浙江綠旗兵丁懦弱騎射生疎營伍不整陜西兵丁
人材壯健弓馬嫺熟者頗多將陜西各標營兵丁内揀
選一百名移住浙江分撥各標教習訓練浙省兵丁亦
知鼓勵於營伍大有裨益其撥住兵丁内有人去得騎
射嫺熟能約束教習者即行拔補千總總督岳鍾琪現
在四川爾部行文陜西提鎮將伊等標下及各營兵丁
内漢仗弓馬俱好人去得情願攜帶家眷移住浙江者
甘肅固原二提標各選二十名肅州涼州寧夏西寧延
綏興漢鎮標各選十名共一百名如無家眷隻身願往
者亦准其前往倘兵丁内不能得願往之人即行招募
人材壯健弓馬嫺熟情願移住浙江者以足其數再兵
丁自陜至浙路途遙遠搬移家口車輛船隻等項沿途
費用煩多兵丁難以措辦係西安地方兵丁交與西安
巡撫係甘肅地方兵丁交與甘肅巡撫酌量多少家口
量給一路足用盤費務令兵丁得沾實惠但人多路遠
照管需人文職著於同知通判内選𣲖一員武職著於
遊擊守備内選𣲖一員沿途督送或一齊起程或分數
起前後起程七八月間再令起程前往各兵起程之後一
切養贍安置之處自有浙江巡撫提督會同料理欽此
雍正五年十月十七日大學士九卿等蒙
賜觀浙江巡撫所進一莖二穗三穗嘉禾回奏奉
硃批
上諭覽卿等所奏此非朕涼德之所致想浙省澆習必然
丕變矣不然不能感召
上蒼如此之瑞應朕深為浙省臣民慶幸焉將此諭發與
李衛著通省曉諭欽此
雍正五年十月二十七日欽奉
上諭朕御極以來愛養黎元勤求治理耗羨之說原非得
已本欲將各省錢糧之耗羨悉行革除因廣為諮詢留
心體察知州縣官員實有必不得已之用度若將耗羨
盡行禁止在廉謹之員實難支持而貪汚不肖之徒勢
必藉口無以養廉而有恣意苛索之事百姓轉受其累
是以錢糧之有火耗由來已久各處俱有相沿之例其
數亦多寡不同惟應於火耗過重之員重治其罪若有
司官酌量收納不加重耗苛取於民小民亦覺相安此
各省之大勢也查各省之中耗羨最輕者莫如浙江一
省每兩不過五六分地方官員常以不能敷用為苦各
省之中賦税最多者莫如江南之蘇松二府浙江之嘉
湖二府每府多至數十萬地方百姓未免難於輸將此
二事皆關係官民之要務也查蘇松嘉湖賦税加重之
由蓋始於明初洪武時四府之人為張士誠固守故平
定之後籍諸富民之田以為官田按私租為税額夫負
固之罪在士誠一人而乃歸咎於百姓加其賦税此洪
武之刻政也明朝二百餘年減復不一我朝定鼎以來
亦照明例徵收蓋因陸續辦理軍需經費所在未便遽
然裁減也我
皇考聖祖仁皇帝常論及此雍正三年朕仰體
皇考多年寬賦之
聖心將蘇松二府額徵浮糧豁免彼時頒發諭旨甚明本
欲一體加恩於嘉湖二府因浙江風俗澆漓正須化導
不便啟其望恩幸澤之心故爾暫止今見浙俗漸次轉
移將來可望改行遷善朕心深慰特沛恩膏查嘉興府
額徵銀四十七萬二千九百餘兩著減十分之一計免
銀四萬七千二百九十兩零湖州府額徵銀三十九萬
九千九百餘兩著減十分之一計免銀三萬九千九百
九十兩零二府共免銀八萬七千二百兩零永著為例
著該督撫督率有司敬謹奉行以副朕蠲賦恤民之至
意至於浙江地方各官養廉之資更無别項而耗羨則
每兩不過五六分以通省額徵之數計之每年耗羨僅
十四萬兩自督撫將軍副都統學政及藩臬道府同知
通判州縣等官共一百二十員凡用度公費皆取資於
此是以不足支應除嘉湖二府錢糧已經減免外著將
杭州寧波紹興台州金華嚴州衢州溫州處州等九府
額徵銀二百五萬兩按十分之一存半計算得銀十萬
賞給各官以為養廉合之州縣耗羨則有二十四萬兩
從雍正六年為始俱著提解司庫令該撫酌量官職之
大小府州縣之繁簡秉公𣲖定數目奏聞餘銀存為本
省公事之用朕軫念浙省官民施恩格外百姓賦税之
稍重者則將額徵之數特賜裁減官員用度之不足者
則將惟正之供賞給養廉朕今施恩於官者實施恩於
民之意無非欲百姓等催科不擾皆樂業於田間官員
等俯仰裕如咸盡心於職守倘官民不知副朕愛民之
苦心仍有作奸犯科隱糧逋賦及侵漁公帑剝削民膏
者在天理國法俱難姑容加以重懲更無可貸思之慎
之又如四川州縣錢糧甚少官員用度實無所出故一
切供應俱出自里民前岳鍾琪憲德等奏稱欲將通省
耗羨定為加三而革去里民一切供應之陋規川民亦
甚樂從等語朕以加三耗羨太重未肯允行命岳鍾琪
再加斟酌具奏今岳鍾琪奏稱目前事勢非加三不能
敷用况從前貪吏有加六七者今既革除一切供應之
累又實減耗而並未加耗誠百姓歡欣樂從之舉將來
地畝開墾既多自可次第裁減等語朕思及於官民均
便姑且令行看俟開墾加增之後再令裁減朕辦理天
下事務惟喜據實無隱故將此明白諭衆知之朕之行
政惟期官民上下相安並受其益無幾微未協之處然
後可以望永遠遵行也特諭
雍正六年八月二十九日欽奉
上諭據浙江學政王蘭生摺奏生員以立品奉公為尚若
有潛通胥役欺隱錢糧包攬抗欠者一經查出即行黜
革重處又於按考所至嚴加曉諭並令地方官開報使
其完糧然後收考若能久而成風人人以急公為榮以
欠糧為恥則士習民風愈覺淳厚等語天下之民不外
乎士與民天下之俗不外乎士習與民風士民雖分而
為二而其實則一也有司有治民之責學政有課士之
任雖各有專司而其實則相為表裏也嘗見有司但以
為職在臨民而置學校於不問而學政則以為統屬士
子若不優容庇護無以博其稱揚因而曲為徇隱百計
包荒遇有生員違抗錢糧者又以催科乃地方官之事
與督學無涉以致士子無所忌憚此等陋識實庸劣學
臣之所同也不知士子乃百姓之坊表士習不端民風
何由而厚況倚仗青衿抗延國課則士品頽壊已極其
害實在世道人心不僅關係錢糧之逋欠而已王蘭生
令地方官開報欠糧之生員必俟完納方准收考俾人
人以急公為榮以欠糧為恥此實鼔勵化導之善政而
他省學政從未有如此舉行者未必皆見不及此大抵
瞻徇苟且之習未除耳王蘭生着交部議敘向來浙省
士習澆漓中外所知朕為世道人心計不得不嚴加整
理今二年以來李衛王國楝王蘭生先後奏稱兩浙士
子感朕訓誨之恩省愆悔過將舊日囂凌之習痛自改
除可稱士風丕變前年朕原降旨浙人秉性聰慧既知
讀書必明大義非如強悍執滯之難於感化者一經指
示則醒悟亦必最捷不出二三載可以望其自新今果
然矣明年即届鄉試之期浙省士子准其照舊鄉會考
試以示朕訓俗牖民樂聞遷善之至意特諭
雍正六年十月初三日欽奉
上諭向來江浙收兑漕糧俱用本地粳米擇其乾圓潔淨
者方准交納間遇收成稍薄之年該督撫每以紅白兼
收為請朕皆允行夫米糧乾潔皆可久貯原不在色之
紅白且江浙二省戶口繁多且每年應納漕糧將及四
百萬石若必拘定本地粳米恐致米價昂貴民間難於
輸將朕軫念閭閻凡有裨益民生之計皆為之周詳籌
畫自雍正己酉年為始江浙徵收漕米但擇乾圓潔淨
不必較論米色准令紅白兼收籼粳並納永著為例特
諭
雍正七年二月二十六日欽奉
上諭據欽差浙江清查錢糧之大臣性桂摺奏浙省雍正
二年以前未完舊欠錢糧帶徵每年應完銀十五萬兩
有零查雍正五年六年應完之項已於本年如數完納
又雍正三年至五年未完之錢糧七十七萬餘兩於雍
正六年之内已完四十餘萬兩其餘在奏銷以前大約
可以全完民情感戴國恩踴躍輸納正賦等語浙省為
財賦重地民力輸將朕所軫念其所舊欠錢糧非不欲
開恩豁免祗以屢年未完之項乃頑戶之所拖欠若以
抗正供而霑膏澤則頑民獲利而良善轉未邀恩非所
以化導人心風俗也今浙省紳士庶民咸能知朕教養
之殷懷感朕訓誨之至意即此踴躍完糧一事可以見
其戴恩遷善之誠朕實為浙省之士民風俗稱慶非重
此數十萬之國帑也浙省因總督李衛正已率屬勸懲
兼施實心任事故能令地方革薄從忠也如此然其嚮
善之速該省之人亦甚屬可嘉用是特沛鴻恩將雍正
七年額徵地丁屯餉錢糧蠲免十分之二共計六十萬
兩着李衛轉飭各屬恪遵奉行務使閭閻均霑實惠並
將朕加恩奬善之意遍行宣諭俾遠鄉僻壤咸共知悉
特諭
雍正七年三月十四日欽奉
上諭在京八旗兵丁朕悉心為之籌畫其家若有吉凶之
事需用之費無所取辦實為拮据可憫特給内庫銀兩
令王大臣等營運生息以備兵丁一時之用今思外省
駐防之滿洲漢軍兵丁等亦當一體加恩江寧杭州西
安京口荆州廣東福建寧夏右衛共九處每處賞銀二
萬兩天津河南潼關乍浦成都共五處每處賞銀一萬
兩俱着於布政司庫内支給交與該將軍副都統等公
同存貯營運生息如該處駐防兵丁家有吉凶之事將
息銀酌量賞給以濟其用其本銀永遠為存公生息之
項不必繳還該將軍副都統等務須盡心辦理使兵丁
均霑實惠倘該管大臣官員有私自侵蝕那移或委任
非人以致本利虧缺者定行從重治罪仍於該管及委
用等官員名下嚴追還項其營運利息之處亦必公平
辦理倘指稱官銀名色或佔奪百姓行業或重利刻剝
閭閻與商賈小民爭利擾累地方着各督撫不時稽查
即行參奏倘督撫徇隱不奏經朕訪聞必將該督撫一
併議處此項本利銀兩每年出入之數交與在京八旗
都統副都統查核一旗或管一省或管二省着怡親王
大學士等酌量𣲖定每年歲底各省該管大臣官員等
造册賷送各該旗查核奏聞再各省督標撫標提標兵
丁等亦倣此例每標或給銀一二萬兩或給銀數千兩
按兵丁之數分别銀兩之多寡亦着怡親王大學士等
酌量𣲖定其銀即交與各該督撫提督委員料理以惠
濟兵丁均照駐防之例行其前後接任之時將此造入
交代册内查核至於各省鎮標兵丁等一時難以遍及
量國用之出入次第加恩陸續降旨特諭
雍正七年六月二十一日欽奉
上諭我朝肇造區夏
天錫人歸
列聖相傳中外從乂逮我
聖祖仁皇帝繼天立極福庇兆民文治武功恩施德教超
越百王亘古罕有此普天率土心悦誠服雖深山窮谷
庸夫孺子以及凡有血氣之倫莫不尊親者詎意逆賊
吕留良悍戾兇頑好亂樂禍自附明代王府儀賓之孫
追思舊國憤懣詆譏夫儀賓之後裔於戚屬至為疎賤
何足比數且生於明之末季當流寇䧟北京時吕留良
年方孩童本朝定鼎之後伊親被教澤始獲讀書成立
於順治年間應試得為諸生嗣經歲科屢試以其浮薄
之才每居高等盜竊虚名誇榮鄉里是吕留良於明毫
無痛癢之關其本心何曾有高尚之節也乃於康熙六
年因考校失利妄為大言棄去青衿忽追思明代深怨
本朝以博學宏詞薦則詭云必死以山林隱逸薦則欲
薙髮為僧按其歲月吕留良身為本朝諸生十餘年之
久矣乃始幡然易慮號為明之遺民千古悖逆反覆之
人有如是之怪誕無恥可嗤可鄙者乎自是著邪書立
逆說喪心病狂肆無忌憚其實不過賣文鬻書營求聲
利而遂敢於
聖祖仁皇帝任意指斥公然罵詛以毫無影響之事憑虚
撰述所著詩文以及日記等類或鐫板流傳或珍藏秘
密皆人世耳目所未經意想所未到者朕繙閱之餘不
勝惶駭震悼蓋其悖逆狂噬之詞非惟不可枚舉抑且
凡為臣子者所不忍寓之於目不忍出之於口不忍述
之於紙筆者也今姑就其中數條略為宣示内外諸臣
庶天下後世共知其譸張感憤之荒唐大吠狼嘷之忿
戾自生民以來亂臣賊子罪惡滔天以奸詐兇頑盜名
理學大儒者未有如吕留良之可恨人也其文集有云
德祐以後天地一變亘古所未經又其行狀云有故人
死於西湖為位以哭壊墻裂竹擬於西臺之慟又云將
以小莊為桃花源為不知有漢無論魏晉之人又云遂
削髮為僧苟延性命又辭山林隱逸之薦答友人書云
有人行於途賣餳者唱曰破帽換糖其人急除匿已而
唱曰破網巾換糖復匿之又唱曰亂頭髮換糖乃惶遽
無措曰何太相逼留良之薙頂亦正怕換糖者相逼耳
又示諸子戒慶生辰云如其有重於生也則偷息一日
一日之恥也世有君子曰夫夫也何為至今不死也則
其僇嚴於斧鉞又何慶之有使以辱身苟活者為慶將
置夫年不滿一二十義不顧門戶斷頭飛首以遂其志
義者於何地也乂日記内詩句云若論五百年間事紫
色鼃聲總正傳又云麻剌吉出城送者填塞饑渴易為
飲食如此觀我民狼狽不知所歸可憐可痛也又云李
雯華亭人甲申後入北幕與史道隣書及下江南詔皆
其筆也中有六合一而泰階平禮樂興而干戈息之句
人傳嗤之又云沈天彜為妺求旌貞節且云其尊公棄
車先生遺命不請有司之旌予曰尊公之識高其命正
當遵也棄車先生遭變後十餘年閉門不見賓客顛毛
全好天彜忽以酒灌醉盡髠之醒為號痛而已所著述
將及棟天彛盡取焚之恐其刺觸累己也嘻亦異矣又
祭友人云斯文將喪逆天者亡顧我逆天死反得後等
語此即其梗化不臣明目張膽指我朝為閏統託吠堯
以自文者皆此類也夫吕留良食本朝之粟履本朝之
土且身立膠庠深被本朝之恩何得視如仇敵而毫無
顧忌曾蜂蟻之不若乎又文集有云人心惡薄日甚即
殺運所開聊避睹聞竊恐不免又日記云吳三桂乞撤
之語甚有憤懣不平之氣三桂老不足慮其下恐未必
安又云滇中於甲寅元日寅時即王位取四寅也今按
其時正彼中日食云又云董允瑫出其新作乃平涼頌
也予不看曰先須改題目去首字改頌作嘆又云聞吳
三桂死有吳國貴者立清遣人往講割雲貴罷兵又云
聞閩亂為范承謨激成承謨亦死於閩又其行狀内云
夙興夜寐終日乾乾等語夫普天之下莫非王土率土
之濱莫非王臣吕留良於我朝食德服疇以有其身家
育其子孫者數十年乃不知大一統之義平日之謂我
朝皆任意指名或曰清或曰北或曰燕或曰彼中至於
與逆藩吳三桂連書之處亦曰往講若本朝與逆藩為
隣敵者然何其悖亂之甚乎且吳三桂耿精忠乃叛逆
之賊人人得而誅之吕留良聞其稱兵犯順則欣然有
喜惟恐其不成於本朝疆宇之恢復則悵然若失轉形
於嗟嘆於忠臣之殉難則汚以過失且聞其死而快意
不顧綱常之倒置惟以助虐迎寇為心不顧生民之塗
炭惟以兵連禍結為幸何吕留良處心積慮殘忍兇暴
之至此極也且乾乾夕惕易經傳註皆以為人君之事
而其子孫公然以加吕留良之身不更肆且妄乎又云
永歷帝被執時滿漢皆傾心東宫勒馬前行以鞭梢東
指則東邊滿漢兵皆跪西指則西跪弑之日天地晦霾
日月失光百里之内凡關壯繆廟皆被雷擊等語查偽
永歴朱由榔本竊立於流寇之中在雲貴廣西等處其
衆自相攻剽劫奪貽禍民生後兵敗逃竄緬甸順治十
八年定西將軍愛星阿等領兵追至緬城先遣人傳諭
緬酋令執送朱由榔否則軍臨城下後悔無及大軍隨
至城下緬人震懼遂執朱由榔獻軍前殺偽侯王維恭
等一百餘人於是全獲朱由榔眷屬以歸此偽永歴之
實蹟乃中外之人所共知者朱由榔窮蹙無歸為我朝
滿漢大兵所共擒獲豈有擒獲寇賊之人轉於伊馬前
行跪之理乎其時之漢人兵丁亦恥而不為之事況於
滿人乎此等瞽說荒唐鄙謬無中生有不知何自而來
也至云關壯繆廟皆被雷擊尤為荒唐之甚朱由榔之
死實由
上天誅殛而人力豈能強為耶關聖帝君與雷神皆爲奉
天司令之人何以有凡關廟皆被雷擊之事於理亦甚為
不順且本朝用兵以來事事皆仰荷
上天眷佑之恩百神呵護之德即如我兵之守永興也士
卒不過千人賊以重兵相攻勢甚危急蒙真武之神顯
化神兵布滿巖谷狂寇寒心褫魄衆遂潰逃而散此有
御製之碑文詳記其事者其克復雲南城也則有金馬飛
騰之兆而逆寇即日蕩平此皆見之志乘萬目共觀之
事天下所共知者然此不過舉一二事而言其他不可
枚舉吕留良獨不聞之乎總之逆賊吕留良於本朝實
有徵應之事蹟則概為隱匿而不書而專以造作妖誣
欲快其私憤伊之妄誕伎倆能逆天乎又文集内云今
日之窮為羲皇以來所僅見等語夫明末之時朝廷失
政貪虐公行横征暴歛民不聊生至於流寇肆毒疆埸
日蹙每歲糜費數百萬悉皆出於民力乃斯民極窮之
時也我朝掃靖寇氛與民休養於是明代之窮民咸有
更生之慶吕留良豈毫無耳目而乃喪心昩理顛倒其
說轉言今日之民窮乎況逮我
聖祖仁皇帝愛育黎元海内殷庶黃童白叟不見兵革蠲
租減賦之政史不勝書民何由而窮至為羲皇以來僅
見之窮乎試問
聖祖仁皇帝六十餘年久道化成休養生息物阜民安内
外昇平兆民樂業即羲皇以來屈指而數蒙
上天之眷佑可以比並我朝之盛者果可多得乎而乃云
羲皇以來未有之窮不太甚乎即吕留良懷不逞之心
動云萬金結客而其刊刻我朝時文貨賣謀利富仍不
貲觀其日記所載米鹽瑣碎算及糞壤營營求利之心
惟日不足尚得謂之窮乎又日記内云四月末京中起
怪風三日其色大紅著人面皆紅又云石門鎮堰橋水
忽立二丈許舟中蘆蓆有飛至南高橋復還原舟者又
云有大星如椀後有細星隨之如彗又云十二月二十
九日夜雨甚大㸌然大電隨發震雷甚響而長不知明
年作何運數耳又云初五日午後日光磨盪有黑日如
鬭狀又云日有三枚日旁有一差小者色白不甚動白
日旁又一小者色赤而動甚又云河南郟縣有鳳至百
鳥朝會數日有二赤鳥長丈許以身蔽鳳凰身五色陸
離鳴如簫韶邑人怪之驅牛壓勝牛俱股栗不前路上
死鳥甚衆又有死金色鯉狼藉地上時予作鳳硯銘云
德未嘗衰爾或不來善以道鳴必聖人生而忽聞此又
一異也等語凡此毫無影響妄捏怪誕之記載甚多總
由其逆意中幸災樂禍但以捏造妄幻惑人觀聽為事
其荒誕不經皆不顧也夫災異亦古所時有上天垂象
原以儆戒人君令其修省進德未有事不實而可為鑒
者也若如吕留良之記載一一皆虚天地間未有之事
何以示儆於將來假令傳諸後世以捏影捕風之語或
信為實有之事必以從前太平盛世尚有如此非常竒
怪災異倘遇日月星辰水旱之災必輕忽為無關於治
亂而漫不經心其所以啟後世人君之怠玩者其罪不
可勝數矣又日記云康熙甚吝吳中顧雲珵者寫真甚
精供奉内庭不許其遍遊公侯之門一日入朝倉遽用
舊服康熙曰此要銀子也薦之一王子送元寳二百兩
及縀康熙收之臨行時康熙止予二十四兩而已等語
不但豈有此事而怪誕悖亂何至於此極也吕留良以
此誣
聖德夫韓昭侯藏敝袴曰欲待有功者史册相傳以為美
談今一寫真之人即
聖祖仁皇帝不輕加厚賜亦
聖祖慎重賞賚之盛德耳而吕留良捏此浮言譏為吝惜
財物乎
聖祖仁皇帝在位六十一年除水旱賑恤外
特恩蠲免錢糧不下數百萬萬此天下臣民所共知豈吝
主所能為者吕留良獨無耳目乎忍心害理可謂極矣
且吕留良誼屬臣民而漫稱康熙其悖逆無狀何太甚
矣即此數條倡狂悖亂已極放言横逆之罪況其他太
甚之詞尤足令人痛心疾首不共戴天夫吕留良生於
浙省人文之鄉讀書學問初非曾静山野窮僻冥頑無
知者比且曾静祗譏及於朕躬而吕留良則上誣
聖祖皇考之盛德曾静之訕謗由於悞聽流言而吕留良
則出自胸臆造作妖妄況曾静謬執中國夷狄之見胸
中妄起疑團若不讀吕留良之書不見吕留良之議論
蜂起快心滿意亦必有所顧忌而不敢見之文詞是吕
留良之罪大惡極誠有較曾靜更為倍甚者也朕向來
謂浙省風俗澆漓人懷不逞如汪景祺查嗣庭之流皆
以謗訕悖逆自伏其辜皆吕留良之遺害也甚至民間
氓庶亦善造言生事如雍正四年内有海寧平湖闔城
屠戮之謠比時驚疑相煽逃避流離者有之此皆吕留
良一人為之倡導於前是以舉鄉從風而靡也蓋浙省
士人等習見吕留良之恣為狂吠坐致盛名兼擁厚資
曾無纖芥之患得攖其身是以轉相推服轉相慕效多
被愚迷而不知也甚至地方官吏怵其聲勢之囂凌黨
徒之衆盛皆須加意周旋優禮矜式以沽重儒之譽如
近日總督李衛為大臣中公正剛直之人亦於到任之
時循照往例不得不為之贈送祠堂扁額況他人乎此
其䧟溺人心濁亂世俗害己不可勝言矣數年以來朕
因浙省人心風俗之害可憂者甚大早夜籌晝仁育義
正備極化導整頓之苦心近始漸為轉移日歸於正若
使稍為悠忽不亟加整頓則吕留良之邪說誣民者必
致充塞膠固於人心而不可解而天經地義之大閑冺
沒淪棄幾使人人為無父無君之人矣吕留良之為禍
浙省者不知何所底止耶今日天道眧然逆賊惡貫時
至令其奸詐隂險盡情敗露則不容不正明其罪以維
持世教彰明國法者也且吕留良動以理學自居謂已
身上續周程張朱之道統夫周程張朱世之大儒豈有
以無父無君為其道以亂臣賊子為其學者乎此其狎
侮聖賢之教敗壞士人之心真名教中大罪魁也而庸
流下愚不能灼知其心跡行藏乃以一不解天經地義
之匪類猶且羣然以道學推之則斯文掃地矣即吕留
良自撰之文亦云逆天者亡又曰顧我逆天反得後死
明知逆天之罪大而必欲悍然蹈之死而不悔不知古
今以來天地間乖戾悍暴之氣何獨鍾於吕留良也朕
即位以來實不知吕留良有何著述之事而其惡貫滿
盈神人共憤天地不容致有曾靜上書總督岳鍾琪之
舉曲折發露以著吕留良之兇頑而吕留良之子如吕
葆中者曾應舉成名蒙恩拔置鼎甲仕列清華其餘子
孫多列庠序乃不即燬板焚書以滅其跡且吕葆中既
已身叨仕籍而猶世惡相承並未洗心滌慮前此一念
和尚謀叛之案黨羽連及吕葆中其時逆跡早已彰著
蒙我
聖祖皇帝如天之仁免其究問而吕葆中遂憂懼以死就
常情而論吕葆中之兄弟子孫遇如此驚危險禍且荷
蒙
聖祖皇帝如此高厚洪恩自當感激悔悟共思掩覆前非
以為倖逃誅殛之計豈料冥頑悍驁習與性成仍復抱
守遺編深藏笥篋此固吕留良以逆亂為其家傳故吕
葆中等逆豎昏愚罔知警惕而實乃天道昭然不容少
昧如有鬼神驅遣使逆賊之隂謀徹底呈現於今日逆
賊之貽毒不致漏網於天誅也前此曾静逆書朕所以
一一剖白者緣朕即位以來深知外間逆黨甚衆自然
布散訛言惑亂人之心志其所詆惟朕之一身者朕可
以己意自為判定歸結若如吕留良之罪大惡極獲罪
於
聖祖在天之靈者至深且重即凡天下庸夫孺子稍有一
綫天良之人知此亦無不切齒而豎髮不欲與之戴履
天地此亦凡為臣子者情理之所必然兹特降諭旨將
諸條略為宣示其逆賊吕留良及其子孫嫡親弟兄子
姪應照何律治罪之處着九卿翰詹科道會議直省督
撫提督兩司秉公各抒己見詳核定議具奏特諭
雍正七年八月十八日欽奉
上諭前據浙江署督性桂署撫蔡仕&KR1550;等奏進湖州居民
王文隆家萬蠶同織瑞繭一幅長五尺八寸寬二尺三
寸父老皆稱為從來未有之事朕恐小民圖利望恩或
用人力造作而成亦未可知令性桂等詳細體訪務令
確實勿為所欺昨性桂蔡仕&KR1550;等於本地詳加驗看訪
察實係自然成就並不由於人工具摺覆奏前來廷臣
等以蠶桑織絍乃衣被之大原養民之切務今浙省有
此瑞應則小民溫暖可期咸為國家稱慶奏請宣付史
館昭示萬世朕素不言祥瑞數年以來每遇休徵必倍
加乾惕儆戒所頒諭旨至冉至三想中外臣民共知之
矣朕愛育元元務期普天率土之人同霑實惠一時希
有之物不足以禦饑寒倘蒙
上天俯鑒悃誠錫福黎庶蠶桑普盛衣食充盈乃朕心之
所謂祥瑞也朕命卿等觀看理應具奏然宣付史館之
處可不必行欽此
雍正七年八月二十三日欽奉
上諭朕惟古聖人之制祭祀也凡山川嶽瀆之神有功德
於生民能為之禦災捍患者皆載在祀典蓋所以薦歆
昭格崇德報功而并以動斯人敬畏祗肅之心使之毋
敢慢易而為非也雍正二年浙江海塘潮水沖決朕特
發帑金命大臣察勘修築并念居民平日不知敬畏明
神多有褻慢切諭以虔誠修省之道令地方官家喻戶
曉警覺衆庶比年以來塘工完整災沴不作居民安業
已默叨
神佑矣今年潮汛盛長幾至泛溢官民震恐幸而水勢漸
退隄防無恙此皆
神明默垂護佑惠我蒸民者也兹特發内帑十萬兩於海
寧縣地方勅建海神之廟以崇報享着該督遴委賢員
度地鳩工敬謹修建務期制度恢宏規模壯麗崇奉祀
事用答
明神庇民禦患之休烈且令遠近人民奔走瞻仰興起感
動庶莫不盡消其慢易之私而益振其恪恭之志相與
服教畏神遷善改過永荷庥祥則於國家事神治人之
道庶有賴焉其一應事宜着該督等詳悉定議具奏特
諭
雍正八年正月十二日欽奉
上諭爾等議政處原議乍浦地方駐劄滿洲兵一千六百
名此内挑選杭州餘丁八百名江寧餘丁四百名京城
餘丁四百名令其披甲前往駐劄朕近詢問將軍鄂密
達據稱江寧餘丁披甲者可得八百名等語今京城不
必揀發四百名即於江寧餘丁内着鄂密達酌量挑選
八百名令其披甲前往乍浦駐劄乍浦地方創設駐劄
兵丁則補放管轄官員事殊緊要補放之員務將年富
力強黽勉任事者揀選補授交與將軍鄂密達着於江
寧應補人員内揀補現任官員内應行調補者揀選調
補如江寧應補之員不能足數於杭州應補人員揀選
補授現任官員内揀選調補之處着將軍鄂密達與將
軍阿里衮互商派委此兩處補授員缺着各該將軍題
補倘兩處不能足數着將數目開明報部該部請旨具
奏再由京城揀選人員補授發往此駐防之官兵移居
起程着交與江南總督范時繹浙江總督李衛公同商
議料理起身欽此
雍正八年六月初七日欽奉
上諭周書洪範言人身五事若有得失在天之休徵咎徵
即各以其類應之此即朕每日所諭天人感應之理捷
於影響者也夫所謂修人事以感召
天和者必須君民上下各盡其道各殫其誠以為昭事
上天之本若人君有朝乾夕惕之心而大臣官員不能宣
化或君臣有移風易俗之念而民情士習不能革薄從
忠此則偏而不全不克成會極歸極之盛而欲冀
上天俯垂默佑普錫繁禧也豈不難乎其理如此確乎不
易數年以來朕已諭之詳矣是以為君而存推諉於官
民之心者非賢君也為臣為民而存推諉於君上之心
者非良有司良百姓也惟當各盡其道以待
天恩近見直省各處奏報雨澤頗覺均調麥秋亦屬豐稔
朕心稍慰但聞江浙雨水稍多田禾間有澇溢之患朕
悉心推求其故想因今年春夏之交京師雨澤愆期朕
為畿輔祈禱並憂慮及於江浙地方已而京師得雨而
朕心則專為江浙祈求至南方多雨情形朕未曾聞知
但以少雨為懼所以朕屢諭外省大臣凡覺有水旱之
機即當速奏朕知之者正為此也南方既已多雨而朕
心仍復祈求或因此一念以致
上天賜雨過多浙省有澇溢之處乎又考之洪範曰狂恒
雨若浙省素稱人文華盛之區今年會試朕加恩取中
至七十名既因中式人多是以殿試之時才更優於他
省一甲三人悉登浙士或者士子之心不免驕矜之氣
如洪範之所謂狂者至於恒雨之徵此朕就目前之天
象人事而推測之有不能無疑者朕每遇雨暘不時即
撫躬自省不敢玩忽況古聖人之垂訓千古為昭所賴
浙之多士遇登進之榮即凜盛滿之戒見示儆之象益
深敬畏之心必能仰邀
天眷於方來矣特諭
雍正八年七月初四日欽奉
上諭據浙江總督李衛奏稱乍浦新立水師兵丁所領錢
糧已蒙恩諭照天津例每月加賞五錢衆兵莫不感戴
歡呼但以兵丁内有綠旗兵四百名雖屬水師同營而
滿漢攸分前項蒙恩賞賜生息銀兩未敢派令均霑隨
將恩賞加給餉銀應否一體支領之處移查天津都統
據天津覆文内稱彼處舵工水手等人皆係僱募在營
支取工食非係食糧兵丁不曾加增等語是以浙省現
在亦仍照舊額支餉未敢添給但查此項兵丁俱係熟
於水務之人身既遠離鄉井或挈家而來或分住兩地
皆須養贍家口之資其中如捕盜舵工阿班斗椗繚手
等人皆自幼練習方能精熟將來滿兵即於水務極嫺
而若輩仍須留用是其勤勞艱難之情非别營水師可
比臣與將軍阿里衮副都統富森密商無異可否仰請
聖恩將每月加銀五錢之處一體支領并將恩賞生息
銀兩亦量為分派謹此請旨等語朕覽李衛所奏甚是
綠旗兵丁既派滿營教習操練自應與滿洲兵丁一體
加恩況其中捕盜舵工等人尤為效力勤勞應當體恤
着照李衛所請每月一體加賞餉銀五錢其所頒生息
銀兩亦酌量分派俾得同霑恩賜特諭
雍正九年十一月二十八日欽奉
上諭據浙江總督李衛奏稱嘉興府屬七縣並杭屬之海
寧一縣於九月初旬正當禾苖秀實之時忽有細蟲生
於苖腹以致禾穗黃萎通邑計之此有彼無此多彼少
尚不至於成災但已將收穫之時未免少減分數而所
收之米青白不一且有米粒細小者僅可食用難以完
漕仰懇皇恩將嘉興等縣今歲應完漕米改為折徵或
照雍正元年四年恩旨每石折銀一兩或照雍正五年
部定每石折銀一兩二錢之例出自聖恩等語朕思數
年以來杭嘉湖三府百姓於額徵錢糧急公輸納無有
逋欠甚屬可嘉今兹數處小有蟲災米粒稍碎不能完
漕應令減價折收以示體恤着照雍正元年之例每石
以一兩折徵解部欽此
雍正十一年十月十四日欽奉
上諭杭嘉湖三府上年偶被蟲水年成歉收朕特沛恩施
將應完漕米分年帶徵發帑賑恤黎民已不致失所惟
是本地所産米石每不敷本地食用現今年歲雖獲豐
收而上年借糶倉穀恐一時未能買補足數明歲青黃
不接時尚須米石酌撥平糶以濟民食不可不預為籌
備着將杭嘉二府屬本年額徵漕米各截留五萬石存
貯備用再歸安烏程二縣聞今歲收成稍歉所産米糧
尤應留為本地之用着將兩縣本年分應徵漕米一十
八萬餘石並帶徵雍正十年分漕米七千六百餘石一
併照部定折價改徵銀兩解部着該督程元章嚴飭地
方官實力奉行毋得縱令胥役人等額外需索以仰副
朕加惠黎民至意特諭
雍正十三年正月初二日欽奉
上諭朕聞浙江海塘工程現在修理尖山已堵築三分之
一人心甚是踴躍但尖山夫役每日給工銀三分六釐
稍覺不足今當初春之月水淺潮平正趲築工程之候
着照引河挑夫之例每日加銀一分四釐共足五分之
數又聞從前採運石塊每方給銀八錢九分四釐六毫
今運送多資人力每方增銀六分俾夫役等工食寬裕
努力修築早告成功以慰朕念欽此
雍正十三年四月初八日欽奉
上諭據浙江巡撫程元章奏稱向因杭州漢軍四旗壯丁
生齒繁衍於雍正十一年間倣照閩省之例挑選餘丁
三百名撥歸督撫標下頂補綠旗名糧臣查浙省向無
督標只有撫標兩營共額兵七百餘名内除隨糧公糧
外實在兵丁僅止六百餘名非若閩省督撫兩標兵丁
數千名可比杭城省會重地城守營兵原少而撫標弁
兵亦一體派差凡巡緝私鹽查拏盜賊等事在在需兵
差遣而新補旗兵例不派撥則標兵應付差使實有不
敷況撫標兵數無多每年出缺有限計算一年有餘僅
頂補四十餘名約略餘丁三百名非歴十年之久不能
補足不但經年守候抑且先後不均且綠旗亦有餘丁
無頂補之缺未免向隅等語查雍正七年朕曾降旨當
日各省設立漢軍駐防因人數不敷是以添設綠旗兵
丁令該將軍管轄今漢軍餘丁繁衍足供差操之用嗣
後將軍標下綠旗兵丁缺出即將漢軍餘丁頂補如綠
旗兵丁之子弟内有祖父食糧年久者於本省督撫等
標營名糧准其充補此朕再三籌畫辦理者蓋以當年
漢軍人數不足是以添設綠旗兵丁今漢軍餘丁日多
仍令充補本將軍標下綠旗之缺於情理實為允當着
照閩省之例以將軍所轄漢軍餘丁充補將軍所轄綠
旗兵丁之缺從前閩省辦理未協況浙江撫標額兵本
少豈可又分三百餘名令漢軍充補若果漢軍餘丁繁
多當另思所以安頓之法着將閩省從前頂補綠旗之
漢軍撤回俟本標缺出頂補其缺仍給還綠旗浙省亦
着撤回頂補甲兵特諭
雍正十三年七月初十日欽奉
上諭浙閩江西等省有棚民之州縣朕皆留心揀發牧令
前往俾司化導董率之任蓋此等無業民人聚散無常
往來莫定其間良頑不一易於藏奸若稽察稍疎必至
漸為閭閻之擾向聞棚民留住之地方皆責成本處地
主山主出具甘結並非來歴不明之輩始許容留而牧
令官員於每年歲底親往查點一次倘有作奸犯科而
地主山主不行舉首者一體治罪此向例也今聞法久
廢弛有司等視查點為具文而地主山主亦以保結為
虚應故事大非朕除暴安民教民成俗之本意着該督
撫等轉飭有司實力奉行毋或怠惰倘有不遵即行題
參從重議處若督撫失於覺察經朕訪聞亦必加以嚴
譴特諭
雍正十三年七月十一日欽奉
上諭前聞浙省海塘於本年六月初二日風潮偶作衝決
之處甚多朕心甚為軫念已降旨詢問情由並令速行
搶修以防秋汛今朕訪聞得今歲風潮不過風大水湧
並非昔年海嘯可比且為時不久未有連日震撼衝汕
情形若平日隨時補苴防護謹密自不致潰決如此之
多總因數年來經理官員將舊日工程視同膜外並不
隨時修補且將原題准其在於歲修案内報銷之工不
許修築以致根脚空虚處處危險不能捍禦風浪又海
防兵備道乃特設專司之員責任綦重從前隆昇程元
章等請將同知成貴題補朕因其平日不曾經歴河工
誠恐未必勝任且陞用太驟是以姑令署理試看今聞
伊於工程並未諳練兼之患瘧經年不能辦事東塘同
知張偉為人軟弱安坐海寧西塘同知李飛鯤存心狡
猾日在省城奔競俱非實心任事之員而隆昇與程元
章等意見又不相合汪漋張坦麟但知隨聲附和不顧
國家公事前因虐使民夫尅減工料經朕降旨申飭略
知收斂然石萬觔尚折減六七折不等欲符原估六萬
兩之數一任宕匠包賠逃亡悞工平時人事廢弛若此
何以抵禦狂瀾況朕不惜數百萬帑金冀以保全一方
民生而各官懷挾私意不知為國為民宜乎
上天垂象以示儆也兵備道係緊要之員今成貴患病溺
職如此隆昇程元章汪漋張坦麟總理協辦所司何事
郝玉麟既在浙江豈無見聞何以俱不題參着伊明白
回奏兵備道員缺即着伊等在於知府中揀選題委目
今秋汛正大搶修保護最為急務一切事宜俱交與隆
昇程元章汪漋張坦麟等悉心料理倘仍蹈前轍再有
疎虞致傷田廬民命必將伊等從重治罪不稍寬貸郝
玉麟既不據實奏聞亦不能置身事外至於僱募人夫
采辦物料務須公平給值聽從民便俾閭閻踴躍從事
不得涉於勉強或繩以官法刑驅勢迫擾累地方致辜
朕愛養民生之至意特諭
雍正十三年七月十五日欽奉
上諭浙江海塘工程原在平日隨時補苴防護謹密始可
禦猝然之風浪乃近年以來經理官員將舊日工程以
為非己身經手者視同膜外不加修補以致今年六月
初二日風大水湧遂潰決塘工如此之多此朕訪聞最
確者朕為浙省海塘宵旰焦勞無時或釋且不惜多費
帑金登斯民於袵席年來所降諭旨不下數十百次矣
隆昇程元章汪漋張坦麟皆朕特簡之大員委以防川
之重任且訓諭諄諄望其實力奉行勉以和衷共濟豈
料伊等私心蔽錮意見參差但分彼此之形全無公忠
之念安有身在地方目覩隄岸空虚而不督率屬員先
事預防急為修補者隆昇程元章汪漋張坦麟俱着交
部嚴察議奏目今江南塘工告竣王柔着補授浙江海
防兵備道速赴新任欽此
雍正十三年七月十九日内閣奉
上諭浙江海塘工程關係民生最為緊要朕宵旰焦勞不
惜多費帑金為億萬生靈謀久遠乂安之計所以告誡
在事臣工者已至再至三矣不料經理諸臣各懷私意
彼此參差以致乖戾之氣上干
天和有今年六月風浪潰隄之事今雖勉力搶修尚不知
能捍禦秋潮否至於建築石塘工程浩大若諸臣陋習
不改仍似從前則大工何所倚賴朕再四思維大學士
朱軾廉慎持躬昔曾巡撫浙江諳練塘工今雖年逾七
旬精神不逮而董率指示似尚能為朕以此詢問之伊
自稱情願效力着由水路乘船前往令該部給與水程
勘合並令沿途撥兵護送伊子朱必階着隨伊父去朱
軾到浙之日稽查指授總理大綱至一切工程事務仍
着隆昇程元章汪漋張坦麟等照前辦理俱聽朱軾節
制若大臣中有懷私齟齬者着朱軾據實參奏朕必嚴
加處分若文武官員有營私作弊或怠玩因循者朱軾
即行糾參從重治罪朱軾未到之先所有應辦工程物
料着隆昇程元章等上緊辦理毋得藉口等候欽差徘
徊觀望以致稽遲欽此
雍正十三年七月二十一日欽奉
上諭浙江鹽務漸不如前若不留心整頓必致廢弛難理
程元章力量僅能勉強辦理巡撫事務不能兼理鹽政
浙江布政使張若震年力精壯實心任事從前在鹽道
任内曾經諳練其辦理亦屬妥協着伊兼管鹽政凡地
方文武官弁有關涉鹽務者准其舉劾若有作弊掣肘
者即着糾參欽此
今上皇帝
雍正十三年十月二十五日工部奉
上諭浙江修理海塘工程該督郝玉麟等奏請增添捐
納條欵經九卿會議准行朕思捐納一事原為一時
權宜無益於吏治並無益於國帑朕知之甚悉浙省
增捐之處不必行海塘工程着動正項錢糧辦理欽
此
雍正十三年十二月初八日總理事務王大臣奉
上諭朕前降旨該部令傳諭江南督臣將雍正十二年
以前兩淮場課舊欠查明奏聞蠲免今朕聞兩浙山
東福建廣東諸處各有舊欠場課鹽折銀兩事同一
體宜並施恩着該部傳諭各該督撫查明奏聞一併
豁免欽此
雍正十三年十二月二十一日總理事務王大臣奉
上諭隆昇剛愎自用怙過不悛若仍留浙江於塘工無
益着解任來京其副都統織造二缺候朕另降諭旨
程元章身為巡撫不能和衷共濟乃懷挾私心貽悞
公事亦不應留於浙省着解任來京其巡撫印務即
着大學士嵇曾筠兼管俾地方管轄與海塘工程歸
併一手自無掣肘牽制之患張坦麟汪漋俱照司道
例聽嵇曾筠節制委用隆昇所管關税事務着嵇曾
筠委員暫行管理嵇曾筠摺内所參驍騎校常禄巡
檢黃國標蔣文暹通判葉齊俱着革職黃國標蔣文
暹葉齊仍着留工效力倘怠忽貽悞着嵇曾筠即行
嚴參治罪江南總督趙宏恩駐劄江寧難以兼管河
務江南總河員缺着高斌補授其管理兩淮鹽政候
朕另降諭旨欽此
浙江通志卷首二
欽定四庫全書
浙江通志卷首三
聖製
文
聖祖仁皇帝
南巡詩序
朕念切民依咨詢幽隠於二十八年春再舉南巡爰自
畿甸東臨齊魯沿泝江淮達於吳越曩者甲子之歲輿
衛所經瞻顧閭閻觀省謠俗憫懷澤國軫恤羣黎未嘗
一日忘於朕心已嘗形諸篇詠載前集中今兹重歴郡
邑見民物漸殷生業就理遠勝曩時中心慰悦又不禁
吟詠及之途中停警撤蹕欲以洞悉輿情數千里間百
姓懽躍載路星攢雲集瞻依愛戴發於至誠朕自惟化
理何以克洽民情益用是欿然也迺於巡歴所至沛膏
澤飭官方戒民俗修典禮經武備覽河防施諸事矣又
發諸言或御帳殿或撫船窗吟詠所及性情在焉古人
云詩言志凡朕篇章所寓時以民生風化惓惓為念即
間於眺覽之餘抒寫景物指顧河山要其寄託則自有
在也因裒而集之為南巡詩一卷云
禹陵頌(有序)
朕閱視河淮省方浙地會稽在望爰渡錢塘展拜大禹
廟瞻眺久之勅有司歲加修葺春秋涖祼粢盛牲醴必
豐必虔以志崇報之意時康熙二十八年二月十五日
也緬維大禹接二帝之心傳開三代之治運昏墊既平
教稼明倫由是而起其有功於後世不淺豈特當時利
賴哉朕自御宇以來軫懷饑渴留意河防講求疏濬漸
見底績周行山澤益仰前徽爰作頌曰
下民其咨聖人乃生危微精一允執相承克勤克儉不
伐不矜隨山刊木地平天成九州始辨萬世永寧六府
三事政教修明會稽鉅鎮五嶽嫓靈兹惟其藏陵谷式
經百神守護松柏鬱貞仰止高山時切景行
南巡詩序
朕三度南巡咸因視河親為籌畫遂至江浙察吏安民
所歷之地隨其時宜廣沛膏澤極疾苦焉兹行兼奉
皇太后鑾輿而南既可無闕定省之儀且欲見
先帝開基富有四海而朕守成教育率土清寧無慚付託
以博
慈顔之懌悦然往返遄迅絶無滯留百司章奏三日一送
行在即與剖决舟行多暇仍覽書史日撡觚翰偶寄吟
篇莫非記採風俗時存懷保兢業之意後之人讀朕前
後南巡諸詩知朕心之有在云爾
補陀邏迦山普濟寺碑記
稽考梵書補陀邏迦山有三一居厄納忒里一居忒白
忒一居南海即是山也本山志書未得其詳當年海寇
猖狂凡禁海之外寺宇梵刹皆為灰燼自康熙二十二
年蕩平臺灣海波永息故遊方衲子因舊基址斬蓬蒿
刈黎藿而更新焉朕時巡浙西特遣專官虔修淨供敬
書題額永鎮山門復發帑金重修寺宇務俾殿堂廡牖
丹碧華曅棼橑煥美而一木一石悉出公家一夫一役
不煩民力上為
慈闈延禧下為蒼生錫祉也朕自幼齡誦經讀史以修齊
治平為本未暇覽金經貝葉空寂泡影之文所以不能
窺其堂奥而言之元者善之長也佛者以善為本推而
擴之大約無二上天好生化育萬彙大士慈悲度盡衆
生亦無二也朕求治勤民四十餘載矣今者兵革已銷
而民生未臻康阜梗頑雖化而民情未盡淳良皆由水
旱靡常豐歉各異此朕寤寐孳孳不能釋也以大士之
力庶幾慈雲法雨甘露祥風使歲稔人安萬姓仁夀則
普濟之弘功即時雍之上理是朕之心也夫爰書翰簡
勒諸穹碑垂示無盡云康熙四十三年歲次甲申嘉平
上旬
南海補陀法雨寺碑文
蓋聞圓通妙象般若真源開覺路於金繩大地證菩提
之慧聞潮音於碧海恒沙誦普度之聲紺殿維新滄波
永静惟兹法雨寺者南海補陀山大士之别院也名山
佛國大海慈航青嶂干霄高逼梵天之上洪濤浴日祥
開淨土之場一柱如擎震旦指為名勝三山可接方輿
記其神竒值氛祲之震驚致山川之閴寂僧徒雲散佛
宇灰飛比者運值清寧慶海波之不作地連溟渤望法
界而知歸特頒内府之金重建空王之宅鳩工揆日蔀
屋不勞庀材築基鼛鼓弗作珠宫貝闕涵聖水以無邊
鼇柱鼉梁覺迷津之可渡坐青蓮之寳像圓滿輪輝藝
紫竹於祇林莊嚴毫相瞻慈雲之普照錫法雨之嘉名
海若效靈天吳護法標霞高建來萬國之梯航彼岸可
登作十方之津筏藉其廣大上以祝
聖母之遐齡假此慈悲下以錫羣黎之多福則旃檀香外
盡成仁夀之區水月光中悉是涵濡之澤勒諸琬琰昭
示來兹康熙四十三年十二月
重修天竺寺碑文
朕御歷凝庥心周區域省方設教駐蹕湖山眷兹民力
於東南詎止皇輿之名勝若乃因其舊蹟無侈前觀則
天竺寺之所由以重修也粤惟鷲嶺著於西方法輪則
一竺峰麗於南國名刹維三固緇梵所薰修亦仙靈之
窟宅潮音送響遙接普陀塔影横空長留舍利瑞光發
於澗上竒木像大士之容白衣感夫夢中淨域建看經
之院或旱乾間作禾黍告枯而幡蓋來迎霔雨濡足有
禱輒應無福不臻斯固歴晉宋以迄今實亦載簡編而
可信意者能仁之量等於好生佛道之成關乎民隱推
斯指也不其偉歟將使般若之門隨方而啓仁夀之域
舉世咸登有其興矣曷可廢哉朕曩者親奉
慈闈式臨兹宇自芳湖而西顧望初地以南循輦過花迎
旌迴雲捲巖深乳竇含真珠之寶光峰轉飛來帶琉璃
之紺色百靈斯護七聖不迷既祝我
皇太后夀履康寧復冀凡兹庶民室家盈慶然則迦釋之
弘慈與國家之布德豈有殊也顧山靈如昔寺貌未新
皇太后為國發心為民祈福時申
慈命重葺香林兹役之興不妨民事凌雲再煥將無乾竺
之靈匪日成功實篤坤元之慶恒沙國土偕常樂以同
升億萬蒼生享太平而無極是則我
皇太后之聖心依然迦釋之心而於朕經營天下利濟生
民之心亦適有愜也夫
重修淨慈寺碑文
蓋聞寳界三千咸歸淨業珍臺八萬同證慈航施布地
之銀衣國名舍衛供彌天之珠樹園號祇洹自靈鷲西
來至玉函南渡層軒飛閣起鹿苑於湖山芝蓋花幡記
伽藍於崖谷皆為選佛之場實是棲真之室杭州淨慈
寺者周顯德中締構也宿尊入夢殿闢永明白足藏書
堂開宗鏡擔經錫杖卓石上之奔泉皈法金魚伏亭前
之寒井南屏山色螺翠千盤北岸波光琉璃百頃高柯
映戶時來獻果之猿修竹參霄常見銜花之鳥數經營
於越角已歷多年論景致於浙江信稱勝地乃者僧人
不戒難返風輪遂爾象教延災適遭火劫禪基未續道
跡將湮朕周覽餘杭巡行南國惜兹善果結此福因命
集工徒重葺院宇蘭楣桂棟出炎網而煥金繩藻梲雕
題化崑岡而為玉闕巍峩琳殿偕蓮座以俱新璀璨瑤
幢對雷峰而並立飄孤山之香雪居然花散維摩舞方
丈之長松依舊風清羅漢龍天護法鬱東嶺之烟霞獅
象宣音應西興之鐘鼓蛟藏江浦再聽梵音鴿下晴空
還看瓶刹智燈回照顯色相於已傾慧日高懸鎮檀林
而永固俾下域顧瞻淨土時懷常淨之心願羣生感化
慈緣悉發大慈之隱用摛紫翰述壯麗之規模爰勒青
珉標建修之歲月康熙四十九年十一月穀旦
詩
聖祖仁皇帝
巡幸杭州
東南上郡古臨安親採風謠一省觀翠岫巃嵸猶舞鳳
羽旗簡約不鳴鑾春暉草木江山麗戶滿絃歌雨露寬
德化遠敷吾未信如何夾路萬聲懽
吳山
左控長江右控湖萬家煙火滿康衢偶來絶頂憑虚望
似向雲霄展畫圖
泛舟西湖
一片湖光瀲灧開峰巒三面送青來輕舟掉去波添影
曲岸移時路却回春色初搖隄上柳惠風正發寺邊梅
此行不是探名勝欲使陽和徧九垓
西溪
十里清溪曲修篁入望森暖催梅信早水落草痕深俗
藉漁為業園饒筍作林民風愛淳樸不厭一登臨
題西溪山莊以竹窗二字書賜高士竒
花源路幾重柴桑皆沃土烟翠竹窗幽雪香梅苔古
過桃花嶺至玉泉寺
度嶺穿雲路始平停鑣聊憩小池清遊魚自有悠然意
豈識乾坤造化宏
湖心亭
水上起樓臺湖面平如鏡春風吹柳條遠與山光映
渡錢塘江
雪後春烟漠漠浮揚舲擊楫向中流江通潮汐分吳地
路入溪山隱越州振武戈矛皆駐馬(憶用武時大兵屯駐江干)省方
斿葆此乘舟風帆沙鳥看何限遠地雲霞望裏收
山隂
灌木叢篁傍水幽淡烟晴日漾芳洲蘭橈搖過山隂道
在昔人傳鏡裏遊
登卧龍山越望亭
周覽山川歴井疆越峰突兀見青蒼爭流萬壑通城郭
一一看來在下方
雲棲竹樹甚茂幽蘭滿山
山徑紆徐合溪聲到處聞竹深雲戛日木古勢干雲倚
檻聽啼鳥攀崖採異芬韶華春已半萬物各欣欣
虎跑泉(并序)
西湖自昔畫舫笙歌之地朕兹行志本省方止一覽其
山川風土未曾片刻停驂尚食但飲虎跑泉水一勺耳
松林帶餘雪空山啼百舌石溜響涓涓寒泉自清潔
靈隱寺
靈山結幽秀鷲嶺起嵯峩梵宇盤空出香雲繞地多開
襟對層碧下馬撫烟蘿羽衛閒來往非同問法過
飛來峰
巖岫崚嶒洞壑竒懸藤古木半迷離冷泉亭子清溪上
誰識源頭混混時
諭浙省將吏軍民(并序)
朕自武林回鑾百姓擁道固請暫留慰諭遣之因詔諸
將吏務在調劑兵民共相輯睦息訟弭爭務本崇儉毋
失末業以滋游惰并賦斯篇
省方浙西東山川極遐矚兹晨當回鑾諄諄一相勗軍
民貴安和文武須聯屬息忿可無爭守分在忍辱日使
訟庭閒愚民免械梏奢侈尤當懲繁華莫恣欲儉乃保
其富素履各敦篤惟令教化興益見閭閻足諸吏宜勉
之期歸淳樸俗
閱河之便奉
皇太后臨幸武林是日喜晴
雄城千雉帶江湖羽衛重臨氣象殊九有承歡逢勝日
萬民擁戴滿亨衢時當豐歲人咸樂海不揚波澤遠濡
况是春陽布暄暖無邊韶景溢輿區
雲栖寺
江路轉隈隩山行愜心賞古樹與茂竹翳蔽極深廣潺
潺細泉流萋萋芳草長其際春之暮天氣堪俯仰鳥性
鳴晴曦蜂蝶爭下上巡省歴窮谷所至察萬象小憩澗
壑幽澤貴被草莽
西湖
湖光開瀲灧臨幸及芳時淺翠堆山色輕香拂水湄彩
斿看自動畫鷁覺平移靜坐觀羣類資生得所宜
湖心亭閒覽
虚牖層闌挹翠微春容澹沲送晴暉澄波如鏡涵天影
魚鳥欣欣自息機
宋臣蘇軾開湖溉田築隄瀦水杭民利之為政者不
當如是乎
長隄十里跨湖波官柳青青覆軟莎漫道只為游賞地
懸知布政在民和
鷲峰
何處飛來一塊石嵌空巖竇作玲瓏下臨巨澗淙淙冷
上蔭長松謖謖風
雲林寺
無為幾事少問俗駐林邱衛騎森嚴減爐烟靉靆浮鳥
啼香界古花綴梵筵幽野徑春風引輕鋪細草柔
菜畦
東南農事已春深菜隴花開滿地金獨愛小民勤力作
馬頭堪慰省方心
行宫雨中望吳山
檻外青山縱目收繁花初落葉新稠更教點染烟雲色
添得窗前翠欲流
閱浙江駐防將士射
羽林舊將分防重吳越名區古要疆講武正宜清晏日
人人自擅技穿楊
示江南浙江守土諸臣
宇宙方清寧吏治尚端廉農使樂耕鑿民使適閭閻大
寮總其要小吏毋苛纖紀綱不可弛隨時酌寬嚴為上
能自愛羣屬必畏鉗訟惟善得情操守時警砭勿恃才
妄作勿以媚自忺務令比戶豐膏澤遠近霑朱轓與彤
騶萬姓所具瞻臧否道有碑防口難可箝不見廣厦材
聳榦從幽潛不見沖霄鶴飲啄本静恬告誡示勉勗保
護兹庶黔
再過鷲峰
愛此清幽一徑深馬隨泉響入雲林蒼苔古洞何年鑿
脈脈韶光自賞心
登吳山
重經層巘暫停鑾天日晴和覽眺寬城市萬家烟火近
念兹莫遣有饑寒
望錢塘江
江流幾折勢灣環指點遙岑是越山南朔東西無一事
春風浩蕩奉
慈顔
虎跑泉
靈泉湧地寒侵骨勝跡名高著虎跑似恐被人頻汲取
一泓清迥出山坳
由淨慈寺經南屏諸山
紆曲南屏路欣隨步輦來(皇時奉觀覽太后)鳥飛驚玉仗花
落點經臺䆳閣聞松籟疎籬迸竹胎雙峰高不極更在
白雲隈
孤山放鶴亭
處士人何在山前夕照來亭空不見鶴磴石尚留梅楊
柳縈烟嫩棠梨過雨開今朝閒繫艇還自愛賢才
玉泉有五色魚賜名清漣寺
錦鱗游泳漾池紋隱藻穿蘋暗作羣濠濮會心原不遠
清漣題額與傳聞
西湖再作
面面山容澹盈盈水態清流文瀠傑閣波影蕩高城燕
舞知迎櫂花低解避旌乘春弘沛澤隨地稔民情
浙省道上書懷
徧野農桑繞翠旌畦邊童叟帶雲耕江山盡是昇平日
寸晷難忘終始情
桑林乍綠蠶事方興詩以嘉之
彌望桑林吐葉垂枝嫩碧初勻竹舍正殷蠶務天工雨
露維均
曉發嘉興
數里城依水千門路向田菜塍無近遠桑岸互緜連土
沃勤為最年豐儉欲先雲開林野秀初日上行旃
過雲栖憩竹林下令人劚筍劚蘭
尋春二月幸雲栖滿目天光入品題密林布蔭樵漁樂
幽栢成行蕙芷齊浴手臨泉開籜筍傍巖倚石選蓬藜
餘杭風景西湖勝未若山中待竹迷
雲栖歸途遇雨
錢江風雨促前旌竹樹繽紛細草明夾岸黎元瞻拜切
頻施膏澤愜民情
錢塘江潮
相傳冰岸雪崖勢滚滚掀翻擁怒濤風靜不聞千里浪
三臨越地識江臯
西湖夜月
月照清漣静不波鸞簫象管夜來多輕舟豈羨江湖勝
欲寫無私屬棹歌
岸側桑葉初碧
夾岸青青繞御舟濃桑初茁滿村謳省方徧問蠶家苦
春雨連綿盡日憂
癸未春二月二十日自杭回至蘇州是夜雨二十一
日朕欲北行地方大小官員百姓留住二十二日雨
甚再留不能起行二十三日雨晴又欲留書懷以示
躊躇星夜兩河工又至吳鄉泊趠風春雨姑蘇留豹尾
黎情江浙戀青驄翠華景從無停蓋徧覆時巡有折衷
不意龍蟠虎踞勝豈因景物雜謙沖
巡省江浙見閭閻有起色示諸臣省刑愛民
巡方不用駕樓船白舫蘭橈問市廛和氣成春知歲稔
清風布物愛時妍齊民但示蒲鞭辱報國應同竹節堅
莫恃才名輕庶政冥冥中自有青天
駐蹕杭州府
越境湖山秀文風天地成南臨控禹穴西枕俯蓬瀛容
與雙峰近徘徊數句盈民心多愛戴少慰始終情
西湖遇雨
雨洗催花葉滿林柴門曉色静沈沈微飄柳絮春光晚
輕縠徐紋見水心
西湖戲作
晴雨分山色臨流啟壯觀樓臺横水面梵塔插雲端忽
訝松間竹當誇巖下蘭風光被草木無處不成歡
幸雲栖二首
鳥道沿江問信潮石頭恬靜有歸橈轉移至險看洄洑
盡得人防莫失調
其二
竹徑因依長綠苔桑田菜麥碧巖隈此來也為佳山水
又恐遲行畏景催
蠲江浙積欠(賜撫臣張鵬翮)
國家財賦東南重已責蠲租志念殷雨澤何妨頻見渥
普天願與樂耕耘
初八日行宫題(康熙四十四年四月)
歲月流光五十春兩江風景一時新蟠桃果熟春光好
海屋添籌麗日明幸有百寮分節治噓嗟凉德際昇平
年豐物阜民安樂何必燕京是帝京
文
世宗憲皇帝
浙江海神廟碑文
國家虔修祀典以承上下神祗嶽瀆海鎮之神秩祀惟
謹視前代為加隆朕臨御以來夙夜以敬
天勤民為念明神之受職於
天而功德被於生民者昭格薦歆敬禮尤至其為民禦大
災捍大患合於祭法所載則尊崇廟貌以昭德報功蓋
所以遂斯民瞻仰之願而動其敬畏祗肅之心使無敢
慢易為非以得永荷明神之嘉貺意至遠也皇輿東南
際大海而浙江海寧居瀕海之衝龕山赭山列峙其南
颶風怒濤潮汐震蕩縣治去海不數百步資石塘以為
捍蔽雍正二年潮湧隄潰有司以聞朕立遣大臣察視
修築且念小民居恒罔知敬畏慢神褻天召災有自爰
切諭以修省感應之道命所司家喻戶曉警覺衆庶比
年以來徼
明神庥佑塘工完固長瀾不驚民樂其生閭井蕃息越
七年秋汛盛長幾至泛溢吏民震恐已而風息波恬隄
防無恙遠近歡呼相慶謂惟
大海之神昭靈默佑惠我烝黎以克濟此朕惟滄海含
納百川際天無極功用盛大
神實司之海寧為海壖劇邑障衛吳越諸大郡海潮内
溢則昏墊斥鹵咸有可虞
神之禦患捍災莫此為大特發内帑金十萬兩勅督臣
李衛度地鳩工建立
海神之廟以崇報享經始於雍正八年春三月洎雍正
九年冬十有一月告成門廡整秩殿宇深嚴丹艧輝煌
宏壯鉅麗時展明禋典禮斯稱爰允督臣之請勒文穹
碑垂示久遠俾斯民忻悚瞻誦共喻朕欽崇
天道祇迓
神庥懷保兆民之至意相與嚮道遷善服教畏神則
神明之日監在兹顧荅歆饗其炳靈協順保護羣生奠
安疆宇與造物相為終始有永勿替朕實嘉賴焉雍正
十年六月初一日
普陀普濟寺碑文
普陀洛伽山為觀音大士示現之地歴徵靈應自梁貞
明中始立佛宇宋元以來代有修葺我
皇考聖祖仁皇帝巡幸浙西遣官興建殿宇上為
皇太后祝禧
御題賜額勒文豐碑以紀其事山靈擁護
聖蹟丕昭朕纘紹鴻基於兹十載念兹山為古聖道場瑞
像神光靈異顯著重以
聖祖皇帝宸翰留貽尤宜敬謹崇奉爰特發帑金重加修
飾着官往董其役經始於雍正九年九月越雍正十一
年六月工成朕惟天下名山大川皆扶輿積厚之氣磅
礴而融結普陀秀峙海壖迥立於天風紫濤浩涆無際
之中尤靈秀所萃聚宜其為仙真之所栖息況大士以
慈悲濟物為心隨聲赴感無所往而不在其示現在一
時實無時而不示現神通感應不可思議即示現與不
示現舉可不論也今夫佛法廣大無邊大海包含無際
億萬百千里不足以測海之廣而一勺未嘗非海也億
萬百千法不足以盡佛之相而一法無往非佛也今以
大海視普陀一拳石耳而菩薩現相之場善衆皈依之
地泛慈航於彼岸結寳筏於迷津證普陀之慈緣顯弘
深之願力珠宫在望香界重新寧不與鷲峰鹿苑均為
淨域之名區也歟用為斯記鐫諸翠珉以志靈山之勝
概雍正十二年正月十五日
普陀法雨寺碑文
法雨寺者普陀山大士之别院也
皇考聖祖仁皇帝既修建普濟寺上為
慈聖祝禧復念兹寺為海氛所震蕩發帑重新俾僧徒得
所栖止
賜額立碑增輝瀛嶠歷今已數十載宜加崇飾朕特遣專
官賫内帑庀材鳩工不勞民力香林梵宇丹艧煥然與
普濟寺大工同時告竣督臣請摛文勒石以紀夫大士
以慈緣普濟度盡衆生為願朕嘗繹法雨之義為濟物
之普徧者莫如雨當夫慈雲布濩甘&KR1204;滂沱高下遠近
一時霑足凌霄聳壑之喬柯勾萌甲坼之微卉華葩果
蓏無不濡被潤澤發榮滋長暢茂條達各遂其性而不
自知假使物物而雨之朝朝而溉之將不勝其勤而終
不足以徧給惟本大慈悲現大神力周徧一切在在具
足所謂天降時雨山川出雲膚寸而合不崇朝而徧乎
天下者濟物之功莫大於是神仙寳刹緇侣雲集自當
有被時雨之化證心印而傳法乳普利生之實用以不
負大士隨緣接引之慈恩而副朕弘振宗風護持正覺
之至意者朕深有望焉雍正十二年正月十五日
崇道觀碑文
性命無二途仙佛無二道求長生而不知無生執有身
而不知無相法身如以箭射空力盡還墮非無上至真
之妙道也道祖云外其身而身存豈非世尊無我而有
我之旨乎又云觀空亦空空無所空所空既無無無亦
無無無既無湛然常寂夫此湛然常寂豈非常樂我淨
之妙諦乎彼夫滯殼迷封癡狂外走者烏能測知萬一
哉大慈圓通禪仙紫陽真人張平叔著悟真篇發明金
丹之要自序以為是乃修生之術黃老順其所欲漸次
導之至於無為妙覺達磨六祖最上一乘之旨則至妙
至微率難了徹故編為外集形諸歌頌俟根性猛利之
士因言自悟於戲若真人者可謂佛仙一貫者矣紫陽
生於台州城中有紫陽樓乃其故居去郡城六十里有
百步溪傳為紫陽化處又嘗焚修於桐栢崇道觀歲久
香火岑寂特命發帑遣官載加整葺夫以真人靈源朗
澈决定無生三界十方隨心轉用何有於蟬蜕之鄉更
何有於塵棲之迹特以朕景仰高蹤表其宅里俾學道
之士人人知此向上一路千涂同軌非可強分區别自
生障礙庶幾真人捄迷覺世之薪傳不泯於後也自紫
陽樓迄百步溪崇道觀三處各為殿堂門廡若干楹併
置田若干畝以資香火有餘則以贍其後裔雍正十二
年二月經理告竣爰誌其緣起而刻諸石雍正十二年
三月十八日
報恩寺碑文
古德有云行解相應謂之為祖又云明道者多行道者
少可知心性邊事固貴眼明必須踐履行不應解定非
真解明而不行豈是真明昔人十二時中並無雜用心
處又謂數十年始得打成一片皆謂此也朕於玉琳琇
國師蓋不勝仰止之歎焉國師紹法磬山年始二十有
四即開堂於吳興之報恩寺提唱宗乘惟以本分事激
發學者其自勵四誓與荅客問七諦當因課誦示衆語
自為為人悉皆如實具足無一虚字舞弄狂機疑悞後
學實參實悟真修真行我
世祖章皇帝慕其名德延入内廷對
御敷陳無非道要朕常擬於黃帝之訪崆峒成湯之問隨
光惟
皇祖究竟真宗故能得此大士而國師實能無沗
恩遇始終無一言一行世諦流布與本分間隔洵不謬為
佛祖兒孫人天眼目者矣朕既選其語錄刊布叢林復
念報恩法席宜加修整爰命有司庀材增葺以昭我
皇祖尊崇有道相得益彰之盛軌抑兹寺也磬山修先嘗
演法而玉琳琇繼之所謂白雲千頃老屋數間一榻高
眠令土木瓦石為大衆轉大法輪者磬山之家風也合
諸檀越建大禪堂十方聚會應時及節為大衆說法者
玉琳之行履也今磬山玉琳皆已入大般湼槃而白雲
如故木石依然法堂之鐘鼓重開十方之善信不少大
衆入此門來還見種種轉大法輪相否還聞時節說法
無量音聲否如果親見親聞則報恩法會儼然未散只
在本人當下領取以毋負國師常住切實為人處是所
望於努力修持者雍正十三年四月初八日
重建天竺寺碑文
浙中多名山古寺天竺乃昭著之大刹也湖山明秀勝
地鍾靈觀音大士歴徵顯應竒木妙相舍利瑞光普現
弘慈久而彌彰有感必通如響斯捷
皇考聖祖仁皇帝巡幸浙西重新香界
御製碑文照耀穹宇為
慈聖祝釐為蒼生祈福意至厚也祝融不戒宜事鼎新爰
因總督李衛之請命發帑金載加修葺雍正十二年十
一月工竣璇題朱網丹艧煥如遠近人民瞻仰歡悦用
勒文翠珉以紀其事夫佛法廣大無邊不可思議而大
士慈悲為念隨聲赴感普濟羣生是以善信皈依有求
輒應然天人感召之理無他曰誠敬而已矣當其誠心
懇至雖以愚夫愚婦之微賤而冥漠之際呼吸相通如
其不然即有靈明響應悲憫救護之聖心亦不能強迷
頑者而施之惠澤故曰神無常享享於克誠又曰至誠
而不動者未之有也不誠未有能動者也夫斯人生享
太平之福日用飲食一絲一粟在在皆天地覆載之恩
即在在皆明神庇祐之力使非時存敬信之心好善遠
罪以迓福祥而獨於祈禱迫切之時奔走膜拜冀邀鑑
格則誠意微薄豈能感應尚安望休祥之敷錫乎是以
大士之慈悲靈聖振古如兹而斯人之昭受神庥必由
自致誠能虔敬居心實力嚮善湔除惡念廣種福緣則
善氣和會感致繁禧大士慈恩降祥錫祉年豐物阜風
雨以時衍蕃昌而躋仁夀朕愛養黎元之至意其深慰
矣夫雍正十三年八月初一日
浙江通志卷首三
