浙江通志卷一百六十六
人物(二)
忠臣(四)
衢州府
晉
徐弘(萬歷龍游縣志字聖通習韓詩春秋舉孝廉為汝陰令縣大姓多兼并弘至官誅鉏奸桀豪右)
(斂手商旅露宿道不拾遺童歌曰徐聖通政明公平刑罰奸宄空遷扶風守與賊戰死)
唐
祝奢(正德江山縣志字伯宗隋末喪亂率子弟以保鄉里唐武德四年為賊李子通執於杭死之淛)
(將李大亮疏其忠馳令舁歸九年詔封妻陳氏為懷德縣君)
宋
徐晉卿(天啓衢州府志字國梁開化人仁宗朝召對為義井記嘉其才敕知洪州尤精於韜略後)
(戰亡於廣南金城驛子暿神宗朝給事中知延州元豐五年帥師伐寇戰亡於新城事聞帝臨朝慟)
(哭贈柱國少保節度使)
毛㮚(兩浙名賢錄字叔縝江山人少有節操晚以特恩為歙七曹睦寇攻城官吏皆遁㮚曰吾職司)
(寇獄有繫囚誼不可去乃攝州事時二子貢辟雍即遣人持印縋城以出令上之朝城陷㮚衣冠坐)
(堂上賊脅使降不屈罵不絶口嬰刃而死妻錢氏弗忍去婦掖其姑又弗忍去俱遇害事聞贈朝請)
(郎)
江汝度(弘治衢州府志字致一開化人為桐廬尉會方臘&KR0810;發死事特贈通直郎官其子蹊蹕)
徐揆(宋史本傳衢州人遊京師入太學靖康元年試開封府進士為舉首未及大比而遭國難欽宗)
(詣金營不歸揆率諸生扣南薰門以書請車駕還闕金人見書使以馬載揆至軍詰難揆厲聲抗論)
(為所殺建炎二年追錄死節贈宣教郎官其後)
毛奎(天啓衢州府志舊名倜字世高紹聖間進士為閩曹建卒張員作亂奎力疾諭之遂死於兵血)
(流如白乳)
方允武(宋史朱蹕傳允武衢州人武學上舍補官為常州宜興巡檢建炎三年金人入縣金泉鄉)
(允武率土兵鄉夫迎戰殺獲數級奪弓箭與旗後遇金兵梅嶺村力戰而歿詔贈兩官官其子二人)
徐徽言(宋史本傳字彥猷西安人大觀二年詔求材武士以徽言應詔賜武舉絶倫及第歷保德)
(軍監押以邊功累遷秉議郎靖康初遷武翼郎閤門宣贊舍人金人圍太原分兵絶饟道自隰石以)
(北命令不通者累月徽言以三十人破之遷武經郎知晉寧軍兼嵐石路遷安撫使金人再犯京師)
(陜西制置使范致虚檄徽言守河西欽宗割兩河以紓禍同知樞密院事聶昌出河東為金人所劫)
(以便宜割河西三州隸西夏晉寧軍民大恐徽言遂率兵復取三州時河東郡縣淪沒遺民日徯王)
(師徽言陰結汾晉土豪十萬約復故地則奏官為守長聽世襲條其事以聞俟報可即身率精甲𢷬)
(太原徑取雁門留兵戍守金人忌徽言欲速拔晉寧以除患建炎二年自蒲津涉河圍之先是徽言)
(移府州約折可求夾攻金人可求降金將婁宿挾至城下以招徽言徽言故與可求為姻乃登陴以)
(大義噍數之可求仰曰君於我何太無情徽言攝弓厲言曰爾於國家不有情我尚於爾何情寧惟)
(我無情此矢尤無情一發中之是時河東皆已陷獨晉寧屹然孤墉横當強敵徽言與金人數十戰)
(所俘殺過當金進攻數敗圍之益急晉寧俗不井飲寄汲於河金人載茭石湮塞支流城中水乏絶)
(人人惴憂徽言能得衆心奮枵餓傷夷之餘裒折槊斷刃以死固守既自度不支置妻子室中積薪)
(自焚仗劍坐堂上拔佩刀自擬左右號救持之急金兵狎至挾徽言以去婁宿得徽言所親說徽言)
(徽言怒曰吾恨不屍汝輩歸見天子將以死報太祖太宗地下婁宿又出金制曰能小屈當使汝世)
(帥延安舉陜地并有之徽言益怒罵曰吾荷國厚恩死正吾所膝詎為汝輩屈耶婁宿舉戟向之覬)
(其懼伏徽言披袵迎刃意氣自若飲以酒持杯擲婁宿罵不已金人知不可屈遂射殺之事聞賜晉)
(州觀察使諡忠壯子岡同死事從孫適亦以守安豐死)
周隨亨(正德江山縣志崇寧二年進士紹興間以直龍圖閣傳宣陜蜀死於閬州亂軍贈忠國侯)
趙汝標(弘治衢州府志字津叔開化人少倜儻嘉定壬午為蘄州僉判敵圍城三日救兵不至與)
(守臣李誠之死之朝廷官其子二人)
祝夢熊(正德江山縣志嘉泰進士尉黃巖寇警犯境率義勇抗之被執不屈而死)
朱友恭(宋史朱昭傳友恭西安人金人犯陜西渭帥以下皆叛死者涇原第一副將朱友恭贈敦)
(武郎)
何新之(嘉靖浙江通志西安人仕至樞密院編修嘗採唐宋詩為詩林萬選後知終安軍死節)
徐應鑣(宋史高應松傳應鑣字巨翁江山人為太學生恭帝入燕三學生百餘人皆從應鑣與其)
(子𤦺崧女元娘誓共焚子女皆唯命太學故岳飛第有飛祠應鑣祀飛曰天不祐宋社稷為墟應鑣)
(死以報國𤦺亦賦詩自誓祭畢以酒肉餉諸僕諸僕醉卧應鑣率子女入梯雲樓縱火自焚一僕未)
(寐聞火聲穴牖視之父子儼然坐立如廟塑像走報諸僕諸僕壊壁入撲滅火應鑣不能死與其子)
(女怏怏出戸去莫知所之翌日得其屍祠前井中贈朝請郎秘閣修撰同舍生私諡曰正節先生)
毛附鳳(正德江山縣志宋室北遷益廣二王入閩取道江山元兵急追附鳳以義兵遏之二王得)
(抵閩而附鳳身嬰其難)
魏亨中(弘治衢州府志開化人德祐丙子起義兵浮海以死)
元
汪文燝(弘治衢州府志字良辰常山人十八鄉舉第二泰定甲子成進士授餘姚判官遷翰林編)
(修舊居里曰慶善郡守白亮更名尊賢里後仕至中議大夫嶺南廣西道肅政廉訪副使以國難憂)
(憤不食卒有歸朝藁明農藁行世)
蘇幼安(正德江山縣志字心德舉明經為衢州路教授歸老時鄉寇犯境欲執幼安去大罵不屈)
(而死賊遂解去鄉人立祠祀焉)
明
周廣中(正德江山縣志字子容官至河南僉事洪武庚申雷震謹身殿三上章不報遂致仕後以)
(直道死於權奸聞者偉之)
周能(正德江山縣志字德成其先江北人占籍江山幼驍勇習武藝明初從征番陽授百戸累立戰)
(功陞福建行都指揮使後征雲南陣亡)
柴德載(正德江山縣志為工部主事洪武初以剛直忤權相胡惟庸而死)
王均(衢州府志字贄平開化人洪武間充錦衣衞校尉後轉寧府從征陣亡)
韓永(名山藏西安人為兵科給事中論事慷慨靖難後杜門不出召之仕不應曰吾王蠋也遂坐死)
金玉鉉(衢州府志名鼎以字行常山人洪武十五年鄉試中式授戸科給事中歷國子助教五經)
(博士永樂四年以直諫賜死兄輝同年鄉舉歷任泗州學正成祖謁孝陵輝以燕王禮見極刑死)
余春夀(衢州府志字永齡開化人以薦舉知諸城縣能擊貪暴抗權右永樂時以劾宦者罹重禍)
黃埒(衢州府志江山人嘉靖四十二年處州賊作亂埒率丁壯數十人禦於破塘塢口自辰至午與)
(黃鈺周梧俱死之鄉人為立祠)
徐可求(舊浙江通志字世範西安人萬歷壬辰進士知上海民告人命多虚俟准詞後方於野外)
(尋屍以誑可求命告者隨車相驗事誣坐之民乃服擢選部轉太常巡撫四川因臺省二使召土兵)
(激變盡節軍中詔贈右都御史廕一子世襲指揮僉事)
柴薦禋(河南通志江山人崇禎末以舉人知洧川縣流寇破城不屈大罵賊怒殺之)
葉應武(衢州府志龍游人萬歷己未武進士授京營游擊歷官協守薊州副總兵崇禎二年以孤)
(軍沒於陣贈都督同知)
徐應泰(西安縣志西安人崇禎初東撫募士勤王應泰杖策往從署都司銜大加委任會萍島兵)
(變據登萊郡命以偏師戍海口扼其歸路諸島師合兵攻之兵敗自鑿沈其舟死海中贈懷遠將軍)
(廕一子)
祝錫範(龍游縣志字克舉以明經授襄陽别駕時流賊蹂躪中原荆襄鄖陽尤甚鄖撫盧象昇晉)
(督七省凡糗糧芻茭悉仰給焉會朝議遣使招撫象昇特舉錫範往賊初見時頗加禮後聞象昇改)
(授宣大賊曰天下事可知矣我將入蜀君能從我富貴乎錫範遂自縊於錫莪山賊嘆息曰忠臣也)
(懸標於屍上拔營去襄王送其柩歸葬焉)
李正光(衢州府志字際熙龍游人崇禎時為北京虎賁左衞參軍甲申李自成入京師正光合門)
(死節)
徐日舜(衢州府志字五臣西安人由卒伍為雲南參將城破猶披甲乘馬登陴力戰被擒不屈矢)
(貫舌端而死)
陳其禮(衢州府志字以讓西安人崇禎已夘副榜授福建閩清縣有能聲城破為兵士所執不屈)
(死子龍玉媳吳氏壻徐應宜皆被害男女死者十五人)
國朝
徐光旭(鄉賢留祀册常山人崇禎壬午舉人任昌化教諭再補黃巖甲寅閩變逼以偽職抗節不)
(受逃匿永嘉山谷中不食而卒)
徐光皓(鄉賢留祀册常山人任山東新城令減火耗清徭役解組歸值耿逆之變被擄逼受偽劄)
(不屈罵賊而死)
江之崑(衢州府志字玉鄰常山人康熙甲寅閩逆亂賊將吳安邦破常山欲降之之崑罵賊不屈)
(與次子世晟俱被害妻張氏媳曹氏孫女如娟俱殉)
鄭大來(衢州府志開化人府學生勇力絶倫習騎射喜擊劍康熙甲寅三月閩賊破開化知縣崔)
(㠏起兵大來為之倡未幾賊引去六月賊復引萬餘人中夜襲城官軍遇於仙霞嶺是日黑霧四塞)
(大來從官軍馳擊之連斃數十人賊少却大來亦戰死是役也戰歿者鄭卓麟鄭振祥鄭有忻鄭毛)
(鄭大卿鄭童戴甲毛徐義禮徐白古徐六十徐旦等共十有七人)
嚴州府
宋
詹良臣(宋史本傳字元公分水人以恩得官調縉雲縣尉方臘起其黨再犯處州守貳俱棄城遁)
(又有他盜霍成富者用臘年號剽掠縉雲良臣曰捕盜尉職也縱不勝敢愛死乎率數十人出禦之)
(為所執成富誘使降良臣曰汝輩不知求生顧欲降我耶昔年李順反於蜀王倫反於淮南王則反)
(於貝州身首横分妻子皆誅旦暮官兵至汝肉飼狗鼠矣賊怒臠其肉使自啖之良臣吐且罵至死)
(不絶聲贈通直郎錄其子孫二人)
翁開(兩浙名賢錄夀昌人政和五年進士宣和二年攝青溪尉方臘寇起領所部與賊戰不勝被執)
(罵賊而死)
葉鑛(嚴陵志字勉明夀昌人宣和二年方臘竊發與龍溪洪基護鄉井有功授忠訓郎瑞州軍馬都)
(監靖康二年金人犯闕與王時雍守東壁粘罕攻城急鑛守禦甚力沒於王事)
劉晏(宋史本傳字平甫嚴州人宣和四年授通直郎金人犯京師以晏總遼東兵號赤心隊建炎初)
(從劉正彦擊淮西賊丁進進黨頗衆晏提赤心騎才八百乃為五色旗使旗兵持之循山而出一色)
(盡則以一色易之賊見官軍累日不絶顔色各異不戰而降遷朝散郎正彦反晏以衆歸韓世忠世)
(忠追正彥及苗傅於浦城以晏騎六百為疑兵賊大駭正彥就擒金人犯建康杜充兵潰晏領赤心)
(百五十騎屯青龍羣寇犯常州晏以精銳七千人出竒破之進直龍圖閣保馬跡山以捍寇寇再至)
(選舟師迎戰降其衆千五百人戚方圍宣城晏往援至城下未立營壘出不意直𢷬方帳下方卻走)
(晏欲生擒方單騎追之方率其衆迎戰晏不能敵為賊所害贈龍圖閣待制官其子四人於死所立)
(廟曰義烈)
徐梅龜(舊浙江通志字臞叟夀昌人登進士第授霍邱縣尉端平三年元兵犯境梅龜率土人王)
(鎔等劄寨安陽諸山保障生民鄰境亦賴以安嘉熙元年元兵又至梅龜身先士卒俘獲甚衆次年)
(春元大舉入梅龜與戰不利顧謂其子尚古曰彼衆我寡我知之矣委質為臣有死無二汝其行乎)
(尚古曰大人既能死忠尚古豈不能死孝乃轉戰益力皆遇害贈宣教郎官其子汲古進武校尉尚)
(古贈承信郎官其子肅進義校尉梅龜嘗著春秋指掌圖行於世)
詹檉(萬歷遂安縣志至弟也舉進士官迪功郎教授孟州死於靖康之難)
鄭采翁(嚴陵志字季華夀昌人性剛果好讀書學兵法元人圍臨安遂倡義勤王收集鄉兵與宋)
(潰卒設部伍習騎射義聲感激人皆效死俄而京師失守兩宫北遷元將唆都陷建德府安撫方回)
(降遂犯白沙渡采翁率所部拒之力戰數合兵敗被執仗義不屈死之)
吳洪德吳雄飛(嚴陵志字長翁淳安人淳祐九年進士累官至金部度支員外郎遇)
(事激烈多與時忤宋亡死難弟雄飛字次翁景定三年進士累官至太常寺簿宋亡募兵赴難死)
元
陳日卿(分水縣志仕元為千夫長守禦本邑明驃騎鄧同王元取蘭谿婺源等路率兵至此日卿)
(力抵死之房產俱燼)
魯淵(嘉靖浙江通志字道源淳安人至正辛夘進士出丞華亭徽寇搆逆延及永平省檄淵與監郡)
(脱脱引兵而西焚賊壘六十餘遂會大軍於新安江中與富山巡檢邵仲華共守豪嶺賊再犯衆驚)
(懼有退志淵以忠義相激皆固守賊不敢犯已而為賊所執守節不屈必欲求死而拘監甚固明年)
(寇平得脱起為浙江儒學提舉尋以疾告歸居岐山下洪武初屢徵弗就學者稱為岐山先生所著)
(有春秋節傳策府樞要行於世列朝詩集小傳明初應召禮局辭還山王逢贈詩云相期文苑傳獨)
(立義熙年)
明
張瑛(閩書字彥華建德人以刑部郎為建寧知府署按察司事鄧茂七賊黨二千餘逼郡城結寨時)
(出剽掠瑛及典史鄭烈帥民夫吳保等會都指揮徐信分三路暗襲之斬首五百餘拔其寨陞右參)
(政仍攝府事復與其季父敬提兵與茂七黨林拾得陳保戰不利死之贈按察使錄一子主簿弘治)
(四年建守劉璵奏請立祠祀之)
張海海(兩浙名賢錄一名文淵建德人洪武初編伍營州調開平永樂十七年從興安伯徐亨備)
(邊俘於沙漠北主竒之欲妻以女懇辭與之官不受因入貢人至京附奏密情十四事朝廷嘉之頒)
(旨開豁原籍仍免差徭次年得古璽欲南遁適追騎甚迫乃摹篆於裙幅間投璽於水至則真跡爛)
(然馳獻召對便殿賜五品服錦衣衞千戸懇乞歸田海海在外十五年時比之蘇武)
俞鑑(湯斌俞鑑傳字元器桐廬人正統壬戌進士授兵部職方主事車駕北征郎中胡寧當從行以)
(病求代鑑慷慨許行或曰公家遠子幼奈何輕身耶鑑厲聲曰此豈臣子言身家時乎因撫二子摩)
(其頂曰若等自成人我不能顧矣時尚書鄺埜知其賢軍事多與之謀鑑曰惟有力勸上班師耳至)
(上木遇難而死)
徐資節(舊浙江通志建德人父戌貴州正統間邊事告急分閫者置資節幕下一日問軍行進退)
(對曰是有伏不可遽犯督師忽其言弗用卒犯之不利而資節以死殉)
汪喬年(余國禎汪喬年行略字歲星遂安人天啓壬戌進士授主事歷陞河東兵備晉大參長臬)
(臺值大祲積穀平糶全活以億訃特簡陜撫咨勅未至聞闖賊將窺關即日赴商雒與士卒露處設)
(險堵擊寇知有備不進未旬日而獻賊又逼鄖西亟移駐山陽截遏之總督傅宗龍全軍覆沒廷推)
(喬年代之檄調固原臨洮及團練總帥賀人龍三鎮兵圖進取令發逆闖祖塋得一蛇斬以殉壬午)
(賊圍左師於郾老砦屯襄城喬年計搗其巢賊舍左師統數十萬衆逆戰賀師未陣先逸諸軍遂潰)
(喬年曰此吾死所也帥標兵千餘保襄城城無守具賊砲矢如雨圍七晝夜城中火藥矢石皆盡援)
(兵不至城陷喬年握佩刀巷戰被創自刎不死賊縛詣韓家莊大罵不屈割其耳目乃死民感其忠)
(潛瘞莊後撫按具題遣官護櫬還里)
張連曜(舊浙江通志字景明建德人薦賢良方正授巴州同知崇禎十四年張獻忠圍巴城踰月)
(連曜督兵民晝夜死守知城將陷自製一寢衣謂其下曰我死爾以此覓我屍耳城陷被執大罵不)
(屈賊磔殺之賊退果以衣得屍事聞贈奉訓大夫)
邵子灼(舊浙江通志字季可建德人崇禎四年歲貢授永嘉訓導擢河南郟縣知縣張獻忠等環)
(攻郟縣子灼督兵死守度勢不能支整衣冠懷印綬曰此人臣致命之日也賊至不屈蹈刃死士民)
(立祠以祀)
張日新(舊浙江通志字心白建德人崇禎五年歲貢授宿松訓導陞齊東教諭日與諸生講藝習)
(騎射時渠寇安守夏者倡亂日新招之降遂與同守東邑崇禎十三年齊東被圍日新守北門率其)
(二子光尹光裔百計防禦城陷被執同子光裔死焉妻方氏聞訃奔死所有欲犯之者氏曰吾一門)
(忠烈豈容鼠輩汚我耶持七首自刎時稱三烈)
濮有宏(舊浙江通志分水人崇禎癸酉舉人授安陸知縣治為楚最流寇薄城竭力拒守闖獻二)
(賊合兵圍城力屈而陷夫婦幼女舉家一十九人同時殉難)
王元封(舊浙江通志建德人崇禎甲戌武進士授湖廣大圍山守備流寇犯境元封單騎入賊寨)
(擒殺數十人賊方造飯見元封後無援兵以湯糜潑之馬仆猶步殺數人而死)
國朝
翁旦(舊浙江通志字振周夀昌人通經史諳武略順治乙未武進士累授廣西參將會猺獞蠢動旦)
(挺身勦之慷慨先登深入重地被圍度不免引佩刀自剄)
温州府
唐
葉一源(葉適忠烈武義侯祠記字九江其先栝之松陽人大父格心徙永嘉因家焉一源幼有志)
(操能詩書習騎射時唐公李淵已克長安遂募兵千餘赴太原唐公悦之使與機密事及即帝位授)
(以福建道節度使貞觀二十二年太宗征高麗檄令副總管薛萬徹同往所向先登單騎陷陣斬首)
(二十餘級身巾流矢馳歸卒帝憫之為輟食詔所居之里建祠諡武義天后朝加封忠烈)
宋
薛良顯(宋史本傳字貴勤瑞安人崇寧二年進士累官為大宗正丞出為江東轉運使江寧軍校)
(周德作亂良顯聞變率衆與戰斬十餘級力不能勝死之)
丁仲修(宋史鞠嗣復傳仲修字敏之溫州人方臘黨俞道安陷樂清將渡江仲修帥鄉兵禦諸樂)
(灣鄉兵失據而散仲修以餘兵與戰力屈而死)
包汝諧(周行已包汝諧傳溫州人業儒事親孝宣和庚子方臘起睦州連陷杭歙婺諸郡至遂昌)
(郡守倅皆倉皇莫知計所出州學教授劉士英與館下生石礪謀禦賊糾集義士王三錫等二十八)
(人汝諧與焉白諸父老曰某等雖無官守然所食皆君食也可值時變而甘不義乎乃身先士卒先)
(後禦賊不下數十戰竟死於難事平立專祠賜忠孝扁)
張理(萬歷温州府志瑞安人宣和間寇至郡縱火延壩接橋理統兵為先鋒出城迎敵賊衆披靡俄)
(而橋陷溺死郡為立忠義廟祀之德祐間封忠惠侯)
周承已婁淵潘守真(温州府志承已字恭先行己弟淵字淵明守真字適)
(道皆永嘉人清溪寇渡樂灣將攻城統制郭仲荀遣裨將張理帥師迎敵承已等慨然請於郡以行)
(渡壩接橋賊鋒銳甚麾兵據橋為陣橋斷皆溺死德祐中理封節惠侯配享忠烈廟承已等三人皆)
(從祀於旁)
徐震(萬歷温州府志瑞安人宣和間睦寇至吹臺小嶺震率義兵捍衞賊衆勢盛力戰死之民為立)
(祠祀焉洪武初詔加忠訓郎)
吳叔沅(萬歷温州府志字雅宗瑞安人登嘉定第紹定三年知江山縣常山寇汪徐來二等犯邑)
(叔沅部兵戰沒贈朝奉大夫官其二子立廟賜額忠義)
黃友(宋史本傳字龍友平陽人登進士第調永嘉縣主簿攝華陰令方臘竊發友同諸將收復婺寇)
(復作友往諭之次浦江賊望風解去復單騎次武義一境貼然婺人圖像祀之通判澶州會金人敗)
(盟郭藥師以軍叛燕士響應友獨領數千人與戰躬冒矢石破裂脣齒欽宗即位召對問友脣齒狀)
(為之稱嘆進直徽猷閣制置司參謀官同种師中解太原圍友遣兵三千奪榆次得糧萬餘斛明日)
(大軍進榆次十里而止友急白師中地非利將三面受敵論不合友仰天嘆曰事去矣迨曉兵果四)
(合矢石如雨敵益以鐵騎士卒奔潰敵執友勒降友厲聲曰男兒死耳遂遇害帝書忠節傳家四字)
(旌其閭官其後八人)
陳夀孫(閩書瑞安人登寶祐第授台州教授會新郡守初視篆守丞相丁大全黨也謁廟日夀孫)
(揚言曰冉求聚斂孔聖鼓攻守黨丞相可升夫子之堂哉守聞解印去後直龍圖閣歷福建提刑入)
(覲與賈似道爭鹽法被劾歸里元兵至率市人禦之被執不屈死)
侯畐(宋史本傳樂清人以武舉授合浦尉寶祐五年通判海州兼河南府訃議官李崧夀據山東突)
(出漣泗畐鏖戰城下死之闔室遇害太學生言於朝即海州賜廟旌忠諡節毅仍立廟其鄉所著有)
(霜厓集)
潘方(宋史鍾李玉傳方平陽人寶祐四年進士調監慶元府市舶慶元降附方不屈赴水死)
陳元帥(萬歷温州府志逸其名宜中從子少負勇略拜議郎理宗時屢立戰功擢大元帥德祐中)
(伯顔入臨安將士解體宜中張世傑奉端宗及廣王昺由越州航海而南元帥扈從舟次金井灣得)
(暴疾謂左右曰吾世受宋恩生不能報死當為厲鬼殺賊遥向帝舟叩頭長慟而逝遂葬於姥嶺之)
(麓後屢著靈異其地立廟祀焉)
陳虞之(兩浙名賢錄字雲翁永嘉人登咸淳己丑第授揚州教授歷官廣王府記室參軍積階承)
(議郎元兵至溫虞之率子姪鄉人千餘登芙蓉巖誓以死守不降元兵攻巖累為所敗越二歲始下)
(乃盡以家貲投巖隙中遂自刎死子姪妻孥及鄉人死者八百餘人)
林逢龍林廷龍(宋史本傳逢龍字慶雲平陽人弟廷龍字雷發俱為太學生當理宗)
(末元兵入侵逢龍上書陳戰守計不報咸淳中同廷龍叩闕言事忤賈似道歸鄉里後逢龍又上封)
(事乞正似道誤國之罪宜急調兵解襄樊圍似道怒削其籍押還本貫乃屏跡居山德祐丙子元兵)
(至温州素聞逢龍名令軍校至山中索之遂被執驅迫登舟入城元兵欲用之逢龍攘臂怒罵曰我)
(宋書生也豈為汝用哉以腹觸其刃而死廷龍亦被執不屈同日遇害)
鮑叔廉(黃綰義烈記世家樂清宋末元兵下台州叔廉率宗族倡義兵結寨七十二據險揭旗溫)
(台之界曰台州雖降温州不願為之氓元將怒用茅畬牟氏導殺叔廉死之族無噍𩔖遺子約已方)
(五歲有家奴嚴敬翁李宗善抱匿陰溝至夜躋舍後山藏叢棘中拾山果食之兵去方下長有室生)
(五子鮑氏遂蕃)
王小觀(兩浙名賢錄瑞安人善槊每以忠義自許元兵至溫竟抵瑞安陶山小觀乃悉傾家財召)
(募勇敢者千餘人出陶山迎敵彼衆我寡退入小溪元兵追之力莫能當遂被執不降臨刑罵不絶)
(口而死)
劉黻(兩浙名賢錄字聲伯樂清人試入太學時丁大全為臺厲劾奏丞相董槐迫逐去國將奪其位)
(黻率同舍生伏闕上書言朝廷進退大臣須當以禮書上忤執政意送南安軍安置及大全貶黻還)
(太學歷官吏部尚書兼中書舍人以憂去江上師潰起黻為端明殿學士不赴及賈似道死陳宜中)
(謀擁二王由溫州入海以兵逆黻共政揮涕就道及羅浮憂憤卒其妻林氏舉家蹈海死)
葉儞祖(兩浙名賢錄字德平樂清人尚氣節辟史館編校晚年退居教授聞元兵渡江謂子弟曰)
(吾生為宋臣死為宋鬼即具衣冠望闕辭躍入所居楊樓水中)
元
孔昞(萬歷温州府志平陽人孔子五十六代孫至元三年任廣州增城縣烏石寨巡檢朱光卿反昞)
(捕之被殺贈從仕郎兖州判官䘏其家)
桂完澤(元史本傳永嘉人為平江路管軍鎮撫會賊攻昱嶺關行省令從征完澤勇於討賊凡再)
(戰關下皆勝尋又與賊鬭為所執其妻弟金德亦被擒皆反縛於樹臨以白刃脅之降完澤呼曰金)
(舅男子可死不可從賊德曰此言是因大罵賊怒剖二人之腹)
(謹按元史及嘉靖通志俱以完澤作桂姓而萬歷府志及舊浙江通志作季姓恐非是)
彭庭堅(元史本傳瑞安人至正四年進士授承事郎同知沂州以平反獄囚忤上官意遂棄去十)
(年以建寧路崇安縣尹起陞同知建寧路總管府事江西寇熾庭堅率兵復建陽平浦城十二年攝)
(僉都元帥府事攻邵武寇追斬渠兇邵武悉平陞同知福建道宣慰使司副都元帥鎮邵武寇陷建)
(寧庭堅統兵復建寧縣浙江行省檄庭堅節制建寧邵武二郡諸軍十四年盜侵政和松溪江南行)
(臺中丞吳鐸督軍建寧檄庭堅至時鎮撫萬戸岳煥隸麾下素悍縱卒為暴庭堅欲繩以法煥懼使)
(部卒乘其不備詐為賊兵突入交鋒衆皆潰庭堅獨留不去遂遇害民哀泣如喪父母立祠像御史)
(余觀上其事贈中奉大夫福建道宣慰使都元帥封忠愍侯)
張庸(元史保賽音布哈傳庸字存中溫州人精太乙數會世亂以策干經略使李國鳳承制授庸福)
(建行省員外郎治兵杉關頃之計事赴京師因進太乙數圖順帝喜之擢秘書少監命庸團結房山)
(除刑部尚書仍領團結會諸寨既降庸守駱駝谷遣從事段禎請援於擴廓帖木兒不報庸獨堅守)
(拒戰衆將潰庸無去志已而寨民李世傑執庸出降以見主將庸不屈被殺)
周誠德(萬歷温州府志平陽人方明善據温州城屢侵平陽誠德時為樞密判官敗之香山又敗)
(之徐洋累官浙東道副都元帥明善深畏之乃賂遺麾下使伺於内遂被執大罵不屈明善趣左右)
(刳其皮誠德曰雖虀粉我猶愈從爾苟活況刳皮乎尋遇害既死猶屹立兄嗣德由浙東帥府同知)
(屢以平寇功陞中奉大夫浙江行省參知政事亦為明善所執囚於鄞)
張文貞(嘉靖浙江通志字元之瑞安人至正間禦方國珍獲功為三尖巡檢陞瑞安州判栝寇吳)
(成士寇陶山文貞率鄉兵守天門關賊從間道至關陷文貞與弟德及姪力戰皆死里人立祠祀之)
明
卓敬(劉球忠貞傳字惟恭瑞安人性至孝讀書寶香山時年十五晨昏之禮雖遠不廢會夜歸值大)
(風雨昏冥不知所之得一兕牛憑之而歸發門乃一黑虎也時以為孝感所致登洪武戊辰進士除)
(給事中時國初制度初立典章未備諸王服飾僭踰敬乘間白上益見器重陞戸部侍郎建文登極)
(時太宗已封燕敬密奏乘其不意請徙封之疏入召見曰卿何得出此言燕王骨肉至親卿雖慮事)
(深長其謀當不及此敬叩首曰陛下以燕王為至親楊廣之於隋文不尤親乎帝默然事竟寢太宗)
(南下敬被執首責以不迎乘輿之罪敬厲聲曰先帝若依敬言殿下豈得至此帝怒欲殺之而憐其)
(才命中臣諷之降敬曰吾恨不得請上方斬馬劍死得見先帝於地下耳帝憐其誠猶欲生之姚廣)
(孝不可帝意遂決命斬之夷三族臨刑從容嘆曰國家養兵三十年一旦變生略無措置敬死有餘)
(罪但恨不為兵官得少行其志耳神色凛然經日如生敬博學多能雖天文律歷地理兵刑靡不各)
(造其奥尤邃性理有遺書十卷發明周子通書邵子經世之學詩文五十卷沒入之日惟書畫數軸)
(爾)
鄭士達(萬歷温州府志字達世瑞安人洪武二十六年以貢任肥鄉訓導靖難師南下徇廣平有)
(議迎附者達毅然曰我儒官也若隨風效順謂綱常何激守臣相與堅壁以守不克棄官歸永樂三)
(年詔逮諸逆命者達竟坐戍右屯衞聞命慷慨而行歿於戍所)
黃養正(萬歷溫州府志名蒙以字行瑞安人國子學正潮光子永樂中授中書舍人累官太常少)
(卿性端謹博學工詩文宣宗甚愛之南還時執手賦詩以别正統己巳之變先事陳言弗從及扈駕)
(土木也先衝逼行營驚怖養正獨毅然衞護無所畏避至駕北狩死之天順初追贈太常卿錄其子)
(一人世襲錦衣百戸)
鮑輝(湯斌鮑輝傳字淑大平陽人宣德癸丑進士授工科給事中改刑科上言有司抑配鹽商斂怨)
(於上州縣官考滿夤緣保留宜禁止之畿輔山陜飢請命大臣亟賑之寬其徭役正統間海内久安)
(武事漸弛上言奸宄之伏恆於承平時天下都司衞所官溺於晏安器具不修軍士靡恤冒支糧餉)
(規避徵發比者延平寇起朝命兩都司調軍征進遷延旬月及臨陣輒復畏縮乞敕兵部議下巡按)
(及清軍御史會同都司官大加簡閱推擇公忠智勇者為之將領庶武備可飭朝廷是其言下所司)
(行之車駕北征輝督右掖軍紀戰功師潰土木死焉)
江德歸(舊浙江通志字君夀泰順人正統時山寇剽掠首倡義兵率鄉民禦之遇害子佛保年十)
(八矢志復讐尚書孫原貞領大軍至收置幕府命統所部殲之寇平授贊畫)
王沛(温州府志字子大澈季弟少業儒棄去精醫術授益府良醫倜儻尚氣節嘉靖壬子倭亂沛謀)
(諸鄉族集兵為守寇被創逸去戊午復至勢張甚沛率鄉兵禦之遇害贈太僕寺丞立祠祀之賜額)
(愍忠錄其子叔本國學生)
王德(兩浙名賢錄字汝修永嘉人弱冠成進士授東昌府推官擢給事中即勸上簡内閣輔臣失執)
(政意上方略十餘事稱旨出募兵山東為諸道最會新太宰上事德投刺少殺其禮太宰以為強項)
(而惡之遂承執政旨出德為廣東按察司僉事數選練驍銳以軍法約束之身入諸徭寨所殺捕過)
(當後歸適倭亂從其宗人豪散資財募兵為廬井捍嘗一再敗之最後失其豪奮厲益前而郡援不)
(至遂敗猶手殺數人罵賊以死贈太僕少卿賜祠祭額曰愍忠官其子錦衣百戸)
趙連(侯一元烈士傳樂清人嘉靖壬子倭寇海上連聞難持梃出擊連仆數賊遂突入其陣意氣彌)
(厲一賊出於厠鏦連以矛傷腋悶絶輿歸猶呼其左右曰賊可擊也盍掖我以起行數百步距踴高)
(岸困頓乃還且死家人環而哭之連張目曰勿哭人百年會有一死吾有以死矣語畢乃絶)
林田(温州府志字舜耕泰順庠生嘉靖己未倭入寇至雅洋將抵縣田率鄉兵禦於排嶺賊掩至整)
(兵力戰而死贈州同知建祠立祀)
李大韶(温州府志字舜廷樂清人設教平陽從學者衆因家焉天啓己丑歲貢考授通判憤魏璫)
(之横與蔡廣叩閽上書璫怒逮蔡論斬大韶繋獄而卒子應寮奔訃扶櫬歸至濟河舟覆以索自縛)
(與柩相聯飄流數十里得援若有掖之者既而大韶妻楊氏病應寮刲股以進弟應官爇臂籲天刺)
(指血和藥尋愈應官妻吳氏死於節一門以忠孝節烈稱)
章一㷆(温州府志字陟瞻樂清人天啓選貢授湖廣耒陽知縣性公直不容於時解綬歸居鄉恂)
(謹稱長者會寇亂焚其廬且脅之去一㷆以死自誓奔赤城題詩太平門外沈河而死)
林宗椿(舊浙江通志字君靈泰順庠生崇禎十二年山寇竊發劫縣之仙居屯三日不去宗椿率)
(鄉兵直前連斬數級賊氣奪將遁宗椿欲盡殲之引賊至澗逼橋而陣橋壊失足橋下賊蜂刺之怒)
(罵不絶口遂死賊亦引去邑人立祠致祭)
鄒欽堯(温州府志字維則瑞安庠生徙居永康甲申闖變作書别其父自沈永寧江而死)
葉上高(温州府志字而栗永嘉人郡庠生負氣節聞闖賊陷京師失志佯狂以言語抵觸有司繫)
(獄會端陽賦詩有未吞蒲酒心先醉弗浴蘭湯骨已香之句遂仰藥而卒)
王瑞栴(舊浙江通志字廷馝永嘉人天啓進士兩任河間蘇州推官皆以剛直著聲晉樞曹郎以)
(邊才簡授鄖襄兵備張獻忠受創於左良玉奔穀城乞撫當事皆為所愚瑞栴獨條賊宜勦與可勦)
(狀及勢不可阻乃條解散歸農隨征三欵乘城治兵防禦益力賊畏忌不敢動會丁内艱歸悉如所)
(料明末避亂山中已而沐浴辭廟賦絶命詞投繯而卒)
國朝
曾三鳳(温州府志泰順人順治丙戌山寇焚劫鄉都各村立甲會勦三鳳率鄉兵禦之賊勢張甚)
(奮身殺敵死之弟三重繼死弟三益又繼之一門忠義鄉人立祠祀焉)
侯贈祖(旌忠册樂清人康熙十五年閩亂偽帥某謀襲寧波贈祖偵知之以告知縣盛應宗令密)
(祥報郡為賊邏者所獲賊恚甚殺於市)
處州府
宋
祝汝秩(括蒼彙紀字君禮麗水人宣和中方臘起睦州寇諸郡汝秩詣闕上書乞為討賊先鋒補)
(承信郎即領兵解郭太尉圍破仇道人洞至台州復捕臘餘黨為賊所害)
趙育才(括蒼彙紀遂昌人政和中為武學生膂力絶倫方臘叛育才與鄧熹父子集趫壯相犄角)
(邑人恃以不亂時松陽羣盜侵掠及邑乃率所部格於孟山前賊勢張甚手射殺數輩死於礧下)
祝公明(宋史王士言傳公明麗水人為太原府盂縣主簿靖康間金人犯河東令棄官去公明攝)
(縣事率保甲入援圍守踰年城陷不屈死子唐為陶州司戸中原失守唐亦死官所建炎中贈公明)
(承事郎)
姜綬(宋史本傳麗水人金人再犯京師朝廷募勇士齎蠟書往南京總管司調兵赴援綬以忠翊郎)
(應募乃刲股藏書縋下南壁為邏騎所獲厲聲叱罵遂被害建炎中官其子特立承信郎)
劉倚友(兩浙名賢錄字夢澤青田人政和進士宰開封有聲靖康初金人犯闕受檄為東壁彈劾)
(官登城按視為金人所獲脅使降罵不絶口死之)
吳樞(兩浙名賢錄慶元人政和進士靖康初詔募人使金者樞毅然請行既至惟長揖不拜金人欲)
(烹之鼎油方沸樞攝衣從之顔色無少變金主壯其節遣還)
何紱(括蒼彙紀字叔章麗水人靖康初金人犯汴詔募義勇紱率土豪百人應募補進義副尉至潁)
(上縣三合戰馬奔為柘木所支遂陷陣)
祝永之(括蒼彙紀字樗年麗水人以世賞授和州尉靖康初金人入和州守令俱遁永之獨部鄉)
(民城守盡室被害州人乃推永之為守後知滁州)
詹友(括蒼彙紀縉雲人以父適廕知雍州靖康中金人犯汴友從北狩金授以官不就死之)
吳安國(宋史崔縱傳安國字鎮卿處州人太學進士累遷考功郎官以太常少卿使金值金人渝)
(盟拘留脅服之安國毅然正色曰我首可得我節不可奪惟知竭誠死王事王命焉敢辱金人不敢)
(犯遣還後知袁州卒)
周格(萬歷杭州府志處州人直秘閣浙西提刑建炎元年討叛卒陳通與子肇丕俱遇害高宗嘉其)
(節贈官敕葬)
龔楫(宋史本傳字濟道遂昌人兵部侍郎原之孫建炎初聞金人陷郡縣輒憤恚不食兀术據和州)
(以偏師萬人築堡新塘遏絶濡須之路楫率家僮襲之鄉里從者三千餘人獲千戸二繫累者數百)
(人輜重稱是金兵大至乃取道圩上金騎兵據其衝不得前衆多赴水死楫麾其衆曰今日鬭死亦)
(足稱義士自棄溝瀆無益也戰敗為金人所獲猶挺劒刺其一人罵不絶口金人臠割之)
章雲就(嘉靖浙江通志麗水人建炎四年潰兵宫儀破婺州將逼郡境州將梁頤吉募能說賊者)
(雲就應命往遇賊於荆坑喻以禍福賊許諾與俱至城下會官軍掩襲賊以為賣已殺之)
張漳(括蒼彙紀龍泉人紹興初以秉義郎充金國通問副使金人脅以拜跪正使唯唯漳獨不屈遂)
(遇害上嘉其忠節官其子越為保義郎)
朱光(兩浙名賢錄字不塵麗水人紹定三年進士尉襄陽攝均州錄事端平丙申均倅王用吉以城)
(叛光諭之不從責之又不從遂死於難贈通直郎官一子)
鮑廉(括蒼彙紀侍郎鮑度兄知臨江軍守城而死)
梅寬夫(括蒼彙紀字伯大縉雲人調慈谿尉德祐初攝知縣事率義勇應文天祥至常州戰死嘗)
(師滕璘得考亭之學所著裕堂講義刻於鄉校)
柳味道(兩浙名賢錄雲和人好讀書每以節義自持時有寇柳機察作逆逼味道為主堅誓不從)
(寇怒縊於松以脅之味道從容口占一詩曰國破家亦破年窮命亦窮浮雲諸逆賊送我上青松竟)
(縊死松下)
林融(兩浙名賢錄青田人仕宋為提刑痛宋社淪亡潛歸九都牙陽起兵興復兵敗被擒送燕世祖)
(義而釋之融歸復起兵元遣參政高興來禦力屈死之)
元
徐伯龍(崇禎處州府志青田人至正甲午賊起總管官王某將兵抵南田怯不敢進伯龍詣軍門)
(請以身先官軍殺賊總管官授以松陽縣尉牒明日大戰自旦達暮數十合兵勢少却伯龍直前斬)
(數十首為賊衆所殺其妻夏氏以貞節聞)
洪度(崇禎處州府志字克明青田人至正間由儒士授温州竹木場提舉時方國珍寇温州度欲往)
(行省請計未行匿於蘿峯下國珍獲之罵不絶口引刀自刎)
張進九(兩浙名賢錄青田人世業農敦樸有至行至正乙未八都盜起進九被縛使前誘衆降進)
(九怒呼曰諸人速來殺此八都賊賊加刃於頸令如已言卒不屈竟被殺)
王毅(宋濂王毅傳字剛叔自號木訥其先自琅瑯徙居處之龍泉毅六歲知書以躬行實踐為教發)
(明本心之學至正中荆襄兵起直犯縣南鄙毅畫八策贊將軍石抹宜孫破之未幾盜發青田揚言)
(來攻縣長吏寶忽丁遁盜遂深入焚官舍剽掠至雞犬毅召門人章溢部勒鄉民為兵逐殺之俄部)
(使者下令正丁罪丁恚集惡少據險阻以方命首害毅於家栝蒼彙紀毅讀朱子書慨然以師道自)
(仕一時遊其門者章溢胡深徐操李汶等為國元勲有木訥集行世)
明
葉琛(嘉靖浙江通志字景淵麗水人博學多才與劉基章溢齊名明太祖遣使以幣聘之與基溢宋)
(濓四人同至金陵上顧左司郎中陶安問曰四人何如安對曰臣謀略不及劉基學問不及宋濓治)
(民之才不及章溢葉琛擢琛為營田僉事壬寅正月上帥師至龍興守臣祝宗康泰以城降改龍興)
(為洪都府以琛知府事既而宗泰據洪都叛琛迎戰死之追封南陽郡侯命有司立廟城中歲時祭)
(之)
胡深(王褘胡深行述字仲淵龍泉人少好學於書無所不讀上遣胡大海取處州軍入城深挺身見)
(大海而四縣得不受兵上素聞其名召至南京擢中書省左司員外郎命總制處州已而浙西將李)
(伯貞大舉入寇城堅不可攻乃引去温州方明善取平陽深出偏師勝之并復瑞安所侵地而親統)
(大軍攻溫州明善勢蹙與其叔國珍議歲貢有旨俾班師乃入覲除王府參軍仍總制處州乙巳福)
(建陳友定寇邊深往征之破其二栅友定怒盡率精銳來圍深突陣與戰馬蹶被執友定甚相禮待)
(深因具道主上神聖援竇融故事以感動之會元使至督迫遂遇害上遣官即其家祭之追封縉雲)
(郡伯子楨為宣武將軍僉處衞指揮司事)
厲子温(兩浙名賢錄責田人明初以明經擢監察御史糾劾不避權要洪武癸丑命踏湖州水荒)
(以實復命上曰前使者曰無爾獨曰有何也對曰天知地知臣知君獨不知上忿其言不遜斬之後)
(果如其言因罪前使者而御書於午門曰豪傑御史厲子温)
章存道(名山藏龍泉人溢之子溢退處匡山屬存道保障州里胡大海克處州太祖久聞溢名與)
(劉基宋濓並使聘之存道亦以數擊却陳友定有戰功授處州翼元帥副使以功授處州指揮副使)
(從征秦隴取興元留守之擊敗蜀將吳友仁再守平陽轉左衞指揮同知從湯和北征哈噋不刺營)
(戰失利死)
季珍(括蒼彙紀青田人性驍勇元末寇掠郡邑珍率衆禦敵於邑西自旦至暮斬獲無算援兵不及)
(遂遇害詔贈臘源寨巡檢)
劉璟(吾學編字仲璟基子喜談兵究韜略甌賊葉丁香叛延安侯唐勝宗討之決策於璟破賊還薦)
(璟才略上喜曰璟真伯温子矣金書除奸敵佞四字於鐵簡賜之命曰百官不法持此糾正會谷王)
(封宣德府授谷府長史并敕提調肅遼慶寧燕趙六王府事璟常至燕文皇與奕璟勝文皇曰卿獨)
(不少讓我耶璟正色曰可讓處璟不敢不讓不可讓處璟不敢讓靖難兵起璟馳還京獻十六策不)
(聽令參李景隆軍事景隆又不聽景隆戰敗璟夜半渡蘆溝河冰陷馬斃璟跳岸冒雪走良鄉裂趾)
(跛行三十里璟子貊自大同赴難越良鄉至涿州遇璟翼璟上馬奔還家養疾建文二年璟輿疾赴)
(闕進聞見錄千萬言又不聽令璟還家待用明年六月建文遜位璟稱疾不起法官論璟逃叛逮至)
(京見上猶稱殿下下詔獄自經死法官希旨緣坐其家上不許得歸葬嘉靖乙酉提學副使萬潮肖)
(像配享文成祠)
葉希賢(嘉靖浙江通志一名雲松陽人洪武中舉賢良任御史壬午之變家人驚潰相失疑其已)
(死乃發喪以衣冠歸葬希賢實從亡在外𨼆姓名削髮為僧好事者為建刹於蜀之重慶松栢灘以)
(居之朝夕誦經呪其徒諦聽之則易之乾卦也或時放舟中流朗誦楚詞投之水而哭焉號雪庵和)
(尚時有補鍋匠者不知何許人亦毁形韜迹往來隆安里間竟佯狂以死盖葉之僚友同出亡者)
劉原熊(括蒼彙紀松陽人父維賢捐資倡築獨山百仞堰建永安橋置澄川渡立祭田正統間陶)
(得義等倡亂男女多避難於横山寨寨近澄川守寨者素聞原熊剛毅各捐簪珥求為禦護原熊却)
(之曰賊因財而致亂子復因亂而受財相去幾何即椎牛注酒搆集鄉人會盟於社原熊執殳前戰)
(賊懼退居城北次日忽乘機劫寨原熊又力戰於野斬賊魁四級陣亡鄉人哀之祀於社)
項民彝(括蒼彙紀字善恢松陽人狀貌修偉以明經授監察御史上以皇太孫英明欲特授歷服)
(民彝抗疏諫上怒罷朝時天大雪民彝俯伏不敢起上入宫復取其疏讀之感悟命宦官搜於雪消)
(陷處得之四肢已僵敕光禄寺調護尋以疾終上一日問侍臣曰何久不見長御史對曰已死矣嘆)
(息久之)
時誌(括蒼彙紀遂昌人正統間礦賊攻縣治誌兄哲散金募兵率誌邀擊於麻車嶺誌死之哲力戰)
(却賊郡司上其功授馬步司巡檢)
葉德良(崇禎處州府志字克復遂昌人由吏員任莆田縣丞嘉靖中倭寇福建時知縣簿尉棄城)
(走獨德良堅守旬日力竭城陷死之贈太僕寺丞廕一子入監)
吳南明(慶元縣志字君治崇禎間任湖廣黃岡丞時流賊數十萬所過郡縣盡破適縣缺令人勸)
(之去南明曰吾職雖卑忠義則一遂率兵民固守月餘糧盡城陷被執不屈賊怒割其鼻并兩耳愈)
(不屈截其左手血悶死賊退半日復甦歸家二年卒)
詹嘉言(松陽縣志字心聲少以忠義自許訓導象山流寇洊警與令分陴共守屢出竒訃佐令平)
(寇手著墨守書及海外篇轉蒼溪教諭流賊破隣封忽雨集城圮難守嘉言遣子瑗懷印出間道賊)
(至誘逼之不為動正辭詈賊死贈國子助教建祠於學之舊基)
程必進(松陽縣志號景雲以拔貢除贛州訓導城失守遂冠帶南向拜赴水死子矩泣曰父死忠)
(子烏可不死孝次日亦死)
國朝
吳詔功吳夀男(舊浙江通志慶元入康熙十四年耿逆陷慶元從吳陳仁起義兵死)
(旨優難奉詔功子顯宗夀男子嬰捷俱千總䘏廕)
周茂覺(山西名宦册浙江人順治初任垣曲縣典史姜逆之亂死於城守)
王之佐(山西名宦册浙江人順治二年任臨縣典史城陷知縣張耀祖死之之佐領民兵急趨上)
(趙寨誓擒渠魁以圖恢復力不支為賊所獲罵賊死)
徐士鶚(山西名宦册浙江人順治六年任大寧縣典史姜逆之亂城破死之妻子亦偕死)
戴真學(福建名宦册浙江人順治三年隨征入閩授漳平令邑在萬山中寇四起且撫且禦寇不)
(能犯五年賊王鎬等擁衆萬餘逼城下六月城潰方夜半真學出巡見勢不支急歸手刃其妻出戰)
(為賊所殺)
錢嘉倫(福建名宦册浙江人舉人順治三年知順昌縣土寇蠭起悉力禦之城陷投繯死)
鮑之竒(廣東名宦册浙江人順治七年以明經知恩平縣縣先為賊據遂即任於凹頭村之竒屢)
(謀入城五團民遮道泣留不聽一日單騎詣之宣布恩德賑恤窮黎民皆感悦賊憚其得民令黨何)
(國佐殺之死之日血漂於地鼠食之皆自斃國佐忽發狂死)
(謹按周茂覺以下六人皆各省移咨新志所載册内止開浙江人未詳何府縣屬而皆為國捐軀者)
(自不容泯没故統載於十一屬之後)
浙江通志卷一百六十六
