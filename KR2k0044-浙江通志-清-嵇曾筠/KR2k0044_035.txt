浙江通志卷三十六
關梁(四)
紹興府(山隂會稽二縣附郭)
府橋寳慶會稽續志在鎮東軍門外蓬萊舘前舊
以磚甃不能堅久守汪綱盡易以石闌干華表加
飾艧焉橋既寬廣翕然成市遂為雄觀
拜王橋嘉靖浙江通志在府西獅子街唐末錢鏐
平董昌郡人拜謁於此至朱梁時封吳越王故橋
以拜王名萬歷紹興府志又名登瀛橋
國朝康熙二十八年知府李鐸重修更名豐樂橋
王儀橋山隂縣志在縣南一里
大夫橋玉壺冰張志和築室越州東郭陳少游表
其居曰元真坊先是門阻流水無梁少游為構之
號大夫橋
清道橋於越新編在府東二里軒亭南山隂接界
百貨會集
鯉魚橋山隂縣志在縣北二里許宋時浙東貢院
故址
弘濟橋嘉靖山隂縣志在火珠山下本名火珠橋
嘉靖間郡守南大吉名寳珠橋後守湯紹恩重修
改今名
光相橋山隂縣志在縣北三里許
北海橋於越新編在府西北二里俗傳唐李邕寓
居之地弘治紹興府志元至正間義士余清建
謝公橋嘉泰會稽志在新河坊以太守謝公所置
故名
國朝康熙二十四年重修
江橋明一統志在府城内西北太平寰宇記宋江
彪所居之地因名
斜橋弘治紹興府志在府治東北其下多客邸舟
楫往來所集
狀元橋萬歷紹興府志在府東南四里宋詹騤所
居里也
題扇橋紹興府志在蕺山之南紫桃軒又綴右軍
為蕺山老姥書扇今紹興郡城有題扇橋(晉書王羲之傳)
(嘗在蕺山見一老嫗持六角竹扇賣之羲之書其扇各五字姥初有愠色因謂姥曰但言是王右軍)
(書以求百錢姥如其言人競買之他日姥又持扇來羲之笑而不答)
草貎橋萬歷紹興府志在府東北嘉泰志云舊傳
此地在州城外俗謂征税之所為貌
大雲橋山隂縣志在縣東南四里
國朝康熙五十年重建
都亭橋嘉泰會稽志在城東禮遜坊越絶云秦始
皇東遊之會稽以甲戌舍都亭都亭之名始此
鏡水橋於越新編在府東四里宋趙處士仲微所
居
探花橋山隂縣志在縣東北五里會稽縣志傍有
小橋曰田家橋
鍾離橋弘治紹興府志在城東漢鍾離意所居
大善橋山隂縣志在縣東北二里有大善寺故名
廣寧橋於越新編在都泗門内明隆慶中漸圯華
嚴寺僧性賢重修(嘉泰會稽志漕河至此頗廣民居鮮少獨士人數家在焉紹興)
(中鄉先生韓有功復禹為士子領䄂暑夜與諸生納凉橋上有功没朱襲封亢宗追懷風度作詩云)
(河梁風月故時秋不見先生曳杖遊萬疊遠青愁對起一川漲綠淚爭流蓋橋上正見城南諸山也)
鄉橋萬歷紹興府志在縣治東北俗謂朱買臣還
鄉故名會稽縣志又名香橋陸放翁種梅於此故
名其旁尚存梅園衕至元時勞義士新之隆慶間
錢守愚重修
國朝康熙八年陳伯嘉重修
望花橋紹興府志在府學前嘉泰志云其地多藝
花為業蓋宋時然
春波橋寳慶會稽續志在縣東南五里千秋鴻禧
觀前賀知章詩云離别家鄉歲月多近來人事半
消磨惟有門前鑑湖水春風不改舊時波故取此
名橋會稽縣志羅漢橋本名春波橋
柳橋紹興府志在府東南三里明王毓蓍殉節處
有碑
山隂縣(城外關梁)
杜浦橋於越新編在府城西北十五里嘉泰會稽
志自此而南煙水無際鷗鷺翔集過三山遂自湖
桑埭入鏡湖
文應橋弘治紹興府志在縣北一十里昌安門外
舊傳朱買臣讀書於此鄉人為之立祠於橋側買
臣封文應侯故名
虹橋嘉靖山隂縣志在縣北十里宋理宗少時浴
於此故又名浴龍橋
魯墟橋嘉泰會稽志在縣西北一十三里南為漕
河北抵水鄉如三山吉澤南莊之屬又北復為漕
河漕河之北復為水鄉渺然抵海謂之九水鄉宋
曾文清詩淡跨水鄉勝謂不減吳松即此是也
西跨湖橋山隂縣志去縣西南五里鏡湖上南通
離渚路
亭山橋於越新編在府城南十五里近鏡湖諸溪
之水滙焉
蘭亭橋輿地紀勝在山隂晉王右軍修禊處橋下
水聲晝夜不絶有含暉亭(吳奎題蘭亭橋詩秦望竒峯北天章古寺東石)
(橋跨驚瀨雪屋麗層穹)
國朝康熙三十五年重建
高橋山隂縣志去縣西北二十五里運河塘上橋
最高故名
柯橋嘉泰會稽志在縣西北三十里伏滔長笛賦
序云蔡邕避難江南宿柯亭舘取屋椽為笛注柯
亭在會稽郡(胡曾柯亭詩一宿柯亭月滿天笛亡人去事空傳中郎在世無甄别爭得)
(名垂爾許年)
涵清橋弘治紹興府志在縣西小步里永樂中里
人張季能建
錢清浮橋紹興府志在府城西北六十三里舊以
木柵為浮橋(王禕錢清江浮橋記錢清江古名浦陽江其地控驛道舊有浮橋蓋比舟)
(爲梁以濟不通而近歲廢不治至正十七年秋寧夏吳君以憲臺行軍都鎮撫分鎮蕭山山隂兩縣)
(覩橋之廢慨然嘆曰是不亦有司之缺失歟亟命裒民戸之義助并公帑之羡儲計其物力度程而)
(新作之凡為舟十有二上架板庋相屬以為梁其長三百有六十尺廣十有七尺聫之以鐡絙絙如)
(橋之長而維其兩端於南北隄使舟常比而梁常屬與波濤相上下雖水湍悍而往來者固無虞人)
(莫不以為利也橋成書其事於石)明弘治八年邑人周廷澤建
夏履橋弘治紹興府志在縣西八十里世傳夏禹
遺履於此吳越春秋遺履不顧即此
金仙橋山隂縣志在縣西六十五里明因寺之旁
宋祁國公杜衍所建
高公橋山隂縣志在天樂鄉
國朝康熙十五年閩逆煽亂大兵進勦集天樂浮橋知
縣高登先供應軍需為水所溺衆救獲甦居民建
橋以登先誠於為民稱高公橋
三江渡山隂縣志去縣東北三十三里明知府湯
紹恩改建新閘
荷湖渡山隂縣志去縣北三十三里在璜山東大
峯山南上通扁拖甲蓬二閘下接三江新閘俗訛
濠湖
前梅渡弘治紹興府志在縣西六十里錢清江上
流南通諸暨北通蕭山濱江之民造舟以渡
會稽縣(城外關梁)
東關會稽縣志在縣東六十里
靈汜橋水經注城東郭外有靈汜水甚深舊傳下
有地道通於震澤嘉泰會稽志在縣東二里石橋
二相去各十步吳越春秋勾踐領功於靈汜漢書
山隂有靈文園此園之橋也汜一作圯俗呼為靈
橋(李紳靈汜橋詩靈汜橋邊多感傷水分湖𣲖逹廻塘岸花前後聞幽鳥湖月高低映綠楊能促)
(歲華惟白髮巧乘風馬是春光何須化鶴歸華表却數凋零念越鄉)
三橋嘉泰會稽志在縣東南五里有橋三其中橋
有亭扁通濟今鏡湖分東西以此橋為限
渡東橋於越新編在東郭門外明會稽令羅相建
(陶望齡渡東橋記越郡隍水而城直東郭門者曰划船港厥浸尤廣南鎮平水上竈諸山之溪流皆)
(委焉三道注射湍悍難渡重以霖潦風雨舟每覆溺其南岸故有英濟侯廟涉者必禱以其嶮阻阨)
(危工鉅費繁梁之為亟而力最艱故謀舉輙輟豫章羅公來令茲邑臨流惻嗟從者忭起以萬歷二)
(十三年二月僝工再歲工畢跨水數百丈釃水十有八道樹石為兩棹楔表諸途凡市石傭力之貲)
(為白金八百五十一兩捐月俸三十兩餘出諸施者既成命曰渡東出其塗者謳誦歌舞相屬太史)
(氏望齡聞而采之為銘銘曰越國於澤厥阻在山言言崇墉峙其兩間澤流浩瀰山流蕩撼傾高助)
(深是曰坎坎涉者維何車舟馬檝如提千金載一棗葉陽侯甘人灑血滲牙盲風怒波淚齎紛拏旋)
(入深淵不可蹈些行惻道謀仁人是嗟仁人伊誰曰我羅父頭冰足春歴有年所靡枯不濡靡墜不)
(舉如雨膏萌如颷颺羽乃飭泮宫乃營京坻秩祀是嚴茀塗是治匹夫煩冤曰已溺之圖厥萬安易)
(此一危表正蚪移鞭驅石走雌蜺半舒青龍欲吼扶楯天行盤根地厚席過輿徒宵趨穉耉在昔州)
(使旌賢造廬梁水於門橋名與俱邦人稱焉東郭大夫厥壌維均惠濟則殊宜系公官若郎官湖宜)
(姓於公如鄭白渠又如迷人善逝所吁誰為津源西來衲徒我公之功異理同符嘉名渡東亶其然)
(乎)
洞亭橋嘉泰會稽志在縣東十五里陽明洞前架
小亭其上橋東數十步又有鬭牛觀山二橋入龍
瑞宫
雲門橋嘉泰會稽志在縣東南三十五里若耶溪
南旁有仙翁釣磯宋考功之問詩云鴈塔鶱金地
虹橋轉翠屏謂此
石橋雲門志略在雲門寺前舊有麗句亭架其上
(黃汝亨遊雲門記自秦望而下諸山泉並注於此流淙活活至冬不涸當水盛時飛瀉噴薄足與吾)
(杭靈隠迴龍橋相敵蘇舜欽送張行之詩五雲山下石橋邊六月溪風灑面寒今正炎天君獨往松)
(間尋我舊題看)
五雲橋於越新編在府城東二十六里舊跨溪今
在平陸(陸游五雲橋詩若耶此與鏡湖通縹緲飛橋跨半空陵谷變遷誰復識我來徙倚暮)
(烟中)
告成橋萬歷會稽縣志在禹祠西以禹治水告成
故名
萬安橋會稽縣志在六都樊江廣渡菴之南橋長
二十四洞
浪煖橋會稽縣志在雙溪港張神廟之左平水上
竈二溪之水合流於此向有木橋水稍漲即衝壊
明張賢臣捐資糾衆易以石名曰浪煖崇禎末山
隂謝籲重修
毛洋橋於越新編在府城東四十里又東為陶堰
曹娥渡紹興府志在府城東九十里絶江而過隔
岸為上虞(吳鑛曹娥渡詩渡頭帆落與雲平江上花開相映明兩岸人家通海嶼一川風)
(色送潮聲斷碑已没中郎篆古廟終存孝女名自恨經過皤客鬢愧將書劍負平生)
偁山渡會稽縣志在縣東北五十里
小江渡會稽縣志在縣東南一百里渡口有茶亭
守渡船
蕭山縣
漁臨關於越新編在縣東南十五里凡竹木自徽
處衢嚴往諸暨者泊臨浦抽分發寧紹者過義橋
等壩白鷺塘抽分紹興府志漁臨關有橋(互見𣙜税田惟)
(祐漁臨關橋記蕭山密邇省治西通衢婺徽嚴諸郡凡商販竹木簰筏自上江順流東下悉集蕭山)
(漁臨二浦故工部分司雖總設於杭而於蕭山漁臨則亦各置𣙜場焉縣之來蘇鄉地濱東小江名)
(單家堰而抽分厰在小江之西永樂間有木橋跨江以渡尋廢嘉靖壬辰工部主政薛公移水關於)
(此商民往來者尤衆公議建石橋未果而去民架木梁以渡而江闊水漫危險可畏今歲六月值工)
(部主政林公臨縣詢知民病遂决前議疊石為梁列五洞跨江東西以丈計者十餘肇工於七月十)
(九日迄工於十一月二十日)
(謹按紹興自漁臨關外山隂有錢清關漓渚關清潭關花街關三江關會稽有蒿陡關平水關餘姚)
(有陸浦關石堰關上虞有梁湖關今俱廢)
夢筆橋輿地紀勝在縣東北一里即江公所居處
也蕭山縣志齊建安中建(葉清臣修夢筆橋記浙江之東偏會稽為古郡)
(地方百里者八而蕭山居其一焉縣目伽藍者五而昭慶寺為甲焉夢筆橋者乃直寺門絶河流而)
(建之也初齊建安中左衛江公皈依法乘脱略塵境捨所居宅為大福田則斯橋之興與寺偕始其)
(賦名索義亦由此也自會昌流禍池臺起傾平之愴大中再造土木極文秀之華惟造舟之制曠日)
(不復物豈終否有時而興天聖紀號之二年冬十有二月隴西李君以廷尉評實宰是邑周爰井疆)
(鋪觀圖籍感釋子之能志惜江氏之寖微且懼褰裳厲深為斯民病漸帷涉難貽來者羞乃諭居僧)
(俾募信施三四佛之攸種咸植善根百千金之所宜悉歸寳塔府帑不費里旅不煩山林致木而叢)
(倚郢人運斤而風集經始不日而功用有成晴虹倚空而半環浮鼉跨波而欲渡雕楹矗而端聳鈎)
(楯繚而横絶肩摩轂擊控曳路而下馳飛艎鳴舸貫清流而直逝以材之豐美稽工之閒隙又作駐)
(節亭於橋之北涘艇子兩槳足以憩行者之勤虹霓一朵誠可免涉者之病是知創橋以表寺先賢)
(之遺懿益光由亭而視橋上人之用心兼至建一物而二美具故君子謂李君為能云華鎮夢筆橋)
(詩綠波照日情無奈碧草連天恨未消欲向夢中傳彩筆柳絲低拂曲欄橋)
(謹按夢筆橋以江寺而名文通捨宅為寺故橋謂之夢筆耳蕭山志刊誤云文通未嘗至越捨宅為)
(寺乃總持非文通也觀此則所稱夢筆者正屬附會且縣志於建橋歲曰建安中按建安為漢獻帝)
(紀元南齊無建安年號此誤之又誤者)
陳公橋於越新編在縣城東一里蕭山縣志明萬
歷四十四年邑令陳如松掘通雙河塍折運河水
使南注因建橋焉
惠濟橋弘治紹興府志在縣東北惠濟寺前一名
鳳堰橋
漲潘橋蕭山縣志刊誤在縣南十五里以潘水所
經得名
石橋蕭山縣志舊名浮橋明弘治七年山隂周廷
澤易之以石比海塘傾橋亦就隳守道楊一葵於
萬歷四十二年修塘而橋復建(陸游渡浮橋詩潮生抺沙岸雲薄漏)
(月明江頭曉色動鴉起人未行扶擕渡長橋仰視天宇清遙憐繫舟人聽我高屐聲冰鑑得少憩一)
(笑拄杖横澄漪弄清影微風吹宿酲湛然方寸間不受塵事攖寄語市朝人此樂未易名)
白鶴橋萬歷紹興府志在白鶴舖前東與山隂界
萬歷間施良貴修
惠政橋蕭山縣志元簿趙誠建(楊維楨魚浦新橋記至正十三年秋)
(八月蕭山縣魚浦新橋成浦之西北距浙江東南商旅提携樵蘇負荷者胥此乎道焉晨出暮返奔)
(渡拏舟不無蹴蹋覆溺之患縣主簿趙君來鎮於茲易舟而梁不三月而底於成長凡五百尺洞十)
(有五楹十有六隄其兩旁棧板欄翼亘其長吁昔無而今有剏實功之難也橋出没於潮汐之險又)
(難也事出於昔人之所難而得於今日之所易謂惠而知為政者非歟於是顔其橋為惠政銘曰江)
(水湯湯界浦之疆涉浦作渡民病於航趙君為政惠而有方誰為浦廣不可以梁維彼梁也四方之)
(光也德之長也民之不能忘也)
高遷橋蕭山縣志刊誤吳志曰孫策入都都人迎
於高遷十道志曰董襲見孫權於高遷今縣東北
有高遷橋
錢清方家橋寳慶會稽續志距縣西四十五里在
小江之西歲久斷圮守汪綱重修寧宗御舟經從
撤而復葺
西興渡方輿勝覽在縣西十二里本名西陵(水經注昔)
(范蠡築城於浙江之濱言可以固守謂之固陵今之西陵也)吳越王以非吉語
改西興紹興府志為吳越通津有官舟水工二十
四人其私舟姓名亦各隸於官有罹傾覆之患者
官以法治之(謝惠連西陵遇風詩行行道轉遠去去情彌遲昨發浦陽汭今宿浙江湄)
(臨津不得濟停楫阻風波積憤成疢痗無萱將如何周匡物西陵待渡詩萬里茫茫天塹遙秦皇底)
(事不安橋錢塘江上無船渡又阻西陵兩信潮)
諸暨縣
陽塘關諸暨縣志去縣五十里浦江縣界嶺下兩
山相逼唐宋置關於此元廢明崇禎癸未婺賊蔓
延復疊石置關今迹尚存
義津橋嘉泰會稽志在縣南二百步唐天寳中令
郭密之建
桂花橋弘治紹興府志在縣西二里即上湖橋
太平橋於越新編在縣東門外舊為浮梁諸暨縣
志唐大歷中建尋廢宋淳熙間修武郎壽康孫建
石橋日久圮元時即舊址建浮梁鐡纜維之明景
泰間邑令張鉞耆民駱季清等復建石橋又圮
國朝順治乙酉知縣劉士瑄重建
會義橋諸暨縣志縣南一十五里舊名黃白山橋
明隆慶中邑令梁子琦重建又名梁公橋當甌婺
萬山之衝橋遂傾圮萬歷庚子劉光復修建又圮
國朝康熙庚戌知縣蔡杓重建
千衕橋弘治紹興府志在縣北三十里居民于子
深造
楓橋弘治紹興府志在縣東北五十里唐時建宋
淳祐間重建石橋作亭其上(武衍楓橋道中詩路接官河柳脚斜蹇驢)
(衝暑憩田家雨餘天迥雲生葉日午風輕稻放花襏襫已懸黃犢睡桔橰不動綠楊遮老翁相見如)
(相識命坐繩床自析瓜李龏楓橋夜泊集古詩水闊風高日復斜鷺鷥繚繞入人家船頭繫箇松根)
(上霜葉紅於二月花)
干溪橋於越新編在縣東北六十二里相傳為干
吉所居(魏驥干溪橋記干溪橋去縣治六十里春夏之交滛潦泛溢萬山之水皆滙於溪故)
(橋常為所壊郡之貳守黃侯道經其地曰是橋要道也壊至此乎乃召其邑之義民駱某等告以其)
(由將興役適郡守洪侯來蒞郡事曰此吾之事也遂首出已俸為倡駱某等亦皆以資力為助召匠)
(需材肇工於成化五年之月日畢工於成化七年之月日洪侯名楷閩之莆田人黃侯名璧江右浮)
(梁人陸游過千溪橋詩南劍歸來席未温南行浩蕩信乾坤峯回内史曾游地竹暗仙人舊隠村白)
(髮孤翁鋤麥隴茜裙小婦闖籬門行行莫動鄉關念身似浮萍豈有根)
善感橋諸暨縣志在雙溪係浙東諸郡往來之衝
明萬歷三十二年王友艱於嗣故建隨得數子因
名善感
義士橋弘治紹興府志在縣西八十里里人陳志
寧創義於此故名
晩浦渡諸暨縣志晩浦東聯越郡西接蘇杭商賈
往來之所向有義渡久廢
國朝順治間有傅應麟者置船恐久復廢捐田五畝作
船夫工食又捐屋三間收税作修船之費義渡自
此永存矣
餘姚縣
澄清橋弘治紹興府志在縣東二百五十步近按
察司故名
黃橋嘉泰會稽志在縣西二百步紹興府志水經
注江水東逕黃橋下蓋黃昌宅橋也
明星橋弘治紹興府志在縣東南一里
江橋明一統志跨餘姚江上嘉靖餘姚縣志宋慶
歷間令謝景初用木跨江橋之尋壊崇寧五年邑
人莫若鼎復建建炎三年金兵焚之紹興初復建
淳熙五年壊七年復建咸淳三年壊其年復建德
祐二年張世傑焚之入元再建再壊其再建也蓋
浮橋云至順三年乃成石橋名曰通濟(韓性通濟橋記至順)
(三年餘姚通濟橋成按宋圖經姚江在餘姚縣南十步橋曰德惠建炎中廢縣令蘇忠規重建至淳)
(熙戊戌而壊司業王逨方里居捐貲以創歴歲百餘至咸淳而壊司業之孫王籍曾孫應龍復創建)
(焉易名虹橋建十年而燬縣令杜仲仁進王氏子孫而諭之曰此君先世義事也不可不勉於是應)
(龍即舊址經營其族人濤湘等相繼盡力至元二十年九月橋成未備獨欄楯縣尹夏把使邑人趙)
(孟嵩等助成之至延祐六年九月而壊有僧惠興言於官請作石橋為永久利州官許之經始有緒)
(而僧亡州判官牛彬恐遂廢弛命道士李道寧繼其後且捐己俸為倡而力董之會奉議大夫監州)
(拜珠奉議大夫李恭來知州事與同知州事特穆爾布哈賈策判官張志孝唐儁吏目陳天珏沈思)
(齊咸勸成之至是而石橋成名之曰通濟風帆浪楫停潮依汐鱗居通闤東西相屬橋之名遂冠東)
(浙非直一州偉觀而已州人疏其本末至山陰使性為之記)餘姚縣志明萬歷
九年南洞大圯邵陛修之
國朝康熙間又圮雍正七年總督(臣)李衛重修
戰場橋萬歷餘姚縣志在縣南四里宋宣和二年
睦宼犯境縣遣顧秀才徵所部鄉夫鑿壕龍泉山
後宼乃取道鳳亭欲自南門橋入越帥劉述古率
官軍迎戰於此敗其衆今訛為轉糧橋
客星橋寶慶會稽續志在縣東北一十五里陳山
舊有橋屢成屢壊淳熙十年僧清式改作甃
石翼以石欄極為堅壯里人以其在嚴子陵墓側因名
(孫應時客星橋記嚴先生吾餘姚人也邑東北十里有竒峯曰陳山是為先生墓乾道中故太師史)
(公鎮越始告縣表墓起精舍曰客星堂而為之田長吏以時奉嘗陳山臨大浦民橋其上善壊淳熙)
(十年僧清式大改作甃石如虹袤百有五十丈石欄翼之甚壯六年乃成里人相命亦曰客星橋將)
(使四方之士舟車之過焉者喜其名而相告也應時敢記其事於石且歌之曰山川之靈人為重輕)
(風土之佳人為晦明先生釣游有榮一州先生故丘云胡勿求陳山雄雄石梁崇崇斯名斯歌以諗)
(四方)於越新編在客星山北與安山並今呼為安山
橋萬歷餘姚縣志明嘉靖十六年壊十八年重建
隠鶴橋於越新編在縣東十五里唐莫盛携鶴至
此忽隠不見故名
新橋紹興府志在縣西北二十里舊跨長泠港曰
長泠橋亦名方橋明初置臨山衛斥官道遷長泠
橋為新橋
黃山橋嘉靖餘姚縣志莫詳其始建歲月其燬而
再建者在宋紹熙間元至順間嘗修之(韓性修黃山橋記餘)
(姚州之東距理所二里有善政橋橋旁有大小黃山土人因謂為黃山橋嘗燬於火紹興間僧覺因)
(合衆力重建三年而後成逮寳祐間橋之建六十年浸及於圯邑人樊暉率衆修葺而橋完又七十)
(餘年當至順年晉寧李恭知州事來視橋梁欹石泐過者懔懔則與寮寀議曰橋百年不修則壊壊)
(而更為不可以猝成吾捐俸以為之倡於是監州某同知州事賈策判官某是其議協力而成之州)
(人踴躍謳謠西過山隂澤中俾性為之記)至正間復壊十九年僧自悦
重建潮汐奔潰不可置一石自悦祝天願少郤潮
忽竟日不至乃併力基之橋始克成時方國珉鎮
邑諛珉者更橋之名曰福星初為二洞高危易敗
明正統三年改為三洞萬歷紹興府志嘉靖三十
四年倭宼猝自海上來居民計無所出遂毁明年
城東士大夫各以義捐金復建橋石柱而木梁尋
復屋其上
横河橋於越新編在孤山東北為閘蓄東北諸鄉
之水
上虞縣
通濟橋於越新編在縣南一百步宋王吏部義昭
重建名通利元至元中改今名萬歷上虞縣志明
萬歷三十二年令徐待聘令居民壽來泰等重修
豐惠橋弘治紹興府志在縣東一里舊名酒務橋
萬歷上虞縣志宋令樓杓重建易今名(袁爕豐惠橋記縣市)
(有酒務橋周顯德中所建歲月滋久石或斷缺往來者凛乎有壓溺之憂邑侯乃以歲計之餘捐金)
(募工伐石更造以舊名額不雅思易之邑人沐浴膏澤推原所自名曰德政侯不許曰天以豐歲加)
(惠我民事幸而集予何德焉以豐惠揭之其可爰請於起居舍人魏了翁書二大字以扁之初侯興)
(是役也復輦舊石為橋於剪水閘之上侯秩滿去而是橋適成邑人相與言曰令尹雖不言功吾儕)
(能自已乎歸功於天令尹之志也歸功於令尹邑人之志也乃以德政名閘上之橋而鑱諸石以致)
(思云)
楊橋萬歷紹興府志在縣南一里宋嘉定中浚玉
帶溪得石刻楊喬二字陳光祿綘云昔孟嘗為合
浦太守以病自止隠處窮澤身自耕作隣縣士民
慕其德就居止者百餘家同郡尚書楊喬前後八
上書表其賢今縣東一里有孟閘云是嘗故宅宅
西有楊喬巷橋名或由此
(謹按弘治紹興府志謂楊橋曹操與楊修辨曹娥碑隂字在此故名劉孝標世說新語注云曹娥碑)
(在會稽中而魏武楊修未嘗過江安得此事語林云操讀碑於汝南所摹者非在曹娥廟也今橋雖)
(距廟三十里未必以是得名)
九獅橋於越新編在縣東等慈寺前上虞縣志至
正中重建(黃和中九獅橋詩幾年危磴倦扳躋疊石成功信可稽楹列九獅留舊事車乘)
(駟馬待新題長河俯瞰多飛鷁高岸横陳有斷蜺多謝老僧能起廢盡將勝槩付招提)
孟宅橋嘉靖浙江通志漢合浦太守所居萬歷上
虞縣志又曰還珠橋(華鎮孟宅橋詩溪上還珠太守家小橋斜跨碧流沙清風)
(不共門墻改長與寒泉起浪花)
青雲橋萬歷上虞縣志在龍王堂側宋令樓杓建
邑人名曰德政後尹王璘重建以木易曰思賢(余應)
(璜思賢橋記至元壬辰沂水王璘奉命尹虞甫及期而敝事悉舉獨德政橋僅一二廢柱屹乎中流)
(橋在剪水閘西去纔二里縣東舊無橋梁水口山低而遠隂陽家所忌宋嘉定四年宰樓杓始建此)
(橋以關鎖之至元丙子遭兵燹而橋隳距今十八載矣公顧瞻故基徘徊慨息為興剏計又念民素)
(貧瘠歲且不登若仍架以石橋未必成而民且困因乘農隙而鳩木材取其力省而功速也公自視)
(歉然不欲襲舊名而易曰思賢欲思前賢而行政也)復圯元至正乙未邑人
杜致甫架石梁尹林希元又名杜公橋明萬歷丙
戌令朱維藩北構文昌南新奎文復剏橋其間以
青雲名焉今又名聯登橋
百官橋太平御覽水經注曰上虞縣亦名虞賓舜
避丹朱於此故以名縣百官從之故縣有百官橋
(謹按晉太康地記亦云舜避丹朱於此十道志上虞縣百官橋一名舜橋太平寰宇記越州餘姚舜)
(橋避丹朱於此百官候之故名要之橋雖以舜名諸說皆未可信)
合清橋萬歷上虞縣志東西兩溪合流處橋屢壊
里人周衮購石造橋分三洞以泄其流
學堂橋嘉泰會稽志在縣西北四十里俗傳朱買
臣讀書堂也傍有洗硯池朱侍中廟
梁湖渡上虞縣志在曹娥廟前(宋岳梁湖渡詩渡口夕陽斜長遊始)
(問槎天低雲接樹風急浪平沙倦鳥依帆下征人隔岸譁眼前風景别詩意屬誰家)
百官渡弘治紹興府志在縣西北四十里(李光百官渡詩)
(曉雨微茫水接天隔江茅店有炊烟杖藜獨步沙頭路猶記當時趁渡船)
嵊縣
子猷橋於越新編在縣東五里晉王徽之返棹處
(世說新語王子猷居山隂夜大雪忽憶戴安道時戴在剡即便夜乘小船就之經宿方至造門不前)
(而返人問其故王曰吾本乘興而行興盡而返何必見戴曾幾子猷橋詩小艇相從本不期剡中雪)
(月並明時不因興盡回船去那得山陰一叚奇張旌子猷橋詩千山雪霽玉嵳峩百里衝寒特地過)
(縱使興闌回櫂去絶勝俗客到門多)
南門橋嵊縣志在南門外南津渡當南北通津元
末有浮橋廢明嘉靖二十六年知府沈□檄縣造
木橋名沈公橋(王畿為記)尋圯萬歷元年知縣朱一栢
置渡船二隻渡夫二名每年修理三十六年邑進
士周汝登請知縣施三捷建石橋長亘里許廣厚
通輿焉嗣知縣王知逵縣丞王文運修之天啓間
推官李應期崇禎間知縣方叔壯相繼增造復為
怒濤衝圯
國朝康熙間知縣張逢歡縣丞胡玒典史毛鼎鉉重修
西門橋於越新編在縣西門外明邑民王漢二捐
金甃石橋垂成洪水衝壊嘉靖間知縣譚潛因舊
跡益工以成嵊縣志萬歷二十九年知縣吳濟之
縣丞邵斗重建
國朝康熙七年知縣張逢歡縣丞胡玒典史毛鼎鉉邑
進士尹巽延僧明道募助修葺
謝公橋嘉靖浙江通志在縣西一里因康樂得名
(釋紹嵩題謝公橋詩白雲深處小橋横流水涓涓古意生多少升沉都不見至今留得謝公名)
望仙橋弘治紹興府志在縣北四十里嵊縣志舊
名嶀浦橋明萬歷元年主簿吳褀重建崇禎五年
山陰胡氏徙建去舊址十步後為洪水衝斷布以
竹木屢修屢壊
國朝康熙六年知縣張逢歡等延僧自一募助重建(尹巽)
(為記)
沐恩橋嵊縣志在縣北六十三里舊為木橋明弘
治間邑人鄭岳易以石
孟愛橋嵊縣志在縣西十五里明正統間知縣孟
文嘗勸農於此故名橋
新昌縣
桂香橋成化新昌縣志在縣東一里仙桂鄉二十
都
三溪橋新昌縣志在縣西十五里邑人呂天章建
石橋名勝志水經注云浦陽江東逕石橋下有石
井口徑七尺溪之兩旁皆高山山有石壁二十餘
丈輿地志云剡東百里有石橋里人傳云舊路自
石笥入天姥今石笥橋下一大井與水經合疑即
此也(頂斯寄石橋僧詩逢師入山日道在石橋邊别後何人見秋來幾處蟬溪中雲隔寺夜半)
(雪添泉生有天台約知無却世緣)
古松橋紹興府志在縣東北二十里當台寧三水
交衝之地邑人劉炳建
司馬悔橋仙都山志在縣東南四十里舊傳司馬
承禎隱天台山被召至此而悔因以為名土人重
建此橋板書其上誤以悔為晦曰司馬晦橋其義
與字傳之益舛按雲笈七籖載司馬晦山在台州
天台山北係第十六福地李明仙人所治之處山
在天台新昌二境間故橋以山得名(周文璞送人之桐柏詩半)
(里松黃蘸碧波狂夫於此欲如何洞天春曉歸不得司馬悔橋芳草多)
濟川橋新昌縣志在縣北溪邑人潘復寵等建有
濟川庵置田贍僧守之
三溪渡萬歷紹興府志在縣西二十里舊有石橋
每春夏水暴漲即壊萬歷中知縣田琯置渡舟以
濟之
浙江通志卷三十六
