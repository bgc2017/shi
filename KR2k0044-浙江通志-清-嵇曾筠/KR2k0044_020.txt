浙江通志卷二十一
山川(十三)
處州府(麗水縣附郭)
檡山嘉靖浙江通志在縣西南一里長岡秀隴多
生檡木上有孔廟又名廟山
棗山栝蒼彙紀今郡治在其麓
茭山栝蒼彙紀在棗山北(皇甫汸過茭山詩張平棲隱處閉戶只翛然心)
(遠雲林外春歸花鳥先草間寒積雪竹下暗鳴泉欲訪辛夷塢題詩寄輞川)
錦山崇禎處州府志在棗山東北舊多蒔桃柳若
錦繡然
月山嘉靖浙江通志在茭山西海月初升此山先
得其光
萬象山栝蒼彙紀在月山西俯臨城邑近挹溪光
城中山之最高者(皇甫汸登萬象山詩蓮城最高處蘭若此中開水見東溪去僧)
(聞西域來鳥啼喧梵座花雨淨經臺觀萬俱清絶何須得象回)
梅山姜山名勝志並在棗山西南
富山崇禎處州府志古三皇嶺
麗水縣(城外山川)
夀元山舊浙江通志為郡治鎮山名勝志在北城
外
白雲山舊浙江通志在府城北十里山頂有鏡心
池(孟淳白雲山詩萬疊巉巖一徑開中間空洞白雲堆陽坡草軟人稀到定有青猿曝背來)
靈山栝蒼彙紀上有靈山寺(劉涇游靈山詩塵土孤城空自忙不知精)
(舍早秋涼林間磬曲折三里天上金光明滿堂淨飯打魚刳老木寒灰添火爇名香鵓鴣山脚溪聲)
(好流入人間雨意長)
城門山名勝志踰白雲為城門山永嘉記云城門
山瀑布值風散為雨遇日散為青虹
麗陽山嘉靖浙江通志在縣北七里縣之名麗以
此上有龍潭石室天井下環清溪曰麗陽溪
稽勾山栝蒼彙紀在夀元北百里崔巍盤繞亘二
十餘里為甌栝士民往京省之間道
劉山栝蒼彙紀宣德間溫守何文淵卻金於此有
司就其地建卻金館
大連雲山名勝志在縣西南六十里巉巗陡絶上
連雲霄栝蒼彙紀一名沙溪尖與青田小連雲山
相界
大杉源山崇禎處州府志跨麗水雲和之間山下
有大杉狐梯二潭
木竂山崇禎處州府志景寧接界
石羊山太平寰宇記山石如羊有蘭若溪溪有一
穴深數丈
天馬山栝蒼彙紀山形如馬又如幞頭俗呼幞頭
山北拱縣學
南明山栝蒼彙紀在府城南七里上有印月池獻
花巖高陽洞石梁米芾書南明山三字崖刻靈崇
二字乃葛洪穎書(夏浚南明山詩栝蒼南明山天造頗奇絶瀑布灑晴雨石梁度)
(夜月洞引高陽侣亭表靈崇碣興來一振衣清風生兩腋)
大梁山名勝志在縣南二十里北跨麗水南跨青
田
巾子山名勝志在城東十里山形如巾
少微山舊浙江通志在府城東南十里郡應少微
處士星故以之名郡乂以名山舊祀少微星君於
此(劉基少微山詩少微山上太微宫山下樓臺起半空丹井石牀纏土脈瓊窗翠戶出天風傳聞)
(仙子時常到應是神霄有路通會待九秋明月夜高吹鐵笛看青葱)
高畬山栝蒼彙紀去郡西五十里北跨宣平西跨
松陽峯巒攅簇草樹蓊蔚俯視諸山環列如几席
下西山之最高者
鷹鳥山栝蒼彙紀山有三峯在高畬之南上曰靈
峯中曰翠峯下曰岑峯俱有僧舍林巒秀麗為諸
山冠
風門山舊浙江通志在府城西三十里栝蒼彙紀
上有三穴深邃風自中出每夜靜月明白氣起自
山麓上徹霄漢
石僧山舊浙江通志在府城西四里栝蒼彙紀山
有一石狀如癯僧(崇禎處州府志宋紹興間劉大中以兵部尚書出守未幾召還)
(上問石僧之狀大中對以詩曰雲作袈裟石作身巖前獨立幾經春有人問我西來意默默無言總)
(是真)
天王山方輿勝覽在府城西北隅城壁繞其上有
唐時天王像故名(劉涇天王山詩金壁為家定化城書牀南堰略相迎人間蝶夢)
(正深黑天上木魚初發明半里好峯招隱路一枝枯竹助閒行巳慙懷紱無高致可更標門著姓名)
桃山崇禎處州府志舊多産桃去郡西五里
小栝山真誥小栝山即小栝蒼山在永嘉溪橋之
北左慈元放所治栝蒼彙紀衆山環簇狀如蓮花
又名蓮城山徑路盤紆亦名九盤嶺唐宋州治皆
在焉
佛頭巖舊浙江通志下二十里為青田界
巄崆巖崇禎處州府志有石洞如屋可坐十許人
(劉涇巄崆巖詩蒼崖如堂石如踞橋梁如繩水如布下有樵夫踏破雲世間那復知深處)
三巖栝蒼彙紀距城一里踞西山之垠宋皇祐間
知州李堯俞名其右曰清虚中曰白雲左曰朝曦
天堂洞崇禎處州府志距城三十五里上有迎天
堂下有蟄龍洞祈雨輒應縣東山之最高者
碧湖崇禎處州府志鄉人立市於此以丑辰日集
諸貨物交易邑西一都會也
麗陽溪栝蒼彙紀在麗陽山下源出練水舊浙江
通志栝城之水止麗陽溪一源溪設二閘旱則閘
入溪之水以灌城潦則閘入城之水以歸溪(趙汝迕栝)
(溪停舟詩樹古半成槎溪邊歷歷斜寒林欲無路小塢不多家去客背流葉停舟見暮鴉朝朝省秋)
(水頻減一痕沙)
好溪名勝志即東溪也自縉雲大盆山西流為東
渡東折於大程經石口秋塘諸渡達於洞溪
浯溪崇禎處州府志在太平渡
洞溪栝蒼彙紀在東溪東二里(方干洞溪詩氣象四時清無人畫得)
(成衆山寒疊翠兩派綠分聲坐月何曾夜聽松不似晴混元融結後便有此溪名)
大溪名勝志亦名洄溪源自龍泉來入縣界東南
流逕青田至永嘉入海
突星瀨栝蒼彙紀在縣東四十五里一名惡溪晉
王右軍游惡溪歎其奇絶書突星瀨於石後里人
苦州縣摹打之繁推石墮水中
猫兒潭崇禎處州府志昔有術者檄龍於百尺潭
以禱雨龍奔化為猫入潭故名
石牛潭栝蒼彙紀一名鏡潭為上游諸邑要津有
通濟橋維舟為梁
縉雲縣
翠微山名勝志縣治所倚即李陽冰以中峯名之
者
金紫山名勝志在南溪與縣治對麓有毛翁巖宋
毛維瞻為尉暇則飲此
湧翠山名勝志在縣西里許一名西巖
雲塘山崇禎處州府志在縣北朝京門外
雲峯山縉雲縣志在縣西五十里巖有飛泉如白
練
大小君子山崇禎處州府志在縣北十五里
吏隱山方輿勝覽在州東北五十里瀑布飛泉灑
落三百餘丈上有四井周回四丈栝蒼彙紀一名
窪尊山李陽冰篆吏隱山三字於壁鑿巖為窪尊
而飲之竒跡尚存作忘歸臺窪尊二銘刻於石(李陽)
(冰窪尊銘舉瓢自挹既挹曰再方飲曰舉飲卒曰罄不再有觥忘歸臺銘疊嶂迴抱中心翠微隔山)
(見川溝塍如棋環溪石林春迷四時曲成吏隱可以忘歸朱彝尊忘歸臺詩連山積翠深白日空林)
(廣落景不逢人長歌自來往)
仙都山仙都山志古名縉雲山按道書洞天三十
六所仙都第二十九名元都祁先洞天周回三百
里黃帝駕火龍上升處山巔有石屋世傳為洞天
之門史記載縉雲本黃帝夏官之名張守節云栝
蒼縉雲縣其所封也太平寰宇記云唐置縉雲縣
又以栝州為縉雲郡蓋以其地有縉雲山故也今
縣在山之西二十三里圖經云唐天寶七年六月
八日彩雲起於李溪源覆繞縉雲山獨峯之頂雲
中仙樂響亮鸞鶴飛舞俄聞山呼萬歲者九諸山
皆應自申至亥乃息刺史苗奉倩上其事於朝勅
改今名元豐九域志一名朋峯山(韋翃仙都山銘亭亭仙都峻極)
(維嵩屹立溟右削成浙東發地直方摩霄穹崇靈沼在上祥雲積中目視不及翰飛靡窮軒后攸訪)
(碧峯是冲萬夀報響九成來空籙作懲止年祈感通莫高匪慈造化之功曹唐仙都即景詩黃帝登)
(真處青青不記年孤峯應礙日一柱自擎天石怪常棲鶴雲閒若有仙鼎湖看不見零落數枝蓮吳)
(說仙都山詩佳處從來說鼎湖兹遊直欲到清都參天玉笋千尋許墮地金蓮十丈無江觀便思眠)
(一柱海山今喜識方壺直須買取鵝溪絹要畫滄洲水墨圖)
獨峯山仙都山志一名仙都石謝靈運名山記云
縉雲山旁有孤石屹然干雲高二百丈頂有湖生
蓮花舊東陽記一名丹峯山
步虛山仙都山志在仙都山前疊嶂倚空羣峯掩
映又有小峯列如北斗名曰斗巖古老云黃帝常
煉丹於此
好山仙都山志在仙都山西初暘谷宋紹興間轉
運使李士舉常遊仙都有華屋重重對好山之句
由是得名(李上舉過仙都徐氏山居詩四海無塵戰馬閒稻梁桑柘綠回環不知盡是君)
(王力華屋重重對好山)
大象山縉雲縣志在縣西南二十里形如卧象
大姥山崇禎處州府志在縣西南三十五里
姑婦山嘉靖浙江通志在小蓬萊山之東五里上
有二石相上下又名母子山
萬松山縉雲縣志在縣東五里山勢盤旋林巒森
秀
括蒼山崇禎處州府志一名蒼嶺圖經十大洞天
此為第十道書名成德隱真洞天周迥三百里東
跨仙居南控臨海(五岳圖序括蒼山東岳之佐命抱朴子按仙經可以合藥者大)
(小天台山四望山蓋竹山括蒼山皆是正神在其中上皆生芝草有道者登之神助為福藥必成劉)
(昭禹括蒼山詩盡日行方半諸山直下看白雲隨步起危徑直天盤瀑頂橋形小溪邊釣影寒註成)
(空太息元鬚改非難)
靈龜山嘉靖浙江通志在縣東三十五里左曰東
山右曰西山山之中有石狀如龜其背有紋
官山舊浙江通志在縣東七十里嘉靖浙江通志
接台州境薪竹之饒民利賴之
大㟄山縉雲縣志在十四都上有七十二洞界青
田
黃龍山栝蒼彙紀四圍陡絶池水潔清相傳有龍
潛此蓋縣北之控阨也
歷山縉雲縣志在縣西北四十里有摧車坑架鼓
巖上有舜廟下有龍津
漦山崇禎處州府志在縣西北二十五里舊傳有
龍遺漦於此因名
仁夀山舊浙江通志在縣西北五十里
瀑布山崇禎處州府志在縣北三十五里飛泉灑
落二百餘丈
葛竹山栝蒼彙紀在縣西北五十里世傳葛洪煉
丹於此遺筆化笋成竹人取其笋可書數十字
大盤山崇禎處州府志在縣東北一百二十里水
源從此出與東陽界
小仙都山澄懷錄縉雲南峯之東謂之小仙都有
二石如人形俯而相先後俗呼新婦石
小蓬萊仙都山志在仙都之西潭心有小島上多
怪石竒樹潭之南有石壁高可百仞四明樓鑰大
書小蓬萊三字刊於壁以亭覆之
岱嶺崇禎處州府志在縣北一里嶺左之水流於
好溪歷麗水青田以達溫州入海嶺右之水流於
龜溪歷永康蘭谿以達杭州入江
三嶺崇禎處州府志在縣西南三十五里麗水界
高峻難陟明耿再成築寨於此
茭嶺崇禎處州府志在縣西北四十里界於武義
邑之要害處
馮公嶺栝蒼彙紀善士馮大杲所鑿宋楊億比於
蜀劍閣云
謝公巖縉雲縣志在縣南五里謝靈運常遊此故
名(徐德輝初夏游謝公巖詩又取紗衣換天時起細風清隂花落後長日鳥啼中水國乘舟樂巖)
(扉有路通州民多到此猶自憶髯公)
仙榜巖崇禎處州府志在縣東十五里峭壁千仞
色頳一名小赤壁
隱真洞仙都山志在步虛山巔巖石玲瓏宛若窗
牖唐劉隱真先生修煉之所
仙水洞仙都山志在步虛山麓郡志一名鏡巖唐
周景復先生修煉之所(陸龜蒙寄題鏡巖周尊師所居詩見說身輕鶴不如)
(石房無侣共雲居清晨自削靈香柹獨夜空吟碧落書十洞飛精應遍吸一簪秋髮未曾梳知君便)
(入懸珠會早晚來騎白鯉魚)
初暘谷洞仙都山志在仙都山西有石室洞房虛
敞可居以東向先得日故名崖上有三大字或云
李陽冰篆
金龍洞仙都山志在步虛山東深不可測道家所
稱洞天者此也宋天禧四年投金簡於中
阮客洞栝蒼彙紀在縣治東一百五十里唐李陽
冰題洞額鐫於石上(歐陽修李陽冰題洞額鐫石跋阮客者不見其名氏蓋縉)
(雲之隠者也陽冰篆字世傳多矣此磨滅而僅存尤可惜也)
鼎湖仙都山志即獨峯頂上湖也常生蓮花按唐
宋以來名公題咏並以鼎湖稱之
好溪崇禎處州府志在縣治前源出大盤山山横
亘縉雲東陽永康仙居四縣源深流長歷麗水達
溫州輿地廣紀處州惡溪舊多水怪唐刺史段成
式有善政怪自去改名好溪
鍊金溪仙都山志源出大盆山至仙都則名鍊金
水中有石與獨峯之根連續一片其平如砥兩岸
相望闊三十餘丈而水深僅尺許唐隱真先生元
墟志曰鍊金溪畔足以濯纓則鍊金之名古矣
管溪縉雲縣志在縣東七十里
百丈潭崇禎處州府志在縣東一百二十里有三
潭周回皆石各百餘丈水深莫測巖瀑瀉練時有
龍潛昔周闍黎取雨於此曾有神應
金花潭仙都山志在練溪暘谷洞前世傳鼎湖金
蓮瓣落此
赤壁潭崇禎處州府志在縣東六十五里即巖門
潭南旁有巖壁峻百仞廣半里餘下有茂林堪憩
宋人鐫小赤壁三字於巖上
青田縣
青田山嘉靖浙江通志在縣西北一里舊經云葉
法善棲此學道田産青芝故名上有試劍石下有
洞可容數人石壁上刺混元峯三字未詳何人書
也前有井乳泉湧出不竭
錦屏山栝蒼彙紀在縣西三里青田縣志狀如屏
湧泉山青田縣志在縣東一里
東寶山嘉靖浙江通志在湧泉山東八里又曰文
筆山
披雲山舊浙江通志在縣南五里崇禎處州府志
高數百丈若雲翔波湧勢
大鶴山栝蒼彙紀在城北二十里所謂第十三洞
天也周回五百里永嘉記云青田有雙白鶴年年
生子子長飛去又道書載元鶴洞天在處州青田
許白雲集青田大鶴洞有葉法善試劍石舊有元
鶴巢於上復有青牛在下(許謙青田大鶴洞詩榕影扶疎路九迴仙家那)
(復著塵埃山間田在牛終隱石上巢空鶴不來丹竈無灰惟白草劍鋒有跡自蒼苔洞中道士今何)
(處三扣雲□杳莫開)
巾子山栝蒼彙紀卓立如巾為縣第一高峯絶頂
一覽福台溫處四郡皆在目前上有龍湫祈旱輒
應
金田山青田縣志在縣北十里下有石井龍湫
南田山舊浙江通志在縣南一百五十里栝蒼彙
紀下有黃莊樓百丈漈右有吳埠橋古稱七十二
福地南田居其一誠意伯劉公族居此山周二百
里土沃宜稻歲旱豐稔如常
丁公尖山崇禎處州府志在縣西十里上有龍潭
應台山青田縣志在縣西六十里山脈發自天台
石蓋山青田縣志在縣西六十里二山峙立中有
大石横覆其上下可容數十人因名
石佛山舊浙江通志在縣西五里濱溪有高石二
丈餘其狀如佛
大小連雲山青田縣志在縣西南一百二十里
石樓山栝蒼彙紀在縣西七十里雲霧擁結狀若
樓臺
葱陽山青田縣志在縣西五十里極峻險
占陽山舊浙江通志在縣西一百里
芝溪嶺(一名天梯嶺)崇禎處州府志崎嶇險峻人馬難
行寺僧仁達募工改築
石門洞方輿勝覽在縣南七十五里兩峯壁立高
數十丈相對如門因名有瀑布直瀉至天壁凡三
百尺自天壁飛灑至下潭凡四百尺栝蒼彙紀宋
永嘉太守謝靈運躡屐來游始開此洞(謝靈運石門新營詩)
(躋險築幽居披雲卧石門苔滑誰能步葛弱豈可捫嫋嫋秋風過萋萋春草繁美人游不還佳期何)
(由敦芳塵凝瑤席清醑滿金尊洞庭空波瀾桂枝徒扳翻結念屬霄漢孤景莫與諼俯濯石下潭仰)
(看枝上猿早聞夕飈急晚見朝日暾崖傾光難留林深響易奔感往慮有復理來情無存庶待乘日)
(車得以慰營魂匪為衆人說冀與知音論謝靈運登石門最高頂詩晨策尋絶壁夕息在山棲疏峯)
(枕高館對嶺臨迴溪長林羅戶穴積石擁階基連巖覺路塞密竹使徑迷來人忘新術去子惑故蹊)
(活活夕流駛噭噭夜猿啼沈冥豈别理守道自不攜心契九秋榦目玩三春荑居常以待終處順故)
(安悱惜無同懷客共登青雲梯王開平石門洞詩層崖立水湄絶壁萬絲垂長是烟雲護不分晴雨)
(時嵐多琳宇濕苔滑石橋危得句停舟寫春衫潤不知林景熙石門洞詩臨溪雙石如層城中有洞)
(天門不扄杖藜穿莎入微徑石藤絡樹春冥冥渴猿引子下飲澗山瓢我亦分清冷一重一揜翳復)
(朗朱門金榜開殊庭衆峯環拱受約束何年神造驅五丁縹緲樓臺鐘磬寂薜荔紛披窗戶清黃冠)
(羽服者誰子瓊臺坐閱南華經客來揖坐松下石呼茶細瀹枸杞靈笑遣靑衣導予步峯迴路轉銀)
(河傾初看絶壁走雲霧倏聽萬壑驅風霆不知何代擘青峽明珠萬斛皆龍腥欲喚琴高借仙鯉濛)
(濛山雨吹孤亭顧&KR1671;再游石門洞詩蒼然栝東山百里縈青碧石門忽中斷窈窕開仙宅遥窺日月)
(深却轉烟霧隔中天屹樓居星斗挂几席芳巖眩綺繡叢巘圍蒼壁山鬼不避人驚猿嘯窺客披榛)
(上孤亭奇觀壯心魄穹厓倚天懸瀑水半空射高流横雜佩直下垂疋帛分作四山喧散為千頃澤)
(初冬天未寒晨曦映嵐赫重來意彌眷獨往任所適信美愜心期胡為老行役終然脱塵網高舉凌)
(風翮)
青田溪元和郡縣志在縣西南十八里
沐鶴溪名勝志在縣西南五十里出於鶴口嶺經
白巖至大郎回小郎回為浣紗溪
浣紗溪栝蒼彙紀宋謝靈運游石門入沐鶴鄉有
二女浣紗嘲以詩二女忽不見
松陽縣
邵山尖山玉亘山栝蒼彙紀在縣治北五里
三峯聯合狀若筆架縣之鎮山也
西屏山嘉靖浙江通志在縣西一里上有靈霄臺
半月泉旁有望松嶺
紫金山石笋山舊浙江通志俱縣西五里松陽
縣志石筍山雙峯對峙石磴千尋峭拔如筍下臨
大溪
射堋山舊浙江通志在縣東十五里形類射堋
馬鞍山舊浙江通志在縣西四十八里括蒼彙紀
如馬鞍狀横截水口陟其巔可遠瞰郡城
七寶山舊浙江通志山北舊出礦今絶
南洲山崇禎處州府志山下有渡
獨山栝蒼彙紀在縣治南永嘉記云其山孤峙旁
無連接故名一名百仞山(沈晦游百仞山詩山頭白雲如擘絮竹雞無聲)
(鳩喚婦團團朝日上林梢寒食梨花溪口路一峯獨秀横溪隂青林倒影千丈深上有白龍蟄幽洞)
(歲旱往往能為霖如今寂寞空山裏古屋荒壇冷紅紫會看前度種花人他年來作巢居子)
戴火山栝蒼彙紀即留明洞山多奇勝有戴火仙
廟
箬竂山松陽縣志在縣西南一百四十里
烏䃪山栝蒼彙紀舊出銀冶今塞
蟾湖山崇禎處州府志高四千仞正統間鄉人築
寨於此
石印山栝蒼彙紀有義和橋凡四十八座
道觀山栝蒼彙紀中有叢石如林有小桃源桃核
洞臥雲巖浴丹井
九芝山松陽縣志在縣西南十五里崇禎處州府
志山曾産芝九莖
南巖山崇禎處州府志在縣南十里名勝志幽勝
甲一邑東有石筍高四五丈泉出石坎名馬蹄泉
横山名勝志在縣南十里如雲横空中高三百丈
上方山松陽縣志在縣西五里唐進士毛雲龍煉
丹於此泉出巖中大旱不竭傳曰煉丹井(沈晦上方山居)
(詩天畔羣山一草亭半溪花雨烟冥冥老翁投老得此景日與溪山同醉醒此生真與世相忘投老)
(生涯寄上方洗足關門枕書睡連山松檜雨浪浪)
卯山名勝志在縣西二十里有怪石如松有枝葉
唐葉法善家於此(吳天澤夘山詩丁字碑殘驚夢筆夘山丹就建元壇猶餘抛下)
(仙棋子留與人間作石看)
酉山名勝志與夘山對各以方向為名亦法善往
來處也
石甖山松陽縣志在縣西四十里旁無聯屬若石
甖然
長松山栝蒼彙紀因以名縣一名牛首山上有龍
潭有九雲峯葉法善解化於此
南嶺崇禎處州府志最稱險峻西南一阨塞也横
溪之水出焉
望松嶺名勝志在縣治西一里舊傳王羲之望松
於此
雲巖名勝志在城西一里有石洞洞口有臥龍岡
烈婦巖崇禎處州府志正統末鄉人避寇於此守
寨人何志福通賊破之婦女多投巖死故名
松陽溪栝蒼彙紀上有界首橋及渡下有觀口上
下二橋及觀口渡金梁渡有響巖橋至堰首會龍
泉水經郡城達青田入於海
白龍津名勝志在蟾峯山麓
遂昌縣
瑞山嘉靖浙江通志在縣治南半里舊有紫雲盤
結於上人謂瑞氣故以名山有井曰煉丹井右為
尖山左為塔山宋縣令朱元成因尖山崒嵂建塔
於土鼓壇之上曰雙峯塔與尖山對峙因名塔山
白馬山崇禎處州府志在邑西二十里又名丁公
山相傳昔有丁公家山下喜跨白馬殁為神故名
君子山(一名城山)栝蒼彙紀在縣治西南百步山麓多
士夫家故名
妙高山遂昌縣志在邑西秀麗峻拔蓋縣之近而
尊者
屛風山栝蒼彙紀妙高山西南狀如玉扆
曾山崇禎處州府志在縣西十里名文筆峯俗名
尖山
魚袋山名勝志瑞山之次崇禎處州府志象雙魚
袋故名
西明山名勝志在縣東十里巉巖峻絶下臨大溪
青城山栝蒼彙紀上有飛瀑龍井相公巖玉女芙
蓉二峯(湯顯祖青城山詩萬仞飛泉挂石龍青城如霧洗芙蓉自非仙令鳴琴罷誰瞰秋窗)
(玉女峯)
唐山嘉靖浙江通志在縣北一十八里山北二峯
如卓筆相向又名羅漢峯五代時僧貫休所居菴
北有淵廣五畝有虎跑泉澄澈不竭一名虎邱
飛鶴山遂昌縣志在縣東一里山形似鶴張翅迴
翔
平昌山栝蒼彙紀在縣東十五里兩山前後相疊
形如昌字縣名本此
尹公山遂昌縣志在邑東三十里與百丈巖相連
隋大業中有尹姓者煉丹於此因名
牛頭山名勝志與松陽接境遂昌縣志峯巒層疊
有九又名九雲山
月山嘉靖浙江通志在縣西四十五里狀如月與
瑞牛山相對
湖山名勝志在縣北七十里突峙溪口
獨山崇禎處州府志在縣西八十里一名天馬山
一名赤壁山(徐應亨獨山詩崚嶒見獨山鼓楫向西灣噴雪灘聲急留雲石色斑峯迴)
(頻指點徑仄斷躋攀轉憶湞陽峽徘徊積翠間)
大樓巖栝蒼彙紀在縣西飛瀑四時不絶冬則凝
結倒懸如玉浮圖下為龍湫者三十六奇勝為一
邑冠(王養蒙登大樓巖詩獨立樓巖最上巔萬峯蒼翠落飛泉俯尋玉乳平臨地仰矗銀河直)
(到天曾有黃龍來聽法豈無白鶴下參禪幡然不盡憑虛興三十六泓生紫烟)
石姥巖遂昌縣志絶頂出泉為池有二金鯉魚或
隱或見又有花一株青紅兩色殊為奇絶
侵雲嶺遂昌縣志在縣北十五里下有馬埠巡檢
司
赤津嶺崇禎處州府志在邑北六十里山勢峻絶
兩山如門北至衢州龍游
航川遂昌縣志一名航頭在邑東十里前有深潭
澄澈無㡳
幞頭潭方輿勝覽在縣東五里大溪中其狀似之
水涸則見謠言幞頭潭上岸遂昌官一半今溪南
漲沙與山麓等去潭纔數尺而登桂籍者相望
雙溪名勝志在魚袋山下湖山溪金溪二水合流
達衢州入浙江
梧桐溪遂昌縣志在邑東三十里永嘉志云梧桐
溪有兩源
雲和縣
鳳皇山栝蒼彙紀在縣北百里許最為秀拔
鯉魚山栝蒼彙紀在縣北五十步許狀若魚首有
石室如魚口最為秀拔陟其巔一境形勝可舉目
而盡
龜山雲和縣志在縣東一里穹然巑峍其狀如龜
象山雲和縣志在縣東二里環列道旁宛如馴象
婁狗山崇禎處州府志在縣北二十里為縣鎮山
上有石屋石笋下有清泉旱禱響應
白龍山名勝志在縣東南五里環拱縣治雲和縣
志山頂有泉出石硿中
靈漈山栝蒼彙紀在縣東堂宇幽寂瀑布星飛務
溪水出焉
大杉源山雲和縣志在縣西七十里崇禎處州府
志西為雲和東為麗水
武岱山雲和縣志在二都栝蒼彙紀中建菴宇旁
有石硿出泉冬夏不絶大雄峯即山之巔為黃家
畬通景龍慶三縣
香火山雲和縣志在縣東三十里遇旱禱雨多應
安溪巔名勝志路通景寧兩山叢峽足以按禦
安溪栝蒼彙紀在縣治南源出東岱下流與雙溪
滙至小徐繞獅峯合流於浮雲溪
規溪潭舊浙江通志達麗水界縣北之襟帶也
龍泉縣
九姑山栝蒼彙紀在縣治北百餘步昔縣令某九
女葬此因名
石馬山龍泉縣志距縣一十五里峯巒秀聳為一
邑羣山之祖栝蒼彙紀山巔巨石如馬有文筆秀
才二峯
桃源山舊浙江通志在縣西二里龍泉縣志天台
之右
佛山龍泉縣志距縣一十里崇禎處州府志又名
棋山縣治對之
豫章山嘉靖浙江通志在縣南二十里唐時常産
銅今無下環川流曰豫章川
金鰲山名勝志在縣東水中巨石擁起其形似之
九漈山龍泉縣志距縣一百里嘉靖浙江通志巖
高百仞上有龍井者九皆水漩而成各廣袤數丈
深不可測飛瀑九道自巖頂而下或分或合形若
垂簾聲如霹靂以注於壑
匡山(一作筐)栝蒼彙紀在縣西一百二十里匡山之
水出焉宋濓看松菴記龍泉西南百餘里有四旁
奮起而中窪下者狀類筐箕人因號為筐山山多
髥松彌望入雲(劉基苦齋記匡山之巔劍溪水出焉四面峭壁拔起巖㟧皆蒼石其)
(下多白雲其上多北風李曅匡山行仙人休吹紫鸞笙聽我一曲匡山行青蓮居士讀書處至今石)
(室丹霞明龍泉西南百餘里四面崢嶸翠峯起先生結菴當畫圖正與匡山景相似屋前屋後皆種)
(松坐看百尺蒼精龍苔皮深含霜雪古鐵幹返走風雲從一亭下浸蒼波冷縹緲烟雲成萬頃中有)
(神魚長比人翠鬐翻動玻璃影一亭上與浮雲齊碧闌干外青天低分明投壺笑玉女彷彿出海聞)
(金雞東南一亭隠林樾地位清高隔炎熱人間亦日如火流疎簟琅玕自蒼雪最其秀者環中亭周)
(遭千朵芙蓉青朝來爽氣落我𬒮蘿風吹日天冥冥鶴怨猿鶯歸未得繡衣今作青雲客故山回首)
(五情搖歸夢時時到寒碧自古山林鐘鼎同先生况有前賢風少待功成拂衣去入門依舊山花紅)
昴山龍泉縣志距縣三十里栝蒼彙紀青壁聳削
雲霧晦冥(葉子奇昴山記昴山青削入雲霄五月風高雪欲飄應有仙人騎白鶴月明聞)
(得夜吹簫)
鳳皇山名勝志在縣西四里勢若翔鳳
天台山名勝志相傳中有小澗桃花片片流出
北一墟似石非石瑩白可愛其山秀麗挺拔為一
邑勝槩
琉華山龍泉縣志在縣南七十里栝蒼彙紀高出
境内諸山巔有長湖深不可測下為琉田有青器
窰今廢
石笏山嘉靖浙江通志在縣西十里以形名又西
十里曰孝義山宋時孝童盧猛居此下有孝義泉
棋盤山龍泉縣志在縣南三里上有砰石狀如削
成因名
湖臺山名勝志在縣西南八十里五代梁時邑人
邱鼔採樵入山忽遇澄湖橘林杳非人間見二叟
對奕及還已期年矣
黃鶴嶺崇禎處州府志晉唐間龍泉號黃鶴鎮者
以此乃縣之鎮山也
武溪嶺崇禎處州府志龍泉雲和分界於此
白雲巖栝蒼彙紀上有五顯神廟相傳宋德祐中
幼主過此日暮屯兵其上俾各負溪石為壘壘與
廟至今存管師復隠此人才特盛
劍池湖龍泉縣志在縣南五里名勝志周三十畝
世傳歐冶鑄劍於此
(謹按元和郡縣志載有龍泉湖攷新舊府縣志俱不載入疑即劍池湖也)
昴溪名勝志發源於三徑經桑溪至錦川披雲二
橋滙於大溪
靈溪(一名槎溪)方輿勝覽在縣東一里崇因薦福院北
其溪夾長洲為兩派里讖云沙洲到寺上龍泉出
宰相沙洲到寺前龍泉出狀元後何執中拜相劉
知新釋褐為首蓋符其讖云
秦溪舊浙江通志劍池湖在其隂龍泉縣志下與
蔣溪合流大溪
稽聖潭崇禎處州府志舊有橋亘縣學水口
慶元縣
霞披山嘉靖浙江通志在縣治南色如渥丹
象山名勝志在縣治西北
松源山崇禎處州府志在下管勢若建瓴(徐應亨松源山)
(詩迢遞松源縣盤回翠靄中雪濤噴遠白霜葉墮疎紅仙境千崖合人烟一逕通隔村聞犬吹疑有)
(武陵翁)
石壁山名勝志在縣東十里石筍凌空為邑關阻
巾子山慶元縣志一名錦山在縣北十里兩峯對
峙佳氣浮空若彩橋然學宫在其下
薰山舊浙江通志在縣西十二里嘉靖浙江通志
吐氣如虹與錦山相對芸溪之水出焉薰山相接
曰文筆山圓尖如削稍西曰仙桃山山多桃樹春
花盛開爛若雲錦
天馬山栝蒼彙紀去城南二里山之近而尊者
溫陽山舊浙江通志在縣西南六十里
百丈山栝蒼彙紀距城西三十里懸崖孤峭下有
龍湫相傳為馬氏女棲真所丹成仙去
鳳皇山慶元縣志在縣西七十里飛翥比翼高入
雲漢
石龍山崇禎處州府志在縣西北數百步蟠據若
龍伏而再起穎如卓筆因名文筆
粉盒山金釵山龜山鼠山蓮花山慶元
縣志在五都各以狀名並鍾奇瑞
横嶺舊浙江通志在治東八十里連旦雲中入閩
界
烏石嶺慶元縣志在縣西十里石壁峭削為邑西
障
安溪栝蒼彙紀水出挂橋山下
芸溪慶元縣志在縣北二十五里合槎溪水
梅溪栝蒼彙紀水過頭陀峽橋趨郡城
景寧縣
桂山崇禎處州府志在治北山上有突石方正如
印旁生奇木以蔭之自福建夀寧萬里林導家至
此
玉泉山栝蒼彙紀麓有泉滴巖清瑩如玉故名有
洗心亭邑人胡岳建題曰鶴溪洞天
雅山景寧縣志在縣西一里上有孤峯特聳遙望
儼若雅立即儒學朝山
香山栝蒼彙紀對縣之山千巖競秀為一邑勝槩
豸山景寧縣志在縣西半里其形如豸故名
筆架山景寧縣志在縣北五里宛若筆架
勅木山崇禎處州府志高數千仞積雪經旬不消
(陳孟素浙勅木山詩尋幽直上最高峯萬仞青邊一徑通直可低頭看落日真堪垂手數飛鴻蒲塘)
(沈碧涵秋影石湩生香驗歲功因過招提歸路晚芒鞋踏破白雲封)
石耳山名勝志在縣南巖高百餘丈上生石耳如
葚乂有響巖扣之作聲
石牛山名勝志在縣南十里崇禎處州府志高百
丈頂有巨石黑色旋伏如牛
洪嶺景寧縣志在縣北十五里適郡必由之路嶺
最險峻知縣汪士璜開鑿行人便之號嵐頭嶺
烏鐵巖栝蒼彙紀在治東半里時雨初霽石色如
鐵其第二峯尤陡絶
盧棲洞崇禎處州府志唐道人盧敖棲其中
大溪栝蒼彙紀古浮邱伯沐鶴於此又名沐鶴溪
(潘援沐鶴溪詩沐鶴仙人去不還沐鶴溪水清且寒細柳青青照清沚落花點點浮滄瀾我來訪古)
(尋仙趾逝者如斯契深理振衣吟嘯過芳洲綠隂白鷺驚飛起)
塵溪景寧縣志在縣南二里宋秦少游訪墨法師
於此
大&KR1672;灘栝蒼彙紀東下五十里大石錯立形如犬
牙水行峽中如雷下有獨石高四五丈屹立湍流
中知縣鍾夏嵩就山水之峽築隆&KR1672;關以為防禦
宣平縣
占鰲山嘉靖浙江通志在縣北一里
台山嘉靖浙江通志在縣北二十里層巒疊嶂迥
出諸山前有松溪後有桃溪山界於中二水夾而
西下又折而西十里曰礱坑山
樓臺殿閣山崇禎處州府志其狀儼肖
墨山栝蒼彙紀在縣治東五十五里高聳千仞其
色如墨
栗山名勝志在城西四里環山二水左曰午溪右
曰申溪皆以方位名
歐溪山栝蒼彙紀在縣東五十五里相傳古歐冶
子鑄劍於此
天馬山崇禎處州府志在縣南十里
白馬山栝蒼彙紀在縣西五里上有石室室中有
石擊之鏗然有聲
榲樣山栝蒼彙紀在縣西一十五里山頂有唐葛
周廟名勝志三峯錯峙四面峻絶
俞高山玉巖山舊浙江通志俱縣南六十里
竹客山崇禎處州府志又名寨頭可防禦松陽縣
分界
槁嶺栝蒼彙紀在縣治南越此為麗水界
籙符巖崇禎處州府志俗傳葉法善埋籙符於此
東巖栝蒼彙紀在縣西五十里四面陡絶惟一徑
捫蘿可入一名赤樓山
西巖栝蒼彙紀又西四十步與東巖對峙唐袁晁
宋方臘之亂郡人避此獲免(何鏜西巖記海内稱十大洞天栝蒼居其)
(一環栝蒼千里内名山川以什數惟青田之石門為最勝縉雲之仙都為最奇而穹窿崛起中嵌洞)
(穴怪偉環峙莫過於宣平之東西兩巖)
白泄巖崇禎處州府志一名雲巖高百餘丈一徑
可拔蘿而上正統間寇亂鄉人避難於其巔
籙溪栝蒼彙紀發源於曳嶺至洗灘會馬村水
茭溪栝蒼彙紀在縣治西自礱坑出大溪口達麗水
玉環
玉環山太平寰宇記一名木陋嶼又名地肺山在
海中週五百餘里去郡二百里上有流水潔白如
玉因以為名按登真隱訣云郗司空先立别墅於
此東晉居人數百家至今湖田見在洞天福地記
山為第七十一福地在溫州樂清縣台州府志一
名木榴山避錢王諱改今名
國朝雍正八年浙江總督(臣)李衞題請展復奉
旨設立同知一員築城於其上
(謹按晉書地理志孝武帝寧康二年分臨海郡永寧縣置樂成縣宋屬永嘉郡後廢置不一至五代)
(吳越時改為樂清今玉環山在太平樂清兩縣界海中)
中靑山玉環志半在城内
東靑山玉環志半在城内
西青山玉環志在城外
靈山台州府志在楚門港中與玉環山相接連(潘伯)
(修靈山詩玉環諸山靈山深環以大海根太隂空青水碧淡相映散為風露來蕭森嗟予賦命落台)
(鴈調笑魚鳥成滯淫南遊華蓋動連月勝地在近徒歆歆風帆輕渡不再宿綬裏長劍理青琴種榆)
(瓊田中吹笙玉山岑吾將於兹養年命岐路四斷誰能尋)
筆架山玉環志在西潭
仙人山玉環志舊有寨城週五里今廢城址猶有
存者
龍尾山玉環志山嶴内有巖方八尺周三丈餘號
印巖
錦屛山玉環志山頂有巖方如巾又名方巾山
分水山玉環志樂清太平分界處
牛頭山玉環志抵海十餘里前有溪名大密溪
高椅山玉環志抵海二里前有溪名小密溪
尖巖山玉環志抵海五里前有溪名小溪
考功山玉環志舊有臺寨今址存抵海二里
木岡山玉環志上有龍潭能興雲雨
虎乂山玉環志山有鐵樹二株每踰四五年一發
至今不改
金竹山太平縣志在玉環鄉俗呼竹岡
大烏山小烏山溫州府志俱在海中
雞冠山玉環志一名長嶼山在海中
花巖嶼玉環志在白沙屛
百丈巖玉環志在蘆㠗
女兒洞玉環志在漩門
流沙洞玉環志在沙嶼
天開河在玉環城外
國朝雍正八年浙江總督臣李衞題請展復玉環山奉
俞旨允行將築城垣七月初一日暨二十一日兩次雷
雨滂沛衝開一河直通後□浦長一千三百二十
丈闊約二三丈許載石之舟直抵城下商民舟楫
可通兵船出哨甚捷仰見
聖德感孚為千古未有之嘉祥也
龍潭玉環志在大理嶴東北叢山峻嶺中有大溪
溪水入潭深邃莫測
浙江通志卷二十一
