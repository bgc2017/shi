浙江通志卷一百七十六
人物(五)
儒林(中)
紹興府
漢
王充(後漢書本傳字仲任上虞人少孤鄉里稱孝到京師受業太學師事扶風班彪好博覽而不守)
(章句家貧無書常游洛陽市肆閱所賣書一見輒能誦憶遂博通衆流百家之言歸鄉教授仕郡為)
(功曹以數諫爭不合去充好論說以為俗儒守文多失其真乃閉門潛思著論衡八十五篇二十餘)
(萬言刺史董勤辟為從事轉治中自免還家同郡謝夷吾上書薦充才學肅宗特詔公車徵病不行)
(年漸七十造養性書十六篇裁節嗜欲頤神自守永元中卒於家)
趙曅(後漢書本傳字長君山隂人少嘗為縣吏奉檄迎督郵恥於厮役遂棄車馬去到犍為資中詣)
(杜撫受韓詩究竟其術積二十年絶問不還家為發喪制服曅卒業乃歸州召補從事不就舉有道)
(卒於家著吳越春秋詩細歴神淵蔡邕讀詩細而嘆息以為長於論衡邕還京師傳之學者咸誦習)
(焉)
三國吳
虞翻(三國吳志本傳字仲翔餘姚人孫策征會稽命為功曹待以交友之禮策好游獵翻諫出為富)
(春長漢召為御史曹公為司空辟皆不就翻與孔融書并示以所著易注融答書曰聞延陵之禮樂)
(覩吾子之治易乃知東南之美非徒會稽之竹箭也孫權以為騎都尉翻數犯顔諫爭權積怒非一)
(遂徙交州雖處罪放而講學不倦門徒數百人又為老子論語國語訓注皆傳於世年七十卒有十)
(一子第四子汜最知名注會稽典錄聳字世龍翻第六子清虚無欲進退以禮入晉除河間相抽引)
(人物務在幽隠孤陋之中疾俗喪祭無度弟昺卒祭以少牢酒飯而已當時族黨並遵行之)
闞澤(三國吳志本傳字德潤山隂人家世農夫至澤好學居貧無資常為人傭書以供紙筆所寫既)
(畢誦讀亦遍追思論講由是顯名孫權稱尊號以澤為尚書赤烏五年拜太子太傅每朝廷大議經)
(典所疑輒諮訪之以儒學勤勞封都鄉侯注吳錄虞翻稱澤曰闞生矯傑盖蜀之揚雄又曰闞子儒)
(術德行亦今之仲舒也通志列傳澤州里先輩唐固亦修身積學稱為儒者著有國語公羊榖梁傳)
(注講授常數十人)
徵崇(嘉泰會稽志字子和隐於會稽治易春秋左氏傳兼善内術本姓李遭亂更姓從學所教不過)
(數人輒止欲令其業必有成也)
晉
賀循(晉書本傳字彦先山隂人其先慶普漢世傳禮世所謂慶氏學高祖純漢侍中避安帝父諱改)
(為賀氏循童齔不羣後為武康令政教大行陸機疏薦召補太子舍人元帝承制以為軍諮祭酒循)
(稱疾不堪拜謁賜物一無所受改拜太常行太子太傅太常如故帝以循體德率物有不言之益敦)
(厲倍至命太子親往拜焉太興二年卒贈司空諡曰穆循博覽衆書尤精禮傳雅有知人之鑒拔同)
(郡楊方於卑陋卒成名於世子隰康帝時官臨海太守)
虞喜(晉書本傳字仲寧餘姚人少立操行博學好古元帝初鎮江左上疏薦喜懷帝即位徵拜博士)
(不就喜邑人賀循為司空先達貴顯每詣喜信宿忘歸自云不能測也永和初有司奏京兆府君當)
(遷祧室征西豫章潁川三府君毁主内外博議不能決朝廷遣就喜諮訪焉其見重如此喜專心經)
(傳兼覽讖緯著安天論以難渾蓋又釋毛詩略注孝經為志林三十篇凡所著述數十萬言行世)
謝沉(晉書本傳字行思山隂人少孤事母至孝博學多識明練經史内史何充引為參軍以母老去)
(職耕耘之暇研精墳籍康帝即位朝議疑七廟迭毁以太學博士徵以質疑滯遷著作郎撰晉書三)
(十餘卷沉先著後漢書百卷及毛詩漢書外傳其學在虞預之右云)
楊方(晉書本傳字公回會稽人少好學有異才初為郡鈴下威儀公事之暇輒讀五經諸史諸葛恢)
(見而竒之時虞喜兄弟以儒學立名雅愛方為之延譽賀循報書曰此子開拔有志意不圖偉才如)
(此乃荒萊之特苖鹵田之善秀也遂稱方於京師王導辟為掾轉東安太守遷司徒參軍求遠郡欲)
(閒居著述補高梁太守在郡積年著五經鈎沉更撰吳越春秋并雜文行世)
南北朝
賀瑒(南史本傳字德璉山隂人晉司空循之元孫祖道力善三禮有盛名仕宋為尚書三公郎父損)
(亦傳家業瑒少聰敏齊時沛國劉巘深器異之嘗與俱造吳郡張融指瑒謂曰此生將來為儒者宗)
(矣舉明經後為太學博士梁天監初為太常丞召見說禮義武帝異之詔朔望預華林講兼五經博)
(士别詔為皇太子定禮撰五經義武帝方創定禮樂瑒所建議多見施行著禮易老莊講疏數百篇)
(賓禮儀註一百四十五卷瑒於禮尤精館中生徒常數百子革字文明通三禮修孝經論語毛詩左)
(傳為兼太學博士)
孔休源(南史本傳字慶緒山隂人曾祖遥之宋尚書水部郎父佩齊通直郎休源十一而孤後就)
(吳興沈麟士受經略通大義州舉秀才太尉徐孝嗣省其策深善之謂董仲舒華令思何以尚此梁)
(臺建侍中范雲尚書令沈約虚襟引接處之座右武帝嘗問吏部尚書徐勉求一有學藝解朝儀者)
(勉曰孔休源識見清通詳練故事即日除兼尚書儀曹郎每逮訪前事休源隨機斷決曾無疑滯任)
(昉謂之孔獨誦歴都官尚書中大通二年加金紫光祿大夫卒諡貞子)
虞僧誕(嘉泰會稽志餘姚人為國子助教以左氏講授聽者常數百人時博士崔靈恩先習左傳)
(服解不為江東所行乃改說杜義每文句嘗申服難杜僧誕最精杜學作申杜難服世並傳焉)
賀琛(南史賀瑒傳琛字國寳幼孤伯父瑒授經業一聞便通義理瑒異之曰此兒當以明經致貴家)
(貧常販粟養母閒則習業尤精三禮彭城到溉聞琛美名命駕相造會學侣滿筵聞上佐忽來莫不)
(傾動琛說經無輟曾不降意溉下車就席便申問難往復從容義理該贍溉嘆曰通儒碩學復見賀)
(生普通中太尉臨川王宏臨州召補祭酒從事武帝召見文德殿與語悅之謂僕射徐勉曰琛殊有)
(門業後為通直散騎常侍領尚書左丞凡郊廟諸議多所創定武帝與語常移晷刻省中語曰上殿)
(不下有賀雅琛容止閒雅故時人呼之所撰三禮講疏五經滯義及諸儀注凡百餘篇子翊位巴山)
(太守)
孔子袪(南史本傳山隂人少孤貧耕耘樵採嘗懷書自隨遂通經術尤明古文尚書為兼國子助)
(教講尚書四十篇聽者常數百人為西省學士助賀琛撰錄書成累遷中書通事舍人加步兵校尉)
(梁武帝撰五經講疏及孔子正言專使子祛檢閱羣書以為義証後加通直正員郎卒凡著尚書義)
(二十卷集註尚書三十卷續朱异集注周易一百卷續何承天集禮論一百五十卷)
孔子雲(嘉泰會稽志山隂人師事吳興沈峻吏部郎陸倕言於僕射徐勉以為周官一書羣經源)
(本學絶不傳惟峻獨精勉於是奏峻兼五經博士子雲實傳峻業官亦至五經博士焉)
孔僉(南史本傳山隂人通五經尤明三禮孝經論語講說並數十篇生徒亦數百人三為五經博士)
(後為海鹽山隂二縣令卒於家子淑元頗涉文學官太學博士)
賀德基(陳書鄭灼傳德基字承業世傳禮學祖文發父淹仕梁俱為祠部郎並有名當世德基遊)
(學京邑積年不歸於禮記稱為精明居以傳授累遷尚書祠部郎雖不至大官而三世儒學時論美)
(其不墜焉)
唐
孔若思(傳詳介節)
康子元(唐書本傳會稽人開元初詔中書令張說舉能治易老莊者集賢直學士侯行果薦子元)
(得侍讀擢秘書少監俄兼集賢侍講學士元宗將東之泰山說引子元行果商裁封禪儀初高宗之)
(封許敬宗議前祭而燔柴說子元白奏周官樂六變天神降是降神以樂非緣燔也請先祭後燔如)
(貞觀禮便行果議以為祭已而燔神無由降子元議挺不徙說曰康子獨出蒙輪以當一隊耶請決)
(於帝帝詔後燔徙宗正少卿以疾授秘書監致仕卒贈汴州刺史)
宋
吳孜(嘉泰會稽志會稽人嘗從安定胡瑗學名馳嘉祐治平間會郡謀建學孜即捨宅為基今學有)
(祠堂存焉初學成太守張伯玉至以便服坐堂上孜鳴鼓行學規伯玉欣然受其罰)
石待旦(於越新編新昌人隐居石溪首創義塾三區以上中下為别身自督教衣廪之所成就多)
(當代名臣范仲淹聘為嵇山書院山長四方受業者甚衆後以子貴贈刑部尚書成化新昌縣志文)
(彦博吕公著杜衍韓絳皆出其門先後入相登顯仕者七十二人)
張堅(兩浙名賢錄字適道諸暨人家貧篤學以聖賢自任聞胡安定教授湖州負笈徒步往從之旦)
(夕研味至忘寢食不期年盡得六經之奥辭歸鄉里從遊甚衆每語諸弟子曰人皆可以為堯舜自)
(信得過則精一之傳在我後以八行舉得官尋改京秩貧不能給吟嘯自若時稱為醇儒)
陸佃(宋史本傳字農師山隂人居貧苦學夜無燈映月讀書躡屩從師不遠千里受經於王安石入)
(京適安石當國首問新政佃曰法非不善但推行不能如初意還為擾民如青苖是也擢甲科授蔡)
(州推官召補國子監直講安石子雱用事好進者坌集其門佃待之如常同王子韶修定說文入見)
(神宗問大喪襲衮佃考禮以對神宗悅用為詳定郊廟禮文官每有所議神宗輒曰自王鄭以來言)
(禮未有如佃者加集賢校理崇政殿說書元豐定官制擢中書舍人給事中哲宗立去安石之黨安)
(石卒佃率諸生哭而祭之識者嘉其無向背徽宗即位召為禮部侍郎拜尚書右丞讒者詆佃名在)
(黨籍罷為中大夫知亳州數月卒年六十一追復資政殿學士佃著書二百四十二卷於禮家名數)
(之說尤精如埤雅禮象春秋後傳皆傳於世)
虞仲琳(舊浙江通志餘姚人從尹焞游焞稱為志學之士登紹興五年進士)
胡宗伋(兩浙名賢錄字浚明餘姚人童時如成人及長刻意於學元符間試禮部不第歸教授鄉)
(里學者多從之游性至孝跬步未嘗忘親建炎之亂士人避地明越者多以宗伋為歸依孝宗御極)
(授房州文學調瀏陽丞用薦監嚴州比較務最進一官丐祠監南嶽廟宗伋操行方軌篤於道德性)
(命之旨其交游子弟非是莫取史稱為醇儒)
黃開(萬歷紹興府志字必先諸暨人博學好古邃於經術所論著有語孟發揮周易圖說孟子辨志)
(麟經總論春秋妙旨六經指南諸史決疑暨陽雜爼浣溪文集共二百六十餘卷舉紹興二十四年)
(進士官崇安令)
湛若(兩浙名賢錄餘姚人博雅以鴻碩稱時舉子各占一經若於六經詞賦無不通解同邑吕次姚)
(建義學聘為師諸生執經問難辨若懸河汎濫百家諸子然後折衷聖經諸生無不解頤官終太常)
(博士)
唐閱(傳詳循吏)
許瑾(兩浙名賢錄字子瑜元度之後世居剡之東林博極經史嘗從朱子游明於理學鄉先生俞浙)
(狀其行曰學博而正行峻而和文麗而則君子人也學者從之隨其姿禀皆厭足所欲稱為高山先)
(生宋運既改徵辟不就著春秋經傳十卷)
元
韓性(元史本傳字明善紹興人宋忠獻王𤦺其八世祖也博綜羣籍而於儒先性理之說尤深造其)
(閫域文詞儁偉自成一家言延祐初詔以科舉取士學者多以文法為請性語之曰今之貢舉悉本)
(朱熹私議為貢舉之文不知朱氏之學可乎四書六經發明無餘藴顧行何如耳有德者必有言施)
(之場屋直其末事士有一善必延譽不已及辨析是非則毅然不可犯出無輿馬僕御所過負者息)
(肩行者避道老叟童穉咸稱之曰韓先生卒年七十有六御史中丞伊埒布哈嘗學於性言法當得)
(諡朝廷賜諡莊節著禮記說四卷書辨疑一卷詩音釋一卷郡志八卷文集十二卷)
明
趙謙(儒林錄字撝謙初名古則餘姚人就外傅於崇山寺達旦忘寐受業天台鄭四表之門洪武十)
(二年徵修正韻别用為中都國子典簿罷歸築考古臺著聲音文字通一百卷六書本義十二卷二)
(十二年謙為瓊山教諭黎人皆知向化稱為海南夫子其著述甚多而為學之要則在造化經綸一)
(圖謂門人王仲迪曰寡欲以養其心觀止以明其理調息以養其氣讀書以驗其誠聖賢之域不難)
(到矣)
黃珏(明一統志餘姚人號菊東研極性理之學洪武間以尚書試有司不利遂絶進取意喜翫邵子)
(皇極經世書旨趣淵妙有以自樂)
潘府(理學見聞錄字孔修上虞人自為諸生讀濓洛書慨然有志聖賢成化丁未進士憲廟賓天敬)
(皇哭臨二十七日禮官請易服府毅然抗疏勸行通喪剴切數千言有援皇明祖訓沮之者府不聽)
(衰絰待罪禮部侍郎倪岳獨贊決之定議注三年不鳴鐘鼓不受朝賀出知長樂有惠政遷南兵部)
(主事陳軍民利病七事孔廟災上内修外攘以謹天戒疏又上救時十要多見採納超拜廣東提學)
(副使奉母以往考校嚴明士習大振以母老乞歸嘉靖間致仕卜居南山踰二十年闢南山書院聚)
(徒講學修正五經四書傳註及周程四子之集凡二十餘種所著素言士類競傳誦之卒年七十三)
(特賜祭葬以能翊贊敬皇之孝出特典云)
徐光岳(兩浙名賢錄字夀卿新昌人好學尚氣節不妄交游少嘗請於父曰兒不能為舉子業取)
(科第願盡讀天下書使行已無愧古人可乎父許之日夜研究至忘寢食旣而充然有得從父友陳)
(獻章莊㫤遊聞見踐履益到年方壯人目為巨儒㫤尤愛重作春風亭以居之其詩文賡唱載㫤集)
(中)
王守仁(傳詳名臣)
王文轅(明儒學案字司輿號黃轝子山隂人七歲拾遺金坐待失者歸之既長習静隐居勵志力)
(行陽明與之友稱莫逆陽明將之南贛文轅語其門人曰陽明此行必立事功問其故曰吾觸之不)
(動矣後殁陽明方講良知之學時多訕之者嘆曰安得起王司輿於九原乎兩浙名賢錄著有茹淡)
(稿皇極經世律吕諸書)
張元忭(分省人物考字子藎號陽和其先蜀人徙家山隂父天復官太僕卿元忭好讀書負意氣)
(會楊忠愍諫死遥為誄詞泣下沾襟太僕竒之嘗讀書至朱子格致篇輒覆卷沉思已聞王文成良)
(知之說遂潛心理學嘉靖戊午舉於鄉戊辰太僕有滇難馳京白狀詔免太僕官庚午游太學明年)
(舉南宫廷對第一授修撰聚徒講求世務人才戶外屨常滿教習内書堂尋管理誥勑直起居館超)
(為左諭德兼侍讀疏白太僕冤狀請以恩及已者移太僕冠服格不行以此鬱鬱致疾平生有志聖)
(賢學宗王文成然不空事口耳顓務以實踐為基初太僕作山隂縣志未成元忭續成之又剏紹興)
(府志會稽縣志稱一方信史又有不二齋稿志學錄讀尚書考讀詩考讀史膚評皇明大政記理學)
(見聞錄謂朱陸同源而末流乃岐之非是手摘考亭所論著與文成意符者彙集之題曰朱子摘編)
(以祛世儒之惑)
蕭鳴鳳(儒林錄字子雝號静庵山隂人年十七棄舉子業從陽明遊講明理學窮極指歸而踐履)
(敦篤不務口耳弘治甲子鄉試第一正德甲戌成進士授監察御史劾大司馬王瓊挾私妄作都督)
(江彬夤緣投托申救胡世寧孤忠為國時論偉之奉命巡山海諸關邊境竦然士始獲餉復命巡雲)
(南値疾作疏請歸踰年起提學南京課士先德行而後文藝士服其教有陳泰山蕭北斗之謠陳謂)
(前提學陳選也尋按察河南仍董學政時宰嗾言官劾之改廣東提學副使丁内艱歸卒著有静庵)
(詩錄文錄教錄杜詩註行於世)
俞子良(兩浙名賢錄字汝誠山隂人領順天鄉薦潛心聖賢之學力敦古道議論侃侃務砥礪名)
(檢初教諭欒城諄諄以禮誨人未冠者躬為之冠有婚喪者為之品式使遵行焉欒人感化婦女亦)
(呼為俞夫子遷肅寧令治邑事如其家竟以勞瘁卒著明學錄通禮節要尊親錄欒居司牧二集)
許璋(明儒學案字半圭上虞人淳質苦行潛心性命之學白袍草履扶一衾而出欲訪白沙於嶺南)
(至楚見白沙之門人李承箕質疑問難語之以静坐觀心不至嶺南而返陽明自江右歸越每相訪)
(菜羹麥飯信宿不厭璋殁陽明題其墓曰處士許璋之墓於天文地理靡不究心正德中嘗指乾𧰼)
(謂陽明曰帝星今在楚矣已而世宗起於興邸)
徐愛(名山藏字曰仁守仁妹夫也與蔡希顔朱守中同受業於守仁舉進士為南京郎中與黃宗明)
(薛祝馬明衡陸澄輩日夕砥礪不懈歸與陸澄課耕霅上舉所聞守仁語裒集之曰傳習錄年三十)
(一卒守仁哭之慟明儒學案愛嘗遊衡山夢老僧撫其背曰子與顔子同德亦與顔子同壽覺而異)
(之)
季本(分省人物考山隂人既受學精思力踐毅然以聖賢為可學而至常兢兢磨鍊於事為朋友之)
(間患學者以自然為宗忘其所有事習於惰偷而自便也曰心之本體原是戒愼恐懼天命靡寧主)
(宰嘗惺猶之龍也矩則常定潛見飛躍隨所遇而時應是以警惕主變化也彼以自然為宗而不知)
(惕若有同出於虚而卒流於物欲者矣文成存時與書言看經書取其有益於學一涉拘執比擬則)
(反為所縳雖特見妙詣一時不無開發之益而意必之見流注潛伏有反為之障而不自覺者後學)
(成歐文莊亦以習心流注箴之盖師友切磋入微者如此官監察御史以論禮補外卒門人祠之諡)
(曰明德先生)
錢德洪(名山藏字洪甫餘姚人守仁倡道德洪與王畿首師事之推尊發明為獨至守仁在越七)
(年德洪自歸省外無日不侍左右嘉靖五年德洪與畿同舉進士相謂曰吾斯未信引疾歸卒業於)
(守仁八年殿試方北上聞守仁喪遂輟試與畿迎喪廣信制服哭之構天眞精舍像祀守仁收錄遺)
(言與答問語曰傳習錄既殿試乞教授蘇州以便養屢遷刑部員外自少至老守其師說周遊四方)
(所至學者迎事而受業焉理學見聞錄别號緒山與龍溪兩人最先及門衆中推為教授師卒年七)
(十九有緒山集語錄等行於世)
王畿(分省人物考字汝中山隂人學者稱龍谿先生王文成倡明理學以致良知為宗郡人駭而不)
(信畿首往受業焉弱冠領鄉薦試禮部不第歸卒業於師門踰年大進丙戌復當會試文成命往不)
(答文成曰我非欲以一第榮子顧吾之學疑信者半能闡明之者無踰於子曷往焉畿曰諾在途自)
(六經四書傳習錄外手無别檢抵都同志争相辨証大為推服入闈中式同門錢緒山亦在選時大)
(臣都不喜學畿語緒山曰此非吾輩仕時也不就廷試而還師門來學者衆不能徧指授則屬畿與)
(緒山分教之所興起為多文成至洪都鄒東廓率同門請益文成曰汝中與同志里居究竟此事諸)
(君第往相與質之當有得也明年文成卒於南安方偕緒山赴廷試聞信復返至廣信扶櫬歸越經)
(紀喪事廬於墓心喪三年建天眞書院於杭州肖像其中且以館四方之來學者壬辰始赴廷對授)
(南職方主事補南武選會有詆為偽學者於是再疏乞休孳孳以講學為務所至接引無倦色萬歷)
(癸未年八十六卒)
胡瀚(儒林錄鐸從子字川甫餘姚人年十八從陽明遊授以傳習錄博約說歸而有省日從事於求)
(心悟心無内外無動静無寂感皆心也即性也其有内外動静寂感之不一者皆心之不存焉故也)
(作心箴圖列而為五曰心圖指本體也曰存曰死曰出入曰放心各有箴而功以存心為主以恩貢)
(就華亭訓導陞崇明教諭歸家三十年築室今山著有今山集一百卷行世)
張元沖(明儒學案字叔謙號浮峰山隂人嘉靖戊戌進士授中書舍人改吏科給事中分宜入相)
(元沖言其心術不正不宜在左右諫世廟元旦不視朝出為江西參政累陞右副都御史巡撫江西)
(回籍卒元沖登文成之門以戒懼為入門而一意求諸踐履文成嘗曰眞切純篤無如叔謙嘗謂學)
(者曰孔子之道一以貫之孟子之道萬物皆備良知之說如是而已揭座右曰唯有主則天地萬物)
(自我而立必無私斯上下四旁咸得其平官江西闢正學書院與東廓念庵聯講會以訂文成之學)
(又建懷玉書院於廣信迎龍溪緒山主講席惟恐同學之有出入也)
蔡宗兖朱節(明儒學案宗兖字希淵號我齊山隂人登進士以教授奉母孤介不為當)
(道所喜輒棄去已而教授莆田移教南康入為南考功陞四川督學僉事林見素謂希淵中有餘養)
(故能壁立千仞節字守中號白浦亦山隂人舉進士官御史以天下為已任文成謂之曰德業外無)
(事功巡按山東流賊之亂勤事而卒)
范瓘(明儒學案字廷潤號栗齋初師王司輿許半圭後卒業於陽明博考羣經怳然有得家貧不以)
(關懷曰天下有至寳得而玩之可以忘貧作古詩二十章叙道統及太極之說兩浙名賢錄山隂人)
(里中以范聖人呼之有司立石里中曰范處士里)
章潁(舊浙江通志字南洲會稽人肆力於經術為易名家周應中陶望齡皆出其門紹興府志潁善)
(飲每講授畢即引大白高談古昔及當世人物嫉惡嚴然人有片長輒誦不啻口凡游手博塞冶歌)
(而鬭詈者必匿避之或悔罪去劉宗周贊曰師道立而善人多先生早傳謝狷齋易學擁臯比談易)
(數十年淵源所漸多成名士造就人才之功乃在世道矣子為漢舉於鄉為邑令有賢聲宗周其外)
(孫也)
周汝登(儒林錄字繼元號海門嵊縣人萬歷丁丑進士授南工部主事歴官至南京尚寳司卿從)
(兄周夢秀聞道於龍溪先生汝登依之遂知嚮學南都講會拈天泉證道一篇相發明許敬庵言無)
(善無惡不可為宗作九諦以難之汝登作九解以伸其說)
陶望齡(列朝詩集傳字周望會稽人禮部尚書承學之子萬歷己丑會試第一廷對第三授編修)
(歴中允諭德終國子祭酒諡文簡周望在詞垣與同官焦竑黃輝講性命之學悅慈湖陽明龍溪近)
(溪之書曰慈湖師陸盖文成所自出餘子則文成之裔也萬歷中年以清新自持者館閣中推為眉)
(目云)
劉宗周(會稽縣志字啟東號念臺山隂人萬歷辛丑進士師事許孚遠首致力於存天理遏人慾)
(除行人司行人以祖焞年邁疏乞終養侍祖疾浹四旬不交睫服除起原官奉命封益藩上宗藩六)
(議以病免歸弟子日益進講學不輟熹宗即位陞禮曹蒞任九日首劾魏忠賢與客氏朋比亂政忠)
(賢大怒矯旨廷杖葉向高救之未幾陞光祿丞復擢尚寳卿以太僕予告明年陞左通政又疏劾忠)
(賢大逆不法忠賢恨之斥為編氓追奪誥命歸家一意講學静坐讀書頓見浩然氣象知作聖必由)
(慎獨直揭愼獨為心要崇禎登極詔復原官給還誥命陞京兆尹謁文廟大會師儒示以聖賢為學)
(之要延三老嗇夫咨地方疾苦發奸吏乾没置之法捕勲貴家人豪横不法及舞文犯禁者按治如)
(律頒文公四禮俾鄉鄙服習遇中貴梨園什具責而焚之輦轂一清又上疏撤煤米諸稅發内帑賑)
(饑民躬自慰勞疏糾周延儒溫體仁傾側事上之罪下詔切責凡三乞骸始得告居家闡人人可為)
(聖人之旨以證人名堂辛巳起少宰晉右都御史手定憲綱以示諸御史無何熊開元姜埰之獄起)
(宗周入朝昌言其事聲徹殿陛上震怒奪官歸郡之天樂鄉麻溪水通江潮為患捐貲築茅山閘與)
(三江閘為表裏甲申闖賊䧟都城宗周聞之慟哭曰此吾致命時也遂投河中舟人掖之而起自此)
(絶粒者二十日勺水不入口者十有三日卒所著有讀易圖說易衍古易抄証學雜解儀禮經傳考)
(次古學經古小學通紀古小學集記聖學宗要合璧聯珠道統錄陽明傳信錄方正學錄選人譜人)
(譜雜記金鑑錄保民訓要鄉約小相編憲綱規條大學參疑鄉賢考文集年譜皆原本性命闡明聖)
(學有關世道人心子汋字伯繩父殉節治喪畢居剡溪之秀峰終身茹荼服素編輯遺書寒暑不徹)
(鄉黨咸稱之)
陶奭齡(會稽縣志字君奭號石梁與兄望齡自相師友學者稱二陶萬歷癸卯舉於鄉授吳寧學)
(博遷肇慶推官遂不起與劉宗周講學陽明祠曰證人會宗周赴召奭齡致書曰願先生安其身而)
(後動易其心而後語俾天下實受其福若矜名節如雕鶚横秋此小臣之所為非大臣事也將殁之)
(夕猶講衞風一章端然而逝所著有遷改格喃喃錄行于世)
國朝
黃宗羲(鄕賢留祀册字太沖餘姚人父尊素明御史死詔獄宗羲年十九䄂疏入京訟冤歸而受)
(業劉宗周聞誠意慎獨之學寧波績學之士數十人連𬒮稱弟子康熙十八年都御史徐元文薦於)
(朝以老病辭乃付史館二十九年詔取所著書宣)
(上以海内遺獻問尚書徐乾學舉宗義但言其衰老乃止宗羲上下古今穿穴羣言自天官地志九流百)
(氏之教無不精研學者稱為梨洲先生年八十有六卒)
台州府
宋
蔣至(赤城志臨海人字造之有素行家居講授甚盛母張氏年八十抄經典助之大中祥符六年詔)
(舉德行遺逸部使者以名聞詔索所著經解以進授將仕郎本府助教賜其母帛孫師顔師閔四世)
(孫鶚見乾道五年科名)
徐中行徐庭筠(宋史本傳臨海人聞安定胡瑗講明道學將往從焉至京師范純仁)
(薦於司馬光光謂斯人神清氣和可與進道得瑗所授經熟讀精思夜不安枕者逾年乃歸葺小室)
(竟日危坐所造詣人莫測也晚年教授學者自灑掃應對格物致知達於治國平天下不失其性不)
(越其序而後已崇寧中郡守李諤以八行薦去之黃巖陳瓘謫台州聞名納交暨其没謂與山陽徐)
(積齊名呼為八行先生子三人庭筠其季也童丱有志行事父兄孝友天至旣免喪猶不忍娶者十)
(餘年秦檜當國試題問中興歌頌庭筠嘆曰今日豈歌頌時耶疏其未足為中興者五見者尤之庭)
(筠曰吾欲不妄語而敢欺君乎有詔舉人嘗五上春官者予岳祠所親咸勸之庭筠曰吾嘗草封事)
(謂岳祠冗祿無用旣心非之可躬蹈耶其學以誠敬為主起居無惰容不事緣飾不苟臧否一日巾)
(車歴訪舊遊歸感微疾端坐而逝年八十有五淳熙間朱熹行部拜墓下題詩有道學傳千古東甌)
(說二徐之句且大書表之曰有宋高士二徐先生之墓庭筠之兄庭槐庭蘭皆有父風台學源流庭)
(筠字季節詠竹詩云未出土時先有節便凌雲去也無心風致可想見也門人尊之曰温節先生)
(謹按台學源流二徐先生外尚有陳貽範字伯模臨海人羅適字正之寧海人四先生俱傳安定之)
(學者)
石墪(台學源流字子重其先新昌人大父公孺始遷臨海墪自少警悟不羣及長刻意為學與晦庵)
(朱子交好嘗稱其論仁之體要甚當願與長者各盡力於斯又謂心說甚善但更須收歛造約為佳)
(以紹興十五年進士歴四縣知南康軍卒年五十有五晦庵誌其墓晚名其燕居之室曰克齋讀書)
(其間没身不懈後生執業就正者多頼以知嚮方陳耆卿修郡乘謂里人自克齋知有洛學車若水)
(亦云克齋石公所謂大人為已之學深造而自得者也所集周易大學中庸解數十卷文集十卷傳)
(學者)
徐大受(赤城新志天台人淳熙十一年特科台學源流字季可早歲工詩而志不在詩晦翁行部)
(聞其賢特訪其廬方與學者講三月不違仁云即杜詩所謂一片花飛減却春耳晦翁擊節遂定交)
(焉家甚貧一夕晦翁至出葱湯麥飯相對甚歡至今故老猶傳其事著經解文集藏於家邑東南有)
(竹溪書院别號竹溪)
林鼐林鼒(台學源流鼐字伯和黃巖人刻意為學博求師友得晦庵以書請教晦庵稱伯)
(和求道懇切而勉以三言以整齊嚴肅言持敬以先語孟考諸說切已深思言講學以充善端去邪)
(志言省察乾道八年舉進士為奉化簿改定海丞郡令受租輸縱民自槩量吏不得為奸知候官縣)
(民服教無訟上官欲中以罪訪之民間聞頌聲而止通判筠州未行卒弟鼒字叔和嘗與鼐及趙師)
(淵杜曅昆弟受業晦翁之門及别請一言為終身歸宿之地晦翁曰若根本上欠工夫終無歸宿處)
(凛然有省年七十一卒鄉人尊之曰草廬先生表其所居之里曰景賢)
趙師䢼(赤城志紹熙元年宗室科進士居臨海縣字共父終嘉興府判官朱子與吕子約書云台)
(州有一師䢼在此儘知用力不易得也)
趙師淵(赤城新志字幾道號訥齋黃巖人乾道八年進士嘗從朱文公游與之論校綱目前後几)
(八書歴官衢南劍寧海軍推官趙丞相汝愚以從班薦有旨與職事官會趙以讒斥遂翩然東歸益)
(究所學積十餘年不仕暨詔申前命以母病添差通判温州入主將作太常簿司農太常丞以論成)
(肅后山陵事不合而去台學源流金華王魯齋嘗跋晦翁所與訥齋帖稱訥齋登朱子之門為最先)
(其後遠庵昆弟相繼而進開之以道誼締之以婚姻往來尺牘其多可知)
(謹按遠庵名師夏與兄師淵同登朱子之門又趙然道名師雍弟詠道名師箴則往來朱陸二公之)
(間者)
林恪(台學源流字叔恭臨海人從晦菴遊晦庵云為學只要致誠耐久無有不得又記晦庵自言所)
(用力處甚約只就一兩句上用意玩味胸中自是灑落此皆進修真切得力語晦庵之所以教與恪)
(之所以學盖莫要於此云)
杜曅杜知仁(台學源流曅字良仲黃巖人嘉定元年進士官終東陽縣簿初與弟知仁)
(學於克齋石先生墪克齋致曅於紫陽於是師事者十餘年紫陽嘗謂其論敬字工夫甚善論氣禀)
(有偏而理之統體未嘗有異亦為得之從孫則卿裒集成書名之曰南湖先生文集知仁字仁仲號)
(方山少有俊才為舉子文操筆即驚人刻意於詩不竒不已曰是不足以為學於是即六經語孟考)
(論一時諸先生風旨至紫陽之書則拱而曰道在是矣窮理求仁吾知所止所著詩文十五卷訂禮)
(讀易說詩多所論述未及裒次而殁)
杜範(傳詳名臣)
池從周(台學源流字子文黃巖人嘉定七年特科嘗遊晦庵朱子之門屢以書請益晦庵稱其嗜)
(學而勉以充拓之功又同邑杜貫道亦從朱子遊稱其所陳諸說皆善但不已其功久之見處漸分)
(明也)
潘時舉(台學源流字子善臨海人從晦庵遊有聞必記其辨析六經疑義及問學大端多為師門)
(所稱許平居喜静坐晦庵云專務静坐又恐墮落那一邊去只是虚著此心隨動隨静無時無處不)
(致其戒謹恐懼之力則自然主宰分明義理昭著矣時舉服膺師語造詣日深故其論求放心有云)
(日來覺得此理真無内外外面有跬步不合道理便覺此心已放嘉定十五年以上舍釋褐終無為)
(軍教授)
吳梅卿(台學源流字清叔仙居人嘉定十七年特科仕至忠州文學嘗因果齋李方子獲登朱子)
(之門講授甚切所著有經說語錄)
丘漸(赤城新志字子木黃巖人講明道學為後進所宗與清獻杜公為布衣交鄉人尊之曰木居先)
(生著有四書衍義)
陳耆卿(赤城新志字壽老臨海人嘉定七年進士官至國子司業博學能文遠參洙泗近探伊洛)
(周旋乎賈馬韓歐之間葉水心序其所作以為學游楊而文張晁也著有論孟紀蒙篔窗集)
王賁(兩浙名賢錄字藴文天台人介特有守鄉俗化之不敢為非王實翁創上蔡書院金華王魯&KR3548;)
(為堂長賁具古冠服來謁及魯齋歸乃敦請代理其事既卒無以斂門人争經理其喪至於葬道有)
(兩岐一大而遠一狹而近門人請於其婦婦曰先夫平日不曾由徑取捷不可違其志聞者嘆息曰)
(有是夫宜有是婦台學源流賁嘗撰心圖為說以傳學者盖借一字以立義足為心學之助云)
戴良齊(赤城新志字彦肅黃巖人嘉熙進士累官秘書少監以古文鳴而尤精性理之學所著有)
(中說辨妄通鑑前紀曾子遺書論語外書孔子年譜世譜七十子說林公輔答徐始豐書有曰當今)
(經書雖皆具完而禮經獨為殘缺加以漢儒之記有不純者郡先哲戴大監嘗力為之辨草廬吳文)
(正公師之得其說於今未大行也觀此其學之源委可見)
車若水(明一統志黃巖人師事金華王柏講明性理博學工古文自號玉峯山民所著有宇宙略)
(記玉峯冗藁台學源流若水初從陳篔窗學古文及從清獻杜公游大悔之往來王魯齋之門得聞)
(晦翁緒論嘗欲取大學知止有定以下二條合聽訟章為格物致知傳質於魯齋以為洞照千古錯)
(簡使朱子聞之亦當為之莞爾一笑其友胡立方稱玉峯貌癯而野口呐不能言即之既熟回視胸)
(中狹者寬塞者通陋者廣眞益友也)
陳天瑞(台學源流字德修號古堂臨海人咸淳元年進士明一統志天瑞公輔之後師事金華王)
(柏明性理之學志潔行廉為金華令有能名宋末隐遁林壑效淵明書甲子文集五十卷)
戴亨(嘉靖浙江通志字子元臨海人師事邱木居有太極圖說人心道心說近思錄補注朱子詩解)
(北溪字義辨正其教人以毋自欺為第一義嘗銘座右曰莫見乎隐莫顯乎微欲人不知莫若弗為)
楊明復(嘉靖浙江通志字復翁臨海人操履純正博通經籍著有周易會粹尚書暢旨詩學發微)
(冠昏喪祭圖人稱浦城先生台學源流景定間王守華甫聘為郡學正)
董楷(台學源流字正翁御史亨復之子嘗從潛室陳器之得晦翁冄傳之學寳祐四年舉進士明一)
(統志楷臨海人為績溪簿直冤獄賑飢饉修城捍水遷知洪州有惠政官至吏部郎中有克齋集程)
(朱易行世)
周敬孫(嘉靖浙江通志臨海人太學生師事金華王柏受性理之學嘗著易象占尚書補遺春秋)
(類例)
元
周仁榮(元史本傳字本心臨海人父敬孫宋太學生初王柏以朱熹之學主台之上蔡書院敬孫)
(與同郡楊珏陳天瑞師事之受性理之旨仁榮承其家學又師珏天瑞治易禮春秋而工為文章用)
(薦署美化書院山長舉行鄉飲酒禮士俗為變後辟江浙行省掾史省臣皆呼先生不以吏遇之後)
(拜集賢待制奉旨代祠嶽瀆至會稽以疾卒年六第十有一其所教弟子多名人而台哈布哈為進士)
(一弟仔肩字本道以春秋登延祐五年進士第終惠州路總管府判官)
孟夢恂(元史周仁榮傳夢恂字長文黃巖人與仁榮同師事楊珏陳天瑞夢恂講解經旨體認精)
(切務見行事四方從遊者皆服焉部使者薦其行義署本郡學錄至正十三年以設策禦寇有功授)
(登仕郎常州路宜興州判官未受命而卒年七十四賜諡曰康靖先生著有性理本旨四書辨疑漢)
(唐會要七政疑解及筆海雜錄五十卷)
盛象翁(赤城新志字景則黃巖人歴平陽汀州路教授以昌國州判官致仕嘗遊車玉峯黃壽雲)
(二先生之門學者尊之曰聖泉先生台州府志著有易學直指本原聖泉文集若干卷)
翁森(嘉靖浙江通志字秀卿仙居人隐居教授取朱子白鹿洞學規以為訓從游者前後至八百餘)
(人有一瓢稿行於世)
周潤祖(赤城新志字彦德臨海人嘗學於周仁榮與達兼善為友隐居教授四十餘年至正中被)
(召既没而恩命始下鄉人即其所居尊稱之曰紫巖先生著有紫巖稿十餘卷)
陳紹大(兩浙名賢錄字成甫黃巖人以儒學名家元初學者為文競循聲律紹大獨以性理之學)
(自任為文章必傳經義治尚書作四書辨疑生徒至二百餘人並稱之曰西山夫子)
明
徐森(台州府志字宗茂黃巖人六經百家靡不淹貫嘗篝燈讀漢書燼落爇其半默誦填之不誤一)
(字尤深於易與兄宗實俱從史伯璿游史竒其才曰昔所謂東甌二徐者今復見之遂呼為後二徐)
(洪武間以薦歷徐聞教諭著易說及詩書禮記經義四書辨疑授學者諸藩重臣交聘主文衡劉三)
(吾薦入侍講經筵卒)
郭檟(儒林錄字德茂自仙居徙黃巖之松山里少勤問學壯有所悟由伊洛上遡洙泗求聖賢用心)
(燕居獨處衣冠修整與人接和氣滿容士多從之遊其為教謂必先收放心方見得吾道端倪即聖)
(賢言語皆有歸著又曰學者懲忿窒欲是大切要處父殁會兵荒不克葬茹蔬抱戚迄葬已始御酒)
(肉母疾衣不解帶親為沃面浣衣滌席六閱月不以人代與其兄友愛尤篤卒年六十二門人私諡)
(曰貞成先生嘉靖浙江通志終元之世隐居教授洪武初用御史李時可薦始就饒陽知縣三年邑)
(大治以從兄故坐免邏者察諸途搜篋中唯所著易說雜評暢庵稿數十卷帝嘉其廉賜紗幞銀帶)
(寳鈔旌之)
朱右(儒林錄字序賢寧海人嘗遊李五峯陳兩峯之門讀書有覺錄其尤要而切近者名曰性理本)
(原首揭河圖洛書次叙太極圖說定性書西東二銘後附通書感興詩而自叙其首洪武三年詔徵)
(天下名儒至京考禮右與其選比至兼預修元史大明日歷二書終晉府長史)
方孝孺(傳詳忠臣)
許繼(分省人物考字士修臨海人自兒時屹有成人之志以古賢哲自勉玩心天人窮賾探微將大)
(究六經之緒反之於約以成身致用有得乎心沛然自樂不以貧賤患難惑其志與方孝孺友善相)
(切磋不怠甫壯而病病三年孝孺每見之未嘗不覺其獨進也比卒神志不亂洞然於晝夜生死之)
(故云)
陳璲(嘉靖浙江通志字廷嘉臨海人永樂九年進士改庶吉士授編修奉命纂修五經四書性理大)
(全書成以疾乞歸十餘年足跡不入公府起廣西按察僉事提學日與諸生講學以見諸踐履為先)
(士皆振起甫三載乞休有梅浦田數頃減租以舒農力陳員韜與子選林一鶚皆出其門年八十二)
(卒)
謝鐸(續文獻通考字鳴治太平人天順甲戌進士選庶吉士授編修成化中預修英廟實錄校通鑑)
(綱目上疏言宋神宗好通鑑理宗好綱目而不能推之政治因勸上親賢講學大本立而萬目自隨)
(上嘉納之進侍講以艱去孝宗起修憲廟實錄弘治中為兩京祭酒以道義廉節為教疏正文廟祀)
(典皆師古義不徇俗以希世正德初權奄用事致仕卒贈尚書諡文肅著有眞西山讀書記伊洛淵)
(源續錄赤城志又刻方遜志文集傳於世分省人物考號方石卒於正德五年年七十有六)
陳選(分省人物考字士賢臨海人天順庚辰進士拜御史成化初上疏言君子小人進退治道所係)
(不可不慎救羅倫劾學士倪謙錢溥干進又劾尚書馬昂諸大臣不職出巡江西風紀大振督學南)
(畿規約簡明力變浮華令諸生讀小學書暇則服習古禮遷河南按察使時中官汪直往河南勾當)
(公事選密疏其專擅罪擢廣東布政使廣民疲困為除徭役罷和買有提督市舶司者倚進貢為奸)
(利役戶苦於供需特減去三十人其後番人與海商私通詭稱蘇門答剌國使臣市舶利其貨不問)
(選特發其偽中官深怨乃誣奏他事逮赴京廣人數萬擁留之行至南昌病卒追贈光祿卿諡恭愍)
(選立志以聖賢自期遇格言即手錄於册平生言不出口視所當為者勇為之不顧利害言動端莊)
(燕會惟服先人故衣客至瓦器蔬食而已嘗曰居此官必盡此職行此事必盡此心所註小學孝經)
(冠祭禮儀等書行於世)
金賁亨(分省人物考字汝白臨海人弘治進士歷官福建江西提學副使為人清粹醇夷剛介端)
(毅既知學問大指毅然以聖人為必可學嘗愛横渠一時放下則一時德性有懈初學當以心為嚴)
(師及伊川整齊嚴肅則心便一之語言動有紀細過必錄踐履既篤德性堅定及留曹謁告屏居數)
(月默坐澄心一意涵養於明道所謂不須防檢不須窮索延平所謂灑然冰解凍釋處超然有得以)
(是居官行政大抵主於崇禮教敦俗尚端蒙養以維世善俗在閩發明朱子之學本之延平豫章龜)
(山明道具有本末端緒乃闢道南書院以崇祀五先生在江右優選志行之士聚之白鹿書院親與)
(講論明濓溪過化之由究鵝湖異同之旨居家百行純備為後學宗仰有學易記道南錄學庸議臨)
(海縣志行世享年八十有六儒林錄賁亨自號其居曰一所學者稱一所先生著台學源流及詩文)
(集子立愛立敬立相俱成進士)
黃綰(分省人物考字宗賢太平人以蔭補後軍都督府都事王文成自廬陵入覲來見語學文成喜)
(曰此學久絶君何所聞曰雖粗有志實未有聞文成曰人惟患無志何患無聞訂與終身共學綰聆)
(其言如渴得飲無弗入也後二十年聞致良知之旨大歎服執贄稱門人儒林錄明倫大典成陞詹)
(事出為南禮部右侍郎轉左陽明既没桂萼齮齕之綰上疏言昔議大禮臣與萼合臣遂直友以忠)
(君今萼毁臣師臣不敢阿友以背師遂以女妻陽明之子正億擕之金陵銷其外侮年七十五卒)
王宗沐(傳詳名臣)
金華府
南北朝
婁幼瑜(金華賢達傳字季玉義烏人聚徒教授不應徵辟著禮記捃拾三十卷禮記摭遺一卷文)
(集六十六卷)
龔孟舒(南史顧越傳東陽龔孟舒者通毛詩善談名理仕梁位潯陽郡丞元帝在江州遇之甚重)
(躬師事焉天嘉中位大中大夫)
宋
于房(兩浙名賢錄浦江人父暠有學行房為文有父風而精簡過之遠邇學者視為典型嘉祐四年)
(進士官至尚書屯田員外郎通判應天府南京留守司子世封正封亦舉進士世封晚著易詩書四)
(十卷正封著春秋三傳是非二十卷當時稱以經學世其家者必曰浦江二封)
王固(金華賢達傳義烏人受業胡瑗登皇祐五年進士初名冏臚唱之日仁宗賜以今名因字天貺)
(官恩陽令有治績)
朱臨(浦陽人物記其先家吳興五季避亂遷浦陽臨少穎悟從胡瑗受春秋瑗嘗著春秋辨要唯臨)
(得之為精晚年好唐陸淳學謂孔子殁千有餘年說春秋者無出淳書之右以吕公著薦入官歴宣)
(德郎守光祿寺丞以著作佐郎致仕著春秋說二百餘篇)
杜汝霖(金華賢達傳字仁翁蘭溪人從胡瑗學至曾孫旟伯高旃仲高斿叔高旞季高旝幼高人)
(稱金華五高旟登吕祖謙門旝問道朱熹淳熙間旟兩以賢良方正薦未赴端平中入館閣五人皆)
(有詩文行於世)
唐仲友(婺書字與政金華人登紹興進士中宏詞科判建康府上書曰兵力眩於虚數一患也敵)
(情惑於間言二患也財力屈而妄費三患也官爵濫而輕與四患也和之與戰皆隨時應敵之方而)
(非吾之至計要在不忘宗社之仇先定立國之本時至則起而收之耳執政以為通達國體再知台)
(州為高文虎所排予祠歸著有六經解九經發顯經史難答孝經解愚書諸史精義帝王經世圖譜)
(天文地理辨宣公奏議解說齋文集傳世金華賢達傳說齋其號也兄仲温仲義皆紹興進士)
范浚(正德蘭谿縣志字茂明居香溪家世業儒不嗜榮利紹興間嘗舉賢良以秦檜當國不起閉門)
(篤志求道學者稱香溪先生有文集二十四卷行於世朱熹錄其心箴云)
吕祖謙(歷代名儒傳字伯恭尚書右丞好問之孫自其祖始居婺州祖謙之學本諸家庭有中原)
(文獻之傳長從林之竒汪應辰胡憲游又友朱子及張栻講索益精舉進士復中博學宏詞科除太)
(學博士兼國史院編修官實錄院檢討官輪對首勉孝宗留意聖學且言恢復大事召試館職嘗喜)
(陸九淵之文而未識其人考試禮部得一卷曰此必江西小陸文也揭示果然人服其精鑒實錄成)
(進對言治道體統願虚心以求天下之士執要以總萬事之幾今日固當激厲其事功尤當愛護其)
(根本遷著作佐郎尋兼禮部以末疾丐祠建麗澤書院以會友講學病中猶為日記察物内省不以)
(一日懈除直秘閣卒年四十五諡曰成祖謙學以關洛為宗嘗言静多於動踐履多於發用涵養多)
(於講說讀經多於讀史工夫然後可久可大少卞急一日誦論語至躬自厚而薄責於人一時意氣)
(皆平朱子每稱學如伯恭方是能變化氣質所講畫將以開物成務居家之政皆可為後世法嘗欲)
(編近思錄因與朱子同止寒泉精舍分類抉微一月而成又嘗修讀詩記大事記皆未成書考定古)
(周易書說閫範官箴辨志錄歐陽公本末皆行於世學者稱東萊先生續文獻通考理宗嘉熙二年)
(改諡忠亮景定二年追封開封伯從祀孔廟明嘉靖九年改稱先儒吕子)
吕祖儉(嘉靖浙江通志字子約祖謙弟受業祖謙寧宗即位除太府丞時韓侂胄用事祖儉上封)
(事言甚剴切安置於韶州在謫所讀書窮理賣藥自給所著有大愚集歷代名儒𫝊從弟祖泰性疏)
(達尚氣誼論世事無忌諱祖儉既貶祖泰嘗欲以言報國懼累祖儉及祖儉卒乃上書請誅韓侂胄)
(坐杖配欽州侂胄誅詔雪其冤補上州文學卒)
馬之純(金華先民傳字師文東陽人隆興二年進士知嚴州比較時務時張栻作守大蒙賞識由)
(是益潛心載籍究極六經諸子百家素有藻鑑諸生中獨以大臣期喬行簡卒如其言著尚書中庸)
(論語說周禮隨釋類編左傳紀事編年詩文豫章雜著若干卷)
邵囦(嘉靖浙江通志字萬宗蘭谿人淳熙八年進士授柳州教授改潭州朱子方帥湖南薦其學行)
(晚歲由楚州奉祠歸家名其堂曰今是著禮記解讀易管見今是堂稿)
鞏豐(萬歷金華府志字仲至武義人淳熙中以太學生擢進士第除教授漢陽軍調福州帥幕從朱)
(子講明義理之學聲實甚著知臨安縣改提轄左蔵庫奉祠卒著有東平集二十七卷工詩多至三)
(千餘首宋濂鞏豐傳豐祖庭芝世號山堂先生登元城劉安世之門以道學為東平倡及其來遷也)
(以所學化導如東平故武義人士知尚理義之學至豐又從東萊吕祖謙游於是中原文獻麗澤淵)
(源萃於一門矣)
戚如琥(兩浙名賢錄字少伯金華人幼力學長游吕東萊之門務以修身齊家見諸實用東萊每)
(嘆異之紹熙元年登進士丙科授郴州教授遷國子博士出知台州改袁州政績大著及卒門人私)
(諡曰貞白先生)
時瀾(金華賢達傳字子瀾蘭谿人師吕祖謙淳熙辛丑進士累官朝散郎通判台州祖謙輯書說自)
(秦誓泝洛誥未畢而卒瀾補完之有南堂集若干卷兄澐字子雲師祖謙著尚書周官餘論未成卒)
汪淳(嘉靖浙江通志金華人受業吕祖謙勵志於學授吉州教授講學者咸歸重焉)
鄭宗強(萬歷金華府志字南夫金華人遊於東萊之門講貫理道篤志根源蔡文軒稱其學業精)
(深履行純篤後以朝請大夫致仕著有坦溪集行世)
趙彦秬(兩浙名賢錄字周錫東陽人師事吕祖謙擢取應科精春秋左氏作發微百篇以進上嘉)
(之旋借和州觀察使金吾上將軍充接伴副使事訖特轉一官隆興元年登進士擢宣義郎累遷眉)
(州通判卒彦秬好學有文著述不倦詩數百篇名西征隨筆子淦夫尤工於詩)
傅寅(兩浙名賢錄字同叔義烏人幼嗜學經史百家悉能成誦從唐仲友質疑問難仲友喜曰吾益)
(友也及聞其升陾分陜之說語門人曰職方輿地盡在同叔腹中矣寅於天文地理明堂封建井田)
(律歷兵制之類靡不窮究根穴訂其譌謬號曰羣書百考黃文叔欲與同列奏補以官知不可屈乃)
(止學者稱杏溪先生)
葉秀發(宋濂葉秀發傳字茂叔金華人師事吕祖謙唐仲友極深性理之學慶元丙辰進士授長)
(溪主簿轉慶元府學教授嘗著論語講義以誨諸弟子時鉅儒樓鑰婁昉鄭性之楊簡袁燮皆器秀)
(發與之交而於簡問難尤切簡每自謂有所啓發秩滿陞政和令調桐城丞金人犯蘄黃桐為隣壤)
(騎兵將迫家人號泣求避秀發叱之曰此正臣子致身之日苟先去如一城生聚何修城濬濠為備)
(禦計會金人使諜者至秀發擒之亟斬以徇金人氣沮邑頼以完事定制閫忌其功不自已出上其)
(擅斬非法降官及史彌遠當國人有自桐城來者彌遠以秀發為問其人歴言撫綏安定之詳乃擢)
(知高郵軍高郵三十六湖水高而田下隄防不固則民且無稼秀發建石□以疏水勢瀦洩有恒無)
(乾溢之病後馬光祖為守思其功搆堂樊梁之隄以祀學者尊之曰南坡先生著有易說周禮說論)
(語講義行世)
章如愚(金華先民傳字俊卿金華人幼穎悟慶元中登進士第累官國子博士改知貴州開禧中)
(被召上疏極諫時政因忤韓侂胄罷歸講學論道遠近咸師尊之稱曰山堂先生所著有羣書考索)
(六十六卷文集若干卷)
何基(宋史本傳字子恭金華人父伯熭為臨川縣丞黃幹適知縣事伯熭見二子而師事焉幹告以)
(必有眞實心地刻苦工夫而後可基悚惕受命於是隨事誘掖得聞淵源之懿研精覃思平心易氣)
(以俟其通未嘗參以已意立異以為高徇人而少變也朱熹門人楊與立一見推服來學者衆嘗謂)
(為學立志貴堅規模貴大克踐服行死而後已王柏既執贄為弟子序正諸經弘論英辨質問疑難)
(或一事至十往返基終不變以待其定嘗曰治經當謹守精玩不必多起疑論有欲為後學言者謹)
(之又謹可也基淳固篤實絶類漢儒雖一本於熹然就其言發明則精義新意愈出不窮景定五年)
(詔舉賢被命添差婺州學教授兼麗澤書院山長力辭咸淳初授史館校勘兼崇政殿說書屢辭改)
(承務郎主管西嶽廟終不受卒年八十一祭酒楊文仲請於朝諡文定著有大學中庸發揮大傳易)
(啓蒙發揮通書近思錄發揮)
(國朝雍正二年九月奉旨從祀兩廡)
王柏(宋史本傳字會之金華人大父師愈從楊時受易論語既又從朱熹張栻吕祖謙游父瀚兄弟)
(皆及熹祖謙之門柏少慕諸葛亮為人自號長嘯年踰三十始知家學之原捐去俗學勇於求道與)
(其友汪開之著論語通旨至居處恭執事敬惕然嘆曰長嘯非聖門持敬之道亟更以魯齋或語以)
(何基嘗從黃幹得熹之傳即往從之授以立志居敬之旨且作魯齋箴勉之質實堅苦有疑必從基)
(質之作敬齋箴圖夙興見廟治家嚴飭當暑閉閣静坐子弟白事非衣冠不見也少孤事其伯兄甚)
(恭季弟蚤喪撫其孤割田予之收合宗族周恤扶持之開之殁家貧為之斂且葬焉為麗澤上蔡兩)
(書院師鄉之耆德皆執弟子禮其卒整衣冠端坐揮婦人勿近國子祭酒楊文仲請於朝諡曰文憲)
(所著有讀易記涵古易說大象衍義涵古圖書讀書記書疑詩辨說讀春秋記論語衍義太極衍義)
(伊洛精義研幾圖魯經章句論語通旨孟子通旨書附傳左氏正傳續國語閫學之書文章復古續)
(古濓洛文統朱子指要詩可言天文攷地理攷墨林攷大爾雅六義字原江右淵源伊洛精義朝華)
(集紫陽詩類家乘文集)
(國朝雍正二年九月奉旨從祀兩廡)
傅芷(兩浙名賢錄字升可義烏人六經俱通尤精史學從遊之士戶屨恒滿登淳祐五年進士第授)
(仙居尉未上而卒有六經講義及南園詩文雜稿二十卷)
徐僑(宋史本傳字崇甫義烏人從學於吕祖謙門人葉邽淳熙十四年舉進士調上饒主簿始登朱)
(熹之門熹稱其明白剛直命以毅名齋入為秘書省正字校書郎直寳謨閣以忤史彌遠劾罷端平)
(初被召遷秘書少監太常少卿手疏數千言皆感憤剴切帝為動容太息明日手詔罷邊帥之尤無)
(狀者申儆羣臣以朋黨為戒命有司裁節中外浮費而賜僑金帛甚厚僑固辭不受侍講開陳友愛)
(大義用是復皇子竑爵請從祀周敦頤程顥程頤張載朱熹以趙汝愚侑食寧宗皆如其請金使至)
(僑以無國書宜館之於外如叔向辭鄭故事迕丞相意力丐休致帝諭留甚勤遷工部侍郎辭益堅)
(乃以寳謨閣待制奉祠卒諡文清其學以眞踐實履為尚奏對之言剖析理欲因致勸懲若其守官)
(居家清苦刻厲之操尤人所難能)
葉由庚(金華賢達傳字成父義烏人從徐僑遊與何基王柏往來尤密嘗謂古人知行並進聞一)
(善言見一善行未之能行唯恐有聞若為語言文字纏蔽奪其精神必待知至而後行是終無可行)
(之日也人以為名言稱通齋先生)
汪開之(萬歷金華府志字元思金華人獨善之孫也居貧力學與王魯齋為友魯齋稱其堅礪勇)
(往能自拔於困苦中予為為已之學實開端於元思云開之嘗自著貧約云不衣絹帛不食夜飯不)
(僱僕從不妄收買不趁人情不作雜書不轉假借不轉懇事不為妄費不借人物凡十條其卒也魯)
(齋率朋友斂之又請於何北山為銘其墓)
張潤之(嘉靖浙江通志金華人篤實清介專心問學避地長山摘其幽勝為十詠元黃溍謂其微)
(言奥旨世莫得聞尚頼此詩之存其高風雅韻猶可槩見云萬歷金華府志字伯誠號思誠子遊北)
(山何文定公之門北山輯近思錄未就而卒仁山金履祥繼成其書每條皆質於潤之而後定仁山)
(嘗稱之曰思誠子於朱門為嫡孫冰雪孤松端操凛凛)
倪公晦(萬歷金華府志字孟暘金華人受業何北山之門與王魯齋為友魯齋稱其服善喜聞過)
(專志於下學之實仕至轉運司幹辦公事清介廉直有聲於時兄公度公武俱以學行稱)
石一鰲(金華賢逹傳字晉卿義烏人景定鄉貢進士少從王世傑得徐僑之端緒學茂而聲遠從)
(遊數百人多取高第晚年覃思於易著互言總論十卷)
施郁(萬歷金華府志字景文義烏人由太學内舍登高第擢國子博士從子南一字與之咸淳進士)
(官太學博士與石一鰲黃溍同時並以文學教授名人科士多出其門所著有春秋經傳記要)
虞復(萬歷金華府志字從道義烏人師事倪千里傳永嘉春秋之學由太學登進士第上緝熙殿四)
(十八規理宗大喜累官大宗正丞出知信州時史嵩之開督府以御札盡收列郡利權因上表進愛)
(養根本之說大忤其意遂奉祠歸居東巖十有五年董丞相槐力薦於朝改尚書郎官輪對舉大學)
(正心誠意為綱領分好樂忿&KR1264;為節目上嘉納乞外差知寧國府改知瑞州以疾革請納祿得旨轉)
(朝議大夫致仕著有成已集告蒙告忠遠齋集合八十餘卷)
潘墀(金華賢達傳金華人號芥軒文獻通考蜀人以晦菴語錄類成編處州教授潘墀取論語一類)
(增益其所未備刊於學宫)
元
王炎澤(萬歷金華府志字威仲義烏人少嗜書稍長治舉子業當宋末場屋事廢因耑意探索聖)
(賢微旨又從徐僑門人傳考亭之學窮居約處開門授徒絶口不言仕進學者尊為南稜先生待人)
(一本於誠言論無所隐蔽為諸生講說務推明大義不事支離穿鑿著有南稜類稿二十卷二子良)
(玉常山教諭良珉義烏訓導)
金履祥(元史本傳字吉父蘭溪人其先本劉氏避錢武肅王嫌名更為金氏履祥幼而敏睿比長)
(益自策勵凡天文地形禮樂田乘兵謀隂陽律歷之書靡不畢究及壯知向濓洛之學事同郡王柏)
(登何基之門基則學於黃幹而幹親承朱熹之傳者也自是講貫益密造詣益邃會襄樊之師日急)
(宋人坐視而不敢救履祥進牽制𢷬虚之策請以重兵由海道直趨燕薊則襄樊之師不攻自解宋)
(莫能用德祐初以史館編校起之辭弗就宋將改物所在盗起履祥屏居金華山中獨處終日儼然)
(與物接則盎然和懌訓迪後學諄切無倦何基王柏之喪率同門士以義制服自唐堯以下接於通)
(鑑之前勒為□書名曰通鑑前編訓釋裁正多儒先所未發他所著曰大學章句疏義二卷論語孟)
(子集計考証十七卷書表註四卷當時議者以為基之清介純實似尹和靖柏之高明剛正似謝上)
(蔡履祥則親得之二氏而並充於已者也居仁山之下學者稱仁山先生大德中卒至正中賜諡文)
(安歷代名儒傳論履祥守潔懷貞有管寧陶潛之操撰述諸書皆可為學者的所考禹貢山川尤多)
(蔡傳所未逮)
(國朝雍正二年九月奉旨從祀兩廡)
許謙(元史本傳字益之其先京兆人由平江徙金華謙數歲而孤甫能言母陶氏口授孝經論語入)
(耳輒不忘稍長立程自課雖疾不廢旣乃受業金履祥之門居數年盡得其奥謂學以聖人為凖的)
(然必得聖人之心而後可學聖人之事聖賢之心具在四書四書之義備於朱子讀詩集傳有名物)
(鈔八卷讀書集傳有叢說六卷其觀史有治忽幾微倣史家年經國緯之法起太皥氏迄宋元祐元)
(年又有自省編晝之所為夜必書之其不可書者則不為也他若天文地理典章制度食貨刑法字)
(學音韻醫經術數之說靡不該貫又嘗句讀九經儀禮及春秋三傳於其宏綱要領錯簡衍文悉别)
(以鉛黃朱墨其後吳師道購得吕祖謙點校儀禮視謙所定不同者十有三條而已延祐初居東陽)
(入華山學者翕然從之著錄者千餘人獨不以科舉之文授人曰此義利所由分也篤於孝友處世)
(不膠於古不流於俗歲大祲謙貌加瘠或問曰豈食不足耶謙曰今公私匱竭道殣相望吾獨能飽)
(耶中外名臣列其行義章數十上皆莫能致至元三年卒年六十八嘗以白雲山人自號世稱白雲)
(先生賜諡文懿何基王柏及金履祥殁至謙而其道益著江浙行中書省為請於朝建四賢書院以)
(奉祠事)
(國朝雍正二年九月奉旨從祀兩廡)
徐畸(正德蘭谿縣志字南夫一字叔範穎敏絶倫力學好修嘗受易於朱震得其旨要兼明春秋戴)
(記皆造其微居家孝友處朋友鄉黨正直不阿為文雅贍有法隐居教授學者稱為天民或勸之仕)
(曰以經淑人是亦仕也著有周易解微三卷禮記心法二十卷)
黃景昌(浦陽人物記字清遠一字明遠四歲入小學十二歲能屬文長從方鳳吳思齊謝翺游益)
(通五經諸子百家之言尤篤意書春秋三傳異說學者不知所從景昌據經為斷作春秋舉傳論又)
(作周正如傳考蔡氏傳正誤古詩考晚自號田居子)
劉應龜(兩浙名賢錄義烏人潛心義理之學每以古人自期咸淳間游太學丞相馬驥高其才將)
(以女妻之應龜不可乃止由是名稱籍甚元至正初起為月泉書院山長改杭州學正以身為教士)
(遵矩矱著有夢稿痴稿聽雨留稿共二十卷金華賢達傳字元益人稱山南先生)
胡長孺(元史本傳字汲仲永康人其先自天台來徙父居仁淳祐丁未進士知台州軍事文辭政)
(事絶出四方至長孺其學益大振棲永康山中至元二十五年詔下求賢拜集賢修撰與宰相議不)
(合改教授揚州移建昌錄事至大元年轉台州路寧海主簿丁未浙東大祲戊申復無麥宣慰同知)
(脫歡察議行賑荒之令以餘錢二十五萬屬長孺悉散於民托歡察不敢問延祐元年轉長山場鹽)
(司丞以病辭隐杭之虎林山以終長孺初師青田余學古學古師王夢松夢松傳龍泉葉味道之學)
(味道則朱熹弟子也淵源既正為人光明宏偉慨然以孟子自許惟恐斯道之失傳誘引不倦為詞)
(章金㫪玉撞碑版照耀屢司文衡貴實賤華文風為之一變晚病喘正衣冠坐逝年七十五著有瓦)
(缶編南昌集寧海漫抄顔樂齋稿行於世其從兄之綱之純皆以經術文學名之綱字仍仲嘗被薦)
(書於聲音字畫之說自言獨造其妙之純字穆仲咸淳甲戌進士踐履如古獨行者文尤明潔可誦)
(人稱為二胡云)
黃溍(元史本傳字晉卿義烏人延祐二年進士第授台州寧海丞地瀕鹽場亭戸肆毒害民編戶隸)
(漕司及財賦府者横暴尤甚溍皆痛繩以法盗事久不決溍為之疏剔免死者十餘人遷諸暨州判)
(官入為應奉翰林文字轉國子博士視弟子如朋交未始輕納人拜學者滋益恭出為江浙儒學提)
(舉以秘書少監致仕未幾除翰林直學士兼經筵官執經進講者三十有二帝嘉其忠數出金織紋)
(段賜之陞侍講學士知制誥上章求歸久之始得南還優游田里間凡七年卒年八十一贈中奉大)
(夫追封江夏郡公諡文獻溍博極天下之書而約之於至精剖晰經史疑難及古今制度名物旁引)
(曲證多先儒所未發文辭布置謹嚴援據精切譬之澄湖不波一碧萬頃魚龞蛟龍潛伏不動而淵)
(然之光自不可犯著有日損齋稿二十三卷義烏志七卷筆記一卷萬歷金華府志宋濓贊其以儒)
(學自奮嶷然獨任斯道之重上承朱吕道統天下學士咸知師法云)
柳貫(元史黃溍𫝊浦陽柳貫字道𫝊器局凝定端嚴若神嘗受性理之學於蘭溪金履祥必見諸躬)
(行凡六經百氏兵刑律歷數術方技書靡所不通作文沉鬱舂容涵肆演迤始用察舉為江山儒學)
(教諭仕至翰林待制與溍及臨川虞集豫章揭傒斯齊名號為儒林四傑所著有文集四十卷字系)
(二卷近思錄廣輯三卷金石竹帛遺文十卷年七十三卒)
吳萊(元史黃溍傳萊字立夫集賢大學士直方之子天資絶人七歲能屬文嘗往族父家日易漢書)
(一帙以去族父迫扣之琅然而誦不遺一字三易他編皆如之衆驚以為神延祐七年以春秋舉上)
(禮部不利退居深褭山中益窮諸書奥旨著尚書標說六卷春秋世變圖二卷春秋傳授譜一卷古)
(職方錄八卷孟子弟子列傳二卷文集六十卷柳貫極慎許與每稱萊為絶世才溍晚年謂人曰萊)
(之文類秦漢間人所作以御史薦調長薌書院山長未上卒年四十有四君子惜之私諡淵穎先生)
(萬歷金華府志子士諤金華縣學教諭)
吳師道(元史本傳字正傳蘭溪人自羈丱知學即善記覽才思涌溢詩歌清麗因讀眞德秀遺書)
(幡然有志於為已之學嘗以持敬致和之說質於許謙謙復之以理一分殊之旨由是心志益廣造)
(履益深登至治元年進士第授高郵縣丞調寧國路錄事會歲大旱勸大家得粟三萬七千六百石)
(以賑飢民又言於部使者轉聞於朝得粟鈔賑之三十餘萬人頼以存活遷池州建德縣學田為豪)
(民所佔按其圖籍悉以歸學茶稅尤重民以為病極言於所司𣙜稅為減召為國子助教陞博士其)
(為教一本朱熹之旨而遵許衡之成法六館諸生人人自以為得師以禮部郎中致仕終於家著有)
(易詩書雜說春秋胡傳附辨戰國策校註敬鄉錄及文集二十卷師道同郡王餘慶字叔善仕為江)
(南行臺監察御史亦以儒學名重當世云)
戚仲咸(金華賢達傳永康人高祖如琥與從兄如圭如玉並受業吕祖謙皆舉進士仲咸從許謙)
(問道潛心性理之學旁通諸子百氏主教吕氏師法嚴謹學者敬憚之扁其書室曰朝陽人尊之為)
(朝陽先生所著有春秋纂例等書)
吕洙吕溥(萬歷金華府志溥字公甫永康人從許謙講究經旨悉領其要為文馳騁雄暢)
(詩激烈可喜治家以禮冠婚喪祭一遵朱子所定嘗註大學疑問史論其詩文有竹溪集若干卷兄)
(洙字宗魯亦從許謙遊同門服其精敏著有易圖說大學辨疑)
葉謹翁(兩浙名賢錄字審言金華人性明達於書無不讀由家傳之端緒泝儒先之源委卓然自)
(立許謙柳貫張樞黃溍咸樂與為友歷官浦江義烏二縣教諭調簿晉江授瑞州同知致仕卒謹翁)
(天性孝友治家有法吉凶慶弔一遵吕氏家範所為詩文和易平實無纖麗之態有四勿齋稿若干)
(卷蔵於家)
聞人夢吉(金華先民傳字應之金華人父詵老嘗游王魯齋之門夢吉受學家庭父子自為師)
(友七經傳疏皆手鈔成集義理所在必深究而密察用薦者起歷處州學錄西安教諭昌國州學正)
(平生信道甚篤持已應物一本於誠涵養既純内外一致晚居永康之魁山下卒年七十門人宋濓)
(等謂其執醇而不變含和而有耀私諡曰凝熙先生)
馬道貫(兩浙名賢錄字德珍金華人弱冠時偕弟德璋師事許文懿於八華山得濓洛之學文懿)
(期勉之甚至文懿殁哭臨制服如親喪學者稱之著有尚書疏義六卷詩文若干卷自號一得叟)
丁存(兩浙名賢錄字性初義烏人性質朴不外撓博學善屬文尤長於詩賦屢徵明經不就嘗游宗)
(文何先生門相與闡明理學以遡金許之𫝊晚年優游盤谷四方學者羣趨之所著有雲崖雜稿)
明
葉儀(分省人物考字景翰金華人受業於許白雲語以學者必以五倫為本以開明心術變化氣質)
(為先儀朝夕惕勵研究奥旨已而授徒講學士争趨焉語學者曰聖賢言行盡於六經四書其微詞)
(奥義則近世先儒之說備矣由其言以求其心涵泳從容久自得之不可先立已意妄有是非也王)
(師下金華召儀為五經師以老疾辭隐居養親所著書曰南陽雜稿吳沉稱其理明識精一介不苟)
(安貧樂道死而不變)
范祖幹(金華先民傳字景先金華人受業許謙之門悉得其旨趣其學以誠意為主而嚴之以愼)
(獨持守之功引誘學者惓惓眞切唯恐其不入於善戊戌辟為諮議以親老辭四方大夫士莫不向)
(問安否以為斯文重輕孝行篤至郡守王宗顯立純孝坊表之學者稱純孝先生著有羣經指要讀)
(詩記大學中庸發微柏軒集)
何壽朋(儒林錄字德齡蘭溪人從學葉儀之門洪武初舉孝廉以二親俱老辭窮理守道不妄干)
(人晚自號歸全學者稱歸全先生)
汪與立(儒林錄字師道蘭溪人從學范祖幹修德立行與同邑何壽朋齊名嘗謂學者當視古人)
(為不足毋視今人為有餘人以為名言)
徐原(分省人物考字均善蘭溪人少從吳禮部游博覽羣書著有五經講義強學齋文集數卷太祖)
(改婺州為寧越府命知府王宗顯開郡學延儒士葉儀宋濓為五經師戴良為學正吳沉徐原為訓)
(導時學校久廢至是始聞弦誦之聲)
唐懷德(分省人物考字思誠金華人仲友七世孫受業許謙六經百家之言無不研究其學以濓)
(洛為宗粹然一出於正廉訪副使暢篤聘講淮隂聞者傾服嘗與宋濓辨諸子是非凡九十餘種歴)
(誦其文以對濓推其博懷德曰徒博陸澄之書厨耳吾則藉以窮理而施諸事也用部使者薦擢金)
(華縣學教諭遷衢州學錄卒著有破萬總錄六經問答鈎元集書學指南存齋稿百餘卷)
胡翰(金華賢達傳字仲申金華人甫七歲拾道中遺鏹候遺者至而還之初受業於吳師道繼學文)
(於吳萊執經於許謙明初以賢才起赴京會有以金華民藉田出兵者翰為言民懦不習軍旅詔罷)
(之授衢州教授俄奉旨纂修元史書成辭歸卜居長山之陽學者稱長山先生所著有春秋集義胡)
(仲子集)
朱廉(萬歷金華府志字伯清自少刻苦勵志淹貫經傳悉領要義學文於黃溍遂知名明初知府王)
(宗顯辟為郡學師及浙東行省右丞李文忠開鎮嚴州尤加禮敬遂移長釣臺書院洪武三年詔修)
(元史起為纂修官史成拜翰林編修旣而授經楚府陞長史久之病瞶致仕歸窮經講誦嘗取朱熹)
(語類摘其精義名曰理學纂言有文集十七卷)
汪仁壽(金華賢逹傳字仲山金華人善記覽經史百家靡不窮究尤耽性理之說號静齋所著有)
(静庵稿分省人物考子雨能繼家學與吕肅陳誠汪旻為文字交人稱四友)
宗誠(金華賢達傳字仲實義烏人受業許謙經明學邃家居授徒所著有孝友通紀及詩文同邑馮)
(翊字原輔亦受業許謙洪武中以明經薦除新淦知縣著有崑山片玉集)
許元(儒林錄字存仁金華人大父謙學於仁山金氏得朱子之傳明祖初起幸金華訪求其後乃驛)
(赴金陵拜京學教授仍命入傅皇太子及諸王乙已九月始置國子學命為博士奉命進講經史極)
(陳洪範休徵咎徵之應吳元年四月上至白虎殿問孟子何言為要對曰勸國君以行王道施仁政)
(省刑罰薄稅歛乃其要也冬十月擢為祭酒最見禮遇設立教國子條例數十事皆見施行旣而浙)
(江僉事程孔昭誣劾其過安置韶州後遇赦還卒)
章懋(婺書字德懋蘭谿人嘗講學於楓木山學者稱楓山先生成化二年舉會試第一選庶吉士館)
(試文多諷諫主者陳文惡之欲出之外劉定之舉陳選事為勸得留授編修甫踰月元夕張燈命賦)
(詩懋與同館黃仲昭莊㫤相率諫止謫臨武知縣改南大理評事評駁稱允遷福建僉事一意便民)
(行法自如直指使者弗善也會以考績北上致仕歸杜門讀書楓山庵中四方來學者甚衆御史姜)
(洪等論薦懋力辭未幾為南祭酒累疏言教養良法復移疾歸正德五年再起南太常寺卿六年遷)
(南禮部右侍郎致仕嘉靖元年進南禮部尚書以年幾九袠遣行人存問而懋已卒於里第諡文懿)
(遺文數卷語錄一卷年譜一卷俱名人所輯隆萬間崇祀正學祠名臣言行錄懋年四十一得請歸)
(閉門讀書畢心體認之學而言必根志志必先用用必赴功門人董遵稱公學由乾惕德含坤章進)
(得泰之彙征退得遯之嘉遯殆深於易者)
應璋(萬歷金華府志字德夫永康人嘗受學於楓山一見語以黃勉齋所云真實心地刻苦工夫璋)
(佩服弗懈楓山稱其純篤授徽州訓導再遷羅源教諭正已率人士皆樂從年九十終學者稱東白)
(先生著有四書索微尚書要略等書)
程文德(傳詳名臣)
凌瀚(兩浙名賢錄字德容蘭谿人性端毅負大志不規規科舉之業早游楓山之門言行必期信果)
(步趨必由規矩與學者言尤嚴義利之辯嘉靖乙酉以易經魁兩浙益肆力學問凡天文地理名物)
(度數以至禮樂兵刑漕運水利之類無不究心四方從遊者日衆因材而成就之謁選得泰寧教諭)
(日與諸生講明理學立條約以正其趨貧者分俸資之遷周府紀善上崇德講學等書王甚敬焉卒)
(於官著有羣書類考太平策略邵武泰寧等志金華正祠錄等書)
董遵(分省人物考字道卿蘭谿人受業楓山之門潛心理學專志力行貢入禮部授江西南昌府學)
(司訓正身率物士多向風時蔡虚齋邵二泉相繼視學徵主白鹿洞書院轉溧陽教諭陞知浦江縣)
(在任一年百廢具舉疏乞近地便養忤當道意調知廣東感恩縣懇請終養歸家無儋石儲而事親)
(曲盡孝道著有金華淵源錄及文集若干卷從子翬事父母及生母孝人以一門二孝廉稱焉)
胡東(湯溪縣志字時震博極羣書師事楓山得其宗旨領正德癸酉鄉薦授醴陵令銳意造士居官)
(六年奏最當遷忽投牒乞歸所著有易經象訣歴朝史評古愚論草諸書太倉王元美銘其墓曰為)
(儒而醇為叟而循醇不近名循不近榮是以稱之曰古愚先生)
章品(金華先民傳字廷式蘭谿人以易學知名年踰五十登進士或勸之減年通籍却之授兵部車)
(駕司主事陳治安十策多見采行陞武選司員外郎致仕著周易羽儀春秋經傳辯疑禮記太旨學)
(庸大義辯疑孟子篇𩔖正蒙整微含章子集皆板行其他周易集傳存疑魯經鄒書學庸精義正俗)
(編金華文獻錄增注黃庭經歷代興亡鑑格物志奏議稿蔵於家)
應典(分省人物考字天彛永康人性沉篤刻志學問登正德甲戌進士授職方司主事與江山周支)
(興論學有悟遂引疾歸同仙居應良黃巖黃綰過從講切又師王守仁授致良知之旨建書院於壽)
(山集諸生講學再起車駕司主事念母病目引疾歸朝紳論薦不起)
李珙(萬歷金華府志字侯璧永康人有志理學徒步見陽明先生於越授以致良知之訣珙獨居精)
(思盡得其旨同門錢緒山王龍溪輩推重之在東鄉聘主豫章書院教事及陞溆浦日與同志發明)
(師訓聽從者衆平居不事生業死之日惟曰只此見在良知吾今緊密受用性命皆了著有質疑稿)
(若干卷)
程梓(舊浙江通志字養之永康人性敏慧少聞何王金許之學欣然慕之讀正學編躍然曰道在是)
(矣弱冠為諸生徒步往姚江師事王守仁與王畿互相印正歸即壽山石洞倡明正學與先達應石)
(門過從講究隆慶辛朱子正誼登進士勵之曰宇内不少科第少理賢耳及正誼恤刑吳魯以讞決)
(未愜政府意被斥梓欣然曰兒以無冤民壽我我願足矣年八十卒學者祀於五峯書院稱方峯先)
(生)
杜惟熙(東陽縣志字子光號見山成童時即有志理學時永康盧一松講學於五峯書院惟熙北)
(面事之多所領悟嘗言學者一息不昧則萬古皆通一刻少寬即終身欠缺其學以復性為宗克欲)
(為實際精研力究不舍晝夜晚乃益純張鳳梧建崇正書院聘主教席年八十餘端坐而逝著有悔)
(言續錄數篇學者稱見山先生)
浙江通志卷一百七十六
