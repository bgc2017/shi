浙江通志卷九十九
風俗(上)
記曰移風易俗天下皆寧是風俗之有待於移易
由來尚矣兩浙水土風氣不齊故民俗淳漓不一
聖朝六宇同風家不殊俗而厚生正德
教養兼施浙民之感孚尤為淪肌浹髓是以民日遷善
而不知道德以一風俗以同觀於浙而知王道之
成也志風俗
浙江全省
周禮職方氏東南曰揚州其民二男五女其畜宜鳥
獸具穀宜稻
吳越春秋水行山處以船為車以檝為馬
漢書地理志吳越之君皆尚勇故其民好用劍
左思吳都賦士有陷堅之銳俗有節概之風
隋書地理志江南之俗火耕水耨食魚與稻以漁獵
為業信鬼神好淫祀君子尚禮庸庶敦龐
宋史地理志人性柔慧尚浮屠之教厚於滋味善進
取急圖利而竒技之巧出焉
葛澧錢塘賦歌唐誦虞詠仁蹈德長者皆不厭不倦
幼者亦克岐克嶷升降以齒人遵長幼之序漸摩
有素俗安禮義之守學古者不知力農之勞通鬻
者不知竒巧之法熙熙陶陶含哺鼓腹沐浴皇靈
優游化國
咸淳臨安志有車船橇檋之蹟故其人至今忠以勤
有苗山封爵功德之會故其人至今勸於為善有
犀貝橘柚之貢故其人至今知尊君而愛親
志雅堂雜鈔兩浙上直天市垣故市易浩瀚
周起莘雷琴記兩浙人文區藪浙以西之文華而靡
浙以東之文清以淑
舊浙江通志浙東多山故剛勁而隣於亢浙西近澤
故文秀而失之靡
杭州府
錢塘縣(附郭)
仁和縣(附郭)
後漢書張霸傳郡中爭厲志節習經者以千數道路
但聞絃誦之聲
隋書地理志川澤沃衍有海陸之饒珍異所聚故商
賈並凑
歐陽修有美堂記其民富足安樂其習俗工巧邑屋
華麗
蘇軾上執政書三吳風俗自古浮薄而錢塘為甚雖
室宇華好被服粲然而家無宿舂之儲
蘇軾表忠觀碑其民老死不識兵革四時嬉遊歌鼓
之聲相聞
晁補之七述杭俗尚工巧家夸人鬭窮麗殫好八方
之民車凑舟會角富而衍寶
秦觀雪齋記其俗工巧羞質樸而尚浮華且事佛為
最勤
葛澧錢塘賦俗享再稔之利婦蠶八育之綿
夢粱錄杭州湖光山色之秀鍾為人物所以清竒特
傑為天下冠
方輿勝覽市列珠璣戶盈羅綺湖山信美於他邦獄
訟亦煩於諸郡
武林舊事制度禮文彷彿東京之盛
戴表元學古堂記三吳之州莫大於杭其地山穠水
妍其人機慧疎秀而清明其俗通商美宦安娛樂
而多馳驅
萬歷杭州府志省城士夫多愛惜名檢不敢以貴勢
凌人鄉人以事爭競來質者多閉門謝之無敢武
斷凡置買田宅皆平價貿易若度越疆界公行占
據者輙為清議所擯山澤舟航之利世業在人不
忍攘之以自封殖蓋雖無公儀拔葵風度而自放
於禮法之外者鮮矣至於大夫守令有愷悌宜民
者同聲頌之無異詞其執持公道崇尚清議為列
郡稱首庶民雖日覲上官威儀至以獄訟造庭者
蒲伏不敢出氣其馴良畏法如此
萬歷杭州府志鄉先達有于肅愍之戮力王室不顧
私家故其民尚竒節而恥言勢利有胡端敏之慷
慨致身見形察影故其民長慮却顧而務抉幽微
有王僉憲琦之清介絶俗故其民知廉潔而好義
有項郎中麒之力卻餽遺故其民多檢飭而惡貪
近世如江大參玭之世篤忠貞惠憲副隆之杜門
掃軌張少參銓之不昵貴幸翁太守相之靜退自
甘許右史應元之内外修潔高文端儀之正色立
朝江學憲圻之純孝清修此數君子者大則成功
於再造次則義烈於鄉邦次則行修於一已斯皆
足以激厲士心敦厚風俗為杭之表式彬彬盛矣
徐一夔告鄉賢文兹邦以德行文學事功風節顯者
代不乏人
錢塘縣志婦女雖喜華服飾而閭閻之習尚勤率作
每日絡絲褙紙及箴紉履襪之𩔖日可入錢餬口
仁和縣志地無曠土田無不耕
海寧縣
胡珵儒學記鹽官地並海民逐魚鹽為生列肆負販
自張九成師弟以儒學顯一時三年之間磊落相
望
陳昱鹽官縣廳壁記耕桑之地足以衣食魚鹽之利
足以資給
劉基送張知縣序大民儒儒小民愉愉朝出暮歸謳
歌滿塗
張安茂儒學記鹽官地濱東海蓋僻壤云然人文之
盛甲於四方邑之隸武林者九弗能尚也
海寧縣志風俗簡儉農耕婦織家給人足俗尚敦慤
鮮有游惰其民操牢盆者輸鹽租治桑麻者任土
貢
富陽縣
楊維楨曹侯惠政碑富陽無沃土美壤以當大府之
需故民勞而貧俗訐而澆
宣德富陽縣志富春雖濱江居民不以魚鹽為業男
力耕耨女勤蠶織田野樸厚士習禮讓慕高逸亦
專科舉之習有弦誦之風焉
杭州府志業詩書者崇氣節居畎畝者敦樸素
富陽縣志邑人率造紙為業老小勤作晝夜不休村
落多種桕樹參差成行採子為膏以應造燭之用
餘杭縣
劉希賢潛公井記尊愛長吏有兩都餘風
徐一夔縣學記餘杭山水之邑其民多秀而知學
嘉靖餘杭縣志早作晏休開闢種藝務盡地利之所
有男務耕作女勤織紝尤善御蠶閭閻童穉皆知
服業百工技藝舊皆外郡之人今多出本邑
嘉靖餘杭縣志俗近還淳富室子弟循循雅飭崇樸
素而去浮華遠詐偽而近禮義差役樂於趨事士
大夫皆崇尚名節昏嫁喪葬一從簡約
餘杭縣志山水清佳風氣樸茂孝弟力田有太古之
遺
臨安縣
孫覿縣學記居大山谷中桑麻絲枲之富自足而無
貧民
徐一夔縣學記風俗淳固其人素知詩書
黃汝亨縣志序其俗簡樸而勤
嘉靖臨安縣志民尚樸素爭訟寡少士知學問禮義
漸興男務耕桑女勤蠶織疾病多信巫鬼喪葬多
尚佛老
臨安縣志俗重遷徙數十世不忍析居故著姓較他
邑獨蕃山多田少鮮巨富祇竭力農桑以給公輸
乏珍産無竒技淫巧婦女繅絲北工於南商賈貿
茶南多於北
於潛縣
邵文炳衮繡堂記俗儉而質民勁而武難服而易化
愛敬而不忘
於潛縣志男務耕桑女務紡織治生之勤踰天下山
多田狹賦税不及省會大縣十一樸魯尚質務本
寡訟篤信巫鬼喪葬多用佛老
新城縣
方廉縣志序新城為縣僻處山間地瘠而産薄俗嗇
而用儉敦厚樸茂之風未始或泯山居野處不競
紛華男耕女織不習浮曠君子以儉小人以嗇
萬歷杭州府志訟簡民安閭閻之樂可想見也
新城縣志草萊盡闢機杼聲聞有淳厚之風士民冠
服布素禮汰繁文仕則廉謹持法不苟徇榮禄
昌化縣
陳居仁縣學記僻在巖谷務本力田教明俗化俊秀
輩出衣冠相望
錢鉞譙樓記民樸以茂恒事耕作樵採以自食其力
少爭鬭訟訐
萬歷杭州府志刀耕火種力殫於山菑畬刈穫力盡
於地楮漆薪炭貨殖於商勤生嗇用視棄一錢如
拱璧家延經師爭自磨淬章縫之盛倍於往昔民
有疾輒巫禱故知醫者少
昌化縣志環山而處敦土為安俗尚淳龐多至性
(杭州府志冠禮男子年十六筮吉日選賓僎告諸家廟三加訓戒女子于歸日母為之加笄重昏媾)
(也昏禮士大夫家以門第相尚謀諸媒氏通東問名佐以簪珥綵幣謂之傳紅彼此持帖往還又謂)
(之拜望次行納采咸尚豐美又次納徵復以羊酒東餌相餽謂之加笄婚期尚行親迎古禮間用綵)
(轎華燈鼓吹前導迎至中堂壻婦行交拜禮合巹後盛服出拜翁姑次及尊長至閭巷細民多從簡)
(約喪禮始卒男免女髽分訃受唁親朋多致賻奠猶存古意七日一祭好作佛事葬時靈輀前陳列)
(方相銘旌導以鼔吹仙梵墓所親友軌紼畢集合窆始歸閱三日展祭新阡謂之覆墓祭重生辰諱)
(日牲牷酒醴備極豊潔清明各携殽核香燭親詣封瑩展拜酹酒焚楮十月掃墓亦如之立夏祭先)
(薦陳時物較他府為獨重至歲時伏臘或祭於家或祭宗祠豐儉不一皆藉是以展追遠之敬也)
(夢粱錄元旦士大夫交相賀細民男女亦鮮衣往來拜節遊玩琳宫梵宇竟日不絶)
(西湖遊覽志正月朔為椒柏酒以待親戚隣里以春餅為上供爇粟炭於堂中謂之旺相貼青龍於)
(左壁謂之行春插芝麻梗於簷頭謂之節節高簽柏枝於柿餅以大橘承之謂之百事大吉自此少)
(年遊冶翩翩徵逐至十八日收燈然後學子攻書工人返肆農商各執其業)
(杭州府志元宵前後五夜張燈通衢委巷懸額綴綵皆以錦縀綵繡為之如入萬花谷中終夕鼔吹)
(不絶鄉村婦女於十五夜召厠姑以卜一歲吉凶并蠶田豐歉)
(夢粱錄二月朔中和節民間以青囊盛百穀瓜果子種互相遺送為獻生子花朝都人往錢塘門外)
(至玉壺古柳林雲洞嘉會門外包家山張太尉園玩賞竒花異木包山桃開如錦障極可愛)
(杭州府志二月花朝以往士女爭先出郊謂之探春畫舫輕舟櫛比鱗集先南屏次放生池湖心亭)
(岳王墳盧舍菴後入西陵橋放鶴亭比來臯亭山劉墳村每當春日桃花盛放一望如錦遊人多問)
(津焉)
(武林舊事清明人家上冢南北兩山間車馬紛然而野祭者尤多如大昭慶九曲等處婦人澹粧素)
(衣提携兒女酒壺殽核村店山家分餕遊息至暮則花柳土宜隨車而歸)
(錢塘縣志上已出遊西湖士女皆帶薺花)
(海寧縣志四月立夏日以諸果品雜置茗椀親隣彼此餽送名曰七家茶)
(西湖遊覽志四月八日俗傳為釋迦佛生辰僧尼各建龍華會以小盆坐銅佛浸以糖水覆以花亭)
(鐃鼓迎往富家以小杓澆佛提唱偈誦布施財物)
(昌化縣志四月八日寺僧以棟葉染米作烏飯供佛或分送檀越)
(夢粱錄端午日家買桃柳葵榴蒲艾并市茭糭五色水團時果五色瘟紙當門供養佩赤靈符采百)
(草製葯以辟邪)
(杭州府志端午祀神享先畢各至河干湖上以觀競渡龍舟多至數十艘岸上人如蟻近日半山龍)
(舟爭盛俱於朔日奔赴遊人雜沓不减湖中)
(西湖遊覽志七夕市中以土木雕塑孩兒衣以綵服號為摩㬋羅)
(夢粱錄七夕女郎望月曕斗列拜次乞巧於牛女或取小蜘蛛以金銀盒盛之次早觀其網絲圓正)
(名曰得巧中秋登樓臨軒酌酒高歌為竟夕歡)
(元和郡縣志江濤常以月十日二十五日最小三日十八日極大每年八月十八日數百里士女共)
(觀舟人漁子泝濤觸浪謂之弄潮)
(西湖遊覽志九日以蘇子微漬梅滷雜和蔗霜梨橙玉榴小顆名曰春蘭秋菊)
(夢粱錄九日以五色粉塑成獅蠻以小綵旗簇之以熟栗為細末入麝香糖蜜和之貰酒玩菊以應)
(節序)
(武林舊事十月杭人競售錦裝新歷門神桃符鍾馗狻猊虎頭及金縷綵花春帖旛勝之𩔖為市甚)
(盛)
(夢粱錄十月朔士庶出郊掃墓冬至歲節士庶所重餽遺儀文及舉杯相慶祭告宗禋加於常節除)
(夜換桃符門神鍾馗祭祀宗祖夜則迎神備香花供物圍爐團坐謂之守歲)
嘉興府
嘉興縣(附郭)
秀水縣(附郭)
葛邲貢院記得江山之助其人秀而文
方輿勝覽土膏沃饒風俗淳秀文賢人物之盛前後
相望百工技藝與蘇杭等
至元嘉禾志罕習軍旅尤慕文儒不憂凍餒頗勤農
務
楊維楨聚桂軒記秀在宋為文物之邦至今士多興
於學處廛者亦𩔖皆鴻生碩彦
弘治嘉興府志嘉禾之俗終歲勤動餉給於國而尺
寸之土必耕衣被他郡而機杼之聲不絶士人好
文而崇學衣冠文物煥然可觀
萬歷嘉興府志春秋時檇李當吳越之交自越王甲
粢乙黍丙菽丁粟非夫人之織不衣而農桑重吳
王鑄山煑海而鹽鐵重務本節用寖以富強
萬歷嘉興府志聲名文物冠裳濟濟逡巡揖讓無少
惰容秉禮之家不踰矩矱
蕭子鵬思樂堂記章甫縫掖之士誾誾秩秩
李貞開烟雨樓賦城郭森羅市廛錯列高門納駟甲
第連雲紅粟流衍禮樂孔殷
蔣靜黃田港閘記富商大賈長栰巨舶夷蠙海錯魚
鹽米布之屬輻輳城市居民富饒市邑繁盛
李日華秀水百詠序賦税日增生齒日盛才傑輩出
為時名卿第宅宫廬不讓兩京陸無險巇樹藝得
食其膏水無衝激艅艎得以走集
黃洪憲縣志序邑人士多饒秀&KR0570;文章接黻傳圭弁
冕吳越
秀水縣志秀邑人士斤斤自好以孝弟力田為本務
嘉善縣
錢福水利成功碑記嘉善膏腴之壤平鋪如席無高
山大澤賦税戶田最為繁盛
弘治嘉興府志士慕文儒沃土腴壤民不勸而耕樂
從乎上視他邑固易易也然而信巫鬼崇異教豈
舊習未革歟
胡潔表賢錄序邑之俊造皆師古好學其民淳樸易
治
章士雅縣志序人文鬱勃風氣淳龐土沃而民饒
莫大勲儒學序魏塘忠孝節義甲於嘉禾理學科名
聲高東國麟麟炳炳自昔攸聞謂非教育涵養者
深歟
姚弘謨築城碑記樂田畝重興作
海鹽縣
李正民儒學記海鹽地形高仰潮汐之至非有山谷
隄防而人居以安其土黃壤其井泉甘魚鹽之利
既溥又溝洫之水不可瀦畜故民皆服田力穡利
於早熟市廛編戶家給人足喜教子弟以詩書士
大夫之裔亦各世守其業地既斗絶一隅舟楫人
跡罕至無竒貨異産動其耳目故能安習而不遷
李棐小學記里巷間絃誦之聲相接
許氏貽謀男勝耕悉課農圃女勝機悉課蠶織
弘治嘉興府志海鹽素習魚鹽之利俗樸而好文儉
而知義安土而不樂商賈士大夫喪葬率用古禮
閭閻多化之
海鹽縣志鹽邑斥鹵民率煑海為鹽田圃之間所産
者禾麥麻枲而已其他多資之旁邑易之商旅
石門縣
沈括儒學記稻蟹之利轉徙數州
朱德潤鄉賢祠記士美民秀夙稱多賢
貝瓊西郭生傳俗質而尚文
陳履縣志序崇故良邑以易治稱
陳允堅學田記禦兒故稱饒庶
石門縣志石邑接壤杭湖士大夫尚文學習禮義然
射利近華信鬼重巫習未盡革也至重桑麻勤稼
穡民多淳樸
平湖縣
弘治嘉興府志平湖多秀民天性巧慧重文學尚氣
節其居田野者夫耕婦織最為勤苦然信巫鬼重
淫祀習奢侈挾智鬭訟者往往有之年來文教漸
盛而風俗亦漸移易矣
朱維熊義學碑記湖邑大海廻環生其地者多鍾九
峰三泖之秀以故名臣輩出科名甲七邑
平湖縣志邑既僻處東偏工作無他技巧枲多於桑
布浮於帛士大夫家勤女工猶什之七
平湖縣志其境僻無叢奸其習樸無窳貨其去鄕重
其射利愜故男不逋畝女不下機
桐鄉縣
至元嘉禾志兼并好勝挾持善鬭楚越之舊染
莫光朝青鎮徙役記青鎮介湖秀之間水陸輻輳生
齒日繁富家大姓甲於浙右
弘治嘉興府志俗務農而習樸高原樹桑麻下隰種
禾麥尺寸無曠者
桐鄉縣志桐處古吳越之泰伯遜讓之遺風夏禹
勤儉之遺習漸漬既久兼而有之
(至元嘉禾志冠禮男子十六始冠亦有昏而冠者女子于歸乃筓聚族張筵凢冠筓皆炊大餻餽遺)
(親里始諱其名而字之昏禮納采納徵委禽親迎多遵古道喪禮始卒以六輪經辨生肖所忌曰批)
(書男免女髽斂用綿及帛斂畢設銘旌賓始弔每七作佛事七七謝孝衰服拜其門葬日姻友至墓)
(所餞祭具方相器銘旌梵音交雜流響葬後三日子孫至墓所曰覆墓)
(萬歷嘉興府志元旦整衣冠焚香拜天地祀宗祖男女聚拜飲椒柏酒親朋互相投刺曰賀節人日)
(女子上綵勝於祖父母元夕前鄉人束芻於木末燎以祈年曰燒田蠶城中揭燈於竿鼓吹遊行曰)
(迎燈清明挂紙錢於墓立夏以百草芽揉粉為餅相餽遺端午艾旗蒲劒懸於門飲菖歜酒七夕瓜)
(果雜陳曰乞巧八月望以百果為大餅名月餅以百果和糖名俸糖賞月達曙九日造栗糕插菊花)
(十月朔祀祖先掃墓冬至合祀宗祠臘月鄉人以朱墨塗面跳舞於市行古儺禮除夕易門神桃符)
(寫春帖井磑俱封爆竹燔柴設酒殽聚飲鑼鼔徹夜謂之守歲)
(海鹽縣圖經元宵先結錦綺為竹棚夜放火樹縱遊人觀燈遠近百里畢集)
(桐鄉縣志三月三日農家婦女出避於外曰避青晚食螺螄曰挑青)
(嘉興縣志八月朔食鰻魚八月二十四日藁生日除夕燔柴於門外曰燒火爐)
(嘉善縣志孟冬朔日食米團曰開爐節)
(海鹽縣圖經除夕家置炒豆米元旦且食且祈曰凑投凑投)
湖州府
烏程縣(附郭)
歸安縣(附郭)
杜氏通典永嘉之後衣冠萃止文藝儒術斯之為盛
雖閭閻賤品處力役之際吟咏不輟蓋因顔謝徐
鮑之風扇焉
蘇軾墨妙亭記吳興民足魚稻菱蒲之利寡求而不
爭
張方平府學記吳興山水發秀人文自江左而後清
流美士餘風遺韻相續
王十朋湖州謁廟文湖學之盛東南鮮倫風似鄒魯
民同蜀閩
李直方白蘋亭記其人壽其風信實
張世昌崇順菴記由吳興而東皆平川沃野其俗敦
龐勤儉故治業易滋養生送終得以盡心而無憾
有古之遺風焉
程郇新復青塘隄岸記民淳俗厚政化易施
李心傳南林報國寺記烏程之南林耕桑之富甲於
浙右土潤而物豐民信而俗阜行商坐賈之所萃
趙孟頫吳興賦家有詩書之聲戶習廉恥之道
商輅湖州府學記土田膏腴居室庶饒學校人才之
盛稱於歷代
楊慎䟦峴山圖地則秔稻交疇里實桑榆蔭道
趙時春送張湖州序地腴而民質傭租易給
王穉登喜留亭記其產多蠶桑竹木魚稻果蓏之利
俗號殷富
茅瑞徵吳興掌故序吳興風俗最近古樸其土人雅
稱率素闊達而峭直其里閈力本務穡惟斤斤以
勤儉長子孫無敢傲康以墮先業
西吳枝乘湖民力本射利計無不悉尺寸之隄必樹
之桑環堵之隙必課以蔬富者田連阡陌桑麻萬
頃而别墅山莊求竹木之勝無有也
吳興掌故會集止以契闊慶弔不為戲游飲謔陸博
棋奕鮮所藏設
范應期縣學記炳靈發祥代鍾名哲詩書弦誦等於
齊魯巍科膴仕甲於旁邑
烏程縣志俗樸風恬恂恂儒雅婚婣論財雖士大夫
不免衣服飲食向多野樸布衣之外間以綢絹不
尚綺飾上十區之民多貧下十三區之民稍富田
之厚薄分而所入亦殊焉
歸安縣志儀雅而周以巽語剽而輕以浮
歸安縣志東鄉業織南鄉業桑菱蓄魚西鄉業薪竹
北鄉業蔬靛
長興縣
史巖之進士題名碑吳興士風之盛甲於浙西而長
城視旁邑為尤盛士由科第奮興肩背相望
劉燾進士題名碑記水逶迤而清深山連屬而秀拔
人才之生是以似之
楊維楨韓侯去思碑地臨奥區農多艱食其土俗浮
呰好盤遊喜氣勢競訐訟
熊明遇箬溪書院記天目苕水之間鄒魯之風在焉
長興縣志山水雄壯故人多尚氣士習較郡中差為
淳樸
德清縣
蔡汝楠贈郝令序德清本山水之邑山鄉多樵蘇泉
壑之利處水鄉者引水灌溉輒成腴田其民饒樂
久遠
金明時熊侯去思碑記邑介山澤之間俗瘠而役煩
許孚遠縣學記德清山川清麗民俗淳簡為之士者
有敦樸謹愿之風焉
德清縣志冠婚喪祭悉敦禮讓議姻則嚴氏族舉葬
則急塋兆故立葬社以周貧行多婚於凶歲皆事
之近古者
武康縣
桂華鄉賢祠記武康邑小地偏不邇商賈貨利故其
民性愿而近道習淳而敏於為善
武康縣志務農桑而無曠土樂敦樸而無頑民所事
山蠶藹有邠俗之遺
安吉州
劉希仁縣令題名記鄣南賦繁事劇尤為難治
蔡汝楠州志序吳下文盛淳風久漓州在山中尚不
失敦龐古始之意
吳瓏明倫堂記吳興文明上郡獨安吉為州而人士
舉業且蔚乎紛郁矣
安吉州志其土瘠薄故鮮富室罕積聚其小民不出
境事商賈不習工藝故多貧婦尚貞節郊外絶無
遊女婚娶不親迎居喪不按家禮病不醫藥多事
禱禳
孝豐縣
黃朝選縣治記林篁僻邃易服難馴
孫在豐楊侯建學詩序人士大都視聽閒靜未嘗馳
騖聲華代有雋望
孝豐縣志東地沃而侈近浮西地瘠而鄙且險好鬼
而務訐尚詐而蔑禮近則壽考相望儒業頓起宫
室率務堅樸無雕刻堊黝之飾男婦服制不常夏
則衣苧冬則衣棉儉素之風居多富家燕飲多事
豐腆山村儉樸有汙樽抔飲之風
(吳興掌故湖族婚時遇暮夜親知家各助以燈燭冇親喪者賵奠之禮舉不敢受云不敢以親累及)
(人喪葬送者雲集其費一出於親知所辦隨其力之大小以邀送客終制之日出外服素青服而家)
(居素服若心喪者過三年方通用吉服)
(吳興掌故元旦家具糕勝香燭供三正堂三日或至半月祀門戶神甚謹不敢以家鬼先之)
(孝豐縣志社日各村率一二十人為一社屠牲釃酒焚香張樂以祀土穀之神謂之春福)
(烏程縣志二月二日士女皆摘蓬葉插於頭諺云蓬開先日早戴了春不老四月立夏家多祀竈以)
(火德王也時蠶已三眠稍葉者三日後任從採摘梅雨農家頼以種田俗名燒鵝汁其時有雷則多)
(魚無雷謂之啞黃梅立冬日以野菊花金銀花茄根薑幹之𩔖煎湯沐浴謂之掃疥)
(西吳里語清明居民各櫂彩舟於溪上為競渡謂宜田蠶始於寒食至清明日而止謂之水嬉)
(西吳枝乘吳興以四月為蠶月凡官府勾攝徵收及里閈往來慶弔皆罷不行謂之蠶禁)
(歸安縣志四月八日以楝葉染米啖青精飯)
(吳興掌故七月望日盛為蘭盆會好事者浮水燈為水陸會常以膏泛粥事神祀禮重十月朔墓祭)
(與清明略同霜露感情不能自己正合古禮)
(西吳里語各村歲晚以竹葦雜他草木東炬舉火燃之名曰照田蠶謂宜耕種育蠶二事)
寧波府
鄞縣(附郭)
陸士龍答車茂安書火耕水種不煩人力舉牐成雲
下牐成雨官無逋滯之征民無飢乏之慮衣食常
充倉庫恒實榮辱既明禮節甚備為治甚簡為民
亦易
三國志注會稽典錄山有金木鳥獸之殷水有魚鹽
珠蚌之錯海嶽精液善生俊異
隋書地理志川澤沃衍風俗澄清海陸珍異所聚人
雜五方俗類京口
王應麟七觀世族蟬聯重圭累組庠聲序音洋洋鄒
魯習鄉上齒少長有序俎豆秩秩章逢楚楚
錢彦遠衙司都目序田瘠且隘鱻蠯錯出
王應麟鄞縣學記詩書之鄉禮節恭謹縣之子弟夙
以衣冠鼎盛
延祐四明志浙東七州明為阨塞戶版物産清風舊
德與昔之高閎巨閥屬於宅里者猶可考也
陸深棟塘翁傳鄞甬之東山水清嘉人喜種植務農
功
嘉靖寧波府志樸茂醇實農勤於耕女勤於織商賈
鬻魚鹽工供日用絶無四方竒衺之習男女皆衣
布素即高貲厚藏不曳綺紈冠婚一從簡樸僅取
成禮賓至則擷蔬炊糲以為餉隣里不相侵竊外
戶闢而不扄尨不夜吠捕吏不入於鄉雖王化所
薰大都其習然也青衿之士亦皆甘於菲陋不羞
韋葛昏旦閉戶讀書絶鮮他營五邑大抵皆同
嘉靖寧波府志鄞之風散緩其俗迂闊而善妬慈之
風矯厲其俗尚文而善黨奉之風鷙健其俗負氣
而矜高定之風脆弱其俗習勞而寡營象之風樸
直其俗好競而服義
李璜府學記人才英拔比他郡為甲後進逢掖往往
冰玉秀整廉利好學
陸世科義倉記鄞邑介處海濱風俗近古四民各食
其力
鄞縣志神禹東狩及於會稽而鄞屬在封内被聖人
過化之澤既而無餘建服胄衍神明歷商周之際
漸被聲教句踐崛興事鉤盾驅長鬛力爭於上國
而民遂感憤赴敵不恥鬭力風尚少變焉
慈谿縣
王安石縣學記慈谿小邑無珍産淫貨以來四方游
販之民田桑之美有以自足無水旱之憂也無游
販之民故其俗一而不雜有以自足故人慎刑而
易治而吾所見其邑之士亦多茂美之才易成也
楊守勤潘侯去思碑慈濱海而遥負山峛崺四民僅
僅守常業無他營士大夫彬彬相率以禮義以故
無桀黠梗化之患
顔鯨杜白二湖碑記慈彈丸邑也厥土塗泥宜秔稻
穜稑之饒三農九穀水泉是資其東西南表裏江
河去海未遠借潮汐便利往往股引自給
寧波府志唐房琯建縣取漢董黯孝養之蹟為名蓋
立教以孝云嗣後張無擇孫之翰繼之稱三孝鄉
宋治平中得杜醇為學者師士皆興起道義建炎
南渡衣冠氏族多卜居焉慶元以來慈湖楊簡得
象山之學又有文潔黃震宋朱子之傳以訓迪後
人人益敦倫尚行知廉恥而畏清議名師先達悃
愊相將忘其貴勢與里黨相齒讓絶無侵漁暴横
之風儒生率儉約自守小民以耕織為事雖風氣
固然亦物力有所制也
慈谿縣志其士子往往以德業淬厲底于成材衣冠
文物雍容典雅尊德樂義有士君子之風百姓止
納税糧横差暴歛一無所干鄉村之人至老不識
城市
奉化縣
樓鑰縣學記六邑奉化為望秀士尤多
陳造縣丞廳壁記奉化民夥事叢號不易治
陳著縣學記尚氣而畏法好義而知分詩書禮樂之
澤一變可以近古
王應麟縣治記其俗純如其士份如
戴表元于伯顔去思碑記奉之為州山疎而水迅疎
故土居者清勤力業而少餘貲迅故仕遊者惝怳
外顧而無畱心
張時徹城垣碑記性雖易抵冒好鬭訟然皆狎於耕
桑守在四境
嘉靖寧波府志奉化地不夷衍兼藝山坡海滷以食
而民常勞水不瀦渟外方境内之物不得轉輸而
民常嗇
奉化縣志土狹民稠日以墾闢為事仰事俯育僅僅
無餘人窘於財亦憚於為非富家大族皆訓子弟
以詩書故其俗以儒素相先不務驕奢瀕海小民
業網罟舟楫之利出没波濤變化如神習使然也
鎮海縣
吳敦復縣治碑記魚鹽之聚土瘠民貧
王應麟儒學大成殿記挹秀涵清俊人魁士含章挺
出
王存之鎮海縣碑記居山者以耕鑿為生瀕海者以
漁鹽為業
王震岱山書院記士生其間往往多鍾山海碩大之
氣
陶恭縣治形勝賦其氣善柔其文郁郁彬彬迄今龍
翔鳳舉後先相望
嘉靖寧波府志濱海斥鹵其土瘠其俗甘勤苦務織
作溫柔敬愛有古遺風
何愈貢舉題名碑記環海而邑扶輿清淑之氣孕靈
毓秀賢哲之士生於其間者蘊蓄為道德彪炳為
文章樹立為勲業千百年來蓋屢有聞也
象山縣
嘉靖寧波府志民多剛勁而質直利魚鹽務稼穡樂
於家居憚於遠出
吳學周縣志序碩儒名德彬彬輩出衣冠文物之鄕
舊浙江通志大抵五邑之氏樵山漁海衣食自足惟
緣海之地兵民雜處禮讓文學不無少衰矣
象山縣志俗儉而民易治事簡而賦易供黔首守畎
畝跬步不出里巷婦人恥入市即窮檐陋室未嘗
望見顔色士尚切偲鮮欺傲鄉薦紳班荆問舊未
嘗以驕貴聞里中服食恬素不御綺縠吉凶從有
無婚嫁嚴良賤其貧與富弗計也
定海縣
吳萊甬東山水古蹟記昌國人家頗居篁竹蘆葦間
或散在沙墺非舟不相往來田種少類入海中捕
魚蝤蛑蛇母禪塗傑步腥涎䙝味逆人鼻口歲或
仰穀他郡
胡宗憲舟山議五穀之饒魚鹽之利可以食數萬家
定海縣志其民自讀書服賈外大半以力田樵採為
業凡居服飲食婚喪宴會以及享祀伏臘悉尚省
節蓋力勤而用儉比戶皆然
(寧波府志冠禮男子年十六擇吉日告廟始冠亦有及婚而冠者三加請戒之禮習俗久略女子則)
(當嫁時加筓焉婚禮士大夫家締姻多重門第先憑媒妁通柬將幣如古問名禮至納采納徵俱崇)
(儉約不以金幣相炫女家具奩亦不以紈綺珠玉相耀親迎後翌日出拜姑嫜獻以女紅榛栗其風)
(猶古喪則始卒及含殮多遵文公家禮或五日或七日服成受弔宗黨姻友各以香楮申奠俗好浮)
(屠每七必作佛事葬用石槨貧者用磚三日展祭新塋標插紙錢祭祀特重宗祠春秋二分冬夏二)
(至在祠合享清明及十月朔則祭於墓祭畢共飲餕餘其歲時令節各祭於家行三獻禮豐儉則稱)
(其有無云)
(嘉靖寧波府志元日設香楮陳果醴祀神祇宗祖序拜尊長畢出拜宗戚隣里謂之賀歲里社祈年)
(元宵各坊鄉之民集衆祀里祠設醮誦經祈福境内名雨水會清明各家為青糍黑飯牲醴祭墓封)
(土插竹挂紙錢於顛立夏炊五色米為立夏飯端午為角黍駱駝蹄糕祀其先親戚各相饋遺三伏)
(寺廟皆設醮婦女走禮神佛八月各鄕祠廟為會祀神以龍舟競渡謂之報賽與各處端午競渡不)
(同九月在城各坊盡輿祠廟神像游行街市導以兵仗綵亭金鼔雜劇各相競賽觀者塞路謂之社)
(夥)
(象山縣志元宵四街各設竹棚綵幛懸燈其上或以火葯為錦樹之戲至十八日乃止)
(定海縣志人家多以八月十六日為中秋中庭陳設酒饌賞玩達曙)
(象山縣志重陽士人登高燕賞以茱萸泛酒各家製牡丹糕方粽親戚轉相餽遺)
(象山縣志歲除換桃符寫春帖易門神謂之從新製辛盤燃爆竹爇蒼术辟瘟謂之碎邪)
紹興府
山陰縣(附郭)
會稽縣(附郭)
越絶書性脆而愚見清知濁見曲知直
越絶書春祭三江秋祭五湖大越海濱之民獨以鳥
田
史記貨殖傳楚越之地地廣人稀飯稻羹魚或火耕
而水耨果陏蠃蛤不待賈而足地勢饒食無饑饉
之患以故呰窳偷生無積聚而多貧
後漢書第五倫傳會稽俗多淫祀好筮卜
三國吳志忠臣繫踵孝子連閭
晉書地理志其民循循
宋史地理志商賈工作皆著本業
嘉泰會稽志建炎初嘗駐蹕於越山川之所形見風
化之所漸被其儒風士業流聞彰布益以昌大非
餘郡可比
嘉泰會稽志登秦望探禹穴其委蛇盤礴之觀溫厚
粹美之氣鍾靈孕秀雲行川流胚胎醞釀發為英
傑好學篤志尊師擇友絃誦比屋相聞不事奢靡
士大夫家占産甚薄縮衣節食以足伏臘重離别
篤交親迎則聚間闊送則惜暌異豆觴迭進往往
竟日
寶慶會稽續志越州物産之饒魚鹽之富實為浙右
奥區
余闕均役記越地無甚貧甚富之家山谷之間有一
夫而居十畝之田者祖宗相保至累世不失又其
土瘠民貧小人勤身而飭力其君子尚樸儉而敦
詩書
韓性儒學碑記會稽儒風之盛冠於東州
徐渭贈潘公序嫁女者以富厚相高歸之日擔負舟
載絡繹水陸之途繡袱冒箱笥如鱗往往傾竭其
家
於越新編膏壤沃土民物廣饒
紹興府志謹祭祀力本重農下至蓬戶恥不以詩書
訓其子自商賈鮮不通章句輿隸亦多識字家矜
譜系推門第品次甲乙婦女無交游雖世姻竟不
識面不鬻男女於境外大家女恥再醮大扺於俗
為美也
山陰縣志其男女屛浮靡不事嚴内外以禮貞烈之
行史不絶書
會稽縣志民有四耕耨而誦其業絲布其服魚鹽與
稻果蓏而蠃蛤其食也
蕭山縣
王褘棣萼軒詩序蕭山為縣地偏而俗尚質
田惟祜縣志序江海襟帶湖山竒勝風物之阜厚才
士之德望甲於諸邑
陳敬宗科甲題名記蕭山山水之秀會聚英華鍾靈
賢才其碩德雅望英聲偉烈表表在人耳目者前
後相望人物之盛習為風俗男女有别而耕織惟
勤絃誦相聞而文風益振宦遊如楊龜山以道化
倡於前游定夫以德教闡於後羅豫章講道既去
而李延平復來延平之去未久而朱子提舉浙東
又至人才之造就良亦有所自矣
李遇春縣志序山川之秀鍾為人物如鍾離意操行
絶高張孝伯參謀大政朱憲使獨持風裁魏文靖
德望尊重如此者實多高名美譽膾炙人口
紹興府志西鄉稍尚縟禮東鄉乃近樸顧善議論或
信浮說
蕭山縣志民以耕讀為事士以氣節相高
諸暨縣
商輅廟學記山川清淑士生其間偉然秀出
蕭鳴鳳廳事記諸暨地阻而俗美田於湖山之間灌
洩甚艱故歲無常稔
紹興府志有陂池灌溉之利絲布魚鹽之饒其商賈
工作皆習簡樸不事華麗
諸暨縣志民性質直而近古好鬭而易解力稼不事
浮費科第間出一二人輒能侃侃自持
餘姚縣
貝瓊北山書屋記姚江邑居野墅井然棋布重華文
命之德猶在於人
貝瓊復古堂記餘姚山石林木皆古民務本而不爭
多至百歲往來阡陌間熙熙然如無懷葛天之徒
風俗古矣
嘉靖餘姚縣志其民知恥好修善譲儉而不陋華而
不費勤而不匱質而不俚其思深其慮遠非有虞
氏之遺風豈能若是
嘉靖餘姚縣志其人敏柔而慧尊吏畏威其教易成
占産至薄縮衣節食以卒伏臘輸賦以時其政易
敷地多山林湖陂小江大海魚鹽材木之利頗饒
其民易足無瓌竒之産以來四方之游販其民一
而不雜
餘姚縣志餘姚愈貧寒者愈兀傲自矜士大夫類有
節概然亦往往恃氣不相能其服食視諸邑為奢
餘姚縣志民知禮讓士風大振君子以讀書為本業
小人以技藝為耕作
上虞縣
葛桷縣志序上虞山水形勝不後於他邦所産人物
忠義盈朝節孝連閭非偶然也
郭楠縣志序俗尚淳古素親耕讀猶有舜禹遺風
紹興府志居會稽餘姚之間地狹而好矜名類能飭
廉隅篤孝讓然喜生事意氣多發揚少含蓄
上虞縣志尚節義而恥習漓澆君子好文學鄙民理
穡事
嵊縣
王洪鄉賢祠記山川鍾靈名賢輩出
紹興府志嵊與新昌本一邑在萬山中其士子知好
學砥行嵊尤近質不浮不作無益
嵊縣志俗尚勤儉好古嚴尊卑之分然而市民輕薄
鄉俗鄙陋
新昌縣
王畿甲科題名記溪山瓌麗似樸而文
吕光洵縣志序新昌邑台剡之間地瘠民儉其財賦
不足以當上邑之十二獨其俗淳厚先民之流風
善政猶有存焉
新昌縣志以讀書尚禮為美事不遠行商不尚華麗
無淫亂之風然好歌舞明法律以繩人
(紹興府志男子年十六以上告廟行冠禮多於冬至或元旦婚必擇門第多士大夫為媒六禮遵古)
(制親迎雜用踏藁牽紅傳席合巹諸儀即日拜翁姑以次及家衆三朝廟見張綺席合飲宗戚喪大)
(率用家禮惟不行小歛不用布絞其墳塋多砌磚為槨家饒者乃以石既卒哭舍苴絰更用細麻布)
(服出謝弔客祭以四時或用四仲分至日或元旦端陽中元冬至忌日必素服祭終身不廢清明及)
(十月有墓祭)
(嘉泰會稽志元旦男女夙興家主設酒果以奠男女序拜竣乃盛服詣親屬賀設酒食相款曰歲假)
(凡五日乃畢立春先一日郡邑官寮畢出迎春東郊通衢遊觀相飲樂至期用巫祝禱祠謂之作春)
(亦曰燒春元宵前二後三夕比戶接竹棚懸燈朱門華屋出竒炫華豪奢相矜社日鄉有社祭三月)
(二十八日俗傳東嶽誕辰蕭之蒙山餘之黃山皆有廟焉男女競往燒香羅拜大姓皆樓船載簫鼓)
(鳴榔遊飲姚人謂之游江端午日以角黍相餽遺設蒲觴磨雄黃飲之女子以繭作虎小兒則綵繩)
(繋臂綴繡符簪艾葉採藥鍊丹者率以是日夏至祀先以麫蕭山各供茶曰夏至茶六月六日觀荷)
(亦乘畫舫多集於梅山本覺寺同時又游容山項里六峯觀楊梅八月十八日蕭山有觀潮之會重)
(陽登高蒸米作五色糕佩萸泛菊府城剪綵旗供小兒嬉戲諸暨飲茱萸酒必配以豆莢是日俗忌)
(不相過必有喪者乃往哭且致祭焉不知所始越中當三夏旱甚時有迎龍之賽不齋虔祈禱惟飾)
(優伶及小戶少年為諸神佛怪異或扮故事)
(紹興府志諸暨元宵士女出觀燈名過橋謂可免一歲疾厄新昌街市張燈謂之歡門二月二日始)
(開西園縱郡人遊觀謂之開龍口指卧龍山也新昌立夏則炙昌魚薤菜除夕聚雜柴爇於庭古謂)
(之火山今曰笙盆光熖燭天爆竹腷膊之聲相聞不絶)
(會稽縣志正月十四日用巫人以牲醴祀白虎之神祭畢以紅綠線釘畫虎於門謂之遣白虎)
浙江通志卷九十九
