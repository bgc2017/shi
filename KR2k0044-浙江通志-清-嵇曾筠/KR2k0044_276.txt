浙江通志卷二百七十七
藝文(十九)
詩五言排律
遊雲門寺(唐)宋之問
維舟探靜域作禮事尊經投跡一蕭散為心自杳冥龕
依大禹穴樓倚少微星沓嶂圍蘭若回溪抱竹庭覺花
塗砌白甘露洗山青雁塔鶱金地虹橋轉翠屏人天宵
現景神鬼晝潛形理勝常虛寂緣空自感靈人禪從鴿
繞說法有龍聽劫累終期滅塵躬且未寧摇搖不安寐
待月詠巖扃
早發諸暨(唐)張子容
征夫懷遠路夙駕上危巒薄烟横絶巘輕凍澀回湍野
霧連空暗山風入曙寒帝城臨灞涘禹穴枕江干橘性
行應化蓬心去不安獨掩窮途淚長歌行路難
自樂成赴永嘉枉路泛白湖寄松陽李少府
(唐)張子容
西行礙淺石北轉入谿橋樹色烟輕重湖光風動摇百
花亂飛雪萬嶺疊青霄猿挂臨潭篠鷗迎出浦橈惟應
賞心客兹路不言遥
登越州城(唐)孫逖
越嶂繞層城登臨萬象清封圻滄海合鄽市碧湖眀曉
日漁歌滿芳春櫂唱行山風吹美箭田雨潤香秔代閱
英靈盡人間吏隠并贈言王逸少已見曲池平
樟亭觀濤(唐)宋昱
濤來勢轉雄獵獵駕長風雷震雲霓裏山飛霜雪中激
流起平地吹澇上侵空翕闢乾坤異盈虛日月同艅艎
從陸起洲浦隔阡通跳沫噴巖翠翻波帶景紅怒湍初
抵北却浪復歸東寂聽堪增勇晴看自發蒙伍生傳或
謬枚叟說難窮來信應無己申威亦匪躬衝騰如决勝
廻合似相攻委質任平視誰能測始終
送閻校書之越(唐)邱為
南入剡中路草雲應轉微湖邊好花照山口細泉飛此
地饒古跡世人多忘歸經年松雪在永日俗情稀芸閣
應相望芳時不可違
舟行入剡(唐)崔顥
鳴棹下東陽回舟入剡鄉青山行不盡綠水去何長地
氣秋仍濕江風晩漸凉山梅猶作兩谿橘未知霜謝客
文逾盛林公未可忘多慚越中好流恨閱時芳
送荀八過山隂舊縣兼寄剡中諸官
(唐)劉長卿
訪舊山隂縣扁舟到海涯故林嗟滿歲春草憶佳期晩
景千峰亂晴江一鳥遲桂香留客處楓暗泊舟時舊石
曹娥篆空山夏禹祠剡溪多隠吏君去道相思
奉寄婺州李使君舍人(唐)劉長卿
建隼罷鳴珂初傳來暮歌漁樵識太古草樹得陽和東
道諸生從南依遠客過天清婺女出土厚絳人多永日
空相望流年復幾何崖開當夕照葉去逐寒波眼暗經
難受身閒劍懶磨似鴞占賈誼上馬試廉頗窮分安藜
藿衰容勝薜蘿只應隨越鳥南翥託高柯
留題李明府霅溪草堂(唐)劉長卿
寥寥此堂上幽意復誰論落日無王事青山在縣門雲
峰向高枕漁釣入前軒晚竹疎簾影春苔雙屐㾗荷香
隨坐臥湖色映晨昏虛牖閒生白鳴琴靜對言暮禽飛
上下春水對清渾遠岸誰家柳孤烟何處村謫居投瘴
癘離思過湘沅從此扁舟去誰堪江浦猿
越江秋曙(唐)蕭穎士
扁舟東路遠曉月下江濆瀲灩信潮上蒼茫孤嶼分林
聲寒動葉水氣曙連雲暾日浪中出榜歌天際聞伯鸞
常去國安道惜離羣延首剡溪近詠言懷數君
與崔二十一遊鏡湖寄包賀二公(唐)孟浩然
試覽鏡湖物中流到底清不知鱸魚味但識鷗鳥情帆
得樵風便春逄榖雨晴將探夏禹穴稍背越王城府掾
有包子文章推賀生滄浪醉後唱因此寄同聲
臘月八日於剡縣石城寺禮拜(唐)孟浩然
石壁開金像香山倚鐵圍下生彌勒見回向一心歸竹
柏禪庭古樓臺世界稀夕嵐增氣色餘照發光輝講席
邀談柄泉堂施浴衣願承功德水從此濯塵機
送友人尋越中山水(唐)李白
聞道稽山去偏宜謝客才千巖泉灑落萬壑樹縈廻東
海横秦望西陵繞越臺湖清霜鏡曉濤白雪山來八月
枚乘筆三吴張翰杯此中多逸興早晚向天台
送紀秀才遊越(唐)李白
海水不歸眼觀濤難稱心即知蓬萊石却是巨鼇簪送
爾遊華頂令余發舄吟仙人居射的道士住山隂禹穴
尋溪入雲門隔嶺深綠蘿秋月夜相憶在鳴琴
送盧郎中除杭州府任(唐)岑參
罷起郎官草初分刺史符海雲迎過楚江月引歸吴城
底濤聲震樓端蜃氣孤千家窺驛舫五馬飲春湖柳色
供詩用鶯聲送酒須知君望鄉處枉道上姑蘇
入睦州分水路憶劉長卿(唐)李嘉祐
北闕辭明主南方隨白雲沼洄灘草色應接海鷗羣建
德潮已盡新安江又分回看嚴子瀨浪詠謝安文雨過
暮山碧猿吟秋日曛吴洲不可到刷鬢為思君
秦中送李九赴越(唐)高適
攜手望千里於今將十年如何每離别心事復迍邅適
越雖有以出關終耿然愁霖不可向長路或難前吴會
獨行客山隂秋夜船謝家徵故事禹穴訪遺編鏡水君
所憶蓴羹予舊便歸來莫忘此兼示濟江篇
奉和獨孤中丞遊雲門寺(唐)嚴維
絶壑開花界耶溪極上源光輝三獨坐登陟五雲門深
木鳴騶馭晴山耀武賁亂泉觀坐臥疎磬發朝昏蒼翠
新秋色莓苔積雨痕上方看度鳥後夜聽吟猿異跡焚
香對新詩酌茗論歸來還撫俗諸老莫攀轅
中秋夜臨鏡湖望月(唐)陳羽
鏡裏秋宵望湖平月彩深圓光珠入浦浮照鵲驚林澹
動光還碎嬋娟影不沈遠時生岸曲空處落波心迥徹
輪初滿孤明魄未侵桂枝如可折何惜夜登臨
早春西湖閒遊悵然興懷憶與微之同賞因思在
越官重事殷鏡湖之遊或恐未暇偶成十八韻
寄微之(唐)白居易
上馬復呼賓湖邊景氣新管絃三數事騎從十餘人立
換登山屐行攜漉酒巾逄花看當妓遇草坐為茵西日
籠黃柳東風蕩白蘋小橋裝鴈齒輕浪甃魚鱗畫舫牽
徐轉銀船酌慢廵野情遺世累醉態任天真彼此年將
老平生分最親高天從所願遠地得為隣雲樹分三驛
烟波限一津翻嗟寸步隔却厭尺書頻浙右稱雄鎮山
隂委重臣貴垂長紫綬榮駕大朱輪出動刀鎗隊歸生
道路塵雁驚弓易散鷗怕鼓難馴百吏曕相面千夫捧
擁身自然閒興少應負鏡湖春
留題天竺靈隠兩寺(唐)白居易
在郡六百日入山十二回宿因月桂落醉為海榴開黃
紙除書到青宫詔命催僧徒多悵望賓從亦徘徊寺闇
烟埋竹林香雨落梅别橋憐白石辭洞戀青苔漸出松
間路猶飛馬上桮誰教冷泉水送我下山來
和微之春投簡陽明洞天五十韻(唐)白居易
青陽行已半白日坐將徂越國強仍大稽城高且孤利
饒鹽煮海名勝水澄湖牛斗天垂象台明地展圖瓌竒
填市井佳麗溢闉闍句踐遺風霸西施舊俗姝船頭龍
夭矯橋脚獸睢盱鄉味珍蟛蚏時鮮貴鷓鴣語言諸夏
異衣服一方殊𢷬練蛾眉婢鳴榔蝸角奴江清敵伊洛
山翠勝荆巫華表雙棲鶴聯檣幾點烏烟波分渡口雲
樹接城隅澗遠松如畫洲平水似鋪綠科秧早稻紫笋
拆新蘆暖蹋泥中藕香尋石上蒲雨來萌盡達雷後蟄
全蘇柳眼黃絲纇花房絳䗶珠林風新竹折野燒老桑
枯帶嚲長枝蕙錢穿短貫榆暄和生野菜卑濕長街蕪
女浣紗相伴兒烹鯉一呼山魈啼稚子林狖挂山都産
業論蠶蛹孳生計鴨雛泉巖雪飄灑苔壁錦糢糊堰限
舟航路隄通車馬途耶溪岸回合禹廟徑盤紆洞穴何
因鑿星槎誰與刳石凹仙藥臼峰峭佛香爐去為投金
簡來因挈玉壺貴仍招客宿健未要人扶聞望賢丞相
儀形美丈夫前車駐旌旆偏坐列笙竽刺史旟翻隼尚
書履曳鳬學禪超後有觀妙造虛無髻裏傳僧寳環中
得道樞登樓詩八詠置硯賦三都捧擁羅將綺趨蹌紫
與朱廟謨藏稷卨兵略貯孫吴令下三軍整風高四海
趨千家得慈母六郡事嚴姑重士過三哺輕財扺一銖
道觥歌宛轉嘲妓笑盧胡佐飲時炮鼈蠲酲數鱠鱸醉
鄉雖咫尺樂事亦須臾若不中賢聖何由分智愚伊予
一生志俄爾百年軀江上三千里城中十二衢出多無
伴侶歸只對妻孥白首青山約抽身去得無
東樓南望八韻(唐)白居易
不厭東南望江樓對海門風濤生有信天水合無痕鷁
帶雲帆動鷗和雪浪翻魚鹽聚為市烟火起成村日脚
金波碎峰頭鈿點繁送秋千里雁報暝一聲猿已豁煩
襟悶仍開病眼昏郡中登眺處無勝此東軒
寄題餘杭郡樓兼呈裴使君(唐)白居易
官歷二十政宦游三十秋江山與風月最憶是杭州北
郭沙隄尾西湖石岸頭綠觴春送客紅燭夜廻舟不敢
言遺愛空知念舊游憑君吟此句題向望濤樓
送王協律游杭越十韻(唐)元稹
去去莫悽悽餘杭接會稽松門天竺寺花洞若耶溪浣
渚逄新豔蘭亭識舊題山經秦帝望壘辨越王棲江樹
春常早城樓月易低鏡呈湖面出雲疉海潮齊章甫官
人戴蓴絲姹女提長干迎客閙小市隔烟迷紙亂紅藍
壓甌凝碧玉泥荆南無底物來日為儂攜
酬樂天早春閒游西湖頗多野趣恨不能與微之
同賞因思在越官重事殷鏡湖之游或恐未暇
因成十八韻見寄樂天前篇到時適會予亦宴
鏡湖南亭因述目前所睹以成酬荅末章少示
暇誠則勢使之然亦欲粗為恬養之贈耳
(唐)元稹
雁使欲回賓風聲乍變新各攜紅粉妓俱伴紫垣人水
面波疑縠山腰虹似巾柳條黃大帶茭葑綠文茵雪盡
纔通屐汀寒未有蘋向陽多曬羽依岸小游鱗浦嶼﨑
嶇到林園次第廵墨池憐嗜學舟井羡登真雅欲游方
盛聊非意所親白頭辭北闕滄海是東鄰問俗煩江界
蒐畋想渭津故交音訊少歸夢往來頻獨喜同門舊皆
為列郡臣三刀連地軸一葦礙車輪尚阻青天霧空曕
白玉塵龍因雕字識犬為遞書馴勝事無窮境流年有
限身嬾將閒氣力爭鬭野塘春
渡西陵十六韻(并序)(唐)李紳
七年冬十有三日早渡浙江寒雨方霖軍吏悉在江
次越人年榖未成霪雨不止田畝浸溢水不及穗者
數寸余至驛命押衙裴行宗先齎祝辭東望拜大禹
廟且以百姓請命雨收雲息日朗者三旬有五日刈
穫皆畢有以見神之不欺也
雨送奔濤遠風收駭浪平截流張旆影分岸走鼙聲獸
軸衝波湧龜艨噴櫂輕海門凝霧暗江渚濕雲横雁翼
看舟子魚鱗辨水營騎交遮戍合戈簇擁沙明謬履千
夫長將詢百吏情下車占黍稷冬雨害粢盛望禱依前
聖垂休冀厚生半江猶慘澹全野已澄清愛景三辰朗
祥農萬庾盈浦程通曲嶼海邑媚重城弓日鞬櫜動旗
風虎豹爭及郊揮白羽入里卷紅旌愷悌思陳力端莊
冀表誠臨人與安俗非止奉師貞
杭州觀潮(唐)姚合
樓有樟亭號濤來自古今勢連滄海闊色比白雲深怒
雪驅寒氣狂雷散大音浪高風更起波急石難沈鳥懼
多遥過龍驚不敢吟坳如開玉穴危似走瓊岑但禠千
人魄那知伍相心岸催連古道洲漲踣叢林跳沫山皆
濕當江日半隂天然與禹鑿此理向誰尋
題杭州天竺寺(唐)張祜
西南山最勝一界是諸天上路穿巖竹分流入寺泉躡
雲丹井畔望月石橋邊洞壑江聲遠樓臺海氣連塔明
春嶺雪鐘散暮松烟何處去猶恨更看峰頂蓮
題杭州靈隠寺(唐)張祜
峰巒開一掌朱檻幾環延佛地花分界僧房竹引泉五
更樓下月十里郭中烟後塔聳亭後前山横閣前溪沙
涵水靜澗石點苔鮮好是呼猿久西巖深響連
杭州盧錄事山亭(唐)朱慶餘
山色滿公署到來詩景饒解衣臨曲榭隔竹見紅蕉清
漏焚香夕輕嵐視事朝靜中看鎖印高處見迎潮曳履
庭蕪近當身樹葉飄傍城餘菊在步入一仙瓢
和處州韋使君新開南溪(唐)朱慶餘
地理光圖䜟樵人共說深悠然想高躅坐使變荒岑疎
鑿因殊舊亭臺亦自今靜容猿暫下閒與鶴同尋轉旆
馴禽起搴帷瀑溜侵石稀潭見底嵐暗樹無隂躋險難
通屐攀栖稱抱琴雲風開物意潭水識人心攜榼廵花
徧移舟惜景沈世嫌山水僻誰伴謝公吟
嘉興縣内池閣(唐)方干
指畫應心成周廻氣象清牀前沙鳥語案下錦鱗驚細
柳風吹旋新荷露壓傾微芳綠岸落迸筍入波生舴艋
舟中醉莓苔徑上行高人莫歸去此處勝蓬瀛
寄獻湖州從叔員外(唐)鄭谷
顧渚山邊郡溪將罨畫通遠看城郭裏全在水雲中西
閣歸何晩東吴興未窮茶香紫筍露洲迥白蘋風歌緩
眉低翠杯明蠟翦紅政成尋往事輟棹問漁翁
和睦州盧中丞題茅堂十韻(唐)吴融
有士當今重忘情自古稀獨開青嶂路閒掩白雲扉石
累千層險泉分一帶微棟危猿競下簷迥鳥爭歸烟冷
茶鐺靜波香蘭舸飛好移鍾阜蓼莫種首陽薇樹密含
輕霧川空漾薄暉芝泥看只障蕙帶且休圍東郭鄰穿
履西林近衲衣瓊瑶一百字千古見清機
上已飲於湖上(宋)孔平仲
城南春已老湖上雨初晴草作忘憂綠風為解愠清楊
花輕欲下菱葉細方生酒影低雲木歌聲伴畫鶯賞心
殘蘂在幽曲小舟横却笑蘭亭會吟詩半不成
寄沈少微金華山隠居(元)楊載
巖前通細路嶺外接危峰梯磴踰千級烟霞過萬重緣
崖收異荈步壑數長松隔屋號朱虎當窗現黑龍蘅蘭
爭酷烈桃李角鮮穠隠士多相過仙人庶可逄第能安
性命何患改顔容煉鼎丹砂熟傾壺白酒醲微茫追絶
響瀟灑振孤蹤鄉里宜同好他年必子從
和黃晉卿北山紀遊韻(元)吴師道
三洞金華北蒼蒼夾徑松瀉空噴百澗拔地立千峰林
石欹還整巖梯絶復通向田瑶草碧隠樹晩花紅嵌竇
推舟入椒庭載酒從洗觥忙羽士捧研喜山童陟嶺驚
逾峻沿流竟莫窮千年杳仙鹿兩寺互僧鐘擘裂森開
峽傳聞舊化龍轉霆奔雪浪禜旱却玲瓏水際朱藤蔭
巖阿青桂叢亭荒餘磊磊雲出正濛濛蘭若知何許芙
蓉復在東五盤隨屈曲一路聽琤琮山斷俄為野湍平
不見空暮房深榻靜朝磬小樓重傳玩遺髹鉢興嗟對
殯宫拂衣登嶺去穿棘少人逄飛殿仍遥峙重關故不
封歸尋草堂卷坐戀水軒風兩紀三人合相看一笑中
孤蹤忻影逐薄技愧才雄别袂分殘雨衡門翳野蓬後
游寧未卜思劇謾憧憧
謁禹陵(明)俞安期
水土開荒服憂勤任聖躬八年忘内顧四載畢前功歷
數虞咨及廵游夏諺同會稽臨絶徼道里記方中玉帛
諸侯集梯航萬國通重輝扶舜日後至戮防風論德人
無間傳家祚莫終寢園非遠隧祠廟異卑宫祭本酬天
孝民猶俗尚忠穴深藏詭物石立窆神工祕守元夷使
竒探太史公為魚心感嘆酌水意尊崇草莽成臣禮精
靈鑒鄙衷願為松柏樹朝暮護青蔥
遊玉笥山(明)傅汝舟
玉笥開山遠金壇瞰谷重靈光流世界瑞氣渾春冬險
澀千盤磴參差百轉峰宿雲長抱殿遊鶴不歸松虎澗
泉為雨鯨樓石作鐘韭抽堯葉淨桃發漢花濃道士隨
黃犢仙人駕赤龍丹爐七焰滅瓊籙九霞封亂竹通飛
佩繁枝礙放笻愧為福地客叨躡羡門蹤
遊雲棲寺(明)陳子龍
昔賢開寳地駐錫此何年獨剪鼪鼯境還依薜荔天曬
經丹樹杪杵米白雲邊制虎移新穴驅神鑿舊泉吴山
襟壯氣越國面晴川花㲲殊方貢珠幢上苑傳鹿仙參
玉座龍女墜金鈿超乘人皆學焚修可自堅西歸無了
義東度即因緣化域空三界門徒落四禪青菰成宿飽
翠竹冷餘烟更禮支公墖鐘聲起暮蟬
國朝
餘姚縣城十四韻蔣平階
太傅歸田後端居問海籌餘姚虞庶子丞相漢通
侯比屋開新邑重關枕上游一時勞版築百里固
金甌萬戶歌鐘遶千巖睥睨收城形雙望合橋勢
斷虹浮紫陌雞人唱青門鶴市留風烟含越郡雨
雪洗明州夜瞰魚龍窟晴看鴈鶩洲吴雲連白馬
南斗入牽牛桐嶺將飛舄蓬山可放舟鶯花當日
夢𤇺火隔年愁水落津亭晩窗虛洞壑秋披圖論
設險清歗滿江樓
范季友邀飲吼山陶園蔣平階
花塢陶公築蘭舟范叔移川原於越地風物永和
時畫出丹青壯山增斧鑿竒劈天開絶壁疏澗引
洪池洞古龍常蟄臺空鳥自窺百年新締構一代
舊招提峻閣凴霄迥雕闌依石危辟疆名不忝沁
水事堪追點綴誇神手登臨妙合機尊罍傾北海
詞賦溢南皮萬壑當窗見千巖向晩披拂雲歌去
緩坐月酒行遲支遁情彌切劉伶死不辭人從花
底散路入夢中疑何日滄洲興重來倒接䍦
舟過馬涇謁曹武惠王廟彭孫貽
夾馬真人出江東覇氣銷至慈皈佐命偃甲並還
朝草木金陵潤烟花燕子飄宫鶯吟左纛街孺拜
前鑣計日開吴會仁風動浙潮詎勞謨算舉坐入
版圖遥使相功何伐黎元福重徼錦衣收石鏡黃
鉞定陳橋俗自祠諸葛民猶愛鄭僑麟圖貴臣像
花插侍中貂山鬼疑司戶神巫更下招原蠶爭卜
繭屠豕競迎貓冶女矜紅粉妖姬盼彩橈爐香晴
若霧蘚壁畫長凋幽客多題句村兒半賣簫古涇
環夏屋芳醑薦春椒歎息懷遺烈雲霓已寂寥惟
留宋時碣大樹日蕭蕭
游蘭亭吴沐
衣冠開晉代山水擅蘭亭萬壑三春碧千峰上已
青橋横銜畫舫簾捲敞疎櫺揮麈談何綺抛絃響
暫停花叢留蛺蝶荇簇趁蜻蜓繞砌團紅藥飛觴
泛綠萍惠風披曲檻淑氣轉遥汀竹下書金薤松
間采茯苓前山疑帶雨歸路欲侵星祓禊仍如昨
花香吹酒醒
西湖讌集二十韻陸世楷
海内同文日湖濱祓禊年盍簪皆勝侣載筆有新
篇令序春王始雄風大國先雞壇誰執耳燕社共
隨肩門第東南盛英才吴會偏敦槃修舊典冠劍
跂羣賢德里荀陳聚仙舟李郭聯裼裘神奕奕結
駟望翩翩入座紛如玉揮毫健似椽驚人詩思豔
擲地賦聲淵朱履空瑶席芳樽接綺筵問梅孤嶼
側待月六橋邊雪後松篁翠春來桃李妍風流誇
主客清淑羡山川絲竹何須奏瓊瑶自可鐫高人
仍皂帽名士但青氊虛室披蘭簿荒帷理研田敢
辭金谷酒欲泛剡溪船把臂猶嫌晩彈冠媿未前
探驪寧有得附驥倘能傳
蘇隄同三宜上人俍亭法兄雅集吴百朋
良夜秋風靜違時暫陸沈斷橋流水駛古塔護雲
深宿鳥聽清唄寒蟲助苦吟芰荷殘暑謝楓葉蚤
霜侵紅豆徵宫調青山出梵音桂飄高樹馥月接
古亭隂欸乃烟波闊登臨松柏森六塵心未浮十
地自當任慧遠新蘭若嵇康舊竹林愚菴堪學道
何必布黃金
送毛檢討竒齡還越朱彛尊
一舸全家去層闉别袂分孤生倚知已衰老感離
羣曉雨千門散新泉五牐聞花光晴澹沱峰翠遠
氤氲祖席愁帆影回塘蹙水紋語多兼往事觴罷
判斜曛少日偕簦笠遺書索典墳扇邀王内史舞
起謝將軍夢筆橋頭月捫蘿磴口雲徵歌依趙瑟
漬墨灑羊裙午㸑柯亭竹秋眠蕙帳蚊俄驚鄰笛
弄頓使酒船焚失路栖淮浦逃名適汝濆易穿東
郭履慚勒北山文燒尾同華讌傳甘並紫帉四聲
研沈陸六義續河汾闌藥園官送朝衫小婦熏香
奩詞悵悵錦瑟淚紛紛為折章臺柳翻辭祕省芸
空林憶猿鶴舊社返榆枌到及湘蒓美閒看越鳥
耘朋箋存笥滿麴米注牀醺宰相陶弘景神仙鄭
巨君行藏應自料不用問靈氛
宿雲門廣孝寺與南士分得灰字毛竒齡
東晉標靈刹西王竪法臺山環雙樹入門傍五雲
開丹檻連峰落清溪逐路廻竹房懷舊蹟蓮葉得
新栽林下尋支遁橋邊遇辯才安禪聞不住妙義
見如來石乳傳甘露金堂認劫灰晩風吹擊鉢秋
月濯浮杯佛課稱三寳吾生賦七哀離家還楚豫
入社羡宗雷五術超凡諦諸緣盡聖財爐烟分渺
漫燈影共徘徊齋椀擎黃葛經筵坐綠苔宵深鐘
磬寂相對果悠哉
詩七言排律
花樓望雪(唐)白居易
連天際海白皚皚好上高樓望一回何處更能分道路
此時兼不認樓臺萬重雲樹山頭翠百尺花樓江畔開
素壁聯題分韻句紅爐廵飲暖寒杯冰鋪湖水銀為面
風捲汀沙玉作堆絆惹舞人春豔曳勾留醉客夜徘徊
輪將虛白堂前鶴失却樟亭驛後梅别有故情偏憶得
曾經窮苦照書來
重題别東樓(唐)白居易
東樓勝事我偏知氣象多隨昏旦移湖卷衣裳白重疉
山張屏障綠参差海仙樓塔晴方出江女笙簫夜始吹
春雨星攢尋蟹火秋風霞颭弄濤旗宴宜雲髻新梳後
曲愛霓裳未拍時太守三年嘲不盡郡齋空作百篇詩
和樂天重題别東樓(唐)元稹
山容水態使君知樓上從容萬狀移日映文章霞細麗
風吹鱗甲浪參差鼓催潮戶凌晨擊笛賽婆官徹夜吹
喚客潛揮遠紅袖賣壚高挂小青旗賸鋪牀席春眠處
乍捲簾帷月上時光景無因將得去為郎鈔在和郎詩
遊雁蕩(元)柳貫
盤盤古蕩倚蒼穹勢壓坤輿距海東異境從真三島外
羣山呈技五雲中玲瓏勝插連星斗杳渺神鼇戴華嵩
香霧千屏金沆瀣煖霞萬簇錦芙蓉峰停玉女螺鬟軃
瀑瀉冰簾雨氣濃怪底雙巒翔彩鳳嶄然絶壁挂蒼龍
展旗輕颺神僧洞天柱相高玉筍叢偃蓋紫芝當錦帳
挺標卓筆對天聰北瞻瑞鹿晴嵐薄西遡飛泉紫翠重
鉅宦來觀留好句名才遠訪暢幽悰躋攀適帶琴尊並
嘯覽紛陪杖履同倦客豈知今再到老僧能記昔相逄
冰盤昔脆傳秋果芳飣新柔薦晩菘遠社飛杯深繾綣
贊房對榻重從容晃衣楓錦飄階葉吹佩松濤度曲風
悟趣只知元圃近探幽擬與虎溪通挂巾五老窺靈穴
脱屐常雲濯劍鋒涵日影摇臨水塔破烟聲度隔林鐘
十年記載文光爛數日盤桓目力窮鐫石題詩收不盡
徧圖勝槩貯詩筒
九里松下(明)吴太沖
入山十里計山程九里高松送客行千尺虬鬚横古道
百圍馬鬛蓋春城蕭疎欲映峰腰斷磥砢如當石齒生
碧落風雷相戞擊翠微星斗漫支撐天隂怒逼蛟龍鬭
日靜喧聞鸛鶴嗚禿頂晝掀臺閣動空心秋裂土沙平
開花香細衣裳卷擲子寒隨履舄輕倒瀉銀河收隠現
催鋪璧月示虧盈曾聞雲轡持符去似見飈輪建節迎
濤引羣真延鼓角露遲逸士奏簫笙累朝剪伐申嚴禁
内使栽培勒舊名深寺薜蘿藏殿宇虛庭蟋蟀閙簷楹
閒游洗滌煩襟斷獨往消除俗慮清最愛細車逢扇箔
偏宜壚肆漾帘旌貪眼麋鹿金毛變長嘯猿猱紺眼驚
三日歸來雙耳䀨塵埃都作海潮聲
國朝
法相寺正月六日作吴農祥
法相禪關古徑幽新春各繫紫驊騮市童逐隊朝
吹笛官妓分曹醉打毬雷走車聲迷碧霧風開簾
影漾清油鮫珠落處難尋覓風帕遺來遠不收芳
草未齊探錫杖寒花初謝滿銅溝山家椒酒迎高
會水閣蘭蔬足勝游鐘磬烟深仍顧盼幡幢雪淨
許淹留明朝佳節逄人日襁褓生兒字阿侯
詩五言絶句
寄天台司馬道士(唐)沈如筠
河洲花豔爚庭樹光彩蒨白雲天台山可思不可見
送張十八歸桐廬(唐)劉長卿
歸人乘野艇帶月過江村正落寒潮水相隨夜到門
初下浙江舟中口號(唐)孟浩然
八月觀潮罷三江越海潯回瞻魏闕路空復子牟心
浣紗石上女(唐)李白
玉面耶溪女青娥紅粉粧一雙金齒履兩足白如霜
送人入金華(唐)嚴維
明月雙溪水清風八詠樓昔年為客處今日送君游
永嘉(唐)顧况
東甌傳舊俗風日江邊好何處樂神聲清歌出烟島
臨平湖(唐)顧况
采藕平湖上藕泥封藕節船影入荷香莫衝蓮柄折
送客往睦州(唐)楊凌
水闊盡南天孤舟去渺然驚秋路傍客日暮數聲蟬
剡溪看花(唐)楊凌
花落千迴舞鶯聲百囀歌還同異方樂不奈客愁多
宿樟亭驛(唐)向居易
夜半樟亭驛愁人起望鄉月明何所見潮水白茫茫
湖上夜飲(唐)白居易
郭外迎人月湖邊醒酒風誰留使君飲紅燭在舟中
天台獨夜(唐)徐凝
銀地秋月色石梁夜溪聲誰知屐齒盡為破烟苔行
别杭州(唐)姚合
醉與江濤别江濤惜我游他年婚嫁了終老此江頭
七里瀨漁家(唐)張祜
七里垂釣叟還傍釣臺居莫恨無名姓嚴陵不賣魚
思天台(唐)許渾
赤城雲雪深山客負歸心昨夜西齋宿月明琪樹隂
題西施浣紗石(唐)胡幽貞
一朝入紫宮萬古遺芳塵至今溪邊花不敢嬌青春
和晏相公湖上四首(宋)韓維
霧霽山高牖天寒水落沙試披深岸草往往見黃花
穫水登紅稻篙舟割紫菱杯盤見秋物江海思飛騰
風枝挂危葉飛動夕陽中莫遣兒童撼留看著露紅
折葦隨風色枯荷盡雨聲平波極眼淨好放畫船行
泊上虞驛來日行(宋)陳造
梁湖莽蒼外後去未云遲縣市容吾戀江潮不汝期
書壽昌驛(宋)程俱
歲暮白日速風高黃葉稀歸心與寒鴈一夜向南飛
人日出游湖上(宋)楊萬里
去時數點雨歸時數片雪雨雪多不多山路雙清絶
城中雪一尺山中雪一丈地上都已消却在松梢上
去歲游春屐苔痕故可尋人家隨岸遠墖影落湖深
友人自杭回建寄别三首(宋)謝翺
同來不同去離别暗消魂閩浙若同水扁舟送到門
潮信到嚴瀨水色過衢城寄潮不寄水潮去有回程
水到衢城盡梅花上嶺生不如寄明月步步送君行
蘇隄(元)宋旡
漢苑花何處唐陵柏已空相逢大隄柳令我憶蘇公
寳林八詠為别峰同禪師賦(元)納延
飛來峰
千仞瑯琊石飛來鎮越州江波欲浮動還被白雲留
應天墖
獨上峰顛墖秋清曙色開憑闌望東北潮向海門來
大布衣
大布僧伽衲流傳六百年攜來香滿袖猶是御爐烟
鐵鉢盂
鐵鉢溪頭洗冰花六月寒山僧偶彈舌引得老龍蟠
羅漢泉
錫杖虛空落靈泉發地中忽看流菜葉始信石橋通
霛鰻尹
甃石瀦山溜蜿蜒竹色青風來忽凉冷雨氣隔林腥
深竹堂
一笏清凉地森森萬玉齊月明時倚杖閒看鳳來棲
盤翠軒
石磴藤花落山窗嵐氣浮晩來高樹暝一榻似新秋
湖上感事漫成(元)楊維楨
湖水碧於天湖雲薄似烟鴛鴦不驚亂飛過岳墳前
月夜湖上(明)周鼎
移舟烟水上吹笛藕花前衣薄露如雨杯空月在天
石門曲(明)周鼎
採桑復採桑蠶長桑葉齊妾住石門東郎住石門西
冷泉亭(明)王穉登
暮瀑浮花急春流飲鹿渾潺湲一片雨終日在山門
越溪女(明)宋登春
越溪素足女婉笑春眉揚泛水采芙蓉歸來衣更香
和陳伯孺西湖十詠二首(明)柳應芳
偶向武林游曾於天竺住明日欲離山晴霞故變雨
夜半高峰望微茫海日光下方未覺曉應是蔽扶桑
游弁山(明)范汭
一峰際蒼蒼遐矚了無礙湖色上人顔崖隂落鳥背
嚴陵(明)袁宏道
谿深六七尋山高四五里縱有百尺鈎豈能到潭底
國朝
石門縣王士禄
落日石門路語溪明夕波女牆纔幾尺一半入藤
蘿
縉雲雜詠朱彛尊
羅鷗灘
灘上羣鷗鳥還應日日來來時看野老百過莫相
猜
西巖
朝聞谷口猿暝宿崖上月夜久天風吹西巖桂花
發
仙巖寺
咫尺仙巖寺雲峰望轉親夕陽鐘磬發猶有未歸
人
積翠亭
孤亭雲木暝衆壑哀猿嘯空翠濕衣裳夕陽忽來
照
永嘉雜詩朱彛尊
斜川
九曲斜川水分流到海濱金釵河上月留照浣紗
人
青牛塢
我行白鹿城曉入青牛塢長嘯不逢人松門已亭
午
東山
判向花前醉何難解緼袍江南春可樂策馬自蘭
臯
南亭
薄雲雨初霽返照南亭夕如逢秋水生我亦西歸
客
北亭
日落空水深潮迴春岸白時有看山人江南望江
北
花柳塘
山雪初消盡春塘亂水喧州人還幾日相見樂游
原
華嚴山
聞昔華嚴寺頻經逸少過洮河流石研未若此中
多
上戍渡
月露下檣烏天風靜江樹何處夜歸人歷歷沙中
語
詩七言絶句
送道士入天台(唐)薛曜
洛陽陌上多離别蓬萊山下足波濤碧海桑田何處在
笙歌一聽一遥遥
回鄉偶書二首(唐)賀知章
少小離鄉老大回鄉音難改鬢毛衰兒童相見不相識
笑問客從何處來
離别家鄉歲月多近來人事半銷磨惟有門前鏡湖水
春風不改舊時波
送陶十赴杭州攝掾(唐)劉長卿
莫嘆江城一掾卑滄洲未是阻心期浙中山色千萬狀
門外潮聲朝暮時
渡浙江問舟中人(唐)孟浩然
潮落平江未有風扁舟共濟與君同時時引領望天末
何處青山是越中
送賀賓客歸越(唐)李白
鏡湖流水漾清波狂客歸身逸興多山隂道士如相見
應寫黃庭換白鵝
越中覽古(唐)李白
越王句踐破吴歸義士還鄉盡錦衣宮女如花滿春殿
只今惟有鷓鴣飛
發桐廬寄劉員外(唐)嚴維
處處雲山無盡時桐廬南望轉參差舟人莫道新安近
欲上潺湲行自遲
從剡溪至赤城(唐)顧况
靈溪宿處接靈山窈映高樓向月閒夜半鶴聲殘夢裏
猶疑琴曲洞房間
蘭溪棹歌(唐)戴叔倫
凉月如眉挂柳灣越中山色鏡中看蘭溪三日桃花雨
半夜鯉魚來上灘
天台道中示同行(唐)章八元
八重巖㟧疉晴空九色烟霞遶洞宮仙道多因迷路得
莫將心事問撨翁
戲贈天竺靈隠二寺寺主(唐)權德輿
石路泉流兩寺分尋常鐘磬隔山聞山僧半在中峰住
共占青巒與白雲
湖州貢焙新茶(唐)張文規
鳳輦尋春半醉迴仙娥進水御簾開牡丹花笑金鈿動
傳奏吴興紫筍來
宿天竺寺寄靈隠寺僧(唐)張籍
夜向靈溪息此身風泉竹路淨衣塵月明石上堪同宿
那作山南山北人
虛白堂(唐)白居易
虛白堂前衙退後更無一事到中心移牀就日簷間臥
臥詠閒詩側枕琴
候仙亭同諸客醉作(唐)白居易
謝安山下空攜妓柳惲洲邊只賦詩爭及湖亭今日會
嘲花詠水贈蛾眉
湖中自照(唐)白居易
重重照影看容鬢不見朱顔見白絲失却少年無處覓
泥他湖水欲何為
樟亭雙櫻樹(唐)白居易
南館西軒兩樹櫻春條長足夏隂成素華朱實今雖盡
碧葉風來别有情
處州月夜穆中丞席和主人(唐)劉言史
羌竹繁弦銀燭紅月光初出柳城東忽見隠侯裁一詠
還須書向郡樓中
觀浙江濤(唐)徐凝
浙江悠悠海西綠驚濤日夜兩翻覆錢塘郭裏看潮人
直至白頭看不足
嘉興寒食(唐)徐凝
嘉興郭裏逢寒食落日家家拜埽回惟有縣前蘇小墓
無人送與紙錢來
憶四明山泉(唐)施肩吾
愛彼山中石泉水幽深夜夜落空裏至今憶得臥雲時
猶自涓涓在人耳
晩春送王秀才游剡川(唐)施肩吾
越山花落剡藤新才子風光不厭春第一莫尋溪上路
可憐山水愛迷人
春日錢塘雜興二首(唐)施肩吾
酒姥溪頭桑褭褭錢塘郭外柳毶毶路逢鄰婦遥相問
小小如今學養蠶
西鄰年少問東鄰柳岸花隄幾處新昨夜雨多春水闊
隔江桃葉喚何人
寄四明山人(唐)施肩吾
高棲只在千峰裏塵世望君那得知長憶去年風雨夜
向君窗裏聽猿時
遇越州賀仲宣(唐)施肩吾
君在鏡湖西畔住四明山下莫經春門前幾箇采蓮女
欲泊蓮舟無主人
宿於越亭(唐)施肩吾
琵琶洲上行人絶於越亭中客思多月滿秋江山冷落
不知誰問夜如何
越溪懷古(唐)施肩吾
憶昔西施人未求浣紗曾向此溪頭一朝得侍君王側
不見玉顔空水流
游天台上方(唐)姚合
曉上上方高處立路人羡我此時身白雲向我頭上過
我更羡他雲路人
杭州開元寺牡丹(唐)張祜
濃豔初開小藥欄人人惆悵出長安風流却是錢塘寺
不踏紅塵見牡丹
過耶溪(唐)朱慶餘
春溪繚繞出無窮兩岸桃花正好風恰是扁舟堪入處
鴛鴦飛起碧流中
寄桐江隠者(唐)許渾
潮去潮來洲渚春山花如繡草如茵嚴陵臺下桐江水
解釣鱸魚有幾人
婺州宴上留别(唐)趙嘏
雙溪雲影向空橫歌舞高臺晩更清獨自下樓騎瘦馬
摇鞭重入亂蟬聲
宿杭州虛白堂(唐)李郢
秋月斜明虛白堂寒蛩唧唧樹蒼蒼江風徹曉不得睡
二十五聲秋點長
天竺寺八月十五日夜桂子(唐)皮日休
玉顆珊珊下月輪殿前拾得露華新至今不會天中事
應是嫦娥擲與人
越中贈别(唐)張喬
東越相逢幾醉眠滿樓明月鏡湖邊别離吟斷西陵渡
楊柳秋風兩岸蟬
出東陽道中作(唐)方干
馬首寒山黛色濃一重重盡一重重醉醒已在他人界
猶憶東陽昨夜鐘
題寶林寺禪者壁(唐)方干
邃巖喬木夏藏寒牀下雲溪枕上看臺殿漸多山更重
却令飛去即應難
鏡湖雪霽貽方干(唐)崔道融
天外曉嵐和雪望月中歸棹帶冰行相逢半醉吟詩苦
應抵寒猿褭樹聲
宿天竺寺(唐)陳陶
一宵何期此靈境五粒松香金地冷西僧示我高隠心
月在中峰葛洪井
越溪怨(唐)冷朝光
越王宮裏如花人越水溪頭采白蘋白蘋未盡人先盡
誰見江南春復春
秀州通越門外八九里臨水多佳木茂樹以便風
不得停舟一賞愴然為詩(宋)蘇舜欽
密樹重蘿覆水光珍禽無數語琅琅驚帆瞥過如飛鳥
回首風烟空斷腸
對雪憶往歲錢塘西湖訪林逋三首
(宋)趙抃
昔乘野艇向湖上泊岸去尋高士初折竹壓籬曾礙過
却穿松下到茅廬
旋燒枯栗衣猶濕去愛峰前有徑開日暮更寒歸欲嬾
無端撩亂入船來
樵童野犬迎人後山葛棠梨案酒時不畏尖風吹入牖
更教牀畔覓䲭夷
孤山隱居書壁(宋)林逋
山水未深猿鳥少此生猶擬别移居直過天竺溪流上
獨樹為橋小結廬
葑田(宋)林逋
淤泥肥黑稻秧青闊蓋深流旋旋生擬倩湖君書版籍
水仙今佃老農耕
題翠峰院(范蠡舊宅)(宋)范仲淹
翠峰高與白雲閒吾祖曾居水石間千載家風應未墜
子孫還解愛青山
釣臺(宋)范仲淹
漢包六合網英豪一箇冥鴻惜羽毛世祖功臣三十六
雲臺爭似釣臺高
過方處士舊隠留題(宋)范仲淹
仲淹景祐初典桐廬郡有七里灘子陵之釣臺在以
從事章岷往構堂而祠之召會稽僧悦躬圖其像於
堂洎守姑蘇道出其下登臨徘徊見東嶽絶壁白雲
徐生云方干處士之廬遂訪焉其家子孫尚多儒服
有楷者新策名而歸因留二十八言又圖處士像於
嚴堂之東壁楷請刊詩於其左
風雅先生舊隠存子陵臺下白雲村唐朝三百年冠蓋
誰聚詩書到子孫
寄林處士(宋)范仲淹
片心高與月徘徊豈為千鍾下釣臺猶笑白雲多事在
等閒為雨出山來
六月二十七日望湖樓醉書五首(宋)蘇軾
黑雲翻墨未遮山白雨跳珠亂入船卷地風來忽吹散
望湖樓外水如天
放生魚鼈逐人來無主荷花到處開水枕能令山俯仰
風船解與月徘徊
烏菱白芡不論錢亂繋青菰裹綠盤忽憶嘗新會靈觀
滯留江海得加餐
獻花游女木蘭橈細雨斜風濕翠翹無限芳洲生杜若
吴兒不識楚辭招
未成小隠聊中隠可得長閒勝暫閒我本無家更安往
故鄉無此好湖山
夜泛西湖二絶(宋)蘇軾
蒼龍已没牛斗橫東方芒角升長庚漁人收筒及未曉
船過惟有菰蒲聲
湖光非鬼亦非仙風恬浪靜光滿川須臾兩兩入寺去
就視不見空茫然
望海樓晩景二絶(宋)蘇軾
海上濤頭一綫來樓前相顧雪成堆從今潮上君須上
更看銀山十二回
青山斷處塔層層隔岸人家喚欲譍江上秋風晩來急
為傳鐘鼓到西興
與莫同年雨中飲湖上(宋)蘇軾
到處相逢是偶然夢中相對各華顛還來一醉西湖雨
不見跳珠十五年
予去杭十六年而復來留二年而去平生自覺出
處老少粗似樂天雖才名相遠而安分寡求亦
庶幾焉三月六日來别南北山諸道人與下天
竺惠淨師話舊(宋)蘇軾
當年衫鬢兩青青強說重臨慰别情衰髮秖今無可白
故應相對話來生
七年九月自廣陵召還復館於浴室東堂八年六
月乞會稽將去汶公乞詩乃復用前韻
(宋)蘇軾
乞郡三年字半斜廟堂傳笑眼昏花上人問我遲留意
待賜頭綱八餅茶(尚書學士得賜頭綱龍茶一觔八餅今年綱到最遲)
夢遶吴山却月廊白梅盧橘覺猶香(杭州梵天寺有月廊數百間寺中多)
(白梅盧橘)會稽且作須臾意從此歸田策最良
東南此去幾時歸倦鳥孤雲豈有期斷送一生消底物
三年光景六篇詩
十八日觀潮(宋)陳師道
一年壯觀盡今朝水伯何知故晩潮海浪肯隨山俯仰
風帆長共客飄摇
霅溪道至四安鎮(宋)張耒
苕霅清秋水底天夜帆燈火客高眠江東可但鱸魚美
一看溪山直萬錢
湖上雜詠(宋)鄒浩
何處清風作晩凉解衣相與面滄浪青萍紫荇令人恨
遮却琉璃萬頃光
定海甲寅口號七首(宋)陳造
長官清苦舊傳聞檢放禾苗近四分畢竟不緣胥吏手
旱頭科斂枉紛紜
田租有約不相違比着豐年勝已虧一飽分明郎首賜
幾曾刺口問抽卑
已鈔口數報隅官歲後朝餔定不難且願眼前強健在
趁坊討海過冬寒
水泛溝塍意欲饜凌晨還復雨廉纖早秧未頷猶須插
晩穀無多不更㘱
父子分頭上海船今年海熟勝常年官中可但追呼少
不質田輸折米錢
人家兩兩捉春歸笑語相過復歎咨共說颶頭前後作
幾人莆網罣流尸
連宵飛雨喜滂流已入梅天過麥秋二十年前如此晩
金城地抱却全收
暮春泛西湖(宋)陳造
矲矮欄干錦繡筵欄邊仍泊女郎船憑欄笑指元真子
不是詩仙是酒仙
四月望再游西湖(宋)陳造
春光陸續委東流看到湖邊安石榴更與蘇隄鷗鷺約
辦舟來賞牡丹秋
憶錢塘江(宋)李覯
昔年乘醉舉高隠隠隠前山日半銜好是滿江涵返照
水仙齊着淡紅衫
過嘉禾野塘(宋)沈與求
木末孤烟起夕炊茅簷直下釣魚磯蒼茫遠水連天碧
一葉短篷何處歸
望道場山塔(宋)孫覿
碧玉旋螺插暮烟遥看桂子蕩僧前試尋白水田頭路
一葦橫江浪接天
過七里灘(宋)楊時
拂雲高鴈倚風摶下視平湖萬里寬搔首扁舟又東去
錢塘江上看波瀾
石門寺四首(宋)朱松
橘刺藤梢罥客衣直緣微禄得奔馳懸知投老歸田味
只似登山困睡時
行穿蒼麓瞰平岡踏破青鞋到上方城市紛紛足機穽
却從山路得康莊
林棲相喚出幽谷我亦欲起天未明枕中決決響出溜
一似江城長短更
真功那復歎蒸沙靜笑飢腸日夜譁老衲不須供茗粥
朝餐吾已辦丹霞
武林(宋)朱熹
春風不放桃花笑隂雨能生客子愁只我無心可愁得
西湖風月弄扁舟
吳山高(宋)朱熹
行盡吳山見越山白雲猶是幾重關若尋汗漫相期處
更在孤鴻滅没間
甲午出知漳州晩發船龍山暮宿桐廬
(宋)楊萬里
一席清風萬壑雲送將華髮得歸身海潮也怯桐江淨
不遣濤頭過富春
舟過德清(宋)楊萬里
人家兩岸柳隂邊出得門來便入船不是全無最佳處
何窗何戶不清妍
明發三衢二首(宋)楊萬里
拔盡新秧插盡田出城一眼翠無邊不關雨水愁行客
政是年年雨水天
雲欲開時又不開問天覓陣好風催雨無多落泥偏滑
溪不勝深岸故頽
江山道中蠶麥大熟二首(宋)楊萬里
黃雲割路幾肩歸紫玉炊香一飯肥却破麥田秧晩稻
未教水牯臥斜暉
新晴戸戸有歡顔曬繭攤絲立地乾却遣繅車聲獨急
今年不及去年閒
上已同沈虞卿尤延之王順伯林景思游春湖上
隨和韻得絶句呈同社(宋)楊萬里
搃宜亭子小如拳着得西湖不見痕湖上軒窗無不好
何須抵死揀名園
天色䰒鬆未肯收吾儕自樂不曾愁隨宜旋旋商量着
晴即行行雨即休
籃輿休上馬休騎濕却青鞋也不辭揀取雨絲疎處去
攜笻且謁水仙祠
雨催杖履却須回捲上疎簾眼頓開十里湖光平似鏡
柳梢梢上一船來
岸上湖中各自竒山觴水酌兩相宜只言游舫渾如畫
身在畫中元不知
蘭溪解舟(宋)楊萬里
只愁灘淺閣行舟到得江深又不流水鳥避人飛不徹
看他没去看他浮
過臨平蓮蕩四首(宋)楊萬里
蓮蕩層層鏡樣方春來嫩玉斬新黃角頭一一張蘆箔
不遣魚蝦過别塘
蓮蕩中央劣露沙上頭更着野人家籬邊隨處插楊柳
簷下小船縈釣車
朝來採藕夕來漁水種菱荷岸種蘆寒浪落時分作蕩
新流漲後合成湖
人家星散水中央十里芹羹菰飯香想得薰風端午後
荷花世界柳絲鄉
嚴州(宋)范成大
城府黃塵撲馬鞍一篙重探水雲寒耳邊眼底無公事
睡過嚴州二百灘
餘杭(宋)范成大
春晩山花各靜芳從教紅紫送韶光忍冬清馥薔薇醱
醺滿千村萬落香
鄉人或病余詩多道蜀中遨樂之盛適春日游鏡
湖共請賦山隂風物遂即杯酒間作絶句當持
以誇西州故人也(宋)陸游
嬾日輕雲淡沲天撲燈過後賣花前便從水閣杭湖去
捲起朱簾上畫船
舫子窗扉面面開金壺桃杏間尊罍東風空送笙歌近
一片樓臺泛水來
青田同七五兄作(宋)薛季宣
為聞雙鶴訪青田便有孤雲竟目前灘水自鳴山自綠
短篷斜挂得酣眠
烏雲送雨過前山白鳥將雛向遠灣獨立溪亭無箇事
湍流瀧石鎮潺潺
橘枝詞記永嘉土風(宋)葉適
蜜滿房中金作皮人家短日挂疎籬判霜剪霧裝船去
不唱楊枝唱橘枝
鑑湖(宋)王炎
𥻘𥻘萬頃碧玻璃今日耕鋤半稻畦菡蓞開時還自好
買舟一醉玉東西
馮公嶺(宋)翁卷
亂峰千疉拂雲霓輻合坑崖立似梯曾向括州州裏望
衆山却是此山低
東陽路傍蠶婦(宋)翁卷
兩鬢樵風一面塵採桑桑上露沾身相逢却道空辛苦
抽得絲來還别人
壽昌(宋)劉克莊
山路泥深雪未乾病身初怕浙西寒新年臺歷無人寄
且就村翁壁上看
桐廬舟中即事(宋)劉克莊
車前彎帽同聲散關外華簪一揖休惟有浙江潮好事
肯隨逐客到嚴州
過剡溪(宋)劉宰
青山疉疉水潺潺路轉峰回又一灣想見雪天無限好
不妨獨櫂酒船還
西湖春雪(宋)高翥
小艇沿湖看雪飛正當騎馬踏春時是誰乞與楊花舞
先占東風一月期
夜過鑑湖(宋)戴昺
推篷四望水連空一片蒲帆正飽風山際白雲雲際月
子規聲在白雲中
泛剡(宋)許棐
水闊無風似有風蘆花摇落櫓聲中鷗無一點驚猜意
認作當時載雪翁
正元二日與菊莊湯伯起歸隠陳鴻甫泛舟湖上
二首(宋)武衍
春雲漠漠雨疎疎小艇衝烟入畫圖除却淡粧濃抹句
更將何語說西湖
櫂轉逋山艤落暉春風深鎖恨依依松間一鶴俄飛起
疑是先生出未歸
過桐廬(宋)姜夔
横看山色仰看雲十幅風帆不藉人記取合江江畔樹
他年此處好垂綸
越中士女春游二首(宋)姜夔
秦山越樹兩依依閒倚欄干看落暉楊柳梢頭春又暗
玉簫聲裏夜游歸
箯輿軋軋過清溪溪上梅花壓水低月影漸收天半曉
兩山相對竹雞啼
湖上三首(宋)方岳
今歲春風特地寒百花無賴已摧殘馬塍曉雨如塵細
處處筠籃賣牡丹
連天芳草晩凄凄蹀躞花邊馬不嘶蜂蝶已歸絃管靜
猶聞人語畫樓西
游人抵死惜春韶風煖花香酒未消須向先賢堂上去
畫船無數泊長橋
過杭州故宫二首(宋)謝翺
禾黍何人為守閽落花臺殿暗消魂朝元閣下歸來燕
不見前頭鸚鵡言
紫雲樓閣讌流霞今日凄凉佛子家殘照下山花霧散
萬年枝上挂袈裟
重過(宋)謝翺
複道垂楊草欲交武林無樹着凌霄野猿引子移來往
覆盡花枝翡翠巢
餘杭樵歌(宋)謝翺
樵斧丁丁響翠微頳肩半脱汗身衣因來避雨巖前洞
裹得山蜂和蜜歸
艤舟江心寺(宋)謝翺
數聲清磬出晴暮落木人家散烟霧風送年年江上潮
白雲生根吹不去
錢塘晩望(宋)謝翺
錢塘江上夜潮過秋靜寒烟白露多吴越青山明月裏
舟人齊唱異鄉歌
過崇德縣(宋)方回
枯柳無風影不摇敗牆頽屋意蕭蕭忽然喚醒承平夢
猶有紅闌夾畫橋
曉發富陽縣(宋)方回
長山礲石片帆斜小雨初晴日眩沙回首遥看富陽縣
青烟低罩一叢花
三天竺道中(宋)方回
三天竺路漸平登高似雷峰墖幾層山到無人行處好
松隂萬樹立孤僧
浙江通志卷二百七十七
