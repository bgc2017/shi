浙江通志卷八十四
鹽法(中)
雍正四年九月浙江巡撫兼理兩浙鹽務(臣)李衞
題為請專道員就近督緝以裕引課事查兩浙鹽
政所轄浙江全省十一府屬并江南蘇松常鎮徽
州五府廣德一州建平溧陽二縣以京口為江浙
兩省分銷之界及江西廣信一府所屬七縣皆歷
來應銷浙引均聽(臣)鹽政衙門所統隸者地方廣
闊其中有近場之處私販繁多惟蘇松等府屬及
太倉州所轄之縣為甚禁緝雖嚴奈強横未除蓋
緣鹽政衙門駐劄杭城而鹽道暨嘉松分司亦居
省會雖有管轄之名焉能遥制凡遇公事止以文
檄申飭州縣陽奉隂違難收緝私實效況蘇松州
縣等官既無本處上司就近稽察不免有蠧役通
同徇縱之弊(臣)查康熙四十四年間定例道府失
察私販原有降職處分之條則就近該管道員應
專督緝之責今蘇松二府業蒙
皇上復設巡道一員則弭盗除暴與巡緝私鹽事同一
轍若不請
旨勅部議定專責不無推卸情故懇請專責蘇松巡道
轉督該管府廳州縣官捕上緊巡拿私販如遇巨
夥梟徒照依定例協同營員嚴督弁兵擒拏具報
如有彼地鹽務大案即令該道就近承審嚴究夥
徒産竈定案詳結免得遠解浙省拖累日久並可
督查失察各官勤惰倘或蠧吏兵捕玩法滋弊聽
其懲處其常鎮二府亦責常鎮道就近照樣督緝
以示勸懲之法至於徽廣二府所屬及各州縣遠
離場竈沿途經過浙境盤鹽口岸甚多私販不能
侵越且無道員兼轄毋庸陳請責成再浙江本省
除寧台温處二道所轄令其督緝外其餘失察私
鹽處分以及各項鹽務事宜悉歸鹽道照舊辦理
則督緝一端均有專責不致廢弛矣奉
旨該部議奏隨經部議覆准奉
旨依議
雍正四年十一月戶部為請將竈丁歸併竈地徵
收等事議覆浙江巡撫兼理兩浙鹽務李衞疏稱
江浙竈丁應歸竈地徵收一案經前署撫臣甘國
奎清查會題接准部覆仁和倉暨許村等八場錢
塘倉暨西路等九場峽門華巖二倉原有給丁之
地作何定則攤納原無給丁蕩地作何通融足課
應令逐一查明妥議造冊具題至台温二府屬無
地攤丁並錢塘等倉西路等場原無蕩地之處交
與鹽政查明漲墾新陞并應否抵補減免之處造
冊定議具題等因行據鹽驛道副使王鈞詳稱仁
和場之仁和倉及許村鮑郎鳴鶴西興錢清三江
曹娥石堰等八場向有沿海灘蕩給丁樵刮例非
按畝徵銀實皆計丁輸課者今即以每丁應納之
課攤於給丁蕩地計弓按畝定則徵輸其原無給
丁蕩地及丁多蕩少者係仁和場之錢塘倉及西
路海沙大嵩清泉龍頭穿山長山玉泉袁浦等九
場并北監場之峽門華巖二倉或雖有給丁課蕩
而沙磧蕪亭刮煎無幾或海潮侵削坍沒無存均
不便改攤丁課更有本無給丁之地無可攤徵者
故將各場舊有科稅蕩灘暫行通融均加攤納至
台温二府屬之無地攤丁并錢塘倉及西路等九
場北監場峽門華巖二倉黃巖等六場與北監場
之白沙岳頭二倉或係無地可攤暫令各丁照舊
輸納者或雖有給丁樵刮蕩畝而地少丁多因而
酌量分别於舊有納稅蕩灘之内加攤者此特一
時權宜原非經久必須清查陞漲抵補庶光丁得
蘇苦累辦糧蕩戶亦免攤賠今查據許村仁和鮑
郎鳴鶴海沙龍頭等場通共報陞蕩沙塗地三萬
四千六百九十二畝三分三釐共應陞稅銀五百
七十一兩八錢六分三釐零均應抵補丁銀惟是
各場應補丁銀為數尚多前項陞科銀兩不敷歸
足如本場無地攤丁者即抵補本場丁銀如本場
不須抵補者即抵隣近場分之無地丁銀請於雍
正四年由單内分晰刊入抵除前報暫攤納稅蕩
灘之丁課並抵補無地可攤丁銀頒發商竈曉示
輸將改刊由單詳咨送部其餘各場現在通飭清
查如有續漲及坍缺地蕩星飛呈報察明照例將
增減抵補各數刊入每年由單内曉諭徵輸逹部
查核使漲者不能𨼆漏坍者得以豁除等情臣覆
核無異謹會同江寧廵撫張楷合詞具題前來應
如該撫等所請將有地倉場應徵竈丁銀兩攤於
給丁蕩地之内按數徵收仍將所攤銀數刊入各
倉場由單内送部查核至台温二府屬之無地攤
丁并錢塘及西路等九場北監場之峽門華巖二
倉黃巖等六場與北監場之白沙岳頭二倉亦應
如該撫所請將許村等場新陞蕩地稅銀抵除前
報暫攤納稅蕩灘之丁銀但蕩地攤課原為撫恤
竈丁起見該撫等務須酌派公勻使無偏累仍將
所攤銀兩造入雍正四年由單内送部查核仍令
該撫嚴飭各場如有續漲及坍缺蕩地即行呈報
該撫查明照例將新陞蕩地稅銀抵補無地丁銀
其坍缺蕩地稅銀照例勻派陞科蕩地仍將抵補
勻派數目造入該年由單送部查核可也奉
旨依議
雍五五年十月浙江巡撫兼理兩浙鹽務臣李衞
題為謹陳鹽政錮弊酌量疏銷緣由仰祈
睿鑒事竊惟裕課莫如銷引江浙各縣有於額引之外
可以多銷者有僅能行銷足額并銷不及半者甚
有片引不銷者在民間無食淡之理若能於少銷
不銷之處設法疏通則多銷之縣錢糧豈不充盈
而歷來鹽臣非不樂為但恐干例議不敢據實造
報故將不銷之引移於多銷之地仍照原額奏銷
是以錢糧不能多出而私鹽亦由此得以充斥也
(臣)去年雖亦循舊例而行然日夜籌畫思所以杜
私銷引之計未嘗不以稽煎督煎之事責之場官
而微員功名之念輕貪利之心重受賄縱私無人
不然即盡加斥革而所換新官仍復如故此場官
之不可恃也又未嘗不以巡私之事責之廳縣汛
弁而各官俱有地方公事豈能每日親查所差巡
役兵丁又皆微末下人更無身家顧惜多將大夥
賄放僅拏一二小販塞責此巡緝之不可恃也從
前雖皆差有鹽政衙門承差督率商家僱募之巡
丁各場查緝(臣)見其未能實心出力又不得已而
差本標弁目帶領兵丁沿河遊巡梟等久已知風
暫為迴避亦難收有實效伏思官鹽之壅滯總由
私販之衆多而竈戶之賣私總在場官之賄縱惟
有耑設廵鹽員弁以緝私更換實心場官以稽竈
庶可漸次杜絶查浙地私鹽出沒之所獨海寧海
鹽平湖桐鄉為最且係嘉湖二府販私門戶而海
寧之長安鎮乃其往來適中孔道請專設巡鹽把
總一員兵一百名在此鎮分巡隘口歸(臣)標左營
管轄於海寧等四縣及嘉湖要汎接壤江南之處
周圍巡查選募勇健兵丁充當以商人向日僱用
巡役之工食給為月餉不足者即以所獲私鹽變
價添補但恐兵少地廣不能周巡查撫標額兵八
百名可於此中暫為抽派一百名酌委千把總一
員幫同巡鹽把總協緝令其彼此稽查至出門船
脚盤費即以商家所出鹽院承差巡費撥給俟一
二月後酌量調換使不致熟識久而作弊此緝私
之一法也至各場員官卑職小惟知利欲薰心萬
萬不能改革應將現任場員分别優劣酌量咨部
改補請以捐納候補候選錄用之同知通判州縣
等官如有家道殷實情願效力者發浙量才分往
各場管事耑其杜絶竈丁私煎私賣之責俟三年
實有成效即予保題請
旨勅部准照原銜即用在任候憑其不能稱職者題明
休致回籍不准再選倘有仍蹈故轍劣蹟昭著者
題參革職治罪伊等原有身家自能顧惜功名實
心出力此稽竈之一法也以上二條雖不敢必其
盡善無弊而以理勢揆度若能實力行之或亦不
無禆益至於所轄江南數郡除徽州一屬每年實
可多銷其餘鹽政情形更有與浙不同應為另行
設法者蓋緣蘇松常鎮各州縣四面水鄉港汊雜
沓巨梟大□百十為羣巡捕兵丁力難制伏又江
南止有松所四場民竈雜居向俱就團買食賤鹽
孰肯捨近圖遠加以私鹽横行商皆虧折消乏棄
業逃避上海南滙二縣數年片引不銷前鹽臣噶
爾泰曾將上海令傅之詮參革而壅滯如故(臣)雖
剴切招商著令買補配銷并嚴飭地方文武巡拏
私販又經題明責成蘇松太道並江常鎮道就近
督緝其疏銷事宜業已不遺餘力無如浙商貲本
微薄非兩淮富厚可比既不能盡收竈煎之鹽竈
戶有鹽餘剰安能禁其枵腹以待而不肯售與私
販乎一年之中拏獲問罪者不知凡幾非大為變
通不能補救莫若將松所之浦東袁浦青村下沙
四場場官於前項候補同知等官内再選最為殷
實有身家者令其管理各竈所煎之鹽盡入官倉
除商人收買外餘剰者請借動鹽臣筆帖式成規
項下銀兩交與管場各員照依場價盡數收買再
擇商人内之殷實者將鹽發與領去如能照引數
完課聽其歸完本銀自行配銷倘不能完課則於
原本之外酌量增價些須令其領出分於城鄉市
鎮多設店舖賣出價銀按季繳還場員即以此銀
源源買發多出之價作為盈餘逐年將數目造冊
報部查核此四場事務更為緊要難辦管理之官
三年内仍行考核保題果能錢糧清楚引鹽多銷
上等出衆者以原銜應陞之缺准其即陞至急公
稱職稍次者照其原銜即用倘照舊無益者分别
參革在竈戶鹽既得售必不定欲賣與私販而梟
徒無鹽可買亦可望其改業耕耘既免無知愚氓
多罹法網且使平素不銷引之縣得以疏銷則歴
來多銷之處皆可溢出課額即管理之各場員先
使習學歴練亦於將來臨民有益但此法之行原
屬創始必三四年方得實見成效(臣)雖不能預期
於數年之後惟是鹽法頽敝已甚(臣)兼理一日即
有一日之責不敢緘默因循用敢縷悉凟陳是否
可行伏祈
聖明睿鑒
勅部議覆施行奉
旨該部議奏隨經部議以均應如該督所請覆奏奉
旨依議
雍正七年四月吏部等為遵
旨題覆事會議得浙江總督兼理鹽務李衞疏稱兩浙
從前共有三十三場裁去十處有兩場而歸併於
一甚至一官而管三處者如江南松江南滙縣之
下砂原設三場自康熙四十二年雍正二年兩次
併為一場皆因從前所出引鹽不及額數現今産
鹽復廣竈地遥遠自非一官所能稽查周徧又浙
江黃巖縣之杜瀆場於康熙三年歸併黃巖場查
杜瀆地方山海交錯寬廣百餘里與黃巖南北相
隔又有椒江之險近日丁竈殷繁一員實難兼顧
又永嘉縣之永嘉南監二場於康熙二十一年歸
併雙穗場以三處之竈舍引鹽而責一人之督煎
稽緝殊有顧此失彼之虞請將下砂三場原地酌
量中分除頭場有官外復設二場一員其杜瀆一
場仍與黃巖分管永嘉則須另立一場以上共復
設場官三員給與印記各自緝私督煎等語應如
該督所請准其復設又疏稱橫浦浦東二場俱設
金山衞之城外向將橫浦場課歸併平湖縣徵解
但以附城竈戸令赴數十里外完納殊多苦累應
請將横浦場仍歸江南金山縣完課庶為得宜兩
場相去不過二十里一官足可辦理并請裁去浦
東場官一員以節冗費等語應將横浦場課仍歸
江南金山縣完納浦東場官准其裁去又疏稱竈
課向屬場員徵解因微職難任錢糧重寄是以改
令縣徵現在場員既皆改用通判知縣州同等官
應仍將各場課銀合場官就近設櫃徵收原封解
交各縣拆併等語應如所請將各場竈課錢糧令
場官就近徵收解縣又疏稱場員惟司代比催納
而完欠解給仍屬於縣若定以考成竟照經徵一
體處分則各員因代縣催比使之詿誤孰肯踴躍
急公臣愚以為催比場員如有未完分數除止於
罰俸外其應降職降級停陞者俱照離任官例罰
俸一年免其停陞倘催徵不力許該縣提比經識
那用侵漁者仍即揭報另行從重議處如該縣不
能稽察致有虧空仍照直隸州之例參處著落分
賠至有一場而坐落兩縣者場官應合算未完分
數無庸兩地處分其從前欠課即令場員就近察
核會縣詳報著追等語查各場鹽課錢糧既令場
員就近徵收原封解交各縣拆併是代徵之場員
並非專管官可比若照經徵舊例處分原屬太過
請嗣後代徵場員如初參欠不及一分者舊例罰
俸六個月今應免其議處欠一分者舊例罰俸一
年今應罰俸三個月欠二分者舊例降職二級今
應罰俸九個月欠四分五分者舊例降職三級四
級今應罰俸一年俱免其停陞督催欠至六分以上者
舊例俱行革職今若止於罰俸則欠數既多而處
分太輕恐場員視為泛常代徵不力請嗣後欠六
分者降職一級欠七分者降職二級仍令戴罪督
催欠八分以上者即行革職再初參處分既已改
輕則原參各官亦不便照舊例議處請嗣後代縣
催比之場員原欠不及一分年限内不全完者舊
例降一級留任今應罰俸六個月原欠一分年限
内不全完者舊例降三級調用今應罰俸一年原
欠二分三分年限内不全完者舊例降四級五級
調用今均應降一級留任再限一年督催如再不
完照所降之級調用原欠四分五分年限内不全
完者舊例革職今應降一級調用原欠六分以上
年限内不全完者革職如該場員催徵不力許該
縣提比經識倘將已徵錢糧内有那移侵欺情弊
即行揭報若該縣平時不能稽察查揭致有虧空
者照直隸知州失察屬員虧空例議處至有一場
而坐落兩縣者其場員兩地未完分數應合算併
案處分其從前未完課項即令該場員就近查明
會縣詳報著追又疏稱兩浙場員共二十三缺今
請復設三缺裁省一缺計二十五缺又續准部文
鹽課大使批驗所員缺俱照例揀選將奉
旨來浙之二十三員選派委用又奉
旨照河工例令赴(臣)衙門具呈效力者現在一併彙冊
咨部存案惟是鹽務各官既令在外揀補則將來
事故缺出必俟選擇有人咨部候文補用於緝私
督煎諸事有悞請於效力人員内慎加挑選凡各
場有地廣竈多之處即派一員前往協辦再有私
販出沒之所委之巡緝盤查俱令自備資糧俾其
練習政務遇有相當缺出題補仍於每年歲底照
河工例造冊送部等語應准其派委補放效力協
辦又疏稱仁和許村二場向係鹽驛道所轄不由
分司稽考但道員事繁不能親自查覈請將二場
歸於寧紹分司管轄仍聽鹽道統屬所裁浦東場
之俸工原係江南地方應抵補復設之下砂場無
庸另增其浙江之杜瀆永嘉兩場官役俸工請照
舊核給等語俱應如所請行可也奉
旨依議
雍正七年四月戶部為請頒預備引目以資疏銷
事議覆浙江總督兼理兩浙鹽務李衞奏稱兩浙
鹽務歴係壓銷二季每逢春夏掣驗僅可行銷秋
冬之引(臣)兼理以來雨暘時若場鹽廣産文武同
心竭力緝私梟風漸息引地得以疏通商皆樂於
買補近又發帑儘收竈戶賣剰餘鹽給商配掣在
於向不銷引地方運賣以濟民食因此額引較前
預銷二季但上年場有餘鹽乏引配運即將所存
之肩票陞課改銷近今肩引亦復廣售而預提引
目一時不能接濟是以設法變通暫給印照綑鹽
赴所掣驗現今停泊河干候領新引到浙給商抵
補開賣但給照赴掣不過一時權宜未可據以為
例此時若竟請加引則日後行銷不及必致貽累
商竈若聽其積鹽不收則私梟復萌請預為頒給
額外引目十萬道發浙貯庫應用其年月季分暫
停預定每於掣期額引配足之外如遇場有餘鹽
准令商人完納課費呈明請領現填某年某季發
給配銷原係額外多備之引聽憑各所之商通融
配掣倘一年期内尚不敷用再行咨部請領若有
餘剰報部存俟下年續銷盈絀隨時不在額定考
成限銷攤賠之内仍於每年奏報時將銷引若干
道增出課費若干兩附同奏冊一體造送聽候查
核再如富陽德清嘉秀善桐諸義浦等縣及江南
松江所屬沿海之區從前原係住賣引地久被私
梟佔去除嘉秀善桐些須銷售此外各縣地方片
引不銷每年課餉俱係改撥攤補均賠近今竭力禁
逐設法調劑已令商人配引住賣頗見成效但歷
來向食私販賤鹽倘商本太重鹽價稍昂又於民
情未便是以(臣)斟酌通融凡此數縣行銷引目課
餉照數完納外其每引公費雜費酌量多寡稍為
減免將鹽價令其比别處每觔賤賣使官引得銷
價值仍減民間樂於盡赴商買則私販便可永杜
等因前來查各場産有餘鹽原賴官引疏銷查河
東自雍正三年為始每年預發餘引十萬道如遇
額引不敷之處令運使填給照例納課將已行餘
引儘數題報存剰餘引仍繳内部遵行在案今兩
浙請頒額外引目十萬道應如該督所請照依河
東之例自雍正七年為始臣部照數刷印令該督
按年差役赴部承領到浙貯庫每於掣期酌足之
外准令商人領配餘鹽照引完納課費通融配掣
倘不敷用再行咨部請領如有餘剰均於歲底即
行繳部仍於每年奏銷時將所銷引目增出課費
一同造冊報部查核其從前該督所給印照解部
查銷至富陽等縣亦應如該督所請每引公費雜
費酌量減免鹽觔價值亦量為稍減仍將減免各
數報部查核可也奉
旨依議
雍正八年正月浙江總督兼理兩浙鹽務(臣)李衞
題為再懇續頒餘引以速配銷以裕課賦事竊照
兩浙年行引目除票引外額銷正引七十一萬三
百道查從前私梟充斥多有未能銷足每常逓壓
二季於次年通融配掣若再不能完衆商攤賠包
課(臣)蒙
恩兼理鹽政逐一稽查設法整頓杜私疏引已將前鹽
臣謝賜履接管任内未完錢糧悉經清楚而年行
引目照額全銷且又儧掣從前存引溢銷後季鹽
觔是以上年五月間(臣)在京
陛見之時奏請頒發額外引目十萬道以備餘鹽配掣
業蒙
恩准頒發在案及(臣)回任後正值菜鹽旺銷之際私梟
聞風歛跡官引疏通所有雍正七年分首次兩掣
事竣合計掣驗商鹽共有一百二萬二千六百五
十引查該年額引七十一萬三百引内除六年冬
掣已經預提透銷過一十六萬六千四百五引外
僅存本年引目五十四萬三千八百九十五引同
前請發餘引十萬道因未足用又於上年十二月
内附疏題請餘引二十萬道今尚不敷引目一十
七萬九千有竒理合具疏題請再發餘引十八萬
道到浙配銷雍正七年已掣全數其應完課費銀
兩俯俟核明造冊奏報但此項餘引原於年額之
外溢銷並非每歲一定之數盈縮難以預期所增
正課公費併請額外銷算不入考成之内稍有餘
剰之引遵例送部繳銷庶下便商民上裕
國帑矣奉
旨該部議奏隨經戶部以應如所請議覆奉
旨依議
雍正八年六月浙江總督兼理兩浙鹽務(臣)李衞
題為續陳辦理鹽法事雍正六年七月(臣)摺奏前
事浙江鹽政向因地方廣遠恐一時未能遍及故
曾奏明將浙屬之寧台溫處四府并江南之崇明
縣另為調劑次第舉行今(臣)查松江府城舊時附
郭華婁二縣今又分出奉賢金山地方不為不大
更有提督重兵駐劄宜乎私梟屏跡而從前片引
不銷皆由向日提標及附近各營無不通同濟私
大船裝載貯於兵丁屋内令其子弟家屬提擕籃
筐滿街趁賣地方官不敢過問以致商人無可如
何將此數縣棄出不復行銷城内雖有數家鹽舖
皆係與營伍交往地棍於商人處批出些須鹽觔
為名借官行私亦止畏法之鄉紳富戶不敢買食
兵丁私鹽方向鹽舖售取數十觔究屬片引不銷
(臣)細看沿海形勢海塘之外不産鹽土其場皆在
兩頭北則逼近川沙大營南有金山參將若加以
提標汛兵肯與出力協同兩營實心巡緝鹽徒插
趐難飛屢與提臣柏之蕃悉心計議預備賞賚以
圖大破積習提臣亦肯身任其事近日弁兵奉法
努力連報拏獲大夥私鹽數起查松郡原係商人
不敢開店之處而雲南福建皆有文武官弁督銷
之例若將公項所收鹽觔量行發交提標五營挑
選誠謹千把總在於松郡城之内外監賣除出完
課將鹽本解還源源接續則既予以責成又不無
稍有餘利自必實力巡緝(臣)仍與提臣時常留心
稽查庶錮弊可除但産鹽之四場俟委官到日遵
照辦理酌量收買發商完課儘力督銷自然有益
惟所慮者崇明一邑向係海外包額之區煎出鹽
觔止為本地民食例禁不許透越别縣充斥内地
後産鹽日多梟徒勾通鎮兵縣役任意廣煎不但
往來領餉運米船隻順便裝載亦且渡海各船夾
帶進内殆無虚日文武衙門向來皆有陋規屢次
行文從不攔阻昨見(臣)在松江恐被差員内港截
拏始據報獲一起近日鎮標左竒兩營盤鹽甚屬
上緊但恐不能久遠如是此地若不派官協巡稽
查堵禦則蘇松常鎮等屬雖收餘鹽發商仍被崇
明私煎攘奪引目仍舊難銷(臣)愚昧之見將現在
命發管場各員内挑選明白強健者一人再派千把總
一員發給盤費專在崇明要口駐劄並可往來稽
察竈地其鹽應禁者嚴禁應收者酌收令其轉運
發商辦課其私販小則移知營縣協緝大梟就近
禀報總兵嚴拏解交蘇松道審究分别治罪翦除
&KR0810;頓毋許流入内地實於江省鹽政大有禆益至
浙之寧處二府尚有官鹽一半温台壅引久不行
銷此非專係私販衆多之故實緣梟棍強横動成
命案各商但有本錢者俱不肯往彼處貿易現在
止有消乏數人每家不過三二百金大處不能行
運始向此等地方賖欠竈鹽拉扯零賣搜索微利
(臣)前疏業將四府場員亦在更換准行之内但收
買鹽觔彼時若一齊並舉誠恐遥遠難以照應未
敢率請今民頗知守法宜當一體動項廣收發給
官商分頭運銷於産鹽多處添造厫座出入要路
堵防隘口增課何止加倍即如從前諸義浦等縣
梟徒潑横難治之地業已漸次斂跡大銷引目此
其明驗以上事宜(臣)恐具題遲緩等候部示往返
需時有悮秋冬乘時辦理因敢仰瀆
天聽伏乞
聖鑒批示欽遵抑或原摺發議知照到日即當舉行為
此謹奏奉
旨怡親王張廷玉蔣廷錫議奏欽此隨以應如所請議
覆奉
旨依議速行欽此部咨到(臣)隨經轉飭所屬一體欽遵
在案今自雍正六年九月初六日至雍正七年十
二月底所有支發帑銀收買竈戶餘鹽配銷正餘
引目課費及額外盈餘等項數目據鹽驛道王鈞
造冊詳送前來(臣)覆加察核如支發帑銀一項查
奏留公費分規銀八萬兩給與各鎮府場商收買
竈鹽銀六萬七千六百四十三兩内已解還銀五
萬八千一百一十二兩五錢一分一釐(臣)於上年
十月回任後即在此内續給各場商買鹽銀五萬
七千四百六十二兩六錢四分通計存庫未放銀
一萬三千六兩八錢七分一釐存各場商銀六萬
六千九百九十三兩一錢二分九釐現在隨引按
數交還接濟收買餘鹽歸於雍正八年歲底造報
此八萬兩之數所當仍暫存留作本源源放給候
餘息出有前數應用即將原動銀兩歸還充餉者
也如收買餘鹽一項查從前竈戶所煎鹽觔在行
銷之地商人或因乏本不能盡收而梟販充斥之
處則商人竟至裹足不前窮竈待以餬口不得不
以之濟私今發帑廣收通計江浙各場除商人自
行收買外共官厫收過餘鹽一十九萬八千六百
九引凡此所收之鹽昔日盡售於私今已皆歸官
賣此亦私梟歛跡之明驗也如配銷正餘引目一
項查台温二所年額止應銷引二萬七百七十八
引二分五釐尚多壅滯未完松屬華婁奉金上南
青福各縣額引三萬三千三百十七引歴來大半
不銷又江屬之嘉定寳山浙屬之德清富陽諸暨
義烏浦江等縣亦皆私販霸踞引目難以疏通今
除各商銷運正餘引目之外所有發帑收買之鹽
共配銷雍正七年正引及補銷六年壅引預銷八
年額引計共三萬三千二百一十四引共完正珠
引課及公費銀一萬四千四百五十三兩八錢八
分五釐零俱於各該年題銷案内分晰彙冊造報
又配銷雍正七年請領額外餘引八萬四千七百
九十三引共該正珠引課及公費銀四萬二百六
十五兩二分四釐零現歸雍正七年額外餘引案
内彙册題報以上止就帑鹽一項計之而所銷正
餘引目較之歴年原額不啻加倍官引既多私販
自少此行之已有成效者也至於正引餘引之外
又有溢額盈餘(臣)通盤查核共有三項一係台温
二所暨鎮海縣嵩玉場餘鹽及台温松三所官厫
銷賣肩販漁鹽共計八萬六百二引各則科算正
珠引課公費共銀一萬九千七百七十一兩三錢
二分八釐零此因正引已完餘引未到而民食不
能稍緩漁汛更難愆期暫以印照配賣接濟急需
一係台温鎮府暨松江提標中營參將等處將所
收竈戶餘鹽照時價發賣民食除歸還鹽本及賞
給弁員養廉巡兵工食以及建造鹽厫官署運鹽
脚價撥充玉環城工經費等銀外共存銀二萬二
千一百九十九兩五錢五分五釐零在民既免食
私之累又無貴價之慮皆稱兩便一係各商人將
官收餘鹽領去銷賣除配納正課公費外其鹽本
銀兩如係一掣繳還者每百兩加銀五兩五錢五
分五釐若兩掣繳還者每百兩加銀十兩此外餘
利悉歸商得計共應繳餘利銀七千五百三十三
兩四錢四分一釐零此皆商人既得官鹽配銷又
獲多沾餘利悉皆踴躍急公隨引繳還者也以上
額外盈餘共又得銀四萬九千五百四兩三錢二
分四釐零現在已解道庫銀一萬五千四百四十
八兩五錢五分四釐零存貯鎮府營場銀共二萬
八千六百九十二兩八錢一分七釐零存貯商店
銀五千三百六十二兩九錢五分二釐俱為陸續
收買餘鹽源源接濟并(臣)從前分晣陳明如關地
方緊要有益民生公務即於此項額外盈餘銀内
動撥應用仍俟本年歲底另行造冊報銷惟是前
項溢銷引鹽課費盈餘銀兩皆仰頼
皇上洪福雨暘時若場鹽旺産俾得因地制宜隨時設
法廣銷溢額非係將來每年一定之數盈縮難以
預期相應一併聲明伏乞
皇上睿鑒
勅部查照施行奉
旨該部知道
雍正八年六月為敬陳鹽法相沿陋弊酌議調劑
清釐等事議覆浙江總督兼理兩浙鹽務李衞將
兩浙鹽政事宜酌陳四欵具題前來一稱鹽課錢
糧額徵欵内有各州縣功績等銀七千八百一十
五兩滴珠銀七千八兩一錢五分内除各縣地丁
項下編徵抵課水手銀九百二十二兩五錢五分
九釐有欵可徵外其餘銀六千九百七十兩五錢
九分一釐並無原欵可徵此項課銀派於各州縣
解納照縣分大小分别多寡限定一年獲變私鹽
船物之價起解充餉少者罰令賠出在州縣以為
有欵無徵又皆責之鹽捕弓兵賠墊完納此項錢
糧久列額徵欵内未便竟請豁除而每年實獲船
鹽變價罪贖等銀又不足七千八百一十五兩之
數再四思維查各處商家本多引少者向係租賃
本少乏商引目配掣每張給銀五六七八分不等
今額外所發餘引俱係給商不須租價止有交部
引張紙硃及往來領繳路費為數無多(臣)擬自雍
正八年為始凡有情願請領餘引之商人每引輸
銀四分内以六釐留為紙硃領繳路費以三分四
釐交貯鹽驛道庫所有功績項下銀六千九百七
十兩五錢九分一釐除將每年實獲船鹽變價罪
贖等銀解抵之外其餘不敷數目即於餘引租價
之三分四釐内補解抵欵不復再派各州縣捐解
惟是餘引行銷多寡無定若遇銷多之年抵解有
餘即留為下年凑解倘遇有銷少不敷之時於鹽
務准留應用公費十二萬五千兩節省之項暫行
墊解俟次年餘引充裕仍行扣完補項務使年清
年欵不致虧額至於此外各縣編徵抵課等銀九
百二十二兩五錢五分九釐原係地丁項下之欵
請從雍正八年為始令各縣照編解交藩司解部
造入地丁題銷案内聲明彙算考成毋庸再入鹽
政以滋牽混又稱歴任鹽臣銷過殘引例應追出
繳部其中或有水火盗賊遺失及肩挑小販道路
碎裂醎□漁戶波濤漂沒不能完全從前每將後
任殘引抵數繳送又撥解定限止有八十日之期
而行銷州縣共有一百餘處未能如期解足故有
後引先到者即行墊解而以續解之前引反抵後
發之引其事不知起自何時至今數十餘年歴任
皆照前例而行(臣)兼理以來嚴飭設法清查惟將
本任銷過之引隨時追繳貯庫不許那移牽混而
在已往者莫可究詰所缺殘引至今未能追清(臣)
查每年引目數十萬張分散各處行銷原不能一
無缺少在當日初起之時豈能保無重照之弊今
遠年舊引難於影射亦屬無用謹據實題明將歴
任現在者儘數繳銷其已經抵還别任及實係遺
失無着者免其輾轉追究此後逐年清出次歲逓
繳果屬水火遺失肩販漁戶損壞取具官商印甘
各結聲明存案扶同捏結加倍治罪又稱兩浙引
課除江南松所外杭所每引徵課銀四錢四分零
嘉所每引徵課銀四錢二分三釐零紹所每引徵
課銀三錢四分零在當日原因地方衝僻行銷難
易分别等差酌定課則今各處私鹽漸少官引疏
通完課似應畫一(臣)經飭行鹽驛道王鈞委令寧
紹嘉松兩分司傳集各所衆商公同酌議三所引
目通共五十八萬八千七百六十七引七分五釐
課銀二十三萬四千二百二兩一錢四分九釐零
照額攤算杭嘉紹三所每引均納課銀三錢九分
七釐零使額課均平不致偏有輕重羣情允洽相
應一併題明均於本年遵照奉行又稱前任鹽臣
噶爾泰題定每引輸脚價七釐乃就年額八十萬
引目計算今(臣)題請之餘引係額外之欵不入考
核已有每引六釐為紙硃路費不復另輸脚價以
滋重複等語均應如該督所議可也奉
旨依議
雍正十一年十一月戶部為遵
旨議覆事議覆浙江總督管理兩浙鹽務程元章疏稱
據浙江鹽驛道張若震詳稱江南靖江一縣久隸
兩浙地雖逼淮場而從前題明包納浙課不歸淮
屬者誠以靖江以南即屬江隂武進丹徒無錫及
長洲元和吳縣各縣俱係行銷浙鹽之地若一運
銷淮鹽則奸商巨販借官行私連艘飛渡蘇常引
地盡為淮私透越在浙之官引必致壅滯而淮商
之課鹽亦難疏銷今浙商楊恒裕既承認行銷則
靖江食鹽自應仍歸浙省母庸改撥淮商更張舊
制至於現在包課銀五百八十九兩零係照下下
則例計算引二千二百六十九引今該縣戶口繁
盛暫以三千引為率在於每年餘引内照數配運
但浙鹽路遠費繁難同淮鹽科則應請仍照康熙
十八年題定下下則例每引完課二錢五分九釐
零共完課銀七百七十八兩八錢三分三毫零倘
銷不及數責商賠補額數有增再行陞報惟靖邑
與通州之場竈接壤向食淮私今既行運浙鹽應
專令靖江文武官弁協力稽察添設巡役分路查
緝所需工食商人自行捐給緝獲私鹽照例充餉
其一切審詳私鹽案件仍由浙省鹽政衙門管理
所有三江營同知巡緝核轉之處伏候題明更正
再淮鹽已經運賣應請掣回飭令浙商楊恒裕運
鹽接濟其包課銀兩原於地丁攤收應請於雍正
甲寅年豁除(臣)謹會題等因查靖江一縣向納浙
課自應行銷浙鹽應如所請將靖江食鹽仍歸浙
省銷售專令靖江文武員弁協力稽察添設巡役
分路查緝緝獲私鹽照例充餉一切審詳件案仍
由該鹽政衙門管理從前三江營同知巡緝核轉
之處准其更正已運淮鹽速飭掣回令該商運鹽
接銷其靖江縣包課銀兩相應准其豁除可也奉
旨依議
雍正十三年十一月總理事務莊親王等為遵
旨議奏事據署副都御史陳世倌條奏三欵内稱一鹽
課額外之虚名宜停止也查鹽課引有定額觔有
定數按引辦課未必定有竒贏即獲微利亦何妨
留與商人裕其資本乃近年來多有以隨例歸公
者且狡詐之徒仍於暗中令商人重出故在官多
一分之歸公在商反添一分之誅求此商之受其
弊者也請嗣後秪是按引辦課但令綱不堕壓課
不虧欠便為稱職一切歸公捐助等項虚名永行
停止等語查鹽規既已歸公止應如數完納豈得
復於歸公之外勒索病商嗣後倘有不肖官員暗
勒商人重出以飽私橐者許該商控告治罪並令
該督撫鹽政時加訪察違者即行參處毋得徇隐
至所奏捐助一事現奉
諭旨禁止官吏勒派併將督撫失察及徇庇者均照例
分别處分在案嗣後鹽政等官倘有借名捐助而
暗諭商總勒令公派者該督撫即將該鹽政等據
實題參如督撫有失察徇庇等情一經發覺將督
撫一併議處可也奉
旨所議甚是依議速行
浙江通志卷八十四
