浙江通志卷八十
漕運(上)
揚州運道紀於禹貢轉漕之政歷代加詳至元明
而其制益備顧弊或滋焉
聖朝勤恤民隱白糧則併歸軍運歲漕則以次
恩蠲時而緩徵時而改折每於惟正之供屢
沛非常之澤是以輸輓及期倉儲豐積為前古所未有
蓋所以裕本計者至深遠矣志漕運
尚書禹貢揚州沿於江海達於淮泗(玉海水轉運曰漕禹貢州末繫)
(河先儒以為運道揚達泗至河此正裴耀卿節級轉般之法大學衍義補朱子曰冀州三面距河其)
(建都實取轉漕之利故九州之終皆言達河以紀其入帝都之道按禹貢於各州之下列貢賦之後)
(而叙其各州之水逹河之路逹於河即達帝都也當時貢賦皆駕舟筏浮水路以達於河蓋亦後世)
(漕運之法但未明言其為漕耳)
通鑑綱目大業元年開通濟渠引汴水開邗溝(文獻通考)
(發河南諸郡民開通濟渠自西苑引榖洛水達於河又引河通於淮海自是天下利於轉輸)
(謹按禹貢揚州貢道夏時江淮未通故有㳂江海達淮泗之文吳於䢴江築城穿溝東北通射陽湖)
(西北至宋口入淮而運道始通然漢時漕山東之粟特兖豫青徐四州江淮雖通未嘗以之為運道)
(也自大業開通濟渠引汴水開䢴溝而河通於淮利於轉輸東南運道興焉故志浙江漕運斷自隋)
(始)
唐書食貨志唐都長安轉漕江南之粟高祖太宗時
用物有節而易贍水陸漕運歲不過二十萬石故
漕事簡高宗後歲益增多
(謹按浙省之漕前史無明文考唐地理志浙西隸江南東道則唐時所漕江南之粟固兼浙漕而言)
(也)
資治通鑑開元二十二年以裴耀卿為江淮河南轉
運使於河口置輸場(唐書裴耀卿傳秋雨害稼帝問耀卿耀卿曰國家大本在京師)
(往貞觀永徽時祿廩者少歲漕粟二十萬略足今用度寖廣運數倍且不支為國大計臣願廣陜運)
(道使京師常有三年食雖水旱不足憂且江南租船候水始進吳工不便河漕處處停留易生隱盜)
(請置倉河口以納東租然後官自僱載分水河洛度三門東西各築敖倉自東至者東倉受之三門)
(迫險則傍河鑿山以開車道運數十里減費鉅萬天子然其計於是置河隂集津三門倉引天下租)
(繇盟津泝河而西三年積七百萬石省運費三十萬緡)
舊唐書韋堅傳天寳元年擢韋堅為陜郡太守水陸
轉運使截灞滻水東注永豐倉合於長安城東望春
樓下穿廣運潭以通舟楫取小斛底船三二百隻
置於潭側其船皆署牌表之會稽郡船羅吳綾絳
紗(通鑑綱日堅督江淮租運歲增巨萬)
唐書食貨志廣德二年以劉晏顓領東都河南淮西
江南東西轉運凡漕事皆決於晏晏分吏督之隨
江汴河渭所宜故時轉運船繇潤州陸運至揚子
斗米費錢十九晏命囊米而載以舟減錢十五繇
揚州距河隂斗米費錢百二十晏為歇艎攴江船
二千艘每船受千斛十船為綱每綱三百人篙工
五十自揚州遣軍將部送至河隂上三門號上門
填闕船斗米減錢九十調巴蜀襄漢麻枲竹篠為
綯挽舟以朽索腐材代薪物無棄者未十年人人
習河險江船不入汴汴船不入河河船不入渭江
南之運積揚州汴河之運積河隂河船之運積渭
口渭口之運入太倉歲轉粟百一十萬石無升斗
溺者
唐書食貨志貞元中增江淮之運浙江東西歲運米
七十五萬石詔浙江東西節度使韓滉運至東西
渭橋倉
(謹按漢唐皆都關中俱引東南之粟以給京師漢元封間運漕六百萬石唐天寳稱為極盛而韋堅)
(僅運至四百萬石至德以後不過百萬餘石而已而貞元中江淮之運浙江東西竟運至七十五萬)
(石是兩浙之粟在唐時漕運已視諸道獨多矣然貞元時之浙西道固領潤江常蘇杭湖睦七州不)
(止於今浙西之杭嘉湖三府也)
宋史食貨志太平興國初兩浙既獻地歲運米四百
萬石
文獻通考宋定都於汴漕運之法分為四路江南淮
南浙東西荆湖南北六路之粟自淮入汴至京師
玉海至道元年楊允恭為江淮兩浙發運使籍三路
舟江浙所運止於淮泗由淮泗輸京師行之一歲
上供者六百萬
宋史食貨志大中祥符初至七百萬石江南淮南兩
浙荆湖路租糴於真揚楚泗州置倉受納分調舟
船泝流入汴以達京師置發運使領之(玉海天聖四年臣僚)
(吳耀卿言咸平景德中歲漕江淮米不過四百五十萬石近年增至六百五十萬請約舊數立為中)
(制詔歲課六百萬石注沈括曰發運使歲六百萬石兩浙一百五十萬石)
玉海嘉祐三年詔曰國家建都河汴仰給江淮六路
所供之租各輸於真楚度支所用之數悉集於京
師以發運司總其綱條以轉運使幹其歲入荆湖
舟楫回載海鹽淮汴舳艫不涉江路方冬閉塞役
卒少休近歲因循兹事遂廢令諸道據年額赴真
楚泗州轉般倉復運鹽歸本路(發運一司其制始於淳化而備於皇)
(祐之後權六路豐凶而行平糶之法一員在真州督江淮等路糧運一員在泗州趣自真州至京糧)
(運焉)
(謹按轉般之法始於裴耀卿成於劉晏宋朝舊制江湖運舟至儀真入轉般倉復載鹽以歸又以運)
(舟自儀真漕河由汴達於都邑六路八十四州漕京師凡六百萬石然則浙東西路之米固入轉般)
(倉而復以運舟由漕河入汴者也)
宋史河渠志浙西運河自臨安府北郭務至鎮江江
口牐六百四十一里淳熙十一年臣僚言運河之
濬自北關至秀州杉青各有牐堰自可瀦水惟沿
河上塘有小堰數處積久低陷無以防遏水勢兼
沿河下岸涇港極多其水入長水塘海鹽塘華亭
塘由六里堰下私港散漫悉入江湖以私港深運
河淺也若修固運河下岸一帶涇港自無走泄
(謹按運河即江南河也隋大業中將東巡會稽乃發民開江南河自京口至餘杭八百餘里後代因)
(而修之以為轉輸之道宋孝宗淳熙八年浚行在至鎮江運河時定都臨安尤以漕渠為先務也)
續通鑑綱目元至元十九年始海運(元史食貨志元都於燕去江南)
(極遠百司庶府之繁衛士編民之衆無不仰給於江南初巴延平宋時嘗命朱清張瑄等以宋庫藏)
(圖籍自崇明州從海道載入京師而運糧則自浙西涉入江淮由黃河逆流至中灤陸運至淇門入)
(御河以達於京又開濟州泗河自淮至新開河由大清河至利津河或開膠萊河道通海勞費無成)
(至元十九年巴延追憶海道載宋圖籍之事以為海運可行於是請於朝廷命上海總管羅璧朱清)
(張瑄等造平底海船六十艘運糧四萬六千餘石從海道至京師)
(謹按元初行海運時原合江南江東湖廣江西等處之糧共運後以江東寧國池饒建康運糧率令)
(海船從揚子江逆流而上江水湍急又多石磯走沙漲淺糧船俱壊歲歲有之而湖廣江西之糧運)
(至真州洎入海船船大底小亦非江中所宜於是以嘉興松江秋糧并江淮江浙財賦府歲辦糧充)
(運嘉興浙省大府而松江在元初為華亭府乃嘉興屬邑而升為府者是海漕之利惟浙中之粟獨)
(多觀順帝至正時海漕不至徵粟於張士誠方國珍更可見矣則元時海運其為浙江之漕運無疑)
(也)
續文獻通考至元二十年罷新河事海運立萬戶府
二以朱清為中萬戶張瑄為千戶蒙古岱為萬戶
府達嚕噶齊(元史食貨志至元十九年立京畿江淮都漕運司司仍各置分司以督綱)
(運二十年又用王積翁議令阿巴齊等廣開新河然新河候潮以入船多損壊而蒙古岱言海運之)
(舟悉皆至焉於是罷新河事海運立萬戶府)
元史世祖紀至元二十八年罷江淮漕運司併於海
船萬戶府由海道漕運(元史食貨志二十四年立行泉府司專掌海運增置)
(萬戶府二總為四府二十八年用朱清張瑄之請併四府為都漕萬戶府止令清瑄二人掌之其屬)
(有千戶等官分為各翼以督歲運)
續資治通鑑大德五年增明年海運糧百二十萬石
續文獻通考大德七年以江浙年穀不登減海運糧
四十萬石
元史武宗紀大德十一年中書省奏常歲海運糧百
四十五萬石今江浙歲儉不能如數請仍舊例湖
廣江西各輸五十萬石並由海道達京師從之
續文獻通考皇慶元年增江浙海漕二十萬石
元史兵志延祐元年樞密院官奏中書省言江浙春
運糧八十三萬六千二百六十石取日開洋前來
直沽請預差軍人鎮遏詔依年依調軍一千名命
右衛副都指揮使巴延往鎮遏之三年海運至直
沽樞密院官奏調軍士五百名巡鎮從之
續文獻通考延祐五年增海漕四十萬石
元史英宗紀至治三年減海道歲運二十萬石(續資治通)
(鑑拜珠以海運糧視世祖時頓增數倍今江南民力困極而京倉充滿奏乞減二十萬石從之)
續文獻通考泰定二年海運江南糧一百七十萬石
直至於京師時廷議海漕事康里回以廩積方饒
奏減糧數以紓東南民力可其奏
元史文宗紀天歷二年命江浙行省明年漕運糧二
百八十萬石赴京師
續文獻通考至順元年江浙行省言今歲夏秋霖雨
大水没民田甚多稅糧不滿舊額明年海運本省
止可二百餘萬
元史文宗紀至順二年中書省臣言明年海運糧二
百四十萬石已令江浙運二百二十萬河南二十
萬今請令江浙復增二十萬從之(續文獻通考凡運糧每石有脚)
(價鈔至元二十一年給中統鈔八兩五錢至大三年以浙東船戶至平江載糧者道遠費廣增為至)
(元鈔一兩六錢香糯一兩七錢四年又增為二兩香糯二兩八錢稻榖一兩四錢延祐年間斟酌遠)
(近復增其價溫台慶元船運糙粳香糯每石十兩五錢紹興浙西船每石一十一兩白粳價同稻穀)
(每石八兩黑豆每石依糙白糧給焉元史食貨志海初海運之道自平江劉家港入海經揚州路通州)
(門縣黃連沙頭萬里長灘開洋沿山㠗而行抵淮安路鹽城縣歴西海州海寧府東海縣密州膠州)
(界放靈山洋投東北路多淺沙行月餘始抵成山計其水程自海上至楊村馬頭凡一萬三千三百)
(五十里至元二十九年朱清等言其路險惡復聞生道自劉家港開洋至撐脚沙轉洋觜至三沙洋)
(江過匾擔沙大洪又過萬里長灘放大洋至青水洋又經黑水洋至成山過劉家島至之罘沙門島)
(放萊州大洋抵界河口其道差為徑直明年千戶殷明略又開新道從劉家港入海至崇明州三沙)
(放洋向東行入黑水大洋取成山轉西至劉家島又至登州沙門島於萊州大洋入界河當舟行風)
(信有時自浙西至京師不過旬日而已視前二道為最便云)
元史順帝紀至元四年江浙海運糧數不足撥江西
河南五十萬石補之
續通鑑綱目至正十九年江南海漕不通遣兵部尚
書巴延特穆爾徵海運糧於張士誠巴延特穆爾
至杭州命張士誠輸粟方國珍具舟丞相達實特
穆爾總督之運粟十一萬至京師
(謹按元自世祖用巴延之言歲漕東南粟由海道以給京師江浙之糧分為春夏二運始自至元十)
(九年至於天歷至順由四萬石增而為三百萬以上民無輓輸之勞國有儲蓄之富論者稱為一代)
(良法然風濤不測無歲無之順帝至元以後歲運之數漸不如舊至正元年江浙所運僅二百八十)
(萬石三年又僅二百六十萬石且海運之舟不至大都者數年十九年巴延特穆爾徵海運於江浙)
(張士誠輸粟一十一萬石二十年赴京是年復遣王宗禮至江浙二十一年運糧赴京如上年之數)
(二十二年運糧赴京視上年僅加二萬二十三年仍運糧十有三萬石赴京是年再遣博囉特穆爾)
(往徵而粟竟不復運由是江浙海漕遂止於是歲焉又按元之海漕其船有仙鶴哨船每船三十隻)
(為一綱大抵船九百餘隻漕米三百餘萬石船戶八千餘人又分其綱為三十每綱設押綱官二人)
(以常選正八品為之其行船者又僱募水手移置揚州光加教習領其事者則設專官秩三品而任)
(之又專任之於朱清張瑄輩加秩而不易其人立法甚備)
續文獻通考明洪武十三年海運糧七十萬石於遼
東二十二年令海運糧米六十萬石以給遼東三
十年海運糧七十萬石於遼東(名山藏洪武中海運給遼左七十五)
(萬石凡役官軍八萬餘人運軍悉許附載已物資私用航海侯張赫舳艫侯米壽皆以海運功封)
(謹按元時海運浙西秋糧之外或以江淮財賦府歲糧充運洪武十三年海運惟直隸江南諸府秋)
(糧時嘉湖二府尚屬直隸未屬浙江故知海運之粟兼嘉湖二府在内也自洪武十五年以後及永)
(樂中海運赴北京之粟皆蘇松常嘉湖五府居多)
明從信錄洪武三十年停遼東海運
明法傳錄永樂元年命平江伯陳瑄督海運糧赴北
京
憲章𩔖編成祖即位凡江南運舟派為二道(一由江入海出)
(直沽口白河運至通州為海運一由江入淮入黃河至陽武縣陸運至衛輝府運至薊州為陸運)
續文獻通考永樂六年海運糧六十五萬一千二百
二十石於北京
明史紀事本末永樂八年以舊額漕運二百五十萬
石不足給國用特令江浙湖廣三省各布都官自
行督運共三百萬石有竒
名山藏永樂九年會通河成(何喬遠宋禮傳會通河者元至元中以壽張尹)
(韓仲暉言自東平安民山鑿河至臨清引汶絶濟屬之衛河為轉漕道然岸狹水淺不能重載故終)
(元世海運為多成祖時濟寧州同知潘叔正上言舊會通河四百五十餘里淤者乃三之一濬之便)
(命禮往治之禮以會通之源必資汶水乃用汶上老人白英策築堽城及載邨壩横亘五里遏汶流)
(使無南入洸而北歸海滙諸泉之水盡出汶上至南旺分為二道南流接徐沛十之四北流達臨清)
(十之六又相地置閘以時蓄洩自分水北至臨清地降九十尺置閘十有七而達於衛南至沽頭地)
(降百十有六尺閘二十有一而達於淮)
通漕𩔖編永樂十二年令北京直隸等衛俱選官軍
運糧
(謹按此為改官軍運漕之始自濬會通河後命都督賈義尚書宋禮以舟師運以海船大者千石工)
(窳輙敗乃造淺船以千艘運糧百萬以當海運之數平江伯陳瑄繼之於湖廣江西造平底淺船三)
(千艘分遣官軍就近輓運淮安等倉名曰支運歲凡四次可三百餘萬而海陸二運皆罷又按洪武)
(時海船有一千料有四百料名鑽風海船永樂中改海運遂改四百料為淺船淺船者因海船得名)
(也)
通漕𩔖編永樂十三年令浙江杭嘉湖秋糧除存留
并起運南京供内府等項外其餘原坐太倉海運
之數盡改撥淮安倉交收仍令淺河船於會通河
以三千隻支淮安糧運至濟寧倉以一千隻支濟
寧糧運赴通州
(謹按一歲之中通運四次所謂支運者是也自是以後海運不復行矣)
續文獻通考永樂十三年令浙江都司分官軍於淮
安運糧至徐州置倉收囤
明會典永樂十六年令浙江布政司税糧令糧里自
備船隻運赴通州河西務等處上倉(從信錄初令民運)
明會典宣德四年令浙江民運糧貯淮安倉令官軍
支運(從信錄改轉運為支運明漕運志尚書黃福同陳瑄趣漕糧建議淮安倉厫具在宜復使)
(官軍支運乃令浙江民運糧於淮安倉復令官軍支運民運既就近入倉力大減省乃量地近遠糧)
(多寡抽民船十一以給官軍焉)
明泳化𩔖編宣德六年令浙江僉撥民丁及軍多衛
所添撥軍士與見運軍士分班更替儹運(漕運考儹運之)
(初皆攴運)
續文獻通考宣德七年始立兑運法(明漕運志陳瑄言江南民運糧)
(詣倉往返幾一年悞農業而浙江官軍每歲以船載至淮安載糧若令江南民對撥附近衛所官軍運)
(至京給與路費耗米則軍民兩便帝遣侍郎王佐往淮安與瑄及黃福議皆以為可行復命羣臣會)
(議吏部尚書蹇義等條上官軍兑運民糧加耗則例以地遠近為差每石浙江七斗民有運至淮安)
(兑與軍運者止加四斗如有兑運不盡仍令民自運赴倉不願兑者亦聽其自運兑軍既加耗又給)
(輕齎銀為洪閘盤剝之費且得附載他物以資軍軍皆樂從事而民亦多以遠運為艱於是兑運者)
(多而支運者少矣從信錄改民運為兌運)
續文獻通考正統元年令兑運糧加耗浙江民自運
至瓜州兑運者三斗七升淮安者三斗
海鹽縣圖經正統六年命江南巡撫周忱兼撫嘉湖
二府奏立民與軍兑運之法(彭韶周文襄傳嘉湖二府往時裏河運糧)
(軍民相半軍則官為打造淺船分長短中三運長運於淮安常盈倉中運於徐州廣運倉短運於臨)
(清廣積倉支米一尖一平下船民則自行僱船裝運正糧一石該平米二石又船錢一石經年往返)
(多失農業忱先創立耗米之法亦曰平米每正糧一石收平米一石七斗候起運時酌量文撥至是)
(奏立民與軍於淮安瓜洲等處水次對船交兌衛所出給通關付還銷繳在淮安正糧一石兌與平)
(米一石五斗瓜洲兌與平米一石五斗五升各處運船官軍未曾過江者抵倉交兌加與過江船錢)
(米二斗豐年米賤兌與加七五升凶年米貴兌與加六五升襯墊蘆蓆折米五合支撥羡餘存積在)
(倉號曰餘米次年餘多則令加六徵收又次年益多止令加五除依前撥運外有所餘乃令各縣造)
(倉一所名曰濟農將遞年撥運剩米運入以備賑濟及農民缺食運夫遭風被盜者人皆稱便)
萬歷杭州府志正統七年巡撫侍郎周忱修築浙江
下塘堤岸(新運河在武林門外北新橋之北通蘇杭常鎮并浙之嘉湖等府宋淳祐七年)
(大旱乾涸安撫趙與&KR0696;疏言下塘水道有二一自東遷至北新橋今已斷流一自德清至苕溪入奉)
(口至北新橋間有積水以致商旅不行米價騰貴乃僱募鄉之壯民開濬自北新橋至狗葬開闊三)
(丈深四丈自狗葬至奉口開闊一丈民間稱便至是通判易輗條上利害忱便宜措備自北新橋迤)
(北而東至崇德縣界修築塘岸一萬三千二百七十二丈四尺以護風水又為橋七十有二水陸通)
(行漕艘更便今名下塘焉)
續文獻通考正統十三年令浙江加耗每石三斗六升
明會典正統十三年令白糧船編置字號送沿河各
官催督(民運規則浙江供用庫白粳米三萬二千石本色酒醋麵局白糯米六千七百石本)
(色光祿寺白粳米一萬九千石本色九分折色一分每石折銀一兩白糯米八千五百石本色八分)
(折色二分每石折銀一兩一錢明漕運志浙江漕糧之外嘉湖二府輸運内府白熟粳糯米府寺糙)
(粳米令民運謂之白糧船)
萬歷杭州府志景泰五年浙江按察使陳璇奏以軍餘
儹運(先是杭嘉湖三府民運艱辛璇奏乞將浙江各衛軍餘儹運軍餘不足於操守屯田軍内選補)
(事下戶部議除屯田軍不動其餘宜允所議移文浙江兵部尚書孫原貞等務在處置得宜從之)
通漕會編天順六年立交兌法(戶部題准一州一縣止許與一衛交兊兌支不)
(盡方許兊與别衛分派水次不許將一州一縣分作三四衛亦不許將一衛分作三四州縣及以遠派近以近派遠)
明漕運志運船之數永樂至景泰大小無定為數至
多天順以後定船萬一千七百七十官軍十二萬
人許令附載土宜免徵稅鈔(通漕會編浙江都司二千四十六隻内杭)
(州右二百四十三隻杭州前二百二十三隻台州二百八十九隻一分寧波三百一十隻五分温州)
(二百九十三隻處州二百五十隻紹興二百七十七隻寧海五十隻四分金華二十五隻五分衢州)
(五十二隻嚴州一百隻五分海寧三十四隻湖州六十四隻土宜初限一石後加至六十石)
續文獻通考成化六年令浙江加耗每石四斗
明會典成化六年令運糙白糧米係官造船隻每船
僉撥納戶五六名多不過十名領駕來京行收糧
衙門驗無糠穀沙土免其曬揚即與收受(憲章𩔖編戶部)
(議漕運事宜一蘇松常嘉湖五府輸運内府白熟粳糯米并各府部糙粳米每歲十六萬石俱官給)
(以船今沿途甎厰鈔關必欲如民船帶甎納鈔兼遇水涸守閘又為運軍凌逼及抵揚村等處則攬)
(頭包攬巧肆刻剝是以畱滯日久困於負貸請罷帶甎納鈔之例及禁包攬之害仍移文總漕官令)
(軍民船皆魚貫而行其有漂流糧米以該納京倉者改納通州省脚價以補其數從之)
吾學編成化七年罷江南民運(續文獻通考都御史滕昭議罷瓜淮兊運)
(裏河官軍僱江船於江南水次交兊民加過江之費浙江等處每正糧米一石外加過江米一斗從)
(信錄兊運變而為長運遂為定制)
續文獻通考成化八年定儹運糧每歲四百萬石(明會典歲運米)
(四百萬石北糧七十五萬五千六百石南糧三百二十四萬四千四百石内兊運三百三十萬石浙江六十萬)
(石每石加耗米六斗六升又兩尖米一斗共七斗六升内除四斗隨船作耗餘米三斗六升折銀一錢八分名)
(三六輕齎後於三斗六升内減二升止徵三斗四升改為三四輕齎於内仍扣留銀二分)
(謹案成化八年以前漕運歲額未定宣德八年儹運五百餘萬石正統二年儹運四百五十六萬石景泰二年)
(儹運四百二十三萬五千石景泰七年官軍兊運二百九十二萬九千五百五十石三斗天順四年儹運四百三十五萬)
(石直省多寡不同浙江儹運數目無從稽考至是年定儹運糧每歲四百萬石内浙江六十萬石自是而歲額定矣)
明泳化𩔖編成化十年始立改兊法(通漕𩔖編先是應天蘇松浙江江西)
(等處糧民自運上納淮徐臨德四倉官軍赴倉支領運送京通二倉至是議抽支運米七十萬石改令官)
(軍各赴水次交兌明會典改兌七十萬石浙江三萬石每石加耗米四斗二升内折米二升易銀一分名)
(折易輕齎凡改兊無尖米盤剝之費折易輕齎如不敷於本總名下各衛所兊運輕齎銀内挖貼應用)
明會典成化十一年罷民運淮安等倉糧令軍船
竟赴水次領兌運送京通二倉(此改兊之始)
(謹按歴代漕運各視道里遠近以為凖明初都金陵貢賦由江以達京師道近而易自永樂北遷道)
(里遼遠法凡三變始海運次海陸兼運至漕運而制定漕運凡三變初支運次兊運支運相參至支)
(運悉變為改兊而制定然白糧則仍以民運終明之世未之有易也)
名山藏成化間定衛所船軍漕糧為十二總(十二總者湖廣)
(江西浙江直隸中都山東各一南京江北直隸各二并遮洋一總為十二總以文武大臣各一人表)
(襄督之總有把總官轄諸衛所諸衛所有指者揮等官領其軍軍船十人十人内又選有力)
(一人為旗甲以統運自永樂至此制乃大定通漕斗𩔖編浙江總運糧六十六萬五千三百十一石三)
(四升浙西總屬四衛三所杭州前軍二千二百七十七人淺船二百七艘領漕七萬一千五百八十三)
(石一斗杭州右軍二千四百九十七人淺船二百二十七艘領漕七萬八千四百九十九石三斗四)
(升紹興軍二千七百六十一人淺船二百五十一艘領漕八萬六千七百九十八石八斗三升海寧軍)
(一百三十二人淺船一十二艘領漕四千一百四十九石七斗四升二合嚴州所軍一千一人淺船)
(九十一艘領漕三萬一千四百六十八石九斗二升湖州所軍六百六十人淺船六十艘領漕二萬)
(七百四十八石七斗三升海寧所軍六百四十九人淺船五十九艘領漕二萬四百二石九斗七升)
(浙東總屬四衛二所寧波軍三千一百七十九人淺船二百八十九艘領漕九萬三千六十七石七)
(斗台州軍二千八百八十二人淺船二百六十二艘領漕八萬四千三百七十二石八斗溫州軍二)
(千七百九十四人淺船二百五十四艘領漕八萬一千七百九十六石四斗八升處州軍二千九十)
(人淺船一百九十艘領漕六萬一千一百八十六石四斗金華所軍三百八十五人淺船三十五艘)
(領漕一萬一千二百七十一石二斗八合衢州所軍六百八十二人淺船六十二艘領漕一萬九千)
(六十六石一斗)
(謹按成化改兌既定之後造船視原額漸增故船數與天順年不同)
明會典成化二十一年令各司府州縣正官并守巡
管糧等官將原會兌軍糧米徵完俱限十二月運
赴原定水次倉交兌民糧已到領兌官軍來遲或
刁蹬者領兌官一體候兌完日參問
明會典弘治五年令運糧官旗借貸係三年以前者
盡革罷近年者止照律出息果有窮困衛所缺少
脚價者許於太倉量借銀兩完納下年送還
續文獻通考弘治八年令各處兌運每歲布按二司
及府州縣管糧官督屬徵收年終赴運水次候正
月交兌其各該分巡分守管糧官員以十分為率
明會典弘治十三年令各處兌運衙門解送樣米浙
江限七月以内到部
明會典弘治十七年令浙江領運官行糧限十二月
以内俱於本處照數放支如本處缺糧就於杭嘉
湖三府該兌糧米關支如亦缺布政司每石折銀
四錢給散運軍
名山藏漕撫李蕙請以齎餘貯庫聽來年缺者貸而
償之著為令
(謹按弘治中議定折耗輕齎銀其法兼算耗銳稍贏縮而剖之大抵米以備遠涉及顯加之耗銀以)
(備傭僦鋪墊之用要之正米無缺而止正外諸羨盡歸旗卒官無利焉自蕙之請而法漸變矣)
明實錄正德二年疏通水次倉儲(漕運考漕運官言往時民運至淮徐)
(臨德四倉以待衛軍支運後改附近州縣水次交兌已并支運七十萬石亦令改兌但七十萬石之)
(外猶有交兌不盡者民仍運赴四倉久無支銷以致陳腐請將浙江江西湖廣正兌糧三十五萬石)
(折銀解京而令三省衛軍赴臨德等倉支運如所折之數則諸倉米不腐三省漕士便於支運歲漕)
(額外又得三十五萬折銀一舉而數善具矣命部臣議如其所請)
(謹按弘治十八年詔漕運米以十分為率内二分照例折銀以蘇民困至是則三省議折三十五萬石焉)
通漕𩔖編正德五年令漕運衙門以漕運水程日數列
為圖格給與各幫官收掌逐日將行止地方填註一
格同原給幫票送部查考事完送總漕衙門查繳
續文獻通考正德十年令輕齎銀兩各司府州縣每
年各隨正糧一併兊完方許出給通關
明會典嘉靖元年令民運白糧照兌運事例每十月
終徵完委官十二月以裏運至瓜洲聽儹運郎中
催儹
明會典嘉靖三年令運軍行糧浙江總衛所每糧三
十石七斗二合扣軍一名查各運正糧若干照數
支與
續文獻通考嘉靖八年令浙江坐派起運内府各監
局及吏部等衙門細熟白糙粳糯米等每年十月
終徵足差官十二月以内開船前來交納又令兌
軍民糧交納蘆蓆以三分為率二分納本色一分
折銀每領折銀一分又每米二千石納楞木一根
松板九片亦以三分為率二分納本色一分納銀
每板一片折銀二錢五分俱隨糧收受出給通關
其銀太倉銀庫另貯以備修倉等項支用
明會典嘉靖八年令輕齎銀兩解赴漕司驗兌每幫
先給十分之三備沿途起剝支費其七分鞘封到
京候完扣算(名山藏世宗初漕總兵楊宏奏輕齎隨軍軍人緩急有濟若貯於漕庫比)
(至始給當其未給軍人所費已多而又羡之為扣夫輕齎亦耗米耳故為輕運舟便僦費乃取其羨)
(米懸之籌非法也科道官交章駁之以為將開奸人冒破之端戶部為兩可其說請銀至之日騐費)
(給領如故第勿扣其羨以抵船料兼充諸什物之需大學士費宏言外衛軍士終歲勒勞給京軍幸)
(有羨宜與之詔皆給軍軍驩然久之倉入復以八升銳為一時浥潤費貯倉歲耗無出也戶部尚書)
(孫交酌請加三升為歲耗一升盡三升而止未三歲支者入實額待用命著為例)
明會典嘉靖八年令浙江官軍兌運者限三月以内
過淮
通漕𩔖編嘉靖十七年令運軍月糧各該撫按官先
將應徵存留糧斛依期徵給如徵不及或災傷停
免聽各倉庫别項錢糧通融處給其行糧例該本
處關支者雖派别省兌運仍舊本處支給若原議
水次隨支者俱要預期徵完同正糧併兌不許先
儘正糧將行糧落後
明會典嘉靖二十四年以旱災詔浙江所屬州縣及
諸衛所田糧改徵折色有差
(謹按漕運歲額既定之後例無改折浙江改徵折色始於是年)
萬歷杭州府志嘉靖三十二年南關抽分工部主事
劉秉仁議漕艘規則(南關榷事書本厰兼督浙總漕艘成法具在但各船所用)
(物料未有定數每年雖經布政司委府佐估計惟於船完之日將各項價值漫為增減且船式不一)
(有礙責成議將船身長短廣狹板木厚薄分寸料價多寡數目酌為定則呈詳漕運衙門立石船厰)
(永為定法仍利書名漕艘規則凡該管官旗商匠人給一帙使互相稽察上下有所持循於漕政甚)
(有裨益)
(謹按運船價料正德十四年令軍辦三分民辦七分嘉靖二十四年將軍三民七船料令有司依期)
(徵扣八月以内給發興工浙省遵行而船式不能畫一至是始有定則)
明會典嘉靖三十八年令浙江糧船於北新關設厰
工部抽分主事兼理打造
明會典嘉靖四十四年令官軍行糧雖派别省兌運
仍舊本處關支如徵收不齊浙江每石折銀五錢
許於庫貯别項銀兩借支補還
明實錄隆慶元年於南直隸浙江杭嘉湖添差御史
一員專管漕運
續文獻通考隆慶元年令浙江都司僉書專任一員
督理漕務(漕運都御史張瀚奏西浙漕運近多失期乞將東西把總二員合而為一每歲)
(更番一員領運一員豫備次年運務戶部覆浙江轉漕視别省倍加繁劇兩總分任似難變更惟浙)
(江都司僉書職事頗閒且委任一員賜之專勅督理運務)
明實錄隆慶二年御史蒙詔條上漕運事宜允行(一專)
(責成謂西浙新增都司官與把總職守相關臨事莫肯專任宜責都司以先期料理責把總以及時)
(督率一議私兌謂浙直士夫近設自兌之法明犯禁令抑困漕軍宜令各仍舊官民公兌便一足船)
(兌數謂漕制每船不過正耗米四百七十二石邇來船數滋多或一艘并受七八百石又益以私貨)
(倍之致多敗溺宜盡數清補一重民運謂江南糧長之役有三害在家則苦催徵在途則苦逼勒抵)
(京則苦完掣宜令京漕二解戶通融抵數互相代運為便載米任僦輕舸不必拘以大號長船糧長)
(各給小批俾得完報不得牽累)
續文獻通考隆慶三年令兩浙巡鹽御史兼督浙江
杭嘉湖三府漕務
明實錄隆慶三年以杭嘉湖三府水災改折湖州漕
糧六分杭嘉三分
明實錄隆慶四年戶部覆漕運都御史陳炌等會議
漕政事宜報可(一疏濬浙江海寧崇德等處河道一清補每船缺軍務足原額十名)
(之數凡行月二糧及鈔賞等項俱使得蒙實惠以安其心一嚴督淺夫日伺河下助挽漕舟以免運)
(軍僱募之苦一湖州府縣地僻山阻宜移置各倉於府城)
明實錄隆慶五年漕運都御史王宗沐奏優恤運軍
從之(宗沐奏漕糧漂欠雖因河決亦多有貧軍侵耗鑿舟自沈者宜先議優恤凡各運船輕齎)
(銀兩在浙江原議三六者改為三三令有司各將扣下米數給軍其各軍兌完起運之後責令五船)
(同坐庶人皆樂用而漂損可漸少也戶部覆行)
明會典隆慶六年令民運白糧責令糧長設處船隻
同運官幫次開程過淮洪入閘漕務參政督催與
軍船一體輓拽(明漕運志禮科給事中陸樹德言軍運以兌軍儲民運以充官祿人)
(知軍運之苦不知民運尤苦也船戶之求索運軍之欺凌洪閘之守候入京入倉厥弊百出以白糧)
(令軍帶運甚便部議申禁令而已不能從也通漕𩔖編王宗沐議改折疏云國家財賦仰給東南然)
(兌軍之糧六省同供而白糧之困則惟蘇松常嘉湖五府為重乞每年坐將十萬石分布五府照白)
(糧之多寡分攤而改折之以稍休其重累著為定規如蒙勅下戶部再加查議將此二十萬四千七)
(百八十三石八斗定為改折以處此數郡在朝廷不過居四十分之二而在列郡則誠得一分之寬)
(今新條派撥責在漕司容臣將此二十萬石零輪流歇運以恤無軍無船之衛所而休息之則不惟)
(郡民之供運者獲省數萬之利而衛總之疲困者亦蒙休養之恩此所謂一舉兩得者也)
通漕𩔖編萬歷元年令官軍兌糧浙江限二月過淮
(謹按漕運開倉開幫過淮俱有定限隆慶四年開倉定限十月兌完開幫定限十二月終至過淮嘉)
(靖八年浙江限三月以内是年復限以二月自後漕運有冬兌冬開之例而過淮日期不易也)
通漕𩔖編萬歷元年令民運白糧照軍運每船許量
帶土宜四十石經過鈔關免其納稅
續文獻通考萬歷四年令浙江樣米限四月頭幫解
送總督衙門收候運糧到日轉發各倉比對
萬歷杭州府志萬歷五年督理浙江糧儲右參政滕
伯輪撰船糧規制書(嘉靖四十四年改糧道督造淺船凡僉選旗甲支發糧科)
(徵收兌運弊端蝟集伯輪悉心計畫著為此書)
續文獻通考萬歷七年令輕齎銀兩照議單分為三
七以三分給本幫備船沿途穵貼等費其羨餘兌
給回南旗軍一分餘候完掣通闕之日查無掛欠
亦便與運官領回分給不必扣貯
通漕𩔖編萬歷七年令每白糧一石裏河脚價銀一
分五釐水脚價銀九釐經紀銀五釐扣省銀四釐
五毫解銀庫
明會典萬歷九年令每歲解京白糧務點殷實糧戶
正身解納船隻許令糧長自僱五百料中船每百
石定給銀三十三兩經過鈔關土宜免其納稅糧
至丁字沽以北河西務主事即照軍糧所定脚價
撥船起剝經紀搬掆過壩不許仍前寄囤糧完之
日解戶批單發部運官領回𩔖繳
續文獻通考萬歷九年令浙江漕船先因瓜洲車壩
將雜木作底五年一更後因建閘得免車盤改限
七年今改楠木計價一百二十七兩必駕運十年
方許另造
續文獻通考萬歷十二年令兩浙巡鹽御史仍帶管
漕糧止行文督催免其押送鎮江
明會典萬歷十三年令浙江二總輕齎餘銀原議每
船三兩今增一兩共四兩其扣省銀兩照舊扣除
通漕𩔖編萬歷十五年令將原派浙東浙西總下寧
波處州衢州杭前杭右嚴州六衛所原運淮揚二
府兌改正糧四萬九千四百七十四石三升軍船
一百五十隻俱改回本省照數撥運其錦衣總下
廣洋龍江右豹韜左三衛原兌浙糧軍船照數改
運蘇州府吳江嘉定二縣漕糧
續文獻通考萬歷二十八年巡漕佴祺陳漕政五事
從之(一議水次併幫以便責成原定運糧一州一縣止許於一衛交兌兌支不盡方許兌於别)
(衛不許將一州一縣分作三四衛亦不許將一衛分作三四州縣及以遠派近以近派遠庶無顧此)
(失彼之患一議處置漕船以便新運漕船係轉輸首務今軍衛有司等官或以料銀缺乏為辭或以)
(底板不到為諉耽延誤運今宜嚴催料銀勒限補追每年運糧過淮之日各該把總通將見運及存)
(衛船數呈送查核料理新運一申飭科斂常例漕運總兵官專一咨訪總運各官科斂旗軍情弊不)
(許徇情容縱一申飭押空糧船漕儲道選完糧才力指揮一二員填寫長坐委令隨幫押回有間道)
(潛歸及在途貿易為非者即以棄運私逃事例坐之一申飭行月二糧前項糧銀除扣留解幫人標)
(外其餘并一應錢糧務候船到盡數給領倘一時正餉不全即於庫貯别項錢糧借給)
歸安縣志萬歷三十六年浙西水災湖州知府陳幼
學具疏請䘏令改折漕糧
歸安縣志崇禎十三年湖郡水災知府陸自巖奏請
蠲折從之
江南通志崇禎十六年應天巡撫黃希憲請改運白
糧(黃希憲請改運白糧疏白糧為上供急需遞年僉點糧解舂辦兌納相沿久矣邇因百弊叢生)
(求為恤民裕國之長策莫善於均徵米而官運之官運則民無僱倩之費一便也官無僉役之難二)
(便也錢糧既自官支吏胥無從抽扣三便也在船皆官役船戶無敢凌虐四便也催儹皆官事沿途)
(無敢抛撇五便也況米屬均徵則苦樂之形不立巧拙之情自化糧不必詭寄飛灑差不必就易避)
(難六便也然其中有當議者五焉凡白糧正耗舂辦夫船等米一槩算入平米之内派之此派糧之)
(公可行也原編耗米之外另編加二以補沿途之消損以平米一石訃之不過合勺而已此加耗之)
(輕可行也民間辦糧盡數交倉無此漕彼白之分縣官就完米中擇其乾潔者交協部官動支舂辦)
(交割總部完辦開船啓行先可免漕艘阻壓之患此徵辦之速可行也運船向係民僱官運則必用)
(官船計每船管船頭柁水手各安家衣食等項以及買辦包索遇淺起剝遇溜添䉡等項計每船用)
(米五十石用銀三百二十五兩以原編夫船貼役米計之除支外米尚有餘以原編夫船貼役銀計)
(之除儘支外銀尚不足以有餘之米當不足之銀臨時調劑是經費不煩增設矣至於管押起交侵盜)
(漂失每船各有責成遇有虧欠勒限賠補懸大法以繩其後蓋既不可以復問糧里則責成自有在)
(矣)
浙江通志卷八十
