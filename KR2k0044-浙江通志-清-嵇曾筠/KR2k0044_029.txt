浙江通志卷三十
公署(上)
命官建事必有視事之所用以出治行政非徒為
辨等威肅觀聽而已兩浙官盛事繁廨宇制置悉
備要必職思其居而後無曠厥守百爾君子尚其
夙夜自公以仰副
聖朝設官分職之至意其敢以臨民親切之地而傳舍
視諸志公署
浙江省城
總督部院(在斯如坊)舊為明總兵府
國朝康熙七年浙江總督趙廷臣改建為總督部院署
二十三年裁併福浙總督駐劄福建署久空閉日
就傾圮雍正五年浙江巡撫(臣)李衞奉
旨特授浙江總督管巡撫事仍駐劄巡撫衙門因額設
公署體統攸關於雍正九年撥備公銀兩委屬員
鼎建署之制正中大堂五間上奉
御書岳牧之任扁額前為露臺為甬道為儀門題曰文
武總憲正南大門三間署額曰總督部院大堂後
為川堂為二堂奉懸
御書飬素二字又
御書秉鉞巖疆四字為額進内為垂華門門内正樓五
間左右翼樓各三間東西廂樓亦如之後樓五間
耳房各三間周以繚垣環以羣房川堂之東為簽
押堂為書廳為蓮花幕更東為
御書碑亭恭貯歴任督臣所奉
宸翰勒之貞珉以垂永久前督臣覺羅滿保捐建今拓
而新之視昔加崇焉其後為庖湢為稟廥稍南為
吏舍為書冊房更南為内廐川堂之西為西花廳
旁置舫齋有池有亭軒檻玲瓏竹木交映而吳山
一帶横列於右如錦屛綺幔朝來爽氣近在几席
更西為箭廳較閱屬員騎射儀門東為土地祠大
門外為東西轅門為文武官候廳左右建二石坊
一曰威震東南一曰澄清海甸更東有重樓傑峙
曰雄鎮樓
巡撫都察院(在裕民坊内通江橋東)嘉靖浙江通志浙江巡
撫舊不常設有事則遣大臣巡視或尚書或大理
卿或都御史官無定員治無定所嘉靖三十九年
太子太保兵部尚書兼都察院右都御史胡宗憲
總督浙江兼巡撫以舊清軍察院改建名總督府
(萬歴杭州府志舊清軍察院嘉靖二十四年巡視都御史朱紈併倉址改建三十五年燬總督胡宗)
(憲重建添設諸司候廳庶官分署規制始備遂名總督府云)錢塘縣志其北有
鎮海樓(吳越時為朝天門)東為鎮東樓(錢鏐平董昌為鎮海鎮東軍節度使)
(兼領兩浙此其遺意也)東西二坊曰保障江藩曰澄清海甸
國朝為巡撫都察院署雍正五年欽奉
特旨授浙江巡撫(臣)李衞為兵部右侍郎總督浙江等
處軍務兼理糧餉管巡撫事尋陞兵部尚書加太
子少保節制江南仍駐劄巡撫衙門署之制中為
大堂崇奉
聖祖仁皇帝御書宣布德澤推誠遇人寬簡愛民扁額前
為露臺為甬道為儀門為大門後為川堂雍正二
年
御書公勤廉幹四字賜(臣)李衞從滇南恭賫至浙敬懸
正中川堂後為
聖祖仁皇帝御書受祜堂中懸
御書五福圖又後為内宅門為三堂雍正四年(臣)李衞
母年八十荷蒙
御書永錫康寧四字扁額
賜懸其上更後為住房為堂樓西為後廳為内書室(舊有)
(集思堂撮蕉亭後樂亭即其址)川堂之東為
御書樓恭貯歴年奉
賜御製詩文詔諭扁額對聮永垂世寶又東為誠本堂
稍南為自修堂又東為箭廳雍正十二年以總督
銜管巡撫事(臣)程元章改建書室三楹凡三進以
居幕客又川堂之西(臣)李衞剏建書樓五間上懸
御書治洽東南吏民遵表範誠孚中外政教本公清對
聯
賜(臣)李衞中庭設花石清供對廳五間夾以耳廂左為
舫齋小樓更西為箭廰校閱屬員騎射題曰武林
矍圃皆雍正七年建西南平房十五間為總督吏
書冊房又樓房二十六間為巡撫吏書冊房俱有
扃鑰其巡鹽書吏則截外官廳而扃於儀門之内
在東南隅儀門外東為土地祠大門外東西為司
道府縣官候廳將領旗牌巡捕各官廳左右為各
胥役班房東為坊曰海晏河清西為坊曰民安物
阜通江橋之西復為大坊以表之曰東南節鉞與
鎮東樓相映帶云
鎮守杭州等處將軍(在駐防城内)
國朝順治五年設鎮守將軍駐防於杭州築滿洲駐防
城以民房大者為衙署小者為兵房康熙十三年
添設官員衙署皆係地方官捐造大小官共一百
三十七員衙署一百三十七所而將軍署外又專
設公衙門(在八字橋西)署之制中為大堂四十四年
聖祖仁皇帝賜御書典戎扁額懸奉正中後為二堂上奉
御書冠軍二字額大堂之前為露臺為甬道為儀門為大
門東西為轅門樹棹楔外有各官候廳
滿洲左翼副都統(在輓鼔橋)東西轅門鼓亭各一座大
門三間進内為儀門為大堂中懸
御書福字扁額堂西為書房迤北為住房西轅門外之
西南隅為箭道有箭廳
滿洲右翼副都統(移駐乍浦)詳兵制其署改為南米倉
漢軍左翼副都統(在花市街)署北向東西轅門鼓亭各
一座中為大門進内為儀門為大堂東西耳廂為
書室堂後為川堂為二堂中懸
御書福字扁額後住房九間左右各有廂
漢軍右翼副都統(在花市街)署北向東西轅門鼓亭各
一座大門三間門内即大堂堂後為儀門為住房
凡二進東西内外各有廂餘皆羣房東北為蔬圃
浙江提督學政(舊名校士館今移改都司署在布政司西)舊浙江通志
校士館在八字橋濱河開元宫故址明成化七年
建為三學射圃嘉靖三十三年提學副使阮鶚建
為館歲科試諸生
國朝順治五年環入駐防營内十四年提學道谷應泰
即司花園舊址改建(在按察司東)康熙十七年燬二十
一年提學道楊引祚重建二十四年以江浙二省
為人文之藪照直隸一體差翰林詹事官一員提
督學政在校士館考試雍正二年兵部議准將浙
江都使司裁汰雍正四年督學彭維新以舊館窄
隘席舍無多考試偪塞擁擠將奉裁都司衙門捐
修改建校士館(萬歴杭州府志浙江都指揮使元為行宣政院明洪武三年置杭州)
(都指揮使即其地建署領衞十六守禦千戶所五正德五年都指揮僉事陳璠建嚴翼堂嘉靖四十)
(四年張東旭建德星堂為禮賓之所舊浙江通志順治初改為浙江都使司)中為觀成
堂前為儀門為大門東西兩廨列士子席舍後為
川堂為嚴翼堂又後為學使宅榜曰如玉壺冰大
門外為棘門為榜廊地居南北之中邇於學宫街
衢寬廣庭宇明敞士子雲集咸沐
聖世右文之化云
巡鹽察院(在芝松坊二啚宗陽宫東北)兩浙鹽法志明永樂間
始差監察御史給事中一員閘支天下鹽課至正
統三年歲差御史於兩淮兩浙等運司領勅巡視
禁約及督催鹽課因建院署於浙江布政司東在
錢塘縣之興仁坊弘治十四年監察御史方溢重
修嘉靖二十年監察御史唐臣改傳法寺基重建
署之制中為大門曰風紀重地為儀門為甬道為
露臺為大堂曰太微執法堂後為川堂東為龍門
深處為日新堂西為霜臺别署後有樓曰來鶴東
為後樂園為一鑑亭迤北為此君亭為我心亭為
虚白堂大門外建二坊東曰激揚西曰貞肅
國朝雍正三年巡鹽右副都御史謝賜履於來鶴樓之
東改建廳事五楹書室三楹餘俱重加整葺
織造府(在太平坊)嘉靖浙江通志織造府二並在布政
司東旗纛廟西左為東府右為西府以中官掌之
洪武二年建織染局於斯如坊永樂中因地勢卑
溼分撥工料於湧金門建局織造遂以舊名南局
此名北局後南局盡廢工料併歸北局(江曉織染局碑記局)
(肇於洪武間在城之南隅鳳山門裏朱家橋僻隘不便正統間奏改此地宋為五顯祠元為御史臺)
(基址經始相度建立大門一座正廳三間東西二庫提調府廳局官廳以下共計房屋七十餘間又)
(置圍牆立中門内有房屋百二十餘間分為織羅二作有古井一避火園二弘治間葺東至西河街)
(西至運司河街南至藩司牆北至臺後橋河一帶)
國朝撤中官而掌以内務府官織造
御用袍服順治四年督理杭蘇織造工部右侍郎陳有
明重修(陳有明織造府碑記織造有東西兩府東府為駐劄之地西府則專設機張兩府圯)
(壞過多悉為整理題其廳事之顔曰天章首煥復於東府自堂簾卧室之側悉置匠作以供織務荒)
(蕪整頓煥然一新繪圖立碑以識久遠)康熙四十五年織造孫文成
捐修東府預備
聖祖仁皇帝南巡駐蹕繪圖勒石焉復於大門之外購買
民地開濬城河以達湧金門大門内為儀門為甬
道為大堂康熙九年
御書敬慎二字額懸正中三十八年又
賜鸞鶴情三字扁額後有二堂四十六年
御題竹風清聽堂後為宅門為衙堂為内宅門為住房為
大庫府之外復有織染總織西府三局年久傾圯
雍正八年織造許夢□捐貲重葺
北新關戶部分司(在武林門外江漲橋北)嘉靖浙江通志明
初差御史監生閘辦課程或戶部官監收船鈔未
有定制景泰元年差戶部主事於蘇杭二府專掌
之始建鈔關於此六年罷主事歲委府官收鈔成
化四年併鈔關罷之七年復鈔關故俗稱北新關
云杭州府志署之制濱河為前廳外為坊為關關
北為委官小署廳後為儀門中為正堂後為寅賓
所堂左為宅宇為書室折北為拱辰樓為亭沼右
為庫房吏書房儀門外為土地祠書冊房
國朝康熙五十五年停差戶部官北關錢糧交與巡撫
監收雍正七年總督管巡撫事(臣)李衞題准將南
北二關税務交與織造管理
南關工部分司(在芝松二啚巡鹽察院之西)萬歴杭州府志明
改市舶司為之本宋德壽宫後囿址永樂中命内
臣掌海舶互市成化七年設關抽分木税建署於
候潮門外俗稱南關嘉靖三十六年燬員外李方
至重建改令處
國朝康熙五十五年停遣工部分司南關錢糧交與巡
撫監收署遂閒曠雍正四年
特設浙江觀風整俗使就南新關督𣙜衙門駐劄重加
修整雍正八年停差觀風整俗使仍稱南關衙門
云其制中為冰玉堂前為露臺為甬道為儀門為
大門東西為吏舍堂後為川堂為後堂西為使宅
又西為靜觀堂舊名梅花廳扁曰梅石雙清堂之
前有活石亭今圮芙蓉石在焉石出土高丈許巖
竇玲瓏蒼潤欲滴篆曰鐵雲傳是宋德壽宫舊物
傍豎斷碑刻藍瑛所繪古梅一本枝榦如生迤西
為耳房為西廂房為書房西南為書廳儀門外東
為土地祠題曰觀梅古社
布政使司(在清和坊迤西面蛾眉山)嘉靖浙江通志宋南渡初
為殿司寨尋改安撫司復改祕書省元至元二十
六年自揚州遷江淮行省於此并開元宫址廣之
改曰江浙等處行中書省至順壬申重修(柳貫重修省府)
(記至元二十六年制改江淮行省為江浙行省自淮徙治錢塘統有兩浙江東而以淮東西分隸河)
(南明年始營宋祕書省故地其制視都省稍殺焉後福建省罷全閩八州亦併來屬地蓋益廣山區)
(海聚民伍兵屯奉賦租受要約者衆以數百萬計出號施令風動雷行東南半壁藩維晏然朝廷常)
(選重臣以臨涖之柄任專則其體貌宜特隆位望尊則其禮制宜特異臺門設樹平津開閤所以辨)
(堂廉而示等威者其品式昭昭具矣宰臣若曰吾為天子專制方面權綱攸繫有翼有嚴其命幕僚)
(相時蠧敗完舊飾新無陋無奢中兹度程乃出緡於府徵材於市工用官傭役甪農隙昉自堂庭達)
(於門闥易刓弊為堅良化茸闒為麗密階墄瑩淨堊艧鮮新觚稜藻井動采交輝表漢廷之黃閣映)
(中天之紫垣百司庶府奔走承命者咸改視易聽以為士大夫之治於其官猶人之修於其身也身)
(修則心正而物正官治則事治而民安德則視諸其身政則視諸其官一省署之修舉而元僚學問)
(之素藴畢見於斯觀隅知室聞樂知德信斯言哉至順壬申記)萬歴杭州府志至
正初燬三年丞相伯勒齊爾布哈復拓其制明洪武
九年改今司署永樂十七年火宣德間左司黃澤
重建嘉靖元年左參政顧璘重建紫薇樓於堂後
(唐龍重建紫薇樓記晉太康初置中書省以平章政事省中植紫薇華唐開元中改為紫薇省元於)
(外道置中書行省我朝改布政司後有堂重之以樓題曰紫薇嘉靖元年顧公璘鼎建而紫薇之名)
(不易也)
國朝順治十五年重建大門曰膏澤門前臨百獅池跨
以石梁門以内為甬道為儀門為屏門題曰藩屏
重地曰岳牧崇瞻北為露臺正中為紫薇堂康熙
三十六年
聖祖仁皇帝賜額曰承流宣化四十二年
御書清慎勤三字奉懸正中後為二堂扁曰行中書省仍
元時舊額也旁列東西二坊進東為使宅門榜曰
紫薇公署進内為二門為大堂題曰靖共正直中
奉
御書福字額雍正十年
賜布政使(臣)王紘内為宅門為絜矩堂中奉
御書福字額雍正七年
賜前布政使臣程元章堂左為廳事三楹上奉
聖祖御書振鷺初飛四字額南為書室更東為舫齋西為
一琴書屋舫齋之南有重樓傑峙曰四照樓(舊名天香)
(樓)絜矩堂之北為正樓五間平房五間左右夾廂
東為耳房三間内書室五間後有園舊名後樂有
亭曰後樂亭亭下有松化石疊石為山以在使宅
之西因稱西山紫薇堂之右為督糧道署儀門之
左為經歴司使宅之南為土地祠為照磨所儀門
之外東為理問廳西為寅賓館更南之西為資盈
庫規制宏敞實稱東南首藩云
按察使司(在前洋街紀家橋東)嘉靖浙江通志故宋岳武穆
王宅也紹興三十一年以宅為太學學燬元大德
中改為肅政廉訪司明洪武初改提刑按察司仍
其舊址萬歴杭州府志洪武二十七年重建堂後
有一清樓歲久圮成化十年按察司戴珙重建為
堂并營夾室徙民居闢道南出規制始稱(夏時正按察司)
(修建記司治元江南浙西等處肅政廉訪司舊治也舊址莫詳創始國朝改為是司堂後有樓名一)
(清將壓弗支正堂以下亦復頽敗漶漫弗鮮兩廡逼隘弗容外門低小弗稱皆非所以聳人瞻視成)
(化癸巳戴公來長憲令行政清民物安堵因葺廢舉墜詢之父老謀之竂寀按籍得在官羡餘計若)
(干及令諸道分司亦以羨來計若干盡畀之鳩工集材肇於歲之甲午九月落於丙申四月樓撤為)
(堂仍以樓名名之堂左右為夾室堂之前别為堂曰協恭東西為軒曰蓮桂曰來鶴正堂儀門則增)
(飾之闢廡使東西各丈餘而外門特高大焉門之南去民廬不百十尺氛囂接堂陛遂召民而告之)
(民皆願他徙公盡以地之在官者與易而復給其徙之資於是自甬道南出矢直砥平檜柏夾植蒼)
(然整列設屛以蔽内外建坊以按察司三字題之外則長生街街東西復建坊東曰端本西曰澄源)
(由街東出則睦親坊外臨通衢别建坊曰弼教西抵城址白龜池之上池即唐李泌所置六井之一)
(建坊曰肅政由是堂室門廡高明朗徹氣象不侔矣)使宅之東為嘉湖道宅
杭嚴道宅清軍道宅巡視海道宅温處道宅金衢
道宅西為水利道宅驛傳道宅提學道宅
國朝設按察使司裁併道員其現設者則分設各道署
而司署仍其舊署之制中為大堂康熙三十八年
聖祖仁皇帝御書廉察之寄四大字
賜按察司于凖四十六年
聖駕巡幸至浙復
御書存素堂扁額俱崇奉正中前為露臺為甬道為儀門
為大門東西廊為六房吏舍後為川堂堂勒
御製按察使箴川堂之後為同心堂(吳伯通同心堂記正統庚戌浙江按察使)
(于大節以凡事務歸於大公至正使同官者皆易知而易從焉更名廳之堂曰同心)更後為
使宅二門之外為忠祐忠節二祠西為土地祠為
禮賢館大門外東西列二坊曰激揚曰振肅又東
為岳忠武王祠為經歴司為照磨所西為司獄司
又照磨所之東創為候審所雍正八年糧儲道朱
倫瀚捐建(朱倫瀚書候審所始末候審所余署臬篆捐養廉創設也人犯解司文到即投)
(隨發分禁無許時刻逗留法綦嚴矣間或暮夜抵省文不及遞不得已仍帶至客寓門無防禦守土)
(官又不及聞知設有疏脱誰其任之且鋃鐺梏桎或棲廊廡或受羈束聞者不能無動於心去臬署)
(不數武適有官地建屋三楹東西各五楹外為大門周以垣牆不浹月而頓舍有所疏闊無虞又撥)
(民壯十名專司防守其工食歲修則稽官地所餘賃之民間者集其息時給之此又長外臺者之責)
(非署篆所敢知也雍正庚戌八月書)
糧儲道(在布政司南一在司二門内西)錢塘縣志在蛾眉山麓與
布政司對舊名南堂(郭子章題名碑記萬歴己丑冬余由蜀督學稍遷浙藩受)
(檄糧儲兼理漕政分署在司南跨吳山之隂踞蛾眉之椒寶月北連西湖右繞直際其巔則林麓蓊)
(翳禽鳥間關如坐翠微凝眸遠睇則城市山川臚列在望土方氏謂地不華離若踞而候若攬而有)
(宛委回環宜土樹舍以故高賢名卿多出署中)
國朝康熙十二年參議劉昌言重建漸圮雍正九年糧
儲副使道朱倫瀚鼎新之(朱倫瀚重建南堂記布政司南蛾眉山椒有糧)
(儲道舊署自前道劉君昌言徙藩署之西别建内署而南堂舊廨走鼪鼯叢荆棘廢棄者垂六十餘)
(年内署既偪窄非治事之居而南堂又日就坍圯用所不足而棄所有餘為兩失矣余受任之三年)
(上之制府制府允議遂諏日鳩工葺毁創新綠舊制而參以地勢所宜前為大門與布政司相對迤)
(東為二門門以内為大堂堂之後循階而升有亭一方周設窗櫺俯瞰鱗櫛顔曰光明洞達再上爲)
(聖祖仁内署再上則已躋山巔以後三歴階階率三十級皇帝御碑亭在焉自堂)
(翼以修廊挾以外廡吏直賓次環列有所費不及公役不厲民始事於辛亥之冬閱兩月告成董其)
(事者布政司經歴陳廷訓理問高鑒千總王惲也)又布政司内紫薇堂之
西舊有督糧道署因南堂廳事後逼近山麓廨宇
無多故於總司二門之内别建内署而以南堂為
外署出而視事焉署門東向題曰紫薇清署進内
為二門額曰春臺南向更進為籌國堂上奉
聖祖仁皇帝御書朱子書字銘後為衙堂康熙四十六年
御題祇勤二字額奉懸其上籌國堂之西為亦軒右有隙
地為箭道閱衞官騎射軒之南為舫室顔曰虚舟
皆雍正七年督糧道朱倫瀚捐建(朱倫瀚亦軒記糧儲道自康熙)
(十二年劉君昌言因南堂逼近山麓遷布政司之西偏為紫薇清署堂廡卑隘每遇兒發之期弁丁)
(擁擠不稱觀瞻脱有他事或僚屬往來求寸隙地容膝不可得也堂之西有屋數椽屋西南則曠為)
(廢圃者幾數十弓謀創為退事之居而圃缺其西偏不能徑直詢之屋外則民間壊牆無所用余遂)
(捐貲購之徹牆得地數尺鳩工掄材結屋三楹雲居月偃不招致而争妍聳秀絡繹簾旌屋角間其)
(南復建舫室以為暇時寧息之所舫室之西則闢箭道是即所為廢圃數十弓也舉眼看青山捲臂)
(作餓鴟聲斗室中具足境界糧儲道始有接見賓客考驗弁員之地然不事雕刻無丹青之飾工竣)
(而顏之曰亦軒昭其儉也)衙堂之西為樹滋書屋堂後住宅年
久傾圮復捐建凝暉樓五間兩傍俱增置夾室寢
處庖湢始備
鹽驛道(在湧金門内太平坊)兩浙鹽法志宋乾德後增置諸
道轉運使太平興國三年開兩浙路轉運使署於
鳳凰山雙門内為南北二衙熙寧間移置於湧金
門内元至元十三年改為都轉運鹽使司(嘉靖浙江通志)
(宋兩浙轉運使職司漕挽諏民利病鹽課特其兼領耳元改都轉運鹽使司專掌鹽課)明因
之
國朝康熙四十九年改為鹽驛道署東瀕湧金河跨石
梁為轉運新橋建譙樓其上東向進西南向為計
臺門為玉帶橋水通湧金池環署合流曰環帶河
入為甬道為儀門為露臺為經略堂左偏為經歴
廳右為照磨所東西廊為六房吏舍堂後為川堂
為絜矩堂西為使宅有宅門有堂曰思補内有五
間樓西為書廳後臨湧金池為水閣外有運副運
判署分列於二門之内外如左右翼計臺門以東
為將盈庫西為架閣庫前對黌宫後連駐防營規
制尤整肅云
寧紹温台分司(在鹽驛道大門内西)兩浙鹽法志明置兩浙
都轉運鹽使有同知副使判官為之貳又設嘉興
松江寧紹温台四分司而以同知領松江以副使
領寧紹嘉興温台則兩判官分領之寧紹分司舊
在紹興府治之火珠山側即宋錄事司故址也元
大德間建明因之
國朝康熙二十年裁運判一員并温台分司於運副而
紹興之署亦久廢不居今廨在運司計臺門之右
門東向進西為二門為作和堂南向後有二堂有
三堂迤西為内宅折而西為六潄軒引環帶河水
為池運副謝棠題曰瀲灧餘波
嘉松分司(在鹽驛道二門内東)兩浙鹽法志舊制以轉運使
同知領松江分司而嘉興分司則運判專領之松
江分司署舊在下砂鎮宋建炎中置明嘉靖癸丑
毁正統間遷於新場鎮之北今廢嘉興分司署舊
在嘉興府治廣平橋西即招提寺址也南為寶花
倉今亦久圮
國朝康熙四十三年裁運同以松江分司併運判即遷
運判於運同之署在運司二門内之左門西向東
入為二門南向有堂曰清鑑後有二堂凡三進制
與前堂埒折而東為書冊房又南為書廳
海防兵備道雍正十一年新設駐劄海寧
督標中軍杭協水師副將(在馨如坊)舊浙江通志分守
杭嘉湖道
國初改為會議府後改為城守副將署
舊設浙江督標三營官康熙二十三年裁併福浙
總督雍正五年巡撫(臣)李衞奉
特旨陞授浙江總督題改杭協副將為督標中軍官署
門東向題曰杭協鎮進内官廳三間儀門三間南
向居中大堂三間舊額至公堂康熙四十五年杭
協副總兵官吳開圻更題曰問心堂堂之東為廳
三間曰思繼堂開圻子進義亦居是職故書是額
(吳進義思繼堂題額跋曩者家君鎮此三載移節章安今余自章江調任兹土相去二十載每思家)
(聖恩君以右榜一甲第三出典戎務國余媿謭材何能優渥志在潔已愛人忠誠報)
(仰繼惟黽勉職業雖自公之餘亦不敢少圖暇逸爰新斯額漫綴數語以誌吾志云爾)堂西
箭廳三間雍正四年陞任崇明總兵官李燦建堂
後為宅門門内正樓五間雍正七年九月吳進義
捐建題曰湖山湧秀餘為羣房厨房硝房馬房皆
先後添葺
撫標中軍參將(在城隍牌樓内南首夾道)浙江撫標兩營舊設
游擊一員雍正九年改撫標中軍游擊銜為參將
署在紫陽山之左門南向進内為儀門為大堂為
住房為書房為羣房去通江橋不百武密邇院署
(謹按公署與職官相表裏例叙文職於武職之前故省會則先督撫而後駐防都統各郡則先道員)
(而後總鎮先府廳而後副參游都惟提督總兵官雖駐劄寧郡而統轄全省水陸故特叙於道府之)
(前督撫中權均有表率之任故連叙於道員之後查舊志公署不列武職未免闕略今補載至守千)
(衞所等署既無舊籍可稽其駐劄處所已略載兵制兹不複見)
貢院(在觀橋東)萬歴杭州府志宋時在觀橋西新莊橋
東元時在祥符橋明洪武初在府學西即仁和學
基也其後人才寖盛又以嘉湖二府來屬地狹不
足以容席舍天順三年改今所乃仁和倉舊址也
成化十年左布政使張瓚充拓而增飾之(商輅重修貢院)
(記近世試士之所謂之貢院重垣薦棘防範既密去取尤嚴禮法並行不相悖也浙江東南巨藩人)
(才科目視他邦為盛舊貢院在郡庠西已而遷至東北五里視舊地寬廣幽靜重門高墉内外謹嚴)
(歲月既久寖至頽圯成化甲午當開科之歲左布政使張公瓚右使甯君良按察使戴君珙圖惟修)
(舉以事白之巡撫劉公敷議克合遂鳩工掄材筮日舉事朽者更之腐者易之卑者崇之隘者廣之)
(廢缺者補之漶漫者增飾之悉從改制工出於在官之役財出於公帑之羨無擾於民經始於是歲)
(春正月至夏六月告成規模宏麗甲於他省馳書來京屬余記予惟科目取士禮也防閑之者法也)
(法輔禮而行禮因法而成此貢院之修建所謂澄源端本急所先務者矣)嘉靖四年巡
按御史潘倣新選秀堂至公堂拓明遠樓築瞭高
樓規制大備(王守仁重建貢院記浙之貢院舊在城西嘗以隘遷藩治之東而苟簡仍)
(其舊嘉靖乙酉復當大比監察御史潘君倣實來監臨與諸司之長佐慎慮其事而預圖之慨規制)
(之弗備弗飭相顧而言曰凡政之施孰有大於舉賢才者而可忽易若是乎於是新選秀堂而軒於)
(其前為三楹新至公堂而軒為五楹庖湢器具無不備又拓明遠樓為三楹而崇其上三簷下疏三)
(道創石臺於四隅而各亭其上以為眺望之所森嚴洞達供事者莫敢有輕忽慢易之心而就試者)
(自消其回僻匪邪之念不大聲色而政行令肅觀向一新是舉也其必有才德行誼之士如三代之)
(英出而應諸君子之求以成天下之治也)二十五年巡按御史楊九澤
易南隅民居闢路遷門復加繕治
國朝德教覃敷人文蔚起每舉賓興之典輙加增葺因
應試者多至數倍舉子號舍舊設四千八百五十
間康熙二十三年巡撫趙士麟增建五千一百二
十間猶不敷用添取轎號五十年巡撫王度昭復
添建二千三百間共一萬二千二百七十六間直
省號舍之多無過於浙者院之制中為至公堂左
為監臨别署東為彌封所西為受卷所前南甬路
之中為明遠樓東西為文場號舍四隅為瞭高樓
甬路之南為坊曰龍門又南為儀門為大門至公
堂之後為川堂為洗心堂東為監試署文冊庫謄
錄所西為提調署為掌卷對讀所洗心堂之後為
協忠堂更進為聚奎堂為正副考官署為五經房
儀門之外東為供給所西為巡綽所大門外東為
三司廳西為外供給所東西長廊為諸生候立處
直南表坊曰天開文運東西坊二曰明經取士曰
為國求賢迤南而西曰登雲橋立坊曰貢院雍正
七年欽奉
恩旨開科總督(臣)李衞因貢院年遠坍損酌撥備公銀
兩飭總理官將聚奎堂明遠樓及四面瞭高樓重
加拆建并葺東西文場舉子號舍盡甃磚石重修
主考房内外整肅規制一新
演武場(一在錢塘門内一在候潮門外)舊浙江通志宋景靈宫及
錢塘縣故基元初改為教場明因之每三年舉武
士試馬步箭及每年按撫練兵都指揮操演官軍
之所其制西倚城東南北三面繚以垣墉地廣三
百一十六丈東南為門二中為演武堂
國朝設滿漢駐防官兵以錢塘門教場為駐防營較閱
之所其督撫操演官兵及武闈大比俱在候潮門
外欏木營面南照牆一座將臺一座東西鼓亭二
間正中官廳三間題曰演武廳進内川堂二間二
堂三間額曰耀德揚威右偏看樓一間左首為厨
房為守宿房南為馬王廟北為關帝廟雍正七年
總督(臣)李衞重建(以下各府演武場俱詳見兵制不重載)
皇華館(舊名虎林書院在清和坊北大街)舊浙江通志虎林書院
明撫院舊府也萬歴二十七年浙江巡撫甘士价
建錢塘縣志明卜講堂於城中得撫院舊府改建
前為大門署曰虎林書院中建明賢堂左右為門
中為凝道堂堂後為友仁堂左右各建三館以待
諸生肄業及四方來學者最後有藏書樓明季已
廢人但稱舊府
國朝康熙三十二年建敷文書院於萬松嶺士子皆就
敷文肄業舊府舍宇傾圯僅存堂屋數楹因地處
城市之中人居稠密向為朔望宣講
聖諭之所雍正八年四月改為皇華館(李衞改舊府為皇華館記大臣)
(受天子命建節一方則官吏之賢否民生之休戚軍政屯牧之整飭廢興人心風俗之表率化導無)
(不舉而責之於身雖竭手足之力耳目心思之用勞神瘁精蚤夜區畫猶慮識見有所未周上無以)
(荅聖天子倚畀之殷下無以慰衆士庶仰望之意其敢優游公府稍自暇逸乎哉余自雍正四年春)
(恩擢始涖浙撫之任五年冬蒙事旋浙江總督仍兼巡撫鹽𣙜)
(命節制江南加兵部尚書太子少保受短汲深而此心國厚恩至深極渥凡地方事宜雖綆)
(不敢不盡數年以來諮諏採訪於江海塘岸之隄防湖河漊堰之修濬田疇水利之蓄洩城郭墩臺)
(之備禦與夫橋梁道路㘰閘營房築壩開渠古蹟賢祠等類凡有益於民生者設法籌畫次第舉行)
(國幸費不浮靡而事得粗辦獨念文之使來兹土者家賓興大典三歲一舉秉尺衡)
(詔旨向無一定館舍臨時輙借民房以停行李又奉頒或有經由差審事件其星軺暫駐之地亦當為之)
(王重體統肅關防而民居湫隘喧豗雜沓非所以尊人而慎事機計當專設一館然鳩工庀材動糜帑)
(課存之于心非一日矣鳳山門之北有明時撫院舊署昔人名虎林書院後則用為講約之所夫宣)
(聖諭講令遠近士民無不觀聽今泥於一方就近院署當)
(草率了事則省城周圍數十里土著之人東西散處安能每逢朔望羣趨畢集且近處閭閻朝夕往)
(來不過擔漿負販之徒聽聞歴久漸將視為具文余下車以來酌地遠近分設十門内外以次輪講)
(聖訓俾僻遠細民咸聆以無負)
(聖天子諄諄化導之至意而此處又經年累月鎖鑰塵封矣屋無人居遂成虚設頽殘牆堵剥落簷牙日)
(欽使且益甚因念向為此奚擇而可任其傾圯哉遂筮謀一專設之館舍)
(吉日捐公費以集事選屬員以經理毁者復之壞者修之堂若干楹寢若干楹停車馬舍傔從以及)
(吏胥職役居處共若干楹門鑰有禁庖湢具備丹堊粉繪煥然一新而此外於藩伯署前又整修一)
(公所為副使居停之地由是兩浙省會之區緇衣適館不致僱僦民居喧豗雜沓豈非一舉而兩得)
(者乎然創之不易守之更難賓興鉅典例逾三載往來星使亦非久居則此署仍多閒曠恐將來按)
(年修葺又無經費計惟浙省提鎮以及分巡外道多駐劄海濱省城向無行臺議令嗣後公事至省)
(亦得於此二處駐節每次既省僦寓之值亦可量助歲修之資則又人有所止費有所出可以垂之)
(永遠而不廢是亦政修事舉之一也爰誌經理之日月書其事而勒諸石時雍正八年歲次庚戌清)
(和日記)
杭州府
杭州府治(在豐寧坊竹園山)成化杭州府志漢以來皆治
於武林山隋以來始治鳳凰山唐及五代前宋皆
因之建炎以後即其地為行宫而守臣始於竹園
山建治所嘉靖浙江通志吳越錢氏即州治建國
至宋納土以其國為州治高宗南渡改為臨安府
因築行宫於鳳凰山遂徙府治於今所元末為杭
州路明洪武初改路為府即舊址以建府治萬歴
杭州府志弘治十五年知府楊孟瑛修(楊孟瑛修府治記予)
(自刑部郎中出守杭郡及門門圯升堂堂敝退食於寓支柱岌岌勢幾仆謀之二守杜君克善告於)
(巡按得報可取資於公帑屬杜君董役樽節費出懲勸惰勤閱十一月訖事表觀望嚴啓閉為重門)
(為楹間者三庋版籍藏貨財為府庫為楹間者亦三罪有重輕故獄有外内為楹間者五十有八羨)
(材無所於委於是貫堂之後以延賓客而守所寓與二守所視事廳咸更新之費公帑千六百緡有)
(竒用人之力稱是自記顛末著杜君之勤志區區之不得已也)嘉靖二十一年知
府陳仕賢重修親賢館
國朝康熙十三年知府嵇宗孟重建府治二十四年知
府馬如龍因川堂久廢重建顔曰越石堂雍正八
年知府喬世臣重修正廳為蘇白堂(舊為體仁堂知府馬如龍)
(改今名杭州府志宣化堂元府治正廳也今體仁堂即其址)前為露臺為甬路
為戒石亭為儀門東西廊為六房廨為架閣庫儀
門之東為經歴司為土地祠西為照磨所正堂之
後為川堂為有美堂(成化杭州府志宋守梅摰建蔡襄書名勝志在吳山頂今)
(故址不存而府治後堂尚仍其名)又後為知府宅題其門曰清惠
公署内為敬事堂左有琴鶴堂後有樓曰極高明
内署東為土地祠祀宋蘇文忠公軾正堂之東為
清軍同知廳後堂西北為資盈庫為理事同知廳
為水利通判廳東西廊後暨清軍廳東皆吏舍儀
門外東為親賢館為司獄司官吏廨大門外為坊
一前臨河上跨石梁曰宣化左右石坊二東曰親
民西曰平政
(謹按漢書郡國志沛國有刺史治伏查康熙字典云凡州郡所駐曰治又訓治為理故唐書地理志)
(亦稱州理是理與治即署也猶言出治之所也舊通志凡府縣署皆曰治今從之)
清軍總捕同知(在府二門内東)中為理法堂左右為吏廊
後為川堂為退思門東為土地祠進内為宅門為
衙堂曰比義堂後有樓為寢室為耳房東為書廳雍
正八年同知李飛鯤捐葺大門外有郡司馬坊
理事同知(在府堂西)錢塘縣志舊為理刑推官廳明萬
歴初推官王涖改碧蓮館為之在縣治西
國朝康熙六年奉裁今改為理事廳
東塘海防同知雍正十一年新設駐劄海寧
西塘海防同知雍正十一年新設駐劄海寧
督糧水利通判(在府二門内西北)杭州府志府後堂西北
有局糧水利二通判廳今局糧改理事同知其糧
務歸併水利廳分署通判廳在城東北塘棲鎮嘉
靖二十五年督撫胡宗憲題請增設主捕盜今奉
裁
杭協中軍都司(在保安坊)署東向大門三間左右廂房
五間土地祠一間儀門三間大堂五間左右廂房
六間川堂二間書房一間二堂五間左右廂房二
間後樓五間左右廂房各三間東首馬神廟三間
馬房三間右首箭廳三間康熙七年創建
錢塘縣治(在府治右)萬歴杭州府志魏漢時在靈隱山
麓後徙錢湖門外唐武德四年徙錢塘門内宋南
渡後徙紀家橋華嚴寺故址(樓鑰錢塘縣題名記錢塘古都會繁華甲)
(於東南高宗駐蹕於兹民物百倍於舊附郭二邑事體寖重他郡邑莫敢望紹興二十七年有旨錢)
(塘仁和比開封府祥符兩赤縣中書擇才授任秩滿許以陞擢於是選任又重仁和乃錢塘之分故)
(錢塘尤重焉紹熙二年宋君玠始至興治撥煩坐以無事裒集前任人名字刻石以記之使後有考)
(焉)錢塘縣志明洪武四年知府劉文以附府署為
便徙今處在城西南之豐寧坊前臨吳山後帶湖
水(清波門湖水自流福溝入宣化橋)
國朝因之康熙五十三年燬署縣事樊琳重建正堂曰
如保堂甬路南曰戒石亭儀門曰朝宗首縣儀門
東為大門堂後曰亦保堂為内衙堂東西為庫又
東為典史廨其西為丞廨東西為六房儀門内東
為土地祠西為獄儀門外東為寅賓館西曰申明
亭旌善亭
仁和縣治(在府治左)嘉靖浙江通志梁龍德二年析錢
塘鹽官置錢江縣宋太平興國四年改今名舊治
在武林門内梅家橋西宋徙招賢坊(今興賢坊)紹定間
令胡巨卿重建(喬行簡重建縣治記仁和在吳越時為錢塘附郭太平興國三年錢)
(氏奉圖籍入朝改今名建炎南渡邑視赤縣縣宅莫詳締建之始紹定壬辰胡君巨卿來領縣顧瞻)
(庭宇岌岌動搖凛乎將壓京尹余公捐錢四百萬俾更之令承命惟謹度財賦功增庳培薄易湫隘)
(為顯敞自廳宇廊廡寢處庖湢無不撤其舊而新之率作興事不勞於民不愆於素是可書也)萬
歴杭州府志元以附府為便徙今處洪武初復遷
興賢坊舊浙江通志洪武四年知府劉文改元錄
事司為今治二十七年燬縣丞邵英重建杭州府
志正堂為無倦堂東為丞宅西為典史宅土地祠
在儀門外堂東西為六房中為戒石亭後為庫外
為申明旌善二亭
國朝改無倦堂為明親堂縣門西向雍正九年知縣董
怡曾闢東廡南出跨河為梁啓正門而扃其西得
嚮明而治之義焉
海寧縣治(在崇儒坊西三思橋北)成化杭州府志宋太平興
國四年建七年令王昞重建正廳紹興元年令陳
恕重修元元貞二年縣陞為州廳仍宋舊延祐二
年學士趙孟頫書帥正二字為廳額元統三年判
官任惟勤重修海寧縣志明復為縣洪武三年建
官吏宅舍於廳之後正統九年令伍服重修弘治
十六年令孫旻重建譙樓至嘉靖十五年隳敝令
嚴寬新之萬歴五年令蘇湖重建
國朝順治十一年知縣秦嘉系又加葺焉治廳三楹顏
曰節愛明中丞温純書中堂三楹為退思軒今復
為清愛堂後堂三楹原額帥正後住房三楹在帥
正堂後又耳房三楹陽春堂五楹久廢始復内書
室三楹在西側舊書室三楹在直北丞廨在治廳
東典史宅在治廳西北儀門三楹外譙樓三楹廨
宅後舊有圃圃有堂曰平政曰綠繞有亭曰錦香
曰仰高曰梯雲西廳之後有便室曰讀書林其側
曰進德齋花竹夾徑松檜參天為公餘遊憩之地
皆宋時遺蹟云
富陽縣治(在城東北)嘉靖浙江通志唐咸通間縣令趙
納建宋嘉定間令吕昭亮重建元末燬明洪武九
年知縣楊敬儒建杭州府志吕昭亮始移本處宣
德九年令吳堂更新之
國朝順治五年知縣朱陛臣重建康熙元年朱永盛增
建譙樓九年知縣牛奐建堂堂之前為軒為甬道
為戒石亭為儀門後為川堂為後堂後堂之左曰
斐如堂堂後有樓周以新篁曰萬竹樓宋李彌高
揭扁於堂後東曰不欺室西曰讀書齋(明縣令吳堂作不欺)
(室讀書齋銘)堂左為典史宅又東為縣丞宅儀門外為
寅賓館土地祠縣門有譙樓
餘杭縣治(在苕溪之北通濟橋西)成化杭州府志按輿地志
治舊在溪南後漢嘉平二年縣令陳渾徙於溪北
宋宣和中燬縣令江袠重建建炎間燬縣令張永
嗣復建乾道四年改創縣門鼓樓紹定癸巳令趙
希磐新之元大德五年達嚕噶齊呼都克婁實克拓廣
之延祐二年縣令王昌又新之至正末又燬明洪
武二年臨安縣主簿黃思道署縣事重建永樂七
年知縣林源重修餘杭縣志正統間縣丞邱熙岳
重建川堂衙舍弘治元年知縣孫冕以譙樓太偪
儀門遷四十步許十五年知縣冉繼志復建後堂
嘉靖四年縣丞賈明通重修正堂增置衙舍知縣
曾玉山重修大門儀門六年知縣王確仍於後堂
東偏建思補亭萬歴三年知縣萬士楨重建譙樓
三十一年知縣程汝繼改建譙樓題曰清遠并改
堂衙創集瑞樓三十九年知縣戴日強建武林首
鎮坊
國朝康熙八年知縣張思齊重修内署衙舍添建南北
書屋各三楹後建寢室復以主簿舊衙廢址闢為
縣圃治廳東北為丞宅東南為典史宅
臨安縣治(在東市太廟山右)臨安縣志宋以前治建高陸
鄉溪東石刻碑尚存宋景定三年令家之巽移建
西市保錦山明洪武初知縣袁思謙移置東市
國朝因之中為忠愛堂明袁思謙建後燬康熙二年知
縣楊琳重建六十年張淑郿重葺堂左為耳房庫
右為架閣庫前為戒石亭為儀門為大門上建譙
樓堂後為縣衙内廳樓二所有古柏亭亭參漢堂
東北為簿廨奉裁廢東南為典史宅
於潛縣治(在石柱峰右)於潛縣志唐武德七年以縣置
潛州治在豐國後鄉八年州廢復為縣徙治今所
宋政和初令韓瓘改廳事南向隆興初令葉衡於
廳事東築退思堂元慶中衡入相令邵文炳名其
堂曰袞繡元至元五年建譙樓明洪武二年知縣
梁誠增建門廡官廨吏舍弘治十七年知縣嵇鋼
重新正堂嘉靖二十四年令陳煊於後園鑿池築
亭其上曰後樂二十七年令汪石川改曰培竹
國朝順治三年知縣張予信重建治廳前為戒石為儀
門東為幕廳又東為知縣宅前為典史宅治廳後
為川堂為後堂儀門外為倉為獄南為譙樓門外
為保釐坊
新城縣治(在城南隅)成化杭州府志縣治自三國吳黃
武五年始置其署因革莫考(新城縣志唐長壽中建)宋紹定
六年邑令陳旼建治廳丞相鄭清之書縣額咸淳
七年邑令陳君寶建縣樓於儀門之南其丞廳簿
尉司皆在治外元至元二十六年縣尹韓復重建
縣廳至正末燬明洪武元年知縣徐弼重建新城
縣志弘治五年知縣林著建後堂川堂正德十六
年知縣梁相撤譙樓建大門嘉靖四年知縣李應
春充拓基址重建譙樓
國朝順治十八年知縣吳敏含建正廳康熙十年知縣
張瓚題曰親民前為架閣庫為公生明亭為儀門
東為土地祠西為君子堂南為譙樓川堂後曰深
清堂堂後為縣宅堂右為典史宅川廊西有種花
處上有旌蓮亭前有月池池外半畝花柳鮮妍梅
竹娟潔池有紅白蓮中架木橋四洞以通出入
昌化縣治(在唐山南)成化杭州府志唐垂拱三年始置
紫溪縣治乃今於潛縣之潛川鄉也萬歲通天元
年析紫溪縣地别置武隆縣徙治於唐山之南其
後縣名沿革不一而皆治於唐山宋宣和中令錢
冰重建廳署昌化縣志元大德間達嚕噶齊阿勒坦
重建至正末燬明洪武二年令李質徙山趾為儀
門治廳曰應宿堂嘉靖壬寅令馬逢伯改曰牧愛
堂廳事後為清白堂為知縣宅萬歴四十二年令
康萬有重構即其内書樓新之曰吏隱齋清白堂
之東有耳房庫西有滴翠亭左為架閣庫右為幕
宅南為戒石亭前為儀門門左為親賢堂右為土
地祠前為譙樓
浙江通志卷三十
