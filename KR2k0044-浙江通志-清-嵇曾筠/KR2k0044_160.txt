浙江通志卷一百六十一
人物(一)
名臣(四)
台州府
宋
陳公輔(宋史本傳字國佐臨海人政和三年上舍及第調平江府教授朱勔方嬖倖當宫者奴事)
(之公輔絶不與交勔有兄喪諸生欲往弔公輔不予告勔不悅諷權要移越州累遷權應天府少尹)
(除祕書郎擢右司諫論蔡京父子懷奸誤國又奏朱勔罪惡時有指公輔為李綱之黨鼓倡士庶伏)
(闕者公輔自列因辭位後陳三事語觸時宰遂斥監全州稅高宗即位召還除吏部員外郎疏言今)
(日之禍實由公卿大夫無氣節忠義非王安石學術壊之耶議者謂安石政事雖不善學術尚可取)
(臣謂政事害人才學術害人心馮道事四姓八君安石乃曰道最善避難以存身使公卿大夫皆師)
(安石之言宜其無氣節忠義也復授左司諫感知遇益罄忠鯁言正心在務學治國在用人朝廷之)
(禍在朋黨仍乞增輪對官時有詔將駐蹕建康公輔上疏陳攻守之策遷尚書禮部侍郎請祠以徽)
(猷閣待制提舉太平觀卒贈大中大夫)
吳芾(朱子吳芾墓碑字明可僊居人紹興二年進士始為樂清尉遷祕書正字秦檜與芾有舊欲芾)
(附之而終不能得諷言者罷之檜死乃知處州以薦除監察御史兩淮戰不利廷臣争陳退避之計)
(芾獨奮然曰今日之事進為上策退為無策若誤聽此大事去矣上至建康芾又言宜駐蹕以繫天)
(下心時朝廷上下因循芾言欲求死節之士於倉卒之時不若進剛直之臣於閒暇之日去歲兩淮)
(失守望風奔潰此秦檜塞言路摧士氣之餘毒也反其道則見危授命者有人矣薦周操陳良翰良)
(佑為御史皆以諫顯俄以集英殿修撰知婺州改知紹興鏡湖廢不治歲大饑芾為民請賑并發米)
(募民為役民甚利之除刑部侍郎充兩浙安撫使以龍圖閣直學士致仕)
陳良翰(宋史本傳字邦彦臨海人紹興五年進士知溫州瑞安縣吳芾薦為監察御史孝宗初除)
(右正言金移書求故疆良翰言中原皆吾故土況唐鄧淮泗又金渝盟後以兵取之安得以故疆為)
(言而歸之湯思退主遣小使盧仲賢李栻良翰言仲賢輕儇無恥栻自北來難信又言廟堂督府議)
(論不同邊奏上聞皆陽唯諾而陰沮敗之萬一失事機督府安得獨任其責上矍然稱善俄李栻不)
(敢涉淮良翰奏奪其官仲賢輙許金人疆土歲幣而還上怒欲誅之宰相請得免遂以胡昉楊由義)
(為審議官與敵議四郡不合困辱而歸思退尚執前論正言尹穡附思退撼督府良翰為左司諫疏)
(論思退姦邪誤國宜早罷黜孝宗曰思退前議固失然朕愛其警敏冀可效卿其置之良翰曰宰相)
(縱無全才寧取樸實緩急猶可倚賴思退庸狡小黠大癡將誤國且警敏二字恐非明主卜相之法)
(既退以語同列穡勃然變色明日亦請對遂罷良翰言職兩淮既撤備金大入孝宗始深悔太學生)
(數百人伏闕乞召用良翰而斬思退等思退由是始敗良翰除右諫議大夫進給事中以敷文閣待)
(制提舉太平興國宫召為太子詹事召對選德殿俾極陳今日所未至者良翰上疏曰仁德治之本)
(功利治之效務本而效自至今承天意結民心任賢能退小人擇將帥收軍情擇監司吏久任皆行)
(之有未至誠能革此八弊則仁德無累功利自致矣上嘉歎詔兼侍講未幾以疾告老卒光宗立特)
(諡獻肅)
陳騤(宋史本傳字叔進臨海人紹興二十四年試春官第一累遷守祕書少監崔淵以外戚張說進)
(除祕書郎騤封還詞頭未幾出知贛州召還遷祕書監淳熙五年試中書舍人兼侍講同修國史以)
(言者罷光宗受禪召試吏部侍郎紹熙二年詔陳時政得失騤疏三十條皆切時病寧宗即位知樞)
(密院事兼參知政事吏部侍郎彭龜年論韓侂胄將為國患不報請祠騤曰以閤門去經筵何以示)
(天下侂胄語人曰彭侍郎不貪好官元樞亦欲為好人耶遂詔提舉洞霄宫嘉泰三年卒贈少傅諡)
(文簡)
謝深甫(宋史本傳字子肅臨海人乾道二年進士調崑山丞為浙曹考官一時士望皆在選中孝)
(宗召見深甫言今日人才激昂者急於披露或隣於好夸剛介者果於植立或隣於太銳静退簡默)
(者寡有所合或隣於立異故言未及酧而已齟齬事未及成而已挫抑於是趨時徇利之人專務身)
(謀習為軟熟畏避因循苟且年除歲遷亦志通顯一有緩急莫堪倚仗臣願任使之際必察其實既)
(悉其實則涵養之以蓄其才振作之以厲其氣栽培封植勿使沮傷上嘉納遷大理丞江東大旱擢)
(為提舉常平講行救荒條目所全活一百六十餘萬人紹熙改元遷起居郎兼權給事中韓侂胄破)
(格轉遥郡州史深甫封還内降請罷其命右司諫鄧馹論近習左遷深甫請還馹謂不可以近習故)
(變易諫官姜特立復詔用深甫力争竟不得入張子仁除節度使深甫疏十一上命遂寢每禁庭燕)
(私左右有希恩澤者上曰恐謝給事有不可耳慶元元年拜右丞相余嚞上書乞斬朱熹絶偽學且)
(指蔡元定為偽黨深甫擲其書語同列曰朱元晦蔡季通自相與講明其學果有何罪余嚞蟣蝨臣)
(乃敢狂妄如此當相與奏之行遣以厲其餘拜少保致仕薨諡惠正)
黃宜(台州府志字達之天台人淳熙二年進士歷官至敷文閣待制卒贈太子少師宜在朝多所建)
(明力排和議不為權勢所屈死之日家無餘貲)
商飛卿(宋史本傳字翬仲臨海人淳熙初登進士累官監察御史以言事忤侂胄罷為太常後改)
(司農卿總領江東淮西軍馬錢糧金陵故有帥漕治所合戎騎二帥留鑰内侍號六司宴飲餽遺費)
(動萬計飛卿以身率儉節縮浮苛糧饟以裕開禧中擢戸部侍郎)
王居安(宋史本傳字資道黃巖人淳熙十四年進士為祕書丞遷著作郎兼權考功郎官帝誅韓)
(侂胄居安實贊其决翼日擢右司諫首論陳自強乞追責遠竄為朋邪誤國者之戒又劾郭倪郭僎)
(竄嶺表天下快之繼兼侍講疏言人主公聽則治偏信則亂政事歸外朝則治歸内庭則亂如用人)
(稍誤是一侂胄死一侂胄生也趙彦逾與樓鑰林大中並召居安言彦逾以趙汝愚不與同列政地)
(遂啟侂胄專政之謀汝愚之斥死彦逾之力居多陛下乃使與二人者同升不幾於薰蕕同器乎疏)
(已具有微聞者除目夜下遷起居郎既供職即直前奏曰陛下特遷臣柱下史者豈非欲使臣不得)
(言耶二史得直前奏事祖宗法也且臣為陛下耳目官諫紙未乾乃以迕權要徙他職不得其言則)
(去臣不復留矣帝為改容御史中丞雷孝友論其越職奪官踰年復知太平州入對帝曰卿有用之)
(才也權工部侍郎知隆興府初盜起郴黑風峒羅世傳為之倡於是五合六聚各以峒名其鄉並起)
(為賊江西列城皆震朝廷憂之以居安為帥羣盜次第平始終用以賊擊賊之策故兵民無傷者徙)
(鎮襄陽以言罷嘉定十五年與魏了翁同召遷工部侍郎理宗即位以敷文閣待制知福州卒贈少)
(保)
杜範(宋史本傳字成之黃巖人嘉定元年進士拜監察御史丞相鄭清之妄邀邊功兵民死者十數)
(萬中外大困範率合臺論其事清之忌之改太常少卿遷祕書監拜殿中侍御史因講筵奏臣常冒)
(耳目之寄輙忤宰相陛下以其言之不可用又從而超遷之則是臺諫之官專為仕途捷徑陛下但)
(知崇奬臺諫為盛德而不知阻抑直言為弊政則外有好諫之名内有拒諫之實遂極言清之横啟)
(邊釁幾危宗社幷言簽書樞密院事李鳴復與史寅午彭大雅以賄交結帝以清之潛邸舊臣鳴復)
(未見大罪未即行範渡江而歸嘉熙四年還朝遷權吏部侍郎改禮部尚書淳祐二年擢同簽書樞)
(密院事凡行事有得失除授有是非悉抗言無𨼆丞相史嵩之忌之四年遷同知樞密院事以李鳴)
(復參知政事範去之帝遣中使召回會嵩之遭喪謀起復不果於是拜範右丞相力疾入覲上五事)
(曰正治本肅宫闈擇人才惜名器節財用仍乞早定國本以繫人心帝命宰執各條當今利病與政)
(事可行者範上十二事曰公用舍儲材能嚴薦舉懲贓貪專職任久任使抑僥倖重閫寄選軍實招)
(土豪疏溝洫治邊理財未幾卒贈少傅諡清獻)
郭磊卿(赤城新志字子竒仙居人嘉定七年進士端平初拜右正言尋擢右吏彈劾權倖無所避)
(初理宗微時與鄞人余天錫善既即位擢至執政而人材猥劣朝論不與磊卿既劾之章凡三上天)
(錫竟罷去史嵩之怙權不法磊卿疏已具俟召對奏之而為嵩之耳目所得亟除磊卿起居郎磊卿)
(憤不得言徑出國門求去磊卿與徐元杰劉漢弼等號端平六君子卒諡正肅立正諫坊以旌之)
葉夢鼎(宋史本傳字鎮之寧海人以上舍試入優等釋褐又試中書授祕書省正字遷司封員外)
(郎進權禮部侍郎兼侍講丁大全柄國欲挽夢鼎卒辭謝之累遷吏部尚書進簽書樞密院事丞相)
(賈似道欲造關子罷十七十八兩界會子夢鼎以為厲民乃止罷十七界公田法行夢鼎又以為厲)
(民故行之浙右而止進參知政事力辭引疾咸淳三年拜特進右丞相兼樞密使累辭不許乃與似)
(道分任利州轉運使王价嘗以言去官及死其子愬求遺澤夢鼎明其無罪似道以恩不已出罷省)
(部吏數人榜其姓名於朝夢鼎怒曰我斷不為陳自強即求去四年冊楊妃宰相無拜禮吏贊拜夢)
(鼎以笏揮之趨出明日乞還田里詔勉留之進少保力辭疏奏願上收人心固邦本勵將帥飭州縣)
(重賑恤扁舟徑歸瀛國公即位咨訪故老夢鼎上封事二年益王即位於閩召為少師太乙宫使航)
(海遂行道梗不能進後二年卒)
元
陳孚(赤城新志字剛中臨海人至元中以布衣上大一統賦署上蔡書院山長擢禮部郎中副尚書)
(梁會奉使安南詰責其世子陳日燇不庭之罪往復三書辭氣正直名重當時尋歷建德衢州兩路)
(治中召為翰林侍制卒追封臨海郡公諡文惠)
明
張純誠(兩浙名賢錄字尹誠寧海人洪武初擢江南提刑行部至婺源見黃山民病於茶鹽奏免)
(之陞監察御史與修律令定官制持議勁正中外肅然一日乞歸省高帝因令招集鄉郡之舊為方)
(氏兵者純誠曰臣事陛下十年無絲毫惠利及鄉里今歸省而首招集鄉里子弟以為兵父老其謂)
(臣何帝動容稱歎而止山東初定欲擇管鹽筴者而難其人帝曰前張純誠奏免黃山茶稅不可邪)
(遂以為長蘆運使未至官而卒)
夏迪(兩浙名賢錄字廷簡台州人洪武丁卯舉於鄉試政刑部授溧陽丞薦陞大理左寺副廷中稱)
(平陞文選司郎中拜四川左參政時朝廷遣使採辦木植踰越歲時厲氣盛行民多横夭迪因入覲)
(備陳民艱得寬免仁宗即位召拜南京左副都御史詔督常州府稅先是常困於水災迪至令郡守)
(等勘實徧召鄉之巨室諄切諭之發倉廪賑濟公私賴以給助)
陳祥(舊浙江通志字從儉天台人永樂甲午舉人授南昌府學教授陞工科給事中奉詔覈諸衙倉)
(糧綜理周密人不敢私漢庶人叛隨征有功又奉命與平江伯陳瑄選調江北軍吏垣李培言事忤)
(旨免官祥上疏力救後以觸近侍歸)
杜寧(舊浙江通志天台人宣德丁未進士第二歷翰林修撰侍講遷南京兵部侍郎土木之變寧與)
(于忠肅謙建議請郕王監國社稷賴以復安者寧與有力焉居官清介人不敢犯)
范理(獻徵錄字道濟天台人宣德庚戍進士用薦知德安府隨州民數百家田為楚府護衛所占猶)
(輸租理奏盡歸其田以最超陟福建布政使時大兵勦賊鄧茂七等理司饋餉兵皆給食民不加賦)
(擢南工部右侍郎奏各處饋南京糧者自船抵倉多所費每米石費三斗請兵就其船人支三月之)
(餉官取費米歲可十萬石以備賑貸從之尋轉南吏部左侍郎卒)
林鶚(獻徵錄字一鶚太平人景泰辛未進士拜監察御史當是時朝廷方重臺諫一時言事之臣捃)
(摭過實鶚獨持大體略細故有不言言必當其實英廟復辟擢知鎮江舉偏補弊凡前政之廢弛者)
(次第興之漕河經孟瀆頗險言者請鑿河自七里港引金山上流通丹陽以避之巡撫主其議鶚以)
(其迂遠多石且壞民田廬甚多言於大臣請按京口閘甘露壩故跡因而浚之春夏以閘秋冬以壩)
(則道里近而功力省從之廉憲江西多所平反嘗以歲饑奏蠲恒賦十五萬石遏嶺南峒寇不使入)
(境歷陞刑部右侍郎罪無大小必加研審務得其情合於法而後已故獄經鶚所决咸稱無冤)
夏塤(獻徵錄字宗成天台人景泰進士為御史出按廣西除奸貪通錢弊民皆便之尋歷江西中貴)
(人葉達怙勢衆莫敢攖塤累章劾之削其權成化初擢右副都御史巡撫四川川歲多劇寇塤立互)
(知會捕法賊得以不熾引病歸)
魯崇志(分省人物考字懋功天台人景泰甲戍進士授吏科給事中彈擊不避權要天順初武臣)
(曹欽䟦扈崇志適待漏闕下即馳馬與一偏裨格鬭大軍尋亦合而曹就誅陞南京太僕寺少卿成)
(化癸巳陞應天府尹先是七邑民阻饑逋賦數萬石為勸貸以代之輸而賑其貧者中人王敬怙勢)
(以鹽二萬引懇鬻規重利厲色拒之秩滿加正二品禄仍掌府事終於位)
黃孔昭(吾學編名曜以字行太平人天順四年進士為屯田主事陞文選郎中持銓清慎汲汲以)
(人才為重常曰國家之用才猶農之積粟粟積於豐年乃可以濟饑才儲於平時乃可以濟事頃自)
(人矯激沽名以閉門謝客為高天下人才何由知之公退客至輙見詢訪有得必書於冊隨其地望)
(參之輿論薦用各當其才或因勢家干請欲私用其人輙力言不可陞右通政南工部侍郎卒嘉靖)
(中贈禮部尚書諡文毅子俌亦為文選郎中俌子綰從張桂後論大禮歷禮部尚書)
余鐖(臨海縣志字懋器成化乙未進士知崑山縣邑瀕江多水患鐖為設法疏築事不勞而集為政)
(舉大要民甚德之擢監察御史巡廣右地多瘴毒按部之日父老遮道請勿遍歷鐖曰吾不忍慮土)
(瘴之自病而坐視人瘴之病民也因出瘴說以遺之所至安插流亡招徠狼兵多為效用梧柳諸寨)
(歛跡地方賴以敉寧事竣還京以疾卒)
陳世良(分省人物考字崇之臨海人成化丁未進士授樂安令補南和四方流民歸之者千餘家)
(召為御史彈糾不畏強禦時逆瑾干政竄逐忠良世良抗疏言之為所忌遷南京大理寺丞未幾中)
(以事罰贖米三百餘石瑾敗擢大理少卿拜右僉都御史兼管操江憲度振肅時倚為重適流賊猖)
(獗悉心防禦朝夕申號令刻期督戰所至克捷屢疏乞休得請歸起應天府尹未任卒)
夏鍭(兩浙名賢錄字德樹天台人成化丁未進士會主事李文祥庶吉士鄒智御史湯鼐等以論列)
(大臣言直得罪鍭抗章論救并劾大臣詔逮錦衣衛獄推治無所得釋送銓曹謝病歸弘治十四年)
(復起赴選自台至輦下數千里間見百姓流離科差繁重乃備述其狀以疏進不報久之當受職當)
(局者忌其剛鯁不欲置近要除南京大理寺評事守備内臣違例准受民詞即論奏削其權軍民稱)
(快以母老乞養歸)
王啟(獻徵錄字景昭黃巖人成化丁未進士授霍邱知縣擢監察御史言皇親張鶴齡家奴生事及)
(守備内官董譲不法陞江西按察僉事進副使以事觸怒劉瑾降廣西容縣知縣瑾敗復為四川蓬)
(州知州歷陞江西右布政使奏罷寧濠私貢新茶新笋數事時寧濠威燄方熾人皆以為難尋以右)
(副都御史巡撫雲南輯綏有方陞刑部右侍郎)
王純(舊浙江通志仙居人成化辛丑進士授工部主事會王恕致仕純言恕社稷臣無容輕棄上怒)
(命詔獄隨謫思南推官弘治元年吏部主事儲瓘言王純以直言殉國乞置之風紀論思之地與其)
(旋求敢諫之士不若先用已試之人報可當事忌其戅乃外擢湖廣督學純較士先行誼抑浮競士)
(𩔖翕然向風未竟厥用而卒)
王爌(獻徵錄字存約黃巖人弘治壬戍進士授太常博士擢工科給事正德初轉刑科時中官多横)
(御史林有年僉事韓邦竒咸以駕帖被逮爌言錦衣乃扈從爪牙之寄駕帖非尋常勾攝之文今不)
(問巨細虚實一槪施之非盛事也謫惠州府推官嘉靖改元擢應天府尹疏數十上如議罷京尹種)
(馬議發内帑絲織神帛議輕荒稅蘇流亡議料田出賦均貧富皆不避嫌怨為之陞南刑部侍郎擢)
(右都御史舊内守備進表取御史兩人監禮爌曰中人行禮奈何輕用朝廷耳目官乎執不與奉表)
(北上大學士夏言尊貴京堂官率多隅坐爌獨據正席贄惟一幣夏不悅因乞骸歸)
應良(台州府志字元忠仙居人正德戊辰進士辛未廷試選庶吉士時劉瑾雖誅閹燄仍熾遂解組)
(歸世宗御極用臺諫交薦起為侍從會議大禮忤旨杖闕下尋奉使冊唐王悉却贐餽出督學山東)
(陞廣西參政齎表北上張桂二老欲招致之密曰北司成正以遲公良正色曰朝廷官爵奈何私許)
(人乃外陞廣東右布政無何致仕歸遺文曰閒存集)
余寬(舊浙江通志字仲栗臨海人正德辛未進士歷文選郎中嘉靖甲申翰林部寺臺諫諸臣力争)
(興獻帝興國太后本生二字不宜削於金水橋南伏哭帝命司禮監諭退不去大怒命錄諸姓名收)
(繫為首者八人於獄寬與焉次日命拷訊謫寬戍海南丙戍以御史謝汝儀言放歸卒於家隆慶改)
(元褒錄先朝直言諸臣復寬職贈大理寺卿)
陳器(台州府志字德器臨海人正德甲戍進士授淮安推官持法不畏權貴郡有鎮守總戎丞以下)
(咸以屬禮見器力争於督撫獨與抗禮遂著為令陞刑部主事多所平反會武宗巡游儲貳未定器)
(抗章奏請言甚激切尋以終養回里張孚敬秉政器服闋竟不赴補年七十五卒)
吳廉(獻徵錄字介夫仙居人正德甲戍進士授禮科給事中時郭勛張鶴齡以勲戚貴幸廉首論二)
(家驕蹇武廟巡行西北邊廉皆同官泣留跪午門外三日正德末儲貳未建逆奄畢鎮表宸濠孝行)
(於朝冀召入廉據法駁還事遂寢未幾濠果以叛誅又請罷江西鎮守轉戸科右給事中世廟嗣統)
(首條四事曰正君心開言路時經筵近儒臣上嘉納之轉禮科左給事出為四川參議按蜀蠲害興)
(利糾重臣之使蜀殃民者性耿介不能逐時好為俯仰三疏乞歸)
何贊(舊浙江通志黃巖人嘉靖壬辰進士授行人擢監察御史上疏乞賑山西饑民全活甚衆按河)
(東鹺政解池鹵源久嗇公私告病贊至齋沐為文禱於神數日凝液如初巡歷期滿所司循故事以)
(羡鏹進贊斥去歸諸公安南之亂以翊贊征討功賜金帛錫燕例得遷卿佐以忤嚴嵩轉福建按察)
(副使)
趙大佑(分省人物考號方厓太平人嘉靖乙未進士為鳳陽推官即有聲拜御史按貴州宣慰萬)
(銓所為多不法大佑械其黨指揮張仁李木斃諸獄將遂按銓巡撫劉某納銓賄移文諸司指仁木)
(之死為召釁以脅之大佑曰人臣苟利社稷死生以之吾何愛一身哉更遣吏按銓反狀銓知不可)
(撼即囚服出就理比還條八事詔下貴州編諸令甲歷刑部侍郎奉命勘伊庶人嚴嵩屬大佑寬之)
(至則盡發庶人所為僭擬及事之與祖訓違者嵩怒甚出大佑掌南臺轉南刑部尚書有冤獄逮繫)
(數年大佑曰死重辟也法官固知其冤不為白乎遂以疑讞改南兵部尚書卒)
王宗沐(臨海縣志字新甫嘉靖甲辰進士授刑部主事陞江西提學副使調廣西右布政丁父憂)
(除服補山東會膠河淤塞朝廷遣給事中相視開鑿宗沐條議海運之法十二利詳攷顛末如指掌)
(擢右副都御史總督漕運兼巡撫鳳陽先是屢年運路不通宗沐飭法振弊首申全單之法舊例各)
(州縣每年應運糧米由運糧把總分𣲖而各衛各幇水次有難易高下之分官旗吏書因而作弊自)
(全單設凡某幇運某州縣米悉由漕司派定每幇各給一紙遵行陋規頓革又自淮安至清江閘築)
(為雙堤高壯若城墉西增高家舊堰以遏横潰東濬澗河以洩霖積每大水漲溢隄以内民廬安堵)
(陞工部侍郎改刑部卒諡襄裕)
吳時來(兩浙名賢錄字惟修仙居人嘉靖癸丑進士授松江推官倭犯境時來攝城守雨甚城崩)
(十餘丈時來以強弩數十人扼其衝急興版築三日而城完賊知有備棄而北走召為刑科給事中)
(時嚴嵩父子横甚時來疏其不法事逮詔獄廷杖得不死遣戍嶺表隆慶改元起官洊晉南京右都)
(御史致仕)
盧明諏(續獻徵錄字君發黃巖人萬歷丙戌進士授太常博士擢刑科給事中内侍頓隆犯罪已)
(下部議尋見原滇南歲進礦金初議量減尋復故明諏幷疏參駁忤中官意因給假歸尋補戸科右)
(給事倭陷朝鮮力陳石星議欵之失又言經略並建事鮮責成後所言皆騐卒年四十二天啟癸亥)
(追論遺直贈光禄卿)
應朝卿(舊浙江通志字行叔仙居人萬歷己丑進士授建安令課最調繁晉江擢山西道御史巡)
(按貴州轉兩淮巡鹽兩淮鹽賦半天下弊政較他處倍多朝卿湔剔殆盡商困得蘇復命巡按湖廣)
(風裁益著以母老歸省為隙者所議左遷永平道終按察司使)
吳執御(黃巖縣志字君駕天啟壬戌進士任濟南推官德州建魏忠賢祠獨不往崇禎庚午授刑)
(科給事中時有加派捐助搜括之議執御疏曰理財加派不得已而用之未有年餘不罷者捐助搜)
(括二者尤難為訓不聽又論沿邊諸邑宜選補賢守令以本地錢糧訓練土著此法一行餉不取償)
(於司農兵不待援於戍卒計無便於此者亦不聽復疏指首輔周延儒攬權壅蔽私其鄉人塘報章)
(奏一字涉邊疆輒借軍機密封下部明畏廷臣摘發短長他日敗可以捷聞功可以罪按也凡三上)
(俱留中帝責其多言而戅尋釋之家居謝客年四十六卒)
金華府
唐
馮宿(唐書本傳字拱之婺州東陽人貞元中與弟定並擢進士第長慶時進知制誥歷工部刑部二)
(侍郎修格後敕三十篇行於世擢東川節度使完城郛增兵械涪水數壞民廬舍宿修利防庸一方)
(便賴疾革將斷重刑家人請宥之宿曰命之修短天也撓法以求祐吾不敢卒諡曰懿)
馮定(唐書本傳字介夫偉儀觀與兄宿齊名人以方漢二馮第進士異等歷國子司業遷太常少卿)
(文宗嘗詔開元霓裳舞參以雲韶肄於庭定部諸工立縣間端凝若植帝異之遷諫議大夫是歲訓)
(注敗多誅公卿中外危惴及改元天子御前殿仇士良請以神策仗衛殿門定力争罷之鄭覃兼太)
(子太師上日欲會尚書省定據禮當集詹事府詔可論者多其正以左散騎常侍致仕卒諡曰節初)
(源寂使新羅其國人傳定黑水碑畫鶴記韋休符使西番所館寫定商山記於屏其名播如此)
宋
胡則(金華先民傳字子正永康人端拱己丑進士釋褐調許田尉以幹辦聞改著作郎僉書貝州觀)
(察判官會遣使省冗役檄則行河北道凡去籍者十萬餘民用休息遷屯田員外郎提舉江南路銀)
(銅場鑄錢監得吏所匿銅數萬斤咸懼且死則曰吾豈重貨而輕數人之生耶籍為羡餘不之罪轉)
(戸部郎中遷太常少卿初丁謂客許田則待之甚厚及謂為執政雅故之情不絶謂徙朱厓坐累謫)
(知福州有官田數百頃已佃為民業計臣上言請鬻之責其估三十萬貫民不勝弊則章三上竟得)
(報減其直之半進給事中入權三司使不以尅下為功時朝廷方以兩京陜西𣙜鹽病民議改通商)
(有司憚於改作則首請如詔事遂行進刑部侍郎知杭州加兵部侍郎致仕卒則嘗奏免衢婺二州)
(身丁錢民懷其德戸皆立像祠之)
滕元發(宋史本傳字達道東陽人舉進士授大理評事通判湖州召試為集賢校理同修起居注)
(英宗書其姓名藏禁中未及用神宗即位召問治亂之道對曰治亂之道如黑白東西所以變色易)
(位者朋黨汨之也神宗曰卿知君子小人之黨乎曰君子無黨譬之草木綢繆相附者必蔓草非松)
(柏也神宗以為名言進知制誥拜御史中丞种諤擅築綏州發諸路兵剽掠夏人元發疏言諒祚已)
(納欵不當失信邊隙一開兵連民疲必為内憂又宰相以其子判鼓院諫官謂不可神宗曰鼓院傳)
(達而已何與於事元發曰人有訴宰相使其子達之可乎神宗悟為罷之河北地大震命元發為安)
(撫使時城舍多圮吏民懼壓皆幄寢茇舍元發獨處屋下曰屋摧民死吾當以身同之瘞死食饑除)
(田租修隄障察貪殘督盜賊北道遂安除翰林學士知開封府王安石方立新法元法以翰林侍讀)
(學士出知定州初入郡言新法之害曰臣始以意度其不可耳既為郡乃親見之歲旱求言又疏奏)
(新法害民皆不聽歷知齊鄧二州哲宗登位除龍圖閣直學士知鄆州時淮南京東饑元發慮流民)
(且至將蒸為癘疫先度城外廢營地召諭富室使出力為席屋一夕成二千五百間井竈器用皆具)
(民至如歸所全活五萬徙真定又徙太原治邊凛然威行西北號稱名帥以龍圖閣學士知揚州未)
(至而卒贈左銀青光禄大夫諡章敏)
宗澤(宋史本傳字汝霖義烏人登元祐六年進士第調龍游令民未知學澤為建庠序設師儒講論)
(經術風俗一變通判登州境内官田數百頃皆不毛之地歲輸萬餘緡率横取於民澤奏免之朝廷)
(遣使由登州結女真盟海上謀夾攻契丹澤語所親曰天下自是多事矣退居東陽結廬山谷間靖)
(康元年中丞陳過庭等列薦假宗正少卿充和議使澤曰是行不生還矣或問之澤曰敵能悔過退)
(師固善否則安能折節北庭以辱君命乎議者謂澤剛方不屈恐害和議上不遣命知磁州時太原)
(失守官兩河者率托故不行澤曰食禄而避難不可也即日單騎就道磁經敵騎蹂躪之餘人民逃)
(徙帑廪枵然澤至繕城壁浚隍池治器械募義勇為固守計上言邢洺磁趙相五州各蓄精兵二萬)
(人敵攻一郡則四郡皆應是一郡之兵常有十萬人上嘉之除河北義兵都總管康王再使金行至)
(磁澤迎謁曰肅王一去不返今敵又詭辭以致大王願勿行王遂回相州冇詔以澤為副元帥從王)
(起兵入援時康王開大元帥府檄兵會大名澤履冰渡河見王謂京城受圍日久入援不可緩會曹)
(輔齎蠟封欽宗手詔至自京師言和議可成澤曰金人欲欵我師耳君父之望入援何啻饑渴宜急)
(引軍直趨澶淵次第進兵以解京城之圍萬一敵有異謀則吾兵已在城下汪伯彦等難之勸王遣)
(澤先行自是澤不得預府中謀議二年正月澤至開德十三戰皆捷康王承制以澤為徽猷閣待制)
(時金人逼二帝北行澤聞即提軍趨滑趨黎陽至大名欲徑渡河據金人歸路邀還二帝而勤王之)
(兵卒無一至者又聞張邦昌僭位欲先行誅討會得大元帥府書約移師近都按甲觀變澤復書于)
(王因累表勸進王即帝位於南京澤入見涕泗交頤陳興復大計上欲留澤黃潛善等沮之除龍圖)
(閣學士知襄陽府改知青州開封尹闕李綱言綏復舊都非澤不可尋徙知開封府時敵騎留屯河)
(上金鼓之聲日夕相聞而京城樓櫓盡廢兵民雜居盜賊縱横澤至首捕誅舍賊者數人下令曰為)
(盜者贓無輕重並從軍法由是盜賊屏息民頼以安王善者河東巨寇也擁衆七十萬楊進號没角)
(牛兵三十萬王再興李貴王大郎等各擁衆數萬往來京西淮南河南北侵掠為患澤悉招降上疏)
(請上還京除延康殿學士京城留守兼開封尹澤乃渡河約諸將共議收復而於京城四壁各置使)
(以領招集之兵又據形勢立堅壁二十四所於城外沿河鱗次為連珠砦連結河東河北山水砦忠)
(義民兵於是陜東西諸路人馬咸願聽澤節制秉義郎岳飛犯法將刑澤一見竒之以五百騎授飛)
(使立功贖罪飛大敗金人而還升飛為統制飛由是知名詔遣官迎奉六宫往金陵澤上疏言南幸)
(之非金將烏珠渡河謀攻汴京諸將請先斷河梁嚴兵自固澤笑曰去冬金騎直來正坐斷河梁耳)
(乃命部將劉衍趨滑劉達趨鄭以分敵勢戒諸將竭力保護河梁以俟大兵之集金人聞之夜斷河)
(梁遁去自是不復犯東京王策者本遼酋為金將往來河上澤擒之解其縛坐堂上因問敵國虚實)
(盡得其詳遂决大舉之計召諸將謂曰汝等有忠義心當協謀勦敵期還二聖以立大功言訖泣下)
(諸將皆泣聽命金人戰不利悉引兵去澤威聲日著北方聞其名常尊憚之對南人言必曰宗爺爺)
(澤前後請還京二十餘奏每為潛善等所抑憂憤成疾疽發於背諸將入問疾澤曰吾以二帝蒙塵)
(積憤至此汝等能殱敵則我死無恨衆皆流涕曰敢不盡力諸將出澤嘆曰出師未捷身先死長使)
(英雄淚滿襟翼日風雨晝晦澤無一語及家事但呼過河者三而薨都人號慟遺表猶贊上還京贈)
(觀文殿學士通議大夫諡忠簡子穎居戎幕素得士心澤薨都人請以穎繼父任會朝廷已命杜充)
(留守以穎為判官充反澤所為穎屢争之不從乃請持服歸官終兵部郎中)
潘良貴(宋史本傳字子賤婺州金華人以上舍釋褐為辟雍博士遷祕書郎時宰相蔡京與其子)
(攸方以爵禄釣知名士親故數為京致願交意良貴正色謝絶除主客郎中尋提舉淮南東路常平)
(靖康元年召還賜對欽宗問孰可秉鈞軸者良貴極言何㮚唐恪等四人不可用他日必誤社稷語)
(徹於外當國者指為狂率黜監信州汭口排岸高宗即位召為左司諫請封宗室賢者於山東河北)
(以壯國體巡幸維揚養兵威以圖恢復黃潛善汪伯彦惡其言改除工部良貴以不得其言求去主)
(管明道宫越數年除考功郎遷左司宰相吕頤浩謂良貴曰旦夕相引入兩省良貴正色對曰親老)
(方欲乞外兩省官非良貴可為也退語人曰宰相進退一世人才何可握手密語先示私恩若士大)
(夫受其牢籠何以立朝即日乞補外以直龍圖知嚴州起為中書舍人會戸部侍郎向子諲入見語)
(言煩䙝良貴故善子諲是日攝起居立殿上徑至榻前厲聲曰子諲以無益之談久煩聖聽子諲欲)
(退高宗顧良貴曰是朕問之諭子諲且欵語子諲語久不止良貴叱之退者再高宗色變閤門併彈)
(之於是良貴求去以徽猷閣待制提舉亳州明道宫李光得罪坐嘗與通書降二官卒其諫疏多焚)
(槀僅存雜著十五卷新安朱熹為之序)
樓炤(宋史本傳字仲暉婺州永康人政和五年進士紹興六年召為左司員外明年遷起居郎言監)
(司郡守係民甚切乞令侍從官各舉通判資序或嘗任監察御史以上可任監司郡守者一二人詔)
(從之歷除端明殿學士簽書樞密院事命往陜西宣諭德意至長安會李世輔自夏國欲歸朝炤以)
(書招之世輔以二十人赴行在炤還朝以親老求歸省許之十四年除簽書樞密院事兼權參知政)
(事尋與祠卒諡襄靖)
王師心(金華先民傳字與道金華人政和八年進士調海州沭陽縣尉敗劇賊宋江境上累遷太)
(府丞除知袁州時秦檜方用事監司郡守皆争獻羡餘以希進師心獨取以代貧民逋租檜死召除)
(戶部侍郎上曰卿以不附秦檜故去國久朕知卿未嘗忘也遷權吏部尚書兼侍讀前後進見從容)
(盡規者非一浙東水災充兩浙安撫使寬逋債振乏絶民不流亡乾道初以左奉議大夫致仕卒諡)
(莊敏)
鄭剛中(金華先民傳字亨仲金華人紹興二年進士累遷殿中侍御史胡銓上書欲斬秦檜帝怒)
(禍且不測剛中率同列論救銓得編置除端明殿學士四川宣撫使宣司舊治河池饋餉不繼剛中)
(奏移治利州大開營田自階成抵秦墾土三千餘頃歲收十八萬斛蠲民間常所歛錢七百萬又即)
(州置監鑄錢以救川引之弊先是川口屯兵十萬分隸三大將建節而統制官亦皆領沿邊安撫剛)
(中請分利州為東西路東路治興元命楊政為安撫西路治興州命吳璘為安撫諸裨將領安撫者)
(皆罷璘等皆宿將驕悍難制剛中每折之以威接之以恩無不帖服在蜀凡六年儲蓄豐積將士用)
(命金人不敢犯秦檜見蜀富饒諷使進金三萬兩又令下米荆門剛中曰今時講和正為他時恢復)
(計要當息民儲備為先拒之不從檜不悅召剛中還文致其罪罷職責桂陽軍居住再徙封州卒檜)
(死追復原官諡忠愍)
章服(金華先民傳字德文永康人紹興二年進士累遷朝奉郎除兩浙提舉市舶公事自常俸外例)
(所可得者一不取然對人亦不輒非前例轉朝請郎差知建州省教條寬科率與吏民相安於法守)
(州以大治召除吏部員外郎遷侍御史上疏言淮堧瘡痍江浙饑饉邦財未裕軍政久隳此皆當今)
(急務不宜以偃兵而置度外中官梁彦俊幹辦皇城司轉官不行臺謝服劾其廢法彦俊坐論贖會)
(服除吏部侍郎辭免彦俊摘其章有不遜語上怒罷汀州居住在汀七年杜門觀書世念泊如得旨)
(放還提舉太平興國宫卒)
葉衡(宋史本傳字夢錫金華人紹興十八年進士知臨安府於潛縣徵科為期限榜縣門俾里正諭)
(民不遣一吏而賦自足歲灾蝗不入境治為諸邑最擢知常州時水潦為災衡發倉為糜以食饑者)
(或言常平不可輕發衡曰儲蓄正備緩急可視民饑而不救耶疫大作衡單騎命醫藥自隨徧問疾)
(苦活者甚衆除太府少卿合肥瀕湖有圩田四十里衡奏募民以耕歲可得穀數十萬蠲租稅二三)
(年後阡陌成倣營田官私各收其半從之除戸部侍郎時鹽課大虧衡奏年來課入不增私販害之)
(也宜自煮鹽之地為之制司火之起伏稽竈之多寡亭戸本錢以時給之鹽之委楨以時收之擇廉)
(能吏察之私販自絶矣歷除簽書樞密院事拜參知政事衡奏二事一牧守將帥必擇才以稱其職)
(久任以盡其材二令戸部取湖廣會子實數盡以京會立限易之從之拜右丞相兼樞密使上銳意)
(恢復凡將帥器械山川防守衡悉經思慮奏對畢從容賜坐講論機密或不時召對年六十二薨贈)
(資政殿學士)
陳良祐(宋史本傳字天與金華人紹興二十四年進士乾道三年除起居舍人遷右司諫首言會)
(子之弊願捐内帑以紓細民之急上慨然發内府白金數萬兩換會子收銅版勿造軍民翕然除給)
(事中遷吏部尚書時議遣北使請地良祐奏今之求地欲得河南曩歲嘗歸版圖不旋踵而又失如)
(其不許徒費往來若其許我必邀重幣經理未定根本内虛又將隨而取之矣奏入忤旨貶瑞州居)
(住淳熙四年起知徽州尋除敷文閣待制知建寧府)
林大中(宋史本傳字和叔永康人紹興三十年進士光宗受禪除殿中侍御史奏言進退人才當)
(觀其趨向之大體不當責其行事之小節又論今日之事莫大於讐恥之未復此事未就則此念不)
(可忘時江浙四路民苦折帛和買重輸大中曰有産則有稅於稅絹而科折帛猶可言也如和買折)
(帛則重為民害蓋自咸平馬元方建言於春預支本錢濟其乏絶至夏秋使之輸納則是先支錢而)
(後輸絹其後則錢鹽分給又其後則直取於民今又令納折帛錢以兩縑折一縑之直大失立法初)
(意朝廷以其言為減所輸者三歲馬大同為戸部大中劾其用法太峻章三上不報又論大理少卿)
(宋之瑞章四上不報以言不行求去改吏部侍郎辭不拜乃除直寶謨閣朱熹貽書朝士曰聞林和)
(叔入臺無一事不中的去國一節風義凛然當於古人中求之寧宗即位遷給事中韓侂胄來謁陰)
(請納交大中笑而却之會吏部侍郎彭龜年抗論侂胄與郡大中繳奏請留龜年經筵而命侂胄以)
(外任不聽吕祖險以攻侂胄謫韶州大中救之汪義端以論趙汝愚為右史大中駁之改吏部侍郎)
(不拜以煥章閣待制知慶元府城南民田潮溢不可種大中捐公帑治石築之民不知役而蒙其利)
(郡訛言夜有妖大中謂此必黠賊所為立捕黥之人情遂安後乞休歸屏居十二年未嘗以得喪關)
(其心或勸大中通侂胄書大中曰吾為夕郎時一言承意豈閒居至今日耶客曰縱不求福盍亦免)
(禍大中曰福不可求而得禍詎可懼而免及侂胄誅即召試吏部尚書言吕祖儉彭龜年朱熹宜優)
(加旌表其他因譏切侂胄以得罪者望量其輕重而旌别之嘉定改元兼太子賓客卒諡正惠)
應孟明(宋史本傳字仲實永康人隆興元年進士以薦為勅令所刪定官輪對首論南北通好當)
(選將練兵常如大敵之在境次乞申嚴監司庇貪吏之禁薦舉徇私情之禁帝嘉奬久之拜大理寺)
(丞出為福建提舉常平陛辭帝曰朕知卿愛百姓惡贓吏事有不便於民宜悉意以聞因問當世人)
(才孟明對曰有才而不學則流為刻薄惟上之教化明取舍正使回心嚮道則成就必倍於人帝曰)
(誠為人上者之責孟明至部具以臨遣之意咨訪之尋除浙東提點刑獄進直祕閣知静江府兼江)
(西經略安撫初廣西鹽易官搬為客鈔客戸無多折閱逃避遂抑配於民公私交病孟明條具驛奏)
(除其弊禁卒朱興結侣弄兵雷化間聲勢漸長孟明遣將縛致斬之光宗即位召為吏部員外郎慶)
(元初權吏部侍郎卒孟明以儒學奮受知人主官職未嘗倖遷韓侂胄嘗遣其密客誘以諫官俾誣)
(趙汝愚孟明不答士論以此重之)
楊大法(金華先民傳字元範婺州武義人淳熙二年進士累遷監察御史時四方多水旱大法疏)
(論三事一曰民訴災傷不可疑其不實二曰減放租稅當使民被實惠三曰禁遏糴使穀粟流通尋)
(除侍御史兼侍講乞置言事官章簿以備燕覽内侍鄧彰等指使毆人至死奏行法當自近始乞付)
(有司以竟獄事除兵部侍郎卒贈中奉大夫武義開國男)
葛洪(宋史本傳字容父婺州東陽人淳熙十一年進士遷工部員外郎上疏乞嚴飭將帥申覆軍實)
(帝嘉納之累遷工部尚書拜參知政事封東陽郡公致仕卒諡端獻杜範嘗稱其侃侃守正有大臣)
(風)
章徠(金華先民傳永康人淳熙甲辰進士歷官右文殿修撰時陳賈議貶道學徠與劉光祖極論道)
(學之正光宗嘉納及趙汝愚罷相徠抗疏劾韓侂胄專擅坐罷官歸寳慶間召為宗正少卿兼侍講)
(卒贈少師)
王介(宋史本傳字元石金華人紹興元年進士除國子錄寧宗即位介上疏言陛下即位未三月策)
(免宰相遷易臺諫悉出内批非治世事時韓侂胄居中潛弄威福疑介詆已且其弟仰胄嘗以舊識)
(求通介拒絶之侂胄怨益深會學禁起諫大夫姚愈劾介與袁燮皆偽學之黨主管台州崇道觀侂)
(胄誅召還除國子祭酒陞太子右諭德篤意輔導因事規諫遷權中書舍人繳駁不避權貴張允濟)
(以閤職為州鈐介卦還詞頭丞相語介曰此中宫意介曰宰相而逢宫禁意向給舍而奉宰相風旨)
(朝廷紀綱掃地矣以疾奉祠卒特贈中大夫寶章閣待制諡忠簡)
喬行簡(宋史本傳字夀朋東陽人紹熙四年進士歷官祕書監權工部侍郎理宗即位拜參知政)
(事時議收復三京行簡上疏曰臣不憂出師之無功而憂事力之不可繼因陳所憂者三不果從尋)
(拜右丞相或又陳進取之計行簡奏今内外事勢可憂而不可恃者七言甚懇切師得不出嘉熙三)
(年拜平章軍國重事四年加少師封魯國公薨贈太師諡文惠行簡歷練老成識量宏遠居官無所)
(不言薦錢時吳如愚皆當時𨼆逸之賢者)
徐邦憲(宋史本傳字文子義烏人紹熙四年進士遷祕書郎韓侂胄開兵端無敢議其非者邦憲)
(獨首言之丐外知處州陛辭力諫用兵不可太驟再歲召還言求名義以息兵莫若因建儲而肆赦)
(借殊常之恩洗弄兵之咎侂胄惡其言嗾御史徐柟擊之鐫秩罷祠侂胄誅尚書倪思舉邦憲自代)
(除權工部侍郎知臨安府丐祠知江州卒諡文肅)
范鍾(宋史本傳字仲和蘭谿人嘉定二年進士歷遷尚書右郎官兼崇政殿說書進對帝曰仁宗時)
(甚多事對曰仁宗始雖多事乃以憂勤致治徽宗始雖無事餘患至於今日帝悅歷遷權兵部尚書)
(兼侍講嘉熙四年授參知政事淳祐五年特拜左丞相兼樞密使封東陽郡公鍾為相直清守法重)
(惜名器雖無赫赫可稱而清德雅量與杜範李宗勉齊名連贈少師諡文肅)
李大同(金華先民傳字從仲東陽人嘉定十六年進士累遷右正言兼侍講首陳謹獨之戒上為)
(之改容遷禮部侍郎進尚書乞祠卒大同資稟純厚神氣清和至於忠言嘉謨上裨緝熙下濟民生)
(嘉熙端平之治大同之助為多)
朱元龍(王闕朱左司集序字景雲義烏人嘉定十六年進士選除宗正丞兼權左司郎官宦官陳)
(恂益求建節事下都司議元龍擬曰優異内官寵賁節鉞雖出於特恩主張國是愛惜名器必由於)
(公論不可宰臣傳旨令改擬對曰吾職可罷筆不可改也有宗室與民訟争田衆莫敢决元龍曰於)
(法品官不許佃民田奈何天子屬籍之親乃争田訟耶毅然决之時議括兩淮浮鹽元龍謂朝廷而)
(行商賈之事廟堂而踵諸國之規使史氏書曰括浮鹽自今日始不可又兩上封事自宫禁朝廷以)
(及百官萬民皆痛切言之先是史嵩之在督府元龍劾其殺富民王倫為非已而嵩之入相遂斥去)
(予祠)
王萬(宋史本傳字處一家世婺州嘉定十六年進士差知台州事至立斷吏無所售往往改業散去)
(民亦化之不復訟上下肅然郡以大治遷屯田員外郎擢監察御史史嵩之自江上董師入相萬首)
(論之謂其事體廹遽氣象傾摇然當時論相之事已决疏入遷大理少卿力辭乞休特轉朝奉郎守)
(太常少卿致仕卒嵩之罷相衆方交論其非上思萬先見親賜御札謂萬立朝謇諤古之遺直為郡)
(廉平古之遺愛贈新會五千貫田五百畝以贍給其家)
馬光祖(宋史本傳字華文金華人寶慶二年進士累遷江東安撫使知建康府減租稅養鰥寡興)
(學校禮賢才辟召僚屬皆極一時之選拜端明殿學士知江陵府去建康之民思之不已帝聞命以)
(資政殿學士沿江制置使再知建康士女相慶光祖益思寬養民力興廢起壞知無不為蠲前逋負)
(錢百餘萬緡魚利稅課悉罷減與民建平糴倉貯米十五萬石又為庫貯糴本二百餘萬緡補其折)
(閱發糴常減於市價以利小民修飭武備防拓要害邊頼以安其為政寬猛適宜事存大體公田法)
(行光祖移書賈似道言公田法非便乞不以及江東必欲行之罷光祖乃可召遷提領戶部財用兼)
(知臨安府浙西安撫使會歲飢榮王府積粟不發廪光祖謁王得粟活民甚多再以沿江制置江東)
(安撫使知建康民為建祠六所咸淳三年拜參知政事五年拜知樞密院事以金紫光禄大夫致仕)
(卒諡莊敏)
元
吳直方(宋濓吳直方行略字行可婺之浦陽人泰定使元年太師滿齊勒噶台留守灤京延入賓館)
(教其子托克托元綂二年托克托方執法中臺言於上命為江浙等處儒學提舉歴遷宣政院長史秦王)
(巴延恃定策功專權自恣上深患之召托克托問計托克托謀於直方直方曰宜急黜之以謝天下托克)
(托以親嫌辭直方曰傳有之大義滅親大夫知有朝廷耳托克托曰事不成奈何直方曰事不成天也一)
(死復何惜即死亦不失為忠義耳托克托頓足曰吾意决矣乃入奏久之適巴延侍太子出獵柳林托克)
(托欲發直方曰太子在軍中設挾之以生他變何以處之托克托悟急白太后傳旨趣以歸遣使持)
(詔散遣諸軍出巴延為河南行省一反舊政民大悦上多直方協贊功召對慰諭超授集賢院侍講)
(學士有大事必定於直方直方亦毅然以澤被斯民為己任科舉廢已久直方力言於丞相曰科舉)
(之行家有讀書之人人讀書則自不敢為非其有繫於治道不小丞相因奏復之二浙鹽值漸增至)
(數倍民不堪命直方為言之減其額而下其估他如楮幣銅錢相𣙜之宜有司公田多科之擾官寺)
(建設之冗繁江南雇役之長利咸一一建白多已見諸行事後年老乞骸遂以榮禄大夫致仕)
明
宋濓(史槩字景濓號潛溪先金華人後遷浦江六歲授蒙求一日而盡受業於聞人夢吉得春秋三)
(傳之旨兼通五經從淵穎吳萊學悉得其閫奥柳貫黃溍深器重之至正己丑薦為國史編修固辭)
(入龍門山著書曰龍門子高帝徵入金陵問定亂大計濓以不嗜殺人對上悅除江南儒學提舉授)
(世子經召講左氏傳濓曰春秋褒善貶惡遵而行之賞罰適中天下可定洪武二年總修元史除翰)
(林學士知制誥兼修國史時甘露屢降上問災祥之故對曰受命不於天於其人休符不於祥於其)
(仁遷國子司業贊善大夫上問帝王宜讀何書濓謂讀真德秀大學衍義上立取覽令人書揭兩廡)
(壁上坐西應令講司馬遷論黃老事講畢復言曰人主能義理養性則邪說不能侵興學教民則禍)
(亂不能作刑罰非所先也陞侍講學士兼資善大夫集歷代事為辨奸錄纂大明日歷倣唐貞觀政)
(要輯成寶訓五卷上之其他禮樂律歷之制勲臣名卿焯德耀功之文並命編摩潤色每燕見詢舊)
(章講治道甚條析至論廷臣但言其善者問否者為誰對以善者與臣友故知之否者縱有臣不知)
(也凡命為詩文必寓忠告性謹密不洩禁中語有奏輙焚其稿除翰林學士承旨日本使奉勑求文)
(獻百金不受上問濓對曰入朝侍從受外夷金非所以崇國體上然之致仕居青蘿山閉門著述人)
(不見其面後以孫慎坐法安置茂州行至䕫卒年七十三正德八年賜諡文憲)
劉辰(獻徵錄字伯静金華人洪武初師下婺州辰首上謁署典籖後為湖廣道御史以謇諤聞擢知)
(鎮江府興廢舉墜勤於其政郡有瀕江田五十餘頃歲久淪没仍責賦於民辰請於朝除之京口閘)
(廢舟楫不通東南漕運者轉新河江陰二港以出江多為風濤阻溺辰乃於京口至吕城百二十里)
(作壩修閘順水勢之出入漕河源淺易涸每仰練湖以益水而湖有三斗門亦廢辰又修築之及成)
(漕運既通而湖下之田亦稔永樂元年陞江西參政至則以久雨江水泛溢九江諸郡等田皆澇檄)
(郡邑勸富民出粟以賑飢者蠲其役以當其息官為之劵約明年償本粟由是富者樂從饑者得食)
(南安贑州等九府荒田糧六萬石有司歲抑取於民辰以聞悉蠲其額後以同官坐事相連免歸永)
(樂六年起為刑部左侍郎以老致仕)
邵玘(楊士竒邵玘墓碑字以先蘭谿人永樂丙戌進士授監察御史陞江西按察使先是南昌新建)
(二縣苦上官和買長里役者供一日費家為之空玘立罷之宣德三年召為南京都察院左副都御)
(史時南京諸司緩弛玘奉勅簡擇奏黜其不肖及庸懦者綱紀復振玘為人外肅内寬仕二十餘年)
(所歷中外皆風憲糾劾官邪舉大體而略𤨏細廉潔之操始終一轍宣德五年卒)
盧睿(分省人物考字仲思東陽人永樂辛丑進士拜監察御史正統己巳陞右僉都御史巡撫大同)
(宣府至則嚴法令剗蠧弊節浮費廣儲蓄人頼以安辛酉改命參贊寧夏軍務增築鳴沙州興武二)
(城列置𤇺堠十餘所益廣屯種繕甲兵校士馬以固邊備而於軍民利病可施罷者尤盡心焉陞右)
(副都御史後以病乞歸)
李叙(金華先民傳字秉彝東陽人永樂中由鄉薦入太學宣德初試授監察御史嘗奉命錄囚辨出)
(交阯俘囚三千餘人出巡淮甸首擒豪右范端操等十餘人置之獄餘皆屏跡官吏有貪墨者一切)
(汰去中使取珍禽異獸至淮者叙陳其害民悉報罷及還朝權貴搆以事下獄會八百車里二番讐)
(殺屢遣廷臣招撫不服朝議以為惟叙可乃左遷行人領旨往諭至則曉以禍福逆順皆聽命息兵)
(通貢上喜復以為御史天順改元致仕歸)
趙艮(金華先民傳字時中永康人成化己丑進士授給事中因災異條陳四事忤旨廷杖幾斃歲丙)
(午左右請立宫媵所生二歲子為太子艮抗疏力諫止之及孝廟正位東宫請簡正人為師傅以職)
(輔導陞本科都給事中先是重臣王越被劾銜之譖於中官汪直誣以言事不謹謫四川廬山令弘)
(治改元擢江西按察副使卒於官)
徐沂(金華先民傳字希曾永康人弘治癸丑進士授刑科給事中時壽寧侯張鶴齡等恃恩冒法及)
(中官李廣矯命干政沂皆抗章論之改南京工科奏罷歲取蘇州樞密苧布福建改機陜西駞絨民)
(稱便焉陞廣東參政卒於官)
章拯(萬歷金華府志字以道蘭谿人弘治壬戌進士授工部主事忤逆瑾謫梧州通判瑾誅召為南)
(吏部主事陞廣東提學副使振孤寒抑僥倖標示正學士習一變尋陞右副都御史改總理河道時)
(河決魯橋有獻議欲挽河使北漸復禹故道者拯議為今計當迹前績而度時宜增卑培薄塞潰疏)
(壅分殺其怒斯為實幹若羞出漢人下策欲求夏禹全功工役一興必至疲民誤國所不敢為也得)
(旨陞工部侍郎治其事乃請浚孫家渡分殺河勢甫興工而夏潦驟溢未及底績言者論之改督視)
(顯陵工程以盛應斯代别議開昭陽湖新河功竟不就更以潘希曾代之迄用拯議河以無患拯還)
(朝陞工部尚書時夏言建請分祭四郊拯上議乞如舊制合享忤旨鐫秩歸隆慶初贈太子少保諡)
(恭惠)
潘希曾(程文德潘希曾傳字仲魯金華人弘治壬戍進士授兵科給事中有汪鈺者故太監汪直)
(義男也乞陞錦衣衛鎮撫帶俸守塋希曾疏奪之曰内官本無後而強求世禄之恩義男本異姓而)
(欲冒他鬼之蔭疏上中官切齒復因災異陳八事語皆剴切直指近倖由是逆瑾謀中傷之正德丁)
(卯差往湖貴二省計處邊儲時瑾燄方熾凡差者必重賂蘄免禍有司為備千金希曾毅然却之曰)
(我為諫官不能為朝廷除惡我之罪也奈何復賂之瑾又風以多參劾為賄地不從瑾大怒矯命下)
(詔獄考訊杖闕下除籍為民瑾誅起工科給事中時方營建二宫内官復請修蓋太素殿天鵝房船)
(塢諸役費累鉅萬希曾抗疏争之不報遷南太僕寺少卿滁和之民困於納馬希曾奏更折色民大)
(稱便晉右副都御史提督南贑汀漳等處軍務惠州寇頼貴聚衆肆虐發兵洗其巢穴浰頭餘黨曾)
(蛇仔等七巢並興遠近震恐希曾督兵進戰賊大敗俘馘千餘捷奏召為工部右侍郎值河溢淤漕)
(任事者興新河之役費且數十萬死者數千人而歲運不繼命希曾往涖事希曾以沛漕之淤塞因)
(黃河之旁衝黃河之旁衝因上流之未疏宜疏支河以殺其勢築長堤以防其衝然後挑通沛漕自)
(無復淤之患乃築堤起單至沛凡百四十餘里不期年而功成沛漕流通歲運如故每河漲隄下水)
(退沙迴民多耕作焉召改兵部侍郎卒贈兵部尚書)
唐龍(獻徵錄字虞佐號漁石蘭谿人正德戊辰進士知郯城時荒甚龍使民貸粟於官而薄其息却)
(羡餘以佐轉輸民用不困盜起燕齊間至郯龍督兵捕之斬首三百餘級賊怒合其黨大至龍發碗)
(口長柄諸砲斃其驍銳賊乃遁拜監察御史寧庶人誅江西新免於兵歲荐饑龍以選往按賑災䘏)
(貧江西乃寧嘉靖丁亥拜太僕卿擢吏部左侍郎壬辰關中饑而濟農數寇邊詔遷兵部尚書兼右)
(都御史統制三邊兼理賑濟龍入關奏平糶節用等十事民頼全活者二十餘萬濟農自將十萬衆)
(犯安會龍擊敗之兵部上功會執政有忌龍者不報丙辰改刑部尚書劉東山與其徒乘時為奸利)
(至搆問兩宫株連貴近吏坐怵不窮竟去者數十人龍獨以抵法無所懾九廟成疏大禮大獄諸臣)
(名以請得赦歸者二十餘人尋改吏部卒贈少保諡文襄)
戚雄(兩浙名賢錄字世英金華人正德辛未進士授建陽知縣調南海剸繁就簡植良剪惡治為百)
(粤最召拜南京監察御史巡江聞寧藩變起疾走儀真調兵要害為防守計上下長江歷暑雨風濤)
(無所顧恤迄逆濠就縛始解嚴又奏免南京守備太監及條處河患疏運道足邊餉等事多見施行)
(嘉靖六年疏劾李福達之兇熖及郭勛之比黨以風聞妄奏逮問落職)
錢學孔(金華府志字以時金華人嘉靖癸未進士授推官擢御史巡視京城畿内肅清奉差刷卷)
(疏五事切中時弊清軍蘇松等處奏行補伍之法差滿復奏置巡江設兵備等四事按順天上興革)
(四議俱見採納尋陞大理少卿僉都御史巡撫保定引疾歸歷官二十餘年蕭然四壁鄉人高其清)
(節)
程文德(兩浙名賢錄字舜敷永康人嘉靖己丑進士授翰林編修以言事忤旨廷杖下獄謫信宜)
(典史累遷兵部郎中上禦邊四事及車戰事宜多見採納擢南國子祭酒晉禮部左侍郎尋改吏部)
(門無私謁直隸江南河南山東四省大饑開例納銀以便賑濟文德具奏救饑如救焚溺緩則何及)
(聚銀為難米粟頗易乞隨民所有凡可以充饑者悉得輸官散給帝可其奏於是餉米粟者踵至四)
(省之民得以全活大内歲例大祈文德撰釐詞多寓規諫忤上意奪官回籍卒萬歷初贈禮部尚書)
(諡文恭分省人物考文德從楓山先生游授以誠篤自治之學又從陽明先生授良知訣歸籍聚徒)
(講學清苦若寒士卒不能葬總督胡宗憲賻之)
王崇(金華府志字仲德永康人嘉靖己丑進士授吏科給事中寇犯寧夏總兵趙英逗留敗績欲以)
(賄脫崇奉命往正其罪謝駙馬侵馬場崇時巡青州𤼵之貴戚畏其直出為廣東僉事轉山西副使)
(備兵井陘親簡閱明賞罰兵雄諸鎮轉湖廣參政諸苗陷印江崇破之遂聽約束陞貴州按察山西)
(左布政巡撫山西以保障為急繕城厲兵倡勇敢嚴斥堠寇至輒以捷聞召貳本兵丁已湖廣川貴)
(苗民犯順命崇以原官出鎮二年苗穴底定蔭一子致仕)
趙志臯(獻徵錄字汝邁蘭谿人隆慶戊辰進士授翰林院編修萬歷初陞侍讀會張居正以父喪)
(奪情諸疏劾者皆暗激上怒廷杖竄戍而疏悉不付史局志臯以職掌堅請之使不得祕居正怒甚)
(遂出為廣東按察副使辛巳例察京僚黜官歸居正卒起解州同知擢南京國子監司業歷官吏部)
(左侍郎陞禮部尚書兼東閣大學士時開採之使四出志臯疏諫甚懇其臺省部僚因事激觸至斥)
(逐貶竄者營救無不力卒贈太傅諡文懿)
程正誼(舊浙江通志字叔明永康人隆慶辛未進士司理武昌屬邑向無雉堞正誼建議築五城)
(分巡雲南時土司八百老撾等負固正誼開誠宣諭遂悅服陞廣西參政靖江王薨悍宗煽亂諭以)
(威德無敢譁者轉四川左布政三殿大工興採木為厲正誼立折算法刊為書商民不困陞順天府)
(尹時蜀帑羡餘數萬金吏以請正誼毅然拒之赴京以蜀扇不工罰及僚屬引罪自陳遂歸)
黃卷(金華府志字惺吾永康人萬歷丁丑進士授中書選河南道御史遇事敢言巡鹽長蘆請建學)
(滄州以處鹽商子弟癸已下三王並封之詔建言諸臣皆以批鱗削籍卷抗疏救之留中放歸光宗)
(登極詔起用而卷已殁子一鵾濟南州同闔門殉難人稱濟美云)
盧洪春(金華府志字思仁東陽人萬歷丁丑進士授旌德令陞禮部主事皇三子生封母鄭氏為)
(貴妃洪春抗疏争之帝不悅越數月孟冬當享太廟𫝊旨遣官代祭洪春復具疏切諫帝益怒𤼵午)
(門外杖六十褫職為民卒後贈光禄少卿)
徐學聚(金華府志字敬輿蘭谿人萬歷癸未進士任浮梁知縣盜賊充斥窑鎮無頼多窟穴其中)
(學聚設法解散之調吉水會連年水旱斗米千錢學聚多方賑濟民頼以生擢吏科給事中疏請勤)
(召對建元良蚤諭教出為湖廣僉事陞福建布政奸民吳建糾白蓮教數千人謀叛將𤼵學聚設計)
(擒之晉巡撫漳有守備劉某謀不軌廉知捕之伏辜奸商引紅毛泊彭湖求互市倚高稅監為奥援)
(勢甚張學聚抗疏陳八誣五患毋輕縱致貽閩海禍高監擅利復疏其惡而以稅額歸有司後乞歸)
(卒)
姜應甲(舊浙江通志字叔乙金華人崇禎戊辰進士授行人選刑科給事中時冡宰缺員吏部侍)
(郎張捷以吕某對蓋魏忠賢黨也舉朝無敢言者應甲獨發其奸帝遂去吕名京師旱方齋戒祈禱)
(一夕有旨决罪囚應甲封還詔書帝不允嘆曰不得其言尚可留乎即以親老乞養歸會東陽許都)
(反應甲傾家貲募死士迎敵於孝順街寇遂退晚乃披緇自號頑石結茅於北山巔年七十有六卒)
國朝
朱之錫(鄉賢留祀冊字梅麓義烏人順治丙戍進士授弘文院編修歷遷兵部尚書兼右副都御)
(史總督河道時黃河秋决漕運維艱之錫竭力經營不避寒暑凡所修築無不悉心擘畫以圖經久)
(凡夫役工程錢糧職守及諸利弊因革損益之宜一一條上幾數十疏俱覆議報可於是運艘無阻)
(而近河之民得免水患壬寅歲祲山東淮南道殣相望之錫設法倡賑全活甚衆會奉)
(勅兼任巡方剖决若神民無冤者在任十一年加太子太保卒)
(賜祭葬蔭一子瀕河之民立廟祀之)
衢州府
宋
趙抃(宋史本傳字閱道西安人進士及第為武安軍節度推官以薦為殿中侍御史彈劾不避權倖)
(聲稱凛然京師目為鐵面御史其言務欲朝廷别白君子小人謂小人雖小過當力遏而絶之君子)
(不幸詿誤當保全愛惜以成就其德言宰相陳執中不學無術宣徽使王拱辰奉使不法皆罷去知)
(益州地遠民弱吏肆為不法州郡公相餽餉抃以身帥之蜀風為變召為右司諫内侍鄧保信引董)
(吉燒煉禁中抃引文成五利鄭注為比力論之陳升之副樞密抃言升之姦邪交結宦官進不以道)
(章二十餘上升之去位抃亦罷知虔州虔素難治抃召戒諸縣令使人自為治令皆喜争盡力獄以)
(屢空召為侍御史改河北都轉運使時賈昌朝以故相守魏抃將按視府庫使來告曰前此監司未)
(有按視吾藏者抃曰舍是則他郡不服竟往昌朝不悅初詔募義勇過期不辦官吏當坐者八百餘)
(人抃奏言河朔頻歲豐應募者少請寬其罪從之坐者獲免而募亦隨足昌朝始愧服知成都以寬)
(為治蜀民大悅神宗立召知諫院及謝帝曰聞卿匹馬入蜀以一琴一鶴自隨為政簡易亦稱是乎)
(未幾擢參知政事王安石用事抃屢斥其不便韓𤦺上疏極論青苗法安石持之愈堅抃上言安石)
(強僻自用詆天下公論以為流俗違衆罔民順非文過近者臺諫侍從多以言不聽而去司馬光除)
(樞密不肯拜且事有輕重體有大小財利於事為輕而民心得失為重青苗使者於體為小而禁近)
(耳目之臣用舍為大今去重而取輕失大而得小懼非宗廟社稷之福也奏入懇乞去位拜資政殿)
(學士知杭州改青州會成都以戌卒為憂遂以大學士復知成都至蜀治益尚寬召卒長立堂下諭)
(之曰吾與汝年相若吾以一身人蜀為天子撫一方汝亦宜清謹畏戢以率衆比戍邊得餘貲持歸)
(為室家計可也人喜轉相告莫敢為惡蜀郡晏然乞歸知越州復徙杭以太子少保致仕元豐七年)
(薨贈太子少師諡清獻抃長厚清修人不見其喜愠平生不治貲業不畜聲伎日所為事夜必衣冠)
(露香以告於天不可告則不敢為也其為政善因俗施設猛寬不同要之以惠利為本韓琦嘗稱抃)
(真世人標表蓋以為不可及云子屼)
趙屼(宋史本傳字景仁由蔭登第通判江州改温州神宗擢為御史以父老請外提舉兩浙常平元)
(祐中復為御史言治平以前大臣不敢援置親黨子弟多處筦庫自王安石持内舉不避親之說以)
(子雱列侍從由是循習為當今宜杜絶其源又言臺諫之臣或稍遷其位而陰奪言責或略行其言)
(而退與善地或兩全竝立苟從講解或置而不問外示包容使忠鯁之士蒙羞難退皆朝廷所宜深)
(察也傅堯俞王巖叟梁燾孫升以事去屼言諸人才能學術為世推稱忠言嘉謨見於已試宜悉召)
(還朝所言皆切時務元符中歷鴻臚太僕少卿卒)
王渙之(宋史新編字彦舟常山人未冠擢上第歷官太學博士徽宗立以日食求言渙之用大臣)
(薦召對稱旨欲任以諫官辭曰臣由大臣薦不可居是官累擢中書舍人崇寧中進吏部侍郎以寶)
(文閣待制知廣州言者論渙之當元祐末與陳瓘游解職入黨籍卒渙之恬於仕進每云乘車常以)
(顛墜處之乘舟常以覆溺處之仕宦常以不遇處之則無事矣)
毛注(宋史本傳字聖可西安人舉進士大觀中權殿中侍御史蔡京免相留京師注疏其擅持威福)
(引凶朋林攄置政府用所親宋喬年尹京其門人播傳咸謂恩眷不衰行且復用京遂致仕四年彗)
(再見注又言京罪積惡大天人交譴宜早令去國以消弭灾咎京始出居錢塘注尋遷左諫議大夫)
徐嚞(弘治衢州府志字吉卿西安人宣和進士以趙鼎薦除教授王邸累遷侍御史擢貳戸部兼權)
(吏部尚書言者論其有黨上曰嚞朕親擢安得是紹興三十二年金使請和命嚞館伴既覲金使不)
(肯以書授中使嚞徑前奪書以進上嘉之孝宗登極以舊職守泉徙帥越俄進職守平江高宗語孝)
(宗曰是嘗手奪國書者詔過闕覲兩宫至蘇踰年致仕)
劉章(宋史本傳字文孺龍游人紹興十五年廷對第一遷祕書郎兼王府教授事以經誼文字啟迪)
(掖導秦檜當國嗛不附已諷言者媒蘖其罪出倅筠州檜死擢祕書少監議郊廟禮文當置局討論)
(詔行其說孝宗受禪念舊學拜禮部侍郎奏禁遏淫祀進權禮部尚書對選德殿問章今年幾而容)
(貌未衰頗嘗學道否章對曰臣書生無他長惟菲儉自度晏嬰一狐裘三十年人以為難臣以為易)
(上嘉嘆久之以資政殿學士致仕卒諡文靖)
鄭仲熊(兩浙名賢錄字行可西安人登進士第歷官簽書樞密院拜參知政事時秦檜當國誣搆)
(趙令衿謗訕欲加重典高宗猶豫未决檜於上前授仲熊助已言鄭仲熊與令衿同里備知其惡陛)
(下試叩之上顧仲熊仲熊正笏却立徐對曰臣雖與令衿同鄉素不識其人檜失色令衿遂得免死)
(檜下殿忿色相誚亟諷言者劾仲熊與令衿密友故飾為不知以欺陛下章上仲熊待罪都亭帝聞)
(之遣中使宣押是時執政去國者久不舉此恩例特行之檜恚益甚復使臺諫交攻之仲熊遂力祈)
(避位以原官奉祠言者不置竟落職寓居蕭寺二十年孝宗即位復端明殿學士致仕)
梁弁梁揔(弘治衢州府志弁西安人登進士第秦檜當軸以弁乃辟雍同舍召拜御史欲)
(使承風旨弁謂臺諫天子耳目安得為人作鷹犬終不附檜稱疾丐祠子揔字責全以明法擢廷評)
(時有欲入人罪者揔堅執不見聽乃求去為淮西檢法林光朝薦之召丞大理稍遷少卿孝宗稱其)
(忠正廉恪出為浙江憲平丹陽盜救嚴陵荒歷晉戸部侍郎使於金既還除刑部侍郎尋致仕)
劉穎(宋史本傳字公實西安人紹興二十七年進士累官刑部侍郎以寶謨閣直學士致仕在孝宗)
(朝人臣争承意自獻穎奏今日之失在輕聽人言昔之施為今復棄置大損盛德孝宗嘉納之光宗)
(時論人主難克而易流者有四曰逸豫無節賜予無度儒臣易疎近倖易昵寧宗時學禁初起黨論)
(日興穎奏願陛下御之以道容之以德不然元祐崇觀之事可鑒也其言皆切中於時)
江溥(兩浙名賢錄字叔源江山人紹興十五年進士歷遷右司郎中拜殿中侍御史資性忠亮疾惡)
(如讐多為當事所忌而上獨知之溥感知遇益明目張膽無所諱忌魏邸親吏馬校嘗繕私居矯令)
(役民屋摧壓死者十三人傷者倍之閱月而上不聞溥奉白簡彈之請以次第議罪上覽疏曰父子)
(之間人所難言不謂卿能如此亟從無少忤於是權貴斂迹一時稱為真御史)
余端禮(宋史本傳字處恭龍游人第進士知湖州烏程縣民間賦丁絹錢率三氓出一縑不輸絹)
(而折其估每縑千錢後增至五千民不勝病端禮以請於府事得上聞又自詣中書陳便宜歲捐緡)
(錢六萬時孝宗志在恢復端禮言謀敵决勝之道有聲有實敵弱者先聲後實以讋其氣敵強者先)
(實後聲以俟其機今日之事願陰設其備而密為之謀觀變察時機之未至不可以先機之已至不)
(可以後上喜曰卿可謂通事體矣以為監察御史累遷吏部侍郎光宗立拜吏部尚書擢同知樞密)
(院事興州帥吳挺死端禮謂趙汝愚曰吳氏世握蜀兵今若復令承襲將為後患汝愚是其言合辭)
(以奏不聽後挺子曦以蜀叛如端禮言汝愚去右丞相位端禮代之始端禮與汝愚同心共政汝愚)
(嘗曰士論未一非余處恭不能任及韓侂胄寖竊威柄端禮不能遏但長吁而已在相位期年頗擁)
(護善𩔖然為侂胄所制壹鬱不愜志稱疾求退卒諡忠肅)
劉甲(宋史本傳字師文其先東光人父著葬龍游因家焉淳熙二年進士累官至樞密院檢討使金)
(還擢權工部侍郎除知江陵府移知興元府利東安撫使時程松為四川宣撫使吳曦副之蜀口出)
(師敗衂曦已遣人獻四川於金金鑄印立曦為蜀王甲未至鎮金人破大散關甲告急於朝乞下兩)
(宣撫司恊力松謀遁甲固留不可曦以書致甲甲援大義拒之因卧疾曦又遣其弟邀甲相見甲叱)
(去之乃欲自拔歸朝先募二兵持帛書遺參知政事李璧告變曦僭王位甲遂去官璧袖帛書進上)
(覽之稱忠臣者再召甲赴行在甲舟行至重慶聞安丙等誅曦復還漢中上奏待罪詔趣還任甲奏)
(叛臣子孫族屬及附偽罪狀公論快之會楊巨源死軍情叵測除甲宣撫使未幾金自鶻嶺關進屯)
(八里山甲分兵進守諸關截潼川戍兵駐饒風以待之金人知有備引去拜寶謨閣學士賜衣帶鞍)
(馬西邊諸事多於甲取决會罷宣撫司合利東西為一帥治興元甲進知興元府利路安撫使權四)
(川制置司事先是大臣撫蜀諸將有互送禮甲下令首罷之凡安丙所立茶鹽柴邸悉廢丙增多田)
(稅甲命屬吏討論由一府言之歲減凡百六十萬緡米麥萬七千石邊民感泣嘉定七年卒於官理)
(宗詔諡清惠)
徐霖(宋史本傳字景說西安人淳祐四年試禮部第一授沅州教授時宰相史嵩之挾邊功要君植)
(黨耑國霖上疏歷言其奸深之狀以為其先也奪陛下之心其次奪士大夫之心而其甚也奪豪傑)
(之心疏奏見者吐舌未幾嵩之匿喪求起復君子並起攻之上大感悟思霖之忠擢祕書省正字會)
(日食應詔上封事遷校書郎七年夏大旱霖應詔言諫議大夫不易則不雨京兆尹不易則不雨不)
(報改宣教郎霖屢辭曰向為身死而不敢欺其君父今以官高而自眩於平生失其本心何以暴其)
(忠志十二年授祕書省著作郎累辭不許兼崇政殿說書乃言葉大有陰柔姦黠為羣憸冠不宜久)
(長臺諫乞斥去兼權左司霖知無不言於是讒嫉思以中傷而上亦不悅乞外知撫州以言去開慶)
(元年差主管崇禧觀景定二年知汀州卒度宗賜祭田百畝以旌直臣)
徐夢鱗(衢州府志字樂水常山人紹定己丑進士初任江陵簿累官至御史蕭山尉丁大全夤緣)
(入臺夢鱗抗疏沮之不得遂謝病致仕)
胡大昌(萬歷龍游縣志字師言端平二年進士授衡州教授歷戸部侍郎理宗嘗曰若大昌行事)
(朝廷何患不治度宗立内侍盧董用事抗章累劾不報出為太平守京北轉運使)
明
鄭辰(獻徵錄字文樞西安人永樂進士授監察御史江西福安民有告謀逆事辰往廉得其誣狀抵)
(以罪谷庶人有異謀遣辰陰察之比還語其不軌之狀甚悉上語尚書方賓曰是真國家耳目臣矣)
(尋擢山西按察使潞州盜起朝廷欲遣兵往討辰謂此貧民懼徭役竄入山谷間者不宜加兵乃躬)
(往撫諭遂皆安業召陞工部左侍郎奉勅濬漕河有言宜自大名開渠通衛河以便行舟辰以勞民)
(奏罷之正統中陞兵部左侍郎以疾致仕)
鄭林(兩浙名賢錄字伯森常山人正綂進士景泰初授兵科給事中遇事敢言權貴無不斂跡嘗杭)
(疏論團營將不知兵操練無法當事者請委林操練軍士林以軒轅破蚩尤之陣教閱軍伍復具疏)
(繪圖以進曰黃帝按井田作陣法大軍歸中專主旗鼓八節旋繞悉聽指揮若正北受敵則東北西)
(北為竒兵張左右翼以援之正南受敵則東南西南為竒兵張左右翼以援之其正東正西及四隅)
(受敵亦如之所謂常山之蛇擊首則尾應擊尾則首應擊中則首尾俱應者也時于謙為大司馬深)
(嘆賞以為得古兵法之祕奏請頒其法於天下凡練兵官悉以是教閱隊伍始整其法至今不廢)
徐鑾(衢州府志字用和開化人景泰甲戍進士任監察御史刷卷江西廉公嚴明權貴不敢干以私)
(時稱為風憲第一)
樊瑩(獻徵錄字廷璧常山人天順甲申進士擢監察御史山東盜起奉壐書追捕不旬日得其渠首)
(以歸清理淮揚軍所條畫事宜至今為例出知松江府松賦重役繁弊蠧百出其大者運夫耗折稱)
(貸積累而倉場書手侵盜害人衆皆知之未有以處瑩至晝夜講畫盡得其要領曰運之耗以衆皆)
(齊民靡所綂一利歸狡猾害及善良而夏稅軍需糧運綗用與凡供應等費皆出自秋糧餘米既收)
(復糶展轉迂回此弊所由生也乃請革民夫俾糧長自運而寬其綱用以優之除常運本色外其當)
(變易者盡徵白銀見數支遣於是積年之弊十去八九巡撫下其法於他州俾悉遵之以母憂去弘)
(治初起知平陽府擢河南按察使時河溢境内漂流數萬家瑩躬請賑䘏所全活甚衆陞應天府尹)
(守備蔣琮怙寵作奸與言官奏訐連歲蔓引甚衆而事終不决瑩承命推鞫初若不與異者琮覘知)
(之不為意最後及山陵龍脉事琮遂得罪去瑩在府屢治大獄舉法不苛陞南京工部侍郎尋改左)
(副都御史巡撫湖廣錦田賊與兩廣猺獞為寇聚衆幾三萬瑩謂賊不可盡殺不開其生路將致死)
(於我乃下令除首惡餘悉貰不問賊聞之稍稍散去遂得倡亂十八人置之法而牒其餘歸本貫一)
(方以寧改南京刑部左侍郎兼左僉都御史巡視雲貴時瑩年幾七十單車屏從躬訪利病奏劾鎮)
(守及巡撫官罪狀黜不職文武吏七百餘員威惠大行召為南京刑部尚書致仕卒贈太子少保諡)
(清簡)
王璣(獻徵錄字在叔西安人嘉靖己丑進士拜兵科給事中上疏論時政乞分内閣重權以防壅蔽)
(外補山東按察僉事遷江西參議屬歲歉饒之樂平業瓷浮梁者輙盜兵讐殺璣廉得其情先為曉)
(諭乃拘逮首禍者置於法餘並解散轉山東按察副使兵備天津沿河奸人悉駕小艇名假貿鹽實)
(窺便攘刦被害者莫能指實璣為籍其船戸官為編𩔖令船尾各畫一禽以相識别許徑指其船禽)
(以訴盜無弗得河道肅清陞福建參政進右僉都御史充淮徐兖等處招撫營田使所屬五府三州)
(久罹灾歉千里蕭條璣節浮費勤勸課流民復業者四萬二千九百有竒所墾田地八千頃凡歷再)
(期漸就緒而以言官論列裁革添設重臣回籍聽用遂歸儒林錄别號在菴少時聞陳白沙之學心)
(亟仰之渡江受業陽明之門陽明稱其篤實補山東按察僉事輒進諸生論學齊魯士彬彬向風家)
(居以禮為訓每身先之接後學温然若家人年七十餘卒嘗言平生無過人處唯出處分明未嘗屈)
(身降志云)
毛愷(獻徵錄字達和江山人嘉靖乙未進士授監察御史以言事與執政忤左遷寧國府推官陞南)
(工部主事抽稅蕪湖關蕪湖當荆湖下流商稅不貲愷獨勵清操出納委之縣佐稅銀貯之縣庫一)
(毫不染其歲額之盈者則蠲以與商商咸頌之歷員外郎中陞瑞州府知府瑞俗多嚚訟且多積逋)
(愷率以禮義而申之禁令怙終不馴者始繩之以法追積逋必寬其期限度貧甚者則以俸餘代為)
(之償民感激若更生歷陞左僉都御史巡撫保定擢左副都穆宗嗣位改刑部尚書嚴飭邦禁慎讞)
(刑獄中貴不法則抗疏極論請發部問擬以彰公道其以過誤繫獄者亦為之疏請明示犯由以昭)
(勸懲疾作乞休歸卒贈太子少保諡端簡愷性喜講學躬行實踐一以養心寡欲為主先儒語錄罔)
(不參訂其異同究極其歸趣歷官二十四任終始一節所著有讀書錄抄釋二卷文集四卷奏議八)
(卷享年六十有五)
趙鏜(丁元復趙鏜傳字仲聲江山人嘉靖丁未進士授河南道御史督長蘆鹺政時軍興需鹽課急)
(鏜悉心經理尋究弊源條上封事皆中肯綮改應天巡按慎舉刺勵風裁威名大振提督南畿學政)
(號稱得士擢順天府丞時方缺尹諸務蝟集鏜以臺臣夙望飭典法繩之大府帖然無敢闌出入者)
(改大理少卿擢右僉都御史穆宗改元以疾乞歸)
徐世蔭(衢州府志字爾繩開化人天啟乙丑進士授南兵部主事時三王並封供具百億世蔭措)
(置井井大司農鄭三俊欲清屯田之冒濫者諸軍譁而圍其署世蔭單騎諭散之歷遷按察司副使)
(備兵常鎮宜興民變白晝攻剽官不能禁或請𠞰之世蔭曰此亂民非寇也為開陳禍福間取不職)
(者創懲之事遂寧息陞福建按察使未幾巡撫安廬書浙江通志安廬流寇披猖世蔭晝夜登陴調)
(兵借餉日無寧晷民恃以無恐解任家居以孝友敦樸式訓鄉里)
余日新(衢州府志字君又龍游人崇禎甲戍進士知漳浦縣有善政擢監察御史巡按山東時山)
(東方被兵謀國者日督綱課不已日新奏請蠲逋緩徵疏凡三上又陳三府俵馬之害止關寧米豆)
(之供停登萊海運之議議者韙之尋加太僕卿予告歸)
浙江通志卷一百六十一
