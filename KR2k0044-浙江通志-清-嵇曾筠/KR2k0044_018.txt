浙江通志卷十九
山川(十一)
嚴州府(建德縣附郭)
烏龍山嚴陵志在府治北三里郡之鎮山也高六
百丈周回一百六十里宋宣和初臣僚建言龍為
君象山水地名有龍字當避乃改為仁安山明洪
武初號廣濟廟神為烏龍山神仍復今名(趙抃烏龍山詩)
(泉石淙淙瀉百尋羣峰環翠起春林危巔召雨雲先作不失蒼生望歲心)
東山嚴陵志在府治北一里烏龍山支脉下走平
陸繚入郡城各有其名此其一也
秀山新定續志以秀亭得名西連東山
西山新定續志在城内西北
道場山建德縣志西連西山唐高僧陳尊宿嘗結
菴其上因名
建安山嚴陵志在府治北一里秀山之東府城隍
廟在焉
建昌山萬歷嚴州府志在府治西二里又名建蒼
山有順濟龍王廟下瞰江水左有西湖諸水皆出
於橋下
三雄山太平寰宇記在縣治郡國志云山有石門
故關多牛馬跡在石上故也
界山太平寰宇記在縣治郡國志云界山欲雨輒
聞鐘鼔之聲
錦沙岡新定續志在城内北方正脉融結萃為郡
治
東湖建德縣志在興仁門内建德縣治左湖廣袤
數十餘畝水自太平橋下遶江家塘直至西湖
聖水池明一綂志在烏龍山巔池有二一清一濁
俗謂之聖水歲旱禱雨多應
瀟灑園池舊浙江通志在府治後
建德縣(城外山川)
橘山明一綂志在府城南十里相傳上有羅浮橘
一株熟時風飄墜地得者詫為仙人橘
棋枰山嚴陵志在縣南十五里山巔有石若棋枰
明山巖山舊浙江通志俱縣東南二十里
萬歲山新定續志在縣東南二十里與明山巖山
相連巒秀環繞為山水佳處
馬目山名勝志在縣西南二十五里一峰狀如馬
首中有小峰如目又名南高峰(陸游聽事望馬日山詩官身早暮不)
(容閒塵土堆胸愧滿顔也有向人誇說處坐衙常對水南山)
九峰山嚴陵志在縣西五里上有九峰寺(趙抃九峰山詩)
(龍丘石室人難繼安正書堂世莫登但見煙蘿最高處九峰排列一層層)
羊亭山萬歷嚴州府志在縣西八十里晉太傅羊
祜祠在焉
方門山嚴陵志在縣東七里烏龍山之支也對峰
列嶂臨於江滸其狀若門故名
屯軍山嚴陵志在縣西北一里相傳黃巢屯軍於
此
青山嚴陵志在縣西十里四時蒼翠色蔭黛潭
平壁山嚴陵志在縣西十里馬目山之支也千仞
壁立因名
銅官山萬歷嚴州府志在縣西八十里元豐九域
志新安記云秦時於此置官採銅因名
高峰山嚴陵志在縣東五里即北高峰烏龍山之
支也雙峰聳秀林木清幽為一郡偉觀建德縣志
上有浮屠七級與南山天寧寺塔相望
南山嚴陵志在縣南五里與城對峙馬目山之支
也
蕙巖山萬歷嚴州府志在縣西十五里
赤山建德縣志在縣西北一里山無樹木土石殷
然
龍門山嚴陵志在縣東二十七里山巔累浮圖下
瞰江渚有石壁飛瀑上連胥水下接嚴陵
幽徑山名勝志在縣西四十里朱買臣常寓此滌
硯於池後人因名為朱池
雲岫山嚴陵志在縣東北四十里
湫山嚴陵志在縣東北四十五里高六百丈周回
一百餘里與烏龍清冷二山相埒中有石湫俗呼
為聖水遇旱禱之輒應
尖山新定續志在宣政鄉峰亦峭拔
吳氏山嘉靖浙江通志在縣西北四十里山下有
吳村
義湖山建德縣志在縣西四十里山有池大旱不
竭
焦山嚴陵志在縣西五十里臨新安江滸
安仁山建德縣志在縣東北六十里
蓮花山嚴陵志在縣西五十里與楊溪峰相連狀
如蓮花故名
芝山嚴陵志在縣東六十里桐廬縣清冷山之支
也與安仁相對下有芝水環之故名
靈巖山嚴陵志在縣西八十里與淳安紫蓋峰相
連巖泉不竭遇旱禱之即雨
五寳山新定續志在建德鄉西八十里五山共一
源曰金山曰銀山曰銅山曰綠山曰鐡山
楊溪峰萬歷嚴州府志在縣西四十五里如卓筆
烏龍嶺建德縣志在烏龍山側樵採從此過嶺
罾潭嶺萬歷嚴州府志在縣西二十三里下有罾
潭又名鐘潭
午方嶺明一統志在府城東北六十里以在烏龍
山之南故名絶頂有金鷄窠石穴
新安江萬歷嚴州府志在府城南一名歙江經淳
安一帶又名青溪至城東二里合婺港又東入浙
江
東陽江舊浙江通志在府城東南二里來自金華
與歙港合如丁字然
胥口江(一名建德江)建德縣志在縣東二十五里以伍
子胥經此因名(孟浩然宿建德江詩移舟泊煙渚日暮客愁新野曠天低樹江清月)
(近人)
西湖建德縣志在城西南和義門外廣袤五百四
十二丈中有寳華洲
桐溪建德縣志在縣南十里自南高峰發源七里
至溪口(吳萬睿曉過桐溪詩桐溪一夜雨侵曉趁歸舟遠樹圍沙觜寒煙簇市頭未忘泉石)
(癖不解稲梁謀此地堪終老行吟得小留)
大洋溪嚴陵志在縣南二十五里自馬目山發源
十五里至溪口
胥口溪嚴陵志在縣東二十五里自胥嶺發源三
十里至胥口逆流十里達於胥口江
下涯溪嚴陵志在縣西三十里自太周招賢橋東
北塢發源六十里至溪口
楊溪嚴陵志在縣西四十里自蛇嶺發源五十里
至溪口
大郎灘新定續志在縣東十里江南寧順廟顯應
妃長男倪惇募鄉兵決流感神兵不期而集風雨
震作廣決水道因號大郎灘
烏石灘嚴陵志在縣東十五里以上二灘並在東
陽新安二江會流之下沿入桐廬縣界
玉泉嚴陵志在府東北七里烏龍山麓昔人甃石
為瀑流如噴玉傍有石佛歲久漸長殆所謂息石
也
淳安縣
南山(一名青山)新定續志在溪南為縣治對山巖石層
繚林木陰翳有亭曰物外一邑竒觀也
仙壇山隋書地理志遂安郡雉山縣有仙壇山
都督山名勝志在縣南六十里相傳後漢方儼為
都督常駐兵處太平寰宇記都督山高峻臨江
邁山嚴陵志在縣西北六里新安記云其山重疊
秀邁諸山故名
三鶴山嚴陵志在縣南三十五里相傳昔有潘氏
兄弟三人於此乘鶴上昇故名
羨山嚴陵志在縣東三十五里山形甚峭拔其麓
有數洞相連接外一洞有石龍水自龍口下注石
盆中常滿不溢盆前有石果數品甚異遇旱請水
於池輒雨
金鈎山淳安縣志在縣東八里一名象鼻山
燕山嘉靖浙江通志在縣東三十二里
東山明一統志在縣東五十里絶頂有僧菴中祠
石佛
龜鶴山嚴陵志在縣東五十里兩峰相值以形名
安樂山明一統志在縣東六十五里山頂有泉及
石棋盤遇旱禱雨多應
重坑山明一統志在縣東八十里山有二坑故名
雉山嚴陵志在縣西南一里周回七里四十步新
安記云郡西南渡水一里餘有山如雉蹲因名隋
時常取以名縣
靈巖山嚴陵志在縣東北六里周回十三里舊名
龍山吳永安五年黃龍見於此因名唐元和元年觀
察使牒改靈巖山宋時方逢辰舍其下更號蛟峰
蔗山名勝志在縣東北三十八里山分八面水注十
派淳安縣志昔有人植蔗故名
岐山萬歷嚴州府志在縣東北九十里石門逕内
吳山淳安縣志在縣東北一百里上有仙姑洞子
胥祠三寳石五蓮峰與杭之吳山相類因名
聖姥山淳安縣志在縣東南二十五里山巔有平
地餘一頃洞泉冬夏不竭祈禱輒應
密山嘉靖浙江通志在縣東南五十里(程嘉燧發淳安記密)
(山諸巖自淳安縣而下溪闊可四五里兩巖若頽岸高一二丈或時有小山臨岸遠者去數里蓋東)
(平水舒曠如也凡若干里而見兩山如闕溪廻入其間舟行陿中其右一山崖石嶙峋苔繡丹碧如)
(霞峰首甚崒嵂其後數峰泝流擁之從絶頂墮一峰俛溪涘有廟踞其上下為澄潭曰羅山潭馬石)
(廟在焉廟前有石如馬藤蘿罥其上不知為何神也又若干里而為合溪浦有山壁立綿亘如城石)
(半作鐡色其將盡一峰皴文其五采時方晝餔坐舲間觀潭水如展鏡浸濯峰趾倒影沈碧菖蒲藤)
(樹披拂涯涘悠然歷之疑非人間也溪稍折而右其左一峰高數仞皴理與前埒而多草樹半叢石)
(罅間形正圓如月半出水上最竒其下復有密山巖巖嶄然嵌空其高可數百仞山形亞缺如朽株)
(其理皆衡旋舟徐移其下山勢側出凹凸亦異状中稍斷為陿按山形如堂者曰密豈窪缺處形肖)
(堂室與其石大都瓦裂冰拆參錯骨立或瑣碎攅紫如鳥獸器物之形者不可勝計時微雨自遠至)
(過乳香潭潭壁亦竒麗晦冥不可辨矣)
並桃山新定續志跨常樂永平兩鄉登絶頂杭歙
衢婺之山依約在目山下望之如二桃因名
南來山明一綂志在縣西北一百三十里山勢自
北而南故名
東泉山萬歷嚴州府志在縣東北一百三十里舊
名覆船其一支南出為紫瑞峰當龍池之上望之
如青芙蓉出泉三派並東注唐改今名
小金山嚴陵志在縣西十里屹立大溪中上有佛
宇有似鎮江之金山而小故名(鄭玉小金山記新安江東流三百里)
(為淳安縣未至縣十里江心兹山在焉古樹蕭然出煙蒼水黃間石色崚嶒苔蘚如繡上有佛寺歲)
(久頽圯傍一石出灘瀨中如龜形溯流而上號龜石灘去錦沙村纔一二里燕石崖相對峙若樓閣)
(飛簾出臨水上蓋一縣山川之勝聚會於此胡朝穎小金山詩天光嵐影碧相涵百頃玻瓈一望間)
(綠水繞門迷客渡白雲終日伴僧間疎鐘破曉潜虬動老木成隂倦鳥還喚取頭陀磨石壁為渠題)
(作小金山)
響山名勝志在縣西十八里石壁如削下有深潭
澒洞舟人呼之其響相應
尹山嘉靖浙江通志在縣西南七十里兩峰南峙
跨石如橋倚石如人中有石室石棋皆天然之勝
也
擔鹽山嚴陵志在縣西北一百一十里相傳錢鏐
微時常販鹽經此因苦渴以拄杖觸巖泉忽涌出
後人因名其山
雲濛山名勝志在縣南三十里高五百丈周回七
十里天欲雨則雲霧滃騰山頂
芝山名勝志在縣南六十里商文毅公家於此
百桂山淳安縣志在縣西七十里香桂叢生
蜀阜山名勝志在縣西六十五里以其山似蜀三
峽故名
鳳山嘉靖浙江通志山有二一在縣西北一在縣
東北
金紫峰嚴陵志在縣東北八十里高二十餘丈中
峰有圓石起數十丈光瑩無草木其旁兩峰若俯
每旭日照灼則有金紫閃爍之色上有九隴瀑布
魚口峰淳安縣志在縣西十五里當儒學櫺星門
之前
虎峰舊浙江通志在縣東北二十五里渡市相傳
方仙翁儲與弟忠烈侯儼常隱此
梅花峰明一統志在縣南三十里望之如梅花五
出
紫蓋峰新定續志在安福鄉山腰微瘦上乃旁拓
形如擁蓋因以為名
銅嶺嚴陵志在縣東七十里中有石洞出泉又有
田號曰仙人田
遼嶺嚴陵志在縣南七十五里乃壽淳二邑限隔
之地懸崖絶壁無路可通舊惟水中往來成化間
知府朱暟通判劉永寬命工修砌遂成坦途其有
不可椎鑿者悉為橋以濟之行旅多賴焉
登雲嶺(一名黃泥嶺)淳安縣志在縣西北六十里永平
鄉之蜀阜
西嶺舊浙江通志在縣治南八十里亦與壽昌接
境在玳瑁之西故名
方壺嶺淳安縣志在縣西七十里御史王賓出入
於此更名驄馬嶺
燕石巖明一統志在縣西一十五里穹然如石屋
可坐數人俗呼積甲山
保安巖明一綂志在縣東北六十里一名玉笋峰
側視如圭正視如筆
小溪巖淳安縣志在縣東六十里怪石巉巖水陸
俱險明嘉靖間知縣洪英明立錦溪關於此以禦
礦寇
仙居洞名勝志在縣東三十五里羨山連接十數
洞皆一竅相通最外一洞狀如龍蟠中有石座座
有石盆龍口水下溢盆中
靈巖洞嚴陵志在縣東五十里青溪鄉千仞里里
東諸山一峰特高號千仞峰下有兩水源東曰聰
明西曰龍門其源下又分二洞一曰龍泓一曰均
濟各溉田數頃宋時邑人邵晃讀書於此其子炳
兄弟復建室洞側隱居焉元祐中通判殿中丞楊
備行縣訪之名其洞曰靈巖
仙女洞明一綂志在縣東北六十里洞口有祠每
歲旱禱之則環山皆雨不及他境
威平洞嚴陵志在縣西七十里一名清溪洞一名
幇源洞宋宣和中方臘反韓世忠擊敗之窮追至
此洞賊深據巖屋為三窟諸將莫知所入世忠乃
潜行溪谷間問野婦得徑即挺身仗戈擣其穴擒
臘以出賊平改今名
鶴迹石嚴陵志在縣東北一十五里石高五丈許
上有鶴迹長徑尺餘傍有馬虎迹相傳方儲兄弟
三人各乘一物游此其跡天然非鑴刻所及
魁星石明一綂志在縣東北五十里俗傳星隕所
化
青溪舊浙江通志一名新安江西出於歙環繞於
縣之前東注於嚴東南入於海(李白青溪詩青溪清我心水色異諸)
(水借問新安江見底何如此人行明鏡中鳥度屏風裏向晚猩猩啼空悲遠遊子章八元新安江行)
(詩江源南出永野渡暫維梢古戍懸魚網空林露烏巢雪晴山脊見沙淺浪文交自笑無媒者逢人)
(作解嘲)
進賢溪名勝志在縣東北二十五里漢尚書令方
儲晉尚書方操唐隱士方干宋校理方恪最為顯
著故鄉里市渡皆曰進賢溪因以名
軒駐溪明一統志在縣東五十里相傳漢方儲乘
鶴至此登舟故名
三潭嚴陵志在縣西一百里崇岡僻嶠極深處源
出昱嶺瀦為三潭高下相比上者可一畝中者尤
大其下則差小常有輪麻縷縋石下測之者盡一
輪莫竟其底旁有石山斜瞰潭上
九里灣潭舊浙江通志在虎石潭下
響山潭淳安縣志在響山之下往來過者必停舟
歌呼為響聲相答
長潭舊浙江通志在黃江潭下萬花谷口
雉山潭萬歷嚴州府志在縣南一里
懸藤灘舊浙江通志岸有二石臨灘上
桐廬縣
安樂山嚴陵志在縣北一里縣以此山為主而差
低於鳳凰山宋時邑人羅彦昇建塔以鎮之高七
級元末張士誠遣劉真據桐廬拆磚石他用塔遂
毁
國朝康熙十一年重建
桐君山嚴陵志在縣治東二里突然一峰下瞰兩
江相傳山側舊有桐樹枝柯蔭蔽數畝嘗有異人
採藥於此結廬樹下或問其姓則指桐以示之因
號為桐君山因以名(徐舫桐君山詩古昔有仙君結廬憩桐木問姓即指桐採)
(藥秘仙錄黃唐盛禮樂曷云遯空谷接迹巢許儔曠志狎糜鹿檞葉為製衣松苓聊自服山中諒不)
(死時有飛來鵠子欲訪仙蹤雲深不可躅)
鳳皇山名勝志在縣東二里下瞰桐江
戴山嚴陵志在縣東二里劉宋時戴顒隱此故名
梓芳山嚴陵志在縣東六里本名紙芳後人訛傳
梓芳數峰連接或伏或起皆西上以迎桐君
舞象山萬歷嚴州府志在縣西二里因形得名
常山名勝志在縣西五里晉許邁曾隱此
牛山嚴陵志在縣西五里路當驛道上通閩廣下
接杭越内逼山外瞰江﨑嶇屈曲凡十有五里宋
淳熙己亥邑令趙伯膚向雲丞等憫行人多致顛
墜於是沿江一帶設扶攔七百行者便之元末劉
真取石柱築城扶攔遂廢
金雞山桐廬縣志在縣西十里前臨大江
富春山舊浙江通志在縣西四十里前臨大江上
有東西二臺一名嚴陵山清麗竒絶號錦峰繡嶺
乃子陵釣處
(謹按後漢書嚴光傳耕於富春山沈約宋書吳時分富春之地置桐廬縣則嚴陵山即所耕富春山)
(無疑)
新婦山嘉靖浙江通志在縣西北八里前臨江水
尖山桐廬縣志在縣西北十五里一峰秀銳夐出
江上
靈山桐廬縣志在縣西北四十五里孤峰峻拔陟
其頂可見杭城相傳白鶴真人煉丹於此絶頂有
龍池上有巖人鑿石為真人像
香爐山舊浙江通志在縣西北二十五里
龍角山桐廬縣志在縣西北三十里其山高聳如
龍角故名
法華山嚴陵志在縣西北二十五里相傳昔時高
僧曇翼戒行孤高挂錫松下日誦法華經感羣鳥
聚聽因名
羅峰山舊浙江通志在縣西北三十里
風穴山桐廬縣志在縣西北四十里山下有穴常
出風
藍田山楊維楨三一精舍記山去桐江北三十里
北負鍾阜與周顒隱居伊邇其香爐峭壁紫煙瀑
布如白龍蜿蜒掉尾雲際
龍蟠山名勝志在縣西北四十五里山頂有石曰
虎嬉登之可見錢塘城郭
龍洞山新定續志在常樂鄉行羊腸半舍許有石
洞曰龍門中乃夷曠廣法寺居之山巔有龍門池流
水溉田足以供僧
環翠山嚴陵志在縣西北二十五里相傳晉時郭
文常隱於此山上有仙碁石
清冷山名勝志在縣西北三十里高五千餘仞周
七十里有洞一穴四面出泉溉田五千餘頃宋時
常遣使醮祭
鐘山舊浙江通志在縣西北四十里其形似鐘鄉
以是名晉周顒隱金陵之鍾山後出為海鹽令會
稽孔稚圭作北山移文因為所誚乃卜居於此
石柱山桐廬縣志在縣西北四十五里絶頂有巨
石高十餘丈闊一丈遠望如柱故名
鷄籠山桐廬縣志在縣西北五十里側有佛印洞
下有城門洞
龍潭山嚴陵志在縣南十里上有龍潭禱雨多應
大竒山桐廬縣志在縣南十里頂有泉舊名寨基
山
歌舞山金牛山舊浙江通志俱縣南一十五里
侍郎山舊浙江通志在縣東南二十五里上有胡
寅侍郎廟故名
香泉山嘉靖浙江通志在縣東南二十五里側有
仙姑巖
烏石山嚴陵志在縣東南四十五里漢末孫鍾種
瓜於此有三異人為葬其祖墓葬畢化為三白鶴
飛去故又名白鶴峰
獨高峰桐廬縣志在縣西北二十里突出江表獨
高於衆山因名山上有井昔中峰禪師住錫於此
小嶺桐廬縣志在縣北一里鍾山桐廬鄉之要道
也上有碧雲菴
娘嶺舊浙江通志在縣西北二十里上通金衢下
通省直
白峰嶺嚴陵志在縣東北三十里嶺西有舗達新
城縣
周顒嶺嚴陵志在縣西北四十五里相傳周顒隱
焉
桃嶺嚴陵志在縣東南七十里東至狐野嶺浦江
界
白霧巖新定續志在桐廬鄉山最高將雨先霧
老鷹巖桐廬縣志在縣西四十里巖有路瀕江傾
隘峻嶮纜舟之人多有顛躓成化間同知張昇命
工琢巖砌石而其險猶存
閬仙洞嚴陵志在高山相傳昔有仙人居其中有
石關入關十步許曲折而東忽曠然空明藤蘿交
加葱蒨可愛其北乃洞也迴環二十餘丈巖間石
乳溜滴不竭
瑶林洞嚴陵志在縣西北四十五里洞口闊二丈
許梯級而下百丈餘壁有五采泉有八音犬吠人
語可驚可怪蓋神仙遊集之所也(徐舫瑶林洞詩洞傳緱嶺似彷)
(彿玉笙清石或藏漁鼓雲猶隔犬聲乍居人頗怪異聽耳初驚子晉壺天有無疑彩鳳鳴)
垂雲洞名勝志在縣西北五十里可容百人上有
穴見天光傍有石稜萬片狀如晴雲亂墜上多石
佛舊名石佛洞唐貞元間改今名
桐源洞桐廬縣志在縣西北三十五里嘉靖時樵
者數聞音樂在藤蘿間遂從而斧之去其壅蔽内
有洞高十餘丈并石龍石鳳石球石柱石塔石牀
蓮花石座之類
館仙洞嚴陵志在縣西北五十里自洞門梯級而
下三丈餘有石壁自壁側入十餘步洞屋高敞乳
竇涓滴凝成石柱石塔石馬石龍之類自是縈迂
曲折而入莫知所窮相傳内有蟾蜍翠鵲壁間多
名賢題志原名赤洲洞唐貞元殿中侍御史李士
舉來游改今名
桐江嚴陵志在縣南六十步其源有三一出徽州
一出衢州一出金華三水合而東北遠注九十里
至縣郭之南曰桐江東流歷富陽是謂浙江以入
於海江岸山巒峭峻其水深渟若黛(王禕桐江舟中詩瀟灑溪)
(山夢此邦輕風細雨過桐江川迴幾訝船無路林缺時看屋有窗野果青苞垂箇箇水禽白羽去雙)
(雙到家已值重陽節新釀村醅正滿缸)
桐溪(一名横港一名分水港)名勝志源出天目山經於潜東
流六十里入桐江太平寰宇記桐溪一名紫溪水
木泉石相映名樓林自桐溪至於潜有九十六瀨
第二即嚴陵瀨也(陸游自東津汎舟至桐溪詩潮生東西津雨暗上下塔蕭蕭亂)
(菰蒲拍拍起鳬鴨吾船雖甚小尚可著一榻高枕墮紗㡊溪風吹醉頰南山浮濕翠偃蹇呼不答安)
(得青蓮公傑句為彈壓)
窄溪嚴陵志在縣東南三十里乃甘溪之下流由
前村衆善院北分派東流十三里入於江名窄溪
埠與新城港相對
蘆茨溪嚴陵志在縣西南四十里有大小二源山
皆壁立一出紫洲一出西坑嶺至端平橋合流入
江
白雲源嚴陵志在縣西南四十里一名蘆茨源重
山插天林麓茂盛鄉民採薪為炭供數州蒸㸑之
用名山勝槩記白雲源與釣臺對乃唐處士方干
之舊隱也
屏風源嚴陵志在縣東南四十五里上有龍潭其
泉自石罅中涌出外有山對峙鈐鎻其中闊五里
許識者謂築其喉以積水則深澳一帶可以無旱
桐洲嚴陵志在縣東三十五里袤二十里南臨大
江北有後港以富陽趙家灘為界相傳桐君種藥
於此故名
七里灘嚴陵志在縣西四十五里與嚴陵瀨相接
兩山夾峙水駛如箭諺云有風七里無風七十里
蓋舟行艱於牽挽惟視風以為遲速(避暑錄話嚴陵七里瀨兩)
(山聳起壁立連亘七里土人謂之瀧訛為籠瀧本音閭江反奔湍貌以為若籠謬也七里之間皆灘)
(瀨今因沈約詩誤為一名非是謝靈運七里瀨詩一瞬即七里箭馳猶是難檣邊走嵐翠枕底失風)
(湍但訝猿鳥定不知霜月寒前賢竟何益此地誤垂竿潘亨七里灘詩怒濤催遠客帆落釣臺陰夜)
(雨他鄉夢秋風何處砧渚煙籠樹杪澗水入溪深中有垂綸者茫茫不可尋龔鼎孳七里瀨和康樂)
(韻詩崇臺雖謝登紆嶺正延眺攬裳恣緣沿參複改岑峭岸曲失前渚陰多翳晨耀巨石峙迴渚鏜)
(鞳互吞嘯層房或山椒欹側吐清妙運開蟠穉先智寓要領誚加腹酬英游炎鼎繫綸釣逝矣璜溪)
(載詎諧客星調)
漏港灘嚴陵志在縣西有上漏港下漏港二灘(鮮于)
(樞過桐廬漏港灘示舟人詩驚流激長灘百折怒未巳篙師與水争退尺進纔咫技窮解衣下力排)
(過乃止維時春冬交冰雪寒墮指我時卧舟中起眎顙有泚迂疎一何補辛苦媿舟子)
嚴陵瀨嚴陵志在縣西三十五里釣臺下按子陵
本傳云耕於富春山後人名其釣處為嚴陵瀨
十九泉嚴陵志在縣西三十五里釣臺下甚甘美
陸羽茶經品第天下水味以此泉居第十九故名
遂安縣
五獅山嚴陵志在縣治後五山聯屬形如獅故名
婺山新定續志在縣東南二里許孤峰峭立為一
邑望紹興中有避地者李季精天文謂二浙上當
牛女之分今婺州與徽之婺源縣皆以女宿得名
此邑介其中宜曰婺山作霧非也
仁山名勝志在縣北五里其巔有池注為瀑布
義山萬歷遂安縣志在縣西五里
白石山萬歷嚴州府志在縣西七里元和郡縣志
其山出白石英因以為名
語石山舊浙江通志在縣西五里天啓間鴻臚姜
習孔搜竒剔石洞壑玲瓏彷彿飛來紫陽
純和山名勝志在縣西十里上有仙人橋
巖山遂安縣志在縣北十里其巔有井大旱不竭
高柏山遂安縣志在縣西二十里
碧梢山舊浙江通志在縣東十五里遥截下流屹
然華表下有碧梢塢
靈巖山方輿勝覽在縣北十五里上有泉分注三
井溢為瀑布二百尺許
織女山晏公類要在縣西南一十里山有織女祠
金紫山萬歷嚴州府志在縣北二十里為縣鎮山
公山嚴陵志在縣西四十里四面環拱此山獨高
故尊之曰公山按圖經載郡國志所紀公山云山
出水水有橘自然泛來行人噉之恣飽食則可將
去則病樂史以為在建德境内今建德不聞有此
山疑即此公山也
愚公山遂安縣志在縣西三十里特聳如翁故名
霞山遂安縣志在縣西四十里丹崖返照遥望如
霞
瀛山舊浙江通志在縣西北四十里周令恪建書
院其上為朱子與詹儀之講學處
花果山嚴陵志在縣西北四十五里相傳古有僧
化身於此因建庵焉居者不種蔬但焚其地而鋤
之則蔓菁之類自出
七峰山萬歷嚴州府志在縣西南四十里嵸嶐竒
秀為諸山冠
龍耳山萬歷遂安縣志在縣西六十里舊名兔耳
山新安記云有兩峰直上如兔耳有神號大姥夫
人祈禱皆應若寇至土人能勝之則神鼓先鳴唐
天寳六載改今名
高喬山萬歷遂安縣志在縣西六十五里開化界
層峰峭削旁若迂迴正德癸酉流賊踐開化之馬
金去界不十里縣令容九霄築寨於此以遏其衝
境遂以完
雲濛山萬歷遂安縣志在縣北五十里與梓樹塢
相屬
武強山嚴陵志在縣西南五十里山極險峻鄉民
常保焉盗不能攻故名
洪洞山明一綂志在縣西南七十里唐時置場於
此採銅久廢
許由山名勝志在縣東十里宋朱子訪詹儀之於
此至今目為朱墩
長垓山萬歷遂安縣志在縣西五里兩山壁立道
狹多阻元末高指揮遏紅巾於此
黃連嶺晏公類要在縣南七十里山路險阻行人
渡嶺者皆口苦如咀黃連
楊嶺嚴陵志在縣東北四十里通淳安界
安硎嶺萬歷嚴州府志在縣東北四十里
猥嶺嚴陵志在縣南五十里
佛嶺嚴陵志在縣西南四十里通淳安界
積雪嶺萬歷嚴州府志在縣西八十里冬春積雪
不消故名
馬金嶺嚴陵志在縣西南八十里通開化界
歙嶺遂安縣志在縣西北七十里
白漈嶺遂安縣志在縣西九十里通休寧界
靈巖洞嚴陵志在縣西北十五里巖上有泉自山
巔石罅中流出為小澗石壁上瀑布二百尺秋冬
不竭宋宣和元年歲旱禱之龍見而雨乃建祠以
奉焉
乳洞名勝志在縣南八十里洞口廣三丈許其中
出泉大旱不涸
幞頭石嚴陵志在縣南八十里屹然臨水高十丈
廣八丈形似故名
石柱名勝志在縣南八十里聳立山足高數丈圍
丈餘
石船名勝志在縣南八十里長四丈卧水中如船
尾懸一石如柁
武強溪萬歷遂安縣志在縣西源出武強山下達
於縣治繞郭之南復東注四十里入淳安境又二
十里入新安江
龍溪嚴陵志在縣東北自淳安縣境發源南流至
縣東南一里許入武強溪
百丈漈萬歷遂安縣志在縣西五十里霞源山上
臨崖有三石池瀉作瀑布百餘丈下有叢石激水
聲振巖谷
石下潭萬歷嚴州府志在縣東二里
渼井遂安縣志在縣南八十里一名米井泉水湧
出大旱不涸溉田數百畝
壽昌縣
萬松山嚴陵志在縣北八十步山皆髯松蒼翠可
愛近市而不囂足以遊目騁懷焉
青龍山新定續志在縣東一里縣治來岡分遶通
衢出臨艾溪勢若昂首
馬鞍山壽昌縣志在縣東南三里兩峰突起中連
平岡如馬鞍故名
石鼔山嚴陵志在縣東南七里山有石每歲榖日
扣之鳴則其年豐稔候之有騐
彭頭山嚴陵志在縣西西湖之東晴波倒影上下
一色雖密邇市㕓清絶夐異
默山嚴陵志在縣西南二里峯巒環拱
仙池山壽昌縣志在縣南三里一名南山其上有
池真人卜景雲煉丹處也
鄭山壽昌縣志在縣南五里
天井山嘉靖浙江通志在縣南十里太平寰宇記
輿地志云壽昌縣有天井山天將降雨頂上輒有
鐘鼔之聲
下馬山萬歷壽昌縣志在縣西五里峯巒綿亘湧
出平阪宋直龍圖閣葉三省既貴顯每歸鄉邑望
此必下馬徒行鄉人服其恭謹故以名山
玉華山萬歷壽昌縣志在縣東南二十里巖崖竒
削高數百丈其色映空如玉
烏石山壽昌縣志在縣南十五里山石多黑
泉山壽昌縣志在縣南二十五里有泉分四道而
下冬夏不竭
金臺山名勝志在縣南十五里山峯如露臺日色
臨照其上
冠山壽昌縣志在金臺之南壁立萬仞中有洞洞
有冠山洞主像
岑山嚴陵志在縣東二十里孤峯峭立麓有石室
可容數人宋國子監丞鄭彦常構書院遺址猶存
密山壽昌縣志在縣北五里怪石崔嵬人莫能至
巖山壽昌縣志在縣北六里山頂有石回抱如負
扆狀
過浴山嚴陵志在縣北十八里下有洞相傳昔有
仙人過此浴故名(葉養蒙過浴洞詩過浴洞泉涓涓丹崖無路難夤緣松下何湏)
(問童子山中即此求神仙我來弔古訪陳迹刮袂清風秋瑟瑟白羊喫盡巨勝花不遇初平化為石)
屏風山貝瓊翠屛軒記壽昌茗塘東北一山却立
千仞曰屏風山
燕山晏公類要在縣西北二十里每遇亢暘有煙
霧横其上羣燕翔集即雨故名
青山名勝志在縣西十里
錢師山舊浙江通志在縣西南四十五里山頂有
嶺名曰石郭嶺上多平地崖石嵯峨水泉滴&KR0377;與
衢州西安接境
巖洞山嚴陵志在縣東南三十里山有五峰一曰
華蓋二曰羅帽三曰玉露四曰慶雲五曰景星五
峰之中華蓋最高常有雲霧罩其上山南屬金華
山北屬嚴州實為二郡之鎮(卜儀可巖洞山詩巖鳴風落日山納晚歸)
(雲借問林下翁清幽與誰分)
西山壽昌縣志在縣東十五里山形竒秀右襟淤
堨左帶芳溪
赤孤山名勝志在縣東二十里有石赭色壁立孤
峻
硯山嚴陵志在縣南三十里山南屬金華北屬嚴
州西屬衢州實為三州之界
天湖山名勝志在縣西二十里上有池流下溉田
蘗山名勝志在縣西三十里山半有蘗泉
魏䭾山嚴陵志在縣西四十里(李頻及第後還家過嶺詩魏䭾山前)
(一朵花嶺西更有幾千家石斑魚鮓香衝鼻淺水沙田飯遶牙)
四靈山名勝志在縣西四十里四山拱揖相向形
肖麟鳳龜龍宋葉樞密義問故居在焉
塘山壽昌縣志在縣西五十里石徑屈曲上有二
池
朱山舊浙江通志在縣西六十里
金姑峰壽昌縣志在縣東三里峰尖峭拔卓立其
麓若鳳翅截縣之水口正艮峰也
長嶺壽昌縣志在縣東南二十五里東通金衢西
達宣歙(葉養蒙長嶺詩長嶺頭倦行役鷓鴣啼罷秋煙濕斷碑無字生土花青松落陰滿苔)
(石節節級級如登梯凭高一覽青天低笑隨猿鶴不知遠但見日落西山西)
梅嶺嚴陵志在縣西南四十里與龍游接境宋都
臨安凡江西閩廣荆湖雲貴八番海外諸國來者
皆道其下今取道蘭溪非宋時驛路也
遼嶺嚴陵志在縣西北五十里嶺半有小亭為登
臨憩息之所其北接淳安界
大慈巖嚴陵志在縣南二十里其巖穹然如屋東
有一石竅僅可容人曲身以入為梯三級可憑而
下有石室曰觀音洞歲旱禱雨必應巖之西北可
一里許又有石洞扳蘿乃可得入中有石筍從地
涌出元大德間臨安人莫子淵棄家學道至此見
其竒秀遂琢石筍為石佛號大慈巖因留居焉其
巖望金衢二州之景一覽可徧
高湖巖嚴陵志在縣東南二十五里山巔一平如
掌四畔多巖石惟一徑可通
金雞巖明一綂志在縣西六十里昔有異人過此
聞石中有雞聲剖石得一物如雞有金色石竅今
存
寳公巖嚴陵志在縣西六十里巖壁絶險相傳昔
有烈士常居此巖出入設危鈎以渡之有人見其
負一牛犢入巖後不復出至今時聞音樂聲
南山洞嚴陵志在縣西三十里洞上有三門屈曲
旁通嵯峨突兀清楚可愛
靈栖洞嚴陵志在縣西四十里洞極深䆳盛夏人
或持火而入至其深處寒不可禦洞中水常泛溢
有魚躍出(嚴川府志唐有縣令穆君來遊愛其幽勝微吟云一逕入雙厓初疑有幾家行)
(窮人不見坐久日空斜時李頻從行因繼云石上生靈草泉中落異花終湏茅結屋向此學餐霞穆)
(加深賞)
西湖嚴陵志在縣西廣袤二百四十步有飛橋跨
其上唐景福二年縣令戴筠開(詳見水利胡楚村壽昌西湖詩天光)
(澄淡水光浮此景分明畫作秋白鷺鸞翹荷葉下紅蜻蜓立葦梢頭垂竿漁父坐幽石採芰女兒撑)
(小舟西畔民居應笑我太平時節此間游)
艾溪新定續志發源自縣西雞籠山過縣東七里
為淤堨溪又東為湖神溪實一源也至茭塘入建
德縣界達於新安江
淤堨溪萬歷壽昌縣志在縣東七里承艾溪之水
至桂村與協儒溪合流至翠溪口與翠溪合流
壽昌溪嚴陵志在縣西六十里舊志云大溪源自
雞籠山東南流經邑村與交溪合流曰大同溪又
東注過縣西曰艾溪遶南而東過白沙曰淤堨溪
又東北注曰湖神溪實一源也流長九十里出壽
昌港口繞蒼山入新安江
新市潭萬歷嚴州府志在縣東十五里嚴陵志南
宋都杭此地經行者衆有葉氏百餘家聚居其旁
新列市肆故名
分水縣
雙峰山新定續志在縣北縣治依為主山
玉華山嚴陵志在縣北山下有泉如玉色故名
天禄山嘉靖浙江通志在縣北十里印渚繞其下
慶雲山(一名五雲山)嚴陵志在縣東南二百五十步唐
長慶三年有五色雲見因名
塔山嚴陵志在縣東上有塔院
中臺山分水縣志在縣東十里
石柱山名勝志在縣南二十里山有石柱狀如削成
紫羅山嚴陵志在縣東十五里
崤山分水縣志在縣東五十里峰巒高峻約千餘丈
石壁山萬歷嚴州府志在縣東五十里有洞如室
旁皆石壁故名
石筍山嘉靖浙江通志在縣北四十五里
秦遊山嚴陵志在縣東十七里相傳始皇遊天目
山庶民於此山覲見因名參秦山唐改今名
鍾山分水縣志在縣西五十里有泉自洞出俗名
仙洞
覺道山分水縣志在縣西三十五里太平寰宇記
分水縣覺道山上昔有二人入山得道不知所終
石壁留二人影如道士狀晴日視之宛然
紫龍山新定續志在縣南二十里上有龍池
黃潭山分水縣志在縣北二里
白雲山嘉靖浙江通志在縣北二十里
鳳凰山萬歷嚴州府志在縣北二十五里形如飛
鳳
勞山舊浙江通志在縣八都三十五里俗名豪山
三姑山分水縣志在縣北四十里地名麻源
學士峰舊浙江通志在縣西四十里十八峰排列
故名
胥嶺萬歷嚴州府志在縣南六十里上有子胥廟
歌舞嶺嚴州府志在縣南五十里路通建德
塔嶺嚴陵志在縣西五十里路通淳安
桐嶺分水縣志在縣東六十里路通新城
湯安嶺舊浙江通志在八都麻姑源
千佛巖嚴陵志在縣東十五里昔有邑人方子容
因母病鑿山作千佛於此
雲峰巖新定續志在縣西北二十五里四面如削
一峰宛在雲中
百聖巖新定續志在縣東一十五里其高為邑最
楊山洞嚴州府志在縣西北四十里洞中可容百
人崖上乳滴如羅漢像相傳昔有異人楊嵩隱此
錦溪萬歷嚴州府志在縣東十里有渡通桐廬
天目溪新定續志源出天目山繚縣境而南達於
浙江可勝百斛舟
印渚溪萬歷嚴州府志在縣北十里有渡通於潜
千佛潭舊浙江通志即新功德水縣西三十里安
禪寺前
鐘潭名勝志在縣東北二十五里相傳有古鐘没
於下其紐可見漁人撼之莫能動
浙江通志卷十九
