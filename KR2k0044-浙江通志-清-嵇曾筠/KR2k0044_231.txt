浙江通志卷二百三十二
寺觀(七)
台州府(下)
天台縣
國清寺赤城志在縣北一十里舊名天台隋開皇
十八年為僧智顗建先是顗修禪於此夢定光告
曰寺若成國即清大業中遂改名國清李邕記所
謂應運建寺是也唐大中年重建額為柳公權書
宋景德二年珍賜甚夥後燬於寇獨顗手題蓮經
與西域貝多葉一卷及隋旃檀佛像佛牙僅存建
炎二年重新之寺左右有五峯雙澗號四絶之一
(晏公𩔖要齊州靈巖荆州玉泉潤州棲霞台州國清世稱四絶)上有三賢堂錫杖
泉香積厨有歌羅大神像寺前有新羅園唐新羅
僧悟空所基東南有祥雲峯拾得巖東有清音亭
其最高處有更好堂寺後巖有瀑布循澗而上尤
為竒勝天台山方外志元至正間建雨華亭築萬
工池明洪武甲子大風雨殿宇摧毁隆慶庚午重
建大雄殿嗣燬萬歷乙未重建壬寅賜御經一藏
建藏經閣(皮日休寄題天台國清寺詩十里松門國清路飯猿臺上菩提樹怪來煙雨落)
(晴天原是海風吹瀑布陸龜蒙寄題天台國清寺詩峯帶樓臺天外立明河色近罘罳濕松間石上)
(定僧寒半夜楢溪水聲急杜荀鶴國清寺詩一到天台寺高低景旋生共僧巖上坐見客海邊行野)
(色人耕破山根浪打鳴忙時向閒處不覺有閒情章得象國清寺詩松韻蕭騷十里清入門毛骨冷)
(如冰題詩已有丹青筆悟法應多黑白僧風雨只疑雙澗瀑星辰長認上方燈來遊不是忘機客誰)
(到雲峯第一層釋德榮題國清寺詩竹院深深近翠微短簾容易掩斜暉香殘瓦鼎僧初定月上松)
(巢鶴未歸落澗只供煎茗水飛雲留伴坐禪衣客遊正值春將半風落桃花片片飛)
國朝康熙十八年修雍正十一年奉
勅動帑鼎建十二年
御書華嚴淨域四字扁額
闡法寺天台山方外志在縣南五里普黎護將軍
劉元捨宅建名建平舊傳元因遇雨感金錢之異
建寺原在縣南一十步後有鴿子和尚徙今地號
鴿子道場寺側有靈龜峯又有綴石坡陀迤邐草
木蒙茂左右溪流縈帶民居皆樹桃花熙春彌望
如綺錯焉宋祥符元年改今額紹定四年縣令潘
普孫篆額明洪武初廢後許原平捐金助建
善興寺台州府志在縣東北六十里舊名華頂圓
覺道場普天福元年僧德韶建僧智顗嘗晏坐於
此有降魔塔伏虎壇鬼疊石白雲先生室井泉先
生居又傳有葛元茶圃王羲之墨池宋治平三年
改今額明洪武四年燬僧宗濟重興隆慶中又燬
復新之
禪林寺台州府志在縣西南一十五里舊名龍山
集雲院僧智顗建唐天寳六年改龍山為始豐宋
乾德二年改龍山崇修大中祥符元年改今額
石橋寺台州府志在縣北五十里相傳五百應真
之境宋建中靖國元年建後燬紹興四年重建有
觀音應真閣今有上下方廣寺
國朝康熙十七年有范若鑄者祝髮名體弘傾資重修
更建大悲閣
大慈寺赤城志在縣北二十九里陳時為僧智顗
建蓋顗思修初地及定光受記銀地之所直寺門
巽隅號佛壠顗第二宴坐處隋創國清乃更寺為
道場宋大中祥符元年改今額其法堂曰淨名以
顗嘗講是經故也(寺有顗所供普賢及手書陀羅尼經隋朝所賜寳冠尚存有潄)
(玉亭又有虞世南所書華嚴經紹興中為秦檜取去)鴻爪集唐梁肅撰碑尚
在天台縣志明洪武十七年寺為風雨所壊僧德
興重建(葉清臣大慈寺詩佛壠光沉茂草平林間猶作誦經聲一心三觀休分别秋靜山高)
(海月明洪适遊大慈寺詩振策快秋晴伽藍倚翠屏看雲不留瞬對竹已忘形銀地傳千載虹橋拱)
(百靈至今鐘磬響如講淨名經)
天封寺嘉靖浙江通志在縣北五十里天台山方
外志陳大建七年僧智顗建初顗入山見一老父
告云師卜菴遇盤石可止其後果如所告遂結廬
焉因自號靈墟蓋第五思修地其注湼槃經處號
智者嶺中有卓錫泉北望一峯摩雲即華頂也隋
開皇五年賜號靈墟道場漢乾祐中改智者院宋
治平三年改今額舊有瑞雲閣
萬年報恩光孝寺天台縣志在縣西北六十里赤
城志唐太和七年僧普岸建初普興寧中僧曇猷
憩此四顧八峯回抱雙澗合流以為真福田也遂
經始焉唐大中年號鎮國平田梁龍德中改福田
宋雍熙二年改夀昌建中靖國初火崇寧三年重
建號天寧萬夀紹興九年改報恩光孝先是太平
天禧中累賜袾衣寳蓋及御袍履諸珍玩甚衆有
親到堂妙蓮閣覽衆亭淳熙十四年日本國僧榮
西建三門西廡仍開大池香積有釜極深廣世傳
闇提首那尊者所鑄東南十里有嶺曰羅漢巨杉
偃蹇絜之大百圍凡供五百大士必於是邀請云
天台縣志明萬歷十五年李太后賜藏經知縣毛
鶴騰建藏經閣(張舜民題萬年寺詩休論雪竇與雲峯且看天台劍戟叢萬水千山)
(來閣上一花六葉見池中誰將色界填空界不離香風席祖風有底妙蓮談不盡却成賦筆與興公)
(陳知柔萬年寺詩古寺來投宿雲巖第幾層有詩堪供佛無事且依僧小閣泉喧枕修廊雨暗燈好)
(峯看未足幽夢幾回登洪适雨中宿萬年寺詩夢回深夜耿秋燈泉竇爭流一味清過雁不聞天外)
(影寒松長送枕邊聲饕風可但久無賴急雨那能便寢行已問瓊臺雙闕路此心何必羡層城)
國朝順治初燬僧無礙重興
翠屏寺台州府志在縣西南三十五里唐乾符二
年建先是吳赤烏中有周禪師居此以山如屏峙
名翠屏菴宋治平三年改淨安院今為翠屏寺(趙師)
(秀翠屏寺詩石巖看不見翠色自重重春雨生松葉山風響鐵鐘碑頑工廢墨草嫩綠添茸住院吳)
(僧老相迎憶舊逢)
慈雲寺赤城志在縣西北三十五里舊名安國雲
居院普天福五年建蓋僧德韶第二道場宋大中
祥符元年改今額隆興初併入護國今復興有雙
松亭天台山方外志寺廢明萬歷間僧真清與弟
子如惺重新之(晁公為遊慈雲寺詩雲間龍躩千尋榦地底雷奔萬仞泉寄與廬山)
(舊遊客此中端不減棲賢)
白巖寺天台縣志在縣西北十四都宋末僧普耀
初憩此地有神江白郎告曰此吾居也以師德業
尊廣願推此室相奉遂呼白巖隋大業中僧純陀
徙平地五十步唐貞觀十年賜號白巖寺會昌中
廢咸通二年重建宋大中祥符六年改賜妙智寺
今復為白巖舊有列秀亭王羲之墨池
高明寺台州府志在縣東北十一都按舊經本名
高明唐天祐七年建今攷錢氏所藏遺墨乃清泰
三年號智者幽溪道場今殿前有石經幢刻云天
福二年捨入幽溪禪院可驗也宋大中祥符元年
改淨名不知何時復今額故老相傳謂先此惟喬
木參天薜蘿翳坎䴥麏是居樵牧罕至智者大師
時居佛隴講淨名經忽經為風飄翩翩不下乃杖
錫披荆尋經所詣行五里許風息而經憩此大師
乃即其地以營淨居智者十二刹此其一也明嘉
靖間寺廢萬歷中僧傳燈重建内有元雲洞看雲
石(王範高明寺詩偶來穿竹逕迤邐叩山名怪石堆成洞幽泉噴作聲看雲僧入定冒雨客偕行)
(一夜曇花發靈根何處生)
無相寺赤城志在縣西南三十五里舊名瑞龍巖
北號戲龍唐咸通二年建時有僧師簡以杖叩卧
龍起雨故名遠近勝槩凡十宋大中祥符元年改
今額治平中徙今處
崇善寺天台山方外志在縣北赤城山下普太元
二年建先是興寧中僧曇猷依巖造寺號中巖後
多赤蟻徙平地宋大中祥符元年改今額放生池
在焉(許渾題中巖寺詩蒼蒼松檜陰曉月露西岑素壁秋燈暗紅爐夜火深厨開山鼠散鐘盡)
(隴猿吟行役方如此逢師懶話心)
(謹按舊經作太康初建寺考高僧傳曇猷興寧中至台嶺若以為太康則至猷已有寺百餘年矣)
通圓定慧寺天台縣志在縣北十一都周顯德四
年建德韶國師第一道場也宋大中祥符元年改
淨名院明天啓壬戌僧圓悟重興仍舊額
國朝康熙壬戌僧善酇復修
寧國寺天台山方外志在縣西四十五里梁普通
三年僧智達伐翳結廬每誦經則羣鶴翔空紫雲
覆頂故山名紫凝後建寺名棲禪唐會昌中廢大
中五年重建宋大中祥符元年改今額天聖四年
僧居昱新之明初廢今重建
寒巖寺天台山方外志在縣西北寒石山舊名崇
福梁開平元年建蓋寒山子棲隱處周顯德中改
聖夀昭儀孫氏重新之由明巖北五里而上四山
聳秀水流亂山間鏘如環珮院宇周阿並置巖下
窗扉軒戶開闔於煙雲紫翠中故南山之標勝者
推寒明二巖宋大中祥符三年改福善院今稱寒
巖寺(洪适題寒巖寺詩峭壁插青冥層巖覆化城空中清磬發幽處慧燈明萬瓦是雲氣四簷)
(無雨聲豐干不饒舌此地孰知名許廣大寒巖寺詩幽尋入藤蘿谷轉樵徑少夕陽度遠岑鐘聲出)
(林杪陰風吹空壑招提極深窅中有茹芝人冥搜事幽討揮手謝時人高蹈羣峯表石床思舊遊春)
(林忽啼鳥夜來山雨多岧嶤落清曉)
明巖寺赤城志在縣西北明巖五代時僧全宰棲
焉入門兩石夾峙號石門前對幽石横敞飛閣巖
竇嵌空堂宇半居其下大槩如寒石山台州府志
宋大中祥符元年改為大梵今復為明巖
慈聖寺天台縣志在縣西北十五都舊名蹟聖宋
治平三年改今額後圯
國朝順治八年庠生陳必逢捐香燈田重建
淨慧寺赤城志在縣西九十里舊名寶慈唐乾化
元年僧景瑫建蓋天台十八刹之一也舊為隋高
僧飛錫處及是瑫卓菴已而造寺燃栢香密禱以
煙至處為址焉宋大中祥符元年改今額台州府
志舊傳葛元嘗植蘆數本故今寺前有蘆峯
廣嚴寺台州府志在縣西五十里舊名長隴唐光
啟三年建凡三徙至今地宋治平元年改今額舊
傳寺鑄鐘久不就有老嫗投一錢於冶中鐘即成
而錢宛然號貧婆鐘有懷容羅漢真身在焉
真覺寺台州府志在縣北二十三里隋開皇十七
年建僧智顗瘞焉龕前置雙石塔號定慧真身塔
院宋大中祥符元年改今額
九明寺台州府志在縣東北三十里漢乾祐二年
建僧智顗宴坐九折道場
普門寺台州府志在縣西南七十里漢乾祐三年
建宋祥符元年改福應僧德韶第六道場今復為
普門
天宫寺台州府志在縣西三十里舊名旃檀瑞像
院吳越時僧德韶建號第十一道場宋乾符元年
改今額
開巖寺台州府志在縣西南四十里梁普通三年
建初有異僧璧開此巖六瑞繽紛如雪賜額曰天
花尊者開巖院宋祥符元年改鎮國院明洪武中
廢重建名開巖
普光寺台州府志在縣西北三十里僧德韶第十
三道場舊名大覺普光塔院宋祥符元年改慧覺
後復為普光
清心寺台州府志在縣東十里山名招隱下有石
泓如釜昔智顗放螺溪中舊號螺溪院宋治平三
年改今額
金地菴台州府志縣西二十五里石晉開運三年建
梁大同初僧定光卓菴居之巽峯有枯石數片屹
然林莽間謂之招手石語云定光金地遙招手智
者江陵暗點頭今廢
宿佛寺台州府志在四顧坪明正德間佛樹禪師
裝五百聖僧像萬歷間僧理殊新之司寇王宗沐
題曰宿佛
桐栢崇道觀天台山志在縣北二十五里赤城志
舊名桐栢觀唐景雲二年為司馬承禎建台州府
志曰環有九峯曰玉女卧龍紫霄翠微玉泉蓮花
青琳香林玉霄自福聖觀北盤折而上及至洞門
長松夾道吳赤烏二年葛元即此煉丹有朝斗壇
洎承禎建堂有雲五色因禁封内四十里無得樵
採又傳承禎所居黃雲常覆其上故有黃雲堂(崔尚)
(桐栢觀碑記桐栢山高萬八千丈周回八百里中有洞天號曰金庭宫即右弼王子普之所處也古)
(觀荒廢久矣故老相傳云昔葛仙翁始居此地而後有道之士往往因之壇址五六厥跡猶在洎乎)
(我唐有司馬鍊師居焉景雲中天子布命於下新作桐栢觀其高居八重之一俯臨千仞之餘背隂)
(向陽審曲面勢東西數百步南北亦如之連山皆碧茂樹常青大巖之前横嶺之上雙峯如闕中天)
(豁開長澗南瀉諸泉合潄一道瀑布百丈懸流仙花靈草春秋互發幽鳥青猿晨夜合響總括奥秘)
(鬱為秀絶非天神與仙宅其孰能致斯哉然後為虚室以鑿戶起層臺而累土經之殖殖成之翼翼)
(花散金地香通元極真侣好道是游斯息微我鍊師孰能興之朝散大夫使持節台州諸軍事守台)
(州刺史上柱國賈公名長源謂别駕蔡欽宗等曰道以含德德以致美美而不頌後代何觀乃相與)
(立石紀頌其辭曰邈彼天台嵯峨崔嵬下臨滄海遙望蓬萊漫若天合呀若地開煙雲路通真仙時)
(來顧我鍊師於彼瓊臺鍊師鍊師道入玄微噏日安坐凌雲欲飛興廢靈觀鍊師攸贊道無不為美)
(哉輪奐窈窈茫茫通天降祥保我皇唐如山是常)太和咸通中道士徐靈
府葉藏質新之梁開平中改觀為宫周廣順二年
道士朱霄外建藏殿宋大中祥符元年改今額紹
興二十二年楊和王存中重建三清殿曹開府勛
建三門曹又於觀北結庵賜號冲嗇云(天台縣志觀中舊有)
(元晨壇煉形室鳳軫臺朝真壇龍章閣又有衆妙臺以篆隸八分三體寫道德經於巨幢置臺上故)
(名屢朝宣賜則有宋太宗真宗御書共五十三卷祥符中御衣四事高宗史漢事實翰墨志用高麗)
(僧統所織成經簾二帙裹吳越國王所捨銅像天尊一十身連金銀銅所鑄火熖臺座檀香三清像)
(一龕計二百六十身玉花八株銅三清像金銀字經二百函睦親宅昭成太子宫聖蹟四十軸)天
台山方外志明吳元年觀燬洪武中道士金靜觀
提點吳惟敬相繼營建永樂十年道紀鮑了靜又
新之觀中碑刻十數獨崔尚所作碑頌存(宋之問寄天台)
(司馬道士詩卧來生白髮覽鏡已成絲遠媿餐霞子童顔長自持舊遊惜疏曠微尚日磷緇不寄西)
(山藥何由東海期李嶠送司馬先生詩蓬閣桃源兩處分人間海上不相聞一朝琴裏悲黃鶴何日)
(山頭望白雲孟浩然宿天台桐栢觀詩海泛信風帆夕宿逗雲島緬尋滄海趣近愛赤城好捫蘿亦)
(踐苔輟棹恣窮討息蔭憩桐栢采芳弄芝草鶴唳清露垂雞鳴信潮早願言解纓紱從此去煩惱高)
(步凌四明挑跡得二老紛吾遠遊意學彼長生道日夕望三山雲濤空浩浩任翻宿桐栢觀詩飄飄)
(雲外客暫宿聚仙堂半夜人無語中宵月送凉鶴歸高樹靜螢過小池光不得多時住門開自是忙)
(周朴桐栢觀詩東南一境清心目有此千峯插翠微人在下方衝月上鶴從高處破煙飛巖深水落)
(寒侵骨門靜花開色照衣欲識蓬萊今便是更於何處學忘機)
國朝雍正十年奉
旨動帑鼎建遣官督視於十二年正月訖工
福聖觀台州府志在桐栢山西南瀑布巖下吳赤
烏二年為葛元建舊名天台額乃元飛白書西北
枕翠屏上有三井號三絶之一洩為瀑布蔽崖而
下狀如垂蜺數百丈有濺珠亭又有隱真中峯蓋
梁徐則所居之處唐咸通中刺史姚鵠建老君殿
宋大中祥符四年改今額紹興十一年置九天僕
射祠按衆真記夷齊死為九天僕射治天台山三
十年侍郎楊偰妻趙氏以老君殿建三清殿明初
併入桐栢觀
紫陽觀在縣南三十里百步溪宋紫陽真人張用
誠顯化於此舊有真人石像
國朝雍正十一年奉
勅建祠名紫陽觀
佑聖觀天台山方外志在縣東一百步妙山上舊
係城隍廟基宇宣和間徙於縣之東北隅南渡後
曹開府勛建觀而境民崇奉香火不廢
仙居縣
顯慶寺仙居縣志在縣西五十步舊在紫籜山下
名顯元梁天監二年任昉捨宅建隋大業元年廢
唐貞觀十年重建天寳六年徙今址會昌五年廢
大中二年復建宋祥符元年改今額宣和燬越三
年復建淳佑八年延燎再創未竣元至元二十四
年又燬明永樂十四年建嘉靖三十四年知縣姚
服璜修之天啟六年後殿與山門圯僧復初重建
國朝康熙二十年僧印生祗如創凖提閣於後
三學寺仙居縣志在縣東二十里舊名西仁梁天
監元年重建改額遇明宋乾道中賜今額(舊志云景德二)
(年改)僧願鴻碑有云前枕寒流後連翠竇項斯之宅
可尋麻姑之峯堪陟曉月開林香分玉篆秋花出
定苔滿石床
金像寺輿地碑目在縣西三十五里寺有石幢巋
然歲久剥落惟存垂拱三年立等字仙居縣志即
白塔寺舊名聖像因斸地得石佛像故名台州府
志宋治平三年改今額宣和燬紹興十二年又建
正覺寺台州府志在縣南八里山之巔宋開寳八
年建舊名珠頭巖治平二年改賜今額寺側有石
龍鱗角嶄然稱海内竒觀寺圯僧晉珂寳環重建
福延寺赤城志在縣西四十五里天禧三年建舊
傳僧清徹卓庵於此有猛虎馴伏焉仙居縣志即
下葉寺
國朝康熙十八年僧德充結茅以居
萬安寺台州府志在縣西南五十五里舊名萬夀
唐乾符中建宋天聖六年改今額其地深窈與塵
境絶山環水抱有茂林修竹之勝
國朝康熙十六年僧雲曇重建
崇相寺嘉靖浙江通志在縣治西南二十五里舊
名雲峯赤城志宋開寳中建天禧元年圯於水徙
今地改今額台州府志元至順四年重建明永樂
十年修葺
國朝康熙十七年僧雪明重建
廣度寺台州府志在縣北三十里紫籜山舊在西
隅名瑞峯唐天寳元年剏晉天福中重建宋宣和
間賜今額紹興二十年僧藴璋徙今址寺在山頂
中梵宇弘敞枕溪帶壑林麓衍美居者多藝竹木
左右小刹凡六有雙闕栖鳳亭諸勝(郭三益廣度寺詩羲和均)
(四時曜靈有急節沈迷簿領書坐歎春事歇及兹新雨收西郊軔初發蒼嶺山氣嘉奔悍溪流活風)
(驚麥翻浪水淨秧抽髮漸窮蕭寺幽頓使煩襟豁蜂喧釀蜜翅鳥落啼林血高僧日無事種术畦畝)
(闊綠苗已紓紓紫花行復結吾欲訪長生終歲期采擷)
國朝順治初毁十八年僧巨靈重建
淨梵院名勝志在縣西靈山仙居縣志梁天監中
建宋宣和間燬紹興五年重建
護聖寺台州府志在縣東南四十五里方巖之麓
唐乾寧四年釋淨悟建在巖頂上後圮宋紹興十
六年重建改今址元至元間燬明萬歷間重葺頗
極崇麗
國朝順治十四年僧行常重修
普信寺台州府志在縣南四十里陽峯之巔舊名
興國宋開寳八年建治平三年賜額
國朝康熙八年僧蓮舟重建
廣嚴寺台州府志在縣東北十二里白雪山麓宋
慶歷二年建昔傳羅漢榮尊者演法於此
興道院台州府志在縣南三里南峯上宋慶歷中
建舊名興善治平三年改今額明永樂十八年僧
宗諤重建寺臨大溪上有浮圖曰南塔
國朝順治五年僧寂用重修
慈安院台州府志在縣東北三十里仙坪山後宋
建炎三年建
國朝康熙十五年僧寂用拓址重建
靈峯院仙居縣志在縣東北三十五里宋宣和間
建名幽禪為西域僧越連尊者道場靖康五年改
今額
國朝康熙四十八年僧應五重建
殊聖教院仙居縣志在縣西北紫巖山麓舊名奉
國宋治中改今額
國朝康熙十七年僧梅芳重建
隱真宫赤城志在縣東南二十五里舊名隱元梁
天監五年建本吳蔡經故宅先是漢人王遠得道
飛昇三國時遊栝蒼過經家以金丹餌之及卒舉
棺甚輕啓函視無有越四年復返謂家人曰七月
七日王真人當來其日王果至駕五色龍旗節導
從甚都召經父兄見之又遣人召麻姑至曰不接
奉五百年矣乃迭進殽膳有金盤玉斝焉王又以
酒一斗勺水五升飲經家人後舉室上昇事聞詔
建觀以奉之(蔡向隱真宫詩福地流傳號隱真麻姑曾欵蔡翁門臼舂雲子自堪饌井)
(益丹泉便可吞山露五峯疑指爪溪盤百疊想裙痕我來既躡靈蹤後知是仙家幾代孫)
凝真宫仙居縣志在縣東南括蒼洞唐天寳七年
有慶雲覆洞因建宫焉宋天禧二年賜額光宗書
瓊章寳藏賜道士陳會真鎮之宣和燬建炎元年
重建
紫虚觀台州府志在縣南一百步元至治間道士
吳初隱建
寧海縣
妙相寺寧海縣志在治東三百步為祝釐之所赤
城志梁天監元年建隋大業中廢唐乾元元年徙
今地吳越寳正三年改海晏宋大中祥符元年改
今額台州府志寺久廢明崇禎九年僧慧文十六
年僧正諦先後重建(寺有錫爐係建文三年鑄上鐫典史魏澤名魏公以刑部)
(尚書謫官保全方正學遺孤)
崇教寺嘉靖浙江通志在縣治西二里赤城志舊
名清泉梁天監四年建隋大業元年廢唐乾元元
年徙今地會昌中廢大中元年復建宋大中祥符
改今額寧海縣志寺塔下石碑二(王璞重修崇教寺碑記寧海清)
(泉山有崇教寺為邑令祝釐之所久廢勿葺知縣事汾水王侯士弘擇住持之嚴於戒律者委以興)
(理之事按寺梁天監四年建在邑北去縣二十里許曰崇教院唐貞觀間以不便祈謁因徙今地至)
(賢禪師始宏廓之改院為寺元大德壬寅閩僧文泉始重建自是梵衆雲集有大叢林氣象及後寇)
(興昔所建立皆蕩然無遺洪武八年王乃召父老議鳩工衆以春山對春山即領寺事發已槖募衆)
(施始崇塔終大殿次第就績百廢具舉蓋期歲之間而清泉之舊復矣因叙顛末以紀歲月洪武九)
(年丙辰四月八日)台州府志寺舊有筠軒及清泉亭(宋奎光遊)
(崇教寺詩山氣含秋爽溪聲潄碧痕如何煙莽徑云是舊祗園老衲栖神定頽軒倚竹存碑趺探往)
(勝摹古剔雲根)
國朝順治八年僧照忍重建
夀寧寺萬歷寧海縣志在縣東一十里赤城志舊
名白水菴晉義熙元年僧曇猷建時猷自海乘槎
至卓錫泉湧故以為名宋淳化元年改今額(門外有猷)
(所鐫石高數尺許石上有紹聖中高述陳安道以下題名其西三十步有洗腸井其水白色旱澇不)
(損益太宗曾遣内侍裴愈手御書三十軸以睗後多散逸)台州府志元明興廢
無攷
國朝康熙八年僧照忍重興
丹丘寺赤城志在縣南九十里宋元嘉二年梅長
者捨所居菴而建以其誦經感丹鳳賜名丹丘靈
鳳宋大中祥符賜今額台州府志後修建無攷
國朝順治中僧實際重興
慈雲寺台州府志在縣西二十里舊名齊雲唐咸
通三年建宋治平三年改今額
瑞相寺寧海縣志在縣東南梅枝赤城志唐貞觀
二年建吳越時葉太傅景泰捨基闢之宋治平三
年賜額
廣潤寺赤城志在縣西南五十里舊名普濟晉僧
曇猷建宋大中祥符間改今額台州府志明景泰
間僧休菴重建崇禎間了悟增廓之
國朝順治間僧自融重建木陳師道忞居此
玉溪寺台州府志在縣東南八十里舊名湫水唐
元和五年以湫水潭應禱而建宋大中祥符元年
賜今額後圯明崇禎間僧如受重建
國朝順治六年僧照心建法堂改置龍王殿
興梵寺赤城志在縣南五十里舊名興國開寳中
建治平三年改今額
法安寺台州府志在縣東七十里宋淳熙三年建
國朝順治十八年遷遣寺燬康熙九年展復僧照忍重
興
福興寺台州府志在縣東南十里舊名福全宋開
寳中建後興廢無考明崇禎辛未僧慧文真亮重
建
崇福寺台州府志在縣西南二十五里梁王山俗
呼梁王寺舊名資福唐武德中建宋大中祥符中
改今額元祐四年僧懷智造藏殿提刑羅適為記
明季僧澄初重修
慈勝寺台州府志在縣西南六十里唐景德間建
名慈安宋治平三年改今額
國朝順治十八年奉遣寺廢康熙九年展復重興
仙源觀寧海縣志在縣南四十四都元至元中建
玄妙觀台州府志在躍龍山東
太平縣
明因寺太平縣志在縣南隅唐咸通五年建舊名
靈泉宋祥符元年改今額
梵興寺赤城志在縣東南一百二十里舊名法興
梁貞明元年建宋治平三年改今額
明覺寺台州府志在第六都舊名崇國俗呼雪山
寺唐大中二年建僧智顗常飛錫於此宋太平興
國二年改名應龍治平三年改今名
威神寺赤城志在縣南四十里舊名靈湫唐乾寧
三年建宋治平三年改今額寺後厓壁峭立有瀑
布及鄭公亭
松巖寺太平縣志在縣西北松巖山上元至正間
僧秋月建初名水月禪院後賜今額明洪武間歸
併澄照講寺正德初釋永盛重建松巖堂(高村松巖寺詩)
(絶壁迴巒不計層穿雲踏雪冒寒行每驚虎卧怪石出忽訝龍蟠老樹横亂響流從千澗落杳無人)
(際一僧迎此身不是神仙骨那得雲山有宿盟)
金仙寺台州府志在桃溪華蓋山下唐天寳九年
僧子鴻建名仙巖宋治平三年改今額
護法寺太平縣志舊在鳳城山唐大順二年建一
日扣鐘不鳴里人聞聲在天王山下因徙焉治平
三年賜額俗呼天王寺
崇國寺台州府志在九都晉咸和中閩僧睹異光
發林壑因建寺名普光宋祥符元年重建後圮明
永樂七年僧可原重建
祗園寺台州府志在十都晉天福間建名瑞峯即
神禄禪師道場吴越時改今額
靈山寺台州府志在玉環鄊晉天福二年僧啓爽
聞山南鐘聲至其處以石捍潮剏刹宋熙寧元年
僧咸築塗成田七頃遂賜今額
普福寺台州府志在一都錦屛山明萬歷間建
國朝順治十三年僧照熜復修
天真宫台州府志在塘下元時南塘真人張惟一
建
金華府(金華縣附郭)
天寧寺嘉靖浙江通志在府城内宋大中祥符間
建面對溪山舊有石浮屠可以盡覽一郡之勝萬
歷金華府志舊名大藏院今稱天寧寺
密印寺萬歷金華府志在府治西北五十步舊名
永福吳越錢氏建宋大中祥符間更名密印後廢
改建分司寺有塔九級屹峙雲際治平初復建明
隆慶初重修
國朝康熙十五年康親王臨郡僧牧菴募修寳塔煥然
一新十六年創建房宇方丈暨廊廡等内供奉全
部藏經
報恩寺金華縣志在縣東唐乾符間陳姓捨宅為
曉晤禪師道場
國朝順治十年僧圓應重建大殿
法隆寺名勝志在通濟橋南寺前經幢高五丈刻
云唐大中十一年立幢下石隙周匝有大金錢徑
二寸許以杖舉之宛轉其中竟莫之得俗呼金錢
寺金華縣志年久圯僅存故址
國朝康熙十八年僧元傑重建
無相寺金華縣志在通遠門内宋紹興十一年建
後燬元泰定間重建大殿
國朝順治十年僧大乘鼎新之
七寳寺金華府志在天王門内古刹明嘉靖三十
年為有力者所占
國朝順治九年僧綱海朗募贖舊址重建
寳婺觀名勝志在子城西南隅隋平陳太史以其
地當婺女乃立祠於城西北隅唐開元中徙其像
於開元觀五代時刺史錢儼始移今所明一統志
宋淳熙間賜額方輿勝覽與州學連接樓宇高聳
古桐森然諺云桐齊簷出狀元宋紹興癸丑陳亮
嘉定庚辰劉渭皆為大魁應前䜟云金華府志明
洪武五年重建(宋濂重建寳婺觀碑記觀祠婺女星始作於唐武德四年初在郡城)
(西北吳越時刺史錢儼徙於子城上西南陬宋淳熙十三年以知州事洪邁請賜今額元毁於火者)
(再皆官作之洪武五年秋觀復災主觀道士楊道可乃持歷走境内告於衆庶各出貨泉相厥事作)
(正殿五楹重閣三間殿與閣之中構為飛亭若齋居賓舘之屬各以次就緒而星之像未具先是杭)
(州衞都指揮使徐君司馬嘗出鎮於婺屢邀靈於星祠其在杭也夢有所見因命斵沉香木為像名)
(其閣曰靈華而奉像置其上工始於災之明年越六春秋至十二年冬始成於是道可持幣走告於)
(濂曰婺以星名州星之澤州民者甚大宋宣和三年方臘反睦將陷郡統領劉光世討之兵次蘭溪)
(未敢進夢霞冠羽衣神趣之行且以病指告劉至盜黨就擒及謁星君祠其像如夢中一指將墜開)
(禧三年大水先期告守土吏為備民不漂溺景定四年武義山寇為亂來犯城屯於溪南遇媪鬻履)
(長數尺盜怪問之媪曰城中人履皆若是耳盜驚散去元至元十三年郡既降復守元將高興怒欲)
(屠城夢神諭以勿殺明日以火矢射觀矢返墮軍中見巨人坐城上濯足城南水中大駭遂下令風)
(民降不敢戮一人至正十六年沿海翼兵自蘭溪夜叛還謀襲郡城神化婦人導叛兵食瓜田中食)
(已皆昏迷失道至城而天已曙官兵有備遂伏誅此皆彰灼可徵之大者而疾癘旱潦之禱為尤驗)
(固未易悉數也今觀事幸復乎故皆神靈之所致願并識之因如其請而為之記)隆慶間
燬萬歷間郡守曾如春盧竒前後重建
國朝順治二年燬郡守夏之中重建星君樓後壊郡守
張藎又建
金華縣(城外寺觀)
西峯寺金華縣志在迎恩門外亡剏始年月宋至
和初立西峯和尚像西峯名清素自五臺飛錫名
山唐天復中至徽州祁門縣之西峯山後至此故
建像焉明萬歷丙午大殿將傾郡丞袁世振重建
郡守周延光又建觀音閣
國朝康熙二十一年僧普正重修
智者寺方輿勝覽智者禪師道場後倚石巖乃金
華第一刹也萬歷金華府志在縣北十五里梁武
帝召樓約受戒號智者國師辭還適谷口見白氣
浮空曰兹地當興三寳普通間勅造智者禪寺金
華縣志寺久廢邑令江可受重構(謝翺智者寺詩流水北山北芙)
(蓉峯影長看花春到寺數竹午過廊厓石侵衣碧山雲沐髮香老僧呈佛骨見畢下匡床許謙遊智)
(者寺詩風日影颼颼松陰繫紫騮白雲千載寺黃葉四山秋地勝樓臺接林深虎豹遊人生自可樂)
(此外復何求)
石佛寺萬歷金華府志在縣東北四十里舊名赤
松巖寺梁大同間僧道瓊止於山南聞金石讚唄
之音緣巖而上見琢成大石佛一軀高可六丈趺
坐儼然因建寺有鐵羅漢五百一十八尊宋改今
額
鹿田寺金華府志在縣北三十里名勝志鹿田峯
有東西二寺即舊寳福院明萬歷間郡守張朝瑞
重建其後最高處為望西亭(葉謹翁鹿田寺詩憶昨招提宿空山日欲)
(曛僧窗聽盡雨樵路踏翻雲秫甕松花釀茶泉竹筧分因君成勝踐飛瀑夢中聞)
國朝康熙十年僧寳相重修
普明寺金華府志縣東六十里梁普通七年勅建
唐廣明間重興
國朝康熙十八年僧啓明重建大殿併禪堂方丈四壁
懸厓玉屏前列法華後聳最為清曠
寳華寺明一統志在縣南三十里舊名元覺唐景
福間僧法朗建
祥符寺嘉靖金華縣志在縣治東南晉義熙八年
建號曰法幢唐武后時改為大雲宋大中祥符間
改今額金華府志寺有定光古佛真蹟見存
國朝順治十三年寺僧寳誾重修幷建精舍
無量寺金華府志在縣東六十里梁時勅建代有
興圯
國朝順治十二年僧明遠重建
積道院金華縣志在縣南三十五里覆釜山相傳
定光佛於此成道亦婺中三佛地之一
國朝康熙九年僧慈能重建大殿僧房百餘間
寳相寺金華縣志在十二都舊名靈石後有雙峯
巖中湧出大石佛七軀吳越錢氏鑿而取去今遺
蹟存焉
大慈寺金華縣志在十一都即盤龍寺宋延平中
改今額
靈巖寺金華縣志在二十五都地名新建唐時趙
州師有弟二人一沐塵一新建遊金華南山寳華
而新建住錫於此遂名其地為新建
國朝順治六年天台僧履中顯卜寺東北里許重立殿
宇時稱為新靈巖
定一寺金華縣志在縣南二十里舊名定業宋淳
祐八年建後圯明萬歷間住僧大璘重建
妙法院金華縣志在二十五都晉天福間僧道密
自天台來結菴南山絶頂有光自口出成白蓮花
日啖草根野䔩惟誦法華經里人捐地建刹郡上
其事賜名妙法
國清院金華縣志在城南二十里久廢
國朝康熙元年僧可訥重建
淨刹菴金華府志在縣東北四十里名勝志唐元
和間建舊名東巖
雲仍菴金華縣志在縣東二十里
國朝康熙二十年僧妙元建
祇樹菴金華縣志在三十都
國朝順治間僧定初剏建
法華菴金華縣志在三十二都
國朝康熙十年僧象化鼎建
七佛堂金華縣志在赤松門外浮橋北莫詳剏始
年久廢
國朝康熙二十二年僧本無重建
寳積觀萬歷金華府志在縣東北二十里赤松山
志寳積觀即赤松宫按觀碑二皇君因赤松子傳
授以道而得仙邦人遂建赤松宫宋大中祥符元
年始改今額金華雜記舊宫殿庭宇廊廡甚盛為
江南道宫之冠後錢武肅王重修東有二仙祠南
有卧羊山嘉靖金華縣志明成化戊戌道紀余永
富復建金華府志萬歷十年縣令汪可受重建(范浚)
(遊赤松觀詩靈祠丹井餘真跡祠下老松森百尺仙子騎鯨去不歸癡人猶問山中石陳叔祼寳積)
(觀詩斷厓千尺削芙蓉望裏樓臺十二重蠟屐破雲羊不起瑶笙歸路鶴無蹤橋如圯上思黃石仙)
(始人間見赤松莫訝塵寰留信宿還應辟穀此相從)
崇道觀金華縣志在二都赤松澗
貞元觀金華縣志在二十都
蘭谿縣
聖夀教寺正德蘭谿縣志在縣東南一百三十五
步梁大同間建舊名招賢宋祥符中更名聖夀
文峯崇惠禪寺舊浙江通志在縣南二十里地名
大經塢竒秀天設羣巒環拱
國朝順治中里人郭爾儒延僧樵之淨玉開山
棲真寺金華府志在縣東二十里銅山鄉後唐長
興間有僧建石關寺於桐山舊名靈洞宋祥符中
改額明萬歷間重建改棲真
寳惠教寺萬歷金華府志在武昌鄉十都梁大同
二年建舊名涼泉唐咸通間改延慶宋祥符中改
今額(范浚寓寳惠寺喜晴登山詩喜霽出招提愛山登嶪岌林端已殘照路草猶半濕丹崖斷)
(雲歸翠竇飛泉入長天没鳥影遠水動虹吸塵襟得延瞰爽氣横來集欲逐野僧還更看空翠立)
昭化寺正德蘭溪縣志在縣東紫巖鄉舊名昭明
周顯德初建後有僧仲清道淵相繼修葺寺以不
廢(杜斿昭化寺記昭化剏自周顯德間歲久頽圮僧道淵慨然欲新之有力者為乞於部於州俾)
(以甲乙領寺事遂與其弟子祖栞剪荆榛掃狐兔而棟宇之淵死栞襲乃苦志策勵起舊創新自紹)
(定辛丑至嘉熙之戊戌千佛閣落成下闢法堂旁開丈室約費錢六千餘緡以彼佛言之淵善創可)
(自附於開山之鼻祖以吾儒言之栞善繼可無忝於肯堂之冢嗣矣淳祐三年七月記)
顯教禪寺金華府志在縣西五里蘭陰山之麓宋
天禧三年建
明因教院正德蘭溪縣志在瑞山鄉西巖舊名石
佛唐貞觀中建宋治平初改今額(于石明因院詩丹崖翠壁數千)
(尺絶頂僧房三四間老樹倚巖巖倚屋白雲飛去又飛還)
無垢教院蘭溪縣志在瑞山鄉舊名杜巖唐中和
二年建宋治平中改今額(章光大無垢院記蘭溪之西曰瑞鄉去縣三十)
(五里有古刹曰無垢父老遞傳居士杜函捨所居為寺有巖深廣可三十丈曠闊明靜中有井曰夢)
(泉方僅五尺四圍皆石水常不竭夏冷而冬温修竹喬松森陰蔽日有水從北流而南清泚如藍縈)
(遶如帶無一點塵俗氣尋幽好竒之士多指此寺為勝地云)
兜率禪寺蘭谿縣志在太平鄉晉大傅胡鳳建初
名和安宋祥符初改額唐詩僧貫休道場也(于石兜率)
(寺詩錢塘一刹倚霜寒萬水千山蜀道難瓶鉢生涯在何處秋風松子落詩壇)
浩然觀正德蘭溪縣志在縣東一里二百二十步
唐時建舊名靈瑞宋治平中改今名舊浙江通志
相傳白衣真人修鍊之地(吳師道浩然觀分韻詩過雨秋正佳出郭山漸)
(好松門表靈宫石澗緣細道空壇故葉積深殿陰色早丹遺井水香仙去庭栢老伊昔崇真元構祠)
(始天寳靈風却緇塵金幢飛翠葆猶餘千年像遂走羣吏禱我生無俗情道妙窮探討天根息綿綿)
(虚白生浩浩永懷潔身私非關恨枯槁緬邈鸞鶴期空山動秋草)
東陽縣
新安教寺明一統志在縣東一里六十步唐咸通
間建金華雜記寺前有池方數頃僧畜魚其中傍
有大樹偃池上東陽縣志元大德間僧道存募建
藏經閣明永樂間僧宗源募建鐘樓
國朝順治己丑僧大琳重建大殿
法界寺金華府志在縣西一百四十步舊名華嚴
宋乾德初建東陽縣志祥符中易今名明圮
國朝僧海華等重建
灌頂寺東陽縣志在縣南三十里舊名甘泉為教
院晉開運三年厲刺史捨宅建大中祥符元年改
今額四十六都
靈雲寺金華府志在縣西南七十里唐咸通八年
建東陽縣志宋嘉熙丁酉里人陳紹年重建(周仲虎靈)
(雲寺記距邑南六十五里有佛刹曰靈雲攷碑石遺文蓋唐咸通時天台有行僧過此開山造院至)
(此不知凡幾歴歲月綦成邱墟荒谷矣然其地僻而徑幽山靜而塵絶野芳歴亂茂樹陰翳清人遊)
(士接踵不絶會陳公紹年清隱林泉與其居處相近見谷中地睪然而墳起叩諸山間樵牧曰此古)
(靈雲寺基也及登山巔公慨然曰古者建道場以說法亦轉移人心之一助兹既荒落吾當修復遂)
(召比邱大虚等鳩工庀材經始於嘉熙丁酉十二月十二日訖工於淳祐辛丑之孟秋棟宇翬飛丹)
(黃掩映蓮花生燄貝葉翻經號曰靈雲固其宜哉)明嘉靖間重修
雲峯寺東陽縣志在縣南五十里唐景福六年建
寺前兩石對峙山後雙瀑合流舊名靈巖宋治平
二年改今額
法輪寺東陽縣志在縣西南八里唐乾符三年建
號峴峯禪院宋祥符元年勅賜今額至道咸平間
重修(胡則重修法輪院記婺州東陽縣峴峯峭怪逾數千仞飛泉激越散作清涼爰有神僧環)
(草而處猛獸馴擾常護左右居人瞻仰罔知名號檀越章鐸躬訪靈蹤深加諦信遂崇法宇以廣金)
(田唐乾符三載丙寅締建既圓誠請於上以峯名為額星霜暗易緇流屢更神宗太平興國八年本)
(縣傳法僧義修持邑宰之命恭召金華山智者寺重禮上人主領之上人餘杭人也潔白僧行檀信)
(親附於是重建法堂次崇厨庫高大其門嚴淨其室至道元年乙未始就復有邑信士胡細厲就同)
(誓淨緣營立釋迦尊殿咸平五年壬寅告畢輪奐相宣金碧交映大中祥符元年詔改院為法輪院)
(善矣哉郡邑改觀道俗增信植福之地垂於無窮者也)
靈嶽寺東陽縣志在縣南十八里梁大同二年建
寺有尊勝寳塔一座内刻諸品經文
國朝順治間僧仁陛請龍藏真經入寺康熙十七年重
修
禪林院東陽縣志在縣東東白山中唐太和六年
建曰教院宋宣和中燬建炎二年稠公大師重建
(張志遠重建大殿記襟山帶水岧嶤衍迤修竹茂林折栢病檜高森映蔽三伏之間不知有炎蒸氣)
(殆非人世間所有也)
國朝順治間僧衆重建法堂
元寳觀萬歷金華府志在縣南四十里齊中興二
年邑人陳元寳捨宅建宋天禧間改今名東陽縣
志紹興四年元寳之裔嚴重建(徐端益元寳觀碑記宣和庚子冬賊)
(發婺之清溪東陽之民部其民以自保者凡三四嚴之所保其一也嚴婦之父張煒避寇入山遇神)
(人曰往語爾壻必欲破賊宜新所謂北極殿者嚴聞亟部所轄詣廢殿命黃冠誓師如神戒未幾大)
(破賊賊平乃鳩工集材而成之肇作於紹興甲寅之冬而落成於乙卯之春棟楹隆壯甓瓦精密丹)
(雘既新象塑咸設燦然一新良未易也)
乾元宫金華府志在縣西二里宋紹興二十五年
建
義烏縣
寳林禪寺嘉靖浙江通志在雲黃山下古殿傑閣
甲於東州名勝志蕭梁時邑有傅大士少以漁為
業嵩頭陀語之曰爾彌勒化身也因令鑑於水乃
悟前因問以修道地方頭陀指松山雙檮木曰此
可矣遂於此行法忽有黃雲如蓋盤旋其上後人
因名松山曰雲黃山事聞於朝大通三年勅建寺
於雙檮間即今雙林寺也金華府志宋治平二年
賜今額宣和三年燬紹興四年東陽賈廷佐首為
鑄鐘建藏殿住僧行標以來六傳次第復完(潘良貴重)
(修寳林寺記有大比邱其名行標號曰慧炬拄錫雲黃山大開法席徧召檀那而告之曰永惟大士)
(誕育此方為瑞為祥人天共仰雙檮建寺甲於叢林自梁迄今逾六百載流通祖道代不乏人宣和)
(三年盜起新定不幸煨燼一椽不存今歴歲時堂廡齋厨粗成行列獨兹殿址瓦礫弗治妙相慈容)
(久無所宅爾等善士忍坐眠耶衆聞標語歡喜踴躍大出金錢合而計之餘五十萬以紹興二年春)
(經始三年冬告成中妥像設莊嚴妙好外繚闌楯雄麗靚深山林增輝緇衲雲集變荆榛為金碧古)
(未有成結大緣如是之速者也故記之以稔來者楊傑寳林寺詩山路﨑嶇山頂平兜羅雲向下方)
(生了知大士夢中夢要去如來行處行)明末燬
國朝康熙七年重建
智度教寺萬歷金華府志在縣西四十里唐智忍
禪師修行之地大順二年僧彦休過此建院曰卧
雲吳越錢元懿為婺州刺史建殿落成五色雲見
因名五雲宋大中祥符間賜額智度院後改寺
國朝雍正四年僧遠瞍重建大殿廊舍
隆平教寺金華府志在縣東二十里後唐長興間
建舊名保寧宋大中祥符間賜額喬行簡書勅賜
隆平寺崇禎義烏縣志尋廢明永樂四年里人吳
彦清重修今為教寺
聖夀禪寺萬歷金華府志在縣西四十里舊名龍
夀宋治平間賜額後廢元至正元年重建(黃溍聖夀寺碑)
(記聖夀禪寺宋大觀間更為十方禪寺歲久弗葺敗屋數楹不蔽風雨泰定二年秋千巖禪師來自)
(錢塘愛其崗巒秀潤泉清水深始度隙地結茅而駐錫焉緇素之侣嚮風坌集座下者恒數千百人)
(至無以容其居給其食僧法聰德超慨然出山叩諸有力而好事者合衆緣以成之規制之廣視昔)
(有加禪師為而不有擇禪林中德行完潔者俾之主持承其付託者亦能負荷而無所係吝不久輒)
(謝事而退自懷空成公逮今繼公已七傳矣繼謂予曰在吾教中聚沙積土無非佛事法施財施寧)
(有差别請為我並誌之因摭其所述而悉著之使刻石焉)洪武間重修
來山寺義烏縣志在縣西南二十八都名勝志梁
天監中西域嵩頭陀自香山南行至金山江水大
溢舟師莫肯載師布繖水上持鐵魚磬截流而濟
至來山立精舍曰來山寺
華陽教寺崇禎義烏縣志在縣東華陽山唐法輪
大師卓菴之地舊名永安洪武二十四年改今額
元真道院義烏縣志縣南青巖山中元至正初里
人俞士亨建
永康縣
上封寺萬歷金華府志在縣東北百步舊名光義
晉天福間建元至元初燬僧景傳重建永康縣志
萬歷十年廢徐宗祥輸價仍捨為寺
大通寺永康縣志在縣東北六十里舊名翠峯梁
大同四年建金華府志宋大中祥符元年改今額
金仙寺永康縣志在縣東一百一十里舊名仙山
唐咸通二年建地名鹿蔥金華府志宋治平二年
改額後燬明洪武初重建
澄心寺金華府志縣東北四十五里唐光啓間建
名九洩宋大中祥符元年改額明洪武間重建
延慶寺萬歷金華府志在縣西北四十里舊名金
峯唐天祐間建宋大中祥符元年更名延慶
普濟寺永康縣志在縣西北四十五里舊名清泉
吳越寳大元年建地名柳村萬歷金華府志宋治
平二年改今額咸淳間重建
延真觀嘉靖浙江通志在縣東南舊名寳林金華
府志梁大同元年建宋大中祥符間改今額(續神仙傳)
(道士馬自然至觀前指松樹曰此松已三千年矣當化為石至夕大風雨其松果化近觀松皆化為)
(石)嘉泰間立亭於旁名松石元至正間復建
紫霄觀永康縣志在縣東三十里舊名招仙梁大
同二年建宋大中祥符元年易今名地名芝英(胡則)
(紫霄觀詩綺霄重疊武陵溪鷲嶺相將路不迷白石洞中人乍到碧桃花下馬頻嘶深傾玉液琴聲)
(細旋煮胡麻月色低猶恨此身閒未得好同劉阮灌芝畦)
武義縣
法雲教寺嘉靖武義縣在縣西一里宋大中祥符
元年建
惠安禪寺萬歷金華府志在縣東一十五里舊名
明招其地乃晉阮孚故宅嘉靖武義縣志宋建炎
南渡呂氏自太師而下皆葬明招山後請為功德
院額曰元淨惠安
慈尊禪寺嘉靖武義縣志在縣東北二十里舊名
東臺宋開寳元年建大中祥符二年改今名金華
府志寺有五景捫星閣凝冰池潄玉澗埋雲塢長
青松今名山坑寺(唐愈賢慈尊寺詩野寺山深五月秋杜鵑啼雨隔煙樓三年浪)
(跡空衢路慚愧僧房半日留沈杰慈尊寺詩細雨霏霏點落花白雲勾引到僧家導師知我三衢主)
(不問姓名先煮茶)
中峯教寺武義縣志在縣北二里宋宗丞趙汝唫
建金華府志元至正六年改今名
無碍寺武義縣志在縣西二十五里周顯德五年
建元泰定二年修明隆慶元年重建(乾光霽無碍寺詩雨霽苔)
(痕濕未乾滿階春草翠雲團長吟自愛禪居靜梵殿月來松影寒)
南龍華寺金華府志在一都南山明成化十一年
建萬歷二十年重修
廣福觀嘉靖浙江通志在縣西三十里宋治平中
賜名夀聖尋改今名
浦江縣
左溪講寺萬歷金華府志在縣東二十三里舊名
普安院唐左溪大師法朗道場也宋開寳間更新
請額曰雙溪浦江縣志明洪武二十四年改今額
歸併各寺為叢林
大智教寺崇禎浦江縣志在縣北二里舊名淨居
尼寺宋崇寧四年更為僧寺治平二年改今名浦
江縣志明萬歷三十一年移建小東門外
國朝康熙六年重建大殿
龍德教寺嘉靖浙江通志在龍峯山下宋寧宗御
書額金華府志舊名乾元剏始無攷元大德間重
建有塔在龍峯山上明洪武十三年修(宋濓重建龍德大殿)
(碑記龍德寺法瓌禪師道場初名乾元宋大中祥符元年更今名嘉定中寧宗親書寺額以賜之寺)
(無碑碣可徵不知何時建立但乾元乃唐肅宗紀年以年名寺其殆或肇於唐歟寺廢將圯元大德)
(九年住持僧善興悉撤其舊而新之元末燬寺之二比丘至德守約乃合謀曰前人之功不可不繼)
(也而力未能徧及宜先其大者以為衆倡於是絀衣縮食重剏大雄殿五楹經始於洪武九年之六)
(月落成於十三年之三月)後廢萬歷十七年重建
明德教寺崇禎浦江縣志在縣西四十五里其緣
起不可攷宋治平二年改今額明洪武二十四年
歸併各寺僧立成叢林
白佛寺金華府志在縣南一里宋乾德元年建舊
名慈相教院
聖昌教寺浦江縣志在縣南四里舊名唐昌尼寺
宋大觀二年更為僧寺治平二年改今額元至正
四年僧紹隆重建
保安教寺崇禎浦江縣志在縣南八里晉天福八
年縣人倪盈捨地建號曰保安宋治平二年更名
淨慧院延祐六年僧一雲重建明洪武二十四年
更今名
官巖教寺宋濓官巖院碑記在縣東南康侯山又
曰官巖山梁大同間比邱尼元淨始建院唐會昌
之季燬咸通初祖燈大師自越之上虞飛錫而來
遂縛禪巖内會歲旱獨上絶頂祈請捐身投巖下
而卒俄頃大雨火化得五色舍利民感之就巖之
西為建今院八年丁亥因山賜額為官巖云浦江
縣志宋景定三年妙定大師智印重建
太極宫萬歷金華府志在縣東南宋嘉定間建元
至大間重修(張孟兼太極宫記浦江縣治東南不百步有宫曰太極宋嘉定乙亥間知)
(縣錫山尤君曅以邑祝釐請禱之事遠詣廣福觀觀在仙華山下去縣十餘里許非便謀創此宫前)
(建三清殿後敞層閣以祀星君廊廡翼如重門外闢觀者欣豫莫不起敬遂聞於朝徙仙華舊額揭)
(焉至正戊戌宫燬道士王無為乃銖累寸積明年建三清殿又明年建門臺亡何仙去其徒王洞觀)
(圖終先志復建東西廡既而庖庫諸室皆成凡其教之所宜有者嚴奉靡不如式飛甍偉棟金碧交)
(輝視舊蓋有加矣)金華府志明崇禎九年燬知縣吳應台
建
國朝康熙十年知縣毛文埜重修
湯溪縣
九峯教寺金華府志在縣南九峯山下梁天監間
嵩頭陀卓錫於此寺有三賢堂祀龍丘萇徐伯貞
徐安珍
無垢寺湯溪縣志在縣東南三十里有石巖因為
佛殿唐乾符三年建
延興教寺湯溪縣志在縣西二十里梁天監二年
建
證果禪寺萬歷金華府志在縣西北十五里梁天
監間達摩禪師開基唐貞觀元年建元至正間寺
僧處仁重建有僧鑿井於佛殿東角二十步深三
十尺得古銅鉢盂上有覺地二字因以名其室寺
有宋濓書額尚在(胡宗證果寺詩永安山水古叢林破衲傳來幾代深滿地白雲)
(離俗迹半庭黃葉伴僧吟簷頭鳥雀窺香飯潭下魚龍聽梵音莫道空門忘百慮九年面壁亦留心)
西竺教菴湯溪縣志在縣西十里元延祐二年建
(宋約西竺菴詩名傳西竺古招提幾度來遊駐馬蹄窗外清風千個竹門前流水一灣溪長廊晝靜)
(無人到古塔年深有鶴棲入定老僧應已久袈裟恐涴燕巢泥)
寳興寺金華府志在縣北十三里元大德間僧仁
夀重建吳師道有碑記
治平寺金華府志在縣南八里前有一峯峻立名
卓天峯明宣德間建
崇仙宮萬歷金華府志在縣西十里梁大同二年
蘇府君建招接十方仙道之所道士鄷去奢來居
未幾去處於茅山得道上昇(宋約崇仙宫詩白雲滿地護蒼苔路杳玄)
(關少客來仙去已無丹竈在壇空惟有碧桃開石間寳劍飛應久天上飈輪去不回安得借騎珠樹)
(鶴相尋我亦到蓬萊)
浙江通志卷二百三十二
