浙江通志卷四十六
古蹟(八)
台州府
古州城赤城志按舊經云周回十八里始築時不
可攷其舊基東自小鑑湖循清心嶺而南縈抱舊
放生池直接城山嶺古通越門土地廟處蓋今湖
昔地皆闉闍中物也後乃徙而縮之
州舊子城臨海縣志在大固山始建時不可攷相
傳隋開皇時州治在山上城有三門南曰譙門東
曰順政門西曰延慶門故址尚存(王象祖修子城記子城東自鼔)
(樓踰州學過東山閣包職官廳歷玉霄亭入於州之後山西自鼓樓介於内外班之間而長於内外)
(班曲而為洞門又曲而依於大城内外班者錢氏有國時子弟為守親兵所居也)
章安古城名勝志在臨海縣東一百十五里即章
安鎮也(台州府志相傳即後漢章安縣治前冇水即回浦載赤城舊志新志則以為濱海薄)
(山魚龍所腥豺虎所穴非可奠城市者未知孰是)
石鼓山柵城臨海記臨海縣石鼔山舊有柵城唐
刺史李元奏置
漢城方輿紀要在黃巖縣北十里建置未詳(台州府志)
(按舊志漢城去黃巖縣北十里有莆林郡城相傳昔置莆林郡於此然未詳何時亦無經可攷)
徐偃王古城輿地紀勝在黃巖縣南三十五里大
唐嶺東外城周十里高僅存二尺厚四尺内城周
五里有洗馬池九曲池故宫基崇十四級城上有
喬木可數十圍城東偏有偃王廟(台州府志偃王古城在今太平)
(縣西北三十五里又縣南五里有葉鮑二將軍廟或謂即偃王將也按韓文衢州徐偃王廟碑偃王)
(走死彭城山下又曰偃王之走不之彭城之越城之隅衢故越地也赤城新志謂周穆王時越猶未)
(通中國台去衢猶遠唐嶺又在台極南山谷中於此築城以居何哉又今所謂古城者兩山相距不)
(一二里而謂城周十里其不足信尤昭昭矣但相傳已久姑仍之)
樂安縣舊城萬歷仙居縣志唐上元二年始築樂
安縣城惟東西南三門東則文明樓西則義井頭
南則過街樓即舊址也
寧海縣舊城赤城志舊城在海游或云唐大歷間
徙
松門城嘉靖太平縣志宋熙寧間置土兵設廵司
於此明洪武二十年置松門衛其故址尚存
玉環古城嘉靖太平縣志在玉環海島上與楚門
港隔洪武中徙緣海居民於内遂墟(樂清縣志近縣有玉環城)
(玉環鄉南社洪武中徙其民於内地)
古州治赤城志州治舊在大固山上今永慶院是
其處有子城故址焉後隨州徙(台州府志按舊州廳置於大固山屈)
(光公居宅以其地勝立屈氏次子惠坦為太守改家為州按惠坦吳人而臨海郡置於太元二年此)
(建立之始也後以峻不可躋遂徙焉光公即晃)
宋諸廳赤城志通判廳在州西五十步淳熙五年
通判管銳重建添差通判廳在州東四十步舊為
判官廳紹興十六年通判洪适改建判官廳在州
東七十步淳熙三年以舊比較務改建推官廳在
州東五十步嘉定三年推官趙師回重建錄事廳
在州南六十步州院在焉宣和三年工曹陳槖建
司理廳在州南九十步嘉定七年司理吳焯重建
司戶廳在州南五十步宣和元年戸曹滕膺建司
法廳在州南十步淳熙九年司法朱孝倫重建支
鹽廳在州東南報恩寺後開禧元年監官王栻以
都監倉改建廵轄遞舖廳在崇和門外淳熙十年
廵轄趙舜舉建(謝雩台州司戸廳壁記台州司戸參軍唐至德間著作郎鄭虔嘗以)
(謫官居之今州城東偏猶以戸曹名巷國朝宣和初滕君膺來創廨舍為屋三十楹榜曰戸曹廳)
宋推勘院赤城志在州東南嘉定六年守俞建建
宋軍營赤城志雄節第六指揮營在州東北天慶
觀前威果第六十指揮營在州東米倉前崇節第
三十一指揮營在州東南靖越門内牢城第十三
指揮營在州東都米倉前壯城指揮營在州東崇
和門内
宋水軍營台州府志在崇和門外東湖宋端拱二
年郡守張蔚建嘉祐中守徐億徙營入城
宋貢院赤城志舊貢院在州東先以韓運判宅址
為之後徙兜率院殿柱間刻云終場三千人院據
山腹陟降不勝遂徙今地今院内有搴秀亭
漢南部都尉治元和郡縣志南部都尉本漢之回
浦鄉分立為縣後漢改回浦為章安(輿地紀勝回浦縣即南部)
(都尉治所)
吳臨海郡治嘉靖臨海縣志吳太平二年析章安
置臨海縣復分會稽東部六縣置臨海郡徙治章
安即今章安鎮
漢回浦縣治方輿紀要臨海縣東一百十五里本
漢之回浦縣治後漢建武中改為章安縣(赤城志即章安)
(城)
唐大郭營明一統志臨海縣東有寨溪舊傳唐末
寇作遣方將軍駐兵於此側有大郭營
宋新亭監赤城志新亭鹽監在臨海縣東南六十
里按武烈帝廟記乾符二年新亭監給官莫從易
重建堂宇又九國志載元德昭知台州新亭監
漢東甌國晏公𩔖要東甌居海中今臨海永寧縣
也(黃巖縣志黃巖本東甌地萬歷寧海縣志漢立閩君搖為王置東甌國後國徙乃以其地為回)
(浦是為東部都尉)
漢東部都尉治方輿勝覽台州郡漢屬東甌國後
立為冶縣東漢末分冶縣為東南二部都尉東部
臨海即郡國志東部侯國
唐永寧縣治後漢書郡國志永寧永和三年以章
安縣東甌鄉為縣(名勝志唐上元二年復置永寧縣則今之黃巖而改名則天授)
(之元年也)
宋兵屯台州府志黃巖縣西將旗嶺宋牟大昌屯
兵處又有軍營溪宣和中官軍禦寇結營於此
唐洗馬潭寨赤城志在天台縣西北下馬橋唐裘
甫之亂以天台國清寺建寨與馬敞墠三墩堂皆
諸將議事之所又有王軍塘為犒軍之所(台州府志舊志)
(未有寨之名而今稱洗馬潭寨未知何時也)
唐石壘寨赤城志在天台縣北五十里關嶺上壘
石為之唐廣德元年王師討袁晁處今遺跡尚存
宋始豐寨天台縣志在赤城山西宋咸平元年建
(天台縣志有人於鎮國將軍廟基掘得古鏡文曰始豐寨主鎮國大將雷曄造疑此廟即始豐寨基)
晉樂安縣治元和郡縣志晉分始平南鄉置樂安
縣唐上元元年復置於盂溪側萬歷仙居縣志晉
永和三年析始豐置樂安舊治在西郭演武場北
(仙居縣志縣址凡三遷今址起於宋建炎二年令張亨所定舊志稱晉永和四年羊欣所遷誤也相)
(傳羊公時治在金家店宋令陳公襄時治在西郭垟其巖老堂釣魚臺遺跡俱在舊治尚有存者方)
(行可仙居縣廳壁記仙居晉名始豐後析其南鄉别為縣曰樂安仙居即樂安舊壤至上元間再廢)
(再置易曰永安而遷治盂溪即今縣舍也逮景德中改曰仙居以其洞天名山屏蔽周衛而多神仙)
(之宅因以名焉)
宋白塔寨方輿紀要在仙居縣西三十五里宋宣
和中因寇亂置寨今為聚落
晉寧海縣舊治台州府志縣東五里白嶠山晉武
帝初置縣治於此萬歷寧海縣志晉初設於白嶠
唐徙海游永昌元年徙今里(錢惟演寧海縣新建衙樓記眷惟靈壤實)
(曰奥區地接天台路連石姥時生英秀代出神仙一派桃源阮肇曾游之地千尋瀑布興公作賦之)
(邦軒檐半空烟霄咫尺欒栱交結丹漆相鮮晴曦下照於觚稜翠巘四圍於爽塏雙扉洞啟宜駟馬)
(之並驅層構鼎新若蜃雲之擎出)
宋松門寨台州府志太平縣松門山上宋時有松
門寨(潘伯修松門寨詩沙巷蛟涎白沙門蜃氣平強弩支江斷長槍落日明)
梅園赤城志在臨海縣仙宫後
茶園雲笈七籖臨海蓋竹山舊傳葛元植茗於此
結廬而居焉
小鑑湖園台州府志在臨海縣東湖北宋參政賀
允中先居天台萬年寺後寓此以唐賀知章自請
鑑湖一曲故名有占春堂枕流漱石二亭
琪山園臨海縣志舊名小寒山即南岡書院
松隱園萬歷天台縣志宋開府曹勛宅在北城外
嘉靖臨海縣志在縣之清潭山有明秀堂莊畔有
陂廣十餘里
陳氏園曾丰東巖堂記天台為二浙第一勝處今
臨川陳公劃所辟城東數十畮而東西之東所揭
曰小瑶曰生秋曰瓜風曰蜜露曰齊芳凡五西所
揭曰閙春曰見笑曰問開曰花嶼曰飲巢曰數紅
曰記好曰涉趣曰四友凡九其外則二堂突兀東
曰東巖五之會也西曰勝賞九之會也東巖則又
西勝之會歟自慶元丁已經始自為韻語樂章發
揮之園無遺景景無遺勝公名廣夀字成卿
南園萬歷天台縣志縣東門外有宋待制黃宜南
園今廢為農田俗稱黃府園其宅在縣東一里
小西湖園赤城志仙居縣西有小西湖給事吳芾
所創延袤數里内有亭館凡十數(仙居縣志即今石井之畫眉潭)
(吳芾蓄水為湖岸植桃柳朱闌環繞誠勝地也)
淡園萬歷仙居縣志在縣北光明山之陽内有倚
嘯閣漣漪亭通幽處拜石軒諸勝宋張文肅公次
賢投閒處也
東澗園萬歷仙居縣志在城南東河宋提舉陳章
引河水貫其中跨以虹橋叢以竹林有浮香羽波
諸亭及五松臺為邑名園之冠
閬風園崇禎寧海縣志在主簿署内劉次臯建
雲海觀園崇禎寧海縣志丹丘見於孫綽賦其地
有丁氏園名雲海觀(王綽雲海觀記丹丘列仙之所萃松山丁君少雲即其所)
(居依山闢園回環曲折曰堂曰亭曰臺曰榭曰林曰坡曰窩曰谷無慮二十餘具載於雪巢林景思)
(之賦咏至於竒詭特異之觀則自小垂虹而入跨蓮蕩不知幾何畝有堂巋乎其上曰芙蓉此尤雪)
(巢之所長吟而永歌者龍川陳同甫一見輒心可之距今五十有二年子植追想舊事因芙蓉故址)
(敞為傑閣以雲海觀目之蓋取坡公玉霄雲海之詞以補先世之未為者子植名木)
藥園謝伋藥園小畫記余家舍之旁葺茅竹為園
總名之曰藥園下瞰黃甘塢後浸白蓮池有水芝
軒靈泉館挽衣寮潤畦亭劚青堂薜荔階明珠菴
僧宗了畫為圖筆跡甚可喜
丁園嘉靖太平縣志在温嶺宋嘉祐間丁仲鎰創
熙春館赤城志在府治淳熙十六年守史彌正建
天台館赤城新志在府治南一百三十步宋紹定
中倉使葉棠建(赤城志俗名行衙)
嘉祥館赤城志在州東五十步舊號小行衙
泰安館石公孺臨海泰安館記紹興六年徽猷孫
逸建
望海館臨海記臨海宴室山上有越王望海館
亭山館赤城志在黃巖縣南瀕河慶元五年令常
濬孫建
澄江館黃巖縣志在黃山樓側宋紹定二年令趙
汝駉建并記
靈溪館正德天台縣志唐靈溪館在縣東(許渾發靈溪館)
(詩山多水石窮一葉似漁翁鳥浴寒潭而猿吟暮嶺風雜英垂錦繡衆籟合絲桐應有曹溪路千巖)
(萬壑中鄭巢靈溪館詩孤吟疎雨絶荒館亂峯前曉露棲危石秋萍滿敗船溜從華頂落樹與赤城)
(連已有求閒意來期在暮年)
金庭館名勝志在桐栢山北許邁與王逸少書云
自山隂至臨海多金庭玉堂仙人芝草是也
白鷗莊王士性白鷗莊自記余郭東溪頭小隱處
也得二洲三島有白石山房空濤閣綠雲亭蓮社
竹籬茆舍夕陽塢先月墩嘉樹臺白龍溪芙蓉城
三星石曲水瀨竹林精舍小祗林雲碓卧雲坪忘
歸石是地為宋秘閣陳良翰之故居
靜鎮堂方輿勝覽在州治唐李嘉祐為守竇常贊
之有雅登郎位靜鎮方州之句故名
君子堂赤城志在靜鎮堂之前太平興國三年畢
文簡士安來守真宗有君子之稱故名(尤袤題府署君子堂)
(詩堂堂文簡公一世䕫與臯君子哉若人此言聖所褒遺愛在斯民誰能薦牲牢獨有坐嘯地清風)
(仰彌高)
節愛堂輿地紀勝在州治君子堂右赤城志舊名
燕豫淳熙四年守尤袤重建改今名(尤袤節愛堂記過靜鎮堂)
(之左少南為方池並池而南牆壁障礙敗屋傾欹問諸故老曰此昔之燕豫堂也池舊有橋横縱齊)
(度其東為草堂今皆毁撤後人因基築臺以望月其下枕池為小閣名曰清平臺亦漸頽圯余既徙)
(臺於參雲亭之後榜曰匿峰以望北山更作堂曰樂山以望西山之秀而池光山色且蔽於閣而不)
(得見也乃徙閣於池之南因燕豫堂之基别為堂曰節愛取節用愛人之義旁為扶廊而上與樂山)
(堂通池之北石崖盤踞土壤所壅疏剔理脈發露呈顯如枕股膊如覆囷廩如黿鼉之背負土而出)
(西望連岡叠嶂如擁鬟髻如展旌旆如風檣陣馬排闥而入其南則帢幘二峯角立明秀若偉丈夫)
(冠劍而坐雙塔亭亭影插半天於是仰山俯池遠樹近石環列先後若相拱揖烟消日出層樓飛閣)
(浮虚跨空如展圖畫如望蓬萊之雲氣也夫昔人經始莫不相山川之宜一定而不可易後人見其)
(蔽而不能復也始出已意變易之遂使昔之勝槩日就湮沒今余非獨能有所璔創也大抵無改前)
(規無廢後觀覺天宇開明巖壑爭秀林木水鳥皆有喜色而後知昔人之規模可因而不可變也尚)
(告來者嗣有葺焉始欲跨池為橋池上有老梅惜不忍伐遂不復作)
霞起堂赤城志在靜鎮堂後淳熙三年守尤袤建
取孫綽賦赤城霞起之句(台州府志明天啟中改為霞起樓)
凝思堂輿地紀勝在霞起堂後淳熙中守尤袤建
雙巖堂赤城志在凝思堂後慶歷八年守元絳建
(謝伋雙巖堂詩霾没雙巖已百年班班勝事漫流傳幸陪佳客揮犀塵還欠傾城舞繡筵故老風流)
(寒似鐵月卿英妙筆如椽拂衣便欲故山去復恐眼中無此賢)
樂山堂輿地紀勝在清平閣下淳熙中守尤袤建
和青堂輿地紀勝在州治
與清堂陳塤與清堂記台州錄事廳舊有挹翠堂
趙君汝回作郡葺而新之更曰與清
青青堂石公孺青青堂記會稽陳槖德應司台之
工曹事廳之西為小堂植竹數百竿命之曰青青
即錄事廳是也
登瀛堂輿地紀勝在倅廳慶元三年通判趙彦衛
以欽廟所賜唐十八學士像刓於壁故名
景沂堂歲寒堂赤城志並在通判廳(李宗勉重修台州通)
(判廳記廳事穹隆堂宇顯敞廊廡纚麗戸牖爣閬總為楹三十有四舊有芝秀承其左登瀛景沂歲)
(寒處其右堂後山巒鬱律林木青葱自蓮風閣登萬壑風烟最為竒勝旁列雲水梅榭雲海嵐關無)
(非嘯咏游息之所迎風納月恍若蓬壺觀者愕眙屹為千里壯觀)
清閟堂赤城志在添差通判廳通判洪适建於分
繡閣之下(洪邁寄題清閟堂詩昔聞王子猷借宅亦種竹此君固可喜人亦清不俗伯氏)
(貧而癯一飯不飽肉堂前自經始護此無盡綠一官歲強半餘日如轉燭待其長稚子而已牽歸轂)
(何由享嘉蔭償我志願足應煩彼邦人日報平安福)
遺直堂赤城志在推官廳後熙寧中孔文仲為從
事手植檜於堂後越八十年其甥曾幾來為守因
揭今名(曾幾題遺直堂詩三孔吾渭陽猶及見仲叔堂堂舍人公再拜但喬木長身一庭中)
(勁氣九霄上思公立朝時凜凜不可尚)
虚照堂平心堂琴堂嘉靖臨海縣志並在縣
治内宋淳熙中令彭仲剛新之並有詩
孔先堂赤城志在臨海縣簿廳嘉定七年主簿趙
汝駉建(葉適孔先堂銘非籍不有惟籍乃守先聖所止後學敢繆臨海之邑龠米寸帛必信)
(必實以作民極)
景樞堂赤城志在臨海尉廳内淳熙六年尉葉卨
建以王淮先為尉後位丞相故名(赤城志論尉廳在州東四里地)
(據形勝其前秀巒環峙曠野平鋪後有峯屹然龍囦水瀉出其右是以為吏者多通顯云)
瞻節堂赤城新志在郡城朝天門外元泰定間郡
守趙鳳儀建
共樂堂輿地紀勝在郡城外東湖台州府志宋慶
元三年郡守劉坦之改名知樂
綠猗堂赤城新志在臨海城門張哲齋建(文天祥綠猗堂)
(詩并引予自海舟登台岸至城門張氏蓋國初時名將永德之後主人號哲齋闢堂教子扁曰綠猗)
(為賦八句義方堂上看窗戸翠玲瓏研裏雲壇月席間淇水風清聲隨地到直節與天通庭玉森如)
(筍干霄雨露功)
清心堂民和堂赤城志在黃巖縣治紹興中令
楊煒建堂名曰清畏後令胡璉去畏字改名清軒
後令劉鼎孫又改曰清心并建民和堂於縣圃(鄭伯)
(熊清軒詩樹蕙餘百畝蓻蘭當路岐清風一披拂香氣無不知紉為楚纍佩辱我幽靚姿小草生澗)
(底雨露無恩私不入兒女玩歲晚得自持所以古君子清德畏人知)
歡顔堂黃巖縣志在縣廳後宋嘉定元年建
香遠堂赤城志在黃巖縣丞廳舊名紫翠軒嘉定
十五年丞趙彦珽更今名(左緯香遠堂詩試捲朱簾看青山冇幾重崢嶸)
(秋色老蒼莽暮烟濃未辨清猿處遥知白鳥蹤藍田無此景留盼只雙松)
王公客堂太平寰宇記臨海仙石山有館土人謂
之王公客堂兩邊有石步廊王方平所游之地
李商隱著書堂輿地紀勝黃巖縣西崇報寺靈石
傍有唐李義山著書堂
金山堂輿地紀勝黃巖縣金山上銳下闊宛若金
字王侍郎居安築堂面之號金山堂
秀野堂王曕叔有題台人秀野堂詩見王梅溪集
靜治堂樓鑰靜治堂記丁君大榮宰天台闢縣治
之左為堂請書扁且求記焉
平心堂赤城志在天台縣治淳熙三年令薛洪建
瑞萱堂赤城志在天台縣治乾道二年令李異建
嘉泰二年令丁大榮得粟一莖六穗更名瑞粟堂
高察書堂萬歷天台縣志縣北察嶺與金地嶺接
漢高察所隱之處舊有讀書堂故址
顧歡書堂天台勝蹟錄天台顧儒嶺舊名東岇有
齊顧歡讀書堂(天台縣志今普慶寺即其故址)
太白堂王士性遊天台山記度華頂有王右軍墨
池上為太白堂其堂前有三娑羅樹四月花開如
芍藥(賈詩太白書堂詩太白千載豪神遊渺湖海漠漠此山中而有書堂在崖斷綠蘿深澗寂)
(寒泉灑撫景一懷思彷彿瞻雲采)
雙清堂天台縣志在大隱峰宋錢厚之建王銍記
玉輝堂王士性遊天台山記巾子山半為玉輝堂
登堂見靈江來自西北環抱於前
雷峯堂天台勝紀在興國寺上傍有智顗繙經臺
巖老堂名勝志在仙居縣治宋皇祐元年令陳襄
建(輿地紀勝按陳襄仙居詩自注云嘗鑿池引水經竹林間以環流釣翁名臺習坎嘉魚名亭未)
(知在縣治何處今不可攷矣陳襄巖老堂詩手持養性書此地學樵漁身𩔖龍蛇蟄情深木石居先)
(迷成遠復正靜得中虛何必求深隱幽蒙是所廬)
安樂堂赤城志在仙居縣治紹興中令杜師旦建
秀岐堂仙居縣志在縣治宋慶元中令尤棐建
愛山堂仙居縣志在縣治宋嘉定中令董履道建
衆樂堂仙居縣志在縣圃宋淳熙中令唐仲温建
鼎山堂赤城新志仙居縣西有桐江書院宋方斵
本唐方干之裔因朱熹因行部過此為書鼎山堂
扁王十朋為書東南道學世家
鑑玉堂台州府志在仙居南峯宋蔣應雷構理宗
賜榜(仙居縣志應雷祖覺軒與朱晦菴游鑿山南桃花洞築書院於上王魯齋詩云藥鼎香浮)
(栖鶴寺書堂影壓釣魚船郭磊卿詩云鳥飛塔畔雲低樹忽聽清流棹客船皆紀實也)
三瑞堂方輿勝覽政和四年洪皓為寧海主簿建
時以荷花桃實竹幹並有連理之瑞已而生子适
故名(洪适以貳車行縣過三瑞堂詩久已馳魂夢今登三瑞堂故山有喬木近事話甘棠展驥)
(慚充位占熊憶問祥白雲留不住極目是吾鄉)
寳勅堂崇禎寧海縣志宋提刑羅適建
赤城書堂王應麟赤城書堂記寧海之先賢曰赤
城先生羅公德業為元祐名臣踰二百年前進士
胡君元叔倡率鄉人倣古閭塾之制即公游息之
地創為書堂令鄉之俊秀子弟淑艾之
新田書堂赤城新志在寧海宋石斗文建
月桂齋名勝志在台州郡署唐垂拱四年月中桂
子降台州司馬孟說冬官侍郎狄仁傑以聞(互見公署)
集寳齋赤城志在州治清平閣右舊在雙巖堂左
治平四年守葛閎建集葛元司馬承禎柳公權及
近世名人翰墨刻其間嘉定元年守李兼徙今處
依正齋趙師回台州推官重建廳事記舍人孔公
在官日庭植雙檜後曾文清命其堂曰遺直賦詩
十二章有百年依正直之句榜其齋曰依正(孔公見前)
(遺直堂)
舫齋黃巖縣志在縣治宋開禧中令趙汝伯建
雪齋寧海縣志在閬風里宋逸民劉次臯吟室
雙瑞軒赤城志在郡圃内赤城竒觀後嘉定四年
守黃㽦以粟九穗麥兩岐故名
持節軒趙師回台州推官重建廳事記依正齋之
西闢小軒手種梧竹名以持節
與清軒趙汝回重建錄事廳記寳慶二年余來為
錄事植竹數十更挹翠軒曰與清
(謹按台州府志慶元四年趙師回為添差通判嘉定初有趙思回為推官而無趙汝回疑舊志錄此)
(記有誤也)
擁青軒瘦軒赤城志並在臨海縣治瘦軒嘉定
十六年令朱中直建
思隱軒林仰臨海縣尉廳思隱軒記金華王季海
作臨海尉葺舊屋用梅子真故事名曰思隱軒
廣軒方輿勝覽州東南巾子山北有廣軒下瞰闉
闍南眺郊藪市㕓山川之盛一目俱盡
蹙雲軒方輿勝覽在巾子山(台州府志作礙雲軒)
無倦軒黃巖縣志在縣廳東宋蔡範題
雙檜軒台州府志黃巖趙占龜家有軒面雙檜人
呼為雙檜隱士宣和中寇亂相戒無犯是軒
藍光軒趨稼軒輿地紀勝在仙居縣南峰有南
塔二軒下瞰大溪(葉翥藍光軒詩出郭纔咫尺便覺山意幽招提立絶頂寳塔凌)
(空浮小軒足娛客下有清溪流翠岫供遠眺直欲上明雙眸平蕪草肥軟飽飼眠吳牛沙頭水色靜飛)
(馴白鷗人稀日亭午野渡横孤舟坐久意逾爽吹袂風颼颼想當三伏天凜然如素秋乘興偶登覽)
(不謂成勝游平生志所願一壑與一丘脚力到佳處須作信宿留南峯只在眼不必勞冥搜當時輞)
(川圖景物有此不學責守所見出處各異謀淵明亦高哉未肯屈督郵)
至元軒葉翥有至元軒詩見仙居縣志(翥宋紹興中為縣尉)
梅軒萬歷寧海縣志在尉廳嘉定十六年尉葉象
翁建(徐允翀梅軒詩香老虬枝古花開傍短扉昨宵微雪灑四檻玉鱗飛)
不負軒萬歷寧海縣志在治南塘頭宋趙孟禮建
存高宗勅贊
東嶼軒嘉靖太平縣志在金山下宋王居安作
松桂軒嘉靖太平縣志在洞黃元黃谷春所居又
有集怡樓陳鏗有記
參雲亭赤城志在州治山上慶歷七年守元絳建
前有羅漢樹頗竒怪(元絳參雲亭記州治據大固山介天台栝蒼之間北直大)
(海潮汐遡江薄城而羣山阸束水不得肆慶歷五年夏海溢漂室廬明年余來守兹土拊視凋瘵乃循)
(周官聚養萬民之法招徠安輯之因新城出帑金以購材募工旬歲而功既乃取賸材於二山之交)
(作雙巖堂緣山椒作參雲亭天空地迥萬象在下射有長圃飲有曲水日為文酒之樂州人縱游鼔)
(舞於庭除之下春秋之法興作始事必書予是以為之記)
駐目亭天台要覽慶歷七年元絳守台作駐目亭
於山上憑高眺遠極為曠朗
玉霄亭赤城志在參雲亭左紹興十七年守曾惇
建取玉霄峰而名尤袤有記嘉定十六年守齊碩
修後軒
舒嘯亭輿地紀勝在參雲亭後赤城志舊名匿峰
淳熙四年守尤袤建紹熙元年守江乙祖更今名
澄碧亭名勝志在靜鎮堂左舊名興移
解纓亭赤城志在參雲亭東嘉定四年守黃㽦建
瑞蓮亭赤城志在節愛堂前池心舊名玉虹嘉定
四年守黃㽦以平橋獲瑞蓮更今名
雲海亭台州府志宋時通判廳上有雲海亭
萬壑風烟亭方輿勝覽在倅廳後赤城志在山上
萬山拱揖一江演迤井邑粲然在目最為竒勝慶
元三年通判趙彦衛建(陳觀重建萬壑風烟亭記官舍負大固山余舊聞有)
(亭得登臨之勝暨來丞郡公退尋訪即斯亭故基敞為一堂基闢於新名承其舊)
舞漪亭赤城志在添差通判廳清閟堂後
飛躍亭吳子良飛躍亭記臨海縣治北里許小坡
蜿蜒號環翠山旁瀕驛河紹興二年令黃君凖始
面山鑿池又築亭負山而臨池名之曰飛躍
石橋亭元豐九域志蓋竹山有石橋天台記云橋
上有小亭橋龍形龜背駕在壑上有兩澗合流於
橋下洩為瀑布(輿地紀勝在臨海縣)
秀野亭臨海記在縣東普濟院後其地多梅花(元絳)
(秀野亭詩亭占青山口郊原四望平遥林連崦黑白水隔田明翠麥波濤動飛泉劍佩輕長年便野)
(趣擬欲解塵纓)
樵夫亭王士林樵夫亭詩注在東湖中
東湖亭赤城志在臨海縣東湖上乾道五年建
浣月亭馮甦東湖書院記臨海東湖正中為湖山
寺寺南為浣月亭其北為樵雲閣
流杯亭輿地紀勝在東湖共樂堂之前(赤城志錢守暄立址)
(於湖心水光山色為春夏行樂勝境台州府志弘治中改名薰風)
皇華亭飛仙亭赤城志郡城中津橋北即皇華
真人上昇處又有飛仙亭在其傍
隔塵亭輿地紀勝臨海縣東掖山上有隔塵亭(石象)
(之隔塵亭詩山椒亭榭適徘徊一片煩襟覺頓開若有塵埃何處隔此中自是少塵埃)
飛蓋亭黃巖縣志在縣治宋嘉定中令陳夢建建
淨凉亭黃巖縣志飛蓋亭北宋嘉定中令趙湜建
傳香亭謝直黃巖縣尉廳記宅之西翼以憩者曰
傳香之亭
雲波亭赤城新志在黃巖縣酒税務側宋紹興中
令楊煒建
方山亭台州府志黃巖縣永寧山俗號方山山下
有亭夾岸梅花綿亘十餘里不絶
擘翠亭黃巖縣志黃巖縣靈巖有飛瀑垂崖而下
宋慶元四年令常濬孫亭其上曰擘翠(赤城新志樊川書院)
(為晦菴先生與南湖方山二杜公講學之地旁有擘翠亭亦先生所建)
來鶴亭赤城新志在黃巖縣委羽山元劉德元建
二公亭黃巖縣志在靈巖黃綰建以待王陽明湛
甘泉者
少谷亭黃巖縣志在翠屏黃綰為鄭善夫來訪因
建此亭以待之
多錦亭赤城志在天台縣圃嘉定中令邵繼元建
墨池亭列秀亭天台縣志在華頂峰王羲之墨
池上
浮杯亭鄭至道天台劉阮洞記迎陽峰之下有石
偃於山腹寺僧因石址結亭於上
阮郎亭天台勝紀在天台羊愔嘗遊崖上舊有字
世傳劉阮所題愔醉亭畔七日方醒夢食青靈芝
嗣後日可行數百里
濺珠亭赤城志天台桐柏山瀑布巖下有瀑布蔽
巖状若垂蜺數百丈宋時有濺珠亭(天台縣志又名噴雪亭)
曇華亭王士性遊天台山記石梁山壁對峙一巨
石如長虹横架廣不盈咫前臨萬仞壑上游澗水
二並流墮石梁下上有曇華亭楹半外垂王龜齡
碑刻存焉
先照亭赤城志在天台縣石橋菴應真閣傍
佇真亭天台山方外志在石梁下惠濟潭側(天台縣志)
(禱雨祈龍舊於曇華亭後以其憑高視下乃建亭於潭側而禱焉)
許來亭響空亭瞻風亭方廣亭盧濬遊石
橋諸山記石橋下有諸亭悉歸草萊矣
雨華亭天台山方外志在國清寺後巖
棲鳳亭輿地紀勝天台縣北紫籜山與天台接舊
名竹山唐天寳中明皇夢竹山神來翼日有鳳翔
之異因名瑞峰上有棲鳳亭
流花亭天台山方外志在桃源
金波亭天台勝紀在墨湖上
善利亭天台縣志在桐柏嶺上有石臼泉注其中
清甘可愛舊柱上有題云建炎四年拱衛大夫博
州防禦使前充高麗國信使韓衍記
凝香亭送紫亭列遠亭萬歷仙居縣志並在
縣後圃俱宋淳熙中令唐仲温建
真趣亭仙居縣志在縣治宋嘉定中令董履道建
第一香亭萬歷仙居縣志在丞廳後
盡美亭名勝志仙居縣福應山得邑地之勝陳述
古名曰福應朱晦菴更名盡美宋紹熙中建亭於
上(張景修為記)
斗起亭赤城志仙居縣萬安院後有萬竹源左昇
崇岡重巒複嶺如屏列可眺可詠舊有斗起亭宋
建炎中左丞薛昂居之
綠筠亭台州府志在仙居縣韋羌山上
涵青亭萬歷仙居縣志南峯山桃花洞最擅山水
之勝古有涵青亭
翫景亭明一統志仙居縣景星山萬仞壁立宋令
陳襄建亭
東山亭楊崈有題東山亭詩見仙居縣志(崈宋大觀中令)
(仙居)
前山亭楊筠有題前山亭詩見仙居縣志(筠宋紹興中令)
(仙居)
鎮亭赤城志在寧海縣西北八十里台明越三界
間
岸幘亭赤城志在寧海縣圃宋建炎元年令魏賁
建
雲錦亭萬歷寧海縣志在治西圃蓮池中(徐允翀雲錦亭)
(詩亭立波心小芙渠繡綺紋似裁千片錦散作一池雲)
交翠亭輿地紀勝在寧海簿廳宋政和五年主簿
洪皓建(洪适題交翠亭詩三十年中事鸞棲築小亭寒聲長新籜清閟拂疎櫺水轉前時綠)
(山濃遠處青重來勤問訊此别記秋螢)
瀛巖亭輿地紀勝在寧海縣東崖㟧險絶下蘸海
中上有小亭石壁刻瀛巖二字(崇禎寧海縣志二字為宋令高逑襲)
(明書高述登瀛巖詩懸崖塔影蘸寒川落木鐘聲渡野船潮去潮來幾朝暮不移一片白鷗天)
柘浦亭赤城志在寧海縣傍紫溪鐵場
適志亭崇禎寧海縣志在治西宋慶元四年主簿
胡宗建
蟠松亭寧海縣志在梁王寺前宋令方懋烈建
會緦亭嘉靖太平縣志縣西北王城山北有緦山
舊名杜山有會緦亭
夀台樓王象祖夀台樓賦序倉使寳謨葉公再造
台之明年作樓於舊栝蒼之上扁以夀台欲此城
與台星長久為民之意無窮也宋紹定己卯落成
和豐樓赤城志在天台館南宋慶元四年守葉籈
建
多旨樓赤城志在三酒務北宋慶元四年守葉籈
建
神秀樓陳耆卿神秀樓記台州九門各有樓神秀
獨南峙更雄麗焉丞相趙忠定自太史守台時建
半江樓台州府志在臨海縣城外舊名映江樓
宴海樓陳函煇跋傅郡公宴海樓記樓在郡南城
敵樓之上
丹鳳樓台州府志臨海縣蓋竹山上有丹鳳樓為
游覽之勝
八景樓舊址無攷(高似孫八景樓記山水之壮莫如海風物之神亦莫如海六鼇)
(出沒三山沐浴乾坤一碧萬頃天琛水怪鮫室珠宫何有何無秘怪恍惚不可一景名也陳君堯章)
(甘棲其濱凡海情状以智受之為其游息之物高明之具雖未得拍斯闌固已翛然望蓬萊之雲氣)
(懷乘桴之壮游)
摘星樓赤城志在黃巖縣治燕堂後宋嘉定四年
令楊圭重建
黃山樓黃巖縣志在縣治北利涉橋南宋宣和間
令王然建(名勝志宋參政樓鑰書)
(謹按明一統志作令楊圭建考台州職官志王然以宣和四年令黃巖而楊圭以開禧中為令則此)
(樓或是圭重修圭與樓鑰同時故為書榜而建樓之始當是王然一統志誤也)
明德樓赤城新志在天台張可敬建(徐一夔明德樓記吾邑張)
(可敬氏一日手一卷見余於授經之堂發而視之則前内翰鄱陽周伯温甫所篆明德樓三字周公)
(以篆書名世而此三字端勁圓潤得斯冰之妙已而問樓之面勢與名樓之義可敬進曰吾居在邑)
(中先大父為處州學官而歸爰作兹樓以務窮理盡性之學適周内翰過天台嘗登吾樓為書此三)
(字揭之楣間以示正學之有在)
棲雲樓張存遊國清寺記樓最為幽勝
脊青樓萬歷仙居縣志在縣署元至元中建
友菊樓萬歷仙居縣志在縣南硃溪宋吕六松構
齊清樓曹質有齊清樓詩見仙居縣志(質宋皇慶中令仙居)
清風樓萬歷寧海縣志在縣尉署舊名一覽宋紹
熙中尉馬迥建
翠微閣赤城新志在郡城巾山上宋寳祐中守趙
與諲建(戴復古巾子山翠微閣詩雙峯直上與天參僧共白雲棲一菴今古詩人吟不盡好)
(山無數在江南)
清平閣輿地紀勝在州治節愛堂右山下賀允中
以守蕭洽清平而名(黃閣清平閣記客遊乎郡治彷徉四顧有閣翬飛上冠新)
(亭下臨清池可以觀政可以燕賓可以賞心而娛情郡侯黃公所築也既成而揭以清平取梁太守)
(蕭洽為政之旨問其名則參政賀公之所命也其書則戸侍錢公之筆挹清風之徐來瞰平波之不)
(興左顧右盼朋体儷美豈直登玉霄上參雲為極目之榮觀而已哉公名章字仲微)
凝香閣赤城志在靜鎮堂左宋嘉定六年守俞建
建
見山閣輿地紀勝在州宅後
東山閣赤城新志在郡治東
蓮風閣赤城志在通判廳宅堂後側有流花渚漾
花池後有翠麓
分繡閣方輿勝覽在添倅廳通判洪适建(洪适分繡閣記)
(天台郡踐山作郛而餘麓及屹立之峯廢不可廬者亦十一二故官寺民區鮮鉅麗之所十數年中)
(監州始有以員外置者僑於城之巽隅距黃堂七百步而贏其職業之商讞僚宷之謁請不足以為)
(便乃徙幕曹之舍為今所居與正員相東西焉然規恢下窄榮奥埃墨無復明軒虚牖尚佯敞豁之)
(勝獨東偏有地斗大培基建閣以夏四月課材閱月而斤斧論功其高四尋衡袤二十有七尺南北)
(不及者九之一羣山縈環垂光獻狀可以分繡名風籜雲梢映燭左右目其堂曰清閟閣之後舊有)
(蔬畦更以嘉葩中穿小池可容蒲荷登臨亘望則巖姿之四時烟霏雲采之隱見茂木敷隂幽禽喈)
(聲過耳娛目景與意會閒日觴朋命寀奕棋援琴放歌灑然不自覺其在塵坌中也)
高閒閣舊址無考(趙師回台州推官廳事記宋嘉定二年余為推官重建廳事齋)
(閣思昔達尊嘗入此幕如正獻何公天性超融其詩冇高共白雲閒志尚可想乃扁閣曰高閒)
觀閣赤城志在州東順感院後(趙企題觀閣詩一上危梯一解顔重)
(岡複嶺四周環山川盡出登臨外天地都歸俯仰間飛鳥直隨雙目斷游雲嘗與片心閒文書了却)
(無餘事日午須來日落還)
標霞閣赤城志在天台縣治宋嘉泰初令丁大榮
建
玉霄閣名勝志天台山玉霄峰下有小閣臨官道
傍陸游名之曰玉霄閣(陸游玉霄閣詩竹輿衝雨到天台綠樹隂中小閣開)
(榜作玉霄君會否要知小吏按行來)
翠微閣萬歷仙居縣志在南峰北麓宋張樸構
梅臺方輿勝覧在郡圃赤城竒觀前宋開禧元年
守錢文子建下臨巨壑有梅數十本
觀蒼臺赤城志在通判廳後山上後改為雲水亭
月臺赤城志在通判廳宅堂右宋嘉定十四年通
判何洙築
閬風臺輿地紀勝臨海縣北天門山西麓拔起千
仞上有閬風臺(王士弘登閬風臺詩碧落簫音隔彩霞閬風臺見地仙家手攜青杖)
(萬年竹髻插錦桃千歲花月上高松留白鶴雲封古洞毓丹砂中天絶頂無人到流水華源莫放槎)
容光臺黃巖縣志在縣署宋嘉定中令蔡範建
見山臺謝直黃巖縣尉廳記四明楊璘尉黃巖宅
西有地平曠累臺以望山
吹簫臺臨海記黃巖聖巖山有子晉巖相傳王子
晉吹簫其上
問松臺赤城志在天台縣治宅堂後有大松如偃
蓋舊為松風亭宋嘉泰三年令丁大榮築為臺
瓊臺王士性遊天台山記自桐柏行五里至瓊臺
臺在大壑之心石山空起状如削瓜下俯百丈潭
丹丘臺正德天台縣志東横山方頂上
竹溪釣臺天台志要在縣東南六里溪南下黃有
徐竹溪書院竹溪釣臺在其傍
望月臺摘星臺慶雲臺萬歷仙居縣志並在
景星巖蓋邑之最勝處宋吳康肅嘗讀書其地
偃松臺台州府志在仙居縣東嶺臺下舊有大松
蔭數畝為人所伐旁發一枝不數年而成圍
望海臺嘉靖太平縣志在緦山會緦亭側
鄭公臺台州府志太平縣靈湫山傍
許邁宅台州府志臨海縣蓋竹山有石室晉許邁
嘗宅於此舊傳漢末有陳仲林等四人入此山得
道(余爽玉京洞許邁宅詩東臨滄海宴羣仙誤入桃源小洞天一局殘碁消幾刻老龍鬚甲巳蒼)
(然)
陶弘景宅赤城志在臨海縣燈壇觀舊經云陶弘
景結廬於此
顧況宅輿地紀勝在臨海況有臨海所居詩
鄭虔宅輿地紀勝在州東戸曹巷以唐鄭虔為戸
曹日居此
葉裕宅台州府志唐殿中侍御史葉裕舊居台城
後棄官隱寧海縣之東倉
閭邱氏宅臨海記臨海閭邱山昔有逸民閭邱氏
居此故以名山
綦宗禮宅台州府志在臨海治東宋紹興中綦内
翰宗禮以忤秦檜謫台居此
秦國長公主宅台州府志在郡城東北隅宋仁宗
第十女南渡時尚存高宗極尊禮之奉居台州子
錢忱孫端禮曾孫象祖開禧三年守李兼為建美
德坊今石柱尚存
于履宅台州府志後唐于履隱居不仕居黃巖葉
茶寮山自號藥林
謝伋宅台州府志伋上蔡人參政克家之子宋紹
興初侍父寓居黃巖靈石後居三童號藥寮居士
徐中行宅黃巖縣志在委羽山與其子庭筠皆宋
高士今稱二徐宅
左㻫宅黃巖縣志在邑東桂林橋㻫兄弟皆中第
故名叢桂坊
林鼐宅葉適二林墓誌二林黃巖之大儒鼐字伯
和鼒字叔和今表其所居曰景賢坊(黃巖縣志在邑東景賢巷)
池從周宅黃巖縣志在縣治西街
彭龜年椿年宅黃巖縣志在邑東南
王居安宅黃巖縣志在縣東巖魁坊俗呼郟家巷
(嘉靖太平縣志居安字資道宅在方巖鄉大溪金山之南)
車若水宅黃巖縣志在謳韶
趙師雍宅黃巖縣志在西橋
杜範宅台州府志在靈巖(黃中德重修杜清獻公祠堂記丞相台之黃巖)
(人宋淳熙元年生於杜曲里後葬於黃杜嶺即其山為造五鳳樓)
褚伯玉宅徐靈府山居記在天台桐柏觀之小嶺
柳泌宅晏公類要天台觀東有柳泌宅基(天台山方外志)
(丹霞小洞在天台縣西北唐柳泌授州刺史不之郡於此修藥今天台觀是其所居也赤城志天台)
(縣福聖觀前對靈溪其東有柳泌使君宅號紫霄山居)
司馬承禎宅晏公類要桐柏觀白雲先生之居唐
景雲中為司馬子微置
徐靈府宅天台山方外志縣西北方瀛山唐長慶
中徐靈府居此
鄭至道宅正德天台縣志在關嶺宋令鄭至道去
任邑人攀戀不忍舍遂留家焉今其裔猶有存者
杜京産宅正德天台縣志在招隱嶺
賀允中宅天台志要在萬年寺西
潘子善宅萬歷天台縣志縣西思賢橋因宋儒潘
子善故宅而名
劉伭宅正德天台縣志晉黎護將軍劉伭宅在縣
西永坊後捨為闡法寺及寺徙伭廟食其地
項斯宅萬歷仙居縣志相傳在介山下三學寺
張阜宅赤城志仙居縣張阜山逸民張阜居此
林達本宅台州府志仙居縣東山宋林達本隱此
吕逢時宅台州府志仙居縣白巖宋吕逢時隱此
蒋晉宅仙居縣志柘溪有宋蒋晉宅
梅盛宅台州府志晉梅盛令章安遂徙寧海縣之
寧和居焉有鳳集其庭今其宅為丹丘寺
葛元宅赤城志寧海桐柏山有桐柏里葛元居此
友鹿翁宅台州府志不傳姓名宋末隱居寧海縣
耆山下方遜志為傳
舒岳祥宅台州府志寧海雁蒼山宋舒岳祥隱此
葉夢鼎宅台州府志寧海縣状元峯宋葉夢鼎讀
書於此
方孝孺宅台州府志寧海縣躍龍山方正學先生
世居山下後因建祠其家徙城内其故居義井尚
存(名勝志國初刑部尚書魏澤謫臨海典史時捕正學家不許容留一人公為出其孤謝文肅詩)
(所謂孫枝一葉存澤有過孝孺故居詩筍輿衝雨過侯城撫景令人感慨生之句)
王喬宅台州府志太平縣晉源山相傳晉王喬居
此下有晉湖(嘉靖太平縣志縣東屏山南有晉源明覺寺有小碑其文曰晉王游適處)
蔡鎬宅林昉先賢祠堂記鎬世居太平方巖鄉之
白山因建閘功後與朱子並祀(蔡鎬山居詩水從白塔流玉環門對)
(葛洪丹井山老去腰鎌更垂釣時與漁樵相往還)
戴良齊宅嘉靖太平縣志縣治南宅前街宋戴少
監良齊宅於此
于恕宅台州府志太平縣桃溪宋于恕遺址在焉
虞似良宅台州府志太平縣横溪宋虞司馬似良
寓居其上號横溪真逸
戴復古宅石屏詩集小傳復古字式之黃巖人所
居在南塘石屏山其父敏字敏才號東臯有東臯
集石屏之從孫昺號東埜有東埜農歌戴氏之名
於詩者蓋三世矣(太平縣志戴敏世居石屏山俗名塘下子式之因以為號戴敏)
(小園詩小園無事日徘徊頻報家人送酒來惜樹不磨修月斧愛花須築避風臺引些渠水添池滿)
(移箇柴門傍竹開多謝有情雙白鷺暫時飛去又飛來)
(謹按戴敏有後浦園廬詩復古有姪孫子固東池隱居詩昺有次韻屏翁會芳小集詩此皆戴氏宅)
(中之名也)
盛象翁宅嘉靖太平縣志元判官盛象翁宅在三
阬溪象翁生宋季從車玉峰游所居與聖水山近
遂尊之曰聖泉
赤城竒觀方輿勝覽在郡圃後山上赤城志舊名
覽輝宋慶元三年守劉坦之建開禧元年守葉箋
更今名
桃源名勝志在郡圃守黃㽦建循雙巖而上植桃
百餘倣劉阮故事也(黃㽦郡圃種桃詩本自深村老圃來偶分符竹到天台漫)
(山幸可容桃李莫待劉郎去後栽)
嵐關赤城志在通判廳雲海亭之右
梅榭赤城志在通判廳之右其側有梅峽銀谷石
於菟峩眉嶺
彝洲臨海記秦始皇遣徐福將童男女入海止於
彝洲(初學記臨海有彛洲山頂有越王射的)
鷺鷥林赤城志在臨海縣開福院傍(陳白遊鷺鷥林詩鷺行飛)
(起綠楊岸漁笛吹殘明月灘一片畫圖收不得何人終日倚欄干)
息菴方輿勝覽州東南巾子山巔
赤山隱居徐一夔赤山隱居記同郡胡宗衡讀書
赤山之下榜其所居曰赤山隱居
仙源雲笈七籖黃巖縣有東西二仙源東源在縣
東北五里地仙劉奉林主之西源在縣南嶠嶺九
十里地仙張兆期主之(台州府志按杜光庭福地記東仙源在台州樂安縣)
(西仙源在台州嶠嶺樂安為今仙居縣而舊志皆從七籖云在黃巖即黃巖志亦然未知孰是)
壕頭黃巖縣志在縣南五里世傳漢兵七十二陣
設於此劚地得箭簇之屬
小樊川平遇黃巖山水記在縣北六潭山朱文公
嘗著書其麓名為小樊川題曰溪山第一
遠菴赤城新志在黃巖寧溪王氏建朱文公書扁
思菴赤城新志在黃巖方山施氏建杜清獻書扁
松山林壑陳耆卿松山林壑記丁君少雲幽栖之
所也東接海西接仙源
雪巢尤袤雪巢記吳興林君景思寓居天台城西
之蕭寺榜其燕坐之室曰雪巢
碧西山房萬歷仙居縣志在南峰下之黃村宋陳
仁玉所構有松聲山隂濠上等名
冲菴萬歷仙居縣志在縣南七里之前山宋處士
郭磊卿别墅理宗御書冲菴二字賜之
讀書徑名勝志在寧海縣西圃面水唐令薛抗建
舊名風漪戎昱寄詩以出宰山水縣讀書松竹林
為韻遂更今名
書林崇禎寧海縣志在治廳東宋隆興二年令薛
抗建
松竹林崇禎寧海縣志在治圃東下瞰官河宋慶
元二年令李知微建
丹丘明一統志在寧海縣南晉孫綽天台賦仍羽
人於丹丘是也
浮門輿地紀勝在寧海縣南土多陳姓蓋陳霸先
之後居於此
家菴赤城新志在寧海縣西宋隱士王度建于有
成記
寓菴崇禎寧海縣志在閬風里宋葉子由所築
梅花吟社台州府志太平縣有梅花洞昔逸士林
原縉翁子實丘海何及邱鐔王禮何起直狄常程
完九人嘗為吟社號花山九老(陳彬題梅花吟社詩梅花洞口夾深)
(溪九老當年任品題今日青山不容隱五橋車馬聽驕嘶按太平縣志林原縉作林元振)
車路台州府志太平縣南浦宋高宗南渡時於此
上車因名車路
銅柱初學記臨海南三十里有銅柱乃漢疆埸之
表
銅塔輿地紀勝臨海縣赤山絶頂有古塔塔之下
有石函盛小銅塔塔内有銀壺盛舍利相傳梁王
詧所施(台州府志塔高六寸重三十五兩内有十七字文曰吳越國王錢俶造八萬四千寳)
(塔乙卯歲記錢氏子孫與鐵劵俱世守之)
錢王鐵劵台州府志長一尺八寸三分闊一尺一
寸厚一分五釐重一百三十二兩其文嵌金共三
百三十三字其畫皆内狹中寬(吳越備史劵文維乾寧四年歲次丁)
(巳八月甲辰朔四日丁未皇帝若曰咨爾鎮海鎮東等軍節度浙江東西等道觀察處置營田招討)
(等使開府儀同三司檢校太尉兼中書令使持節閩越等州諸軍事兼閩越等州刺史上柱國彭城)
(郡王食邑五千戸食實封一百戸錢鏐朕聞銘鄧隲之勲言垂漢典載孔悝之德事美魯經則知褒)
(德策勲古今一致頃者董昌僭偽為昏鏡水狂謀惡貫汚染齊人而爾披攘兇渠盪定江表忠以衛)
(社稷惠以福生靈其機也氛䘲清其化也疲羸泰拯甌越於塗炭之上師無私焉保餘杭於金湯之)
(固政有經矣志奬王室績冠侯藩溢於旂常流在丹素雖鍾繇刊五熟之釡竇憲勒燕然之山未足)
(顯功厥有異數是用錫其金板申以誓辭長河有似帶之期泰華有如拳之目惟我念功之旨永將)
(延祚子孫使卿長襲寵榮克保富貴卿恕九死子孫三死或犯常刑有司不得加責承我信誓往惟)
(欽哉宜付史館頒示天下輟耕錄吾鄉錢叔琛氏贇乃武肅王之諸孫也嘗出示所藏鐵券形宛如)
(瓦一角有斧痕蓋至元丙子天兵南下時其家人竊負以逃而死於難劵亦莫知所在越再丙子漁)
(者偶網得之乃在黃巖州南地名澤庫深水内漁意寳物試斧擊之則鐵焉因棄諸幽一村學究與)
(漁鄰頗聞賜劵之說買以鐵價然二人皆不悟其字乃金也有報於叔琛之兄者用十斛榖易得青)
(氊復還誠為異事)
錢王題梁赤城續志在城兜率寺有廣順年間吳
越王題梁
宋高宗御座輿地紀勝臨海縣金鰲山善濟院高
宗航海至此有御座尚存
石碁盤臨海記臨海縣王峴山本名黃石山相傳
黃石公居此有石碁盤尚存
仙人牀台州府志在巾子山有石牀并枕可卧
桃都山桃木輿地紀勝台州桃都山有大桃木上
有天雞日初出照桃木天雞即鳴天下之雞聞之
而鳴
天慶觀畫壁赤城志州前天慶觀殿壁有范子珉
繪牛及來禽人傳其妙
鐵盤黃巖縣志明成化間居民於海濱獲一大鐵
盤形如車輪重數千觔腹中鑄二十八宿及十二
生肖或曰朱文公治水利時鑄此以鎮水怪
天然石台州府志在黃巖縣河埠朱文公大書天
然二字今徙置冠山
石馬跡赤城志仙居縣項羽山相傳項羽少時駐
馬於此有石馬跡尚存
梁王山古松赤城志寧海縣梁王山梁王寺側有
主簿洪皓祠前有古松盤偃結曲若虬龍然相傳
歷數百年隂蓋數畝雖畫工不能竟其状宋紹熙
四年令方懋列亭其側
響石崇禎寧海縣志在朱嶴五里許以石扣之清
亮作磬聲相傳自唐以來有此移之他處則無聲
仍還故處則復響
淵明繪像名勝志寧海縣北五龍山宋陶昭建書
室於山趾繪淵明小像於壁
朱文公遺墨嘉靖太平縣志文公為常平使者經
營六閘夜宿洪亭長家有題壁二詩其一曰纔到重
陽氣便高雁聲天地總寥寥客懷今夜不能寐風
細月明江自潮其一題洪氏菊曰解印歸來歎寂
寥黃花難覓舊根苖祗因三徑荒凉後移向洪家
不姓陶至明洪宣間遺墨尚在
浙江通志卷四十六
