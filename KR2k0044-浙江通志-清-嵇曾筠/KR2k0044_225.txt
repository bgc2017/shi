浙江通志卷二百二十六
寺觀(一)
攷前代五山十刹隷浙者過半而洞霄金庭之屬
久標靈蹟琳宮梵宇稱極盛焉我
朝賜額捐金屢有興建盖上以祝
鴻祚下以祐民生也苐漢晉以來千有餘載二氏之居
不可殫述謹擇其最著者詳於篇志寺觀
杭州府(錢塘仁和二縣附郭)
積善海會寺咸淳臨安志在吳山吳越王錢氏建
舊名石佛宋大中祥符中改賜今額嘉泰間燬武
林梵志元至正間重建平章庫庫子山書大海會
寺額御史大夫強通書觀音寶殿額錢塘縣志明
成化十年燬踰年僧浩中重建
國朝康熙三十七年住持皈一復募新之寺踞吳山東
南岡號稱勝地每逢水旱必迎上天竺寺觀音大
士於此祈禱雨𤾉無不立應雍正九年總督(臣)李
衛飭屬重修十三年
御書寶月清光四字額
賜懸正殿
定水寺西湖遊覽志宋乾道八年建於萬松嶺嘉
定八年移清波門外元至元十三年築城徙建七
寶山
雲居聖水寺錢塘縣志在雲居山西湖遊覽志雲
居庵者宋元祐間僧了元建聖水寺者元元貞間
僧明本建明洪武二十四年併聖水於雲居賜額
曰雲居聖水寺(太平清話雲居寺有中峯竹爐麻鞋鞋長尺四五許及半身相)成
化間僧文紳修(張翥秋日遊聖水寺詩高處見滄溟西風吹酒醒潮來一片白山擁)
(萬重青草木如浮動煙塵忽杳冥登臨不可極吟思滿秋汀)
國朝康熙五十三年僧維新及其徒西銘重修
百法寺明一統志在吳山下武林梵志宋建炎初
僧寶寧建有大佛半身依山鑿石為之淳熙十四
年賜額廣潤元時改額百法趙子昂書元末燬明
天順元年僧道沖重建
開寶仁王寺咸淳臨安志在七寶山宋僧慧照紹
興五年奏建紹熙二年始賜勅額嘉泰甲子紹
定辛卯一再燬僧祖仁重建景定五年又燬尋
復建(周文璞歸憩仁王寺詩重到招提未覺遲缽單初副祫衣時僧房齋院門門閉杏子)
(枇杷樹樹垂蟻蔭經幡求托化龍纏佛座學慈悲長年無事間來此坐對空山賦小詩)
勅賜永夀寺在東園舊名永夀菴為南海普濟寺
下院
國朝康熙四十三年
聖祖仁皇帝賜額永夀寺
僊林慈恩普濟教寺武林梵志在安國坊(今羲同坊)
(僊林橋西)宋紹興三十二年洪濟大師智卿建嘉靖
仁和縣志隨築戒壇具奏請額勅賜僊林孝宗
踐阼扁賜隆興萬善戒壇理宗改今額淳祐三
年賜飛天法輪寶藏額併御書鐘銘元至正癸
未延燎復建(王禕僊林寺戒壇記杭州僊林大慈恩普濟教寺有萬善戒壇普為四衆)
(傳授三聚淨戒之所也至正三年寺厄於火壇亦就燬就公來領寺事以興廢起墜為已任之)
(始克裒衆施建大佛殿繼又建三門兩廡及選佛選僧二堂惟戒壇未及興建為費最鉅郡人)
(顧君天祐父子者嘗與就公論道而有契焉慨然樂為之造乃損金榖購木石卜吉而庀工始)
(於十一年正月日至明年十月而訖工竊惟就公務隆祖道載楊宗風圓機應人能無留礙而)
(顧君宿植德本雅慕真乘於世有為一無吝惜宜乎兹壇之建以壊為成有所不難也)張
氏以寺為軍器局明洪武四年重建立僧綱
司仁和縣志天啓間燬穎生宣法師及里人
王兆京等捐資募建
國朝雍正十一年重修大殿天王殿
天長淨心寺成化杭州府志在仁和北壁後洋街
(今竹竿巷)咸淳臨安志晉天福四年錢氏建舊名天長
宋大中祥符元年改賜今額武林梵志南渡後析
其地為軍寨咸淳元年興復元季燬明景泰間重
建
國朝順治癸巳顧大觀等重修大雄寶殿庚子陳爾琳
姚元瑛建彌陀殿白衣觀音殿康熙五年兵備道
熊光裕建賜予觀音天醫真君殿
大中祥符律寺嘉靖仁和縣志在祥符橋祥符寺
紀略梁大同二年鮑侃捨宅名𤼵心院唐貞觀中
易名衆善神龍元年改中興三年復改龍興武林
梵志宋南渡初斥為軍器所元初仍建寺至正末
燬明洪武間重建(蘇軾祥符寺上元觀燈詩紗籠擎燭迎門入銀葉燒香見客邀)
(金鼎轉丹光吐夜玉珠穿蟻閙連朝波翻焰裏元相激魚舞湯中不畏焦明日酒醒空想像清吟半)
(逐夢魂飄)
國朝康熙間里人于國樑損貲同僧得中復建
潮鳴寺兩湖麈談在郡城東北寺三面皆水水之
外皆菜畦而寺獨踞其中成化杭州府志梁貞明
元年錢氏建名歸德院宋高宗南渡駕幸寺夜聞
潮聲遂賜額潮鳴有御書詩刻石立於寺東廡(宋高)
(宗御書詩野寺參差落漲痕疎林欹倒舊霜根扁舟一棹向何處家在江南黃葉村)兵燹後
重建明洪武二十四年立為叢林
(謹按此詩載東坡集中舊志作高宗御製者誤)
廣夀慧雲禪寺咸淳臨安志在艮山門内白洋池
宋張循王之孫鎡捨宅為寺紹熙元年賜今額成
化杭州府志俗呼為張家寺有留雲亭白蓮池武
林梵志元至正間燬明洪武十七年僧文副重建
永樂九年永忠宣德間廣睿弘治元年福海相繼
重建
白蓮寺仁和縣志在平安坊僊林橋武林梵志石
晉開運元年吳越王建名華藏院宋治平間改妙
惠院(咸淳臨安志白蓮慈雲院嘉泰中重建)咸淳間僧祖顯誦經
持戒地産白蓮因賜白蓮妙惠寺額(陸游慈雲院東)
(窗小憩詩乳横閣院東偏脩然拂榻眠香濃煙穗直茶嫩花圓巖倚團團桂筒分細細泉憑)
(誰為題版榜作小壺天)
國朝康熙十四年燬僧瑞光朗超相繼募建大殿未就
僧逸林於五十年間重構落成
長明寺萬歷杭州府志在章家橋東宋開寶初錢
忠懿王建名法燈治平初改今額元庚子年燬明
洪武十八年重建武林梵志弘治十五年僧如塤
建萬歷庚戌葺治一新
興福寺成化杭州府志在仁和縣同德坊(今羲同坊斜橋)
宋紹興初左丞薛昂以花藥圃施僧築菴曰擇勝
續剏寺宇請龍山已廢興福院額今為叢林仁和
縣志寺内大雄殿名無塵殿明末天王殿延燎無
塵獨存
國朝順治間僧玉涵重建天王殿
七寶寺咸淳臨安志在鹽橋東梁貞明七年錢氏
建舊名上方多福宋大中祥符初改賜今額寺有
六游堂臨輝閣
靈芝崇福律寺武林梵志在東花園崇新巷俗稱
蠟燭菴唐貞觀己酉年郡人施光慶捨宅建名實
際院宋佛印禪師重興元季燬元統間僧妙通重
建明洪武二十四年立為叢林萬歷壬寅僧如堯
重修(劉基宿蠟燭庵俊上人房詩城外春江動客愁江邊細草綠悠悠還將短髮臨岐路畏向)
(東風憶舊遊斜日遠天歸雁急薄雲孤館落花稠青燈不放還家夢一夜腸回一萬周)
慧林寺杭州府志在蒲場巷宋紹興初汴僧惠林
禪師隨駕來杭建興國院後改今名元至正間燬
明洪武初重建
國朝康熙間僧然亮重修
報國院仁和縣志在東里坊慶春門内咸淳臨安
志舊為香林廨院宋紹定間移請今額淳祐五年
重建杭州府志明天啓初燬
國朝順治間重新石雨禪師說戒於此
蓮居菴武林梵志在土橋東古延夀菴址燬於兵
明萬歷六年里人虞淳熙建懴室而加拓之吳從
先改額為蓮居
佛惠寺成化杭州府志俗呼夀火星庵在仁和縣
羲和坊元大德間建名佛惠後燬明景泰間重建
悟空寺武林梵志在淳祐橋東晉天福七年僧齊
教建名崇新院宋大中祥符改額淳祐六年法昌
重修元末燬明永樂元年德兼重建
相國寺萬歷錢塘縣志在淳祐橋東北武林梵志
南齊建唐時燬為鄭景宅園唐景雲初僧慧購為
寺唐睿宗由相王即位賜名相國元末燬明洪武
初僧大雲重建置僧綱司於内正德八年僧東明
重修
覺苑寺嘉靖仁和縣志在豐樂橋東宋嘗徙三聖
廟於此改賜額曰旌忠廟武林梵志寺久廢明宣
德中重建
崇寧萬夀教寺明一統志在府城南二里武林梵
志俗呼姚園寺在高陽閭巷宋初為姚氏花園紹
興初僧慈昌購園結菴乾道初賜額淳祐二年建
膺福殿以奉理宗御容元季燬明洪武初僧大雲
重建
國朝雍正十二年重修
慈雲寺慈雲寺志在羊市巷東花園側唐相國李
長源興元元年開井建寺題名甘露周顯德二年
僧圓覺建名慈濟宋大中祥符二年公主清裕修
光明懴感白鸚翔雲異瑞真宗賜額慈雲武林梵
志明洪武二十四年立為叢林沙門延禮重修嘉
靖二十年燬僧圓鼎重建(吳用先遊慈雲寺詩水綠山青列上方苔深竹)
(暗野花香赤松亭下消餘暑惟有甘泉徹骨凉四圍秋色靄慈門百雉城頭遶白雲莫說蕭然無法)
(侶幽禽危石共為羣)
金剛廣福教寺錢塘縣志在板兒巷武林梵志後
唐天成間善果法師肩負金剛憩息於此夜放光
明陳少師感異捨地為寺初名功德院宋寶祐間
理宗賜今額元至正末燬明洪武十八年重建萬
歷辛亥僧常秀重修
慈光寺武林梵志俗稱鐵佛寺在錢塘芝松坊佑
聖橋西晉開運初晤恩禪師建宋寶慶三年名張
府功德庵元至正燬明正統間重建萬歷壬子撤
圮殿新之(吳用先重建慈光寺碑記武林慈光寺有彌勒尊佛以鐵鑄之俗稱鐵佛寺晉)
(天福間晤恩禪師卓錫於此開運初御書慈光普照四字顔其門法席之盛甲於通都宋寶慶三年)
(清河郡王張魏公復捨基拓而充之元至正燬明正統立中成師重建寺有合抱銀杏五株及放光)
(古井皆宋物井甚甘冽大旱不涸咸稱為慈光甘露泉云殿後漸圯寺僧慧皥矢志鼎新萬歷甲辰)
(鳩工壬子落成其間助成者僧智能護法宰官則中丞金學曾太守凌登名孝廉吳之鯨等贊襄則)
(王介朱佐沈坤戴倫張永年而與會有俞普才者助義田供常住為大殿四時香燈之費噫一念堅)
(持衆緣俱到信非誣矣因書殿額為標而錫之以記)
真教寺萬歷錢塘縣志在西文錦坊南杭州府志
元延祐間回回阿喇卜丹所建内有明永樂勅諭碑
景泰中復葺
國朝順治三年總兵蘇見樂衢州府知府韓養淳重修
慧安寺杭州府志在十三灣巷吳越王建於草橋
門外明洪武初移於保安坊東永樂間又移今所
開元寺嘉靖浙江通志在府治南清平山麓武林
梵志唐玄宗時建宋建炎間徙建於西湖元季兵
燹復徙故址(徐凝開元寺牡丹詩此花南土知難種慙愧僧閒用意栽海燕解憐頻睥)
(睨胡蜂未識暫徘徊虚生芍藥徒勞妬羞殺玫瑰不敢開惟有素苞紅萼在含芳只待舍人來)
寶奎寺兩湖麈談在吳山下宋丞相喬行簡故第
萬歷錢塘縣志内有寶月樓見滄巖(洪鐘寶奎寺記錢塘七寶)
(山在吳山之右宋理宗朝丞相喬行簡宅於山麓寶慶丙寅駕幸其地登山東顧江海溟渤御書見)
(滄二字以紀勝并刻崖石迄今見存行簡罷相捨宅為寺寺獲宸翰因題曰寶奎)武林梵
志元季燬明弘治間重建成化時寺跡瓜分僧道
澤重建
國朝雍正七年因大殿久圮里人汪兆璿潘兆新同僧
志仁募建
宗陽宮成化杭州府志在新宮橋東宗陽宮志即
宋高宗之德夀宮也淳熙中更名重華咸淳間改
為道院賜今額萬歷杭州府志元初燬於兵延祐
間杜南谷真人重建至正末燬明宣德間重建(宗陽)
(宮志宮内有飛來峰登瀛橋太液泉玉蘭居子昂碑及宋賜青銅古鐘白玉笙鐵笛水晶扇辟塵爐)
(等物古蹟有通明殿玉籟閣蘂簡樓道德講堂長生殿老君臺卧雲樓得月軒壺𨼆橘隱諸勝)杭
州府志成化間道士沈復純重建(楊載老君臺玩月分韻詩老君)
(臺上涼如水坐看冰輪轉二更大地山河微有影九天風露寂無聲蛟龍並出承金榜鸞鳳雙飛載)
(玉笙不信弱流三萬里此身今夕到蓬瀛張昱和楊仲弘詩當時諸老宗陽會月與浮雲幾度更丁)
(令豈知為䳽事道人猶作賣花聲天溥露色開蟾鏡秋送商音入鳳笙誰道紫薇垣内客今宵又復)
(到蓬瀛)
國朝康熙間燬住持徐尚麟復剏雍正八年總督(臣)李
衛倡率募修
開元宫咸淳臨安志在泰和坊内宋寧宗潛邸嘉
靖仁和縣志嘉泰元年詔改為開元宫在秘書省
元為中書省至元二十八年省與宫並燬因兼宫
地作省時董得時主宫事購故宋理宗端孝公主
第為宫正清湖橋西(虞集開元宫碑杭故有開元宮唐開元中刺史陸彦恭用)
(詔書所作乾符戊戍毁於火後五十九年吳越文穆王復其舊其臣林鼎記之宋景德丁未勅改景)
(德觀後十六年有以私財修之者進士陳戭記之然俱不復存嘉泰甲子寧宗以其潛邸為今宫復)
(賜名開元宮在秘書省之左紹定辛卯復燬於火又重作之廣以大宗正司故基賜田七十九頃度)
(道士十四人以居至元十三年行中書省杭州即故秘書省為署二十八年火省及宮俱毁省故隘)
(庳不足稱大藩之容觀取開元地拓之出金助開元主者董君得時及今真人購故宋公主第以為)
(宮公主理宗女有司護作唯恐故規制工伎甲於當時至是易其檐桷門陛牓署因加表飾設䫉位)
(被服以象其天神帝仙人之屬隆隆然湛湛然真神宮殊庭矣)至治初民火延燎
住持王延夀改作之内有清風堂介春堂明成化
初割遺址之半為三學射圃重建宮於其後(黃溍開元)
(宮詩誰使藏舟一夕移紅樓翠幕未全非曾聞帝子乘鸞去疑有仙人化鶴歸烟逕月明瑶草歇石)
(壇露冷碧挑稀赤闌橋畔多時立閒看楊花作雪飛)
佑聖觀成化杭州府志在錢塘興禮坊内宋孝宗
為普安郡王時外第也淳熙三年詔改為道宮紹
定間重建賜額曰佑聖(孝宗嘗題杜甫詩句於壁云富貴必從勤苦得男兒)
(須讀五車書理宗又書全篇於東宮廳之屏)元大德七年燬是年重建
改為觀元季兵火此觀獨存(西湖游覽志内有洗竹亭七葉坡禮經筵)
(夢雲樓清暑檐種藥畦馭鶴臺吹笙石冬青逕洗藥井井上八稜石欄盖開元宮浴鵒池故物也上)
(刻虞伯生天一泉銘萬歷錢塘縣志觀内有宋理宗像趙孟頫書碑)
國朝初年凡遇慶賀節皆於此習儀上供
萬夀龍牌傍設兩廡前有天王殿丹墀東西建鐘鼔二
樓外置櫺星門西有九皇四將三清雷祖天師等
殿後有玉皇閣順治十二年設置火藥局不戒於
火其三清四將等殿皆燬康熙五十二年
欽頒道藏供奉殿内雍正七年移供聖因寺
三茅寧夀觀西湖遊覽志在七寶山本三茅堂宋
紹興二十年因東京舊名賜額曰寧夀觀并畀古
器(咸淳臨安志其一宋鼎宋武帝孝建元年八月作其二唐鐘本唐澄清觀舊物其三褚遂良小)
(楷隂符經)燬於元至元辛巳明洪武初重建成化十年
建昊天寶閣(商輅寧夀觀記吳山左臨大江右瞰西湖蜿蜒盤礴為一郡勝槩有三茅)
(寧夀觀直七寶峯之巔殿宇深邃實歴代祝釐之所太監李義奉勅鎮浙公務之餘間此登覽因睹)
(寥陽殿左隙地宜增飾輪奐遂捐已資市材僦工鼎建昊天寶閣上奉元穹聖像下列祐聖真君像)
(皆備極莊嚴以至鐘鼓香花凡供神之物靡不悉具若乃雉堞前環層巒後拱波濤浩渺潮汐吞吐)
(至此使人神情開暢塵慮消釋此閣之形勝即觀之形勝覽者當自有得予不備書)錢塘縣
志嘉靖間賜道藏改稱吳山佑聖觀戊午總督胡
宗憲改三清殿為元武正殿萬歷三十六年賜道
藏經一部(薩都拉三茅觀詩楊子江頭春水漲三茅觀裏碧桃開道人不問天南北夜半)
(月高騎鶴來王冕三茅觀詩層巒開逕隱空青勃窣槃跚眼力生蘿磴曉風留宿雨石林寒竹動秋)
(聲城隍下瞰紅塵海樓閣高標白玉京夜靜何人吹鳳管碧桃千樹月華明田藝蘅遊三茅觀訪鄭)
(鍊師詩小隱居城市悠然寄一丘青山同入定黃葉自驚秋湖影搖晴榻鐘聲度暝樓丹砂何日就)
(期爾在元洲)
通玄觀萬歷錢塘志在馨如坊宋紹興間建蛻菴
集注内侍劉敖修真結菴於此高宗御書通玄二
字榜之西湖游覽志明嘉靖間法師徐道彰重修
(虞元良重修通玄觀碑記瑞石山通玄觀宋紹興壬午都錄少師鹿泉真人劉敖之所建也敖高宗)
(内侍志慕玄玄乞為道士高宗賜名能真榮之爵號俾主寧夀觀真人嘗夢三茅君乘鶴至瑞峯之)
(陽旦而見三鶴飛翔夢所良久乃去明年是日鶴至如初真人感之請於高宗爰建殿以祠三茅又)
(立三清殿於山巔後列謁斗臺望鶴亭及道流棲鍊之室高宗命曰通玄書額賜之是為觀之始也)
(元道士俞行簡重修有貫雲石虞伯生張仲舉諸公贈詩存焉元末兵火殿宇為墟古像不燬人異)
(之皇明成化庚寅道士徐淵澄與其徒徐道彰即舊址興建盡出已資人亦樂相焉琳宇崇麗玉像)
(精嚴碧瓦鱗次瑤階肪截盤磴曲欄嘉木秀合於是通玄之勝殆不知在闤闠中矣道彰之孫郁存)
(方善繼先志嘉靖庚寅觀復災惟三清殿力救僅免復加修治堅完輝潤曲盡心力倚山為宮嵐潦)
(蒸溢懼其易壊也檻柱階垣悉用貞石坊甃孔固石崖瑩密特異他山舊刻宋高宗詩三茅君鹿泉)
(像及諸名人題志又增刻元一像而修飾之位置有法皆存方規畫也虞集通玄觀贈俞行簡法師)
(詩仙壇遙接上真宮吳越江山一望中南北兩峯雲杳靄東西三淛雨溟濛經聲旋動仙音作樓閣)
(縈迴複道通雲鶴仙人無定跡飈輪時輾望三峯貫雲石通玄觀詩遁跡復忘形丹成養性靈精誠)
(動神鬼呵叱走風霆鶴去松雲滿龍歸雨氣腥送師歌短曲涼吹襲江亭)
玄妙觀西湖遊覽志在石龜巷咸淳臨安志唐時
為紫極宮梁開平二年改真聖觀宋天禧三年郡
守王欽若奏徙天慶觀額於此紹定四年燬有旨
重建御書天慶之觀四大字以賜錢塘縣志元改
今額後燬明正統間重建
寶極觀嘉靖仁和縣志在觀橋西北元延祐五年
道士張無為建仁和縣志舊名玄元菴明永樂間
真人周思得扈駕北征有功既沒其徒請大其庵
制可因賜今額中有張三丰遺像
洞真觀仁和縣志在夾道巷宋紹興間建元至順
辛未道士顧石菴修葺明初王守中開拓殿廡成
化丙戍燬住持何志遠相繼修葺煥然改觀
顯真道院成化杭州府志在東里坊慶春門裏宋
建炎三年王慶捨地建元季燬明洪武間重建正
統間增葺
國朝雍正八年住持金三允重建
紫陽菴西湖遊覽志在瑞石山宋嘉定間邑人胡
傑居此建集慶堂元至元間道士徐洞陽得之改
為紫陽菴(兩浙名賢外錄錢塘瑞石山道士徐弘道常感張平叔住山傳訣故菴名紫陽)
萬歷錢塘縣志元丁野鶴坐化於此遺蛻尚存錢
塘縣志明方伯史繼宸范淶重修
國朝雍正十二年總督(臣)程元章奉
勅重修
重陽菴重陽菴志在吳山之右唐開成間道士韓
道古結茅以居相傳行至洞口見青衣童子問之
不應良久入洞逐之不見聞風雨聲毛髮悚慄而
出元大德間西川道士冉無為雲遊至浙因觀青
衣巖洞遂盖三清寶閣元帝聖殿明洪武二十四
年立為全真叢林丙子道士鍾道銘募緣重建成
化十一年住持梅道暹撤舊新之(張雨遊重陽菴詩仙家亦自有)
(仙山幾度來遊問大還松掩洞門人不到數聲清磬落人間峭壁層崖紫翠深松蘿垂洞晝隂隂青)
(衣本自蓬萊客天上人間何處尋)
錢塘縣(城外寺觀)
聖因寺在西湖孤山之陽康熙四十二年
聖祖仁皇帝省方南巡兩浙官民欣忭愛戴恭建
行宮以為
駐蹕之地雍正五年巡撫(臣)李衞奏稱
行宮閒設湖濱無以展臣子誠敬之思請改為佛寺朝
夕焚香頂禮祝頌
聖德神功於萬世奉
旨准行
欽定寺名
御書聖因寺額又
御題澤永湖山四字謹於寺中萬歲樓崇奉
聖祖仁皇帝神御龍牌俾萬世臣民恭敬瞻仰雍正十一
年
特命悟修禪師明慧來主方丈焚修徒侶常數百衆官
給膳田以供齋缽十二年
御書慈雲徧覆額奉懸大殿
昭慶律寺西湖遊覽志晉天福間吳越王建宋乾
德二年重修太平興國三年建戒壇於寺中(客越志昭)
(慶寺舊為浙西叢林第一設戒壇每歲上已推高萬臘者一人登座說法雲水携錫來受戒者無慮千)
南渡後以其地為策選鋒軍教場尋復為寺元末
燬明洪武初重建成化間燬雲水僧廣慎復營之
錢塘縣志嘉靖間燬於海寇都御史胡宗憲重建
隆慶間復燬新都汪道昆募建萬歷三十五年勅
賜銀一千兩助建崇禎庚辰復燬(陳堯佐昭慶寺詩湖邊山影裏)
(靜境與僧分一榻坐臨水片心閒對雲樹寒時落葉鷗散忽成羣莫問紅塵事林間肯暫聞)
國朝順治間重建康熙四十年燬五十二年將軍諾羅
布重建
保叔寺武林梵志古名崇夀院一名聖夀禪寺在
寶石山上宋開寶中吳越相吳延爽建内有九級
浮屠名應天塔又呼保叔塔(武林舊事咸平中僧永保修故名西湖遊)
(覽志明弘治間雷震塔漸圯正德九年僧文鏞重建又建西方殿於塔後嘉靖元年塔燬二十三年)
(僧永果重建)
大佛寺客越志在寶石山麓湖壖雜記石佛半身
相傳為秦始皇纜船石武林梵志宋宣和中僧思
淨者當兒時見之作念曰異日出家當䥴此石為
佛及長為僧妙行寺遂䥴石為像飾以黃金構殿
覆之遂名為大石佛院元至正間院燬佛像亦剝
落明永樂間僧志琳重建勅賜為大佛禪寺弘治
四年僧永安重修寺畔有塔俗稱壺瓶塔(李攀龍大佛寺)
(詩西湖斜日淨風烟北嶺岧嶤出半天磴道乍從雲外轉樓臺已入鏡中懸塔分西域銅瓶勢石記)
(秦皇錦纜年白社但須彭澤酒青山不用華家泉波搖玉樹堪雙映月上珠林好獨眠我輩自狂君)
(莫訝平生未敢謬周旋)
瑪瑙寺杭州府志在葛嶺東一名寶勝寺咸淳臨
安志石晉開運三年錢氏建治平二年賜額西湖遊
覽志宋大中祥符間僧智圓重修淳祐八年安撫
趙與&KR0696;重修元末燬明永樂間重建(張雨宿瑪瑙寺詩一宿葛)
(洪丹井上化為蝴蝶夢䰟清湖田涼蛤四散吠烟寺曉鐘相逓鳴孤嶼横生為玉几初陽煥爛似霞)
(城拏舟又向水雲去聽我風篁雪竇聲)
智果寺成化杭州府志在葛嶺上咸淳臨安志石
晉開運元年錢氏建宋元祐中郡守蘇軾重建法
堂有題梁有參寥泉西湖遊覽志舊在孤山宋紹
興間徙建北山有泉適出好事者仍名參寥泉以
志舊蹟元末燬明洪武初僧可祥慧炬重建其梁
自孤山移置
招賢律寺咸淳臨安志在葛嶺下唐德宗朝郡人
吳元卿為六宮使棄官參鳥窠禪師建菴石晉開
運三年錢氏建院名招賢院宋治平二年改禪宗
院寶祐三年重建法堂成化杭州府志元末燬古
殿獨存
國朝康熙十五年僧起綱重建名清隱庵
鳳林寺錢塘縣志在葛嶺西俗稱喜鵲寺西溪梵
隱志唐鳥窠禪師道場武林梵志明宣德間僧如
月重建勅改今名
護國仁王寺咸淳臨安志初慧開禪師休糧禪定
於隆興黃龍峯所至禱雨輙應孟珙為捐金買地
建寺宋淳祐五年賜今額西湖遊覽志元至正末
燬明洪武初僧祖吉重建錢塘縣志嘉靖間僧明
貴重修
勅賜清漣寺十國春秋石晉天福三年吳越王元瓘
建咸淳臨安志舊名淨空院宋理宗賜御書玉泉
淨空之院六字錢塘縣志内有細雨泉觀音殿(名勝)
(志玉泉方池畝許清澈可鑑畜五色魚數十頭游泳如畫寺内有翠微閣眠雲堂洗缽池諸勝)歲
久寺圯明萬歷間邑令聶心湯復之為署晴空細
雨額(王世貞玉泉寺詩寺古碑殘不記年清池媚景且流連金鱗慣愛初斜日玉乳長㴠太古)
(天投餌聚時霞作片避人深處月初弦還將吾樂同魚樂三復莊生濠上篇)
國朝康熙三十八年
聖祖仁皇帝南巡駕幸寺中
賜名清漣寺
御書寺額
賜金剛經一部大士像一尊
法相寺萬歷杭州府志即法相院在南山咸淳臨
安志石晉天福四年吳越王建舊名長耳寺宋大
中祥符九年改今額錢塘縣志明萬歷三十五年
邑令聶心湯修(樊良樞人日遊法相寺詩空山清寂迥蔵春杖底風烟傍客身濟勝)
(百年誰是主登高此日又逢人華龕雲蔭松谿冷日竇泉香竹閣新且欲從君歸白社何妨載酒往)
(來頻徐爾鉉訪法相西上人冇作見示次韻酬贈詩卜築孤凭夕壁間靜中詩想幾曾刪臺前歸烏)
(如相識窗外浮雲即等閒一徑野花常到眼十年清夢不離山我來共對飛泉下日落松鳴去復還)
虎跑禪寺虎跑寺志在西湖南山唐元和十四年
寰中禪師結菴於此感二虎跑山泉源湧沸故稱
虎跑憲宗賜額廣福院宣宗大中八年改額大慈
禪寺僖宗乾符間勅加定慧二字宋寶祐初僧至
惠結屋以居宋末兵燬(咸淳臨安志祖塔法雲院舊名資慶大中八年改名)
(大慈開運二年改仁夀太平興國六年改賜今額王十朋蘇詩注祖塔院今虎跑是也)元初
僧克符重建結草庵於故址元季僧實山一新棟
宇明洪武二十四年立為叢林名虎跑禪寺錢塘
縣志嘉靖十九年燬二十四年僧永果重建(蘇軾病中)
(游祖塔院詩紫李黃瓜村路香烏紗白葛道衣涼閉門野寺松隂轉欹枕風軒客夢長因病得閒殊)
(不惡安心是藥更無方道人不惜階前水借與匏尊自在嘗聶大年虎跑寺和東坡詩於菟跑地泉)
(水香醍酤入口甘露涼龍吞滄海軍持滿僧入翠微山路長乾坤萬古有清氣鐘鼓數聲聞下方㪺)
(泉煑茗作清供峩眉老仙曾共嘗孫一元同凌時東吳介夫僧古心遊虎跑寺泉詩長日尋幽處穿)
(林興不窮把杯秋寺裏得句野泉中山路晴吹葉石梁晚度風有僧同杖履更洗世情空)
國朝康熙二十八年三十八年
聖祖仁皇帝南巡兩幸寺中
賜金剛經一部雍正九年總督(臣)李衞重修
龍井寺西湖遊覽志在風篁嶺唐乾祐二年建名
報國看經院宋熙寧中改夀聖院蘇軾書額紹興
三十一年改廣福院淳熙六年改延恩衍慶寺(咸淳)
(臨安志寺有閣溪亭又名二老德威亭歸隱橋方圓菴寂室照閒堂衲齋潮音堂滌心沼獅子峯)
(薩捶石)元豐二年辯才禪師自天竺歸老於此與蘇
子瞻趙閱古友善後人因建三賢祠祀之明弘治中
寺廢萬歷間司禮監孫隆命僧真果重建(孫一元龍井寺)
(詩眼底閒雲亂不開偶隨麋鹿入雲來平生於物原無取消受山中水一杯屠隆遊龍井寺詩藕花)
(菱葉傍輕鷗路入南山景更幽赤日未消團扇暑青蘿先到寺門秋風前萬樹蟬鳴急雨後千崖水)
(亂流好事祗今劉尹在身慙元度得同遊)
國朝康熙間僧一泓重葺
崇恩演福禪寺西湖遊覽志在風篁嶺俗稱南天
竺隋開皇巾法師貞觀居之宋淳祐八年賜今額
為教院咸淳四年改禪院元至元後復為教院學
徒甚衆號為教海至元中燬至正初重新後有無
垢院已併入寺有白蓮華院在玉几峯側有安養
寺本澤雲夢塔院有佛海塔院有樓曰夕佳至正
末燬惟院與樓存
淨慈禪寺神州古史攷在南屏山淨慈寺志剏自
周顯德元年吳越忠懿王號曰慧日永明院西湖
游覽志衢州道潛禪師居之作羅漢堂宋建隆初
禪師延夀作宗鏡錄一百卷遂作宗鏡堂太宗改
賜夀寧院南渡時燬而復興僧道容實鳩工焉五
歲始成塑五百阿羅漢以田字殿貯之紹興九年
改賜淨慈報恩光孝寺額既而復燬孝宗賜金成
之御書慧日閣嘉泰四年復燬嘉定十三年復建
明洪武間燬僧法淨建正統間燬僧宗妙建(蘇軾病中)
(遊淨慈寺謁本長老周長官以詩見寄仍邀遊靈隠因次韻答之卧聞禪老入南山淨掃清風五百)
(間我與世疎宜獨往君緣詩好不容攀自知樂事年年減難得高人日日閒欲問雲公覓心地要知)
(何處是無還白珽淨慈寺詩奎額昭回龍屈盤入門已覺厭塵寰何當白髮三千丈來寄清風五百)
(間帝子釡搖金瀲灔家人卦剔翠孱顔西湖日日船如織半在南屛第一山王守仁卧病淨慈寫懷)
(詩卧病空山春復夏山中幽事最能知雨餘階下泉聲急夜靜松間月色遲把卷有時眠白石解纓)
(隨意濯清漪吳山越嶠俱堪老正奈燕雲繋遠思)
國朝順治間僧正嵓重加修葺康熙三十八年
聖祖仁皇帝南巡
賜御書淨慈寺額又
御書西峯二字并對聫一副金剛經一卷心經一卷三十
九年寺門及鐘樓燬四十六年奉
勅重修四十九年工竣
御製重修淨慈寺碑記(恭紀首卷)勒石寺中雍正八年總督(臣)
李衞恭建
御碑亭於山頂重建湖南佛國震旦靈山二坊濬萬工池
構慶芳橋雍正十二年奉
旨重修并修永明堂院
雷峯塔(武林梵志在淨慈寺前西湖游覽志吳越王妃於此建塔始以千尺十三尋為率尋)
(以財力未充姑建七級後復以風水家言止存五級俗稱王妃塔以地産黃皮木遂訛為黃皮塔)
集慶講寺癸辛雜識宋淳祐庚戌創新寺於西湖
之積慶山改九里松舊路輪奐靡麗壬子夏始畢
工穆陵宸翰賜名顯慈集慶教寺命講師思誠為
開山教主既而給賜貴妃閻氏為功德院武林梵
志寺有三池九井月桂亭金波池善法堂並廢猶
存理宗御容一幅燕遊圖一幅後改顯慈集慶講
寺明正統間廢嘉靖年中貴鄧文鎮召僧焚修(仇遠)
(宿集慶寺詩半生三宿此招提眼底交遊更有誰顧愷漫留金粟影杜陵忍賦玉華詩初烹紫筍猶)
(含籜自摘青茶未展旗聽徹洞簫清不寐月明正照古松枝張志遠集慶寺詩參差紅樹倚晴空榔)
(栗行吟度晚風忽憶翠華臨幸處滿山黃葉寺門束)
勅賜雲林禪寺靈隱寺志在武林山晉咸和間西僧
慧理開山山門牓曰絶勝覺場正殿曰覺皇寶殿
為宋理宗御書歷五季隋興廢莫考唐大歷六年
修會昌廢教寺毁吳越錢王重為開拓殿宇一新
建石幢二咸淳臨安志舊名靈隱景德四年改景
德靈隱禪寺武林梵志明初改靈隱寺(宋之問遊靈隱寺詩)
(鷲嶺鬱岧嶤龍宮鎖寂寥樓觀滄海日門對淛江潮桂子月中落天香雲外飄捫蘿登塔遠刳木取)
(泉遙霜薄花更發冰輕葉未凋夙齡尚遐異搜對滌煩囂待入天台路看予度石橋賈島蚤秋天竺)
(靈隱寺詩峯前峯後寺新秋絶頂高窗見沃州人在定中聞蟠蟀鶴曾棲處挂獮猴山鐘夜度空江)
(水汀月寒生古石樓心欲挂帆身未遂謝公此地昔曾遊林逋同運使遊靈隠寺詩山壑氣相合旦)
(暮生秋隂松門韻虚籟錚若鳴瑤琴舉目羣狀動傾耳百慮沉按部既優游時此振衣襟泓澄冷泉)
(色瀉我消曠心飄颻白猿聲答我雅正吟經臺復丹井捫蘿嘗徧臨鶴盖青霞映玉趾蒼苔侵溫顔)
(照槁木真性訝幽禽所以仁惠政及物一一深洒翰嶙峋壁返駕旃檀林回睨窣堵峯天半千萬尋)
(蘇軾禱雨宿靈隱寺詩百重堆案掣身閒一葉秋聲對榻眠床下雪霜侵戶月枕中琴筑落階泉﨑)
(嶇世味嘗應遍寂寞山棲老漸便惟有憫農心尚在口占雲漢更茫然)
國朝順治十五年大殿燬僧弘禮重建康熙二十八年
聖祖仁皇帝南巡幸寺
勅賜雲林寺額
御製五言詩一首(恭紀首卷)三十八年
聖駕再巡奉
太皇太后鑾輿重至雲林
賜金佛一尊香金五百兩
御製過鷲峯七言詩一首(恭紀首卷)
御書禪林法紀四字額並對聫一副四十二年四十四年
四十六年皆蒙
巡幸奉
賜御書金剛經一部心經一部永鎮靈山雍正六年總督
(臣)李衛倡修大雄寶殿及天王殿并堂宇樓閣煥
然一新十三年奉
旨豁除寺山糧額
神尼舍利塔(靈隱寺志在飛來峯頂隋仁夀二年建)
北高峯塔(靈隱寺志在北高峯頂唐天寶中建高七層藏古佛舍利)
韜光菴萬歷靈隱寺志在靈隱山(巢溝隖内)以韜光禪
師得名石晉天福間吳越王建改名廣嚴菴宋大
中祥符間復改今名(白居易長慶四年正旦請韜光齋詩白屋炊香飯葷羶不)
(入家濾泉澄葛粉洗手摘藤花青芥除黃葉紅薑帶紫芽命師相伴食齋罷一甌茶楊蟠韜光菴詩)
(瘦藤拄到古韜光分得山房半榻涼白髮老僧從定起斷雲漠漠護殘香陸圭韜光菴詩雨過山頭)
(夜氣清天風吹下步虚聲道人酒醒推忩看月在琅玕節上明施閏章遊韜光菴和白香山詩丹閣)
(仙人宅香臺佛子家嵐深晴作雨樹老晚成花磵口齊藤葉墻根過筍芽聽泉從日暮自煮白雲茶)
下天竺寺咸淳臨安志在縣西一十七里隋開皇
十五年僧真觀與道安建號南天竺唐永泰中賜
天竺靈山寺額宋大中祥符初改賜靈山寺天禧
四年復天竺寺額紹興十四年改賜天竺時思薦
福寺額慶元三年復元額為天竺靈山之寺寶祐
二年賜天竺靈山教寺額錢塘縣志元末燬明洪
武間重建(李白與從姪良遊天竺寺詩挂席凌蓬邱觀濤憩樟樓三山動逸興五馬同遨)
(遊天竺森在眼松風䬃驚秋覽雲測變化弄水窮清幽疊嶂隔遙響當軒寫歸流轉成傲雲月佳趣)
(滿吳洲釋道潛與愚上人宿天竺詩夕陽山氣靄葱葱路轉松隂復幾重行過石橋人未見數聲先)
(聽寺樓鐘稽留峯北好林泉珍重幽棲得所便栢子香中能宴座想無餘習好攀緣霜壓簾櫳雪泫)
(條銀河初轉斗垂杓清言共失三更夢錯恨芙蓉漏易消馬臻陪葛元白仇仁近訪南竺詩僧分韻)
(得影字詩花開空山春窮幽到絶頂入寺逢遠公頓覺塵慮屏遂作蓮社遊把酒酹龍井萬生各有)
(態得意還自領此樂殊未極落日倒林影明朝下山去笑别風篁嶺張翥遊天竺寺詩石梁濺水濕)
(蒼苔隂洞傍穿澗底回殿閣金銀從地湧山林圖畫自天開龍隨僧到分雲住猿認人呼下樹來遊)
(興未闌斜日盡馬頭呼酒尚徘徊)
國朝康熙三十八年
聖祖仁皇帝南巡幸寺
勅賜帑金重修
中天竺寺神州古史攷在稽留峯北隋開皇十七
年僧千歲寶掌禪師從西土來建咸淳臨安志宋
太平興國元年錢氏復建為崇夀院政和四年改
賜天寧萬夀永祚禪寺南渡初有摩利支菩薩感
應因以禁中所奉佛像賜焉武林梵志元天歷間
改天歷永祚禪寺明洪武初賜號中天竺寺山門
中天竺三字為賈似道署額正德間燬嘉靖二十
五年僧惠鏞募建殿刹并建白衣觀音堂
國朝康熙三十八年
聖祖仁皇帝南巡幸寺
賜帑金三百兩重修康熙四十二年
賜御書靈竺慈緣扁額
上天竺寺名勝志在北高峯麓(白雲峯下)上天竺山志
後晉天福四年僧道翊結廬山中夜有神光就視
得竒木命孔仁謙刻觀音像會僧從勲自洛陽來
持古佛舍利至因納之頂間妙相具足錢忠懿王
夢白衣人求治其居因感寤乃即其地創佛廬號
天竺看經院宋咸平初郡守張去華以旱迎大士
至梵天寺致禱即日雨自是遇水旱必謁焉武林
梵志乾道七年改院為寺門扁皆御書慶元三年
改天台教寺武林舊事淳祐中賜名廣大靈感觀
音教寺萬歷杭州府志元季燬重建(黃溍重修上天竺觀音殿)
(記皇元尊象法而上教乘天竺實居江南列刹之首仍紀至元之三年寺燬於火惟聖像巋然獨存)
(諸珍異服器亦無損毫末人以為是有神物隂護之亡何而主僧仲頤告寂慶子思以五年夏五月)
(來蒞寺事謂欲復吾故宇莫先於治殿以揭虔妥靈耆舊僧之意適同各探已槖出錢有差知事僧)
(亦力相之俄有大商至自江右獻巨柟六十有三尋收亡僧所遺錢以緡計者五千銀以兩計者七)
(百八十田以畝計者四百既而逹官大姓相繼輸錢而施不啻十萬緡於是隨木之值以鳩其材斂)
(田之人以給其食量緡錢之多寡以總其費殿之始建以其年冬十有二月凡其制為間二十有四)
(悉準其舊其崇八尋倍其崇而益尋有二尺以為修半其修而去尋有二尺以為廣功未竟者三之)
(一而子思以至正二年春遷四明之延慶本無由延慶東堂出領兹山悉力殫慮圖終其役三年春)
(三月殿成溍因備記其廢興顛末來者尚鑒於斯)武林梵志寺有白雲堂
兩峯堂中印堂雲漢閣應真閣延桂閣秋香閣伴
雲閣雙桂軒清華軒靜處齋植杖亭謝屐亭夢泉
亭流虹澗金佛橋琮老橋凝聚泉觀音泉水月池
西方殿雲液池並廢惟白雲堂尚存(蘇軾書辯才白雲堂壁詩)
(不辭侵曉叩松扉却值支公久不歸山鳥不鳴天欲雪捲簾惟見白雲飛蘇軾雨中遊天竺靈感觀)
(音院詩蠶欲老麥半黃前山後山雨浪浪農夫輟耒女廢筐白衣仙人在高堂釋斯植上天竺寺詩)
(古寺寒橋路鐘聲靜忽聞數峯平處合一水衆谿分老樹烟蘿雨殘燈石塔雲閒心寄幽寂似覺遠)
(塵氛仇遠遊上天竺詩行遍山巔到水涯尚無紅葉與黃花長松夾徑七八里小市通村數十家竺)
(國雲深僧雅淡草堂洞古石查牙野翁共酌官壚酒扶醉歸來及暮鴉)
國朝順治十七年不戒於火太傅金之俊延僧德水重
建康熙三十六年
聖祖仁皇帝
賜御書石刻金剛經一部三十八年
南巡奉
太皇太后鑾輿幸寺賜帑金五百兩修葺殿宇
御製重修天竺寺碑文(恭紀首卷)四十二年再幸
賜御書金字心經一軸四十四年再幸建
御碑亭四十六年又幸
賜御書金字藥師經一部并讃(恭紀首卷)六十一年正殿燬雍
正七年總督(臣)李衞即藏經閣舊址恭建
御書樓一座上供金書法寶中勒碑文九年(臣)李衛復奏
請重建大殿修葺山門奉
旨動帑興工至十二年三月工竣
御製天竺寺碑文恭摹勒石
理安寺理安寺紀古湧泉禪院亦名法雨寺在
錢塘縣城西二啚(武林梵志寺在九溪十八澗南通徐村北達龍井七峯環遶雙)
(澗合流境地幽勝視兩峯三竺又一竒矣)吳越錢王建宋理宗時為祝
國泰民安改名理安寺明弘治四年廢萬歴甲午
佛石禪師重建(王穉登訪理安方丈詩廢寺荒蕪已百年師今結屋更安禪林如支遁堪)
(棲鶴社似廬山喜種蓮巖畔伐薪嘗易米石邊接竹每供泉詩成盡是雲霞色不數清江與皎然李)
(流芳遊理安寺詩草深沙徑樵夫引苔厚石橋麋鹿行坐久忽聞松籟響此心已敵鏡池清虎窟禪)
(棲二十年飯松煮石看雲眠人來聞道何須問領取泉聲竹色邊)
國朝康熙五十三年
聖祖仁皇帝發帑重建
賜理安寺額又
御書石磬正音四字并對聯二副
賜佛像大鐘供器等皆
内府製造雍正五年十一月住持僧實慧奉
御書慈悲自在扁額恭懸藏經樓又
賜曹溪人瑞四字
御製對聯二副奉懸方丈雍正十一年奉
旨重修
永興寺西溪梵隱志在西溪市杪安樂山下唐貞
觀間悟明尊者開山宋鐵牛印禪師重葺後燬明
斷臂道者增建小庵旋廢萬歴初馮太史夢禎延
僧真麟新之手植綠萼梅二本題其堂曰二雪上
有樓可遠眺
報先寺咸淳臨安志在西溪宋建隆二年吳越王
建治平二年改報先明覺院西溪梵隱志歲久傾
圯明萬歴間里人萬某等重募建佛殿併像飾
龍華寺萬歷錢塘縣志在柵外一啚西湖遊覽志
舊名龍華寶乘院吳越王以端萼園建(鐵圍山叢談錢塘龍)
(華寺有傅大士真身及藏敲門槌誦金剛經拍板與藕絲燈三物昔錢王從婺女雙林取來藕絲燈)
(乃梁武帝時物也政和後索入禁内)
(謹案元世祖本紀至元二十二年僧格言錢塘有龍華寺宋毁之以為南郊勝地宜復為寺復勅毁)
(郊天臺建寺焉攷舊志皆失載今補入)
天龍禪寺天龍寺志在慈雲嶺之南宋郊臺之右
唐天龍和尚開山宋乾德三年吳越王錢氏拓新
宋大中祥符九年改名感業建炎中燬巋然出於
火者木觀音像也特著靈異紹興十三年既置圜
丘以淨名為齋宫以感業居從官由此僧徒漸散
而寺亦圯元延祐間僧善平精勤恢復泰定三年
遷寺舊址之南百步許明洪武初僧行滿重興
天真禪寺十國春秋舊名登雲臺亦名拜郊臺西
湖遊覽志梁龍德間吳越王建武林梵志明成化
年毒峯善禪師重建
開化寺錢塘縣志在月輪山即六和塔院東坡詩
注宋開寶三年建太平興國五年改開化寺
六和塔(霏雪錄在龍山月輪峯武林梵志宋開寶三年智覺禪師建以鎮江潮高九級五十)
(餘丈撐空突兀跨陸俯川宣和中燬紹興二十二年僧智曇重建七級而止塔中有湯思退等彙寫)
(佛說四十二章經李伯時石刻觀音像嘉靖三年燬萬歷間袾宏重修張翥登六和塔詩江上浮圖)
(快一登望中煙火是西興日生滄海横流外人立青冥最上層潮落遠沙羣下雁樹欹高壁獨巢鷹)
(百年等是繁華盡怕聽興亡懶問僧)
國朝雍正十三年八月三十日奉
旨令織造隆昇動支内庫銀兩重建七層并重修開化
寺
雲栖寺武林梵志在梵村天柱寺旁禪師袾宏伐
茅建菴於此為遠近宗仰後掘地有碑即古雲棲
寺也(釋袾宏雲棲寺記溯江西上行二十里山名五雲先是山巔有五色雲盤旋其上因以名)
(山而五雲飛集山西塢中經久不散時人異之號為雲棲塢宋乾德五年有僧結庵以居塢多虎僧)
(至虎輒馴服世稱伏虎禪師者也吴越王錢氏為之建寺而雲棲於是創始禪師一號大扇和尚今)
(曰雲棲者復古也雲棲居五雲之西徑曲林幽四山圍合荒僻寥落人跡罕至隆慶五年宏行脚南)
(還愛其岑寂孤行隻鉢趺坐圯壁間環村四十里歲傷於虎者不下二十人宏設瑜伽施津濟之自)
(是虎不傷人歲旱禱於山而兩霔村民大悦相與鼎新寺之遺址百日而成蘭若外無崇門中無大)
(殷惟禪堂處僧法堂以奉經律而已宏因與二三同志砥礪力行古道盟而後進犯則必退大都主)
(之以淨土而冬專坐禪餘兼謀論日有程月有稽歲有表凜凛乎使無賴者不得參乎其間雖於法)
(門無大禆益庶幾飭未學之弊以俟後之知識云爾)
國朝康熙二十八年
聖祖仁皇帝南巡幸寺
御製五言詩一首(恭紀首卷)三十八年
聖駕再幸
御書雲栖二字扁額又
賜松雲間三字建亭崇奉四十二年再幸
御製七言詩一首(恭紀首卷)四十四年四十六年又兩次
巡幸寺有大竹一竿
賜名皇竹隨建皇竹亭雍正七年錢塘縣知縣李惺恭修
御書亭
接待寺咸淳臨安志在湖墅左家橋西宋大觀間
喻彌陀開山錢塘縣志即舊妙行寺彌陀飯僧至
三萬衆故名接待院當時郡移為妙行院元季燬
明宣德二年重建(寺内有雙井號志書泉成化時修郡志開局寺中夏時正云余)
(修志於此而與泉名適合然其名志書之由已無攷矣)崇禎九年雪關智誾
復鼎新焉(施樞宿接待寺詩梵境忽巍峩門前對市河有心弘誓願於此接經過郭近人)
(聲雜簷高雨氣多規模踰百載猶說喻彌陀聶大年遊妙行寺詩妙行禪寺夾城隈穀雨乾時偶獨)
(來一榻白雲松子落滿園黃蝶菜花開聞看物態隂晴變老被鐘聲旦暮催客有可人期不至步隨)
(斜日下蒼苔)
國朝康熙二十六年僧性統重新寺殿四十二年
聖祖仁皇帝南巡
御書聖因二字復
賜御書心經一部心經塔一軸
普明寺普明寺志在西馬塍寺基乃鄭和王夫人
所捨也唐太宗時創建名普曜院太尉張承士更
建改普明寺後廢宋紹興庚戍僧正岑復建庵曰
普明其徒德謙德茂冶鐵為佛嘉定十三年請復
廢寺之額賜庵為院元末僧若山重葺明天順間
賜額萬歴辛巳火壬子僧朗鑑重建
國朝順治六年洞宗石照開法遐邇嚮風成一大叢席
焉
真寂寺武林梵志在八都下九啚宋寶慶間建明
萬歴甲寅僧廣印移建瓶窑
明真宫咸淳臨安志舊在九里松嘉定中建寧宗
御書明真二字萬歷杭州府志今移建錢塘倉北
神霄雷院萬歷錢塘縣志在上扇二啚西湖遊覽
志宋咸淳間羽士陳崇真者自閩來卜居於此善
雷法因勅建雷院以居之賜號沖素真人六月二
十四日郡人雲集設醮捨貲至今不廢
浙江通志卷二百二十六
