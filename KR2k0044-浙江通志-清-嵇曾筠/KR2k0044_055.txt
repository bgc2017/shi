浙江通志卷五十六
水利(五)
寧波府(鄞縣附郭)
日湖在城中東南又名細湖縱一百二十丈横二
十丈周回二百五十丈
月湖在城中西南又名西湖縱三百五十丈横四
十丈周回七百二十丈有竒至正四明續志日月
兩湖源於四明山旁通市湖滛潦泛溢則有水喉
食喉氣喉三碶以洩於江盖四眀漫流無瀦其涸
可立而待江河通潮以之灌溉田皆斥鹵三碶者
一邦之大利也嘉靖寧波府志三碶久而湮塞今
南北分洩行春保豐二碶
平水則在城西南隅月湖之尾去郡治數十步水
自它山來者由長春門而入自林村石塘來者由
望京門而入皆會茲湖旁有石橋名曰平橋至正
四眀續志宋寳祐間丞相吳潛於郡城平橋南立
水則書平字於石視字之出沒爲啓閉注洩之準
(吳潜建平水則記四明郡阻山控海海派於江其勢卑達於湖其勢高水自高而卑復納於海則田)
(無所灌注於是限以碶閘水溢則啟涸則閉是故碶閘四明水利之命脈而時其啟閉者四明碶閘)
(之精神攷其為啟閉之則曰平水尺往往以入水三尺為平夫地形在水之下者不能皆平水面在)
(地之上者未嘗不平余三年積勞於諸碶至洪水灣一役大略盡矣己未勸農翠山自林村山西門)
(泛舟以歸暇日又自月湖沿竹洲艤城南徧度水勢而大書平字於上方暴雨急漲水沒平字戒吏)
(卒請於郡亟啟鑰若四澤適均水霑平字鑰如故都鄙旱澇之宜求其平於此而已故置水則於平)
(橋下而以平字為準後之來者勿替茲哉)成化四明郡志元大德間都
水營田司到路疏鑿
鄞縣(城外河道)
東錢湖在縣東二十五里唐書地理志鄮縣有西
湖溉田五百頃唐天寳二載令陸南金開廣之至
正四明續志一名萬金湖以其為利重也周回八
十里受七十二溪之流四岸堰凡七曰錢堰大堰
莫支堰高湫堰栗木堰平水堰梅湖堰(水利圖說堰之有碶)
(閘者四曰錢曰平水曰高湫曰梅湖大都湖高於河開碶下注可滿三河半鄞東七鄉之田盡資灌)
(溉奉定亦沾其利)宋史河渠志乾道五年守臣張津言東
錢湖方圓廣闊八百頃傍山爲固疊石為塘八十
里自唐縣令陸南金開廣之國朝天禧元年郡守
李夷庚重修之中有四牐七堰凡遇旱涸開牐放
水溉田五十萬畝比因豪民於湖塘淺岸漸次包
占種植菱荷障塞湖水紹興十八年雖曾檢舉約
束盡罷請佃歲久菱根蔓延滲塞水脈致妨蓄水
兼塘岸間有低塌處若不淘浚修築不惟寖失水
利兼恐塘埂相繼摧毁乞候農隙趁時開鑿因得
土修治埂岸實為兩便從之至正四明續志淳熙
間請於朝大浚之(魏王鎮州請於朝)嘉定間提刑程覃攝
守捐緡錢置田收租歲給濬治之費寳慶間尚書
胡榘守郡請於朝得度牒百道米一萬五千石又
濬之懼無以繼奏以贏錢增置田畝令翔鳳鄉長
主之分魚戶五百人爲四隅人歲給榖六石隨茭
葑之生則絶其種淳祐壬寅郡守陳塏歲稔農隙
行賣葑之策隨舟大小葑之多寡聽其求售交葑
給錢入元大德間有以湖爲淺淀請以捺田若干
畝入官租者都水營田分司追斷復爲湖後有司
舉行淘湖拘七鄉有田食利之家分畝步高下標
撥湖葑隨田多寡闊狹俾浚之成化四明郡志明
洪武二十四年本縣耆民陳進建言水利差官來
董其事令七鄉食利之家出力淘浚嘉靖寧波府
志宣德間王士華以參政家居因田其中七鄉之
民陳之監司遂得中止嘉靖九年寧波衞屯軍又
請爲屯田鄞縣知縣黃仁山用父老嚴訑言勘覆
不行
國朝順治中以諸生陸宇&KR1385;條陳禁止侵湖為田
廣德湖在縣西十二里舊名鶯脰湖溉田四百頃
成化四明郡志唐大歷八年縣令儲仙舟修治之
唐書地理志貞元九年刺史任侗因故迹增修成
化四明郡志宋熙寧三年知縣張峋令民浚湖築
隄工役甚備曾鞏作記鄞縣志宋政和間邑人樓
异奏眀州廣德湖可為田八百頃募民佃租歲入
米二萬石於是西七鄉之田無歲不旱異時膏腴
今為下地廢湖之害也
小江湖在縣西南三十五里唐書地理志鄮縣南
二里有小江湖溉田八百頃開元中令王元偉置
民立祠祀之
(謹按王應麟小江湖辨云唐書載鄮縣東有西湖即今之東錢湖也曾南豐記云鄞東鄉之田錢湖)
(溉之西鄉之田廣德湖注之可見西湖之為錢湖明矣舊志以西湖為今城中之西湖誤又唐書云)
(鄮縣南二里有小江湖今府縣志俱云在縣西南三十五里盖唐書所云乃在鄮縣未遷之前也舒)
(亶引水記云縣南二里小湖俗所謂細湖頭者乃其故處湖廢久矣亦誤)
江塘(一在老界鄉甬東隅名梅墟塘一在鄞塘鄉二十八都宋郡守吳潜增築高厚明隆慶間縣令)
(督同水利官築塘三千七百餘丈沿接一都圩岸為堰有三曰楊木曰下堰曰徐堰又設碶閘以時)
(啟開)梅湖塘(在陽堂鄉十都四啚)高湫塘(在翔鳳鄉十五都三啚十六都)
(六啚相界)平水堰塘(在翔鳳鄉十六都六啚)方家湖塘(在翔鳳鄉)
(十四五啚界已上四塘俱在東錢湖)大嵩塘(在縣東南八十里大嵩所舊未有塘)
(國朝雍正九年建李衞大嵩塘工碑記寧郡為浙東藩籬其地濱海彌望斥鹵而鄞屬大嵩距郡八十餘)
(里向嘗設所屯守承平既久田野日益墾闢顧水利未修偶遇旱澇輒嗟艱食農氓病之是非疏濬)
(河渠修建碶閘為禦鹹蓄淡之計何以轉瘠土為膏腴乎但工鉅費繁興舉匪易余仰體)
(聖天子愛養元元之意陳請度地勢之高下計定丈尺勅發帑金疏入報可於是相)
(之淺深鳩集物料人夫為一勞永逸之計按大嵩形勢東南際海三面環山中有熟田暨塗田若干)
(頃初議於大嵩港下建築巨壩使滷水不入然後疏諸山之水以資灌溉而建舵艟球琳南北大小)
(礁横山六閘以蓄洩之迨六閘已漸告竣而港口闊深潮湧沙浮工費既浩大不貲且慮難於持久)
(因復酌量形勢改議於大嵩内港接連横隄之處夾河築隄退西四十餘里擇其湖水稍緩山根堅)
(固之金溪橋内設立滚水壩一座以禦鹹潮以洩山漲而又於橋之西岸鑿山通渠建設閘口導泉)
(水東流以溉田而分注於横山等閘以洩之當雨水和調之日滷水無憂侵浸遇溪流一綫之時亦)
(易瀦蓄而足車戽綢繆未雨莫善於此委員分理而畚鍤隨之經始己酉之四月訖工辛亥之十月)
(凡閱三載而大工始成余更念大嵩僻在東鄙為海口要區今茲水利既修田疇日廣戶口日殷凡)
(熬波魚販之徒出沒海嶼中譏察綦繁必得親民文吏始克勝彈壓之任疏請移郡同知一員駐劄)
(其地俾之戢奸宄督勸課且河渠隄閘之浚築亦得以時相視葺治無俾廢墜以綿諸久遠復蒙)
(俞允自是而嵩之斥鹵盡為沃壤嵩之士女歲歌大有戶蒙樂利之庥世享昇平之福莫不感戴)
(皇仁而祝萬斯年也已因紀諸石以昭永永時董理其聖夀於億)
(事者太常寺卿署浙江承宣布政使司布政使孫國璽分巡寧紹台副使孫詔寧波府知府曹秉仁)
(提督前營遊擊袁有明鄞縣知縣鄭大德例得并書)
它山堰(在縣西南五十里先是四眀山水注於江與海潮接鹹不可溉田唐太和七年令王元偉)
(疊石為堰於兩山間闊四十二丈級三十有六冶鐵灌之渠與江截為二渠流入城市繚鄉村以灌)
(七鄉田數千頃宋建隆間堰損水不入渠節度使錢億增築全固建中靖國改元監船場唐意見水)
(灑泄乃盡塞支流稍浚上源因以其土室補堰隙越一歲復涸簽幕張必強鄞令龔行修修之嘉定)
(七年提刑程覃攝守買田收租歲給役夫之費督以邑丞十四年泉使魏峴委里人按渠堰碶閘之)
(堙廢者重加修築潦則七分歸江三分入溪旱則七分入溪三分歸江明嘉靖十四年知縣沈繼美)
(用石版監亘堰口者半高於舊堰一尺許以故水之入溪者如故民更稱便)唐家堰
黃家堰(俱在縣西南四十里)長堰石堰范家塘堰
(一名檑木堰俱在縣西南三十五里)朱家堰(在縣西南三十五里)北渡堰
(在縣西南三十五里宋守吳潛所創明嘉靖間復加修葺)何家小堰(在縣西南三十)
(里)沈家堰(在縣西南二十五里)徐家堰翁家堰(俱在縣西)
(南二十三里)范家堰屠家堰(俱在縣西南二十一里)邢家
堰桑塘堰陳五耆堰(俱在縣西南二十里)季家畣堰
王師堰(俱在縣西南十七里)爐頭堰小沔堰蔣家
堰大蘇堰(俱在縣西南十五里以上諸堰俱在光同鄉)王家堰(在縣)
(西南十五里)段塘堰(在縣西南十里)張家堰朱瀨堰
鄭郎堰(今名鄭郎壩俱在縣西南五里)瓦窰堰崔家堰(俱在縣西)
(二里)和尚堰(在縣西五里)邵家堰(在縣西十五里)金家堰
西渡堰朱將軍堰(俱在縣西二十五里以上諸堰俱在清道鄉自它山)
(堰至此並傍鄞江之西)倪家堰(在縣東五里)道士堰(舊名林家堰今)
(名林郎壩在縣東南五里)徐師堰(在縣東三十里)梅墟堰(在縣東北三十)
(里)石家車堰(又名舊軍堰在縣東五里)王駐洋堰(在縣東五里)
楊樹堰(在縣東二十里)張家堰(又名楮浦堰在縣東三十里以上諸堰俱)
(在老界鄉)阮家堰(又名余師堰在縣東三十里陽堂鄉)渡頭堰(在縣東南)
(三十里)桃枝堰(在縣東南二十里)陸家堰大花山堰
小花山堰臨江堰(俱在縣東南三十里)鍾家堰施
婆堰(俱在縣東南三十一里以上諸堰俱在手界鄉)戴將堰古塘堰
(俱在縣東南四十里豐樂鄉)長塘堰(在縣南二十五里江河夾岸為塘百丈俗呼百)
(丈堰)銅盆浦堰(在縣東南十五里)花堰(又名蝦堰在縣西四十里)
蔦蓲堰(在縣西南四十里以上諸堰俱在鄞塘鄉自倪家堰至此並傍鄞江之東)大
皎堰(在縣西南七十里)禪巖堰(在縣西南六十里)酈童堰(在縣)
(西南二十里)西高堰(在縣西南六十一里)杉木堰(在縣西南五十六里)
蘭浦堰(在縣西南四十五里以上諸堰俱在句章鄉)泥峙堰(一作泥湫)
(堰在縣西三十五里四十七都二啚資福寺東)黃梅堰(在縣西三十六里以上俱在桃)
(源鄉)錢堰(在縣東南三十五里老界鄉)梅湖堰栗木堰(俱在)
(縣東南三十五里陽堂鄕)平水堰莫枝堰(俱在縣東南三十六里)
大堰(在縣東南三十七里)高湫堰(在縣東南三十八里以上諸堰俱在翔鳳鄉自)
(錢堰至此並傍東錢湖)
大石橋碶(在縣東一里童育二山之水自此入江歲久湮塞宋淳祐間郡守陳塏遂於橋下作)
(平水石堰而於浦口置閘立橋内可泄水外可捍潮元末浦漲堰閘皆廢明嘉靖三十九年尚書張)
(時徹力言於府縣尋故道而復之永絶水患)五鄉東西碶(在縣東三十五里陽)
(堂鄉即回江東西碶因定海知縣宋繼祖别碶定海之東岡而廢回江二碶霪連日霪雨東七鄉之)
(田皆成巨浸復大石橋碶又於王駐洋之周家堰四都之楊木堰各設碶以補回江之廢則七鄉之)
(水不為灾矣)開慶碶(在縣東十里手界鄉舊名雀巢碶廢宋開慶元年判府吳潛重)
(建更名)蕭臯碶(在縣東南十五里明天順五年郡守陸阜重修)貝則碶
(在縣東南三十里手界鄉宋淳祐間建明天順六年郡守陸阜重修隆慶間修理完固)雲
龍碶(在縣東南三十里手界鄉又名荻埭碶宋熙寧間邑簿黃宁創築令曹隲成之元大德丁)
(未縣丞盧廷信重修明天順五年郡守陸阜修治八年郡守張瓉畢工)歟碶(在縣東南)
(四十里)東周碶(在縣東南四十二里)古塘碶(在縣東南四十二里俱在)
(豐樂鄉)樟木碶(在縣南三十五里鄞塘鄉明天順五年郡守陸阜修理嘉靖間派沾)
(利鄉民一都起至三十二都協出工費修築)練木碶(在縣南三十五里宋寳祐間郡)
(守吳潛建明正德間縣令丁洪復修嘉靖間壊重葺)茅針碶(在縣南四十里俱在鄞塘)
(鄉)史家碶(在縣南四十五里)烏金碶(在縣西南三十八里俱在句章)
(鄉又名上水碶宋嘉定間重建魏峴重建烏金碶記出城南五十五里有堰曰它山唐鄮令王侯元)
(偉所建水自越之上虞歷四明山萬壑争流演迤砰湃南注於江自堰之立約水入河乘除有數鄞)
(西七鄕為田數千頃藉以灌溉其流貫於城之日月湖闔郡之人飲焉食焉堰之利溥矣然視水之)
(大小而提閼碶之助為多野老謂侯由堰口浮三瓢聽所止而止殆神其事今自堰出東十有五里)
(為烏金又東三里為積瀆又東二十七里為行春皆相地之宜而為之節惟烏金首枕上流歲久傾)
(圯嘉定辛巳耆老以請大丞相史魯公素知本末慨然下其事於郡出給調度一不以屬吏民咸勸)
(趨於是舊址二尺許身東西五丈二尺有竒南址七尺臂東二十七丈西十三尺橋五丈五尺而長)
(高九尺闊稱之合石為之櫃植石為之櫺規模宏壯工力縝密相繼來牧者皆捐金佐費始終共成)
(初并請修行春碶築朱瀨堰浚江東道士堰河至是悉以次就緒盖給於朝者錢十萬助於郡者四)
(百萬總為工萬有九千越三月而畢峴幸贊是役因書之碑明嘉靖四十四年本縣發官銀修築)
積瀆碶(又名下水碶在縣西南三十五里宋嘉定七年提刑程覃攝守復修)行
春碶(又名南石碶在縣西南十五里俱在光同鄉)進閣碶(在縣西南四十五里)
(元潘夢桂疊石為碶以時蓄洩)風棚碶(一名望碶在縣西南三十里光同鄉宋熙寧中)
(令虞大寧置今廢)周大悲碶(在縣西南三十五里)竺迦碶(在縣西三)
(十五里桃源鄉廢)朝泊碶(在縣西三十五里廢)桃源烏金碶(在縣)
(西三十五里)育王碶(在縣東南九十里宋寳慶間育王寺所築元皇慶元年縣尹王)
(思義修)餘豐碶(在縣西二里廢)保豐碶(又名永豐碶在縣北三里宋淳)
(祐壬寅郡守陳塏親至其地建閘二座立石柱三造板橋於浦口以便往來開慶元年判郡吳潜於)
(其右創為五柱四門闊三丈六尺深四丈餘歲久湮塞老人吳夀甫建言復加修理明嘉靖間郡守)
(孫宏軾於碶相去數丈許内設備塘一帶以防衝決)
江東碶閘(在縣東一里許即錢家道頭閘宋淳祐二年士民上言江東米行河舊有碶閘隨時)
(啟閉内通東湖水脈外障大江潮汛沿河兩岸各有石磡近年塌塞乞行開濬復還古蹟郡守陳塏)
(倡屬開淤塞去瓦礫重修浦口疏水二閘明嘉靖三十八年知府周希哲重開濬屠大山開河修閘)
(記明郡城東渡浮橋之左曰江東江東故有米行河河故有碶碶故有閘閘曰浦口碶曰江東實濱)
(大江而橋於上亦曰浦口東去二十餘武復有閘曰疏水夫閘浦口矣復閘疏水何防潰決也宋淳)
(祐二年修撰陳塏出守重濬河修治碶閘橋改今名民享其利至今殆四百年於茲湮塞故道碶閘)
(日就圯東七鄉水西注實導此入江近築東岡碶定民稱便鄞水行頗迴遠時浸溢為灾議者謂復)
(茲諸故碶閘實兩利焉即五鄉碶廢無害也嘉靖三十八年郡守周希哲請於大司馬張公時徹言)
(米行河碶閘廢置事公慨焉肩之周侯檄鄞主簿張纁治江東碶即日興事役出於里日不過三戸)
(無上下均用厥力所治河起東嶽廟前至於江為丈者二百有竒碶閘可仍者仍之易其石之泐者)
(而加木焉)林家道頭閘(在縣東三里許廢)渾水閘(在縣西二里)
屠氏橋閘(在縣西南二十里)迴風閘(在縣西南三十五里)迴
沙閘(在縣西南五十里宋淳祐二年置其地則它山堰吳家橋之舊址林元晉建迴沙閘記慶)
(元表東海地枕江抱湖水政舉則多豐年不則為沴淳祐改元冬可齋陳公由少司農秘閣修撰出)
(鎮二年春創碶一曰保豐復碶二曰斗門曰大河橋修碶號為喉者曰食曰水曰氣是歲東西俱歉)
(於澇明獨有秋公曰今所導者流耳盍治其源城内外為河為港鄞西七鄉以飲以溉皆源於它山)
(而邦人知利未知其害者居半也它山而上則又大溪之源越水所注夾岸之沙雨則與水俱下長)
(官堰上下級皆三十六其上沙沒殆盡下不沒者五六溪流幾斷於是并皆汲鹵田苦竭澤歲浚至)
(三四尺役工數萬計民亦勞止間有暴漲自西岸而下湮塞尤甚公曰與其浚於既積不若遏於未)
(至水輕清居上沙重濁居下宜閘以止之水平則啟通道如故沙聚於外則去之易為力乃度地吳)
(橋去大溪五十尋而近經始營之起秋八月迄冬十月元至正二年本路總管王元恭囙堰去閘)
(一百八十步官為起夫淘浚後命守閘人戶自行淘浚永為定式)大嵩河閘(在大)
(國朝嵩塘六年總督臣李衛委鄞縣知縣楊懿開濬大雍正)
(嵩河建閘)
慈谿縣
管山河在縣東南五里成化四明郡志大江由丈
亭分派四十五里至夾田橋橋南五里民田阻之
江流不得直達旱無沾溉潦則泛溢宋寳祐五年
丞相吳潛以錢市民田墾河五里長七百丈有竒
闊三丈六尺深一丈六尺水由是達於茅針碶鄞
慈定皆利焉
文溪在縣東一十五里眀隆慶間開濬
慈湖在縣東北一里舊名普濟湖廣袤一百五十
畝至正四明續志唐開元間令房琯開鑿之以溉
民田成化四明郡志宋景定五年令金昌年疏浚
之廣隄防置則水碶明洪武二十八年重加修治
國朝順治十二年知縣王繡開濬淤塞清復佔地
花嶼湖在縣東南一十里古有小塘瀦水多魚及
蓴菱湖民資以爲利成化四明郡志唐貞元十年
刺史任侗勸民修築灌溉田疇至正四明續志宋
嘉祐間主簿成立築隄修碶(自爲記)成化四明郡志
元大德天歷間累築為田而累復之明洪武三十
一年邑人邵功建言復以湖為田官為踏量除積
水池蕩河溝外為田一十三頃九十畝既寢其議
永樂五年定海衞老軍陳詳奏復為田七年以原
定畝數俾民耕種起科輸糧
清水湖在縣東北三十五里灌東鄉田萬畝
杜白二湖在縣西北六十里杜湖廣三千七百餘
畝白洋湖廣一千七百畝成化四明郡志杜湖古
有湖址唐刺史任侗重加浚築鳴鶴一鄉之田仰
灌溉焉俗號第二天宋慶元初主簿周常開築湖
岸修治碶閘沾利尤溥白洋湖唐景龍中餘姚縣
令張辟疆修築水利圖說明隆慶間知縣吳道邇
於漾塘之内退入一里許於南北湖渠中置兩閘
一在洪橋一在韓家橋
大理渠在縣南五里通積水灌高鄉之田
洪家塘(在縣東南二十里)
門家堰(在縣東九里)黃沙堰梁家橋堰(俱在縣東十里)陳
童堰丁堰(俱在縣東十七里)葛家堰(在縣東十九里)皂莢
堰(在縣東二十里)沈忠堰茒風堰胡卿堰前莊
堰方盈堰齊拱堰祝家堰猪欄堰(俱在縣東)
(十七里德門鄉)梨木堰沈家堰(俱在縣東南十里)新堰(在縣)
(東南十二里宋寳祐五年修築輦石以甃江岸二十餘丈堰下水步一所慈定二邑之田無斥鹵浸)
(滛之害元至正七年重修)大杜湖堰顔家堰(俱在縣東南十五里)
虞莊堰馬家堰(俱在縣東南十六里)洪家堰(在縣東南二十里)
金墩堰(在縣東南二十六里)潺浦堰黃家堰(俱在縣東南三)
(十里廢)青林堰茶浦堰(俱在縣東南三十五里)梅林堰
(在縣東南三十八里明萬歷五年旱甚堰裂令坊長督沾利人戶修築培堅旱澇有備)李
溪堰(在縣東南四十里)陸家堰(在縣南十里)孔家堰(又名蔡家)
(堰)苓徑堰(俱在縣西南五里)金家堰(在縣西南十三里)磚
窰堰清溪堰(俱在縣西南十五里)薛家堰(在縣西南二十里)
新河堰(又名㵢水堰在縣西南二十五里)謝家堰河口堰
沈家渡堰施虎廟堰(又名郎墅堰)唐支堰牛欄
堰潘家堰(俱在縣西南三十五里)李家堰(在縣西南三十七里)
沙堰(在縣西南四十二里)利家堰(一作李家堰在縣西南六十五里障藍溪之水)
(溪之東南曰洪莊保其田二十餘頃常苦於旱宋元祐間禮部郎中張宏浚長溝二千七百餘丈接)
(藍溪當溪之衝置堰以固之歸三分於越之楊溪至李家閘注於江引七分於溝以溉洪莊保之田)
(後溪流歸楊溪修堰浚溝始復其利)塘頭堰(在縣西南六十里)下洋西
堰(在縣西南六十六里)周家堰葛塔堰洪莊堰余
家堰烏山堰蜆浦堰張押直堰邵涇堰
(俱在石臺鄉)沈婆堰(在縣西六里)羅城古堰(在縣西七里)
金墩堰(在縣東北二十五里又名康山堰)楓林堰(在縣東北二十六里)
五緒涇堰(在縣東北六十里舊名新界堰元至正間縣尹陳文昭重修)雙河
堰(在縣西北七十里慈之鳴鶴鄉與餘姚之上林鄕接上林地勢高鳴鶴地勢低久雨上林之水)
(東注舊置閘以限然舟行閘啟水患如故里人曹閱於閘之左為雙河堰以便舟車宋開慶間塞雙)
(河閘元大德間義士童金重修)戴鄰堰(在縣東十里)張郎堰白
洋堰(俱在縣西北七十里鳴鶴鄉)虞氏白洋堰戴家堰
徐家堰枝浦堰檀木堰康宋堰(俱在西嶼鄉)
桂勝堰(在四都去縣四里此堰障水灌溉且係本縣運河宜以時修築)
慈湖東西碶(舊志作蔣湖碶誤)蕭家碶(俱在縣東西嶼鄉)慈湖
碶(在縣東廢)黃沙碶(在縣東十里)花嶼湖碶(在縣東南十里)
李家碶(又名李溪碶閘在縣東三十五里瀦文溪香山之水以溉民田宋紹興四年通判陳)
(耆夀邑簿胡大猷重修寳祐五年制使易置於舊碶之東兩旁甃石立四楹分五眼上建石梁外障)
(江之鹹潮内限河之暴溢元大德四年重修)黃泥埭碶(在縣西北六十里宋浙東)
(提舉季鏞捐二千緡助民爲之涉歲弗績寳祐五年判府吳潛委縣丞羅公鎮竟其事明永樂二年)
(移置松浦)
磚橋閘顔家閘黃沙閘(俱在縣東十里宋隠士潘昌建)文溪
閘化紙閘四港口閘抱子閘(廢俱在縣東十二里)
横山閘(在縣東南十里)茅洲閘(在縣東南十五里元至正元年王元恭於舊閘)
(東南三十餘丈創置明天順六年郡守陸阜修)樊公閘(在縣東南十六里因舊有支浦)
(國朝閘久廢間邑令樊琳建康熙年)支浦閘(在縣東南十六里廢)詹
家閘(在縣東南二十五里舊名詹家堰元至正二十六年改為閘瀦水灌德門鄉田一萬五千)
(畝)香山閘陳家底閘孫家閘(俱在縣東北三十里)
唐家閘永眀閘(在縣西西嶼鄉)彭山閘(在縣西南五里水出羣山)
(間迤而東來未至縣五里抵彭山入於江江濱有閘瀦水以備旱霖澇則洩之歲久閘廢水無所瀦)
(潮入河淤宋淳熙十三年邑簿趙汝積撤故閘址悉以石為之復修斗門通下流貫邑中因舊河而)
(復之廣一丈五尺深七尺中廣二丈六尺深如之舟楫通行邑之下田資以灌溉)石渤
閘(在縣西南七里)洪橋閘(在縣西南十里)石埠閘(在縣西南十三里)
小隠閘(在縣西南二十五里)黃家浦閘九里浦閘(俱在)
(縣西南二十里)麻車閘石甃閘朱童閘(俱在縣西南三十里)
(明成化二年郡守張瓚同知劉文顯修)椿浦閘樸木閘(俱在縣西南三)
(十五里)東湫閘西湫閘(俱在縣西北十里宋潘守仁建久廢明正德二)
(年鄉士阮行恕復之)釣魚閘雞鳴湖閘(俱在縣西北十二里)洞
橋閘(在縣西北四十五里)松浦閘(在縣西北四十里明永樂二年知縣余琯建)
雙河木閘石湫碶閘淹浦閘洋浦閘
白洋東閘(俱在鳴鶴鄉今並廢)白洋西閘杜湖東閘
杜湖西閘杜湖西碶閘古窰閘(俱在縣西北六十里宋慶)
(元間置元至元間修)海塘石碶閘斗門閘上下南洋
閘徐洋閘洪莊保閘裘家閘胡家港閘
(俱在西嶼鄉)
奉化縣
新河在縣東南五里至正四明續志市舊有河上
通資國堰下接鄭家窨沙莽湮塞宋延祐七年知
州馬稱德開濬自市河達於北渡車耆等處相懸
六十里立堰埭三處瀦水灌田數十萬畝又通舟
楫以便商賈往來(袁桷開新河記奉化諸溪至龍潭畢會汪洋衍滙陂塘澗溝合)
(流赴資國埭紆行凡六十里始達於江歲霖雨不時溪江相迎上下交射漂沒廬舍於是築埭善防)
(潦至則泄旱則瀦以灌輸由資國埭注市橋循三山爲廣平湖湖之下有斗門必嚴其水則至是通)
(鄭家窨溪循名山稍折爲楊橋水將達江復限之為置閘曰進林曰常浦又益限之以埭曰車耆提)
(閼有程則水旱不病馬侯稱德至州遂窮上源首資國耆老咸言市橋達車耆有故河往歲舟楫聮)
(絡濬廣復舊則民其有瘳遂遵市橋至陳橋具畚鍤表深廣未及終日而遺石斷圯舊跡儼著至何)
(家埭積為豪民利於是決隄仆石埭復置卒守水門易資國埭為水門亦如之别立小栅以謹通塞)
(廣平增斗門昔之言紆行六十里皆得舟行以達於江矣延祐庚申記)嘉靖寧波府
志知州李樞復開之(楊彝重開新河記按州東南五里資國埭分大溪之水别)
(於攴港東流於市河又紆行六十里而達於江所溉民田三萬七千餘畝而市河即今所謂新渠是)
(也至元丙子至延祐庚申四十五年渠自市橋以北湮塞知州廣平馬侵稱德嘗一浚之自庚申至)
(今又四十二年渠之湮廢益甚而李侯復開之其廣三丈至五丈隨地為斷其深二丈視舊有加焉)
(由市橋至車耆者三皆重築之建以貞木甃以密石為碶者二曰進林曰常浦亦時察焉以嚴其水)
(則而資國之源滌治為謹由是水循三山歷廣平湖下斗門皆復其故以達於江矣)
趙河在縣北二十五里至正四明續志自常浦至
王董二堰皆趙河唐元和間令趙察開溉長夀鄉
田八百餘頃
白杜河在縣東二十五里至正四明續志唐元和
中令趙察開溉民田四百餘頃
范家河在縣北一十里通大江口潮溉田四百餘
頃奉化縣志明萬歷丙辰縣令賴愈秀同邑紳宋
宗周重開崇禎初淤吏部戴澳捐田復浚縱廣倍
前始通舟楫至石坡嶺砌路十里水通寧紹陸接
温台為南北孔道
蓴湖在縣東南五十里宋紹興間置積水溉田八
百餘畝
沙塘(在縣東一里由市西鴨綠橋至方勝碶南二里許明萬歷間里人孫銀築)青錦塘
(國朝在青錦山下縣令王奐築隄康熙十年縣令陳愫順治十一年)
(又增築之)栗樹塘(在周公隄下北接長汀明主簿羅良儕修)長汀塘(在縣)
(東北八里)天寧塘(一作善塘在長汀塘對岸宋待制仇悆率鄉民自岳林至金鐘墩築)
(七百餘丈明成化間洪水衝決知縣曹瀾築之嘉靖八年決知縣陳縞復築隆慶三年知縣高應暘)
(修令主簿羅良儕補砌)長塘(在縣東六里明里人李保改築)仁湖塘(在縣)
(東北十里)周公堤(在栗木長汀兩塘内先是長堤水決乃為堤於塘内以捍之明宣德)
(八年水復決令周銓重築)
沙堰(在縣東北一里宋待制仇悆因沙堰伐石為碶沾利者二十七里常加修築)斗門
堰(在縣北一都舊為閘元延祐七年知州馬稱德改築為堰灌田數千畝)吳勝堰
(在縣東一里即吳家小堰)土埭堰(在縣東八里唐天祐三年奉化縣開國子鄭準所築)
資國堰(在縣南五里元至治元年知州馬稱德新其碶閘置堰以遏其衝民田沾溉者)
(三萬八千餘畝)廣平堰(在縣北十里舊有閘曰斗門元延祐庚申知州馬稱德開浚新)
(河易閘為堰)鄭家堰(在縣北十里舊名鄭家窨元延祐七年知州馬稱德改築為堰)
新城堰石砥堰(俱在縣西一十五里)松洋堰(在縣南十八里)
(元至正十三年知州李樞築)戚家堰(在縣東南十里元延祐七年知州馬稱德置高)
(三尺石砌三層横長三十丈闊六尺兩旁用木樁石條甃砌於堰之上畔開河一條闊一丈五尺長)
(四十丈深六尺凡遇水澇於堰上流溢水洩流入堰河)和尚堰(在縣東南十里元延)
(祐七年知州馬稱德修)黃莊堰(在縣東南十五里宋崇寧間置元至正中知州李樞)
(更石為碶横五丈高二丈)雙溪堰(在縣南十五都元至正二十三年知州李樞重修)
大堰聚堰(俱在縣南半里宋政和間令周因建)連山大堰(在縣)
(西南七十里)宋家堰(在縣西南三十里)名山堰(在縣西南四十里元)
(至元間築明洪武九年縣丞喬鑑重修)洞潭大堰(在縣西七十里明成化間里人)
(單叔軒鑿石通剡溪水溉田)黃家堰(在縣東二十二都明嘉靖乙未通判張源重修)
高大堰(在縣北六十里宋璧築)横溪堰(在縣東北三十一都)孟
婆堰(在縣北三十六都)宣家堰(在縣北三十五都已上三堰俱元知州馬稱德)
(修各溉田三千餘畝)沬葭堰鎮北堰(俱在縣北二十里)車耆
堰(在縣北三十五都)黃埭堰(在縣東北三十一都元知州馬稱德修溉金溪鄉田)
(三千餘畝)歸家堰(在縣北三十六都元知州馬稱德修溉田三千餘畝)宣門
堰牌門堰丫角堰廟前堰碶後堰(俱在三十)
(六都)上下許家堰(在縣北三十九都)牢巖堰(在縣西南十里明崇)
(禎間杭人凌震寰藉堰水激輪作碓并溉田禾)
方勝碶(在縣東北慶登橋南宋元嘉中令謝鳳置歲久圯紹興中縣丞陳耆夀復築之元至元三)
(十年縣尹丁濟修)會通碶(在縣南二里)榆木碶鎮東碶
新溪碶(俱在縣東二都)資國碶(在縣東南三都元至治元年知州馬稱德)
(建)黃莊碶(在縣南二十里)史家塘碶(在縣東南十八都)江
家塘碶(在縣南十七都)青山碶廟頭碶(俱在縣南十六都)
陳阜頭碶(在縣東三十里)考到碶(在縣東三十二都元知州馬稱德修)
湖芝碶(在縣東三十二都元知州馬稱德修明主簿羅良儕復築)錢堰碶(在縣)
(東三十三都)蔣家碶劉大河碶(俗名王家碶俱在縣北三十三都宋)
(熙寧間邑人王元章之祖建建炎二年元章重修)進林碶(在縣北三十六都宋紹興)
(乙丑令劉廷直用邑人吳琳言修築淳熙元年復修元延祐六年知州馬稱德重修翁元臣重修進)
(林碶記距州治可一舍有進林碶水源南出連山鎮亭北至定海縣入於海東接鄞之茅山鄞塘西)
(入鄞縣小溪大江因三方潮汛所滙之地立碶閘通潮入溝渠河港有百餘里灌奉化長夀金溪三)
(鄉旁及鄞田數千頃廣平馬侯來守是州先將本渠前後碶閘稍有壅塞者疏之接山溪通江海乃)
(注意此碶命作壩以斷江潮之來旁疏水源入江碶横亘五丈二尺甃隄以直其兩旁起延祐庚申)
(十月至治辛酉四月成黃明洪武中縣丞喬鑑正統初縣丞寧復修)銅山碶(在縣)
(北二十四都唐乾寧中建)樸木碶吳山碶吳家碶下
塘碶大歐碶(俱在縣北三十五都)常浦碶(在縣北三十五都宋元祐)
(中舒亶立石題云兩縣三鄉之所取濟常浦進林互相接引不可缺一元至元三十年經歷韓居仁)
(申明常浦進林水利重修)廣利碶崑山碶(俱在縣東北三十都)新
堰碶大馬碶毛公石碶(俱在縣北三十七都)柳公碶
周長官碶(俱在縣北三十九都宋縣令周因置)馬家碶(在縣北四十一)
(都)
普平港口閘(在縣北十里即斗門小閘)進林小閘(在縣北三十六都進林碶)
仁湖塘小閘(在縣北仁湖塘北)萬家湖小閘(在縣東北三十)
(五里)闡家閘(在縣東北二十里)
鎮海縣(舊名定海)
西河在縣西北四十里成化四明郡志宋德祐元
年提督齊黃震浚治
沈窖湖在縣北一百里周環二十八里溉田一百
頃水利圖說明嘉靖三十五年知縣宋繼祖相湖
地勢南北高下中建土塘長八百六十餘丈置閘
二
白沙湖在縣北六十里周二里五十步灌田一千
餘畝
顔公渠自縣西市抵鄞桃花渡綿亘六十里至正
四明續志宋淳祐六年郡守顔頥仲以桃花渡至
定海縣一帶舊有河港皆湮塞乃浚治故河廣五
丈深一丈二尺置碶閘民便其利嘉靖定海縣志
明嘉靖丙申縣令王文貢復疏之
慈孝堰章拗滙堰(俱在東管二都)楊家堰横河堰
陳家堰嚴婆堰姚家堰管家堰大寺堰
(俱在東管三都)嚴家堰另窵堰潘家後堰陶家
堰上陳堰(俱在西管四都)烏隘堰七畝堰張家
堰莊家堰壓賽塔堰倪家堰虞家堰
鍾家堰(俱在西管五都)周家斗堰(在靈緒一都古有通潮石溝在底)
洪家堰梅林堰下塘堰(俱在靈緒三都)嚴家堰(在靈)
(緒四都明嘉靖壬戌知縣何愈重修)宣家堰奉公堰洞橋堰
(俱在靈緒四都)鷺鶿堰東虛步堰(俱在靈緒五都)張門堰
莊家堰夏家堰(俱在崇丘一都)吳家堰湖水深
堰汪家堰石橋堰楊家堰黃滿堰(俱在崇丘)
(二都)槎堰(一名蛇堰廢)東岡堰(俱在崇丘四都)槎浦堰(在靈)
(巖二都)太博堰坉埭堰(俱在太丘一都)楊木堰大
堰吳源湫堰冷水堰胡家堰大澤堰
洪橋堰石曹堰(俱在太丘三都)清水堰(在海宴一都)龍
爪堰(在海宴三都)
乾碶(在縣西二里)張鑑碶(在東管二都)孔浦碶(在縣西四十五里)
莊家碶蔣家碶澥浦碶(俱在靈緒二都)朱家石
碶(在靈緒四都)張師浦碶(在崇丘四都)板橋浦碶(在崇三)
(都)東岡碶(在崇丘四都明嘉靖三十五年知縣宋繼祖建溉田一萬三千餘畝張時)
(徹建東岡碶記寧波治邑鄞與定海錯壊鄞東三十五里有東錢湖横縱八十餘里合七十二溪之)
(源而瀦之溉田百餘萬頃鄞東七鄉暨定崇丘資之甲寅歲宋侯來令定海爰度東岡山之下江水)
(稍淺横亘僅二十餘丈曰是可堰西去二十餘丈即土田疏之以殺水勢曰是可碶堰以蓄水碶以)
(洩水請於當道可之工肇於四月迄於十月自是堰以上為河其下為江鹵水不得内湧河渠不得)
(外洩昔日瘠鹵之地盡變而為沃壤)長山碶(在靈巖二都明嘉靖壬戌知縣何愈重修)
(范欽重修長山碶記定海所領六鄉負海抱江江以南靈太二鄉實當水衝舊設海隄四十餘里名)
(曰千丈塘中列碶五曰長山大碶曰小山碶曰楊家碶曰貝家碶曰通山碶外捍内瀦應時宣洩昔)
(人之模逖矣歲月滋長海水吞齧蕩然歲壬戌何侯愈詢民之瘼於是伐石輸工採樁集夫首營諸)
(塘徐及五碶下廣上銳開闔翼如肇於九月迨十月工竣)青嶼浦碶石湫
碶烏金碶石蓮灣碶金川碶石方碶(俱在)
(靈巖二都明正德十五年知縣鄭餘慶修築)貝家碶楊家碶蕩
子碶外鼠碶内鼠碶小山碶太慶碶(俱在)
(太丘一都)穿山碶(在太於三都宋慶歷七年王安石宰鄞是築隄捍浦為河於隄西)
(鑿三竅為碶闊三丈六尺高三丈)東山碶傅家碶錢豐湫
碶通山碶(俱在太三都)四浦碶東浦碶許家
碶木碶朱家碶廣修碶(俱在太四都)夏林碶
明慧寺碶小蘆浦碶沈家碶(俱在海晏一都)寳
聖莊碶夏嶴碶董家碶(俱在海晏三都)五臺寺莊
碶(在海晏四都)
新閘(在小南門外)車堰閘陳家閘(俱在東管二都)善慶閘
(在東管三都)德門閘(在西管六都)黃沙閘(在靈緒一都明嘉靖壬戌)
(知縣何愈重修)蘆黃碶閘和尚塘閘澥浦閘白
沙湖閘(俱在靈緒二都)梅林閘徐家浦閘鳳浦閘
鳳浦湖大閘鳳浦湖東閘鳳浦湖西閘
金墩浦閘(俱在靈緒三都)丁家浦閘沈窰湖中閘(俱在)
(靈緒四都)湖門湫閘杜門湫閘(俱在靈緒五都)
象山縣
大河在縣治南又名舊河源出鳳躍山合三十六
澗灌上洋田六萬餘畝
國朝雍正二年知縣馬受曾疏濬
新豐河在縣治南來薰門内象山縣志明萬歷間
令陳天祥開
沙河在縣東三里淤塞成田
國朝雍正二年知縣馬受曾復濬為河
主簿河在縣東南十里象山縣志宋隆興三年主
簿趙彥逾浚
孤山堰(在縣南十五里)蘇堰(在縣南二十里)李郎堰城隍堰
(俱在縣西南十五里廢)王家堰(在縣西五十里)
朝宗碶(在縣南十里俗名大碶頭此與百丈岸碶胡家碶三處為合縣水利攸關宋元祐六年知)
(縣葉授建紹興七年令宋砥重修廉布重修朝宗碶記象山負海環山縣治東南洋有田四百餘頃)
(上枕大河以資灌溉下接潮港以決漲溢自唐以來為堰有四曰朝宗理川靈長會源而朝宗為諸)
(滙之要國朝瑞龍寺僧曰蔡伐木為閘以時啓閉民甚利之治平中縣令林君旦復增益元祐六年)
(縣令葉授始作石碶自是無水旱之憂距今五十年舊址隳圯邑人病之紹興七年莆陽宋砥國平)
(為令茲邑明年即山伐石以為柱始於八年之秋成於十月之吉隆興元年主簿趙彥逾重修)
永豐碶(俗名百丈岸在縣南十三里)慶豐碶(在縣南十五里)塘
碶(俗名蔣家碶在縣南十五里)秀才碶會源碶(俱在縣南十五里宋)
(嘉定十二年令趙善朁建)靈長碶(俗名胡家碶在縣西南十五里)南塘碶
(在縣南三十里明嘉靖九年知縣夏津建)中央碶(在縣南四十里)三眼碶
(在縣南九十里)高平碶(在縣南十五里廢)陳□碶(在縣東北四十里明)
(成化間知縣凌傅建)楓嶼碶(在縣西五十里)理川碶(在縣南十七里廢)
定海縣
白泉湖在縣東北舊名萬金湖周廣三十里瀦水
灌田二百餘頃值旱則桔橰凑集又名富都湖今
漸淤爲田矣
黃馬溪在縣西北五十里民田賴以灌溉
九溪在縣北十里灌田五百餘頃
河溪在縣東北二十五里溉田七百餘頃
東港碶青山大碶青山小碶拗山碶盤嶼
碶定海碶(俱在甬東嶴)衙頭碶小碶(俱在吳榭嶴)
卓家碶曹山碶罾棚碶陸家碶(俱在洞嶴)蘆
花碶鸛峙碶大蒲嶴碶夾嶼碶外碶(俱在)
(蒲蘆嶴)史家碶點燈碶司灣碶茶灣碶
料繳碶(俱在舵嶴)小展碶白礁碶茅洋碶(俱在大展)
(嶴)北墠碶(在北墠嶴)大柯梅塘小碶小柯梅塘
小碶竹橋裏塘小碶大支碶唐家嶴塘小
碶小支碶(俱在白泉嶴)小蘆碶金鉢碶樸樹
碶蒲荷碶(俱在干欖嶴)小舟碶三江碶(俱在馬嶴)
小沙碶(在小沙嶴)青嶴碶大沙碶小碶江戰
碶竒嶴碶(俱在大沙嶴)椗齒碶(在岑椗嶴)天童碶
天童大碶董家碶裏嶴塘小碶(俱在紫微嶴)野
嶴碶謝衙碶鹿頸塘小碶螺頭碶曉峯
碶小山碶犁頭碶(俱在鹽倉嶴)白泉碶廟下
碶(俱在白泉嶴)南浦嶴碶(在秀山)北浦嶴碶(在蘭龜山)
(謹按以上諸碶俱沿海塘隨塘修建以洩淫潦捍鹵潮者也)
張家閘(在南城内宋居民張氏引東北上流以資灌溉後縣令王阮建大橋於上)平水
閘(在南城半里明成化五年總督張勇建洪常為記嘉靖四十一年知縣何愈改建於教場浦支)
(港盡塞民甚利焉萬歷四十六年副使張可大因故址增設巨石甃碶以蓄洩)
浙江通志卷五十六
