浙江通志卷二十九
學校(五)(書院附)
嚴州府
嚴州府儒學(在府治西南)嚴陵志蒨在府城東南宋雍
熙二年知州田錫遷於西北景祐中知州范仲淹
建堂宇齋廡嘉祐中知州趙抃置田養士大觀中
知州李陞重新廟學紹興七年知州胡寅盡撤而
新之嘉靖浙江通志乾道五年張栻知州事改學
門南向是時吕祖謙為校官士得出兩大儒之門
用是多有聞者(按萬歴府志云紹定淳祐中陸子遹王佖相繼修葺)元至元
末兵燬明洪武七年知府趙士敏徙今所永樂十
四年大水廟圮知府李興重建萬歴嚴州府志宣
德六年知府徐孔竒建賜書樓正綂三年萬觀修
殿廡堂齋闢射圃九年黃澍建觀德亭景泰四年
劉綱重修成化七年知府朱暟加修二十一年同
知鄺才建號舍二十三年知府江豫建會饌堂弘
治六年李德恢建正殿(吳伯通為記)嘉靖三十七年韓
叔陽修萬歴元年周鐸重修四年知府陳文煥同
知林烋推官周憲增修七年知府楊守仁建聚奎
樓仰聖門
國朝康熙八年知府梁浩然重修二十一年洪水衝頽
知府任風厚重修
射圃(在文廟西)名宦祠(祀宋璟以下十二人)鄉賢祠(祀嚴光以下一十二人)
釣臺書院(在府城東五十里富春山下)嚴陵志漢嚴子陵耕
釣處宋景祐中知州范仲淹始創祠宇紹定戊子
山隂陸子遹來知州事闢書院於臺下處僧廬於
東偏復葺高風閣置經史子集用訓廸嚴方二家
子弟淳祐辛丑金華王佖守郡始闢齋舍延堂長
春秋祭而講習焉辛亥知州隆興趙汝歴鑿石累
土以廣其地益以棟宇為門三間榜曰釣臺書院
歴級而升為官廳左乃先生祠也羊裘軒客星閣
悉仍其舊又以招隠堂廢址為燕居殿下為門廡
曰燕居之門由官廳而右為講堂曰清風堂之北
為複屋曰遂高堂之南臨流為閣曰雲峰煙水為
四齋曰明善希賢尚志修已為罏亭曰會友山長
堂長有位祭器有庫儲蓄有倉庖湢有所於是延
致衿佩教養其間改登臺路於書院之右山腰有
亭以待憩息東臺舊有亭更為亭西臺對立相望
郡捐帑五萬緡就城為抵質庫月收其息以助養
士明年知州季鏞聞於朝以州學教授兼山長循
故實以四仲月率職事致祭守亦時往景定辛酉
知州錢可則修治之視舊益勝客星閣久淪於僧
舍頽圯滋甚命僧撤其故為法堂更卜爽塏於佛
廬之左建焉元至正元年總管羅廷玉山長沈元
鼎恊力興修屋以間計凡四十有九完舊者曰燕
居殿曰祠堂曰清風堂曰招隠堂曰客星閣曰山
高水長閣曰遂高樓曰羊裘軒新者曰三公不換
亭曰天下十九泉亭曰錦峰繡嶺亭曰東臺西臺
兩亭甃登臺之路而為門以識之又作門其外榜
曰釣臺曰富春山未幾燬明正綂元年知府萬觀
始重建傍闢二軒東曰清風西曰高節榜其外門
曰釣臺山腰仍建錦峰繡嶺亭東西兩臺各構亭
弘治四年知府李德恢撤其舊而易之樹坊表於
祠堂之前視昔加偉
建德縣儒學(在縣治東)新定續志縣有聖廟圯於水宋
嘉定間邑宰陳德一即縣門内東建廟(諸葛安節為記)淳
祐庚戌宰惠德夫建門廡堂序(王埜重建建德縣儒學記嚴陵負山)
(帶江為東南佳郡在漢則嚴先生居之在本朝則范文正公張宣公守之吕成公教之聲氣薰陶士)
(風日盛建德附於郡惟廟祀夫子中更水毁鞠為邱墟嘉定癸酉令陳君德一新廟於縣門之東偏)
(然門廡齊宇未具久為聚訟者偶語地淳祐庚戌毗陵惠君德夫來宰是邑始作櫺星門以表之復)
(白郡更卜地於縣治之南而新之郡侯趙公汝歴捐帑以相其經始京尹資政趙公與&KR0696;畿漕集撰)
(余公天任皆輸財以助其成為齋四曰尊德曰明德在於左序曰進德曰逹德在於右序獨庖廪未)
(裕蓋將有待也)嚴陵志元大德十年尹張紀重修(王若水為記)
明洪武六年知縣顧執中撤舊屋而新之(鄭濤為記)宣
德三年知縣侯康遠修文廟改建明倫堂正綂六
年知縣張鐸創後堂甃二橋成化八年知府朱暟
易櫺星門以石柱護以興賢橋以石欄十八年知
縣鄒魯建矩矱堂號房弘治六年知縣農猷構梯
雲樓建德縣志隆慶間知縣周望徙建於城東建
安山麓(周望新建建德縣儒學記建德縣學舊創於秀山之陽宫殿湫隘爼豆弗稱予見而)
(病之後往來於建安山下見其蜿蜒磅礴原隰平衍四顧回旋川湖襟帶得壯麗之觀焉予曰此勝)
(地也清淑之氣於是焉鍾二三子舍其舊而新是圖盍卜諸此諸士韙之逹於三院監司咸下其議)
(尋割榛莾伐林木命工庀材筮日興作經始於丙寅之冬踰年季夏廟先告成其齋廡廊祠以次而)
(舉)萬歴七年知府楊守仁建聚奎樓四十年知縣
郝光輔建文昌祠
國朝順治間知縣鄭應臯張文韜修康熙十一年知縣
項一經署教諭事嵇爾勛創造十九年泮水傾瀉
知縣夏景松修砌二十一年洪水衝頽知縣戚延
裔重修
射圃(同府學)名宦祠(祀沈瑀以下十人)鄕賢祠(祀嚴光以下三十八人)
社學(三所一在府治西一在城富壽坊一在興仁門外東關惟富夀坊者存)
義學(在民字坊)建德縣志邑侯戚延裔建
龍山書院(在興仁門外)建德縣志舊在拱辰門外燬
國朝康熙十二年知縣項一經建於興仁門外
淳安縣儒學(在縣治東南)嘉靖浙江通志宋至道三年
知縣孫讜建紹興九年縣丞汪仔重建(方聞為記)嘉定
九年令應與權拓地建櫺星門(洪璞為記)嚴陵志淳祐
四年知縣趙崇嶓闢二齋五年邑士汪自明建魁
星樓寳祐二年知縣石孝聞盡撤其舊新之置東
西齋(方逢辰為記)元至元元年知縣杜明顯重建禮殿
至正十一年逹嚕噶齊額伯爾金建明倫堂兩廡
戟門櫺星門增學田明洪武十一年知縣韓鈍建
堂廡(徐尊生重修淳安縣儒學記洪武十年河南韓侯魯伯來宰淳安以廟學歲久不治謀於)
(丞劉君思學簿張君士廉首葺正殿而增飾之列楹外附於堂廡複簷仰繼於榱題敞受業之軒修)
(祐文閣改櫺星門增創學舍十有四間啟側門以便出入置别屋以祀中霤復於縣治西闢射圃工)
(既訖徵文以識其成夫學校王政之本也淳安自昔多産秀民易教易治以其淳而能安故昔人以)
(之名縣邑宰民之父也學官民之師也誠得愷悌之父賢明之師子惠而誘掖之左右夾持交盡其)
(道不特諸生業精行成皆可以任公卿庶民亦且務本力田尊君親上然後興崇養育之實得以下)
(究而無窮益信其為淳而能安之俗不亦善夫)宣德三年教諭王端重建
魁星樓嘉靖淳安縣志正綂六年縣丞王永為射
圃知縣洪淵市地為尊經閣未就景泰四年知縣
劉著踵成之成化元年知縣鄧廷瓉建觀德堂六
年魁星樓燬知縣王衡重建(商輅為記)萬歴嚴州府志
嘉靖三年姚鳴建名宦鄉賢祠三十八年海瑞建
櫺星等門增號舍隆慶二年鄭應齡置學田淳安
縣志崇禎戊寅令蕭鳴美重修大成殿(茅坤為記)甲申
諭曹三仕訓杜朱佐湯有望鼎新堂構
國朝順治間教諭馮紹元重建明倫堂康熙間知縣劉
可仕易殿棟梁干棟如重建兩廡
射圃(在學東)名宦祠(祀賀齊以下一十六人)鄉賢祠(祀方操以下三十九)
(人)社學(三所並在市坊)
石峽書院(在縣東北五里)續文獻通考宋方逢辰講道
之所度宗手詔賜額名
柘山書院(在縣東龍山鄉)嚴陵志宋淳祐間黃蛻即所
居前山以為授徒講學之所
五峰書院淳安縣志宋黃蛻徐夢高徐唐佐吕
人龍讀書於此敬夫張栻題額後燬明金廷綬重
修
蜀阜書院(在縣西招賢里)淳安縣志宋儒錢融堂講學
之所
雲峰書院(在太平鄕)淳安縣志宋進士吳攀龍建後
人吳欽重建
清溪書院(在縣東)嚴陵志明成化十一年通判劉
永寬建弘治四年知縣劉箎重修舊浙江通志嘉
靖間知縣海瑞改建城隍廟左(圯)
仙居書院(在縣遼源深洞嶺畔)舊浙江通志明商輅建
南山書院(在縣南南山下)嚴陵志明按察副使邑人應
顥建
賓興書院(在縣西印月池北)淳安縣志明知縣蕭元岡
建舊名鹿鳴書院
吾溪書院(在縣西六十里)淳安縣志明邑人徐楚致仕
依錢融堂故址東為子姓肄業所舊浙江通志嘉
靖間知縣海瑞改建城隍廟左(圯)
蛟池書院(在縣西七十里蛟池)淳安縣志明邑人王之言
建
雉峰書院(在縣西)淳安縣志明邑人徐楚建後改
為雉峰社學
高山書院(在城隍廟左)淳安縣志明知縣高秉衡為
邑人吳希哲建
龍山書院(在縣東二里)淳安縣志明進士方學龍建
瓊林書院(在縣東玉帶山左)淳安縣志明令李光德建
國朝順治十五年知縣張一魁重修
東山書院(在茶坡)淳安縣志方瑞合讀書講學處
桐廬縣儒學(在縣治東北)嚴陵志舊在西塢宋至和中
令侯叔巘徙戴家橋北嘉祐中知縣劉公臣徙於
東北之小山即今學基也宣和間燬紹興二十四
年知縣趙公侃鼎新寳慶元年知縣趙汝憚建櫺
星門紹定六年知縣趙汝驤創御書閣景定三年
知縣胡太古構會友樓嘉靖浙江通志元末兵燬
明洪武七年知縣毛道重建桐廬縣志正綂元年
知縣汪榮教諭劉宇宏建成化五年知縣李琛建
大成殿十八年知縣盧勖構號房弘治四年參政
周季麟新大成殿戟門教諭林哲甫建明倫堂正
德六年大成殿燬僉事楊惟康知縣曹珪重建十
三年知縣楊漢建尊經閣嘉靖三十一年侍御汪
九齡建戟門築泮池造學路牌坊萬歴十二年知
縣楊束鼎新崇禎十五年教諭馮公翥重建尊經
閣
國朝順治十七年知縣張如璿康熙二年知縣楊可楫
相繼重修十九年教諭汪曾垣修建(詹惟聖為記)
射圃名宦祠(祀刁衎以下一十二人)鄉賢祠(祀嚴光以下三十七人)
社學(即舊稅課司址)
滄江書院(在縣西北十五里)嚴陵志唐比部方勛之别
業宋名儒方慤之故居也明徐舫藏書千卷隠居
其中自號滄江散人(王褘滄江書舍記滄江書舍徐君方舟之所居以讀書者)
(也桐廬濱江為縣君居在縣北距不百武而近盖唐比部方公勛之别業而宋名臣方公慤之故居)
(君間來屬余為文記其舍壁夫書之在天下博且廣矣聖人之經儒者之傳諸子百家之著述歴代)
(太史之紀錄以及天文地理隂陽歴律兵謀術數字學族譜之雜出敷落旁行虞初稗官燕談脞語)
(之並興其為說不同為教亦異而其為書類皆學者所當讀而通之者也雖然學問無窮歲月有限)
(誠有不能徧觀而盡識者而惟聖人之經則弗可以莫之究也是故易以明隂陽之理書以紀帝王)
(之政詩以道人之性情春秋以示世之賞罰禮以謹上下之節文樂以通天地之氣運凡先王之道)
(所以立天下之大本先王之制所以成天下之大業者皆於是乎在然自厄於秦訓詁於漢聖遠言)
(湮愈博而愈失時異事易愈變而愈非其流弊有不可勝言者矣千數百年宋河南程子關中張子)
(者出始克實踐精討而聖賢明德之要帝王經世之規所以垂憲後世者乃大有所發明其後朱文)
(公張宣公吕成公一時並興而當其時如永嘉薛氏鄭氏陳氏葉氏閩中林氏永康陳氏後先迭出)
(各以所學自成其家大抵均以先王之道為己任以先王之制為必行而所以立天下之大本成天)
(下之大業者咸粲然方冊間矣及於今學者顧因儒先講習既明之餘因循苟簡承前襲舊習矣而)
(不察行矣而不著甚者以先王之道為莫之可行以先王之制為無所於用夫然則書自為書人自)
(為人而學為空言矣此其為弊不有甚乎是故學者之於經不可徒誦其文而已也必將求其道以)
(淑諸身明其法以用於世蓋惟誠求而實見篤信而力行然後知人之貴果可以為聖賢果可以位)
(天地育萬物而所學不徒為空言也予夙有聞於此竊嘗有志而願學焉比與君定交錢塘辱遣其)
(子膺從予遊會亟東歸不得與之相講習故因道予所聞者書以授膺以復於君并請揭諸舍壁以)
(為記)
藍田精舍(在縣西北四十里藍田山上)嚴陵志宋時里人姚
世傑讀書之所
崇正書堂(在縣治北城隍廟之西)桐廬縣志舊名鏡塘書
院明嘉靖三十五年知縣吳紳改建萬歴元年本
府推官周憲重修
鳳鳴高閣(在桐君山)桐廬縣志明萬歴五年知縣李
紹賢創諸生會課於兹
遂安縣儒學(在縣治西)嚴陵志舊在縣南宋嘉祐中令
李廷芝廢長壽僧院以易之熙寧中郡以其室還
僧乃遷先聖像於院之西廡元豐三年通判劉士
彦即監征廨舍以建崇寧中詔州縣建學即廟為
之紹興八年邑人詹至率其里人裒金請於令林
待問新之新定續志紹熙癸丑邑民徐嘉師弗戒
於火因獻地鳩工於縣西改建嚴陵志明洪武三
年知縣張元吉建大成殿宣德七年教諭陳資善
重建明倫堂正綂三年縣丞胡海建魁星樓七年
知縣王傑創文昌祠天順三年知縣成禮重建大
成殿(商輅重建遂安縣學大成殿記遂安為嚴善邑風清俗醇夫子之道如布帛菽粟固已家)
(衣而人食而廟學之設所以扶植斯道而化誘人心者也自宋至今建置修葺之功屢矣而歲月滋)
(久風雨震凌河間成侯禮來宰是邑亟謀所以興造之適徽歙商人販木過縣欣然樂助善材百株)
(於是捐俸鳩工重建大成殿戟門頽圮更而新之泮池砌以石橋櫺星門易以石柱門外闢地百步)
(為直道祭器樂器之缺者補之宰牲神廚之廢壊者整之師生衙舍之未修者增之經始於天順己)
(卯之春不踰年而告成是役也任其責者令也相之者縣丞王大本主簿楊榮典史施惠贊之者教)
(諭鄒宗道訓導李静李春於是廟學一新諸生絃誦之聲倍於往昔令可謂知所重矣)萬歴
遂安縣志成化九年知縣張巘斥廢寺地益之十
年知縣朱福重修大成殿二十年教諭蕭玉修二
十三年知縣陳瑞重修(章懋為記)嘉靖二十一年節推
陸愚署縣事重建明倫堂(唐龍為記)隆慶四年知縣周
恪拓地鑿池建青雲樓(汪尚寧為記)六年吳撝謙重建
啟聖祠大成坊置宰牲房(詹理為記)遂安縣志萬歴九
年知縣王道年重修廟廡建櫺星門石柱(詹理為記)十
三年知縣林大柱訓導蔣大祿於泮池外鑿文林
湖二十年知縣林守典重建文廟(自為記)三十一年
知縣馬呈鼎重修(毛一公為記)三十四年知縣詹爾逹
續修增學田(毛一瓉為記)三十九年知縣韓晟重修(毛一)
(公為記)崇禎二年教授楊時熙改青雲樓為文昌閣
國朝順治十一年知縣高爾修重建戟門十五年知縣
錢周鼒重建明倫堂增置祭器康熙三年知縣姚
永康重修先師廟及兩廡名宦鄉賢祠二十五年
知縣何偉重建先師廟(毛際可為記)四十八年知縣陳
學孔重修(自為記)
射圃(圯)名宦祠(祀路敬潜以下六人)鄉賢祠(祀詹至以下七人)社學
(二所俱在城)
獅山書院(在縣治東)萬歴遂安縣志宋狀元詹騤故
址其後有巨石屹蹲宋時建亭其上名狀元臺明
即其地為公館隆慶六年葺為書院
瀛山書院(在縣治北四十里)萬歴遂安縣志宋熙寧間
邑人詹安闢其孫儀之與朱子論學於此朱子有
半𤱔方塘一鑑開之句明隆慶三年知縣周恪訪
名賢遺蹟重建(王畿為記)
國朝順治間知縣高爾修錢周鼒先後修葺
壽昌縣儒學(在縣治東)嘉靖浙江通志宋初在縣南建
炎間徙今學稍東新定續志嘉定己巳知縣鞏嶠
置田以贍士(徐邦憲為記)嚴陵志元至元乙酉尹李炳
重建明倫堂尉李思誠建兩齋癸巳知縣王瑀重
修(何夢桂壽昌縣儒學記壽昌為嚴中邑邑有庠舊矣宋建炎二年規制有加焉至元丙子寇燬)
(民室廬俱燼惟夫子宫牆巋然為魯靈光天也甲中邑令李炳既至之明年首撤明倫堂而新之尉)
(李思誠復建兩廡齋堂廚湢悉具又建大成門翼教堂高明亭左翼茶廬右翼琴室登眺者於斯遊)
(息者於斯而後章甫縫掖翕然知所歸矣惟大成殿費夥未及議令王瑀諗於衆共圖之經始於壬)
(辰之三月落成於癸巳之七月視舊制崇五尺加廣亦如之令吳恕復新像十哲繪七十二賢凡欄)
(楯門牖之未完者至是悉完邑長八札簿元弼劉守中尉梁政典史湯璧學官邵尚翁洪克復徐拭)
(咸出資相役以㡳厥成績)明洪武六年知縣彭子冲撤而新之
建尊經閣闢射圃(方道叡為記)正綂三年知縣范衷建
會饌堂展學前地十四年主簿邱城教諭鄭文義
拓之景泰六年知縣張瑄移學稍西天順六年縣
丞譚遊易櫺星門柱以石成化十三年知縣朱琳
改建魁星樓嘉靖浙江通志弘治十五年知縣王
紳徙今所(按壽昌縣志作正德四年督學趙寬徙)壽昌縣志嘉靖元
年知縣江湍為泮池建名宦鄉賢二祠十七年督
學陳儒拓之三十九年知縣李思悅大加修造萬
歴嚴州府志萬歴五年知縣馬洛拓新之二十六
年知縣黎時中建尊經閣
國朝順治十二年知縣陳九德新廟廡康熙九年知縣
杜桂重建明倫堂啟聖祠康熙十一年知縣羅在
位重修
射圃(在明倫堂西康熙十年訓導張熙新闢)名宦祠(祀范衷以下四人)鄉賢
祠(祀周文育以下一十一人)社學(在城隍廟西)
青山書院(在縣西南十里青山)壽昌縣志唐隠君翁洮建
默山書院(在縣西南二里默山)嚴陵志宋慶歴間校書郎
胡楚材建(圯)
岑山書院(在縣東二十里岑山)嚴陵志宋國子監丞鄭彦
建(久圮)
蓮谷書院(在縣北一里)壽昌縣志明國子監助教洪
鼐講學處嘉靖庚申邑侯李思悅扁曰蓮谷先生
書院(久圮)
分水縣儒學(在縣治東)新定續志舊在縣治西宋治平
間令蘇㲄遷縣治東宣和兵火廟獨存紹興間知
縣李端民始置門廡後知縣章涓創講堂嚴陵志
明洪武三年知縣余得賢重建正綂五年知縣陳
貞重建明倫堂十二年知縣李觀建魁星樓成化
二十年知縣李楫重建文廟兩廡及號房泮池(商輅)
(為記)嘉靖浙江通志正德十六年知縣顧瑛徙縣西
嘉靖十五年知府吳世澤知縣林繼臯復徙今所
國朝順治十六年知縣高弘緒康熙二十年知縣李檠
教諭錢世瀧重修
射圃(圯)名宦祠(祀金師古以下四人)鄉賢祠(祀王縉以下一十一人)社
學(在縣坊久圮)
興賢書院(在城隍廟左)分水縣志明嘉靖間令徐鑑
建萬歴三十二年令盧崇勲重建
志學書院(在縣左)舊浙江通志明萬歴二年知縣
徐鑒建
温州府
温州府儒學(在府治東南)嘉靖浙江通志晉太寧初立
永嘉郡學於華蓋山麓宋天禧三年知州葉温徙
故九星宫址以為今學治平二年火熙寧初知州
周延雋徙州治西南元祐五年知州范峋復今所
紹興十年又火知州程邁建嘉定七年劉茂潛修
(葉適為記)元延祐間總管趙鳳儀重建稽古閣至正末
兵燬萬歴温州府志明洪武四年郡守湯遜重建
成化丙午郡守項澄修文廟建明倫堂嘉靖浙江
通志弘治十三年知府鄧淮增築學舍嘉靖十三
年知府郁山建明倫堂(王激為記)萬歴温州府志萬歴
七年郡人參政王叔杲重建堂舍(李維楨為記)温州府
志萬歴三十一年邑人王光美重建尊經閣
國朝康熙十一年巡道許重華陳遇主率屬同修教授
李璋率諸生黃芳卿等重修尊經閣二十三年巡
道楊懋緒諸定遠率屬重建
射圃(在舊小教場)名宦祠(祀王羲之以下三十四人)鄉賢祠(祀王景山以下)
(七十八人)
東山書院(在城南積穀山下)舊傳謝靈運讀書故址巖
石上鐫白雲春草四字前為謝沼沼旁為池上樓
竒峰翠削古木森羅為城南最勝
國朝雍正七年分巡温處道王歛福建康樂祠三間九
年巡道芮復傳捐俸千金購民地闢為書院由謝
祠入徑顔曰名教樂地中為閑存堂三間後為静
虚齋齋西為進修軒軒前有池池上結屋三楹題
曰塵襟可滌入門峭石壁立上有天泉口僅如甕
不竭不溢味極甘洌樓榭廊廡齋舍庖湢罔不具
備次年落成又於山巔建大觀留雲二亭復捐置
塗田二頃供諸生餼膳以垂永久
永嘉書院(在府城西南)續文獻通考宋淳祐中建中
奉宣聖燕居像東室祀伊洛諸儒西室祀鄉先賢
永嘉縣儒學(在縣治東)萬歴温州府志漢晉唐時惟立
府學宋元祐三年令吳君平始建縣學於今址紹
定間令洪備於廟後建堂元縣令蕭玉宋也先王
安貞相繼改建嘉靖浙江通志延祐元年尹何玉
趙搭納重建(柳貫為記)萬歴温州府志明洪武元年郡
守湯遜令韓鈞修闢二十八年令李廷珪創先賢
祠因闢地通街宣德間毁於颶風邑人戴文堡林
斐黃福昌同建(何文淵為記)正綂二年令周紀修(黃淮永嘉)
(縣學記温郡城内外有九山晉郭璞以為上應北斗城東曰華蓋星之次為文曲縣學在其麓人咸)
(宜之廟學有年興廢不一近歲颶風大作頽敝滋甚前守何公文淵經理修葺功將就緒而有陞擢)
(之命未幾復為風所撓門廡加損禮殿棟梁亦就欹仄正綂丁巳春今太守劉公謙來視學謀於衆)
(鳩工庀材擇日興作知縣周紀承命惟謹於是新文廟兩廡改創文昌先賢二祠於中門之右興文)
(祠於學門之左閱三月訖工舍菜告成淮亦忝預班列因屬筆為記淮聞地因人勝古有是言吾郡)
(巨儒如宋王先生景山於伊洛未作之先即倡明理學是後若周恭叔劉元承元禮皆承伊洛正傳)
(吳正仲之論諫葉正則之宏博蔡行之之不避權姦薛士龍之明於料敵其餘更僕不能盡述宜乎)
(學士虞文靖公目為杞梓茂林鳳麟靈囿豈非地因人勝之謂乎諸生仰荷聖朝培養之深恩承郡)
(邑官僚作興之嘉惠當思報稱斯為無忝必以禮義廉恥為立身之大端切劘淬厲以就其德器朝)
(益暮習以充其才識奮然以前修自期杞梓鳳麟殆將復見於今日豈特華蓋文曲增輝而已哉)
成化十八年令文林闢地重建明倫堂弘治十年
令林廷瓛購地重建令汪循成之(李東陽永嘉縣學記縣學自宋)
(元祐間歴至國朝興替不一顧其舊址後偪道院前迫民居既隘且敝不稱為施教地前知縣林君)
(廷瓛圖為改作拓其故而新之首建宣聖廟及左右廡尋擢貳蘇州不果畢而去新安汪君循繼知)
(縣事踵成之於庭之前為戟門旁隙地為庖為庫而廟成又為堂及左右齋旁為號舍前為泮池而)
(橋其上又前為儀門而學成又為名宦鄉賢二祠於學之兩偏凡木石瓴甓之材金碧丹堊髹繪之)
(飾繩□剸斲構結甃築之用選堅擇良精極壯麗數十年之陋一旦為浙東大觀)嘉靖十
五年令李不顯重修四十年廟門及啟聖祠圯四
十五年巡按龐尚鵬郡守李廷觀令程文著重建
萬歴六年邑人王叔果捐貲通修(詹萊為記)温州府志
萬歴十四年令蔣行義建文昌祠萬歴温州府志
萬歴三十二年叔果子光藴光薦加修(姚永濟為記)
國朝康熙八年颶風作盡拔明倫堂廊廡教諭樊遇諸
生黃象鼎等以學租重建十七年訓導蔡啟份重
建儀門副使高培知縣鄭廷俊造省牲所二十一
年教諭王維新訓導蔡啟份竪東廊砌甬道
射圃名宦祠(祀蕭景以下二十四人)鄉賢祠(祀王景山以下七十一人)
社學(在城十所在廟四所在鄉十八所)
東山書院(在華蓋山上)萬歴温州府志宋王儒志講
學所(圯)
鹿城書院(在縣東南)萬歴温州府志明郡守鄧淮建
(吳寬為記)萬歴十六年郡守衛承芳重建二十四年郡
守劉芳譽新之
雞鳴書院(在縣學文廟西)萬歴温州府志邑令林廷瓛
建萬歴十四年令蔣行義重建二十四年令林應
翔重修改曰文昌會館
芙蓉書院(在開元寺)萬歴温州府志郡人侍郎王瓉
讀書於此有芙蓉五月先花遂聮魁及第故名
貞義書院(在五都姚溪)舊浙江通志明郡人大學士
張孚敬奉勅建
松臺書塾(在榮恩堂右)舊浙江通志明郡人張孚敬
建
樂清縣儒學(在寶帶橋南)嘉靖浙江通志宋初在望來
橋東南治平間令焦千之修(自為記)崇寧三年遷望
來橋之西紹興初火五年尉吳芾徙卧龍坊萬歴
温州府志紹興十五年令趙惇臨拓基址(林季仲為記)
淳熙中令袁采重建嘉靖浙江通志元至元三十
一年尹鄭玉徙今所至正末兵燬明初知縣張具
瞻鄔珏王仲璋胡均謙相繼修復萬歴温州府志
永樂十六年教諭黃黼建文昌祠弘治八年推官
周珙重鼎新焉嘉靖二十年令歐陽震建名宦鄉
賢二祠二十八年殿毁於颶風令楊鑰重建令賀
賁踵成之隆慶五年令胡用賓建啟聖祠萬歴間
令胡汝寧重修(侯一元為記)二十一年張子珵復新之
(張清明為記)樂清縣志天啟間知縣胡良臣修崇禎五
年明倫堂火令宋光黼重建
國朝康熙十二年令出一駽訓導姜應珪重建文廟明
倫堂啟聖祠教諭吳讓木建東西廡訓導王沆重
建文昌閣
射圃(在縣西隅)名宦祠(祀焦千之以下三十人)鄉賢祠(祀王十朋以下三十)
(五人)社學(在四隅四所在鄉都三十四所)
宗晦書院(在縣治東)明一綂志宋建舊名藝堂書院
内祠朱文公咸淳中改名宗晦
梅溪書院(在縣東隅)萬歴温州府志即王忠文祠
國朝雍正六年知縣唐傳鉎重修并置塾田以贍士
鴈山書院(在西内谷)萬歴温州府志邑人朱守宣請
建
平陽縣儒學(在縣治東南)明一綂志宋慶歴中建萬歴
温州府志元祐間遷鳳凰山下邑人陳彦才之父
獻已業為學基令沈悚建學寳祐四年令陳容修
(劉居安為記)萬歴平陽縣志咸淳丙戌縣丞喬大有建
大成殿元升州學明復為縣學宣德間颶風壞殿
令章惠重建天順間令王淮成化間令王岳弘治
間令王約楊楷屢增葺之嘉靖五年知縣劉錄建
講堂二十四年知縣彭謹建射圃嘉靖浙江通志
嘉靖三十一年知縣張仲孝重修(薛應旂為記)平陽縣
志萬歴癸夘知縣汪寬改向轉移崇禎甲子知縣
聶于勤更復舊向
國朝順治庚寅教諭莊鏻先修祭器明年與知縣馬騰
霄新廟堂十七年推官嵇宗孟偕教諭嚴有德移
泮橋於儒學門外建大魁閣康熙十二年知縣石
金和重修二十二年知縣吳永申教諭葛殿禎重
修二十八年教諭沈雍修明倫堂
射圃(在儒學東)名宦祠(祀汪季良以下四十五人)鄉賢祠(祀黃友以下三十人)
社學(在城六所在鄉五十三所後增三十二所)
會邱書院(在南鴈蕩)舊浙江通志宋陳經正經邦讀
書處朱文公題額
正學書院(在嶺門)萬歴温州府志嘉靖九年令馮
彬建設宋元明先賢十一人像十六年署縣事推
官李夢祥改名東山書院(圯)
瑞安縣儒學(在縣治東)嘉靖浙江通志宋初建崇寧間
徙江濱政和六年令蔡景初復徙今所(許景衡瑞安縣學記)
(崇寧元年有詔郡邑皆立學置師弟子員錫以餼廩校其行藝而升貢之有司奔走從事瑞安為温)
(之支邑廟孔子於縣治之東而迫隘不足以容多士徙於南江之濱山川風氣散漫不收潮濤泛温)
(牆宇圮壊神人靡寧邑人願復故址政和五年春具以告郡守劉公從之邑令蔡景初為之規畫而)
(丞張宇發實領教事乃斥舊址廣袤三倍撤昔構之卑陋腐敗者凡為重門兩廡殿以嚴像設堂以)
(肄講習齋以處學者累屋為閣以儲經史落成之日稚耆和會瞻仰稱嘆邑之來學者日益衆丞善)
(教導士既知勸乃相與伐石請書其事)紹興十三年令王誾修淳熙
十三年令劉龜從修(陳傅良為記)嘉定四年知縣黃葵
重修(葉適為記)元元貞元年陞州學知州楊承式三寳
柱屢加修至正末兵燬明洪武二年復為縣學知
縣王泰魏本劉巍相繼修復萬歴温州府志嘉靖
丙午令王士翹遷文廟於明倫堂左壬子令劉畿
建尊經閣名宦鄉賢二祠萬歴甲申颶風毁儀門
東廡令章有成重修己亥令傅道唯修復瑞安縣
志崇禎乙亥文廟火教諭沈君禎倡士民重建
國朝順治十四年知縣譚希周訓導朱綸重修康熙二
十二年教諭王者香率諸生建明倫堂知縣周啟
元范永盛先後助之
射圃(在東門内)名宦祠(祀蔡敬則以下一十三人)鄉賢祠(祀林石以下三十八)
(人)社學(西峴永豐南社嘉社各一)
心極書院(在崇泰鄉仙巖)萬歴温州府志宋陳止齋讀
書所明嘉靖甲寅令劉畿重建
仙巖書院(在崇泰鄉)萬歴温州府志大學士張孚敬
建(久圯)
華陽精舍(在仙巖寺左)萬歴温州府志郡人王叔果
叔杲建
羅山書院(在仙巖墖前)瑞安縣志明張孚敬建(圯)
綠芸書院(在城東廣福寺北)瑞安縣志明教諭沈肇基
集諸生課藝於此
泰順縣儒學(在縣治南)嘉靖浙江通志舊在縣西明景
泰三年建(邢寬為記)萬歴温州府志弘治乙酉推官周
珙令范勉教諭王鑾改遷三峰寺右(潘琴為記)嘉靖十
年令劉友德以舊軍營地易太平橋王賓王寵住
基遷學三十三年令蔡芝以學後無主山又以學
地與三峰寺易因寺為學宫殿廡齋舍規制俱完
隆慶三年令吳敦本建名宦鄉賢祠又建土地祠
宰牲房崇報祠以祠前空地為射圃泰順縣志萬
歴辛丑知縣張綂改今所(劉光復三遷泰順縣儒學記泰邑在景泰初為)
(栝寇竄逋盤據之所維時洪都德興孫原貞公撫浙躬率兵而罙入其阻耀德明威奏割瑞平二邑)
(之里設立泰順縣建學弘化頓成樂土縣在山僻學址二遷俱未妥歲庚子視縣治之南水遶山迴)
(卜云其吉前任吳門張公工始興而輙去今洎宗孫公繼之即原貞公六世孫也得是邑而喜曰泰)
(邑先公所創立泰民先靈所培植報國率祖其在兹行乎見黌宫未就捐貲以佐緩急士民德公無)
(不子來趨事踰載而殿廡堂舍暨櫺星坊表泮沼牆垣靡不焕然改觀余惟原貞公之寧亂龔渤海)
(不能過也洎宗公之重學蜀文翁未多讓也祖孫踵武澤以世長宜民之不能忘也)
國朝康熙九年知縣林天禎訓導金鉉度重修四十年
知縣曹紳訓導吳若庚重修先師廟
射圃(在學東)名宦祠(祀郭顯宗以下八人)鄉賢祠(祀林待聘以下六人)社
學(一十二所在一都二都各一在三都二在五都三在六都七都各二在八都一)
中村書院續文獻通考宋淳祐中吳子良建
侯林書院續文獻通考宋淳祐中吳子良建
羅陽書院(在城隍廟南)萬歴温州府志嘉靖間推官
魏一恭令劉友德建(圯)
處州府
處州府儒學(在府治南)括蒼彙記初學在檡山之巔唐
元和中李鄴侯繁來守新孔子廟設講堂(韓愈處州孔子)
(廟碑自天子至郡邑守長通得祀而徧天下者惟社稷與孔子為然而社祭土稷祭穀勾龍與棄乃)
(其佐享非其專主又其位所不屋而壇豈如孔子用王者事巍然當座以門人為配自天子而下北)
(面跪祭進退誠敬禮如親弟子者句龍棄以功孔子以德固自有次第哉自古多有以功德得其位)
(者不得常祀句龍稷孔子皆不得位而得常祀然其祀事皆不如孔子之盛所謂生民以來未有如)
(孔子其賢過於堯舜遠者此其效與郡邑皆有孔子廟或不能修事雖設博士弟子或役於有司名)
(存實亡失其所業獨處州刺史鄴侯李繁至官能以為先既新作孔子廟又令工改為顔子至子夏)
(十人像其餘六十子及後大儒公羊高左丘明孟軻荀况伏生毛公韓生董生高堂生揚雄鄭康成)
(等數十人皆圖之壁選博士弟子必皆其人又為置講堂教之行禮肄業其中置本錢廪米令可繼)
(處以守廟成躬率吏及博士弟子入學行釋菜禮耆老嘆嗟其子弟皆興於學鄴侯尚文其於古記)
(無不貫達故其為政知所先後可歌也已乃作詩曰惟此廟學鄴侯所作厥初庳下神無以宇師生)
(所處亦窘寒暑乃新斯宫神降其獻講讀有常不誡用勸藹藹元哲有師之尊羣聖嚴嚴大法以存)
(像圖孔肖咸在斯堂以瞻以儀俾不或忘後之君子無廢成美琢詞碑石以贊攸始)嘉靖浙
江通志宋景祐間守孫沔徙今所(按宋陳孔碩文廟記云威敏之)
(來實景祐四年迨寳元二年席某已至栝蒼彙紀作康定初悞)宣和三年兵燬五
年守黃葆光重建紹興十三年守黃禔闢六齋郡
人尚書梁汝嘉捐地相之二十五年守鄒翊作櫺
星門咸淳七年守李雷奮重建講堂元至元三年
總管盧景修廟學崇禎處州府志至元二十七年
幹勤好古修明正綂七年推官黎諒鼎新大成殿
景泰四年知府張佑重建明倫堂天順五年知府
馬偉重建大成殿成化元年知府周祺創退省堂
增築號房十八年參議張敷華僉事江孟綸又大
新之二十二年知府郭忠修建正德十三年知府
林富購地增拓之萬歴二十年同知陳其志修(吕鳴)
(珂為記)二十八年知府李淳重修(李誌為記)四十二年知
府鄧士昌重修明倫堂(王一中為記)四十七年知府陳
見龍重修文廟(王一中為記)天啟五年同知廖鵬舉相
繼重修崇禎八年大水牆垣衝塌巡道諸葛羲修
葺
國朝順治七年署府推官張元樞重修康熙十六年知
府線一信十八年知府李率祖先後重建康熙四
十九年壞於風雍正三年督學彭維新重建七年
知府姚鈐建崇聖祠
射圃(在名宦鄉賢祠後)名宦祠(祀李邕以下三十九人)鄉賢祠(祀周明以)
(下六十五人)義塾(在郡治南)
紫陽書院(在府治南舊為城隍廟)括蒼彙紀明嘉靖三十
四年知府高超改創
南明書院麗水縣志康熙三十年知府劉廷璣
建
麗水縣儒學(在縣治西南檡山之巔)嘉靖浙江通志唐刺史
李繁建以為州學宋守孫沔别建州學此為縣學
宣和間燬紹興十三年令王筠重建蒼彙紀元
至元二十九年尹韓國寳以檡陡絶而太學吳海
捐地築平建明德堂(林千之為記)明成化間參議張敷
華僉事江孟綸重修嘉靖間知縣吳梓闢學前民
居鑿池崇禎處州府志萬歴二十年知府任可容
修(自為記)二十八年知縣鍾武瑞建文昌閣(鄭汝璧為記)
天啟三年巡鹽御史傅宗龍修(王一中為記)
國朝康熙十八年知府李率祖知縣王秉義重建
射圃名宦祠(祀林棐以下九人)鄉賢祠(附府學)社學(七所一在)
(望京門一在通惠門一在栝蒼門一在南明門一在行春門一在巖泉門一在譙樓傍)義塾
(在圭山)
青田縣儒學(在縣治東)明一綂志宋崇寧中建嘉靖浙
江通志宣和兵燬紹興九年令艾若訥重建元末
復燬明初知縣耿亮建(宋濂重建青田縣廟學記青田處萬山間跨山為孔)
(子廟初建於崇寧中迄元至正之末餘二百載而燬於寇金臺耿君亮來為縣展謁焉則斷礎荒榛)
(交錯於頽牖之間於是捐俸為倡縣人士懽然和之輸粟薦貨各視其力為差耿君親自督勸至廢)
(寢食厥材孔嘉厥石維堅廟殿崇雄講堂清䆳戟門有嚴齋廡翼如&KR0869;書之樓貯粟之庾湢房㸑室)
(以次而就繚以周垣甓以修塗始則舊居迫山斜迤而傾恒病狹隘今則鞏石為級拓而弘之環學)
(之地編氓所業今則悉購入之西有方塘歲久湮塞今則浚而沼之經始於庚子之歲冬十一月乙)
(亥訖工於辛丑歲正月辛未復聘名師廣招弟子員日申五倫之教蔣子先聞而樂之相率割田為)
(養士之助而學之制大備因紀事之成繫之詩曰維栝建州萬山鬱環賦家定縣割於青田峩峩學)
(宫跨山為址伊誰搆孽一夕而燬絃歌之區鞠為草萊白煙凉颸凄其四徠耿君之臨惕焉是懼曰)
(此教原可使淪墜乃剗其翳乃拓其基乃攻乃治樹功以時有殿有堂有齋有序有庖有庾其列楚)
(楚士之來遊既嘆且言昔也荆榛今也豆籩發政之機實在興學譬云葭莩應乎葦籥風雨瀟瀟鷄)
(鳴膠膠不隨世遷唯道之操泮宫之修詩人頌魯爰勒貞珉以詔千古)括蒼彙紀宣
德間御史楊鐸重修(潘畿為記)正綂間教諭張本捐俸
建大成門築露臺徙學門闢學前路成化丙戌知
縣盧傑重修嘉靖戊午燬於寇知縣李楷移福勝
寺址并買民基足之癸亥知縣丁一中復建於縣
東之舊基拓東城抱學於内(何鏜為記)崇禎處州府志
萬歴二十四年知縣林翰英重修二十七年洪水
衝壞學後城三十九年知縣方淡然修城改築於
舊址青田縣志天啟元年教諭鄭奎光建文昌閣
國朝順治六年燬康熙十一年邑紳士捐資於故址重
建十九年火二十年知縣張皇輔復行創建(鄭載颺記)
射圃(在學西)名宦祠(祀劉芹以下一十一人)鄉賢祠(祀陳汝錫以下一十)
(二人)社學(在泮池西圯)
石門書院(在縣西七十里石門洞)續文獻通考宋淳熙九
年朱文公提舉常平至此欲居之元至正中廉訪
副使王俁始即謝客堂故址建(久圯)
湖山義塾(在十二都)青田縣志明季伯益立(劉基湖山義塾)
(記青田之山其上四十里有泉滙而為潭由潭入谷十有五里是為高湖之源其上多竒峰絶巘大)
(木之所盤欎獻竒納秀故士多俊彦室常殷阜季氏其一也有名謙字伯益者好學尚義其家日裕)
(乃謂其人曰人孰不愛其子孫而不知所以愛之者今有良田美宅綿亘阡陌堆金聚帛充斥棟梁)
(自以為用之不竭享之無窮也一旦光銷影鑠而無纖芥之留者何耶驕淫生於富溢而縱欲敗度)
(之子常由不悟前人成敗之跡而自視侈然大也及其顛連困厄於垂老之際徬徨無所容其身雖)
(欲效織蒲補履以食其餘年且不可得若是者雖其人之不肖抑亦其父兄處之不得其道也今予)
(幸藉先人餘業以自免於凍餒未嘗不惴惴於吾身况能保其子孫故願制産以肇建讀書之所延)
(名儒為師以訓子弟以及姻族之人咸使知學大則修身齊家以用於時小亦不失為鄉里之善士)
(不亦可乎乃築於其居之側以為堂設孔子像旁列齋舍翼以廊廡繚以周垣買田若干𤱔給師弟)
(子之食萃其族之子弟悉入學焉於是衿佩衣裳肅肅有容弦誦之音藹藹旁達入其鄉者莫不感)
(嘆而悦慕若季氏者真知愛其子孫哉由是達於一鄕一邑以播於天下使人人聞而效其所為將)
(見比屋皆為賢士大夫而愚不肖者寡矣邑人洪應求道其事於予且請為之記予既樂鄉里之有)
(善人而又嘉洪生之樂道人善也故喜而書之)
混元書院(在混元峰之麓)括蒼彙紀明嘉靖間因點易
亭遺址建書院祀陽明先生
心極書院(在大鶴山)括蒼彙紀明嘉靖癸丑提學阮
鶚作心極圖繫以心問一篇頒示浙學知縣李楷
即舊府館改建
新建書院(舊為府館)括蒼彙紀明萬歴丁丑知縣梅
時雨改建
瑞龍書院(在混元峰下)舊浙江通志明嘉靖間知縣
徐瑛建
縉雲縣儒學(在縣治東)嘉靖浙江通志縣故有孔子廟
唐上元元年令李陽冰修宋慶歴四年尉毛維瞻
重修治平中令張簡翼建學宣和三年燬七年令
吳延年重建元至元十四年復燬二十七年簿吳
樟建元末又燬明初知縣劉澤民建括蒼彙紀宣
德二年知縣陳京重修嘉靖二十六年知縣周世
遠復開拓新之(田汝成為記)崇禎處州府志萬歴四十
二年知縣曾孔遇署教諭繆伯昇重修四十五年
推官李天培重建(李誌為記)崇禎間火知縣陳世忠重
建
國朝順治五年燬七年知縣項始震建先師廟十七年
知縣汪宗魯建明倫堂康熙十三年寇燬二十年
知縣霍維騰教諭張尚乘訓導陳獻御重修明倫
堂二十二年霍維騰重修先師廟建兩廡啟聖名
宦鄉賢土地祠及泮池櫺星門
射圃(在仙巖寺後)名宦祠(祀李陽冰以下三十一人)鄉賢祠(祀胡份以下三)
(十七人)社學(在龍津橋南久圯)
獨峰書院(在縣東三十里)續文獻通考朱文公至此愛
其山水似武夷嘉定中郡人葉嗣昌建
美化書院(在縣東六十里)續文獻通考朱文公講道於
此嘉熙中縣尉陳實建
松陽縣儒學(在縣治東南)明一綂志唐武德中建栝蒼
彙紀宋宣和三年燬建炎時知縣徐彭年重建唐
閱繼葺紹興間王淑毛崈增修(吳祗若為記)乾道紹定
淳祐間知縣劉唐褒王圭高彭更相修飾元元貞
二年持嘉顯忠撤舊更新至大四年主簿王友從
加修嘉靖浙江通志射圃侵於民洪武三年復(蘇伯)
(衡松陽縣學射圃記松陽之有學學之有射圃蓋自宋紹興始元時凡民不得持弓矢故射息而圃)
(亦廢豪族因侵而有之踰八十年有司漫不加省皇帝即位之明年詔郡縣皆興學置師弟子員而)
(講習乎六藝射圃之復維其時矣令王君會徵赴京師事格不行而提刑按察僉事張公行縣適至)
(乃為按圖籍凡學地之占於民者悉復之正其疆界夷其畛域樹垣以繚之王君歸謂部使者秪承)
(德意返故地於久攘之後幸惠斯文甚厚宜有以示後人夫侯以明之此舜之學政也其人之賢不)
(肖觀其射之中不中見焉故以射致衆衆致而後論士是以三代率由之昔孔子射於矍相之圃觀)
(者如堵使弟子揚觶而致黜者三則僅有存者夫學莫大於射也尚矣矧國家方修文教而稽古定)
(制焉則射圃之復夫豈細故哉)崇禎處州府志正統三年教諭錢
謐建奎文閣(張柷為記)萬歴十年知縣張賽改建於郊
外三十一年知縣劉幹正徙復舊址(鄭懷魁為記)崇禎
二年署縣事通判許有寰重建知縣楊應華成之
(王一中為記)松陽縣志崇禎五年知縣楊應華建啟聖
祠十七年知縣張建高建尊經閣
國朝康熙十八年知縣張景留重建
射圃(在學東)名宦祠(祀陳俊卿以下一十六人)鄉賢祠(祀沈晦以下一十七)
(人)社學(在縣西)
明善書院(在縣西二十里)松陽縣志宋淳熙九年朱文
公為浙東常平使者至此講道咸淳間邑人葉再
遇建以祀公(久圯)
遂昌縣儒學(在縣治東南)嘉靖浙江通志縣故有孔子
廟在郭西宋皇祐間令何辟非建學今所紹興二
年令鄭必明修括蒼彙紀明成化七年燬通判郭
鼎建明倫堂十年推官趙巡建大成殿二十年知
縣余黼成之主簿文英建櫺星門弘治八年知縣
黃芳重修(吳志為記)正德丁丑又燬教諭戴鑾請於知
府林富重建嘉靖間知縣黃養蒙拓學前地鑿泮
池知縣洪先志修萬歴六年知縣鍾宇淳一新之
崇禎處州府志萬歴七年知縣鍾宇淳建土地祠
聚奎亭十二年知縣王有功建文昌閣十六年燬
十八年知縣萬邦獻重建二十二年知縣湯顯祖
建尊經閣二十三年重建射圃
國朝順治七年教諭鍾天錫修康熙五十年知縣繆之
弼重修
射圃(在河東隅)名宦祠(祀江子一以下一十九人)鄉賢祠(祀龔原以下一十二)
(人)社學(四所四隅各一所東隅社學遷貞烈坊)
鳳池書院(在湖山)括蒼彙紀明知縣池浴德建
兌谷書院(在北隅郊外)崇禎處州府志邑人包萬有
建
盤溪義塾(在獨山)處州府志邑人朱子堯建
項氏義塾(在縣治北)處州府志邑人項應祥建
龍泉縣儒學(在縣治束金鼇峰左)嘉靖浙江通志宋天禧二
年建紹興三年令汪汝則修(季陵為記)龍泉縣志淳熙
丁酉知縣李嘉言改創夫子廟元至元戊寅燬丙
戌知縣金之剛重建明洪武甲寅知縣屈伸建大
成殿成化戊子提學副使劉嶼率府判尹儒述建
明倫堂弘治七年知縣潘組紳售學南地改門創
大成殿闢兩廡鑿泮池建櫺星門戟門新二齋正
德八年知縣夏章易泮池於櫺星門外括蒼彙紀
嘉靖己未知縣瞿繼志重建明倫堂隆慶二年知
縣李柷重修(何鏜為記)崇禎處州府志萬歴十一年知
縣陳應芳重修(何鏜為記)十三年知縣華詔二十八年
知縣章文標重修(王亮為記)
射圃(圯)名宦祠(祀傅楫以下八人)鄉賢祠(祀吳戭以下十二人)社學
(五所一在縣東隅登仕坊一在縣西隅顯德坊一在縣北隅燈山東一在縣南隅一在橋閣之下)
桂山書院(在縣西五十里嚴垟)龍泉縣志宋端平間里人
張奉議建(久圯)
笏洲書院(在縣南三十里瀆田)舊浙江通志宋端平三年
建於縣郭溪南元至元後復徙瀆田(久圮)
仙巖書院(在縣西五十里漿安村)龍泉縣志宋咸淳間邑
人章公權建(久圯)
仁山書院(在縣東二十二都)舊浙江通志明嘉靖三年
知縣朱世忠建
龍淵義塾(在縣西漿安村)龍泉縣志元季里人章溢建
吳氏家塾(在縣北)龍泉縣志明正德三年邑人吳
瑞禧建
鄭氏義學(在縣西)龍泉縣志明隆慶元年義民鄭
佳建置田以贍士
翁氏義學(在縣東)龍泉縣志明萬歴元年邑人翁
景瑗置
慶元縣儒學(在縣東豐山門外城隍廟左)括蒼彙紀宋慶元三
年令富嘉謨建學於瀆田上村元季燬明洪武間
知縣董大本改建於就日門外天順二年知縣張
宣復遷瀆田故址嘉靖中建城學在城外慶元縣
志成化十年知縣余康建尊經閣隆慶二年知縣
彭适教諭顧翼高議改圖嗣任知縣朱芾乃遷縣
治東萬歴二十一年知縣周道長重修四十二年
知縣郭際美拓明倫堂豎二坊舊浙江通志崇禎
三年知縣陳國璧教諭胡若宏訓導賈應忠改建
今址
國朝順治十二年教諭駱起明康熙二年知縣高嶙四
年知縣程維伊先後重修
射圃(在演武場東)名宦祠(祀富嘉謨以下九人)鄉賢祠(祀吳兢以下十二人)
社學(四所一在縣東一在下管一在城東一在九都竹口)
松源書院(在縣西隅興賢坊)慶元縣志明知縣沈維龍
命義民吳治建(久圯)
雲和縣儒學(在縣治西)嘉靖浙江通志景泰七年僉事
馮靖建括蒼彙紀弘治乙丑知縣劉燦重修(廖軫為記)
雲和縣志嘉靖己丑知縣陳思順拓舊址而更新
之崇禎處州府志嘉靖丁酉知縣鄒伯貞改徙萬
壽宫萬歴二十三年教諭劉夢齡改復故址建躍
龍橋(項應祥為記)天啟六年知縣葉逢焜重修(王一中為記)
國朝康熙二十八年知縣林汪遠重建
射圃(在泮池西)名宦祠(祀顧立以下五人)鄉賢祠(祀王元以下五人)社
學(四所俱在坊都)
宣平縣儒學(在縣治東)嘉靖浙江通志景泰三年知縣
李葉建括蒼彙紀成化十八年知縣何昌重修(馬愈)
(為記)隆慶三年知縣艾善更新之(何鏜為記)萬歴間知縣
劉珍葉遺風相繼又新之(俞介為記)
射圃(在學内)名宦祠(祀孫原貞以下七人)鄉賢祠(祀吳仕偉一人)社學
(在縣南隅)
景寧縣儒學(在縣治北)嘉靖浙江通志景泰三年縣令
楊殖宗建(潘琴為記)括蒼彙紀成化庚寅知縣林堉建
東齋及泮橋泮池甲辰知縣高政增建西齋正德
壬申知縣陳傑闢門路起東西廊號房己夘知縣
單珏創鄉賢祠嘉靖庚寅知縣程達創名宦祠庚
子知縣王三接重修(廬勲為記)丙午知縣趙子楫修易
櫺星門柱以石隆慶壬申知縣陳嚴之重建兩廡
戟門鑿泮池拓宫牆萬歴四年知縣林喬松易民
地建門前拓大道(何鏜為記)萬歴景寧縣志萬歴己夘
知縣蕭汝馨建尊經閣癸未知縣姜思閔修殿堂
門廡處州府志萬歴二十三年知縣雷忭重建(項應)
(祥為記)天啟元年知縣角韶重修(李光縉為記)景寧縣志
崇禎十四年知縣徐日隆於縣北改置新學
國朝順治間知縣林忠順教諭聞斯震康熙間知縣蓋
士毅訓導方游龍知縣劉宗沛教諭史鑑知縣張
琢高棠萼學諭郁廣學訓方國光歴有創修
射圃(圯)名宦祠(祀楊殖宗以下五人)鄉賢祠(祀潘琴以下四人)社學
(九所四在坊隅五在都)
崇正書院(在縣東)舊浙江通志明萬歴中建
鶴溪書院(在按察分司前久圯)
豸山書院(在縣西里久圯)
鴉峰講舍(在丈廟)景寧縣志雍正七年署縣事汪
士璜建
浙江通志卷二十九
