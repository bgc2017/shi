浙江通志卷六十三
海塘(二)
嘉興府(海鹽)(平湖)
閒窗括異志海鹽縣捍海塘凡十八條自縣去海九
十五里有望海鎮歲久波濤衝齧盡為洋海紹興
中知縣陳某嘗於海塘五里建望月亭迨今則亭
基在水中不可復見十八條捍海崗岸無一存者
縣治去海無三百步而獨山一帶歲歲鹹潮透入
可以曬鹵耕種者苦之前政史宰亞卿親督畚鍤
移入數百步别築一塘
宋史常楙傳海鹽歲為鹹潮害稼㮊請於朝捐金發
粟復輟已帑築新塘是秋風濤大作塘不浸者尺
許民得奠居歲復告稔邑人德之
至元嘉禾志太平塘舊名捍海塘在縣東二里西南
至鹽官縣界東北接華亭縣界防海水漲溢故名
捍海塘至正甲申縣尹顧泳重修改今名立扁於
上
弘治嘉興府志海鹽縣海在城東半里南抵澉浦北
抵乍浦瀕海築捍海石塘以禦潮汐洪武三年潮
水泛溢圮毁故岸民人潘允濟言於朝遣宋署令
監築石塘二千三百七十丈
史槩洪武十四年海鹽捍海塘成(鹽邑志林海鹽一帶海塘外以捍海)
(潮之入循塘拒守墩堠相望可以禦海宼之登犯塘以裏皆良田富室烟火相望所恃以為外護者)
(一塘而已石塘縷砌者用石方尺餘長八尺或六尺縱而磊之取海潮衝撼不動内厚築黃土以襯)
(之高與之齊厚必五倍之若少工力石可衝撼潮必内侵石塘有罅土塘必壊土塘内潰石塘不能)
(獨存)
弘治嘉興府志洪武二十年六月石塘復為潮水所
圮浙江布政使司參議閻察監修永樂三年仍為
風潮圮毁通政使司右通政趙居任等官按治起
倩蘇州松江等九府夫增土修築雖云堅固歲久
復頽
海鹽縣圖經宣德中巡撫侍郎周忱募郡民七百人
部分更築時以石堤内虚始築土五丈實其裡且
著令非時巡護加葺無待大壊謀甚豫顧未十歲
海溢塘復壊時知府黃懋議大採木石别築複塘
度用銀二十六萬有竒正統元年奏聞報可會遷
去僉事陳永與參政謝輔繼至改議因舊址役里
甲雜用瓦礫填中包巨石為之省費十九塘亦成
後成化八年大風駕潮至塘不足禦平地水丈餘
民溺死無算廼思黃公議悔不用之後參政邢簡
僉事趙銘以府同知楊冠補葺麄完海復連歲四
溢塘又盡圮不存十三年副使楊公瑄來司水利
講興作功甚銳遂以意改舊塘為坡陀形築成凡
二千三百丈當是時日夕涖海上程督甚瘁民感
之為立祠血食(吾學編公任浙江按察副使定海城北捍海塘縣西走馬堤霩&KR1790;所)
(裏外海塘健跳所及海鹽海塘皆公修築有功海甫鹽塘踰二千三百丈工尤巨禦患尤大陞按察使)
(半載病亟寮采問候尚論築海塘法及濬西湖之利無片言及私)塘云坡陀者竪
石斜砌磊碎石於内支之先是塘石皆疊砌勢陡
孑公以為潮激之生怒易潰也故稍斜之殺潮勢
因石陂陀其法昉宋王安石之鄞縣塘築後十餘
年亦竟就圮弘治初元知縣譚秀言楊公塘用石
斜甃歲久仄壓内向勢也請改築便於是巡浙侍
郎彭韶以知府徐霖通判蹇霆偕秀築仍疊石如
舊法而略仿陂陀意内横外縱以漸減縮令斜用
殺潮勢十二年知縣王璽繼之備講縱横之法而
塘制始善王公增築於故龍王廟前砥方石縱横
交錯為之其法有一縱一横有二縱二横者下闊
上縮内齊而外陂形勢隆固屼立潮衝不壊
弘治嘉興府志捍海塘在平湖縣東南三十四里按
地志獨山東至直隸金山衛華亭縣界周家涇西
至海鹽縣界長二千二十丈宣德五年始分平湖
為縣地方各屬成化五年間縣尹李翥比例海鹽
縣境石塘牢固奏聞命下三司督同府同知楊冠
通判張永等相視經度計條石樁木等料價銀二
萬五千九十三兩倩工甃砌七年七月初三日颶
風大作海潮泛溢自雅山東至楊樹林俱為衝浸
縣令郝文傑計量修築圮壊者五百一十丈九月
初一日風濤復作内塘古岸修完者自周家涇東
至獨山等塘皆為衝圮其害視前尤甚縣簿陳善
奉府檄重修八百一十九丈其未完者弘治二年
計費倩工買石甃砌
海鹽縣圖經正德中通判韓士賢水利郎中朱衮凡
再修悉依王公法而嘉靖初海連溢郎中林文沛
奉命修塘以王公塘獨無恙因呼為樣塘益遵用
之(林文沛海塘記嘉靖壬午秋海潮大作癸未繼之塘圯視昔倍泛濫災及百里時文沛督工治)
(之舊制石多縱少横今使縱横交錯連屬不可解又必擇其廉隅之石布置必穏樁計四千八百石)
(計一萬六千或拾於海壖之遺或運於數程之外北自丫义南抵宋莊因其舊而增之計七百五十)
(七丈通舊堤為一千三百七十丈是役也費銀蓋五千五百兩有竒)其後十年增築
教場塘一百七十丈為僉事蔡時十四年海溢築
塘二百餘丈土塘二千七百丈為僉事焦煜分督
者通判陳文昌知縣董珆及平湖知縣黎循典十
七年海又溢築塘三百二十餘丈土塘二千四百
三十四丈及四陡門為僉事張文藻二十一年築
塘若干丈為僉事黃光昇三十年風潮復作塘壊
築凡若干丈為僉事胡堯臣而黃光昇築法尤備
(黃光昇築塘說余築海塘悉塘利病也塘根浮淺最病矣夫累石高之為塘恃下數樁撐承耳樁浮)
(即宣露宣露則敗易次病外疎中空舊塘石大者郛不必其合也小者腹不必其實也海水射之聲)
(汨汨四通浸所附之土潄以入滌以出石如齒之疎豁終拔爾余修必内與外無異石先去沙塗之)
(浮者四尺許見實土乃入樁入之必與土平仍傍築焉令實乃置石為層者二是二層者必縱横各)
(五令廣擁以土使沙塗出於上令深皆以奠塘址也層之三若四則縱五之横四之層之五若六縱)
(四之横五之層之七若八縱横並四之層之九與十縱三之横五之層十一十二縱横又並三之層)
(十三十四縱三之横二之層十五縱二横三層十六縱横並二層十七縱二横一層十八是為塘面)
(以一縱二横終焉石之長以六尺廣厚以二尺琢之方砥之平俾緊貼也層表裏必互縱横作丁字)
(形彌直罅之水也層中横必稍昂作幞頭形彌横罅之水也層相架必跨縫而置作品字形以自相)
(制使無解散也層必漸縮而上作階級形使順潮勢無壁立之危也如是又堅築内土培之若肉之)
(附骨然可免坍潰矣)盖黃公築法因縣令王璽之法益詳究
之故獨善然為費亦不貲率塘一丈用銀三百云
黃公亦曰余築塘所不盡築尚八九則財詘故矣
初海塘無字號今自天字起至木字二十里共一
百四十號每號二十丈共二千八百丈皆公所編
者也公督工有法所用者悉副任使嘗有言曰海
塘如欲盡築非四五十萬金不可工役大興諸夫
匠奸詭百出須得通判官五六員縣丞主簿等官
二十餘員專駐於此朝夕臨之方可隄防即臨之
仍須耳目瞬息不離荀頃刻恍惚即奸弊乘之蓋
巨石一疊内藏疎略更難移驗矣况事權不一此
委彼奪既奉命以去另代者經手不一遂難稽考
又況所委各官賢否不同上下扶同塗抺了事者
常十而六七可輕議哉邑人錢琦有詩贈公所委
别駕陳白石云五更鐘動戴星出裋褐肩輿一隸
隨日給行廚二升米郡侯心事有誰知讀此即可
知黃公矣時知縣魏廷璽亦有議(魏廷璽築塘議海塘之役近年)
(以來憲司提督於上府縣分理於下非不欲成此大工但患有可懼弊有未革耳支給工銀易生侵)
(尅之謗患一講議修築之法各持己見紛紜争勝莫知適從患二拘於估計制於成命不得相機隨)
(宜有所增損患三近海軍民多賴修塘以為活計一身做工影射數名通同管工人冒支工銀弊一)
(又砌手志在常得修塘工食不肯砌築堅固弊二管工委官羈身海上颶風毒霧之中度日如年但)
(欲速成了事孰肯盡心如幹家事弊三去此三患三弊塘不難成矣)隆慶四年海溢
水利僉事李文績督湖州府同知藍偉來築用黃
公法縱横稍殺之費銀萬五千僅成塘九十餘丈
(李文績修築海塘事宜洪武以來初築頗簡有以石斜竪貼土者有横砌一縱者後來築法漸詳有)
(二縱二横者三縱三横者亦有五縱五横者五縱五横者計築一丈用銀三百餘兩歴年風潮衝塌)
(猶屹然如故今欲砌如五縱五横之式勢必不能酌量見在錢糧將龍王塘天闕要害去處定為三)
(縱三横其餘往秋等字號潮勢稍緩定為二縱二横)萬歷三年五月晦夜大
風駕潮來水出地二丈餘溺死者二千餘人他内
縣河皆成鹹流田不可灌塘則盡崩先是嘉靖中
邑人布政吳昂嘗一再上疏請大發金錢築故塘
預備海菑隆慶之役助教仇俊卿仿昂意亦以為
言前後皆中格至是變果大作時撫臣謝鵬舉按
臣吳從憲採知府李橡知縣饒廷錫言具奏大指
謂鹽堤浙鉅役縣官宜無惜小費為東南計永奠
意甚愷切既得報而徐公栻代撫集僉事陳詔張
子仁同知黃清議之清考故時築法得黃光昇前
牘上之遂仿其法改用大石以清督丞幕諸官三
十餘人分築清勤於帥先且相度潮緩急衝稍增
殺其縱横石凡用銀十二萬有竒成塘七百五十
丈土塘三倍之又開白洋河三千丈而餘塘欹且
裂未盡圮者姑理砌之理砌者砌層之上不及趾
以節費役竣建海神祠及前憲使楊公瑄祠以昭
祈報鑄鐡象牛厭勝又植木菑盪浪冀淤沙塗護
塘意甚美有詔嘉之賜栻等金帛陞秩俸有差清
得超格擢同知鹽運司(陸光祖修築海塘碑記萬歷三年五月縣海溢盡破)
(捍海塘石十九淪海無迹漂没屋廬禾稼死者不可勝數前督撫中丞謝公鵬舉以狀聞于朝既下)
(議修築謝公察郡同知黃君清才廉有心計肯任事命之董役會公遷去朝廷念海事至重特簡今)
(兵部侍郎徐公兼御史中丞來撫治之公涖事之明日率其屬親行海上齋祓㓗牲虔祭海神以告)
(肇工擇遣丞簿尉譚繼先黃用中謝希周典史陳柯王金把總王三錫指揮馬繼武李嘉元等三十)
(餘人畫地分工并力合作謂同知清汝總余塘工盡其能無避短長之言工大小咸責成於汝謂海)
(鹽令饒廷錫此汝邑事汝其悉乃心廩餉諸吏士百工無或闕乏汝五日至塘省視謂按察水利陳)
(君詔爾惟專職其出舍於塘晝夜巡董謂按察備兵張君子仁月一往察之稽其勤惰賞罰用命不)
(用命已而太守黃君希憲至郡勉僚屬以同心一志調匠於浙東諸郡採石於武康梅溪缻窰而力)
(皆募海上災饑之民使取僱直以贍孥寓救荒意凡&KR1667;木鐡炭麻竹灰應用之物悉平市之民間郡)
(吏既受事俾作治如式用石長厚尺寸有度塘基下密樁皆二丈之木深入平之然後石層砌其上)
(縱横有數始運石募客舟舟不能過三巨石乃官造舟舟堅且安一舟所勝再倍石運易集大省輦)
(舁之費清又言石塘之内宜更為土塘疏為内河備決潰湧溢之患按察張君力主其策公納之乃)
(復行視自金家路至章堰得古白洋河舊跡皆已湮塞而内塘亦夷自章堰歴大小天闕至山澗寨)
(舊無塘開新河即以其上築新塘河可行舟運石益便已復更濬深闊計長久石塘既成得土塘表)
(裏相輔愈益堅完即有巨潮越塘内河足以受之可分殺汜勢不致壅激為害河之上舊皆黃茅白)
(壤名曰草場今可引溉以為田工始於萬歷四年七月訖於五年九月是役也按察備兵張君在事)
(最久勣勩獨多水利陳君繼至劬勤率先人吏益奮太守黃君敦道範物克相厥成邑令饒君拊字)
(供輸别駕張君繼芳胡君嗣敬造舟採石分守前參知朱君炳如舒君應龍先後協力司理陳君文)
(炅和衷默贊前守李君橡謀始度費皆有功塘事者也)
天啟平湖縣志大海在平湖縣東南三十里海潮東
北自金山來西南至浙江為上潬自浙江回歴海
寧黃灣至澉浦海鹽為下潬皆險要海岸東十里
至梁莊寨又東四十里抵直隸金山衛華亭縣界
西南三十六里至海鹽縣界萬歷乙亥海溢塘壊
自海鹽教場迤北至於乍浦一帶皆開河取土築
塘以錢糧不給中止
全修海塘錄萬歷十五年嘉興知府龔勉申稱海鹽
地勢逼臨大海兩山擁夾故潮汐獨異於他處全
賴海塘為之捍禦頃者風潮異常將石塘衝坍大
半土塘盡坍田禾湮没廬舍漂流設若風潮再作
徑從坍口深入内河則無海鹽無嘉興而杭湖蘇
松諸郡均被其患職親詣海塘督同知縣黃之俊
逐一丈勘自天字號起至木字號止共塘二千七
百五十六丈三寸内新塘係萬歷四五等年修築
堅固無坍共塘九百三十八丈二尺九寸舊塘係
先年理砌并監生塘堅固無坍共塘一百八丈一
尺舊塘潮勢稍緩并沙淤共塘五百四十四丈七
尺以上俱不必修築舊塘係先年理砌今衝全坍
共塘三百一丈二尺新塘係萬歷四五等年加高
今衝全坍共塘五丈九尺以上潮勢衝要俱應從
新起築舊塘係先年理砌今衝坍共塘一百四十
四丈二尺五寸新塘係萬歷五六等年加高今衝
半坍共塘四十五丈以上潮勢衝要俱應修砌舊
塘係先年理砌今衝稍坍共塘一百五十五丈一
尺新塘係萬歷四五等年起築今衝稍坍共塘五
百一十三丈四尺九寸以上潮勢衝要俱應補砌
其貼備土塘應候石塘工完閱驗另築
海鹽縣圖經萬歷十五年七月海溢理砌塘盡圮巡
撫滕公伯輪行閱曰理砌以省費也費卒不得省
令新築之條上方略十得報允行於是以副使夏
良心同知曾維倫視工而公數馳涖之程督甚勞
歿於任傅公孟春代之終其功凡成塘全築者七
十一丈半築者六百餘丈又土塘二千四百餘丈
用銀六萬八千有竒奏聞如三年例賜金帛陞秩
俸有差而滕公特予一子蔭旌勤事實異數也(滕伯)
(輪題築海塘疏萬歷十六年三月巡撫都御史滕伯輪巡按監察御史傅孟春會題為異常風潮衝)
(坍海塘急圖修築以固財賦重地事看得海鹽縣捍海石塘係吳越五郡之屏障關係國家財賦地)
(方民命至大且切者也臣等自被災以來夙夜營度務出萬全今將事屬切要條列十欵冒昧上請)
(伏乞勅下該部查議俯賜允行一議委官塘工大役總大綱者水利道臣之責移駐該縣督理其董)
(率官役工匠收放錢糧本府同知一員專理之次則蘇湖二府採石合委府佐二員分管塘工應用)
(官十六員分管採石應用官四員俱合委衛經縣丞簿等職於通省選取庶足充任使二議錢糧嘉)
(興府屬原歲派塘夫銀七千積今十五年豈不綽然有餘而有司視為緩圖任意那借今除搜括本)
(項外動支該府驛傳積餘銀七縣預備倉穀銀并衢州府驛傳支餘銀金衢嚴温處五府見貯糴糓)
(銀共足原估之數免令加派地方三議塘式舊塘惟典史吳允隆所築及三監生罰修者自嘉靖至)
(今不壊堪以為式蓋砌以魚鱗又二面收縮石堅工細故也今議以四縱六横起脚二層闊二丈七)
(尺五寸自第三層漸收而上每層内外各收七寸至第十八層結面闊九尺三寸石必六面方平砌)
(必縱横相制蓋面之石又必内外皆縱以順水勢仍於安砌之時每層必先鋪地驗過面面相同縱)
(横相合方許擡砌以袪偏斜貼襯虚飾草率之弊四議採石舊議塘石長六尺闊厚二尺二寸不如)
(數者亦為折算以故虚冒生弊兹議蓋面用大石外其餘以長五尺闊厚一尺六寸者為準每塊給)
(價五錢出山麄料仍多二寸以備整削不許别開大小折補之端致生弊竇其驗石必取六面方平)
(稍不合式即行揀退運石船隻上次杭嘉湖三府編派打造共三千五百六十九號費至三萬餘金)
(及工完變賣所補無幾今莫若令採石宕戶包運諒亦樂從又或廣示招募宕戶有力者自載合式)
(之石赴塘驗收照前給價採買招買並行事可兼濟五議木樁海塘之築全賴樁木入土之深則為)
(基孔固議用中三丈木徑四寸者截作二樁各長八尺或委官在本處廣招木商載至平買或於杭)
(州南關聚木地方招商收買每塘一丈釘樁二百五十九箇又必先於塘基内去浮沙數尺見實土)
(方如法密釘庶樁堅基固石塘賴以無虞六議工程海塘大役必有分任後可責成功今議全築石)
(塘三百六十五丈每官分理三十丈以十二員管之修築補砌石塘七百九十九丈每官分理二百)
(丈以四員管之每新塘一丈限十日修補者二日斯事無推諉功可期就七議收支海塘錢糧支放)
(頭緒甚多稽察密則弊無所容放給時則人速霑惠舊議委嘉秀二縣司收海鹽縣司放管工官造)
(册送總理官總理官造册送水利道道行府府行縣給發中間吏書展轉查覈刁蹬躭延為弊反滋)
(夫匠銀難到手未免揭債豪門苦不可訴今議銀俱解發海鹽縣貯庫聽縣官收掌總理同知備將)
(各該採石買木管理塘工委官每官置簿二十扇送院印鈐發各收領採石官日開採運到石塊若)
(干買木官日開買運到木樁若干應給銀若干註簿總理官騐收訖即行該縣照數支銀封送總理)
(官驗散應我給者我給應全給者全給毋令宕戸木商守候其管理塘工各官每日將領過木樁若)
(干木匠削過釘過若干應給銀各若干開填簿内每五日送總理官查閱無弊即行該縣照簿依數)
(將銀兊准封送總理官同各委官當面鏨鑿包封喚集夫匠逐名唱給隨造册送水利道稽考仍同)
(原發填過簿送院查閱庶稽考有法支放及時夫匠既得速霑實惠而衙門人役之弊亦清及查夫)
(匠向有計日償工之說大為冒破今惟計工定價如削樁釘樁琢石砌石拆洩扒沙等項俱照工給)
(銀則老弱夫役不堪匠作雖欲浮食其間自不可得此又考工節財一法八議土塘石塘外當風濤)
(内必依於土岸此貼備土塘所不容緩往年土塘隨石塘並築故石塘工作麄疎無從詳騐今宜候)
(石塘築完之日閱視内外如式委管工官督率人夫挑取實土緊貼石塘填築斜坡近塘者高與塘)
(等築令極實土始不散庶水過直瀉石塘益固九議體恤塘工興作之際委官必須朝夕不離塘所)
(乃可照管櫛風沐雨勞苦萬狀議每日給銀二錢每官除撥驛船住止外又各設篷厰一座仍撥夫)
(二名聽其差用俾日給稍充而風雨有蔽役使不乏乃得盡心所事匠作人夫多係各縣應募或係)
(外府投充今議令於每官厰側各起搭草篷四五區各安歇炊㸑庶物料得看守之便赴工無往返)
(之勞而居停亦免苛索之苦十議稽查築塘工役非小惟恃賞罰以為勸懲除在上各官有偷安誤)
(事及侵尅不檢者即時分别發落外其塘工通完之後容令嚴行查閱如果經畫得宜修築如法有)
(裨保障者將各司道府佐以下大小委官據實薦請優錄勞苦功高者破格擢用庶賞罰嚴明人心)
(自相戒勉大功之就可期矣傅孟春奏築海塘疏萬歷十八年巡撫都御史傅孟春題為恭報海塘)
(工完永固重地以奠民生事據浙江按察司水利道副使夏良心呈稱本道於萬歷十六年二月初)
(十日移駐海鹽經營督理轉行同知曾維倫總理塘工議留塘夫驛傳穀價等銀共七萬四百五十)
(三兩七錢動支辦料興工隨委杭州府通判陳表等督採蘇石後陳表奉文取回改委紹興府通判)
(卜鏜接管溫州府通判許知新等分採湖石經歴劉世傑收買樁木委官四員管修半坍稍坍舊塘)
(十二員管築全坍新塘續據各官呈稱新舊塘工均搭分管為便呈允均為一十六作閻定分管夲)
(道看得往往築塘務速成者鮮經久之工務節省者多飾虚之弊以致塘方築而圮隨之今次一遵)
(條議悉除前弊如收放石料或量騐稍疎弊端百出今設關收石皆總理官親行稽察後委海鹽縣)
(縣丞張汝翼兼同各管工官更番騐量必方正堅實合式方准收用經始之工開塘基最要而亦最)
(難今嚴督委官必盡去浮沙闊近三丈開見深土方許下樁深入及查塘之壊也多因樁木稀疎原)
(估每塘一丈用樁一百九十五箇今加至二百五十九箇樁既長丈加以密釘塘基永固起塘底石)
(往時有外雖鋪砌而内多就土為基全不用石及潮浪過塘裏脚衝開頽圮殆甚今無分内外選取)
(長闊堅厚舊石一式平鋪極稱穏實此上十餘層石石六面光平層層縱横緊密既無圓碎小石填)
(補於中亦不必灌糯米漿抿油灰致多虚費舊有監生塘數丈屹立無壊惟上面一二層用石方整)
(今築一帶新塘上下表裏石皆長厚方平視監生塘更為堅固搜擡舊石實足濟工省費查前坍塘)
(比原計之數欠石三萬餘塊如盡取之新石採運甚艱為費且鉅今督各委官遍搜每官給簿一扇)
(逐日登記五日送道一查以石之多寡為官之勸懲争相搬運得石頗多及查海鹽沿城積遺蘇石)
(議三等給價用濟塘工全砌半修勘估雖有定數然有外若完固而中實空疎即未估亦應起築或)
(上雖坍損而脚尚穏固即議拆應免改修如稱字等號稍坍塘加修二十餘丈潛羽等號半坍塘加)
(修一二丈多拆三四層湯字號一十餘丈幇闊加高文字號南陡門應拆砌羽字號中陡門應添砌)
(霜虞民伐等號應免拆修砌舊塘結面原以横石鑲邊恐横石承水易於衝動乃逐塊鑿成嵌筍相)
(連如一遐邇等號塘所先因石塘未成恐内塘衝壊鹹水内灌乃先築備塘一十七丈預為捍禦此)
(皆酌量增省誠難以原議拘也全砌塘式近議以十五層為凖查駒食場三號五十八丈在海塘將)
(盡之處原議全築估銀一萬二千五十三兩零外有羌遐等號二百餘丈素稱大天闕最為險要内)
(羌字號塘一十七丈有餘原未議修遐邇率賓等號一百八十餘丈止議補砌估銀一千一百兩零)
(二項共估銀一萬三千一百五十九兩零今查駒食場三號地形頗高潮勢稍緩不必高至十五層)
(而羌遐等號地勢較低俱應全砌續議自羌遐以至駒食等號共二百六十餘丈俱照彼中舊塘式)
(樣全築十層共計工料銀一萬二千九百五十四兩六錢零仍恐潮患難測復加二層計十二層塘)
(既加築費復減省塘上用石數多兩厰採運不給出示招買廣行訪採如海鹽之葛家山武康之郁)
(家山等石俱堅兼採運用至于錢糧之放給如木石料價夫匠工銀日以實數登簿覈明驗給絶無)
(尅索冒破之弊工程之稽查委官居止塘所日夕不離夲道復發稽工簿一扇令各官每日做工各)
(照填入如扛夫擡石若干釘樁若干石匠琢洗某號石鋪砌第幾層親詣閱視中有工不精堅者夫)
(匠責懲委官戒諭改正絶無飾虚草略之弊官役久事海濱勞苦萬狀宜為體恤每官給驛船聽其)
(住止蓋篷厰便其監工給夫二名供其使令蓋草厰九十六座以安夫匠暑月則周其茶湯時疫則)
(療以藥餌間有病故則瘞以衣棺工作繁興擡石路遠則加其工食以故各相勸勉絶無偷惰誤事)
(之弊經用必慎毫無輕給續據各夫匠告稱往年築塘止將外出海石琢光其附内等石俱不細琢)
(今次遵將石琢洗六面光平合縫安砌用工倍多且鋪砌底石未蒙估計工銀年荒米貴乞憐加給)
(及據各山宕戶告稱歲歉水涸運石艱難俱行總理官酌議全砌大塘每丈加給琢洗内匠工銀一)
(兩五錢中塘每丈四錢八分鋪砌底石每塊給夫工銀二分及查十六年四五六三箇月米價甚貴)
(在工夫匠每名加給賞銀一錢八分又武康石每塊加價銀三分各山大石每塊加銀三分六釐折)
(補石並免十分之三呈允給免人心悦從其估用錢糧該左布政使吳自新知府王貽德督催塘夫)
(等銀解發海鹽縣貯庫知縣王之俊謝吉卿先後各司收放其備用石料該分守杭嘉湖道左參政)
(蔡廷臣萬文卿嘉湖兵巡道僉事史旌賢鄒迪光相繼監督錢糧石料俱無缺乏祗因塘工夲鉅兼)
(值年荒工作採石種種多艱而續議羌字等號塘二百餘丈在原估之外况今次修塘一遵明旨不)
(敢苟簡完報上年五月内又因亢旱河水乾涸各厰運船難行工作暫停至九月内河水漸通復行)
(興工十二月内嚴督官匠上緊修築務期堅固經久又海塘工將就緒在事官員久效勤勞年終合)
(行奬賞仍行令勉勵底績該本道遵依一面奬賞一面催督間又催在塘各該員役作速儹工修築)
(如式堅固萬歷十八年二月内閱視新塘堅固經久行道將在工員役量行奬賞依奉通行據總理)
(同知曾維倫呈稱查得第一作管工官嘉興縣典史余偕分管全坍塘霜字號五丈九尺并加拆修)
(一丈文字等號塘一十六丈九尺又續議全築遐字號塘一十六丈五尺河字號半坍塘六丈陽字)
(等號稍坍塘三十二丈八尺第二作秀水縣典史江夢熊分管宇字等號全坍塘二十二丈八尺續)
(議築賓字號塘七丈五尺半坍塘六丈玉字等號稍坍塘三十丈八尺五寸第三作寧海縣典史馮)
(載譲分管乃字等號全坍塘二十二丈七尺續議築塘七丈五尺淡字號半坍塘六丈巨字等號稍)
(坍塘三十一丈七尺等四作海寧衛經歴張文炫分管裳字等號全坍塘二十二丈九尺五寸續議)
(築塘七丈四尺五寸潛字等號半坍塘六丈稱字等號稍坍塘三十二丈四尺第五作觀海衛經歴)
(吳潮分管位字等號全坍塘二十二丈八尺續議築鳴字號塘七丈六尺鱗字號半坍塘六丈光字)
(等號稍坍塘三十丈第六作樂清縣北鹽巡檢司巡檢李諲分管讓字等號全坍塘二十二丈八尺)
(續議築塘七丈八尺半坍塘六丈果字等號稍坍塘三十丈第七作崇德縣皂林驛驛丞周繼芳分)
(管國字等號全坍塘二十二丈八尺五寸續議築玉字號塘一十丈九尺半坍塘六丈李字等號稍)
(坍塘三十丈第八作蕭山縣縣丞王箕分管虞字等號全坍塘二十二丈九尺續議築率字號塘一)
(十四丈一尺半坍塘六丈奈字等號稍坍塘三十丈第九作諸暨縣主簿李思誠分管弔字等號全)
(坍塘二十二丈八尺續議築塘七丈八尺半坍塘六丈重字等號稍坍塘三十丈第十作海寧縣縣)
(丞鮑槐分管民字等號全坍塘二十二丈八尺續議築壹字等號塘一十六丈四尺半坍塘六丈芥)
(字等號稍坍塘三十丈又文字號陡門一座第十一作上虞縣典史程世舉分管伐字等號全坍塘)
(二十二丈九尺并加拆修五尺三寸續議築鳳字號塘七丈五尺羽字號半坍塘六丈海字等號稍)
(坍塘三十一丈第十二作杭州前衛經歴劉世傑分管周字等號全坍塘二十二丈八尺續議築塘)
(七丈五尺半坍塘六丈龍字等號稍坍塘三十三丈二尺四寸第十三作會稽縣主簿浦謨分管發)
(字等號全坍塘二十二丈八尺續議築在字等號塘七丈五尺半坍塘五丈九尺加築羽字號陡門)
(一座火字等號稍坍塘四十丈一尺又續修化字號塘四丈六尺第十四作富陽縣典史朱軏分管)
(商字號全坍塘一十丈四尺續議築羌遐二號塘三十五丈六尺翔字號半坍塘六丈鳥字等號稍)
(坍塘四十六丈三尺第十五作崇德縣典史鄧一鑑分管續議全築駒字等號塘五十丈六尺五寸)
(半坍塘六丈衣字等號稍坍塘三十五丈八尺第十六作永康縣主簿徐武思分管續議全築食字)
(等號塘五十丈六尺五寸半坍塘六丈又修場字號二丈推字等號稍坍塘四十一丈七尺築遐字)
(等號天闕備塘一十七丈以上共計修築過原題并續議全砌塘五百七十一丈五尺八寸半坍塘)
(一百三丈四尺稍坍塘五百三十五丈八尺九寸陡門二座天闕備塘一十七丈土塘一千三百九)
(十六丈九尺二寸俱於本年二月二十一日工完通共砌用過採買蘇湖等新石共十萬二千餘塊)
(搜尋海外沈埋遺石及沿塘舊石共八萬二千餘塊樁木九萬八千九十箇除用過錢糧細數一面)
(查覈造册外約計於原估數内節省銀一千兩有餘本道會同分守杭嘉湖道左參政萬文卿嘉湖)
(兵巡道僉事鄒迪光看得鹽邑東逼大海諸山對峙夾為海門若大塊之闕然故稱天闕一望海面)
(較高邑若居下流焉即常時潮汐吞吐已莫可支矧異颶鼔濤翻奔内地呼吸滄桑則匪止一邑為)
(壑而浙西東吳諸郡皆為滷區矣所恃以出一方生靈於波濤而袵席三吳者獨此塘也然輙為異)
(潮衝圮一圮一築糜公錢百千萬緡萬歷十七年七月塘圮凡千餘丈此尤海塘要害處也各院會)
(題修築守巡各道相繼監督後先畢集克濟大工緣過求堅築事難速成况兩歲洊災或雨久或旱)
(久以致採石難工作難不能如期完報而夫匠宕戶苦於米貴控訴不休議加工銀加犒賞加石價)
(幾二千二百餘兩又免折補石數千及總理量石書算委官募夫工食并厰料醫藥等項約銀一千)
(七百餘兩又加築備塘及陡門續議全塘加高二層并大塘加用新石共二萬二千餘塊約銀六千)
(餘兩加樁木銀六百八十餘兩夫匠月賞委官廩給原議一年為止今支費兩年除量議減免外又)
(該銀二千餘兩率原估未及並無加派尚剰銀約計一千兩有餘雖不務節省以苟工程然徧搜舊)
(石用補新石而隨處裁酌經費無濫加增之數餘存之銀皆從節省中來也今計修築過石塘一千)
(二百一十餘丈陡門二座備塘土塘一千四百一十餘丈歲月雖若稽延而工程絶無苟簡樁石雖)
(見多用而錢糧不踰原估費不加昔工實倍前即一方士民僉謂自來築塘稱難未有如今次之難)
(而築塘取堅亦未有如今次之堅者去年六月間風潮大作是時塘且未成一無衝壊此亦可騐矣)
(除用過錢糧細數并效勞官員另行呈請外今將完工緣由合先開報等因到臣據此臣親詣閱視)
(委果石料堅方結砌如式表裏完固高堅足恃屹如磐石可以砥柱乎奔濤鞏若金城有以隄防乎)
(巨浸是役也遡經始以迄告成積勞已逾二載核全築以及半修計工不止千丈内以障滄海之狂)
(瀾外以保桑田之物産近以拯一邑之墊危遠以捍三吳之沮洳上以裕國家之經賦下以蕃生民)
(之稼穡其立陡門也因通潮而獲鹽滷之息其募夫役也因拯溺而寓救荒之仁塘工一成而民胥)
(賴之此皆由各官調度有方羣工競勸所致縱有颶風足堪捍禦而東南財賦重地從此永固矣)
海鹽縣圖經萬歷三十九年知縣喬拱璧以銀四千
八百有竒再葺天啓二年知縣樊維城以塘圮裂
者二十八丈為請郡遣縣丞李筦費銀二千九百
再築之塘卒賴以不壊云
紹興府(山陰)(會稽)(蕭山)(餘姚)(上虞)
唐書地理志會稽東北四十里有防海塘自上虞江
抵山陰百餘里開元十年令李俊之增修大歷十
年觀察使皇甫溫太和六年令李左次又增修之
弘治紹興府志山陰縣後海塘在縣北五十里宋嘉
定間郡守趙彦琰築起自湯灣訖於黃家浦共六
千一百六十丈砌以石者三之一以捍海潮之衝
突自洪武以來累修累壊石皆無存成化八年風
潮大作塘盡壊山會蕭三縣濱海之民皆被患有
司議加修葺蕭山縣捍海塘在縣東二十里長五
百餘丈闊九尺宋咸淳中為潮水衝壊越帥劉良
貴所築洪武中復壊邑令王文器請於朝集夲府
及衢嚴人夫具木石修築得不圮壊成化八年風
潮大作塘存無幾旋加修築
嘉靖餘姚縣志海在治北四十里東起上林西盡蘭
風七鄉一十八都之地悉瀕於海海水北流薄於
海鹽東通定海之蛟門西過纂風亭入鱉子門通
錢江海水南有斥地縱十數里横亘八九十里海
壖鹵脆易傷潮流溢決漸侵内地蕩民居害嘉穀
前代作隄禦海所從來久文字殘缺莫可考功之
可見者宋慶歷七年縣令謝景初自雲柯達上林
為堤二萬八千尺(王安石海堤記自雲柯而西有堤二萬八千尺截然令海水之)
(潮汐不得冒其旁田者知縣事謝君為之也始堤之成謝君以書屬余記其成之始曰使來者有考)
(焉得卒任完之以不隳謝君者陽夏人字師厚景初其名以文學世其家其為縣不以材自負而急)
(其民之急方作堤時歲丁亥十一月也能親以身當風霜氛霧之毒以勉民作而除其菑又能令其)
(民翕然皆驩趨之而忘其役之勞遂不踰時以有成功其仁民之心效見於事如此而猶自以為未)
(也又思有以告後之人令嗣續而完之以永其存善夫仁人長慮却顧圖民之菑如此其至其不可)
(以無傳為書其堤事因并書其終始而存之以告後之人慶歷八年秋記)其後有牛秘
丞者又嘗為石堤已乃潰決於是歲起六千夫役
二十日費緡錢萬有五千修之民疲而害日甚慶
元二年縣令施宿乃自上林而蘭風又為堤四萬
二千尺其中石堤五千七百尺歲令令丞簿尉分
季臨視之廟山三山寨官月各遣十兵與鄉豪邏
察有缺敗輙治仍請於朝建海堤倉歲刮上林沙
田及汝仇桐木等湖廢地總二千畝課其入備修
堤費(樓鑰海堤記餘姚為紹興壯縣岸大海者八鄉分東西二部綿地一百四十餘里舊有長)
(堤蔽遮民田孝義龍泉雲柯三鄉沙漲土高無風潮衝決之患開原東山蘭風梅川上林五鄉間有)
(缺壊實為民憂慶元二年縣令施君宿始至詢究利害得其要領選鄉豪公直強幹人所信附者十)
(五人分地而共圖之尉曹趙君伯威復協佽助務為久計以蘇民瘼蓋在承平時提刑羅公適知縣)
(秘書丞牛君嘗伐石為堤今既百年蕩在海塗乃按跡取之得其故石創業二千七百尺用工二十)
(萬三百六十而東部之田始有蔽障其西部之謝家塘王家塘和尚塘悉為紹興五年秋濤所決於)
(是復度為石堤三千尺鄉民趙明釋子行球董其役約費甚重縣不足供列於府監司提舉常平劉)
(公誠之首助穀三百斛勉為之凡所陳請率應如響通守王公介幹辦公事王君柄左右尤力令得)
(展布而堤用告成其高一丈石厚一尺為一層用石三萬尺縣出緡錢四千三百有竒縣之士大夫)
(與其鄉人助工三百萬費猶未足也然則兹役亦甚重且大矣思其重大而慎於守護縣之官分季)
(臨眡廟山三山兩寨官月遣十兵巡之鄉豪仍伺察焉稍損缺即白邑補治之復議刮上林海沙田)
(二百三十餘畝及汝仇湖外之地六百八十三畝桐木廢湖七百四十五畝凡為田一千六十八畝)
(又將益求曠土以足二千畝之數築倉於縣酒務之西儲其歲入以備修堤之用歲省重費民遂息)
(肩而劉公復請諸朝乞以其田準常平法一毋他用仍禁官民戶之請天子輒報可吏民祇拜明命)
(刻之堅珉竊惟令之宰劇縣者簿書期會日不暇給如水利之政趣了目前姑以辦聞其至誠愛民)
(而才智足以行如施君者幾人哉君湖之長興人司諫之子司諫用不盡其才君能世其家其治縣)
(百廢具興銖積寸累以成是役庸作為詩章使後人歌以守之俾勿壊其詩曰舜江之為邑兮處越)
(之封八鄉瀕海兮水浴日而吞空古有長堤兮庸蔽遮乎一同人力有限兮海濤之來無窮濤來如)
(山兮駕以颶風堤遂缺壊兮葦不可障而泥不可封民將為魚兮良田墊於馮夷之宫歲歲勞費兮)
(民苦告以鞠凶萬五千之緡錢兮十二萬之民工惟令之賢而才兮有曹尉之和衷築土累石兮折)
(彼巨浪之衝矗如長城兮繚海南之西東部使者主之於上兮飛章徹於九重仰明聖之恫矜兮朝)
(奉而暮惟民欲之從墾田倍於千畝兮藏其收於廩中禁豪右之侵漁兮惟修堤之是供化斥鹵兮)
(土膏隆隆變歉歲兮為年之豐良耜畟畟兮多稼芃芃穫之積之兮將櫛比而墉崇惟後人之勉勉)
(兮用心以公視此堤之缺兮謹顓顓其彌縫念經始之艱難兮尚圖功於厥終)至寳慶及
元大德以來復潰決海壖内移八鄉之地悉漸於
海至正元年州判葉恒乃作石堤二萬一千二百
十一尺下廣九十尺上半之高十有五尺故土隄
及石堤缺敗者盡易以石蓋沿海壖之南東抵慈
谿西接上虞袤一百四十里初名蓮花塘俗呼為
後海塘云(陳旅海堤記餘姚北枕大海其地曰蘭風東山開原孝義雲柯梅川上林者皆)
(潮汐之所争也元陞餘姚為州州視縣得展其所為然未有能除民所甚病者蓋海壖自寳慶内移)
(大德以來復益衝潰今壖去舊涯之墊海中者十有六里歲楗木籠竹納土石潮輒齧去之至元再)
(元之四年四月方成堤六月復大壊紹興路總管府檄委州判葉君恒治之君視壊堤自開原至蘭)
(風見凡土為者皆闕惡愀然曰是則為民病也有窮已乎遂與其鄉老人議為石堤宜則又曰攻石)
(費鉅出錢大農當煩文書遲歲月比得請州其沼矣若等能與我共為之乎今費雖鉅常歲之費則)
(省而若與子孫奠居無虞也聞者咸曰民志則然白於府府亦聽民所為於是有田者願計畝出粟)
(或輸其直至者以力亦喜於服役君屬民高年與正於里者掌出納以率作又請於府免民他科徭)
(以悉力是役宣閫亦下書毋以他事使葉判官輒去州君先使人浚河渠後廢防畜湖水伐石於山)
(以舟致之分衆作為十有五所所有程督君往來涖之其法布杙為址前後參錯杙長八尺盡入土)
(中當其前行陷寢木以承側石石與杙平乃以大衡縱横積疊而厚密其表堤上側置衡石若比櫛)
(然又以碎石傅其裏而加土築之堤高下視海地淺深深則高丈餘淺則餘七尺長則為尺二萬一)
(千二百十又一也其中舊石堤之危且闕者亦皆治完之至正元年三月成是役也用民之力而民)
(不知勞賦民之粟而民不知費葉君鄞人字敬常)宋時分東西部自雲柯
以東者號東部塘始築於謝景初其雲柯以西者
號西部塘西部之内曰謝家塘曰王家塘曰和尚
塘皆前人觀水勢底止因便宜分部築之長短高
下異形至元葉恒所築則因舊為新包山限海綿
亘為一無復部分入明百餘年來所以無大害者
多恒之功德然民皆習安利排海壖居之堤日削
不完成化辛卯海溢民多溺死正德壬申海又大
溢溺死者無筭於是始興人徒築之堤僅完北鄉
無海患今堤又多毁缺每三秋值大汛潮天嘗連
雨東北風張甚海鷗咻咻夜鳴瀕海而居者多憂
海溢有司者重民命歲治堤防備非常可以上前
人之績下生生民矣
萬歷上虞縣志海塘在縣西北寧遠新興二鄉東自
餘姚蘭風鄉而抵會稽延德鄉元大德間風濤大
作漂没寧遠鄉田廬縣役闔境之民植楗畚土以
捍之費錢數千緡完而復圮後至元六年六月潮
復大作遂成海口陷毁官民田三千餘畝餘姚州
判葉恒相度言海高於田非石不能捍禦府委恒
督治適滿代去縣尹于嗣宗募民出粟築之至正
七年六月大潮復潰府檄吏王永議築永勸民田
出粟一斗以相其役伐石於夏蓋山其法塘一丈
用松木徑尺長八尺者三十二列為四行參差排
定深入土内然後以石長五尺闊半之者平置木
上復以四石縱横錯置於平石者五重犬牙相銜
使不摇動外沙窊窞者疊置八重其高逾丈上復
以側石鈐壓之内填以碎石厚過一尺壅土為塘
附之趾廣二丈上殺四之一高視石復加三尺令
潮不得滲入塘成凡一千九百四十四丈(夏泰亨海堤記)
(上虞負海為邑其北為潮汐上下之地舊壘土為隄以障之興作修治歲久沿革不能詳焉自大德)
(以來水暴溢則堤岸時有衝潰既治輒壊至元又元之六年六月風濤大作其地曰蓮花池等處齧)
(入六里許横亘二千餘尺並堤之田莽為斥鹵歲加繕完民遂罷於築堤之役至正六年民招庠等)
(羣訴於縣縣上其事於府時餘姚州濱海諸鄉同受其病州判官葉恒與民議以石易土俾凡有田)
(者畝出斗粟或輸其粟之值鳩工伐石更為之而工適成府令上虞縣循其故實仍檄葉判官董治)
(之會葉君以公故弗及而去明年秋民復訴於府郡守威喇實克與幕長吳君申議以府吏王仲遠)
(為能即以委之仲遠承命既至即與監縣偰烈圖縣尹張叔温集民之醇謹更事者商究經營之凡)
(出粟之家無敢有後計其直總為中統鈔三十二萬九千五百貫有竒掌以傅夀昌盧安翁而公其)
(出納採石於夏蓋山浚溝浮舟以進售材必良擇匠必精趨事者無惰受傭者無怨仲遠旦暮程督)
(食寢起處與工作同事雖更歲時冒寒暑卒不得以勞勩為憚其為制則錯植堅木以為&KR0891;入土八)
(尺臥護側石以為防高與&KR0891;等然後疊巨石其上縱横密比穹厚堅固復實剛土雜石而築平之重)
(覆以石堤之崇卑視海堧為高下焉既成以度計之凡為一萬九千二百四十尺又即所浚溝上築)
(土堤以為内備高廣過之隠然若重城之捍蔽矣訖工於九月之冬而民力稍息豈非郡守幕長愛)
(民之切知人之明而委任之力與)二十二年秋颶風頓發土塘衝
齧殆盡府檄斷事王芳督治兼縣尹總理之及度
夏蓋湖所灌之田畝出粟一升於西偏鵲子村作
石塘二百三十二丈而海患以息劉仁本記其事
明洪武四年秋土塘復潰郡守唐鐸與縣令趙允
文策之易以石委其事於府史羅子真時趙以秩
滿去而子真殫心力以經畫如元時王永所築謝
肅有記三十三年其西又潰臨山把總聞於朝府
檄主簿李彬視事未幾别調乃委典史陳仕畢工
兩閱月而事竣萬歷四年丞濮陽傳清釐水利有
海塘湖塘要害議其經略纖悉靡不當者(濮陽傅海塘湖)
(塘要害議縣治西北三十里之外有曹娥江江東一帶南自十都起至九都八都七都六都五都北)
(抵餘姚縣界約地一百餘里其沿泊江岸海潮泛漲則有漂没之患内有上妃白馬夏蓋等湖堤防)
(廢弛則有旱乾之憂故沿江之岸當築埂以防潮汐田上之湖當滀水以防乾旱但海塘湖塘年久)
(低塌及至修理圩長閘隣皆係無産棍徒嗜酒貪利不能號召服衆以至富豪有田者倚強高臥貧)
(困無田者枵腹虚應公差紛爾催勾完狀徒為虚紙或湖塘遭旱或海塘被衝不惟害稼且致溺民)
(公私俱困今當勘得各該堰閘壩埂等處如西踏浦荷花池思湖前莊鵲子查浦番花廟董家灣張)
(家埠大河口花宮王家潭潭村賀家埠趙村河口葉家埭備塘者隨即酌處照産田丁派工修築着)
(令居民種插細柳桑柘等樹毋得將灑水草絆剗削糞土抵浪蘆荻竊挑供㸑等因又勘得原有會)
(稽縣三十三都犬牙相參本縣七都之間最為崩損低薄者自章家墓起至西滙嘴灣底瀝海所北)
(門馬路頭纂風寺五里墩邊止約計一十餘里雖係會稽實與上虞同此一岸海塘相應協力修築)
(此會稽三十三都有關於六都之緊要者合無申請著落會稽水利官知會照例修築并行瀝海所)
(重禁剗蘆之條方可無碍今後照該田丁每田三十畝派夫一名無田寡丁十丁攢夫一名士宦不)
(得優免其圩長閘堰等隣各要田産居上公道能幹者為之則庶乎役均而任當矣)
寧波府(鄞)(慈谿)(鎮海)(象山)
嘉靖寧波府志定海縣海石塘在縣東北五里大浹
江東出兩山對峙曰蛟門曰虎蹲出蛟門東北連
海洋風潮衝激少失堤防則平田高地皆為鹹潮
所吞吐宋淳熙十年令唐叔翰與水軍統制王彦
舉統領築之弗績十六年請於朝傚錢塘例疊石
甃塘岸六百二丈五尺東南起招寳山西北抵東
管二都沙磧嘉定十五年令施廷臣水軍統制陳
文又接連增甃五百二十丈於石塘盡處再築土
塘三百六十丈以續之建永賴海晏二亭於塘之
左右元末二亭俱廢洪武五年邑丞許伯原即舊
亭故址重建永賴亭十二年緣舊有破浪樁年遠
朽腐風濤撼觸石柵罅裂父老范仲宏等言於府
委令何公肅率鄞慈奉定四縣之民運石伐材修
補復密用破浪樁以障於隄之外斯塘賴以不圯
矣(定海縣今改名鎮海)
慈谿縣志大海六十里東至鎮海縣西至餘姚縣北
至海鹽縣黃牛桑嶼二山為界延袤一百餘里海
塘一在西北六十里舊有塘約三十里一在東六
十里貫鎮塘猶存
嘉靖寧波府志慈谿縣海塘在縣西北六十里西自
白洋浦經向頭山東接定海縣境凡四十里東海
塘在縣東四十五里長一百二十丈闊三丈六尺
南北皆接定海縣界
嘉靖寧波府志大海環府境東際鄞嶦﨑湖頭蔡家
墩東北際定海之招寳山後海塘西北際慈谿之
觀海龍山東南際象山之爵溪東門奉化之鮚埼
裏港海潮自定海入鄞江六十里至府城東北分
為二江西北通慈谿東南通奉化潮汐往來各有
候海之大洋中有烏石塘三一在馬秦㠗一在下
塘頭千步砂一在桃花㠗
台州府(臨海)(寧海)(黃巖)(太平)
台州府志臨海縣鹹塘在縣東北一百八十里
寧海縣志健陽塘在健跳所城外唐僧懷玉築堤五
百丈餘陡門柱刻云端平間重建明成化間决副
使楊瑄重築嘉靖間總兵戚繼光重修萬歷壬辰
秋決令曹學程修築
(謹按凡塘之備蓄洩資灌溉者俱歸水利門若防海潮者應載海塘門兹健陽塘成化萬歷兩次決)
(而復修其為防海之塘明矣而中設陡門則未嘗不資蓄洩也故與水利門互見云)
萬歷黃巖縣志捍海塘在縣東北六十三四都嘉靖
辛丑周守志偉築丁進塘在五十一都霓嶴先是
民田苦海潮淹没弘治間為築此塘約計六十餘
里以捍海潮至今賴之洪輔塘在六十一都南至
新河北通海門正德間修築以捍海潮四府塘在
洪輔塘下正德間李推官築
赤城新志淨社塘在太平縣山門鄉知縣丁隆重築
長沙塘在太平長沙太平二塘乃築堤以捍海者
非如天台之塘所以蓄水而灌田也
溫州府(永嘉)(樂清)(平陽)(瑞安)
溫州府志平陽縣外塘自江口丘家埠南岸沿海而
東至斜溪近海潮水泛漲屢築屢壊延祐五年知
州張仁方修築間會守趙鳳儀經視其地申命增
築扁曰護安堤大德元年復壊九年修築未就至
正末周嗣德重築
明實錄永樂十年修浙江溫州府平陽縣堤岸
永嘉縣志永嘉沙場東墊於海土不能堤思易以石
舊矣嘉靖甲午羅山張公入相疏於朝有司畏其
難逾一十五年戊申諸生張岑與里人王九慶鄭
守琳等復請於巡按御史乃檄瑞安丞曹龍與義
士王崇教陳宗嶽王宗德周公祐季承寵等議城
南起一都長沙北至沙村寨以丈計之至二千六
百一十九石之長丈方尺者十之以為高五之以
為厚其費至五千四百十兩有竒
萬歷温州府志瑞安縣沿海圩塘自城東至十一都
巡檢司止中有廢塘五百一十三丈萬歷己丑署
印縣丞歸大顯修砌又自城東越飛雲渡之南十
四都起至沙園所城外止計八百餘丈原係泥塘
潮水衝壊萬歷己夘令齊柯督圩長修築未幾又
壊令章有成用石砌築乙未令歐大成重修
溫州府志樂清縣蒲岐海塘縣東三十五里起十四
都下堡至十五都二里凡七百八十二丈朱諫有
記海口塘縣東五十六里起十七都海口殿前至
官路邊凡一百五丈平陽縣九都海塘去縣治二
十里海潮淹没八九十二三等都歲苦無收令朱
邦喜議將預備倉糓易銀召匠砌築時用灰殼苦
無辦忽潮湧殼至塘所足供資用
(謹按歴代海塘六府皆有興築故仍分府登載但各門俱先寧後紹獨海塘因紹興海面直接杭嘉)
(本朝不得不先紹後寧有修築他府皆慶安瀾並無興惟杭嘉紹三府屢)
(建事宜故改用編年之例登載於後)
浙江通志卷六十三
