浙江通志卷二百三十七
陵墓(三)
湖州府
烏程縣
吳文帝明陵崇禎烏程縣志在西陵山(吳志孫和𫝊皓追諡)
(父和曰文皇帝改葬明陵置園邑二百家令丞奉守吳興掌故烏程之西陵乃吳太子葬處郡城在)
(其南故往往以陵陽名之許渾詩雲樹滿陵陽李涉詩陵陽夜晏使君筵皆指此宋牟巘寓居城南)
(因名其詩曰陵陽集今人遂不知有陵陽之名何也)
吳景帝鈕皇后陵崇禎烏程縣志在弁山北見顔
魯公石柱記(朱彝尊石柱記說考吳志孫休止有朱夫人並無鈕后唯陳武帝后章要)
(兒本姓鈕永定元年正位中宫後諡宣太后祔葬側萬安陵建康實錄云萬安陵在縣東南古彭城驛)
(然則鈕后之葬亦在金陵矣陳書章皇后父景明追封廣德縣侯母蘇拜安吉縣君合葬吳興竊疑)
(魯公所紀鈕皇后陵殆其父母墓爾)
漢大司馬丘騰墓萬歷湖州府志在縣西十八里
趙宋華表尚在(西吳里語漢光武初起義南陽歴公卿二千石累遷大司馬卒葬烏)
(程縣西崇禎烏程縣志騰父俊平帝時持節安撫江淮王莽亂遂留居烏程漢有兩邱騰其一順帝)
(時官九江太守)
漢太尉施延墓崇禎烏程縣志魏黃初中詔曰故
漢太尉施延等並立忠貞之節咸修清白之行邪
佞所讒禍及其身若有遺嗣宜顯舉之又令有司
繪像以祀縣西二十四里有延墓(𫝊詳寓賢)
吳蕪湖侯太史慈墓崇禎烏程縣志在法華寺東
之石塢一名石斗山(吳志本𫝊慈字子義東菜黃人孫策時拜折衝中郎將還)
(為建昌都尉治海昏卒)
(謹按顔真卿石柱記載有吳丹陽太守蕪湖侯太史慈墓然考洪容齋二筆云太史慈葬於新吳今)
(洪都奉新縣也邑人立廟敬祀乾道中封靈惠侯則墓不在烏程明矣但真卿唐人所記不應無據)
(依縣志存之以俟考)
晉侍中羅含墓崇禎烏程縣志見石柱記(晉書本𫝊含字)
(君章耒陽人初為郡功曹轉州主簿屢遷廷尉長沙相致仕還家階庭忽蘭菊叢生人以為德行之)
(感年七十七卒)
晉黃門侍郎潘尼墓太平寰宇記在縣東十里(晉書)
(本𫝊尼字正叔中牟人歴黃門侍郎散騎常侍侍中秘書監永嘉中遷太常卿欲還鄉里卒於塢壁)
(謹按羅含潘尼本𫝊及他書並無卜葬湖州之說然顔真卿樂史所書似非無據存以俟考)
晉中大夫劉造墓崇禎烏程縣志在西余山(西吳里語)
(僧道孜作夀藏乃得古冢冢刻字云晉咸康間中大夫劉造并妻管氏同葬於此)
宋晉陵太守丘傑墓輿地碑目吳興丘氏墓碑在
烏程縣霅水鄉淋谷考傑劉宋時為晉陵太守烏
程人未成童時鄰人胡氏築牆侵其界傑夜移籬
退三尺胡氏慙亦退三尺遂成大路至今稱為丘
路卒葬於此
宋尚書右丞丘淵之墓萬歷湖州府志在縣西北
十四里(𫝊詳文苑)
齊車騎長史丘靈鞠墓弘治湖州府志見顔真卿
石柱記今不詳所在(𫝊詳文苑)
梁中書侍郎丘遲墓輿地紀勝在霅水鄉淋谷元
和四年立墓碑(𫝊詳文苑能改齋漫錄沈太虛侍郎言昔湖州有人𤼵古冢得碑乃)
(南朝邱遲其言遲乃左史邱明之後然則邱明竟不姓左耶韻會邱姓出吳興河南二望風俗通曰)
(魯左邱明之後稿簡贅筆亦云吳興邱墓一村之人皆姓邱有大碑刻其墓上稱左史邱明之後)
梁司空康絢墓崇禎烏程縣志在縣西北十三里
陳五兵尚書庾宗墓烏程縣志在縣西北十四里
唐丞相李紳墓輿地紀勝在裏山弘治湖州府志
在縣南三十里乾寧三年立墓碑(𫝊詳寓賢)
唐南康尉沈亞之墓崇禎烏程縣志在福山(𫝊詳文苑)
(杜牧弔沈下賢詩斯人清唱何人和草徑荒苔不可尋一夕小敷山下夢水如環珮月如襟)
唐進士龔軺墓吳興掌故在卞山南(杜牧龔進士墓誌會昌五)
(年十二月某自秋浦移守桐廬路由錢塘龔軺袖詩以進士名来謁舟中閱其詩有山水閒淡之思)
(後四年守吳興因與進士嚴惲言及鬼神事嚴生曰有進士龔軺去歲来此坐客館中若有二人召)
(軺者軺命馬甚速如跨鞍馬驚墮地折左脛旬日卒予始了然憶錢塘見軺時徐徐如昨日因知尚)
(殯於野乃命軍吏徐良改葬於卞山南去州城西北一十五里嚴生與軺善亦不知其鄉里源流故)
(不得記大中五年辛未五月二日)
宋天章閣待制胡瑗墓明一統志在何山萬歷湖
州府志元至元中墓為廣化寺所侵踣其碑總管
郝鑑掘得所踣碑復其墓洪武中知縣孫成復加
封樹成化中知府岳璿勞鉞累加修建嘉靖四年
知府馮曾增置墓田西吳里語其子杭州察推志
康亦葬於旁(𫝊詳名宦牟應龍湖州路總管郝侯祠記安定先生葬於湖州何山至元)
(間墓地忽為鄰僧所奪毁其瓦伐其樹碎其碑以絶省掃之路郝侯始至慨然曰守土之職風化是)
(先先賢之墓未復事有大於此乎會經界法行有土者皆得自實侯躬率屬官往諭以理僧知墓非)
(寺地始歸之遂命甃其塋域繚以垣墉揆日之吉書偕同僚暨諸生行釋菜禮廉訪僉事薩勒迪默色)
(安定文昭公之墓八字刻石置之塜上侯名鑒字子明盧龍人張羽復墓序洪武間遣吏度民田僧乘)
(計帳未定復詭墓為寺地四明孫侯成知縣事始𤼵其隠復加封樹前建亭堂三間以祀神旁為屋)
(三間以棲守者上其事於朝詔下復宋元故事秩祀著為令湛若水胡安定先生墓田記嘉靖四年)
(太守馮君曾始涖湖郡乃考圖志誓於里正曰其墓在何山麓者其守墓之田若干畆在某里某里)
(者其悉以白余爾所不白則有恒罰於是胡氏之裔孫聯芳者以墓田見侵之狀白於府府盡得其)
(狀田盡復而墓可守中丞陳公鳳梧至郡躬謁其墓視亭堂之圮壊命新之乃并重封其墓而增祀)
(焉)
宋都官郎中張先墓弘治湖州府志在卞山多寳
寺西(𫝊詳文苑湖錄陸振孫曰本朝有兩張先皆字子野其一博州人天聖三年進士歐陽公)
(為作墓誌其一天聖八年進士則湖州人也志俱作康定初進士)
宋葉清臣母永安太君墓吳興掌故清臣欲葬其
母夢有秀才来謁云松蒲落處即是穴翌日至弁
山倪塢適有松蒲墮其前遂卜地於此
宋進士知山隂縣陳舜俞墓弘治湖州府志在蘇
灣(𫝊詳循吏黃魯德陳賢良墓詩何水東流繞九墩至今不解識真墳白牛曾踏風流路故老時)
(時說隠君陸道乾過陳舜俞墓詩涇上何人跨白牛鷺飛鷗逐共優游春風短調梅花笛夜月高酣)
(瓠子甌一疏青苗天下計千年白簡史臣留篁墪舊跡存遺祀碧草黃雲古墓秋)
宋宗正少卿姚舜仁墓崇禎烏程縣志在趙村(𫝊詳)
(儒林)
宋崇信軍節度使葉夢得墓吳興掌故在卞山圓
證寺左(𫝊詳寓賢)
宋直學士諡文端費若墓嘉興歸安縣志在射村
鹿苑寺後(烏程縣志若字如川元符進士官直院學士充崇政殿說書紹興間賜葬)
宋清河郡王張俊墓烏程縣志在菁山石臺尚存
(𫝊詳名宦)
宋尚書左僕射沈該墓弘治湖州府志在縣西三
十五里
宋尚書右僕射朱勝非母墓崇禎烏程縣志在縣
西三十五里(西吳里語紹興三年四月二日朱勝非卜地於吳興華嚴山嘉會寺前葬)
(其母夜夢十騎入山衣服錦繡鞍馬鮮華回旋寺前以一馬繫於林中餘復馳去次夕又夢有衣冠)
(之士容狀甚偉跣其二足入寺厲聲言我定地寺有寄居石大順秀才亦夢之因請於朝以嘉會為)
(墳寺改崇因薦福塜前起敞堂以夢馬扁云)
宋大學士陳與義墓弘治湖州府志在廣德鄉上
強里禮部侍郎張嵲撰墓銘(𫝊詳寓賢)
宋少保諡文定葛邲墓崇禎烏程縣志在縣西南
五十里(𫝊詳名臣西吳里語烏程柵嶺有邲墓)
宋寳文閣學士諡文節倪思墓崇禎烏程縣志在
縣西北一十五里(𫝊詳名臣)
(謹按紹興志云思晚愛浙東山水徙家會稽墓在餘姚賀溪附錄俟考)
宋司封員外郎張祹墓吳興掌故在下山祹字聖
休
宋刑部尚書程公許墓萬歷湖州府志在縣南三
十六里(𫝊詳寓賢)
宋端明殿學士高斯得墓烏程縣志在西崦(𫝊詳名宦)
宋孝子曹清墓崇禎烏程縣志在西陽村(𫝊詳孝友)
宋資政殿學士牟子才墓烏程縣志在菁山(𫝊詳寓賢)
宋大理少卿牟巘墓弘治湖州府志在三碑鄉九
里山趙子昂撰墓誌銘
宋直學士劉一止墓萬歷湖州府志在澄静鄉上
基山石柱猶存(𫝊詳名臣)
元上元主簿牟應龍墓崇禎烏程縣志在三碑鄉
(𫝊詳儒林虞集隆山先生墓誌銘先生娶楊氏知邵武軍恪之女先十二年卒再娶程氏將作監繩)
(翁之女男五人必遠必大必達必勝必昌女四人年七十有八泰定甲子五月乙酉葬於湖州烏程)
(縣三碑鄉兊山之原銘曰學孰為博寳藏有作運化參錯掇拾偏駁欺世之怍文孰為雄江漢之東)
(浩浩不窮補葺彌縫嘻嘻麤工有餘而藏不足而張我懷先生豈私其鄉斯文有𫝊五世不誣銘以)
(信之不其遠乎)
明太常寺丞張羽墓吳興掌故羽潯陽人居于戴
山東卒葬九里岡(𫝊詳寓賢)
明工部尚書嚴震直墓崇禎烏程縣志在西塞山
(𫝊詳名臣嚴氏家乘先司空於壬午七月廿三日出都至九月十二日沒於山西澤州之館明年癸)
(未正月十九日歸葬襄事忠誠伯茹瑺撰神道碑可據並無在雲南遇建文君吞金而死之說他如)
(吾學編續藏書等所云槩不敢載九世孫祗辨)
明都御史陸矩墓烏程縣志在下菰城(𫝊詳武功)
明刑部尚書諡莊懿閔珪墓吳興掌故在金蓋山
(𫝊詳名臣)
明處士孫一元墓吳興掌故在道場山歸雲菴之
東(𫝊詳寓賢謝肇淛弔孫太初墓詩路入歸雲一徑幽青山落日滿松楸老僧廢寺瓢猶挂詞客)
(荒墳草自秋九月空林聞蟋蟀百年殘碣上蝸牛共將杯酒澆千古腸斷滄江天際流)
明工部尚書諡恭靖蒋瑤墓崇禎烏程縣志在金
蓋山(𫝊詳名臣)
明兵部侍郎陸穏墓烏程縣志在汪家山(𫝊詳武功)
明刑部主事唐樞墓烏程縣志在妙喜寺陳村(𫝊詳)
(儒林)
明工部尚書潘季馴墓烏程縣志在三墩(𫝊詳名臣)
明修撰韓敬墓烏程縣志在仁王山(𫝊詳文苑)
明徽州府推官温璜墓烏程縣志在道場山(𫝊詳忠臣)
明大理寺卿謚忠介凌義渠墓烏程縣志在驥村
北湖州知府吳綺捐俸買地(𫝊詳忠臣)
明御史吳振纓墓吳氏家譜在棲賢山楓樹嶺後
明知廣昌縣姚舜牧墓烏程縣志在潘店之金斗
山(𫝊詳儒林)
歸安縣
吳大將軍朱治墓弘治湖州府志在縣南二十里
(傳詳武功)
吳當陽侯施績墓萬歷湖州府志在縣南十六里
(𫝊詳武功)
吳九江太守姚渠墓萬歷歸安縣志在縣南六十
里
吳蕩寇將軍程普墓弘治湖州府志在縣東南十
九里(吳志本𫝊普字德謀右北平土垠人從孫堅征伐堅卒復隨孫策以功拜蕩寇中郎將領)
(零陵太守策卒與張昭等共輔孫權領江夏太守遷蕩寇將軍)
(謹按江西通志程普墓在瑞昌縣安泰鄉桂林橋西南舊志所載未知何據)
宋南郡太守丘道護墓名勝志在縣東南一十九
里
宋松陽令鈕滔墓成化湖州府志在縣東十里(西吳)
(里語滔吳興人舉孝廉為松陽令蓋晉人而仕於宋者)
青州刺史董知達墓(未詳時代)弘治湖州府志在縣南
六十里
宋秀安僖王子偁墓弘治湖州府志在菁山(宋史新編)
(子偁居秀州高宗選子伯琮育宫中子偁累官左朝奉大夫致仕卒時伯琮為普安郡王解官持服既為)
(太子加贈太師中書令封秀王諡安僖配張氏封王夫人光宗立始即湖州秀園立廟奉神主如濮)
(王故事)
宋嗣秀王諡憲靖伯圭墓萬歷湖州府志在菁山
(宋史新編孝宗兄伯圭字禹錫歷知台州明州有政績淳熙中自安德軍節度使充萬夀觀使又封)
(滎陽郡王至少傅光宗遷至太保封嗣秀王後判大宗正事超拜太師寧宗詔贊拜不名卒追封崇)
(王諡憲靖)
宋張文剛墓吳興掌故在鳳凰山(王安石張常勝墓誌常勝烏程)
(縣人名文剛好學能文孝友順祥再舉進士不第年二十七卒熙寧六年二月五日葬於鳳凰山曾)
(祖任祖維贈刑部侍郎父先尚書都官郎中致仕君妻予從父妹也故君從予學)
宋戶部侍郎趙與訔墓弘治湖州府志在車蓋山
子昂父也子昂撰阡表今石柱猶存(西吳里語郡城南石柱頭)
(是也)
宋資政殿學士牟子才墓弘治湖州府志在菁山
端明殿學士高斯得撰墓銘(𫝊詳寓賢)
元廉訪司僉事宇文公諒墓弘治湖州府志在長
超山(𫝊詳儒林)
明工部尚書温祥卿墓嘉靖長興縣志在仁王山
西北麓(𫝊詳寓賢)
明長蘆運使嚴敬墓歸安縣志在松亭鄉之三圩
(于謙運使嚴敬行狀敬字克恭號如弦登永樂辛丑進士第由監察御史陞今官涖任之初夙弊盡)
(革未半載疾卒於官娶莊氏子四人)
明大理寺卿陳恪墓嘉靖歸安縣志在黃山(𫝊詳名臣)
明御史陸崑墓萬歷湖州府志在薌林鄉(𫝊詳名臣)
明僉事陸澄墓嘉靖歸安縣志在樊澤(𫝊詳儒林)
明贈兵部尚書諡恭靖沈子木墓歸安縣志在縣
治南十六里區孔三圩之阡崇禎壬申賜葬(𫝊詳名臣)
明廣西按察副使臧懋中墓長興縣志在歸安縣
菁山(𫝊詳循吏)
國朝
贈資政大夫兵部右侍郎吳鋮墓在下沈山南麓
鋮字玉嗣性至孝親沒躬親負土營葬於此而自
為宅兆於其側就窆日有羣烏數萬集於墓上人
謂孝感為建烏集亭長沙陳鵬年撰記
左贊善沈三曾墓在歸安縣東林山麓(𫝊詳文苑)
内閣學士沈涵墓在歸安縣竹墩村
左都御史贈禮部尚書諡端恪沈近思墓在縣南
埭溪(𫝊詳名臣)雍正六年
賜祭葬
長興縣
陳夀陵萬歷湖州府志在下箬寺西陽烏山(成化湖州)
(府志齊太常卿陳道巨墓陳高祖之祖也後尊為陵陵西有小瀆曰石人漊以有石人仆其下故名)
陳瑞陵弘治湖州府志在縣西北五里陳高祖追
尊為景皇帝陵曰瑞陵(南史陳高祖紀追尊皇妣董太夫人曰安皇后)
陳嘉陵嘉靖長興縣志在縣北五里(南史陳高祖紀追尊前夫)
(人錢氏為昭皇后陵曰嘉陵)
陳明陵長興縣志在縣西北五里(萬歷湖州府志高祖兄道談仕)
(梁為東宫值閣將軍侯景亂領弩手二千援臺城中流矢卒葬縣西北五里文帝即位尊為明陵)
漢祠部郎錢敞墓嘉靖長興縣志在雉山西南
漢高密太守錢咸墓成化湖州府志在縣西五里
(嘉靖長興縣志咸俗𫝊彭祖四十七代孫其山名繖蓋山西吳里語墓柱題漢故旗門將軍高密太)
(守錢府君之神道)
漢立節校尉海西侯徐鴻墓萬歷湖州府志在縣
西二十五里
漢富春公錢讓墓萬歷湖州府志在縣西五里(長興)
(縣志讓字德高咸之孫順帝永和元年舉孝廉屢遷散騎常侍廣陵太守征東大將軍都督九江諸)
(軍事徐兖二州刺史封富春公食邑五千戶卒諡曰哀)
漢日南九江二郡太守徐禹墓弘治湖州府志在
縣西五里
吳安東將軍徐盛墓長興縣志在縣北五里
吳龍驤將軍錢瑞墓舊浙江通志在縣北四里
吳大將軍錢廣墓弘治湖州府志在縣西二里(嘉靖)
(長興縣志廣字敬仲大將軍江州刺史)
晉太傅謝安墓名勝志在三鵶村安初葬建康之
梅山後被發其裔孫夷吾為長城令遷葬於此亦
名九鵶岡子孫遂居焉(南史陳始興王叔陵𫝊生母彭氏卒叔陵啟求梅嶺)
(葬之乃𤼵故太傅謝安舊墓棄去安柩以葬其母西吳里語安為吳興太守開城西官塘民獲其利)
(名曰謝公塘塘碑在謝公鄉宋移入墨妙亭又有謝太傅墓田碑楊維楨謝安墓詩峩峩晉征西實)
(為蒼生起居中未秉軸一麾出東紀相從釣褐兒異時折屐齒豈徒事漁樂太守廢邦治謝塘千載)
(功吾民藉生理遺德在龜石日久終或毁不如謝公鄉名守常在耳更訪三鵶岡桐鄉還在此)
晉吏部尚書殷仲文墓長興縣志在縣東三十二
里
宋尚書左僕射殷景仁墓長興縣志在縣南五十
里
陳司徒南郡王休光墓長興縣志在雉山(宏治湖州府志)
(王諱休光陳高祖同母弟也封醴陵縣開國公領兵討侯景戰死太平二年贈侍中謚忠壯永定元)
(年贈司徒南郡王營墓於雉山)
隋九女塜萬歷湖州府志在縣西八里(成化湖州府志俗𫝊)
(隋煬帝時有媪生九女翁罵曰生女不生男死誰瘞我夫婦當實烏鳶腹矣後九女皆適大家感父)
(言鳩財以厚葬其父母後有𤼵其墓者可縋而下見石屋一區壁間隠隠若有碑刻圖畫)
唐吳興郡丞陸龜蒙墓嘉靖長興縣志在陸匯或
云在花園衖(𫝊詳寓賢)
宋樞副莊緯墓吳興掌故在浮雲山下
宋著作郎王蘋墓嘉靖長興縣志在和平鎮茅栗
山之原見章憲墓誌銘
明大理少卿楊復墓長興縣志在金蓮山(𫝊詳文苑)
明湖廣按察使王瑄墓長興縣志在菱山(𫝊詳循吏)
明四川參議韋商臣墓長興縣志在西塘山(𫝊詳循吏)
明河南按察副使臧繼芳墓長興縣志在雙水潭
(𫝊詳循吏)
明黃州府同知韋厚墓長興縣志在獅子山(𫝊詳介節)
明知宿松縣姚岳墓長興縣志在草茅塢(𫝊詳介節)
明徵士吳珫墓長興縣志在吕山(𫝊詳文苑)
明禮部尚書閔如霖墓長興縣志在水口山(𫝊詳文苑)
明大學士諡文貞徐階墓長興縣志在石城山階
字子昇南直華亭人(𫝊詳名宦)
明工部尚書諡清惠劉麟墓萬歷湖州府志在夏
駕山(𫝊詳寓賢)
明刑部尚書顧應祥墓長興縣志在靈山王世貞
誌其墓(𫝊詳名臣)
明江西布政使徐中行墓長興縣志在河泊所前
(𫝊詳文苑)
明尚寳司少卿丁元薦墓長興縣志在陸匯今遷
篠浦即故别業之址(傳詳名臣)
德清縣
漢述善侯沈戎墓成化湖州府志在金鵝山(西吳里語)
(戎字威卿為光禄卿以九路從事說降劇賊尹良光武嘉其功封海昏侯不受既而避地於烏程之)
(餘不鄉遂家焉卒葬於鄉之金鵝山葬時有金鵝飛集三鳴而去故以名山吳興志後漢善述侯沈)
(戎於永平元年葬金鵝山童謠云金鵝鳴沈氏興代代出公卿山上有沈氏祖德碑記德清縣志沈)
(氏祖德碑沈麟士製立之金鵝山忽有樹生其龜股間盤旋夾持碑有所倚嶷然不動號慶樹碑)
漢尚書令沈禮墓萬歷湖州府志在金鵝山
漢荆州刺史沈彦墓萬歷湖州府志在金鵝山
漢河間相沈景墓天啟德清縣志在金鵝山(吳興統紀)
(沈氏先賢傳云沈戎子孫見史𫝊者一百五十八人三十八人有正𫝊一百二十人附𫝊宋梁陳間)
(皇后三人尚主者五人唐睿貞太后亦吳興人至今人物稱盛金鵝發祥地理果不爽乎)
晉鎮國大將軍朱泗墓德清縣志在朱墓村
晉餘不亭侯孔愉墓弘治湖州府志在城山下(傳詳)
(名臣顔真卿石柱記愉墓在城山下廟後大塚磗甓半露愉所藏也古木數株堅如銕石故老相𫝊)
(愉葬後龜銜窠樹種於此至今號龜銜樹)
齊徵士沈麟士墓天啟德清縣志在吳羌山之陽
(顔真卿沈氏祖德碑隂記南齊徵士吳興沈君麟士郡人也藴道德晦於邑之餘不溪家貧無資以)
(織簾為業時人號為織簾先生精於禮𫝊嘗自訓詁宗人吏部郎中淵中書郎約累薦徵為著作郎)
(高卧不起名重江表臨終遺教依皇甫元晏棺中貯孝經一卷穿壙三尺置棺平土不設几位四時)
(席地元酒而奠子彝奉而行之吳郡陸惠曉張融皆為之誄徵士嘗制述祖德碑立於金鵝山之先)
(塋年月遼遠風雨蠧蝕朽字殘文翳而莫分乾元中為盜火所襲碑首毁裂嶔然將墮過江二十葉)
(孫御史中丞震移牒郡國請其封葺或屬兵凶曠而莫修忽有樸樹生於龜腹盤根抱趾聳榦夹碑)
(嶷如工造鬱若神化欹者復正危而再堅夫德無名遇賢而鍾祥神無質假物以申應沈氏積行既)
(遠徵士植德彌深天將興舊族乎吾知沈之復大也權檢校宗事十九葉孫前太廟齋郎怡拜泣松)
(檟增修舊塋感先碑之隕覆懷遺文之殘闕乃具他石𫝊而貳焉以真卿江南婚姻之舊中外伯仲)
(之穆謬忝邦刺見托斯文刊諸碑隂以𫝊不朽因名其樹為慶樹以旌其美沈氏之故事具於家牒)
(今闕而不紀時有唐大歷戊午冬十二月也)
齊中大夫朱安期墓吳興掌故在新市鎮唐元和
十年鍾斯染請於刺史薛戎移覺海寺
梁隠侯沈約墓太平寰宇記在縣東五十八里(𫝊詳)
(文苑輿地碑記沈約墓碑在荆門軍管通判家)
陳領軍將軍沈恪墓德清縣志在縣北十五里(𫝊詳)
(武功)
宋寧海軍節度掌書記沈嚴墓吳興掌故在大壯
嶺范仲淹撰墓誌銘(𫝊詳介節)
宋贈龍圖閣直學士沈畸墓德清縣志在縣東下
舍村(𫝊詳名臣)
宋樞密院謚忠敏沈與求墓吳興掌故在馬鞍山
(𫝊詳名臣)
宋同知樞密院謚簡肅沈复墓德清縣志在縣西
赤岡(𫝊詳名臣)
宋嗣秀王趙師禹墓弘治湖州府志在玉岡(宋史新編)
(師禹官開府儀同三司襲封卒贈太傅和王謚端肅)
宋翰林學士方淑墓吳興掌故在司馬山(𫝊詳寓賢)
宋兵部尚書沈介墓吳興掌故在方山(德清縣志介字德和)
(以兵部尚書為荆湖制置使墓在縣西方山)
宋兩浙漕運沈琯墓德清縣志在縣西淡竹塢(𫝊詳)
(循吏)
宋大理丞何彦猷墓天啟德清縣志在縣西官莊
山
宋丞相謚清獻游似墓弘治湖州府志在新市鎮
(𫝊詳寓賢)
宋吏部尚書吳璞墓天啟德清縣志丞相吳潛子
葬張家山其長子侍中寳謙次子轉運使寳禮俱
葬此山之麓璞字禹珉號覺軒淳祐四年進士寳
祐六年吏部尚書
元魏國公謚文敏趙孟頫墓弘治湖州府志在縣
東北二十七里西吳里語孟頫墓在縣東衡山(𫝊詳)
(文苑)萬歷湖州府志子學士雍墓在德清縣西北
明僉事陳霆墓天啟德清縣志在吳興蕩西岸寺
後圩霆字水南宏治末任刑科給事中正德二年
劉瑾摭其罪下錦衣衛獄杖三十瑾誅僉山西督
學致仕歸隠居渚山卒
明知順德縣胡友信墓德清縣志葬吳羌山之隂
(𫝊詳循吏)
國朝
禮部尚書蔡升元墓在縣西三里(𫝊詳文苑)雍正元年
賜祭葬
武康縣
漢刺史姚恢墓太平寰宇記在石城山上(姓氏書王莽封)
(田豐奉舜祀豐子恢避莽亂過江居吳興)
漢尚書左僕射姚皓墓名勝志在石城山上
吳太常卿姚信墓西吳里語在石城山(𫝊詳儒林姓氏書姚)
(氏出於虞帝生姚墟以地為氏漢有青州刺史恢尚書左僕射皓吳有太常卿信晉有九江太守渠)
(墓皆在郡境碑碣尚存則姚氏之居吳興也久故望出吳興)
(謹按阮孝緒云信字元直吳興人陸德明云信字德祐未審孰是拈出以俟參考)
吳司徒丁固墓太平寰宇記在縣東十五里固山
隂人嘗夢松生腹上謂人曰松字十八公後果為
司徒(西吳里語武康丁墓村有漢丁固墓)
晉吏部尚書沈嘉墓吳興志在鳳凰山(石柱記箋釋嘉字長)
(茂武康人善草書仕晉為吳興太守重開荻塘人獲其利歴吏部尚書卒)
晉車騎將軍沈充墓武康縣志在縣北三十里上
費村
晉東陽太守沈勁墓吳興志在小山子赤黔祔(𫝊詳)
(忠臣)
晉益州刺史沈叔任墓武康縣志在縣東南三十
里禺山(𫝊詳武功)
宋吏部尚書諡貞侯沈演之墓武康縣志在小山
(𫝊詳名臣)
宋司徒左長史沈子春墓舊浙江通志在陽山
陳尚書左丞沈不害墓弘治湖州府志在縣北三
十里(𫝊詳儒林)
陳吏部尚書姚察墓弘治湖州府志在縣南其父
僧垣墓亦在焉(𫝊詳文苑)
(謹按南史本𫝊察在陳歴度支吏部二尚書隋仁夀二年除員外散騎常侍大業二年終於東都遺)
(命薄葬以松板薄棺纔可容身上周於棺而已葬日止鹿車送厝舊塋北吳興志載其墓在此未知)
(何據存以俟考)
宋和王楊存中墓吳興掌故在禺山(𫝊詳名宦)
宋鄂岳安撫使成無玷墓吳興掌故在縣東煙霞
塢(𫝊詳武功)
元泰州同知張復亨墓武康縣志在岑嶺後(𫝊詳文苑)
明刑部郎中沈彬墓武康縣志在秀巘山祖塋彬
字原質壬戌進士
安吉州
吳校尉朱紀墓弘治湖州府志在治南五里(吳志朱治)
(𫝊治子才嗣父爵遷偏將軍才弟紀權以策女妻之亦以校尉領兵)
吳黃門侍郎萬先墓舊浙江通志在定福鄉
晉中蠲侯施彬墓成化湖州府志在梅溪鎮(西吳里語)
(彬吳興安吉人歴信安義興二郡太守官至征西大將軍尚書左丞大興初以征討有功封中蠲侯)
(食邑本縣上表請安吉住宅傍地無主者為修餼上許之謚明葬其地晉史作斌)
吳越王妃許夫人墓安吉州志在銅山鄉鳳凰山
宋開國侯施鉅墓萬歷湖州府志在荆子山(𫝊詳介節)
宋贈太傅澧王諡恭惠趙師揆墓弘治湖州府志
在邸閣山(宋史新編字元輔歴陞節度使檢校太保開府儀同三司充萬夀觀使襲封卒)
(贈太傅澧王謚恭惠)
宋衛尉卿莫君陳墓安吉州志在順安鄉青峴山
(𫝊詳儒林)
宋虔州太守魯伯能墓安吉州志在西兆山(𫝊詳文苑)
宋安吉縣開國男沈樞墓安吉州志在順安鄉石
虎山(𫝊詳名臣)
宋錢塘令朱蹕墓安吉州志在安福鄉即灣里(𫝊詳)
(忠臣)
宋知明州程大昌墓名勝志在安福鄉(𫝊詳名宦)
宋兵部尚書端明制置使陳存墓安吉州志古桃
志曰在銅山鄉張梅村今呼梅村在鳳亭銅山之
間(𫝊詳忠臣)
元秘書少監凌時中墓弘治湖州府志在安吉東
二十里(安吉州志時中字德庸元將巴延命招諭德清諸邑民賴保全官至秘書少監)
明主事郎理烈婦沙氏合葬墓舊浙江通志在鳳
亭鄉(𫝊詳列女)安吉州志明洪武中賜祭馳驛歸葬
明都督同知陳翼墓安吉州志在荆溪鄉(𫝊詳武功)
明吏部郎中俞謙墓安吉州志在順安鄉青峴橋
東
明國子博士臧懋循墓長興縣志在安吉州紫梅
溪馬家山(𫝊詳文苑)
明陳節婦都氏墓吳興掌故在平目山子良謨舉
進士仕至兵部尚書王廷相為墓表(𫝊詳列女)
孝豐縣
商大夫老彭墓弘治湖州府志在廣苕鄉彭宅里
成化間知縣濟南史蘭重修墓道享亭(名勝志墓有薤林其)
(薤春時不種而生秋不收而枯或以刀䥥犯之輒有暴風疾雨人不敢近伍餘福老彭墓銘昔也薤)
(林今也狐穴肇自商周彭𫝊孔竊述作何憑大戴則揭爵於而朝墓於而浙不見異人空聞異說六)
(月社兒寒以送恝何經何怪天機恐洩誰謂猖狂惟身有節誰謂妖孽鍾靈有烈厥廟維對八貢九)
(折負隂抱陽堂封者岊下有龜蛇上有日月我表其阡如垂斯絶海桑幾更文或弗滅嘉靖癸巳夏)
(五月立石)
漢驃騎將軍萬豪墓弘治湖州府志在縣西北一
十里魚池鄉
吳丞相都亭侯萬彧墓弘治湖州府志在太平鄉
(西吳里語萬彧為烏程令與孫皓相善稱皓才識明斷是長沙桓王之儔也言之濮陽興張布興與)
(布說孫休妃朱氏遂立皓萬彧後至丞相賜死)
晉安成王郎中莫堅墓湖州府志在魚池鄉
宋監文思院朱吉甫墓孝豐縣志在移風鄉六部
山(文及翁宋朱吉甫墓碑記吉甫字邦憲祖應祥官朝請大夫父爚隠德勿耀吉甫歴汀州軍事)
(推官監行在文思院一夕翛然而逝若羽化者年六十有一誥授通直郎娶王氏繼漏氏子一穎達)
(太平州節制司幹辦公事葬於安吉縣移風鄉六部之原銘曰煌煌天京翼翼文思玉佩来遊金鑰)
(是司到五雲班僅一跬步胡為倏然齎志以逝有書滿堂有子𫝊家夙負雋聲蔚為國華千載佳城)
(既安且吉勒此銘章垂於罔極)
明都御史吳維嶽墓湖州府志在縣西(𫝊詳武功)
寧波府
鄞縣
漢董孝子母墓至正四明續志在縣南城門外(鄞縣)
(志董孝子黯母墓自勾章反葬於鄮孝子墓實祔側焉董氏家乘載孝子墓介鄞慈之黃楊嶴者誤)
(明嘉靖癸丑郡守孫宏軾修築之以淑德夫人墓題碑)
宋鄞縣令金翊墓舊浙江通志在桃源鄉布金寺
建隆間為鄞令多惠政卒於官
宋王致墓鄞縣志在桃源鄉鳳棲山即今之鳳嶴
山也王荆公為鄞令時撰墓誌銘(𫝊詳儒林)
宋禮部尚書諡清敏豐稷墓嘉靖寧波府志在環
村(𫝊詳名臣)
宋寳文閣學士知明州仇悆墓鄞縣志在縣東南
東錢湖之上水(𫝊詳名宦)
宋朝議大夫薛唐墓鄞縣志在長春門外山川壇
左
宋知衡州薛朋龜墓嘉靖寧波府志在縣西南十
五里(𫝊詳循吏)
宋贈太師史詔墓嘉靖寧波府志在綠野嶴(成化四明)
(郡志詔字升之鄞人大觀二年詔舉八行不就稱八行先生後贈太師越國公)
宋敷文閣待制張邵墓成化四明郡志在陸嶴山
弟提舉郯祔(𫝊詳寓賢)
宋忠定越王史浩墓鄞縣志在金家嶼樓鑰為墓
誌銘(𫝊詳名臣)
宋參知政事贈太師諡清敏樓鑰墓至正四明續
志在天井山(𫝊詳名臣)
宋贈直華文閣諡端憲沈煥墓至正四明續志在
翔鳳鄉象坎山(𫝊詳儒林)
宋贈龍圖閣學士袁燮墓至正四明續志在穆公
嶺(𫝊詳儒林)
宋太傅趙希言墓嘉靖寧波府志在明堂嶴白雲
山
宋奉化郡王諡清敏趙與懽墓鄞縣志在同谷山
(𫝊詳名臣)
宋守興化軍樓昉墓成化四明郡志在闞水山(𫝊詳)
(文苑)
宋兵部尚書諡正肅袁甫墓鄞縣志在綠野嶴(𫝊詳)
(名臣)
宋尚書余天任墓嘉靖寧波府志在青山憲敏公
高閌文懿公陳居仁二墓俱在焉
宋吏部尚書王應麟墓嘉靖寧波府志在同谷山
(𫝊詳儒林)
宋秘閣張即之墓成化四明郡志在塘嶴山(鄞縣志即)
(之字温夫孝伯子以恩官大中大夫封歴陽縣開國子夀八十一卒)
宋進士袁鏞墓鄞縣志在董嶴山(𫝊詳忠臣)
元侍講學士袁桷墓鄞縣志在横嶴山蘇天爵為
誌銘(𫝊詳文苑柳貫謁袁公墓詩十年漬酒緜不到文清墓遙遙許劍心夢寐傷遲暮千里来)
(東州九仞縻旅遻諒哉生芻束耿耿復誰語空懷郭林宗不見王文度山風吹空林更絶重湖步)
元翰林袁士元墓成化四明郡志在楊嶴山子太
常寺丞珙祔(𫝊詳文苑)
元教授程端禮墓鄞縣志在陽堂鄉陶嶴(𫝊詳儒林黃溍)
(程先生墓銘大道孔夷聖賢同趨政龐俗裂師異指殊真儒有作乃發其蔀先生之𫝊遠有端緒左)
(規右矩蹈夫大中居之以寬休休有容道之將行夫豈勿仕委蛇進退時行時止志局於位厥施未)
(豐惟其教思垂於無窮門人謁祠論撰遺德畀於方来永有矜式)
明南京刑部侍郎俞士吉墓成化四明郡志在武
陵山賜祭葬(𫝊詳名臣)
明都御史張楷墓嘉靖寧波府志在蔡家山(𫝊詳名臣)
明吏部尚書屠滽墓成化四明郡志在乳泉山(𫝊詳)
(名臣)
明吏部右侍郎楊守陳墓嘉靖寧波府志在光同
鄉仲夏里仲夏山之陽鄞縣志大司空楊守隨南
冡宰楊守阯墓俱在仲夏里芝山之陽(𫝊詳名臣)
明禮部侍郎李堂墓嘉靖寧波府志在清道鄉
明廣西副使錢奐墓寧波府志在縣東五十里鳳
下溪(𫝊詳循吏)
明學士豐熙墓嘉靖寧波府志在北山(𫝊詳名臣)
明副都御史朱瑄墓寧波府志在縣西三十里烏
金碶(𫝊詳名臣)
明刑部侍郎楊茂元墓寧波府志在縣西五十里
光同鄉仲夏里吳家斗之陽(𫝊詳名臣)
明贈太子太保諡文定南京兵部尚書張邦竒墓
舊浙江通志在金溪山勅葬(𫝊詳儒林)
明吏部尚書諡莊簡聞淵墓鄞縣志在縣南二十
里(𫝊詳名臣)
明少保屠僑墓嘉靖寧波府志在蔡家塹勅葬(𫝊詳)
(名臣)
明兵部侍郎屠大山墓寧波府志在縣西江北(𫝊詳)
(武功)
明兵部侍郎黃宗明墓嘉靖寧波府志在縣西四
十里桃源鄉資夀山(𫝊詳儒林)
明都御史陸鈳墓嘉靖寧波府志在潘嶴山(𫝊詳名臣)
明都御史戴鱀墓鄞縣志在鹿山(𫝊詳名臣)
明南京兵部尚書張時徹墓鄞縣志在桃源鄉張
家岸(𫝊詳文苑)
明僉事陳束墓舊浙江通志在姚黃墖(𫝊詳文苑)
明大學士諡文敏佘有丁墓鄞縣志在錢湖隠學
山後遷南郊之馮家灣有丁字丙仲嘉靖壬戌殿
試第三人少傅兼太子太傅建極殿大學士賜祭
葬
明太子太傅諡莊簡工部尚書王佐墓舊浙江通
志在桃橋(𫝊詳名臣)
明兵部右侍郎李橒墓鄞縣志在丁灣(𫝊詳武功)
明御史諡恭潔陳良謨墓鄞縣志在看經寺之南
(𫝊詳忠臣)
明都督萬邦孚墓舊浙江通志在管家岸(𫝊詳武功)
明副都御史高斗樞墓鄞縣志在縣西十里(𫝊詳武功)
明行人謝于宣墓鄞縣志在縣西南夜影巖(𫝊詳忠臣)
國朝
御史胡文學墓鄞縣志在陸家嶴山順治壬辰進
士官御史
禮部左侍郎史大成墓鄞縣志在縣十一都(𫝊詳名臣)
大理卿陳紫芝墓在千丈涇
慈谿縣
漢黃綺墓成化四明郡志在覆船山又名黃墓山
(慈谿縣志按綺本姓黃氏王元之在汝州詩云未必頸如樗里子也應頭似夏黃公畢文簡公議之)
(以為不當云夏黃公杜子美詩云黃綺終辭漢南史阮孝緒云漢道方盛黃綺無間山林是黃為姓)
(明矣王貢𫝊叙當讀為綺里季夏後人以夏字屬下句讀為夏黃公者亦猶樂正裘牧仲之誤耳此)
(墓自故老相𫝊但云黃墓而不云夏黃公墓其言尤信)
漢揚州從事王修墓至正四明續志在縣西十里
(嘉靖寧波府志修慈谿人漢順帝時官揚州從事)
晉伏波將軍虞瑤墓延祐四明志在玉馬山
晉散騎常侍虞胄墓延祐四明志在横山
晉太學博士虞喜墓宋圖經在檀洲山(𫝊詳儒林)
晉東海太守虞野人墓延祐四明志在戌溪山
宋刺史朱夔墓延祐四明志在朱墓山夔字秀整
吳人也歴台州刺史卜居此山因葬焉
梁侍中虞荔墓至正四明續志在鳴鶴山(𫝊詳孝友)
梁散騎常侍虞孜墓延祐四明志在東澄山
梁建威將軍虞鷔墓嘉靖寧波府志在漁溪山
隋金紫光禄大夫陳詠墓延祐四明志在城門山
詠字休寧仕為懷安令遷城門校尉會稽從事屬
隋初多故因留葬此遂以名山
唐袁州司馬張叙墓嘉靖寧波府志在虎脾山孝
子無擇祔(天啟慈谿縣志墓久為人佔宋德祐元年其後人雲言於官復之元代累命有)
(司致祭至今得不廢)
吳越尚書馮叔和墓嘉靖寧波府志在長溪嶺灣
宋杜醇墓至正四明續志在大隠山大隠先生王
適墓亦在焉(𫝊詳儒林)
宋敷文閣待制汪大猷墓寧波府志在縣南三十
里與杜醇墓相近(𫝊詳名臣)
宋中書校正王廷秀墓嘉靖寧波府志在相山石
坡先生桂萬榮墓亦在焉
宋孝子孫之翰墓嘉靖寧波府志在五磊山(𫝊詳孝友)
宋大中大夫楊簡墓至正四明續志在車廐山(𫝊詳)
(儒林)
宋國子司業羅仲舒墓寧波府志在縣西三十里
剡嶴(𫝊詳循吏)
宋工部侍郎諡文靖張虙墓至正四明續志在觀
音寺嶴(𫝊詳儒林)
宋越國公袁韶墓嘉靖寧波府志在杜湖山雙峯
之麓(𫝊詳名臣)
宋禮部侍郎孫夢觀墓天啟慈谿縣志在郎家平
(𫝊詳名臣)
宋提舉黃震墓嘉靖寧波府志在杜湖山(𫝊詳儒林)
宋孝子方昌墓成化四明郡志在鳴鶴山
宋神童姚端禮墓嘉靖寧波府志在孔家山
宋主管崇禧觀劉厚南墓寧波府志在縣東北四
里(𫝊詳循吏)
宋知撫州程士龍墓寧波府志在縣西北十里郭
嶴(𫝊詳循吏)
明晉府長史桂彦良墓天啟慈谿縣志在董家嶴
(𫝊詳儒林)
明知獻縣諡惠莊向朴墓寧波府志在縣東五里
陽嘉山(𫝊詳忠臣)
明祭酒陳敬宗墓嘉靖寧波府志在花嶼湖東(𫝊詳)
(儒林)
明刑部主事張瑭墓寧波府志在縣北十里鄮山
(𫝊詳忠臣)
明禮部員外郎馮涇墓寧波府志在縣西北二十
里東嶴(𫝊詳忠臣)
明工部尚書王来墓寧波府志在縣西五里豐灣
東麓(𫝊詳名臣)
明都御史王綸墓天啟慈谿縣志在上嶴
明都御史王純墓寧波府志在縣北十里夏家嶴
(𫝊詳名臣)
明貴州巡撫魏英墓寧波府志在縣西二十里施
嶴青陽山(𫝊詳武功)
明應天府尹孫懋墓寧波府志在縣東嶺後丘家
山(𫝊詳名臣)
明江西巡撫諡忠烈孫燧墓餘姚縣志在慈谿龍
山(𫝊詳忠臣)
明尚書姚鏌墓嘉靖寧波府志在上嶼東嶴高嶺
原(𫝊詳武功明世宗諭葬文卿高年宿望歴事累朝出入頻煩始終一致迺生賢子為國儒臣垂)
(裕後昆實留餘慶兹當窀穸追念往勞諭祭再頒用昭䘏典九原不寐尚克欽承)
明都御史沈教墓寧波府志在縣西北五里石刺
嶺應家嶼(𫝊詳名臣)
明侍讀學士姚涞墓嘉靖寧波府志在上嶼西嶴
(𫝊詳名臣)
明少師諡文榮袁煒墓舊浙江通志在三峯山(列朝)
(詩集煒字懋中嘉靖戊戌會元廷試第三人歴編修侍講擢侍講學士禮部右侍郎晉宫保禮部尚)
(書勅加少傅兼太子太傅建極殿大學士予告卒贈少師謚文榮)
明刑部尚書馮岳墓寧波府志在縣東十五里夏
家嶴(𫝊詳名臣)
明太常卿姜應麟墓寧波府志在縣東十五里夏
嶴花盆山(𫝊詳名臣)
明太常卿馮若愚墓寧波府志在縣西二十里黃
童尖(𫝊詳循吏)
明少詹事楊守勤墓天啟慈谿縣志在覺林寺側
明僉都御史馮元颺墓舊浙江通志在小隠山(𫝊詳)
(名臣)
明兵部尚書馮元飈墓舊浙江通志在王界嶺(𫝊詳)
(名臣)
明知鄢陵縣劉振之墓寧波府志在縣東三里上
午嶴(𫝊詳忠臣)
國朝
翰林院編修姜宸英墓在縣北十五里花盆山(𫝊詳)
(文苑)
奉化縣
周計然塜嘉靖寧波府志在計然村(𫝊詳名宦)
唐朝散大夫王知藴墓嘉靖寧波府志在松林鄉
泉之原
唐銀青光禄大夫王敬玘墓延祐四明志在萬竹
嶼有人耕其旁得小方碑載敬玘出自琅琊官於
明州天祐二年殁葬於此
唐司勲員外郎阮詵墓嘉靖寧波府志在奉化鄉
建城里南山東原
唐御史中丞杜勝墓嘉靖寧波府志在日嶺山
吳越奉國軍節度使錢億墓延祐四明志在北山
億字延世吳越王大弟漢乾祐二年判四明諸軍
事宋乾德五年薨崔仁冀奉制銘墓(崔仁冀錢公碑銘東南福)
(地表裏仙崗牒稱著姓䜟述興王極天基大積石流長秦中鹿走浙右龍驤武祖敦興文考光啟國)
(霸魯史家肥戴禮乃子乃孫宜兄宜弟磐石分封平臺立邸國之貴介才自天生蟾拱硯滴霞剪詩)
(情爰居西邸是則東平為霖入用同氣分榮地曰勾章州名海岱乃輟牢盆言驅大旆六老之間百)
(城之内民詠安堵史書課最復君敦愛裂地酬勲天王覃寵奉國名軍圭桐舊剪符玉新分如搘天)
(柱如捧日雲誓著山河任兼將相水薤政聲金縢德望適賴永藩忽悲中喪巫澹三階位虚五帳鄮)
(山之下鄞水之濱今兹蓍兆擇得蒿鄰風旌飄瞥露挽酸辛為陵有日大夜無晨生理四明民享餘)
(利歿窆四明神資吉地有召茇兮興歌有羊碑兮墮淚公之德兮公之功百世可知於錫諡)
宋大理評事樓郁墓嘉靖寧波府志在龍潭山通
判端州軍事童大定墓亦在焉(𫝊詳儒林至正四明續志赤城羅公)
(適持節墓下種樹致祭而去袁正肅公書墓道扁曰慶歷鄉先生正議樓公墓)
宋金紫光禄大夫蔣浚明墓成化四明郡志在三
嶺山中奉大夫蔣璿宣奉大夫蔣珫俱祔焉(奉化縣志)
(浚明字彦昭神宗時尚書金部員外郎屢贈至金紫光禄大夫以夀終)
宋安撫使薛居實墓舊浙江通志在貌頭山郎中
薛揚祖通判薛師魯州判薛闡祔(甬上耆舊𫝊居實字去華知衡)
(州朋龜之子也歴官淮東安撫使直秘閣卒於揚州)
宋徽猷閣直學士樓异墓嘉靖寧波府志在金鐘
山沿海制置使樓璩祔(𫝊詳武功)
宋元祐鄉先生王弈墓至正四明續志在桃花嶺
(𫝊詳隠逸)
宋李中墓舊浙江通志在日嶺山(奉化縣志樓鑰題其墓曰國子)
(鄉先生董庠撰墓誌)
宋宣議舒卞墓嘉靖寧波府志在石人村(奉化縣志子朝)
(議大夫舒黻墓在縣東北十五里名山)
宋進士趙敦臨墓至正四明續志在南山承議黃
春撰墓誌(𫝊詳儒林)
宋丞相諡文節魏杞墓嘉靖寧波府志在溪口山
(𫝊詳寓賢)
宋監左藏庫張良臣墓至正四明續志在白巖(𫝊詳)
(寓賢)
宋宜州通守諡文靖舒璘墓至正四明續志在公
棠(𫝊詳儒林)
宋贈少師趙善湘墓成化四明郡志在銅山節度
使馮湛墓亦在焉
宋團練使趙汝擢墓嘉靖寧波府志在禽孝鄉倪
山(𫝊詳介節)
宋奉議郎黃仁儉墓奉化縣志在萬竹嶼察廉岡
宋進士王宗道墓奉化縣志在松林鄉登山之原
宋魯國公余天錫墓成化四明郡志在西圃山從
子尚書晦墓在黃泥山
宋進士舒瀛墓奉化縣志在廣教嶴駱駝山(𫝊詳忠臣)
宋戶部郎官陳肖孫墓嘉靖寧波府志在黃賢山
(𫝊詳介節)
宋進士戴表元墓嘉靖寧波府志在張村(𫝊詳文苑)
宋孝子袁鎮墓嘉靖寧波府志在堂嶴(𫝊詳孝友)
元安定書院山長任士林墓奉化縣志在松林鄉
雷公村(𫝊詳寓賢)
明拾遺戴德彝墓奉化縣志在許家嶴按拾遺死
靖難時與兄弟德禮德祐俱畢志聚寳門外時禁
方嚴安得歸葬首邱則此墳乃其祖父非拾遺墓
也(𫝊詳忠臣)
明兵部侍郎宋琰墓嘉靖寧波府志在日嶺山(傳詳)
(名臣)
明布政使應履平墓奉化縣志在日嶺山(𫝊詳循吏)
明御史項愫墓奉化縣志在伏兔山(𫝊詳武功)
鎮海縣
唐贈禮部尚書諡文懿虞世南墓明一統志在蟹
浦鎮(𫝊詳名臣)
(謹按延祐四明志云慈溪縣定水寺為世南故宅去寺里許有虞侍中大墓亡恙寺舊有世南遺像)
(子孫多居鳴鶴元豐九域志亦云墓在鳴鶴查唐書本𫝊云世南出為叔陳中書侍郎虞寄之後卒)
(陪葬昭陵子孫皆居長安則墓恐不應在此但明一統志及四明續志皆載有世南墓故仍府縣志)
(之舊以俟參考)
宋宗室參議趙伯&KR1637;墓嘉靖寧波府志在長山淨
居寺側
宋定海令謝宇墓嘉靖定海縣志在東管鄉宋建
炎間為令值亂因家而葬焉至今呼謝家墳
宋贈直文淵閣諡端憲沈煥墓寧波府志在崇邱
十里沈家山下(𫝊詳儒林)
宋定海令盧萬墓嘉靖寧波府志在白沙之孔浦
(嘉靖定海縣志萬字維遠吳人紹定中為定海令卒於官民哀悼之葬於孔浦)
宋運判趙善悉墓葉夢得趙君墓誌在太邱鄉啟
霞山
宋習菴先生陳塤墓嘉靖定海縣志在盤隩山(𫝊詳)
(名臣)
明御史沃頖墓舊浙江通志在海晏鄉崔西嶴(定海)
(縣志頻字文淵領成化乙酉鄉薦明年登進士授監察御史)
明兵部尚書諡恭敏薛三才墓舊浙江通志在東
管鄉之漢塘(𫝊詳名臣)
明贈太子太保諡文介薛三省墓寧波府志在縣
西十里回向寺側(𫝊詳名臣)
明都指揮劉鼎墓舊浙江通志在候濤山夕照菴
側
象山縣
唐招討副使倪九疇墓嘉靖寧波府志在梅溪烏
巖之陽(象山縣志九疇平陽人唐昭宗時官招討副使值亂航海抵象愛其山盤地迥遂卜)
(居焉夫人余氏葬墓之東岡)
孔侯墓(時代未詳)至正四明續志在童翁浦侯姓孔行
七失其名即浦人也
吳越越州刺史黃晟墓寧波府志初葬鄞之隠學
山乾化二年改葬邑東四十里常樂寺後(𫝊詳武功)
宋進士俞夔墓嘉靖寧波府志在厲家洋(象山縣志夔字)
(堯臣元豐進士終建德宰)
宋侍郎楊王休墓象山縣志在趙嶴司側(𫝊詳循吏)
宋尚書楊曄墓嘉靖寧波府志在儒雅洋
宋吏部郎中劉俁墓寧波府志在縣東十里鐵場
嶴(𫝊詳循吏)
宋象山令韓元禮墓嘉靖寧波府志在大巖下今
名大墓(𫝊詳寓賢)
元贈奉訓大夫俞述祖墓象山縣志在雞籠山(𫝊詳)
(忠臣)
明千戶易紹宗墓嘉靖寧波府志在玉泉山(𫝊詳忠臣)
明刑部尚書錢唐墓嘉靖寧波府志在白石王峯
山下(𫝊詳儒林)
明主事應宗義墓象山縣志在西周官山外
明員外史惟時墓象山縣志在縣西十里
明御史王渙墓寧波府志在縣西十里蔡家嶴山
(𫝊詳名臣)
明郎中應雲鷟墓(府志闕作鸑)山(𫝊詳文苑)
定海縣
宋郭維墓定海縣志在西湖之原(𫝊詳寓賢)
宋太常少卿孫枝墓定海縣志在城北小溪上(𫝊詳)
(儒林)
宋參知政事應㒡墓定海縣志在城西浦東(𫝊詳文苑)
宋陶椿卿墓定海縣志在平巖嶺西椿卿字均夀
回孫之子宋末以禮經魁癸酉鄉試覆試又拔置
第一延祐七年卒于家本州同知干文博銘其墓
明狀元張信墓嘉靖寧波府志在翁州(定海縣志在城東北)
(三里淡水坑之原)
明知縣韓鼎墓定海縣志在西臯嶺鼎字廷器壬
子𤼵解授句容縣正統戊辰督餉過勞卒於龍潭
驛
明傅烈女墓定海縣志在石牆墪(𫝊詳列女)
浙江通志卷二百三十七
