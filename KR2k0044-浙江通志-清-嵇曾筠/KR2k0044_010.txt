浙江通志卷十一
山川(三)
嘉興府(嘉興秀水二縣附郭)
缾山嘉靖浙江通志在府治東北高三丈相傳宋
時置酒務在此其罌缶所棄積久成山又嘉善縣
南亦有缾山
五臺山名勝志在府治西北宋寳安禪師來自五
臺山躬運土石作山亦名五臺并建五臺院
范蠡湖嘉興府志補在澄海門内范蠡橋西約周
二十畝湖水繰絲甚白中産五色細螺昔范蠡泛
舟五湖從此發櫂(朱彛尊鴛鴦湖櫂歌落花三月葬西施寂寞城隅范蠡祠水底)
(盡傳螺五色湖邊空挂網千絲)
臙脂河(一名傾脂河)檇李詩繫在郡治西經楞嚴寺東
北折而過天寧寺前相傳西施傾脂水於此
錦帶河嘉興府志補在府治西子城下以其環抱
府治故名
韭溪名勝志在府城内即南湖之支流經府而達
運河至元嘉禾志考虞仲翔川瀆記云太湖東通
長洲松江水南通烏程霅溪水西通義興荆溪水
北通晉陵滆湖水東通嘉興韭溪水凡五通謂之
五湖故嘉興有韭溪焉(張堯同韭溪詩終與雙溪接分流入郭來市橋人影)
(合不解洗塵埃)
(謹按晏公類要云川瀆記謂太湖東通嘉興韭溪水今運河西北接太湖則當是東南通韭溪耳)
金魚池檇李詩繫在郡西北唐刺史丁延贊養金
鯽於此
靈光井檇李詩繫在郡城内精嚴寺本晉徐熙之
别業因夜發光捨為寺成帝賜名靈光
嘉興縣(城外山川)
殳山嘉興縣志在縣西南嘉會都千金字圩(半屬本縣)
(半屬桐鄉)
胥山弘治嘉興府志在縣東二十七里一名張山
右有吳王磨劍石閒窗括異志嘉興胥山高一十
五丈周二里舊經云伍子胥伐越經營於此(朱彛尊周)
(篔沈傅功秋日登胥山聯句秋水日以駛輕船泛清澄流沿轉紆曲櫂急黏菰菱仄峰尚阻樹近寺)
(俄飛棱窅窅梵磬出鱗鱗波雲興流目訝突兀賞心闚崚嶒舟維臥柳渡道失寒瓜塍誰言㟝嶁微)
(曲磴緣百層碣殘蘚欲剥祠古藤交縆緬懷大夫節千秋痛填膺覆楚豈大義忠孝不兩能飲泣蘆)
(中漁悲歌河上朋當其恥已雪屬鏤非所矜慨此空山中遺跡猶可徵刃截兩白石指點由孤僧其)
(傍臥石劍霜花常侵凌皜如鋪練帶亘若横舟枰又如常山蛇首尾相為應觀其氣憤激毋乃神式)
(憑常想鞭荆尸壯士心摧崩至今祠下水猶作胥江稱吾徒久于役遠攬岱與恒顧兹百里内屐齒)
(游未曾故鄉洵足慕高興偶此乘寄言同心客暇日期重登)
(謹按水經注云子胥死於吳吳人立祠江上名胥山今杭州吳山名胥山又蘇州吳縣亦有胥山並)
(此而三矣)
滮湖弘治嘉興府志在縣南二里一名馬場湖檇
李詩繫宋志云闊五百丈深三丈北隣城壕東列
廛市其西則鴛湖也(姚綬馬場湖詩初見菱葉稀漸見菱葉肥馬場湖水闊處)
(處采菱歸)
相家湖弘治嘉興府志在縣東北九里(靜志居詩話懷悦居)
(在相湖之南曰柳莊亦曰柳溪自號柳溪小隱又號相湖漁隱懷悦游相湖詩雲滿銀壺酒色濃尋)
(春不讓瀼西東波添鴨綠今朝雨花落猩紅此夜風一段好懷凝野望萬家生意荷天工平沙淺渚)
(都經遍吹笛滄浪月滿空)
雙溪弘治嘉興府志在縣東六里以其近漢魏塘
故名舟之逹於松江者皆由此溪
梅溪舊浙江通志在治南四十里溪傍村落多樹
梅故名
藕溪嘉興府志補在縣東三十里正統初許職方
父號松泉植藕花於上名人多游咏焉
漢塘弘治嘉興府志在縣東南十五里唐書地理
志海鹽注云面北六十里有漢塘太和七年開(詳見)
(水利)
横塘至元嘉禾志在縣南五里自南滮湖轉路馬
塘廟而上南至海鹽謂之横塘劉文房詩云家在
横塘曲是也(詳見水利)
練塘弘治嘉興府志在縣南二十五里東西通横
塘長水塘吳王練兵之所(詳見水利)
長水嘉興縣志在縣南三里水自海寧諸山貫硤
石東北流五十里入嘉興縣界合於鴛鴦湖至元
嘉禾志始皇東游至長水聞土人謠曰水市出天
子從此過見人乘舟交易應其謠遂改為由拳縣
馬塘涇檇李詩繫在郡城南七里九域志云始皇
至此遏水為堰斬馬祭之
鶴渚至元嘉禾志在縣南二里陸宣公舊宅放鶴
之所
(謹按檇李詩繫云鶴洲在嘉興南三里唐裴休放鶴處考休本傳未嘗至禾中至元志作陸宣公為)
(確今從之)
鳳凰洲檇李詩繫在郡東七里宋隆興元年有五
色鳥飲啄其上故名
秀水縣(城外山川)
天星湖吳地記嘉興縣東五里有天心池弘治嘉
興府志天星湖縣東北二里一名天心湖中水草
不生大旱不竭舊傳秦始皇發囚所掘(張堯同天心湖詩拍)
(岸浮春淥菰蒲四遠生網羅人不見魚鳥亦忘情)
鴛鴦湖名勝志在治南三里一名南湖其禽多鴛
鴦故名或云兩湖相接如鴛鴦然聞人滋南湖草
堂記南湖百有二十頃(薩天錫過秀州南湖詩三山雲海幾千里十幅蒲帆)
(掛春水吳中過客莫思家江南畫船如屋裏蘆芽短短穿碧沙船頭鯉魚吹浪花吳姬蕩槳入城去)
(細雨小寒生綠紗我歌水調無人續江上月明吹紫竹春風一曲鷓鴣詞花落鶯啼滿城綠胡奎南)
(湖翫月詩團圖三五月挂在鴛鴦東方舟泛平流坐我青天中低頭看月月在水倒影姮娥呼不起)
(三更露下苧袍凉恍然濯足銀河裏城南斗酒眞珠紅與月共醉鮫人宫醒來月落不知處張帆且)
(趁清明風高巽志鴛湖秋月詩雙湖偃長虹月出微瀾靜鼓枻獨沿洄流光蕩空影朱彛尊鴛鴦湖)
(櫂歌二首沙頭宿鷺傍船栖柳外驚烏隔岸啼為愛秋來好明月湖東不住住湖西宣公橋南畫鼔)
(撾酒船風幔玉鴉又碧山銀椀勸郎醉櫂入南湖秋月斜)
東郭湖弘治嘉興府志一名冬瓜湖一名宋郭湖
以其在郡城東北故名東郭冬瓜者音之訛宋郭
者字之訛也(春渚紀聞張祜子虔望有詩名求濟於嘉興裴弘慶署冬瓜堰官虔望不)
(服曰祜子守冬瓜已過分矣)秀水縣志舊置堰其上以蓄西湖
之水今開堰置橋
幽湖弘治嘉興府志在治西四十里支流環錯滙
為深源因以為名
秀水檇李詩繫在郡城北麗橋東相傳水浮五色
見者獲慶亦稱繡水明析邑名因此(張堯同秀水詩好景明於)
(畫長浮五色螺一竿吾欲釣來此聽漁歌)
西溪嘉興府圖記在郡西三里(徐一䕫西溪隱居記西溪在嘉禾郡)
(城之西溪流迴合滙而為涇貫而為港微波細漪皆潔妍可愛初郡之置以秀水名志稱秀水在北)
(門外西溪其支流也)
爽溪萬歷秀水縣志在縣西北闊可二丈其長縈
紆半里東通韭溪
穆溪名勝志在城東北四里水接上谷湖入太湖
中多龍骨俗呼北運河
運河秀水縣志在治西北四里舊志隋大業中開
江南河自京口至餘杭八百里以通龍舟
月河嘉興府圖記在治北一里抱城灣曲如月亦
名月壕(張堯同月壕詩入徑深於塢滄波近馬蹄每尋蓮社友咫尺走東西)
青龍港舊浙江通志在治南三里通海鹽塘
白龍潭至元嘉禾志在治西南五里景德禪院前
白龍穴於此故行舟飄溺居人作三塔埋舍利以
鎮之宋淳熙初歲大旱知縣李時習用南中攬龍
法隨車霑霈歲果豐稔
螺潭萬歷秀水縣志在縣南五里相傳有白色螺
生其中
六百畝蕩弘治嘉興府志在治東北二十九里廣
袤約計六百畝
天荒蕩弘治嘉興府志在縣東北思賢鄉南接許
蕩西接毛頭菜花等蕩皆有菱芡之利
王江涇名勝志在漕渠東相傳王氏江氏家於此
亦名聞川宋聞人氏家焉(檇李詩繋宋武節將軍聞人宣扈蹕南遷定家)
(於此元孫恂為進義校尉死崖山之難)
嘉善縣
胥山正德嘉善縣志在治西南十三里半屬嘉興
縣(詳見嘉興縣)
缾山弘治嘉興府志在縣治南高七丈周二百餘
步草木隂翳宋置酒務於此(陳鶴缾山詩缾山高閣帶疎星醉倚琵琶)
(倒玉缾落日未迴青雀舫行雲先度白牛涇)
鶴湖名勝志在縣西北三十里中多蓴菜蘆葦舊
常産鶴故名
麟湖檇李詩繫在嘉善縣西十三里有東西兩湖
界接秀水
汾湖弘治嘉興府志在縣西北三十六里又名分
湖以其半為吳江縣界故名(張堯同汾湖詩我是滄浪叟閒來繫釣艭)
(如何一湖水半秀半吳江)
夏湖檇李詩繫在嘉善治北三十里又曰夏墓蕩
魏塘河嘉興府圖記在縣東十二里亦名武塘相
傳魏武帝常經此故名
文水弘治嘉興府志在文廟後環繞黌宮
茜溪名勝志在縣北一十二里其地常出茜草故
名
松溪正德嘉善縣志在思四都
張練塘弘治嘉興府志在治北三十里按宋志云
吳王權造戰艦於青龍鎮遂張帆練兵於此(夏元吉過)
(張練塘詩塘名張練起何時試問村翁盡不知畫舫乘風撾鼔過落花飛絮漫相隨)
平川舊浙江通志在治北二十四里一名西塘又
名斜塘
蓮花涇嘉善縣志在奉九北區
清風涇嘉興府圖記在治東二十四里舊名白牛
塘相傳宋陳舜俞跨白犢往來處
王秀涇弘治嘉興府志在治西北二十四里東有
甎塔
祥符蕩檇李詩繫在嘉善北二十里受雙葑南尤
北尤并甓溪諸水達青浦界
查家蕩檇李詩繫在嘉善縣北多荷花(高啟查家蕩詩秋老)
(共溪長游人笑語涼萍開天倒影蓮墜水浮香魚罶和星漉禽罝帶雨張從今搖桂棹不必問瀟湘)
許巷蕩嘉靖浙江通志在縣西北三十六里(詳見水利)
淨池檇李詩繫在嘉善汾湖之南有淨池蘆墟柳
溪諸水(楊維楨游淨池詩汾水南頭第幾灣淨池初曉鏡光寒漁舟晒網日將出酒肆招帘)
(露未乾楊柳淡烟迷隔浦桃花新水漫前灘習家回首今何在風物爭如此地看)
幽瀾泉六硯齋筆記在縣東武水北景德寺幽瀾
井(顧孟時幽瀾泉井詩秀水東流入魏塘一泓誰鑿近禪房煮來茗椀清無滓分出花渠細有香)
海鹽縣
秦駐山至元嘉禾志在縣南一十八里樂資九州
志云縣有秦逕山秦始皇經此美人葬於此山下
有美人廟故名水經注云海鹽縣南有秦望山秦
始皇登以望海(彭紹賢秦駐山詩二首水淺蓬萊歲幾更凡夫那解馭風行空教海)
(外畱徐福一片荒山浪得名翠蓋金支想像間昔時流水尚潺湲美人似念今祠廟死作山花不肯)
(還)
巫子山朱彛尊鴛鴦湖櫂歌注秦駐山東海口有
巫子山
白塔山至元嘉禾志在縣東南二十里山上有白
塔因名舊有港通魯浦名曰白塔潭海舟多泊焉
(北戶錄唐至德初徐正字薿於海鹽白塔山沙渚之上得一桃核片可貯米一升)
望虞山至元嘉禾志在縣東南二十二里舊經云
隔海可望會稽上虞縣因名
大步山小步山弘治嘉興府志俱在縣南二十
里
陸墓山澉水志在鎮西北五里因姓得名
石屋山澉水志在鎮西北五里上有石壘成屋舊
傳黃巢時民避兵處
青山弘治嘉興府志在縣西南三十五里宋志澉
浦鎮之主山也山上置烽堠
長牆山海鹽縣圖經在縣南三十五里澉水志秦
始皇東遊登以望海以其孤聳望如堵牆故名
石帆山弘治海鹽縣志在縣西南三十餘里海中
澉水志在靈潭右聳若帆挂
葫蘆山名勝志其山浸在海中潮汐消長如葫蘆
出没故名語云潮生潮退葫蘆自若其下有葫蘆
寨
荆山海鹽縣圖經在治西南四十五里澉水志荆
山占永安湖之勝下有悟空寺
雞籠山海鹽縣圖經在縣西南六十里澉水續志
地名徐灣俗傳有金雞見故名
麂山海鹽縣圖經在治西南四十五里澉水續志
山在中湖塘西與譚山相連
鷹窠頂山海鹽縣圖經在治南三十里明一統志
石帆之東有鷹窠頂山一名南陽山(貝瓊游鷹窠山記距黃灣)
(二十里大山嶄然中高旁殺巨海滙其陽秦駐亘其隂)雲岫菴志山有九曲
逕獅頭巖絶頂可望日出(朱彛尊鴛鴦湖櫂歌注鷹窠頂在澉浦山椒每)
(十月朔見日月並出海中貝瓊九日遊鷹窠山詩忽忽已九日出門淨無泥地偏實斗絶有山如會)
(稽賓客後雜遝僕夫各有擕天風海上來我馬驕且嘶陂陀出險徑窈窕遵迴溪前登郯家嶺始覺)
(翠蓋低作者四五人更托千層栖日午叩其戶不愁蒼耳迷欲俯栖鶻巢上凌萬丈梯豈但畏猛虎)
(仿彿聞天雞共燕修竹林落日猶在西相看且一笑四郊多鼔鼙錢籥游鷹窠頂山詩孤峯倚天碧)
(側徑入蒼烟蠟屐還今日題詩自昔年磴雲生古木溜響落寒泉極目滄溟外蓬瀛一點烟)
金牛山至元嘉禾志在縣西南五十里按九州要
記古有金牛入山皋伯通兄弟鑿山取牛山圮二
人同死穴中又名會骸山
紫雲山弘治嘉興府志在縣西南三十六里唐德
宗時有村女出耕紫雲覆其上朝廷聞之詔入宫
因名檇李詩繫山在澉浦有天咫峰星晶石弄月
臺枕流巖諸勝
茶磨山海鹽縣圖經在縣西南三十七里山在黃
巢衖側山下周迴有港港外周迴有塹昔人避兵
結砦處
金粟山至元嘉禾志在縣西南三十五里山周迴
六里一名六里山按吳地志有石篆書三十八字
天册元年刻碑海鹽縣圖經上有秦皇劍池(王守仁金)
(粟山詩金粟峯頭縱遠觀山雲不動萬松寒飛崖瀉碧雨初歇古澗流紅春欲闌佛地移來龍窟小)
(僧房高借鵲巢寬飄然悟却離塵想一笑天風振羽翰)
夾山嘉興府圖記在縣南三十五里在金粟金牛
兩山之間故名
鳳凰山海鹽縣圖經在治西南三十九里吳家山
側形似鳳之展翅弘治嘉興府志鳳凰與竇家山
小山澤山颺山相近俱列峙於澉浦鎮之西南
月山弘治海鹽縣志在縣西南四十五里與小山
相接去澉浦鎮西三里在鎮南五里曰葛母山在
鎮東六里曰篠山
泊櫓山澉水志在鎮西三里高冠諸山輿地志始
皇渡海泊櫓此山因名
□頭門山(一名廟山)海鹽縣圖經在縣西南四十五里
山上有□王廟
石馬山(一名隱馬山)澉水續志山與□頭門山相連宋
時官給亭戶煎鹽之所至今謂之官山
碧里山海鹽縣圖經在縣西南四十五里
豐山嘉興府圖記在治西南十八里上有石屋三
所舊傳秦始皇屯兵於此東南有九母塚
横山至元嘉禾志在縣西南二十里顧况所居(李良)
(年看新漲至横山詩十有二旬河坼底宵添文水一溪渾了無沙觜眠鷗處忽見楓根繫纜痕野老)
(桑田元近海詩人苗裔尚成村暫來未抵誅茅得日看雙峰翠插門)
九杞山澉水續志在永安湖子丑之位舊名杜家
灣九杞翁許相卿買之置杜曲岡雲濤莊因以名
山
大旗山海鹽縣圖經在澉浦西八里相傳劉裕勝
孫恩於此
谷水海鹽縣圖經谷水出吳小湖逕由拳縣故城
下神異傳曰由拳縣秦時長水縣也始皇時淪陷
為谷因目長水城水曰谷水也谷水又東南逕嘉
興縣城西谷水又東南逕鹽官縣故城南九州志
云谷水之右有馬睪城故司鹽都尉城吳王濞煮
海為鹽於此秦於其地置海鹽縣故武原鄉也又
谷水由縣出為澉浦以通巨海(梁元帝元覽賦時度谷水之陽尚想)
(嘉禾之方杜慶亭於吳后雄檇李於越王)
(謹按貝瓊云硤石兩山天目分流正出其中即谷水也陸機云三泖冬温夏凉谷水在其北大抵自)
(海昌襟帶嘉禾數邑一水異名以逹於泖耳)
賁湖海鹽縣圖經在縣西三十五里俗名宋坡湖
横湖海鹽縣圖經在縣西三十五里周六里徐泰
志璵城西有莊柴湖即此
鸕鷀湖海鹽縣圖經在治西南四十里周四十餘
里上有黃道神廟俗稱黃道湖
永安湖(一名澉湖)海鹽縣圖經在澉浦鎮西六里至元
嘉禾志本田濬為湖以蓄洩澉水志湖上四圍皆
山號小西湖(徐泰秋夜澉湖望月詩澉湖湖上桂花秋海月當年滿畫樓仿彿錢塘六)
(橋夜至今人說小杭州)
天仙湖樂郊私語在城西十里湖旁相傳有徐彎
故居彎得道後以委蛻仙去故以名湖
秦溪至元嘉禾志在縣西南三十六里通豐水港
接運河旁有法喜寺鐫秦溪二字於石(朱一是秦溪詩秦溪)
(斜日射秋蘋幾个閒鷗自作隣沙斷柳深漁路狹野橋西去竟無人)
古涇檇李詩繫海鹽有古涇三百一所在縣西境
唐令李諤開以禦水旱(樊維城古涇詩古涇通幽際桑條拂水湄雞鳴聞里)
(社婦饁祝田祠撫字慚無術催科復有期常來肥掾坐馴雉愧芳規)
横浦至元嘉禾志在縣東二里東北通故邑西通
賁湖南入海
藍田浦海鹽縣圖經在縣南三里浦上有藍田廟
宋咸平六年知縣魯宗道重開白塔港入運河以
灌民田又名魯公浦
鮑郎浦澉水志在鎮西北十二里昔鹽場開基於
此後沙漲移入東浦紹興界為田是浦接連招寳
塘為河
澉浦嘉靖浙江通志在縣南三十六里澉水志澉
浦古越地吳越錢氏置秀州始分隸又水經云東
南有秦望山旁有谷水流出為澉浦弘治嘉興府
志明洪武中築城浦上
白洋河海鹽縣圖經在縣東沿海塘下(詳見水利)
横塘檇李詩繫在海鹽西北四十里即常豐閘通
郡之南湖(何昌弼海鹽横塘道中詩一舸凌風去縈紆度幾村水清魚引子地美稻生孫)
(路僻塵埃遠秋晴枕席温悠悠迷處所疑入武陵源)
孟姥泉海鹽縣圖經麂山之麓自鷹窠頂來山厚
源深故有瀑布如疋練
海海鹽縣圖經在縣東半里南四十里與明越二
州相對往往深夜籟寂雞犬之聲相聞海濱舊有
岡十八條為潮汐之限漂蕩日久今皆為魚龍之
宮無復存矣
平湖縣
雅山海鹽縣圖經在縣東北三十六里今析屬平
湖至元嘉禾志山多怪石俗呼為惹山地中得磚
記云雅山(陸錫永春初登雅山詩百尺荒荒伏海隈西陲孤處亦崔嵬雷當怪石峰頭住)
(水趁田家屋角來萬竈鹺烟春雨霽一桴魚浪夕陽回窮崖不似秦游勝却少前朝戰伐灾)
故邑山天啟平湖縣志在縣東二十七里山下有
城唐志云海鹽舊縣治漢順帝時陷為湖移置此
山下後為故邑巡檢司
祐山舊浙江通志在縣東南二十里舊有秦小娘
祠晉人也
苦竹山乍浦九山補志在縣東南二十九里去乍
城二里麓有磐石當潮之衝防汛船泊其旁
湯山嘉靖浙江通志在縣東北三十里宋海鹽令
李直養置叢冢於山
觀山乍浦九山補志在縣東南二十八里高四十
丈周四里一名官山
陳山閒窗括異志在縣東北四十里高八十一丈
周圍二十五里有白龍湫顯濟敷澤龍王廟山頂
有龍穴深不數尺春夏不涸百姓遇旱則禱於穴
雨即滂沛又有龍母塚在焉每歲七月多風雨人
謂龍洗墓云(王端登陳山詩羣峰不敢浪爭雄滿目烟雲雨腋風呼吸有靈通帝座徘)
(徊何處問龍宫黃盤浪外孤帆遠秦駐山西落照紅便欲乘槎浮海去漫勞長劍倚崆峒)
獨山天啟平湖縣志在縣東北三十里孤峰崷崪
若遺世而獨立者上置烽堠以防海寇舊置鹽場
於此
蒲山天啟平湖縣志在縣東南三十里與萊薺山
俱瀕於海
鬭牛山天啟平湖縣志在海中對獨山水族所聚
時見蜃氣多可怪狀
暈頂山乍浦九山補志在高宫山南高二十丈頂
甚平
高宮山乍浦九山補志高八十丈周八里秀削異
於諸山在陳山東
龍尾山乍浦九山補志以形似名在高宫山之西
馬鞍山之北
益山乍浦九山補志高二十丈周四里秀出羣隴
當湖(一名鸚鵡湖)檇李詩繫鸚鵡湖即當湖在縣東三
百步吳地記云隆安五年改東武湖俗呼東湖元
末於金山海濱得一碑曰鸚鵡洲界又名小瀛洲
今建塔於其上水有九派東南通故邑西南近海
鹽東則廣陳北則華亭舟楫便利為一邑之勝後
漢書郡國志注案今計偕簿海鹽縣故治順帝時
陷而為湖今為當湖大旱湖竭城郭之處可識(弘治)
(嘉興府志縣東周圍四十餘里吳地志王莽改海鹽縣為展武縣順帝時陷為湖亢旱水涸彷彿見)
(其街陌金玉當湖秋霽詩海風吹雨過船頭雲淨波光映素秋百里秦山當落日千年霍廟立孤洲)
(蒹葭霜後依漁屋鴻雁風高起櫂謳相送使君人載酒醉歌白苧不勝愁林光泛當湖詩閒持一杯)
(酒移艇傍疎竹白鳥忽飛來湖田雨初足烟火幾漁家湖邊夾疎樹扁舟三五人坐入秋天暮)
乍浦弘治嘉興府志在治東南三十里舊有官河
入海元至正間番船皆萃於此明洪武中築城浦
上以備禦焉
國朝額設乍浦水師雍正七年增設都統駐防實為海
口重鎮
蘆瀝浦弘治嘉興府志在縣東北三十六里浦有
鹽場
東泖弘治嘉興府志在治東北三十里按祥符圖
經谷泖南出泖橋東南至廣陳由廣陳西至當湖
由當湖東南至捍海塘而止
聯珠池舊浙江通志在學宫東北三池相聯
山月池朱彛尊鴛鴦湖櫂歌注在平湖德藏寺
海舊浙江通志在治東南三十里
石門縣
龜山萬歷崇德縣志在沙渚塘東二十里其形如
龜故名舊志云山北有晉尚書李孟之宅
陳山名勝志在積善鄉高十三丈周一里昔有陳
氏居此積土為之
含山嘉興府圖記在陳山西北六里嘉湖兩府界
中若含物然又四水涵之亦名涵山(石門縣志縣西北三十六)
(里山上有浮圖山外有龍潭五河涇水出其下)
桂山嘉靖浙江通志在明倫堂後高五丈上多植
桂
天中山石門縣志在福嚴禪院後高二丈許竹木
蓊蔚有亭獨峙可恣遠覽
走馬岡朱彛尊鴛鴦湖櫂歌注在石門永新鄉地
有官窑相傳吳越分疆處嘉興府圖記高阜如山
吳王走馬處也(朱奬尊鴛鴦湖櫂歌走馬岡長夕照中塘連沙渚路西東不知吳會)
(誰分地生遍茱萸一色紅)
語兒溪石門縣志在縣東南一名語兒中涇又名
沙渚塘吳越時為吳棲兵之地太平寰宇記按吳
越分境越國西北置禦兒與吳分界通典注云在
嘉興縣南有地名禦兒國語曰吾用禦兒臨之今
俗作語字(至元嘉禾志禦兒之名見左傳國語吳越春秋等書皆然逮西漢則易為語表)
(又作蘌字後人疑之因附會其說竊意漢人以其名言之匪順類曾子回車之嫌故取其音之相近)
(者易之耳徐凝語兒見新月詩幾處天邊見新月經過草市憶西施娟娟水宿初三夜曾伴愁蛾到)
(語兒)
(謹按語兒之名當以樂史徐碩所述為正若朱長文續吳郡圖經云范蠡獻西施於吳道中生子至)
(此能語蓋祖陸廣微吳地記之言不足信也徐凝詩亦承其訛故附辨於此)
車溪嘉靖浙江通志在縣東北三十六里南北相
距二十餘里流入太湖
石門灣萬歷崇德縣志在縣北十八里運河水北
流東折其形如帶又名玉灣
清池石門縣志在城西二里昔有龍潛於此其水
澄冽歴旱澇如故
含山泉石門縣志在含山下滃然以清絶似安平
白沙諸水雖旱澇不盈涸
洪河檇李詩繫在縣北千乘鄉正德間洪令異開
民稱洪河(詳見水利)
桐鄉縣
殳山舊浙江通志在縣東南三十五里弘治嘉興
府志昔道士殳基隱居學道尸解於此故名山有
兩峰東峰號史山(貝瓊游殳山記禦兒地四平無山其東北六十里有小山曰殳)
(山山由殳道人得名殳山之東曰史山陳君仲謀約予遊春三月丁酉天氣澄穆帥陳熊陳魯兩生)
(洎予子翺由大溪北折而東度陌越阡至殳山之趾居人四五家皆棘樊荆扉雞犬相應彷彿桃源)
(中而里之巨族卜氏有冢在山半冢後得支徑而上高下稚松萬株環合無路俯首松下傴僂行而)
(雲氣相盪不啻魚泳波濤中山回路盡有石嶄然壁立者即殳道人尸解處其巔有小石突怒土中)
(類迸筍者有盤互類木走長根者已而復東其塗漸平有公主墓宋孝宗女葬此又行至東山則所)
(謂史山者視殳山稍卑上建神官祠人至而禱者前後相屬予亦倦而休焉兩山之中求其竒峰之)
(環拱瀑布之噴薄如天台赤城無有也然予意在一適耳意之所適亦何異夫赤城天姥哉)
甑山名勝志在縣北一十七里山形如甑
東山桐鄉縣志在縣東三里許高五丈廣十餘畝
王家山嘉興府圖記在募化鄉高十五丈周三百
步有王氏家此聚土成之
胭脂滙嘉興府圖記在濮院鎮(蘇平胭脂滙詩西子曾經此地過調)
(脂弄粉染雙蛾乍辭越國山應遠望入吳山路不多春滿玉容初罷鏡香生羅襪欲凌波古來尤物)
(能傾國鹿走姑蘇柰爾何)
車溪桐鄉縣志在清風鄉自皂林堰抵青鎮南北
二十里兩岸腴田車戽不絶故名(互見石門縣)
瀾溪嘉興府圖記在永新鄉北受車溪及湖州諸
水下平望達於吳江
芙蓉浦檇李詩繫在桐鄉北二十五里
鮑涇舊浙江通志在殳山南鮑學士宅在涇之上
永新涇弘治嘉興府志在縣東北一十七里
梧桐涇檇李詩繫舊屬郡境後析桐鄉縣名因之
在邑之東即濮川所通處也五代時鳳鳴其樹(程本)
(立梧桐涇詩梧桐蔭清溪溪水波粼粼上有五色鳥下有黃金鱗秋雨洗白石春風生綠蘋願學羊)
(裘子時來垂釣綸李蕃梧桐涇詩萬年禹鑿東連海百折清流曲抱村風浪不驚魚鳥靜桐花開到)
(邑侯門)
浙江通志卷十一
