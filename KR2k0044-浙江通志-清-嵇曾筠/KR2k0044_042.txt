浙江通志卷四十三
古蹟(五)
寧波府
句章城元和郡縣志明州句章故城在州西一里
(太平寰宇記按郡縣志云句章縣本是平山四明接其東嶺天台續其南峯是也)
古句章城輿地紀勝在鄞縣南六十里漢遣横海
將軍韓說出句章道征東粤王即此(鄞縣志古句章城在慈谿)
(城山渡之東越王句踐築其曰城山以城在此山也宋武帝討孫恩改築於小溪鎮故名其江曰鄞)
(江名其鄉曰句章圖經所載古句章城在鄞南六十里是也故寧郡有兩句章遺址俱存)
羅城元豐九域志按夏侯曾先地志云晉劉牢之
築城以遏王江口即此城也或云越無諸所築
鄞城太平寰宇記漢縣廢城在今鄮縣南(鄞縣志鄞本漢)
(縣廢城因境有赤堇山加邑為鄞在今白社里産赤堇革薛燭曰歐冶子與越王鑄劒破赤堇之山)
(即此地今白社有鄞城遺蹟尚在)
鄮城名勝志鄞縣東三十餘里為貿山古鄮縣以
此名先時山麓與海相際百貨來此貿易以故谷
口舊名後塘街有鄮縣城遺址(鄞縣志古鄮城相傳在貿山橋非也)
(貿山在東錢湖之東其時名湖為西湖若在貿山橋即當云東湖矣何得謂之西耶及登貿山橋所)
(稱故城者掘土驗之絶無瓦甓磚石則非城址可知後人因其土隆起若城址故云爾)
昌國舊城萬歷象山縣志在縣南一百二十里海
中兩峯對峙名天門山接寧海東境海道一要衝
也明初建衞於此
翁山縣城元和郡縣志翁洲入海二百里即春秋
所謂甬東其洲環五百里有良田湖水(明一統志在寧海縣)
(東北唐開元中置翁山縣宋改昌國明洪武間以其地瀕海分徙其民於内地僅存在城五百戶鄞)
(縣志今之舟山)
□河古城定海縣志去縣八里舊傳唐世築城於
此後以土輕移就鎮鼇山旁宋寳慶間城基猶存
古牧奴縣治名勝志句章城一名官奴城舊圖經
云漢光武至越嘗為賊所困因牧奴得免既定天
下以奴為鄮令封鄮為牧奴縣城為官奴城又十
道志云宋武帝微時避吏於鄮與人奴名桂者善
因匿之為吏所窘奴乃耕於田以土覆帝得免後
立官奴城以報之掘土築城處名官奴池即舊治
鄮山之城也其謂光武者於史無所據而宋書孫
恩宼上虞時劉裕戌句章疑故為宋武云
古鄮縣治成化四明郡志鄮縣舊治在阿育王山
西鄮山之東城郭遺址猶存
古堇子國名勝志夏時有堇子國因其境有赤菫
山在今奉化縣東五十里
吳越望海縣治太平寰宇記梁開平三年吳越王
以地濱海有魚鹽之利因置望海縣後改為定海
縣(輿地紀勝本鄮縣之靜海鎮吳越備史梁開平二年武肅徇明州因城望海鎮置望海縣)
宋酒税廳天啓慈谿縣志酒税務在縣東南二里
淳化七年建監酒税廳在縣東南一里慶歴八年
建(名勝志鄞縣西下庄乃宋之酒坊司也)
宋永平寨天啓慈谿縣志宋置永平寨於縣西夜
飛山屯駐水軍咸淳十年寨燬
宋社壇天啓慈谿縣志在縣西南祈報坊建炎二
年令林叔豹建
宋教場天啓慈谿縣志在縣東北靖康元年置
宋船場至正四明續志吕祖儉詩序晁景迂大觀
中為四明船場後七十餘年訪問舊蹟尚有可考
晁說之思四明所居詩軒窗直到桃花渡是也
宋雞鳴寨天啓慈谿縣志在縣西北四十五里白
馬嶴口政和七年建開慶初移屯向頭寨之傍
宋鮚埼寨嘉靖奉化縣志即鮚埼鎮嘉泰中置
宋沿海制置使司輿地紀勝紹興二年以吕頤浩
言設沿海制置使置司定海縣
宋市舶司中興小歴建炎二年復置市舶司於明
州定海縣聽番客從便
桃源洞園嘉靖寧波府志在帥府後園之北中有
佳趣亭集春亭容與亭宋韓璡建今改為海道司
帥府園嘉靖寧波府志在帥府元建右置花園古
石嘉木高臺曲池至今尚存改建市舶提舉司
蔣家園名勝志在府東南宋蔣曉建(王亘游蔣圍詩採蓮橋下)
(路皂蓋拂雲來塵壓隨軒雨風生避暑臺酒緣佳客盡花為使君開共話西溪舊相忘此日杯)
倪家園名勝志在府治北元倪萬尸建
西湖十洲輿地紀勝在州西湖中有汀洲島嶼凡
十曰柳汀雪汀芳草汀芙蓉洲菊花洲月島松島
花嶼竹嶼烟嶼四時之景不同而士女游賞特盛於
春夏飛蓋成隂畫船漾影無虚日也(嘉靖寧波府志宋元祐癸)
(酉太守劉珵因月湖之舊而疏浚之復仍其積上廣為十洲隨景命名)
烟波館成化四明郡志在鄞縣東四十里東錢湖
宋寳慶三年守胡榘建旁有天鏡亭
丈亭館嘉靖寧波府志在慈谿縣西南四十五里
宋嘉定間令邊列建館於丈亭北故名
鳬磯館晏公𩔖要慈谿縣東南二里唐開元二十
六年縣令房琯建(慈谿縣志地臨江渚鳬雁羣集名曰鳬磯後改為驛)
涵虚館名勝志在城西南月湖中
登陸館嘉靖寧波府志在奉化縣東四里
龍津館嘉靖奉化縣志宋朱文公提舉浙東常平
泊舟於此率諸生講學焉
金鐘館嘉靖奉化縣志在縣東北十里宋咸淳中
參政葉夢鼎鎮明州建
濟川館嘉靖寧波府志在定海縣南舊名利涉又
名濟川亭
澤山行館延祐四明志在定海縣西北九十里澤
山宋吏部郎黃震以德祐初歸隱就山南築行館
榜所居室為歸來之廬林泉瀟灑為一方勝覽(張楷)
(題澤山館詩山水真佳致乾坤獨樂鄉谷深如子午地僻似柴桑石鑿登山徑槎横渡水梁黃公歸)
(隱處松菊有餘香)
舟山館定海縣志在縣城内宋嘉定十五年令趙
大忠建
太白莊嘉靖寧波府志在府東五里元學士程端
禮與弟端學改為讀書莊即宋守胡榘所建太白
樓也
梅莊延祐四明志在春風堂南淳祐中制帥顔頤
仲建
義田莊嘉靖寧波府志在府治西望京門内宋淳
熙時汪莊靖大猷立(樓鑰義田莊記四明鄉誼最重齊國公以列卿領晝蟰義)
(襟素高䘏孤濟急厥後外祖少師汪公太帥史文惠王舅氏尚書暨鄉先達與我諸父相繼主盟此)
(風不墜淳熙中沈晦叔煥請於文惠王用會稽近地為義田之舉王韙其言與吾舅謀倡率好事者)
(於是或捐己産或輸財以買得撥助之田合五頃有奇歲得榖六百斛米三之二買田作屋十五楹)
(於郡城西望京門内扁曰義田莊推爵齒之高而行幹力者提其綱仕而家食者一人司其出入凡)
(有親喪不能舉孤女不能嫁參稽而次授之自今富者樂施貧者安分與者不以為恩受者不以為)
(辛有餘則加益焉共守規約以無員先生之意而後可以久矣)
柳莊嘉靖鄞縣志袁士元子太常丞珙退休之里
即菊村故址
九經堂輿地紀勝在鄮山堂後淳化間詔頒九經
郡守陳充作堂藏之(李關重修九經堂記上即位之明年九月閌自虞部郎中)
(乞守兹土乃得亳又明年十月自亳被命來領郡事一日會賓客於東園之嘉燕堂其北有遺址焉)
(問諸老史云九經堂基也舊記在焉滌而觀之乃太宗殿中丞陳侯充之文也陳侯當淳化二年蒞茲方)
(皇帝詔以九經賜荆楚湖襄江吳杭越閩中嶺外諸郡而明預馬陳侯戾止見所賜書戴仰天子之)
(休飾廣厦以藏之名曰九經堂自淳化二年迄於今纔百年而九經散失無存堂亦廢而草木蓁蓁)
(矣乃率入官之棄材鳩無用之軍工鑿治畚土增高舊址如臺而新之且購九經寘其間使士民復)
(見太宗之遺訓與陳侯經始之迹而時與士大夫游焉)
鄮山堂延祐四明志在鎮海樓北宋政和丙申守
周邦彦因舊基建
嘉燕堂李閌重修九經堂記郡東園
進思堂延祐四明志在府治紹興間守畢仲荀建
真瑞堂延祐四明志在熙春亭東成化四明郡志
宋守韓璡建
清心堂延祐四明志在芙蓉堂西隆興癸未守趙
子瀟建
春風堂芙蓉堂延祐四明志在府治並宋守程
覃建
熙春堂百花堂輿地紀勝並在州宅後圃
錦堂延祐四明志在治事廳後淳祐元年守余天
錫新之御書錦堂二字以天錫典鄉郡也
清暑堂延祐四明志在府堂西偏淳熙初魏王建
老香堂嘉靖寧波府志在府治面北植桂百本宋
大使丞相吳潛出守慶元時建
蒼雲堂嘉靖寧波府志在郡圃之北有古檜數本
太守章大醇建既圮大使丞相吳潛增復舊規仍
以檜補之蒼雲舊扁猶在溧陽張即之書
平易堂輿地紀勝在府治進思堂後
琴堂延祐四明志在鄞縣寬賦堂之北宋建
清心堂延祐四明志在鄞縣宅東北園中西南瞰
蓮池宋紹興二十五年令王曄建
寬賦堂延祐四明志在鄞縣宅左面東紹興二十
六年令周申亨重建桐鄉朱翌記
晝簾堂延祐四明志在鄞縣廳事東紹興三十一
年建趙省為記
衆樂堂延祐四明志在子城西南屹立湖中有橋
以通來往一勝景也嘉祐間守錢公輔建守呂浮
書額(邵亢衆樂堂記明治故鄮瀕海之都厥初導江源於南山釃為漕河以入於城吳越肇國)
(兹為輔州湖支於河蓋數百畆中為亭觀卉木洲嶼至於今圯廢鮮有存者維時錢君來此邦邦之)
(人曰維政刑毋枉於直曰維教化日遷於良山樵水耘濟之阜安陶然太和歲以有年邦人怡怡並)
(尋於娛君曰從事與是同好近而勝者莫湖先焉閼者闢之窪者隆之昔賦吏租削而捐之周為飛)
(梁以通往來合為夏屋鱗舒翼開遠巖近峯烟矗兩青水流庭階激激有聲君曰從事盍往樂之荷)
(房芰盤鳬飛鴇翻飄飄溝前凡州之人月維暮春聯航接艫肴酒筦絃來游其間環隄彷徉風於柳)
(楊夕以忘還明人之憂惟使君是求明人之樂惟使君是度樂乎樂而不與人同樂安在其為樂哉)
(他山之石以鑱以刻以告後人尚識其略時熙寧二年也)
廣生堂延祐四明志在湖心寺側乾道中守趙伯
圭建
錦照堂成化四明郡志在月湖南宋樓异建後更
名竹洲
真隠堂嘉靖寧波府志在月湖之中洲宋越王史
浩建以讀書著真隱漫錄
滄洲堂袁桷詩注九月望日過東湖上山僧能道
嘉定間事出示史忠宣公所製滄洲堂上梁文
明恕堂天啓慈谿縣志宋雍熙初令李紹文建紹
興中令林公定更名製錦元烏馬兒改曰勝覽
清清堂袁桷慈谿縣興造記廳事有堂曰清清淳
化間縣令張穎叔達璽書之所褒因其名而築者
也慈谿縣志後令黃瓊重修後又名清清閣(徐璋重修)
(清清堂記余過是邑大夫黃公延余一室榜曰清清憑高原面廣野基宇聳壯丹青煥飾周旋熟視)
(見平蕪散綠修竹環翠孤雲落照飛烟有無遠水斷霞白鳥上下予以堂名殆是之謂歟公曰非也)
(將水禽啁唽松籟悠揚艇棹絶湖而漁唱問發牛羊下坡而牧笛孤響有適於耳歟曰非也抑訟息)
(庭虛退而孤坐琴横淨几香裊金爐一慮不生萬緣俱滌終日寓之而忘身之在仕歟曰非也蓋淳)
(化中有賢令張叔達者綽著嚴明茂昭清德政施清百里而聲達九重璽書敦奬先詔尚存後人仰其)
(名慮久而湮也乃建兹堂傍曰清清希仰前規即不能抗衡並馳抑終不失為自好者矣予自領邑)
(見其柱礎傾欹棟樑蠹腐因念召伯之棠尚戒剪伐況棟宇乎遂鳩工掄材為丕新之不惟不墜前)
(人之志抑將永君子之傳公名瓊字巨濟戴溪人宣和二年記)
道愛堂天啓慈谿縣志在縣治廳東宋元祐初令
崔熙建扁曰佐治至淳祐初令吳浦重建曹邰更
葺之改曰道愛鄭清之記
(謹按寧郡縣兩志皆稱淳祐初吳浦重建至建炎之四年曹邰更葺考職官表浦邰相繼為令皆在)
(於淳祐間淳祐為理宗之年號建炎乃高宗之初元舊志誤也)
製錦堂成化四明郡志在慈谿縣尉廳側畢仲荀
建
勤畏堂嘉靖寧波府志在慈谿縣治王中行建
植本堂嘉靖寧波府志在慈谿縣西南一里尚書
姚鏌所居姚自宋神童姚正子世居於此
遺愛堂成化四明郡志在奉化縣治内又名龍溪
道院
得初堂王應麟奉化縣治記堂曰得初以息以燕
恕堂延祐四明志在奉化縣廳事之西榮彛建
德星堂戴表元奉川驛記奉川驛成名堂曰德星
宜晩堂貝瓊宜晩堂記奉化四山環拱南屏一峯
特起蓋四明形勝之處
筆華堂嘉靖奉化縣志在縣北二十五里江村口
宋李元白宅内
清華堂戴表元清華堂記奉化萬竹董氏為洲甲
族有彦受者築讀書之堂於所居之東來請名余
以文選語名之曰清華
屏山堂成化四明郡志在定海縣東一里梓蔭山
上宋軍官馮柄彛築之(寧波府志今鎮海地改名迎秀)
(謹按寧郡舊志稱定海縣俱令之鎮海縣也)
安樂堂嘉靖寧波府志在定海縣西北三里
三友堂成化四明郡志在象山縣廳之西宋趙善
㬜建
鎮鰲堂定海縣志宋縣治在鎮鰲山下端平三年
令方暉建
敬簡堂定海縣志在廳事後西偏宋嘉定三年昌
國令聞韶建
清白堂定海縣志在縣治後元泰定中阿哈瑪特建
超覽堂定海縣志在昌國城内宋集賢學士韓搘
彦建學士趙逢龍書
坐嘯齋輿地紀勝在鄮山堂西宋韓仲通建其右
為鈐齋
羔羊齋延祐四明志在平易堂之後
仁齋延祐四明志寳慶二年守胡榘建
琴齋明一統志在鄞縣治宋建
攻媿齋嘉靖寧波府志在鄞縣南二里晝錦坊尚
書宣獻公樓鑰所居自號攻媿齋主人
仁平齋延祐四明志在奉化縣廳事東令榮彛建
愛蓮齋定海縣志在縣治東宋淳祐中令沈壑建
思補齋萬歷象山縣志在三友堂東令胡榘建
生明軒嘉靖寧波府志在郡治蒼雲堂右下瞰方
池極目無際大使丞相吳潛於此玩月故名
叢碧軒成化四明郡志在治後宋曹泳建(明一統志米芾)
(書扁)
餘軒戴表元餘軒記程士安佐浙東元帥府於明
所居軒有餘地種蔬以給余名之曰餘軒
擁青軒慈谿縣志花嶼湖之西復有小湖當清清
堂後湖中有洲洲上有擁青軒四隅有四亭
龍虎軒天啓慈谿縣志在縣東普濟寺東岡怪松
踞危石若龍虎狀元豐中令盛次仲有石刻詩
清茂軒戴表元清茂軒記大雷山為唐賢謝遺塵
所居後有毛氏震卿居此
朝暉軒嘉靖奉化縣志趙孟頫戴表元黃溍聚講
之所凡戴黃有作趙書之時稱三絶今為法華寺
(戴表元鹿頂山朝暉軒為東玉師賦金雞響暴關燭龍轉岩車隂蒙欲消散岩谷開噓呀忽然蒼蘿)
(顛涌出紅蓮華天暉初熙燦六合無藏遮而我靈臺中善根始萌芽珍重慎消息外物如塵沙)
清暉軒延祐四明志在定海縣海光閣前嘉定三
年令趙珌夫立
聽軒延祐四明志在象山縣治慶元四年令韓元
禮建
更恭亭延祐四明志在府治桃源洞門西北宋嘉
定十六年知慶元府章良朋建前有二古檜取東
坡雙童老更恭之意
茶亭酒亭延祐四明志在設廳東西紹定初守
胡榘重建
占春亭延祐四明志在春風堂之南宋淳祐六年
制使顔頤仲建
觀瀾亭輿地紀勝在郡治内
友山亭延祐四明志在仁齋前宋守梁汝嘉建
射亭延祐四明志在九經堂後宋守趙伯奎建
傳觴亭夾芳亭延祐四明志在府治並宋守程
覃建
茆亭延祐四明志在舊甬東書院南其東為熙春
亭宋紹興癸酉守韓璡建
西亭輿地紀勝在鄞縣治(延祐四明志今名荆公臺在廉訪分司公宇後)
(圃王安石鄞縣西亭詩收功無路去無田竊食窮城度兩年更作世問兒女態亂栽花竹養風烟)
會别亭鄞縣志在府城西三里
碧沚亭明一統志在月湖中鄞縣志史彌遠建(樓鑰)
(題碧沚亭詩相家小有四明山更葺桃源渺莽間四面樓臺相映發一川烟水自彎環)
可憩亭延祐四明志在桃源洞西淳祐中顔頤仲
建
魚熙亭嘉靖寧波府志在鄞縣治寬賦堂之前
仰高亭鄞縣志在縣治宋建
嵊亭水經注江之道南有曹娥碑江濱有馬目山
洪濤一上波隱是山勢淪嵊亭(太平寰宇記鄮縣嵊亭自剡溪至此)
(灘磧高險行人往來皆此装束齊僕射張稷曾生子於此因名嵊)
(謹按會稽志亦載嵊亭因嵊縣屬紹也寰宇記已入鄮縣其地仕今鄞縣故從寰宇記入寧波)
瓌富亭至正四明續志在東渡門外丞相吳潛建
超然亭鄞縣志在桃花渡船場宋監官晁說之建
寒碧亭延祐四明志寳巖寺後有寒碧亭(王安石寒碧亭)
(詩兩岸青山刻峭成一溪回曲篆紋平綠隂隠隠無重數欲去黃鸝又一聲)
三江亭名勝志在郡城東門之北宋天禧中郡守
李彛庚嘗寓此紹興間郡守潘良貴重建亭
翠鎖亭謝翺翠鎖亭詩注亭在江岸有魏王妃所
題字
平楚觀瀾亭鄞縣志在瑞光樓前今水中洲是也
時亭成化四明郡志在平橋西吳潛建今為惠民
藥局
直清亭鄞縣志在縣東明堂嶴白雲山下宋天水
郡開國公趙與懽建於父之墓側理宗御書二字
賜之
望湖亭嘉靖寧波府志在鄞縣東南東錢湖中(張時)
(徹望湖亭詩烟霞探不極獨上望湖亭孤嶼懸明鏡羣峯展畫屛舠舟舒月白松檜匝雲青盡日中)
(山醉人言是謫星)
極目亭阿育王山志在鄮山東見海中諸山
宿鷺亭舒亶有宿鷺亭詩見延祐四明志
紫翠亭王庭秀有泛舟西湖至紫翠亭詩
芳思亭鄞縣志在縣南尚書袁以道所居(袁桷芳思亭詩)
(序大父尚書公治圃南郊有堂亭凡十五不復可考近築一亭彷彿其萬一名之曰芳思)
聽香亭嘉靖寧波府志在慈谿縣東南一名臨香
亭宋紹興中建嘉定十年天台劉燠改曰聽雨堂
攬秀亭天啓慈谿縣志在縣治擁青軒後宋紹定
元年令周符建元延祐四年改曰湖亭
麗澤亭延祐四明志在慈谿縣治之前紹興三十
一年令鍾確重建(姚鏌慈谿縣修造記今更曰通和)
春亭成化四明郡志在慈谿縣治東南
環碧亭名勝志在慈谿縣後湖嶼上宋乾道間令
陳夀彭建(王淮環碧亭詩簷角俯滄洲烟波數點鷗路從階下斷天向檻前浮柳影當簾)
(夏蘋香入座秋百年清景絶誰放綵船游)
柳意亭勝覽亭袁桷慈谿縣治興造記縣治之
後有小湖湖之中為洲花竹四列風蓮水柳映翳
繚繞為亭曰柳意勝覽以樂其神此昔烏瑪喇忠
顯之所成也(慈谿縣志敬思佐治勝覽柳意此四亭俱在縣後湖嶼中並烏瑪喇建)
涵碧亭天啓慈谿縣志在縣東湖嶼中舊名清音
宋天聖中令孫知古建大觀中令唐昌期更今名
鄰月亭成化四明郡志在慈谿縣東北一里龍虎
軒北宋元豐八年令崔熙建
砥疏亭嘉靖寧波府志在慈谿縣普濟湖東南隄
上宋令金昌年建
野航亭仁天亭天啓慈谿縣志並在縣東北宋
景定二年令金昌年建
咏春亭嘉靖寧波府志在慈谿縣東北一里宋令
金昌年建舊名咏歸咸淳八年令周濤改今名
濯纓亭成化四明郡志在慈谿縣東南二里
回瀾亭天啓慈谿縣志在縣西南十三里宋淳祐
中制使顔頤仲建
蒙亭延祐四明志在慈谿大寳山麓創自熙寧以
前泉甘宜茶又名寳泉亭紹興間令陳良翰重建
丈亭天啓慈谿縣志在縣西四十五里乃老尉廨
宇方築丈室故曰丈亭今有老尉浦(王淮過丈亭詩出縣四十)
(里西來是丈亭江分三派白山拱兩邊青遠樹雲問塢香蒲雨後汀舟人候潮至飯罷即揚舲)
寒碧亭翠光亭天啓慈谿縣志在寳慶寺後(王安)
(石寒碧亭詩風吹洞口雲水動山頭月野客時問人前村多少雪)
四景亭寧波府志在慈湖之北元至元間令富德
庸建
清斯亭成化四明郡志在奉化縣治得初堂後(王應)
(麟重修奉化縣治記廳事東西吾名以節愛清安兩簾翼焉名以一清四畏堂曰得初以息以燕亭)
(曰清斯有沼有荷挹爽西山扁以高清殖殖其楹䡾䡾其門粲然一新曷敢視官舍為遞傳而怠厥)
(事)
烏峯亭李濂游雪竇記在日嶺上烏峯日嶺别名
偃蓋亭隱秀亭聽泉亭嘉靖寧波府志俱在
雪竇山
御書亭寧波府志在雪竇藏宋理宗應夢名山四
字
鮚埼亭漢書地理志鄞有鮚埼亭注鮚音結蚌也
長一寸廣六分有一小蟹在其腹埼西岸也(嘉靖奉化)
(縣志析為奉地在縣南五十里屬十八都其中多鮚故名)
飛雪亭妙峯亭潄玉亭輿地紀勝奉化雪竇
山有瀑布上下有三亭丹碧照耀飛簷鱗鱗蔚在
青嶂間晨霞暮靄遮露萬狀尤為勝槩(曾鞏飛雪亭詩玉蝌)
(垂處雪花翻四序雷聲六月寒憑檻未窮千丈勢請從巖下舉頭看)
鹿亭丹山洞天圖咏集梁隱者孔祐居昇仙祠側
有鹿中矢來投祐為牧豢而去因建鹿亭(陸龜蒙鹿亭詩)
(鹿亭巖下置時領白麛過草細眠應久泉清飲自多認聲來月塢尋跡到烟羅早晚吞金液還將上)
(綺河)
琅玕亭延祐四明志在奉化館羣山繞之
航津亭延祐四明志在定海縣東南宋元豐元年
建為高麗使往還賜宴之地
海晏亭嘉靖定海縣志舊名鎮海亭宋守胡榘建
永賴亭成化四明郡志在定海縣海石塘與海晏
亭皆在塘之左右明洪武五年邑丞許伯原重建
柔遠亭嘉靖定海縣志在縣南舊名巨川宋崇寧
中徐禋重建改名其側有翠湥亭
觀瀾亭延祐四明志在象山縣北宋治平中令林
旦建(許將觀瀾亭詩危亭高處倚巖隈西望蒲昌海浪回山戴鰲頭天外出水游鯂穴地中來)
(千重側崦扶搖沒萬里分流混沌開令尹觀瀾知道大三年窮邑更淹才)
灌水亭延祐四明志在象山縣西一百步西谷之
南宋治平中令林旦建
濯纓亭延祐四明志在象山縣西谷宋治平中令
林旦建
香風亭更好亭延祐四明志皆在象山縣治西
宋慶元初令趙善與建
照香亭延祐四明志在象山縣治宋令趙善與建
圓嶠亭延祐四明志在象山縣東三里東谷桃花
溪之南宋嘉定十二年令趙善㬜建
方壺亭延祐四明志在象山縣鳳躍泉之南林木
隂翳巖崖卓峭嘉定十二年令趙善㬜建
滌塵亭延祐四明志又名東谷泉亭在象山縣東
北嘉定十二年趙善㬜建
白鹿飲泉亭嘉靖寧波府志在象山員峯山北相
傳白鹿飲泉於此後人創亭其側
斵雲亭廉泉亭浮香亭延祐四明志並在昌
國治後
冰壺亭延祐四明志在昌國縣芙蓉洲舊名清遠
宋乾道六年簿趙善譽易之
受降亭定海縣志在觀山明嘉靖時總制胡宗憲
總兵盧鏜受降汪直建
明秀樓延祐四明志在府治清心堂西宋守程覃
建
鎮海樓延祐四明志在府堂之東偏宋寳慶二年
守胡榘建(吳潜鎮海樓詩鄮山湥處古明州新有江南客倚樓鳳閣天連宜望日蛟門海)
(宴不驚秋頭顱已近殘年景身口聊為卒歲謀蕭颯西風吹落葉滿林清露自難收)
甬江樓呂祖儉新建甬江樓記舶務東負郡城乾
道元年監務事楊芾仲章建樓於其上距今二十
年樓名未立通守丹陽蘇公實臨舶事覽其山川
之勝而一新之因名以甬江(鄞縣志府治東南靈橋門裏)
雙瑞樓延祐四明志在春風堂南宋守程覃建適
民以駢幹之粟來獻而名之
明遠樓至正四明續志在帥府南子城上宋至治
元年建
瑞光樓名勝志元末東甌高則誠主於櫟社沈氏
之樓居因作琵琶記成時清夜按拍几上蠟炬二
枝光忽交合遂名
萬金樓延祐四明志馮氏有萬金樓(周鍔萬金樓詩幾年江上)
(夢黃鶴意悠悠百尺獨臨水萬金難買秋杵聲喧藥市闌影枕漁舟應有壺中客分身向此游)
東樓西樓天啓慈谿縣志東西郭皆有酒樓東
樓自東郭橋至接官亭西樓乃今山川壇基宋元
以來皆為戱臺歌鼓之聲不斷臺之四面皆樓樓
前商舶雲屯往往於樓上宴樂
介白樓嘉靖寧波府志在慈谿縣西北二十里茅
山散人故宋禮部郎中劉揚祖也入元後徙家雲
湖寺山之東原建介白樓為讀書之所
宣明樓嘉靖奉化縣志為縣之外門始於宋令婁
紹𥅆元知州周仲厚為石臺置漏以警晨昏
擁翠樓貝瓊擁翠樓記奉化依山為縣處士汪幼
海徙家縣治東即後圃建樓為登眺之所
觀蜃樓寧波府志在鎮海縣伏龍山
望稔樓延祐四明志在象山縣治西圃左宋慶元
初令趙善與建
十洲閣嘉靖寧波府志在月湖之濱
澄輝閣嘉靖寧波府志在月湖之濱(周鍔澄輝閣詩䧺連俯空)
(闊下贍霄漢浮眼將雲漠漠心寄水悠悠日暖鳥飛鏡月涼魚弄鈎行期分此景家在甬西頭)
紅蓮閣名勝志在月湖中宋章得象倅郡時建
經綸閣輿地紀勝在鄞縣治因王安石作徐度記
臨雲閣舒亶有臨雲閣詩見延祐四明志
滄洲閣朱翌廣生堂記復放生池於西湖因創閣
宸奎閣寧波府志在鄞縣東五十里阿育王山廣
利寺内宋大覺禪師懷璉建蘇軾為記其碑尚存
海光閣延祐四明志舊名多稼亭在定海縣治西
北宋嘉定間令崔端學建
百花臺成化四明郡志在桃源洞前宋守曹泳建
自遠臺至正四明續志在郡圃即木香臺(寧波府志宋吳)
(潛建)
讀書臺寧波府志在鄞縣治宋慶歷七年王安石
宰鄞時所築遺址尚存成化四明郡志鄞縣東四
十里梨花山有史嵩之讀書臺
釣臺成化四明郡志慈谿縣西南二十五里釣魚
山上世傳謝靈運釣於此
妙高臺名勝志在奉化縣雪竇山
鯉臺延祐四明志在奉化横山上有石文如篆
曉峯臺定海縣志在縣西南曉峰山可望日出
徐偃王宅成化四明郡志隱學山在鄞縣東東錢
湖畔舊名棲真徐偃王隱學於此一云在翁洲王
十朋會稽賦翁洲訪偃王之盧
董孝子宅嘉靖寧波府志在鄞縣西南百餘步孝
子名黯其宅今為純德廟舊志謂即其故居立廟
則黯本鄮人也鄮故鄞地虞翻謂為句章人據其
徙居慈谿言之而唐崔殷廟碣乃仍其誤
張平子宅四明山志四明山連脊起峰中有三峯
鐺足以立漢張平子居焉
梅福宅成化四明郡志鄞縣東南七十里大梅山
蓋梅福隠宅也按福傳王莽專政福一朝棄妻子去
後有見福於會稽漢時鄞屬會稽山中有石洞仙
井藥爐丹竈遺跡猶存
徐浩宅嘉靖寧波府志在鄞縣南四明山下浩先
居越為唐中書舍人貶明州别駕遂居於此
賀知章宅嘉靖寧波府志鄞縣西南句章鄉小溪
之馬湖世傳賀監舊宅(成化四明郡志鄞縣西南君奢橋西唐賀知章所居)
(有衆樂亭相距三里名賀家灣其地賀姓甚多賀監後徙剡川有回鄉詩張時徹府志存疑賀知章)
(按舊唐書與會稽志俱為越州永興人考永興乃今蕭山縣古今之志四明者並載之非以其自號)
(四明狂客故耶四明山在會稽跨寧紹之境不專屬鄞今郡城中月湖上有賀監祠故傳為賀監讀)
(書處鄞之句章鄉小溪有馬湖云賀氏洗馬池相距三里有賀家灣至今賀姓者尤多又掘土得斷)
(碑有會稽郡賀府君六字耆老皆謂賀監故宅始實居此後徙剡川然剡乃嵊地實與奉化接壤)
(奉亦有剡溪我明郡水源皆自剡也況馬湖又與奉連壤地而賀監子曾子故為會稽郡司馬六字)
(碑豈其墓碣耶是皆不可考然賀監舍宅為觀名千秋考會稽志今天長觀是也云去府東南十二)
(里又請周宫湖為放生池一曰永周湖今池去府東南十里史浩為安撫使又於其地為亭名懷賀)
(種種古蹟遺翰如知章三告龍瑞宫記等多在山會問其墓在山隂縣東南九里其地因名九里墓)
(在山巔鄉人呼為賀墓其為越人明矣)
(謹按知章宅故在越因舊志所有且有張時徹之辨故存之)
黃晟宅嘉靖寧波府志在鄞縣東二十五里鄞塘
鄉任佽飛兵馬使後遷明州刺史遂家於此(萬歷象山)
(縣志象山縣東北四十里荷花橋冇黃晟宅今十七都二十四都黃姓皆其苖裔)
謝遺塵宅四明山志唐謝遺塵隱於四明南雷訪
陸龜蒙語以山中之奇品為九題曰石室過雲雲
南雲北鹿亭樊榭潺湲洞青櫺子鞠侯皮日休和
之
錢塤宅名勝志東錢湖在鄞縣東三十五里舊名
西湖宋錢塤世居湖上好學有節槩與同里高友
文以談經史相資廓落世務
趙善湘宅鄞縣志縣治南一里握蘭坊左宋宗室
趙善湘所居稱趙王府
樓异宅成化四明郡志在鄞縣西南晝錦坊(郡縣志异)
(以孫鑰貴贈太師稱樓太師府故里名晝錦)
豐稷宅嘉靖寧波府志在鄞縣西南五十里董母
墓北稷仕至工部尚書致仕歸由小溪鎮之蕙江
徙居於此(曾鞏送豐稷歸故里詩桃花染破南山青漢江此時春水生客舟相語人夜起)
(勁艣亂江羣雁聲夫君飄泊動歸思告我舉装千里行閎才壯思風雨發綠鬢少年冰雪清讀書一)
(見若經誦下筆千言能立成精微自得有天質操行秀出存鄉評嗟從薄禄困流滯能誘鄙俗消紛)
(爭絃歌躬勸士強學田里安堵人力耕嗟予據案但畫諾遇事縮手方蒙成雖知璞玉難強獻欲挂)
(塵&KR2482;空谷情歲寒不變乃知確物理先否終當亨維舟且盡今夕語明日帆隨白烏輕)
魏杞宅嘉靖寧波府志在鄞縣南小溪鎮把官學
士既罷歸卜居小溪之上手不停披著山房集
陳瓘宅成化四明郡志在鄞縣治南之西湖瓘字
了翁南劍人嘗攝明州倅寓居湖上著四明遵堯
集
陳之翰宅嘉靖寧波府志鄞縣治西南月湖之上
處士陳之翰讀書之所
汪大猷宅洪邁友恭堂記友恭堂者鄞江汪氏所
立也其宅在鄞縣西三十里嘉靖寧波府志鄞縣
西山之潘嶴宋敷文閣學士汪大猷所居(趙汝愚送汪大)
(猷歸鄞詩尚書天官貴持經侍幃幄青冥欲無際白首非故約連檣動南浦父老望巖壑下車入里)
(門執手問歡樂十年幾風雨寒鷄呌屋角勤勞畢吾分帝賚出寵渥我適奉香火禁直連六閣遂令)
(宣室思從今問晦朔朱熹送汪大猷歸里詩濯濯才華耀禁林翩然忽起故園心九天得請恩方重)
(一舸東歸春未深照眼湖山非昨夢及時詩酒合冋襟不應便作真狂客講殿行思聽履音)
陸寘宅至正四明續志鄞縣南四十里梅溪灘上
宋會稽陸判官寘卜居於此奉祠垂三十年工詩
及書法
史浩宅鄞縣志在縣治西南一里月湖之東太師
宅乃宋之賜第故稱史府
王珩宅嘉靖寧波府志鄞縣西三十五里桃源鄉
宋宗正少卿王珩所居父說建桃源書院
王次翁宅嘉靖寧波府志鄞縣治西南二里西社
壇橋宋參知政事王次翁所居次翁善太元數未
老致仕治第西湖為退休之所
趙竴宅成化四明郡志在鄞縣南五十里宋隱士
趙竴待制粹中之子𨼆於茅山之陽屢薦不起
趙彦逾宅成化四明郡志在鄞縣西南錦里橋北
宋紹興間郡人學士趙彦逾仕資政殿大學士知
慶元府兼沿海制置使所居故名錦里
張即之宅書史鄞縣西南有林村市宋學士張即
之之祖邵居此其家近資教寺故寺多其墨跡云
袁甫宅鄞縣志在縣治西北一里鑑橋下之西宋
尚書袁甫以狀元及第故傍有狀元坊
陳塤宅鄞縣志在縣東四十里寳幢市塤以省元
任吏部侍郎里有省元坊
范楷宅嘉靖寧波府志在鄞縣東楷以權工部尚
書言李全罷歸築室萬齡鄉至今稱尚書村
傅行簡宅嘉靖寧波府志在鄞縣治西北五十餘
步鑑橋頭行簡宋嘉泰二年狀元宅傍有狀元橋
王應麟宅嘉靖寧波府志鄞縣治南一里宋尚書
王應麟所居其父撝為崇政殿說書理宗御書飛
白汲古傳忠四字扁其堂至今稱王家府
闞澤宅成化四明郡志慈谿縣東北十里闞峯山
吳太子太傅都鄉侯闞澤所居(慈谿縣志唐大中二年令李楚臣立)
(為德潤院)
虞喜宅嘉靖寧波府志慈谿縣北鳴鶴山(四明山志大隱)
(山北峯為四明東麓晉虞喜嘗隱此山三召不起)
虞九皋宅名勝志在鳴鶴山唐元和間虞九皋字
鳴鶴居此(天啓慈谿縣志九皋世南之孫世南宅即在此)
孫惟晸宅嘉靖寧波府志慈谿縣西南四十里孫
家坪唐靜海軍節度使孫惟晸所居
呂珂宅天啓慈谿縣志在縣西南二里唐儀鳳三
年邑大夫呂珂以所居捨為寺今為永明寺
張無擇宅嘉靖寧波府志在慈谿縣治西南孝子
名無擇為唐刺史今即其宅為廟祠之
黃震宅天啓慈谿縣志縣北五十里地名古窰有
卧床橋為宋文潔先生黃震讀書處
孫夢觀宅嘉靖寧波府志在慈谿縣治西街宋侍
郎孫夢觀即節度惟晸之後今有孫家橋
張虙宅嘉靖寧波府志慈谿縣東南二十里宋侍
郎張虙所居俗稱小鄮州
楊簡宅慈谿舊景董孝子廟之西為野航橋橋之
西宋慈湖先生卜居於此後為慈湖書院(嘉靖奉化)
(縣志縣東一百里為瑞雲山楊文元公生於此始生時有五色雲起蓋山上鄉人異之因名瑞雲山)
方山京宅嘉靖寧波府志在慈谿縣東之大方橋
宋景定三年進士及第方山京所居
姚登孫宅名勝志慈谿縣雙峯山宋末姚登孫隱
此
孫郃宅嘉靖寧波府志在奉化縣東北唐右拾遺
孫郃所居其裔名沔者為宋名臣宅今為淨惠寺
杜勝先宅嘉靖奉化縣志在縣北杜勝先東陽人
唐長慶間為御史中丞居縣之招賢墟即今杜坂
樓郁宅嘉靖寧波府志在奉化縣東正議大夫樓
郁所居今為吉成寺
林逋宅嘉靖寧波府志奉化縣東黃賢村宋處士
林逋所居後隱杭之西湖
竺汝舟宅名勝志奉化縣桃花坑昔隱士竺汝舟
與太白禪師往來至此居之留偈云昔是神仙宅
今為長者居
蔣浚明宅嘉靖寧波府志奉化縣北三嶺村宋金
紫光禄大夫蔣浚明居此
舒璘宅嘉靖奉化縣志在縣東五里廣平里璘諡
文靖其子孫即所居之傍創廣平書院
王宗道宅嘉靖奉化縣志縣東二里東市宋王宗
道所居别號怡齋乃時叙之子今名雙桂坊
仇悆宅嘉靖寧波府志奉化縣北五里沙堰宋開
國伯仇悆之宅今子孫即所居之傍立廟祀之
陳著宅嘉靖寧波府志奉化縣西六十里三石村
宋秘書監陳著所居
曹孝先宅嘉靖寧波府志奉化縣西六十里三石
村宋承直郎曹孝先所居
戴表元宅嘉靖寧波府志奉化縣西坑村元戴表
元所居人稱江南夫子(戴表元質野堂自記剡源先生幼而囂居長而浪游)
(老而羈棲以為異時倘得餘閒營一區之宅則將名之質野大德丙午始議興築不三月而堂成以)
(次充安閣岧嶤亭縮軒雪鏡諸役仍舊名而增新備凡一百三十六楹溪山面勢烟雲情親無不欣)
(合幸得成之而得自名之而何不可樂乎按趙孟頫松雪齋集有縮軒記)
任士林宅嘉靖奉化縣志縣南五十里鮚埼村宋
松鄉先生任士林所居
樂仁規宅嘉靖寧波府志定海縣南四十五里靈
巖鄉唐尚書樂仁規與弟尚書仁厚所居
余天錫宅嘉靖定海縣志縣東二百里甬東村宋
參知政事余天錫所居
沈焕宅嘉靖定海縣志縣西南東山下宋沈端憲
煥所居縣東有南山書院為煥講學之地
倪九疇宅萬歷象山縣志九疇平陽人唐昭宗時
官招討副使抵象之繪棚嶺遂卜居焉
俞懋文宅萬歷象山縣志九都金字山下宋侍郎
俞懋文及孫承簡世居於此
楊王休宅嘉靖寧波府志象山縣治後宋尚書楊
王休居此
應㒡宅嘉靖寧波府志昌國城中宋參知政事應
㒡所居後徙於鄞
四明窗成化四明郡志在郡治吳潛既增浚舊池
跨兩虹於上而闢虛堂於中公謂四明洞天為石
窗此堂戸牖四達遂題曰四明窗
桂林嘉靖寧波府志鄞縣西二十里地名桂林宋
初忠宣公俞鼎由吳興來鎮浙東卜居於此
義門嘉靖寧波府志鄞縣南一里元提舉蔣明道
所居内有宋建義門祠堂一所
菊村嘉靖寧波府志鄞縣西二里宋忠臣袁鏞之
孫士元所居士元為翰林國史院檢閱晩隱城西
别墅種菊數百本自號菊村老人
瑞室鄞縣志薛維字持國敦尚古道結廬張村宋
淳熙間遭回禄所居獨完樓鑰題曰瑞室
冥菴鄞縣志在縣西六十里密巖山下宋尚書陳
顯因沮用蔡京貶知越州歸作冥菴以自晦
萬竹廬嘉靖奉化縣志縣西南六十里高元之所
居元之本鄞人以父世植葬奉化之察廉岡因是
結廬萬竹之間故稱萬竹先生
金鐘墩成化四明郡志在奉化縣北十里大溪間
昔傳錢氏載大金鐘過此沉焉漲沙成墩
萬松窩萬歷象山縣志在縣東宋卞大亨以丞相
范宗尹薦避跡錢倉結窩山隈植萬松於徑
思孝廬萬歷象山縣志在縣西金龜山孝子名缺
父母没哀毁骨立既葬築廬於墓前郡守胡榘為
之立碑扁其廬曰思孝
梅子真煉藥處吳萊甬東山水古跡記在昌國梅
岑山
安期生隱處延祐四明志安期生洞在昌國馬秦
山(吳萊望馬秦桃花諸山間安期生隱處詩此去何可極中心忽有思亂山插滄海千層壯且奇)
(信哉神仙宅而養雲霞姿雕鎪鬼斧觖刮濯龍湫移坎窞森立劍槎牙割靈旂微涵赤岸水暗産瓊)
(田芝老生今安在方士不我欺往過燕齊靡出没楚漢危挾山作書鎮分海為硯池殘花錦石爛淡)
(墨珠巖披東溟地涵畜北極天翰維玉舄投已遠桑田變難期誓追凌波步行折拂日枝羽丘杳如)
(夢元國深更疑豈無抱朴子去我乃若遺空餘煉藥鼎尚有樵人知)
靈山石鼓太平寰宇記鄮縣靈山有石鼓臨澗若
鳴則野雉翔鳴
慶安古松天啓慈谿縣志縣西北慶安寺前古松
夾道綿亘數里其一最巨而奇蜿蜒若龍飛偃如
蓋臨池之上(馮輗止伐慶安寺古松詩寒松一幹老蒼蒼古寺門前歲月長匠作偶圖)
(舟楫利彈翁方患斧斤傷得全此日同齊木勿剪他年比召棠可但與君期久遠相將俱列大夫行)
古棠名勝志奉化縣高公塘唐武德初設鎮於此
本晉孫興公游四明得棠一本植之後訛棠作塘
藤龕名勝志奉化縣雪竇山上(李濂籐龕詩雪山萬年藤蘝蔓樛為)
(龕禪師與世絶巢卧參瞿曇夜雨澗邊磬秋風雲外菴余訪遠公社思投陶令簮)
古樟嘉靖奉化縣志青錦山下有古樟木甚巨藤
繞其上狀如虬龍
秀峯柏成化四明郡志定海縣東南六十里秀峯
山下古柏甚巨唐朝舊物
浙江通志卷四十三
