浙江通志卷一百四
物産(四)
紹興府
八貨越絶書甲貨之戸曰粢為上物賈七十乙貨
之戸曰黍為中物石六十丙貨之戸曰赤豆為下
物石五十丁貨之戸曰稻粟令為上種石四十戊
貨之戸曰麥為中物石三十已貨之戸曰大豆為
下物石二十庚貨之戸曰穬比蔬食故無賈辛貨
之戸曰菓比蔬食無賈壬癸無貨
粳稻稬稻弘治紹興府志稻有粳稬凡十九種今
略書其常植而易識者駝犁望三種有六十日七
十日八十日占城二種有早占城寒占城秥四種
有早白晩白早黃晚黃涂蒙三種有早晚北白色
者種有早白晚白秥白光頭白撩水白霜下白銀
條白辦白矮白羅村白烏色者四種雁來烏老了
烏早烏粳晚烏粳紅色者二種有大紅小紅(紹興府志)
(稻種甚多嘉泰志列五十六種詢之農家多不能識今據山會新志採錄八邑大約相同早稻曰紫)
(口甲朝穧麤稈細稈早白黏晚稻曰晚白黏料水白餘杭白稚蒙鳥銜來鵝脚黃健脚青宜興白以)
(上俱秔𩔖宜炊榧稬青稈水鮮羊鬚胭脂早黃黃殼紅黏以上俱秫𩔖宜釀)
黃秈嘉泰會稽志會稽獨有黃秈之名秈音仙字
書云秔稻也他無以秈名者徽饒之間謂小米為
秈與此不同
麥紹興府志大麥秋種立夏前熟有晚大麥(穗長子多)
與小麥同熟六稜麥中早麥紅黏稬麥(堪作酒)小麥
十月種小滿前熟有早白麥松蒲麥(芒秃如松房)娜麥
(穗如大麥)
蘆穄夢溪筆談稷乃今之穄也紹興府志今呼為
蘆穄以其形似蘆也然不常植山中或有之
白豆榖譜浙東一種白豆味更勝
乳粟萬歷山隂縣志粒大如雞豆色白味甘俗名
遇粟
稗弘治紹興府志一名烏禾越民種之其性堪水
旱歲饑充食不減粱米釀酒踰黍稷
乾菜蕭山縣志白菜醃之曬乾貯甕内曰陳乾菜
久愈美
荇菜蕭山縣志其所結子爛煮之味甘如蜜
薹菜弘治紹興府志菘耐霜菜也越人呼為薹菜
有矮黃麻葉二種其羊角薹越土種之則變
仙人菜餘姚縣志春夏雷雨驟作俄産白水山崖
石上立採可得移時無種
南瓜述異記會稽嘗有五色瓜(山隂縣志五色瓜即南瓜種自吳中)
(來一名飯瓜食易飽)
西瓜寶慶會稽續志越瓜大者色正白越人當果
食之去煩熱解酒毒(弘治紹興府志西瓜産蕭山者最佳餘姚縣志西瓜産眉)
(山者佳今剡嶴如枕者更勝)
蕈吕氏春秋菜之美者越路之菌是也會稽錄菌
今謂之茭首茭心生臺至秋如小兒臂其白如藕
軟美異常
茄嘉泰會稽志會稽有水茄亦名銀茄云是新羅
種形如雞子
蔥嘉泰會稽志會稽園夫藝蔥有兩等其小而美
者曰大官蔥
燕竹筍寶慶會稽續志越人以燕來時作筍取其
早也因以為名(王十朋在剡題燕竹詩問訊東牆竹佳名始得知龍孫初迸處燕子)
(正來時)
箭里筍會稽風俗賦箭里之筍注會稽有美箭里
(筍譜箭筍十二月生會稽諸山絶多或叢生或蔓延可如筯大長三四寸)
蕈筍萬歷山隂縣志猫筍花筍箭筍三品絶佳冬
月取猫筍萌土中者曰蕈筍尤為土産之最
黃鶯筍寶慶會稽續志苦筍以黃苞推第一謂之
黃鶯筍
筍乾筍譜會稽煎筍乾法將小筍蒸後以鹽酢焙
乾凡筍宜蒸則味全
蓴萬歷蕭山縣志蓴出湘湖味至美較勝他産(袁宏)
(道越中雜記蕭山櫻桃□鳥蓴菜皆知名而蓴尤美採自西湖浸湘湖一宿然後佳若浸他湖便無)
(味浸處亦無多地方圓僅得數十丈許其根如荇其葉微𩔖初出小荷錢其枝如珊瑚而細又如鹿)
(角菜其凍如冰如白膠輔枝葉間清液泠泠欲滴其味香粹柔滑略如魚髓蟹脂而清輕遠勝半日)
(而味變一日而味盡比之茘支尤覺嬌脆矣惜乎此物東不踰紹西不過錢塘以故世無知者)
蕨嘉泰會稽志東坡詩慚愧春山筍蕨甜今會稽
以蕨配筍為茹尤珍美(蔬譜會稽山間有一種似蕨而毛紫色土人謂之蕨)
(藄亦謂之毛蕨不可食鄉人但以藏繭及藉楊梅取其性疏而不浥鬱也蕨青而藄紫故曰紫藄)
芹四明圖經産越中白馬山者最香美土人雜芥
為葅沃以醯醬味絶妙
蕺會稽風俗賦採蕺于山注岑草也越王種之名
勝志蕺山少木多産蕺(弘治紹興府志蕺葅菜越人呼臭膽草生擷有臭氣)
(歲歉民斸其根食之諺曰豐年惡爾臭凶年賴爾救稗史彙編越蕺葉似蕎麥地肥亦能蔓生莖葉)
(紫赤色多生山谷隂處吳越春秋云越王嗜蕺嘗採於此山故名)
葛粉爾雅翼越葛花藤皆可醒酒明一統志各縣
出葛粉
山蔓菁列仙傳劉綱夫婦隠居四明龍泉山植山
蔓菁為食婦先綱仙去謂綱曰菜熟亦仙
海藻埤雅浙右山嶺重阻人鮮病癭者按本草海
藻昆布青苔紫菜皆療瘤癭結氣被海之邦食此
故能療之也
禹餘糧弘治紹興府志嵊縣丫山産
芝麻弘治紹興府志越人不多植山中有之可為
油
乳餅嘉泰會稽志中州&KR2583;潼取酪酥以雍酥為冠
而越中尤佳凝厚者曰乳餅
桑四明圖經有如錦之桑(會稽三賦注諸暨出第一檿桑文采如博綦方)
(正駢次有如畫作可為履□弘治紹興府志舊志云會稽産如錦之桑然今越産多野生謂之鳥桑)
(植者反不及之)
松名勝志蕭山縣北幹山多植松故有北幹松風
之稱
柞風土記始寧剡界山多柞木越人謂之櫪木
櫟水經注若邪溪上有一櫟樹謝靈運與惠連嘗
游之作聯句題刻樹側
檀淳熙雜志郊祀五輅車材以剡中檀木為之
楮弘治紹興府志楮榖也出剡中皮斑有瓣者為
楮皮白者為榖無瓣者為構
檉弘治紹興府志出餘姚四明山俗呼西河柳其
葉甚細似柏而香天將雨水則生花試之多驗
櫧弘治紹興府志蕭山縣櫧木堰以其地舊産櫧
皂莢列仙傳劉綱隠四明山觀前皂莢樹一株相
傳為綱登仙之木(寶慶會稽續志劉綱仙樹在餘姚祠宇觀)
椶櫚山隂縣志椶山産
沈香樹袁宏道游五泄記青口有古木一株土人
云是沈香樹一年一花
松陽木弘治紹興府志木甚大或云即豫章也舊
志云唐時越城多生豫章樹每風雨聞鐘鼓聲宋
時無復存矣
貝多木弘治紹興府志唐貞觀間寶掌禪師所植
在諸暨寶掌巖上
梅餘姚縣志餘姚有古梅苔絲四垂疏花點綴他
處所無(梅譜項里有古梅苔蘚封枝夭矯如畫令人愛玩吳綺詩注越産雖佳移植即變不)
(如吳興)
消梅嵊縣志梅有金剛拳大如桃名消梅堅脆經
秋不落
雪桃嵊縣志桃有冬熟者名雪桃
李嘉泰會稽志李惟剡溪者見稱
櫻桃嘉靖浙江通志蕭山櫻桃名櫻珠(寶慶會稽續志出蕭)
(山縣夏孝鄉宋宦者董清臣為供奉官每櫻桃宴即於未出時遣人往越貿得百顆奏曰清賞櫻桃)
(可知越州櫻桃美矣然蕭山更勝他邑顆圓小色朱紅一二日即敗)
楊梅嘉泰會稽志今出項里何塔六峯塘裏其品
之最佳者曰官長梅色深紫香味俱絶曰線梅有
紋隆隆如線色尤紫實大核小可亞官長梅也方
盛出時好事者往游因置酒舟中高飣楊梅與樽
罍相間婦女簪於髻上又以雀眼竹筥盛貯為遺
唐人所稱茘枝筐不過如此(萬歷蕭山縣志有接種大而味佳有草種)
(細而味酸色深紫出湘湖諸塢者為勝方其未甚熟時以火薰之名楊梅乾極佳劒南集詩注項里)
(鄉俗謂楊梅止曰梅謂選擇楊梅曰作梅弘治紹興府志上虞楊梅峯在小江上林壑茂密上多楊)
(梅能改齋漫錄越州楊梅最佳土人謂之楞梅舊浙江通志今餘姚之燭湖最佳次則蕭山陸游六)
(峯項里看採楊梅詩綠隂翳翳連山市丹實纍纍照路隅未愛滿盤堆火齊先驚探頷得驪珠斜簪)
(寶髻看游舫細織筠籠入上都醉裏自矜豪氣在欲乘風露摘千株)
石榴剡錄越人避錢鏐諱呼石榴為金厖
青棗嵊縣志嶀山棗灣有一種青者今無
木瓜爾雅翼楙瓜實如小瓜而酢陶隠居云山隂
人以為良果蘭亭尤多
榧平泉草木記木之奇者稽山之榧會稽風俗賦
火榧殼玉
梨萬歷山隂縣志越人呼為梨頭如木柵之馮家
梨映日紅破塘之清消梨俱最佳
林檎會稽三賦注高公山出千貫文林檎
蒲萄嘉泰會稽志會稽有漿水馬腦二種味亦佳
栗廣志越中栗大如拳(全芳備祖諸暨産如拳之栗能改齋漫錄政和中詔)
(本州貢焉栗固大於他州然如拳者終不可得)
橙全唐詩話張籍詩山路黃橙熟此剡中風味也
橙惟剡尤多
橘述異記越多橘柚園越人歲出橘税謂之橙橘
戸亦曰橘籍吳闞澤表曰請除臣之橘籍
蜜橘明一統志紹興出
小橘餘姚縣志産東山謝氏園者曰謝橘小而甘
金橘嵊縣志橘種有小如彈丸者名金橘如棗者名
金棗如豆者名金豆
山查嵊縣志生大白五龍四明諸山者樹高盈丈
實如大腹子味極甜脆
蔗會稽三賦注赤者名崑崙蔗白者名荻蔗赤者
出會稽作乳糖弘治紹興府志山隂靈芝鄉出蔗
(羣芳譜蔗糖以蜀及嶺南者為勝會稽所作乳糖視蜀更勝)
蓮嘉泰會稽志山會諸水往往芙蓉環繞夏秋之
間川澤如錦土人取蓮子藕根為利(會稽三賦注山隂荷最盛)
(出偏門至三山多白蓮出三江門至梅山多紅蓮夏夜香風一二十里不絶)
藕剡錄越藕最佳謂之花下藕又特出羅文藕在
禹廟前他皆不逮(本草白花藕最佳為粉益人)
菱會稽三賦注越中所産惟羅紋菱最大(嘉泰會稽志即)
(所謂腰菱也)
芡嘉泰會稽志雞頭又謂之雁頭今山隂梅市之
雞頭最盛有一戸種及十八里者然亦有數等小
白皮最佳大白皮中白皮其皮頗堅難齧黃嫰又
太輭皆不逮也其柄又可為葅甚美越人謂之藕
梗其實芡柄耳
牡丹花木譜越中牡丹開時賞者不問親疏謂之
看花局澤國此月多有輕雲微雨謂之養花天(僧仲)
(殊越中牡丹花品序越之好尚惟牡丹其絶麗者三十二種始乎郡齋豪家名族梵宇道宫池臺水)
(榭植之無間歐陽修洛陽牡丹花品序牡丹出丹州延州山東青州南亦出越州陸游賞花至湖上)
(詩吾國名花天下稀園林盡日敞朱扉蝶穿密葉常相失蜂戀繁香不記歸欲過用愁風蕩漾半開)
(却要雨霏微良辰樂事真當勉莫遣匆匆一片飛)
海棠平泉草木記木之奇者稽山之海棠
黃梅嘉泰會稽志剡中獨多千瓣黃梅今無又有
蠟梅二種磬口者佳
木蘭鎮東軍使院記大厦之前木蘭特異越城之
中稱為一絶
山茶學圃餘疏潯陽陶狄祠山茶一株榦大盈抱
枝蔭滿庭二月三日祭時花特盛好事者分種之
竟無一活紹興曹娥廟亦有之止如拱把之半土
人云千年外物也
杜鵑平泉草木記稽山之四時杜鵑(嘉泰會稽志越人種之庭)
(檻結為盤盂翔鳳之狀而法華山奉聖佛殿前一本高與簷等花色殷紅開時照耀牆壁皆赤)
映山紅袁宏道游五泄記山中映山紅有高七八
尺者與他山絶異
紅桂平泉草木記木之奇者剡中之真紅桂(程顥剡桂)
(詩序李德裕嘗言洛龍門敬善寺有紅桂樹獨秀伊川嘗於江南諸山訪之莫致陳侍御知余所好)
(因訪剡溪樵客偶得數株移植郊園衆芳色阻乃知敬善所有是蜀道苪草徒得其名)
桂漿沈遼桂漿詩越人遠寄桂花漿敝屋欣聞破
鼻香
木芙蓉平泉草木記會稽之百葉木芙蓉注即拒
霜也
貞桐平泉草木記稽山之貞桐注其花鮮紅可愛
且耐久
忍冬嘉泰會稽志一名鴛鴦藤出鏡湖水涯香如
荼蘼末利可植園圃為架承之
雙頭蓮會稽三賦注越多雙頭蓮
白鶴花劉詵白鶴花詩注玉笥山中有白鶴花頂
翅宛然
薔薇平泉草木記會稽之百葉薔薇
蘭羣芳譜句踐種蘭蘭渚山即王右軍蘭亭是也
今會稽山甚盛餘姚縣西南並江有浦亦産蘭其
地曰蘭墅洲自建蘭盛行不復齒及移入吳越輒
凋有善藏者售之輒得高價而香終少減(弘治紹興府志)
(會稽有山蘭而無澤蘭今山蘭人家罕種)
(謹按越絶無句踐種蘭之文因越有蘭渚其命名必有所自姑存之)
銀蘭嵊志百丈巖有飛瀑巖壁間嘗産銀蘭
蕙餘姚縣志生深谷中惟治南大江獨産蕙因名
蕙江
水仙嘉泰會稽志山隂此花有兩種一曰水仙一
曰金盞銀臺徐師川詩金盞銀臺何足比其香既
減格韻亦下
菊嵊縣志知縣施三捷署圃植菊甚盛人擬之為
河陽花因有菊譜其詠詩有金絲柳玉梅白睡香
毬青心玉牡丹(陳獻章看菊詩扁舟何處剡溪濱夜半歸來雪滿巾爭似一瓢秋菊)
(伴漆園風暖蝶迷人)
竹箭爾雅東南之美有會稽之竹箭(紹興府志越産竹箭擅名)
(今有二種大葉者名箬箭細葉者名笄箭墨客揮犀竹為竹箭為箭蓋二物也)
黃竹名勝志蕭山縣黃竹山竹色微黃狀如刀削
相傳范蠡遺鞭所生
晉竹吳越春秋越王使大夫種索晉竹十庾以復
封禮
筋竹弘治紹興府志剡中甚多其筍未成時堪為
弩弦
笙竹嘉泰會稽志今樂部笙率以會稽臥龍山竹
為貴蔡中郎得柯亭椽竹為笛亦會稽也
毛竹剡錄剡之金庭有毛竹洞餘姚之四明山家
亦有之(嵊縣志金庭山有竹生毛節覆一節)
慈竹弘治紹興府志即桃枝竹又名四季竹作篾
柔韌堪為簟越人多植之為籬其竹夏月經雨滴
汁下地生蓐似鹿角色白食之止痢
紫竹弘治紹興府志越多細竹紫竹生剡方竹生
玉岑山蘆棲竹生嵊縣
苦竹羅頎札記山隂有苦竹城越以封范蠡之子
則越自昔産此竹矣(弘治紹興府志苦竹與劫竹皆可作寓錢紙苦竹種有黃)
(青白紫頓地即散劫竹有二種一種狗劫可作紙德政坊與山隂小赭等處居民作箕篩以此為業)
箖箊竹吳越春秋袁公即杖箖箊竹
對青竹養疴漫筆竹黃而溝青每節間出惟會稽
頗多彼人呼為黃金間碧玉(紹興府志一名金竹一名閃竹其膚膩可)
(作盒器)
篆刀竹萬歷山隂縣志出越王崢上節横錯相間
歐兜祖師遺跡也
人面竹竹譜出剡山竹徑幾寸近本逮二尺節極
促四面參差竹皮如魚鱗面凸頗𩔖人面
公孫竹弘治紹興府志高不盈尺越人以為几案
之玩
沙筯竹談薈越州産沙筯竹採笋者輕步從之聞
聲則縮入沙中
日鑄茶方輿勝覽會稽日鑄嶺其地産茶歐陽修
云兩浙産茶日鑄第一(嘉泰會稽志日鑄嶺産茶奇絶然有名頗晚吳越貢)
(奉中朝土毛畢入不聞有日鑄殆出在吳越國除之後歸田錄云草茶盛於兩浙浙之品日注第一)
(青箱記亦云越州日鑄茶為江南第一范文正汲清白泉以建溪日鑄臥龍雲門之品試之云甘液)
(華滋悦人靈襟按今會稽所産茶極多佳品惟臥龍一種得名幾與日鑄相亞臥龍者出臥龍山知)
(茶者謂二山土脈相𩔖信亦佳品然日鑄芽纖白而長其絶品長至三二寸不過十數株餘雖不逮)
(亦非他産可望味甘輭而永多啜宜人無停滯酸噎之患臥龍則芽差短色微紫黑𩔖蒙頂紫筍味)
(頗森嚴其滌煩破睡之功日鑄有不能及顧其品終在日鑄下自頃二者或充包貢臥龍則易其名)
(曰瑞龍日鑄他書及土人皆用此鑄字惟歐陽公歸田錄則書為日注疑公自有所據其後亦有書)
(作注者蓋自歐公始也剡錄越産之擅名者有會稽之日鑄嶺茶秦望山之小朵茶陶晏嶺之高塢)
(茶會稽山之茶山茶雲門山之丁坑茶東土鄉之雁路茶山隂之臥龍山茶蘭亭之花塢茶諸暨之)
(石筧嶺茶餘姚之化安瀑布茶嵊縣之西白山瀑布嶺茶五龍真如茶紫巖茶鹿苑茶大崑茶小崑)
(茶焙坑茶細坑茶而日鑄茶名最著舊志謂臥龍山茶過於日鑄若化安瀑布茶陸羽品其殊異同)
(時號為仙茗晁冲之陸元鈞宰寄日注茶詩我昔不知風雅頌草木獨遺茶比諷陋哉徐鉉說茶苦)
(欲與淇園竹同種又疑禹漏税九州橘柚當年錯包貢腐儒妄測聖人意遠物勞民亦安用含桃熟)
(荐當在盤茘子生來枉飛鞚羊葅異好亦何有蚶菜殊珍要非奉君家季疵真無情毁論徒勞世仍)
(重爭新鬭試誇擊拂風俗移人可深痛老夫病渴手自煎嗜好悠悠亦從衆更煩小陸分日注密封)
(細字蠻奴送槍旗却憶采擷初雪花似是雲溪動更期遺我但敲門玉川無復周公夢)
(謹按志茶者多尚名貴茶經而後著錄者夥矣今諸暨各地所産茗葉質厚味重用對乳茶最良每)
(京年採辦入而昔人未有志及者故特拈出歲銷最盛)
茗山茶名勝志蕭山縣茗山産佳茗
后山茶嘉靖浙江通志茶之𩔖有上虞后山茶
酒名酒記越州蓬萊酒
越酒會稽縣志越酒行天下其品頗多而名老酒
者特行名豆酒者佳其法以綠豆為麯邑壤多秫
少秔以此
蕭釀弘治紹興府志蕭山縣金井為徐氏園邑人
釀酒多汲取此水是以蕭釀與越酒並重
麯藥弘治紹興府志蓼生水澤曰虞蓼今人用為
麯藥
鹽弘治紹興府志郡之所産常以竹盤燒之故味
美而色白為他郡最(嘉泰會稽志會稽亭戸煎鹽法以海潮沃沙暴日中將夕)
(刮鹻聚而苫之如是五六日乃淋鹻取滷灌以竹筒取石蓮五枚納滷筒中若三蓮浮則滷將成四)
(五蓮浮則滷成可用謂之頭滷編竹為槃槃中為百耳以篾懸之塗以石灰纔足受滷燃烈焰中滷)
(不漏而槃不焦灼)
玉芝嘉靖浙江通志會稽玉芝出陶宴嶺一名九
臼花色正紅生葉下其根一歲生一臼或云取其
臼以麫裹炊熟吞之日三枚可以辟穀(舊浙江通志一名山)
(荷葉一名唐婆鏡其花生葉下色正紅故又名羞天花)
甘菊羣芳譜菊山在蕭山縣西三里山多甘菊
海根本草拾遺生會稽海畔山谷莖赤色葉似菝
葜而小蒸而用之味苦
薄荷本草綱目吳越人多以代茶其性涼産剡山
中者味厚
細辛弘治紹興府志諸暨縣隴山産細辛
蛇黃圖經本草越州有之大如丸堅如石外黃内
黑蛇冬蟄時所含土到春吐之越人常以二月採
虎杖圖經本草越州處處有之如竹筍狀上有赤
斑點爾雅云蒤虎杖郭璞注云似葒草可以染赤
羊蓍爾雅翼麥門冬越名羊蓍
木蠏本草釋名即木鼈子今杭越皆有之藤生葉
有五椏狀如山藥
烏藤菜蜀本草今出越州蒿之𩔖也即劉寄奴
馬兜零本草注産越州七八月採
紫石英元和郡縣志諸暨縣烏帶山出(諸暨縣志又水石英)
(在水中一頭微著石采取必於露未乾時)
禹餘糧新昌縣志水簾洞左右有圓石如拳碎之
内有屑如餡或𩔖麻豆隨人所欲而應俗傳禹餘
糧今化為石可作藥
蓼草吳越春秋越念復吳怨臥則切之以蓼
薇草剡錄五龍山重岡複嶺山坡産薇為異草
蒲草嘉泰會稽志宋縣尉楊襲璋留家於汝湖之
東植蒲數里遂名其地曰東蒲
莎草弘治紹興府志薹也可織蓑諸暨泌湖多有
之
藍草弘治紹興府志可染青山隂人種之為業
莞草弘治紹興府志有二種一為席草一為燈心
草山隂威鳳鄉及戴旗山種之故有莞田
赤莖草太平寰宇記越州古稱出鮮麗之物横山
産草莖赤葉青死者覆之活(會稽風俗賦活人之草)
長生草草木疏餘姚縣上林湖盤羅石上産長生
草
三葉白草嘉泰會稽志出鏡湖澤畔葉漸白農人
候之以蒔田葉白苗畢秀矣(餘姚縣志生於水濱春夏水足三葉盡白)
(否則止白一葉或二葉占之絶驗)
鹿胎草天中記嵊縣剡山一名鹿胎山昔有獵士
射鹿此山鹿孕而傷既産以舌䑛子乾而母死後
鹿死處生草名曰鹿胎草
虎茨草蕭山縣志細白花紅子而子性甚堅嚴冬
雪不能敗至百年止高二三尺
昌蒲嘉泰會稽志今會稽有一種葉有脊如劍謂
之雁蕩昌蒲生石上節殊密當不止一寸九節今
人多以拳石或沙中種之為几案之翫
鵝會稽三賦注王義之愛善鳴之鵝越産之多者
畫眉蟲天志過日鑄嶺稀見餘鳥惟聞畫眉而已
此鳥各占一山其侣過之必苦鬭無共棲者
竹雞劉基活水源記靈峯之山其上曰金雞之峯
鳥多竹雞其狀如雞而小有文采善鳴
杉雞臨海異物志越有杉雞常居杉樹下頭上有
長黃毛冠頰正青色如垂縷可食如竹雞
野鴨嘉泰會稽志野鴨頭中有石云是石首魚所
化
鷺嘉泰會稽志山隂瀕水人家多畜鷺皆馴不去
惟白露一日必籠之不然飛去
雪姑嘉泰會稽志會稽人呼鷰為雪姑其色蒼白
似雪鳴則天當大雪極驗
寒鴉嘉泰會稽志有一種名寒鴉比常鴉頗小十
月自西北來其陣蔽天及春中乃去秦太虛樂府
云寒鴉萬點流水繞孤村不至越者殆不知也
靈鳥會稽三賦注法華山有雙鳥雛長則送出之
唯此鳥在焉故稱靈鳥
吐綬鳥嵊志太白山有鳥如雞文采五色能吐綬
長尺
野豬弘治紹興府志越山中有野豬豬獾狗獾豪
豬四種
狸弘治紹興府志越山中有玉面狸文狸柿狸鰍
獚狸四種
猿會稽風俗賦猴玃猿狖注玃母猴狖黑猿山中
多有之(會稽縣志猿好踐稼會稽山間陸種如豆麥之𩔖多為踐毁天衣寺僧法聰令捕一)
(老猿被裘巾細縫使之不可脱縱之去老猿跳趨其群遠望而畏之皆捨去老猿趨愈急相逐日行)
(數十百里其害稍息)
石首魚弘治紹興府志生東海中春水既至則羣
至海濱淺處散子求魚者聞水底鳴如鴨乃下網
其魚夜視有光鮮食甚佳暴乾成鯗蓋海味之珍
嘉魚方輿勝覽蕭山縣城山上有泉多嘉魚
追紅魚弘治紹興府志白魚生嵊縣嶀浦祠下大
者二三尺頭昂者上品尾赬者名追紅
春魚大業拾遺記似石首而小歲以仲春至鹽浥
而乾之名曰含肚
鯽魚嘉泰會稽志蕭山湘湖之鯽珍美為越中之
冠
小鰿魚劉基活水源記中有小鰿魚色黑居石穴
中水鼠常來食之
鱖魚弘治紹興府志越中間有惟浦陽江為多
銀魚張先入越詩春後銀魚霜下鱸遠人曾到合
思吳
半面魚嘉泰會稽志越王食魚未盡以半棄之水
中化為魚遂無一面名半面魚(能改齋漫錄越王句踐之保會稽方)
(斫魚為鱠聞吳兵至棄其魚於江中化而為魚猶作鱠形也故名鱠殘魚亦曰王餘魚吳都賦曰半)
(則王餘王逸注曰王餘魚其身半也)
□□魚弘治紹興府志□□湖去山隂縣西北越
人呼黃色無鱗有刺之魚曰□□此湖至今多出
此魚故名非獸也
三色鯉餘姚縣志自黃山港至汪姥橋曰姚江其
鯉口尾青自橋而西至西石廟曰舜江其鯉口尾
赤自廟而西曰蕙江其鯉口尾白而微黃共在一
水分界不亂(皇甫汸游越溪詩三江横貫兩城中同是潛鱗色不同更道芳洲多蕙草)
(幾叢花發倚春風)
鯉花嘉泰會稽志越人謂鯉之小者為鯉花鱸之
小者為鱸靸鯽之小者為鯽核鱧之小者為鱧□
鮎之小者為鮎篦皆莫詳其義
小麥魚餘姚縣志其大如筯小麥熟時生産積慶
寺前溪舊志作鰣魚者非
烘魚餘姚縣志横扁無鱗黃色濱海人烘乾食之
風鰻弘治紹興府志越人每於秋中風潮起時取
之謂之風鰻
靈鰻墨客揮犀越州應天寺鰻井世傳靈鰻時出
游人取之置懷袖間了無驚猜有鱗兩耳尾有刃
迹(寓簡沈存中嘗游會稽登天寧寺觀鰻井水之盈虧與潮相應中有靈鰻狀若殿柱人罕得見)
鰻線萬歷山隂縣志鰻之初生者數寸瑩白如線
産三江惟清明後十日有之味鮮美
雞冠蛇談薈會稽山有雞冠蛇頭如雄雞冠長尺
餘圍可數寸
黿嵊縣志嶀浦潭有大黿方丈許者時出曝沙間
蠏萬歷山隂縣志紫蠏産上河其味尤冠絶(蟹錄螃本)
(蟹周禮疏作旁取其横行今字益虫乃是俗加旁蟹之呼名古矣越人云和鹽泥養之可踰月)
石蠏劉基活水源記活水源東注若耶之溪其中
有石蠏大如錢
蛤會稽三賦注蛤有文故謂之文蛤元微之詩鄉
味尤稱蛤
蟶弘治紹興府志會稽蟶浦産者佳甲蟲之珍味
蝦剡錄越人謂杜鵑曰謝豹謝豹啼時漁人獲小
鰕名謝豹蝦
吐鐵餘姚縣志狀𩔖蝸而殼薄吐舌銜沙沙黑如
鐵至桃花時鐵始盡吐乃佳
綾會稽三賦注越貢白編綾交梭綾十樣綾大花
綾(姬侍𩔖偶煬帝以越州所進花綾獨賜司花女袁寶兒及絳仙他妃莫得)
羅弘治紹興府志越之舊産故稱越羅唐時擅名
天下今織染局雖造白生羅而民間所織絶無佳
者(老學庵筆記遂寧出羅謂越羅似會稽尼羅)
花羅會稽三賦注越貢花羅
紗太平寰宇記越州産緋紗交梭白紗
輕容紗弘治紹興府志舊産蕭山夏織為上秋織
次之冬織最下蓋絲遇寒即脆而帛地不堅故也
縐紗剡錄剡中産縐紗極精好服之如挂冰雪今
不復造
絹紬弘治紹興府志諸暨所産絹有花山桐山板
橋之名紬有絲紬緜紬二種
蕭絹嘉靖浙江通志紹興蕭絹初郡人蕭姓者製
因名
葛布越絶書葛山者句踐罷吳種葛使越女織治
葛布獻於吳王(采葛歌葛不連蔓□台台我君心苦命更之嘗膽不苦甘如飴令我)
(採葛以作絲女工織兮不敢遲弱於羅兮輕霏霏號絺素兮將獻之越王悦兮忘罪除吳王懽兮飛)
(尺書增封益地賜羽奇几杖茵褥諸侯儀羣臣拜舞天顔舒我王何憂能不移)
苧布弘治紹興府志唯諸暨最精相傳以為西子
遺習其種有腰機兼絲西洋生苧熟苧之别
縐布弘治紹興府志以麻為之諸暨靈泉鄉産者
精好纖密如羅潄之以水輒成縠紋名山後布嵊
縣産者麤名強布
剡牋嵊志剡藤紙名擅天下式凡五藤用木椎椎
治堅滑光白者曰硾牋瑩潤如玉者曰玉版牋用
南唐澄心紙樣者曰澄心堂牋用蜀人魚子牋法
者曰粉雲羅牋造用冬水佳敲冰為之曰敲冰紙
今莫有傳其術者(陳端剡牋詩雲母光籠玉楮温得來元是剡溪濆清涵天姥峯)
(頭雪潤帶金庭谷口雲九萬未充王内史百番聊贈杜參軍從知醉裏縱横墨不到羊欣白練裙)
竹紙紙箋譜越中竹紙(嘉泰會稽志剡之藤紙得名最舊其次苔牋今獨竹)
(紙名天下遂掩藤紙竹紙上品有三曰姚黃曰學士曰邵公工書者喜之滑一也發墨色二也宜筆)
(鋒三也卷舒雖久墨終不渝四也性不蠧五也米元章書史云予嘗硾越州竹光透如金版在油拳)
(上前輩貴會稽竹紙於此可見米芾硾越竹學書詩越筠萬杵如金版安用杭油與池繭高壓巴郡)
(烏絲闌平欺澤國清華練老無長物適心目天使殘年司筆研圖書滿室翰墨香劉薛何時眼中見)
(薛道祖和米芾越州竹紙詩書便瑩滑如碑版古來精紙難鬭繭楮成剡竹光零亂何用區區書永)
(練細分濃淡可評墨副以溪巖難乏硯世間此理誰復知千里同風未相見)
雁頭箋談薈羅隠以越中雁頭牋贈萇鳳鳴
冰紙草木疏江南以楮搗紙剡溪作冰紙亦取此
蠶繭紙書史會要王逸少以蠶繭紙書蘭亭序
寓錢紙弘治紹興府志山隂夏履埠出
麥□紙談薈浙東有麥□稻桿紙
大牋紙格古要論上虞縣有大牋紙一種至厚一
種稍薄
月面松紋紙談薈白樂天墨蹟有印文曰剡溪月
面松紋紙
草紙山隂縣志出南池以草為之
狸毛筆正統上虞縣志香狸之毛可為筆
鼠鬚筆書史會要右軍書蘭亭序時用鼠鬚筆
筆管四明圖經越出筆管
六角扇埤雅王羲之在蕺山有老嫗持六角竹扇
賣因書扇各五字
蒲扇弘治紹興府志蒲水草可作扇蕭山鳳儀鄉
民以之為業
(謹按會稽陶堰出紙扇甚潔緻以密節細竹為柄糊以白紙堪作書畫陸游詩云團扇家家畫放翁)
(謂此)
苮席輿地志苮草出上虞夏蓋山地人織以為席
(名勝志苮草席蕭山縣出)
竹簟西京雜記會稽貢竹簟號流黃簟
麻弦越絶書麻林山句踐欲伐吳種麻以為弓弦
桕油弘治紹興府志烏桕之實可作油今嵊縣新
昌山中人家植之為業
水銀弘治紹興府志餘姚縣龍泉山産
銀沙會稽縣志銀山無草木産銀沙舊有禁恐礦
氣攻田禾也
銅錫越絶書赤堇之山破而出錫若耶之溪涸而
出銅(劉基出越城至平水記赤堇之山其東山曰日鑄有鉛錫)
鐃鈸百寶總珍集僧家市語呼滑仗越州多有鑄
者
越窑負暄雜錄秘色窑器世言錢氏有國日越州
燒進民間不得用故云祕陸龜蒙詩九秋風露越
窑開奪得千峯翠色來好向中宵盛沆瀣共稽中
散鬭遺杯乃知唐世已有非始於錢氏(老學庵筆記耀州出)
(青瓷謂之越器似以其𩔖餘姚祕色也然麤樸不佳六研齋筆記南宋時餘姚有祕色磁麤樸而耐)
(久今人率以官窑目之談薈吳越時越窑愈精謂之祕色即所謂柴窑也或云製器者姓或云柴世)
(宗時始進御云)
(謹按越紙越窑自古著名今不聞有産者然非樹萟資生之物雖缺亦不為害也)
浮石諸暨縣續志城東聖姑殿前流泉清溜能結
浮石
碧石弘治紹興府志山隂縣碧山産碧石
寶珠石正德諸暨縣志寶珠山有細石其圓如珠
故名
彈丸石剡錄謝巖山晉謝靈運游此四顧放彈今
有彈丸石
茶上石諸暨縣續志雞冠山産奇石名茶上
文石碑石弘治紹興府志諸暨出文石有花紋與
鬱林同出碑石甚細可作碑不下湖州
柘器寶慶會稽續志柘越中多有之非但葉可供
蠶事其木文理縝密而黃色可愛堪為器具
斑竹器述異記越中有顧家斑竹用以作牀椅及
他器具甚清雅
竹火籠萬歷會稽縣志竹火籠陶堰製者甚佳
炭越絶書練塘者句踐時采錫山為炭稱炭聚載
從炭瀆至練塘各因事名之紹興府志會稽山出
浙江通志卷一百四
