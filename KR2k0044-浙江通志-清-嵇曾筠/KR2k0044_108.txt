浙江通志卷一百九
祥異(下)
明
杭州府志吴元年杭州自四月不雨至六月知府王
興福竭誠致禱雨澤霑足歲獲有秋
眀實錄洪武二年四月癸巳台州獻瑞麥九月戊戌
夜太陰犯南斗
嘉興府志洪武四年嘉興崇道院産靈芝
明實錄洪武四年七月辛酉太陰入南斗甲子龍游
縣大雨水溢漂民廬
杭州府志洪武五年七月餘杭縣山水暴湧漂流廬
舍及人畜
明實錄洪武五年八月乙酉餘杭嵊縣義烏三縣大
風山谷水湧漂沒廬舍及人畜甚衆
嘉興府志洪武七年五月十九日嘉興縣民李甲妻
一産三子
萬歷温州府志洪武八年七月温州大水平陽永嘉
樂清瑞安沿江居民多淹沒
明實錄洪武九年六月壬辰錢塘仁和餘杭三縣水
下田被浸者九十五頃
續文獻通考洪武十年正月丁酉金華處州雨黑水
如墨汁池水皆黑
續文獻通考洪武十一年處州遂昌縣有大聲如鐘
自天而下
明實錄洪武十一年十二月庚戌辰星犯南斗
明實錄洪武十二年五月戊子青田縣淫雨山水大
發沒縣治壊民居壬辰嚴州府大雨三日溪水漲
壊官廨民舍
明實錄洪武十五年九月乙丑熒惑犯南斗
明實錄洪武十九年正月庚午太白犯牛宿四月乙
亥熒惑留斗宿五月戊午七月辛巳八月丙戌熒
惑皆犯斗宿
嘉興府志洪武二十二年六月辛巳彗星見紫微側
在牛度九十分有白光丈餘指西北行
明實錄洪武二十四年十一月乙未辰星歲星同度
在南斗
明實錄洪武二十六年九月癸夘太陰入南斗
萬歷紹興府志洪武二十八年山陰縣天樂瀛湖塘
掘得一物𩔖小兒臂紅潤如生人云此肉芝也食
之延年
明實錄洪武三十年癸巳熒惑犯南斗杓第二星
萬歷金華府志建文四年蘭谿縣飛蝗食禾穗竹木
葉皆盡
明實錄永樂元年夏四月乙夘曉刻有星大如雞子
出斗宿東南行至游氣八月癸亥浙江風潮決江
塘萬四百餘步壊田四十餘頃湯鎮方家塘江隄
為風浪衝激淪於江者四百餘步溺民居及田四
千頃
明實錄永樂三年八月甲子朔杭州等府水淹民田
七十四頃漂廬舍千二百八十間
明實錄永樂四年七月海鹽縣霖雨風潮決隄九月
壬戌夜月掩南斗杓第二星
成化杭州府志永樂五年六月庚戌杭州沿江江隄
淪於江十月癸未金星犯南斗魁第三星
明實錄永樂七年七月庚辰月犯南斗魁第二星甲
申麗水縣霖雨山水驟湧壊田廬漂人畜
台州府志永樂七年台州颶風拔木
明實錄永樂九年七月庚午湖州屬縣淫雨沒田萬
三千三百八十頃辛未浙江潮溢衝決仁和縣黃
濠塘岸三百餘丈孫家園塘岸二十餘里海寧縣
風潮溺民塌城垣
明實錄永樂十年七月己酉平陽縣獻嘉禾百六十
四本四穗者一本三穗者數本
萬歷紹興府志永樂十年諸曁縣學後小陶朱山産
芝一本七莖
明實錄永樂十一年四月嚴衢西安夀昌等縣饑
杭州府志永樂十一年五月杭州大風潮仁和十九
二十兩都沒於海平地水高數丈田廬殆盡溺者
無算
嘉靖寧波府志永樂十一年七月戊子寧波府五縣
大疫
明實錄永樂十三年六月己夘烏程等四縣水傷田
九千四百四十三頃十月乙丑朔太白犯南斗魁
第三星
萬歷金華府志永樂十四年五月金華大水漂屋疫
癘大作六月大旱七月又大水
明實錄永樂十六年七月庚申月犯牛宿大星
萬歷温州府志永樂二十一年温州旱大饑
明實錄洪熙元年六月十五日黃巖縣大雨水高平
地五六尺傷禾稼六百二十頃湖州天雨連月烏
程歸安長興三縣低田共沒六百三十四頃
明實錄宣德元年二月己丑有流星大如雞卯色赤
有光起自南斗東南行至近濁五月甲寅浙江磐
石衛颶風暴雨壊公𪠘倉厫人多溺者永嘉樂清
二縣颶風急雨自旦至暮壊公私𪠘宇及壇廟
明實錄宣德三年浙江自四月不雨至六月及雨大
水淹沒禾稼
續文獻通考宣德六年九月熒惑犯南斗
明實錄宣德七年正月乙巳夜火星犯南斗杓甲寅
昏刻有流星大如杯色赤有光出河鼓西南行至
斗宿五小星隨之辛酉夜月犯南斗魁第二星丁
丑夜金星犯南斗魁第三星浙江大水運司下砂
等場淹沒鹽課六萬二百四十餘兩木火二星合
於女宿
嘉靖寧波府志宣德十年寧波合郡大有年
明實錄正統元年十一月癸巳夜月犯牛宿中宿
杭州府志正統二年冬錢塘縣民家婦一産三男
明實錄正統三年正月辛亥月犯牛宿六月戊辰月
犯牛宿錢塘等縣自五月以後彌旬不雨田禾槁
死浙東俱亢旱無收
明實錄正綂五年金華衢州自六月至七月淫雨連
綿江河泛溢會稽臨海天台等縣五六月間大旱
傷稼
台州府志正綂八年三月台州大霜殺草四月至八
月連雨麥腐又大風六種無收
明實錄正統八年十月鄞縣余士昌妻鮑氏一産三
男
明實錄正統九年嘉興湖州江河泛溢隄防衝決淹
沒禾稼
明從信錄正統十年三月寧波台州久旱民遭疾疫
遣禮部王英祀南鎮至日即雨灌獻之夕雨止明
日又雨田野霑足
明實錄正統十一年正月戊午夜月犯南斗
明實錄正統十二年夏秋間紹興各縣亢旱無收
明法傳錄正統十四年六月紹興山忽移於平地又
地震白毛遍生七月熒惑入南斗
嘉興府志景泰元年正月嘉興大雪二旬鳥雀幾盡
民饑夏淫雨傷稼大饑
台州府志景泰二年四月仙居縣梅花盡開
明實錄景泰二年八月辛未夜有流星大如杯色青
白出天津北行至織女九月甲辰木星晝見於己
位夜月犯木星於斗宿十一月己亥月犯牛宿下
四星
杭州府志景泰五年正月杭州大雪十餘日鳥雀盡
嘉興府志景泰五年二月嘉興大雪四十餘日
明實錄景泰六年海寧衛嘉興諸府自三月不雨至
於六月九月甲午金星犯南斗魁第三星
萬歷紹興府志景泰七年春諸曁縣長山産芝
明實錄景泰七年四月己丑夜有流星大如杯光燭
地出天市垣南行至牛宿二小星隨之五月湖州
紹興久雨沒田禾十月壬寅月犯斗宿火星
嘉靖寧波府志景泰七年奉化縣大饑
杭州府志景泰七年冬西湖水竭
明實錄天順元年湖州四五月連雨苗爛杭州寧波
金華嚴州六七月亢旱苗枯
明實錄天順二年九月甲寅金土二星合於斗宿金
星犯南斗杓第二星
明實錄天順三年正月壬子五鼓東方有星如盞色
青白有光起自牛宿東行至近濁
嘉興府志天順三年嘉興海溢
明實錄天順四年杭州嘉興湖州寧波紹興金華處
州四五月陰雨連綿江河泛溢麥禾俱傷秀水嘉
善二縣籽粒無收七月丁亥夜月犯牛宿
明實錄天順五年十一月己亥夜月犯金星在斗宿
光芒相接土星火星聚於牛宿
明實錄天順七年八月癸丑有流星大如杯色赤有
光出河鼓西南至斗宿五小星隨之九月丙子夜
金星犯南斗魁第三星十月庚寅木火二星合於
女宿
萬歷湖州府志天順八年湖州大水民饑
明實錄成化元年五月戊午火星留守斗宿六月壬
申火星犯斗宿魁第四星七月浙江各府州縣久
雨稻苗腐爛歲饑
萬歷温州府志成化二年正月平陽縣颶風暴雨山
摧平地水高八尺
續文獻通考成化二年正月丙戌太白曳入南斗
嘉靖寧波府志成化四年慈谿縣東北山鳴隠隠若
雷乍大乍細迤邐至南而止是年賢科東北一區
雋十餘人傳云賢人出里社鳴
續文獻通考成化五年二月癸巳金星犯牛宿
嘉靖寧波府志成化六年象山縣雨白霧行人鬚眉
皆白數日而止
明實錄成化九年四月嘉興湖州水災嚴州青蟲遍
地
嘉興府志成化九年八月嘉興府嘉禾生
明實錄成化十年春嚴州六縣多雨蠶麥無收
杭州府志成化十年杭州火延六七里
明實錄成化十一年十月辛巳月犯牛宿大星
嘉興府志成化十三年正月嘉興府震雷大雪又海
溢溺民居
萬歷紹興府志成化十三年春紹興府瓜山裂
續文獻通考成化十三年十一月辛未冬至杭州大
雷雨虹見
明實錄成化十三年寧波紹興台州水旱相繼
嘉興府志成化十四年八月二十日夜嘉興南方有
聲如運磨達旦十二月龍見於南方以十數
續文獻通考成化十四年八月吴越間淫雨不止各
處出蛟將出時山中先有火燒地草木披靡分兩
邊中成一徑以出至入水如驢形不見足浮游江
中而去
嘉興府志成化十五年九月二十日申時嘉興地震
至酉始定
杭州府志成化十六年有五色烏翔錢塘學宫是年
李旻舉觧首越三年大魁天下
杭州府志成化十七年昌化縣竹生花踰年結實如
麥
萬歷金華府志成化二十一年武義縣旱竹生實如
麥民採食之可療饑括蒼彙紀宣平山中尤多竹
米至千餘石
明實錄成化二十二年台温二府自春徂夏不雨民
饑臨海縣火燬軍民房舍一千七百餘區
續文獻通考成化間嘉善縣鄒亮妻初乳生三子再
乳生四子三乳生六子
續文獻通考弘治元年二月十六日處州景寧縣北
屏風山有白馬成羣從牛首山迤邐騰空而去
萬歷金華府志弘治元年金華府大旱至三載
嘉興府志弘治元年十二月嘉興府虹見雷電雨冰
凡四日
嘉興府志弘治二年夏秀州儒學後圃産芝連莖竝
蒂紫色有光如玉
杭州府志弘治三年五月仁和縣槎渡村有瑞麥六
月杭州大雨龍井鳳凰兩山水暴漲淹田禾
萬歷温州府志弘治三年温州五縣皆饑七月平陽
縣南鄉生嘉禾一本四穗
嘉興府志弘治五年嘉興大水民流移又大疫
萬歷金華府志弘治六年正月五日蘭谿縣大雷雨
黑水五月至八月旱無麥禾
杭州府志弘治六年四月昌化縣大風拔木火光燒
山少頃驟雨如注
温州府志弘治六年泰順縣鶴巢山産靈芝
萬歷温州府志弘治八年二月永嘉縣暴風雹大者
如拳小者如雞子傷屋瓦凡禽獸果實苖麥俱無
嘉興府志弘治十一年嘉興郡境河港池井水皆沸
騰高二三尺甚有至丈許者竟日始平
萬歷温州府志弘治十一年八月初九日巳刻温州
有大星自南移東後有光一帶長百丈餘將入海
光分為五聲若轟雷
温州府志弘治十二年四月樂清縣地震生白毛
台州府志弘治十三年台州大饑民食草木
嘉靖寧波府志弘治十四年象山縣大寒草木皆死
民饑
萬歷金華府志弘治十六年三月十八日武義縣大
風雨雹拔木傾屋壓死二十餘人
杭州府志弘治十八年七月杭州驟雨山水大湧漂
屋人多死者
嘉興府志弘治十八年九月十一日嘉興地震屋瓦
皆鳴次日地生白毛金華府志十三日子時金華
各縣地震台州府志台州地震有聲湖州府志湖
州地震生白毛寧波府志鄞縣奉化同日地震
温州府志正德元年温州地震有聲如雷遍生白毛
長者三四寸
嘉興府志正德二年十一月十一日小雪節嘉興府
疾雷震天電火迅發二十八日虹見雷大發聲是
冬桃李花蜂蠅集
萬歷湖州府志正德三年湖州大旱河水竭
萬歷湖州府志正德四年湖州大水民苦疾疫
嘉興府志正德四年七月嘉興驟雨如注至十月不
霽禾盡爛大饑
萬歷金華府志正德四年十一月金華各縣大霜竹
木皆死經春不生民饉
萬歷湖州府志正德五年湖州復大水疫甚地震生
白毛
嘉興府志正德五年五月嘉興大水害稼民流移者
半
温州府志正德五年永嘉縣大饑
杭州府志正德六年正月杭州大雨電地震自後頻
震
嘉興府志正德七年嘉興西山鄉麥秀兩岐
温州府志正德七年樂清縣瑞應鄉麥一本五穗六
穗餘多三穗四穗
萬歷金華府志正德八年金華縣池水結冰成花草
枝葉之形如畫
嘉興府志正德八年十二月石門縣樹枝凝霜狀如
垂露吸之味甘如飴
嘉興府志正德九年石門縣蝗不害稼已而嘉禾生
有一本數穗者
萬歷金華府志正德十年金華雨雹永康義烏縣尤
大鳥雀雞鶩傷者甚衆
萬歷紹興府志正德十一年新昌俞應肅家蠶鳴
嘉興府志正德十二年二月二十三日嘉興雷電雨
雹大者如馬首十一月雷電大雪十二月乃止
萬歷温州府志正德十二年四月永嘉樂清二縣地
大震生白毛
萬歷温州府志正德十三年二月泰順縣大水壊民
居六月永嘉縣大水
嘉興府志正德十三年秋嘉興大水
杭州府志正德十四年正月杭州屋瓦冰結皆成花
朵如是者數日
嘉靖寧波府志正德十五年十一月鄞縣雷鳴地震
明實錄嘉靖元年正月丙辰金星犯牛星四月乙丑
朔木星犯斗宿下星
嘉靖寧波府志嘉靖元年慈谿縣夾田橋西忽漲一
洲明淨圓起太守向錦曰沙洲漲夾田慈谿出狀
元眀年癸未邑人姚淶狀元及第
嘉興府志嘉靖元年七月二十五日嘉興自辰至酉
大風拔木太湖水溢丈餘沒田禾
杭州府志嘉靖二年七月杭州大風潮八月再作拔
木飄瓦衝去太平門外百餘家
萬歷湖州府志嘉靖三年湖州大饑
杭州府志嘉靖四年五月初七日杭州有大星自東
流西曳尾長數十丈光明燭地亂落有聲十月晦
大雷雨震電
萬歷温州府志嘉靖五年温州大旱民饑永瑞樂三
邑尤甚七月二十四日初昏有星如月見於東方
紅光燭天凡三日
台州府志嘉靖五年台州旱饑草木俱盡
明實錄嘉靖五年七月壬午朔遂昌縣雨雹頃刻積
二尺殺豆麥
萬歷紹興府志嘉靖六年六月蕭山縣淫雨壊江塘
平原成巨浸沿塘民家皆漂沒
杭州府志嘉靖七年四月餘杭縣旱忽然大風雷雨
雹大者如椀小者如雞子較雨點更密人民驚走
牛馬奔逸
杭州府志嘉靖八年五月杭州雨黑水衣服汙染
萬歷金華府志嘉靖八年五月金華大水九年九月
金華大霜晩禾不實
萬歷紹興府志嘉靖九年冬新昌吕廷安墓産芝五
莖
温州府志嘉靖十年五月瑞安縣海潮至有光如炬
六月大火八月有黑龍從泥&KR1245;起遍天發火傾屋
拔木不可勝紀
萬歷金華府志嘉靖十年九月九日義烏縣大火燬
民居過半
萬歷湖州府志嘉靖十年九月湖州府城外地忽陷
數十丈
萬歷湖州府志嘉靖十一年烏程縣庚村産芝數十
本
萬歷温州府志嘉靖十一年七月二十四日泰順縣
雨雹大如拳
嘉興府志嘉靖十二年十月八日四更嘉興見星鬭
喞唧有聲俄隕如雨
萬歷温州府志嘉靖十二年十一月九日夜温州星
隕如雨
萬歷紹興府志嘉靖十三年七月諸暨新昌嵊縣溪
流漲入城中水深丈餘新昌東堤決
萬歷温州府志嘉靖十三年七月温州旱八月颶風
大作仆温州衛治及佛寺民居
紹興府志嘉靖十四年新昌縣竹生穗結實如小麥
民採食之
萬歷湖州府志嘉靖十五年長興縣大風暴雨電閃
晝晦壊民居不可勝計
嘉興府志嘉靖十六年夏嘉興大水
嘉靖寧波府志嘉靖十六年八月海潮入寧波郡城
靈橋門老者云當出解元是年鄉試陳穆果占榜
首慈谿縣夾田橋復起一洲明年戊戌會試邑人
袁煒為榜首
萬歷紹興府志嘉靖十八年五月紹興大水衢婺嚴
三府暴流與江濤合入越城高丈餘沿海居民溺
無算蕭山西江塘壊縣市可駕巨舟
萬歷金華府志嘉靖十八年六月六日金華八縣大
雨浹旬北山蜃出田碶塘堰蕩盡東義永武四縣
俱發洪蘭谿特甚水高丈餘民無樓閣者棲於屋
脊
嘉興府志嘉靖十八年六月嘉興府旱蝗大饑
杭州府志嘉靖十八年杭州自三月不雨至於六月
井泉皆竭
杭州府志嘉靖十九年昌化縣東坡池不種而自生
蓮有紅白二色重花如蒂
嘉興府志嘉靖十九年春嘉興大饑多鬻男女於外
六月十八日飛蝗蔽天食蘆葦竹葉無遺
明實錄嘉靖十九年九月乙夘夜火星犯南斗杓第
二星
杭州府志嘉靖二十年昌化縣竹葉苞絡成穟和飴
為餅餌最佳其地遂得豐熟
萬歷紹興府志嘉靖二十年春紹興駱駝山鳴諸暨
縣南隅張氏妻一産四子
台州府志嘉靖二十年七月十八日台州颶風拔木
飛石大雨如注洪濤暴高數丈溺人無算
明法傳錄嘉靖二十一年八月丁酉火星犯南斗續
文獻通考山縣雨黃霧路上行人口耳皆塞
嘉靖寧波府志嘉靖二十二年鄞縣戴鰲有莊名會
川産黃芝九莖次年又産一莖又次年枯竹生笋
成林
嘉興府志嘉靖二十二年夏嘉興淫雨秋大水民饑
明實錄嘉靖二十三年三月丁巳夜火星入南斗
杭州府志嘉靖二十三年杭州大無麥米價湧貴富
者亦食半菽嘉興府志夏秋嘉興大旱禾稼不登
明實錄嘉靖二十三年鄞縣人兵部尚書張邦奇之
母年百歲
杭州府志嘉靖二十四年杭州大饑民多殍七月雨
雹
嘉興府志嘉靖二十四年嘉興旱道殣相望次年大
疫
嘉靖寧波府志嘉靖二十四年寧波諸縣大荒
萬歷紹興府志嘉靖二十四年紹興合郡連年大旱
湖心皆為赤地
台州府志嘉靖二十四年台州大旱無麥民多殍
萬歷温州府志嘉靖二十四年温州大饑
温州府志嘉靖二十五年九月二十日五更瑞安縣
天晴月朗海上閃色如金片或曰此天花也其年
必豐已而果然
萬歷温州府志嘉靖二十六年泰順縣火延燎官廨
鼓樓及民居五百餘家
嘉興府志嘉靖二十七年夏嘉興旱十一月十一日
丑時雷電大雨虹見
萬歷温州府志嘉靖二十八年冬平陽縣大火十二
月朔瑞安縣有龍自嘉嶼鄉起大雨雹擊死羽蟲
無數
嘉興府志嘉靖三十一年春嘉興白晝間望見秦駐
山軍馬縱横金戈閃爍及追而即之無有也八月
又然海上夜行者見之尤眀
温州府志嘉靖三十一年五月五日五更温州有星
赤色尾長拖青從西方飛過平陽嶺前山墮海中
其光燭天有聲如砲
嘉興府志嘉靖三十四年嘉興産白雀
嘉靖寧波府志嘉靖三十四年象山縣麥與粟有一
莖四穗者桕木生花如雞冠
杭州府志嘉靖三十四年七月杭州大火自熙春門
頃刻遍於四方燒軍民廬舍萬餘間
嘉靖寧波府志嘉靖三十四年象山縣大風拔木傾
縣治十七夜霓見於北山慈谿縣下黑雨
嘉靖寧波府志嘉靖三十六年定海縣獲白鹿總督
胡宗憲令徐渭作表以獻
溫州府志嘉靖三十六年六月樂清縣竹蓋山摧見
二石劍李用妻一乳三子
明法傳錄嘉靖三十七年閏七月淳安縣雨雹
萬歷金華府志嘉靖三十九年蘭谿縣三十四都徐
環家産瑞粟六穗者一本五穗四穗者各二本三
穗者四本二穗者甚多
萬歷湖州府志嘉靖三十九年烏程縣峴山産芝數
十本
續文獻通考嘉靖三十九年四月嘉興湖州地震屋
廬摇動如帆河水撞激魚皆躍起
萬歷湖州府志嘉靖四十年正月湖州雪雷是年大
水無禾次年又大水
嘉興府志嘉靖四十年嘉興自四月雨至五月苗種
淹沒田成巨浸
明法傳錄嘉靖四十年六月朔昏中有星流牛女間
墜地如雞子光燭天
續文獻通考嘉靖四十年閏五月至十月嘉湖淫雨
不息平地水高數尺禾沈水底民大饑
嘉興府志嘉靖四十一年三月十二日嘉興有黃白
二龍合股由太湖而來後一青龍隨之自陡門至
峽石東南入海傷屋宇千數隨雨雹
嘉興府志嘉靖四十二年四月十八日海鹽午潮候
有馬數萬乘潮而來内有一大如樓房者逐隊沿
塘羣走至二十里復入海響振非常
萬歷温州府志嘉靖四十五年正月一日夜分温州
地震生白毛
萬歷金華府志嘉靖四十五年二月十八日夜蘭谿
縣大雨雹如雞卵屋無完瓦
嘉興府志嘉靖四十五年十一月十一日四更嘉興
有大星隕羣星數百隨之
萬歷紹興府志嘉靖四十五年新昌縣吕光遷光新
家有紫荆花異枝合本鄞縣志大學士余有丁之
祖年百餘
萬歷紹興府志隆慶元年諸暨縣民袁氏妻一産三
男
台州府志隆慶二年七月台州颶風大作海溢天台
諸山水合衝府城溺人無數壊田地十五萬餘畝
廬舍五萬餘區三日乃退仙居縣蜃發山摧
萬歷温州府志隆慶二年七月温州大風雨漂沿海
民居田地無算
萬歷金華府志隆慶二年金華自五月不雨至於八
月
萬歷紹興府志隆慶三年諸暨珠嶺民邵氏養蠶力
不能喂棄之山中後皆成繭八月嵊縣北風大作
逆溪流入城水深一丈三尺
萬歷紹興府志隆慶四年諸暨縣豐江周氏妻一産
三男
續文獻通考隆慶五年三月杭州栗樹生桃
温州府志隆慶五年六月泰順縣二都水窟中有氣
如霧色赤
嘉興府志隆慶六年嘉興縣嘉禾生
嘉興府志萬歷元年海鹽縣有大鳥如舟翅𩔖車輪
空濛作風雨聲展轉於波浪之上眀年海嘯
萬歷金華府志萬歷二年三月蘭谿縣大風雨雹撤
屋拔木八月金華縣北山蜃出裂土成坑者數十
處田堰壊盡
萬歷温州府志萬歷二年六月温州大風雨七晝夜
永嘉沿溪民多溺死瑞安縣山摧地裂壓人畜八
月樂清縣大雨水浸半壁
嘉興府志萬歷三年五月嘉興大風海潮湧入海鹽
城平地三尺沿塘民居漂沒月餘亢旱大荒
杭州府志萬歷三年六月初一夜杭州怪風震濤決
錢塘江岸數十丈漂官民船千餘艘
萬歷紹興府志萬歷三年六月上虞餘姚二縣大風
雨海潮溢有火光飛入上虞城内河水以器擊之
火光輒現
萬歷金華府志萬歷三年金華大旱禾盡槁
杭州府志萬歷五年杭州火燒千餘家
嘉興府志萬歷六年正月六日夜嘉興見有星如日
西移衆星隨之
金華府志萬歷七年五星聚於婺女
嚴州府志萬歷七年嚴州青蟲食田禾桐廬分水二
縣尤甚
嘉興府志萬歷七年十二月嘉興府冬至前一日大
雷虹見
舊浙江通志萬歷八年象山縣地震九年嘉興湖州
大水台州旱蝗
會稽縣志萬歷十四年會稽縣民傅忠年一百歲妻
謝氏亦一百歲五世一堂縣令陳國器申詳督學
巡按具題詔賜七品冠帶給銀建坊曰百歲齊眉
(陳國器傳氏堂聯孫子生孫五代幸逢全盛世老人偕老百年共樂太平春)
明從信錄萬歷十五年秀水縣思賢鄉有異鳥集於
樹竟日是年水災
紹興府志萬歷十五年山陰會稽蕭山餘姚上虞自
秋雨至冬至始晴大饑次年又淫雨疫癘交作
嚴州府志萬歷十六年嚴州大饑且疫嘉興府志嘉
興大水且疫餓殍盈野紹興府志紹興合郡大饑
嘉興府志萬歷十六年平湖縣有白龍騰海上紅光
滿天修撰沈懋孝見龍首半垂兩角間有金冠紫
衣之神仗劍而立長尺餘龍忽戲吐頷下珠光色團
欒大於斗
嘉興府志萬歷十七年嘉興大旱民食木皮
金華府志萬歷十七年金華八縣旱自十五年至此
餓殍載道
杭州府志萬歷十七年八月海寧縣地震
金華府志萬歷十八年湯溪縣甘露降
金華府志萬歷二十年蘭谿縣大火
萬歷温州府志萬歷二十一年樂清縣旱大饑十月
初五日有龍自寒坑經白溪入海雨雹大如椀飛
砂走石
杭州府志萬歷二十二年五月錢塘縣有瑞麥
萬歷温州府志萬歷二十二年六月朔樂清縣趙應
雲家乾井中火起如斗大升屋簷遍於庭若覆絳
紗踰時跨屋飛入雲中光燭數十里
嘉興府志萬歷二十三年嘉興元旦雷又大雪匝月
鳥雀多死金華府志金華府金蘭東義四縣大雪
四十餘日牛馬多斃山谷人有饑死者
續文獻通考萬歷二十四年五月二十五日定海縣
鎮遠門樓被雷火燒焚内貯軍器杭嘉湖三府自
五月不雨至七月八月雨如注狂風交作經數日
夜不息山洪暴發廬舍傾圮圩岸崩頽郊原皆成
巨浸
嘉興府志萬歷二十五年二月二日嘉興雨黑水
紹興府志萬歷二十六年諸暨縣竹生米每節一粒
民採食之呼為箭米
金華府志萬歷二十六年立夏金華有飛雪八縣大
旱粒米無收民饑
嚴州府志萬歷二十七年四月嚴州大水竹生米民
賴以食
紹興府志萬歷二十八年山陰會稽二縣大饑
杭州府志萬歷三十年五月杭州大雨龍井山水出
頃刻高四尺
紹興府志萬歷三十年七月紹興大風雨各縣人多
溺海潮驟入城漂石梁里許方沈
杭州府志萬歷三十二年海寧臨安二縣地震
金華府志萬歷三十二年十一月初九夜金華八縣
地震
嘉興府志萬歷三十二年平湖學宫前地湧出醴泉
紹興府志萬歷三十五年閏六月諸暨縣山中出蛟
洪水泛溢溺人不可勝計
嚴州府志萬歷三十五年嚴州淫雨發洪山摧石轉
漂屋溺人壊田萬餘畝
杭州府志萬歷三十七年杭州八月初七日至初十
日驟雨晝夜不止湖南諸堤皆決
嚴州府志萬歷三十九年嚴州六縣大有春麥夀昌
縣麥兩岐粟兩穗
舊浙江通志萬歷四十二年平陽縣仙壇山崩
紹興府志萬歷間山隂縣四十三都民俞概年百歲
妻鮑氏九十九歲子仕朝至崇禎間年九十八歲
婦韓氏一百有四歲
明法傳錄泰昌元年八月戊戍夜有白氣如練過牛
女歷軫翼良久乃散
杭州府志天啓元年二月杭州桃樹一花中結實為
桃李三月初五日杭州大火風烈延一十餘里次
晚方熄六月又大火七月二十三日烈風驟雨海
嘯沿江廬舍漂沒俱盡
嘉興府志天啓元年夏熒惑直據南斗中光焰噴射
温州府志天啓二年二月瑞安縣落土如飛塵積瓦
分許九月平陽縣火
杭州府志天啓三年十二月二十二日杭州地大震
紹興府志天啓七年秋蕭山縣茅山忽一夕光氣插
天人往視見一石壁明澈如鏡山川人物毫末畢
照踰月而晦
温州府志天啓七年樂清縣有星大如斗光燄燭天
墜地徐行其聲颯颯然踰時入海
杭州府志崇禎元年七月二十三日浙江海溢自海
鹽至曹娥衝海寧平野二十餘里人畜廬舍漂溺
無算
舊嘉興府志崇禎元年七月嘉興颶風淫雨濱海及
附郭居民被溺者不可勝計紹興府志紹興大風
海水直入郡城街市可行舟山隂會稽蕭山上虞
餘姚被溺者各以萬計
温州府志崇禎四年四月温州大雨樂清西巖寺山
摧八月永嘉有龍從江中起循郡城南渡松臺山
飛石拔木壊城垣及民居
嘉興府志崇禎六年六月二十五日嘉興龍見烈風
拔木碑石坊表飛去數十武
杭州府志崇禎八年十一月二十六日海寧地震
温州府志崇禎九年樂清縣東塔梓潼神座前生瑞
芝
金華府志崇禎九年金華大旱民饑掘土中石有可
磨粉者食之名觀音粉
杭州府志崇禎十一年六月杭州大水
杭州府志崇禎十二年五月三十日未時蝗從東
南來幾蔽天八月初八日蝗大集至關外積二
三寸
杭州府志崇禎十三年正月杭州大雨震電六月大
疫十室而九八月旱禾盡槁米一石四金民採榆
屑雜米以食
嘉興府志崇禎十四年正月十六日嘉興大雨城裂
三月三日雨沙竟日六月二十九日蝗滿天食禾殆
盡杭州府志杭州大旱飛蝗蔽天食草根幾盡人饑
且疫次年復旱蝗
金華府志崇禎十五年浦江縣地震
嘉興府志崇禎十六年嘉興府大饑斗米四錢人食
草根木皮
國朝
黃氏家譜順治二年錢塘縣贈吏部尚書黃思道之
妻大學士黃機之祖母蔡氏年一百有四歲
杭州府志順治二年八月杭州梅花大放柳生桃如
栗
紹興府志順治二年冬嵊縣桃李杏俱實
杭州府志順治三年杭州桑樹生蝸牛食葉及豆苖
台州府志台州自三月不雨至於五月紹興府志
紹興自四月不雨至於八月寧波府志寧波旱斗
米四錢金華府志金東義永浦武湯七縣旱斗米
八錢
紹興府志順治四年餘姚縣化安山松樹有甘露
杭州府志順治六年二月二十日海寧縣下黑雨六
月杭州地震生白毛
處州府志順治七年六月遂昌縣水青田縣饑斗米
六錢
台州府志順治七年台州水
嘉興府志順治八年嘉興自春至夏大雨斗米四錢
五分處州府志麗水遂昌二縣饑民掘山粉為食
榖價每觔二分五釐
杭州府志順治九年六月杭州見日中有物吐出體
勢輕揚向西飛二十三日復見或曰此天花也温
州府志十月十四日温州雨綿如飛絮
杭州府志順治十年四月餘杭諸鄉多虎患一日太
□山有巨獸高八尺長丈餘紫鬛披覆白身黑尾
人遥見其逐虎至水涯而食之食已則飲水以潤
吻嗣是虎患頓息歴五月不知所之八月初三日
有青龍見於西湖天空無雲及去始有雲護之
杭州府志順治十一年四月杭州地震
杭州府志順治十二年四月海寧縣潮溢至城下
金華府志順治十二年金華府金東永武湯五縣旱
民饑
處州府志順治十四年處州潦城外夀元山蜃出
杭州府志順治十四年十一月二十八日杭州大雷
電一冬無雪
台州府志順治十七年台州水
處州府志康熙四年麗水縣水
温州府志康熙四年永嘉縣露凝樹枝其甘如蜜
杭州府志康熙四年十二月杭州火大風晝夜延燒
七里
杭州府志康熙六年夏杭州蝗不為灾
杭州府志康熙七年六月十七日杭州地震
温州府志康熙七年七月五日温州大風雨壊城垣
廬舍
台州府志康熙八年仙居黃巖二縣火十二月十四
日大雷至明年正月初旬方止
杭州府志康熙九年四月大雨連日河水溢
金華府志康熙十年金華府金東永浦武湯六縣自
五月不雨至九月紹興府志紹興八縣旱處州府
志麗水縣旱蝗青田縣青蟲食苖
杭州府志康熙十一年閏七月杭州雨蟲食穗
杭州府志康熙十二年九月杭州火大風一晝夜自
鹽橋東延一十三里
處州府志康熙十四年麗水縣疫
杭州府志康熙十五年杭州四月雨至五月
杭州府志康熙十八年杭州旱
杭州府志康熙十九年錢塘江中岑石復見(錢塘縣志錢塘)
(江自古有岑石自漢武帝天漢五年淪没久矣歲庚申四月望日海潮自東入小門分擊兩岸驅雷)
(捲雪直上富春浮石自西逆潮而下遠望之如覆舟及稍近則石也長三丈)
温州府志康熙二十年春温州地震夏旱至秋郡城
火燎民舍五千餘間
處州府志康熙二十年處州自三月大雨至於五月
秋大旱至冬不雨
處州府志康熙二十年五月十二日宣平縣大萊山
陷成一龍窟長一里許廣四五十丈汪洋澄澈深
不可測魚鼈出沒於松杉巖石間歷歷可數雖久
旱不涸
温州府志康熙二十一年二月温州雨豆
金華府志康熙二十一年五月金華大雨三十餘日
處州府志康熙二十一年五月處州玄妙觀前井鳴
自辰至午
杭州府志康熙二十二年杭州正月雨至四月
處州府志康熙二十五年閏四月處州大雨水高於
城丈餘
鎮海縣志康熙二十九年春鎮海北鄉家牛生犢龍
首紅唇遍身肉鱗
紹興府志康熙二十九年秋紹興大雨水山洪齊發
餘姚水高於城數日方退
台州府志康熙三十年十一月台州地震
金華府志康熙三十三年永康縣民周君慎妻楊氏
一産三男
台州府志康熙三十八年八月台州大水平地高丈
餘
鎮海縣志康熙三十八年鎮海縣北鄉民房姓者年
百歲
山隂縣志康熙四十四年四月
聖祖仁皇帝南巡至杭州山隂縣民王錫元與弟錫魁錫
爵錫驥錫則皆同母生龐眉皓髮跪伏道旁恭迎
聖駕問其年錫元與錫魁孿生俱八十歲錫爵等三人各
七十餘歲五人之婦皆結髮齊眉其家有女弟二
人亦年近八十與其夫偕老合夫婦十四人夀盈
一千七十餘歲
御書一門人瑞四字扁額以旌其閭
台州府志康熙五十六年天台縣饑且疫
金華府志康熙五十七年金華縣民張汝彩年百有
一歲給銀建坊
康熙五十九年義烏縣生員吳一濓妻賈氏年一
百三歲給銀建坊
台州府志康熙六十年正二兩月間臨海黃巖仙居
太平四縣雨豆榖榖粒倍常豆堅不可食箭竹結
實磨粉作食療痢症甚效
寧波府志康熙六十年三月望後鎮海慈谿餘姚上
虞雨雹小者如碗大者如盆
康熙六十一年正月二十三日鎮海城守營兵丁
盧大有妻虞氏一產三男
雍正元年夀昌縣原任守備李瑞生夀登百歲奉
旨加遊擊銜食守備全俸給銀建坊書曰昇平人瑞
雍正二年七月十八日鎮海大雨海水溢鄞縣慈
谿奉化象山餘姚上虞仁和海寧海鹽平湖山隂
會稽嵊縣永嘉同時大水鎮海鄉民避水者棲於
屋脊或大木上見海上火光閃爍有龍横身阻潮
皆云是蛟門老龍巡海使者上其事奉
旨封為涵元昭泰蛟海龍神建廟於東門外
雍正三年桐鄉縣民妻邱唐氏年一百二歲奉
旨給銀建坊書曰貞夀之門
雍正四年六月浙江巡撫臣李衞為欽奉
恩詔事題明浙江省老民老婦共五萬六千三十四口
將應給絹布米石造册報部本年十一月二十二
日奉
上諭朕覽戶部奏銷本章見恩詔内賞給老人一項直
隸各省七十以上至百歲以上老民老婦共一百四
十二萬一千六百二十五名賞給絹布等件價銀共
八十九萬餘兩米一十六萬五千餘石等語凡此老
人但就民人而言如仕宦紳士商賈僧道皆不入此
數之内洪範以夀居五福之首而昔人稱七十為古
稀誠以夀為難得而可貴也乃今日老人之多至於
如此此皆由我
皇考聖祖皇帝六十餘年以來深仁厚澤休養生息凡山
陬海澨僻壤窮鄉無不沐浴
鴻慈涵濡大化太和翔洽夀國夀民所以期頤耄耋龐眉
皓首之人至數百餘萬之多所謂老耆以夀終幼孤
得遂長者皆我
皇考之賜也從此益加培養日積月累則民間之享高年介眉
夀者更不知何如之衆矣此等老人躬際昌期年登上夀
大抵皆居心忠厚力行善事之人即或有一二年少時未
盡醇謹者亦必中年暮齒能自悔悟之人盖一念修省即
荷上天福祐也是國家有培養之恩而由本人能修善以
祇承之非倖而致之也爾等百姓觀太平之盛事當歡欣
鼓舞謹身修德以迓天休父與父言慈子與子言孝兄弟
友恭夫婦和順比閭族黨之間相親相愛無詐無欺革
薄從忠循分守法盡除乖戾之氣為國家淳樸善良之
民則天地祐善賜福長享遐年此必然之理也但生齒
日盛食指繁多則謀生之計不可不講爾等百姓當重
農桑以順天時勤開墾以盡地利務本業以戒游惰
謹盖藏以裕久遠而且節儉食用愛惜物力毋縱奢侈
毋競紛華毋任意靡費以耗有用之財但顧目前而亡
經久之計朕以勤儉先天下宫禁之中於食餘之物皆
不忍棄必令人檢取收貯之數年以來所貯米粟已
至數十石之多朕臨御萬方尚多方撙節愛養以為
加惠元元之本爾等小民安可縱口腹之所欲而忘
物力之艱難乎爾等誠能體朕諄諄訓誨之意敦善
行則心體安務本計則俯仰足惜財用則家室裕人
心和樂風俗醇美同為夀考之人長享昇平之福豈
非朕之所厚望哉著該部將朕此旨轉發直省督撫
通行所屬郡邑鄉村咸使聞知特諭
雍正四年八月初旬杭嘉湖三府大雨
雍正五年七月十八日夜臨安孝豐兩縣出蛟山
水陡發餘杭新城二縣亦被水安吉德清武康三
縣俱山水淹沒田禾鄞縣慈谿鎮海亦大雨水發
雍正五年九月仁和錢塘農民獻水田稲米瑞榖
一莖兩穗三穗西安常山二縣旱田粟米嘉榖一
本之中兩穗三穗四穗者遍於各鄉巡撫(臣)李衞
具題奏
進欽奉
上諭(恭紀首卷)蒙
頒賜大學士九卿等觀看
雍正七年五月歸安縣居民王文隆家萬蠶同織
瑞繭一幅長五尺八寸寬二尺三寸署浙江總督
(臣)性桂等具摺奏
進八月十八日欽奉
上諭(恭紀首卷)蒙
頒賜廷臣觀看
雍正七年九月初五日錢塘縣居民邵攀桂妻吴
氏一產三男十月二十一日天台縣居民褚伯賢
妻劉氏一產三男十一月初十日蕭山縣居民高
耀妻潘氏一產三男
雍正八年七月初一日暨二十一日兩次雷雨玉
環山衝開一河直通後□浦口時玉環適奉
旨展復興建城工轉運石料由新開河直達城下不勞
人力鉅工告成
雍正八年八月初二日錢塘縣居民楊天成妻嚴
氏一產三男九月初五日遂安縣居民洪文錫妻
毛氏一產三男九月十九日仁和縣居民王錫九
妻陳氏一產三男
雍正八年西安縣民孔正淑妻洪氏年一百歲奉
旨給銀建坊書曰貞夀之門
雍正八年五月十三日恭遇
皇后千秋浙省文武官員齊集
萬夀宫望
闕行慶賀禮適五色慶雲蔚起吴山頂上異彩繽紛
祥光照耀自寅至夘闔省官紳軍民萬目羣曕懽
忭稱慶
雍正九年天台縣生員陳光星夀登百歲奉
旨給銀建坊書曰昇平人瑞
雍正九年六月十八日杭州府昌化縣太平鄉山
民穫麥之場白鹿自來耆老聚觀咸稱上瑞因獲
以獻
雍正九年七月初一日臨海縣民項茂如妻林氏
一產三男八月二十四日鎮海縣民陳道才妻應
氏一產三男
雍正十年正月初九日永嘉縣民李天錫妻林氏
一產三男
雍正十一年十二月十六日遂安縣民姜自周妻
胡氏一産三男
雍正十二年五月歸安縣詳報月河舖里民劉子
晉之妻劉爾錫之母姚氏年百歲總督(臣)程元章
具題奉
旨給銀建坊書曰昇平人瑞
雍正十二年五月二十五日開化縣民畢懋增妻
姜氏一産三男
雍正十三年十月二十五日臨海縣民蔡榮宗妻
奚氏一産三男
浙江通志卷一百九
