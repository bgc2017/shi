浙江通志卷三十三
關梁(一)
天官家皆以牽牛主關梁而吳越適當其次且地
居水陸之衝舟車輻輳觀天象而審地利關梁之
謹在所必先故月令著察禦之文王制垂火覿之
戒寧得以至德之世山無蹊遂澤無舟梁也而忽
不加之意焉志關梁
杭州府(錢塘仁和二縣附郭)
錦雲橋成化杭州府志宋名六部橋元名通惠橋
西湖游覧志東通候潮門大河之水自龍山閘入
鳳山水門從南而北首過此橋
安和橋成化杭州府志原名聖安寺橋
州橋萬歷杭州府志舊府治在橋西因名
黑橋咸淳臨安志六部橋北
通江橋西湖游覧志本名慶元橋橋之南為過軍
橋
望仙橋桯史朝天門之東有橋曰望仙仰眺吳山
如卓馬立顧紹興間望氣者以為有鬱葱之符秦
檜專國心利之請以為賜第其東偏即檜家廟而
西則一德格天閣之故基也
新宫橋成化杭州府志舊名宗陽宫橋宫在橋東
西湖游覧志小河之水自新宫橋分泒
三聖橋萬歷錢塘縣志舊有三聖廟故名
佑聖觀橋萬歷杭州府志今呼為鐡佛寺橋武林
梵志旁有慈光寺寺有彌勒佛以鐡鑄之俗稱鐡
佛寺因以名橋
府橋杭州府志原名榮府橋成化杭州府志宋榮
王府在橋東因名
太和橋夢粱錄常慶坊東北曰太和橋俗名柴垜
清泰橋成化杭州府志舊名薦橋錢塘縣志上有
英濟廟以祀潮神今名清泰庵
積善橋萬歷杭州府志舊有回回拜佛堂俗呼回
回新橋
豐樂橋明一統志在府治東四里西湖游覧志宋
有豐樂樓酒肆其北有橘園亭宋時此地多樹橘
油局橋西湖游覧志宋時為油蠟局成化杭州府
志元名新橋
惠濟橋西湖游覧志俗稱鹽橋宋時鹽船待𣙜于
此上有廣福廟
仙林橋明一統志在府治東北五里夢粱錄仙林
寺東
登雲橋嘉靖仁和縣志新建舊名西橋宋時有平
糴倉仁和縣志貢院在其北每棘闈榜發獲雋者
由貢院赴布政司飲宴鼓吹導引必登此橋取登
青雲之義故名
西橋仁和縣志一名塌坊橋東有宋時御酒庫
平安橋嘉靖仁和縣志宋時有金錫庫即銅錢局
通濟橋咸淳臨安志豐儲倉後俗呼梅家橋西湖
游覧志橋畔有真濟廟傍有臙脂橋
梅東高橋仁和縣志梅東高橋北為小梅家橋白
洋池橋方家橋今廢
中宫橋杭州府志或作鍾公東南通新宫橋大河
西湖游覧志通上下抱劍營本名寳劍營錢王屯
軍之所又北通集慶巷
熙春橋西湖游覧志宋有熙春樓
金波橋咸淳臨安志通和坊内
寳祐橋咸淳臨安志寳祐坊内杭州府志橋北有
巧兒橋亨橋今廢
平津橋夢粱錄賢福坊東俗名貓兒橋(武林紀事明正統四)
(年杭城貓兒橋河水五色旬日方觧是歲橋北陳綱中觧元)
方便橋錢塘縣志舊名平安橋南有舍人橋久廢
永清橋咸淳臨安志舍人橋北錢塘縣志俗名水巷橋
芳潤橋夢粱錄元名炭橋西湖游覧志宋時為藥
市又北為書坊沿河而南為履善坊
國朝康熙二十六年重修
李博士橋萬歷杭州府志宋李性傳為武學博士
嘗寓居此巷以修武志故名橋曰博士橋巷曰武志坊
國朝康熙二十六年重修
棚橋嘉靖仁和縣志因近棚心寺故名
國朝康熙二十六年重修
清寧橋萬歷杭州府志舊名度生橋西湖游覧志
俗稱鵝鴨橋橋畔宋有春風樓謂之北酒庫
國朝康熙二十六年重修
軍頭司橋仁和縣志貢院在東院坊在西
國朝康熙二十六年重修
倉橋杭州府志舊名仁和倉橋嘉靖仁和縣志東
有宋時豐儲倉
國朝康熙二十六年重修
天水橋咸淳臨安志六部架閣庫前
破倉橋咸淳臨安志淳祐倉前仁和縣志舊名百
萬倉橋
國朝康熙二十六年重修
普濟橋錢塘縣志上有華光廟今廟在平陸
侍郎橋夢粱錄向有侍郎郎簡居此有德及人里
巷賢之以名其橋
三橋杭州府志俗呼三橋子夢粱錄在韓府南
曲阜橋萬歷杭州府志在河之西跨街南北西湖
水由此入西河西湖游覧志一名溜水橋宋有韓
樞密府又軍將橋宋有茉莉園
井亭橋仁和縣志以相國井得名宋煮庫在此
洪福橋咸淳臨安志清和坊東嘉靖仁和縣志西
有楊和王府
鞔鼔橋咸淳臨安志洪福橋北西湖游覧志宋太
學造工之初鳴鼓集飯有劉耆者山東來目雙瞽
善聽聲過之問曰此何地適聞鼓聲官氣甚旺旁
人以建太學語之耆曰若如此則不出宰相永無
火災嘉泰中高文虎為祭酒欲為陳自強之奉遂
謂鼓壊請更鞔之未幾自強正拜因名其所曰鞔
鼓橋
八字橋夢粱錄在十官宅前舊呼洗麩橋成化杭
州府志與清湖橋成八字
江學士橋仁和縣志以明學士江曉居此得名
石湖橋嘉靖仁和縣志宋范成大號石湖居此一
名石灰橋
結縛橋西湖游覧志相傳宋時下瓦勾欄觀者
雲集時馬光祖尹京令行禁止得遺物者縳于此
以待失者故名
衆樂橋夢粱錄自衆安橋轉西成化杭州府志跨
東西河路通南北舊名下瓦後橋
衆安橋成化杭州府志南北跨大街
國朝雍正九年總督(臣)李衛建南糧倉于駐防城内因
濬西河以通轉運以舊橋過卑有礙舟楫與衆樂橋
同時增築加崇往來始便
觀橋咸淳臨安志在報恩坊北成化杭州府志跨
大街南北下為斷河頭自北而西一帶為觀橋河
西湖游覧志吳越王建題其梁曰吳越王寳正六
年辛卯四月八日因建錢明觀造此石橋(賈愚觀橋春水)
(詩門前流水綠迢迢春抹鵝黃上柳條半夜雨聲渾似洗一篙新漲欲平楊)
貢院橋嘉靖仁和縣志元時貢院在此西湖游覧
志俗稱闊板橋
祥符橋西湖游覧志橋畔有祥符寺故名
迴龍橋兩湖麈談潮鳴寺舊名歸德南宋時駕幸
至此聞潮聲而回今寺後有橋曰迴龍仁和縣志
即小新莊橋過西落北歷教場師姑斜橋出武林
水門
清湖橋萬歷杭州府志八字橋河西跨街南北自
北而西一帶名清湖河
安濟橋咸淳臨安志在楊駙馬府前西杭州府志
東有黑橋左藏庫橋今俱廢
長生老人橋咸淳臨安志在霍使君廟前
紀家橋西湖游覧志在按察司左元時改乘驄橋
其西為西湖書院
車橋嘉靖仁和縣志宋時車馬門近此
長夀橋咸淳臨安志茶場巷元名楊四姑橋仁和
縣志以近長夀寺故名
教場橋仁和縣志在教場門東東達觀橋大街舊
名大新莊橋
國朝康熙二十六年重建
師姑橋仁和縣志亦名獅虎橋
國朝康熙二十六年重建
中正橋西湖游覧志俗呼斜橋自此而南至正陽
門為宋時御街
湧金橋成化杭州府志在運司後水從西湖水口
來
轉運橋西湖游覧志俗稱渡子橋從此而南為普安
橋在運司前
臺後橋成化杭州府志宋御史臺後因名
惠遷橋西湖游覧志一名金文橋其南宋有金文
酒庫成化杭州府志水自湧金橋至此入三橋河
宣化橋西湖游覧志宋時俗稱懊來橋至今仍之
謂好訟者至此皆有悔心也
戒子橋萬歷杭州府志舊慈幼局前
流福橋夢粱錄元呼閘兒橋
凌雲橋成化杭州府志舊名凌家橋錢塘縣志俗
稱廟橋府學路舊由此入故曰凌雲
福寧橋萬歷杭州府志舊名福夀東達油車巷今
入織染局
轉運新橋錢塘縣志運司前又二門内有玉帶橋
西通湧金池環署合流出新橋
壩子橋夢粱錄在艮山門東曰順應橋舊名壩子
橋
國朝康熙間重修
新橋仁和縣志一名廣積倉橋
國朝康熙間重修
太平橋萬歷杭州府志在菜市橋北
菜市橋杭州府志舊名慶春橋
萬安橋錢塘縣志在淳佑橋北
國朝康熙間重建
横河第二橋萬歷錢塘縣志俗呼東横河橋
横河第一橋萬歷錢塘縣志俗呼西横河橋
土橋仁和縣志舊稱泥橋向逢霪雨行者裹足不
前里人李茂玉創改石橋往來稱便
淳祐橋咸淳臨安志在章家橋北
春熙橋西湖游覧志一名裝駕橋相傳宋高宗自
越州渡江還臨安泊舟裝駕於此盖其時橋在城
外故也土人訛為章家橋
國朝康熙八年重建
安樂橋杭州府志近章家橋
平安第三橋萬歷杭州府志俗呼豆腐三橋
平安第二橋萬歷杭州府志俗呼豆腐二橋
平安第一橋杭州府志俗呼豆腐一橋豆腐亦曰
鬭富
諸家橋錢塘縣志一名車駕橋宋有車駕司
閘橋杭州府志原名保安閘橋又有保安橋水門
橋
普濟橋萬歷杭州府志舊名過軍橋
錢塘縣(城外關梁)
安溪關南關𣙜事書孝女北管二啚(詳見𣙜税)
觀音關北新關志在調露鄉(詳見𣙜税)錢塘縣志觀音
橋在餘杭塘河岸
板橋關北新關志在調露鄉(詳見𣙜税)萬歷杭州府志
板橋去城北二十里萬歷二年僧通本重建
良馬關北新關志在靈芝三都六啚(詳見𣙜税)
良畎關北新關志在靈芝三都二啚(詳見𣙜税)
敉粫關南關𣙜事書在城南上隅五啚(詳見𣙜税)
美政關(即美政橋)南關𣙜事書在城南上隅五啚(詳見𣙜税)
古蕩關南關𣙜事書在尉司下扇一啚錢塘縣志
明洪武中建(詳見𣙜税)
濟川橋西湖游覧志在抽分厰前初名欏木橋相
傳錢氏偏據時旁堆欏木俗因呼之又謂普濟橋
或曰因舊有普濟寺得名明正德六年主事王光
佐重建改今名
跨浦橋成化杭州府志通浙江與渾水普濟二橋
相連
蕭公橋錢塘縣志今名慶豐關關東南有乾橋宋
名銀洞橋少北進方家峪有環翠橋皆不通舟楫
外横河橋咸淳臨安志便門外杭州府志今名炭
橋
裏横河橋咸淳臨安志便門外南杭州府志今名
南新橋
梁家橋西湖游覧志進九曲巷出青果圑
諸橋西湖游覧志街通上輗路
洋泮橋西湖游覧志有龍王廟明萬歷中建海月
橋於橋南
化仙橋萬歷杭州府志舊抽分木橋人多溺死里
人徐原甃以石其患始免因以化仙名之
水登橋錢塘縣志西通水登廟
龍山上閘大橋錢塘縣志閘高江水卑不入閘
晉龍橋虎跑寺志建于嶺下入山第一橋為江鄉
關鎻寔本寺始步
國朝康熙六十年廵撫屠沂重建
徐村大木橋通富陽驛道為往來要衝舊係木橋
國朝雍正五年總督(臣)李衛改建石橋
萬年橋萬歷杭州府志范村南十里萬歷戊子杭
守余良樞建(余良樞建萬年橋記萬年橋舊名上諸去郡城三十里許濱錢塘江潮激)
(屢圮耆民胡璋募修復舊未十年復圮予聞之乃捐俸伐石工徒並作属邑爭率錢佐費有差督幣)
(三河孫公又大捐助並付僧如通者主之工未強半復圮于潮予大驚異曰潮日再至屢修屢圮是)
(終不可成乎然潮波吞岸濱江不宜橋也盍徙入百餘步相其地盖兩山之麓相峽于道若有待者)
(為文告于馮夷移所建石改建其地始今年四月之朔日告成于秋四閱月計為工凡幾糜金凡幾)
(下纍趾捲石為甕高五丈有竒廣二丈餘東西長各五丈有竒規制比舊更飭頗稱堅好行人胥慶)
(先是改建之日有敝衣道人乞食工所食既道人曰此萬年橋也道人忽不見人並異之至是橋成)
(里人遂以萬年名橋云)
石函橋夢粱錄錢塘尉司西水磨頭曰石函橋又
呼西石頭橋神州古史考白公錢塘湖石函記設
石函南筧蓄洩之法既備(郭祥正白公石函橋詩開函測淺深啓閉以時)
(均欲識白公惠堂堂勒翠珉董嗣杲石函橋詩函開函閉管年豐白傅能方夏禹功湖石記埋泥蘚)
(裡斗門字蝕水花中犂平阡陌猶春雨船載笙歌自晩風遍倚暮闌懷古往月明無奈瀑聲空)
溜水橋成化杭州府志霍山路西西湖游覧志洩
湖水以入下湖可通新河壩
九曲昭慶橋咸淳臨安志原係小渡咸淳六年剏
建
廣濟橋萬歷杭州府志昭慶寺前
羊坊橋成化杭州府志石函橋北西湖游覧志宋
時滌羊之所也有酒庫瓦子在焉其西為古柳林
斷橋武林舊事又名叚家橋西湖游覧志本名寳
祐橋自唐時呼為斷橋張祐詩斷家橋蘚合以孤
山之路至此而斷故名(董嗣杲斷橋詩繡轂青驄驟晩風柳絲翠裊石闌紅)
(彩篙刺水停飛鷁華表侵雲截臥虹杖履誰歸瀛嶼去笙歌自補玉壺空重招張祜商新詠不與當)
(時蘚合同洪烝斷橋閒望詩閒予步上斷橋頭到眼無窮勝景收細柳織烟絲易滑青屏拂鳥影難)
(留斜拖一道裙腰遶横看千尋鏡面浮投老近來忘俗累脊懷逋客舊風流)
涵碧橋萬歷杭州府志孤山路中(陳堯佐重修涵碧橋記兩越之)
(郡杭為大附郭之勝又得西湖焉湖之西南地益嘉勝橋曰涵碧寺曰孤山亘波心之百丈矗雲表)
(於千仞三春樂遊四民萃止惜橋弗葺寺僂將壓居者藉乎茂草行者病乎濡足予乃同太守密學)
(戚君綸籌兹既壊之址涓吉肇事浹日而畢觀虹夭矯而欲飛鶴翺翔以始歸冠盖利往坎窞攸濟)
(萬目以之改觀千峰于焉爭氣咸樂其成且將圖以歸好事者别作五言律詩一章章四韻刻於他)
(石率大雅者和之)
處士橋成化杭州府志在孤山林和靖故居前(郭祥)
(正林和靖橋詩不作市朝客甘為漁釣翁柴門危徑斷猶喜一橋通)
西陵橋西湖百咏在孤山西即古之西村喚渡處
武林舊事又名西林又名西泠又名西村(葛天民元夕西)
(陵橋觀月詩年頭半月雪漫漫䓹就姮娥月一團老子今宵竒絶處西陵橋上獨凭闌董嗣杲西林)
(橋詩水竹雲山拱畫圖因懷喚渡想東都雨遺晴蝀銜西照風遏春船入裡湖闌曲祗供遊子凭林)
(間今有隱人無隔牆莫是神仙宅紅白梅花五百株祝時泰西泠橋夕泛詩春游不柰晩鐘催路轉)
(西泠一棹回倦鳥避人還選樹歸雲無主自成堆半林紅照斜光映隔岸青山倒影來餘興肯随明)
(月盡柳亭燈火夜樽開高應冕西泠橋夕泛詩興到西泠已暮鴉猶扶春醉泛仙槎青山半掩夕陽)
(寺白鳥低飛烟水家橋斷石分蒼蘚出湖虚雲掛柳絲斜滄浪曲盡情無限歸向桃源數落花蕭士)
(璘月夜西泠橋詩霧鬢烟鬢逐處嬌輕風著面酒初消月明故國三千里人在西泠第一橋)
外六橋西湖月觀堤南一橋曰映波對西岸六橋
舊有旌德觀先賢堂虚舟雪錦二亭祀許由而下
四十人曰仰高祠二橋曰鎻瀾對西岸五橋舊有
湖山堂前擁雙塔後植兩峰四望洲回浦合三賢
堂祀白蘇林三公三橋曰望山斜對西岸四橋水
曰花港舊有雪江草堂四橋曰壓堤對西岸第三
橋舊有崇真道院石臺籠燈以照夜船有水仙王
廟一名龍王祠以樂天和靖子瞻附祀兩廡井曰
薦菊取蘇詩一盞寒泉薦秋菊五橋曰東浦對西
岸第二橋六橋曰跨虹斜對西岸第一橋稍北為
西冷橋(高得暘六橋烟柳詩畫橋六曲繞湖頭最愛晴烟柳上浮淺水籠烟横晻靄微風薰)
(煖弄輕柔金梭隱見聞黃鳥錦纜縈紆出綵舟徧倚赤欄頻注目為憐張緒舊風流)
裏六橋七修𩔖藁正德間知府楊孟瑛開復一帶
西岸亦作六橋西湖月觀第一橋近淨空院玉泉
之水出焉曰環璧西通耿家埠第二橋金沙灘之
水出焉題曰流金西通麯院路游靈竺者停橈其
間第三橋近龍潭有時祥光浮水曰卧龍西通茅
家埠第四橋遶丁家山而東沿堤屈曲蒼翠掩映
題曰隱秀西通花家園第五橋西挹高峰舊有三
賢祠題曰景行西通麥嶺路第六橋從定香橋而
入近發祥寺虎跑珍珠二泉之水出焉曰濬源
玉帶橋在金沙港雍正九年總督臣李衛欲通裡
六橋之路築堤六十三丈中建石橋覆亭于上遠
瞩山翠平挹湖波中為三洞環如玉帶故名
定香橋名勝志在赤山埠江干行旅所必由其水
曲為浴鵠灣元張伯雨構有亭軒于此
袁公橋成化杭州府志舊先賢堂前
東行春橋西湖游覧志宋時為左軍教場有馬三
寳墓至元十五年掘發之得鐡劵一題曰雁門馬
氏葬横衝橋始知行春橋乃横衝橋也
西行春橋咸淳臨安志九里松左軍教場大路(邵絰)
(邦行春橋詩岐路行春側亭臺一畝宫雨前蕉賸綠霜後栗添紅種芋青晶飯移蔬玉指葱頻來雞)
(犬吠此地葛天翁)
集慶寺橋萬歷杭州府志集慶寺北
合澗橋武林舊事靈竺二山之水會合于此名勝
志北澗自靈隱而下南澗自天竺而下合流于此
號為泉源(郭祥正合澗橋詩兩澗飛來處雲深合一橋更無岐路别從此入烟霄張昱合)
(澗橋詩两澗何年合一橋終日閒桃花逐流水未覺是人間貝瓊合澗橋詩横水東西落幽人日夜)
(過宛宛龍赴壑隱隱鵲填河緬想赤城路潛通滄海波遠公不送客芳草澗邊多)
回龍橋西湖游覧志在龍泓洞之左
瀑雷橋萬歷杭州府志冷泉亭下
歸隱橋咸淳臨安志在龍井路口因東坡易名曰
過溪(楊傑歸隱橋詩道人從此歸影不入㕓市端坐笑浮雲往來太多事)
(謹按蘇軾詩序云辨才師退居龍井不復出入軾往見之常出至風篁嶺左右曰遠公過虎溪矣因)
(作亭嶺上名曰過溪橋當由此易名)
新河橋成化杭州府志麥嶺口西湖游覧志路入
西山橋下為新河坊口乃張士誠所開
永福橋西湖游覧志俗稱飲馬橋吳越宋時皆牧
馬于此
惠因橋湖山勝槩秦少游游龍井記所謂濯足于
惠因即此
長橋咸淳臨安志在淨慈寺東七修𩔖藁西湖南
入路宋名雙投橋西湖游覧志長橋頗短而以長
名者先時水口甚闊橋分三門有亭臨之壯麗特
甚其後浸淫填塞兩旁皆民居其南舊有澄水閘
南閘宋時錢湖門内諸山之水分為三道雨甚則
侵濁西湖故穿城至海子口流出省馬院後為水
渠引至澄水閘入湖而南閘者亦分方家峪之水
引歸長橋謂之三渠皆有石橋今湮廢(郭祥正長橋詩橋短)
(故名長路穿雲水鄉游人欲歸去濯足弄殘陽董嗣呆長橋詩南港虚名架石梁寺樓鐘鼓幾斜陽)
(相傳亭跨危基壯誰見橋横古道長澄水閘荒沙草碧清波門近市塵黃鳳凰山在闌干外玉抹烟)
(屏鷺一行)
學士橋西湖游覧志自清波門過流福水橋瀕
湖為學士橋當宋聚景園前盖城中鐡冶嶺諸山
之水出錢湖門委輸于西湖者必經橋下大小岐
𣲖若夾字然故稱夾字港港長九十六丈後人訛
為學士港橋久廢郡人王輈捐貲重建題其橋曰
學士橋盖從郡人稱名之便也
小溜水橋西湖游覧志俗稱水磨頭其下為棕毛
場
得仙橋西谿梵隱志宋紹興間有老翁朱姓者不
火食能前知翛然坐橋而化橋跨小澗以仙翁得
名(釋大善得仙橋詩昔人坐此昇仙去此地空遺得勝橋溪下白雲常潄雪樹頭清響自吟潮秋)
(風歲歲燒丹火空徑時時長藥苖一卷祕書留不識至今傳誦作歌謠)
普寧橋普明寺志在寺後東北即舊所謂烏盆橋
也釋淨初募修更今名
金橋西谿百咏在西谿市北宋建炎間金四將軍
為先鋒從張伯英陣亡其妻西谿人歸守祖居捐
金建橋為夫作冥福故鄉人稱曰金四媽橋橋下
垂楊獨盛(釋大善金橋柳詩為布虹梁弔武臣沿堤弱柳過橋春挂梢斜月偏留客咂影)
(游魚不畏人枝上杜鵑啼戰血葉間花絮憶閨貞金橋姓氏依然在忠烈千秋似隔晨)
左家橋西湖游覧志北有春融樓謂之北外庫
望佛橋萬歷杭州府志左侯祠東妙行寺南
歸錦橋成化杭州府志左家橋北西湖游覧志俗
稱賣魚橋
梭櫓橋錢塘縣志歸錦橋北
女兒橋西湖游覧志在瓜山廟北地鄰餘杭相傳
吳越王女兒建(吳介還河渚詩雞鳴村上雨瀟瀟竹覆青溪綠不消千里歸來驚歲)
(晚斜暉猶照女兒橋)
仁和縣(城外關梁)
南關南關𣙜事書在仁和似蘭隅(詳見𣙜税公署)
北關北新關志仁和芳林鄉附關有橋曰北新故
以名關(詳見𣙜税公署)杭州府志北新橋在香積寺北明
弘治辛酉鎮守太監麥秀監察御史陳銓重建(李旻)
(重建北新橋記出杭之武林門北踰十里有橋跨河東西名曰北新肈建于宋嘉定癸未洪武初嘗)
(加修葺自始迄今歲久傾圮水浮陸走者咸以為病鎮守太監麥公秀監察御史陳公銓相與謀曰)
(是橋久壊盍思所以撤而新之于是擇地違舊基以北數十步而近鳩工廣材措畫廩餼始事于弘)
(治辛酉夏四月冬十二月而告成橋之高二丈五尺去一尺以為廣袤則十倍于廣之數下為三洞)
(以通舟楫其廣皆出入五丈之間上為扶欄際橋兩趾既成而高大壯固視昔有加焉)
鳳山關南關𣙜事書在似蘭隅四啚(詳見𣙜税)
東新關北新關志在一都七啚(詳見𣙜税)萬歷杭州府
志東新橋在興福橋東(朱南杰東新橋值雪詩間關入帝鄉飛雪斷羈腸天)
(地皆明白山川忽老蒼柳眉遮舊影梅額上新粧客裡急先務湖邊問短航)
打鐡關北新關志在太平鄉(詳見𣙜税)
拱宸橋錢塘縣志在北新關外聖湖苕川之水交
滙于關河由此宣洩明崇禎四年舉人祝華封等
募建
國朝順治辛卯圯康熙辛卯里人呈請興復布政使叚
志熙倡率捐修雲林寺僧慧輅募助始事于甲午
二月竣工于丁酉十二月橋長三十四丈五尺高
四丈八尺未久漸至漏裂欹傾雍正四年總督(臣)
李衛率属捐俸重修視舊加厚二尺加闊二尺有
餘自春及冬工成堅固完好民稱利涉焉(李衛重建拱宸)
(聖天橋碑記當今凡地方攸繋百廢具興如海塘湖堤子愛惠元元)
(簡命特加修築萬世永頼予奉推廣來撫兹土事無鉅細靡不)
(皇仁曲加區畫閱武林記載有拱宸橋者肈自前明建于關外横跨大河地形水勢關繋會城術家咸謂)
(杭乃離龍入首而坎水直瀉不能成既濟之功藉兹關鎻以制祝融庶有成效後經傾圮垂六十年)
(至康熙甲午始克鳩工重建數載以來民免胥溺火無大災斯橋之利亦信而冇徵矣乃落成未及)
(一紀而漏裂堪虞若不急為規畫勢必至毁棄前功乙巳秋士民曾籌工庀材既以費用浩繁作而)
(復輟此僧人浮木特以重修請也夫興廢舉墜牧民者事也當此轂擊肩摩之地行李往來固資利)
(涉矧其可以攔截逝水漸使氣結沙迴捍災禦患胡可一任傾頽不為先事之謀則欲觀厥成固湏)
(共襄其美與諸僚采相為鼓勸分俸捐助賴謹厚善士寔心肩任諸工用命罔敢欺貳寔以石灰加)
(以寬厚規模弘整堅寔完好以長至前落成此仰體)
(聖慈登吾民於衽席之一端未敢自以為功亦以誌樂利之休垂久遠之績勿忘前勞永圖鞏固云爾是)
(為記)
普濟橋杭州府志俗名炭橋在鳳山弔橋南
渾水閘橋咸淳臨安志便門外鯗圑前
嘉會橋嘉靖仁和縣志通泥路大街宋時有嘉會
門故名西湖游覧志橋通貼沙河之水入城貼沙
河一名裡沙河舟筏所經北抵艮山門者
大通橋萬歷杭州府志去城一里通大路
四板橋嘉靖仁和縣志去城東北一里今改石橋
(吳農祥四板橋記杭城清泰門郭外不一二里有四板關江水入城河大道也關有橋近圯僧聖基)
(慨然思修復已叠石成柱獨無巨石為函盖艱于費且止里賢王君聖如謂僧若試營我為若成斯)
(事約曰某日予來則斯橋且成矣至日聖基具板幹載䋲索戒工徒督匠石而王君已採巨石至觀)
(者色喜工者邪許輦至而所輦巨石千鈞失勢堕江水中江水迅疾石下随流而沒聖基嘆息曰兹)
(事幸有善人得終始吾願今石一去永無望矣號于江曰江神有靈尚輔相予七日夜則石湧起所)
(没處若有物憑之者試以孱夫數十人汨而戴之則輕如一葉随手上岸于是衆雜然歡曰江果有)
(神橋屹然為通津要途吾友錢君裔尚為余道此事曰是不可以無記橋創于康熙辛酉十一月成)
(于壬戌六月朔日)
海鮮橋明一統志在宋大内其石有魚蝦花草形
狀故名
繭橋咸淳臨安志艮山門外仁和尉司前
無星橋成化杭州府志艮山門外嘉靖仁和縣志昔居
民有俞姓者因目上星後目愈故建橋以無星名
丁橋武林紀事丁蘭故居在艮山門外三十六里
地名丁橋
興福橋成化杭州府志舊名潮王橋德勝橋東
餘杭橋西湖游覧志宋端平二年建東通猪圈
壩其時有北郭税務
得勝橋明一統志在府城北八里西湖游覧志舊
名堰橋宋韓世忠掩擊苖劉于此故人稱為得勝
寳慶橋西湖游覧志舊名黑橋成化杭州府志夾
城巷東北洪武初建成化十年重修
江漲橋夢梁錄江漲税務東曰江漲橋西湖游覧
志在歸錦橋北元末開河構木而渡明宣德間僧
覺&KR0697;改建石橋嘉靖間圯今復建
通市橋西湖游覧志在江漲橋南明宣德間僧覺
澂建
倉橋萬歷杭州府志仁和倉後(許應元倉橋記仁和倉去縣治十五)
(里倉後小河有跌馬橋由小河出官河則四達諸鄉諸鄉民輸租舟自大河入次橋下上河滸由倉)
(大道數步抵倉下成化間橋圯河淤塞香積浮圖茭牧其中而大道為民姚氏屋更七十年轉僦數)
(主民租乃自關入行既回遠而關法日一再放舟鱗比不得入常後期嘉靖間關中桑蓁判杭謂國)
(重漕而入賦淹速視河通塞橋不建舊道終廢民病不已且閼者衡止數丈縱為弓三千疏而決之)
(甚易乃與郡守李冕上議御史令縣尹陳中視畚&KR1257;橋成道通民稱便焉)
仁夀橋萬歷温州府志胡家壩北永樂九年重建
横港橋杭州府志永陳橋北明天順間里人李致
中重建
南馬村橋杭州府志青龍橋北明天順四年里人
李致良陸孟恭改建石橋
青雲橋成化杭州府志舊名豆腐橋里人大理寺
卿夏時正登進士更今名成化二年里人夏孟儒
重建
餘慶橋成化杭州府志舊名後丁橋成化十年里
人夏孟儒重建更今名
上粟橋嘉靖仁和縣志正統初歲飢里人夏誠出
粟二十餘斛賑濟一方旌表其門是年更新此橋
故以上粟名之
中興永安橋杭州府志上陡門西宋紹興丁巳耆
民陳德誠等重建(馮檝重修中興永安橋記府北十餘里號北關鎮商賈駢集物)
(貨輻萃公私出納與城中相若車馳轂擊無間晝夜而河流阻乎其間舊有三石橋行者賴以獲濟)
(其最大者曰永安建中靖國初僧舜欽募緣成之積有歲年日就隳損經由不敢俯視慮其覆墜耆)
(艾陳德誠余慶施宗宥等及僧梵海結約募綠共成其事自紹興丁巳仲秋鳩工聚材至次年戊午)
(初春告成用錢四千餘緡號曰中興永安橋)
桐扣橋仁和縣志在臨平山西山因張華取桐魚
扣石鼓而名橋亦以此名
桂芳橋明一統志在府城東北六十里舊名茅橋
宋里人徐宣與弟寅垓同太學生數十人伏闕上書
攻賈似道後昆季皆第進士垓居榜首鄉人榮之
因更名桂芳
通濟橋杭州府志在塘棲鎮一名碧天橋俗名長
橋
星橋王穉登客越志塘棲河闊百尺隔河人聲不
相聞星橋如白虹沉沉下飲波上
彌陀橋萬歷杭州府志在五行村北洪武九年重
建
豐年長夀橋成化杭州府志亭溪村東南洪武十
三年重建
海寧縣
清平橋寧誌備考在縣南八步與鼓樓相對舊名
三思杭州府志又名平政明萬歷己酉縣令郭一
輪改為板橋
勝安橋嘉靖浙江通志舊名烏鵲橋在縣治東寧
誌備考宋嘉泰四年重建一名昇仙
行春橋萬歷杭州府志縣西二百一十九步下跨
市河元大德二年建
海昌橋明一統志在縣治東隋大業初建
醋坊橋咸淳臨安志在縣西北海寧縣志宋隆興
間建以醋庫得名
安國寺橋海寧縣志在縣西北三百五十八步跨
放生池元至正三年建
光華亭橋寧誌備考縣北一里一百三十一步跨
二十五里塘河舊建亭三間于橋上明正德年間
火燬今止存橋(葉簵題光華亭詩畫棟朱簷勢翼然鼎新氣象冠山川鵝黃楊柳浮)
(春曉鴨綠蒼波送客船輪奐不妨農事日風光好近麥秋天佐君治簡有餘暇杯酒從教盡日傳)
惠康橋咸淳臨安志在縣東北海寧縣志宋嘉泰
四年建
傅家橋咸淳臨安志在縣西北海寧縣志元至正
三年建
狀元坊橋成化杭州府志宋張九成所居因名
聚秀橋海寧縣志在密家灣對水門由聚秀而北
有倪家徐婆鄔家板等橋
斜橋成化杭州府志縣東北二十里海寧縣志明
永樂五年重建
國朝康熙年間移建于舊址之東
景轉橋海寧縣志在審山南麓東通黃道湖
崇教橋成化杭州府志縣東四十八里袁花市海
寧縣志元延祐二年建
環秀橋峽川志縣東北五十八里即今三環橋在
洛塘河流入硤石湖亦名塘橋
國朝順治八年改建
紫微橋峽川志略在縣東北六十里下跨硤石市
河元大德七年建謂紫微山前寺橋也俗謂山後
紫微泉上小石橋者誤
國朝雍正八年里人修
崇惠橋峽川志在縣東北六十里跨硤石市河下
臨崇惠湖通東西兩山大路通長水塘明洪武三
十五年建
王道橋杭州府志袁花鎮北達嘉興
廣濟橋萬歷杭州府志在金牛山下(楊濬廣濟橋詩控扼金牛)
(勢青山面面扶居人投足易功百鄭乘輿)
高橋海寧縣志在黃灣市(楊濬高橋詩突兀横前浦排風野墅舠夕陽虹)
(影動蹢落海門潮)
萬家渡橋海寧縣志在縣西北二十里
仙鹿橋海寧縣志在縣西北二十四里
國朝康熙十二年建里人見一鹿絶塵而奔因名
虹橋成化杭州府志縣西二十五里地名長安
橋亘如虹因名(吳奎虹橋夜月詩渴虹飲澗不曾收化作飛梁臥碧流銀漢水分天)
(上下白蓮花出海東頭鶴歸華表吹笙夜龍獻明珠觧珮秋載酒長安三十里醉呼鸚鵡更陪舟)
莊婆堰橋海寧縣志在縣西北三十里跨辛江塘
河元至大二年建
富陽縣
東觀山關富陽縣志在縣東一百餘步明洪武十
九年立杭州衛撥軍更守後革尋因夜警不靖宣
德十年知縣吴堂奏分東梓邏卒十名更
守仍革
富新關南關𣙜事書在縣南門外(詳見𣙜税)
恩波橋萬歷杭州府志在縣西三百步富陽縣志
舊名莧浦宋太平興國九年圯治平二年邑人孫
道長重建改名通濟紹興四年令王褒重修更名
政惠五年壊于洪水慶元元年令蔡幾属邑人謝
震募新之復名通濟嘉定間令程珌于橋下放生
改名恩波元至正甲午又圯明洪武十六年邑人
姚福緣捐貲募建盖屋一十七間宣德十年知縣
吳堂重建橋屋嘉靖四十四年令施陽得以石易
木整固閎壯左右夾以石闌為一邑之冠闊二丈
餘長一百餘步里民周柯王輔等協成之易名永
濟(陳延齡恩波橋詩富春勝趣錦一幅四面好山青簇簇浙江逶迤東走來千里平鋪鴨頭綠老)
(夫作官從此游恩波閣道如虹浮凭闌夜半玩星斗會稽分野天南頭是時萬籟寂不作惟見翺翔)
(雙白鶴赤松正與董雙成坐駕雲軒窮碧落素娥海上來相迎玉笙度曲鸞鳳鳴商音嫋嫋洗人耳)
(驚起葛翁仙夢醒走着&KR0769;衣忙草草開門誤踢神爐倒丹光飛起掩月明虎嘯龍吟天地老陳子瀾)
(恩波橋詩浙江東來第一橋虹霓跨海出雲霄欄干咫尺衝牛斗閣道參差接市朝山水遶城春作)
(漲江濤入海夜通潮明年許我重題柱又向中流放去橈)
秦望橋咸淳臨安志在縣治西北隅地里志云秦
始皇嘗升此橋故名
望仙橋明一統志在縣南三里相傳昔董雙成白
日飛昇人皆於此望之遂名富陽縣志明洪武十
九年里人劉智等重建
太平橋成化杭州府志縣西三里通江潮富陽縣
志明萬歷間圯邑人周吉臨重建
國朝初年橋又圯僧雲臺募建
榮華橋萬歷杭州府志縣西五里舊名牛家橋正
統四年令吳堂重修因里有陳觀暨厥子冕聫登
科第扁今名
新橋咸淳臨安志在縣北十里上有亭名安仁萬
歷杭州府志宋淳熙甲辰縣尉林端厚重建(糜師亘新)
(橋記去縣治十里跨溪為梁名曰新橋而敝寔甚盖自淳熙辛丑巨浸之後支撑蕩兀風摧雨剝溪)
(湍潮汛相與蕩摩馬牛擔車睥睨而不前行客過之顧視愕眙揶揄咄嗟謂斯民宜有主張是者適)
(歲薦飢公私俱困無敢議此越甲辰既有秋乃克講䆒尉平陽林公寔始掾邑慨焉請任是事爰延)
(致邑之儒先鄉貢進士元復暨縣學經諭謝邦寵醫士王善時為之謀里居之彦各捐私錢三十萬)
(仍率其一鄕之善視力多寡以序相贊成之且謂昔者純以木則燥濕不齊用不堅入鑿石北山楹)
(梁偃負大小悉具斲長松銳其首植土中數尺荷杵椎之二十餘尺凡八列用木幾千章墨鋸平其)
(本叠石其上而楹立焉謂若是可以支數百年而舊材之善者尚可移之以修他橋也經始于是年)
(冬十月告成于明年春二月值余秩滿去林公貽書丐記因為之書)富陽縣志明崇
禎九年橋圯十一年邑人俞昌言重建(申屠霆新橋夜泊詩)
(樹雲低蔭石橋邊宿鳥驚飛墮露蟬隔岸有風潮未落一燈猶在拗罾船)
青雲橋成化杭州府志縣西十里元大德間里人
徐學錄中舉題橋因名
白鶴橋成化杭州府志縣東二十里世傳赤松子
駕鶴于此昇仙元至正間令馮祥重修
合溪橋富陽縣志在縣北二十五里開化村汪家
堰千家村二水合流故名久圯
國朝康熙二十一年里人邵士莊重修
洪濟橋杭州府志在縣東南四十里靈峰村元天
歷中里人施岳山鑿石為橋富陽縣志元末燬于
兵明洪武初施叔拳架以木永樂間僧興易以磚
皆不久而圮正統四年知縣吳堂重建以石廣一
丈六尺長三倍之(俞膺重建洪濟橋記漁溪之水發源既遠奔流側注湍急深險)
(至與江會其勢始平距江不一里而近民居兩岸非橋莫能渡天歷中里人施岳山鑿石為橋名曰)
(洪濟不久而圮正統己未春縣令吳侯堂勸農臨兹見民病涉因慨嘆曰此吾責也即以建橋之事)
(属之趙公自安侯仍捐俸為倡衆皆和之于是購匠募工先闢厥址使寬以殺水勢然後伐木架梁)
(貫穿廽斡擇石累萬魚鱗密次石既相貼乃除木架而橋穹然横亘于滄波之上矣是役也經始于)
(是年之二月至九月而落成廣一丈六尺修三倍于廣之數其高則出于民居可以遠眺大江俯接)
(景物當潮平水漲之時帆檣來集鷗鷺下上不特洪濟于民而且為鄉之偉觀矣侯以膺熟知顛末)
(命紀其寔以貽後人故記之)
瓜橋萬歷杭州府志縣南五十五里感化村世傳
孫鍾種瓜于此
廣惠橋萬歷杭州府志縣西馴雉村舊名鮆綱歲
久圯邑士何永年重建
石頭灣渡富陽縣志在縣東一百五十步即觀山
渡縣隸十鄉四居江北六居江南凡為津五惟是
渡往來者多初民間自渡宋紹興間中人張氏創
列買撲錢足舟滿乃始離岸渡者苦之甚至覆溺
進士謝安頤移書弗聽遂陳于府守韓尚書仲通
為奏罷未幾貴戚復擅之為害尤盛安頤乃叩閽
投匭劄下版曹大書鏤榜永不許陳乞買撲任民
私渡嘉泰中權要又請于府府密諮訪縣令陳晃
國具述始末申詳諸司其說始寢
下口渡富陽縣志在縣南二百五十步江闊五里
一百二十六步今南門沙洲是也故又名南門渡
(范成大下口渡詩不到江湖恰五年歙山青繞屋頭邊富春渡口閒舒目落日孤舟浪拍天)
浙江通志卷三十三
