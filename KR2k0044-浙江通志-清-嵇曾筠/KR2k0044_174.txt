欽定四庫全書
浙江通志卷一百七十五
人物(五)
儒林(上)
班史言六學所以明道故儒術尚焉乃宋分道學
於儒林之外是岐而二之矣兩浙儒風金華最盛
至明姚江後先相繼我
世宗憲皇帝臨雍禮成增從祀五人固浙産也紹洛閩之正
脉闡洙泗之微言當必有聞風而興起者志儒林
杭州府
晉
范平(晉書本傳字子安吳郡錢塘人研覽墳索徧該百氏姚信賀邵之徒皆從受業吳時舉茂才累)
(遷臨海太守政有異能孫皓初謝病還家敦悦儒學太康中頻徵不起卒諡文貞賀循勒碑紀其德)
(行三子奭咸泉並以儒學至大官泉子蔚關内侯家世好學有書七千餘卷遠近來讀者恒百餘人)
(為辦衣食蔚子文才亦幼知名)
南北朝
顧歡(南史本傳字景怡一字元平吳興鹽官人家貧父使田中驅雀歡作黃雀賦而歸雀食稻過半)
(父欲撻之見賦乃止鄉中有學舍歡壁後倚聽無遺亡者夕則燃松節讀書或燃糠自照篤志不倦)
(受業同郡顧顗之年二十餘更從豫章雷次宗諮元儒諸義母亡水漿不入口廬於墓次於剡天台)
(山開館聚徒受業常近百人齊高帝輔政徵為揚州主簿及踐阼乃稱山谷臣顧歡上表進政綱一)
(卷優詔美之東歸上賜塵尾素琴歡善於著論注王弼易二繫學者傳之)
戚衮(南史本傳字公文鹽官人少聪慧受三禮於國子助教劉文紹年十九除祭酒從事吏就國子)
(博士宋懷芳質儀禮義懷芳北人自魏擕儀禮禮記疏秘惜不傳將殁謂家人曰戚生若赴便以儀)
(禮禮記義本付之若其不來隨屍而殯為儒者推許如此中庶子徐擒辭辨縱横難以答抗諸儒懾)
(氣衮說朝聘義獨與往復領答如流簡文深加歎賞敬帝立為江州長史後入周撰禮記義四十卷)
(行世)
全緩(陳書本傳字弘立錢唐人幼受易於博士褚仲都篤志研翫得其精微梁太清初轉國子助教)
(兼司義郎專講詩易太建中累遷南始興王府諮議參軍緩治周易時人咸推之)
顧越(南史本傳字允南鹽官人祖道望齊散騎侍郎父仲成梁護軍司馬家傳儒學並專門教授越)
(勵精學業不舍晝夜弱冠游學都下通儒碩學必造門質疑由是聲譽日重尤長論難武帝嘗於重)
(雲殿自講老子越抗首而請音响若鐘容止可觀帝贊美之陳天嘉中遷給事中黃門侍郎時朝廷)
(草創疑議多所取決咸見施用太建元年卒於家年七十七著喪服毛詩老子孝經論語等義疏四)
(十餘卷)
隋
顧彪(隋書本傳餘杭顧彪字仲文明尚書春秋煬帝時為秘書學士撰古文尚書疏二十卷)
魯世逹(北史本傳餘杭人煬帝時為國子助教撰毛詩章句義疏四十二卷行於世)
唐
褚無量(唐書本傳字弘度杭州鹽官人刻意墳典尤精禮司馬史記擢明經第累除國子博士遷)
(司業兼修文館學士中宗將南郊皇后為亞獻無量固爭以為周禮后不得與元宗即位遷左散騎)
(常侍兼國子祭酒封舒國公母喪廬墓鹿犯所植松柏無量號訴羣鹿馴擾不復棖觸喪除以耆老)
(隨杖設腰舉許乘入殿中上言古帝王賢臣在祀典者並詔致祭帝納其言内府舊書甲乙叢倒請)
(繕錄補第以廣秘籍不數年四庫完治太子諸王未就學無量以孝經論語五通獻帝乃選郄常亨)
(等為侍讀太子齒胄於學詔無重升坐講勸百官觀禮厚賚賜卒年七十五詔曰無量朕師今永逝)
(宜用優典贈禮部尚書諡曰文没後有於書殿得講史記至言十二篇上之帝歎息以絹五百匹賜)
(其家)
宋
盧禎(萬歷杭州府志字叔微杭州人自幼穎悟及長曉五經大義酷嗜周易孟子端拱初登進士第)
(調補束鹿主簿卒嘗著五帝皇極志孺子問翼善書數十篇)
陸滋(兩浙名賢錄字元象世家於杭通毛鄭二詩易春秋試於鄉一舉而售母病不行後三年復在)
(選察母有難色亦不忍行陳堯佐使兩浙強之行謝不往博極羣書或引以答客問必章解句析不)
(差一字問者輒服謂終年讀書不如與陸先生一日語皇祐四年詔錄先朝遺士郡以滋應詔得杭)
(州文學嘉祐六年卒滋好古篤信里俗襲吳越偽禮多僭忒滋為援典制家矯而戶正之敝俗頓革)
(所著詩賦文論合二十卷)
吳師禮吳師仁(宋史本傳師禮字安仲錢塘人太學上舍賜第知天長縣召太學博)
(士秘書省正字徽宗初擢右司諫改右司員外郎工翰墨帝嘗訪以字學對曰陛下御極之初當志)
(其大者臣不敢以末技對聞者奬其得體以直秘閣知宿州卒師禮遊太學時兄師仁為正守春秋)
(學他學官有惡之者條其疑問諸生師禮悉以兄說對學官鳴鼓坐堂上衆質之師禮引據三傳意)
(氣自如江公望時在旁心竊喜後遂定交師仁字坦求篤學厲志不事科舉喪親廬墓日倩旁寺僧)
(造飯一缽以充飢不復蓄僮僕郡守陳襄鄧潤甫皆以遺逸薦於朝元祐初召為太學正遷博士後)
(為潁川吳王宫教授卒)
崔貢(兩浙名賢錄字廷碩仁和人端重有識内行淳備大觀中詔舉八行郡邑以貢應授密州文學)
(卒鄉人尊曰八行先生)
張九成(傳詳名臣)
施德操楊璿(兩浙名賢錄德操字彦執鹽官人學有本末主孟子而拒楊墨曰絶人倫)
(漫等級棄禮樂仁義不用飾荒幻報應誑愚取資尤為世螙因著論以曉未悟學者稱持正先生璿)
(字子平鹽官人安貧樂道不妄取與尤嚴謹獨之操居暗室猶在康衢學者稱謹獨先生與同里施)
(德操皆力行好修里人嚮慕邑令魏伯恂闢祠合張九成與二人祀之)
關注(夢梁錄字子東咸淳臨安志錢塘人登紹興五年進士第嘗教授湖州與胡瑗之孫滌裒瑗遺)
(書得易解中庸義藏之學宫意在於美風俗新人才官至太學博士卒自號香嚴居士有關博士集)
(二十卷)
趙善湘(宋史本傳字清臣濮安懿王五世孫聞明州多名儒徙居焉慶元二年舉進士以平寇功)
(十七年封祥符縣男紹定三年進煥章直學士進封伯以李全犯淮東乃命專討進封侯加食邑及)
(戮全進兵部尚書五年進資政殿學士九疏匄歸皆不許封天水郡公淳祐二年帝手詔求所解春)
(秋進觀文殿學士致仕卒贈少師著有周易約說八卷周易或問四卷周易續問八卷周易指要四)
(卷學易補過六卷洪範統論一卷中庸約說一卷大學解十卷論語大意十卷孟子解十四卷老子)
(解十卷春秋三傳通議三十卷詩詞雜著三十五卷萬歷杭州府志善湘居餘杭)
葉時(咸淳臨安志淳熙十一年甲科嘉靖浙江通志仁和人操履端凝累官至龍圖閣學士卒諡文)
(康著有禮經會元竹野集兩浙名賢錄字秀發博學善屬文尤邃於周禮為學者所宗晚居嘉興)
章樵(萬歷杭州府志字升道昌化人嘉定元年進士歷海州高郵山陽教官習知海徼事再上時宰)
(書力陳李全必叛全果亂郡縣官多被禍樵率諸生盛服坐堂上講誦賊至歛刃而退擢宰吳判常)
(州皆以廉著御史洪咨夔舉監登聞鼓院以疾乞歸授知處州樵學宗伊洛著有集曾子十八篇章)
(氏家訓七卷補註董仲舒春秋繁露十八卷古文苑二十卷)
趙汝談(傳詳名臣)
趙景緯(傳詳名臣)
李元綱(兩浙名賢錄字國紀錢塘人號百練真隱乾道間寄居吳興之新市力學好古雖困窮操)
(履益堅怡然自得不為外物所摇奪撰聖賢事業圖集說三先生西銘解厚德錄言行編諸書)
元
董鎮(海鹽文獻志字仲貞通經術有用世志值元亂隱居海寧之泉山杭州府志其先河南人曾祖)
(官臨安遂家澉浦父仲温尚宋室主為駙馬鎮聞金華許謙為考亭之學裹糧往從謙深器之謙卒)
(鎮築室仙華山三年而後歸仙華山謙講學處也歸作嘉會堂於靈泉右畫考亭像左書儒行篇從)
(遊日衆洪武丁未卒劉基題其墓曰董處侯)
明
夏時正(傳詳名臣)
邵銳(嘉靖浙江通志字士抑仁和人正德三年舉禮部第一改庶吉士時逆瑾擅政焦芳劉宇深相)
(結納其子皆為庶吉士傳旨俱授編修銳恥與為列方具疏辭伯兄邵欽以危言沮之後改寧國推)
(官陞南祠祭員外郎以疾告歸起江西提學僉事陞福建提學副使抑浮崇實士習丕變進太僕卿)
(引疾歸平生恥於近名不立門戶而闇然日章咸服其為真道學没之日笥無數金田僅百畝贈副)
(都御史諡康僖理學見聞錄嘗為文自銘曰我生不求文我死不求誌刻石與列爼徒為泉下媿平)
(生為已之學槩見於此)
孫景時(兩浙名賢錄字成叔杭之右衛人性耿介於世寡諧與越人汪應軫仁和邵銳江暉錢塘)
(吳鼎為友師事陽明甘泉二先生正德丙子舉於鄉筮仕長洲教諭遷攸縣令却餽贐謝常例雪貧)
(民唐如景吳伯先枉狀逮豪右易淊發其奸贓論如法解官歸蒐輯故興証以長老舊聞質諸鄉評)
(作武林文獻錄)
王潼(分省人物考字本澄錢塘人幼讀朱子語錄遂絶意舉業聞陽明先生講學稽山負笈往從先)
(生嘉其篤志命輔其子仲肅為學配任氏卒不再娶性好遊工繪畫善諷詠勤於著述於程張諸書)
(皆有補註)
沈瑞臨(舊浙江通志字夢錫萬歷丁丑進士授行人司正奉命册封餽遺悉絶進南工部郎中陞)
(四川按察司僉事備兵川東時楊應龍煽動瑞臨練兵訓武以計拊循之終瑞臨任應龍不敢叛未)
(幾以母老終養杜門斂跡精研濓洛之書以承絶學龍山天真書院故王守仁講學處也藩臬以名)
(德推瑞臨請主書院瑞臨謝不往曰學以踐修篤實為本飾浮名事空談非余所能也巡按唐一鵬)
(捐金為葺其廬督學伍袁萃以學田二十畝備饘粥俱辭不受晚年識詣超卓著易義十卷經解二)
(十卷探析精微學者爭傳習之稱曰約菴先生卒年七十有二孫從雲有學行前學使伍所畀膳田)
(無所歸復與從雲曰吾不忍易先人志也移旌德祠為祀田)
邵經邦(傳詳名臣)
陸振竒(舊浙江通志字庸成錢塘人生有至性敦孝友工文章與里中鄭徵士之惠馮祭酒夢禎)
(葛太常寅亮虞司勲淳熙為莫逆交殫心經學弟子環而卒業論難羲易辨析不窮歷聘四方於新)
(安說經尤久學者稱庸成先生萬歷丙午舉於鄉著有易芥十卷學庸心性解行世)
國朝
柴紹炳(應撝謙柴紹炳傳字虎臣仁和人生而端重甫入塾聞正心誠意之旨欣然若有會私集)
(羣兒端坐業師葛屺瞻見而竒之稍長博極羣書為諸生七試冠軍獨居西湖之南屏山鍵戶小樓)
(研窮聖賢體用之學於象緯輿地兵農禮樂以及營田水利靡不窮原究委勒有成書名考古經濟)
(類編又博綜典禮舉經權常變之用本之三禮而參以律令皆輯而論之所著發先儒所未發性至)
(孝痛父卒於官不及含飯每一念及輒過墓林椎心泣血與兄景明居終身不析箸教子弟悉本躬)
(行自言有得於曾氏省身之學題其居為省軒鄉里稱省軒先生舊浙江通志紹炳憫聲韻淆訛為)
(古韻通數十卷)
應撝謙(鄉賢留祀册字嗣寅仁和人為諸生殫心理學窮極底藴家甚貧環堵蕭然而弟子日益)
(進立教惟以躬行實踐為主其學以不自欺為持身涉世之本於六經多所發明尤精於易嘗病世)
(儒言易失之穿鑿殁後巡撫河陽趙士麟刻其性理儀封張伯行刻其潛齋文集行於世)
沈的(鄉賢留祀册後名蘭先字甸華仁和人父之龍學行著聞蘭先讀書好古究濓洛之學考性命)
(之理日有課月有程每月則綜其所得與同人質疑辨義一以朱子為宗家甚貧環堵蕭然而澹然)
(自適所著有宋五子要言四先生輯略四書宗法七經評論)
嘉興府
唐
徐岱(舊唐書本傳字處仁嘉興人家世農業岱好學六籍諸子悉所探究大歷中劉晏表薦之授校)
(書郎浙西觀察使李栖筠厚遇之勅故所居為復禮鄉建中年薦為太常博士掌禮儀改膳部員外)
(郎貞元初遷水部郎中充皇太子侍讀擢拜給事中並依舊侍讀承兩宫恩顧時無與比而謹慎過)
(甚未嘗洩禁中語婚嫁甥姪之孤遺者卒年五十贈禮部尚書)
宋
衞湜(萬歷嘉興府志字正叔涇弟好古博學集禮記諸家傳註為集說凡一百六十卷上之朝官至)
(寳謨閣知袁州學者稱櫟齋先生)
輔廣(正德崇德志字漢卿其先慶源人父逵流寓崇德生廣少讀周程諸書默契諸心從東萊吕祖)
(謙游益大奮發東萊没執弟子禮於朱文公門深愛重之既别書問講學不絶文及翁𫝊貽書院記)
(文公門人徧天下中更偽禁歲寒松栢疾風勁草磨湼而不磷緇者絶無而僅有於時潛菴輔公獨)
(立不懼遯世無悶蓋將以傳之先儒貽之後學為己任易書詩春秋禮記有註釋大學論語孟子中)
(庸有問答通鑑有說師訓有編日新有錄雜著有藁襲藏於家)
張葆光(弘治嘉興府志崇德人讀易有悟入處超然自得往見黃冕仲黃曰如師卦六爻初長子)
(帥師二弟子輿尸三在師中吉極分曉葆光曰作如此說宜其易也乃削簡盈箱布算縱横所謂八)
(陣圖五花陣無一不出六爻之數隱居樂道閭閻鄉里皆以葆光稱之)
元
衞富益(嘉靖浙江通志崇德人識見高遠不為章句之學問宋亡於崖山設壇祭文天祥陸秀夫)
(張世傑詞既哀慘嘗負笈往從金履祥學深探易旨隱居教授創白社書院會布衣友賦詩講道縉)
(紳不得就列至大間有司欲薦聞不就隱湖之金蓋山絶口不言世務不履城市遘疾焚所著書集)
(曰吾志晦迹焉用名世卒年九十六門人私諡曰正節先生舊浙江通志本華亭人家於石門嘉興)
(府志受業於許白雲白雲重其器識)
陸正(海鹽文獻志字行正居海鹽武原鄉唐相敬輿之後讀書一覽終身不忘旁通律吕象數之學)
(始名唐輔宋亡更名而隱世祖平一宇内遣信臣行天下羅訪遺士侍御史程鉅夫聞其名欲見之)
(稱疾不見薦之不起隱居教授生徒常數百人其教法𩔖胡翼之而尤以慎獨存心為要凡及門學)
(徒與家之子弟僮僕見人皆恭默下視人望而知為陸先生家出也所著有正學編樂律考七經補)
(註諡靖獻先生)
鮑恂(分省人物考字仲孚本崇德人徙嘉興西溪領鄉薦洪武初禮部舉怐明經老儒逹於治體可)
(備顧問召至京師時年八十餘上命為文華殿大學士輔導東宫恂固辭諭曰以卿年高故授此職)
(不久隨卿致仕恂復固辭翼日放歸怐受易臨川吳澄得其所傳著易傳大義及西溪漫稿行世學)
(者稱西溪先生)
聞人樞(弘治嘉興府志字德機嘗從鮑仲孚受業又登江西夏日孜之門遂通易學至正癸卯中)
(進士授承事郎易州同知未及上官以疾終)
明
李孟璿(兩浙名賢錄海鹽人永樂中以經明行修被薦歷嘉興汝寧訓導教養有法士風蔚起所)
(著有南莊集弟仲璣季衡皆有文行聲譽重一時)
支立(萬歷嘉善縣志字可與世居郡城出贅嘉善潘氏嘗以春秋魁鄉薦官翰林院孔目時人號為)
(支五經兩浙名賢錄立事母以孝聞與羅倫相友善務敦本為已之學詩文皆有關世教孫大綸甲)
(戌進士以經學世其家)
任泰(儒林錄字亨伯嘉善人苦學力行嘗大書敬字於壁中夜起坐對期不愧屋漏成化乙未進士)
(授上饒令時婁諒稱名儒屈禮事之為政知大體增置學舍親為講授立法清田以杜爭訟作浮梁)
(增社倉有古循吏風滿六載召入卒於京)
鄭延(兩浙名賢錄字世昌海鹽人其先有元璠元琰者俱以學行顯延性孝友博學能詩文以尚書)
(教授門人顯者三十餘人皆尊之曰東谷先生天順壬午貢太學成化乙未授廣東市舶司副提舉)
(諸番無敢以方物及門者白沙陳獻章贈詩曰溪魚海舶各歸去明月自照芙蓉峯黃門張寧稱曰)
(力學能文通知典故吾邑未之或先歷仕二考以疾卒於任)
朱祚(萬歷嘉興府志海鹽人舉成化丙午鄉試一試禮部弗售以母老不再行晚為龍溪靖安令所)
(著有拙齋漫稿雲谷集若干卷舉動必書以自考其自警箴云不敢竊道學之名以立異不敢舍道)
(學之實以苟同弘治中嘗修縣志)
陳言(海鹽文獻志字獻可生而穎異齠齔稱神童尤深於尚書為博士弟子員博綜經傳探索子史)
(作五經疑義若干卷出入傳註酌以已裁多儒先所未發作策百餘篇馳驟縱横殆逼蘇氏而理趣)
(一歸伊洛粹如也兩浙名賢錄言從吳南溪先生遊每歎曰此子海上鳳麟也丁酉領順天鄉薦不)
(第卒於邸子所學嘉靖丙辰進士累官戶科給事中)
仇霦(兩浙名賢錄海鹽人少穎異過目成誦為文根極理要十舉不第勉就硤江教一遵胡安定教)
(授蘇湖遺軌士多成就其子俊卿博學好古任南成均修海鹽志當嘉靖時海塘圯遣子原叟疏奏)
(修築)
沈槩(兩浙名賢錄字一之嘉善人師事張束溟福友魏莊渠校邵端峯銳德義漸涵益自淬勵晝夜)
(研討諸經盡發諸儒未發之秘時島夷寇暴三吳槩抱宗祏祭器避之郡城卒槩生平口不非俗行)
(不染俗著布菜翁傳以見志有鄉約釋義筆思記時務義詩文集藏於家)
王儒(兩浙名賢錄字汝珍嘉興人篤學力行鄉里稱為宿儒正德丙子舉於鄉初令星子再令崇陽)
(聲績茂著以艱歸服闋不樂簿書改順天府學教授北地鮮學加意造就弟子嚴滋初居塞外徙置)
(學傍教之後成進士任本府太守所以報師之誠極篤而儒益自重未嘗以尺一干之轉興山令致)
(仕歸優游林下者三十餘年)
董澐(明儒學案字復宗海鹽人以能詩開年六十八遊會稽聞陽明講學山中往聽連日夜喟然歎)
(曰我非至夫子之門則虚此生矣求北面陽明不可謂豈有弟子年過師者澐再三請而委贄焉其)
(友招之曰翁老矣何自苦澐笑曰吾從吾之好耳遂自號從吾年七十七而卒子穀字碩甫嘉靖辛)
(丑進士歷知安義漢陽二縣游陽明之門因筆其所聞者為碧里疑存)
沈謐(分省人物考字靖夫號䂖山秀水人嘉靖乙丑進士歷官湖廣參議初讀陽明傳習錄有悟即)
(願往師事之因陽明征思田未遂及聞訃追悼不已建書院於文湖湖在秀水縣北四十里春秋率)
(諸生虔祀陽明講學其中嘉興府志謐為理學翹楚稱石湖先生子啓原山東副憲)
王愛(分省人物考字體仁號一山秀水人嘉靖乙未進士乞就教得順天府學與諸生日夕講究復)
(以身示之鵠踐履篤實遷國子監丞擢刑部主事有二儒士藉袁相庇譁飲禁中逮治執法不少貸)
(袁怒曰王郎嶽嶽欲折相公角耶尋歸絶意仕進性朗豁絶無城府遇之如坐春風中然動有規矩)
(尺寸不敢踰越角巾散步疎髯廣額望之如神仙中人病劇神色不亂咏黃鶴詩而逝儒林錄愛嘗)
(曰學以自檢檢人則隘學以容人自容則怠人以為名言)
錢同文(舊嘉興府志字大行秀水人弱冠舉於鄉講學王文成之門洞悉原木舉進士宰祁門尋)
(守萊州皆以冰蘗自持後移疾歸簞瓢屢空晏如也)
許聞至(兩浙名賢錄字長聖海鹽人七歲知易經大義十三補弟子員弱冠從父九杞山人闡發)
(陽明良知之旨豁然悟入因殫精性命之學事父母備極色養經紀喪葬露宿者數月弟求祈箸悉)
(以腴業讓弟終身代其役處宗黨執謙守下有犯而不校之風有大僚以世誼貽書詔之不一見曰)
(吾愧夫青衿而曳裾者著有易經微言若干卷沒後數十年學使者采公論而尸祝之明以諸生入)
(祀自聞至始)
鍾繼元(萬歷嘉興府志字仁卿桐鄉人嘉靖壬戌進士任安福令擢比部僉事嶺南清屯伍整鹺)
(政以最移楚積勞遘疾卒著有易窽易準易考易占易原子史雜著道德要覽羣書選要京房康節)
(啟蒙畫前錄渾象析觀等書兩浙名賢錄繼元窮經博古尤精於易理數之學妙悟得於畫前)
陸光宅(舊嘉興府志字與中平湖人少慕陽明之學闢天心精舍集名士授餐講學領隆慶鄉薦)
(性好施臨終書無極太極四字王龍溪曰與中之學以仁為本故至性不亂云)
李奇玉(儒林錄字元美嘉善人幼擅文名偕兄奇珍有二李之稱萬歷癸卯舉於鄉研思易學時)
(高忠憲講道東林奇玉北面就正焉忠憲以顯仁藏用之旨勗之曰發吾藴者子也天啟壬戌魁南)
(宫就武學教授歷遷兵工兩曹皆以清慎稱再守汝寧值中原寇熾至則劼毖城守寇隨遁去數月)
(引疾歸發篋中所箋註研晰疑義不停筆者十年雪園易義成雜撰備錯綜舉圖書會理象融與師)
(說相發明甲申聞難悲憤得疾卒學者稱荆陽先生)
吳志遠(舊嘉興府志字蘧菴嘉善人萬歷中與高攀龍歸子慕相友善舉孝廉三十年未嘗謁官)
(府就教烏程改禮部司務時尚書孫慎行爭紅丸事託志遠詮次章奏屬意用之志遠力請就閒轉)
(南兵部郎璫禍發歎曰吾不能如皇甫規自附黨人尚忍懷綬乎即告歸武塘理學自龍溪後復振)
(於志遠)
陳龍正(檇李往哲續編號幾亭嘉善人從吳志遠遊師事梁溪高攀龍得復約身心之學甲戌成)
(進士授中書舍人熒惑守心龍正麗者古今事應連進四疏上感動特諭厰督慎刑彗星見復上疏)
(帝甚嘉納壬午因罪已之詔三上疏言時政而西北懇荒之議起遂乞歸纂輯遺書為忠焉之計偶)
(感微疾遂絶飲食怡然而逝龍正天性誠篤通逹治體所奏論皆大本大計非得於學道者深未易)
(及此著有學言正書文錄因述六十餘卷輯程子詳本朱子經說明儒統等書行世)
卞洪載(檇李詩繫傳字子靜嘉善人少從高攀龍得性命之旨一時大儒如鄒元標葉向高皆重)
(之講學天心書院剖晰微義紳士梓其說為閩洛一燈攀龍北上招主東林講席及被難守而弗去)
(崇禎間再徵不就有綠雪軒集)
施靜(嘉興府志字易修號約菴秀水人庠生少有遠志不事進取讀易至家人卦悟聖道不離倫常)
(日用啟廸學者兼重知行不拘一轍明越蘇常問有志斯道者聞聲踵至長安曹欣穆容城孫夏峯)
(俱數千里外馳書叩答晚年學益醇粹著有姚江淵源及語錄講義若干卷)
國朝
陸隴其(嘉興府志原名龍其字稼書平湖人康熙庚戌進士授江南嘉定令革除火耗立甘限法)
(勸諭法上下便之民有訴子不孝輒自貴謂德薄不足化汝父子俱感泣有兄弟因稱貸致訟各責)
(之教以友恭富家欲重懲貧民曉以富人愛體面貧人亦愛肌膚訟者感悟舊俗盡化旋以盜案罹)
(議百姓攀號環泣總憲魏象樞再疏論薦復職薦博學鴻儒丁父憂歸補直隸靈夀令邑最小解石)
(灰運車獨多力爭得減條陳大事皆籌畫至當他若墾荒審丁務紓民力發帑賑濟村落咸徧七年)
(民風士習丕變廷臣交薦行取猶念邑當飢饉後請緩征減墊解除供應軫䘏羣黎不異在官補御)
(史歸卒平生講學不為科舉嘗云窮理不居敬則玩物喪志居敬不窮理則師心自用點勘宋元諸)
(儒語錄苟與朱子之論似是而非者必闢之所著困勉錄例分學問思辨行五項皆折衷考亭凡一)
(言一動充養自然罔非躬行心得卒之日遠近悲悼行世者有三魚堂集四書大全四書講義松陽)
(講易讀朱随筆讀禮致疑禮經會元注國策去毒讀書分年日程靈夀志一隅集餘尚未梓)
(皇上雍正二年九月臨雍禮成奉)
(上諭議增從祀兩廡先賢先儒禮部覆准本朝應增入從祀)
(一人陸隴其)
湖州府
三國吳
姚信(三國志注字元直一字德祐有周易注十卷至今猶傳其說西吳里語武康人精於天文易數)
(之學三國吳時太常卿造昕天論九世孫察仕於梁)
晉
吳商(西吳里語字彦聲故鄣人通五經及百代之書太康初徵為東宫校書郎四方從學者不可勝)
(數歷官侍中隋書經籍志益陽令吳商集五卷吳興藝文補商有禋祀六宗與異姓為後二議)
沈恒(湖錄烏程沈恒居荻塘家貧好學燃荻讀書以儒術知名)
丘昂(西吳里語字公表吳興人家貧好學織畚以自給專心儒術與弟給事中夷太守矩並以學術)
(著名當時謂之三丘)
南北朝
邵元之(吳興掌故吳興東遷人能遷五經文句顧歡從之受業)
沈麟士(傳詳𨼆逸)
沈峻(南史本傳字士嵩武康人家世農夫至峻好學與舅太史叔明師事宗人沈麟士晝夜自課睡)
(則以杖自擊遂博通五經尤長三禮為國子助教吏部郎陸倕與僕射徐勉書薦峻曰周官一書羣)
(經原本此學不傳多歷年世助教沈峻特精此書宜即用此人令其專此一學使聖人正典廢而更)
(興從之奏峻兼五經博士於館教授聽者常數百人中書舍人賀琛奉勅撰梁官乃啟峻補西省學)
(士助撰錄書成兼中書通事舍人出為武康令卒子文阿字國衡梁簡文引為東宫學士陳文帝即)
(位遷通直散騎常侍天嘉中卒贈廷尉卿所撰儀禮八十餘條春秋禮記孝經論語義記七十餘卷)
(經典大義十八卷並行於時)
太史叔明(南史沈峻傳叔明烏程人太史慈後也少善莊老兼通孝經論語禮記尤精三元每)
(講說聽者常五百餘人為國子助教邵陵王綸好其學及出為江州擕叔明之鎮王遷郢州又隨府)
(所至輒講授江州人士皆傳其學)
沈洙(通志儒林傳字弘道武康人少方雅好學不妄交遊通三禮春秋左氏傳精識強記五經章句)
(諸子史書問無不答仕梁為祠部郎吳郡朱异會稽賀琛於士林館講制旨義常使洙為都講侯景)
(之亂洙竄於臨安時文帝在焉親就習業武帝入輔除國子博士與沈文阿同掌儀禮武帝受禪加)
(員外散騎常侍)
沈不害(陳書本傳字孝和武康人幼孤好學陳天嘉初除衡陽王記室參軍兼嘉德殿學士時國)
(學未立不害上書曰立人建國莫尚於尊儒成俗化民必崇於教學詔答曰卿弘惜大體殷勤名教)
(付外詳議依事施行又表改定樂章詔使製三朝樂歌八首合二十八曲行之樂府遷國子博士勅)
(治五禮掌策文謚議太建中轉光祿卿通直散騎常侍兼尚書左丞卒不害雖博綜墳興而家無卷)
(軸每製文操筆立成曾無尋檢著五禮儀一百卷文集四十卷子志道少知名安東新蔡王記室參)
(軍禎明三年入隋)
沈德威(西吳里語字懷遠吳興人少有操行太清末遁於天目山築室以居雖處亂離篤學無倦)
(天嘉元年徵為國子助教每自學還私室講授道俗受業數百人遷太常丞兼五禮學士後為尚書)
(祠部郎與東陽鄭灼晉陵張崖吳都陸詡會稽賀德基俱以禮樂自命入隋官秦王府主簿)
沈重(通志儒林傳字子厚武康人弱歲而孤居喪盡禮及長專心儒學從師不遠千里博覽羣書尤)
(明詩及左氏春秋仕梁累遷都官尚書入北周保定末詔令討論五經並校定鍾律天和中於紫極)
(殿講三教義朝士儒生聽者二千餘人凡所解釋咸為諸儒推仗建德末請還梁主蕭巋拜重散騎)
(常侍太常卿開皇三年卒年八十四隋文帝遣舍人蕭子寶祭以少牢贈開府儀同三司許州刺史)
(重學業該博為當世儒宗著周禮義三十一卷儀禮義三十五卷禮記義三十卷毛詩義二十八卷)
(喪服經義五卷周禮音一卷儀禮音一卷禮記音二卷毛詩音二卷)
唐
沈伯儀(唐書本傳吳興人武后時為太子右諭德初太常卿韋萬石議明堂大享事高宗詔尚書)
(省集諸儒議未能定於是參用貞觀顯慶二禮伯儀曰貞觀永徽禮實專配由顯慶後始兼尊焉今)
(請以高祖配圜丘方澤太宗配南北郊高宗配五天帝鳳閣舍人元萬頃范履冰等議今禮昊天上)
(帝五祀咸奉高祖太宗兼配以申孝也當如舊請奉高宗歷配焉自是郊丘三帝並配云歷國子祭)
(酒修文館學士卒)
五代
姚彦譚(嘉靖安吉州志當錢氏時學校不興彦譚獨以春秋詩禮教授鄉閭學者歸之竟不仕)
宋
莫君陳(嘉靖浙江通志字和中歸安人從胡瑗遊舉嘉祐二年進士御家嚴於公府教子弟以義)
(方長子砥砥子伯虚守常州有瑞梅甘露秀麥嘉禾之祥伯虚子濛累官工部尚書)
姚舜仁(西吳里語歸安人字令由元豐八年登第為太學正召對稱旨除館職遷庫部員外郎製)
(進明堂定制圖并序上賜對褒奬又譔明堂訓解一卷擬上之而疾作後兄舜哲表進以成其志)
芮曅(西吳里語字國器烏程人紹興戊辰進士為國子司業闡明理學朱晦菴器重之弟煇姪宜言)
(嘉言相繼登進士齊東野語王村芮祭酒除仁和尉有長河堰龍王廟每祭則有小龍出或止香爐)
(或飲於杯往来者謹事之芮方修堰一日焚香設奠蛇出罏上芮端笏數之曰有功於民乃得祀龍)
(廟食於此未嘗有功且數壊堰勞民無功有罪法當殺舉笏擊碎是夕風雨拔木民人大恐而芮自)
(若湖錄曅為廣東提刑節操彌勵凡舊例供饋積數千緡潛輸公帑歸過曲江犒郡縣吏之乏月給)
(者入為秘書省正字擢監察御史出入中外為孝宗深知乾道五年陞國子祭酒)
朱震(嘉靖安吉州志字震之幼穎異從父官青陽朱子見而奇之比長受學潔齋袁先生之門義理)
(該洽論持敬曰只須言存誠論顔子未逹一間曰體以心其間自見晚歲笑傲林泉燈夕里人招之)
(弗往謝以詩曰賴有半窗知我月已多一點讀書燈聞者傳誦之有益泉集二十卷子應元右文殿)
(修撰)
元
牟應龍(元史本傳字伯成其先蜀人後徙居吳興祖子才仕宋贈光禄大夫謚清忠父瓛為大理)
(少卿應龍當以世賞補京官盡讓諸弟而擢咸淳進士第時賈似道當國應龍對策具言國勢危急)
(之狀考官不敢寘上第調光州定城尉應龍曰昔吾祖對策以直言忤史彌遠得洪雅尉今固無愧)
(也宋亡起教授溧陽州晚以上元縣主簿致仕初宋亡時大理卿已退不任事一門父子自為師友)
(討論經學於諸經皆有成說惟五經音攷盛行於世應龍為文長於叙事人擬之眉山蘇氏學者稱)
(隆山先生泰定元年卒年七十八)
宇文公諒(元史本傳字子貞其先成都人父挺祖徙吳興公諒通經史百家言至順四年登進)
(士第同知婺源州事改餘姚州攝會稽縣申明冤滯所活者衆檄察實松江海塗田公諒以潮汐不)
(常後必貽患請一槩免科省臣從之未幾除國子助教日與諸生辨析諸經六館之士資其陶甄者)
(往往出為名臣調應奉翰林文字同知制詔兼國史院編修官除江浙儒學提舉改僉嶺南廉訜司)
(以疾請老公諒平居雖暗室必正衣冠端坐嘗挾手記一册晝有所為暮則書之著有折桂集觀光)
(集辟水集以齋詩稿玉堂漫稿越中行稿凡若干卷門人私謚曰純節先生輟耕錄公諒年少時嘗)
(館巨室中夜有女來奔堅不納明旦托他故别去)
明
嚴鳳(萬歷湖州府志字季祥歸安人續學砥行有希聖之志弘治辛酉舉於鄉七上公車不第授分)
(宜知縣累官鎮遠知府所至多惠政生平嚴於義利家無一椽之築士大夫翕然師仰稱為溪亭先)
(生湖錄其學務闡明性理唐一菴嘗問其生平得力處曰身體力行大約不離敬恕二字知分宜嘗)
(入茅舍見老嫗問邑政得失嫗曰耕我田織我葛雞不啼犬不吠他非所知也)
陸澄(分省人物考字元静歸安人始謁文成於留都後慊慊自以為不足其記文成語首云持志如)
(心痛一心在痛上豈有功夫說間話管閒事已而欲屏絶文字專欲學文成曰使我果無功利之心)
(雖搬柴運水何往而非實學何事而非天理况子史詩文之𩔖乎願一洗俗見還復初志其後以多)
(病從事養生文成曰養德養身只是一事果能戒謹恐懼而專制志於學則仙家所謂神住氣住亦)
(在其中矣文成於澄最屬意嘗云徐曰仁没吾道益孤致望元静者不淺澄執父喪哀毁失明明儒)
(學案澄又字清伯正德丁丑進士授刑部主事有議文成之學者條為六辨欲上奏文成聞而止之)
邵南(舊烏程縣志字文化嘉靖乙未進士初未第築室月簾山中獨觀静養若將終身安吉陳良謨)
(以君臣大義論責遂屈服劉南坦諸人曰康山子庶幾恭而安者康山其號也既第授行人歷工部)
(郎陞山東副使專務德化境内彬彬向風有事武場遘疾卒士論南理學儒臣鞠躬盡瘁盖實錄也)
唐樞(儒林錄字惟中號一菴歸安人少即矢志求道從湛甘泉遊嘉靖丙戌會魁授刑部主事讞獄)
(者三必求情罪允當以疏論李福逹忤旨罷歸講學著書垂四十載以討真心三字為的從遊者甚)
(衆監司及守令式廬請益為創一菴書院於湖城中許孚遠王愛錢鎮皆出其門飭躬實踐一介不)
(苟取予尤留心經濟身歷各省險遠躡屨茹草以遊一生淡泊匡牀竹籠外無長物卒年七十三著)
(有木鍾臺集三百卷續集一百卷自禮元剰語至嘉禾問錄共三十二種行於世)
錢鎮(舊烏程縣志字守中嘉靖乙未進士世居烏程之陽泰里師事唐一菴先生學究性命授武庫)
(主事歷武選郎移疾歸被誣坐免一意著述所葺有通史經正錄學術書二篇夀八十八靜志居詩)
(話守中卜宅思溪掘地得宋王觀察永從墓亟掩之而築室以居不以為忌)
許孚遠(儒林錄字孟中德清人從唐一菴學登嘉靖壬戌進士授南工部虞衡主事督龍江關瓜)
(儀河道皆著廉仁聲調南吏部考功在留都盛講學隆慶改元移疾歸起廣東僉事值廣有倭警乃)
(發十策以水陸夾攻為要領擒降甚衆又建善後十二議移閩臬當内察忌之者掌考功乃謫官萬)
(歷初擢南太僕丞出為建昌守在郡不廢講學給事鄒南臯特疏薦之遷陜西提學副使以身範士)
(考核肅然歷晉右僉都御史巡撫福建疏請罷倭乞封弛商海禁及定饑民之亂免吕宋之罪擢南)
(大理卿晉南兵部右侍郎改北兵左其在南都以閒曹講學與禮部楊起元俱為領袖持論不同旁)
(觀者頗起口語將借講學中以外計行至清源聞之稱疾乞歸卒贈工部尚書學者稱敬菴先生著)
(有論語述敬和堂集)
蔡汝楠(儒林錄字子本號白石德清人八歲侍父玘聽講於甘泉座下輒有解悟年十八舉進士)
(授行人歷官至兵部侍郎改南工部卒汝楠初汎濫於詞章所至與朋友登臨倡和為樂守衡州始)
(與諸生窮經於石鼓書院而趙大洲來遊為之開拓其識見參政江西以後親証之東廓念菴於是)
(平居所授於甘泉隨處體認天理之學始有著落)
王汝源(舊烏程縣志字以仁嵊縣訓導日與諸生講性理圖書之學轉義烏教諭士聞風至爭趨)
(於正陞岳州教授不赴年九十著有太極通書二述)
姚舜牧(萬歷湖州府志字虞佐烏程人領萬歷癸酉鄉薦慕唐一菴許敬菴之學自號承菴探道)
(淵源屏去訓詁所撰四書五經疑問凡三易稿而成令新興再令廣昌愛民如子造士如師歲大祲)
(力為當事籌救荒之策賑濟不遺餘力所著家訓真切過於顏氏劉中丞一焜楊直指鶴俱造廬執)
(弟子禮為建羽翼六經妨於會城享年八十有五一日徧别親故肅衣冠端坐而逝)
姚翼(兩浙名賢錄字翔卿旭子少從一菴荆川兩唐先生游許為入室弟子年四十九始及貢授新)
(淦縣學訓導徙黃州府教授遷廣濟知縣聞布衣吳自守能服行古禮單車就其廬風勵百姓吏無)
(遺牘庭無畱獄去官歸苕上南城屋數楹圖書數卷蕭然四壁時脱故袍帶貰酒事父母以孝聞親)
(没營葬不以貧故儉其親其他冠婚烝嘗並綿蕞古禮著有師友淵源錄晚尤好易題其讀書處曰)
(玩畫齋學者稱海屋先生)
寧波府
宋
樓郁(延祐四明志字子文自奉化徙鄞志操高厲學以窮理為先慶歷中掌教縣庠又教授郡學前)
(後三十年一時英俊皆在席下知名者豐稷袁穀羅適也登進士第調廬江主簿自以祿不及親絶)
(意仕進以大理評事終於家有遺集三十卷)
杜醇(延祐四明志居慈溪孝友稱於鄉里耕桑釣牧以養其親經明行修學者以為模楷慶歷中鄞)
(始建學縣令王安石請為師醇辭以再強起之始就焉慈溪令林肇立學又起為師二邑文風之盛)
(自先生始王安石慈溪縣學記起先生杜君醇為之師而興於學杜君者越之𨼆君子其學行宜為)
(人師者也)
王致(延祐四明志鄞人與同郡楊適杜醇二人為友俱以道義化鄉里諸生子弟師尊之嘗與牧守)
(言政事王安石曰無事於職而愛民之心乃至於此可以為仁矣年七十樂道安貧浩然無悶鄉人)
(高其行)
汪洙(兩浙名賢錄字德温鄞人九歲能詩稍長淹貫經史登元符進士第授明州教授著春秋訓詁)
(召陞宫教歷官至觀文殿大學士提舉台州崇道觀築室西山月集諸儒講學以教授族閭之子弟)
(鄉稱崇儒館卒諡文莊子思温觀文殿大學士思齊端明殿大學士孫大猷敷文殿大學士)
高閌(宋史本傳字抑崇鄞縣人紹興元年以上舍選賜進士第召為秘書省正字時將賜新進士儒)
(行中庸篇閌奏儒行詞說不醇請止賜中庸庶幾學者得知聖學淵源從之權禮部員外郎兼史館)
(校勘對言春秋之法莫大於正名今朝廷兵柄自分為二而省曹官屬乃與吏胥無異名為臺官實)
(無言責此皆名之未正也尋遷著作佐郎以言者論罷主管崇道觀召為國子司業閌奏宜先經術)
(帝然之條具以聞中興以後學制多閌所建白乞臨雍率諸生上表以請於是帝幸太學閌少宗程)
(顥學宣和末楊時為祭酒胡安國至京師訪士於時以閌為首除禮部侍郎李文會承秦檜旨劾閌)
(出知筠州不赴卒著有春秋傳於世)
蔣璯(延祐四明志字季莊慈溪人宣和間鄙王氏之學不專科舉閉門窮經不妄與人接高閌率一)
(歲四五訪其廬璯必倒屣迎相對小室極意講論自晝竟夜殆忘寢食去則送數里或問故閌曰閌)
(終歲讀書凡有疑而未判與所缺而未知者每積至數十輒一叩之無不迎刃而解)
趙敦臨(延祐四明志字芘民紹興五年進士授蕭山縣簿校劉道原外紀刻於越為湖州教授魏)
(丞相杞汪尚書大猷皆其門人語孟書禮春秋皆有解深寧王先生嘗輯其遺文為之序)
卞圜(嘉靖寧波府志字子車象山人於書無所不讀入太學蜚騰英譽人號卞夫子登紹興三十年)
(進士第授揚州倅著論語大意二十卷行於世)
楊簡(宋史本傳字敬仲慈溪人乾道五年進士授富陽主簿會陸九淵道過富陽問答有契遂定師)
(弟子禮為紹興府司理犴獄必親臨端默以聽使自吐露常平使者朱熹薦之差浙西撫幹出諸葛)
(亮正兵法肄習之軍政大修丁外艱服除知樂平縣興學訓士諸生聞其言有泣下者夜無盗警路)
(不拾遺紹熙五年召為國子博士會斥丞相趙汝愚簡上書言汝愚之忠亦遭斥寧宗更化遷著作)
(佐郎兼權兵部郎官極言弭災消禍之道授著作郎將作少監入對答問往復漏過八刻上目送久)
(之以面對所陳未行求外補知溫州在郡廉儉自將民愛之如父母咸畫像事之遷駕部員外郎授)
(朝議大夫理宗即位賜金帶以大中夫夫致仕卒所著有甲稿乙稿冠記昏記喪禮家記家祭禮釋)
(菜禮記石魚家記又已易啟閉等書後咸淳間制置使劉黻即其居作慈湖書院理學姓氏簡居太)
(學循理齋秋夜宴坐忽覺天地萬物通為一體嘉定元年極言時弊三劄上俯首諦視至飢民相食)
(處蹙額久之人爭傳誦流至北境曰此江南楊夫子也)
袁燮(宋史本傳字和叔鄞人生而端粹專精乳媪置槃水其前玩視終日夜卧常醒然入太學登進)
(士第調江隂尉浙西大飢燮命每保畫一圖田疇山水道路悉載之居民名數治業悉書之合保為)
(都合都為鄉合鄉為縣征法爭訟追胥披圖可立決以此為荒政首寧宗即位以太學正召時朱熹)
(諸儒相次去國燮亦以論去嘉定初召主宗正簿樞密院編修知江州改提舉江西常平召為都官)
(郎官遷司封對言陛下已深知彭龜年之忠一龜年雖没衆龜年繼進天下何憂不治遷國子司業)
(進祭酒延見諸生必迪以反躬切已忠信篤實是為道本間者悚然有得除禮部侍郎兼侍讀時史)
(彌遠上和燮爭益力臺論劾燮罷之起知温州進直學士奉祠卒燮初入太學陸九齡為學錄同里)
(沈煥楊簡舒璘皆在學以道義相切磨後見九齡之弟九淵乃師事焉每言人心與天地一本精思)
(以得之兢業以守之則與天地相似學者稱曰潔齋先生諡正獻)
沈煥(宋史本傳字叔晦定海人試入太學與臨川陸九齡為友從而學焉乾道五年舉進士授揚州)
(教授召為太學錄以所躬行者淑諸人早暮延見學者同僚忌其立異請黜之調高郵軍教授歲旱)
(常平使分擇官屬賑恤得上虞餘姚二縣無復流殍改知婺源三省類薦以聞遂通判舒州閒居雖)
(貧猶不廢讀書周必大曰益者三友叔晦不愧也煥人品高明而其中未安不苟自恕常曰晝觀諸)
(妻子夜卜諸夢寐二者無愧始可以言學追贈直華文閣諡端憲)
舒璘(宋史沈煥傳字元質一字元賓奉化人入太學張栻官中都璘往從之又從陸九淵朱熹吕祖)
(謙學以書告其家曰敝牀疏席總是佳趣櫛風沐雨反為美境舉乾道八年進士為徽州教授詩禮)
(久不預貢士學幾無𫝊璘作詩禮講解家傳人習自是其學寖盛丞相留正稱璘為當今第一教官)
(司業汪逵薦知平陽縣郡正頗苛璘以民病告辭嚴義正守為改容秩滿通判宜州卒璘嘗曰師道)
(尊嚴璘不如叔晦若啓迪後進則璘不敢多遜袁燮謂璘篤實不欺無一毫矯偽楊簡謂璘孝友忠)
(實道心融明淳祐中特諡文靖)
胡謙胡誼(成化四明郡志字牧之别號東齋奉川人與弟誼師事正獻袁先生燮傳陸象)
(山學著易說易林若干卷誼字正之號觀省佚翁著尚書釋疑十卷觀省雜著三十卷兄弟文學為)
(鄉儀表)
王茂剛(延祐四明志居明州林村在巖壑深處刻意讀書足迹未嘗妄出尤邃於周易沈煥通判)
(州事嘗訪之其見趣特出於傳註之外云)
孫枝(至正四明續志字吉甫鄞人從鄉先生沈銖學以真實為本教授鄉校者十年與銖之子煥相)
(友善又登朱文公之門學問益精粹著書解十三篇袁正獻燮見而歎曰初謂子善為文不意造理)
(乃爾寧宗即位詣公車上書極言天下大計不見省嘉定七年登進士第其子起予同榜郡守程覃)
(扁其里曰重桂鄉人榮之江淮帥延至幕府枝以禄不及親辭弗就起予為昭武參軍入為監察御)
(史至太常少卿)
高元之(延祐四明志字端叔武烈王瓊七世孫建炎間父寓籍明州因家焉家貧無書得易編口)
(誦不輟數月忘盥櫛後受易春秋學於沙隨程迥時傅伯成為郡教授折節與之交元之作變離騷)
(九篇宋諸儒擬騷弗能及也集春秋說三百餘家號義宗悉本經旨三百五十卷易詩論語後漢歷)
(志解各一卷詩三千雜著五百號荼甘甲乙稿五上禮部不第門人俱顯仕號萬竹先生)
張虙(宋史本傳字子宓慈溪人慶元二年進士授州教授浙東帥督新昌舊逋虙手書諫力辭不行)
(改太學正轉對言人主當以静制動或有鍥薄傷國體者宜革之帝嘉納焉遷國子監丞轉對願立)
(主正論勿使迎合之人得以投吾機遷秘書郎兼吳益王府教授改兼莊文府講毛詩終篇乞改讀)
(尚書帝曰吾固以詩書成麟趾之美也遷著作佐郎兼權都官郎官對言邊事議論貴一用人不可)
(嘗試任人不可自疑遷著作郎以疾乞外出知南康築城平糴民賴其力移知溫州遂直秘閣上書)
(論海防利便主玉局觀端平初召為國子司業兼侍講升祭酒以為月令諸書雖出於吕不韋然人)
(主後天而奉天時此書不為無助乃因已講者為十二卷乞按月觀之兼權工部侍郎命下卒詔贈)
(四官兩浙名賢錄卒年八十諡文靖)
王應麟(宋史本傳字伯厚慶元府人九歲通六經淳祐元年舉進士從王埜受學調西安主簿差)
(監平江百萬東倉調浙西提舉常平茶鹽主管帳司初應鱗登第言曰今之事舉子業者沽名譽得)
(則一切委棄制度典故漫不省非國家所望於通儒於是閉門發憤誓以博學宏辭科自見假館閣)
(書讀之寳祐四年中是科遷國子錄進武學博士丁大全欲致應麟不可得遷太常寺主簿面對邊)
(事言願汲汲預防母為壅蔽所欺時大全諱言邊事於是應麟罷未幾大全敗起通判台州召為太)
(常博士擢秘書郎彗星見應詔極論執政侍從臺諫之罪遷著作佐郎度宗即位授禮部郎官遷秘)
(書少監兼侍講賈似道語包恢彼盍少自貶損恢以告應麟笑曰迕相之患小負君之罪大似道斥)
(逐之主管崇禧觀久之起知徽州其父撝嘗守是郡父老皆曰此清白太守子也摧豪右省租賦民)
(大悦召兼侍講遷起居郎兼權吏部侍郎指陳成敗逆順之說似道復謀斥逐適應麟以母憂去及)
(似道潰師江上授中書舍人兼直學士院疏陳十事請集諸路勤王之師惟能戰斯可守進禮部侍)
(郎尋轉尚書兼給事中左丞相留夢炎用徐囊為御史應麟奏囊與夢炎同鄉引以自助善類為所)
(摶噬疏再上不報出關俟命遂東歸後二十年卒所著有深寧集玉堂𩔖稿掖垣𩔖稿詩考詩地理)
(考漢藝文志考證通鑑地理考困學記聞蒙訓集解踐阼篇補註急就篇補註王會篇小學紺珠玉)
(海詞學指南詞學題苑筆海姓氏急就篇漢制考六經天文編小學諷詠)
黃震(宋史本傳字東發慈溪人寶祐四年登進士第調吳縣尉攝長洲華亭皆有聲擢史館檢閱與)
(修兩朝實錄輪對言當時大弊曰民窮曰兵弱曰財匱曰士大夫無恥乞罷給度僧道牒收其田入)
(可以富軍國紓民力時宫中建内道場故酋及此帝怒批降三秩用諫官言得寢出通判廣德軍初)
(孝宗頒朱熹社倉法於天下而廣德則官置此倉民困於納息至自經震為别買田六百畝以其租)
(代社倉息約非凶年不貸而貸者不取息郡守賈蕃世驕縱不法震數與爭論蕃世積不堪疏震撓)
(政坐解官撫州饑起震知其州不抑米價價日損親煮粥食餓者補刻六經儀禮修復朱熹祠制祭)
(社稷器復風雷祀禁競渡船改提點刑獄決滯獄清民訟赫然如神明移浙東提舉常平進左侍郎)
(官及宗正少卿皆不拜震嘗告人曰非聖人之書不可觀無益之詩文不作可也著日抄百卷卒門)
(人私諡曰文潔先生)
舒津舒滸(兩浙名賢錄津字通叟奉化人讀書積學期至古人景定三年進士遷太學博)
(士知平江&KR0681;事勤敏雅志澹如著續蒙求尚書解春秋集註十七史綱目從弟滸字平叟景定元年)
(入太學講明正學雖寒暑弗懈著易釋二十卷繫詞說三卷讀書隨等五卷心經六卷一門經學人)
(謂得文靖之傳)
曹說(嘉靖定海縣志字習之痛其父死李全之難絶葷酒婚宦刻志問學五經有解後學問難亹亹)
(不倦酬答從故家借書先請書目一閔即能言其本末平生無喜愠嘗戒學子絶人我則天理自著)
(為易解全書分辭變象占學者稱泰宇先生詩文三十卷精潔可傳)
元
程端禮(元史韓性傳字敬叔鄞人幼穎悟純篤十五能記誦六經曉析大義慶元自宋季皆尊尚)
(陸九淵氏之學端禮獨從史蒙卿游以傳朱氏明體適用之指學者及門甚衆著有讀書工程國子)
(監以頒示郡邑校官為學者式仕衢州儒學教授卒年七十五)
程端學(成化四明郡志字時叔號積齋端禮弟至治進士授國子助教考滿陞國史院編修每論)
(譔為學士虞伯生所推服南宋間四明學者多宗陸氏惟黃東發史蒙卿獨宗朱氏端學與其兄端)
(禮師蒙卿盡得朱子之指平居方毅剛正一舉動必合禮法人以比河南程氏二夫子在國學時慨)
(春秋在六籍中未有一定之論乃取前代百三十家折衷異同著春秋本義三傳辨疑春秋或問經)
(筵官請取其書板行天下以授來學)
黃叔英(黃潛黃叔英墓誌字彦實慈溪人文潔先生震邃於經術生三子俱克紹家學而叔英最)
(小介然特立尤酷肖焉治其居曰戅菴閉門讀書嘗為晉陵宣城蕪湖三學教諭又為和靖采石兩)
(院山長於經史百氏之書過目輒成誦為文儁拔偉麗意氣奔放若不可禦而要其歸能弗畔於道)
(有戅菴暇筆三卷詩文雜著二十卷)
王昌世(黃潛王昌世墓誌字昭甫尚書應麟子以恩補承務郎未及祿而宋亡尚書杜門不出取)
(經史諸書講解論辨昌世聽受無倦自是於名理經制治道之體統古今禮典之因革殊間異見靡)
(不究悉蓄書萬餘卷燬於火露抄雪纂至忘寢食書以復完為文一發於本實尤精於易占騐如前)
(知云當世諸公薦章交上昌世力辭曰士之大節嗣守為難敬身所以敬親得讀父書求已志以畢)
(此生足矣不願乎外也性孝友與人交重然諾亦不苟為阿附卒年六十一)
蔣宗簡(成化四明郡志字敬之宋尚書猷之六世孫幼嘗受經於天台翁伯章後程端禮自江東)
(書院山長歸宗簡師事之日與同里鄭覺民王厚孫講明正學折衷易書春秋諸家之說兩為郡庠)
(訓導繩繩有師法所著易集義詩答問春秋三傳要義藏於家兩浙名賢錄翰林柳貫嘗異其文方)
(具薦牘而宗簡已屬病不起年三十有二人以顔子方之)
趙偕(兩浙名賢錄字子永慈溪人初業舉子嘗讀楊文元公所著書恭默自得乃悉棄舊學尊崇之)
(雖處山林恒有憂世之色邑令陳文昭親至門受學平居躬行孝友日舉聖賢之言以裁狂簡學者)
(稱為寳峯先生)
劉希賢(成化四明郡志字仲愚鄞人少嗜學長從鄉先生薛觀景荀學春秋博習強記為文敏疾)
(至順間中浙江鄉試復中春闈授太平路天門書院山長講論經傳得其指歸調長信州白石書院)
(江西行中書參政蘇伯修咨以治道希賢條答之切中時宜後改會稽教諭見雅樂敝弛歎曰聖人)
(制樂所以格神人和上下定民志詎可小視哉乃捐俸率諸生命工修飭陞江浙儒學提舉致仕夀)
(六十有六所著有春秋比事缾窩𩔖稿自號木石子人稱木石先生)
孫庚(兩浙名賢錄字居純慈溪人生而穎悟志操端謹嘗從師力學同舍生以其貧斥遠之庚不動)
(容色益刻苦自力由是問學淹貫及門若桂彦良王桓陳恭皆以學行著聲其他請益執經者循循)
(善誘必使知所趨行貧者且私給之使有成業邑長伊濟布哈持嘉布哈咸以師禮禮之及卒貧不)
(能斂門人執喪葬禮者數百人有雪磯集若干卷)
明
鄭駒(成化四明郡志字千里鄞人持身修潔為文溫潤縝密洪武初聘為郡庠訓導陞義烏教諭皆)
(能以道淑人宋濓自翰林歸里見即推重以賓禮遇之弟真鳳並以文學著名人目為三驥)
鄭真(成化四明郡志字千之駒弟研窮六籍尤長於春秋草廬吳先生策問治道十二事皆經史之)
(雋永真答之無凝滯洪武四年鄉試第一授臨淮教諭晉王之國道經臨淮召講春秋開陳大義炳)
(如日星王喜稱為鄭先生陞廣信教授嘗編四明文獻著集傳集說集論及雜著詩文六十卷)
桂彦良(分省人物考慈溪人洪武初應薦召見授太子正字問治道對以正心為本而正心之要)
(又在懲忿窒慾上善之擢晉王府右傅既致仕條陳十二事名曰萬世太平要策以進著有和陶詩)
(清節等集儒林錄名德以字行日南至有事圜丘上以祝文譴主者彦良曰予小子履湯用於郊我)
(將我享武歌於廟以古率今未足深譴上笑曰卿動援經史屢聞獻替稱善久之嘗曰卿帝者師又)
(曰江南大儒惟卿一人後以病免歸彦良故慶元府判葉同子也生之夕火光如流星母謂不祥棄)
(勿育桂氏鞠而子之故從桂姓)
桂同德(兩浙名賢錄慈溪人謹厚敦樸篤信好學聞於遠邇請益者無虛日教授郡庠以德行為)
(本懇懇言曰窮經窮史固學者事而入孝出弟尤所當先今日之孝即他日之忠忠孝兩全人道備)
(矣故一時親炙其教者咸有成立所著有容齋集)
錢唐(儒林錄字惟明象山人元末𨼆山谷中明太祖登極唐年將六十應詔赴京敷陳王道裁正禮)
(樂超拜刑部尚書嘗諫宫中不宜揭武后圖忤旨待罪午門外至日昃上悟命賜飯立撤其圖洪武)
(三年上讀孟子至土芥寇讐之說欲去配享詔敢陳者罪以不敬且命金吾射之唐獨抗疏入諫輿)
(櫬自隨袒胸當箭曰臣得為孟軻死死有餘榮上見其誠懇立命太醫療其箭瘡於是孟子配享得)
(不廢厥後命儒臣修孟子節文以耳聵乞歸尋謫夀州卒獻徵錄洪武二年詔孔子春秋釋奠天下)
(不必通祀唐上言孔子百年宗師天下祀孔子如天下祝萬夀禮不可廢太祖從其議)
陳端禮(兩浙名賢錄字履中定海人博究羣籍動不踰矩集子弟講明經術謂聖賢之學自修身)
(齊家以逹於天下寧拘拘章句耶弟治從子憲相繼登第為御史端禮作廉說以規之曰汝輩盡忠)
(朝廷不負予教則予得肆情泉石矣乃築室别墅邃心著述時鄭珞為郡守始行鄉飲禮詣門迎之)
(說者謂賓主俱賢有裨風教著有喪祭禮儀註解)
傅淳(明一統志字伯厚慈谿人父時偕以道學鳴於鄉淳能傳其學鄉人稱為退密先生有洪範敷)
(言性理叢說大學補略視志稿藏於家)
陳敬宗(吾學編字光世慈谿人永樂癸未進士選庶吉士預修永樂大典成授刑部主事永樂十)
(二年預修高皇實錄成改翰林侍講宣德改元轉南國子監司業秩滿陞祭酒以師道自任嚴立教)
(條痛改舊習日勵諸生進學成德官太學二十餘年諸生多位至卿貳公獨久不調意豁如也時北)
(監祭酒李時勉身教亦嚴世稱南陳北李景泰元年致仕有淡菴居士集卒時年八十三彭時為之)
(贊曰行方而嚴學優而粹勢力紛如頽然無累抑抑德隅人望知畏詞林重輕卜其進退時有古廉)
(與公作配古廉即時勉也名山藏正統中考績赴京王振慕而求見辭而避之嘉靖中贈禮部侍郎)
(諡文定)
黃潤玉(分省人物考字孟清鄞人幼就塾坐立屹然讀書過目成誦詔徙江南殷實戶實北京父)
(當行潤玉求代官少之對曰父去日益老兒去日益長卒行抵北京懇圃種蔬以為活稍隙即肆力)
(於學以一心為嚴師以聖賢為矩薙舉鄉薦授學官拜監察御史為廣東僉事提學屏澆薄奬賢俊)
(士風丕變改湖廣按察使忤巡撫都御史李實被劾謫知含山縣請老歸兩浙名賢錄潤玉之學以)
(知行為兩輪嘗曰明理務在讀書制行要當謹獨平生著述甚富以朱子嘗欲編禮記附儀禮乃取)
(儀禮分為四卷而以禮記比類附之又以五禮獨缺軍禮因取周官大田禮補之而以禮記諸篇載)
(田事者附焉通為之註釋總曰儀禮戴記附註藏於家)
張邦奇(嘉靖寧波府志字常甫鄞人年十五著反騷又著易解登弘治乙丑進士改庶吉士授檢)
(討出為湖廣提學副使下令曰學不師孔顏行不希曾閔即才如雄褒吾且斥之至今楚人言善教)
(者必曰張提學云歷遷春坊庶子國子祭酒至南兵部尚書卒贈太子太保諡文定邦竒之學以人)
(性為無不善以聖賢為必可師日繹洙泗濓洛之旨危坐一榻目無流視耳無傾聽口無誕語禔其)
(身納之矩薙兢兢焉初在翰林時嘗作觀頤錄在國子時作昭事錄平生所著有五經說大學中庸)
(傳覲光紓玉樓環碧堂養心亭靡悔玉四友亭諸集)
鄭滿(舊浙江通志字守謙慈谿人祖子弼與同邑陳敬宗以學問相劘切永樂間三舉賢良不應父)
(孔闕亦力學不仕滿承家學詩文淳古舉弘治壬子鄉試任臨清學正通州濮州知州所至士民畏)
(愛為政好行其所學著有詩經講義三禮合參勉齋詩稿謙齋文稿若干卷)
李朴(儒林錄字質夫號北江鄞人年十二補弟子員杜門發憤探討羲文精研雒閩其躬行實踐大)
(抵以克已主敬為的浙東觀察鄧志興請主鑑湖書院受業者戶外屨滿列課規十則匡翼之士翕)
(然奮起親没哀毁骨立負土築墳墓六年不入城市五十無子或勸納妾曰同堂弟未婚配而吾畜)
(兩婦乎未幾舉一子尚默登隆慶戊辰進士克紹家學為名御史晚構敬一齋安貧樂道終其身卒)
(年八十四著有研田說辨性錄省心編問業証疑論學書訓子箴北江詩文集行於世)
黃宗明(明儒學案字誠甫號致&KR3548;鄞人正德甲戌進士授南京兵部主事陞員外郎諫上南巡請)
(告歸嘉靖癸未補南刑部出守吉安有能名轉福建鹽運使召修明倫大典丁母憂不行己丑陞光)
(祿寺卿輯光祿須知以進轉兵部右侍郎出為福建參政明年召補禮部侍郎卒宗明受學於陽明)
(陽明謂當一日千里任重道遠吾非誠甫誰望耶)
戴圭(兩浙名賢錄字秉誠鄞人潛心易學踐履篤實嘗語人曰學要謹獨誠意以修身不怨天不尤)
(人久之則與天為一揭諸屋楹曰人中合下渾無我地上元來都是天性謹厚言動雍默衣冠儼然)
(至談道理論當世事竟日不休未嘗出一俗語易簀日語子乾曰大學語孟首章皆是天命之性聖)
(賢之言一轍也著有易經大旨四書要略乃要說等書人稱為野橋先生)
傅光前(儒林錄字長孺鄞人成化進士為南太常博士南中講會甚盛有同志五六輩相與參究)
(心性夜歸闔戸自參不得則長跪達旦家人穴視驚愕不知所為如是累月忽有省談議娓娓無所)
(滯而於激發人尤懇篤擢稽勲郎語周汝登曰向後工夫正無窮盡特較前稍易耳願各自努力)
錢啟忠(舊浙江通志字沃心鄞人崇禎戊辰進士觀政即上書請復書院授南康府推官主教鹿)
(洞刻二程語錄陽明傳習錄近溪語錄與朱天麟講學轉刑部主事出為山東提學副使)
國朝
萬斯大(萬氏宗譜字充宗鄞人孝廉泰第六子為學以窮經為已任尤精春秋三禮於春秋則有)
(專傳論世屬辭比事原情定罪諸義例於三禮則有論郊社論禘論宗祖論明堂泰壇論喪服諸發)
(明皆自來先儒所未有為人剛毅有守不可屈撓生一子甫九齡而婦殁不再娶處朋友勸善規過)
(不少假借兄斯選字公擇躬行實學為蕺山弟子平日取朱子半日静坐半日讀書之說謂分别理)
(欲惟於静中最為親切初學正須猛自提醒使此心卓然久之自然純熟嘗正襟危坐不聞聲息及)
(事至則怡然順應了無隔碍所著事心錄皆有得之言舊浙江通志斯大精於經學著有學禮質疑)
(儀禮商禮記偶箋周官辨非學春秋隨筆)
浙江通志卷一百七十五
