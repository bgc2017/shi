浙江通志卷二百七十
藝文(十二)
賦(下)
吳興賦(元)趙孟頫
猗與休哉吳興之爲郡也蒼峰北峙羣山西迤龍騰獸
舞雲蒸霞起造太空自古始雙溪夾流由天目而來者
三百里曲折逶迤演漾漣漪束爲碕灣滙爲湖陂泓渟
皎澈百尺無泥貫乎城中達於諸毗東注具區渺渺漭
漭以天爲隄不然誠未知所以受之觀夫山川映發朗
照明月清氣焉鍾沖和攸集星列乎斗野勢雄於楚越
神禹之所底定太伯之所奄宅自漢而下往往開國洎
晉城之攬秀據實沿流千雉面勢作邑是故歴代愼牧
必掄大才選有識前有王謝周虞後有何柳顔蘇風流
互映治行同符皆所以宣上德音俾民歡娛况乎地土
之所生風氣之所宜人無外求用之有餘其東則塗泥
膏腴畝鍾之田麥粟再收秔稲所重玉粒長腰照筥及
箱轉輸旁郡常無凶年其南則伏虎之山金蓋之麓浮
圖標其巔蘭若棲其足鼓鐘相聞飛甍華屋衡山絶水
魚史所錄盤紆犬牙陂澤相屬蒹葭菰蘆鴻頭荷花菱
苕鳬茨萑蒲軒牙四望弗及烏可勝數其中則有魴鯉
鰷鱨鍼頭小白鱸鱖鱠餘黿鼉龜鼈有蛟龍焉長魚如
人歕浪生風一舉百鈞漁師來同網罟笭箵罩汕是工
鳴榔鼓枻隱然商宫巨細不遺噞噞喁喁日亦無窮其
西則重岡複嶺川原是來其北則黃龍瑤草之洞玲瓏
長壽之塢懸水百仞既高且阻&KR1713;砑嶔崟崴磊硱磳怪
石萬數旅乎如林其高陵則有楊梅棗栗樝梨木瓜橘
柚夏孕枇杷冬華槐檀松柏椅桐梓漆之屬文竿綠竹
篠蕩雜遝味登爼豆材中宫室下逮薪槱無求不得其
平陸則有桑麻如雲郁郁紛紛嘉蔬含液不蓄長新陸
伐雉兔水弋鳬雁舟极之利率十過半衣食滋植容容
衎衎既樂且庶匪教伊慢於是有搢紳先生明先聖之
道以道之建學校立庠序服逢掖戴章甫濟濟多士日
躋千古乃擇元日用量幣尊元酒陳簠簋選能者秉周
禮贊者在前獻者在後雍容俯仰周旋節奏成禮而退
神人和右當是之時家有詩書之聲戸習廉恥之道辟
雍取法列郡觀效誠不朽之盛事已或者難曰自古論
著之士曷嘗不識人物紀風俗哉夫人才者濟時之具
而風俗者爲治之資也今子徒捃摭細碎排比貨食高
談不切炫耀自飾莫大於斯二者顧乃略而弗錄雖文
奪組繡聲諧金石竊爲子不取也僕應之曰否否子獨
不聞夫子之言乎十室之邑必有忠信今年踰千載地
且千里人物之富胡可殫紀史冊畢書可無贅矣若乃
風俗之汙隆在爲政者之所移易又弗可得而定著矣
夫吳雖分在江左嘗被至德之風矣且吾聞之風行而
草偃日中而表正上行下效置郵傳命辟若季子爲守
言游爲令以仁義爲化禮樂爲政鎮以不貪之寶喻以
不言之信即刑可使不用俗可使益盛方將還敦朴於
上古考休祥於庶徵今美則美矣又豈可遂以爲定乎
於是難者唯唯逡巡而失意
磐陀石觀日賦(元)吳萊
粤東游於海徼兮得偉觀於陽阿登磐陀之疊石兮路
畏纍而巍峩天雞號而夜半兮暾欲出於重波恍元幕
之垂黑兮□火輪之盪摩𬗟羲和之有御兮扶木曄其
將華渺暘谷之不可以里兮屆高舂其幾何嗟世寰之
安在兮尚昧冥而未旦覩帝車之斜迤兮耿星宿於霄
漢漸島峙之奛鮮兮益淼茫而瀰漫恐闤闠之猶爾夢
寐兮𩔖蟄蟲之惛亂明乾極之牽掣兮儼機軸之翕張
固陰泉之歙炯兮煥熸燧之奮颺煒踆烏之㸌□燦爛
兮渴喙解羽藐以迭碭或有燭龍之燬炳煈昱兮熾額
□目□其方驤懸□鏡之熒灼炭熺兮鮫人泉客劀濯
而有光振頳鼓之焱熽炫煇兮似若壁壘□嶙以前行
指彩虹之抱戴珥璚兮璀錯爣□繆綢遹皇想朱烏之
次舍軌度兮豁達藺轢□聞燿鋩乘寒澇潮水之傎倒
推盪兮散曉赮霞氣之轇轕彩章乃飛騰於寥廓兮竟
瞑眩於混茫繄高抗乎氛曀兮僅啟明之獨爍歘遠麾
之黂爝兮遽羣動之盡躩川后潛精而窟藏兮海童覷
燿以犇愕鮫鼉揚鬐撥鬛以悠漾兮鴻鶴刷毛挾翅而
陵薄莽瑯琊之躋臺兮㴐鯨山而晝其□也間羅浮之
瞷井兮混蜃穴而夜其爚也迅夸娥之杖策兮懼追逐
而莫之跳逴也怒魯陽之揮戈兮怪盤礴之弗吾規□
也惟圭臬之可測兮奈隙駒之焉託恒鞠明而究□兮
遂壯凋而老鑠昔聖賢之有法兮實蓋渾之同天矧煉
石而凝質兮復斷鰲而鎮淵將渤澥之鑿竁兮淪谷底
而迭燃抑崑崙之崛峙兮繞巖腹而互旋豈文身黑齒
之俯邇所出兮貫祼壤以相連或崦嵫濛汜之遠壓所
沒兮罄汃國之窮堧歎嚴冰與嬲雪兮曠古莽之鮮覺
常眠惕重蒸與疊爇兮掀炎邱之毒瘴霾烟諒衆人之
懵愜兮持蜂蟻之撲緣偉小兒之辨知兮雖睿哲而弗
宣彼凡俗之多故兮遇曙朝而即竟誠旦晝之梏亡兮
嚮晦昏而暫定紛士學之攘争兮集農商而斵迸淫末
作以相資兮侈利心之百穽倘桑榆之不復滅沒兮盡
奪時而力政願鬱儀之恒若溟涬兮庶保躬而固命器
曉籌而催闢兮警宵柝而告静信舉筴而豫知兮幸聞
鐘而深省何觀瞻之不足兮重徙倚以盤桓光已通於
一躍兮影奚候於三竿逮層溟之畢露兮屹東霍之巖
巒念列仙之獨往兮扼羡門於波瀾劃孤嘯而陟降兮
撤蒙蔀以欣歡顧秦越之邈不相及兮又焉論夫遠近
乎長安
禹穴賦(并序)(元)楊維楨
會稽山爲南鎮見周禮職方至於今祀典不廢人以
不見禹貢爲疑禹貢書治水起止自揚州至於震澤
故會稽與淛河皆不登載禹穴在會稽山見皇覽又
見太史公書人以葬衣冠爲疑考帝少康封庶子於
會稽以奉守禹之祀則禹穴在會稽無疑也真誥以
禹醉鍾山而仙去此異說之謬也又以穴藏禹治水
秘策者尤謬故辨其說以爲賦
追太史之東遊兮躡夏后之巡蹤過會稽之巨鎮兮登
宛委之神峰曰羣聖之所棲兮闢陽明之洞府問東巡
之故陵兮固已失其窆所繞古屋之雲氣兮瞻衮冕之
穹窿雷霆掣夫鐵鎖兮梅之梁兮已龍秋空山其無人
兮挂長松之落日枕荒草之阡眠兮棲專車之朽骨忽
白日其有爛兮射五色之神晶窺神迹於一竇兮眩太
隂之窈冥世以爲衣冠之壙兮神書之竇也圭璧出乎
耕土兮彼巨石者不可扣也曰玉匱之發書兮遽囦淪
而天飛賴餘策以汨鴻兮復韞櫝以秘之夫以四載之
䟦履兮亦云行其無事錫元圭以告成兮始龜文之來
瑞何誕者之夸毗兮異九疇而不經使穴書之不洩兮
夫豈汨陳其五行觀連天之巨石兮妙斧鑿之無㾗南
笥削乎其玉立兮東娥接其雷奔塗峰歸其西北兮執
玉帛者萬億夫既遊而遂息兮吾又何疑乎窀穸綿祀
典之常尊兮石豈泐乎一拳妄鍾山之金酒兮又何附
會於妖仙噫嘻南望蒼梧兮東上會稽九疑澒洞兮窆
石凄迷秦之望兮低徊悲沙邱兮不西客有釃酒荒宫
而和之以歌曰稽之鎮兮南之邦紛萬國兮來梯航若
有人兮東一方酌予菲兮薦予芳舞大夏兮象德詠東
海兮西江
釣臺賦(并序)(明)宗臣
余聞嚴子陵釣臺舊矣丁巳秋余參藩赴閩取道兩
越始登厥臺裴回焉商飈西來萬山颯搖我心傷悲
爰申厥詞把酒放歌白雲莽互豈君之聞歌而來哉
恭承帝命以南邁兮弭吾節於富春儵微霜之隕百草
兮何芳杜猶菲菲其襲人睇嚴陵之舊里兮釣臺鬱而
嶙峋屯飄風其相薄兮吹石瀨之磷磷宿莽搖落而變
衰兮余又安得問夫白蘋余又懷椒醑而敶臆兮蹇吾
馬之逡巡而不前豈以沉淪之俗羈兮乃不得以揖高
士而執鞭唯炎德之中天而興兮紛衆芳之雜糅以比
肩何佳人之夸姣以抗行兮乃獨抱孤貞而自全衮冕
黼黻之元以章兮蓀獨愛夫羊裘焱鴻鵠之高翔兮聊
寄吾跡於汀洲昔傅巖之版築兮武丁肖形以資厥猷
非熊之恊帝夢兮渭叟起而佐周何帝之手詔以抒愫
兮羌獨偃蹇而夷猶故人之不忘舊懽兮情恍惚而至
乎帝庭何帝腹遽以足加兮太史奏之以客星咄咄子
陵之不肯爲理兮帝何獨惜夫沉冥蓀何高蹈而不顧
兮乃長揖以謝夫天子朝發軔於漢宫兮夕税駕於江
沚有君如此其忍負兮蓀豈亡覩乎厥旨痛韓彭之竟
以烹醢兮勃何辜而卒不免乎羑里念盛名奇績之不
可以善終兮是用忍情而惜此蘭芷鳳凰之回翔而不
肯下兮豈網羅之所能施使蛟龍可得而常服兮又何
以卑牛馬而下之睇江河之趨下兮喟高風日逝而不
可追憮故迹而連蜷兮悵吾生之獨後時往者既已不
可復兮冀來者之猶可爲委余珮之陸離兮掛吾冠於
南斗之墟擘長虹以爲衣兮拾青露以爲琚托微誠於
浮雲兮蓀其攬瑤華而遲予望美人而不見兮羌獨立
以踟蹰亂曰維江有蘭美人植兮白雲茫茫歸何晏兮
平楚落日怨青楓兮獨來乎山中吾與汝嬉以遊兮
烟雨樓賦(明)彭輅
繄樓之構在彼湖中地選天造神摹鬼工塵囂永逖湫
闤靡通超遥寂歴曠莽窽空滅忽縹緲杳靄曈曨非烟
非雨氣常團縈恍含太始乍吐鴻蒙遠而望之若蓬壺
之現高舂也側而睇之若漣漪之擢芙蓉也崔崛屼嵂
若貝闕之薄青穹也孑跱特阻若孤雲之覆長虹也當
其氤鬱生烟汗液成雨頃刻渾沌高下迷處時則蛟螭
噴踊天吳騰凌蜚廉屏翳咷譟信争魍魎作嬉鼎圖斯
徵馮夷踏舞水妃降升陽侯海若遞次主盟元珠失矣
離□眩驚衆形鏟彩萬彙韜凝乃其游人愴怳頷蹙而
怔怦傷去住之不易心泛泛如搖旌迴橈弭棹歡罷悲
興蕭颯中路泊兮無營别有壯夫俠士隱於屠肆暱於
博朋靡以窘懾靡以物攖豪宕慷儻意盛氣盈爲之奮
趾而一登岸焉傲睨睚焉狂酲欽荆聶之懷德𦕈田竇
於流萍千金委爲芥礫一諾踐以捐生方擬躪幽晦躡
沉冥燿闇沕撥艱屯干將躍以鳴嘯欣乎作解之堪乘
也迨夫烟收雨霽杲朗暾鮮八垓若闢九紘若懸乾符
坤紀彪炳恢宣春陽嘘律熙熙詵詵冰融潦積坎溢而
𫝊瀧奔瀨騖澗逗谷穿峽不能束澮不能涵淙淙潏潏
潺潺濺濺混併而下於兩湖之水滉瀁澒浩長雄於百
川於時桃花匝蹊柳絮飄麓百卉盡菲豔紅薈綠入璠
璵之林瓌琦充目得吳工之杼錦黼駢簇於是乎鐘鼎
世閥之家金穴素封之伍與夫洛誦章縫㕓氓販賈相
與駕棠舟溯極浦吹鳳簫擊鼉鼓呼雉盧羞雁鷺飲大
白醉醇酤採芷萟蘭掇芝擷杜結友貽芳少年争附追
愉快於良辰不知日之云暮間以游閒高遯灑脱騷人
行菉葹之野問匏葉之津據苔磯之石施甘餌之綸希
龍伯之釣傚會稽之蹲魚鬛如阜鰲顱有神掀波䟦浪
發聲轔轔姑縱之使遠去恐三山之遂沉捨鰷鱨而不
取羅魴鮪之巨鱗意不在獲其樂孔伸以狎漁父以陶
大鈞雖衡茅而䄈褐歸於各適其真既而夕陽暝素月
出蟾蜍纖玉兔疾爰有海上羣仙丹霞是籍辭王母而
于邁御雲軿而來適九節靈壽之杖雙鳬尚方之舄翠
旗金支旖旎曄奕元鶴紫鸞繽紛下集遵佳嶼而遲徊
臨瑤臺而布席餐沆瀣之氣攬虚瀨之色吸望舒之晶
偃玉壺之宅倏而龍驤倏而鴻没星墮河隱秪餘竒蹟
令人可慕可述而不可以即客有聞者具告於大愚叟
叟曰有是哉仙人好樓舊有是言彼既脱屣人世邈爾
不關而美景勝趣尚數數於其間况兹樓也介吳越之
襟喉控全浙之上游卜神臯之爽塏分瀛渤之一洲聳
大觀號浮丘者乎宜偓佺羡門之儔依依眷眷而踟蹰
少休也客曰今之勝猶昔之勝今之樓非昔之樓矣子
知之乎叟曰何者客曰太守神智寬和致理藴藉風流
雅能吳語煥焉藻飾規度宏起限以欄楯節以階戺翼
以層閣左右翬羽護以培堤蜿蜒若几芙蕖環植的皪
靃靡點綴不煩湖山輝賁則士女之盤娛列真之徙倚
殆有其以今子徒閉門屏閴蓬藋自蔽曷假丹鉛之暇
一於兹而游豫乎曰予也無觴無瑟有足有屨興合神
飛亦嘗戾止矣曰遊者如麋斐亹差池但業各有緒心
各有思子之爲况何其叟曰夫予固陳朽之樗而山澤
之癯耳家繫吾土異仲宣之旅羈也藝嗇雕龍乏子安
之文辭也宦違天禄蔑揚子之燃藜也遭非鬻駿愧郭
隗之權輿也予亦何情之有哉乃予之斯登也值杪秋
之際草樹聿衰彫瘁黃落凉颸吹我袂白雲映我壑湛
湛兮冷冷兮浣炎區之坌濁吾嘉所不足者崇岡複嶺
爲屏爲環爲髻爲索而茵墟褥甸溝塍綺錯綿聫農稼
綢繆井落誠樂郊之腴隩而都會之疆郭也縱眸四眺
萬里寥廓秋宇鏡澄江天漠漠元氣淋漓布濩揮霍獨
惜陸相之忠猷鴟夷之早見其人一逝而九京莫作碣
石扶桑咫尺匪迢貫齒椎紒達於崇朝南北兩戒此爲
中條神州有九表裏勿淆窪者窞藪突者嶕嶢如蟻斯
垤如鳥斯巢俯視吾生蠛蠓鷦鷯𬗟憶千古無論大荒
之年結繩之代自羲皇以降草昧文明市朝屢改淵實
邱虚滄成桑殆金人夜移銅駞昕壊歲序荏苒曾不我
待籛鏗李&KR1451;今焉誰在惟是令名昭垂千載腐鼠自矜
咄吁其怪予也幾絳縣之甲子襲甪里之巾帶久矣委
順乎天倪徜徉於事外嬰屯險其若夷被菜色而常泰
既浮榮之靡加奚長生之足覬
釣臺賦(明)王世貞
己巳之秋季月消魄余所偕邁者金華括蒼之伯指桐
廬下建德芊眠衣雲蟬緩繡壁飛湍激流千丈縹碧澄
渟皎鏡下數白石於時鴻濛就冥鷁首忽辨桂輪少虧
金波騰絢恍見一峯縹緲於空裔連岡溯流而拱獻森
槮厭㥷巖阜回𬗟洪濤鼓兮木末流泉激兮石間中宫
叶商拊節迴環余所停憩二客解顔舟子維焉此固嚴
光先生灘也余乃野幘而楚服盤跚以前挹寒漿兮靡
椒薦素琴兮無絃追夫一介之賤微靈誠感而燭天遂
姓其州而貌其山者千五百年雲臺颷燼原陵無烟富
貴身盡聲華代遷孰與先生宇宙長鮮嗚呼噫嘻彼夫
赤真中䁆紫閏未窮兵起東郡節殉二龔庶幾君臣如
日麗空妖新截蜃白水興龍藉非先生君德疇隆土行
重倫邱賁驟穹萬歲千秋穆如清風紲纓拲珪以匏余
躬再拜而退二客是從未既忽有歌聲起於蘆際夭𦕈
鏗厲林木盡沸其辭曰滄浪之清可以濯纓渭水釣利
桐江釣名役心成迹強性之情孰與吾漁無役無強纖
阿爲鈎太虚爲網冥志沕穆縱神滉朗余異而迫之不
見其處縹若一縷破東南霧而去
浙江觀潮賦(明)黃宗羲
吳公子過武林當八月十八日油壁接軫繡&KR1806;盈途員
冠峩如大裙襜如士女皆觀潮而出城郭爲之空虚主
人謂公子曰此枚乘所謂怪異詭觀也盍與子偕往乎
至則錦帳翠幕山韜路織歌吹沸天紅紫錯舄波影山
光攬雜彩爲一色其時纖塵不起水平如鏡渡頭往來
漁歌答應車牛方喘於轉轂畫鷁初間而下矴彼江干
之士女既不異鷗雁之翔沙而衆口之喧囂又何殊鶩
鵝之亂聽逮至審時定候日影已斜遥傳屢起中心搖
搖恐陽侯之爽信萬目睽睽向海門而注視不戒而孚
聲收息阻向之喧囂不定者忽然如含枚而楔齒雖繂
䌨之微響亦澄然其入耳俄而一線横江天風颯然摩
挲目睛指點雲烟瞻言百里之外已覺隱隱闐闐豈鼙
鼓之動地或殷雷之在天方潮之初發也浩渺之區浮
天無岸朅淡淡而東來雖洶洶而弗叛及其兩山迫脇
沙潬中垾忽而受於拘束無所容其浩瀚卒中怒而山
立庶太空之無絆天蓋撼動而欲移地輿震盪而似判
吳山越山爲之低昂不已亦恐其流轉而互換魚龍失
勢飛鳥驚竄乃有狡童侲子百十爲伍絳幘單衣馳騁
波路持彩旗兮悠颺潮之神兮來何暮呈傀儡之妙戲
羌逞能以相妬耕父來天吳赴支祁按節罔象負羽孰
不爲之膽掉心寒彼且從容而沿泝已而潮上漁浦波
澄如故主人曰廣陵之潮枚乘以素車白馬比之較之
吾浙真不足齒矣彼弄潮者亦天下之能事哉公子曰
吁夫潮者天地之怒氣也天地方怒而以供俳優之戲
是爲樂怒樂怒與樂哀等也昔蔡君謨有戒弄潮文子
不知之乎而以風俗之陋者誇於四方也主人曰否否
夫論事者考其原觀今者遡諸古昔越之敗吳習流二
千人戈船三百艘浙江固習水戰之所也降而錢王射
潮以強弩此較射於波濤乃謂致師於水府彼氣機之
翕張夫誰受其痛苦投箭笴以三千不過中流之束楚
逮有宋之南遷也嘗以兹日水中講武殿司臨安金山
澉浦水軍萬人巨舶千艫西興龍山兩岸如堵天子大
閱簡别強弩分爲五陣中權是主舞刀握槊節以金鼓
砲聲滿江五色齊舉烟收砲息其散如雨凡今之弄潮
者賈勇售藝兵家規矩輕性命於鴻毛故能馮河而暴
虎其亦霸國之餘風抑書生之陳腐所謂安不忘危而
子乃以俳優侮之耶公子語塞而退
國朝
達蓬山海市賦(并序)黃宗羲
余登達蓬山望海山僧皆言春夏之交此地特多
海市各舉所見與圖畫傳聞者絶異東坡在登州
以歲晩得見爲竒然霜曉霧後往往遇之亦不必
拘於春夏也信耳信目自有差别因次第其言而
賦之
己酉之冬觀海達蓬山僧四五指點空濛曰濱海
之地不一疑兹獨當夫神宫光怪發作亦何人而
不逢但稱登州之海市者猶不免於瞽聾也余曰
各言其狀僧本源曰其爲城也雉堞崔嵬麗譙暐
曄三里七里勾股可攝於焉戎馬乘城蹀躞照白
竊驪雨鬃風鬛儼烽火之宵明俄黑雲之將壓其
爲樓也&KR1132;嵼百尺神輸鬼巧綺窗朱瑣明星縈繞
靈妃雜遝凭欄要𦕈其語可聞如臨粧曉有時而
現爲黃幄重簷婀娜繡帶飄揚何采旄桂旗之蔭
擁兹特疊出以爲章汪道者曰亦有單門聚落忽
然而來屋瓦參差門戸洞開嗟朝烟之不起豈井
臼之生埃固職方所不紀亦歴劫所不災僧續宗
曰當旭日之初高有霜鐘之寓質制宏萬石音諧
六律藏寂寞之元聲雖漏盈而不出少焉變爲城
郭中引長橋見刺史之行部或中丞之入朝鳴笳
列騶夾轂喧囂何珠宫貝闕之内而以鹵簿宣驕
其後幻爲染肆綠沉紅淺羅綺繽紛借霞天以爲
色蒸五綵而成文彼蜀江之濯錦信天人之攸分
補陀僧曰橘柚初黃颯然風葉覽觀大洋湧起寶
塔四面勾欄七層鞺鞳華矚風濤光交目睫遇其
變現狀若鸚螺瑣碎末品大越邱波歘閃之下湛
然水波若夫海路壯闊一山千里雖人跡所不交
亦鍼經之能指爾乃帆席未掛僧窗晏起忽然叢
島逼塞孤峯魁峙疑天竺之飛來豈巨靈之乍徙
當其電㸌不煩蝣晷名曰浮山海人習此或曰此
何理也余曰夫積塊之間紅塵機巧菁華銷鑠猶
且羣羊飛鳥野馬磅礴彼大海空靈神明郛郭百
色妖露豈能牢落故其軒豁呈露者窮竒極變而
無有齦齶此固蛟龍之所不能專而天吳罔象之
所不能作况蜃之爲物甚微其吐氣且更薄乎故
南海謂之浮山東海謂之海市是乃方言之托也
富春山賦方士穎
錦峰拔地繡嶺排天星分斗牛之次域界吳越之
偏遥爭竒於鳳嶠邇奪秀於龍嶦鎖江流而互折
環郡郭以迴旋爾乃蹟著嚴陵名彰漢世居浙水
之上游屆桐溪之邊際行百里兮縱横複千重兮
巨麗想俗境之斯懸疑仙靈之或閟而且源通迥
奥徑入高冥峽將頽而未落崖既仄以還撐匿風
雷於窅壑吞日月於危岑掛飛流則砰訇界道攅
立石則窣嵂穿雲至其變幻難名端倪莫測呈暝
靄之千容獻晴嵐之萬色林颯颯兮濤翻澗淙淙
兮雨集蒸霞則爛漫以紅酣染霧則微濛而翠濕
若夫天時遞易物候頻推鳥喧春於谷口蟬噪暑
於崇隈巖未霜而幽芬綴菊塢初雪而瘦影凍梅
夕照將收疊巘糢糊而漸没晨烟乍捲層巒歴亂
以俱開下則有七里迴灘波澄碧瀏是曰佳泉傳
之陸叟稽品第於茶經次南零乎十九停客舫之
蘭橈試陶鐺而汲取上則有雲根對峙嶻嶪橫江
嚴君寄此託興滄浪曾披裘而釣雪且辟世以相
羊拜遺祠於岫麓垂百代而猶芳復有峛崺坡平
盈盈隔水古墓斯存碑題謝氏懷擊石之高歌歎
流風其未巳又有村依别岸數里通津中棲處士
厥諡元英著詩名於唐室號里居以白雲維往跡
之依稀與兹山爲遠近人即事而俱傳地因人而
益勝洵隱遯之名區亦遊觀之别境故紀美於輿
圖復標靈於志乘於是孤尋載榼静討支笻擥烟
蘿兮峻陟緣蘚石兮斜通矚千村於曠遠瞝四野
於遥空古樹陰邊隱約露僧廬佛閣寒波渺處依
微飄賈舶漁□窮向背以搜奇仿宗少文之逸趣極
低昂而造險希謝靈運之高風爰作歌以舒其長嘯
乃搔首而問乎蒼穹歌曰鬱彼神秀兮鎮我邦循厥
端委兮亘且長蜿蜒奔逝兮抱澄江山川暎發兮互為
光振衣登歷兮神遠翔超然萬古兮遠蒼茫
七
七述(宋)晁補之
予嘗獲侍於蘇公蘇公為予道杭之山川人物雄
秀奇麗夸靡饒阜名不能殫者且稱枚乘曹植
七發七啓之文以為引物連𩔖能究情狀退而深
思倣其事為七述意者述公之言而非作也
眉山先生懷道含光陸沈於俗日與嵇阮賦詩飲酒談
笑自足泊然若將終身焉於是潁川孺子聞而往從之
躡屐擔簦披衣踵門及階而止望帷而稱曰不敏聞先
生之誼敢侍於下風先生矍然驚曰孺子來吾惡夫世
人之保我也久矣而不能使人之無我保則戸外之屨
滿焉將命歟吾無所逃此雖然孺子何為者也孺子曰
幼而多治長而屢窮遭先生乎齟齬之途陪先生乎寂
寥之事樂先生之所為樂者以白吾首其已乎先生啞
然笑曰孺子上吾以樂而未嘗無以樂者順也羈旅於
吾有時矣亦嘗聞杭之山川人物雄秀竒麗夸靡饒阜
可樂者乎孺子曰先生不以不敏為難與言得聞咳唾
之音不敏以為幸先生將何以教之先生曰杭之故封
左浙江右具區北大海南天目萬川之所交會萬山之
所重複或瀨或湍或灣或淵或岐或孤或袤或連滔滔
湯湯渾渾洋洋纍纍硠硠隆隆卬卬若金城天府之疆
其民既庶而有餘既狡而多娛可導可疏可舠可桴可
䟦可踰可□可車若九洲三山接乎人世之廬連延迤
邐環二千里邑居牧聚蟻合蜂起高城附之如帶繞指
隱以為脊折以為尾因河塹華不足方比方城漢水胡
敢競美當昔夫差之盛時内姑蘇以為心腹而外城此
以為身革車千乘甲士萬人粟支十年帛散千屯灑汗
成雨連袂成雲乃有大夫伯嚭行人伍員之徒通其謀
將軍孫武公子夫槩之徒用其衆嘗以國政之間發徒
截江命習戰事於是張翠羽之蓋靡魚須之斿揚鵝足
之楫曳龍尾之舟凌鱣黿之車戲賁獲之儔飄鼓吹乎
下風隘戈矛乎上游乍往乍還乍後乍先若亂而若聯
乍止乍馳乍合乍離迭唱而迭隨驚鮫人立馮夷清江
忽兮怒濤飈風為之揚岐怠而即次食具樂作三軍皆
賀響震山壑其強如此故姑蘇恃以為南蔽而能驅唐
蔡蹂齊魯侵尋乎百粤隳突乎三楚棲句踐乎窮山鞭
平王乎頽墓此亦天下之形勝也孺子欲聞乎孺子曰
西河中流衛客之所能諫秦險百二亭長之所能入願
先生廢此而語他先生曰吳越之有東南也實國於杭
而杭吳越之大都也宫室之麗猶有存者其始也削山
填谷叩石墾陸蹷林誅樾擢篠夷竹旋緣阿邱憑附隈
隩千夫運畚萬役供築增增硜硜坎坎碌碌前呼後和
遠近相屬卑者起之以有餘高者損之以不足開曠朗
乎蒙密發瑰竒於潛伏然後工人之材陶人之瓦水輸
陸運屬柁連輠縱横錯落山積其下其成也翼翼鱗鱗
勃鬱輪囷若化若神上據百尺之巔下俯億尋之津雙
闕高張夐臨康莊門開房達乍隂乍陽中則複殿重樓
砂版金鈎卑高仰俯下上明幽峥嶸嶻薛鼎峙林列吐
吞雲霧虧見日月宏規偉度古曠今絶旁則曲臺深閨
碧檻朱扉鱗差閾限奕布榱題栱盤白鳳壁戲青猊温
風徐而吹坐寒雨沐以霑帷列屋而侍者則妖嬙豔姝
螓首冰膚清矑素齒既嫺而都乃服輕袿被華裳綴珠
履揄鳴璫飾鉛英含若芳倩巧笑兮婉清揚縹緲兮如
雛鸞之欲舞逍遥乎如飛雲之欲舉㜕姍姽嫿婉孌媚
嫵流榮發色不可程度羽觴薦朱顔酡悲激楚妙陽阿
詞曰陌上花開游女歸園南池北黃鸝飛曲房清閣夜
更衣於是聞者恍然神揚意馳紛紛擾擾惑亂不怡此
亦天下之雄觀殊樂也孺子欲聞乎孺子曰宫居閨處
者寒燠之媒而疾癘之梯也且館娃成而麋鹿游願先
生廢此而語他先生曰杭故王都俗尚工巧家夸人鬭
窮麗殫好紛拏錯糾晃蕩精皛若八方之民車凑舟會
角富而衍寶木則花梨美樅梲柏香檀陽平陰秘外澤
中堅以斬以刊以剞以剜以漆以膠以墨以丹為牀為
匭為櫝為儿為槃為匜為盂為簋嚴莊之佛慘烈之神
詼怪之鬼頎姣之人塗以鉛英鏤以金文依以靈山乘
以飛雲霞烟霧靄煥爛五采渠輸陸運投錢競買曾不
若母猴木鳶三月而齊一日而敗衣則紈綾綺綈羅繡
縠絺輕明柔纖如玉如肌竹窗軋軋寒絲手撥春風一
夜百花盡發其製而服也或袍或鞶或紳或綸或緣或
表或縫或幱或紫或纁或紺或殷嚴以奉祠䙝以養安
薄以却暑厚以禦寒以錫三軍以賚四國以供耳目之
玩以備土木之飾曾不若窮邊絶漠不紡不絡衣狐而
䄂狢寶則璆琳珊瑚碼碯碔砆藥化之玉火化之珠琉
璃之椀水精之盂紅黃白綠磊落滿櫝北商東賈百金
不鬻沙河雨晴月照燈明席張案設左右煌熒遠而望
之奪人目精遺英棄屑籮貯箱列曾不若宋人之拙三
年而一葉於是彫床易席地之野文衣後曳綈之儉玉
杯鄙土鉶之啜此亦天下之妙工絶巧也孺子欲聞乎
孺子曰書云玩物喪志紂為象箸而箕子嘆願先生廢
此而語他先生曰杭之為州負海帶山蓋東南美味之
所聚焉水羞陸品不待賈而足肉則封豲腯豕罝兔畋
麂山狸白額竹犬青尾鶬鵝鸛鶩鵙秃鴻鵾園鷄池鴨
隴雉田鶉陵收水截頭駢尾列磔肩裂趾飛毛灑血魚
則鯔魴鱣鱮鱸鱖鯿鯉黃顙黑脊丹腮白齒江鱘之醯
石首之羹或腊而枯或膾而生白鰻青鮝黃黿黑蠏鮔
魚花蛤車蛾淡菜蛙白肖鷄螺辛𩔖芥鼎調甌餖牛呞
狢嘬果則枇杷楊桃橘櫾柤梨青梅黃柿紫栗烏椑溪
菱江蔍田苽湖藕壤肥水美天下無有冐以黃蜜漬以
白醝芳香脆潔析醒解疴菜則茼蒿茵陳紫蕨青蓴韭
畦芋區茭首芹根藤花羞盤菊葉薦筥薑辛薤淡薺甘
笋苦飰以姑蘇之粳薦以烏程之醴於以和五氣於以
資百體此亦天下飲食之珍也孺子欲聞乎孺子曰揚
雄有云棄常珍而嗜異饌烏覩其識味也且養身而尚
乎味味則愚以聖人為不如易牙願先生廢此而語他
先生曰地不滿東南故八紘之水歸焉水之為物潤下
作醎溟渤蕩波海門莫緘駸駸脉布溢於江潭老濞席
資爨山煮海豫章為船萬斛更載一船所受車數十兩
黃頭多錢富不可倣士之頑鈍不耻者皆餌其無厭之
賞譬如山深而獸至木茂而鳥往故能收亡命借厮養
連應高之交合周邱之黨以北與中國爭長則鹽之利
也夫鹽者食殽之將五均賒貸幹在縣官僮法議籠不
鏬以完大農給費入助國計官與牢盆世擅其利民有
盜鬻則&KR0898;左趾沒入其器此為前古之所制嘗試觀乎
江之濆葭葦不根淺草芸芸斥鹵無垠白花蘚文百里
如雲鹽官千家匪柘匪麻匪漆匪茶規利乎泥沙蟻封
蚓垤積土如截削剝剗刮不漏毛髮挾擕擔揭十步一
蹶偷趨竊走遺筐弃缶塗關塞牖鼎釡雷吼皓然紛葩
豐不盈斗姑以漬螺蛤而適口曾不比夫縣官冶鐵如
山析竹為盤熾火以燔淵壑為乾崢嶸崷崪戍削律兀
抉舒蕭勃烟氣滃出若滅若沒若亡若失乍疑鹽陽之
神翳乎與羣蟲朝飛而蔽天日立呼起諾百夫齊作紛
紜揮霍千竈就涸光芒閃爍璀璨磊落小星逆躍鱗鱗
新倉斂貯堆藏如帛如糧國以是強神變鬼化刀貝齊
價獨不美夫算菱芰魚蝤之殫細及下者哉諺曰千金
之子不死於市又曰人富而仁義附焉此先王所以教
民知榮辱之時也孺子欲聞乎孺子曰猗氏之治智賢
白圭而不監於道願先生廢此而語他先生曰江源所
起濫觴之墟泓泓汪汪不漏不虚放而行之冒於川渠
繚繞縈行左挾越右截吳以散以敷然後淫為大江以
東合乎尾閭而潮生焉古今所論潮者日月伏見之所
為也嘗讀渾天之說曰地浮水中天在水外水之消息
坱圠無際一闔一闢若開天地一呼一吸若出元氣其
始來也若毛若線若帶若練堂堂沓沓合聚離散須臾
之間千化萬變其少進也敲磕鏗&KR2369;石號木鳴越岸包
陵在谷滿谷在坑滿坑其為氣也或喣或呀或噫或噦
瀰茫湠漫澎濞沸渭澒洞滉漾渤潏滂沛涵澹淋滲潗
濈淫泄跳珠湧沫百里紛會沃焦蕩胸汨母陵背縱橫
絡繹飄忽爭逝徐則按行緩則就隊連氛累祲陽景朝
昧周天而旋踰八萬里不知其所憩於時元冥收威海
若振吼千溪崒立萬浦却走絶維推軸神母不守左驅
天吳右拂九首淵客拒扉冰夷潛牖江神海豨絶脰傷
肘陽侯馬銜顛蹶前後其為象也則紛紜參差萬頃一
迹禹不能知契不能識承光露怪不復潛匿或駃而蹄
或森而戟或美而&KR0950;或張而翼洶湧而奔以沃海門若
土嚢風怒驅屯雲辟易而征以擊西陵如井陘戰酣出
竒兵宛兮改容若蓐收素服駕白龍忽兮當前如歸虚
泛溢浮五山一北一追一僨一起突然而逝餘勇未巳
於時吳兒獠工引檣掛席鐃鳴鼓動去若飛鷁風止雨
息江清海碧此潮之大凡也傳曰上善若水又曰水幾
於道故古之人見大水必觀善利萬物似仁不畏彊似
勇能方能圓似智萬折必東似信若是者孺子欲聞乎
孺子曰幾矣先生之所陳五事之上也姑欲聞其深於
此者先生曰西湖之深北山之幽可舫可舟可巢可樓
與鷗鳥居與鹿豕遊漁蓑山屐烟雲悠悠寂寥長往可
以忘憂風衫塵袂京洛何求不如西湖瀕不如北山阿
白蘋綠芰紫柏青蘿反裘坐釣散髮行歌人生安樂孰
知其他茫洋以為柳溪盤旋以為李谷卷軻辨乎三尺
之喙擴夷隘乎十圍之腹此古君子所以藏器於身待
時而動也傳曰不怨天不尤人蓋優哉游哉聊以卒歲
若是何如孺子竦然離席而言曰蓋聞達人不忘身而
先利志士不貪財而後義隱之所尚得全於天也孺子
不敏乃今得聞出處之際敬再拜受教
七觀(宋)王應麟
東野先生弢光環堵根極深寧慕白賁以息影玩素履
以洗心有南州公子儼然蹐門言曰切懷太史公之志
廣覽四方之恢詭譎怪升高能賦山川能說庶幾一二
於君子之九能今至是邦也願啟我以偉觀博我以竒
概先生曰予臥遊詩書之囿眎不踰几席敢誦舊聞吾
子自擇焉昔嘗窺宛委之簡見神禹之山經東有山曰
句餘實維四明南有建德之國空同之仙公子曰愚行
天下睹終南嵩岱之高興公登陸褊矣先生曰觀於海
者難為水駕言徂東浩漾滄溟羲和浴於榑桑日杲采
兮金鉦朝潮夕汐與月虧盈有鰌如山從以鯤鯨神虬
襄首吐雷嘘雲方其駿濤虎浪之興銀峰萬仞雪屋千
層簸空兀嶽沃日吞江雷公為之矍踢天杭為之盪震
盧賦竇志未能該也穆之圖論目擊其真天門之水瀖
泋㴸㶖浤浤汨汨遠注析木三吳轉粟粲粲粒玉饑甿
仰哺檣連尾屬夐舶迅舸蠻䌖夷琛東洎青徼南薄朱
垠登山而望渺渺鷗鷺之浮天根候五兩以颿飈爰居
戢而澂氛雕題卉服馯貊雞林揚枻東門艤鷁江漘爰
有狻猊犀象翠羽火齊薇冰龍鱗之馥郁蠙珠木難之
瓌麗杜揚所未編辛文不能計世道窊隆如濤降升蓋
獻龜於明者治之兆雨毛於鄮者亂之萌在昔句踐疆
宇至鄞仰瞻沼吳蒲蠃之濱曰甬句東浹口外洲戰爭
蟻穴興亡貉邱秦政騁欲狼心未滿游鄮踰月從流忘
反海水羣飛洪荼於民一瞬為墟鮑車魚罾逮漢六葉
濯征東粤句章出師命臣韓說典午末造妖寇鴟張裕
以豪英往戍句章唐季不綱盜覆此城巨容筒箭獲醜
策勲想覇諸夏吞六王之雄圖螭舟兕楫射蛟之弧殿
殿闐闐憺陽侯駴天吳矯矯三將如熊如貙電矛雨矢
椾刈攘除威殫勢遷鮒入鯢居昆明幾劫桑田半蕪吾
將放其遺躅既堙沒而無餘矣建炎凱獻於高橋六飛
安行於海澨隱士相如揄忠納說何懋賞之漻漻豈亦
若赤城三老之縹遰[瓜見]千古以永愾澹東波之無窮誦
往聖之緒言謇乘槎其焉從壯魯連之高蹈閔精衛之
深衷子好游乎公子曰水至平端不傾心術如此象聖
人不在險也請更端以教先生曰海物惟錯雋味崪焉
任公垂餌便嬛揄竿波臣效異鱗萬介千寸鮚腹蟹亭
以䗁名漢律獻醬惟遠見珍蚶菜疲民君嚴奏免貢纔
鰂骨元豐仁儉□&KR1736;蜯蛤䱥鯸鰡鰒首石齒鋸赤尾比
目繽品𩔖之數百愉茂安之慘蹙陔市攸聚水族有簿
兼韓子之南烹藹鱟蠔與章柱雖石華海月之詩綺貝
繡螺之賦弗能殫舉東暆之鰅邪頭之鮸潘國之魦且
甌之蜃珠鱉紫紶其來如雨□魛鰜&KR1209;數以盆鼓於是
擊鮮鼎食羞用膳經嘯父蝦魛宣子魚飡陳登之鱠虞
悰之鯖芼以秋菘酤以冬橙掇苔髮以為蔌醉鰲杯而
未醒若乃潤下作鹹散鹽為貴宿沙肇鬻而海王之筴
祈望之守昉於齊而征利漢郡設官三十有六會稽則
海鹽居一此三縣猶未置也考諸唐志鄮始有監晏巽
管𣙜法寖以嚴海濱稚耋弗能苦淡若作和鬻甘耆鹺
鹼酌醴燔枯鱐鮑恣啖繇是亭監棋布牢盆歲增負塗
山積熬素雪凝剪竹葦以供焬釋耒耨而肆勤一帣三
斛川浮陸馳行商通其儥巡院譏其私蓋日用飲食不
可以無朝虀箬裹其功與醯醬俱馬齒水精冰鏤霜明
古云食殽之將詎屑玉而嘰瓊東箭箈茁越竹筍萌楊
氏之果染霞垂星鹽為夏槁屏羶撤腥飫高裴之菜食
奚猗氏之足云魚鹽之輳民殷財阜不謂之樂郊耶公
子曰海加租魚不出鹽顓利而人窮怨不聞蕭望之朱
文季之言與吾冬饘夏&KR3924;藜羹不糝味無味夫何慊願
聞所以利民者先生曰先民有夏盡力溝洫魏之豹起
漢之倪白疏泉灑流沕潏膏澤維鄮之邑厥壤鹵舄原
高隰下易暵以溢相時鍾洩守宰逌職我懷休明循吏
軰出幹造化機卷舒神術有豐無窶潦霽惟一觀乎句
章漢陂之舊内史修復所居民富言觀乎南湖曰小江
溉田置堰元暐氏王蘭鞠無絶如古桐鄕觀乎西南堰
曰仲夏頃凡數千雨我多稼築者季友惠以厚下湖有
廣德實在西界刺史曰侗增修勿壊夷庚起隄峋也逮
埭誰其填閼利微害大發議請復志不克遂唐有西湖
爰在東郊陸令開廣農殖嘉苖湖姓以錢亦處東鄙受
溪七十二環塘八十里四牐七&KR0739;重治者李滈滈清渠
有蒓有苽有蒲菡萏煙海雁鳬蓋自晉以來遏川水種
既浸既潤民食無□介甫鳴弦乃隄乃陂瘠土衍沃遺
黎之恩吏隨以窳棄稷弗務新溝之歌靡聞均水久廢
莫舉甽澮塞而坼龜坊庸圯而涸鮒曩畮一鍾今食二
釡孰能諗夫愛民者塗之人可以為禹公子曰佐耕以
水展也民利思不出位吾將有俟欲聞宏大絶特之觀
無隱乎爾先生曰明多名山竺乾氏居之寶地金繩祖
花禪枝南有雪竇東有太白飛瀑淙淙層巒齾齾大梅
之巉崿衣荷飡松之詠澹如也玉几之岝㟯神耀得道
之銘炳如也吳氏子真松風隱居陳蹟故在是邪非歟
文正之詩大年希白之筆釋子之所夸詡存乎否乎雖
然著本論者惡其學幻而言哤意者避世之士晞髮濯
纓岑蔚林密魚潛龜藏思昔山人有徐廣孝經之指王
蔣顧三隱席珍韞璞不蘄流俗之知己璜也自謂似龐
藴僧騰客之該贍父老稱美今嵁嵒之下豈無草耕木
茹匪黃匪紫蟬蜕囂滓欲往從之耄且休矣子謂斯何
公子曰姑舍是側聞是邦鴻生碩德所治教也南豐曾
鞏東南星斗之望牧於斯忠肅陳公雪竹霜柏之操貳
於斯船司空則以道之鼂倉庾氏則子約之吕正學參
前修姱節映終古前代令有琯長史有吉甫未足數也
文獻擩染必有聞而知之者敬在下風先生曰明士鄕
也有越大夫種之英風其人通達而多能有大里黃公
之高標其人恬静而自珍董子以孝行著愛親者式其
儀型任奕以文章進摛藻者襲其芬馨宏雲光修四士
尚義挹其勁操思特立以獨行故虞仲翔以俊異之生
為海嶽之精陸士龍因吏民之謹知禮教之明屯艱否
閉堙瞹湛冥宋以文治賢路恢弘丘樊緼褐化為紳纓
邑校求師再書延致斯廣川之淵源也順昌嬰孺以俞
為字斯新息之慈仁也孝通神明凱風終養斯朱康叔
之純誠也引裾強諫辛毗其直鉤黨掛名范滂自出臨
難盡節解揚之匹石交歲寒之死不渝信義如漢脂習
郤賈胡之&KR0608;持玉雪之廉父子如魏胡質之人也編典
錄而無媿令譽焯乎日星下逮里巷則有旌閭之楊掌
庫之童若兔罝中林之好德菌蕣一時之榮華荃茅萬
世之淑慝彼鍾黃之竊據郡乘幾於曲筆先生言未既
公子起而稱曰鄭圃澤多賢衛多君子魯東海多卿相
汝潁多竒士居使然也盍語其詳先生曰世族嬋嫣重
圭累組位槐調鼎宅揆惟五袞鉞焜燿乎宗翰衡樞舄
奕乎該輔牙纛畫繡差肩踵武紫艾紛綸常伯亞旅庠
聲序音洋洋鄒魯習鄉上齒長少有序流品别渭涇公
卿列韋布爼豆秩秩章縫楚楚凡周之士亦世吾州之
俗近古春秋二高之說詩禮曹鄭之詁殊科首登於蓬
萊掄魁三冠於龍虎名茅膴仕多桂竇桐韓之疊矩又
有文章授訣孝弟彙聚□山清篇武子妙句潛虚有辨
杜集有注家自以為舒向人自以為揚馬兹可以言文
獻乎公子曰媺則媺矣然世禄非不朽科舉外有學願
識其大者先生曰故國下車喬木蒼蒼理義雨露名節
風霜古之遺直曰豐清敏排姦詆奄讜論廩廩託興荷
花聞者斂袵慶歴師儒燕及孫曾曰樓宣獻斯文統盟
有德有言既和且清泗沂絶學闡自濂洛朱張吕子緒
承先覺臨川二陸自得於心若異而同為已功深淳熙
四儒探賾性淵並游三先生之門獨契陸子之心傳處
則静貫以淑艾仕則善教以昌言長庚曉月惟楊繼袁
袁亦有子受業於楊進禮退義家學用光春木芚兮高
山仰止人固亡而書存世未遠而道邇顔何人哉希之
則是若昔魯廬江贊名德先賢沛三輔序耆舊節士後
有作者孰謂知管晏而已公子肅然改容離席而拜曰
廣哉觀乎井鼃甕蠛昭然開明乃知西河俗美以子夏
北海風移由康成文藝抑末歸根六經滌源雝本敬義
明誠鄕黨之化漢學是崇讀書尚友作聖之功闕里近
只遵海而東從羣叟兮問途貫今古兮心同
浙江通志卷二百七十
