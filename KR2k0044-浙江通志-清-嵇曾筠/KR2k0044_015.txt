浙江通志卷十六
山川(八)
台州府(臨海縣附郭)
大固山赤城志在府西北按舊經晉隆安末孫恩
為寇刺史辛景休於此鑿塹守之恩不能犯遂以
名山宋紹興間道士費德泓斸地得晉斷碑有龍
顧山字故又名龍顧山
小固山臨海縣志在城東南二里與大固山相望
高七十丈周四里
巾子山赤城志在州東南一里連小固山兩峯如
帢幘頂有雙塔(任翻游巾子山詩絶頂新秋生夜凉鶴翻松露滴衣裳前村月照半)
(江水僧在翠微開竹房任翻再游巾子山寺詩靈江江上幘峯寺三十年來兩度登野鶴尚巢松樹)
(頂竹房不見舊時僧任翻三游巾子山寺感述詩清秋絶頂竹房開松鶴何年去不回惟有前峯明)
(月在夜深猶過半江來吳景奎登台州巾子山詩崒嵂雙峯著此身危巔夜半見朝暾天低古塔參)
(雲闕江近寒潮落海門帢幘風高仙已去翠微僧老鶴長存下觀城郭紅塵隘水色山光自吐吞)
龍井輿地紀勝在巾子山西麓舊傳龍伏於此常
有雲氣騰空建浮圖鎮之
臨海縣(城外山川)
蓋竹山赤城志在縣南三十里按輿圖志云一名
竹葉山中有洞名長耀寳光之天周回八十里洞
淵集所謂第十九洞天也雲笈七籖云仙人商邱
子治之道藏洞天記及名山記皆云蓋竹山福地
觀壇各一所有竹如蓋故以為名明一統志抱樸
子言此山可合神丹漢末有陳仲林輩四人得道
於此上有香爐天門二峯最為游覽之勝(林一龍游蓋竹)
(洞記初從浣紗溪入登壠見大海海門諸山行十餘里乃至巖谷散峙或如列屋或如樹碑或如厦)
(屋或如城壁最外一大石側下有穴斜入多蝙蝠湯君達作記號為寳光長耀洞天引司馬子微說)
(為仙人商邱子所治其事甚異唐仲友游蓋竹山詩籃輿東出雨初收衆山卷霧奔蒼虬麥田幪幪)
(連千疇去年見種今有秋農家椀大即快活使君不去能無羞春光欲盡誰挽留千林薿薿新綠柔)
(桐花遠近澹無思自開自落長悠悠洞天為我開霽色使君蠟屐窮冥搜天門發秀萬馬下水口離)
(立羣峯稠瀑泉對面瀉絶壁寳劒却倚丹鳳樓溪聲噴薄雷震動石色古怪神剜鎪洞天呀唅風颼)
(颼香爐峯下蛟龍湫中岑特秀小為貴左右旌節森戈矛幾年秘奥一日睹談笑指示君知不精廬)
(但欲占勝處專事棟宇非良謀飛廊跨水納佳氣突兀堂殿居上頭軒窗高下有竒致洗滌肺腑明)
(雙眸我將於此栖羽流鳳笙鶴駕應來游丹成一舉凌九州下視濁世如浮漚靈祠欵謁路阻修層)
(巖傾澗䆳且幽經營輪奐亦未就揮金爾助何須求晚雲漠漠鳴雨鳩僕痡泥滑我欲休虹橋列炬)
(趣歸騎城鼔已報初更籌追扳别乘聊復爾乘興何如王子猷習池不為倒載去兒童不用拍手攔)
(街謳)
牛極山臨海縣志在縣西北一十里上有平坡數
十畝可遠眺
靖江山明一統志在縣東七里上有塔俗名白塔
山舊傳辛景休破孫恩於此
少兩山台州府志在縣東九里舊傳築城時較其
土稍輕故名
東掖山赤城志在縣東北四十五里以其居天台
左掖故名上舊有隔塵寺
赤山輿地紀勝在縣東南一百三十里絶頂有古
塔塔之下有石函盛小銅塔内有銀壺盛舍利舊
傳梁王蕭詧所施
白鶴山嘉靖浙江通志在縣東南二十里太平御
覽昔有白鶴飛入會稽雷門鼓中擊之聲振洛陽
故名太平寰宇記山上有深湖中有盤石山前有
石鼓晏公類要臨海記云山中有隠泉懸溜遠望
如倒挂白鶴名挂鶴泉
白巖山台州府志在縣西十二里舊名白馬唐天
寳六年改今名
真隠山太平寰宇記在縣西南四十里高一萬六
千丈周三百里與仙居韋羌山接本名栝蒼又名
天鼻王方平居崑崙往來羅浮栝蒼山即此唐天
寳中改今名(神仙傳山上石壁有蝌蚪字高不可識宋元嘉中遣名盡圖於團扇焉)
許孝山臨海縣志在縣西北七十里名勝志舊傳
有許姓者居喪至孝每慟則羣鳥悲鳴因以名山
龍符山臨海縣志在縣東一百七十里赤城志輿
地志云章安縣東五十里海際有覆釜山臨海記
及寰宇記云東海有山形如覆釜吳越春秋云吾
得覆釜書除天下之災而劉世軌記云夏帝登此
山得龍符之瑞唐天寳六年改今名山有巨跡相
傳夸父逐日所踐云
臨海山赤城志在縣東北二百四十里接海本牛
頭山以石似故名唐天寳六年改今名
秀麗山赤城志在縣東二百里海中舊名芙容臨
海記云州東北七十里海中有芙容山僧智顗傳
云出海望芙容山竦若紅蓮之始開蓋指此也唐
天寳六年改今名
石塘山明一統志在府城西三十里上有石峽飛
瀑注塘中水底有石柱日朗即見俗呼龍盤石
石新婦山赤城志在縣東北七十里東瀕海太平
寰宇記山旁有竒石如婦人狀宋文帝常遣畫工
摸寫山狀時人盛圖於白團扇
宜山明一統志在府城西六十里其巔平衍良疇
可十頃有潭瀑沾溉旱不能災
岐山臨海縣志在縣東南六十里
石鼓山赤城志在縣東一百五里臨海記黃石村
山上有石似鼔兵興則鳴
玉峴山太平寰宇記在縣東一百七里舊名黃石
山一名黃石嶴相傳黃石公居此天寳六年更今
名山洩水九層沿厓注落如白練
上足山赤城志在縣西南一十一里一名戱龍西
接真隠山南連永嘉西南連栝蒼有石井龍湫巖
上有瀑布高十餘丈歲旱必禱焉
海門山明一統志在縣東南一百二十六里相對
如闕在海北岸東枕海
金鰲山明一統志在縣東南百里章安鎮東有小
洞相傳昔人艤舟夜見一物起波間光采注射迫
視乃一巨鰲金色故以為名(輟耕錄山枕海属臨海縣章安鎮宋高宗)
(在潛邸日泰州徐神翁獻詩曰牡蠣灘頭一艇横夕陽西去待潮生與君不負登臨約同上金鰲背)
(上行及南渡建炎庚戌正月三日帝航海次章安鎮落帆福濟寺前候潮見此詩在寺壁間題墨若)
(新方信其為異人也)
白山輿地紀勝在縣東南二百五十里按臨海記
云白山望之如雪其上有湖舊傳金鵝於此集焉
合旗山輿地紀勝在縣東一百三十里舊傳僧灌
頂居攝静寺會有海寇至頂講經自若寇見旌旗
耀日有神皆丈餘懼而遁因以名山
東刊山台州府志在縣東七十里東南接黃巖因
禹随山刊木故名
將軍山(一名天柱山)赤城志在東刊山南烈女馮光奴
死節處旁有峯蜿蜒如蛇一名蛇山
天門山赤城志在縣西六十里高數千仞
望海尖山台州府志在縣東北四里後嶺上甚高
聳宜遠眺土人多以為田麥時翠浪翻浮最為可
愛
青珠山輿地紀勝在臨海縣
仙石山臨海縣志在縣東北二十里太平寰宇記
山有石步廊觸石雲起崇朝必雨即王方平所遊
之地
日山赤城志在縣西五里以其面東朝日視諸峰
獨高故名
常風山嘉靖浙江通志在縣西五十里有石穴風
常自中出故名
古塘門山臨海縣志在縣南二十里兩峰對峙中
空十餘丈舊傳海門在焉
新羅山赤城志在縣西三十里與八叠山相望
燈壇山太平寰宇記在縣西六十里舊圖經云山
有石壇每隂雨有火望之如燈故名
鴻鶴山臨海縣志山有二一在縣西七十里一在
縣西北六十五里
九盤山赤城志在縣東南七十五里以其路縈迴
九轉故名絶頂可眺大海
亭山輿地紀勝在縣南一百里其地有寨由郡泛
舟入黃巖者候潮於此
翠環山台州府志在縣東南一百三十里峰巒冋
合有若環翠故名
高相山赤城志在縣東北一百三十五里一穴無
際會稽圖經云與海通
高麗頭山赤城志在縣東南二百八十里海中自
此山下分路入高麗國其峰突立宛如人首故名
清潭山台州府志在縣西二十五里夷堅志舊有
陂廣十餘里淳熙間大水推一山納陂中山之大
小正與陂等林木宛然
芳溪山臨海縣志在縣西三十五里深窅可百里
通仙居黃巖有水源深遠溉田甚多
葛溪山台州府志在縣西三十五里俗稱葛仙翁
煉丹處有石如藥碾狀有禮斗壇壇上有湫頗深
窅霧雨晝冥有龍宅焉
三山台川府志在縣東七十里有三巖聳異賀氏
世居此唐賀瑄與二姊殉父赴水後顯靈建廟於
此
崛門山太平御覽在縣東一百五十里山腹有孔
上達於頂其中有聲即大風水涌主兵吳將平孔
内有聲遠達十里
大雄山臨海縣志在縣東二百一十一里
頭扣山台州府志在縣東北二百一十一里西有
嶼
鵝鼻山舊浙江通志在縣東一百五十里狀如鵝
鼻吸水
石佛山舊浙江通志在縣東南一百七十里以狀
名
峧巉山(在縣東南一百八十里)蒼郭山(在縣東北二百一十一里其西有蒼郭村)小
門山大門山(在縣東南一百里)夀昌山(在縣東一百五十里)莆門山
(在縣東南一百五十七里)東麂山(在縣東一百五十七里)西麂山(在縣東一百六)
(十里)主山(在縣東南一百七十里)麂頭山(在縣東南一百八十里)虎頭山
(在縣東北二百六里)澤青山(在縣南二百二十里)檉澳山(在縣東北二百八十里)
伯達山(在縣東北二百八十里)嶼山(在縣東北二百八十里)澤山(在縣東北二百)
(八十里)舊浙江通志以上俱海中山
雲峰台州府志在縣西南十九里峰極高聳外望
諸山宛若聚米鄉邑江湖舉在目前
玉峰臨海縣志在縣西北七十里俗名白石尖又
名大石鄉勢凌霄漢
聖巖台州府志在縣南二十里錢柱山號險絶舊
傳有神躍馬於此故名至今有馬蹄痕又名馬蹄
巖
桐巖台州府志在縣東五十里接寧海縣界
仙巖臨海縣志在縣東一百二十里高廣數百仞
中有石竅廣四畝名百花洞
黃礁巖台州府志在縣東一百七里南臨江東西
北俱平川穴出一巖方圓四十餘丈高十丈餘無
土樹歴年不凋
新羅嶼臨海縣志在縣東南三十里昔有新羅賈
人&KR0712;舟於此
竹嶼台州府志在縣東一百四十六里海中
馬嶼台州府志在縣東一百七十里
新嶺臨海縣志在縣南三十五里自大左嶼至嶺
脊分臨海黃巖界
蔡嶺台州府志在縣東八里
飛霞石輿地紀勝在蓋竹山舊傳仙人上昇於此
石累三層牧䜿戱其上以手轉之不墜
常風洞赤城志在縣西四十里中極幽䆳舊有石
闌護之宣和中常駐兵於此
招賢洞赤城志在縣西六十里以寺名宣和寇難
以其地險遣將據守
臨海江(一名雙江)元和郡縣志二水合成一是始豐溪
一是樂安溪至州城西北十三里合台州府志縣
東二十里受諸溪之水諸山抱之不能東與海接
故西南流經梘橋開石新橋諸村過少兩山與靈
江合實郡治東襟界水也
靈江台州府志在府城外西北自三江滙流抱城
而東舊志稱中有一泓名陳婆坳泓水極清巨潮
澎湃不為動舊以此水釀酒宋嘉定中台州有靈
江風月之名延慶院記曰濟靈江而西唐任翻詩
曰靈江江上巾峰寺是江之得名久矣
三江嘉靖浙江通志在縣西十里其源有二一自
天台關嶺一自仙居永安二溪至此合為靈江故
曰三江潮汐至此而止故其流溪清而江濁
椒江台州府志在縣東南一百二十里合靈江永
寧江同流出海實受臨黃天仙四邑之水江面寬
二十餘里南則海門衛北則前所兩城對峙為台
區要隘皆明初湯和建築
東湖赤城志在崇和門外三十步初為船場水軍
營熙寧四年錢守暄始開為湖凡一萬六千步(曾宏)
(父題東湖詩三年領客醉東湖欲去猶携竹裏廚誰解挽留狂太守風湖十頃翠相扶)
虎溪臨海縣志在縣東六十五里源出東掖山南
五里合流中沙溪舊傳宋獻穆公主有目眚僧法
腴洗以咒水而愈奏置十八賢座倣廬山遠公故
以為名其泉曰大悲泉
芳溪台州府志在縣西三十里流出栝蒼山(詳見水利)
百步溪明一統志在縣西北六十里前後二灘石
險湍激俗名大小惡溪唐孟浩然詩欲尋華頂去
不憚惡溪名是也台州府志宋乾道中邑令陳居
安修治水稍平明弘治二年郡守馬岱䟽鑿别道
七百餘丈害未盡去後邑人蔡潮募工重修舟始
無患因易其名為大善灘(互見水利)
玉泉臨海縣志在縣東北白雲山下以水色而名
(黃樸玉泉詩水性能方圓泉色常珪璧雲山静有輝瓊液來無迹泉上修禪人曹溪分一滴鑑止更)
(澄源紛紛萬緣息)
康濟泉嘉靖浙江通志在縣東南二十五里靈康
廟後宋乾道三年令顔度禱雨於廟見階前水津
津迸溢遂穴地得泉(楊萬里康濟泉詩東泉千年流不休西泉千年亦不涸臨)
(海使君一念作猿鳥未知泉已覺殿角西頭枯石根向來原無泉眼痕一朝擘崖迸膏乳却與東泉)
(作賓主令君已昇金掌中白鶴古祠煙雨濛父老思君難再得登亭飲水三嘆息祝君令台夀千百)
丹井泉臨海縣志在天慶觀昊天殿後舊傳茅盈
鍊丹於此
仁泉台州府志在縣東北三十里宏光寺後大旱
不涸灌田千餘畝俗名旋塘
楓山泉臨海縣志在海門白楓山頂廣盈四丈深
丈有咫寒冽甘潔湛碧浮藍在山巔而不涸近海
畔而不鹹
海台州府志在縣東一百八十里潮汐自海門直
至縣西三江與天台仙居二水相接宋洪邁志東
海中有尾閭與海門馬筋相值自高山望之其水
湍急䧟為大渦十餘舟楫不可近舊傳東海洩水
處南由黃巖太平達温州北由寧海達寧波
黃巖縣
永寧山赤城志在縣東五里因古縣而名巖壁峻
峙四望皆方正故一名方山
大仁山赤城志在縣東十五里山巔有二池大旱
不涸上有大仁寺
委羽山嘉靖浙江通志在縣南十里俗名俱依山
赤城志山東北有洞世傳仙人劉奉林於此控鶴
輕舉常墮翮焉故名按真誥云委羽山天下第二
洞天號大有空明之天(王十朋游委羽山詩龜山斂翠日開屏羽客逍遙此)
(閉扃早起留雲閑放鶴夜來伴月静繙經巖前方石看多好竈裏丹砂且是靈應有赤城鸞鳳過一)
(聲長嘯入青冥左緯游委羽山詩委羽不知何處是倩人扶上木蘭橈欲尋去路花梢密爭認行雲)
(酒浪搖流水忽如山脚轉洞天疑把杖頭挑逡巡不覺東風晚始有仙人弄王簫)
屏山輿地紀勝在縣南八十里東西二石聳立如
屏有古藤纏絡之冬寒不凋西屛因風雨仆為二
矣
石磕山洞天福地記第三福地在台州黃巖縣
唐門山黃巖縣志在縣北五里中有將軍巖甚鉅
松巖山輿地紀勝在縣西十五里沿崖而上石梯
數百級勁直如削或云王仙姑輕舉之地(黃綰松巖詩捫)
(葛黃昏上翠微天風松影正交飛石壇坐處聞秋葉鳥道行時見古扉入海泥牛今幾歲埋雲真骨)
(未傳衣惟餘巖下同禪席客至還來不忍揮)
東山台州府志在縣東二十五里
西山台州府志在縣東二十五里東山對峙故名
石壁山明一統志在縣南八十里上有石壁插水
中宋虞仲房刻詩於石云野草閒花洞口春碧潭
如鑑淨無塵江山好景携不得漾入酒尊和月吞
東鎮山赤城志在縣東二百四十里中有四墺極
險峻山上望海中突出一石舟之往高麗者必視
以為準焉
三童山黃巖縣志在縣西南一十七里山有三峰
各高十餘丈遠望似童子香積寺記云昔有三童
子出没其側跡之皆化為石故名
三&KR2163;山赤城志在縣西六十里初至下&KR2163;則兩山
夾一水而入其勝處號雲莊風磴次至中&KR2163;二里
許兩石蹲踞號石門又四里即上&KR2163;有洞空闊尤
勝
岱石山赤城志在縣西南一十七里又有一石横
前如櫃號石櫃山
靈巖山名勝志在縣北一十里又名鷲峰後有飛
瀑垂崖而下瀦為潭深不可測
翠屏山台州府志在靈巖之右山如屏障俗呼翠
屏
黃巖山明一統志在縣西一百二十里一名仙石
山俗傳仙人王方平居此
鷄籠山嘉靖浙江通志在縣南二十五里值晦冥
之夜輒有光熖天日晴霽則滿山若金玉然
大屛山(一名尖峰)台州府志在縣南一十五里其山逆
水上走又名金字巖(張羽大屏山詩小檻鈎簾處晴央倚碧空林腰雲氣白秋)
(水泛芙蓉)
下洋山黃巖縣志在縣南一十八里相傳地震惟
此山不動
徐山台州府志即彭城山縣南三十五里
龍鳴山嘉靖浙江通志在縣南一百二十里上有
龍湫舊傳龍鳴其上
柏嘉山台州府志在縣西三十五里每旱禱山鳴
即雨又云鳴山
大田山黃巖縣志在縣西三十五里上有蓮花峰
下有龜嶼
華巖山台州府志在縣西四十五里
篤孝山黃巖縣志在縣西三十五里宋南渡後有
鮑雍者自饒徙居山下孝養其親故名
馬家山台州府志在縣西四十里
靈石山赤城志在縣西五十里以甘露降名甘露
山臨海記云山上有竒石當孫恩叛毁木為船石
從空自墮賊以傷去故名為靈石
夏鳥山台州府志在縣西六十里
平田山黃巖縣志在縣西六十里山極崇峭至巔
有地平衍故名
浮山輿地紀勝在縣西七十里特起田間四無聯
属俗傳一夕風雨浮至故名
青龍山台州府志在縣西七十里其形蜿蜒如龍
故名
塵山台州府志在縣西南三百里永寧江源出此
瑞巖山名勝志在縣西北四十五里山石皆紫(朱熹)
(瑞巖山詩踏破千林黃葉堆林間臺閣鬱崔嵬谷泉噴薄秋逾響山翠空濛晝不開一壑祇今藏勝)
(槩三生疇昔記曾來解衣正作留連計未許籃輿却便回)
李家山黃巖縣志在縣西北一百五十里
六潭山台州府志在縣北一十五里朱文公常著
書於此名為小樊川題曰溪山第
觀音巖台州府志在縣極東瞰大海有穴可坐數
十人其中常有光明
幞頭巖黃巖縣志在縣西四十五里狀如幞頭夜
晦冥或有火如炬
西巖台州府志在縣西七十里金溪中有竅久晴
鳴則雨久雨鳴則晴
五部嶺黃巖縣志在縣西一百一十里東連五部
村西連樂清西北連永嘉東北連蒼山東南連桐
嶺故名五部
義城嶺黃巖縣志在縣西五十里按臨海縣舊志
云其南二十五里即茅畬舖
大唐嶺台州府志在縣南三十五里接太平界
佛嶺台州府志在縣西南三十五里與樂清分界
山客嶺台州府志在縣西六十里入樂清界
新嶺台州府志在縣西北四十里最高峻北抵臨
海界
大有空明洞名勝志在委羽山昔有道士秉炬入
洞中行數日聞櫓聲返輟耕錄委羽山特立不倚
形如落鳳故得名中藏洞穴所謂空明洞天也(范宗)
(尹游大有空明洞詩暫到山中禮法壇空明雲氣逼人寒當年孤鶴知何處遙想天風墮羽翰)
永寧江赤城志源出縣西北三百四十里有大小
二源大源出塵山小源出黃巖山從縣北入於海
青湖台州府志去縣三十里俗傳晉時孫恩常解
金甲於其中湖底有一竅深不可測土人謂與耀
珠潭相通
黃巖溪黃巖縣志在縣西一百里源出黃巖山𣲖
為諸川凡五十餘(孫應時黃巖溪詩得雨溪聲壯無風雲氣多山花依翠竹灘石)
(亂寒莎樵父谷中出牧兒牛背歌逢人問塵世擾擾意如何)
九溪台州府志在縣西三十五里柏嘉山下諸溪
凡九西角二大溪合流以達永寧江
日溪嘉靖浙江通志在縣西六十里黃巖縣志西
北有小谷曰金玉灣
軍營溪台州府志在縣西三十里源出佛嶺宣和
中官軍禦寇結營於此故名
錦溪台州府志在縣西七十里兩岸多桃李花時
望之如錦故名每大旱水忽自漲次日必雨
白龍潭赤城志在縣東一十里方巖其穴有三大
僅如甕常有雲氣罩之居人見龍出入色白故以
名潭
赤頰潭黃巖縣志在縣西五十里亂山中龍出入
必大風雨故近山無居人旁有大木皆無膚葉父
老言有龍黑身赤頰遂名潭
柵眉潭赤城志在縣西九十里柏都洞南怪石壁
立過者悚懼年豐則有雲氣覆其上雖炎日不散
歉歲則否
藏雪潭赤城志在縣西北一十里即鳴山之鳴川
潭舊傳五六月間積雪不消遂更今名
天台縣
天台山天台山志在縣北三里按舊圖經載陶隠
居真誥云高一萬八千丈周回八百里山有八重
四面如一當斗牛之分上應台宿故曰天台又十
道志謂之頂對三辰登真隠訣謂大小台處五縣
中央(五縣謂餘姚句章臨海天台剡縣孫賦中所謂五界也)或號靈越孫興
公賦所謂蔭牛宿以曜峰托靈越以正基是也(或謂)
(天台山據越地之靈以正基址爾非以靈越為天台也)今言天台者蓋山之
都號如桐柏赤城瀑布佛壠香爐華頂東蒼皆山
之别名大概以赤城為南門石城為西門據神邕
所記如此而徐靈府小錄又以剡縣金庭觀為北
門蓋指山之所至言抱朴子内篇云諸山不可煉
金丹以其皆有水石之精惟太華少室縉雲羅浮
及大小台正神居之助人為福可以修煉又山䜟
云曲豆女台可以避灾然則地為靈仙所宅尚矣
明一統志山去天不遠路由福溪水險而清前有
石橋廣不盈尺長數十丈下臨絶澗惟忘其身然
後能濟濟者梯巖壁援藤葛始得平路見天台山
蔚然竒秀雙列於青霄上有瓊樓玉闕天堂碧林
醴泉仙物畢具也(孫綽游天台山賦天台山者蓋五嶽之神秀也涉海則有方)
(丈蓬萊登陸則有四明天台皆元聖之所游化靈仙之所窟宅夫其峻極之狀嘉祥之美窮山海之)
(瓌富盡神人之壯麗矣所以不列於五岳闕載於常典者豈不以所立冥奥其路幽迥或倒景於重)
(溟或匿峯於千嶺始經魑魅之途卒踐無人之境舉世罕能登陟王者莫由禋祀故事絶於常篇名)
(標於竒紀然圖像之興豈虚也哉非夫遺世玩道絶粒茹芝者烏能輕舉而宅之非夫遠寄冥搜篤)
(信通神者何肯遙想而存之余所以馳神運思晝咏宵興俛仰之間若已再升者也方解纓絡永託)
(兹嶺不任吟想之至聊奮藻以散懷太虚遼闊而無閡運自然之妙有融而為川瀆結而為山阜嗟)
(台嶽之所竒挺實神明之所扶持蔭牛宿以曜峯託靈越以正基結根彌於華岱直指高於九疑應)
(配天於唐典齊峻極於周詩邈彼絶域幽邃窈窕蟲近智者以守見而不之之者以路絶而莫曉哂夏)
(之疑冰整輕翮而思矯理無隠而不彰啟二竒以示兆赤城霞起而建標瀑布飛流以界道睹靈驗)
(而遂徂忽乎吾之將行仍羽人於丹丘尋不死之福庭苟台嶺之可攀亦何羡於層城釋域中之常)
(戀暢超然之高情被毛褐之森森振金策之鈴鈴披荒榛之蒙蘢陟峭崿之崢嶸濟楢溪而直進落)
(五界而迅征跨穹窿之懸磴臨萬丈之絶冥踐莓苔之滑石摶壁立之翠屏攬樛木之長蘿援葛藟)
(之飛莖雖一冐於垂堂乃永存乎長生必契誠於幽昧履重險而逾平既克隮於九折路威夷而修)
(通恣心目之寥朗任緩步之從容藉萋萋之纖草蔭落落之長松覿翔鸞之裔裔聽鳴鳳之嗈嗈過)
(靈溪而一濯䟽煩想於心胸蕩遺塵於旋流發五蓋之遊蒙追羲農之絶軌躡二老之玄蹤陟降信)
(宿迄於仙都雙闕雲竦以夾路瓊臺中天而懸居朱闕玲瓏於林間玉堂蔭映於高隅彤雲斐亹以)
(翼櫺皎日炯晃於綺䟽八桂森挺以凌霜五芝含秀而晨敷惠風佇芳於陽林醴泉涌溜於隂渠建)
(木滅景於千尋琪樹璀璨而垂珠王喬控鶴以冲天應真飛錫以躡虚騁神變之揮霍忽出有而入)
(無於是游覽既周體静心閒害馬已去世事都捐投刃皆虚目牛無全凝思幽巖朗咏長川爾乃羲)
(和亭午游氣高褰法鼓琅以振響衆香馥以揚烟肆覲天宗爰集通仙挹以玄王之膏潄以華池之)
(泉散以象外之說暢以無生之篇悟遣有之不盡覺涉無之有間泯色空以合跡忽即有而得玄釋)
(二名之同出消一無於三幡恣語樂以終日等寂默於不言渾萬象以冥觀兀同體於自然李白送)
(楊山人歸天台詩客有思天台東行路起忽濤落浙江秋沙明浦陽月今游方厭楚昨夢先歸越且)
(盡秉燭懽無辭凌晨發我家小阮賢剖竹赤城邊詩人多見重官燭未曾然興引登山屐情催泛海)
(船石橋如可渡擕手弄雲烟孟浩然尋天台山詩吾友太乙子餐霞卧赤城欲尋華頂去不憚惡溪)
(名歇馬憑雲宿揚帆截海行高高翠微裏遙見石梁横李郢重游天台詩南國天台山水竒石橋危)
(險古來知龍潭直下一百丈誰見生公獨坐時賈島送僧歸天台詩辭秦經越國歸寺海西峯石澗)
(雙流水山門九里松曾聞清禁漏却憶赤城鐘妙字研磨講應齊智者蹤貫休春日行天台山詩重)
(重太古色濛濛花雨時好峰行不盡流水語相随黑壤生紅术黃猿引白兒因思石橋路曾與道人)
(期王十朋過天台山詩目送神仙路丹城未暇躋雪深封佛隴雲暗鎻桃溪流水無復有亂山高且)
(低欲尋劉阮洞歸路恐成迷鄭善夫天台雜詩一夜雨聲吹不斷國清寺前溪水鳴欲過天台拾瑤)
(草秋風無限石梁情韓昌望天台詩望裏天台近羣峯秀幾重回看青嶂斷忽有白雲封絶壁垂樵)
(徑春泥䧟虎蹤石橋今夜月應為照長松)
赤城山赤城志在縣北六里一名燒山又名消山
石皆霞色望之如雉堞因以為名孫綽賦所謂赤
城霞起以建標是也絶頂有浮屠七級梁岳陽王
妃所建支遁天台山銘序云往天台山當由赤城
為道而神邕山圖亦以此為台山南門云天台縣
志山之麓有巖極深廣晉義熙初僧曇猷造寺號
中巖齊僧惠明復就塑一佛名卧佛又有巖二曰
結習曰釋籖蓋灌頂湛然遺跡也西有玉京洞北
有金錢池上有仙人井飛流噴沫冬夏不竭神僧
傳赤城山有孤巖獨立秀出干雲釋道猷摶石作
梯升巖宴坐接竹傳水以供常用王羲之聞而輒
往仰峰高挹致敬而返
桐栢山天台山方外志在縣西北二十里七十二
福地之一唐司馬子微隠此舊圖經云周靈王太
子主金庭治桐栢山即此也太平寰宇記登真隠
訣云金庭不死之鄉方四十里
瓊臺雙闕兩山天台山方外志自崇道觀西北行
二里至元應真人祠由真人祠取道仙人跡經龍
潭側凡五里至瓊臺轉南三里至雙闕皆翠壁萬
仞森竦相向孫綽賦所謂雙闕雲竦以夾道瓊臺
中天而懸居是也(夏竦瓊臺雙闕銘瓊臺嶻嶪左右如闕直上相等蘿交蔓結啟)
(閉雲氣出入日月千流萬綫羣峯如屑凌霄壓海吞吳跨越)
寒巖山方輿勝覽在縣西北七十里亦名寒石其
山幽䆳當暑有雪天台縣志因寒山子得名前有
磐石曰宴坐峰上有石室舊名拊石洞後米芾題
曰潛真四山環峙如郛郭上矗雲漢其下嵌空置
佛屋不用瓦覆由宴坐西有石梁可數尺架兩崖
間險峻不可陟南有泉如屋霤寺僧縻竹綆引之
前距山腹一里有道人洞轉西二里亂石灑流巖
竇間散若虬髯因號龍鬚洞台山絶勝處也臨海
記云石室前有立石參差五色遠望如綬帶舊傳
為綬帶山(寒山子山居詩登陟寒山道寒山路不窮溪長石磊磊澗澗草蒙蒙苔滑非關)
(雨松鳴不假風誰能超世累共坐白雲中郭三益寒巖山詩道人栖碧山雲居在空曲十年海潮音)
(外物緣已熟時擕貝葉書步入深林讀宵視護禪虎晝引穿花鹿庵中三昩語藥我貪嗔毒何當脱)
(雙鳬藜杖追高躅)
明巖山天台縣志在縣西七十里舊名暗巖巖之
前峭壁屹立勢摩穹蒼亦號幽石其下竅穴逶䆳
日光穿漏中有僧全宰棲真洞轉北數步怪石森
然上有兩峯倒側號合掌巖西有泉蔽巖而下渙
若垂箔寺僧亦用竹綆引之從高下墜號曰水索
由寺北捫蘿而下至重巖磐石品列即三隠嘯咏
之地常有光如月號石月寺東有響巖擊之聲鏗
然寒山子詩所謂重巖我卜居鳥道絶人跡是也
方瀛山赤城志在縣西北二十八里唐長慶中徐
靈府居此寳歴元年賜今名
東横山名勝志在縣東十里俗名覆船山本天台
山足其山坦夷中有三溪冬温夏冽(許渾宿東横山瀨詩孤舟)
(路漸賒時見碧桃花溪雨灘聲急巖風樹勢斜獮猴垂弱蔓鸂鶒睡横槎漫向山林宿無人識阮家)
鳳皇山台州府志在縣東十一里
折山天台縣志在縣西十六里神邕山圖云峭崿
險折而中峯拔立孤秀舊傳王喬控鶴於此又名
鶴峯
蒼山赤城志在縣東四十里按神邕山圖云其山
凌映桐栢絶頂睇滄海
司馬悔山雲笈七籖在天台山北係第十六福地
李明仙人所治之處天台山方外志舊傳司馬承
禎隠天台山被召至此而悔因以為名
大盆山名勝志在縣西一百八十里西接東陽南
界仙居遙望如覆盆即婺江之源也
始豐山台州府志在縣西南十五里舊以狀類盤
龍名龍山唐天寳中更今名
靈墟山天台山方外志在縣北三十里白雲先生
隠處圖經云七十二福地之一
瀑布山天台山方外志在縣西四十里嘉靖浙江
通志一名紫凝山有瀑布陸羽品為天下第十七
水與福聖國清二瀑為三云名勝志神異記云餘
姚人虞洪入山采茗遇一道士牽三青羊引至瀑
布下曰吾丹丘子也聞子善具飲常思見惠山中
有大茗可以相給
寳華山天台山方外志在縣東三十里産花蕊石
八峯山天台縣志在縣西北六十里中有萬年寺
所謂八峯明月婆羅香爐大舍銅魚藏象烟霞應
澤是也
覆盆山天台山方外志在縣西四十里形家以為
台郡臨海山川之美皆自此胚胎迤衍發秀
千佛山始豐類稿在天台西五十里層巒疊嶂森
鬱秀拔與赤城玉霄華頂諸峯角勝
鷓鴣山宋濂天台廣濟橋記天台縣西二十里有
山曰鷓鴣二水發源其間合流至長洋復折而西
與大溪滙龍湫志要常有鷓鴣鳴故名
銀山天台山方外志在縣南十里宋元祐間因礦
發故名天台縣志明萬歷間三次開採無銀遂廢
方山天台山方外志在縣西六十里高峻千餘丈
周十五里自足至頂皆方故名
妙山台州府志在縣東二百步延袤一里邑之鎮
山也
華頂峰赤城志在縣東北六十里蓋天台第八重
最高處高一萬丈少晴多晦夏有積雪絶頂有望
海尖瀰漫無際下瞰衆山如龍虎蟠踞旗鼓布列
之狀草木薰郁殆非人世僧智顗與司馬子微常
晏坐修真焉(李紳題華頂峯詩欲向仙峰煉九丹獨瞻華頂禮真壇石標琪木凌天碧)
(水挂銀河映日寒天外鶴聲随絳節洞中雲氣隠琅玕浮生未有從師路空誦仙經想羽翰)
五峰赤城志在縣北一十里國清寺側其峰有五
曰八桂曰靈禽曰祥雲曰靈芝曰映霞前有雙澗
合流南注大溪
九峰嘉靖浙江通志在縣西北三十里周圍九峰
曰紫霄曰翠微曰玉泉曰卧龍曰蓮花曰華琳曰
玉女曰玉霄曰華頂矗立霄漢遠近相向王羲之
與支道林常往來此山赤城志舊名九壟唐天寳
六年改今名(皮日休寄題玉霄峯葉涵象尊師所居詩青冥向上玉霄峯元始先生戴)
(紫蓉曉案瓊文光洞壑夜壇香氣滿杉松閒迎仙客來為鶴静噀靈符去是龍仔細捫心無偃骨欲)
(随師去肯相容陸龜蒙和詩天台一萬八千丈師在浮雲端掩扉永夜祇知星斗大深秋猶見海山)
(微風前幾露青旄節雪後應披白羽衣南望烟霞空再拜欲將飛魄問靈威)
九折峰赤城志在縣東北三十里孫綽賦所謂既
克濟於九折路威夷而修通是也
百丈巖赤城志在縣西北二十五里崇道觀西北
與瓊臺相望
翠屏巖赤城志在縣東二十五里孫綽賦所謂摶
壁立之翠屛者是也龍湫志要山形壁立如屛故
名
靈巖天台縣志在縣西五十里巖洞虚迥有石如
案與浙崷山相連中有小嶼號曰文嶼左右魚石
盤列映帶
八桂嶺天台山方外志在縣北五十里地理記天
台山有八桂巖孫綽賦所謂八桂森挺以凌霜是
也
杜潭嶺天台縣志在縣南二十五里與臨海分界
關嶺天台山方外志在縣西北四十里與新昌分
界
斤竹嶺台州府志在縣東四十五里與臨海分界
顧儒嶺赤城志在縣東南一十五里按輿地志舊
名東&KR2192;有齊顧歡讀書堂後人因以為名今嶺旁
有歡溪歡墺且有顧姓居之或其苗裔也
招隠嶺天台山方外志在縣東北五十里昔顧歡
招同郡人杜京産隠此
察嶺赤城志在縣西二十里與金地嶺接漢高察
所隠之處
金地嶺赤城志在縣西二十里
玉京洞赤城志在縣北七里赤城山右蓋第六洞
天茅司命所治或號太上玉清天或號玉真清平
天會稽記云許邁常居之(余爽王京洞詩半山松柏散天聲芝蓋當年憩)
(赤城我是上皇芸閣吏王京應有舊題名)
丹霞洞明一統志在縣北一十五里舊傳葛元煉
丹處傍有仙人拍手巖飛瀑數百尺下為靈溪
桃源洞名勝志在縣西北二十里一名劉阮洞續
齊諧記漢永平中有劉晨阮肇入山採藥迷道得
桃實食之覺身輕行數里至溪滸有二女方笄笑
迎以歸留半載謝去至家子孫已七世矣(元稹題劉阮洞)
(詩仙洞千年一度開等閒偷入又偷回桃花飛盡秋風起何處消沉去不來芙蓉脂肉綠雲鬟罨畫)
(樓臺青黛山千樹桃花萬年藥不知何事憶人間)
石橋方輿勝覽在縣北五十里即五百應真之境
相傳為方廣寺有石梁架兩崖間龍形龜背廣不
盈咫其上雙澗合流洩為瀑布西流出剡中梁既
峭危且多莓苔甚滑下臨絶澗過者目眩心悸(趙湘)
(石橋詩白石峰猶在横橋一徑微多年無客過落日有雲歸水淨苔生髮山寒樹著衣如何方廣寺)
(千古去人稀張雨方廣寺石橋詩綠玉飛梁碧蘚封羽人來倚瀑簾風偶翻貝葉經臺上與散曇花)
(碧椀中有象到頭終幻滅無生彈指即虚空春寒大展三衣坐百衲雲山一線通高攀龍登華頂峯)
(遂至石梁觀瀑布詩晨策臨絶頂夕栖入浚谷攢峯插天表飛瀑掀地軸昧險騖前賞升虚騁極目)
(春風淡冲襟朝曦扇輕燠深桃點澗紅弱柳抱溪綠想見花源人胡麻飯應熟神仙不可期念此媚)
(幽獨)
斷橋石台州府志在縣北七十里自石橋沿澗行
可十五里至此一石中斷因以為名下臨危澗亂
石碁布雖邑人亦罕至云(薛師古斷橋石詩獨扶瘦杖欲經過為問高僧)
(意若何自倚神通能渡水却言佛法本無多)
始豐湖明一統志在縣南因晉縣為名
玉湖台州府志在縣西十里廣百步長五里許俗
呼馬湖(詳見水利)
青溪赤城志在縣西五里源出天台山南流入大
溪按謝靈運登臨海嶠詩云旦發青溪隂俗呼為
清者誤
靈溪嘉靖浙江通志在縣西北一十五里孫綽賦
所謂過靈溪而一濯是也
大溪台州府志在縣西南五十步源出婺州東陽
縣受始豐天台桐柏之水順流而下凡八十七里
至二江
楢溪名勝志在縣東三十里一名油溪赤城志孫
綽賦所謂濟楢溪而直進是也
乾溪赤城志在縣南二十五里舊傳僧曇猷訪赤
城有一媪與之語神怒投媪於淵猷飛錫救之其
溪立涸故名
百丈潭赤城志在瓊臺雙闕間翠蔓蒙絡水聲潨
然盤澗遶麓出為靈溪
丹霞潭台州府志在縣西北二十里柳泌煉丹處
柘溪潭明一統志在縣西北三十里水極泓深前
横石檻又有石室可容百人
惠澤潭天台縣志舊名惠濟在石梁之下其龍甚
靈宋嘉泰元年大旱致禱甘雨均洽令上其事賜
龍君額曰惠澤輿地紀勝嘉泰四年夏雷雨湧出
金銀藏錢圓徑六寸餘文曰太平通寳太宗朝賜
以鎮潭者
卓錫泉台州府志在智者嶺智者注湼槃經處
龍鬚泉明一統志在縣西寒巖洞口噴薄如龍鬚
因名
應心泉天台志要在萬年寺西宋參政賀允中宅於
此泉自湧出允中自為記
墨池台州府志華頂峰有王羲之墨池在李白書
堂側
仙居縣
栝蒼山台州府志在縣東南四十里高一萬六千
丈登之見東海又名天鼻巉巖四絶俯瞰諸山綿
亘三百餘里殆台婺温處四郡之岳云(互見處州府縉雲縣)
福應山明一統志在縣東二里宋皇祐間縣令陳
襄名之赤城志隂陽家謂其居邑龍首得地之勝
居人建浮圖其上自是取青紫不乏
漁潭山仙居縣志在縣東南五里下瞰深潭每二
三月桃花盛開巨魚如織
安洲山台州府志在縣東南五里舊名九旬山宋
羅適作唐僧灌頂記云師止安洲以波瀾四絶乃
誓曰使地坦夷當就講焉未浹旬而沙涌地平朱
文公熹題為第一山
紫籜山名勝志在縣北三十里舊名竹山唐天寳
中更今名
東山仙居縣志一在縣西北六十里一在縣西南
三十五里一在横溪之北縣西七十里
盂溪山台州府志在縣西北十里宋宣和寇起民
保聚其間寇至見雲霧杳冥草木間旗幟隠隠懼
不敢犯民頼以全
綵仞山名勝志在縣北二里其下有溪
青圭山台州府志在縣北十餘里一名青尖即紫
籜山之趾上有峰如圭聳然特秀左右二小峰若
輔弼然雄踞縣治後東北界天台西北連東陽
陽澹山仙居縣志在縣南四十里一名陽峰上多
沃田登之萬山皆伏
桐林山赤城志在縣西南五十里
張阜山嘉靖浙江通志東瞰縣治南環以溪北有
嶴及柘溪諸處泉谷深秀舊傳逸民張阜居焉
翠屛山仙居縣志在縣西南四十里
水簾山明一統志在縣西南四十里有瀑若簾垂
四時不竭
韋羌山台州府志在縣西南四十里險峻難升上
有石室戶牖至春深霧重樵者隠隠聞鼓聲蓋神
仙所宅也赤城志按臨海記云上有石壁刊字如
科斗晉義熙間周廷尉為郡造飛梯以蠟模之莫
識其義俗傳夏帝踐歴故刻此石(陳襄題韋羌山詩去年曾覽韋)
(羌圖云有仙人古篆書千尺石巖無路到不知科斗是何如)
峽山赤城志在縣東南一十五里衆峰拱揖列岫
迂迴致侔川峽故名
萬竹山赤城志在縣西南四十五里絶頂曰新羅
九峰回環道極險隘嶺上叢薄敷秀平曠幽窈自
成一村(薛昂萬竹山詩萬竹山中數十家重重流水遶桑麻飽餐鼓腹成何事桃李春風任)
(自花)
石龕山赤城志在縣東一十五里上有石室深三
丈廣踰一丈俗傳神靈栖焉
瓏崆山名勝志在縣西南十五里山多玲瓏巨石
枕海山仙居縣志在縣西北五十五里俗傳其趾
與海通潭水潮汐相應
玉几山仙居縣志在縣西南五十里金山下俗呼
為船巖山
金山台州府志在縣西南五十里舊十三都境俗
傳謂之鵝頸山
靈山名勝志在縣西二十里禽鳥不敢棲
白冠山台州府志在縣西六十里舊傳曾有仙人
戴白冠往來其上又曰白鸛山以是山常産鸛也
林谷深䆳背接東陽縉雲界
凌雲山台州府志在縣西八十五里石屏山在其
下旁有一巒形似將軍名隠將巖
披雲山仙居縣志在縣西南五十五里遙望烟雲
繚繞紛披如畫
小桐山仙居縣志在縣東南三十里烈女湖在其
麓
王姥山名勝志在仙居縣界亦名天姥山相傳古
仙人所居
晒馬坪山台州府志在縣東北五十里其頂坦平
廣可數頃中有古湫蔭溉甚遠
三井山赤城志在縣北三十里以有三龍湫故名
鑊底山台州府志在縣西南六十里與盛旄山連
紫岷山仙居縣志在縣東北八十里由盧𡵻山進
接天台界
道赭山台州府志在縣西南一百里山南即永嘉
界通張溪
㠐山台州府志在縣西九十五里一名陽岸嶺孤
峰高聳壁立千仞與蒼嶺接
白馬山仙居縣志在縣西南一百一十里西接縉
雲相傳勾踐避兵過之失白馬於此
浮石山嘉靖浙江通志在縣南三里下有巨石屹
立溪中視之若浮
楓田山台州府志在縣南八十里
南峰赤城志在縣南三里其巔四面軒舒山水環
擁為邑人遊覽之最
白巖山仙居縣志在縣南十五里
景星巖台州府志在縣西南五十五里幽䆳迂折
繞二十四盤而上(潘耒仙居諸山游記景星巖絶類巨艘山脚四飛為其橈棹有)
(玉柱峯龍湫澗響巖摘星臺諸竒)
方巖台州府志在縣東南四十五里朱溪上西境
(潘耒仙居諸山游記方巖乃無數石笋攢列成城如排簫編笙駢拇枝指萬仞削立不可階梯張鍾)
(斗方巖詩聞道方巖勝捫蘿絶頂尋閣空雲不散心寂鳥相親竹引千林籟松連十里隂問僧修幾)
(世掛衲此禪林)
麻姑巖赤城志在縣西南二十五里麻姑訪王方
平於此故名巖上有洞兩石相峙有麻姑像存焉
蒼嶺嘉靖浙江通志在縣西北九十里高五千丈
周回八十里界於縉雲重岡複徑随勢高下險峭
峻絶為東浙最仙居縣志與栝蒼山通故名一名
風門(劉昭禹蒼嶺詩盡日行方半諸山直下看白雲随步起危徑極天盤瀑頂橋形小溪邊店)
(影寒往來空太息玄髮改非難)
界嶺仙居縣志在縣東三十七里與臨海白水洋
舖分界
游鳩嶺台州府志在縣東南五十里蒼山之趾通
臨海石塘界
王□嶺仙居縣志在縣西南一百六十里與金處
二郡接壤之地
桃花洞台州府志在縣南三里南峰山側大溪環
其足每當二三月桃花盛開爛漫若錦(盧明章秋日遊桃花)
(洞詩憑高試一望秋色滿平蕪山缺邀雲補崖傾倩石扶渴虹多飲澗怪鳥自呼雛坐覺斜陽盡崚)
(嶒塔影孤)
栝蒼洞赤城志在縣東南三十里栝蒼山之間按
塵外記栝蒼成德隠元之天蓋第十洞天列仙所
居在台之樂安即仙居舊邑也又寳藏名山記云
栝蒼洞周回三百里徐真人所治此洞與處之玉
虚宫通自栝蒼嶺而言東則属台西則属處明一
統志宋光宗在東宫時書瓊章寳藏四字鎮之(劉光)
(栝蒼洞詩古洞藏真不記年翠崖蒼壁故依然怪來一夜清無夢身在仙家第十天)
相湖台州府志在縣東二十里昔於湖中得石刻
有相湖二字
烈女湖仙居縣志在縣東南二十七里嘉靖間因
顧烈女於此捐軀全節故名
大溪仙居縣志在縣西南八十里源發永嘉界坑
山北流百餘里至四都始開廣遶郡之三江(互見水利)
永安溪赤城志在縣西二百一十里
櫸溪赤城志在縣西二十里源出處婺温三州流
同蓼溪入大溪孟大武詩云樵斧斫雲春谷暗漁
榔敲月夜溪寒人甚稱之
曹溪赤城志在縣西九十里源出栝蒼嶺南流四
十里入大溪嶺上有潭曰曹潭淳熙十四年令蘇
光庭禱雨忽有物蜿蜒而出一黑一黃以磬承之
躍而入遂迎止於潭下翊日大雨遂築室以祠
龍幻潭台州府志在縣東北四十里昔有兩龍幻
為人詣僧曰我二人乃龍也僧求其現形云以翌
午為期戒勿鳴鐘至次午果見兩龍盤旋廊柱頭
角崢嶸僧懼撞鐘寺遂漂没水退見潭其深莫測
瑤崱瀑赤城志在縣西五十里玉几山緣壁而下
或雨初霽則飛流濺沫廣至十餘丈蓋竒觀也
月落池仙居縣志在縣南七里前山宋時郭氏夢
月落於地而女生後為宋理宗后即謝深甫之孫
女也
九井明一統志在縣東南二十五里一名蔡經井
每汲其一八皆波動今僅存其五
七井仙居縣志宋朱文公所鑿一在鼓樓前一在
學宫右一在縣東巷一在縣南前巷一在官倉巷
一在市橋巷一在天井巷
浙江通志卷十六
