浙江通志卷十三
山川(五)
寧波府(鄞縣附郭)
府山成化四明郡志在府堂後假鄮山為名父老
相傳宋郡守胡榘取五方土積成此山以鎮郡城
鎮明嶺成化四明郡志在郡治南一里三十步高
五丈乃郡之案山也宋天禧中李夷庚為守精地
理之學以土增高數丈後稍平焉(袁士元鎮明嶺詩一嶺陂陀鎮)
(四明無風無水自天成閒看來往登瀛客仿彿金鰲背上行)
黌河舊浙江通志在府治西北百步四周學宫
黌池舊浙江通志在學宫西
昌黎泉鄞縣志在縣治南二里南倉基内紹興間
郡守韓仲通建亭其上故名
鄞縣(城外山川)
四明山丹山洞天圖咏集在東海上山有四穴通
光晷天宇澄霽望之一如戶牖土人名之曰石窗
故山以名木玄虚云天下洞天三十有六四明第
九其號曰丹山赤水是也按山周三百八十里常
有雲氣覆冐於中凡二十里不絶名曰過雲南曰
雲南北曰雲北山隴行三十里有峰曰雲根石屋
有瀑布如懸河旁曰潺湲洞後漢劉綱為上虞令
棄官同妻樊雲翹居洞側得仙術上昇後人立祠
奉祀有榭曰樊榭梁隱者孔祐仍居之有鹿中箭
來投祐祐為牧豢愈而去故祠側建鹿亭山之木
曰青櫺其實味甘而不可猝破山之獸曰鞠侯唐
咸通中謝遺塵隱此陸龜蒙皮日休往還各賦詩
九首舊浙江通志縣西南百五十里由天台山發
脉向東北一百三十里湧為二百八十峰中有三
十六峰周回八百餘里綿亘鄞奉化慈谿及紹興
之餘姚上虞嵊台之寧海諸境上有方石四面如
窗中通日月星宿之光故曰四明山山為餘姚所
轄東七十峰狀如驚浪郭璞言後五百年當立州
治至開元置明州適符其言山西連脊起峰狀如
奔牛曰奔牛山中有三朵峰鼎足以立漢張平子
居焉其支山為杖錫為石樓為松巖為雷峰為大
雷為雞籠為烽火樓為峒山為鼈山為西山(孟郊送蕭)
(鍊師歸四明山詩閒於獨鶴心大於高松年迥出萬物表高棲四明巔千尋直裂峰百尺倒瀉泉絳)
(雪為我飯白雲為我田靜言不語俗靈蹤時步天劉長卿游四窗詩四明山絶竒自古說登陸蒼崖)
(倚天立覆石如覆屋玲瓏開戶牖落落明四目箕星分南野有斗挂&KR0585;北日月居東西朝昏互出没)
(我來游其間寄傲巾半幅白雲本無心悠然伴幽獨對此脱塵鞅頓忘榮與辱長嘯天地寬仙風吹)
(佩玉陸龜蒙四明山九題詩石窗石窗何處見萬仞倚晴虚積靄迷青𤨏殘霞動綺疏山應列圓)
(嶠宫便接方諸只有三峰客時來校隱書過雲相訪一程雲雲深路僅分嘯臺隨日辨樵斧帶風聞)
(曉看衣全濕寒衝酒不醺幾回歸思靜彷彿見蘇君雲南雲南更有溪丹礫盡無泥藥有巴賨賣枝)
(多越鳥啼夜清先月午秋近少嵐迷若得山頭住芝菌手自擕雲北雲北近陽川人家洞壑連壇當)
(星斗下樓接翠微邊一半遙峰雨三條古井烟金庭如有路應到左神天鹿亭鹿亭巖下置時引白)
(麑過草細眠應久泉香飲自多認聲來月塢尋路到烟蘿早晚吞金液騎將上絳河樊□古榭何時)
(築人應白日飛至今山客說時駕玉麟歸乳蔕懸松嫩芝臺出石微憑闌虚目斷不見羽華衣潺湲)
(洞飛瀑瀉雲根潺潺萬古音似吹雙羽管如奏落霞琴倒穴漂龍沫穿松濺鶴襟何人乘月弄應作)
(上清吟青櫺子山實號青櫺環岡次第生外形堅綠殼中味敵瓊英墮石樵兒拾敲林宿鳥驚亦應)
(仙吏守時取薦層城鞠侯何事鞠侯名先封在四明但為連臂飲不作斷腸聲野蔓垂纓細寒泉碾)
(玉清滿林游宦子誰與作公卿孫元實游丹山詩四明洞天居第九巨靈劈石開窗牖捫蘿陟巘不)
(憚勞同行况遇忘年友老苔護石蒼虎閒飛瀑懸巖玉龍吼豁然人與境俱勝醉歌拍缶忘升斗固)
(知壺中别冇天未必醉翁眞在酒徘徊步月憺忘歸世事浮雲竟何有馬廼賢游丹山詩城居久憶)
(洞天名春日登臨杖履輕山雨晴時崖瀑冷巖花落盡石窗明黃冠白髮情偏古野水閒雲意自清)
(便欲去尋劉縣令願擕妻子學長生戴表元四明山中喜晴詩一岡一澗一瀠洄新歲新晴始此迴)
(莎坂南風寅蛤出茅簷西日乙禽來人迷白石羊羣路水卷青天雪裏雷猶是深山有寒食梨花無)
(數繞巖開)
龍山嘉靖寧波府志在縣東三十里與定海陳山
界狀如遊龍故名四明山發脉迤邐自南而東北
至此
鹿山鄞縣志距城三十里名勝志相傳昔有鮑郎
射鹿於此及視之乃石也因名
陽堂山延祐四明志俗曰青山縣東四十九里四
面懸絶下有鮑郎廟
鄮山延祐四明志在縣東三十里按十道四蕃志
云海人持貨貿易於此故名鄮縣在鄮山之隂乃
加邑為鄮
同谷山成化四明郡志在縣東四十五里嶄㟧崔
嵬融結靈秀玉几左肱太白右股大涵靈峰居其
前後
阿育王山阿育王山志山去府治四十里其源始
於天台以太白山為近祖有涌現巖乃塔涌之所
西晉太康間有劉薩訶者神人指示云會稽有阿
育王寶塔汝往頂禮於是薩訶精誠敬禮至於鄮
山忽一夜寶塔從地涌出舍利騰輝阿育王造八
萬四千塔此其一也(劉仁本游育王山詩古鄮名山控海涯諸天深護梵王家)
(一峰横玉前陳几七井沉金下涌沙鐘磬隔林回鸛鶴松杉夾道走龍蛇明朝更上磐陀石遙睇祥)
(光燭海霞裕嚕布哈游育王山詩育王名刹古流傳燈火於今幾百年舍利有光垂半榻雨花無數)
(散諸天鐵輪高揭晴軒外玉几端臨寶閣前最憶能吟澹游叟東湖先渡月波船)
大涵山成化四明郡志在縣東三十五里瀕水而
秀天霽風晴則水光山色上下相映
西亭山嘉靖寧波府志在縣東三十里層巒聳秀
下瞰深淵人擬赤壁之勝竝山而居者多高錢二
姓又名高錢山
青山嘉靖寧波府志在西亭山南三里許峰巒叠
翠春時臙紅粉白如圖畫
白石山鄞縣志距城四十里名勝志玲瓏峭拔上
有神仙石棋枰一名火石海舶見者以為光怪
筲箕山鄞縣志距城五十里名勝志山即小白嶺
元朝請大夫盧元因眈太白之勝結廬居焉
跘跨山成化四明郡志在縣東五十五里瀑布懸
崖山有鬼谷先生祠
太白山延祐四明志在縣東六十里視諸山為最
高巔有龍池旱暵必禱焉或曰山以太白星得名
又曰近有小白嶺故此為大白非太白也(舒亶太白山詩)
(千峰下視盡兒孫仙事寥寥不可聞長作人間三月雨請看膚寸嶺頭雲)
玉几山延祐四明志在阿育王山前自寺視之橫
陳如几(袁桷望玉几山詩玉几峰橫寶塔前彌天消息是真傳蒲團禆板都忘却似笑當年)
(手指天)
天童山天童寺志在縣東六十五里晉永康中僧
義興結廬感太白星為童子給侍故名有佛跡石
玲瓏巖龍隱潭諸勝(王安石游天童山溪丄詩溪水清漣老樹蒼行穿溪樹踏)
(春陽溪深樹密無尋處唯有幽花度水香范成大自育王過天童松林三十里詩竹輿窈窕入蕭森)
(逗雨梳風冷客襟翠錦屠蘇三十里不知脚底白雲深葉茵天童山詩著足萬松關東州第一山聽)
(泉窮地脉歴棧近天顔奎畫疎烟外鐘聲遠樹間衲翁曾冇約分我片時閒屠隆玲瓏巖詩巖前老)
(樹挂枯藤辟榖仙人苦行僧四壁秋蛩霜外杵一床黃葉雨中燈)
杖錫山成化四明郡志在縣西南一百二十里前
有七峰上有四明山心四漢隸字唐僧紀飛錫至
此故名(陳萻同黃東發提舉游杖錫山詩十八盤頭翠碧函參差簷棟倚巖嶄桑根已換如)
(來座峰頂猶存太白巖地有栗泥堪當飯山無松木獨宜杉半天圖畫風塵外我有新題居士銜)
梨花山月波山百步尖山延祐四明志皆在
東錢湖
亶洲山太平寰宇記在縣東北近海岸
動石山太平寰宇記山有堅石高五六丈下有小
石支之暴風雨則其石自動行於山者聞隆隆作
聲
靈山太平寰宇記郡國志云山有石鼓臨澗若鳴
則野雉翔鳴故曰靈山
五臺山輿地紀勝在鄞縣上有開元寺内有六子
院
佛隴山嘉靖寧波府志在天童山西南二里
隱學山延祐四明志在東錢湖其下有栖真寺放
生池徐偃王隱學於此
陶公山名勝志在縣東南四十五里東錢湖中世
傳陶朱公常隱於此有釣魚磯在焉(洪性登陶公山詩霸越平)
(吳此息機蓑衣終日坐魚磯一竿風月高名在千古江山舊事非春雨荒臺蒼蘚合夕陽古渡釣船)
(歸探奇欲試登臨興流水無情白鷺飛)
它山舊浙江通志在縣南五十里(四明它山水利備覽大溪之南)
(流皆下其北則皆平地至是始有小山虎踞岸旁以其無山相接故謂它山)
大梅山霏雪錄在縣東南七十里梅子真隱處石
洞仙井丹竈藥爐猶存鄞縣志山有獨秀峰其支
隴延結為象峰下有保慶寺(朱祐秋日游大梅山詩秋日籃輿度翠微)
(大梅山色碧成圍仙人汲井留丹汞禪老紉荷製衲衣龍護法幢天女現經歸寶藏雨花飛此行直)
(欲探幽蹟更入前峰叩石扉劉鼎大梅山詩大梅山下神仙窟與客來遊得遍觀尚有松花留宿供)
(已無藥竈覓靈丹峰巒環遶三摩地澗水盤廽百折湍竹杖芒鞋應不倦題詩日日記清歡)
五峰山嘉靖寧波府志在縣東南四十五里
金峨山輿地紀勝在縣南八十里州之控山也鄞
縣志其山自道陳嶺分界東屬於鄞西屬奉化(朱祐)
(金峨山詩金峨山勢自天來雨後岡巒綠似苔隱隱鼓鐘空谷裏重重臺殿白雲隈青鞵布襪真吾)
(志野草靈苗盡藥材聞說溪山更深處老僧竹屋傍巖開)
厲山延祐四明志在縣南三十五里
姜山延祐四明志在縣南八十里平原崛起有石
洞三其一最大曰後巖中可坐數十人洞後又有
一小洞上有小穴形圓如月可仰窺天里人祠神
像於巖中
茆山延祐四明志在縣南五十里與姜山對峙名
勝志上有一井以竿測之其深無底(張樞茅山詩今古茅山是)
(勝游秀峰突兀繞滄洲雲含老樹迷還散石擁甘泉咽復流未見巖風晨下鶴祇聞澗月夜鳴蜩道)
(人不是悲秋客黃菊丹楓相對愁)
塔嶺山嘉靖寧波府志在縣南四十里蒼翠峭立
四面環列二十三峰
錫山延祐四明志在縣西南五十里常產錫故名
建嶴山鄞縣志距城五十里名勝志峰巒十五矗
立於前狀如列戟鬱然深秀下有寶嚴寺
清秀山鄞縣志距城六十五里上有三十六峰清
奇秀麗故名
銀山延祐四明志在縣西南五十里常產銀故名
天井山四明龍薈在縣西南七十里有五井一巖
突然而出者下嵌百仞之淵地僅容側足緣蘿可
行至下井之旁石皆光潔又行三里為中井又三
里則上井愈入愈險餘二井益險絶人跡罕到旱
暵祈禱得金線蜥蜴或蛇蠏之類自下山望之奕
奕有光雨輙應(張瓚天井山詩緣蘿躡磴共躋攀水色山光遠近間五井龍蟠通海)
(窟半空猿嘯隔塵寰石壇雲冷人稀到溪路苔深馬倦還駐節相看秋社散夕陽簫鼓度前山)
灌頂山延祐四明志在縣西南七十里其山直上
二十里方至頂有普淨禪院歲納學租宋有採鐵
於此者朝旨禁之
唐嶴山寧波府志在縣西南五十里
雪頭山嘉靖寧波府志在縣西南八十里上有龍
湫名胡家聖井
蜜巖山鄞縣志距城六十里巖上常產仙密下承
深淵人不得取
陸嶴山寧波府志在縣西五十里
翠巖山嘉靖寧波府志在縣西五十里有秦王石
版弓箭洞葛仙翁以泥封之遺跡猶存
武陵山鄞縣志距城四十里嘉靖寧波府志舊傳
劉阮采藥於此至今桃花萬樹春月盛開如錦綺
聖公山鄞縣志距城四十里壁立千仞石室虚明
相傳朱彥誠常遇仙於此
白鶴山嘉靖寧波府志在縣西四十里
前嶴山嘉靖寧波府志在縣西四十六里羣峰起
伏靈秀盤結
楊嶴山成化四明郡志在縣西三十五里峰巒環
拱竹木森然
蔡家山嘉靖寧波府志在縣西三十五里
望春山嘉靖寧波府志在縣西三十里與白鶴山
對峙為邑西小朵
魯嶴山成化四明郡志在縣西三十里
岐山嘉靖寧波府志在縣西三十里相傳常有異
鳥集此又名旗山以張循王陳兵於此
大慈山延祐四明志在東錢湖下水嶴宋丞相史
魯公葬母於此(戴良游大慈山詩水行境謂盡陸出路旋通乃即蒼松徑步入青連)
(宫連嶂既崷崒密林亦蔥巃地涉清淨界身游紫翠重臨流玩廣沼企石眺奇峯寒鏡湛秋夕碧玉)
(劃晴空蘭若與巖峻象筵緣教崇謁祠嘅卿相尋僧叩禪宗契理已無像觀念豈有窮願絶區中緣)
(永依塵外蹤嗒然遺身世年齊天地終)
躊蹰嶺嘉靖寧波府志在縣南一百十里名勝志
山路險峻過者躊蹰故名(王梴躊蹰嶺詩秋日澹平蕪登扳興不孤祗疑)
(盤谷道還是輞川圖嵐氣諸峯合溪容衆壑殊何人乘欵叚四顧為躊蹰陳著躊蹰嶺詩石路崔巍)
(雲上頭北雲南雪此鴻溝誰人題作躊蹰嶺不到山心不當游)
石城嶺寧波府志在縣東四十里即同谷山石城
落
大嵩嶺嘉靖寧波府志在縣東七十里
慈雲嶺鄞縣志距縣東南六十里在大慈山之南
接東淘嶺
菩提嶺嘉靖寧波府志在縣東南七十里通奉化
黃官嶺寧波府志在縣南六十五里
稠嶺嘉靖寧波府志在縣西四十五里嶺為鄞慈
兩縣之界嘉靖間海道副使李文進命於此設寨
大皎嶺鄞縣志在縣西七十里
響巖嘉靖寧波府志在縣西南五十五里壁立下
浸江水水折作聲則巖中答之故名唐賀知章常
隱於此
北巖延祐四明志在縣南五十里巖中可容百人
暑月清凉
丹霞嶼王穉登客越志在東湖中有補陀洞天史
丞相浩大母葉目盲欲浮海參大士史虞涉險鑿
此洞待葉來游紿云普陀因名
南滄嶴嘉靖寧波府志在縣東五十里太白山之
南
綠野嶴鄞縣志在縣東四十五里
水簾洞嘉靖寧波府志在縣東五十五里太白山
之南
江北墩嘉靖寧波府志在縣北三里桃花渡北其
地天成高阜九十九獨一墩半入於江蓋望氣者
故破壞之
鄞江寧波府志在縣東北二里即甬江也南接奉
化江西接慈谿江三江同會鎮海之大浹江東入
於海
蕙江嘉靖寧波府志在縣南六十里水出大晦山
踰江口會於句章鄉三港口抵它山堰沙明卉茂
奄山原而環之若帶
蘭江寧波府志在縣南六十里
日湖四明它山水利便覽在城西南隅唐地理志
載鄮縣下注云南二里有小江湖太和中令王元
暐置小江湖即日湖也(名勝志一名細湖周圍二百五十丈有奇其源與月)
(湖俱出四明山一自他山堰經仲夏堰入南門為日湖又名南湖一自大雷山經十字港滙望春橋)
(入西門為月湖又名四湖)
月湖輿地紀勝在州南湖中有汀洲島嶼凡十曰
柳汀雪汀芳草洲芙蓉洲菊花洲月島松島花嶼
竹嶼烟嶼四時之景不同而士女游賞特盛於春
夏飛蓋成隂畫船漾影無虚日也四明它山水利
便覽湖之支渠繚繞城市往往家映修蕖人酌清
沚有旱則引它山之水入月湖以濟一城之用
廣德湖唐書地理志縣西十二里(詳見水利曾鞏廣德湖記源出)
(四明山西七鄉之田水注之者此湖也產有鳬雁魚鱉菱蒲葭菼葵蓴蓮芡之饒舊名鶯脰湖今名)
(大歴八年令儲仙舟之所更也貞元二年刺史任侗又治而大之)
東錢湖至正四明續志在縣東二十五里一名萬
金湖以其為利重也唐天寶三年縣令陸南金開
廣之屢經浚治周回八十里(詳見水利袁士元和嵊縣梁公輔夏夜泛)
(東湖詩短棹乘風湖上游湖光一鑑湛於秋小橋夜静人横笛古渡月明僧喚舟鴛浦藕花初過雨)
(漁家燈影半臨流酒闌興盡歸來後依舊青山遶客樓)
馬湖嘉靖寧波府志在縣南五十里相傳賀知章
洗馬池
小江湖嘉靖寧波府志在縣西南三十五里唐令
王君照修(詳見水利)
月兒灣嘉靖寧波府志在縣東三十五里包家橋
形如新月月出泉即吐湧不絶月中即止
文溪戴表元文溪記明之北四十里有溪曰文溪
郡志以為山水掩映碧而成文名之也
横溪嘉靖寧波府志在縣東南四十五里源出乾
坑流至横溪河
小溪寧波府志在縣西南五十里地名童家坂今
為沙塞
錫山龍潭四明龍薈在縣西南五十里宋淳祐有
白龍顯於此又名龍竅屈曲而下莫測其底
綵戲橋潭四明龍薈在縣東五里舊有龍窟廣袤
十餘丈深不可測至今甚旱不涸
金沙井四明龍薈在縣東五十里阿育王寺東一
里許兩山夾路隂沉可畏有龍井七舊名瑞井又
名聖井又名鰻井二鰻游泳來去無常邦人禱雨
累騐宋元祐元年賜靈淵廟額
虎跑泉嘉靖寧波府志在縣東六十五里天童山
西山雙乳泉寧波府志在縣西三十五里資教寺
北味甘色白
蛟池嘉靖寧波府志在縣北二里
蜃池嘉靖寧波府志在縣西北一里
蓮花池寧波府志在縣西三十五里資教寺内其
花四色又有雙頭白蓮
放生池嘉靖寧波府志在縣東南五十里隠學寺内
海嘉靖寧波府志環府境東際鄞之嶦﨑湖
頭蔡家墩東北際定海之招寶山後海塘西北際
慈谿之觀海龍山東南際象山之爵溪東門奉化
之鮚埼裏港海潮自定海入鄞江六十里至府城
東北分為二江西北通慈谿東南通奉化潮汐往
來各有其候
慈谿縣
浮碧山名勝志縣治負焉北西東三面瀦為湖山
浮其上故名(馮叔吉縣治記浮碧山峛崺中突起其餘高以尋計者可百許兩江襟其)
(前望中數百里形勝以兹山收之)
大蓬山延祐四明志在縣東北三十里又名達蓬
山上有巖高四五丈巖上有三佛跡秦始皇東游
欲自此入蓬萊故名(周鍔游大蓬山詩靈山名大蓬香水靄簷蔔龍祗久覆護)
(雲物翳深谷拂衣向劫中神斧斫蒼玉至今天上尊靈跡印金粟頗聞開士䜟飛錫隱巖麓坐令湖)
(海間香供走川陸巍巍虔報地色相儼金屋緬想舊巾缾猶能慰心目籃輿訪蓮社一笑欣自足撫)
(事動幽尋疇能念榮辱松爐裊孤烟餘力付棋局更覺夢中身翛然百無欲)
香山嘉靖寧波府志在縣東北三十里即大蓬山
支隴唐常寂大師建寺於此名智度今名香山寺
(范成大香山詩抖擻軒裳一閧塵任教空翠滴烏巾老身已到藍輿上處處青山是故人)
驃騎山晏公類要在縣南二十里接會稽典錄云
漢世祖時張意為驃騎將軍其子齊方歷中書郎
曾隱於此山因名
城門山成化四明郡志在縣西南十五里上有宋
城門校尉會稽從事陳詠墓故名
朱墓山成化四明郡志在縣西六十里宋台州刺
史朱䕫卜居此山因葬焉故名
闞峰山成化四明郡志在縣東北一十里吳太子
太傅闞澤居其下故名
石柱山慈谿縣志在縣東北二十里
亶洲山嘉靖寧波府志在縣東北三十五里
塔山延祐四明志在縣東南三里隂陽家謂之青
龍山
九峰山慈谿縣志在縣東北六十里
横山嘉靖寧波府志在縣南十里
獅子山寧波府志在縣東南一十里
赭山嘉靖寧波府志在縣南十里土色赤絶頂有
龍湫
大寶山延祐四明志在縣西南二里隂陽家謂之
白虎山
雙頂山嘉靖寧波府志在縣西南七里
釣魚山成化四明郡志在縣西南二十五里上有
釣臺相傳謝靈運常釣於此
青木山舊浙江通志在縣西南二十五里
蘆山成化四明郡志在縣西南二十五里推青擁
翠秀拔鶴洲鳬渚之上東南一峰名烏石尖上有
龍湫名烏石潭
黃墓山成化四明郡志在縣西南三十五里一名
覆船山山平坦狀如覆船相傳上有漢黃公墓
大隱山成化四明郡志在縣南三十里晉虞喜常
隱於此三召不起遂名焉元豐九域志夏侯曾先
地志云大隱山口南入天台北峰為四明東足乃
謝康樂煉藥之所洞天福地記大隱山第六十三
福地在明州慈谿縣天寶觀
戍溪山延祐四明志在縣西南三十五里晉孫恩
盧循入寇劉牢之禦之屯兵於此故以戍名
東澄山嘉靖寧波府志在縣西南三十五里江水
映帶其左
車廐山名勝志在縣西南四十里會稽記云越王
句踐於此置廐停車秣馬遺跡猶存
句餘山嘉靖寧波府志在縣西南四十里句章之
西餘姚之東(山海經句餘之山無草木多金玉郭璞曰山在餘姚南句章北)
虎胛山(舊志胛作脾悞)延祐四明志在縣西三十里山形
聳踞如虎胛隋大業間常鑿山西南斷跡猶存
鳳凰山延祐四明志在縣西四十五里丈亭之上
其形如鳳與龍山對峙(桂彥良鳳凰山詩鳳凰山下路縈紆老衲幽棲雪滿)
(顱三十六池春水活年來還有鳳雛無)
三過山輿地紀勝在縣南山勢孤峻臨江潮水縈
回舟人理棹雖一過猶三過焉
石門山嘉靖寧波府志在縣西南五十里上有峭
壁如門
白巖山嘉靖寧波府志在縣西南六十里山麓石
臺三層高五丈其中虚擎如鼎足狀旁石間有膝
印又有五指足跡苔蘚莫能蝕相傳昔有仙人以
肩正石臺中添一小石柱以支之因名鄉為石臺
鄉
五馬山慈谿縣志在縣西南六十里
岡山嘉靖寧波府志在縣西南六十里平曠深邃
地多異茗
石魚山名勝志在縣西五里又五里為石櫃山俱
以形似而名
雲山慈谿縣志在縣西十五里
仙雞山成化四明郡志在縣西二十里旁有石雞
抱子山輿地紀勝在縣東南十里山勢宛轉盤泊
如龍蛇抱子之狀故名
雨微山延祐四明志在縣西五十里舊名龍山上
有雲氣即雨或云雨徵山
漁溪山成化四明郡志在縣西五十里石磯枕水
彷彿富春
夜飛山延祐四明志在縣西四十五里相傳此山
自蜀中夜飛來蜀客識之
太平山嘉靖寧波府志在縣西六十里下有村與
湖皆名太平
埋馬山延祐四明志在縣西六十里夏侯曾先地
志云秦始皇游海至此馬斃埋之故名
石塘山嘉靖寧波府志在縣北四十五里
五峰山名勝志在縣西北三十五里山有五峰亭
亭相峙其下兩崖屹立如門
五磊山延祐四明志在縣西北三十五里五峰累
累相比
隱山嘉靖寧波府志在縣西北六十里鄞令方軫
隱於此故名
鳴鶴山輿地紀勝在縣西北六十里昔有鶴棲於
此一旦飛鳴冲天而去今有鳴鶴鹽場即此
浪港山嘉靖寧波府志在縣西北七十里觀海衞
城負焉
瓜誓山桑嶼山箬嶴山廟山嘉靖寧波府
志俱縣西北七十里大海中
向頭山延祐四明志在縣西北八十里亦名西龍
尾東望伏龍山龍頭以東屬定海龍尾以西屬餘
姚二山捍潮其中漲塗漸與山相接古有海塘閘
柱屹然今為魚鹽之地
大忌山成化四明郡志在縣西北八十里下有暗
石為舟航往來所忌嘉靖寧波府志舊在大海中
今近岸
小忌山成化四明郡志與大忌山對峙
泥橫山嘉靖寧波府志在縣西北一百里俗名掘
泥山在大海中今連大岸
東向山算嶴山黃牛山延祐四明志俱縣北
六十里
雁門嶺嘉靖寧波府志在縣東北四十里通龍山
千戶所
長溪嶺嘉靖寧波府志在縣西北六十五里溪行
可五六里許北通鳴鶴鄉
石剌嶺寧波府志在縣北一里石磴蟠紆迤邐接
縣治
靈巖天啟慈谿縣志在縣東北十五里石巖高峻
俗呼為望海尖
慈谿江名勝志源自紹興餘姚之太平諸山至丈
亭乃岐而為二大江由車廐歴西渡經府城之北
至大浹口入於海小江從東南貫縣城中由驄馬
橋出東郭一名管山江
慈湖(一名普濟湖)嘉靖寧波府志在縣東北一里唐開
元間縣令房琯鑿廣袤一百五十畆因縣名曰慈
以吳太子太傅闞澤舊居呼為闞湖(至正四明續志普濟湖在)
(縣東北一里吳太子太傅闞澤德潤居之謂之德潤湖後因寶謨閣學士楊簡敬仲居之謂之慈湖)
(劉振之闞湖即事詩秋容到處好碧水湛清輝嶺樹隂逾密湖雲濕不飛亭虚山易入野曠鵲忘歸)
(戶外塵雖滿那能上芰衣謹按楊敬仲以慈湖自號非湖以敬仲所居始名至正志悞也)
白洋湖寧波府志與杜湖相連西界餘姚(詳見水利)
花嶼湖至正四明續志在縣東南一十里古有塘
瀦水唐貞觀十年刺史任侗修築計一十七頃四
十餘畝湖中有小墅春花明媚多於衆山故名
杜湖嘉靖寧波府志在縣西北五十里唐刺史任
侗重加浚築宋慶歷初主簿周常築塘修閘(詳見水利)
西羅浦天啟慈谿縣志在縣西南二十六里羅仲
舒先生所居
松浦嘉靖寧波府志在縣西北五十里
古窰浦寧波府志在縣西北六十里
鷄鳴浦嘉靖寧波府志在縣西二十里
黃家浦嘉靖寧波府志在縣西南二十里
慈溪名勝志舊名大隱在縣西南三十里純德錄
漢董黯早孤事母惟謹母疾思大隱溪水遠莫時
至乃築室溪濱板輿就養疾瘳乃歸因名慈溪
文溪嘉靖寧波府志在縣東十五里受衆山之水
(互見鄞縣)
漁溪輿地紀勝在縣西四十五里清潭澈底鱗介
不潛
永昌潭四明龍薈在縣西南四十四里舊名廣澤
潭唐天寶二年常遣使至潭投金龍密以朱筆記
其左肋繼而雨降明皇目暏行雨龍左肋上有朱
畫及有大寶永昌四字遂賜宫名大寶潭名永昌
獅子潭成化四明郡志在縣西南四十五里上有
石室三層高數丈及獅子足跡仙人藥臼
石人潭成化四明郡志在縣西南三十五里
浙江通志卷十三
