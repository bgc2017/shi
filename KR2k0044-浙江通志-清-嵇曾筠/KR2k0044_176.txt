浙江通志卷一百七十七
人物(五)
儒林(下)
衢州府
南北朝
鄭灼(南史本傳字茂昭東陽信安人幼聰敏勵志儒學少受業於皇侃梁簡文在東宫雅愛經術引)
(灼為西省義學士承聖中兼中書通事舍人仕陳武帝文帝時累遷中散大夫後兼國子博士未拜)
(卒灼性精勤尤明三禮少時嘗夢與皇侃遇於塗侃謂曰鄭郎開口侃因唾灼口中自後義理益進)
(家貧抄義疏以日繼夜筆毫盡每削用之嘗蔬食講授多苦心熱若瓜時輒偃卧以瓜鎮心起便讀)
(誦其篤志如此)
宋
愼知禮(傳詳孝友)
劉絢(宋史本傳字質夫常山人以蔭為長子令歲大旱府遣吏視傷所蠲稅財二三絢力爭不得封)
(還其揭請易之富弼歎曰真縣令也元祐初韓維薦其經明行脩為京兆府教授王巖叟朱光庭又)
(薦為太學博士卒於官絢力學不倦最明於春秋程顥每言他人之學敏則有矣未易保也若絢者)
(吾無疑焉續文獻通考絢深於春秋作傳未就病劇尚以例類質其父垂絶猶道詩書語可謂篤於)
(學者)
周穎(弘治衢州府志字伯堅開化人受業安定胡公以行義稱與趙公抃游抃為諫官穎嘗移書曰)
(當公心以事君平心以待物無以難行事強人主無以私喜怒壞公朝賢士大夫抃以書進仁宗欲)
(用之熙寧詔舉有學術者守以穎薦賜進士第授校書郎王安石問新法何如對曰歌謠甚盛因高)
(誦曰市易青苖一路蕭條安石不樂出宰樂清有文集行世朱子景行堂記正介先生周君穎之行)
(信於鄉而聞於朝其立言垂訓褒善貶惡足以為後世法)
祝常(兩浙名賢錄字履中常山人從胡安定學操履端毅未嘗以辭色借人登進士第王安石深器)
(之時有詔解三經義常出正義反覆辯難論者韙之遂忤安石意出令平陽終殿中丞有蓬山類苑)
(元誥正謨諸論及清高集行於世)
劉牧(弘治衢州府志西安人字牧之登進士終屯田員外郎授易數於穆修著易解與易象鈎隐圖)
(王安石誌其墓)
吕防(明一統志龍游人熙寧中進士有學行龍游士子發舉自防始累官至大中大夫舊浙江通志)
(字大防嘉祐末於縣南鷄鳴山設義學士之慕道從遊者衆一日登山見鷄鳴棘叢中張羅飼之得)
(白金十數鎰輸之官)
江緯(兩浙名賢錄字彦文常山人元符三年以太學生上封事哲宗召對稱旨賜進士及第緯精於)
(經學口授諸生能發前儒未發之旨從子少齊少虞漢皆從受業若負笈而至者則汪藻程俱李處)
(業趙子盡等七人擢科顯仕時人指為文中虎遂扁講學之所曰七賢堂紹興間任太常少卿以言)
(事忤時乞身歸老卒)
江躋(弘治衢州府志常山人字元壽登大觀二年進士第為殿中侍御史在朝論事以正心誠意為)
(本紹興初率全臺攻丞相朱勝非更五六疏忤旨一時俱罷後高宗思之賜手詔以司農卿召未及)
(用卒贈銀青光祿大夫)
徐存(弘治衢州府志字誠叟江山人從龜山楊時學朱熹來訪甚佩服有六經講義中庸論孟解門)
(人如周賁周孚柴衛鄭雍陸律江泳後皆知名方輿勝覽逸平先生徐存受業於程氏之門人學與)
(行高講道於家弟子自遠至者常以百數)
柴禹聲(嘉靖浙江通志字元振衢州人受業於楊龜山屢魁鄉薦學者宗之紹興間高閌擢國子)
(司業以禹聲堪充史館特薦於朝兄禹功字懋績晚亦遊龜山之門)
夏僎(兩浙名賢錄字元肅龍游人與周升繆景仁為友皆以明經教授時號三俊俱舉進士僎常語)
(其徒曰文雖小技自有上達之理但為科舉所累故判本末為兩途耳著有柯山書解)
劉愚(宋史本傳字必明龍游人幼警敏方學弱冠入太學有聲受業者甚衆上舍釋褐居第一調江)
(陵府教授早晚為諸生講說同僚相率以聽移安鄉縣令民不見吏而賦自足邑有范仲淹讀書地)
(為繪像立祠士競知勸雅不樂仕進遂致仕頽垣敗壁蓬蒿蕭然著書自適書禮語孟皆有解年八)
(十三卒門人私諡曰謙靖先生)
鄒補之(嘉靖浙江通志字公袞開化人受業朱吕之門淳熙初舉進士判江寧府著有春秋語孟)
(注兵書解宋朝職略等書)
江介(舊浙江通志字邦直開化人少穎悟一日讀程子書至水清性善之說大有感悟復與朱子相)
(講明官數郡皆有惠政士民争繪像立祠轉奉議郎卒)
鄭升之(弘治衢州府志字公明師徐存擢進士第除學官嘗論學術之害莫甚老莊乞勿命題論)
(甚切至召試館職後為吏部郎守賀州有文集)
元
江孚(弘治衢州府志常山人受業於金華許文懿公之門以書經中至順壬申科鄉第考官劉岳申)
(葉峴見孚龍虎臺賦驚異將上之尋以罷科而止時選賦者類聚五百餘篇僉以孚作為最刻為學)
(者矜式弟起詞氣雄辯與伯兄叔戴齊名人號三江先生云)
魯貞(明一統志開化人著有春秋案斷中庸解易注余闕薦之不起弘治衢州府志貞字起元元統)
(二年舉人)
明
何初(明一統志常山人博通經史洪武中知仁化縣遷巴東教諭召修書傳書成調開化造就人才)
(士風為之益振)
徐蘭(弘治衢州府志字與善開化人洪武初入試京闈官至助教通五經尤精於書所著有書經體)
(要門人歐陽齊進於朝有自鳴藁鳴陽藁五經格式蔵於家有為學次第傳於世)
吾冔(分省人物考字景瑞開化人通書易春秋以鄉舉入太學與蘭谿章懋安福劉戩四明楊守阯)
(友責善輔仁多所禆益旣而諸子皆舉進士冔太息曰親老矣尚擇祿為耶就江浦教諭迎父就養)
(教以敦本力踐為先務鑿池種蓮亭其中曰求樂與莊行人㫤洒然於吟風弄月之趣久之乞終養)
(歸朝夕養志不違執親喪一於禮老猶毁頓與弟&KR0788;友愛無間復遠祖祠田歲時祭掃胥宴集以合)
(族焉冔學專為已不溺於記誦辭章之習四方來學者履常滿冔書太極西銘示為學本原又謂學)
(者曰學須養氣氣充即天下事無不可辦者人士即其所居稱文山先生兩浙名賢錄著有朱子讀)
(書法還山稿五箴解等書)
鄭伉(獻徵錄字孔明常山人十三讀易治舉子業二十為博士弟子及省試一再不合棄之曰顯親)
(揚名恐不在是也乃走豐城拜於丁潛軒之門求踐履實學時年三十餘矣復見吳康齋於崇仁康)
(齊曰此間工夫非朝夕可得恐誤子遠來對曰此心放逸已久求先生復之耳敢欲速乎因受小學)
(日自驗於身心徐得聞四子六籍之要久之於道有見乃歸築室於龍池之上日取諸儒議論一切)
(折衷於朱子一時名公若章楓山吾文山張東白皆與相可否著有易義發明卦贊讀史管見觀物)
(餘論蛙鳴集)
王璣(傳詳名臣)
徐璉(舊浙江通志字良器開化人號南澗師表學宫務敦踐履)
宋鴻(兩浙名賢錄字用儀開化人學務深潛每事必求實踐受易於吾冔為所器重四方從遊者甚)
(衆端本正業多所造就司訓宜興以道自尊士民愛慕人人以為父師手不釋卷對妻子如嚴賓至)
(於聲利泊然若遺人不得窺其際也卒於官著有白石漁溪慈石缶音諸稿)
周積(儒林錄字以善號二峰江山人少遊章楓山門後復受易於蔡虚齋庚午舉於鄉聞玉陽明倡)
(道東南往師事之初疑知行合一之說陽明反覆示以立誠之道遂超然有悟嘉靖丙戍謁選授南)
(安推官有古循良風陽明將大軍征思南供給調度自廣班師度大庾得疾薨積躬親殯殮心喪三)
(年如一日陞知沅州政聲大起遷德王府長史踰年致仕歸年踰八十猶矻矻如壯夫性喜講學晚)
(年矯其弊曰為學如治病學不身體力行是徒講藥方類也人以為至言卒年八十三)
徐霈(衢州府志字孔霖江山人嘉靖辛丑進士師王守仁悟良知之旨為監察御史抗疏救夏言廷)
(杖出為河南督學造士尤多轉廣東布政使以清介聞致仕歸築書舍於東溪著書談道老而不倦)
(壽九十五)
王之稷(舊浙江通志字惟烈西安人登嘉靖癸邜鄉薦從李襄敏講王陽明學初仕含山令加意)
(惠民遷達州守政績益著鐫六經要旨及蒙訓女訓家禮小學諸書以勸後學生平純孝周恤宗族)
(惠施戚里身心性命之學措諸躬行子任衡亦以學行稱)
葉秉敬(西安縣志字敬君弱冠擢省魁萬歷辛丑成進士𣙜荆關有寬政守大梁督學中州士民)
(稱之參江藩以憂歸起荆西尋移南瑞未行卒秉敬淹貫萬卷著述鴻富擁臯比講學四方請益盈)
(戶外撰書凡四十餘種海内稱為名儒)
方應祥(衢州府志字孟旋西安人為文根極性命自闢阡陌非六經語不道萬歷丙辰進士授南)
(兵部職方郎例多餽遺應祥悉却除之轉祠部郎歷陞提督山東學政奔母喪歸尋卒應祥山居時)
(講求性命之學從遊者踵相接遂擴廬舍以居之發明身心性命之旨循循善誘誨之不倦人比其)
(功不下濓溪伊川云)
蔣泰賓(開化縣志字嘉仲性孝友清介嚴正不妄友一人以貢入南雍選職未就遂杜門不出聚)
(後輩講學年八旬手未嘗釋卷著有三經秘錄易存詩可春秋取銑溪山堂詩文四卷一日無疾坐)
(逝及門誄之曰在漢林宗在宋康節静修魯齋先生弗屑時以為確論)
嚴州府
宋
喻樗(宋史本傳字子才其先南昌人後徙嚴少慕伊洛之學中建炎三年進士第趙鼎去樞密居常)
(山樗往謁因諷之曰公之事上當使啟沃多而施行少啟沃之際當使誠意多而語言少鼎竒之都)
(督川陜荆襄辟為屬紹興初高宗親征樗見鼎曰公度此舉果出萬全乎鼎曰義不可更屈故贊上)
(行耳事之濟否非鼎所知也樗曰然則當思歸路鼎曰策安出樗曰張德遠有重望居閩莫若使其)
(為江淮荆浙福建等路宣撫使俾以諸道兵赴闕下命下之日府庫軍旅錢榖皆得專之宣撫來路)
(即朝廷歸路也鼎入奏起浚知樞密院事浚至執鼎手曰此行舉措皆合人心鼎笑曰子才之功也)
(於是往來鼎浚間多所禆益授秘書省正字樗與張九成皆言和議非便秦檜既主和出知舒州懷)
(寧縣通判衡州已而致仕起為大宗正丞轉工部員外郎出知蘄州孝宗即位用為提舉浙東常平)
(以治績聞淳熙七年卒嚴陵志樗建德人號玉泉著有中庸大學論語解及玉泉語錄行世)
方慤(兩浙名賢錄字性夫桐廬人性至孝父死廬墓三年領鄉薦表進禮記解於朝詔賜上含釋褐)
(而頒其書於天下學者宗之居官以剛廉稱家置萬卷書堂雖老手不釋卷朱文公嘗曰方氏禮記)
(解儘有說得好處不可以其新學而黜之)
錢時(嚴陵志字子是淳安人弱冠淹通經史以易領漕舉絶意仕進究明理學遊慈湖之門為高弟)
(袁甫持節江東創象山書院延主講席學者興起相臣喬行簡薦之朝授秘閣校勘下有司令取所)
(著尚書演義學詩管見周易釋傳四書管見兩漢筆記繳進未幾出佐浙東倉幕召入史館除檢閱)
(丐祠授江東帥屬歸淳祐五年卒慈湖嘗為書融堂二大字門人稱融堂先生有國朝編年春秋大)
(旨百行冠冕冠婚記蜀阜前後稿嘉定講書稿英烈廟實錄錦江雜著諸書行於世郡守季鏞縣令)
(虞兟各肖其像祠於學)
詹儀之(明一統志遂安人時張栻守郡吕祖謙分教儀之日以學問為事嚴陵志字體仁紹興二)
(十一年進士淳熙二年知信州及帥廣東首以濓溪舊治立祠曲江上後論廣鹽官鬻之弊孝宗韙)
(之除吏部侍郎知静江府代者中以飛語遂有袁州之行既歸而殁公論惜之)
徐孝恭(嚴陵志字季中淳安人與兄孝寧孝友自邑郭遷河溪杜門讀書五經皆精究而孝恭尤)
(深於易人號五經徐氏隆興淳熙間兄弟聯登進士第孝恭主德化簿政教兼善士多從之)
趙彦肅(兩浙名賢錄字子欽建德人天資孝友務聖賢之學窮理盡性弗深造自得弗措也登乾)
(道進士第宰臣周必大薦之甚力彦肅益以近名為嫌仕至寧海軍節度推官著有易說廣雜學辨)
(士冠士昏饋食圖行於世朱文公觀其書嘆曰近世未有如此看文字者學者稱復齋先生)
胡子廉(嚴陵志淳安人自幼愼重不苟言笑弱冠博極羣籍不肯作舉子文字聞東萊吕成公之)
(學遂從之遊盡得其趣窮居樂道以終其身)
方鎔(兩浙名賢錄字伯冶淳安人兩魁郡試後棄去盡心聖賢知行之學每曰人與天地對立者文)
(藝云乎哉日訓諸子所講明必以窮理盡性為先至應事接物則以持敬實踐為功二子逢辰逢振)
(前後及第乃曰吾昔以為不足為者爾曹勿謂足也歷官奉直大夫兩淮制置司參謀官)
胡應璣(嚴陵志字粹翁淳安人講明性理之學隠居教授不求仕進著理髓三卷學者宗之)
洪揚祖(兩浙名賢錄鎮東節度判官璞之子嘗從袁甫錢時講貫義理之學以切直忤時調寧浦)
(教授辟廣西帥幕論嶺南買鹽及横山以錢易馬事多所禆益遷京教除太博置登善錄士多嚮風)
(召試館職除正字輪對者三懇懇以正心誠意啓沃號溪有文集蔵於家)
吕人龍(萬歷嚴州府志字首之淳安人登景定三年進士第嘗受業錢融堂之門講明義理所造)
(日高胸次灑然有浴沂詠歸氣象學者因其所居稱為鳳山先生有鳳山集行世)
陸震發(萬歷嚴州府志字德甫淳安人少聰敏淹洽而尤明於春秋淳祐中知州王佖薦之朝以)
(親老乞鄉校官就養乃授學諭嘗譔修學記云人心本自虚明廣大無賢不肖均具至理特患物於)
(物而不能物物耳其修已教人一本諸此著有春秋講義藂志一卷)
方逢辰(廣輿記淳安人鎔子舉進士第一官吏部尚書因賈似道秉政遂乞歸杜門講學稱蛟峯)
(先生嘉靖浙江通志元世祖詔起之辭不赴卒於家逢辰無書不讀而會極於周程諸子之學所至)
(以教化為先務以繼往開來為己任著有孝經解易外傳尚書釋傳大學中庸註釋格物入門諸書)
(嚴陵志字君錫初名夢魁理宗改今名度宗賜手詔云近進士一科文章盛而古意衰卿以儒碩創)
(家塾以程朱之學淑其徒朕甚嘉之其眷遇如此)
方逢振(嚴陵志字君玉逢辰弟登景定三年進士第歷太府寺簿宋亡退隠聚徒講學於石峽書)
(院以終焉學者稱山房先生)
傅崧之(嚴陵志字宗山壽昌人刻志好學通詩書戴禮弱冠以兩經領鄉薦鄉人尊之稱平齋先)
(生咸淳四年與子明龍同登進士第而崧之為榜眼授慶元觀察推官以内艱不赴服闋丞相馬廷)
(鸞言於朝調平江觀察推官以勤政卒)
何逢原(兩浙名賢錄字文瀾分水人咸淳中累官中書含人陳時政十事言甚剴切已而引疾去)
(至元中薦授福建儒學提舉辭不赴卒於家逢原耑究經史旁通隂陽星歷醫藥之書著有易詩書)
(通旨四書解說玉華集若干卷蔵於家)
何夢桂(嘉靖浙江通志字巖叟淳安人咸淳進士為太常博士歴監察御史所著有易衍中庸致)
(用等書嚴陵志元初御史程文海薦之朝授江西儒學提舉不赴築室小有源著書自娛學者稱為)
(潛齋先生)
魏新之(嚴陵志桐廬人受業於方蛟峯得程朱性理之學登咸淳七年進士第除鄞府教授歸隐)
(鄉里學者稱石川先生)
方一䕫(萬歷嚴州府志字時佐淳安人幼承家訓壯與何潛齋諸老游學問該博行誼醇篤應薦)
(領教郡庠未幾退隐富山授徒講學門人稱富山先生有富山遺稿)
元
夏希賢(嚴陵志淳安人究明性理洞詣本原而會其極於象山慈湖之要杜門不出者三十餘年)
(家貧泰然有古君子風學者稱之曰自然先生子清之大之潛之皆承家學)
方道叡(嘉靖浙江通志字以愚淳安人至順二年進士授翰林編修所撰后妃功臣諸傳筆削大)
(義獨斷於心無能議者調嘉興推官凡讞囚必脫其桎梏賜之飲食温言和氣以探眞情再調杭州)
(判官引疾歸著有春秋集釋十卷愚泉集詩稿十卷詩說文說各一卷)
邵大椿(嚴陵志字春叟壽昌人號顧齋年十二領鄉魁赴南省不利歸益勵志明於理學歷壽昌)
(龍游教諭主晦菴書院山長元初士子溺於辭章之習大椿倡明理學以淑人心學者始知所趨向)
(著有四書講義若干卷)
魯淵(傳詳忠臣)
明
張復(嚴陵志字明善淳安人德性宏毅博通五經而尤邃於春秋郡守親聘司訓郡庠學者翕然宗)
(之稱為書隠先生著有春秋中的一卷至今論淳安春秋者必曰吳朝陽宋夢鼎魯道源張明善四)
(先生云)
洪源(萬歷嚴州府志字子泉享安人少知問學尤精於易洪武中以太學生授安仁學諭專以明道)
(務實為先每謂諸生曰講學須明聞道須行母飾外以叨虛名歷教滁州邵武福州持心如一日既)
(卒以子璵貴贈工部主事)
鄭棠(夀昌縣志字景召少從鄉先生邵顧齋明性理之學且遠宗東萊之𫝊邑生儒皆師事之質以)
(經史奥義口如涌泉浙江分巡魏觀延見甚加禮焉嘗歎曰道學淵源文章富贍近代莫及也)
劉候(萬歷嚴州府志字原道一字伯元壽昌人年十九以詩經領正德庚午鄉薦受業陽明先生學)
(有源委嘉靖十三年提學林雲同聘主天眞書院一時學者皆趨焉)
洪鼐(兩浙名賢錄字廷器壽昌人數歲父口授尚書過耳不忘稍長博綜子史百家下筆千言立就)
(父喪哀毁肖像於室旦夕饋食如事生領正德庚午鄉薦授福建邵武教諭廣置學舍館諸生之貧)
(者而衣食之薦推國子助教出判鳳陽歸築室蓮谷精研理學貫通六經妙契一中之旨毅然以明)
(道為任士類宗之著有讀易索隠大學參義中庸通旨八詠析言等書行於世)
陳瑭(萬歷嚴州府志字良用建德人嘉靖壬午舉人與同邑俞淳從章懋游後授長泰知縣有聲擢)
(刑部主事淳授博羅訓擢鄱陽諭今祀博羅)
方應時(萬歷嚴州府志字以中遂安人銳志潛修一宗紫陽之學為諸生即請邑令復瀛山書院)
(建格致堂以祀文公舉孝廉則延錢塘王先生汝止登格致堂講學不輟迨令長泰故朱子所治邑)
(也舊有祠祀會時宰議廢宇内書院是祠亦在毁中應時力請當道特疏留祀陞南繕部郎肅清𣙜)
(政告歸剏宗祠仍仿文公家禮刻復古維風錄瀛山書院志讀書漫興稿)
温州府
宋
王景山(萬歷温州府志初名開祖永嘉人登皇祐第不調而歸時伊洛諸儒未作景山獨能發明)
(經藴著儒志編曰復者性之宅無妄者誠之源又曰學者離性而言情奚情之不惡為東嘉道學倡)
(郡守楊蟠立儒志坊表之學者稱儒志先生儒志編序先哲王氏景山舉進士以所如不合退與其)
(徒講學所著僅存此編其言曰孟子以來道學不明吾欲述堯舜之道論文武之治杜滛邪之路闢)
(皇極之門非有所見而能為是言哉)
周行已(萬歷温州府志字恭叔永嘉人風儀秀整語音如鐘讀書十行俱下時尚新學行已獨往)
(伊洛從二程子遊作顔子不貳過論伊川可之登元祐第宣和初除秘書省正字卒於鄆有文集三)
(十卷方輿勝覧行已為太學博士求便養親詔授本州教授發明中庸之旨此邦始知有伊洛之學)
(舊浙江通志族孫去非為張南軒高弟)
許景衡(傳詳忠臣)
劉安節劉安上(萬歷温州府志安節字元承永嘉人登元符第召對便殿言東宫宜)
(擇宫屬及論奢儉與君子小人和同之異上稱善除監察御史後謫知饒州徙宣州饒民遮道泣留)
(謂吾饒自范文正後惟安節一人宣州大水大疫頼安節全活以萬計猾胥相戒曰神可欺公不可)
(欺卒於官部使者表其勤民致死詔官其子誠弟安上字元禮鄉里號二劉登紹聖第徽宗稱其藴)
(藉有大臣體除監察御史歴官右諫議大夫中書舍人給事中終朝請大夫文安縣開國男方輿勝)
(覽安節紹聖間與弟安上從程氏學俱以學行見推鄉里)
戴述(明一統志字明仲永嘉人元符中進士嘗從程伊川求成己之學仕至臨江太守弟迅亦以文)
(學稱)
趙霄(萬歷温州府志字彦昭瑞安人博學通今古十歲賦猛虎行鄉先生咸竒之少孤析産悉以屬)
(兄入太學登崇寧第為濟州教授導學者以篤學力行不專事科舉東方土俗為之變名聞京師召)
(處辟雍李彦立一見稱為趙顔子官承事郎)
張煇(明一統志永嘉人喜問學雖老儒莫能逮政和初進士官至吏部尚書敷文閣待制萬歷溫州)
(府志煇字子充自六經諸子歴代史記下至百家之說皆辨析精微議論亹亹居喪哀毁廬墓三年)
(有甘露降庭日從事治氣養心之術學者從之益衆嘗摭古人行事斷以已意曰草堂語錄人稱草)
(堂先生子孝愷字思豫力學尚節義登紹興庚辰第終兵部架閣)
林石(明一統志瑞安人時王安石新經盛行石獨以春秋學教授鄉閭學者稱塘奥先生萬歷温州)
(府志石字介夫初習進士聲律旣而曰古人之學不如是也遂刻意諸經後春秋為時所禁絶意仕)
(進躬耕養母郡丞趙㞦邑令朱著同謁其母或偕石游山林間所至唱和有三游集)
沈躬行(萬歷温州府志字彬老永嘉人始從塘奥林氏後從伊川程氏藍田吕氏其學以中庸大)
(學為本篤信而力行之故能卓然以聖賢為依歸平居色怡氣和似不能言及辨是非則毅然不可)
(奪從弟琪字東美亦以行義稱)
蔣元中(嘉靖浙江通志永嘉人力學多聞元豐中作新太學與郡人周行已等八人皆見道超卓)
(為四方學者矜式温州府志元中著經不可使易知一論太學刻於石紹興初郡守張九成下車詣)
(學口誦此論後學益知向方自周恭叔至元中稱元豐太學九先生)
鮑若雨(萬歷温州府志字商霖嘗構亭於所居之雁池扁曰敬亭値宣和方寇之亂率鄉人捍禦)
(有司奏功第一不受賞著有程門問答錄敬亭文集張繹敬亭記商霖自永嘉來學於伊川先生勤)
(苦自勵早夜孜孜不舍先生門人以為畏友)
謝佃(萬歷温州府志字用休瑞安人游洛從伊川學永嘉洛學自許景衡始而用休與潘旻繼之今)
(程氏全書與伊洛淵源所載問答皆根據至理其所得深矣後以賢良薦知閤門事卒潘旻字子文)
(瑞安人與鮑若雨謝用休同入洛從伊川學性資敏悟博極羣書隐居不仕)
陳經正(萬歷温州府志字貴一平陽人慕伊洛之學與弟經邦經德經郛永嘉鮑若雨俱受業二)
(程之門經邦字貴新大觀三年進士終迪功郎有問答見二程全書及伊洛淵源東嘉先哲江南文)
(獻等錄)
湯建(嘉靖浙江通志字達可樂清人於天文地理古今制度考覈精詳以其學授徒學者稱為藝堂)
(先生每夙興必讀易一卦退與朋友商論欣欣自得年踰八十卒有詩衍義論語道德經解)
宋之才(東甌詩集字廷佐瑞安人登宣和第嘉靖浙江通志之才學於楊時遂祖程氏學教授京)
(兆府每言士負卓犖竒材皆可入聖賢之域患速售耳故深務韜養積十八年不易初官丁母憂服)
(除入為校書郎遷司業權禮部侍郎乞去之才性恬静寡慾操履潔白難進易退雖歴仕五十年而)
(屏處之日居多)
丁昌期(兩浙名賢錄永嘉人以明經篤行師表後進嘗作醉經堂鄉人尊之曰經行先生三子寬)
(夫三舉鄉貢廉夫舉八行志夫登紹興進士第俱好古力學日侍父側弟兄商論如師友不為苟且)
(曰此理天下所共不可為家庭屈執親喪斥去浮屠歲時祭享一遵古禮)
陳鵬飛(萬歷温州府志字少南永嘉人其學不為章句新說必本人倫正論而趨於深厚兩舉於)
(鄉俱第一登紹興第調鄞簿召為太學博士兼崇政殿說書遷禮部郎初秦檜子熺在永嘉從鵬飛)
(學至是為侍郎所下文案多臆決鵬飛每批其後還之熺寖不平及侍經筵講天王來歸惠公仲子)
(之賵高宗忽問母以子貴何如鵬飛以正對謂公羊之說非是時檜欲尊崇太母以效容悅大怒諷)
(言者劾鵬飛譏議崇寧典禮謫惠州卒有詩書解羅浮集十卷)
鄭伯熊(萬歷温州府志字景望永嘉人德行夙成尤邃經學登紹興第歷國子司業宗正少卿乞)
(外以龍圖閣知寧國府卒諡文肅紹興末伊洛之學稍息復於伯熊得之弟伯英伯海皆知名由是)
(永嘉之學宗鄭氏有鄭景望集伯英所著有歸愚翁集)
鄭汝諧(兩浙名賢錄字熙績平陽人操行純固言動必謹於禮博學強記老不釋卷經史百氏器)
(數刑名之書無所不覽時號武庫紹興中入太學會本朝稱壽覃恩封其母乃曰吾母為命婦吾復)
(何求於是歸隐)
蔡幼學(傳詳名臣)
陳傅良(宋史本傳字君舉瑞安人為文自成一家從者雲合永嘉鄭伯熊薛季宣皆以學行聞傅)
(良師事之入太學與張栻吕祖謙友善登進士甲科教授泰州改太學錄出判福州知桂陽軍除吏)
(部員外郎輪對以周禮說十三篇上遷秘書少監兼權中書舍人帝疾稍平過重華宫明年重明節)
(復以疾不往傅良上疏帝將從之百官班立以俟帝出至御屏后挽帝回傅良趨上引裾后叱之傅)
(良哭於庭后益怒傅良下殿徑行寧宗即位召為中書舍人兼侍讀直學士會詔朱熹與在位宫觀)
(傅良言熹難進易退内批之下舉朝驚愕臣不敢書行熹於是進寳文閣待制嘉泰二年授集英殿)
(修撰進寳謨閣待制終於家諡文節著有詩解詀周禮說春秋後傳左氏章指行於世萬歷温州府)
(志學者稱止齋先生子求已登科終雷州倅)
戴溪(宋史本傳字少望永嘉人有文名淳熙五年省試第一由禮部郎中凡六轉為太子詹事兼秘)
(書監景獻太子命類易詩書春秋語孟資治通鑑各為說以進權工部尚書除華文閣學士嘉定八)
(年致仕卒贈端明殿學士諡文端萬歷温州府志太子親書明經字扁其堂學者稱岷隐先生有岷)
(隐集孫栩字文子登嘉定第為秘書郎有五經說)
葉適(傳詳名臣)
張淳(兩浙名賢錄字忠父永嘉人工古文尤習冠婚喪祭古禮其器制損益考訂無遺校讐儀禮為)
(之句讀欲考禮者必請正焉朱子通解首引用其說試特奏得初品官不出仕朝廷知其賢屢命監)
(南嶽廟凡五任竟不食其祿人問之曰國家養賢豈俟請耶卒隐約以終)
葉味道(宋史本傳初名賀孫以字行更字知道温州人刻志好古師事朱熹試禮部第一時偽學)
(禁行味道對策率本程頤無所避既下第復從熹於武夷山中學禁開登嘉定十三年進士第遷宗)
(學諭輪對言人主務學天下之福也必堅志氣以守所學謹幾微以驗所學正綱常以勵所學用忠)
(言以充所學從臣薦味道可為講官乃授太學博士兼崇政殿說書帝疑伯有之事涉於誕味道對)
(曰隂陽二氣之散聚雖天地不能易有死而散者其常也有不得其死而欝結不散者其變也蓋諷)
(皇子竤事三京用師廷臣邊閫交進機會之說味道進議狀以為開邊寖闊應援倍難洛師尋以敗)
(聞人謂見微慮遠遷秘書著作佐郎卒所著四書說大學講義祭法宗廟郊社外傳經筵口奏故事)
(議義萬歷温州府志景定間諡文修)
周端朝(傳詳名臣)
陳埴(嘉靖浙江通志字器之永嘉人從朱子於武夷所見超卓紹定間趙善湘建明道書院辟主講)
(席四方學者從游數百人稱為潛室先生埴舉進士以通直郎致仕著有禹貢辨洪範解王制章句)
(木鐘集)
林武(萬歷温州府志字景文永嘉人孝友沖約博通經史朱熹講道武夷武徒步從之受中庸衣錦)
(之旨歸扁其室曰尚絅輯平日所聞為語錄後以恩科授河池縣尉秩滿廣漕交辟不就歲歉賑及)
(遠邇子㵑孫知柳州孫璹夢桂俱登科)
包定(永嘉縣志字定之治春秋書禮三經聞晦菴自同安歸奉於家講學白鹿洞相從論道著有中)
(庸解疑孟子答問池州語錄)
戴栩(兩浙名賢錄字文子永嘉人登嘉定第遷秘書郎為湖南安撫參議官卒栩少師水心葉適得)
(其旨要嘗曰詩壊於衛宏之序春秋誤於公羊之傳易繇於三聖繫爻彖象之互入書失於孔壁序)
(傳簡編之相亂周禮特周公大約之書當時有未必盡行者識者是之所著有五經說諸子辨論東)
(都要略)
翁巖壽(萬歷温州府志字如山初名䕫永嘉人登淳祐第調永州教授以憂歸性行純固師陳埴)
(盡得微言奥義從學日衆嘗令人讀近思錄曰此讀書之梯級也又令觀言行錄曰此為人之標凖)
(也其學以修身勵行為務學者尊為庶善先生)
胡子實(萬歷温州府志初名希孟字醇子永嘉人力學不怠於四書所得尤深鄭滁孫尹樂清創)
(宗晦書院請主教習多士歸之德祐末帶行國子監簿使明州卒著有講義習史管見)
元
史伯璿(萬歷温州府志字文璣平陽人幼嗜學強記博通經史及諸子百家之說精究四書深得)
(朱子之旨時說與朱子背馳者多乃著四書管窺以辨明之又著管窺外編論諸經史天文地理古)
(今制度名物學者傳誦焉人勸之仕則曰讀書本以善身為仕而學豈吾志也遂隐居終身)
繆主一(兩浙名賢錄號天隐永嘉人從葉味道遊博學強記補國學生通易書禮三經賈似道蕪)
(湖之敗主一與同舍生伏闕上書攻之德祐初以疾告歸隐居教授晚年雙目皆瞽大德間郡守廉)
(希憲延為郡庠經師時初製大成樂禮器祭服制度儀式必諮詢之主一諳練典故記憶不衰與人)
(言亹亹無倦年八十餘卒有易精藴論學軌範尚書說禮記通考天隐集)
章仕堯(萬歷温州府志字時雍平陽人通經史深究四書閫奥時方尊顯程朱之學仕堯研精覃)
(思發明𫝊意嘗曰時之治亂由於人心之邪正心之邪正由於學術之醇疵識者以為名言蔣允文)
(趙次誠等皆其弟子後進言義理之學必稱仕堯云)
陳剛(兩浙名賢錄字公潛平陽人受業胡石塘之門晝夜研索遂通易詩書三經旨要嘗著五經問)
(難四書通辨渾天儀說歷代官制說禹貢洪範手鈔文章學西京詩賦效魏晉父母皆八十孝養至)
(篤教授弟子堂上之席嘗滿鄉里皆稱曰潛齋先生)
明
季應期(東甌集傳字均饒號恥菴又號菌翁瑞安人萬歷温州府志少穎悟受春秋於高則誠旣)
(而得關閩全書讀之於天道性命之微古今事物之理靡不究嘗曰窮經以致其用反躬以踐其實)
(不如是讀書奚益洪武中以明經薦未幾告老歸年八十三卒)
王淵(兩浙名賢錄字如淵永嘉人景山九世孫通詩書二經洪武三年舉進士以疾告歸淵性急直)
(毅然以作興後學為已任貧而來學者輒以衣糧資給之所著有詩書題斷蓮塘稿)
徐興祖(萬歷温州府志字宗起平陽人受學於史文璣明易詩書三經洪武壬子鄉舉授温州府)
(學教授以性理之學教導諸生咸尊之曰横陽先生其門人張文選字士銓永嘉人永樂丙戍進士)
(選庶吉士著有易經講義四書訓解)
葉挺(萬歷温州府志字允疇永嘉人穎悟絶人聞方祖安徐裕軒得理學於蒼巖師事之遂達性命)
(之藴正統間郡以明經薦力辭隐居教授所著有理氣圖說學庸訓詩文遺稿鄉稱尚志先生)
王叔果(分省人物考字育德永嘉人嘉靖庚戍進士授兵部職方主事累遷湖廣右恭議擢廣東)
(按察司副使歸里遂杜門不復出旣感脾疾就枕若寐熟者撼之逝矣年七十三著有永嘉志半山)
(蔵稿萬歷温州府志叔果潛修考古無一日去書所耑精者六經性理之學嘗輯象山語略明其非)
(禪取晦翁晚年之論不相二者合為一錄又以陽明先生指心之良知是為聖欲學者惺惺不昧以)
(明乎晝夜之道觀察胡直考功申旞中丞耿定向相與約會論學共推以為得實際云)
國朝
史尊朱(鄉賢留祀册樂清人七歲通孝經十二補弟子員食餼貢成均天性孝友操履端方步趨)
(先民律度憫俗學不知修已之要立德之本乃作學則圖說并著有孝經刊誤註解讀書淺解及史)
(論太極圖說解與夫發明大學中庸易象詩禮性理等書)
處州府
宋
龔原(東都事略字深父遂昌人舉進士哲宗即位為國子監丞遷太常博士會議秦悼王之後應襲)
(封者原曰秦王嫡絶立庶自合禮令議夏至親祀北郊原曰合祭非禮也加秘閣校理出為兩浙轉)
(運判官紹聖初召為國子司業改起居舍人以集賢殿修撰知潤州徽宗即位入為秘書監遷給事)
(中出知揚州召為工部侍郎移兵部除寳文閣待制陳瓘彈蔡京原坐與瓘友善落職和州居住起)
(知亳州命下而卒原力學以經術有文集七十卷易傳春秋解論語孟子解各十卷栝蒼彙紀嘗謫)
(和州金人竊據其子楫率家僮往襲遂死之)
周南(括蒼彙紀字南仲遂昌人壯歲束書游四方建炎初見李易作狀元遂無意仕進受潘子醇忘)
(筌書以歸其講易由静極生動乾生於坤因歸其說於坤之六二大抵皆祖忘筌而暗合於歸蔵自)
(號知常叟時人稱為知常先生)
潘景憲(括蒼彙紀字叔度松陽人以童子中禮部選入太學同吕伯恭擢進士以已學不及遂師)
(事之因與朱子友善申婚姻之好及卒朱子為撰祭文墓銘謂其躬行之效内則孝弟著於家外則)
(仁義信於友而竟不能隨世俯仰一日致身於仕路云)
應恕(台學源流字仁仲號艮齋括蒼人朱子嘗以老友呼之其所與論學一論大學中庸一論禮書)
(一論易本義且云尚恨聞見淺薄望詳賜誨諭勿使有待於後世子雲也雖朱子之謙光咸受亦恕)
(素學有足取重者如此杜清獻云吾鄉故多士而闡義理之淵源實自仁仲始)
陳葵(括蒼彙紀字叔向青田人自少篤學至老不倦舉隆興進士知平陽縣居官廉介師事魏益之)
(因教以盡棄所懷獨立於物之表未久忽大悟洪纖大小高下曲直若有見焉又嘗自言用功益難)
(進道愈遠古人今人皆未可輕議朱子每重其學術士有志者必使往從之曰可以寡過也又與其)
(子在書曰過青田不可不見陳叔向)
王光祖(括蒼彙紀字文季松陽人官大理評事精於理學朱文公提舉時邂逅邑之福安僧舍文)
(季拱立規掌如太極狀公異之曰王子胸中自有太極閒以傳註質之文季曰公註中庸不使滋長)
(於隐微之中愚意當加潛暗二字公深然之後寄孫竹湖書曰吾到栝止得友王文季一人而已)
林椅(兩浙名賢錄字竒卿麗水人登紹熙進士淹貫經術而於周禮尤精以周禮為周公經世之書)
(凡民極所由立日用之常誠偽之變莫不區别纖悉畢備乃隨類條列之名曰周禮綱目調紹興府)
(教授時翰林學士樓鑰禮部尚書倪思表其所著進奏除刑工二部架閣)
劉炎(括蒼彙紀字子宣松陽人少侍父遯齋先生習聞庭訓專事程朱之學因慶元黨籍隐而不仕)
(從眞文忠遊著劉子邇言十二卷)
梁椅(兩浙名賢錄字子竒麗水人登嘉熙進士第早之脫場屋遂得潛心講貫力於為文晚年慕程朱)
(學編輯遺論名曰論語翼除太常寺丞權禮部郎官)
王道深(崇禎處州府志松陽人隐居力學究極性命之理朱晦菴見之與語大悅又有葉符叔亦)
(嗜理學嘗請晦菴書敬齋箴以贈之)
尹起莘(明一統志遂昌人隐居不仕學問該洽嘗著資治通鑑綱目發明五十九卷行世括蒼彙)
(紀字耕道魏了翁稱其深得文公之意)
羊永德(括蒼彙紀縉雲人師吕成公著春秋發微由進士終奉議郎徽州通判子哲師成公之子)
(伯愚問學該博才思深遠著指南集)
葉季韶(崇禎處州府志字承之縉雲人舉進士授臨安教授以疾辭歸執經吕東萊之門明性理)
(之學吟嘯自適有蘭谷集)
詹介(括蒼彙紀字敬父縉雲人朱文公高弟薦於朝官儒林郎總領所幹官學者稱玉澗先生)
陳邦衡(括蒼彙紀字伯明縉雲人隐居教授作式鄉邦同弟邦鑰師朱子窮性理之學)
項復(崇禎處州府志字吉甫松陽人嘗從慈湖楊先生學一日先生問曰學而時習作如何說復倉)
(卒無以對但云三日不談口生荆棘先生撫几嘆曰正是此說復由是警悟學業益進晚年有薦之)
(朝者以白衣授校書郎隐居不仕自號耕樂)
鄭克寬(括蒼彙紀字伯厚遂安人遊松陽頖庠就項平甫得開朱子之學由進士授嚴陵郡博士)
(積階至朝議大夫學士)
王夢松(括蒼彙紀字曼卿青田人篤志好學隐居不仕著禮記解學者稱為愼齋先生舊浙江通)
(志夢松嘗曰學以躬行為本徒知無益指孟子四端即舜禹道心之微每於此心萌動處下功夫主)
(敬以存養之師事葉味道造就學者皆有成驗)
蔣世珍(崇禎處州府志字君聘縉雲人嘗從陳潛室先生游開慶元年進士官從仕郎歴鎮江建)
(德温州教授學者宗之)
吳梅(括蒼彙紀字仁伯麗水人師事北山何基教以眞實堅苦著四書發揮恭質於魯齋王柏任浦)
(江縣尉後改錢塘)
季致平(括蒼彙紀青田人治詩書易傳會其要領著精覽歸一圖解)
元
鄭滁孫鄭陶孫(元史本傳滁孫字景歐處州人至元三十年以薦召授集賢直學士)
(陞學士乞致仕歸田里所著有大易法象通贊周易記玩等書弟陶孫字景潛世祖徵至闕奏對稱)
(旨授翰林國史院編修官陞應奉翰林文字出為江西儒學提舉滁孫兄弟在當時最號博洽儒學)
(之士翕然推之)
樊萬(括蒼彙紀字萬里縉雲人嘗執經金華王柏之門元初為滁州教授入為應奉翰林文字終江)
(浙儒學提舉)
王文煥(括蒼彙紀松陽人一名子敬字叔恭夙承家學取孔孟諸儒緒言研極精微著道學發明)
(大學發明中庸孟子解及心鏡圖治心銘諸作以心為明鏡毋自欺為藥物畏敬恐懼克復省察為)
(工夫學者稱西山先生)
季仁壽(括蒼彙紀字山甫龍泉人元末用薦教諭慈溪徵逋租新禮殿祠黃公震於學宫遷松陽)
(教諭郡守請定鄉飲酒禮斟酌古今定為儀注陞雙溪山長轉婺州教授不赴治易詩書春秋學者)
(稱為四經先生著有春谷讀書記易詩書春秋四書衍義四書質義詩林鈎元弓冶錄遭兵燹鮮存)
(春谷集行於世)
明
王毅(傳詳忠臣)
王廉(崇禎處州府志字希陽麗水人博通五經尤精於易洪武初薦入翰林修史書成授太子說書)
(官至陜西左布政使所著有交山集迂論史纂南征錄四書詳說又善琴製風木吟書宗韓擇木兼)
(精篆隸)
朱維嘉(括蒼彙紀縉雲人為盧龍丞有政績遷國子助教早從鄱陽朱公遷學有源委為時名儒)
(著有素履集十卷)
葉子竒(兩浙名賢錄字世傑龍泉人至正庚寅以薦試方州中第四人退隐不仕明初浙江行中)
(書省以學行薦廷試高等授岳州巴陵簿尋致仕卒子竒少穎悟壯游王剛叔門聞理一分殊之旨)
(乃知聖賢之學不貴多聞以静為主因自號曰静齋所著有範通元理草木子等書)
包瑜(兩浙名賢錄字希賢青田人篤學力行言動皆以聖賢為法由舉人任教諭淮王聞其賢修書)
(幣聘進講輒稱先生著通鑑事類一百二十卷左傳事類四十卷王命工肖瑜像贊曰見道之眞履)
(道之正咳唾古今寤寐賢聖傳獵經蒐回瓢點咏衣冠肅如後學企敬居七年告歸撰述甚多)
何燾(兩浙名賢錄字思仁麗水人自志學即毅然以聖賢自期洞究性命大原以鄉薦授新喻教諭)
(教人務底實用士多成材聘主湖廣鄉試稱得人令信豐以寬仁為理民常見思著有四書集義春)
(秋至意舒嘯東臯篇倉螺錄青桂軒集若干卷)
盧璣(兩浙名賢錄字舜用松陽人家貧力學天順甲申進士上疏請正宫闈名分及閹寺煽惑言甚)
(剴切疏入不報未幾復詆權奸謫戍銅鼓益勵志理學辨論古今未定之說闢元劉謐三教平心論)
(作貞字補遺十目其圖說深得聖賢之旨孝宗詔起之已卒)
黃灝(栝蒼彙紀字季榮遂昌人博學自淑不樂仕進嘗語人曰為學大要在愼徽五典而已有愼徽)
(遺稿言多簡要門人私謚為愼徽先生)
鄭還(括蒼彙紀字復正遂昌人志卓行峻從松陽盧璣學粹然一出於正為文務期實用為曹州訓)
(導教人忘倦移疾歸談道自樂足未嘗至公府所著有圖學蒙談理氣管見鄉黨須知諸書)
浙江通志卷一百七十七
