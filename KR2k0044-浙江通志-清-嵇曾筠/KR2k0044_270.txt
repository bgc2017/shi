浙江通志卷二百七十一
藝文(十三)
詩五言古
遊赤石進帆海(宋)謝靈運
首夏猶清和芳草亦未歇水宿淹晨暮陰霞屢興沒周
覽倦瀛壖况乃凌窮髮川后時安流天吳静不發揚帆
采石華挂席拾海月溟漲無端倪虚舟有超越仲連輕
齊組子牟戀魏闕矜名道不足適已物可忽請附任公
言終然謝夭伐
於南山往北山經湖中瞻眺(宋)謝靈運
朝旦發陽崖景落憩陰峯舍身眺廻渚停策倚茂松側
徑既窈窕環洲亦玲瓏俛眎喬木杪仰聆大壑灇石橫
水分流林密蹊絶蹤解作竟何感升長亦丰容初篁苞
綠籜新蒲含紫茸海鷗戲春岸天雞弄和風撫化心無
厭覽物眷彌重不惜去人遠但恨莫與同孤遊非情歎
賞廢理難通
發歸瀨三瀑布望兩溪(宋)謝靈運
我行乘日垂放舟候月圓泳江免風濤涉情弄漪漣積
石竦兩溪飛泉倒三山亦既窮登陟荒靄横目前窺巖
不睹景披林豈見天陽烏尚傾翰幽篁未爲邅退尋平
常時安知巢穴難風雨非攸恡擁志誰與宣倘有同枝
條此日即千年
永嘉郡東望溟海(宋)謝靈運
開春獻初歲白日出悠悠蕩志將愉樂瞰海庶忘憂策
馬步蘭臯緤控息椒邱采蕙遵大薄搴若履長洲白花
皜陽林紫囂曅春流非徒不弭忘覽物情彌遒萱蘇始
無慰寂寞終可求
初去永嘉郡(宋)謝靈運
彭薛裁知耻貢公未遺榮或可優貪競豈足稱達生伊
予秉微尚拙訥謝浮名廬園當栖巖卑位代躬耕顧已
雖自許心迹猶未并無庸方周任有疾象長卿畢娶𩔖
尚子薄遊似邴生恭承古人意促裝返柴荆牽絲及元
興解龜在景平負心二十載於今廢將迎理棹遄還期
遵渚鶩修坰溯溪終水涉登嶺始山行野曠沙岸淨天
高秋月明憩石挹飛泉攀林搴落英戰勝臞者肥鑒止
流歸停即是羲唐化獲我擊壤情
吳興黃浦亭庾郎中别(宋)鮑照
風起洲渚亂雲上日無輝連山渺烟霧長波迥難依旅
鴈方南過浮客未西歸已經江海别復與親婘違奔景
易以窮離袖安可揮懽觴爲悲酌歌服成泣衣温念終
不渝藻志遠存追役人多牽滯顧路慙奮飛昧心附遠
翰炯言藏佩韋
自礪山東望震澤(宋)鮑照
瀾漫潭洞波合沓崿嶂雲漲島遠不測岡澗近難分幽
篁愁暮見思鳥傷夕聞以此藉沉疴栖跡别人羣結言
非盡書有念豈敷文
從庾郎中園山石室(宋)鮑照
荒塗趨山楹層崖隱靈室岡澗紛縈抱林嶂杳重密昏
昏磴路深活活梁水疾幽隅秉晝燭地墉窺朝日怪石
似龍章瑕壁麗錦質洞庭安可窺漏井終不溢沉空絶
景聲崩危坐驚慄神化豈有方妙象竟無述至哉鍊玉
人處此長自畢
贈吳均(梁)柳惲
寒雲晦滄洲奔潮溢南浦相思白露亭永望秋風渚心
知别路長不謂若燕楚關候日遼絶何因附行旅願作
野飛鳥飄然自輕舉
迎柳吳興道中(梁)吳均
團團日西靡客念已蹉跎長風倒危葉輕練網寒波白
雲光采麗青山意氣多所言飽恩德忘我北山羅
同柳吳興烏亭集送柳舍人(梁)吳均
河陽一悵望南浦送將歸雲山離晻曖花霧共依霏流
連反舌弄下上渚禽飛桂舟無掩枻玉軫有離徽願君
嗣蘭桂時拂東臯薇
同柳吳興何山(梁)吳均
王孫重離别置酒婘峯畿逶迤川上草參差澗裏薇輕
雲紉遠岫細雨沐山衣簷端水禽息窗上野螢飛君隨
綠波遠我逐清風歸
采藥大布山(梁)吳均
我本此山北緣澗采山麻九莖日返照三葉長生花可
以蠲憂疾聊持駐景斜景斜不可駐年來果如漚安得
崑崙山偃蹇樹三株三株樹如荄綘葉凌朱臺玉壺白
鳳肺金鼎青龍胎韓終及王子何代無仙才安期儻欲
顧相見在蓬萊
别夏侯故鄣(梁)吳均
白馬黃金羈青驪紫絲鞚新知關山别故人河梁送置
此一函書爲予達雲夢
富陽浦口和朗上人(梁)何遜
客心愁日暮徙倚空望歸山烟斂樹色江水映霞輝獨
鶴凌空逝䨇鳬出浪飛故鄕千餘里兹夕寒無衣
上虞鄕亭觀濤(梁)劉孝綽
昔予筮賓始衣冠仕洛陽無貲秖有任一命忝爲郎再
踐神仙側三入崇賢坊東朝禮髦俊虚薄厠賢良遊談
侍名理搦管創文章引籍陪下膳横經忝上庠誰謂服
事淺契闊變炎凉一朝謬爲吏結綬去承光烹鮮徒可
習治民終未長化雞仰季智馴雉推仲康此城臨夏穴
橚植茂筠篁孝碑黃絹女神濤白鷺翔遨遊佳可望釋
事上川梁秋江凍雨絶返景照移塘纖羅殊未動駭水
忽如湯乍出連山合時如高蓋張漂沙黃沫聚礐石素
波揚榜人不敢唱舟子詎能航離家復臨水眷言思故
鄕中來不可制奕奕苦人腸泝洄若無阻謝病返清漳
入若耶溪(梁)王籍
艅艎何汎汎空水共悠悠陰霞生遠岫陽景逐回流蟬
噪林逾静鳥鳴山更幽此地動歸念長年悲倦遊
登天台山(梁)李巨仁
台山稱地鎮千仞上凌霄雲開金闕迥霧暗石梁遥翠
微横鳥道珠澗入星橋風急清溪晩霞起赤城朝寓目
幽棲地駕言逸綺季避世桃源士忘情&KR0238;園吏抽簪傲
九辟脱屣輕千駟沈冥負俗心瀟灑凌雲意蒼蒼聳極
天伏眺盡山川疊峯如積浪分崖若斷烟淺深聞過渡
輕重聽飛泉採藥逢三島尋真値九仙藏書凡幾代看
博已經年逝將追羽客千載一來旋
黃蘖洞(梁)江淹
長望竟何極閩雲連越邊南州饒竒怪赤縣多雲仙金
峯各蔽日銅石共臨天陽岫照鸞采陰谿噴龍泉殘磯
十代木廧崒萬古烟禽鳴丹壁上猿嘯青崖間秦皇慕
隱淪漢武願長年昔負雄豪威棄劍藏名山况我葵藿
志松木横眼前所願同游好臨風載悠然
罷古鄣縣(陳)陰鏗
秩滿三秋暮舟虚一水濱漫漫遵故道悽悽對别津晨
風下散葉岐路起飛塵長岑舊知遠萊蕪本自貧被裏
恒客吏正朝不繫民惟當有一犢留持贈後人
浣紗篇贈陸上人(唐)宋之問
越女顧如花越王聞浣紗國微不自寵獻作吳宫娃山
藪半潛匿苧蘿更蒙遮一行覇句踐再笑傾夫差艷色
奪人目斆嚬亦相誇一朝還舊都靚粧尋若耶鳥驚入
松網魚畏沉荷花始覺冶容妄方悟羣心邪欽子秉幽
意世人共稱嗟願言托君懷倘𩔖蓬生麻家住雷門曲
高閣凌飛霞淋漓翠羽帳旖旎綵雲車春風艷楚舞秋
月纏胡笳自昔專嬌愛襲玩惟矜奢達本知空寂棄彼
猶泥沙永割偏執性自長薰修芽擕妾不障道來止妾
西家
景龍四年春祠海(唐)宋之問
肅事祠春溟宵齋洗塵慮雞鳴見日出鷺下驚濤鶩地
闊八荒近天回百川㴻筵端接空曲目外惟雰霧暖氣
物象來周遊晦明互致牲匪元享禋滌期靈煦的的波
際禽沄沄島間樹安期今何在方丈蔑尋路仙事與世
隔冥搜徒已屢四明背羣山遺老莫辨處撫中良自慨
弱齡忝恩遇三入文史林兩拜神仙署雖嘆出關遠始
知臨海趣賞來空自多理勝孰能喻留楫竟何待徙倚
忽云暮
宿雲門寺(唐)宋之問
雲門若邪裏泛鷁路纔通夤緣綠篠岸遂得青蓮宫天
香衆壑滿夜梵前山空漾漾潭際月飀飀杉上風兹焉
多嘉遯數子今莫同鳳歸慨處士鹿化聞仙公樵路鄭
州北舉井阿巖東永夜豈云寐曙華忽葱蘢谷鳥囀尚
澁源桃驚未紅再來期春暮當造林端窮庶幾蹤謝客
開山投剡中
郡宅中齋(唐)宋之問
郡宅枕層嶺春湖繞芳甸雲甍出萬家臥覽皆已徧漁
商汗成雨廨邑明若練越俗鏡中行夏祠雲表見兹都
洵盤鬱英遠常棲眄王子事黃老獨樂恣遊衍謝公念
蒼生同憂感推薦靈越多秀士運闊無由面神理翳青
山風流滿黃卷揆予謬承奬自昔從纓弁瑶水執仙羈
金閨負時選晨趨博望苑夜直明光殿一朝罷臺閣萬
里違鄕縣風土足慰心況悦年芳變淮廩佇滋實沂歌
非所羡訟寢歸四明齡頽親九轉微尚本江海少留豈
交戰惟餘後凋色竊比東南箭
登東陽沈隱侯八詠樓(唐)崔融
旦登西北樓樓峻石墉厚宛生長定嵐俯壓三江口排
階銜鳥衡交疏過牛斗左右會稽鎮出入具區藪越巖
森其前浙江漫其後此地實東陽由來山水鄕隱侯有
遺詠落簡尚餘芳具物昔未改斯人今已亡粤余忝藩
左束髮事文場悵不見夫子神期遥相望
夜泊越州逢北使(唐)沈佺期
天地降雷雨放逐還故都重以風潮事年月戒回艫容
顔荒外老心想域中愚憩泊在兹夜炎雲逐斗樞䬓䬔
縈海若霹靂耿天吳鰲抃羣島失鯨吞衆流輸偶逢京
華使握手淚相濡饑共嗜齊棗眠共席秦蒲既北思攸
躋將南睿所圖往來固無咎何忽憚前桴
嚴陵祠(唐)洪子輿
漢主召子陵歸宿洛陽殿客星今安在隱迹猶可見水
石空潺湲松篁尚葱蒨岸深翠陰合川廻白雲徧幽徑
滋蕪没荒祠羃霜霰垂釣想遺芳掇蘋羞野薦高風激
終古語理忘榮賤方驗道可尊山林情不變
和登會稽山(唐)孫逖
稽山碧湖上勢入東溟近烟景晝清明九峯争隱嶙望
中厭朱紱俗内探元牝野老聽鳴騶山童擁行軫仙花
寒未落古蔓柔堪引竹磵入山多松崖向天迥雲從海
天去日就江村隕能賦邱嘗聞和歌參不敏冥搜信沖
漠多士期標凖願奉濯纓心長謠反招隱
送楊法曹按括州(唐)孫逖
東海天台山南方縉雲驛溪澄問吏隱巖險煩登陟潭
壑隨星使軒車繞春色儻尋琪樹人爲報長相憶
杭州北郭戴氏荷池送侯愉(唐)崔國輔
秋近萬物肅況當臨水時折花贈歸客離緒斷荷絲誰
謂江國永故人感在兹道存過北郭情極望東菑喬木
故國意鳴蟬窮巷悲扁舟竟何待中路每遲遲
送縉雲苖太守(唐)王維
手疏謝明主腰章爲長吏方從會稽邸更發汝南騎按
節下松陽清江響鐃吹露冕見三吳方知百城貴
泛若耶溪(唐)丘爲
結廬若耶溪左右若耶水無日不釣魚有時向城市溪
中水流急渡口水流寬每得樵風便往來殊不難一川
草長綠四時那得辨短褐衣妻兒餘糧及雞犬日暮鳥
雀稀稚子呼牛歸住處無鄰里柴門獨掩扉
酬綦母校書夢耶溪見贈之作(唐)儲光羲
校文在仙掖每有滄洲心況以北窗下夢遊清溪陰春
看湖水漫夜入廻塘深往往纜垂葛出舟望前林山人
松下飯釣客蘆中吟小隱何足貴長年固可尋還車首
東道惠言若黃金以我採薇意傳之天姥吟
送歐陽會稽之任(唐)王昌齡
懷禄貴心賞東流山水長官移會稽郡地邇上虞鄕緩
帶屏紛雜漁舟臨訟堂逶迤廻溪趣猿嘯飛鳥行萬室
霽朝雨千峯迎夕陽輝輝遠洲映曖曖澄湖光白髮有
高士青春期上皇應須枉車歇爲我訪荷裳
宿天竺寺(唐)陶翰
松栢亂巖口山西微徑通天開一峯見宫闕生虚空正
殿倚霞壁千樓標石叢夜來猿鳥静鐘梵響雲中岑翠
映湖月泉聲亂溪風心超諸境外了與懸解同明發惟
改視朝日長崖東湖色濃蕩漾海光漸曈曨葛仙跡尚
在許氏道猶崇獨往古來事幽懷期二公
遊天竺寺(唐)崔顥
晨登天竺山山殿朝陽曉厓泉争噴薄江岫相縈繞直
上孤頂高平看衆峰小南州十二月地暖冰雪少青翠
滿寒山藤蘿覆冬沼花龕瀑布側青壓石林杪鳴鐘集
人天施飰謝猿鳥洗意歸清淨澄心悟凡了始知世上
人萬物一何擾
謝陸處士杼山折青桂花見寄之作(唐)顔真卿
羣子遊杼山山寒桂花白綠荑含素萼采折自逋客忽
枉巖中詩芳香潤金石全高南越蠧豈謝東堂策會愜
名山期從君恣幽覿
贈僧皎然(唐)顔真卿
秋意西山多别岑縈左次繕亭歴三癸趾趾鄰什寺元
化隱靈跡始君啟高致誅榛養翹楚鞭草埋芳穗俯砌
披水容逼天掃峰翠境新耳目換物遠風塵異倚石忘
世情援雲得真意嘉林幸勿翦禪侣欣可庇衛法大臣
過佐遊羣英萃龍池護清激虎節到深邃徒想嵊頂期
于今没遺記
登江中孤嶼贈白雲先生王迥(唐)孟浩然
悠悠清江水水落沙嶼出回潭石下深綠篠岸旁密鮫
人潛不見漁父歌自逸憶與君别時泛舟如昨日夕陽
開返照中坐興非一南望鹿門山歸來恨如失
將適天台留别臨安李主簿(唐)孟浩然
枳棘君尚棲匏瓜吾豈繫念離當夏首漂泊指炎裔江
海非墮游田園失歸計定山既早發漁浦亦宵濟泛泛
隨波瀾行行任艫枻故林日已遠林木坐成翳羽人在
丹邱吾亦從此逝
早發漁浦潭(唐)孟浩然
東旭早光芒渚禽已驚聒臥聞漁浦口橈聲暗相撥日
出氣象分始知江湖闊美人常宴起照影弄流沫飲水
畏驚猿祭魚時見獺舟行自無悶況值晴景豁
經七里灘(唐)孟浩然
予奉垂堂誡千金非所輕爲多山水樂頻作泛舟行五
嶽追向子三湘弔屈平湖經洞庭闊江入新安清復聞
嚴陵瀨乃在兹湍路疊嶂數百里沿洄非一趣彩翠相
氛氲别流亂奔注釣磯平可坐苔磴滑難步猿飲石下
潭鳥還日邊樹觀竒恨來晩倚櫂惜將暮揮手弄潺湲
從兹洗塵慮
雲門寺西六七里聞符公蘭若最幽與薛八同往
(唐)孟浩然
謂余獨迷方逢子亦在野結交指松柏問法尋蘭若小
溪劣容舟怪石屢驚馬所居最幽絶所住皆静者雲簇
興座隅天空落階下上人亦何聞塵念都已捨四禪合
真如一切是虚假願承甘露潤喜得東風灑依止託山
門誰能效邱也
越中逢天台太乙子(唐)孟浩然
仙穴逢羽人停艫向前拜問余涉風水何處遠行邁登
陸尋天台順流下吳會兹山夙所尚安得問靈怪上逼
青天高俯臨滄海大雞鳴見日出常覿仙人旆往來赤
城中逍遥白雲外莓苔異人間瀑布當空界福庭長自
然華頂舊稱最永此從之遊何當濟所屆
送崔十二遊天竺寺(唐)李白
還聞天竺寺夢想懷東越每年海樹霜桂子落秋月送
君遊此地已屬流芳歇待我來歲行相隨浮溟渤
同友人舟行遊台越作(唐)李白
楚臣傷江楓謝客拾海月懷沙去瀟湘挂席泛溟渤蹇
予訪前跡獨往造窮髮古人不可攀去若浮雲沒願言
弄倒影從此鍊真骨華頂窺絶溟蓬壺望超忽不知青
春度但怪綠芳歇空持釣鰲心從此謝魏闕
天台曉望(唐)李白
天台鄰四明華頂高百越門標赤城霞樓栖蒼島月憑
高登遠覽直下見溟渤雲垂大鵬飜波動巨鰲沒風潮
真洶湧神怪何翕忽觀竒跡無倪好道心不歇攀條摘
朱實服葯鍊金骨安得生羽毛千春臥蓬闕
越中秋曙(唐)李白
越水遶碧山周廻數千里乃是天鏡中分明畫相似愛
此從冥搜永懷臨湍遊一爲滄波客十見紅蕖秋觀濤
壯天險望海令人愁路遐迫西照歲晚悲東流何必探
禹穴逝將歸蓬邱不然五湖上亦可乘扁舟
寶林寺作(唐)徐浩
兹山昔飛來遠自瑯琊臺孤岫龜形在深泉鰻井開越
王屢登陟何相傳詞才塔廟崇其巔規模稱壯哉禪堂
清溽暑高閣無恢炱照耀珠吐月鏗轟鐘隱雷揆予久
纓弁末路遭邅迴一棄滄海曲六年稽嶺隈逝川惜東
駛馳景憐西頽腰帶愁疾减容顔衰悴催頼居兹寺中
法士多瓌能洗心聽經論禮足蠲凶災永願依勝侣清
江乘渡杯
謁禹廟(唐)徐浩
畝澮敷四海川源滌九州既膺九命錫乃建洪範疇鼎
革固天啟運興非人謀肇開宅土業永庇昏墊憂山足
靈廟在門前清鏡流象筵陳玉帛容衛儼戈矛探穴圖
書朽卑宫堂殿修梅梁今不壊松祏古仍留負責故鄕
近朅來申爼羞爲魚知造化嘆鳳仰徽猷不復聞夏樂
惟餘奏楚幽婆娑非舞羽鏜鞳異鳴球盛德吾無間高
功誰與儔災淫被凶慝助聖擁神休出谷鶯初語空山
猿獨愁春暉生草樹柳色暖汀洲恩貸題輿重榮殊衣
錦遊宦情同械繫生理任桴浮地極臨滄海天遥過斗
牛精誠如可諒他日寄冥搜
有懷台州司戸鄭十八虔(唐)杜甫
天台隔三江風浪無晨暮鄭公縱得歸老病不識路昔
如水上鷗今如置中兔性命由他人悲辛但狂顧山鬼
獨一脚蝮蛇長如樹呼號傍孤城歲月誰與度從來禦
魑魅多爲才名誤夫子嵇阮流更被時俗惡海隅微小
吏眼暗髮垂素黃帽映青袍非供折腰具平生一杯酒
見我古人遇相望無所成乾坤莽回互
東陽郡齋中詣南山招韋十(唐)錢起
霽來海半山隱映城上起中峰落照時殘雪翠微裏同
心久爲别孤興那對此良會何遲遲清揚瞻則邇
西陵口觀海(唐)薛據
長江漫湯湯近海勢彌廣在昔胚渾凝融爲百川泱地
形失端倪天色渾滉漾東南際萬里極目遠無象山影
乍浮沉潮波忽來往孤帆或不見櫂歌猶想像日暮長
風起客心空振蕩浦口霞未收潭心月初上林嶼幾邅
迴亭臯時偃仰歲晏訪蓬瀛真游非外奬
嚴公釣臺作(唐)顧況
靈芝產遐方威鳳家重霄嚴生何耿潔託志肩夷巢漢
后雖則貴子陵不知高糠粃當世道長揖夔龍朝掃門
彼何人升降不同朝捨舟遂長往山谷多清飈
酬房杭州(唐)顧況
郡樓何其曠亭亭廣而深故人牧餘杭留我披胸襟滿
篋閱新作璧玉誕清音流水入洞天窅豁欲凌臨闢險
延北阜薙道陟南岑朝從山寺還醒醉動笑吟荷花十
餘里月色攅湖林父老惜使君却欲速華簪
嚴陵灘下寄常建(唐)奚賈
日入溪水静尋真此亦難乃知滄洲人道成仍釣竿漾
檝乘微月振衣生早寒紛吾成獨往自昔耽考槃已息
漢陰誚且同濠上觀曠然心無涯誰問容膝安
奉使過石門觀瀑(并序)(唐)丘丹
謝康樂宋景平中爲永嘉守有宿石門巖上詩余六
代叔祖梁中書侍郎天監中有過石門瀑布詩後亦
爲此郡小子大歴中奉使竊有繼作雖不足克紹祖
德追蹤昔賢蓋造竒懷感之志也
溪上望懸泉耿耿雲中見披榛上巖岫峭壁正東面千
仞瀉聯珠一潭噴飛霰嵯㵵滿山響坐覺炎氛變照日
𩔖虹霓從風似綃練靈竒既天造惜處窮海甸吾祖昔
登臨謝公亦遊衍王程懼淹泊下磴空延眷千里雷尚
聞巒迴樹葱蒨此來共賤役探討愧前彥永欲洗塵纓
終當愜此願
爛柯山三首(唐)劉迥
白雲引策杖苔徑誰往還漸見松樹偃時聞鳥聲閒豁
然喧氛盡獨對萬重山
石橋架絶壑蒼翠横鳥道憑檻雲脚下頽陽日猶蚤霓
裳倘一遇千載長不老
繩牀宴坐久石窟絶行跡能在人代中遂將人代隔白
雲風颺飛非欲待歸客
游爛柯山四首(唐)李幼卿
拂霧理孤策薄霄眺層岑迥升烟霧外豁見天地心物
象不可及遲回空詠吟
巨石何崔嵬横橋架山頂傍通日月過仰望虹霓迥聖
者開津梁誰能度兹嶺
二仙自圍棋偶與樵夫會仙家異人代俄頃千年外笙
鶴何時還儀形尚相對
石室過雲外二僧儼禪寂不語對空山無心向來客作
禮未及終忘循舊形跡
游爛柯山四首(唐)李深
尋源路不迷絶頂與雲齊坐引羣峰小平看萬木低雙
林春色上正有子規啼
嵌空横洞天磅礴倚崖巘宛如虹勢出可賞不可轉真
興得津梁抽簮永游衍
羽客無姓名仙棋但聞見行看負薪客坐使桑田變懷
古正怡然前山早鶯囀
稽首期發蒙吾師豈無說安禪即方丈演法皆寂滅鳴
磬雨花香齋堂飯松屑
游爛柯山三首(唐)羊滔
步登春巖裏更上最遠山聊見宇宙闊遂令身世閒清
輝賞不盡高駕何時還
石梁聳千尺高盼出林嶺亘壑躡丹虹排雲弄清影路
期訪道客游衍空井井
沙門何處人擕手俱滅跡深入不動境乃知真圓寂有
時歸羅浮白日見飛錫
游爛柯山三首(唐)薛戎
登巖已寂歴絶頂更岧嶤響像如天近窺臨與世遥悠
然暢心目萬慮一時銷
聖游本無跡留此示津梁架險知何適遺名但不忘只
今成佛宇化度果難量
二仙行自適日月徒遷徙不語寄手談無心引樵子蒙
分一丸藥相偶窮年祀
游爛柯山三首(唐)謝劇
獨凌清景出不視衆山中雲日遥相對川原無不通自
致高標末何心待馭風
仙奕示樵夫能言忘歸路因看斧柯爛孫子髮已素孰
云遺跡久舉意如旦暮
仙僧會真要應物常淵默惟將無住理轉與信人說月
影清江中可觀不可得
早發杭州泛富春江寄陸三十一公佐
(唐)權德輿
候曉起徒馭春江多好風白波連青雲蕩漾晨光中四
望浩無際沈憂將此同未離奔走途但恐成悲翁俯見
觸餌鱗仰目凌霄鴻纓塵日已厚心累何時空區區此
人世所向皆樊籠惟應杯中物醒醉為窮通故人懸圃
姿瓊樹紛青蔥終當從此去共結蘭桂叢
嚴陵釣臺下作(唐)權德輿
絶頂聳蒼翠清湍石磷磷先生晦其中天子不得臣心
靈棲顥氣纓冕猶緇塵不樂禁中臥却歸江上春潛驅
東漢風日使薄者醇焉用佐天子持此報故人人知大
賢心不獨私其身弛張有深致耕釣陶天真奈何清風
後擾擾論屈伸交情同市道利欲相紛綸我行訪遺臺
仰古懷逸民矰繳鴻鵠遠雪霜松桂新江流去不窮山
色凌秋旻人世自今古清輝照無垠
越中山水(唐)孟郊
日覺耳目勝我來山水州蓬瀛若髣髴田野如泛浮碧
嶂幾千遶清泉萬餘流莫窮合沓步孰盡𣲖别遊越水
淨難汚越天陰易收氣鮮無隱物目視遠更周舉俗媚
蔥蒨連冬擷芳柔菱湖有餘翠茗圃無荒疇賞異忽已
遠探竒誠淹留永言終南色去矣銷人憂
桐廬山中贈李明府(唐)孟郊
静境無濁氛清雨零碧雲千山不隱響一葉動亦聞即
此佳志士精微誰相羣欲識楚章句袖中蘭茝薰
送超上人歸天台(唐)孟郊
天台山最高動躡赤城霞何以静雙目掃山除妄花何
以潔其性濾泉去泥沙靈境物皆直萬松無一斜月中
見心近雲外將俗賖山獸護方丈山猿捧袈裟遺身獨
得身笑我牽名華
代杭人作使君一朝去二首(唐)元稹
使君一朝去遺愛在人口惠化境内春才名天下首爲
問龔黃軰兼能作詩否
使君一朝去斷腸如剉檗無復見冰壺惟應鏤金石自
此一州人生男盡名白
郡中即事(唐)白居易
漫漫潮初平熙熙春日至空闊遠江山晴明好天氣外
有適意物中無繋心事數篇對竹吟一杯望雲醉行擕
杖扶力臥讀書取睡久養病形骸深諳閒氣味遥思九
城陌擾擾趨名利今朝是雙日朝謁多軒騎寵者防悔
尤權者懷憂畏爲報高車蓋恐非真富貴
嚴十八郎中在郡日改制東南樓因名清輝未立
標牓徵歸郎署予既到郡性愛樓居宴遊其間
頗有幽致聊成十韻兼戲寄嚴(唐)白居易
嚴郎置兹樓立名曰清輝未及署花牓遽徵還粉闈去
來三四年塵土登者稀今春新太守灑埽施簾幃院柳
煙婀娜檐花雪霏微看山倚前戸待月闡東扉碧窗戛
瑶瑟朱闌飄舞衣燒香卷幕坐風燕雙雙飛君作不得
住我來幸因依始知天地間靈境有所歸
三年爲刺史二首(唐)白居易
三年為刺史無政在人口唯向郡城中題詩十餘首慙
非甘棠詠豈有思人不
三年為刺史飲冰復食蘖唯向天竺山取得兩片石此
抵有千金無乃傷清白
天竺寺七葉堂避暑(唐)白居易
鬱鬱復鬱鬱伏熱何時畢行入七葉堂煩暑隨步失簷
雨稍霏微窗風正蕭瑟清宵一覺睡可以銷百疾
題天竺南院贈閑元旻清四上人(唐)白居易
雜芳澗草合繁綠巖樹新山深景候晩四月有餘春竹
寺過微雨石逕無纖塵白衣一居士方袍四道人地是
佛國土人非俗交新城中山下別相送亦殷勤
越女詞(唐)鮑溶
越女芙蓉妝浣紗清淺水忽驚春心晚不敢思君子君
子縱我思寧來浣溪裏
宿吳興道中苕村(唐)鮑溶
浮客倦長道秋深夜如年久行惜日月常起雞鳴前夕
計今日程息車在苕川霜中水南寺金磬泠泠然疇昔
此林下歸心巢頂禪身依寤昏寐智月生虚圓羇旅違
我程去留難雙全觀身話往事如夢遊青天明發止賓
從寄聲琴上弦聊書越人意此曲名思仙
聞韋駙馬使君遷拜台州(唐)鮑溶
溟藩軫帝憂見說初鳴騶德勝禍先戢情閒思自流蠶
殷桑柘空廩實雀鼠稠諫虎昔賜駿安人將問牛曾陪
後乘光共逐平津遊旌旆擁追賞歌鐘催獻酬音徽一
寂寥貴賤雙沉浮北郭乏中産東方稱上頭躋山望百
城目盡增遐愁海逼日月近天高星漢秋無階異漸鴻
有志慙馴鷗終期促孤櫂暫訪天台幽
游天台山(唐)張祜
崔嵬海西鎮靈跡傳萬古羣峰日來朝累累孫侍祖三
茅即拳石二室猶塊土傍洞窟神仙中巖宅龍虎名從
乾取象位與坤作輔鸞鶴自相羣前人空若瞽巉巉割
秋碧媧女徒巧補視聽出塵埃處高心漸苦纔登招手
石肘底笑天姥仰看華蓋尖赤日雲上午奔雷撼深谷
下見山脚雨回首望四明矗若城一堵昏晨邈千態恐
動非自主控鵠大夢中坐覺身詡詡東溟子時月却孕
元化母彭蠡不盈杯浙江微辨縷石梁屹横架萬仞青
壁竪却瞰赤城顛勢來如刀弩盤松圍清道九里天莫
覩穹崇上攅三突兀傍聳五空崖絶凡路癡立麋與塵
邈崚極天門覻深窺地戸金庭路非遠徒步將欲舉身
樂道家流惇儒若一矩行尋白雲叟禮象登峻宇佛闕
繞杉嵐仙壇半榛莽懸崖與飛瀑險噴難足俯海眼三
井通洞門雙闕拄瓊臺下昏側手足前採乳但造不死
鄕前勞何足數
早春錢塘湖晩眺(唐)張祜
落日下林坂撫襟睇前蹤輕澌流迴浦殘雪明高峰仰
視天宇曠俯登雲樹重聊當問真界昨夜西巒鐘
釣臺懷古(唐)劉駕
澄流可濯纓嚴子但垂綸孤坐九層石遠笑清渭濱潛
龍飛上天四海豈無雲清氣不零雨安使洗塵氛我來
吟高風髣髴見斯人江月尚皎皎江石亦磷磷如何臺
下路明日又迷津
玉笥山留題(宋)徐鉉
仙鄕會應遠王事知何極征傳莫辭勞玉峰聊一息形
骸已銷散心想都凝寂真氣自清虚非關好松石九仙
皆積學洞壑留遺跡游子歸去來胡爲但行役
冬日陪胡武平游西余精舍(宋)梅堯臣
侵晨霜氣嚴溪口冰已合烏榜將進遲寒篙旋摧拉遥
看松竹深雪屋藏山衲登臨興都盡薄暮沿清霅
送慧勤歸餘杭(宋)歐陽修
越俗僣宫室傾貲事雕墻佛屋尤其侈耽耽擬侯王文
彩瑩丹漆四壁金焜煌上懸百寶蓋宴坐以方牀胡爲
棄不居栖身客京坊辛勤營一室有𩔖燕巢梁南方精
飲食菌笋鄙羔羊飯以玉粒粳調之甘露漿一饌費千
金百品羅成行晨興未飯僧日昃不敢嘗乃兹隨北客
枯粟充饑腸東南地秀絶山水澄清光餘杭幾萬家日
夕焚清香烟霏四面起雲霧雜芬芳豈知車馬塵髩髮
染成霜三者孰苦樂子奚勤四方乃云慕仁義奔走不
自遑始知仁義力可以治膏肓有志誠可樂及時宜自
彊人情重懷土飛鳥思故鄕夜枕聞北鴈歸心逐南檣
歸兮能來否送子以短章
越州飛來山(宋)孔平仲
物之體性重惟有石最堅迴風捲黃沙直下萬丈淵如
何崔嵬山乃解飛青天瑯琊趨會稽道理固甚懸想當
初來時詭異可得言豈非巨靈擘或謂秦帝鞭雷公挾
電母歘霍相後先夸娥負崖脚天丁撮其顛北斗借神
兵虎豹下九關海王驅魚送百里聞腥羶悲號與憊喘
灑汗成流川呼雲以自蔽日月不得宣栖鳥失其巢哀
哀啼白猿草木困擺撼枝葉半不全置之秦望陰百怪
散蒼烟有龍走不輟化爲錦色鰻攅身入竅穴噴出清
冷泉都人駭相報平地見巍然既來亦能去惟恐復騰
鶱浮屠鎮其上副以屋蟬聫朝吟諸佛經暮誦西方禪
以此相縶縳羈孤幾千年我聞已有日今朝始攀援高
堂置美酒遠目凌孤鳶老僧爲我說指畫當我前是否
難致詰且進黃金船
和晏相公湖上遇雨(宋)韓維
公堂日多暇薄暮游清池孤雲從西來若與飛蓋期急
雨亂荷芰紅綠左右披沙禽帶濕起簇簇守前坻烟樹
晦空曲蟬聲寂無遺殘炎一洗濯霽景開林西禽飛還
清波蟬噪復故枝晩槿揚朱華秋草含碧滋篙舟出隄
去微風滿平漪卷幔極悵望正見隗與箕舉酒無塵情
慨然起遐思永懷古先訓默道通介宜乃知賢哲心所
得非游嬉
送謝景初廷評宰餘姚(宋)范仲淹
世德踐甲科青紫信可拾故鄕特榮輝高門復樹立餘
姚二山下東南最名邑煙水萬人家熙熙自翔集又得
賢大夫坐堂恩信敷春風爲君來綠波滿平湖乘興訪
隱淪今逢賀老無文藻凌雲處定喜江山助未能同仙
舟離樽少留駐行行道不孤明月相隨去
送錢藻出守婺州得英字(宋)蘇軾
老手便劇郡高懷厭承明聊紆東陽綬一濯滄浪纓東
陽嘉山水未到意已清過家父老喜出郭壺漿迎子行
得所願愴悢居者情吾君方急賢日旰坐邇英黃金招
樂毅白璧賜虞卿子不少自貶陳義空峥嶸古稱爲郡
樂漸恐煩敲搒臨分敢不盡醉語醒還驚
僧清順新作垂雲亭(宋)蘇軾
江山雖有餘亭榭苦難穩登臨不得要萬象各偃蹇惜
哉垂雲軒此地得何晚天功争向背詩眼巧增損路窮
朱欄出山破石壁很海門浸坤軸湖尾抱雲巘葱葱城
郭麗淡淡烟村遠紛紛鳥雀去一一漁樵返雄觀快新
獲微景收昔遁道人真古人嘯吟慕嵇阮空齋臥蒲褐
芒屨每自捆天憐詩人窮乞與供詩本我詩久不作荒
澁旋鉏墾從君覓佳句咀嚼廢朝飯
懷西湖寄晁美叔同年(宋)蘇軾
西湖天下景遊者無愚賢深淺隨所得誰能識其全嗟
我本狂直早爲世所捐獨專山水樂付與寧非天三百
六十寺幽尋遂窮年所至得其妙心知口難傳至今清
夜夢耳目餘芳鮮君持使者節風采爍雲烟清流與碧
巘安肯爲君妍胡不屏騎從暫借僧榻眠讀我壁間詩
清涼先煩煎策杖無道路直造意所便應逢古漁父葦
間自延緣問道若有得買魚勿論錢
杭州故人信至齊安(宋)蘇軾
昨夜風月清夢到西湖上朝來聞好語扣戸得吳餉輕
圓白曬荔脆釅紅螺醬更將西崦茶勸我洗江瘴故人
情義重說我必西向一年兩僕夫千里問無恙相期結
書社(故人相約醵錢雇僕未一歲再至黃)未怕供詩帳(僕頃以詩得罪有司移杭取境内所)
(留詩杭州供數百詩謂之詩帳)還將夢魂去一夜到江漲(江漲杭州橋名)
次韻趙景貺春思且懷吳越山水(宋)蘇軾
歲華來無窮老眼久已静春風如繋馬未動意先騁西
湖忽破碎鳥樂魚動鏡縈城理枯瀆放閘起膠艇顧君
營此樂宦事何時竟(清河西湖三閘君督成之)思吳信偶然出處付
前定飄然不繋舟乘此無盡興醉翁行樂處草木皆可
敬明朝游北渚急掃黃葉徑白酒真到齊紅裙已放鄭
(酒尚有香泉一壺爲樂全先生服不作樂也)
寄參寥(宋)陳師道
平生西方願擺落區中緣惟於世外人相從可忘年道
人贊公徒相識幾生前早作步兵語晩參雲門禪拾策
孤山下一室頗蕭然林昏出幽磬竹杪横疏烟昨日寄
書至坐想參寥泉此泉如此公遇物作清妍一别今幾
時綠首成白顛子亦憐我老我豈要子憐會逢萬里風
一繋五湖船酌我巖下水吟子山中篇
泊吳興觀音院(宋)秦觀
金刹負城闉閴然美栖止卞山直穹窿苕水相依倚霜
檜鬱冥冥海棕鮮薿薿廣除庇夏陰飛棟明朝晷溪光
鳬鶩邊天色菰蒲裏緒風傳晝焚壁月窺夜禮洩雲彗
層空規荷鑑幽沚艅艎烟際下鐘磬林端起聱牙戲清
深&KR0706;崟撲空紫所過信悠然此生如寄耳志士耻溝瀆
征夫念桑梓攬衣軒楹間歗歌何窮已
餘姚飯(宋)陳造
昨暮浴上虞今晨飯餘姚官期有餘日我行得逍遥盤
實剝芡芰羹魚薦蘭椒一飽老人事茗飲亦復聊捫腹
每自愧昔賢尚簞瓢僧垣棲翠微金碧煥山椒龍泓甘
可茹塔鈴如見招遲留本不惡況復待晚潮
遊慈溪龍虎軒(軒有石湖碑如新刻)(宋)陳造
坐曹可勝勞出郭復行役半年定海令三度慈溪客慈
溪足勝處山秀江繚碧終然縈夢寐遑此事遊歴高軒
閟龍虎表表市闤側得興不暇慵徙倚且數刻洞戸初
推敲階除漸登陟向來攫怒勢枯幹抱頑石乃知名實
間未易膠今昔尚喜詩翁碑不受蒼蘚蝕何但神所護
人未忘翁德使非老眼明斯遊竟無得
清明西湖次韻(宋)陳造
蘇公舊堤東增築更千步右爲縈回溪夾以青葱樹晴
湖映碧山詩客更多助醉鄕赴新約書癡悔前悞況此
好清明酒果隨意具向來計追歡幾番陰雨沮今者成
清遊仍免俗子汚斜陽不無情似戀花柳住春光念報
答襞牋須好句
五言天台山送僧象微歸山(宋)沈遘
吾聞天台久常讀興公賦兹爲東南鎮神靈之所據竒
挺究萬狀嵩岱不足語頗疑說過夸特為辭之嫭象微
乃州民能識山之故從容試爲問聊得一一疏赤城建
霞標上與斗牛附萬有八千丈矗若天一柱瀑布發高
源飛流翻四注雪霜浮虚空晦明亂朝暮巖足多丹石
光華燦寶璐楢溪百餘仞欲濟毛骨怖九折凌峻梁五
界窮幽路芝蘭散竒草松桂羅嘉樹祥風吹白雲飄然
若可御幽閟足瓌怪纖悉難畢具凡迹古不到神物陰
自護傳聞昔人說中有洞天處是名不死墟衆真所游
聚玉堂敞金庭碧林列瑤圃有能從而求得之乃仙去
斯言寧可信良非吾所慕吾志本邱壑久已失厥趣誰
言石渠客乃甚轍中鮒秋風日已高歸心浩欲騖兹山
夙所愛送爾𬗟東顧吾廬因爾卜伻來審繪素
勸農道場山(宋)王炎
練日遵詔條行春勸耕事擁旆有傳呼據鞍小馳騖兒
童喜聚觀父老歡來詣松徑度坡陀蓮宫得清閟此行
非遨遊所職在撫字示之淺易語諭以丁寧意扶杖既
言歸解衣聊少憩山中無俗情物外有幽趣僧閒衆所
羡農困吾甚媿不敢飽登臨肩輿下山去
浦江華藏寺如勝上人欲募施者開田佐僧供以
長老皎公書來求予詩作二十韻奉勉
(宋)范浚
浮屠謝朋親屏跡藏巖幽多規脱徭賦豈必皆禪流自
言佛遺經墾土為愆尤不耕徒榖腹何異鼠雀偷告之
勿浮食當須力鋤耰前修舉鍬事千載垂風猷奈何啞
羊僧百語不頷頭皎公老禪伯雅慕吾孔周其徒有如
勝用意非常儔欲開千畦田更辦兩具牛率彼枯木衆
躬耕食其秋釋門有添丁乃翁坐無憂與國助耘耔疲
氓庶其瘳此意良足嘉感之歎綢繆昔聞白黑衆十萬
俱清修鳩金置千畝給供無時休於今豈無人勝也當
尋求長途觸隆冬一衲寒颼飀朱門立雪久歡喜無生
愁作詩勸勇往以俟歲晚收
寄開化李令光二首(宋)程俱
我行阡陌間苖麥已復清茅茨間新藁雞犬有和聲不
見吏索錢田家得其生雞犬亦肥字不遭無事烹於斯
可觀政豈在赫赫名父老亦相語驩然就春耕官租及
時了卒歲樂無營
山間古梅林有鴞集其端不飛亦不鳴彈射不敢干下
窺羣雀雛啄顙刳其肝欣然䑛兩爪意得良自安飛來
多凡鳥助此凶且殘安知萬山曲亦復鳴棲鸞相咻固
不可見嚇技亦殫衆鳥既有恃相期在歲寒
寄題淳安陳令君讀書林(宋)吳儆
能吏事深刻商利謹毫釐俗吏趨期會簿書自羈縻寥
寥弦歌聲千古空餘思還淳山水邑令君邱壑姿邑民
本無事君亦何所爲治己物自治化行風漸移君復何
所欲讀書常不足拄腹五千卷插架三萬軸曾未出毫
芒萬室已蒙福堂東松竹林昔時閟荒榛堂中燈燭光
昔時照紅裙今何聲吾伊蕭蕭風雨晨問君有社稷亦
復有人民奈何徒自苦學道則愛人
寄題陳同甫抱膝亭(宋)陳傅良
稻粱不難謀軒冕亦易得胡為抱膝翁惻惻復惻惻秋
風墮碧梧鳳鳥去無迹愁吟草際蛩兒女淚盈臆忽然
一長嘯孤響起空寂令人識雅頌一唱三歎息室廬在
路旁耕鑿在民籍行人聽笑語稚子共眠食讀書果何
罪鬚髮又半白此意太勞勞此身長抑抑抱膝且不可
出門更何適但勿問門外蓬蒿若干尺
次韻曹守懷玲瓏山(宋)沈與求
泉石有膏肓客游夢想半如饜極羊酪投匕念鄕饌懷
哉小玲瓏舊賞常酣宴玉女下雲窗輕我年未冠誅茅
老三間此意已懸斷少須草堂資兩足那可絆謝公愛
東山自結尋幽伴詩筒忽相先紙價豈容賤流傳從使
君感此歸思亂擷蘭躡危根漱石俯長磵野性等麋鹿
百嗜寧食薦攬衣中夜興測漏疾流眄扃怒愧駑筋卑
飛傷短翰正使屐齒折未改柯斧爛時節脱駛徂遲暮
空浩歎何當脂下澤去路鬱交貫
和喻叔竒游天衣(宋)王十朋
稽山高入雲鑑湖遠浮空夏后留遺跡晉宋多名公我
來歲及周夢寐懷清風兹欣天氣佳扶桑欲曈曨駕言
天衣游盍簪盡鴛鴻經夕戒行李如期集仙宫聯騎出
城南行行指秦峰千巖競吐秀眼界殊清空招提在何
許十里松陰濃林端忽鐘磬與客為先容羣簮擁花界
雙佩鳴寒淙試將比天台大略如思豐(天台有思豐堂)首讀邕
浩碑妙理開昏蒙細觀元白詩邱壑羅胸中蕭壁尚堪
面梁薪幾經烘(寺有梁時薪火)兹宫現有相禪客談無同朝陽
最嶄絶白雲抹其胸杜鵑天下無至今滿山紅雞僧始
開山道業聞清衷思舉照不起高價傾江東袈裟縷黃
金宫女百針工昭明親抱送禮意何太恭白馬忽渡江
臺城困英雄國破遺衣在丹青落塵客(寺舊有昭明像)我軰皆
書生意氣飄如虹蠟屐共尋幽寧求香火功載酒懷賀
老招隱思戴顒賦詩追吹臺一飯敢忘忠況我賢使君
德宇尤疏通楚醴餉百榼白衣走山中嗟予何為者天
資愧空侗謬與酒中仙適同蕺山松(蕺山有八松)同年妙詞
章況有山水供古詩如古琴山高水溶溶背嚢小奚奴
捧硯長髯翁勝游與佳作二美悉具逢品題徧羣英波
瀾及竒蹤掬水弄花句比擬猶凡庸兹會如蘭亭同行
𩔖荀龍盛事在詩史奚用呼畫工
同錢用明用章游白石巖(宋)王十朋
謝公好山水得郡古東甌造物惜佳境雅志多不酬松
蘿蔽雁蕩烟靄埋龍湫行田經白石不到仙山頭寥寥
數百年天賦黃冠流巍然萬仞崖壁立東南州誰將補
天手化出白玉樓兩龕藏洞府中有羣仙遊上通尺五
天下接三神洲飛泉落巖腰碧澗鳴山陬羣峰真培塿
滄海為渠溝隘視人間世萬象同蜉蝣我家鴈蕩陽崎
嶇厭經邱翩翩錢公子呼我尋巖幽初驚小雨密忽掃
羣陰浮杖履窮㠝岏一洗塵埃眸山林有真樂富貴何
足求但願乞二山不願萬戸侯
度雁山(宋)王十朋
雁山五經眼兹行尤可觀初冬天氣佳雁歸山未寒有
日照幽谷無雲翳層巒入境見祥雲振衣登馬鞍瀑水
飛玉龍羽旗導翔鸞石柱屹天外卓筆書雲端靈峰觀
石室杖履穿㠝岏山禽知我來好音若相歡羣峰列春
笋丹青狀尤難行色愧匆匆更約它時看
過瑞安(宋)王十朋
我家古樂成老未識安固偶把清源麾首問南塘路解
維日已晏入境天欲暮張子自陶山扁舟惠然顧沈君
壯年别相見髮垂素訪舊多不存來觀莫知數平原二
十人邂逅喜相遇謂我宜少留欲敕不腆具我驅不敢
疾曲為一宵住臨江有高閣登覽可以賦瀾同孟子觀
目作少陵注燈火照魚龍談笑驚鷗鷺含杯鄉意濃竊
食君恩誤晨起酒未醒潮來報催渡
夜出偏門還三山(宋)陸游
月行南斗邊人歸西郊路水風吹葛衣草露濕芒屨漁
歌起遠汀鬼火出破墓凄清醒醉魂荒怪入詩句到家
夜已半佇立叩蓬戸穉子猶讀書一笑慰遲暮
稽山行(宋)陸游
稽山何巍巍浙江水湯湯千里亘大野勾踐之所荒春
雨桑柘綠秋風秔稲香村村作蟹椵處處起魚梁陂放
萬頭鴨園覆千畦薑舂碓聲如雷私債逾官倉禹廟爭
奉牲蘭亭共流觴空巷看競渡倒社觀戲場項里楊梅
熟采摘日夜忙翠籃滿山路不數荔枝筐星馳入侯家
那惜黃金償湘湖蓴菜出賣者環三鄕何以共烹煮鱸
魚三尺長芳鮮初上市羊酪何足當鏡湖滀衆水自漢
無旱蝗重樓與曲檻瀲灔浮湖光舟行以當車小繖遮
新粧淺坊小陌間深夜理絲簧我老述此詩妄繼古樂
章恨無季札聽大國風泱泱
石堰村(宋)陸游
木落山不蔽水縮舟自獻寒日晚更明村巷曲折見小
婦鳴機杼童子陳筆硯農家雖苦貧終勝異鄉縣君看
宦遊子豈無墳墓戀牛一死在故鄉切勿慕乘傳
於潛道中(宋)洪邁
山行厭犖确理策扶欹危綠野三兩家一息知可期冉
冉青林端炊烟裊晴暉居民豐且樂恐是太古遺那知
都邑間百索困鞭笞繁華今何有半作道旁羸
釣臺阻風去得風便(宋)薛季宣
先生非釣名魚釣清冷水太空長廓然浪迹秋光涘人
憂我何憂忘怒亦忘喜建武非漢元詎有留侯起神明
旋地軸姓氏更七里雲臺已埋沒嚴瀨殊清泚峩峩二
釣臺高插烟霞裏首陽遠相比萬祀恒不圯我來經舊
廬敢卜瞻遺几東風廻我舟江步時須艤仰觀嚴像設
敬拜豁煩鄙層臺暢登臨無復徒仰止縈紆古道屈望
望攀蘿藟崇基介巖石特立端不倚削成二山碧平止
章如砥衆山鬱青葱環合紛碨礧清塵森萬象觸睫同
一視古人不可見可見安仁美旅情殆忘返回棹西風
駛青蒲挂一席入望俄城市瞥如周變秦物物非古始
乃知主人意待我非朱紫送迎因下風忙遽均倒屣烹
茶出清泉盤饌羅雙鯉飫之以珍羞浣濯予塵滓相忘
語默間不假談名理去留維我意今昔交爾汝此情固
冥契何必親之子
宿石門(宋)葉適
好溪瀉百壑南北傾萬峰山凡堆阜俗映岸羞為容石
門忽秀出老幹蔭渟洪捨舟從口入便已離塵中衆芳
拱窟宅環峒獻竒穠藤蘿異態度尺寸疑施功錦茵翠
織成照耀無春冬水行千丈高歕薄不可窮更有洗頭
盆雲深霧常封昔年謝康樂築居待其終繼作者邱裴
語言亦稱雄邈然百世後未忝騷人風栖栖三羽衣日
晏齋廚空之子歇過槳暫洗氛埃胸自歎苦淹留寂莫
不易供嗟我老無用佞山久成翁結廬會昌側勢落魚
蝦叢種竹似束葦栽松如斷蓬小兒餖盆盂何時至周
公會當同此住代輸助之舂
入餘杭縣(宋)高似孫
明發遵西陸驅車月流光佳山迎車來知是古餘杭危
樹露如雨平野日未陽支流滀清源弱羽無高翔人家
叢灌下世載山水鄉扣門作午憩白飰羞文魴邂逅有
足歡離合非其常主人不予鄙予留亦徜徉
重經洞霄(宋)周文璞
曩既負幽討今敢萌遐心扶桑下陽馭砮磬浮空林瓊
臺渺泆蕩蘂佩棲高深屢見仙驥舞遥聆元女吟如遂
都開闢那復憂﨑嶔抱關職貴重啟閉非所任靈飈掣
虬戸同此琅琅音願併翠綃水寫之朱絲琴
月夜泛舟姚江(宋)樓鑰
秋暑不可耐幾思泛中川晩來興有適溪船偶及門凉
月纔上弦平潮可黃昏倚楫縱所如臥看龍泉山長虹
跨空闊過之凜生寒坐穩興益佳夜氣方漫漫草蟲鳴
東西飛鳥相與還仰頭數明星垂手摇碧瀾坐客惜此
景不及擕清樽無酒要不惡徜徉足幽歡幽歡有何好
叩舷澹無言
求仲抑招遊山歸途遇雨(宋)樓鑰
竹輿繞湖濱宿霧尚厭浥徑到玉岑下坐久客始集起
穿靈石山萬松介而立梅天氣清潤空翠行可挹古藤
幾百年枝蔓兩山及見說暮春時花繁紅熠熠直疑老
潛虬初起夜來蟄俯玩歲寒泉齒冷不敢吸相將上龍
泓塵鞅謝羈馽洞有靈獸居臨深心岌岌魚游明鏡中
巨浪無三級寒苔載水去萬頃潤原隰濛濛山雨來歸
僕鳥飛急野興殊未巳日昃不暇給衝泥上湖船雨陣
遽奔襲飄風將急點回旋驚四入中流益蕩兀短篷不
當笠停篙亦久之怒勢不少戢我徒方嘯歌弗為改豪
習但耻缾罍罄莫問衣裳濕
送□丞上虞(宋)樓鑰
我老不復仕行將掛衣冠兩子俱貳令官職恰一般列
川且書考上虞亦之官人言易捧檄歸奉重親歡我意
正不爾期汝政可觀食焉怠其事古訓戒捨鏝汝職去
民親簿書當細看一邑無不問正爾良獨難江海匝三
垂長堤捍驚湍埭高幾如山潮至不留殘宣和有遺迹
能使潮浸灘陂湖謹蓄洩可以救旱乾長溝濟漕運浚
治令通寬此皆丞所職勿憚心力殫江頭有東山永懷
謝家安邑有李與豐況復居二潘尚友更從游問學加
研鑽平時固知汝廉謹無欺謾涉世終未深戒汝能無
言故鄉去帝鄉舟馭多往還失己固不可待人亦多端
罔求違道譽善遣非意干窮達自有時此理真如丹聚
散不足較豈得長團欒閒静我所便汝其自加餐有時
或乘興往來二子間蹈雨送汝行浮家當游般走筆如
家書誰能苦雕剜
過舒臨海故宅(宋)謝翺
破壁濕海蘚水邊日氣蒸云是舒公宅其孫艾且仁昔
公初作尉視事即斬人上書稱臣亶待罪滄海濱天子
有詔至汝亶可治民爾時荆文公上方邑之鄞聞此輙
異之久會公秉鈞謂此非狂狷引用至中丞立朝思蹇
諤庶以報君親蘇公下詔獄讒者用事新於此與有力
豈為重其身晴風吹海雨山川尚橫陳俛仰勿太息徒
為驚爾鄰
會稽秋日觀山(宋)陳鑒之
荒塍間流水槖落風颼飀前山與幽人亭亭共清秋遠
近日明晦隱見雲去留木末一叟歸犬鳴茅舍幽憶昔
典午東劒佩森名流勝地慰遠懷兹焉久綢繆漁磯與
樵徑今有斯人不池石老苔髮空餘螺蚌游世有古今
異郢歌聊自酧醉眼時摩挲此山即前修
洞霄宫(宋)林景熙
洞天有别雲福地無凡土嘉名此兼擅靈氣適專聚峰
巒互重掩雲霧自吞吐飄然乘泠風一瓣謁瓊宇住山
老黃冠迎客琪樹午魚魚美少年華裾集齋鼓往者修
鍊人飛昇接高武爾來何寂寥山川亦今古甲第疑王
侯億萬富倉庾所以氣體移學道不精苦吾聞郭許儔
卓菴老林莽終日對白雲餐松飲石乳
大滌洞天(宋)林景熙
九鎻絶人寰一嶂聳天柱自從開闢來著此洞天古竒
石千萬姿元不費神斧帝勅守六丁山夔孰敢侮白晝
中冥冥游者必持炬或絢若霞敷或蹙若波詭或竪若
旌幢或懸若鐘鼓或虎而爪鋸或鳳而翅舞異狀紛獻
酬清音起擊拊不知金堂仙恍惚在何許褰衣下側徑
層嵐結瓊乳逕極罅轉深幽潭蓄風雨劣容童豎入恐
觸蛟龍怒凛乎不可留長嘯出巖戸
遊仙華山(宋)方鳳
仙華矗萬仞我乃廬其東日夕與山對今兹踏玲瓏起
左信奔鹿當前任啼狨大嘯厓石裂一覽天宇空蒼松
飽風雨絶壑掛老龍樵斧不得睨撫根憩吾躬邈哉軒
轅氏問道由崆峒龍髯一以遠千載非遺弓猶傳少女
靈鍊玉於高宫山林重帝胄香火明我衷我來重懷古
攬涕臨西風何當刺飛流一洗磊磈胸
浙江通志卷二百七十一
