浙江通志卷一百四十六
名宦
召棠郇雨具載風詩蓋遺愛在民歴久而不能忘
也兩浙仕宦後先相望而樹德建功光昭竹帛者
正復指不勝屈凛遵
聖諭矢公矢慎遠稽近考不敢有善而失載尤不敢無
美而濫登至前代有以浙人仕浙者其政績具見
人物門無庸複出志名宦
總轄
周
范蠡(史記越王句踐世家蠡事越王句踐苦身戮力與句踐深謀二十餘年滅吳報會稽之恥北渡)
(兵於淮以臨齊晉號令中國以尊周室句踐以霸蠡稱上將軍還反國蠡以為大名之下難以久居)
(乃乘舟浮海以行自號鴟夷子皮)
(謹按史記索隐注蠡字少伯楚宛三戶人舊浙江通志作吳人非是)
計然(史記貨殖𫝊越王句踐困于會稽之上乃用計然計然曰知鬭則修備時用則知物二者形則)
(萬貨之情可得而觀已平糶齊物關市不乏治國之道也論其有餘不足則知貴賤貴上極則反賤)
(賤下極則反貴貴出如糞土賤取如珠玉財幣欲其行如流水修之十年國富厚賂戰士赴矢石如)
(渴得飲遂報強吳觀兵中國注徐廣曰計然葵邱濮上人姓辛氏字文子)
秦
王翦(史記本傳平陽東鄉人少好兵事秦始皇乘勝略定荆地城邑因南征百越之君始皇二十六)
(年盡并天下王氏功為多)
(謹按秦始皇本紀二十五年翦遂定荆江南地降越君置會稽郡於浙有平定功當入名宦後灌嬰)
(倣此)
漢
灌嬰(漢書本傳睢陽販繒者也高祖為漢王嬰以御史大夫將車騎别追項籍渡江定吳會稽郡漢)
(王即帝位剖符食潁隂二千五百戸諡懿侯)
魏相(漢書本傳字弱翁濟隂定陶人舉賢良以對策高第為茂陵令遷揚州刺史考按郡國守相多)
(所貶退丙吉與相書曰朝廷已深知弱翁治行方且大用矣願少慎事自重藏器于身相心善其言)
(為霽威嚴居部二歲徵為諫大夫宣帝即位為丞相封高平侯)
(謹按漢之揚州刺史及東漢初之揚州牧皆統轄浙郡者也如魏相鮑永諸人舊浙江通志皆失載)
(今補錄焉)
黃霸(漢書本傳字次公淮陽陽夏人舉賢良為揚州刺史三歲宣帝下詔曰制詔御史其以賢良高)
(第揚州刺史霸為潁川太守霸以外寬内明得吏民心治為天下第一五鳳三年代丙吉為丞相封)
(建成侯自漢興言治民吏以霸為首)
何武(漢書本傳字君公蜀郡郫縣人舉賢良方正徵對策拜為諫大夫遷揚州刺史所舉奏二千石)
(長吏必先露章服罪者為虧除免之而已不服極法奏之抵罪其餘賢不肖敬之如一是以郡國各)
(重其守相州中清平行部必先即學官見諸生試其誦論問以得失然後入𫝊舍出記問墾田頃畝)
(五穀美惡已乃見二千石以為常為刺史五歲入為丞相司直綏和元年為御史大夫更為大司空)
(封汜鄉侯)
鮑永(後漢書本傳字君長上黨屯留人光武即位遷揚州牧時南土尚多寇暴永以吏人痍傷之後)
(乃緩其銜轡示誅強横而鎮撫其餘百姓安之後為兖州牧)
張禹(後漢書本傳字伯達趙國襄國人舉孝廉建初中拜揚州刺史當過江行部中土民皆以江有)
(子胥之神難于濟涉禹將渡吏固請不聽厲言曰子胥如有靈知吾志在理察枉訟豈危我哉遂鼓)
(楫而過歷行郡邑深幽之處莫不畢到親錄囚徒多所明舉吏民希見使者民懷喜悅怨德美惡莫)
(不自歸焉入為大司農拜太尉)
馮緄(後漢書本傳字鴻卿巴郡宕渠人舉孝廉順帝以緄持節督揚州諸郡軍事與中郎將滕撫擊)
(破羣賊後為廷尉卒于官)
劉祐(後漢書本傳字伯祖中山安國人舉孝廉為揚州刺史時會稽太守梁旻大將軍冀之從弟也)
(祐舉奏其罪旻坐徵遷祐河東太守)
臧旻(後漢書臧洪𫝊洪廣陵射陽人父旻有幹事才熹平元年會稽妖賊許昭起兵句章自稱大將)
(軍攻破城邑衆以萬數拜旻揚州刺史旻率丹陽太守陳夤擊昭破之昭遂復更屯結大為人患旻)
(等進兵連戰三年破平之獲昭父子斬首數千級)
三國吳
蔣欽(吳志本傳字公奕九江夀春人孫策東渡拜别部司馬遷西部都尉會稽冶賊吕合秦狼等為)
(亂欽將兵討擊遂擒合狼五縣平定徙討越中郎將)
吕岱(吳志本傳字定公廣陵海陵人孫權召署錄事出補餘姚長召募精健得千餘人會稽東冶五)
(縣賊吕合秦狼等為亂以岱為督軍校尉與將軍蔣欽等將兵討之遂擒合狼五縣平定拜昭信中)
(郎將嘉禾四年廬陵賊李桓路合會稽東冶賊隨春南海賊羅厲等一時並起權復召岱督劉纂唐)
(咨等分部討擊春首降岱拜春偏將軍使領其衆)
晉
周筵(晉書周處傳處義興陽羡人子札札兄子筵卓犖有才幹拜吳興太守遷太子右衛率王敦作)
(難加冠軍將軍都督會稽吳興義興晉陵東陽軍事率水軍三千人討沈充未發聞其叔札開城納)
(敦憤咤慷慨形于辭色尋遇害)
王舒(晉書本傳字處明瑯琊臨沂人丞相導之從弟成帝時授撫軍將軍會稽内史在郡二年而蘇)
(峻作逆假節都督行揚州刺史事庾冰奔舒舒率衆俱渡浙江顧衆顧颺等起義軍以應舒吳興太)
(守虞潭率所領屯烏苞亭不敢進舒遣子允之以精銳三千邀賊于武康破之時臨海新安諸山縣)
(並應賊舒分兵討之陶侃立行臺上舒監浙江東五郡軍事賊平以功封彭澤縣侯卒贈車騎大將)
(軍儀同三司諡曰穆)
顧衆(晉書本傳字長始吳郡吳人成帝時為義興太守蘇峻反衆還吳潛圖義舉時吳國内史庾冰)
(奔于會稽峻以蔡謨代之前陵江將軍張悊為峻收兵于吳衆遣人喻悊悊從之衆遣郎中徐機告)
(謨謨檄衆為本國督護會稽内史王舒吳興内史虞潭並檄衆為五郡大督護統諸義軍潭遣將姚)
(休為衆前鋒與賊戰没衆還守紫壁時賊黨方銳人咸勸衆過浙江衆曰不然今保固紫壁可得全)
(錢唐以南五縣若越他境便為寓軍控引無所非長計也臨平人范明亦謂衆曰此地險要可以制)
(寇不可委也衆乃版明為參軍復進討賊峻平論功封鄱陽縣伯卒贈光禄大夫諡曰靖)
蔡謨(晉書本傳字道明陳留考城人舉秀才元帝辟為掾轉參軍後為中書侍郎歷義興太守遷侍)
(中蘇峻搆逆吳國内史庾冰出奔會稽乃以謨為吳國内史謨既至與張闓顧衆顧颺等共起義兵)
(迎冰還郡峻平復為侍中賜爵濟陽男康帝即位代殷浩為揚州刺史卒贈侍中司空諡曰文穆)
何充(晉書本傳字次道廬江灊人成帝時拜散騎常侍出為東陽太守除建威將軍會稽内史在郡)
(甚有德政薦徵士虞喜拔郡人謝奉魏顗等以為佐吏後去郡除丹陽尹建元初領揚州刺史)
王述(晉書本傳字懷祖太原晉陽人少襲父爵出補臨海太守遷建威將軍會稽内史蒞政清肅終)
(日無事代殷浩為揚州刺史)
郄愔(晉書郄鑒傳鍳高平金鄉人子愔字方回為臨海太守在郡復游頗稱簡默簡文帝輔政徵為)
(光禄大夫除太常深抱沖退樂補遠郡出為會稽内史桓温遷愔都督徐兖青幽揚州諸軍事轉會)
(稽内史簡文帝踐阼加都督浙江軍五郡軍事以年老乞骸骨因居會稽徵拜司空詔書優美敦奬)
(慇懃固辭不起)
王薈(晉書王導傳導子薈字敬文少歷清宦除吏部郎侍中吳國内史時年饑粟貴人多餓死薈以)
(私米作饘粥以飼餓者所濟活甚衆徵拜尚書領中護軍復為吳國内史轉督浙江東五郡左將軍)
(會稽内史加散騎常侍按薈瑯琊臨沂人)
劉牢之(晉書本傳字道堅彭城人孫恩陷會稽牢之遣將桓寶率師救三吳復遣子敬宣為寳後)
(繼率衆東討至吳與衛將軍謝琰擊賊屢勝徑臨浙江進拜前將軍都督吳郡諸軍事時謝琰屯烏)
(程遣司馬高素助牢之牢之率衆軍濟浙江恩懼逃于海牢之還鎮恩復入會稽牢之進號鎮北將)
(軍都督會稽五郡率衆東征屯上虞分軍戌諸縣及恩死牢之威名轉振)
南北朝
蔡興宗(宋書本傳世祖時為臨海東陽太守遷會稽太守加都督會稽東陽新安永嘉臨海五郡)
(諸軍事會稽多諸豪右又幸臣近習參半宫省封略山湖妨民害治興宗皆以法繩之會土全實民)
(物殷阜王公妃主邸舍相望大為民患子息滋長督責無窮興宗悉啟罷省乂陳原諸逋負解遣雜)
(役並見從三吳舊有鄉射禮久不復修興宗行之禮儀甚整尋任荆州刺史封樂安縣伯按興宗)
(濟陽考城人廓子)
蕭子良(南史本傳字雲英武帝第二子宋昇明三年為會稽太守都督五郡封聞喜公子良敦義)
(愛古郡人朱百年有至行朱卒賜其妻米百斛蠲一人給其薪夏禹廟盛有禱祀子良曰禹泣辜表)
(仁菲食旌約服玩果粽足以致誠使歲獻扇簟而已時有山隂人孔平詣子良訟嫂市米負錢不還)
(子良歎曰昔高文通與寡嫂訟田義異于此乃賜米錢以償平武帝即位封竟陵郡王)
蕭映(南史本傳字宣光高帝第三子仕宋位給事黃門侍郎南兖州刺史高帝踐阼改都督揚州刺)
(史莅事聰敏府州曹局皆重足以奉禁令永明元年為侍中驃騎將軍)
蕭景(南史本傳字子照梁武帝從父弟也仕齊為永寧令政為百城最永嘉太守范述曾居郡號稱)
(廉平雅服景為政乃榜郡門曰諸縣有疑滯者可就永寧令決以疾去官永嘉人胡仲宣等千人詣)
(闕表請景為郡武帝踐阼封吳平縣侯天監十五年詔景為安右將軍監揚州置佐史在州尤稱明)
(斷符教嚴整有田舍老姥訴得符還至縣縣吏未即發姥語曰蕭監州符如火汝手何敢留之其為)
(人所畏敬如此)
程靈洗(陳書本傳字元滌新安海寧人以勇力聞梁末侯景據有新安湘西侯蕭𨼆奔靈洗靈洗)
(奉以主盟劉神茂自東陽建義靈洗與神茂相應元帝授持節通直散騎常侍都督新安郡諸軍事)
(景敗進軍建德擒賊帥率所部下揚州助王僧辯鎮防遷吳興太守陳紹泰元年授信武將軍封遂)
(安縣侯)
賀若弼(隋書本傳字輔伯河陽雒陽人高祖拜弼為吳州總管委以平陳之事開皇九年大舉伐)
(陳以弼為行軍總管平陳後帝勞之曰克定三吳卿之功也加上柱國封宋國公)
楊素(隋書本傳字處道弘農華隂人為行軍總管浙江賊帥高智慧自號東揚州刺史船艦千艘屯)
(據要害兵甚勁素擊之自旦至申苦戰而破智慧逃入海素躡之從餘姚泛海趣永嘉智慧來拒戰)
(素擊走之擒獲數千人賊帥汪文進據東陽進討悉平之又破永嘉賊帥沈孝徹于是步道向天台)
(指臨海郡逐捕遺逸寇前後百餘戰智慧遁守閩越詔令馳𫝊入朝素以餘賊未殄恐為後患又自)
(請行乃下詔任以大兵總為元帥素復乘傳至會稽汎海追捕執智慧斬于泉州自餘支黨悉来降)
(附江南大定)
來護兒(隋書本傳字崇善江都人平陳之役有功進位上開府從楊素擊高智慧于浙江而賊據)
(岸為營周亘百餘里船艦被江鼓譟而進素令護兒率數百輕艓徑登江岸直掩其營破之智慧窮)
(蹙遁走進位大將軍)
(謹按舊浙江通志名宦總部自周至隋共一十六人重加考訂陳惲當入杭州嚴州祠祀志高史君)
(當入嘉興陸慧曉當入紹興劉裕即宋武帝不當列于名宦江子一慕容三藏並無政績孫韶係孫)
(策之屬籍及沈懷文周文育俱浙江人當入人物志兹從諸史舊志採錄凡三十一人)
唐
李大亮(唐書本傳京兆涇陽人大亮有文武才略高祖擢越州都督貞觀八年為劍南道巡省大)
(使性忠謹外若不能言而内剛烈不可干以非義在越州寫書數百卷及去留都督署)
龐玉(萬歷紹興府志京兆涇陽人魁梧有力明軍法仕隋為監門直閣率萬騎降高祖以隋舊臣禮)
(之授領軍武衛二大將軍加越州都督威望甚著盗不敢入境卒贈幽州都督工部尚書越人思其)
(遺澤祠為城隍之神)
狄仁傑(唐書本傳字懷英并州太原人高宗時拜冬官侍郎持節江南巡撫使吳楚俗多滛祠仁)
(傑一禁止凡毁千七百房止留夏禹吳太伯季札伍員四祠而已轉文昌左丞中宗贈司空封梁國)
(公)
李濬(舊唐書良吏傳濬隴西人開元初置諸道按察使盛選能吏以濬為江南東道按察使封真源)
(縣子濬誠信待物稱為良吏去職有遺愛贈戸部尚書諡曰成)
齊澣(嘉靖浙江通志字洗心定州義豐人開元二十六年為江南東道採訪使先是廢鄞州為鄮縣)
(隸越州澣始奏請復為州以境内有四明山故號為明州招集流民五百戶安輯之天寶初召為太)
(子詹事)
劉晏(唐書本傳字士安曹州南華人天寶末拜度支郎中兼侍御史領江淮租庸事晏至吳郡而永)
(王璘反採訪使李希言假晏守餘杭晏因發義兵堅壁王聞晏有備遂自晉陵西走終不言功代宗)
(時拜御史大夫領江淮轉運使移書元載陳四利四病載以漕事委晏晏盡其才歲輸至天子勞曰)
(卿朕酇侯也凡歲致四十萬斛初晏分置諸道租庸使慎簡臺閣士專之皆新進銳敏盡當時之選)
(趣督倚辦故能成功)
王栖曜(舊唐書本傳濮州濮陽人上元元年王嶼為浙東節度使奏為馬軍兵馬使廣德中衮晁)
(亂台州盡有浙江之地御史中丞袁傪東討奏栖曜為偏將連日十餘戰生擒袁晁收復郡邑授浙)
(江都知兵馬使)
李栖筠(唐書本傳字貞一世為趙人舉進士代宗時平盧行軍司馬許杲恃功擅留上元有窺江)
(吴意拜栖筠浙西都團練觀察使圖之栖筠至張設武備遣辨士厚齎金幣抵呆軍賞勞使士歆愛)
(奪其謀杲懼悉衆渡江乂增學廬表宿儒河南褚沖吳何員等超拜學官為之師身執經問義遠邇)
(趨慕至徒數百人又奏部豪姓多徙貫京兆河南規脱徭科請量産出賦以杜姦謀詔可尋拜御史)
(大夫)
韓滉(舊唐書本傳字太沖京兆長安人大歷十二年拜浙江東西都團練觀察使尋加鎮海軍節度)
(使滉安輯百姓均其租税未及踰年境内稱理涇師之亂滉以兵三千人臨金山江南兩浙轉輸粟)
(帛府無虚月朝廷賴焉興元二年特封晉國公上以滉浙江東節度素著威名加江淮轉運使尋加)
(度支諸道轉運鹽鐵等使)
李若初(冊府元龜趙郡人貞元中為浙西觀察使善於吏道時錢少貨輕州縣禁錢不出境商賈)
(不通若初始奏縱錢以起萬貨詔可而性剛嚴強力東下吏人畏服)
皇甫政(嘉泰會稽志貞元三年自權知宣州刺史授浙東觀察使紹興府志政在鎮十年多惠蹟)
(修治水利開鑿玉山朱儲二斗門以時蓄洩民甚德之)
王緯(唐書本傳字文卿并州太原人德宗進緯給事中浙西觀察使缺宰相李泌擬緯帝曰黃門要)
(地獨不留議事耶對曰浙西賊入尤劇緯清而忠能惠養民故請遣之制可初州縣有韓滉時罰錢)
(未入者十八萬緡府吏請裒為進奉緯上疏願蠲以紓民詔聽之貞元十年加御史大夫兼諸道鹽)
(鐵轉運使)
裴肅(舊唐書裴休傳休河南濟源人父肅貞元中越州刺史浙東團練觀察等使時山賊栗鍠誘山)
(越為亂陷浙東郡縣肅帥台州兵討平之因紀其事號平戎記上之德宗嘉賞焉)
閻濟美(舊唐書良吏傳濟美登進士第貞元末自婺州刺史為浙西觀察使以簡澹為理常賦之)
(外不知其他入拜右散騎常侍)
薛戎(舊唐書本傳字元夫河中寶鼎人閻濟美為福建觀察使奏充副使又隨濟美移鎮浙東累改)
(衢湖常三州刺史遷浙東觀察使所莅皆以政績聞檢身處約不務虚名俸入之餘散于宗族身殁)
(之後人無譏焉唐書本傳所部州觸酒禁者死橘未貢先鬻者死戎弛其禁)
楊於陵(唐書本傳字達夫弘農人貞元末進浙東觀察使越人饑請出米三十萬石撫贍貧民政)
(聲流聞入為京兆尹以尚書左僕射致仕)
李遜(舊唐書本傳字友道趙郡人元和初為衢州刺史以政績殊尤遷越州刺史兼御史大夫浙東)
(都團練觀察使先是貞元初皇甫政鎮浙東福建兵亂逐觀察使吳詵政以所鎮實壓閩境請權益)
(兵三千俟賊平而罷賊平三十年而所益仍舊遜視事數日舉奏停之遜為政以均一貧富扶弱抑)
(強為已任故所至稱理長慶元年進位檢校吏部尚書)
孟簡(嘉靖浙江通志字幾道德州平昌人舉進士為睦州刺史元和中進浙東觀察使于山隂縣北)
(開新河又于縣西北開運道塘與韓愈友善以文學名)
竇易直(唐書本傳字宗元京兆始平人元和中為浙西觀察使長慶二年江淮旱漕物淹積不能)
(前部將王國清指漕貨激衆謀亂易直知之械國清送獄其黨數千羣讙入獄簒取之欲大剽易直)
(登樓令曰能誅亂者一級賞千萬衆喜反縳為亂者三百餘人易直悉斬之入為戶部侍郎同平章)
(事諡恭惠)
薛苹(舊唐書良吏傳河東寶鼎人遷浙江東道觀察使以理行遷浙江西道觀察使廉風俗守法度)
(人甚安之理身儉薄常衣綠袍十餘年不易因加賜朱紱然後解去除左散騎常侍致仕)
元稹(白居易元君墓誌字微之河南人穆宗時拜浙東觀察使先是明州歲進海物其程日馳百里)
(稹至郡奏罷之辨沃瘠察貧富均勞逸以完税籍冬築陂塘春貯雨水夏溉旱苗農人賴之無餓殍)
(會稽山水竒秀所辟幕職皆當時文士鏡湖秦望之游諷詠詩什動盈卷帙副使竇鞏與之酬唱最)
(多至今稱蘭亭絶唱在越八載政成課高加檢校禮部尚書入為尚書左丞)
陸亘(唐書本傳字景山蘇州吳人浙東觀察使文明嚴重以善政稱温州瀕海經賊亂奪官吏半禄)
(代民租後相沿更以為奸亘還官全廪繩贓罪吏畏而賴之)
崔郾(舊唐書本傳字廣略清河武城人舉進士敬宗時浙江西道都團練觀察使用寬政安疲人清)
(簡少事財用有餘卒贈吏部尚書諡曰德)
丁公著(唐書本傳字平子蘇州吳人舉明經高第穆宗授浙西觀察使徙為河南尹治以清靜聞)
(長慶中浙中災厲拜觀察使詔賜米七萬斛使賑饑民久之入為太常卿)
李德裕(舊唐書本傳字文饒趙郡人穆宗即位召入翰林充學士後為浙西觀察使儉于自奉留)
(州所得盡以贍軍俗信巫祝惑鬼怪冇父母兄弟厲疾者舉室棄之而去德裕擇鄉人之有識者諭)
(之以言繩之以法弊風頓革屬郡祠廟按方志前代名臣賢后則祠之除滛祠一千一十所人樂其)
(政敬宗即位詔浙西造銀盝子粧具二十事進内又詔進可幅盤絛繚綾一千匹德裕具論奏罷優)
(詔報之德裕身居廉鎮傾心王室遣使獻丹扆箴宵衣正服罷獻納誨辯邪防微六首帝手詔答焉)
(文宗即位加儉校禮部尚書德裕在浙西八年雖遠闕廷每上章言事文宗素知忠藎採朝論徵之)
(太和八年改鎮海軍節度蘇常杭潤觀察等使九年授太子賓客分司明年復浙西觀察使凡三鎮)
(浙西前後十餘年武宗即位授門下侍郎同平章事)
敬晦(唐書本傳字日彰河中河東人進士及第大中中浙西觀察使時南方連饉有詔弛榷酒茗官)
(用告□晦處身儉勤貲力遂充徙兖海節度使)
王式(唐書本傳太原人大中中劇賊裘甫亂明越觀察使鄭祗德不能討宰相選式往代懿宗問方)
(略對曰苐假臣兵寇不足平也詔益許滑淮南兵式發自光福里第麾幟皆東靡獵獵有聲喜曰是)
(謂得天時矣聞賊用騎兵乃閱所部得土番回鶻遷隸數百發龍陂監牧馬起用之集土團諸兒為)
(鄉導擒甫斬之加檢校右散騎常侍餘姚民徐澤專魚鹽之利慈谿人陳瑊冐名仕至縣令皆豪縱)
(不能制式曰甫竊發不足畏若澤瑊乃巨猾也窮治其姦皆榜死咸通三年徙武寧節度使)
王龜(册府元龜字大年太原人咸通中為浙東觀察使凡天下有倉庫羡餘皆隸于本州名曰賞設)
(庫以備地主之費龜則有給于公者給之或遊客故人皆以已俸奉之初龜為同州刺史有惠政浙)
(人聞其至懽迎焉卒贈工部尚書)
裴璩(嘉靖浙江通志絳州聞喜人乾符四年為浙江鎮海節度使值浙西狼山鎮遏使王郢作亂璩)
(密招其黨朱實降之散其徒六七千人郢奔明州五年曹師雄寇湖州璩遣兵擊破之官至太子太)
(師)
(謹按舊通志名宦總部唐代一十八人重加考訂汪華當入祠祀李緯當入衢州趙𨼆政績未善而)
(洪經綸臣于朱泚劉巨容高駢在藩鎮中尤稱悖逆特為刪去又于唐書中補採一十五人共得二)
(十九人蓋高宗時之江南道玄宗時之江南東道肅宗代宗時之江淮轉運使浙江固在統轄内也)
五代
元德昭(吳越備史字明遠撫州南城人姓危氏武肅更曰元起家鎮東軍節度巡官錢塘縣令累)
(授睦州軍事判官知台州新亭監文穆襲國遂掌文翰忠獻王時南閩用師凡兵機細務悉以委之)
(尋拜丞相德昭厚重多謀臨事不撓每屬嚴警議者盈庭德昭至則他論皆息軍中有不識理者德)
(昭以事諭之無不聽服)
饒景(十國春秋青州淄水人唐廣明時杭州建八都景為唐山都將事武肅王為鎮海軍紫溪鎮遏)
(使累有防禦功)
郭師從(嘉靖浙江通志合肥人仕吳越為浙東馬步都虞候從文穆王瓘破廣德征無錫皆有功)
(累遷浙西營田副使忠獻王時以累勲拜同參相府事)
(謹按舊通志名宦總部五代共八人重加考訂黃晟曹信曹仲達俱係浙人當入人物林鼎不當入)
(名宦皮光業沈崧均無在任政績可考故删去外增饒景一人)
宋
范旻(宋史本傳字貴參大名宗城人太平興國初錢俶獻地以旻權知兩浙諸州軍事旻上言俶在)
(國日徭賦繁苛凡薪粒蔬果箕帚之屬悉收算欲盡釋不取以蠲其弊從之)
楊克讓(宋史本傳字慶孫同州馮翊人太平興國初為兩浙西南路轉運使居官廉謹幹局有聲)
(每視事自旦至暮或通夕斷決如流無有凝滯當時稱為能吏)
翟守素(宋史本傳濟州任城人太平興國三年錢俶獻浙右之地詔守素為兩浙諸州兵馬都監)
(安撫諸郡人心甚悦即以知杭州守素性謹慎寬仁容衆凡斷大辟獄雖罪狀明白仍徧詢僚宷僉)
(同而後決屬吏有過不面折必因公宴援住事之相類者言其獲咎以微警之)
周渭(宋史本傳字得臣昭州恭城人建隆初上書言時務召試賜同進士出身太平興國中進殿中)
(侍御史改兩浙東路轉運使歷彰信軍節度副使咸平二年真宗聞其清節召還卒貧不克葬賜賻)
(錢十萬)
樂史(嘉靖浙江通志字子正撫州宜黃人南唐進士宋太宗時復登甲科累官兩浙巡撫使釋逋負)
(賑饑民著有太平寰宇記諸書)
李若拙(宋史本傳字藏用京兆萬年人舉進士淳化二年為兩浙轉運使質狀魁偉尚氣有幹才)
楊允恭(宋史本傳漢州綿竹人太宗時命督江南水運以功轉江淮兩浙都大發運擘畫茶鹽捕)
(賊事先是三路轉運使各領其職或廪庾多積而軍士舟楫不給惟以官錢僱丁男挽舟土人憚其)
(役以是歲上供米三百萬允恭盡籍三路舟卒與所運物數令諸州擇牙吏悉集允恭乃辦數授之)
(江浙所運止于淮泗由淮泗輸京師行之一歲上供者六百萬咸平初命允恭為荆湖江浙都巡檢)
(使)
夏侯嶠(王惟儉宋史記字峻極鉅野人太平興國進士咸平二年秋江浙饑命為江南巡撫使所)
(過疏理刑訟存問耆老務從寬簡人以為便使還采病民二十餘事上之亟詔釐革)
劉師道(宋史本傳字損之一字宗聖開封東明人雍熙進士咸平三年為淮南江浙荆湖發運使)
(敏于吏事所至有聲吏民畏愛)
孫冕(嘉靖浙江通志字伯純新淦人雍熙進士咸平中為兩浙轉運使治獄不濫斷訟如神弛張在)
(已無所吐茹吏畏而民愛之)
任中正(東都事略字慶之曹州濟隂人舉進士真宗時擢兩浙轉運使民饑中正發官廪以賑之)
(累遷兵部尚書諡康懿)
李防(宋史本傳字智周大名内黃人舉進士累遷秘書丞二浙民饑建言逃戶田宜即召人耕種使)
(人不敗輕去甽畝而官賦常在又請京師置折中倉聽人入粟以江浙荆湖物償之景德初江南旱)
(與張知白分東西路安撫上言秦羲嘗增江淮兩浙荆湖榷酟錢民頗煩擾詔悉罷之遂為江南轉)
(運累遷兵部郎中擢諫議大夫)
曹克明(宋史本傳字堯卿為温台等七州都巡檢使景德中改供備庫副使知邕州代還真宗問)
(南方事對稱旨遷江淮兩浙都大提舉捉賊克明使人捕賊輒出私錢資之以故人人盡力視賊中)
(趫勇者釋縳使還捕其黨前後獲千餘人)
陳堯佐(東都事略字希元閬州閬中人舉進士為兩浙轉運使錢塘江隄以竹籠石而潮齧之不)
(數歲輒壞而復理堯佐議實薪土以易之或言其不可後隄久不成仍用薪土景祐四年拜同中書)
(平章事諡文惠)
韓億(張方平韓億傳字宗魏真定靈夀人咸平進士除殿中侍御史淮浙饑命億安撫所至先察吏)
(治宣布慈惠救荒之政畢舉景祐二年授參知政事)
孫長卿(宋史本傳字次公揚州人天禧中官浙江荆淮發運使歲漕米至八百萬或疑其多長卿)
(曰吾非欲事羡贏以備饑歲爾轉兵部侍郎長卿長于政事為能臣性潔廉不以一毫取諸人)
張傅(宋史本傳字巖卿毫州人進士第累遷兩浙轉運使強力治事審覈簿書勾擿奸𨼆州縣憚之)
(傅曰奚為我憚哉吾所以事事致察者正所以愛州縣也吏不敢慢則州縣不復犯法矣後以工部)
(侍郎致仕)
鍾離瑾(宋史本傳字公瑜廬州合肥人舉進士提點兩浙刑獄衢州饑聚餓者食之頗廢農作請)
(發米二萬斛賑給家母過一斛遷尚舊刑部郎中)
王琪(宋史本傳字君玉成都華陽人起進士歷兩浙淮南轉運使入判太常寺出知杭州以禮部侍)
(郎致仕琪性孤介不與時合數臨東南名鎮政尚簡靜每疾俗吏飾厨𫝊以沽名譽故待賓客頗闊)
(略間造罪語起謗終不自恤)
段少連(宋史本傳字希逸開封人權杭州觀察判官後為兩浙轉運副使舊使者所至郡縣索簿)
(書不暇殫閱往往委之吏胥吏胥持以為貨少連命郡縣上簿書悉緘識遇事閒指取一二自閱擿)
(其非是者按之餘不及閱者全緘識以還由是吏不能為奸部吏有過召語曰聞子所為若此有之)
(乎有當告我容汝自新苟以為無吾不使善人被謗即為汝辨明矣吏不敢欺皆以實對秀州獄死)
(無罪人時少連在杭吏畏恐聚謀偽為死者服罪欵未及綴屬少連已挐舟入城訊獄吏具服請罪)
(以為神明徙使淮南兼發運司事)
張夏(七脩類藁字伯起雍邱人太宗朝進士景祐中出為兩浙運使杭州江岸率多薪土潮水衝激)
(不過三歲輒壤夏令作石堤一十二里以防江潮既成杭民德之慶歷中立廟堤上)
田瑜(宋史本傳字忠資河南夀安人舉進士慶歷中為兩浙轉運按察使杭州龍山堤歲決水冐民)
(居輒賦芻塞之瑜與民約每芻十束更輸石一尺率五歲得石百萬為石堤堤固而歲不調民仕至)
(龍圖閣直學士)
孫瑜(宋史本傳字叔禮博平人為兩浙轉運使先是郡縣倉庾以斗斛大小為奸瑜奏均其制黜吏)
(之亡狀者民大喜有言其變新器非便下遷知曹州尋有言瑜所作量法均一誠便者乃還其元資)
(累官工部侍郎)
葉清臣(宋史本傳字道卿蘇州長洲人天聖進士知秀州累遷兩浙轉運副使太湖有民田豪右)
(據上游水不得洩而民不敢訴嘗建請疏盤龍滙滬瀆港入于海民賴其利皇祐元年為侍讀學士)
(知河陽)
許元(歐陽脩許元墓誌字子春宣城人仁宗時京師粟少而江淮歲漕不給以元為江淮兩浙荆湖)
(發運判官元曰以六路七十二州之粟不能足京師者吾不信也至則治千艘浮江而上所過州縣)
(留三月食其餘悉發而州縣之廪遠近以次相補由是不數月京師足食既而嘆曰此可為於乏時)
(然歲漕不給者有司之職廢也乃考故事明約信令發斂轉徙至于風波遠近遲速賞罰皆有法凡)
(江湖數千里外談笑治之不擾不勞而用以足官至工部郎中天章閣待制)
鄭向(宋史本傳字公明開封陳留人舉進士為兩浙轉運副使疏漕河抵于江人以為便復為鹽鐵)
(判官以龍圖閣直學士知杭州)
吳奎(宋史新編字長文濰州北海人舉五經皇祐中兩浙轉運使喜奬廉善有所知輒言仕至參知)
(政事没之日家無餘資)
孫甫(歐陽脩孫甫墓誌字之翰許州陽翟人天聖進士歷兩浙轉運使范文正公守杭州以大臣或)
(便宜行事甫曰范公貴臣也吾屈于此則不得伸于彼矣由是一切繩以法然退而未嘗不稱其賢)
(也嘉祐元年遷河北轉運使)
林從周(嘉靖浙江通志潮州人登進士第累官浙東提點刑獄率多平反)
侯叔獻(嘉靖浙江通志字景仁宜黃人慶歷進士累官兩浙常平使者兼都水監建議置提舉淤)
(田司相地利引水灌田四十萬頃治水得性每詔獎諭)
王鼎(宋史本傳字鼎臣館陶人進士第提點兩浙刑獄累遷淮南兩浙荆湖制置發運副使前使者)
(多漁市南物因奏計京師持遺權貴鼎一無所市獨悉意精吏事事無大小必出于已凡調發綱吏)
(度漕路遠近定先後為成法於是勞逸均吏不能為重輕官舟禁私載舟兵無以自給則盡盗官米)
(為奸有能居販自贍者市人持以法不肯償所逋鼎為移州縣督償之舟人有以自給不為奸而所)
(運米未嘗不足入為三司鹽鐵副使鼎自奉儉約當官明敏強直不可撓所薦士多知名)
薛向(宋史本傳字師正河中人神宗知向才以為浙江荆淮發運使綱舟歷歲久篙工利于盗貨嘗)
(假風水沉溺以滅迹向募客舟分載以相督察官舟有定數多為主者冐占悉奪畀屬州諸運皆詣)
(本曹受遣以地有美惡利有重輕為立等式用所漕物為誅賞遷天章閣待制)
李復圭(宋史本傳字審言徐州豐人歷兩浙轉運使浙民以給衙前役多破産復圭悉罷遣歸農)
(令出錢助長召人承募民便之瀕海人賴給沙地以生豪家量受税于官而占為已有復圭奏蠲其)
(税分以與民熙寧初進直龍圖閣知慶州)
沈立(宋史本傳字立之歷陽人舉進士累遷兩浙轉運使蘇湖水民艱食縣戒強豪民發粟以賑立)
(亟命還之而勸使自稱貸須歲稔官為責償茶禁害民山場榷場多在部内歲抵罪者輒數萬而官)
(僅得錢數萬立著茶法要覽乞行通商法如所請召為戸部判官出為江淮發運使知越州杭州)
張載(伊洛淵源錄字子厚世大梁人家鳳翔郿縣嘉祐進士熙寧二年除崇文院校書命案獄浙東)
(或曰張載以道德進不宜使之治獄執政曰淑問如臯陶猶且讞獄此庸何傷明刑弼教多所平反)
(焉)
蔣之竒(東都事略字穎叔常州宜興人舉進士英宗立擢江淮荆浙等路發運副使元豐六年漕)
(六百二十萬石至京師始建鑿泗州股渠以避長淮之險自是無溺者崇寧九年除觀文殿大學士)
(知杭州以疾告歸)
韓晉卿(宋史循吏傳字伯修密州安丘人以五經中第歷嘉興主簿元祐初知明州兩浙轉運使)
(時差役法復行諸道處畫多倉卒失叙獨晉卿視民所宜而不戾法指入為大理少卿)
張康國(宋史本傳字賓老揚州人第進士紹聖中提舉兩浙常平豪猾望風斂服發倉救荒江南)
(就食者活數萬口徙福建轉運判官)
曾孝藴(宋史曾公亮傳孝藴字處善泉州晉江人紹聖中提舉浙江常平改轉運判官徽宗時徙)
(江浙荆淮發運以顕謨閣待制知杭州宣和二年知歙州方臘起青溪復改杭州時賊已破杭孝藴)
(單車至城下城既克復軍士多殺人孝藴下令從者得首毋輒殺皆束手不敢驁論功進顕謨閣直)
(學士)
李椿年(西江志字仲永浮梁人政和進士歷官兩浙轉運使檢括𨼆漏别為圖籍凡二十四條該)
(盡田畝形勢閱七月告成陞戶部侍郎)
陳遘(宋史本傳字亨伯永州人登進士第宣和二年方臘亂加龍圖閣直學士經制七路治于杭劾)
(越州王仲薿糾市民造金茶器減直買軍粮券而以私錢取之仲薿坐黜杭經巨寇後河渠湮塞邦)
(人以水潦為病遘以冬月檄真揚潤楚諸郡凡所牐網卒悉集治所用其力治河不兩月畢杭人利)
(焉徙河北都轉運使)
王士言(宋史本傳武舉進士累立戰功宣和初方臘為寇詔擇才略之士馮熙載薦為東南第三)
(將首解嘉興之圍靖康元年詔以浙西兵往河東防秋金人入澤州士言戰死贈拱衛大夫忠州團)
(練使)
王復(蘆浦筆記字景仁淄州淄川人以門蔭補官歷兩浙轉運副使方臘初叛所過守將望風奔駭)
(復下令所部嚴堡壘脩戰備竭力討賊屢戰有功賊平擢徽猷閣待制遷都轉運使朱勔以花石奉)
(艮岳多取漕艦以載號直達綱復曰今寇起倉卒飛輓繁困而佞幸之徒猶欲以苑囿惑上心固執)
(不與復疏奏謂必不可以不急之務疲民費財擢龍圖閣直學士後贈資政殿學士諡壯節)
柳約(宋史本傳字元禮華亭人大觀上舍進士靖康初以直龍圖閣知台州徙嚴州兼浙西兵馬都)
(監節制管内軍馬金人大入列郡震恐約屹保孤城悉力捍禦境内安堵上書請糾合諸郡克復吳)
(會上嘉其忠詔以軍興費出無藝吏慢弗虔柳約獨謹賦輸率先程督進秩一等又詔約郡當兵衝)
(而能不辭難不避事保綏一方以約充集英殿修撰擢權戶部侍郎)
翟汝文(宋史本傳字公巽潤州丹陽人登進士第欽宗即位知越州兼浙東安撫使建炎改元上)
(疏言正供常數後為獻利之臣所增者嘗議裁損如浙東和預買絹歲九十七萬六千匹獨越州尚)
(如舊今乞視戸等第減罷紹興元年召為翰林學士兼侍講)
趙叔近(宋史本傳魏悼王五世孫建炎元年為秀州守杭卒陳通反抵秀州城下叔近乘城諭以)
(禍福亂兵乃去未幾差擢兩浙提刑叔近招通通聽命叔近以數十人入城衆猶不解甲叔近置酒)
(推誠待之遂皆感服城中稍定紹興九年贈集英殿修撰)
王淵(宋史本傳字幾道熙州人宣和五年劉延慶討方臘以淵為先鋒賊據錢塘淵諭小校韓世忠)
(曰賊謂我遠來必易我明日爾逆戰而偽遁我以強弩伏數百步外必可得志世忠如其言賊果追)
(之伏弩卒發應弦而倒逐北至淳安賊據清溪峒遂圍而平之授閣門宣贊舍人康王即位以淵為)
(制置使平杭賊提兵四出所向皆捷遷向德軍節度使苗傅劉正彦怨淵及于難贈開府儀同三司)
吕頤浩(宋史本傳字元直齊州人中進士第建炎二年拜同簽書樞密院事江淮兩浙制置使改)
(江東安撫制置使兼知江寧府時苖傅劉正彦為逆以兵發江寧將至平江張浚乘輕舟迓之相持)
(而泣即舟中草檄進韓世忠為前軍張俊翼之劉光世為遊擊頤浩浚總中軍發平江傅黨託旨請)
(頤浩單騎入朝頤浩奏所統將士忠義所激可合不可離傅等恐懼乃請高宗復辟師次臨平苖傅)
(等拒戰頤浩被甲立水次出入行陣督世忠等破賊傅正彦引兵遁頤浩等以勤王兵入城都人夾)
(道聳觀以手加額以頤浩守尚書右僕射中書侍郎兼御營使五年除少保浙西安撫制置大使知)
(臨安府行宫留守明堂禮成進封成國公諡忠穆)
張浚(宋史本傳字德遠漢州綿竹人中進士第建炎三年以浚同節制軍馬會苗傅劉正彥作亂浚)
(起兵討賊會韓世忠舟師抵常熟浚因大犒將士令世忠以兵赴闕世忠至秀大治戰具傅等遣重)
(兵扼臨平會吕頤浩劉光世兵踵至浚乃聲傅正彦罪傳檄中外率諸軍總進高宗除浚知樞密院)
(事浚次臨平賊兵拒不得前世忠等摶戰大破之傅正彦走閩中浚命世忠追縳之以獻高宗以浚)
(為川陜宣撫處置使孝宗即位拜尚書右僕射同中書門下平章事致仕諡忠獻)
韓世忠(宋史本傳字良臣延安人宣和二年方臘反世忠以偏將從王淵討之次杭州賊奄至世)
(忠以兵二千伏北關堰賊過伏處衆譟亂世忠追擊賊敗而遁窮追至睦州清溪峒挺身仗戈直前)
(渡險數里擣其穴擒臘以出建炎二年陞定國軍承宣使三年苖傅劉正彥反世忠舉酒酹神曰誓)
(不與此賊共戴天以所部發至秀州造雲梯置器械次臨平賊將苖翊馬柔吉負山阻河為陣中流)
(植鹿角梗行舟世忠舍舟力戰軍少却世忠復舍馬操戈而前賊列神臂弩持滿以待世忠瞋目大)
(呼挺刅突前賊辟易矢不及發遂敗傅正彦開湧金門遁詔授武勝軍節度使御營左軍都統制請)
(于帝曰賊擁精兵距甌閩甚邇倘成巢窟卒未可滅請討之于是以為江浙制置使自衢信追擊至)
(漁梁驛與賊遇世忠挺戈而前賊望見咋曰此韓將軍也皆驚潰擒正彦及傅弟翊送行在傅亡建)
(康追擒之帝手書忠勇二字揭旗以賜授檢校少保武寧昭慶軍節度使諡忠武)
張俊(宋史本傳字伯英鳳翔成紀人建炎元年為御營前軍統制討陳通于杭州蔣和尚等于蘭溪)
(平之二年破秀州賊數萬縳徐明斬之苖傳劉正彦反張浚諭以起兵問罪韓世忠為前軍俊以精)
(兵翼之戰于臨平傅等兵敗俊入見帝拜御營右軍都統制尋為浙東制置使金人渡江攻浙帝如)
(明州俊自越州引兵至帝御樓船如温州留俊明州拒敵癸夘除夕金兵至城下俊死戰破之戒將)
(士毋驕惰下令清野多以輕舟伏弩閉關自守四年正旦金人果復攻明州俊遣兵掩繫金人拔砦)
(去未幾江浙羣盗蠭起授俊兩浙西路制置使十月浙西羣盗悉平改江南招討使紹興十二年封)
(清河郡王)
劉光世(宋史本傳字平叔保安軍人以蔭補三班奉職方臘反光世自將一軍趨衢婺出其不意)
(破之建炎二年光世為行在五軍制置使苖劉為亂張浚勤王光世以選卒為遊擊遇苖翊馬柔吉)
(軍于臨平與韓世忠等破之遷太尉御營副使尋授浙西安撫大使後拜少師封榮國公追封鄜王)
張子益(宋史本傳字德高初從韓世忠討苗傅補承信郎累功遷武功郎紹興十三年授龍神衛)
(四廂都指揮使兩浙西路馬步軍都總管)
胡唐老(宋史忠義傳字俊明晉陵人崇寧進士建炎三年知衢州苗傅以兵犯城唐老拒之以功)
(擢秘閣修撰未幾兼浙西安撫使杜充降金潰卒戚方欲犯臨安妄言赴行在請唐老部衆以行唐)
(老不從諭以逆順禍福方衆環脅之唐老怒罵遂遇害贈徽猷閣直學士諡忠愍)
李迨(宋史本傳東平人以蔭補官建炎三年為御營使司參議官兼措置軍前財用苗傅劉正彦叛)
(吕頤浩張浚集勤王之師迨流涕謂諸將曰君第行無慮軍食師行所至食皆先具事平除權戶部)
(侍郎紹興五年除兩浙轉運使言祖宗都大梁時歲漕東南六百餘萬斛而六路之民無飛輓之擾)
(蓋所運者官舟所役者兵卒故也今駐驆浙右漕運地里不若中都之遠而公私苦之何也以所用)
(之舟大半取于民間往往鑿井沉舟以避其役如温明虔吉州等處所置造船場乞委逐州守臣措)
(置募兵卒牽挽使臣管押庶幾害不及民可以漸復漕運舊制詔工部措置尋加徽猷閣直學士)
楊存中(宋史本傳本名沂中字正甫代州崞縣人宣和末積功至忠翊郎遷閤門祗候建炎二年)
(討賊徐明于嘉興先登主帥將屠城存中力諫止之郡賴以全高宗南渡以勝捷軍從張俊守吳門)
(苗劉之變又從俊赴難遷貴州團練使尋為御前右軍統領金人攻明州又從俊與田師中趙密殊)
(死戰破之以竒功遷文州防禦使御前右軍統制紹興三年嚴州妖賊繆羅據白馬源存中討平之)
(加保信軍承宣使後封同安郡王諡武恭存中御軍寬而有紀所用將士專以才勇選不私部曲之)
(舊)
夏榮(嘉靖浙江通志字子顯大梁人累立戰功建炎間從張俊戰苗劉敗走之遷武經大夫金追帝)
(明州榮從楊沂中迎戰高橋身中十八鎗甲為赤勇氣益奮陞兩浙節度使封英國公)
張宗顔(宋史本傳字希賢延安人張俊選為統領從俊討浙西寇秀州軍校徐明以城叛宗顔夜)
(襲其城明遁轉忠州刺史遷御前中軍統制金攻明州宗顔破其前軍後擢龍神衛四廂都指揮使)
王德(宋史本傳字子華通遠軍熟羊砦人以武勇聞軍中呼王夜义建炎元年以勤王隸劉光世三)
(年遷前軍統領光世討苗劉苗劉走閩中詔德追擊德斬苗瑀擒馬柔吉送行在紹興元年平秀州)
(賊邵青初德與青戰諜言將用火牛德笑曰是古法也可一不可再命合軍持滿陣始交萬矢齊發)
(牛皆反奔賊衆殱焉青自縳請命獻俘行在封隴西郡侯歷浙江總管)
李寶(宋史本傳河北人金使蘇保衡出海道襲浙江乃授寶浙西路馬步軍副總管令督海舟捍禦)
(次江隂先遣子公佐潛伺動靜虚實公佐已挟魏勝得海州寶喜趣衆乘機進適大風作海濤如山)
(寶神色不為動風少殺始縱舟泊抵東海敵已雲合圍海州旌麾數十里寶麾兵登因握槊前行遇)
(敵奮擊將士賈勇無不一當十敵引去勝出城迎寳奬其忠義遣辨者四出招納降附聲振山東豪)
(傑爭應寶檄所部會密之膠西命公佐以郡事畀勝與發至膠西石臼島敵引舟握刃持戰寶船鼓)
(聲震疉海波騰躍敵大驚寶亟命火箭環射延燒數百艘斬其帥六人詔奬諭書忠勇李寶四字表)
(其旗幟除靜海軍節度使沿海制置使)
朱倬(宋史本傳字漢章閩縣人宣和進士高宗時梁汝嘉制置浙東表攝參謀有羣寇就擒屬倬鞫)
(問獨竄二人餘釋不問曰吾大父尉崇安日獲寇二百坐死者七十餘人大父謂此饑民剽食爾烏)
(可盡繩以法悉除其罪不以邀賞吾其可愧大父乎尋除浙西提舉紹興三十一年拜尚書右僕射)
曾幾(宋史本傳字吉甫其先贛州人徙河南府賜上舍出身高宗時為浙西提刑會兄開與秦檜力)
(爭和議開去幾亦罷檜死起為浙西提刑知台州治尚清靜民安之黃巖令受賄為兩吏所持令械)
(吏置獄一夕皆死幾詰其罪或曰令丞相沈該客也治之益急除直秘閣孝宗初遷通奉大夫致仕)
(諡文靖)
(謹按嘉靖浙江通志云幾起提點浙江東路刑獄時已老而精力不衰去大猾吏張鎬一路稱快本)
(傳不載其事附識于此)
李顯忠(宋史本傳初名世輔綏德軍青澗人也初其母當産數日不能免有僧過門曰所孕乃竒)
(男子當以劍矢置母旁即生已而果生顯忠立于蓐咸異之年十七隨父出入行陣補承信郎充隊)
(將烏珠犯河南命顯忠為招撫司前軍都統制與李貴同破靈壁縣太后至臨安顯忠入覲加保信)
(軍節度使浙東副總管因上恢復策忤秦檜意遂降官奉祠台州居住復寧國軍節度使金渝盟犯)
(淮西和州失守顯忠選銳士萬人渡江盡復淮西州郡詔授淮南制置使擢太尉孝宗隆興元年兼)
(淮西招撫使乾道改元復防禦觀察使浙東副總管提舉台州崇道觀召除威武軍節度使賜第京)
(師乞祠提舉興國宫紹興府居住卒諡忠襄)
(謹按舊浙江通志載顯忠為浙東副總管討徐明於嘉興郡頼以全考顕忠于紹興九年歸朝時賊)
(寇已平而本傳又不紀討徐明事所引恐有訛誤附記於此)
趙子潚(宋史宗室傳字清卿秦康惠王後宣和進士調衢州刑曹掾推官胡唐老竒其才任之子)
(潚佐唐老繕完城具苗劉兵至城下不能攻以功進一秩累官至敷文閣知臨安府吏不能欺禁權)
(家僦人子女為僕妾者陞文華閣待制復知臨安府調三衙卒修築都城不擾而辦帝幸建康充行)
(宫留守參謀官還復知臨安府孝宗嗣位移知明州沿海制置使初海寇以賂通郡胥吏吏反為用)
(匿其蹤跡賊熾商舶不通子潚以禮延土豪俾率郡胥分道入海告之曰用命有厚賞否則殺無貸)
(衆震恐争指賊處悉擒獲凡豪猾為賊囊槖者窮治之海道遂平陞龍圖閣直學士)
王葆(周必大王葆墓誌字彦光吳郡崑山人宣和進士隆興元年為浙東提點刑獄會稽近行闕政)
(尚姑息葆屢行帥事疾惡彌厲歲歉請厚捐民租適寢疾主管台州崇道觀)
金安節(宋史本傳字彦亨歙州休寧人宣和進士紹興時知嚴州除浙西提刑入為大理卿首言)
(治民之道先德後刑今守令慮不及遠簿書期會賊税輸納窮日力辦之而無卓然以教化為務願)
(申飭守令俾無專事律法苟可以贊教化必力行之兩浙漕屬王悦道鞫仁和令楊績獄不實事下)
(大理安節并逮悦道悦道幸醫王繼先子也屢因人求免安節不從遷宗正少卿隆興改元拜兵部)
(侍郎)
王珏(洪武蘇州府志字德全臨川人紹興二年起家鹽官丞秀州歲以錢給亭民煮鹽至十五年積)
(十九萬七千餘緡不給民訴於朝除珏提舉浙西茶鹽逾年盡償亭民且贏鉅萬開華亭海河三百)
(餘里鹽滋得流通且溢以溉田舊兩浙鹺志經界法行除其害者三百六十餘事其七千二百餘戸)
(為尤病珏奏除之兼提點刑獄官至直敷文閣太傅少卿)
顔師魯(宋史本傳字幾聖漳州龍溪人紹興進士除浙東提舉尋改使浙西役法敝甚遇輒破家)
(師魯下教屬邑預正流水籍稽其役之序寬比限免代輸咸便安之鹽課歲至鉅萬本錢久不給亭)
(竈私鬻禁不可止師魯撙帑緡盡償宿負戒官吏無侵移比旁路課獨最農民有墾曠土成田未及)
(受租者奸豪多為已利師魯奏但當正其租賦不應繩以盗種法失勸農重本意奏可遂著為令入)
(為監察御史)
朱熹(宋史本傳字元晦徽州婺源人紹興進士淳熙五年知南康軍提舉常平茶鹽公事會浙東大)
(饑宰相王淮奏改提舉浙東即日單車就道移書他郡募米商蠲其征及至則客舟之米已輻輳熹)
(日勾訪民𨼆按行境内單車屏徒從所至人不及知郡縣官吏憚其風采至自引去所部肅然凡丁)
(錢和買役法榷酤之政有不便于民者悉釐而革之于救荒之餘隨事處畫必為經久之計舊兩浙)
(鹺志熹提舉浙東下社倉法于諸路條奏救荒事宜諸州利病乞取會福建下四州見行産鹽法于)
(本路沿海四州上謂王淮曰朱熹政事却有可觀)
張杓(宋史張浚傳浚漢州綿竹人子杓字定叟以父恩授承奉郎通判嚴州有能稱浙西使者薦所)
(部吏而不及杓孝宗特令再薦知衢州遷提舉浙西常平督理荒政湖州闕守命兼攝焉有執政姻)
(黨蔽糴杓首治之遷兩浙轉運判官未幾直徽猷閣陞副使知臨安府奏除逋欠四萬緡米八百斛)
(都城浩穣姦盗聚匿杓畫分地以警捕夜戸不閉張師令納女掖廷供給使恃以恣横杓因事痛繩)
(之徙其家信州其類帖服修三牐復六井尋知紹興府光宗即位以刑部侍郎仍為府尹内侍毛伯)
(益冐西湖菱地為亭外戚有殺其僕者獄具夤緣宣諭求免杓皆執奏論如律杓天分高爽吏材敏)
(給遇事不凝滯多隨宜變通論尹京者以杓為首)
龔輿(嘉靖浙江通志湘隂人乾道進士剛介廉潔為浙東檢法隨憲按部郡饋遺皆不受身後家無)
(擔石之儲)
劉爚(宋史本傳字晦伯建陽人乾道進士浙西提點刑獄巡按不避寒暑多所平反有殺人匿權家)
(者吏不敢捕爚竟獲之遷國子司業言浙西根本之地宜詔長吏兼司禁戢強暴撫柔善良務儲積)
(以備凶荒禁科歛以舒民力官至權工部尚書諡文簡)
鄭興裔(周必大鄭興裔神道碑字光錫開封人紹興四年用恩補成忠郎歷提點浙東刑獄淳熙)
(元年兼沿海制置使蠲常賦撤私税闔境便之累封郡侯贈太尉)
孫峴(萬歷杭州府志字舉善以詞學擢第拜中書舍人淳熙初為浙西提舉以措置支還亭戸本錢)
(及增買鹽袋興修水利有勞除直敷文閣兩浙轉運使)
程大昌(宋史本傳字泰之徽州休寧人紹興進士除浙東提點刑獄會歲豐酒税踰額有挾朝命)
(請增額者大昌力拒之曰大昌寧罪去不可增也六和塔寺僧以鎮潮為功求内降給賜所置田産)
(仍免科徭大昌奏僧寺既違法置田又移徭于民奈何許之况自修塔之後潮果不齧岸乎寢其命)
(光宗嗣位知明州尋奉祠)
詹體仁(真德秀詹體仁行狀字元善浦城人進士乙科為湖州歸安丞光宗時提舉浙西常平體)
(仁謂浙右之有漕渠非止通餽運資國信往來而已蘇湖常潤田之高仰者實賴之於是開漕渠浚)
(練湖置斗門為旱澇備又以餘力立舉子倉創安濟院所活不可勝紀官至司農卿)
陳思誠(葉適陳思誠墓志字景思信州弋陽人光宗時為兩浙轉運判官陞副使延問窮民遮道)
(詞牒皆灼見庾𨼆予奪中情為杭學築門設戟儀比他州置錢塘左選監渡謹視重載覆溺者言紹)
(興府和買重當減國之根本在州縣州縣根本在民欲寬州縣當裕民力進直煥章閣遷太府卿)
羅點(萬歷杭州府志字春伯崇仁人淳熙進士由校書郎除浙西提舉規畫荒政凡數十奏躬行畎)
(畝施惠甚溥點端介不為矯激之行或謂天下事非才不辦曰當論其心心苟不正才雖過人果何)
(取也歷簽書樞密院事諡文恭)
李謙(江西通志字和卿虔之興國人淳熙進士累官太常寺丞提舉浙東值歲饑賑濟有方)
汪綱(函史字仲舉歙人以蔭補官知蘭谿決擿如神歲旱饑郡倚辦勸分網謂勸分所以助義倉不)
(逮耳一切行之非所以安富厚裕也願假常平錢為糴米使循環迭糴以濟又巡行諸水利可興者)
(勸浚築使饑者得食力全活甚衆而歲以有秋累遷直秘閣知婺州旱禱雨龍瑞宫有物蜿蜒盤旋)
(壇上綱曰吾欲雨而已毋為異惑衆須臾雨大至歲以大熟進直煥章閣知紹興主管浙東安撫司)
(公事兼提點刑獄蕭山運河淤久不可舟浚之復創閘江口使淤不可入甃途達城者十里屬邑咸)
(濱海而諸暨十六鄉瀕河蕩饒灌溉之利勢家率封埴埂岸為圩田湖流束陿不得去雨稍多則溢)
(入邑居田廬數為敗綱請治復之郡臨海道招水軍置甲仗威重赫然後以權戸部侍郎致仕)
牛大年(宋史本傳字隆叟揚州人慶元進士歷官浙江提點刑獄清操凜然以廉潔自持)
徐天麟(宋史徐夢莘傳天麟字仲祥臨江人開禧進士歷臨安府教授浙江提舉常平司幹官所)
(至興學明教有惠政)
范應鈴(宋史本傳字旂叟豐城人開禧進士為浙東提點刑獄開明磊落守正不阿所至無留訟)
(無滯獄繩吏不少貸進修潔案姦贓振樹風聲聞者興起徐鹿卿曰應鈴經術似兒寬決獄似雋不)
(疑治民似龔遂風采似范滂理財似劉晏而正大過之人以為名言)
劉伯正(嘉靖浙江通志字直卿餘干人開禧進士歷浙西轉運使靜重鎮浮不釣名譽後以資政)
(殿學士提舉洞霄宫)
吕午(宋史本傳字伯可歙縣人嘉定進士授烏程主簿郡守置之幕下事一決于午調知餘杭縣以)
(言罷浙東提舉章良明留之幕旋兼沿海制置司事海寇未平良明問策安在午廉知調軍出海糧)
(盡即還軍獲寇物官盡拘收乃與制置司幹官施一飛議糧盡再給不許擅還賊舟所有悉以給軍)
(海道遂清差兩浙運司主管文字拜監察御史累遷浙江提刑復為監察御史)
吳潛(宋史本傳字毅夫宣州寧國人嘉定進士授承事郎通判嘉興府權發遣嘉興府事端平中知)
(慶元府兼沿海制置使授寶謨閣待制改直學士兼浙西提點坑冶權兵部尚書浙西制置使申論)
(防拓江海團結措置等事進吏部尚書兼知臨安府論修德以求亨通之理帝嘉納授寳謨閣學士)
(知紹興府浙東安撫使淳祐年授沿海制置大使判慶元府至官條具軍民久遠之計告于政府奏)
(皆行之又積錢百四十七萬三千八百有竒代民輸帛前後所蠲五百四十九萬一千七百有竒以)
(久任丐祠封榮國公)
趙與懽(宋史本傳字悦道燕懿王八世孫嘉定進士直寶章閣知安吉州設銅鉦懸門以便愬冤)
(有富民愬幼子察之非其本心姑逮其子付獄徐廉之乃二兄強其父析業與懽曉以法開以天理)
(皆忻然感悟又嫠媪僅一子亦以不孝告留之郡&KR0550;日為饌俾親饋晨昏以禮母子遂如初二家皆)
(畫像事之尋兼知臨安府浙西安撫使招刺三千人為忠毅軍言禁衛虚籍宜募兵財先贍軍餘始)
(上供乞省不急之費遷吏部尚書會潮汐齧隄授端明殿學士知臨安府浙西安撫使江隄竣事獄)
(空力匄罷出關遣使趣還歲饑與懽榜諭賑救推誠勸分甘雨隨至米商來集流移者濟之授資政)
(殿學士提舉萬夀觀與懽三為府尹盡力民事都人稱趙端明必以手加額曰趙佛子也久之以舊)
(職知温州政事必親吏不敢欺創水砦修貢院以侍讀召陞大學士後拜少傅追封奉化郡王諡清)
(敏)
吳淵(宋史本傳字道父宣州寧國人嘉定進士提點浙西刑獄會衢嚴盗起警報至調遣將士招捕)
(之殱其渠魁散其支黨以功為樞密院檢詳諸房文字遷太府少卿進權工部侍郎提舉浙西沿海)
(諸州軍許浦澉浦等處兵船歲大祲因淵全活者六十五萬八千餘人遷兵部尚書知平江府兼浙)
(西兩淮發運使寶祐五年拜參知政事)
包恢(宋史本傳字宏父建昌人嘉定進士通判台州徐鹿卿討温寇辟兼提點刑獄司主管文字議)
(收捕改通判臨安府知台州有妖僧居山中號活佛男女爭視之因為姦利豪貴風靡恢誅其僧累)
(除浙西提點刑獄時海寇為亂恢單車就道調許澉浦分屯建砦一旦集諸軍討平之嘉興吏因和)
(糴受賕百萬恢被旨慮囚曰吾用此消沴氣乃減死斷其手後以資政殿學士致仕恢破豪猾去奸)
(吏治蠱獄課盆鹽理銀欠政聲赫然諡文肅)
徐鹿卿(宋史本傳字德夫隆興豐城人嘉定進士浙東提點刑獄兼提舉常平鹿卿言罷浮鹽經)
(界鹻地先撤相家所築就捕者自言我相府人鹿卿曰行法必自貴近始卒論如法丞相史彌遠之)
(弟通判温州利韓世忠家寶玩籍之鹿卿奏削其官擢太府少卿兼右司居官廉約清峻毫髮不妄)
(取一廬僅庇風雨諡清正)
姚希得(宋史本傳字逢源潼川人嘉定進士理宗時為戸部侍郎帝曰姚希得才望可為閫帥乃)
(進煥章閣待制知慶元府沿海制置使詔增沿海舟師希得為之廣募水軍造戰艦蓄糧食蠲米一)
(萬二千石舊逋一百萬去官庫餘羡悉以代民輸召為工部尚書後以資政殿大學士潼川郡公致)
(仕)
高斯得(宋史本傳字不妄卭州蒲江人紹定進士通判紹興府台州知嚴州嚴環山為郡雖豐歲)
(猶仰他州夏旱斯得蠲租發廩招糴勸分請于朝得米萬石以振濟遷浙東提點刑獄遂劾知處州)
(趙善瀚知台州沈塈等七人以勢厲民疏上不報改江西轉運判官斯得具辭上奏曰臣劾奏趙善)
(瀚等七人未聞報可祖宗以來未有監司按吏一不施行者臣身為使者劾吏不行反叨易節若貪)
(榮冐拜與頑鈍無耻者無異乞併臣鐫罷以戒奉使無狀者章上七人竟罷去仕至端明殿學士兼)
(參知政事)
胡穎(宋史本傳字叔獻潭州湘潭人紹定進士歷官浙西提點刑獄榮王府十二人行劫穎悉斬之)
(一日輪對理宗曰聞卿好殺意在折獄穎曰臣不敢屈太祖之法以負陛下非嗜殺也帝默然)
王積翁(黃潛王積翁墓誌字良存福之長溪人用蔭補承務郎調監嚴州都酒務吳潛分閫四明)
(辟奉國軍節度使推官改沿海制置大使司幹辦公事累數十年不決之訟悉以委之凡所剖析三)
(百餘事除浙西安撫使幹辦公事奉朝旨決六縣獄單車夜至餘杭閱獄囚一百七十悉得其情當)
(坐者僅數人餘皆平民明日召縣官盡釋之所平反他邑疑獄全活甚衆改秩差知富陽縣治辦為)
(諸邑最秩滿除兩浙轉運司主管文字力請寬版曹催科之限東南諸郡咸便之)
吕沆(宋史本傳字叔朝端平三年銓試第一授黃巖縣主簿知於潛縣重囚逸聞沆至自歸通判婺)
(州朱君章訟田四十有二年吳王府争墓二十有九年沆皆決之特差充提領兩浙轉運鹽事使司)
(主管文字賈似道議行公田沆請罷還民似道矯詔廢十七界會行關子沆力言非便似道大怒調)
(將作監簿久之典靈臺觀德祐九年召赴行在不復出)
李芾(宋史本傳字叔章其先廣平人徙家衡州芾以蔭補差知德清縣屬浙西饑置保伍振民活數)
(萬訃有妖人煽民為亂至數萬人芾討之盗聞其來衆立散除司農寺丞以浙東提刑知温州州瀕)
(海多盗芾至盗息移浙西時浙西亦多盗羣穴太湖中芾跡得其出没按捕之盗亦駭散咸淳元年)
(入知臨安府時賈似道當國前尹事無鉅細先關白始行芾獨無所聞福王府有迫人死者似道力)
(為營救芾以書往復辯論竟置諸法嘗出閱火具民有不為具者問之似道家人也立杖之似道大)
(怒誣以贓罪罷之起為湖南提刑知潭州兼湖南安撫使元兵入潭死之贈端明殿大學士諡忠節)
汪立信(宋史本傳臨卭人澈從孫也淳祐進士景定初官浙西提點刑獄即嘉興治所講行荒政)
(咸淳十年為端明殿學士沿江制置使江淮招討使建康兵潰扼吭而死贈太傅)
文天祥(宋史本傳字宋瑞廬陵人寶祐進士咸淳十年知贛州德祐初元師渡江詔諸路勤王天)
(祥奉詔發郡中豪傑萬人入衛明年除知臨安府尋拜右丞相令詣北軍請和巴延折以危言天祥)
(曰天祥為宋狀元宰相所欠只一死報國耳刀鋸鼎鑊非所懼也巴延挾天祥北行中道計脱泛海)
(至温州晉左丞相仍以都督出江西加少保封信國公兵駐南嶺元兵奄至為所執送燕居兵馬司)
(者四年至元十七年世祖召入問曰汝何願天祥對願賜一死臨刑從容謂吏卒曰吾事畢矣南鄉)
(拜而死衣帶中有贊云孔曰成仁孟曰取義惟其義盡是以仁至讀聖賢書所學何事而今而後庶)
(幾無愧時年四十七)
吳名揚(江西通志字叔瞻金溪人咸淳進士歷官浙西制幹文天祥奏除兵禮二部架閣踴躍赴)
(義傾動一時)
陳繼周(宋史本傳字碩卿寧都人淳祐三年貢于鄉咸淳十年詔徵勤王兵文天祥方守贛州造)
(繼周問訃繼周為言方略甚詳差充浙江制置司主管機宜所部夜襲元兵南柵門殺傷相當質明)
(猶戰力竭赴水死)
張世傑(宋史本傳范陽人累功至黃州武定諸軍都統制咸淳四年提所部兵入衛加保康軍承)
(宣使總都督府兵遣將四出取浙西諸郡進沿江招討使改制置副使進保康軍節度使元軍迫臨)
(安世傑請背城一戰元兵至臯亭山世傑提兵入定海石國英遣都統卞彪說之使降世傑大怒斷)
(其舌磔之巾子山從二王入福州後崖山舟壞死)
(謹按舊浙江通志名宦總部宋代九十四人重加考訂司馬池周必大趙希言當入杭州趙士醫趙)
(子晝黃幹當入嘉興錢顗程叔達當入湖州宇文昌齡趙鼎當入紹興陸九齡當入台州劉琪常挺)
(張奎當入衢州劉琦秦觀當入處州至王永權邦彦並未宦浙梅堯臣彭戢王倫陳淵陸持之張錤)
(馬廷鸞家鉉翁于浙未有政績李謙亨則本屬元人誤入于宋者也其毛漸田渭唐閱黃黼曹幽鄭)
(穎趙崇潔王埜馬光祖孫子秀常楙葉夢鼎徐道隆皆為浙人當入人物志别採史乘文集并舊志)
(應存者共得一百有二人)
浙江通志卷一百四十六
