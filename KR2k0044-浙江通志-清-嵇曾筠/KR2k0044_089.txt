浙江通志卷九十
兵制(一)
古者寓兵於農自管子作内政而兵與民分要所
以衛民則一也迨漢之屯田唐之府兵明之設衛
制皆近古而法久備弛我
朝禁旅雲屯戍卒碁布兩浙扼山海之要制置尤詳蓋
未嘗一日無備斯可百年不用矣志兵制
周禮夏官凡制軍萬有二千五百人為軍軍將皆命
卿二千有五百人為師師帥皆中大夫五百人為
旅旅帥皆下大夫百人為卒卒長皆上士二十五
人為兩兩司馬皆中士五人為伍伍皆有長
周禮夏官中春教振旅中夏教茇舍中秋教治兵中
冬教大閱
左傳申公巫臣請使於吳吳子夀夢說之乃通吳於
晉以兩之一卒適吳舍偏兩之一焉與其射御教
吳乘車教之戰陳
(謹按兩浙兼吳越故地吳兵乘車戰陳之制自巫臣始)
史記越世家吳王北會諸侯於黃池(索隱在哀公十三年)吳國
精兵從王惟獨老弱與太子留守句踐乃發習流
二千教士四萬人君子六千人諸御千人伐吳
漢書刑法志高祖踵秦置材官於郡國至武帝平百
粤内增七校外有樓船皆歲時講肄修武備云(文獻)
(通考易氏曰以漢史考之大抵巴蜀三河潁川諸處止有材官上郡北地隴西諸處止有車騎廬江)
(潯陽會稽諸處止有樓船三者之兵雖各隨其地之所宜而郡國之兵其制則一)
玉海漢高祖用閩越兵孝景用東甌兵武帝用會稽
兵皆水軍步騎未嘗募之西北也
後漢書世祖紀建武七年三月詔曰今國有衆軍並
多精勇宜且罷輕車騎士材官樓船士及軍假吏
令復還民伍(漢官儀平地用車騎山阻用材官水泉用樓船軍假吏謂軍中權置吏也)
(今悉罷之)
三國吳志朱桓傳遷盪寇校尉授兵三千使部伍吳
會二郡鳩合遺散期年之間得萬餘人
三國吳志陸遜傳時會稽丹陽多有伏匿會稽大帥
潘臨所在毒害歷年不禽遜以手下召兵討治深
險所向皆服部曲已有二千餘人遜建議曰山寇
舊惡依憑深地腹心未平難以圖遠可大部伍取
其精銳權納其策以為帳下右都督遂部伍東三
郡強者為兵羸者補戶得精卒數萬人
三國吳志全琮傳權以為奮威校尉授兵數千人使
討三越因開募召得精兵萬餘人
三國吳志太平二年科兵子弟年十八以上十五以
下得三千餘人選大官子弟年少有勇力者為之
將帥
文獻通考晉元帝南渡有大將軍都督四鎮四征四
平之號然調兵不出三吳大發無過三萬
隋書文帝紀開皇九年陳國平詔曰往以吳越之野
干戈方用積習未寧今率土大同含生遂性太平
之法方可流行戎旅軍器皆宜停罷武力之子俱
可學文
唐書兵志府兵之制起自西魏後周而備於隋府有
郎將副郎將坊主團主以相綂治又有驃騎車騎
二府皆有將軍後更驃騎曰鷹揚郎將車騎曰副
郎將别置折衝果毅
資治通鑑貞觀十年更命綂軍為折衝都尉别將為
果毅都尉凡十道置府六百三十四凡上府兵千
二百人中府千人下府八百人三百人為團團有
校尉五十人為隊隊有正十人為火火有長每人
兵甲糧装各有數皆自備輸之庫有征行則給之
年二十為兵六十而免其能騎射者為越騎其餘
為步兵(玉海淮南道揚州有府四江南道越州有府一大學衍義補府兵之法人具弓一矢)
(三十刀一其介胄戎具皆藏於庫有所征行則給之番上宿衛者給弓矢横刀而已)
舊唐書職官志諸府折衝都尉一人左右果毅都尉
各一人别將一人長史一人兵曹參軍一人錄事
一人校尉五人每校尉旅帥二人每旅帥隊正副
隊正各二人凡兵馬在府每歲季冬折衝都尉率
五校之屬以教其軍陣戰鬭之法
唐書方鎮表建中二年合浙江東西置節度使尋賜
號鎮海軍文德元年置忠國軍治湖州景福元年
賜杭州防禦使號武勝軍中和三年升浙江東道
觀察使為義勝軍節度使光啟三年改為威勝軍
乾寧元年改為鎮東軍
舊唐書韓滉傳大歷十二年拜蘇州刺史浙江東西
都團練觀察使尋加鎮海軍節度使訓練士卒鍜
礪戈甲稱為精勁(柳氏家學錄滉之於兩浙置子弟軍大州一千小州八百強者)
(習弓弩弱者習排槍緩則修農急則為兵)
吳越備史廣明元年冬十一月杭州始建八都
(杭州建八都餘杭陳晟於潛吳文舉鹽官徐及新城杜稜唐山饒景富陽文禹龍泉凌文舉各聚四)
(千人以衛鄉里臨安則為董昌錢鏐副焉景福元年七月鏐率十三都兵八都外有紫溪保城龍通)
(三泉三鎮是為十三都洎役徒二十餘萬衆新築羅城)
舊唐書昭宗紀龍紀元年七月詔杭州置武威軍景
福二年九月以武威軍防禦使錢鏐為鎮海軍節
度使
五代史吳越世家光化元年移鎮海軍於杭州改鏐
素所居營曰衣錦營天祐四年升衣錦城為安國
衣錦軍
十國春秋梁乾化元年吳越築城屯戍於德清之憾
山號曰奉國城又遣兵戍烏程之東九十里曰烏
戍八年置都水營使以主水募卒為都號曰撩淺
軍亦謂之撩清命於太湖旁置撩淺卒四部凡七
八千人
十國春秋文穆王晉天福三年十二月大閱馬步軍
泊艛艪於碧波亭
十國春秋忠懿王周顯德三年命從兄知中吳軍節
度事文奉為水陸應援諸軍都綂使屯於本州備
徵發
十國春秋建隆元年宋授王天下兵馬大元帥乾德
元年大閱戰艦於西湖大平興國二年五月王下
令文軌大同封疆無患凡禦敵之制悉除之境内
諸城有白露屋及防城物亦令撤去三年朝見帝
於崇德殿遂上表願以所部十三州一軍八十六
縣戶五十五萬六百八十兵一十一萬五千二十
六獻
宋史兵志宋之兵制大槩有三天子之衛兵以守京
師備征戍曰禁軍諸州之鎮兵以分給役使曰廂
軍選於戶籍或應募使之團結訓練以為在所防
守則曰鄉兵
宋史兵志禁軍建隆以來之制神射(兩浙州兵舊號腰弩雍熙四年)
(改今名淳化元年部送闕下選其強者為廣武次等復為本軍)鞭箭(雍熙三年選兩浙兵為鞭)
(箭次等者為忠節鞭箭端拱二年并為一後廢)清塞(宋初選本軍子弟補其缺太平興國三年)
(又得泉州兩浙兵以益之)虎翼(大中祥符六年選江淮習水卒於金明池按試戰棹立為虎翼)
(軍江浙淮南諸州亦淮此選置七年改為虎翼水軍)順聖(太平興國中部送兩浙兵歸京師立)
威武(太平興國四年征太原立分左右廂以江南歸化兵補左廂兩浙順化兵補右廂)平
寨弩手(本兩浙順化軍揀其強壮立為弩手又以江浙逋負官物隸黨務徒役者為揀中平)
(寨)順化(太平興國三年以兩浙兵之次等者立)宣毅(慶歴中京東京西河北河東淮)
(南江南兩浙荆湖福建九路募健勇或選廂軍為之指揮二百八十八兩浙路杭二越蘇明湖婺潤)
(温衢常秀處各一)熙寧以後之制宣毅(一百七十四隸京東京西河北河東)
(淮南江南兩浙荆湖福建九路兩浙路杭二越蘇潤各一皆改威果湖婺温衢常處秀各一不充額)
威果(二十五荆南江寧杭揚廬潭各三洪越福各二虔一宣和三年嚴州增置一)敢勇
(宣和四年詔越州招敢勇三百人撥充兩浙提刑司捉殺差使)
宋史兵志廂兵建隆以來之制崇節(兩浙路杭越蘇湖温台衢婺處)
(睦秀)採斫(處衢温)捍江都(杭)船務(杭婺)本城(秀)江橋院(明)
碇手(明)山場斫軍(温婺睦)本城剩員(諸州並有)舊水軍(兩浙)
樓店務(杭)清務(杭婺温)熙寧以後之制兩浙路步軍
之額自捍江而下三並改號曰崇節凡五十一指
揮一萬九千人水軍(諸州軍)船坊(明)船務(杭婺)採造(明)
樓店務(杭)江橋院(明)堰軍(張安杉青)清務(杭婺温)捍江(杭三)
本城(秀)
玉海開寳七年十一月泰寧軍節度使李從善部浙
中及江南水軍凡千三十九人並籍為王師以歸
聖歸化為軍額
宋史兵志元符元年詔江湖淮浙六路合造神臂弓
三千箭三十萬淳熙九年衢州守臣製到水鶴嘴
弩二千箭十萬
宋史兵志凡戍更有程兩浙路三年治平九年以三
千人散戍東南杭揚江寧諸州以備盜賊
文獻通考元豐二年詔處州槍仗手五百三十六人
為定額每歲農隙按閱武藝以備奸盜
宋史神宗紀元豐四年二月分東南團結諸軍為十
三將(玉海淮東一淮西二浙西三浙東四江東五江西湖北湖南全邵福建廣東廣西邕州自)
(六至十三東南兵三千以下惟置單將)
宋史兵志大觀元年十一月兩浙東西路各增置禁
軍宣和三年五月江浙淮南等路宣撫使童貫奏
勘會江南東路兩浙東西路各有東南一將平日
未嘗訓練武藝昨睦寇初發遣令上項將兵捕賊
遂致敗衂今睦賊討平之後非增戍兵鎮遏無以
潛消兇暴臣今擬留戍兵二萬五千七十八人分
置江南東路兩浙東西路州軍防把一年滿替出
軍一次依平蠻故事每月别給錢三百歲給鞋錢
一千其兵並隸本路安撫司綂轄訓練詔從之是
年權知婺州楊應誠奏凡屯戍將兵須隸守臣使
兵民之任歸一則號令不二然後可以立事詔從
之五年制置所奏江浙增屯戍兵相度節鎮增添
兩指揮處餘州各一指揮各不隸將内兩指揮處
將一指揮以威果為名一指揮以全捷為名餘州
並以威果為名從之詔兩浙盜賊寧息其越州置
捕盜指揮可均填江東淮東三路州軍缺額七年
詔京東西淮南兩浙帥司精選諸軍驍銳發赴京
畿輔郡兵馬制置司
宋史高宗紀建炎元年九月命淮浙沿海諸軍增修
城壁招訓民兵以備海盜二年七月選江浙州軍
正兵土兵六之一赴行在四年七月詔江浙州縣
諭豪右募民兵據險立柵防遏外寇紹興四年十
二月詔江浙荆湖十四郡各募水軍五百人名横
江軍兩浙十郡沿江海州縣招捕巡檢土軍五年
十二月汰横江水軍三之一三十一年五月選兩
浙諸州禁軍弓弩手之半部送樞密院按試
文獻通考建炎元年右僕射李綱言當於沿河沿海
沿江帥府置水兵二軍要郡别置水兵一軍次要
郡别置中軍招集善波操舟便利之人擬立軍號
曰凌波樓船軍從之
宋史兵志建炎後禁廂兵威果(安吉嘉興杭嚴紹興慶元温台婺處衢)
全捷(中興立杭婺安吉紹興慶元)雄節(杭安吉嘉興嚴温紹興慶元台婺處)武衛
(紹興温婺)威捷(杭温紹興婺)雄捷(中興立紹興)威勝(中興立慶元)雄略
(中興立衢)建炎後廂兵捍江(杭)崇節(中興立杭安吉嚴温慶元台婺江東)
(西)修江(中興立杭)横江(巾興立杭)寧節(中興立台)清務(中興立婺)山場
(中興立婺)都作院(中興立杭)小作(中興立杭)清湖閘(中興立杭)開河司
(中興立杭)北城堰(中興立杭)西湖廣濟(中興立杭)樓店務(中興立杭)長
安堰閘(中興立杭)壮城(帥府望郡立之)鼔角匠船務(中興立杭)建炎
後鄉兵巡社(建炎元年詔諸路州軍巡社並以忠義巡社為名隸宣撫司後募鄉民為)
(之每十人為一甲有甲長有隊長四隊為一部有部長五部為一社有社長五社為一都有都正於)
(鄉井便處駐劄紹興初罷之)建炎砦兵兩浙西路臨安府十三
砦(外沙海内管界茶槽南蕩東梓上管赭山黃灣砍石奉口許村下塘)安吉州七砦
(管界安吉秀塞吕小幽嶺下塘北豪臯塘)常山五砦(管界小河馬跡香蘭分界)嚴州
五砦(威平港口鳳林茶山管界)兩浙東路慶元府十砦(浙東鮚埼三姑)
(管界大嵩海内白峰岱山鳴寉公塘)温州十三砦(城下管界館頭青奥梅奥鹿西浦門)
(南監東北三尖北監小鹿大荆)台州六砦(管界亭場吳都白塔松門臨門)處州二
砦(管界梓亭)
建炎以來朝野雜記平江許浦水軍本明州定海水
軍也舊隸沿海制置司乾道中改隸殿前司以三
千人為額五年冬又改為御前水軍八年春併歸
許浦鎮其後殿司又有澉浦水軍
玉海紹興三年正月詔御前忠銳第七將徐文以所
部屯定海縣聽沿海制置司節制
宋史兵志馬政紹興四年置監臨安之餘杭及南蕩
玉海乾道五年正月詔浙東弓弩手名御前忠銳軍
置正副准備將八年二月置忠武軍選二浙土兵
弓手為之八月詔二浙揀中廂軍名曰御前忠勇
軍九年四月密院言忠武軍藝已精歸之州縣
元史世祖紀至元十三年二月行中書省承制以臨
安為兩浙大都督府都督蒙古岱范文虎入城視
事巴延悉罷宋官府散免侍衛禁軍六月罷兩浙
大都督府立行尚書省於臨安設諸路宣慰司
元史兵志至元十六年二月命萬戶富珠哩敬領其
麾下舊有士卒守湖州七月命實喇特穆爾以戍
杭州軍六百九十人赴京師十八年十一月詔以
征東留後軍分鎮慶元上海澉浦三處上船海口
二十二年正月立行樞密院於江南三省其各處
行省見管軍馬悉以付焉十二月江浙省募鹽徒
為軍得四千七百六十六人選軍官麾下無士卒
者相參綂之以備各處鎮守
元史世祖紀至元二十二年二月詔改江淮江西元
帥招討司為上中下三萬戶府中萬戶杭州下萬
戸湖州處州設逹嚕噶齊萬戶副萬戶各一人以
隸所在行院(舊浙江通志元設嘉興路總管軍萬戶府建兩翼有千百戶鎮撫官後改)
(鎮守衢州府設立鎮守保甲萬戸府)
萬歷金華府志元置浙東道宣慰使司設宣慰使等
官至元二十九年分紹興路幵縣翼萬戶來鎮以
為之屬大德六年宣慰使加都元帥府冬十月移
治慶元鎮遏海道皇慶元年復調幵縣翼亦往駐
焉乃以慶元路沿海翼上萬戶府來鎮設逹嚕噶
齊萬戸各一員副萬戶一員領千戶翼一十九(内七)
(翼分鎮處州其在婺者十有二)每千戶翼設逹嚕噶齊千戶副千
戶各一員又彈壓一員鎮撫一員各綂百戶有差
其各縣鎮守千戶所凡七(一在蘭溪州一在義烏縣一在永康縣一在武)
(義縣一在浦江縣一在東陽縣東南隅一在東陽縣東七十里玉山)鎮守百戶凡二
(一在永康縣東黃碧村一在永康縣東北靈山)
元史兵志大德二年三月詔各省合併鎮守軍江浙
所置者合為二百二十七所五年三月詔河南省
占役江浙省軍一萬一千四百七十二名除洪澤
芍坡屯田外餘令發還元翼八年二月以江南海
口軍少調蘄縣王萬戶翼漢軍一百人寗萬戸翼
漢軍一百人新附軍二百人守慶元自納延拉濟
蒙古軍三百人守定海
况逵文浙東道宣慰司題名記浙東宣慰使司大德
六年中書奏陞為都元帥府七郡兵民之政悉隸
總裁
元史兵志諸路府所轄州縣設縣尉司巡檢司捕盜
司皆為立巡軍弓手職巡邏專捕獲官有綱運及
流徙者至則執兵仗導送以轉相授受外則不敢
役示專其責焉
續文獻通考洪武元年以太史令劉基奏立軍衛法
乃自京師逹於郡縣皆立軍衛大率以五千六百
人為衛一千一百二十八人為一千戶所一百一
十二人為一百戶所設總旗二名小旗十名管領
鈐東通以指揮使等官領之大小相維以成隊伍
撫綏操練務在得宜有事征伐則詔總兵官佩將
印領之既旋則上所佩印於朝廷軍士則各歸其
衛而大將軍單身還第其權皆出自朝廷不敢有
所擅調
明實錄洪武三年十一月曹國公李文忠奏置浙江
七衛曰錢塘曰海寧曰杭州曰嚴州曰德清曰金
華及衢州守禦千戶所計兵五萬二千五百一十
三人從之後改嚴州金華二衛為守禦千戶所(嘉靖)
(浙江通志洪武三年建杭州衛都指揮使司八年改浙江都指揮使司領衛一十有六曰杭州前曰)
(杭州右曰紹興曰寧波曰台州曰處州曰温州曰海海寧曰昌國曰松門曰臨山曰金鄉曰海門曰定)
(曰磐石曰觀海凡衛皆設經歴司鎮撫司左右中前後千戶所其所之直隸都司者六曰海寧守禦)
(千戶所曰嘉興守禦千戶所曰湖州守禦千戶所曰嚴州守禦千戶所曰金華守禦千戶所曰衢州)
(守禦千戶所各衛附各府縣)
明泳化𩔖編洪武十六年令天下衛所選善射者十
之一於農隙月輪班赴京較試不中者指揮千百
戶有罰
明實錄洪武十七年九月置昌國衛於寧波之象山
縣十九年十月置澉浦乍浦二守禦千戶所隸浙
江都指揮使司十一月置觀海衛都指揮使司於
寧波之慈溪縣(舊浙江通志明設衛所在寧波者四為寧波定海觀海昌國每一指)
(揮轄五千戶所每一千戶轄十百戶衛有指揮使指揮同知指揮僉事鎮撫所有正千戶副千戶鎮)
(撫百戶寧波衛轄五所額軍五千六百名定海衛指揮使轄五所外轄霩&KR1790;大嵩及中中中左四所)
(洪武三十年信國公湯和徙昌國於象山存中中中左二所隸定海衛二所共轄二十百戸觀海衛)
(指揮使司宋於瀕海置向頭鳴寉兩水軍寨洪武二十年湯和度兩寨間築城置衛調軍戍守為中)
(左右前後五所外轄龍山千戶所)
明實錄洪武二十年二月置寧村千戶所於温州永
嘉縣海安沙園二千戶所於瑞安縣蒲門壮士二
千戶所於平陽縣隸金鄉衛蒲岐楚門隘頑三千
戶所於樂清縣隸磐石衛六月置松門衛指揮使
司於台州黃巖縣以楚門隘頑二千戶所隸之九
月築台州跳健桃渚土城各置千戶所以防倭(舊浙)
(江通志明置温州衛所以綂軍海安所操軍一千名瑞安所操軍一千名平陽所操軍一千名寧村)
(所操軍一千名壮士所蒲門所共一城操軍各一千名沙園所操軍一千名各衛所俱有戰船多寡)
(不等台州衛指揮使二員同知七員僉事十六員轄左右中前後五千戶所又水軍千戶所海門衛)
(指揮使四員同知二員僉事八員轄左右中前後五千戸所附轄跳健千戶所操軍一千名新河千)
(戶所旗軍八百六十三名桃渚千戶所操軍一千名松門衛指揮使四員同知三員僉事七員旗軍)
(二千二十五名轄左右中前後五千戶所後所旗軍五百六十七名楚門千戶所旗軍五百六十七)
(名寧誌備考洪武二十年改海寧衛為海寧所正千戶三員副千戶五員鎮撫一員百戶九員多餘)
(一員原額旗軍一千三百五十一名)
明會典洪武二十六年定凡天下要衝去處設立巡
檢司僉點弓兵應役
明實錄洪武二十七年九月浙江定海衛奏所屬霩
&KR1790;等千戶所皆瀕海地方陸路一百二十里水路
則風濤險遠遇警急卒難應援請於穿山築城置
千戶所分調官軍守禦從之三十年十二月置爵
溪千戶所屬昌國衛
明泳化𩔖編洪武三十五年令沿海衛所旗軍仍照
舊例屯守近裏衛所旗軍各照原定三七二八或
一九四六中半下屯若係全衛下屯者依舊全屯
仍委指揮一員或千戶一員專一提督屯糧每年
終將上倉及給軍用過子粒數目着原委指揮及
千戶親齋赴京比較永樂五年設浙江按察司僉
事一員盤量屯田
明法傳錄永樂十四年十二月遣將練兵海上防倭
明從信錄永樂二十二年八月仁宗即位諭戶部令
天下衛所凡屯田軍士自今不許擅差妨其農務
(舊浙江通志杭州前衛屯種旗軍餘舍三千二百五十四名杭州右衛屯種旗軍餘舍三千九百四)
(十九名海寧衛屯九處旗軍九百六名澉浦屯旗一百一十三名乍浦屯二處旗軍二百二十四名)
(嘉興所屯旗軍八百名湖州守禦千戶所屯軍一百五十三名寧波衛屯軍一百名台州衛屯軍二)
(千七十九名海門衛屯軍六百八十三名衢州守禦千戶所原額一千一百二十人後充伍者僅二)
(百八十七人所轄九屯係西安縣民人帶種嚴州屯所在桐廬縣凡六處原撥旗軍餘舍民人二千)
(八百七十六人後桐廬縣民人帶種温州衛屯軍二千七百一十七名金鄉衛屯軍六百八十四名)
(處州衛原額旗軍五千六百名在運旗軍二百七十三名)
明實錄宣德元年正月遣行在吏部侍郎黃宗載等
清理浙江軍務
明從信錄正綂十四年九月令各處招募民壮就命
本地官司率領操練遇警調用
明泳化𩔖編景泰二年奏准通行天下衛所每一季
成造盔甲鎗弓刀各四十件圓牌二十面弦八十
條箭一千二百枝撒袋四十副銃箭五百枝每千
戶所一季成造盔甲鎗弓刀各十件圓牌五面弦
二十條箭三百枝撒袋十副銃箭一百枝永為定
例
明會典天順元年令招募民壮鞍馬器械悉從官給
本戶有糧與免五石仍免戶下二丁以資供給如
有事故不許勾丁
續文獻通考弘治元年令都司衛所除軍政守城管
操管運外餘分兩班輪操五年一代周而復始
明泳化𩔖編弘治間令州縣選民壮年二十以上五
十以下精壮之人州縣七八百里者每里僉二名
五百里者每里僉三名三百里者每里四名一百
里以上者每里五名春夏秋每月操二次至冬操
三歇三遇警調集官給行糧
明法傳錄嘉靖八年六月温州有海賊之警有逃軍
之變科臣夏言請設都御史巡視浙江從之(明泳化𩔖)
(編磐石衛屬浙江温州府地瀕海且饒魚鹽生理豐裕時屬承平士卒多逃役者嘉靖乙丑秋知府)
(丁瓚等議於逃軍名下扣支月糧貯庫軍士遂恚憤不白戢糾黨四百餘人披甲持刃擁入管頭地)
(方執主簿吳永寘軍中時通判栗廷用踰牆走賊遣人要曰還我扣支月糧方肯退兵瓚不得已隨)
(取官銀三千餘兩給之諸叛卒擁兵如故先是蒲岐千戶所報是年四月内有賊船三百餘人上岸)
(據掠人財放火燒屋又有賊船十四隻約五百餘人登岸殺據男婦燒燬房屋鹽厰巡按御史張問)
(行以其事聞遂劾奏海道副使傅鑰指揮胡璉曹鸞等至是磐石又叛御史王化以聞時給事中夏)
(言上疏云磐石之變在法尤為難容有司因其逃役扣除月糧事必有據何至擁衆稱兵縛官執吏)
(敢負國家素養之恩自蹈叛逆之罪今又加以海賊犯我邊防及今不重加處置誠恐將來有不可)
(收拾之患乞查照先年事例添設巡視浙江都御史一員奉勅前去假以督軍重權兼制鄰境將磐)
(石衛叛軍事情務要體勘明白將主首倡亂之人亟加顯戮以正憲典仍令設法勦除海寇一應地)
(方興革重務付之整理遂命吏部推舉大臣具文武材略者往彼巡撫)
明實錄嘉靖二十六年六月巡按御史楊九澤言浙
江寧紹温台皆枕山濱海連延福建興泉漳諸郡
時有倭患沿海雖設有衛所城池控制要害及巡
海副使備倭都司督兵捍禦但海寇出没無常兩
省官僚不相綂攝制禦之法終難畫一往歲從言
官請特命重臣巡視數年安堵近因廢格寇復滋
蔓抑且浙之處州與福之建寧連歲礦賊流毒每
徵兵追捕二府互委事與海寇略司臣謂巡視重
臣亟宜復設然雖轄福建浙江兼制廣東潮州專
駐泉州南可防禦廣東北可控制浙江庶威令易
行事權歸一事下兵部集諸司會議覆如其言第
廣潮二府仍隸兩廣提督有事則恊心議處上曰
浙江天下首省又當倭夷入貢之路如議設巡撫
兼轄福建福興泉漳等處提督軍務著為令三十
一年七月改巡撫山東都察院右僉都御史王忬
提督軍務巡視浙江兼管福興漳泉地方仍勅許
便宜調發兵糧臨陣按軍法從事巡按御史母得
干預阻撓賊中脅從願降不得一槩渾殺濫及無
辜於是兼設分府參將各一員以瓊崖參將署都
指揮僉事俞大猷督留守司管操指揮僉事湯克
寬為之大猷温台寧紹等處克寬福興漳泉等處
俱聽忬節制
明會典國初兵事專任武臣後常以文臣監督文臣
重者曰總督次曰巡撫總督舊稱軍門而巡撫近
皆贊理軍務或提督其按察司整飭兵備者或副
使或僉事或以他官兼副使僉事沿海者稱海防
道兼分巡者稱分巡道兼管糧者稱兵糧道(明實錄嘉)
(靖三十二年八月增設浙西杭嘉湖參將一員分守其地復於三府增兵備副使一員三十九年二)
(月更定浙東守巡官信地以台金嚴為一道文臣則以分巡寧波僉事改為台州分巡兼管三府兵)
(備武官則以參將一員守之以寧紹為一道其原設寧紹台兵備副使及參將俱令止領寧紹二府)
(以温處衢為一道其原設温處兵備分巡副使令兼領衢州一府以寧紹分巡事并於兵備道從總)
(督胡宗憲請也復原任寧紹台參將戚繼光職充新設金衢台分守參將)
明會典凡天下要害地方皆設官綂兵鎮戍其總鎮
一方者曰鎮守守一路者曰分守獨守一堡一城
者曰守備與主將同守一城者曰協守又有提督
提調巡視備禦領班備倭等名其總鎮掛將軍印
或不掛印皆曰總兵次曰副總兵又次曰參將又
次曰遊擊將軍浙江鎮守一員(總兵官嘉靖三十四年設總理浙直)
(海防三十五年改鎮守浙直四十二年改為鎮守浙江舊駐定海今移駐省城)分守四員
(杭嘉湖參將嘉靖三十五年改設駐海鹽所屬海寧把總寧紹參將嘉靖三十九年改設駐舟山所)
(屬定海臨觀昌國三把總温處參將嘉靖三十五年添設駐温州所屬金盤把總台金嚴參將嘉靖)
(三十九年添設駐松海所屬松海把總)遊擊將軍二員(軍門標下左營萬歷二年)
(改設軍門標下右營嘉靖三十九年設坐營中軍都司萬歷二年改設)總捕都司一
員(嘉靖四十五年添設駐衢州)把總七員(定海總兵下管遊哨兵船昌國松海定海)
(金盤海寧臨觀紹興萬歴八年革紹興一員)
明實錄嘉靖三十二年六月南京御史趙震上禦倭
方略言一宜行各府州縣隨宜招募使人自為戰
家自為守一各該管官軍嚴加選汰一錢塘江口
宜增置守備一捍海塘宜雜植荆棘勅兵防守一
募土人習水者為篙師有力者為勁卒仍調温處
兵或山東長鎗手有警則隨機策應無事則分頭
教習兵部議覆多採行之三十三年十二月兵部
覆上提督張經條陳一編立本地主兵言諸路調
兵勞費不貲而吳浙間耆民沙民鹽徒礦徒𩔖皆
可用請於各府所屬州縣二百里以上者編兵三
百名二百里以下二百名詔允行之三十五年三
月兵部議覆九卿科道條陳禦倭事宜一明職掌
浙江參將俱隨時搶設職守未明請以杭嘉湖為
一道温處為一道寧紹為一道各給勅符旗牌其
臨觀昌國金盤等處把總一如直隸事例聽撫按
會舉温處守備及舊設浙江總督備倭都司係冗
員宜裁革疏入如議行
杭州府志嘉靖四十三年二月提督軍門趙炳然設
東西二大營七月建欏木營
明會典隆慶二年正月兵部覆浙江撫按官趙孔昭
等奏寧波既設海道副使兵備事可以兼攝其紹
興兵備可省令寧紹台分守參議移駐紹興台州
兵備僉事兼分巡三府至寧台紹參將各防禦信
地仍聽總兵官居中調度從之五月兵部上譚綸
議請遣錦衣衛二人往浙江募寧紹温台金衢等
處鳥銃手三千人人給善器恤其家屬優其資用
付杭嘉湖參將胡守仁原任參將李超將之而北
無悞秋防至鎮之日人給衣鞋銀一兩日給五分
悉如部議三年題定浙江總兵駐定海參將改駐
舟山遇汛則寧紹參將坐駕兵船直出沈家門外
海洋嘉台温各參將俱出本區海面外洋據險結
營彼此會哨總兵居中調度左頋杭嘉右頋台温
改寧波陸兵為總兵標兵各區參將把總俱聽節
制水陸軍兵都聽調度每遇汛期巡海兵備官親
詣邊海巡視四年題定浙江通省額設民壮一萬
六千三百九十名除留四千二百二十一名看守
各府州縣城池庫獄外其一萬二千六十九名自
隆慶四年為始徵收工食挑選精壮之人每名日
給銀三分設立隊伍整搠器械在杭湖嚴紹寧台
温七府每府分𣲖一總在嘉金衢處四府每府分
𣲖二總聽該總參都司把總官與軍兵合營操練
六年詔軍戶有丁倒戶絶并同名同姓被人妄報
連年勾擾者有司從公體勘得實即轉達該府兵
部開豁
海寧縣志萬歷二十六年復設海寧所中右營額計
驍兵四百三員名
全浙兵制考一全浙陸兵四十四總水兵共六十哨
水陸民兵雜流員役共三萬八千七百六十六名
水陸軍兵共一萬四千三百二十名一全浙福
蒼沙唬等船共一千八隻一軍門標下遊擊二
員陸兵名色把總九員哨官四十五員民兵七總
官兵雜役共三千八百員名軍兵二總官兵雜役
共一千八十六員名水兵名色把總二員(南關水兵一枝)
(哨船二十四隻官兵三百二十員名北關水兵一枝哨船二十五隻官兵三百二員名)一
總鎮標下坐營把總一員陸兵名色把總一員哨
官二十員民兵五總官兵雜役共二千六十四員
名中軍水哨名色把總一員中遊左右水哨名色
把總二員哨官四員(水兵三枝大小戰船共一百二十九隻民兵共二千五百)
(七十七名軍兵共五百九十六名)一杭嘉湖區兵巡道下中軍
名色把總一員哨官四員民兵一總官兵雜役四
百三十七員名巡哨名色把總一員巡哨領哨官
二員(水兵二枝唬船共三十四隻民兵四百六十八名軍兵七十六名)參將下中
軍名色把總一員(兼領參遊哨)陸兵名色把總四員哨
官一十六員民兵二總官兵雜役共八百七十四
員名軍兵二總官兵雜役共八百七十四員名(水兵)
(一枝大小戰船二十隻民兵二百四十二名軍兵一十七名)海寧總備倭把總
一員遊哨總哨官二員乍浦關總哨官一員(水兵三枝)
(大小戰船共七十六隻民兵共一千六百七十名軍兵共二百五十二名)一寧紹區
巡視海道下中軍名色把總一員哨官五員民兵
一總官兵雜役共五百四十二員名(水兵一枝唬船一十隻民)
(兵一百名軍兵六十名)參將下中軍名色把總一員(兼領正兵哨)
領哨旗牌官一員陸兵名色把總一員哨官五員
軍民一總官兵雜役共五百三十九員名(附操弓兵四十)
(八名)正遊左右水哨名色把總二員哨官二員(水兵三枝)
(大小戰船共九十隻民兵共一千六百零三名軍兵共三百六十三名)定海總備倭
把總一員總哨官二員哨官九員(水兵三枝大小戰船共一百四)
(十一隻民兵共二千九百六十八名軍兵共七百四十名)臨觀總(内新添軍兵一總萬歷二)
(十年裁)備倭把總一員陸兵總哨官四員哨官二十
員民兵二總官兵雜役共一千八十二員名軍兵
二總官兵雜役共一千八十二員名水哨總哨官
一員哨官二員(水兵一枝大小戰船共四十七隻民兵共一千二百八十二名軍兵)
(共一百五十七名)昌國總(内新添軍兵一總萬歷二十年裁)備倭把總一
員陸兵總哨官一員哨官五員軍兵一總官兵雜
役共五百四十二員名水哨總哨官二員哨官八
員(水兵三枝大小戰船共一百五十二隻民兵共二千七百四十四名軍兵共一千一百三十五)
(名)一台金嚴區兵巡道下中軍名色把總一員
哨官五員軍兵一總官兵雜役共五百八十九員
名參將下中軍名色把總一員(兼領參游哨)陸兵名色
把總四員哨官二十員民兵三總官兵雜役共一
千六百二十三員名軍兵一總官兵雜役共五百
四十一員名(水兵一伎大小戰船共四十隻民兵共七百九十名軍兵共二百一十五)
(名)松海總備倭把總一員哨總官二員哨官八員
(水兵三枝大小戰船共一百十三隻民兵共二千零四名軍兵共一千三百一十三名)一
温處區兵巡道下中軍名色把總一員哨官四員
民兵一總官兵雜役共四百九十八員名旗牌官
一員帶領本道隨征軍兵一百二十名(水兵一枝唬船八隻)
(抽隊兵九十三名貼駕軍三十五名)參將下中軍名色把總一員(兼領)
(參遊哨)陸兵名色把總九員哨官三十六員民兵六
總官兵雜役共三千六十員名軍兵三總官兵雜
役共一千五百三十四員名(水兵二枝大小戰船共八十六隻民兵共)
(二千二百二十名軍兵共八百四十八名)金盤總備倭把總一員總哨
官四員哨官六員(水兵五枝大小戰船共一百四十隻民兵共三千六百二十二)
(名軍兵共一千八百九十名)一金衢區兵巡道下守備一員
陸兵名色把總三員哨官十二員民兵三總官兵
雜役共一千三百一十二員名一處州團操陸
兵名色把總二員哨官八員民兵一總官兵雜役
共四百九十四員名軍兵一總官兵雜役共五百
三十九員名
浙江通志卷九十
