浙江通志卷二百十八
祠祀(二)
杭州府(下)
海寧縣
先農壇在春熙門外東郭十八都一啚
國朝雍正五年知縣胡杲奉文建立壇宇并置耤田四
畝九分
社稷壇萬歷杭州府志在縣城北白馬廟後杭州
府志宋政和間令歐陽珣即舊址新之(歐陽珣社稷壇記古)
(者建國設都先立社稷其意以謂民非榖不養榖非土不生立五土五稷之神而祀之示不忘本也)
(鹽官雖窮隘僻左而舊壇具存即其舊而新之社壇居其左稷壇居其右就社稷之左右别為兩壇)
(祀雷雨風師而又設燎壇於其東建齋廳於其北直北為一門自門之左右皆立垣墉以為衞率按)
(圖而為之稽諸禮若合符契於戲韙哉)元明屢更正德三年知縣丁
儀改建今處增置宰牲齋宿等舍
風雲雷雨山川壇萬歷杭州府志舊在縣南二百
五十步成化年重建去城八十步
邑厲壇成化杭州府志在縣治北二百六十步
城隍廟杭州府志在縣北二百六十步宋圖經考
異神邑人稱為永固王
(謹按咸淳臨安志本府城隍神舊號永固廟據此則通言一府矣蓋神聰明正直聖不可知非可求)
(其人以實之也間有實其人者悉援據志乘不敢以臆為斷)
潮神廟在小尖山之麓
國朝康熙六十一年
勅封運德海潮之神遣官致祭
勅建海神廟在海寧縣春熙門内
國朝雍正七年九月欽奉
上諭勅建(恭紀首卷)浙江總督(臣)李衞欽遵擇海寧縣治之
春熙門内購買民地四十畝起建居中正殿五楹
崇奉運德海潮之神左右配殿各三楹以歷代潮
神水神從祀(祀越上大夫文種漢忠烈公霍光晉橫山公周凱唐潮王石瑰昇平將軍)
(胡暹宋周宣靈王䧺平浪侯捲簾使曹大將軍春護國弘佑公朱彝廣陵侯陸圭静安公張夏轉運)
(使判官黃恕元平浪侯晏戌存護國佑民永固土地彭文驥烏守忠明寧江伯湯紹恩茶槽土地陳)
(旭)周廻夾以修廊中為甬道前為儀門三楹大門
三楹左鐘樓右鼓樓門臨大河承以石梁曰慶成
橋橋南歌舞樓三楹繚以粉垣闢左右為廣衢表
以二石坊殿後為重門進内正中恭建
御碑亭敬勒
聖製海神廟碑文(恭紀首卷)後為寝殿上構岑樓東西配殿
由正殿之東啟門而入為天后宫前為齋宿廳後
為道院正殿之西為風神殿後有池有亭池上為
平橋三折而度内為高軒為重門後為水仙閣規
制崇閎氣象肅穆經始於雍正八年三月以明年
十有一月訖工十一年正月
欽頒
御書福寧昭泰四字一幅製額奉懸廟中二月欽奉
上諭遣官告祭
御祭文
維雍正十一年歲次癸丑二月朔越日
皇帝遣内大臣海望直隸總督李衞等致祭於
寧民顯祐浙海之神曰
明神受職於
天恩覃澤國禦災捍患利賴弘深凡兹東南黎庶所得保
室家而安耕鑿者
神之賜也朕躬膺
天命撫御寰區夙夜敬共以承上下神祗之祀所期海宇
蒼生永蒙庇祐惟兹浙西郡邑實為瀕海要衝比年
以來仰荷
神靈嘉貺頻昭安瀾共慶廼者風潮鼓蕩衝潰隄防近
逼民居吏人震恐朕痌瘝在念軫惻維殷耑遣重臣
周行相度涓日鳩工為海疆圖久遠奠安之計用是
潔誠致禱虔命在工大臣敬展祀事昭告悃忱惟
明神俯念海壖億萬生靈城郭田廬於兹托命隄工木
石皆出脂膏力役所需民衆勞苦伏冀
弘昭福佑默相大工綏靖百靈風恬波息俾工作得施
長隄孔固克底厥績衞護烝民保聚生全安享樂利
則東南列郡溥被庥祥朕實拜
明神之功德於無疆矣謹告
三皇廟成化杭州府志舊在縣東南二里元至正
十九年築城改建於縣治之西北(黃潛三皇廟記延祐五年知鹽)
(官州張侯克明以部使者北皋張公之命肇建三皇廟於州之東南泰定元年方侯存心繼知是州)
(增創東西廡及儀門後改號州曰海寧而李侯擎以至元三年來知州事又為造禮器遷櫺星門前)
(臨通衢右廟而左學齋廬庖舍次第畢完今知州張侯蒞事之明年至正二年也集僚佐輟俸貲置)
(田五十三畝有奇歲入以紹祀事有餘以待營葺之湏來徵文以記之按宋元嘉中醫始有學唐天)
(寳間三皇始有廟言醫及陰陽者乃原其所自推三皇以為先聖天下都邑咸得通祀焉夫三聖人)
(之道既非一藝可以名言而其功亦無一物可為報稱兹不敗復贊一辭姑叙其建置之顛末而著)
(其成規以為之記張侯名光祖字載熙霍山人)
崇祐廟萬歷杭州府志在金牛山下宋紹興間禱
雨有應賜額杭州府志俗云烏龍王廟在縣東八
十二里
白馬神廟海寧縣志在縣北二里(宋高宗祝文英烈不羣捍難庇)
(民廟號白馬史冊莫尋海昌良工塑像如神髣髴而馭先無若存有捕盗者得夢既禽人知畏饗血)
(食幾春天子初郊典祀徧循樽酒爼豆以祈神歆)
陸司空廟萬歷杭州府志在縣東四十八里祀吳
陸遜嘗以屯田都尉領邑事有惠於民故立祠祀
焉
許公廟海寧縣志在縣西一百三十步(鍾必萬雄挺盡節廟)
(記縣西舊有將軍許遠嗣後增祀張巡乃號雙廟宋紹興八年詔增祀南霽雲雷萬春姚誾蓋從邑)
(人禮部侍郎張九成之請也中興初皆賜上公爵爼豆牲牢如上公禮勸民之意遠矣鹽官許公故)
(里舊史圖志可據也獨新史略之或遂以公為敬宗曾孫乃誣公杭之新城人殊失建祠錫爵之本)
(意敬宗善心之子而善心則亨之子懋之孫也按北史善心𫝊南史懋𫝊並著鄉里高陽新城以此)
(知舊史載敬宗為杭之新城者誤矣後之人不考併與公誣之烏得無辨)萬歷杭州府
志洪武四年以海寧為公所産地宜專祀罷諸增
祀者改舊封荆州大都督為睢陽太守從生爵也
祭以歲十月十六日公死節之辰正德十六年易
春秋致祭
(謹按貢師泰云鍾必萬所辨以善心為高陽北新城人當隋文帝平陳曰我平陳國惟獲善心一人)
(則善心本南人也又謂睢陽非敬宗曾孫不知通鑑實言之嘗考許氏譜言許本高陽六朝時許皈)
(避亂移家鹽官𫝊十世名善心為隋禮部侍郎因官北地復宗祖族歸高陽其子則敬宗也俱為北)
(高陽新城人同葬易水至敬宗子名適者又歸隐鹽官東審山故其子彦伯其孫遠皆為鹽官人矣)
(觀此則鍾所辦猶未析也後睢陽六世孫名慶避黃巢亂由昌化入新城以存宗祀宋乾道二年縣)
(令耿秉建祠於塔山祀遠錄慶之孫主祀他志載杭之新城者亦誤也今考隋書地理志高陽隸河)
(間並無新城縣又舊唐書許敬宗傳云敬宗杭州新城人則非北新城明矣當是遹遷居鹽官至慶)
(復還新城耳)
雙仁祠嘉靖浙江通志在城西北安化坊(沈友儒雙仁祠)
(記昔錢武肅王立廟祀唐平原太守顔真卿而以其從兄常山太守杲卿為之配扁曰雙仁蓋取殺)
(身成仁之義正德九年建祠安化坊迨嘉靖己酉重修文天祥有感詩平原太守顔真卿長安天子)
(不知名一朝漁陽動鼙鼓大河以北無堅城君家兄弟奮戈起一十七郡連城盟賊聞失色分軍還)
(不敢長驅入咸京明皇父子得西狩由是靈武起義兵唐家再造李郭力逆賊牽制公威靈哀哉常)
(山賊鈎舌公歸朝廷氣不折崎嶇坎坷不得去出入四朝老忠節當年幸脱安禄山白首竟䧟李希)
(烈希烈安能遽殺公宰相盧杞蔽日月亂臣賊子歸何所茫茫煙草中原土公祀於今六百年精忠)
(赫赫雷行天)
胡令公廟杭州府志在長安鎮祀唐胡暹(徐圓胡令公廟)
(碑令公字進思婺州東陽義烏人唐憲宗朝佐中丞裴度平淮西以功陞武任將軍宣宗時奉命至)
(海昌召禪門齊安國師師演法謝恩就坐而化將軍回至長河過海神祠亦立化於庭有司申聞宣)
(宗遣桑稱以御帶追封齊安為悟空禪師進思為昇平將軍與海神共祀至宋康王南渡乘駿過長)
(河無船可渡入廟叩之出門忽有大舟迎王王問其名居曰桑稱二姓木里胡進思家人也建炎元)
(年王遣官召進思併桑稱二人里中並無因廟中有胡將軍碑載將軍往海昌召齊安國師事蹟州)
(官申復降詔勅封令公海神與桑稱皆進王號同祀土榖廟號威烈赫靈之殿泰定問復有方太守)
(入廟禱祀蝗不入境之異其父方虛谷任婺州路侯備知令公事蹟婺州見有永康縣胡公祖廟太)
(守命里人重立碑石云)
福濟廟萬歷杭州府志在金牛山下祀唐蘇臯二
將軍相傳二將逐黃巢至此不獲死之因立廟(名勝)
(志金牛山稍北為廟山深窅廻曲其巔則蘇臯二將軍廟在焉宋高宗祝文義氣同禀剛毅莫儔何)
(焉來此緣逐金牛牛没尾掉空回可羞拔劍自刎曾無怨尤人亡廟存英氣橫秋)
安化王祠海寧縣志在三管墩去邑治五十里祀
宋王禀杭州府志天啟中知縣鮑觀光移建縣東
偏隙地歲時致祭(許三禮安化王祠碑記邑中舊有安化王祠王於靖康元年以)
(都統與子荀守太原兵單力竭太守張孝純議降王叱之列兵守死城䧟王父子相隨入原廟負太)
(宗御容同赴汾水以殉國難高宗駐蹕臨安念王父子殉節追封為安化郡王諡忠壯子荀贈右武)
(大夫思州刺史)
張文忠公祠萬歷杭州府志在城南書院中祀宋
禮部侍郎贈太師謚文忠張九成(于有成張文忠公祠記無垢先)
(生張公九成以紹興二年廷魁天下官至禮部侍郎高宗欲大用之適與時宰議論不合謫居南安)
(十有四年放還守永嘉未幾奉祠歸里終於鹽官紹定二年縣宰趙汝艁來首率諸僚建祠於淨居)
(寺之堂上)
朱將軍廟成化杭州府志在縣東三十六里黃岡
杭州府志神為邑人朱彝能拔牛尾倒行宋治平
初溺海為神著靈應寳祐三年勅封佑靈將軍(元大)
(德二年封贈文鹽官州海神闡靈浙右安宅海隅江漢朝宗無遠勿屆雨𤾉時若有感必通比聞高)
(岸之傾摧能免下民之墊溺導水波而潛伏益固隄防足財計以阜通仍輸斥鹵嘗閱省臣之奏具)
(知神力之雄肇錫嘉名丕昭令問聿嚴廟貌特俾恩封可賜號靈感弘祐公)
錢公廟海寧縣志在洛塘前步橋北祀里人錢通
元泰定間通有德於鄉死而祀之水旱災疾禱之
輒應邑人談遷譔記相傳廟南河洲即公葬處
貢尚書祠海寧縣志在安國寺東祀元尚書貢師
泰(朱嘉徵貢尚書祠記元至正間先生以秘書召嗣擢大司農被命治粟閩粤時道梗留居余家)
(小桃源内九世祖質夫公鐩執經焉明興先生恥事二姓有終焉之志宋文憲濂銜命往強起之先)
(生無言一夕仰藥而卒萬歷七年公諸孫貢禮卜地安化坊於安國寺東建祠肖像題額貢尚書祠)
致忠祠萬歷杭州府志在城内祀副千戶呂忠(𫝊詳)
(忠臣)
周將軍廟杭州府志在黃山祀明都指揮周應禎
嘉靖三十三年倭宼掠袁花市應禎戰殁邑人建
祠致祭
忠義節孝祠忠義祠三間碑一座在學宫櫺星門
内西甬道側節孝祠三間牌坊一座在學宫外泮
池西
國朝雍正三年知縣鍾維楷奉文建
富陽縣
先農壇在城外一里東郊地名花塢口
國朝雍正六年知縣崔宣奉文建立壇宇并置耤田四
畝九分
社稷壇富陽縣志在縣西二百步
風雲雷雨山川壇成化杭州府志在縣東一里觀
山之上杭州府志明宣德十年知縣吳堂重葺後
移小龜山上
邑厲壇萬歷杭州府志在縣北二百步
城隍廟富陽縣志在縣東二百步洪武丙午行省
平章政事朱文忠重建正統四年知縣吳堂重修
仁惠龍王廟富陽縣志在寳山院齊永明中有僧
曇超居杭之靈苑山有龍化為老人詣超曰吾龍
也昆弟五人吾居其長邇鄉民耕山逼吾居室羣
龍並怒閉膏澤以害稼吾不忍民困苦聞師道行
請至富春鹿山以化伏諸弟超允其請未即往龍
乃感夢於官民迎超至觀山結壇戒衆浮舟誦經
雨大霑足前龍復請超居湖南山巖山峻不能陟
龍化為白馬載師以登至今石上馬跡猶存焉巖
下有池名龍潭水中産一種四足五爪狀若蝘蜓
土人號為龍子歲旱禱之則雨嘉定三年賜額仁
惠
赤松子廟咸淳臨安志在縣東一十里(輿地志赤松子神農)
(時雨師也)
嚴先生祠咸淳臨安志在觀山淳祐乙巳令李
迪建有堂曰耕春(名勝志孫氏建道觀於石頭山頂故名觀山有嚴君祠及耕春)
(逸雲虛全三亭聶大年嚴先生祠記先生辭諫廬議之職去耕釣富春山中富春今屬杭邑而桐)
(舊境也邑東有赤亭山相𫝊為先生釣遊之處固宜有祠吳君為令能以昔賢遺跡作祠肖像以風)
(厲其邑人可謂知所先務矣)
靈惠廟咸淳臨安志在縣西一里按郭氏家譜云
侯名成字元禮仕吳為黃門侍郎封永興富春二
縣侯後人因為立祠嘉熙四年勅以靈惠為額封
英濟侯
通聖侯廟咸淳臨安志在縣南十五里五代末縣
令陸仁璋因祈禱有應請於朝封為通聖侯杭州
府志舊名宋明王廟即今羅橋廟
張明府君廟萬歷杭州府志在縣北宋大中祥符
間嘗宰是邑有惠於民民感而祠之祠下有泉歲
旱不竭禱之則應
福祐廟萬歷杭州府志在長壽巨石洪山下祀神
宋恭宋咸淳四年大旱禱雨立至禦災捍患屢有
靈驗六年勅封昭澤侯立祠祀之
正學祠富陽縣志在縣北三十五里開化村祀宋
周濓溪邵康節張橫渠程明道程伊川朱晦菴明
薛文清胡敬齋陳白沙王陽明十先生
永濟廟富陽縣志在馴雉村舊名石八郎廟一作
十八郎里人何永年建以已榖貯於廟側歲賑鄉
民因名永濟
胡公祠富陽縣志在縣南十里太平村孤山祀杭
郡守胡濬濬於天順間行縣修築水閘民受其利
祀之
報功祠杭州府志在恩波橋西南祀明知縣吳堂
宋時儒施得陽三公俱有功德於富陽邑人共祀
之天啟間知縣蕭岫重葺
忠義節孝祠忠義祠三間石碑一座在學宫節孝
祠三間石牌坊一座在東門外館驛基
國朝雍正四年知縣崔宣奉文建
餘杭縣
先農壇在南門外東南隅二啚
國朝雍正五年知縣李弘汧奉文建立壇宇并置耤田
四畝九分
社稷壇萬歷杭州府志在溪塘之北去縣治西二
里
風雲雷雨山川壇成化杭州府志在縣東南一里
邑厲壇成化杭州府志在縣治之北
城隍廟成化杭州府志在縣治之東餘杭縣志洪
武初知縣魏本初建弘治五年知縣孫冕重建嘉
靖七年知縣王確重建萬歷丙辰知縣戴日強重
修
國朝康熙三年知縣宋士吉重修
嘉應祠成化杭州府志在縣西南一十八里洞霄
宫西廡後祠下撫掌泉與大滌泉源通號龍井宋
紹興九年詣洞投鐵簡得雨封嘉應侯(宋咸淳六年加封勅)
(文韓愈有言龍不得雲無以神其靈然則出雲者山川也是必有神也以司凡近畿之地淵澤井泉)
(泓沉深碧間者旱乾之禱油然沛然龍乎神乎雖變化有不可測而民之受賜博矣特申錫徽名尚)
(褒陰號)
高岡福善王廟咸淳臨安志在縣東北一十五里
唐大歷二年縣西湖塘為大水衝壊邑人甚恐走
錢塘崇化鄉觀山禱於祠下大水為之絶流事聞
於官立廟封為福善王
仇王廟名勝志仇山在餘杭縣十五里上有仇王
廟故名下為仇溪咸淳臨安志廟城周圍七里約
高一十丈有洗馬池靈雞堆養馬場紹興二年縣
令張承嗣重建(白居易禱仇王廟文餘杭縣自去年冬迨今秋虎暴者非一居易與)
(師儒猥居牧宰慚無政化不能使渡河出境是用虔告於神正直聰明盍鑒於斯)
沂泊侯祠萬歷杭州府志在縣西北一十五里孝
行鄉宋時烏珠兵迫城下神助其力鄉人拒之三
日不得進事聞於朝封侯立祠祀之
諸葛使君廟咸淳臨安志在縣南一十四里禪山
下祥符舊志縣人諸葛琮有賢德後漢時為河間
太守居禪山卒葬其旁降神於巫能興雲致雨邑
人廟而祠之唐貞觀二年建梁乾化五年封永昌
侯
太平靈衞王廟成化杭州府志在縣治之東後漢
陳渾為縣令有功百姓祠之為鎮城土地以叚主
簿郭典案從祀皆當時贊力之人也(扈大亮靈衛王廟記王自)
(東漢熹平間嘗宰是邑百姓為之立祠後唐長興中封太平靈衛王蓋餘杭為大溪横截而衆山之)
(水合流其中每遇霪雨天目之源一決則湍悍犇溢勢不可禦邑人患之王以溪南大野其地汙下)
(足以瀦水於是築塘環繞凡三十餘里號曰南湖即湖之西北鑿石門以通大溪鍾洩其水遂亡墊)
(溺之患而又徙置縣治葺城池造舟梁置堰開濠至今賴其賜治平末縣令齊君新其廟貌大亮書)
(此於石以久其傳焉)
惠澤祠萬歷杭州府志在縣南湖塘舊為龜山書
院祀宋縣令楊時明成化間增祀漢縣令陳渾唐
縣令歸珧(嚴沆重修惠澤祠記邑南有巨湖漢令陳公渾所鑿通苕溪以泄水者也唐令)
(歸公珧能循其跡有宋楊公時興水利拒蔡京相塜之謀宋人築祠以祀稱龜山書院歷久湮薶鞠)
(為疏圃明少保鄒康靖公榦尋復故址因念三賢之功德及民者大從諸父老意請於官合祠而奉)
(之顔曰惠澤沈仲璘惠澤祠詩一鑑湖山老三朝惠澤新桑麻看匝地桃李沐長春天柱青排障鼇)
(亭碧洗塵夕陽依故院留照古今人)
歸府君廟杭州府志舊址在南湖塘今徙山川壇
南祀唐縣令歸珧又歸夫人廟在縣東二里山西
園夫人與珧俱死水難屍流至此顯異立廟祀之
正儒祠萬歷杭州府志在儒學禮殿之東祀宋楊
時朱熹明嘉靖二十一年建
朱文公祠餘杭縣志在縣西南一十八里(馬煃朱文公祠)
(記學南十里餘有洞霄宫存紫陽夫子遺像夫子固配享文廟者也而洞霄之祀乏焉夫子同里志)
(初程侯歲壬寅來主是邑遊洞霄謂像不可無祠也捐俸購田為公祠計而邑人洪都慨然以己田)
(應焉)
廣福李王廟杭州府志在縣東南一里許南渠河
土人指為宋李顯忠廟自元迄今邑民奉之明洪
武六年重建永樂六年知縣林源修正德二年邑
人鄒煜復新之
旌德祠餘杭縣志在鳳山(鄒虞旌德祠記苕邑之南曰鳳山鄒氏二世祠)
(堂在焉先永樂二十一年文敏公殁墳而不祠洪熙改元之初始建祠以祀成化五年再祠以祀康)
(靖文敏諱濟字汝舟康靖諱榦字宗盛)
忠義節孝祠忠義祠在縣學内節孝祠在山西園
東南一啚便民倉舊址
國朝雍正四年知縣閻紹祖奉文建
臨安縣
先農壇在城東門外南北鄙一啚
國朝雍正六年知縣張桐奉文建立壇宇並置耤田四
畝九分
社稷壇嘉靖臨安縣志在縣西半里
風雲雷雨山川壇嘉靖臨安縣志在縣南半里
邑厲壇萬歷杭州府志在縣北
城隍廟嘉靖臨安縣志在縣東五十步南北鄉
獨山廟臨安縣志在治東安義鄉山下有潭遇旱
禱之即應五代唐同光五年吳越王封其神為鎮
水山王立廟祀之勒制於石明洪武八年旱甚令
賈鵬程率士民禱於廟日方午禱畢雨至
靈澤廟成化杭州府志在徑山能仁寺神為龍神
歲旱禱多應宋紹興八年賜額累封顯應孚佑昭
濟龍王
惠濟廟萬歷杭州府志在縣西三十里本東天目
山王也宋淳祐八年禱雨有應趙與&KR0696;請於朝封
靈雨公賜廟額
永定廟咸淳臨安志在縣西北三里唐咸通十四
年置舊志云本東晉虞府君也唐乾寧二年勅封
永定王
吳越武肅王廟咸淳臨安志在縣東後唐長興四
年建臨安縣志錢王太廟在治東三十步今廢
忠義節孝祠忠義祠三間碑一座在學宫門内東
偏節孝祠三間牌坊一座在學宫外大成坊東隅
國朝雍正五年知縣朱琬奉文建
於潛縣
先農壇在鎮郭坊東郊
國朝雍正六年知縣王自麒奉文建立壇宇并置耤田
四畝九分
社稷壇成化杭州府志在縣西寳城里
風雲雷雨山川壇成化杭州府志在縣南一里金
鵝山下
邑厲壇成化杭州府志在縣北一里石龍塢口
城隍廟杭州府志在縣治西街舊在治東宋隆興
中令葉衡徙今處元至正十年兵燬明洪武三年
令梁誠重建
昭應廟萬歷杭州府志在天目山舊為龍王祠在
縣北宋崇寧三年賜額政和三年封淵源侯累封
孚惠王
靈惠廟成化杭州府志在縣西南三十五里係浪
山龍祠宋紹熙四年令邵文炳具述其靈應嘉泰
元年賜額
皇甫君祠杭州府志在縣治東戴石村祀漢皇甫
嵩(吳度皇甫君祠記於潛東距縣十五里有山曰皇甫巖有廟曰皇甫祠按縣舊志謂後漢皇甫)
(嵩破妖賊許生嘗駐兵於此有冶鑄郊壇城寨尚存蓋民賴公平賊於是姓其山曰皇甫巖又為之)
(立祠也祠初立於山頂崇寧甲申徙於姚家巷慶元己未又徙於資聖院左别祠十有一所水旱疾)
(疫有禱輒應歲久人或訛皇甫為黃杜為黃洞咸淳甲戌十月之望邑士陳惠道請記其事)
三賢祠成化杭州府志在縣西一里野翁亭之右
宋刁璹毛國華為令有德政東坡倅杭行縣皆為
賦詩慶元初令趙彦倓立蘇刁祠名二賢堂開禧
二年令胡衛增毛長官像改曰三賢堂春秋二丁
遣學職致祭
二賢祠成化杭州府志在縣南半里宋縣令葉衡
嘗為民除無名錢邵文炳為减山鄉折米之直民
思之立祠
忠義節孝祠二祠俱在本縣南門外儒學前
國朝雍正六年知縣王自麒奉文建
新城縣
先農壇在東門外城郭都五啚
國朝雍正五年知縣羅爌奉文建立壇宇並置耤田四
畝九分
社稷壇萬歷杭州府志在縣西北半里
風雲雷雨山川壇萬歷杭州府志在縣南半里
邑厲壇萬歷杭州府志在縣治之北一里許
城隍廟新城縣志在縣治東南洪武八年建嘉靖
六年知縣袁澤重建隆慶三年士民增建後殿及
置祀田若干畝歲五月十七日以神誕致祭
廣利廟新城縣志在昌東鄉(劉度威顯廣利侯廟記松溪廣利廟者威)
(顯朱侯名徹字仲通仕晉為分水令既卒父老思之為立廟松溪旁錢氏封安境通靈侯大觀四年)
(部使者以雨暘應禱奏請於朝詔易錢氏之封曰威顯高翥松溪廣利廟詩廟自何年立門深晝不)
(扄寒藤扶壞壁秋草映疎櫺溪接東西碧山分遠近青老巫逢客至謾說有神靈)
許忠烈祠成化杭州府志在縣西二里塔山祀唐
睢陽太守忠烈侯許遠宋乾道三年知縣耿秉請
於朝賜額靈惠
孫尚書廟新城縣志在太平鄉百丈村成化杭州
府志神名陟仕錢氏戰殁於陣以墓在所居太平
鄉之西廟立於斯(傳詳忠臣)
杜將軍廟成化杭州府志在縣西半里將軍諱稜
字騰雲為吳越王錢氏行軍司馬後以其子建徽
貴贈太師祠久燬洪武三年重建(名勝志唐大順二年錢鏐部將)
(杜稜訪得古城遺址因山拓而城之乾寧中董昌圍急城中無水穿百尺不得泉杜稜禱之泉立至)
(後人因名杜公井方廉杜將軍廟記乾符間稜為東安都將今縣治即東安鎮也後鏐滅昌稜為兩)
(浙都指揮使許在鄉建立生祠尋拜潤州刺史而卒祠在縣西百步肇基於光化增建於嘉泰重修)
(於嘉靖歲重九日有司致祭為神誕辰也)
靈休靈佑廟成化杭州府志在縣治北二里神姓
張氏范氏官兵平方臘二神俱有隂功宋宣和三
年賜廟額張曰靈休范曰靈佑
姚開府廟萬歷杭州府志在東洲鄉姚村祀宋襲
慶軍節度使姚興(傳詳忠臣)
耿侍郎祠明一統志在縣北二里侍郎宋令耿秉
也秉宰是邑有惠於民民立生祠
輔德廟杭州府志在縣南太平鄉淥渚(方回廣靈輔德廟記)
(侯杭之新城縣人周姓雄名字仲偉生於宋淳熙十五年以嘉定四年卒舊像方巾綠袍巨鼻聳目)
(魁岸塊碩依憑示現或托夢寐祈報響答端平二年饒州言侯於德興祈佑陰捍常山草寇旗甲金)
(鼓恍惚雲際始封翊應將軍淳祐四年封翊應侯寶祐二年賜額輔德廟五年加封助順七年加正)
(烈十年加廣靈徐士晉周孝子祠碑記宋淳祐間我邑有孝子周雄字仲偉者事後母素謹賈於衢)
(聞母病急破浪以出為水所没越日屍浮於江顯神於衢帝感其孝勅為江神余地淥川為公桑梓)
(里公之先墳墓在焉公没父老即以其宅為祠峯巒環抱古木陰翳江潮溯流抵廟而回噫孝行顧)
(不重乎哉)
忠義節孝祠二祠俱在文廟左側常平倉舊基内
國朝雍正五年知縣羅爌奉文建
昌化縣
先農壇在縣東南門外上清宫所
國朝雍正六年知縣俞又機奉文建立壇宇並置耤田
四畝九分
社稷壇成化杭州府志宋立壇在縣東一百五十
步元别置於城西南之上灘園明洪武二年始於
縣西即舊慈濟院基建之後以壇址廹山去西半
里上黃嶺拓地改建
風雲雷雨山川璮成化杭州府志洪武二年始建
於雙溪之南山下後以渡水不便改築於上清宫
之西其址狹隘又遷於縣城東南
邑厲壇萬歷杭州府志在縣東北唐山之麓
城隍廟成化杭州府志舊在縣南一里元末燬於
兵洪武二年即舊址創廟宇三間三年併其東真
聖觀基及拓民地廣之
許由廟昌化縣志在箕山上(張芬甲子山記自許由廟西經牽犢山而)
(北有嶺焉名曰長風相傳為許由舒嘯處汪瑋迴風菴記吴昌諸山最勝在西北道曰千頃由麓升)
(三十里許上有龍潭廣可數百畝隐然巨浸與他山殊别或曰許由故居也)
(謹按許由所隐箕山在河南登封縣兹昌化山名偶同遂多傅會未足信也因舊志所載錄而正之)
三賢祠杭州府志在儒學左祀晉許邁唐羅隐宋
蘇軾
東坡祠萬歷杭州府志在舊縣治前邑令章伯奮
建又名新亭(徐觀新亭記熙寧間縣令陸元長臨北流為亭蘇公軾經由亭上題詩記)
(事有雙澗響空之語其後館四方之賓客開禧二年永嘉章侯顧其棟宇頽圮因廢撤之别置館於)
(上清宫之東偏即故址一新其亭傍為屋像東坡而祠之)
朱將軍廟昌化縣志在縣西七里洞元時勅建旱
澇祈禱輒應一在杜嶺
鄭公祠杭州府志在縣治左祀明知縣鄭國士
忠義節孝祠忠義祠在明倫堂西偏節孝祠在學
宮西偏
國朝雍正五年知縣黃河清奉文建
浙江通志卷二百十八
