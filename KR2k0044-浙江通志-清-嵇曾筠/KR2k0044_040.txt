浙江通志卷四十一
古蹟(三)
嘉興府
由拳古城太平寰宇記故由拳城在今嘉興縣南
五里秦始皇見其山有王氣使諸囚來鑿此山囚
倦並逃因號囚倦山置囚倦縣後訛由拳(萬歷嘉興府志)
(由拳山名在餘杭縣舊志作為囚倦非也嘉禾百咏考水經注吳記曰谷水出吳小湖經由拳故城)
(下今春波門外合五水俗訛油潭)
(謹按水經注無谷水經由拳故城之文考谷水即峽石山所出上谷湖水經縣出為澉浦圖經云澉)
(湖諸水皆名谷水今指為出自水經注而吳記又不可得見後來作志者皆沿其誤矣)
射襄城嘉禾百詠考吳王禦越之所在郡城東北
三十里(萬歷嘉興府志今秀水縣東北麟瑞鄕舊管里曰射城嘉興縣志今王江涇聞川)
主城萬歷嘉興府志吳王禦越之所在秀水縣治
北(嘉禾百咏考東顧城西新城南于城北主城四城皆在郡境吳築以禦越者)
新城萬歷嘉興府志吳王禦越之所在秀水縣治
西北(弘治嘉興府志在秀水縣西二十七里唐武宗會昌元年嘗築土城後罷尋成市井)
古城至元嘉禾志在海鹽縣東南五十步
故邑城至元嘉禾志在海鹽縣東北三十六里周
回半里(天啓平湖縣志故邑城在乍浦故邑山下一作顧邑顧榮之先句踐支庶封於此子)
(孫遂以為姓漢海鹽縣治也宋劉裕追孫恩復築城於此名勝志平湖縣七里為故邑山東漢時海)
(鹽縣䧟為湖移置此山尋馬嘷為秦舊邑因名故邑又作顧以為顧視此邑嘉興府志海鹽縣東南)
(郭下里有東城又縣東南有古城古顧音相近此即東顧城也閒窗括異志今故邑山居民掘地多)
(得古器物蓋縣治舊址耳)
于城萬歷嘉興府志在海鹽縣治西北十八里有
于相國廟皆吳王禦越之所(嘉興府志海鹽縣西開濟鄕有璵城里今)
(止有璵城橋于璵音近而訛歴志不詳所自惟仇志云袁崧所築以其地有教義里意為崧耳)
馬嘷城越絶書吳代越道逢大風車敗馬失匹馬
啼嘷事見吳史名勝志在海鹽縣治東南三百步
(海鹽縣圖經吳禦越城亦名馬嘷城九州志云谷水之右有馬睪城即此)
望海城海鹽縣志縣南三十五里唐開元五年置
何城萬歷嘉興府志在崇德縣治西(名勝志句踐拓地北至禦)
(兒夫差築何晏管萱四城拒之何城有何津王廟相傳吳王遣以築城者)
萱城萬歷嘉興府志在崇德縣治東(名勝志在崇德東津鄕)
檇李城九域志史記吳伐越句踐迎擊之檇李賈
逵曰越地杜預曰今吳郡嘉興縣南有檇李城即
其地也(弘治嘉興府志檇李城在桐鄕縣濮院之西濮院即古檇李墟也其地有范蠡塢嘉)
(禾百咏考去郡城西南四十五里因其地産佳李故名越絶作就李公羊傳作醉里相傳吳王醉西)
(施於此)
(謹按秀水縣志亦載檇李城因濮院在秀水西南壤相接也然據嘉禾百咏考云去郡城西南四十)
(五里則其地析屬桐鄕當從弘治郡志為確)
晉嘉興屯至元嘉禾志嘉興縣高王廟高使君晉
建武中出為監屯校尉領兵三千屯結於此
唐嘉興屯弘治嘉興府志高豐廟在嘉興縣東十
八里唐屯田之所
宋節推廳弘治嘉興府志在郡治西南三十步元
為管軍鎮撫治(王持垕為記)
宋州倅東廳至元嘉禾志在郡治東二十步宋張
先為倅於此
宋州倅西廳至元嘉禾志在郡治西通判廳(嘉興府圖)
(記俱入嘉興縣治内)
宋司理院至元嘉禾志司獄司在郡治南五十步
舊司理院也(嘉興府圖記府獄洪武中即宋參軍舊廨為之)
宋嘉興縣丞廳萬歷秀水縣志興聖寺去縣東南
二百武舊為嘉興縣丞廳(揮塵錄孝宗誕育於此後為興聖寺理宗御書)
(流虹聖地興聖之寺)
宋嘉興監太平寰宇記嘉興監本秀州嘉興縣煎
鹽之所升為監
宋監倉東廳嘉興府圖記府治東北入靈光街為
布政分司在宋時為監倉東廳入元為廉訪分司
宋漕運司治嘉興府圖記在府治東北一百步當
瓶山南守禦千戶所本宋漕運司舊址元時嘗調
邳州翼萬戶鎮守
宋廣惠院嘉興府圖記由府東出春波門一里天
馬橋直北為養濟院在宋時為廣惠院(吳潛為記)
元嘉興路總管府至元嘉禾志在子城内舊府治
也譙樓外有舊宣詔頒春二亭(金吾為記)
元錄事司至元嘉禾志在郡治西北二百步舊監
倉東廳
元漕運司弘治嘉興府志在府治北二百步
元浙江鹽提舉司至元嘉禾志在府治西南一里
半舊買納鹽場也
元鎮守萬戶府至元嘉禾志舊府判東廳
元管軍鎮府至元嘉禾志舊節推廳
元營田都務至元嘉禾志在嘉興縣治南二十六
里
元嘉興縣衙至元嘉禾志在郡治東北二百步
元在城酒稅司嘉興府志熙春樓在郡治北五十
步元原屬酒庫故坊亦名燕春今為驛(紫桃軒雜綴宋時立)
(酒務於州治後罌罍之屬陶以給用所退破甓隱起成岡所謂瓶山也)
元新城務弘治嘉興府志在秀水縣西北二十七
里柿林鄕新城鎮洪武三年改為新城稅課局(嘉興)
(府志城本作塍即柿林即曾魯公丞相權新塍稅處)
元陶莊務弘治嘉興府志在秀水縣東北五十四
里思賢鄕陶莊市洪武三年改為陶莊稅課局
元風涇白牛務嘉興府圖經在嘉善縣治東北二
十四里風涇鎮洪武三年改為風涇稅課局
元魏塘務萬歷嘉興府志在嘉善縣慶豐橋北宋
亦有酒務
漢海鹽縣舊治輿地廣記縣之故治順帝時陷而
為湖今當湖是也大旱湖竭城郭猶可識
元海鹽縣衙至元嘉禾志在縣城隍廟北三十步
有舊宣詔頒春二亭遺蹟
唐寧海鎮至元嘉禾志在海鹽縣東天寳十載太
守趙居貞置淳化二年移置近縣一里(海鹽縣圖經元陷入)
(海又東一里為横浦東南五十里為貯水陂以及望海鎮鎮海樓海月亭諸蹟俱淪於海)
漢司鹽校尉海鹽縣圖經吳王濞置司鹽校尉居
馬嘷城煮海擅利其地即名海鹽鄉
宋鹽場萬歷嘉興府志海鹽縣沙腰村為海沙場
鹽課司即宋鹽場明道間罷景祐間復置
宋嘉興貢院閒窗括異志本海鹽州學有采芹橋
泮水之舊規在焉後遷學鳳池坊此地遂為貢院
元海鹽在城務嘉興府圖經西關大柵橋南為海
鹽稅課局即元稅課務
元澉浦務嘉興府圖經海鹽縣西南三十六里為
澉浦稅課局宋初領於鎮嘉定間别置元為澉浦
務
元崇德縣衙至元嘉禾志在天清宫東北五十步
舊縣治也有舊宣詔頒春二亭遺蹟
元崇德在城務嘉興府圖記崇德縣東北為河泊
所本宋酒稅務洪武初改稅課局正德中罷為河
泊所
元石門務嘉興府圖記桐鄉縣西南石門鎮東柵
為宋石門稅課局吳元年崇德縣重建分隸桐鄉
(嘉興府志宋黃勉齋曾監石門酒庫其申提領劄云石門為酒庫之首)
元當湖務嘉興府圖記平湖縣治西二百五十步
為當湖稅課局元為當湖務
元市舶司萬歷嘉興府志平湖縣治西南二十七
里為乍浦巡檢司元為市舶司
元乍浦務嘉興府圖記平湖縣治南
元廣陳務嘉興府圖記平湖縣東二十七里
元留濟倉嘉興府圖記平湖縣治西二十七里為
廣陳預備倉元為留濟倉洪武中重建
宋巡檢寨嘉興府圖記桐鄉縣皂林巡檢司宋初
曰巡檢寨在縣市南右為皂林驛
徐長者園嘉禾百詠考在嘉興長者宋人學道年
八十治圃栽花於此
柳氏園弘治嘉興府志滮湖在嘉興縣南二里有
柳氏園柳氏宋世科也(周伯琦柳氏園記鴛鴦湖舊有宣公書院後廢至紹)
(定中軍倅陳塤重於園中設宣公像而祀之嘉興府志園後即會景亭)
會景園名勝志在滮湖濱宋潘思旦園又名會景
亭(嘉禾百詠考園中有南塢海棠亭白蓮沼桃花亭紅薇徑茶溪仙鶴亭芙蓉塘白苧橋漁溆十)
(景趙孟時愛州)(滮湖會景亭記故宋尚書潘公知秀州水深土膏遂有卜居之志及仕至通顯)
(即解印歸治室於郡城東春波門外償初志也由南塢暨漁溆可游者凡十一所皆利於舟楫而會)
(於斯築土為室構木為亭列樹花果松栢榆柳於其前良辰美景載酒周游沿回放浪歸則憩於亭)
(上因名會景亭陸蒙老會景亭詩清入闌干酒易醒春風楊柳幾沙汀平波抵得瀟湘闊只欠峰螺)
(數點青)
趙老園嘉禾百詠考在郡城西三里景德寺後析
屬秀水宋殿丞趙袞字希甫歸隱藏書之處陳堯
俞題曰趙老園(名勝志即白龍潭三塔寺方丈後)
焦家園方輿勝覽宋殿帥焦虎臣園弘治嘉興府
志在秀水通越門内東北二百步舊有三峰石(嘉興)
(縣志石高二丈餘宣德初為内使舁去今為花園倉萬歷嘉興府志園置流觴曲水石尚存)
沈氏園嘉興府志宋建炎初張俊討秀卒徐明之
亂至郡北沈氏園
陳園正德嘉善縣志陳氏東西園在魏塘鎮元萬
戶陳景仁所闢内有雪月樓凡亭榭七十二元王
園器為記其西園即今縣治也(萬歷嘉善縣志至正時有星隕石於)
(鎮陳取為山今縣理所即隕石處)
唐氏園正德嘉善縣志在西塘鎮東宋大姓唐介
福兄弟别墅山池亭榭冠絶一時
常氏園海鹽縣圖經宋常氏邑世家園距清灝門
西南郊牧間有滇茶照五里外後為呂氏秀遠莊
獨寤園百可園嘉興府志並在海鹽縣北城皆
鄭端簡讀書處
餘春園嘉興府志在海鹽一名小瀛洲嘉靖中徐
咸築(明詩綜子正守襄陽歸築園城闉自撰社會記後舍園基為倉)
東西張氏園名勝志崇德石門塘(嘉興府志宋張子修嘗監石門)
(酒稅因家焉與邑人張汝昌並有園林之勝内有流杯亭遂初亭乳鴨池戴敏張園詩乳鴨池塘水)
(淺深熟梅天氣半晴隂東園載酒西園醉摘盡枇杷滿樹金)
東臯園嘉靖平湖縣志魯簡肅園自縣治迤東皆
其遺址今游橋尚存一云東臯園在博陵祠後今
為東林禪院西臯園在今楊梅園地今為西林禪
院
昭明讀書園嘉興府志一名昭明館昭明太子師
事沈約就館於此後捨館為吳德寺今青墩之密
印也
東臯園至元嘉禾志在崇德青墩宋處士沈平所
構(嘉興府圖記有釣漁磯梅花關賽蓬萊堂迷仙境綠荷池宰執鄭太師吳履齋趙觀相皆嘗游)
(歴每元宵節宴集於此端平末廢烏青志入明為李參知拳勺園内有餐英館木雞窩長嘯閒吟二)
(亭眞隱樓香蓬居今屬桐鄉境)
彰慶館樂郊私語海鹽縣西安仁橋宋樞密郭三
益彰慶館基也(弘治海鹽縣志紹聖四年令閻建為縣人郭瑑立以瑑居隘令對門)
(蓋亭以為延賓之所亭名彰慶宣和中令徐盤立石)
綺川館海鹽縣圖經在縣東南尉廳之南亭景德
三年令翁煒建於夫子廟前池上(弘治海鹽縣志綺川館宋淳熙)
(八年尉趙善沛就移風亭舊址建)
錢王館萬歷嘉興府志崇德縣治北三十里錢林
村吳越王微時曾館於此後貴改為祖祠
語溪館至元嘉禾志崇德縣西南有語溪館
錦莊至元嘉禾志嘉興縣東八里元有白蓮寺廢
址後為趙州倅雋之錦莊
布哈莊嘉興府志許恂如詩注秀水縣城北二十
里元丞相布哈莊今訛百花
蔣氏莊至元嘉禾志城南舊為游賞之所
梅花莊嘉興府志洪武舉人王鏞與弟鈞居梅會
里梁孟敬有題嘉興王氏梅花莊詩
竹莊萬歷嘉善縣志在魏塘鎮後元吳瓘所闢也
舊有池數十畆天然若湖構水心亭瀟灑卓絶
沙棠莊正德嘉善縣志在西塘鎮東元馬氏居之
有垂絲海棠一本圍可四尺旁有海棠亭釣魚臺
杏花莊萬歷嘉善縣志在風涇西南半里元戴光
遠别墅栽杏花甚多
東作莊萬歷嘉善縣志在魏塘街孫詢别業(李東陽春)
(日東作莊詩知時好雨正當春黃犢籬邊綠水濱林外不須催布榖農家自少晏眠人)
雲濤莊澉水志在永安湖上九把翁許相卿建即
為孫太白山人置鶴田之許台仲甫也(歐餘漫錄鶴田在九)
(把山書院之陽倚山面湖)
柳莊嘉興府志崇德州鳳鳴寺東南二里鮑恂記
云程德剛所居
石莊嘉靖平湖縣志在東泖宋江淮總管石都尉
賜莊有石田飼鶴有石亭有總管廟(天啓平湖縣志石莊記云)
(三泖之上大海環其外仰而見天天若彌峻扶桑出日江東暮雲往往可見之縹緲色象間亦風清)
(而局遠矣)
嘯諾堂名勝志在州治之西宋郡守沈括建(沈括秀州)
(官舍詩草滿池塘霜送梅林疎野色迥樓臺天圍故越侵雲近潮上孤城帶月回客夢冷隨楓葉斷)
(秋心低逐雁聲來流年又喜經重九可意黃花是處開)
山堂弘治嘉興府志在府治内西北宋郡守張德
甫建後守李孟堅改名浩燕堂取沈括浩燕詩意
米元章書扁
六鶴堂名勝志在郡圃宋太守鄧根所築後守徐
藏於堂北為雪窗外臨荷池
渙堂至元嘉禾志在郡治圃内東北弘治嘉興府
志宋紹興中郡守王安道建後守李孟堅改名曰
衆樂嘉熙初府史宅之重修復名渙堂(史宅之修渙堂記郡)
(後圃東偏舊有渙堂紹興間太守王公安道所創也方南渡時公馳驅兵間歴艱履險者數矣其後)
(南北講解上方樂天保民以生聚教訓從事嘉禾去天最近公之至於是邦也不自意其生乎憂患)
(之餘一旦遂有為郡之樂羈懷憤感至是殆若渙然冰釋者是雖世運推移其極必復而嘉興牧守)
(輯寧則亦莫非君上賜也蓋名堂之意昉此歲月漸老聞見不接後人榜之曰禾興則又以郡之所)
(得名者名斯堂也嘉熙改元余實來始延見吏民具宣天子德意奉職循理夙夜不敢懈尚何所於)
(燕游居數月略見端緒上下稍稍相安調度僅不至乏絶間從公餘與客登斯堂顧瞻榱桷傾圯若)
(將壓焉是不可不葺而新之且復名曰渙使不廢其舊蓋是年冬十二月也)
同穎堂至元嘉禾志在郡治宋守俞浙改修齊堂
三瑞堂嘉興府志在嘉興縣宋秀州司錄署
(注洪忠宣宣和中司錄秀州年饑截留綱米全活甚衆子三人适遵邁並有名秀人建堂祝之俗呼)
(三教誤也)
竹野書堂嘉興府志在春波門外龍圖葉時晩號
竹野愚叟咸淳六年建
胥山書堂嘉禾百詠考在郡東二十五里舊經云
子胥伐越駐兵於此鄉人陳了翁之裔陳煃鑿石
結廬名讀書堂下有水曰胥江(嘉興府志元項冠隱胥山因建草堂)
春波草堂嘉興府志在春波門外黃濤詩注云吳
鎮讀書於此
三過堂嘉禾百詠考在本覺寺東坡三過文長老
有詩後人因建堂至元嘉禾志後又名東坡館(釋居)
(簡三過堂記公以熙寧五年攝開封府推官乞外通守杭州之明年有事於潤道過檇李尋訪焉而)
(峩眉翠掃形於聲詩抑見文固有以致公者後六年自徐移湖再過焉文病且老又十年自翰林學)
(士除龍圖閣學士知杭州又過焉文死矣所謂三過門間老病死於以見其致意於文甚深慶元初)
(蜀僧本覺來住山得公第三詩於禮部尚書楊公汝明家遂集帖字同前二詩登諸貞石住山元澄)
(作堂曰三過補山中闕丈而以致其思予為之記嘉定甲申)
南湖草堂嘉興府志宋聞人滋自記云東西兩湖
相連故曰鴛鴦湖又曰南湖以其在郡城之南而
草堂獨得其勝(秀水縣志即吳陸瑁池)
孝友堂秀水縣志在城中宋紹興間翰林學士項
相與弟棟虔於奉親兄弟友愛而作(眞德秀項氏孝友堂記孝)
(友堂者翰林學士嘉禾項公兄弟二人奉親而作也公以聰明之資簡重之器魁傑儁偉之材佐天)
(子禮樂太和之治而公之令聞令望日新月盛明良相逢千載一時天下之人莫不仰慕公之為人)
(而不知公之所以致是者蓋有本矣公自鄉里讀書養親罔有違越篤愛其弟恩意藹然及舉孝廉)
(登顯榮敭歴中外雖身都富貴未嘗一念不在乎親也而公之弟服勤致養克盡子職亦未嘗不以)
(公之心為心也孝友之至通於神明故公之先尊及太夫人咸被推恩茂膺錫命者雖曰積善有自)
(盖公兄弟孝友實有以獲乎天子也公世本洛陽自大理評事公晉隨駕南渡公為晉孫顯於開禧)
(紹定今兄弟德行道義又為當時所重則公世濟其美者其來遠矣詠蓼蕭於小雅哦鳲鳩於曹風)
(其為父子兄弟足法而後可以教國人者余於公之兄弟見之矣公名相字汝弼弟曰棟字汝用紹)
(定二年記)
環碧堂貝瓊環碧堂記檇李南為幽湖巨族朱顯
道民世家於此水周其下題曰環碧周伯温書
北山草堂項玉筍北山草堂記去郡二十里餘曰
北山沈氏鑿池累石手植九松今高百尺合數圍
(陳恂九松歌相傳南渡攜家植於此麟溪子孫十九傳約略與松五百年)
相隱堂海鹽縣圖經紹興元年令歐陽延世建名
思魯為魯簡肅立也後令祝閔以秦師垣曾肄業
縣宇改名將覺令林仰易名相隱以唐僕射姚南
仲宋參知魯宗道皆令鹽也令李直養又改名喜
雨後改名景魯一堂凡五名
雙穟堂至元嘉禾志在海鹽縣治令史彌迥立
燕鹿堂嘉興府圖經海鹽縣治内宋時建
道愛堂海鹽縣圖經在縣治北元至元戊寅令王
澤立
帥正堂陸居仁帥正堂記元泰定乙丑海鹽州知
州王協中同知張遘為監使李蘭奚立
時阜堂澉水志即鎮廨之東廳監鎮傅朋壽題扁
秀野堂澉水志在鮑郎場鎮廨宋嘉定中司場朱
俯立黃裳記堂中設米老畫蔡邕焦琴
美固堂澉水志在水軍寨宋淳祐九年綂制邢子
政立
方洲草堂海鹽縣圖經在遷善橋巷張黃門故宅
(張寧方洲草堂記草堂叠石為山山上有蒼玉峰東垣拄頰峰宿雨巖滴露巖歸雲洞蘭雪坡茶烟)
(岫詠月嶠卓碧礐洗硯泉映山池皆鑱石刻字周植小桂梅竹雜卉高廣未滿尋丈而欲擬諸大山)
(可發一笑山雖小而氣象景色生意畢具名之曰一笑山其北有舍環竹為覆篷仰飾素粉牖戶内)
(外皆墁堊一色通明虛白恍若一舟寄泊於湖山風雪間名之曰雪夜歸舟揭諸簷楣所以志余之)
(自得也)
讀書堂嘉興府圖記在崇德舊廨宋令黃元直取
韓詩出宰山水縣讀書松竹林
清心堂秋芳堂問梅堂澄碧堂嘉興府圖
記並在崇德縣治西圃
平易堂正德崇德志在崇德縣治内宋乾道中令
菖邠建(杜申平易堂記禦兒為邑浙水上游公舍有堂名之曰平易蓋知治道所以然也乾)
(道二年八月右從政郎青陽葛公捧檄抵官刓去圭角豁除崖岸以樂易處心以儒雅飾吏略煩碎)
(而舉其大綱示敦篤而鎮以至靜未旬歲間民不駭政俗皆安堵市無喧鵲之警野有馴雉之異綽)
(然得循良之稱而平易之政固行矣推簡易之理昭賢人之德左右聖主恢張治具則由此一堂而)
(清淨之化可以覃及海隅曹參在漢而民寧一用此道也公其有之公諱邠字用光)
清風堂正德崇德志在尉廨之東宋紹興中建
椿桂堂至元嘉禾志在崇德縣崇福寺西五桂坊
以莫氏五子登第建(謝諤椿桂堂記紹熙三年莫氏五子曰元忠若晦似之若)
(拙若冲相繼登第母袁年八十一在堂監丞周必正榜其堂令朱軝立五桂坊宋陳造椿桂堂詩為)
(莫倅作日日高堂笑臉新五株芳桂拱靈椿枝縈非霧根盤石共閱壺中不盡春雁影聯翩上絳霄)
(庭蘭再世更竒標義方可但燕山竇行跨當年八葉蕭)
漁蓑堂嘉興府志崇德舊志宣政間張公秀從葉
石林游風流秀出來丞崇德遂居邑郊堂曰漁蓑
怡堂嘉興府志在崇德千乘鄕蔡氏閱開闢闡兄
弟同居故名(陸埈題蔡氏怡堂詩君家孝友栽培舊滿室春風一字褒沖氣本來均脉)
(絡利心寧復問絲毫窗隂賸覺荆花合林影爭看桂子高祇恐功名漸催廹翻思對榻雨蕭騷)
浦花堂天啓平湖縣志在德藏寺後宋僧可觀號
竹菴所築
來青堂嘉興府志在石門殳山元陸容之所居
香遠齋至元嘉禾志在郡治内舊名三几
教簡齋至元嘉禾志在舊東府判廳
樂全齋明一綂志在嘉興縣治東北宋皇祐間主
簿王存建自為記
櫟齋嘉興府志在嘉興縣宋衛湜建以藏書(葉適櫟齋)
(藏書記余友衛君湜清整而裕澹泊而詳酷嗜書山聚林列起櫟齋以藏之與弟兄羣子習業其中)
(夫其地有江湖曠逸之思圃有花石竒詭之觀居有臺館温凉之適皆略不道而獨以藏書言者志)
(在於學而不求安也又其自以為櫟者眞無用於世矣非退托而云也蓋君之力良難而任良重問)
(學之要除之又除之至於不容除盡之又盡之至於不容盡故稱釣石必以銖會億萬必以一讀雖)
(廣不眩也記雖博不雜也日融月釋心形俱化聲色玩好如委灰焉然後退於櫟而進於道矣固宜)
(漏衆美而以書言也寳&KR0724;綺籍不敢觸手金匱石室猶存其人兹外與非内與)
希賢齋至元嘉禾志桐廬方誼為朱文公門人乾
道四年徙居於嘉興北門築希賢齋文公為書扁
只是齋嘉興府志在嘉善縣魏學洢之齋以忠節
被逮時有只是讀書數語因以名齋
西齋海鹽縣圖經有水竹幽居之勝古之東林社
也
聽雪齋胡儼聽雪齋記孫固讀書於顧泖之陽顔
其齋曰聽雪
彝齋癸辛雜識趙孟堅字子固居嘉禾之廣陳里
彝齋
學繡軒名勝志在秀水縣城西九里相傳西施學
刺繡於此(嘉興府圖記今為學秀堰上有塔萬歷秀水縣志後誤為岳秀)
獨柞軒嘉興府志徐一夔居白苧里牖外有一大
柞一夔有獨柞軒記
清節軒海鹽縣圖經在丞廳東偏宋紹興初丞李
益建(李正民清節軒詩新種秋篁翠葉稠凛然清節坐驚秋官曹正𩔖崔斯立風味仍同王子)
(猷暫却鷺鵷容退食他時鸞鳳小遲留吟哦自是名家事我亦身閒愧食浮)
雙桂軒海鹽縣圖經宋紹興中簿陳震之建在主
簿廳之南
舊時月色軒海鹽縣圖經宋裔趙公範軒其故居
徐一夔撰記(木朴題舊時月色軒詩蝶老花殘燕不歸酒闌香盡客來稀多情只有黃)
(昏月依舊清光照瑣闈)
南軒嘉興府志宋陳簡齋讀書處在青鎮芙蓉浦
(桐鄉縣志宋陳與義卜居青鎮讀書廣福塔院有軒西對芙蓉浦名曰南軒至元間僧元巖復繕治)
(之趙子昂為作古篆顔其外曰南軒)
嘉慶亭嘉興府圖記在郡圃後堂之北(嘉興府志明成化間)
(守徐霖叠石為山稱嘉慶山)
花月亭弘治嘉興府志在府治内張先嘗作詞有
雲破月來花弄影之句故名(至元嘉禾志舊府判東廳張時為倅後更)
(名來月)
垂芳亭玉明亭至元嘉禾志並在郡圃
最宜亭留春亭翠凉亭水香亭嘉興府圖
記並在郡圃内宋建
平遠亭元翫亭至元嘉禾志並在郡圃内子城
上
序賓亭清風亭弘治嘉興府志並在府子城東
金風亭晏公𩔖要舊在嘉興縣西南二里
利川亭觀風亭野泉亭朝宗亭弘治嘉興
府志在子城北宋紹興間並守張瑜建
嘯鶴亭至元嘉禾志在舊東府判廳
碧漪亭雪香亭杯水亭至元嘉禾志並在舊
西通判廳
延雅亭春風亭春雨亭嘉興府圖記並在嘉
興縣治内宋建
嘉禾亭嘉興府圖記在府子城西北宋建
秀水亭弘治嘉興府志舊在府子城西南宋建今
建於秀水縣治北天和晴明則水漾五色
月波亭弘治嘉興府志在秀水縣治内後圃宋建
東津亭嘉興縣志蒯搭坊東馬橋東水次東道駐
節之所
列岫亭樂郊亭水心亭嘉禾百詠考在滮湖
之南
臨津亭弘治嘉興府志在嘉興縣
凝碧亭浮玉亭萬歷秀水縣志並在烟雨樓側
檇李亭弘治嘉興府志在秀水縣西南二十七里
本覺寺(秀水縣志吳越戰爭之地後人立亭以識之鄭獬檇李亭詩閒抱琴書檇李游仙壇)
(古屋一笻留驛橋通市人沽酒湖水依城客放舟葵扇桃笙聊却暑蘋花楓葉已知秋坡翁仙去詩)
(聲在寂寞林塘卧白鷗)
女陽亭秀水縣志學繡堰在縣西九里河塘上有
塔塔東舊有女陽亭後改為種玉亭(嘉興府志亦名女兒亭)
(謹按越絶書女陽亭者句踐入吳夫人從道産女此亭養於李鄉句踐勝吳更名女陽更就李為語)
(兒鄉其地大約在秀石桐交界之間然其定處已不可考矣)
冷仙亭秀水縣志在天星湖去縣治東北三里有
冷協律祠
落帆亭秀水縣志秀水縣北杉青堰宋建舊有宋
秀王諸公送鄉人陳確持節江東留題
鏡香亭至元嘉禾志在慈恩寺南二十步今為營
(林逢子鏡香亭詩綠楊深處兩三家幾度凭闌聽沸蛙雲錦已空烟水闊空教人憶舊時花)
稅暑亭秀水縣志在聞家湖元至順間里人朱張
穹夀建
潄芳亭秀水縣志在靈光坊舊宣公書院中
高卧亭正德嘉善縣志在魏塘鎮宋宗室若誦建
留衣亭嘉興府志在嘉善縣汪令貴被誣去民送
者數千人請以所遺為念不得已解綠衣而去
望月亭嘉興府圖記在海鹽縣治内宋時建
深樾亭海鹽縣圖經宋紹熙中令李養直於縣治
後圃作亭下瞰清池取韓詩宰縣坐深樾名之
魯浦亭海鹽縣圖經藍田浦在縣南三里長十八
里浦為魯公宗道所開因名魯公浦作亭其上(黃鑑)
(魯浦亭記茂苑之東偏禾興之近鄙邑居之盛海鹽在焉先是地非五達之郊物殊一都之會魚鹽)
(攸産聚庸實繁城郭雖存居人無幾磽确之田弗藝富庶之教未孚民將疇依時思俾乂景德初今)
(參政扶風魯公來莅是邦實綰銅章公琰社稷之器誠謂屈材子游絃歌之聲此焉靜治一日詢耆)
(舊之說採溝洫之制得白塔古港於縣之西南隅僴然奮發濬復是圖相其方而有初諗其衆而胥)
(悦先庚之令既下獻力之徒坌集量期合役書以授師曾未越月洪波乃道自海口達邑中凡十有)
(八里而遠其清可以流惡其潤可以蒙福析之可以𨗳其氣瀦之可以鍾其美浸灌之益嘉禾惡種)
(無不猥大也𨗳涉之利浩商善賈無不駢集也向之編菅把稈之陋販脂賣漿之微率有廣厦之居)
(間多阜財之積環邑之内變為豐泰厥後二十年間公入奉論思乃參衮政而負海之甿蒙賴乃利)
(蔽棠之野風謠如新遂指其港謂之魯公浦焉天聖丙寅伍君佑由佐著局為縣大夫且嘉其陸杜)
(之風愛芍陂之饒衍乘敏政之暇鳩僝功之材作為新亭於浦之上因地而名識其始也觀夫華榱)
(鏤檻麗丹雘之竒茂林修竹蔚澄凝之趣雖為游適之所實有清幹之機將俾夫登豫章者想孺子)
(之風游魯山者懷紫芝之化斯亦凛凛庶幾仁智之用心矣乃落成之始監郡集仙李君昭詒書狀)
(徵文刊記勤請之辱敘讓弗遑聊摭梗㮣以附於民謠之末時天聖六年正月)
弦風亭澉水志在海鹽海岸鎮官收税之地紹熙
間創名曰觀瀾寳慶三年監鎮趙潛夫改今名(趙潛)
(夫弦風亭詩怪他蟹舍蠔房地不是吟情住亦難數尺短牆圍晝寂半鉤疎簿障春寒水生草滿蛙)
(鳴合日薄花隂鶴夢安底處青衫舊司馬浩歌東望取琴彈)
海月亭萬歷嘉興府志在海鹽縣治東七里今治
去海不三百步舊蹟不復存矣(李正民海月亭詩新亭注目了無邊)
(脱屣塵寰思杳然萬頃秋波翻洁渺一輪明月對虚圓光生銀漢疑無地望斷逢萊别有天赤水棗)
(花君莫間新詩賡唱似朱絃)
義和亭觀風亭至元嘉禾志在崇德縣治宋建
可愛亭秀野亭正德崇德志在縣西圃並宋令
黃元直建
承流亭嘉興府圖記在崇德縣治北宋建
南亭正德崇德志史記元封元年封轅終古為禦
兒侯孟康注云吳南亭也在今縣内
柴辟亭越絶書語兒鄉故越界名曰就李吳疆越
地以為戰地至於柴辟亭
(謹按吳築石門以拒越在今石門縣北二十里玉谿鎮是則石門之北屬吳石門之南故越地也越)
(絶書稱故越界其文甚明柴辟亭當屬石門縣)
語兒亭晏公𩔖要吳地志曰越之北界句踐伐吳
至此
三友亭桐鄉縣志在青鎮陳簡齋讀書廣福塔院
所與友善者西庵僧洪智士人葉天經後人為建
三友亭
璇星樓至元嘉禾志在郡治内東偏
近民樓至元嘉禾志在郡治西舊通判廳子城上
披雲樓弘治嘉興府志在府東北子城上宋紹興
間知州方滋建(嘉興府圖記即披雲閣後更名風月無邊樓陸蒙老披雲閣詩城角)
(巍闌見海涯春風簾幕暖飄花雲烟斷處滄江闊一蔟樓臺十萬家)
熙春樓至元嘉禾志在郡治北五十步今為驛
月波樓嘉禾百詠考在郡西北城上宋元祐中知
州令狐挺建政和中毛滂重修下瞰金魚池唐刺
史丁廷贊嘗養金鯽於此(毛滂月波樓記秀州修月波樓成假守毛滂置)
(酒其上因語坐上客曰望而見月其大不過盤盂然無有遠近客光必照而秀澤國也水濱之人起居飲食與)
(水波接此二者秀人咸得而有之昔令狐君挺為此樓以名月波意將攬取二者於斯樓之上或者登樓四顧)
(使能明目洗心有如月與波則其治民猶越人之治病豈不盡見五臟之癥結也令狐君之名樓豈有意於此)
(耶今樓之下池水纔尋丈間亦聊足浴鷗鷺爾極目野田無三數里遠鄭毅夫題詩其上乃云野色更無山隔)
(斷天光直與水相通毅夫之喜誇也如此故老為余言此樓建於至和之甲午規模甚陋亦幾圯今又當甲午)
(一變而壯麗若此獨恨登覽者有時而老而此樓固突兀百尺與光景蟬連俱在也滂聞而歎曰樓雖壯且麗)
(顧可恃哉壯當有時而傾撓麗當有時而漫滅秪使後人來發悲慨爾今邦人相與出游而喜甚徒以有此樓)
(故也至其人散酒罷水波月出余獨擁鼻微吟捋鬚遐想盖意已超然遺塵埃出雲氣將不月而明不波而清)
(不樓居而高也吾於此時盖得佳處且將以遺來者異時有登臨而及余所後者余雖不及見意其若見余也)
(陸蒙老月波樓詩月移宫闕下銀潢碧轉闌干萬頃光我是水晶宫裏客倚樓猶自羡滄浪)
朝陽樓明一綂志在府治東子城上宋建
景龍樓揮麈錄宋孝宗幼時登樓墮地左右失色
孝宗屹然不動寺僧相傳先夕夢金龍挂於樓角
翌日有此故名(萬歷嘉興府志即東塔寺東廡鐘樓)
太平樓嘉興府志在宣公橋東
風光樓秀水縣志水西寺前橋右曰迥龍左曰爽
溪舊有風光樓跨橋上
烟雨樓嘉禾百詠考在秀水縣滮湖之濱吳節度
使廣陵王錢元璙建宋嘉定中王希呂重修明嘉
靖間知府趙瀛濬内隍淤土移填湖中構樓五楹兵
部沈煃復闢其後為釣魚磯遂為南湖之勝秀水
縣志萬歷間守龔勉起層臺名釣鼇磯後以河為
放生河立碑曰魚樂國(晁采館清課嘉禾環郡城皆水烟雨樓當高阜之勝)
(琱窗綺閣四面臨湖其妙在輕烟拂渚山雨欲來時漁船酒舸微茫破霧但聞櫓聲伊軋耳)
國朝順治十八年知府許煥重建尋廢康熙二十年同
知季舜有重修又圮雍正八年總督臣李衛重建
樓旁更創亭軒傑閣以復舊蹟
八詠樓嘉興府志黃濤詩注云在蛋湖中為陸蒙
老建今沙汀遺址尚存
湖涘樓嘉興縣志在五龍橋畔即凌虛閣故址
十雨樓嘉興府志補在秀水縣治東北二里許元
妙觀因禱雨有應故名
得月樓正德嘉善縣志在魏塘鎮福源宫後宋道
錄唐隠梅建(錢惟善得月樓詩明月未離海幽人先倚樓清臨半江水高占一天秋太)
(白偏能賦元規亦共游何人夜吹笛柳下暫維舟)
雙節樓嘉興府志補在海鹽縣治之坤隅太守張
寧卒有二姬寒香晩翠截髮誓死坐卧樓中鄕閭
異之遂以名樓
太虛一碧樓嘉興府志在海鹽縣東湖元萬戶賀
傑建
春風樓至元嘉禾志在崇德縣東南三十步宋知
縣奚士達以觀風亭改建樓下瀕河有室以備士
大夫艤舟之地(陸埈和奚宰春風樓即事詩恍然楹桷架虛空意象經營九仞功三)
(載笑談杯酒裏一時人物畫圖中金蘭結契從今始玉燭迎和與衆同却笑楚臺雕篆客強生分别)
(托雄風)
弄珠樓天啓平湖縣志在當湖舊名戲珠亭令王
羲民經始蕭鳴甲落成高其臺榭居然勝境
葵嚮閣至元嘉禾志在郡治東舊東通判廳
凌虛閣嘉興府志補舊在鴛湖屼然水中
天籟閣嘉興府志項元汴號墨林有鐵琴因以名
閣
吟香閣嘉興府志補綠香井有吟香閣在錦帶河
通山閣見宋劉昌詩蘆浦筆記序(今蘆瀝鹽場)
鷄鳴臺秀水縣志薦橋在春波門西北半里宋景
定間旁有鷄鳴臺
熙熙臺至元嘉禾志在海鹽縣圃之東舊名月樓
李直養易是名
伯牙臺海鹽縣圖經在縣東門外二十步臺側有
聞琴村聞琴橋
萬松臺花史在平湖陳山後有萬松擁護
松風臺天啓平湖縣志在德藏寺後
朱買臣宅弘治嘉興府志東塔寺乃漢朱買臣宅
顧野王宅弘治嘉興府志在府城東七里俗名顧
節墩(嘉禾百詠考嘉興縣東六里有顧節墩野王曾於此修輿地志又平湖縣東泖上有顧書)
(堆亦野王讀書處)
陳舜俞宅嘉禾百詠考在嘉興縣東二里崇寧三
年其孫捨基為漏澤寺(嘉善縣志舜俞有别業在清風涇即宋史所載罷官)
(後居白牛村是其别業)
陸裘公宅弘治嘉興府志淨土寺本邑人陸裘公
宅在嘉興縣東三十餘里
王希呂宅弘治嘉興府志在府治西南二里西河
上希呂宋尚書
范蠡宅秀水縣志縣治西南二里金明寺相傳范
蠡故宅有碑刻陶朱公里
(謹按范蠡故居本不可考後人因范蠡湖之名遂牓為陶朱公里)
嚴助宅萬歷秀水縣志天寧寺去縣治東北一里
本漢嚴助宅有嚴將軍井
徐尚書宅弘治嘉興府志在郡治西北一百八十
步晉成帝時因夜井發光遂奏請捨宅為寺今精
嚴寺也按舊靈光寺實錄尚書名恬今土地記名
熙
蕭王宅至元嘉禾志蕭王太祖廟在嘉興縣西北
梁蕭氏興江左實有功在民故州縣多祠之惠安
寺即蕭王故宅也
陸贄祖宅弘治嘉興府志在府治西南贄祖齊望
仕唐為祕書監大歷中因女誦法華經天墜花遂
捨宅為寺今為寳華倉(秀水縣志陸齊望宅在縣東南一里陸贄宅在城内)
(甜瓜巷按陸游入蜀記云抵秀州游實花尼寺拜宣公祠祠有碑闕壞磨滅之餘時時可讀蘇州刺)
(史于頔書大略言祕書監陸公齊望始作尼寺於此其後灞滻澧兄弟又新之後又有賢姝字意者)
(陸氏嘗有女為尼云諱灞者宣公之父也又考舊志謂陸䞇宅在縣東南大歷問女誦法華經又謂)
(䞇為吏部郎中灞之子此沿歐陽修唐書宰相世系表之誤耳不知劉㫬舊唐書䞇傳父偘溧陽令)
(以䞇貴贈禮部尚書也不幾以祖父為父祖姑為女耶但務觀博識亦以贄為灞子他復奚怪也)
裴休宅弘治嘉興府志在秀水縣南四里眞如寺
唐大中十年裴相休捨宅為寺有裴丞相祠(秀水縣志)
(按休傳未嘗宦禾地亦不言流寓檇李或父任浙東曾僑居於此耳)
曹珪宅弘治嘉興府志在府治西北珪自吳越守
嘉興後為蘇州刺史光啟中捨宅為羅漢院
婁機宅弘治嘉興府志在府學前本參政婁機宅
郡守鄭定表為鳳池
朱敦儒宅秀水縣志敦儒字希眞南渡寓郡城有
讀書堂在天慶觀右
岳珂宅秀水縣志在阜城門内珂號倦翁宋嘉定
中守嘉興後寓居郡城金陀坊著金陀粹編
聞人安遠宅秀水縣志在天星湖北安遠鼎次子
陳大光宅秀水縣志在城内大光字子克為縣丞
瑩中諫議孫見宋陸游入蜀記
林衡宅秀水縣志在迎薰門外衡仕宋為秀州知
州
鮑恂宅秀水縣志鮑恂隱居在西溪(徐一夔西溪鮑恂隱居記)
(西溪在嘉禾郡城之西三里溪流迴合匯而為涇貫而為港微波細綺皆潔妍可愛初郡之置以秀)
(水名志稱秀水在北門外西溪其支流也緣溪上下長波平綠漫衍曲折若龍蛇馳騖樹木散出篁)
(竹叢生隱如深林絶壑今鮑先生之居在焉先生之居逐谿而成屋數楹在竹樹中高亢軒豁有蔬)
(可茹有桑可蠶有牲魚酒醴可以供祭祀燕賓客旁無雜隣農家漁舍參差相映白日悠永沙禽水)
(鳥之泳翔邨歌野唱之響應輕舟短楫之往來舉不出於顧昐之外郡人至比之武陵桃源先生安)
(焉歎而言曰以天之福幸存此廬吾將老於此矣)
趙若誦宅萬歷嘉善縣志在熙寧橋西若誦宋宗
室趙懃夫後至今後巷猶以天水名
鮑節制宅正德嘉善縣志在陶莊市為宋鮑節制
别業中有喬松怪石環翠池石屋洞
楊任宅嘉興府志在魏塘鎮任死難時有妾方孕
知縣徐本縱之後生子宏五世孫有幸存圖藏於
家
干寳宅碧里雜存寳海鹽人今靈泉鄉眞如寺乃
其宅基
何后宅晏公𩔖要在海鹽縣南三里晉何準寓居
焉一夕羣烏啼噪乃生女他日復夜啼推之乃穆
帝立準女為后之日也(至元嘉禾志其地名烏夜村)
(謹按范成大吳郡志謂何后宅在吳郡南及朱買臣妻死亭灣在閶門外七里因古時郡縣廣闊後)
(來分析彼此互摭以舊志所有故存之)
戴威宅武原志海鹽縣西資聖寺東晉右將軍戴
威宅也宅中井一日發五色光遂捨為寺
顧况宅至元嘉禾志海鹽縣西南五十七里横山
禪寂寺側况嘗有詩云家住雙峰蘭若邊數聲秋
磬發松烟山連極浦鳥飛盡月上青林人未眠即
此(劉長卿過横山顧山人詩秪見山相掩誰言路尚通人來千嶂外犬吠百花中細草香飄雨垂)
(楊閒弄風却尋樵徑去惆悵綠溪東)
楊宣慰宅澉水志澉浦城西門内大街南元宣慰
司楊梓居之建樓十楹以貯姬侍謂之梳妝樓國
初楊氏遠徙故居廢為延眞觀(樂郊私語州人多善歌樂府其傳皆)
(出楊氏康惠公梓節俠風流善音律與武林阿爾哈雅之子雲石交善雲石樂府散套為當行之冠)
(康惠獨得其傳其子國村少中復與鮮于去矜交好去矜亦樂府擅場以故楊氏家僮未有不善南)
(北歌調者陳金過楊氏舊妝樓詩彩鸞飛去曲池荒朱箔依然繞綠楊春色不知歌舞盡野花猶學)
(美人粧)
李益之宅正德崇德志在縣東十八里晉銀青光
祿大夫尚書李益之宅天福八年置為保安院
陳與義宅正德崇德志在青鎮廣福院後芙蓉浦
上宋陳與義紹興乙卯自瑣闈請祠讀書僧閣自
稱簡齋居士及秋召拜不一年免去復來居此元
至元中趙子昂牓其室曰簡齋讀書處(左弘道簡齋讀書記)
(簡齋讀書處在青墩芙蓉浦上以宋參政陳公與義嘗居於此高僧大圓智洪邑儒葉大經懋實與)
(方外交故簡齋集中多贈大經智老詩而所謂聖夀院者即今廣福也公於紹興乙卯歲由禮部侍)
(郎給事中除顯謨閣直學士方丏閒兹地扁所居曰南軒自稱簡齋居士次年即被召拜左中大夫)
(參知政事不一年求免復來居南軒遂終焉昔人嘗作三友亭於芙蓉浦上後亭壤不復見而南軒)
(亦冺焉無所聞矣予受業密印乃梁昭明讀書園廣福輔車也每過其處弔簡齋遺躅未嘗不發歎)
(而去天君法師來住是山予輒以告法師乃欣然命闢而加治之吳興虛齋趙侯為作古篆牓其室)
(之内曰簡齋讀書處室之外曰南軒本其舊也)
陸閎宅舊浙江通志在平湖縣東北二十七里漢
陸閎隱處閎為潁川守致鳳凰之瑞因名鳳凰基
張紘宅天啓平湖縣志去縣南百步元至正間里
人張紘别號南村多書因聚土成丘以為誦讀之
所號南村書堆
徐綱宅桐鄕縣志宋淮東議幕徐綱宅在縣市後
宗族蕃衍今儒學基其一也
張伯淳宅桐鄉縣志宋侍講學士張伯淳宅在石
門鎮玉谿橋西
貝瓊宅桐鄉縣志史山即殳山東峰前有貝瓊宅
(貝瓊殳山隱居詩獨客從來懶出村兩山一月雨昏昏野花作雪都辭樹谿水如雲忽到門無復元)
(戎喧鼔吹試從田女牧雞豚來青處士時相過猶是平原舊子孫自注余居在千金圩)
宋濓宅桐鄉縣志在濮院鎮梅花涇上有讀書臺
濮鑑宅桐鄉縣志濮院鎮濮鑑為寧遠將軍有八
宅又有雪筠齋濮敬之築
辟塞越絶書辟塞者吳備候塞也(秀水縣志在拱辰門外一里)
寥陽殿嘉興府志在郡治西北一里同元觀三字
葛洪書内有七賢遺蹟
范蠡塢嘉興府志在顧村(正德崇德志水陂也在千金鄉顧村中有小島)
(世傳范蠡曾遊於此旁有洗足灘)
龍墳萬歷嘉興府志在復禮鄉小律原耕者時時
得龍骨相傳大禹治水至震澤瘞龍骨於此
梅里嘉興縣志王店鎮王逵之武肅王時為嘉興
鎮遏使仕至尚書後居梅水百畆皆梅花至今稱
梅里
梓宇嘉興縣志在城中元舉人張翔南翼建堂前
文梓高可十尋(梁寅有記)
茶屋嘉興縣志元屠兼善嗜茶築茶屋貝瓊為記
米莊嘉興縣志縣北百步橋側宋張循王俊子子
顔以王師進討兵食浩大獻米十萬石在百步橋
莊交割又有米棚亦宋人積米之所
景范廬秀水縣志在金明寺後宋淳熙狀元姚穎
築圃范蠡湖側顔曰景范廬
義婦坂嘉興府志在秀水縣後漢書列女傳呂氏
字榮吳許昇妻也居於此
橡林啜茶所正德嘉善縣志在梅花道人墓側橡
猶存
采芝室正德嘉善縣志在楓涇元王世昌所居楊
維楨有記
施延賃作處海鹽縣圖經半路亭者漢施延賃作
處延後官至太尉亭始漢今在縣西北三十五里
比肩里嘉興府志在海鹽縣吳黃龍中比肩人陸
東美所封里也事見三吳記
茶院海鹽縣圖經在縣西南二十七里吳越王錢
鏐幸金粟寺令寺僧於此設茶
古田㽘澉水志王家㽘在長牆山下石帆村即古
田㽘也今尚存數家生聚於其間
石門正德崇德志在縣北二十里吳越壘石為門
以為限隔之所
行幄殿正德崇德志在石門宋建炎時車駕往來
就此置行幄殿(萬歷嘉興府志其地為古驛基)
洲錢正德崇德志在縣西北二十七里四周皆水
其中一地如錢故名(石門縣志嘉定中斸地得古磚刻有云在吳郡嘉興縣洲)
(錢之陽知洲錢之名甚古名勝志宋南渡時士大夫寓此者二十餘家趙申公不求子善應生忠定)
(公汝愚為名相)
白社名勝志在千乘鄉宋末衛富益創
舞蛟石嘉興縣志先在清宛堂後在徐隨州宅隨
州徇難以宅為祠今在祠内(岳和聲舞蛟石歌序石在范長康清宛堂)
(南高三十尺廣六尺側視之若離而合者三怒目深爪若飢蛟壑舞相傳有牝牡二峰此故其牡蓋)
(李唐間物籀而字之者趙松雪也)
圓通寺銀杏弘治嘉興府志二株歷唐宋至今
屠氏圃雙桂秀水縣志在縣西屠氏圃垂蔭數畆
數百年物也
眞如寺古松秀水縣志葉爕古松歌序眞如寺有
古松云是齊梁間物
天慶觀檜至元嘉禾志枝柯偃蹇竒怪可觀有石
刓梁朝檜三字在其下(又崇德洲錢天監寺殿西南隅有梁朝檜)
憂懽石正德嘉善志永樂二年夏忠靖治水三吳
立巨石於福源宫前河中測其消長名曰憂懽
德藏寺鐘閒窗括異志異銅所鑄音極洪響相傳
初鑄時有匠者云俟吾至六十里乃擊之既去方
至新坊寺僧遽扣之匠人嘆曰聲止於此矣
石屋至元嘉禾志在海鹽縣南十八里豐山相傳
為秦始皇屯兵之所
九里松桐鄉縣志在甑山前一望喬林如同巨壑
浙江通志卷四十一
