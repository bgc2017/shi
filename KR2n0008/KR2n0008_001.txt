授經圖義例卷一
明朱睦㮮撰
易
禮儗人必以其倫漢諸帝能從師受經至美也美而不
錄不可與儒生儕也不可儕故殊之殊之者尊之也
諸儒傳有關經學則詳否則識其出處大節而已事實
鮮少不可為傳者附其姓氏爵里於諸傳内以見之
諸儒有通四經五經者𫝊秪一見餘皆繫名於各派之
下覽其圖則自知矣
京房有二其一頓丘人其一不知何許人皆以易學顯
為太中大夫者顔師古謂書字誤耳不當作京房今圖
竝存以備參考
費直自為易以相授受原無師𫝊故别為一圖
高相易自言出丁將軍寬寬為景帝時人相為平帝時
人相去甚遠或亦私淑者也欲附丁易一派無所安置
經籍考謂相受易王潢潢費派也兹因之圖從費氏
舊圖授受非的派者不錄書十七人詩十九人周禮二
人移置别派者易三人詩四人禮一人
舊圖所遺者余據註疏及史漢諸書補入易二十九人
書二十八人詩十四人春秋三十三人禮記一人周禮
十一人
諸儒經解非有作者姓氏不錄錄之或因人以存其書
或因書以彰其人周漢而下至金元作者凡一千一百
三十二人國朝三十九人經解凡一千七百九十八部
二萬一千七十一卷(新增入古今作者二百五十五人經解凡七百四十一部六千)
(二百一十八卷)
授經圖義例卷一
