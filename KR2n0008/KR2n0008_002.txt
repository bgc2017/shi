授經圖義例卷三
明朱睦㮮撰
諸儒傳略
商瞿魯人字子木受易孔子以授魯人橋庇子庸子庸
授江東馯臂子弓子弓授燕人周醜子家子家授東武
孫虞子乘子乘授齊人田何
田何字子裝漢興以齊田徙杜陵號杜田生授易丁寬
及東武王同子中雒陽周王孫齊人服生光皆著易傳
數篇王同授淄川楊何何字叔元元光中徵為太中大
夫著易二篇又授齊人即墨成成至城陽相廣川孟但
為太子門大夫魯人周霸莒人衡胡臨淄主父偃周王
孫授衛人蔡公著易二篇皆以易貴顯要言易者本之
田何
丁寬字子襄梁人初梁項生從田何受易時寬為項生
從者讀易精敏材過項生遂事何學成何謝寬寬東歸
何謂門人曰易以東矣景帝時寬為梁孝王將軍作易
說三萬言訓故舉大義而已寬授同郡碭田王孫王孫
授施讐孟喜梁丘賀繇是易有施孟梁丘之學
主父偃齊國臨淄人受易於王同遊齊諸子間諸儒生
相與排擯不容於齊家貧假貸無所得北遊燕趙中山
皆莫能厚客甚困以諸侯莫足遊者元光元年迺西入
關見衞將軍青青數言於上上不省資用乏留久諸侯
賓客多厭之迺上書闕下朝奏暮召入見所言九事其
八事為律令一事諫伐匈奴是時徐樂嚴安亦俱上書
言世務上謂三人曰公皆安在何相見之晚也迺拜偃
等皆為郎中偃數上疏言事遷謁者中郎中大夫歲中
四遷元朔中拜偃為齊相無何齊王懼偃發陰事自殺
上怒迺徵下吏治遂族偃偃方貴幸時客以千數及族
死無一人視獨孔車收葬上聞之以車為長者
施讐字長卿沛人沛與碭相近讐為童子從田王孫受
易與孟喜梁丘賀竝為門人謙讓常稱學廢不教授及
梁丘賀為少府事多迺遣子臨分將門人從讐問讐自
匿不肯見賀固請不得已乃授臨等於是薦讐結髮事
師數十年賀不能及詔拜讐為博士甘露中與五經諸
儒雜論同異於石渠閣讐授張禹琅邪魯伯伯為會稽
太守禹為丞相禹授淮陽彭宣沛戴崇子平崇為九卿
宣大司空魯伯授太山毛莫如少路琅邪邴丹㬅客莫
如至常山太守繇是施氏有張彭之學
孟喜字長卿東海蘭陵人父號孟卿善為禮春秋授后
蒼疏廣世所傳后氏禮疏氏春秋皆出孟卿孟卿以禮
經多春秋繁雜乃使喜從田王孫受易喜好自稱譽得
易家候陰陽災變書舉孝廉為郎曲臺署長以病免後
為丞相掾博士缺衆人薦喜上聞喜改師㳒遂不用喜
喜授同郡白光少子沛人翟牧子兄(讀曰況)皆為博士繇
是孟氏有翟白之學
梁丘賀字長翁琅邪諸人初從太中大夫京房受易房
淄川楊何弟子也非為課吏㳒者及房中為齊郡太守
賀更事田王孫宣帝時聞京房為易明求其門人得賀
賀時為都司空令坐事免因召賀入說經上善之以賀
為郎會八月飲酎行祠孝昭廟先驅旄頭劍挺墮墜首
垂泥中刃鄉乘輿車馬驚於是召賀筮之有兵謀不吉
帝還使有司侍祠是時霍氏外孫代郡太守任宣坐謀
反誅宣子章為公車丞亡在渭城界中夜玄服入廟居
廊間執戟立廟門待帝至欲為逆發覺伏誅賀以筮有
應繇是近幸為太中大夫給事中至少府子臨
臨𫝊父業亦入說經為黃門郎甘露中奉使問諸儒於
石渠臨學精熟專行京房㳒琅邪王吉聞臨說善之時
宣帝選高材郎十人從臨講吉乃使其子郎中駿上疏
從臨受易臨受五鹿充宗君孟充宗為少府駿為御史
大夫充宗授平陵士孫張仲方沛人鄧彭祖子夏齊人
衡咸長賓張為博士至揚州牧光禄大夫給事中家世
𫝊業彭祖真定太傅咸講學大夫繇是梁丘有士孫鄧
衡之學
張禹字子文河内軹人為兒時數隨家至市喜觀於卜
相者前久之頗曉其别蓍布卦之意時從旁言卜者愛
之謂禹父是兒多知可令學經及禹壯從沛郡施讐受
易既明習舉為郡文學甘露中諸儒薦禹詔太子太傅
蕭望之問禹對易望之善焉奏禹經學精習有師法試
為博士初元中詔令授皇太子遷光禄大夫數歲出為
東平内史成帝即位徵禹以師賜爵關内侯食邑六百
戸秩中二千石給事中領尚書事是時帝舅平陽侯王
鳳為大將軍輔政專權而上富於春秋方嚮經學敬重
師傅而禹與鳳竝領尚書事内不自安數病上書乞退
上報曰朕以幼年執政萬幾懼失其中君以道德為師
故委國政君何疑而數乞骸骨忽忘雅素欲避流言君
其固心致思總秉諸事推以孳孳無違朕意加賜黃金
百斤養牛上尊酒太官致餐侍醫視疾使者臨問禹惶
恐復起視事河平四年代王商為丞相封安昌侯為相
六歲以老病乞休上加優再三乃聽許賜安車駟馬罷
就第建平二年薨諡曰節侯
蓋寬饒字次公魏郡人從孟喜受易為郡文學以孝廉
為郎累擢司隸校尉舉刺無所廻避京師為清寬饒剛
直高節志在奉公家貧俸錢月數千半以給吏民為耳
目言事者子嘗步行自戍北邊公廉如此以上封事坐
怨謗下吏寬饒自剄
焦贛字延夀梁人以好學得幸梁王王共其資用令極
意學贛初從孟喜繼又得𨼆者之傳學既成為郡史察
舉補小黃令以候司先知姦邪盜賊不得發愛養吏民
化行縣中舉最當遷三老官屬上書願留贛有詔許增
秩留卒於小黃贛常曰得我道以亡身者必京生也其
說長於災變分六十四卦以兑震坎離應二至二分其
餘卦以中孚起每一卦六日七分更直用事以風雨寒
溫為候各有占騐所著有易林十六卷
趙賓蜀人好小數書持論巧慧易家不能難云受孟喜
喜為名之後賓死黃能持其說
京房字君明東郡頓丘人受易梁人焦延夀延夀云嘗
從孟喜問易會喜死房以為延夀易即孟氏學至成帝
時劉向校書考易說以為諸易家說皆祖田何楊叔元
丁將軍大義略同惟京氏為異京氏以明災異得幸為
石顯所譖誅房授東海殷嘉河東姚平河南乘弘及任
良皆為郎博士繇是易有京氏之學
彭宣字子佩淮陽陽夏人治易事張禹舉為博士遷東
平太傅禹以帝師見尊信薦宣經明有威重可任政事
繇是入為右扶風歴遷大司空封長平侯及王莽秉政
宣上書乞骸骨莽恨宣求退遂白太后策免不賜黃金
安車駟馬宣居國數年薨諡頃侯
劉昆字桓公陳留東昏人梁孝王之胤也平帝時受施
氏易於沛人戴賓王莽世教授弟子恒五百餘人莽以
昆多聚徒衆繫昆及家屬於外黃獄莽敗得免建武五
年舉孝廉不行遂逃教授江陵光武聞之即除為江陵
令遷弘農太守有異政帝聞而徵之代杜林為光禄勲
令入授皇太子及諸小侯五十餘人二十七年拜騎都
尉以老乞骸骨詔賜洛陽第舍以千石祿終其身中元
二年卒子軼字君文𫝊昆業門徒亦盛永平中為太子
中庶子建武中稍遷宗正卒官遂世掌宗正焉
姚平河東人京房弟子房欲建考功課吏法薦平為刺
史時石顯疾房言之元帝遂出房為魏郡太守至新豐
因郵上書曰臣弟子姚平謂房曰房可謂知道未可謂
信道也房言災異未嘗不中今涌水已出道人當逐死
尚復何言臣謂陛下至仁於臣尤厚雖言而死臣猶言
也平又曰房可謂小忠未可謂大忠也昔秦時趙高用
事有正先者非刺高而死高威自此成今臣出守自詭
效功惟陛下毋使臣塞涌水之異當正先之死為姚平
所笑房去月餘竟徵下獄
費直字長翁東萊人治易為郎至單父令長於卦筮亡
章句徒以彖象系辭文言為十篇解說上下經琅邪王
璜平中(一曰仲)能𫝊之
高相沛人治易與費公同時其學亦亡章句專說陰陽
災異受之王璜傳子康及蘭陵毋將永康以明易為郎
永至豫章都尉繇是易有高氏之學
授經圖義例卷三
