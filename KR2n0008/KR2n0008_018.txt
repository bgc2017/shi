授經圖義例卷十九
明朱睦㮮撰
諸儒傳略
高堂生魯人或曰字伯漢初為博士傳禮十七篇至武
帝時河間獻王得古禮五十六篇獻之朝後又得孔子
壁中古文禮五十六篇其十七篇與高堂生所傳同而
字多異其十七篇外則皆逸禮也儒林傳云漢興傳禮
者十三家惟高堂生五𫝊得戴德戴聖而禮大明今行
於世小戴記者是也
孟卿東海人事蕭奮以授后蒼魯閭丘卿蒼授戴德戴
聖慶普及沛聞人通漢子方子方以太子舍人論石渠
至中山中尉
后蒼字近君東海郯人事夏侯昌又事孟卿以禮為博
士在曲臺校書因說禮數萬言號曰后氏曲臺記漢藝
文志又載曲臺后蒼九篇或即此明興考求古禮以后
蒼為禮之宗詔令從祀闕里
戴德字延君戴聖字次君俱梁人事博士后蒼漢初得
先儒所記禮書凡二百四篇德删之為八十五篇號大
戴禮聖又删德之書為四十九篇號小戴禮今立之學
官者是也宣帝時德為信都太傅聖以博士論石渠至
九江太守大戴授琅邪徐良斿卿為博士家世𫝊業小
戴授梁人橋仁季卿楊榮子孫仁為大鴻臚榮琅邪太
守繇是大戴有徐氏小戴有橋楊氏之學
慶普字孝公沛人事后蒼為東平太傅授魯夏侯敬伯
又授族子咸咸為豫章太守繇是禮有慶氏之學
徐生魯人善為容漢文時徐生以容為禮官大夫𫝊子
至孫延襄襄資性善為容不能通經延頗能未善也襄
亦以容為大夫至廣陵内史延及徐氏弟子公戶滿意
桓生單次皆為禮官大夫諸言禮為容者繇徐氏
曹充魯國薛人持慶氏禮建武中為博士顯宗即位充
上言五帝不相㳂樂三王不相襲禮大漢自當制禮以
示百世帝問禮樂云何充對曰河圖括地象曰有漢世
禮樂文雅出尚書璇璣鈐曰有帝漢出德洽作樂名予
帝善之下詔曰今且改太樂官曰太予樂歌詩曲操以
俟君子拜充侍中作章句辯難若干卷子褒
褒字叔通少篤志有大度結髮𫝊父業博雅疎通常憾
朝廷制度未備晝夜研精沈吟專思寢則懷抱筆札行
則誦習文書當其念至忘所之適初舉孝廉再遷圉令
以禮理人以德化俗坐釋盗免歸復徵拜博士會肅宗
欲制定禮樂褒兩上疏帝忻納以班固所上叔孫通漢
儀十二篇勅褒以禮條正褒次序百五十篇為新禮會
帝崩未及行褒亦出為河内太守有治績復為侍中褒
博物識古為儒者宗作通義十二篇演經雜論百二十
篇又𫝊禮記四十九篇教授諸生千餘人慶氏學遂行
於世
董鈞字文伯犍為資中人習慶氏禮事大鴻臚王臨元
始中舉明經遷廪犧令病去官建武中舉孝廉辟司徒
府鈞博通古今數言政事永平中為博士時草創五郊
祭祀及宗廟禮樂威儀章服輒令鈞參議多見從用當
世號為通儒年七十餘卒於家
劉歆字子駿為黃門郎河平中受詔與父向領校秘書
講六藝傳記諸子方技無所不䆒向死歆復為中壘校
尉哀帝使歆卒父業周禮始得列序著於錄略然亡其
冬官一篇以考工記足之時衆儒並出共排以為非是
唯歆獨識其年尚幼務在廣覽博觀又銳精於春秋末
年乃知其周公致太平之迹具在於斯遭天下倉卒兵
革並起疾疫喪荒徒有里人緱氏杜子春能通其讀頗
識其說語在子春傳
杜子春緱氏人永平初年且九十家於南山通周官教
授鄉里初周官行於世始皇見其書深惡之禁絶不傳
至武帝時除挾書之律開獻書之路於是周禮出於山
巖屋壁復入秘府五家之儒莫得見焉至成帝時通人
劉歆表而出之其後馬融鄭玄各為訓詁其學始傳
鄭衆字仲師蓮勺令興之子年十二從父受左氏春秋
精力於學兼通易詩知名於世聞緱氏杜子春能讀周
禮與賈逵往受業焉二子洪雅博聞又以經書傳記轉
相證明為解逵解行於世衆解不行兼攬二家為備然
衆所解說近得其實獨以書序言成王既黜殷命還歸
在豐作周官則此周官也失之矣永平初衆辟司空府
以明經給事中持節使匈奴不為屈單于大怒圍守閉
之不與水火欲協服衆衆拔刀自誓單于懼而止及還
累遷為武都守郡小少事乃述平生之意著易尚書詩
禮皆訖惟念前業未畢者唯周官年六十六目昏意倦
自力補之謂周官傳也子安世亦傳家業為長樂未央
廏令延光中安帝廢太子為濟隂王安世與太常桓焉
太僕來歴等共正議諫争及順帝立安世已卒追賜錢
帛除子亮為郎
賈逵字景伯扶風平陵人父徽善古文尚書左氏國語
毛詩逵悉𫝊父業是時杜子春明周禮又與鄭衆同受
之語在衆𫝊逵顯宗時拜為郎與班固並校秘書肅宗
立召逵入講帝善之以逵為左中郎將復為侍中兼領
秘書近署甚見信用所著經傳義詁及論難百餘萬言
學者宗之
摯恂字季直京兆長安人𨼆於南山明三禮兼綜百家
之言其弟子馬融桓驎等自遠方至者十餘人既通古
今而性復溫敏不恥下問學者宗之永和中博求名儒
公卿薦恂行侔曾閔學擬仲舒繇是公車徵不詣大將
軍竇憲舉賢良亦不就清名懸於當世以夀終
馬融字季長扶風茂陵人為人美詞貌有俊才初京兆
摯恂以儒術教授融從其游永初四年召拜校書郎中
滯於東觀十年不得調因自劾歸安帝時召還郎署復
在講部出為河間王廏長史陽嘉二年徵詣公車對策
拜議郎三遷為南郡太守以忤梁冀旨免官赦還復拜
議郎重在東觀著述以病去融才高博洽為世通儒教
養諸生常有千數涿郡盧植北海鄭玄皆其徒也年八
十八卒於家所註詩易三禮尚書各若干卷
鄭玄字康成北海高密人尚書僕射崇八世孫也師事
京兆第五元通京氏易又從東郡張恭祖受周官禮記
左氏春秋韓詩古文尚書以山東無足問者乃西入關
因涿郡盧植事扶風馬融融門徒四百餘人升堂進者
五十餘生玄在門下三年不得見乃使高業弟子傳授
於玄會融集諸生考論圖緯聞玄善算乃召見於樓上
玄因從質諸疑義問畢辭歸融喟然謂門人曰鄭生今
去吾道東矣玄既歸家貧客耕東萊學徒相隨已數百
千人及黨事起乃被禁錮𨼆修經業杜門不出黨禁解
大將軍何進聞而辟之設几杖禮待甚優玄不受朝服
以幅巾見一宿逃去又舉趙相不至會黃巾宼青部道
遇玄皆拜相約不敢入縣境其為強暴所服若此年七
十四卒所註禮記六十三卷周禮四十二卷儀禮十七
卷自郡守以下受業者千餘人門生相與撰玄答諸弟
子問五經依論語作鄭志八篇其門人山陽郄慮至御
史大夫東萊王基清河崔琰河内趙商著名於世又樂
安國淵任嘏時並童幼玄稱淵為國器嘏有道德其餘
亦多鍳拔皆如其言
盧植字子幹涿郡涿人建寧中徵為博士復拜九江太
守以疾去時立太學石經以正五經文字植乃上書曰
臣少從故南郡馬融受古學頗知今之禮記特多回冗
臣以周禮諸經發起粃謬敢率愚淺為之解詁而家乏
無力供繕寫上願得將能書生二人共詣東觀就官財
糧專心研精合尚書章句考禮記得失庶裁定聖典刊
正碑文古文科斗近於為實而中興以來通儒達士班固實
逵鄭興父子並敦悅之今毛詩左氏周禮各有傳記其
與春秋共相表裏宜置博士為立學官以助後來以廣
聖意會南夷叛以植嘗在九江有恩信拜廬江太守植
深逹政宜務存清静弘大體而已歲餘復徵拜議郎與
馬日磾蔡邕楊彪韓說等並在東觀校中書五經補續
漢記帝以非急務轉侍中拜尚書忤董卓免官𨼆於上
谷不交人事初平三年卒子毓知名
國淵字子尼樂安蓋人師事鄭玄後與邴原管寧辟地
遼東既還舊土司空辟為掾屬每於公朝論議常直言
正色退無私焉建安中欲廣治屯田使淵典其事淵屢
陳損益相土處民計民置吏明功課之法五年中倉廪
豐實百姓競勸樂業遷魏郡太守入為太僕居列卿位
布衣蔬食禄賜散之舊故宗族以恭儉自守卒官
崔琰字季珪清河東武城人少訥好擊劒尚武事年二
十就鄭玄受學學未期徐州黃巾賊攻破北海玄與門
人到不其山避難時穀糴縣乏縣罷謝諸生琰既受遣
而宼盗充斥西道不通於是周旋青徐兖豫之間以琴
書自娛大將軍袁紹聞而辟之以為騎都尉時紹治兵
黎陽次於延津琰諫曰天子在許民望助順不如守境
述職以寧區宇紹不聽遂敗於官渡及紹卒二子交争
欲得琰琰稱疾固辭由是獲罪幽於囹圄頼隂䕫陳琳
營救得免曹操破袁氏領冀州牧琰為别駕及操為丞
相琰為東西曹掾屬遷中尉後坐與楊訓書操令自裁
王基字伯輿東萊曲城人少孤與叔父翁居翁撫養甚
篤基亦以孝稱年十七郡召為吏非其好也遂去入琅
邪游學黃初中察孝廉除郎中擢為中書侍郎明帝盛修宫
室百姓勞瘁基上疏諫止散騎常侍王肅著諸經傳解及論
定朝儀改易基師鄭玄舊說而基據持玄義常與抗衡
累遷鎮南將軍都督豫州諸軍事封安樂鄉侯基疏求
分戶二百賜叔父子喬以報拊育之德有詔特聽及淮
南定進封東武侯累加食邑千七百戶薨贈司空諡景
侯
授經圖義例卷十九
