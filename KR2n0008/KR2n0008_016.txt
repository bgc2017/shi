授經圖義例卷十七
明朱睦㮮撰
三禮
高堂生舊圖不載余錄之且為一編之首以見古禮多
出自高堂生也
舊圖謂徐生授蕭奮五傳至戴聖按註疏徐生以容為
禮自有傳不在蕭奮之𣲖今圖從註疏
按註疏鄭康成云高堂生所傳十七篇即儀禮也故後
儒以儀禮禮記合為一書今圖不更列儀禮
註疏序云鄭衆賈逵皆從杜子春受周官舊圖以鄭興
賈徽受子春非是今從註疏更置二子别𣲖
鄭玄通三禮今註疏皆用其說舊圖從戴聖之𣲖及考
本傳鄭從馬融受周官今從本傳改置
世或謂杜子春緱氏人及閱鄭樵通志謂劉歆傳周禮
於子春及緱氏禮又有緱氏要抄四卷以此觀子春非
緱氏人歆會亦兩釋緱氏曰地曰氏如孝子傳陳留緱
氏女是也今圖姑仍其舊以竢博雅者考焉
授經圖義例卷十七
