江漢叢談卷二
子文
仁卿問令尹子文虎乳之祥答曰左傳鬭榖於莬諡子
文伯比之子也初伯比通於䢵子之女生子文䢵夫人
使棄諸夢中有虎乳之䢵子田見之懼而歸夫人以告
遂使收之楚人謂乳榖(石賡云榖本作□乳也借作榖)謂虎於莬故名
此與陸鴻漸之生相類唐書陸羽字鴻漸景陵人不知
所生或言有僧晨起聞湖旁羣鴈喧集以翼覆一嬰兒
遂收養之既長以易自筮得蹇之漸曰鴻漸于陸其羽
可用為儀乃以陸為氏名而字之然則子文丕著楚勛
鴻漸肇興茶利有天命矣余嘗讀生民之詩而歎后稷
之生有鳥翼羊腓之祥又讀左傳齊頃公之母惠公賤
妾也頃公初生而棄諸野故名無野其棄之也亦有貍
乳羶覆之異又馬貴與(端臨)四裔考云夫餘國王之母
索離國王之侍兒也侍兒無夫而生子棄於豕牢又棄
於馬欄豕馬皆以口氣噓之得不死乃收養之是為東
明後乘魚鱉渡水至夫餘而為王豈由人力也哉孟子
言莫為而為莫致而致此之謂矣
孟宗
仁卿問孟恭武(宗)哭竹得笋答曰陳承祚(壽)三國吳志
云孟宗江夏鄳人性至孝母年老病篤冬節將至思笋
食時地凍無笋宗入竹林哀泣有頃地上出笋數莖持
歸作羹供母食畢病愈人以為孝感所致廖氏楚紀云
今武昌靈竹院即恭武故宅余謂至誠可以格鬼神貫
金石徹品彙而無間即寇平仲(凖)之竹出於庶民哀悼
之誠且有徵異况恭武純孝乎一統志云寇萊公初知
巴東有惠政後貶雷州卒歸葬西京道出公安邑人皆
設祭哭於路折竹植地掛紙錢逾月視之枯竹盡生笋
衆為立廟祀之王關之(闢)渑水燕談云公安縣民祭萊
公見枯竹生笋成林因立公祠目其竹曰相公竹李茂
欽(誠之)詩云已枯斷竹再成林天為英賢眷獨深仆木
偃禾如不起至今誰識大忠心此則謂公安之竹係於
萊公之精靈不係於民心之戀慕矣朱子宜(衣)漢陽志
云郡城西北榴花塔宋時有婦事姑至孝一日殺鷄為
饌姑食鷄而死姑女訴於官婦坐罪無以自明臨行乃
折石榴花一枝插地而祝曰妾若毒姑花即枯瘁若屬
誣枉花可復生其後花果生時人謂天彰其冤遂立塔
花側以表其異非孝德之徵哉
龐統
仁卿問龐統見稱於司馬德操(徽)答曰陳承祚三國蜀
志云龐統字士元襄陽人德公從子也少時樸鈍未有
識者同郡司馬德操清雅有知人鑑龐士元弱冠往見
德操德操采桑於樹坐龐樹下共語德操甚異之稱為
南州士人之冠冕劉先主訪士於德操德操以諸葛孔
明為伏龍龐士元為鳳雛先主舉龐士元為耒陽令不
治免官魯子敬(肅)遺先主書曰龐士元非百里才處之
治中别駕始得展其驥足耳夫德操子敬之知龐士元
也豈眞有相術邪抑以談論相許邪如以談論則孔子
所謂君子色莊何由判也江夏黃文偉(香)幼舉孝廉京
師諺曰天下無雙江夏黃童荆門馬季常(良)兄弟五人
並有才名季常眉有白毛鄉里諺曰馬氏五常白眉最
良事載漢書蜀志此其評品人倫有標榜之風焉歐陽
永叔撰胥公墓誌云胥公名元衡長沙人修年二十餘
以所為文見公於漢陽公一見竒之曰子當有名於世
留修門下偕至京師因妻以女是歐胥二公以文字相
知耳唐李長源(泌)少以竒童名玄宗召見大悦曰是兒
精神腰大於身衡州志云李長源隱居南岳祝融峯遇
異人懶殘曰慎勿多言管取十年宰相長沙志云歐陽
原功瀏陽人十歲時有黃冠師注目視之曰是兒神氣
凝遠目光射人異日當以文名廊廟之器也楚紀云茹
瑺衡山人相者謂當封侯而不令終後仕至少保封忠
誠伯以事死於獄兹非相術有驗者乎嘗讀左傳楚靈
王將以商臣為太子訪諸子上(鬭勃)子上曰蠭目而豺
聲忍人也商臣果有弑君之禍又司馬子良生子越椒
子文曰是子也熊虎之狀而豺狼之聲弗殺必滅若敖
氏及椒為政攻王王滅若敖氏之宗是子上子文均知
相術然則相術非始於姑布子卿自三代以來有之矣
亦非始於三代也黃帝素問論人之五態即相術何加
焉曹魏時王景興(朗)著相論云仲尼之門童冠之羣不
言形相之事抑亦難據故也仲尼以言信行失之宰予
以貌度性失之予羽則彼揣表捫骨指色摘理不常中
必矣余謂家語載孔子自言失之宰予子羽者豈孔子
眞不知二子於其始哉蓋以二子馳心於言貌故託諸
身驗者警之以寓夫教誡之意耳而王景興遂以孔子
真失之二子是信韓非王仲任之臆說所謂矇者執燭
而說光聵者執鈴而說聲豈真有所見聞而得聖人微
旨邪雖然古之善相如周之叔服(内史)漢之許負(河内老嫗)最
有名而書傳紀其效驗尤著者不過公孫氏二子(長子穀文)
(伯也次子難惠叔也皆公孫敖之子)與夫周氏條侯(亞夫)而已餘無聞焉
唐柳夷曠(渾)襄陽人早孤有巫告曰兒相殀且賤為浮
屠可緩死諸父欲從其言夷曠曰去聖教為異端不若
速死學愈篤天寶初登第後歷膴位封宜城伯劉昫唐
書載其事是相術又不足信如此
樂藹
仁卿問樂蔚遠(藹)知庫火答曰古今事有相類者故易
稱知以藏往謂藏往亦可以知來也姚簡之(思廉)梁書
云樂蔚遠江陵人天監中為御史中丞值長沙宣武王
葬庫中火起蔚遠曰晉武帝時庫中火起張茂先以為
積油久灰所致未有無因而火者既而命吏檢之果如
其言又郴州何子元(孟春)餘冬序錄云弘治戊午夏京
師西直門熊入城守衛者不覺有被傷者大司馬鈞陽
馬負圖(文昇)謂野獸入城非宜既參問守衛者因乞嚴
武事以備盜賊時子元為職方郎謂同列曰熊之為兆
既當備盗亦湏愼火同列莫曉其義未幾城内在處有
火災禮部燬焉或問此占出何書子元曰余不曉占書
曾睹宋人記紹興已酉永嘉火災前數日有熊自楠溪
渡至城下郡守高世則謂其倅趙允蹈曰熊於字能火
郡中宜愼火果延燒官民舍十之七八余憶此事而言
不意其亦驗也唐太宗晉書元帝大興中王敦鎮武昌
武昌火起東西南北數十處並發數日不絶此所謂濫
炎雖興師不能救干令升以為王敦上僣之應又唐書
宋史所載鄂岳襄郢潭桂辰永諸郡以及應城之廐驛
江陵之沙市火災不可勝計於乎唐虞六府火在其中
三代設官火職不廢故周禮有司烜氏修火禁於國中
有司爟氏掌行火之政令四時變國火以救時疾秦漢
以降火職冺矣不知燮理隂陽之道五行獨可廢火乎
不也
黃母
仁卿問黃母化黿答曰李明遠太平廣記云後漢靈帝
時江夏黃氏之母浴而化為黿入於深淵其後時時出
見初浴簮一銀釵及見猶在其首馬貴與物異考以為
人異後漢書五行志載其事而班昭之言泥而難信(臣昭)
(曰黃者代漢之色女人臣妾之體化為黿黿者元也入於深淵水實制火夫君德尊陽利見九五飛在于天乃)
(備光盛俯等龜黿有愧潜躍首從戴釵卑弱未盡後帝者王不專權極天德雖謝蜀猶旁纉推求斯異女為曉)
(著矣)余嘗謂造化氣機紛揉莫測有人類互化者如女子
婦人化為丈夫丈夫化為婦人女子且有適人生子者
自商紂丁丑年以來史籍所載不啻數十見矣其小說
家所載異物化為婦女儒紳者甚衆大抵皆邪怪不足
論而人類化為異物則不獨黃母而已章叔虎(炳文)搜
神秘覽云三國魏文帝黃初年清河宋士宗母閉室浴
久不出家中子女穿壁隙窺見浴盤水中有一大黿士
宗暨家衆驚啼黿忽出外走甚迅追之不及便入水後
數日忽還舍逡巡而去又吳錄云孫皓寶鼎年丹陽宣
騫母年八十因浴化為黿兄弟閉戶衛之掘堂中作一
大坎注水其中黿入坎遊戲一二日常延頸外望伺戶
小開便輪轉自躍入於遠淵遂不復還又竇鋈廣古今
五行記云晉末江州人年百餘歲頂上生角忽入舍前
江中化為鯉魚角猶存首時時暫還晉亡後不復見又
劉安淮南子云魯有公牛哀病七日化為虎又魏玄成
(徵)隋書云開皇六年霍州有老翁化為虎相州有僧化
為蛇繞樹長二丈又劉氏舊唐書云中宗時普州有人
化為虎涪州民范瑞化為虎郴州左史因病化為虎又
托克托宋史云乾道五年衡湘間有人化為虎又蕭景陽
(子顯)南齊書云高帝郗后化為龍又歐陽永叔集古錄
云宣城令張路斯九子皆化為龍(事載唐布衣趙耕之文歐陽公引之)此
皆載在往冊不虚也其物類雌雄互化若雌雞化雄雄
雞化雌鴛鴦雄化雌之類史不絶書而丘仲深(濬)世史
正綱特著之蓋亦如人類男女之互化而物化非其類
者亦如人之化物也司馬君實(光)資治通鑑載隋大業
元年鴈門夫化狼仁夀四年龍見代州井中化為鐵馬
甲士唐中和年陳留烏化鵲明年鵲又化烏臨淮鷹化
鵝而不能浮水此其故詎可以常理剖哉善乎鄭漁仲
(樵)有言仲尼既没先儒駕妖妄之說以欺後世妄學欺
人妖學欺天說春秋者謂孔子寓褒貶於一字推已意
而誣聖人此謂欺人之學說洪範者謂箕子本河圖洛
書以明五行之旨析天下災祥時事吉凶而曲為之配
合此謂欺天之學夫春秋者成周之典洪範者皇極之
書也豈可以一蟲之妖一氣之戾而執為吉凶之應哉
况吉凶有不由於災祥者宋之五石六鷁可謂異矣而
内史叔興以為此陰陽之事非吉凶所生魏安平太守
王伯輿(基)筮於管公明(輅)公明曰君家有三怪一則生
男女墮地走入竈死二則大蛇牀上啣華三則鳥入室
與燕鬭此三者足以為異而非凶兆無憂也王伯輿之
家果無患觀叔興管公明之言則國家不可以災祥決
吉凶明矣余故謂班昭之言泥而難信也惟和氣致祥
乖氣致異可為通論
解佩
仁卿問江妃解佩答曰劉子政列仙傳云鄭交甫遊漢
江見二女皆麗服華粧佩兩明珠大如荆雞之卵交甫
見而悅之不知為神人也謂其僕曰我欲下請其佩僕
曰此地士女皆習於辭不得佩恐罹悔交甫不聽遂下
與之言曰二女勞矣二女曰子有勞妾何勞焉交甫曰
願請子佩二女遂解佩以與交甫交甫受而懷之既趨
而去行數十步視之空懷無珠二女忽不見一統志湘
妃解佩渚在襄陽城西十里宋顔蕘詩云爽籟盡成鳴
鳳曲遊人多是弄珠仙蓋以解佩事為實也余謂江湘
神女杳冥恍惚變幻無恒交甫奚足以識之屈原九歌
稱雲中君湘君湘夫人其辭曰捐余玦兮江中遺余佩
兮澧浦峕不可兮再得聊逍遥兮容與此雖靈均思君
之懷託以寄興而雲中君湘君湘夫人之名亦必有所
繇起豈楚人重巫尚鬼自三代已然邪事文類聚云唐
柳毅下第歸里涇陽見一婦人牧羊曰妾洞庭君小女
也嫁涇川次子為婢所惑得罪舅姑毁黜至此聞君將
還敢寄尺牘於洞庭之陰有大橘樹君擊樹三當有應
者毅如其言見千門萬戸中扁靈虛殿一人披紫執圭
取書進之洞庭君泣曰老夫之罪使孺弱罹害言未畢
有赤龍長萬丈擘天飛去俄而祥風慶雲幢節玲瓏紅
粧千百中有一人即前寄書者乃宴毅於碧雲宫宴罷
辭去後再娶盧氏貌類龍女妻曰予即洞庭君女也涇
上之辱君能救之兹奉閨房永以為報同歸洞庭莫知
其迹又孝順事實云董永千乘人東漢末奉其父避兵
居安陸父亡無以葬從里人裴氏賃錢約以身為奴償
之得錢五千葬父畢往為奴於路忽逢一婦人求為永
妻永曰今貧若是身復為奴不敢屈辱婦曰不耻貧賤
永與俱往錢主曰本言一人今乃有二永曰言一得二
有何乖乎主問永婦何能婦曰能織主曰為我織絹三
百疋即放汝歸索絲一月之内織畢主驚遂放夫婦歸
行舊相逢處婦謂永曰我天之織女感君至孝天遣為
君妻償債君事畢不得久停語訖雲霧四起騰空而去
後世以永故名其邑為孝感又寰宇記云德安應城之
西境湯池熱沸舊傳里人常見神女貌白如玉出入池
中故名玉女池李太白(白)應城玉女泉詩云神女没幽
境湯池流大川是也又一統志云岳州城南白鶴山乃
吕仙招蟒化劍之處有江叟者嘗遇樵夫遺以鐵笛吹
之無聲一日登白鶴山紫荆臺吹之響振林谷忽有兩
女子出自稱龍女授叟藥曰服此當為水仙若然則天
妃江妃湘妃龍女神龍之稱其皆不虚也哉田叔禾(汝)
(成)天妃宫記云宇宙間至尊者天有帝象焉地為之配
有后象焉其次水為大有妃象焉故崇其號曰天妃而
漕運商市之所江海河漢之濱悉嚴奉之多著靈驗亦
人心誠敬所感也然楚中龍神之蹟尤有可訝者道州
營道縣有五老祠陽亢宗(城)以國子司業遷道州刺史
至襄陽遇五老人來迎自云舂陵人與之帛與幞問所
居曰州城西北五里至訪之則無有惟五龍井遺帛在
焉乃立五龍祠時貞元十九年也大觀四年賜號崇應
政和侯封為壽聖壽通壽寧壽成壽應五神焉又大岳
太和山五龍宫記云唐貞觀中歲旱詔武當軍節度使
姚簡詣山禱雨是夕有儒服五人謁見自謂五氣龍君
頃之大雨如澍詔建五龍觀以旌靈異乃若屈原受祭
(吳均續齊諧記云屈原五月五日投汨羅而死楚人哀之每至此日竹筒貯米投水祭之漢建武中長沙歐回)
(忽見一人自稱三閭大夫謂曰君見祭甚善但所遺苦為蛟龍所竊今若有惠可以棟樹葉塞其上以五采絲)
(縛之此二物蛟龍所惮也回依其言世人作粽遺風至今)黃麾扶舟(荆州志云黃麾廟在歸州峽中)
(三焦潞稽神異苑云唐咸通中蕭遘自右史竄黔南過峽秭歸夢神人曰我黃麾神也祐公出此境黃麾)
(廟記云李吉甫自忠州除潛時峽漲洶怒忽有神人湧出水上為之扶舟李問何神曰我黃麾神也又云寇凖)
(經叱灘亦有神扶舟自稱黃麾神)鼈靈陳郎之浮尸(鄭暐蜀記云鼈靈荆人也時杜宇為)
(蜀王號望帝鼈靈死於荆江其尸逆水而上至蜀尸起望帝以為相使鑿巫山治水有功遂禅以位是為開明)
(氏尖許中應武昌志云五代末陳九郎總土兵守本里與山王大夫戰不勝走泉洞死尸流出洞沉於山溪)
(港漁人網得之置於下流明日復得如是者數次時大旱祈云若仙明日得雨果大雨遂將尸用泥裹塑祀之)
(今號九郎仙)此皆顯竒逞怪於江湘者若夫巖巒谿峒之仙
蹤幻蹟余嘗著楚乘誕鈔載之備更僕可數也
三楚
仁卿問三楚三郢南荆北荆九江九疑七澤三湘五瀦
五溪之别答曰秦漢之間楚地廣遠非三代舊域矣所
稱三楚者謂淮北沛陳汝南南郡西楚也彭城以東東
吳廣陵東楚也衡山九江江南豫章長沙南楚也項羽
又分楚為四羽自王彭徐號為西楚本東楚地而吳芮
王衡山都邾共敖王江陵本西楚地英布王九江本南
楚地鄭康成漢書注即以江陵為南楚吳為東楚彭城
為西楚焉六國時又有三郢之名謂熊繹初封丹陽在
今枝江至楚文王徙都郢即今江陵地(江陵縣東北三里有舊郢城)
昭王畏吳徙都郡即今宜城地郡亦稱郢都是為西郢
考烈王畏秦又徙都壽春即今鳳陽壽州地壽春復稱
郢都是為東郢包希賢(瑜)續編韻府云三郢亦稱三楚
也三國時有南北荆州者當關忠義既沒則南郡屬吳
而魏數爭之故荆州之名南北互立魏立荆州治宛是
為北荆州吳立荆州治江陵是為南荆州也夫楚中郡
名沿革不常姑勿論而山川之名先儒嘗有疑者禹貢
荆州九江孔殷蔡仲默(沉)注云九江即今之洞庭其說
本於蔣穎叔(之竒)而孔安國應仲遠紛紛之說始定據
禹貢導山之文自岷山至衡山過九江至于敷淺原而
導水之文自岷山至于澧過九江至于東陵東迤北會
為滙東陵即今巴陵與夷陵相對歐陽忞輿地廣記以
夷陵為西陵則巴陵為東陵九江乃在東陵之上豈在
彭蠡下邪蔡仲默釋孔殷曰孔甚殷正也而鄭康成則
云殷多也謂九江從山溪所出甚多以言治之之難九
江下流合于江而九江非大江也孔安國乃言江於荆
域之界分為九道應仲遠即以為分自潯陽蓋本於班
固漢志謂九江在潯陽縣南東合於大江於是以東陵
為廬州地而李德芻元豐郡縣志以黃州為西陵蓋西
漢析置邾城地為西陵縣劉景昇又築西陵城為鎮非
禹貢之西陵也乃潯陽記則又創為九江之名一曰烏
江二曰蜯江三曰烏白江四曰嘉靡江五曰畎江六曰
源江七曰廩江八曰提江九曰菌江李弘憲元和志則
謂一曰畎江二曰白蜆江三曰嘉靡江四曰烏土江五
曰蜯江六曰盪江七曰麏江八曰沙提江九曰廪江張
須元九江圖又有三里五洲白蜯菌洲之名五洲即蜆
江三里即畎江也梁載言十道志則云江自鄂陵分𣲖
為九於此合流謂之九江口又云潯陽江有八洲一曰
沙洲二曰人洲三曰九江洲四曰葛洲五曰象洲六曰
烏洲七曰感洲八曰蜯洲江流其間曲折為九其說謬
甚此言潯陽之九江也而禹貢九江謂東陵之上有九
水蔡仲默以為沅水漸水元水辰水漵水酉水澧水資
水湘水余嘗謂沅水即元水不宜分為二水而漸水源
短亦不得名為江禹所稱九江蓋指瀟湘蒸澧沅澬敘
辰酉九水也山海經云洞庭之山在九江中而張茂先
博物志以君山為洞庭山故張勃吳錄云岳之洞庭荆
之九江也若謂潯陽則在揚州境豈荆州域哉酈善長
水經注云九江在長沙下雋西北今岳州巴陵即漢之
下雋地洞庭在其西北則荆之九江為洞庭明甚其敷
淺原當在岳鄂之間蔡仲默注云即江州德安縣博陽
山誤矣豈亦又惑於潯陽九江之說乎羅長源以敷淺
原在崇陽縣西二百里至今山下近村以敷裏敷外為
名楊用修巵言采其說亦度其疆里可信耳又禹貢雲
土夢作乂分雲夢為二而後世則合稱之蔡仲默注云
雲夢澤名方八九百里跨江南北華容枝江江夏安陸
皆其地也司馬貞史記索隱云雲夢二澤名人以二澤
相近或合稱雲夢左傳桓四年䢵女生子文使棄諸夢
中言夢而不言雲定四年楚子濟江入於雲中言雲而
不言夢蓋與禹貢合漢陽圖經云雲在江北今玉沙監
利景陵等縣是也夢在江南今公安石首等縣是也然
䢵子故城在今德安或謂在郢沔皆江北地䢵女棄子
於夢中則夢在江北雲在江南漢陽圖經亦謬乃若司
馬長卿(相如)上林賦楚有七澤嘗見其一名曰雲夢方
九百里特其小小者耳此誇詡之辭何足憑乎戰國策
秦與楚戰取洞庭五瀦五瀦者九水中惟沅湘敘澬澧
五水最大故稱五瀦也然湘水又有三湘之名蓋湘水
發源廣西興安縣界流至永州與瀟水合曰瀟湘至衡
陽與蒸水合曰蒸湘至沅州與沅水合曰沅湘而岳州
城南又有三湘浦又一統志以長沙屬縣有湘潭湘陰
湘鄉亦稱三湘焉水經注云沅水去武陵界分為五溪
一曰雄溪二曰樠溪三曰酉溪四曰㵲溪五曰辰溪皆
槃瓠子孫所居謂之五溪蠻馬貴與通考云一曰辰溪
二曰酉溪三曰巫溪四曰武溪五曰沅溪杜子美詩五
溪衣服共雲山是也漢書注云五溪在辰州而辰州九
疑山九峯相似一曰朱明二曰石城三曰石樓四曰娥
皇五曰舜源六曰女英七曰簫韶八曰桂林九曰梓林
(一作杞林)又曾伯端集仙錄稱帝舜告王妙想九疑峯名一
曰長安二曰萬年三曰宗正四曰大理五曰怡志六曰
廣得七曰宜春八曰宜成九曰行化九峯之下又有九
水之名與輿圖地志俱不協皆曾氏杜撰不足辯於乎
楚中山川靈秀篤生前哲備載楚紀余嘗謂楚人以藝
文儒業稱者有四祖焉鬻子為成周子書之祖屈原為
春秋騷賦之祖襄陽杜子美為盛唐律詩之祖道州周
茂叔(敦頤)接羣聖千載不傳之秘又為有宋道學之祖
也楚人造噐用飲食者又有二祖焉桂陽蔡敬仲為造
紙之祖景陵陸鴻漸為造茶之祖也范蔚宗漢書云宦
者蔡倫字敬仲永平中始給事宫掖和帝時為中常侍
元初中封龍亭侯倫言自古書契多編以竹簡其用縑
帛者謂之紙縑貴而簡重並不便於人倫乃造意用樹
膚麻頭及敝布魚網以為紙安帝善其能自是莫不從
用焉劉珍東觀漢記云黃門蔡倫典作尚方作紙天下
稱為蔡侯紙何子元郴志云蔡倫為尚方令永元九年
監作祕器乃創為紙後世造紙者祀之歐宋新唐書云
陸羽字鴻漸一名疾字季疵前代不知飲茶羽嗜茶著
茶經三篇言茶之原茶之法茶之具天下始知飲茶矣
童士疇沔志云鬻茶者或陶羽形置煬突間祀為茶神
而西夷驅馬易茶大為邊疆利是蔡敬仲陸鴻漸均有
功於世所謂百姓日用而不知者也
竹王
仁卿問竹王答曰樂子正寰宇記云施州城東南有竹
王祠即夜郎侯祠也常璩華陽國志云竹王興於遯水
初有女浣於水濱有三節大竹流入女足間推之不去
聞有嬰兒聲持歸破竹得男長養有武才自立為夜郎
王以竹為姓漢武帝平西南夷王被殺夷獠求立後天
子封其三子為侯酈善長水經注云女子所破竹節植
地成林又云竹王以劍擊石出水事甚異一統志云宋
崇寧中詔賜竹王為靈惠侯焉魯論謂孔子不語神怪
兹非神怪哉然墳羊鯷魚紀在往牒孔子非不知也直
不語耳余嘗刪元史至列傳巴特瑪阿勒坦德濟有論
焉論曰余讀伊都呼傳(巴特瑪阿勒坦德濟為伊都呼伊都呼者高昌國王號也)而
嘆太史氏傳疑也伊都呼勛業之隆三尚公主子孫世
襲高昌王盛矣史稱其先世産於樹癭異哉(輝和爾之地有和林)
(山二水出焉一夕有神光降於樹樹乃生癭若姙狀神光常見越九月又十日樹癭裂得嬰兒五土人收養之)
(其最稚者曰布克汗是為伊都呼之始祖)此與夜郎之祖産於竹中者相似
况哀牢觸沉木而懷姙高麗感日精而卵生皆有母道
何足訝乎然則吞卵履迹又奚紛然辯詰也於乎天地
始判人類初生未有形交必由氣化宇宙間事出常理
之外學士大夫耳目所不逮者何限哉仁卿曰子語怪
矣答曰不然程氏遺書云隕石無種種於氣麟無種亦
氣化厥初生民亦如是凡海濱露出沙灘便有百蟲禽
獸草木無種而生此猶是人所見其海中島嶼廣大人
不及見者安知其無種之人不生於其間若巳有人類
則有形交必無氣化之人薛德温(瑄)讀書錄云天地之
初總是氣化今則氣化形化並行而不息觀程薛之言
則竹王之生蓋氣化也
槃瓠(槃一作盤)
仁卿問蠻祖槃瓠答曰此贗語也始於山海經卞明生
白犬白犬有牝牡之說而應仲遠風俗通即謂高辛氏
之犬名槃瓠妻帝之女乃生六男六女自相夫婦是為
南蠻范蔚宗漢書遂襲其說又增餙之至於郭景純張
茂先干令昇李延壽樂子正等各述於簡冊其辭益繁
而信之者益衆矣蔚宗漢書南蠻傳云昔高辛氏有犬
戎之寇帝患其侵暴而征伐不克乃訪募天下有能得
犬戎之將吳將軍頭者購黃金千鎰邑萬家又妻以少
女時帝有畜狗其毛五采名曰槃瓠下令之後槃瓠遂
&KR0742;人頭造闕下羣臣怪而視之乃吳將軍首也帝大喜
而計槃瓠不可妻之以女又無封爵之道議欲有報而
未知所宜女聞之以為帝皇下令不可違信因請行帝
不得已乃以女配槃瓠槃瓠得女負而走入南山石室
中所處險絶人跡不至於是女觧去衣裳為樸鑒之結
著獨力之衣帝悲思之遣使尋求輙遇風雨震晦使者
莫進經三年生子十二人六男六女槃瓠死後因自相
夫妻織績木皮染以草實好五色衣服製裁皆有尾其
母後歸以狀白帝於是使迎致諸子衣裳斑斕語言侏
離好入山壑不樂平曠帝順其意賜以名山廣澤其後
滋蔓號曰蠻夷以先父有功母帝之女田作賈販無關
梁符傳租稅之賦又魏略云高辛氏有老婦居王宫得
耳疾挑之乃得物大如繭老婦盛以瓠覆之以槃俄頃
化為犬其文五色因名槃瓠又黃閔武陵記云辰州盧
溪縣西有武山高可萬仞山半有槃瓠石室可容萬人
中有石牀槃瓠行跡又辰州圖經云石窟大如三間屋
旁有一石似狗形蠻俗相傳槃瓠像也蠻種有四一曰
歸明戶二曰施溪武源蠻三曰山□四曰犵獠種雖區
别而衣服趋向大略相似每歲七月二十五日蠻種類
集宿於槃瓠廟下以牛彘酒䱹椎鼓踏歌謂之樣樣者
蠻語祭名也杜君卿(佑)通典據漢書辯之謂黃金古以
斤計至始皇以二十兩為一鎰今曰黃金萬鎰非古制
也吳姓至周始有而將軍乃周末之官今曰吳將軍非
古制也杜君卿之辯是矣而未得其實余謂高辛之代
本無犬戎之患高辛都亳即今河南偃師而犬戎在西
陲蠻土在南陲去亳各數千里荒服之外以一犬之力
既能西走數千里銜吳將軍之首歸致闕下而又能負
帝女南走數千里飛渡洞庭棲宿於武陵之石窟不餓
死哉此其理悖矣羅長源路史云黃帝元妃西陵氏生
三子曰昌意曰玄囂曰龍苖龍苗生吾融吾融生卞明
(封於卞)卞明棄其國居南裔生白犬是為蠻人之祖夫卞
明乃黃帝曾孫而白犬為卞明之子如後世名子為於
莬犬子豹奴虎㹠之類非真犬也西陵氏宗國在楚即
今夷陵地卞明乃西陵氏之胤則徙居南土理或有之
豈得以其子為真犬哉既曰白犬又安得謂槃瓠毛有
五采也又郭景純玄中記云高辛時犬戎為亂帝曰討
之者妻以美女封三百戸帝之狗名槃瓠去三月而殺
犬戎以其首來帝以女妻之浮之會稽東海中得地三
百里封之是為大封氏又非蠻人之祖也總為妄誕
空言
仁卿曰僕聞子之言鄙心朗然靈矣願持而播之吾黨
或藏諸名山以貽異代可乎余曰嗟余空言瑣屑無文
奚而播奚而藏也自書契以後三墳五典八索九邱為
左史倚相所讀者今復何在歐陽永叔送徐無黨南歸
序云嘗讀漢藝文志唐四庫書目見其所列自三代秦
漢以來著書之士多者至百餘篇少者猶三四十篇其
人不可勝數而散亡磨滅者百不一二存焉竊悲其人
言語工矣無異草木榮華之飄風鳥獸好音之過耳也
方其用心之勞亦何異衆人之汲汲營營忽焉以死者
雖有遲有速而卒與二者同歸於泯滅言之不可恃也
如此羅長源國名紀論云觀班志劉略文字固已不勝
紀其果有益乎無益也而隋唐之書卷帙之多動數十
百千萬使後之學者腐唇蔑齒眵昏雙明而不知其統
豈不悲哉古人修短隨化皆期於盡古之文人詞士殘
窮竹帛誠不能不以之興懷夫二公之論符合若此亦
有見於理勢之必然而昔人所謂萬形皆有敝惟文為
不朽又非定論矣余𤨏屑空言何足信子欲播而傳也
母亦信之過歟
江漢叢談卷二
