汴京遺蹟志卷十三明李濓撰
雜志二
宋四京
京大也天子所居謂之京師宋四京者謂東京開封府
(汴)西京河南府(洛)南京應天府(歸德)北京大名府(魏)
宋史眞宗大中祥符六年以應天府為南京國
初因五代之舊以大梁為東京開封府洛陽為西
京河南府後以太祖舊藩歸德軍在宋州改宋州
為應天府至是建為南京作鴻慶宫以奉太祖太
宗御容仁宗慶歴二年五月以大名府為北京契
丹聚兵幽薊聲言南下朝議請城洛陽吕夷簡曰
此子囊城郢計也使契丹得渡河雖高城深池何
可恃邪我聞契丹畏壯侮怯景德之役非乘輿濟
河未易服也宜建都大名示將親征以伐其謀帝
從之建大名為北京即眞宗駐蹕之所城焉識者
韙之
葉少藴石林燕語唐都雍洛陽在關東故以為
東都本朝都汴洛陽在西故以為西都皆謂之兩
京祥符七年眞宗謁太清宫于毫州還始建應天
府為南京慶歴二年契丹會兵幽州遣使蕭英劉
六符來求關南北地始建大名府為北京
又曰北京舊不兼河北路安撫使仁宗特以命賈
文元故文元薦程文簡為代已只領大名一路後
文元再鎮固求兼領乃復命之且召昌朝罷則不
置及熙寧初陳暘叔守北京遂以文元故事兼領
宋畿内十六縣
開封(赤)祥符(赤舊浚儀縣也大中祥符初改)尉氏(畿)
陳留(畿)雍丘(畿)封丘(畿)中牟(畿)
陽武(畿)延津(畿舊酸棗縣也政和七年改)
長垣(隋匡城縣也建隆元年改為鶴丘後又改今名)
東明(畿本東昏縣也乾德元年改)扶溝(畿)鄢陵(畿)
考城(畿崇寧四年與太康縣同隸拱州大觀四年廢拱州而二縣復來隸云)
太康(畿宣和二年復隸拱州六年仍隸京畿)咸平(舊通許鎮隸陳留咸平五年置縣)
宋十衞
左金吾衞上將軍右金吾衞上將軍
左金吾衞大將軍右金吾衞大將軍
左衞上將軍右衞上將軍
諸衞大將軍諸衞將軍
率府軍率府副軍
宋二十三路(太宗分天下為十五路仁宗又分為二十三路)
京東東路京東西路京西南路京西北路
河北東路河北西路陜西路秦鳳路
河東路淮南東路淮南西路兩浙路
江南東路江南西路荆湖南路荆湖北路
成都路梓州路利州路䕫州路
福建路廣南東路廣南西路
宋史地理志當是時東南際海西盡巴僰北
極三關東西六千四百八十五里南北萬一千六
百二十里崇寧四年復置京畿路大觀元年别置
黔南路三年并黔南入廣西以廣西黔南為名四
年仍舊為廣南西路宣和四年置燕山府及雲中
府路天下分路二十六京府四府三十州二百五
十四監六十三縣一千二百三十四可謂極盛矣
大抵宋有天下由建隆初迄治平末一百四年州
郡沿革無大增損迨熙寧始務闢土而种諤王韶
章惇輩各為拓斥計矣
宋四殿(各置大學士以大臣為之)
觀文殿資政殿端明殿保和殿
宋六閤(皆累朝增建以藏宸翰之所)
龍圖閤(藏太宗御筆)天章閤(藏眞宗御筆)寳文閤(藏仁宗御筆)
顯謨閤(藏神宗御筆)徽猷閤(藏哲宗御筆)敷文閤(藏徽宗御筆)
宋史眞宗景德元年冬十月置龍圖閤奉太宗
御製文集及典籍圖畫寳瑞之物與宗正所進屬
籍并置待制學士官自是每一帝崩則置一閤
葉少藴石林燕語祥符中始建龍圖閤以藏太
宗御集天禧初因建天章壽昌兩閤於後而以天
章閤藏御集虚壽昌閤未用慶歷初改壽昌為寳
文仁宗亦以藏御集二閤皆二帝時所自命也神
宗顯謨閤哲宗徽猷閤皆後追建之惟太祖英宗
無集不為閤
宋四園
瓊林苑金明池宜春苑玉津園
葉少藴石林燕語瓊林苑金明池宜春苑玉津
園謂之四園瓊林苑乾德中置太平興國中復鑿
金明池於苑北導金水河水注之以教神衞虎翼
水軍習舟楫因為水嬉宜春苑本秦悼王園因以
皇城宜春舊苑富國倉遂遷于此玉津園則五代
之舊也今惟瓊林金明最盛歲以二月開命士庶
縱觀謂之開池至上已車駕臨幸畢即閉歲賜二
府從官燕及進士聞喜燕皆在其間金明水戰不
復習而諸軍猶為鬼神戲謂之旱教玉津半以種
麥每仲夏駕幸觀刈麥自仁宗後亦不復講矣惟
契丹賜射為故事宜春俗但稱庶人園以秦王故
也荒廢殆不復治祖宗不崇園池之觀前代未有
也
宋五學
國子學太學武學律學筭學
宋四舘驛
都亭驛(待遼使之所)
都亭西驛(待西蕃阿黎于闐新羅渤海使之所)
懷遠驛(待交阯使之所)
同文舘(待青唐高麗使之所)
宋六更
初更二更三更四更五更六更(禁中更鼔每夜六更)
和維愚見紀忘前代夜俱五更惟宋朝則用六
更馮深居詩云春風吹送笑談香玉酒銀燈破夜
凉歸去東華聽更漏杏花落盡六更長又云三十
六聲更點長汪水雲序宋亡事如云亂點傳籌殺
六更風吹庭燎滅還明侍臣奏罷降元表臣妾簽
名謝道清陳剛中詩云羽袍士尚傳三漏絳幘人
誰報六更盖内帳樓五更絶柝鼓便作謂之蝦蟇
更禁門方開百官隨入所謂六更者也嘗疑五更
古今通用何宋時獨用六更邪近考宋史自太祖
建隆庚申至理宗景定元年五庚申又十六年而
宋亡盖符太祖卜世于陳摶睡到五更醒時再來
問之說庚更同音以此禁中常打六更而外方只
謂之攅點也
大梁十蹟
夷門古城吹臺隋堤上源驛
愁臺陳橋艮岳青城官渡
汴城八景
鐡塔行雲金池過雨州橋明月大河濤聲
繁臺春曉汴水秋風隋堤煙柳相國霜鐘
又八景
艮岳春雲夷山夕照金梁曉月資聖薰風
百岡冬雪吹臺秋雨宴臺瑞靄牧苑新晴
靖康之變
按宋史政和後禁苑多為村居野店又聚珍禽野獸麀
鹿鴐鵝禽鳥數百實其中至宣和間每秋風夜静禽獸
之音四徹宛若深山大澤陂野之間識者以為不祥之
兆宣和末南郊禮畢御郊宫端拱殿天未明百辟方稱
賀間忽有鴞鳴于殿屋若與贊拜聲相應和聞者駭之
時已報女眞背盟未踰月内禪而明年有䧟城之難
政和三年夏至宰臣何執中奉祀北郊有黑氣長數丈
出自齋宫行一里許入壇壝繞祭所皆近人穿燈燭而
過俄又及於壇禮將畢不見人皆異之
政和七年詔脩神保觀俗所謂二郎神者汴人素畏之
自春及夏傾城男女負土以獻揭榜通衢云某人獻土
又有飾形作鬼使廵門催納土者或以為不祥禁之後
金斡里雅布圍京師其國謂之二郎君云
宣和初收復燕山以歸金民來居京師者其俗有臻蓬
蓬歌每扣鼓和臻蓬蓬之音為節而舞人皆喜聞其音
而效之其歌曰臻蓬蓬外頭花花裏頭空但看明年春
二月滿城不見主人翁本金䜟故京師不禁然卒有靖
康之變
宣和元年夏雨晝夜凡數日及霽開封縣前茶肆中有
異物如大犬蹲踞臥榻下細視之身僅六七尺色蒼異
其首𩔖驢兩頰作魚頷而色正綠頂有角極長於其際
始分兩岐聲如牛鳴與世所繪龍無異茶肆近軍噐作
坊兵卒來觀共殺食之已而京城大水訛言龍復讐云
宣和五六年間上方織綾謂之遍地桃又名急地綾漆
冠子作二桃樣謂之並桃天下效之香謂之佩香至金
兵犯闕無貴賤皆逃避多為擄去亦此䜟也
宣和六年都城有賣青果男子孕而生子蓐母不能收
易七人始免而逃又有豐樂樓酒保朱氏子之妻可四
十餘楚州人忽生髭長六七寸疎秀而美宛然一男子
詔度為女道士
宣和七年秋有狐由艮岳直入禁中據御榻而坐詔毁
狐王廟
宋史筆斷論靖康灾異秦公子鍼曰國於天地
有與立焉不數世滛弗能斃也此為諸侯而言也
董仲舒曰天人相與之際甚可畏也自非大亡道
之世天盡欲扶持安全之此為帝王而言也盖帝
王為天之子為鬼神之主為萬民之父母非有桀
紂之敗德煬帝之亂常於其政殆國危之際則天
必降灾異以警之警之者非所以絶之乃所以愛
之也宋之徽宗初無凉德但於即位之始不能率
由舊章奉若天命乃信讒說殄行之人用復熙寧
紹聖故事廢黜忠鯁登用姦回戎狄之患既萌黨
人之獄復起故於建中靖國元年春正月朔有流
星光燭地自西南入尾抵距星是夕有赤氣起東
北方亘西南方中出白氣二將散復有黑氣在旁
此則隂邪致亂之徵夷狄竊發之兆乃天所以先
示厥警欲其脩德以弭之也惜乎徽宗荒怠弗敬
謂天變不足畏謂國政不足脩謂任伯雨之言不
足信乃以趙挺之為御史中丞以吕希純知瀛州
解任伯雨陳祐言職范純禮出知潁昌府安燾陳
瓘𫝊楫眺補之豐稷罷邢恕吕嘉問路昌衡安惇
蹇序辰蔡卞並復宫觀與郡召張商英赴闕遼主
洪基死孫延禧立女眞阿固達亦立崇寧元年以
蔡確配饗哲宗廟庭命内侍童貫如杭州監造御
前生活仍詔司馬光吕公著等四十四人各奪官
有差竄鄒浩于永州超拜蔡京為右僕射嗟乎政
之錯亂一至於此而可以弭天變乎然而天之眷
祐人君惓惓不已故於大觀四年有星孛于中宫
長數丈逆入紫宫退而復掃帝座者再此又天意
明示金人之禍必欲徽宗保國而防患也奈何天
譴雖切而忽之尤甚乃復大興土木窮索珍竒煥
臺舘之瓊瑶列綱運之花石舊盟遼主棄之自毁
藩籬新結女眞養之若招狼虎委童貫而為大將
再敗王師封蔡京而為魯公重汙國典方且樂其
臺池鳥獸豈思民欲與之俱亡天知其終不悔禍
故不復告戒遂生亡國妖孽以詔之也自是火星
如月徐徐南行天裂有聲格格且久妖狐升於御
榻黑𤯝遍於京畿敗亡之徵其可遏乎故雖有智
將謀臣亦莫能善其後矣嗟乎徽宗之不畏天故
至取敗向使其果能監此脩德以善隣尊賢以去
佞咨諏治道一循常典則阿固達雖有假途之謀
猖獗之勢亦安敢跨遼海而犯東萊越燕雲而侵
中國乎由是觀之非天有負於徽宗而徽宗自負
於天也書曰天難諶命靡常常厥德保厥位厥德
靡常九有以亡詎不信夫
宋史筆斷論汴京難守汴京之地内無異産之
材外無形勝之固其不可為國明矣然太祖都之
而能以弱制強以小敵大遂若周公定鼎洛邑而
成百六十餘年之基業者何哉盖太祖以仁義而
為金湯以禮樂而為干盾柔遠能邇推亡固存故
能君主華夷而昌大其邦家也徽宗悉反其道色
荒于政酒湎于德棄遼主而隳屏障結女眞而致
干戈金人退兵思避其難故白時中請上南幸或
勸上西幸洛陽嗟乎以宗廟之重而言國君當死
社稷不可輕委而去以太王避狄人而言則當徙
而去邠暫遠其害此則去守之兩途也然以往事
而論之昔光武駐兵昆陽莾遣嚴尤等率大兵圍
之光武夜與李軼等十三騎突圍而出收衆於外
大破莾兵唐玄宗遇安禄山之亂力不能支决意
幸蜀乃留太子募兵討賊嗟乎向使光武不出昆
陽同受圍困玄宗不幸西蜀坐守孤城則皆為囿
中之物而為賊所擒矣又豈能討平寇盗而克復
故物哉為欽宗者正宜監此分遣義士衞送上皇
南幸已與李綱宗澤等大召援兵嬰城固守雖尼
堪斡里雅布至未必有腹背受敵之患都城雖甚
危弱亦未必旬月而䧟也柰何吳敏李綱執於死
社稷之論堅意苦留遂使徽宗父子輿襯蒙塵貽
辱千載悠悠蒼天謂之何哉或曰避難出奔策固
善矣然不聞李綱有云萬一衞士中道散歸何以
能達借使能達而尼堪諸人霆驅電邁雖隔天塹
之險可投馬箠而渡事何能濟嗟乎此又無謀之
言也盖金人所長者騎射而已焉知艨艟闘艦之
利以曹操用兵如神猶尚困於赤壁况尼堪之小
醜乎觀其於建炎之間尼堪不敢渡江乃遣烏珠
南侵則其技術亦可知矣于時李綱適已竄去使
其猶在城䧟之日不知綱為從行歟將死於敵歟
愚故曰李綱雖知報國之忠而不知用兵之略也
邵氏聞見後錄宣和殿聚殷周鼎鐘尊爵等數
千百種國破金人盡取之其下不禁勞苦半投之
南壁池中後世三代彛噐當出于大梁之墟云
和維愚見紀忘徽欽北狩可謂世之大變而詩
人感憤見于題詠者皆言其奢縱之過如云萬炬
銀花錦繡圍景龍門外軟紅飛凄凉但有雲頭月
曾照當時步輦歸此言當時元宵遊賞之樂不䘏
國政而後人徒見凄凉之月色也如云蒼龍觀闕
東風外黃道星辰北斗邊月照九衢天似水何人
吹笛内門前此言故宫雖在已為金人據守也如
云濯龍江上綠成堆半是宣和舊日栽聞說白頭
宫女伴倚欄猶待翠華來此詠柳枝以比中原遺
民愛戴不忘望其克復而來也元好問云雙鳳簫
聲隔綵霞宫鶯催賞玉谿花誰憐利澤門前柳瘦
倚東風望翠華此言太平之時奏樂賞花于龍德
宫之玉谿靖康之變君臣妃后囚繫漠北惟有都
門之柳日望其歸而不可得利澤門汴之水西門
也劉後村云初為御筆行中旨漸取兵權付左璫
玉帶解來頒貴倖珠袍脱下賜降羌又云兵來尚
恐妨恭謝事去徒知悔夾攻丞相自言芝産第太
師頻奏鶴翔空如何直到宣和季始憶元城與了
翁盖言徽欽之失非止奢侈淫佚之極亦由罷黜
賢臣任用閹宦崇尚祥瑞賞賚無功以致禍變也
元城劉公了翁陳公皆以諫官得罪去
何喬新論斡里雅布圍京師斡里雅布之伐宋懸師
深入兵家所忌然卒以取宋何也宋之主相非才
而不能用善謀也夫完顔氏兵甲之盛雖未易當
然張孝純堅守太原金以大衆攻之歴三時而後
拔况京師城郭之固師旅之彊糧餉之豐非太原
比使宋有中材之主得救時之相聞金兵南下亟
命良將勁卒固守黎陽彼必不敢渡河就令得渡
然金兵僅六萬勤王之兵至城下者已二十萬宜
命大軍扼牟駝岡以當其前竒兵屯邢相以截其
後青齊之兵攻其左襄鄧之兵擊其右雖使韓彭
為將賁育為卒良平為謀主懼將潰敗不可支况
斡里雅布輩邪當是時非無善謀也种師道請俟
彼惰歸扼而殱諸河李綱請俟其食盡力疲縱其
北歸半渡而擊之皆策之善者也欽宗舉不之從
惟李邦彦割地請和之謀是聽盖欽宗隂柔之君
邦彦隂柔之輔金固有所侮而動也易曰公弋取
彼在穴欽宗之於邦彦是巳嗟夫自古以來違善
謀而用邪說以取亂亡者多矣豈獨欽宗也哉
王廉論李綱請固守京師之非宋徽欽時金人
入寇李綱力主固守京師以衞社稷夫死社稷諸
侯守土之職非天子之事也李綱不此之悟而欲
留二帝固守京師以待勤王之師與金背城一戰
以决勝負若綱者賢則賢矣不幾於知常而不知
變者乎昔者太王嘗避狄人之逼孟子又嘗以對
滕君矣夫太王滕君皆侯國也及其行權聖賢猶
許之况於萬乘之尊乎故唐玄宗幸蜀以避禄山
之禍代宗幸陜以避吐蕃之難德宗幸奉天以避
朱泚之亂卒頼勤王之師再造唐祚使當是時三
宗皆如李綱之議則安禄山吐蕃朱泚之慘三宗
能不震驚乎綱力主其議二帝從之幸而斡里雅布
尋以師退京師頼以無虞及綱罷是後朝臣不建
行幸之議至冬金復入寇何㮚又執綱議欽宗以
足頓地誓死社稷朝臣乃不復言遂至二帝北廵
貽宗廟之羞遺人民之禍實皆綱㮚知常而不知
變之罪也當時之計莫若從太王避狄之謀襲三
宗出幸之事命康王為元帥李綱為相權之不撓
用之不疑詔徵天下勤王之師以衞王室斯善之
善者也即有不虞亦無北遷之禍顧乃為守土臣
之計以致二帝身亡國削哀哉
丘濬世史正綱論二帝北狩嗚呼宋人以忠厚
立國而其敗也受禍乃慘于晉人何哉是非獨天
數盖亦人謀之不臧也所謂人謀之不臧柰何曰
方金兵之未渡河也拒禦之計莫急於防扼河津
可用汪立信沿江之策及金勢不可遏也自全之
計莫切於權行避敵可用唐玄宗幸蜀之策若夫
車駕既行京城防守之計又莫要於堅壁清野可
用周亞夫斃吳之策何也自古立國必據險阻宋
都汴梁平原之地而與彊鄰為敵所以限之者一
河耳謀國者不知據險以守境危急之際乃以要
害之地付之庸腐閹人金之渡河如履平地既渡
笑曰南朝可謂無人若以二三千人守此吾豈得
渡邪當時誠有能建策如汪立信沿江之守盡出
内地之兵以實外禦四五十里而為一屯屯有守
將十屯而為府府有總督其尤要害處則參倍其
數而命一大將領勁兵數萬往來廵督况河面比
江面為不遠用兵不多雖金兵併聚而來然亦可
以少延月日而吾之勤王兵日集矣若夫眞宗澶
淵之役王欽若勸幸江南陳堯叟勸幸蜀當全盛
之時為遷幸之說誠為失策靖康之際則非景德
比矣盍效有唐乎唐玄宗避安禄山之寇而幸蜀
肅宗起於靈武遂復唐祚其德宗幸奉天僖宗幸
興元皆用此策也况女眞又非唐三寇比其意在
於金幣而不在土地其技長於野戰而不能攻城
觀其得汴京既以與張邦昌邦昌不能立又以與
劉豫其意盖可見矣使當時謀國者當金兵尚遠
之時先請上皇率六宫以幸江南逼近之際繼擁
欽宗領禁兵以廵襄鄧二帝在外號召四方之兵
以為救援京師之舉京城之守則付之大臣如李
綱者使之内堅城壁外清草野屯重兵而不動閉
重門以自居彼欲縱兵以遠追慮吾扼其歸路彼
欲肆暴以劫掠則又野無所得其勢自然不能久
居而有畏散之心矣然後遣使與之通好或增歲
幣或邀重盟縱有屈抑不至受禍如此之慘矣說
者徒以人君死社稷為言且謂天下城池豈復有
如都城者嗚呼此老生之常談爾盍量其君曰彼
能死社稷否乎都城雖堅孰能守之乎吾之言彼
能始終聽之不移乎苟不能然孰若委任一人如
漢人之用周亞夫者以守都城雖以九重宣命三
軍夜驚略不少動如是則號令出于一人持守定
而事功易集以俟機便使凡彼之所以令其下尅
期以取效者皆過期而不應其徒衆自然解體後
有所言皆不之信而主謀者亦且持議不固矣其
心不能以不離其勢不能以不散計不出此乃苦
留車駕又併其已出者而返之遂使九族六宫盡
遭荼毒嗚呼誰之咎歟迨夫高宗之中興也父母
兄弟盡在他人手中為所劫質一舉手動足輙有
妨礙遂致不能復不共戴天之讎以貽千萬古之
笑恨嗚呼天乎人乎
劉定之史論徽宗失道致寇事已迫矣而付諸
子當是之時非雄才不能有為也况欽宗之孱庸
乎父子塊然剪為囚擄父之罹此也宜而子亦可
謂不幸已前乎宋者父致寇而付諸子有若唐之
玄肅然父尚能西奔至蜀不為人所魚肉子尚能
北奔至靈武内挾俶倓二雛為心膂外任郭李諸
傑為爪牙以返旆于舊都而徽欽不能焉非獨才
愧于玄肅而宋都汴亦不若唐都關洛山河險固
可憑仗以緩其傾危可前郤以圖其興復耳夫汴
非可都之地宋因五代之舊而都之山河險固不
足恃而恃兵以為命然邊敵之兵強中國之兵弱
其俗不同也創業之兵彊守成之兵弱其時不同
也今以邊敵為隣國以守成期子孫則兵不可恃
而宜資于山川之險固明矣宋之都汴豈非失計
邪
王鏊震澤長語宋世人才誠非我朝可及然其
謀國之疎則不及我朝遠甚靖康之變尼瑪哈以
孤軍深入為宋謀者當堅壁清野勿與戰絶其歸
路斷其糧道内用李綱外用种師道俟天下勤王
之師四集彼自救之不暇何乃遽自張皇不敢發
一矢二帝自幸其營為人席卷而去誠可恨也誠
可笑也
汴京遺蹟志卷十三
