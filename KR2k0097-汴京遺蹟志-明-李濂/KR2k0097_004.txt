汴京遺蹟志卷四明李濂撰
山岳
夷山
夷山在裏城内安遠門之東以山之平夷而得名也亦
名夷門山古有夷門乃侯嬴監守之處史記云夷門汴
之城東門也而安遠門乃汴之北門今北門内地勢頗
高似是夷山而司馬遷乃云東門意者古今城垣改徙
不一今莫可考矣
艮岳壽山
艮岳壽山在汴故城東北隅初徽宗未有嗣道士劉混
康以法籙符水出入禁中言京城西北隅地恊堪輿倘
形勢加以少高當有多男之祥始命為數仞岡阜巳而
後宫生子漸多帝甚喜於是命戸部侍郎孟揆於上清
寶籙宫之東築山象餘杭之鳳凰山號曰萬歲山旣成
更名曰艮岳周迴十餘里其最高一峯九十步上有介
亭分東西二嶺直接南山山之東有萼綠華堂書館八
僊館紫石岩棲真磴覽秀軒龍吟堂山之南則壽山兩
峰並峙有鴈池噰噰亭山之西有藥寮西莊巢雲亭白
龍沜濯龍峽蟠秀練光跨雲三亭羅漢岩又西有萬松
嶺嶺畔有倚翠樓上下設兩關關下有平地鑿大方沼
沼中作兩洲東為蘆渚浮陽亭西為梅渚雪浪亭西流
為鳳池東出為鴈池中分二館東曰流碧西曰環山有
巢鳳閤三秀堂東池後有揮雪亭後由磴道上至介亭
亭左有極目亭蕭森亭右有麗雪亭半山北俯景龍江
引江之上流注山澗西行為潄瓊軒又行石間為煉丹
凝真觀圜山亭下視江際見高陽酒肆及清斯閤北岸
有勝筠庵躡雲臺消閒館飛岑亭支流别為山莊為回
溪又於南山之外為小山横亘二里曰芙蓉城窮極巧
妙而景龍江外則諸館舍尤精其北又因瑶華宫火取
其地作大池名曲江池中有堂曰蓬壺東盡封丘門而
止其西則自天波門橋引水直西殆半里江乃折南又
折北折南者過閶闔門為複道通茂德帝姬宅折北者
四五里屬之龍德宫旣成帝自為艮岳記以山在國之
艮位故也岳之正門名曰陽華故亦號陽華宫初朱勔
於太湖取石高廣數丈載以大舟挽以千夫鑿城斷橋
毁堰拆牐數月乃至會得燕地因賜號昭功敷慶神運
石立於萬歲山其旁植兩檜一夭矯者名曰朝日升龍
之檜一偃蹇者名曰卧雲伏龍之檜皆以玉牌填金字
書之巖曰玉京獨秀太平巖峰曰慶雲萬態竒峰又作
絳霄樓勢極高峻盡工藝之巧其後羣閹興築不已於
是山林巖壑日益高深亭榭樓觀不可勝紀四方花竹
竒石咸萃於斯珍禽異獸無不畢有矣宣和六年有芝
産於艮岳之萬壽峯改名壽岳一曰壽山時蔡京子蔡
攸有寵於帝進見無時嘗言於帝曰人主當以四海為
家太平為娛豈徒自勞苦哉而帝遂數微行因令苑囿
多為村居野店每秋風靜夜禽獸之聲四徹宛若山林
陂澤之間識者知其不祥之兆帝晚歲患苑囿之衆國
力不能支數有厭惡語由是得稍止及金人再至圍城
日久欽宗命取山禽水鳥十餘萬盡投之汴河聽其所
之拆屋為薪鑿石為砲伐竹為篦籬又取大鹿數千頭
悉殺之以㗖衛士云
徽宗御製艮嶽記略於是按圖度地庀徒僝工
累土積石設洞庭湖口絲谿仇池之深淵與泗濱
林慮靈壁芙蓉之諸山最瓌竒特異瑤琨之石即
姑蘇武林明越之壤荆楚江湘南粤之野移枇杷
橙柚橘柑榔栝荔枝之木金蛾玉羞虎耳鳳尾素
馨渠那茉莉含笑之草不以土地之殊風氣之異
悉生成長養於雕闌曲檻而穿石出罅岡連阜屬
東西相望前後相續左山而右水沿溪而傍隴連
綿而彌滿吞山懷谷其東則高峰峙立其下植梅
以萬數綠萼承趺芬芳馥郁結構山根號萼綠華
堂又旁有承嵐崑雲之亭有屋内方外圓如半月
是名書館又有八僊館屋圓如規又有紫石之巖
祈真之磴攬秀之軒龍吟之堂其南則壽山嵯峨
兩峰並峙列嶂如屏瀑布下入鴈池池水清泚漣
漪鳧鴈浮泳水面棲息石間不可勝計其上亭曰
噰噰北直絳霄樓峯巒崛起千疊萬複不知其幾
十里而方廣兼數十里其西則參术杞菊黃精芎
藭被山彌塢中號藥寮又禾麻菽麥黍豆秔秫築
室若農家故名西莊上有亭曰巢雲高出峯岫下
視羣嶺若在掌上自南徂北行岡脊兩石間綿亘
數里與東山相望水出石口噴薄飛注如獸面名
之曰由龍淵濯龍峽蟠秀練光跨雲亭羅漢巖又
西半山間樓曰倚翠青松蔽密布於前後號萬松
嶺上下設兩關出關下平地有大方沼中有兩洲
東為蘆渚亭曰浮陽西為梅渚亭曰雪浪沼水西
流為鳳池東出為鴈池中分二館東曰流碧西曰
環山館有閤曰巢鳳堂曰三秀以奉九華玉真安
妃聖像東池後結棟山下曰揮雲亭復由磴道盤
行縈曲捫石而上旣而山絶路隔繼之以木棧倚
石排空周環曲折有蜀道之難躋攀至介亭此最
高於諸山前列巨石凡三丈許號排衙巧怪巉巖
藤蘿蔓衍若龍若鳳不可殫窮麓雲半山居右極
目蕭森居左北俯景龍江長波遠岸彌十餘里其
上流注山澗西行潺湲為潄玉軒又行石間為煉
丹亭凝真觀圜山亭下視水際見高陽酒肆清斯
閤北岸萬竹蒼翠蓊鬱仰不見天有勝筠菴躡雲
臺消閒館飛岑亭無雜花異木四面皆竹也又支
流為山莊為回溪自山蹊石罅搴條下平陸中立
而四顧則巖峽洞穴亭閤樓觀喬木茂草或高或
下或遠或近一出一入一榮一彫四面周匝徘徊
而仰顧若在重山大壑深谷幽巖之底不知京邑
空曠坦蕩而平夷也又不知郛郭環會紛萃而填
委也真天造地設神謀化力非人所能為者此舉
其梗槩焉耳
僧祖秀陽華宫記政和初天子命作壽山艮嶽
於禁城之東陬詔閹人董其役舟以載石輿以輦
土驅散軍萬人築岡阜高十餘仞增以太湖靈壁
之石雄拔峭峙功奪天造石皆激怒觝觸若踶若
齧牙角口鼻首尾爪距千態萬狀殫竒盡怪輔以
磻木癭藤雜以黃楊對青竹蔭其上又隨其斡旋
之勢斬石開徑憑險則設磴道飛空則架棧閣仍
於絶頂增高樹以冠之搜遠方珍材盡天下蠧工
絶伎而經始焉山之上下致四方珍禽竒獸動以
億計猶以為未也鑿池為溪澗疊石為隄捍任其
石之怪不加斧鑿因其餘土積而為山山骨暴露
峯稜如削飄然有雲姿鶴態曰飛來峯高於雉堞
翻若長鯨腰徑百尺植梅萬本曰梅嶺接其餘岡
種丹杏鴨脚曰杏岫又增土疊石間留隙穴以栽
黃楊曰黃楊巘築修岡以植丁香積石其間從而
設險曰丁香嶂又得頳石任其自然增而成山以
椒蘭雜植於其下曰椒崖接水之末增土為大陂
從東南側栢枝幹柔密揉之不斷葉葉為幢盖鸞
鶴蛟龍之狀動以萬數曰龍栢坡循壽山而西移
竹成林復開小徑至百數步竹有同本而異榦者
不可紀極皆四方珍貢又雜以對青竹十居八九
曰斑竹麓又得紫石滑淨如削面徑數仞因而為
山貼山卓立山隂置木櫃絶頂開深池車駕臨幸
則驅水工登其頂開閘注水而為瀑布曰紫石壁
又名瀑布屏從艮嶽之麓琢石為梯石皆温潤净
滑曰朝真磴又於洲上植芳木以海棠冠之曰海
棠川壽山之西别治園囿曰藥寮其宫室臺榭卓
然著聞者曰瓊津殿絳霄樓萼綠華堂築臺高千
仞周覽都城近若指顧造碧虚洞天萬山環之開
三洞為品字門以通前後苑建八角亭於其中央
榱椽忩楹皆以瑪瑙石間之其地琢為龍礎導景
龍江東出安遠門以備龍舟行幸東西擷景二園
西則溯舟造景龍門以幸曲江池亭復自瀟湘江
亭開閘通金波門北幸擷芳苑堤外築疊衛之瀕
水蒔絳桃海棠芙蓉垂楊略無隙地又於舊地作
野店麓治農圃開東西二關夾懸巖磴道隘迫石
多峯稜過者膽戰股栗凡自苑中登羣峰所出入
者此二關而已又為勝遊六七曰躍龍澗漾春陂
桃花閘鴈池迷真洞其餘勝跡不可殫紀工已落
成上名之曰陽華宫然陽華大抵衆山環列於其
中得平蕪數十頃以治園圃以闢宫門於西入徑
廣於馳道左右大石皆林立僅百餘株以神運昭
功敷慶萬壽峯而名之獨神運峯廣百圍高六仞
錫爵盤固侯居道之中束石為亭以庇之高五十
尺御製記文親書建三丈碑附於石之東南陬其
餘石或若羣臣入侍帷幄正容凛若不可犯或戰
栗若敬天威或奮然而趨又若傴僂趨進其怪狀
餘態娛人者多矣上旣悅之悉與賜號守吏以奎
章畫列於石之陽其他軒榭庭徑各有巨石棋列
星布竝與賜名惟神運峯前巨石以金飾其字餘
皆青黛而已此所以第其甲乙者乃命羣峯其略
曰朝日昇龍望雲坐龍矯首玉龍萬壽老松棲霞
捫參銜日吐月排雲衝斗雷門月窟蹲螭坐獅堆
青凝碧金鼇玉龜疊翠獨秀棲煙軃雲風門雷穴
玉秀玉竇銳雲巢鳳雕琢渾成登封日觀蓬瀛須
彌老人壽星卿雲瑞靄溜玉噴玉藴玉琢玉積玉
疊玉叢秀而在於渚者曰翔鱗立於涘者曰舞僊
獨踞洲中者曰玉麒麟冠於壽山者曰南屏小峯
而附於池上者曰伏犀怒猊儀鳳烏龍立於沃泉
者曰留雲宿霧又為藏煙谷滴翠巖摶雲屏積雪
嶺其間黃石仆於亭際者曰抱犢天門又有大石
二枚配神運峯異其居以壓衆石作亭庇之寘於
寰春堂者曰玉京獨秀太平巖寘於萼綠華堂者
曰慶雲萬態竒峰括天下之美藏古今之勝於斯
盡矣靖康元年閏十一月大梁䧟都人相與排墻
避敵於壽山艮嶽之巔時大雪新霽丘壑林塘宛
若畫本凡天下之美古今之勝在焉祖秀周覽累
日咨嗟驚愕信天下之傑觀而天造有所未盡也
明年春復遊陽華宫而民廢之矣
張漫艮岳記略徽宗登極之初皇嗣未廣有方
士言京城東北隅地恊堪輿但形勢稍下儻少增
高之則皇嗣繁衍矣上遂命土培其岡阜使稍加
於舊而果有多男之應自後海内乂安朝廷無事
上頗留意苑囿政和間遂即其地大興工役築山
號壽山艮岳命宦者梁師成專董其事時有朱勔
者取淛中珍異花木竹石以進號曰花石綱專置
應奉局於平江所費動以億萬計調民搜巖剔藪
幽隠不置一花一木曾經黃封護視稍不謹則加
之以罪斵山輦石雖江湖不測之淵力不可致者
百計以出之至名曰神運舟楫相繼日夜不絶廣
濟四指揮盡以充輓士猶不給時東南監司郡守
二廣市舶率有應奉又有不待旨但進物至都計
會宦者以獻者大率靈壁太湖諸石二浙竒竹異
花登萊文石湖湘文竹四川佳果異木之屬皆越
海渡江鑿城郭而至後上亦知其擾稍加禁戢獨
許朱勔及蔡攸入貢竭府庫之積聚萃天下之伎
藝凡六載而始成亦呼為萬歲山竒花美木珍禽
異獸莫不畢集飛樓傑觀雄偉瓌麗極於此矣越
十年金人犯闕大雪盈尺詔令民任便斫伐為薪
是日百姓奔往無慮十萬人臺榭宫室悉皆拆毁
官不能禁也予頃讀國史及諸傳記得其始末如
此每恨其他不得而詳後得徽宗御製記文及蜀
僧祖秀所作陽華宫記讀之所謂壽山艮岳者森
然在目也因各摭其略以備遺忘云
宋史筆斷論花石綱之害徽宗取敗之道固始
於蔡京豐亨豫大之對然致天下之騷動敵兵之
憑陵而身不能守其宗社者皆由朱勔花石綱之
運有以促亡之耳初朱勔因蔡京以進上頗垂意
花石勔初致黃楊三四本上已喜之後歲歲增加
遂至舟船相繼號曰花石綱專置應奉局於平江
每一發輙數百萬故花石至京師者一花費數千
緍一石費數萬緍此花石綱之始也旣而作萬歲
山運四方花竹竒石積累二十餘年山林高深千
巖萬壑麋鹿成羣樓觀臺殿不可勝紀此花石綱
之中也又為苑囿白屋不施五采多為村居野店
之景又聚野獸禽鳥於苑囿中每秋風夜靜禽獸
之聲四徹宛若川澤陂野之間識者以為不祥之
兆此花石綱之末也徽宗於是盡棄國政乃與蔡
京等酣歌達旦以燕以遊將為終身之樂焉故太
學生鄧肅上十詩諷諫即詔放歸田里至於舟兵
苦之羣聚為盜方臘稱亂浙土騷然然後罷花石
綱使般運糧道於時雖有罷之之名而實無絶之
之意盖冀盜息而即復之耳故陳過庭乞罷冗官
則貶於黃州張汝霖請罷進花果則貶於均州而
蔡京等遊樂如故不數年間而尼堪斡里雅布乃引
兵大入城邑多䧟上心始懼遂欲罷之及罷非泛
上供并延福宫西城租課内外製造局嗟乎君子
有終身之憂而無一朝之患今寇盜旣至禍亂已
成乃始懼而修政不亦晚乎向使徽宗早信鄧肅
之言誅蔡京戮朱勔竄童貫族王黼絶愉目之竒
玩救勞苦之生民則尼堪斡里雅布雖猛如狼虎亦
豈敢肆䟦扈而蹈我中國哉惜乎徽宗悔悟已晚
噬臍無及故雖有改轍之心而莫能為謀矣悲哉
洪邁容齋續筆宣和間朱勔挾艮岳花石之名
以固寵利東南部使者郡守多出其門如徐鑄應
安道王仲閎輩共濟其惡豪奪漁取士民家一石
一木稍堪翫者即領健卒直入其家用黃封表識
或未即取而護視微不謹則加以大不恭罪及發
行必撤屋決牆而出人有一物小異共指為不祥
惟恐芟夷之不速楊戩李彦創汝州西城所任輝
彦李士涣王滸毛孝立之徒亦助之發物供奉大
抵類勔而又有甚焉者徽宗患其擾屢禁止之然
復出為惡不能絶也偶讀白樂天紫閣山北村詩
乃知唐世固有是事謾錄於此晨遊紫閣峯暮宿
山下村村老見予喜為我開一樽舉杯未及飲暴
卒來入門紫衣挾刀斧草草十餘人奪我席上酒
掣我盤中飱主人退後立斂手反如賓中庭有竒
樹種來三十春主人惜不得持斧斷其根口稱采
造家身屬神策軍主人切勿語中尉正承恩盖貞
元元和間也
周密癸辛雜識前代累石為山未見大顯至宣
和間艮岳之役興連轤輦致不遺餘力其大峯特
秀者不特侯封或賜金帶且各圖為譜然工人皆
出於吳興謂之山匠盖吳興北連洞庭多産花石
而卞山所出特秀竒故四方之為假山者率於此
中取之嘗聞汴京父老云艮岳之取石也其大而
穿透者致遠必有損折之慮乃先以膠泥實填衆
竅其外復以麻筋雜泥固濟之日曬極堅實始用
大木為車致於舟中直俟抵京然後浸之水中旋
去泥土則省人力而無他慮此法竒甚前所未聞
也又云萬歲山大洞數十其洞中皆築以雄黃及
爐甘石雄黃則辟蛇蝎爐甘石則天隂能致雲霧
滃鬱如深山窮谷後因經官拆賣有回回者知之
因請買之凡得雄黃數千斤爐甘石數萬斤
和維愚見紀忘艮岳舊址無存久矣問之皆曰
三山兒坡是也其誤甚矣考之宋史徽宗於宫城
東北起景龍門複道禁中每歲放燈自東華門以
北並不禁夜又於次東建寳籙宫後累石為山以
其在艮方也號艮岳又稱壽岳夢華錄云京城北
壁其門有三從東曰舊封丘門中曰景龍門乃大
内城東角寳籙宫前也次西曰金水門近見汴之
城池沿革一帙云北面三門中曰景龍門太平興
國改今名俗名酸棗門東曰安遠門俗名舊封丘
門西曰天波門又號太安門至正年間汴人拒守
不及遂築塞諸門止留五門然徽宗命侍郎孟揆
於上清寳籙宫東築山以象餘杭之鳳凰山周圍
十餘里其最高一峯九十步上有介亭其艮岳的
在宫城東北景龍門内以東之地明矣後金宣宗
命尚書珠格高琪展築汴城就取艮岳之土搬築
以為北面城垣其景龍江改為城濠諸池沼悉皆
填平止有龍德宫前土嶺猶在俗名三山兒坡若
以為艮岳遺址實為大謬龍德宫徽宗潛邸也在
景龍門西離寳籙宫遠矣
岳珂桯史艮岳初建諸巨璫爭出新意事土木
旣宏麗矣獨念四方所貢珍禽之在囿者不能盡
馴有市人薛翁素以豢擾為優場戲請於童貫願
役其間許之乃日集輿衛鳴蹕張黃屋以游至則
以巨柈貯肉灸粱米翁傚禽鳴以致其類旣而飽
飫翔泳聽其去來月餘而在囿者四集不假鳴而
致益狎玩立鞭扇間不復畏矣遂自命局曰來儀
所招四方籠畜者置官司以總之一日徽宗臨幸
遠聞清道聲望而羣翔者數萬翁輒先以牙牌奏
道左曰萬歲山瑞禽迎駕上大喜命以官賚予加
厚靖康圍城之際有詔許捕馴籞者皆不去民徒
手得之以充餐云
汴京遺蹟志卷四
