汴京遺跡志總目地理類七(古蹟之屬)
卷一
宋京城
宋大内宫室
宋内諸司
宋外諸司
宋明堂
卷二
官署一
卷三
官署二
卷四
山岳
卷五
河渠一
卷六
河渠二
卷七
河渠三(附京畿溝洫暨堤閘渡口潭泊)
卷八
宫室(宫門)(樓堂)(閣館)(亭)
臺池園苑洞峽渚沜
卷九
岡堆坡陂關梁井墓
卷十
寺觀
卷十一
祠廟庵院
卷十二
雜志一
卷十三
雜志二
卷十四
藝文一
奏議
卷十五
藝文二
記
序
卷十六
藝文三
碑
卷十七
藝文四
墓碑
墓誌
神道碑
卷十八
藝文五
雜文
卷十九
藝文六
賦一
卷二十
藝文七
賦二
卷二十一
藝文八
五言古詩
卷二十二
藝文九
七言古詩
五言律詩
卷二十三
藝文十
七言律詩
卷二十四
藝文十一
五言排律
七言排律
五言絶句
七言絶句
六言
長短句
(臣)等謹案汴京遺蹟志二十四卷明李濓輯
濓字川父祥符人舉正德八年鄉試第一明
年成進士官至山西按察司僉事少負俊才
嘗作理情賦李夢陽大為嗟賞罷官益肆力
於學遂以古文名於時所著嵩渚集采藻甚
富而繩削未嚴頗有才多之患巳别存其目
是書則以歷代都會皆有專志獨汴無之又
宋孟元老東京夢華錄蕪穢猥瑣無足觀遂
摭拾舊聞編次成帙義例整齊殊有體要徵
引典核亦俱見根據在輿地書中足稱善本
雖其精博辨晰究不及長安志雍錄諸書而
自朱梁以迄於宋金數百年間建置沿革之
由廢興存亡之跡皆為之彙考臚編略存端
緒亦復粲然如指諸掌宋敏求東京記今巳
不傳得此書而大梁遺事乃略備矣乾隆四
十二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
汴京遺蹟志原序
余未第時讀書吹臺嘗輯宋藝祖而下九帝起庚申至
丁未凡一百六十有七年之事為汴宋春秋垂完而輟
既叨甲科遂服官政固無暇及此丙戌免歸始得肆力
纂述乃於篋笥中檢尋前稿散逸罔存於是追憶舊聞
著汴京遺蹟志二十有四卷冠之序曰粤惟秦漢以來
天子建都之地曰關中曰洛陽曰建業曰汴梁曰臨安
其間遺蹟往事非藉圖籍以傳則蹟與代湮事隨人滅
陵谷變易城闕丘墟雖都人遺老有不能道其舊址之
所在者矣然則圖籍之在寰宇抑豈可少哉今關中有
三輔黃圖吕汲公長安圖記程文簡公雍錄葛稚川關
中記洛陽有楊佺期洛城圖韋述西京記李格非洛陽
名園記王正倫洛陽類事建業有史正志建康志朱舜
庸建康續志陳魯南金陵圖考臨安有武林舊事周淙
臨安志李心𫝊朝野雜記皆行于世學士大夫一展閱
間故都遺蹟宛聚目前不必履壤觀風詢宫問沼躡荒
臺矚廢殿而感時懷古之情自不容巳于臥遊之頃矣
獨吾汴自五代以迄于宋久為帝都而紀載之書無聞
焉幸微有孟元老東京夢華錄一帙蕪薉猥瑣無足觀
者余丱角時聞先生長者亟稱宋敏求東京記王權夷
門記頗為明悉而未之見間嘗徧叩城中藏書之家暨
海内博雅之士咸亡有也丙午之夏余避暑于南坰别
墅幽居寡營神慮澹爽乃稍親筆研創輯汴京遺蹟志
成所愧聞見𥚹陋蒐羅疏略櫽括靡周詮次無法詎敢
曰與吕汲公程文簡諸君子之編並行于世哉聊亦摭
故實備考索舒慨惋資譚噱補鄉國之闕文消山林之
長日而巳乃若區區刪訂取舍之意備見凡例所謂一
代興衰治亂之故亦略寓于其中讀是編者當自得之
嘉靖二十五年夏六月既望前進士大梁李濂書于榆
枋小隠
汴京遺蹟志凡例
一是編本為紀載宋都舊蹟而作顧所謂舊蹟亦有在
宋之前者如夷門沙海之類不可不書其在宋後繇
金元以來暨國朝所脩建者亦不可遺故間亦附焉
一開封無郡志祥符無邑志是故汴京遺蹟都無可考
某不自量輒據平日見聞草創成編脩飾潤色以俟
後之君子
一舊蹟湮廢巳久徒以空名志之者何曰志之者永其
蹟也及今弗錄將并其名而亡之矣後有好古君子
其何以攷見邪此某所以汲汲焉為之也
一故都名臣宦業人才物産風謠俗尚不錄者何曰吾
志其遺蹟而巳矣它何知焉雖然一代興衰治亂之
故亦略寓于其中矣
一藝文收載為汴京舊蹟作者居什之九然亦有在宋
之前如韓愈汴州東西水門記蕭穎士蓬池禊飲序
之類亦大梁事也良弗可遺故亦錄之
一藝文無關于汴京舊蹟者不錄而錄之者各以體類
每體仍以世代先後為序
一朱僊鎮亦汴京城南之古蹟也某業巳有專集傳世
兹不入
一元楊奐撰汴故宫記(見卷一)乃金主亮所創後宣宗遷
都于汴復脩又奐作絶句詩錄汴梁宫人語内有云
别殿弓刀響倉黃接鄭王(見卷二十四)所謂鄭王指崔立
也兹雖非宋之遺蹟亦前代事故併錄焉志中收載
如此者尚多觀者詳之
一靖康之變汴京遂不可復而南渡矣此一代之大關
繫也故雜志中頗詳載之
一荒唐幻怪之說悉黜之間有刪削未盡者闕疑也
一故都遺蹟往事考據採訪殊愧精詳且中間不無舛
錯尚賴博雅君子是補是正可也
