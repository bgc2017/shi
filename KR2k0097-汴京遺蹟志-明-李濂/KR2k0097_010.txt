汴京遺蹟志卷十明李濂撰
寺觀
寺
相國寺(在縣治東本北齊建國寺天保六年創建後廢唐爲鄭審宅園睿宗景雲初遊方僧慧雲睹審)
(後園池中有梵宫影遂募緣易宅鑄彌勒佛像高一丈八尺値睿宗以舊封相王初即位因賜額爲相國)
(寺玄宗天寳四載建資聖閤東塔曰普滿西塔曰廣願宋奭宗咸平四年增建翼廊三門前樓迎取潁川)
(郡銅羅漢五百尊置于閤上神宗元豐中增建東西兩廂又立八院東曰寳嚴寳梵寳覺慧林西曰定慈)
(廣慈普慈智海金元兵燬國朝洪武初重脩改賜額爲崇法禪寺置僧綱寺於内而併南北大黃景福三)
(寺入焉後累經黃河入城廊廡僧舍多被渰塌今所存者聖容殿結構竒絶蓋舊殿也)
陳后山談叢相國寺樓門唐人所造國初木工
喻浩曰他皆可能惟不解卷簷爾每至其下仰而
觀焉立極則坐坐極則卧求其理而不得門内兩
井亭近代木工亦不解也寺有十絶此爲二耳
沈括夢溪筆談相國寺舊畫壁乃高益之筆有
畫衆工奏樂一堵最有意人多病擁琵琶者誤撥
下絃衆管皆發四字琵琶四字在上絃此撥乃掩
下絃誤也余以爲非誤蓋管以發指爲聲琵琶以
撥過爲聲此撥掩下絃則聲在上絃也益之布置
如此其心匠可知
郭若虚圖畫見聞誌治平乙已歲雨患大相國
寺以汴河勢高文進等畫惟大殿東西走馬廊西
對門廡不能爲害東門之南王道眞畫給孤獨長
者買祗陀太子園因緣東門之北李用及與李象
坤合畫牢度义鬭聖變相西門之南王道眞畫誌
公變相十二面觀音像西門之北高文進畫降魔
變相今並存之皆奇迹也其餘四面廊壁皆重脩
後復集仝時名手李元濟等用内府所藏副本小
樣重臨倣者然其間作用各有新意焉
又曰大相國寺碑稱寺有十絶其一大殿内彌勒
聖容唐中宗朝僧慧雲於安業寺鑄成光照天地
爲一絶其二睿宗親感夢於延和元年七月二十
七日改故建國寺爲大相國寺睿宗御書牌額爲
一絶其三匠人王温重裝聖容金粉肉色并三門
下善神一對爲一絶其四御殿内有吳道子畫文
殊維摩相爲一絶其五供奉李秀刻佛殿障日九
間爲一絶其六明皇天寳四載乙酉歲令匠人邊
思順脩建排雲閤爲一絶其七閤内西頭有陳留
郡長史乙速令狐公爲功德主時令石抱玉畫護
國除災變幻相爲一絶其八西庫有明皇先勑車
道政往于闐國傳北方毘沙門天王樣來至開元
十三年封東嶽時令道政于此依樣畫天王像爲
一絶其九門下有瓌師畫梵王帝釋及東廊障日
内畫法華經二十八品功德變相爲一絶其十西
庫北壁有僧智嚴畫三乘因果入道位次圖爲一
絶也(宋次道東京記亦載相國寺十絶乃是後來所見事迹此不具錄)
宋朝燕翼詒謀錄東京相國寺乃瓦市也僧房
散處而中庭兩廡可容萬人凡商旅交易皆萃其
中四方趨京師以貨物求售轉售他物者必由于
此太宗至道二年命重建三門爲樓其上甚雄麗
宸墨親填書金字額曰大相國寺五月壬寅賜之
王君玉國老談苑王嗣宗爲御史中丞眞宗一
日幸相國寺回自北門嗣宗上言曰天子行黃道
豈可由後門臣任當風憲詎敢廢職乎上悅其直
給内帑三千緡以自罰由是北門不常開
程大昌演繁露世傳相國寺門舊扁題云相國
之寺凡四字或以之字爲贅遂命除之别添大字
其文曰大相國寺於體既該於文無贅最爲可傳
然扁題字數竒不偶者往往皆增之字不知起自
何時漢武帝太初元年改正朔易服色色尚黃數
用五故印文必五如丞相之印章則是四字外添
一之字以應五數下及諸卿守相印文凡不及五
者亦皆加一之字以足之後世但見太初嘗增之
字遂倣效之凡印文以及門堂扁額槩增一之字
以求合于古殊失本意
周密癸辛雜識相國寺佛殿後壁有咸平四年
翰林高待詔畫大天王尤雄偉殿外有石刻東坡
題名云蘇子瞻子由孫子發秦少游同來觀晉卿
墨竹申先生亦來元祐三年八月五日老申一百
一歲又片石刻坡翁草書哨遍石色皆如玄玉
蔡絛鐵圍山叢談藝祖始受命久之隂計釋氏
何神靈而患苦天下有欲廢其教之意一日微行
至相國寺將昏黑俄至一小院戶旁望見一髠大
醉吐穢于道左右方惡罵不可聞藝祖隂怒適從
旁過忽不覺爲髠攔胷抱定曰莫發惡心且夜矣
懼有人害汝汝宜歸内可亟去也藝祖默心動以
手加額而禮焉髠乃捨之去藝祖還内密召忠謹
小璫爾行往某所覘此髠在否且以其所吐物狀
來及至則已不見小璫獨爬取地上所吐狼籍至
御前視之悉御香也釋氏教因不廢
王銍默記李後主手書金字心經一卷賜其宫
人喬氏喬氏後入太宗禁中聞後主薨乃自内庭
出是經捨於相國寺之西塔院以資冥薦且自書
於後曰故李氏國主宫人喬氏伏遇國主百日謹
捨昔時賜妾手書般若心經一卷於相國寺之西
塔院伏願彌勒尊前持一花而見佛云云其後江
南僧持歸故國置之天禧寺塔相輪中寺後被火
相輪自火中墮落而經不損爲金陵守王君玉所
得君玉卒子孫不能保之以歸寗鳳子儀家喬氏
書在經後字甚整潔而辭甚愴惋所記止此徐鍇
集南唐制誥有宫人喬氏出家誥豈斯人邪
余少時嘗讀書相國寺僧舍中見大殿前有古
碑二十餘多可觀者今四十餘年矣昨偶至寺
遊覽止見三二碑剥落漫漶皆不可誦餘不知
所在徘徊其下久之重爲之憮然
上方寺(在城之東北隅安遠門裏夷山之上即開寳寺之東院也一名上方院宋仁宗慶歷中開寳寺)
(靈感塔燬乃於上方院建鐵色琉璃磚塔八角十三層高三百六十尺俗稱鐵塔寺舊有漆胎菩薩五百)
(尊并轉輪藏黑風洞洞前有白玉石佛後殿内有銅鑄文殊普賢二菩薩騎獅象蓮座前有海眼井世謂)
(七絶元末燬于兵海眼井亦久失其處國朝洪武十六年僧祖全募緣重建)
周密癸辛雜識光教寺在汴城東北角俗呼爲
上方寺有琉璃塔十三層鐵普賢獅子像甚高大
座下有井以銅波斯盖之泉味甘謂通海潮旁有
五百羅漢殿又云五百菩薩像皆是漆胎粧以金
碧窮極精妙
上方寺塔前有行書碑一題曰大宋東京右街
重修等覺禪院記乃咸平戊戌尚書職方郎中
賜紫金魚袋王嗣宗撰隴西彭太素書字體流
暢頗類西安聖教序汴城石刻惟此爲最耳
開寳寺(舊名獨居寺在上方寺之西北齊天保十年剏建唐開元十七年玄宗東封還至寺改曰封禪)
(寺宋太祖開寳三年又改曰開寳寺重起繚廊朵殿凡二百八十區太宗端拱中建塔極其偉麗初釋迦)
(佛舍利塔在杭州佛書所謂阿育王七寳塔也及吳越王錢俶歸宋太宗遣供奉官趙鎔取寘寺内度龍)
(地瘞之時木工喻浩有巧思超絶流輩遂令造塔八角十三層高三百六十尺其土木之宏壯金碧之炳)
(燿自佛法入中國未之有也真宗大中祥符六年有金光出相輪車駕臨幸舍利乃見因賜名靈感塔仁)
(宗慶歷四年塔燬于火其殿宇廊廡僧舍俱燬于金兵矣)
歐陽修歸田錄開寳寺塔在京師諸塔中最高
而制度甚精都料匠預浩所造也塔初成望之不
正而勢傾西北人怪而問之浩曰京師地平無山
而多西北風吹之不百年當正也其用心之精如
此國朝以來木工一人而已至今木工皆以預爲
法有木經三卷行于世世傳浩惟一女年十餘歲
每卧則交手於胷爲結構狀如此踰年撰成木經
三卷今行於世者是也
楊文公談苑帝初造塔於開寳寺得浙東匠人
喻浩浩性絶巧乃先作塔式以獻每建一級外設
帷帟但聞椎鑿之聲凡一月而一級成其有梁柱
齟齬未安者浩周旋視之持巨槌撞擊數十即皆
牢整自云此可七百年無傾動人或問其北面稍
高浩曰京城多北風而此數十步乃大河潤氣津
浹經一百年則北隅微墊而塔正矣浩素不茹葷
求度爲僧數月死世頗疑其異(喻浩或作預浩未知孰是)
僧文瑩玉壺清話郭忠恕畫樓閤重複之狀梓
人較之毫釐無差太宗聞其名詔授監丞時將造
開寳寺塔浙匠喻浩料一十三層郭以浩所造小
樣末底一級折而計之至上層餘一尺五寸收殺
不得謂浩曰宜審之浩因數夕不寐以尺較之果
如其言黎明扣其門長跪以謝
道山清話元祐癸酉九月一日夜開寳寺塔表
裏通明徹旦禁中夜遣中使齎降御香寺門已閉
既開寺僧皆不知也寺中望之無所見去寺漸明
後二日宣仁上僊
按宋史端拱中開寳寺塔成侍御史田錫上疏
曰衆謂金碧熒煌臣以爲塗膏釁血帝亦不怒
繇是觀之太宗輕用民力以作無益固不能免
千古之譏然能容受讜言不罪諫者抑亦可謂
賢已
寳相寺(在大梁門外世傳古鎚和尚證果之處五代唐明宗長興元年剏建晉高祖天福三年賜額内)
(有慈尊閤與彌勒佛大像俗名大佛寺寺之内又有羅漢洞及羅漢塑像五百尊元末俱爲兵燬洪武二)
(十年都綱善春因故址重建)
周密癸辛雜識汴城寳相寺俗呼爲大佛寺有
五百羅漢塑像甚竒古又噀水石龍鐫刻甚精皆
故宫物也
孝嚴寺(在城之西北隅舊金水門内即宋太尉楊業之家廟也雍熙丙辰五月業死節朔方其子請改)
(家廟爲寺以薦其父太宗嘉其孝乃俞其請賜額曰孝嚴宋鼎南遷燬于兵火國朝洪武二十二年已已)
(僧本福重建三十一年戊寅黃河入城淪于水正統十二年丁卯僧祖習脩葺完整)
天王寺(在安遠門外前代創建無考後殿畫壁乃張世禄筆極竒絶歲久剥落盡矣惜哉)
天清寺(在陳州門裏繁臺上周世宗顯德中創建世宗初度之日曰天清節故名其寺亦曰天清寺之)
(内磚塔曰興慈塔俗名繁塔宋太宗太平興國二年重脩元末兵燹寺塔俱廢國朝洪武十九年僧勝安)
(重建永樂十三年僧禧道等復建殿宇塑佛像)
王銍默記藝祖初自陳橋推戴入城周恭帝即
衣白襕乘轎子出居天清寺天清世宗節名而寺
其功德院也
國相寺(在天清寺南即天清寺之前樓三間國朝洪武十七年僧勝安因樓廢址改建佛殿名曰國相)
(二十一年僧淨慈增建觀音堂方丈廊廡三門)
白雲寺(在天清寺西北即天清寺之白雲閤廢址也國朝洪武十九年僧勝安圓眞於其址重建殿宇)
(佛像仍其舊名曰白雲寺)
李夢陽撰國相寺記國相寺繁臺前寺也臺三
寺後曰白雲中曰天清塔斷而中立有鸛巢其上
戛戛鳴按夢華錄繁臺寺一耳亦不言其地之盛
嘗問之老長曰寺一耳而三其教中教之講僧玉
色褊衫後教之禪深褐褊衫前教瑜伽淺褐褊衫
而寺遂三後有白雲閤於是號白雲寺中有天清
殿於是號天清寺前有國相門於是號國相寺寺
分勢孤時遷世殊於是崇者頽而下者蕪僧闒教
汙庸師惡徒於是樹石盜亡損破鳥鼠穢之往來
羊猪寺非若能主矣又國初剷王氣塔七級去其
四崩囓幽窟狐狸魑魅昏嘯隂啼僧席未暖業逃
去而善彬者國相僧也乃奮然興曰寺時世廢邪
僧廢之邪於是守一清修年七十餘步詣戒壇受
戒持之於是寺得不土平者彬之力也汴城以水
湮故諸古蹟茫然蕩然獨斯臺巋然存峻峙可遊
遊者挈醪榼載吟筆花晨月夕雪驢風馬無不扣
彬之門者斯足知彬也正德間彬葺其寺殿暨伽
藍閤山門鐘樓僧房等而睢陽衞百戸趙鉞等實
助之涅塑其像設按舊碑寺宋太平興國二年建
今洪武初僧古峯者新之相去四百餘年迨彬又
百五十年餘矣而空同山人爲之記
觀音寺(在城東南萬龍岡元至正元年僧了空建國朝宣德五年僧德廣重脩)
萬夀寺(在城北周八寨國朝洪武元年僧德淨建天順二年僧眞賢重脩)
隆興寺(在城東北董盆鋪國朝天順元年僧德忠建成化十年僧眞果重脩)
清凉寺(在城東梳頭岡國朝景泰元年僧本朗建天順八年僧眞能重脩)
一軒寺(在巨盈庫西北元末兵燬)
雲老寺(在儒林街北元末兵燬其遺址今爲祥符縣儒學)
興國寺(有二一在馬軍橋東北宋太平興國間創建金季兵燬元改爲文濟王府國朝洪武初爲宋國)
(公馮勝宅一在城西西和保宣德元年僧覺慧建成化十六年僧德來重脩)
楊文公談苑太平興國寺舊龍興寺也周世宗
廢爲龍興倉國初寺主僧屢擊登聞鼓求復爲寺
上遣中使持劒以諭之曰此寺前朝所廢爲倉厫
以貯軍儲汝何故煩凟帝庭朝命斷取汝首仍戒
之曰倘偃蹇怖畏即斬之或臨劒無懼即未可也
既諭神色自若引頸就戮上聞之感嘆復命爲寺
宋朝會要興國寺乃唐龍興寺也開寳二年詔
重脩太平興國元年賜今額
明福寺(在雷家橋西南武成王廟之西金宣宗時展城廢燬)
慈孝寺(在雷家橋西北故駙馬都尉吳元扆宅也天聖二年十二月詔建寺奉眞宗神御初議名慈聖)
(時太后號有此二字改賜今名戒壇院本寺園寳元初僧文旦創建戒壇慶歷五年賜額戒壇院金末兵)
(燬)
報慈寺(在鐘樓東北後巷燬于金兵)
龜兒寺(在相國寺西北洪武四年改爲兵馬指揮司而寺隨以廢)
安業寺(在鼓樓東北釘秤巷燬于金兵)
乾明寺(在安業坊席箔巷西燬于金兵)
廣福寺(在廣福坊上方寺之西南後廢爲大梁衞營)
惠安寺(在上方寺之西南俗名破塔寺元末兵燬)
鐵佛寺(有二一在大梁門外西北金水河堤之南今廢一在相國寺東相傳亦本寺禪院今見存)
顯聖寺(在大梁門外西北白溝河之南俗名菩提寺周顯德四年創建金末兵燬)
巴樓寺(在城西金水河南元末兵燬)
鴻福寺(有二一在城西金水河北元末兵燬一在城東北沙窩岡宋崇寧元年建國朝成化十六年僧)
(本資重脩)
地湧佛寺(在鄭門裏之南元末兵燬)
法雲寺(在南薰門外雲驥橋之西元末兵燬)
景德寺(在麗景門外迤東周世宗顯德五年以相國寺僧多居隘詔就寺之蔬圃别建下院分處之俗)
(呼東相國寺顯德六年賜額天夀寺宋眞宗景德二年改名景德寺後有定光釋迦舍利磚塔累經兵燹)
(河患今爲平地)
惠明寺(在仁和門北周太祖廣德中剏建金季兵燬)
乾寧寺(在仁和門外金季兵燬)
太師寺(在縣治西北元太師伯顔宅也後改爲寺今爲大梁驛)
華嚴寺(在鄭門外西南金兵燬之)
兩浙寺(在城西金水河側金兵燬之)
奉聖寺(在城南鳳城岡之上金季兵燬)
木魚寺(舊名興國寺在城南閙店保宋時建金季兵燬元僧滿講主擊木魚化緣重建因名木魚寺密)
(邇朱僊鎮亦名寺也)
旌德寺(在城東南神岡上元末兵燬)
母寺(一名保福寺在城北母寺保元于氏子母二人脩建後淪于河水)
奉先寺(在城西金明池之西宋建以祭宫人之所金兵燬之)
十八聖寺(在封丘門外之東因有白塔又名白塔寺元末兵燬)
清鐘寺(在大梁門外蓮花池之後)
顯靜寺(在陳州門裏周世宗顯德二年剏建金兵燬之)
普求寺(在白墓子岡西北)
以上皆僧寺或存或廢然亦有湮没無可考者
矣
慶夀寺(在大梁門外建隆廂元至正間尼僧普謙剏建後廢國朝洪武五年尼僧洪心等重脩)
永寧寺(在大梁門外慶夀寺西元至正間尼僧普義剏建後廢國朝洪武三年尼僧盛得重脩)
打瓦寺(在土市子街東北惠和坊始建無考元末兵燬國朝洪武二十年尼僧義果等重脩)
觀音寺(在上方寺前周府剏建)
文殊寺(在鼓樓東北釘秤巷之東信國公湯和宅舊基也國朝永樂十三年尼僧悟善剏建)
彌陀寺(在大寧坊木場街之東南國朝洪武二十年尼僧義慶等剏建)
以上皆尼寺慶夀永寧打瓦三寺俱廢而觀音
文殊彌陀三寺見存
北太黃寺(在城東北陳橋南宋仁宗曹太后勑脩元末兵燬國朝洪武二十年僧法玉重建)
南太黃寺(在城東北母寺保張耳塚之西元末兵燬國朝洪武十五年僧本受重建)
景福寺(在城東北馬尾墻保始剏無考元末兵燬國朝永樂十年僧福寳重建)
以上三寺俱歸併於相國寺
觀
延慶觀(在城内汴河之北浚儀橋之西舊爲朝元萬夀宫齋堂今軍儲倉即朝元萬夀宫之遺址也元)
(世祖時盤山棲雲道人王志謹建元末僞宋太保劉福通廢之惟存齋堂耳國朝洪武初爲寳泉局鑄錢)
(之所後移局於蔡河灣而齋堂悉已頽毁洪武六年設道紀司於内十年都紀邵惟眞副都紀鄭德柔等)
(改建正殿奉安三清又建左右高眞之殿及東西兩廡永樂十年都紀趙德信又建三門煥然一新内有)
(宋時諸名公石刻甚多今悉散失無復存者矣)
陳頎閑中今古開封趙宋建都之處予每追訪
古蹟故老僅能道其一二形似而已府學中諸碑
刻多宋太學中石經皆磨滅破碎罕有完者間有
徽廟時詩文亦首尾弗全周視齋廡見石礎俱斷
碑隱然文字在上學子言不特此耳爲在位之人
取爲它用者甚衆後於延慶觀東偏道士房見一
石刻乃蘇子美所作詩瓜果浮沈酒半醺滿牀書
史亂紛紛北軒凉吹開疎竹卧看青天行白雲因
錄於此以見當時士大夫其所著述何可勝數如
此詩者不過一時口占尚刻之於石則其他大述
作而爲世所珍重者不爲後人柱下之石能幾何
哉
又曰成化間黃河邊有龍生一卵在葦泊中大如
升許漁者得焉一商人以布易之送於官置諸延
慶觀居民異之觀者如堵時盧龍周斌知開封府
以其惑亂人心擊碎之中包碧水餘無所有數日
後俄有大風自觀中起拔庭前兩木從東北去拔
都司前一大木又拽去左布政章繪衙内樓後半
間未幾繪被原傑侍郎考黜斌擢陜西參政去禍
福有定不可惑也併記之
佑聖觀(有二一在城内西南隅馬軍衙橋之西觀前有積水夙著靈異正德初改爲大道宫一在陳州)
(門裏普濟水門西北金季兵燬)
三清觀(在安遠門内東南始創未詳永樂三年建天順五年淪于水成化十四年重脩)
余少遊是觀見壁上有李獻吉詩云二十年前
走馬地三清臺殿肅清高重來無限春風思不
似劉郎爲看桃今空同集中不載
玉陽觀(有二一在大梁門内即楊六郎宅址也一在城隍廟後近西街北乃金章宗時汴京之永豐倉)
(也金季兵燬元世祖時盤山棲雲道人王志謹于其處建觀以居全眞道人蛻塵子陳志寳元末改爲忠)
(襄王察罕特穆爾祠堂國朝洪武初又改爲河南布政司巨盈庫)
建隆觀(初名太清觀在大梁門外西北周世宗所建宋太祖以建隆改元遂更名爲建隆觀重脩殿宇)
(廊廡緫一百四十有九區後取杭州昊天上帝銅像奉安于中眞宗大中祥符元年以唐秘書監賀知章)
(七代孫道士某住持是觀加葺昊天上帝殿其後皆燬于金兵)
會靈觀(在南薰門外東北普濟水門西北宋大中祥符五年創建内設延眞獻殿祝禧齋殿西則崇元)
(殿以奉靈寳天尊二夾殿則奉中茅小茅真君東西列五岳聖帝五殿左右二夾殿則奉五岳之儲副佐)
(命之山羅浮括蒼霍山抱犢少室武當等十山眞君初名五岳觀觀成賜名會靈李若谷罷參知政事留)
(京師以資政殿大學士提舉會靈觀事宫觀置提舉自此始觀南有奉靈園觀東有凝祥池中有崇禧殿)
(觀西壖有小池中亦建崇禧殿奉扶桑大帝暘谷神王洞淵龍王等神續又增置明麗及臨水二殿後皆)
(燬于金兵)
宋朝會要大中祥符八年五月詔會靈觀池以
凝祥爲名園以奉靈爲名觀以奉五岳帝仁宗時
觀火既重建改名曰集禧
祥源觀(在繁臺東南宋初有人於此地見龜蛇因建眞武堂眞宗天禧二年泉湧堂側汲之靡竭人有)
(疾疫者飲之輒愈乃就其地建觀緫殿廡神厨鐘經樓齋堂道院廨舍凡六百一十三區其正殿曰靈眞)
(以奉眞武像加號靈慈眞君東聖藻殿以安御製贊西靈淵殿湧泉之所前廣聖殿西開祥齋殿南有靈)
(禧園東有凝碧池乃唐汴牧睪改爲池後皆燬于金兵累經河溢淤平)
宋朝會要醴泉觀本拱聖營地也天禧二年閏
四月詔拱聖營醴泉所宜立觀以祥源爲名仁宗
時觀火既重建改名曰醴泉東水門裏亦有醴泉
觀興此不同
萬夀觀(在景龍門西北本玉清昭應宫東偏别殿也天聖七年夏六月玉清昭應宫灾燔爇殆盡惟存)
(長生崇夀二殿并章獻太后本命殿後稍脩葺改崇夀殿名太霄殿徙奉玉皇銅像增繕寳慶延聖二殿)
(及膺福齋殿崑玉池亭又葺章懿太后御容殿改名萬夀觀後皆燬于金兵)
宋朝燕翼詒謀錄萬夀觀本玉清昭應宫也宫
爲火所焚惟長生崇夀殿存殿有三像聖祖眞宗
各用金五千餘兩昊天玉皇上帝用銀五千餘兩
仁宗天聖七年詔玉清昭應宫更不復脩以殿爲
萬夀觀盖明肅太后尚有脩營之意宰臣猶帶使
領至是始去之示不復脩營也眞宗朝盛禮縟儀
屢舉費金最多金價因此頓長人以爲病仁宗明
道二年正月癸未詔冊寳法物凡用金者並改用
銀而以金塗之自此十省其九至今惟寳用金餘
皆金塗也
林希兩朝寳訓天聖七年七月(紀年通載云六月)玉清
昭應宫灾上以所存長生崇夀殿爲萬夀觀
天慶觀(大中祥符二年十月詔天下州府軍監關縣皆建道觀一所以天慶爲名)
醴泉觀(在東水門裏宋眞宗大中祥符元年五月泰山醴泉出詔於其地建醴泉觀後復建觀於京城)
(金季兵燬)
西五岳觀(在南薰門外街西宋時建以奉五岳之神國朝洪武二年夏五月爲震電雷火所燬)
南山觀(在安遠門裏街西三皇廟之南始建無考元末兵燬)
四聖觀(在相國寺橋之南始建無考金季兵燬)
延眞觀(在南薰門裏西南始建無考元末兵燬)
玉霄觀(在大梁門外今三聖堂之北始建無考元末兵燬)
以上諸觀皆道士居之自建隆觀而下俱久廢
無一存者
馬端臨文獻通考宋自眞宗興崇道教置玉清
昭應宫景靈宫會靈觀使以宰相爲之副使判官
都監及集禧觀醴泉觀東西太一宫提舉則以兩
省兩制丞郎及防禦諸司使副爲之掌奉齋醮之
事又有譯經潤文使亦以宰相爲之熙寧以後增
置祠禄之官以佚老優賢而時相欲以宫觀之禄
處不奉行新法之人遂無限員亦無執事而釋老
之事則如歴代領之祠部郎官又屬鴻臚寺至徽
宗時改隸秘書省
洞源觀(在大梁門外大佛寺迤西宋仁宗景祐二年冨平郡王姑施氏願入道爲女冠乃以崔懷道私)
(第八十間改爲道觀賜名洞源後燬于金兵)
遇僊觀(在仁和門内街南元時建國朝洪武三十二年淪于河水永樂十年女冠李雲山重建)
逍遙觀(在仁和門内街南元英宗至治三年剏建國朝洪武十八年女冠李妙方等重建)
以上三觀皆女冠居之俱久廢無一存者
汴京遺蹟志卷十
