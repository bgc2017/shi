汴京遺蹟志卷二明李濂撰
官署一
宋襲五代之舊建都于汴中外官署雖多改革而因循
仍舊者寔多遺址湮没莫可攷見間嘗詢諸耆宿父老
皆謝以不知嗟乎宋去今不遠而濂又汴人巳無所稽
如此使及今弗錄其所可知者後愈亡所考矣暇日聊
據見聞以志宋之官署然亦略舉一二而巳惜不能盡
知也
中書省
宋中書省在左掖門之東宰相之所莅稱東府焉掌進
擬庶務宣奉命令行臺諫章疏群臣奏請興創改革及
中外無法式事應取旨事凡除省臺寺監長貳以下及
侍從職事官外任監司節鎮知州軍通判武臣遥郡横
行以上除授皆掌之
李心𫝊朝野雜記丞相秦官也自漢末改為大
司徒歷代不能正國初循唐制以三公至列曹侍
郎同平章事為宰相首相帶昭文舘大學士亞相
帶監修國史末相帶集賢殿大學士神宗新官制
於三省置侍中中書尚書二令虛而不除以尚書
左右僕射兼門下中書侍郎為兩相然中書揆而
議之門下審而復之尚書承而行之則是首相不
復與朝廷議論矣元祐初司馬公相乃請令三省
合班奏事分省事事自紹聖以後皆因之時議者
謂門下相凡事既同進呈則不應自駮巳行之命
是省審之職可廢也政和中蔡京以太師總領三
省號公相乃廢尚書令改侍中中書令為左輔右
弼亦虛而不除改左右僕射為太宰少宰仍兼兩
省侍郎靖康中何文縝將拜相夜夢人持弓矢射
中其僕乃先乞復太少宰為僕射吳正仲當制請
更為丞相不從建炎三年吕元直初相議者請併
三省為一於是元直解中書侍郎改同中書門下
平章事乾道八年孝宗稽古改左右僕射為左右
丞相去侍中兩令之名遂為定制云
又曰國朝宰相自建隆至嘉泰凡一百有二人蓋
自建隆元年至元祐五年一百三十年凡五十人
自元祐五年至紹興六年四十六年凡二十八人
兩倍於前矣自紹興七年至今嘉泰二年六十六
年其間宰相或席不暇煖而纔二十有四人蓋秦
檜獨相十八年故也
陳后山談叢國朝宰相趙普吕蒙正張士遜吕
夷簡皆三入王旦為相十一年王珪十年趙普沈
倫韓琦曾公亮九年薛居正向敏中八年王曾章
得象七年盧多遜李沆富弼六年李昉五年
宋敏求春明退朝錄國朝宰相趙令盧相文潞
公四十三登庸寇萊公四十四王沂公四十五賈
魏公四十八參知政事蘇侍郎易簡三十六王沂
公三十九
又曰國初范魯公王祁公魏僕射三相罷趙令獨
相始置參知政事自是一相或二相至咸平中始
有吕文穆李文靖向文簡三相又至至和中文潞
公劉丞相富鄭公三相
洪邁容齋三筆太祖登基仍用周朝范質王溥
魏仁浦三相四年皆罷趙普獨相越三月始創參
知政事之名而以命薛居正吕餘慶後益以劉熙
古是為一相三參及普罷去以居正及沈義倫為
相盧多遜參政太宗即位多遜亦拜相凡六年三
相而無三參自後頗以二相二參為率至和二年
文彦博為昭文相劉沆為史舘相富弼為集賢相
但用程戡一參惟至道二年吕端以右僕射獨相
而吏部侍郎温仲舒兵部侍郎王化基工部尚書
李至戸部侍郎李沆四參政前後未之有也
楊萬里揮麈錄本朝宰相兼公師者范晉公王
文獻趙韓王薛文惠王文貞丁晉公馮文懿王文
公吕文靖韓忠獻曾宣靖富韓公文潞公吕正獻
蔡師垣秦師垣陳魯公而巳餘皆罷政後拜近日
惟張魏公自外以少傅再拜右揆本朝三入相者
趙韓王吕文穆文靖張鄧公文潞公蔡元長雖四
入而不克有終國朝自外拜相者文潞公韓康公
章子厚近年陳魯公亦曠典也
樞密院
宋樞密院在闕門之西南與中書省對持文武二柄號
為二府東府掌文事參政佐之西府掌武事副使佐之
宋初魏仁浦以宰相兼樞密使建隆三年以樞密副使
兵部侍郎趙普為檢校太保充樞密使不帶正官自普
始太平興國四年以石熙載為樞密直學士以簽書院
事簽書之名始此淳化三年以張遜知院事温仲舒寇
凖同知院事同知院之名始此治平中以郭逵同簽書
院事同簽書之名始此時陳升之三至樞府神宗欲稍
異其禮乃以為知院元豐改官制議者欲廢密院歸兵
部神宗曰祖宗不以兵柄付有司故專命官統之互相
維制不從然以密院聯職輔弼非出使之名乃定置知
院同知院二人專以兵機軍政為職
洪邁容齋三筆樞密使之名起於唐本以宦者
為之蓋内諸司之貴者耳五代始以士大夫居其
職遂與宰相等自此接於本朝又有副使知院事
同知院事簽書同簽書之别雖品秩有高下然均
稱為樞密明道中王沂公自故相召為檢校太師
樞密使李文定公為集賢相以書迎之於國門稱
曰樞密太師相公予家藏此帖紹興五年高宗車
駕幸平江過秀州執政從行者四人在前者傳呼
宰相趙忠簡也次呼樞密張魏公也時為知院事
次呼參政沈必先也最後又呼樞密則簽書權朝
美云予為檢校時葉審言黃繼道為長貳亦同一
稱而二三十年以來遂有知院同知之目初出於
典謁街卒之口久而朝士亦然名不古雅莫此為
甚
葉少藴石林燕語樞密使唐書五代史皆不載
其創始之因蓋在唐本宦者之職唐中世後宦人
使名如是者多殆不可勝記本不繫職官重輕而
五代時因唐舊名益增大之故史官皆不暇詳考
據續事始云代宗永泰中以中人董秀管樞密因
置内樞密使續事始偽蜀馮鑑所作也
又曰樞密院既專總兵柄宰相非兼領殆不復預
聞慶歷初元昊用兵富公為諫官乃請宰相如故
事兼院事時吕文靖為相不欲兼富公爭之力遂
兼樞密使自是相繼為相者初授除皆帶兼使八
年文潞公自參知政事相始不帶兼使於是皇祐
初宋莒公龐潁公相皆不兼蓋元昊巳納欵故也
又曰本朝樞密院官既備學士之職浸廢然猶會
食樞密使廳每文德殿視朝則升殿侍立亦不多
除人官制行乃與學士皆為職名為直學士之冠
不隸樞密院升殿侍立為樞密都承旨之任每吏
部尚書補外除龍圖閤學士戸部以下五曹則除
樞密直學士相呼謂之密學
林駉論兩府國朝兩府之職其周之冢宰司馬
歟漢之丞相太尉歟然周以冢宰統司馬故兵民
有相通之意漢太尉重於丞相而武職往往偏失
焉觀此則國朝之或分或合其得失有不難知者
且冢宰司馬周之六卿其職適相等耳然調發之
權不歸之司馬而歸之天官豈固畀以職而復奪
其權邪蓋兵為重事身為大臣邈不相通則國事
暌矣故吕伋掌兵若無與於太保而太保實俾之
程伯出師若無與於尹氏而尹氏實命之夫以掌
兵出師之事一屬大臣則脉絡貫通又安有疑貳
之意哉丞相太尉漢之三公其職亦相維耳然漢
承秦舊官制益紊文不足以勝武兵有以異乎政
事權偏重無以為統御防閑之道其事不可勝弔
矣故諸吕兆禍勢亦亟矣丞相平至以五百金交
歡太尉勃而左袒之功僅濟擁昭立宣事亦重矣
丞相敞至不敢發一語而大將軍以國家之權自
任夫以丞相之重而下聽命於掌兵之將况望其
能振職哉愚嘗推兩府之分合矣且中書主民密
院主兵其事相埓也中書降麻密院降宣其權相
等也將分任其事之為當邪則軍國大務不當專
委未免如富鄭公之議抑併其職為中書邪則兵
柄相維有關大體又非所以知祖宗建樞之意嗚
呼分其事固非也併其職尤非也必於分之中而
有合之理存於判然不相為謀之際而實有相貫
通者寓然後可與論設官之深旨蓋自范質王溥
免相之後而二府之事權裂矣獲繼遷母之議非
細事也密院知之而中書初未知之興兵薊門之
役非末故也密院謀之而中書不預聞之此田公
錫抗言密院公事宰相不得預聞中書政事樞密
不得預議不能無憾於咸平之時也迨夫景德間
真宗每得邊奏必送中書於是有共參利害之意
澶淵百萬之師寇公親扶日轂尺箠笞之而北兵
幾無隻輪匹馬之返此非景德相通之驗歟自寇
公免相之後而二府之事權又裂矣戎酋之降非
末節也而中書初不預知元昊之叛非小警也而
邊奏皆不關中書此丁度力言二府分政若措置
乖異則天下無適從不能無激於康定之初也迨
夫慶歷間仁宗因張方平之議於是宰相有兼樞
之職西邊陸梁之賊吕章二公分命名帥戮力平
之而卒致骨寒膽破之謠此非慶歷兼領之效歟
自賈昌朝陳執中免相之後而二府之事權又益
裂矣趙明與西人戰密院賞功而中書降約束郭
逵脩堡柵密院方詰責而中書巳降褒詔此滕達
道深嘆熙寧戰守異議之非也迨夫元豐詔大事
三省與密院同議矣元祐詔除授諫官三省密院
同進呈矣然是時邊事利害尤未甚相通者至建
炎間高宗乃以宰臣張浚兼樞密而趙鼎亦以左
僕射兼之是時也國步尚艱敵勢方張剗亂而治
支危而安再植巍巍中天之業者皆左扶右持之
力此非建炎兼領之功歟噫自國初以至中興其
分其合不知其幾大抵合之則文武相通分之則
兵政異情咸平景德康定慶歷熙寧建炎之得失
可知也可不審哉雖然主民而知兵此固關天下
之大計密院而不預中書亦非大臣相維之意是
故樞使而同平章事君子以為慶歷之善謀密司
不與三省之差除議者為元符惜之
沈括夢溪筆談舊制中書省樞密院三司使印
並金近制三省樞密院印用銀為之塗金餘皆鑄
銅而巳
御史臺
宋御史臺在京城内東澄清街北國初改為察院三區
一居東巡按御史居以莅政正統間改為巡撫都御史
治所今遷巡撫都御史居新置院遂為公使寓所一居
西清軍刷卷御史互居以莅政正統間改為巡按御史
治所一居中成化元年建為清軍刷卷御史治所亦以
寓公使云
葉少藴石林燕語京師省寺皆南向惟御史臺
北向蓋自唐以來如此說者以為隋建御史臺取
其與尚書省便道相近故唐因之或云御史彈治
不法北向取肅殺之義未知孰是然今臺門上獨
設鴟吻亦非他官局所有也
宋朝燕翼詒謀錄仁宗重臺諫之選景祐元年
四月癸丑詔御史臺置殿中侍御史監察御史裏
行又詔舉三丞以上嘗歷知縣人除御史裏行二
年除御史又二年除三司開封判官自清要而歷
繁劇選任既重一時號稱得人
曾肇重修御史臺記元祐三年新作御史臺成
詔臣肇為之記臣肇伏惟自念幸得備位從官以
文字為職此大手筆雖非所克堪然義不得辭謹
拜手稽首而記之曰惟御史見於周掌贊書受法
令而巳戰國以致執法亦記事之職也至秦漢始
置大夫位亞丞相副曰中丞督部刺史受公卿奏
事舉劾按章其屬有侍御史出討奸猾治大獄於
是專繩糾之任厥後政事歸尚書而御史與尚書
謁者並為三臺大夫更為三公而中丞為臺率與
尚書令司隸校尉朝會皆專席為三獨坐隋唐復
置大夫天下有冤而無告者得與中書門下省詰
之謂之三司自是御史益為雄峻其屬則有殿中
監察并侍御史為三院侍御史一人知雜事横榻
而坐謂之南牀皆專彈劾不言事本朝因之至真
宗皇帝增置言事御史其後皆得言事大則御史
相率廷辨小則人得自達故其任視前世為尤重
非但謹朝會聽獄訟而巳列聖相繼皆假以寬仁
使得自竭是以風采所加百寮震肅朝廷倚而益
尊奸邪望而知畏初本朝雖因唐制然以大夫為
兼官不治臺事以郎中員外郎兼侍御史知雜事
以貳中丞以太常博士以上為三院未至者則為
御史裏行監察故事内察尚書六曹外巡按郡縣
久之亦廢至神宗皇帝大正官名始歸大夫職以
侍御史治雜事罷御史裏行而復六察官分守既
定乃相官府蓋御史臺建於宣化坊自開寶五年
纔有東西獄七年雷德驤分判三院事請於上而
大之屋不及百楹天禧二年復詔增廣遂至三百
六十楹訖于元豐垂七十年寖以圮壊神宗皇帝
伻圖程工以授有司舊闕大夫廳事踵鄴都制度
闢門北鄉取隂殺之義又形勢痺下無以重威至
是命置大夫廳事闢門東鄉增痺為崇培下為高
其視規撫宏遠矣今上即政之初務先慈儉土木
之勤咸詔勿事惟臺之建實遵先訓猶以大夫虚
員姑省營築闢門北鄉仍故不改經度損益斷自
聖心以元祐二年六月巳亥始事三年八月庚辰
卒功用人力十萬五千為屋三百五十一楹門闥
耽耽堂室渠渠長貳佐屬視事燕休翼翼申申各
適所宜吏舍囚圄深靚嚴固案牘簿書棲列有序
所以觀示都邑表正憲度揆諸典章於是為稱昔
周人考室見於風雅魯國作門記諸春秋後世傳
誦為載籍首恭惟神宗皇帝受命承序十有九年
建立經常皆應古義好惡無私賞罰不僣而綱紀
是張宫室弗營池籞苟完而府寺是崇故能垂情
風憲之司以啓後嗣之意二聖恭巳開闢言路聰
無不聞明無不燭士有以言獲福不聞忠以取禍
耳目之地寵遇莫抗故能新是棟宇以成前人之
志是宜著在文字刻之金石以度越周魯垂休無
窮顧臣之愚何足以發揚聖德稱明昭之萬一哉
雖然臣嘗聞之責人非難責巳惟難御史責人者
也將相大臣非其人百官有司失其職天下之有
敗法亂紀服讒蒐慝者御史皆得以責之然則御
史獨無責乎哉居其位有所不知知之有所不言
言之有所不行行之而君子病焉小人幸焉此御
史之責也御史雖不自責天下得以責之惟其不
難於責巳則施於責人能稱其任矣能稱其任然
後危冠盛服崇墉峻宇游焉息焉可以無媿苟異
於是得無餒於中哉臣故不自揆輒因承詔誦其
所聞以告在位者使有以仰稱列聖褒大崇顯之
意焉
諫院
明道元年七月辛夘陳執中為諫官以諫官無治所屢
請置院乃以門下省為諫院而别創門下省於右掖門
之西宋置諫院自此始
宋名臣言行錄慶歷增諫員取敢言士歐陽文
忠公首被選以太常丞知諫院賜五品服
又曰包孝肅公拯知諫院數論斥大臣權倖請罷
去内降曲恩又列上唐魏鄭公三疏請置石以為
龜鑑
司馬光諫院題名記古者諫無官自公卿大夫
至于工商無不得諫者漢興以來始置官夫以天
下之政四海之衆得失利病萃於一官使言之其
為任亦重矣居是官者當志其大捨其細先其急
後其緩專利國家而不為身謀彼汲汲於名者猶
汲汲於利也其間相去何遠哉天禧初真宗詔置
諫官六員責其職事慶歷中錢君始書其名於版
光恐久而漫滅嘉祐八年刻著于石後之人將歷
指其名而議之曰某也忠某也詐某也直某也回
嗚呼可不懼哉
胡寅寄政府書古者人臣皆得進諫於其君後
世專設一職既巳乖繆居是職者又多以立異為
心撓亂政事人君難於盡從故員多不備難於盡
廢故姑設一二人比諸餼羊方祖宗時充臺諫之
選者皆天下名士或中外踐更巳久無所不知故
能有補後世乃以新進利口之人為之宜其觀望
喋喋而莫可遏也然事有隨時官與世建方漢光
武唐太宗馬上經營之日與齊小白秦苻堅專任
一相以成霸業之時未聞有臺諫官喋喋於其旁
者誠以三軍五兵之運伐人制勝之謀不可以告
人亦非人所能與也及平定之後法制既立則必
設置臺諫使糾違犯指闕失時勢當然耳今宜以
給事中兼諫大夫中書舍人兼司諫左右史兼正
言政事下省便可救正而御史臺只宜彈擊官邪
貞肅憲度若夫四方訴訟自有州縣監司臺省節
次又不得直則有登聞檢鼓兩院存焉如此則治
有體統朝廷增重國勢不摇可以言治
汴京遺蹟志卷二
