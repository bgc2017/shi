汝南遺事卷三元王鶚撰
四隅譏察官(十日)
庚寅設四隅譏察官秩視隨朝從八品以左右司員
外郎王某統領之初左右司官數奏擬前郎中王大
濟除授上皆不許久之始授西上閤門使一日郎中
伊喇克忠奉使出獨員外郎王某從上謂某曰朕所
以疎大濟者汝知之乎某以不知奏上曰近侍腹心
也御史耳目也兼是二者非宰相首領官乎宰相大
臣事或有所不知知之者惟左右司郎官耳向固納
將變朕已微聞其端以大濟嘗與從游屛人問之大
濟對以不知復稱道其忠不數日變作朕之舊人誅
戮幾盡彼為奏官不稱至此朕不能殺之第以河朔
相從首領數人皆不反獨大濟存焉(左右司郎中内族鄂和字進德)
(張君冕名兖崇慶進士完顔呼拉剌字仲亨與進德皆省令史出身皆死于滿城之敗)故隠忍
至今授以散職今朕遷蔡宰相百官皆似旅寓惟汝
嘗為汝陽令又嘗為帥府弹壓官蔡人情偽想已備
悉朕以幾事責汝有聞即奏無若大濟然某奏蔡自
遷避以來人物叢雜且密邇宋境姦覘不無乞依省
院例設譏察官專一紏察奸細臣雖不才願總其事
上從之故設焉
仲德以天旱辭避仍薦富察和勒端等
右丞仲德以天旱上表辭避乞止充軍職上不許仲
德因薦京西路大司農卿富察和勒端(字顯之泰和六年策論進)
(士)可充執政官汝州元帥府經歴官吉鼎(字仲器平陽人泰和)
(三年詞賦進士)可充戸部官兼理民訟時和勒端鼎皆在西
山亟遣人召之後以路阻不至
息州行省遣人奏捷并赦張閏罪(二十日)
壬辰息州行省遣人奏中渡店之捷初參政烏登等
赴息既至之夜潛遣忠孝軍百餘騎襲宋人營於中
渡宋人駭愕望風奔潰斬首數百得牛馬軍食甚衆
復奏元帥張閏不遵約束乘銳遠追失軍士十數人
乞正典刑上方與宰相議而行院洛索表閏無罪為
烏登所誣上遣人赦之比至已死獄中矣(閏洛索腹心也剛愎)
(無上内族洛索等玖珠之獄皆因閏發之烏登至息廉得其事及是因失律以誅之)
萬年節(二十三日)
乙未萬年節(上之生辰)上思太后泣下左右悲感不能仰
視時州郡上表稱賀者猶二十餘處敵人大勢已過
鈞許矣
遣富珠哩洛索等領軍赴息(二十五日)
丁酉遣潁州總帥富珠哩洛索(世襲穆毘)陳州元帥富察
哈達(勞效出身)領軍五千就食於息未至聞敵人將來亟
命徵還
赦王倉兒罪(二十六日)
戊戌安平都尉王倉兒領軍千餘護送蔡州征行軍
家屬赴息(糧食不寬之故)至平輿聞有敵人游騎而還有司
奏處倉兒以死上赦之復議遣行
完顔藥師卒(二十八日)
庚子鎮南軍節度使藥師卒藥師内族人便僻巧慧
以尚書省祗候郎君出身既歴州縣頗有聲譽累官
龍虎衛上將軍京南路大司農卿奏徵歇役税積數
十萬石(鎮防軍撥地而不輸税官軍死或罷補税應入官有司多不知至是積徵謂之歇役税)
所至騷動然威名素著吏不敢欺正大八年冬朝廷
遣行省哈逹(姓完顔為平章政事)行院布呼(姓伊喇為樞密副使)領大軍
數十萬迎敵人於鄧慮糧道不及特命隨軍應辦既
敗藥師走唐州尋遷息州上幸蔡來見即命節度鎮
南軍仍充宣差省院鎮撫軍民都弹壓以老疾常在
告復多娶婦竟死于色議者鄙之
富察哈逹敗績(二十九日)
辛丑遣陳州元帥富察哈逹領疲軟軍三千及其家
屬赴息翌日遇敵軍於馬香店(在州南六十里)力戰終日我
師敗績哈逹被擒安平都尉王倉兒以戰殁將士誅
戮幾盡惟安平副都尉安廣領百餘人被創以還
設四隅和糴官
是日設四隅和糴官比市價增二分凡糴糧一萬七
千石有餘
設惠民司
上以軍士多病藥餌艱得設惠民司於市以太醫數
人更直藥從官給仍擇年老進士二人為醫藥官(孫權)
(字明之張翊字萬紀皆邢州人氏正大元年三舉終場各恩賜同進士出身)
更易蔡州官
九月壬寅朔以正奉大夫尚書吏部侍郎權行六部
尚書富察世逹兼權鎮南軍節度使嘉議大夫監察
御史烏庫哩呼敦珠(字國保興定二年策論進士)同知節度使事
太中大夫尚書戶部員外郎李獻甫(字欽用河中人興定五年經義)
(進士)為節度副使昭武大將軍遥授同知潁州防禦使
事富察默爾根(令史出身)為觀察副使朝列大夫許州郾
城縣令郝簡為觀察判官(簡字飛卿代州人貞祐三年詞賦進士)時議
戒嚴而節度使藥師卒節度同知觀察判官亦無正
員節度副使李瑋(字子明燕京人泰和三年詞賦進士)觀察副使完顔
錫里庫復疲軟不勝任惟節度判官田秀(勞效出身)頗辦
事餘皆擇人授之縣令錄事亦更易焉(縣令石伯玉禮部令史錄)
(事高聰勞效出身)
世逹請併收晩田
行六部尚書富察世逹以敵兵將至奏請撫諭軍民
併收晩田不及者踐毁之毋令資敵制可
王璧請上復幸歸德(初三日)
甲辰歸德府總帥王璧(字國寳曺州人勞效出身)遣經歴官魏璠
請上復幸歸德璠見上屏人委曲具陳利害詞甚切
至上雖然之而不能行也
高埓克來見(初五日)
丙午宿州副總帥高埓克(鎮防軍)既平老婆潭之賊(潭在)
(靈璧境王義深據之高埓克會鄰郡軍共討平之)領精銳數十騎來見上嘉
之留而弗遣
元志以軍來援(初七日)
戊申魯山元帥元志領軍千餘來援時諸帥皆知敵
人赴蔡往往擁兵自固惟志㳂山數百里且戰且行
及蔡幾喪其半上表異之即日賜大信牌升為總帥
减定官吏軍兵月俸(十五日)
丙辰詔尚書省裁减冗員沙汰軟軍及更定官吏軍
兵月俸自宰執以下至于皂隸人月支糧六斗
括城中粟(十八日)
已未括粟於城中人存糧八斗十歲以下五斗敢匿
斗升者處死以行六部尚書富察世逹總帥富珠哩
洛索為括粟官宂地仆墻少不容貸凡得糧二萬五
千石有餘然犯法者衆狴犴為充上皆憐而釋之尋
以所括民粟詔依進獻例遷加
禁公私釀(二十日)
辛酉禁公私釀惟省院不禁右丞仲德請禁之上不
許曰將士無他賞立功者時賜之酒猶足為勸
分軍防守四面并子城(二十三日日案此事金史哀宗紀繫之九完顔仲德傳與此)
(亦同疑係本紀有誤)
甲子分軍防守四面并子城以總帥富珠哩洛索等
守東南都尉内族承麟副之(承麟字君祥小字呼敦令史出身行從第七俗)
(呼七令史參政丞立異母弟也漢王某之後)御史大夫權參知政事烏庫
哩鎬守南面總帥元志副之殿前都點檢烏凌噶瑚
圖克守西面忠孝軍元帥蔡巴爾副之忠孝軍元帥
權殿前右副都點檢王沙爾守北面元帥赫舍哩栢
壽副之(栢夀親軍出身)殿前右衛將軍權左副都點檢内族
色埒默守子城(色埒默護尉出身)都尉王愛錫副之仍遣護
衛奉御各一人隨門監視
月給固納母妻家糧(二十六日)
丁夘詔尚書省月給固納母妻家糧
更造天興寳會(初七日脱案此目内戊寅上十月二字)
戊寅更造天興寳會同見銀流轉一錢二錢三錢五
錢凡四等以楮為之偽造者斬時物價騰踴錢幣不
行市肆交易唯用見銀而畸零尤難故立楮幣救之
然支多收少不踰月法壊
拜新等出降(十六日)
丁亥敵人復以大軍薄城東門護尉拜新北門奉御
富森布哈(時以世襲權副都尉)各單騎出降有司鞫問其屬連
坐甚衆詔止誅預謀者餘皆赦之
徵諸道兵會戰(十七日事)
戊子遣人賫礬書徵兖王用安恒山公仙(俗呼武相公也)京
東行省薩布(行止在後)與陕西行省烏珍息州行省烏登
并陳潁宿夀泗州等官軍及諸山寨義兵期以來年
正月旦日會戰中外舉火三以為騐及期無一人至
者
教射於子城(二十日)
辛夘上教射於子城中者賞麥有差(人射十箭一中者賞麥三升但)
(上垜者二升弩亦然弓一百二十步弩二百步四面及子城率五日一教閱)初有司减定
軍糧軍人頗怨望上聞之欲分軍為三上軍月支糧
八斗中軍月支糧六斗下軍月支糧五斗然恐官吏
及下軍復不均乃立射法而上中軍多受賞連中者
或面賜之酒人益為勸隂有所增而人不知且得教
閱勸激之法右丞仲德之謀也
温騰察遜戰殁(二十五日)
丙申殿前左副都點檢温騰察遜以戰殁察遜皇太
后之姪衛尉六十五之子也本姓王氏姑為宣宗后
乃改賜焉察遜為人短小精悍性復愷悌雅為上所
知宣宗朝與其弟珠爾俱授奉御上即位累遷諸局
分固納之變近侍舊人多被殺戮乃令提點近侍局
將幸蔡改授點檢敵人圍城數引兵潛出廵邏常得
覘者時上食須魚汝河魚美上以浮屍東下惡之城
西有積水曰練江魚大且多然距城數里必以軍衛
翼乃得捕察遜日領軍以往所得動千餘斤進餘分
賜將士將士德之敵人覘知左右設伏伺其歸擊之
我軍敗走察遜力戰不退遂被害
賜義軍戰殁被創者麥(二十七日)
戊戍義軍招撫毛佺等(佺勞效出身)乞以本軍夜劫敵營
屢出屢敗而還詔戰殁被創者賜麥有差
珠勒根伊錫哷鎮撫軍民
十一月辛丑朔以殿前右副都點檢珠勒根伊錫哷
(宫中出身)為宣差鎮撫軍民都彈壓别設四員彈壓副之
(張大亨傅楫納蘭和勒端烏庫哩色埓默)四隅譏察亦隸焉仍制職官六
品軍官提控以下並聽伊錫哷處决時榖價日騰斗
米白金十兩空街淨巷往往縊人而食之軍卒尤甚
至有鬻其肉者伊錫哷乃立高竿於市衢有犯者鈎
其首懸之犯者少止然遇夜亦不能禁
宋人助敵以兵戰於城南(初五日脱案此條目内乙己上十一月三字)
乙已宋人遣襄陽太尉江海棗陽太尉孟珙以兵萬
人助敵耀於城南且以箭射書入城中招諭軍民右
丞仲德得之投諸水中忽敵兵數十卒至城下幾及
門我軍逆戰敵人甚勇俄兩翼伏發矢下如雨敵懼
突圍奪橋道以出唯二人不及為我軍所得
瑚圖克以奴降乞解軍職(初六日)
丙午殿前都點檢烏凌噶瑚圖克之奴曰禄爾者竊
瑚圖克之金牌夜縋城降敵朝士喧播以瑚圖克縱
之往將有異志瑚圖克聞之内不自安上表乞解軍
職上諭旨曰卿父子兄弟為帥臣(父某章宗時為西北路招討使兄和)
(囉噶前鎮南軍節度使權鷹揚都尉天興元年戰殁)榮被國恩不為不厚顧卿
豈有降敵理邪卿在洛陽不即投降而千里遠來降
於蔡亦豈人情也哉聞卿遇奴太察且其衣食不甚
豐腆此自奴軰往求飽煖計耳卿何歉為哉因賜酒
饌以慰其心初瑚圖克罷機政頗有怨言左右勸上
誅之上不許及四面分守復以瑚圖克守西城瑚圖
克猶怏怏至是銘感上恩無復他慮矣
