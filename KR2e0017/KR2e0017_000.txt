汝南遺事雜史𩔖
提要
(臣)等謹案汝南遺事四卷元王鶚撰鶚字百
一東名人金正大元年登進士第一哀宗時
為左右司員外郎金亡降元官至翰林學士
承旨事迹具見元史本𫝊是編即從哀宗在
蔡州圍城所作故以汝南命名所記始天興
二年六月迄三年正月随日編載有綱有目
共一百七條皆所身親目擊之事故紀載最
為詳確其稱哀宗為義宗則用息州行省所
上諡也金史哀宗本紀及烏庫哩鎬(金史作烏古論)
(鎬今改正)完顔仲德張天綱等𫝊皆全採用之足
徵其言皆實錄矣鶚身事兩朝不能抗西山
之節然本𫝊載其祭哀宗一事猶有惓惓故主
之心其作是書於喪亂流離亦但有痛悼而
無怨謗較作南燼錄者猶為末減焉自序云
四卷元史本𫝊作二卷蓋𫝊刻之譌今仍從
自序所言編為四卷乾隆四十六年三月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
