汝南遺事卷二元王鶚撰
烏凌噶瑚圖克棄中京(二十二日)
甲子中京留守權參政烏凌噶瑚圖克(嘗為破虜都尉鈞州兵敗)
(退保少室中京行省色埒默死有詔代之)以洛陽不可守棄其家屬選精
銳數十騎赴行在上召見慰問良久而内薄之會唐
州元帥烏庫哩和歡(行止在後)屢遣人告急即命瑚圖克
領忠孝軍百人就徵西山招撫烏庫哩和琢黃八兒
等義軍為援(和琢親軍出身死于是役八兒土豪國亡歸宋矣)
定進馬遷賞格(二十五日)
丁卯定進馬遷賞格每甲馬一匹遷一官升一等二
匹二官二等三匹三官三等止散官職事已及三品
者進數雖多一官一等止把軍頭目自願進獻者逓
升官職(千戶升萬戶副總升都統提控升總領之𩔖)無牌者給銀牌已帶
銀牌者易金牌左右司官伊喇克忠等(克忠字成之崇慶二年詞)
(賦進士)以賞格太優請於右丞仲德仲德謂上意已定
無可更者蓋仲德密勸上西幸秦鞏故厚其賞以來
馬由是西山帥臣范真姬汝作呼延實等(真登封人兄弟歸于)
(大朝汝作汝州人本姓宋監察御史端修之猶子為部下所殺實亦土豪國亡歸宋)各以馬進
尋又定罪拘括凡得馬千餘匹以簽樞密院事權參
政穆延烏登統領之(烏登世襲穆昆護衞出身國亡歸宋矣)
遣使諸道選兵
是日遣使分詣諸道選兵赴蔡凡得精銳萬人(親衞路分)
(都尉鎮防保甲凡五等)
詔珠嘉耀珠監修器甲
上以器甲不完詔併工修繕以工部侍郎兼軍器監
使珠嘉耀珠(勞效出身以為監官精於製造以面目嚴冷俗呼為隔年笑)監督之
不踰月造成軍威稍振
論世逹等除授(二十七日)
己巳以前正奉大夫御史中丞富察世逹為尚書吏
部侍郎權行六部尚書世逹嘗為左司郎中同簽樞
密院事翰林直學士充益政院官皆稱上意上幸歸
德遣世逹督運陳州糧會陳有變世逹亦預脅從尋
間道之汴聞上南遷徒步赴行在上念其舊故錄用
之左右司官因奏薩哈舒嚕合無任用(二人與世逹同時自拔歸)
(國)上不荅久之乃曰世逹曲從非出得已然朕猶少
降資級以示責罸彼薩哈掌軍一面舒嚕宿衞九重
崔立之變不聞發一矢而束手受制於人今兹來歸
賜以不死足為被恩又安得與世逹等雖然薩哈老
矣量用其子可也舒嚕但當酬其負御容之勞至於
任使朕徐思之未幾以薩哈為北門都尉男沙爾充
本軍都統舒嚕復收充護衞
詔給養恒山公幼男(三十日)
壬申舞陽縣民舒懷信等六人負恒山公幼男(時年十二)
至自汴梁詔尚書省給衣食養於近侍局大使巴納
賽音家(巴納賽音字良弼以郡王丞相瑚嚕子充省内史)仍遣諭仙曰喪亂
以來聞卿家屬散失俱盡今有子遠來朕甚喜焉即
欲馳送使父子相見以路梗未通兼卿男飢病羸瘠
殊甚俟稍安好續當遣人由便道護送以往
議遣張俊潛復京城
是月議遣沈邱元帥張俊(平陽人勞效出身國亡歸宋矣)會鄢陵扶
溝尉氏通許陳留把縣等處義軍潛復京城如不能
守焚其宫室以還大臣難之遂止然但行移附近京
諸縣招撫而已
以紐赫烏珍權參政
八月癸酉朔以秦州元帥紐赫烏珍(字世昌泰和三年策論進士)
權參知政事行省事於陜西且以蠟丸為詔期以九
月中聚集大軍與上會於饒豐關出其不意取宋興
元(按宋史作饒風關金史與此同今從之)
盧進報王楫使宋還(初二日)
甲戌青尖山招撫盧進奏頃有敵騎百餘雜以宋人
北行獲覘者謂北使王楫以奉使還宋復遣人議和
輜重禮物甚多以軍防護故也上聞之懼
上閱兵(初五日)
丁丑上閱兵於見山亭
以司天臺武亢充長行
右丞仲德奏前司天臺管勾武禎男亢(徐州人氏)習父之
業精於占候宜召赴行在以備諮訪上遣人召之既
至屏人與語大悦即命為司天長行所以資給甚厚
亢數言災咎動合上意朝士見其倨傲往往非之九
月敵人圍蔡亢預奏今年十二月初三日敵人攻城
及期果然上復問何日當解亢曰直至明年正月十
三日城下當無一人一騎上喜但密計糧食使至不
闕明年正月十日城䧟十三日撤營去城下無一人
一騎其術數精妙如此
詔尚書省牒宋中書省借糧仍諭阿固岱等(初七日金按此事)
(史哀宗紀繫之九月癸卯朔疑有誤)
己卯前降授蔡州都軍致仕内族阿固岱(牌印出身宣宗朝帥)
(河中以棄城應死議親獲免降七品官職祖母宋人也)言宋人與我和好百年
之久以先朝邊將生事是致兩國隻矢相加今我困
憊南走去彼不遠若不較名分與之結和好但得兵
糧見資足以禦敵倘南北先和併力來攻我之受禍
不淺矣臣雖老繆乞與辯士李裕周鼎奉使(裕字好問邢州)
(唐山人興定二年詞賦進士鼎蔡州人正大七年詞賦解元未仕)不得助兵則得助
糧必不得已猶可以間南北之和緩腹背之敵惟陛
下省察詔尚書省牒宋中書省借糧一百萬石因假
阿固岱鎮國上將軍同簽大睦親府事裕充知事鼎
令史男阿林亦侍行陛辭諭旨阿固岱曰宋人負朕
深矣朕自即位數戒邊臣無擾邊界邊臣有自請討
伐者朕未嘗不切責之向得民州隨即見付近日淮
陰來歸彼欲多輸錢帛為贖朕若受財是貨之也秋
毫不犯付以全城今乘困弊據我壽泗既誘我鄧州
又攻我唐州雖然彼所以為謀亦淺矣敵人滅國四
十以及于夏夏亡則及于我我亡則及于宋唇亡齒
寒自然之理耳為彼之計不若與我連和同禦大敵
所以為我者亦為彼也卿至其以此意曉之
仲德杖忠孝軍李德(初十日)
壬午忠孝軍提控李德率十餘人乘馬入省大呼左
右司官責以月糧不優兵吏約之不去迭出慢言幾
于詬罵郎中伊喇克忠不能堪趨白右丞仲德大怒
縛德堂下諭以朝廷刑法名分之重杖六十其長有
訴于上者上諭旨仲德曰此軍得力方欲用之卿何
不委曲容忍而責罸乃爾仲德奏曰方時多故錄人
之功而隱其過此自陛下之德至於將帥之職則不
然小犯則决大犯則誅雖強兵悍卒不可使一日不
在紀律中蓋小人之情縱則驕驕則難制睢陽之禍
豈獨固納之罪亦由有司縱容之太過耳今欲改更
前轍不宜愛克厥威賞必由中罸則臣任其責上默
然軍士聞之怖懼至于亡不敢犯
壽州帥府官遷授(十一日)
癸未壽州元帥楚㺹奏臣昨奉詔與經歴官高鑑復
立壽州事於蒙城(㺹蒙城土豪鑑字君鎰遼陽人正大元年詞賦進士前蒙城縣令縣)
(廢鑑為敵所擄比歸㺹已完復授元帥職讓鑑鑑不受遂奏以為經歴官矣)臣從宜與宋
連和置立𣙜場貿易諸物是致軍民糧食不闕又增
修城郭敵人不敢犯今將踰年矣臣本農民不願官
爵乞量賞軍士以慰其心詔遷賞有差州縣權官皆
令真授
宋人䧟唐州烏庫哩和歡死之(十三日)
乙酉宋人攻䧟唐州元帥右監軍烏庫哩和歡死之
和歡以親軍入仕常為唐鄧元帥府把軍官天興初
唐州刺史内族薩魯以病卒(薩魯奉御出身前河中府帥阿固岱之子)時
朝廷道梗帥府承制以和歡權刺史行元帥府事二
年鄧帥伊喇瑗以全城叛歸於宋(瑗字庭玉小字聶赫河間路世襲千)
(戶)宋人徙其民襄漢間復以舊亡人寔鄧瑗授武功
大夫令為書招和歡和歡殺其使者不報宋人率兵
攻唐數月不能下和歡聞上遷蔡遣人求救上命權
參政瑚圖克將兵以往既至宋人避路縱其半入城合擊
之瑚圖克兵大敗僅存三十騎以還城中乏食和歡
殺其愛妾以啖士士争殺妻子城䧟壯士僅千餘人
和歡被執宋人誘之使降和歡不可遂被害
遣參政烏登息州行省仍諭之(十四日)
丙戌息州帥府報宋人對境重屯軍馬有窺息之意
乞益兵為備詔權參政烏登簽樞密院事洛索領忠
孝軍三百蔡州總帥府軍三千行省院事於息以禮
部員外郎温特赫錫喇尚書省都事完顔努克特戶
部主事王英為首領官(錫喇字秀之興定二年策論進士努克特字顯之省令史)
(出身王英字世傑省令史後歸宋皆被害)將行諭之曰塔坦用兵所以常
取全勝者恃北地之馬力就中國之伎巧耳朕實難
與之敵至于宋人何足道哉柔懦不武若婦人然使
朕得甲士三千可以縱横江淮間卿其勉之
烏庫哩鎬權參政瑚圖克為點檢(十五日)
丁亥以御史大夫兼蔡息陳潁等路便宜總帥烏庫
哩鎬權參知政事軍馬行省院權參政烏凌噶瑚圖
克為殿前都點檢罷權參政初鎬保蔡有功上聞遣
人褒諭賜以大信牌自元帥升總帥而鎬亦自奮厲
上之南渡也滿城之敗征行軍馬總帥内族洛索(俗呼)
(小洛索)領敗亡數百騎由徐永間濟河時雎陽已被圍
洛索等奔蔡鎬素知洛索䟦扈辭以無中旨弗納内
族洛索怒復奔息息帥舒穆爾玖珠納之(玖珠字漢卿奉御出)
(身)未幾玖珠與洛索有隙洛索誣玖珠將害己并諸
僚屬皆擅繫獄鎬以其隸已數移文理辨不報遇誅
固納赦乃釋之及上將幸蔡徵蔡息軍馬來迓以蔡
重鎮且欲為行在慮有不測詔鎬勿遠迎令别將領
軍以來故洛索獨得見上于䨇溝且拜且泣屢誣鎬
罪上雖不言而心薄之既到蔡從官近侍率皆窮乏
至於面有飢色體無完衣者人往往取給於鎬鎬之
妻富察氏素稱鄙悍而鎬畏之近侍有干求不滿其
意者日夕交譖於上甚以尚食醬闕求之不得為言
上愈怒雖擢拜御史而召見特疎鎬亦自知被讒憂
憤鬱抑常稱疾在告會前參政什嘉紐勒緷(護衞出身歸德)
(行院上幸歸德拜參政後為固納所誅矣)姪某以叔紐勒緷無反狀偶為
固納所忌而濫誅之狀白尚書省求改正左右司官
以聞上曰朕嘗謂紐勒緷反者耶而無迹可尋謂不
反耶朕方南走遣人求援軍彼留精銳自防而發其
羸弱者以來既到睢陽彼厚自奉養使朕醯醬有闕
朕為人君不當語此細事但四海郡縣莫非國家所
有坐保一城自臣子本分事彼靳固自負而有驕君
上之心非反而何然朕方駕馭人材當錄功忘過其
治正之左右司官揣知上意之在鎬也數為右丞仲
德言之仲德每見上必稱鎬功業宜令預參機務又
表薦鎬自代上素直仲德怒少解及烏登行故有是
命瑚圖克強愎自任前後敗績亦改授焉
總帥王倉兒等升職(十六日)
戊子以蔡州忠義軍都總帥王倉兒為安平都尉義
勝軍都總領石祿為蕩寇都尉其餘軍職以次升遷
皆右丞仲德之薦引也
