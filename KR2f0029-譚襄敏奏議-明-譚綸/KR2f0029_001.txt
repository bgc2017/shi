譚襄敏奏議卷一
明譚綸撰
恭謝天恩疏(嘉靖四十二年二月望日題)
臣前任浙江布政使司右參政兼按察司副使奉勑巡
海嘉靖四十年三月十九日以父憂離任本年九月間
因廣寇流突江西伏蒙皇上以金革復臣原職事寧伏
蒙皇上許臣終制四十二年正月間閩倭猖獗兵部又
題奉欽依復臣原職時臣讀禮甫及大祥伏惟大君制
命時事孔棘臣子之私其何敢䘏臣隨於三月初一日
割情就道催取淛兵至本月二十八日進至建陽縣蒙
聖恩陞臣都察院右僉都御史提督軍務兼巡撫福建
臣領咨望闕叩頭謝恩訖臣念閩海之寇盤據已久徵
兵方至易將臨敵誠恐交代之間人心弛懈因致誤事
臣即破除常格凡事關戰守未代之先一面施行尋於
四月十一日入省准前任巡撫游震得將關防符驗旗
牌并文卷與臣交代領事外臣惟兵戎為國之大事巡
撫乃今之重臣必遴選之極精始付托之有效竊念臣
以一介微賤濫厠班行才本不逮於中人學實未通乎
軍旅始由郎署而出守徒負恩私繼秉憲節以臨戎深
慚尸素忽冐知兵之譽祗緣任事之愚兩被命而墨縗
已非所據薦承恩而秉鉞孰謂其宜且八閩之受倭今
幾十載而易巡撫者四姓曾未有終彼皆抱竒傑之才
尚無救地方之患如臣菲劣抑又何勝聞命自天措躬
無地欲感恩而圖奮實有志而未能惟無改其實心或
粗得乎勝筭更假之以時日誓竭愚忠不與賊共戴于
以開八閩之太平紓九重之南顧臣之願也亦臣之分
也臣下情無任感激屏營之至
乞恩終制疏
淛江等處承宣布政使司右參政兼按察司副使譚綸
奏為江西地方流賊已靖仰遵成命懇乞天恩放回終
制以廣聖孝事竊念臣以一介草茅叨逢盛世仕幾廿
年官階三品揣分弗堪圖報靡及不幸喪父苫居甫及
兩月即遭流寇之來毁形扶襯竄伏林莽艱難備歷有
死無生伏蒙皇上憫念元元横被鋒鏑屢下哀痛之詔
亟興問罪之師江西臣庶皆焚香籲天祝願皇上萬夀
無疆顧臣不自意駑下得以墨縗備數金革聞命兢惕
措躬無所會時事戒嚴天威霆震臣烏鳥蹢躅之私未
敢上請而犬馬奔走之力因效前驅今幸皇上玄威廣
運廟算萬全渠寇授首三省底寧老終少長咸無失所
之嗟孝子慈孫盡遂人倫之願獨臣三年有其懷之愛
既與人同而一日愈於已之心未獲自盡誠宇宙内之
罪人為聖明朝之棄物恭蒙明旨准臣以暫起復及奉
欽依許臣以事寧守制天語昭如日星君恩侔於天地
臣雖粉骨碎身無以為報伏望皇上念臣哀苦惻怛之
情恤臣無所解於其心之私勅下該部仰遵成命放臣
回籍守制待制終之日遵例聽用則臣自此有生之年
皆是效忠之日臣下情無任殞越懇切之至
水陸官兵勦殺新舊倭寇捷音疏(三月十九日題)
嘉靖四十二年三月十八日倭賊進至建陽巡按福建
監察御史李邦珍趣臣督戰臣啟行間據兵備副使汪
道昆呈稱奉文會同副總兵官戚繼光選募淛兵於本
年三月十七日入境行至浦城據報新倭四百餘徒自
長樂縣地方登岸劄營小址窺伺省城本道先發前部
六營把總胡守仁褚應宿率兵兼程赴省賊聞兵至隨
奔福清縣岱后地方總兵官劉顯俞大猷各發官兵分
伏要路截擊四月初十日提督軍門右僉都御史游震
得親督胡守仁等三營勁兵徑趨福清縣追勦賊聞大
兵壓境夤夜潜由江口逃遯本月十五日總兵官劉顯
會同俞大猷各發把總郭成與領江西援兵把總樂塤
及領兵名色把總包堂郭文劉添慶劉添榮劉招桂龔
仁朱相指揮魏宗瀚等率兵分伏要路本日夘時官兵
齊出奮擊俘斬首級一百四十五顆生擒一十六名奪
回被擄男婦數百又准總兵官俞大猷報稱本鎮一面
督發中軍指揮魏宗瀚統兵合勦一面督令名色把總
朱相帶兵前往可通平海要路開溝斷橋以截去路仍
令各兵埋伏俟賊渡水邀擊至日夘時前賊果突大營
劉兵放銃為號伏兵四起劉兵從左衝擊我兵從右夾
攻賊衆大敗我兵乘勝衝殺追至開溝處所朱相伏兵
齊起賊無去路擒斬過半餘黨勢窮奔投入海不能取
級我兵全勝各收回營本鎮部下名色把總俞義重俞
義安等官兵共斬獲首級四十一顆四月十九日准總
兵劉顯開稱本月十八日把總許朝光稱平海倭賊知
新賊殺盡即驚慌下船欲走因光防範嚴謹不敢開行
至十六日夜颶風大作光將哨船駕至南向避風大船
摘留平海繫泊賊欺船少乘風搖駕大小船共三十二
隻一齊開洋光即棄艇急追連犂賊船四隻亂放發熕
火器銃沉二隻焚燒三隻賊見勢蹙將財帛婦女抛棄
入水投奔老岸比因昏夜不能盡殺止斬獲真倭四十
九顆奪回被擄男女一百三十名口兵夫陣亡五人被
傷一十一人餘倭復回舊巢見在督兵圍勦除首級人
口解發紀驗外具報到臣為照福建地方被倭荼毒年
甚一年民既凋殘兵粮俱困每遇賊至無所措手以致
延蔓日深蕩平無計兹蒙皇上憫念元元俯從諸臣所
請遣將徵兵荐出内帑濟給粮餉用是軍聲稍振賊勢
消沮在陸則新來之寇悉已授首在水則舟遯之賊尋
報成擒是皆仰仗皇上玄威遠鎮廟算萬全將士用命
所致也
飛報異常捷音疏(四月二十二日題)
嘉靖四十二年四月二十一日臣督兵駐總兵俞大猷
營内據整飭福州兵備按察司副使汪道昆報稱四月
初八等日督募淛兵入省監督總兵劉顯俞大猷副總
兵戚繼光三大營官兵尅期進剿原襲破興化府城大
勢倭寇本月十九日兵至興化地方探得前賊移據平
海衛總兵官劉顯俞大猷分屯渚林養威蓄銳以圖大
舉令義士許朝光劉文敬各督舟師邀諸海上賊坐是
困窮探知戚副總兵同本道統督大兵入境遂拔營前
至酒林迤南據險結巢犄角迎敵二十日蒙本院督同
本道與興泉兵備參議萬民英布政司戴罪殺賊左參
政翁時器親至渚林會集三大營官兵面議機宜分定
哨道以副總兵戚繼光統督把總胡守仁等部下官兵
為中哨衝鋒以總兵都督劉顯統督把總郭成等部下
兵為左哨而以江西巡撫都御史胡松所遣領援兵把
總樂塤與前福建軍門都御史游震得所發標兵把總
陳倉等兵佐之以總兵都督俞大猷統督南贑軍門都
御史陸穏調發指揮魏宗瀚名色把總朱相等部下兵
為右哨而以淛江巡撫都御史趙炳然所遣領援兵把
總楊文與本院發與參政翁時器監督領標兵把總陳
其可蔣伯清傅應嘉部下等兵佐之仍懸賞衝鋒銀二
萬兩以鼓作士氣定以二十一日各照分定哨道刻期
進攻軍門各道隨軍監督本日丑時中哨官兵仍分三
路魚貫而進直薄賊巢賊亦分道擁出拒敵賊首躍馬
當先我兵勇氣益倍三哨官兵一時並進賊勢不支奔
□回巢各兵乘勝攻打益急賊復併入大巢死守各兵
四面圍合因風縱火血戰破巢賊衆敗匿房中或焚死
或刃傷自相枕籍積尸充霤難以數計間以遁避山海
我兵隨處奮擊墮崖蹈海死者數亦難計止據在陣敵
殺生擒真倭首功二千二百餘名顆器械稱是奪回被
擄男婦三千餘人衛所印信一十五顆即今福州以南
郡縣並無一賊臣惟蠢爾倭奴突如内犯襲我郡衛辱
我冠裳虔劉我人民占據我城池流毒已經數月被害
奚啻一方今乃仰仗皇上玄威廣運廟謨審固文武同
心將士用命遂使莫敢誰何之寇不崇朝而授首既䧟
被據之城以一鼓而克復全閩按堵萬姓歡騰捷書露
布皆稽首籲天祝願皇上萬夀無疆臣待罪督撫仰念
聖明萬里南顧臣寢食靡寧今幸有此非常之捷除有
功效勞人員另行查叙外恭先馳報上慰聖懷
飛報捷音疏(五月初十日題)
嘉靖四十二年四月二十四日臣在平海渚林班師據
福清縣報二十三日清晨有賊船三隻約賊二百餘徒
在神前澳登岸臣即遣標下名色把總蔣伯清楊文統
領所部淛兵自平海進至蒜嶺驛地方伏截仍委兵備
副使汪道昆戴罪殺賊參政翁時器監督次日前賊果
由彼路而來伏兵四起前後夾擊賊衆奪氣我兵鏖戰
益力斬獲真級七十八顆被掠男婦當從寬貸令地方
領回二十七日又報倭賊五百餘徒突至北嶺逼近省
城左布政使曾于拱按察使萬衣督遣淛兵胡世等五
百名前去截殺斬獲首級二十顆餘賊星夜退遯連江
地方去訖未敢近薄省城皆胡世一戰之功五月初三
日據福州兵備道副使汪道昆呈稱二十六夜賊聞平
海倭賊剿滅不候風潮潜自開遯水寨官兵船瞭見舉
火為號二枝齊起四更時分追至東湧外洋捕盜黃怡
等四船首挫賊鋒衝沈倭船四隻生擒真倭二十七名
斬獲首級二十顆奪獲被掠人口一十名遇夜昏黑浪
湧溺死不計難盡取級又據鎮東衛指揮同知趙國柱
報稱本澳探有倭船九隻抛泊外洋國柱率捕盜兵船
及萬安所千戸夏雋等船於四月二十六日前去草嶼
洋中奮勇夾攻衝沈倭船四隻賊各潰敗趙國柱捕兵
生擒真倭一十五名斬獲倭首一十二顆千戸夏雋兵
生擒真倭五名斬獲首級二顆千戸許勲親斬倭首級
一顆家丁許四等生擒真倭二名千戸張淮親擒生倭
一名部兵張漢等生擒真倭三名斬獲首級一顆其餘
賊船五隻篷舵櫓&KR1468;俱已衝壊雖脱遯遠洋勢必沈没
等因五月五日又據該道呈稱本道自平海大捷班師
復蒙本院委督副總兵戚繼光部兵進剿連江等處倭
寇五月二日到連江先差哨官王寧帶兵潘大德等哨
至湯嶺遇有倭賊二名在彼窺探大兵消息王寧等併
力斬之又探得倭賊四百餘徒屯住馬鼻地方把總傅
應嘉帶藤牌手及戚副總兵鳥銃手從五虎門先出把
截本道會同戚繼光於初三日先發名色把總王如龍
等兵三營直趨羅源防遏北遯仍親督把總胡守仁等
三營為竒兵由左路緣山而進以陳禄等三營為正兵
由右路衝鋒而進賊出奮力死戰我兵左右夾擊血戰
移時擒斬真倭一百五十七名顆奪回被掠幼男二十
三名巢穴船隻俱各焚燬餘賊計蹙□入海塗溺死無
數訪得前賊原係攻破夀寧政和一起欲往平海合夥
聞被蕩平退回馬鼻今蒙本院方略一鼓剿滅該縣地
方已平初七日據興化府申報莆田縣海邊有殺散零
賊該生員鄭瑄倡集鄉衆鄭國寳等敵斬真倭首級五
顆鄉夫李思敬等斬獲首級二顆仙遊縣鄉兵程竒烈
等斬獲倭首一顆擒獲從賊一名本日又據福清縣申
稱指揮趙國柱督率捕盜兵船前至後營海洋遇有賊
船四隻即乘順風敵衝賊船三隻沈没百有餘倭一隻
脱走外洋生擒真倭二名從賊一名斬獲首級三顆奪
回被擄男子二名本縣又差民兵紀憲林文昌等在於
新塘地方擒獲散遁零倭一人斬取首級二顆各呈報
到臣除解到首功俱發委官運同劉汝順紀驗生倭取
赴軍門梟示被擄人口放回訖其有功有勞人員查明
之日另行具題外為照各該官兵自平海大捷以來勇
氣百倍至於舟師最為廢弛亦各感奮共興敵愾之心
以是而福清之神前澳懷安之北嶺連江之馬鼻與東
湧草嶼後營等洋莆田靈川里等處各新舊倭賊不旬
日間次第報平水陸擒斬通共三百七十餘級遠近歡
騰地方寧謐是皆仰仗皇上玄威震疊廟堂勝算所致
其福寧沙埕等處小醜見係閩淛夾攻成功計在呼吸
間矣
倭寇暫寧條陳善後事宜以圖治安疏(五月二十日題)
臣會同總督廣閩都御史張臬巡按福建監察御史李
邦珍議照修政貴於及時有備所以無患福建地方邇
自乙夘以來倭寇紛紜廣賊並出因之民窮盜起内外
騷然馴至興化之事而顛危極矣兹者仰仗聖皇神武
赫然一怒次第蕩平八閩之間遂獲寧宇十年之内僅
見一時若不乘此戰勝之暇亟為善後之圖誠恐寇情
叵測事變靡常必待患至而始為之備則後之視今亦
猶今之視昔掣肘多艱噬臍無及臣等用是大懼莫敢
寧處謹稽諸舊典酌之時宜質諸輿論之公參以一得
之見條列十有二事上塵聖覽寔思患預防之愚忠為
久安長治之至計伏乞勅下該部再加查議請自宸斷
速賜允行則地方幸甚臣愚幸甚
一曰議復寨以扼外洋
照得八閩之地西北阻山東南濱海海中諸國獨
日本最為狡獪藉我姦民乘間内侵不但此時為
然蓋自洪武迄今皆嘗受其患查自福寧南下以
逹漳泉置衛凡十一置所凡十四置巡司凡四十
有五以控之於陸又置水寨以防之於海初惟烽
火門南日山浯嶼三寨耳景泰年間增而為五時
則戰艦如雲旌旗相望且哨守皆衛所之軍有司
無供億之費外威内固有自來矣法久人玩武備
漸弛倭患突登舊制盡失為今之計亟宜查復五
水寨之舊每寨設兵船四十隻兵萬三千名五寨
通計用船二百隻用兵六萬五千名以五把總領
之定為五大䑸内以舊設烽火門南日山浯嶼三
䑸為正兵增設銅山小埕二䑸為遊兵而又為之
分信地明斥堠嚴會哨賊寡則各自為戰賊衆則
合力併攻以扼外洋擊來賊為功第一擊去賊次
之失賊弗擊與致賊登岸者查照信地論罪五寨
兵船俱屬總兵官統督監軍道監督未汛之先總
會南臺聽統督整搠訓練汛期將及分發哨守汛
畢復總會南臺殿最功罪而賞罰之仍整搠訓練
以備來汛如此則總覈有經聲勢亦重虚偽盡革
實效可臻但立法雖詳振舉在將閩中武弁得人
甚艱見今各寨把總僅惟原任守備秦經國尚堪
鞭策外他皆用之倉卒之餘率乏勇敢之氣臣等
查得見奉欽依陞二級泉州納級副千戸傅應嘉
泉州衛指揮魏宗瀚百戶鄧銓浙江松門衛千戸
羅繼祖皆熟諳海務屢立戰功及照浙江定海等
關把總皆奉欽依以都指揮體統行事閩浙海防
責任惟均合無比照浙江事體請乞勑下該部查
將傅應嘉魏宗瀚等銓補前職但五寨之中又有
緩急而五臣才力亦有大小臣等劑量相宜小埕
為省會門戸宜用傅應嘉蓋本官竒才傑抱將略
尤優一時武弁無出其右次則烽火門宜用魏宗
瀚次則銅山宜用鄧銓次則浯嶼宜用秦國經次
則南日宜用羅繼祖斯則因地用人乃無不勝之
患伏乞聖裁
二曰議處兵將以責實效
臣等查得前福建巡撫都御史劉燾分為南北中
三路請設三參將領之軍門標下另設遊擊一員
各陳陸兵三千名其經畫亦云備矣但參遊既難
於得人而尾大每至於不掉數年之間未覩成效
職此故也臣惟知兵之將世不多有治標之事難
執一方亦惟隨時措置有益成事而已今照分守
温處福興副總兵官戚繼光忠誠懋著文武兼資
貌雖不踰中人才則可將十萬南北將官號為節
制之師而收堂堂正正之效者誠未見其比也第
其秩雖都督官纔副總殊未足以展其千里之才
而慰八閩之望臣等謂宜請乞以戚繼光充總兵
官鎮守福興漳泉延建邵武福寧金温九郡一州
其三路參將悉改為守備所轄信地俱仍舊章且
宜即以戚繼光部下偏裨曉暢兵事屢立戰功者
充補其任則在平時既兵知將意將識士情而於
臨事如身之使臂臂之使指無不如意誠為計之
得者今該臣等查得戚繼光營内見充軍門標下
把總納級指揮胡守仁其才則堪中路守備見在
領兵納級指揮王如龍其才則堪北路守備但南
路守備尚難得人臣等又查得福建都司署都指
揮僉事耿宗元精敏向進合無請乞勑下兵部查
將胡守仁王如龍推中北二路耿宗元以原職帶
管南路各守備職任行令查照原分信地各帶所
部兵夫住劄防禦三路五寨水陸兵將俱屬總兵
官統督監軍道監督容臣等查處堪動官銀於閩
縣南臺地方開設鎮守教場及監督公署在彼聽
其公同調集合營訓練風汛之月乃分布四出聽
各住劄該道分投監督水陸防守蓋無事而合營
團操則號令出於一人而兵有實用臨汛而畫地
分守則水陸備於多算而事有成功誠又計之得
者但本鎮以一人之身轄全閩之廣馭二三萬之
衆若非分任得人焉能巨細畢舉仍應照例添設
坐營都司一員專司調度中軍把總二員職掌旗
鼓統領標兵其人則查有見任北路守備羅章堪
備坐營之任戚繼光部下納級指揮陳濠金科堪
備把總之任就而用之庶幾上下相信任使有人
而軍務為可舉矣再照原議遊擊領兵一枝專任
軍門標下以備往來策應見在遊擊員缺查有江
西南湖守備李超堪以銓補伏乞聖裁
三曰議處客兵以備常戍
照得金台之兵臣與戚繼光居浙頗久勞心訓練
故長於陸戰漳泉福清之間人以下海為業故長
於水戰今淛江不能不用閩兵以備之於水亦猶
福建一時不能不用淛兵以防之於陸蓋其長技
有如南舟北馬既不可以強而同而其應募亦如
遊藝行商實不可以禁而止是固無容别議外但
越省從征勢難久駐而萬衆聚食坐費餉金臣等
因行副總兵官戚繼光監軍副使汪道昆將前客
兵從公詢審願去願留分為上下二班每班務足
九千名上班自今七月初一日為始分布教訓以
防小汛至十月無警放班下班亦自七月初一日
為始差官押送回籍至十月初旬聽各把總統領
上班以防春汛汛畢仍於六月終放還又以前班
兵夫限七月初旬上班以防秋汛年年如此歲歲
更番務以三年為率不許别有變更但出應募每
不為本處有司所喜值其放班因肆凌虐情亦有
之故兵將往往以此為慮伏乞天語叮嚀淛江巡
撫右侍郎趙炳然通行該管道分及府縣官員務
要一體存恤毋得自分彼此因其應募輒事誅求
致開他釁内有把總等官變亂行伍違誤戍期及
赴他處投用者聽臣等從重參究挐治如此則陸
戰有人閩事自定而淛之列郡與閩境土相接者
亦無唇亡齒寒之患矣伏乞聖裁
四曰團練主兵以固根本
臣惟先年編僉民壯大縣多至五六百名中縣三
四百名小縣亦不下百五十二百名每名歲定工
食銀七兩二錢近年東南皆給帖聽募人自取蓋
有倍收至十一二兩者兵有定數粮有定額所以
捄官軍之敝得寓兵於農之意比者屢該言官建
議詔下有司團練鄉兵法莫有便於民壯者乃沿
習日久本意寖失以有用之錢糧養無籍之棍徒
無益實用臣等謂宜將各縣額設民壯責之駐劄
守巡兵備該道督責知府知縣巡捕等官通行查
出汰其老弱與市井棍徒補以精悍丁壯給以堅
甲利兵編成隊伍分為班次一班屬之知縣就便
訓練在縣防守一班屬之巡捕官領赴本府團操
每季更番稍均勞逸每府聽臣坐委知兵武職一
員假以把總名色為之統督知府為之監督公同
訓練駐劄該道以時閱視别其勤怠精否而賞罰
之務使人人善戰縣縣皆精該道該府該縣等官
乃為稱職否則他事雖賢亦以曠官論罪八府一
州計可得兵萬二千人小警則各自為戰大警則
互相應援如此則糧餉不增戰守有備行之三年
即八閩之内可轉弱為強而議罷客兵矣伏乞聖
裁
五曰議處憲臣以重監督
凡用兵既有大將為之統督又必用憲臣為之監
督蓋訓練士馬臨陣决戰身先士卒則統督之事
也稽察姦弊課殿功罪處置錢糧則監督之事也
除水陸守備把總分駐信地料敵出戰則聽臣行
駐劄該道分投監督外至於合營團操與大兵進
剿大將臨戎必同心文官一員與之終始其事臣
等查得兵備副使汪道昆忠存許國才足投艱素
與副總兵官戚繼光雅志匡時恊誠任事故去春
今夏屢建竒勲武略文謨並輝窮海今戚繼光既
欲其總鎮八閩而汪道昆則伏蒙欽陞二級萬一
推遷别省不免有拂羣情伏望聖明軫念遐方剛
生神氣勑下該部將汪道昆遵照成命陞授福建
按察司按察使協堂請給關防勑書監督全省水
陸軍事務與戚繼光同心一德共濟時艱俟其年
勞茂著績用有成超格擢用伏乞聖裁
六曰薦舉賢能以備任使
伏惟為政在於得人而見賢乃可授任方今聖皇
夀考久道化成多士濟濟隨試輒效固不必為官
而擇人也但人之才器各有不同而時屬艱危亦
宜歷試照得福建海道之官最為重任人所畏為
而延建二府素稱善地比以山海之寇屢次傷殘
鄉無完宇民樂從盜撫摩安輯尤貴得人知府周
賢宣年踰一考海道副使邵楩則任滿六年誠恐
一旦轉遷别行推補即係賢能克堪重任而於海
防事體境内民情豈能一旦熟悉今該臣等查得
分守建寧參議金淛分巡興泉參議萬民英鹽運
司同知劉汝順漳州府同知劉宗寅皆夙抱忠誠
才猷茂著素閑軍旅人望共推且居閩既久人情
地利無不周知如蒙伏乞勅下該部再加查訪如果
臣言不謬遇有前項員缺即將金淛等推補則任
使得人而於殘破地方真有賴矣伏乞聖裁
七曰議處有司以圖治理
臣惟安内攘外必先有司蓋其於民最親而民之
繫望最切如使拊循無術防禦失宜民禍滋矣近
該言官建議吏部題奉欽依通行撫按衙門將各
該地方凡才力不及并貪汚不職官員體訪既真
不時參論蓋誠有見乎此閩中戎事日棘吏治日
非徒以糾察未遑懲創弗及方今外患始息内治
當修有司官員亟宜議處除循良著聞俟其成績
地方簡僻許其自新不得濫及外該臣等查訪得
某官利政教之錄以沽名假餽遺之儀以射利才
足濟貪政多播惡某官性資庸劣志氣卑汚當民
窮財盡之際惟峻法而取盈適力詘舉羸之秋獨
興工以求悦政聲湮沒物議沸騰此二臣者貪汚
不職所當亟為罷斥者也某年力龍鍾才猷駑鈍
充耳無聞面命猶煩介紹措身無地跬步必假人
扶精力消亡職業曠廢此一臣者年老有疾所當
准令休致者也某官外若可觀中無所取買辦軍
需百求而百不給講求民瘼十問而十不知政已
下移志非尚往此一臣者才力不及所當改調閒
散者也以上地方或為省會門戸而當倭賊之衝
或在山谷隩區而為寇盜之藪安民彌盜必得其
人乞勅該部再加查訪如果臣言不謬將某等罷
斥某官改調别選進士有才力者以補其任庶幾
因地擇材因才授事官守得職而民生有依矣伏
乞聖裁
八曰申明職守以振頑惰
臣惟以民養軍以軍衛民三代以來未之或改國
初沿海地方衛所相望行伍充盈一切軍需莫非
民力故出海有軍烽堠有望隘塞有把城池有備
凡以下捍民患上酬國恩由彼視之因皆分内事
也比來法令廢弛行伍空虚各該衛所官軍大都
桀鷔不馴頑鈍無恥驅之戎行則恍然自失責之
城守則恬若罔聞於是乃復以供賦之民受登陴
之役事之倒置未有甚於此者夫彼以積弱自名
難於不教而戰水陸之防固無望矣至若攖城自
守力猶可為顧又所養非所用所用非所養則又
焉用養彼為哉查得見行條例凡沿海及腹裏府
州縣與衛所同住一城及衛所自住一城若遇大
敵攻圍不能固守衛所掌印官與專一捕盜官俱
比照守邊將帥失䧟城寨者律斬其府州縣掌印
官及捕盜官與衛所同住一城者不能竭力協守
俱起送吏部降一級别用是則典守之責既有等
差而失䧟之罰亦有輕重臣請申明前例分别職
守如鎮海等衛安海等所官軍自住一城並無居
民相錯者責之掌印捕盜官編定精壯食糧官軍
署名防守如或老弱即為汰革另選餘丁精壯者
補之其不食糧軍餘舍餘既有身家亦要一體編
派協助其餘與府州縣同住一城亦照此例編定
如或城垣寬袤戍守不敷先儘官軍而後以機兵
及居民補其不足假令失事悉照前例分别論罪
設若賊勢重大攻圍緊急許赴附近守備官處請
發援兵援兵聞報必須整搠器械關支行粮沿途
探哨相機嚮往大約離程三日者即限以十日為
期如過期而援兵不至因而失䧟者領兵官照律
擬罪若倭賊始登攻圍未久援兵已發程期未滿
及為賊所襲原非攻破者俱止罪坐本衛所官員
如此則事有責成人無規避敵愾之勇可作偷惰
之弊可祛而無復覆轍之足虞矣伏乞聖裁
九曰請乞錢糧以救危急
臣自受任以來歷稽往牒福建用兵之始歲費六
十餘萬其後巡撫劉燾當詘乏之時為撙節之議
盡罷兵食祇增軍糧大約一歲計之猶至二十八
萬然而武備俱廢寇患益深而閩遂不支矣及巡
撫游震得繼任之後更議調募稍為調停雖費出
有經亦不下四十二萬顧牘中奏留僅存虚數而
民間窮困無救供需其後失事日殷調兵日至使
非聖明大破常格特發帑銀與取回浙直原借去
銀兩閩事去矣臣始入境則各部調募官兵已近
三萬而各營斬獲功級不啻三千五百有竒解到
帑銀近俱用盡即有未到之數内又除去三萬兩
准作興化修賑等用外以臣等計之僅存一十萬
兩以供來歲之需近該臣等部署水陸分布官兵
共計用兵二萬三千歲用工食銀二十八萬加以
修船給械懸賞衝鋒通計一歲非三十二萬不可
視前巡撫劉燾所議之數止加四萬亦期以實心
行之或可濟事即今汛期相仍歲事孔棘萬一兵
食不繼士氣不張不惟盡棄前功抑恐仍蹈故轍
即臣以身殉國固所甘心國事謂何伏乞皇上留
神於廟算垂成之功終惠於海隅更生之會勅下
該部查浙直江西先年用兵事例就近請發兩淮
鹽課銀十二萬兩兩淛鹽課銀四萬兩兩廣椒木
銀四萬兩責限解發前來聽臣撙節用度散訖繳
報庶足以濟部中待哺之急免日後噬臍之憂伏
乞聖裁
十曰請緩征科以恤凋殘
臣惟貢賦惟正之供催科有司之職市恩曠職謂
之不臣孰謂不臣而可為也近因各省拖欠内庫
折銀節該戸部題請通行撫按督催按季開報臣
雖駑下固知内庫為不可缺上用為不可稽欽限
為不可違部議為不可格也近該臣督兵剿賊親
歷福興延建汀邵之間聚落成墟汚萊蔽日民間
危急愁苦之狀殆周人所不能喻鄭俠所不能圖
矣以此而責有司招徠之撫字之猶懼不蔇將復
使之集流亡督逋負誠不忍出諸口也邇蒙皇上
恩覃溝壑化被海濱大施曠蕩之仁屢下蠲免之
令民間父老猶幸得及於寬政庶幾可保其餘年
使臣不能宣布德意而一切督責有司彼必以應
文逃責之心而為遠禍全身之計有司讐民民讐
有司或以箠楚離心或以耰鋤起釁縱能頭會箕
斂而得不償失將焉用之查得先任詔安縣知縣
龔有成龍巖縣知縣湯相俱各心勞撫字政拙催
科部議以完糧不及分數照例移官一時有司翻
然改慮後該巡撫陸穏奏調龔有成巡撫游震得
奏保湯相於是始知朝廷不輕絶之仁無求備之
議莫不感激思奮精白承休是則部議之殿最吏
治視之以為汚隆吏治之汚隆民生視之以為休
戚者也如蒙乞勅該部憫念流離稍從寬假福建
一省即七分不完姑免䧏級四季未報無論稽程
庶遺民得以休息而更生下吏得以紓徐而從事
地方幸甚臣愚幸甚伏乞聖裁
十一曰乞蠲租稅以復流移
臣所謂緩征者謂全省之民也至若興化之莆田
平海福寧之寧德建寧之夀寧政和泉州之晉江
永寧漳州之玄鍾南靖生理久絶喘息未甦以此
而視全省之民又不可以同日語矣先是興化克
復該巡按御史李邦珍發銀六千兩興復水利賑
濟流離近報平海蕩平又該御史林潤請銀三萬
兩為之修城築堰賙貧助耕凡所以為斯民居養
計者至深切也顧自府縣官到任以來日以招集
為事近欲清查戸口歸併都圖乃拊循之急務而
民怨征徭之將至又皆轉而之他即使有地可耕
有城可守民多疑畏相率流移紛紛未已及查寧
德之民久報賊平不願歸復政和夀寧之民猶懷
亂略不樂寧居大率民困則易離民勞則易動事
所必至理固然也竊計地方殘破莆田平海為甚寧
德夀寧政和次之晉江永寧玄鍾南靖又次之使
非廣布之以寬貸之恩明示之以招徠之信即使
龔黃為治民弗能依伏乞免其征科與之更始甚
者三年而後納稅次則二年又次則一年使之甦
息有期歸復可待庶幾漸遂有生之樂益彰無外
之仁但照邇年部議蠲免猶征起運僅免存留是
可以少紓乎災傷之民而不可以槩施於殘破之
地何則水旱之災不常有而豐凶之歲恒相乘即
使年穀不登而舊積可資豐年可望於是持其緩
急為之調停即寬一分民已受賜一分矣乃今故
貲蕩廢已往既無所憑生業淪亡將來又無所賴
故雖用其一而緩其二彼惟知有怨而不知有恩
誠能寬之歲月悉為蠲免庶一方可無後憂而三
年或有成效伏乞聖裁
十二曰請復額糧以修軍政
臣惟三代以下兵農始分兵制不同用之惟一國
初衆建衛所部署官軍出則從征居則戍守法至
善矣其後承平日久尺籍徒存軍兵不足賴而後
有民兵民兵不足賴而後有募兵制益分而軍費
益廣矣查得國初舊設福建馬步官軍四萬八千
二百員名夫有軍則有糧有糧則有額要之以境
内之賦養境内之兵非自外至者也邇來衛所消
耗行伍空虚計其所存曾不能以半較之額數不
知其所餘者凡幾何矣當事者綜覈盈虚裒益多
寡或那易别用或轉運地方理固然也乃今欲以
轉弱為術而為久安長治之謀則必查復額糧振
飭武備計莫出於此者何者醫之攻疾也急則治
標緩則治本治標者烏附之𩔖客兵是也治本者
參术之𩔖籍兵是也誠能申明舊章查復定額那
移者照舊補足轉輸者照舊取回是四萬八千之
軍需可不外索而自足由是而汰其老弱選其丁
壯定其部曲時其訓練藉客兵既張之威以作其
氣舉客兵已試之法以定其趨俟三年有成由是
而罷客兵調募之費減民兵供億之需因地制賦
因賦制兵真救時之長慮修武之善經也以上所
陳訓練主兵查復額糧與前巡撫都御史劉燾先
年建議因兵以求兵因糧以求糧大意相似自非
需之以歲月不免同入於虚文故臣等徵兵請餉
之議恒拳拳焉必期以三年之久庶幾為萬全之
策不然往事具在顛覆相尋臣等雖竭犬馬之愚
亦無救地方之患伏乞聖裁
剿平倭寇叙有功人員懇乞錄賞以勵人心疏
據各兵備道呈報先後水陸官兵通計擒斬新舊倭賊
二千二百五十名顆奪回印信十九顆救回男婦二千
三百八十名口搶回夷器三千九百六十一件俱發運
同劉汝順紀驗印信發興化府收貯給兵及分發府縣
貯庫被掠男婦俱發知府易道談審放即今省城以南
倭賊盡絶地方底寧前項有功人員相應查叙伏乞具
題以彰勸典等因備呈到臣伏照倭寇為患業已有年
而郡社為墟舊所未覩師老財竭未收全勝之功而遣
將徵兵仰厪九重之慮今乃衆方入境行未息肩而賊
已覆巢亡不旋踵華夏之氣以紓冠裳之恥盡雪即其
成功之速要非人力能為蓋當其乘夜出海會有風雲
之變賊即受挫還巢而我之四面合攻猶如雲霧之興
賊遂昏迷失守彼之去也若或尼之而我之成也如將
助焉是皆仰仗皇上玄德足以格天而彼蒼所以悔禍
故海隅蒼生咸歌誦乎帝德而封疆臣庶敢妄貪乎天
功他如輔宰之憂先天下運籌于密勿之内本兵之念
切恫瘝決勝於萬里之外言官建議動中機宜司署受
成畢舉群策功皆第一臣何可言臣謹以有事地方之
官各效一臂之力者分别次第敬為皇上陳之在文臣
則有如總督廣閩軍務都御史張臬威望素隆先聲丕
振折衝三省允為元老之壯猷制勝八閩聿樹無前之
偉績膚功一奏人望共推前任巡撫福建都御史今回
籍聽勘游震得秉心淵塞惟志忠誠慨二寇之猖狂而
撫剿並用念八閩之窮困而寝食俱忘舊賊甫平共仰
誠才之合興城失守豈由提督之疎志已折而不回身
雖危而益厲出其憂憤屢著忠猷雖平海之捷未及躬
逢而争先之勞皆存成算巡按福建監察御史李邦珍
職在觀風心同濟變覩時事之艱危而推納若已因會
省之震動而彈壓以身議兵議餉皆抗疏以上陳而為
國為民其自任之甚重蓋才堪濟世而義在和衷紀察
惟明成功攸賴南京戸部尚書鮑道明兵部尚書李遂
巡撫江西兵部侍郎胡松巡撫淛江兵部侍郎趙炳然
巡撫南贑兵部侍郎陸穏巡按江西監察御史陳志巡
按浙江監察御史張科仰承明命念切同舟轉餉發兵
先赴公家之急分屯遣將務紓隣國之憂我武維揚成
功有自兵備副使汪道昆才猷揮霍器度恢弘每憂時
而發憤遂被髮而纓冠當巨寇之成擒而倡議請兵早
已有待於今日知名將之間出而推誠相與迄以共濟
乎時艱念其幹蠱之勞精力俱竭即此匪躬之義神明
可通誠文武之全才堪一方之重寄以上諸臣功當首
論内李邦珍破格任事竟廓妖氛游震得無改初心終
崇偉績汪道昆久親戎馬茂著勛猷臣謂李邦珍汪道
昆所宜超格優異游震得謂宜不待勘明復其原職仍
加陞賞者也分巡興泉道福建布政司右參議萬民英
素閑武略久著英聲推誠任人而衆心豫附監軍給餉
而士馬歡騰原任分守福寧道左參政翁時器孳孳為
義念念憂民初志存節省乃展布之未能比身際顛危
遂奮發以從事分督官兵纔當二十之一而斬獲首虜
亦幾二百之多有志竟成遇變弗懈紀功鹽運司同知
劉汝順畏塗給餉不避艱難曠日露衣備嘗險阻士心
同戴民志允孚以上三臣功當並論内劉汝順任怨任
事有為有守所宜從重叙用萬民英分駐泉州連及住
俸此則功非因人罪不在已謂宜開其俸而論其功翁
時器則莅任未久失事亦重雖無桑土之謀實有擒斬
之績此則或功浮於罪或罪浮於功或功過相准非臣
所敢議擬也乃若左布政使曾于拱按察使萬衣副使
邵楩余曰德參議黃朏僉事金淛曾一經同當禍變均
效忠猷或公私之具竭而轉運惟艱或寇盜之猖狂而
防禦備至譬如逐鹿咸事張羅又若南京兵部主事賀
邦泰南京戸部主事陳思宗間關奉委匍匐餉軍如彼
匱乏之時極賴飛輓之助人皆畏避彼獨驅馳又若署
福州府運使何思讃建寧府知府王一鶚延平府知府
周賢宣漳州府知府桂嘉孝泉州府知府周道光興化
府知府易道談福寧州知州夏汝礪福清縣知縣督應
元閩縣知縣鮑宗沂侯官縣知縣任春元都司斷事梁
繼武福州府經歷王坊歷涉多艱輸轉不乏南平縣縣
丞王繼祖福清縣縣丞陳永倉官聞鑚隨軍給餉策馬
監軍矢石紛紜生死弗避以上諸臣功當優賚内邵楩
余曰德黃朏金淛皆誠與才合而事與願違與福建都
指揮使徐高或因混同而住俸或以帶管而取尤今賊
已伏誅亦宜開其俸而叙其績至於知縣督應元邑當
萬衆之衝百責攸聚縣丞王繼祖陳永倉官聞鑚身任
三軍之役一事無違尤宜錄用以酧其勞者也以武職
言之有如總兵戚繼光鞠躬盡瘁用兵如神馭衆而分
數愈明處勝而機事益密批亢擣虚彼醜畏之如虎除
兇雪恥斯民望之如雲全師奏凱兵不留行一戰成功
賊無噍𩔖豈徒振古之驍將實為當今之虎臣都督僉
事劉顯沈鷙有謀精悍無敵以烏合之兵每用寡而擊
衆負鷹揚之氣能轉弱以為強位高而無愛惜俘獲獨
多戍久而有權宜鬼神莫測時名知重士氣獲伸總兵
俞大猷弘廓深遠渾厚老成論兵如王翦大而非夸馭
衆如子儀威而不猛滅倭有議制勝於未戰之先堅壁
如山破敵得萬全之策居然大將之體久矣丈人之貞
以上諸臣功當首論故或謂賊破興城之後無劉顯扼
之江口則必北突會省震驚無歐陽深扼之溪瀨則必
南竄漳泉瓦解歐陽深既殁俞大猷不來則劉顯勢孤
亦難久駐然非戚繼光節制之兵則摧䧟廓清之績必
不可成議者以為確論臣請以是而定諸將之功焉至
于中哨把總胡守仁王如龍趙記王輔陳禄葉大正朱
珏張元勲丁茂童子明孫延賢哨官俞志隆張買王寧
伯錢助禮標兵把總陳其可蔣伯清楊文左哨把總郭
成樂塤右哨指揮魏宗瀚千戸楊弘舉舍人朱相俱各
身先士卒手刃倭寇雖其功次有差均之驍雄足賴功
當併論而中哨各官奮勇直立成功神速尤當優異者
也兵部聽差指揮宋連唐安南京戸部委官提舉郁瑠
兵部委官指揮靳文部押糧餉奔馳萬里水路撫民許
朝光截賊海奔獨當一面與領哨把總禇應宿陳倉千
戸杜招督軍指揮盧鼎臣百戸方伯武崔經吳經羅澄
武生傅應嘉千總張玘俱各親行伍而佐軍功冐矢石
而作士氣功當通論而方伯武𫝊應嘉技藝閒習智勇
兼資所當叙用者也戴罪參將畢高身披草莽志在桑
榆雖不能效死守於連城未破之時而亦能殊死戰於
羣醜將亡之日所當併議領江西援兵參將梁成愚分
布上郡遥為聲援迄之夀政之寇畏威斂戢旋就誅鋤
所當叙用者也此臣得諸目擊之真實無纖毫之爽伏
望皇上勅下該部再加查議如果臣言有據所叙皆真
將戚繼光等破格陞賞游震得早賜叙用其他應優異
者優異應陞賞者陞賞開俸贖罪者開俸贖罪餘有功
員役開載未盡備存紀冊者一應查例施行至如臣者
以墨縗而從戎實因人以成事今服雖甫終而心殊未
盡宜援三年不計閏之例少伸一日愈於已之私伏乞
聖慈俯從臣請及照臣有書辦任相王應麟蓋嘗從臣
於金革之間委身於行陣之後比之常役倍有憂勞仰
冀恩私均垂勸典如此則賞不至於踰時勞無微而不
錄人心思奮士志益增無煩期月之間坐復東南之盛
而倭寇不足平矣
官兵剿平流寇查參功罪人員以彰勸懲疏(八月五日)
(題)
據各兵備道呈稱流寇悉除等因臣惟頑民梗化妖巫
惑民固皆起於兵燹之傷殘迫於饑寒之無賴將帥之
臣既不知兵守令之官復事玩寇萌芽不翦致用斧斤
有自來矣即兹賊首陳明光余珦十等本以龍巖漳平
之編氓敢為張璉廖選之羽翼既編網於鈇鉞復起釁
於耰鋤此龍巖漳平縣官之養寇也當其初起之時衆
止數百及至出境之後尚分二宗乃屢報格殺微功冀
免大兵進剿致使賊兵進合黨與日增流毒三縣衆幾
盈萬此大田沙縣縣官之玩寇也自非巡按御史李邦
珍按行該府久駐彈壓分守參議黃朏調集錢糧圖為
接濟分巡僉事曾一經親臨營壘監督進止延平府知
府周賢宣力持大征身親勒戰及非總兵都督劉顯統
督把總楊文蔣伯清陳其可樂塤等直入賊巢分屯血
戰則火燃泉逹之勢駸駸未已而救焚拯溺之費又不
知當何如其為力也今仰仗玄威震疊廊廟訏謨文武
同心將士用命流寇山寇一旦掃平四境寧謐以功言
則巡按御史李邦珍本以觀風之職每超格於提兵參
議黃朏僉事曾一經曾無一旅之師輒多方以濟變知
府周賢宣治兵轉餉勞苦功高决策運籌機宜屢中總
兵都督劉顯用強弩之末勢當已成之賊鋒一戰破巢
單騎服敵把總楊文蔣伯清陳其可馘賊首惡挫彼選
鋒遂使烏合之衆膽落魄飛奔遯之徒魚沉鳥散以上
各官所當首叙者也撫建參將梁守愚指揮劉偉凌芝
千戸馬桂武生鄧子龍把總樂塤哨官劉招桂劉添慶
古朝艾吳鯨王茂龔仁巡檢孟汶均效驅馳之力共收
斬獲之功推官江南知縣康求德督餉多勞履險不避
以上各官所當次叙者也再照延平衛百戸超環王焜
尤溪縣知縣劉應龍大田縣主簿盧敬典史孫熙楨南
平縣典史何壇雖有鵰剿之功難掩失事之罪所當准
贖者也以罪言延平衛指揮某謬總鄉兵之任未聞一
戰之功當刻期而逗遛觀望每臨賊而退縮潜藏所當
提問者也龍巖縣知縣某漳平縣知縣某養虎噬人縱
民為盜既不能安輯於平日又不敢發覺於臨時大田
縣知縣某沙縣知縣某寇方入境力實難支乃飾功以
妄報畏備餉而阻兵以上各官所當罰治者也内知縣
魏文瑞因余珦十既敗而逃回遂能設計以擒獲功與
罪等相應准贖如蒙乞勅該部再加查議如果臣言不
謬將李邦珍超格擢用劉顯黃朏周賢宣楊文蔣伯清
等查例陞賞梁守愚等賞賚王某行巡按御史提問劉
某等各罰治超環等與魏文瑞俱准與贖罪如此庶有
功競勸有罪知懲而地方之太平有日矣
譚襄敏奏議卷一
