譚襄敏奏議卷八
明譚綸撰
防秋事竣諒功舉刺疏(隆慶三年十二月望日題)
臣照得每歲防秋事畢例將文武官員分别賢否具題
以備懲勸今歲題奉欽依修建敵臺臣等竊謂可為邊
境千百年之計與一戰之捷一守之固萬不相侔當其
鳩工之初頗以慮始為難幸文武諸臣敝精殫力百計
圖成以故春秋兩防且修且守完臺四百七十二座且
規制宏偉造作精堅邊人僉謂素未嘗有即此完數可
抵雄兵十萬臣謹會同廵撫順天都御史劉應節議照
今歲舉刺直當以此臺工為主庶計功程能不徒托之
空言而人品才識自難逃其定論假非分别差等無以
壓服人心若不查照原題事理請乞恩賚亦難責其後
效臣等謂宜以春秋兩防俱在修臺者提調自六座而
上主兵參遊都司自十一二座而上總副兵備官自百
座而上應列為第一等文職請乞加陞一級武官陞不
世襲實職一級内有參遊官員春秋止一防造臺亦至
十二座而上又有入衛領班參遊都司官員兵數本少
而兩防造臺至八座以上者亦擬入第一等之例其春
秋各止一防修臺提調自四座而上都司自六座而上
參遊自八座而上應列為次一等請乞陞俸一級内有
領班都司入衛參遊兵數不足但計每兵一千能完臺
三座者亦宜擬入次一等之例其春秋兩防或春秋各
止一防造臺雖不及格但計其所領之兵能以四百五
百名完臺一座者亦請乞先加賞賚候四年工完再行
通叙其悞事者則宜分别參論黜革以示懲戒内有守
備提調等官如果賢能卓異者則從特薦以備超擢不
在造臺之例又有文武官員未與造臺如内地兵備標
下將官但與有防秋之責者亦應併薦以作勤勞内除
三屯營標兵遊擊王通保河營遊擊史宸遵化營標兵
遊擊王廷政俱賢能任淺軍門標下中軍官署都指揮
僉事暴以平遵化標下中軍官原任參將張功與各營
路千把總等官武定所千戶趙一鳴等已經臣等奬勵
及各悞事千把總等官已經臣等戒飭者俱不敢𤨏屑
塵凟聖聽外臣等謹查得總理薊鎮都督戚繼光與密
雲兵備凌雲翼薊州兵備楊錦永平兵備楊兆協守東
路副總兵胡守仁協守西路副總兵李超春秋兩防共
督完敵臺三百六十六座鎮守昌平總兵官楊四畏同
昌平兵備宋守約春秋兩防共督完敵臺一百零五座
又查得横嶺路副總兵楊鏜春秋兩防督造完敵臺一
十五座白羊口遊擊劉戡春秋兩防督造完敵臺一十
三座居庸關參將孫山春秋兩防督造完敵臺一十一
座黃花鎮副總兵程九思春秋兩防督造完敵臺一十
二座昌平營遊擊張斌春秋兩防督造完敵臺八座牆
子嶺參將張臣春秋兩防督造完敵臺一十一座半大
同入衛遊擊張鐸春秋兩防督造完敵臺一十一座半
古北口參將朱紹文春秋兩防督造完敵臺一十八座
石塘嶺參將陳勛春秋兩防督造完敵臺一十七座大
同入衛遊擊趙竭忠春秋兩防督造敵臺一十一座馬
蘭谷參將楊鏜春秋兩防督造完敵臺二十六座半宣
府入衛遊擊白添福春防一防督造完敵臺九座松棚
谷今聽别用遊擊張蕙春秋兩防督造完敵臺一十一
座太平寨參將羅端春秋兩防督造完敵臺二十一座
延綏入衛遊擊張拱立春秋兩防督造完敵臺十座臺
頭營參將楊騰春秋兩防督造完敵臺一十二座燕河
營參將史綱春秋兩防督造完敵臺一十五座五門寨
參將李信春防督造完敵臺二十座遼東入衛遊擊劉
澐春秋兩防督造完敵臺一十六座渤海所提調程照
春秋兩防造完敵臺八座潮河川提調劉尚仁春秋兩
防造完敵臺八座白馬關提調戴詔春秋兩防造完敵
臺六座白羊口守備王平春秋兩防造完敵臺六座羅
文谷提調王經春秋兩防造完敵臺六座内如兵備參
政凌雲翼楊錦副使楊兆僉事宋守約則共分才猷各
竭忠藎屬事在草創之初於衆難慮始之日語調度則
夙夜匪懈良工之心獨苦論率作則險阻備嘗敬事之
志彌勵又如薊鎮都督戚繼光昌平總兵楊四畏實心
任事銳志責成視險夷則隆冬盛暑罔辭䟦涉之頻課
殿最即縷析銖分務極擬議之當善鼓舞而人思用命
勤撫諭而衆不知勞又如協守李超胡守仁職司訓練
兼理工程酌緩急之勢以事興築見經畫之得宜搜影
占之役盡入戎行雖怨謗而不避奔馳竟日勞瘁百端
又如副總兵楊鏜程九思參將孫山陳勛張臣朱
紹文楊鯉羅端史綱楊騰李信遊擊劉戡張蕙入
衛遊擊張拱立張鐸白添福劉澐趙竭忠提調程
照劉尚仁戴詔王平王經官有主客崇卑之異而報國
之念則同兵有強弱衆寡之殊而勞事之心則一率捐
俸募匠斵所費何止百金咸與事共苦甘其勞可謂萬
狀績用攸成功垂不朽以上諸臣均當列為一等以備
陞錄但查兵備右參政凌雲翼敭歴最久才望茂著先
以右布政被誣謫官而來今公論已明勞績復盛相應
復其原職仍加超擢墻子嶺參將張臣素負鷹揚雅懷
虎略昔戰捧槌崖賞未當功今守墻子嶺位不稱德相應
量進副總兵仍守本路以酬其忠者也今緣事原任石
門寨參將李信止歴一防獨造巍臺二十座於十四路
功為第一乃以父事累入法網相應憐其才勇議其功
過以責後效者也臣等又查得石門寨參將董一元秋
防督造完敵臺十座山東領班都司楊文秋防造完敵
臺八座河間遊擊陳其可秋防造完敵臺八座半領班
都司嚴勲秋防造完敵臺八座領班都司時天爵秋防
造完敵臺六座河間遊擊張涇領兵一千五百秋防造
完敵臺四座又春防任横嶺守備造完敵臺二座曹家
寨遊擊王旌秋防造完敵臺四座又先任河間遊擊春
防造完敵臺三座半以上諸臣咸懷忠耿各盡實心或
潔已以撫士而一塵不染人皆感恩而思奮或捐貲以
犒軍而百工競勸臺故及時以早成相應列為次一等
以備陞俸内參將董一元歴任已踰三年例當别薦進
階都司楊文先因降為總旗充為事官推補領班尋復
功陞副千戶今所造八座規制壯麗迥異尋常似應改
以署都指揮僉事職銜都司嚴勲領班四載更歴八防
奉公守職有功無過似應遇缺量行推用者也又查得
鎮邊城守備胡忠春秋兩防造完敵臺五座横嶺城千
總趙棟春秋兩防督造完敵臺四座保定營忠順都司
何天爵春秋兩防督造完敵臺六座八達嶺守備王陽
春秋兩防造完敵臺四座鞏華營遊擊李時秋防造完
敵臺四座原任本營遊擊高仲安春防造完敵臺五座
保定忠順營遊擊馮登秋防造完敵臺四座黃花鎮守
備李世臣春秋兩防造完敵臺四座寧夏營入衛遊擊
崔桐春秋兩防造完敵臺五座半墻子嶺提調王禄春
秋兩防造完敵臺四座鎮邊營提調張應時春秋兩防造
完敵臺四座定州營原任都司吳增春春防造完敵臺
三座半原任遊擊左棋春秋兩防造完敵臺三座半原
任曹家寨遊擊張延賞春防督造完敵臺四座提調寗
潮春秋兩防造完敵臺五座延綏入衛遊擊楊經秋防
督造完敵臺五座領班都司林棟秋防督造完敵臺四
座領班都司今陞任張銘春防督造完敵臺五座古北
口提調潘一麟秋防造完敵臺四座延綏入衛遊擊高
如桂春秋兩防督造完敵臺五座山東都司戚繼美春
防造完敵臺三座原任遊擊丁添福秋防造完敵臺二
座寬佃谷提調汪政春秋兩防造完敵臺二座黃崖口
提調康樞春秋兩防造完敵臺二座半原任將軍石提
調今陞總理練兵坐營官謝惟能春防造完敵臺三座
新任將軍石提調徐槐秋防造完敵臺二座半宣府入
衛遊擊劉付秋防造完敵臺六座喜峯口守備今陞遊
擊王禄春防造完敵臺三座新任喜峯口守備楊秉忠
秋防造完敵臺二座定州營陞任遊擊胡𢡟功春防造
完敵臺四座新任遊擊王登秋防造完敵臺六座固原
入衛遊擊王紹勲秋防督造完敵臺六座分守山海關
參將莫如德秋防督造完敵臺二座河南領班都司葉
鎧秋防督造完敵臺四座桃林口提調劉坤春秋兩防
造完敵臺五座一片石提調李承召春秋兩防造完敵
臺三座大毛山提調張糾秋防造完敵臺二座以上諸
臣或念其遠軍入衛而量减臺工或因其步軍數少而
照軍𣲖臺故臺數雖不及格而勞蹟則咸為可嘉合列
二等以備賞賚待四年工完之後再行通叙但内如入
衛遊擊楊經高如桂劉付王紹勲崔桐綽有智謀均懷
勇略咸從他鎮入衛略無彼此之心領班都司戚繼美
當臺制未定人心觀望之時首事修建極其堅精以為
諸路之倡此六臣者所宜遇缺推補參將遊擊之任者
也臣等又查得界嶺口守備谷承功才識兼合謀勇兼
資改官極衝之邊絶無怨言又能力終其事併任兩關
之責曾無難色亦且恥言其功防變則色色俱備處事
則井井有條榆木嶺提調王軫器識閑雅才猷精練愛
士真如嬰兒即久逃之敝卒悉還營伍治邊猶如家事
雖久荒之屯地盡成膏腴建白綽有千言操守並無一
玷大安口提調陶世臣忠義求為古人澹泊猶如寒士
革墩夜納班之例夙蠧頓清嚴邊城瞭望之規雨夜不
懈築臺則腁手胝足三軍感甘苦之同持身而羸馬敝
衣一路起廉能之譽大水谷提調章延廩生長南方熟
諳邊務地利之險夷若燭照於胷中軍情之向背如親
得之境外稽查虛冐行伍之積弊頓除整飭邊禦墩臺
之戍守最密允為有用之才可備干城之寄以上四臣
所宜特薦以備拔擢而臺工非所論也又查得管理各
路錢糧兼監督臺工居庸關管關通判法暟霸州同知
今陞遵化管糧通判王建永平府同知賀溱通判張文
襄趙無咎專司出納而料價之支放以時督理工程而
往來之勞苦特甚若王建則建明獨多嫌怨弗避若賀
溱法暟張文襄趙無咎則調度咸當樽節得宜以上五
臣所當併薦以備恩賚者也又照霸州兵備副使宋豫
卿志存有為才堪任重治郡以循良報最東人懷去後
之思兵備以保障為先黎庶有來暮之嘆正已以率其
下貪黷為清彌盗必塞其源行旅無病此一臣者若無
與於秋防之事然補軍給食保境安民例當並薦者也
密雲標下領左哨參將李如檟久歴戎行熟諳戰陣軍
中之賞罰嚴明足稱節制塞上之風霜備歴懋著威名
恂恂貌狀有𩔖儒生耿耿忠誠何慙虎將振武營參將
蔡勛忠信廉㓗練達老成持重而綽有機謀彼此之籌
畫素定仁勇而略無誇詐上下之心志咸孚無忝折衝
之才足當一面之選遵化營遊擊閻瑨久歴邊方暢達
戎務撫軍則召補者已踰四百共懷挾纊之恩養馬則
倒損者不滿數十綽有騰槽之氣倉卒當肘腋之變兩
成遏截之功馳驅備東西之援具著防禦之績助臺則
建昌之採辦獨多修城而遵化之卜築為最昌平營標
兵遊擊馬負圖年力強盛資性驍雄厚撫部軍則重懲
剥削之弊而衆無饑色加意馬政則嚴禁料草之剋而
槽有騰驤節制分明旌旗因之變色器械鋒利戰守于
焉有資宣府獨石路參將麻貴清慎勤能勇敢多智長
於料敵動能得乎隱情善於用人咸肯盡其死力於薊
鎮而哨報甚明在本路而經畫可見以上諸臣雖無與
於修臺之事均有禆於防秋之役所當併薦以備循資
擢用者也臣等又查得義院提調李某見利必趨谿壑
之慾無厭望塵下拜韋脂之術尢工物議今已沸騰法
令漸成廢墜雖臺工苟完而衝關非據此一臣者相應
斥罷者也石峽谷守備白某資性寬柔才識庸劣撫馭
無術而軍多逃亡法令不張而事咸叢脞臺工數少而
僅完營房久修而未就即操守已壞何補邊防而年力
猶強直堪器使冷口提調劉某驍徤有餘操守無議但
性多嫌忌心復顓蒙抗螳蜋之臂以觸上官則理法凌
夷懷鬼蜮之奸以傷善𩔖則怨言叢集縱屬蕃撲殺軍
人曷逭典守之罪致客兵躭延臺料殊非共濟之心龍
井兒提調李某才本中人任當衝地邊務蝟集委於馳
驅之弗前日惟涕泣以自廢屬蕃雲屯苦於撫賞之弗
繼任其撲捉以為奸此三臣者雖修臺之功難以盡冺
而繁劇之地終非所宜所當更調别用者也河南領春
班都指揮僉事王某山東領秋班都指揮僉事徐某但
知舊套未變習心各染指於常規威令為之不振初無
志於遠到修守所以無功但履官未及一年少壯尚堪
鞭策此二臣者所當降充為事官員仍聽領班以責後
效者也如蒙伏乞勅下該部再加看詳如果臣言不謬
逐一議擬上請將總兵戚繼光楊四畏特加優異參政
楊錦副使楊兆僉事宋守約各加陞職參政凌雲翼復
其原任仍候超擢協守副總兵李超等各陞不世襲實
職一級參將張臣量進副總兵李信查其原犯從公勘
贖遊擊陳其可張涇王旌都司嚴勲時天爵各陞俸一
級内嚴勲仍遇缺推用參將董一元候臣查例另題陞
職為事官楊文進以署職領班入衛遊擊楊經等各循
資推用參將胡懋功等先加賞賚待其四年工完再行
通叙守備谷承功提調王軫陶世臣章延廩遇有參遊
員缺破格擢用同知賀溱等併加賞賚副使宋豫卿轉
行吏部優錄參將李如檟等待其積有年勞循資擢用
提調李某罷斥守備白某提調劉某李某更調别用都
司王某徐某各降充為事官仍舊領班如此則賞罰明
而人心思奮邊備肅而邊患不足虞矣
懇乞天恩議處入衛兵馬土兵宜練邊兵宜减兩
全重鎮疏(隆慶三年十月二十二日)
准兵部咨該征西將軍鎮守寧夏地方總兵官左軍都
督府署都督僉事雷龍題前事該本部看得總兵官雷
龍題稱寧夏孤懸河外三面受敵蕃族日見猖獗疆場
日見騷擾節年挑選遊兵入衛薊鎮各路營堡抽揀空虛
見今諳達率衆迫聚西海河套諸部聯營賀蘭誠恐乘
虛突入戰守無兵乞要將本鎮入衛兵馬每年每營量
减一千或五百在彼選摘土兵一千或五百補入邊兵
營伍隨同將領操練征戰一節為照入衛之兵久為各
鎮之累人人知之人人能言之然十數年來卒不敢輕
撤者以薊鎮土兵未練邊患方殷陵京至重不得不藉
手足以護腹心也據其初議以練主兵為根本以調客
兵為權宜今薊兵之補練迄無成效而衛兵之奔命委
屬久疲故宣大二邊督撫諸臣紛紛奏乞撤罷而寧夏
總兵官雷龍亦有此請揆時度勢誠非得已但陜西四
鎮之中以遠近言則寧夏遠而延綏近以衝緩言則延
綏衝而寧夏緩若寧夏先准議撤則延綏諸鎮豈肯遽
已除今年已經起程無容别議外其來年客兵似應以
地方之衝緩為减撤之先後合候命下本部一面移咨
陜西三邊總督王崇古寧夏廵撫沈應時嚴督總副參
遊守操等官將防秋戰守事宜一一及時整飭仍多方
探諜嚴加戒備務保無虞一面移咨薊鎮總督譚綸廵
撫劉應節總兵官戚繼光即將該鎮土兵自今為始務
要多方召募設法抽補凑足三千之數處給器械用心
訓練至隆慶四年先將延綏客兵减去一枝每年照此
土兵以漸而補練衛兵以漸而减撤如土兵卒難充實
聽移文戎政大臣暫將京營戰兵挑選二枝統以驍將
春秋兩防輪番赴薊前項練兵减兵事宜或别有窒礙
亦聽薊鎮總督鎮廵等官查照科道等官節議事理作
速從長會議一併奏請定奪仍查照本部等衙門近年
會議事宜將各鎮見調客兵無事則同各路標兵嚴加
訓練遇警則分布信地登墻拒守或應援截殺不得槩
撥修邊以致坐消銳氣無補邊防等因具題奉聖旨是
這入衛兵馬近來委的疲累著薊鎮督撫官即便議
處具奏欽此欽遵咨煩查照等因備咨到臣准經通行
廵撫兵備衙門會同鎮守總兵官從長計議回報及查
先為效愚忠條陳末議以仰禆聖治事准兵部咨該刑
科右給事中光懋題前事内開看得給事中光懋條陳
减客兵一節大率謂宣大薊鎮密邇京畿兵衛之設舊
有定額粤自庚戌之役長驅内地薄於陵京當事者調
發延固遼左一帶精銳之兵入護事寧之日即當還舊
帥閫之臣每歲調發率為常例取彼益此難以為常近
年西邊失事已漸不支欲為經久之計破積習之弊莫
若盡罷遠鎮客兵量留三鎮舊額之兵嚴設固守如有
不足復清軍御史以嚴勾補查新充軍役以實行列無
非免遠徵以省勞費之意查得先該直隸廵按王友賢
條陳練土著以省入衛大率言入衛之兵在各鎮則為
手足之傷在薊鎮則為心腹之擾欲要優恤邊民以練
土著責成各道將部民照冊編立保甲俱於邊城垜口
就近分撥擺守又該吏科給事中鄭大經條陳練土著
以省冗兵大率謂練邊民以儲邊軍欲要通查臨邊州
縣居民三丁抽一免其糧差招之為軍酌量地方分撥
各邊防禦漸减客兵本部議擬備行薊鎮督撫官從長
計處去後又該直隸廵按御史陳于階條陳復清軍以
嚴勾補欲要查照先年事例量差清軍御史數員將垜
充軍役嚴行勾解務實原額至於充發之軍犯該重刑
减死一等不宜縱之以逃嚴行查解俱令實邊該本部
議擬除添差清軍御史移咨都察院徑自議覆外一面
先咨該院轉行廵關御史將垜充軍役查照缺籍嚴行
勾解務實原額至於充發之軍如有逃者亦要嚴查依
律拏解以實邊伍俱經覆奉欽依通行欽遵外今給事
中光懋具題前因與前所陳事理相同合無備行薊鎮
督撫官酌議要見延固遼左之兵即今應否罷徵宣大
薊鎮之兵留守有無相應務要從長會議具奏前來以
憑覆請定奪大抵欲减遊兵之費無出于召募土著本
部一面移咨都察院轉行廵按廵關御史將缺籍軍人
嚴行清勾務實原額新充軍役嚴加查解仍行總督譚
綸廵撫劉應節自今歲為始招得土兵一千即减調客
兵一千務期土兵以漸而多客兵以漸而减方為經久
之策至于山東河南山西北直隸近鎮所在僉𣲖民壯
照里定數量幇軍装行糧等項薊鎮督撫官亦要計處
的當於人情事體有無便益一併具奏等因又為攄愚
忠袪積弊以少禆國計事該廵按直隸監察御史房楠
題該本部看得御史房楠具題前因大率謂邊方之費
其弊有三自今以後墻工告竣而勞者可以暫息主兵
若練則客兵可以量减備禦軍逃不必參提止行該道
以軍法綑打仍扣其後來俸糧以抵支過之數南兵久
客宜遣之使還姑就北兵之已能者教其未能者惟責
成督撫竭力區畫此數言者本官目擊時艱因事建白
無非節省財費之意相應議擬合無咨行總督譚綸秋
防畢日會行薊鎮撫鎮等官備查今歲兩防完過敵臺
的有若干來年邊工應否暫息練過主兵約有幾分來
年客兵應否暫减其備禦軍逃不必參提止扣俸糧仍
以軍法綑打有無相應南兵客久遣之使還止以北兵
之已能者教其所不能者是否可行逐條酌議停妥具
由回奏以憑覆議施行等因俱奉欽依備咨前來准經
俱行總鎮兵備等官查議去後尋該陸續議呈前來非
膠柱而鼓瑟即高遠而難行迄無至當歸一之論今該
臣會同整飭薊州等處邊備兼廵撫順天等府地方都
察院右僉都御史劉應節議照數年以來言官建白大
率皆謂主兵當練客兵當减章數十上盖累千萬言至
以憲臣專司補練之責十年于此矣今兵部復因給事
中光懋與總兵官雷龍所題議欲以隆慶四年為始罷
去延綏客兵一枝併以量調民壯以備應援垜抽民丁
以實軍伍酌罷臺工以節兵力以省多費請下臣等熟
計行之仰見廟堂之於邊事務求庶謀僉同而不欲遥
斷也臣等當未至薊鎮之先亦恒有言朝廷之於九邊
蓋均重矣奈何調各鎮之兵以從事薊昌至久而不罷
於各鎮有徵發之勞在薊昌繁供億之費甚非計之得
也故自受命抵鎮之初即銳然以練兵為已任必欲一
振積弱而後已今當事二年講求區畫乃始得其梗概
非謂有兵而不練蓋欲練而無兵也不然練兵亦非難
事即期月而可何至議之十年而卒未覩成效乎臣等
謹披瀝始末為陛下陳之昔我太祖高皇帝廓清區夏
其幅員之廣東漸于海西被流沙視漢唐宋為獨盛云
故在東則以開平在東北則以大寧在西北則以宣大
以固原延綏寧夏為中外大界所在開設重鎮屯宿重
兵以備戰守而又衆建親藩外示彈壓内資屏翰備禦
之周無遺策矣而薊在當時蓋為内邊焉所重者居庸
紫荆山海三關而已時惟遣廵關御史以董其事而不
設鎮守繼雖設鎮守而亦不掛印盖緩之也故額設兵
馬錢糧不及諸鎮之什一後至成祖文皇帝遷大寧都
司於保定改封寧王於江西盡舉大寧之地而屬之烏
良哈于時三衛畏威懷德且以内附為幸無有二心百
數十年頗資其藩屏之力然在文皇北伐之時即嘗有
言滅此餘衆惟守開平興和大寧遼東甘肅寧夏則邊
境可保無事矣如此則文皇何曾一日忘大寧哉但大
勲未集而文皇上賓興和大寧經略未竟其後敵勢漸
強三衛漸弱竟至與之連和外雖佯順於我而陰實與
彼為用至嘉靖庚戌而後而薊遂多事矣防禦之計居
然與宣大諸鎮相埓而利害所關尤為迫&KR0704;蓋一墻之
越即直逼神京震動陵寢庚戌之事可為殷鑒使當時
果能興問罪三衛之師復大寧一鎮之舊則薊之為薊
猶夫故也不然則遷大寧都司於薊州盡復其兵馬之
額不足則如吏科給事中鄭一經所陳於沿邊州縣抽
取民丁以補之又不足則從各省募民以實之即不得
如宣大三邊舊額之盛與三邊見今三十萬之多但得
嘉靖三十八年查過宣大二鎮一十八萬之衆則薊鎮
之力盖亦可以自支而何假以入衛為也乃審時度力
俱不能矣於是議調列鎮列省之兵以入衛焉而又召
募各營之兵以為應援非故損彼以益此為冗兵與冗
費也蓋緣薊昌二鎮原無額設重兵乃為一切權宜之
計已近出下策矣今查各路額設之軍不滿六萬而老
弱逃亡亦在其數各營召募應援之兵在當時已不能
及原議之數今七營見在不滿一萬四千即使名名皆
精數亦止此而况不盡然乎且總督鎮廵標兵又強半
取給於此此外惟有先後請發京操班軍二萬與調取
保河等衛遊兵六枝民兵一枝共有二萬實在之數内
如民兵一枝尚可練之以戰遊兵之中挑取三千尚可
資之以守餘則十不當一者有之百不當一者有之驅
之見敵必致敗事僅可以供修邊之役邊臺既成之後
教之相兼守臺而已夫以額設召募之兵數僅止於七
萬而内地徵發之兵又無足恃如此而又不資於十枝
入衛之兵與召募南兵則三千四百餘里之邊將何所
恃以為固乎且以入衛之兵言之其初蓋十四枝遞减
至今始十枝耳中如大同二枝延綏寧夏三枝每枝又
遞减三百合十枝論之其逃亡事故又不下千五百人
計實在入衛之兵秪二萬七千人耳視舊直三之二且
舊皆拔其精銳今□弱相半矣臣等於此蓋殫竭心力
為之設重險繕利器練車戰廣召募多方以圖之即能
轉弱為強以寡擊衆猶恐一時之功不足以為久安長
治之計必欲為久安長治之計尚欲懇乞陛下大奮乾
剛復大寧建藩封處三衛絶外交聯絡宣遼以為外藩
而薊鎮仍深處於内使國家有重關之恃宗社奠磐石
之安乃為上策即不能然亦當下之廷議悉心計處俾
薊鎮錢糧兵馬俱必有畫一之規長久之算如臣等所
謂不得如宣大三邊舊額之盛與三邊見今三十萬之
多亦當如嘉靖三十八年查照宣大一十八萬之衆使
之或戰或守皆不必仰給隣封亦不失為中策乃今以
兵馬則或聚或散有如奕碁以錢糧則或與或不與殆
𩔖乞糴已為識者之所深憂而又議論紛然欲盡罷入
衛之衆不幾於慢藏而誨盗乎此臣等所寧肝腦塗地
而不敢奉詔也不惟盡罷入衛之兵不敢奉詔即兵部
議欲自隆慶四年為始减去延綏入衛官軍一枝臣等
亦竊以為不可蓋薊昌之地其始分為十區每區派有
客兵一枝以備截殺餘則擺守而已今若全减客兵一
枝則薊鎮既缺一區截殺之兵而各鎮且不免相援為
例又將何以應之無已合無請乞勅下該部再加查議
將延綏寧夏固原入衛兵馬五枝内各减丟五百名疋
聽臣等以近日各標下新募土著之兵各就近補足其
數照舊分區備禦如此則庶乎其可也以後年分如果
本鎮應募有人亦照此例以次逓减但恐畿輔之地人
易資生塞上之役事當效死一聞召募響應無人仍乞
皇上軫念薊昌為朝廷第一重鎮原無額設兵馬聽各
鎮入衛如故如此則不惟臣等之幸實邊疆之幸矣再
照入衛兵馬原係分番故有一班在薊即又整搠一班
候代必後班已到乃放前班前班抵家休息未幾而後
班又望代矣今在薊鎮既减去兵馬二千五百在該鎮
即省調兵馬五千亦非小補若更如近年入衛以弱卒
羸馬僅求充數則於薊鎮為有名無實而在該鎮為徒
勞無益甚非同舟共瘠之義也伏乞皇上勅下該部併
議及之庶幾無務多而務精乃不寖失徵調初意也臣
等又以錢糧言之日前薊鎮仰給戶部誠多矣然使在
國初之時如果他鎮有額設之軍則亦有額設之糧其
在今日即可因糧以求軍何至紛紛以請發為也惟其
軍糧皆無額設是以軍則取辦於各鎮糧則仰給於戶
部雖有善者無所用其巧矣今惟即他鎮額設之糧與
年例所發之數合而計之便可知其大略也但邇年以
來以入衛之兵則日减於前而錢糧則日增於後若有
求其說而不得者臣等又有以知其故矣蓋前此入衛
軍民二兵其月糧工食皆取給於該省該鎮薊鎮不過
支給行糧料草而已且每當兩防撤兵率有數月之間
故客兵雖多而所費却少至嘉靖四十二年而後因客
兵漸减戰守乏人復議於總督鎮廵標下各增設標兵
一枝隆慶元年又議將督撫標兵皆全給行糧是各標
兵行月二糧與馬疋草料皆從薊鎮全支錢糧歲增職
此之故今既責臣等以補練之事客兵雖减而錢糧則
又增矣此則諸臣與本兵思議未及臣等不得不詳言
之以一解羣疑也但先今既减去入衛兵馬一萬四千
五百人則每歲連更番人馬共减去一萬九千所省沿
途數千里之遠二萬九千人馬兩次往廻計五萬八千
人馬行糧料草之費盖亦係度支之數而歲免在途倒
死馬疋亦不止二三千計又孰非府庫之財乎是以全
體論之增於此即减於彼亦未為不利也以練兵修工
言之臣等謬以疎庸仰荷任使誠寢食俱廢惟以禦侮
為務顧事有戰守而兵分強弱入衛之兵誠強矣而弱
不能戰者恒半之土著之兵誠弱矣而強可教者亦三
之一臣等取其強而可教者合標兵練之以待戰即其
弱而不能戰者俾修敵臺以待守此閫外之事臣等籌
之熟矣竊謂廟廊所宜專任而責成之不宜從中制也
自敵臺南兵言之敵臺所以據地利遏勍敵制馳突處
弱兵易擺邊之謬為併守之策即韓范復生不能易矣
南兵之調非專為教鳥銃也謂邊兵為敵之積威所劫
而南兵善戰又善守可以為北士之倡此皆臣等焦心
覃思之所為今敵亦知二者之足畏而顧欲臣等盡變
其初說臣等蓋不容不腐齒折舌而力為之諍矣伏望
陛下俯從至謂欲將山東河南山西北直隸近鎮所在
州縣僉𣲖民壯照里定數量幇軍裝行糧聽各兵備官
督至境上以備應援是或一道但嘉靖辛亥年間嘗募
兵於此數處百姓為之騷然至今談及猶疾首蹙額且
敵之來去有如風雨傳報之事紛至沓來難於定執預
調其兵至薊則繁費尤甚於入衛之師聽其駐師本境
又恐無濟於緩急之事是以臣等未敢輕議仰惟聖明
裁察
城完紀功行賞疏(隆慶三年十二月二十六日題)
據昌平道兵備僉事宋守約呈報城郭工完堅壁有賴
于祖宗陵園之重似亦稍有禆益視別州縣之城止于
收保居民者其重輕大不相侔所據效勞大小文武官
員雖該本道動支修城之銀節次犒賞宴待但查節奉
案驗原有工完奏賞之例似應分别叙錄以勵人心等
因到臣臣會同廵撫順天都御史劉應節看得昌平設
在京師陵寢之間密邇居庸黃花之境委係畿輔之上
游邊關之要樞也所據重修城垣包築完固既經該道
查覈明實并各該督工效勞官員分别前來相應照例
具奏叙錄為照總兵官楊四畏合文武而同心視軍民
為一體軫修城之重務則量工命日身親護作之勞慮
人力之不敷雖吏胥色役悉入徒庸之數經營僅以期
月成功可垂百年綜理極詳勤勞特甚兵備僉事宋守
約心孚諸將義驅三軍飭備邊防則增臺繕堡居然成
虎豹之關董振城工則修隍濬池屹然壯金湯之險綢
牖戶以陰雨山陵之王氣常存鞏皇圖于苞桑邊鄙之
烟塵無恐兹二臣功當首叙者也昌平州知州高尚仁
政先保民守圖設險詳度費務則出納不爽乎錙銖審
量事宜則訶督無懈于終始人和與地利兼興繭絲與
保障並舉標兵營遊擊馬負圖永安營坐營畢英志在
急公義能終事舁畚臿以先士卒真有腁手胝足之勤
歴山原以事斧薪甘同野宿風飡之苦以上三臣均當
叙錄以酬其勞者也伏乞勑下該部查議上請將總兵
官楊四畏兵備僉事宋守約特加優賚知州高尚仁遊
擊馬負圖坐營畢英各加叙錄以需推用其餘分管城
工提調等官孫堂等容臣另行分别奬賞庶勤事者不
虛勞而感恩者益圖報矣
地震疏(隆慶三年十一月十一日題)
據密雲縣申稱本年十一月初八日丑未時候地震有
聲如雷從西北角向東南而去房屋悉皆震動有頃方
止係干地方災異理合申報等因具申到臣該臣會同
整飭薊州等處邊備兼廵撫順天等府地方都察院右
僉都御史劉應節議照地道主靜動則失其常道而為變
矧兹邊境當一陽初復尤為非宜今據前因是皆臣等
奉職無狀所致抑或將有邊釁幾故先見除臣等痛加
修省及申飭各該將領嚴加哨禦外為此謹具題知
地方災異疏(隆慶三年十二月初八日題)
據薊鎮三屯營守備崔經呈據本營直日陰陽生王賓
呈稱本年十一月二十五日子時地震有聲自東北起
往西南去訖又十二月初二日子時天鼓鳴響自西南
起往東北去訖等因具呈到臣案照先據密雲遵化等
縣申稱十一月初八日地震有聲已經具題去後今據
前因該臣會同整飭薊州等處邊備兼廵撫順天等府
地方都察院右僉都御史劉應節議照地道主靜天載
無聲乃今兩月之内地震二次天鼓復鳴變不虛生皆
臣等奉職無狀所致抑或邊釁潛萌幾故先見除臣等
痛加修省及申飭各該將領比常嚴加哨備外謹具題
知
遊騎乘夜竊入撲射燒窯軍人疏
據總理練兵事務兼鎮守薊州永平山海等處地方總
兵官中軍都督府右都督戚繼光揭稱據太平寨參將
羅端呈蒙本職紙票行查五重安關守關官及十二日
夜間守關軍士併進入出口各墩臺墩軍并見差出口
外尖夜姓名逐一查報先將守關管墩砲哨夜人員解
職查理今經查得失事官軍蘇正蒙等九員名現在理
合呈解等因到職為照前項失事官軍設若大隊擁入
則勢非所敵今以些少遊騎乘夜竊入責之守關等官
捍禦固恐未能如彼時内外預知早為舉號彼勢孤寡
决當潜遯即以潜入猶可截勦乃出入俱屬不知實難
辭責而每區所定尖夜動稱數百少亦不下百餘烽火
相望號令全無今當首犯之初乃軍門與本職新政之
始若不連坐責治一番通行示知何以警衆但查得各
犯内守關官為第一可惡出口尖夜并墩軍次之管夜
不收墩二官雖當連坐似宜從輕等因備揭到臣案照
先為屬蕃入邊撲殺軍人事臣同整飭薊州等處邊備
兼廵撫順天等府地方都察院右僉都御史劉應節廵
邊至牆子嶺據鎮守總兵都督戚繼光揭報五月十四
日據防守太平寨遊擊胡懋功禀稱本月十二日三更
時分本營軍在五重安關下燒灰被北兵約有二十名
各帶弓箭兵刃到于燒灰窯厰將燒灰軍人射死丘彦
文武進文齊伏二姚友等四名掠去王友能周聚臧得
高李重喜等四名即時從正關城西琵琶稍出邊去訖
切照本營官軍奉調分擺洪谷口新開嶺白羊谷白道
子四處防春五重安不係本營官軍信地因奉文調赴
白羊谷修工摘撥軍士隨石便處開窯燒灰應用以致
敵兵暗行窺殺且人數不多哨瞭難及係干邊關擬合
具禀等因到職案照先為邊備事蒙總督軍門案行本
職通行做工軍士各將盔甲器械隨帶工所夜間務在
城上宿歇又該本職慮恐各軍出口採辦臺料嚴行各
以兵馬圍護多方哨探兩准廵撫衙門手本加意會防
續為緊急軍情事奉軍門調職督兵趨赴密雲防備西
路隨據報緩職乃回馬蘭谷選練援兵廵撫劉都御史
會同軍門出古北口等處閱視臺工不意擦崖子提調
王杰緣事被提代署人員甫到防範疎虞致有此失但
敵兵乘夜襲殺燒灰之軍必係平日窺伺道路熟識若
無導引豈能徑到燒灰地方此皆屬蕃久住關外撫賞
不遂之所為也限一面行令跟緝的係何項姓名另行
究處及將署提調劉懷遠并該關守關官軍與越墻經
過地方墩軍原差出口尖夜通行拏參另行詳報等因
備揭到臣該臣案行整飭薊州等處兵備右參政楊錦
備將所報事情併各該失事人員嚴行查䆒去後未報
今據復揭前來及據分守太平寨參將羅端呈為前事
大約與揭報事體相同為照薊昌二邊事體有險可修
務守為上故每當春秋兩防之時無事則合力修工有
警則乘障以守此節年不易之定規也至今年春防臣
復通行將主兵分為二班一班修工一班操守客兵分
為三分二分修工一分操守一以節宣人力一以預防
意外至當邊報紛紜未定之時臣與鎮廵又各出標兵
分投備禦稍有實息輙停工列陣以待固將以備大舉
之寇也至於防範屬蕃則實責成於各谷各口管關管
墩操守官軍而已今據總兵戚繼光之報則以二十屬
蕃據參將羅端之報則以十四五游騎乘夜竊入掠殺
燒灰軍人出入自由關防何在即窯軍孤處偶逄竊發
在分守參將羅端與領兵遊擊胡懋功情猶可原而來
則不知去亦無阻於守關百戶蘇正蒙管墩百戸許受
管夜不收千戶尹允協併各關墩軍哨罪實難逭所據
前項失事人員法應參奏提問但照臣欽奉勅諭内開
薊遼保定鎮廵并各鎮參遊所屬地方各道兵備添設
修築墩堡等項官員俱聽爾節制各領兵等官敢有臨
陣不用命者自都指揮以下許以軍法從事欽此臣又
查得鎮守總兵戚繼光欽奉勅諭内開副參遊守悉聽
節制但有尅剥軍士沿襲虛套教練不實及臨陣退縮
觀望不前者俱許爾徑以軍法處治欽此除各欽遵外
今照百戶蘇正蒙等一經參奏臣等便不復得以軍法
行乎其間所以沿邊將士習視總督總兵平時則號令
難行臨事則法度莫及徒擁虛器有如贅疣毋惑乎其
積弱難振軍務日弛合無請乞勅下該部將管關管墩
百戶蘇正蒙等一面行廵按御史提問仍聽臣行總兵
官戚繼光將蘇正蒙等拏赴軍前分别情罪輕重各以
軍法從重綑打差官擎捧令旗令牌押發一十二路邊
關示衆如此庶閫外之事權稍重而人情玩愒庶幾其
有改矣
譚襄敏奏議卷八
