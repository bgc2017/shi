譚襄敏奏議卷四
明譚綸撰
恭謝天恩疏
嘉靖四十四年十一月二十三日臣在原籍據承差龍
詷齎到吏部咨為缺官事該本部題奉聖旨譚綸著以
原職巡撫陜西等處地方寫勅與他欽此欽遵備咨前
來臣即焚香望闕叩頭謝恩訖尋策馬衝寒兼程前進
至李坪驛及准兵部差官齎到吏部咨為缺官事該本
部題奉聖旨譚綸著以原職巡撫四川等處地方寫勅
與他欽此欽遵備咨前來臣又焚香望闕叩頭謝恩訖
隨晝夜兼行前至四川與前巡撫都御史劉自強交代
行事外臣誠惶誠恐稽首頓首具本奏謝者伏以聖皇
達孝曲成本始之私恩天府名藩薦荷拊循之重負自
天有命無地措躬竊念臣跡本孤微才復駑下徒以一
念之忠朴至叨三品之崇榮昨秉鉞以南征實因人而
成事既得旨而西返將廬墓以終身孰謂服制之始闋
遽濫保釐之大任循省莫稱遭際實竒兹盖伏遇皇帝
陛下德合上玄道超元始應天以實畢至諸福之祥立
賢無方採及下體之賤臣感恩思奮有志未能惟正巳
以正人仰祇承乎上意必任怨以任事期無改于初心
悉心以救殘民蓄威而備外患苟可為全蜀之利不敢
愛六尺之軀此固臣之所以效忠於陛下亦以盡其職
分之當為也臣下情無任感激屏營之至
究盗參官以議善後疏
據成都府申查得仁壽縣堂上櫃内原貯白銀三千二
百四十六兩有竒於本年四月十七日夜被巳獲強盗
鄭廷采等劫去知縣周大繡當堂查點明白並無吏庫
乘機偷盗情弊等因及據守巡川西二道緝獲原劫仁
夀縣庫強盗鄭廷采等七名窩主陳珊等六名及劫去
贓物若干招解到臣尚有餘黨未獲臣將該縣知縣周
大繡巡捕主簿李萃責令戴罪拏賊所獲失事官員通
合查參以懲弗恪參照仁夀縣知縣周大繡忝居令長
不顧司存銀巳立庫而慢藏典守之心何怠賊得梯城
而行劫防禦之術誠疎在平日雖有愛民之心於臨事
殊無弭盗之略人贓稍獲遺逸尚多巡捕主簿李萃才
本闒茸政亦怠弛伴食縣堂任兵疲而弗練高卧私室
致寇至而㒺聞雖在履任之初難逭曠官之咎此二臣
者所當提問以為奉職不恪者之戒也布按二司守巡
川西二道左參政李尚智僉事吕廕均有地方之責難
免疎虞之愆但李尚智則兼攝下川南道巡歴叙瀘未
回相應免究吕廕則承委監督操務彼此顧慮難周相
應量行罰治再照四川一省遠在西陲山川險阻甲於
天下法網疎闊自昔而然邇年巳來在外則諸番跳梁
雖屢行撫剿而桀鷔之態尚轉相效尤而恬不之改在
内則武備廢弛即嚴行督責而文武之屬率視為故事
而莫覩其成如臣自入境以來即首視各郡縣城垣要
皆單薄無益防禦甚如雲陽等縣之城則倒塌殆盡僅
存遺址推之通省大略𩔖是繼之簡閱軍伍尺籍徒存
迯亡過半此則天下衛所皆然而四川為甚矣至於民
壯則論粮編丁最為近古其在今日可以循名責實轉
弱為彊惟此而巳奈初意浸失於承平之久良法盡壞
於不才之官有司視役占為當然以選練為長物而先
年又以採辦之故工費浩大稍議折徵以濟一時然眉
之急後以民力告困暫行停减因循至今額數皆失而
所存無幾又皆白徒市棍遊手遊食責之披堅執銳以
待暴客其將能乎故自富順失事之後僅及年餘而越
城劫庫巳經四起有由然哉及照全蜀四塞之地皆有
盗區而永寧播州二司尤為淵藪盖二司利羣盗之重
賂羣盗恃二司為三窟出没無常緝捕難及非一朝一
夕之故矣故先年議設分守參將一員於永寧宣撫司
駐劄兼制播州一帶盖欲其宣布威信鈐轄土夷誠為
有見乃今反使羣盗得憑藉諸司以為逋迯之主而莫
之誰何則又將焉用彼分守兼制為哉其故盖起于各
官謀身之念太重任事之志弗專徒欲上下雷同遷延
歲月僥倖無事以保全其富貴而未知顧名思義原始
要終為地方謀為朝廷計耳則亦無惑彼之桀鷔愈甚
轉相效尤而莫之改也至於參將周表則又有難以備
責而當為處之者盖制馭土夷之道在我當守其舊章
在彼宜責以定分則我既有執詞而彼亦自心服查得
本路參將原係分守銅仁後改為思石兼制川湖播州
等處向駐貴州石阡府今復改駐播州兼制思石遂使
該司上下同辭紛然申擾以為不便臣初盖切責之其
辭甚嚴其義甚正比查前此當事諸臣亦累行議處至
久而未决盖土夷每以激變上囤為言周表亦以孤危
難處為慮臣因為之熟計宣慰楊氏之有播州巳數十
世所轄八司土夷自常賦之外朝廷未嘗令其妄出一
錢而一旦以其素未嘗有之官隨帶三省之兵改駐於
其治内供應夫馬不免偏累誠于情有弗堪故其心未
厭服而周表此時且不免委曲遷就以計定人心為事
不然恐生他故愈益難處而又何暇問其藏汙納垢之
事而畢得行吾志哉故臣謂難以一槩責備而又當為
之處者此也伏乞勅下該部再加查議將知縣周大繡
等行巡按御史提問僉事吕廕量行罰治左參政李尚
智免究仍聽臣嚴督守巡兵備等道府衛所州縣等官
將通省大小城池並行修濬務高深如法保障有資合
用工料從宜措處其原設民壯盡行查復舊額分投訓
練務成精兵以備不虞及通行永寧等處參將安大朝
并叙瀘重夔各兵備道嚴督播州宣慰楊烈永寧土舍
奢效忠等將竄入該司地方有名強盗盡行拏獲解臣
正法仍禁戢所屬不許再行窩藏其參將周表仍聽該
部轉行臣與貴州巡撫都御史從長計議改駐適中地
方免使獨累播州一司致生疑畏而文武庶官中之有
怠緩不職與土司中之有桀鷔弗恭者皆從臣遵照勅
諭參拏處治甚則加之以兵如此則守無不固令無不
行而區區小寇不足慮矣
議設兵備官員以圖善後疏
准巡撫陜西都御史谷中虚巡按湖廣監察御史陳省
會議得施州地方孤懸荆州千里之外適當䕫州建始
之中上以扼三陜之要害外以控諸番之跳梁荆南守
巡有遙制之慮重䕫兵備無專制之權相應會題比照
辰沅事例除守巡該道外仍於湖廣按察司添設僉事
一員請給勅書關防整飭荆瞿施州等處兵備駐劄施
州衛將本省荆州府所屬各州縣衛及施州十四土司
俱聽該道統轄專一操練兵馬修理城池稽察奸弊清
理詞訟撫綏民夷禁弭盗賊以安地方其鄰近永順保
靖容美各土司悉聽節制及照四川重慶府所屬忠州
酆都縣䕫州府所屬萬縣巫山建始奉節雲陽七州縣
及石柱土司亦聽兼制庶號令易行緩急有濟仍於荆
州府添設撫苗通判一員常駐施州衛專聽該道委用
等因又准巡撫貴州兼督湖北川東等處地方副都御
史陳洪濛會議得施州衛設居湖廣下湖南極西之界
與川東雲萬奉建等縣相鄰其所轄宣撫司三安撫司
八長官司三懸崕絶壁環繞牙錯締結姻好互肆吞噬
兼之離省遼遠監司罕臨其地法令勾攝所不及衛官
因而耽襲廢弛恬不知有王法平時明納其監贓遇事
隂為之心腹以故養成桀黠嘯聚逋迯據險結寨劫殺
鄰境幾二十餘年而後剿撫平之頃者土寇黃中之事
為可鑒也迄今欲為善後之圖相應查照今議添設兵
備一員專勅駐劄施州整飭軍衛土司一應軍機操練
官軍兵快兼理刑名申嚴保甲之法繕固關隘之守宣
明號令擒拏盗賊禁戢奸宄相機撫剿仍兼制荆瞿二
衛武職悉聽提調考註賢否併勘結襲替一體經由該
道轉詳原設守備一員則令移駐南坪堡要害之衝並
受節制隨宜調遣而又分撥施瞿二衞所指揮千百戶
三四員俱附南坪以聽守備行事仍設通判一員列銜
荆州亦駐施州專理粮餉獄訟庶各該衞司漸膺監司
之訓飭熟覩朝廷之紀綱自有以消弭其交結隂謀之
念而湖廣極邊之界四川腹心之區雄然成一重鎮保
無意外之虞矣其達州原設兵備副使一員宜以重䕫
二府分為上下川東二道下川東道以兵備副使仍駐
達州專轄䕫州府衞一應軍機兼理刑名上川東道以
分巡僉事仍駐重䕫專轄該府衞一應刑名兼理兵備
各換給勅書一道以便就近責成無事則周徧巡歴銳
圖平靖有事則上下川東與施州兵備聲勢聯絡互為
犄角庶官無多設之冘地無遙制之囏統馭各有所司
消弭預有所藉是亦善後之策及欲查復總督等因備
議前來卷查兵科給事中邢守廷刑部主事羅青霄工
科給事中何起鳴各以前因胥蒙題准俱經備行湖廣
貴州巡撫等官會議去後今准會議到臣該臣會同巡
按四川監察御史李廷龍議照貴州所以必欲復設總
督者盖嘗病於兼制之甚難而工科右給事中何起鳴
則謂總督可以不復者又有見於遙制之無益臣等因
是而參諸輿論酌之時宜要之復總督不如設兵備盖
總督勢遠而節制難及兵備勢近而緩急有濟此不但
在施州一處為難即他處有事其形格勢沮有似施州
地方者亦可推𩔖而行之則聲勢聮絡血脉貫通雖謂
總督永永不必復可也但兵備之設在湖廣之議則謂
宜于湖廣按察司添設僉事一員整飭荆瞿等處兵備
駐劄施州兼制四川重慶所屬忠州酆都等七州縣而
貴州之議則又止言添設兵備副使一員駐劄施州而
不及所轄之地臣等恐兼制之權欠專而僉事之體未
崇因從而折衷之謂宜如貴州巡撫議添設副使一員
請給勑書關防整飭荆䕫地方兵備從湖廣按察司列
銜在於施州衛駐劄專屬湖廣撫按考覈仍聽川貴巡
撫四川巡按節制在湖廣則以荆州府所屬各州縣及
荆州荆右瞿塘施州四衞枝江夷陵長寧遠安忠州伍
千戶所并施州十四土司俱聽統轄鄰近永順保靖容
美各司悉聽節制在四川則以重慶府所屬忠州酆都
縣䕫州府所屬萬巫建始奉節雲陽七州縣俱聽統轄
石砫宣撫司亦聽節制如此則事權既專展布為易而
成效可臻矣但施州衞既有兵備憲臣坐鎮其中則荆
瞿守備宜移駐南坪堡仍聽該兵備道調度以扼塞諸
夷出劫重䕫之衝合用官軍粮餉器械聽該兵備道臨
期議處而添設管粮巡捕通判初議應於䕫州府帶銜
比照施州衛官軍俸粮皆𣲖在重䕫所屬而䕫州府為
多則此官應從䕫州府列銜為便及照川東地方原設
有兵備副使一員駐劄達州分巡僉事一員駐劄重慶
分守參議一員原駐合州今駐劄涪州而主事羅青霄
復議於上川東道更設兵備副使一員實為冘職但二
府所轄北連秦隴南雜土漢綿亘三千餘里三道既各
專一政二府實兼顧難周誠宜以重䕫二府分為上下
川東二道以整飭下川東道兵備副使即兼分巡仍駐
達州專轄䕫州府衛州縣并石砫土司以分巡上川東
道僉事即兼兵備專轄重慶府衞州縣并播司酉陽等
土司各另給勅書一道欽遵行事其分守參議駐劄涪
州亦應比照江西湖東分守事理請給勅書一道兼理
本州并忠州長夀墊江南川酆都彭水武隆黔州九州
縣刑名里甲之事如此庶畫地為守分任責成彼此無
掣肘之虞首尾成率然之勢而於地方為有賴矣
(缺)
招討司土舍楊時譽節經守巡各道行委知府等官重
覆查勘的係巳故副招討楊合庶長(缺)男應該襲授前
職無容别議祇因該司招討(缺)定黨助伊姊高氏夀元
妄保楊時舉越襲不遂以致互相讎殺雖經撫處寧息
但恐苗蠻之性翻覆無常危疑之間禍變叵測則楊時
譽以孤弱之身委難遠離所據告詞就彼襲替既經守
巡兵備等官查有邦政事例又經三司掌印等官覆議
相同相應請將楊時譽免其赴京就彼襲授副招討到
任管事候地方事寧之日仍照例起送赴部除授伏望
勑下該部查議果與前例相合行臣轉行遵照但恩典
出自朝廷臣等未敢擅擬為此具本題請
慶賀疏
嘉靖四十五年八月初十日恭遇萬壽聖節臣誠懽誠
忭稽首頓首上言稱賀者伏以天心篤祐北辰凝電繞
之祥聖壽遐昌南極衍龍飛之祚神人交鬯宇宙均懽
恭惟皇上德契高玄道超元始光膺寳籙大明普離照
之無疆恭握瑤圖久道配乾行之不息皇仁天覆聖敬
日躋惟精惟一以建中盡制盡倫而立極禮明樂備鴻
謨迥邁乎百王内順外寧駿業獨超於千古維此仲秋
之候忻逢誕聖之期歲功占瑞於金穰壽曜星輝於丙
舍四靈畢至休徵恊六千甲子之周天九譯咸賓純嘏
會億萬星纏之拱極日臨閶闔蓂開十葉以敷榮雲映
蓬萊桃熟千春而薦實茂集長生之慶於昭永命之符
臣幸際昌辰濫叨重寄恩實同乎大造報未效於微涓
仰歌天保之章呼嵩忭舞遙上華封之祝望闕徘徊伏
願景運彌隆玄禧滋熾永保太和之盛洊臻有道之長
凝周鼎於萬年光昭日月垂虞裳於五位久並乾坤臣
無任瞻天仰聖忻躍祝頌之至
恭謝天恩疏
嘉靖四十五年八月間臣在四川接得邸報該巡按福
建監察御史陳萬言查覈福建山海功次該兵部題奉
聖旨譚綸賞銀二十兩二表裏欽此隨該禮部給付承
差張大才等順齎到臣臣即焚香望闕叩頭謝恩祇領
外臣誠惶誠恐稽首頓首具本謝恩者伏以受命專征
愧乏旂常之績論功頒賞洊膺金幣之蕃誠感激而弗
勝恨圖報之靡及竊念臣才同襪線器比鉛刀以纓索
而繫單于寧免鯫生之妄執干戈以衞社稷徒懷士庶
之忠詎謂癸甲之年會有甌閩之變奉詔起復策馬徂
征幸使雕題鑿齒之人共識瞻依之慕遂令賣刀買犢
之衆咸知鈇鉞之威是皆奉廟算以有成何敢貪天功
為巳力乃捷書甫上即拜殊恩而舊跡成塵復蒙大賚
兹盖伏遇皇上德侔造化明並照臨道以久而彌昌善
雖微而必錄故使韋布之賤亦獲自效於明時而錙銖
之勞竟不見遺于大冶臣仰承天寵奚啻挾纊之温俯
竭愚衷誓切捐軀之報即纖毫無補于世亦期無愧于
五紽若緩急有用於時誠欲自同于百鍊此實臣涓埃
之細所以圖盡于萬分之一者也臣下情無任感戴激
切屏營之至
增設縣治以圖治安疏
據四川布政使司呈准分守川東道左參議余田重䕫
道兵備副使周鎬分巡川東道僉事喬應元等各議請
于隆橋驛地方建縣為弭盗安民計臣查嘉靖四十一
年間蒙巡按四川監察御史陳批據舉人江汝岷呈稱
重慶府榮昌縣原設于川東川南川西三道之衝東至
瀘州一百六十里南至富順八十里西至内江縣一百
二十里北至榮昌縣一百里往來道路適為通衢汝岷
居鄰兹土此中利害則熟知之亦巳身當之矣緣本驛
與有司窵遠地里遼廣山澗險阻人民奸惡無所不至
瀘州則有嘉明等里富順則有趙陽等里榮昌則有青
灘等里以盗賊為生涯以逋賦為慣弊日則結夥嘯聚
夜則明火殺人汝岷曾被劫掠家貲一空又劫平民張
大韶等百十餘家至如錢粮逃欠不納告詞不行赴理
瀘州勾提則逃避于榮富榮昌拘逼則逃避他方靡所
蹤跡先年蒙巡撫四川湯都御史奏准會議欲於瀘州
富順榮昌割撥里分於該驛設縣後因停止議設叙州
府通判一員駐劄嘉明鎮督粮捕盗然府館巳建年久
通判巳更五員盗賊滋蔓逋負且甚豈法果不足以繩
民民委不知向化哉盖緣嘉明通判之設無大捍衛有
官無權有權無印雖至賢至勇之官亦有難於措手者
賊民日興職此故也先年告欲設縣良民稱便奸惡梗
焉夫民不可與慮始而可與樂成故本省先年添設威
州太平壁山等縣其始皆難而繼皆告便矣該司會同
按都二司議得隆橋驛地方四川縣相攙三道控轄官
司窵遠人民雜居追徵錢粮則兩相影射追捕盗賊則
兩相推調加以逋逃無賴於此淵藪官司莫可清查頑
民日益驕横瀘州富順歲欠錢粮動以萬計此處之民
逋欠也重叙一帶盗賊四漫行劫此處之民窩藏也上
虧官帑下擾地方故先年屢議建縣惜費中止圖目前
而忘悠久也今計建縣之費不過二三千金僅瀘富一
歲逋負耳若縣巳業成豈止什百倍蓰於所費耶且盗
賊獲寧百姓安堵公私兩利何憚不為所據設縣之議
似應俯從等因到臣臣會同巡按四川監察御史李廷
龍議照隆橋地方開設縣治其為士民屬望甚殷各司
府勘議甚明而久之未决豈盡由于愛惜小費之故哉
盖緣此縣一立則盗賊不能肆其志逋負無所遂其私
元惡巨奸倡為異議多方阻撓以至因循停止釀成癰
腫失今不亟為之圖則將來之患又有不可勝言者矣
此隆橋縣治之立審時度勢臣等以為不可一日緩焉
者也所據相度地形建設職官分割里分估計錢粮處
分學校裁革通州掣回官軍以新縣屬之叙州府隆橋
驛改附新縣木料取諸費用第金川驛恊濟錢粮歸還
富順多係臣等面加詳訂似巳周悉無容别議但欲分
割二州縣田粮定為一則起徵一節前此豪強之民所
為藉口公然阻撓者此也臣等竊謂地土有肥瘠風氣
有厚薄故起科有重輕在他省地方固有一縣而三四
則起徵者今欲比而同之使之舍輕而就重此於羣情
實有所弗堪相應各仍其舊三則起徵所謂額既不失
民亦樂從至於徭役民壯驛傳則從一而均𣲖免致參
差不齊及查叙州府舊有廢王府第一區先年奉有欽
依拆卸木石變賣年久無人承買中間朽腐過半且地
里阻遠搬運為難似當酌量取用改造縣廨學宫等處
則用過木植價銀即應扣算减免及照瀘州富順榮昌
三州縣額設民壯原係照依丁粮僉編亦當隨照分割
數目編入新縣仍於各該州縣舊額之内照數開除黃
冊則待犬造之年磨算改正仍先造草冊一樣六本存
布政司該府州縣備照伏乞勅下該部再加查議具請
欽定縣名銓選才識老成官員前來任事及轉行臣等
將顯奉欽依事理逐一欽遵查照而行如此則一方之
盗息民安而治化為有補矣
擒獲積惡渠賊查叙功次以勵人心疏
據四川布按二司呈報嘉靖四十五年三月十二日兵
備葉副使獲賊首張廷輔十七日土婦鳳氏督領土兵
於禮州城外與賊對敵生擒惡賊十名斬獲首級四顆
奪獲賊馬八疋俘獲賊屬七名口二十一日鳳氏領兵
臨陣生擒惡賊四名斬獲首級七顆奪獲馬一疋二十
三日指揮丁良弼督領家丁與賊對敵生擒惡賊一名
二十七日鳳氏率土兵戰於拖郎地方生擒首賊檢得
一名從賊三名奪獲馬二疋本日千戶陶漢生擒首賊
一名二十八日原任指揮今辯問永遠充軍丁思道同
家丁生擒惡賊六名千戶楊能同家丁生擒安信名下
賊七名斬獲首級二顆奪牛馬三頭疋指揮施溥同家
丁施禮等生擒從賊二名原任百戶今降總旗鍾銳同
家丁生擒從賊一名原任百戶今問邊遠充軍未遣聶
恩施坤同家丁生擒從賊一名四月初二日鳳氏督工
戰於樟木箐地方生擒惡賊十二名奪獲馬二疋俘獲
男婦三名口指揮丁良弼徐紹文同家丁生擒惡賊二
名鹽井衞指揮張垣同家丁生擒惡賊二名斬獲首級
五顆初五日指揮丁良弼率家丁大戰於拖郎箐地方
生擒惡賊一名初六日越雋衞百戶王霍率軍人於溪
龍後山大戰生擒首賊一名從賊六名十一日鳳氏率
土兵追入毛牛山番寨與賊大戰生擒惡賊十一名斬
獲首級一十五顆奪獲馬騾器械有差俘獲男婦二十
七名口殺死賊衆二百餘人十二日指揮丁良弼同家
丁戰於黃甫營生擒逆止名下賊首一名二十三日鳳
氏率土兵追入生番地方攻打牙礦何搽等寨大戰生
擒惡賊七名斬獲首級九顆俘獲男婦五名口衝陣被
傷土兵頭目吉魁本日都司張焰下家丁張普定生擒
惡賊一名千戶楊應昇生擒惡賊一名原任守備劉接
指揮周因吾百戶葉茂林督同承差喻梧并吳賢生擒
惡賊一名五月初七日鳳氏率把事張偉土兵生擒首
賊二名以上共計生擒首賊七十六名斬獲首級四十
二顆殺死從賊番人二百餘名俘獲賊屬男婦四十二
名口奪獲馬騾器械不可勝紀臨陣投降二十餘名燒
過賊巢并助賊番村共七處招撫安插猓猓九百六十
一名西番二千三百六十名止有安信逆止二名敗陣
迯入老箐去訖呈乞著落鳳氏挨拏庶為便益等因又
據寧番衛被害失主李興四等百十餘人連名具告被
土舍安信主令叛賊張廷輔檢得等劫殺人財等情到
道當將安信等拏獲與柳興四等并發斷事司監候訖
臣會同巡按四川監察御史李廷龍始仍開誠布公予
以可生之路繼乃調兵懸賞示以必剿之機俱各批行
該道便宜從事今仰仗皇上玄威震疊文武同心將士
用命遂使元惡一旦就擒羣兇同時授首番夷因而知
畏地方賴以底寧所據解到安信檢得等該臣批發按
察司監候問詳及查有功效勞人員除問擬充軍未遣
指揮丁思道百戶施坤聶恩立功未配百戶楊應元降
級百戶鍾銳行令再行累功自贖徒犯吳賢等分别犒
賞外照得整飭建昌兵備副使葉應乾才堪濟變心切
救民任事而處置得宜見每出人意表知兵而籌畫數
定敵巳在其目中得先發制人之機致一舉成功之策
利州衞經歷黃清練達有為廉勤超𩔖先事能為未然
之防臨事每得多算之勝番夷素服其無私士卒樂為
之用命寇帶土婦鳳氏忠貞素著謀勇兼資率兵三千
人血戰十餘陣令嚴部曲而斬獲獨多威震番夷而反
側胥定以上三臣功當首論者也帶管分守上川南道
參政李尚智分巡上川南道副使陳嘉謨義切同舟心
懷共濟或决勝於千里之外而動中機宜或轉輸於多
事之秋而曾無詘乏寧越守備沈鯨明見賊情習知地
利足躡行陣而奮不顧身深入夷巢而竟至底績四川
行都司都指揮宣詔僉書署都指揮僉事張焰咸負驍
勇各奮鷹揚共收破敵之功均於武成有賴指揮丁良
弼老成持重勇敢超羣提軍保障孤城而民志巳定乘
勝追擒劇賊而地方獲寧千戶楊能百戶王霍艱險不
避矢石争先一則有抗敵全城之功一則著策應斬馘
之績行都司斷事邵相守禦多贊畫之能部運得緩急
之助行都司經歴孫光祖督餉而秋毫無染備寇而寢
食靡寧以上諸臣功當次論者也指揮施溥周因吾張
垣徐紹文千戶陶漢楊應昇百戶葉茂林各親行陣均
有戰功經歴李藻與有區畫之勞守備劉接百戶張誥
亦效摉獲之力以上諸臣又當次論者也再照巳故土
官指揮使安忠妻鳳氏質本女流心閒將略馭衆嚴而
有恩屬下久之益服誠無負于國恩深有禆於邊鄙所
據守巡兵備等官要將鳳氏承襲夫職一節無非欲為
安緝地方計也但臣查得夫亡妻襲之例在各宣撫宣
慰諸土司則有於各衞所諸土官則無合無通乞勅下
該部再加查議將首惡安信等轉行四川巡按御史明
正典刑以泄軍民之憤將兵備副使葉應乾等功次覈
實賞賚以為羣工之勸及將鳳氏比照邦政内夫亡妻
襲事例俾之承襲伊夫指揮使職事管束土夷以靖地
方之患待鳳氏終身仍令四十八馬火頭公同舉保安
氏子孫承襲如此則懷忠者有所激勵濟惡者有所懲
創而邊徼為有賴矣
議建郡城分軍守禦以圖久安長治疏
據四川布按二司呈稱馬湖府張世胤條陳内開馬湖
係國初設立土官衙門原無城郭盖防微杜奸之意至
弘治九年改設流官屢議修建但因山勢險峻兼以土
官土舍及目把人等多不樂從誅心察微必有别志則
修建之舉誠不可巳即山勢險峻若經營有方不患無
成但自大水之後水旱相仍兼以征調之苦即今地方
十室九空民間財力實難措處伏望動支官銀差委賢
能官員估計督修庶專任責成財可省事可濟而保障
有賴矣等因節經查議蒙兩院批允通行該府一面動
支官銀採石并行布政司會同分守該道逐一查議訖
今據估計備議前來該臣會同巡按四川監察御史李
廷龍議照馬湖地方在唐宋皆為羈縻之州城則建廢
不一入國朝則為世守之郡於例又不得城後土官知
府安鰲以不法伏誅乃改土為流政令一新百廢(缺)
加彼於馬湖則無兵而有兵事之便利無過于此如蒙
伏乞勅下該部再加查議請自聖裁容臣等將所議城
垣嚴督該府查照覆估事理及時興築勒限完工及查
該府空地修蓋千戶所一區并量造營房將叙南衞後
千戶所官軍公撥前去該府屯守中間未盡事宜聽臣
等權宜區處庶地利人和兼舉並得一方賴以保障而
邊鄙無虞矣臣等不勝幸甚
勦賊計安地方疏
據四川按察司整飭建昌兵備副使葉應乾呈稱嘉靖
四十五年九月初四日准雲南布按二司監軍盧參將
張副使關稱逆賊鳳繼祖聚集賊黨數千日逐攻圍武
定府城分巡安普道張僉事劄營于六塊山本月二十
九日夜鳳賊劫營將張僉事擒入東山賊巢賊祖見土
兵勢大擁擡張僉事于小路帶令賊黨二百餘騎潜自
迯遁于四川七州急發兵截勦以靖地方等因又據會
州衛呈稱會理安通及東川阿著他泥等處惡賊連年
抄劫軍屯請乞乘此機會及塞外禾稻未斂之時抑且
因糧於敵軍食可資一併勦除等因到道巳經備行行
都司及會川衞掌印巡捕等官蕭世傑等嚴加防禦及
照逆賊鳳繼祖敗則迯遁會理東川此其故智也但查
雲南不曾先期知會四川直待彼處兵巳調集而始移
文前來以致賊得行其故智追悔莫及且雲南大兵即
日渡江相應亟為議處查得鳳氏土兵尚少合無呈乞
本院另調官兵三四千名星夜前來會川與鳳氏合陣
并查會理與東川交界而繼祖之姑嫁與東川他泥此
地進兵則彼必以東川為退路夾攻似不可緩再乞選
將一員調兵一枝駐劄東川境上候本院示定日期建
昌兵與雲南兵從會理進而東川兵從東川進兩相攻
入則此賊庶不迯遁等因呈詳到臣卷查本年七月二
十五日准雲南巡撫等處地方兼贊理軍務兵部尚書
兼都察院右都御史吕光洵并鎮守雲南總兵官征南
將軍黔國公沐朝弼各咨為𠞰除逆酋以正國法以安
地方事俱會同巡按雲南監察御史劉思問照得武定
府巳故土官知府瞿氏先因無子商同伊女四川建昌
衞土官鳳氏將本省木納解馬火頭阿咱男阿備抱養
為子改名鳳繼祖婚娶土婦阿茄為妻本婦係東川土
酋阿五之母阿科之姐根聮枝附包藏禍機又與四川
巧家土舍别雞合謀搆亂劫掠黎溪州巳故土里長自
天禄妻賒路男混保擾害兩境繼祖雖身在武定其根
底實植於建昌羽翼潛布於東川先年謀為不軌發兵
征剿逃依阿科阿五為命潜復武定益肆兇殘今又殺
害本營總管鄭竑武定土官應繼宗𣲖鳳誥及抄殺居
民李堯卿馬邦元等家人口擁衆入城迫脅府禦官員
震驚百姓罪在必誅巳經本省集議征剿以正國法以
絶一方禍本拯兩省生靈咨煩督行建昌叙瀘等兵備
守巡該道及守備等官禁嚴鳳氏阿科阿五别雞等俾
遵朝廷法度固守封疆不得助兇黨惡仍希督責各該
地方漢土官兵於要隘處所嚴加防截等因備咨前來
隨即案行建昌兵備道調發土官鳳氏嶺栢各正漢官
兵於金沙江叙瀘兵備道行參將安大朝領兵在於交
界處所防截并著落東川府官吏嚴禁土目阿科等不
許黨助窩藏仍出示懸賞擒捕及行四川按察司備呈
巡按四川監察御史李廷龍知會本年九月十四日又
准巡撫雲南都御史吕光洵并鎮守雲南總兵官黔國
公沐朝弼各咨照得本省武定府逆賊鳳繼祖謀奪土
官攻城殺人誘執方面大肆猖獗本省調兵攻剿賊祖
勢窮迯奔會川七州伊妻阿茄前夫男阿五處餘黨迯
遁東川土酋阿科處各潜匿偷生隨該都指揮徐高督
率官兵於八月十八日追至直勒渡江邊駐劄監軍參
政盧岐嶷亦於二十六日督兵續進指日過江前來七
州地方與四川官兵剋期進剿等因又經備行建昌兵
備道添調土官鳳氏調集土漢官兵沿江分布把截及
定委行都司僉書署都指揮僉事沈鯨前去統督經歴
黃清前去監督會同雲南官兵夾剿并行叙瀘兵備道
督行參將安大朝領兵於東川交界去處相機截殺又
差百戶牧愛擎捧旗牌前去東川府嚴責該府土婦寧
著禁諭土夷不許黨助窩藏及要將繼祖設法擒獻又
行分守下川南道右參議吳文葉親詣馬湖府選調羅
&KR0624;兵二千名責令原任守備陳師指揮丁世延統領前
去東川境上聽候夾剿又恐雲南官兵經由東川地方
土目因而生事阻撓復牌仰原差百戶牧愛傳諭土婦
寧著嚴禁間隨據帶管叙瀘兵備僉事崔棟呈稱原調
羅&KR0624;兵與安參將官兵共二千六百餘名俱必從四川
納谿經由烏撒貴州畢節取道雲南霑益州等處方抵
東川俱係苗地又據分守上川南道右參議吳文華稟
帖開稱烏撒霑益地方大軍經行去處萬山蹊徑民居
稀少不便安插且米糧艱貴難於糴買等因該臣看得
初調羅&KR0624;土兵謂可徑從馬湖以至東川剋期夾剿今
據復要取道霑益計調發以至地方非三月不能到彼
恐巳緩不及事據理度勢似宜從雲南徑調霑益州土
兵一枝直抵東川為便巳經移咨雲南巡撫衙門查照
去後尋又催行建昌兵備道添調土官鳳氏土兵七千
名會川等衞官軍二千五百名雅黎等州縣鄉勇一千
名紅卜所等處土兵一千七百名再行委行都司掌印
署都指揮僉事周宗前去統督務要隨賊向往相機夾
攻又行叙瀘兵備道嚴責東川土婦寧著整搠土兵分
布把截必茄滋卜鑾得等渡不許縱賊迯匿外為照會
理七州雖係四川行都司會川衞所轄地方然皆是苗
民不奉法令以其接連滇境往往交通為患其會理又
與東川府聮界東川亦係羅猓在四川直有羈縻之名
而巳先年鳳繼祖因雲南征討迯匿七州遂苟合阿茄
聮姻阿科蓋其狡猾之計以會理東川為三窟久矣後
雖投降雲南尋復猖狂弗靖此在雲南不得不征在四
川不得不備祇緣雲南至四川會城計程十七八日自
四川會城至建昌行都司所屬會川衞又計程十七八
日當雲南初咨到臣在七月二十五日自臣行文與建
昌兵備道在八月十一二日方可到彼建昌兵備道行
各土官調兵又必兩月方齊乃鳳賊劫去張僉事在於
七月二十九日迯入會理在於八月十三日此建昌兵
備副使葉應乾所以有無及之嘆也但今兩省官兵集
至三萬有竒業巳分道並進直薄賊巢計此釜中之魚
必當旦夕授首除臣再嚴加催督候有捷音另行具奏
土漢官軍併力搗剿斬獲隣省逆酋飛報捷音疏
據四川按察司整飭建昌兵備副使葉應乾呈稱嘉靖
四十五年八月初八日奉臣案驗為剿除逆酋以安地
方事備案行仰本道即調土官鳳氏等各領土兵於交
界要隘防禦并行經歷黃清監督如遇雲南武定逆酋
鳳繼祖并黨惡卞大才馬騰霄等奔遁前來即約會雲
南官兵相機夾擊若七州土酋阿五等窩藏就便一併
擒剿以靖地方等因遵行間又蒙巡按四川監察李御
史案行本道即便監督調到土漢官兵申嚴號令約會
雲南官兵相機擒剿所獲功次選委公正官員隨營紀
驗合用糧餉軍需犒賞悉聽該道從宜動支仍委廉官
專管等因蒙此案查八月初七日先奉巡撫雲南等處
地方兼贊理軍務兵部尚書兼都察院吕都御史案驗
備行本道即便嚴督土官鳳氏指揮撒和等各調部下
土漢勇銳官兵多則萬計少則三四千名於隘口去處
屯劄把截如遇逆酋鳳繼祖及黨惡卞大才馬騰霄等
奔遁就便截殺等因俱經遵奉一面調發建昌衞土官
鳳氏昌州長官司土舍白馬普濟長官司土舍吉正榮
又差鹽井衞經歷李啟明調取該衞左所土舍刺馬紳
中所土舍刺世麟右所土舍八定安各部下精銳土兵
并行鹽井衞指揮張垣千戸高森百戸黃欽寧番衞指
揮施溥越巂衞千戸陳清鎮西千戸所百戸王霍大渡
河千戶所指揮周因吾千戶劉澤各督領該衞所軍兵
及行會川衞掌印指揮蕭世傑巡捕指揮張嗣爵立功
指揮撒和千戶蘇好朱軒起調本衞軍兵行委經歷黃
清監督分投前去金沙江白馬渡把截至本月十六日
逆酋鳳繼祖徑由直勒渡過江迯入會理州阿五家據
險窩藏訖黃清備將鳳繼祖逃遁事情具報到道本道
又分投差吏喻翥承差張育賢舍人張純歐應時等催
督鳳氏等各土漢官兵兼程前去截殺本道即於八月
二十七日帶領建昌衞千戶韓京楊應陞大渡河千戸
所百戶葉茂林并建前二衞軍兵自建昌起程至九月
初三日到於會川將先到官兵與會川迷易紅卜二所
土舍賢明等各部下見在土兵分把會理要害去處又
差指揮撒和同千戶蔡一元周應元帶領會川衞見在
軍兵一千五百名防守姜州堡及差鄉導劉志月郭文
正蔡朋等分路徑入各處村寨賫捧兩省撫院告示曉
諭不許藏匿黨助鳳繼祖等拒敵若能擒獻首惡准給
重賞本道又見各苗民貪受重賄乘見官兵捕急將賊
祖渡送東川地方隨於本月初八日差人嚴諭諸苗以
鳳賊在雲南殺害憲臣乃王法必誅之人若有接引渡
送東川致令逃匿即先發兵誅滅其家貽患不小并出
示曉諭跟隨鳳繼祖部下諸酋不論榜内有名無名若
能擒斬鳳繼祖出獻者俱准呈請兩省撫按衙門免罪
之外仍給重賞本月十五日又奉巡撫四川譚都御史
火牌行道解散黨與以分賊勢本道遵奉備出榜示發
令經歷黃清差人密諭各黨如原係脅從者務各悔悟
解散以免玉石俱焚之患并令經歷黃清指揮蕭世傑
招諭七州土酋普雄阿罵等及鐵厰五朵麻龍仲村等
寨苗民盡數投降惟會理一州阿五名下葡萄各可各
普等寨雖與阿五鳳繼祖結黨犯順勢亦孤弱本月十
八日又准分守上川南道右參議吳文華手本差雅州
千戶所千戶廖芳前來領兵恊剿二十日本道差千戶
陳清蔡一元等各領部下兵勇分投護接雲南參政盧
岐嶷副使楊守魯渡江至二十三日盧參政由直勒渡
到姜州堡楊副使由金沙江到會川衞本道備將陸續
調到鳳氏部下土兵七千名鹽井衛土舍刺馬紳部下
土兵二千二百名刺世麒部下土兵四百名八定安部
下土兵四百名寧番衞軍兵三百名大渡河所軍兵三
百名越嶲衞并鎮西所軍兵一百名建昌衛軍兵四百
名會川衞土漢官兵一千五百名土令賢明部下土兵
五百名通融分布以代行會鹽守備原任行都司僉書
署都指揮僉事余環利州衛經歷黃清共統領鳳氏賢
明會川衞指揮張嗣爵千戶周應元于朝爵寧番衞指
揮施溥越嶲衞千戶陳清鎮西所百戶王霍各土漢官
兵進攻會理州以指揮張垣經歷李啟明共統領刺馬
紳刺世麒八定安各土兵與千戶高森百戸黃欽部兵
分攻各普各可等處以雅州所千戶廖芳提督建昌千
戶楊應陞會川千戶蔡一元各部下軍士屯守姜州堡
以大渡所指揮周因吾千戶劉澤共領該所軍兵把守
官橋以會川衞指揮蕭世傑統領本衞軍兵守會川衛
城兼把截普雄會理各交界隘路又以本衞指揮張輔
周管理軍器本衞應襲蘇尚恩把守黎溪堡百戶徐勇
把守石㜑哨百戶高樹勲把守甸沙關隨又該分守上
川南道右參議吳文華帶官分巡上川南道僉事曹司
賢奉四川撫院調發卭雅眉州等處鄉勇民兵一千名
以雅黎守備張元統領成都前衞經歷杜柯監督大邑
縣主簿夏師舜大渡河所百戶葉茂林各分領與建昌
衞千戶韓京下鄉勇進守苦竹壩魯魁山等處又委新
任成都府通判何朝佩管理糧餉賞犒兼驗功次會川
衞知事馮著分管運糧本衞千戶蘇炤李選專管押運
指揮王永世隨營支放糧米本道親督各照哨道進次
姜州堡會合雲南富民瀾滄貳哨監督盧參政楊副使
各土漢官軍分道並進又奉本院差委成都前衞百戶
袁高擎捧令旗令牌前來督剿又差中衞百戶蕭敬前
來責戰間本月二十七日逆賊鳳繼祖等合夥至姜州
堡劫營會川衞指揮撒和下兵勇生擒賊犯一名方勇
奪獲黃牛五隻十月初三日各哨官兵同時並進至苦
竹埧各可村等處直搗會理巢穴鳳繼祖與卞大才馬
騰霄阿五等因見兩省官兵勢盛難以抵當并脇從黨
各思節次曉諭利害遂分枝逃住山箐藏匿經歷黃清
督同土官鳳氏一面多方用計緝捕一面會同雲南及
本哨官軍分哨搜捕至地名磋跎河口會川衞鄉導趙
廷貴蔣勤兒周班徐以順等遇賊對敵就陣斬獲首級
一顆鳳氏又督兵將阿五巢穴盡行燒燬本月十三日
會川衞鄉導唐文貴李仲遠沈朝用陳齊九等出哨搜
山擒獲鳳繼祖下從賊一名阿革十五日又發兩省官
兵進攻阿乃箐寨與賊對敵當有會川衞指揮蕭世傑
等率兵阿法等就陣生擒鳳繼祖下從賊一名阿别阿
五下從賊一名阿澤十六日千戶廖芳督嚮導王彦容
軍人張儀劉來住等在於地名發覺山捕斬從賊首級
一顆俘獲賊婦八口幼男一名百戶葉茂林督總旗張
志土兵阿客等就陣生擒鳳繼祖下從賊密都者哈阿
洗三名十七日各賊又於各可村出截粮運指揮張嗣
爵等督兵追捕軍人劉尚仁李小黑兒等斬獲首級一
顆俘獲賊婦一口十月二十一日指揮蕭世傑張嗣爵
等督兵搜至各可葡萄二村遇賊對敵指揮蕭世傑下
土兵吉兆吳自吉哀革生擒鳳繼祖下從賊一名阿你
張嗣爵下家丁張奴哐張四隆斬獲從賊首級一顆二
十六日土官鳳氏下昌州長官司土舍白馬把事張啟
光生擒阿五下從賊一名阿六俘獲賊婦一名木著幼
女一口舖菊指揮張嗣宗下鄉導劉尚仁斬獲從賊首
級一顆二十七日指揮張因吾等督率軍兵攻捕各普
寨賊總旗楊欽舍人張拱八就陣斬獲賊級二顆本日
鹽井衞官兵搜至别那等寨與賊大戰當有指揮張垣
督同家丁張應魁就陣斬獲首級一顆土舍刺馬紳斬
獲首級七顆擒獲賊婦幼男九名口奪獲牯牛一隻土
舍刺崑斬獲首級六顆生擒鳳繼祖下奸細一名小保
奪獲賊婦幼男女一十四名口牛十隻馬二疋羊十隻
三十日千戶廖芳督兵搜至地名公鵝溝溜筒河遇賊
對敵土兵李二奴家丁廖志安等斬獲葡萄寨賊首阿
沮首級一顆閏十月初二日土官鳳氏下土舍白馬把
事張啟光等領兵搜至各可村斬獲從賊首級二顆俘
獲苗女一口鄉勇孫時中俘獲苗婦一口你罵被賊藥
箭傷死土舍賢侯土名一名波哈襄鳳繼祖見得黨與
盡散及沿江苗民不肯渡送過江勢孤力弱帶同卞大
才者色迯入青鷄羅山大箐内潜避隨該鳳氏訪知發
兵多方擒拏間比有鳳繼祖親信家人者色知覺懼為
鳳氏併擒於初四日早走報鳳氏與土官禄紹先處隨
發兩省官兵監同色者斬獲鳳繼祖與卞大才首級二
顆會理州頭目首級二顆解送各道對衆紀驗明實轉
解外其餘黨從督追剿初五日鹽井衞官兵出哨搜至
地名水箐遇賊對敵當有指揮張垣下家丁張子林就
陣斬獲首級一顆土舍刺馬紳下斬獲首級三顆俘獲
男婦二名口土舍八安定下斬獲首級二顆俘獲男婦
五名口土舍刺崐下斬獲首級六顆俘獲男婦四名口
本日會川衞千戶蘇好男蘇尚恩領兵在黎溪堡地方
大灣箐遇賊對敵蘇尚恩督同黎溪里長自天瑞等就
陣生擒鳳繼祖下賊犯者仔者义者係阿角者姐五名
又斬獲賊級三顆初七日又發川兵分哨搜至地名剪
烏山與賊對敵當有指揮撒和下家丁撒轍撒明憲撒
書童就陣生擒先日劫營叛賊三名阿他俺古者鍋初
八日會川衞應襲蘇尚恩督同軍人黃尚斌莫廷璋等
搜至地名火焰山遇賊對敵就陣斬獲首級一顆又據
經歷黃清報稱遵奉本道行令官兵攻剿核桃大峒伏
賊至初十日鹽井衞土舍刺馬紳下舍把刺馬經阿他
頭目左家送小兒甲初卜肉非李萬坤等奮勇攻進斬
獲賊首者罵者古者凹者五首級四顆俘獲賊婦二口
男孩一口奪獲馬二疋本日都司余環督兵於官橋搜
山遇賊對敵當有土官鳳氏下把事趙章同土舍盧繼
先就陣斬獲賊級一顆十三日川兵分搜水箐各可二
處遇賊對敵土官鳳氏家糯谷咱斬獲首級三顆奪獲
黃牛七隻土舍刺馬紳斬獲首級三顆舍人李莊家丁
李保斬獲首級一顆以上除雲南官軍所獲功次不開
併逆賊鳳繼祖卞大才及會理州頭目首級三顆解送
雲南外在川哨通共生擒賊犯一十八名斬獲賊級五
十八顆俘獲賊屬男婦女五十七名口奪獲牛羊馬共
四十三疋隻攻破大賊巢二處俱經仰通判何朝佩紀
驗及賊屬等項查發會川衞收管所據參論功罪除會
同雲南監軍參政盧岐嶷副使楊守魯併報過用過錢
粮候剿平餘孽另報及查雲南官兵巳於閏十月初九
日掣回訖等因又據建昌兵備副使葉應乾呈為連斬
有名賊首再報捷音事節據監督利州衞經歴黃清并
領兵代行會鹽守備原任都司余環報稱遵奉連日發
兵分哨搜捕賊黨於閏十月十四日搜至地名各可村
遇賊對敵土官鳳氏下通把張廷貴張林等就陣斬獲
從賊首級一顆指揮周因吾千戶韓京百戶王霍督同
家丁周紳韓得等共斬首級一顆同日指揮撒和督兵
搜至阿歪寨遇賊對敵當有打手彭時曉同撒和家丁
撒明憲等生擒賊首一名糯著又斬獲首級一顆十五
日經歴黃清督同土舍刺世麒等率兵攻破葡萄寨與
賊對敵當有刺世麒同男刺崐并部下土兵就陣斬獲
極惡大土酋奄古首級一顆又斬獲從賊首級一十一
顆生擒從賊一名者窩俘獲奄古妻額佐男者罵兒婦
波切阿覺并小女共六名口奪獲馬鞍鞍籠盔刀長槍
銀帶各一件戰馬一疋刺馬紳下斬獲首級一顆俘獲
賊屬二口奪獲羊三十隻八定安下斬獲首級六顆指
揮李明下家丁李守李容斬獲首級二顆當將前獲銀
帶給賞有功土兵訖同日官兵搜至阿則寨遇賊對敵
土官鳳氏下舍把趙章盧繼先斬獲首級一顆紅卜所
土舍刁仲仁土兵哈哀斬獲首級一顆千戶劉澤督兵
侯彦成等俘獲賊婦一口索别十六日搜至即畜寨遇
賊對敵指揮撒和下家丁撒明憲等就陣生擒鳳繼祖
下黨惡班頭楊大義段伍月生并叛賊阿勺阿荅四名
十七日搜至各可村遇賊對敵指揮張嗣爵下家丁張
崇道等斬獲賊黨阿咱阿歹首級二顆十九日搜至地
名江口渡遇賊對敵百戶葉茂林督同總旗張志等生
擒逆祖下黨惡賊犯一名末簡二十二日搜至即畜寨
遇賊對敵土官鳳氏下把事趙章就陣生擒鳳繼祖下
黨賊一名楊仲義土舍吉正榮賢侯刁仲仁指揮施溥
家丁施良等共生擒即畜寨逆賊一名沙白俘獲賊男
婦女落咱小猓羅普九母糯母六小女共六名口奪獲
馬二疋又據經歷黃清報稱會同都司景應光督兵於
本月二十四日攻打科薄寨與賊對敵土舍刺馬紳下
舍把刺馬經陳四肉非等斬獲賊首阿義糯麥首級二
顆從賊首級十顆俘獲賊屬三名口馬一疋土舍八定
安下舍把刺馬佐賈加佐斬獲首級二顆指揮張垣下
家丁張合保張甲樞張禄斬獲首級三顆指揮李明下
家丁李載斬獲首級一顆報效吏何煜家丁何坤斬獲
首級一顆同日官兵攻打大邑寨會川衞指揮張嗣爵
下家丁張崇道等生擒鳳繼祖書手一名鄧繼科本月
二十五日官兵搜至地名糯呷村遇賊對敵指揮撒和
下家丁撒轍撒明憲等生擒鳳繼祖下從賊五應舉阿
則二名同日鹽井衞土兵搜至下葡萄寨與賊對敵土
舍八定安下斬獲案内有名賊首别則首級一顆從賊
首級二顆生擒從賊二名普直者白土舍刺崑下斬獲
五村火頭賊首阿烏首級一顆從賊首級二顆俘獲賊
婦二口又據經歴黃清報稱本職節奉本道諭令監督
土官鳳氏搜捕奏内有名首賊馬騰霄等今據原差鄉
導探得馬騰霄聞見大兵掣出却於鸞得渡地方梭托
山寨仍前糾聚賊衆欲回武定為患隨該本道密差經
歴杜柯李啟明主簿夏思舜同新任行都司署都指揮
僉事景應光守備張元會川衞監生李應東督領指揮
張垣周因吾千戶廖芳楊應陞百戶葉茂林王霍等領
兵分哨先於鸞得渡一帶隘口伏截一面密令經歴黃
清督同鳳氏統精兵一枝徑搗該寨又令百戶袁高齎
捧旗牌前去督戰各兵於二十六日早攻至該寨馬騰
霄等率衆拒敵該黃清督同鳳氏統兵大戰馬騰霄等
敗走江邊鳳氏乘勝追殺當有頭目厄闊糯谷咱阿貴
佐把事趙洪張啟光等就陣斬獲馬騰霄首級一顆并
雲南奏内有名賊首遮古阿你羡資法歹阿鮓大首級
四顆及從賊李成男李二阿祛罵色者則楊却者罵阿
歹者泥者我等各首級九顆餘賊困逼投江溺死不計
其數實係竒功及驗亡土兵一名祭咱箭傷土兵八名
阿施者住阿保巳迷阿什約聶四十五吽咱又據經歷
黃清報稱閏十月二十九日追至各普寨遇賊對敵當
有會川衞鄉導余英等就陣生擒從賊二名者我者得
十一月初一日又搜至麻龍仲村遇賊對敵土舍刺馬
紳下土兵卜兒刺斬獲從賊阿你首級一顆刺崑土兵
各租斬獲首級一顆八定安下土兵擢苴斬獲首級一
顆以上川兵自閏月十四日起至十一月初一日止又
共斬獲大賊首級六顆從賊首級六十三顆生擒從賊
一十六名俘獲賊屬二十名口奪獲牛馬羊共三十四
隻攻破葡萄村賊寨一處等因各報解道案照先奉巡
撫四川譚都御史并巡撫雲南兵部尚書吕都御史各
案驗仰道即便調兵擒剿如獲黨惡馬騰霄賞銀三千
兩仍奏陞官職若七州土酋别則等誘引助惡即係賊
黨一併誅殛等因奉此巳該本道遵奉節經密切圖剿
以靖地方去後今據前因為照馬騰霄遮古阿你羡資
法歹阿鮓别則等原係隨同賊祖攻城劫營戕害方面
奏内有名極惡首賊阿烏阿義糯麥等亦俱會理連年
為害惡酋且近日接引逆祖過江幇助拒敵官兵罪惡
尤甚今者仰仗本院忠誠上格威武宣昭將士祇承勇
氣增倍如經歷黃清之申嚴號令不避艱險明慎謀慮
動中機宜而土官鳳氏與土舍刺馬紳刺崑八定安各
能奮勇截殺摧破強敵及經歷杜柯李啟明主簿夏思
舜與旗牌百戶袁高都司耿應光守備張元報效監生
李應東指揮千百戶張垣等恊力恊謀共相督率殱除
兩省之元兇蕩平積年之禍本邊徼廓清神人胥慶除
將前項賊級發通判何朝佩紀驗明白照格給賞賊屬
發會川衞收管外呈乞將獲功人員一併叙錄以彰激
勸等因併將生擒斬獲功次呈解到臣卷查先准巡撫
雲南等處地方兼贊理軍務兵部尚書兼都察院右都
御史吕光洵并鎮守雲南總兵官征南將軍黔國公沐
朝弼各咨隨即案行建昌兵備道行參將安大朝領兵
於交界處所防截并著落東川府官吏嚴禁土目阿科
等不許黨助窩藏仍出示懸賞擒捕間續據建昌兵備
道呈報逆賊鳳繼祖逃入會理地方催行該督調土漢
官兵一萬二千二百餘名會同雲南官兵隨賊向往相
機夾攻及具本題知訖又准兵部咨為久叛夷酋背撫
謀據新城大肆猖獗乞懇聖明切責鎮巡重臣恊心剿
除以正國法以安地方事該本部題奉聖旨是征剿重
務著鎮巡官恊心幹理以靖地方如敢以小嫌致妨大
計重罪不饒欽此欽遵備咨前來催行該道會兵擒剿
間隨據四川按察司整飭建昌兵備副使葉應乾并雲
南監軍等道參政盧岐嶷副使楊守魯揭帖報稱三道
親督雲南都司徐高四川原任都司余環監督利州衛
經歷黃清守備袁位干鳳朝統領兩省大兵會同進剿
有鳳繼祖頭目者色見兵勢重大先赴土官禄紹先營
投降引兩省大兵前進各兵隨同者色斬獲鳳繼祖卞
大才首級二顆會理州頭目首級一顆此皆仰仗本院
勝筭逆首既巳授首餘黨隨行掃除等因又據各官查
將兩省有功官兵會呈到臣該臣看得鳳賊既巳就擒
而七州餘黨尚多潜匿乘此大兵雲集相應乘勝加剿
以靖地方不然此屬散而復合大兵之後無從得食其
為兩省軍民之害不淺隨案行建昌守備分守上川南
二道會同雲南監軍道嚴督見在官兵將七州平日劫
掠賊徒相繼征剿必軍聲大振國威既伸然後從而撫
之乃可保無後患等因尋該二道回稱雲南官兵先巳
掣回又行嚴督四川官兵擒剿去後今據前因該臣看
得逆酋鳳繼祖素負梟獍之資久恣豺狼之暴以卞大
才馬騰霄等為腹心結他泥阿五等為羽翼虜兩省夷
民無慮千百毒四川邊圉巳歷數年在雲南征之則走
七州以拒敵在四川逐之則降雲南以緩死營會理東
川以為三窟聚逋迯亡命衆至數千遂敢攻圍府城戕
害方面虐焰遍及於隣境姦謀實蓄乎異圖若不及時
征剿實為地方大患兹者仰仗皇上天威震叠廟筭萬
全兩省文武同心一時智勇並奮遂使負嵎之虎不浹
旬而伏誅遊釜之魚率延頸而就戮番衆為之懾服黎
庶由此奠安所據有功效命之人在雲南者聽該省巡
撫都御史查叙外其在四川以發縱指示言之有如整
飭建昌兵備副使葉應乾誠心體國銳志匡時切同舟
共濟之懷以討賊安民為任徵兵足餉即寢食之靡遑
用間伐謀在心思而既竭恩威兼用調度多方慮每出
於萬全功故收於一舉利州衞經歷黃清智足知兵才
堪馭衆識微達變明每炳於幾先料敵出竒筭不遺乎
餘力深入于蠻獠之穴奮不顧身調停乎主客之兵咸
思用命真有禆於大計故馴至於成功以上二臣所當
首叙者也分守上川南道布政司右參議吳文華帶管
分巡上川南道按察司僉事曹司賢忠猷並茂謀斷相
資遣將發兵應援惟恐不及運籌决勝績用藉以有成
以上二臣所當次論者也至如成都府通判何朝佩督
運不匱紀驗惟嚴成都前衞經歷杜柯鹽井經歷李啟
明大邑縣主簿夏師舜會川衞知事馮著指揮王永世
千戶蘇炤李選或以監督效勞或以飛輓底績或以護
餉無虞或以出納無弊又當次論者也以臨陣决戰言
之有如建昌衞巡捕土婦鳳氏質本女流心閑將略舉
七千之衆於旬日之間懸數千之賞為購賊之計以大
義而滅親歷諸艱而不避竟能先人以奪人遂致以賊
而殺賊鹽井衞左所土舍刺馬紳中所土舍刺世麒同
男刺崑右所土舍八定安争先效順抗志策勲奮勇以
破堅巢賊膽俱落乘夜而襲首惡舉事尤竒往來於巢
穴之中如入無人之境稽考其俘獲之數獨於諸哨為
多以上諸人均當首論而鳳氏之智勇兼全忠義傑出
尤為難得者也代行會鹽守備原任行都司署都指揮
僉事余環承委統兵實心任事入畏途而不懼於戎務
而能勤黎雅守備以都指揮體統行事指揮使張元會
川衞指揮張嗣爵蕭世傑鹽井衞指揮張垣雅州所千
戶廖芳會川衞千戶蘇好同應襲蘇尚恩大渡河所百
戶葉茂林均有搜捕之功咸著擒斬之績以上諸臣所
當次論者也至如行都司新任署都指揮僉事景應光
成都前衞百戶袁高中衞百戶蕭敬大渡河所指揮周
因吾千戶劉澤建昌衞千戶韓京鎮西所百戸王霍寧
番衞指揮施溥李明紅卜所土舍刁仲仁普濟長官司
土舍吉正榮賢明或以斬獲而報功或以催督而盡力
又當次論者也臣又看得是役雖兩省協謀羣策畢舉但
當賊祖入據七州勢正猖獗之時在臣與雲南都御史
吕光洵所責成者惟兵備副使葉應乾土婦鳳氏而巳
在兩省文武諸臣所依以為張主者亦惟兵備副使葉
應乾土婦鳳氏而巳而副使葉應乾所委任責成又惟
在於經歷黃清土婦鳳氏所聽信服從亦惟在於經歷
黃清故臣所論必以此三人者為功之首但查葉應
乾見以前任解官鳳氏班師至家一夜為讎家所刺黃
清阨於下位人莫之竒臣因表而出之誠欲使竭忠任
事之人速得為善之利耳如蒙伏乞勅下該部再加查
議將副使葉應乾特賜錄用土婦鳳氏量加恤典經歷
黃清破格超擢土舍刺馬紳等俱請乞恩賚其餘有功
人役候巡按御史查明聽接管巡撫都御史照格給賞
如此庶幾勸有位於將來而慰忠魂於地下矣臣愚幸
甚地方幸甚緣土漢官軍併力搗巢斬獲隣省逆酋飛
報捷音事理未敢擅便為此具本專差承差王誥親齎
謹題請旨
議處賢能兵備官員以重至要極敝邊方疏
照得四川行都司所轄建昌等六衞地方西接土番南
連滇徼距省會千五百為巴蜀極邊要地加以蠻衆跳
梁土官桀鷔紈袴不知奉法武備漸以廢弛綱紀陵夷
冠裳倒置可謂大壞極敝非一朝夕之故矣邇自整飭
建昌兵備副使葉應乾蒞任以來銳意振作百廢具舉
盖緣本官有冰蘖之操足折其驕慢之態有竒傑之才
克勝其盤錯之任有忠義之氣可動其本心之良故未
期月而法度修明蠻夷率服禍變消弭他弗論論其著
者建昌衞土舍安信其人乘土官指揮安忠乏嗣遂招
納叛亡挾分土地肆行劫掠數百里内十餘年間軍民
之衆被其荼毒不可勝紀前此任兵備者視其猖獗莫
之誰何而副使葉應乾於入境之初目擊其害即赫然
震怒擒縳安信及信黨數十百人盡剿滅之如探囊取
物振落發蒙用是六衞安堵雲南武定鳳繼祖者土官
瞿氏之孽子也先年在於該府地方聚衆壞法拒捕迯
入建昌會理州藏匿該省調兵征剿至費餉一十七萬
竟不能得迄以就撫今又殺總管鄭竑戕害憲臣張澤
仍擁衆走入會理據險為患副使葉應乾一得臣檄輒
奮然自任召集土漢官兵動以萬計轉輸主客軍餉並
無匱乏用是軍聲大振諸苗落膽賊祖伏誅羣黨殱悉
即一時兩省當事之臣羣策畢舉而莫不推讓應乾為
首功焉使應乾當時稍分彼此或才不足以濟之則今
日羽翼巳成之繼祖焉知其不復如往年養虎遺患之
安信乎此其人所以有禆於邊方而能盡忠以報國者
也陛下有臣如此豈易得之乃臣近讀邸報本官以前
江西南昌府知府被劾去官一時聞者莫不駭嘆以為
臣既失一左臂而邊方要地遽壞此長城何建昌六衞
軍民不造一至於此夫應乾之為南昌有無善狀臣不
能知其被劾事情臣亦未知所指但即其在建昌如此
恐應乾即欲為兩截人物不如是懸絶之甚此臣之所
未解也或者以為人才不同譬之於樹桃李之花悦人
其實可啖至其材不可以屋楩楠把梓無桃李之花實
而語棟梁者必歸焉今應乾或者其才不長于牧民而
長于治兵與其不宜于幅裏而宜于邊方與其不善于
守常而善于達變與無桃李之花與實而有棟梁之具
與是未可知也洪惟我皇上壽考作人天下才賢涵濡
于悠久無疆之化彬彬盛矣然求矩度之士於治平無
事之日以弼成堯舜之治則舉目而是求倜儻於折衝
禦侮之時以仰贊中興之業則每難其人以臣觀應乾
者即無愷悌宜民之牧實為緩急有用之才可以仰贊
皇上中興之盛者也乃以二卵而棄干城因寸朽而遺
合抱臣甚惜之夫其人本無良而敢於違衆以私其所
好是謂黨邪臣不能也心知其可惜而默默不復出一
語使忠智之士俛首而去是謂蔽賢臣所懼也故敢冒
昧為陛下陳之伏望聖明軫念邊方重地人才難得勅
下該部再加查訪如果臣言不謬大破常格將應乾仍
留建昌地方整飭邊務如此不惟賢才無阨窮之嘆而
皇上亦可免西顧之憂矣
譚襄敏奏議卷四
