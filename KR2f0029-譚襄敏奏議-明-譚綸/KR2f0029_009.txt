譚襄敏奏議卷九
明譚綸撰
感激非常恩遇披誠請兵備戰守以圖補報疏(隆慶)
(三年二月二日題)
准兵部咨將總理都督戚繼光奏内事理移咨廵撫衙
門會議施行奉聖旨郭琥著回京聽用戚繼光改充總
兵官鎮守薊州永平山海等處地方南兵不必調取其
餘事宜督撫等官即便議處停當具奏欽此欽遵備咨
到臣該臣會同廵撫順天都御史劉應節廵按直隸監
察御史劉翺周以敬饒仁侃議照薊昌二鎮實惟京師
北門在西北尚有宣大為之外藩東北則與敵僅隔一
邊且陵寢在焉地莫重焉者也乃以士馬則孱弱弗堪
法度則廢弛弗振事體多窒碍難行以故雖有良法浸
成虛文即具實心難著明效既不能以自固必專籍於
外援若及今而不為之所則將來之患誠有不可言者
今總理練兵都督戚繼光具陳七原六失四弊蓋真觸
目激衷發之丹赤求為易轍改絃以圖報於陛下非漫
言也伏蒙皇上嘉納即以繼光充總兵官且重其事權
俾得自展而又下之臣等熟計其便此誠轉弱為強之
機去虚文而責實效之會臣等敢不虛心博議以裨廟
算之萬一内除南兵已奉有明旨不敢議調外謹以戚
繼光所陳與兵部所議事理參之輿情酌之時弊足資
防禦有關軍計者列為綱領凡七綱領之下又開條目
具請伏乞勑下兵部再加看詳請乞聖斷早賜施行則
邊疆幸甚臣等幸甚
計開
一兵部議稱就近召募精壯與選摘該鎮見軍
事體孰為長便臣等看得選摘該鎮見軍訓
練誠為經久之圖策之上也即就近召募土
著之兵已落第二義矣但薊鎮各路之軍缺
額以數萬計而邊疆綿亘即擺守修工尚稱
乏人不能不仰資於各鎮入衛之軍與更戍
班軍若摘而練之則守邊益寡就而練之則
戚繼光一人之身勢難徧歴委之各路守將
則適為虛文寘而弗練則積弱終不可起至
於召募土著尤屬難行蓋沿邊郡衛土廣人
稀即耕鑿之民朝東暮西轉徙不定應募者
寡是一難也先年募兵各給安家銀伍兩始
議召募三千者卒不能一千比至逃故輙又
勾其親族補伍遺累頗深至今土人相率以
應募為戒謂以五兩之銀博一永遠之軍是
二難也塞上軍士月食糧一石又有尅剥之
苦撫賞之累修邊之勞人不樂於應募是三
難也臣等於此反覆思之既不可因噎而廢
食亦不宜膠柱而鼓瑟必有處焉故自練兵
言之其說有二一曰選區將區將者各路之
主將也使各路主將盡能知兵而練之則隨
處皆可用之兵臣等從而總其成以合其渙
事蔑有不濟矣但今薊昌之將中間曰忠勇
曰練達曰清謹固有其人至與語練兵之事
則多弗省焉且各有成心自以為是臣等謂
宜將各路參遊之官俱聽總督鎮廵授以練
兵之法將各區兵如法訓練務求其精内有
才識庸暗語之而弗省者與智足知兵而不
肯實心訓練即練之而弗精者俱容臣等不
時論罷即舉一人代之舉非其人仍治臣等
之罪是區將得人兵可使精矣二曰設副將
夫練兵之事既專屬之戚繼光而臣等又議
選區將以分任其責矣但薊鎮九路山川險
阻臺寨棋列即使戚繼光往來偏歴必三月
一周更加詳閱必半載一周况專一鎮之重
有兩防之務一歲不能再周亦明矣而九區
之將固難必其盡知兵又豈能盡取而易之
臣等謂宜以建昌營遊擊改設協守薊州東
路副總兵一員住劄建昌營分理松棚太平
燕河臺頭營石門寨山海關等處練兵之事
而臣應節標下之兵即以屬之其人則有統
領南兵參將胡守仁可充也以石匣營遊擊
改設協守薊州西路副總兵一員住劄石匣
密雲分理馬蘭牆子嶺曹家寨古北口石塘
嶺等路練兵之事而臣綸標下之兵即以屬
之其人則有統領南兵參將李超可充也其
石匣營見任遊擊王旌改調别用再照古北
口見有加陞副總兵程九思今薊西既設副
總恐與程九思不便行事况程九思素與戚
繼光亦每事阻撓其與協守不能共濟不待
事至而後知也臣等思得黃花鎮亦屬重地
相應以副總兵程九思改守黃花鎮地方而
以黃花鎮參將朱紹文調守古北口庶於人
情事體兩為妥當一曰議班軍班軍固當練
矣但見在班軍皆分布于十二路以任夫修
守之事近該臣綸臣應節議於各路增築墩
臺三千座則半用此軰之力殆無暇於練矣
為今之計惟有稍增其數自擺守之外恒餘
有六千人付之戚繼光與彼見在標兵二枝
合營訓練待此六千既精即發邊防守又取
六千人練之務在三年之間將數萬班軍更
番訓練盡成精兵而止第此六千之兵别難
取盈合無於河南山東京操軍内再各請發
三千人照例改定春秋班次各用領班都司
一員責之挑選統領每年依期赴臣綸處轉
發戚繼光更番訓練以備戰守是一策也但
查得河南京操春班官軍見在止有一千有
竒必須於秋班七千數内改撥二千作為春
班乃可足春秋兩班之數二曰清查衛軍薊
鎮邊事不振固緣訓練之無素亦由營伍之
不充而營伍不充又屬清查無法照得舊規
每年鎮廵官將屬衛軍伍各輪流比較二次
其法非不善也但所比者重在本戸正軍而
餘丁則在所略合無以後聽臣應節將比較
一事嚴督薊州等五兵備道查取各衛所兜
底戸口文冊逐一清查除見係戍邊者外但
有逃故盡行清補每季終一次將清出軍丁
及取當房妻小造冊徑解臣應節處轉送鎮
守衙門收操專備策應如果本戸正軍故絶
就在本百戸内照依近例僉取别餘補伍不
許該管百戸屯田人等隠匿埋没賣富差貧
及將流寓之人冐名頂解以致隨解隨逃無
禆實用仍嚴禁中軍官不得需索常例解到
軍丁加意存恤本衛均徭悉與優免如此則
清出一軍即得一軍之用愈於召募民兵多
矣三曰勾補逃軍薊昌二鎮各該管營路額
設軍士逃故數多在本鎮所屬衛所今議責
之鎮廵兵備等官為之清補矣至屬之他府
與在外省分例用造單清勾先將北直隸八
府每府各造一冊送臣綸處通行𩔖查分發
該兵備道嚴責各府清軍官并各該州縣掌
印正官照冊逐名清勾精壯戸丁審取年貌
及當房妻小每名仍要盡報本戸下弟姪兒
男名數登註軍黃冊内即將本軍連妻解該
府清軍官復查委果精壯别無頂替情弊每
二十名或三十名為一冊解臣驗發各該營
路將官務將各軍安插得所亦備邊之一策
也四曰廣召募召募之法雖屬難行然亦不
可偏廢合無容臣應節會同各鎮守官查支
先年募兵銀兩每路將官各發三百兩二鎮
守總兵各發六百兩聽令廣行召募土著精
兵審取真正名籍每名給與衣甲器械銀一
兩二錢解送二總兵處收補各路額軍食糧
充作標兵操練仍各給與行糧逃者一體拏
治見在軍餘多有改易名姓棄軍投軍良非
事體務須嚴禁庶無此實彼虛之患五曰議
行糧土著之民所以不樂應募者固懲前受
募之害亦以糧餉之薄俯仰不給故也今各
標兵因月支行糧四斗五升而又無修邊之
勞尅剥之苦故應募尚有其人為今之計謂
宜將各新募土著之兵與勾補衛軍之精壯
者俱屬之總兵戚繼光楊四畏充作標兵訓
練在戚繼光務以萬人為率在楊四畏以三
千為率各一體支給行糧如出一萬三千之
外推之以補督撫標下之兵即各將原取各
路標兵歸之各路防守如下班事體止食本
等月糧仍計發回各路軍數若干即减調入
衛客軍若干若减得入衛客兵一枝所省行
糧料草即可充標兵二枝行糧之用若用此
法盡罷入衛之軍所省奚啻鉅萬足兵省餉
計無出於此者臣等以為斷斷可行凡此數
事皆補兵練兵之要務也伏乞聖裁
一兵部議云車騎合練是否堪用臣等考之太
公對武王曰車者軍之羽翼也所以䧟堅陣
要強敵遮走北也騎者軍之伺候也所以踵
敗軍絶糧道擊便寇也故車騎不敵且所謂
險地易地在薊昌皆有之今計二鎮之間可
練為兵車七營每營用重車一百五十六輛
輕車二百五十六輛步兵四千騎兵三千駕
輕車馬二百五十六匹以東路副總兵一營
合廵撫標下一營駐之建昌遵化以西路副
總兵一營合總督標下一營駐之石匣密雲
以薊鎮總兵二營駐之三屯昌平總兵一營
駐之昌平是十二路二千里之間有七營車
騎相兼轉戰之衆即有數萬之多無能為矣
或者疑於敵騎迅疾車步遲不相及臣等為
之解曰用兵之法有分有合兵車七營豈皆
聚為一處必以一半合戰而又以一半出竒
或遮其前或搏其後或出其左或掩其右有
追奔有仰擊有扼塞有邀截追奔邀截及險
地用騎與輕車扼塞用重車迎擊及易地則
輕重車騎相合彼之所恃者馬也而我有車
以制其馬彼之所習者射也然遠不能六十
步而我之火器火箭皆遠可二三百步之外
且有車以為之營衛我得以展其所長是枝
又不相若矣此車騎合練堪用者一也行則
為陣止則為營以車為正以騎為竒進可以
戰退可以守人無挑壕壘塹之勞馬有從容
飲秣之便此車騎合練堪用者二也車不飲
食步不用馬以車為蔽步又半不用甲省費
甚鉅此車騎合練堪用者三也前此敵入内
地如蹈無人之境四散摽掠莫之誰何今有
兵車與戰彼既不敢分掠又不敢久住僅僅
自保取道以遁此車騎合練堪用者四也薊
昌地方險阻車利扼塞邀截使大失利當有
終身之創此車騎合練堪用者五也臣等又
以奕喻駐則布車四隅將卒馬礟俱處其中
明以車為衛也行則馬步各有止節惟車從
横遠近所向無前明其不可當也礟則隔子
取子明無物可障也此車與火器相須為用
又因可互見矣臣等又以字說陣字從車軍
字從車大軍所駐名其門為轅門轅字從車
騎字從馬從竒可見古人以車為正戰以馬
出竒其所從來遠矣不獨太公之對武王為
然今都督戚繼光議以車騎合練臣等援古
證今實以為得制勝之長策伏乞聖裁
一兵部議云鼓舞犒賞兵車火器之費作何措
處夫兵車火器之相須為用臣等以奕為喻
已甚深切著明矣至於鼓舞犒賞則古語有
云軍無財士不來軍無賞士不往是犒賞誠
鼓舞第一義也今自犒賞言之臣等查得先
年該兵部議行每參將遊擊於密雲縣庫貯
山西河南解到折徵民兵犒賞銀兩支發各
二百兩後昌平總兵則或二百兩三百兩薊
鎮總兵或五六百兩各聽隨營練兵犒賞今
戚繼光總練七路與標下之兵及改設副總
亦應議及合無將副總止照各參遊官支𤼵
其戚繼光每季以三百兩為率支發該鎮坐
營官收掌從其隨營犒賞照舊登記循環按
季解赴軍門稽查有餘即作下季之數不足
則另呈議發自兵車言之先該臣綸疏請工
部支發料銀營造所少者及修葺損壞者亦
于犒賞銀内動支以火器言之在各路主客
官軍俱以火藥器械其未備者亦於犒賞銀
内動支是亦小有所補伏乞聖裁
一兵部議云七原六失四弊作何改圖夫所謂
七原者原其雖多亦少之弊耳一曰役占之
弊二曰應付夫馬之弊三曰調遣無法之弊
四曰班軍無制之弊五曰臨陣無紀之弊六
曰家丁偏重之弊七曰守險無要之弊内除
役占違例夫馬驛騷家丁偏重臣等得以徑
行議處班軍無制事緒煩𤨏必須督臣專疏
以議守險無要已該督撫議築墩臺自可酌
量緩急防守適宜臨陣無紀即今訓練兵車
坐作進退自當齊一無容更議外惟是遇警
調發委當預定程限以便遵守先以督撫鎮
協標兵言之在督撫鎮守已奉欽依不分信
地但各標下之兵於春秋兩防各有就近駐
劄之處如協守薊東副總駐劄建昌廵撫標
兵既議屬之則本標之兵與廵撫標兵當兩
防之際俱赴建昌合練而後則當以一營駐
建昌一營駐燕河以備燕石東西之警得以
就近首先迎敵次則薊鎮次則西路協守次
則昌鎮各標兵以次而至薊鎮總兵標兵駐
練三屯兩防之時則當仍舊不動以備馬太
松棚三路之警即當先期馳赴截禦在東則
東路協守在西則西路協守次則昌鎮各標
兵以次而至協守薊西副總駐劄石匣總督
標兵既議屬之則本標之兵與總督標兵當
兩防之際俱赴密雲合練而後則當以一營
駐密雲一營駐石匣以備墻古石塘嶺三路之
警得以就近首先迎敵次則本鎮次則昌鎮
與東路協守各標兵以次而至昌鎮標兵駐
練昌平亦當仍舊不動以備居庸黃花鎮鎮
邊城三路之警即當先期馳赴截禦次則薊
西協守次則薊鎮次則鎮東協守各標兵相
繼並至凡遇調遣每營務各遣騎將各將騎
兵二千先馳赴邊拒敵兵車隨進至本路各
要口扼截以待决戰其各路策應與各鎮入
衛之軍次第前進亦各以是為凖其程限事
緩則騎兵晝夜須行一百二十里車步八十
里事急則騎兵晝夜須行一百五十里車步
一百里皆以調兵文到為始違期者以逗遛
論將到而兵不至者將官自參遊而下以軍
法綑打因而悞事者斬副總而上先取死罪
招由奏聞處治然又必先嚴探哨戒妄報各
區將積習不務軍營有濟專為私便身圖冀
免徵調則無警而報有警不明探哨以有事
而報無事一日之間紛紜不一遂使臣等靡
所適從因而調發差悞馴至失事者往往而
有除臣等嚴行申飭外以後仍有因習不改
者容臣等參奏處治庶軍令明而調遣無失
策應不至後期此又在於七原之外不可以
不講也所謂六失一曰不明節制之失二曰
不練火器之失三曰不練土著之失四曰不
練入衛客兵之失五曰不練班軍之失六曰
不務練將之失其目雖有六一言以蔽之不
務練將盡之矣今旣以戚繼光為之總鎮而
臣等又議設副將又議選區將則明節制精
技藝練土著練班軍皆舉之矣至於練士卒
以備十夫長練十夫長以備百夫長練百夫
長以備把總千總練把總千總以備提調守
備練提調守備以備參遊副總練參遊副將
以備大將皆不外此而得之惟在陛下信任
專否之間耳所謂四弊一曰打箭彌縫之弊
二曰較藝無實用之弊三曰偏重射打之弊
四曰閱視多虛文之弊夫弊雖有四一言以
蔽之將官不得其人也如將得其人則所存
皆實心所幹皆實事兵之所習皆實藝臨閱
得以盡言監臨自相信任可以無彌縫可以
濟實用然則臣等所謂選將練將實今日第
一義也又何有於七原六失四弊云乎哉伏
乞聖裁
一兵部議云廵關監軍果否便益臣等議得都
督戚繼光奏請科道一員監軍本部覆議就
以廵關御史為之正恐設官太多事機紛擾
故議行廵關衙門常川督理委於事體為便
但戚繼光原請科道監督之意是欲調取南
兵并募西北等軍另練五萬以備截殺誠恐
更張之始流言易起首尾顧忌難以展布故
請設監軍免生别議近奉成命南兵不必調
取又以本官領鎮守之任有地方之責則其
所轄邊關與應練兵馬原與廵關御史職守
相關事得稽察似不必復以監軍為名伏乞
聖裁
一兵部議云較閱射打應否停止臣等查得薊
鎮軍官先年該兵部題奉欽依行廵按廵關
御史會同閱視兵缺者補之兵不精者練之
定擬分數以為舉刺其法甚善詎逃亡之額
卒難以取盈訓練之法半奪於工役行之數
年竟無成效且諸將畏罪曲事彌縫甚至因
而虛冒糧餉科削軍人姦弊百出莫可究詰
如部議所謂頓足發聲交通作偽者誠不誣
也况校羣衆於一日之間程功能於一技之
細委不足盡兵務而益勝算邇來廵按廵關
御史亦洞悉此弊亟欲釐正先該御史孫代
疏言之詳矣臣等屢奉廟謨諄諄以責實為
言合無將補練一事就責成都督戚繼光嚴
督各關營諸將領痛洗夙弊從實經理廵按
廵關御史仍照出廵事理逐路閱視但廢弛
已久振刷甚難若復論其分數專事射打彌
縫之弊又難盡洗以後合無於閱視之際稍
寬時日既不併作一日亦不集在一處務將
軍中一切金鼓旌旄之節行伍營壁之制車
馬介胄之容五兵長短之用悉心校勘有無
實用以定優劣以行賞罰不但專校射打一
藝參遊而上有仍徒事虛文不幹實事者許
各御史不時參奏中軍千把總而下應賞應
罰聽各御史即於教場舉行其分别補練分
數懇乞聖明暫行停止如此則事有責成人
鮮畏避去虛文而臻實效在此舉矣伏乞聖
裁
一議樁朋臣等照得兵之馳逐惟馬是先馬之
芻秣所費無算顧諸軍所領之料豆不以飼
馬而剋以自食至於乾銀又孰肯以易束藁
哉間者將官侵漁其間任馬之放牧於野漫
不加察此馬之所以存者骨立而死者相壓
也將官侵乾銀於上諸軍剋草料於下馬焉
得而不耗哉乃議追死馬樁銀以領馬歲月
之久近定追銀之多寡即所以懲不肯飼馬
者之罪也旋以請馬請價牧寺難支議追朋
銀自管軍官以及諸軍出銀有差以補馬價
之不足俱歲終總計其數題准支以買馬又
因將官稽察無法營馬日耗乃題為參罰之
例自將官以及千把總各計倒損者以為分
數法至嚴矣然將官懼參罰之及已死者不
以開報草料不行開除逼令本軍賠補而鬻
妻子者有之索其賄賂乃為開追樁銀者有
之軍不能賠且賄棄伍以逃者有之是樁銀
未必盡追諸軍實因馬而逃且困矣又有巧
避參罰之例立為均攤冷補之議即如昌平
總兵劉漢比照保定事例已經題允此一例
之開任其科𣲖馬之賠者無幾而諸軍之科
索者無限朋銀之例徒為諸將開騙局耳况
各軍領馬者一年之中止有半年草料領糧
者一年之中又有半年本色乃每月扣朋銀
五分令其鬻米以扣銀於官苦孰甚焉扣額
月止五分而千把總之所扣者又不止此其
納於官者又不盈此是官未得其實用而軍
重受其困矣除議為條約嚴追樁朋不許將
官以追賠冷補為名科害諸軍以去其所以
病軍者附營處所添樹馬廐令其櫕槽喂養
專以各中軍官董之日稽其草料月驗其脿
息每季終委官查點以去其所以耗馬者但
馬須急補支用樁朋總題不免遲悞時題似
涉煩𤨏以後合無將收貯樁朋隨便支買歲
終𩔖奏以免題請支用之煩且以濟買補之
急其冷補私攤盡行革免庶將官之騙局可
破而諸軍之積蠧亦掃如有似前倒死數多
者中軍千把總先行綑打仍與將官一體參
罰乃責成既專牧事可舉矣此則部議所無
而臣等併論之亦軍務當亟處者伏乞聖裁
懇乞聖明早定廟謨以圖安攘疏
臣前題山東京操官軍在彼防邊請乞添設都司統領
兵部議得河南亦有班軍在彼守禦似應照例添設希
從長酌處題請以憑議復等因咨行到臣臣查議得山
東班軍春秋二班共計六千人每三千名例應設一都
司統馭尚無其人強弱所以相半除見在秋班一枝該
臣權委原任福建都司都指揮僉事楊文統領在於古
北口貼守除候防冬畢日容臣併將河南班軍一體博
採相應統領官員另行題請其山東明年春班官軍戍
期已近整搠宜早合無勅下該部查議將把總戚繼美
量陞署都指揮職銜責令前去會同都司兵備等官將
春班官軍挑選依期赴邊防禦等因題奉欽依欽遵移
咨在卷今准前因該臣看得二省操軍既分為春秋二
班則領班都司亦宜各設二員庶下班者得以預期整
㮶不悞踐更之期見班者得以專精修守可責防禦之
實又照兵不貴多而貴精將不在於徒勇而在知練兵
之法蓋能練則兵可精兵精則雖寡亦衆故練得精兵
一千則謂之千人敵練得精兵一萬則謂之萬人敵不
然養兵雖多實為烏合之衆任將雖勇不過一人之敵
此知兵之將所以當深致意也臣今蓋得二人焉如原
任廣東總兵標下坐營官都指揮僉事陳其可原任福
建都指揮僉事楊文皆所謂知兵之將各堪將萬人者
一則因取用作缺一則以詿誤聽調臣嘗擬薦用之而
未得其便所據前項領班員缺合無請乞勅下兵部再
加查訪如果臣言不謬將陳其可楊文各擬署職推補
河南山東各領秋班都司官責令前去用心整㮶依期
赴戍以後遇有薊鎮緊要員缺再行推用如此則弱可
使強寡可敵衆其有補於邊備不淺矣
條議邊務以禆實效疏(隆慶三年三月二十四日)
准兵部咨該總督宣大山西等處地方軍務兼理糧餉
都察院右都御史兼兵部右侍郎陳其學會同鎮廵題
議要將大同遊兵四營比照宣府事例裁去一營歸併
三營每營務足三千除一營防守本鎮其餘二營一營
輪番入衛一營在鎮操練惟復仍舊四營輪番等因該
本部看得總督宣大右都御史陳其學等會議過御史
周詠所陳議遊兵以省冗濫一欵大率謂大同一鎮原
有新舊遊兵二營嗣因嘉靖二十九年犯畿輔又設遊
兵二營分為兩班輪番入衛每年督發率於該鎮各營
兵馬内選補年復一年以致逃亡故絶數多無人可補
邇來薊鎮操練主兵營伍已屬強盛欲將該鎮遊兵四
營比照宣府事例裁去一營歸併三營止許二營輪番
入衛不為無見但前項兵馬係干拱衛畿輔關係匪輕
且事在閫外本部遽難輕議合候命下備行總督薊遼
左侍郎譚綸查薊鎮主兵連年補練果否比前強盛其
大同遊兵裁革一營歸併三營事體有無窒碍今欲减
去入衛一枝有無相應逐一從長計議停妥明白具奏
以憑覆請施行等因題奉欽依備咨到臣該臣查得薊
鎮地方自嘉靖庚戌以前號為治平無事軍政多廢弛
弗講比自庚戌而後邊患頻仍乃始以武備為務不惟
廢墜之久驟欲整頓為難而生長内地未嘗身經一戰
之人較之各邊終日與敵為伍者強弱自是懸絶且咫
尺神京事難盡法所以衆不足恃其勢不能不資於入
衛之兵此其大凡也邇年以來不惟補練未效而逃故
之數視之他鎮為尤甚即如永安昌平遊兵二營舊每
營各三千也今每營實在各止一千五百員名耳振武
石匣建昌永平遵化遊兵五營舊每營各三千也今每
營各止二千三百員名耳此在營兵如此推之一十二
路正兵與各枝班軍莫不皆然即自去歲以來議添京
操班軍四枝忠順軍二千名通州參將胡進操軍二千
二百員名亦僅補足此逃亡之數此其勢何能一日無
藉於入衛之兵况今日入衛之兵不惟強弱視昔為遠
而其數亦日减月削非復舊時如延綏官軍四枝每枝
减去三百名共减一千二百名大同官軍二枝每枝减
去三百名共减六百名此皆近年事也通計入衛十枝
之中又各有逃亡事故每枝亦不下二百人此臣所以
終日皇皇莫知為計而譊譊然請以設險練兵為事盖
誠有見於敵勢日張守備日薄求七年之病於三年之
艾亦始自今蓄之耳乃即加之以強盛之名而欲减去
入衛遊兵二枝之一是入衛之兵視昔十分已去其三
二千四百餘里極重之邊萬一敵騎突至其誰與守以
虛名而受實禍臣雖至愚極暗萬萬知其不可也伏望
皇上軫念畿輔重地陵寢要區勅下該部議將大同入
衛之兵仍舊以四枝更番入衛此不惟得居重馭輕之
勢而諸邊自是亦免紛紛援乞之擾矣
請設專官馭新軍以防重地疏(隆慶三年六月二十四日)
據整飭昌平等處兵備山東按察司僉事宋守約呈稱
保河忠順營軍士雖稱係安插軍舍選集為兵訪得内
多遊民頂充在邊防守則公然逃回撤兵之後又漫無
統紀若不嚴為責成縱設有專官終無成效似應查照
近日題准勾補薊昌二鎮標兵事例添設遊擊一員統
領充為保定鎮守總兵下標兵名色一應訓練勾補事
宜俱與該鎮部下兵馬一體督責查考春秋兩防逐名
點發遊擊統領前來庶事權重而人心攝服號令嚴而
行伍就緒等因備呈到臣案照先為懇乞聖明早定廟
謨以圖安攘事該臣具題真保等處安插軍舍空役頗
多合於内摉選二千人與山東沂州通州參將各兵合
之可得八千二百人分發各路擺守以補前取遊兵五
枝之半尋該兵部題奉欽依行臣轉行保定等處鎮廵
衙門於真保河間定州等衛挑選得忠順軍舍二千名
據鎮守總兵官李勇呈委千總安廷燦統領前來發居
庸關地方擺守時兵係新選安廷燦職卑不能鈐束又
該兵備僉事宋守約呈委原任參將劉淮統領而劉淮
亦乏統馭之才但各兵月糧至今年五月議之始定劉
淮原係彼人所以春防仍聽統領聊以安輯衆心至於
修守實效則三不當一也今據呈要添設遊擊一員為
之專領而又屬之保定鎮守總兵標下充為標兵名色
下班則就彼訓練遣戍則就彼督發庶兵有歸著事可
責成委為有見相應議請及照有兵無將與無兵同若
將不得人又與無將同今此新選忠順軍舍二千名視
之他兵有如未受銜勒之馬駕馭尤難緩之則法度盡
廢急之則羣情弗安必得老成練達之人方有操縱聯
屬之道臣謹查得原任副總兵後充為事官管理軍門
中軍事今聽用馮登久歴邊塞曉暢軍情且籍係衛所
素閑約束伏望勅下該部再加查議將馮登推補遊擊
統領前項新選軍舍屬之保鎮總兵官標下作為標兵
名色如法訓練每遇春秋兩防會同廵撫兵備等官查
照各營事規處給糧餉整備器械責令馮登統領依期
赴鎮分布防守中間若係雇倩頂替者徑行革退查取
正身補役但有逃亡俱行總兵官李勇逐名拏解選補
如此則將得其人事亦歸一而兵有實用矣
敷陳末議以禆益倉漕疏(隆慶三年六月十五日)
准兵部咨該廵按直隸監察御史周禧條陳内慎防守
一事該本部議得合候命下移咨總督譚綸從長計議
即今添撥班軍二枝又准隨宜召募今秋防禦如果可
省即將通州胡進各兵不必調用若班軍見聽教練土
兵召募不多合將本參人馬量留精銳一千在邊協守
其餘發回該城防護漕糧統竢薊鎮各兵練有次第及
召募充足通行免調若該鎮别有區畫亦聽從長另議
題奉聖旨通州兵著都留本處防守其餘依議行欽此
欽遵備咨到臣案照先為懇乞聖明早定廟謨以圖安
攘事該臣議於薊鎮原設遊兵十枝之中掣取五枝合
總督鎮廵標兵練為三營以備截殺但各枝遊兵原係
擺邊之數今視舊頓减一萬四千則十路參將提調之
官又不免以單薄為辭臣復查得先年通州有新舊遊
兵二枝每枝計三千人在邊防守後因設立遊兵改入
京營操備今聞舊遊兵在京營者尚存一千三百五十
九名新遊兵在京營者尚存一千六百七十四名合之
可得三千三十三名更於京營請發京軍二千名又於
真保等處選取安插軍舍二千名又取山東沂州民兵
一千二百名合之得兵八千二百名分發各路擺守以
補前取遊兵五枝之半如真保達軍二千難以取盈或
沂州兵不可必得合於通州參將胡進營内摘取一千
補足其數當該兵部覆議題奉欽依將逹兵二千沂兵
一千二百俱行調取其通州新舊遊兵三千在京營者
與京營軍二千俱未議發惟以通州參將胡進全營官
軍二千七百八十四員名盡數發邊防守而行京營大
臣將戰兵營軍士摘發一枝選委良將統領前去通州
防護漕糧等因備咨在卷後沂兵一千二百止防一秋
尋即議罷則以山東班軍一枝補之今准前因該臣查
得通州參將胡進兵一營當臣初議之時止摘取一千
後廟議未以通州新舊遊兵歸在京營者與臣所請京
軍二千人戍邊乃以參將胡進下全營官軍畀之去秋
今春皆分布馬蘭谷防守蓋以補原取遵化遊兵一枝
擺守信地之數近日請發河南山東班軍二枝一枝係
屬鎮守總兵戚繼光軍營訓練一枝係補原取建昌營
在於燕河擺守之數所據馬蘭一路見今又議分出主
兵五百五十名作松棚谷遊擊張蕙下標兵又以原派
保河遊擊王世卿所部民兵三千取回鎮守總兵戚繼
光標下合營練訓則本路見缺擺邊官軍六千餘員名
臣即通融設補不能以半其一半即臣敝精竭神亦難
措處蓋在邊防守之兵止有此數足於此則缺於彼而
各區守將動念舊規取彼與此誰肻心服照得臣前所
議通州新舊遊兵併入京營者見今尚足三千人合無
請乞勅下兵部再加查議將此遊兵三千分為二枝每
枝務足一千五百人統以專將每歲秋防則用二枝春
防則輪流一枝依期督發到臣分布馬蘭一路防守各
兵行糧在於薊鎮關支月糧每當赴邊之日於本衛所
預支三個月以便齎裹如此則塞上之兵仍歸塞上通
州之軍歸之通州可謂兩利而俱全矣
重地增兵防禦以保萬全疏(隆慶三年六月二十五日題)
據整飭昌平等處兵備山東按察司僉事宋守約呈據
黃花鎮守備李世臣呈稱本職所轄邊隘東自南治口
起西至西星口止延長三十餘里止有部下主兵老家
軍士五百名京操該班軍士五百名共一千名常川駐
守每遇春秋兩防調撥昌平營遊兵一枝名雖全營其
實止有一千五百名主客通共二千五百名分布沿邊
戍守大約七八十人守地一里萬一敵人擁衆突犯軍
力單弱不足守禦合無俯賜轉達添兵協守庶保無虞
等因呈該本職會同鎮守總兵官楊四畏看議得黃花
鎮設在禁山之後南拱諸陵北鄰永寧東聯渤海一墻
之外即為甌脱西接西星口起至居庸路邊界川草花
頂止延長百里因係陵寢後山原無修設邊工實為極
衝要害止有額設老家軍五百名常川駐守後蒙兵部
議添京營班軍一千名劄委把總官二員統領分為春
秋兩班春班以二月初一日上班八月初一日下班秋
班接日更替上班者除月糧之外每名日給米一升下
班者回家休息坐支月糧一石先年邊方無事軍士足
守近因入犯之後增防築險邊務日殷所據守備李世
臣呈乞增兵協守似應俯從但今防春主客兵馬分布
已定原無可增之兵及查前項班軍名雖京營其實俱
在長陵等八衛食糧在京名籍除革已久與本鎮主兵
無異而廼有半歲之閒况春防二月秋防八月正值喫
緊之際適當換班之期一應修設邊工事務率多挨日
候換此調彼推下班者先期私逃上班者後期不至是
以徒有班軍之名不獲緊急實用且九邊八衛之兵間
關千里遠涉山川在邊終歲尚無暇時矧兹額設班軍
豈得獨逸即今時異勢殊難拘故態合無將前項軍士
令其秋班者自八月初一日上邊至來年春防將撤五
月初一日下班春班者自二月初一日上邊至秋防將
撤十一月初一日下班各軍每歲在邊九箇月下班休
息三箇月其在邊日給行糧照舊關支庶兵無額外之
添邊有協守之益等因具呈到臣竊惟黃花鎮係屬陵
寢後門邊長地要守備宜密據呈止有老家軍伍百名
昌平遊兵一千五百名京操班軍一千名京軍又分為
春秋兩班委為單薄所據該道議稱前項班軍原在長
陵等八衛食糧實與主兵無異要行改定班限秋班自
八月初一日上邊協過春防至五月初一日方許下班
春班自二月初一日上邊協過秋防至十一月初一日
下班則是在邊每防增五百之衆而各軍每年亦尚有
三月之安兵不假於外求食不煩於他計事莫便於此
者如蒙伏乞勅下兵部再加酌議具請行臣轉行遵照
施行則邊方幸甚
譚襄敏奏議卷九
