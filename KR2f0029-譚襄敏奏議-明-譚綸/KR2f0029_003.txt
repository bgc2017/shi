譚襄敏奏議卷三
明譚綸撰
恭謝天恩疏(隆慶元年六月朔題)
臣待罪四川巡撫於嘉靖四十五年十一月日蒙聖恩
陞臣兵部右侍郎兼都察院右僉都御史總督兩廣軍
務兼理糧餉兼巡撫廣西地方臣聞命即焚香望闕叩
頭謝恩訖隆慶元年三月初二日始與巡撫四川都御
史陳炌交代出疆兼程前進逮本年五月二十七日至
廣東南雄府受原任提督兩廣都御史吳符驗一道預
備倉糧并督徵錢糧勅書各一道令旗令牌各五面副
并肇慶府申送新&KR1113;關防一顆臣當即望闕叩頭謝恩
接管外竊念臣才識庸陋無可比數伏蒙先帝晉之崇
階畀之重任比臣具疏自陳又伏蒙皇上温綸勉留臣
戴此隆恩天高地厚誠不勝感激即今兩廣地方雖稱
盜多財匱臣敢不誓竭犬馬勉濟時艱以圖報稱至於
效與不效則非臣之愚所能逆覩也
照例添設總兵中軍官員以便訓練疏
據鎮守廣西地方總兵官俞大猷鎮守廣東地方總兵
官湯克寬呈稱照得職等標下隨征兵勇必得中軍坐
營官一員統領訓練查得福建等處鎮守總兵官原題
設坐營署都指揮僉事一員又設中軍以都指揮體統
行事署指揮僉事二員職等事體與之相同合照例請
設以都指揮體統行事坐營把總各一員前來統領訓
練各兵等因到臣臣看得鎮守總兵官員荷九重推轂
之委專一方征伐之權任至重矣故必有標下之兵以
崇居重馭輕之勢亦必有坐營之職以為分任佐理之
司不但訓練標兵支放月粮督造器械為坐營官所有
事即文移往返如巡按御史不便行之總兵而行之坐
營總兵官不便行之諸司而行之坐營自是事體且總
兵或移鎮於外坐營則居守於内總兵或調度於中坐
營則宣力於外此其關係為尤重而不容以一日缺焉
者也故在福建總兵官既設有坐營署都指揮僉事一
員又設有中軍以都指揮體統行事把總二員在先年
鎮守惠潮伸威營總兵官亦設有中軍把總指揮僉事
一員其人陳其可是也緣從征歲久積勞成病放回調
理今兩廣既各專設有鎮守總兵則前項官員委不可
缺但查先年鎮守惠潮伸威營總兵官即今湯克寬是
也于時所設中軍人員止是指揮僉事職任委属太輕
此俞大猷湯克寬所以必欲請各設以都指揮體統行
事坐營官一員似亦相應及照原任伸威營中軍指揮
僉事陳其可久服行陣多歷戰功事在前督撫兵部右
侍郎吳歷與臣先年提督福建軍務時所有捷書班班
可考今查所患疾病業巳痊可如蒙伏乞勅下該部再
加查議上請於鎮守廣東廣西總兵官標下照例各設
以都指揮體統行事坐營官一員其在廣東總兵官標
下謂宜即以原任伸威營中軍指揮僉事陳其可推補
廣西總兵官標下亦宜就俞大猷營中查取素有勞績
官一員推補如此則兵將相識任使得人而軍務為有
賴矣臣愚不勝幸甚
議處添設將官便督調以安地方疏(隆慶元年七月初二日題)
據廣東都布按三司呈奉巡撫廣東僉都御史李及巡
撫福建都御史塗澤民巡按福建監察御史胡維新題
稱廣東南澳與本省玄鍾銅山寨切近盜賊不時出没
乞設參將一員于廣東大城所駐劄督理兩省兵船防
禦該兵部覆議合候命下准將大城所添設水路參將
一員統督銅山柘林等寨把總守備兵船常川在於南
澳東西信地加謹防捕如有盜賊生發即便會合追剿
仍聽閩廣兩省撫按官節制調度其添兵粮餉造船工
料與參將把總衙宇各該撫按衙門徑自議處施行等
因具題節奉聖旨是欽此備咨查照欽遵兵部推得署
都指揮胡守仁相應補大城所參將題奉欽依備咨前
來臣會同巡撫廣東李都御史巡按廣東王御史議照
擇要害以置將領備禦誠貴於周詳分疆界以明職守
事權最病於牽制查得潮州府地方先年曾議總兵俞
大猷駐劄府城山海頗稱寧靖後因本官被論閑住主
將缺人續奉欽依以福建總兵官戚繼光兼制二省本
官見廣東地方多事潮州為亟閩省山海之寇竊發無
時既以專劄鎮城難便遙制異省條陳揭帖事宜遂該
福建撫按衙門具疏題請議於大城所添設參將一員
實所以代本官之右臂也近因言官建議題奉欽依特
專設總兵官湯克寬鎮壓全省專劄潮州府城其福建
總兵巳免兼制之勞矣前提督兩廣兵部右侍郎吳於
題請設柘林守備疏内亦巳備言大城所不必添設參
將之意反覆詳盡夫廣省水寨未創之先南澳一帶委
覺無備廣東未有總兵之先大城所參將亦應添設今
則柘林水寨設有守備一員碣石水寨設有把總一員
各分管南澳等處地方統之以南頭參將而潮惠二州
又設有參將一員專管陸路兵防且有總兵官員親握
重兵專劄潮州又有海防兵備往來監督是水陸各有
專官將領不見缺乏體統相維血脉聯絡海防之計似
無遺策矣况南澳本潮州地方而大城所離府城止八
十里柘林等兵不專統於本省之大將而分屬於異省
之𥚹禆權柄倒置事體既覺舛謬惠潮既有參將二員
而咫尺之地又設參將一員十羊九牧責任愈見牴牾
將多兵冘彼此推託且疲困府分粮餉缺乏支應囏窘
後愈難繼各該司道前後議呈誠為有見伏乞勅下該
部再加詳議將新設大城所參將胡守仁列銜閩中專
在漳州詔安駐劄統轄玄鍾銅山等寨官兵如漳州原
設有參將或將本官裁革别用其廣東柘林兵船仍聽
南頭參將統領各明定疆界互相應援如賊由西行則
廣兵邀其前閩兵擊其後賊由東行則閩兵邀其前廣
兵擊其後中嚴會哨之法務成犄角之勢仍就近俱聽
總兵湯克寬調度無事閩廣水兵工食俱各於本省關
支有警逐日行糧則隨所在支給庶閩廣各有專官而
職守不致侵越兵防愈飭海氛可寧地方幸甚臣等幸
甚
條處驛傳事宜以蘇困敝疏(隆慶元年七月十一日題)
據廣西布政司呈先奉撫按衙門案驗行各分守道及
府州縣查理驛傳自嘉靖四十一年以前各該站銀應
存應扣之數及巳完拖欠各若干逐一查明分别果係
應存驛遞支用拖欠在民者盡行蠲免若係應扣戶部
之銀雖在小民拖欠亦要作速徵解如有侵欺即行追
究仍通取查過數目備細開呈以憑奏報施行依奉通
行分守桂林等道及桂林等府查得桂林等府屬共拖
欠若年分應扣解銀一萬九千八百四十八兩七錢伍
分六厘各屬皆稱鄉民編充船馬驢夫日逐應付公使
無息民力困竭前項所扣銀兩拖欠向無輸納等情近
奉詔盡蠲免今照各該驛遞拖欠扣解船馬驢夫鋪陳
廩粮等銀係近年建議扣解戶部錢粮並不係額辦之
數且在四十三年以前似與欽奉恩詔相合合無俯念
邊隅田土瘠薄生民疲困將前銀遵奉恩詔蠲免等因
到臣臣會同巡按廣西監察御史朱炳如議照扣驛銀
以資邊餉固先年謀國之權宜而寬積欠以免征求尤
今日恤民之至要蓋廣西地方土瘠民窮驛傳之編額
徵有限雖惟正之供尚猶苦於不給而額外之扣豈能
責以時輸以故嘉靖四十一年以前相應扣解之數共
積欠至一萬九千八百有竒非有司之弗勤誠民力之
巳竭此乃至於今該司通行各該道府逐一清查委果
拖欠在民又係欽奉恩詔蠲免之列委應准與停徵以
示寬恤如蒙乞勅該部再加查議將廣西所屬各府驛
遞應扣解嘉靖三十九年四十年四十一年分前項未
完銀兩遵奉恩詔悉與蠲免庶斯民獲一分之惠而困
敝可少蘇矣
比例陳情乞恩贈母疏
竊念臣以一介書生行能寡薄仰荷朝廷作養積官卿
貳奉命總督兩廣軍務恭遇皇上龍飛九五覃恩海内
日月所照霜露所墜凡有血氣盡被恩榮如臣疏賤亦
蒙皇上特賜誥命遠及臣祖下逮臣妻榮踰望外感切
寸衷且本朝舊例推恩不及前母乃者大小臣工如前
任刑部尚書黃光昇等各以前母比例陳乞加恩特蒙
皇上均賜俞允此又曠蕩之典可為萬世之法伏念臣
父先年娶臣前母黃氏生臣兄經見任雲南武定府推
官不幸黃氏早故繼娶臣母羅氏生臣臣自幼受學臣
兄致有今日則前母黃氏於臣雖無鞠育之恩而能生
臣兄以教臣成就之恩與鞠育等今幸遇皇上特恩開
此新例真千載之竒逢為人子所希遘臣故敢冒昧比
例陳情伏乞勅下該部比照尚書黃光昇事例議擬上
請將臣前母黃氏一體追贈臣誠不勝感激屏營待命
之至
恭謝天恩疏
隆慶元年十二月初一日該禮部差指揮舒煥齎捧欽
奉皇帝勅諭朕即位之初念爾等效職勤勞宜有錫賚
以隆恩典爾等其體朕至意益盡忠誠用副委任故諭
特賜總督右侍郎譚綸紵絲三表裏臣綸祇領望闕叩
頭謝恩訖竊念臣備位邊疆奉職無狀恭遇皇上嗣登
大寳政令一新臣自分鰥曠宜蒙黜罰乃荷温綸勉勞
錫命煇煌受此高厚之恩即粉骨碎身無以為報自是
敢不益勵初心勉圖後效實心為民忠誠體國于以仰
答至懷少盡犬馬於萬分之一臣不勝感戴激切之至
比例陳情乞恩廕弟疏
隆慶二年三月十一日欽奉詔書内一欵兩京三品以
上文官未及三年考滿者許廕一子入監讀書欽此欽
遵備行兵部武庫清吏司呈堂巳經三年考滿廕一子
者不必開報外其未及三年考滿者查取應廕一子備
開姓名年歲前來以憑題請施行等因到司案呈到部
備咨到臣竊照臣於嘉靖四十二年七月初六日准吏
部咨陞授都察院右副都御史提督福建軍務兼巡撫
地方四十三年五月十九日得報奏准補制四十四年
九月起復都察院右副都御史巡撫陜西未任尋以原
職巡撫四川地方四十五年三月十一日到任本年閏
十月陞兵部右侍郎兼都察院右副都御史總督兩廣
軍務隆慶元年三月初二日在四川交代出境本年五
月二十七日至廣東地方行事本年十月准兵部咨奉
旨行取回京本年十二月十七日在廣東交代出境尋
准吏部咨該本部會題奉聖旨著回部管事前後共歷
正三品俸通計三十個月零二十六日兹未逮考滿之
期恭遇延世之賞臣誠不勝幸甚顧念臣見生一子甫
及四齡未堪送監讀書臣謹查得嘉靖二十七年十二
月内有總督宣大等處地方軍務都察院左都御史兼
兵部左侍郎翁萬達為集衆論酌時宜以圖安邊事荷
蒙先帝鴻恩准廕一子入監讀書該本官奏行吏部將
伊弟生員翁萬程題准承廕今臣有親弟譚綵年一十
五歲見充江西撫州府宜黃縣儒學廩膳生員如蒙伏
乞勅下該部將臣弟譚綵比照翁萬程事例題請承廕
錄用以圖補報臣愚無任祈懇感激之至
特薦大將講求車戰共圖安攘疏
竊惟臣以一介草茅仰荷國恩備位卿貳總督兩廣巳
踰涯分即捐糜不足為報也伏念臣自筮仕以來側聞
湖廣久為邊患常私心憤之以為何緣得二三同志之
臣請朝廷一旅之師講求車戰之法一伸撻伐之威乃
恭遇皇上乘龍御極召用直言極諫之臣有給事中吳
時來者起自謫所首陳破敵之策蓋誠有見於陛下為
不世出之主真大有為之君遂以中興之業望陛下忠
謀之臣若時來者誠足多也此引薦折衝禦侮足稱陛
下任使者數人總兵官俞大猷戚繼光以逮臣愚陛下
不量臣不能下之部議乃以素稱名將如戚繼光者列
在用否之間堪任大將如俞大猷者寘之不用而獨請
旨將臣行取赴京臣聞命之初誠不勝大懼夫練兵破
敵臣之素志懼之云何盖懼不得大將如俞大猷名將
如戚繼光者與臣共事於疆場之間而以白面書生謂
堪獨任恐終上負陛下任使無益成算耳兹幸戚繼光
業巳奉旨取用獨俞大猷者竟復見遺而不知今日破
敵之策决非車戰不可而能盡車戰之法實惟俞大猷
一人即臣與戚繼光皆自以為不及而廟議顧不之許
盖緣陛下與在廷諸臣尚未深知俞大猷之為人耳臣
請據實為陛下陳之謹按俞大猷秉義懷仁篤信好學
休休大度不徒為將略之優翼翼小心直論其人品之
粹居常亦自比於管樂言有大而非誇用兵實有𩔖於
穰苴道則正而不譎曰老成持重殆子儀充國其人語
文武才猷則方叔吉甫之侣既絶口不談功利即謗言
朋起亦順受而不辭且乃心恒在國家當時事難為獨
慷慨而敢任堅定之性撓不濁而澄不清敬義之加榮
不加而窮不損生平奮激志滅強敵滿腹甲兵獨重車
戰當此之時而意氣彌勵則他日負荷可知故臣每許
之為社稷之臣而臣亦服其有元戎之具今年齒雖踰
六十精力尚似少年在大猷既自不肯服老而臣亦每
幸其益壯陛下有臣如此且屬在多事之秋乃緣其不
自表暴遂棄之一隅使不得展其平生而顧以破敵之
事責之於臣此臣所甚懼而重為陛下惜之故敢冒昧
以言伏乞勅下該部再加查訪如果臣言弗謬將俞大
猷照戚繼光事理行取赴京與臣等講求車戰之法練
兵破敵少紓皇上西顧之憂仰贊皇上中興之業天下
幸甚臣愚幸甚
譚襄敏奏議卷三
