明諡紀彙編卷三
明郭良翰撰
諡法下
神皇帝王公侯君聖賢玄太
高世堯舜湯商周桀紂魏戴
丁祁胡夷長遠堅耆尊考肇
德欽翼齊容慧知慮密類譽
克伐匡典綏享錫怙秉就布
比圉使紹頃聲白原莫平愛
愿素易夸虚惑繆戾剌縱抗
躁肆爽荒煬幽厲醜攜糠捍
闇墨專替
以上不常用字九十二
民無能名曰神(周不名一善通考云善不可名)
壹民無為曰神
安仁立政曰神(獨斷)
靖民則法曰皇(周靖安也獨斷作皇)
德象天地曰帝(周同於天帝)
仁義所往曰王(周民往歸之所蘇作歸)
立志及衆曰公(周志無私也)
執應八方曰侯(周所執行八方應之)
賞慶刑威曰君(周能行四者)
從之成羣曰君(周民從之)
平正不阿曰君(通考)
揚善賦簡曰聖(周所稱得人所善得實所賦得簡通考云衆善播揚所賦得簡)
敬賓厚禮曰聖
敬祀享禮曰聖
行義合道曰賢
明德有誠曰賢
玄(有其文無其義)
太(有其文無其義)
高(有其文無其義)
世(有其文無其義)
翼善傳聖曰堯(獨斷)
仁聖盛明曰舜(獨斷)
除殘去虐曰湯(周一作除虐去殘)
昭功寧民曰商(周明有功者通考云有安民之功)
周至也(周)
殘人多壘曰桀(獨斷史記注作賊人多殺)
殘義損善曰紂(獨斷)
克威捷行曰魏(周有威而敏行)
克威惠禮曰魏(周雖威不逆禮通考云威而順理惠一作順)
愛民好治曰戴(周好民治)
典禮不愆曰戴(周無過不愆左作無愆一作倦)
述義不克曰丁(周不能成義會編克作弟古本說文丁當作玎)
治典不殺曰祁(周秉常不衰左疏作經典不易曰祁)
治典不敷曰祁(獨斷一曰震)
彌年夀考曰胡(周久也)
保民耆艾曰胡(周六十曰耆七十曰艾通考釋云能夀也獨斷作明明當為胡之訛)
胡大也(周)
克殺秉政曰夷(周秉政不任賢通考云傷民不任賢殺一作教政一作正)
安心好静曰夷(周不爽政通考云不妄動左夷伯䟽作安人一作安民)
教誨不倦曰長(周以道教之)
疏遠繼位曰遠(史記作紹見後)
彰義揜過曰堅(周明義以蓋前過通考云彰人善掩人過堅固人也)
堅長也(周)
耆彊也(周)
尊修也(周)
考成也(周)
肇始也(周)
執義揚善曰德(周稱人之善通考云守已義揚人善獨斷作懷)
綏柔士民曰德(周安民以居安士以事)
諫争不威曰德(周不以威拒諫)
綏土柔民曰德(通考)
諫慮不威曰德(通考)
忠和純淑曰德(漢書注)
威儀悉備曰欽(周威則可畏儀則可象)
剛克為伐曰翼(周伐功也)
思慮深遠曰翼(周小心翼翼)
愛民好治曰翼(按史記作戴疑翼即戴字之訛)
執心克莊曰齊(周能自嚴)
資輔就共曰齊(周資輔佐而共成)
輕輶恭就曰齊(蘇)
寬裕温柔曰容(蘇)
柔質愛諫曰慧(周以虚受人通考作質柔按古慧與惠通愛當作受)
官人應實曰知(周能官人通考云以實求賢實一作寔)
博聞多能曰慮(見憲字下注)
追補前過曰密(按史記作剛蘇作定)
施勤無私曰類(周無私唯義所有一作惠通考作勤政無私)
状古述今曰譽(周立言之稱述一作逑)
愛民在刑曰克(周通之以政齊之以法通考云愛民而齊之以法在一作任克一作尅)
剛克為伐
貞心大度曰匡(周心正而用察少)
典常也(周)
綏安也(周)
享祀也(周)
錫與也(周)
怙恃也(周)
秉順也(周)
就會也(周)
布施也(周)
擇善而從曰比(周比方善而從之通考云親比于善)
威德剛武曰圉(周禦亂患通考云能禦禍亂)
治民克盡曰使(周克盡無恩惠通考云嚴督無恩)
疏遠繼位曰紹(周非其弟過得之通考云非次得之一作遠)
甄心動懼曰頃(周甄精)
敏以敬慎曰頃(周疾於所敬慎)
不生其國曰聲(周生於外家)
外内貞復曰白(周正而復始終一通考内外皆正終而復始)
思慮不爽曰原(按史記作厚)
德正應和曰莫(周正其德應其和通考云德音清淨)
治而無𤯝曰平(周無災罪也)
執事有制曰平(周不任意通考云稱物以施不任已意)
布綱治紀曰平(周施之政事通考云法度皆理綱一作剛)
惠無内德為平(周)
嗇於賜與曰愛(周言貪恡)
弱無立志曰愿(蘇)
達禮蔽樂曰素(蘇)
達禮不達樂曰素(蘇)
好更改舊曰易(周變故改常改一作故)
華言無實曰夸(周恢誕)
凉德薄禮曰虚(蘇)
華言無實曰虚(蘇)
滿志多窮曰惑(周自足者必不惑通考云滿以招損其心不明)
名與實爽曰繆(周言名美而實傷左作穆漢書注作謬)
名實過爽曰繆(立穆切獨斷)
不悔前過曰戾(周知而不改通考云乖戾反常)
知過不改曰戾(左)
愎佷遂過曰戾(周去諫曰愎反是曰佷通考云不受人言不改已非佷一作狠)
不思忘愛曰剌(周忘其愛已者忘一作妄)
暴戾無親曰剌(漢書注)
敗亂百度曰縱(蘇)
忘德敗禮曰縱(蘇)
逆天虐民曰抗(周背尊大而逆之)
好變動民曰躁(周數移徙通考云不能安静)
肆放也(周)
爽傷也(周)
凶年無糓曰荒(周不務耕稼)
外内從亂曰荒(周家不治官不治通考云家不正國不理從作縱)
好樂怠政曰荒(周淫於聲樂怠於政事)
昏亂紀度曰荒(晉秦秀以諡賈充)
好内遠禮曰煬(周朋淫於家不奉禮通考云淫不守正遠一作違)
去禮遠衆曰煬(周不率禮不親民衆一作正)
好内怠政曰煬(會編)
逆天虐民曰煬(按史記作抗)
壅遏不通曰幽(周弱損不凌通考云暗也)
蚤孤鋪位曰幽(周鋪位即位而卒鋪通考作隕)
動察亂常曰幽(周易神之班史作動静通考作動察)
殺戮無辜曰厲(周左氏疏作戮殺不辜)
暴慢無親曰厲(左疏厲媯獨斷作暴虐無親)
怙威肆行曰醜(周肆意行威秦秀元端議威作亂)
怠政外交曰攜(獨斷會編)
喪國心恤曰赧(通鑑)
凶年無糓曰糠(會編云糠虚)
思慮深遠曰捍(會編)
闇(古諡法不載隋文帝以諡斛斯徵)
貪而敗官曰墨(古無釋義宋張環以諡錢惟演晉范弘之諡謝石而作)
好功自是曰專(唐張星以諡宋慶禮)
言行相違曰替(梁以諡蕭曄)
按周公諡法春秋諡法廣諡及沈約賀琛扈蒙
鄭樵諸書所載諡尚不止此然多有文無義且
近世所不用故不備錄
國朝諡例帝用十七字后十三字皇妃或六字或四字
或二字親王一字東宫郡王及文武大臣若保母與王
妃之以節死者皆二字帝后字多而易犯宗藩𣲖衍而
易複諸臣名行難于合符此其大較也
明諡紀彙編卷三
