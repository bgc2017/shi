明謚紀彙編卷二十四
明郭良翰撰
議論
丘文莊公濬衍義補曰臣謹按先正有言國家所以馭
臣下者不過禍福榮辱而已為善者生享其福死受其
榮不善者生遇其禍死蒙其辱天下雖欲不治安不可
得也如有不令之臣生則盜其禄位死則盜其榮名善
者不知所勸惡者不知所懼臧否顛倒不可復振其為
害可勝道哉臣惟生者之禍福出於一時之蒙蔽衆論
之不公人衆者勝天固可僥倖而苟免然而事久則論
定天定則勝人至於蓋棺事則定矣然猶以偏愛之心
持不公之論以愚而為賢當辱而反榮是終無天道矣
是以三代明王立為謚法以為死後榮辱之典善者予
之以美謚惡者予之以惡謚孟子所謂孝子慈孫百世
不改而世之昏君僻臣乃以一己之私而掩天下之公
非惟得罪於世教而實得罪於天帝也三代以前君之
謚則請命乎天臣之謚則請命於君天不言而人代之
言人代天言而反天之道天必殛之君不自任而俾臣
代之臣承君命而負君之託逆天之理違國之法雖一
時逭於人刑其如天道何唐宋議謚掌於太常博士凡
於法應得謚者考其行狀撰定謚文移文吏部考功郎
中覆定之本朝雖設太常博士而不掌謚議洪武初惟
武臣有謚至永樂中文臣始有謚蓋自姚廣孝胡廣始
也自後文臣亦多有之然我朝之謚皆出恩賜臣竊謂
九重之上於臣下之賢否未易盡知請自今以後有應
得謚者未賜之先先下有司考訂以聞然後從中賜下
如此則得之者以為榮不當得者不因其親故之囑托
其當得者不為朋黨之掩蔽國家激勸臣子之大端有
在於是其為世教之助夫豈細哉
類鈔臣謚後叙曰國朝用漢制帝謚皆稱孝又襲唐故
以字繁為貴要不離於天道文武間有惜孝字及武字
者坤儀冠孝而聫稱奉慈遜嫡而均字或益之過而青
宫之號羡於諸王或損之深而興宗之名幾於追廢意
者禮時為大古人所以貴闕疑也洪武諸王不避荒厲
之屬獻陵訪落有司奏賀銀之謚諭云與其惡謚孰若
不謚惡謚之不行自賀侍郎始也楊東里云儒臣之謚
始於胡晃菴而丘瓊臺則云始於姚道衍然文節易名
實肇於洪武戊寅之歲則文臣之謚自王待制始也孝
者行之首唐宋以降君臣同&KR0839;皇朝二百年與者僅居
其一焉則陳僉督是也文以經緯為義非徒翰墨之工
今詞林據而有之亦非令甲攷之典制則魏南齋周恂
如非經幄之産也其在近世則何椒丘黃定軒非摛繪
之章也亦有發身詞林而不得文者以所重則劉求樂
以私諱則陳安簡之屬也有謚在百年之後者宋潛溪
劉誠意也有謚在數十年之後者于節菴岳季方也有
謚及其貤封臣者常鄂公也有倖獲而數罷者李湯隂
也有褒錫而屢更者曹萬鍾王泉坡之屬也有父子皆
謚者鄒緝熙儀高密周松露王千之倪静存王介菴白
南宫耿青厓許靈寳林泉山孫一川有兄弟皆謚者彭
可齋楊鏡川費湖東許函谷也有謚同於名而不能易
者金忠之為忠襄林文俊之為文修也有姓謚皆同而
不能易者馬行部馬西玄之同為文簡王威寧王后岡
之同為襄敏也兹數者或相沿之舊而習以成章或法
守之移而主者未覺或寵受之浮而求名不得或湮滅
之後而欲蓋彌章故總叙其㮣著於篇末其或未知者
有所俟焉(此叙鄭司封得之鄭邦章云出閣本惜作者姓氏不傳錄以備覽)
大司寇王公世貞謚法考序曰余嘗有謚法通紀三十
卷列其凡而序之所以標先王制謚之本旨與歴代沿
革輕重之變略備矣至明亦有紀而未甚詳於是徧考
金匱國史之藏秘閣之籍參以家乘而後靡所不備凡
有釋義者皆閣籍也每故事大臣卒禮部以謚請報俞
矣則内閣以兩字者二請于上而自擇之是以具釋義也
洪武之尚為吳也諸功臣死事及有勞而夭者皆榮公
侯之爵而傳之謚終高帝世文臣弗得也武臣即都督
弗贈侯伯弗得也至建文而待制王禕得謚文節矣文
臣之有謚自禕始也其謚小臣亦自禕始永樂制嚴矣
終太宗世文臣之得者僅姚恭靖廣孝胡文穆廣而恭
靖之爵則公也文臣之有謚僅文穆一也洪熙初始大
合故臣凡勞於國誼於青宫三品而上易名者十餘人
而後文臣之謚廣然宣英之代猶斤斤焉持其柄而弗
輕予且夫魯王愛子也秦王次嫡子也高帝命之曰荒
曰愍而登之冊曰不敢以子故而廢天下公其於宗室
諸子王尚有評也文臣之有榮愍也則瑕弗掩也文榮
之以爵也文愍之以事也庶幾寓貶矣婦人之有謚也
自后妃而外則死節也公主之有謚也自仁宗之悼愛
女始也乳媪之有謚也自宣宗始也乳媪之夫之有謚
也亦自宣宗始也方士之有謚也自世宗始也謚而四
字淫矣而使方士得之則益淫也當世宗之季吾又得
二事焉夏文愍之持秉則同列皆中謚及身以罪死易
世而後牽復所得者中下謚也繼而嚴氐之持秉則其
子為市焉非上所甚注懷者必賄而後得不賄不得也
即得之不腆不上謚也及身以罪竄則弗謚也夫謚者
人主之春秋也尊則稱天以命之不尊則與天下共隲
之而柰何為大臣修怨賈利地也然則如之何其必略
採唐宋故事遇大臣以謚請有俞旨則翰林之司篆者
為議而定二謚焉以授禮科科詳之復議而上之閣臣
復衷而取上裁凡文臣二品而上及勛親臣公必謚侯
伯之蒞軍府加保傅必謚謚兼美惡二品以下自卿佐
以迨庶僚有德行政術亦有謚謚則言官請之禮部裁
之有美無惡可也自國初以至先臣勛臣若傅友德若
徐輝祖之類文臣若章溢若唐鐸若胡儼若魏源之類
武臣若劉玉馬永王效之類諫臣若楊瑄黃鞏王思楊
爵之類儒林若吳與弼陳獻章胡居仁之類文苑若李
夢陽何景明楊慎李攀龍之類追之以謚可也勛臣若
李善長馮勝若廖永忠耿炳文若丘福之類文臣若陳
循若徐有貞之類追之以謚謚而不盡蔽瑕可也又若
于謙者易之以上謚可也萬安劉吉汪鋐張瓚者易之
以下謚可也凡此數者皆所謂與天下共隲之操法於
賞罰之外而毋使人得而議其後也
王文恪公鏊震澤長語曰周公制謚法雖臣子于君父
不得私焉所以示萬世之公也其法嚴矣漢晉而下既
已失之然猶付之一時公議謚不應議則博士駁正之
猶為近古本朝之謚有美無惡所謂謚者特為褒美之具
而已官由翰林者皆得謚文文不以人而以官已不免
外議定謚出於秉筆一二人或以好惡參其間又不聞
有駁正之者於乎何以服天下信後世哉
皇甫錄皇明紀略曰古人謚必有議謚不當則加貶削
我朝之謚國初猶存公道如魯邸曰荒伊邸曰厲是已
其後惟官尊者有謚謚定無改奪者古意蓋蕩然矣又
官由翰林方得為文而劉公球謚忠愍以其節也若魏
文靖公驥葉文莊公盛吳文恪公訥姚文敏公夔邵文
莊公寳則翰林之制安在謚以易名故陳公文以翰林
謚莊靖若尚書金公忠謚忠毅王公文謚文愍則易名
之義又安在乎
陳師禪寄筆談曰昔李東陽與劉瑾善瑾欲害楊公一
清東陽力救之楊深德焉會東陽病亟將不起一清偕
同列梁儲靳貴就問東陽以謚為憂一清等曰國朝以
來文臣未有謚文正者請以謚公可乎東陽即于床上
頓首謝之按文臣美謚至文正而極故宋惟范仲淹司
馬光足以當之我國百餘年不輕以授人李公之在内
閣貪位戀禄媚附權奸脂韋沉浮貽譏伴食不正莫甚
焉乃反得謚為文正蔽於黨與之私如天下後世公論
何昔彭韶正色立朝完名全節海内所仰文正之謚攸
宜既殁僅得謚惠安二者予奪胥失之昔宋夏竦卒仁
宗特賜謚文正司馬光言竦之為人天下莫不知之今
乃謚以至美無以加之謚恐傷國家至公乃改謚文莊
宋朝謚議甚嚴多覆議駁正我朝此例不聞矣
少宗伯郭公正域為懇嚴謚典以重公評覆議臺省喬
璧星羅棟疏内應奪者四人兵部尚書許論靈寳人原
謚恭襄刑部尚書黃光昇晉江人原謚恭肅大學士吕
本即李本餘姚人原謚文安禮部尚書范謙豐城人原
謚文恪應改者一人左都御史陳瓚獻縣人原謚簡肅
應補者七人兵部尚書伍文定松滋人南京刑部侍郎
吳悌金谿人僉都御史魯穆天台人僉都御史楊繼宗
山西人石城所吏目鄒智四川人五官監候楊源豐城
人吏部尚書陳有年餘姚人内惟陳有年已謚恭介楊
源奉旨議謚餘俱留中不下時萬歷三十一年九月也
明謚紀彙編卷二十四
