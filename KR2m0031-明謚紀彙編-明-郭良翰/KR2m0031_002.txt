明諡紀彙編卷二
明郭良翰撰
諡法上
文武成宣正貞端定元仁淳
純剛毅威烈桓勇壮果忠孝
友信禮義理度明章光昭英
睿熙顯景恒獻憲肅莊恭敬
慎恪確慤質直敦厚簡節靖
静清介脩潔僖和通逹順惠
淑善讓温良安寧穆懿思裕
勤敏襄懋崇康榮隠靈悼懷
哀冲愍殤
以上常用字九十二
經緯天地曰文(周裁成其道蘇洵作經天緯地)
道德博聞曰文(周無所不知司馬光駁夏竦謚曰道德博聞曰文非聞見博雅之謂以所行不)
(離於道德也)
學勤好問曰文(周不恥下問)
勤學好問曰文(通考論語註)
慈惠愛民曰文(周惠以成政民漢書注作人避唐太宗諱改)
愍民惠禮曰文(周惠而有禮楊綰諡議惠作接)
賜民爵位曰文(周與同升論語註賜作錫)
脩德來遠曰文(唐梁肅以諡楊綰)
忠信接禮曰文(左魯文公䟽唐書有忠信愛人曰文)
博聞多見曰文(北魏以諡鄭義)
剛柔相濟曰文(蘇)
施而中理曰文(蘇)
脩治班制曰文(蘇)
敏而好學曰文(學一作古見宋陸九淵諡議)
不恥下問曰文(梁肅以諡楊綰)
施德為文(周)
克定禍亂曰武(周以兵往故能定)
威強敵德曰武(周與有德者敵通考云威強能勝以德敵漢書注作濬)
剛彊直理曰武(周剛無欲彊不屈懷忠恕正曲直通考云剛強不屈直人以理)
刑民克服曰武(周法以正民能使服又見成字)
夸志多窮曰武(周大志行兵多所窮極)
保大定公曰武(蘇)
剛強以順曰武(蘇)
闢土斥境曰武(蘇)
折衝禦侮曰武(蘇)
除偽寧真曰武(北魏元脩以諡于忠)
赴敵無避曰武(國初以諡廖永安)
除惡為武(周)
武法也(周)
安民立正曰成(周政以安定通考云安靖其民政可垂後)
禮樂明具曰成(蘇)
持盈守滿曰成(蘇)
遂物之美曰成(蘇)
通遠強立曰成(蘇)
刑民克服曰成(史記作武)
聖善周聞曰宣(周聞謂所聞善事也通考周聞謂廣聞也)
施而不成為宣(周)
善問周達曰宣(左魯宣公䟽問蘇洵作聞)
誠意外見曰宣(蘇作見外)
施而不私曰宣(蘇)
内外賓服曰正(周言以正服之通考云能以衆正)
靖共其位曰正(司馬光駁夏竦諡曰靖共其位曰正非柔懦苟媮之謂詩云靖共爾位正直是)
(與是也)
清白守節曰貞(周行清白執志固通考云行無虧節無失獨斷作清白自守)
大慮克就曰貞(周能大慮非正而何通考云以天下為度而能成其功楊綰諡議慮作憲)
不隠無屈曰貞(周坦然無私屈一作屏)
憂國忘死曰貞(梁肅以諡楊綰獨孤及議盧奕諡作圖國忘身)
守禮執義曰端(蘇)
大慮静民曰定(周思樹惠静一作慈)
純行不爽曰定(周行一不傷後漢書注爽不差)
安民大慮曰定(周以慮安民)
安民法古曰定(周不失舊憲)
追補前過曰定(史記作剛又見密字)
能思辯衆曰元(周别之使各有次蘇作思能辯衆)
行義說民曰元(周民說其義獨斷作仁義)
始建國都曰元(周非善之長何以始之)
主義行德曰元(周以義為主行德政主一作立義周元公諡議作善)
體仁長民曰元(蘇)
道德純一曰元(通考史記作思)
善行仁德曰元(北魏以諡馮誕)
仁(有其文無其義)
淳(有其文無其義)
中正精粹曰純(精一作和)
追補前過曰剛(周勤善以補過通考云惟剛德能補過又見定字密字)
強毅果敢曰剛(會編)
致果殺敵曰毅(蘇)
強而能斷曰毅(強一作果蘇)
猛以剛果曰威(周猛則少寬果敢行通考作強以剛果)
猛以強果曰威(周強甚於剛)
強義執正曰威(周問正言無邪通考云義勇無邪義通考作毅一作義)
賞勸刑懲曰威(蘇)
以刑服遠曰威(蘇)
有功安民曰烈(周以武立功蘇作安民有功)
秉德尊業曰烈(周通考蘇洵尊俱作遵漢書注秉作執)
戎業有光曰烈(國初以諡俞通海)
剛正曰烈
辟土服遠曰桓(周以武正定通考云以威正人)
克敬動民曰桓(周敬以使之通考動作勤)
辟土兼國曰桓(周兼人故啟土通考云兼併也辟一作闢又見思字)
克敵服遠曰桓(漢鑑)
壯而有力曰桓(國初以諡趙德勝)
服遠為桓(周)
率意共用曰勇(意一作勇)
臨難不懼曰勇(左傳)
勝敵壯志曰勇(會編)
勝敵克亂曰壯(蘇)
共圉克服曰壯(蘇)
屢征殺伐曰壯(蘇)
甲兵亟作曰壯(一作兵甲)
武而不遂曰壯(蘇)
死於原野曰壯(以上六條史記通考皆作莊)
好力致勇曰果(蘇)
危身奉上曰忠(周險不避難)
盛衰純固曰忠(蘇)
臨難不忘國曰忠(蘇)
推賢盡誠曰忠(誠一作忠)
廉方公正曰忠(蘇)
殺身報國曰忠(國初以諡俞通海)
慈惠愛親曰孝(周周愛族親)
協時肇享曰孝(周協合肇始史記享作厚疑厚即享字之訛)
秉德不回曰孝(周順於德而不違賀循議周處諡秉作執)
五宗安之曰孝(周五世之宗)
大慮行節曰孝(周言成其節)
能養能恭曰孝(蘇)
繼志成事曰孝(蘇)
幹蠱用譽曰孝(蘇)
睦於兄弟曰友(蘇)
守令共時曰信(蘇令一作命)
出言可復曰信(蘇)
奉義順則曰禮(蘇)
恭儉莊敬曰禮(蘇)
制事合宜曰義(蘇)
見義能終曰義(蘇)
先君後已曰義(蘇)
取而不貪曰義(蘇)
除去天地之害曰義(蘇)
才敏審諦曰理(蘇)
心能制義曰度(周制事得宜)
照臨四方曰明(周以明照之)
譛訴不行曰明(周逆知之故不行蘇訴作愬)
思慮果遠曰明(周自任多近於專通考云不惑于疑不蔽于近)
任賢致遠曰明(蘇)
招集殊異曰明(蘇)
獨見先識曰明(蘇)
能揚仄陋曰明(蘇)
察色見情曰明(蘇)
法度大明曰章(蘇)
敬慎高明曰章(蘇)
出言有文曰章(蘇)
温克令儀曰章(漢鑑)
能紹前業曰光(漢鑑)
昭德有勞曰昭(周能勞謹)
聖聞周達曰昭(周聖聖通合)
容儀恭美曰昭(周有儀可象行恭可美左魯昭公作威儀恭明)
明德有功曰昭(功一作勞)
聖問達道曰昭(蘇)
聲聞宣遠曰昭(獨斷)
英(有其文無其義)
叡聖也(周)
熙(有其文無其義)
行見中外曰顯(蘇)
由義而濟曰景(周用義而成通考云以義成事史記正義由作繇)
法義而齊曰景(通鑑周景王)
耆意大慮曰景(周耆強也慮一作圖)
布義行剛曰景(周以剛行義通考云守義不屈)
布德行剛曰景(前漢鑑)
致志大圖曰景(獨斷)
景武也(周)
恒(有其文無其義)
聰明叡哲曰獻(周有通知之聰通考云事理皆通獨斷作睿智爾雅註作睿知)
知質有聖曰獻(周有所通而無蔽)
博聞多能曰獻(左又見憲字)
嚮惠内德曰獻(蘇)
智質自操曰獻
博聞多能曰憲(周雖多能不至於大道通考云有學有才按博聞多能曰獻此又曰憲重出下)
(又曰慮慮或憲字之誤)
賞善罰姦曰憲(姦一作奸一作惡)
行善可紀曰憲(蘇)
剛強克就曰肅(周成其敬使為終通考云使令終)
執心决斷曰肅(周言嚴果)
正已攝下曰肅(已蘇作心)
勝敵制強曰莊(周不撓故勝左魯莊公作勝敵克亂)
叡圉克服曰莊(周通邊圉使能服)
屢征殺伐曰莊(周以嚴釐之)
甲兵亟作曰莊(周以數征為嚴左甲兵作兵中一作兵甲)
武而不遂曰莊(周武功不成通考云武能持重)
死於原野曰莊(周非嚴何以死難以上六條今皆作壮兩存之)
嚴敬臨民曰莊(蘇)
威而不猛曰莊(蘇)
履正志和曰莊(蘇)
好勇致力曰莊(獨斷)
敬事供上曰恭(周供奉也左恭作共古字通)
執事堅固曰恭(周守正不移事一作政恭左作共)
愛民長弟曰恭(周順長接弟通考云恤民字幼弟一作悌一作愛民弟長)
既過能改曰恭(周言自知獨斷作知過能改恭左作共)
執禮御賓曰恭(周迎待賓也)
芘親之闕曰恭(周脩德以益之)
尊賢敬讓曰恭(周敬有德讓有功)
尊賢讓善曰恭(周不專已善推於人)
尊賢貴義曰恭(周尊事賢人寵貴義士)
卑以自牧曰恭(蘇)
不懈為德曰恭(蘇)
治典不易曰恭(蘇)
責難於君曰恭(蘇)
正德美容曰恭(漢書注)
敬順事上曰恭(左䟽共叔段作敬長事上曰共)
淵源流通曰恭(會編)
謹事奉上曰恭
率事以信曰恭
接下不驕曰恭
能遠恥辱曰恭(以上四條宋趙昂以諡沈倫)
賢而不伐曰恭(梁以諡王儉)
夙夜警戒曰敬(周敬身急戒通考云心存儆惕)
合善典法曰敬(周非敬何以善之)
善合法典曰敬(通考不敢違法)
夙興恭事曰敬(興會編作夜)
象方益平曰敬(會編)
死不忘君曰敬(唐書)
夙興夜寐曰敬(獨斷)
慎(有其文無其義)
敬共官次曰恪(共一作恭)
威儀端儼曰恪(儀一作容)
温恭朝夕曰恪(蘇)
執德不惑曰確(蘇)
行見中外曰慤(周表裏通考云表裏如一)
表裏如一曰慤(左)
名實不爽曰質(周不爽言相應)
忠正無邪曰質(後漢書注)
肇敏行成曰直(周始疾行成言不深通考云言無所撓沮)
能記國善曰敦(記一作紀)
温仁忠厚曰敦(蘇)
善行不怠曰敦(蘇)
思慮不爽曰厚(周不差所思而得通考云不差所思其功必多)
一德不懈曰簡(周一不委曲)
平易不訾曰簡(周不信訾毁訾一作瑕一作疵唐書作平易不懈疑與上二條誤合而為一也)
正直無邪曰簡(蘇)
治典不殺曰簡(蘇)
居敬行簡曰簡(梁以諡徐勉)
好廉自克曰節(周自勝其情欲通考云不侈情欲)
好廉克已曰節(陶靖節傳)
謹行制度曰節(行一作身)
能固所守曰節(宋以諡黃庭堅)
寬樂令終曰靖(周性寬樂義以善自終通考云寬廣和樂以善自終)
恭已鮮言曰靖(周恭已正身少言而中通考云正容寡言)
柔德安衆曰靖(周成衆使安通考云兵以安民獨斷安作好)
柔德安民曰靖(左)
柔德教衆曰靖
柔直考終曰靖(北魏議以諡源懷)
慎以處位曰靖(成化中御史謝文祥引以議陳文)
避遠不義曰清(蘇)
執一不遷曰介(蘇)
勤其世業曰脩(蘇)
好學近志曰脩(蘇)
不汚不義曰潔(蘇)
小心畏忌曰僖(周思所當忌)
小心恭順曰僖(左)
慈惠愛親曰僖(會編)
剛克為僖(周)
無過為僖(通考)
有功安人曰熹(漢書注引蔡邕諡議)
質淵受諫曰釐(周深故能受釐與僖同)
有罰而還曰釐(周知難而退罰一作伐)
柔克有光曰和(左)
柔遠能邇曰和(蘇)
號令民悦曰和(蘇)
不剛不柔曰和(後漢書注)
推賢讓能曰和(蘇)
和會也(周)
物至能應曰通(蘇)
事起而辨曰通(蘇)
質直好義曰達(蘇)
疏中通理曰達(蘇)
慈和徧服曰順(周能使人皆服其慈和通考云能以慈和使人皆服)
慈仁和民曰順(一曰傾獨斷)
和比於理曰順(蘇)
柔賢慈惠曰順(蜀志注)
柔質慈民曰惠(周知其性通考云心性慈祥)
愛民好與曰惠(周與謂施通考云好于施予民左作人愛一作慈)
施勤無私曰惠(通考按史記作類)
柔質受諫曰惠(會編按通考史記見慧字下古字通柔一作和)
愛民好柔曰惠
寬裕不苛曰惠(以上二條宋趙昂引以諡沈倫)
惠愛也(周)
淑(有其文無其義)
善(有其文無其義)
推功尚善曰讓
德性寬柔曰讓(以上二條唐以諡寧王憲)
德性寬和曰温(蘇)
温良好樂曰良(周言其人可好可樂)
小心敬事曰良(蘇)
好和不争曰安(周生而少斷)
兆民寧頼曰安(蘇)
貌肅辭定曰安(宋以諡陸九淵)
寬容和平曰安(漢鑑)
寧安也(周)
布德執義曰穆(周故穆穆)
中情見貌曰穆(周性公露)
温柔善賢曰懿(周性純淑獨斷作聖善一作良善漢書注作温和聖善)
柔克有光曰懿(蘇)
柔克為懿
道德純一曰思(周道大而德一通考云精粹不雜又見元字)
大省兆民曰思(周大親民而不殺通考云心常在民)
外内思索曰思(周言求善通考云慮于人已)
追悔前過曰思(周思而能改)
謀慮不僣曰思(蘇按漢書注僣作愆古愆作愆僣當為愆之訛)
念終如始曰思(蘇)
闢土兼國曰思(會編按史記作桓)
強學好問曰裕(蘇)
能脩其官曰勤(又見崇字)
勤勞也(周)
應事有功曰敏(蘇)
敏疾也速也(周)
辟地有德曰襄(周取之以義左魯襄公獨斷俱作壁一作闢)
甲胄有勞曰襄(周亟征伐通考云有功征伐)
因事有功曰襄(左氏疏)
辟地為襄(周)
以德受官曰懋(蘇)
以功受賞曰懋(蘇)
能脩其官曰崇(又見勤字)
淵源流通曰康(周性無忌通考云往無所忌一作通流又見恭字)
温柔好樂曰康(周好豐年勤民事一作温良)
安樂撫民曰康(周無四方之虞獨斷作治民)
合民安樂曰康(周富而教之)
温良好德曰康(蘇)
康虚也(周)
寵禄光大曰榮(蘇)
不顯尸國曰隠(周以闇主國)
見美堅長曰隠(周美過其令通考云不言而美自著堅且久也)
隠拂不成曰隠(周不以隠括改其性)
違拂不成曰隠(獨斷通考云有才不得盡施)
不尸其位曰隠(左)
懷情不盡曰隠(蘇)
隠哀也(周)
隠安也
不勤成名曰靈(周任本性不見賢思齊)
死而志成曰靈(周志事不吝命通考云能成其志成一作誠)
死見神能曰靈(周有鬼不為厲)
亂而不損曰靈(周不能以治損亂)
好祭鬼怪曰靈(周凟鬼神不致遠通考云凟干淫祀怪一作神)
極知鬼神曰靈(周其智能聰徹通考云知通幽微神一作事)
肆行勞祀曰悼(周放心勞于淫祀言不脩德通考云淫祀勞民)
年中早夭曰悼(周年不稱志一作中年)
恐懼從處曰悼(周從處言險圯)
中身早折曰悼(獨斷)
未中早夭曰悼(蘇)
恐懼徙處曰悼(通考云處艱難之時常懷恐懼)
慈仁短折曰懷(周短未六十折未三十)
失位而死曰懷(蘇)
懷思也(周)
蚤孤短折曰哀(周早未知人事)
恭仁短折曰哀(周體恭質仁功未施仁獨斷作人)
冲(有其文無其義漢書注幼少在位曰冲司馬彪云冲幼早夭)
在國遭憂曰愍(周國多大喪)
禍亂方作曰愍(周國無政動長亂愍左作閔古字通)
在國逢囏曰愍(周兵寇之事囏一作難左魯閔公在國遭難曰閔通考作遭難)
使民悲傷曰愍(周苛政害民)
在國逢難曰愍(獨斷)
短折不成曰殤(周有知而夭殤一作傷)
未家短折曰傷(周未家未娶)
明諡紀彙編卷二
