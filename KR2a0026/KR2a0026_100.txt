舊唐書卷一百
後晉司空同中書門下平章事劉昫撰
列傳第五十
尹思貞李傑觧琬畢構蘇珦(子晉)鄭
惟忠王志愔盧從愿李朝隠裴漼(從祖弟寬)
王丘
尹思貞京兆長安人也弱冠眀經舉補隆州參軍時晉
安縣有豪族蒲氏縱横不法前後官吏莫能制州司令
思貞推按發其姦贓萬計竟論殺之遠近稱慶刻石以
紀其事由是知名累轉眀堂令以善政聞三遷殿中少
監檢校洺州刺史會契丹孫萬榮作亂河朔不安思貞
善於綏撫境内獨無驚擾則天降璽書褒美之長安中
七遷秋官侍郎以忤張昌宗被構出為定州刺史轉晉
州刺史尋復入為司府少卿時卿侯知一亦厲威嚴吏
人為之語曰不畏侯卿杖惟畏尹卿筆其為人所伏若
此尋加銀青光禄大夫於宅中掘得古戟十二俄而門
加&KR1658;戟時人異焉神龍初為大理卿時武三思擅權御
史大夫李承嘉附會之雍州人韋月將上變告三思謀
逆中宗大怒命斬之思貞以發生之月固執奏以為不
可行刑竟有敕决杖配流嶺南三思令所司因此非法
害之思貞又固爭之承嘉希三思旨託以他事不許思
貞入朝廷謂承嘉曰公擅作威福不顧憲章附託姦臣
以圖不軌將先除忠良以自恣耶承嘉大怒遂劾奏思
貞出為青州刺史境内有蠶一年四熟者黜陟使衛州
司馬路敬潜八月至州見繭歎曰非善政所致孰能至
於此乎特表薦之思貞前後為十三州刺史皆以清簡
為政奏課連最睿宗即位徵為將作大匠累封天水郡
公時左僕射竇懷貞興造金仙玉真兩觀調發夫匠思
貞常節減之懷貞怒頻詰責思貞思貞曰公職居端揆
任重弼諧不能翼贊聖眀光宣大化而乃盛興土木害
及黎元豈不愧也又受小人之譛輕辱朝臣今日之事
不能苟免請從此辭拂衣而去闔門累日上聞而特令
視事其年懷貞伏誅乃下制曰國之副相位亞中台自
匪邦直孰司天憲將作大匠尹思貞賢良方正碩儒耆
德剛不護缺清而畏知簡言易從莊色難犯徵先王之
體要敷袵必陳折佞臣之怙權拂衣而謝故以事聞海
内名動京師鷹隼是擊豺狼自遠必能條理前弊發揮
舊章宜承弄印之榮式允登車之志可御史大夫俄兼
申王府長史遷戶部尚書轉工部尚書以老疾累表請
致仕許之開元四年卒年七十七贈黃門監諡曰簡
李傑夲名務光相州滏陽人後魏并州刺史寳之後也
其先自隴西徙焉傑少以孝友著稱舉明經累遷天官
員外郎眀敏有吏才甚得當時之譽神龍初累遷衛尉
少卿為河東道廵察黜陟使奏課為諸使之最開元初
為河南尹傑既勤於聽理每有訴列雖衢路當食無廢
處斷由是官無留事人吏愛之先是河汴之間有梁公
堰年久堰破江淮漕運不通傑奏調發汴鄭丁夫以濬
之省功速就公私深以為利刊石水濱以紀其績尋代
宋璟為御史大夫時皇后妹婿尚衣奉御長孫昕與其
妹壻楊仙玉因於里巷遇傑遂敺擊之上大怒令斬昕
等散騎常侍馬懷素以為陽和之月不可行刑累表陳
請乃下敕曰夫為令者自近而及遠行罰者先親而後
疎長孫昕楊仙玉等憑恃姻戚恣行兇險輕侮常憲損
辱大臣情特難容故令斬决今羣官等累陳表疏固有
誠請以陽和之節非肅殺之時援引古今詞義懇切朕
志從深諫情亦惜法宜寬異門之罰聽從枯木之斃即
宜决殺以謝百寮傑眀年以護作橋陵賜爵武威子初
傑護作時引侍御史王旭為判官旭貪冒受贓傑將繩
之而不得其實反為旭所構出為衢州刺史俄轉揚州
大都督府長史又為御史所劾免官歸第尋卒贈戶部
尚書
觧琬魏州元城人也少應幽素舉拜新政尉累轉成都
丞因奏事稱旨超遷監察御史丁憂離職則天以琬識
練邊事起復舊官令往西域安撫夷虜抗疏固辭則天
嘉之下敕曰觧琬孝性淳至哀情懇切固辭權奪之榮
乞就終憂之典足可以激揚風俗敦奬名教宜遂雅懷
允其所請仍令服闋後赴上聖歴初遷侍御史充使安
撫烏質勒及十姓部落咸得其便宜蕃人大悦以功擢
拜御史中丞兼北庭都護持節西域安撫使琬素與郭
元振同官相善遂為宗椘客所毁由是左遷滄州刺史
為政務存大體甚得人和景龍中遷右臺御史大夫兼
持節朔方行軍大總管琬前後在軍二十餘載務農習
戰多所利益邊境安之景雲二年復為朔方軍大總管
琬分遣随軍要籍官河陽丞張冠宗肥鄉令韋景駿普
安令干處忠等校料三城兵募於是減十萬人奏罷之
尋授右武衛大將軍兼檢校晉州刺史賜爵濟南縣男
以年老乞骸骨拜表訖不待報而去優詔加金紫光禄
大夫聽致仕其禄凖品全給尋降璽書勞之曰卿器局
堅正才識高遠公忠彰其立身貞固足以幹事類張騫
之出使同魏絳之和戎職綰文武功申方面勤于王家
是為國老頃者顧斯側景願言勇退深惜馬援之能未
遂祁奚之請然章疏頻上雅懷難奪今知脱屣歸閑拂
衣高謝固可以激勵頹俗儀刑庶僚永言終始良可嘉
尚宜善攝養以介期頣未幾吐蕃寇邊復召拜左散騎
常侍令與吐蕃分定地界兼處置十姓降戶琬言吐蕃
必潜懷叛計請預支兵十萬於秦渭等州嚴加防遏其
年冬吐蕃果入寇竟為支兵所擊走之俄又表請致仕
不許遷太子賓客開元五年出為同州刺史明年卒年
八十餘
畢構河南偃師人也父憬則天時為司衛少卿構少舉
進士神龍初累遷中書舍人時敬暉等奏請降削武氏
諸王構次當讀表既聲韻朗暢兼分析其文句左右聽
者皆歴然可曉由是武三思惡之出為潤州刺史累除
益州大都督府長史景雲初召拜左御史大夫轉陜州
刺史加銀青光禄大夫封魏縣男頃之復授益州大都
督府長史兼充劒南道按察使所歴州府咸著聲績在
蜀中尤革舊弊政號清嚴睿宗聞而善之璽書勞曰我
國家創開天地再造黎元四夷来王萬邦會至置州立
郡分職設官貞觀永徽之前皇猷惟穆咸亨垂拱之後
淳風漸替征賦將急調役頗繁選吏舉人涉於浮濫省
閣臺寺罕有公直苟貪禄秩以度歲時中外因循紀綱
弛紊且無懲革弊乃滋深為官既不擇人非親即賄為
法又不按罪作孽寧逃貪殘放手者相仍清白潔己者
斯絶盖由賞罰不舉生殺莫行更以水旱時乖邊隅未
謐日損一日徵斂不休大東小東杼軸為怨就更割剥
何以克堪昔聞當官以留犢還珠為上今之從職以充
車聯駟為能或交結富豪抑弃貧弱或矜假典正樹立
腹心邑屋之間囊篋俱委或地有椿榦梓漆或家有畜
産資財即被暗通並從取奪若有固恡即因事以䋲麤
杖大枷動傾性命懷冤抱痛無所告陳比差御史委令
廵察或有貴要所嘱未能不避權豪或有親故在官又
罕絶於顔面載馳原隰徒煩出使之名安問狐狸未見
埋車之節揚清激濁涇渭不分嫉惡好善蕭蘭莫别官
守既且若此下人豈以聊生數年已来凋殘更甚卿孤
潔獨行有古人之風自臨蜀川弊化頓易覽卿前後執
奏何異破柱求姦諸使之中在卿為最並能盡節似卿
如此百郡何憂乎不理萬人何慮乎不安卿當益堅勿
為後顧朕嘉卿直道今賜袍帶並衣一副尋拜戶部尚
書轉吏部尚書並遥領益州大都督府長史玄宗即位
累拜河南尹遷戶部尚書開元四年遇疾上手疏毉方
以賜之時議戶部尚書為凶官遽改授太子詹事冀其
有瘳尋卒贈黃門監諡曰景構初喪繼母時有二妹在
襁褓親加鞠養咸得成立及構卒二妹號絶久之以撫
育恩遂制三年之服其弟栩亦甚哀毁並為當時所稱
栩官至荆州司馬
蘇珦雍州藍田人眀經舉累授鄠縣尉雍州長史李義
琰召而謂曰鄠縣夲多訴訟近日遂絶訪問果由明公
為其疏理因顧指廳事曰此座即眀公座也但恨非遲
暮所見耳垂拱初拜右臺監察御史時則天將誅韓魯
等諸王使珦按其密状珦訊問皆無徵騐或誣告珦與
韓魯等同情則天召見詰問珦抗議不回則天不悦曰
卿大雅之士朕當别有驅使此獄不假卿也遂令珦於
河西監軍五遷右司郎中時御史王弘義託付来俊臣
構䧟無罪朝廷疾之嘗受詔於虢州採木役使不節丁
夫多死珦按奏其事弘義竟以坐黜珦尋遷給事中累
授左肅政臺御史大夫時有詔白司馬坡營大像糜費
巨億珦以妨農上疏切諫則天納焉神龍初武三思擅
權韋月將告三思將有逆謀返為三思所耩中宗令斬
之珦奏非時不可行刑由是忤三思旨轉為右御史大
夫尋出為岐州刺史復為右臺大夫會節愍太子敗詔
珦窮其黨與時睿宗在藩為得罪者所引珦因辯析事
状密奏以保持之中宗意觧因是多所原免擢珦為戶
部尚書賜爵河内郡公尋授太子賓客檢校詹事以年
老致仕開元三年卒年八十一贈兖州都督諡曰文子
晉亦知名晉數歲能属文作八卦論吏部侍郎房穎叔
秘書少監王紹宗見而賞歎曰此後来王粲也弱冠舉
進士又應大禮舉皆居上第先天中累遷中書舍人兼
崇文館學士玄宗監國每有制命皆令晉及賈曾為之
晉亦數進讜言深見嘉納俄出為泗州刺史以父老乞
辭職歸侍許之父卒後歴戶部侍郎襲爵河内郡公開
元十四年遷吏部侍郎時開府宋璟兼尚書事晉及齊
澣遞於京都知選事既糊名考判晉獨多賞拔甚得當
時之譽俄而侍中裴光庭知尚書事每遇官應批退者
但對衆披簿以朱筆點頭而已晉遂牓選院云門下點
頭者更引注擬光庭以為侮己甚不悦遂出為汝州刺
史三遷魏州刺史加銀青光禄大夫入為太子左庶子
二十二年卒年五十九初晉與洛陽人張循之仲之兄
弟友善循之等並以學業著名循之則天時上書忤旨
被誅仲之神龍中謀殺武三思為友人宋之愻所發下
獄死晉厚撫仲之子漸有如己子教之書記為營婚宦
及晉卒漸制猶子之服時人甚以此稱之
鄭惟忠宋州宋城人也儀鳳中進士舉授井陘尉轉湯
隂尉天授中應舉召見則天臨軒問諸舉人何者為忠
諸人對不稱旨惟忠對曰臣聞忠者外揚君之美内匡
君之惡則天曰善授左司禦率府胄曹參軍累遷水部
員外郎則天幸長安惟忠待制引見則天謂曰朕識卿
前於東都言忠臣外揚君之美内匡君之惡至今不忘
尋加朝散大夫再遷鳳閣舍人中宗即位甚敬重之擢
拜黃門侍郎時議請禁嶺南首領家畜兵器惟忠曰夫
為政不可革以習俗且吴都賦云家有鶴膝戶有犀渠
如或禁之豈無驚擾耶遂寢無何守大理卿節愍太子
與將軍李多祚等舉兵誅武三思事覺伏誅其詿誤守
門者並配流將行有韋氏黨與密奏請盡誅之中宗令
推斷惟忠奏曰今大獄始决人心未寧若更改推必遞
相驚恐則反側之子無由自安敕令百司議遂依舊斷
所全者甚多俄拜御史大夫持節賑給河北道仍黜陟
牧宰還敷奏稱旨加銀青光禄大夫封滎陽縣男開元
初為禮部尚書轉太子賓客十年卒贈太子少保
王志愔博州聊城人也少以進士擢第神龍年累除左
臺御史加朝散大夫執法剛正百僚畏憚時人呼為皂
鵰言其顧瞻人吏如鵰鶚之視鷰雀也尋遷大理正嘗
奏言法令者人之隄防隄防不立則人無所禁竊見大
理官寮多不奉法以縱罪為寬恕以守文為苛刻臣濫
執刑典實恐為衆所謗遂表上所著應正論以見志其
詞曰嘗讀易至萃利見大人亨聚以正也六二引吉无
咎注曰居萃之時體柔當位處坤之中己獨處正異操
而聚獨正者危未能變體以遠於害故必見引然後乃
吉而无咎王肅曰六二與九五相應俱履貞正引由迎
也為吉所迎何咎之有未嘗不輟書而歎曰居中履正
事之常體見引无咎道亦宜然有客聞而惑之因謂予
曰今主上文眀域中理定君累司典憲不務和同處正
之志雖存見引之吉誰應行之不已余竊懼焉予歛襟
降階揖而謝曰補遺闕於衮職用忠讜為己任以蒙養
正見引獲吉應此道也仁何遠哉昔咎繇謨虞登朝作
士設教理物開訓成務是以五流有宅五宅三居怙終
賊刑刑故無小於是舜美其事曰汝眀於五刑以弼五
教期于予治刑期于無刑民協于中時乃功懋哉故孔
子歎其政曰舜舉咎繇不仁者遠此非眀辟執法大人
見引之應乎季孫行父之事君也舉竊寳之愆黜授邑
之賞明善惡而糺慝議僣賞以塞違在虞舜之功居二
十之一主司得行其道時君不以為嫌此非己獨處正
應正而无咎觀魚於棠臧伯正色賂鼎在廟哀伯抗詞
言者得盡其忠聞之不加其罪故春秋稱臧氏之正曰
積善之家必有餘慶此非異操而聚引吉之所致乎魏
絳理直晉侯乃復其位邾人辭順趙盾不伐其國此非
正體未變為吉所迎者乎夫在上垂拱臣下守制若正
應乎上乃引吉於下而中士聞道若存若亡交戰於譎
正之門懷疑乎語默之境懼獨正之莫引忘此正之必
亨吁嗟乎行己立身居正踐義其動也直其正也方維
正直而是與何往而非攸利何以眀之坤六二直方大
不習无不利文言曰直其正也方其義也君子敬以直
内義以方外敬義立而德不孤直方大則不疑其所行
也嵇康撰釋私論曹羲著至公篇皆以崇公激俗抑私
事主一言可以蔽之歸於體正而已矣禮記曰刑者侀
也侀者成也一成而不可變故君子盡心焉若以喜怒
制刑輕重設比是則橋前驚馬用希旨論人苑中獵兔
以從欲廢法理有違而合道物貴和而不同不同之和
正在其中矣昔任延為武威太守漢帝誡之曰善事上
官無失名譽延對曰臣聞忠臣不私私臣不忠上下雷
同非國家之福善事上官臣不敢奉詔任延雅奏漢主
是其言此則歸正不回乖旨順義不以忤懷見忌斯亦
違而合道晏子春秋景公見梁丘據曰據與我和晏子
曰此同也和者君甘則臣酸君淡則臣醎今據也君甘
亦甘所謂同也安得為和是以濟鹽梅以調羹乃適平
心之味獻可否而論道方恢政體之節俟引正而遵度
故曰物貴和而不同劉曼山辯和同之義有旨哉若以
不同見譏未敢聞誨客曰和同乖訓則已聞之援成法
而不變者豈恤獄之寬憲耶書曰御衆以寬傳曰寬則
得衆若以嚴統物異乎寬政矣對曰刑賞二柄唯人主
操之崇厚任寬是謂帝王之德慎子曰以力役法者百
姓也以死守法者有司也以道變法者君上也然則匪
人臣所操後魏游肇之為廷尉也魏帝嘗私勑肇有所
降恕肇執而不從曰陛下自能恕之豈可令臣曲筆也
是知寬恕是君道曲從非臣節人或未逹斯旨不料其
務以平刑為峻將曲法為寬謹守憲章號為深密内律
釋種虧戒一誅五百人如来不救其罪豈謂佛法為殘
刻耶老子道德經云天網恢恢疎而不漏豈謂道教為
凝峻耶家語曰王者之誅有五而寢盜不預焉即心辯
言偽之流禮記亦陳四殺破律亂名之謂豈是儒家執
禁孔子之深文哉此三教之用法者所以眀貞諦重玄
猷存天綱立人極也然則乾象震曜天道眀威齊衆惟
刑百王所以垂範析人以法三后於是成功所務掌憲
決平斯廷尉之職耳易曰家人嗃嗃无咎婦子嘻嘻終
吝嚴於其家可移於國昔崔實逹於理而作政論仲長
統曰凡為人主宜寫政論一通置諸坐側其大抵云為
國者以嚴致平非以寬致平者也然則稱嚴者不必踰
條越制凝綱重罰在於施隠括以矯枉用平典以禁非
刑故有常罸輕無捨人不易犯防之難越故也但人慢
吏濁偽積贓深而曰以寬理之可以無過何異乎命王
良御駻捨銜策於奔踶請俞跗攻疾停藥石於膚腠適
見秋駕轉逸膏肓更深人毉僕夫何功之有又謂僕曰
成法而變唯帝王之命歟對曰何為其然也昔漢武帝
甥昭平君殺人以公主子廷尉上請論左右為言武帝
垂涕歎曰法令者先王之所造也用親故誣先帝之法
吾何面目入高廟乎又下負萬人乃可其奏近代隋文
帝子秦王俊為并州總管以奢縱免官僕射楊素奏言
王陛下愛子請捨其過文帝曰法不可違若如公意我
是五兒之父非兆人之父何不别制天子兒律乎我安
能虧法卒不許此是帝王操法協於禮經不變之義况
於秋官典職司寇肅事而可變動者乎我皇睿哲登圖
高視巖廊之上宰衡眀允就列輯穆廟堂之下乾坤交
泰日月光華庶績其凝衆工咸理聚以正也僕幸利見
大人引其吉焉期養正於下位中正是託予何懼乎夫
君子百行之基出處二途而已出則策名委質行直道
以事人進善納忠仰太階而緝政諤諤其節思為社稷
之臣蹇蹇匪躬願參柱石之任處則高謝公卿孝友揚
名是亦為政烟霞尚志其用永貞行藏事業心迹斯在
至如水中泛泛天下悠悠執馭為榮掃門自媚拜塵邀
勢括囊守禄從来長息以為深耻客乃逡廵不對遂無
以間僕也中宗覽而嘉之稍遷駕部郎中景雲元年累
轉左御史中丞尋遷大理少卿二年制依漢置刺史監
郡於天下衝要大州置都督二十人妙選有威重者為
之遂拜志愔齊州都督事竟不行又授齊州刺史充河
南道按察使未幾遷汴州刺史仍舊充河南道按察使
太極元年又令以本官兼御史中丞内供奉特賜實封
一百戶尋加銀青光禄大夫拜戶部侍郎出為魏州刺
史轉揚州大都督府長史俱充夲道按察使所在令行
禁止姦猾屏迹境内肅然久之召拜刑部尚書開元九
年上幸東都令充京師留守十年有京兆人權梁山偽
稱襄王男自號光帝與其黨及左右屯營押官謀反夜
半時擁左屯營兵百餘人自景風長樂等門斬關入宫
城將殺志愔志愔踰墻避賊俄而屯營兵潰散翻殺梁
山等五人傳首東都志愔遂以駭卒
盧從愿相州臨漳人後魏度支尚書昶六代孫也自范
陽徙家焉世為山東著姓弱冠眀經舉授絳州夏縣尉
又應制舉拜右拾遺俄遷右肅政監察御史充山南道
黜陟廵撫使奉使稱旨拜殿中侍御史累遷中書舍人
睿宗踐祚拜吏部侍郎中宗之後選司頗失綱紀從愿
精心條理大稱平允其有冒名偽選及虛增功状之類
皆能擿發其事典選六年前後無及之者上嘉之特與
一子太子通事舍人從愿上疏乞廻恩贈父乃贈其父
吉陽丞敬一為鄭州長史初高宗時裴行儉馬載為吏
部最為稱職及是從愿與李朝隠同時典選亦有美譽
時人稱曰吏部前有馬裴後有盧李開元四年上盡召
新授縣令一時於殿庭策試考入下第者一切放歸學
問從愿以注擬非才左遷豫州刺史為政嚴簡按察使
奏課為天下第一等璽書勞問賜絹百疋無幾入為工
部侍郎轉尚書左丞又與楊滔及吏部侍郎裴漼禮部
侍郎王丘中書舍人劉令植刪定開元後格遷中書侍
郎十一年拜工部尚書加銀青光禄大夫仍令東都留
守十三年從升泰山又加金紫光禄大夫代韋抗為刑
部尚書頻年充校京外官考使前後咸稱允當御史中
丞宇文融承恩用事以括獲田戶之功夲司校考為上
下從愿抑不與之融頗以為恨密奏從愿廣占良田至
有百餘頃其後上嘗擇堪為宰相者或薦從愿上曰從
愿廣占田園是不廉也遂止不用從愿又因早朝途中
為人所射中其從者捕賊竟不獲時議從愿久在選司
為被抑者所讎十六年東都留守時坐子起居郎論糶
米入官有剩利為憲司所糺出為絳州刺史再遷太子
賓客二十年河北榖貴敕從愿為宣撫處置使開倉以
救饑餒使廻以年老抗表乞骸骨乃拜吏部尚書聽致
仕給全禄二十五年卒年七十餘贈益州大都督諡曰
文
李朝隠京兆三原人也少以眀法舉拜臨汾尉累授大
理丞神龍年功臣敬暉桓彦範為武三思所構諷侍御
史鄭愔奏請誅之敕大理結其罪朝隠以暉等所犯不
經推窮未可即正刑名時裴談為大理卿異筆斷斬仍
籍沒其家朝隠由是忤旨中宗令貶嶺南惡處侍中韋
巨源中書令李嶠奏曰朝隠素稱清正斷獄亦甚當事
一朝遠徙嶺表恐天下疑其罪中宗意觧出為聞喜令
尋遷侍御史三遷長安令有宦官閭興貴詣縣請託朝
隠命拽出之睿宗聞而嘉歎廷召朝隠勞曰卿為京縣
令能如此朕復何憂乃下制曰夫不吐剛而諂上不茹
柔而黷下者君子之事也踐霤必䋲登車無屈者正人
之務也長安縣令李朝隠德義不回清強自遂亟聞嘉
政累著能名近者品官入縣有乖儀式遂能責之以禮
䋲之以愆但閹豎之流多有憑恃柔寬之代必弄威權
歴觀載籍常所歎息朕規誡前古勤求典憲能副朕意
實賴斯人昔虞延持皇后之客梅陶鞭太子之傅古稱
遺直復見於今思欲旌其美行遷以重職為時属閱戶
政在養人宜加一階用表剛烈可太中大夫特賜中上
考兼絹百匹七遷絳州刺史兼知吏部選事開元二年
遷吏部侍郎銓叙平允甚為當時所稱降璽書褒美授
一子太子通事舍人四年春以授縣令非其人出為滑
州刺史轉同州刺史駕幸東都路由同州朝隠蒙旨召
見賞慰賜衣一副絹百疋尋遷河南尹政甚清嚴豪右
屏跡時太子舅趙常奴恃勢侵害平人朝隠曰此而不
䋲何以為政執而杖之上聞又降敕書慰勉之十年遷
大理卿時武強令裴景仙犯乞取贓積五千匹事發逃
走上大怒令集衆殺之朝隠執奏曰裴景仙緣是乞贓
犯不至死又景仙曾祖故司空寂往属締構首預元勲
載初年中家䧟非罪凡有兄弟皆被誅夷唯景仙獨存
今見承嫡據贓表當死坐凖犯猶入請條十代宥賢功
實宜錄一門絶祀情或可哀願寬暴市之刑俾就投荒
之役則舊勲斯允手詔不許朝隠又奏曰有斷自天處
之極法生殺之柄人主合專輕重有條臣下當守枉法
者枉理而取十五疋便抵死刑乞取者因乞為臟數千
匹止當流坐今若乞取得罪便處斬刑後有枉法當科
欲加何辟所以為國惜法期守律文非敢以法随人曲
矜仙命射兔魏苑驚馬漢橋初震皇赫竟從廷議豈威
不能制而法貴有常又景仙曾祖寂草昧忠節定為元
勲位至台司恩倍常數載初之際被枉破家諸子各犯
非辜唯仙今見承嫡若寂勲都弃仙罪特加則叔向之
賢何足稱者若敖之鬼不其餧而捨罪念功乞垂天聽
應敕决杖及有犯配流近發德音普摽殊澤杖者既聽
減數流者仍許給程天下顒顒孰不幸甚瞻彼四海已
被深恩豈於一人獨峻常典伏乞採臣之議致仙於法
乃下制曰罪不在大夲乎情罰在必行不在重朕垂範
作訓庶動植咸若豈嚴刑逞戮使手足無措者哉裴景
仙幸藉緒餘超升令宰輕我憲法蠧我風猷不慎畏知
之金詎識無貪之寳家盈黷貨身乃逃亡殊不知天孽
可違自愆難逭所以不從夲法加以殊刑冀懲貪暴之
流以塞侵漁之路然以其祖父昔預經綸佐命有功締
構斯重緬懷賞延之義俾協政寬之典宜捨其極法以
竄遐荒仍决杖一百流嶺南惡處朝隠俄轉岐州刺史
母憂去官起為揚州大都督府長史抗疏固辭制許之
朝隠性孝友時年已衰暮在喪尤加毁瘠明年制又起
為揚州長史不獲已而就職復入為大理卿累封金城
伯代崔隠甫為御史大夫朝隠素有公直之譽每御史
大夫缺時議咸許之及居其職竟無所糺劾唯煩於細
務時望由是稍減俄轉太常卿二十一年兼判廣州事
仍攝御史大夫充嶺南採訪處置使眀年卒於嶺外年
七十贈吏部尚書官給靈轝兼家口給遞還鄉諡曰貞
裴漼絳州聞喜人也世為著姓父琰之永徽中為同州
司戶參軍時年少美容儀刺史李崇義初甚輕之先是
州中有積年舊案數百道崇義促琰之使斷之琰之命
書吏數人連紙進筆斯湏剖斷並畢文翰俱美且盡與
奪之理崇義大驚謝曰公何忍蔵鋒以成鄙夫之過由
是大知名號為霹靂手後為永年令有惠政人吏刊石
頌之歴任倉部郎中以老疾廢於家漼色養劬勞十數
年不求仕進父卒後應大禮舉拜陳留主簿累遷監察
御史時吏部侍郎崔湜鄭愔坐贓為御史李尚隠所劾
漼同鞫其獄安樂公主及上官昭容阿黨湜等漼竟執
正奏其罪甚為當時所稱三遷中書舍人太極元年睿
宗為金仙玉真公主造觀及寺等時属春旱興役不止
漼上疏諫曰臣謹案禮記春秋令曰無聚大衆無起大
役不可興土功恐妨農事若號令乖度役使不時則加
疾疫之危國有水旱之災此五行之必應也今自春至
夏時雨愆期下人憂心莫知所出陛下雖降哀矜之旨
兩都仍有寺觀之作時旱之應實此之由且春令告期
東作方始正是丁壮就功之日而土木方興臣恐所妨
尤多所益尤少耕夫蠶妾饑寒之源故春秋莊公三十
一年冬不雨五行傳以為歲三築臺僖公二十一年夏
大旱五行傳以時作南門勞人興役陛下每以萬方為
念睿旨殷勤安國濟人防微慮遠伏願下眀制發德音
順天時副人望兩京公私營造及諸和市木石等並請
且停則蒼生幸甚農桑失時戶口流散縱寺觀營構豈
救黎元饑寒之弊哉疏奏不報尋轉兵部侍郎以銓叙
平允特授一子為太子通事舍人開元五年遷吏部侍
郎典選數年多所持拔再轉黃門侍郎代韋抗為御史
大夫漼早與張說特相友善時說在相位數稱薦之漼
又善於敷奏上亦嘉重焉由是擢拜吏部尚書尋轉太
子賓客漼家世儉約既久居清要頗飾妓妾後庭有綺
羅之賞由是為時論所譏二十四年卒年七十餘贈禮
部尚書諡曰懿漼從祖弟寬寬父無晦袁州刺史寬通
略以文詞進騎射彈棋投壺特妙景雲中為潤州參軍
刺史韋銑為按察使引為判官清幹善於剖斷銑重其
才以女妻之後應拔萃舉河南丞再轉為長安尉時宇
文融為侍御史括天下田戶使奏差為江南東道勾當
租庸地税兼覆田判官轉太常博士禮部擬國忌之辰
享廟用樂下太常寬深逹禮節特建新意以為廟尊忌
卑則登歌廟卑忌尊則去籥中書令張說謂寬明識舉
而行之再遷為刑部員外郎有萬騎將軍馬崇正晝殺
人時開府霍國公王毛仲恩幸用事將鬻其獄寬執之
不回兵部尚書蕭嵩為河西節度使奏寬及郭虛己為
判官累年專見委任嵩加中書令寬歴中書舍人御史
中丞兵部侍郎開元二十一年冬裴耀卿以黃門侍郎
知政事扈從出關知江淮轉運於河隂置倉奏寬為戶
部侍郎為其副寬性友愛弟兄多宦逹子姪亦有名稱
於東京立第同居八院相對甥姪皆有休憩所擊鼓而
食當世榮之遷吏部侍郎及玄宗還京又改蒲州刺史
州境久旱入境雨乃大浹遷河南尹不附權貴務於恤
隠政乃大理改左金吾衛大將軍一年除太原尹賜紫
金魚袋玄宗賦詩而餞之曰德比岱雲布心如晉水清
天寳初除陳留太守兼採訪使尋而范陽節度李適之
入為御史大夫除寬范陽節度兼河北採訪使替之其
年又加御史大夫時北平軍使烏承恩恃以蕃酋與中
貴通恣求貨賄寬以法按之檀州刺史何僧獻生口數
十人寬悉命歸之故夷夏感悦三載以安禄山為范陽
節度寬為戶部尚書兼御史大夫玄宗素重寬日加恩
顧刑部尚書裴敦復討海賊廻頗張賊勢又廣叙功以
開請托之路寬嘗幾微奏之居數日有河北將士入奏
盛言寬在范陽能政塞上思之玄宗嗟賞久之李林甫
懼其入相又惡寬與李適之善乃呼裴敦復且以寬之
語告之敦復使氣性疎與寬素不相下以為林甫推誠
於己因願結之且訴其冤先是寬以親故名嘱敦復求
請軍功至是敦復氣憤發其事林甫曰公宜速奏無後
於人尋而敦復扈從幸温泉宮寬在京城未發遇有敦
復下軍將程蔵曜郎將曹鑒鑒郴州富人藏曜嶺南首
領之子皆有他事與人詣臺告訴寬受其状捕鑒等鞫
之敦復判官太常博士王悦聞之謂寬求其過連夜詣
湯所以告敦復大懼促裝待罪因令子婿以五百金賂
於貴妃姊楊三娘楊氏遽為言之明日貶寬為雎陽太
守寬以清簡為政故所莅人皆愛之當時望為宰輔及
韋堅構禍寬又以親累貶為安陸别駕員外置林甫使
羅希奭南殺李適之紆路至安陸過擬怖死之寬叩頭
祈請希奭不宿而過寬又懼死上表請為僧詔不許然
崇信釋典常與僧徒往来焚香禮懴老而彌篤累遷東
海太守襄州採訪使銀青光禄大夫轉馮翊太守入拜
禮部尚書十四載卒年七十五詔贈太子少傅賻帛一
百五十叚粟一百五十石兄弟八人皆眀經及第入臺
省典郡者五人寬殁之後弟珣為河内郡太守安禄山
反以執父喪將投闕庭恐累其母乃詣河東節度訴誠
而退後在母憂又䧟史思明受其偽官委任使弟朗密
奉表疏至上京代宗時為左司郎中兼侍御史河東道
租庸判官
王丘光禄卿同皎從兄子也父同晊左庶子丘年十一
童子舉擢第時類皆以誦經為課丘獨以属文見擢由
是知名弱冠又應制舉拜奉禮郎丘神氣清古而志行
修潔尤善詞賦族人左庶子方慶及御史大夫魏元忠
皆稱薦之長安中自偃師主簿擢第拜監察御史開元
初累遷考功員外郎先是考功舉人請托大行取士頗
濫每年至數百人丘一切覈其實材登科者僅滿百人
議者以為自則天已後凡數十年無如丘者其後席豫
嚴挺之為其次焉三遷紫微舍人以知制誥之勤加朝
散大夫再轉吏部侍郎典選累年甚稱平允擢用山隂
尉孫逖桃林尉張鏡微湖城尉張晉眀進士王泠然皆
稱一時之秀俄換尚書左丞十一年拜黃門侍郎其年
山東旱儉朝議選朝臣為刺史以撫貧民制曰昔咎繇
與禹言曰在知人在安民此皆念存邦夲光於帝載乾
乾夕惕無忘一日而長吏或不稱蒼生或未寧深思循
良以矯過弊仍重諸侯之選故自朝廷始之於是以丘
為懷州刺史又以中書侍郎崔沔等數人皆為山東諸
州刺史至任皆無可稱唯丘在職清嚴人吏甚畏慕之
俄又分知吏部選事入為尚書左丞丁父憂去職服闋
拜右散騎常侍仍知制誥二十一年侍中裴光庭病卒
中書令蕭嵩與丘有舊將薦丘知政事丘知而固辭且
盛推尚書右丞韓休嵩因而奏之及休作相遂薦丘代
崔琳為御史大夫丘既訥於言詞敷奏多不稱旨俄轉
太子賓客襲父爵宿預男尋以疾拜禮部尚書仍聽致
仕丘雖歴要職固守清儉未嘗受人饋遺第宅輿馬稱
為敝陋致仕之後藥餌殆將不給上聞而嘉歎下制曰
王丘夙負良材累升茂秩比緣疾疹假以優閑聞其家
道屢空醫藥靡給久此從宦遂無餘資持操若斯古人
何遠且優賢之義方冊所先用急之宜沮勸攸在其俸
禄一事已上並宜全給式表殊常之澤用旌貞白之吏
天寳二年卒贈荆州大都督
史臣曰有唐之興綿歴年所骨鯁清廉之士懷忠抱義
之臣臺省之間駕肩接武但時有夷險道有汙隆用與
不用而已睿玄之世若李傑畢構蘇珦鄭惟忠王志愔
盧從愿裴漼王丘並位歴亞台名德兼著如尹思貞李
朝隠折李承嘉竇懷貞辱閭興貴趙常奴詩人所謂不
畏強禦者也觧琬總兵朔野料敵如神功遂身退深知
止足茲亦有足多也
贊曰尚書亞台京尹方伯我朝重官云誰稱職傑構珦
忠能竭其力愔愿漼丘聿修厥德貞蔑大僚隠䋲貴戚
琬馳令名燕蜀之北
舊唐書卷一百
