舊唐書卷一百六十五
後晉司空同中書門下平章事劉昫撰
列傳卷第一百十五
韋夏卿王正雅(族孫凝)柳公綽(子仲郢孫璧玭弟公權伯)
(父子華子華子公度)崔玄亮温造(子璋)郭承嘏
殷侑(孫盈孫)徐晦
韋夏卿字雲客杜陵人父迢檢校都官郎中嶺南節度
行軍司馬夏卿苦學大歷中與弟正卿俱應制舉同時
策入高等授高陵主簿累遷刑部員外郎時久旱蝗詔
於郎官中選赤畿令改奉天縣令以課最第一轉長安
令改吏部員外郎轉夲司郎中拜給事中出為常州刺
史夏卿深于儒術所至招禮通經之士時處士竇群寓
於郡界夏卿以其所著史論薦之于朝遂為門人改蘇
州刺史貞元京徐州張建封卒初授夏卿徐州行軍司
馬尋授徐泗濠節度使夏卿未至建封子愔為軍人立
為留後因授旄鉞徵夏卿為吏部侍郎轉京兆尹太子
賓客檢校工部尚書東都留守遷太子少保卒時年六
十四贈左僕射夏卿有風韻善談讌與人同處終年而
喜愠不形于色撫孤侄恩踰己子早有時稱其所與游
辟之賓佐皆一時名士為政務通適不喜改作始在東
都傾心辟士頗得才彦其後多至卿相世謂之知人
王正雅字光謙其先太原尹東都留守翃之子伯父翊
代宗朝御史大夫以貞亮鯁直名于當代卒諡曰忠惠
正雅少時以孝行修謹聞元和初舉進士登甲科禮部
侍郎崔邠甚知之累從職使府元和十一年拜監察御
史三遷為萬年縣令當穆宗時京邑號為難理正雅抑
強扶弱政甚有聲會柳公綽為京兆尹上前襃稱穆宗
命以緋衣銀章就縣宣賜遷戸部郎中尋加知臺雜事
再遷太常少卿出為汝州刺史充夲州防禦使有中人
為監軍怙權干政正雅不能堪乃謝病免入為大理卿
會宋申錫事起獄自内出卒無證驗是時王守澄之威
權鄭注之寵勢雖宰相重臣無敢顯言其事者唯正雅
與京兆尹崔綰上疏請出造事者付外考驗其事别具
狀聞由是獄情稍緩申錫止于貶官中外翕然推重之
太和五年十一月卒贈左散騎常侍正雅從弟重翊之
子也位止河東令重子衆仲登進士第累官衡州刺史
衆仲子凝凝字致平少孤宰相鄭肅之甥少依舅氏年
十五两經擢第常著京城六崗銘為文士所稱再登進
士甲科崔璪領鹽鐵辟為廵官歴佐梓潼宣歙使幕宰
相崔龜從奏為鄠縣尉集賢校理遷監察御史轉殿中
宰相崔鉉出鎮揚州奏為節度副使入為起居郎歴禮
部兵部考功三員外遷司封郎中長安令中丞鄭處誨
奏知臺雜換考功郎中遷中書舍人時政不協出為同
州刺史賜金紫暮年移疾華州敷水别墅踰年以禮部
侍郎徵凝性堅正貢闈取士拔其寒俊而權豪請託不
行為其所怒出為商州刺史明年檢校右散騎常侍潭
州刺史湖南團練觀察使入為兵部侍郎領鹽鐵轉運
使又以不奉權倖改秘書監出為河南尹檢校禮部尚
書宣州刺史宣歙觀察使凝咸通中两佐宣城使幕備
究人之利病滌除積弊民俗阜康踰歲黃巢自嶺表北
歸大掠淮南攻圍和州凝令牙將樊儔率師㩀采石以
援之儔犯令凝即斬之以徇命别將烏穎代儔赴援竟
觧歴陽之圍賊怒引衆攻宣城大將王涓請出軍逆戰
凝曰賊忿恚而来宜持重待之彼衆我寡萬一不捷則
州城危矣涓銳意請行凝即閱集丁壯分守要害登陴
設備涓果戰死賊乘勝而来則守有備矣賊為梯衝之
具急攻數月禦備力殫吏民請曰賊之兇勢不可當願
尚書歸欵退之懼覆尚書家族凝曰人皆有族予豈獨
全誓與此城同存亡也既而賊退去時乾符五年也其
年夏疾甚有大星墜于正寝八月卒于郡時年五十八
無子以弟子鑣為嗣鑣兄鉅位終兵部侍郎
柳公綽字起之京兆華原人也祖正禮邠州士曹參軍
父子温丹州刺史公綽幼聪敏年十八應制舉登賢良
方正直言極諫科授秘書省校書郎貞元元年也貞元
四年復應制舉再登賢良方正科時年二十一制出授
渭南尉公綽性謹重動循禮法屬歲饑其家雖給而每
飯不過一噐歲稔復初家甚貧有書千卷不讀非聖之
書為文不尚浮靡慈隰觀察使姚齊梧奏為判官得殿
中侍御史冬薦授開州刺史入為侍御史再遷吏部員
外郎武元衡罷相鎮西蜀與裴度俱為元衡判官尤相
善先度入為吏部郎中度以詩餞别有两人同日事征
西今日君先捧紫泥之句元和初憲宗頗出遊畋銳意
用兵公綽欲因事諷諫五年十一月獻大醫箴一篇其
辭曰天布寒暑不私于人品類既一高卑以均惟謹好
愛能保其身清净無瑕輝光以新寒暑滿天地之間浃
肌膚于外好愛溢耳目之前誘心知于内清潔為隄奔
射猶敗氣行無間隙不在大睿聖之姿清明絶俗心正
無邪志高寡欲謂天高矣氣蒙晦之謂地厚矣横流潰
之聖德超邁萬方頼之飲食所以資身也過則生患衣
服所以稱德也侈則生慢唯過與侈心必随之氣與心
流疾亦伺之聖心不惑孰能移之畋遊恣樂流情蕩志
馳騁勞形咤叱傷氣惟天之重從禽為累不養其外前
脩所忌聖心非之孰敢違之人乘氣生嗜欲以萌氣離
有患氣凝則成巧必喪真智必誘情去彼煩慮在此誠
明醫之上者理于未然患居慮後防處事先心静樂行
體和道全然後能德施萬物以享億年聖人在上各有
攸處庶政有官群藝有署臣司太醫敢告諸御憲宗深
嘉之翊日降中使奬勞之曰卿所獻之文云氣行無間
隙不在大何憂朕之深也踰月拜御史中丞公綽素與
裴垍厚李吉甫出鎮淮南深怨垍六年吉甫復輔政以
公綽為潭州刺史兼御史中丞充湖南觀察使湖南地
氣卑濕公綽以母在京師不可迎侍致書宰相乞分司
洛陽以便奉養久不許八年移為鄂州刺史鄂岳觀察
使乃迎母至江夏九年吴元濟㩀蔡州叛王師討伐詔
公綽以鄂岳兵五千隷安州刺史李聽率赴行營公綽
曰朝廷以吾儒生不知兵耶即日上奏願自征行許之
公綽自鄂濟湘江直抵安州李聽以廉使之禮事之公
綽謂之曰公所以屬鞬負弩者豈非為兵事耶若去戎
容被公服兩郡守耳何所統攝乎以公名家曉兵若吾
不足以指麾則當赴闕不然吾且署職名以兵法從事
矣聽曰惟公所命即署聽為鄂岳都知兵馬使中軍先
鋒行營兵馬都虞候三牒授之乃選卒六千屬聽戒其
部校曰行營之事一决都將聽感恩畏威如出麾下其
知權制變甚為當時所稱鄂軍既在行營公綽時令左
右省問其家如疾病養生送死必厚廪給之軍士之妻
冶容不謹者沉之于江行卒相感曰中丞為我軰知家
事何以報效故鄂人戰每剋捷十一年入為給事中李
師道歸朝遣公綽往鄆州宣諭使還拜京兆尹以母憂
免十四年起為刑部侍郎領鹽鐵轉運使轉兵部侍郎
兼御史大夫領使如故長慶元年罷使為京兆尹兼御
史大夫時河朔復叛朝廷用兵補授行營諸將朝令夕
改驛騎相望公綽奏曰自幽鎮用兵使命繁併館遞匱
乏鞍馬多闕又勅使行李人數都無限約其衣緋紫乘
馬者二十三十匹衣黃綠者不下十匹五匹驛吏不得
視劵牒随口即供驛馬既盡遂奪路人鞍馬衣冠士庶
驚擾怨嗟遠近喧騰行李將絶伏望聖慈聊為定限乃
下中書條䟽人數自是吏不告勞以言直為北司所惡
尋轉吏部侍郎二年九月遷御史大夫韓弘病自河中
入朝以弘守司徒中書令詔百寮問疾弘遣其子達情
言不能接見公綽謂其子曰聖上以公官重令百司省
問異禮也如拜君賜宜力疾公見安有卧令子弟傳言
耶弘懼挟扶而出人皆聳然三年改尚書左丞又拜檢
校戸部尚書襄州刺史山南東道節度使行部至鄧縣
縣二吏犯法一贜賄一舞文縣令以公綽守法必殺贜
吏獄具判之曰贜吏犯法法在姦吏壊法法亡誅舞文
者公綽馬害圉人命斬之賓客進言曰可惜良馬圉人
自防不至公綽曰安有良馬害人乎亟命殺之牛僧儒
罷相鎮江夏公綽具戎容于郵舍候之軍吏自以漢上
地高于鄂禮太過公綽曰竒章纔離台席方鎮重宰相
是尊朝廷也竟以戎容見有道士獻丹藥試之有驗問
所從来曰鍊此丹于薊門時朱克融方叛公綽遽謂之
曰惜哉至藥来于賊臣之境雖驗何益乃沉之于江而
逐道士鄧縣人鄭懷政病狂妄稱天子公綽捕而殺之
敬宗即位加檢校左僕射寳歷元年入為刑部尚書二
年授邠州刺史邠寧慶節度使所部有神策諸鎮屯列
要地承前不受節度使制置遂致北虜深入公綽上疏
論之因詔諸鎮皆禀邠寧節度使制置三年入為刑部
尚書京兆人有姑鞭婦致死者府斷以償死公綽議曰
尊毆卑非鬭且其子在以妻而戮其母非教也竟減死
太和四年復檢校左僕射太原尹北都留守河南節度
觀察等使是歲北虜遣梅禄將軍李暢以馬萬匹来市
託云入貢所經州府守帥假之禮分嚴其兵偹留館則
戒卒于外懼其襲奪太原故事出兵送之暢及界上公
綽使牙將祖考恭單馬勞問待以修好之意暢感義出
涕徐驅道中不妄馳獵及至闢牙門令譯引謁宴以常
禮及市馬而還不敢侵犯陘北有沙陁部落自九姓六
州皆畏避之公綽至鎮召其酋朱耶執宜直抵雲朔塞
下治廢栅十一所募兵三千付之留屯塞上以禦匈奴
其妻母来太原者請夫人對酒食問遺之沙陁感
之深得其效六年以病求代三月授兵部尚書徵還京
師四月卒贈太子太保諡曰成公綽天資仁孝初丁母
夫人之喪三年不沐浴事繼親薛氏三十年姻戚不
知公綽非薛氏所生外兄薛宫早卒一女孤配張毅夫
資遺甚于己子性端介寡合與錢徽蔣乂杜元穎薛存
誠文雅相知交情欵密凡六開府幕得人尤盛錢徽掌
貢之年鄭朗覆落公綽將赴襄陽首辟之朗竟為名相
盧簡辭崔璵夏侯孜韋長李續李拭皆至公卿為吏部
侍郎與舅左丞崔從同省人士榮之子仲郢弟公權公
諒仲郢字諭蒙元和十三年進士擢第釋褐祕書省校
書郎牛僧儒鎮江夏辟為從事仲郢有父風動修禮法
僧儒歎曰非積習名教安能及此入為監察御史五年
遷侍御史富平縣人李秀才籍在禁軍誣鄉人斫父墓
栢射殺之法司以專殺論文宗以中官所庇决杖配流
右補闕蔣係上疏論之不省仲郢執奏曰聖王作憲殺
人有必死之令聖明在上當官無壊法之臣今秀才犯
殺人之科愚臣偹監决之任此賊不死是亂典章臣雖
至微豈敢曠職其秀才未敢行决望别降勅處分乃詔
御史蕭傑監之傑又執奏帝遂詔京兆府行决不用監
之然朝廷嘉其守法會昌中三遷吏部郎中李德裕頗
知之武宗有詔減冗官吏部條疏欲牒天下州府取額
外官員仲郢曰諸州每冬申闕何煩牒耶倖門頓塞仲
郢條理旬日减一千二百員時議為惬遷諫議大夫五
年淮南奏吴湘獄御史崔元藻覆按得罪仲郢上疏理
之人皆危懼德裕知其無私益重之武宗築望仙臺仲
郢累疏切諫帝召諭之曰聊因舊趾增葺愧卿忠言德
裕奏為京兆尹謝日言曰下官不期太尉恩奬及此仰
報厚德敢不如竒章門館德裕不以為嫌時廢浮圖法
以銅像鑄錢仲郢為京畿鑄錢使錢工欲于模加新字
仲郢止之唯淮南加新字後竟為僧人取之為像設鐘
磬紇干&KR2116;訴表甥劉詡毆母詡為禁軍小校仲郢不俟
奏下杖殺為北司所譖改右散騎常侍權知吏部尚書
銓事宣宗即位德裕罷相出仲郢為鄭州刺史周墀自
江西移鎮滑臺過鄭觀其境内大理甚奬之俄而墀入
輔政遷為河南尹蒞事踰月召拜戸部侍郎居無何墀
罷知政事同列有疑仲郢與墀善左授秘書監數月復
出為河南尹以寬惠為政言事者以為不類京兆之政
仲郢曰輦轂之下彈壓為先郡邑之治惠養為夲何取
類耶大中年轉梓州刺史劍南東川節度使孔目吏邊
章簡者以貨交近倖前後廉使無如之何仲郢因事决
殺部内肅然不俟行法而自理在鎮五年美績流聞徵
為吏部侍郎入朝未謝改兵部侍郎充諸道鹽鐵轉運
使大中十二年罷使守刑部尚書咸通初轉兵部加金
紫光禄大夫河東男食邑三百戸俄出為興元尹山南
西道節度使鳳州刺史盧方乂以輕罪决部民數日而
斃其妻列訴又旁引他吏械擊滿獄仲郢召其妻謂之
曰刺史科小罪誡人但夲非死刑雖未出辜其實病死
罰方乂百直繫者皆釋郡人深感之因决贓吏過當以
太子賓客分司東都踰年為虢州刺史數月檢校尚書
左僕射東都留守盗發先人墓棄官歸華原除華州刺
史不拜數月以本官為鄆州刺史天平軍節度觀察等
使授節鉞于華原别墅卒于鎮初仲郢自拜諫議後每
遷官群烏大集于昇平里第廷樹戟架皆滿凡五日而
散詔下不復集家人以為候惟除天平烏不集仲郢嚴
禮法重氣義嘗感李德裕之知大中朝李氏無禄仕者
仲郢領鹽鐵時取德裕兄子從質為推官知蘇州院事
令以禄利贍南宅令狐綯為宰相頗不悅仲郢與綯書
自明其要云任安不去常自愧于昔人吴詠自裁亦何
施於今日李太尉受責既久其家已空遂絶蒸嘗誠增
痛惻綯深感歎尋與從質正員官仲郢以禮法自持私
居未嘗不拱手内齋未嘗不束帶三為大鎮廐無名馬
衣不薰香退公布卷不捨晝夜九經三史一鈔魏晉已
来南北史再鈔手鈔分門三十卷號柳氏自備又精釋
典瑜伽智度大論皆再鈔自餘佛書多手記要義小楷
精謹無一字肆筆撰尚書二十四司箴韓愈柳宗元深
賞之有文集二十卷子珪璧玭珪字鎮方大中五年登
進士第累辟使府早卒璧大中九年登進士第文格高
雅嘗為馬嵬詩詩人韓琮李商隠嘉之馬植鎮陳許辟
為掌書記又從植汴州李瓉鎮桂管奏為觀察判官軍
政不惬璧極言不納拂衣而去桂府尋亂入為右補闕
僖宗幸蜀召充翰林學士累遷諫議大夫充職玭應两
經舉釋褐祕書正字又書判拔萃高湜辟為度支推官
踰年拜右補闕湜出鎮澤潞奏為節度副使入為殿中
侍御史李蔚鎮襄陽辟為掌書記湜再鎮澤潞復為副
使入為刑部員外湜為亂將所逐貶高要尉玭三上疏
申理湜見疏夲歎曰我自辨析亦不及此尋出廣州節
度副使明年黃巢陷廣州郡人鄧承勲以小舟載玭脫
禍召為起居郎賊陷長安為刃所傷出奔行在歴諫議
給事中位至御史大夫玭嘗著書誡其子弟曰夫門地
高者可畏不可恃可畏者立身行己一事有墜先訓則
罪大于他人雖生可以苟取名位死何以見祖先于地
下不可恃者門高則自驕族盛則人之所嫉實藝懿行
人未必信纖瑕微累十手爭指矣所以承世胄者修己
不得不懇為學不得不堅夫人生世以無能望他人用
以無善望他人愛用愛無狀則曰我不遇時時不急賢
亦由農夫鹵莽而種而怨天澤之不潤雖欲弗餒其可
得乎予幼聞先訓講論家法立身以孝弟為基以恭默
為本以畏怯為務以勤儉為法以交結為末事以氣義
為凶人肥家以忍順保交以簡敬百行備疑身之未周
三緘密慮言之或失廣記如不及求名如儻来去吝與
驕庶幾减過蒞官則潔已省事而後可以言守法守法
而後可以言養人直不近禍廉不沽名廪禄雖微不可
易黎甿之膏血夏楚雖用不可恣褊狭之胸襟憂與福
不偕潔與富不並比見門家子孫其先正直當官耿介
特立不畏強禦及其衰也惟好犯上更無他能如其先
遜順處已和柔保身以遠悔尤及其衰也但有暗劣莫
知所宗此際幾微非賢不達夫壊名災已辱先喪家其
失尤大者五宜深誌之其一自求安逸靡甘澹泊苟利
於己不恤人言其二不知儒術不悅古道懵前經而不
耻論當世而觧頥身既寡知惡人有學其三勝己者厭
之佞己者悅之惟樂戲談莫思古道聞人之善嫉之聞
人之惡揚之浸漬頗僻銷刻德義簮裾徒在厮養何殊
其四崇好慢遊躭嗜麯蘖以銜杯為高致以勤事為俗
流習之易荒覺已難悔其五急于名宦匿近權要一資
半級雖或得之衆怒群猜鮮有存者兹五不是甚于痤
疽痤疽則砭石可瘳五失則巫毉莫及前賢烱誡方册
具存近代覆車聞見相接夫中人已下修辭力學者則
躁進患失思展其用審命知退者則業荒文蕪一不足
採惟上智則研其慮博其聞堅其習精其業用之則行
捨之則藏苟異于斯豈為君子初公綽理家甚嚴子弟
克禀誡訓言家法者世稱柳氏云公權字誠懸幼嗜學
十二能為辭賦元和初進士擢第釋褐祕書省校書郎
李聽鎮夏州辟為掌書記穆宗即位入奏事帝召見謂
公權曰我于佛寺見卿筆蹟思之久矣即日拜右拾遺
充翰林侍書學士遷右補闕司封員外郎穆宗政僻嘗
問公權筆何盡善對曰用筆在心心正則筆正上改容
知其筆諫也歴穆敬文三朝侍書中禁公綽在太原致
書于宰相李宗閔云家弟苦心辭藝先朝以侍書見用
頗偕工祝心實耻之乞換一散秩乃遷右司郎中累換
司封兵部二郎中弘文館學士文宗思之復召侍書遷
諫議大夫俄改中書舍人充翰林書詔學士每浴堂召
對繼燭見跋語猶未盡不欲取燭宫人以蠟淚揉紙繼
之從幸未央宫苑中駐輦謂公權曰我有一喜事邊上
衣賜久不及時今年二月給春衣訖公權前奉賀上曰
單賀未了卿可賀我以詩宫人廹其口進公權應聲曰
去歲雖無戰今年未得歸皇恩何以報春日得春衣上
悅激賞久之便殿對六學士上語及漢文恭儉帝舉袂
曰此澣濯者三矣學士皆贊詠帝之儉德唯公權無言
帝留而問之對曰人主當進賢良退不肖納諫諍明賞
罰服澣濯之衣乃小節耳時周墀同對為之股慄公權
辭氣不可奪帝謂之曰極知舍人不合作諫議以卿言
事有諍臣風彩却授卿諫議大夫翌日降制以諫議知
制誥學士如故開成三年轉工部侍郎充職嘗入對上
謂曰近日外議如何公權對曰自郭旼除授邠寧物議
頗有臧否帝曰旼是尚父之從子太皇太后之季父在
官無過自金吾大將授邠寧小鎮何事議論耶公權曰
以旼勲德除鎮攸宜人情論議者言旼進二女入宫致
此拜除此信乎帝曰二女入宫參太后非獻也公權曰
瓜李之嫌何以戶曉因引王珪諫太宗出廬江王妃故
事帝即令南内使張日華送二女還旼公權忠言匡益
皆此類也累遷學士承旨武宗即位罷内職授右散騎
常侍宰相崔珙用為集賢學士判院事李德裕素待公
權厚及為珙奏薦頗不悅左授太子詹事改賓客累遷
金紫光禄大夫上柱國河東郡開國公食邑二千戸復
為左常侍國子祭酒歴工部尚書咸通初改太子少傅
改少師居三品二品班三十年六年卒贈太子太師時
年八十八公權初學王書遍閱近代筆法體勢勁媚自
成一家當時公卿大臣家碑板不得公權手筆者人以
為不孝外夷入貢皆别署貨貝曰此購柳書上都西明
寺金剛經碑偹有鍾王歐虞禇陸之體尤為得意文宗
夏日與學士聫句帝曰人皆苦炎熱我愛夏日長公權
續曰薰風自南来殿閣生微凉時丁袁五學士皆屬繼
帝獨諷公權两句曰辭清意足不可多得乃令公權題
於殿壁字方圓五寸帝視之歎曰鍾王復生無以加焉
大中初轉少師中謝宣宗召昇殿御前書三紙軍容使
西門季玄捧硯樞密使崔巨源過筆一紙真書十字曰
夫人傳筆法于王右軍一紙行書十一字曰永禪師
真草千字文得家法一紙草書八字曰謂語助者焉哉
乎也賜錦綵缾盤等銀噐仍令自書謝狀勿拘真行帝
尤竒惜之公權志躭書學不能治生為勲戚家碑板問
遺歲時鉅萬多為主藏竪海鷗龍安所竊别貯酒噐杯
盂一笥緘縢如故其噐皆亡訊海鷗乃曰不測其亡公
權哂曰銀杯羽化耳不復更言所寳惟筆硯圖畫自扄
鐍之常評硯以青州石末為第一言墨易冷絳州黑硯
次之尤精左氏傳國語尚書毛詩莊子每說一義必誦
數紙性曉音律不好奏樂常云聞樂令人驕怠故也公
綽伯父子華永泰初為嚴武西蜀判官奏為成都令累
遷池州刺史入為昭應令知府東十三縣捕賊尋檢校
金部郎中修葺華清宫使元載欲用為京兆尹未拜而
卒自知死日預為墓誌有知人之明公綽生三日視之
謂其弟子温曰保惜此兒福祚吾兄弟不能及興吾門
者此兒也因以起之為公綽字子華二子公噐公度公
度善攝生年八十餘步履輕便或祈其術曰吾初無術
但未嘗以元氣佐喜怒氣海嘗温耳位止光禄少卿公
噐子遵遵子璨璨仕至宰相自有傳
崔玄亮字晦叔山東礠州人也玄亮貞元十一年登進
士第從事諸侯府性雅澹好道術不樂趨競久遊江湖
至元和初因知已薦達入朝再遷監察御史轉侍御史
出為密湖曹三郡刺史每一遷秩謙讓輙形于色太和
初入為太常少卿四年拜諫議大夫中謝日面賜金紫
朝廷推其名望遷右散騎常侍来年宰相宋申錫為鄭
注所構獄自内起京師震懼玄亮首率諫官十四人詣
延英請對與文宗往復數百言文宗初不省其諫欲寘
申錫于法玄亮泣奏曰孟軻有言衆人皆曰殺之未可
也卿大夫皆曰殺之未可也天下皆曰殺之然後察之
方寘于法今至聖之代殺一凡庶尚須合于典法况無
辜殺一宰相乎臣為陛下惜天下法實不為申錫也言
訖俯伏嗚咽文宗為之感悟玄亮繇此名重于朝七年
以疾求為外任宰相以弘農便其所請乃授檢校左散
騎常侍虢州刺史是歲七月卒于郡所中外無不歎惜
始玄亮登第純亮寅亮相次昇進士科藩府辟召而玄
亮最達玄亮孫貽孫位至侍郎
温造字簡輿河内人祖景倩南鄭令父輔國太常丞造
幼嗜學不喜試吏自負節槩少所降志隠居王屋以漁
釣逍遥為事夀州刺史張建封聞風致書幣招延造欣
然謂所親曰此可人也徙家從之建封動静咨詢而不
敢縻以職任及建封授節彭門造歸下邳有高天下之
心建封恐一旦失造乃以兄女妻之時李希烈方悖侵
寇藩隣屡䧟郡邑天下城鎮恃兵者從而動摇多逐主
帥自立留後邀求節鉞德宗患之以范陽劉濟方輸忠
欵但未能盡達朝廷倚頼之意乃密詔建封選特達識
略之士往喻之建封乃強署造節度參謀使于幽州造
與語未訖濟俯伏流涕曰濟僻在遐裔不知天子神聖
大臣忠藎願得率先諸侯效以死節造還建封以其名
上聞德宗愛其才召至京師謂之曰卿誰家子年復幾
何造對曰臣五代祖大雅外五代祖李勣臣犬馬之年
三十有二德宗竒之欲用為諫官以語泄事寢長慶元
年授京兆府司錄參軍奉使河朔稱旨遷殿中侍御史
既而幽州劉總請以所部九州聽朝旨穆宗選可使者
或薦造帝召而謂之曰朕以劉總輸忠雖書詔便蕃未
盡朕之深意以卿素能辦事為朕此行造對曰臣府縣
走吏初受憲職望輕事重恐辱國命無能諭旨帝曰我
在東宫時聞劉總請覲及我即位比年上書不絶及約
以行期即瘖默不報卿識機知變往喻我懷無多讓也
乃拜起居舍人賜緋魚袋充太原鎮州幽州宣諭使造
初至范陽劉總具櫜鞬郊迎乃宣聖言示以禍福總俯
伏流汗若兵加于頸矣及造使還總遂移家入覲朝廷
遂以張弘靖代之及朱克融逐弘靖鎮州殺田弘正朝
廷用兵乃先令造銜命河東魏博澤潞横海深冀易定
等道喻以軍期事皆稱旨俄而坐與諫議大夫李景儉
史館飲酒景儉醉謁丞相出造為朗州刺史在任開後
鄕渠九十七里溉田二千頃郡人獲利乃名為右史渠
居四年召拜侍御史請復置彈事朱衣豸冠于外廊大
臣阻而不行李祐自夏州入拜金吾違制進馬一百五
十匹造正衙彈奏祐股戰汗流祐私語人曰吾夜踰蔡
州城擒吴元濟未嘗心動今日膽落于温御史吁可畏
哉遷左司郎中再知雜事尋拜御史中丞太和二年十
一月宫中昭德寺火寺在宣政殿東隔垣火勢將及宰
臣两省京兆尹中尉樞密皆環立于日華門外令神策
兵士救之晡後稍息是日惟臺官不到造奏曰昨宫中
遺火緣臺有繫囚恐緣為奸追集人吏隄防所以至朝
堂在後臣請自罰三十直其两廵使崔蠡姚合火滅方
到請别議責罰勅曰事出非常臺有囚繫官曺警偹亦
為周慮即合待罪朝堂候取進止量罰自許事涉乖儀
温造姚合崔蠡各罰一月俸料造性剛褊人或激觸不
顧貴勢以氣凌籍嘗遇左補闕李虞于街怒其不避捕
祗承人决脊十下左拾遺舒元襃等上疏論之曰國朝
故事供奉官街中除宰相外無所廻避温造蔑朝廷典
禮凌陛下侍臣恣行胷臆曾無畏忌凡事有小而關分
理者不可失也分理一失亂由之生遺補官秩雖卑陛
下侍臣也中丞雖高法吏也侍臣見凌是不廣敬法吏
壊法何以持繩前時中書舍人李虞仲與造相逢造乃
曳去引馬知制誥崔咸與造相逢造又捉其從人當時
緣不上聞所以暴犯益甚臣聞元和長慶中中丞行李
不過半坊今乃遠至两坊謂之籠街喝道但以崇高自
大不思僭擬之嫌若不糺繩實虧彛典勅曰憲官之職
在指佞觸邪不在行李自大侍臣之職在獻可替否不
在道路相高並列通班合知名分如聞喧競亦已再三
既招人言甚損朝體其臺官與供奉官同道聽先後而
行道途即祗揖而過其參從人則各随本官之後少相
辟避勿言衝突又聞近日已来應合導從官事力多者
街衢之中行李太過自今後傳呼前後不得過三百步
然造之舉奏無所吐茹朝廷有喪不以禮配不以類者
悉劾之獲偽官王果等九十餘人杖殺南曹吏李賨等
六人刑于都市遷尚書右丞加大中大夫封祁縣開國
子賜金紫四年興元軍亂殺節度使李絳文宗以造氣
豪嫉惡乃授檢校右散騎常侍興元尹山南西道節度
使造辭赴鎮以興元兆亂之狀奏之文宗盡悟其根本
許以便宜從事帝慮用兵勞費造奏曰臣計諸道征蠻
之兵已廻俟臣行程至襃縣望賜臣密詔使受約束比
臣及興元諸軍相續而至臣用此足矣乃授造手詔四
通神策行營將董重質河中都將温德彛郃陽都將劉
士和等咸令禀造之命造行至襃城會興元都將衛志
忠征蠻廻謁見造即留以自衛密與志忠謀又召亞將
張丕李少直各諭其旨暨發襃城以八百人為衙隊五
百人為前軍入府分守諸門造下車置宴所司供帳於
廰事造曰此隘狭不足以饗士卒移之牙門坐定將卒
羅拜志忠兵周環之造曰吾欲問新軍去住之意可悉
前舊軍無得錯雜勞問既畢傳言令坐有未至者因令
舁酒廵行及酒匝未至者皆至牙兵圍之亦合坐卒未
悟席上有先覺者揮令起造傳言叱之因帖息不敢動
即召坐卒詰以殺絳之狀志忠張丕夹階立拔劍呼曰
殺圍兵齊奮其賊首教練使丘鑄等并官健千人皆斬
首于地血流四注監軍楊叔元在坐遽起求哀擁造靴
以請命遣兵衛出之以俟朝旨勅旨配流康州其親刃
絳者斬一百斷號令者斬三斷餘並斬首内一百首祭
李絳三十首祭王景延趙存約等並投屍于江以功就
加檢校禮部尚書五年四月入為兵部侍郎以耳疾求
退七月檢校戸部尚書東都留守判東都尚書省事東
畿汝防禦使造至洛中九月制改授河陽懷節度觀察
等使造以河内膏腴民戶凋瘵奏開浚懷州古秦渠枋
口堰役工四萬溉濟源河内温武陟四縣田五千餘頃
七年十一月入為御史大夫造初赴鎮漢中遇大雨平
地水深尺餘乃禱雞翁山祈晴俄而疾風驅雲即時開
霽文宗嘗聞其事會造入對言之乃詔封雞翁山為侯
九年五月轉禮部尚書其年六月病卒時年七十贈右
僕射有文集八十卷造于晚年積聚財貨一無散施時
頗譏之子璋嗣璋以廕入仕累佐使府歴三郡刺史咸
通末為徐泗節度使徐州牙卒曰銀刀軍頗驕横璋至
誅其惡者五百餘人自是軍中畏法入為京兆尹持法
太深豪右一皆屏迹會同昌公主薨懿宗怒殺毉官其
家屬宗枝下獄者三百人璋上疏切諫以為刑法太深
帝怒貶璋振州司馬制出璋歎曰生不逢時死何足惜
是夜自縊而卒
郭承嘏字復卿曾祖尚父汾陽王祖晞諸衛將軍父鈞
承嘏生而秀異乳保之年即好筆硯比及成童能通五
經元和四年禮部侍郎弘靖知其才擢升進士第累辟
使幕歴渭南尉入朝為監察御史遷起居舍人丁内艱
以孝聞終喪為侍御史職方兵部二員外兵部郎中太
和六年拜諫議大夫頻上疏言時政得失文宗以鄭注
為太僕卿承嘏論諫激切注甚懼之夲官知匭院事九
年轉給事中開成元年出為華州刺史兼御史中丞詔
下两省迭詣中書求承嘏出麾之由給事中盧載封還
詔書奏曰承嘏自居此官繼有封駁能奉其職宜在鎻
闥牧守之才易為推擇文宗謂宰臣曰承嘏久在黃扉
欲優其禄俸暫令廉問近關而諫列拜章惜其稱職甚
美事也乃復為給事中文宗以淮南諸道累歲大旱租
賦不登國用多闕及是以度支戸部分命宰臣鎮之承
嘏論之曰宰相者上調隂陽下君堯舜致時
清平俾之閱簿書算緡帛非所宜也帝深嘉之遷刑部
侍郎時因朔望以刑法官得對文宗從容頋問恩禮甚
厚未及大用以二年二月卒承嘏身沒之後家無餘財
喪祭所費皆親友共給而後具縉紳之流無不痛惜贈
吏部尚書
殷侑陳郡人父懌侑為兒童時勵志力學不問家人資
産及長通經以講習自娱貞元末以五經登第精于歴
代沿革禮元和中累為太博士時廻紇請和親朝廷
計費五百萬緡朝廷方用兵伐叛費用百端欲緩其期
乃命宗正少卿李孝誠奉使宣諭以侑為副侑謹重有
節槩臨事俊辯既至虜庭可汗初待漢使盛陳兵甲欲
臣漢使而不答拜侑堅立不動宣諭畢可汗責其倨宣
言欲留而不遣行者皆懼侑謂虜使曰可汗是漢家子
壻欲坐受使臣拜是可汗失禮非使臣之倨也可汗憚
其言卒不敢逼使還拜虞部員外郎王承宗拒命遣侑
銜命招諭之承宗尋禀朝旨獻德棣二州遣二子入朝
遷侑諫議大夫凡朝廷之得失悉以陳論前後上八十
四章以言激切出為桂管觀察使寳歷元年檢校右散
騎常侍洪州刺史轉江西觀察使所至以潔廉著稱入
為衛尉卿文宗初即位滄州李同捷叛而王廷凑助逆
欲加兵鎮州詔五品已上都省集議時上銳于破賊宰
臣莫敢異議獨侑以廷凑再亂河朔方徇招懷雖附兇
徒未甚彰露宜且含容專討同捷其疏末云伏願以宗
社安危為大計以善師攻心為神武以含垢安人為遠
圖以網漏吞舟為至誡文宗雖不納深所嘉之滄景平
以侑嘗為滄州行軍司馬太和四年加檢校工部尚書
滄齊德觀察使時大兵之後滿目荆榛遺骸蔽野寂無
人烟侑不以妻子之官始至空城而已侑攻苦食淡與
士卒同勞苦周歲之後流民襁負而歸侑上表請借耕
牛三萬以給流民乃詔度支賜綾絹五萬匹買牛以給
之數年之後戸口滋饒倉廪盈積人皆忘亡初州兵三
萬悉取給于度支侑一歲而賦入自贍其半二歲而給
用悉周請罷度支給賜而勸課多方民吏胥悅上表請
立德政碑以功加檢校吏部尚書侑以郭下清池縣在
子城北非便奏移于南郭之内六年入為刑部尚書尋
復檢校吏部尚書鄆州刺史兼御史大夫充天平軍節
度鄆曺濮觀察等使自元和末收復師道十二州為三
鎮朝廷務安反側征賦所入盡留贍軍貫緡尺帛不入
王府侑以軍賦有餘賦不上供非法也乃上表起太和
七年請歲供两稅榷酒等錢十五萬貫粟五萬石詔曰
鄆曹濮等州元和已来地夲殷實自分三道十五餘年
雖頒詔書竟未入賦殷侑承兵戈之後當歉旱之餘勤
力奉公謹身守法纔及周歲已致阜安而又體國輸忠
率先入貢成三軍奉上之志陳一境樂輸之心尋有表
章良用嘉歎尋就加檢校右僕射九年御史大夫温造
劾侑不由制旨增監軍俸入賦斂于人上不問以庾承
宣代還其年濮州錄事參軍崔元武于五縣人吏率斂
及縣官料錢以私馬擡估納官計絹一百二十匹大理
寺斷三犯俱發以重者論祗以中私馬為重止令削三
任官而刑部覆奏令决杖配流獄未决侑奏曰法官不
習法律三犯不同即坐其所重元武所犯皆枉法取受
凖律枉法十五匹已上絞律疏云即以贓致罪頻犯者
並累科㩀元武所犯令當入處絞刑疏奏元武依刑部
奏决六十流賀州乃授侑刑部尚書八月檢校右僕射
復為天平軍節度使上以温造所奏深文故也開成元
年復召為刑部尚書時初經李訓之亂上問侑治安之
術侑極言委任責成宜在朝之耆德新進小生無宜輕
用帝深嘉之賜錦綵三百匹及中謝又令中使就第賜
金十斤其年七月檢校左僕射出為襄州刺史山南東
道節度使二年三月以病求代以太子賓客分司東都
十一月復檢校右僕射出為忠武節度陳許蔡觀察等
使三年七月卒于鎮時年七十二贈司空侑以通經入
仕觀風撫俗所莅有聲而晚年急于大用稍通權倖物
望减于往時子羽羽太和五年登進士第藩府辟召不
至通顯子盈孫盈孫乾符末為成都掾駕在西川用為
太博士禮學有祖風光啟二年冬随駕自成都還三
年二月駐蹕鳳翔時宗廟為賊所焚車駕至京告享無
所四月盈孫謂宰執曰太廟十一室并祧廟八室及三
太后三室因光啟元年車駕出宫其
緣室法物神主本司載行至鄠縣並被盗剽奪皇帝還
宫合先製造宰相鄭延昌奏曰太廟大殿二十三間功
績至大計料支費不少兼宗廟制度損益重難今未審
依元料修奉為復别有商量勅付禮院詳議博士四
人杜用勵在利州崔澄在河中封舜卿在巴南獨盈孫
獻議曰太廟制度歴代參詳皆符典經難議損益謹按
舊制十一室二十三間間十一架垣墉廣袤之度堂室淺
深之規階陛等級之差棟宇崇低之則前古所謂奢不
能侈儉不能踰者也今以朝廷帑藏方虚費用稍廣湏
資變禮將務從宜固不可易前聖之規模狭大朝之制
度當憑典實别有參詳謹按至德二年以太廟方修新
作神主于長安殿安置便行饗告之禮如同宗廟之儀
以俟廟成方為遷祔當時議論無所是非竊知今者京
城除大内正衙外别無殿宇伏聞先有詔旨且以少府
監大廳權充太廟伏緣十一室于五間之中陳設隘狭
伏請接續廳之兩頭成一十室薦饗之三太后廟即于
監内西南别取屋宇三間且充廟室候太廟修奉畢日
别議遷袝勅旨依議其神主法物樂懸皆盈孫奏重修
製知禮者稱為博洽龍紀元年十一月昭宗郊祀圓丘
两中尉楊復恭及两樞密皆請朝服盈孫上疏曰臣昨
赴齋宫見中尉樞密内臣皆具朝服臣尋前代及國朝
典令無内官朝服製度伏以皇帝陛下承天御歷聖祚
中興祗見宗祧克陳大禮皆禀高祖太宗之成制必循
虞夏商周之舊經軒冕服章式遵彛憲若内官要衣朝
服令依所守官本品之服事雖無㩀粗可行之臣忝禮
司合具陳奏時中貴皆如宰相大臣朝服故盈孫論之
帝雖不從嘉其所守轉祕書少監卒
徐晦進士擢第登直言極諫制科授櫟陽尉皆自楊憑
所薦及憑得罪貶臨賀尉交親無敢祖送者獨晦送至
藍田與憑言别時故相權德輿與憑交分最深知晦之
行因謂晦曰今日送臨賀誠為厚矣無乃為累乎晦曰
晦自布衣受楊公之眷方兹流播爭忍無言而别如他
日相公為奸邪所譛失意于外晦安得與相公輕别德
輿嘉其真懇大稱之于朝不數日御史中丞李夷簡請
為監察晦白夷簡曰生平不踐公門公何取信而見奬
拔夷君送楊臨賀不頋犯難肯負國乎由是知
名歴殿中侍御史尚書郎出為晉州刺史入拜中書舍
人寳歷元年出為福建觀察使二年入為工部侍郎出
為同州刺史兼御史中丞太和四年徵拜兵部侍郎五
年為太子賓客分司東都晦性強直不随世態當官守
正惟嗜酒太過晚年喪明乃至沉廢以禮部尚書致仕
開成三年三月卒贈兵部尚書
史臣曰温柳二公以文行餙躬砥礪名節當官守法偘
偘有大臣之節而竟不登三事位止正卿所以知公輔
之量以和為貴漢武帝畏汲黯而相孫弘太宗重魏徵
而委玄齡其旨遠也韋崔名士薦賢致主綽有古風殷
司空治民斯為循吏而忠規壯節至晚不衰徐郭讜言
鬱為佳士如數君者寔為令人
贊曰柳氏禮法公忠節槩搏擊為優彌綸則隘夏卿奬
拔晦叔匡將徐郭之議金玉鏘鏘
舊唐書卷一百六十五
舊唐書卷一百六十五考證
柳公綽傳馬害圉人命斬之(臣酉)按韓愈與公綽書
此事在元和用兵時今叙在長慶三年為山南東道
節度時似誤
舊唐書卷一百六十五考證
