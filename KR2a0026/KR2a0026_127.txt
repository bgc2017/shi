舊唐書卷一百二十七
後晉司空同中書門下平章事劉㫬撰
列傳第七十七
姚令言張光晟源休喬琳
張涉蒋鎮洪經綸彭偃
姚令言河中人也少應募起於卒伍隷涇原節度馬璘
以戰功累授金吾大將軍同正為衙前兵馬使改試太
常卿兼御史中丞建中元年孟曍為涇原節度留後自
以文吏進身不樂軍旅頻表薦令言謹肅堪任將帥曍
尋歸朝廷遂拜令言為四鎮北庭行營涇原節度使涇
州刺史兼御史大夫建中四年李希烈叛宼陷汝州詔
哥舒曜率師攻之營于㐮城希烈兵數萬圍㐮城勢甚
危急十月詔令言率本鎮兵五萬赴援涇師離鎮多擕
子弟而来望至京師以獲厚賞及師上路一無所賜時
詔京兆尹王翃犒軍士唯糲食菜肴而已軍士覆而不
顧皆憤怒揚言曰吾輩棄父母妻子將死於難而食不
得飽安能以草命捍白刃耶國家瓊林大盈寳貨堆積
不取此以自活何往耶行次滻水乃返戈大呼鼔譟而
還令言曰比約東都有厚賞兒郎勿草草此非求活之
良圖也衆不聽以戈環令言請退令言急奏之上恐令
内庫出繒綵二十車馳賜之軍聲浩浩令言不能戢街
市居人狼狽走竄亂兵呼曰勿走不税汝間架矣德宗
令普王與學士姜公輔往撫勞之纔出内門賊已斬關
陣于丹鳳樓下是日德宗倉卒出幸賊縱入府庫輦運
極力而止時太尉朱泚罷鎮居晉昌里第是夜叛卒謀
曰朱太尉久囚於宅若迎為主大事濟矣泚嘗節制涇
州衆知其失權廢居怏怏又幸泚寬和乃請令言率騎
迎泚於晉昌里泚初遲疑以食飼之徐觀衆意既而諸
校齊至乃自第張炬火入居含元殿既僣號乃以令言
為侍中與源休同知賊政事既以身先逆亂頗盡心於
賊害宗室圍奉天皆令言為首帥也群兇宴樂既醉令
言與源休論功令言自比蕭何源休曰帷幄之謀成秦
之業無出予之右者吾比蕭何無譲子當曹參可矣時
朝士在賊廷者聞之皆笑謂源休為火廹酇侯朱泚敗
令言與張廷芝尚有衆萬人從泚將入吐蕃至涇州欲
投田希鍳希鍳偽致禮誘之與泚俱斬首来獻
張光晟京兆盩厔人起於行間天寳末哥舒翰兵敗潼
關大將王思禮所乘馬中流矢而斃光晟時在騎卒之
中因下以馬授思禮思禮問其姓名不告而退思禮隂
記其形貌常使人密求之無何思禮為河東節度使其
偏將辛雲京為代州刺史屢為將校譛毁思禮怒焉雲
京惶懼不知所出光晟時隷雲京麾下因間進曰光晟
素有德於王司空比不言者恥以舊恩受賞今使君憂
廹光晟請奉命一見司空則使君之難可解雲京然其
計即令之太原乃謁思禮未及言舊思禮識之遽曰爾
豈非吾故人乎何相見之晚也光晟遂陳潼關之事思
禮大喜因執其手感泣曰吾有今日子之力也求子頗
久竟此相遇何慰如之命同榻而坐結為兄弟光晟遂
述雲京之屈思禮曰雲京比涉謗言過亦不細今為故
人特捨之矣即日擢光晟為兵馬使賚田宅縑帛甚厚
累奏特進試太常少卿委以心腹及雲京為河東節度
使又奏光晟為代州刺史大歴末遷單于都護兼御史
中丞振武軍使代宗密謂之曰北蕃縱横日久當思所
禦之計光晟既受命至鎮威令甚行建中元年廻紇突
董梅錄領衆并雜種胡等自京師還國輿載金帛相屬
於道光晟訝其装槖頗多潛令驛吏以長錐刺之則皆
輦歸所誘致京師婦人也遂紿突董及所領徒悉令赴
宴酒酣光晟伏甲盡拘而殺之死者千餘人唯留二胡
歸國復命遂部其婦人給糧還京收其金帛賞賚軍士
後廻紇遣使来訴上不欲甚阻蕃情徵拜右金吾將軍
廻紇猶怨懟不已又降為睦王傅尋改太僕卿負才怏
怏不得志賊泚僭逆署光晟偽節度使兼宰相及泚衆
頻敗遂擇精兵五千配光晟營於九曲去東渭橋凡十
餘里光晟潛使於李晟有歸順之意晟進兵入苑光晟
勸賊泚宜速西奔光晟以數千人送泚出城因率衆廻
降於晟晟以其誠欵又愛其材欲奏用之俾令歸私第
表請特减其罪每大宴會皆令就坐華州節度使駱元
光詬之曰吾不能與反虜同席拂衣還營晟不得已拘
之私第後有詔言其状跡不可原乃斬之
源休相州臨漳人京兆尹光輿之子也休以幹局累授
監察御史殿中侍御史青苗使判官遷虞部員外郎出
為潭州刺史入為主客郎中遷給事中御史中丞左庶子
其妻即吏部侍郎王翊女也因小忿而離妻族上訴下
御史臺驗理休遲留不答欵状除名配流溱州久之移
岳州建中初楊炎執政以京兆尹嚴郢威名稍著心欲
傾之郢即王翊甥婿也休與王氏離絶之時炎風聞休
郢有隙遂擢休自流人為京兆少尹俾令伺郢過失休
既職久與郢親善炎怒之奏令以本官兼御史中丞奉
使廻紇休至振武軍使張光晟已殺廻紇突董等上初
欲遂絶其使令休還待命于太原久之方遣仍令休歸
其突董翳密施大小梅錄等四屍突董者即義可汗之
叔父也屍既至可汗令宰臣已下具綵服車馬来迎其
宰相頡于思迦坐大帳立休等於帳外雪中詰殺突董
等故休曰突董等自與張光晟忿鬭而死非天子也又
問使者背唐國負罪當死不能自戮耶不然何假手於
我殺之也凡將殺者數矣言頗悖慢乃引去供餼甚薄
留之五十餘日乃得還可汗使謂休曰我國人皆欲殺
汝唯我不然汝國已殺突董等吾又殺汝猶以血洗血
汙益甚爾吾今以水洗血不亦善乎所欠吾馬直縮一
百八十萬疋當速歸之遣散支將軍康赤心等随休来
朝休竟不得見其可汗尋遣赤心等歸與之帛十萬疋
金銀十萬兩償其馬直休履危而還宰相盧杞又恐復
命之日以口辯結恩將至太原遽奏為光禄卿休以其
遠使賞薄居常怨望會涇原兵叛立朱泚為主初但稱
太尉朝官謁泚者悉勸奉迎鑾駕既不合泚意而退及
休至遂屏人移時言及悖逆盛陳成敗稱述符命勸令
僭號泚悦其言以休為宰相判度支休遂為謀主至於
兵食軍資遷除補擬内外咨謀一禀休畫故時人云源
休之逆甚於朱泚朝廷大臣之奔竄不獲者多為休所
誘致以至戮辱職休而為盖非一焉又勸泚鋤翦宗室
以絶人望命萬年縣賊曹尉楊偡專其斷决諸王子孫
遇害不可勝數泚敗走休随至寕州泚死休走鳳翔為
其部曲所殺傳首来獻休三子并斬于東市籍沒其家
喬琳太原人少孤貧志學以文詞稱天寳初舉進士補
成武尉累授興平尉朔方節度郭子儀辟為掌書記尋
拜監察御史琳倜儻疎誕好談諧侮謔僚列頗無禮檢
同院御史畢耀初與琳嘲誚往復因成釁隙遂以公事
互相告訴坐貶巴州員外司戸遂起為南郭令改殿中
侍御史充山南節度張獻誠行軍司馬使罷為劒南東
川節度鮮于叔明判官改檢校駕部郎中果綿遂三州
刺史兼御史中丞入為大理少卿國子祭酒出為懷州
刺史琳素與張涉友善上在春宮涉嘗為侍讀及嗣位
多以政事詢訪於涉盛稱琳識度材略堪偹大用因拜
御史大夫平章事琳本麤材又年高有耳疾上每顧問
對答失次論奏不合時倖居相位凡八十餘日除工部
尚書罷知政事尋加迎皇太后副使朱泚之亂扈從至
奉天轉吏部尚書遷太子少師再幸梁洋琳從至盩厔
託以馬乏遲留上以琳舊老心敬重之慰諭頗至以御
馬一疋給焉又懇辭以老疾不堪險阻登頓上悵然賜
之所執策曰勉為良圖與卿决矣後數日乃削髮為僧
止仙遊寺賊泚聞之遂令數十騎追至京城俾為偽吏
部尚書令源休被公服饋肉食琳雖辭譲而僧言求施
琳掌賊中吏部選人前請曰所注某官不稳便琳謂之
曰足下謂此選竟稳便乎及官軍收京師當處極刑時
琳已七十餘李晟憫其衰老表請减死上以其累經重
任頓虧臣節自受逆命頗聞譏諧悖慢之言背義負恩
固不可捨命斬之臨刑歎曰喬琳以七月七日生亦以
此日死豈非命歟
張涉者蒲州人家世儒者涉依國學為諸生講說稍遷
國子博士亦能為文嘗請有司日試萬言時呼張萬言
德宗在春宮受經于涉及即位之夕召涉入宮訪以庶
政大小之事皆咨之翌日詔居翰林恩禮甚厚親重莫
比自博士遷散騎常侍上方屬意宰輔唯賢是擇故求
人於不次之地涉舉懷州刺史喬琳為相上授之不疑
天下聞之者皆愕然數月琳以不稱職罷上由是疎涉
俄授前湖南都團練使辛京杲贜事發詔曰尊師之道
禮有所加議故之法恩有所掩張涉賄賂交通頗駭時
聽常所親重良深歎惜宜放歸田里
蒋鎮常州義興人尚書左丞冽之子也與兄鍊並以文
學進天寳末舉賢良累授左拾遺司封員外郎轉諫議
大夫時戸部侍郎判度支韓滉上言河中鹽池生瑞鹽
實土德之上瑞上以秋霖稍多水潦為患不宜生瑞命
鎮馳驛撿行之鎮奏與滉同仍上表賀請宣付史館并
請置神祠錫其嘉號寳應靈慶池時霖潦彌月壞居人
廬舍非一鹽池為潦水所入其味多苦韓滉慮鹽戸减
税詐奏雨不壞池池生瑞鹽鎮庇之餙詐識者醜之轉
給事中工部侍郎以簡儉稱於時其妹壻源溥即休之
弟也以姻媾之故與休交好涇師之叛鎮潛竄夜至鄠
縣西馬躓堕溝澗中傷足不能進時兄鍊已與源休相
率受賊偽官鎮僕人有逃歸投鍊云鎮病足在鄠鍊與
源休聞之大喜遂言於賊泚泚素慕鎮清名即令騎二
百求之鄠縣西明日擁鎮而至署為偽宰相既知不免
每憂沮常懷刃將自裁多為兄鍊所救而罷數日後復
謀竄匿竟以性懦畏怯計終不果然源休與泚頻議欲
逼脅潛藏衣冠大加殺戮鎮輙力争救獲全者甚衆至
是與兄鍊等並授偽職斬於東市西北街初鎮父冽叔
渙當禄山思明之亂並授偽職然以家風修整為士大
夫所稱鎮兄弟亦以教義禮法為己任而貪禄愛死節
隳身戮為天下笑
洪經綸建中初為黜陟使至東都訪聞魏州田悦食糧
兵凡七萬人經綸素昧時機先以符停其兵四萬人令
歸農畆田悦偽順命即依符罷之而大集所罷兵士激
怒之曰爾等在軍旅各有父母妻子既為黜陟使所罷
如何得衣食遂大哭悦乃盡出家財衣服厚給之各令
還其部伍自此人堅叛心由是罷職及朱泚反偽授太
常少卿
彭偃少負俊才銳於進取為當塗者所抑形於言色大
歴末為都官員外郎時劔南東川觀察使李叔明上言
以佛道二教無益于時請粗加澄汰其東川寺觀請定
為二等上等留僧二十一人上觀留道士十四人降殺
以七皆精選有道行者餘悉令返初蘭若道場無名者
皆廢德宗曰叔明此奏可為天下通制不唯劔南一道
下尚書集議偃獻議曰王者之政變人心為上因人心
次之不變不因循常守故者為下故非有獨見之明不
能行非常之事今陛下以惟新之政為萬代法若不革
舊風令歸正道者非也當今道士有名無實時俗鮮重
亂政猶輕唯有僧尼頗為穢雜自西方之教被于中國
去聖日遠空門不行五濁比丘但行麤法爰自後漢至
于陳隋僧之廢滅其亦數乎或至坑殺殆無遺餘前代
帝王豈惡僧道之善如此之深耶盖其亂人亦已甚矣
且佛之立教清淨無為若以色見即是邪法開示悟入
唯有一門所以三乘之人比之外道况今出家者皆是
無識下劣之流縱其戒行高潔在于王者已無用矣况
是苟避征徭於殺盗媱穢無所不犯者乎今叔明之心
甚善然臣恐其姦吏詆欺而去者未必非留者不必是
無益於國不能息姦既不變人心亦不因人心強制力
持難致遠耳臣聞天生烝人必將有職遊行浮食王制
所禁故有才者受爵禄不肖者出租征此古之常道也
今天下僧道不耕而食不織而衣廣作危言險語以惑
愚者一僧衣食歲計約三萬有餘五丁所出不能致此
舉一僧以計天下其費可知陛下日旰憂勤將去人害
此而不救奚其為政臣伏請僧道未滿五十者每年輸
絹四疋尼及女道士未滿五十者每年輸絹二疋其雜
色役與百姓同有才智者令入仕請還俗為平人者聽
但令就役輸課為僧何傷臣竊料其所出不下今之租
賦三分之一然則陛下之國富矣蒼生之害除矣其年
過五十者請皆免之夫子曰五十而知天命列子曰不
班白不知道人年五十嗜慾已衰縱不出家心已近道
况戒律檢其情性哉臣以為此令既行僧道規避還俗
者固已大半其年老精修者必盡為人師則道釋二教
益重明矣議者是之上頗善其言大臣以二教行之已
久列聖奉之不宜頓擾宜去其太甚其議不行偃以才
地當掌文誥以躁求為時論所抑鬱鬱不得志涇師之
亂從駕不及匿於田家為賊所得朱泚素知之得偃甚
喜偽署中書舍人僭號辭令皆偃為之賊敗與偽中丞
崔宣賊將杜如江吳希光等十三人李晟收之俱斬於
安國寺前
史臣曰肇分隂陽爰有生死修短二事賢愚一途故君
子遇夷險之機不易其節小人昧逆順之道而陷於刑
鴻毛泰山斯為至論令言遠總師徒首為叛逆光晟初
當委任危輸欵誠源休雖曰士流甚於元惡喬琳巧辭
真主俯就偽官蒋鎮貪禄隳節皆曰小人經綸之徒不
足言爾
贊曰時争逆順命繫死生君子守節小人正刑
舊唐書卷一百二十七
