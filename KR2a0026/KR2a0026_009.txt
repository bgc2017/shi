舊唐書卷九
後晉司空同中書門下平章事劉昫撰
本紀第九
玄宗下
開元二十五年春正月壬午制朕猥集休運多謝哲王
然而哀矜之情小大必愼自臨寰宇子育黎烝未嘗行
極刑起大獄上玄降鑒應以祥和思恊平邦之典致之
仁夀之域自今有犯死刑除十惡罪宜令中書門下與
法官詳所犯輕重具状奏聞崇德尚齒三代丕義敦風
勸俗五教攸先其曾任五品已上清資官以禮去職者
所司具錄名奏老疾不堪釐務者與致仕道士女冠宜
隷宗正寺僧尼令祠部檢校百司每旬節休假並不須
入曹司任遊勝為樂宣示中外知朕意焉癸卯道士尹
愔為諫議大夫集賢學士兼知史舘事二月新羅王金
興光卒其子承慶嗣位遣贊善大夫刑璹攝鴻臚少卿
往弔祭冊立之壬子加宗正丞一員戊午罷江淮運停
河北運癸酉張守珪破契丹餘衆於㮏祿山殺獲甚衆
三月乙卯河北節度使崔希逸自涼州南率衆入吐蕃
界二千餘里己亥希逸至青海西郎佐素文子觜與賊
相遇大破之斬首二千餘級夏四月庚戌陳許豫壽四
州開稻田辛酉監察御史周子諒上書忤旨㩧之殿庭
朝堂決杖死之甲子尚書右丞相張九齡以曾薦引子
諒左授荆州長史乙丑皇太子瑛鄂王瑶光王琚並廢
為庶人太子妃兄駙馬都尉薛鏽長流瀼州至藍田驛
賜死六月壬戌熒惑犯房至心星越度而過秋七月己
卯大理少卿徐岵奏天下今歲斷死刑五十八幾致刑
措鳥巢寺之獄上特推功元輔庚申封李林甫為晉國
公牛仙客為豳國公己卯勅諸陵廟並隷宗正寺其宗
正寺官員自今並以宗枝為之九月壬申頒新定令式
格及事類一百三十卷於天下冬十月制自今年每年
立春日迎春於東郊其夏及秋冬如常以十二月朔日
於正殿受朝讀時令十一月壬申幸溫泉宮丁丑開府
儀同三司廣平郡公宋璟薨十二月丙午惠妃武氏薨
追謚為貞順皇后葬於敬陵吐蕃使其大臣屬盧論莾
藏來朝貢
二十六年春正月乙亥工部尚書牛仙客為侍中丁丑
親迎氣于東郊祀青帝制天下繫囚死罪流嶺南餘並
放免鎮兵部還京兆府新開稻田並散給貧人百官賜
勲絹長安萬年兩縣各與本錢一千貫收利供馹仍付
雜馹天下州縣每鄉一學仍擇師資令其教授諸鄉貢
每年令就國子監謁先師明經加口試内外八品已下
及草澤有博學文辭之士各委本司本州聞薦二月辛
卯以李林甫遥領隴右節度使甲辰禁大寒食以鷄卵
相饋送庚申葬貞順皇后于敬陵乙卯以牛仙客遥領
河東道節度使辛酉廢仙州分其屬縣隷許汝等州三
月己巳朔減秘書省校書正字官員丙子有星孛于紫
微垣中歴斗魁十餘日因隂雲不見己酉河南洛陽兩
縣亦借本錢一千貫收利充人吏課役癸未京兆地震
吐蕃寇河西左散騎常侍崔希逸擊破之鄯州都督杜
希望又攻拔新羅城制以其城為威戎軍夏四月己亥
朔始令太常卿韋縚讀時令于宣政殿百寮於殿上列
坐而聽之五月乙酉以李林甫遥領河西節度使兼判
梁州事庚寅幸咸宜公主宅六月庚子立忠王璵為皇
太子秋七月己巳冊皇太子大赦天下常赦所不免者
咸赦除之内外文武官及五品已下為父後者各賜勲
一轉忠王府官及侍講加一階賜酺三日庚辰分越州
置明州九月丙申朔日有蝕之庚子於舊六胡之地置
宥州益州長史王昱率兵攻吐蕃安戎城為賊所據官
軍大敗昱棄甲而遁兵士死者數千人冬十月戊寅幸
溫泉宮是歲渤海靺鞨王大武藝死其子欽茂嗣立遣
使吊祭冊立之其冬兩京建行宮造殿宇各千餘間潤
州刺史齊澣開伊婁河於揚州南瓜洲浦析左右羽林
軍置左右龍武軍以左右萬騎營隸焉
二十七年春正月乙巳大雨雪二月己巳加尊號開元
聖文神武皇帝大赦天下常赦所不免者咸赦除之開
元已来諸色痕瘕人咸從洗滌左降官量移近處百姓
免今年租税三品已上賜爵一級四品已上加一階宗
廟薦饗自今已後並用宗子賜酺五日夏四月丁丑廢
洮州隸蘭州改臨州為洮州乙酉太子少傅竇&KR1939;為開
府儀同三司吏部尚書李暠為太子少傅丁酉侍中牛
仙客為兵部尚書兼侍中兵部尚書兼中書令李林甫
為吏部尚書依舊兼中書令以東宫内侍隸内侍省為
署五月癸卯置龍武軍官員先是鄎國公主之子薛諗
與其黨李談崔洽石如山同於京城殺人或利其財或
違其志即白日椎殺煑而食之其夏事發皆決殺於京
兆府門諗以國親流瀼州賜死於城東驛六月甲戌内
常侍牛仙童坐贓決殺之幽州節度使兼御史大夫張
守珪以賄貶為括州刺史太子太師徐國公蕭嵩以嘗
賂仙童左授青州刺史秋七月辛丑熒惑犯南斗北庭
都護蓋嘉運以輕騎襲破突騎施於碎葉城殺蘇祿威
震西陲八月吐蕃寇白草安人等甲申制追贈孔宣父
為文宣王顔回為兖國公餘十哲皆為侯夾坐後嗣襃
聖侯改封為文宣公九月皇太子改名紹汴州刺史齊
澣請開汴河下流自虹縣隋清至淮隂北合于淮逾時
而功畢因弃沙壅舊路行者弊之尋而新河之水勢淙
急遂填塞矣前刑部尚書致仕崔隠甫卒冬十月將改
作明堂訛言官取小兒埋於明堂之下以為厭勝村野
童兒藏於山谷都城騷然咸言兵至上惡之遣主客郎
中王佶往東都及諸州宣慰百姓久之定冬十月毁東
都明堂之上層改拆下層為乾元殿戊戌幸溫泉宫辛
丑至自溫泉宫十二月東都副留守太子賓客崔沔卒
以益州司馬章仇兼瓊權劒南節度等使是歲蓋嘉運
大破突騎施之衆擒其王吐火仙送于京師
二十八年春正月兩京路及城中苑内種果樹癸巴幸
溫泉宫庚子至自溫泉宫壬寅以望日御勤政樓讌羣
臣連夜燒燈會大雪而罷因命自今常以二月望日夜
為之三月丁亥朔日有蝕之壬子權判益州長史章仇
兼瓊拔吐蕃安戎城分兵鎮守之夏五月乙未太子少
師韓休太子少傅李暠卒六月懷州刺史信安王褘為
太子少師庚寅太子賓客李尚隱卒秋七月壬寅追尊
宣皇帝陵名曰建初光皇帝陵名曰啟運仍置官員九
月魏州刺史盧暉開通濟渠自石灰巢引流至州城而
西却涯魏橋九月庚寅封皇孫俶等十九人為郡王冬
十月甲子幸溫泉宮辛巳至自溫泉宮乙酉夜東都新
殿後佛光寺災吐蕃寇安戎城十一月牛仙客停遥兼
朔方河東節度使十二月乙卯突騎施酋長莫賀逹干
率衆内屬己未禮部尚書杜暹卒是歲金城公主薨吐
蕃遣使來告喪其時頻歲豐稔京師米斛不滿二百天
下乂安雖行萬里不持兵刅
二十九年春正月丁丑制兩京諸州各置玄元皇帝廟
并崇玄學置生徒令習老子莊子列子文中子每年准
明經例考試内外官有伯叔兄弟子姪堪任刺史縣令
所司親自保薦禁九品已下清資官置客舍邸店車坊
士庶奪葬三月吐蕃突厥各遣使來朝丙午風霾日色
無影夏四月庚戌朔丙辰以太原裴伷先為工部尚書
韋虛心卒親王已下及内外官各賜錢令讌樂壬午以
左右金吾大將軍裴寬為太原尹北都留守秋七月乙
卯洛水汎漲毁天津橋及上陽宮伏舍洛渭之間廬舍
壞溺死者千餘人突厥登利可汗死北州刺史王斛斯
為幽州節度使幽州節度副使安祿山為營州刺史充
平盧軍節度副使押兩番渤海黑水四府經略使九月
大雨雪稻禾偃折又霖雨月餘道途阻滯是秋河北博
洺等二十四州言雨水害稼命御史中丞張倚往東都
及河北賑恤之壬申御興慶門試明四子人姚子産元
載等冬十月丙申幸溫泉宫戊戌分遣大理卿崔翹等
八人往諸道黜陟官吏十一月庚戌司空邠王守禮薨
辛酉至自溫泉宫己巳雨木冰凝寒凍冽數日不解辛
未太尉寧王憲薨諡為讓皇帝葬于惠陵十二月丁酉
吐蕃入寇䧟廓州達化縣及振武軍石堡城節度使蓋
嘉運不能守女國王趙曳夫及佛逝國王日南國王遣
其子來朝獻
天寳元年春正月丁未朔大赦天下改元常赦不原咸
赦除之百姓所欠負租税及諸色並免之前資官及白
身人有儒學博通文辭秀英及軍謀武藝者所在具以
名薦京文武官才堪為刺史者各令封状自舉改黃鉞
為金鉞内外官各賜勲兩轉甲寅陳王府參軍田同秀
上言玄元皇帝降見于丹鳳門之通衢告賜靈符在尹
喜之故宅上遣使就函谷故關尹喜臺西發得之乃置
玄元廟於大寧坊陜郡太守李齊物先鑿三門辛未渠
成放流二月丁亥上加尊號為開元天寳聖文神武皇
帝辛卯親享玄元皇帝于新廟甲午親享太廟丙申合
祭天地于南郊例天下囚徒罪無輕重並釋放流人移
近處左降官依資叙用身死貶處者量加追贈枉法贓
十五疋當絞今加至二十疋莊子號為南華真人文子
號為通玄真人列子號為沖虛真人庚桑子號為洞虛
真人其四子所著書改為真經崇玄學置博士助教各
一員學生一百人桃林縣改為靈寳縣改侍中為左相
中書左右丞相依舊為僕射又黃門侍郎為門下侍郎
東都為東京北都為北京天下諸州改為郡刺史改為
太守陜州河北縣為平陸縣老幼版授文武官三品已
上加一爵四品已上加一階庚子平盧節度使安祿山
進階驃騎大將軍夏六月庚寅武功山水暴漲壞人廬
舍溺死數百人秋七月癸卯朔日有蝕之辛未左相豳
國公牛仙客卒八月丁丑刑部尚書兼御史大夫李適
之為左相丁亥突厥阿布思及默啜可汗之孫登利可
汗之女相與率其黨屬來降壬辰吏部尚書兼右相李
林甫加尚書左僕射左相李適之兼兵部尚書左僕射
裴耀卿為尚書左僕射九月辛卯上御花萼樓出宮女
讌毗伽可汗妻可登及男女等賞賜不可勝紀丙寅改
天下縣名不穩及重名一百一十處兩京玄元廟改為
太上玄元皇帝宫天下准此冬十月丁酉幸溫泉宮辛
丑改驪山為會昌山仍於秦坑儒之所立祠宇以祀遭
難諸儒新成長生殿名曰集靈臺以祀天神十一月己
巳至自溫泉宫是歲命陜郡太守韋堅引滻水開廣運
潭於望春亭之東以通河渭京兆尹韓朝宗又分渭水
入自金光門置潭於西市之兩衙以貯材木是冬無冰
其年天下郡府三百六十二縣一千五百二十八鄕一
萬六千八百二十九戶部進計帳今年管戶八百五十
二萬五千七百六十三口四千八百九十萬九千八百
二年春正月丙辰追尊玄元皇帝為大聖祖玄元皇帝
兩京崇玄學改為崇玄舘博士為學士三月壬子親祀
玄元廟以冊尊號制追尊聖祖玄元皇帝父周上御史
大夫敬曰先天太上皇母益壽氏號先天太后仍於譙
郡本鄕置廟尊咎繇為德明皇帝改西京玄元廟為太
清宮東京為太微宮天下諸郡為紫極宫韋堅開廣濟
潭畢功盛陳舟艦丙寅上幸廣運樓以觀之即日還宫
夏六月甲戌夜雷震東京應天門觀災延燒至左右延
福門經日不滅七月癸丑致仕禮部尚書王丘卒丙辰
尚書右僕射裴耀卿薨九月太子少保崔琳卒辛酉譙
郡紫微宮改為太清宫冬十月戊辰太子太保信安王
褘卒戊寅幸溫泉宮十一月乙卯至自溫泉宮十二月
己亥東京應天門改為朝元門戊申幸溫泉宮丙辰至
自溫泉宮十二月乙酉太子賓客賀知章請度為道士
還鄕是冬無雪
三載正月丙辰朔改年為載赦見禁囚徒庚子遣左右
相已下祖别賀知章於長樂坡上賦詩贈之壬寅幸溫
泉宫二月己巳還京丁丑封讓皇帝男琳為嗣寧王故
邠王守禮男承寧為嗣邠王讓帝男璹為嗣中王惠宣
太子男珍為嗣岐王為嗣薛王庚寅皇太子紹改名
亨是月河南尹裴敦復卒閠月辛亥有星如月墜於東
南墜後有聲京師訛言官遣棖捕人肝以祭天狗人相
恐畿縣尤甚發使安之三月庚午武威郡上言番禾縣
天寶山有醴泉湧出嶺石化為瑞麰遠近貧乏者取以
給食改番禾為天寶縣癸酉制天下見禁囚徒死罪降
流流已下並原之夏四月南海太守劉巨鱗擊破海賊
吳令光永嘉郡平勑兩京天下州郡取官物鑄金銅天
尊及佛各一軀送開元觀開元寺五月戊寅長安令柳
升坐贓於朝堂決殺之秋八月丙午九姓拔悉密葉護
攻殺突厥烏蘇米施可汗傳首京師庚申内外文武官
六品已下自今已後赴任之後計載終滿二百日已上
許其成考冬十月癸巳幸溫泉宮丁未改史國為來威
國十一月癸卯還京癸丑每載依舊取正月十四日十
五日十六日開坊市門燃燈永以為常式玉真公主先
為女道士讓號及實封賜名摘盈十二月甲午分新豐
縣置會昌縣甲寅親祀九宮貴神於東郊禮畢大赦天
下百姓十八已上為中男二十三已上成丁每歲庸調
八月起徵可延至九月詔天下民間家藏孝經一本
四載春三月甲申宴羣臣於勤政樓壬申封外孫獨孤
氏女為靜樂公主出降契丹松漠都督李懷節封外孫
楊氏女為宜芳公主出降奚饒樂都督李延寵秋八月
甲辰冊太真妃楊氏為貴妃是月河南睢陽淮陽譙等
八郡大水九月契丹及奚酋長各殺公主舉部落叛隴
右節度使皇甫惟明與吐蕃戰于石堡城官軍不利副
將褚直廉等死之冬十月於單于都護府置金河縣安
北都護府置隂山縣丁酉幸溫泉宮壬子以會昌縣為
同京縣十二月戊戌還京
五載春正月癸酉刑部尚書韋堅貶括蒼太守隴右節
度使皇甫惟明貶播川太守尋決死於黔中乙亥勑大
小縣令並准畿官吏三選聽集禮記月令改為時令封
中嶽為中天王南嶽爲司天王北嶽為安天王天下山
水名稱或同義且不經多因於里諺宜令所司各據圖
籍改定丙子遣禮部尚書席豫左丞崔翹御史中丞王
鉷等七人分行天下黜陟官吏夏四月庚寅左相渭源
伯李適之為太子少保罷知政事丁酉門下侍郎陳希
烈同中書門下平章事五月庚申勑今後每至旬節休
假中書門下文武百寮不須入朝外官不須衙集癸卯
停郡縣差丁白直課錢六月勑三伏内令宰相辰時還
宅秋七月丙子韋堅為李林甫所構配流臨封郡賜死
堅妹皇太子妃聽離堅外甥嗣薛王貶夷陵郡别駕
女壻巴陵太守盧幼臨長流合浦郡太子少保李適之
貶宜春太守到任飲藥死八月以戶部侍郎郭虛已為
御史大夫劒南節度使九月壬子於太清宫刻石為李
林甫陳希烈像侍於聖容之側冬十月丁酉幸溫泉宮
改臨淄郡為濟南郡十一月己巳還京十二月辛未贊
善大夫杜有隣著作郎王曾左驍衛兵曹柳勣等為李
林甫所構並下獄死
六載正月辛巳朔北海太守李邕淄川太守裴敦復並
以事連王曾曹柳勣遣使就殺之丁亥親享太廟戊子親
祀圜丘禮畢大赦天下除絞斬刑但決重杖於京城置
三皇五帝廟以時享祭其章懷節愍惠莊惠文惠宣等
太子宜與隱太子懿德太子同為一廟每日立杖食及
設杖於庭此後並宜停廢五嶽既已封王四瀆當昇公
位封河瀆為靈源公濟瀆為清源公江瀆為廣源公淮
瀆為長源公三月戊戌南海太守彭果坐贓決杖長流
溱溪郡死于路夏四月戊午門下侍郎陳希烈為左相
兼兵部尚書癸酉復置軍器監自五月不雨至秋七月
乙酉以旱命宰相臺寺府縣錄繫囚死罪決杖配流徒
已下特免庚寅始雨冬十月戊申幸溫泉宮改為華清
宮十一月乙亥戶部侍郎楊慎矜及兄少府少監慎餘
與弟洛陽令慎名並為李林甫及御史中丞王鉷所構
下獄死十二月丙辰工部尚書陸景融卒壬戌還京
七載春正月己卯禮部尚書席豫卒己亥韋縚奏御案
褥袱帷等望去紫用赤黃從之三月乙酉大同殿柱産
玉芝有神光照殿羣臣請加皇帝尊號曰開元天寳聖
文神武應道許之夏四月辛丑以高力士為驃騎大將
軍五月壬午上御興慶宮受冊徽號大赦天下百姓免
來載租庸三皇以前帝王京城置廟以時致祭其歴代
帝王肇跡之處未有祠宇者所在各置一廟忠臣義士
孝婦烈女德行彌高者亦置祠宇致祭賜酺三日六月
范陽節度使安祿山賜實封及鐵券秋八月己亥朔改
千秋節為天長節壬子改萬年縣為咸寧縣冬十月庚
午幸華清宫封貴妃姊二人為韓國虢國夫人十二月
戊戌言玄元皇帝見于華清宫之朝元閣乃改為降聖
閣改會昌縣為昭應縣會昌山為昭應山封山神為玄
德公仍立祠宇辛酉還京
八載春正月甲申賜京官絹備春時遊賞二月戊申引
百官於左藏庫縱觀錢幣賜絹而歸三月朔方節度使
張降丘於東受降城北築橫塞城夏四月咸寧太守趙
奉璋決杖而死著作郎韋子春貶端溪尉李林甫䧟之
也幸華清宮觀風樓五月辛巳於開遠門外作振旅亭
戊子南海太守劉巨鱗坐贓決死之六月大同殿又産
玉芝一莖隴右節度使哥舒翰攻吐蕃石堡城拔之閏
月己丑改石堡城為神武軍劒南索磨川新置都護府
宜以保寧為名丙寅上親謁太清宮冊聖祖玄元皇帝
尊號為聖祖大道玄元皇帝高祖太宗高宗中宗睿宗
五帝皆加大聖皇帝之字太穆文德則天和思昭皇后
皆加順聖皇后之字羣臣上皇帝尊號為開元天寳聖
文神武應道皇帝丁卯上御含元殿受冊大赦天下自
今後每至禘祫並於太清宮聖祖前序昭穆初太白山
人李渾言太白山金星洞有帝福壽玉版石記求得之
乃封太白山為神應公金星洞為嘉祥公所管華陽縣
為貞符縣戊辰太子太師徐國公蕭嵩薨丁亥南衙立
仗馬宜停省進馬官秋八月戊子郡别駕宜停下郡置
長史冬十月丙寅幸華清宫十一月丁巳幸御史中丞
楊釗莊
九載春正月庚寅朔與歲次同始受朝於華清宮己亥
還京庚戌群臣請封西嶽從之二月壬午御史中丞宋
渾坐贓及姦長流高要郡三月庚戌改匭使為獻納辛
亥西嶽廟災時久旱制停封西嶽夏五月庚寅以旱錄
囚徒乙卯安祿山進封東平郡王節度使封王自此始
也秋七月己亥國子監置廣文舘徙生徒為進士業者
九月乙卯處士崔昌上五行應運歴以國家合承周漢
請廢周隋不合為二王後冬十一月庚寅幸華清宮己
丑制自今告獻太清宮及太廟改為朝獻巡陵為朝拜
告宗廟為奏天地享祀文改昭告為昭薦以告者臨下
之義故也辛卯幸楊國忠亭子辛丑立周武王漢高祖
廟於京城司置官吏十二月乙亥還京
十載春正月乙酉朔壬辰朝獻太清宮癸巳朝饗太廟
甲午有事于南郊合祭天地禮畢大赦天下太廟置内
官供灑掃諸陵廟己亥改傳國寳為承天大寳丁未李
林甫領安北副大都護朔方節度使庚戌大風陜郡運
船失火燒米船二百餘隻人死者五百計癸丑分遣嗣
吳王祗等十三人祭嶽瀆海鎮二月丁巳安祿山兼雲
中太守河東節度使夏四月劒南節度使鮮于仲通將
兵六萬討雲南與雲南王閤羅鳳戰于瀘川官軍大敗
死於瀘水者不可勝數五月丁亥改諸衛幡旗緋色者
為赤黃以符土運秋八月乙卯廣陵郡大風潮水覆船
數千艘丙辰京城武庫災燒器械四十七萬事是秋霖
雨積旬牆屋多壞西京尤甚冬十月辛亥幸華清宮十
一月乙未幸楊國忠宅丙午兵部侍郎兼御史中丞楊
國忠兼領劒南節度使
十一載春正月辛亥還京二月癸酉禁惡錢官出好錢
以易之既而商旅不便訴於國忠乃止之三月朔方節
度副使奉信王阿布思與安祿山同討契丹布思與祿
山不協乃率其部下叛歸漢地丙午制今後每月朔望
宜令薦食於太廟每室一牙盤仍五日一開室門灑掃
改吏部為文部兵部為武部刑部為憲部其部内諸司
有部字者並改將作大匠少匠為大少二監夏四月節
史大夫兼京兆尹王鉷賜死坐弟銲與兇人邢縡謀逆
故也楊國忠兼京兆尹五月戊申慶王琮薨贈靖德太
子六月戊子東京大風拔樹發屋八月己丑幸左藏庫
賜羣臣帛有差九月甲寅改諸衛士為武士冬十月戊
寅幸華清宫十一月乙卯尚書左僕射兼右相晉國公
李林甫薨於行在所庚申御史大夫兼蜀郡長史楊國
忠為右相兼文部尚書十二月甲戌楊國忠奏請兩京
選人銓日便定流放無長名己亥還京
十二載春正月壬子楊國忠於尚書省注官注訖於都
堂對左相與諸司長官唱名二月庚辰選人鄭懟等二
十餘人以國忠銓注無滯設齋於勤政殿下立碑於尚
書省門癸未追削故右相李林甫在身官爵男將作監
岫宗黨李復道等五十人皆流貶國忠誣奏林甫隂結
叛胡阿布思故也夏五月乙酉以魏周隋依舊為三恪
及二王後復封韓介酅等公辛亥太廟諸陵署依舊隸
太常寺七月壬子天下齊人不得鄉貢須補國子學生
然後貢舉八月京城霖雨米貴令出太倉米十萬石減
價糶與貧人仍令中書門下就京兆大理疏決囚徒九
月己亥朔隴右節度使涼國公哥舒翰進封西平郡王
食實封五百戶冬十月戊申幸華清宮和雇京城丁戶
一萬三千人築興慶宮牆起樓觀至十二月改橫密城
為天德軍庚寅行從官憲部尚書張筠等請上尊號為
開元天地大寳聖文神武孝德證道皇帝
十三載春正月丁酉朔上御華清宫之觀風樓受朝賀
己亥安慶緒獻俘于行在帝引見於禁中賞賜鉅萬乙
巳加安禄山尚書左僕射賜實封千戶奴婢十房莊宅
各一區又加閑廐五坊宮苑隴右羣牧都使以武部侍
郎吉溫為副丙午還京二月癸酉上親朝獻太清宮上
玄元皇帝尊號曰大聖祖高上大道金闕玄元天皇大
帝甲戌饗太廟高祖諡曰神堯大聖大光孝皇帝太宗
諡曰太宗文武大聖大廣孝皇帝高宗諡曰高宗天皇
大聖大弘孝皇帝中宗諡曰中宗太和大聖大昭孝皇
帝睿宗諡曰睿宗玄真大聖大興孝皇帝乙亥御興慶
殿受徽號禮畢大赦天下左降官遭父母憂放歸獻陵
等五署改為臺令丞各升一階文武三品已上賜爵一
級四品已下加一階賜酺三日戊寅右相兼文部尚書
楊國忠守司空餘如故甲申司空楊國忠受冊天雨黃
土霑於朝服祿山奏前後討契丹立功將士跳盪等請
超三資告身仍望好寫於是超授將軍者五百餘人中
將者二千餘人三月丁酉太常卿張垍貶盧溪郡司馬
垍兄憲部尚書均貶建安太守丙午御躍龍殿門張樂
宴羣臣賜右相絹一千五百疋綵羅三百疋綵綾五百
疋左相絹三百疋綵羅綾各五十疋餘三品八十疋四
品五品六十疋六品七品四十疋極歡而罷壬戌御勤
政樓大酺北庭都護程千里生擒阿布思獻于樓下斬
之於朱雀街乙丑左羽林上將軍封常清權北庭都護
伊西節度使萬春公主出降楊朏夏五月熒感守心五
十餘日六月乙丑朔日有蝕之不盡如鈎侍御史劒南
留後李宓率兵擊雲南蠻於西洱河糧盡軍旋馬足䧟
橋為閤羅鳳所擒舉軍皆沒廢濟陽郡以所領五縣隸
東平郡秋八月丁亥以久雨左相許國公陳希烈為太
子太師罷知政事文部侍郎韋見素為武部尚書同中
書門下平章事是秋霖雨積六十餘日京城垣屋頽壞
殆盡物價暴貴人多之食令出太倉米一百萬石開十
場賤糶以濟貧民東都瀍洛暴漲漂没一十九坊上御
勤政樓試四科制舉人策外加詩賦各一首制舉加詩
賦自此始也冬十月壬寅幸華清宫貶河東太守韋陟
為桂嶺尉武部侍郎吉溫為澧陽郡長史乙巳開府儀
同三司畢國公竇&KR1939;薨戊午還京其載戶部計今年見
管州縣戶口管郡總三百二十一縣一千五百三十八
鄉一萬六千八百二十九戶九百六十一萬九千二百
五十四三百八十八萬六千五百四不課五百三十萬
一千四十四課口五千二百八十八萬四百八十八四
千五百二十一萬八千四百八十不課七百六十六萬
二千八百課
十四載春三月丙寅宴羣臣於勤政樓奏九部樂上賦
詩斆栢梁體癸未遣給事中裴士淹等廵撫河南河北
淮南等道八月壬辰上親錄囚徒冬十月壬辰幸華清
宮甲午頒御注老子并義疏於天下十一月戊午朔始
寧太守羅希奭以停止張博濟決杖而死吉溫自縊於
獄丙寅范陽節度使安祿山率蕃漢之兵十餘萬自幽
州南向詣闕以誅楊國忠為名先殺太原尹楊光翽於
博陵郡壬申聞於行在所癸酉以郭子儀為靈武太守
朔方節度使封常清自安西入奏至行在甲戌以常清
為范陽平盧節度使兼御史大夫令募兵三萬以禦逆
胡戊寅還京以羽林大將軍王承業為太原尹以衞尉
卿張介然為陳留太守河南節度採訪使以金吾將軍
程千里為潞州長史並令討賊甲申以京兆牧榮王琬
為元帥命高仙芝副之於京城召募號曰天武軍其衆
十萬丙戌高仙芝等進軍上御勤政樓送之十二月丙
戌朔祿山於靈昌郡渡河辛卯䧟陳留郡殺張介然甲
午䧟滎陽郡殺太守崔無詖丙申封常清與賊戰于成
臯甖子谷官軍敗績常清奔於陜郡丁酉祿山䧟東京
殺留守李憕中丞盧奕判官蔣清時高仙芝鎮陜郡棄
城西保潼關常山太守顔杲卿與長史袁履謙賈深等
殺賊將李欽湊執賊將何千年高邈送京師辛丑詔皇
太子綂兵東討以永王璘為山南節度使以江陵長史
源洧副之潁王璬為劒南節度使以蜀郡長史崔圓副
之二王不出閤丙午斬封常清高仙芝于潼關以哥舒
翰為太子先鋒兵馬元帥領河隴兵募守潼關以拒之
辛亥榮王琬薨贈靖恭太子
十五載春正月乙卯御宣政殿受朝其日祿山僭號於
東京庚申以李光弼為雲中太守河東節度使壬戌賊
將蔡希德䧟常山郡執太守顔杲卿長史袁履謙殺民
吏萬餘城中流血甲子哥舒翰進位尚書左僕射同中
書門下平章事乙丑賊將安慶緒犯潼關哥舒翰擊退
之乙巳加平原太守顔真卿戶部侍郎奬守城也二月
丙戌李光弼郭子儀將兵東出井陘與賊將史思明戰
大破之進取郡縣十餘丙辰誅工部尚書安思順三月
壬午朔以河東節度使李光弼為御史大夫范陽節度
使乙酉以平原太守顔真卿為河北採訪使己亥改常
山郡為平山郡房山縣為平山縣鹿泉縣為獲鹿縣鹿
成縣為束鹿縣夏四月丙午以贊善大夫來瑱為潁川
太守招討使五月戊午南陽太守魯炅與賊將武令珣
戰于滍水上官軍大敗為賊所虜進寇我南陽詔嗣虢
王巨自藍田出師救南陽六月癸未朔顔真卿破賊將
袁知泰於堂邑北海太守賀蘭進明收信都庚寅哥舒
翰將兵八萬與賊將崔乾祐戰于靈寶西原官軍大敗
死者十六七其日李光弼與賊將史思明戰于常山東
嘉山大破之斬獲數萬計辛卯哥舒翰至潼關為其帳
下火拔歸仁以左右數十騎執之降賊關門不守京師
大駭河東華隂上洛等郡皆委城而走甲午將謀幸蜀
乃下詔親征仗下從士庶恐駭奔走于路乙未凌晨自
延秋門出微雨霑濕扈從惟宰相楊國忠韋見素内侍
高力士及太子親王妃主皇孫已下多從之不及平明
渡便橋國忠欲斷橋上曰後來者何以能濟命緩之辰
時至咸陽望賢驛置頓官吏駭散無復儲供上憩於宫
門之樹下亭午未進食俄有父老獻麨上謂之曰如何
得飯於是百姓獻食相繼俄又尚食持御膳至上頒給
從官而後食是夕次金城縣官吏已遁令魏方進男允
招誘俄得智藏寺僧進芻粟行從方給丙辰次馬嵬驛
諸衞頓軍不進龍武大將軍陳玄禮奏曰逆胡指闕以
誅國忠為名然中外羣情不無嫌怨今國步艱阻乘輿
震蕩陛下宜徇羣情為社稷大計國忠之徒可置之于
法會吐蕃使二十一人遮國忠告訴於驛門衆呼曰楊
國忠連蕃人謀逆兵士圍驛四合乃誅楊國忠衆方退
一族兵猶未解上令高力士詰之廻奏曰諸將既誅國
忠以貴妃在宮人情恐懼上即命力士賜貴妃自盡玄
禮等見上請罪命釋之丁酉將發馬嵬驛朝臣唯韋見
素一人乃命見素子京兆府司錄諤為御史中丞充置
頓使議其所向軍士或言河隴或言靈武太原或言還
京為便韋諤曰還京須有捍賊之備兵馬未集恐非萬
全不如且幸扶風徐圖所向上詢于衆咸以為然及行
百姓遮路乞留皇太子願勠力破賊收復京城因留太
子戊戌次扶風縣己亥次扶風郡軍士各懷去就咸出
醜言陳玄禮不能制會益州貢春綵十萬匹上悉命置
于庭召諸將諭之曰卿等國家功臣陳力久矣朕之優
奬常亦不輕逆胡背恩事須廻避甚知卿等不得别父
母妻子朕亦不及親辭九廟言發涕流又曰朕須幸蜀
路險狹人若多往恐難供承今有此綵卿等即宜分取
各圖去就朕自有子弟中官相隨便與卿等訣别衆咸
俯伏涕泣曰死生願從陛下上曰去住任卿自此悖亂
之言稍息庚子以司勲郎中劒南節度留後崔圓為蜀
郡長史劒南節度副大使以穎王璬為劒南節度大使
以監察御史宋若思為御史中丞充置頓使韋諤充廵
閣道使並令先發辛丑發扶風郡是夕次陳倉壬寅次
散關分部下為六軍穎王璬先行壽王瑁等分統六軍
前後左右相次丙午河池郡崔圓奏劒南歲稔民安儲
供無闕上大悦授圓中書侍郎同中書門下平章事蜀
郡長史劒南節度如故以前華州刺史魏犀為梁州長
史秋七月癸丑朔壬戌次益昌縣渡吉栢江有雙魚夾
舟而躍議者以為龍甲子次普安郡憲部侍郎房琯自
後至上與語甚悦即日拜為吏部尚書同中書門下平
章事丁卯詔以皇太子諱充天下兵馬元帥都綂朔方
河東河北平盧等節度兵馬收復兩京永王璘江陵府
都督綂山南東路黔中江南西路等節度大使盛王琦
廣陵郡大都督綂江南東路淮南河南等路節度大使
豐王珙武威郡都督領河西隴右安西北庭等路節度
大使初京師䧟賊車駕倉皇出幸人未知所向衆心震
駭及聞是詔遠近相慶咸思效忠於興復庚午次巴西
郡太守崔渙奉迎即日以渙為門下侍郎同中書門下
平章事以韋見素為左相庚辰車駕至蜀郡扈從官吏
軍士到者一千三百人宮女二十四人而已八月癸未
朔御蜀都府衙宣詔曰朕以薄德嗣守神器每乾乾惕
厲勤念生靈一物失所無忘罪已聿來四紀人亦小康
推心于人不疑于物而姦臣兇豎棄義背恩割剥黎元
擾亂區夏皆朕不明之過也今巡撫巴蜀訓厲師徒仍
令太子諸王蒐兵重鎮誅夷兇醜以謝昊穹思與羣臣
重弘理道可大赦天下癸巳靈武使至始知皇太子即
位丁酉上用靈武冊稱上皇詔稱誥己亥上皇臨軒冊
肅宗命宰臣韋見素房琯使靈武冊命曰朕稱太上皇
軍國大事先取皇帝處分後奏朕知候克復兩京朕當
怡神姑射偃息大庭明年九月郭子儀收復兩京十月
肅宗遣中使啖廷瑶入蜀奉迎丁卯上皇發蜀郡十一
月丙申次鳳翔郡肅宗遣精騎三千至扶風迎衛十二
月丙午肅宗具法駕至咸陽望賢驛迎奉上皇御宫之
南樓肅宗拜慶樓下嗚咽流涕不自勝為上皇徒步控
轡上皇撫背止之即騎馬前導丁未至京師文武百寮
京城士庶夾道歡呼靡不流涕即日御大明宫之含元
殿見百寮上皇親自撫問人人感咽時太廟為賊所焚
權移神主於大内長安殿上皇謁廟請罪遂幸興慶宫
三載二月肅宗與羣臣奉上皇尊號曰太上至道聖皇
帝乾元三年七月丁未移幸西内之甘露殿時閹宦李
輔國離間肅宗故移居西内高力士陳玄禮等遷謫上
皇寖不自懌上元二年四月甲寅崩于神龍殿時年七
十八羣臣上諡曰至道大聖大明孝皇帝廟號玄宗初
上皇親拜五陵至橋陵見金粟山崗有龍盤鳳翥之勢
復近先塋謂侍臣曰吾千秋後宜葬此地得奉先陵不
忘孝敬矣至是追奉先旨以創寢園以廣德元年三月
辛酉葬于泰陵
史臣曰孔子稱王者必世而後仁李氏自武后移國三
十餘年朝廷罕有正人附麗無非險軰持苞苴而請謁
奔走權門效鷹犬以飛馳中傷端士以致斵喪王室屠
害宗枝骨鯁大臣屢遭誣䧟舞文酷吏坐致顯榮禮儀
無復興行刑政壞於犬馬端揆出阿黨之語冕旒有和
事之名朋比成風廉耻都盡我開元之有天下也糺之
以典刑明之以禮樂愛之以慈儉律之以軌儀黜前朝
徼倖之臣杜其姦也焚後庭珠翠之玩戒其奢也禁女
樂而出宫嬪明其教也賜酺賞而放哇滛懼其荒也叙
友于而敦骨肉厚其俗也蒐兵而責帥明軍法也朝集
而計最校吏能也廟堂之上無非經濟之才表著之中
皆得論思之士而又旁求宏碩講道藝文昌言嘉謨日
聞於獻納長轡遠馭志在於昇平貞觀之風一朝復振
于斯時也烽燧不驚華戎同軌西蕃君長越繩橋而競
欵玉關北狄酋渠捐毳幕而爭趨鴈塞象郡炎州之玩
雞林鯤海之珍莫不結轍於象胥駢羅於典屬膜拜丹
墀之下夷歌立仗之前可謂冠帶百蠻車書萬里天子
乃覽雲臺之義草泥金之札然後封日觀禪雲亭訪道
於穆清怡神於玄牝與民休息比屋可封於時垂髫之
倪皆知禮讓戴白之老不識兵戈虜不敢乘月犯邊士
不敢彎弓報怨康哉之頌溢于八紘所謂世而後仁見
於開元者矣年踰三紀可謂太平於戲國無賢臣聖亦
難理山有猛虎獸不敢窺得人者昌信不虛語昔齊桓
公行同禽獸不失霸主之名梁武帝靜比桑門竟被臺
城之酷蓋得管仲則淫不害霸任朱异則善不救亡開
元之初賢臣當國四門俱穆百度唯貞而釋老之流頗
以無為請見上乃務清淨事薰修留連軒后之文舞詠
伯陽之說雖稍移於勤倦亦未至於怠荒俄而朝野怨
咨政刑紕繆何哉用人之失也自天寶已還小人道長
如山有朽壞雖大必虧木有蠧䖝其榮易落以百口百
心之讒謟蔽兩目兩耳之聰明苟非鐵腸石心安得不
惑而獻可替否靡聞姚宋之言妬賢害功但有甫忠之
奏豪猾因兹而睥睨明哲於是乎卷懷故祿山之徒得
行其偽厲階之作匪降自天謀之不臧前功併棄惜哉
贊曰開元握圖永鑒前車景氣融朗昏氛滌除政纔勤
倦妖集廷除先民之言靡不有初
舊唐書卷九
舊唐書卷九考證
玄宗本紀卷下二十七年七月辛丑北庭都護蓋嘉運
襲破突騎施于碎葉城殺蘇祿(臣德潛)按新書在
八月乙亥突厥傳擒于二十六年二十七年二月獻
俘綱目亦同新書
十二月是歲蓋嘉運大破突騎施之衆擒其王送于京
師七月已書矣此應重出
天寶二年十二月戊申幸溫泉宮丙辰至自溫泉宮十
二月沈炳震曰上十月戊寅幸溫泉宮十一月乙
卯至自溫泉宮此應重見且上已書十二月改應天
門為乾元門矣此何又書十二月則戊申以下十六
字疑屬衍文
八載閠六月羣臣上皇帝尊號為開元天寶聖文神武
應道皇帝新書作開元天地大寶下同
十三載春正月安慶緒獻俘于行在(臣德潛)按綱目
十三載春正月安祿山入朝祿山本傳十三載正月
謁于華清宫則獻俘者乃祿山非慶緒也疑譌
十五載二月誅工部尚書安思順新書在三月工部
作戶部
史臣論我開元之有天下也我字未改原文
舊唐書卷九考證
