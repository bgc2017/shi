舊唐書卷八十二
後晉司空同中書門下平章事劉昫撰
列傳第三十二
許敬宗李義府(少子湛)
許敬宗杭州新城人隋禮部侍郎善心子也其先自高
陽南渡世仕江左敬宗幼善屬文舉秀才授淮陽郡司
法書佐俄直謁者臺奏通事舍人事江都之難善心為
宇文化及所害敬宗流轉投於李密密以為元帥府記
室與魏徵同為管記武德初赤牒擬漣州别駕太宗聞
其名召補秦府學士貞觀八年累除著作郎兼修國史
遷中書舍人十年文德皇后崩百官縗絰率更令歐陽
詢狀貌醜異衆或指之敬宗見而大笑為御史所劾左
授洪州都督府司馬累遷給事中兼修國史十七年以
修武德貞觀實錄成封高陽縣男賜物八百叚權檢校
黃門侍郎高宗在春宫遷太子右庶子十九年太宗親
伐高麗皇太子定州監國敬宗與高士廉等共知機要
中書令岑文本卒於行所召敬宗以本官檢校中書侍
郎太宗大破遼賊於駐蹕山敬宗立於馬前受旨草詔
書詞彩甚麗深見嗟賞先是庶人承乾廢黜宫&KR1212;多被
除削久未收敘敬宗上表曰臣聞先王慎罰務在於恤
刑往哲寬仁義在於宥過聖人之道莫尚于兹竊見廢
官五品以上除名棄斥頗歷歲時但庶人疇昔之年身
處不疑之地苞蔵悖逆陽結宰臣所預姦謀多連宗戚
禍生膚表非可防萌宫内官寮迥無關預今乃投鼠及
器孰謂無冤焚山毁玉稍同遷怒伏尋先典例有可原
昔吳國陪臣則袁絲不坐於劉濞昌邑中尉則王吉免
緣於海昏譬諸欒布乃策名於彭越比乎田叔亦委質
於張敖主以凶逆䧟其誅夷臣以賢良荷彼收擢歴觀
往代此類尤多近者有隋又遵斯義楊勇之廢罪止加
於侫人李網之徒皆不預於刑網古今裁其折衷史籍
稱為美談而今張玄素令狐德棻趙弘智裴宣機蕭鈞
等並砥節勵操有雅望於當朝經眀行修播令名於天
下或以直言而遭箠朴或以忤意而見猜嫌一槩雷同
並罹天憲恐於王道傷在未弘由是玄素等稍得敘用
二十一年加銀青光祿大夫高宗嗣位代于志寧為禮
部尚書敬宗嫁女與蠻酋馮盎之子多納金寳為有司
所劾左授鄭州刺史永徽三年入為衞尉卿加弘文館
學士兼修國史六年復拜禮部尚書高宗將廢皇后王
氏而立武昭儀敬宗特贊成其計長孫無忌褚遂良韓
瑗等並直言忤旨敬宗與李義府潛加誣構並流死於
嶺外顯慶元年加太子賓客尋冊拜侍中監修國史三
年進封郡公尋贈其父善心為冀州刺史高宗因於古
長安城遊覽問侍臣曰朕觀故城舊基宫室似與百姓
雜居自秦漢已來幾代都此敬宗對曰秦都咸陽郭邑
連跨渭水故云渭水貫都以象天河至漢惠帝始築此
城其後苻堅姚萇後周並都之帝又問昆眀池是漢武
帝何年中開鑿敬宗對曰武帝遣使通西南夷而為昆
眀滇池所開欲伐昆眀國故因鎬之舊澤以穿此池用
習水戰元狩三年事也帝因令敬宗與弘文館學士具
檢秦漢已来歴代宫室處所以奏其年代李義府為中
書令任遇之重當朝莫比龍朔二年從新令改為右相
加光祿大夫三年冊拜太子少師同東西臺三品並依
舊監修國史乾封初以敬宗年老不能行步特令與司
空李勣每朝日各乘小馬入禁門至内省敬宗自掌知
國史記事阿曲初虞世基與敬宗父善心同為宇文化
及所害封德彝時為内史舍人備見其事因謂人曰世
基被誅世南匍匐而請代善心之死敬宗舞蹈以求生
人以為口實敬宗深銜之及為德彝立傳盛加其罪惡
敬宗嫁女與左監門大將軍錢九隴本皇家隷人敬宗
貪財與㛰乃為九隴曲叙門閥妄加功績并升與劉文
静長孫順德同傳敬宗為子娶尉遲寳琳孫女為妻多
得賂遺及作寳琳父敬德傳悉為隐諸過咎太宗作威
鳳賦以賜長孫無忌敬宗改云賜敬德白州人龐孝泰
蠻酋凡品率兵從征高麗賊知其懦襲破之敬宗又納
其寳貨稱孝泰頻破賊徒斬獲數萬漢將驍健者唯蘇
定方與龐孝泰耳曺繼叔劉伯英皆出其下虛美隠惡
如此初高祖太宗两朝實錄其敬播所修者頗多詳直
敬宗又輙以已愛憎曲事刪改論者尤之然自貞觀已
來朝廷所修五代史及晉書東殿新書西域圖志文思
博要文館詞林累璧瑤山玉彩姓氏錄新禮皆總知其
事前後賞賚不可勝紀敬宗好色無度其長子昂頗有
才藻歷位太子舍人母裴氏早卒裴侍婢有姿色敬宗
嬖之以為繼室假姓虞氏昂素與通烝之不絶敬宗怒
黜虞氏加昂以不孝奏請流於嶺外顯慶中表乞昂還
除虔化令尋卒咸亨元年抗表乞骸骨詔聽致仕仍加
特進俸祿如舊三年薨年八十一高宗為之舉哀廢朝
三日詔文武百官就第赴哭冊贈開府儀同三司揚州
大都督陪葬昭陵文集八十卷太常將定謚博士袁思
古議曰敬宗位以才昇歴居清級然棄長子於荒徼嫁
少女於夷落聞詩學禮事絶於趨庭納采問名唯聞於
黷貨白圭斯玷有累清塵易名之典湏憑實行按諡法
名與實爽曰繆請謚為繆敬宗孫太子舍人彦伯不勝
其恥與思古大相忿競又稱思古與許氏先有嫌隟請
改諡官太常博士王福畤議曰謚者餙終之稱也得失
一朝榮辱千載若使嫌隟是實即合據法推繩如其不
虧直道義不可奪官不可侵二三其德何以言禮福畤
忝當官守匪躬之故若順風阿意背直從曲更是甲令
虛設將謂禮院無人何以激揚雅道顧視同列請依思
古謚議為定戶部尚書戴至德謂福畤曰高陽公任遇
如此何以定謚為繆荅曰昔晉司空何曾薨太常博士
秦秀諡為繆醜公何曾既忠且孝徒以日食萬錢所以
貶為繆醜况敬宗忠孝不逮於曾飲食男女之累有逾
於何氏而諡之為繆無負於許氏矣時有詔令尚書省
五品已下重議禮部尚書袁思敬議稱按諡法既過能
改曰恭請諡曰恭詔從其議彦伯昂之子起家著作郎
敬宗末年文筆多令彦伯代作又納婢妾讒言奏流於
嶺表後遇赦得還除太子舍人早卒有集十卷
李義府瀛州饒陽人也其祖為梓州射洪縣丞因家於
永泰貞觀八年劒南道巡察大使李大亮以義府善屬
文表薦之對策擢第補門下省典儀黃門侍郎劉洎治
書御史馬周皆稱薦之尋除監察御史又敕義府以本
官兼侍晉王及昇春宫除太子舍人加崇賢館直學士
與太子司議郎來濟俱以文翰見知時稱來李義府嘗
獻承華箴其辭曰邃初冥昧元氣氤氲二儀始闡三才
既分司乾立宰出震為君化昭淳朴道映典墳功成揖
譲事極華勛肇興夏啓降及姬文咸資繼德永樹高芬
百代㳂襲千齡奉聖粤若我后丕承寳命允穆三階爰
齊七政時雍化洽風移俗盛載崇國本式延家慶震維
標德離警體正寄切宗祧事隆監撫思皇茂則敬詢端
輔業光啓誦藝優干羽九載崇儒三朝問豎歷選儲儀
遺文在斯望試登爼高諭喬枝俯容思順非禮無施前
修盛業来哲通規飭躬是蹈則叡問風馳立志或爽則
玄猷日虧無恃尊極修途難測無恃親賢失德靡全勿
輕小善積小而名自聞勿輕微行累微而身自正佞諛
有類邪巧多方其萌不絶其害必彰監言斯屏儲業攸
昌竊惟令嗣有殊前事雖以貴以賢而非長非次皇明
睠德超倫作貳匪懋聲華莫酬恩異匪崇徽烈莫符天
志勉之又勉光兹守器下臣司箴敢告近侍太子表上
其文優詔賜帛四十疋又令預撰晉書高宗嗣位遷中
書舍人永徽二年兼修國史加弘文館學士高宗將立
武昭儀為皇后義府嘗密申恊贊尋擢拜中書侍郎同
中書門下三品監修國史賜爵廣平縣男義府貎状温
恭與人語必嬉怡微笑而褊忌隂賊既處權要欲人附
已微忤意者輒加傾䧟故時人言義府笑中有刀又以
其柔而害物亦謂之李貓顯慶元年以本官兼太子右
庶子進爵為侯有洛州婦人淳于氏坐姦繫於大理義
府聞其姿色囑大理丞畢正義求為别宅婦特為雪其
罪卿叚寳玄疑其故遽以状聞詔令按其事正義惶懼
自縊而死侍御史王義方廷奏義府犯状因言其初容
貌為劉洎馬周所幸由此得進言詞猥褻帝怒出義方
為莱州司戸而不問義府姦濫之罪義府云王御史妄
相弹奏得無愧乎義方對云仲尼為魯司宼七日誅少
正邜於兩觀之下義方任御史旬有六日不能去姦邪
於雙闕之前實以為愧尋兼太子左庶子二年代崔敦
禮為中書令兼檢校御史大夫監修國史學士並如故
尋加太子賓客進封河間郡公三年又追贈其父德晟
為魏州刺史諸子孩抱者並列清官詔為造甲第榮寵
莫之能比而義府貪冐無厭與母妻及諸子女壻賣官
鬻獄其門如市多引腹心廣樹朋黨傾動朝野初杜正
倫為中書侍郎義府時任典儀至是乃與正倫同為中
書令正倫每以先進自處不下義府而中書侍郎李友
益密與正倫共圖議義府更相伺察義府知而密令人
封奏其事正倫與義府訟於上前各有曲直上以大臣
不和兩責之左貶義府為普州刺史正倫為横州刺史
友益配流峯州四年復召義府兼吏部尚書同中書門
下三品自餘官封如故龍朔元年丁母憂去職二年起
復為司列太常伯同東西臺三品義府尋請改葬其祖
父營墓於永康陵側三原令李孝節私課丁夫車牛為
其載土築墳晝夜不息於是高陵櫟陽富平雲陽華原
同官涇陽等七縣以孝節之故懼不得已悉課丁車赴
役高陵令張敬業恭勤怯懦不堪其勞死於作所王公
已下争致贈遺其羽儀導從轜輶器服並窮極奢侈又
會葬車馬祖奠供帳自灞橋屬於三原七十里間相繼
不絶武德已来王公葬送之盛未始有也義府本無藻
鑑才怙武后之勢專以賣官為事銓序失次人多怨讟
時殷王初出閤又以義府兼王府長史三年遷右相殷
王府長史仍知選事並如故義府入則謟言自媚出則
肆其姦宄百寮畏之無敢言其過者帝頗知其罪失從
容誡義府云聞卿兒子女婿皆不謹慎多作罪過我亦
為卿掩覆未即公言卿可誡勖勿令如此義府勃然變
色腮頸俱起徐曰誰向陛下道此上曰但我言如是何
湏問我所從得耶義府睆然殊不引咎緩步而去上亦
優容之初五禮儀注自前代相㳂吉凶畢舉太常博士
蕭楚材孔志約以皇室凶禮為預偹凶事非臣子所宜
言之義府深然之於是悉刪而焚焉義府既貴之後又
自言本出趙郡始與諸李敘昭穆而無頼之徒苟合藉
其權勢拜伏為兄叔者甚衆給事中李崇德初亦與同
譜敘昭穆及義府出為普州刺史遂即除削義府聞而
銜之及重為宰相乃令人誣構其罪竟下獄自殺初貞
觀中太宗命吏部尚書高士廉御史大夫韋挺中書侍
郎岑文本禮部侍郎令狐德棻等及四方士大夫諳練
門閥者修氏族志勒成百卷升降去取時稱允當頒下
諸州藏為永式義府恥其家代無名乃奏改此書專委
禮部郎中孔志約著作郎楊仁卿太子洗馬史玄道太
常丞呂才重修志約等遂立格云皇朝得五品官者皆
升士流於是兵卒以軍功致五品者盡入書限更名為
姓氏錄由是搢紳士大夫多恥被甄敘皆號此書為勲
格義府仍奏收天下氏族志本焚之關東魏齊舊姓雖
皆淪替猶相矜尚自為婚姻義府為子求婚不得乃奏
隴西李等七家不得相與為婚隂陽占候人杜元紀為
義府望氣云所居宅有獄氣發積錢二千萬乃可厭勝
義府信之聚歛更急切義府居母服有制朔望給哭假
義府輙微服與元紀凌晨共出城東登古塚候望哀禮
都廢由是人皆言其窺覘災眚隂懷異圖義府又遣其
子右司議郎津召長孫無忌之孫延謂曰相為得一官
數日詔書當出居五日果授延司津監乃取延錢七百
貫於是右金吾倉曹參軍楊行穎表言義府罪状制下
司刑太常伯劉祥道與侍御詳刑對推其事仍令司空
李勣監焉按皆有實乃下制曰右相行殷王府長史河
間郡公李義府洩禁中之語鬻寵授之朝恩交占候之
人輕朔望之哀禮蓄邪黷貨實玷衣冠稔惡嫉賢載虧
政道特以任使多年未忍便加重罰宜從遐棄以肅朝
倫可除名長流嶲州其子太子右司議郎津專恃權門
罕懷忌憚姦滛是務賄賂無猒交遊非所潛報機密亦
宜明罰屏跡荒裔可除名長流振州義府次子率府長
史洽千牛備身洋子婿少府主簿柳元貞等皆憑恃受
贓並除名長流延州朝野莫不稱慶時人為之語曰今
日巨唐年還誅四凶族四凶者謂洽及柳元貞等四人
也或作河間道行軍元帥劉祥道破銅山大賊李義府
露布牓之通衢義府先多取人奴婢及敗一時奔散各
歸其家露布稱混奴婢而亂放各識家而競入者謂此
也乾封元年大赦長流人不許還義府憂憤發疾卒年
五十餘文集三十卷傳於代又著宦遊記二十卷尋亡
失自義府流放後朝士常憂懼恐其復来及聞其死於
是始安上元元年大赦義府妻子得還洛陽如意元年
則天以義府與許敬宗御史大夫崔義玄中書舍人王
德儉大理正侯善業大理丞袁公瑜等六人在永徽中
有翊贊之功追贈義府揚州大都督義玄益州大都督
德儉魏州刺史公瑜江州刺史長安元年又賜義府子
左千牛衛將軍湛及敬宗諸子實封各三百戶義玄子
司賓卿基德儉子殿中監璿實封各二百五十戸善業
子太子右庶子知一公瑜子殿中丞忠臣實封各二百
戸睿宗即位景雲元年並停義府等六家實封義府少
子湛年六歲時以父貴授周王文學神龍初累遷右散
騎常侍襲封河間郡公時鳳閣侍郎張柬之將誅張易
之兄弟遂引湛為左羽林將軍令與敬暉等啓請皇太
子備陳將誅易之兄弟意太子許之及兵發湛與右羽
林大將軍李多祚等詣東宮迎皇太子拒而不時出湛
進啓曰逆竪反道亂常將圖不軌宗社危敗實在湏臾
湛等諸將與南衙執事剋期誅翦伏願殿下暫至玄武
門以副衆望太子曰凶竪悖亂誠合誅夷然聖躬不豫
慮有驚動公等且止以俟後圖湛曰諸將棄家族共宰
相同心戮力匡輔社稷殿下奈何不哀其懇誠而欲䧟
之鼎鑊湛等微命雖不足惜殿下速出自止遏太子乃
馳馬就路湛從至玄武門斬關而入率所部兵直至則
天所寝長生殿環繞侍衞因奏臣等奉令誅逆賊易之
昌宗恐有漏洩遂不獲預奏輒陳兵禁掖是臣等死罪
則天謂湛曰卿亦是誅易之軍將耶我於汝父子恩不
少何至是也則天移就上陽宮因留湛宿衞中宗即位
拜右羽林大將軍進封趙國公加實封通前滿五百戸
頃之復授左散騎常侍累轉左領軍衞大將軍開元初
卒崔義玄别有傳
史臣曰許高陽武德之際已為文皇入館之賓垂三十
年位不過列曹尹而馬周劉洎起羈旅徒步六七年間
皆登宰執考其行實則高陽之文學宏奥周洎無以過
之然而太宗任遇相殊者良以高陽才優而行薄故也
及屬嗣君沖暗嬖妾姦邪阿附豺狼窺圖權軸人之兇
險一至於斯仲尼所謂雖有周公之才不足觀也義府
才思精密所謂猩猩能言鄙哉
贊曰貞觀文士高陽河間圖形學館染翰書山進身以
筆得位由姦為虎傅翼即又胡顔
舊唐書卷八十二
舊唐書卷八十二考證
李義府傳尋擢拜中書侍郎同中書門下三品新書
紀表皆參知政事
義府耻其家代無名乃奏改此書(臣宗萬)按通鑑許
敬宗等以其書不叙武氏本望奏請改之敬宗傳不
載其事於此詳載之蓋義府創其議敬宗贊成之者
借武后以立言無非遂其欲改之心可謂深於自為
者小人之假公濟私大率類此
授延司津監乃取延錢七百貫(臣宗萬)按司津監掌
川澤津梁之政令職從六品龍朔元年改置即漢之
都水長後漢之河隄謁者晉之都水臺使梁之太舟
卿隋之都水監貞觀時都水使是也又通鑑受其錢
七百緡漢書注緡絲也以貫錢也据此貫緡無異義
惟新書作七十萬然以數核之當亦是七百貫也
舊唐書卷八十二考證
