舊唐書卷五十四
後晉司空同中書門下平章事劉昫撰
列傳第四
王世充竇建德
王世充字行滿本姓支西域胡人也寓居新豐祖支頽
耨早死父收隨母嫁霸城王氏因冐姓焉仕至汴州長
史世充頗涉經史尤好兵法及龜策推步之術開皇中
以軍功拜儀同累轉兵部員外郎善敷奏明習法律然
舞弄文法高下其心或有駮難之者世充利口餙非辭
議鋒起衆雖知其不可而莫能屈大業中累遷江都丞
兼領江都宫監時煬帝數幸江都世充善候人主顔色
阿諛順旨每入言事帝必稱善乃雕飾池臺隂奏遠方
珍物以媚於帝由是益昵之世充知隋政將亂隂結豪
俊多收羣心有繫獄抵罪皆枉法出之以樹私恩及楊
玄感作亂吴人朱燮晉陵人管崇起兵江南以應之自
稱將軍擁衆十餘萬隋遣將軍吐萬緒魚俱羅等討之
不尅世充為其偏將募江都萬餘人頻擊破之每有剋
捷必歸功於下所獲軍實皆推與士卒由此人争為用
功最居多十年齊郡賊帥孟讓自長白山宼掠諸郡至
盱眙有衆十餘萬世充以兵拒之保都梁山為五柵相
持不戰乃倡言兵走羸師自弱讓笑曰王世充文法小
吏安能領兵吾今生縛取之鼓行而入江都時百姓皆
入壁野無所掠賊衆漸餒又苦柵當其道不得南侵即
分兵圍五柵世充每日擊之陽不利走還入柵如是數
日讓益輕之乃稍分人於南方抄略留兵纔足以圍柵世
充知其懈乃於營中夷竈撤幕設方陣四面外向毁柵
而出奮擊大破之讓以數十騎遁去斬首萬餘級俘虜
十餘萬人煬帝以世充有將帥才略復遣領兵討諸小
盗所向盡平十一年突厥圍煬帝於鴈門世充盡發江
都人將往赴難在軍中蓬首垢面悲泣無度曉夜不觧
甲藉草而卧煬帝聞之以為忠益信任之十二年遷江
都通守時厭次人格謙為盗數年兵十餘萬在豆子䴚
中為太僕卿楊義臣所殺世充帥師擊其餘衆破之又
擊盧明月於南陽虜獲數萬後還江都煬帝大悦自執
杯酒以賜之及李密攻陷洛口倉進逼東都煬帝特詔
世充大發兵於洛口拒密前後百餘戰未有勝負又遣
就軍拜世充為將軍趣令破賊世充引軍渡洛水與李
密戰世充軍敗績溺死者萬餘人乃率餘衆歸河陽時
天寒大雪兵士在道凍死者又數萬人北至河陽纔以
千數世充自繫獄請罪越王侗遣使赦之徵還洛陽置
營於含嘉倉城收合亾散復得萬餘人俄而宇文化及
作難太府卿元文都武衛將軍皇甫無逸右司郎中盧
楚奉越王侗嗣位於東都拜世充為吏部尚書封鄭國
公文都謂楚等曰今化及弑逆讎恥未報吾雖志在枕
戈而力所不及為國計者莫如以尊官寵李密以庫物
權㗖之使擊化及令兩賊自鬭化及既破而密之兵固
亦疲矣又其士卒得我之賞居我之官内外相親易為
反間我師養力以乘其弊則密亦可圖也楚等以為然
即日遣使拜密為太尉尚書令令討化及密遂稱臣奉
制以兵拒化及於黎陽每戰勝則遣使告捷衆皆悦世
充獨謂其麾下諸將曰文都之輩刀筆吏耳吾觀其勢
必為李密所擒且吾軍人每與密戰殺其父兄子弟前
後已多一旦為之下吾屬無類矣出言以激怒其衆文
都知而大懼與楚等謀因世充入内伏甲而殺之期有
日矣納言叚達庸懦恐事不果遣其女聓張志以楚等
謀告世充其夜勒兵圍宫城將軍費曜田闍等拒戰於
東太陽門外曜軍敗世充遂攻門而入無逸以單騎遁
走獲楚殺之時宫門閉世充遣人扣門言於侗曰元文
都等欲執皇帝降于李密叚達知而告臣臣非敢反誅
反者耳初文都聞變入奉侗於乾陽殿陳兵衛之令將
帥乘城以拒難叚達矯侗命執文都送於世充至則亂
擊而死達又矯侗命開門以納世充世充悉遣人代宿
衛者然後入謁陳謝曰文都等無状謀相屠害事急為
此不敢背國侗與之盟其日進拜尚書左僕射總督内
外諸軍事世充去含嘉城移居尚書省專宰朝政以其
兄世惲為内史令入居禁中子弟咸擁兵馬鎮諸城邑
未幾李密破化及還其勁兵良馬多戰死士卒疲倦世
充欲乘其弊而擊之恐人心不一乃假託鬼神言夢見
周公乃立祠於洛水遣巫宣言周公欲令僕射急討李
密當有大功不則兵皆疫死世充兵多楚人俗信妖言
衆皆請戰世充簡練精勇得二萬餘人馬二千餘匹軍
於洛水南密軍偃師北山上時密新破化及有輕世充
之心不設壁壘世充夜遣三百餘騎潛入北山伏谿谷
中令軍人秣馬蓐食遲明而薄密密出兵應之陣未成
列而兩軍合戰其伏兵發乘高而下馳壓密營又縱火
㷊其廬舍密軍潰降其將張童仁陳智略進下偃師密
走保洛口初世充兄世偉及子玄應隨化及至東郡密
得而囚之於城中至是盡獲之又執密長史邴元真妻
子司馬鄭虔象之母及諸將子弟皆撫慰之各令潛呼
其父兄世充進兵次洛口邴元真鄭虔象等舉倉城以
應之密以數十騎走河陽率餘衆入朝世充盡收其衆
振旅而還侗進拜世充太尉以尚書省為其府備置官
屬世充立三牓於府門之外一求文才學識堪濟世務
者一求武藝絶人摧鋒陷陣者一求能理冤枉擁抑不
申者於是上書陳事日有數百世充皆躬自省覽殷懃
慰勞好行小惠下至軍營騎士皆餙辭以誘之當時有
識者見其心口相違頗以懷貳世充嘗於侗前賜食還
家大嘔吐疑遇毒所致自是不復朝請與侗絶矣遣雲
定興叚達入奏於侗請加九錫之禮二年三月遂策授
相國總百揆封鄭王加九錫備物有道士桓法嗣者自
言觧圖䜟乃上孔子閉房記畫作丈夫持一竿以驅羊
釋云隋楊姓也干一者王字也王居羊後明相國代隋
為帝也又取莊子人間世德充符二篇上之法嗣釋曰
上篇言世下篇言充此即相國名矣明當德被人間而
應符命為天子也世充大悦曰此天命也再拜受之即
以法嗣為諫議大夫世充又羅取雜鳥書帛繫其頸自
言符命而散放之有彈射得鳥來而獻者亦拜官爵叚
達雲定興等入見於侗曰天命不常鄭王功德甚盛願
陛下揖讓告禅遵唐虞之迹侗怒曰天下者高祖之天
下若隋德未衰此言不可發必天命有改亦何論於禪
讓公等皆是先朝舊臣忽有斯言朕復當何所望叚達
等莫不流涕世充又使人謂曰今海内未定湏得長君
待四方乂安復子明辟必若前盟義不違負四月假為
侗詔策禪位遣兄世惲廢侗於含凉殿世充僭即皇帝
位建元曰開明國號鄭先封同姓王隆為淮陽王整為
東郡王楷為馮翊王素為樂安王次封叔瓊為陳王兄
世衡為秦王世偉為楚王世惲為齊王又封瓊子辯為
𣏌王衡子虔夀為蔡王偉子弘烈為魏王行夲為荆王
琬為代王惲子仁則為唐王道誠為衛王道詢為趙王
道稜為燕王兄世師子太為宋王君度為越王立子玄
應為皇太子封子玄恕為漢王世充每聽朝必殷懃誨
諭言辭重複千端萬緒百司奉事疲於聽受或輕騎遊
歴街衢亦不清道百姓但避路而已按轡徐行謂百姓
曰昔時天子深坐九重在下事情無由聞徹世充非貪
寳位本欲救時今當如一州刺史每事親覽當與士庶
共評朝政恐門禁有限慮致壅塞今止順天門外置座
聽朝又令西朝堂受抑屈東朝堂受直諫於是獻書上
事日有數百條疏既煩省覽難遍數日後不復更出五
月世充禮部尚書裴仁基及其子左輔大將軍行儼尚
書左丞宇文儒童等數十人謀誅世充復尊立侗事洩
皆見害夷其三族六月世惲因勸世充害侗以絶衆望
世充遣其姪行本鴆殺侗謚曰恭皇帝其將軍羅士信
率其衆千餘人來降十月世充率衆東徇地至于滑州
仍以兵臨黎陽十一月竇建德入世充之殷州殺掠居
人㷊燒積聚以報黎陽之役三年二月世充殿中監豆
盧達來降世充見衆心日離乃嚴刑峻制家一人逃者
無少長皆坐為戮父子兄弟夫妻許其相告而免之又
令五家相保有全家叛去而隣人不覺者誅及四隣殺
人相繼其逃亾益甚至於樵採之人出入皆有限數公
私窘急皆不聊生又以宫城為大獄意有所忌即收繫
其人及家屬於宫中又每使諸將出外亦收其親屬質
於宫内囚者相次不減萬口既艱食餒死者日數十人
世充屯兵不散倉粟日盡城中人相食或握土置瓮中
用水淘汰沙石沉下取其上浮泥投以米屑作餅餌而
食之人皆體腫而脚弱枕倚於道路其尚書郎盧君業
郭子高等皆死於溝壑七月秦王率兵攻之師至新安
世充鎮堡相次來降八月秦王陳兵於青城宫世充悉
兵來拒隔澗而言曰隋末喪亂天下分崩長安洛陽各
有分地世充唯願自守不敢西侵計熊榖二州相去非
遠若欲取之豈非度内既敦隣好所以不然王乃盛相
侵軼遠入吾地三崤之道千里饋糧以此出師未見其
可太宗謂曰四海之内皆承正朔唯公執迷獨阻聲教
東都士庶亟請王師關中義勇感恩致力至尊重違衆
願有斯弔伐若轉祸來降則富貴可保如欲相抗無假
多言世充無以報太宗分遣諸將攻其城鎮所至輒下
九月王君廓攻拔世充之轘轅縣東徇地至管城而還
於是河南州縣相次降附竇建德自侵殷州之後與世
充遂結深隙信使斷絶十一月竇建德又遣人結好并
陳救援之意世充乃遣其兄子琬及内史令長孫安世
報聘且乞師四年二月世充率兵出方諸門與王師相
抗世充軍敗因乘勝追之屯其城門世充步卒不得入
驚散南走追斬數千級虜五千餘人世充從此不復敢
出但嬰城自守以待建德之援三月秦王擒建德并王
琬長孫安世等于武牢逥至東都城下以示之且遣安
世入城使言敗状世充惶惑不知所為將潰圍而出南
走襄陽謀於諸將皆不荅乃率其將吏詣軍門請降於
是收其府庫頒賜將士世充黃門侍郎薛德音以文檄
不遜先誅之次收世充黨與叚達楊注單雄信陽公卿
郭士衡郭什柱董濬張童仁朱粲等十餘人皆戮於洛
渚之上秦王以世充至長安高祖數其罪世充對曰計
臣之罪誠不容誅但陛下愛子秦王許臣不死高祖乃
釋之與兄苪妻子同徙于蜀將行為讐人定州刺史獨
孤修所殺子玄應及兄世偉等在路謀叛伏誅世充自
簒位凡三年而滅
竇建德貝州漳南人也少時頗以然諾為事嘗有鄉人
喪親家貧無以葬時建德耕於田中聞而歎息遽輟耕
牛往給喪事由是大為鄉黨所稱初為里長犯法亾去
會赦得歸父卒送葬者千餘人凡有所贈皆讓而不受
大業七年募人討高麗本郡選勇敢尤異者以充小帥
遂補建德為二百人長時山東大水人多流散同縣有
孫安祖家為水所漂妻子餒死縣以安祖驍勇亦選在
行中安祖辭貧白言漳南令令怒笞之安祖刺殺令亾
投建德建德舍之是歲山東大飢建德謂安祖曰文皇
帝時天下殷盛發百萬之衆以伐遼東尚為高麗所敗
今水潦為災黎庶窮困而主上不恤親駕臨遼加以往
歲西征瘡痍未復百姓疲弊累年之役行者不歸今重
發兵易可摇動丈夫不死當立大功豈可為逃亾之虜
也我知高雞泊中廣大數百里莞蒲阻深可以逃難承
間而出虜掠足以自資既得聚人且觀時變必有大功
於天下矣安祖然其計建德招誘逃兵及無産業者得
數百人令安祖率之入泊中為羣盗安祖自稱將軍鄃
人張金稱亦結聚得百人在河阻中修人高士達又起
兵得千餘人在清河界中時諸盗往來漳南者所過皆
殺掠居人㷊燒舍宅獨不入建德之閭由是郡縣意建
德與賊徒交結收繫家屬無少長皆殺之建德聞其家
被屠滅率麾下二百人亾歸士達自稱東海公以建德
為司兵後安祖為張金稱所殺其兵數千人又盡歸于
建德自此漸盛兵至萬餘人猶往來高雞泊中每傾身
接物與士卒均執勤苦由是能致人之死力十二年涿
郡通守郭絢率兵萬餘人來討士逹士達自以智略不
及建德乃進為軍司馬咸以兵授焉建德既初董衆欲
立竒功以威羣賊請士達守輜重自簡精兵七千人以
拒絢詐為與士達有隙而叛之士達又宣言建德背亾
而取虜獲婦人紿為建德妻子於軍中殺之建德偽遣
人遺絢書請降願為前驅破士達以自效絢信之即引
兵從建德至長河界期與為盟共圖士達絢兵益懈而
不備建德襲之大破絢軍殺略數千人獲馬千餘匹絢
以數十騎遁走遣將追及於平原斬其首以獻士達由
是建德之勢益振隋遣太僕卿楊義臣率兵萬餘人討
張金稱破之於清河所獲賊衆皆屠滅餘散在草澤間
者復相聚而投建德義臣乘勝至平原欲入高雞泊中
建德謂士達曰歴觀隋將善用兵者唯義臣耳新破金
稱遠來襲我其鋒不可當請引兵避之令其欲戰不得
空延歲月將士疲倦乘便襲擊可有大功今欲爭鋒恐
公不能敵也士達不從其言因留建德守壁自率精兵
逆擊義臣戰小勝而縱酒高宴有輕義臣之心建德聞
之曰東海公未能破賊而自矜大此禍至不久矣隋兵
乘勝必長驅至此人心驚駭吾恐不全遂留人守壁自
率精銳百餘據險以防士達之敗後五日義臣果大破
士達於陣斬之乘勢追奔將圍建德守兵既少聞士達
敗衆皆潰散建德率百餘騎亾去行至饒陽觀其無守
備攻陷之撫循士衆人多願從又得三千餘兵初義臣
既殺士達以為建德不足憂建德復還平原收士達敗
兵之死者悉收葬焉為士達發喪三軍皆縞素招集亾
卒得數千人軍復大振始自稱將軍初羣盗得隋官及
山東士子皆殺之唯建德每獲士人必加恩遇初得饒
陽縣長宋正本引為上客與參謀議此後隋郡長吏稍
以城降之軍容益盛勝兵十餘萬人十三年正月築壇
埸於河間樂夀界中自稱長樂王年號丁丑署置官屬
七月隋遣右翊衛將軍薛世䧺率兵三萬來討之至河
間城南營於七里井建德聞世䧺至選精兵數千人伏
河間南界澤中悉拔諸城偽遁云亾入豆子䴚中世䧺
以為建德畏已乃不設備建德覘知之自率敢死士一
千人襲擊世雄會雲霧晝晦兩軍不辯隋軍大潰自相
踏藉死者萬餘世雄以數百騎而遁餘軍悉䧟於是建
德進攻河間頻戰不下其後城中食盡又聞煬帝被弑
郡丞王琮率士吏發喪建德遣使弔之琮因使者請降
建德退舍具饌以待焉琮率官屬素服面縛詣軍門建
德親觧其縛與言隋亾之事琮俯伏悲哀建德亦為之
泣諸賊帥或進言曰琮拒我久殺傷甚衆計窮方出今
請烹之建德曰此義士也方加擢用以勵事君者安可
殺之往在泊中共為小盗容可恣意殺人今欲安百姓
以定天下何得害忠良乎因令軍中曰先與王琮有隙
者今敢動摇罪三族即日授琮瀛州刺史始都樂夀號
曰金城宫自是郡縣多下之武德元年冬至日於金城
宫設會有五大鳥降于樂夀羣鳥數萬從之經日而去
因改年為五鳳有宗城人獻玄珪一枚景城丞孔德紹
曰昔夏禹膺籙天錫玄珪今瑞與禹同宜稱夏國建德
從之先是有上谷賊帥王湏拔自號漫天王擁衆數萬入
掠幽州中流矢而死其亞將魏刀兒代領其衆自號歴
山飛入據深澤有徒十萬建德與之和刀兒因弛守備
建德襲破之又盡并其地二年宇文化及僭號於魏縣
建德謂其納言宋正本内史侍郎孔德紹曰吾為隋之
百姓數十年矣隋為吾君二代矣今化及殺之大逆無
道此吾讎矣請與諸公討之何如德紹曰今海内無主
英雄競逐大王以布衣而起漳浦隋郡縣官人莫不爭
歸附者以大王仗順而動義安天下也宇文化及與國
連姻父子兄弟受恩隋代身居不疑之地而行弑逆之
禍簒隋自代乃天下之賊也此而不誅安用盟主建德
稱善即日引兵討化及連戰大破之化及保聊城建德
縱撞車抛石機巧絶妙四面攻城陷之建德入城先謁
隋蕭皇后與語稱臣悉收弑煬帝元謀者宇文智及楊
士覧元武達許弘仁孟景集隋文武官對而斬之梟首
轅門之外化及并其二子同載以檻車至大陸縣斬之
建德每平城破陣所得資財並散賞諸將一無所取又
不噉肉常食唯有菜蔬脱粟之飯其妻曹氏不衣紈綺
所使婢妾纔十數人至此得宫人以千數並有容色應
時放散得隋文武官及驍果尚且一萬亦放散聽其所
去又以隋黃門侍郎裴矩為尚書左僕射兵部侍郎崔
君肅為侍中少府令何稠為工部尚書自餘隨才拜授
委以政事其有欲往關中及東都者亦恣聽之仍給其
衣糧以兵援之送出其境攻陷洺州虜刺史袁子幹遷
都于洺州號萬春宫遣使往灌津祠竇青之墓置守冡
二十家又與王世充結好遣使朝隋越王侗於洛陽後
世充廢侗自立乃絶之始自尊大建天子旌旗出警入
蹕下書言詔追謚隋煬帝為閔帝封齊王暕子政道為
鄖公然猶依倚突厥隋義成公主先嫁突厥及是遣使
迎蕭皇后建德勒兵千餘騎送之入蕃又傳化及首以
獻公主既與突厥相連兵鋒益盛九月南侵相州河北
大使淮安王神通不能拒退奔黎陽相州䧟殺刺史呂
珉又進攻衛州䧟黎陽左武衛大將軍李世勣皇妹同
安長公主及神通並為所虜滑州刺史王軌為奴所殺
携其首以奔建德曰奴殺主為大逆我何可納之命立
斬奴而返軌首於滑州吏人感之即日而降齊濟二州
及兖州賊帥徐圓朗皆聞風而下建德釋李世勣使其
領兵以鎮黎州三年正月世勣捨其父而逃歸執法者
請誅之建德曰勣本唐臣為我所虜不忘其主迯還本
朝此忠臣也其父何罪竟不誅舍同安長公主及神通
於别舘待以客禮高祖遣使與之連和建德即遣公主
與使俱歸嘗破趙州執刺史張昂邢州刺史陳君賓大
使張道源等以侵軼其境建德將戮之其國子祭酒凌
敬進曰夫犬各吠非其主今隣人堅守力屈就擒此乃
忠確士也若加酷害何以勸大王之臣乎建德盛怒曰
我至城下猶迷不降勞我師旅罪何可赦敬又曰今大
王使大將軍高士興於易水抗禦羅藝兵纔至士興即
降大王之意復為可不建德乃悟即命釋之其寬厚從
諫多此類也又遣士興進圍幽州攻之不剋退軍旅籠
火城為藝所襲士興大潰先是其大將王伏寳多勇略
功冠等倫羣帥嫉之或言其反建德將殺之伏寳曰我
無罪也大王何聽讒言自斬左右手乎既殺之後用兵
多不利九月建德自帥師圍幽州藝出兵與戰大破之
斬首千二百級藝兵頻勝而驕進襲其營建德列陣於
營中填塹而出擊藝敗之建德薄其城不剋遂歸洺州
其納言宋正本好直諫建德又聽讒言殺之是後人以
為誡無復進言者由此政教益衰先曹州濟隂人孟海
公擁精兵三萬據周橋城以掠河南之地其年十一月
建德自率兵渡河以擊之時秦王攻王世充於洛陽建
德中書舍人劉斌說建德曰今唐有關内鄭有河南夏
居河北此鼎足相持之勢也聞唐兵悉衆攻鄭首尾二
年鄭勢日蹙而唐兵不觧唐強鄭弱其勢必破鄭鄭破
則夏有齒寒之憂為大王計者莫若救鄭鄭拒其内夏
攻其外破之必矣若却唐全鄭此常保三分之勢也若
唐軍破後而鄭可圖則因而滅之總二國之衆乘唐軍
之敗長驅西入京師可得而有此太平之基也建德大
悦曰此良策矣適會世充遣使乞師于建德即遣其職
方侍郎魏處繪入朝請觧世充之圍四年二月建德尅
周橋虜海公留其將范願守曹州悉發海公及徐圓朗
之衆來救世充軍至滑州世充行臺僕射韓洪開城納
之遂進逼元州梁州管州皆陷之屯于滎陽三月秦王
入武牢進薄其營多所傷殺并擒其將殷秋石瓚時世
充弟世辯為徐州行臺遣其將郭士衡領兵數千人從
之合衆十餘萬號為三十萬軍次成臯築宫于板渚以
示必戰又遣間使約世充共為表裏經二月廹於武牢
不得進秦王遣將軍王君廓領輕騎千餘抄其糧運獲
其大將張青特虜獲甚衆建德數不利人情危駭將帥
已下破孟海公皆有所獲思歸洺州凌敬進說曰宜悉
兵濟河攻取懷州河陽使重將居守更率衆鳴鼓建旗
踰太行入上黨先聲後實傳檄而定漸趨壺口稍駭蒲
津收河東之地此策之上也行此必有三利一則入無
人之境師有萬全二則拓土得兵三則鄭圍自觧建德
將從之而世充之使長孫安世隂齎金玉㗖其諸將以
亂其謀衆咸進諫曰凌敬書生耳豈可與言戰乎建德
從之退而謝敬曰今衆心甚銳此天贊我矣因此决戰
必將大捷已依衆議不得從公言也敬固爭建德怒扶
出焉其妻曹氏又言於建德曰祭酒之言可從大王何
不納也請自滏口之道乘唐國之虛連營漸進以取山
北又因突厥西抄關中唐必還師以自救此則鄭圍觧
矣今頓兵武牢之下日月淹久徒為自苦事恐無功建
德曰此非女子所知也且鄭國懸命朝暮以待吾來既
許救之豈可見難而退示天下以不信也於是悉衆進
逼武牢官軍按甲挫其銳及建德結陣於汜水秦王遣
騎挑之建德進軍而戰竇抗當之建德少却秦王馳騎
深入反覆四五合然後大破之建德中槍竄於牛口渚
車騎將軍白士讓楊武威生獲之先是軍中有童謠曰
豆入牛口勢不得久建德行至牛口渚甚惡之果敗於
此地建德所領兵衆一時奔潰妻曹氏及其左僕射齊
善行將數百騎遁於洺州餘黨欲立建德養子為主善
行曰夏王平定河朔士馬精強一朝被擒如此豈非天
命有所歸也不如委心請命無為塗炭生人遂以府庫
財物悉分士卒各令散去善行乃與建德右僕射裴矩
行臺曹旦及建德妻率偽官屬舉山東之地奉傳國等
八璽來降七月秦王俘建德至京師斬于長安市年四
十九自起軍至滅凡六歲河北悉平其年劉黑闥復盗
據山東
史臣曰世充姦人遭逢昏主上則諛佞詭俗以取榮名
下則強辯飾非以制羣論終行簒逆自恣陸梁安忍殺
人矯情馭衆凡所委任多是叛亾出降秦王不致顯戮
其為幸也多矣建德義伏鄉閭盗據河朔撫馭士卒招
集賢良中絶世充終斬化及不殺徐盖生還神通沉機
英斷靡不有初及宋正本王伏寳被讒見害凌敬曹氏
陳謀不行遂至亾滅鮮克有終矣然天命有歸人謀不
及
贊曰世充簒逆建德愎諫二凶即誅中原弭亂
舊唐書卷五十四
舊唐書卷五十四考證
王世充傳進下偃師密走保洛口(臣宗萬)按革命記
曰世充先於衆中覓得一人眉目状似李密者隂畜
之而不令出師至偃師城下與密未大相接遽令數
十騎馳將所畜人頭來云殺得李密世充佯不信遣
衆共看咸言是密頭遂於城下勒兵擲於城中城中
人亦言是密頭也遂以城降通鑑云世充先索得一
人貎類密者縛而匿之戰方酣使牽以過陳前噪曰
已獲李密矣此盖從壺關錄也兩書俱載其事而微
有異同傳獨不載故附識之
秦王以世充至長安高祖釋之徙於蜀將行為讐人定
州刺史獨孤脩所殺新書作羽林將軍獨孤脩德
脩德父機謀歸唐為世充所屠者也
竇建德傳二年宇文化及僭號於魏縣新書作武德
元年(臣宗萬)按通鑑化及聞王軌叛大懼引兵欲北
其將陳智略等皆降於密化及以二萬衆北趣魏縣
時武德元年七月也八月至魏自知必敗鴆殺秦王
浩即皇帝位于魏縣據此當從新書元年為是
化及并其二子同載以檻車至大陸縣斬之(臣宗萬)
按隋書載之河間斬之通鑑至襄國斬之三書互異
又按河洛記云建德將化及并蕭后南陽公主隨軍
於時襄國郡尚為隋守建德因其廻兵欲攻之營于
城下遣大理官引化及出營東南二里許宣令數其
罪并二子同時受戮通鑑本諸此也
舊唐書卷五十四考證
