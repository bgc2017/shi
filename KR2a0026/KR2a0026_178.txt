舊唐書卷一百七十八
後晉司空同中書門下平章事劉昫撰
列傳第一百二十八
趙隠弟騭(子光逢光裔)光胤張裼子文蔚(濟美貽憲)
李蔚崔彦昭鄭畋盧擕
王徽
趙隠字大隠京兆奉天人也祖植建中末朱泚之亂德
宗幸奉天時倉卒變起羽衛不集數日間賊來攻城植
以家人奴客奮力拒守仍獻家財以助軍賞天子嘉之
賊平咸寧王渾瑊辟為推官累遷殿中侍御史貞元初
遷鄭州刺史鄭滑節度使李融奏兼副使十年融病軍
府之政委於植大將宋朝宴構三軍為亂中夜火發植
與監軍列卒待之遲明亂卒自潰即日誅斬皆盡帝優
詔嘉之入為衛尉少卿三遷尚書工部侍郎十七年出
為廣州刺史兼御史大夫嶺南東道節度觀察等使卒
於鎮子存約滂存約太和三年為興元從事是時軍亂
存約與節度使李絳方宴語吏報新軍亂突入府廨公
宜避之絳曰吾為帥臣去之安往麾存約令遁存約曰
荷公厚德獲奉賓階背恩苟免非吾志也即欲部分左
右拒賊是日與絳同遇害隠以父罹非禍泣守松楸十
餘年杜門讀書不應辟命會昌中父友當權要敦勉仕
進方應弓招累為從事大中三年應進士登第累遷郡
守尚書郎給事中河南尹歴戶兵二侍郎領鹽鐵轉運
等使咸通末以本官同平章事加中書侍郎兼禮部尚
書進階特進天水伯食邑七伯戸隠性仁孝與弟騭尤
稱友悌少孤貧弟兄力耕稼以奉親造次不干親戚既
居宰輔不以權位自高退朝易衣弟兄侍母左右歲時
伏臘公卿大臣盈門通訊而大臣及母之榮無如其比
乾符中罷相檢校兵部尚書潤州刺史浙西觀察等使
入為太常卿轉吏部尚書累加尚書左僕射廣明中卒
子光逢光裔光胤弟騭亦以進士登第大中末與兄隠
並踐省閣咸通初以兵部員外郎知制誥轉郎中正拜
中書舍人六年權知貢舉七年選士多得名流拜禮部
侍郎御史中丞累遷華州刺史潼關防禦鎮國軍等使
卒光逢乾符五年登進士第釋褐鳳翔推官入朝為監
察御史丁父憂免僖宗還京授太博士歴禮部司勲
吏部三員外郎集賢殿學士轉禮部郎中景福中以祠
部郎中知制誥尋召充翰林學士正拜中書舍人戸部
侍郎學士承旨改兵部侍郎尚書左丞學士如故乾寧
三年從駕幸華州拜御史中丞改禮部侍郎劉季述廢
立之後宰相崔胤與黃門争權衣冠道喪光逢移疾退
居洛陽閉關却掃六七年昭宗遷洛起為吏部侍郎復
為左丞歴太常卿鼎没於梁累官至宰輔封齊國公光
裔光啓三年進士擢第乾寧中累遷司勲郎中弘文館
學士改膳部郎中知制誥賜金紫之服兄弟對掌内外
制命時人榮之季述廢立之後光逢歸洛光裔旅遊江
表以避患嶺南劉隠深禮之奏為副使因家嶺外光胤
大順二年進士登第天祐初累官至駕部郎中入梁歴
顯位中興用為宰輔
張裼字公表河間人父君卿元和中舉進士詞學知名
累歴郡守裼會昌四年進士擢第釋褐夀州防禦判官
于琮布衣時客遊夀春郡守待之不厚裼以琮衣冠子
異禮遇之琮將别謂裼曰吾餉逆旅翁五十千郡將之
惠不登其數如何裼方奉母家貧適得俸絹五十匹盡
以遺琮約曰他時出處窮達交相䘏也裼累辟太原掌
書記大中朝琮為翰林學士俄登宰輔判度支琮召裼
為司勲員外郎判度支尋用為翰林學士轉郎中知制
誥拜中書舍人戶部侍郎學士承旨咸通末琮為韋保
衡所構譴逐裼坐貶封州司馬保衡誅琮得雪裼量移
入朝為太子賓客遷吏部侍郎京兆尹乾符三年出為
華州刺史其年冬檢校吏部尚書鄆州刺史天平軍節
度觀察等使四年卒于鎮時年六十四子文蔚濟美貽
憲文蔚乾符二年進士擢第累佐使府龍紀初入朝為
尚書郎乾寧中以祠部郎中知制誥正拜中書舍人賜
紫崔胤擅朝政與蔚同年進士尤相善用為翰林學士
戸部侍郎轉兵部從昭宗遷洛陽輝王時拜中書侍郎
平章事入梁卒濟美貽憲相繼以進士登第貽憲覆試
落籍為戶部廵官集賢校理
李蔚字茂休隴西人祖上公位司農卿元和初為陕虢
觀察使父景素太和中進士蔚開成末進士擢第釋褐
襄陽從事會昌末調選又以書判拔萃拜監察御史轉
殿中監大中七年以員外郎知臺雜尋知制誥轉郎中
正拜中書舍人咸通五年權知禮部貢舉六年拜禮部
侍郎轉尚書右丞懿宗奉佛太過常於禁中飯僧親為
贊唄以旃檀為二高座賜安國寺僧徹逢八飯萬僧蔚
上疏諫曰臣聞孔丘聖者也言則引周任之言符融賢
者也諫必稱王猛之議誠以事求師古詞貴達情陛下
自纘帝圖克崇佛事止當修外未甚得中臣略採本朝
名臣啓奏之言以證奉佛初終之要天后時曾營大像
功費百萬狄仁傑諫曰夫寶鉸殫于綴飾瓌材竭于輪
奐功不使鬼必在役人物不天來皆從地出非苦百姓
物何以求物生有時用之無度臣每思惟實所悲痛至
如往在江表像法盛興梁武簡文施捨無限及乎三淮
沸浪五嶺騰烟列刹盈衢無救危亾之禍緇衣蔽路豈
益勤王之師况近年以來風塵屢擾水旱失節征役稍
繁必若多費官財又苦人力一隅有難將何以救此切
當之言一也中宗時公主外戚奏度僧尼姚崇諫曰佛
不在外求之于心佛圖澄最賢無益於後趙羅什多藝
不救於姚秦何充符融皆遭敗滅齊襄梁武未免災殃
但志發慈悲心行利益若蒼生安樂即是佛身此切當
之言二也睿宗為金仙玉真二公主造二道宫辛替否
諫曰自夏已來淫雨不解榖荒于壠麥爛于場入秋已
來亢旱為災苗而不實霜損蟲暴草菜枯黃下人咨嗟
未加賑貸陛下愛兩女而造兩觀燒瓦運木戴土填沙
道路流言皆云用錢百萬陛下聖人也遠無不知陛下
君也細無不見既知且見知倉有幾年之儲庫有幾
年之帛知百姓之間可存活乎三邊之士可轉輸乎今
發一卒以扞邊陲追一兵以衛社稷多無衣食皆帶饑
寒賞賜之間迥無所出軍旅驟敗莫不由斯而陛下破
百萬貫錢造不急之觀以賈六合之怨以違萬人之心
此切當之言三也替否又諫造寺曰釋教以清淨為基
慈悲為主常體道以濟物不利己而害人每去已以全
真不營身以害教今三時之月築山穿池損命也殫府
虛藏損人也廣殿長廊營身也損命則不慈悲損人則
不濟物營身則不清淨豈大聖至神之心乎佛書曰一
切有為法如夢幻泡影如露亦如電臣以為减雕琢之
費以賑貧人是有如來之德息穿掘之苦以全昆蟲是
有如來之仁罷營葺之直以給邊陲是有湯武之功廻
不急之禄以購清廉是有唐虞之治陛下緩其所急急
其所緩親未來而疎見在失真實而冀虛無重俗人之
所為輕天子之功業臣實痛之此切當之言四也臣觀
仁傑天后時上公也姚崇開元時賢相也替否睿宗之
直臣也臣每覽斯言未嘗不廢卷而太息痛其言之不
行也伏以陛下深重緇流妙崇佛事其為樂善實邁前
蹤但細詳時代之安危眇鑒昔賢之敷奏則思過半矣
道遠乎哉臣過沗渥恩言虧匡諫但舉從繩之義少裨
負扆之明營繕之間稍宜停减優詔嘉之尋拜京兆尹
太常卿尋以本官同平章事加中書侍郎與盧擕鄭畋
同輔政罷相出為襄州刺史山南柬道節度使入為吏
部尚書加檢校尚書右僕射汴州刺史宣武軍節度觀
察等使咸通十四年轉揚州大都督府長史淮南節度
副大使知節度事乾符三年受代百姓詣闕乞留一年
從之四年復為吏部尚書尋遷檢校司空東都留守東
畿汝都防禦使六年河南軍亂殺崔季康詔以邠寧李
偘鎮太原軍情不伏以蔚嘗為太原從事軍民懷之八
月以蔚為太原尹北都留守河東節度觀察等使其年
十月到鎮下車三日暴病卒弟綰從兄繪累官至刺史
蔚三子渥洵澤渥咸通末進士及第釋褐太原從事累
拜中書舍人禮部侍郎光化三年選貢士洵至福建觀
察使
崔彦昭字思文清河人父豈彦昭大中三年進士擢第
釋褐諸侯府咸通初累遷兵部員外郎轉郎中知制誥
拜中書舍人再遷戶部侍郎判本司事彦昭長於經濟
儒學優深精於吏事前治數郡所莅有聲動多遺愛十
年檢校禮部尚書孟州刺史河陽懷節度使進階金紫
十二年正月加檢校刑部尚書太原尹北都留守河東
節度管内觀察等使時徐泗用兵之後北戎多寇邊沙
陀諸部動干紀律彦昭柔以恩惠來以兵威三年之間
北門大治軍民歌之考滿受代耆老數千詣闕乞留詔
報曰彦昭早著令名累更劇任入司邦計開張用經緯
之文出統藩維撫馭得韜鈐之術自臨并部隠若長城
但先和衆安人不欲恃險與馬遂致三軍百姓瀝懇同
詞備述政能唯恐罷去顧兹重鎮方委長材既獲便安
未議移替想當知悉僖宗即位就加檢校吏部尚書時
趙隠高璩知政事與彦昭同年進士薦彦昭長於治財
賦十五年三月召為吏部侍郎充諸道鹽鐵轉運使乾
符初以本官同平章事判度支先是楊收路巖韋保衡
皆以朋黨好賂得罪蕭倣秉政頗革前弊而彦昭輔政
數月百職斯舉察而不煩士君子稱之二年因其轉官
僖宗誡曰彦昭歴試有勞僉諧無媿涉於六月秉是一
心修乃文可以興文教勵乃武可以成武功重整前規
兩司大計清能壁立政乃風行姦欺屏絶於多岐請託
銷摧於正議不煩内庫有助涓毫不假外藩有進絲髮
軍食所入餘剰於明年郊廟所供克辦於今歲頗符神
化真謂廟謀不有良臣安能冨國宜酬勲於黃閤俾正
位於紫垣敬服誡詞永堅茂業嗚呼秉鈞之道何所難
哉覆車之塗近已多矣與其樹黨不若修身與其收恩
不如秉直買暫勝者貽其永敗沽小智者囊其大愚不
貴及人唯争自我初誠潤屋尋以危家金玉滿堂莫之
能守縱經營而得位用枉撓而當辜唯爾選自朕心採
於人望宣詔既畢閑門未知來遂奔車退無私謝獨推
元老曾請急徵以守道而自臻實榮親之最重爾其堅
持正直允執規程但畏幽隂必歸公當甘言可憚叙往
可嗤奬善須明懲姦須銳利於人者雖難必舉利於己
者雖易勿為頻念孤寒每思耕織常自勤於數事便有
望於中興彰朕知臣在卿匡國必使恩從下布法自上
行但立直標終無曲影苟致我於堯舜亦比爾於臯夔
可中書侍郎依前判度支事彦昭事母至孝雖位居宰
輔退朝侍膳與家人雜處承奉左右未嘗高言歲時慶
賀公卿拜席時人榮之累遷門下侍郎兼刑部尚書充
太清宫使弘文館大學士與鄭畋李蔚同知政事三加
兼官皆領度支如故進階特進累兼尚書右僕射罷相
歴方鎮以太子太保分司卒子保謙
鄭畋字台文滎陽人也曾祖鄰祖穆父亞並登進士第
亞字子佐元和十五年擢進士第又應賢良方正直言
極諫制科吏部調選又以書判拔萃數歲之内連中三
科聰悟絶倫文章秀發李德裕在翰林亞以文干謁深
知之出鎮浙西辟為從事累屬家艱人多忌嫉久之不
調會昌初始入朝為監察御史累遷刑部郎中中丞李
回奏知雜遷諫議大夫給事中五年德裕罷相鎮渚宫
授亞正議大夫出為桂州刺史御史中丞桂管都防禦
經略使大中二年吳汝納訴冤德裕再貶潮州亞亦貶
循州刺史卒畋年十八登進士第釋褐汴宋節度推官
得祕書省校書郎二十二吏部調選又以書判拔萃授
渭南尉直史館事未行亞出桂州畋隨侍左右大中朝
白敏中令狐綯相繼秉政十餘年素與德裕相惡凡德
裕親舊多廢斥之畋久不偕於士伍咸通中令狐綯出
鎮劉瞻鎮北門辟為從事入朝為虞部員外郎右丞鄭
薰令狐之黨也摭畋舊事覆奏不放入省畋復出為從
事五年入為刑部員外郎轉萬年令九年劉瞻作相薦
為翰林學士轉戶部郎中畋以久罹擯棄幸承拔擢因
授官自陳曰臣十八進士及第二十二書判登科此時
結綬王畿便貯青雲之望洎一沉風水久換星霜厭外
府之罇罍渴明庭之禮樂咸通五年方始登朝若匪遭
逢聖君無以發揚幽迹臣任刑部員外郎日累於閤内
對敭去冬蒙擢宰萬年又得延英中謝傾藿幸依於白
日捨盆終覩於青天昨以京縣浩穣苦心為政疲羸粗
息強禦無縱方專宰字之心用副憂勤之化陛下過垂
採聽超授恩榮擢於百里之中致在三清之上纔超翰
苑遽改郎曹尋加知制誥又自陳曰臣會昌二年進士
及第大中首歲書判登科其時替故昭義節度使沈詢
作渭南縣尉兩考罷免楊收以結綬替臣詢則備歴顯
榮殁經數載收則寵極台輔絀已三年臣則外困賓筵
内甘散秩仰窺霄漢空歎雲泥雖云賦命屯竒實以遭
人排忌其因事自洗滌如此俄遷中書舍人十年王師
討徐方禁庭書詔旁午畋灑翰泉涌動無滯思言皆破
的同僚閣筆推之尋遷戸部侍郎龐勛平以本官充承
旨畋以德望先達淪滯久之既冠禁庭當為宰輔因謝
承旨自陳曰禁林素號清嚴承旨尤稱峻重偏膺顧問
首冠英賢今之宰輔四人三以此官騰躍其為盛美更
異尋常豈謂凡流繼兹芳躅臣所以憂不稱承旨之任
也至若繼劉瞻之慎密守保衡之規程瀝懇事君披肝
翊聖以貞方為介胄用忠信作藩籬丹青帝文金玉王
度臣亦不敢讓承旨之職况沉舟墜羽因聖主發揚有
薄藝微才受鴻恩知遇再周寒暑六忝官榮由郎吏以
至於貳卿自末僚而遷於上列其切於大用如此其年
八月劉瞻以諫囚毉工宗族罷相出為荊南節度使畋
草制過為美詞懿宗省之甚怒責之曰畋頃以行跡玷
穢為時棄捐朝籍周行無階踐歴竟因由徑遂致叨居
塵忝既多狡蠧尤甚且居承旨合體朕懷一昨劉瞻出
藩朕豈無意爾次當視草過為美詞逞譎詭於筆端籠
愛憎於形内徒知報瞻欬唾之惠誰思篾我拔擢之恩
載詳言偽而堅果明同惡相濟人之多僻一至於斯宜
行竄逐之科用屏回邪之黨可梧州刺史僖宗即位召
還授右散騎常侍改兵部侍郎乾符四年遷吏部侍郎
尋降制曰頃者時鬱正途權歸邪幸爾畋執心無惑秉
節被讒徵復鴛行愈洽人望既負彌綸之業宜居輔弼
之司可本官同平章事僖宗上尊號禮畢進加中書侍
郎進階特進轉門下侍郎兼禮部尚書集賢殿大學士
五年黃巢起曹鄆南犯荆襄東渡江淮衆歸百萬所經
屢陷郡邑六年陷安南府據之致書與浙東觀察使崔
璆求鄆州節鉞璆言賊勢難圖宜因授之以絶北顧之
患天子下百寮議初黃巢之起也宰相盧擕以浙西觀
察使高駢素有軍功奏為淮南節度使令扼賊衝尋以
駢為諸道行營都統及崔璆之奏朝臣議之有請假節
以紓患者畋採羣議欲以南海節制縻之擕以始用高
駢欲立竒功以圖勝擕曰高駢將略無雙淮土甲兵甚
銳今諸道之師方集蕞爾纖寇不足平殄何事捨之示
怯而令諸軍解體耶畋曰巢賊之亂本因饑歲人以利
合乃至實繁江淮以南薦食殆半國家久不用兵士皆
忘戰所在節將閉門自守尚不能枝不如釋咎包容權
降恩澤彼本以饑年利合一遇豐歲孰不懷思鄉土其
衆一離則巢賊几上肉耳此所謂不戰而屈人兵也若
此際不以計攻全恃兵力恐天下之憂未艾也羣議然
之而左僕射于琮曰南海有市舶之利歲貢珠璣如令
妖賊所有國藏漸當廢竭上亦望駢成功乃依擕議及
中書商量制勅畋曰妖賊百萬横行天下高公遷延玩
寇無意剪除又從而保之彼得計矣國祚安危在我輩
三四人畫度公倚淮南用兵吾不知税駕之所矣擕怒
拂衣而起袂染於硯因投之僖宗聞之怒曰大臣相詬
何以表儀四海二人俱罷政事以太子賓客分司東都
廣明元年賊自嶺表北渡江浙虜崔璆陷淮南郡縣高
駢止令張璘控制衝要閉壁自固天子始思畋前言二
人俱徵還拜畋禮部尚書尋出為鳳翔隴右節度使是
冬賊陷京師僖宗出幸畋聞難作候駕於斜谷迎謁垂
泣曰將相悞陛下以至於此臣實罪人請死以懲無狀
上曰非卿失也朕以狂寇凌犯且駐蹕興元卿宜堅扼
賊衝勿令滋蔓畋對曰臣心報國死而後已請陛下無
東顧之憂然道路艱虞奏報梗澁臨機不能遠稟聖旨
願聽臣便宜從事上曰苟利宗社任卿所行畋還鎮蒐
乘補卒繕修戎仗濬飾城壘盡出家財以散士卒晝夜
如臨大敵中和元年二月賊將尚譲王璠率衆五萬欲
攻鳳翔畋預知賊至令大將李昌言等伏於要害賊以
畋儒者必不能拒步騎長驅部伍不整畋以銳卒數千
陳于高岡虛立旗幟延袤數里距賊十餘里伐鼓而陣
賊不之測衆寡始欲立卒而陣後軍未至而昌言等發
伏擊之其衆大撓日既晡矣岐軍四合追擊於龍尾陂
賊委兵仗自潰斬馘萬計得其鎧仗岐軍大振天子聞
之謂宰相曰予知畋不盡儒者之勇甚慰予懷即授畋
檢校尚書左僕射同平章事充京西諸道行營都統時
畿内諸鎮禁軍尚數萬賊巢汙京師後衆無所歸畋承
制招諭諸鎮將校皆萃岐陽畋分財以結其心與之盟
誓期匡王室又傳檄天下曰鳳翔隴右節度使檢校尚
書左僕射同中書門下平章事充京西諸道行營都統
上柱國滎陽郡開國公食邑二千戶鄭畋移檄告諸藩
鎮郡縣侯伯牧守將吏曰夫屯亨有數否泰相㳂如日
月之蔽虧似隂陽之愆伏是以漢朝方盛則莾卓肆其
姦凶夏道未衰而羿浞騁其殘酷不無僭越尋亦誅夷
即知妖孽之生古今難免代有忠貞之士力為匡復之
謀我國家應五運以承乾躡三王之垂統綿區飲化匝
宇歸仁十八帝之鴻猷銘於神鼎三百年之睿澤播在
人謠加以政尚寬弘刑無枉濫翼翼勤行於王道孜孜
務恤於生靈足可傳寶祚於無窮御瑶圖於不朽近歲
螟蝗作害旱暵延災因令無賴之徒遽起亂常之暴雖
加討逐猶肆猖狂草賊黃巢奴僕下才豺狼醜類寒耕
熱耨不勵力於田疇媮食靡衣務偷生於剽奪結連凶
黨驅廹平人始擾害於里閭遂侵凌於郡邑屬以藩臣
不武戎士貪財徒加討逐之名竟作遷延之役致令滋
蔓累有邀求聖上愛育情深含弘道廣指萬方而罪已
用百姓以為心假以節旄委之藩鎮冀其悛革免困疲
羸而殊無犬馬之誠但恣蟲蛇之毒剽掠我征鎮覆没
我京師凌辱我衣寇屠殘我士庶視人命有同於草芥
謂大寶易取如奕碁而乃竊據宫闈偽稱名號爛羊頭
而拜爵續狗尾以命官鷟巢幕以誇安魚在鼎而猶戲
殊不知五侯拗怒期分項羽之屍四塜既成待葬蚩尤
之骨猶復廣侵田宅濫瀆貨財比谿壑以難盈類烏鳶
而縱攫茫茫赤縣僅同夷貊之鄉惴惴黔黎若在狴牢
之内固已人神共怒行路傷心畋謬領藩垣榮兼將相
每枕戈而待旦常泣血以忘餐誓與義士忠臣共剪狐
鳴狗盗近承詔命會合諸軍皇帝親御六師即離三蜀
霜戈萬隊鐵馬千羣雕虎嘯以風生應龍驤而雲起淮
南高相公會關東諸道百萬雄師計以夏初會於關内
畋與涇原節度使程宗楚秦州節度使仇公遇等已驅
組練大集關畿争麾隴右之蛇矛待掃關中之蟻聚而
吐蕃党項以久被皇化深憤國讐願以沙漠之軍共獻
盪平之捷此際華戎合勢藩鎮連衡旌旗煥爛於雲霞
劒戟晶熒於霜雪莫不持繩待試賈勇争先思垂竹帛
之功誓雪朝廷之耻矧兹殘孽不足殄除况諸道世受
國恩身縻好爵皆貯匡邦之略咸傾致主之誠自函洛
構氛鑾輿避狄莫不指銅駝而眥裂望玉壘以魂銷聞
此勤王固宜投袂更希憤激速殄寇讐永圖社稷之勳
以報君親之德迎鑾反正豈不休哉時駕在坤維音驛
阻絶以為朝廷無能復振及畋傳檄諸藩聳動各治勤
王之師巢賊聞之大懼自是賊騎不過京西當時非畋
扼賊之衝褒蜀危矣尋進位檢校司空其年冬畋暴病
以岐山方禦賊衝宜須驍將鎮守表薦大將李昌言詔
可之詔畋赴行在二年正月至成都以王鐸代畋將兵
收復畋尋以僕射平章事以疾久之不拜累表乞解機
務二年冬罷相授太子少保僖宗以畋子給事中凝績
為隴州刺史詔侍畋就郡飬疾薨於郡舍時年五十九
光啓末李茂貞授鳳翔節度使畋會兵時茂貞為博野
軍小校在奉天畋盡召其軍至岐下以茂貞勤於軍旅
甚竒之委以遊邏之任至是茂貞思畋奬待之恩上表
論之曰臣伏見當道故檢校司空同平章事鄭畋瑞應
星精祥開月角建洪鑪於聖代成庶績於明時鳳毛方
浴於春池龍節忽移於右輔旋以羣䲭嘯聚萬蝟鋒攢
蒼黃而玉輅省方次第而金門徹鑰九州相望初猶豫
以從風百辟無歸半狐疑而委質而畋衝冠怒髮投袂
治兵羅劒戟於罇前練貔貅於閫外坎牲誓衆釁鼓出
師馳羽檄於四方暢皇威於萬里身維地軸决横流而
盡入東溟手正天關掃妖星而重尊北極及至囊沙减
竈伐鼓揚旌四凶方侈於獸心一陣盡塗於龍尾大振
建瓴之捷只於反掌之間不期天柱朝摧將星夜隕竹
帛徒書於茂烈松楸未煥於易名臣始仕從戎爰承指
顧禀三令五申之戒預一匡九合之謀今則謬以微功
獲居重鎮尋武侯之遺愛城壘宛然念叔子之高蹤涕
零何極伏冀特加贈諡以慰泉扄昭宗嘉之詔贈司徒
諡曰文昭畋文學優深器量弘恕美風儀神彩如玉尤
能賦詩與人結交榮悴如一始為員外郎為鄭薰不放
省上畋不以為憾及畋作相薰子為郎畋特奬拔為給
事中列曹侍郎其以德報怨多此類也子凝績景福中
歴刑部戶部侍郎
盧擕字子升范陽人祖損父求寶歷初登進士第應諸
府辟召位終郡守擕大中九年進士擢第授集賢校理
出佐使府咸通中入朝為右拾遺殿中侍御史累轉員
外郎中長安縣令鄭州刺史召拜諫議大夫乾符初以
本官召充翰林學士拜中書舍人乾符末加戶部侍郎
學士承旨四年以本官同中書門下平章事累加門下
侍郎兼兵部尚書弘文館大學士五年黃巢陷荆南江
西外郛及虔吉饒信等州自浙東陷福建遂至嶺南陷
廣州殺節度使李岧遂抗表求節鉞初王仙芝起河南
擕舉宋威齊克讓曾衮等有將略用為招討使及宋威
殺君長致賊充斥朝廷遂以宰臣王鐸為都統擕深
不悦浙帥崔璆等上表請假黃巢廣州節鉞上令宰臣
議擕以王鐸為統帥欲激怒黃巢堅言不可假賊節制
止授率府率而已與同列鄭畋争論投硯於地由是兩
罷之為太子賓客分司六年高駢大將張麟頻破賊擕
素待高駢厚常舉可為統帥天子以駢立功復召擕輔
政及王鐸失守罷都統以高駢代之由是自潼關以東
汝陕許鄧汴滑青兖皆易帥王鐸鄭畋所授任者皆易
之擕内以田令孜外以高駢為援朝廷大政高下在心
時擕病風精神恍惚政事可否皆决於親吏溫季修貨
賄公行及賊擾淮南張麟被殺而許州逐帥溵水兵潰
朝廷震懼皆歸罪於擕及賊陷潼關罷擕相為太子賓
客是夜仰藥而死子晏天祐初為河南縣尉為柳璨所
殺
王徽字昭文京兆杜陵人其先出於梁魏魏為秦滅始
皇徙關東豪族實關中魏諸公子徙於覇陵以其故王
族遂為王氏後周同州刺史熊徽之十代祖葬咸陽之
鳳岐原子孫因家焉曾祖擇從兄易從天后朝登進士
第從弟明從言從睿宗朝並以進士擢第昆仲四人開
元中三至鳳閣舍人故時號鳳閣王家其後易從子定
定子逢逢弟仲周定兄密密子行古行古子收收子超
皆以進士登第王氏自易從己降至大中朝登進士科
者一十八人登臺省歴牧守賓佐者三十餘人擇從大
足三年登進士第先天中又應賢良方正制舉升乙第
再遷京兆士曹參軍充麗正殿學士祖察至德二年登
進士第位終連州刺史父自立位終緱氏令徽大中十
一年進士擢第釋褐秘書省校書郎戶部侍郎沈詢判
度支辟為廵官宰相徐商領鹽鐵又奏為參佐時懿宗
詔宰相於進士中選子弟尚主或以徽籍上聞徽性冲
澹遠勢利聞之憂形於色徽登第時年踰四十見宰相
劉瑑哀祈具陳年已高矣居常多病不足以塵汚禁臠
瑑於上前言之方免從令狐綯歴宣武淮南兩鎮掌書
記得大理評事召拜右拾遺前後上疏論事二十三人
難言者必犯顔争之人士翕然稱重會徐商罷相鎮江
陵以徽舊僚欲加奏辟而不敢言徽探知其旨即席言
曰僕在進士中荷公重顧公佩印臨戎下官安得不從
商喜甚奏授殿中侍御史賜緋荆南節度判官高湜時
持憲綱奏為侍御史知雜兼職方員外郎轉考功員外
時考簿上中下字朱書吏緣為姦多有揩改徽白僕射
請以墨書遂絶姦吏之弊宰相蕭倣以徽明於吏術尤
重之乾封初遷司封郎中長安縣令學士闕人倣用徽
為翰林學士改職方郎中知制誥正拜中書舍人延英
中謝面賜金紫遷戶部侍郎學士承旨改兵部侍郎尚
書左丞學士承旨如故廣明元年改戶部
侍郎同平章事是日黃巢入潼關其夜僖宗出幸徽與
同列崔沆豆盧瑑僕射于琮至曙方知車駕出幸遂相
奔馳赴行在徽夜落荆榛中墜於崖谷為賊所得廹還
京師將授之偽命徽示以足折口瘖雖白刃環之終無
懼色賊令輿歸第命毉工視之月餘守視者稍怠徽乃
雜於負販竄之河中遣人間道奉絹表入蜀天子嘉之
詔授光禄大夫守兵部尚書將赴行在尋詔徽以本官
充東面宣慰催陣使時王鐸都統行營兵馬在河中累
年未能破賊徽與行營都監楊復光謀赦沙陀三部落
令赴難其年夏代北軍至決戰累捷收復京師以功加
尚書左僕射光啓中潞州軍亂殺其帥成麟以兵部侍
郎鄭昌圖權知昭義軍事時孟方立割據山東三州别
為一鎮上黨支郡唯澤州耳而軍中之人多附方立昌
圖不能制宰相奏請以重臣鎮之乃授徽檢校尚書左
僕射同平章事潞州大都督府長史澤潞邢洺礠觀察
等使時鑾輅未還關東聚盗而河東李克用與孟方立
方爭澤潞以朝廷兵力必不能加上表訴之曰臣聞量
才授任本切於安人奉上推忠莫先於體國臣早逢昌
運備歴華資止仗竭誠幸無躁迹六年内置雖叨侍從
之榮一日台司未展匡扶之志敢忘急病用副憂勤况
重鎮兵符元戎相印特膺寵寄出自宸衷豈合憚勞更
陳衷欵但以鄭昌圖主留累月將結深根孟方立專據
三州轉成積舋招其外則潞人胥怨撫其内則邢將益
疑禍方熾於既焚計奈何於己失須觀勝負乃决安危
欲遵命而勇行則寢興百慮思奉身而先退則事體兩
全伏乞聖慈博求廷議擇其可付理在從長免微臣負
懷寵之譏使上黨破必争之勢觸藩知難庶無愧於前
言報國圖功豈無伸於此日天子乃以昌圖鎮之以徽
為諸道租庸供軍等使餘官如故時京師收復之後宫
寺焚燒園陵毁廢故車駕久而未還乃以徽為大明宫
留守京畿安撫制置修奉園陵等使徽方治財賦又兼
制置王畿之人大半流喪乃招合遺散撫之如子數年
之間版戶稍葺東内齋閤繕完有序徽拜表請車駕還
京曰昨者狂寇將逃延災方甚而端門鳳畤鎮福地而
獨存王氣龍盤鬱祥烟而不散足表宗祧降祉臨御非
遙今雖初議修崇未全壯麗式示卑宫之儉更凝馭道
之尊且肅宗纔見捷書便離岐下德宗雖當盛暑不駐
漢中故事具存昌期難緩願廻鑾輅早復京師臣謬以
散材叨膺重寄閉閤深念拜章累陳審時事之安危繫
廟謀之得失臣雖隨宜制置竭力撫綏如或鑾駕未廻
必恐人心復散縱成微效終負殊私勢有必然理宜過
慮以兹淹駐轉失機宜實希永挂宸聰亟還清蹕帝深
嘉納進位檢校司空御史大夫權知京兆尹事中外權
臣遣人治第京師因其亂後多侵犯居人百姓告訴相
繼徽不避權豪平之以法由是殘民安業而權幸側目
惡其強乃以其黨薛杞為少尹知府事杞方居父喪徽
執奏不令入府權臣愈怒奏罷徽使務以本官徵赴行
在尋授太子少師移疾退居蒲州滿十旬請罷僖宗還
宫復授太子少師疾未任朝謁宰相以徽怨望奏貶集
州刺史徽乃輿疾赴貶所不旬日沙陀逼京師僖宗出
幸寶雞而軍容田令孜得咎天子以徽無罪召拜吏部
尚書封琅邪郡侯食邑千戶徽將赴行在而襄王僭偽
邠岐兵士追逼乘輿天子幸漢中徽不能進李煴偽制
至河中府召徽赴闕徽託以風疾不能步履煴將僭號
逼内外臣寮署誓狀徽稱臂緩不能秉筆竟不署名朱
玫既誅天子自襃中還至鳳翔召徽拜御史大夫車駕
還宫徽上章以足膝風痺不任朝拜乞除散秩復授太
子少師及便殿中謝昭宗顧瞻進對曰王徽神氣尚強
安可自便乃改授吏部尚書大亂之後銓選失緒吏為
姦蠧有重疊補擬者徽從初注授便置手歷一一檢視
人無擁滯内外稱之進位檢校司空守尚書左僕射大
順元年十二月卒贈太尉諡曰貞子三人椿樗松
史臣曰議兵之難古無百勝蓋以行權制變法斷在於
臨機出竒無窮聲實懸於中的昔晉國之平孫皓賈公
閭堅沮渡江吳人欲拒曹瞞張輔吳終慙失策彼之賢
俊未免悔尤况盧子昇平代書生素迷軍志只保高駢
之平昔不料高駢之苞藏以至力困黃巢毒流赤縣絶
吭仰藥何所補焉台文氣激壯圖志攄宿憤慷慨誓衆
叱咤臨戎竟扼賊喉以康天步謂之不武斯焉取斯崔
趙以鼎職奉親天倫並達積慶垂裕播美士林徽志吐
盗泉脫身虎口功名不墜君子多之
贊曰武以伸威謀以制敵何必臨戎陳師衽席高駢玩
寇盧擕保姦聖斷一悞崎嶇劒山
舊唐書卷一百七十八
舊唐書卷一百七十八考證
趙光裔傳季述廢立之後光胤歸洛(臣酉)按光逢傳
光逢移疾退居洛陽光胤傳並無歸洛之事此處胤
字當是逢字之訛今改正
張裼傳其年冬檢校吏部尚書鄆州刺史天平軍節度
使沈炳震曰按本紀四年三月黃巢陷鄆州殺節
度使薛崇則三年冬不應除天平也且本紀裼拜天
平又在二年七月皆誤
李蔚傳拜太常卿尋以本官同平章事加中書侍郎與
盧攜鄭畋同輔政沈炳震曰此數句疑當在下文
乾符四年上
乾符三年受代沈炳震曰案蔚咸通十四年遷吏部
尚書乾符三年入相此云淮南受代誤
四年復為吏部尚書尋遷檢校司空東都留守東畿汝
都防禦使沈炳震曰四年當作五年按懿宗紀咸
通九年蔚以吏部侍郎出為宣武軍節度使十一年
徙鎮淮南非十四年也僖宗紀乾符二年為太常卿
三年以本官同平章事五年罷為東都留守蔚相僖
宗非懿宗傳平章事文在宣武節度使上誤
舊唐書卷一百七十八考證
