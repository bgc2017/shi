舊唐書卷一百二十三
後晉司空同中書門下平章事劉昫撰
列傳第七十三
劉晏第五琦班宏王紹李巽
劉晏字士安曹州南華人年七歲舉神童授祕書省正
字累授夏縣令有能名歴殿中侍御史遷度支郎中杭
隴華三州刺史尋遷河南尹時史朝義盜據東都寄理
長水入為京兆尹頃之加戸部侍郎兼御史中丞判度
支委府事於司錄張羣杜亞綜大體議論號為稱職無
何為酷吏敬羽所構貶通州刺史復入為京兆尹戸部
侍郎判度支時顔真卿以文學正直出為利州刺史晏
舉真卿自代為戸部乃加國子祭酒寳應二年遷吏部
尚書平章事領度支鹽鐵轉運租庸使坐與中官程元
振交通元振得罪晏罷相為太子賓客尋授御史大夫
領東都河南江淮山南等道轉運租庸鹽鐵使如故時
新承兵戈之後中外艱食京師米價斗至一千宮厨無
兼時之積禁軍乏食畿縣百姓乃挼穗以供之晏受命
後以轉運為己任凡所經歴必究利病之由至江淮以
書遺元載曰浮于淮泗達于汴入于河西循底柱硤石
少華楚帆越客直抵建章長樂此安社稷之竒策也晏
賓于東朝猶有官謗相公終始故舊不信流言賈誼復
召宣室弘羊重興功利敢不悉力以荅所知驅馬陜郊
見三門渠津遺迹到河隂鞏洛見宇文愷置梁公堰分
黃河水入通濟渠大夫李傑新堤故事飾像河廟凛然
如生涉滎郊浚澤遥瞻淮甸步步探討知昔人用心則
潭衡桂陽必多積榖關輔汲汲只緣兵糧漕引瀟湘洞
庭萬里幾日淪波掛席西指長安三秦之人待此而飽
六軍之衆待此而強天子無側席之憂都人見泛舟之
役四方旅拒者可以破膽三河流離者於兹請命相公
匡戴眀主為富人侯此今之切務不可失也使僕湔洗
瑕穢率罄愚懦當憑經義請護河隄宜勤在官不辭水
死然運之利病各有四五焉晏自尹京入為計相共五
年矣京師三輔百姓唯苦税畝傷多若使江湖米來每
年三二十萬即頓減徭賦歌舞皇澤其利一也東都殘
毁百無一存若米運流通則飢人皆附村落邑廛從此
滋多命之日引海陵之倉以食鞏洛是計之得者其利
二也諸將有在邊者諸戎有侵敗王略者或聞三江五
湖貢輸紅粒雲帆桂楫輸納帝鄉軍志曰先聲後實可
以震耀夷夏其利三也自古帝王之盛皆云書同文車
同軌日月所照莫不率俾今舟車既通商賈往來百貨
雜集航海梯山神聖輝光漸近貞觀永徽之盛其利四
也所可疑者函陜凋殘東周尤甚過宜陽熊耳至武牢
成臯五百里中編戸千餘而已居無尺椽人無烟爨蕭
條悽慘獸遊鬼哭牛必羸角輿必說輹棧車輓漕亦不
易求今於無人之境興此勞人之運固難就矣其病一
也河汴有初不修則毁澱故每年正月發近縣丁男塞
長茭决沮淤清明桃花已後遠水自然安流陽侯宓妃
不復太息頃因寇難總不掏拓澤滅木岸石崩役夫需
於沙津吏旋於濘千里洄上罔水舟行其病二也東垣
底柱澠池二陵北河運處五六百里戍卒久絶縣吏空
弮奪攘姦宄窟穴囊橐夾河為藪豺狼狺狺舟行所經
寇亦能往其病三也東自淮隂西臨蒲坂亘三千里屯
戍相望中軍皆鼎司元侯賤卒儀同青紫每云食半菽
又云無挾纊輓漕所至船到便留即非單車使折簡書
所能制矣其病四也惟小子畢其慮奔走之惟中書詳
其利病裁成之晏累年已來事缺名毁聖慈含育特賜
生全月餘家居遽即臨遣恩榮感切思殞百身見一水
不通願荷鍤而先往見一粒不運願負米而先趨焦心
苦形期報眀主丹誠未尅漕引多虞屏營中流掩泣獻
状自此每歲運米數十萬石以濟關中又至德初為國
用不足令第五琦於諸道榷鹽以助軍用及晏代其任
法益精密官無遺利初歲入錢六十萬貫季年所入逾
十倍而人無厭苦大歷末通計一歲征賦所入總一千
二百萬貫而鹽利且過半累遷吏部尚書大歷四年六
月與右僕射裴遵慶同赴本曺視事敕尚食增置儲供
許内侍魚朝恩及宰臣已下常朝官咸詣省送上八年
知三銓選事十二年三月誅宰臣元載晏奉詔訊鞫晏
以載居任樹黨布于天下不敢專斷請他官共事敕御
史大夫李涵右散騎常侍蕭昕兵部侍郎袁傪禮部侍
郎常衮諫議大夫杜亞同推載皆欵伏初晏承旨門下
侍郎同平章事王縉亦處極法晏謂涵等曰重刑再覆
國之常典况誅大臣得不覆奏又法有首從二人同刑
亦宜重取進止涵等從命及晏等覆奏代宗乃減縉罪
從輕縉之生晏平反之力也十三年十二月為尚書左
僕射時宰臣常衮專政以晏久掌銓衡時議平允兼司
儲蓄職舉功深慮公望日崇上心有屬竊忌之乃奏晏
朝廷舊德宜為百吏師長外示崇重内實去其權及奏
上以晏使務方理代其任者難其人使務知三銓並如
故李靈曜之亂也河南節帥所據多不奉法令征賦亦
隨之州縣雖益減晏以羨餘相補人不加賦所入仍舊
議者稱其能自諸道巡院距京師重價募疾足置遞相
望四方物價之上下雖極遠不四五日知故食貨之重
輕盡權在掌握朝廷獲美利而天下無甚貴賤之憂得
其術矣凡所任使多收後進有幹能者其所總領務乎
急促趨利者化之遂以成風當時權勢或以親戚為託
晏亦應之俸給之多少命官之遅速必如其志然未嘗
得親職事其所領要務必一時之選故晏没後二十餘
年韓洄元琇裴腆包佶盧徵李衡繼掌財賦皆晏故吏
其部吏居數千里之外奉教令如在目前雖寝興宴語
而無欺紿四方動靜莫不先知事有可賀者必先上章
奏江淮茶橘晏與本道觀察使各歲貢之皆欲其先至
有土之官或封山斷道禁前發者晏厚以財力致之常
先他司由是甚不為藩鎮所便晏理家以儉約稱而重
交敦舊頗以財貨遺天下名士故人多稱之善訓諸子
咸有學藝任事十餘年權勢之重鄰於宰相要官重職
頗出其門既有材力視事敏速乘機無滯然多任數挾
權貴固恩有口者必利㗖之當大歷時事貴因循軍國
之用皆仰於晏未嘗檢轄德宗嗣位言事者稱轉運可
罷多矣初楊炎為吏部侍郎晏為尚書各恃權使氣兩
不相得炎坐元載貶晏快之昌言於朝及炎入相追怒
前事且以晏與元載隟憾時人言載之得罪晏有力焉
炎將為載復讎又時人風言代宗寵獨孤妃而又愛其子
韓王迥晏密啓請立獨孤為皇后炎因對敡流涕奏言
賴祖宗福祐先皇與陛下不為賊臣所間不然劉晏黎
幹之輩搖動社稷凶謀果矣今幹以伏罪晏猶領權臣
為宰相不能正持此事罪當萬死崔祐甫奏言此事曖
昧陛下以廓然大赦不當究尋虚語朱泚崔寧又從傍
與祐甫救解之寧言頗切炎大怒故斥寧令出鎮鄜坊
以摧挫之遂罷晏轉運等使尋貶為忠州刺史炎欲誣
構其罪知庾凖與晏素有隟舉為荆南節度以伺晏動
靜凖乃奏晏與朱泚書祈救解言多怨望炎又證成其
事上以為然是月庚午晏已受誅使迴奏報誣晏以忠
州謀叛下詔暴言其罪時年六十六天下冤之家屬徙
嶺表連累者數十人貞元五年上悟方錄晏子執經授
太常博士少子宗經祕書郎執經上請削官贈父特追
贈鄭州刺史
第五琦京兆長安人少孤事兄華敬順過人及長有吏
才以富國強兵之術自任天寳初事韋堅堅貶官累至
湏江丞時太守賀蘭進眀甚重之會安禄山反進眀遷
北海郡太守奏琦為錄事參軍祿山已䧟河間信都等
五郡進眀未有戰功玄宗大怒遣中使封刀促之曰收
地不得即斬進眀之首進眀惶懼莫知所出琦乃勸令
厚以財帛募勇敢軍士出竒力戰遂收所陷之郡令琦
奏事至蜀中琦得謁見奏言方今之急在兵兵之強弱
在賦賦之所出江淮居多若假臣職任使濟軍湏臣能
使賞給之資不勞聖慮玄宗大喜即日拜監察御史勾
當江淮租庸使尋拜殿中侍御史尋加山南等五道度
支使促辨應卒事無違闕遷司金郎中兼御史中丞使
如故於是創立鹽法就山海井竈收榷其鹽官置吏出
糶其舊業戸并浮入願為業者免其雜徭隷鹽鐵使盗
煮私市罪有差百姓除租庸外無得橫賦人不益税而
上用以饒遷戸部侍郎兼御史中丞專判度支領河南
等道支度都勾當轉運租庸鹽鐵鑄錢司農太府出納
山南東西江淮南館驛等使乾元二年以本官加同中
書門下平章事初琦以國用未足幣重貨輕乃請鑄乾
元重寳錢以一當十行用之及作相又請更鑄重輪乾
元錢一當五十與乾元錢及開元通寳錢三品並行既
而榖價騰貴餓殣死亡枕藉道路又盜鑄爭起中外皆
以琦變法之弊封奏日聞乾元二年十月貶中州長史
既在道有告琦受人黃金二百兩者遣御史劉期光追
按之琦對曰二百兩金十三斤重忝為宰相不可自持
若其付受有憑即請準法科罪期光以為此是琦伏罪
也遽奏之請除名配流夷州馳驛發遣仍差綱領送至
彼寳應初起為朗州刺史甚有能政入遷太子賓客屬
吐蕃寇陷京師代宗幸陜關内副元帥郭子儀請琦為
糧料使兼御史大夫充關内元帥副使未幾改京兆尹
車駕尅復專判度支兼諸道鑄錢鹽鐵轉運常平等使
累封扶風郡公又加京兆尹改戸部侍郎判度支前後
領財賦十餘年魚朝恩伏誅琦坐與欵狎出為處州刺
史歴饒湖二州入為太子賓客東都留守上以其材將
復任用召還京師信宿而卒年七十贈太子少保子峯
峯婦鄭氏女皆以孝著旌表其門
班宏衞州汲人也祖思簡春官員外郎父景倩祕書監
宏少舉進士授右司禦胄曺後為薛景先鳳翔掌書記
又為高適劍南觀察判官累拜大理司直攝監察御史
時青城山有妖賊張安居以左道惑衆事覺多誣引大
將冀以緩死宏驗理而速殺之人心乃安既而郭英乂
代適以厭人望奏署祕書郎兼雒令以疾免大歷三年
遷起居舍人尋兼理匭使四遷至給事中時李寳臣卒
於其位子惟岳匿喪求位上遣宏使成德問疾且喻之
惟岳厚賂宏皆不受還報合旨遷刑部侍郎兼官考使
時右僕射崔寧考兵部侍郎劉廼上下宏駮曰夷荒靖
難專在節制尺籍伍符不校省司夫上行宣美之名則
下開趨競之路上行阿容下必朋黨因削去之廼知而
謝曰廼雖不敏敢掠一美以徼二罪乎尋除吏部侍郎
為吐蕃會盟使李揆之副貞元初仍歲旱蝗上以賦調
為急改戸部侍郎為度支使韓滉之副遷尚書復副竇
參參初為大理司直宏已為刑部侍郎及參為相領度
支上以宏久司國計因令副之且曰朕藉參宰相以臨
遠衆務悉委於卿勿以辭也參以宏先貴常私解悦之
曰參後來一朝居尚書之上甚不自安一年之後當歸
此使宏心喜歲餘參絶不復言宏性剛愎為人間之且
怒食言公事多異楊子院鹽鐵轉運委藏也宏以御史
中丞徐粲主之既不理且以賄聞參欲代之宏執不可
參义選諸院吏未嘗訪宏乃疏參所用者過惡以聞事
輒留中無何參以使勞加吏部尚書而宏進封蕭國公
怨參以虚號寵之間惡愈甚每奉詔營建宏必極壯麗
親程課役又厚結權倖以傾參張滂先善於宏宏薦為
司農少卿及參欲以滂分掌江淮鹽鐵詢之於宏宏以
滂嫉惡慮以法繩徐粲因曰滂強戾難制不可用滂知
之八年三月參遂為上所疎乃讓度支使遂以宏專判
而參不欲使務悉歸於宏問計京兆尹薛珏珏曰二子
交惡而滂剛決若分鹽鐵轉運於滂必能制宏參乃薦
滂為戶部侍郎鹽鐵使判轉運尚隷於宏而悦之江淮
兩税悉宏主之置巡院然令宏滂共擇其官滂請鹽鐵
舊簿書於宏宏不與之每署院官宏滂更相是非莫有
用者滂乃奏曰班宏與臣相戾廵院多闕官臣掌財賦
國家大計職不修無所逃罪今宏若此何以輯事遂令
分掌之無幾宏言於宰相趙憬陸贄曰宏職轉運年運
江淮米五十萬斛前年增七十萬斛以實太倉幸無過
今職移於人不知何謂滂時在側忿然曰尚書失言甚
矣若運務畢舉朝廷固不奪之蓋由喪公錢縦姦吏故
也且凡為度支胥吏不一歲資累鉅萬僮馬第宅僭於
王公非盜官財何以致是道路喧喧無不知之聖上故
令滂分掌公間所言無乃歸怨於上乎宏默然不對是
日宏稱疾於第滂往問之宏不見憬贄乃以宏滂之言
上聞由是遵大歷故事如劉晏韓滉所分滂至揚州按
徐粲逮僕妾子姪得贓鉅萬乃徙嶺表故參得罪宏頗
有力焉勤恪官署晨入夕歸下吏勞而未嘗厭苦清白
勤幹稱之於時貞元八年七月卒年七十三廢朝加贈
諡曰敬
王紹本家于太原今為京兆萬年人舊名與憲宗同永
貞年改焉少時顔真卿器重之因紹舊名字之曰德素
奏授武康尉蕭復為常州刺史辟為從事包佶領租庸
鹽鐵亦以紹為判官時李希烈阻兵江淮租輸所在艱
阻特移運路自潁入汴紹奉佶表詣闕屬德宗西幸紹
乃督緣路輕貨趣金商路倍程出洋州以赴行在德宗
親勞之謂紹曰六軍未有春服我猶衣裘紹俯伏流涕
奏曰包佶令臣間道進奉數約五十萬上曰道路回遠
經費懸急卿之所奏豈可望耶後五日而所督繼至上
深賴焉貞元中為倉部員外郎時屬兵革旱蝗之後令
戸部收闕官俸兼税茶及諸色無名之錢以為水旱之
備紹自拜倉部便準詔主判及遷戸部兵部郎中皆獨
司其務擢拜戶部侍郎尋判度支後二年遷戶部尚書
德宗臨馭歲久機務不由台司自竇參陸贄已後宰臣
備位而已德宗以紹謹密恩遇特異凡主重務八年政
之大小多所訪決紹未嘗洩漏亦不矜衒順宗即位王
叔文始奪其權拜兵部尚書尋除檢校吏部尚書東都
留守元和初遷檢校尚書右僕射徐州刺史武寧軍節
度復以濠泗二州隷焉時承張愔之後兵驕難治紹修
輯軍政人甚安之六年徵拜兵部尚書兼判戶部事九
年卒年七十二贈左僕射諡曰敬
李巽字令叔趙郡人少苦心為學以眀經調補華州參
軍拔萃登科授鄠縣尉周歴臺省由左司郎中出為常
州刺史踰年召為給事中出為湖南觀察使銳於為理
五年改江西觀察使加檢校散騎常侍兼御史大夫巽
持下以法吏不敢欺而動必察之順宗即位入為兵部
侍郎司徒杜佑判度支鹽鐵轉運使以巽幹治奏為副
使佑辭重位巽遂專領度支鹽鐵使榷筦之法號為難
重唯大歷中僕射劉晏雅得其術賦入豐羡巽掌使一
年征課所入類晏之多歲眀年過之又一年加一百八
十萬貫舊制每歲運江淮米五十萬斛抵河隂久不盈
其數唯巽三年登焉遷兵部尚書眀年改吏部尚書使
任如故巽精於吏職蓋性使然也雖在私家亦置案牘
簿書勾檢如公署焉人吏有過絲毫無所貸雖在千里
外其恐慄如在巽前初程异附王叔文貶竄巽知其吏
才眀辨奏而用之憲宗不違其請异勾檢簿籍又精於
巽故課最加衍亦异之助焉巽為吏部尚書卧疾郎官
相率省問巽初不言其病與之考校程課商略功利至
其夕而卒然性強狠狡惡忌刻頗甚乘德宗之怒謀殺
竇參物論冤之初參為宰相不悦於巽自左司郎中出
為常州刺史仍促其行不數月參貶郴州司馬久之巽
自給事中為湖南觀察使郴即屬郡也宣武軍節度使
劉士寧以擅襲父任物議不可朝廷不得已而授之及
參之貶士寧嘗以絹數千匹賂參巽在湖南具奏其事
言參與藩鎮交通德宗怒遂賜參死議者冤之巽廉察
江西徇喜怒之情而無罪被戮者多矣元和四年四月
卒時年七十一贈尚書左僕射
史臣曰歴代操利柄為國計者莫不損下益上危人自
安變法以弄權斂怨以構禍皆有之矣如劉晏通擁滯
任才能富其國而不勞於民儉於家而利於衆或問曰
鄭子産吏不能欺宓子賤吏不忍欺西門豹吏不敢欺
三子者古之賢人也吏皆懷其欺而不能不忍不敢也
晏子吏遠近自不欺者何也荅曰蓋任其才而得其人
也晏殁故吏二十餘年繼掌財賦不其是哉史記貨殖
云平糶齊物關市不乏治國之道也晏治天下無甚貴
甚賤之物泛言治國者其可及乎舉真卿才忠也減王
縉罪正也忠正之道復出於人嗚呼木秀於林風必摧
之常衮見忌於前楊炎致冤於後可為長歎息矣時譏
有口者以利啖之苟不塞讒口何以持重權即無以展
其才濟其國矣是其術也又何譏焉第五琦促辨應卒
民不加賦而國豐饒亦庶幾矣然鑄錢變法物貴身危
其何陋哉凡利國者農商之外不可為也宏滂爭權樹
黨皆非令人紹之謹密幹事巽之皦察精辨亦足可稱
贊曰豐財忠良晏道為長琦宏滂巽咸以利彰
舊唐書卷一百二十三
舊唐書卷一百二十三考證
班宏傳滂至揚州按徐粲逮僕妾子侄得贓鉅萬乃徙
嶺表故參得罪宏頗有力焉(臣德潛)按徙嶺表下
眀有闕文上初未眀竇參之得罪而以故字接下殊
不連屬
宏頗有力焉勤恪官署晨入夕歸(臣德潛)按宏頗有
力焉下亦不應如此接疑有闕文
舊唐書卷一百二十三考證
