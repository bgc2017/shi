舊唐書卷一百六十四
後晉司空同中書門下平章事劉昫撰
列傳卷第一百十四
王播子式弟炎起(起子龜龜子蕘)炎子鐸李絳
楊於陵
王播字明敡曾祖璡嘉州司馬祖昇咸陽令父恕揚府
參軍播擢進士第登賢良方正制科授集賢校理再遷
監察御史轉殿中歴侍御史貞元末倖臣李實為京兆
尹恃恩頗横嘗遇播于途不避故事尹避臺官播移文
詆之實怒後奏播為三原令欲挫之播受命趨府謁謝
盡府縣之儀及臨所部政理脩明恃勢豪門未嘗貸法
歲終考課為畿邑之最實以其人有政術甚禮重之頻
薦之于上德宗竒之將不次拔用會母喪順宗即位除
駕部郎中改長安令歲中遷工部郎中知臺雜刺舉綱
憲為人所稱轉考功郎中出為虢州刺史李巽領塩鐵
奏為副使兵部郎中元和五年代李夷簡為御史中丞
振舉朝章百職修舉十月代許孟容為京兆尹時禁軍
諸鎮布列畿内軍人出入屬鞬佩劍往往盗發難以擒
奸而播奏請畿内軍鎮將卒出入不得持戎具諸王駙
馬權豪之家不得于畿内按試鷹犬畋獵之具詔從之
自是姦盗弭息六年三月轉刑部侍郎充諸道塩鐵轉
運使播長于吏術雖案牘鞅掌剖析如流黠吏詆欺無
不彰敗時天下多故法寺議讞科條繁雜播偹舉前後
格條置之座右凡有詳决疾速如神當時屬僚歎服不
暇十年四月改禮部尚書領使如故先是李巽以程异
為江淮院官异又通泉貨及播領使奏之為副當王師
討吴元濟令异乘傳往江淮賦輿大集以至賊平深有
力焉及皇甫鎛用事恐播大用乃請以使務命程异領
之播守夲官而已十三年檢校戸部尚書成都尹劍南
西川節度使穆宗即位皇甫鏄貶播累表求還京師長
慶元年七月徵還拜刑部尚書復領鹽鐵轉運等使十
月兼中書侍郎平章事領使如故長慶中内外權臣率
多假借播因銅鹽擢居輔弼專以承迎為事而安危啟
沃不措一言時河北復叛朝廷用兵會裴度自太原入
覲朝野物論言度不宜居外明年三月留度復知政事
以播代度為淮南節度使檢校右僕射領使如故仍請
擕鹽鐵印赴鎮上都院印請别給賜從之播至淮南屬
歲旱儉人相啖食課最不充設法掊斂比屋嗟怨敬宗
即位就加銀青光禄大夫檢校司空罷鹽鐵轉運使時
中尉王守澄用事播自落利權廣求珍異令腹心吏内
結守澄以為之助守澄乘閒啟奏言播有才上于延英
言之諫議大夫獨孤朗張仲方起居郎孔敏行柳公權
宋申錫補闕韋仁實劉敦儒拾遺李景讓薛廷老等請
開延英面奏播之奸邪交結寵倖復求大用天子冲幼
不能用其言自是物議紛然不息明年正月播復領鹽
鐵轉運使播既得舊職乃于銅鹽之内巧為賦斂以事
月進名為羡餘其實正額務希奬擢不恤人言時揚州
城内官河水淺遇旱即滯漕船乃奏自城南閶門西七
里港開河向東屈曲取禪智寺橋通舊官河開鑿稍深
舟航易濟所開長一十九里其工役料度不破省錢當
使方圓自偹而漕運不阻後政頼之文宗即位就加檢
校司徒太和元年五月自淮南入覲進大小銀盌三千
四百枚綾絹二十萬匹六月拜尚書左僕射同平章事
領使如故二年進封太原公太清宫使四年正月患喉
腫暴卒時年七十二廢朝三日贈太尉播出自單門以
文辭自立踐昇華顯鬱有能名而随勢沉浮不存士行
奸邪進取君子耻之然天性勤于吏事使務填委胥吏
盈廷取决簿書堆案盈几他人若不堪勝而播用此為
適播子式弟炎起炎貞元十五年登進士第累官至太
博士早世子鐸鐐起字舉之貞元十四年擢進士第
釋褐集賢校理登制策直言極諫科授藍田尉宰相李
吉甫鎮淮南以監察充掌書記入朝為殿中遷起居郎
司勲員外郎直史館元和十四年以比部郎中知制誥
穆宗即位拜中書舍人長慶元年遷禮部侍郎其年錢
徽掌貢士為朝臣請託人以為濫詔起與同職白居易
覆試覆落者多徽貶官起遂代徽為禮部侍郎掌貢二
年得士尤精先是貢舉猥濫勢門子弟交相酬酢寒門
俊造十棄六七及元稹李紳在翰林深怒其事故有覆
試之科及起考貢士奏當司所選進士㩀所考雜文先
送中書令宰臣閱視可否然後下當司放牓從之議者
以為起雖避是非失貢職也故出為河南尹入為吏部
侍郎文宗即位加集賢學士判院事以兄播為僕射輔
政不欲典選部改兵部侍郎太和二年出為陕虢觀察
使兼御史大夫四年入拜尚書左丞居播之喪號毁過
禮友悌尤至遷戶部尚書判度支以西北邊偹歲有和
市以給軍勞人饋輓奏于靈武邠寧起營田六年檢校
吏部尚書河中尹河中晉絳節度使時屬蝗旱粟價暴
踊豪門閉糴以邀善價起嚴誡儲蓄之家出粟于市隠
者致之于法繇是民獲濟焉七年入為兵部尚書八年
檢校右僕射襄州刺史充山南東道節度江漢水田前
政撓法塘堰缺壊起下車命從事李業行属郡檢視而
補繕特為水法民無凶年九年就加銀青光禄大夫時
李訓用事訓即起貢舉門生也欲援起為相八月詔拜
兵部侍郎判戶部事其冬訓敗起以儒素長者人不以
為累但罷判戸部事文宗好文尤尚古學鄭覃長于經
義起長于博洽俱引翰林講論經史起僻于嗜學雖官
位崇重躭玩無斁夙夜孜孜殆忘寢食書無不覧經目
靡遺轉兵部尚書以莊恪太子登儲欲令儒者授經乃
兼太子侍讀判太常卿充禮儀詳定使創造禮神九玉
奏議曰邦國之禮祀為大事珪璧之議經有前規謹按
周禮天地四方以蒼璧禮天黃琮禮地青珪禮東方赤
璋禮南方白琥禮西方黑璜禮北方又云四圭有邸以
祀天兩圭有邸以祀地圭璧以祀日月星辰凡此九噐
皆祀神之玉也又云以禋祀祀昊天上帝鄭玄云禋煙
也為玉幣祭訖燔之而升煙以報陽也今與開元禮義
同此則焚玉之驗也又周禮掌國之玉鎮大寳噐若大
祭既事而藏之此則收玉之證也梁代崔靈恩撰三禮
義宗云凡祭天神各有二玉一以禮神一則燔之禮神
者訖事却收祀神者與牲俱燎則靈恩之義合于禮經
今國家郊天祀地祀神之玉常用守經㩀古禮神之玉
則無臣等請下有司精求良玉創造蒼璧黃琮等九噐
祭訖則藏之其燎玉即依常制從之為太子廣五運圖
及文場秀句等獻之三年以夲官充翰林侍講學士莊
恪太子薨詔起為哀冊文辭情婉麗四年遷太子少師
判兵部事侍講如故以其家貧特詔每月割仙韶院月
料錢三百千添給起富于文學而理家無法俸料入門
即為僕妾所有帝以師友之恩特加周給議者以與伶
官分給可為耻之武宗即位八月充山陵鹵簿使樞密
使劉弘逸薛季稜懼誅欲因山陵兵士謀廢立起與山
陵使知其謀密奏皆伏誅尋檢校左僕射東都留守判
東都尚書省事會昌元年徵拜吏部尚書判太常卿事
三年權知禮部貢舉明年正拜左僕射復知貢舉起前
後四典貢部所選皆當代辭藝之士有名于時人皆賞
其精鍳徇公也其年秋出為興元尹兼同平章事充山
南東道節度使赴鎮日延英辭帝謂之曰卿國之耆老
宰相無内外朕有闕政飛表以聞宴賜頗厚在鎮二年
以老疾求代不許大中元年卒于鎮時年八十八廢朝
三日贈太尉諡曰文懿文集一百二十卷五緯圖一卷
寫宣十卷起侍講時或僻字疑事令中使口宣即以牓
子對故名曰寫宣子龜嗣龜字大年性簡澹蕭灑不樂
仕進少以詩酒琴書自適不從科試京城光福里第起
兄弟同居斯為宏敞龜意在人外倦接朋游乃于永達
里園林深僻處創書齋吟嘯其間目為半隠亭及從父
起在河中于中條山谷中起草堂與山人道士遊朔望
一還府第後人目為君谷及起保釐東周龜于龍門
西谷構松齋棲息往来放懷事外起鎮興元又于漢陽
之龍山立隠舍每浮舟而往其閑逸如此武宗知之以
左拾遺徵久之方至殿廷一謝陳請曰臣才疎散無用
於時加以疾病所嬰不任禄仕臣父年將九十作鎮遠
藩喜懼之年闕于供侍乞罷今職以奉晨昏上優詔許
之明年丁父憂服闋以右補闕徵遷侍御史尚書郎大
中末出為宣歙團練觀察副使賜緋入為祠部郎中史
館修撰前從崔璵貳宣歙及璵鎮河中又奏為副使入
為兵部郎中賜金紫尋知制誥咸通末以弟鐸在中書
不欲在禁掖改太常少卿尋檢校右散騎常侍同州刺
史牙將白約者甚狡蠧前後防禦使不能制龜因事發
笞死以徇人皆畏威自效十四年轉越州刺史御史大
夫浙東團練觀察使先是龜兄式撫臨此郡有惠政聞
龜復至舞抃迎之屬徐泗之亂江淮盗起山越亂攻郡
為賊所害贈工部尚書子蕘蕘苦學善屬文以季父作
相避嫌不就科試乾符初崔瑾廉察湖南崔涓鎮江陵
皆辟為從事蕭遘作相奏授藍田尉直史館遷左拾遺
右補闕中丞盧涯奏為侍御史從僖宗幸山南拜右司
員外郎卒子權中興仕至兵部尚書式以門蔭累遷監
察御史轉殿中亦巧宦太和中依倚鄭注謁王守澄為
中丞歸融所劾出為江陵少尹大中後踐更省署咸通
初為浙東觀察使草賊仇甫㩀明州叛来攻會稽式討
平之式有威略三年徐州銀刀軍叛以式為徐州節度
使式至鎮盡誅銀刀等七軍徐方平定天子嘉之後累
歴方任卒鐸字昭範會昌初進士第两辟使府大中初
入為監察御史咸通初由駕部郎中知制誥拜中書舍
人五年轉禮部侍郎典貢士兩歲時稱得人七年以戸
部侍郎判度支遷禮部尚書十二年以本官同平章事
時宰相韋保衡以拔擢之恩事鐸尤謹累兼刑部吏部
尚書僖宗即位加右僕射保衡得罪以鐸檢校右僕射
出為汴州刺史宣武軍節度使鐸有經世大志以安邦
為己任士友推之乾符二年河南江左相繼寇盗結集
内官田令孜素聞鐸名乃復召鐸拜右僕射門下侍郎
同平章事四年賊䧟江陵楊知温失守宋威破賊失策
朝議統率宰相盧擕稱高駢累立戰功宜付軍柄物議
未允鐸廷奏曰臣忝宰執之長在朝不足分陛下之憂
臣願自率諸軍盪滌群盗朝議然之五年以鐸守司徒
門下侍郎同平章事兼江陵尹荆南節度使充諸道行
營兵馬都統鐸至鎮綏懷流散完葺軍戎朞年之間武
偹嚴整時兖州節度使李係者西平王晟之孫以其家
世將才奏用為都統都押衙兼湘南團練使時黃巢在
嶺南鐸悉以精甲付係令分兵扼嶺路係無將略微有
口才軍政不理廣明初賊自嶺南寇湖南諸郡係守城
自固不敢出戰賊編木為栰㳂湘而下急攻潭州䧟之
係甲兵五萬皆為賊所殺投屍於江鐸聞係敗令部將
董漢宏守江陵自率兵萬餘會襄陽之師江陵竟䧟於
賊天子不之責罷相守太子太師宰相盧擕用事竟以
淮南高駢代鐸為都統其年秋賊焚剽淮南高駢挫敗
及賊䧟两京盧擕得罪天子用鄭畋為兵馬都統明年
畋病歸行在朝議復以鐸為侍中滑州刺史義武軍節
度使充諸道行營都統率禁軍山南東蜀之師三萬營
于盩厔東進屯靈感寺明年春兖鄆徐許鄭滑邠寧鳳
翔十鎮之師大集關内時賊已僭名號以前浙東觀察
使崔璆尚讓為宰相傳偽命天下藩帥多持两端既聞
鐸傳檄四方諸侯翻然景附賊之號令東西不過岐華
南北止及山河而勁卒驍將日馳突于國門群賊由是
離心其年秋賊將朱温降收同州十一月賊華州戍卒
七千来奔三年二月沙陁軍至收華州四月敗賊于良
田坡遂收京城封鐸晉國公鐸加中書令以收城諸將
量其功伐高下承制爵賞以聞是時國命危若綴旒天
子播越蠻陬大事去矣若非鄭畋之奮發鐸之忠義則
土運之隆替未可知也自巢讓之亂關東方鎮牙將皆
逐主帥自號藩臣時溥據徐州朱瑄據鄆州朱瑾據兖
州王敬武據青州周岌據許州王重榮據河中諸葛爽
據河陽皆自擅一藩職貢不入賞罰由已既逐賊出關
尤恃功伐朝廷姑息不暇巢賊出關東與蔡帥秦宗權
合縱時溥舉兵徐方請身先討賊乃授溥都統之命十
軍軍容使田令孜以内官楊復光有監護用師之功尤
忌儒臣立事故有時溥之授初鐸出軍兼鄭滑節度使
以便供饋至是罷鐸都統之權令仗節歸藩鐸以朱全
忠于己有恩倚為藩蔽初全忠辭禮恭順既而全忠軍
旅稍集其意漸倨鐸知不可依表求還朝其年冬僖宗
自蜀將還乃以鐸為滄景節度使時楊全玫在滄州聞
鐸之来訴于魏州樂彦貞鐸受命赴鎮至魏州旬日彦
貞迎謁宴勞甚至鐸以上台元老功盖群后行則肩輿
妓女夹侍賓僚服御盡美一時彦貞子從訓兇戾無行
竊忻慕之令甘陵州卒數百人伏于漳南之高雞泊及
鐸行李至皆為所掠鐸與賓客十餘人皆遇害時光啟
四年十二月也鐸弟鐐累官至汝州刺史王仙芝䧟郡
城被害
李絳字深之趙郡贊皇人也曾祖貞簡祖剛官終宰邑
父元善襄州錄事參軍絳舉進士登宏辭科授秘書省
校書郎秩滿補渭南尉貞元末拜監察御史元和二年
以本官充翰林學士未幾改尚書主客員外郎踰年轉
司勲員外郎五年遷夲司郎中知制誥皆不離内職孜
孜以匡諫為己任憲宗即位叛臣李錡阻兵于浙右錡
既誅朝廷將輦其所沒家財絳上言曰李錡兇狡叛戾
僣侈誅求刻剥六州之人積成一道之苦聖恩本以叛
亂致討蘇息一方今輦運錢帛播聞四海非所謂式遏
亂略惠綏困窮伏望天慈並賜本道代貧下戸今年租
稅則萬姓欣戴四海歌詠矣憲宗嘉之時中官吐突承
璀自藩邸承恩寵為神策護軍中尉乃于安國佛寺建
立聖政碑大興功作仍請翰林為其文綘上言曰陛下
布維新之政剗積習之弊四海延頸日望德音今忽立
聖政碑示天下以不廣易稱大人者與天地合德與日
月合明執契垂拱勵精求理豈可以文字而盡聖德碑
表而贊皇猷若可叙述是有分限虧損盛德豈謂敷揚
至道哉故自堯舜禹湯文武並無建碑之事至秦始皇
荒逸之君煩酷之政然後有罘嶧之碑揚誅伐之功紀
廵幸之跡適足為百王所笑萬代所譏至今稱為失道
亡國之主豈可擬議于此陛下嗣高祖太宗之業舉貞
觀開元之政思理不遑食從諫如順流固可與堯舜禹
湯文武方駕而行又安得追秦皇暴虐不經之事而自
損聖政近者閻巨源請立紀聖功碑陛下詳盡事宜皆
不允許今忽令立此與前事頗乖况此碑既在安國寺
不得不叙載遊觀崇飾之事述遊觀且乖理要叙崇飾
又匪政經固非哲王所宜行也其碑伏乞聖恩特令寢
罷憲宗深然之其碑遂止綘後因浴堂北廊奏對極論
中官縱恣方鎮進獻之事憲宗怒厲聲曰卿所論奏何
太過耶綘前論不已曰臣所諫論于臣無利是國家之
利陛下不以臣愚使處腹心之地豈可見事虧聖德致
損清時而惜身不言仰屋竊歎是臣負陛下也若不顧
患禍盡誠奏論旁忤倖臣上犯聖旨以此獲罪是陛下
負臣也且臣與中官素不相識又無嫌隟祗是威福太
盛上損聖朝臣所以不敢不論耳使臣緘默非社稷之
福也憲宗見其誠切改容慰喻之曰卿盡節于朕人所
難言者卿悉言之使朕聞所不聞真忠正誠節之臣也
他日南面亦湏如此綘拜恩而退遽宣宰臣令與改官
乃授中書舍人依前翰林學士翌日面賜金紫帝親為
綘擇良笏賜之前後朝臣裴武柳公綽白居易等或為
奸人所排䧟特加貶黜綘每以密疏申論皆獲寬宥及
鎮州節度使王士真死朝廷將用兵討除綘深陳以為
未可綘既盡心匡益帝每有詢訪多恊事機六年猶以
中人之故罷學士守戶部侍郎判本司事嘗因次對憲
宗曰戸部比有進獻至卿獨無何也綘曰將戸部錢獻
入内藏是用物以結私恩上聳然益嘉其直吐突承璀
恩寵莫二是歲將用綘為宰相前一日出承璀為淮南
監軍翌日降制以綘為中書侍郎同中書門下平章事
同列李吉甫便僻善逄迎上意絳梗直多所規諫故與
吉甫不恊時議者以吉甫通于承璀故絳尤惡之絳性
剛訐每與吉甫爭論人多直綘憲宗察絳忠正自立故
絳論奏多所允從上嘗謂絳曰卜筮之事習者罕精或
中或否近日風俗尤更崇尚何也對曰臣聞古先哲王
畏天命示不敢專邦有大事可疑者故先謀于卿士庶
人次决于卜筮俱協則行之末俗浮偽幸以徼福正行
慮危邪謀覬安遲疑昏惑謂小數能决之而愚夫愚婦
假時日鬼神者欲利欺詐參之見聞用以刺射小近之
事神而異之近者風俗近巫此誠弊俗聖旨所及實辨
邪源但存而不論弊斯息矣他日延英上曰朕讀玄宗
實錄見開元致理天寳兆亂事出一朝治亂相反何也
絳對曰臣聞理生于危心亂生于肆志玄宗自天后朝
出居藩邸嘗蒞官守接時賢于外知人事之艱難臨御
之初任姚崇宋璟二人皆忠鯁上才動以致主為心明
皇乘思理之初亦勵精聽納故當時名賢在位左右前
後皆尚忠正是以君臣交泰内外寧謐開元二十年以
後李林甫楊國忠相繼用事專引柔佞之人分居要劇
苟媚于上不聞直言嗜慾轉熾國用不足奸臣說以興
利武夫說以開邊天下騷動奸盗乘隟遂至两都覆敗
四海沸騰乘輿播遷幾至難復盖小人啟導縱逸生驕
之致也至今兵宿两河西疆削盡甿戸凋耗府藏空虚
皆因天寳喪亂以至于此安危理亂實繋時主所行陛
下思廣天聪親覧國史垂意精賾覧于化源實天下幸
甚上又曰凡人行事常患不通于理已然之失追悔誠
難古人處此復有道否絳對曰行事過差聖哲皆所不
免故天子致諍臣以匡其失故主心理于中臣論正于
外制理於未亂銷患于未萌主或過舉則諫以正之故
上下同體猶手足之于心膂交相為用以致康寧此亦
常理非難遵之事但矜得護失常情所蔽古人貴改過
不恡從善如流良為此也臣等偹位無所發明但陛下
不廢芻言則端士賢臣必當自效帝曰朕擢用卿等所
冀直言各宜盡心無隠以匡不逮無以護失為慮也其
秋魏博節度使田季安死其子懷諫幼弱軍中立其大
將田興使主軍事興卒以六州之地歸命其經始營創
皆絳之謀也時教坊忽稱密旨取良家士女及衣冠别
第妓人京師嚻然絳謂同列曰此事大虧損聖德湏有
論諫或曰此嗜欲間事自有諫官論列絳曰相公居常
病諫官論事此難事即推與諫官可乎乃極言論奏翌
日延英憲宗舉手謂絳曰昨見卿狀所論採擇事非卿
盡忠于朕何以及此朕都不知向外事此是教坊罪過
不諭朕意以至于此朕緣丹王已下四人院中都無侍
者朕令于樂工中及閭里有情願者厚其錢帛秪取四
人四王各與一人伊不會朕意便如此生事朕已令科
罰其所取人並已放歸若非卿言朕寧知此過八年封
高邑縣男絳以足疾拜章求免九年罷知政事授禮部
尚書十年檢校戶部尚書出為華州刺史未幾入為兵
部尚書丁母憂十四年檢校吏部尚書出為河中觀察
使河中舊為節制皇甫鏄惡絳秪以觀察命之十五年
鏄得罪絳復為兵部尚書穆宗即位改御史大夫穆宗
亟于畋遊行幸絳于延英切諫帝不能用絳以疾辭復
為兵部尚書長慶元年轉吏部尚書是歲加檢校尚書
右僕射判東都尚書省事充東都留守二年正月檢校
本官兖州刺史兖海節度觀察等使三年復為東都留
守四年就加檢校司空寳歷初入為尚書左僕射二年
九月昭義節度使劉悟卒遺表請以子從諫嗣襲將吏
詣闕論請絳密奏請速除近澤潞四面將帥一人以充
節度令倍程赴鎮使從諫未及拒命新使已到所謂疾
雷不及掩耳潞州軍心自有所繋從諫無位何名主張
時宰相李逄吉王守澄已受從諫賂俱請以從諫留後
不能用絳言絳以直道進退聞望傾于一時然剛腸嫉
惡賢不肖太分以此為非正之徒所忌又嘗與御史中
丞王播相遇于道播不為之避絳奏論事體敕令两省
詳議咸以綘論奏是李逄吉佑播惡綘乃罷綘僕射改
授太子少師分司東都文宗即位徵為太常卿二年檢
校司空出為興元尹山南西道節度使三年冬南蠻寇
西蜀詔徵赴援絳于本道募兵千人赴蜀及中路蠻軍
已退所募皆還興元兵額素定募卒悉令罷歸四年二
月十日絳晨興視事召募卒以詔旨喻而遣之仍給以
廪麥皆怏怏而退監軍使楊叔元貪財怙寵怨絳不奉
已乃因募卒賞薄衆辭之際以言激之欲其為亂以逞
私憾募卒因監軍之言怒氣益甚乃譟聚趨府刧庫兵
以入使衙絳方與賓僚會宴不及設偹聞亂北走登陴
衙將王景延力戰以禦之兵折矢窮景延死絳乃為亂
兵所害時年六十七絳初登陴左右請絳縋城可以避
免絳不從乃并從事趙存約薛齊俱死焉文宗聞奏震
悼下制曰朝有正人時稱令德入參廟算出總師干方
當寵任之臣横罹不幸之酷殄瘁興歎搢紳所同故山
南西道節度管内觀察處置等使銀青光禄大夫檢校
司空兼興元尹御史大夫上柱國趙郡開國公食邑二
千戸李絳神授聪明天賦清直抱仁義以希前哲立標
凖以程後来抑揚時情坐致台輔佐我烈祖格于皇天
仗鉞宣風聯居樂土乘軒鳴玉嘗極清班先聲而物議
皆歸不約而群情自許漢中名部俾遂便安而變起不
圖禍生無兆殱良之慟聞訃增傷是極哀榮用優典禮
三公正秩品數甚崇式表異恩以攄沉痛可贈司徒仍
令所司擇日偹禮冊命賻布帛三千叚米粟二百石子
璋頊璋登進士第盧鈞鎮太原辟為從事大中末入朝
為監察轉侍御史出刺两郡宣歙觀察使子德林
楊於陵字達夫弘農人漢太尉震之第五子奉之後曾
祖珪為辰州掾曺祖冠俗奉先尉父太清宋州單父尉
於陵天寳末家寄河朔禄山亂其父殁于賊於陵始六
歲及長客于江南好學有竒志弱冠舉進士釋褐為潤
州句容主簿時韓滉節制金陵滉性剛嚴少所接與及
於陵以屬吏謁謝滉甚竒之謂其妻柳氏曰夫人常擇
佳壻吾閱人多矣無如楊主簿者後竟以女妻之秩滿
為鄂岳江南二府從事累官至侍御史韓滉自江南入
朝搃將相財賦之任頗承顧遇權傾中外於陵自江西
府罷以婦翁權幸方熾不欲進取乃卜築于建昌以讀
書山水為樂滉殁貞元八年始入朝為膳部員外郎歴
考功吏部三員外判南曺時宰相有密親調集文書不
如式於陵駁之大協物論遷右司郎中復轉吏部郎中
改京兆少尹出為絳州刺史德宗雅聞其名將辭赴郡
詔留之拜中書舍人時李實為京兆尹特承恩寵於陵
與給事中許孟容俱不附恊爲實媒孽孟容改太常少
卿於陵為秘書少監貞元末實軰敗遷於陵為華州刺
史充潼關防禦鎮國軍等使未幾遷浙江東道都團練
觀察等使政聲流聞入拜戸部侍郎復改京兆尹先是
禁軍影占編戸無以區别自於陵請致挟名每五丁者
得两丁入軍四丁三丁者各以條限由是京師豪強復
知所畏再遷戸部侍郎元和初以考策昇直言極諫牛
僧孺等為執政所怒出為嶺南節度使會監軍使許遂
振悍戾貪恣干撓軍政於陵奉公潔已遂振無能奈何
乃以飛語上聞憲宗驚惑頼宰相裴垍為於陵申理憲
宗感悟五年入為吏部侍郎遂振終自得罪於陵為吏
部凡四周歲監察奸吏調補平允當時稱之初吏部試
判别差考判官三人校能否元和初罷之七年吏部尚
書鄭餘慶以疾請告乃復置考判官以兵部員外郎韋
顗屯田員外張仲素太學博士陸亘等為之於陵自東
都来言曰本司考判自當公心非次置官不知曹内公
事考官秪論判之能否不計闕員夲司秪計員闕幾何
定其留放置官不便宰執以已置顗等秪令考科目選
人其餘常調委本司自考於陵又以甲歷年深朽斷吏
緣為奸奏換大歷七年至貞元二十年甲庫歷令夲司
郎官監換九年妖人楊叔高自廣州来干於陵請為己
輔於陵執奏殺之改兵部侍郎判度支時淮西用兵於
陵用所親為唐鄧供軍使節度使高霞寓以供軍有闕
移牒度支於陵不為之易其闕如舊霞寓軍屡有摧敗
詔書督責之乃奏以度支饋運不繼憲宗怒十一年貶
於陵為桂陽郡守量移原王傅復遷戸部侍郎知吏部
選事會誅李師道分其地為三鎮朝廷思有所制置以
於陵兼御史大夫充淄青十二州宣慰使還奏合旨穆
宗即位遷戸部尚書長慶初拜太常卿充東都留守年
高拜章辭位寳歷二年授檢校右僕射兼太子太傅旋
以左僕射致仕詔給全俸懇讓不受於陵噐度弘雅進
止有常居朝三十餘年踐更中外始終不失其正居官
奉職亦善操守時人皆仰其風德太和四年十月卒年
七十八冊贈司空諡貞孝子四人景復嗣復紹復師復
嗣復自有傳景復位終同州刺史紹復進士擢第宏辭
登科位終中書舍人師復位終大理卿大中後楊氏諸
子登進士第者十人嗣復子授技拭撝紹復子擢拯㩀
揆師復子拙振等擢終給事中拯司封員外郎據右補
闕揆左諫議大夫拙左庶子振左拾遺
史臣曰王氏二英播起位崇將相善始令終而炎薄祐
短齡美鍾于鐸而能驤首矯翼凌厲亨衢仗鉞秉衡扶
持衰運天胡罰善遇盗而殂悲哉李趙公頡頏禁林訏
謨相府嘉言啟沃不以身為糜軀將壇沒有餘裕楊僕
射避婦翁之當軸疏驕尹之怙權守道居貞夀考終吉
行己始卒人以為難美哉
贊曰王氏儒宗一門三相趙公排擯言猶鯁亮干將雖
折不改其剛君之德韶夏洋洋
舊唐書卷一百六十四
