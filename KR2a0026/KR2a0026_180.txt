舊唐書卷一百八十
後晉司空同中書門下平章事劉昫撰
列傳第一百三十
朱克融李載義楊志誠
張仲武(子直方)張允伸張公素
李可舉李全忠(守匡威匡籌)
朱克融賊泚之從孫也祖滔父洄克融少為幽州軍校
事節度使劉總總將歸朝慮其有變籍軍中素有異志
者薦之闕下時克融亦在籍中宰相崔植杜元穎不知
兵且無遠略謂兩河無虞遂奏勒歸鎮長慶初幽州軍
亂囚其帥張弘靖時洄廢疾扵家軍中素伏其謀略至
是衆欲立之洄自以老且病推克融統軍務焉朝廷尋
加檢校左散騎常侍授以符節寳歴二年遣使送方鎮
及三軍時服克融怒所賜疏弱執中使以聞上特優容
别命中使宣諭仍改賜衣物流其使楊文端等先是克
融執中使奏稱竊聞陛下欲幸東都請將兵馬并丁匠
五千人修理宮闕迎候車駕又上言無衣擬扵朝廷請
三十萬端疋以備一歲所費不然則三軍不安天子怒
其悖慢取宰臣裴度謀優容之語見别卷克融官至檢
校司空吳興郡王其年五月本州軍亂殺之子延齡亦
遇害次子延嗣竊立尋為大將李載義所殺
李載義字方榖常山愍王之後代以武力稱繼為幽州
屬郡守載義少孤與鄕曲之不令者遊有勇力善俛強
角觝劉濟為幽州節度使見而偉之致扵親軍從征伐
以功遷衙前都知兵馬使檢校光禄大夫兼監察御史
寳歴中幽師殺朱克融其子延嗣竊襲父位不遵朝旨
虐用其人載義遂殺之數其罪以聞敬宗嘉之拜檢校
戸部尚書兼御史大夫封武威郡王充幽州盧龍等軍
節度副大使知節度事未幾李同捷據滄景以邀襲父
爵載義上表請討同捷以自效上嘉其誠懇特加檢校
右僕射累破賊軍以功加司空進階金紫太和三年平
滄景策勲加平章事仍賜實封三百戸四年契丹寇邊
以兵擊走之仍虜其名王就加太保五年春為其部下
楊志誠所逐因入覲上以載義有平滄景之功又能恭
順朝旨再拜太保同平章事其年改山南西道節度觀
察等使兼興元尹七年遷北都留守兼太原尹充河南
節度觀察處置等使尋加開府儀同三司丁母憂起復
驃騎大將軍餘如故廽鶻每遣使入朝所至彊暴邊城
長吏多務苟安不敢制之以法但嚴兵防守虜益驕悍
或突入市肆暴横無所憚至是有廽鶻將軍李暢者曉
習中國事知不能以法制馭益驕恣鞭捶驛吏貪求無
己載義因召李暢與語曰可汗使將軍朝貢以固舅甥
之好不當使將軍暴踐中華今朝廷饔餼至厚所以禮
蕃客也苟有不至吏當坐死若將軍之部伍不戢凌侮
上國剽掠廬舍載義必殺為盗者將軍勿以法令可輕
而不戒勵之遂罷防守之兵而使兩卒司其門虜知其
心為下無敢犯令九年加侍中開成二年卒年五十贈
太尉載義晚年驕恣慘暴一方以楊志誠復為部下所
逐過太原載義躬身毆擊遂欲殺之賴從事救觧以免
然而擅殺志誠之妻孥及將卒朝廷錄其功屈法不問
楊志誠太和五年為幽州後院副兵馬使事李載義時
朝廷賜載義德政碑文載義延中使擊鞠志誠亦與焉
遂扵鞠場呌呼謀亂載義奔於易州志誠乃為夲道馬
步都知兵馬使文宗聞之驚急召宰臣時牛僧孺先至
上謂曰幽州今日之事可奈何僧孺曰此不足煩聖慮
臣被召疾趨氣促容臣稍緩息以對上良久曰卿以為
不足憂何也僧孺對曰陛下以范陽得失繫國家休戚
耶且自安史之後范陽非國家所有前時劉總向化以
土地歸闕朝廷約用錢八十萬貫而未嘗得范陽尺布
斗粟上供天府則今日志誠之得猶前日載義之得也
陛下但因而撫之亦事之宜也且范陽國家所賴者以
其北捍突厥不令南寇今若假志誠節鉞惜其土地必
自為力則爪牙之用固不計於逆順臣固曰不足煩聖
慮上大喜曰如卿之言吾洗然矣尋以嘉王運遥領節
度以志誠為節度觀察留後檢校左散騎常侍兼幽州
左司馬尋改檢校工部尚書節度副大使知節度事七
年轉檢校吏部尚書詔下進奏官徐廸詣中書白宰相
曰軍中不識朝廷體位只知自尚書改僕射為遷何知
工部轉吏部為美且軍士盛飾以待新恩一旦復為尚
書軍中必慚今中使往彼其勢恐不得出及使至其傔
奔還奏曰楊志誠怒不得僕射三軍亦有怨言春衣使
魏寳義兼他使焦奉鸞尹士恭並為志誠縶留矣志誠
遣將王文穎謝恩并讓官復賜官告批荅文隷不受而
歸朝廷納裴度言務以含垢下詔諭之因再遣使加尚
書右僕射八年為三軍所逐而立史元忠元忠進志誠
所造衮龍衣二副及被服鞍韀皆綉飾鸞鳳日月之形
或為王字因付御史臺按問流嶺南行至商州殺之初
元忠既逐志誠詔以通王淳遥領節度授元忠左散騎
常侍幽州大都督府左司馬知府事充節度留後眀年
轉檢校工部尚書節度副大使知節度事後為偏將陳
行泰所殺
張仲武范陽人也仲武少業左氏春秋擲筆為薊北雄
武軍使會昌初陳行泰殺節度使史元忠權主留後俄
而行泰又為次將張絳所殺令三軍上表請降符節時
仲武遣軍吏吳仲舒表請以夲軍伐叛上遣宰臣詢其
事仲舒曰絳與行泰皆是游客主軍人心不附仲武是
軍中舊將張光朝之子年五十餘兼曉儒書老扵戎事
性抱忠義願歸心闕廷李德裕因奏陳行泰張絳皆令
大將上奏邀求節旄所以必不可與今仲武上表布誠
先陳密欵因而拔用即似有名許之乃授兵馬留後詔
撫王紘遥領節度尋改仲武節度副大使知節度事檢
校工部尚書幽州大都督府長史兼御史大夫蘭陵郡
王俄而廻鶻擾邊時逥鶻有將勒那頡啜擁赤心宰相
一族七千帳東逼漁陽仲武遣其弟仲至與裨將游奉
寰王如清等率銳兵三萬人大破之前後收其侯王貴
族千餘人降三萬人獲牛馬橐駞旗纛罽幕不可勝計
遣從事李周瞳牙門將國從玘相次獻捷詔加檢校兵
部尚書兼東面招撫逥鶻使先是奚契丹皆有逥鶻監
護使督以歲貢且為漢謀至是遣裨將石公緒等諭意
兩部凡戮八百餘人又逥鶻初遣宣門將軍等四十七
人詭詞結歡?伺邊隙仲武使密賂其下盡得隂謀且
欲馳入五原驅掠雜虜遂逗遛其使緩彼師期人馬病
死竟不遣之逥鶻烏介可汗既敗不敢近邊乃依康居
求活盡徙餘種寄託黑車子部仲武由是威加北狄表
請扵薊北立紀聖功銘敕李德裕為之文其銘曰太和
之初赤氣霄興開成之末彤雲暮凝異鳥南来胡滅之
徵北夷颷掃厥國土崩逼迫遷徙震我邊鄙長蛇去穴
奔鯨失水上都薊門兵連千里曾不畏天猶為驕子丐
我邊榖邀我王師假我一城建彼幡旗歸計強漢郅支
嫚辭狼顧朔野伏莾見羸鴈門之北羌戎雜處濈濈羣
羊茫茫大鹵縱其梟騎驚我牧圉暴若豺狼疾如風雨
皇赫斯怒羽檄徵兵謀而泉默斷乃霆聲沉機變化動
合神眀沙漠之外虜無隠情漁陽突騎燕歌壯氣﨣﨣
元戎耽耽虎視金鼓誓衆干旄蔽地爰命其弟屬之大
事翩翩飛將董我三軍禀兄之制代帥之勤威略火烈
胡馬星分戈逥白日劒薄浮雲天街之北旄頭已落絶
轡之野蚩尤未縛俾我元侯恢弘遠略終取單于係之
徽索隂山寢鋒亭徼弢弓萬里昆夷九譯而通蠻夷既
同天子之功儒臣篆美刊石垂鴻仲武歴官至司徒中
書門下平章事大中年卒謚曰莊子直方以幽州節度
副使襲父位動多不法慮為將卒所圖三年冬託以遊
獵奔赴闕庭尋授金吾將軍直方性率暴行豪奪之事
以罪累貶柳州司馬十一年遷右驍衛將軍分司東都
咸通中位至羽林統軍中和歲賊巢犯闕公卿恃其豪
多隠蔵扵第直方納招亡命謀欲劫巢或有告者由是
以兵圍而害之
張允伸字逢昌范陽人也曾祖秀檀州刺史祖巖納降
軍使父朝掖贈太尉允伸世仕幽州軍門累職至押衙
兼馬步都知兵馬使大中四年戎帥周綝寢疾表允伸
為留後朝廷可其奏加右散騎常侍其年冬詔賜旌節
遷檢校工部尚書咸通九年累加至光禄大夫檢校司
徒兼太傅同中書門下平章事燕國公十年徐人作亂
請以弟允臯領兵伐叛懿宗不允進助軍米五十萬石
鹽二萬石詔嘉之賜以錦綵玉帶金銀器等冬又加特
進兼侍中十二年以風恙拜章請就醫藥詔許之以子
簡會檢校工部尚書充節度副大使十三年允伸再上
表進納所賜旌節朝命未至其年卒年
八十八再贈太尉諡曰忠烈允伸領鎮凡二十三年克
勤克儉比歲豐登邊鄙無虞軍民用乂至今談者美之
有子十四人簡員幽府左司馬先允伸卒簡夀右領軍
衛大將軍餘或昇朝籍或為刺史郡佐
張公素范陽人咸通中為幽州軍校事張允伸累遷至
平州刺史允伸卒子簡會權主留後事公素領夲郡兵
赴焉三軍素畏公素威望簡會知力不能制即時出奔
遂立為帥朝廷尋授旌節累加至中書門下平章事無
幾李茂勲奪其位公素歸闕貶復州司戸參軍
李可舉夲逥鶻阿布思之族也張仲武破逥鶻可舉父
茂勲與夲部侯王降焉茂勲善騎射性沉毅仲武器之
常遣拓邊以功封郡王賜姓名咸通末納降軍使陳貢
言者幽之宿將人所信服茂勲密謀劫而殺之聲云貢
言舉兵張公素以兵逆擊不利公素走茂勲入城軍民
方知其非貢言也既有其衆遂推而立之朝廷即降符
節無幾以疾告老授右僕射致仕表可舉自節度副使
幽州左司馬加右散騎常侍為節度留後中和中累官
至檢校太尉中和末以太原李克用兵勢方盛與定州
王處存密相締結可舉慮其窺伺山東終為己患遂遣
使搆雲中赫連鐸乘其背則與鎮州合謀舉兵兼言易
定是燕趙之餘云得其地則正其疆理而分之時可舉
遣將李全忠攻易州有次將劉仁恭者多權數攻之彌
月不下乃穴地道以入其城既下易州士卒稍驕王處
存引輕軍三千以羊皮蒙之夜伏於城外仍别扵間道
以騎士伺之燕軍望見謂之羣羊争趨焉處存乘其無
部伍一擊大敗之尋復其城全忠遁歸懼可舉罪之收
其餘衆反攻幽州可舉危急收集其族登樓自燔而死
李全忠范陽人廣眀中為棣州司馬有蘆生于室一尺
三節心惡之謂别駕張建曰吾室生蘆無乃怪歟建曰
蘆茅類得澤而滋公家有茅土之慶殆天意乎其生三
節必傳節鉞者三人公勉樹功名無忘斯言全忠秩滿
還鄉里事節度使李可舉為牙將時可舉兵鋒方盛欲
與鎮人分易定遣全忠將兵攻之為定州軍大敗扵易
水全忠懼率其餘衆掩攻幽州可舉死三軍推全忠為
留後朝廷因以節鉞授之光唘元年春也全忠卒子匡
威自襲父位稱留後匡威素稱豪爽屬遇亂離繕甲燕
薊有吞四海之志赫連鐸據雲中屢引匡威與河東争
雲代交兵積年景福初鎮州王鎔誘河東將李存孝克
用怒加兵討之時鎔幼童求援於燕匡威親率軍應之
二年春河東復出師井陘再乞師匡威来援匡威弟匡
籌妻張氏有國色師將發家人會别匡威酒酣留張氏
報之匡籌私懷忿怒匡威軍至博野匡籌乃據城自為
節度匡威部下聞之亡歸者半匡威退無歸路將入覲
亰師時匡威留扵深州遣判官李抱貞奏章以聞屬亰
師大亂之後聞匡威来朝市人震恐咸曰金頭王来謀
社稷士庶有亡竄山谷者匡威其實不行欲圖鎮州示
無留意鎔以匡威再来援已致其失師遣使迎歸府第
父事之匡威為鎔城郛繕甲指陳方略視鎔如子每隂
謀驟施以悅人心鎮之三軍素忠扵王氏惡其所為會
鎔過匡威第慰忌辰匡威縞衣裹甲伏兵劫鎔入牙城
鎔兵逆戰燔東偏門軍士呼譟登屋矢下如雨鎔僕墨
君和亂中扶鎔登屋免難而斬匡威以徇是歲匡籌出
師攻鎮之樂壽武彊以報恥匡威部曲劉仁恭歸於河
東乾寧元年冬河東聽仁恭之謀出師進討二月敗燕
軍於居庸匡籌挈其族遁去將赴亰師至景城為滄州
節度使盧彦威所殺掠其輜車妓妾匡籌妻張氏産扵
路不能進劉仁恭獲之獻扵李克用夫人嬖寵
專房李氏父子三葉十年而亡
史臣曰大都偶國亂之夲也故古先哲王建國公侯之
封不過千乘所以彊幹弱枝防其悖慢彼幽州者列九
圍之一地方千里而遥其民剛彊厥田沃壤遠則慕田
光荆卿之義近則染禄山思眀之風二百餘年自相崇
樹雖朝廷有時命帥而土人多務逐君習苦忘非尾大
不掉非一朝一夕之故也若李載義張仲武張允伸因
利乘便獲領旌旗以仁守之恭順朝旨亦足多也如朱
克融楊志誠史元忠張公素李可舉李全忠以不仁得
之靡更曩志或尋為簒奪或僅傳子孫咸非令終盖其
宜也
贊曰碣石之野氣勁人豪二百餘載自相尊高載義仲
武亦多忠勞餘因簒得不仁何逃
舊唐書卷一百八十
