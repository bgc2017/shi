舊唐書卷十
後晉司空同中書門下平章事劉昫撰
本紀第十
肅宗
肅宗文明武德大聖大宣孝皇帝諱亨玄宗第三子母
曰元獻皇后楊氏景雲二年乙亥生初名嗣昇二歲封
陜王五歲拜安西大都護河西四鎮諸蕃落大使上仁
愛英悟得之天然及長聰敏強記屬辭典麗耳目之所
聽覽不復遺忘開元十五年正月封忠王改名浚五月
領朔方大使單于大都護十八年奚契丹犯塞以上爲
河北道元帥信安王禕爲副帥御史大夫李朝隠京兆
尹裴伷先等八人總管兵以討之仍命百寮設次於光
順門與上相見左丞相張說退謂學士孫逖韋述曰嘗
見太宗寫真圖忠王英姿穎發儀表非常雅類聖祖此
社稷之福也二年諸將大破奚契丹以上遥綂之功加
司徒二十三年改名璵二十五年皇太子瑛得罪二十
六年六月庚子立上爲皇太子改名紹後有言事者云
紹與宋太子名同改今名初太子瑛得罪上召李林甫
議立儲貳時夀王瑁母武惠妃方承恩寵林甫希旨以
瑁對及立上爲太子林甫懼不利已乃起韋堅曹柳勣之
獄上幾危者數四後又楊國忠依倚妃家恣爲褻穢懼
上英武潛謀不利爲患久之天寳十三載正月安祿山
來朝上嘗密奏云祿山有反相玄宗不聽十四載十一
月禄山果叛稱兵詣闕十二月丁未䧟東京辛丑制太
子監國仍遣上親總諸軍進討時禄山以誅楊國忠爲
名由是軍民切齒於楊氏國忠懼乃與貴妃謀間其事
上遂不行乃召河西節度使哥舒翰爲皇太子前鋒兵
馬元帥令率衆二十萬守潼關明年六月哥舒翰爲賊
所敗關門不守國忠諷玄宗幸蜀丁酉至馬嵬頓六軍
不進請誅楊氏於是誅國忠賜貴妃自盡車駕將發留
上在後宣諭百姓衆泣而言曰逆胡背恩主上播越臣
等生於聖代世爲唐民願勠力一心爲國討賊請從太
子收復長安玄宗聞之曰此天啓也乃令高力士與夀
王瑁送太子内人及服御等物留後軍廐馬從上令力
士口宣曰汝好去百姓屬望慎勿違之莫以吾爲意且
西戎北狄吾嘗厚之今國步艱難必得其用汝其勉之
上廻至渭北便橋已斷水暴漲無舟楫上號令水濱百
姓歸者三千餘人渭水可涉又遇潼關散卒誤以爲賊
與之戰士衆多傷乃收其餘衆比上軍既濟其後皆溺
上喜以爲天之佑時從上惟廣平建寧二王及四軍將
士纔二千人自奉天而北夕次永夀百姓遮道獻牛酒
有白雲起西北長數丈如樓閣之狀議者以爲天子之
氣戊戍至新平郡時晝夜奔馳三百餘里士衆器械亡
失過半所存之衆不過一旅己亥至安定郡斬新平太
守薛羽保定太守餘㲄以其弃郡也庚子至烏氏驛彭
原太守李遵謁見率兵士奉迎仍進衣服糧糗上至彭
原又募得甲士四百率司馬以助軍辛丑至平涼郡蒐
閱監牧公私馬得數萬疋官軍益振時賊據長安知上
治兵河西三輔百姓皆曰吾太子大軍即至賊望西北
塵起有時奔走戊申扶風人康景龍殺賊宣慰使薛總
等二百餘人陳倉令薛景仙率衆收扶風郡守之由是
關輔豪右皆謀殺賊賊故不敢侵軼上在平涼數日之
間未知所適會朔方留後杜鴻漸魏少遊崔漪等遣判
官李涵奉牋迎上備陳兵馬招集之勢倉儲庫甲之數
上大悦鴻漸又發朔方步騎數千人於白草頓奉迎時
河西行軍司馬裴冕新授御史大夫赴闕遇上於平涼
亦勸上治兵於靈武以圖進取上然之上初發平涼有
彩雲浮空白鶴前引出軍之後有黃龍自上所憩屋騰
空而去上行至豐寧南見黃河天塹之固欲整軍北渡
以保豐寧忽大風飛沙跬步之間不辨人物及廻軍趨
靈武風沙頓止天地廓清七月辛酉上至靈武時魏少
遊預備供帳無不畢備裴冕杜鴻漸等從容進曰今寇
逆亂常毒流函谷主上倦勤大位移幸蜀川江山阻險
奏請路絶宗社神器須有所歸萬姓顒顒思崇明聖天
意人事不可固違伏願殿下順其樂推以安社稷王者
之大孝也上曰俟平寇逆奉迎鑾輿從容儲闈侍膳左
右豈不樂哉公等何急也冕等凡六上牋辭情激切上
不獲已乃從是月甲子上即皇帝位於靈武禮畢冕等
跪進曰自逆賊憑陵兩京失守聖皇傳位陛下再安區
宇臣稽首上千萬歲夀羣臣舞蹈稱萬歲上流涕歔欷
感動左右即日奏其事於上皇是日御靈武南門下制
曰朕聞聖人畏天命帝者奉天時知皇靈睠命不敢違
而去之知歴數可歸不獲已而當之在昔帝王靡不由
斯而有天下者也乃者羯胡亂常京闕失守天未悔禍
羣兇尚扇聖皇久厭大位思傳眇身軍興之初已有成
命予恐不德罔敢秪承今羣工卿士僉曰孝莫大於繼
德功莫盛於中興朕所以治兵朔方將殄寇逆務以大
者本其孝乎須安兆庶之心敬順羣臣之請乃以七月
甲子即皇帝位於靈武敬崇徽號上尊聖皇曰上皇天
帝所司擇日昭告上帝朕以薄德謬當重位既展承天
之禮宜覃率土之澤可大赦天下改元曰至德内外文
武官九品已上加兩階賜兩轉三品已上賜爵一級以
朔方度支副使大理司直杜鴻漸爲兵部郎中朔方節
度判官崔漪爲吏部郎中並知中書舍人以御史中丞
裴冕爲中書侍郎同中書門下平章事河西兵馬使周
佖爲河西節度使隴右兵馬使彭元暉爲隴右節度使
前蒲州刺史呂崇賁爲關内節度使兼順化郡太守以
陳倉縣令薛景仙爲扶風太守以隴右節度使郭英乂
爲天水郡太守改靈武郡爲大都督府上縣爲望中縣
爲上丁夘逆胡害霍國長公主永王妃侯莫陳氏義王
妃閻氏陳王妃韋氏信王妃任氏駙馬楊朏等八十餘
人於崇仁之街甲戍賊黨同羅部五千餘人自西出降
朔方軍己夘京兆尹崔光遠長安令蘇震等率府縣官
吏大呼於西市殺賊數千級然後來赴行在詔改扶風
爲鳳翔郡八月壬午朔方節度使郭子儀范陽節度使
李光弼破賊於常山郡之嘉山上以治兵收京城詔子
儀等旋師子儀光弼率所綂步騎五萬至屯河北詔以
子儀爲兵部尚書依前靈州大都督府長史光弼爲戶
部尚書兼太原尹北京留守同中書門下平章事廻紇
吐蕃遣使繼至請和親願助國討賊皆宴賜遣之是日
上皇至成都大赦癸巳上所奉表始達成都丁酉上皇
遜稱誥遣左相韋見素文部尚書房琯門下侍郎崔渙
等奉冊書赴靈武九月壬辰上南幸彭原郡封故邠王
守禮男承寀爲燉煌王令使廻紇和親冊廻紇可汗女
爲毗伽公主仍令僕固懷恩送承寀至廻紇部内官邊
令該背上皇投賊至是復來見上命斬之丙子至順化
郡韋見素房琯崔渙等自蜀郡賫上冊書及傳國寳等
至己夘斬潼關敗將李承光於纛下十月辛巳朔日有
蝕之既癸未彭原郡以軍興用度不足權賣官爵及度
僧尼上素知房琯名至是琯請爲兵馬元帥收復兩京
許之仍令兵部尚書王思禮爲副分兵爲三軍楊希文
劉貴哲李光進等各將一軍其衆五萬辛丑琯與賊將
安守忠戰于陳濤斜官軍敗績楊希文劉貴哲等降於
賊琯亦奔還平原太守顔真卿以食盡援絶弃城渡河
於是河北郡縣盡䧟於賊十一月辛亥河西地震有聲
圯裂廬舍張掖酒泉尤甚戊子廻紇引軍來赴難與郭
子儀同破賊黨同羅部三千餘衆於河上詔宰相崔渙
廵撫江南補授官吏十二月戊子以王思禮爲關内節
度彭原郡百姓給復二載郡同六雄縣昇緊望以秦州
都督郭英乂爲鳳翔太守諫議大夫高適爲廣陵長史
淮南節度兼採訪使賊將阿史那承慶攻䧟潁川郡執
太守薛愿長史龐堅甲辰江陵大都督府永王璘擅領
舟師下廣陵
二載春正月庚戍朔上在彭原受朝賀是日通表入蜀
賀上皇上皇在蜀每得上表疏訊其使者知上涕戀晨
省乃下誥曰至和育物大孝安親古之哲王必由斯道
朕往在春宫嘗事先后問安靡闕視膳無違及同氣天
倫聯華棣萼居嘗共被食必分甘今皇帝奉而行之未
嘗失墜每有銜命而來戒途將發必肅恭拜跪涕泗漣
洏左右侍臣罔不感動間者抱戴赤雀白狼之瑞接武
荐臻此皆皇帝聖敬之符孝友之感也故能誕敷德教
横于四海信可以光宅寰宇永綏黎元者哉其天下有
至孝友悌行著鄉閭堪旌表者郡縣長官採聽聞奏庶
孝子順孫沐于玄化也甲寅以襄陽太守李峘爲蜀郡
長史劔南節度使將作少監魏仲犀爲襄陽山南道節
度使永王傅劉彙爲丹陽太守兼防禦使以憲部尚書
李麟同中書門下平章事上皇遣平章事崔圓奉誥赴
彭原乙夘逆胡安祿山爲其子慶緒所殺辛酉於江寧
縣置金陵郡仍置軍分人以鎮之甲子幸保定郡丙寅
武威郡九姓商胡安門物等叛殺節度使周佖判官崔
稱率衆討平之是日蜀郡健兒賈秀等五千人謀逆上
皇御蜀郡南樓將軍席元慶等討平之二月戊子幸鳳
翔郡文城太守武威郡九姓齊莊破賊五千餘衆上議
大舉收復兩京盡括公私馬以助軍給事中李廙署云
無馬大夫崔光遠劾之貶廙江華太守節度使李光弼
大破賊將蔡希德之衆於城下斬虜七萬軍資器仗稱
是朔方節度使郭子儀大破賊將崔乾祐於潼關收河
東郡永王璘兵敗奔於嶺外至大度嶺爲洪州刺史皇
甫侁所殺三月癸亥河西自去冬地震至是方止辛酉
以左相韋見素平章事裴冕爲左右僕射並罷知政事
以前憲部尚書致仕苗晉卿爲左相吐蕃遣使和親遣
給事中南巨川報命癸亥大雨至癸酉不止詔疏理刑
獄甲戍方止夏四月戊寅朔以郭子儀爲司空兼副元
帥統諸節度李光弼爲司徒乙酉太史奏歲星太白熒
惑集于東井五月癸丑郭子儀與賊將安守忠戰于清
渠官軍敗績子儀退保武功丁巳房琯爲太子少師罷
知政事以諫議大夫張鎬爲中書侍郎同中書門下平
章事以武部侍郎杜鴻漸爲河西節度庚申誥追贈故
妃楊氏爲元獻皇太后上母也甲子郭子儀以失律讓
司空許之七月庚戍夜蜀郡軍人郭千仞謀逆上皇御
玄英樓節度使李峘討平之丁巳賊將安武臣䧟陜郡
民無遺類八月甲申以黃門侍郎崔渙爲餘杭太守江
東採訪防禦使己丑以平章事張鎬兼河南節度採訪
處置等使靈昌太守許叔冀爲賊所攻援兵不至拔衆
投睢陽郡癸巳大閱諸軍上御城樓以觀之丁酉改雍
縣爲鳳翔縣陳倉爲寳雞縣閏八月辛未賊將遽寇鳳
翔崔光遠行軍司馬王伯倫判官李椿率衆捍賊賊退
乘勝至中渭橋殺賊守橋衆千人追擊入苑中時賊大
軍屯武功聞之燒營而去伯倫與賊血戰而死李椿力
窮被執然自是賊不敢西侵九月丁丑上黨節度使程
千里與賊挑戰爲賊將蔡希德所擒燉煌王承寀自廻
紇使還拜宗正卿納廻紇公主爲妃廻紇封爲葉護持
四節與廻紇葉護太子率兵四千助國討賊葉護入見
宴賜加等丁亥元帥廣平王統朔方安西廻紇南蠻大
食之衆二十萬東向討賊壬寅與賊將安守忠李歸仁
等戰于香積寺西北賊軍大敗斬首六萬級賊帥張通
儒弃京城東走癸卯廣平王收西京甲辰捷書至行在
百寮稱賀即日告捷于蜀上皇遣裴冕入京啓告郊廟
社稷冬十月乙巳朔以崔光遠爲京兆尹詔曰緣京城
初收要安百姓又灑掃宫闕奉迎上皇以今月十九日
還京應緣供頓務從減省吐蕃寇䧟西平郡癸丑賊將
尹子竒䧟睢陽害張廵姚誾許遠賊自香積之敗悉衆
保陜郡廣平王統郭子儀等進攻與賊戰于陜西之新
店賊衆大敗斬首十萬級横屍三十里庚申安慶緒與
其黨奔河北壬戍廣平王入東京陳兵天津橋南士庶
歡呼路側䧟賊官僞署侍中陳希烈中書令張垍等三
百餘人素服待罪癸亥上自鳳翔還京仍遣太子太師
韋見素入蜀迎上皇鳳翔郡給復五載丙寅至望賢宮
得東京捷書至上大喜丁夘入長安士庶涕泣拜忭曰
不圖復見吾君上亦爲之感惻九廟爲賊所焚上素服
哭於廟三日入居大明宮是日上皇發蜀郡己巳文武
脅從官免冠徒跣朝堂待罪禁之府獄命中丞崔器劾
之廻紇葉護自東京還宴之于宣政殿便辭還蕃乃封
葉護爲忠義王約每年送絹二萬疋至朔方王便交授
十一月壬申朔上御丹鳳樓下制曰我國家出震乘乾
立極開綂謳謌歴數啓聖千齡文物聲名握圖六葉安
禄山夷羯賤類粗立邊功遂肆兇殘變起倉卒而毒流
四海塗炭萬靈朕興言痛憤提戈問罪靈武聚一旅之
衆至鳳翔合百萬之師親總元戎掃清羣孽廣平王俶
受委元帥能振天聲郭子儀決勝無前克成大業兼廻
紇葉護雲南子弟諸蕃兵馬力戰平兇勢若摧枯易同
破竹朕早承聖訓嘗讀禮經義切奉先恐不克荷今復
宗廟於函洛迎上皇於巴蜀導鑾輿而反正朝寢門而
問安寰宇載寧朕願畢矣且復人將有主敬當天地之
心興豈在予實馮社稷之祐今兩京無虞三靈通慶可
以昭事宜在覃恩待上皇到日當取處分是時河南河
東諸郡縣皆平宫省門帶安字者改之僞御史大夫嚴
莊來降新城九廟神主上親告享十二月丙午上皇至
自蜀上至望賢宮奉迎上皇御宮南樓上望樓辟易下
馬趨進樓前再拜蹈舞稱慶上皇下樓上匍匐捧上皇
足涕泗嗚咽不能自勝遂扶侍上皇御殿親自進食自
御馬以進上皇上馬又躬攬轡而行止之後退上皇曰
吾享國長久吾不知貴見吾子爲天子吾知貴矣上乘
馬前導自開遠門至丹鳳門旗幟燭天綵栩夾道士庶
舞忭路側皆曰不圖今日再見二聖百寮班於含元殿
庭上皇御殿左相苗晉卿率百辟稱賀人人無不感咽
禮畢上皇詣長樂殿謁九廟神主即日幸興慶宮上請
歸東宮上皇遣高力士再三慰譬而止受賊僞署左相
陳希烈達奚珣等二百餘人並禁於楊國忠宅鞫問甲
寅以左相苗晉卿爲中書侍郎同中書門下平章事十
二月戊午朔上御丹鳳門下制大赦蜀郡靈武元從功
臣太子太師豳國公韋見素内侍齊國公高力士右龍
武大將軍陳玄禮各加實封三百戶田長文張崇俊杜
休祥各加二百戶右僕射裴冕冀國公殿中監李輔國
成國公宗正卿李遵鄭國公兼進封邑廣平王俶封楚
王加實封二千戶左僕射朔方節度郭子儀加司徒進
封代國公實封一千戶兵馬使僕固懷恩封豐國公右
金吾將軍李嗣業封虢國公司徒兼太原尹李光弼薊
國公關内節度王思禮霍國公淮南節度來瑱穎國公
南陽太守魯炅岐國公仍並加實封京兆尹崔光遠鄴
國公開府李光進范陽郡公左相苗晉卿爲侍中封韓
國公憲部尚書平章事李麟襃國公中書侍郎崔圓爲
中書令趙國公中書侍郎張鎬南陽縣公近日所改百
司額及郡名官名一依故事改蜀郡爲南京鳳翔府爲
西京西京改爲中京蜀郡改爲成都府鳳翔府官寮並
同三京名號其李憕盧弈顔杲卿袁履謙許遠張廵張
介然蔣清龐堅等即與追贈訪其子孫厚其官爵文武
三品已上賜爵一級四品已下加一階賜酺五日進封
南陽王傑爲趙王新城王僅爲彭城王潁川王僴爲兗
王第七男侹爲涇王第九男倕封襄王第十男佋封興
王第十一男偲封杞王第十二男侗封定王甲子上皇
御宣政殿授上傳國璽上於殿下涕泣而受之己丑賊
將僞范陽節度使史思明以其兵衆八萬之籍與僞河
東節度使高秀巖並表送降庚午制人臣之節有死無
二爲國之體叛而必誅況乎委質賊廷宴安逆命躭受
寵禄淹延歲時不顧恩義助其效用此其可宥法將何
施達奚珣等或受任台輔位極人臣或累葉寵榮姻聯
戚里或歴踐臺閣或職通中外夫以犬馬微賤之畜猶
知戀主龜蛇蠢動之類皆能報恩豈曰人臣曾無感激
自逆胡作亂傾覆邦家凡在黎元皆含怨憤殺身殉國
者不可勝數此等黔首猶不背國恩受任於梟獍之間
咨謀於豺虺之輩静言此情何可放宥達奚珣等一十
八人並宜處斬陳希烈等七人並賜自盡前大理卿張
均特宜免死配流合浦郡是日斬達奚珣等於子城西
南隅獨柳樹仍集百寮往觀之
三載正月甲戍朔戊寅上皇御宣政殿冊皇帝尊號曰
光天文武大聖孝感皇帝上以徽號中有大聖二字上
表固讓不允乙酉勑因亂所失庫物先差使搜檢如聞
下吏因便擾人其搜檢使一切並停務令安輯内出宮
女三千人庚寅大閱諸軍於含元殿庭上御棲鸞閣觀
之庚子冊良娣張氏爲淑妃二月癸夘朔賊將僞淄青
節度能元皓以其地請降用爲河北招討使并其子昱
並授官爵乙巳上御興慶宫奉冊上皇徽號曰太上至
道聖皇大帝丁未御明鳳門大赦天下改至德三載爲
乾元元年成都靈武扈從功臣三品已上與一子官五
品已下與一子出身六品已下量與改轉死王事䧟賊
不受僞命而死者並與追贈䧟賊官先推鞫者例減罪
一等今後醫卜入仕者同明法例處分三月癸酉朔甲
戍元帥楚王俶改封成王乙亥山南東道河南淮南江
南皆置節度使辛夘以歲饑禁酤酒麥依常式太史監
爲司天臺取承寧坊張守珪宅置仍補官員六十人夏
四月癸夘以太子少師嗣虢王巨爲東京留守河南尹
充京畿採訪處置使己酉冊淑妃張氏爲皇后辛亥九
廟成備法駕自長安殿迎九廟神主入新廟甲寅上親
享九廟遂有事於圓丘即日還宮翌日御明鳳門大赦
天下戊辰上進鍊石英金龜於興慶宫五月壬申朔廻
紇黑衣大食各遣使朝貢至閣門爭長詔其使合從左
右門入壬午詔近緣狂寇亂常諸道分置節度蓋總管
内徵發文牒往來仍加採訪轉滋煩擾其諸道先置採
訪黜陟二使宜停癸未夜月掩心前星戊子以河南節
度中書侍郎平章事張鎬爲荆州大都督府長史本州
防禦使以禮部尚書崔光遠爲河南節度庚寅立成王
俶爲皇太子以荆州長史季廣琛赴河南行營會計討
賊於河北己未中書令崔圓爲太子少師刑部尚書同
平章事李麟爲太子少傅並罷知政事以太常少卿知
禮儀事王璵爲中書侍郎同中書門下平章事丙申燉
煌王承寀薨六月辛丑朔吐火羅康國遣使朝貢己酉
初置太一神壇於圓丘東是日命宰相王璵攝行祠事
癸丑夜月入南斗魁戊午諸三司所推劾受賊僞官等
恩澤頻加科條遞減原其事状稍近平人所推問者並
宜釋放秋七月辛未朔吐火羅葉護烏利多并九國首
領來朝助國討賊上令赴朔方行營丙戍初鑄新錢文
曰乾元重寳用一當十與開元通寶同行用丁亥制上
皇第二女寧國公主出降廻紇英武威遠毗伽可汗八
月壬寅以青徐等五州節度使季廣琛兼許州刺史河
南節度使崔光遠兼汴州刺史以青州刺史許叔冀兼
滑州刺史充青滑六州節度使甲辰上皇誕節上皇宴
百官於金明門樓朔方節度使郭子儀河東節度使李
光弼關内節度使王思禮來朝加子儀中書令光弼侍
中思禮兵部尚書餘如故九月庚午朔右羽林大將軍
趙泚爲蒲州刺史蒲同虢三州節度使貝州刺史能元
皓爲齊州刺史齊兗鄆等州防禦使庚寅大舉討安慶
緒於相州命朔方節度郭子儀河東節度李光弼關内
潞州節度使王思禮淮西襄陽節度魯炅興平節度李
奐滑濮節度許叔冀平盧兵馬使董秦北庭行營節度
使李嗣業鄭蔡節度使季廣琛等九節度之師步騎二
十萬以開府魚朝恩爲觀軍容使癸巳廣州秦大食國
波斯國兵衆攻城刺史韋利見棄城而遁十月乙未以
鳳翔尹李齊物爲刑部尚書以濮州刺史張方湏爲廣
州都督五府節度使郭子儀奏破賊十萬於衞州獲安
慶緒弟慶和進收衞州甲寅上皇幸華清宮上送於㶚
上許叔冀奏衞州婦人侯四娘滑州婦人唐四娘某州
婦人王二娘相與㰱血請赴行營討賊皆補果毅壬申
王思禮破賊二萬於相州十一月丁丑郭子儀收魏州
得僞署刺史蕭華於州獄詔復以華爲刺史是日上皇
至自華清宫上迎於㶚上上自控上皇馬轡百餘步誥
止之乃已十二月癸夘以河南節度崔光遠爲魏州刺
史遣蕭華赴相州行營甲辰以昇州刺史韋黃裳爲蘇
州刺史浙西節度使庚戍以戶部尚書李峘充淮南浙
西觀察使處置節度使丙寅立春上御宣政殿讀時令
常參官五品已上升殿序坐而聽之時王師圍相州慶
緒食盡求於史思明率衆來援丁夘思明復䧟魏州刺
史崔光遠出奔
二年春正月己巳朔上御含元殿受尊號曰乾元大聖
光天文武孝感皇帝是日史思明自稱燕王於魏州僭
立年號丁丑上親祀九宫貴神齋宿於壇所戊寅有事
於籍田上行九推禮官奏太過上曰朕勸農率下所恨
不終于畆耳癸未夜月掩歲星乙丑以御史中丞崔寓
都綂浙江淮南節度處置使丙申開府儀同三司衞尉
卿懷州北庭行營節度使虢國公李嗣業卒于相州行
營庚子以太子少師崔圓充東京留守判尚書省事二
月壬子望月蝕既百官請加皇后張氏尊號曰翊聖上
以月蝕隂德不修而止貶東京留守嗣虢王巨以陜州
刺史苛政也丙辰月犯心大星壬戍遣侍中苗晉卿王
璵分錄囚徒三月丁夘朔己巳皇后祀先蠶於苑中壬
申相州行營郭子儀等與賊史思明戰王師不利九節
度兵潰子儀斷河陽橋以餘衆保東京辛夘以衞尉卿
荔非元禮爲懷州刺史權鎮西北庭行營節度使以滑
州刺史許叔冀充滑汴曹宋等州節度使以鄆州刺史
尚衡爲徐州刺史充亳潁等州節度使甲午以兵部侍
郎呂諲同中書門下平章事以太子賓客薛景仙爲鳳
翔尹本府防禦使乙未侍中苗晉卿爲太子太傅平章
事王璵爲刑部尚書並罷知政事以京兆尹李峴爲吏
部尚書禮部侍郎李揆爲中書侍郎與戶部侍郎第五
琦等並同中書門下平章事丙申以郭子儀爲東畿山
東河南等道節度防禦兵馬元帥權東京留守判尚書
省事以河西節度副使來瑱爲陜州刺史充虢華節度
潼關防禦團練等使四月丁酉朔王思禮奏於潞城縣
東直千嶺破賊萬人壬寅詔以寇孽未平務懷撝挹自
今以後朕常膳及服御等物並從節減諸作坊造坊並
停比緣軍國務殷或宣口勑處分今後非正宣並不得
行用中外諸務各歸有司英武軍及六軍諸使比因論
竟便行追攝今後湏經臺府如處斷不平具状聞奏自
文武五品已上正官各舉賢良方正直言極諫一人任
自封進兩省官十日一上封事御史臺欲彈事不湏進
状仍服豸冠殘妖未殄國步猶難共體至公以康庶政
朕推誠御物與衆共之思與蒼生臻夫至道宣示中外
知朕意焉甲辰以鄧州刺史魯炅爲鄭州刺史充陳鄭
潁亳節度使以徐州刺史尚衡爲青州刺史充青淄密
登萊沂海等州節度使以商州刺史興平軍節度李奐
兼豫許汝等州節度使乙巳第五琦依舊判度支租庸
等使史思明僭號於魏州貶季廣琛宣州刺史崔光遠
爲太子少保癸亥以久旱徙市雩祈雨五月辛巳貶宰
相李峴蜀州刺史丁亥上御宣政殿試文經邦國等四
科舉人乃以汝州刺史劉展爲滑州刺史以平盧軍節
度都知兵馬使董秦爲濮州刺史六月乙未朔以右僕
射裴冕爲御史大夫成都尹持節充劒南節度副大使
本道觀察使以邠州刺史房琯爲太子賓客以饒州刺
史顔真卿爲昇州刺史充浙江西道節度使己巳以明
州刺史呂延之爲越州刺史充浙江東道節度使以右
羽林大將軍彭元曜爲鄭州刺史充陳鄭申光夀等州
節度使秋七月乙丑朔以禮部尚書韋陟充東京留守
太子少傅充國公李麟卒辛巳制以趙王係爲天下兵
馬元帥司空兼侍中李光弼爲副丁亥以兵部尚書潞
州大都督府長史潞沁節度霍國公王思禮兼太原尹
充北京留守河東節度副大使刑部尚書王璵爲蒲州
刺史充蒲同綘三州節度使八月乙亥襄州偏將康楚
元逐刺史王政據城自守丙辰寧國公主自廻紇還宮
副元帥李光弼兼幽州大都督府長史河北節度等使
九月甲午襄州賊張嘉延襲破荆州澧朗復郢硤歸等
州官吏皆弃城奔竄戊辰新鑄大錢文加乾元重寳而
重其輪用一當五十以二十二斤成貫丁亥以太子少
保崔光遠充荆襄等州招討使右羽林大將軍王仲昇
充申安沔等州節度使右羽林將軍李抱玉爲鄭州刺
史鄭陳潁亳四州節度使庚寅逆胡史思明䧟洛陽副
元帥李光弼守河陽汝鄭滑等州䧟賊冬十月丁酉制
親征史思明竟不行乙巳李光弼奏破賊於城下壬戍
宰相呂諲起復依前平章事十一月甲子朔商州刺史
韋倫破康楚元荆襄平庚午戶部侍郎同平章事第五
琦貶忠州長史御史大夫賀蘭進明貶秦州司馬十二
月癸巳朔神策將軍衞伯玉破賊於陜東彊子坂甲寅
以御史大夫史翽爲襄州刺史充山南東道節度觀察
處置等使
三年春正月癸亥朔辛巳李光弼進位太尉兼中書令
餘如故以杭州刺史侯令儀爲昇州刺史充浙江西道
節度兼江寧軍使戊子以朔方節度使郭子儀兼邠寧
鄜坊兩道節度使二月癸巳朔以右丞崔寓爲蒲州刺
史充蒲同晉絳等州節度使庚戍第五琦除名長流夷
州癸丑以太子少保崔光遠爲鳳翔尹秦隴節度使三
月壬申以京兆尹李若幽爲成都尹劒南節度使甲申
以蒲州爲河中府其州縣官吏所置同京兆河南二府
四月甲午李光弼奏破賊於懷州河陽甲辰以禮部尚
書東京留守韋陟爲吏部尚書太子賓客房琯爲禮部
尚書以太子賓客平章事張鎬爲左散騎常侍太子賓
客崔渙爲大理卿是歲饑米斗至一千五百文戊申襄
州軍亂殺節度使史翽部將張維瑾據州叛丁巳夜彗
出東方在婁胃間長四尺許戊午以右丞蕭華爲河中
尹兼御史中丞充同晉絳等州節度觀察處置使己未
以陜州刺史來瑱爲襄州刺史充山南東道襄鄧等十
州節度觀察處置等使庚申以右羽林大將軍郭英乂
爲陜州刺史陜西節度潼關防禦等使閏四月辛酉朔
彗出西方其長數丈壬戍以禮部尚書房琯爲晉州刺
史甲子制彭王僅充河西節度大使兗王僴北庭節度
大使涇王侹隴右節度大使杞王倕陜西節度大使興
王佋鳳翔節度大使蜀王傀邠寧節度大使並不出閤
丁夘太原尹王思禮進位司空甲戍天下兵馬元帥趙
王係改封越王己夘以星文變異上御明鳳門大赦天
下改乾元爲上元追封周太公望爲武成王依文宣王
例置廟時大霧自四月雨至閏月末不止米價翔貴人
相食餓死者委骸于路壬午以刑部尚書王璵爲太常
卿右散騎常侍韓擇木爲禮部尚書五月庚寅朔丙午
以太子太傅韓國公苗晉卿爲侍中壬子黃門侍郎同
中書門下三品呂諲爲太子賓客罷知政事癸丑以河
南尹劉晏爲戶部侍郎勾當度支鑄錢鹽鐡等使是夜
月掩昴六月乙丑詔先鑄重稜錢一當五十宜減當三
十文開元宜一當十七月己丑朔丁未上皇自興慶宮
移居西内丙辰開府高力士配流巫州内侍王承恩流
播州魏悦流溱州左龍武大將軍陳玄禮致仕丙辰御
史大夫崔器卒八月辛未吏部尚書韋陟卒丁丑以太
子賓客呂諲爲荆州大都督府長史澧朗硤忠五州節
度觀察處置等使己卯以將作監王昂爲河中尹本府
晉絳等州節度使丁亥贈故興王佋爲恭懿太子九月
甲午以荆州爲南都州曰江陵府官吏制置同京兆其
蜀郡先爲南京宜復爲蜀郡十月壬申以廬州刺史趙
良弼爲越州刺史充浙江東道節度使青州刺史殷仲
卿爲淄州刺史淄沂滄德棣等州節度使甲申以兵部
侍郎尚衡爲青州刺史青登等州節度使十一月乙巳
李光弼奏收懷州宋州刺史劉展赴鎮揚州揚州長史
鄧景山以兵拒之爲展所敗展進䧟揚潤昇等州十二
月庚辰以右羽林軍大將軍李鼎爲鳳翔尹興鳳隴等
州節度使癸未夜歲星掩房
二年春正月丁亥朔辛夘温州刺史季廣琛爲宣州刺
史充浙江西道節度使甲午上不康皇后張氏刺血寫
佛經甲寅詔府縣御史臺大理疏理繫囚死罪降從流
流已下並釋放乙卯平盧軍兵馬使田神功生擒劉展
揚潤平二月己未党項寇寶雞入散關䧟鳳州殺刺史
蕭&KR1957;鳳翔尹李鼎邀擊之癸亥以鳳翔尹崔光遠爲成都
尹劔南節度度支營田觀察處置等使以太子詹事趙
國公崔圓爲揚州大都督府長史淮南節度觀察等使
辛未夜月有蝕之既戊寅李光弼率河陽之軍五萬與
史思明之衆戰於北邙官軍敗績光弼僕固懷恩走保
聞喜魚朝恩衞伯玉走保陜州河陽懷州共䧟賊京師
戒嚴癸未中書侍郎同中書門下三品李揆貶爲袁州
長史以前河中尹肅華爲中書侍郎同平章事集賢殿
崇文舘大學士兼修國史三月甲子史朝義率衆夜襲
我陜州衞伯玉逆擊敗之戊戍史思明爲其子朝義所
殺李光弼以失律讓太尉中書令許之授侍中河中尹
晉絳等州節度觀察使夏四月乙亥朔嗣岐玉珍得罪
廢爲庶人於溱州安置連坐竇如玢崔昌處斬駙馬都
尉楊洄薛履謙賜自盡左散騎常侍張鎬貶辰州司戶
長任己未以吏部侍郎裴遵慶為黃門侍郎同中書門
下平章事青州刺史尚衡兗州刺史能元皓並奏破賊
壬午梓州刺史叚子璋叛襲破遂州殺刺史嗣虢王巨
東川節度使李奐戰敗奔成都五月甲午思明僞將滑
州刺史令狐彰以滑州歸朝授彰御史中丞依前滑州
刺史滑魏德貝相六州節度使乙未劔南節度使崔光
遠率師與李奐擊敗叚子璋於綿州擒子璋殺之綿州
平李光弼來朝進位太尉兼侍中充河南副元帥都統
河南淮南山南東道五道行營節度鎮臨淮北京留守
守司空太原尹河東節度副大使霍國公王思禮卒辛
丑以鴻臚卿趙國公管崇嗣爲太原尹兼御史大夫充
北京留守河東節度副大使壬子太子少傅宗正卿李
齊物卒六月癸丑朔己夘以鳳翔尹李鼎爲鄯州刺史
隴右節度營田等使秋七月癸未朔日有蝕之既大星
皆見甲辰延英殿御座梁上生玉芝一莖三花上製玉
靈芝詩八月癸丑朔以中官李輔國守兵部尚書於尚
書省上命宰臣百官送之酣宴竟日自七月霖雨至是
方止牆宇多壊漉魚道中辛巳以殿中監李若幽爲戶
部尚書充朔方鎮西北庭陳鄭等州節度使鎮絳州賜
名國禎九月壬午朔壬辰以太子賓客集賢殿學士昌
黎伯韓擇木爲禮部尚書壬寅制朕獲守丕業敢忘謙
冲欲垂範而自我亦去華而就實其乾元大聖光天文
武孝感等尊崇之稱何德以當之欽若昊天定時成歲
春秋五始義在體元惟以紀年更無潤色至于漢武餙
以浮華非前王之茂典豈永代而作則自今已後朕號
唯稱皇帝其年號但稱元年去上元之號其以今北庭
潞儀隰等州行營本管節度觀察等事移鎮絳州壬申
嗣寧王棣薨癸酉河南副元帥李光弼破賊於許州城
下收復許州建辰月庚辰朔壬午詔天下見禁繫囚無
輕重一切釋放丙戍夜月有白冠癸巳以襄州刺史來
瑱爲安州刺史充淮西申安蘄黃沔等十六州節度使
甲午党項奴刺寇梁州刺史李勉弃郡走丙申党項寇
奉天上不康百寮於佛寺齋僧丁未詔左降官流人一
切放還戊申中書侍郎平章事徐國公蕭華爲禮部尚
書罷知政事以尚書戶部侍郎元載同中書門下平章
事以禮部尚書韓擇木爲太子太保建巳月庚戍朔壬
子楚州刺史崔侁獻定國寳玉十三枚一曰玄黃天符
如笏長八寸闊三寸上圓下方近圓有孔黃玉也二曰
玉雞毛文悉備白玉也三曰榖璧白玉也徑可五六寸
其文粟粒無雕鐫之迹四曰西王母白環二枚白玉也
徑六七寸五曰碧色寳圓而有光六曰如意寳珠形圓
如雞卵光如月七曰紅靺鞨大如巨栗赤如櫻桃八曰
琅玕珠二枚長一寸二分九曰玉玦形如玉環四分缺
一十曰玉印大如半手斜長理如鹿形䧟入印中以印
物則鹿形著焉十一曰皇后採桑鈎長五六寸細如筯
屈其末似真金又似銀十二曰雷公石斧長四寸闊二
寸無孔細緻如青玉十三寳置于日中皆白氣連天侁
表云楚州寺尼真如者恍惚上昇見天帝帝授以十三
寳曰中國有災宜以第二寳鎮之甲寅太上至道聖皇
天帝崩於西内神龍殿上自仲春不豫聞上皇登遐不
勝哀悸因兹大漸乙丑詔皇太子監國又曰上天降寳
獻自楚州因以體元叶乎五紀其元年宜改爲寳應建
巳月爲四月餘月並依常數仍依舊以正月一日爲歲
首丁夘宣遺詔是日上崩于長生殿年五十二羣臣上
諡曰文明武德大聖大宣孝皇帝廟號肅宗寳應二年
三月庚午葬于建陵
史臣曰臣每讀詩至許穆夫人聞宗國之顛覆周大夫
傷宮室之黍離其辭情於邑賦諭&KR2950;懇未嘗不廢書興
歎及觀天寳失馭流離奔播又甚於詩人之於邑也當
其戎羯負恩奄爲豨突豺逐遽興於轂下胡越寧慮於
舟中借人之戈持之反刺變生於不意也所幸太王去
國豳人不忘於周君新莽據圖黔首仍思於漢德是以
宣皇帝蒙六聖之遺業因百姓之樂推號令朔方旬日
而車徒雲合旋師右輔朞月而關隴砥平故兩都再復
於鑾輿九廟復歆於黍稷觀其迎上皇於蜀道陳拜慶
於望賢父子於是感傷行路爲之隕涕昔太公迎子或
從家令之言而西伯事親靡怠寢門之問曾參孝已足
以擬倫然而道屈知幾志微遠略殘妖未殄宜先恢復
之謀餘燼纔收何暇昇平之禮方聽王璵伏奏輔國贊
成紺轅躬籍于春郊翠幰先蠶於蘭舘或御殿曉宣時
令或登壇宿禮貴神禮即宜然時何暇給鐘縣未移於
簨簴思明已䧟於洛陽是知祝史疇人安能及遠猶頼
大臣宣力諸將效忠旄頭終隕於三川杲日重明於六
合比平王之遷洛我則英雄論元帝之渡江彼誠么麽
寧親復國肅廼休哉
贊曰犬羊犯順輦輅播遷兇徒竟斃景祚重延星馳蜀
道雨泣望賢孝宣之諡誰曰不然
舊唐書卷十
舊唐書卷十考證
肅宗本紀景雲二年乙亥生二年下不系以月闕文
己亥至安定郡斬新平太守薛羽保定太守餘榖以其
棄郡也安定新書地理志作保定保定舊書地理
志作安定
至德二載五月誥追贈故妃楊氏爲元獻皇太后上母
也(臣德潛)按玄宗禪位稱誥當云皇后不當云皇
太后
三載夏四月冊淑妃張氏爲皇后新書在三月戊寅
綱目亦在三月
乾元三年閏四月制蜀王傀邠寧節度大使沈炳震
曰肅宗諸子無名傀封蜀王者疑召王偲之誤
十月青州刺史殷仲卿爲淄州刺史淄沂滄德棣等州
節度使沈炳震曰新書方鎮表淄沂節度使在上
元二年置不應先見于此
上元二年九月制自今已後朕號惟稱皇帝其年號但
稱元年去上元之號其以今(臣德潛)按其以今下
屬闕文闕以十一月建子爲歲首詔(明年仍以建寅月爲歲首)及
十二月建丑并明年寳應元年建寅月事
北庭潞儀隰等州行營本管節度觀察等事移鎮絳州
(臣德潛)按此寳應元年建夘月文也上闕庚午郭
子儀知朔方河中凡十字照新書添入北庭字上則
成文矣
舊唐書卷十考證
