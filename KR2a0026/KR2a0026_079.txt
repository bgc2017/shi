舊唐書卷七十九
後晉司空同中書門下平章事劉昫撰
列傳第二十九
祖孝孫傅仁均傅奕李淳風呂才
祖孝孫幽州范陽人也父崇儒以學業知名仕至齊州
長史孝孫博學曉歷算早以逹識見稱初開皇中鍾律
多缺雖何妥鄭譯蘇夔萬寳常等亟共討詳紛然不定
及平江左得陳樂官蔡子元于普明等因置清商署時
牛弘為太常卿引孝孫為協律郎與子元普明參定雅
樂時又得陳陽山太守毛爽妙知京房律法布琯飛灰
順月皆驗爽時年老弘恐失其法於是奏孝孫從其受
律孝孫得爽之法一律而生五音十二律而為六十音
因而六之故有三百六十音以當一歲之日又祖述洗
重依淮南本數用京房舊術求之得三百六十律各因
其月律而為一部以律數為母以一中氣所有日為子
以母命子隨所多少分直一歲以配七音起于冬至以
黃鐘為宫太簇為商林鐘為徵南呂為羽姑洗為角應
鐘為變宫蕤賓為變徵其餘日建律皆依運行每日各
以本律為宫旋宫之義由斯著矣然牛弘既初定樂難
復改張至大業時又採晉宋舊樂唯奏皇夏等十有四
曲旋宫之法亦不施用高祖受禪擢孝孫為著作郎歴
吏部郎太常少卿漸見親委孝孫由是奏請作樂時軍
國多務未遑改創樂府尚用隋氏舊文武德七年始命
孝孫及祕書監竇璡修定雅樂孝孫又以陳梁舊樂雜
用吳楚之音用齊舊樂多涉胡戎之伎於是斟酌南北
考以古音作大唐雅樂以十二月各順其律旋相為宫
制十二樂合三十二曲八十四調事具樂志旋宫之義
亡絶已久世莫能知一朝復古自孝孫始也孝孫尋卒
其後協律郎張文收復採三禮增損樂章然因孝孫之
本音
傅仁均滑州白馬人也善歷算推步之術武德初太史
令庾儉太史丞傳奕表薦之高祖因召令改修舊歷仁
均因上表陳七事其一曰昔洛下閎以漢武太初元年
歲在丁丑創歷起元元在丁丑今大唐以戊寅年受命
甲子日登極所造之歷即上元之歲歲在戊寅命日又
起甲子以三元之法一百八十去其積歲武德元年戊
寅為上元之首則合璧連珠懸合於今日其二曰堯典
為日短星昴以正仲冬前代造歷莫能允合臣今創法
五十餘年冬至輒差一度則却檢周漢千載無違其三
曰經書日蝕毛詩為先十月之交朔日辛卯臣今立法
却推得周幽王六年辛卯朔蝕即能明其中間並皆符
合其四曰春秋命歷序云魯僖公五年壬子朔旦冬至
諸歷莫能符合臣今造歷却推僖公五年正月壬子朔
旦冬至則同自斯以降並無差爽其五曰古歷日蝕或
在於晦或在二日月蝕或在望前或在望後臣今立法
月有三大三小則日蝕常在於朔月蝕在望前却驗魯
史並無違爽其六曰前代造歷命辰不從子半命度不
起虚中臣今造歷命辰起子半度起於虚六度命合辰
得中於子符陰陽之始會歷術之宜其七曰前代諸歷
月行或有晦猶東見朔以西脁臣今以遲疾定朔永無
此病經數月歷成奏上號曰戊寅元歷高祖善之武德
元年七月詔頒新歷授仁均員外散騎常侍賜物二百
叚後中書令封德彝奏歷術差謬勅吏部郎中祖孝孫
考其得失又太史丞王孝通執甲辰歷法以駁之曰案
堯典云日短星昴以正仲冬孔氏云七宿畢見舉中者
言耳是知中星無定故互舉一分兩至之星以為成驗
也昴西方處中之宿虚為北方居中之星一分各舉中
者即餘六星可知若乃仲冬舉鳥仲夏舉火此一至一
分又舉七星之體則餘二方可見今仁均專守昴中而
為定朔執文害意不亦謬乎又案月令仲冬昏在東壁
明知昴中則非常凖若言陶唐之代定是昴中後代漸
差遂至東壁然則堯前七千餘載冬至之日即便合翼
中逾遠彌却尤成不隱且今驗東壁昏中日體在斗十
有三度若昏於翼中日應在井十有三度夫井極北去
人最近而斗極南去人最遠在井則大熱在斗乃大寒
然堯前冬至即應翻熱及於夏至便應反寒四時倒錯
寒暑易位以理推尋必不然矣又鄭康成博逹之士也
對弟子孫皓云日永星火只是大火之次二十度有其
中者非謂心之火星也實正中也又平朔定朔舊有二
家平望定望由來兩術然三大三小是定朔定望之法
一大一小是平朔平望之義且日月之行有遲有疾每
月一相及謂之合會故晦朔無定由人消息若定大小
合朔者合會雖定而蔀元紀首三端並失若上合履端
之始下得歸餘於終合會時有進退履端又皆允協則
甲辰元歷為通術矣仁均對曰宋代祖沖之久立差術
至於隋代張胄玄等因而修之雖差度不同各明其意
今孝通不逹宿度之差移未曉黃道之遷改乃執南斗
為冬至之恒星東井為夏至之常宿率意生難豈為通
理夫太陽行於宿度如郵傳之過逆旅宿度每歲既差
黃道隨而變易豈得以膠柱之說而為斡運之難乎又
案易云治歷明時禮云天子玄端聽朔於南門之外尚
書云正月上日受終于文祖孔氏云上日朔日也又云
季秋月朔辰不集于房孔氏云集合也不合則日蝕隨
可知矣又云先時不及時皆殺無赦先時謂朔日不及
時也若有先後之差是不知定朔之道矣詩云十月之
交朔日辛卯又春秋日蝕三十有五左丘明云不書朔
官失之也明聖人之教不論於晦唯取朔耳自春秋以
後去聖久遠歷術差違莫能詳正故秦漢以來多非朔
蝕而宋代御史中丞何承天微欲見意不能詳究乃為
太史令錢樂之散騎侍郎皮延宗之抑止孝通今語乃
是延宗舊辭承天既非甄明故有當時之屈今略陳梗
概申以明之夫理歷之本必推上元之歲日月如合璧
五星如連珠夜半甲子朔旦冬至自此以後既行度不
同七曜分散不知何年更得餘分普盡還復總會之時
也唯日分氣分得有可盡之理因其得盡即有三端之
元故造經立法者小餘盡即為元首此乃紀其日數之
元不關合璧之事矣時人相傳皆云大小餘俱盡即定
夜半甲子朔旦冬至者此不逹其意故也何者冬至自
有常數朔名由於月起既月行遲疾無常三端豈得即
合故必湏日月相合與冬至同日者始可得名為合朔
冬至耳故前代諸歷不明其意乃於大餘正盡之年而
立其元法將以為常而不知七曜散行氣朔不合今法
唯取上元連珠合璧夜半甲子朔旦冬至合朔之始以
定一九相因行至於今日常取定朔之宜不論三端之
事皮延宗本來不知何承天亦自未悟何得引而相難
耶孝孫以仁均之言為然貞觀初有益州人陰弘道又
執孝通舊說以駁之終不能屈李淳風復駁仁均歷十
有八事勅大理卿崔善為考二家得失七條改從淳風
餘一十一條並依舊定仁均後除太史令卒官
傅奕相州鄴人也尤曉天文歷數隋開皇中以儀曹事
漢王諒及諒舉兵謂奕曰今兹熒惑入井是何祥也奕
對曰天上東井黃道經其中正是熒惑行路所涉不為
怪異若熒惑入地上井是為災也諒不悦及諒敗由是
免誅徙扶風高祖為扶風太守深禮之及踐祚召拜太
史丞太史令庾儉以其父質在隋言占候忤煬帝意竟
死獄中遂懲其事又恥以數術進乃薦奕自代遂遷太
史令奕既與儉同列數排毁儉而儉不之恨時人多儉
仁厚而稱奕之率直奕所奏天文密狀屢會上旨置參
旗井鉞等十二軍之號奕所定也武德三年進漏刻新
法遂行於時七年奕上疏請除去釋教曰佛在西域言
妖路遠漢譯胡書恣其假託故使不忠不孝削髮而揖
君親遊手遊食易服以逃租賦演其妖書述其邪法偽
啓三塗謬張六道恐嚇愚夫詐欺庸品凡百黎庶通識
者稀不察根源信其矯詐乃追既往之罪虚規將來之
福布施一錢希萬倍之報持齋一日冀百日之糧遂使
愚迷妄求功德不憚科禁輕犯憲章其有造作惡逆身
墜刑網方乃獄中禮佛口誦佛經晝夜忘疲規免其罪
且生死壽夭由於自然刑德威福關之人主乃謂貧富
貴賤功業所招而愚僧矯詐皆云由佛竊人主之權擅
造化之力其為害政良可悲矣案書云惟辟作福威惟
辟玉食臣有作福作威玉食害于而家凶于而國人用
側頗僻降自犧農至于漢魏皆無佛法君明臣忠祚長
年久漢明帝假託夢想始立胡神西域桑門自傳其法
西晉以上國有嚴科不許中國之人輒行髠髮之事洎
于苻石羌胡亂華主庸臣佞政虐祚短皆由佛教致災
也梁武齊襄足為明鏡昔褒姒一女妖惑幽王尚致亡
國況天下僧尼數盈十萬翦刻繒綵裝束泥人而為厭
魅迷惑萬姓者乎今之僧尼請令疋配即成十萬餘戸
產育男女十年長養一紀教訓自然益國可以足兵四
海免𧖟食之殃百姓知威福所在則妖惑之風自革淳
朴之化還興且古今忠諫鮮不及禍竊見齊朝章仇子
他上表言僧尼徒衆糜損國家寺塔奢侈虚費金帛為
諸僧附會宰相對朝讒毁諸尼依託妃主潛行謗讟子
他竟被囚執刑於都市及周武平齊制封其墓臣雖不
敏竊慕其蹤又上疏十一首詞甚切直高祖付羣官詳
議唯太僕卿張道源稱奕奏合理中書令蕭瑀與之爭
論曰佛聖人也奕為此議非聖人者無法請寘嚴刑奕
曰禮本於事親終於奉上此則忠孝之理著臣子之行
成而佛踰城出家逃背其父以疋夫而抗天子以繼體
而悖所親蕭瑀非出於空桑乃遵無父之教臣聞非孝
者無親其瑀之謂矣瑀不能荅但合掌曰地獄所設正
為是人高祖將從奕言會傳位而止奕武德九年五月
密奏太白見秦分秦王當有天下高祖以狀授太宗及
太宗嗣位召奕賜之食謂曰汝前所奏幾累於我然今
後但須盡言無以前事為慮也太宗常臨朝謂奕曰佛
道玄妙聖迹可師且報應顯然屢有徵驗卿獨不悟其
理何也奕對曰佛是胡中桀黠欺誑夷狄初止西域漸
流中國遵尚其教皆是邪僻小人模寫莊老玄言文飾
妖幻之教耳於百姓無補於國家有害太宗頗然之貞
觀十三年卒年八十五臨終誡其子曰老莊玄一之篇
周孔六經之說是為名教汝宜習之妖胡亂華舉時皆
惑唯獨竊歎衆不我從悲夫汝等勿學也古人裸葬汝
宜行之奕生平遇患未嘗請毉服藥雖究陰陽數術之
書而並不之信又常醉卧蹶然起曰吾其死矣因自為
墓誌曰傅奕青山白雲人也因酒醉死嗚呼哀哉其縱
達皆此類注老子并撰音義又集魏晉已來駁佛教者
為高識傳十卷行於世
李淳風岐州雍人也其先自太原徙焉父播隋高唐尉
以秩卑不得志棄官而為道士頗有文學自號黃冠子
注老子撰方志圖文集十卷並行於代淳風幼俊爽博
涉羣書尤明天文歷算陰陽之學貞觀初以駮傅仁均
歷議多所折衷授將仕郎直太史局尋又上言曰今靈
臺候儀是魏代遺範觀其制度疎漏實多臣案虞書稱
舜在璿璣玉衡以齊七政則是古以混天儀考七曜之
盈縮也周官大司徒職以土圭正日景以定地中此亦
據混天儀日行黃道之明證也暨于周末此器乃亡漢
孝武時洛下閎復造渾天儀事多疎闕故賈逵張衡各
有營鑄陛績王蕃遞加修補或綴附經星機應漏水或
孤張規郭不依日行推驗七曜並循赤道今驗冬至極
南夏至極北而赤道當定於中全無南北之異以測七
曜豈得其眞黃道渾儀之闕至今千餘載矣太宗異其
說因令造之至貞觀七年造成其制以銅為之表裏三
重下據凖基狀如十字末樹鼇足以張四表焉第一儀
名曰六合儀有天經䨇規渾緯規金常規相結於四極
之内備二十八宿十干十二辰經緯三百六十五度第
二名三辰儀圓徑八尺有璿璣規道月遊天宿矩度七
曜所行並備于此轉於六合之内第三名四遊儀玄樞
為軸以連結玉衡遊筩而貫約規矩又玄樞北樹北辰
南距地軸傍轉於内又玉衡在玄樞之間而南北遊仰
以觀天之辰宿下以識器之晷度時稱其妙又論前代
渾儀得失之差著書七卷名為法象志以奏之太宗稱
善置其儀於凝暉閣加授承務郎十五年除太常博士
尋轉太史丞預撰晉書及五代史其天文律歷五行志
皆淳風所作也又預撰文思博要二十二年遷太史令
初太宗之世有祕記云唐三世之後則女主武王代有
天下太宗嘗密召淳風以訪其事淳風曰臣據象推算
其兆已成然其人已生在陛下宮内從今不踰三十年
當有天下誅殺唐氏子孫殱盡帝曰疑似者盡殺之如
何淳風曰天之所命必無禳避之理王者不死多恐枉
及無辜且據上象今已成復在宮内已是陛下眷屬更
三十年又當衰老老則仁慈雖受終易姓其於陛下子
孫或不甚損今若殺之即當復生少壯嚴毒殺之立讎
若如此即殺戮陛下子孫必無遺類太宗善其言而止
淳風每占候吉凶合若符契當時術者疑其别有役使
不因學習所致然竟不能測也顯慶元年復以修國史
功封樂昌縣男先是太史監候王思辯表稱五曹孫子
十部算經理多踳駁淳風復與國子監算學博士梁述
太學助教王眞儒等受詔注五曹孫子十部算經書成
高祖令國學行用龍朔二年改授祕閣郎中時戊寅歷
法漸差淳風又增損劉焯皇極歷改撰麟德歷奏之術
者稱其精密咸亨初官名復舊還為太史令年六十九
卒所撰典章文物志乙巳占祕閣錄并演齊人要術等
凡十餘部多傳於代子諺孫仙宗並為太史令
呂才博州清平人也少好學善隂陽方伎之書貞觀三
年太宗令祖孝孫增損樂章孝孫乃與明音律人王長
通白明達遞相長短太宗令侍臣更訪能者中書令溫
彦博奏才聰明多能眼所未見耳所未聞一聞一見皆
達其妙尤長於聲樂請令考之侍中王珪魏徵又盛稱
才學術之妙徵曰才能為尺十二枚尺八長短不同各
應律管無不諧韻太宗即徵才令直弘文館太宗嘗覽
周武帝所撰三局象經不曉其旨太子洗馬蔡允恭年
少時嘗為此戲太宗召問亦廢而不通乃召才使問焉
才尋繹一宿便能作圖解釋允恭覽之依然記其舊法
與才正同由是才遂知名累遷太常博士太宗以陰陽
書近代以來漸致訛偽穿鑿既甚拘忌亦多遂命才與
學者十餘人共加刊正削其淺俗存其可用者勒成五
十三卷并舊書四十七卷十五年書成詔頒行之才多
以典故質正其理雖為術者所短然頗合經義今略載
其數篇其叙宅經曰易曰上古穴居而野處後世聖人
易以宮室蓋取諸大壯迨于殷周之際乃有卜宅之文
故詩稱相其隂陽書云卜惟洛宅此則卜宅吉凶其來
尚矣至於近代師巫更加五姓之說言五姓者謂宫商
角徵羽等天下萬物悉配屬之行事吉凶依此為法至
如張王等為商武庾等為羽欲似同韻相求及其以柳
姓為宫以趙姓為角又非四聲相管其間亦有同是一
姓分屬宫商後有復姓數字徵羽不别驗於經典本無
斯說諸陰陽書亦無此語直是野俗口傳竟無所出之
處唯堪輿經黃帝對於天老乃有五姓之言且黃帝之
時不過姬姜數姓暨於後代賜族者多至如管蔡郕霍
魯衞毛𥅆郜雍曹滕畢原酆郇並是姬姓子孫孔殷宋
華向蕭亳皇甫並是子姓苗裔自餘諸國凖例皆然因
邑因官分枝布葉未知此等諸姓是誰配屬又檢春秋
以陳衞及秦並同水姓齊鄭及宋皆為火姓或承所出
之祖或繫所屬之星或取所居之地亦非宫商角徵共
相管攝此則事不稽古義理乖僻者也敘禄命曰謹案
史記宋忠賈誼譏司馬季主云夫卜筮者高人禄命以
悦人心矯言禍福以盡人財又案王充論衡云見骨體
而知命禄覩命禄而知骨體此即祿命之書行之久矣
多言或中人乃信之今更研尋本非實錄但以積善餘
慶不假建祿之吉積惡餘殃豈由劫殺之災皇天無親
常與善人禍福之應其猶影響故有夏多罪天命剿絶
宋景修德妖孛夜移學也祿在豈待生當建學文王勤
憂損壽不關月值空亡長平坑卒未聞共犯三刑南陽
貴士何必俱當六合歴陽成湖非獨河魁之上蜀郡炎
燎豈由災厄之下今時亦有同年同禄而貴賤懸殊共
命共胎而夭壽更異案春秋魯桓公六年七月魯莊公
生今檢長歷莊公生當乙亥之歲建申之月以此推之
莊公乃當禄之空亡依禄命書法合貧賤又犯勾絞六
害背驛馬三刑當此三者並無官爵火命七月生當病
鄉為人尫弱身合矬陋今案齊詩譏莊公猗嗟昌兮頎
而長兮美目揚兮巧趨蹌兮唯有向命一條法當長命
依檢春秋莊公薨時計年四十五矣此則禄命不驗一
也又案史記秦昭襄王四十八年始皇帝生宋忠注云
因正月生乃名政依檢昭王四十八年歲在壬寅此年
正月生者命當背禄法無官爵假得禄合奴婢尚少始
皇又當破驛馬三刑身剋驛馬法當望官不到金命正
月生當絶下為人無始有終老而彌吉今檢史記始皇
乃是有始無終老更彌凶唯建命生法合長壽訃其崩
時不過五十禄命不驗二也又漢武故事武帝以乙酉
之歲七月七日平旦時生亦當禄空亡下法無官爵雖
向驛馬尚隔四辰依禄命法少無官榮老而方盛今檢
漢書武帝即位年始十六末年已後戶口減半禄命不
驗三也又按後魏書云孝文皇帝皇興元年八月生今
按長歷其年歲在丁未以此推之孝文皇帝背禄命并
驛馬三刑身剋驛馬依禄命書法無官爵命當父死中
生法當生不見父今檢魏書孝文皇帝身受其父顯祖
之禪禮云嗣子位定於初喪踰年之後方始正號是以
天子無父事三老也孝文受禪異於常禮躬率天下以
事其親而禄命云不合識父禄命不驗四也又按沈約
宋書云宋高祖癸亥歲三月生依此而推禄之與命並
當空亡依禄命書法無官爵又當子墓中生唯宜嫡子
假有次子法當早卒今檢宋書高祖長子先被簒弑次
子義隆享國多年高祖又當祖禄下生法得嫡孫財禄
今檢宋書其孫劉劭劉濬並為簒逆幾失宗祧禄命不
驗五也叙葬書曰易曰古之葬者衣之以薪不封不樹
喪期無數後世聖人易之以棺槨蓋取諸大過禮云葬
者藏也欲使人不得見之然孝經云卜其宅兆而安厝
之以其顧復事畢長為感慕之所窀穸禮終永作魂神
之宅朝市遷變不得豫測於將來泉石交侵不可先知
於地下是以謀及龜筮庶無後艱斯乃備於慎終之禮
曾無吉凶之義暨乎近代以來加之陰陽葬法或選年
月便利或量墓田遠近一事失所祸及死生巫者利其
貨賄莫不擅加妨害遂使葬書一術乃有百二十家各
說吉凶拘而多忌且天覆地載乾坤之理備焉一剛一
柔消息之義詳矣或成於晝夜之道感於男女之化三
光運於上四氣通於下斯乃陰陽之大經不可失之於
斯須也至於喪葬之吉凶乃附此為妖妄傳云王者七
日而殯七月而葬諸侯五日而殯五月而葬大夫經時
而葬士及庶人逾月而已此則貴賤不同禮亦異數欲
使同盟同軌赴弔有期量事制宜遂為常式法既一定
不得違之故先期而葬謂之不懷後期而不葬譏之殆
禮此則葬有定期不擇年月一也春秋又云丁巳葬定
公雨不克葬至於戊午襄事禮經善之禮記云卜葬先
遠日者善選月終之日所以避不懷也今檢葬書以己
亥之日用葬最凶謹按春秋之際此日葬者凡有二十
餘件此則葬不擇日二也禮記又云周尚赤大事用平
旦殷尚白大事用日中夏尚黑大事用昏時鄭玄注云
大事者何謂喪葬也此則直取當代所尚不擇時之早
晚春秋云鄭卿子産及子太叔葬鄭簡公於時司墓大
夫室當葬路若壊其室即平旦而窆不壊其室即日中
而窆子産不欲壊室欲待日中子太叔云若至日中而
窆恐久勞諸侯大夫來會葬者然子産既云博物君子
太叔乃為諸侯之選國之大事無過喪葬必是義有吉
凶斯等豈得不用今乃不問時之得失唯論人事可否
曾子問云葬逢日蝕捨於路左待明而行所以備非常
也若依葬書多用乾艮二時並是近半夜此即文與禮
違今檢禮傳葬不擇時三也葬書云富貴官品皆由安
葬所致年命延促亦曰墳壠所招然今按孝經云立身
行道則揚名於後世以顯父母易曰聖人之大寳曰位
何以守位曰仁是以日慎一日則澤及於無疆苟德不
建則人而無後此則非由安葬吉凶而論福祚延促臧
孫有後於魯不關葬得吉日若敖絶祀於荆不由遷厝
失所此則安葬吉凶不可信用其義四也今之喪葬吉
凶皆依五姓便利古之葬者並在國都之北域兆既有
常所何取姓墓之義趙氏之葬並在九原漢之山陵散
在諸處上利下利蔑爾不論大墓小墓其義安在及其
子孫富貴不絶或與三代同風或分六國而王此則五
姓之義大無稽古吉凶之理何從而生其義五也且人
臣名位進退何常亦有初賤而後貴亦有始泰而終否
是以子文三已令尹展禽三黜士師卜葬一定更不迴
改冡墓既成曾不革易則何因名位無時暫安故知官
爵弘之在人不由安葬所致其義六也野俗無識皆信
葬書巫者詐其吉凶愚人因而徼幸遂使擗踊之際擇
葬地而希官品荼毒之秋選葬時以規財禄或云辰日
不宜哭泣遂睆爾而對賓客受弔或云同屬忌於臨壙
乃吉服不送其親聖人設教豈其然也葬書敗俗一至
於斯其義七也太宗又令才造方域圖及教飛騎戰陣
圖皆稱旨擢授太常丞永徽初預修文思博要及姓氏
錄顯慶中高宗以琴曲古有白雪近代頓絶使太常增
修舊曲才上言曰臣按禮記及家語云舜彈五弦之琴
歌南風之詩是知琴操曲弄皆合於歌又張華博物志
云白雪是天帝使素女鼓五十弦瑟曲名又楚大夫宋
玉對襄王云有客於郢中歌陽春白雪國中和者數十
人是知白雪琴曲本宜合歌以其調高人和遂寡自宋
玉已來迄今千祀未有能歌白雪曲者臣今凖勅依琴
中舊曲定其宫商然後教習並合於歌輒以御製雪詩
為白雪歌詞又案古今樂府奏正曲之後皆别有送聲
君唱臣和事彰前史今取太尉長孫無忌僕射于志寧
侍中許敬宗等奉和雪詩以為送聲合十六節今悉教
訖並皆合韻高宗大悦更作白雪歌詞十六首付太常
編於樂府時右監門長史蘇敬上言陶弘景所撰本草
事多舛謬詔中書令許敬宗與才及李淳風禮部郎中
孔志約并諸名醫增損舊本仍令司空李勣總監定之
并圖合成五十四卷大行於代才龍朔中為太子司更
大夫麟德二年卒著隋記二十卷行於時子方毅七歲
能誦周易毛詩太宗聞其幼敏召見甚竒之賜以縑帛
後為右衛鎧曹參軍母終哀慟過禮竟以毁卒布車載
喪隨轜車而葬友人郎餘令以白粥玄酒生芻一束於
路隅奠祭甚為時人之所哀惜
史臣曰孝孫定音律仁均正歷數淳風候象緯呂才推
陰陽訂於其倫咸以為禆梓京管之流也然旋宫三代
之法秦火籍煬歴代缺其正音而云孝孫復始大可歎
也淳風精於術數能知女主革命而不知其人則所未
喻矣呂才覈拘忌之曲學皆有經據不亦賢乎古人所
以存而不議蓋有意焉
贊曰祖傅淳才彰往考來裁筠嶰谷運箸清臺推迎斡
運圖寫昭回重黎之後諸子賢哉
舊唐書卷七十九
