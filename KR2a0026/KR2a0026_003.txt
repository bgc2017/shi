舊唐書卷三
後晉司空同中書門下平章事劉昫撰
本紀第三
太宗下
四年春正月乙亥定襄道行軍總管李靖大破突厥獲
隋皇后蕭氏及煬帝之孫正道送至京師癸巳武德殿
北院火二月己亥幸温湯甲辰李靖又破突厥于隂山
頡利可汗輕騎遠遁丙午至自温湯甲寅大赦賜酺五
日民部尚書戴胄以本官檢校吏部尚書參預朝政太
常鄉蕭瑀為御史大夫與宰臣參議朝政御史大夫西
河郡公温彦博為中書令三月庚辰大同道行軍副總
管張寳相生擒頡利可汗獻於京師甲申尚書右僕射
蔡國公杜如晦薨甲午以俘頡利告於太廟夏四月丁
酉御順天門軍吏執頡利以獻捷自是西北諸蕃咸請
上尊號為天可汗於是降璽書册命其君長則兼稱之
秋七月甲子朔日有蝕之上謂房玄齡蕭瑀曰隋文何
等主對曰克己復禮勤勞思政每一坐朝或至日昃五
品已上引之論事宿衛之人傳飱而食雖非性體仁明
亦勵精之主也上曰公得其一未知其二此人性至察
而心不明夫心暗則照有不通至察則多疑於物自以
欺孤寡得之謂羣下不可信任事皆自決雖勞神苦形
未能盡合於理朝臣既知上意亦復不敢直言宰相已
下承受而已朕意不然以天下之廣豈可獨斷一人之
慮朕方選天下之才為天下之務委任責成各盡其用
庶幾於理也因令有司詔勑不便於時即宜執奏不得
順旨施行八月丙午詔三品已上服紫五品已上服緋
六品七品以緣八品九品以青婦人從夫色甲寅兵部
尚書代國公李靖為尚書左僕射九月庚午令收瘞長
城之南骸骨仍令致祭壬午令自古明王聖帝賢臣烈
士墳墓無得芻牧春秋致祭冬十月壬辰幸隴州曲赦
隴岐二州給復一年十日校獵於貴泉谷十三日校獵
於魚龍川自射鹿獻於大安宮甲子至自隴州戊寅制
決罪人不得鞭背以明堂孔穴針炙之所兵部尚書侯
君集參議朝政十二月辛亥開府儀同三司淮安王神
通薨甲寅高昌王麴文泰來朝是歲斷死刑二十九人
幾致刑措東至于海南至于嶺皆外戶不閉行旅不齎
糧焉
五年正月癸酉大蒐於昆明池蕃夷君長咸從丙午親
獻禽於太安宮己卯幸左藏庫賜三品已上帛任其輕
重癸未朝集使請封禪己酉封皇弟元裕為鄶王元名
為譙王靈䕫為魏王元祥為許王元曉為密王庚戌封
皇子愔為梁王貞為漢王惲為郯王治為晉王慎為申
王囂為江王簡為代王夏四月壬辰代王簡薨以金帛
購中國人因隋亂沒突厥者男女八萬人盡還其家屬
六月甲寅太子少師新昌縣公李綱薨七月甲辰遣使
毁高麗所立京觀收隋人骸骨祭而葬之戊申初令天
下決死刑必三覆奏在京諸司五覆奏其日尚食進蔬
食内教坊及太常不舉樂秋九月乙丑賜羣官大射於
武德殿冬十月右衛大將軍順州都督北平郡王阿史
那什鉢苾卒十二月壬寅幸温湯癸卯獵於驪山丙午
賜新豊高年帛有差戊申至自温湯
六年春正月乙卯朔日有蝕之二月丙戌置三師官員
戊子初置律學三月戊辰幸九成宮六月己亥鄷王元
亨薨辛亥江王囂薨冬十月乙卯至自九成宮十二月
辛未親錄囚徒歸死罪者二百九十人于家令明年秋
末就刑其後應期畢至詔悉原之是歲党項羌前後内
屬者三十萬口
七年春正月戊子詔曰宇文化及弟智及司馬德戡裴
虔通孟景元禮楊覧唐奉義牛方裕元敏薛良馬舉元
武逹李孝本李孝質張愷許弘仁令狐行逹席德方李
覆等大業季年咸居列職或恩結一代任重一時乃包
藏凶慝罔思忠義爰在江都遂行弑逆罪百閻趙釁深
梟獍雖事是前代歲月已久而天下之悪古今同棄宜
寘重典以勵臣節其子孫並宜禁錮勿令齒叙是日上
製破陣樂舞圖辛丑賜京城酺三日丁卯雨土乙酉薛
延陁遣使來朝庚寅秘書監檢校侍中魏徵為侍中癸
巳直太史將仕郎李淳風鑄渾天黃道儀奏之置於凝
暉閣夏五月癸未幸九成宮八月山東河南三十州大
水遣使賑恤冬十月庚申至自九成宮十一月丁丑頒
新定五經壬辰開府儀同三司齊國公長孫無忌為司
空十二月丙辰狩于少陵原詔以少牢祭杜如晦杜淹
李綱之墓
八年正月癸未右衛大將軍阿史那吐苾卒辛丑右屯
衛大將軍張士貴討東西五洞反獠平之壬寅命尚書
右僕射李靖特進蕭瑀楊恭仁禮部尚書王珪御史大
夫韋挺鄜州大都督府長史皇甫無逸揚州大都督府
長史李襲譽幽州大都督府長史張亮凉州大都督李
大亮右領軍大將軍竇誕太子左庶子杜正倫綿州刺
史劉德威黃門侍郎趙弘智使于四方觀省風俗二月
乙巳皇太子加元服丙午賜天下酺三日三月庚辰幸
九成宮五月辛未朔日有蝕之丁丑上初服翼善冠貴
臣服進德冠七月始以雲麾將軍階為從三品隴右山
崩大蛇屢見山東河南淮南大水遣使賑恤八月甲子
有星孛于虚危歴于氐十一月上旬乃滅九月丁丑皇
太子來朝冬十月右驍衛大將軍襃國公叚志玄擊吐
谷渾破之追奔八百餘里甲子至自九成宮十一月辛
未右僕射代國公李靖以疾辭官授特進丁亥吐谷渾
宼源州己丑吐谷渾拘我行人趙道德十二月辛丑命
特進李靖兵部尚書侯君集刑部尚書任城王道宗凉
州都督李大亮等為大總管各帥師分道以討吐谷渾
壬子越王泰為雍州牧乙夘帝從太上皇閱武於城西
是歲龜茲吐蕃高昌女國石國遣使朝貢
九年春三月洮州羌叛殺刺史孔長秀壬午大赦每鄉
置長一人佐二人乙酉鹽澤道總管高甑生大破叛羌
之衆庚寅勑天下戶立三等未盡升降置為九等夏四
月壬寅康國獻獅子閏月丁卯日有蝕之癸巳大總管
李靖侯君集李大亮任城王道宗破吐谷渾於牛心堆
五月乙未又破之於烏海追奔至烏海副總管薛萬均
薛萬徹又破之於赤水源獲其名王二十人庚子太上
皇崩於太安宮壬子李靖平吐谷渾於西海之上獲其
王慕容伏允以其子慕容順光降封為西平郡王復其
本國秋七月甲寅增修太廟為六室冬十月庚寅葬高
祖大武皇帝於獻陵戊申祔于太廟辛丑左僕射魏國
公房玄齡加開府儀同三司餘如故十二月甲戌吐谷
渾西平郡王慕容順光為其下所弑遣兵部尚書侯君
集率師安撫之仍封順光子諾曷鉢為河源郡王使統
其衆右光祿大夫宋國公蕭瑀依舊特進復令參預朝
政
十年春正月壬子尚書左僕射房玄齡侍中魏徵上梁
陳齊周隋五代史詔藏于秘閣癸丑徙封趙王元景為
荆王魯王元昌為漢王鄭王元禮為徐王徐王元嘉為
韓王荆王元則為彭王滕王元懿為鄭王吴王元軌為
霍王豳王元鳳為虢王陳王元慶為道王魏王靈夔為
燕王蜀王恪為吴王越王泰為魏王燕王祐為齊王梁
王愔為蜀王郯王惲為蔣王漢王貞為越王申王慎為
紀王夏六月以侍中魏徵為特進仍知門下省事壬申
中書令温彦博為尚書右僕射甲戌太常卿安德郡公
楊師道為侍中己卯皇后長孫氏崩于立政殿冬十一
月庚寅葬文德皇后於昭陵十二月壬申吐谷渾河源
郡王慕容諾曷鉢來朝乙亥親錄京師囚徒是歲關内
河東疾病命醫齎藥療之
十一年春正月丁亥朔徙鄶王元裕為鄧王譙王元名
為舒王癸巳加魏王泰為雍州牧左武候大將軍庚子
頒新律令於天下作飛山宮甲寅房玄齡等進所修五
禮詔所司行用之二月丁亥詔曰夫生者天地之大德
壽者修短之一期生有七尺之形壽以百齡為限含靈
禀氣莫不同焉皆得之於自然不可以分外企也是以
禮記云君即位而為椑莊周云勞我以形息我以死豈
非聖人遠鑒通賢深識末代已來明辟蓋寡靡不矜黃
屋之尊慮白駒之過並多拘忌有慕遐年謂雲車易乘
羲輪可駐異軌同趣其蔽甚矣有隋之季海内横流豺
狼肆暴吞噬黔首朕投袂發憤情深拯溺扶翼義師濟
斯塗炭頼蒼昊降鑒股肱宣力提劔指麾天下大定此
朕之宿志於斯已畢猶恐身後之日子子孫孫習於流
俗猶循常禮加四重之櫬伐百祀之木勞擾百姓崇厚
園陵今預為此制務從儉約於九嵕之山足容棺而已
積以歲月漸而備之木馬塗車土桴葦籥事合古典不
為時用又佐命功臣或義深舟楫或謀定帷幄或身摧
行陣同濟艱危克成鴻業追念在昔何日忘之使逝者
無知咸歸寂寞若營魂有識還如疇曩居止相望不亦
善乎漢氏使將相陪陵又給以東園秘器篤終之義恩
意深厚古人豈異我哉自今已後功臣密戚及德業佐
時者如有薨亡宜賜塋地一所及以秘器使窀穸之時
喪事無闕所司依此營備稱朕意焉甲子幸洛陽宮命
祭漢文帝三月丙戌朔日有蝕之丁亥車駕至洛陽丙
申改洛州為洛陽宮辛亥大蒐於廣城澤癸丑還宮夏
四月甲子震乾元殿前槐樹丙寅詔河北淮南舉孝悌
淳篤兼閑時務儒術該通可為師範文辭秀美才堪著
述明識政體可委字人并志行修立為鄉閭所推者給
傳詣洛陽宮六月甲寅尚書右僕射虞國公温彦博薨
丁巳幸明德宮己未定制諸王為世封刺史戊辰定制
勲臣為世封刺史改封任城王道宗為江夏郡王趙郡
王孝恭為河間郡王己巳改封許王元祥為江王秋七
月癸未大霪雨榖水溢入洛陽宮深四尺壊左掖門毁
宮寺十九所洛水溢漂六百家庚寅詔以災命百官上
封事極言得失丁酉車駕還宮壬寅廢明德宮及飛山
宮之玄圃院分給遭水之家仍賜帛有差丙午修老君
廟於亳州宣尼廟於兖州各給二十戶享祀焉凉武昭
王復近墓二十戶充守衛仍禁芻牧樵採九月丁亥河
溢壞陜西河北縣毁河陽中潭幸白司馬坂以觀之賜
遭水之家粟帛有差冬十一月辛邜幸懷州乙未狩於
濟源丙午車駕還宮十二月辛酉百濟王遣其太子隆
來朝
十二年春正月乙未吏部尚書高士廉等上氏族志一
百三十卷壬寅松叢二州地震壞人廬舍有壓死者二
月乙卯車駕還京癸亥觀砥柱勒銘以紀功德甲子夜
郎獠反夔州都督齊善行討平之乙丑次陜州自新橋
幸河北縣祀夏禹廟丁卯次柳谷頓觀鹽池戊寅以隋
鷹揚郎將堯君素忠於本朝贈蒲州刺史仍錄其子孫
閏二月庚辰朔日有蝕之丙戌至自洛陽宮夏五月壬
申銀青光祿大夫永興縣公虞世南卒六月庚子初置
玄武門左右飛騎秋七月癸酉吏部尚書申國公高士
廉為尚書右僕射冬十月乙卯狩于始平賜高年粟帛
有差乙未至自始平己亥百濟遣使貢金甲雕斧十二
月辛巳右武候將軍上官懷仁大破山獠於壁州
十三年春正月乙巳朔謁獻陵曲赦三原縣及行從大
辟罪丁未至自獻陵戊午加房玄齡為太子少師二月
丙子停世襲刺史三月乙丑有星孛于畢昴夏四月戊
寅幸九成宮甲申阿史那結社爾犯御營伏誅壬寅雲
陽石燃者方丈晝如灰夜則有光投草木於上則焚歴
年而止自去冬不雨至于五月甲寅避正殿令五品以
上上封事减膳罷役分使賑恤申理冤屈乃雨六月丙
申封皇弟元嬰為滕王秋八月辛未朔日有蝕之庚辰
立右武候大將軍化州都督懷化郡王李思摩為突厥
可汗率所部建牙于河北冬十月甲申至自九成宮十
一月辛亥侍中安德郡公楊師道為中書令十二月丁
丑吏部尚書陳國公侯君集為交河道行軍大總管帥
師伐高昌乙亥封皇子福為趙王壬午嶲州都督王志
遠有罪伏誅詔於洛相幽徐齊并秦蒲等州並置常平
倉己丑吐谷渾河源郡王慕容諾曷鉢來逆女壬辰狩
于咸陽是歲滁州言野蠶食槲葉成繭大如柰其色綠
凡六千五百七十碩高麗新羅西突厥吐火羅康國安
國波斯疎勒于闐焉耆高昌林邑昆明及荒服蠻酋相
次遣使朝貢
十四年春正月庚子初命有司讀時令甲寅幸魏王泰
宅赦雍州及長安獄大辟罪已下二月丁丑幸國子學
親釋奠赦大理萬年繫囚國子祭酒以下及學生高第
精勤者加一級賜帛有差庚辰左驍衛將軍淮陽王道
明送弘化公主歸于吐谷渾壬午幸温湯辛卯至自温
湯乙未詔以梁皇偘褚仲都周熊安生沈重陳沈文阿
周弘正張機隋何妥劉焯劉炫等前代名儒學徒多行
其義命求其後三月戊午置寧朔大使以護突厥夏五
月壬戌徙封燕王靈夔為魯王六月乙酉大風拔木己
丑薛延陁遣使求㛰己未滁州野蠶成繭凡收八千三
百石八月庚午新作襄城宮癸巳交河道行軍大總管
侯君集平高昌以其地置西州九月癸卯曲赦西州大
辟罪乙卯於西州置安西都護府冬十月己卯詔以贈
司空河間元王孝恭贈陜東道大行臺尚書右僕射鄖
節公殷開山贈民部尚書渝襄公劉政會等配饗高祖
廟庭閏月乙未幸同州甲辰狩于堯山庚戌至自同州
丙辰吐蕃遣使獻黃金器千斤以求㛰十一月甲子朔
日南至有事于圓丘十二月丁酉交河道旋師吏部尚
書陳國公侯君集執高昌王麴智盛獻捷于觀德殿行
飲至之禮賜酺三日乙卯高麗世子相權來朝
十五年春正月丁卯吐蕃遣其國相祿東贊來逆女丁
丑禮部尚書江夏王道宗送文成公主歸吐蕃辛巳幸
洛陽宫三月戊申幸襄城宫庚午發襄城宫夏四月辛
卯詔以來年二月有事太山所司詳定儀制五月壬申
幷州僧道及老人等抗表以太原王業所因明年登封
已後願時臨幸上於武成殿賜宴因從容謂侍臣曰朕
少在太原喜羣聚博戲暑往寒逝將三十年矣時會中
有舊識上者相與道舊以為笑樂因謂之曰他人之言
或有面諛公等朕之故人實以告朕即日政教於百姓
何如人間得無疾苦耶皆奏即日四海太平百姓歡樂
陛下力也臣等餘年日惜一日但眷戀聖化不知疾苦
因固請過幷州上謂曰飛鳥過故鄉猶躑躅徘徊況朕
於太原起義遂定天下復少小遊觀誠所不㤀岱禮若
畢或冀與公等相見於是賜物各有差丙子百濟王扶
餘璋卒詔立其世子扶餘義慈嗣其父位仍封為帶方
郡王六月戊申詔天下諸州舉學綜古今及孝悌淳篤
文章秀異者並以來年二月總集泰山己酉有星孛于
太微犯郎位丙辰停封泰山避正殿以思咎命食减膳
秋七月甲戌孛星滅冬十月辛卯大閱於伊闕壬辰幸
嵩陽辛丑還宫十一月壬戌廢鄉長壬申還京師癸酉
薛延陁以同羅僕骨廻紇靺鞨霫之衆度漠屯于白道
川命營州都督張儉統所部兵壓其東境兵部尚書李
勣為朔方行軍總管右衛大將軍李大亮為靈州道行軍
總管凉州都督李襲譽為凉州道行軍總管分道以禦
之十二月戊子朔至自洛陽宫甲辰李勣及薛延陁戰
于諾真水大破之斬首三千餘級獲馬萬五千匹薛延
陁跳身而遁勣旋破突厥思結於五臺縣虜其男女千
餘口獲羊馬稱是
十六年春正月辛未詔在京及諸州死罪囚徒配西州
為戶流人未逹前所者徙防西州兼中書侍郎江陵子
岑文本為中書侍郎專知機密夏六月辛卯詔復隠王
建成曰隠太子改封海陵刺王元吉曰巢刺王秋七月
戊午司空趙國公無忌為司徒尚書左僕射梁國公玄
齡為司空九月丁巳特進鄭國公魏徵為太子太師知
門下省事如故冬十一月丙辰狩于岐山辛酉使祭隋
文帝陵丁卯宴武功士女於慶善宫南門酒酣上與父
老等涕泣論舊事老人等遞起為舞爭上萬歲壽上各
盡一杯庚午至自岐州十二月癸卯幸温湯甲辰狩于
驪山時隂寒晦冥圍兵斷絶上乘高望見之欲捨其罰
恐虧軍令乃廻轡入谷以避之是歲高麗大臣蓋蘇文
弑其君高武而立武兄子藏為王
十七年春正月戊辰右衛將軍代州都督劉蘭謀反腰
斬太子太師鄭國公魏徵薨戊申詔圖畫司徒趙國公
無忌等勲臣二十四人於凌煙閣三月丙辰齊州都督
齊王祐長史權萬紀典軍韋文振據齊州自守詔兵部
尚書李勣刑部尚書劉德威發兵討之兵未至兵曹杜
行敏執之而降遂賜死于内侍省丁巳熒惑守心前星
十九日而退夏四月庚辰朔皇太子有罪廢為庶人漢
王元昌吏部尚書侯君集並坐與連謀伏誅丙戌立晉
王治為皇太子大赦賜酺三日丁亥中書令楊師道為
吏部尚書己丑加司徒趙國公長孫無忌太子太師司
空梁國公房玄齡太子太傅特進宋國公蕭瑀太子太
保兵部尚書英國公李勣為太子詹事仍同中書門下
三品庚寅上親謁太廟以謝承乾之過癸巳魏王泰以
罪降爵為東萊郡王五月乙丑手詔舉孝廉茂才異能
之士六月己卯朔日有蝕之壬午改葬隋恭帝丁酉尚
書右僕射高士廉請致仕詔以為開府儀同三司同中
書門下三品閏月戊午薛延陁遣其兄子突利設獻馬
五萬匹牛駞一萬羊十萬以請㛰許之丙子徙封東萊
郡王泰為順陽王秋七月庚辰京城訛言云上遣棖棖
取人心肝以祠天狗遞相驚悚上遣使遍加宣諭月餘
乃止丁酉司空太子太傅梁國公房玄齡以母憂罷職
八月工部尚書鄖國公張亮為刑部尚書參預朝政九
月癸未徙庶人承乾于黔州冬十月丁巳房玄齡起復
本職十一月己卯有事于南郊壬午賜天下酺三日以
凉州獲瑞石曲赦凉州幷錄京城及諸州繫囚多所原
宥
十八年春正月壬寅幸温湯夏四月辛亥幸九成宫秋
八月甲子至自九成宫丁卯散騎常侍清苑男劉洎為
侍中中書侍郎江陵子岑文本中書侍郎馬周並為中
書令九月黃門侍郎褚遂良參預朝政冬十月辛丑朔
日有蝕之甲辰初置太子司議郎官員甲寅幸洛陽宮
安西都護郭孝恪帥師滅焉耆執其王突騎支送行在
所十一月壬寅車駕至洛陽宫庚子命太子詹事英國
公李勣為遼東道行軍總管出柳城禮部尚書江夏郡
王道宗副之刑部尚書鄖國公張亮為平壤道行軍總
管以舟師出萊州左領軍常何瀘州都督左難當副之
發天下甲士召募十萬並趣平壤以伐高麗十二月辛
丑庶人承乾死
十九年春二月庚戌上親統六軍發洛陽乙卯詔皇太
子留定州監國開府儀同三司申國公高士廉攝太子
太傅與侍中劉洎中書令馬周太子少詹事張行成太
子右庶子高季輔五人同掌機務以吏部尚書安德郡
公楊師道為中書令贈殷比干為太師諡曰忠烈命所
司封墓葺祠堂春秋祠以少牢上自為文以祭之三月
壬辰上發定州以司徒太子太師兼檢校侍中趙國公
長孫無忌中書令岑文本楊師道從夏四月癸卯誓師
於幽州城南因大饗六軍以遣之丁未中書令岑文本
卒於師癸亥遼東道行軍大總管英國公李世勣攻蓋
牟城破之五月丁丑車駕渡遼甲申上親率鐵騎與李
世勣會圍遼東城因烈風發火弩斯須城上屋及樓皆
盡麾戰士令登乃拔之六月丙辰師至安市城丁巳高
麗别將高延壽高惠真帥兵十五萬來援安市以拒王
師李世勣率兵奮擊上自高峰引軍臨之高麗大潰殺
獲不可勝紀延壽等以其衆降因名所幸山為駐蹕山
刻石紀功焉賜天下大酺二日秋七月李世勣進軍攻
安市城至九月不尅乃班師冬十月丙辰入臨渝關皇
太子自定州迎謁戊午次漢武臺刻石以紀功德十一
月辛未幸幽州癸酉大饗還師十二月戊申幸幷州侍
中清苑男劉洎以罪賜死是歲薛延陁真珠毗伽可汗
死
二十年正月上在幷州丁丑遣大理卿孫伏伽黃門侍
郎褚遂良等二十二人以六條廵察四方黜陟官吏庚
辰曲赦幷州宴從官及起義元從賜粟帛給復有差三
月己巳車駕至京師己丑刑部尚書鄭國公張亮謀反
誅閏月癸巳朔日有蝕之夏四月甲子太子太師趙國
公長孫無忌太子太傅梁國公房玄齡太子太保宋國
公蕭瑀各辭調護之職詔許之六月遣兵部尚書固安
公崔敦禮特進英國公李世勣擊破薛延陁於鬱督軍
山北前後斬首五千餘級虜男女三萬餘人秋八月甲
子封皇孫為陳王己巳幸靈州庚午次涇陽頓鐵勒廻
紇拔野古同羅僕骨多濫葛思結阿跌契苾跌結渾斛
薛等十一姓各遣使朝貢奏稱延陁可汗不事大國部
落烏散不知所之奴等各有分地不能逐延陁去歸命
天子乞置漢官詔遣會靈州九月甲辰鐵勒諸部落俟
斤頡利發等遣使相繼而至靈州者數千人來貢方物
因請置吏咸請至尊為天可汗於是北荒悉平為五言詩
勒石以序其事辛亥靈州地震有聲冬十月前太子太
保宋國公蕭瑀貶商州刺史丙戌至自靈州
二十一年春正月壬辰開府儀同三司申國公高士廉
薨丁酉詔以來年二月有事泰山甲寅賜京師酺三日
二月壬申詔以左丘明卜子夏公羊高榖梁赤伏勝高
堂生戴聖毛萇孔安國劉向鄭衆杜子春馬融盧植鄭
康成服子慎何休王肅王輔嗣杜元凱范寗等二十一
人代用其書垂於國胄自今有事於太學並命配享宣
尼廟堂丁丑皇太子於國學釋菜夏四月乙丑營太和
宫於終南之上改為翠微宫五月戊子幸翠微宫六月
癸亥司徒趙國公無忌加授揚州都督秋七月庚子建
玉華宫於宜君縣之鳳凰谷庚戍至自翠微宫八月壬
戍詔以河北大水停封禪辛未骨利幹國遣使貢名馬
丁酉封皇子明為曹王冬十一月癸卯徙封順陽王泰
為濮王十二月戊寅左驍衛大將軍阿史那社爾右驍
衛大將軍契苾何力安西都護郭孝恪司農卿楊弘禮
為崑山道行軍大總管以伐龜兹是歲墜婆登乙利鼻
林送都播羊同石波斯康國吐火羅阿悉吉等遠夷十
九國並遣使朝貢又於突厥之北至于廻紇部落置驛
六十六所以通北荒焉
二十二年春正月庚寅中書令馬周卒司徒趙國公無
忌兼檢校中書令知中書門下二省事己亥刑部侍郎
崔仁師為中書侍郎參知機務戊戌幸温湯戊申還宫
二月前黃門侍郎褚遂良起復黃門侍郎中書侍郎崔
仁師除名配流連州癸丑西番沙鉢羅葉護率衆歸附
以其俟斤屈裴祿為忠武將軍兼大俟斤戊午以結骨
部置堅昆都督乙亥幸玉華宫乙卯賜所經高年篤疾
粟帛有差乙卯蒐于華原四月甲寅磧外蕃人爭牧馬
出界上親臨斷決然後咸服丁巳右武候將軍梁建方
擊松外蠻下其部落七十二所五月庚子右衛長史王
玄策擊帝那伏帝國大破之獲其王阿羅那順及王妃
子等虜男女萬二千人牛馬二萬餘以詣闕使方士那
羅邇娑婆於金颷門造延年之藥吐蕃贊普擊破中天
竺國遣使獻捷六月癸酉特進宋國公蕭瑀薨秋七月
癸卯司空梁國公房玄齡薨八月己酉朔日有蝕之九
月己亥黃門侍郎褚遂良為中書令十月癸亥至自玉
華宮十一月戊戌眉卬雅三州獠反右衛將軍梁建方
討平之庚子契丹師窟哥奚帥可度者並率其部内屬
以契丹部為松漢都督以奚部置饒樂都督十二月乙
卯增置殿中侍御史監察御史各二員大理寺置平事
十員閏月丁丑朔崑山道總管阿史那社爾降處密處
月破龜茲大撥等五十城虜數萬口執龜茲王訶黎布
失畢以歸龜茲平西域震駭副將薛萬徹脇于闐王伏
闍信入朝癸未新羅王遣其相伊贊千金春秋及其子
文王來朝是歲新羅女王金善德死遣册立其妹真德
為新羅王
二十三年春正月辛亥俘龜茲王訶黎布失畢及其相
那利等獻于社廟二月丙戌置瑶池都督府隸安西都
護府丁亥西突厥肆葉護可汗遣使來朝三月丙辰置
鄷州都督府自去冬不雨至于此月己未乃雨辛酉大
赦丁卯勑皇太子於金液門聽政是月日赤無光四月
己亥幸翠微宮五月戊午太子詹事英國公李世勣為
疊州都督辛酉開府儀同三司衛國公李靖薨己巳上
崩於含風殿年五十二遣詔皇太子即位於柩前喪紀
宜用漢制秘不發喪庚午遣舊將統飛騎勁兵從皇太
子先還京發六府甲士四千人分列於道及安化門翼
從乃入大行御馬輿從官侍御如常壬申發喪六月甲
戌朔殯于太極殿八月丙子百寮上諡曰文皇帝廟號
太宗庚寅葬昭陵上元元年八月改上尊號曰文武聖
皇帝天寳十三載二月改上尊號為文武大聖大廣孝
皇帝
史臣曰臣觀文皇帝發迹多奇聰明神武拔人物則不
私於黨負志業則咸盡其才所以屈突尉遲由仇敵而
願傾心膂馬周劉洎自疎遠而卒委鈞衡終平泰階諒
由斯道嘗試論之礎潤雲興蟲鳴螽躍雖堯舜之聖不
能用檮杌窮竒而治平伊呂之賢不能為夏桀殷辛而
昌盛君臣之際遭遇斯難以至抉目剖心蟲流筋擢良
由遭值之異也以房魏之智不踰于丘軻遂能尊主庇
民者遭時也或曰以太宗之賢失愛於昆弟失教於諸
子何也曰然舜不能仁四罪堯不能訓丹朱斯前志也
當神堯任讒之年建成忌功之日苟除畏偪孰顧分崩
變故之興間不容髮方懼毁巢之禍寧虞尺布之謠承
乾之愚聖父不能移也若文皇自定儲於哲嗣不騁志
於高麗用人如貞觀之初納諫比魏徵之日況周發周
成之世襲我有遺妍較漢文漢武之恢弘彼多慙德迹
其聽斷不惑從善如流千載可稱一人而已
贊曰昌發啟國一門三聖文定高位友于不令管蔡既
誅成康道正貞觀之風到今歌詠
舊唐書卷三
舊唐書卷三考證
太宗本紀卷下五年七月初令天下决死刑必三覆奏
在京諸司五覆奏新書在十二月丁亥綱目亦在
十二月
九年夏閏四月丁卯日有蝕之新書作丙寅朔据五
行志當從新書
十三年夏四月阿史那結社爾犯御營伏誅新書作
阿史那結社率反綱目同新書
二十二年二月中書侍郎崔仁師除名配流連州本
傳作龔州
五月庚子右衛長史王玄策擊帝那伏帝國大破之
天竺國傳作擊那伏帝國無上一帝字
十一月戊戌眉卭雅三州獠反右衛將軍梁建方討平
之新書在九月壬寅綱目在十月
舊唐書卷三考證
