舊唐書卷三十五
後晉司空同中書門下平章事劉昫撰
志第十五
天文上
易曰觀乎天文以察時變是故古之哲王法垂象以施
化考庶徵以致理以授人時以考物紀修其德以順其
度改其過以慎其災去危而就安轉禍而為福者也夫
其五緯七紀之名數中官外官之位次凌歴犯守之所
主飛流彗孛之所應前史載之備矣武德年中薛頤庾
儉等相次為太史令雖各善於占候而無所發明貞觀
初將仕郎直太史李淳風始上言靈臺候儀是後魏遺
範法制疎略難為占步太宗因令淳風改造渾儀鑄銅
為之至七年造成淳風因撰法象志七卷以論前代渾
儀得失之差語在淳風傳其所造渾儀太宗令置於凝
暉閣以用測候既在宮中尋而失其所在玄宗開元九
年太史頻奏日蝕不效詔沙門一行改造新歷一行奏
云今欲創歷立元須知黃道進退請太史令測候星度
有司云承前唯依赤道推步官無黃道游儀無由測候
時率府兵曹梁令瓚待制於麗正書院因造游儀木樣
甚為精密一行乃上言曰黃道游儀古有其術而無其
器以黃道隨天運動難用常儀格之故昔人潛思皆不
能得今梁令瓚創造此圖日道月交莫不自然契合既
於推步尤要望就書院更以銅鐵為之庶得考驗星度
無有差舛從之至十三年造成又上疏曰按舜典云在
璿樞玉衡以齊七政說者以為取其轉運者為樞持正
者為衡皆以玉為之用齊七政之變知其盈縮進退得
失政之所在即古太史渾天儀也自周室衰微疇人喪
職其制度遺象莫有傳者漢興丞相張蒼首創律歷之
學至武帝詔司馬遷等更造漢歷乃定東西立晷儀下
漏刻以追二十八宿相距星度與古不同故唐都分天
部洛下閎運算轉歷今赤道歷星度則其遺法也後漢
永元中左中郎將賈逵奏言臣前上傅安等用黃道度
日月弦望多近史官壹以赤道度之不與天合至差一
日以上願請太史官日月星簿及星度課與待詔星官
考校奏可問典星待詔姚崇等十二月皆曰星圖有規
法日月實從黃道官無其器不知施行甘露二年大司
農丞耿壽昌奏以圓儀度日月行考驗天運日月行赤
道牽牛東井日行一度月行十五度至婁角日行一度
月行十三度此前代所共知也是歲永元四載也明年
始詔太史造黃道銅儀冬至日在斗十九度四分度之一
與赤道定差二度史官以校日月弦望雖密近而不為
望日儀黃道與度運轉難候是以少終其事其後劉洪
因黃道渾儀以考月行出入遲速而後代治歷者不遵
其法更從赤道命文以驗賈逵所言差謬益甚此治歷
者之大惑也今靈臺鐵儀後魏明元時都匠解蘭所造
規制朴略度刻不均赤道不動乃如膠柱不置黃道進
退無准此據赤道月行以驗入歷遲速多者或至十七
度少者僅出十度不足以上稽天象敬授人時近秘閣
郎中李淳風著法象志備載黃道渾儀法以玉衡旋規
别帶日道傍列二百四十九交以携月游用法頗雜其
術竟寢臣伏承恩旨更造游儀使黃道運行以追列舍
之變因二分之中以立黃道交於軫奎之間二至陟降
各二十四度黃道之内又施白道月環用究陰陽朓朒
之數動合天運簡而易從足以制器垂象永傳不朽於
是玄宗親為製銘置之於靈臺以考星度其二十八宿
及中外官與古經不同者凡數十條又詔一行與梁令
瓚及諸術士更造渾天儀鑄銅為圓天之象上具列宿
赤道及用天度數注水激輪令其自轉一日一夜天轉
一周又别置二輪絡在天外綴以日月令得運行每天
西轉一帀日東行一度月行十三度十九分度之七凡
二十九轉有餘而日月會三百六十五轉而日行帀仍
置木櫃以為地平令儀半在地下晦明朔望遲速有凖
又立二木人於地平之上前置鐘鼓以候辰刻每一刻
自然擊鼓每辰則自然撞鐘皆於櫃中各施輪軸鈎鍵
交錯關鏁相持既與天道合同當時共稱其妙鑄成命
之曰水運渾天俯視圖置於武成殿前以示百寮無幾
而銅鐵漸澁不能自轉遂收置於集賢院不行復用今
錄游儀制度及所測星度異同開元十二年分遣使諸
州所測日晷長短李淳風僧一行所定十二次分野武
德已來交蝕及五星祥變著于篇
黃道游儀規尺寸旋樞雙環外一丈四尺六寸一分豎
八分厚三分直徑四尺五寸九分即古所謂旋儀也南
北斜兩極上下循規各三十四度兩面各畫周天度數
一面加釘並用銀飾使東西運轉如渾天游儀中旋樞
軸至兩極首内孔徑大兩度半長與旋環徑齊並用古
尺四分為度玉衡望筒長四尺五寸八分廣一寸二分
厚一寸孔徑六分古用玉飾之玉衡衡施於軸中旋運
持正用闚七曜及列星之闊狹外方内圓孔徑一度半
周日輪也陽經雙環外一丈七尺三寸内一丈四尺六
寸四分廣四寸厚四分直徑五尺四寸四分置於子午
左右用八柱相固兩面畫周天度一面加釘並銀飾之
半出地上半入地下雙間挾樞軸及玉衡望筒旋環於
中也陰緯單環外内廣厚周徑皆凖陽經與陽經相銜
各半内外俱齊面平上為天以下為地横周陽環謂之
陰渾也面上為兩界内外為周天百刻平上御製銘序
及書並金為字天頂單環外一丈七尺三寸豎廣八分
厚三分直徑五尺四寸四分當中國人頂之上東西當
卯酉之中稍南使見日出入令與陽經陰緯相固如殼
之裹黃南去赤道三十六度去黃道十二度去北極五
十五度去南北平各九十一度強赤道單環外以一丈
四尺五寸九分横八分厚三分直徑四尺九寸赤道者
當天之中二十八宿之列位也其本後魏解蘭所造也
因著雙規不能運動臣今所造者上列周天星度使轉
運隨天仍度穿一穴隨元退交不有差謬即知古者秋
分日在角五度今在軫十三度冬至日在牽牛初今在
斗十度擬隨差却退故置穴也傍在卯酉之南上去天
頂三十六度而横置之黃道單環外一丈五尺四寸一
分横八分厚四分直徑四尺八寸四分日之所行故名
黃道古人知有其事竟無其器遂使太陽陟降積歲有
差月及五星亦隨日度出入規制不知凖的斟量為率
疎闊尤多臣今創置此環置於赤道環内仍開合使隨
轉運出入四十八度而極畫兩方東西列周天度數南
北列百刻使見日知時不有差謬上列三百六十策與
用卦相凖度穿一穴與赤道相交白道月環外一丈五
尺一寸五分横度八分厚三分直徑四尺七寸六分月
行有迂曲遲疾與日行緩急相反古無其器今創置於
黃道環内使就黃道為交合出入六十度以測每夜行
度上畫周天度數穿一穴擬移交會並用銅鐵為之李
淳風法象志說有此日月兩環在旋儀環上既用玉衡
不得遂於玉衡内别安一尺望筒運用既難其器已澁
游儀四柱龍各高四尺七寸水槽山各高一丈七寸五
分槽長六尺九寸高廣各四寸水池深一寸廣一寸五
分龍者能興雲雨故以飾柱柱在四維龍下有山雲俱
在水平槽上並銅為之游儀初成太史所測二十八宿
等與經同異状角二星十二度赤道黃道度與古同舊
經去極九十一度今則九十三度半星經云角去極九
十一度距星正當赤道其黃道在赤道南不經角中今
測角在赤道南二度半黃道復經角中即與天象符合
亢四星九度舊去極八十九度今九十一度半氐四星
十六度舊去極九十四度今九十八度房四星五度舊
去極一百八度今一百一十度半心三星五度舊去極
一百八度今一百一十一度尾九星十八度舊去極一
百二十度一云一百四十一度今一百二十四度箕四
星十一度舊去極一百一十八度今一百二十度南斗
六星二十六度舊去極一百一十六度今一百一十九
度牽牛六星八度舊去極一百六度今一百四度須女
四星十二度舊去極一百度今一百一度虚二星十度
舊去極一百四度今一百一度北星舊圖入虛宿今測
在須女九度危三星十七度舊去極九十七度今九十
七度北星舊圖入危宿今測在虛六度半室二星十六
度舊去極八十五度今八十三度東壁二星九度舊去
極八十六度今八十四度奎十六星十六度舊去極七
十六度一云七十度今七十三度東壁九度奎十六度
此錯以奎西大星為距即損壁二度加奎二度今取西
南大星為距即奎壁各不失本度婁三星十三度舊去
極八十度今七十七度胃三星十四度昴七星十一度
舊去極七十四度今七十二度畢八星十七度舊去極
七十八度今七十六度觜觽三度舊去極八十四度今
八十二度畢赤道與黃道度同觜赤道二度黃道三度
其二宿俱當黃道斜虛畢有十六度尚與赤道度同觜
摠二度黃道損加一度此即承前有誤今測畢有十七
度半觜觽半度並依天正參十星舊去極九十四度今
九十二度東井八星三十三度舊去極七十度今六十
八度輿鬼五星舊去極六十八度今古同也柳八星十
五度舊去極七十七度一云七十九度今八十度半柳
合用西頭第三星為距比來錯取第四星今依第三星
為正七星十度舊去極九十一度一云九十三度今九
十三度半張六星十八度舊去極九十七度今一百度
張六星中央四星為朱鳥嗉外二星為翼比來不取膺
前為距錯取翼星即張加二度半七星欠二度半今依
本經為定翼二十二星十八度舊去極九十七度今一
百三度軫四星十七度舊去極九十八度今一百度文
昌舊二星在鬼四星在井今四星在柳一星在鬼一星
在井北斗魁第一星舊在七星一度今在張十三度第
二星舊在張二度今在張十二度半第三星舊在翼二
度今在翼十三度第四星舊在翼八度今在翼十七度
太第五星舊在軫八度今在軫十度半第六星舊在角
七度今在角四度少第七星舊在亢四度今在角十二
度少天關舊在黃道南四度今當黃道天江舊在黃道
外今當黃道天囷舊在赤道外今當赤道三台上台舊
在井今測在柳中台舊在七星今在張建星舊去黃道
北半度今四度半天苑舊在昴畢今在胃昴王良舊五
星在壁今四星在奎一星在壁外屏舊在觜今在畢宿
雲雨舊在黃道外今在黃道内七度雷電舊在赤道外
五度今在赤道二度霹靂舊五星並在赤道外四度今
四星在赤道内一星在外上公吏舊在赤道外今在赤
道内六度虚梁舊在黃道内四度外屏舊在黃道外三
度今當黃道八魁舊九星並在室今五星在壁四星在
室長垣舊當黃道今在黃道北五度軍井準經在玉井
東南二斗半天椁舊在黃道北今當黃道天高舊在黃
道外今當黃道狗國舊在黃道外今當黃道羅堰舊當
黃道今在黃道北黃道春分之日與赤道交於奎五度
太秋分之日交於軫十四度少冬至之日於斗牛度去
赤道南二十四度夏至之日於井十三度少去赤道北
二十四度其赤道帶天之中用分列宿之度黃道斜運
以明日月之行其冬至洛下閎起於牛初張衡等遷於
斗度由每歲差分不及舊次也
日晷周禮大司徒常以土圭之法測土深正日景以求
地中日東則景夕多風日西則景朝多陰日至之景尺
五寸謂之地中天地之所合也四時之所交也風雨之
所會也陰陽之所和也然則百物阜安乃建王國焉鄭
氏以為凡日景於地千里而差一寸景尺有五寸者南
戴日下萬五千里地與星辰四游升降於三萬里之中
是以半之得地之中焉(鄭司農云土圭之長尺有五寸以夏至之日立八尺之表其景適與)
(土圭等謂之地中今潁川陽城為然)謹按南越志宋元嘉中南征林邑以五
月立表望之日在表北影居表南交州日影覺北三寸
林邑覺九寸一分所謂開地戶以向日也交州大略去
洛九千餘里蓋水陸曲折非論圭表所度惟直考實其
五千乎開元十二年詔太史交州測景夏至影表南長
三寸三分與元嘉中所測大同然則距陽城而南使直
路應弦至於日下蓋不盈五千里也測影使者大相元
太云交州望極纔出地二十餘度以八月自海中南望
老人星殊高老人星下環星燦然其明大者甚衆圖所
不載莫辨其名大率去南極二十度以上其星皆見乃
古渾天家以為常没地中伏而不見之所也又按貞觀
中史官所載鐵勒廻紇部在薛延陁之北去京師六千
九百里又有骨利幹居廻紇北方瀚海之北草多百藥
地出名馬駿者行數百里北又距大海晝長而夕短既
日没後天色正曛煮一羊胛纔熟而東方已曙蓋近日出
入之所云凡此二事皆書契所未載也開元十二年太
史監南宮說擇河南平地以水準繩樹八尺之表而以
引度之始自滑州白馬縣北夏至之晷尺有五寸七分自
滑州臺表南行一百九十八里百七十九步得汴州浚
儀古臺表夏至影長一尺五寸微強又自浚儀而南百
六十七里二百八十一步得許州扶溝縣表夏至影長
一尺四寸四分又自扶溝而南一百六十里百一十步
至豫州上蔡武津表夏至影長一尺三寸六分半大率
五百二十六里二百七十步影差二寸有餘而先儒以
為王畿千里影移一寸乖舛而不同矣今以句股圖校
之陽城北至之晷一尺四寸八分弱冬至之晷一丈二
尺七寸一分半春秋分其長五尺四寸三分以覆矩斜
視北極出地三十四度四分(凡度分皆以十分為法)自滑臺表視
之高三十五度三分(差陽城九分)自浚儀表視之高三十四
度八分(差陽城九分)自武津表視之高三十三度八分(差陽城九)
(分)雖秒分稍有盈縮難以目校然大率五百二十六里
二百七十步而北極差一度半五百三十一里八十步
而差一度樞極之遠近不同則黃道之軌景固隨而遷
變矣自此為率推之比歲朗州測影夏至長七寸七分
冬至長一丈五寸三分春秋分四尺三寸七分半(以圖測之)
(定氣長四尺四寸七分)按圖斜視北極出地二十九度半(差陽城五度三)
(分)蔚州横野軍測影夏至長二尺二寸九分冬至長一
丈五尺八寸九分春秋分長六尺四寸四分半(以圖測之定氣六尺)
(六寸三分半)按圖斜視北極出地四十度(差陽城五度二分)凡南北
之差十度半其徑三千六百八十里九十步(自陽城至朗州一千)
(八百二十六里百九十六步自陽城至許州横野軍一千八百六十一里二百一十四步)北至之晷
差一尺五寸三分(自陽城至朗州差七寸二分自陽城至横野軍差八寸)南至之
晷差五尺三寸六分(自陽城至朗州差二尺一寸八分自陽城至横野軍差三尺一寸八)
(分)率夏至與南方差少冬至與北方差多又以圖校安
南日在天頂北二度四分北極高二十度四分冬影長
七尺九寸四分(定春秋分影長二尺九寸三分)差陽城十四度三分其
徑五千二十三里至林邑圖日在天頂北六度六分強
北極之高十七度四分周圜三十五度常見不隠影長
六尺九寸其徑六千一百一十二里假令距陽城而北
至鐵勒之地亦十七度四分合與林邑正等則五月日
在天頂南二十七度四分北極之高五十二度周圜一百
四度常見不隠北至之晷四尺一寸三分南至之晷二
丈九尺二寸六分(定春秋分影長九尺八寸七分)北方其没地纔十五
度餘昏伏於亥之正西晨見於丑之正東以里數推之
已在廻紇之北又南距洛陽九千八百一十六里則五月
極長之日其夕常明然則骨利幹猶在其南矣又先儒
以南戴日下萬五千里為句股邪射陽城為弦考周徑
之率以揆天度當一千四百六里二十四步有餘今則
日影距陽城五千餘里已居戴日之高則一度之廣皆
宜三分去二計南北極相去纔八萬餘里其徑五萬餘
里宇宙之廣豈若是乎然則王蕃所傳蓋以管窺天以
蠡測海之義也古人所以恃句股之術謂其有徵於近
事顧未知目視不能遠浸成微分之差其差不已遂與
術錯如人游於大湖廣不盈百里而覩日月朝夕出入
湖中及其浮于巨海不知幾千萬里猶覩日月朝出其
中夕入其中若於朝夕之際俱設重差而望之必將小
大同術而不可分矣夫横既有之縱亦宜然假令設兩
表南北相距十里其崇皆亦數十里若置火炬於南表
之端而植八尺之木於其下則當無影試從南表之下
仰望北表之端必將積微分之差漸與南表參合表首
參合則置炬於其上亦當無影矣又置火炬於北表之
端而植八尺之木於其下則當無影試從北表之下仰
望南表之端又將積微分之差漸與北表參合表首參
合則置炬於其上亦當無影矣復於二表之間相距各
五里更植八尺之木仰而望之則表首環屈而相會若
置火炬於兩表之端皆當無影夫數十里之高與十里
之廣然猶邪射之影與仰望不殊今欲求其影差以推
遠近高下猶尚不可知也而况稽周天積里之數於不
測之中又可必乎假今學者因二十里之高以立句股
之術尚不知其所以然况八尺之木乎原人所以步圭
景之意將欲節宣和氣相輔物宜而不在於辰次之周
徑其所以重歷數之意將欲敬授人時欽若乾象而不
在於渾盖之是非若乃述無稽之談於視聽之所不及
則君子闕疑而不質仲尼慎言而不論也而或者各守
所傳之器以述天體謂渾元可任數而測大象可運算
而闚終以六家之說迭為矛盾今誠以為蓋天則南方
之廣漸狹以為渾天則北方之極浸高此二者又渾蓋
之家未能有以通其說也由是而觀則王仲任葛稚川
之徒區區於異同之辨何益人倫之化哉又凡日晷差
冬夏至不同南北亦異而先儒一以里數齊之喪其事
實沙門一行因脩大衍圖更為覆矩圖自丹穴以暨幽
都之地凡為圖二十四以考日蝕之分數知夜漏之短
長今載諸州測景尺寸如左
林邑圖北極高十七度四分(冬至影在表北六尺九寸定春秋分影在表北二尺)
(八寸五分夏至影在表南五寸七分)安南都護府北極高二十六度六分
(冬至影在表北七尺九寸四分定春秋分影在表北二尺九寸三分夏至影在表南三寸三分)朗州武
陵縣北極高二十九度五分(冬至影在表北一丈五寸三分定春秋分景在表北)
(四寸七分夏至影在表北七寸七分)襄州(恒春分影在表北四尺八寸)蔡州上蔡縣武
津館北極高三十三度八分(冬至影在表北一丈二尺三寸八分定春秋分影在)
(表北五尺二寸八分夏至影在表北一尺三寸六分半)許州扶溝北極高三十四
度三分(冬至影在表北一丈二尺五寸三分定春秋分影在表北五尺三寸七分夏至影在表北五尺)
(四寸四分)汴州浚儀太岳臺北極高三十四度八分(冬至影在表北)
(一丈二尺八寸五分定春秋分影在表北五尺五寸夏至影在表北一尺五寸三分)滑州白馬北
極高三十五度三分(冬至影在表北一丈三尺定春秋分影在表北五尺三寸六分夏至)
(影在表北一尺五寸七分)太原府(恒春分影在表北六尺)蔚州横野軍北極高
三十度(冬至影在表北一丈五尺八寸九分定春秋分影在表北六尺六寸三分夏至影在表北二尺)
(二寸九分)
舊唐書卷三十五
舊唐書卷三十五考證
天文志上在璿樞玉衡(臣德潛)按以璿璣為璿樞避
玄宗嫌名也
問典星待詔姚崇等(臣召南)按舊本闕問字今据後
漢志補
即知古者秋分日在角五度此與下文冬至日在牽
牛初俱脱日字今添
而極畫兩方而譌西畫譌盡今据新書志改
今測角在赤道南二度云云梅文鼎曰一行所測去
極度與舊不同者自牽牛至東井十四宿去極之度
皆古測大而唐測小是其星自南而北也自輿鬼至
南斗十四宿去極之度皆古測小而唐測大是其星
自北而南也向使非恒星移動何以在冬至後者漸
北在夏至後者漸南乎(臣召南)按自古皆謂恒星隨
天不移西法始謂恒星天亦是移動其說甚確然一
行以銅儀測騐即知古今不符已開西法之先矣
須女四星十二度舊去極百度今一百一度(臣召南)
按舊本於虚星上脱此文十七字又昴星上脱胃三
星十四度六字是二十八宿中少二宿也今据新書
補
為朱鳥嗉嗉譌咮此言張宿不言柳宿也今改正
以覆矩斜視北極舊本作以復短誤也今据新志改
其夕常明然則骨利幹猶在其南矣舊本脱常明下
九字今補
浸成微分之差其差不已遂與術錯舊本失其差二
字不成句法今補
假今學者因二十里之高以立句股之術(臣德潛)按
新志此文尚有登岱一事故云二十里之高謂自山
麓至嶽頂二十里也此處應脱一段
蔡州上蔡縣武津館北極高三十三度八分小注末
舊本脱夏至影在表北一尺三寸六分半十三字照
新書補入
舊唐書卷三十五考證
