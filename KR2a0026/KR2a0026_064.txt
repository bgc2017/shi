舊唐書卷六十四
後晉司空同中書門下平章事劉昫撰
列傳第十四
高祖二十二子
隱太子建成衛王玄霸巢王元吉
楚王智雲荆王元景漢王元昌
酆王元亨周王元方徐王元禮
韓王元嘉彭王元則鄭王元懿
霍王元軌虢王鳳道王元慶
鄧王元裕舒王元名魯王靈夔
江王元祥密王元曉滕王元嬰
高祖二十二男太穆皇后生隱太子建成及太宗衛王
玄霸巢王元吉萬貴妃生楚王智雲尹德妃生酆王元
亨莫嬪生荆王元景孫嬪生漢王元昌宇文昭儀生韓
王元嘉魯王靈夔崔嬪生鄧王元裕楊嬪生江王元祥
小楊嬪生舒王元名郭婕妤生徐王元禮劉婕妤生道
王元慶楊美人生虢王鳳張美人生霍王元軌張寶林
生鄭王元懿柳寶林生滕王元嬰王才人生彭王元則
魯才人生密王元曉張氏生周王元方
隱太子建成高祖長子也大業末高祖捕賊汾晉建成
擕家屬寄於河東義旗初建遣使密召之建成與巢王
元吉間行赴太原建成至高祖大喜拜左領軍大都督
封隴西郡公引兵略西河郡從平長安義寧元年冬隋
恭帝拜唐國世子開府置僚屬二年授撫軍大將軍東
討元帥將兵十萬徇洛陽及還恭帝授尚書令武德元
年立為皇太子二年司竹羣盗祝山海有衆一千自稱
護鄉公詔建成率將軍桑顯和進擊山海平之時凉州
人安興貴殺賊帥李軌以衆來降令建成往原州應接
之時甚暑而馳獵無度士卒不堪其勞逃者過半高祖
憂其不閑政術每令習時事自非軍國大務悉委決之
又遣禮部尚書李綱民部尚書鄭善果俱為宫官與參
謀議四年稽胡酋帥劉仚成擁部落數萬人為邊害又
詔建成率師討之軍次鄜州與仚成軍遇擊大破之斬
首數百級虜獲千餘人建成設詐放其渠帥數十人並
授官爵令還本所招慰羣胡仚成與胡中大帥亦請降
建成以胡兵尚衆恐有變將盡殺之乃揚言增置州縣
須有城邑悉課羣胡執板築之具會築城所隂勒兵士
皆執之仚成聞有變奔於梁師都竟誅降胡六千餘人
時太宗功業日盛高祖私許立為太子建成密知之乃
與齊王元吉潛謀作亂及劉黑闥重反王珪魏徵謂建
成曰殿下但以地居嫡長爰踐元良功績既無可稱仁
聲又未遐布而秦王勲業克隆威震四海人心所向殿
下何以自安今黑闥率破亡之餘衆不盈萬加以糧運
限絶瘡痍未瘳若大軍一臨可不戰而擒也願請討之
且以立功深自封植因結山東英㑓建成從其計遂請
討劉黑闥擒之而旋時高祖晚生諸王諸母擅寵椒房
親戚並分事宫府競求恩惠太宗每總戎律惟以撫接
才賢為務至於參請妃媛素所不行初平洛陽高祖遣
貴妃等馳往東都選閱宫人及府庫珍物因私有求索
兼為親族請官太宗以財簿先已封奏官爵皆酬有功
並不允許因此銜恨彌切時太宗為陕東道行臺詔於
管内得專處分淮安王神通有功太宗乃給田數十頃
後婕妤張氏之父令婕妤私奏以乞其地高祖手詔賜
焉神通以教給在前遂不肯與婕妤矯奏曰勅賜妾父
地秦王奪之以與神通高祖大怒攘袂責太宗曰我詔
勅不行爾之教命州縣即受他日高祖呼太宗小名謂
裴寂等此兒典兵既久在外專制為讀書漢所教非復
我昔日子也又德妃之父尹阿鼠所為横恣秦王府屬
杜如晦行經其門阿鼠家僮數人牽如晦墜馬毆擊之
罵云汝是何人敢經我門而不下馬阿鼠或慮上聞乃
令德妃奏言秦王左右凶暴凌轢妾父高祖又怒謂太
宗曰爾之左右欺我妃嬪之家一至於此况凡人百姓
乎太宗深自辯明卒不被納妃嬪等因奏言至尊萬歲
後秦王得志母子定無孑遺因悲泣哽咽又云東宫慈
厚必能飬育妾母子高祖惻愴久之自是於太宗恩禮
漸薄廢立之心亦以此定建成元吉轉蒙恩寵自武德
初高祖令太宗居西宫之承乾殿元吉居武德殿後院
與上臺東宫晝夜並通更無限隔皇太子及二王出入
上臺皆乘馬擕弓刀雜用之物相遇則如家人之禮由
是皇太子令及秦齊二王教與詔勅並行百姓惶惑莫
知準的建成元吉又外結小人内連嬖幸高祖所寵張
婕妤尹德妃皆與之滛亂復與諸公主及六宫親戚驕
恣縱横并兼田宅侵奪犬馬同惡相濟掩蔽聪明苟行
已志惟以甘言諛辭承候顏色建成乃私召四方驍勇
并募長安惡少年二千餘人畜為宫甲分屯左右長林
門號為長林兵及高祖幸仁智宫留建成居守建成先
令慶州總管楊文幹募健兒送京師欲以為變又遣郎
將爾朱煥校尉橋公山齎甲以賜文幹令起兵共相應
接公山煥等行至豳鄉懼罪馳告其事高祖託以他事
手詔追建成詣行在所既至高祖大怒建成叩頭謝罪
奮身自投於地幾至於絶其夜置之幕中令殿中監陳
萬福防禦而文幹遂舉兵反高祖馳使召太宗以謀之
太宗曰文幹小豎狂悖起兵州府官司已應擒剿縱其
假息時刻但須遣一將耳高祖曰文幹事連建成恐應
之者衆汝宜自行還立汝為太子吾不能傚隋文帝誅
殺骨肉廢建成封作蜀王地既僻小易制若不能事汝
亦易取耳太宗既行元吉及四妃更為建成内請封倫
又外為遊說高祖意便頓改遂寢不行復令建成還京
居守惟責以兄弟不能相容歸罪於中允王珪左衛率
韋挺及天策兵曺杜淹等並流之嶲州後又與元吉謀
行酖毒引太宗入宫夜宴既而太宗心中暴痛吐血數
升淮安王神通狼狽扶還西宫高祖幸第問疾因勅建
成秦王素不能飲更勿夜聚乃謂太宗曰發跡晉陽本
是汝計尅平宇内是汝大功欲升儲位汝固譲不受以
成汝美志建成自居東宫多歴年所今復不忍奪之觀
汝兄弟是不和同在京邑必有忿競汝還行臺居於洛
陽自陕已東悉宜主之仍令汝建天子旌旗如梁孝王
故事太宗泣而奏曰今日之授實非所願不能遠離膝
下言訖嗚咽悲不自勝高祖曰昔陸賈漢臣尚有遞過
之事况吾四方之主天下為家東西兩宫塗路咫尺憶
汝即往無勞悲也及將行建成元吉相與謀曰秦王今
往洛陽既得土地甲兵必為後患留在京師制之一匹
夫耳密令數人上封事曰秦王左右多是東人聞往洛
陽非常欣躍觀其情狀自今一去不作來意高祖於是
遂停是後日夜隂與元吉連結後宫譛訴愈切高祖惑
之太宗懼不知所為李靖李勣等數言大王以功高被
疑靖等請申犬馬之力封倫亦潛勸太宗圖之並不許
倫反言於高祖曰秦王恃有大勲不服居太子之下若
不立之願早為之所又說建成作亂曰夫為四海者不
顧其親漢高乞羹此之謂矣九年突厥犯邊詔元吉率
師拒之元吉因兵集將與建成尅期舉事長孫無忌房
玄齡杜如晦尉遲敬德侯君集等日夜固争曰事急矣
若不行權道社稷必危周公聖人豈無情於骨肉為存
社稷大義滅親今大王臨機不斷坐受屠戮於義何成
若不見聽無忌等將竄身草澤不得居王左右太宗然
其計六月三日密奏建成元吉滛亂後宫因自陳曰臣
於兄弟無絲毫所負今欲殺臣似為世充建德報讎臣
今枉死永違君親魂歸地下實亦耻見諸賊高祖省之
愕然報曰明日當勘問汝宜早參四日太宗將左右九
人至玄武門自衛高祖已召裴寂蕭瑀陳叔逹封倫宇
文士及竇誕顏師古等欲令窮覆其事建成元吉行至
臨湖殿覺變即廻馬將東歸宫府太宗隨而呼之元吉
馬上張弓再三不彀太宗乃射之建成應弦而斃元吉
中流矢而走尉遲敬德殺之俄而東宫及齊府精兵二
千人結陣馳攻玄武門守門兵仗拒之不得入良久接
戰流矢及於内殿太宗左右數百騎來赴難建成等兵
遂敗散高祖大驚謂裴寂等曰今日之事如何蕭瑀陳
叔逹進曰臣聞内外無限父子不親當斷不斷反受其
亂建成元吉義旗草創之際並不預謀建立已來又無
功德常自懷憂相濟為惡舋起蕭牆遂有今日之事秦
王功蓋天下率土歸心若處以元良委之國務陛下如
釋重負蒼生自然乂安高祖曰善此亦吾之夙志也乃
命召太宗而撫之曰近日已來幾有投杼之惑太宗哀
號久之建成死時年三十八長子太原王承宗早卒次
子安陸王承道河東王承德武安王承訓汝南王承明
鉅鹿王承義並坐誅太宗即位追封建成為息王諡曰
隱以禮改葬葬日太宗於宜秋門哭之甚哀仍以皇子
趙王福為建成嗣十六年五月又追贈皇太子諡仍依
舊
衛王玄霸高祖第三子也早薨無子武德元年追贈衛
王諡曰懷四年封太宗子泰為宜都王以奉其祀以禮
改葬太子以下送于郭外泰後徙封於越又以宗室贈
西平王瓊之子保定為嗣貞觀五年薨無子國除
巢王元吉高祖第四子也義師起授太原郡守封姑臧
郡公尋進封齊國公授十五郡諸軍事鎮北大將軍留
鎮太原許以便宜行事武德元年進爵為王授并州總
管二年劉武周南侵汾晉詔遣右衛將軍宇文歆助元
吉守并州元吉性好畋獵載網罟三十餘兩嘗言我寧
三日不食不能一日不獵又縱其左右攘奪百姓歆頻
諫不納乃上表曰王在州之日多出微行常共竇誕遊
獵蹂踐榖稼放縱親昵公行攘敓境内六畜因之殆盡
當衢而射觀人避箭以為笑樂分遣左右戲為攻戰至
相擊刺毁傷至死夜開府門宣滛他室百姓怨毒各懷
憤歎以此守城安能自保元吉竟坐免又諷父老詣闕
請之尋令復職時劉武周率五千騎至黃蛇嶺元吉遣
車騎將軍張逹以步卒百人先嘗之逹以步卒少固請
不行元吉強遣之至則盡没於賊逹憤怒因引武周攻
䧟榆次進逼并州元吉大懼紿其司馬劉德威曰卿以
老弱守城吾以強兵出戰因夜出兵擕其妻妾棄軍奔
還京師并州遂䧟高祖怒甚謂禮部尚書李綱曰元吉
幼小未習時事故遣竇誕宇文歆輔之強兵數萬食支
十年起義興運之基一朝而棄宇文歆首畫此計我當
斬之綱曰頼歆令陛下不失愛子臣以為有功高祖問
其故綱對曰罪由竇誕不能規諷致令軍人怨憤又齊
王年少肆行驕逸放縱左右侵漁百姓誕曾無諫止乃
隨順掩藏以成其舋此誕之罪宇文歆論情則疎向彼
又淺王之過失悉以聞奏且父子之際人所難言而歆
言之豈非忠懇今欲誅罪不錄其心臣愚竊以為過翌
日高祖召綱入升御坐謂曰今我有公遂使刑罰不濫
元吉自惡結怨於人歆既曾以表聞誕亦焉能禁制皆
非其罪也尋加授元吉侍中襄州道行臺尚書令稷州
刺史四年太宗征竇建德留元吉與屈突通圍王世充
於東都世充出兵拒戰元吉設伏擊破之斬首八百級
生擒其大將樂仁昉甲士千餘人世充平拜司空餘官
如故加賜衮冕之服前後部鼓吹樂二部班劍二十人
黃金二千斤與太宗各聽三鑪鑄錢以自給六年加授
隰州總管及與建成連謀各募壯士多匿罪人復内結
宫掖遞加稱譽又厚賂中書令封倫以為黨助由是高
祖頗疎太宗而加愛元吉太宗嘗從高祖幸其第元吉
伏其護軍宇文寶於寢内將以刺太宗建成恐事不果
而止之元吉愠曰為兄計耳於我何害九年轉左衛大
將軍尋進位司徒兼侍中并州大都督隰州都督稷州
刺史並如故高祖將避暑太和宫二王當從元吉謂建
成曰待至宫所當興精兵襲取之置土窟中惟開一孔
以通飲食耳會突厥郁射設屯軍河南入圍烏城建成
乃薦元吉代太宗督軍北討仍令秦府驍將秦叔寳尉
遲敬德程知節叚志玄等並與同行又追秦府帳簡閱
驍勇將奪太宗兵以益其府又譖杜如晦房玄齡逐令
歸第高祖知其謀而不制元吉因密請加害太宗高祖
曰是有定四海之功罪迹未見一旦欲殺何以為辭元
吉曰秦王常違詔敕初平東都之日偃蹇顧望不急還
京分散錢帛以樹私惠違戾如此豈非反逆但須速殺
何患無辭高祖不對元吉遂退建成謂元吉曰既得秦
王精兵統數萬之衆吾與秦王至昆明池於彼宴别令
壯士拉之於幕下因云暴卒主上諒無不信吾當使人
進說令付吾國務正位已後以汝為太弟敬德等既入
汝手一時坑之孰敢不服率更丞王晊聞其謀密告太
宗太宗召府僚以告之皆曰大王若不正斷社稷非唐
所有若使建成元吉肆其毒心羣小得志元吉狼戾終
亦不事其兄往者護軍薛寳上齊王符籙云元吉合成
唐字齊王得之喜曰但除秦王取東宫如反掌耳為亂
未成預懷相奪以大王之威襲二人如拾地芥太宗遲
疑未决衆又曰大王以舜為何如人也曰濬哲文明温
恭允塞為子孝為君聖焉可議之乎府僚曰向使舜浚
井不出自同魚鱉之斃焉得為孝子乎塗廪不下便成
煨燼之餘焉得為聖君乎小杖受大杖避良有以也太
宗於是定計誅建成及元吉元吉死時年二十四有五
子梁郡王承業漁陽王承鸞普安王承奬江夏王承裕
義陽王承度並坐誅尋詔絶建成元吉屬籍太宗踐阼
追封元吉為海陵郡王諡曰刺以禮改葬貞觀十六年
又追封巢王諡如故復以曺王明為元吉後
楚王智雲高祖第五子也母曰萬貴妃性恭順特蒙高
祖親禮宫中之事皆諮禀之諸王妃主莫不推敬後授
楚國太妃薨陪葬獻陵智雲本名稚詮大業末從高祖
於河東及義師將起隱太子建成潛歸太原以智雲年
小委之而去因為吏所捕送於長安為隂世師所害年
十四義寧元年贈尚書左僕射楚國公武德元年追封
楚王諡曰哀無子三年以太宗子寬為嗣寬薨貞觀二
年復以濟南公世都子靈龜嗣焉靈龜永徽中歴魏州
刺史政尚清嚴姦盜屏跡又開永濟渠入於新市以控
引商旅百姓利之卒官子福嗣嗣降爵為公儀鳳中卒
於右威衛將軍子承況神龍中為右羽林將軍與節愍
太子同舉兵入玄武門為亂兵所殺
荆王元景高祖第六子也武德三年封為趙王八年授
安州都督貞觀初歴遷雍州牧右驍衞大將軍十年徙
封荆王授荆州都督十一年定制元景等為代襲刺史
詔曰皇王受命步驟之迹以殊經籍所紀質文之道匪
一雖治亂不同損益或異至於設官司以制海内建藩
屏以輔王室莫不明其典章義存於致治崇其賢戚志
在於無疆朕以寡昧丕承鴻緒寅畏三靈憂勤百姓考
明哲之餘論求經邦之長策帝業之重獨任難以成務
天下之曠因人易以獲安然則侯伯肇於自昔州郡始
於中代聖賢異術㳂革隨時復古則義難頓從尋今則
事不盡理遂規模周漢斟酌曺馬採按部之嘉名參建
侯之舊制共治之職重矣分土之實存焉已有制書陳
其至理繼世垂範貽厥後昆維城作固同符前烈荆州
都督荆王元景梁州都督漢王元昌徐州都督徐王元
禮潞州都督韓王元嘉遂州都督彭王元則鄭州刺史
鄭王元懿綘州刺史霍王元䡄虢州刺史虢王鳳豫州
刺史道王元慶鄧州刺史鄧王元裕夀州刺史舒王元
名幽州都督燕王靈夔蘇州刺史許王元祥安州都督
吳王恪相州都督魏王泰齊州都督齊王祐益州都督
蜀王愔襄州刺史蔣王惲揚州都督越王貞并州都督
晉王治秦州都督紀王慎等或地居旦奭夙聞詩禮或
望及間平早稱才藝並爵隆土宇寵兼車服誠孝之心
無忘於造次風政之舉克著於期月宜冠恒冊祚以休
命其所任刺史咸令子孫代代承襲尋又罷代襲之制
元景久之轉鄜州刺史高宗即位進位司徒加實封通
前滿一千五百戶永徽二年坐與房遺愛謀反賜死國
除後追封沈黎王偹禮改葬以渤海王奉慈子長沙為
嗣降爵為侯神龍初追復爵土並封其孫逖為嗣荆王
尋薨國除
漢王元昌高祖第七子也少好學善隷書武德三年封
為魯王貞觀五年授華州刺史轉梁州都督十年改封
漢王元昌在州頗違憲法太宗手勅責之初不自咎更
懷怨望知太子承乾嫉魏王泰之寵乃相附託圖為不
軌十六年元昌來朝京師承乾頻召入東宫夜宿因謂
承乾曰願殿下早為天子近見御側有一宫人善彈琵
琶事平之後當望垂賜承乾許諾又刻臂出血以帛拭
之燒作灰和酒同飲共為信誓潛伺間隙十七年事發
太宗弗忍加誅特敕免死大臣高士廉李世勣等奏言
王者以四海為家以萬姓為子公行天下情無獨親元
昌包藏兇惡圖謀逆亂觀其指趣察其心府罪深燕旦
釁甚楚英天地之所不容人臣之所切齒五刑不足申
其罰九死無以當其愆而陛下情屈至公恩加梟獍欲
開疏網漏此鯨鯢臣等有司期不奉制伏願敦師憲典
誅此兇慝順羣臣之願敓鷹鸇之心則吳楚七君不幽
歎於往漢管蔡二叔不沉恨於有周太宗事不獲已乃
賜元昌自盡於家妻子籍没國除
酆王元亨高祖第八子也武德三年受封貞觀二年授
散騎常侍拜金州刺史及之藩太宗以其幼小甚思之
中路賜以金盞遣使為之設宴六年薨無子國除
周王元方高祖第九子也武德四年受封貞觀二年授
散騎常侍三年薨贈左光祿大夫無子國除
徐王元禮高祖第十子也少恭謹善騎射武德四年封
鄭王貞觀六年賜實封七百戶授鄭州刺史徙封徐王
遷徐州都督十七年轉綘州刺史以善政聞太宗降璽
書勞勉賜以錦綵二十三年加實封千戶永徽四年加
授司徒兼潞州刺史咸亨三年薨贈太尉冀州大都督
陪葬獻陵子淮南王茂嗣茂險薄無行元禮姬趙氏有
美色及元禮遇疾茂遂逼之元禮知而切加責讓茂乃
屏斥元禮侍衛斷其藥膳仍云既得五十年為王更何
煩服藥竟以餒終上元中事洩配流振州而死神龍初
又封茂子璀為嗣徐王景龍四年加銀青光祿大夫開
元中徐宗正員外卿卒子延年嗣開元二十六年封嗣
徐王除員外洗馬天寳初拔汗那王入朝延年將嫁女
與之為右相李林甫所奏貶文安郡别駕彭城長史坐
贓貶永嘉司士至德初餘杭郡司馬卒永泰元年女婿
黔中觀察使趙國珍入朝請以延年子前施州刺史諷
為嗣因封嗣徐王
韓王元嘉高祖第十一子也母宇文昭儀隋左武衛大
將軍述之女也早有寵於高祖高祖初即位便欲立為
皇后固辭不受元嘉少以母寵特為高祖所愛自登極
晚生皇子無及之者武德四年封宋王徙封徐王貞觀
六年賜實封七百戶授潞州刺史時年十五在州聞太
妃有疾便涕泣不食及京師發喪哀毁過禮太宗嗟其
至性屡慰勉之九年授右領軍大將軍十年改封韓王
授潞州都督二十三年加實封滿千戶元嘉少好學聚
書至萬卷又採碑文古跡多得異本閨門修整有類寒
素士大夫與其弟靈夔甚相友愛兄弟集見如布衣之
禮其修身潔已内外如一當代諸王莫能及者唯霍王
元軌抑其次焉高宗末元嘉轉澤州刺史及天后臨朝
攝政欲順物情乃進授元嘉為太尉定州刺史霍王元
軌為司徒青州刺史舒王元名為司空隆州刺史魯王
靈夔為太子太師蘇州刺史越王貞為太子太傅安州
都督紀王慎為太子太保並外示尊崇實無所綜理其
後漸將誅戮宗室諸王不附已者元嘉大懼與其子通
州刺史黃公譔及越王貞父子謀起兵於是皇宗國戚
内外相連者甚廣遣使報貞及貞子琅邪王沖曰四面
同來事無不濟沖與諸道計料未審而先發兵倉卒唯
貞應之諸道莫有赴者故其事不成元嘉坐誅譔少以
文才見知諸王子中與琅琊王沖為一時之秀凡所交
結皆當代名士時天下犯罪籍没者甚衆惟沖與譔父
子書籍最多皆文句詳定秘閣所不及神龍初追復元
嘉爵土并封其第五子納為嗣韓王官至員外祭酒開
元十七年卒元嘉長子訓高祖時封穎川王早卒次子
誼封武陵王官至濮州刺史開元中封訥子叔璿為嗣
韓王國子員外司業
彭王元則高祖第十二子也武德四年封荆王貞觀七
年授豫州刺史十年改封彭王除遂州都督尋坐章服
奢僭免官十七年拜澧州刺史更折節勵行頗著聲譽
永徽二年薨高宗為之廢朝三日贈司徒荆州都督陪
葬獻陵諡曰思發引之日高宗登望春宫望其靈車哭
之甚慟無子以霍王元軌子絢嗣龍朔中封南昌王子
志暕神龍初封嗣彭王景龍初加銀青光祿大夫開元
中宗正卿同正員卒
鄭王元懿高祖第十三子也頗好學武德四年封滕王
貞觀七年授兖州刺史賜實封六百戶十年改封鄭王
歴鄭潞二州刺史二十三年加實封滿千戶總章中累
授綘州刺史數斷大獄甚有平允之譽高宗嘉之降璽
書褒美賜物三百叚咸亨四年薨贈司徒荆州大都督
諡曰惠陪葬獻陵子璥上元初封為嗣鄭王官至鄂州
刺史神龍初又封璥嫡子希言為嗣鄭王景龍四年嗣
鄭王希言等共一十四人並加銀青光祿大夫開元中
右金吾大將軍天寶初再為太子詹事同正員卒
霍王元軌高祖第十四子也少多才藝高祖甚奇之武
德六年封蜀王八年徙封吳王貞觀初太宗嘗問羣臣
曰朕子弟孰賢侍中魏徵對曰臣愚闇不盡知其能惟
吳王數與臣言未嘗不自失上曰朕亦噐之卿以為前
代誰比徵曰經學文雅亦漢之間平也由是寵遇彌厚
因令娶徵女焉從太宗遊獵遇羣獸命元軌射之矢不
虛發太宗撫其背曰汝武藝過人悵今無所施耳當天
下未定我得汝豈不美乎七年拜夀州刺史賜實封六
百戸高祖崩去職毁瘠過禮自後嘗衣布示有終身之
戚焉每至忌辰輙數日不食十年改封霍王授綘州刺
史尋轉徐州刺史元軌前後為刺史至州惟閉閤讀書
吏事責成於長史司馬謹慎自守與物無忤為人不妄
在徐州惟與處士劉玄平為布衣之交人或問玄平王
之長玄平答曰無長問者怪而復問之玄平曰夫人有
短所以見其長至於霍王無所不偹吾何以稱之哉二
十三年加實封滿千戶為定州刺史突厥來寇元軌令
開門偃旗虜疑有伏懼而宵遁州人李嘉運與賊連謀
事洩高宗令收按其黨元軌以強寇在境人心不安惟
殺嘉運餘無所及因自劾違制上覽表大悦謂使曰朕
亦悔之向無王則失定州矣有王文操遇賊而二子鳳
賢遂以身蔽捍文操獲全二子皆死縣司抑而不申元
軌察知遣使弔祭表上其事詔並贈朝散大夫令加旌
表其禮賢愛善如此後因入朝屢上疏陳時政得失多
所匡益高宗甚尊重之及在外藩朝廷每有大事或密
制問焉高宗崩與侍中劉齊賢等知山陵葬事齊賢服
其識練故事每謂人曰非我軰所及也元軌嘗使國令
徵封令白請依諸國賦物貿易取利元軌曰汝為國令
當正吾失反說吾以利耶拒而不納垂拱元年加位司
徒尋出為襄州刺史轉青州四年坐與越王貞連謀起
兵事覺徙居黔州仍令載以檻車行至陳倉而死有子
七人長子緒最有才藝上元中封江都王累除金州刺
史垂拱中坐與裴承光交通被殺神龍初與元軌並追
復爵位仍封諸孫暉為嗣霍王景龍四年加銀青光祿
大夫開元中左千牛員外將軍
虢王鳳高祖第十五子也武德六年封豳王貞觀七年
授鄧州刺史賜實封六百戶十年徙封虢王歴虢豫二
州刺史二十三年加實封滿千戶麟德初累授青州刺
史上元元年薨年五十二贈司徒揚州大都督陪葬獻
陵諡曰莊子平陽郡王翼嗣官至光州刺史永隆二年
卒子寓嗣則天時失爵鳳第三子定襄郡公宏則天初
為曹州刺史第五子東莞郡公融少以武勇見知垂拱
中為申州刺史初黃公譔將與越王貞通謀深倚仗融
以為外助時詔追諸親赴都融私使問其所親成均助
教高子貢曰可入朝以否子貢報曰來必取死融乃稱
疾不朝以俟諸藩期及得越王貞起兵書倉卒不能相
應為僚吏所逼不獲已而奏之於是擢授銀青光祿大
夫行太子右贊善大夫未幾為支黨所引被誅子徹神
龍元年襲封東莞郡公開元五年繼密王元曉改為嗣
密王十二年改封濮陽郡王歴宗正卿金紫光祿大夫
卒神龍初封鳳嫡孫邕為嗣虢王邕娶韋庶人妹為妻
由是中宗時特承寵異轉秘書監俄又改封汴王開府
置僚屬月餘而韋氏敗邕揮刃截其妻首以至於朝深
為物議所鄙貶沁州刺史不知州事削封邑景雲二年
復嗣虢王還封二百戶累遷衛尉卿開元十五年卒子
巨嗣别有傳
道王元慶高祖第十六子也武德六年封漢王八年改
封陳王貞觀九年拜趙州刺史賜實封八百戶十年改
封道王授豫州刺史二十三年加實封滿千戶永徽四
年歴&KR0632;州刺史以政績聞賜物二百叚後歴徐沁衛三
州刺史元慶事母甚謹及母薨又請躬修墳墓優詔不
許麟德元年薨贈司徒益州都督陪葬獻陵諡曰孝子
臨淮王誘嗣官至澧州刺史永淳中坐贓削爵次子詢
夀州刺史詢子微神龍初封為嗣道王景龍四年加銀
青光祿大夫景雲元年宗正卿卒子鍊開元二十五年
襲封嗣道王廣德中官至宗正卿
鄧王元裕高祖第十七子也貞觀五年封鄶王十一年
改封鄧王賜實封八百戶歴鄧梁黃三州刺史元裕好
學善談名理與典籖盧照隣為布衣之交二十三年加
實封通前一千五百戶高宗時又歴夀襄二州刺史兖
州都督麟德二年薨贈司徒益州大都督陪葬獻陵諡
曰康無子以弟江王元祥子廣平公炅嗣神龍初封炅
子孝先為嗣鄧王開元十三年右監門衛大將軍冠軍
大將軍卒
舒王元名高祖第十八子也年十歲時高祖在大安宫
太宗晨夕使尚宫起居送珍饌元名保傅等謂元名曰
尚宫品秩高者見宜拜之元名曰此我二哥家婢也何
用拜為太宗聞而壯之曰此真我弟也貞觀五年封譙
王十一年徙封舒王賜實封八百戶拜夀州刺史後歴
滑許鄭三州刺史二十三年加實封滿千戶轉石州刺
史元名性高潔罕問家人産業朝夕矜莊門庭清肅常
誡其子豫章王亶等曰藩王所之者不慮無錢財官職
但勉行善事忠孝持身此吾志也及亶為江州刺史以
善政聞高宗手勅褒美元名以賞其義方之訓高宗每
欲授元名大州刺史固辭曰忝預藩戚豈以州郡戶口
為仕進之資辭情懇到故在石州二十年賞翫林泉有
塵外之意垂拱年除青州刺史又除鄭州刺史州境隣
接都畿諸王及帝戚莅官者或有不檢攝家人為百姓
所苦及元名到大革其弊轉&KR0632;州刺史政理如在鄭州
尋加授司空永昌年與子亶俱為丘神勣所䧟被殺神
龍初贈司徒復其官爵仍令以禮改葬亶子津為嗣舒
王景龍四年加銀青光祿大夫開元中左威衛將軍卒
子萬嗣天寶二年卒子藻嗣天寶九載封嗣舒王
魯王靈夔高祖第十九子也少有美譽善音律好學工
草隷與同母兄韓王元嘉特相友愛貞觀五年封魏王
十年改封燕王賜實封八百戶授幽州都督十四年改
封魯王授兖州都督二十三年加實封滿千戶永徽六
年轉隆州刺史後歴綘滑定等州刺史太子太師垂拱
元年授邢州刺史四年與兄元嘉子黃公譔結謀欲起
兵應接越王貞父子事洩配流振州自縊而死有二子
長子銑封清河王次子藹封范陽王歴右散騎常侍為
酷吏所䧟神龍初追復靈夔官爵仍令以禮改葬封藹
子道堅為嗣魯王性嚴整雖在閨門造次必於莊敬少
年佐郡聲實已彰景龍四年加銀青光祿大夫歴果隴
吉冀洺汾滄等七州刺史國子祭酒開元二十二年兼
檢校魏州刺史未行改汴州刺史河南道採訪使此州
都會水陸輻湊實曰膏腴道堅特以清毅聞入為宗正
卿卒子宇嗣二十九年封嗣魯王至德元年從幸巴蜀
為右金吾將軍寶應元年皇太子封為魯王改宇嗣鄒
王道堅弟道邃中興初封戴國公以恭默自守修山東
婚姻故事頻任清列天寳中為右丞大理宗正二卿卒
江王元祥高祖第二十子也貞觀五年封許王十一年
徙封江王授蘇州刺史賜實封八百戶二十三年加實
封滿千戶高宗時又歴金鄜鄭三州刺史性貪鄙多聚
金寳營求無厭為人吏所患時滕王元嬰蔣王惲虢王
鳳亦稱貪暴有授得其府官者以比嶺南惡處為之語
曰寧向儋崖振白不事江滕蔣虢元祥體質洪大腰帶
十圍飲啖亦兼數人其時韓王元嘉虢王鳳魏王恭狀
貌亦偉不逮於元祥又眇一目永隆元年薨贈司徒并
州大都督陪葬獻陵諡曰安子永嘉王晫永隆中為復
州刺史以禽獸其行賜死於家中興初元祥子鉅鹿郡
公晃子欽嗣江王景龍四年加銀青光祿大夫娶王仁
皎女至千牛將軍卒
密王元曉高祖第二十一子也貞觀五年受封九年授
虢州刺史十四年賜實封八百戶二十三年加滿千戶
轉澤州刺史永徽四年除宣州刺史後歴徐州刺史上
元三年薨贈司徒揚州都督陪葬獻陵諡曰貞子南安
王穎嗣神龍初封穎弟亮子曇為嗣密王
滕王元嬰高祖第二十二子也貞觀十三年受封十五
年賜實封八百戶授金州刺史二十三年加實封滿千
戶永徽中元嬰頗驕縱逸遊動作失度高宗與書誡之
曰王地在宗枝寄深磐石幼聞詩禮夙承義訓實冀孜
孜無怠漸以成德豈謂不遵軌轍踰越典章且城池作
固以備不虞關鑰閉開須有常凖鳩合散樂并集府僚
嚴關夜開非復一度遏密之悲尚纏比屋王以此情事
何遽紛紜又廵省百姓本觀風問俗遂乃驅率老幼借
狗求置志從禽之娱忽黎元之重時方農要屢出畋遊
以彈彈人將為笑樂取適之方亦應多緒何必此事方
得為娱晉陵虐主未可取則趙孝文趨走小人張四又
倡優賤隷王親與博戲極為輕脱一府官僚何所瞻望
凝寒方甚以雪埋人虐物既深何以為樂家人奴僕侮
弄官人至於此事彌不可長朕以王骨肉至親不能致
王於法令與王下上考以媿王心人之有過貴在能改
國有憲章私恩難再興言及此慙歎盈懷三年遷蘇州
刺史尋轉洪州都督又數犯憲章削邑戶及親事帳内
之半於滁州安置後起授夀州刺史轉隆州刺史弘道
元年加開府儀同三司兼梁州都督文明元年薨贈司
徒冀州都督陪葬獻陵子長樂王循琦嗣兄弟六人垂
拱中並䧟詔獄神龍初以循琦弟循琣子涉嗣滕王本
名茂宗狀貌類胡而豐碩開元十二年加銀青光祿大
夫左驍衛將軍天寶初淮安郡别駕卒子湛然嗣十一
載封滕王十五載從幸蜀除左金吾將軍
史臣曰一人元良萬國以貞若明異重離道非出震雖
居嫡長寧固錤鎡况當開創之初未見太平之兆建成
殘忍豈主鬯之才元吉兇狂有覆巢之迹若非太宗逆
取順守積德累功何以致三百年之延洪二十帝之纂
嗣或堅持小節必虧大猷欲比秦二世隋煬帝亦不及
矣元嘉修身元軌無短元裕名理元名高潔靈夔嚴整
皆有封册之名而無磐石之固武氏之亂或連頸被刑
姦臣擅權則束手為制其望本支百世也不亦難乎
贊曰有功曰祖有德曰宗建成兀吉實為二兇中外交
構人神不容用晦而明殷憂唘聖運屬文皇功成守正
善惡既分社稷乃定盤維封建本枝茂盛元嘉元軌修
身慎行元裕元名行簡居正犬牙不固武氏易姓既無
兵民若拘䧟穽敢告後人無或失政
舊唐書卷六十四
舊唐書卷六十四考證
隱太子建成傳二年授撫軍大將軍東討元帥將兵十
萬徇洛陽新書作將兵萬人
荆王元景傳神龍初追復爵土并封其孫逖為嗣荆王
新書以孫元逖嗣唐代重諱無孫同祖名者應從
舊書
韓王元嘉傳十年改封韓王授潞州都督新書作遷
滑州
彭王元則傳貞觀七年授豫州刺史新書作婺州
魯王靈夔傳垂拱元年授邢州刺史新書作相州
舊唐書卷六十四考證
