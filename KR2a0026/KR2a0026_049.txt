舊唐書卷四十九
後晉司空同中書門下平章事劉昫撰
食貨志第二十九
食貨下
武德八年十二月水部郎中姜行本請於隴州開五節
堰引水通運許之永徽元年薛大鼎為滄州刺史界内
有無棣河隋末填廢大鼎奏開之引魚鹽於海百姓歌
之曰新河得通舟艥利直達滄海魚鹽至昔日徒行今
騁駟美哉薛公德滂被咸亨三年關中飢監察御史王
師順奏請運晉絳州倉粟以贍之上委以運職河渭之
間舟艥相繼會于渭南自師順始之也大足元年六月
於東都立德坊南穿新潭安置諸州租船神龍三年滄
州刺史姜師度於薊州之北漲水為溝以備奚契丹之
寇又約舊渠傍海穿漕號為平虜渠以避海難運糧開
元二年河南尹李傑奏汴州東有梁公堰年久堰破江
淮漕運不通發汴鄭丁夫以濬之省功速就公私深以
為利十五年正月令將作大匠范安及檢行鄭州河口
斗門先是洛陽人劉宗器上言請塞氾水舊汴河口於
下流滎澤界開梁公堰置斗門以通淮汴擢拜左衛率
府胄曹至是新漕塞行舟不通貶宗器焉安及遂發河
南府懷鄭汴滑三萬人疏决兼舊河口旬日而畢十八
年宣州刺史裴耀卿上便宜事條曰江南戸口稍廣倉
庫所資惟出租庸更無征防緣水陸遙遠轉運艱辛功
力雖勞倉儲不益竊見每州所送租及庸調等本州正
二月上道至揚州入斗門即逢水淺已有阻礙湏留一
月已上至四月已後始渡淮入汴多屬汴河乾淺又般
運停留至六七月始至河口即逢黃河水漲不得入河
又湏停一兩月待河水小始得上河入洛即漕路乾淺
船艘隘閙般載停滯備極艱辛計從江南至東都停滯
日多得行日少糧食既皆不足欠折因此而生又江南
百姓不習河水皆轉顧河師水手更為損費伏見國家
舊法往代成規擇制便宜以垂長久河口元置武牢倉
江南船不入黃河即於倉内便貯鞏縣置洛口倉從黃
河不入漕洛即於倉内安置爰及河陽倉栢崖倉太原
倉永豊倉渭南倉節級取便例皆如此水通則隨近運
轉不通即且納在倉不滯遠船不憂久耗比於曠年長
運利便一倍有餘今若且置武牢洛口等倉江南船至
河口即却還本州更得其船充運并取所減脚錢更運
江淮變造義倉每年剰得一二百萬石即望數年之外
倉廩轉加其江淮義倉下濕不堪久貯若無船可運三
兩年色變即給貸費散公私無益疏奏不省至二十一
年耀卿為京兆尹京師雨水害稼榖價踊貴玄宗以問
耀卿奏稱昔貞觀永徽之際禄廩未廣每歲轉運不過
二十萬石便足今國用漸廣漕運數倍猶不能支從都
至陜河路艱險既用陸運無由廣致若能兼河漕變陸
為水則所支有餘動盈萬計且江南租船候水始進吳
人不便漕輓由是所在停留日月既淹遂生竊盜臣望
於河口置一倉納江東租米便放船歸從河口即分入
河洛官自雇船載運三門之東置一倉三門既水險即
於河岸開山車運十數里三門之西又置一倉每運至
倉即般下貯納水通即運水細便止自太原倉泝河更
無停留所省鉅萬前漢都關中年月稍久及隋亦在京
師緣河皆有舊倉所以國用常贍上深然其言至二十
二年八月置河隂縣及河隂倉河西栢崖倉三門東集
津倉三門西鹽倉開三門山十八里以避湍險自江淮
而泝鴻溝悉納河隂倉自河隂送納含嘉倉又送納太
原倉謂之北運自太原倉浮於渭以實關中上大悅尋
以耀卿為黃門侍郎同中書門下平章事充江淮河南
轉運都使以鄭州刺史崔希逸河南少尹蕭炅為副凡
三年運七百萬石省陸運之傭四十萬貫舊制東都含
嘉倉積江淮之米載以大輿而西至于陜三百里率兩
斛計傭錢十此耀卿所省之數也明年耀卿拜侍中而
蕭炅代焉二十五年運米一百萬石二十九年陜郡太
守李齊物鑿三門山以通運闢三門巔輸巖險之地俾
負索引艦昇于安流自齊物始也天寳三載韋堅代蕭
炅以滻水作廣運潭於望春之東而藏舟焉是年楊釗
以殿中侍御史為水陸運使以代韋堅先是米至京師
或砂礫糠粃雜乎其間開元初詔使揚擲而較其虛實
揚擲之名自此始也十四載八月詔水陸運宜停一半
天寳以來楊國忠王鉷皆兼重使以權天下肅宗初第
五琦始以錢榖得見請於江淮分置租庸使市輕貨以
救軍食遂拜監察御史為之使乾元元年加度支郎中
尋兼中丞為鹽鐵使於是大變鹽法就山海井竈收榷
其鹽立監院官吏其舊業戶洎浮人欲以鹽為業者免
其雜役隷鹽鐵使常戶自租庸外無横賦人不益稅而
國用以饒明年琦以戶部侍郎同平章事詔兵部侍郎
呂諲代之寳應元年五月元載以中書侍郎代呂諲是
時淮河阻兵飛輓路絶鹽鐵租賦皆泝漢而上以侍御
史穆寧為河南道轉運租庸鹽鐵使尋加戶部員外遷
鄂州刺史以總東南貢賦是時朝議以寇盜未戢關東
漕運宜有倚辦遂以通州刺史劉晏為戶部侍郎京兆
尹度支鹽鐵轉運使鹽鐵兼漕運自晏始也二年拜吏
部尚書同平章事依前充使晏始以鹽利為漕傭自江
淮至渭橋率十萬斛傭七千緡補綱吏督之不發丁男
不勞郡縣蓋自古未之有也自此歲運米數千萬石自
淮北列置廵院搜擇能吏以主之廣牢盆以來商賈凡
所制置皆自晏始廣德二年正月復以第五琦專判度
支鑄錢鹽鐵事而晏以檢校戶部尚書為河南及江淮
已來轉運使及與河南副元帥計會開決汴河永泰二
年晏為東道轉運常平鑄錢鹽鐵使琦為關内河東劒
南三川轉運常平鑄錢鹽鐵使大歴五年詔停關内河
東三川轉運常平鹽鐵使自此晏與戶部侍郎韓滉分
領關内河東山劒租庸青苗使至十四年天下財賦皆
以晏掌之建中初宰相楊炎用事尤惡劉晏炎乃奪其
權詔曰朕以征稅多門郡邑凋耗聽于羣議思有變更
將致時雍宜遵古制其江淮米準旨轉運入京者及諸
軍糧儲宜令庫部郎中崔河圖權領之今年夏稅以前
諸道財賦多輸京者及鹽鐵財貨委江州刺史包佶權
領之天下錢榖皆歸金部倉部委中書門下簡兩司郎
官準格式條理尋貶晏為忠州刺史晏既罷黜天下錢
榖歸尚書省既而出納無所統乃復置使領之其年三
月以韓洄為戶部侍郎判度支金部郎中杜佑權勾當
江淮水陸運使炎尋殺晏于忠州自兵興已來凶荒相
屬京師米斛萬錢官厨無兼時之食百姓在畿甸者拔
榖挼穗以供禁軍洎晏掌國計復江淮轉運之制歲入
米數十萬斛以濟關中代第五琦領鹽務其法益密初
年入錢六十萬季年則十倍其初大歴末通天下之財
而計其所入總一千二百萬貫而鹽利過半李靈耀之
亂河南皆為盜據不奉法制賦稅不上供州縣益減晏
以羡餘相補人不加賦所入仍舊議者稱之其相與商
榷財用之術者必一時之選故晏沒後二十年韓洄元
琇裴腆包佶盧貞李衡相繼分掌財賦出晏門下屬吏
在千里外奉教如目前四方水旱及軍府纖芥莫不先
知焉其年詔曰天下山澤之利當歸王者宜總榷鹽鐵
使三年以包佶為左庶子汴東水陸運鹽鐵租庸使崔
縱為右庶子汴西水陸運鹽鐵租庸使四年度支侍郎
趙贊議常平事竹木茶漆盡稅之茶之有稅肇於此矣
貞元元年元琇以御史大夫為鹽鐵水陸運使其年七
月以尚書右僕射韓滉統之滉殁宰相竇參代之五年
十二月度支轉運鹽鐵奏比年自揚子運米皆分配緣
路觀察使差長綱發遣運路既遠實謂勞人今請當使
諸院自差綱節級般運以救邊食從之八年詔東南兩
稅財賦自河南江淮嶺南東道至于渭橋以戶部侍郎
張滂主之河東劒南山南西道以戶部尚書度支使班
宏主之今戶部所領三川鹽鐵轉運自此始也其後宏
滂互有短長宰相趙憬陸贄以其事上聞由是遵大歴
故事如劉晏韓滉所分焉九年張滂奏立稅茶法自後
裴延齡專判度支與鹽鐵益殊塗而理矣十年潤州刺
史王緯代之理于朱方數年而李錡代之鹽院津堰改
張侵剝不知紀極私路小堰厚歛行人多自錡始時鹽
鐵轉運有上都留後以副使潘孟陽主之王叔文權傾
朝野亦以鹽鐵副使兼學士為留後順宗即位有司重
奏鹽法以杜佑判鹽鐵轉運使理於揚州元和二年三
月以李巽代之先是李錡判使天下榷酤漕運由其操
割專事貢獻牢其寵渥中朝柄事者悉以利積於私室
而國用日耗巽既為鹽鐵使大正其事其堰埭先隷浙
西觀察使者悉歸之因循權置者盡罷之增置河隂敖
倉置桂陽監鑄平陽銅山為錢又奏江淮河南峽内兖
鄆嶺南鹽法監院去年收鹽價緡錢七百二十七萬比
舊法張其估一千七百八十餘萬非實數也今請以其
數除煮之外付度支收其數鹽鐵使煮鹽利繫度支自
此始也又以程异為揚子留後四月五日巽卒自榷筦
之興惟劉晏得其術而巽次之然初年之利類晏之季
年季年之利則三倍於晏矣舊制每歲運江淮米五十
萬斛至河隂留十萬四十萬送渭倉晏殁久不登其數
惟巽秉使三載無升斗之闕焉六月以河東節度使李
鄘代之五年李鄘為淮南節度使以宣州觀察使盧坦
代之六年坦奏每年江淮運米四十萬石到渭橋近日
欠闕太半請旋收糴逓年貯備從之坦改戶部侍郎以
京兆尹王播代之播遂奏元和五年江淮河南嶺南峽
中兖鄆等鹽利錢六百九十八萬貫比量改法已前舊
鹽利時價四倍虛估即此錢為一千七百四十餘萬貫
矣請付度支收管從之其年詔曰兩稅之法悉委郡國
初極便人但緣約法之時不定物估今度支鹽鐵泉貨
是司各有分廵置於都會爰命帖職周視四方簡而易
從庶叶權便政有所弊事有所宜皆得舉聞副我憂寄
以楊子鹽鐵留後為江淮已南兩稅使江陵留後為荆
衡漢沔東界彭蠡已南兩稅使度支山南西道分廵院
官充三川兩稅使峽内煎鹽五監先屬鹽鐵使今宜割
屬度支便委山南西道兩稅使兼知糶賣峽内鹽屬度
支自此始也七年王播奏去年鹽利除割峽内鹽收錢
六百八十五萬從實估也又奏商人於戶部度支鹽鐵
三司飛錢謂之便換八年以崔倰為楊子留後淮嶺已
來兩稅使崔祝為江陵留後為荆南已東兩稅使十三
年正月播又奏以軍興之時財用是切頃者劉晏領使
皆自按置租庸至於州縣否臧錢榖利病之物虚實皆
得而知今臣守務在城不得自往請令臣副使程异出
廵江淮具州府上供錢榖一切勘問從之閏五月异至
江淮得錢一百八十五萬貫以進其年以播守禮部尚
書以衛尉卿程异代之十四年异卒以刑部侍郎柳公
綽代之長慶初王播復代公綽四年王涯以戶部侍郎
代播敬宗初播復以鹽鐵使為揚州節度使文宗即位
入覲以宰相判使其後王涯復判二使表請使茶山之
人移植根本舊有貯積皆使焚棄天下怨之九年涯以
事誅而令狐楚以戶部尚書右僕射主之以是年茶法
大壊奏請付州縣而入其租于戶部人人悅焉開成元
年李石以中書侍郎判收茶法復貞元之制也三年以
戶部尚書同平章事楊嗣復主之多革前監院之陳事
開成三年至大中壬申凡一十五年多任以元臣以集
其務崔珙自刑部尚書拜杜悰以淮南節度領之既而
皆踐公台薛元賞李執方盧弘正馬植敬晦五人於九
年之中相踵理之植亦自是居相位大中五年二月以
戶部侍郎裴休為鹽鐡轉運使明年八月以本官平章
事依前判使始者漕米歲四十萬斛其能至渭倉者十
不三四漕吏狡蠧敗溺百端官舟之沉多者歲至七十
餘隻緣河姦犯大紊晏法休使寮屬按之委河次縣令
董之自江津達渭以四十萬斛之傭計緡二十八萬悉
使歸諸漕吏廵院胥吏無得侵牟舉之為法凡十事奏
之六年五月又立稅茶之法凡十二條陳奏上大悅詔
曰裴休興利除害深見奉公盡可其奏由是三歲漕米
至渭濱積一百二十萬斛無升合沉棄焉武德元年九
月四日置社倉其月二十二日詔曰特建農圃本督耕
耘思俾齊民既康且富鍾庾之量冀同水火宜置常平
監官以均天下之貨市肆騰踴則減價而出田穡豊羡
則增糴而收庶使公私俱濟家給人足抑止兼并宣通
壅滯至五年十二月廢常平監官貞觀二年四月尚書
左丞戴胄上言曰水旱凶災前聖之所不免國無九年
儲畜禮經之所明誡今喪亂之後戶口凋殘每歲納租
未實倉廩隨時出給纔供當年若有凶災將何賑恤故
隋開皇立制天下之人節級輸粟多為社倉終於文皇
得無饑饉及大業中年國用不足並貸社倉之物以充
官費故至末塗無以支給今請自王公已下爰及衆庶
計所墾田稼穡頃畝至秋熟準其見在苗以理勸課盡
令出粟稻麥之鄉亦同此稅各納所在為立義倉若年
榖不登百姓飢饉當所州縣隨便取給太宗曰既為百
姓預作儲貯官為舉掌以備凶年非朕所湏横生賦歛
利人之事深是可嘉宜下所司議立條制戶部尚書韓
仲良奏王公已下墾田畝納二升其粟麥粳稻之屬各
依土地貯之州縣以備凶年可之自是天下州縣始置
義倉每有饑饉則開倉賑給以至高宗則天數十年間
義倉不許雜用其後公私窮廹漸貸義倉支用自中宗
神龍之後天下義倉費用向盡高宗永徽二年六月勅
義倉據地收稅實是勞煩宜令率戶出粟上上戶五石
餘各有差六年京東西二市置常平倉明慶二年十二
月京常平倉置常平署官員開元二年九月勅天下諸
州今年稍熟榖價全賤或慮傷農常平之法行之自古
宜令諸州加時價三兩錢糴不得抑歛仍交相付領勿
許懸欠蠶麥時熟糓米必貴即令减價出糶豆榖等堪
貯者熟亦凖此以時出入務在利人其常平所湏錢物
宜令所司支料奏聞四年五月二十一日詔諸州縣義
倉本備飢年賑給近年已來每三年一度以百姓義倉
糙米遠赴京納仍勒百姓私出脚錢自今已後更不得
義倉變造七年六月勅關内隴右河南河北五道及荆
揚襄夔綿益彭蜀漢劒茂等州並置常平倉其本上州
三千貫中州二千貫下州一千貫十六年十月勅自今
歲普熟榖價至賤必恐傷農加錢收糴以實倉廩縱逢
水旱不慮阻飢公私之間或亦為便宜令所在以常平
本錢及當處物各於時價上量加三錢百姓有糶易者
為收糴事湏兩和不得限數配糴訖具所用錢物及所
糴物數申所司仍令上佐一人專勾當天寳六載三月
太府少卿張瑄奏凖四載五月并五載三月勅節文至
貴時賤價出糶賤時加價收糴若百姓未辦錢物者任
凖開元二十年七月勅量事賖糶至粟麥熟時徵納臣
使司商量且糶舊糴新不同别用其賖糶者至納錢日
若粟麥雜種等時價甚賤恐更迴易艱辛請加價便與
折納廣德二年正月第五琦奏每州常平倉及庫使司
商量置本錢随當處米物時價賤則加價收糴貴則減
價糶賣建中元年七月勅夫常平者常使榖價如一大
豐不為之减大儉不為之加雖遇災荒人無菜色自今
已後忽米價貴時宜量出官米十萬石麥十萬石每石
量付兩市行人下價糴貨三年九月戶部侍郎趙贊上
言曰伏以舊制置倉儲粟名曰常平軍興已來此事闕
廢或因凶荒流散餓死相食者不可勝紀古者平準之
法使萬室之邑必有萬鍾之藏千室之邑必有千鍾之
藏春以奉耕夏以奉耘雖有大賈富家不得豪奪吾人
者蓋謂能行輕重之法也自陛下登極以來許京城兩
市置常平官糴鹽米雖經頻年少雨米價騰貴此乃即
日明驗實要推而廣之當興軍之時與承平或異事須
兼儲布帛以備時湏臣今商量請於兩都并江陵東都
揚汴蘇洪等州府各置常平輕重本錢上至百萬貫下
至數十萬貫隨其所宜量定多少唯置斛斗疋段絲麻
等候物貴則下價出賣物賤則加價收糴權其輕重以
利疲人從之贊於是條奏諸道要都會之所皆置吏閱
商人財貨計錢每貫稅二十天下所出竹木茶漆皆十
一稅之以充常平本時國用稍廣常賦不足所稅亦隨
時而盡終不能為常平本貞元八年十月勅諸軍鎮和
糴貯備共三十三萬石價之外更量與優饒其粟及麻
據米數準折虛價直委度支以停江淮運脚錢充並支
綾絹絁綿勿令折估所糴粟等委本道節度使監軍同
勾當别貯非承特勅不得給用十四年六月詔以米價
稍貴令度支出官米十萬石於兩街賤糶其年九月以
歲飢出太倉三十萬石出糶是歲冬河南府榖貴人流
令以含嘉倉粟七萬石出糶十五年二月以久旱歲飢
出太倉粟十八萬石於諸縣賤糶元和元年正月制歲
時有豐歉榖價有重輕將偹水旱之虞在權聚歛之術
應天下州府每年所稅地丁數内宜十分取二分均充
常平倉及義倉仍各逐稳便收貯以時出糶務在救人
賑貸所宜速奏六年二月制如聞京畿之内舊榖已盡
宿麥未登宜以常平義倉粟二十四萬石貸借百姓諸
道州府有乏少糧種處亦委所在官長用常平義倉米
借貸淮南浙西宣歙等道元和二年四月賑貸並且停
徵容至豐年然後填納九年四月詔出太倉粟七十萬
石開六場糶之幷賑貸外縣百姓至秋熟徵納便於外
縣收貯以防水旱十二年四月詔出粟二十五萬石分
兩街降估出糶其年九月詔諸道應遭水州府河中澤
潞河東幽州江陵府等管内及鄭滑滄景易定陳許晉
隰蘇襄復台越唐隨鄧等州人戶宜令本州厚加優恤
仍各以當處義倉斛斗據所損多少量事賑給十三年
正月戶部侍郎孟簡奏天下州府常平義倉等斛斗請
凖舊例减估出糶但以石數奏申有司更不收管内州
縣得專以利百姓從之長慶四年二月勅出太倉陳粟
三十萬石於兩街出糶其年三月制曰義倉之制其來
日久近歲所在盜用沒入致使小有水旱生人坐委溝
壑永言其弊職此之由宜令諸州錄事參軍專主勾當
苟為長吏廹制即許驛表上聞考滿之日戶部差官交
割如無欠負與减一選如欠少者量加一選欠數過多
戶部奏聞節級科處太和四年八月勅今年秋稼似熟
宜於關内七州府及鳳翔府和糴一百萬石大中六年
四月戸部奏諸州府常平義倉斛斗本防水旱賑貸百
姓其有災沴州府地遠申奏往復已至流亡自今已後
諸道遭災旱請委所在長吏差清強官審勘如實有水
旱處便任先從貧下不支濟戶給貸從之建中四年六
月戶部侍郎趙贊請置大田天下田計其頃畆官收十
分之一擇其上腴樹桑環之曰公桑自王公至于匹庶
差借其力得榖絲以給國用詔從其說贊熟計之自以
為非便皆寢不下復請行常平稅茶之法又以軍湏廹
蹙常平利不時集乃請稅屋間架等除陌錢間架法凡
屋兩架為一間屋有貴賤約價三等上價間出錢二千
中價一千下價五百所由吏秉算執籌入人之廬舍而
計其數衣冠士族或貧無他財獨守故業坐多屋出算
者動數十萬人不勝其苦凡没一間者杖六十告者賞
錢五十貫取於其家除陌法天下公私給與貨易率一
貫舊算二十益加算為五十給與他物或兩換者約錢
為率算之市牙各給印紙人有買賣隨自署記翌日合
算之有自貿易不用市牙者給其私簿無私簿者投状
自集其有隐錢百者沒入二千杖六十告者賞十千取
其家資法既行而主人市牙得專其柄率多隐盜公家
所入曾不得半而怨讟之聲囂然滿於天下至興元二
年正月一日赦悉停罷貞元九年正月復稅茶先是諸
道鹽鐵使張滂奏曰伏以去歲水災詔令減稅今之國
用須有供儲伏請於出茶州縣及茶山外商人要路委
所由定三等時估每十稅一充所放兩稅其明年以後
所得税錢外貯之若諸州遭水旱賦稅不辦以此代之詔
可之仍委滂具處置條奏自此每歲得錢四十萬貫然
稅無虛歲遭水旱處亦未嘗以錢拯贍元和七年御史
臺奏伏凖太和三年十一月十八日赦文天下除兩稅
外不得妄有科配其擅加雜榷率一切宜停令御史臺
嚴加察訪者臣昨因嶺南道擅置竹綀埸稅法至重害
人頗深伏請起今已後應諸道自太和三年凖赦文所
停兩稅外科配雜榷率等復却置者仰勅至後十日内
具却置事由聞奏仍申臺司每有出使郎官御史便令
嚴加察訪苟有此色本判官重加懲責長吏奏聽進止
從之九年十二月左僕射令狐楚奏新置榷茶使額伏
以江淮間數年以來水旱疾疫凋傷頗甚愁歎未平今
夏及秋稍校豐稔方湏惠恤各使安存昨者忽奏榷茶
實為蠧政蓋是王涯破滅將至怨怒合歸豈有令百姓
移茶樹就官場中栽摘茶葉於官埸中造有同兒戲不
近人情方有恩權無敢沮議朝班相顧而失色道路以
目而吞聲今宗社降靈姦兇盡戮聖明垂佑黎庶各安
微臣伏蒙天恩兼授使務官銜之内猶帶此名俯仰若
驚夙宵知愧伏乞特廻聖聽下鑒愚誠速委宰臣除此
使額緣國家之用或闕山澤之利有遺許臣條疏續具
奏聞諸採造欲及妨廢為虞前月二十一日内殿奏對
之次鄭覃與臣同陳論訖伏望聖慈早賜處分一依舊
法不用新條惟納榷之時湏節級加價商人轉擡必校
稍貴即是錢出萬國利歸有司既無害茶商又不攪茶
戶上以彰陛下愛人之德下以竭微臣憂國之心遠近
傳聞必當咸悅詔可之先是鹽鐵使王涯表請使茶山
之人移植根本舊有貯積皆使焚棄天下怨之及是楚
主之故奏罷焉開成二年十二月武寧軍節度使薛元
賞奏泗口稅場應是經過衣冠商客金銀羊馬斛斗見
錢茶鹽綾絹等一物已上並稅今商量其雜稅並請停
絶詔許之大中六年正月鹽鐵轉運使裴休請諸道節
度觀察使置店停上茶商每斤收搨地錢并稅經過商
人頗乖法理今請釐革横稅以通舟船商旅既安課利
自厚今又正稅茶商多被私販茶人侵奪其利今請強
幹官吏先於出茶山口及廬夀淮南界内布置把捉曉
諭招收量加半稅給陳首帖子令其所在公行從此通
流更無苛奪所冀招恤窮困下絶姦欺使私販者免犯
法之憂正稅者無失利之歎欲尋䆒根本湏舉網條勅
旨依奏其年四月淮南及天平軍節度使并浙西觀察
使皆奏軍用困竭伏乞且賜依舊稅茶勅旨裴休條疏
茶法事極精詳制置之初理湏畫一並宜凖今年正月
二十六日勅處分建中三年初榷酒天下悉令官釀斛
收直三千米雖賤不得減二千委州縣綜領醨薄私釀
罪有差以京師王者都特免其榷元和六年六月京兆
府奏榷酒錢除出正酒戶外一切隨兩稅青苗據貫均
率從之會昌六年九月勅揚州等八道州府置榷麴并
置官店沽酒代百姓納錢榷酒并充資助軍用各有權許
限揚州陳許汴州襄州河東五處榷麴浙西浙東鄂岳
三處置官沽酒如聞禁止私酤過於嚴酷一人違犯連
累數家閭里之間不免咨怨宜從今以後如有人私沽
酒及置私麴者但許罪止一身并所由容縱任據罪處
分鄉井之内如不知情並不得追擾其所犯之人任用
重典兼不得没入家産
舊唐書卷四十九
舊唐書卷四十九考證
食貨志下上大悅尋以耀卿為黃門侍郎同中書門下
平章事沈炳震曰按此開元二十二年置河隂倉
自河隂北運浮于渭以實關中用裴耀卿謀也据本
紀耀卿二十一年入相當在二十二年以前
四年度支侍郎趙贊議常平事竹木茶漆盡稅之沈
炳震曰按德宗本紀在三年應從紀(臣宗萬)按建中
三年趙贊上言竹木茶漆皆什一稅一以充常平之
本至貞元九年初税茶又從張滂之奏蓋始於贊行
於滂鹽鐵既開其利而計及于他貨亦必至之勢也
(臣德潛)按食貨志中闕百官俸料一項新書具載
舊唐書卷四十九考證
