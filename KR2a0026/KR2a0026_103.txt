舊唐書卷一百三
後晉司空同中書門下平章事劉昫撰
列傳第五十三
郭虔瓘(張嵩)郭知運(子英傑)王君㚟(賈師順附)
張守珪牛仙客王忠嗣
郭虔瓘齊州歴城人也開元初累遷右驍衛將軍兼北
庭都護二年春突厥默啜遣其子移江可汗及同俄特
勒率精騎圍逼北庭虔瓘率衆固守同俄特勒单騎親
逼城下虔瓘使勇士伏於路左突起斬之賊衆既至失
同俄相率於城下乞降請盡軍中衣資器仗以贖同俄
及聞其死三軍慟哭便引退默啜女壻火拔頡利發石
阿失畢時與同俄特勒同領兵以同俄之死懼不敢歸
遂將其妻歸降虔瓘以破賊之功拜冠軍大將軍又下
制曰朕聞賞有功報有德者政之急也若功不賞德不
報則人何謂哉雲麾將軍檢校右驍衛將軍兼北庭都
護瀚海軍經略使金山道副大總管招慰營田等使上
柱國太原縣開國子郭虔瓘宣威將軍守右驍衞翊府
中郎將檢校伊州刺史兼伊吾軍使借紫金魚袋上柱
國郭知運等早負名節見稱義勇頃者柳中金滿偏師
禦敵蕭條窮漠之外奔迫孤城之下強宼益侵援兵不
至既守而戰自秋涉冬櫪馬長嘶戍人遠望謀以十勝
成其九拒遂能推日逐之遺種斬天驕之愛息豈耿恭
班超獨高前史將廉頗李牧與朕同時眷言茂勲是所
嘉歎信可以疇其井邑昭示遐邇俾勞臣觀而懦夫立
焉虔瓘可進封太原郡開國公知運可封介休縣開國
公虔瓘俄轉安西副大都護攝御史大夫四鎮經略安
撫使進封潞國公賜實封一百戶虔瓘乃奏請募關中
兵一萬人往安西討擊皆給公乘兼供熟食勑許之將
作大匠韋湊上疏曰臣聞兵者凶器不獲已而用之今
西域諸蕃莫不順軌縱鼠竊狗盗有戍卒鎮兵足宣式
遏之威非降赫斯之怒此師之出未見其名臣又聞安
不妄危理必資備自近及遠強幹弱枝是以漢實關中
徙諸豪族今關輔戸口積久逋逃承前先虚見猶未實
屬北虜犯塞西戎駭邊凡在丁壮征行略盡豈宜更募
驍勇遠資荒服又一萬行人詣六千餘里咸給遞䭾並
供熟食道次州縣將何以供秦隴之西人戶漸少涼州
已去沙磧悠然遣彼居人如何得濟又萬人賞賜費用
極多萬里資粮破損尤廣縱令必剋其獲幾何儻稽天
誅無乃甚損請令計議所用所得校其多少即知利害
況用者必賞獲者未量何要此行頓空畿甸且上古之
時大同之化不獨子子不獨親親何隔華戎務均安靖
洎皇道謝古帝德慙皇猶尚綏懷不從征伐有占風覘
雨之客無越海踰山之師其後漢武膺圖志恢土宇西
通絶域北擊匈奴雖廣獲珍奇多斬首級而中國疲耗
殆至危亡是以俗號昇平君稱盛德者咸指唐堯之代
不歸漢武之年其要功不成者復焉足比議惟陛下圖
之虔瓘竟無克獲之功尋遷右威衛大將軍以疾卒其
後又以張嵩為安西都護以代虔瓘嵩身長七尺偉姿
儀初進士舉常以邊任自許及在安西務農重戰安西
府庫遂為充實十年轉太原尹卒官俄又以黃門侍郎
杜暹代嵩為安西都護
郭知運字逄時瓜州常樂人壮勇善射頗有膽略初為
秦州三度府果毅以戰功累除左驍衛中郎將瀚海軍
經略使又轉檢校伊州刺史兼伊吾軍使開元二年春
副郭虔瓘破突厥於北庭以功封介休縣公加雲麾將
軍擢拜右武衛將軍其秋吐蕃入寇隴右掠監牧馬而
去詔知運率衆擊之知運與薛訥王晙等掎角擊敗之
拜知運鄯州都督隴右諸軍節度大使四年冬突厥降
戶阿悉爛&KR0932;跌思太等率衆反叛单于副都護張知運
為賊所執詔薛訥領兵討之叛賊至綏州界詔知運領
朔方兵募横擊之大破賊衆於黑山呼延谷賊捨甲仗
走六年知運又率兵入討吐蕃賊徒無備遂掩至九曲
獲鏁及甲馬犛牛等數萬計知運獻捷遂分賜京文武
五品已上清官及朝集使拜知運為兼鴻臚卿攝御史
中丞加封太原郡公八年六州胡康待賓等反詔知運
與王晙討平之拜左武衛大將軍授一子官賜金銀器
百事雜綵千叚九年卒於軍贈涼州都督錫米粟五百
斛絹帛五百叚仍令中書令張說為其碑文知運自居
西陲甚為蕃夷所惮其後王君㚟亦號勇將時人稱王
郭焉子英傑英乂英傑官至左衛將軍開元二十一年
幽州長史薛楚玉遣英傑及禆將吴克勤烏知義羅守
忠等率精騎萬人及降奚之衆以討契丹屯兵於榆關
之外契丹首領可突于引突厥之衆拒戰於都山之下
官軍不利知義守忠率麾下便道遁歸英傑與克勤逄
賊力戰皆沒于陣其下精銳六千餘人仍與賊苦戰賊
以英傑之首示之竟不降盡為賊所殺英乂劒南西川
節度使自有傳
王君㚟瓜州常樂人也初為郭知運别奏驍勇善騎射
以戰功累除右衛副率及知運為河西隴右節度使遷
右羽林軍將軍判涼州都督事開元十六年冬吐蕃大
將悉諾邏率衆入寇大斗谷又移攻甘州焚燒市里而
去君㚟以其兵疲整士馬以掩其後會大雪賊徒凍死
者甚衆賊遂取積石軍西路而還君㚟令副使馬元慶
禆將車蒙追之不及君㚟先令人潛入賊境於歸路燒
草悉諾邏還至大非川將息甲牧馬而野草皆盡馬死
過半君㚟襲其後入至青海之西時海水冰合君㚟與
秦州都督張景順等率將士並乘冰而渡會悉諾邏已
度大非山輜重及疲兵尚在青海之側君㚟縱兵盡俘
獲之及羊馬萬數君㚟以功遷右羽林軍大將軍攝御
史中丞依舊判涼州都督封晉昌伯拜其父夀為少府
監仍聽致仕上又嘗於廣逹樓引君㚟及妻夏氏設宴
賜以金帛夏氏亦有戰功故特賞之封為武威郡夫人
其冬吐蕃寇䧟瓜州執刺史田仁獻及君㚟父夀殺掠
人戶幷取軍資及倉糧又進攻玉門軍及常樂縣仍縱
僧徒使歸涼州謂君㚟曰將軍常欲以忠勇報國今日
何不一戰君㚟聞父被執登陴西向哭竟不敢出兵初
涼州界有廻紇契苾思結渾四部落代為酋長君㚟微
時往來涼府為廻紇等所輕及君㚟為河西節度使迴
紇等怏怏恥在其麾下君㚟以法繩之廻紇等積怨密
使人詣東都自陳枉状君㚟遽發驛奏廻紇部落難制
潛有叛謀上使中使往按問之迴紇等竟不得理由是
瀚海大都督迴紇承宗長流瀼州渾大得長流吉州賀
蘭都督契苾承眀長流藤州盧山都督思結歸國長流
瓊州右散騎常侍李令問特進契苾嵩以與廻紇等結
婚貶令問為撫州别駕嵩連州别駕於是承宗之黨瀚
海州司馬護輸糺合黨與謀殺君㚟以復其怨會吐蕃
使間道往突厥君㚟率精騎往肅州掩之還至甘州南
鞏𥫱驛護輸伏兵突起奪君㚟旌節先殺其左右宋貞
剖其心云是其始謀也君㚟從數十人與賊力戰自朝
至晡左右盡死遂殺君㚟馱其屍以奔吐蕃追及之護
輸遂棄君㚟屍而走上甚痛惜之制贈特進荆州大都
督給靈轝遞歸京師葬於京城之東官供喪事仍令張
說為其碑文上自書石以寵異之吐蕃之宼瓜州也分
遣副將莾布支攻常樂縣令賈師順嬰城固守及瓜州
城䧟大將悉諾邏又盡引其衆乘勢以攻之數日不䧟
賊中有分得漢口為妻者其妻弟在常樂城中悉諾邏
使夜就城下詐為私見謂師順曰瓜州已破吐蕃盡衆
來此豈有拒守之理小人妻弟在城情有所念明府何
不早降以全城中之衆師順荅曰漢法降賊者九族為
戮吾受國官爵祗可以死拒寇豈得背恩降賊悉諾邏
知師順不降又攻城八日復令前使謂師順曰眀府既
不肯降吾衆欲還城中豈無財物以相贈耶師順請脫
士卒衣裳以為賂悉諾邏知城中無財帛夜燒死人收
營而去引衆毁瓜州城師順遽開門收器械更修守備
吐蕃果使精騎廻襲而廵城知有備始去賈師順者岐
州人也以守城之功累遷鄯州都督隴右節度使入為
左領軍將軍病卒
張守珪陜州河北人也初以戰功授平樂府别駕從郭
虔瓘於北庭鎮遣守珪率衆救援在路逄賊甚衆守珪
身先士卒與之苦戰斬首千餘級生擒賊率頡斤一人
開元初突厥又寇北庭虔瓘令守珪間道入京奏事守
珪因上書陳利害請引兵自蒲昌輪臺翼而擊之及賊
敗守珪以功特加游擊將軍再轉幽州良社府果毅守
珪儀形瓌壮善騎射性慷慨有節義時盧齊卿為幽州
刺史深禮遇之常共榻而坐謂曰足下數年外必節度
幽涼為國之良將方以子孫相託豈得以竂屬常禮相
期耶守珪後累轉左金吾員外將軍為建康軍使十五
年吐蕃寇䧟瓜州王君㚟死河西恟懼以守珪為瓜州
刺史墨離軍使領餘衆修築州城板堞纔立賊又暴至
城下城中人相顧失色雖相率登陴略無守禦之意守
珪曰彼衆我寡又創痍之後不可以矢石相持須以權
道制之也乃於城上置酒作樂以會將士賊疑城中有
備竟不敢攻城而退守珪縱兵擊敗之於是修復廨宇
收合流亡皆復舊業守珪以戰功加銀青光祿大夫仍
以瓜州為都督府以守珪為都督瓜州地多沙磧不宜
稼穡每年少雨以雪水溉田至是渠堰盡為賊所毁旣
地少林木難為修葺守珪設祭祈禱經宿而山水暴至
大漂材木塞澗而流直至城下守珪使取充堰於是水
道復舊州人刻石以紀其事眀年遷鄯州都督仍充隴
右節度二十一年轉幽州長史兼御史中丞營州都督
河北節度副大使俄又加河北採訪處置使先是契丹
及奚連年為邊患契丹衙官可突于驍勇有謀略頗為
夷人所伏趙含章薛楚玉等前後為幽州長史竟不能
拒及守珪到官頻出擊之每戰皆捷契丹首領屈刺與
可突于恐懼遣使詐降守珪察知其偽遣管記右衛騎
曹王悔詣其部落就謀之悔至屈刺帳賊徒初無降意
乃移其營帳漸向西北密遣使引突厥將殺悔以叛會
契丹别帥李過折與可突于爭權不叶悔潛誘之斬屈
刺可突于盡誅其黨率餘衆以降守珪因出師次于紫
蒙川大閱軍實讌賞將士傳屈刺可突于等首于東都
梟於天津橋之南詔封李過折為北平王使統其衆尋
為可突于餘黨所殺二十三年春守珪詣東都獻捷會
籍田禮畢酺宴便為守珪飲至之禮上賦詩以褒美之
遂拜守珪為輔國大將軍右羽林大將軍兼御史大夫
餘官並如故仍賜雜綵一千匹及金銀器物等與二子
官仍詔於幽州立碑以紀功賞二十六年守珪禆將趙
堪白真陁羅等假以守珪之命逼平盧軍使烏知義令
率騎邀叛奚餘衆於湟水之北將踐其禾稼知義初猶
固辭真陁羅又詐稱詔命以迫之知義不得已而行及
逄賊初勝後敗守珪隱其敗状而妄奏克獲之功事頗
泄上令謁者牛仙童往按之守珪厚賂仙童遂附會其
事但歸罪於白真陁羅逼令自縊而死二十七年仙童
事露伏法守珪以舊功減罪左遷括州刺史到官無幾
疽發背而卒弟守琦左驍衛將軍守瑜金吾將軍守珪
子獻誠守瑜子獻恭守琦子獻甫三人皆為興元節度
使各自有傳
牛仙客涇州鶉觚人也初為縣小吏縣令傅文静甚重
之文静後為隴右營田使引仙客參預其事遂以軍功
累轉洮州司馬開元初王君㚟為河西節度使以仙客
為判官甚委信之時又有判官宋貞與仙客俱為腹心
之任及君㚟死宋貞亦為廻紇所殺仙客以不從獲免
俄而蕭嵩代君㚟為河西節度又以軍政委於仙客仙
客清勤不倦接待上下必以誠信及嵩入知政事數稱
薦之稍遷太僕少卿判涼州别駕事仍知節度留後事
竟代嵩為河西節度使判涼州事歴太僕卿殿中監軍
使如故開元二十四年秋代信安王褘為朔方行軍大
總管右散騎常侍崔希逸代仙客知河西節度事初仙
客在河西節度時省用所積鉅萬希逸以其事奏聞上
令刑部員外郎張利貞馳傳往覆視之仙客所積倉庫
盈滿器械精勁皆如希逸之状上大悅以仙客為尚書
中書令張九齡執奏以為不可乃加實封二百戶其年
十一月九齡等罷知政事遂以仙客為工部尚書同中
書門下三品仍知門下事時有監察御史周子諒竊言
于御史大夫李適之曰牛仙客不才濫登相位大夫國
之懿親豈得坐觀其事適之遽奏子諒之言上大怒廷
詰之子諒辭窮於朝堂決配流瀼州行至藍田而死仙
客既居相位獨善其身唯諾而已所有錫賚皆緘封不
啓百司有所諮決仙客曰但依令式可也不敢措手裁
決眀年特封豳國公贈其父意為禮部尚書祖會為涇
州刺史俄又進拜侍中兼兵部尚書天寳年改易官名
拜左相尚書如故其年七月卒年六十八内出絹一千
匹布五百端遣中使送至宅以賻之贈尚書左丞諡曰
貞簡初仙客為朔方軍使以姚崇孫閎為判官及知政
事閎累遷侍御史自云能通鬼道預知休咎仙客頗信
惑之及疾甚閎請為仙客祈禱在其門下遂逼仙客令
作遺表薦閎叔尚書右丞奕及兵部侍郎盧奐堪代己
閎為起草仙客時既危殆署字不成其妻因中使來弔
以其表上玄宗覺而怒之左遷奕為永陽太守盧奐為
臨淄太守賜閎死
王忠嗣太原祁人也家于華州之鄭縣父海賓太子右
衛率豊安軍使太谷男以驍勇聞隴上開元二年七月
吐蕃入寇朝廷起薛訥攝左羽林將軍為隴右防禦使
率杜賓客郭知運王晙安思順以禦之以海賓為先鋒
及賊于渭州西界武階驛苦戰勝之殺獲甚衆諸將嫉
其功按兵不救海賓以衆寡不敵殁于陣大軍乘其勢
擊之斬首一萬七千級獲馬七萬五千匹羊牛十四萬
頭玄宗聞而憐之詔贈左金吾大將軍忠嗣初名訓年
九歲以父死王事起復拜朝散大夫尚輦奉御賜名忠
嗣養於禁中累年肅宗在忠邸與之游處及長雄毅寡
言嚴重有武略玄宗以其兵家子與之論兵應對縱横
皆出意表玄宗謂之曰爾後必為良將十八年又贈其
父安西大都護其後遂從河西節度兵部尚書蕭嵩河
東副元帥信安王褘並引為兵馬使二十一年再轉左
領軍衛郎將河西討擊副使左威衛將軍賜紫金魚袋
清源男兼檢校代州都督嘗短皇甫惟眀義弟王昱憾
焉遂為所䧟貶東陽府左果毅屬河西節度使杜希望
謀拔新城或言忠嗣之材足以輯事必欲取勝非其人
不可希望即奏聞詔追忠嗣赴河西既下新城忠嗣之
功居多因授左威衛郎將專知行軍兵馬是秋吐蕃大
下報新城之役晨壓官軍衆寡不敵師人皆懼焉忠嗣
乃以所部策馬而前左右馳突當者無不辟易出而復
合殺數百人賊衆遂亂三軍翼而擊之吐蕃大敗以功
最詔拜左金吾衛將軍同正員尋又兼左羽林軍上將
軍河東節度副使兼大同軍使二十八年以本官兼代
州都督攝御史大夫兼充河東節度又加雲麾將軍二
十九年代韋光乘為朔方節度使仍加權知河東節度
事其月以田仁琬充河東節度使忠嗣依舊朔方節度
天寳元年兼靈州都督是歲北伐與奚怒皆戰于桑乾
河三敗之大虜其衆耀武漠北高會而旋時突厥葉護
新有内難忠嗣盛兵磧口以威振之烏蘇米施可汗懼
而請降竟遷延不至忠嗣乃縱反間於拔悉密與葛邏
祿迴紇三部落攻米施可汗走之忠嗣因出兵伐之取
其右廂而歸其西葉護及毗伽可敦男殺葛臘哆率其
部落千餘帳入朝因加左武衞大將軍眀年又再破怒
皆及突厥之衆自是塞外晏然虜不敢入天寳三載突
厥十姓拔悉密葉等竟攻殺烏蘇米施可汗傳首京師
四載加攝御史大夫充河東節度採訪使五月進封清
源縣公忠嗣少以勇敢自負及居節將以持重安邊為
務嘗謂人云國家昇平之時為將者在撫其衆而已吾
不欲疲中國之力以徼功名耳但訓練士馬缺則補之
有漆弓百五十斤嘗貯之袋中示無所用軍中皆日夜
思戰因多縱間諜以伺虜之隟時以奇兵襲之故士樂
為用師出必勝每軍出即各召本將付其兵器令給士
卒雖一弓一箭必書其名姓於上以記之軍罷却納若
遺失即驗其名罪之故人人自勸甲仗充牣矣四載又
兼河東節度採訪使自朔方至雲中緣邊數千里當要
害地開拓舊城或自創制斥地各數百里自張仁亶之
後四十餘年忠嗣繼之北塞之人復罷戰矣五年正月
河隴以皇甫惟眀敗衂之後因忠嗣以持節充西平郡
太守判武威郡事充河西隴右節度使其月又權知朔
方河東節度使事忠嗣佩四將印控制萬里勁兵重鎮
皆歸掌握自國初已來未之有也尋遷鴻臚卿餘如故
又加金紫光祿大夫仍授一子五品官後頻戰青海積
石皆大剋捷尋又伐吐谷渾於墨離虜其全國而歸初
忠嗣在河東朔方日久備諳邊事得士卒心及至河隴
頗不習其物情又以功名富貴自處望減於往日矣其
載四月固譲朔方河東節度許之玄宗方事石堡城詔
問以攻取之略忠嗣奏云石堡險固吐蕃舉國而守之
若頓兵堅城之下必死者數萬然後事可圖也臣恐所
得不如所失請休兵秣馬觀釁而取之計之上者玄宗
因不快李林甫尤忌忠嗣日求其過六載會董延光獻
策請下石堡城詔忠嗣分兵應接之忠嗣僶俛而從延
光不悅河西兵馬使李光弼危之遽而入告將及於庭
忠嗣曰李將軍有何事乎光弼進而言曰請議軍忠嗣
曰何也對曰向者大夫以士卒為心有拒董延光之色
雖曰受詔實奪其謀何者大夫以數萬衆付之而不懸
重賞則何以賈三軍之勇乎大夫財帛盈庫何惜數萬
叚之賞以杜其讒口乎彼如不捷歸罪於大夫矣忠嗣
曰李將軍忠嗣計已決矣平生始望豈及貴乎今爭一
城得之未制於敵不得之未害於國忠嗣豈以數萬人
之命易一官哉假如明主見責豈失一金吾羽林將軍
歸朝宿衛乎其次豈失一黔中上佐乎此所甘心也雖
然公實愛我光弼謝曰向者恐累大夫敢以哀告大夫
能行古人之事非光弼所及也遂趨而出及延光過期
不剋訴忠嗣緩師故師出無功李林甫又令濟陽别駕
魏林告忠嗣稱往任朔州刺史忠嗣為河東節度云早
與忠王同養宮中我欲尊奉太子玄宗大怒因徵入朝
令三司推訊之幾䧟極刑會哥舒翰代忠嗣為隴右節
度特承恩顧因奏忠嗣之枉詞甚懇切請以己官爵贖
罪玄宗怒稍觧十一月貶漢陽太守七載量移漢東郡
太守眀年暴卒年四十五子震天寳中秘書丞其後哥
舒翰大舉兵伐石堡城拔之死者太半竟如忠嗣之言
當代稱為名將先是忠嗣之在朔方也每至互市時即
高估馬價以誘之諸蕃聞之競來求市來輒買之故蕃
馬益少而漢軍益壮及至河隴又奏請徙朔方河東戎
馬九千匹以實之其軍又壮迄于天寳末戰馬蕃息寳
應元年追贈兵部尚書
史臣曰郭虔瓘郭知運王君㚟張守珪牛仙客王忠嗣
立功邊域為世虎臣班超傅介子之流也然虔瓘以萬
人征西請給公乘熟食可謂謀之不臧矣君㚟以父執
登陴兵竟不出此則不知門外之事義斷恩也守珪以
至誠感神取材成堰與夫耿恭拜井有何異焉仙客爰
自方隅驟登廊廟顯招物議獨善其身蓋才有不周昧
於陳力就列忠嗣因青蠅之點幾危其身讒人之言誠
可畏也
贊曰隴山之西幽陵之北爰有戎夷世為殘賊二郭二
王守珪仙客禦宼之功存乎方策
舊唐書卷一百三
