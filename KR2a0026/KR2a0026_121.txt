舊唐書卷一百二十一
後晉司空同中書門下平章事劉昫撰
列傳第七十二
僕固懷恩梁崇義李懷光
僕固懷恩鐵勒部落僕骨歌濫拔延之曾孫語訛謂之
僕固貞觀二十九年鐵勒九姓大首領率其部落來降
分置瀚海燕然金微幽陵等九都督府於夏州别為蕃
州以禦邊授歌濫拔延為右武衛大將軍金微都督拔
延生乙李啜拔乙李啜拔生懷恩世襲都督天寳中加
左領軍大將軍同正員特進歴事節度王忠嗣安思順
皆以善格鬭達諸蕃情有統禦材委之心腹及安禄山
反徔郭子儀討高秀巖于雲中破之又敗薛忠義于背度
山下抗賊七千騎生擒忠義男襲下馬邑郡十五載進
軍與李光弼合勢及史思眀戰于常山趙郡沙河嘉山
皆大破之懷恩功居多肅宗即位於靈武懷恩徔郭子
儀赴行在所時同羅部落自西京叛賊北寇朔方子儀
與懷恩擊之懷恩子玢領徒擊賊兵敗而降尋又自拔
而歸懷恩叱而斬之將士懾駭無不一當百遂破同羅
千餘騎於河上盡收其器械駝馬肅宗雖仗朔方之衆
將假蕃兵以張形勢乃遣懷恩與燉煌王承寀使于迴
紇請兵結好迴紇可汗遂以女妻承寀兼請公主遣首
領隨懷恩入朝二年正月又徔子儀下馮翊河東二郡
走偽將崔乾祐又襲破潼關賊將安守忠李歸仁自京
率衆來援苦戰二日官軍敗績懷恩退至渭水無舟楫
抱馬以渡存者僅半乃奔歸子儀於河東整其餘衆四
月子儀赴鳳翔李歸仁以勁卒五千邀之於三原北子
儀窘急使懷恩及王昇陳迴光渾釋之李國貞等五將
伏兵於白渠留運橋以待之賊至伏發歸仁大敗而走
又徔子儀戰于清渠不利歸于鳳翔及迴紇使葉護帝
得數千騎來赴國難南蠻大食之卒相繼而至肅宗乃
遣廣平王為元帥以子儀為副而懷恩領迴紇兵徔之
汶水賊伏兵於營東懷恩引迴紇馳殺之匹馬不歸賊
乃大潰日暮懷恩謂王曰賊必棄城走矣請以二百騎
馬追之縳取李歸仁田乾真安守忠張通儒王曰將軍
戰亦疲矣且休息迨眀而後圖之懷恩曰歸仁守忠天
下驍賊也驟勝而敗此天與我也奈何縱之不取若使
得衆復為我患雖悔無及夫戰尚速何明日為王固止
之令還營懷恩又固請往而復反一夕四五起遲眀諜
至守忠等果逃又徔王大破賊於陜西之新店收兩京
皆立殊功以前後功加開府儀同三司鴻臚卿同正員
同節度副使十二月封豐國公食實封二百戸乾元元
年九月遣九節度擊安慶緒於相州徔郭子儀領朔方
行營破安太清下懷衛二州圍相州戰愁思岡凡經五
月常為先鋒堅敵大陣必經其戰勇冠三軍尋充都知
兵馬使及李光弼代子儀懷恩又副之乾元二年進封
大寧郡王遷御史大夫朔方行營節度又徔李光弼守
河陽破周乂擒徐璜玉安太清拔懷州皆摧鋒陷敵功
冠諸將其男瑒又以開府儀同三司徔將兵於其軍每
深入虜陣以勇敢聞軍中號為鬭將懷恩為人雄毅寡
言應對舒緩而剛決犯上始居偏裨之中意有不合雖
主將必詬怒之郭子儀為帥以寬厚容衆素重懷恩其
麾下皆朔方蕃漢勁卒恃功怙將多為不法子儀每事
優容之行師用兵倚以輯事而光弼持法嚴肅法不貸
下懷恩心憚而頗不叶上元二年徔李光弼與史思明戰
于邙山不利肅宗以懷恩功高恩顧特異諸將至冬加
工部尚書敕李輔國及常參官送上太官造食以寵之
代宗即位拜隴右節度未行改朔方行營節度以副郭
子儀其秋上使中官劉清潭請兵於迴紇登里可汗登
里已為史朝義誘之傾國入塞衆號十萬關中騷擾上
使殿中監樂子昂馳於塞上勞之遇於忻州先是肅宗
以寧國公主下嫁於毗伽闕可汗毗伽闕可汗又以少
子請婚肅宗以懷恩女妻之毗伽可汗死少子代立即
登里可汗登里立以懷恩女為可敦至是可汗請與懷
恩及懷恩之母相見詔徔之懷恩嫌疑不敢上因賜鐵
劵手詔以遣之即令其母便發懷恩與迴紇可汗相見
於太原可汗大悦遂許助討朝義於是進兵歴太原汾
晉營于陜州以俟期十月詔天下兵馬元帥雍王為中
軍先鋒以懷恩為副加同中書門下平章事領河東朔
方節度行營及鎮西迴紇兵馬赴陜州幷令諸道節度
一時齊進懷恩與迴紇左殺為先鋒觀軍容使魚朝恩
陜州節度郭英乂為後殿自澠池入陳鄭節度李抱玉
自河陽入河南副元帥雍王留陜州懷恩等師至黃水
賊徒數萬堅柵自固懷恩陣于西原上廣張旗幟以當
之命驍騎及迴紇之衆傍南山出於東北兩軍舉旗内
應表裏擊之一鼓而拔賊死者數萬朝義領鐵騎十萬
來救陣於昭覺寺賊皆殊死决戰短兵既接相殺甚衆
官軍驟擊之賊陣而不動魚朝恩令射生五百人下馬
弓弩亂發多中賊而死陣亦如初鎮西節度使馬璘曰
事急矣遂援旗而進單騎奔擊奪賊兩牌突入萬衆之
中左右披靡大軍乘之而入朝義大敗斬首一萬六千
級生擒四千六百人降者三萬二千人轉戰于石榴園
老君廟賊黨又敗人馬蹂踐填於尚書谷朝義輕騎而
走懷恩乃進收東京及河陽城封其府庫偽中書令許
叔冀王伷等承制釋之悉皆安堵懷恩留迴紇可汗營
於河陽乃使其子右廂兵馬使㻛北庭朔方兵馬使高
輔成以步軍萬餘衆乘勝逐北懷恩常壓賊而行至于
鄭州再戰皆捷進至汴州偽節度張獻誠開門出降又
拔滑州追破朝義于衛州偽睢陽節度田承嗣李進超
李盧達等兵馬四萬餘衆又與朝義合據河來拒瑒連
盤濟師登岸薄之賊黨悉奔長驅至昌樂縣東朝義率
魏州兵馬來戰又敗走達盧來降賊徒震駭於是相州
偽節度薛嵩以相衛洺邢趙五州降于李抱玉高輔成尚
文悊偽恒陽節度李寳臣以深恒定易四州降于河東
節度辛雲京朝義至貝州又與偽大將薛忠義兩節度
合瑒至臨清縣懼賊氣盛駐軍以俟變朝義領衆三萬
幷攻具來攻瑒令高彦崇渾日進李光逸等設三伏以
待之賊半渡伏發合擊而走之其時迴紇又至官軍益
振瑒卷甲馳之大戰于下博縣東南賊背水而陣大軍
衝擊而崩之積屍擁流而下朝義又走莫州於是河南
副元帥都知兵馬使薛兼訓兵馬使郝廷玉兖鄆節度
使辛雲京會師于下博進軍莫州城下朝義與田承嗣
頻出挑戰大敗而旋臨陣殺其偽尚書敬榮朝義懼自
分萬餘衆投歸義縣留承嗣守城於是淄清節度侯希
逸繼諸將同為攻守凡月餘日瑒與高彦崇侯希逸薛
兼訓等以衆三萬追及朝義於歸義縣交鋒而賊潰屬
幽州節度使李懷仙送降欵瑒頓兵於其境遣懷仙分
兵追躡二年三月朝義至平州石城縣温泉柵窮蹙走
入長林自縊懷仙使妻弟徐有濟傳其首以獻又降田
承嗣之軍河北悉平懷恩乃與諸將班師先是去冬郭
子儀以懷恩有平定河朔之功譲位於懷恩遂授河北
副元帥尚書左僕射兼中書令靈州大都督府長史單
于鎮北大都護朔方節度使仍加實封四百戸通前一
千戸春又加太子少師充朔方都知兵馬使同節度副
大使食實封五百戸莊宅各一所仍與一子五品官高
輔成太子少傅兼御史中丞充河北副元帥都知兵馬
使實封三百戸仍與一子五品官高彦崇太子賓客依
舊朔方右廂兵馬使實封二百戸莊宅各賜一所與一
子五品官遂詔懷恩統可汗還蕃遂自相州西郭口趣
潞州與迴紇可汗會出太原之北懷恩初至太原辛雲
京以可汗是其子壻疑其召戎閉關不報且懼可汗相
襲不敢犒軍及還亦如之懷恩父子宣力王室攻城野
戰無役不徔一舉滅史朝義復燕趙韓魏之地自以為
功無以讓至是又為雲京所拒懷恩怒上表列其状頓
軍汾州會中官駱奉先使于雲京雲京言懷恩與可汗
為約逆状已露乃與奉先厚結歡奉先迴至懷恩所其
母數譲奉先曰爾等與我兒約為兄弟今又親雲京何
兩面乎雖然前事勿論自今母子兄弟如初酒酣懷恩
起舞奉先贈纏頭綵懷恩將酬其貺奉先遽告發懷恩
曰眀日端午請宿為令節奉先固辭懷恩苦邀之命藏
其馬中夕謂其徔者曰向者責吾又收吾馬是將害我
也奉先懼遂踰垣而走懷恩驚遽令追還其馬奉先使
迴奏其反状懷恩累表請誅雲京奉先上以雲京有功
手紹和觧之懷恩遂有貳於我至七月改元廣德冊勲
拜太保仍與一子三品一子四品官幷階仍實封五百
戸僕固瑒一子五品官加實封一百戸仍賜鐵劵以名
藏太廟畫像於凌烟閣尋以瑒為御史大夫朔方行營
節度懷恩以宼難已來一門之内死王事者四十六人
女嫁絶域再收兩京皆導引迴紇摧滅強敵而為人媒
孽蕃性獷戾怏怏不已乃上書自敘功伐曰廣德元年
八月二十三日開府儀同三司尚書左僕射兼中書令
朔方節度副大使河北副元帥上柱國大寧郡王臣懷
恩刺肝瀝血謹頓首頓首上書寳應聖文神武皇帝陛
下臣家本蕃夷代居邊塞爰自祖父早沭國恩臣年未
弱冠即蒙上皇驅策出入死生竭力疆埸叨承先帝報
功時年已授特進洎乎禄山作亂大振王師臣累任偏
禆决死静難上以安社稷下以拯生靈仗皇天之威神
滅狂胡之醜類無何思明繼逆又據東周宸極不安海
内騰沸臣謬承大行皇帝委任授以兵權誓雪國讐以
匡時難闔門忠烈咸願殺身野戰攻城皆先士卒兄弟
死於陣敵子姪沒於軍前九族之親十不存一縦有在
者瘡痍徧身况陛下潜龍之時親統師旅臣忝事麾下
陛下悉臣愚誠大行皇帝未捐宫館之時臣頻立微效
累霑官賞遂被輔國等讒害幾至破家便奪兵權逾年
宿衛臣雖内省無疚終懼讒佞傾危以日繼時命懸秋
葉至將歸骨泉壤永謝眀時幸遇陛下龍躍天衢繼纉
鴻業知臣負謗察臣丹心遂開獨見之眀杜絶衆多之
口特拔臣於汧隴再任臣於朔方誠謂遊魂返骸枯骨
再肉使臣得竭駑蹇之力效錐刀之功上荅陛下再造
之恩下展微臣犬馬之志去年秋末迴紇仗義而來士
庶不知悉皆驚駭陛下以臣與其姻婭令至太原祗迎
一切事宜許臣逐便處置遂與可汗計議分道用兵尅
復洛陽平蕩幽薊惟有神策兵馬頓軍獨住陳留可汗
時在洛陽即被朝恩猜阻要為流議已失蕃情臣自平
賊却迴天恩又令餞送臣遂罄竭家産為國周旋發遣
外蕃貴圖上道行至山北被奉先雲京共生異見妄作
加諸閉城不出祗迎仍令潜行竊盗蕃夷怨怒早欲相
讐臣遂彌縫方得出界及其祖餞事了迴至太原臣忝
跡鼎司又承重寄奉先雲京曾無禮數閉關不出相看
臣遂過汾州休息士馬凡經數日不遣一介知聞自以
行事乖疎恐臣先有論奏遂乃構其謗黷妄起異端扇
動軍城以為設備又臣徔潞府過日見抱玉祗迎迴紇
庶事用心懇稱家資罄於公用又與臣馬兼銀器四事
臣與迴紇處得絹便與抱玉二千匹以充荅贈今被抱
玉共相組織將此往來之貺便為結託之私貴在厚誣
務相傾奪陛下不垂眀察採聽流言欲令忠直之臣枉
陷讒邪之黨臣實不欺天地不負神眀夙夜三思臣罪
有六往年同羅背叛河曲騷然經略數軍兵圍不觧臣
不顧老母走投靈州先帝嘉臣忠誠遂遣徵兵討叛使
得河曲清泰賊徒奔亡是臣不忠於國其罪一也臣男
玢嘗被同羅虜將蓋亦制不由已旋即棄逆歸順却來
投臣臣斬之以令士衆且臣不愛骨肉之重而徇忠義
之誠是臣不忠於國其罪二也臣有二女俱聘遠蕃為
國和親合徔討難致使賊徒殄滅寰宇清平是臣不忠
於國其罪三也臣及男瑒不顧危亡身先行陣父子效
命志寧邦家是臣不忠於國其罪四也陛下委臣副元
帥之權令臣指麾河北其新附節度使皆握強兵臣之
撫綏悉安反側州縣既定賦税以時是臣不忠於國其
罪五也臣叶和迴紇戡定兇徒天下削平蕃夷歸國使
其永為鄰好義著急難萬姓安寧干戈止息二聖山陵
事畢陛下忠孝兩全是臣不忠於國其罪六也臣既負
六罪誠合萬誅延頸轅門以待斧鑕過此以往更無他
違陛下若以此誅臣何異伍子胥存吳卒浮屍於江上
大夫種霸越終賜劍於稽山唯當吞恨九泉銜冤千古
復何訴哉復何訴哉且葵藿尚觧仰陽犬馬猶能戀主
臣忝恩至重委任非輕夙夜思奉天顔豈暫心離魏闕
誠恐以忠獲罪龜鏡不遥頃者來瑱受誅朝廷不示其
罪天下忠義徔此生疑况來瑱功業素高人多所忌不
審聖衷獨斷復為姦臣弄權臣欲入朝恐罹斯禍諸道
節度使皆懼非臣獨敢如此近聞追詔數人並皆不至
實畏中官讒口又懼陛下損傷豈唯是臣不忠只為回
邪在側且臣前後所奏駱奉先詞情非不摭實陛下竟
無處置寵用彌深皆由同類相徔致蒙蔽聖聰人皆懼
死誰復敢言臣義切君臣志憂社稷若無極諫有負聖
朝敢肆愚忠以干鼎鑊况今西有犬戎背亂東有吴越
不&KR1161;均房羣盗縦横鄜坊稽胡草擾陛下不思外禦而
乃内忌忠良何以混一車書而使梯航納賮天下至大
豈可暫輕伏承四方敷奏之人引對之時陛下皆云與
驃騎商量曾不委宰臣可否或有稽留數月不放歸還
遠近之心轉加疑阻且臣朔方將士功效最高為先帝
中興主人是陛下蒙塵故吏曾不别加優奬却信嫉妬
謗詞子儀先已被猜臣今又遭毁黷弓藏鳥盡兔死犬
烹臣昔謂非今方知實且臣息軍汾上關鍵大開收馬
放羊曾無守備分兵數郡貴免般糧勸課農桑務安黎
庶有何状跡而涉異端陛下必信矯詞何殊指鹿為馬
陛下儻斥逐邪佞親附忠良蠲削狐疑敷陳政化使君
臣無二天下歸心則窺邊之戎不足為患梗命之寇將
復何憂偃武修文其則不遠陛下若不納愚懇且貴因
循臣實不敢保家陛下豈能安國忠言利行良藥愈病
伏惟陛下圖之臣今戎事已安糧儲且繼深願一至闕
下披露心肝再覩聖顔萬死無恨臣欲公然進發慮恐
將士留連臣今便託巡晉絳等州於彼遷延且住謹遣
押衙開府儀同三司試太常卿張休臧先進書兼口奏
事伏惟陛下覽臣此書知臣誠懇特垂聖斷勿議近臣
待臣如初浮謗不入臣當死節王命誓酬國恩仍請遣
一介專使至絳州問臣臣即便與同行冀獲蹈舞軒陛
鄙臣愚慮不顧死亡輕觸天威戰汗無地九月上以迴
紇近塞懷恩又與辛雲京有隙上欲其悔過推心以待
之恐其不信詔黃門侍郎裴遵慶使汾州諭旨且察其
去就遵慶既至懷恩抱其足號泣而訴遵慶因宣聖恩
優厚諷令入朝懷恩許諾副將范志誠說之曰公以讒
言交構有功高不賞之懼嫌隙已成奈何入不測之朝
公不見來瑱李光弼之事乎功成而不見容二臣以走
誅懷恩然之眀日又以懼死為辭許令一子入朝志誠
又不可遵慶復命御史大夫王翊自迴紇使還懷恩與
可汗往來恐洩其事乃止之遂令子瑒率衆攻雲京雲
京出戰瑒大敗而旋進圍榆次朝廷患之先是尚書右
丞顔真卿請奉詔召懷恩因以真卿為刑部尚書兼御
史大夫往宣慰之真卿曰臣往請行者時也今方受命
事無益矣上問其故對曰懷恩阻兵是其反側明矣頃
陛下避狄于陜郊臣方責以春秋之義云寡君蒙塵於
郊敢不恭問官守當是時也懷恩來朝以助討賊則其
辭順今陛下攘去犬戎即宮京邑懷恩進不勤王退不
釋衆其辭曲必不來矣且眀懷恩反者獨辛雲京李抱
玉駱奉先魚朝恩四人耳自外朝臣咸言其枉然懷恩
將士皆子儀部曲恩信結其心陛下何不以子儀代之
喻以逆順禍福必相率而歸耳上徔之子儀至河中僕
固瑒已為朔方兵馬使張惟岳等四人斬其首獻於闕
下懷恩聞之率麾下數百騎棄其母渡河北走靈武餘
衆聞子儀到束甲來奔歸者數萬懷恩至靈武嘯聚亡
命其衆復振上念其勲舊不欲罪功臣厚撫其家懷恩
終不徔其母月餘日竟以夀終又遥授太師兼中書令
大寧王餘並停是秋為鄉導誘吐蕃十萬入寇涇邠州
祭來瑱之墓自序云俱遭放逐寇奉天醴泉郭子儀拒
之而退永泰元年上徵天下兵以防之懷恩又糺合諸
蕃衆號二十萬南犯京師遣吐蕃之衆自北道先寇醴
泉奉天任敷鄭&KR1161;郝德自東道寇奉先同州羌渾奴刺
之衆自西道寇盩厔鳳翔朝廷大駭詔遣郭子儀屯涇
陽渾日進白元光屯奉天李光進屯雲陽馬璘郝廷玉
屯中渭橋董秦屯東渭橋駱奉先李日越屯盩厔李抱
玉屯鳳翔周智光杜冕屯同州上親率六軍令魚朝恩
屯苑中下詔親征懷恩領迴紇及朔方之衆繼進行至
鳴沙縣遇疾舁歸九月九日死於靈武部曲以鄉法焚
而葬之張韶代領其衆為徐璜玉所殺璜玉領其衆又
為范志誠所殺志誠領其衆迴紇進寇涇陽諸軍堅壁
不戰吐蕃相持二十餘日又聞懷恩死與迴紇爭長自
相疑貳莫敢先進遂大掠居人焚燒舍宇驅男女數萬
而去所過踐禾榖殆盡迴紇乃詣子儀降請擊吐蕃以
自效子儀分兵隨之大破吐蕃於涇州界任敷又敗走
羌渾又多降於李抱玉懷恩逆命三年再犯順連諸蕃
之衆為國大患士不觧甲糧盡餽軍適幸天亡而上為
之隱惡前後下制未嘗言其反及懷恩死羣臣以聞上
為之憫然曰懷恩不反為左右所誤其寬仁如此閏十
月懷恩姪名臣領千餘騎來降
梁崇義長安人以升斗給役於市有膂力能卷金舒鈎
後為羽林射生徔來瑱於襄陽沉默寡言衆悦之累遷
為偏裨瑱朝京師分使諸將戍福昌南陽來瑱被誅戍
者皆潰歸崇義時在南陽統歸師徑來襄州與同列李
昭薛南陽相讓為長不决諸將請曰兵非梁卿主之不
可遂推崇義為帥寳應二年三月崇義殺昭與南陽以
脅衆心朝廷因授其節度焉以襄州荐履兵禍屈法含
容姑務息人也歴御史中丞大夫尚書遂與田承嗣李
正己薛嵩李寳臣為輔車之勢奄有襄漢七州之地帶
甲二萬連結根固未嘗朝覲然於羣兇地最褊兵最少
法令最理禮貌最恭其地跨東南之衝數有王命之所
宣洽故其人知化所親嘗勸其來朝崇義曰吾本帥來
公有大勲庸當上元中以閹豎讒讟逡巡稽召及代宗
嗣位不俟駕行旋見誅族今吾釁盈而事久若之何見
上建中元年淮西節度使李希烈數請興師討崇義崇
義懼軍旅之事加嚴焉流人郭昔告其為變崇義聞之
請罪昔坐决杖配流命金部員外郎李舟諭旨以安之
初劉文喜作難舟嘗入其城說利害文喜拘之會帳下
殺文喜而降四方反側者聞之謂舟必能覆軍殺將是
以皆惡及舟至又勸其入覲言頗切直崇義益不悦二
年春發五使宣諭諸道而舟復如荆襄崇義慮有變拒
境不納上言軍中疑懼請換他使繇是益不安兇謀日
深賓僚或有忠言沮勸多遭傷害時羣兇方自疑阻朝
廷將仗大信欲來而安之以示天下乃加崇義同平章
事其妻子悉加封賞且賜鐵劵誓之兼授其禆將藺杲
為鄧州刺史遣御史張著齎手詔徵之崇義益恐怖誤
持滿而受命藺杲奉詔書又不敢發馳詣崇義請命崇
義益疑懼對著號哭不受詔由是徵四方兵使希烈統
擊之崇義乃發兵攻江陵以通黔嶺及四望大敗而歸
遂屯襄鄧希烈先發千餘人守臨漢崇義屠之無遺噍
既而希烈統大軍緣漢而崇義使將翟暉杜少誠迎戰
於蠻水希烈大破之復合於洓口又破之二將求降希
烈受之使統本兵入襄陽號令以安百姓崇義領親兵
老小閉壁將守者斬關爭出不可止其年八月崇義與
其妻投井而死傳首闕下其親戚希烈皆戮之選其嘗
徔臨漢之役者三千人悉斬之
李懷光渤海靺鞨人也本姓茹其先徙于幽州常為朔
方列將以戰功賜氏更名嘉慶懷光少徔軍以武藝壮
勇稱朔方節度使郭子儀禮之益厚上元中累遷試太
僕太常卿主右衙兵將積功勞至開府儀同三司為朔
方軍都虞候永泰初實封三百戶大歷六年兼御史中
丞間一年兼御史大夫加為軍都虞候性清勤嚴猛而
敢誅殺雖親戚犯法皆不撓避子儀性寬厚不親軍事
紀綱任懷光軍中尤畏之亦稱為理十二年以母憂罷
職明年起復本官仍兼邠寧慶三州都將德宗即位罷
子儀節度副元帥以其所部分隷諸將遂以懷光起復
檢校刑部尚書兼河中尹邠州刺史邠寧慶晉絳慈隰
節度支度營田觀察押諸蕃部落等使先是懷光頻歲
率師城長武以處軍士城據原首臨涇水俯瞰通道吐
蕃自是不敢南侵為西邊要防矣建中初涇原四鎮節
度使叚秀實為宰相楊炎所惡徵為司農卿上將復城
原州乃以懷光兼涇州刺史涇原四鎮北&KR1161;節度使時
懷光挾私怨新誅殺朔方舊將温儒雅等數人涇州軍
士咸畏之劉文喜因衆不欲遂以城叛詔朱泚與懷光
將兵討平之加檢校太子少師二年遷檢校左僕射兼
靈州大都督單于鎮北大都護朔方節度支度營田觀
察鹽池押諸蕃部落六城水運使實封四百戶邠寧節
度等使如故時馬燧李抱真諸軍同討魏城未拔朱滔
王武俊皆反連兵救悦三年詔遣懷光統朔方兵步騎
一萬五千同討田悦懷光勇而無謀至魏城之日營壘
未設因與滔等大戰于惬山為滔等所敗復為悦決水
以灌之諸軍不利因與燧等退軍于魏縣尋加同平章
事益實封二百戸自是與滔等相持不戰眀年十月涇
原之卒叛上居奉天朱泚既僣大號遣中使馳告河北
諸帥懷光率軍奔命時屬泥淖懷光奮厲軍士道自蒲
津渡河敗泚騎兵於醴泉直赴奉天前數日先遣禆將
張韶持表封蠟丸隨賊攻城乘間逾壍呼城上人曰朔
方軍使也乃以繩引上城而入比登堞身中數十矢時
上在重圍中守拒益急既知懷光軍至令張韶號令於
城上人心乃安懷光又敗泚兵於魯店泚乃觧兵還走
入城懷光性麤厲疎愎緣道數言盧杞趙贊白志貞等
姦佞且曰天下之亂皆此輩也吾見上當請誅之杞等
微知之懼甚因說上令懷光乘勝逐泚收復京師不可
許至奉天德宗徔之懷光屯軍咸陽數上表暴揚杞等
罪惡上不得已為貶杞趙贊白志貞以慰安之又疏中
使翟文秀上之信任也又殺之懷光既不敢進軍遷延
自疑因謀為亂初詔遣崔漢衡使於吐蕃出兵佐收京
城蕃相尚結贊曰蕃法進軍以統兵大臣為信今奉制
書無懷光名署故不敢前上聞之遣翰林學士陸贄詣
懷光議用蕃軍懷光堅執言不可者三不肻署制詞慢
且謂贄曰爾何所能興元元年二月詔加太尉兼賜鐵
劵遣李昇及中使鄧鳴鶴齎劵喻旨懷光怒甚投劵於
地曰凡人臣反則賜鐵劵今授懷光是使反也詞氣益
悖衆為之懼時懷光部將韓遊瓌掌兵在奉天懷光乃
與遊瓌書約令為變遊瓌密奏之翌日懷光又使趣之
遊瓌復奏聞數日懷光又使趣遊瓌為門者所捕懷光
且宣言曰吾今與朱泚連和車駕當湏引避由是上遽
幸梁州時李晟已移軍東渭橋懷光復劫李建徽楊惠
元等軍移於好畤其下頗多擕貳先是朱泚甚畏之至
是因欲臣之懷光虜無所得益疑懼不自安居二旬乃
驅兵分為部隊掠涇陽三原富平自同州往河中神策
將孟涉叚威勇自三原擁兵三千餘人奔歸李晟懷光
不能遏韓遊瓌殺懷光留後張昕以邠州徔順戴休顔
自奉天令於軍曰懷光已反乃令城守馳表以聞上於
是授遊瓌休顔節度使乃除懷光太子太保罷其餘官
其所管委本軍擇一人功高望崇者統之皆不奉詔四
月懷光至河中遂偷有同絳等州按兵觀望李晟既收
復京師上遣給事中孔巢父中使啖守盈持詔徵之懷
光素服受命巢父乃宣言於衆太尉軍中誰可領軍事
者懷光左右皆胡虜因發怒亂持兵殺巢父及守盈自
是繕兵益修守拒上還京師以侍中渾瑊為河中節度
副元帥將兵討懷光瑊復破同州屯軍不進數為懷光
所敗時仍歲旱蝗京師初復經費不給言事者多請赦
懷光時河東節度使馬燧威名素著乃加燧副元帥與
瑊及鎮國軍節度駱元光邠寧節度韓遊瓌鄜坊節度
唐朝臣會兵同討懷光燧率軍拔絳州至寳鼎慮懷光
西走唐突京邑乃捨軍朝京師既還與瑊先自河東而
降其驍將尉珪徐&KR1161;光統諸軍以圍河中貞元元年秋
朔方部將牛名俊斬懷光首以降燧其子琟刃其弟數
人乃自殺懷光死時年五十七尋詔以男一人為嗣賜
莊宅各一所仍還懷光屍首任其收葬妻子並徙澧州
五年又詔曰懷舊念功仁之大也興滅繼絶義之弘也
昔蔡叔圯族周公封其子於東土韓信千紀漢后爵其
孥以弓高侯君集之不率景化我太宗存其胤以主祀
詳考先王之道洎乎烈祖之訓皆以刑佐德俾人嚮方
則斧鉞之誅甲兵之伐蓋不得已而用也曩歲盗臣竊
發國步多虞朕狩于近郊指期薄伐將振昆陽之旅以
興涿鹿之功徵師未逹于諸侯衞士且疲于七萃而李
懷光三軍夙駕千里勤王上假雷霆之威下逐虎狼之
衆議功方始守節靡終潜構禍胎拒違朝命棄同即異
捨順效逆為臣至此在法必誅猶示綏懷庶其牽復而
梟音益厲狶突莫遷大戮所加曾無噍類雖自貽伊戚
與衆棄之而言念爾勞何嗟及矣以其前效猶在孤魂
無歸懷之怳然是用悽軫予欲布陳大惠冀以化成保
合太和期於刑措宜以懷光外孫燕八八賜姓李氏名
承緒授左衞率府胄曺參軍承懷光之後仍賜錢一千
貫任於懷光墓側置立莊園侍飬懷光妻王氏并備四
時享奠之禮嗚呼朕實不德臨於兆人泣辜宥罪素誠
所志爾其保姓受氏宣力承家勉紹乃考之建國庸無
若爾父之違王命初懷光授首其子琟瑗等皆死唯妻
王氏在故上特捨其死及是又思懷光舊勲哀其絶後
乃命承緒繼之
史臣曰僕固懷恩李懷光咸以勇力有勞王家為臣不
終遂行反噬其罪大矣然辛雲京駱奉先盧杞白志貞
輩致彼二逆貽憂時君亦可謂國之讒賊矣梁崇義既
無令始又無善終與妻投泉何塞其咎
贊曰臣之事君有死無二懷恩懷光凶終一致崇義多
姦國家所棄迷而亡歸自速其斃
舊唐書卷一百二十一
舊唐書卷一百二十一考證
僕固懷恩傳懷恩領回紇兵徔之汶水沈炳震曰按
西京無汶水回紇傳作澶當徔傳
公不見來瑱李光弼之事乎功成而不見容二臣以走
誅句疑有誤新書云二臣功高不賞瑱已及誅文
義較明
張韶代領其衆為徐璜玉所殺新書回鶻傳韶為懷
恩囚死
舊唐書卷一百二十一考證
