舊唐書卷一
後晉司空同中書門下平章事劉昫撰
本紀第一
高祖
高祖神堯大聖大光孝皇帝姓李氏諱淵其先隴西狄
道人凉武昭王暠七代孫也暠生歆歆生重耳仕魏為
弘農太守重耳生熙為金門鎮將領豪傑鎮武川因家
焉儀鳳中追尊宣皇帝熙生天錫仕魏為幢主大綂中
贈司空儀鳳中追尊光皇帝皇祖諱虎後魏左僕射封
隴西郡公與周文帝及太保李弼大司馬獨孤信等以
功參佐命當時稱為八柱國家仍賜姓大野氏周受禪
追封唐國公謚曰襄至隋文帝作相還復本姓武德初
追尊景皇帝廟號太祖陵曰永康皇考諱昞周安州總
管柱國大將軍襲唐國公謚曰仁武德初追尊元皇帝
廟號世祖陵曰興寧高祖以周天和元年生於長安七
歲襲唐國公及長倜儻豁達任性真率寬仁容衆無貴
賤咸得其歡心隋受禪補千牛備身文帝獨孤皇后即
高祖從母也由是特見親愛累轉譙隴岐三州刺史有
史世良者善相人謂高祖曰公骨法非常必為人主願
自愛勿忘鄙言高祖頗以自負大業初為滎陽樓煩二
郡太守徵為殿内少監九年遷衛尉少卿遼東之役督
運於懷遠鎮及楊玄感反詔高祖馳驛鎮弘化郡兼知
關右諸軍事高祖歴試中外素樹恩德及是結納豪傑
衆多欵附時煬帝多所猜忌人懷疑懼會有詔徵高祖
詣行在所遇疾未謁時甥王氏在後宫帝問曰汝舅何
遲王氏以疾對帝曰可得死否高祖聞之益懼因縱酒
沉湎納賄以混其迹焉十一年煬帝幸汾陽宫命高祖
往山西河東黜陟討捕師次龍門賊帥母端兒帥衆數
千薄於城下高祖從十餘騎擊之所射七十發皆應弦
而倒賊乃大潰十二年遷右驍衛將軍十三年為太原
留守郡丞王威武牙君雅為副將羣賊蜂起江
都阻絶太宗與晉陽令劉文靜首謀勸舉義兵俄而馬
邑校尉劉武周據汾陽宫舉兵反太宗與君雅
將集兵討之高祖乃命太宗與劉文靜及門下客長孫
順德劉弘基各募兵旬日間衆且一萬密遣使召世子
建成及元吉于河君雅見兵大集恐高祖為變相
與疑懼請高祖祈雨於晉祠將為不利晉陽鄉長劉世
龍知之以告高祖高祖隂為之備五月甲子高祖與威
君雅視事太宗密嚴兵於外以備非常遣開陽府司馬
劉政會告威等謀反即斬之以徇遂起義兵甲戌遣劉
文靜使於突厥始畢可汗令率兵相應六月甲申命太
宗將兵徇西河下之癸巳建大將軍府并置三軍分為
左右以世子建成為隴西公左領大都督左綂軍隷焉
太宗為燉煌公右領大都督右綂軍隷焉裴寂為大將
軍府長史劉文靜為司馬石艾縣長殷開山為據劉政
會為屬長孫順德劉弘基竇琮等分為左右綂軍開倉
庫以賑窮乏遠近響應秋七月壬子高祖率兵西圖關
中以元吉為鎮北將軍太原留守癸丑發自太原有兵
三萬丙辰師次靈石縣營於賈胡堡隋武牙郎將宋老
生屯霍邑以拒義師會霖雨積旬餽運不給高祖命旋
師太宗切諫乃止有白衣老父詣軍門曰余為霍山神
使謁唐皇帝曰八月雨止路出霍邑東南吾當濟師高
祖曰此神不欺趙無恤豈負我哉八月辛巳高祖引師
趨霍邑斬宋老生平霍邑丙戌進下臨汾郡及絳郡癸
巳至龍門突厥始畢可汗遣康稍利率兵五百人馬二
千疋與劉文靜會于麾下隋驍衛大將軍屈突通鎮河
東津梁斷絶關中向義者頗以為阻河東水濱居人競
進舟檝不謀而至前後數百人九月壬寅馮翊賊帥孫
華土門賊帥白玄度各率其衆送欵并具舟檝以待義
師高祖令華與綂軍王長諧劉弘基引兵渡河屈突通
遣其武牙郎將桑顯和率衆數千夜襲長諧義師不利
太宗以遊騎數百掩其後顯和潰散義軍復振丙辰馮
翊太守蕭造以郡來降戊午高祖親率衆圍河東屈突
通自守不出乃命攻城不利而還文武將吏請高祖領
太尉加置僚佐從之華隂令李孝常以永豐倉來降庚
申高祖率軍濟河舍于長春宫三秦士庶至者日以千
數高祖禮之咸過所望人皆喜悦丙寅遣隴西公建成
司馬劉文靜屯兵永豐倉兼守潼關以備他盜太宗率
劉弘基長孫順德等前後數萬人自渭北徇三輔所至
皆下高祖從父弟神通起兵鄠縣柴氏婦舉兵於司竹
至是並與太宗會郿縣賊帥邱師利李仲文盩厔賊帥
何潘仁等合衆數萬来降乙亥命太宗自渭汭屯兵阿
城隴西公建成自新豐趣霸上高祖率大軍自下邽西
上經煬帝行宫園苑悉罷之宫女放還親屬冬十月辛
巳至長樂宫有衆二十萬京師留守刑部尚書衛文昇
右翊衛將軍隂世師京兆郡丞滑儀挟代王侑以拒義
師高祖遣使至城下諭以匡復之意再三皆不報諸將
固請圍城十一月丙辰攻拔京城衛文昇先已病死以
隂世師滑儀等拒義兵並斬之癸亥率百僚備法駕立
代王侑為天子遥尊煬帝為太上皇大赦改元為義寧
甲子隋帝詔加高祖假黃鉞使持節大都督内外諸軍
事大丞相進封唐王總錄萬機以武德殿為丞相府改
教為令以隴西公建成為唐國世子太宗為京兆尹改
封秦公姑臧公元吉為齊公十二月癸未丞相府置長
史司錄已下官僚金城賊帥薛舉寇扶風命太宗為元
帥擊之遣趙郡公孝恭招慰山南所至皆下癸巳太宗
大破薛舉之衆於扶風屈突通自潼關奔東都劉文靜
等追擒於閿鄉虜其衆數萬河池太守蕭瑀以郡降丙
午遣雲陽令詹俊武功縣正李仲衮徇巴蜀下之二年
春正月戊辰世子建成為撫寧大將軍東討元帥太宗
為副總兵七萬徇地東都二月清河賊帥竇建德僭稱
長樂王吳興人沈法興據丹陽起兵三月丙辰右屯衛
將軍宇文化及弑隋太上皇於江都宫立秦王浩為帝
自稱大丞相徙封太宗為趙國公戊辰隋帝進高祖相
國總百揆備九錫之禮唐國置丞相以下立皇高祖已
下四廟於長安通義里第夏四月辛卯停竹使符頒銀
莬符於諸郡戊戌世子建成及太宗自東都班師五月
乙巳天子詔高祖冕十有二旒建天子旌旗出警入蹕
王后王女爵命之號一遵舊典戊午隋帝詔曰天禍隋
國大行太上皇遇盜江都酷甚望夷釁深驪北憫予小
子奄造丕愆哀號永感心情糜潰仰惟荼毒仇復靡申
形影相弔罔知啟處相國唐王膺期命世扶危拯溺自
北徂南東征西怨致九合於諸侯決百勝於千里糾率
夷夏大庇甿黎保乂朕躬繄王是賴德侔造化功格蒼
旻兆庶歸心歴數斯在屈為人臣載違天命在昔虞夏
揖讓相推苟非重華誰堪命禹當今九服崩離三靈改
卜大運去矣請避賢路兆謀布德顧已莫能私僮命駕
須歸藩國予本代王及予而代天之所廢豈其如是庶
憑稽古之聖以誅四凶幸值維新之恩預充三恪雪冤
耻於皇祖守禋祀為孝孫朝聞夕殞及泉無恨今遵故
事遜于舊邸庶官羣辟改事唐朝宜依前典趨上尊號
若釋重負感泰兼懷假手真人俾除醜逆濟濟多士眀
知朕意仍勑有司凡有表奏皆不得以聞遣使持節兼
太保刑部尚書光禄大夫梁郡公蕭造兼太尉司農少
卿裴之隠奉皇帝璽綬于高祖高祖辭讓百寮上表勸
進至于再三乃從之隋帝遜于舊邸改大興殿為太極
殿甲子高祖即皇帝位於太極殿命刑部尚書蕭造兼
太尉告於南郊大赦天下改隋義寧二年為唐武德元
年官人百姓賜爵一級義師所行之處給復三年罷郡
置州改太守為刺史丁夘宴百官于太極殿賜帛有差
東都留守官共立隋越王侗為帝壬申命相國長史裴
寂等修律令六月甲戍太宗為尚書令相國府長史裴
寂為尚書右僕射相國府司馬劉文靜為納言隋民部
尚書蕭瑀相國府司錄竇威並為内史令廢隋大業律
令頒新格己夘備法駕迎皇高祖宣簡公已下神主祔
於太廟追諡妃竇氏為太穆皇后陵曰夀安庚辰立世
子建成為皇太子封太宗為秦王齊國公元吉為齊王
封宗室蜀國公孝基為永安王柱國公道玄為淮陽王
長平公叔良為長平王鄭國公神通為永康王安吉公
神符為襄邑王柱國幼良為長樂王上開府道素為竟
陵王上柱國博乂為隴西王奉慈為渤海王諸州總管
加號使持節癸未封隋帝為酅國公薛舉寇涇州命秦
王為西討元帥征之改封永康王神通為淮安王壬辰
加秦王雍州牧餘官如故辛丑内史令竇威卒秋七月
丙午刑部尚書蕭造為太子太保追封皇子玄霸為衛
王西突厥遣使内附秦王與薛舉大戰於涇州我師敗
績八月壬午薛舉死其子仁杲復僭稱帝命秦王為元
帥以討之丁亥詔曰隋太常卿高熲上柱國賀若弼並
抗節不阿矯枉無撓司隸大夫薛道衡刑部尚書宇文
㢸左翊衛將軍董純並懷忠抱義以陷極刑宜從襃飾
以慰泉壤熲可贈上柱國郯國公弼贈上柱國杞國公
各令有司加諡道衡贈上開府臨河縣公㢸贈上開府
平昌縣公純贈柱國狄道縣公又詔曰隋右驍衛大將
軍李金才左光禄大夫李敏並鼎族高門元功世胄横
受屠殺朝野稱冤然李氏將興天祚有應冥契深隠妄
肆誅夷朕受命君臨志存刷蕩申冤旌善無忘寤寐金
才可贈上柱國申國公敏可贈柱國觀國公又前代酷
濫子孫被流者並放還鄉里涼州賊帥李軌以其地来
降拜涼州總管封涼王九月乙巳親錄囚徒改銀莬符
為銅魚符辛未追諡隋太上皇為煬帝宇文化及至魏
州鴆殺秦王浩僭稱天子國號許冬十月壬申朔日有
蝕之李密率衆来降封皇從父弟襄武公琛為襄武王
黃臺公㻐為廬江王癸巳詔行傅仁均所造戊寅歴十
一月己酉以京師穀貴令四面入關者車馬牛驢各給
課米充其自食秦王大破薛仁杲於淺水原降之隴右
平乙巳涼王李軌僭稱天子於涼州詔頒五十三條格
以約法緩刑十二月壬申加秦王太尉陕東道大行臺
丁丑封上柱國李孝常為義安王庚子李密反於桃林
行軍總管盛彦帥追討斬之
二年春正月乙卯初令文官遭父母喪者聽去職黃門
侍郎陳叔達兼納言二月丙戌詔天下諸宗人無職任
者不在徭役之限每州置宗師一人以相統攝丁酉竇
建德攻宇文化及于聊城斬之傳首突厥閏月辛丑劉
武周侵我并州己酉李密舊將徐世勣以黎陽之衆及
河南十郡降授黎州總管封曹國公賜姓李氏庚戌上
微行都邑以察甿俗即日還宫甲寅賊帥朱粲殺我使
散騎常侍叚確奔洛陽夏四月乙巳王世充簒越王侗
位僭稱天子國號鄭辛亥李軌為其偽尚書安興貴所
執以降河右平突厥始畢可汗死五月己夘酅國公薨
追崇為隋帝諡曰恭六月戊寅令國子學立周公孔子
廟四時致祭仍博求其後癸亥尚書右僕射裴寂為晉
州道行軍總管以討劉武周秋七月壬申置十二軍以
關内諸府分隷焉王世充遣其將羅士信侵我穀州士
信率其衆来降西突厥葉護可汗及高昌並遣使朝貢
九月辛未賊帥李子通據江都僭稱天子國號吳沈法
興據毗陵僭稱梁王丁丑和州賊帥杜伏威遣使来降
授和州總管東南道行臺尚書令封楚王裴寂與劉武
周將宋金剛戰於介州我師敗績右武衛大將軍姜寳
誼死之并州總管齊王元吉懼武周所逼奔於京師并
州陷乙未京師地震冬十月己亥封幽州總管羅藝為
燕郡王賜姓李氏黃門侍郎楊恭仁為納言殺民部尚
書魯國公劉文靜乙夘討劉武周軍于蒲州為諸軍聲
援壬子劉武周進圍晉州甲子上親祠華岳十一月丙
子竇建德陷黎陽盡有山東之地淮安王神通左武候
大將軍李世勣皆没於賊十二月丙申永安王孝基工
部尚書獨孤懷恩總管于筠為劉武周將宋金剛掩襲
並没焉甲辰狩于華山壬子大風拔木
三年春正月辛巳幸蒲州命祀舜廟癸巳至自蒲州甲
午李世勣於竇建德所自拔歸國建德僭稱夏王二月
丁酉京師西南地有聲如山崩庚子幸華隂工部尚書
獨孤懷恩謀反伏誅三月癸酉西突厥葉護可汗高昌
王麴伯雅遣使朝貢突厥貢條支巨鳥己夘改納言為
侍中内史令為中書令給事郎為給事中甲戌内史侍
郎封德彝兼中書令封賊帥劉孝真為彭城王賜姓李
氏夏四月壬寅至自華隂於益州置行臺尚書省甲寅
加秦王益州道行臺尚書令秦王大破宋金剛於介州
金剛與劉武周俱奔突厥遂平并州偽總管尉遲敬德
尋相以介州降六月壬辰徙封楚王杜伏威為吳王賜
姓李氏加授東南道行臺尚書令丙午親錄囚徒封皇
子元景為趙王元昌為魯王元亨為酆王皇孫承宗為
太原王承道為安陸王承乾為恒山王恪為長沙王泰
為宜都王秋七月壬戌命秦王率諸軍討王世充遣皇
太子鎮蒲州以備突厥丙申突厥殺劉武周於白道冬
十月庚子懷戍賊帥高開道遣使降授蔚州總管封北
平郡王賜姓李氏
四年春正月丁夘竇建德行臺尚書令胡大恩以大安
鎮来降封定襄郡王賜姓李氏辛巳命皇太子總統諸
軍討稽胡三月徙封宜都王泰為衛王竇建德来援王
世充攻陷我管州夏四月甲寅封皇子元方為周王元
禮為鄭王元嘉為宋王元則為荆王元茂為越王初置
都護府官員五月己未秦王大破竇建德之衆於武牢
擒建德河北悉平丙寅王世充舉東都降河南平秋七
月甲子秦王凱旋獻俘於太廟丁夘大赦天下廢五銖
錢行開元通寳錢斬竇建德於市流王世充於蜀未發
為讎人所害甲戌建德餘黨劉黑闥據漳南反置山東道
行臺尚書省於洺州八月兖州總管徐圓朗舉兵反以
應劉黑闥僭稱魯王冬十月乙丑加秦王天策上將位
在王公上領司徒陕東道大行臺尚書令齊王元吉為
司空乙巳趙郡王孝恭平荆州獲蕭銑十一月甲申於
洺州置大行臺廢洺州都督府庚寅焚都督紫微宫乾
陽殿會稽賊帥李子通以其地来降十二月丁夘命秦
王及齊王元吉討劉黑闥壬申徙封宋王元嘉為徐王
五年春正月丙申劉黑闥據洺州僭稱漢東王三月丁
未秦王破劉黑闥於洺水上盡復所陷州縣黑闥亡奔
突厥蔚州總管北平王高開道叛寇易州夏四月庚戌
秦王還京師高祖迎勞於長樂宫壬申代州總管定襄
郡王大恩為虜所敗戰死六月劉黑闥引突厥寇山東
置諫議大夫官員秋七月丁亥吳王伏威来朝隋漢陽
太守馮盎以南越之地来降嶺表悉定八月辛亥以洛
荆并幽交五州為大總管府改封恒山王承乾為中山
王葬隋煬帝於揚州丙辰突厥頡利寇鴈門己未進寇
朔州遣皇太子及秦王討擊大敗之冬十月癸酉遣齊
王元吉擊劉黑闥於洺州時山東州縣多為黑闥所守
所在殺長吏以應之行軍總管淮陽王道玄與黑闥戰
于下博道玄敗没十一月甲申命皇太子率兵討劉黑
闥丙申幸宜州簡閱將士十二月丙辰校獵於華池庚
申至自宜州皇太子破劉黑闥於魏州斬之山東平
六年春正月吳王杜伏威為太子太保二月辛亥校獵
於驪山三月乙未幸昆眀池宴百官夏四月己未舊宅
改為通義宫曲赦京城繫囚於是置酒高會賜從官帛
各有差癸酉以尚書右僕射魏國公裴寂為左僕射中
書令宋國公蕭瑀為右僕射侍中觀國公楊恭仁為吏
部尚書秋七月突厥頡利寇朔州遣皇太子及秦王屯
并州以備之八月壬子東南道行臺僕射輔公祏據丹
陽反僣稱宋王遣趙郡王孝恭及嶺南道大使永康縣
公李靖討之丙寅吐谷渾内附九月丙子突厥退皇太
子班師改東都為洛州高開道引突厥寇幽州冬十月
幸華隂十一月校獵於沙苑十二月乙巳以奉義監為
龍躍宫武功宅為慶善宫甲寅至自華隂
七年春正月己酉封高麗王高武為遼東郡王百濟王
扶餘璋為帶方郡王新羅王金真平為樂浪郡王二月
高開道為部將張金樹所殺以其地降丁巳幸國子學
親臨釋奠改大總管府為大都督府吳王伏威薨三月
戊寅廢尚書省六司侍郎增吏部郎中秩正四品掌選
事戊戍趙郡王孝恭大破輔公祏擒之丹陽平夏四月
庚子大赦天下頒行新律令以天下大定詔遭父母喪
者聽終制五月造仁智宫於宜州之宜君縣李世勣討
徐圓朗平之六月辛丑幸仁智宫秋七月甲午至自仁
智宫嶲州地震山崩江水咽流八月戊辰突厥寇并州
京師戒嚴壬午突厥退乙未京師解嚴冬十月丁夘幸
慶善宫癸酉幸終南山謁老子廟十一月戊辰校獵於
高陵庚午至自慶善宫
八年春二月己巳親錄囚徒多所原宥夏四月造太和
宫於終南山六月甲子幸太和宫突厥寇定州命皇太
子往幽州秦王往并州以備突厥八月并州道總管張
公謹與突厥戰於太谷王師敗績中書令温彦博没於
賊九月突厥退冬十月辛巳幸周氏陂校獵因幸龍躍
宫十一月辛卯幸宜州庚子講武於同官縣改封蜀王
元軌為吳王漢王元慶為陳王加授秦王中書令齊王
元吉侍中天策上將府司馬宇文士及權檢校侍中十
二月辛酉至自宜州
九年春正月丙寅命州縣修城隍備突厥尚書左僕射
魏國公裴寂為司空二月庚申加齊王元吉為司徒戊
寅親祠社稷三月辛夘幸昆眀池夏五月辛巳以京師
寺觀不甚清淨詔曰釋迦闡教清淨為先遠離塵垢斷
除貪慾所以弘宣勝業修植善根開導愚迷津梁品庶
是以敷演經教檢約學徒調懴身心捨諸染著衣服飲
食咸資四輩自覺王遷謝像法流行末代陵遲漸以虧
濫乃有猥賤之侣規自尊高浮惰之人苟避徭役妄為
剃度託號出家嗜慾無厭營求不息出入閭里周旋闤
闠驅策田産聚積貨物耕織為生估販成業事同編戶
迹等齊人進違戒律之文退無禮典之訓至乃親行刧
掠躬自穿窬造作妖訛交通豪猾每罹憲網自陷重刑
黷亂真如傾毁妙法譬兹稂莠有穢嘉苗類彼淤泥混
夫清水又伽藍之地本曰淨居栖心之所理尚幽寂近
代以来多立寺舍不求閒曠之境唯趨喧雜之方繕采
崎嶇棟宇殊拓錯舛隠匿誘納姦邪或有接延鄽邸鄰
近屠酤埃塵滿室羶腥盈道徒長輕慢之心有虧崇敬
之義且老氏垂化本實冲虚養志無為遺情物外全真
守一是謂玄門驅馳世務尤乖宗旨朕膺期馭宇興隆
教法志思利益情在護持欲使玉石區分薰蕕有辨長
存妙道永固福田正本澄源宜從沙汰諸僧尼道士女
冠等有精勤練行守戒律者並令大寺觀居住給衣食
勿令乏短其不能精進戒行者有闕不堪供養者並令
罷遣各還桑梓所司眀為條式務依法教違制之事悉
宜停斷京城留寺三所觀二所其餘天下諸州各留一
所餘悉罷之事竟不行六月庚申秦王以皇太子建成
與齊王元吉同謀害己率兵誅之詔立秦王為皇太子
總統萬機大赦天下八月癸亥詔傳位於皇太子尊帝
為太上皇徙居弘義宫改名大安宫貞觀八年三月甲
戌高祖讌西突厥使者於兩儀殿顧謂長孫無忌曰當
今蠻夷率服古未嘗有無忌上千萬歲夀高祖大悦以
酒賜太宗太宗又奉觴上夀流涕而言曰百姓獲安四
夷咸附皆奉遵聖旨豈臣之力於是太宗與文德皇后
互進御膳并上服御衣物一同家人常禮是歲閱武於
城西高祖親自臨視勞將士而還置酒於未央宫三品
已上咸侍高祖命突厥頡利可汗起舞又遣南越酋長
馮智戴詠詩既而笑曰胡越一家自古未之有也太宗
奉觴上壽曰臣早蒙慈訓教以文道爰從義旗平定京
邑重以薛舉武周世充建德皆上禀睿算幸而尅定三
數年間混一區宇天慈崇寵遂蒙重任今上天垂祐時
和歲阜被髮左袵並為臣妾此豈臣智力皆由上禀聖
算高祖大悅羣臣皆呼萬歲極夜方罷九年五月庚子
高祖大漸下詔既殯之後皇帝宜於别所視軍國大事
其服輕重悉從漢制以日易月園陵制度務使儉約是
日崩於太安宫之垂拱前殿年七十羣臣上諡曰大武
皇帝廟號高祖十月庚寅葬於獻陵高宗上元元年八
月改上尊號曰神堯皇帝天寳十三年二月上尊號神
堯大聖大光孝皇帝
史臣曰有隋季年皇圖板蕩荒主燀燎原之熖羣盜發
逐鹿之機殄暴無厭横流靡救高祖審獨夫之運去知
新主之勃興密運雄圖未伸龍躍而屈已求可汗之援
卑辭荅李密之書決神機而速若疾雷驅豪傑而從如
偃草洎謳謠允屬揖讓受終刑名大剗於煩苛爵位不
踰於薖軸繇是攫金有耻伏莽知非人懷漢道之寬平
不責高皇之慢罵然而優柔失斷浸潤得行誅文静則
議法不從酬裴寂則曲恩太過姦佞由之貝錦嬖幸得
以掇蜂獻公遂間於申生小白寧懷於召忽一旦兵交
愛子矢集申孫匈奴尋犯於便橋京邑咸憂於左袵不
有聖子王業殆哉
贊曰高皇創圖勢若摧枯國運神武家難聖謨言生牀
第禍切肌膚䲭鴞之詠無損於吾
舊唐書卷一
舊唐書卷一考證
高祖本紀高祖神堯大聖光孝皇帝沈炳震曰高祖
初諡大武皇帝高宗上元元年改上尊號曰神堯皇
帝天寳八載諡神堯大聖皇帝十三載上尊號神堯
大聖大光孝皇帝書中諸帝俱從十三載所上尊號
而高祖獨從八載所諡故亦增入大光孝三字以昭
畫一(臣宗萬)按高祖本紀與温大雅創業起居注所
載略同紀盖本諸此也惟月日參差當以通鑑為凖
清河賊帥竇建德僣稱長樂王(臣德潛)按建德傳大
業十三年建德自稱長樂王歲在丁丑故建元丁丑
隋書煬帝本紀同次年稱夏王乃武德元年此云元
年稱長樂王三年稱夏王俱誤
李軌為其偽尚書安興貴所執以降沈炳震曰新書
作安修仁軌本傳與新書同綱目作安興貴
五年十二月皇大子破劉黑闥於魏州斬之沈炳震
曰新書六年正月葛德威執黑闥以降二月斬之舊
書劉黑闥傳同當從新書
七年五月李世勣討徐圖朗平之沈炳震曰新書六
年二月行軍總管李世勣敗徐圓朗執之兩書徐圓
朗傳皆云太宗平劉黑闥進師晉州圓朗窮蹙夜遁
為野人所殺是在六年二月矣當從新書唯兩傳皆
云為野人所殺而新書本紀云執之亦誤
舊唐書卷一考證
