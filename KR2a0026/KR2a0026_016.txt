舊唐書卷十六
後晉司空同中書門下平章事劉昫撰
本紀第十六
穆宗
穆宗睿聖文惠孝皇帝諱恒憲宗第三子母曰懿安皇
后郭氏貞元十一年七月生於大明宮之别殿初名宥
封建安郡王元和元年八月進封遂王五年三月領彰
義軍節度大使七年十月冊爲皇太子改今諱十五年
正月庚子憲宗崩丙午即皇帝位於太極殿東序是日
召翰林學士段文昌杜元穎沈傳師李肇侍讀薛放丁
公著對於思政殿並賜金紫丁未集羣臣班於月華門
外貶門下侍郎同平章事皇甫鎛爲崖州司戶戊申上
見宰臣於紫宸門外辛亥以朝議郎守御史中丞飛騎
尉襲徐國公賜緋魚袋蕭俛爲朝散大夫守中書舍人
翰林學士武騎尉賜紫金魚袋段文昌爲中書侍郎同
平章事上始御延英對宰臣詔曰山人柳泌輕懷左道
上惑先朝固求牧人貴欲疑衆自知虚誕仍更遁逃僧
大通醫方不精藥術皆妄旣延禍釁俱是姦邪邦國固
有常刑人神所宜共棄付京兆府決杖處死金吾將軍
李道古貶循州司馬憲宗末年銳於服餌皇甫鎛與李
道古薦術人柳泌僧大通待詔翰林泌於台州爲上鍊
神丹上服之日加躁渴遽棄萬國甲寅二王後介國公
宇文仲達卒有司舉舊典葬祭之以監察御史李德裕
右拾遺李紳禮部員外郎庾敬休並守本官充翰林學
士丁巳以劒南東川節度使李逢吉為襄州刺史充山
南東道節度使以吏部侍郎王涯檢校禮部尚書梓州
刺史充劒南東川節度使己未改恒岳爲鎮岳恒州爲
鎮州定州恒陽縣爲曲陽縣恒王房子孫改爲汦王房
丙寅以右神策大將軍張維清爲單于大都護充振武
麟勝節度使丁夘上及羣臣皆釋服從吉戊辰羣臣始
朝於宣政衙是夜地震庚午冊大行皇帝貴妃郭氏爲
皇太后貶諫議大夫李景儉爲建州刺史二月癸酉朔
丁丑御丹鳳樓大赦天下宣制畢陳俳優百戱於丹鳳
門内上縱觀之丁亥幸左神策軍觀角抵及雜戲日昃
而罷癸巳罷邕管經略使所管州縣隸邕府甲午以桂
管觀察使裴行立爲安南都護充本管經略使乙未以
太僕卿杜式方爲桂州刺史充桂管觀察使丙申丹王
逾薨丁酉勅入廻紇使宜與私覿正員官十三員入吐
蕃使與八員庚子太子賓客吕元膺卒辛丑以戶部侍
郎楊於陵爲戶部尚書壬寅勑舉賢良方正直言極諫
等科目人宜令中書門下尚書省四品已上於尚書省
同試三月癸夘朔贈皇太后父郭曖太傅母虢國大長
公主贈齊國大長公主壬子召侍講學士韋處厚路隨
於太液亭講毛詩關雎尚書洪範等篇旣罷並賜緋魚
袋左右軍中尉馬進潭梁守謙魏弘簡等請立門戟從
之以太子詹事分司東都韋貫之爲河南尹丁巳御史
中丞崔植奏元和十二年勅御史臺三院御史據除拜
上日爲後未上日不得計月數又准其年九月十七日
勅踰一箇月不在此限行立班次即宜以勅内先後爲
定臣觀此後勅未便事宜請自今後三院御史職事行
立一切依勅文先後爲定除拜上日便爲月數從之戊
午吏部尚書趙宗儒奏先奉勅先朝所放制科舉人令
與中書門下四品已上官同於尚書省就試者臣伏以
制科所設本在親臨南省策試亦非舊典今覃恩旣畢
庶政惟新况山陵日近公務繁廹待問之士就試非多
臣等商量恐須停罷從之罷申州歲貢茶乙丑以皇太
后兄司農卿郭釗爲刑部尚書兼司農卿右金吾衛大
將軍郭鏦檢校工部尚書丁夘貶太子賓客留司東都
孟簡爲吉州員外司馬戊辰夜大風雹夏四月壬申朔
丁丑澧王寬薨乙酉三恪酅國公楊造卒丁亥勅内侍
省見管高品官白身都四千六百一十八人除官員一
千六百九十六人外其餘單貧無屋室居止宜每人加
衣糧半分五月壬寅朔癸夘詔以國用不足應天下兩
稅鹽利榷酒稅茶及戸部闕官除陌等錢兼諸道雜榷
稅等應合送上都及留州留使諸道支用諸司使職掌
人課料等錢並每貫除舊墊陌外量抽五十文仍委本
道本司本使據數逐季收計其諸道錢便差綱部送付
度支收管待國用稍充即依舊制其京百司俸料文官
已抽修國學不可重有抽取武官所給校簿亦不在抽
取之限壬子詔入景陵玄宮合供千味食魚肉肥鮮恐
致薰穢宜令尚藥局以香藥代食庚申葬憲宗於景陵
六月辛未朔丁丑以司徒兼中書令韓弘爲河中尹充
河中晉綘慈隰等州節度使安南都護桂仲武奏誅賊
首楊清收復安南府戊寅以金吾將軍李祐檢校左散
騎常侍兼夏州刺史充夏綏銀宥節度使代李聽以聽
爲靈州大都督府長史充朔方靈鹽節度使以中書舍
人王仲舒爲洪州刺史御史中丞充江西觀察使己夘
放京兆府今年夏青苗錢八萬三千五百六十貫宜委
令狐楚以楚山陵用不盡綾絹准實估付京兆府代所
放青苗錢庚辰加邠寧慶節度使李光顔特進以城鹽
州之功也以考功員外郎史館修撰李翺爲朗州刺史
坐與李景儉相善故也癸未併兖州萊蕪縣入乾封縣
己丑工部尚書歸登卒壬辰詔帝王所重者國體所切
者人情苟得其體必臻於大和如失其情是曲於小利
况設官求理頒祿責功教旣有常寧宜就減近以每歲
經費量入數少外官俸料據數收貫朕再三思度終所
未安今則歲屬豐登兵方偃息自宜克己以足用何得
剝下以爲謀臨軒載懷實所增愧其今年五月勅應給
用錢每貫抽五十文都計一百五十萬貫宜併停抽仍
出内庫錢三十七萬五千貫付度支給用初憲宗用兵
擢皇甫鎛爲相苛歛剝下人皆咎之以至譴逐至是宰
臣創抽貫之利制下人情不悅故罷之癸巳皇太后移
居興慶宮皇帝與六宮侍從大合宴於南内迴幸右軍
頒賜中尉等有差自是凡三日一幸左右軍及御宸暉
九仙等門觀角抵雜戱秋七月辛丑朔壬寅以河中晉
綘觀察使李綘爲兵部尚書甲辰以大理卿孔戢爲潭
州刺史湖南觀察使乙巳詔皇太后就安長樂朝夕承
顔慈訓所加慶感兼極今月六日是朕載誕之辰奉迎
皇太后於宮中上壽朕旣深歡慰欲與臣下同之其日
百寮命婦宜於光順門進名參賀朕於光順門内殿與
百寮相見永爲常式非典也鄆曹濮等州節度賜號天
平軍從馬總奏也丙午勅乙巳詔書載誕受賀儀宜停
先是左丞韋綬奏行之宰臣以古無降誕受賀之禮奏
罷之丁未苑内假山毁壓死役者七人自五月不雨至
此月壬子始雨甲寅御新成永安殿觀百戲極歡而罷
乙夘勅自今後新除節度觀察使到任日具見在錢帛
斛斗器械數目分析以聞安南都護裴行立卒是日上
幸安國寺觀盂蘭盆邕管經略使楊旻卒平盧軍新加
押新羅渤海兩蕃使賜印一面許諸廵官一人新作寳
慶殿庚申夜熒惑入羽林壬戌盛餙安國慈恩千福開
業章敬等寺縱吐蕃使者觀之丙寅以新成永安殿與
中宫貴主密宴以樂之嬪妃皆預丁夘以門下侍郎平
章事令狐楚爲宣州刺史兼御史大夫充宣歙池觀察
使楚爲山陵使縱吏于翬刻下不給工徒價錢積留錢
十五萬貫爲羡餘以獻故及于貶八月庚午朔辛未兵
部尚書楊於陵總百寮錢貨輕重之議取天下兩稅榷
酒鹽利等悉以布帛任土所産物充稅並不徵見錢則
物漸重錢漸輕農人見免賤賣匹叚請中書門下御史
臺諸司官長重議施行從之癸酉太子少傅致仕李鄘
卒甲戍安南都護桂仲武斬叛將楊清首以獻收復安
南府乙亥賜教坊錢五千貫充息利本錢御勤政樓問
人疾苦前江西觀察使裴次元卒己夘月掩牽牛同州
雨雪害秋稼京兆府戶曹參軍韋正牧專知景陵工作
刻削厨料充私用計贓八千七百貫文石作專知官奉
仙縣令于翬刻削計贓一萬三千貫並宜決重杖處死
壬辰幸魚藻池發神策軍二千人浚魚藻池戊戍以朝
議郎守御史中丞武騎尉賜紫金魚袋崔植爲朝散大
夫守中書侍郎同中書門下平章事己亥宣歙觀察使
令狐楚再貶衡州刺史九月庚子朔改河北稅鹽使爲
榷鹽使辛丑大合樂於魚藻宮觀競渡又召李愬李光
顔入朝欲於重陽日宴群臣拾遺李珏等上疏諫云元
朔未改園陵尚新雖易月之期俯從人欲而三年之制
猶服心喪夫遏密弛禁蓋爲齊人合樂内庭事將未可
不聽乙巳以駕部郎中知制誥李宗閔為中書舍人宋
州大水損田六千頃戊申以重陽節曲宴郭釗兄弟貴
戚主壻等於宣和殿己酉大雨三日至是雨雪樹木無
風而摧仆者十五六以吏部侍郎崔群爲御史大夫滄
景水損田戊午加河東節度使金紫光祿大夫檢校尚
書右僕射兼門下侍郎同平章事太原尹北都留守上
柱國晉國公食邑三千戶裴度守司空門下侍郎同平
韋事以邠寧節度使檢校司空邠州刺史上柱國武威
郡開國公食邑二千戶李光顔並同中書門下平章事
又以武寧軍節度徐泗濠等州觀察等使檢校尚書左
僕射徐州刺史上柱國凉國公食邑三千戶李愬為同
中書門下平章事潞州大都督府長史充昭義軍節度
澤潞磁邢洺觀察處置等使夏州奏移宥州于長澤縣
置辛酉宴李光顔李愬於麟德殿頒賜優厚以袁州刺
史韓愈爲朝散大夫守國子祭酒復賜金紫丙寅以御
史大夫崔群檢校兵部尚書徐州刺史充武寧軍節度
徐泗宿濠觀察等使以將作監崔能爲廣州刺史充嶺
南節度使丁夘以兵部尚書李綘為御史大夫戊辰以
前嶺南節度使孔戣為吏部侍郎冬十月庚午朔闍婆
國遣使朝貢庚辰宰相與吐蕃使於中書議事京百司
共賜錢一萬貫仰御史臺據司額大小公事閒劇均之
成德軍節度使王承宗卒其弟承元上表請朝廷命帥
遣起居舍人栢耆宣慰之辛巳金公亮修成指南車記
里鼓車壬午吐蕃寇涇州命中尉梁守謙將神策軍四
千人及八鎮兵赴援乙酉以魏博等州節度觀察等使
光祿大夫檢校司徒兼侍中魏博大都督府長史上柱
國沂國公食邑三千戶實封三百戶田弘正可檢校司
徒兼中書令鎮州大都督府長史成德軍節度鎮冀深
趙等州觀察處置等使以鎮冀深趙等觀察度支使朝
議郎試金吾左衛胄曹參軍兼監察御史王承元可銀
青光祿大夫檢校工部尚書使持節滑州諸軍事守滑
州刺史御史大夫充義成軍節度鄭滑等州觀察等使
以昭義節度使檢校尚書左僕射同中書門下平章事
李愬可本官為魏州大都督府長史充魏博等州節度
觀察等使以義成軍節度使劉悟依前檢校右僕射兼
潞州大都督府長史充昭義節度澤潞邢洺磁等州觀
察等使以左金吾將軍田布爲檢校左散騎常侍兼懷
州刺史御史大夫充河陽三城懷孟節度使乙酉涇州
奏吐蕃退去時夏州節度使田縉貪猥侵刻党項羌羌
引西蕃入寇頼郝玭李光顔奮命拒之方退丁亥西川
奏吐蕃侵雅州令發兵鎮守東川節度使王涯陳破吐
蕃策言以厚賂北蕃俾入西蕃據地得人多少賞之十
一月乙亥朔癸夘制朕聞帝王丕宅四海子育群生如
天無不覆如日無不燭乃睠冀方初喪戎帥念乎三軍
之事洎于四州之人或懷忠積誠而思用莫展或災荒
兵役而望恤何階今則昌運一開誠節咸著王承元首
陳章疏願赴闕庭永念父兄之忠克固君臣之義已加
殊奬别委重藩又念成德軍將士等叶謀向義丹欵載
申咸欲效其器能各宜列之爵秩大將史重歸牛元翼
已超授寵榮今更都加厚賜宜令諫議大夫鄭覃往鎮
州宣慰賜錢一百萬貫王澤所洽天網方恢宥過釋冤
與人休泰其管内見禁囚徒罪無輕重並宜釋放朕以
武俊之勲勞光于彛鼎士真之恭恪繼被節旄承宗感
恩亦克立效永言十代之宥俾賜一門之榮承宗兄弟
已授官爵其承宗葬事亦差官監視務令周厚丁未封
王承宗祖母李氏為晉國太夫人辛亥田弘正奏王承
元以今月九日領兵二千人赴鎮滑州成德軍徵賞錢
頗急乃命栢耆先往諭之以華州刺史衛中行爲陜州
長史充陜虢觀察使以宗正卿李翺爲華州刺史潼關
防禦鎮國軍使乙夘上幸金吾將軍郭鏦城南莊鏦以
莊爲獻戊午詔曰朕來日暫往華清宫至暮却還御史
大夫李綘常侍崔元略已下伏延英門切諫上曰朕以
成行不煩章疏諫官再三論列是日田弘正奏今月十
六日入鎮州訖己未上由複道出城幸華清宫左右中
尉擗仗六軍諸使諸王駙馬千餘人從至晚還宫癸亥
檢校司徒兼太子少師鄭餘慶卒以渭州刺史涇原行
營兵馬使保定郡王郝玭爲慶州刺史玭勇將深入吐
蕃接戰朝廷恐失勇將故移之内地十二月己巳朔戊
寅召故女學士宋若華妹若昭入宫掌文奏壬午幸右
軍擊鞠遂畋於城西丙戍前昭義軍節度使辛秘卒己
丑以庫部郎中知制誥牛僧孺爲御史中丞嶺南奏崖
州司戶參軍皇甫鎛卒丙申以司門員外郎白居易爲
主客郎中知制誥是歲計戶帳戶總二百三十七萬五
千四百口總一千五百七十六萬定鹽夏劒南東西川
嶺南黔中邕管容管安南合九十七州不申戶帳
長慶元年正月己亥朔上親薦獻太清宮太廟是日法
駕赴南郊日抱珥宰臣賀於前辛丑祀昊天上帝於圓
丘即日還宫御丹鳳樓大赦天下改元長慶内外文武
及致仕官三品已上賜爵一級四品已下加一階陪位
白身人賜勳兩轉應緣大禮移仗宿衞御樓兵仗將士
普恩之外賜勲爵有差仍准舊例賜錢物二十萬四千
九百六十端匹禮畢群臣於樓前稱賀仗退上朝太后
於興慶宫壬寅夏州節度使奏浙東湖南等道防秋兵
不習邊事請留其兵甲歸其人靈武節度使李聽奏請
於淮南忠武武寧等道防秋兵中取三千人衣賜月糧
賜當道自召募一千五百人馬驍勇者以備邊仍令五
十人為一社每一馬死社人共補之馬永無闕從之癸
夘以河陽懷節度使田布爲涇州刺史充四鎮北庭行
營涇原節度使以刑部尚書兼司農卿郭釗檢校戶部
尚書懷州刺史充河陽三城懷節度使以涇原節度使
王潛檢校兵部尚書江陵尹充荆南節度使乙巳鄜坊
節度使韓瓘改名充己酉以前檢校大理少卿駙馬都
尉劉士涇為太僕卿給事中韋弘景薛存慶封還詔書
上諭之曰士涇父昌有邊功久爲少列十餘年又以尚
雲安公主朕欲加恩制官勅下制命始行翰林學士司
勳員外郎李德裕上疏曰臣見國朝故事駙馬國之親
密不合與朝廷要官往來開元中禁止尤切近日駙馬
多至宰相及要官宅此軰無他才可以延接唯是漏洩
禁密交通中外伏望宣示駙馬等今後有事任至中書
見宰臣此外不得至宰臣及臺省官私第從之戊午夜
星孛於翼壬戍制朝議大夫守門下侍郎同中書門下
平章事徐國公蕭俛為尚書右僕射累表乞罷政事故
也癸亥以左散騎常侍崔元略為黔州刺史充黔中觀
察使丁夘星孛於辰近太微西垣南第一星二月戊辰
朔癸酉以尚書右僕射蕭俛為吏部尚書甲戍以檢校
右僕射兼吏部尚書韓臯守右僕射乙亥夜太白犯昴
丙子上觀雜伎樂於麟德殿歡甚顧謂給事中丁公著
曰比聞外間公卿士庶時爲歡宴蓋時和民安甚慰予
心公著對曰誠有此事然臣之愚見風俗如此亦不足
嘉百司庶務漸恐勞煩聖慮上曰何至於是對曰夫賓
宴之禮務達誠敬不繼以淫故詩人美樂且有儀憐異
屢舞前代名士良辰宴聚或清談賦詩投壺雅歌以杯
酌獻酬不至於亂國家自天寳已後風俗奢靡宴席以
諠譁沉湎爲樂而居重位秉大權者優雜倨肆於公吏
之間曾無愧恥公私相效漸以成俗由是物務多廢獨
聖心求理安得不勞宸慮乎陛下宜頒訓令禁其過差
則天下幸甚時上荒於酒樂公著因對諷之頗深嘉納
己夘幽州節度使劉總奏請去位落髮為僧又請分割
幽州所管郡縣為三道請支三軍賞設錢一百萬貫壬
申以中書侍郎平章事段文昌檢校刑部尚書同平章
事成都尹充劒南西川節度等使以朝散大夫尚書戶
部侍郎知制誥翰林學士上柱國建安縣開國男杜元
穎守本官同中書門下平章事以劔南西川節度使王
播爲刑部尚書充鹽鐵轉運使乙酉天平軍節度使馬
總奏當道見管軍士三萬三千五百人從去年正月已
後情願居農者放逃亡者不捕先是平定河南及王承
元去鎮州宰臣蕭俛等不顧遠圖乃獻銷兵之議請密
詔天下軍鎮每年限百人内破八人逃死故總有是奏
丁亥夜月犯歲星在尾十三度辛夘寒食節宴群臣於
麟德殿頒賜有差壬辰刑部侍郎李建卒癸巳九姓廻
紇毗伽保義可汙卒三月丁酉朔浙東奏移明州於鄮
縣置劉總進馬一萬五千匹甲辰鄭滑節度使王承元
祖母晉國太夫人李氏來朝旣見上令朝太后於南内
丁未宗正寺奏准貞元二十一年勅宗子陪位放五百
七十人出身准今年勅放三百人伏緣人數至多不霑
恩澤乞降特恩更放二百人出身從之平盧薛平奏海
賊掠賣新羅人口於緣海郡縣請嚴加禁絶俾異俗懷
恩從之戊申罷京西京北和糴使擾人故也罷河北榷
鹽法許約計課利都數付榷鹽院庚戍以左丞韋綬爲
禮部尚書是夜太白近五車辛亥命給事中韋弘慶充
幽州宣慰使左拾遺狄兼謨副之鹽鐵使王播奏江淮
鹽估每㪷加五十文兼舊三百文癸丑以幽州盧龍軍
節度副大使知節度事押奚契丹两蕃經略等使檢校
司空同中書門下平章事楚國公劉總可檢校司徒兼
侍中天平軍節度鄆曹濮等州觀察等使以宣武軍節
度使檢校右僕射同平章事張弘靖爲檢校司空同平
章事兼幽州大都督府長史充幽州盧龍軍節度使從
劉總所奏故也以鳳翔節度使李愿檢校司空汴州刺
史充宣武軍節度使以邠寧節度使李光顔爲鳳翔尹
依前檢校司空平章事充鳳翔隴右節度使以右衞大
將軍高霞寓檢校工部尚書邠州刺史充邠寧節度使
諫官上疏論霞寓敗軍左謫未宜拜方鎮不從乙夘以
權知京兆尹盧士玫爲瀛州刺史充瀛莫等州都團練
觀察使從劉總奏析置也丁巳制劉總已極上台仍移
重鎮兄弟子姪各授官榮大將賓寮亦宜超擢幽州百
姓給復一年賜三軍賞設錢一百萬貫令宣慰使薛存
慶與弘靖計會支給戊午封皇弟憬爲鄜王悅爲瓊王
惸爲沔王懌爲婺王愔爲茂王怡爲光王恊爲淄王憺
爲衢王惋爲澶王皇子湛爲景王涵爲江王湊爲漳王
溶爲安王&KR2838;爲潁王以兵部侍郎柳公綽為京兆尹兼
御史大夫己未以屯田員外郎李德裕爲考功郎中左
補闕李紳爲司勲員外郎並依前知制誥翰林學士勅
今年錢徽下進士及第鄭朗等一十四人宜令中書舍
人王起主客郎中知制誥白居易等重試以聞甲子劉
總請以私第爲佛寺乃遣中使賜寺額曰報恩幽州奏
劉總堅請爲僧又賜以僧衣賜號大覺總是夜遁去幽
州人不知所之乙丑以漳州刺史韓泰爲郴州刺史汀
州刺史韓曄為永州刺史循州刺史陳諫為道州刺史
量移也夏四月丙寅朔授劉總弟約及總男等一十一
人官内五人爲刺史餘朝班環衞庚午易定奏劉總已
爲僧三月二十七日卒于當道界贈太尉甲戌秘書監
蔣乂卒丙子以前天平軍節度使馬總復爲天平節度
使丁丑詔國家設文學之科本求才實苟容僥倖則異
至公訪聞近日浮薄之徒扇爲朋黨謂之關節干擾主
司每歲策名無不先定永言敗俗深用興懷鄭朗等昨
令重試意在精覈藝能不於異常之中固求深僻題目
貴令所試成就以觀學藝淺深孤竹管是祭天之樂出
於周禮正經閱其呈試之文都不知其本事辭律鄙淺
蕪累何多亦令宣示錢徽庶其深自懷愧誠宜盡棄以
警將來但以四海無虞人心方泰用弘寬假式示殊恩
孔溫業趙存約竇洵直所試粗通與及第盧公亮等十
一人可落下自今後禮部舉人宜准開元二十五年勅
及第人所試雜文并策送中書門下詳覆貶禮部侍郎
錢徽爲江州刺史中書舍人李宗閔爲劒州刺史右補
闕楊汝士爲開州開江令戊寅宰臣崔植杜元穎奏請
坐日所有君臣獻替事關禮體便隨日撰錄號爲聖政
紀歲終付史館從之事亦不行丙戌正衙命使冊九姓
廻紇為登羅羽錄没密施句主錄毘伽可汗辛夘以衡
州刺史令狐楚爲郢州刺史吉州司馬孟簡為睦州刺
史壬辰詔百辟卿士宜各徇公勿爲朋黨甲午以張弘
靖入幽州受朝賀中書門下奏燕薊八州平准禮宜告
陵廟從之五月丙申朔戊戌以刑獄淹滯立程凡大事
大理寺三十五日詳斷訖申刑部三十日聞奏中事大
理寺三十日刑部二十五日小事大理寺二十五日刑
部二十日所斷罪二十件已上為大十件已上為中十
件已下為小刑部四覆官大理六丞每月常湏二十日
入省寺其廚料令戶部加給從中丞牛僧孺奏也己亥
貶考功員外郎李渤為虔州刺史以前書宰相考辭太
過宰相杜元穎等奏貶之癸夘幽州大將李參已下十
八人並為刺史及諸衞將軍己酉右散騎常侍致仕柳
登卒辛亥造百尺樓於宫中壬子加茶榷舊額百文更
加五十文從王播奏拾遺李珏上疏論其不可疏奏不
報丙辰建王審薨丁巳滄州先置景州於弓高縣置歸
化縣於福壽草市並宜停廢壬戌幽州宣慰使給事中
薛存慶卒於鎮州癸亥勅先置溵州於郾城宜廢其郾
城上蔡西平遂平兩縣復隸蔡州皇妹太和公主出降
廻紇登羅骨没施合毘伽可汗甲子命金吾大將軍胡
証充送公主入廻紇使兼冊可汗又以太府卿李銳為
入廻紇婚禮使六月乙丑朔辛未吐蕃犯青塞堡甲申
賜御史中丞牛僧孺金紫秋七月乙未朔壬寅月掩房
次廂壬子群臣上尊號曰文武孝德皇帝是日上受冊
於宣政殿禮畢御丹鳳樓大赦天下甲寅幽州監軍使
奏今月十日軍亂囚節度使張弘靖别舘害判官韋雍
張宗元崔仲卿鄭塤軍人取朱滔子洄為留後丁巳貶
張弘靖為太子賓客分司己未再貶弘靖為吉州刺史
朱洄自以年老令軍人立其子克融為留後初劉總歸
朝籍其軍中素難制者送歸闕庭克融在籍中宰相崔
植杜元穎素不知兵心無遠慮謂兩河無虞不復禍亂
矣遂奏劉總所籍大將並勒還幽州故克融為亂復失
河北矣庚申以昭義軍節度使劉悟檢校司空兼幽州
大都督府長史充幽州盧龍軍節度副大使知節度事
以國子祭酒韓愈為兵部侍郎辛酉太和長公主發赴
廻紇上以半仗御通化門臨送群臣班於章敬寺前八
月甲子朔己巳鎮州監軍宋惟澄奏七月二十八日夜
軍亂節度使田弘正并家屬將佐三百餘口並遇害軍
人推衙將王廷湊為留後辛未以左金吾將軍楊元卿
為涇州刺史充四鎮北庭行軍涇原節度使勅公卿大
臣至中書議幽鎮討伐之謀癸酉王廷湊遣盗殺冀州
刺史王進岌據其郡乙亥以前涇原節度使田布起復
檢校工部尚書兼魏州大都督府長史充魏博節度使
己夘以深州刺史本州團練使牛元翼充深冀節度使
辛巳夜太白近軒轅左角冀州刺史吳暐潛為幽州兵
所逐瀛州兵亂囚觀察使盧士玫瀛州尋為幽州兵所
據乙丑以河東節度裴度充幽鎮兩道招撫使庚寅以
建州刺史李景儉為諫議大夫壬辰夜太白近太微西
垣癸巳鎮州出兵圍深州九月甲午朔丁酉廢興州鳴
水縣戊戍夜太白近太微右執法壬寅大雨震霆乙巳
相州兵亂殺刺史邢楚丙午令内常侍叚文政監領鄭
滑河東許三道兵救援深州吐蕃請盟許之辛亥夜月
近天關壬子幽州賊掠易州淶水遂城滿城癸丑以前
魏博節度使李愬為太子少保癸酉魏博節度使田布
奏出師五千赴貝州行營冬十月甲子朔丙寅太中大
夫守刑部尚書騎都尉王播可中書侍郎同中書門下
平章事依前充鹽鐵轉運使以河東節度使裴度充鎮
州四面行營都招討使以左領軍衛大將軍杜叔良充
深冀諸道行營節度使戊辰以深冀節度使牛元翼為
鎮州大都督府長史充成德軍節度鎮冀深趙等州節
度使辛未以中書舍人知貢舉王起為禮部侍郎兵部
郎中楊嗣復為庫部郎中知制誥壬申以東都留守鄭
絪為吏部尚書以吏部尚書李綘檢校右僕射判東都
尚書省事東都留守都畿防禦使以工部尚書丁公著
檢校左散騎常侍兼越州刺史御史中丞充浙東觀察
使乙亥沂州刺史王智興為武寧軍節度副使丁丑裴
度奏自將兵取故開路進討朱克融兵寇蔚州戊寅王
廷凑兵寇貝州易州刺史柳公濟奏於白石嶺破燕軍
三千滄州烏重胤奏於饒陽破賊工部尚書韋貫之卒
壬午以尚書主客郎中知制誥白居易為中書舍人河
東節度使裴度三上章論翰林學士元稹與中官知樞
密魏弘簡交通傾亂朝政以稹為工部侍郎罷學士弘
簡為弓箭庫使甲申以京兆尹御史大夫柳公綽為吏
部侍郎丙戍以深冀行營節度使杜叔良為滄州刺史
横海軍節度使以代烏重胤授重胤檢校司徒興元尹
充山南西道節度使時上急於誅賊杜叔良出征日面
辭奏云臣必旦夕破賊重胤善將知兵以賊勢未可卒
平用兵稍緩故有是拜丁亥前浙東觀察使薛戎卒戊
子魏博田布奏自率全師進討太子少保李愬卒己丑
以戶部侍郎判度支崔倰爲工部尚書判度支以山南
西道節度使崔從為尚書左丞以秘書監許季同為華
州刺史充潼關防禦鎮國軍使辛夘昭義劉悟奏自將
兵次臨城十一月甲午朔裴度奏破賊於會星鎮朱克
融兵大寇定州節度使陳楚出師拒戰破賊二萬乙巳
徐州崔群奏遣節度使王智興率師赴行營戊申以司
農卿裴武為鎮州行營供軍使戊午上御宣政殿試制
科舉人辛酉淄青牙將馬延崟謀逆節度使薛平覺其
謀而誅之詔中書舍人白居易繕部郎中陳岵考功員
外郎賈餗同考制策十二月甲子朔丙寅以前容州經
略使留後嚴公素為容州刺史容管經略使丁夘貶諫
議大夫李景儉為楚州刺史庚午杜叔良之軍與賊戰
於博野為賊所敗七千人陷賊叔良僅免乙亥勅諸道
除上供外留州留使錢内每貫割二百文以助軍用賊
平後仍舊定州陳楚破朱克融賊二萬於望都戊寅以
鳳翔節度使李光顔為忠武軍節度使代李遜仍兼深
冀行營節度以李遜為鳳翔節度使貶員外郎獨孤朗
韶州刺史起居舍人溫造朗州刺史司勲員外郎李肇
澧州刺史刑部員外郎王鎰郢州刺史坐與李景儉於
史舘同飲景儉乘醉見宰相謾罵故也兵部郎中知制
誥馮宿庫部郎中知制誥楊嗣復各罰一季俸料亦坐
與景儉同飲然先起不貶官辛巳李光顔赴鎮百寮錢
於章敬寺上御通化門臨送賜玉帶名馬仍勅神策副
使楊承和充深冀行營都監押壬午出内庫錢五萬貫
以助軍乙酉以幽州都知兵馬使朱克融檢校右散騎
常侍充幽州盧龍軍節度使其拘囚張弘靖殺害府寮
之罪一切釋放時朝議以克融能保全弘靖王廷湊殺
害弘正可赦燕而誅趙故有是詔是歲天下戶計二百
三十七萬五千八百五口一千五百七十六萬二千四
百三十二元不進戸軍州不在此内
二年春正月癸巳朔以用兵罷元會乙未以夔州刺史
王承弁為安南都護本管經略招討使丁酉朱克融陷
滄州弓高縣賊攻下博兼邀餉道車六百乘而去庚子
魏博兵自潰於南宫縣戊申魏牙將史憲誠奪師田布
伏劔而卒己酉以魏博中軍先鋒兵馬使憲誠檢校工
部尚書兼魏州大都督府長史充魏博節度使是日大
風霾庚戊以德州刺史王日簡為滄州刺史充横海軍
節度滄德棣觀察等使以代叔良壬子貶叔良為歸州
刺史以獻計誅幽鎮無功而兵敗喪所持旌節也甲寅
以工部尚書度支崔倰檢校禮部尚書兼鳳翔尹充鳳
翔隴節度使以鴻臚卿張平叔兼御史大夫判度支復以弓
高縣為景州青州奏海凍二百里乙卯以前鳳翔節度使
李遜為刑部尚書己未刑部尚書李遜卒庚子以兖沂
密觀察使曹華為節度使以天德軍防禦使李進誠兼
靈州刺史充朔方靈鹽定遠城等州節度使以晉州刺
史李岵為豐州刺史充天德軍豐州東西受降城都防
禦使内出繒帛八萬匹以助軍權停嶺南黔中今年選
補二月癸亥朔甲子詔雪王廷湊仍授鎮州大都督府
長史御史大夫充成德軍節度鎮冀深趙等州觀察等
使三軍將士待之如初仍令兵部侍郎韓愈往彼宣諭
以前吉州刺史張弘靖為撫州刺史弘靖初貶官尚在
幽州拘留半歲克融授節始得還故有是命丙寅以前
成德軍節度使牛元翼檢校工部尚書㐮州刺史充山
南東道節度觀察臨漢監牧等使丁夘以考功郎中知
制誥李德裕爲中書舍人依前翰林學士癸酉以鄜坊
丹節度使韓充爲義成軍節度使以代王承元為鄜坊
節度使甲戍夜火木星相近滄州以成元節度使王日
簡賜姓名全略辛巳以正議大夫守中書侍郎同中書
門下平章事武騎尉賜紫金魚袋崔植爲刑部尚書罷
知政事以工部侍郎元稹守本官同平章事以翰林學
士中書舍人李德裕為御史中丞司勲員外郎知制誥
李紳為中書舍人依前翰林學士右庶子王仲周以奉
使緩命貶台州刺史癸未以深冀行營諸軍節度忠武
軍節度使李光顔為滄州刺史横海軍節度使兼忠武
軍節度深冀行營並如故以横海軍節度使李全略為
德州刺史德棣等州節度丙戌以兵部郎中知制誥馮
宿檢校左庶子充山南東道節度副使權知襄州軍府
事以牛元翼在深州重圍故也丁亥以河東節度使司
空兼門下侍郎平章事裴度守司徒平章事充東都留
守判東都尚書省事都畿汝防禦使太微宮等使以前
靈武節度使李聽為太原尹北都留守河東節度使三
月壬辰朔詔曰武班之中淹滯頗久又諸薦送大將或
隨節度使歸朝自今已後宜令神策六軍軍使及南衙
常參武官各具歴任送中書門下素立大功及有才器
者量加奬擢常參官依月限改轉諸道軍府帶監察已
上官者限三周年即與改轉軍士死王事者三周年内
不得停衣糧先於留州留使錢内每貫割二百文助軍
今後不用抽取上於馭軍之道未得其要常云宜姑息
戎臣故即位之初傾府庫頒賞之長行所護人至鉅萬
非時賜與不可勝紀故軍旅益驕法令益弛戰則不剋
國祚日危洎頒此詔方鎮多以大將文符鬻之富賈曲
爲論奏以取朝秩者疊委於中書矣名臣扼腕無如之
何癸巳以兵部尚書蕭俛為太子少保以前山南東道
節度使李逢吉為兵部尚書壬寅左驍衛上將軍張奉
國卒以鴻臚卿判度支張平叔為戶部侍郎充職平叔
以曲承恩顧上疏請官自賣鹽可以富國強兵陳利害
十八條詔下其疏令公卿詳議中書舍人韋處厚隨條
詰難固言不可事遂不行朱克融王廷湊合兵攻深州
不解裴度與書諭之克融還鎮廷凑攻城亦緩乃並加
檢校工部尚書戊申裴度來朝對於麟德殿伏奏龍墀
因叙河北用兵嗚咽流涕上改容慰勞之壬子以新授
東都留守裴度爲揚州大都督府長史充淮南節度使
癸丑徐州節度使崔群為其副使王智興所逐智興自
專軍務甲寅以右僕射韓臯為左僕射以前淮南節度
使李夷簡為右僕射前東都留守李絳復拜舊官丙辰
守司徒裴度正衙受冊訖謁太廟赴尚書省上宰臣百
寮皆送丁巳以左丞崔從檢校禮部尚書鄜州刺史鄜
坊節度使以代王承元以承元爲鳳翔隴節度使戊午
司徒裴度復入中書知政事以中書侍郎平章事王播
檢校右僕射兼揚州大都督府長史充淮南節度使依
前兼諸道鹽鐵轉運使以鳳翔節度使崔倰為河南尹
牛元翼率十餘騎突圍出深州來朝深州大將臧平等
一百八十人皆爲王廷湊所殺己未以武寧軍節度使
王智興檢校工部尚書兼徐州刺史充武寧軍節度使
以德棣節度使李全略復為滄州節度使仍合滄景德
棣爲一鎮李光顔還鎮許州夏四月辛酉朔日有蝕之
甲子左僕射韓臯赴省上中使賜酒饌宰臣百寮送一
如近式雲陽縣角抵力人張莅負羽林官騎康憲錢憲
往徵之莅乘醉打憲將殞憲男買德年十四持木鐘繫
莅首破三日而卒刑部奏覆勅曰買德尚在童年能知
子道雖殺人當死為父可哀若從沉命之科恐失原情
之意可減死罪一等忻州刺史李寰守博野王廷湊攻
之不下其李寰所領兵宜割屬右神策以寰為軍使仍
以忻州軍為名庚辰桂管觀察使杜式方卒癸未以武
寧軍節度使崔群為袐書監分司東都翰林侍講學士
韋處厚路隨進所撰六經法言二十卷賜錦綵二百疋
銀器二百事處厚改中書舍人隨改諫議大夫並賜金
紫丁亥以秘書監嚴譽爲桂管觀察使是夜東北有流
星光彩燭地殷殷有聲出天市垣至郎位滅五月辛夘
朔以德州刺史李景儉為諫議大夫癸丑太子少傅嚴
綬卒戊午幽州朱克融上表進馬萬匹羊十萬口先請
其價賞軍隴山有異獸如猴腰尾皆長色青赤而猛鷙
見蕃人則躍而食之遇漢人則否六月甲戌朔甲子司
徒平章事裴度守尚書右僕射工部侍郎平章事元稹
為同州刺史以正議大夫守兵部尚書輕車都尉李逢
吉為門下侍郎同中書門下平章事乙丑大風震電墜
太廟鴟吻霹御史臺樹丁夘以易州刺史柳公濟為定
州刺史義武軍節度使壬申諫官論責裴度太重元稹
太輕乃追稹制書削長春宫使戊寅以前右僕射李夷
簡爲太子少保分司東都戊子復置邕管以安南副使
崔結為邕管經略使秋七月己丑朔丙申宋王結薨廢
朝戊戌汴州軍亂逐節度使李愿立牙將李㝏為留後
好畤縣山水漂溺居人三百家陳許蔡等州水壬寅出
中書舍人白居易為杭州刺史乙巳詔南北省五品已
上官議討李㝏丙午貶李愿為隨州刺史以鄭滑節度
使韓充為汴州刺史宣武軍節度使汴宋亳潁觀察等
使鄭滑如故以宣武軍節度押衙李㝏為右金吾衛將
軍丁未内出綾絹五十萬匹付度支以供軍用陳許水
災賑粟五萬石己酉中使楊再昌使鎮州王廷湊奏奉
詔取牛元翼家族請至秋末發遣其田弘正骸骨尋訪
不知所在辛亥以贈司徒忠烈公李憕子源為諫議大
夫賜緋魚袋乙夘勅員外郎知制誥二年後轉郎中又
二年後轉前行郎中又一年即正除諫議大夫知同前
郎中給事中并翰林學士别宣知者不在此限以前義
武軍節度使陳楚為東都留守判尚書省事東畿汝防
禦使本朝故事東都留守罕用武臣今用楚以李㝏擾
汴宋故也八月己未朔以綘州刺史崔弘禮為河南尹
兼東畿防禦副使給事中韋潁以弘禮望輕封還詔書
上遣中使諭之乃下詔陳許李光顔將兵收汴州戊辰
以左僕射韓臯為東都留守判尚書省事東畿汝防禦
使以東都留守陳楚為河陽懷節度使癸酉韓充奏今
月六日發軍入汴州界營于千塔丙午汴州監軍姚文
壽與兵馬使李質同謀斬李㝏及其黨薛志忠秦隣等
丁丑韓充入汴州以前東都留守李綘為華州刺史充
潼關防禦鎮國軍等使浙東處州大水溺居民以兖海
沂密節度使曹華為華州刺史充義成軍節度鄭滑潁
等州觀察等使以宋州刺史高承簡為兖州刺史兖海
沂密等州節度使以汴州防城兵馬使李質為右金吾
衛將軍潁州棣鄭滑觀察使鹽鐵轉運使王播進開潁
口圖九月戊子朔浙西大將王國清謀叛觀察使竇易
直討平之同惡二百餘人並誅之韓充送李㝏男道源
道樞道瀹等三人斬於西市㝏妻馬氏小男道本女汴
娘配於掖庭壬子太子少師李夷簡卒贈太子太保癸
夘以前河陽節度使郭釗為河中尹兼河中綘隰等州
節度使御史中丞李德裕為潤州刺史兼御史大夫浙
江西道都團練觀察處置等使以代竇易直以易直為
吏部侍郎加晉州刺史李寰為晉慈等州都團練觀察
使乙巳勅團練防禦州置判官一員其副使推廵並停
辛亥以吏部侍郎柳公綽為御史大夫先有詔廣芙蓉
苑南面居人廬舍墳墓並移之群情駭擾癸丑降勅罷
之德州軍亂害刺史王稷盡剽其家財奴僕丁亥以萬
州刺史李元喜為安南都護隂山府沙陁突厥兵馬使
朱耶執宜來朝貢賜官誥錦綵銀器冬十月戊午朔壬
戌前河中晉綘慈隰等州節度使開府儀同三司守司
徒中書令河中尹上柱國許國公韓弘可守司徒兼中
書甲子夜月掩牽牛中星戊辰興元節度使烏重胤來
朝移授天平軍節度使己夘以工部侍郎鄭權為工部
尚書以前華州刺史許季同為工部侍郎是日上由複
道幸咸陽止於善因佛寺施僧錢百萬咸陽令絹百疋
閏十月戊子朔入逥紇使金吾大將軍胡証副使光禄
卿李憲婚禮使衛尉卿李銳副使宗正少卿李子鴻等
送太和公主自蕃中廽庚寅以吏部尚書鄭絪為太子
少傅以太常卿趙宗儒為吏部尚書韋綬為興元尹充
山南西道節度使壬辰右驍衛大將軍韓公武卒廢朝
以戶部尚書楊於陵為太常卿丙申廻紇可汗遣使獻
國信四牀女口六人葛祿口四人己亥勅翰林侍講學
士諫議大夫路隨中書舍人韋處厚兼充史館修撰憲
宗實錄仍更日入史館實錄未成且許不入内署仍放
朝參甲寅詔江淮諸州旱損頗多所在米價不免踊貴
眷言疲困須議優矜宜委淮南浙西東宣歙江西福建
等道觀察使各於當道有水旱處取常平義倉斛㪷據
時估減半價出糶以惠貧民丙辰以太子賓客令狐楚
為陜虢觀察使十一月丁巳朔丁夘尚書左丞庾承宣
為陜虢觀察使令狐楚復為太子賓客分司東都楚已
至陜州視事一日追改之庚午命景王率禁軍五百騎
侍從皇太后幸華清宫又幸石甕寺辛未以前安南都
護桂仲武為邕管經略使癸酉上幸華清宫迎太后廵
狩于驪山下即日馳還太后翌日方還丙子集王緗薨
庚辰上與内官擊鞠禁中有内官歘然墜馬如物所擊
上恐罷鞠升殿遽足不能履地風眩就牀自是外不聞
上起居者三日是夜月近房十二月丁亥朔詔五坊鷹
隼並解放獵具皆毁之庚寅宰臣李逢吉率百寮至延
英門請見上不許中外與裴度等三上疏請立皇太子是
夜司徒中書令韓弘卒辛夘上於紫宸殿御大繩牀見
百官李逢吉奏景王成長請立為皇太子左僕射裴度
又極言之癸巳詔景王為皇太子淮南奏和州飢烏江
百姓殺縣令以取官米甲子内出絹二百疋賑兩市癃
殘窮者己未兩軍容内司公主戚屬之家並以上疾痊
平諸寺為僧齋仍勅在京諸司疏放繫囚丙午上御宣
政殿冊皇太子受冊畢百寮謁太子於東宫太子舉簾
執笏荅拜宫寮拜則受之丁未判度支戶部侍郎張平
叔貶通州刺史是夜月掩左角己酉以前天平軍節度
使馬總檢校左僕射守戶部尚書庚戌以吏部侍郎竇
易直為戶部侍郎判度支癸丑以太子冊禮畢宣制赦
囚徒以前黔中觀察使崔元略為鄂岳蘄黃安等州觀
察使太子賓客孟簡卒乙夘以前陜虢觀察使衞中行
為尚書右丞是冬十月頻雪其後恒燠水不冰凍草木
萌發如正二月之候
三年正月丁巳朔上以疾不受朝賀是日大風昏翳竟
日嗣郢王佐宜於崖州安置坐妄傳禁中語也勅不得
買新羅人為奴婢已在中國者即放歸其國禮部侍郎
王起奏當司所試貢舉人試訖申送中書候覆訖下當
司然後大字放牓從之二月天平軍監軍奏節度使烏
重胤病牙將王贄割股肉以療河陽節度使陳楚奏移
使府於三城未有門戟欲移懷州門戟於河陽從之諫
議大夫殷侑奏禮部貢舉請置三傳三史科從之戶部
尚書崔倰卒三月丁巳宰臣百寮賜宴於曲江亭勅應
御服及器用在淮南兩浙宣歙等道合供進者并端午
誕節常例進獻者一切權停其鷹犬之類除備蒐狩外
並令解放以牛僧孺同中書門下平章事日晡晚後有
賊入通化門闘死者一人傷者六人賜宣徽院供奉官
錢自一百二十貫文已下有差五月山南西道奏移成
州於寳井堡山南東道節度使牛元翼卒秘書少監李
隨奏請造當司圖書印一面從之六月宰相監修國史
杜元穎奏史官沈傳師除鎮湖南其本分修史便令將
赴本任修撰從之勅京兆尹御史大夫韓愈宜放臺參
後不得為例七月國子祭酒韋乾慶卒八月鄭滑節度
使曹華卒檢校尚書右僕射戶部尚書馬總卒興元節
度使韋綬卒上由複道幸興慶宫至通化門賜持盂僧
絹二百匹因幸五坊賜從官金銀鋌有差九月澤潞節
度使劉悟進位平章事賜宰臣百寮重九宴于曲江亭
南詔王丘佺進金碧文絲十有六品十月以京兆尹韓
愈為兵部侍郎以御史中丞李紳為江西觀察使宰相
李逢吉與李紳不協紳有時望恐用為相及紳為中丞
乃除韓愈為京兆尹兼御史大夫仍放臺參紳性峭直
屢上疏論其事遂與愈辭理往復逢吉乃兩罷之然紳
出而愈留宰相杜元穎罷知政事除成都尹劒南西川
節度使龍武統軍陳楚卒以兵部侍郎韓愈為吏部侍
郎新除江南觀察使李紳為戶部侍郎紳既罷除江西
上令中使就第賜玉帶紳因除叙泣而請留中使具奏
故與愈俱改官召翰林學士龐嚴對因賜金紫内園使
公廨本錢一萬貫軍器使三千貫杜元穎赴鎮蜀上御
安福門餞因賜皇城留守及金吾衛率等帛有差十一
月上御通化門觀作毗沙門神因賜絹五百匹停浙東
貢甜菜海蚶十二月浙西觀察使李德裕奏去管内淫
祠一千一十五所
四年正月辛亥朔上御殿受朝如常儀上餌金石之藥
處士張臯上疏切諫上悅召之求臯不獲澤潞判官賈
直言新授諫議大夫劉悟上表乞留從之禮部尚書致
仕孔戣卒辛未上大漸詔皇太子監國壬申上崩於寢
殿時年三十群臣上諡曰睿聖文惠孝皇帝廟號穆宗
十一月庚申葬于光陵
史臣曰臣觀五運之推遷百王之隆替亦無常治亦無
常亂在人而已匪降自天當軒黃御宇之秋則百年無
事在商辛握圖之日則四海横流昔章武皇帝痛國命
之不行惜朝綱之將墜乃求賢俊總攬英雄果能扼大
盗之喉制姦臣之命五十載已終之土復入提封百萬
戸受弊之甿重蘇景化元和之政幾致昇平鴟梟方革
於好音龍鼎俄傷於短祚苟或時有平勃之佐繼以文
景之才則廷湊克融自縮螳螂之臂智興李㝏敢萌狗
鼠之謀強盗寧窺孟賁之金餓隸不拾嬰兒之餌觀夫
孱主可謂痛心不知創業之艱難不恤黎元之疾苦謂
威權在手可以力制萬方謂旒冕在躬可以坐馳九有
曾不知聚則萬乘散則獨夫朝作股肱暮為讎敵仲長
子所謂至於運徙勢去獨不覺悟者豈非富貴生不仁
沉溺致愚疾存亡以之迭代治亂從此周復誠哉是言
也
贊曰惠王不令敗度亂政驕僻偶全實頼遺慶皇皇上
帝為民立正此何人哉遽主鼎命
舊唐書卷十六
舊唐書卷十六考證
穆宗本紀八月甲戌安南都護桂仲武斬叛將楊清首
以獻收復安南府(臣德潛)按本年六月丁丑已書
斬楊清事矣此係重出又新書三月辛未楊清伏誅
與此互異
十一月以宗正卿李翺為華州刺史沈炳震曰是年
六月翺坐李景儉事貶朗州不應即遷華州也且翺
傳亦無為華州文又按李宗閔傳宗閔父䎖自宗正
卿出為華州刺史計其時在元和末此疑作李䎖
長慶元年秋七月甲寅幽州監軍奏今月十日軍亂囚
張弘靖别館害判官韋雍張宗元崔仲卿鄭塤(臣)
(宗萬)按是時有判官張徹罵賊被殺通鑑載之韓愈
有張徹墓誌可攷而書不載其人義士死節史官亟
宜表章而獨遺之昫之疎謬可知矣
二年五月辛夘朔以德州刺史李景儉為諫議大夫
沈炳震曰景儉元年十二月以諫議大夫貶楚州刺
史未嘗為德州又按本傳景儉貶漳州元稹為相貶
楚州諫官論之稹懼物議追還為少府少監亦未聞
復為諫議大夫疑誤
舊唐書卷十六考證
