舊唐書卷二十四
後晉司空同中書門下平章事劉昫撰
志第四
禮儀四
武德貞觀之制神祗大享之外每歲立春之日祀青帝
於東郊帝宓羲配勾芒歲星三辰七宿從祀立夏祀赤
帝於南郊帝神農氏配祝融熒惑三辰七宿從祀季夏
土王日祀黃帝於南郊帝軒轅配后土鎮星從祀立秋
祀白帝於西郊帝少昊配蓐收太白三辰七宿從祀立
冬祀黑帝於北郊帝顓頊配玄冥辰星三辰七宿從祀
每郊帝及配座用方色犢各一籩豆各四簠簋各一㽅
爼各一勾芒已下五星及三辰七宿每宿及牲用少牢
每座籩豆簠簋㽅爼各一孟夏之月龍星見雩五方上
帝於雩壇五帝配於上五官從祀於下牲用方色犢十
籩豆已下如郊祭之數帝嚳配祭於頓丘唐堯契配祭
於平陽虞舜咎繇配祭於河東夏禹伯益配祭於安邑
殷湯伊尹配祭於偃師周文王太公配祭於酆周武王
周公召公配祭於鎬漢高祖蕭何配祭於長陵三年一
祭以仲春之月牲皆用太牢祀官以當界州長官有故
遣上佐行事五嶽四鎮四海四瀆年别一祭各以五郊
迎氣日祭之東嶽岱山祭於兖州東鎮沂山祭於沂州
東海於莱州東瀆大淮於唐州南嶽衡山於衡州南鎮
會稽於越州南海於廣州南瀆大江於益州中嶽嵩山
於洛州西嶽華山於華州西鎮吴山於隴州西海西瀆
大河於同州北岳恒山於定州北鎮醫無閭山於營州
北海北瀆大濟於洺州其牲皆用大牢籩豆各四祀官
以當界都督刺史充仲春仲秋二時戊日祭太社太稷
社以勾龍配稷以后稷配社稷各用太牢一牲色並黑
籩豆簠簋各二鉶爼各三春分朝日於國城之東秋分
夕月於國城之西各用方色犢一籩豆各四簠簋㽅爼
各一孟春吉亥祭帝社於藉田天子親耕季春吉已祭
先蠶於公桑皇后親桑並用太牢籩豆各九將蠶日内
侍省預奉移所司所事諸祭祀卜日皆先卜上旬不吉
次卜中旬下旬筮日亦如之其先蠶一祭節氣若晚即
於節氣後取日立春後丑祀風師於國城東北立夏後
申祀雨師於國城西南立秋後辰祀靈星於國城東南
立冬後亥祀司中司命司民司祿於國城西北各用羊
一籩豆各二簠簋各一季冬晦堂贈儺磔牲於宫門及
城四門各用雄雞一仲春祭馬祖仲夏祭先牧仲秋祭
馬社仲冬祭馬步並於大澤用剛日牲各用羊一籩豆
各二簠簋各一季冬藏冰仲春開冰並用黑牡秬黍祭
司寒之神於冰室籩豆各二簠簋爼各一其開冰加以
桃弧棘矢設於神座季冬寅日蜡祭百神於南郊大眀
夜眀用犢二籩豆各四簠簋㽅爼各一神農氏及伊耆
氏各用少牢一籩豆各四簠簋㽅爼各一后稷及五方
十二次五官五方田畯五嶽四鎮四海四瀆以下方别
各用少牢一當方不熟者則闕之其日祭井泉於川澤
之下用羊一卯日祭社稷於社宫辰日臘享於太廟用
牲皆凖時祭井泉用羊二二十八宿五方之山林川澤
五方之丘陵墳衍原隰五方之鱗羽蠃毛介五方之水
墉坊郵表畷五方之猫於莵及龍麟朱鳥白虎玄武方
别各用少牢一各座籩豆簠簋爼各一蜡祭凡一百八
十七座當方年榖不登則闕其祀蜡祭之日祭五方井
泉於山澤之下用羊一籩豆各二簠簋及爼各一蜡之
眀日又祭社稷于社宫如春秋二仲之禮顯慶中更定
籩豆之數始一例大祀籩豆各十二中祀各十小祀各
八京師孟夏以後旱則祈雨審理冤獄賑恤窮乏掩骼
埋胔先祈嶽鎮海瀆及諸山川能出雲雨皆於北郊望
而告之又祈社稷又祈宗廟每七日皆一祈不雨還從
嶽瀆後一旬不雨即徙市禁屠殺斷繖扇造土龍雨足
則報祀祈用酒醢報凖常祀皆有司行事已齊未祈而
雨及所經祈者皆報祀若霖雨不已禜京城諸門門别
三日每日一禜不止乃祈山川嶽鎮海瀆三日不止祈
社稷宗廟其州縣禜城門其界内山川及社稷三禜一
祈皆凖京式並用酒脯醢國城門報用少牢州縣城門
用一特牲太宗貞觀三年正月親祭先農躬御耒耜藉
於千畆之甸初晉時南遷後魏来自雲朔中原分裂又
雜以獯戎代歴周隋此禮久廢而今始行之觀者莫不
駭躍於是秘書郎岑文本獻藉田頌以美之初議藉田
方面所在給事中孔穎逹曰禮天子藉田於南郊諸侯
於東郊晉武帝猶於東南今於城東置壇不合古禮太
宗曰禮緣人情亦何常之有且虞書云平秩東作則是
堯舜敬授人時已在東矣又乘青輅推黛耜者所以順
於春氣故知合在東方且朕見居少陽之地田於東郊
蓋其宜矣於是遂定自後每歲常令有司行事則天時
改藉田壇為先農神龍元年禮部尚書祝欽眀與禮官
等奏曰謹按經典無先農之文禮記祭法云王自為立
社曰王社先儒以為社在藉田詩之載芟篇序云春藉
田而祈社稷是也永徽年中猶名藉田垂拱已後刪定
改為先農先農與社本是一神頻有改張以惑人聽其
先農壇請改為帝社壇以應禮經王社之義其祭先農
既改為帝社壇仍凖令用孟春吉亥祠后土以勾龍氏
配制從之於是改先農為帝社壇於壇西立帝稷壇禮
同太社太稷其壇不備方色所以異於太社也睿宗太
極元年親祀先農躬耕帝籍禮畢大赦改元玄宗開元
二十三年冬禮部員外郎王仲丘又上疏請行藉田之
禮二十三年二月親祀神農於東郊以勾芒配禮畢躬
御耒耜于千畆之甸時有司進儀注天子三推公卿九
推庶人終畆玄宗欲重勸耕藉遂進耕五十餘步盡壠
乃止禮畢輦還齋宫大赦侍耕執牛官皆等級賜帛玄
宗開元二十六年又親往東郊迎氣祀青帝以勾芒配
歲星及三辰七宿從祀其壇本在春明門外玄宗以祀
所隘狭始移於滻水之東面而位望春宫其壇一成壇
上及四面皆青色勾芒壇在東南歲星已下各為一小
壇在青帝壇之北親祀之時有瑞雪壇下侍臣及百寮
拜賀稱慶肅宗乾元三年春正月丁丑將有事於九宫
之神兼行藉田禮自眀鳳門出至通化門釋軷而入壇
行宿於齋宫戊寅禮畢將耕藉先至於先農之壇因閱
耒耜有彫刻文飾謂左右曰田器農人執之在於朴素
豈文飾乎乃命徹之下詔曰古之帝王臨御天下莫不
務農敦本保儉為先蓋用勤身率下也屬東耕啓候爰
事典章况紺轅縹軛固前王有制崇奢尚靡諒為政所
疵靖言思之良用歎息豈朕法堯舜重茅茨之意耶其
所造彫飾者宜停仍令有司依農用常式即别改造庶
萬方黎庶知朕意焉翌日己卯致祭神農氏以后稷配
享肅宗冕而朱紘躬秉耒耜而九推焉禮官奏陛下合
三推今過禮肅宗曰朕以身率下自當過之恨不能終
於千畆耳既而佇立久之觀公卿諸侯王公已下耕畢
太宗貞觀十四年春正月庚子命有司讀春令詔百官
之長升太極殿列坐而聽之開元二十六年玄宗命太
常卿韋縚每月進月令一篇是後每孟月視日玄宗御
宣政殿側置一榻東面置案命韋縚坐而讀之諸司官
長亦升殿列座而聽焉歲餘罷之乾元元年十二月丙
寅立春肅宗御宣政殿命太常卿于休烈讀春令常參
官五品已下正員並升殿預坐而聽之舊儀嶽瀆已下
祝版御署訖北面再拜證聖元年有司上言曰伏以天
子父天而母地兄日而姊月於禮應敬故有再拜之儀
謹按五嶽視三公四瀆視諸侯天子無拜公侯之禮臣
愚以為失尊卑之序其日月已上請依舊儀五嶽已下
署而不拜制可從之貞觀之禮無祭先代帝王之文顯
慶二年六月禮部尚書許敬宗等奏曰請案禮記祭法
云聖王之制祀也法施於人則祀之以死勤事則祀之
以勞定國則祀之能禦大災則祀之能捍大患則祀之
又堯舜禹湯文武有功烈於人及日月星辰人所瞻仰
非此族也不在祀典凖此帝王合與日月同例常加祭
享義在報功爰及隋代並遵斯典漢高祖祭法無文但
以前代迄今多行秦漢故事始皇無道所以棄之漢祖
典章法垂於後自隋已下亦在祠例伏惟大唐稽古垂
化網羅前典唯此一禮咸秩未申今請聿遵故事三年
一祭以仲春之月祭唐堯于平陽以契配祭虞舜于河
東以咎繇配祭夏禹于安邑以伯益配祭殷湯于偃師
以伊尹配祭周文王于酆以太公配祭武王於鎬以周
公召公配祭漢高祖于長陵以蕭何配玄宗開元二十
二年正月詔曰古聖帝眀王嶽瀆海鎮用牲牢餘並以
酒脯充奠祀二十三年正月詔自今已後眀衣絹布並
祀前五日預給丁酉詔自今已後有大祭宜差丞相特
進開府少保少傅尚書御史大夫攝行事天寳六載正
月詔三皇五帝於京城置令丞七載五月詔三皇已前
帝王宜於京城共置廟官歴代帝王肇跡之處德業可
稱者忠臣義士孝婦烈女所在亦置一祠宇晉陽真人
等並追贈得道昇仙處度道士永修香火九載九月處
士崔昌上大唐五行應運歴以王者五十代而一千年
請國家承周漢以周隋為閏十一月勑唐承漢後其周
武王漢高祖同置一廟并官吏十二載九月以魏周隋
依舊為二王後封韓公介酅公等依舊五廟天寳六載
正月詔大祭祀騂犢量減其數肅宗上元元年閏四月
改元制以歲儉停中小祠享祭至其年仲秋復祠文宣
於太學永泰二年春夏累月亢旱詔大臣裴冕等十餘
人分祭川瀆以祈雨禮儀使右常侍于休烈請依舊祠
風伯雨師於國門舊壇復為中祠從之高祖武德二年
國子立周公孔子廟七年二月己酉詔諸州有眀一經
已上未被升擢者本屬舉送具以名聞有司試策皆加
敘用其吏民子弟有識性眀敏志希學藝亦具名申送
量其差品並即配學州縣及鄉並令置學丁酉幸國子
學親臨釋奠引道士沙門有學業者與博士雜相駮難
久之乃罷貞觀十四年三月丁丑太宗幸國子學親臨
釋奠祭酒孔穎逹講孝經太宗問穎逹曰夫子門人曾
閔俱稱大孝而今獨為曾說不為閔說何耶對曰曾孝
而全獨為曾能逹也制旨駮之曰朕聞家語云曾晳使
曾参鋤瓜而誤斷其本晳怒援大杖以擊其背手仆地
絶而復蘇孔子聞之告門人曰参来勿内既而曾子請
焉孔子曰舜之事父母也使之常在側欲殺之乃不得
小箠則受大杖則走今参於父委身以待暴怒䧟父於
不義不孝莫大焉由斯而言孰愈於閔子騫也穎逹不
能對太宗又謂侍臣諸儒各生異意皆非聖人論孝之
本旨也孝者善事父母自家刑國忠於其君戰陳勇朋
友信揚名顯親此之謂孝具在經典而論者多離其文
迥出事外以此為教勞而非法何謂孝之道耶二十一
年詔曰左丘眀卜子夏公羊高榖梁赤伏勝高堂生戴
聖毛萇孔安國劉向鄭衆杜子春馬融盧植鄭玄服虔
何休王肅王弼杜預范寗賈逵總二十二座春秋二仲
行釋奠之禮初以儒官自為祭主直云博士姓名昭告
于先聖又州縣釋奠亦以博士為主許敬宗等又奏曰按
禮記文王世子凡學官春釋奠於其先師鄭注云官謂
詩書禮樂之官也彼謂四時之學將習其道故儒官釋
奠各於其師既非國學行禮所以不及先聖至於春秋
二時合樂之日則天子視學命有司典秩即總祭先聖
先師焉秦漢釋奠無文可檢至於魏武則使太常行事
自晉宋已降時有親行而學官主祭全無典實且名稱
國學樂用軒懸罇爼威儀蓋皆官備在於臣下理不合
專况凡在小神猶皆遣使行禮釋奠既凖中祀據理必
湏禀命今請國學釋奠令國子祭酒為初獻祝辭稱皇
帝謹遣仍令司業為亞獻國子博士為終獻其州學刺
史為初獻上佐為亞獻博士為終獻縣學令為初獻丞
為亞獻博士既無品秩請主簿及尉通為終獻若有闕
並以次差攝州縣釋奠既請各刺史縣令親獻主祭望
凖祭社同給眀衣修附禮令以為永則高宗顯慶二年
七月禮部尚書許敬宗等議依今周公為先聖孔子為
先師又禮記云始立學釋奠於先聖鄭玄注云若周公
孔子也且周公踐極功比帝王請配成王以孔子為先
聖二年廢書算律學龍朔二年正月東都置國子監丞
王簿錄事各一員四門助教博士四門生三百員四門
俊士二百員二月復置律及書算學三年以書隷蘭臺
算隷秘閣局律隷詳刑寺乾封元年正月高宗東封還
次鄒縣頓祭宣父贈太師總章元年二月皇太子弘幸
國學釋奠贈顔回太子少師曾参太子少保儀鳳三年
五月詔自今已後道德經並為上經貢舉人皆湏兼通
其餘經及論語任依常式則天天授三年追封周公為
襃德王孔子為隆道公則天長壽二年自製臣軌兩卷
令貢舉人為業停老子神龍元年停臣軌復習老子以
鄒魯百戶封隆道公諡曰文宣睿宗景雲二年八月丁
巳皇太子釋奠于太學太極元年正月詔孔宣父祠廟
令本州修飾取側近三十戸以供灑掃開元七年十月
戊寅皇太子詣國學行齒胄之禮開元十一年春秋二
時釋奠諸州宜依舊用牲牢其屬縣用酒脯而已十九
年正月春秋二時社及釋奠天下州縣等停牲牢唯用
酒脯永為常式二十四年三月始移貢舉遣禮部侍郎
姚奕請進士帖左傳禮記通五及第二十五年三月勅
明經自今已後帖十通五已上口問大義十條取通六
已上仍荅時務策三道取粗有文理者及第進士停帖
小經宜凖明經例試大經帖十通四然後試雜文及策
訖封所試雜文及策送中書門下詳覆二十六年正月
勅諸州鄉貢見訖令引就國子監謁先師學官為之開
講質問疑義有司設食弘文崇文兩館學生及監内得
舉人亦聽預焉其日祀先聖已下如釋奠之禮青宫五
品已下及朝集使就監觀禮遂為常式每年行之至今
初開元八年國子司業李元瓘奏稱先聖孔宣父廟先
師顔子配座令其像立侍配享合坐十哲弟子雖復列
像廟堂不預享祀謹檢祠令何休范寗等二十賢猶霑
從祀望請春秋釋奠列享在二十賢之上七十子請凖
舊都監堂圖形于壁兼為立贊庶敦勸儒風光崇聖烈
曾参等道業可崇獨受經於夫子望凖二十二賢預饗
勅改顔子等十哲為坐像悉預從祀曾参大孝德冠同
列特為塑像坐於十哲之次圖畫七十子及二十二賢
於廟壁上以顔子亞聖上親為之贊以書于石閔損己
下令當朝文士分為之贊二十七年八月又下制曰弘
我王化在乎儒術孰能發揮此道啓迪含靈則生人已
来未有如夫子者也所謂自天攸縱將聖多能德配乾
坤身揭日月故能立天下之大本成天下之大經美政
教移風俗君君臣臣父父子子人到于今受其賜不其
猗歟於戲楚王莫封魯公不用俾夫大聖纔列陪臣棲
遲旅人固可知矣年祀寖遠光靈益彰雖代有褒稱而
未為崇峻不副於實人其謂何朕以薄德祗膺寳命思
闡文明廣被華夏時則異於今古情每重於師資既行
其教合旌厥德爰申盛禮載表徽猷夫子既稱先聖可
追謚為文宣王宜令三公持節冊命應緣冊及祭所司
速擇日並撰儀注進其文宣陵并舊宅立廟量加人灑
掃用展誠敬其後嗣可謂文宣公至如辨方正位著自
禮經苟非得所何以示則昔緣周公南面夫子西坐今
位既有殊坐豈如舊宜補其墜典永作成式自今已後
兩京國子監夫子皆南面而坐十哲等東西列侍天下
諸州亦准此且門人三千見稱十哲包夫衆美實越等
夷暢玄聖之風規發人倫之耳目並宜襃贈以寵賢明
顔子淵既云亞聖湏優其秩可贈兖公閔子騫可贈費
侯冉伯牛可贈鄆侯冉仲弓可贈薛侯冉子有可贈徐
侯仲子路可贈衛侯宰子我可贈齊侯端木子貢可贈
黎侯言子游可贈吴侯卜子夏可贈魏侯又夫子格言
参也稱魯雖居七十之數不載四科之目頃雖異於十
哲終或殊於等倫允稽先旨俾循舊位庶乎禮得其序
人焉式瞻宗洙泗之丕烈重膠庠之雅範又贈曾参顓
孫師等六十七人皆為伯於是正宣父坐於南面内出
王者衮冕之服以衣之遣尚書左丞相裴耀卿就國子
廟冊贈文宣王冊畢所司奠祭亦如釋奠之儀公卿已
下預觀禮又遣太子少保崔琳就東都廟以行冊禮自
是始用宫懸之樂春秋二仲上令三公攝行事天寳元
年眀經進士習爾雅九載七月國子監置廣文館知進
士業博士助教各一人秩同大學士十二載七月詔天
下舉人不得充鄉貢皆補學生四門俊士停寳應二年
六月勅令州縣每歲察秀才孝廉取鄉閭有孝悌廉耻
之行薦焉委有司以禮待之試其所通之學五經之内
精通一經兼能對策逹於理體者並量行業授官其明
經進士並停國子學道舉亦宜凖此因楊綰之請也詔
下朝臣集議中書舍人賈至議請依綰奏有司奏曰竊
以今年舉人等或舊業既成理難速改或遠州所送身
已在途事湏收奬其今秋舉人中有情願舊業舉試者
亦聽明年已後一依新勅後綰議竟不行自至德後兵
革未息國學生不能廩食生徒盡散堂墉頽壊常借兵
健居止至永泰二年正月國子祭酒蕭昕上言崇儒尚
學以正風教乃王化之本也其月二十九日勅曰理道
同歸師氏為上化人成俗必務於學俊造之士皆從此
塗國之貴遊罔不受業修文行忠信之教崇祗庸孝友
之德盡其師道乃謂成人兼復揚于王廷考以政事徵
之以禮任之以官寘于周行莫匪邦彦樂得賢也其在
茲乎朕志求理體尤重儒術先王大教敢不底行頃以
戎狄多難急於經略太學空設諸生蓋寡絃誦之地寂
寥無聲函丈之間殆將不掃上庠及此甚用憫焉今㝢
縣攸寧文武兼備方投戈而講藝俾釋菜而行禮四科
咸進六藝復興神人以和風化寖美日用此道將無間
然其諸道節度觀察都防禦使等朕之腹心久鎮方面
眷其子弟各奉義方脩德立身事資括羽恐干戈之後
學校尚微僻居遠方無所諮禀山東寡學質疑必就於
馬融關西盛名尊儒乃稱於楊震負經来學當集京師
并宰相朝官及神策六軍軍將子弟欲習業者自今已
後並令補國子生欲其業重籝金器成琢玉日新厥德
代不乏賢其中身雖有官欲附學讀書者亦聽其學官
委中書門下即簡擇行業堪為師範者充學生員數多
少所集經業考試等第并所供糧料及學館破壊要量
事修理各委本司作條件聞奏務湏詳悉稱朕意焉及
二月朔上丁釋奠蕭昕又奏諸宰相元載杜鴻漸李抱
玉及常參官六軍軍將就國子學聽講論賜錢五百貫
令京兆尹黎幹造食集諸儒道僧質問竟日此禮久廢
一朝能舉八月國子學成祠堂論堂六館院及官吏所
居廳宇用錢四萬貫拆曲江亭子瓦木助之四日釋奠
宰相常參官軍將盡會於講堂京兆府置食講論軍容
使魚朝恩說易又於論堂畫周易鏡圖自至德二年收
兩京唯元正含元殿受朝賀設宫懸之樂雖郊廟大祭
祗有登歌樂亦無文武二舞其時軍容使魚朝恩知監
事廟庭乃具宫懸之樂於講堂前又有教坊樂府雜伎
竟日而罷二十五日詔曰古者設官分土所以崇德報
功總内署之綱事密於清禁弘上庠之教德潤於鴻業
賦開千乘禮序九賓必資兼濟之能用協至公之選開
府儀同三司兼右監門衛大將軍仍知觀軍容宣慰處
置使知内侍省事内飛龍閑廐使内弓箭庫使知神策
軍兵馬使上柱國馮翊郡開國公魚朝恩温良恭儉寬
柔簡廉長才博逹敏識高妙學究儒玄之秘謀窮遁甲
之精百行資身一心奉上自王室多故雲雷經始五原
之北弘先啓行三河之表爰整其旅成師必勝每合於
韜鈐料敵無遺可徵於蓍蔡關洛既定幽燕復開海外
有截厥功惟茂歴事三聖始終竭力頃東都扈蹕釋位
勤王時當綴旒節見披棘下江助我甲令先書社稷之
衛邦家是賴及邊陲罷警戎務解嚴方奬勵於易象才
兼文武所謂勲賢亦既任能斯焉命賞宜膺朝典式副
公議可行内侍監判國子監事充鴻臚禮賓等使封鄭
國公食邑三千戸二十四日於國子監上詔宰相及中
書門下官諸司常參官六軍軍將送上京兆府造食内
教坊音樂竿木渾脫羅列於論堂前朝恩辭以中官不
合知南衙曹務宰相僕射大夫皆勸之朝恩固辭乃奏
之宰相引就食奏樂中使送酒及茶果賜充宴樂竟日
而罷元載奏狀又使中使宣勅云朝恩既辭不止但任
知學生糧料是日宰相軍將已下子弟三百餘人皆衣
紫衣充學生房設食於廊下貸錢一萬貫五分收錢以
供監官學生之費俄又請青苗地頭取百文資課以供
費同舊例兩京國子監生二千餘人弘文館崇文館崇
玄館學生皆廩飼之十五載上都失守此事廢絶乾元
元年以兵革未息又詔罷州縣學生以俟豐歲則天垂
拱五年四月雍州永安人唐同泰偽造瑞石於洛水獻
之其文曰聖母臨人永昌帝業於是號其石為寳圖賜
百官宴樂賜物有差授同泰為游擊將軍其年五月下
制欲親拜洛受寳圖先有事於南郊告謝昊天上帝令
諸州都督刺史并諸親並以拜洛前十日集神都於是
則天加尊號為聖母神皇大赦天下改寳圖為天授聖
圖洛水為永昌封其神為顯聖侯加特進禁漁釣祭享
齊於四瀆所出處號曰聖圖泉於泉側置永昌縣又以
嵩山與洛水接近因改嵩山為神嶽授太師使持節神
嶽大都督天中王禁斷芻牧其天中王及顯聖侯並為
置廟又先於汜水得瑞石因改汜水縣為廣武縣至其
年十二月則天親拜洛受圖為壇於洛水之北中橋之
左皇太子皆從内外文武百寮蠻夷酋長各依方位而
立珍禽竒獸並列於壇前文物鹵簿自有唐已来未有
如此之盛者也禮畢即日還宫神都父老勒碑於拜洛
壇前號曰天授聖圖之表開元五年左補闕盧履冰上
言曰則天皇后拜洛受圖壇及碑文云垂拱五年唐同
泰得石文云聖母臨人永昌帝業之所建因改元為永
昌仍置永昌縣縣既尋廢同泰亦已貶官唯碑壇獨立
凖天樞頌臺之例不可更留始令所司毁之其顯聖侯
廟亦尋毁拆開元二十年正月己丑詔兩京及諸州各
置玄元皇帝廟一所并置崇玄學其生徒令習道德經
及莊子列子文子等每年凖明經例舉送至閏四月玄
宗夢京師城南山趾有天尊之像求得之於盩厔樓觀
之側至天寳元年正月癸丑陳王府參軍田同秀稱於
京永昌街空中見玄元皇帝以天下太平聖壽無疆之
言傳於玄宗仍云桃林縣故關令尹喜宅傍有靈寳符
發使求之十七日獻於含元殿於是置玄元廟於太寧
坊東都於積善坊舊邸二月丁亥御含元殿加尊號為
開元天寳聖文神武皇帝辛卯親祔玄元廟丙申詔史
記古今人表玄元皇帝昇入上聖莊子號南華真人文
子號通玄真人列子號冲虚真人庚桑子號洞虚真人
改莊子為南華真經文子為通玄真經列子為冲虛真
經庚桑子為洞虚真經亳州真源縣先天太后及玄元
廟各置令一人兩京崇玄學各置博士助教又置學生
一百員桃林縣改為靈寳縣田同秀與五品官四月詔
崇文習道德經七月隴西李氏燉煌姑臧綘郡武陽四
房隷於宗正寺九月兩京玄元廟改為太上玄元廟天
下凖此十月改新豐驪山為會昌山仍於秦坑儒之所
立祠宇新作長生殿改為集靈臺二年正月丙辰加玄
元皇帝尊號大聖祖三字崇玄學改為崇玄館博士為
學士助教為直學士更置大學士員三月壬子親謁玄
元宫聖祖母益壽氏號先天太后仍於譙郡置廟尊臯
繇為德眀皇帝凉武昭王為興聖皇帝西京玄元廟為
太清宫東京為太微宫天下諸州為紫極宫九月譙郡
紫極宫宜凖西京為太清宫先天太皇及太后廟亦並
改為宫三載三月兩京及天下諸郡於開元觀開元寺
以金銅鑄玄元等身天尊及佛各一軀七載二月於大
同殿修功德處玉芝兩莖生於柱礎上五月玄宗御興
慶殿授冊尊號曰開元天寳聖文神武應道皇帝十二
月以玄元皇帝見於朝元閣改為降聖閣改會昌縣為
昭應縣改會昌山為昭應山封昭應山神為玄德公立
祠宇初太清宫成命工人於太白山採白石為玄元聖
容又採白石為玄宗聖容侍立於玄元之右皆依王者
衮冕之服繒綵珠玉為之又於像設東刻白石為李林
甫陳希烈之形及林甫犯事又刻石為楊國忠之形而
瘞林甫之石及希烈國忠貶盡毁瘞之八載六月玉芝
産於大同殿先是太白山人李渾稱於金星洞仙人見
語老人云有玉版石記符聖上長生久視令御史中丞
王鉷入山洞求而得之閏六月四日玄宗朝太清宫加
聖祖玄元皇帝尊號曰聖祖大道玄元皇帝高祖太宗
高宗中宗睿宗尊號並加大聖字皇后並加順聖字五
日玄宗御含元殿加尊號曰開元天地大寳聖文神武應
道皇帝大赦自今已後每至禘祫並於太清宫聖祖前設
位序太白山封神應公金星洞改嘉祥洞所管華陽縣
改為真符縣兩京及十道一大郡置真符玉芝觀九載
十月先是御史大夫王鉷奏稱太白山人王玄翼見玄
元皇帝於寳仙洞中乃遣王鉷張鈞王倕韋濟王翼王
嶽靈於洞中得玉石函上清護國經寳券紀籙等獻之
十一月制承前宗廟皆稱告享自今已後每親告獻太
清太微宫改為朝獻有司行事為薦獻親告享宗廟改
為朝獻有司行事為薦享親巡陵改為朝陵有司行事
為拜陵應諸事告宗廟者並改為表其郊天后土及享
祠祝文云敢昭告者並改為敢昭薦十載正月有事于
南郊於壇所大赦自今已後攝祭南郊薦獻大清宫薦
享太廟其太尉行事前一日於致齋具羽儀鹵簿公服
引入親授祝版乃赴清齋所汾隂后土之祀自漢武帝
後廢而不行玄宗開元十年將自東都北巡幸太原便
還京乃下制曰王者承事天地以為主郊享泰尊以通
神蓋燔柴泰壇定天位也瘞埋泰折就隂位也將以昭
報靈祗克崇嚴配爰逮秦漢稽諸祀典立甘泉於雍畤
定后土於汾隂遺廟嶷然靈光可燭朕觀風唐晉望秩
山川肅恭明神因致禋敬將欲為人求福以輔昇平今
此神符應於嘉德行幸至汾隂宜以来年二月十六日
祠后土所司凖式先是睢上有后土祠嘗為婦人塑像
則天時移河西梁山神塑像就祠中配焉至是有司送
梁山神像於祠外之别室内出錦繡衣服以上后土之
神乃更加裝飾焉又於祠堂院外設壇如皇地祗之制
及所司起作獲寳鼎三枚以獻十一年二月上親祠于
壇上亦如方丘儀禮畢詔改汾隂為寳鼎亞獻邠王守
禮終獻寧王憲已下頒賜各有差二十年車駕又從東
都幸太原還京中書令蕭嵩上言去十一年親祠后土
為祈榖自是神明昭格累年豐登有祈必報禮之大者
且漢武親祠睢上前後數四伏請凖舊祀后土行賽之
禮上從之其年十一月至寳鼎又親祠以申賽謝禮畢
大赦仍令所司刊石祠所上自為其文開元二十四年
七月乙巳初置壽星壇祭老人星及角亢等七宿天寳
三年有術士蘇嘉慶上言請於京東朝日壇東置九宫
貴神壇其壇三成成三尺四階其上依位置九壇壇尺
五寸東南曰招摇正東曰軒轅東北曰太隂正南曰天
一中央曰天符正北曰太一西南曰攝提正西曰咸池
西北曰青龍五為中戴九履一左三右七二四為上六
八為下符於遁甲四孟月祭尊為九宫貴神禮次昊天
上帝而在太清宫太廟上用牲牢璧幣類于天地神祗
玄宗親祀之如有司行事即宰相為之肅宗乾元三年
正月又親祀之初九宫神位四時改位呼為飛位乾元
之後不易位太和二年八月監察御史舒元輿奏七月
十八日祀九宫貴神臣次合監祭職當檢察禮物伏見
祝版九片臣伏讀既竟竊見陛下親署御名及稱臣於
九宫之神臣伏以天子之尊除祭天地宗廟之外無合
稱臣者王者父天母地兄日姊月比以九宫為目是宜
分方而守其位臣又觀其名號及太一天一招摇軒轅
咸池青龍太隂天符攝提此九神於天地猶子男也於
日月猶侯伯也陛下尊為天子豈可反臣於天之子男
耶臣竊以為過縱隂陽者流言其合祀則陛下當合稱
皇帝遣其官致祭于九宫之神不宜稱臣與名臣實愚
瞽不知其可伏緣行事在明日鷄初鳴時成命已行臣
不敢滯伏乞聖慈異日降明詔禮官詳議冀明萬乘之
尊無所虧降悠久悮典因此可正詔都省議皆如元輿
之議乃降為中祠祝版稱皇帝不署會昌元年十二月
中書門下奏凖天寳三年十月六日勅九宫貴神實司
水旱功佐上帝德庇下人冀嘉榖歲登災害不作每至
四時初節令中書門下往攝祭者凖禮九宫次昊天上
帝壇在太清宫太廟上用牲牢璧幣類於天地天寳三
載十二月玄宗親祠乾元二年正月肅宗親祀伏自累
年已来水旱愆候恐是有司禱請誠敬稍虧今屬孟春
合脩祀典望至明年正月祭日差宰臣一人禱請向後
四時祭並請差僕射少師少保尚書太常卿等官所冀
稍重其事以申嚴敬臣等十一月二十五日已於延英
面奏伏奉聖旨令檢儀注進来者今欲祭時伏望令有
司崇飾舊壇務於嚴潔勅旨依奏二年正月四日太常
禮院奏凖監察御史關牒今月十三日祀九宫貴神已
勅宰相崔珙攝太尉行事合受誓誡及有司徒司空否
伏以前件祭本稱大祠凖太和三年七月二十四日勅
降為中祠昨據勅文祗稱崇飾舊壇務於嚴潔不令别
進儀注更有改移伏恐不合却用大祠禮料伏候裁旨
中書門下奏曰臣凖天寳三年十月六日勅九宫貴神
實司水旱臣等伏覩既經兩朝親祠必是祈請有徵况
自太和已来水旱愆候陛下常憂稼穡每念烝黎臣等
合副聖心以修墜典伏見太和三年禮官狀云縦司水
旱兵荒品秩不過列宿今者五星悉是從祀日月猶在
中祀竊詳其意以星辰不合比於天官曾不知統而言
之則為天地在於辰象自有尊卑謹按後魏王鈞志北
辰第二星盛而常明者乃為元星露寢天帝常居始由
道奥而為變通之迹又天皇大帝其精曜魄寳蓋萬神
之秘圖河海之命紀皆禀焉據玄說即昊天上帝也天
一掌八氣九精之政令以佐天極徵明而有常則隂陽
序大運興太一掌十有六神之法度以輔人極徵明而
得中則神人和而王道昇平又北斗有權衡二星天一
太一參居其間所以財成天地輔相神道也若一槩以
列宿論之實為淺近按漢書曰天神貴者太一佐曰五
帝古者天子以春秋祭太一列於祀典其来久矣今五
帝猶為大祀則太一無宜降祀稍重其祀固為得所劉
向有言曰祖宗所立神祗舊典誠未易動又曰古今異
制經無明文至尊至重難以疑說正也其意不欲非祖
宗舊典以劉向之博通尚難於改作况臣等學不究於
天人識尤懵於祀典欲為参酌恐未得中伏望更令太
常卿與學官同詳定庶獲明據從之檢校左僕射太常
卿王起廣文博士盧就等獻議曰伏以九宫貴神位列
星座往因致福詔立祠壇降至尊以稱臣就東郊以親
拜在祀典雖云過禮庇羣生豈患無文思福黔黎特申
嚴奉誠聖人屈己以安天下之心也厥後祝史不明精
誠亦怠禮官建議降處中祠今聖德憂勤期臻壽域兵
荒水旱寤寐軫懷爰命台臣緝興墜典伏惟九宫所稱
之神即太一攝提軒轅招摇天符青龍咸池太隂天一
者也謹按黃帝九宫經及蕭嵩五行大義一宫其神太
一其星天蓬其卦坎其行水其方白二宫其神攝提其
星天芮其卦坤其行土其方黑三宫其神軒轅其星天
衝其卦震其行木其方碧四宫其神招摇其星天輔其
卦巽其行木其方綠五宫其神天符其星天禽其卦離
其行土其方黃六宫其神青龍其星天心其卦乾其行
金其方白七宫其神咸池其星天柱其卦兊其行金其
方赤八宫其神太隂其星天任其卦艮其行土其方白
九宫其神天一其星天英其卦離其行火其方紫觀其
統八卦運五行土飛於中數轉於極雖敬事迎釐不聞
經見而範圍亭育有助昌時以此兩朝親祀而臻百祥
也然以萬物之精上為列星星之運行必繫於物貴而
居者則必統八氣總萬神斡權化於混茫賦品彙於隂
隲與天地日月誠相參也豈得繄賴於敷祐而屈降於
等夷又據太尉攝祀九宫貴神舊儀前七日受誓誡於
尚書省散齋四日致齋三日牲用犢祝版御署稱嗣天
子臣圭幣樂成比類中祠則無等級今據江都集禮又
開元禮蜡祭之日大眀夜明二座及朝日夕月皇帝致
祝皆率稱臣若以為非泰壇配祀之時得主日報天之
義卑緣厭屈尊用德伸不以著在中祠取類常祀此則
中祠用大祠之義也又據太社太稷開元之制列在中
祠天寳三載二月十四日勅改為大祠自後因循復用
前禮長慶三年正月禮官獻議始凖前勅稱為大祠唯
御署祝文稱天子謹遣某官某昭告文義以為殖物粒
人則宜增秩致祝稱禱有異方丘不以伸為大祠遂屈
尊稱此又大祠用中祠之禮也參之日月既如彼考之
社稷又如此所謂功鉅者因之以殊禮位稱者不敢易
其文是前聖後儒陟降之明徵也今九宫貴神既司水
旱降福禳災人將賴之追舉舊章誠為得禮然以立祠
非古宅位有方分職既異其司存致祝必參乎等列求
之折中宜有變通稍重之儀有以為比伏請自今已後
却用大祠之禮誓官備物無有降差唯御署祝文以社
稷為本伏緣已稱臣於天帝無二尊故也勅旨依之付
所司天寳十載四月二十九日移黃帝壇於子城内坤
地將親祠祭壇成而止武后先天二年封華嶽神為金
天王開元十三年封泰山神為天齊王天寳五載封中
嶽神為中天王南嶽神為司天王北嶽神為安天王六
載河瀆封靈源公濟瀆封清源公江瀆封廣源公淮瀆
封長源公十載正月四海並封為王遣國子祭酒嗣吳
王祗祭東嶽天齊王太子家令嗣魯王宇祭南嶽司天
王秘書監崔秀祭中嶽中天王國子祭酒班景倩祭西
嶽金天王宗正少卿李成裕祭北嶽安天王衛尉少卿
李澣祭江瀆廣源公京兆少尹章恒祭河瀆靈源公太
子諭德柳偡祭淮瀆長源公河南少尹豆盧回祭濟瀆
清源公太子率更令嗣道王鍊祭沂山東安公吳郡太
守趙居貞祭會稽山永興公大理少卿李稹祭吳嶽山
成德公穎王府長史甘守默祭霍山應聖公范陽司馬
畢炕祭醫無閭山廣寧公太子中允李隨祭東海廣德
王義王府長史張九章祭南海廣利王太子中允柳奕
祭西海廣潤王太子洗馬李齊榮祭北海廣澤王取三
月十七日一時禮冊玄宗御極多年尚長生輕舉之術
於大同殿立真仙之像每中夜夙興焚香頂禮天下名
山令道士中官合鍊醮祭相繼於路投龍奠玉造精舍
採藥餌真訣仙蹤滋於歲月肅宗至德二年春在鳳翔
改汧陽郡吳山為西嶽增秩以祈靈助及上元二年聖躬
不康術士請改吳山為華山華山為泰山華州為泰州
華隂縣為泰隂縣寳應元年復舊則天長安三年令天
下諸州宜教人武藝每年凖明經進貢例申奏開元十
九年於兩京置太公尚父廟一所以漢留侯張良配饗
天寳六載詔諸州武舉人上省先謁太公廟拜將帥亦
告太公廟至肅宗上元二年閏四月又尊為武成王選
歴代良將為十哲高宗顯慶元年三月辛巳皇后武氏
有事於先蠶玄宗天寳二年三月辛卯皇后王氏祀先
蠶肅宗乾元二年三月己巳皇后張氏祠先蠶於苑内
内外命婦同採焉舊儀大祭祀宫懸軒縣奏於庭登歌
於堂上自至德二年尅復兩京後樂工不備時又艱食
諸壇廟祭享空有登歌無壇下庭中樂及二舞舊儀凡
祭享有司行事則太尉奠瓉幣司徒捧爼司空掃除太
尉初獻太常卿亞獻光祿卿終獻自上元後南郊九宫
神壇太廟備此五官餘即太常卿攝司徒光祿卿攝司
空貴省於事舊儀有協律郎立於阼階上麾竿以節樂
今無協律之位舊儀光祿欲為祭饌將陽燧望日取火
謂之明火太牢皆棧飼於犧署以至充腯臨祭視其
充瘦謂之省牲肅宗上元二年九月改元為元年詔圓
丘方澤依恒存一太牢皇廟諸祠臨時獻熟今昊天上
帝太廟一牢羊豕各三餘祭盡隨事辦供以備禮明火
棧飼之禮亦不暇矣
舊唐書卷二十四
舊唐書卷二十四考證
禮儀志四帝嚳配沈炳震曰按通典帝嚳無配此配
字疑衍
每七日皆一祈不雨還從岳瀆沈炳震曰按通典下
有旱甚則大雩秋分後不雩初祈共十二字初祈二
字連下後一旬不雨成文也應補入
且周公踐極功比帝王請配成王新書作武王
時當綴旒節見披棘下江助我甲令先書下江二字
應譌
方奬勵于易象才兼文武奬勵下應闕
三月壬子親謁玄元宫聖祖母益壽氏號先天太后
(臣德潜)按本紀追尊聖祖玄元皇帝父周上御史大
夫敬曰先天太上皇此祗及先天太后疑闕
舊唐書卷二十四考證
