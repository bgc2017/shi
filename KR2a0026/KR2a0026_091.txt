舊唐書卷九十一
後晉司空同中書門下平章事劉昫撰
列傳第四十一
桓彦範敬暉崔玄暐張柬之
袁恕己
桓彦範潤州曲阿人也祖法嗣雍王府諮議參軍弘文
館學士彦範慷慨俊爽少以門蔭調補右翊衞聖歴初
累除司衞寺主簿納言狄仁傑特相禮異嘗謂曰足下
才識如是必能自致遠大尋擢授監察御史長安三年
歴遷御史中丞四年轉司刑少卿時司僕卿張昌宗坐
遣術人李弘泰占己有天分御史中丞宋璟請收付制
獄窮理其罪則天不許彦範上疏曰昌宗無德無才謬
承恩寵自宜粉骨碎肌以荅殊造豈得苞蔵禍心有此
占相陛下以簪履恩久不忍加刑昌宗以逆亂罪多自
招其咎此是皇天降怒非唯陛下故誅違天不祥乞陛
下裁擇原其本奏以防事敗事敗即言奏訖不敗則候
時為逆此乃姦臣詭計疑惑聖心今果遂其所謀陛下
何忍不察若昌宗無此占相奏後不合更與弘泰往還
尚令修福復擬禳厄此則期於必遂元無悔心縱雖奏
聞情實難恕此而可捨誰其可刑况經兩度事彰天恩
並垂捨宥昌宗自為得計人亦以為應運即不勞兵甲
天下皆從萬方譏之以為陛下縱成其亂也君在臣圖
天分是為逆臣不誅社稷亡矣伏請付鸞臺鳳閣三司
考竟其罪疏奏不報時又内史李嶠等奏稱往屬革命
之時人多逆節鞫訊决斷刑獄至嚴刻薄之吏恣行酷
法其周興丘勣来俊臣所劾破家者並請雪免彦範又
奏請自文明元年以後得罪人除揚豫博三州及諸謀
逆魁首一切赦之表疏前後十奏辭旨激切至是方見
允納彦範凡所奏議若逢人主詰責則辭色無懼爭之
愈厲又嘗謂所親曰今既躬為大理人命所懸必不能
順旨詭辭以求苟免是歲冬則天不豫張易之與弟昌
宗入閣侍疾潛圖逆亂鳳閣侍郎張柬之與桓彦範及
中臺右丞敬暉等建策將誅之柬之遽引彦範及暉並
為左右羽林將軍委以禁兵共圖其事時皇太子每於
北門起居彦範與暉因得謁見密陳其計太子從之神
龍元年正月彦範與敬暉及左羽林將軍李湛李多祚
右羽林將軍楊元琰左威衛將軍薛思行等率左右羽
林兵及千騎五百餘人討易之昌宗於宫中令李湛李
多祚就東宫迎皇太子兵至玄武門彦範等奉太子斬
關而入兵士大譟時則天在迎仙宫之集仙殿斬易之
昌宗於廊下并就第斬其兄汴州刺史昌期司禮少卿
同休並梟首於天津橋南士庶見者莫不懽呌相賀或
臠割其肉一夕都盡明日太子即位彦範以功加銀青
光祿大夫拜納言賜勲上柱國封譙郡公賜實封五百
戸又改為侍中從新令也彦範嘗表論時政數條其大
略曰昔孔子論詩以關睢為始言后妃者人倫之本理
亂之端也故皇英降而虞道興任姒歸而姬宗盛桀奔
南巢禍階妹喜魯桓滅國惑以齊媛伏見陛下每臨朝
聽政皇后必施帷幔坐於殿上預聞政事臣愚歴選列
辟詳求往代帝王有與婦人謀及政者莫不破國亡身
傾輈繼路且以隂乘陽違天也以婦凌夫違人也違天
不祥違人不義由是古人譬以牝雞之晨惟家之索易
曰无攸遂在中饋言婦人不得預於國政也伏願陛下
覽古人之言察古人之意上以社稷為重下以蒼生在
念宜令皇后無往正殿干預外朝專在中宫聿修隂教
則坤儀式固鼎命惟永又曰臣聞京師喧喧道路籍籍
皆云胡僧慧範矯託佛教詭惑后妃故得出入禁闈撓
亂時政陛下又輕騎微行數幸其室上下媟黷有虧尊
嚴臣抑嘗聞興化致理必由進善康國寧人莫大棄惡
故孔子曰執左道以亂政者殺假鬼神以危人者殺今
慧範之罪不殊於此也若不急誅必生變亂除惡務本
去邪勿疑實願天聰早加裁貶疏奏不納時有墨勑授
方術人鄭普思秘書監葉靜能國子祭酒彦範苦言其
不可帝曰既要用之無容便止彦範又對曰陛下自龍
飛寳位遽下制云軍國政化皆依貞觀故事昔貞觀中
嘗以魏徵虞世南顔師古為秘書監孔穎逹為國子祭
酒至如普思等是方伎庸流豈足以比蹤前烈臣恐物
議謂陛下官不擇才濫以天秩加於私愛惟陛下少加
慎擇帝竟不納時韋皇后既干朝政德静郡王武三思
又居中用事以則天為彦範等所廢常深憤怨又慮彦
範等漸除武氏乃先事圖之皇后韋氏既雅為帝所信
寵言無不從三思又私通於韋氏乃日夕讒毁彦範等
帝竟用三思計進封彦範為扶陽郡王敬暉為平陽郡
王張柬之為漢陽郡王崔玄暐為博陵郡王袁恕己為
南陽郡王並加特進令罷知政事彦範仍賜姓韋氏令
與皇后同屬籍仍賜雜綵錦繡金銀鞍馬等雖外示優
崇而實奪其權也易州刺史趙履温者即彦範之妻兄
也彦範誅易之後奏言先與履温共謀其事於是召拜
司農少卿履温德之乃以二婢遺彦範及彦範罷知政
事履温又脅奪其婢大為時論所譏尋出為洺州刺史
轉濠州刺史二年光祿卿駙馬都尉王同皎以武三思
與韋氏姦通潛謀誅之事洩為三思誣構言同皎將廢
皇后韋氏彦範等通知其情乃貶彦範為瀧州司馬敬
暉崖州司馬袁恕己竇州司馬崔玄暐白州司馬張柬
之新州司馬並仍令長任勲封並削彦範仍復其本姓
桓氏是歲秋武三思又隂令人疏皇后穢行牓於天津
橋請加廢黜中宗聞之怒命御史大夫李承嘉推求其
人承嘉希三思旨奏言彦範與敬暉張柬之袁恕己崔
玄暐等教人密為此牓雖託廢后為名實有危君之計
請加族滅制依承嘉所奏大理丞李朝隐執奏云敬暉
等既未經鞫問不可即肆誅夷請差御史按罪待至準
法處分大理卿裴談奏云敬暉等祗合據勑斷罪不可
别俟推鞫請並處斬籍沒中宗納其議仍以彦範等五
人嘗賜鐵劵許以不死乃長流彦範於瀼州敬暉於崖
州張柬之於瀧州袁恕己於環州崔玄暐於古州並終
身禁錮子弟年十六已上者亦配流嶺外擢授承嘉金
紫光祿大夫進封襄武郡公韋氏又特賜承嘉綵物五
百叚端錦被一張擢拜裴談為刑部尚書左貶李朝隐
為聞喜令三思俄又諷節愍太子抗表請夷彦範等三
族中宗以既有前命不依其請三思猶慮彦範等重被
進用又納中書舍人崔湜之計特令湜姨兄嘉州司馬
周利貞攝右臺侍御史就嶺外並矯制殺之彦範赴流
所行至貴州利貞遇之於途乃令左右執縳曳行竹槎
之上肉盡至骨然後杖殺時年五十四睿宗即位延和
元年並追復其官爵仍特還其子孫實封二百戸玄宗
即位開元六年詔曰皇輿肇建必有輔佐之臣天步多
艱爰仗經綸之業故侍中譙國公桓彦範侍中平陽郡
公敬暉中書令兼吏部尚書漢陽郡公張柬之特進博
陵郡公崔玄暐中書令南陽郡公袁恕己等並德惟神
降材與運生道協台嶽名書讖緯寅亮帝載勤勞王家
參復禹之元謀奉昇唐之景命雖殂謝既久而勲烈益
彰撫彜鼎以念功想旂常而增感緬遵故實用表徽懿
俾列在清廟登于明堂克申從祀之儀式茂疇庸之典
並可配享中宗孝和皇帝廟庭其子弟咸加收擢建中
元年重贈司徒
敬暉絳州太平人也弱冠舉明經聖歴初累除衞州刺
史時河北新有突厥之寇方秋而修城不輟暉下車謂
曰金湯非粟而不守豈有弃收穫而繕城郭哉悉令罷
散由是人吏咸歌詠之再遷夏官侍郎出為泰州刺史
大足元年遷洛州長史天后幸長安令暉知副留守事
在職以清幹著聞璽書勞勉賜物百叚長安三年拜中
臺右丞加銀青光祿大夫神龍元年轉右羽林將軍以
誅張易之昌宗功加金紫光祿大夫擢拜侍中賜爵平
陽郡公食實封五百戸尋進封齊國公天后崩遺制加
實封通前滿七百戸暉等以唐室中興武氏諸王咸宜
降爵上章論奏於是諸武降為公武三思益怒乃諷帝
陽尊暉等為郡王罷知政事仍賜鐵劵恕十死朔望趨
朝初暉與彦範等誅張易之兄弟也洛州長史薛季昶
謂暉曰二凶雖除産祿猶在請因兵勢誅武三思之屬
匡正王室以安天下暉與張柬之屢陳不可乃止季昶
歎曰吾不知死所矣翌日三思因韋后之助潛入宫中
内行相事反易國政為天下所患時議以此歸咎於暉
暉等既失政柄受制於三思暉每推牀嗟惋或彈指出
血柬之歎曰主上疇昔為英王時素稱勇烈吾留諸武
冀自誅鋤耳今事勢已去知復何道三思既深憤惋以
許州司功參軍鄭愔素被暉等廢黜因令上表陳其罪
狀中宗詔曰則天大聖皇后往以憂勞不豫兇竪弄權
暉等因興甲兵剗除妖孽朕錄其勞效備極寵勞自謂
勲高一時遂欲權傾四海擅作威福輕侮國章悖道弃
義莫斯之甚然收其薄效猶為隐忍錫其郡王之重優
以特進之榮不謂谿壑之志殊難盈滿既失大權多懷
怨望乃與王同皎窺覘内禁潛相謀結更欲權兵絳闕
圖廢椒宫險迹醜辭驚視駭聽屬以帝圖伊始務静狴
牢所以久為含容未能暴諸遐邇自同皎伏法釁跡彌
彰儻若無其發明何以懲兹悖亂迹其巨逆合寘嚴誅
緣其昔立微功所以特從寬宥咸宜貶降出佐遐藩暉
可崖州司馬柬之可新州司馬恕己可竇州司馬玄暐
可白州司馬並員外置暉到崖州竟為周利貞所殺睿
宗即位追復五王官爵贈暉秦州都督諡曰肅愍建中
初重贈太尉曾孫元膺開成三年自試太子通事舍人
為河南縣丞
崔玄暐博陵安平人也父行謹為胡蘇令本名曅以字
下體有則天祖諱乃改為玄暐少有學行深為叔父秘
書監行功所器重龍朔中舉明經累補庫部員外郎其
母盧氏嘗誡之曰吾見姨兄屯田郎中辛玄馭云兒子
從宦者有人来云貧乏不能存此是好消息若聞貲貨
充足衣馬輕肥此惡消息吾常重此言以為確論比見
親表中仕宦者多將錢物上其父母父母但知喜悦竟
不問此物從何而来必是祿俸餘資誠亦善事如其非
理所得此與盗賊何别縱無大咎獨不内媿於心孟母
不受魚酢之饋盖為此也汝今坐食祿俸榮幸已多若
其不能忠清何以戴天履地孔子云雖日殺三牲之養
猶為不孝又曰父母惟其疾之憂特宜修身潔己勿累
吾此意也玄暐遵奉母氏教誡以清謹見稱尋授天官
郎中遷鳳閣舍人長安元年超拜天官侍郎每介然自
守却絶請謁頗為執政者所忌轉文昌左丞經月餘則
天謂曰自卿改職以来選司大有罪過或聞令史乃設
齋自慶此欲盛為貪惡耳今要卿復舊任又除天官侍
郎賜雜綵七十叚三年拜鸞臺侍郎同鳳閣鸞臺平章
事兼太子左庶子四年遷鳳閣侍郎加銀青光祿大夫
仍依舊知政事先是来俊臣周興等誣䧟良善冀圖爵
賞因緣籍沒者數百家玄暐固陳其枉狀則天乃感悟
咸從雪免則天季年宋璟劾奏張昌宗謀為不軌玄暐
亦屢有讜言則天乃令法司正斷其罪玄暐弟昇時為
司刑少卿又請寘以大辟其兄弟守正如此是時則天
不豫宰相不得召見者累月及疾少間玄暐奏言皇太
子相王仁明孝友足可親侍湯藥宫禁事重伏願不令
異姓出入則天曰深領卿厚意尋以預誅張易之功擢
拜中書令封博陵郡公中宗將授方術人鄭普思為秘
書監玄暐切諫竟不納尋進爵為王賜實封四百戸檢
校益州大都督府長史兼知都督事其後被累貶授白
州司馬在道病卒建中初贈太子太師玄暐與弟昇甚
相友愛諸子弟孤貧者多躬自撫養教授頗為當時所
稱昇官至尚書左丞玄暐少時頗屬詩賦晚年以為非
己所長乃不復構思唯篤志經籍述作為事所撰行已
要範十卷友義傳十卷義士傳十五卷訓注文館辭林
策二十卷並行於代子璩頗以文學知名官歴中書舍
人禮部侍郎璩子渙自有傳曾孫郢開成三年自商州
防禦判官兼殿中侍御史入為監察御史
張柬之字孟將襄州襄陽人也少補太學生涉獵經史
尤好三禮國子祭酒令狐德棻甚重之進士擢第累補
青城丞永昌元年以賢良徵試同時策者千餘人柬之
獨為當時第一擢拜監察御史聖歴初累遷鳳閣舍人
時弘文館直學士王元感著論云三年之喪合三十六
月柬之著論駮之曰三年之喪二十五月不刊之典也
謹案春秋魯僖公三十三年十二月乙巳公薨文公二
年冬公子遂如齊納幣左傳曰禮也杜預注云僖公喪
終此年十一月納幣在十二月士㛰禮納采納徵皆有
玄纁束帛諸侯則謂之納幣盖公為太子已行㛰禮故
傳稱禮也公羊傳曰納幣不書此何以書譏喪娶在三
年之外何以譏三年之内不圖㛰何休注云僖公以十
二月薨至此冬未滿二十五月納采問名納吉皆在三
年之内故譏何休以公十二月薨至此冬十二月纔二
十四月非二十五月是未三年而圖㛰也按經書十二
月乙巳公薨杜預以長歴推乙巳是十一月十二日非
十二月書十二月是經誤文公元年四月葬我君僖公
傳曰緩也諸侯五月而葬若是十二月薨即是五月不
得言緩明知是十一月薨故注僖公喪終此年至十二
月而滿二十五月故丘明傳曰禮也據此推步杜之考
校豈公羊之所能逮况丘明親授經於仲尼乎且二傳
何杜所爭唯爭一月不爭一年其二十五月除喪由来
無别此則春秋三年之喪二十五月之明驗也尚書伊
訓云成湯既沒太甲元年惟元祀十有二月伊尹祀于
先王奉嗣王祗見厥祖孔安國注云湯以元年十一月
崩據此則二年十一月小祥三年十一月大祥故太甲
中篇云惟三祀十有二月朔伊尹以冕服奉嗣王歸于
亳是十一月大祥訖十二月朔日加王冕服吉而歸亳
也是孔言湯元年十一月之明驗顧命云四月㦲生魄
王不懌是四月十六日也翌日乙丑王崩是十七日也
丁卯命作冊度是十九日也越七日癸酉伯相命士湏
材是四月二十五日也則成王崩至康王麻冕黼裳中
間有十日康王方始見廟則知湯崩在十一月淹停至
殮訖方始十二月祗見其祖顧命見廟訖諸侯出廟門
俟伊訓言祗見厥祖侯甸羣后咸在則崩及見廟殷周
之禮並同此周因於殷禮損益可知也不得元年以前
别有一年此尚書三年之喪二十五月之明驗也禮記
三年問云三年之喪二十五月而畢哀痛未盡思慕未
忘然而服以是斷之者豈不送死有已復生有節又喪
服四制云變而從宜故大祥鼓素琴告人以終又閒傳
云朞而小祥食菜果又朞而大祥有醯醬中月而禫食
酒肉又喪服小記云再朞之喪三年也朞之喪二年也
九月七月之喪三時也五月之喪二時也三月之喪一
時也此禮記三年之喪二十五月之明驗也儀禮士虞
禮云朞而小祥又朞而大祥中月而禫是月也吉祭此
禮周公所制則儀禮三年之喪二十五月之明驗也此
四驗者並禮經正文或周公所制或仲尼所述吾子豈
得以禮記戴聖所修輙欲排毁漢初高堂生傳禮既未
周備宣帝時少傅后蒼因淹中孔壁所得五十六篇著
曲臺記以授弟子戴德戴聖慶溥三人合以正經及孫
卿所述並相符會列于學官年代已久今無端構造異
論既無依據深可歎息其二十五月先儒考校唯鄭康
成注儀禮中月而禫以中月間一月自死至禫凡二十
七月又觧禫云言澹澹然平安之意也今皆二十七月
復常從鄭議也踰月入禫禫既復常則二十五月為免
喪矣二十五月二十七月其議本同竊以子之於父母
喪也有終身之痛創巨者日久痛深者愈遲豈徒歲月
而已乎故練而慨然者盖悲慕之懷未盡而踊擗之情
已歇祥而廓然者盖哀傷之痛已除而孤邈之念更起
此皆情之所致豈外飾哉故記曰三年之喪義同過隙
先王立其中制以成文理是以祥則縞帶素紕禫則無
所不佩今吾子將徇情弃禮實為乖僻夫弃縗麻之服
襲錦縠之衣行道之人皆不忍也直為節之以禮無可
奈何故由也不能過制為姊服鯉也不能過朞哭其母
夫豈不懷懼名教逼已也若孔鄭何杜之徒並命代挺
生範模来裔宫牆積仞未易可窺但鑽仰不休當漸入
勝境詎勞終年矻矻虚肆莠言請所有掎擿先儒願且
以時消息時人以柬之所駮頗合於禮典是歲突厥默
啜表言有女請和親則天盛意許之欲令淮陽郡王延
秀娶之柬之奏曰自古無天子求娶夷狄女以配中國
王者表入頗忤其旨神功初出為合州刺史尋轉蜀州
刺史舊例每歲差兵募五百人往姚州鎮守路越山險
死者甚多柬之表論其弊曰臣竊按姚州者古哀牢之
舊國絶域荒外山高水深自生人以来洎於後漢不與
中國交通前漢唐蒙開夜郎滇筰而哀牢不附至光武
季年始請内屬漢置永昌郡以統理之乃收其鹽布氊
罽之税以利中土其國西通大秦南通交趾竒珍異寳
進貢歲時不闕劉備據有巴蜀常以甲兵不充及備死
諸葛亮五月渡瀘收其金銀鹽布以益軍儲使張伯岐
選其勁卒搜兵以增武備故蜀志稱自亮南征之後國
以富饒甲兵充足由此言之則前代置郡其利頗深今
鹽布之税不供珍竒之貢不入戈戟之用不實於戎行
寳貨之資不輸於大國而空竭府庫驅率平人受役蠻
夷肝腦塗地臣竊為國家惜之昔漢以得利既多歴博
南山涉蘭倉水更置博南哀牢二縣蜀人愁怨行者作
歌曰歴博南越蘭津渡蘭倉為他人盖譏漢貪珍竒鹽
布之利而為蠻夷之所驅役也漢獲其利人且怨歌今
減耗國儲費用日廣而使陛下之赤子身膏野草骸骨
不歸老母幼子哀號望祭於千里之外於國家無絲髮
之利在百姓受終身之酷臣竊為國家痛之往者諸葛
亮破南中使其渠率自相統領不置漢官亦不留兵鎮
守人問其故亮言置官留兵有三不易大意以置官夷
漢雜居猜嫌必起留兵運糧為患更重忽若反叛勞費
更多但粗設紀綱自然安定臣竊以亮之此策妙得羈
縻蠻夷之術今姚府所置之官既無安邊静寇之心又
無葛亮且縱且擒之伎唯知詭謀狡筭恣情割剝貪叨
劫掠積以為常扇動酋渠遺成朋黨折支謟笑取媚蠻
夷拜跪趨伏無復慙恥提挈子弟嘯引凶愚聚會蒲博
一擲累萬劔南逋逃中原亡命有二千餘戸見散在彼
州專以掠奪為業姚州本龍朔中武陵縣主簿石子仁
奏置之後長史李孝讓辛文協並為羣蠻所殺前朝遣
郎將趙武貴討擊貴及蜀兵應時破敗噍類無遺又使
將軍李義摠等往征郎將劉惠基在陣戰死其州乃廢
臣竊以諸葛亮稱置官留兵有三不易其言乃驗至垂
拱四年蠻郎將王善寳昆州刺史爨乾福又請置州奏
言所有課税自出姚府管内更不勞擾蜀中及置州後
錄事參軍李稜為蠻所殺延載中司馬成琛奏請於瀘
南置鎮七所遣蜀兵防守自此蜀中騷擾于今不息且
姚府總管五十七州巨猾遊客不可勝數國家設官分
職本以化俗防姦無恥無厭狼籍至此今不問夷夏負
罪並深見道路劫殺不能禁止恐一旦驚擾為禍轉大
伏乞省罷姚州使隷嶲府歲時朝覲同之蕃國瀘南諸
鎮亦皆悉廢於瀘北置關百姓自非奉使入蕃不許交
通往来增嶲府兵選擇清良宰牧以統理之臣愚將為
稳便疏奏則天不納後累拜荆州大都督府長史長安
中召為司刑少卿遷秋官侍郎時夏官尚書姚崇為靈
武軍使將行則天令舉外司堪為宰相者崇對曰張柬
之沉厚有謀能斷大事且其人年老惟陛下急用之則
天登時召見尋同鳳閣鸞臺平章事未幾遷鳳閣侍郎
仍知政事及誅張易之兄弟柬之首謀其事中宗即位
以功擢拜天官尚書鳳閣鸞臺三品封漢陽郡公食實
封五百戸未幾遷中書令監修國史月餘進封漢陽郡
王加授特進令罷知政事其年秋柬之表請歸襄州養
疾許之仍特授襄州刺史又拜其子漪為著作郎令隨
父之任上親賦詩祖道又令羣公餞送於定鼎門外柬
之至襄州有鄉親舊交抵罪者必深文致法無所縱捨
其子漪恃以立功每見諸少長不以禮接時議以為不
能易荆楚之剽性焉尋為武三思所構貶授新州司馬
柬之至新州憤恚而卒年八十餘景雲元年制曰襃德
紀功事華典冊飾終追遠理光名教故吏部尚書張柬
之翼戴興運謨明帝道經綸謇諤風範猶存往屬回邪
構成釁咎無辜放逐淪沒荒遐言念勲賢良深軫悼宜
加寵贈式賁幽泉可贈中書令封漢陽郡公建中初又
贈司徒玄孫璟開成二年自宜城尉遷夀安尉
袁恕己滄州東光人也長安中歴遷司刑少卿兼知相
王府司馬事敬暉等將誅張易之兄弟恕己預其謀議
又從相王統率南衙兵仗以備非常及事定加銀青光
祿大夫行中書侍郎同中書門下三品封南陽郡公食
實封五百戸將作少匠楊務廉素以工巧見用中興初
恕己恐其更啓遊娱侈靡之端言於中宗曰務廉致位
九卿積有歲年苦言嘉謀無足可紀每宫室營構必務
其侈若不斥之何以廣昭聖德由是左授務廉陵州刺
史恕己俄擢拜中書令仍加特進封南陽郡王罷知政
事則天崩遺制加實封滿七百戸後與敬暉等累遭貶
黜流于環州尋為周利貞所逼飲野葛汁數升恕己常
服黃金餌毒發憤悶以手掘地取土而食爪甲殆盡竟
不死乃擊殺之建中初贈太子太傅曾孫德文舉進士
開成三年授秘書省校書郎
史臣曰昔夫差入越勾踐保於會稽不聽子胥之言而
有甬東之歎此五王除兇返正得計成功當是時彦範
敬暉握兵全勢三思攸暨其黨半殱若從季昶之言寧
有利貞之禍盖以心懷不忍遽失後圖黜削流移理固
然也且芟蔓而不能拔本建謀而尚欠防微死即無辜
禍由自掇失斷召亂也不亦宜哉
贊曰嗟彼五王忠于有唐知火在术謂其無傷禍發既
剋勢推靡當何事不敏周身之防
舊唐書卷九十一
舊唐書卷九十一考證
敬暉傳柬之歎曰主上疇昔為英王時素稱勇烈吾留
諸武冀自誅鋤云云新書作桓彦範語
舊唐書卷九十一考證
