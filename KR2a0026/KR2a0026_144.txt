舊唐書卷一百四十四
後晉司空同中書門下平章事劉昫撰
列傳第九十四
尚可孤李觀戴休顔陽惠元
李元諒韓遊瓌賈隱林杜希全
尉遲勝君牙楊朝晟張敬則
尚可孤東部鮮卑宇文之别種也代居松漠之間天寶
末歸國隸范陽節度安祿山後事史思明上元中歸順
累授左右威衛二大將軍同正充神策大將以前後功
改試太常卿仍賜實封一百五十戸魚朝恩之統禁軍
愛其勇甚委遇之俾為養子奏姓魚氏名智德以禁兵
三千鎮于扶風縣後移武功可孤在扶風武功凡十餘
年士伍整肅軍邑安之朝恩死賜可孤姓李氏名嘉勲
會李希烈反叛建中四年七月除兼御史中丞荆襄應
援淮西使仍復本姓名尚可孤以所統之衆赴山南累
有戰功及涇原兵叛詔徵可孤軍至藍田賊衆方盛遂
營於七盤修城柵而居之賊將仇敬等來寇可孤頻擊
破之因收藍田縣興元元年三月遷檢校工部尚書兼
御史大夫神策京畿渭南商州節度使四月仇敬又來
寇可孤率兵急擊擒仇敬斬之遂進軍與副元帥李晟
決策攻討五月晟率可孤及駱元光之軍收京城可孤
之師為先鋒京師平以功陞檢校右僕射封馮翊郡王
增邑通前八百戸實封二百戸可孤性謹愿沉毅既有
勲勣衆會之中未嘗言功賊平之後營於白花亭御衆
公平號令嚴整時人稱焉李晟甚親重之及李懷光以
河中叛詔可孤帥師與諸軍進討次於沙苑遇疾卒于
軍贈司徒賻布帛米粟加等喪葬所須並令官給
李觀洛陽人其先自趙郡徙焉秋官員外郎敬仁姪孫
也少習武藝沉厚寡言有將帥識度乾元中以策干朔
方節度使郭子儀子儀善之令佐坊州刺史吳伷充防
遏使尋以憂免居盩厔别業廣德初吐蕃入寇鑾駕之
陕覲於盩厔率鄉里子弟千餘人守黑水之西戎人不
敢近會嶺南節度楊慎微將之鎮以觀權謀奏充偏將
俾總軍政及徐浩李勉繼領廣州尤加信任麾下兵甲
悉委之平馮崇道朱泚時有功累遷大將李勉移鎮滑
州累奏授試殿中監加開府儀同三司追赴闕授右
龍武將軍建中末涇師叛觀時上直領衛兵千餘人扈
從奉天詔都巡警訓練諸軍戍卒三數日間加召二千
餘衆列之通衢整肅鼙鼓城内因之增氣德宗倚賴之
賜封二百戶二子宏寓授八品京官及駕出奉天與令
狐建李昇韋清等咸執羈靮周旋艱險皆著功勞駕還
京師詔總後軍禁衛興元元年閏十月拜四鎮北庭行
軍涇原節度使檢校兵部尚書在鎮四年雖無拓境之
績勵卒儲糧訓整寧輯及平涼之師會渾瑊既無戎備
觀伺知狡謀潛擇精兵五千要伏險道及瑊遁歸賴觀
游軍及李元諒之師表裏以免帝優賞賜賚甚厚特詔
褒美其年朝京師除少府監檢校工部尚書以疾終貞
元四年贈太子少傅
戴休顔夏州人在軍伍以膽略稱大歷中為郭子儀部
將以戰功累遷至鹽州刺史奉天之難倍道以所部蕃
漢三千人號泣赴難德宗嘉之賜實封二百戶與渾瑊
杜希全韓遊瓌等捍禦有功車駕再幸梁洋留守奉天
及李懷光叛據咸陽使誘休顔休顔集三軍斬其使嬰
城自守懷光大駭遂自涇陽夜遁其月拜檢校工部尚
書奉天行營節度使李晟收京師乃與渾瑊破泚偏師
斬首三千級休顔追賊至中渭橋李晟既清宮闕休顔
與瑊等率兵赴岐陽邀擊泚餘衆及策勲加檢校右僕
射封至六百戶七月扈駕至京特賜女樂甲第以褒功
伐尋拜左龍武將軍貞元元年卒年五十九廢朝一日
贈賻有差
陽惠元平州人以材力從軍隸平盧節度劉正臣後與
田神功李忠臣等相繼泛海至青齊間忠勇多權略稱
為名將又以兵隸神策充神策京西兵馬使鎮奉天初
大歷中兩河平定事多姑息李正己有淄青齊海登萊
沂密德棣曹濮徐兗鄆十五州之地兵十萬李寳臣有
恒易深趙滄冀定七州之地有兵五萬田承嗣有魏博
相衛洺貝澶七州之地有兵五萬梁崇義有襄鄧均房
復郢六州之地其衆二萬皆始因叛亂得侯各擅土宇
雖泛禀朝旨而威刑爵賞生殺自專盤根結固相為表
裏朝廷常示大信不為拘限緩之則嫌舋自作急之則
合謀或聞詔旨將增一城浚一池必皆怨怒有辭則為
之罷役而自於境内治兵繕壘以自固凡歷三朝殆二
十年國家不敢興拳石撮土之役代宗性寬柔無怒一
切從之凡河朔諸道健步奏計者必獲賜賚及德宗即
位嚴察神斷自誅劉文喜之後知朝法不可犯四盜俱
不自安奏計者空還無所賞賜歸者多怨或傳說飛語
云帝欲東封汴州奏以城隘狭增築城郭李正己聞之
移兵萬人屯于曹州田悦亦加兵河上河南大擾羽書
警急乃詔移京西戎兵萬二千人以備關東帝御望春
樓親誓師以遣之曰嗚呼東鄙之警事非獲已唯爾將
校羣士各以忠節勤於王家南赴蜀門西定涇壘甲胄
不解瘡痍未平今載用爾分鎮于周鄭之郊敬聽明命
夫王者之師有征無戰稽諸理道用正邦國宜勵乃戈
甲保固城池以德和人以義制事將備其侵軼不用越
境攻取戢而後動可謂正矣今外夷來庭方春生植品
物資始農桑是時俾爾將士暴露中野我心痛悼鬱如
焚灼嗟爾有衆其悉予懷士卒多泣下及賜宴諸將列
坐酒至神策將士皆不飲帝使問之惠元時為都將對
曰臣初發奉天本軍帥張巨濟與臣等約曰斯役也將
策大勲建大名凱旋之日當共為歡苟未戎捷無以飲
酒故臣等不敢違約而飲既發有司供餼於道路他軍
無子遺唯惠元一軍缾罍不發上稱嘆久之降璽書慰
勞及田悦反詔惠元領禁兵三千與諸將討伐戰御河
奪三橋皆惠元之功也尋加檢校工部尚書攝貝州刺
史令以兵屬李懷光建中四年冬自河朔與懷光同赴
國難解奉天之圍明年二月懷光背國叛逆惠元義不
受汙脱身奔竄奉天會乘輿南幸懷光怒惠元之逸令
其將冉宗以百餘騎追及於好畤縣惠元計窮父子三
人並投人家井中冉宗並出而害之興元元年贈右僕
射仍賻絹百匹惠元男尚食奉御晟贈殿中監左衞兵
曹參軍暠贈邠州刺史褒死難也
李元諒本駱元光姓安氏其先安息人也少為宦官駱
奉先所養冒姓駱氏元諒長大美鬚勇敢多計少從軍
備宿衛積勞試太子詹事鎮國軍節度使李懷讓署奏
鎮國軍副使俾領州事元諒嘗在潼關領軍積十數年
軍士皆畏服德宗居奉天賊泚遣偽將何望之輕騎襲
華州刺史董晉棄州走望之遂據城將聚兵以絶東道
元諒自潼關將所部仍令義兵因其未設備徑攻望之
遂拔華州望之走歸元諒乃修城隍器械召募不數日
得兵萬餘人軍益振以功加御史中丞賊泚數遣兵來
寇輒擊却之是時尚可孤守藍田與元諒犄角賊東不
能逾渭南元諒功居多無幾遷華州刺史兼御史大夫
潼關防禦鎮國軍節度使尋加檢校工部尚書興元元
年五月詔元諒與副元帥李晟進收京邑兵次於滻西
賊悉衆來攻元諒先士卒奮擊大敗之進軍至苑東與
晟力戰壞苑垣而入賊聫戰皆敗遂復京師元諒讓功
於晟出屯於章敬佛寺帝還宮加檢校尚書右僕射實
封七百戶賜甲第女樂仍與一子六品正員官李懷光
反於河中絶河津詔元諒與副元帥馬燧渾瑊同討之
時賊將徐庭光以銳兵守長春宮元諒遣使招之庭光
素輕易元諒且慢罵之又以優胡為戲於城上辱元諒
先祖元諒深以為耻及馬燧以河東兵至庭光降於馬
燧詔以庭光為試殿中監兼御史大夫河中平燧待庭
光益厚元諒因遇庭光於軍門命左右劫而斬之乃詣
燧匍匐請罪燧盛怒將殺元諒久之以其功高乃止德
宗以元諒專殺慮有章疏先令宰相諭諫官勿論貞元
三年詔元諒將本軍從渾瑊與吐蕃會盟于平凉元諒
謂瑊曰本奉詔命營於潘原堡以應援侍中竊思潘原
去平凉六七十里蕃情多詐儻有急變何由應赴請次
侍中為營瑊以違詔固止之元諒竟與瑊同進瑊營距
盟所二十里元諒營次之壕栅深固及瑊赴會乃戒嚴
部伍結陣營中是日虜果伏甲乘瑊無備竊發時士大
夫皆朝服就執軍士死者十七八瑊單馬奔還羣虜追
躡瑊營將李朝彩不能整衆多已奔散瑊至空營而已
賴元諒之軍嚴固瑊既入營虜皆散去是日無元諒軍
瑊幾不免元諒乃整軍先遣輜重次與瑊俱申號令嚴
其部伍而還時謂元諒有將帥之風德宗嘉之賜良馬
十匹金銀器錦綵等甚厚丁母憂加右金吾衛上將軍
起復本官帝念其勲勞又賜姓李氏改名元諒四年春
加隴右節度支度營田觀察臨洮軍使移鎮良原良原
古城多摧圯隴東要地虜入寇常牧馬休兵於此元諒
遠烽堠培城補堞身率軍士與同勞逸芟林薙草斬荆
榛俟乾盡焚之方數十里皆為美田勸軍士樹藝歲收
粟菽數十萬斛生殖之業陶冶必備仍距城築臺上彀
車弩為城守備益固無幾又進築新城以據便地虜每
寇掠輒擊郤之涇隴由是乂安虜深憚之以疾貞元元
年十一月卒于良原年六十二帝甚悼惜廢朝三日贈
司空賻布帛米粟有差
韓遊瓌河西靈武人仕本軍累歷偏禆積功至邠寧節
度使德宗出幸奉天衛兵未集遊瓌與慶州刺史論惟
明合兵三千人赴難自乾陵北過赴醴泉以拒泚會有
人自京城來言賊信宿當至上遽令追遊瓌等軍伍纔
入壁泚黨果至乃出鬭城下小不利乃退入城賊急奪
門遊瓌與賊隔門血戰會暝方解自是賊日攻城遊瓌
惟明乘城拒守躬當矢石不暇寢息赴難之功遊瓌首
焉李懷光反從駕山南德宗以禁軍無職局六軍特置
統軍一員秩從二品以遊瓌惟明賈隱林等分典從駕
禁兵李晟移軍東渭橋與駱元光尚可孤分扼京東要
路渾瑊與遊瓌戴休顔分典京西要路犄角進攻興元
元年檢校刑部尚書兼御史大夫例授奉天定難功臣
李晟收京城遊瓌三將亦破賊於咸陽德宗自興元還
京渾瑊與遊瓌休顔三將從李晟尚可孤駱元光三將
奉迎論功行封與瑊等相次還鎮邠寧三年以子欽緒
與妖賊李廣弘同謀不軌時遊瓌鎮長武城事將發欽
緒奔于邠州邠州將吏械送京師遊瓌以子大逆請代
歸固欲詣闕詔不許遊瓌鏁繫欽緒二子送京師請從
坐上亦宥之十二月遊瓌入朝素服待罪入朝堂遽命
釋之勞遇如故復令還鎮初遊瓌入覲邠州將吏以其
子謀叛又御軍無政謂必受代餞送之禮甚薄及遊瓌
見上盛論邊事請築豐義城以備蕃寇上以特達委用
如初及還鎮軍中懼不自安大將范希朝善將兵名聞
軍中遊瓌畏其逼已將因事誅之希朝懼出奔鳳翔上
素知名召入宿衛及遊瓌遣五百人築豐義城兩板而
潰又寧州戍卒數百人縱掠而叛其無方略失士心皆
此類也自寧州卒叛吐蕃入寇遊瓌自率衆戍寧州四
年七月除將軍張獻甫代遊瓌不俟獻甫至又不告衆
知乃輕騎夜出歸朝將卒素驕聞獻甫嚴急因其無帥
縱兵大掠且圍監軍楊明義第請奏范希朝為帥都虞
候楊朝晟初逃難郊外翌日聞請希朝乃復入城與軍
衆曰所請甚惬我來賀也叛卒稍安朝晟乃與諸將密
謀晨率甲兵而出召叛卒告曰前請者不獲張尚書來
昨日已入邠州汝等謀叛皆當死吾不盡殺誰為賊首
各言之以罪歸之餘悉不問於衆中唱二百餘人立斬
之軍城方定上聞軍情欲希朝乃授寧州刺史為獻甫
邠寧之副遊瓌至京授右龍武統軍十四年卒李廣策
者或云宗室親王之胤落髮為僧自云見五岳四瀆神
已當為人主貞元三年自邠州至京師有市人董昌者
通導廣弘舍于資敬寺尼智因之室智因本宮人董昌
以酒食結殿前射生將韓欽緒李政諫南珍霞神策將
魏修李傪前越州參軍劉昉陸緩陸綘陸充徐綱等同
謀為逆廣弘言岳瀆神言可以舉事必捷自
欽緒已下皆有署置為宰相以智因尼為后謀於舉事
日夜令欽緒擊鼓於凌霄門焚飛龍廐舍草積又令珍
霞盜擊街鼔集城中人又令政諫修傪等領射生神策
兵内應事克縱剽五日朝官悉殺之事未發魏修李傪
上變令内官王希遷等捕其黨與斬之德宗因禁止諸
色人不得輒入寺觀
賈隱林者滑州牙將也建中初為本軍兵馬使令率兵
宿衛朱泚之亂諸軍未集隱林率衆扈從性質朴在奉
天賊急攻城隱林與侯仲莊逐急救應難險備至既而
懷光軍至逆賊解圍從臣稱慶隱林抃舞畢奏曰賊泚
奔遁臣下大慶此皆宗社無疆之休然陛下性靈太急
不能容忍若舊性未改賊雖奔亾臣恐憂未艾也上不
以為忤甚稱之累官至檢校右散騎常侍封武威郡王
將幸山南而卒贈左僕射賜其家實封三百戶賻絹百
匹米百石喪葬官給
杜希全京兆醴泉人也少從軍嘗為郭尚父子儀禆將
積功至朔方軍節度使軍令嚴肅士卒皆悦服初德宗
居奉天希全首將所部與鹽州刺史戴休顔夏州刺史
時常春合兵赴難軍已次漠谷為賊泚邀擊乘高縱礧
又以大弩射之傷者衆德宗令出兵援之不得進希全
退次邠州以赴難功加檢校戶部尚書行在都知兵馬
使從幸梁州帝還京師遷太子少師檢校右僕射兼靈
州大都督御史大夫受降定遠城天德軍靈鹽豐夏等
州節度支度營田觀察押蕃落等使餘姚郡王希全將
赴靈州當獻體要八章多所規諫德宗深納之乃著君
臣箴以賜之其辭曰夫惟德惠人惟辟奉天從諫則聖
共理惟賢皇立有極駿命不易總萬機以成務齊六合
之殊致一心不能獨鑑一目不能周視敷求哲人式序
在位於戲君之任臣必求一德臣之事君咸思正直何
啟沃之所宜自古今而未得且以讜言者逆耳讒諛者
伺側故下情未通而上聽已惑俾夫忠賢敗於凶慝譬
彼輕舟烝徒楫之亦有和羹宰夫膳之孰云理國不自
得師覆車之軌予其懲而高以下升和由君無
良亦臣之咎聞諸辛毗牽裾魏后則有禽息竭忠碎首
勉思獻替以平可否勿謂無傷自微而彰勿謂何害積
小成大事有隱而必見令既出而焉悔鼓鍾在宮聲聞
于外浩然涉水朕未有艾將負扆以虛心期盡忠而納
誨在昔稷契實匡舜禹近兹魏徵佑我君臣協德
混一區宇肆予寡昧獲纘丕緒臣哉隣哉爾翼爾輔高
秋始肅我武惟揚輟此禁衛殿于大邦戀闕方甚嘉言
乃昌是規是諫金玉其相辭高理要入德知方總彼千
慮備于八章宣父有言啓予者商殷有盤銘周有欹器
或誡以辭或警以事披圖演義發于爾志與金鏡而高
懸將座右而同置人皆有初鮮愼厥終汝其夙夜期保
朕躬無曰爾身在外而爾誠不通一言之應千里攸同
導彼遐徐達余四聰華夷仰德時乃之功既往既來懷
賢忡忡唱予和汝式示深衷尋兼本管及夏綏節度都
統加太子少師希全以鹽州地當要害自貞元三年西
蕃劫盟之後州城䧟虜自是塞外無保障靈武勢隔西
通鄜坊甚為邊患朝議是之九年詔曰設險守國易象
垂文有備無患先王令典況修復舊制安固疆里偃甲
息人必在於此鹽州地當衝要遠介朔陲東達銀夏西
援靈武密邇延慶保扞王畿乃者城池失守制備無據
十里庭障烽燧不接三隅要害役戍其勤若非興集師
徒繕修壁壘設攻守之具務耕戰之方則封内多虞諸
華屢警由中及外皆靡寧居深惟永圖豈忘終食顧以
薄德至化未孚既不能復前古之治致四夷之守與其
臨事而重擾豈若先備而即安是用弘久遠之謀修五
原之壘使邊城有守中夏克寧不有暫勞安能永逸宜
令左右神策及朔方河中綘邠寧慶兵馬副元帥渾瑊
朔方靈鹽豐夏綏銀節度都統杜希全邠寧節度使張
獻甫神策行營節度使君牙銀夏節度使韓潭鄜坊
節度使王栖曜振武節度使范希朝各於所部簡練將
士令三萬五千人同赴鹽州神策將軍張昌宜權知鹽
州事應板築雜役取六千人充其鹽州防秋將士率三
年滿更代仍委杜彦先具名奏聞悉與改轉朕情非己
欲志在靖人咨爾將相之臣忠良之士輸誠奉命陳力
㤀憂勉茂功勲永安疆場必集兵事實惟衆心各相率
勵以副朕志凡役六千人二旬而畢時將板築仍詔涇
原劒南山南諸軍深討吐蕃以牽制之由是板築之時
虜不及犯塞城畢中外稱賀由是靈武銀夏河西稍安
虜不敢深入希全久鎮河西晚節倚邊多恣横帝嘗寬
之豐州刺史李景略威名出其右希全深忌之疑畏代
己乃誣奏景略德宗不得已為貶之素病風眩暴戾益
甚判官監察御史李起頗忤之希全又誣奏殺之將吏
皆重足脅息貞元十年正月卒廢朝三日贈司空
尉遲勝本于闐王珪之長子少嗣位天寳中來朝獻名
馬美玉玄宗嘉之妻以宗室女授右威衛將軍毗沙府
都督還國與西安節度使高仙芝同擊破薩毗播仙以
功加銀青光祿大夫鴻臚卿改光祿卿皆同正至德初
聞安祿山反勝乃命弟曜行國事自率兵五千赴難國
人留勝以少女為質而後行肅宗待之甚厚授特進兼
殿中監廣德中拜驃騎大將軍毗沙府都督于闐王令
還國勝固請留宿衛加開府儀同三司封武都王實封
百戶勝請以本國王授曜詔從之勝乃於京師修行里
盛飾林亭以待賓客好事者多訪之建中末從幸奉天
為兼御史中丞駕在興元勝為右領軍將軍俄遷右威
衛大將軍歷睦王傅貞元初曜遣使上疏稱有國以來
代嫡承嗣兄勝既讓國請傳勝子銳上乃以銳為檢校
光祿卿兼毗沙府長史還固辭且言曰曜久行國事人
皆悦服銳生於京華不習國俗不可遣往因授韶王諮
議兄弟讓國人多稱之府除以勝為原王傅卒時年六
十四貞元十年贈涼州都督子銳嗣
君牙瀛州樂夀人也少從軍於幽薊平盧以戰功歷
果毅折衝郎將充平盧兵馬使安祿山反随平盧節度
使侯希逸過海至青徐間田神功之討君牙又從
神功戰伐有功歷將軍試光禄卿神功既為兗鄆節度
使令君牙領防秋兵入鎮好畤屬吐蕃陵犯代宗幸陕
君牙隸屬禁軍扈從後又以戰功加鴻臚卿累封河間
郡公建中初河北諸節帥叛李晟率禁軍助馬燧等征
之晟以君牙為都虞候累於武安襄國洹水魏縣清豐
討賊有功君牙擒生斬級居多屬德宗幸奉天晟率君
牙統所部兵倍道兼程來赴國難及駐軍咸陽移營渭
橋軍中之事晟惟與君牙商之他人莫可得而聞也收
復宮闕驟加御史大夫檢校常侍既而晟為鳳翔涇原
元帥數出軍巡君牙掌知留後軍府安悦貞元
三年晟以太尉中書令歸朝君牙代為鳳翔尹鳳翔隴
州都防禦觀察使尋遷右神策行營節度鳳翔隴州觀
察使加檢校工部尚書吐蕃連歲犯君牙且耕且戰
以為守備西戎竟不能為大患尋加檢校右僕射貞元
十四年卒時年七十一廢朝一日贈司空賻布帛米粟
有差
楊朝晟字叔明夏州朔方人初在朔方為部軍前鋒常
有功授甘泉果毅建中初從李懷光討劉文喜于涇州
斬獲擒生居多授驃騎大將軍稍遷右先鋒兵馬使後
李納宼徐州從唐朝臣征討常冠軍鋒以功授開府儀
同三司檢校太子賓客上在奉天李懷光自山東赴難
以朝晟為右廂兵馬使將千餘人下咸陽以挫朱泚加
御史中丞實封一百五十戸及懷光反於河中朝晟被
脅在軍上幸梁洋韓遊瓌退於邠寧懷光以嘗在邠寧
迫制如屬城以賊黨張昕在邠州總後務昕懼難作乃
大索軍資徵卒乘約明潛發歸于懷光時朝晟父懷賓
為遊瓌將夜後以數十騎斬昕及同謀者遊瓌即日使
懷賓奉表聞奏上召勞問授兼御史中丞正授遊瓌邠
寧節度使間諜至河中朝晟聞其事泣告懷光曰父立
功于國子合誅戮不可主兵懷光遂繫之及諸軍進圍
河中韓遊瓌營于長春宮懷賓身當戰伐及懷光平上
念其忠俾副元帥渾瑊特原朝晟用為遊瓌都虞候時
父子同軍皆為開府賓客御史中丞異姓王榮於軍中
後詔徵遊瓌宿衛以張獻甫代之獻甫在道軍中有裴
滿者扇亂劫朝晟朝晟陽許之密計斬三百餘人獻甫
入改御史大夫九年城鹽州徵兵以護外境朝晟分統
士馬鎮木波堡獻甫卒詔以朝晟代之其年丁母憂起
復左金吾大將軍同正邠州刺史兼御史大夫十三年
春朝晟奏方渠合道木波皆賊路也請城其地以備之
詔問須兵幾何朝晟奏曰臣部下兵自可集事不煩外
助復問前築鹽州凡興師七萬今何其易也朝晟曰鹽
州之役咸集諸軍番戎盡知之今臣境迫虜若大興兵
即番戎來宼來宼則戰戰則無暇城矣今請密發軍士
不十日至塞下未旬而功畢番人始知已無柰何上從
之已事軍還至馬嶺吐蕃始來數日而退初軍次方渠
無水師旅囂然遽有青蛇乘高而下視其迹水随而流
朝晟命築防環之遂為渟泉軍人仰飲以足圖其事上
聞詔置祠焉免喪加檢校工部尚書是夏以防秋移軍
寧州遘疾旬餘而卒
張敬則者不知何許人本名昌後賜名敬則初助劉玄
佐累有軍功官至鳳翔節度使常有復河湟之志遣大
將野詩良輔發銳卒至隴西番戎大駭元和二年六月
卒
史臣曰有唐中否逆宼勃興天王窘以蒙塵諸侯忠而
赴難可孤生居沙漠挺然懷效命之風功冠貔貅屹爾
有不矜之色李觀文儒之胄樂習兵戎戴聖主著定難
之勲救渾瑊於會盟之變休顔斬使嬰城懷光股慄惠
元窮蹙自致天子軫悼元諒退兵章敬力戰讓功雅有
器度及不忍小忿專殺庭光請罪軍門壯哉烈士其下
諸將鬱有勞能勝生異域推位讓國堅留宿衛顧慕華
風居中土者豈不思廉讓耶斯乃高祖之基太宗之業
貽厥孫謀不徒虚語
贊曰建中失國嘯聚氛慝景命載延羣雄畢力歌鍾甲
第珪組繁錫凡百人臣忠為令德
舊唐書卷一百四十四
舊唐書卷一百四十四考證
陽惠元傳李正己有淄青濟海登萊沂密德曹濮徐兖
鄆十五州之地(臣酉)按淄青至兖鄆僅十四州考
通鑑云李正己先有淄青齊海登萊沂密德棣十州
之地及李靈耀之亂諸道合兵攻之所得之地各為
己有正己又得曹濮徐兖鄆五州據此則德字下當
脱一棣字濟字當是齊字之訛今改正
甚為邊患新書下有請復城鹽州五字此當有脱文
舊唐書卷一百四十四考證
