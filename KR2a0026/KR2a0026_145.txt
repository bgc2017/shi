舊唐書卷一百四十五
後晉司空同中書門下平章事劉昫撰
列傳第九十五
劉玄佐子士寧(李萬榮附)董晉
陸長源劉全諒李忠臣李希烈
吳少誠(弟少陽少陽子元濟附)
劉玄佐本名洽滑州匡城人也少倜儻不理生業為縣
捕盜吏違法為令所笞僅死乃亡命從軍大歷中為永
平軍衙將李靈曜據汴州洽將兵乘其無備徑入宋州
遂詔以州隸永平軍節度使李勉奏署宋州刺史建中
二年加兼御史中丞亳潁節度等使李正己死子納匿
喪謀叛而李洧以徐州歸順納遣兵圍之詔洽與諸軍
援洧與賊接戰大破之斬首萬餘級由是轉輸路通加
御史大夫又收濮州降將楊令暉分兵挟之徇濮陽降
其將高彦昭以通濮陽津遷尚書累封四百戶兼曹濮
觀察使尋加淄青兗鄆招討使又加汴滑都統副使李
希烈攻汴州德宗在奉天連戰賊稍郤興元初進加檢
校左僕射加平章事希烈圍寧陵洽大將劉昌言堅守
不下希烈攻陳州洽遣昌言與諸軍救之大敗賊黨獲
其將翟崇暉希烈棄汴州洽率軍收汴詔加汴宋節度
無幾授本管及陳州諸軍行營都統賜名玄佐是歲來
朝又拜涇原四鎮北庭等道兵馬副元帥檢校司空益
封八百戶玄佐性豪侈輕財重義厚賞軍士故百姓益
困是以汴之卒始於李忠臣訖于玄佐而日益驕恣多
逐殺將帥以利剽刧又寵任小吏張士南及養子樂士
朝財物鉅萬士朝通玄佐嬖妾玄佐在鎮李納每使來
必重贈遺餙美女名樂從其遊娛故多得其陰事常先
為備故納憚其心計貞元三年三月薨于位年五十八
廢朝三日贈太傅將佐初匿喪稱疾俟代帝亦為隱數
日乃發喪子士寧士幹初將佐匿喪既發帝遣問所欲
立吳湊可乎監軍孟介行軍盧瑗皆曰便及湊次汜水
柩將遷請備儀瑗不許又令留什物俟新使將士大怒
玄佐子婿及親兵乃以三月晦夜激怒三軍明晨衙兵
皆甲胄擁士寧登重榻衣以墨縗呼為留後軍士執城
將曹金岸浚儀令李邁曰爾等皆請吳湊者遂臠之唯
盧瑗獲免士寧乃以財物分賜將士請之為帥孟介以
聞帝召宰臣問計竇參曰今汴人挟李納以邀命若不
許懼合於納遂從之授士寧起復金吾衛將軍同正汴
州刺史宣武軍節度等使士寧位未定時遣使通王武
俊劉濟田緒以士寧未受詔於國皆留之士寧初授節
制諸將多不悦服性忍暴淫亂或彎弓挺刃手殺人於
杯案間悉烝父之妓妾又強取人之婦女好倮觀婦人
每出畋獵數日方還軍府苦之其大將李萬榮與其父
玄佐同里閈少相善寬厚得衆心士寧疑之去其兵權
令攝汴州事萬榮深怨之將伺其隙逐之十年正月士
寧以衆二萬畋於城南兵既出萬榮晨入士寧廨舍召
其所留心腹兵千餘人矯謂之曰有詔徵大夫入朝俾
吾掌留務汝輩人賜錢三千貫無他憂也兵士皆拜萬
榮既約親兵於内又召各營兵於外以是言令之軍士
皆聽命萬榮乃分兵閉城門馳使白士寧曰詔徵大夫
宜速即路若遷延不行當傳首以獻士寧知衆不為用
計無所出乃將五百騎走歸京師比至中牟亾走大半
至東都所餘僮隸婢妾數十人而已既至京師詔令歸
第服喪禁絶出入萬榮乃斬士寧所親之將辛液白英
賢以令於軍凢賞軍士錢二十萬貫詔令籍沒士寧家
財以分賞焉遂授萬榮宣武軍兵馬留後初萬榮遣兵
三千備秋於京西有親兵三百前為劉士寧所驕者日
益橫萬榮惡之悉置行籍中由是深怨萬榮大將韓惟
清張彦琳請將往不許萬榮令其子廼將之未發惟清
彦琳不得志因親兵銜怨乃作亂共攻萬榮萬榮分兵
擊之叛卒兵械少戰不勝乃劫轉運財貨及居人而潰
殺傷千餘人叛兵四出多投宋州刺史劉逸凖厚撫之
韓惟清走鄭州張彦琳走東都以束身歸罪宥以不死
並流竄焉萬榮悉捕迯叛將卒妻孥數千人皆誅之萬
榮誅叛卒之後人心恟恟不安軍卒數人呼於市曰今
夜大兵四面至城當破衆驚駭萬榮悉捕得或云士寧
所教萬榮斬之以聞遂以士寧廢處郴州十一年五月
授萬榮宣武軍節度使其年八月萬榮病遂署其子廼
為司馬乃勒大將李湛伊婁涗張伾往外鎮尋皆令殺
之涗伾皆已死惟李湛至尉氏尉氏鎮將郝忠節不肯
殺湛是夜軍士逐出李廼遂執送京師萬榮以其日病
卒廼至京師付京兆府杖殺劉士幹玄佐養子前為太
府少卿有樂士朝者亦為玄佐養子因冐劉姓與士幹
有隟及玄佐卒或云為士朝所酖士幹知之及至京師
遣奴持刀於喪位語士朝曰有吊客至因誘殺之賜士
幹死
董晉字混成河中盧鄉人明經及第至德初肅宗自靈
武幸彭原晉上書謁見授校書郞翰林待制再轉衛尉
丞出為汾州司馬未幾刺史崔圓改淮南節度奏晉以
本官攝殿中侍御史充判官尋歸臺授本官遷侍御史
主客員外郞祠部郎中大歷中兵部侍郞李涵送崇徽
公主使廻紇奏晉為判官使還拜司勲郎中歷秘書太
府太常少卿監左金吾將軍旬日德宗嗣位改太常卿
遷右散騎常侍兼御史中丞知臺事以清勤謹慎故驟
遷右職尋為華州刺史兼御史中丞潼關防禦使久之
加兼御史大夫朱泚僭逆於京師使兇黨仇敬何望之
侵逼華州晉奔遁赴行在授國子祭酒尋令往恒州宣
慰從車駕還京師遷左金吾衛大將軍改尚書左丞時
右丞元琇領度支使為韓滉所擠貶黜晉嫉之見宰相
極言非罪舉朝稱之復拜太常卿五年遷門下侍郎同
平章事時政事決在竇參晉但奉詔書領然諾而已金
吾衛將軍沈房有弟喪公除不衣慘服入閣上問宰相
對曰凖式朝官有周年已下喪者諸絁縵不合衣淺色
帝曰南班安得有之對曰因循而然又問晉冠冕之制
對曰古人服冠冕者動有佩玉之響所以節步也禮云
堂上接武堂下布武至恭也步君前之禮進趨
而已今或奔走以致顛仆非恭慎也在式朝官皆是綾
袍袱五品已上金玉帶取其文彩畫飾以奉上也是以
禹惡衣食而致美乎黻冕君親一致昔尚書郞含香老
萊彩服皆此義也服絁縵非制也上深然之遂詔曰常
參官入閣不得趨走周朞已下喪者禁慘服朝會又令
服本品綾袍金玉帶晉明於禮學如此竇參驕滿既甚
帝漸惡之八年參諷晉奏其姪給事中竇申為吏部侍
郎帝正色曰豈不是竇參遣卿奏也晉不敢隠因問參
過失晉具奏之旬日參貶官晉憂懼累上表辭位九年
夏改禮部尚書兵部尚書東都留守東都畿汝州都防
禦使會汴州節度李萬榮疾甚其子廼為亂以晉為檢
校左僕射同平章事兼汴州刺史宣武軍節度營田汴
宋觀察使晉既受命唯將幕官傔從等十數人都不召
集兵馬既至鄭州宣武軍迎候將吏無至者晉左右及
鄭州官吏皆懼共勸晉云鄧惟恭承萬榮疾病之甚遂
總領軍州事今相公到此尚不使人迎候其情狀豈可
料耶恐須且遲廻以候事勢晉曰奉詔為汴州節度使
即合凖勅赴官何可妄為逗留人皆憂其不測晉獨恬
然未至汴州十數里鄧惟恭方來迎候晉俾不下馬既
入乃委惟恭以軍政衆服晉明於事體機變而未測其
深淺初萬榮逐劉士寧代為節度使委兵於惟恭以其
同鄉里及疾甚李廼將為亂惟恭乃與監軍同謀縛廼
送歸朝廷惟恭自以當便代居其位故不遣候吏以疑
懼晉心冀其不敢進不意晉之速至晉已近方遽出迎
之然心常怏怏竟以驕盈慢法潛圖不軌配流嶺南朝
廷恐晉柔懦尋以汝州刺史陸長源為晉行軍司馬晉
謙恭簡儉每事因循多可故亂兵粗安長源好更張云
為數請改易舊事務從削刻晉初皆然之及案牘已成
晉乃命且罷又委錢穀支計于判官孟叔度叔度輕佻
好慢易軍人皆惡之晉十五年二月卒年七十六廢朝
三日贈太傅賜布帛有差卒後未十日汴州大亂殺長
源叔度等
陸長源字泳之開元天寶中尚書左丞太子詹事餘慶
之孫西河太守璪之子長源淑書史乾元中陷河北諸
賊因佐昭義軍節度薛嵩卒後久之歷建信二州刺史
浙西節度韓滉兼領江淮轉運奏長源檢校郎中兼中
丞充轉運副使罷為都官郞中改萬年縣令出為汝州
刺史貞元十二年授檢校禮部尚書宣武軍行軍司馬
汴州政事皆決斷之性輕佻言論容易恃才傲物所在
人畏而惡之及至汴州欲以峻法繩驕兵而董晉判官
楊凝孟叔度亦縱恣淫湎衆情共怒晉性寬緩事務因
循以收士心長源每事守法晉或苟且長源輒執而正
之及晉卒令長源知留後事長源揚言曰將士多弛慢
不守憲章當以法繩之由是人人恐懼加以叔度苛刻
多縱聲色數至樂營與諸婦人嬉戲自稱孟郞衆皆薄
之舊例使長薨放散布帛於三軍制服至是人請服長
源初固不允軍人求之不已長源等議給其布直叔度
高其鹽價而賤為布直每人不過得鹽三二觔軍情大
變或勸長源故事有大變皆賞三軍三軍乃安長源曰
不可使我同河北賊以錢買健兒取旌節兵士怨怒滋
甚乃執長源及叔度等臠而食之斯須骨肉縻散長源
死之日詔下以為節度使及聞其死中外惜之贈尚書
右僕射
劉全諒懷州武涉人也父客奴由征行家於幽州之昌
平少有武藝從平盧軍開元中有室韋首領叚普恪恃
驍勇數苦邊節度使薛楚玉以客奴有膽氣令抗普恪
客奴單騎襲之斬首以獻自白身授左驍衛將軍充遊
奕使自是數有戰功性忠謹為軍人所信天寶末安祿
山反詔以安西節度封常清為范陽節度以平盧節度
副使呂知誨為平盧節度以大原尹王承業為河東節
度祿山既僭位於東都遣腹心韓朝陽等招誘知誨知
誨遂受逆命誘殺安東副都護保定軍使馬靈詧祿山
遂署知誨為平盧節度使客奴與平盧諸將同議取知
誨殺之仍遣與安東將王玄志遥相應援馳以奏聞十
五載四月授客奴柳城郡太守攝御史大夫平盧節度
支度營田陸運押兩蕃渤海墨水四府經略及平盧軍
使仍賜名正臣又以王玄志為安東副大都護攝御史
中丞保定軍及營田使正臣仍領兵平盧來襲范陽未
至為逆賊將史思明等大敗之正臣奔歸為王玄志所
酖而卒逆賊署徐歸道平盧節度王玄志與平盧將侯
希逸等又襲殺歸道大歷九年追贈正臣工部尚書全
諒本名逸凖以父勲授别駕長史建中初劉玄佐為宋
亳節度使召署為牙將以勇果騎射聞玄佐以宗姪厚
遇之累署都知兵馬使試太僕卿兼御史中丞玄佐卒
子士寧代為節度使疑宋州刺史翟良佐不附已陽言
出廵至宋州遽以逸凖代良佐為刺史及董晉卒兵亂
殺陸長源監軍俱文珍與大將密召逸凖赴汴州令知
留後朝廷因授以檢校工部尚書汴州刺史兼宣武軍
節度觀察等使仍賜名全諒貞元十五年二月卒年四
十九廢朝一日贈右僕射
李忠臣本姓董名秦平盧人也世家于幽州薊縣自云
曾祖文昱棣州刺史祖玄奬安東都護府錄事參軍父
神嶠河内府折衝忠臣少從軍在卒伍之中材力冠異
事幽州節度薛楚玉張守珪安祿山等頻委征討積勞
至折衝郎將將軍同正平盧軍先鋒使及祿山反與其
倫軰密議殺偽節度呂知誨立劉正臣為節度以忠臣
為兵馬使攻長楊戰獨山襲榆關北平殺賊將申子貢
榮先欽擒周釗送京師忠臣功多又從正臣破漁陽逆
將李歸仁李咸白秀芝等來拒戰約數十合並摧破之
無何潼關失守郭子儀李光弼退師忠臣乃引軍北歸
奚王阿篤孤初以衆與正臣合後詐言請以萬餘騎同
收范陽至后城南中夜反攻忠臣與戰遂至温泉山破
之擒大首領阿布離斬以祭纛釁鼓正臣卒又與衆議
以安東都護王玄志為節度使至德二載正月玄志令
忠臣以步卒三千自雍奴為&KR1239;筏過海賊將石帝庭烏
承洽來拒忠臣與董竭忠退之轉戰累日遂收魯城河
間景城等大獲資糧以赴本軍復與大將田神功率兵
討平原樂安郡下之擒偽刺史臧瑜等防河招討使李
銑承制以忠臣為德州刺史屬史思明歸順河南節度
張鎬令忠臣以兵赴鄆州與諸軍使收河南州縣又與
裨將陽惠元大破賊將王福德于舒舍口肅宗累下詔
慰諭仍令鎮濮州尋移韋城乾元元年九月改光祿卿
同正其年與郭子儀等九節度圍安慶緒於相州明年
二月諸軍潰歸忠臣亦退至滎陽賊將敬釭來襲官船
忠臣大破之獲米二百餘艘以資汴州軍士尋拜濮州
刺史緣河守捉使移鎮杏園渡及史思明陷汴州節度
使許叔冀與忠臣並力屈降賊思明撫忠臣背曰吾比
秪有左手今得公兼有右手矣與俱寇河陽數日忠臣
夜以五百人斫其營突圍歸李光弼以聞詔加開府儀
同三司殿中監同正賜實封二百戶召至京師賜姓李
氏名忠臣封隴西郡公賜良馬莊宅銀器綵物等時陕
西神策兩節度郭英乂衛伯玉鎮陕州以忠臣為兩軍
節度兵馬使魚朝恩亦在陕俾忠臣與賊將李歸仁李
感義等戰於永寧莎柵前後數十陣皆摧破之會淮西
節度王仲昇為賊所擒寳應元年七月拜忠臣太常卿
同正兼御史中丞淮西十一州節度尋加安州刺史仍鎮
蔡州其年令忠臣會元帥諸軍收復東都二年六月就
加御史大夫時廻紇可汗既歸其國留判官安恪石帝
庭於河陽守禦財物因此招聚亡命為寇道路壅隔詔
忠臣討平之永泰元年吐蕃犯西陲京師戒嚴代宗命
中使追兵諸道多不時赴難使至淮西忠臣方會鞠即
令整師飾駕監軍大將固請曰軍行須擇吉日忠臣奮
臂於衆曰焉有父母遇寇難待揀好日方救患乎即日
進發自此方隅有警忠臣必先期而至由是代宗嘉其
忠節加本道觀察使寵賜頗厚及同華節度周智光舉
兵反詔忠臣與神策將李太清等討平之大歷三年加
檢校工部尚書實封通前三百戶五年加蔡州刺史七
年檢校右僕射知省事李靈曜之叛田承嗣使姪悦援
之忠臣與諸軍大破悦等汴州平十一年十二月加檢
校司空平章事汴州刺史忠臣性貪殘好色將吏妻女
多被誘脅以通之又軍無紀綱所至縱暴人不堪命而
以妹壻張惠光為衙將恃勢兇虐軍中苦之數有言於
忠臣不之信也俄以惠光為節度副使令惠光子為衙
將陵横甚於其父忠臣所信任大將李希烈素善騎射
羣情所伏因衆心之怒以十四年三月與少將丁暠賈
子華監軍判官蔣知璋等舉兵斬惠光父子以脅逐忠
臣單騎赴京師朝廷方寵武臣不之責也依前檢校司
空平章事留京師奉朝請建中初嘗因奏對德宗謂之
曰卿耳甚大眞貴人也忠臣對曰臣聞驢耳甚大龍耳
甚小臣耳雖大乃驢耳也上說之時常侍張涉承恩用
事坐受財賄事露帝將以法繩之涉即帝在春宮時侍
講也忠臣奏曰陛下貴為天子而先生以乏財抵法以
愚臣觀之非先生之過也帝意解但令歸田里前湖南
觀察辛京杲嘗以忿怒杖殺部曲有司劾奏京杲殺人
當死從之忠臣奏曰京杲合死久矣上問之對曰渠伯
叔某於某處戰死兄弟某於某處戰死渠嘗從行獨不
死以知渠合死久矣上亦憫然不令加罪改授王傅而
已忠臣木強率直不識書不喜儒生及罷兵權官位崇
重常鬱鬱不得志及朱泚反以為偽司空兼侍中泚率
兵逼奉天命忠臣京城留守泚敗忠臣走樊州别業李
晟下將士擒忠臣至繫之有司興元元年并其子並誅
斬之時年六十九籍沒其家
李希烈遼西人父大定希烈少從平盧軍後随李忠臣
過海至河南寳應初忠臣為淮西節度署希烈為偏裨
累授將軍試光祿卿殿中監忠臣兼領汴州希烈為左
廂都虞候加開府儀同三司大歷末忠臣軍政不脩事
多委妹婿張惠光為押衙弄權縱恣人怨與少將丁暠
等斬惠光父子忠臣奔赴朝廷詔以忻王為淮西節度
副大使授希烈蔡州刺史兼御史中丞淮西節度留後
令滑亳節度李勉兼領汴州德宗即位後月餘加御史
大夫充淮西節度支度營田觀察使又改淮西節度淮
寧軍以寵之建中元年又加檢校禮部尚書會山南東
道節度梁崇義拒捍朝命迫脅使臣二年六月詔諸軍
節度率兵討之加希烈南平郡王兼漢北都知諸兵馬
招撫處置使希烈破崇義衆遂討平之錄希烈功加檢
校右僕射同平章事賜實封五百戶淄青節度李正己
又謀不軌三年秋加希烈檢校司空兼淄青兗鄆登萊
濟等州節度支度營田新羅渤海兩蕃使令討襲正己
希烈遂率所部三萬人移居許州聲言遣使往青州招
諭李納其實潛與交通又移牒汴州令備供擬將與納
同為亂李勉以其道路合自陳留乃除道具饌以待之
希烈不從乃大慢罵自是志意縱肆言多悖慢日遣使
交通河北諸賊帥等是歲長至日朱滔田悦王武俊李
納各僣稱王滔使至希烈希烈亦僣稱建興王天下都
元帥四年希烈遣其將襲䧟汝州執李元平而去東都
大擾亂朝廷猶為含容遣太子太師顔真卿往宣慰真
卿發後數日以龍武將軍哥舒曜為東都兼汝州行營
兵馬節度希烈既見眞卿但肆兇言令左右慢罵指斥
朝廷又遣逆黨董待名韓霜露劉敬宗陳質翟暉等四
人伺外侵抄州縣官軍皆為其所敗荆南節度張伯儀
全軍覆沒又令周曾王玢姚憺呂從賁康琳等來襲曜
曾玢憺等謀廻軍據蔡州襲討希烈事洩並遇害神策
軍使白志貞又獻策謀令嘗為節度都團練使者各出
家僮部曲一人及馬令劉德信總之討希烈尋詔李勉
為淮西招討使哥舒曜為副至四月曜率衆屯襄城頻
與賊戰皆不勝八月希烈率衆二萬圍襄城李勉又令
將唐漢臣率兵與劉德信同為曜之影援皆望風敗衂
希烈兇逆既甚帝乃命舒王為荆襄江西沔鄂等道節
度諸軍行營兵馬都元帥大開幕府文武僚屬之盛前
後出師未有其比又令涇原諸道出兵皆赴襄城軍未
發會涇州兵亂車駕幸奉天其日希烈大破曜軍於襄
城曜遁歸東都賊因乘勝攻陷汴州李勉奔歸宋州希
烈性慘毒酷每對戰陣殺人流血盈前而言笑飲饌自
若以此人畏而服從其教令盡其死力其攻汴州驅百
姓令運木土築壘道又怒其未就乃驅以填之謂之溼
梢既入汴州於是僣號曰武成以孫廣鄭賁李綬李元
平為宰相以汴州為大梁府李清虛為尹署百官遣兵
東討至寧陵竟為劉洽所拒不得前又遣將翟暉率精
卒襲陳州為劉洽李納大破之生擒暉以獻諸軍乘勝
進攻汴州希烈遁歸蔡州擒其偽署將相鄭賁劉敬宗
等李臯樊澤曲環張建封又四面討襲之累拔其郡縣
希烈敗衂貞元二年三月因食牛肉遇疾其將陳仙竒
令醫人陳仙甫置藥以毒之而死妻男骨肉兄弟共一
十七人並誅之初希烈於唐州得象一頭以為瑞應又
上蔡襄城獲其珍寳乃是爛車釭及滑石偽印也陳仙
竒者起於行間性忠果自希烈死朝廷授淮西節度頗
竭誠節未幾為别將吳少誠所殺贈太子太保賻布帛
米粟有差喪事官給
吳少誠幽州潞縣人父為魏博節度都虞候少誠以父
勲授一子官釋褐王府戶曹後至荆南節度使庾凖竒
之留為衙門將凖入覲從至襄漢見梁崇義不遵憲度
知有異志少誠密計有成擒之略將自陳於闕下屬李
希烈初授節制銳意立功見少誠計慮乃以少誠所見
錄奏有詔慰飭不次封通義郡王未幾崇義違命希烈
受制專征以少誠為前鋒崇義平賜實封五千戶後希
烈叛少誠頗為其用希烈死少誠等初推陳仙竒統戎
事朝廷己命仙竒尋為少誠所殺衆推少誠知留務朝
廷遂授以申光蔡等州節度觀察兵馬留後尋正授節
度少誠善為治勤儉無私日事完聚不奉朝廷貞元三
年判官鄭常及大將楊冀謀逐少誠以聽命於朝試校
書郞劉涉假為手詔數十潛致於大將欲因少誠之出
閉城門以拒之屬少誠將出餞中使常冀等遂謀舉事
臨發為人所告常冀先遇害其將李嘉節等各持假詔
請罪少誠悉宥之其大將宋炅曹齊奔歸京師十五年
陳許節度曲環卒少誠擅出兵攻掠臨潁縣節度留後
上官涚遣兵赴救臨潁鎮使韋清與少誠通救兵三千
餘人悉擒縛而去九月遂圍許州尋下詔削奪少誠官
爵分遣十六道兵馬進討十二月官軍敗衂於小溵河
明年正月夏州節度使韓全義為淮蔡招討處置使北
路行營諸軍將士並取全義指揮陳許節度留後上官
涚充副使五月全義與少誠將吳秀吳少陽等戰於溵
水南官軍復敗七月全義頓軍於五樓行營為賊所乘
大潰全義與都監軍使賈秀英賈國良等夜遁遂城守
溵水汴宋徐泗淄青兵馬直趣陳州列營四面少誠兵
逼溵水五六里下營韓全義諸軍又退保陳州其汴州
河陽等兵各私歸本道陳許將孟元陽與神策兵各率
所部留軍溵水全義斬昭義滑州河陽河中都將凡四
人然竟未嘗整陣交鋒而王師累挫潰少誠尋引兵退
歸蔡州遂下詔洗雪復其官爵累加檢校僕射順宗即
位加同中書門下平章事元和初遷檢校司空依前平
章事元和四年十一月卒年六十廢朝三日贈司徒吳
少陽本滄州清池人初吳少誠父翔在魏博軍中與少
陽相愛及少誠知淮西留守乃厚以金帛取少陽至則
名以堂弟署為軍職累奏官爵出入少誠家情旨甚暱
少陽度少誠猜忍懼為所害乃請出外以任防捍之任
少誠乃表為申州刺史兼御史大夫凡五年少陽頗寬
易而少誠之衆悦附焉及少誠病亟家僮單于熊兒者
偽以少誠意取少陽至時少誠己不知人乃偽署少陽
攝副使知軍州事少誠子元慶年二十餘先為軍職兼
御史中丞少陽密害之及少誠死少陽自為留後時王
承宗求繼士眞不受詔憲宗怒以討承宗不欲兵連兩
河乃詔遂王宥遙領彰義軍節度大使以少陽為留後
遂授彰義軍節度使檢校工部尚書少陽據察州凡五
年不朝覲汝南多廣野大澤得豢馬畜時奪掠夀州茶
山之利内則數匿亡命以富實其軍又屢以牧馬來獻
詔因善之元和九年九月卒贈右僕射吳元濟少陽長
子也初為試協律郞兼監察御史攝蔡州刺史及父死
不發喪以病聞因假為少陽表請元濟主兵務帝遣醫
工候之即稱少陽疾愈不見而還先是少陽判官蘇兆
楊元卿及其將侯惟清嘗同為少陽畫朝覲計及元濟
自領軍兇狠無義唯暱軍中兇悍之徒素不便兆縊殺
之歸其屍於家械侯惟清而囚之時朝廷誤聞惟清已
死贈兵部尚書贈蘇兆以右僕射楊元卿先奏事在京
師得盡言經略淮西事於宰相李吉甫始少陽以病聞
元卿請凡淮西使在道路者所在留止之及少陽卒凡
四十日不為輟朝但易將加兵於外以待其邸吏無何
妄傳董重質已殺元濟并屠其家李吉甫遽請對拜賀
乃輟朝數日知元濟尚在時賊陰計已成羣衆四出狂
悍而不可遏屠舞陽焚葉縣攻掠魯山襄城汝州許州
及陽翟人多逃伏山谷荆棘間為其殺傷驅剽者千里
關東大恐十月以陳州刺史李光顔為忠武軍節度使
又以山南東道節度使嚴綬充申光蔡等州招撫使仍
令内常侍崔潭峻監綬軍十年正月綬軍臨賊西境詔
曰吳元濟逆絶人理反易天常不居父喪擅領軍政諭
以詔旨曾無謙恭熒惑一方之人廹脅三軍之衆以少
陽嘗經任使為之軫悼命申弔祭臨遣使臣陵虐封疆
遂致稽阻絶朝廷之理忘父子之恩旋又掩宼舞陽傷
殘吏卒焚燒葉縣騷擾閭閻恣行敓&KR1817;無所畏忌朕念
賞延之義重傷藩帥之門尚欲納於忠順之途處在顯
榮之地未能飾怒猶為包荒再降詔書俾申招撫而毒
螫滋甚姦心靡悛夀春西南又陷鎮柵窮兇稔惡縱暴
延災覆載之所不容人神之所共棄良非獲已致此興
戎吳元濟在身官爵並宜令削奪令宣武大寧淮南宣
歙等道兵馬合勢山南東道及魏博荊南江西劒南東
川兵馬與鄂岳許會東都防禦使與懷鄭汝節度及義
成兵馬犄角相應同期進討二月綬兵為賊所襲敗于
磁丘退保唐州四月光顔破賊黨元濟遣人求援于鎮
州王承宗淄鄆李師道二帥上表于朝廷請赦元濟之
罪朝旨不從自是兩河賊帥所在竊發冀以沮撓王師
五月承宗師道遣盜燒河陰倉詔御史中丞裴度於軍
前宣喻觀用兵形勢度還奏曰臣觀諸將唯光顔勇義
盡心必有成功上意甚悦翌日光顔奏大破賊於時曲
上曰度知光顔可謂至矣乃以度兼刑部侍郞自是中
外相賀決不赦賊徵天下兵環申蔡之郊大小十餘鎮
六月承宗師道遣盜伏於京城殺宰相武元衡中丞裴
度衡先死度重傷而免憲宗特怒即命度為宰相淮右
用兵之事一以委之七月李師道遣嵩山僧圓淨結山
賊與留邸兵欲焚燒東都先事敗而禍弭嚴綬退罷乃
以汴州節度使韓弘為淮右行營兵馬都統以高霞寓
有名用為唐鄧節度十一年春諸軍雲合惟李光顔懷
汝節度烏重胤心無顧望旦夕血戰繼獻戎捷六月高
霞寓為賊所擊敗于鐵城退保新興柵時諸軍勝負皆
不實聞多虚稱克捷及霞寓敗中外恟恟宰相諫官屢
以罷兵為請唯裴度堅於破賊尋以袁滋代霞寓為唐
鄧帥滋柔懦不能軍十二年正月袁滋復貶閑廐使李
愬表請軍前自效乃用愬為唐鄧帥以代滋愬軍壓境
拔賊文城柵擒柵將吳秀琳又獲賊將李祐李光顔亦
拔賊郾城元濟始懼盡發左右及守城卒屬董重質以
抗光顔重胤六月元濟乞降為羣賊所制不能自拔上
以元兇已蹙兵未臨於賊城輓饋日殫因延英問計於
宰相裴度曰賊力已困但羣帥不一故未能決降上曰
卿決能行乎曰臣誓不與賊偕全七月詔以度為彰義
軍節度使兼申光蔡四面行營招撫使以郾城為行在
蔡州為節度所八月度至郾城激勵士衆軍士喜度至
以賞罰必行皆願輸罄每出勞軍士有流涕者時李愬
營文城柵既得吳秀琳李祐知其可用委信無疑日夜
與計事於帳中祐曰元濟勁軍多在洄曲西境防捍而
守蔡者皆市人疲耄之卒可以乘虚掩襲直抵懸瓠比
賊將聞之元濟成擒矣愬然之咨於裴度度曰兵非出
竒不勝常侍良圖也十一月愬夜出軍令李祐率勁騎
三千為前鋒田進誠三千為後軍愬自率三千為中軍
其月十日夜至蔡州城下坎墻而畢登賊不之覺十一
日攻衙城擒元濟并其家屬以聞初元濟之叛恃其兇
狠然治軍無紀綱其將趙昌洪凌朝江董重質等各權
兵外宼李師道鄆州之鹽城往來寧陵雍丘之間韓弘
知而不禁淮右自少誠阻兵已來三十餘年王師加討
未嘗及其城下常走韓全義敗于頔故驕悍無所顧忌
且恃城池重固有陂浸阻廻故以天下兵環攻三年所
尅者一縣而已及黜高霞寓李遜袁滋諸軍始進又得
陰山府沙陁驍騎邯鄲勇卒光顔重胤之奮命及丞相
臨統破諸將首尾之計方擒元惡申蔡之始人劫於希
烈少誠之虐法而忘其所歸數十年之後長者衰喪而
壯者安於毒暴而恬於搏噬地既少馬而廣畜騾乘之
教戰謂之騾子軍尤稱勇悍而甲仗皆畫為雷公星文
以為厭勝而少誠能以姦謀固衆心初韓全義敗於溵
水蔡兵于全義帳中得公卿間問訊書少誠束而諭衆
曰朝廷公卿以此書託全義收蔡州日乞一將士妻女
以為婢妾以此激怒其衆絶其歸向之心是以蔡人有
老死不聞天子恩宥者故堅為賊用地雖中州人心過
于夷貊乃至搜閱天下豪銳三年而後屈者彼非將才
而力備蓋勢驅性習不知教義之所致也元濟至京憲
宗御興安門受俘百寮樓前稱賀乃獻廟社徇于兩京
斬之於獨柳時年三十五其夜失其首妻沈氏沒入掖
庭弟二人子三人流於江陵誅之判官劉協庶七人皆
斬光蔡等州平始復為王土矣
史臣曰治亂勢也勢亂不能卒治長源以法繩驕軍禍
不旋踵則董公之寬柔不無謂古之名將以陰謀怨望
鮮全其族者董秦始奮忠義多長者言宜其顯赫及失
意挟邪俄被淮陰之戮惜哉吳少誠為希烈之亂胎雖
謀奪其軍及嗣而滅而元濟效希烈之狂悖謂無天地
人之兇險一至於斯是知王者御治之道其可忽諸
贊曰聖哲之君慎名與器不軌之臣得寵則戾董怨而
族吳悖而葅好亂樂禍可監前車
舊唐書卷一百四十五
舊唐書卷一百四十五考證
董晉傳改禮部尚書兵部尚書沈炳震曰德宗紀貞
元十二年晉為東都留守兵部上缺十二年文
舊唐書卷一百四十五考證
