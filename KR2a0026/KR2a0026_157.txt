舊唐書卷一百五十七
後晉司空同中書門下平章事劉昫撰
列傳第一百七
王翃(兄翊)郗士美李鄘子柱(柱子磎)
辛祕馬揔韋弘景
王彦威
王翃太原晉陽人也兄翊乾元中累官至京兆少尹性
謙柔淡於聲利自商州刺史遷㐮州刺史山南東道節
度觀察等使入朝充北蕃宣慰使稱職代宗素重之及
即位目為純臣遷刑部侍郎御史中丞居憲司雖不能
舉振綱條然以謹重知名大歴二年卒翊為侍郎時翃
自折衝授辰州刺史遷朗州有威望智術所莅立名大
歴五年遷容州刺史容管經略使自安史之亂頻詔徵
發嶺南兵募隷南陽魯炅軍炅與賊戰於葉縣大敗餘
衆離散嶺南谿洞夷獠乘此相恐為亂其首領梁崇牽
自號平南十道大都統及其黨覃問等誘西原賊張侯
夏永攻䧟城邑據容州前後經略使陳仁琇李抗侯令
儀耿慎惑元結長孫全緒等雖容州刺史皆寄理藤州
或寄梧州及翃至藤州言於衆曰吾為容州刺史安得
寄理他邑乃出私財募將健許奏以好爵以是人各盡
力不數月斬賊魁歐陽珪馳於廣州見節度使李勉求
兵為援勉曰容州䧟賊已久羣獠方強卒難圖也若務
速攻祗自敗耳郡不可復也翃請曰大夫如未暇出師
但請移牒諸州揚言出千兵援助冀藉聲勢成萬一之
功勉然之翃乃以手札告諭義州刺史陳仁璀藤州刺
史李曉庭等同盟約討賊翃復募三千餘人力戰日數
合節度使牒止翃用兵翃慮惑將士匿其牒奮起士卒
大破賊數萬衆擒其帥梁崇牽賊遁數百里外盡復容
州故境翃發使以聞奏置順州以遏餘寇前後大小百
餘戰生擒賊帥上獻者七十餘人累加銀青光禄大夫
兼御史中丞充招討處置使翃又令其將張利用李實
等分兵討襲西原遂收復鬱林諸州部内漸安後因哥
舒晃殺節度使吕崇賁嶺南復亂翃遣大將李實悉所
管兵赴援廣州西原賊率覃問復招合夷獠曰容州兵
馬盡赴廣州郡可圖也於是悉衆來襲翃知其來伏兵
禦之生擒覃問其衆大敗代宗聞而壮之遣中使慰勞
加金紫光祿大夫時西蕃入宼河中元帥郭子儀統兵
備之乃徵翃為河中少尹充節度留後領子儀之務有
悍將凌正者横暴擾軍政約其徒夜譟斬關以逐翃有
告者翃縮夜漏數刻以差其期賊驚而遁卒誅正軍城
乂安歷汾州刺史京兆尹屬發涇原兵討李希烈軍次
滻水翃備供頓肉敗糧臭衆怒以叛翃奔至奉天加御
史大夫改將作監從幸山南車駕還京改大理卿出為
福州刺史福建觀察使入為太子賓客貞元十二年檢
校禮部尚書代董晉為東都留守判尚書省事東畿汝
防禦使凡開置二十餘屯市勁觔良鐡以為兵器簡練
士卒軍政頗修無何吳少誠阻命翃賦車籍甲不待完
繕東畿之人賴之十八年卒時七十餘贈禮部尚書
郗士美字和夫高平金鄉人也父純字高卿為李邕張
九齡等知遇尤以詞學見推與顔真卿蕭穎士李華皆
相友善舉進士繼以書判制策三中高第登朝歷拾遺
補闕員外郎中諫議大夫中書舍人處事不回為元載
所忌魚朝恩署牙將李琮為兩街功德使琮暴横於銀
臺門毁辱京兆尹崔昭純詣元載抗論以為國耻請速
論奏載不從遂以疾辭退歸東洛凡十年自號伊川田
父清名高節稱於天下及德宗即位崔祐甫作相召拜
左庶子集賢學士到京以年老乞身表三上除太子詹
事致仕東歸洛陽德宗召見屢加褒歎賜以金紫公卿
大夫皆賦詩祖送於都門搢紳以為美談有文集六十
卷行於世士美少好學善記覽父友顔真卿蕭穎士輩
嘗與之討論經傳應對如流既而相謂曰吾曹異日當
交於二郗之間矣未冠為陽翟丞李抱真鎮潞州辟為
從事雅有參贊之績其後易二帥皆詔士美佐之由坊
州刺史為黔州刺史兼御史大夫持節黔中經略招討
觀察鹽鐡等使時溪州賊帥向子琪連結夷獠控據山
洞衆號七八千士美設竒略討平之詔書勞慰加檢校
右散騎常侍封高平郡公再遷京兆尹每别殿延問必
咨訪大政出為鄂州觀察使貞元十八年伊慎有功特
授安黃節度二十年慎來朝其子宥主留事朝廷未能
去會宥母卒於京師利主軍權不時發喪士美命從事
託以他故過其境宥果迎之告以凶問先備肩籃即日
遣之元和五年拜河南尹明年三月檢校工部尚書潞
州大都督府長史充昭義節度前政之豐給浮費至皆
減損號令嚴肅及朝廷討王承宗士美遣兵馬使王獻
領勁兵一萬為前鋒獻兇惡恃亂逗撓不進遽令召至
數其罪斬之下令曰敢後出者斬士美親鼓之兵既合
而賊軍大敗下三營環栢鄉屢以捷聞上大悦曰吾故
知士美能辦吾事于時四面七八鎮兵共十餘萬以環
鎮冀未有首功多犯法士美兵士勇敢畏法威聲甚振
承宗大懼指期有破亡之勢會詔班師至今兩河間稱
之十二年以疾徵為工部尚書稍間拜忠武節度使檢
校刑部尚書至鎮踰月寢疾元和十四年九月卒年六
十四贈尚書左僕射諡曰景士美善與人交然諾之際
豁如也當時名稱翕然
李鄘字建侯江夏人北海太守邕之姪孫父暄官至起
居舍人鄘大歴中舉進士又以書判高等授祕書正字
為李懷光所辟累遷監察御史及懷光據蒲津叛鄘與
母妻䧟賊中恐禍及親因偽白懷光曰兄病在洛請母
往視之懷光許焉且戒妻子無得從鄘皆遣行後懷光
知責之對曰鄘名隷軍籍不得隨侍老母奈何不使婦
隨姑行也懷光無以罪之時與故相高郢同在賊廷乃
密奏賊軍虚實及攻取之勢德宗賜手詔以勞之後事
泄懷光嚴兵召郢與鄘詰責鄘詞激氣壮三軍義之懷
光不敢殺囚之獄中懷光死馬燧就獄致禮表為河東
從事尋以言不行歸飬洛中襄州節度使嗣曹王臯致
禮延辟署從事奏兼殿中侍御史入為吏部員外郎徐
州張建封卒其子愔為將校所迫俾領軍務詔擇臨難
不懾者即其軍以諭之遂命鄘為徐州宣慰使鄘直抵
其軍召將士傳朝旨陳禍福脱監軍使桎梏令復其位
兇黨不敢犯及愔上表稱兵馬留後鄘以為非詔令所
加不宜稱號立使削去方受其表遷吏部郎中順宗登
極拜御史中丞遷京兆尹尚書右丞元和初以京師多
盜復選為京兆尹擒奸禁暴威望甚著尋拜檢校禮部
尚書鳳翔尹鳳翔隴右節度使是鎮承前命帥多用武
將有神策行營之號初受命必詣軍修謁鄘既受命表
陳其不可詔遂去神策行營字但為鳳翔隴右節度未
幾還鎮太原入為刑部尚書兼御史大夫諸道鹽鐡轉
運使五年冬出為揚州大都督府長史淮南節度使鄘
前在兩鎮皆以剛嚴操下遽變舊制人情不安故未幾
即改去至淮南數歲就加檢校左僕射政嚴事理府廪
充積及王師征淮夷鄆宼李師道表裏相援鄘發楚夀
等州二萬餘兵分壓賊境日費甚廣未嘗請於有司時
憲宗以兵興國用不足命鹽鐡副使程异乘驛諭江淮
諸道㑭助軍用鄘以境内富實乃大籍府庫一年所蓄
之外咸貢於朝廷諸道以鄘為倡首悉索以獻自此王
師無匱乏之憂先是吐突承璀監淮南軍貴寵莫貳鄘
亦以剛嚴素著而差相敬憚未嘗稍失承璀歸遂引以
為相十二年徵拜門下侍郎同平章事鄘出入顯重素
不以公輔自許年侵勢過頗安外鎮登祖筵聞樂而泣
下曰宰相之任非吾所長也行頗緩至京師又辭疾歸
第既未朝謁亦不領政事竟以疾辭改授戶部尚書俄
換檢校左僕射兼太子賓客分司東都尋以太子少傅
致仕元和十五年八月卒贈太子太保諡曰肅鄘強直
無私飾與楊憑穆質許孟容王仲舒友善皆任氣自負
然鄘當官嚴重為吏以峻法立操所至稱理而剛決少
恩鎮揚州七年令行禁止擒擿生殺一委軍吏參佐束
手居人頗䧟非法物議以此少之子柱官至浙東觀察
使柱子磎字景望博學多通文章秀絶大中十三年一
舉登進士第歸仁晦鎮大梁穆仁裕鎮河陽自監察殿
中相次奏為從事入為尚書水部員外郎累遷吏部郎
中兼史館修撰拜翰林學士中書舍人廣明中分司洛
下遇巢讓之亂逃於河橋光啟中避亂淮海有偽襄王
詔命磎皆不從王鐸鎮滑臺杖策詣之鐸表薦于朝昭
宗雅重之復召入翰林為學士拜戶部侍郎遷禮部尚
書景福二年十月與韋昭度並命中書門下平章事宣
制日水部郎中知制誥劉崇魯掠其麻哭之奏云李磎
奸邪挾附權倖以忝學士不合為相時宰臣崔昭緯與
昭度及磎素不相協密遣崇魯沮之也乃左授太子少
師磎因上十章及納諫論三篇自雪且數崇魯之惡議
者重其才而鄙其訟昭宗素愛其才而急於大用至乾
寧初又上第十一表乃復命為相數月與昭度同為王
行瑜等所殺磎自在臺省聚書至多手不釋卷時人號
曰李書樓所撰文章及注解書傳之闕疑僅百餘卷經
亂悉亡王行瑜死德音昭雪贈司徒諡曰文子沇字東
濟有俊才與父同日遇害詔贈禮部員外郎
辛秘隴西人少嗜學貞元年中累登五經開元禮科選
授華原尉判入高等調補長安尉高郢為太常卿嘉其
禮學奏授太博士遷祠部兵部員外博士山
陵及郊丘二禮儀使皆署為判官當時推其逹禮元和
初拜湖州刺史未幾屬李錡命將收支郡遂令大將監
守五郡蘇常杭睦四州刺史或以戰敗或被拘執賊黨
以秘儒者甚易之秘密遣衙門將丘知二勒兵數百人
候賊將動逆戰大破之知二中流矢墜馬起而復戰斬
其將焚其營一州遂安賊平以功賜金紫由是僉以秘
材堪將帥及太原節度范希朝領全師出討王承宗徵
秘為河東行軍司馬委以留務尋召拜左司郎中出為
汝州刺史九年徵拜諫議大夫改常州刺史遷為河南
尹莅職修政有可稱者十二年拜檢校工部尚書代郗
士美為潞州大都督府長史御史大夫充昭義軍節度
澤潞磁洺邢等州觀察使是時以再討王承宗澤潞壓
境凋費尤甚朝議以兵革之後思能完復者遂以命秘
凡四歲府庫積錢七十萬貫餱糧器械稱是及歸道病
先自為墓誌將歿又為書一通命緘致几上其家發之
皆送終遵儉之旨久歷重任無豐財厚産為時所稱元
和十五年十二月卒年六十四贈左僕射諡曰昭
馬揔字會元扶風人少孤貧好學性剛直不妄交遊貞
元中姚南仲鎮滑臺辟為從事南仲與監軍使不叶監
軍誣奏南仲不法及罷免揔坐貶泉州别駕監軍入掌
樞密福建觀察使柳冕希旨欲殺揔從事穆贊鞫揔贊
稱無罪揔方免死後量移恩王傅元和初遷虔州刺史
四年兼御史中丞充嶺南都護本管經略使揔敦儒學
長於政術在南海累年清廉不撓夷獠便之於漢所立
銅柱之處以銅一千五百斤特鑄二柱刻書唐德以繼
伏波之迹以綏蠻功就加金紫八年轉桂州刺史桂管
經略觀察使入為刑部侍郎裴度宣慰淮西奏為制置
副使吳元濟誅度留揔蔡州知彰義軍留後尋檢校工
部尚書蔡州刺史兼御史大夫充淮西節度使揔以申
光蔡等州久䧟賊宼人不知法威刑勸導咸令率化奏
改彰義軍曰淮西賊之偽迹一皆削盪十三年轉許州
刺史忠武軍節度陳許溵等州觀察處置等使明年改
華州刺史潼關防禦鎮國軍等使十四年遷檢校刑部
尚書鄆州刺史天平軍節度鄆曹濮等州觀察等使就
加檢校尚書左僕射入為戶部尚書長慶三年卒贈右
僕射揔理道素優軍政多暇公務之餘手不釋卷所著
奏議集年歴通歴子鈔等書百餘卷行於世
韋弘景京兆人後周逍遥公夐之後祖嗣立終宣州司
戶父堯終洋州興道令弘景貞元中始舉進士為汴州
浙東從事元和三年拜左拾遺充集賢殿學士轉左補
闕尋召入翰林為學士普潤鎮使蘇光榮為涇原節度
使弘景草麻漏敘光榮之功罷學士改司門員外郎轉
吏部員外左司郎中改戶部度支郎中張仲方貶李吉
甫諡上怒貶仲方弘景坐與仲方善出為綿州刺史宰
相李夷簡出鎮淮南奏為副使賜以金紫入為京兆少
尹遷給事中劉士涇以駙馬交通邪倖穆宗用為太僕
卿弘景與給事薛存慶封還詔書論士涇曰伏以司僕
正卿位居九列在周之命伯冏其人所以惟月膺名象
河稱重漢朝亦以石慶之謹愿陳萬年之行潔皆踐斯
職謂之大寮今士涇戚里常人班敘散秩以父任將帥
家富貲財聲名不在於士林行義無聞於朝野忽長卿
寺有瀆官常以親則人物未賢以勲則寵待常厚今叨
顯任誠謂謬官傳曰惟名與器不可假人盖士涇之謂
臣等職司違失實在守官其劉士涇新除太僕卿敕未
敢行下穆宗遣宰臣宣諭弘景等固執如前宰臣不得
已改衞尉少卿穆宗復遣諭弘景曰士涇父昌有邊功
士涇為少列十餘年又尚雲安公主宜有加恩朕思賞
勞睦親之意竟行前命穆宗怒乃令弘景使安南邕容
宣慰時論翕然推重時蕭俛以清直在位弘景議論常
所輔助遷刑部侍郎轉吏部侍郎銓綜平允權邪憚其
嚴勁不敢干以非道掌選二歲改陜虢觀察使歲滿徵
拜尚書左丞駮吏部授官不當者六十人弘景素以鯁
亮稱及居綱轄之地郎吏望風修整會吏部員外郎楊
虞卿以公事為下吏所訕獄未能辨詔下弘景與憲司
就尚書省詳讞虞卿多朋游人多嚮附之弘景素所不
悦時已請告在第及準詔就召以公服來謁弘景謂之
曰有敕推公虞卿失容自退轉禮部尚書充東都留守
判東都尚書省事繕完宫室至今賴之太和五年五月
卒年六十六贈尚書左僕射弘景歷官行事始終以直
道自立議論操持無所阿附當時風教尤為倚賴自長
慶已來目為名卿
王彦威太原人世儒家少孤貧苦學尤通三禮無由自
逹元和中遊京師求為太常散吏卿知其書生補充檢
討官彦威於禮閤掇拾自隋已來朝廷沿革吉凶五禮
以類區分成三十卷獻之號曰元和新禮繇是知名特
授太博士憲宗晏駕未定諡淮南節度使李夷簡以
憲宗功高列聖宜特稱祖穆宗下禮官議彦威奏曰據
禮經三代之制始君謂之太祖太祖之外又祖有
功而宗有德故夏后氏祖顓頊而宗禹殷人祖契而宗
湯周人郊祀后稷祖文王而宗武王自東漢魏晉漸違
經意㳂革不一子孫以推美為先自始祖已下並有建
祖之制盖非典訓不可法也國朝祖宗制度本於周禮
以景皇帝為太祖又祖神堯而宗太宗自高宗已降但
稱宗謂之尊名可為成法不然則太宗造有區夏理致
昇平玄宗掃清内難翊戴聖父肅宗龍飛靈武收復兩
都此皆應天順人撥亂返正至於廟號亦但稱宗謹按
經義祖者始也宗者尊也故傳曰始封必為祖書曰德
高可宗故號高宗今宜本三代之定制去魏晉之亂法
守貞觀開元之憲章而擬議大名垂以為訓大行廟號
宜稱宗制從之故事祔廟之禮先告於太極殿然後奉
神主赴太廟祔禮畢不再告於太極殿時憲宗祔廟禮
畢執政詳舊典令有司再告祔享禮畢于太極殿彦威
執議以為不可執政怒會宗正寺進祝版誤以憲宗為
睿宗執政銜其強奏祝版參差博士之罪彦威坐削一
階奪兩季俸彦威殊不低迴每議禮事守正不阿附君
子稱之累轉司封員外郎中弘文館舊不置學士文宗
特置一員以待彦威尋使魏博宣慰特賜金紫五年遷
諫議大夫朝廷自誅李師道收復淄青十二州未定戶
籍乃命彦威充十二州勘定兩稅使朝法振舉人不以
為煩以本官兼史館修撰彦威通悉典故宿儒碩學皆
讓之時以僕射上事儀注前後不定中丞李漢奏定朝
議未以為允中書門下奏請依元和七年已前儀注左
右僕射上日請受諸司四品六品丞郎已下拜彦威奏
論曰臣謹按開元禮凡受冊官並與卑官答拜國朝官
品令三師三公正一品尚書令正二品並是冊拜授官
上之日亦無受朝官再拜之文僕射班次三公又是尚
書令副貳之職雖端揆之重有異百寮然與羣官比肩
事主禮曰非其臣即荅拜之又曰大夫之臣不稽首非
尊家臣以避君也即僕射上日受常參官拜事頗非儀
況元和七年已經奏議酌為定制編在國章近年上儀
又有受拜之禮禮文乍變物論未安請依元和七年敕
為定時李程為左僕射宰執難於改革雖不從其議論
者稱之興平縣人上官興因醉殺人亡竄吏執其父下
獄興自首請罪以出其父京兆尹杜悰御史中丞宇文
鼎以其首罪免父有光孝義請減死配流彦威與諫官
上言曰殺人者死百王共守若許殺人不死是教殺人
興雖免父不合減死詔竟許決流彦威詣中書投宰相
面論語訐氣盛執政怒左授河南少尹未幾改司農卿
李宗閔重之既秉政授青州刺史兼御史大夫充平盧
軍節度淄青等觀察使開成元年召拜戶部侍郎尋判
度支彦威儒學雖優亦勤吏事然貨泉之柄素非所長
性既剛訐自恃有餘嘗紫宸廷奏曰臣自計司按見管
錢榖文簿皆量入以為出使經費必足無所刻削且百
口之家猶有歲蓄而軍用錢物一切通用悉隨色額占
定終歲支給無毫釐之差儻臣一旦愚迷欲自欺竊亦
不可得也名曰度支占額圖既而又進供軍圖曰起至
德乾元之際迄於貞觀元和之初天下有觀察者十節
度二十有九防禦者四經略者三犄角之師犬牙相制
大都通邑無不有兵都計中外各額至八十餘萬長慶
戶口凡三百三十五萬而兵額約九十九萬通計三戶
資一兵今計天下租賦一歲所入揔不過三千五百餘
萬而上供之數三之一焉三萬之中二給衣賜自留州
留使兵士衣賜之外其餘四十萬衆仰給度支伏以時
逄理安運屬神聖然而兵不可弭食哉惟時憂勤之端
兵食是切臣謬司邦計虔奉睿圖輒纂事功庶禆聖覽
又纂集國初已來至貞元帝代功臣如左氏傳體叙事
號曰唐典進之彦威既掌利權心希大用時内官仇士
良魚弘志禁中用事先是左右神策軍多以所賜衣物
於度支中估判使多曲從厚給其價開成初有詔禁止
然趨利者猶希意從其請託至是彦威大結私恩凡内
官請託無不如意物議鄙其躁妄復修王播舊事貢奉
羡餘殆無虛日會邊軍上訴衣賜不時兼之朽故宰臣
惡其所為令攝度支人吏付臺推訊彦威略不介懷入
司視事及人吏受罰左授衛尉卿停務方還私第三年
七月檢校禮部尚書代殷侑為許州刺史充忠武軍節
度陳許溵觀察等使會昌中入為兵部侍郎歷方鎮檢
校兵部尚書卒贈僕射諡曰靖
史臣曰世以治軍戎決權變非儒者之事而王翃郗士
美釋䙜掖之儒衣奮將軍之旗鼓俾士赴湯火威振藩
籬何其壮也所謂非秦無人吾謀適不用也二子遭遇
英主伸其效用宜哉李建侯不屈於賊庭馬會元見伸
於貝錦臨危挺操所謂貞臣將相之榮固其宜矣辛潞
州之特逹韋僕射之峻整王尚書之果敢皆一時之偉
器也若以道自牧求福不回即能臣也而彦威欲為巧
宦不亦疎乎
贊曰見危致命臨難不恐士美建侯仁者之勇弘景陸
離駮正黃扉貪名喪道狂哉彦威
舊唐書卷一百五十七
舊唐書卷一百五十七考證
王翃傳兄翊自商州刺史遷山南東道節度觀察等使
沈炳震曰按本紀自至德至上元山南東道為魯
炅來瑱史翽無王翊也疑是副使
郗士美傳出為鄂州觀察使貞元十八年伊慎有功特
授安黃節度沈炳震曰本紀貞元二十年士美自
房州除黔中其拜鄂岳也本紀無文然以時推之當
在元和三年韓臯遷浙西之後此貞元以下文乃追
序伊慎事非士美之除鄂岳在十八年前也
舊唐書卷一百五十七考證
