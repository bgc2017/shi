舊唐書卷一百五十五
後晉司空同中書門下平章事劉昫撰
列傳第一百五
穆寧(子贊質員賞)崔邠(弟鄯郾鄲)
竇羣(兄常牟弟庠鞏)李遜(弟建)
薛戎(弟放)
穆寧懷州河内人也父元休以文學著撰洪範外傳十
篇開元中獻之玄宗賜帛授偃師縣丞安陽令寧清慎
剛正重交遊以氣節自任少以眀經調授鹽山尉是時
安禄山始叛偽署劉道玄為景城守寧唱義起兵斬道
玄首傳檄郡邑多有應者賊將史思眀來宼郡寧以攝
東光令將兵禦之思眀遣使說誘寧立斬之郡懼賊怨
深後大兵至奪寧兵及攝縣初寧佐採訪使廵按常過
平原與太守顔真卿密揣禄山必叛至是真卿亦唱義
舉郡兵以拒禄山會間使持書遺真卿曰夫子為衞君
乎更無他詞真卿得書大喜因奏署大理評事河北採
訪支使寧以長子属母弟曰惟爾所適苟不乏嗣吾無
累矣因往平原謂真卿曰先人有嗣矣古所謂死有輕
於鴻毛者寧是也願佐公以定危難真卿深然之其後
寧計或不行真卿廹蹙棄郡夜渡河而南見肅宗於鳳
翔帝問拒賊之状真卿曰臣不用穆寧之言功業不成
帝竒之發驛召寧將以右職待之會真卿以抗直失旨
事遂止上元二年累官至殿中侍御史佐鹽鐵轉運使
副元帥李光弼以餉運不繼或惡寧者誣譖於光弼光
弼揚言欲殺寧寧直抵徐州見光弼喻以大義不為撓
折光弼深重之寧得行其職寶應初轉侍御史為河南
轉運租庸鹽鐵等副使眀年遷戸部員外郎無幾加兼
御史中丞為河南江南轉運使廣德初加庫部郎中是
時河運不通漕輓由漢沔自商山逹京師選鎮夏口者
詔以寧為鄂州刺史鄂岳沔都團練使及淮西鄂岳租
庸鹽鐵㳂江轉運使賜金紫時淮西節度使李忠臣貪
暴不奉法設防戍以税商賈又縱兵士剽劫行人殆絶
與寧夾淮為理憚寧威名宼盗輙止沔州别駕薛彦偉
坐事忤旨寧杖之致死寧坐貶虔州司馬重貶昭州平
集尉大歴四年起授監察御史領轉運留後事於淄青
間一年改檢校司封郎中兼侍御史領轉運留後事於
江西眀年拜檢校秘書少監兼和州刺史理有善政居
無何官罷代寧者以天寶版籍校見戸誣以逋亡多坐
貶泉州司戶寧子贊守闕三年告冤詔遣御史按覆而
人戶增倍詔書召寧除右諭德寧強毅不能事權貴執
政者以為不附已且憚其難制故處之散位寧默默不
得志且曰時不我容我不時殉則非吾之進也在於退
乎辭病居家請告幾十旬者數矣親友強之復一朝請
上居奉天寧詣行在拜秘書少監興元初改右庶子德
宗還京師寧曰可以行吾志矣因移病罷歸東都貞元
六年就拜秘書監致仕寧好學善教諸子家道以嚴稱
事寡姊以悌聞通逹體命未嘗服藥每誡諸子曰吾聞
君子之事親養志為大直道而已慎無為謟吾之志也
貞元十年十月卒時年七十九四子贊質員賞贊字相
眀釋褐為濟源主簿時父寧為和州刺史以剛直不屈
於廉使遂被誣奏貶泉州司戶參軍贊奔赴闕庭號泣
上訴詔御史覆問寧方得雪詔曰令子申父之冤憲臣
奉君之命楚劍不衝於牛斗秦臺自洗於塵埃由是知
名累遷京兆兵曹參軍殿中侍御史轉侍御史分司東
都時陜州觀察使盧岳妾裴氏以有子岳妻分財不及
訴於官贊鞫其事御史中丞盧佋佐之令深繩裴罪贊
持平不許宰臣竇參與佋善參佋俱持權怒贊以小事
不受指使遂下贊獄侍御史杜倫希其意誣贊受裴之
金鞭其使以成其獄甚急贊弟賞馳詣闕撾登聞鼓詔
三司使覆理無驗出為郴州刺史參敗徵拜刑部郎中
因次對德宗嘉其才擢為御史中丞時裴延齡判度支
以姦巧承恩属吏有贓犯贊鞫理承伏延齡請曲法出
之贊三執不許以欵状聞延齡誣贊不平貶饒州别駕
丁母憂再轉虔常二州刺史憲宗即位拜宣州刺史御
史中丞充宣歙觀察使所莅皆有政聲永貞元年十一
月卒時年五十八贈工部尚書贊與弟質員賞以家行
人材為搢紳所仰贊官逹父母尚無恙家法清嚴贊兄
弟奉指使笞責如童僕贊最孝謹質強直應制策入第
三等其所條對至今傳之自補闕至給事中時政得失
未嘗不先論諫元和初掌賦使院多擅禁繫戶人而有
笞掠至死者質乃論奏鹽鐵轉運司應決私鹽繫囚須
與州府長吏監決自是刑名畫一憲宗以王承宗叛用
内官吐突承璀為招討使質率同列伏閤論奏言自古
無以中官為將帥者上雖改其名心頗不悦尋改質為
太子左庶子五年坐與楊憑善出為開州刺史未幾卒
員工文辭尚節義杜亞為東都留守辟為從事檢校員
外郎早卒有文集十卷質兄弟俱有令譽而和粹世以
滋味目之贊俗而有格為酪質美而多入為酥員為醍
醐賞為乳腐近代士大夫言家法者以穆氏為高
崔邠字處仁清河武城人祖結父倕官卑邠少舉進士
又登賢良方正科貞元中授渭南尉遷拾遺補闕常疏
論裴延齡為時所知以兵部員外郎知制誥至中書舍
人凡七年又權知吏部選事眀年為禮部侍郎轉吏部
侍郎賜以金紫邠温裕沉密尤敦清儉上亦器重之裴
垍將引為相病難於承荅事竟寝兄弟同時奉朝請者
四人頗以孝敬怡睦聞後改太常卿知吏部尚書銓事
故事太常卿初上大閱四部樂於署觀者縱焉邠自私
第去帽親導母轝公卿逢者迎騎避之衢路以為榮居
母憂歲餘卒元和十年三月也時年六十二贈吏部尚
書諡曰文簡弟鄯郾鄲等六人子璀璜璀子彦融皆登
進士第歴位臺閣鄯少有文學舉進士元和中歴監察
御史太和元年十月自太子詹事拜左金吾衞大將軍
鄯昆弟六人仕官皆至三品邠郾鄲三人知貢舉掌銓
衡冠族聞望為時名德鄯太和九年冬為左金吾大將
軍無病暴亡不旬日有訓注之亂其亂始自君子
乃知鄯之亡崔氏積善之徵也贈禮部尚書子瑄郾字
廣略舉進士平判入等授集賢殿校書郎三命升朝為
監察御史刑部員外郎姿質秀偉神情重雅人望而愛
之終不可捨不知者以為事高簡拘静默耳居内憂釋
服為吏部員外姦吏不敢欺孤寒無援者未嘗留滯銓
叙之美為時所稱再遷左司郎中元和十三年鄭餘慶
為禮儀詳定使選時有禮學者共事以郾為詳定判官
吏部郎中十五年遷諫議大夫穆宗即位荒於禽酒坐
朝常晚郾與同列鄭覃等延英切諫穆宗甚嘉之畋遊
稍簡長慶中轉給事中昭愍即位選侍講學士轉中書
舍人入思政殿謝恩奏曰陛下用臣為侍講半歲有餘
未嘗問臣經義今蒙轉改實慙尸素有愧厚恩帝曰朕
機務稍閑即當請益高鉞曰陛下意雖樂善既未延接
儒生天下之人寧知重道帝深引咎賜之錦綵郾退與
同列高重抄撮六經嘉言要道區分事類凡十卷名曰
諸經纂要冀人主易於省覽上嘉之賜錦綵二百匹銀
器等其年轉禮部侍郎東都試舉人凡兩歲掌貢士平
心閱試賞拔藝能所擢者無非名士至大中咸通之代
為輔相名卿者十數人出為陜州觀察使舊弊有上供
不足奪吏俸以益之歲八十萬郾以廉使常用之直代
之居二年政績聞於朝遷鄂岳安黃等州觀察使又五
年移浙西道都團練觀察使至用寬政安疲人及居鄂
渚則峻法嚴刑未常貰一死罪江湖之間萑蒲是叢因
造蒙衝小艦上下千里朞月而盡獲羣盗凡三按廉車
率由清簡少事財用有餘人遂寧泰開成元年卒年六
十九贈吏部尚書諡曰德郾與兄邠弟鄲等皆有令譽
而郾疎財恢廓昆仲所不及子瑶瓌瑾珮璆瑶太和三
年登進士第出位藩方入升朝列累至中書舍人大中
六年知貢舉旋拜禮部侍郎出為浙西觀察使又遷鄂
州刺史鄂岳觀察使終於位瓌珮璆官至郎署給諫瑾
大中十年登進士第累居使府歴尚書郎知制誥咸通
十三年知貢舉選拔頗為得人尋拜禮部侍郎出為湖
南觀察使鄲登進士第累遷監察御史三遷考功郎中
太和三年以本官充翰林學士轉中書舍人六年罷學
士八年為工部侍郎集賢殿學士權知禮部真拜兵部
侍郎本官判吏部東銓事文宗勤於政道每苦選曹訛
弊延英謂宰臣曰吏部殊不選才安得摭實無濫可釐
革否李石對曰令錄可以商量他官且宜循舊上曰循
舊如配官耳賢不肖安能甄别帝召三銓謂之曰卿等
比選令錄如何注擬鄲對曰資叙相當問其為治之術
視可否而擬之帝曰依資合得而才劣者何授對曰與
邊遠慢官帝曰如以不肖之才治邊民則疾苦可知也
凡朝廷求理遠近皆須得人苟非其才人受其弊矣尋
拜吏部侍郎開成二年出為宣州刺史兼御史中丞宣
歙觀察使四年入為太常卿七月以本官同中書門下
平章事尋加中書侍郎銀青光禄大夫會昌初李德裕
用事與鄲弟兄素善鄲在相位累年歴方鎮太子師保
卒
竇羣字丹列扶風平陵人祖亶同昌郡司馬父叔向以
工詩稱代宗朝官至左拾遺羣兄常牟弟鞏皆登進士
第唯羣獨為處士隠居毗陵以節操聞及母卒囓一指
置棺中因廬墓次終喪後學春秋於啖助之門人盧庇
者著書三十四卷號史記名臣疏貞元中蘇州刺史韋
夏卿以丘園茂異薦兼獻其書不報及夏卿入為吏部
侍郎改京兆尹中謝日因對復薦羣徵拜左拾遺遷侍
御史充入蕃使秘書監張薦判官羣因入對奏曰陛下
即位二十年始自草澤擢臣為拾遺是難其進也今陛
下以二十年難進之臣用為和蕃判官一何易也德宗
異其言留之復為侍御史王叔文之黨柳宗元劉禹錫
皆慢羣羣不附之其黨議欲貶羣官韋執誼止之羣嘗
謁王叔文叔文命徹榻而進羣揖之曰夫事有不可知
者叔文曰如何羣曰去年李實伐恩恃貴傾動一時此
時公逡巡路旁乃江南一吏耳今公已處實形勢又安
得不慮路旁有公者乎叔文雖異其言竟不之用憲宗
即位轉膳部員外兼侍御史知雜出為唐州刺史節度
使于頔素聞其名既謁見羣危言激切頔甚悦奏留充
山南東道節度副使檢校兵部郎中兼御史中丞賜紫
金魚袋宰相武元衡李吉甫皆愛重之召入為吏部郎
中元衡輔政舉羣代已為中丞羣奏刑部郎中吕温羊
士諤為御史吉甫以羊吕險躁持之數日不下羣等怒
怨吉甫三年八月吉甫罷相出鎮淮南羣等欲因失恩
傾之吉甫嘗召術士陳登宿于安邑里第翌日羣令吏
捕登考劾偽構吉甫隂事密以上聞帝召登面訊之立
辯其偽憲宗怒將誅羣等吉甫救之出為湖南觀察使
數日改黔州刺史黔州觀察使在黔中属大水壊其城
郭復築其城徵督谿洞諸蠻程作頗急於是辰錦生蠻
乘險作亂羣討之不能定六年九月貶開州刺史在郡
二年改容州刺史容管經略觀察使九年詔還朝至衡
州病卒時年五十羣性狠戾頗復恩讐臨事不顧生死
是時徵入云欲大用人皆懼駭聞其卒方安二子謙餘
審餘兄常字中行大歷十四年登進士第居廣陵之柳
楊結廬種樹不求苟進以講學著書為事凡二十年不
出貞元十四年鎮州節度使王武俊聞其賢遣人致聘
辟為掌書記不就其年杜佑鎮淮南奏授校書郎為節
度參謀元和六年自湖南判官入為侍御史轉水部員
外郎出為朗州刺史歴固陵潯陽臨川三郡守入為國
子祭酒求致仕寳歴元年卒時年七十子弘餘會昌中
為黃州刺史牟字貽周貞元二年登進士第試秘書省
校書郎東都留守廵官歴河陽昭義從事檢校水部郎
中賜緋再為留守判官入為都官郎中出為澤州刺史
入為國子祭酒長慶二年卒時年七十四子周餘大中
年秘書監牟弟庠字胃卿釋褐國子主簿吏部侍郎韓
臯出鎮武昌辟為推官臯移鎮浙西奏庠為節度副使
殿中侍御史遷澤州刺史又為宣歙副使除奉天令登
州刺史東都留守判官歴信婺二州刺史卒年六十三
子繇載鞏字友封元和二年登進士第袁滋鎮滑州辟
為從事滋改荆襄二鎮皆從之掌管記之任平盧薛平
又辟為副使入朝拜侍御史歴司勲員外刑部郎中元
稹觀察浙東奏為副使檢校秘書少監兼御史中丞賜
金紫稹移鎮武昌鞏又從之鞏能五言詩昆仲之間與
牟詩俱為時所賞重性温雅多不能持論士友言議之
際吻動而不發白居易等目為囁嚅翁終于鄂渚時年
六十子六人景餘師裕最知名
李遜字友道後魏申公發之後於趙郡謂之申公房曾
祖進德太子中允祖珍玉昌眀令父震雅州别駕世寓
於荆州之石首遜登進士第辟襄陽掌書記復從事於
湖南主其留務頗有聲績累拜池濠二州刺史先是濠
州之都將楊騰削刻士卒州兵三千人謀殺騰騰覺之
走揚州家属皆死濠兵不自戢因行攘剽及遜至郡餘
亂未殄徐驅其間為陳逆順利害之勢衆皆釋甲請罪
因以寧息觀察使旨限外徵役皆不從入拜虞部郎中
元和初出為衢州刺史以政績殊尤遷越州刺史兼御
史大夫浙東都團練觀察使先是貞元初皇甫政鎮浙
東嘗福建兵亂逐觀察使吴詵政以所鎮實壓閩境請
權益兵三千俟賊平而罷賊平向三十年而所益兵仍
舊遜視事數日舉奏停之遜為政以均一貧富扶弱抑
強為己任故所至稱理九年入為給事中遜以舊制隻
日視事對羣臣遜奏論曰事君之義有犯無隠陳誠啓
沃不必擇辰今羣臣敷奏乃候隻日是畢歲臣下覩天
顔獻可否能幾何憲宗嘉之乃許不擇時奏對俄遷戸
部侍郎元和十年拜襄州刺史充山南東道節度觀察
等使襄陽前領八郡唐鄧隋在焉是時方討吴元濟朝
議以唐蔡鄰接遂以鄧隷唐州三郡别為節制命高霞
寓領之專俟攻討遜以五州賦餉之時遜代嚴綬鎮襄
陽綬以八州兵討賊在唐州既而綬以無功罷兵柄命
高霞寓代綬將兵於唐州其襄陽軍隷于霞寓軍士家
口在襄州者遜厚撫之士卒多捨霞寓亡歸既而霞寓
為賊所敗乃移過于遜言供饋不時霞寓本出禁軍内
官皆佐之既貶官中人皆言遜撓霞寓軍所以致敗上
令中使至襄州聽察曲直奏言遜不直乃左授太子賓
客分司又降為恩王傅十三年李師道效順命遜為左
散騎常侍馳赴東平諭之師道得詔意動即請效順旋
為其下所惑而止遜還未幾除京兆尹改國子祭酒十
四年拜許州刺史充忠武節度陳許溵蔡等州觀察處
置等使是時新罹兵戰難遽完緝及遜至集大軍與之
約束嚴具示賞罰必信號令數百言士皆感悦長慶元
年幽鎮繼亂遜請身先討賊不許但命以兵一萬會于
行營遜奉詔即日發兵故先諸軍而至由是進位檢校
吏部尚書尋改鳳翔節度使行至京師以疾陳乞改刑
部尚書長慶三年正月卒年六十三廢朝一日贈右僕
射遜幼孤寓居江陵與其弟建皆安貧苦易衣併食講
習不倦遜兄造知二弟賢日為營丐成其志業建先遜
一年卒兄弟同致休顯士君子多之諡曰恭肅造早卒
建字杓直家素清貧無舊業與兄造遜於荆南躬耕致
養嗜學力文舉進士選授秘書省校書郎德宗聞其名
用為右拾遺翰林學士元和六年坐事罷職降詹事府
司直高郢為御史大夫奏為殿中侍御史遷兵部郎中
知制誥自以草詔思遟不願司文翰改京兆尹與宰相
韋貫之友善貫之罷相建亦出為灃州刺史徵拜太常
少卿尋以本官知禮部貢舉建取捨非其人又惑於請
託故其年選士不精坐罰俸料眀年除禮部侍郎竟以
人情不洽改為刑部建名位雖顯以廉儉自處家不理
垣屋士友推之長慶二年二月卒贈工部尚書三子訥
恪朴訥最知名官至華州刺史檢校尚書右僕射
薛戎字元夫河中寳鼎人少有學術不求聞逹居於毗
陵之陽羡山年餘四十不易其操江西觀察使李衡辟
為從事使者三返方應故相齊映代衡又留署職府罷
歸山福建觀察使柳冕表為從事累月轉殿中侍御史
會泉州闕刺史冕署戎權領州事是時姚南仲節制鄭
滑從事馬揔以其道直為監軍使誣奏貶泉州别駕冕
附會權勢欲構成揔罪使戎按問曲成之戎以揔無辜
不從冕意别白其状戎還自泉州冕盛氣據衙而見賓
客戎遂歴東廂從容而入冕度勢未可屈徐起以見一
揖而退又構其罪以状聞置戎於佛寺環以武夫恣其
侵辱如是累月誘令成揔之罪操心如一竟不動摇杜
佑鎮淮南知戎之冤乃上其表發書諭冕戎難方解遂
辭職寓居於江湖間後閻濟美為福建觀察使備聞其
事奏充副使又随濟美移鎮浙東改侍御史入拜刑部
員外郎出為河南令累改衢湖常三州刺史遷浙東觀
察使所莅皆以政績聞居數歲以疾辭官長慶元年十
月卒贈左散騎常侍戎檢身處約不務虚名俸入之餘
散於宗族身歿之後人無譏焉兄弟五人季弟放最知
名放登進士第性端厚寡言於是非不甚繫意累佐藩
府莅事幹敏官至試大理評事擢拜右拾遺轉補闕歴
水部兵部二員外遷兵部郎中遇憲宗以儲皇好書求
端士輔導經義選充皇太子侍讀及穆宗嗣位未聽政
間放多在左右密參機命穆宗常謂放曰小子初承大
寶懼不克荷先生宜為相以匡不逮放叩頭曰臣實庸
淺獲侍冕旒固不足猥塵大位輔弼之任自有賢能其
言無矯飾皆此類也穆宗深嘉其誠因召對思政殿賜
以金紫之服轉工部侍郎集賢學士雖任非峻切而恩
顧轉隆轉刑部侍郎職如故穆宗常謂侍臣曰朕欲習
學經史何先放對曰經者先聖之至言仲尼之所發眀
皆天人之極致誠萬代不刊之典也史記前代成敗得
失之迹亦足鑒其興亡然得失相參是非無凖的固不
可為經典比也帝曰六經所尚不一志學之士白首不
能盡通如何得其要對曰論語者六經之菁華孝經者
人倫之本窮理執要真可謂聖人至言是以漢朝論語
首列學官光武令虎賁之士皆習孝經玄宗親為孝經
注解皆使當時大理四海乂寧蓋人知孝慈氣感和樂
之所致也上曰聖人以孝為至德要道其信然乎轉兵
部侍郎禮部尚書判院事放閨門之内尤推孝睦孤孀
百口家貧每不給贍常苦俸薄放因召對懇求外任其
時偶以節制無闕乃授以廉問及鎮江西惟用清潔為
理一方之人至今思之寶歴元年卒於江西觀察使廢
朝一日
史臣曰穆秘監之剛正不奪如寒松倚巖千丈勁節而
竇容州之敢决如鷙鳥逐雀英氣動人巖穴之流罕能
及此然矯激過當君子不為如塤如箎不通不介士行
之美崔氏諸子有焉建遜之貞方戎放之道義元和已
來稱為令族宜哉
贊曰穆之贊質竇之常羣迹參時傑氣爽人文二李英
英四崔濟濟薛氏一門難兄難弟
舊唐書卷一百五十五
舊唐書卷一百五十五考證
竇羣傳扶風平陵人沈炳震曰新書京兆金城人案
扶風無平陵金城本始平疑為始平然不属扶風
舊唐書卷一百五十五考證
