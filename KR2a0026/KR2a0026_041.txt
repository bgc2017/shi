舊唐書卷四十一
後晉司空同中書門下平章事劉昫撰
志第二十一
地理四
劍南道東西道九嶺南道五管十
劍南道
成都府隋蜀郡武德元年改為益州置總管府管益
綿陵遂資雅嘉瀘戎會松翼嶲南寧昆恭十七州益州
領成都雒九隴郫雙流新津晉原青城陽安金水平泉
玄武綿竹等十三縣又置唐隆導江二縣二年分置卭
眉晉榮登五州屬總管府又置新都什邡二縣三年罷
總管置西南道行臺仍分綿竹導江九隴三縣立濛州
陽安金水平泉三縣立簡州割玄武屬梓州又析置德
陽新繁萬春三縣九年罷行臺置都督府督益綿簡嘉
陵眉犍卭十州并督嶲南會寧都督府貞觀二年廢濛
州之九隴綿竹導江来屬仍改萬春為温江六年罷南
寧都督更置戎州都督屬益州八年兼領南金州都督
十年又督益綿簡嘉陵雅眉卭八州茂嶲二都督十七
年置蜀縣龍朔二年升為大都督府仍置廣都縣咸亨
二年置金堂儀鳳二縣其年又置唐昌濛陽二縣垂拱
三年分雒九隴等十三縣置彭蜀二州其年又置犀浦
縣聖歴三年又置東陽縣天寳元年改益州為蜀郡依
舊大都督府督劍南三十八郡十五載玄宗幸蜀駐蹕
成都至德二年十月駕廻西京改蜀郡為成都府長史為
尹又分為劍南東川西川各置節度使廣德元年黃門
侍郎嚴武為成都尹復併東西川為一節度自崔寧鎮
蜀後分為西川自後不改舊領縣十六戸十一萬七千
八百八十九口七十四萬三百一十二漢朝蜀郡戶二
十六萬八千二百七十口一百二十四萬天寳領縣十
戸十六萬九百五十口九十二萬八千一百九十九在
京師西南二千三百七十九里至東都三千二百一十
六里
成都漢縣属蜀郡漢朝成都一縣管戶一萬六千二
百五十六蜀三代之時西南夷國或臣或否至秦惠王
既霸西戎欲廣其地乃令其相張儀司馬錯伐蜀取其
地立漢中巴蜀三郡蜀王本都廣都之樊鄉張儀平蜀
後自赤里街移治於少城今州城是也蜀城張儀所築
華陽貞觀十七年分成都縣置蜀縣在州郭下與
成都分理乾元元年二月改為華陽新都漢縣属廣漢
郡新繁漢繁縣属蜀郡劉禪時加新字犀浦
垂拱二年分成都縣置雙流漢廣都縣地属蜀郡
隋置雙流縣廣都龍朔三年分雙流置取隋舊名
郫漢縣属蜀郡隋置濛州大業省為郫縣溫江
漢郫縣地魏蜀郡治於此隋為萬春縣貞觀元年改
為温江靈池久視元年分蜀縣置東陽縣天寳元
年改為靈池
漢州上垂拱二年分益州五縣置漢州天寳元年改
為德陽郡乾元元年復為漢州領縣五戶六萬九千五
口三十萬八千二百三至京師二千二百里至東都三
千一百一十六里
雒漢縣屬廣漢郡後漢置益州治於雒晉置新都郡
宋齊為廣漢郡垂拱二年置漢州皆治雒縣也德陽
後周廢縣武德三年分雒置什邡漢縣屬廣漢
郡後周改為方寧武德三年改為什邡雍齒侯邑在縣
北四十步綿竹漢縣屬廣漢郡隋開皇二年置晉
熙縣十八年又改為李冰縣大業三年改為綿竹武德
三年屬濛州州廢来屬之金堂咸亨二年分雒縣
新都置屬益州垂拱二年来屬
彭州上垂拱二年分益州四縣置彭州天寳元年改
為濛陽郡乾元元年復為彭州領縣四戶五萬五千九
百二十二口三十五萬七千三百八十七至京師二千
三百三十九里至東都三千一百六十九里
九隴州所治漢繁縣地宋置晉夀郡古城在縣西北
三里梁置東益州後魏為天水郡仍改為九隴初於縣
東三里置濛州大業省武德三年復置濛州領九隴綿
竹導江三縣置彭州之名也三縣置屬益州垂拱二年
屬彭州長夀二年改為周昌神龍初復置濛陽儀
鳳二年分九隴雒什邡三縣置屬益州垂拱三年来屬
導江蜀置都安縣後周改為汶山武德元年改為
盤龍尋改為導江三年割屬濛州廢屬益州舊治灌口
城武德元年移治導江郡垂拱二年来屬
蜀州垂拱二年分益州四縣置天寳元年改為唐安
郡乾元元年復為蜀州也領縣四戸五萬六千五百七
十七口三十九萬六百九十四至京師三千三百三十
二里至東都三千一百七十二里
晉源漢江源地屬蜀州李䧺立江源郡晉改為多融
縣又改為晉源鶴鳴山在西北十里青城漢江源
縣地南齊置齊基縣後周改為青城山在西北三十二
里舊青字加水開元十八年去水為青唐安本漢
江源縣地後魏於此立犍為郡及𤏡道縣隋省武德元
年復置改為唐隆長夀二年為武隆先天元年改為唐
安新津漢武陽縣屬犍為郡後周改為新津屬益
州垂拱二年屬蜀州也
眉州上隋眉山郡之通義縣武德二年割嘉州之通
義丹稜洪雅青神南安五縣置眉州五年省南安貞觀
元年置龍山縣天寳元年改為通義郡乾元元年復為
眉州也舊領縣五戶三萬六千九口十六萬九千七百
五十五天寳戶四萬三千五百二十九口一十七萬五
千二百五十六至京師二千五百五十里至東都三千
二百八十九里
通義後漢置通縣屬齊通義郡梁改為青州後魏改
為眉州後改通義為安洛又復通義隋初為廣尋改為
通義武德元年於縣置唐眉州也彭山漢陽武縣
地屬犍為晉於郡置西江陽郡後魏增置隆山郡以界
内有鼎鼻山地形隆故也隋改為陵州隆山縣先天元
年改為彭山也丹稜本南齊二樂郡後周改為洪
雅縣隋改為丹稜屬嘉州武德二年来屬也洪雅
後周洪雅鎮隋改為縣武德九年置犍州貞觀初廢屬
眉州也青神漢南安縣屬犍為郡縣臨青衣江西
魏置青衣縣本治思蒙水口武德八年移於今治屬眉
州也
綿州上隋金山郡武德元年改為綿州領巴西昌隆
涪城魏城金山萬安神泉七縣三年分置顯武隴安文
義鹽泉四縣七年省金山縣貞觀元年又省文義舊領
縣九戸四萬三千九百四口十九萬五千五百六十三
天寳領縣九戶六萬五千六十六口二十六萬三千三
百五十二至京師二千五百九里至東都三千二百五
十九里
巴西漢涪縣屬廣漢郡晉置梓郡西魏置潼州隋改
為綿州煬帝改為金山郡隋改涪為巴西縣也涪城
漢涪縣地東晉置始平郡後魏改為涪城及潼縣隋
改潼為涪城昌眀漢涪縣地晉置漢昌縣後魏為
昌隆先天元年改為昌眀舊有顯武縣神龍元年改為
興聖開元二年廢併入昌眀仍分巴西涪城萬安三縣
地置興聖縣二十七年廢地各還本屬魏城隋置
羅江漢涪縣地晉於梓潼水尾萬安故城置萬安
縣後魏置萬安郡隋廢天寳元年改萬安為羅江廉泉
讓水出縣北平地也神泉漢涪城地晉置西園縣
隋改為神泉以縣西泉能愈疾故也鹽泉武德三
年分涪城置也龍安隋金水縣武德三年復置改
為龍安西昌隋金山縣隋末廢永淳元年復置改
為西昌也
劍州隋普安郡武德元年改為始州領縣七聖歴二
年置劍門縣先天二年改始州為劍州天寳五年改為
普安郡乾元元年復為劍州也舊領縣七戶三萬六千
七百一十四口十九萬九十六天寳領縣八戶二萬三
千五百一十口一十萬四百五十至京師一千六百六
十二里至東都二千五百六十里
普安漢梓潼縣廣漢郡治也宋置南安郡梁州又改
為安州西魏改為始州兼置普安郡武德三年復為始
州皆治於普安也黃安梁分梓潼縣置梁安縣尋
改為黃安永歸隋分梓潼縣置梓潼漢縣蜀
先分廣漢置梓潼西魏改為潼川郡隋為梓潼縣後魏
自涪縣移梓郡於今縣屬始州仍改郡為縣也隂平
晉流人入蜀於縣置北隂平郡山北有十八隴山山
有隴十八也武連漢梓潼縣地宋置武都郡及下
辯縣又改下辯為武功後魏改為武連也臨津漢
梓潼縣地南齊置相厚縣隋改為臨津也劍門聖
歴二年分普安永歸隂平三縣地於方期驛城置劍門
縣界大劍山即梁山也其北三十里所有小劍山大劍
山有劍閣道三十里至劍處張載刻銘之所劍山東西
二百三十一里
梓州上隋新城郡武德元年改為梓州領郪射洪鹽
亭飛烏四縣三年又以益州玄武来屬四年又置永泰
縣調露元年置銅山縣天寳元年改為梓潼郡乾元元
年復為梓州乾元後分蜀為東西川梓州恒為東川節
度使治所舊領縣七戶四萬五千九百二十九口二十
四萬八千三百九十四天寳領縣八戶六萬一千八百
二十四口二十四萬六千六百五十二至京師二千九
百里至東都二千九百里
郪漢縣屬廣漢郡歴晉宋齊不改梁於縣置新州西
魏改為昌城郡隋改為梓州煬帝改為新城郡二城左
帶潼水右挾中江鄰居水陸之要梓州所治以梓潼水
為名也射洪漢郪縣地後魏分置射洪縣婁縷灘
東六里有射江語訛為洪通泉漢廣漢縣地乃隋
縣也玄武漢底道縣屬蜀郡晉改為玄武武德元
年屬益州三年割屬梓州也鹽亭漢廣漢縣地梁
置鹽亭縣也飛烏漢郪縣地隋置飛烏鎮又改為
縣取飛烏山為名也永泰武德四年分鹽亭武安
二縣置銅山調露元年分飛烏二縣地置也
閬州隋巴西郡武德元年改為隆州領閬中南部倉
溪南充相如西水三城奉國儀隴大寅屬蓬州十縣其
年又立辯丹思恭二縣四年以南充西水屬果州儀隴
大寅屬蓬州又置新政七年又以奉國屬西平州還以
奉國来屬又省思恭入閬中縣先天元年改為閬州天
寳元年改為閬中郡乾元元年復為閬州舊領縣八戶
三萬八千九百四十九口二十七萬三千五百四十三
今領縣九戶二萬五千五百八十八口十三萬二千一
百九十二至京師一千九百一十五里至東都二千七
百六十里
閬中漢縣屬巴郡梁置北巴州西魏置隆州及盤龍
郡煬帝改為巴郡武德為隆州皆治閬中閬水迃曲經
郡三面故曰閬中隋為閬内也晉安漢閬中縣地
梁置金匱二又為金遷郡隋省郡改為晉城武德改為
晉安也南部後漢分閬中置充郡國縣屬巴郡又
分置南充國郡梁改為南充郡國隋改為南部也蒼
溪後漢分宕渠置漢昌縣屬巴郡隋改漢昌為蒼溪
也西水漢閬中縣地梁置掌夫城後周改為西水
縣奉國後漢分閬中置武德七年屬西平州貞觀
元年還屬隆州新井漢充國縣地武德元年分南
部晉安二縣置界内有鹽井新政武德四年分南
部相如兩縣置岐坪舊屬利州開元二十三年来
屬也
果州中隋巴西郡之南充縣武德四年割隆州之南
充相如二縣置果州因果山為名又置西充郎池二縣
天寳元年為南充郡乾元元年復為果州也舊領縣四
戶一萬三千五百一十口七萬五千八百一十一天寳
領縣六戶三萬三千九百四口八萬九千二百二十五
至京師二千五百五十八里至東都三千四百二十三
里
南充漢安漢縣屬巴郡宋於安漢故城置南宕渠郡
隋改安漢為南充果山在縣南八里相如漢安漢
縣地梁置梓潼郡周省郡立相如縣以縣城南二十里
有相如故宅二相如坪有琴臺流溪開耀元年析
南充縣於溪水側置也西充武德四年分南充置
有西充山郎池武德四年分相如置岳池萬
歲通天二年分南充相如二縣置初治思岳池開元二
十年移治今所
遂州中隋遂寧郡武德元年改為遂州領方義長江
青石三縣二年置總管府管遂梓資普四州貞觀罷總
管十年復置都督督遂果普合四州十七年罷都督府
天寳元年改為遂寧郡乾元元年復為遂州舊領縣三
戶一萬二千九百七十七口六萬五千四百六十九天
寳領縣五戶三萬五千六百三十二口十萬七千七百
一十六至京師二千三百二十九里至東京三千一百
六十六里
方義漢廣縣屬廣漢郡宋置遂寧郡齊梁加東字後
周改東遂寧為遂州後魏改廣漢為方義長江東
晉巴興縣魏改為長江舊治靈鷲山上元二年移治白
桃川也蓬溪永淳元年分方義縣置唐興縣長夀
二年改為武豐神龍初復景龍二年分唐興置唐安縣
先天二年廢唐安縣移唐安廢縣置天寳元年改唐興
為蓬溪也青石東晉興縣後魏改為始興隋改始
興為青石以縣界有青石祠也遂寧景龍元年分
置
普州中隋資陽郡之安岳縣武德二年分資州之岳
隆康居普慈四縣置普州三年又置樂至龍龕二縣天
寳元年改為安樂郡乾元元年復為普州舊領縣六戸
二萬五千八百四十口六萬七千三百二十天寳領縣
四戶二萬五千六百九十三口七萬四千六百九十二
至京師二千三百六十里至東都三千二百三里
安岳漢犍為巴郡地資中牛鞞蟄江三縣地李雄亂
後為獠所據梁招撫之置普慈郡後周置普州隋省武
德二年復置安岳為治所安居後周柔剛縣屬安居郡
隋改柔剛為安居柔剛山在縣東二十步舊治柔剛山
天授二年移理張柵也普康後周永唐縣隋改為
永康移治伏強城尋改為隆康先天元年改為普康也
崇龕後周隆龕城隋隆龕縣舊治整瀨川久視元
年移治波羅川先天元年為崇龕隆龕山在縣西三里
也
陵州中隋隆山郡武德元年改為陵州領仁夀貴平
井研始建隆山五縣貞觀元年割隆山屬眉州天寳元
年改為仁夀郡乾元元年復為陵州也舊領縣四戶一
萬七千四百四十一口八萬一百一十天寳領縣五戶
三萬四千七百二十八口一十萬一百二十八至京師
二千五百一十里至東都三千四百八十四里
仁夀漢武陽縣東境屬犍為郡晉置西城戍以為井
防後魏平蜀改為晉寧縣後周置陵州以州南陵井為
名隋改普寧為仁夀所治也貴平漢廣都縣之東
南地屬郡後魏置和仁郡仍立平井貴平可曇三縣舊
治和仁城開元十四年移治禄川也井研漢武陽
縣地東晉置西陽郡魏置蒲亭縣隋改為井研武德四
年自擁思范水移治今所也始建漢武置建始鎮
五年改鎮為始建縣舊治擁思水聖歴二年移置榮社
山籍梁席郡一名漢陽戍永徽四年分貴平置
資州上隋資陽郡武德元年改為資州領盤石内江
安岳普慈安居隆唐割大牢威遠屬榮州二年分安居
隆唐普慈安岳四縣屬普州貞觀四年置丹山縣天寳
元年改為資陽郡乾元元年復為資州乾元二年正月
分置昌尋廢也舊領縣八戶二萬九千三百四十七口
十五萬二千一百三十九天寳戶二萬九千六百三十
五口十萬二千七百七十五至京師二千五百六十里
至東都三千五百一十里
盤石漢資中縣屬犍為郡後周於今簡州陽安縣移
資州於漢資中故城為治所仍改資中為盤石今州治
資陽後周分資中置縣在資水之陽也牛鞞(必尔)
(反)漢資中縣為盤地隋分置牛鞞縣漢有牛鞞縣屬
犍為郡此非也洛水一名牛鞞水内江漢資中縣
地後漢於中江水濱置漢安戍其年改為中江縣因其
北江乃云中隋改為内江漢安故城今縣治也月山
資中地義寧二年置龍水資中地義寧二年置
銀山資中地義寧二年置丹山資中地貞觀
四年置六年併入内江七年又置
榮州中隋資陽郡之牢縣武德元年置榮州領大牢
威遠二縣貞觀二年置旭川婆日至如三縣二年割瀘
州之隆越来属三年自公井移州治大牢仍割嘉州資
官来属八年又割瀘州之和義来属廢婆日至如越隆
三縣永徽二年移州治旭川天寳元年改為和義郡乾
元元年復為榮州舊領縣六戶一萬二千二百六十二
口五萬六千六百一十四天寳戶五千六百三十九口
一萬八千二十四至京師二千九百七十二里至東都
二千七百十九里
大牢漢南安縣属犍為郡隋置大牢鎮尋改為縣武
德元年割資州之大牢威遠二縣於公井鎮置榮州取
界内榮德山為名又改公井為縣六年自公井移州治
於大牢縣也公井漢江陽縣属犍為郡後周置公
井鎮武德元年鎮置榮州改為公井縣貞觀六年治移
於大牢也威遠漢安縣地属犍為郡隋於舊威戍
置縣武德初属資州其年割属榮州也旭川貞觀
元年分大牢縣置資官漢南安地晉置資官縣武
德初属嘉州六年來属和義漢安仁縣地隋置和
義縣
簡州隋蜀郡之陽安縣武德三年分益州置天寳元
年改為陽安郡乾元元年復為簡州舊領縣三戶一萬
三千八百五口七萬五千一百三十三天寳戶二萬三
千六十六口十四萬三千一百九十至京師西南二千
七百里至東都三千六百里
陽安漢牛鞞縣属犍為郡後魏置陽安縣又分陽安
平泉資陽三縣置簡州取界内頼簡池為名金水
漢新都縣属廣漢郡晉將朱齡石於東山立金水戍後
魏立金水郡分置金水白年二縣隋改為金潤属蜀郡
武德初為金水三年属簡州縣有金堂山平泉漢
牛鞞縣地後魏置婆潤縣隋移縣治於頼黎池仍改為
平泉縣縣之旁池湧泉故也
嘉州中隋眉山郡武德元年改為嘉州領龍遊平羌
夹江峩眉玉津綏山通義洪雅丹稜青神南安五縣置
眉州貞觀六年改資官属榮州上元元年以戎州之犍
為来属天寳元年改為犍為郡乾元元年復為嘉州三
月劍南節度使盧元裕請升為中都督府尋罷舊領縣
六戶二萬五千八十五口七萬五千三百九十一天寳
領縣八戶三萬四千二百八十九口九萬九千五百九
十一至京師二千七百二十里至東都三千五百里
龍遊漢南安縣地属犍為郡後周置平羌縣隋初為
峩眉縣又改為青衣縣隋伐陳時龍見於中江引舟乃
改為龍遊縣也州臨大江為名平羌後周置也
峩眉漢南安縣隋置峩眉縣取西山名也夹江
漢南安縣地隋分龍遊平羌二縣於洷上置夹江縣今
北八十里有夹江廢戍即洷上地也舊治洷上武德元
年移於今治也玉津漢南安縣地隋置玉津縣江
中出璧故也綏山隋招致生獠於榮樂城置綏山
縣取旁山名也羅目麟德二年開生獠置沐州及
羅目縣上元三年俱廢儀鳳三年又置治沲和城屬嘉
州如意元年又自峩眉縣界移羅目治於今所也犍
為本漢都因山立名舊属戎州上元元年改属嘉州
卭州上隋臨卭郡之依政縣武德元年割雅州之依
政臨卭蒲江火井五縣置卭州於依政縣三年又置安
仁縣顯慶三年移州治於臨卭天寳元年改為臨卭郡
乾元元年復為卭州舊領縣六戶一萬五千八百八十
六口七萬二千八百五十九天寳領縣七戸四萬二千
一百七口十九萬三百二十七在京師西南二千五百
一十五里至東都三千三百七十一里
臨卭漢縣属蜀郡卭水出嚴道卭来山入青衣江故
云臨卭晉於益州唐隆縣置臨卭縣後魏平蜀自唐隆
移臨卭縣治於漢臨卭縣西立臨卭郡隋罷郡移臨卭
縣於今所治有火井銅官山也依政秦蒲陽縣漢
臨卭縣梁置卭州於蒲州領後魏改為蒲陽郡置依政
縣隋改為臨卭郡治依政梁魏卭州在今縣西南二里
後周移治於今所後移治於臨卭安仁秦臨卭縣
地武德三年置安仁縣貞觀十七年廢咸亨初復置
大邑咸亨二年分益州晉原縣置也蒲江漢臨
卭縣地後魏置廣定縣隋改為蒲江南枕蒲水故也
臨溪後魏分臨卭縣置也火井漢臨卭縣地周
置火井鎮隋改鎮為縣也
雅州下都督府隋臨卭郡武德元年改為雅州領嚴
道名山盧山依政臨卭蒲江臨溪蒙陽漢源火井長松
靈關楊唘嘉良大利陽山十六縣其年割依政臨卭蒲
江臨溪火井五縣置卭州漢源陽山二縣置登州二年
置榮經縣六年省嘉良楊唘大利靈關蒙陽長松六縣
九年廢登州還以陽山漢源来屬貞觀二年又以陽山
漢源属嶲州八年又置百丈縣永徽五年以嶲州漢源
来属儀鳳四年置飛越大渡二縣大足元年又割漢源
飛越二縣置黎州神龍三年廢黎州漢源飛越属雅州
開元三年又割二縣置黎州又置都督府天寳元年改
為盧山郡乾元元年復為雅州都督羈縻一十九州也
舊領縣五戶一萬三百六十二口四萬一千七百二十
三天寳戶一萬八百九十二口五萬四千四百一十九
在京師西南二千七百二十三里至東都三千五百一
里
嚴道漢縣属蜀郡晉末大亂夷獠據之後魏開生獠
於此置蒙山郡領始陽蒙山二縣隋改始陽為嚴道蒙
山為名山仁夀四年置雅州煬帝改為嚴道盧山
漢嚴道地隋置盧山鎮又改為縣盧山在縣西北六十
里章盧山下有山硖口開三丈長二百步俗呼為盧關
關外即生獠也名山嚴道縣地魏置蒙山縣隋改
為名山也百丈漢嚴道縣地在漢臨卭南百二十
里有百丈山武德置百丈鎮貞觀八年改鎮為縣榮
經漢嚴道縣地武德三年置榮經縣縣界有卭来山
九折故銅山也
雅州都督一十九州并生羌生獠羈縻州無州縣
夀梁州東石孔州西石孔州林波州
涉卭州汶東州金林州費林州
徐渠州會野州雅州中川州
鉗矢州強雞州長臂州楊常州
林燒州當仁州當馬州
皆天寳已前歲時貢奉属雅州都督
黎州下雅州之漢源縣大足元年割漢源飛越二縣
及嶲州之陽山置黎州天寳元年改為洪源郡乾元元
年復為黎州領羈縻五十五州也領縣三戸一千七百
三十一口七千六百七十八至京師二千九百五十里
至東都三千七百里
漢源越嶲郡之地隋漢源縣長安四年廵察使奏置
黎州後使宋乾徽奏廢入雅州大足元年又置黎州神
龍三年廢開元三年又置黎州取蜀南沈黎地為名州
所治飛越儀鳳四年分漢源於飛越水置縣属雅
州大足元年屬黎州長安二年廢大渡縣併入神龍三
年属雅州𨳩元三年又属黎州也通望舊陽山縣
属嶲州大足元年属黎州神龍二年又属嶲州開元元
年郤属黎州天寳元年改為通望也
黎州統制五十四州皆徼外生獠無州羈縻而已
羅巖州索古州秦上州輙榮州
劇川州合欽州蓬口州栢坡州
博盧州眀川州肔䏢州蓬矢州
大渡州米川州木屬州河東州
諾莋州甫嵐州昌眀州歸化州
象川州叢夏州和良州和都州
附樹州東川州上貴州滑川州
比川州吉川州甫州比地州
蒼榮州野川州卭陳州貴林州
護川州牒琮州浪彌州郎郭州
上欽州時蓬州儼馬州橛查州
卭川州護卭州脚川州開望州
上蓬州北蓬州剝重州久護州
瑶劍州眀昌州
瀘州下都督府隋瀘川郡武德元年改為瀘州領富
井江安綿水合江来鳳和義七縣武德三年置總管府
一州九年省来鳳貞觀元年置思隷思逄施陽三縣仍
置洷南縣又省施陽縣十三年省思隷思逢二縣十七
年置溱珍二州儀鳳二年又置晏納奉浙鞏薛六州載
初二年置州天授元年置思吳州久視元年置清州二
年罷州並属瀘州都督凡十州天寳元年改為瀘川郡
依舊都督乾元元年復為瀘州舊領縣六戶一萬九千
一百一十六口六萬六千八百二十八天寳戶一萬六
千五百九十四口六萬五千七百一十一在京師西南
三千三百里至東都四千一百九十六里
瀘川漢江陽縣地属犍為郡梁置瀘川故以江陽為
瀘川縣州所治也富義隋富世縣貞觀二十三年
改為富義縣界有富世鹽井井深二百五十丈以達鹽
泉俗呼玉女泉以其井出鹽最多人獲厚利故云富世
安江漢陽縣地晉時生獠攻郡破之又置漢安縣
隋改為江安也合江漢江符縣地属犍為郡晉置
安樂縣後周改為合江也綿水漢江陽縣地晉置
綿水縣當綿水入江之口也洷南貞觀八年分瀘
川置在洷水之南
瀘州都督十州皆招撫夷獠置無戶口道里羈縻州
納州儀鳳二年開山洞置天寳元年改為都寧郡乾
元元年復為納州領縣八並與州同置
羅圍播羅施陽都寧羅當羅藍都(闕)
胡茂
薛州儀鳳二年招生獠置天寳元年改為黃池郡乾
元元年復為薛州也領縣三與州同置枝江黃池
播陵
晏州儀鳳二年開山洞置天寳改為羅陽郡乾元元
年復為晏州也領縣七與州同置思峩柯隂新
賓扶来思晏多岡羅陽
鞏州儀鳳二年開山洞置天寳改為因忠郡乾元元
年復為鞏州也領縣四與州同置多樓波員比
求播郎
順州載初二年置領縣五與州同置曲水順山
靈巖来猿龍池
奉州儀鳳二年置領縣三與州同置柯理柯巴
羅蓬
思峩州天授三年置領縣二與州同置多溪洛
溪
龍州大足元年置領縣四與州同置寧来銀
菊池猿山
淯州久視元年置領縣四與州同置新定淯川
固城居牢
浙州儀鳳二年置領縣四與州同置浙源越賓
洛川鱗山
茂州都督府隋汶山郡武德元年改為會州領汶山
北山汶川左封通化翼斜交州翼水九縣其年割翼斜
左封翼水三縣置翼州以交州屬松州三年置總管府
管會翼二州四年改為南會州七年改為都督府督南
會翼向維州窮炎徹笮十州貞觀八年改為茂州以郡
界茂濕山為名仍置石泉縣天寳元年改為通化郡乾
元元年復為茂州也舊領縣四戶三千三百八十六口
五萬三千七百六十一天寳戸二千五百一十口一萬
五千二百四十二至京師西南二千七百九十四里至
東都三千一十四里
汶山漢汶江縣属蜀郡故城在今縣北二里舊駹冉
地晉汶山郡宋廣陽縣周為汶州置汶山縣隋初改為
蜀州又改為會州貞觀八年改為茂州汶川漢綿
虎縣地属蜀郡晉置汶川縣後周移汶川於廣陽縣齊
州置即今治也玉疊山在縣東北四里石鈕山亦在縣
界永徽二年廢汶川縣併入石泉漢岷山縣属蜀
郡貞觀八年置石泉縣也通化漢廣柔縣地属蜀
郡後周置石門鎮隋改為金山鎮尋改為通化也
茂州都督府羈縻州十維翼兩州後進為正州相次為
正者七今附於都督之下
翼州下隋汶山郡之翼斜縣武德元年分置翼州六
年自左封移州治於翼斜咸亨三年置都督府移就悉
州城内上元二年罷都督舊領縣移還舊治天寳元年
改為臨翼郡乾元元年復為翼州也舊領縣三戸一千
六百二口三千八百九十八天寳領縣二戶七百一十
一口三千六百一十八在京師西南二千九百三十里
至東都三千二百七十八里
衛山漢蠶陵縣属蜀郡故城在縣西有蠶陵山隋改
為翼斜縣治七項城貞觀十七年移治七里溪天寳元
年改為衛山翼水漢蠶陵縣隋置翼水縣也雞
川昭德二縣開生獠新置
維州下武德元年白苟羌降附乃於姜維故城置維
州領金川定廉二縣貞觀元年羌叛州縣俱罷二年生
羌首領芷占者請夷復立維州移治於姜維城東始属
茂州為羈縻州麟德二年進為正州尋叛羌降為羈縻
州垂拱三年又為正州天寳元年改為維川郡乾元元
年復為維州上元元年後河西隴右州縣皆䧟吐蕃贊
普更欲圖蜀川累急攻維州不下乃以婦人嫁維州門
者二十年中生二子及蕃兵攻城二子内應城遂䧟吐
蕃得之號無憂城累入兵寇擾西川韋臯在蜀二十年
收復不遂至大中末杜悰鎮蜀維州首領内附方復隷
西川舊領縣三戶二千一百四十二無口天寳領縣二
戶二千一百七十九口三千一百九十八至京師二千
八百三十里至東都三千五百六十三里
薛城漢已前徼外羌冉駹之地蜀劉禪時蜀將姜維
馬忠等討汶山叛羌即此地也今州城即姜維故壘也
隋初蜀師討叛羌於其地置薛城戍大業末又沒於羌
武德七年白苟羌酋鄧賢佐内附乃於姜維城置維州
領金川定廉二縣貞觀元年賢佐叛罷郡縣三年左上
封生羌酋董屈占等舉族内附復置維州及二縣薛城
在州西南二百步也小封咸亨二年刺史董弄招
慰生羌置也
塗州下武德元年臨塗羌歸附置塗州領端源婆覽
二縣貞觀二年州縣俱省五年又分茂州之端源戍置
塗州也領縣三與州同置端源臨塗悉憐戸
二千三百三十四口四千二百六十一在京師西南二
千六百八十九里
炎州下貞觀五年六羌歸附置西封州八年改為炎
州領縣三與州同置大封慕仙義川戸五千
七百無口數在京師西南三千三百七十六里
徹州下貞觀五年西羌首領董凋貞歸化置領縣三
與州同置文徹俄耳文進戸三千五百無口
數在京師西南三千四百一十八里
向州下貞觀五年生羌歸化置也領縣三與州同置
貝左向貳戸一千六百二口三千八百九十
八在京師西南二千八百六十九里
冉州下本徼外斂才羌地貞觀五年置西冉州九年
去西字領縣四與州同置冉山磨山玉溪金
水戸一千三百七十無口在京師西南三千七百三
十九里
穹州下貞觀五年生羌歸附置西博州八年改為穹
州領縣五與州同置戸三千四百三十六無口在京師
西南三千二百六十七里
笮州下貞觀七年白苟羌降附置西恭州八年改為
笮州也領縣三與州同置遂都亭勸北思無
口戸在京師西南二千九百四十五里右九州皆属
茂州都督永徽後又析為三十一州今不錄
戎州中都督府隋犍為郡武德元年改為戎州領僰
道犍為南溪開邊&KR1791;鄢五縣貞觀四年以開邊属南通
州六州置都督府督戎郎昆曲協黎盤曾鈎髳尹匡裒
宗靡姚徽十七州八年置撫来縣仍改南通州為賢州
以開邊来属天寳元年改為南溪郡依舊都督羈縻三
十六州一百三十七縣並荒梗無戸口乾元元年復為
戎州舊領縣六戶三萬一千六百七十口六萬一千二
十六天寳領縣五戶四千三百五十九口一萬六千三
百七十五在京師西南三千一百四里至東都四千四
百八十里
僰道漢縣犍為郡治所故僰侯國梁置戎州也南
溪漢南廣縣属犍為郡後周於廢郡置南武戍隋改
龍源戍又置為南溪縣也義賓本漢南安縣属犍
為郡隋改為&KR1791;鄢縣治天寳元年改為義賓開邊
漢僰道地隋置開邊縣也歸順聖歴二年分&KR1791;鄢
縣置以處生獠也
協州下隋犍為郡之地古夜郎侯國武德元年開南
中置也領縣三與州同置東安西安湖津領
戶三百二十九在京師西南四千里北接戎州
曲州下武德元年開南中置恭州八年改為曲州領
縣二與州同置朱提武德元年置安上縣七年改
為朱提唐興領戸一千九十四在京師西南四千
三百三十里北接協州
郎州下武德元年開南中置南寕州乃立味同樂升
麻同起新豐隴隄泉麻梁水降九縣武德四年置總管
府管南寧恭恊昆尹曾姚西濮西宋九州五年罷總管
其年冬復置寄治益州七年改為都督督西寕豫西利
南雲磨南籠七州并前九州合十六州仍割南寕州之
降縣属西寧州八年自益州移都督於今治貞觀六年
罷都督置刺史八年改南寧為郎州也領縣七味
隋廢同樂縣武德元年復置改名同樂升麻同
起新豐隴隄泉麻並與州同置戶六千九百
四十二在京師西南五千六百七十里北接曲州
昆州下漢益州郡地武德初招慰置領縣四與州同
置益寧普寧有湞池周三百里安寧秦藏
漢縣領戶一千二百六十七在京師西南五千三
百七十里北接嶲州
盤州下武德七年開置西平州貞觀八年改為盤州
領縣三與州同置附唐平夷盤水即舊興古
郡也領戶一千九百六十在京師西南五千三十里
北接郎州南接交州
黎州下武德七年析南寧州置西寕州貞觀八年改
為黎州領縣二二縣本属南寧梁水絳領戸一
千至京師無里數北接昆州
匡州下武德七年開置南雲州貞觀三年改為匡州
也領縣二與州同置勃弄匡川縣界有永昌故
城也領戶四千八百在京師西南五千一百六十五
里
鬀州下武德四年置西濮州貞觀十一年改為鬀州
也領縣四與州同置濮水青蛉舊属越嶲郡
歧星銅山領戶一千三百九十在京師西南四千
八百五十里南接姚州
尹州下武德四年置領縣五與州同置馬邑天
池鹽泉甘泉涌泉領戸一千七百無里數接
鬀州
曾州下武德四年置領縣五與州同置曾三部
神泉龍亭長和領戸一千二百七在京師西
南五千一百四十五里西接匡州
鈎州下武德七年置南龍州貞觀十一年改為鈎州
也領縣二與州同置望水唐封領戶一千在京
師西南五千六百五十里北接昆州
靡州下武德七年置西豫州貞觀三年改為靡州領
縣二與州同置磨豫七部領戶一千二百在京
師西南四千九百四十五里南接姚州
裒州下武德四年置領縣二與州同置揚被強
樂領戶六千四百七十在京師西南四千九百七十
里南接姚州
宋州武德四年置西宋州貞觀十一年去西字領縣
三與州同置宗居石塔河西領戶一千九百
三十在京師西南五千一十里北接姚州
徽州下武德四年置利州貞觀十一年改為徽州領
縣二與州同置深利十部領戸一千一百五十
在京師西南四千九百七十里東接靡州
姚州武德四年置在姚府舊城北百餘步漢益州郡
之雲南縣古湞王國楚頃㐮王使大將莊蹻泝沅水出
苴蘭以伐夜郎属秦奪楚黔中地蹻無路能還遂自王
之秦并蜀通五尺道置吏漢武開西南夷置益州郡雲
南即属邑也後置永昌郡雲南哀牢博南皆属邑也蜀
劉氏分永昌為建寕郡又分永昌建寧置雲南郡而治
於弄揀晉改為晉寧郡又置寧州武德四年安撫大使
李英以此州内人多姓姚故置姚州管州二十二麟德
元年移姚州治於弄棟川自是朝貢不絶天寳末楊國
忠用事蜀帥撫慰不謹蠻王閤羅鳳不恭國忠命鮮于
仲通興師十萬渡瀘討之大為羅鳳所敗鎮蜀蠻帥異
牟尋歸國遂以韋臯為雲南安撫大使命使冊拜謂之
南詔大和中杜元穎鎮蜀蠻王鹺顛侵蜀自是或臣或
否咸通中結構南海蠻深宼蜀部西南夷之中南詔蠻
最大也領縣二瀘南縣在瀘水之南長眀(闕)
戶三千七百至京師四千九百里
右上十六州舊属戎州都督天寳已前朝貢不絶
嶲州中都督府隋越嶲郡武德元年改為嶲州領越
嶲卭都可蘇祁臺登六縣二年又置昆眀縣三年置總
管府管一州貞觀二年割雅州陽山漢源二縣来属八
年又置和集縣天寳元年越嶲郡依舊都督府乾元元
年復為嶲州也舊領縣十戶二萬三千五十四口五萬
三千六百一十八天寳領縣七戶四萬七百二十一口
七萬五千二百八十在京師西南三千六百五十四里
越嶲漢郡名武帝置今縣漢卭都縣地属越嶲郡有
越水嶲水後周於越城置嚴州隋改為西寕州尋改嶲
州仍分卭都置越嶲縣州所治也卭都後漢属越
嶲郡漢蘭縣地属沈黎郡後周置卭都縣也臺登
漢縣属越嶲郡蘇祁漢蘇夷縣属越嶲郡後周平
南夷於故城復置也西瀘漢卭都縣地梁置可縣
隋治姜磨戍武德七年移於今天寳末年改為西瀘也
昆眀漢定筰縣属越嶲郡後周置定筰鎮武德二
年鎮為昆眀縣盖南接池故也會川上元二年移
卭都縣於會川置因改為會川也
松州下都督府隋同昌郡之嘉誠縣武德元年置松
州貞觀二年置都督府督崌懿嵯闊麟雅叢可遠奉嚴
諾峩彭軌盖直肆位玉璋祐臺橋序二十五羈縻等州
永徽之後生羌相繼忽叛屢有廢置儀鳳二年復加整
比督文扶當祐静翼六州都督羈縻三十州研州劍州
探那州忋州毘州河州幹州瓊州犀州拱州龕州陪州
如州麻州霸州瀾州光州至凉州蠶州曄州梨州思帝
州成州統州榖州卭州樂客州達違州卑州慈州據天
寳十二載簿松州都督府一百四州其二十五州有額
戶口但多羈縻逃散餘七十九州皆生羌部落或臣或
否無州縣戶口但羈縻統之天寳元年改松州為交州
郡乾元元年復為松州據貞觀初分十道松文扶當悉
柘静等属隴右道永徽之後據梁州之境割属劍南道
也舊領縣三戶六百一十二口六千三百五天寳戶一
千七十六口五千七百四十二南至翼州一百八十里
東至扶州三百三十八里東至茂州三百里西南至當
州三百里西北至吐蕃界九十里至京師二千二百五
十里至東都三千五十里
嘉誠歴代生羌之地漢帝招慰之置護羌校尉别無
州縣至後魏白水羌象舒活自稱至之據此地其子舒
彭遣使朝貢乃拜龍驤將軍甘松縣子始置甘松縣魏
末大亂又絶後周復招慰之於此置龍涸防天和六年
改置扶州領龍涸郡隋改甘松為嘉誠縣屬同昌郡武
德元年於縣置松州取州界甘松嶺為名交州後
周置龍涸郡隋廢為交州縣也平康垂拱元年割
交州及當州通軌翼斜三縣置平康縣属當州天寳元
年改為交州郡也
文州隋武都郡之曲水縣義寧二年置隂平郡領曲
水長松正西三縣武德改文州貞觀元年省正西入曲
水天寳元年改為隂平郡乾元元年復為文州舊属隴
右道隷松州都督永徽中改属劍南道也舊領縣二戶
一千九百八口八千一百四十七天寳戸一千六百八
十六口九千二百五在京師西南一千四百九十里至
東都二千二百九十里
曲水漢隂平道属廣漢晉亂楊茂搜據為仇池互羌
相傳疊代後魏平互羌始置文州隋為曲水縣武德後
置文州治於曲水也長松後魏置蘆北郡郡置建
昌縣後周移郡於此置隋廢郡改縣為長松以白馬水
在縣北也
扶州隋同昌郡武德元年改為扶州天寳元年復為
同昌郡乾元元年復為扶州舊属隴右道隷松州都督
永徽後改為劍南道舊領縣四戶一千九百二十八口
八千五百五十六天寳戶二千四百一十八口一萬四
千二百八十五在京師西南一千六百九十里至東都
二千四百四十九里
同昌歴代吐谷渾所據西魏逐吐谷渾於此置鄧州
及鄧寧郡盖以平定鄧至羌為名隋初改置扶州及同
昌縣煬帝又為同昌郡流於此也帖夷後魏置帖
夷郡隋罷為縣萬歲通天二年改為武進神龍依舊為
帖夷萬全後魏置武進郡又改為上安郡隋廢郡
為尚安縣舊治刺利村長安二年移治黑水堡至德二
年八月改為萬全也鉗川後魏置鉗川郡隋罷郡
復為縣
龍州下隋平武郡武德元年改為龍門郡其年加西
字貞觀元年改為龍門州天寳元年改為油江郡乾元
元年復為龍州舊属隴右道永徽後割属劍南也舊領
縣二戶一千一十七口六千一百四十九天寳戶二千
九百九十二口四千二百二十八在京師西南二千六
百六十里至東都三千一十五里
油江秦漢曺魏為無人之境鄧艾伐蜀由隂道景谷
行無人之地七百里鑿山通道攀木緣崖魚貫而進以
至江即此城也晉始置隂平郡於此置平武縣至梁有
楊李二姓大豪分據其地後魏平蜀置龍州隋初廢郡
改平武為油江縣界有石門山清川後魏為盤縣
天寳元年改為清川也
當州下本松州之通軌縣貞觀二十一年析置當州
以土出當歸為名州治利川鎮通軌左封二縣顯慶二
年又析左封置悉州儀鳳二年移治逄臼橋天寳元年
改為油江郡乾元元年復為當州本属隴右道也領縣
三戶二千一百四十六口六千七百一十三至京師三
千一百里至東都三千九百里東北至松州九百里
通軌本属松州歴代生羌之地貞觀二十年松州首
領董和那蓬固守松府特敕於通軌縣置當州以蓬為
刺史顯慶元年蓬嫡子屈寗襲繼為刺史又置和利谷
利平唐三縣也和利顯慶二年分通軌置谷利
文眀元年開生羌置也
悉州本翼州之左封縣顯慶元年置悉州領悉唐左
封識白三縣治唐城咸亨元年移治左封儀鳳二年羌
叛又寄治當州城内尋歸舊治垂拱二年置歸誠縣載
初元年移治匪平州天寳元年改為歸誠郡割識臼属
臨翼郡乾元元年復為悉州舊属隴右道松州都督後
属劍南道領縣一戶八百一十六口三千九百一十四
至京師二千七百五十里至東都三千八百里至西静
州六十里西北至當八十里也
左封本屬翼州在當州東南四十里顯慶元年生羌
首領董係比射内附乃於地置悉州州在悉當川故也
以董係比為刺史領左封歸誠二縣載初元年又移州
理東南五十里匪平州置也歸誠垂拱二年分左
封置
静州本當州之悉唐縣顯慶元年於縣置悉州咸亨
元年於悉州置翼州都督府移悉州理左封置儀鳳二
年罷都督府翼州却還治於翼斜縣於悉唐縣置南和
州天授二年改為静州北属隴右道隷松州都督後割
属劍南領縣二戶一千五百七十七口六千六百六十
九東北至當州六十里至悉州八十里至京師與當州
道里數同也
悉唐縣置在悉唐川舊属當州顯慶中来属也静
居縣界有静川也
恭州下開元二十四年分静州廣平縣置恭州仍置
博恭烈山二縣天寳元年改為恭化郡乾元元年復為
恭州本属隴右道後割属劍南領縣三戸一千一百八
十九口六千二百二十二迤東至柘州一百里東北至
静州界至京師三千一百二十里
和集舊廣平縣属静州開元二十四年於縣置恭州
天寳元年改為和集博恭開元二十四年分廣平
置也烈山開元二十四年分廣平置
柘州下永徽後置天寳元年改為蓬山郡乾元元年
復為柘州本属隴右道松州都督後割属劍南也
保州下本維州之定廉縣開元二十八年置奉州以
董晏立為刺史領定廉一縣天寳元年改為雲山郡八
載移治所於天保軍乃改為天保郡乾元元年二月西
山子弟兵馬使嗣歸誠王董嘉俊以西山管内天保郡
歸附乃為保州以嘉俊為刺史領縣二戶一千二百四
十五口四千五百三十六至京師二千九百四十里至
東都三千七百九十里東至維州風流鎮四十五里也
定廉隋置定廉鎮隋末䧟羌武德七年招白苟羌置
維州及定廉縣以界水名永徽元年廢鹽城併入開元
二十八年改為奉州天寳八載改為天寳郡也歸順
雲山天寳八年分定廉置此二縣也
真州下天寳五載分臨翼郡之昭德雞川兩縣置昭
德郡乾元元年改為真州取真符縣為名也領縣三戶
六百七十六口三千一百四十七至京師三千里至東
都三千八百五十里
真符天寳五載分雞川昭德二縣置州所治也雞
川先天二年割翼州翼水縣置属翼州天寳五載改
真州昭德本識臼縣属悉州天寳初改属翼州仍
改名昭德縣五年改属真州也
霸州下天寳元年因柘附生羌置静戎郡乾元元年
改為霸州也領縣一戶一百七十一口一千八百六十
一至京師二千六百三十二里至東都三千二百七十
一里
信安與郡同置州所治也
已上十一州舊属隴右道永徽已後割属松州都
督入劍南道諸州隷松州都督相繼属劍南也
松州都督府督羈縻二十五州舊督一百州領州無縣
戶口惟二十五有名額皆招撫生羌置也
琚州下貞觀元年招慰党項置州處也領縣二與州
同置江源洛稽領戶一百五十五至京師西南
二千二百四十六里
懿州下貞觀五年置西吉州八年改為懿州處党項
也領縣二與州同置吉當唐位無戸口至京師
西南二千二百五十里
闊州下貞觀五年置處党項領縣二與州同置闊
源落吳無戶口至京師西南二千五百一十里
麟州下貞觀五年置西麟州處生羌歸附八年去西
字領縣七與州同置硖川和善劍具硖源
三交利恭東陵無戶口至京師四千五百里
雅州下貞觀五年處生羌置西雅州八年去西字領
縣三與州同置新城三泉石隴無戶口至京
師西南二千六百六十里
叢州貞觀五年党項歸附置也領縣五與州同置
都流厥調湊般匐器邇率鍾並為諸羌部落遥立無縣
寧遠臨泉臨河無戶口至京師西南一千八
百里
可州貞觀四年處党項西羌八年改為可州也領縣
三與州同置義誠清化静方無戶口至京師
西南一千四十里
遠州貞觀四年生羌歸附置也領縣二與州同置
羅水小部川無戶口至京師西南二千三百六十
里
奉州貞觀三年處生羌置西仁州八年改為奉州也
領縣三與州同置奉德思安永慈無戶口至
京師西南二千一百六里
巖州貞觀五年置西金州八年改為巖州領縣三與
州同置金池甘松舟巖無戸口至京師西南
二千一百里
諾州貞觀五年處降羌置領縣三與州同置諾川
歸德籬滑無戸口至京師西南二千六百四十
三里
蛾州貞觀五年處降羌置領縣二與州同置常平
那州無戸口至京師二千七百里
彭州貞觀三年處降党項置洪州七年改為彭州領
縣四與州同置洪川歸遠臨津歸正無戶
口至京師西南一千七百八十里
䡄州都督府貞觀二年處党項置領縣四與州同置
通川玉城金源俄徹無戶口至京師西南
二千三百九十里
盍州貞觀四年置西唐州八年改為盍州處降羌也
領縣四與州同置湘水河唐曲嶺枯川戸
二百二十無口至京師西南二千六百三十里
直州貞觀五年置西集州八年改為直州處降羌領
縣二與州同置集川新川戶一百無口至京師
二千五百里
肆州貞觀五年處降羌置領縣四與州同置歸唐
芳叢鹽水磨山無戶口至京師二千六百里
位州貞觀四年降生羌置西鹽州八年改為位州領
縣二與州同置位豐西使戶一百無口至京師
二千四百一十里
玉州貞觀五年處降羌置領縣二與州同置玉山
帶河戶二百一十五無口至京師二千八百七十
八里
嶂州貞觀四年處降羌置領縣四與州同置洛平
顯川桂川顯平戶二百無口至京師二千九
百里
祐州貞觀四年處降羌置領縣二與州同置廓川
歸定無戶口至京師二千一百九十里
臺州貞觀六年處党項置西滄州八年改為臺州無
縣至京師二千一百三十五里
橋州貞觀六年處降羌置無縣至京師二千四百里
序州貞觀十年處党項置無縣至京師二千四百里
右二十五州舊属隴右道隷松州都督府貞觀中
招慰党項羌漸置永徽已後羌戎叛臣制置不一
今存招降之始以表太平之所至也
嶺南道
南海節度使領是十七州也
廣州中都督府隋南海郡武德四年討平蕭銑置廣
州總管府管廣東衛洭南綏岡五州併南康總管其廣
州領南海增城清遠政賓寳安五縣六年又置高循二
總管隷廣州七年改總管為大都督九年廢南康都督
以端封宋洭瀧建齊威扶義勤十一州隷廣府其年又
省勤州貞觀改中都督府省威齊宋洭四州仍以廢洭
州之值陽湞匡二縣来属改東衡為韶州仍以南康州
及崖州都督並隷廣州二年省循州都督以循潮二州
隷廣府八年改建州為樂州南波州為湞州扶風州為
竇州十二年改南康州十三年省湞州以四會化蒙懷
集洊安四縣来属省岡州以義寕新會二縣並属廣州
其年又以有經略軍管鎮兵五千四百人其衣糧輕稅
本道自給廣州刺史充嶺右五府經略使天寳元年改
為南海郡乾元元年復為廣州舊領縣十戶一萬二千
四百六十三口五萬九千一百一十四天寳領縣十三
戶四萬二千二百三十五在京師東南五千四百四十
七里至東都四千九百里
南海五嶺之南漲海之北三代已前是為荒服秦滅
六國始開越置三郡曰南海桂林象郡以謫戍守之秦
亡南海尉任囂病且死召南海龍川令趙佗付以尉事
佗乃聚兵守五嶺擊并桂州象郡自稱南越武王子孫
相傳五代九十三年漢武帝命伏波將軍路博德樓船
將軍楊僕兵踰嶺南滅之其地立九郡曰南海蒼梧鬱
林合浦交趾九真日南儋耳珠崖後漢廢珠崖儋耳入
合浦郡交州刺史領七郡而已今南海縣即漢番禺縣
南海郡隋分番禺置南海縣番山在州東三百步禺山
在北一里貪泉州西三十里越王井州北四里番禺
漢縣名秦属南海郡江漢置交州領郡七吳置廣州
皆治番禺也增城後漢番禺縣地吳於縣置東官
有增江四會漢縣属南海武德五年於縣治北置
南浽州領四會化蒙新招化穆化注五縣貞觀元年省
新招化注二縣以廢威州之懷集廢齊州之游安二縣
来属八年改為湞州十三年省州及化穆縣以四會化
蒙懷集洊安四縣属廣州也化蒙隋縣武德五年
属南浽州貞觀元年省化注入八年改浽州為湞州縣
仍属十三年改属廣州懷集晉懷化縣隋為懷集
武德五年於縣置威州領興平懷集霍清威成四縣貞
觀元年州廢以懷集属南綏省興平霍清威成三縣八
年改浽州為湞州縣仍属十三年属廣州東莞隋
寳安縣至德二年九月改為東筦郡於嶺外其為名也
清遠隋縣武德六年廢故賓縣併入所治也洊
水漢封陽縣属蒼梧郡南齊改為洊安武德四年於
縣置齊州領洊安宣樂宋昌三縣貞觀元年省齊州及
安樂宋昌二縣以洊安属浽州八年改浽州為湞州縣
仍属十三年湞州廢属賓州至德二年九月改為洊水
也湞陽縣属桂陽郡隋為真陽五年属洭州貞觀
初州廢改真陽湞陽属廣州湞山在縣北三十里
韶州隋南海郡之曲江縣武德四年平蕭銑置番州
領曲江始興樂昌臨瀧良化五縣貞觀元年改為韶州
仍割洭州之翁源来属八年廢臨瀧良化二縣天寳元
年改為始興郡乾元元年復為韶州舊領縣四戶六千
九百六十口四萬四百一十六天寳領縣六戶三萬一
千口十六萬八千九百四十八南至廣州八百里西至
郴州五百里東南至度州七百里至京師四千九百三
十二里至東都四千一百四十二里
曲江漢縣属桂陽郡在曲江川州所治也始興
漢南野縣地属豫章郡孫皓分南康郡之南鄉始興縣
置縣界東嶠一名大庾嶺南越之北塞漢討南越
時有將軍城於此五嶺之最東故曰東嶠也樂昌
隋置翁源翁水在縣界隋縣武德五年置洭州貞
觀初廢以属韶州仁化湞昌已上二縣天寳後
新置
循州隋龍川郡武德五年改為循州總管府管循潮
二州循州領歸善河源博羅興寕海豐羅陽省龍川歸
善石城入河源齊昌入興寧貞觀二年廢都督府天寳
元年改為海豐郡乾元元年復為循州舊領縣五戶六
千八百九十一口三萬六千四百三十六天寳領縣六
戶九千五百二十五無口數南至廣州四百里東至潮
州五百一十七里北至闕州隔山嶺一千六百五十里
至東都四千八百里
歸善秦漢龍川縣地属南海郡宋置歸善縣縣界羅
浮山貞觀元年省龍川縣併入博羅漢舊縣属南
海郡也河源隋縣循江一名河源水自虔州雩都
縣流入龍川在河源縣云有龍穿地而出即水流漢因
置龍川縣貞觀元年省西城併入海豐宋縣属東
莞郡南海豐縣南五十里即漲海渺漫無際武德五年
分置陸安縣貞觀初併入也興寧漢龍川縣地貞
觀元年省齊昌併入雷鄉新置
岡州隋南海郡之新會縣武德四年平蕭銑置岡州
領新會封平義寕三縣貞觀五年州廢以新會義寕属
廣州省封平封樂二縣其年又立南州割廣州之新會
義寧来属又立封樂縣天寳元年改為義寕郡乾元元
年復為岡州也舊領縣二戸二千三百五十八口八千
六百六十二天寳戸五千六百五十無口數在京師西
南六千三百五里
新會漢南海縣地晉置新會郡改置封州又改為冗
州又改為岡州隋末廢併入廣州武德四年復為岡州
舊治盆源城貞觀十三年廢岡州縣属廣州其年復置
州於今治也義寕漢番禺縣地宋置義寕縣属新
會郡
賀州隋蒼梧郡之臨賀縣武德四年平蕭銑置賀州
天寳元年改為臨賀郡乾元元年復為賀州也舊領縣
五戶六千七百一十三口一萬八千六百二十八天寳
領縣六戶四千五百無口數在京師東南四千一百三
十里至東都三千五百七十二里東南至廣州八百七
十六里東至連州二百六十里南至封州三百六十里
北至道州四百里北至富州三百二十里西南至梧州
四百二十二里也
臨賀州所治漢縣属蒼梧郡臨賀水吳置臨賀郡宋
改為臨慶國齊復為臨賀郡隋置賀州隋末廢為縣武
德四年復置賀州桂嶺漢臨賀縣地隋舊也馮
乘漢縣属蒼梧郡有荔平關封陽漢縣属蒼梧
郡富川漢富川縣天寳改為富水後復為富川也
蕩山新置
端州隋信安郡武德元年置端州領高要樂城銅陵
平興博林五縣其年以樂城属康州銅陵属春州七年
置清泰縣貞觀十三年省博林清泰二縣天寳元年為
高要郡乾元元年復為端州舊領縣二戶四千四百九
十一口二萬四千三百三天寳戶九千五百口二萬一
千一百二十東至廣州二百四十里南至新州一百四
十里西至康州一百六里至京師四千九百三十五里
至東都四千七百里
高要州所治漢縣属蒼梧郡齊属南海郡陳置高要
郡隋置端州縣北五里有石室山縣西有鵠奔亭即漢
交州刺史行部到鵠亭夜女子鬼訴冤之亭平興
漢高要縣地隋分置武德七年分置清泰縣貞觀十三
年省清泰併入
新州隋信安郡之新興縣武德四年平蕭銑置新州
天寳元年改為新昌郡乾元元年復為新州舊領縣四
戶七千三百八十八口三萬五千二十五天寳領縣三
戶九千五百東至廣州義寕縣四十一里北至端州一
百四十里西北至康州二百七十里西南至勤州一百
七十里至京師五千五十二里至東都五千里
新興漢臨允縣属合浦郡晉置新寕郡梁置新州
索盧武德四年析新興縣置永順新置
康州隋信安郡之端溪縣武德四年置康州都督府
督端康封新宋隴等州九年廢都督府及康州貞觀元
年又置南康州十一年廢十二年又置康州天寳元年
改為晉康郡乾元元年復為康州舊領縣四戶四千一
百二十四口一萬三千五百四天寳戸一萬五千一十
口一萬七千二百一十九東北至廣州三百四十里西
南至梧州二百八十四里東至端州一百六十里南至
瀧州二百三十里西至封州一百三十里南至新州二
百七十里至京師五千七百五十里至東都五千一百
五十里
端溪漢縣属蒼梧郡晉於縣分置晉康郡隋廢郡併
入信安郡武德復置康州縣界有端山山下有溪也
晉康隋遂安縣至德二年改為晉康縣悅城隋
樂城縣武德五年属端州又割属康州改為悅城都
城漢端溪縣東百步有程溪亦名零溪温嫗養龍之
溪也
封州下隋蒼梧郡之封川縣武德四年平蕭銑置封
州天寳元年改為臨封郡乾元元年復為封州舊領縣
四戶二千五百五十五口一萬三千七百七十七天寳
領縣二戶三千九百口一萬一千八百二十七東北至
廣州九十里西北至梧州五十五里東至廣州一百三
十里北至賀州三百六十六里至京師水陸四千五百
一十里也
封川州所治漢廣信縣地属蒼梧郡在封水之陽梁
置梁信郡隋平陳改為成州又改為封州隋末州廢為
封川縣属蒼梧郡武德初置封州隋移州於封川口即
今縣治也關建漢封陽縣地属蒼梧郡隋舊也
瀧州隋永熙郡之瀧水縣武德四年平蕭銑置瀧州
天寳元年改為開陽郡乾元元年復為瀧州舊領縣四
戶三千六百二十七口九千四百三十九天寳領縣五
瀧水州所治漢端溪縣地属蒼梧郡晉分端溪立龍
鄉即今州治梁分廣熙郡置建州又分建州之雙頭洞
立雙州隋改龍鄉為平原縣又改為瀧水開陽隋
廢縣武德四年分瀧水置永寕武德四年於安遂
縣置藥州領安遂永寕安南永業四縣貞觀中廢藥州
以永寕属瀧水本隋永熙縣武德五年改為永寕縣
鎮南隋安南縣至德二年九月改為鎮南建水
新置
恩州隋高梁郡武德四年平蕭銑置高州都督府管
高春羅辯雷崖儋新八州七年割崖儋雷新属廣州貞
觀二十三年廢高州都督府置恩州天寳元年改為恩
平郡乾元元年復為恩州内有清海軍管戍兵三千人
也領縣三尸九千無口數至京師東南六千五百里西
北六十里接廣州界
恩平州所治漢合浦郡也隋置海安縣武德五年改
為齊安至德二年九月改為恩平也杜陵隋杜縣
武德五年改為杜陵也陽江隋舊置也
春州隋高梁郡之陽春縣武德四年平蕭銑置春州
天寳元年改為南陵郡乾元元年復為春州舊領縣一
戶五千七百一十四口二萬一千六十一天寳領縣二
戶一萬一千二百一十八至京師東南六千四百四十
八里東至廣州六百四十二里南至恩州九十三里西
至高州三百三十里東北至新州二百六十里西北至
瀧州界也
陽春州所治漢高縣地属合浦郡至隋不改也羅
水天寳後置
高州隋高梁郡舊治高梁縣後改為西平縣貞觀二
十三年分西平杜陵置恩州高州移治良德縣天寳元
年改為高梁郡乾元元年復為高州領縣三戶一萬二
千四百西北至竇州九十二里北至瀧州界三百五十
里西南至潘州九十里東至春州三百三十里至京師
六千二百六十二里至東都五千五百二十里
良德漢合浦縣地属合浦郡吳置高梁郡宋齊不改
電白梁置電白郡隋改為縣也保定舊保安
縣至德二年改為保定
藤州下隋永平郡武德四年置藤州領永平猛陵安
基武林隋建陽安普寕戎城寕人淳人大賓平川十二
縣貞觀七年以武林属潯州安普属燕州普寕属容州
八年以猛陵属梧州十二年以隋建属龔州天寳元年
改為感義郡乾元元年復為藤州也舊領縣六戶九千
二百三十六口一萬三百七十二天寳領縣三戶三千
九百八十至京師五千五百九十六里至東都五千二
百里南至義州二百里西至龔州一百四十九里北至
梧州九十七里
鐔津漢猛陵縣属蒼梧郡晉置永平郡隋置藤州及
鐔津感義義昌本安昌縣至德二年九月改為義
昌
義州下隋永熙郡之永業縣武德五年置南義州及
四縣貞觀元年州廢以所領縣入建州二年復置義州
還以故縣来属五年廢義州縣属南建州六年復置義
州又改縣来属天寳元年改為連城郡乾元元年復為
義州舊領縣四戶三千二百二十五無口天寳領縣三
戶一千一百一十口七千二百三至京師五千七百五
十里至東都四千六百九十里東至梧州隔鄣嶺一百
七十里北至藤州二百里西至容州九十里東南至竇
州一百七十二里東北至瀧州二百七里
岑溪州所治漢猛城縣属蒼梧郡武德四年置龍城
縣置南義州貞觀初廢二年復置義州領龍城安義連
城義城四年至德中改安城為永業龍城為岑溪永
業舊安義縣至德年改連城武德初分瀧州之
正義縣置
竇州下隋永熙郡懷德縣武德四年置南扶州及五
縣以獠反寄瀧州貞觀元年廢以所管縣並属瀧州二
年獠平復置南扶州自瀧州還其故縣五年復廢縣隷
瀧州六年復置以故縣来属其年改南扶為竇州天寳
元年改為懷德郡乾元元年復為竇州舊領縣五戶三
千五百五十天寳領縣四戶一千一十九至京師水陸
六千一百里至東都水陸五千四百里西至容州二百
里東至瀧州一百八十里南至潘州一百五十里東南
至高州九十二里北至義州二百三十里西南至禺州
一百九十里
信義漢端溪縣地属蒼梧隋為懷德縣武德四年析
懷德縣置信義縣仍置南扶州貞觀中改為竇州取州
界有羅竇洞為名也懷德本属瀧州後来属也
潭峩武德四年分信義縣置也恃亮武德四年
分信義置也
勤州隋信安郡之高梁縣地武德四年置勤州隷南
康州總管九年改隷廣州其年廢縣属春州後置勤州
以銅陵来属仍析置富林縣領縣三戶六百八十二口
一千九百三十三至京師五千三百九十里至東都五
千里東至新州一百七十里西至瀧州二百六十里南
至廣州六百三十五里西北至康州二百七十三里
富林州所治析銅陵置銅陵漢允吳縣地属合
浦郡宋立瀧潭縣隋改為銅陵以界内有銅山也
桂管十五州在廣州西
桂州下都督府隋始安郡武德四年平蕭銑置桂州
總管府管桂象静融賀樂荔南昆龍九州并定州一總
管其桂州領始安福祿純化興安臨源永福陽朔歸義
宣風象十縣尋改定州為南尹州其年又置欽州總管
隷桂府五年置南恭燕梧二州隷桂府九年置晏州隷
桂府貞觀元年以欽玉南亭三州隷桂府二年省玉州
南亭州五年置賓州隷桂府六年又以尹藤越白相繡
鬱姜南宏南方南簡南晉十二州隷桂府其年置龔州
都督亦隷桂府其年廢龍欝二州八年改越州為廉州
南簡為横州南方為登州南宏為潘州南晉為邕州尹
州為貴州静州為富州樂州為昭州南昆為柳州銅州
為容州廢福祿歸義二縣十年廢姜州十二年廢晏州
以建陵縣来属廢荔州以荔浦崇仁二縣来属省宣風
縣令督桂昭賀富梧藤容潘白廉繡欽横邕融柳貴十
七州天寳元年改為始安郡依舊都督府至德二年九
月改為建陵郡乾元元年復為桂州刺史充經略軍使
管戍兵千人衣糧稅本管自給也舊領縣十戸三萬二
千七百八十一口五萬六千五百二十六天寳領戶一
萬七千五百口七萬一千一十八至京師水陸路四千
七百六十里至東都水陸路四千四十里東至道州五
百里西至容州四百九十三里南至昭州二百一十里
北至邵州六百八十五里東南至賀州五百三十里西
南至柳州八百里東北至永州五百五十里
臨桂州所治漢始安縣地属零陵郡吳分置始安郡
宋改為始建國南齊始安郡梁置桂州隋末復為始安
郡江源多桂不生新米故秦時立為桂林郡也理定
漢始安縣隋分置興安近改為理定靈川武德
四年分始安置陽朔隋舊貞觀元年廢歸義縣併
入荔浦漢縣属蒼梧郡武德四年置荔浦建陵隋
化棠仁純義五年以隋化属南恭州貞觀元年以建陵
属晏州十三年廢荔州以荔浦崇仁属桂州純義属象
州也豐水舊永豐縣元和初改為豐水縣修仁
隋置建陵縣貞觀元年於縣置晏州領武龍建陵二
縣十二年廢晏州及武龍縣以建陵属桂州長慶元年
改為修仁縣恭化武德四年分始安置純化縣元
和初改為恭化也永福武德四年分始安置臨
源武德四年分始安置全義新置
昭州隋始安郡之平樂縣武德四年平蕭銑置樂州
領平樂永豐恭城沙亭四縣貞觀七年省沙亭縣八年
改為昭州以昭岡潭為名天寳元年改為樂平郡乾元
元年復為昭州也舊領縣三戶四千九百一十八口一
萬二千六百九十一天寳戶三千五百至京師四千四
百三十六里至東都四千二百一十九里西至桂州二
百二十里東北至道州四百里北至永州六百三十九
里南至富州一百六十六里也
平樂州所治漢荔浦地属蒼梧郡晉置平樂縣貞觀
二年省沙亭併入也恭城武德四年析平樂置
永平隋縣舊属藤州
富州下隋始安都之龍平縣武德四年平蕭銑置静
州領龍平博勞歸化安樂開江豪静蒼梧七縣尋又分
蒼梧豪静開江三縣置富州九年省安樂縣貞觀八年
改為富州以富川水為名天寳元年改為開江郡乾元
元年復為富州舊領縣三戶三千三百四十九口四千
三百一十九天寳戶一千二百九十至京師五千一百
三十里至東都四千八百五十里西北至桂州界八十
里東南至梧州界九十里北至昭州一百六十里
龍平漢臨賀縣地属蒼梧郡吳置臨賀郡梁分臨賀
置南静郡又改為静州改南静郡為龍平縣貞觀八年
改為富川因水為名也思勤新置馬江隋開
江縣長慶元年改為馬江皆漢臨賀縣地
梧州下隋蒼梧郡武德四年平蕭銑置梧州領蒼梧
豪静開江三縣貞觀八年割藤州之孟陵賀州之綏越
来属十三年廢豪静縣天寳元年改為蒼梧郡乾元元
年復為梧州也舊領縣四戶三千八十四口五千四百
二十三天寳領縣三戸五千至京師五千五百里至東
都五千一百里東至封州八十里東北至賀州四百一
十里北接富州界正西至藤州一百九十里
蒼梧漢蒼梧郡治廣信縣即今治隋立蒼梧縣於此
置郡戎城隋縣舊属藤州今来属孟陵漢孟陵
縣属蒼梧郡
蒙州隋始安郡之随化縣武德四年置南蒙州割荔
州之立山東區純義三縣分置嶺政縣貞觀八年改為
蒙州取州東蒙山為名十二年省嶺政入立山天寳元
年改為蒙山郡乾元元年復為蒙州舊領縣三戶一千
六十九天寳戸一千五十九至京師五千一百里至東
都四千七百里南至桂州二百四十九里東至富州九
十七里西南至象州一百七十六里
立山州所治漢荔浦縣属蒼梧郡隋分荔浦置随化
縣武德四年改為立山於縣置荔州尋改為恭州貞觀
八年改為蒙州州東蒙山山下有蒙水居人多姓蒙故
也東區武德五年分立山置荔州貞觀六年属鷰
州十年改為蒙州正義貞觀五年置純義縣属荔
州乾元初改為正義也
龔州下隋永平郡之武林縣貞觀三年置鷰州七年
移鷰州於今州東仍於鷰州之舊所置龔州都督府督
龔潯蒙賓澄鷰七州割藤州之武林鷰州之秦川来属
又立南平西平歸政大同四縣十二年廢潯州以桂平
陵江大賓皇化四縣来属其年省秦川入南平省陵江
入桂平省歸政入西平又割藤州之隋建来属天寳元
年改為臨江郡乾元元年復為龔州舊領縣八戶一萬
三千八百二十一口一萬一千一百三十八天寳領縣
六戶九千口二萬一千至京師五千七百二十里至東
都五千三百六十一里東至藤州一百四十九里南至
繡州九十五里西至潯州一百三十里北至蒙州二百
四十里
南平州所治漢猛陵縣地属蒼梧郡晉分蒼梧置永
郡乃置武城縣貞觀七年分置南平縣後自武林移龔
州治於此也武林猛陵縣地隋分置武林縣属藤
州貞觀七年属龔州隋建猛陵縣地武德年属藤
州貞觀年属龔州也大同貞觀元年分置陽川
本陽建縣後改為陽川也
潯州下隋永平郡之桂平縣貞觀七年置潯州領桂
平陵江大賓皇化四縣十二年廢潯州以四縣属龔州
後復置潯州以桂平大賓皇化来属又省陵江入桂平
天寳元年改為潯江郡乾元元年復為潯州也舊領縣
三戸二千五百口六千八百三十六至京師五千九百
六十里至東都五千七百里東至龔州一百三十里西
至潘州二百五十里西南至貴州一百五十里西北至
蒙州三百六十里西南接欝林州界
桂平漢布山縣欝林郡所治也隋為桂平縣武德年
属貴州貞觀初属鷰州七年属潯州十二年州廢属龔
州復置潯州宣化漢河林縣属欝林郡隋置皇化
縣後廢貞觀六年復置属潯州州廢属龔州又後属潯
州
欝林州下隋欝林郡之石南縣貞觀中置欝林州領
石南興德天寳元年改為欝林郡乾元元年復為欝林
州也領縣五戶一千九百一十八口九千六百九十九
至京師五千五百七里至東都五千一百六十里東至
平琴州九十里南至牢州一百二里西南至昭州一百
一十里北至貴州一百五十里
石南州所治漢欝林郡之地梁置定州隋改尹州煬
帝為欝林郡皆治於此陳時置石南郡隋改為縣也
欝林隋縣属桂州後来属興業興德武德四年
分欝林置潭栗(闕)
平琴州下漢欝林郡地唐置平琴州無年月領縣四
天寳元年改為平琴郡乾元元年復為州建中併入黨
州今存領縣四戶一千一百七十四至京師六千四百
八十里至東都五千八百三十里西至欝林州九十里
東南至牢州一百一十里北至貴州一百五十里北至
繡州九十二里東至黨州二十二里
容山州所治本名安仁至德年改也懷義福陽
古符三縣與州同置
賓州下隋欝林郡之嶺方縣貞觀五年析南方之嶺
方思千琅邪南尹州之安縣置賓州十二年省思千縣
天寳元年改為安城縣至德二年九月改為嶺方郡乾
元元年復為賓州舊領縣三戶七千四百八十五天寳
戶一千九百七十六口八千五百八十至京師四千三
百里至東都四千一百里南至淳州二百里東南至貴
州一百七十里西至邕州二百五十七里東南至蒙州
三百二十里西北至澄州一百二十里也
嶺方漢縣属欝林郡武德四年属南方州貞觀五年
改為賓州琅邪武德四年析嶺方縣置保城
梁置安城縣至德二年改為保城也
澄州下隋欝林郡之嶺方縣地武德四年平蕭銑置
方州領無虞琅邪思千上林止戈賀水嶺方七縣貞觀
五年以上林止戈琅邪領方属賓州八年改南方州為
澄州天寳元年改為賀水郡乾元元年復為澄州舊領
縣四戶一萬八百六十八天寳後戶一千三百六十八
口八千五百八十至京師四千六百里至東都四千三
百里南至邕州三百里北至竇州四百三十里東南至
賓州一百二十里西至古州五百七十九里
上林州所治漢嶺方縣地武德四年析置上林縣也
無虞武德四年析嶺方置賀水武德四年析
柳州馬平縣置
繡州下隋鬱林郡之阿林縣武德四年置林州領常
林阿林皇化歸誠羅繡盧越等縣六年改為繡州貞觀
六年省歸誠盧越七年以皇化属潯州天寳元年改為
常林郡乾元元年復為繡州領縣三戶九千七百七十
三至京師六千九十里至東都五千五百里南至黨州
五十里北至貴州一百里也
常林漢阿林縣地属欎林郡武德四年析貴州之欝
平縣置林州及常林縣貞觀六年省歸誠縣入常林縣
移治廢歸誠縣故城又改林州為繡州阿林漢縣
属欝林郡羅繡武德四年析阿林置
象州下隋始安郡之桂林縣武德四年平蕭銑置象
州領陽夀西寕桂林武仙武德五縣貞觀十二年省西
寕縣割廢晏州武化長風来属天寳元年改為象山郡
乾元元年復為象州舊領縣六戶一萬一千八百四十
五口一萬二千五百二十一天寳領縣三戶五千五百
口一萬八百九十至京師四千九百八十九里北至桂
州四百里東至象州一百七十六里南至費州三百里
西北至柳州二百里東南至潯州三百六十里西南至
嚴州二百九十里也
武化州所治漢潭中縣地属欝林郡隋建陵縣属桂
州武德四年析建陵置武化縣属晏州貞觀十二年廢
晏州来属仍自武德縣移象州於縣置非秦之象郡秦
象郡今合浦縣武德漢中溜縣地属欝林郡吳於
縣置鬱林郡仍分中溜置桂林縣武德四年改為武德
於縣界置象州陽夀隋縣武仙武德四年析
桂林置
柳州隋始安郡之馬平縣武德四年平蕭銑置昆州
領馬平新平文安賀水歸德五縣其年改歸德為修德
改文安為樂沙仍加昆州為南昆州八年以賀水属澄
州貞觀七年省樂沙入新平縣以廢龍州之龍城来属
八年改南昆為柳州九年置崖山縣十二年省新平入
馬平天寳元年改為龍城郡乾元元年復為柳州以州
界柳嶺為名舊領縣四戶六千六百七十四口七千六
百三十七天寳領縣五戶二千二百三十二口一萬一
千五百五十至京師水陸相乘五千四百七十里至東
都水陸相乘五千六百里東至桂州四百七里至粤州
二百九十里北至融州二十里東南至象州二百里北
至柳州三十里
馬平州所治漢潭中縣地属欝林郡隋置馬平縣武
德四年於縣置昆州又改為柳州也龍城隋縣武
德四年置龍州領龍城柳嶺二縣貞觀七年廢龍州省
柳嶺縣象貞觀中置洛曹舊洛封縣元和十
二年改洛容皆漢潭州地貞觀後析置
融州下隋始安郡之義熙縣武德四年平蕭銑置融
州復開皇舊名領義熙臨牂黃水安脩四縣六年改義
熙為融水貞觀十二年省安修入臨牂天寳元年改為
融水郡乾元元年復為融州舊領縣三戶二千七百九
十四口三千三百三十五天寳戶一千二百三十二至
京師五千二百七十里至東都四千四百七十里東至
桂州四百九十一里南至柳州三十里至武零山二百
里也
融水漢潭中地與柳州同隋置義熙縣武德四年改
為融水州所治也武陽舊黃水臨牂二縣析融水
置後併入改為武陽
邕管十州在桂府西南
邕州下都督府隋欝林郡之宣化縣武德四年置南
晉州領宣化一縣貞觀六年改為邕州都督府天寳元
年改為朗寕郡乾元元年復為邕州上元後置經略使
領邕貴黨横等州後又罷長慶二年六月復置經略使
以刺史領之刺史充經略使管戍卒一千七百人衣糧
稅本管自給舊領縣五戶八千二百二十五天寳後戶
二千八百九十三口七千三百二至京師五千六百里
至東都五千三百二十七里東南至欽州三百五十里
東北至賓州二百五十里西南至羈縻左州五百里
宣化州所治漢嶺方縣地属欎林郡秦為桂林郡地
驩水在縣北本牂柯河俗呼欎林江即駱越水也亦名
温水古駱越地也武緣隋廢縣武德五年復置也
晉興晉於此置晉興郡隋廢為縣朗寕武德
五年分置思龍如和封陵三縣開磎洞漸置
也
貴州下隋欝林郡武德四年平蕭銑置南尹州總管
府管南尹南晉南簡南方藤南容越繡九州南尹州領
欎林馬嶺安城欎平石南桂平嶺山興德湖水懷澤十
一縣五年以桂平属鷰州嶺山属南横州貞觀五年以
安城属賓州七年罷都督府九年改南尹為貴州天寳
元年改為懷澤郡乾元元年復為貴州也舊領縣八戶
二萬八千九百三十口三萬一千九百九十六天寳領
縣四戶三千二十六口九千三百至京師五千三百八
十里至東都五千一百二十里東至繡州一百里南至
鬱林州一百五十里西至横州二百里北至象州三百
里西南至賓州九十四里東北至潯州一百五十里
鬱平漢廣欝縣地属欝林郡古西甌駱越所居後漢
谷永為欝林太守降烏滸人十萬開七縣即此也烏滸
之俗男女同川而浴生首子食之云宜弟娶妻美讓兄
相習以鼻飲秦平天下始招慰之置桂林郡漢改為欝
林郡地在廣州西南安南府之地邕州所管郡縣是也
隋分欝平縣欝江在州東也懷澤宋廢縣武德四
年又置潮水武德四年分欝林置義山新置
黨州下古西甌所居秦置桂林郡漢為欝林郡唐置
黨州失起置年月與平琴州同土俗西至平琴治所二
十二里天寳元年以黨州為寕仁郡乾元元年復為黨
州建中二年二月廢平琴州併入領縣四戶一千三百
口七千四百至京師地理與平琴州同南至牢州一百
里北至繡州五十里東南至容州一百五十里北接繡
州界百餘里也
横州下隋欝林郡之寕浦縣武德四年置簡州領寕
浦樂山蒙澤浮風嶺山五縣六年改為南簡州貞觀八
年改横州天寳元年改為寕浦郡乾元元年復為横州
也舊領縣四戶一千一百二十八口一萬七百三十四
天寳領縣三戶二千九百七十八口八千三百四十三
至京師五千五百三十九里至東都四千七百五里南
至欽州三百五十里西至巒州一百五十里北至貴州
二百六十里也
寕浦欝州所治漢廣欝縣地属欝平郡吳分置寕浦
郡晉宋齊不改梁分置簡陽郡隋平陳郡並廢置簡州
不改煬帝廢州置寕浦縣欎林郡武德復置改為横州
從化漢高梁縣地属合浦縣武德四年分寕浦置
淳風縣貞觀元年改為從化也樂山漢高梁縣地
隋置樂山縣
田州土地與邕州同失廢置年月疑是開元中置天
寳元年改為横山郡乾元元年復為田州舊領縣五戶
四千一百六十八舊圖無四至州郡及兩京道里數
都救惠性武籠横山如賴並與州同置也
嚴州秦桂林郡地後為獠所據乾封元年招致生獠
置嚴州及三縣天寳元年改為脩德郡乾元元年改為
嚴州領縣三戶一千八百五十九口七千五十一至京
師五千三百二十七里至東都四千八百九十三里東
北至闕州三百四十里東南接象州界西北接澄州界
也
夾賓州所治也循德歸化與州同置
山州失起置年月天寳元年改為龍池郡乾元元年
復為山州領縣二戶一千三百二十無四至及京洛里
數
龍池州所治也
巒州秦桂林郡唐置淳化失起置年月天寳元年改
為永定郡乾元元年復為淳州永貞元年改為巒州也
領縣三戸七百七十口三千八百三至京師五千三百
里至東都四千九百里南至横州一百四十里西至邕
州三百里北至賓州二百五十五里
永定州所治也武羅靈竹二縣與州同置
羅州隋高凉郡之石龍縣地武德五年於縣置羅州
領石龍吳川陵羅梁龍辯南河石城招義零緣慈廉羅
肥十一縣六年移羅川於石城縣於舊所置南石州割
石龍陵羅龍化羅辯慈廉羅肥属南石州天寳元年改
羅州為招義郡乾元元年復為羅州舊領縣五戶五千
四百六十口八千四十一至京師六千五百二十二里
至東都五千七百五里東至大海一百三十九里南至
雷州二百五十里西至廉州二百五十里北至辯州一
百五十里西南至零緣縣大海一百二十里西北至白
州二百三十里東北至新州五十里
石城州所治漢合浦郡地宋將檀道濟於陵羅江口
築石城因置羅州属高凉郡唐復置羅州於縣吳川
隋義招義武德五年析石龍縣置也南河
武德五年析石龍縣置也
潘州下隋合浦郡之定川縣武德四年置南宕州領
南昌定川鄰川思城温水宕川六縣治南昌縣貞觀六
年移治定川八年改為潘州仍廢思城縣天寳元年改
為南潘郡乾元元年復為潘州也舊領縣五戶一萬七
百四十八天寳後領縣三戶四千三百口八千九百六
十七至西京七千一百六十一里至東都六千三百八
十九里至高州九十里南至大海五十六里至辯州一
百二十里北至竇州一百五十一里
茂名州所治古西甌駱越地秦属桂林郡漢為合浦
郡之地隋治定川縣武德四年平嶺表於縣置宕州改
為潘州仍改縣茂名也南巴隋廢縣武德五年置
潘州以縣水為名武德五年分置也
容管十州在桂管西南
容州下都督府隋合浦郡之北流縣武德四年平蕭
銑置銅州領北流豪石宕昌渭龍南流陵城普寕新安
八縣貞觀元年改為容州以容山為名十一年省新安
縣開元中升為都督府天寳元年改為普寕郡乾元元
年復為容州都督府仍舊置防禦經略招討等使以刺
史領之刺史充經略軍使管鎮兵一千一百人衣糧稅
本管自給舊領縣七戶八千八百九十天寳後領縣五
戶四千九百七十口一萬七千八十七至京師五千九
百一十里至東都五千四百八十五里東至藤州二百
五十九里南至竇州二百里西至禺州十五里北至龔
州二百里西至隋建縣一百九十里西北至黨州一百
五十里東北接義州界
北流州所治漢合浦縣地隋置北流縣縣南三十里
有兩石相對其間闊三十步俗號鬼門關漢伏波將軍
馬援討林邑蠻路由於此立碑石龜尚在昔時趨交趾
皆由北關其南尤多瘴癘去者罕得生還諺曰鬼門關
十人九不還其土少鐵以䃕石燒為器以烹魚鮭北人
名五侯燋石一經火久之不冷即今之滑石也亦名冷
石普寕隋置陵城武德四年析北流置渭
龍武德四年析普寕置欣道新置
辯州下隋高凉郡之石龍縣武德五年置羅州移置
石城於舊所置南石州領石龍陵羅龍化羅辯慈廉羅
肥六縣貞觀九年改石南州為辯州省慈廉羅肥二縣
天寳元年改陵水郡乾元元年復為辯州也舊領縣四
戶一萬三百五十天寳後領縣三戶四千八百五十八
口一萬六千二百九至京師五千七百一十八里至東
都五千三百七十里東至廣州一千一百四十四里南
至羅州吳川縣界五十里南至白州博白縣二百三十
里北至禺州三百八十二里南至潘州四十里西南至
羅州一百五十里西北至白州三百里
石龍州所治漢高凉縣地属合浦郡秦象郡地武德
五年属羅州六年改属辯州陵羅武德五年置羅州六
年改為南石州也龍化武德五年分置也
白州下隋合浦郡之合浦縣地武德四年置南州領
博白郎平周羅龍豪淳良建寕六縣六年改為白州貞
觀十二年省郎平淳良二縣天寳元年改為南昌郡乾
元元年復為白州舊領縣四戶八千二百六天寳領縣
五戶二千五百七十四口九千四百九十八至京師六
千一百七十五里至東都五千九百一十九里東至辯
州二百里南至羅州二百二十里西至州界郎平山八
十里北至牢州一百里西南至廣州二百里東北至禺
州二百里
博白州所治漢合浦郡地武德五年析合浦縣置
建寕武德四年析合浦縣置貞觀十二年省淳良併
入周羅武德四年析合浦置龍豪武德四年
析合浦置南昌隋縣舊属潘州又来属也
牢州下本巴蜀徼外蠻夷地漢牂柯郡地武德二年
置義州五年改為智州貞觀十二年改為牢州以牢石
為名天寳元年改為定川郡乾元元年復為牢州也舊
領縣三戶一千六百四十一口一萬一千七百五十六
去京師與容州道里同東至容州一百二十五里南至
白州一百里西至欝林州一百一十里北至黨州一百
里
南流武德四年析容州北流縣置属容州貞觀十一
年改智州為牢州以牢石為名牢石高四十丈周二十
里在州界也定川宕川貞觀十一年分南流置
也
欽州下隋寕越郡武德四年平蕭銑改為欽州總管
府管一府領欽江安京南賓遵化内亭五縣五年置如
和縣其年置五川南亭州並隷欽府以内亭遵化二縣
属亭州貞觀元年罷都督府二年廢亭州復以内亭遵
化並来属十年省海平縣天寳元年改為寕越郡乾元
元年復為欽州也舊領縣七戶一萬四千七十二口一
萬八千一百二十七天寳領縣五戸二千七百口一萬
一百四十六至京師五千二百五十一里東至嚴州四
百里南至大海二百五十里西至瀼州六百三十里至
横州三百五十里東南至廣州七百里西南至陵州六
百里西至容州三百五十里東北至貴州四百里
欽江州所治漢合浦縣地宋分置宋夀郡及宋夀縣
梁置安州隋改為欽州仍改宋夀縣為欽江煬帝改為
寕越郡皆治欽江也保京隋安京縣至德二年改
為保京縣北十里安京山下有如和山似循州浮羅山
形勢遵化隋舊置内亭隋縣武德五年於縣
置南亭州貞觀元年州廢復属欽州也靈川已上
縣並漢合浦縣也
禺州隋合浦郡之定川縣武德四年置南宕州領南
昌定川陸川思城温水宕川六縣治南昌縣貞觀六年
移治定川八年改為潘州仍廢思城總章元年改為東
峩州移治峩石縣二年改為昌州天寳元年改為温水
郡乾元元年復為禺州舊領縣五戶一萬七百四十八
天寳領縣四戶三千一百八十至京師五千三百五十
里至東都五千里至義州一百九十里南至辯州三百
里西至白州二百里北至容州一百一十里
峩石秦象郡地晉南昌郡之邊邑為禺州所治也
溫水武德四年析南昌置陸川隋廢縣武德四
年置扶桑武德四年置
湯州下秦象郡地唐置湯州失起置年月天寳元年
改為溫泉郡乾元元年復為湯州也領縣三無戶口及
無兩京道里四至州府湯泉州所治也淥水
羅韶與州同置
瀼州下貞觀十二年清平公李弘節遣欽州首領寗
師京尋劉方故道行逹交趾開拓夷獠置瀼州天寳元
年改為臨潭郡乾元元年復為瀼州領縣四戶一千六
百六十六無兩京地理東至欽州六百三十里北至容
州二百八十二里在安南府之東北欝林之西南
臨江州所治也波零鵠山弘遠與州同置
嚴州下土地與合浦郡同唐置巖州失起置年月天
寳元年改為安樂郡至德二年改為常樂郡乾元元年
復為巖州領縣四戶一千一百一十無兩京道里四至
州府也
常樂本安樂縣至德二年改州所治思封高城
石巖與州同置
古州土地與瀼州同年置天寳元年改為樂古郡乾
元元年復為古州
安南府在邕管之西
安南都督府隋交趾郡武德五年改為交州總管府
管交峰愛仙鳶宋慈險道龍十州其交州領交趾懷德
南定宋平四縣六年澄慈道宋並加南字七年又置玉
州隷交府貞觀九年省南宋州以宋平縣省隆州以陸
平縣及朱鳶縣省龍州以龍編縣並隷交府仍省懷德
縣及南慈州二年廢玉州入欽州六年改南道州為仙
州十一年廢仙州以平道縣来属今督交峰愛驩四州
調露元年八月改交州都督府為安南都護府大足元
年四月置武安州南登州並隷安南府至德二年九月
改為鎮南都護府後為安南府刺史充都護管兵四千
二百舊領縣八戶一萬七千五百二十三口八萬八千
七百八十八天寳領縣七戸二萬四千二百三十口九
萬九千六百五十二至京都七千二百五十三里至東
都七千二百二十五里西至愛州界小黃江口水路四
百一十六里西南至長州界文陽縣靖江鎮一百五十
里西北至峰州嘉寕縣論江口水路一百五十里東至
朱鳶縣界小黃江口水路五百里北至朱鳶州阿勞江
口水路五百四十九里北至武平縣界武定江二百五
十二里東北至交趾縣界福生去十里也
宋平漢西捲(音拳)縣地属日南郡自漢至晉猶為西捲
縣宋置宋平郡及宋平縣隋平陳置交州煬帝改為交
趾刺史治龍編交州都護制諸蠻其海南諸國大抵在
交州南及西南居大海中洲上相去或三五百里三五
千里遠者二三萬里乘舶舉帆道里不可詳知自漢武
已来皆朝貢必由交趾之道武德四年於宋平置宋州
領宋平弘義南定三縣五年又分宋平置交趾懷德二
縣自貞觀元年廢南宋州以弘教懷德交趾三縣省入
宋平縣移交趾縣名於漢故交趾城置以宋平南定二
縣属交州交趾漢交趾郡之羸&KR1454;(二字並音来口反)地隋
為交趾縣取漢郡名武德四年置慈廉烏延武立三縣
六年改為南慈州貞觀初州廢并廢三縣併入交趾
朱鳶漢縣名交趾郡今縣吴軍平縣地舊置武平縣
龍編漢交趾郡守治羸&KR1454;後漢問尚為交趾太守乃
移治龍編言立城之始有蛟龍盤編津之間因為城名
武德四年於縣置龍川武寕平樂三縣貞觀初廢龍川
以武寕平樂入龍編割属仙州十年廢仙州以龍編属
交州也平道漢封溪縣地又南齊置昌國縣南越
志交趾之地最為膏腴舊有君長日雄王其佐日雄侯
後蜀王將兵三萬討䧺王滅之蜀以其子為安陽王治
交趾其國地在今平道縣東其城九重周九里士庶蕃
阜尉佗在番禺遣兵攻之王有神弩一發殺越軍萬人
趙佗乃與之和以其子始為質安陽王以媚珠妻之子
始得弩毁之越兵至乃殺安陽王兼其地武德四年於
縣置道州領平道昌國武平三縣六年改為南道州又
改為仙州貞觀十年廢仙州以昌國入平道属交州
武平吳置武平郡隋為縣本漢封溪縣後漢初麋冷
縣女子徵側叛攻䧟交趾馬援率師討之三年万平光
武乃增置望海封溪二縣即此也隋曰隆平武德四年
改為武平
武峩州下土地與交州同置武峩州失起置年月天
寳元年改為武峩郡乾元元年復為武峩州領縣五戶
一千八百五十無口無兩京道里及四至州府也
武峩州所治也武緣武勞梁山皆與州同
置也
粤州下土地與交州同唐置粤州失起置年月天寳
元年改為龍水郡乾元元年復為粤州領縣四無戶口
數亦無兩京道里及四至州府也
龍水州所治也崖山東璽天河皆與州同
置
芝州下土地與交州同唐置芝州失起置年月天寳
元年改為忻城郡乾元元年復為芝州領縣一忻城
州所治無戶口及兩京道里四至州府最遠悪處
愛州隋九真郡武德五年置愛州領九真松源楊山
安頂四縣又於州界分置積順永胥前真山七州改永
州為都州九年改積州為南陵州貞觀初廢都州入前
真州其年廢真胥二州入南陵州又廢安州以隆安縣
廢山州以建初縣並属州又廢楊山安頂二縣入九真
縣改南陵州復為真州八年廢建初入隆安九年廢松
源入九真九年廢真州以胥浦軍安日南移風四縣属
愛州天寳元年改為九真郡乾元元年復為愛州九真
南與日南接界西接牂柯界北與巴蜀東北接與欎林
州山險溪洞所居舊領縣七戶九千八十口三萬六千
五百一十九天寳領縣六戸一萬四千七百至京師八
千八百里至東都八千一百里在交州西不詳道里遠
近其南即驩州界
九真漢武帝開置九真郡治於胥浦縣領居風都能
餘發咸歡無功無編等今七縣九真縣即漢地吳改為
移風隋改為九真州所治自漢至南齊為九真郡梁置
愛州隋為九真郡安順隋舊武德三年置順州又
分置東河建昌邊河並厲順州州廢及三縣皆併入安
順属愛州也崇平隋陸安縣武德五年於縣置安
州及山州又分隆安立教山建道都掘三縣並属安州
領四縣又置岡山真潤古安西安建功五縣属山州貞
觀元年廢安州及三縣又廢山州及五縣以隆安隷愛
州先天元年改為崇安至德二年改為崇平軍寕
隋軍安縣武德五年於縣界置永州七年改為都州貞
觀元年改為前真州十年改属愛州至德二年改為軍
寕日南漢属風地縣界有属風山上有風門常有
風其山出金牛往往夜見照耀十里時鬭則海水沸溢
有霹靂人家牛皆怖號曰神牛隋為日南縣無編
漢舊縣属九真郡又有漢西于縣故城在今縣東所置
也
福祿州下土俗同九真郡之地後為生獠所據龍朔
三年智州刺史謝法成招慰生獠昆眀北樓及生獠等
七千餘落總章二年置福禄州以處之天寳元年改為
福祿郡至德二年改為唐林郡乾元元年復為福禄州
領縣二無戶口及兩京道里四至州郡
柔遠州所治與州同置本名安遠至德二年改為柔
遠也
長州土俗與九真同唐置長州失起置年月天寳元
年改為文陽郡乾元元年復為長州領縣四戶六百四
十八無口及兩京道里四至州府也
文陽銅蔡長山其常皆與州同置
驩州隋日南郡武德五年置南德州總管府領德眀
智驩林源景海八州南德州領六縣八年改為德州貞
觀初改為驩州以舊驩州為演州二年置驩州都督府
領驩演眀智林源景海八州十二年廢眀源海三州天
寳元年改為日南郡乾元元年復為驩州也舊領縣六
戶六千五百七十九口一萬六千六百八十九天寳領
縣四戶九千六百一十九口五萬八百一十八至京師
陸路一萬二千四百五十二里水路一萬七千里至東
都一萬一千五百九十五里水路一萬六千二百二十
里東至大海一百五十里南至林州一百五十里西至
環王國界八百里北至愛州界六百三里南至盡當郡
界四百里西北至靈跂江四百七十里東北至辯州五
百二里
九德州所治古越裳氏國秦開百越此為象郡漢武
元鼎六年開交趾已南置日南郡治於朱吾領北景盧
容西捲象林五縣吴分日南置九德郡晉宋齊因之隋
改為州廢九德郡為縣今治也後漢遣馬援討林邑蠻
援自交趾循海隅開側道以避海從蕩昌縣南至九真
郡自九真至其國開陸路至日南郡又行四百餘里至
林邑國又南行二千餘里有西屠夷國鑄二銅柱於象
林南界與西屠夷分境以紀漢德之盛其時以不能還
者數十人留於其銅柱之下至隋乃有三百餘家南蠻
呼為馬留人其水路自安南府南海行三千餘里至林
邑計交趾至銅柱五千里浦陽晉置懷驩隋
為咸歡縣属九真郡武德五年於縣置驩州領安人扶
演相景西源四縣治安人貞觀九年改為演州十三年
省相景縣入扶演二十六年廢演州其所管四縣廢入
咸驩後隋改為懷驩越裳吳置武德五年於縣置
眀州析置萬安眀弘眀定二縣隷之又分日南郡文谷
金寕二縣置智州領文谷新鎮闍員金寕四縣貞觀十
三年廢眀州越裳属智州後又廢智州以越裳属驩州
林州隋林邑郡貞觀九年於綏懷林邑置林州寄治
於驩州南界今廢無名領縣三無戶口去京師一萬
二千里
林邑州所治漢武帝開百越於交趾郡南三千里置
日南郡領縣四治於朱吾其林邑即日南郡之象林縣
縣在南故曰日南郡南界四百里後漢時中原喪亂象
林縣人區連殺縣令自稱林邑王後有范熊者代區連
相傳累世遂為林邑國其地皆開北戶以向日晉武時
范氏入貢東晉末范攻䧟日南郡告交州刺史告蕃求
以日南郡北界横山為界其後又䧟九真郡自是屢寇
交趾南界至貞觀中其主脩職貢乃於驩州南僑置林
邑郡以羈縻之非正林邑國金龍隋文帝時遣大
將劉方率兵萬人自交趾南伐林邑國敗之其王梵志
遁走方收其廟主一十八人皆鑄金為之方盡虜其人
空其地乃班師因方得其龍乃為縣名海界三縣
並貞觀九年置
景州隋北景郡貞觀二年置南景州寄治驩州南界
八年改為景州後亦廢無其名領縣三無戶口至京師
一萬一千五百里北景漢縣名属日南郡在安南
府南三千里北景在南晉將灌邃攻林邑王范佛破其
國遂於其國五月五日立表北景在表南九寸一分故
自北景已南皆北戶以向日也北字或单為匙
由文貞觀二年置也朱吾漢日南郡所治之縣
也前志曰朱吾人不粒食依魚資魚為生託去朱吾在
日南郡北僑立名也
峰州下隋交趾郡之嘉寕縣武德四年置峰州領嘉
寕新昌安仁竹輅石堤封溪六縣貞觀元年廢石堤封
溪入嘉寕竹輅入新昌天寳元年改為承化郡乾元元
年復為峰州也舊領縣三戶五千四百四十四口六千
四百三十五天寳領縣五戶一千九百二十州在安南
府西北至京師七千七百一十里
嘉寕州所治漢麋冷縣地属交趾郡古交朗夷之地
秦属象郡吴分交趾置新興郡晉改為新昌宋齊因之
改為興州隋初改為華州煬帝廢併入交趾武德復置
峰州也
承化新昌嵩山珠綠嵩山珠綠新置
陸州隋寕越郡之玉山縣武德五年置玉山領安海
海平二縣貞觀二年廢玉州上元二年復置改為陸州
以州界山為名天寳元年改為玉山郡乾元元年復為
陸州領縣三戶四百九十四口二千六百七十四至京
師七千二十六里至東都七千里東至廉州界三百里
南至大海北至思州七百六十二里東南際大海西南
至當州寕海二百四十里也
烏雷州所治也華清舊玉山縣天寳年改寕
海舊安海縣至德二年改為寕海縣也
廉州下隋合浦郡武德五年置越州領合浦其年置
安昌高城大廉大都五縣貞觀六年置珠池其年改大
都属白州八年改越州為姜州十二年廢姜州入封山
東羅菜龍三縣来属十二年廢安昌珠池二縣入合浦
廢高城入蔡龍天寳元年改為合浦郡乾元元年復為
廉州舊領縣五戶一千五百二十二天寳戸二千三十
二口一萬三千二十九至京師六千五百四十七里至
東都五千八百三十六里東至白州二百里南至羅州
三百五十里西北至安南府一千里北至領州七百里
合浦漢縣属合浦郡秦之象郡地吳改為珠官宋分
置臨鄣郡及越州領郡三治於此時西江都護陳伯紹
為刺史始立州鎮鑿山為城以威俚獠隋改為祿州及
為合州又改為合浦唐置廉州大海在西南一百六十
里有珠母海郡人採珠之所云合浦也州界有瘴江名
合浦江也封山隋縣武德五年置姜州領封山東
羅蔡龍三縣貞觀十年廢州以三縣入廉州蔡龍
武德五年分置也大廉武德五年置四縣皆合浦
縣地
雷州下隋合浦郡之海康縣武德五年平蕭銑置南
合州領海康隋康鐵杷椹川四縣貞觀元年改為東合
州二年改隋康為徐聞縣八年改東合州為雷州天寳
元年改為海康郡乾元元年復為雷州也舊領縣四戶
二千四百五十八天寳領縣三戶四千三百二十口二
萬五百七十二至京師六千五百一十二里至東都五
千九百三十一里東至大海二十里西至大海一百里
東南至大海十五里西南至大海一百里隔海至崖州
四百三十里東北及西北與羅州接界
海康漢徐聞縣地属合浦郡秦象郡地梁分置南合
州隋去南字煬帝廢合州置海康縣遂溪舊齊鐵
杷椹川二縣後廢改為遂溪也徐聞漢縣名隋置
貞觀二年改為徐聞漢志曰合浦郡徐聞南入海達珠
崖郡即此縣
籠州貞觀十二年清平公李弘節遣龔州大同縣人
龔固興招慰生蠻置籠州天寳元年改為扶南郡乾元
元年復為扶州領縣七戶三千六百六十七無四至州
縣兩京道里扶南國在日南郡之南海西大島中去日
南郡約七千里在林邑國西三千里其王貞觀中遣使
朝貢故籠州招置之遥取其名非正扶南國也
武勒州所治武禮羅龍扶南龍賴武觀
武江皆與州同置
環州下貞觀十二年清平公李弘節開拓生蠻置環
州以環國為名天寳元年改為平郡乾元元年復為環
州領縣八無戶口及兩京道里并四至州府
正平州所治福零龍源饒勉思恩武石
歌良蒙都與州同置
德化州永泰二年四月於安南府西界牂柯南界置
領縣二德化歸義與州同置
郎茫州永泰二年四月於安南府西界置領縣二
龍然福守與州同置
崖州下隋珠崖郡武德四年平蕭銑置崖州領舍城
平昌澄邁顔羅臨機五縣貞觀元年置都督府督儋振
三州其年改為顔城平昌為文昌三年割儋州属廣府
五年又置瓊州十三年廢瓊州以臨機萬安三縣来属
天寳元年改為珠崖郡乾元元年復為崖州在廣府東
南舊領縣七戶六千六百四十六天寳戶十一鄉至京
師七千四百六十里至東都六千三百里廣府東南二
千餘里雷州徐聞縣南舟行渡大海四百三十里達崖
州漢武帝元封元年遣使自徐聞南入海得大洲東西
南北方一千里略以為珠崖儋耳二郡民以布單如被
穿中從頭穿之民種禾稻紵麻女子蠶織無馬與虎有
牛羊豕雞犬兵則矛盾木弓行矢骨鏃郡縣吏卒多侵
淩之故率數歲一反昭帝省儋耳併珠崖元帝用賈捐
之之言乃棄之唐武德初復析珠崖郡置儋瓊振萬安
五郡於崖州置都督府領之後廢都督隷廣州經略使
後又改隷安南都護府也
舍城州所治隋舊縣其崖儋振瓊萬安五州都在海
中洲之上方千里四面抵海北渡海揚帆一日一夜至
雷州也澄邁隋縣文昌武德五年置平昌縣貞
觀元年改為文昌
儋州下隋儋耳郡武德五年置儋州領義倫昌化感
恩富羅四縣貞觀元年分昌化置普安天寳元年改為
昌化郡乾元元年復為儋州也舊領縣五戶三千九百
五十六天寳戶三千三百九至京師七千四百四十二
里與崖州同在海中洲上東至振州四百里
義倫本漢儋耳郡城即此縣隋為義倫縣州所治也
昌化隋縣感恩洛場新置富羅隋之毗
善縣武德五年改置
瓊州本隋珠崖郡之瓊山縣貞觀五年置瓊州領瓊
山萬安二縣其年又割崖臨機来属十三年廢瓊州以
属崖州尋復置瓊州領曾口樂會顔羅三縣天寳元年
改為瓊山郡乾元元年復為瓊州貞元五年十月嶺南
節度使李復奏曰瓊州本隷廣府管内乾封年山洞草
賊反叛遂兹淪䧟至今一百餘年臣令判官姜孟京崖
州刺史張少逸併力討除今已收復舊城且令降人權
立城相保以瓊州控壓賊洞請昇為下都督府加瓊崖
振儋萬等五州招討遊奕使其崖州都督請停從之領
縣五戶六百四十九兩京與崖州道里相類西南至振
州四百五十里與崖州同在大海中也
瓊山州所治貞元七年十一月省容瓊縣併入臨
高本属崖州貞觀七年割属瓊州曾口樂會
顔羅後漸析置
振州隋臨振郡武德五年置振州天寳元年改為臨
振郡乾元元年復為振州也領縣四戶八百一十九口
二千八百二十一至京師八千六百六里至東都七千
七百九十七里東至萬安州陵水縣一百六十里南至
大海西北至儋州四百二十里北至瓊州四百五十里
東南至大海二十七里西南至大海千里西北至延德
縣九十里與崖州同在大海洲中
寕遠州所治隋舊延德隋縣吉陽貞觀二
年分延德置臨川隋縣范屯新置
萬安州與崖儋同在大海洲中唐置萬安州失起置
年月天寳元年改為萬安郡至德二年改為萬全郡乾
元元年復為萬安州領縣四無戶口西接振州界兩京
道里與振州相類也
萬安州所治至德二年改為萬全後復置陵水
富雲博遼與州同置
赤土國州南渡海便風十四日至雞籠島即至其國
赤海中之一洲
丹丹國振州東南海中之一洲舟行十日至
舊唐書卷四十一
舊唐書卷四十一考證
地理志四綿州鹽泉縣鹽泉武德三年分涪城置新
書析魏城置
綿州西昌縣本隋金山縣隋末廢沈炳震曰按金山
武德七年廢非隋末也
閬州舊書属劍南道新書属山南西道
果州舊書属劍南道新書属山南西道
普州崇龕縣崇龕後周隆龕城新書作龍龕
卭州顯慶三年移州治於臨卭新書作二年
雅州儀鳳四年置飛越大渡二縣新書作二年置大
渡縣長安二年省
黎州飛越縣儀鳳四年分漢源于飛越水置縣新書
作二年
翼州沈炳震曰舊書領衛山翼水雞川昭德四縣無
峩和新書領衛山翼水峩和三縣無雞川昭德互異
維州沈炳震曰舊書領薛城小封二縣新書有薛城
通化歸化三縣通化即小封後更名者惟多歸化一
縣
黎州沈炳震曰此州祗領梁水絳二縣與前黎水領
漢源飛越通望三縣兼統制五十四羈縻州者大小
迥别盖名同而地各異者也
姚州國忠命鮮于仲通興師十萬渡瀘討之大為羅鳳
所敗沈炳震曰按本文下云鎮蜀蠻帥異牟尋歸
國遂以韋臯為雲南安撫大使事與文不相聯属盖
闕文也
静州領悉唐静居二縣新書多清道一縣
柘州闕戶口領縣
保州領定廉歸順雲山三縣新書多安居一縣
真州領真符雞川昭德三縣新書多昭遠一縣
覇州止領信安一縣新書領安信牙利保寕歸化四
縣而信安又作安信互異二志未知孰是(以上劍南道)
韶州仁化湞昌二縣天寳後新置新書光宅元年析
始興置(臣德潛)按嶺南道中韶州後應及潮州舊書
闕
康州武德四年置康州新書作六年
瀧州建水縣新置沈炳震曰新書武德五年曰永寕
天寳元年更名建水是合二縣為一故領縣四也舊
書各為一縣故領縣五
高州隋高梁郡新書作高凉
保定縣舊保安縣至德二年改為保定新書本連江
開元五年曰保寕至德二載改据通鑑當從舊書
藤州領鐔津感義義昌三縣新書多寕風一縣
富州馬江縣隋開江縣長慶元年改為馬江新書作
長慶三年
貞觀中置鬱林州新書麟德二年析貴州之石南興
德鬱平置
平琴州即新書黨州建中二年併入者也新書多撫
安善勞善文寕仁四縣
澄州領上林無虞賀水三縣新書多止戈一縣
貞觀六年改為邕州新書八年更名
貞觀元年改為容州新書作貞觀八年
白州龍豪縣武德四年析合浦置新書龍豪属順州
禺州扶桑縣武德四年置新書作扶莱以扶莱水名
之應從新書
愛州又分隆安立教山建道都掘三縣都掘新書作
都握
福禄州領柔遠一縣新書多唐林福祿二縣(以上嶺南道)
舊唐書卷四十一考證
