舊唐書卷一百六
後晉司空同中書門下平章事劉昫撰
列傳第五十六
李林甫楊國忠張暐王琚王毛仲(陳玄)
(禮附)
李林甫高祖從父弟長平王叔良之曾孫叔良生孝斌
官至原州長史孝斌生思誨官至揚府參軍思誨即林
甫之父也林甫善音律初為千牛直長其舅楚國公姜
皎深愛之開元初遷太子中允時源乾曜為侍中乾曜
姪孫光乘姜皎妹壻乾曜與之親乾曜之男潔白其父
曰李林甫求為司門郎中乾曜曰郎官須有素行才望
高者哥奴豈是郎官耶數日除諭德哥奴林甫小字累
遷國子司業十四年宇文融為御史中丞引之同列因
拜御史中丞歴刑吏二侍郎時武惠妃愛傾後宫二子
夀王盛王以母愛特見寵異太子瑛益疎薄林甫多與
中貴人善乃因中官白惠妃云願保護夀王惠妃德之
初侍中裴光庭妻武三思女詭譎有材略與林甫私中
官高力士本出三思家及光庭卒武氏銜哀祈於力士
請林甫代其夫位力士未敢言玄宗使中書令蕭嵩擇
相嵩久之以右丞韓休對玄宗然之乃令草詔力士遽
漏於武氏乃令林甫白休休既入相甚德林甫與嵩不
和乃薦林甫堪為宰相惠妃隂助之因拜黃門侍郎玄
宗眷遇益深二十三年以黃門侍郎平章事裴耀卿為
侍中中書侍郎平章事張九齡為中書令林甫為禮部
尚書同中書門下三品並加銀青光禄大夫林甫面柔
而有狡計能伺候人主意故驟歴清列為時委任而中
官妃家皆厚結託伺上動静皆預知之故出言進奏動
必稱旨而猜忌隂中人不見於詞色朝士受主恩顧不
由其門則構成其罪與之善者雖厮養下士盡至榮寵
尋歴戶兵二尚書知政事如故尋又以太子瑛鄂王瑶
光王琚皆以母失愛而有怨言駙馬都尉楊洄白惠妃
玄宗怒謀於宰臣將罪之九齡曰陛下三箇成人兒不
可得太子國本長在宮中受陛下義方人未見過陛下
柰何以喜怒間忍欲廢之臣不敢奉詔玄宗不悦林甫
惘然而退初無言既而謂中貴人曰家事何湏謀及於
人時朔方節度使牛仙客在鎮有政能玄宗加實封九
齡又奏曰邊將訓兵秣馬儲蓄軍實常務耳陛下賞之
可也欲賜實賦恐未得宜惟聖慮思之帝默然林甫以
其言告仙客仙客翌日見上泣讓官爵玄宗欲行實封
之命兼為尚書九齡執奏如初帝變色曰事總由卿九
齡頓首曰陛下使臣待罪宰相事有未允臣合盡言違
忤聖情合當萬死玄宗曰卿以仙客無門籍耶卿有何
門閥九齡對曰臣荒徼微賤仙客中華之士然陛下擢
臣踐臺閣掌綸誥仙客本河湟一使典目不職文字若
大任之臣恐非宜林甫退而言曰但有材識何必辭學
天子用人何有不可玄宗滋不悦九齡與中書侍郎嚴
挺之善挺之初娶妻出之妻乃嫁蔚州刺史王元琰時
元琰坐贓詔三司使推之挺之救免其罪玄宗察之謂
九齡曰王元琰不無贓罪嚴挺之嘱託所由輩有顔面
九齡曰此挺之前妻今已㛰崔氏不合有情玄宗曰卿
不知雖離之亦却有私玄宗籍前事以九齡有黨與裴
耀卿俱罷知政事拜左右丞相出挺之為洺州刺史元
琰流于嶺外即日林甫代九齡為中書集賢殿大學士
修國史拜牛仙客工部尚書同中書門下平章事知門
下省事監察御史周子諒言仙客非宰相器玄宗怒而
殺之林甫言子諒本九齡引用乃貶九齡為荆州長史
玄宗終用林甫之言廢太子瑛鄂王瑶光王琚為庶人
太子妃兄駙馬都尉薛長流瀼州死於故驛人謂之
三庶聞者冤之其月佞媚者言有烏鵲巢於大理獄戶
天下幾致刑措玄宗推功元輔封林甫晉國公仙客豳
國公其冬惠妃病三庶人為祟而薨儲宮虛位玄宗未
定所立林甫曰夀王年已成長儲位攸宜玄宗曰忠王
仁孝年又居長當守器東宮乃立為皇太子自是林甫
懼巧求隂事以傾太子林甫既秉樞衡兼領隴右河西
節度又加吏部尚書天寶改易官名為右相停知節度
事加光禄大夫遷尚書左僕射六載加開府儀同三司
賜實封三百戶而恩渥彌深凡御府膳羞遠方珍味中
人宣賜道路相望與宰相李適之雖同宗属而適之輕
率嘗與林甫同論時政多失大體由是主恩益疎以至
罷免黃門侍郎陳希烈性便佞嘗曲事林甫適之既罷
乃引希烈同知政事林甫久典樞衡天下威權並歸於
己台司機務希烈不敢參議但唯諾而已每有奏請必
先賂遺左右伺察上旨以固恩寵上在位多載倦於萬
機恒以大臣接對拘檢難徇私欲自得林甫一以委成
故杜絶逆耳之言恣其宴樂袵席無别不以為耻由林
甫之贊成也林甫京城邸第田園水磑利盡上膄城東
有薛王别墅林亭幽邃甲於都邑特以賜之及女樂二
部天下珍玩前後賜與不可勝紀宰相用事之盛開元
已来未有其比然每事過慎條理衆務增修綱紀中外
遷除皆有恒度而耽寵固權已自封植朝望稍著必隂
計中傷之初韋堅登朝以堅皇太子妃兄引居要職示
結恩信實圖傾之乃潜令御史中丞楊慎矜隂伺堅隙
會正月望夜皇太子出遊與堅相見慎矜知之奏上上
大怒以為不軌黜堅免太子妃韋氏林甫因是奏李適
之與堅昵狎及裴寬韓朝宗並曲附適之上以為然賜
堅自盡裴韓皆坐之斥逐後楊慎矜權位漸盛林甫又
忌之乃引王鉷為御史中丞託以心腹鉷希林甫意遂
誣㒺密奏慎矜左道不法遂族其家楊國忠以椒房之
親出入中禁奏請多允乃擢在臺省令按刑獄會皇太
子良娣杜氏父有隣與子壻柳勣不叶勣飛書告有隣
不法引李邕為證詔王鉷與國忠按問鉷與國忠附會
林甫奏之於是賜有隣自盡出良娣為庶人李邕裴敦
復枝黨數人並坐極法林甫之苞蔵安忍皆此類也林
甫自以始謀不佐皇太子慮為後患故屢起大獄以危
之頼太子重慎無過流言不入林甫嘗令濟陽别駕魏
林告隴右河西節度使王忠嗣林往任朔州刺史忠嗣
時為山東節度自云與忠王同養宫中情意相得欲擁
兵以佐太子玄宗聞之曰我兒在内何路與外人交通
此妄也然忠嗣亦左授漢陽太守八載咸寧太府趙奉
章告林甫罪状二十餘條告未上林甫知之諷御史臺
逮捕以為妖言重杖決死十載林甫兼領安西大都護
朔方節度俄兼單于副大都護十一載以朔方副使李
獻忠叛讓節度舉安思順自代國家武德貞觀已來蕃
將如阿史那社爾契苾何力忠孝有才略亦不專委大
將之任多以重臣領使以制之開元中張嘉貞王晙張
說蕭嵩杜暹皆以節度使入知政事林甫固位志欲杜
出將入相之源嘗奏曰文士為將怯當矢石不如用寒
族蕃人蕃人善戰有勇寒族即無黨援帝以為然乃用
思順代林甫領使自是高仙芝哥舒翰皆專任大將林
甫利其不識文字無入相由然而禄山竟為亂階由專
得大將之任故也林甫恃其早逹輿馬被服頗極鮮華
自無學術僅能秉筆有才名於時者尤忌之而郭慎微
苑咸文士之闒茸者代為題尺林甫典選部時選人嚴
廻判語有用杕杜二字者林甫不識杕字謂吏部侍郎
韋陟曰此云杖杜何也陟俛首不敢言太常少卿姜度
林甫舅子度妻誕子林甫手書慶之曰聞有弄麞之慶
客視之掩口初楊國忠登朝林甫以微才不之忌及位
至中司權傾朝列林甫始惡之時國忠兼領劒南節度
會南蠻宼邊林甫請國忠赴鎮帝雖依奏然待國忠方
渥有詩送行句末言又相之意又曰卿止到蜀郡處置
軍事屈指待卿林甫心尤不悦林甫時已寝疾其年十
月扶疾從幸華清宫數日增劇巫言一見聖人差減帝
欲視之左右諫止乃敕林甫出於庭中上登降聖閣遥
視舉紅巾招慰之林甫不能興使人代拜於席翌日國
忠自蜀還謁林甫拜於牀下林甫垂涕託以後事尋卒
贈太尉揚州大都督給班劒西園秘器諸子以吉儀護
柩還京師發喪於平康坊之第林甫晚年溺於聲妓姬
侍盈房自以結怨於人常憂刺客竊發重扄複壁絡板
甃石一夕屢徙雖家人不知之有子二十五人女二十
五人岫為將作監崿為司儲郎中嶼為太常少卿子壻
張博濟為鴻臚少卿鄭平為戶部員外郎杜位為右補
闕齊宣為諫議大夫元撝為京兆府戶曹初林甫嘗夢
一白晳多鬚長丈夫逼己接之不能去既寤言曰此形
状類裴寬寬謀代我故也時寬為戶部尚書兼御史大
夫故因李適之黨斥逐之是時楊國忠始為金吾胄曹
參軍至是不十年林甫卒國忠竟代其任其形状亦類
寬焉國忠素憾林甫既得志誣奏林甫與蕃將阿布思
同構逆謀誘林甫親族間素不悦者為之證詔奪林甫
官爵廢為庶人岫崿諸子並謫於嶺表林甫性沉密城
府深阻未嘗以愛憎見於容色自處台衡動循格令衣
冠士子非常調無仕進之門所以秉鈞二十年朝野側
目憚其威權及國忠誣構天下以為冤
楊國忠本名釗蒲州永樂人也父珣以國忠貴贈兵部
尚書則天朝幸臣張易之即國忠之舅也國忠無學術
拘檢能飲酒蒱博無行為宗黨所鄙乃發憤從軍事蜀
帥以屯優當遷益州長史張寬惡其為人因事笞之竟
以屯優授新都尉稍遷金吾衛兵曹參軍太真妃即國
忠從祖妹也天寶初太真有寵劒南節度使章仇兼瓊
引國忠為賓佐既而擢授監察御史去就輕率驟履清
貴朝士指目嗤之時李林甫將不利於皇太子掎摭隂
事以傾之侍御史楊慎矜望風旨誣太子妃兄韋堅與
皇甫惟眀私謁太子以國忠怙寵敢言援之為黨以按
其事京兆府法曹吉温舞文巧詆為國忠瓜牙之用因
深竟堅獄堅及太子良娣杜氏親属柳勣杜昆吾等痛
䋲其罪以樹威權於京城别置推院自是連歲大獄追
捕擠䧟誅夷者數百家皆國忠發之林甫方深阻保位
國忠凡所奏劾涉疑似於太子者林甫雖不眀言以指
導之皆林甫所使國忠乘而為邪得以肆意上春秋高
意有所愛惡國忠探知其情動契所欲驟遷檢校度支
員外郎兼侍御史監水陸運及司農出納錢物内中市
買召募劒南健兒等使以稱職遷度支郎中不朞年兼
領十五餘使轉給事中兼御史中丞專判度支事是歲
貴妃姊虢國韓國秦國三夫人同日拜命兄銛拜鴻臚
卿八載玄宗召公卿百寮觀左蔵庫喜其貸幣山積面
賜國忠金紫兼權太府卿事國忠既專錢榖之任出入
禁中日加親幸初楊慎矜希林甫旨引王鉷為御史中
丞同構大獄以傾東宮既帝意不廻慎矜稍避事防患
因與鉷有隙鉷乃附國忠奏誣慎矜誅其昆仲繇是權
傾内外公卿惕息吉温為國忠陳移奪執政之策國忠
用其謀尋兼兵部侍郎京兆尹蕭炅御史中丞宋渾皆
林甫所親善國忠皆誣奏譴逐林甫不能救王鉷為御
史大夫兼京兆尹恩寵侔於國忠而位望居其右國忠
忌其與己分權會邢縡事泄乃䧟鉷兄弟誅之因代鉷
為御史大夫權京兆尹賜名國忠乃窮竟邢縡獄令引
林甫交私鉷銲與阿布思事状而陳希烈哥舒翰附會
國忠證成其状上由是疎薄林甫南蠻質子閣羅鳳亡
歸不獲帝怒甚欲討之國忠薦閬州人鮮于仲通為益
州長史令率精兵八萬討南蠻與羅鳳戰于瀘南全軍
䧟沒國忠掩其敗状仍叙其戰功乃令仲通上表請國
忠兼領益部十載國忠權知蜀郡都督府長史充劒南
節度副大使知節度事仍薦仲通代己為京兆尹國忠
又使司馬李宓率師七萬再討南蠻宓渡瀘水為蠻所
誘至和城不戰而敗李宓死於陣國忠又隠其敗以捷
書上聞自仲通李宓再舉討蠻之軍其徵發皆中國利
兵然於土風不便沮洳之所陷瘴疫之所傷饋餉之所
乏物故者十八九凡舉二十萬衆棄之死地隻輪不還
人銜冤毒無敢言者國忠尋兼山南西道採訪使十一
載南蠻侵蜀蜀人請國忠赴鎮林甫亦奏遣之將辭雨
泣懇陳必為林甫所排帝憐之不數月召還會林甫卒
遂代為右相兼吏部尚書集賢殿大學士太清太微宮
使判度支劒南節度山南西道採訪兩京出納租庸鑄
錢等使並如故國忠本性疎躁強力有口辯既以便佞
得宰相剖决幾務居之不疑立朝之際或攘袂扼腕自
公卿已下皆頥指氣使無不讋憚故事宰相居台輔之
地以元功盛德居之不務威權出入騎從簡易自林甫
承恩顧年深每出車騎滿街節將侍郎有所關白皆趨
走辟易有同案吏舊例宰相午後六刻始出歸第林甫
奏太平無事以已時還第機務填委皆决於私家主書
吴珣持籍就左相陳希烈之第希烈引籍署名都無可
否國忠代之亦如前政國忠自侍御史以至宰相凡領
四十餘使又專判度支吏部三銓事務鞅掌但署一字
猶不能盡皆責成胥吏賄賂公行國忠既以宰臣典選
奏請銓日便定留放不用長名先天已前諸司官知政
事午後歸本司決事兵部尚書侍郎亦分銓注擬開元
已後宰臣數少始崇其任不歸本司故事吏部三銓三
注三唱自春及夏才終其事國忠使胥吏於私第暗定
官員集百寮於尚書省對注唱一日令畢以誇神速資
格差謬無復倫序眀年注擬又於私第大集選人令諸
女弟垂簾觀之笑語之聲朗聞於外故事注官訖過門
下侍中給事中國忠注官時呼左相陳希烈於座隅給
事中在列曰既對注擬過門下了矣吏部侍郎韋見素
張倚皆衣紫是日與本曹郎官同咨事趨走於屏樹之
間既退國忠謂諸妹曰兩員紫袍主事何如人相對大
噱其所昵京兆尹鮮于仲通中書舍人竇華侍御史鄭
昴諷選人於省門立碑以頌國忠銓綜之能貴妃姊虢
國夫人國忠與之私於宣義里構連甲第土木被綈繡
棟宇之盛兩都莫比晝會夜集無復禮度有時與虢國
並轡入朝揮鞭走馬以為諧謔衢路觀之無不駭歎玄
宗每年冬十月幸華清宫常經冬還宮國忠山第在宫
東門之南與虢國相對韓國秦國甍棟相接天子幸其
第必過五家賞賜宴樂每扈從驪山五家合隊國忠以
劒南幢節引於前出有餞路還有軟脚遠近餉遺珍玩
狗馬閹侍歌兒相望于道進封衛國公食實封三百戶
俄拜司空時安禄山恩寵特深總握兵柄國忠知其跋
扈終不出其下將圖之屢於上前言其悖逆之状上不
之信是時禄山已專制河北聚幽并勁騎隂圖逆節動
未有名伺上千秋萬歲之後方圖叛換及見國忠用事
慮不利於己禄山遥領内外閑廐使遂以兵部侍郎吉
温知留後兼御史中丞京畿採訪使内伺朝廷動静國
忠使門客蹇昂何盈求禄山隂事圍捕其宅得李超安
岱等使侍御史鄭昂縊殺於御史臺又奏貶吉温於合
浦以激怒禄山幸其摇動内以取信於上上竟不之悟
由是禄山惶懼遂舉兵以誅國忠為名玄宗聞河朔變
起欲以皇太子監國自欲親征謀於國忠國忠大懼歸
謂姊妹曰我等死在旦夕今東宮監國當與娘子等併
命矣姊妹哭訴於貴妃貴妃銜土請命其事乃止及哥
舒翰守潼關諸將以函關距京師三百里利在守險不
利出攻國忠以翰持兵未決慮反圖己欲其速戰自中
督促之翰不獲已出關及接戰桃林王師奔敗哥舒受
擒敗國喪師皆國忠之誤惑也自禄山兵起國忠以身
領劒南節制乃布置腹心於梁益間以圖自全之計六
月九日潼關不守十二日凌晨上率龍武將軍陳玄禮
左相韋見素京兆尹魏方進國忠與貴妃及親属擁上
出延秋門諸王妃主從之不及慮賊奄至令内侍曹大
仙擊鼓于春眀門外又焚芻藁之積煙火燭天既渡渭
即令斷便橋辰時至咸陽望賢驛官吏駭竄無復貴賤
坐宫門大樹下亭午上猶未食有老父獻麥帝令具飯
始得食翌日至馬嵬軍士飢而憤怒龍武將軍陳玄禮
懼亂先謂軍士曰今天下崩離萬乘震蕩豈不由楊國
忠割剝甿庶朝野怨咨以至此耶若不誅之以謝天下
何以塞四海之怨憤衆曰念之久矣事行身死固所願
也會吐蕃和好使在驛門遮國忠訴事軍士呼曰楊國
忠與蕃人謀叛諸軍乃圍驛擒國忠斬首以徇是日貴
妃既縊韓國虢國二夫人亦為亂兵所殺御史大夫魏
方進死左相韋見素傷良久兵觧陳玄禮等見上謝罪
曰國忠撓敗國經構興禍亂使黎元塗炭乘輿播越此
而不誅患難未已臣等為社稷大計請矯制之罪帝曰
朕識之不明任寄失所近亦覺悟審其詐佞意欲到蜀
肆諸市朝今神眀唘卿諧朕夙志將疇爵賞何至言焉
是時禄山雖據河洛其兵鋒東止於梁宋南不過許鄧
李光弼郭子儀統河朔勁卒連收恒定若崤函固守兵
不妄動則兇逆之勢不討自弊及哥舒翰出師凡不數
日乘輿遷幸朝廷䧟沒百寮繫頸妃主被戮兵滿天下
毒流四海皆國忠之召禍也國忠子暄昢曉晞暄為太
常卿兼戶部侍郎尚延和郡主昢為鴻臚卿尚萬春公
主兄弟各立第於親仁里窮極奢侈國忠娶蜀倡裴氏
女曰裴柔國忠既死柔與虢國夫人皆自剄死暄死於
馬嵬昢䧟賊被殺曉走漢中郡漢中王瑀榜殺之晞走
至陳倉為追兵所殺國忠之黨翰林學士張漸竇華中
書舍人宋昱吏部郎中鄭昂等憑國忠之勢招来賂遺
車馬盈門財貨山積及國忠敗皆坐誅滅其斵喪王室
俱一時之沴氣焉
張暐汝州襄城人也祖德政武德中鄆州刺史暐景龍
初為銅鞮令家本豪富好賓客以弋獵自娱會臨淄王
為路州别駕暐潜識英姿傾身事之日奉遊處及樂人
趙元禮自山東来有女美麗善歌舞王幸之止於暐第
生廢太子瑛唐隆元年六月王清内難升為皇太子召
暐拜官門大夫每與諸王姜皎崔滌李令問王守一薛
伯陽在太子左右以接歡令問其年擢拜左臺侍御史
數月遷左御史臺中丞先天元年太子即位帝居武德
殿太平公主有異謀廣樹朋黨暐與僕射劉幽求請先
為備太平聞之白於睿宗乃流暐於嶺南峯州幽求謫
於嶺外及太平之敗幽求追拜尚書左僕射兼侍中暐
為大理卿封鄧國公實封三百戶逾月又加權兼雍州
長史其年十二月改元開元以雍州為京兆府長史為
尹暐首遷京兆尹入侍宴私出主都政以為榮寵之極
暐亦有應務才幹遷太子詹事判尚書左右丞再除左
羽林大將軍三為左金吾大將軍又為殿中監太僕卿
二十年以暐年高加特進子履冰季良弟晤皆居清列
天寳初暐還鄉拜掃特賜錦袍繒綵御賜詩以寵異之
乘傳来往敕郡縣供擬暐鬢髮華皓在輿中子弟車馬
連接數里衣冠榮之中使中路追賜藥物至襄城月餘
詔還京五載薨年九十餘贈開府儀同三司其後履冰
為金吾將軍季良殿中監俱列棨戟時人美之暐夀考
善保終始
王琚懷州河内人也叔父隠客則天朝為鳳閣侍郎琚
少孤而聦敏有才略好玄象合鍊之學神龍初年二十
餘嘗謁駙馬王同皎同皎甚器之益歡洽言及刺武三
思事琚義而許之與周璟張仲之為忘年之友及同皎
敗琚恐為吏所捕變姓名詣於江都傭書於富商家主
人後悟其非傭者以女嫁之資給其財經四五年睿宗
登極琚具白主人厚資其行装乃至長安遇玄宗為太
子監國為太平公主所忌思立孱弱以竊威權太子憂
危沙門普潤先與玄宗筮剋清内難加三品食實封常
入太子宫琚見之說以天時人事歴然可觀普潤白玄
宗玄宗異之及琚於吏部選補諸暨主簿於東宫過謝
及殿而行徐視高中官曰殿下在簾下琚曰在外只聞
有太平公主不聞有太子太子有大功於社稷大孝於
君親何得有此聲玄宗遽召見之琚曰頃韋庶人智識
淺短親行弑逆人心盡摇思立李氏殿下誅之為易今
社稷已安太平則天之女凶狡無比專思立功朝之大
臣多為其用主上以元妹之愛能忍其故賤臣淺識為
殿下深憂玄宗命之同榻而坐玄宗泣曰四哥仁孝同
氣唯有太平言之恐有違犯不言憂患轉深為臣為子
計無所出琚曰天子之孝貴於安宗廟定萬人徵之於
昔盖主漢帝之長姊帝幼盖主共養帝於官中後與上
官桀燕王謀害大司馬霍光不議及君上漢主恐危劉
氏以太義去之况殿下功格天地位尊儲貳太平雖姑
臣妾也何敢議之今劉幽求張說郭元振一二大臣心
輔殿下太平之黨必有移奪安危之計不可立談玄宗
又曰公有何小藝可隠跡與寡人遊處琚曰飛丹鍊藥
談諧嘲詠堪與優人比肩玄宗益喜與之為友恨相知
晚呼為王十一翌日奏授詹事府司直内供奉兼崇文
學士日與諸王及姜皎等侍奉焉獨琚常預秘計踰月
又拜太子舍人尋又兼諫議大夫内供奉又贈其父故
下邽丞仲友楚州刺史先天元年七月玄宗居尊位在
武德殿八月擢拜中書侍郎時劉幽求張暐並流於嶺
外琚見事廹請早為之計二年七月三日琚與岐王範
薛王業姜皎李令問王毛仲王守一並預誅逆以鐵騎
至承天門時睿宗聞鼓譟聲召郭元振升承天樓宣詔
下關侍御史任知古召募數百人於朝堂不得入頃間
琚等從玄宗至樓上誅蕭至忠岑義竇懷貞常元楷李
慈李猷等睿宗遜居百神殿十日拜琚銀青光禄大夫
戶部尚書封趙國公食實封五百戶皎銀青光禄大夫
工部尚書封楚國公實封五百戶令問銀青光禄大夫
殿中監宋國公實封三百戶毛仲輔國大將軍左武衛
大將軍檢校閑厩兼知監牧使霍國公實封五百戶守
一銀青光禄大夫太常卿員外置同正員進封晉國公
實封五百戶琚皎令問並固讓尚書殿中監不就十八
日琚皎依舊官各加實封二百戶通前七百戶累日玄
宗讌於内殿賜功臣金銀器皿各一床雜綵各一千匹
絹一千匹列於庭讌慰終夕載之而歸琚轉見恩顧每
延入閣中迄夜方出歸休之日中官至第召之中宫亦
使尚宫就琚宅問訊琚母時果珍味賚之助其甘旨琚
在帷幄之側常參聞大政時人謂之内宰相無有比者
又贈其父魏州刺史或有上說於玄宗曰彼王琚麻嗣
宗譎詭縱横之士可與履危不可得志天下已定宜益
求純樸經術之士玄宗乃疎之十一月令御史大夫持
節廵天兵以北諸軍十二月改年號為開元又改官名
與蘇頲同為紫微侍郎二年二月廻未及京便除澤州
刺史削封歴衡郴滑虢沔夔許潤九州刺史又復其封
二十年丁母憂二十二年起復右庶子兼嶲州刺史又
改同蒲通鄧蔡五州刺史天寶後又為廣平鄴郡二太
守性豪侈著勲中朝又食實封典十五州常受饋遺下
檐帳設皆數千貫玄宗念舊常優容之侍兒二十人皆
居寶帳家累三百餘口作造不遵於法式雖居州伯與
佐官胥吏酋豪連榻飲謔或摴蒱蔵鉤以為樂每移一
州車馬填路數里不絶擕妓從禽恣為歡賞垂四十年
矣時李邕王弼與琚皆年齒尊高久在外郡書疏尺題
来往有譴謫留落之句右相林甫以琚等負材使氣隂
議除之五載正月琚果為林甫構成其罪貶琚江華郡
員外司馬削階封至任未幾林甫使羅希奭重按之希
奭排馬牒至琚懼仰藥竟不能死及希奭至遂自縊而
卒死非其罪人用憐之天寶元年贈太子少保
王毛仲本高麗人也父游擊將軍職事求婁犯事沒官
生毛仲因隷于玄宗性識眀悟玄宗為臨淄王常伏事
左右及出兼潞州别駕又見李宜德趫捷善騎射為人
蒼頭以錢五萬買之景龍三年冬玄宗還長安以二人
挾弓矢為翼初太宗貞觀中擇官戶蕃口中少年驍勇
者百人每出遊獵令持弓矢於御馬前射生令騎豹文
韉著畫獸文衫謂之百騎至則天時漸加其人謂之千
騎分隷左右羽林營孝和謂之萬騎亦置使以領之玄
宗在藩邸時常接其豪俊者或賜飲食財帛以此盡歸
心焉毛仲亦悟玄宗旨待之甚謹玄宗益憐其敏惠及
四年六月中宗遇弑韋后稱制令韋播高嵩為羽林將
軍令押萬騎營榜棰以取威其營長葛福順陳玄禮等
相與見玄宗訴冤會玄宗已與劉幽求麻嗣宗薛崇簡
等謀舉大計相顧益歡令幽求諷之皆願決死從命及
二十日夜玄宗入苑中宜德從焉毛仲避之不入乙夜
福順等至玄宗曰與公等除大逆安社稷各取富貴在
於俄頃何以取信福順等請號而行斯須斬韋播韋璿
高嵩等頭来玄宗舉火視之又召鍾紹京領總監丁匠
刀鋸百人至因斬關而入后及安樂公主等皆為亂兵
所殺其夜少帝以玄宗著大勲進封平王以紹京幽求
知政事署詔敕崇簡嗣宗及福順宜德功大者為將軍
次者為中郎將其時梓宫在殯舉城縞素及眀玄宗引
新立功者皆衣紫衣緋持滿鐵騎而出傾城聚觀歡慰
其犯道者盡曝屍於城外毛仲數日而歸玄宗不責又
超授將軍及玄宗為皇太子監國因奏改左右萬騎左
右營為龍武軍與左右羽林為北四門軍以福順等為
將軍以押之龍武官盡功臣受錫賚號為唐元功臣長
安良家子避征徭納資以求隷於其中遂每軍至數十
人毛仲專知東宫駝馬鷹狗等坊未逾年已至大將軍
階三品矣及先天二年七月毛仲預誅蕭岑等功授輔
國大將軍左武衛大將軍檢校内外閑廏兼知監牧使
進封霍國公實封五百戶毛仲奉公正直不避權貴兩
營萬騎功臣閑厩官吏皆懼其威人不敢犯苑中營田
草萊常收率皆豐溢玄宗以為能開元十四年贈其父
秦州刺史毛仲雖有賜莊宅奴婢駝馬錢帛不可勝紀
常於閑厩側内宅住每入侍讌賞與諸王姜皎等御幄
前連榻而坐玄宗或時不見則悄然如有所失見之則
歡洽連宵有至日晏其妻已邑虢國夫人賜妻李氏又
為國夫人每入内朝謁二夫人同承賜賚生男孩稚已
授五品與皇太子同遊故中官楊思勖高力士等常避
畏之七年進位特進行太僕卿餘並如故九年持節充
朔方道防禦討擊大使仍以左領軍大總管王晙與天
兵軍節度張說東與幽州節度裴伷先等計會毛仲部
統嚴整羣牧孳息遂數倍其初芻粟之類不敢盜竊每
歲廻殘常致數萬斛不三年扈從東封以諸牧馬數萬
匹從每色為一隊望如雲錦玄宗益喜於岳下以宰相
源乾曜張說加左右丞相毛仲加開府儀同三司自玄
宗先天正位後以后父王同皎及姚崇宋璟及毛仲十
五年間四人至開府又敕張說為監牧頌以美之十七
年從朝五陵又贈毛仲父益州大都督毛仲益驕嘗求
為兵部尚書玄宗不悦毛仲怏怏見於詞色又福順子
娶毛仲女宜德唐地文等數十人皆與毛仲善倚之多
為不法中官等妬其全盛逾己專發其罪尤倨慢之中
官高品者毛仲視之蔑如也如卑品者小忤意則坐辱
如己之僮僕力士輩恨入骨髓毛仲承恩遇妻産嘗借
苑中亭子納涼玄宗借之中官構之彌甚曰北門奴官
太盛豪者皆一心不除之必起大患後毛仲索甲仗於
太原軍器監時嚴挺之為少尹奏之玄宗恐其黨震懼
為亂乃隠其實状詔曰開府儀同三司兼殿中監霍國
公内外閑厩監牧都使王毛仲是惟微細非有功績擢
自家臣升于朝位恩寵莫二委任斯崇無涓塵之益肆
驕盈之至往属艱難遽茲逃匿念深惟舊義在優容仍
荷殊榮蔑聞悛悔在公無竭盡之效居常多怨望之詞
迹其深愆合從誅殛恕其庸昧宜從遠貶可瀼州别駕
員外置長任差使馳驛領送至任勿許東西及判事左
領軍大將軍耿國公葛福順貶壁州員外别駕左監門
將軍盧龍子唐地文貶振州員外别駕右武衛將軍成
紀侯李守德貶嚴州員外别駕守德本宜德也立功後
改名右威衛將軍王景耀貶黨州員外别駕右威衛將
軍高廣濟貶道州員外别駕毛仲男太子僕守貞貶施
州司戶太子家令守廉貶溪州司戶率更令守慶貶鶴
州司倉左監門長史守道貶涪州參軍連累者數十人
又詔殺毛仲及永州而縊之其後中官益盛而陳玄禮
以淳樸自檢宿衛宫禁志節不衰天寶中玄宗在華清
宫乘馬出宫門欲幸虢國夫人宅玄禮曰未宣敕報臣
天子不可輕去就玄宗為之廻轡他年在華清宮逼正
月半欲夜遊玄禮奏曰宫外即是曠野湏有備預若欲
夜遊願歸城闕玄宗又不能違及安禄山反玄禮欲於
城中誅楊國忠事不果竟於馬嵬斬之從玄宗入巴蜀
廻封蔡國公實封三百戶上元元年八月致仕
史臣曰李林甫以謟佞進身位極台輔不懼盈滿蔽主
聦眀生既唯務䧟人死亦為人所䧟得非彼蒼假手以
示禍淫者乎楊國忠禀性姦回才薄行穢領四十餘使
恣弄威權天子莫見其非羣臣由之杜口致禄山叛逆
鑾輅播遷梟首覆宗莫救艱步以玄宗之睿哲而惑於
二人者盖巧言令色先意承旨財利誘之迷而不悟也
開元任姚崇宋璟而治幸林甫國忠而亂與夫齊桓任
管仲隰朋幸竪刁易牙亦何異㦲書曰臣有作福作威
害于而家凶于而國孔子曰佞人殆誠哉是言也張暐
王琚王毛仲皆鄧通閎孺之流也琚有締構之功過多
僣侈死於非罪亦可惜之
贊曰天唘亂階甫忠當國蔽主聦眀秉心讒慝暐同二
王亦承恩德吁㦲僣踰不知紀極
舊唐書卷一百六
舊唐書卷一百六考證
李林甫傳李林甫楊國忠新書入姦臣傳
楊國忠傳是日貴妃既縊韓國虢國二夫人亦為亂兵
所殺(臣德潜)按楊貴妃傳虢國至陳倉為縣令薛
景仙所殺未嘗從入蜀也此顯誤
舊唐書卷一百六考證
