舊唐書卷六十六
後晉司空同中書門下平章事劉昫撰
列傳第十六
房玄齡(子遺直遺愛)杜如晦(弟楚客叔淹)
房喬字玄齡齊州臨淄人曾祖翼後魏鎮遠將軍宋安
郡守襲壯武伯祖熊字子繹褐州主簿父彦謙好學通
涉五經隋涇陽令隋書有傳玄齡幼聪敏博覧經史工
草隷善屬文嘗從其父至京師時天下寧宴論者咸以
國祚方永玄齡乃避左右告父曰隋帝本無功德但誑
惑黔黎不為後嗣長計混諸嫡庶使相傾奪諸后藩枝
競崇淫侈終當内相誅夷不足保全家國今雖清平其
亡可翹足而待彦謙驚而異之年十八本州舉進士授
羽騎尉吏部侍郎高孝基素稱知人見之深相嗟挹謂
裴矩曰僕閱人多矣未見如此郎者必成偉噐但恨不
覩其聳壑凌霄耳父病綿歴十旬玄齡盡心藥膳未嘗
觧衣交睫父終酌飲不入口者五日後補隰城尉會義
旗入關太宗徇地渭北玄齡杖策謁於軍門温彦博又
薦焉太宗一見便如舊識署渭北道行軍記室參軍玄
齡既遇知己罄竭心力知無不為賊寇每平衆人競求
珍玩玄齡獨先收人物致之幕府及有謀臣猛將皆與
之潛相申結各盡其死力既而隠太子見太宗勲德尤
盛轉生猜間太宗嘗至隠太子所食中毒而歸府中震
駭計無所出玄齡因謂長孫無忌曰今嫌隙已成禍機
將發天下恟恟人懷異志變端一作大亂必興非直禍
及府朝正恐傾危社稷此之際會安可不深思也僕有
愚計莫如遵周公之事外寧區夏内安宗社申孝飬之
禮古人有云為國者不顧小節此之謂與孰若家國淪
亡身名俱滅乎無忌曰久懷此謀未敢披露公今所說
深會宿心無忌乃入白之太宗召玄齡謂曰阽危之兆
其迹已見將若之何對曰國家患難今古何殊自非睿
聖欽明不能安輯大王功蓋天地事鍾壓紐神贊所在
匪藉人謀因與府屬杜如晦同心勠力仍隨府遷授秦
王府記室封臨淄侯又以本職兼陜東道大行臺考功
郎中加文學舘學士玄齡在秦府十餘年常典管記每
軍書表奏駐馬立成文約理贍初無藁草高祖嘗謂侍
臣曰此人深識機宜足堪委任每為我兒陳事必會人
心千里之外猶對面語耳隠太子以玄齡如晦為太宗
所親禮甚惡之譖之於高祖由是與如晦並被驅斥隠
太子將有變也太宗令長孫無忌召玄齡及如晦令衣
道士服潛引入閤計事及太宗入春宫擢拜太子右庶
子賜絹五千匹貞觀元年代蕭瑀為中書令論功行賞
以玄齡及長孫無忌杜如晦尉遲敬德侯君集五人為
第一進爵邢國公賜實封千三百戶太宗因謂諸功臣
曰朕敘公等勲效量定封邑恐不能盡當各許自言皇
從父淮安王神通進曰義旗初起臣率兵先至今房玄
齡杜如晦等刀筆之吏功居第一臣竊不服上曰義旗
初起人皆有心叔父雖率得兵來未嘗身履行陣山東
未定受委專征建德南侵全軍䧟没及劉黑闥翻動叔
父望風而破今計勲行賞玄齡等有籌謀帷幄定社稷
之功所以漢之蕭何雖無汗馬指蹤推轂故得功居第
一叔父於國至親誠無所愛必不可緣私濫與功臣同
賞耳初將軍丘師利等咸自矜其功或攘袂指天以手
畫地及見神通理屈自相謂曰陛下以至公行賞不私
其親吾屬何可妄訴三年拜太子少師固讓不受攝太
子詹事兼禮部尚書明年代長孫無忌為尚書左僕射
改封魏國公監修國史既任總百司虔恭夙夜盡心竭
節不欲一物失所聞人有善若已有之明逹吏事飾以
文學審定法令意在寬平不以求偹取人不以己長格
物隨能收叙無隔卑賤論者稱為良相焉或時以事被
譴則累日朝堂稽顙請罪悚懼踧踖若無所容九年護
高祖山陵制度以功加開府儀同三司十一年與司空
長孫無忌等四人並代襲刺史以本官為宋州刺史改
封梁國公事竟不行十三年加太子少師玄齡頻表請
觧僕射詔報曰夫選賢之義無私為本奉上之道當仁
是貴列代所以弘風通賢所以恊德公忠肅恭懿明允
篤誠草昧霸圖綢繆帝道儀刑黃閤庶政惟和輔翼春
宫望實斯著而忘彼大體徇兹小節雖恭教諭之職乃
辭機衡之務豈所謂弼予一人共安四海者也玄齡遂
以本官就職時皇太子將行拜禮偹儀以待之玄齡深
自卑損不敢修謁遂歸於家有識者莫不重其崇讓玄
齡自以居端揆十五年女為韓王妃男遺愛尚高陽公
主實顯貴之極頻表辭位優詔不許十六年又與士廉
等同撰文思博要成錫賚甚優進拜司空仍綜朝政依
舊監修國史玄齡抗表陳讓太宗遣使謂之曰昔留侯
讓位竇融辭榮自懼盈滿知進能退善鍳止足前代美
之公亦欲齊蹤往哲實可嘉尚然國家久相任使一朝
忽無良相如失兩手公若觔力不衰無煩此讓玄齡遂
止十八年與司徒長孫無忌等圖形於凌烟閣讚曰才
兼藻翰思入機神當官勵節奉上忘身高宗居春宫加
玄齡太子太傅仍知門下省事監修國史如故尋以撰
高祖太宗實錄成降璽書褒美賜物一千五百叚其年
玄齡丁繼母憂去職特勅賜以昭陵葬地未幾起復本
官太宗親征遼東命玄齡京城留守手詔曰公當蕭何
之任朕無西顧之憂矣軍容噐械戰士糧廩並委令處
分發遣玄齡屡上言敵不可輕尤宜誡慎尋與中書侍
郎褚遂良受詔重撰晉書於是奏取太子左庶子許敬
宗中書舍人來濟著作郎陸元仕劉子翼前雍州刺史
令狐德棻太子舍人李義府薛元超起居郎上官儀等
八人分功撰錄以臧榮緒晉書為主參考諸家甚為詳
洽然史官多是文詠之士好採詭謬碎事以廣異聞又
所評論競為綺豔不求篤實由是頗為學者所譏惟李
淳風深明星歴善於著述所修天文律歴五行三志最
可觀採太宗自著宣武二帝及陸機王羲之四論於是
總題云御撰至二十年書成凡一百三十卷詔藏於秘
府頒賜加級各有差玄齡嘗因微譴歸第黃門侍郎褚
遂良上疏曰君為元首臣號股肱龍躍雲興不嘯而集
苟有時來千年朝暮陛下昔在布衣心懷拯搦手提輕
劒仗義而起平諸寇亂皆自神功文經之助頗由輔翼
為臣之懃玄齡為最昔吕望之扶周武伊尹之佐成湯
蕭何關中王導江外方之於斯可以為匹且武德初策
名伏事忠勤恭孝衆所同歸而前宫海陵憑凶恃亂干
時事主人不自安居累卵之危有倒懸之急命視一刻
身縻寸景玄齡之心終始無變及九年之際機臨事廹
身被斥逐闕於謨謀猶服道士之衣與文德皇后同心
影助其於臣節自無所負及貞觀之始萬物惟新甄吏
事君物論推與而勲庸無比委質惟舊自非罪狀無赦
搢紳同尤不可以一犯一愆輕示遐棄陛下必矜玄齡
齒髮薄其所為古者有諷諭大臣遣其致仕自可在後
式遵前事退之以禮不失善聲今數十年勲舊以一事
而斥逐在外云云以為非是夫天子重大臣則人盡其
力輕去就則物不自安臣以庸薄忝預左右敢冐天威
以申管見二十一年太宗幸翠微宫授司農卿李緯為
民部尚書玄齡時在京城留守會有自京師來者太宗
問曰玄齡聞李緯拜尚書如何對曰玄齡但云李緯好
髭鬚更無他語太宗遽改授緯洛州刺史其為當時凖
的如此二十三年駕幸玉華宫時玄齡舊疾發詔令卧
總留臺及漸篤追赴宫所乘擔轝入殿將至御座乃下
太宗對之流涕玄齡亦感咽不能自勝勅遣名醫救療
尚食每日供御膳若微得减損太宗即喜見顔色如聞
增劇便為改容悽愴玄齡因謂諸子曰吾自度危篤而
恩澤轉深若孤負聖君則死有餘責當今天下清謐咸
得其宜惟東討高麗不止方為國患主上含怒意决臣
下莫敢犯顔吾知而不言則銜恨入地遂抗表諫曰臣
聞兵惡不戢武貴止戈當今聖化所覃無遠不届洎上
古所不臣者陛下皆能臣之所不制者皆能制之詳觀
今古為中國患害者無如突厥遂能坐運神策不下殿
堂大小可汗相次束手分典禁衛執戟行間其後延陁
鴟張尋就夷滅鐵勒慕義請置州縣沙漠以北萬里無
塵至如高昌叛渙於流沙吐渾首鼠於積石偏師薄伐
俱從平蕩高麗歴代逋誅莫能討擊陛下責其逆亂殺
主虐人親總六軍問罪遼碣未經旬月即拔遼東前後
虜獲數十萬計分配諸州無處不滿雪往代之宿耻掩
崤陵之枯骨比功較德萬倍前王此聖心之所自知微
臣安敢備說且陛下仁風被於率土孝德彰於配天覩
夷狄之將亡則指期數歲授將帥之節度則决機萬里
屈指而候驛視景而望書符應若神算無遺策擢將於
行伍之中取士於凢庸之末遠夷單使一見不忘小臣
之名未嘗再問箭穿七札弓貫六鈞加以留情墳典屬
意篇什筆邁鍾張辭窮班馬文鋒既振則管磬自諧輕
翰暫飛則花蘤競發撫萬姓以慈遇羣臣以禮褒秋毫
之善觧吞舟之網逆耳之諫必聽膚受之訴斯絶好生
之德焚障塞於江湖惡殺之仁息鼓刀於屠肆鳬鶴荷
稻梁之惠犬馬蒙帷蓋之恩降乘吮思摩之瘡登堂臨
魏徵之柩哭戰亡之卒則哀動六軍負填道之薪則精
感天地重黔黎之大命特盡心於庶獄臣心識昏憒豈
足論聖功之深遠談天德之高大哉陛下兼衆美而有
之靡不&KR0640;具微臣深為陛下惜之重之愛之寶之周易
曰知進而不知退知存而不知亡知得而不知喪又曰
知進退存亡不失其正者惟聖人乎由此言之進有退
之義存有亡之機得有喪之理老臣所以為陛下惜之
者盖此謂也老子曰知足不辱知止不殆謂陛下威名
功德亦可足矣拓地開疆亦可止矣彼高麗者邊夷賤
類不足待以仁義不可責以常禮古來以魚鱉畜之宜
從闊略若必欲絶其種類恐獸窮則搏且陛下每决一
死囚必令三覆五奏進素食停音樂者蓋以人命所重
感動聖慈也况今兵士之徒無一罪戾無故驅之於行
陣之間委之於鋒刃之下使肝腦塗地魂魄無歸令其
老父孤兒寡妻慈母望轊車而掩泣抱枯骨以摧心足
以變動隂陽感傷和氣實天下冤痛也且兵者凶噐戰
者危事不得已而用之向使高麗違失臣節陛下誅之
可也侵攘百姓而陛下滅之可也久長能為中國患而
陛下除之可也有一於此雖日殺萬夫不足為愧今無
此三條坐煩中國内為舊王雪耻外為新羅報讎豈非
所存者小所損者大願陛下遵皇祖老子止足之誡以
保萬代巍巍之名發霈然之恩降寬大之詔順陽春以
布澤許高麗以自新焚凌波之船罷應募之衆自然華
夷慶賴遠肅邇安臣老病三公旦夕入地所恨竟無塵
露微增海嶽謹罄殘魂餘息預代結草之誠倘蒙錄此
哀鳴即臣死且不朽太宗見表謂玄齡子婦高陽公主
曰此人危惙如此尚能憂我國家後疾增劇遂鑿苑墻
開門累遣中使候問上又親臨握手叙别悲不自勝皇
太子亦就之與之訣即日授其子遺愛右衛中郎將遺
則中散大夫使及目前見其通顯尋薨年七十廢朝三
日冊贈太尉并州都督諡曰文昭給東園秘噐陪葬昭
陵玄齡嘗誡諸子以驕奢沉溺必不可以地望凌人故
集古今聖賢家誡書於屏風令各取一具謂曰若能留
意足以保身成名又云袁家累葉忠節是吾所尚汝宜
師之高宗嗣位詔配享太宗廟庭子遺直嗣永徽初為
禮部尚書汴州刺史次子遺愛尚太宗女高陽公主拜
駙馬都尉官至太府卿散騎常侍初主有寵於太宗故
遺愛特承恩遇與諸主聓禮秩絶異主既驕恣謀黜遺
直而奪其封爵永徽中誣告遺直無禮於己高宗令長
孫無忌鞫其事因得公主與遺愛謀反之狀遺愛伏誅
公主賜自盡諸子配流嶺表遺直以父功特宥之除名
為庶人停玄齡配享
杜如晦字克明京兆杜陵人也曾祖皎周贈開府儀同
大將軍遂州刺史高祖徽周河内太守祖果周温州刺
史入隋工部尚書義興公周書有傳父咤隋昌州長史
如晦少聪悟好談文史隋大業中以常調預選吏部侍
郎高孝基深所噐重顧謂之曰公有應變之才當為棟
梁之用願保崇令德今欲俯就卑職為須少祿俸耳遂
補滏陽尉尋棄官而歸太宗平京城引為秦王府兵曺
參軍俄遷陜州總官府長史時府中多英俊被外遷者
衆太宗患之記室房玄齡曰府僚去者雖多盖不足惜
杜如晦聪明識逹王佐才也若大王守藩端拱無所用
之必欲經營四方非此人莫可太宗大驚曰爾不言幾
失此人矣遂奏為府屬後從征薛仁杲劉武周王世充
竇建德嘗參謀帷幄時軍國多事剖斷如流深為時軰
所服累遷陕東道大行臺司勲郎中封建平縣男食邑
三百戶尋以本官兼文學舘學士天策府建以為從事
中郎畫象於丹青者十有八人而如晦為冠首令文學
褚亮為之贊曰建平文雅休有烈光懷忠履義身立名
揚其見重如此隠太子深忌之謂齊王元吉曰秦王府
中所可憚者惟杜如晦與房玄齡耳因譖之於高祖乃
與玄齡同被斥逐後又潛入畫策及事捷與房玄齡功
等擢拜太子左庶子俄遷兵部尚書進封蔡國公賜實
封千三百戶貞觀二年以本官檢校侍中攝吏部尚書
仍總監東宫兵馬事號為稱職三年代長孫無忌為尚
書右僕射仍知選事與房玄齡共掌朝政至於臺閣規
模及典章人物皆二人所定甚獲當代之譽談良相者
至今稱房杜焉如晦以高孝基有知人之鑒為其樹神
道碑以紀其德其年冬遇疾表請觧職許之祿賜特依
舊太宗深憂其疾頻遣使存問名毉上藥相望於道四
年疾篤令皇太子就第臨問上親幸其宅撫之流涕賜
物千叚及其未終見子拜官遂超遷其子左千牛構為
尚舍奉御尋薨年四十六太宗哭之甚慟廢朝三日贈
司空徙封萊國公諡曰成太宗手詔著作郎虞世南曰
朕與如晦君臣義重不幸奄從物化追念勲舊痛悼於
懷卿體吾此意為制碑文也太宗後因食瓜而美愴然
悼之遂輟食之半遣使奠於靈座又嘗賜房玄齡黃銀
帶顧謂玄齡曰昔如晦與公同心輔朕今日所賜惟獨
見公因泫然流涕又曰朕聞黃銀多為鬼神所畏命取
黃金帶遣玄齡親送於靈所其後太宗忽夢見如晦若
平生及曉以告玄齡言之歔欷令送御饌以祭焉明年
如晦亡日太宗復遣尚宫至第慰問其妻子其國官府
佐並不之罷終始恩遇未之有焉子構襲爵官至慈州
刺史坐弟荷謀逆徙於嶺表而卒初荷以功臣子尚城
陽公主賜爵襄陽郡公授尚乘奉御貞觀中與太子承
乾謀反坐斬如晦弟楚客少隨叔父淹没於王世充淹
素與如晦兄弟不睦譖如晦兄於王行滿王世充殺之
並囚楚客幾至餓死楚客竟無怨色洛陽平淹當死楚
客泣涕請如晦救之如晦初不從楚客曰叔已殺大兄
今兄又結恨棄叔一門之内相殺而盡豈不痛哉因欲
自剄如晦感其言請於太宗淹遂蒙恩宥楚客因隠於
嵩山貞觀四年召拜給事中上謂曰聞卿山居日久志
意甚高自非宰相之任則不能出何有是理耶夫涉遠
者必自邇升高者必自下但在官為衆所許無慮官之
不大爾兄雖與我體異其心猶一於我國家非無大功
為憶爾兄意欲見爾宜識朕意繼爾兄之忠義也拜楚
客蒲州刺史甚有能名後歴魏王府長史拜工部尚書
攝魏王泰府事楚客知太宗不悅承乾魏王泰又潛令
楚客友朝臣用事者至有懷金以賂之因說泰聪明可
為嫡嗣人或以聞太宗隠而不言及舋發太宗始揚其
事以其兄有佐命功免死廢於家尋授虔化令卒如晦
叔父淹淹字執禮祖業周豫州刺史父徵河内太守淹
聪辨多才藝弱冠有美名與同郡韋福嗣為莫逆之交
相與謀曰上好用嘉遯蘇威以幽人見徵擢居美職遂
共入太白山揚言隠逸實欲邀求時譽隋文帝聞而惡
之謫戍江表後還鄉里雍州司馬高孝基上表薦之授
承奉郎大業末官至御史中丞王世充僭號署為吏部
大見親用及洛陽平初不得調淹將委質於隠太子時
封德彛典選以告房玄齡恐隠太子得之長其姦計於
是遽啟太宗引為天策府兵曺參軍文學舘學士武德
八年慶州總管楊文幹作亂辭連東宫歸罪於淹及王
珪韋挺等並流於越嶲太宗知淹非罪贈以黃金三百
兩及即位徵拜御史大夫封安吉郡公賜實封四百戶
以淹多識典故特詔東宫儀式簿領並取淹節度尋判
吏部尚書參議朝政前後表薦四十餘人後多知名者
淹嘗薦刑部員外郎郅懷道太宗因問淹懷道才行何
如淹對曰懷道在隋日作吏部主事甚有清慎之名又
煬帝向江都之日召百官問去住之計時行計已决公
卿皆阿旨請去懷道官位極卑獨言不可臣目見此事
太宗曰卿爾可從何計對曰臣從行計太宗曰事君之
義有犯無隠卿稱懷道為是何因自不正諫對曰臣爾
日不居重任又知諫必不從徒死無益太宗曰孔子稱
從父之命未為孝子故父有争子國有爭臣若以主之
無道何為仍仕其世既食其祿豈得不匡其非因謂羣
臣曰公等各言諫事如何王珪曰昔比干諫紂而死孔
子稱其仁洩冶諫而被戮孔子曰民之多辟無自立辟
是則祿重責深理湏極諫官卑望下許其從容太宗又
召淹笑謂曰卿在隋日可以位下不言近仕世充何不
極諫對曰亦有諫但不見從太宗曰世充若修德從善
當不滅亡既無道拒諫卿何免禍淹無以對太宗又曰
卿在今日可為備任復欲極諫否對曰臣在今日必盡
死無隠且百里奚在虞虞亡在秦秦霸臣竊比之太宗
笑時淹兼二職而無清潔之譽又素與無忌不恊為時
論所譏及有疾太宗親自臨問賜帛三百匹貞觀二年
卒贈尚書右僕射諡曰襄子敬同襲爵官至鴻臚少卿
敬同子從則中宗時為蒲州刺史
史臣曰房杜二公皆以命世之才遭逢明主謀猷允恊
以致昇平議者以比漢之蕭曺信矣然萊成之見用文
昭之所舉也世傳太宗嘗與文昭圖事則曰非如晦莫
能籌之及如晦至焉竟從玄齡之策也盖房知杜之能
斷大事杜知房之善建嘉謀禆諶草創東里潤色相須
而成俾無悔事賢逹用心良有以也若以往哲方之房
則管仲子産杜則鮑叔罕虎矣
贊曰肇啟聖君必生賢輔猗歟二公實開運祚文含經
緯謀深夾輔笙磬同音惟房與杜
舊唐書卷六十六
舊唐書卷六十六考證
房玄齡傳祖熊字子繹褐州主簿沈炳震曰隋書房
彦謙傳父熊釋褐州簿不載其字新書宰相世系字
子彪据此子字下闕彪字而繹乃釋字之偽也考地
理志初無褐州
遺直以父功特宥之除名為庶人新書貶銅陵尉
舊唐書卷六十六考證
