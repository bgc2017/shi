舊唐書卷一百六十七
後晉司空同中書門下平章事劉昫撰
列傳第一百一十七
趙宗儒竇易直李逢吉
叚文昌(子成式)宋申錫李程
趙宗儒字秉文八代祖彤仕後魏為征南將軍父驊為
祕書少監宗儒舉進士初授弘文館校書郎滿歲又以
書判入高等補陸渾主簿數月徵拜右拾遺充翰林學
士時父驊祕書少監與父並命出于一日當時榮之建
中四年轉屯田員外郎内職如故居父憂免喪授司門
司勲二員外郎貞元六年領考功事定百吏考績黜陟
公當無所畏避右司郎中獨孤良噐殿中侍御史杜倫
各以過黜之尚書左丞裴郁御史中丞盧紹比皆考中
上宗儒貶之中中又祕書少監鄭雲逵考其同官孫昌
裔入上下宗儒復入中上凡考之中上者不過五十人
餘多减入中中德宗聞而善之遷考功郎中丁母憂終
喪授吏部郎中十一年遷給事中十二年與諫議大夫
崔損同日以本官同中書門下平章事俱賜紫金魚袋
十四年罷相為右庶子宗儒端居守道勤奉朝請而已
德宗聞而嘉之二十年遷吏部侍郎召見勞之曰知卿
閉關六年故有此拜曩者與先臣並命尚念之耶宗儒
因俯伏流涕德宗崩順宗命為德宗哀册文辭頗悽惋
元和初檢校禮部尚書判東都尚書省事兼御史大夫
充東都留守畿汝都防禦使入為禮部戶部二尚書尋
檢校吏部尚書守江陵尹兼御史大夫荆南節度營田
觀察等使散冗食之戌二千人六年又入為刑部尚書
八年轉檢校吏部尚書興元尹兼御史大夫充山南西
道節度觀察等使九年召拜御史大夫俄遷檢校右僕
射河中尹兼御史大夫晉絳磁隰節度觀察等使赴鎮
後擅用供軍錢八千餘貫坐罰一月俸十一年七月入
為兵部尚書九月改太子少傅權知吏部尚書銓事十
四年九月拜吏部尚書穆宗即位以初釋服令尚書省
官試先朝所徵集應制舉人宗儒奏曰凖今月十五日
勑比者先朝徵集應制人等已及時限恐皆来自遠方
難于久住酌宜審事遂委有司定日就試聞所集之人
多已分散湏知審的然後裁定宜令所司商量聞奏者
伏以制科所設本在親臨南省試人亦非舊典今覃恩
既畢庶政惟新况山陵日近公務繁廹待問之士就試
非多臣等商量恐湏權罷從之復拜太子少傅判太常
卿事長慶元年二月檢校右僕射守太常卿太常有師
子樂備五方之色非會朝聘享不作幼君荒誕伶官縱
肆中人掌教坊者移牒取之宗儒不敢違以狀白宰相
宰相以為事在有司執守不合關白以宗儒怯不任事
改太子少師寳歴元年遷太子太保昭肅晏駕為大明
宫留守太和四年拜檢校司空兼太子太傅文宗召見
諮以理道對曰堯舜之化慈儉而已願陛下守而勿失
文宗嘉納之五年宋申錫被誣上召師保已下議其刑
上以宗儒高年宣令不拜尋拜疏請老六年詔以司空
致仕是歲九月卒年八十七廢朝册贈司徒宗儒以文
學進前後三鎮方任八領選部略於儀矩切於治生時
論以此少之
竇易直字宗玄京兆人祖元昌彭州九瀧縣令父彧廬
州刺史易直舉明經為祕書省校書郎再以判入等授
藍田尉累歴右司兵部吏部三郎中元和六年遷御史
中丞謝日賜緋魚袋八年改給事中九月出為陜虢都
防禦觀察使仍賜紫入為京兆尹萬年尉韓晤姦贓事
發易直令曹官韋正晤訊之得贓三十萬上意其未盡
詔重鞫坐贓三百萬貶易直金州刺史正晤長流昭州
十三年六月遷宣州刺史宣歙池都團練觀察等使長
慶二年七月汴州將李㝏逐其帥李愿易直聞之欲出
官物以賞軍或謂易直曰賞給無名却恐生患乃己軍
士己聞之時江淮旱水淺轉運司錢帛委積不能漕州
將王國清指以為賞激諷兵謀亂先事有告者乃收國
清下獄其黨數千大呼入獄中簒取國清而出之因欲
大剽易直登樓謂將吏曰能誅為亂者每獲一人賞十
萬衆喜倒戈擊亂黨並擒之國清等三百餘人皆斬之
九月以李德裕代還為吏部侍郎十一月改戶部兼御
史大夫判度支四年五月以本官同平章事判使如故
改門下侍郎封晉陽郡公寳歴元年七月罷判度支太
和二年十月罷相檢校左僕射平章事襄州刺史山南
西道節度使五年入為左僕射判太常卿事十一月檢
校司空鳳翔隴節度使六年以疾求還京師七年四月
卒贈司徒諡曰恭惠易直自入仕十年餘常居散秩不
應請辟及居方任亦以公廉聞在相位未嘗論用親黨
凡於公舉即無所避然元和中吏部尚書鄭餘慶議僕
射上日儀制不與隔品官亢禮易直時為御史中丞奏
駮餘慶所議及易直為右僕射却行隔品致敬之禮時
論非之
李逢吉字虚舟隴西人貞觀中學士李玄道曾孫祖顔
父歸期逢吉登進士第釋褐授振武節度掌書記入朝
為左拾遺左補闕改侍御史充入吐蕃册命副使工部
員外郎又充入南詔副使元和四年使還拜祠部郎中
轉右司六年遷給事中七年與司勲員外郎李巨並為
太子諸王侍讀九年改中書舍人十一年二月權知禮
部貢舉騎都尉賜緋四月加朝議大夫門下侍郎同平
章事賜金紫其貢院事仍委禮部尚書王播署牓逢吉
天與奸回妬賢傷善時用兵討淮蔡憲宗以兵機委裴
度逢吉慮其成功密沮之繇是相惡及度親征學士令
狐楚為度制辭言不合旨楚與逢吉相善帝皆黜之罷
楚學士罷逢吉政事出為劍南東川節度使檢校兵部
尚書穆宗即位移襄州刺史山南東道節度使逢吉於
帝有侍讀之恩遣人密結倖臣求還京師長慶二年三
月召為兵部尚書時裴度亦自太原入朝以度招懷河
朔功復留度與工部侍郎元稹相次拜平章事度在太
原時嘗上表論稹姦邪及同居相位逢吉以為勢必相
傾乃遣人告和王傅于方結客欲為元稹刺裴度及捕
于方鞫之無狀稹度俱罷相位逢吉代度為門下侍郎
平章事自是寖以恩澤結朝臣之不逞者造作謗言百
端中傷裴度頼學士李紳韋處厚等顯于上前言度為
逢吉排斥而度于國有功不宜擯棄故得以僕射在朝
時已失河朔而王智興擅㩀徐州李㝏㩀汴州國威不
振天下延頸俟度再秉國鈞以攘暴亂及為逢吉嫁禍
奪其權四海為之側目朝士上疏論列者十餘人屬時
君荒淫政出羣小而度竟逐外藩學士李紳有寵逢吉
惡之乃除為中丞又欲出於外乃以吏部侍郎韓愈為
京兆尹兼御史大夫放臺參以紳褊直必與愈争及制
出紳果移牒往来愈性木強遂至語辭不遜喧論于朝
逢吉乃罷愈為兵部侍郎紳為江西觀察使紳中謝日
帝留而不遣翼城人鄭注以毉藥得幸于中尉王守澄
逢吉令其從子仲言賂注求結于守澄仲言辯譎多端
守澄見之甚悅自是逢吉有助事無違者敬宗初即位
年方童丱守澄從容奏曰陛下得為太子逢吉之力也
是時杜元穎李紳堅請立深王為太子乃貶紳端州司
馬朝士代逢吉鳴吠者張又新李續之張權輿劉栖楚
李虞程昔範姜洽李仲言時號八關十六子又新等八
人居要劇而胥附者又八人有求于逢吉者必先經此
八人納賂無不如意者逢吉尋封凉國公邑千戸兼右
僕射昭愍即位左右屢言裴度之賢曾立大勲帝甚嘉
之因中使往興元即令問訊寳歴初度連上章請入覲
逢吉之黨坐不安席如矢攅身乃相與為謀欲沮其来
張權輿撰非衣小兒之謠傳于閭巷言度相有天分應
謠䜟而韋處厚于上前觧析言權輿所撰之言既不能
沮又令衛尉卿劉遵古從人安再榮告武昭謀害逢吉
武昭者有才力裴度破淮蔡時奬用之累奏為刺史及
度被斥昭以門吏久不見用客于京師途窮頗有怨言
逢吉冀法司鞫昭行止則顯裴度任用以沮入朝之行
逢吉又與同列李程不協太學博士李涉金吾兵曹茅
彙者于京師貴遊間以氣侠相許二人出入程及逢吉
之門水部郎中李仍叔程之族知武昭鬱鬱恨不得官
仍叔謂昭曰程欲與公官但逢吉阻之昭愈憤怒因酒
與京師人劉審張少騰說刺逢吉之言審以昭言告張
權輿乃聞于逢吉即令茅彙召昭相見逢吉厚相結託
自是疑怨之言稍息逢吉待茅彙尤厚嘗與彙書云足
下當字僕為自求僕當字足下為利見文字往来其間
甚密及裴度求覲無計沮之即令訐武昭事以暴揚其
迹再榮既告李仲言誡彙曰言武昭與李程同謀則活
否則爾死彙曰冤死甘心誣人以自免予不為也及昭
下獄逢吉之醜迹皆彰昭死仲言流象州茅彙流嶲州
李涉流康州李虞自拾遺為河南士曹敬宗待裴度益
厚乃自漢中召還復知政事逢吉檢校司空平章事襄
州刺史山南東道節度使仍請張又新李續之為參佐
太和二年改汴州刺史宣武軍節度使五年八月入為
太子太師東都留守東畿汝防禦使加開府儀同三司
八年李訓用事三月徵拜左僕射兼守司徒時逢吉已
老病足不任朝謁即以司徒致仕九年正月卒時年七
十八贈太尉諡曰成
叚文昌字墨卿西河人高祖志玄陪葬昭陵圖形凌煙
閣祖德皎贈給事中父諤循州刺史贈左僕射文昌家
于荆州倜儻有氣義節度使裴胄知之而不能用韋臯
在蜀表授校書郎李吉甫刺忠州文昌嘗以文干之及
吉甫居相位與裴垍同加奬擢授登封尉集賢校理俄
拜監察御史遷補闕改祠部員外郎元和十一年守本
官充翰林學士文昌武元衡之子壻也元衡與宰相韋
貫之不協憲宗欲召文昌為學士貫之奏曰文昌志尚
不修不可擢居近密至是貫之罷相李逢吉乃用文昌
為學士轉祠部郎中賜緋依前充職十四年加知制誥
十五年穆宗即位正拜中書舍人尋拜中書侍郎平章
事長慶元年拜章請退朝廷以文昌少在西蜀詔授西
川節度使同中書門下平章事文昌素洽蜀人之情至
是以寬政為治嚴静有斷蠻夷畏服二年雲南入寇黔
中觀察使崔元略上言朝廷憂之乃詔文昌禦偹文昌
走一介之使以喻之蠻寇即退敬宗即位徵拜刑部尚
書轉兵部兼判左丞事文宗即位遷御史大夫尋檢校
尚書右僕射揚州大都督府長史同平章事淮南節度
使太和四年移鎮荆南文昌于荆蜀皆有先祖故第至
是贖為浮圖祠又以先人墳墓在荆州别營居第以置
祖禰影堂歲時伏臘良辰美景享薦之徹祭即以音聲
歌舞繼之如事生者搢紳非焉六年復為劔南西川節
度九年三月賜春衣中使至受宣畢無疾而卒年六十
三贈太尉有文集三十卷文昌布素之時所向不偶及
其達也揚歴顯重出入將相洎二十年其服飾玩好歌
童妓女苟悅于心無所愛惜乃至奢侈過度物議貶之
子成式成式字柯古以蔭入官為祕書省校書郎研精
苦學祕閣書籍披閱皆遍累遷尚書郎咸通初出為江
州刺史觧印寓居襄陽以閑放自適家多書史用以自
娱尤深於佛書所著酉陽雜爼傳於時
宋申錫字慶臣祖素父叔夜申錫少孤貧有文學登進
士第釋褐祕書省校書郎韋貫之罷相出湖南辟為從
事其後累佐使府長慶初拜監察御史二年遷起居舍
人寳歴二年轉禮部員外郎尋充翰林侍講學士申錫
始自策名及在朝行清慎介潔不趨黨與當長慶寳歴
之間時風囂薄朋比大扇及申錫被用時論以為激勸
文宗即位拜戶部郎中知制誥太和二年正拜中書舍
人復為翰林學士初文宗常患中人權柄大盛自元和
寳歴比致宫禁之禍及王守澄之領禁兵恃其宿舊䟦
扈尤甚有鄭注者依恃守澄為奸利出入禁軍賣官販
權中外咸扼腕視之文宗雅知之不能堪申錫時居内
廷文宗察其忠厚可任以事嘗因召對與申錫從容言
及守澄無可奈何令與外廷朝臣謀去之且約命為宰
相申錫頓首謝之未幾拜左丞踰月加平章事申錫素
能謹直寵遇超軰時情大為屬望及到中書割斷循常
望實頗不相副太和五年忽降中人召宰相入赴延英
路随李宗閔牛僧儒等既至中書東門中人云所召無
宋申錫申錫始知被罪望延英以笏叩頭而退随等至
文宗以神策軍中尉王守澄所奏得本軍虞候豆盧著
狀告宋申錫與漳王謀反随等相顧愕然初守澄於浴
堂以鄭注所構告于文宗守澄即時于市肆追捕又將
以二百騎就靖恭里屠申錫之家會内官馬存亮同入
諍于文宗曰謀反者適宗申錫耳何不召南司會議今
卒然如此京師企足自為亂矣守澄不能難乃止乃召
三相告之又遣右軍差人于申錫宅捕孔目官張全真
家人買子緣信等又于十六宅及市肆追捕胥吏以成
其獄文宗又召師保僕射尚書丞郎常侍給事諫議舍
人御史中丞京兆尹大理卿同于中書及集賢院參驗
其事翌日開延英召宰臣及議事官帝自詢問左常侍
崔元亮給事中李固言諫議大夫王質補闕盧鈞舒元
裦羅泰蔣係裴休竇宗直韋温拾遺李群韋端符丁居
晦袁都等一十四人皆伏玉階下奏以申錫獄付外請
不于禁中訊鞫文宗曰吾已謀于公卿大僚卿等且出
玄亮固言援引今古辭理懇切玄亮泣涕久之文宗意
稍觧貶申錫為右庶子漳王為巢縣公再貶申錫為開
州司馬初申錫既得密旨乃除王璠為京兆尹以密旨
喻之璠不能謀而注與守澄知之潛為其偹漳王湊文
宗之愛弟也賢而有人望豆盧著者職属禁軍與注親
表文宗不省其詐乃罷申錫為庶子時京城恟恟衆庶
譁言以為宰相真連十宅謀反百寮震駭居一二日方
審其詐諫官伏閤懇論文宗震怒叱諫官令出者數四
時中外屬望大竂三數人廷辯其事僕射竇易直曰人
臣無將將而必誅聞者愕然惟京兆尹崔琯大理卿王
正雅連上䟽請出内獄且曰王師文未獲即獄未具請
出豆盧著與申錫同付外廷勘當時人情翕然推重初
議申錫抵死顧物論不可又將投于嶺表文宗終悟外
廷之言乃有開州之命初申錫既被罪怡然不以為意
自中書歸私第止于外廳素服以俟命其妻出謂之曰
公為宰相人臣位極于此何負天子反乎申錫曰吾生
被厚恩擢相位不能鋤去姦亂反為所夫人察申
錫豈反者乎因相與泣下申錫自居内廷及為宰相以
時風侈靡居要位者尤納賄賂遂成風俗不暇更方遠
害且與貞元時甚相背矣申錫至此約身謹潔尤以公
廉為己任四方問遺悉無所受既被罪為有司驗劾多
獲其四方受領所還問遺之狀朝野為之歎息七年七
月卒于開州詔曰申錫雖不能周慎自抵憲章聞其亡
殁遐荒良用悲惻宜許其歸葬鄕里以示寬恩開成元
年九月詔復申錫正議大夫尚書左丞同中書門下平
章事上柱國賜紫兼贈兵部尚書仍以其子慎徽為城
固縣尉
李程字表臣隴西人父鷫伯程貞元十二年進士擢第
又登宏辭科累辟使府二十年入朝為監察御史其年
秋召充翰林學士順宗即位為王叔文所排罷學士三
遷為員外郎元和中出為劍南西川節度行軍司馬十
年入為兵部郎中尋知制誥韓弘為淮而都統詔程銜
命宣諭明年拜中書舍人權知京兆尹事十二年權知
禮部貢舉十三年四月拜禮部侍郎六月出為鄂州刺
史鄂岳觀察使入為吏部侍郎封渭源男食邑三百戸
敬宗即位之五月以本官同平章事敬宗冲幼好治宫
室畋遊無度欲于宫中營新殿程諫曰自古聖帝明王
以恭儉化天下陛下在諒闇之中不宜興作願以瓦木
廻奉園陵上欣然從之程又奏請置侍講學士數陳經
義程辯給多智算能移人主之意尋加中書侍郎進封
彭原郡公寳應二年罷相檢校兵部尚書同平章事太
原尹北京留守河東節度使太和四年三月檢校尚書
左僕射平章事河中尹河中晉絳節度使六年就加檢
校司空七月徵為左僕射中謝日奏曰臣所忝官上禮
前後儀注不同在元和長慶中僕射數人上日不受四
品已下官拜近日再定儀注四品已下官悉許受拜王
涯竇易直已行之于前今御史臺云已聞奏太常寺定
取十五日上臣進退未知所據時中丞李漢以為受四
品已下拜太重敕曰僕射上儀近已詳定所緣拜禮皆
約令文已經施行不合更改宜凖太和四年十一月六
日敕處分程藝學優深然性放蕩不修儀檢滑稽好戲
而居師長之地物議輕之七年六月檢校司空汴州刺
史宣武軍節度使九年復為河中晉絳節度使就加檢
校司徒開成元年五月復入為右僕射兼判太常卿事
十一月兼判吏部尚書銓事二年三月檢校司徒出為
襄州刺史山南東道節度使卒有司諡曰繆子廓廓進
士登第以詩名聞于時大中末累官至潁州刺史再為
觀察使廓子晝亦登進士第
史臣曰宗儒易直以寬柔養望坐致公台與時沉浮夀
考終吉可謂能奉身矣逢吉起徒步而至鼎司欺蔽幼
君依憑内豎蛇虺其腹毒害正人而不與李訓同誅天
道福淫明矣申錫小噐大謀貶死為幸程不持士範殁
獲醜名君子操修豈宜容易
贊曰趙竇優柔坐享公侯蝮蛇野葛逢吉之流豈無令
人主輔謨猷程錫弼諧于道難周
舊唐書卷一百六十七
舊唐書卷一百六十七考證
竇易直傳遷宣州刺史宣歙池都團練觀察等使沈
炳震曰案紀元和十四年五月易直自宣歙遷浙西
觀察使下皆浙西事傳缺遷浙西文
舊唐書卷一百六十七考證
