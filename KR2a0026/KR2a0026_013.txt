舊唐書卷十三
後晉司空同中書門下平章事劉昫撰
本紀第十三
德宗下
貞元四年春正月庚戌朔上御丹鳳樓制曰朕以菲薄
託於王公之上恭承天地之序虔奉祖宗之訓遐想至
理思臻大和而誠不感物化不柔遠聲教猶鬱征賦仍
繁頃者務於安人不憚屈已與西蕃結好申以齊盟而
戎心不厭背義虧信劫脅士庶屢犯封疆元元何辜皆
朕之失乃者輦轂之下兇狂結構上帝垂祐悉自伏誅
刑以止殺諒非獲已今三陽布和萬物資始思與羣公
兆庶惟新政理宜敷在宥之澤以覃作解之恩可大赦
天下大辟已下罪咸赦除之是日質明含元殿前階基
欄檻壊損三十餘間壓死衛士十餘人京師地震辛亥
又震壬子又震壬戌以左龍武大將軍王西曜為麟州
刺史鄜坊丹延節度使丁卯京師地震戊辰又震庚午
又震以宣武軍行營節度使劉昌為涇州刺史四鎮北
庭行軍涇原等州節度使癸酉京師地震甲戌以華州
潼關節度使李元諒兼隴右節度使臨洮軍使乙亥地
震金房尤甚江溢山裂廬舍多壊居人露處陳留雨木
如大指長寸餘有孔通中下而植於地凡十里許辛巳
李泌以京官俸薄請取中外給用除陌錢及闕官俸外
一分職田額内官俸及刺史執刀司馬軍事等錢令戶
部别庫貯之以給京官月俸令御史中丞竇參專掌之
歲得錢三百萬貫謂之戶部别處錢朝臣歲不過五十
萬常有二百餘萬以資國用壬午地震甲申又震乙酉
又震丙申又震甲辰太僕郊牛生犢六足又豕生兩首
六足築延喜門北複道屬永春門涇原劉昌復築連雲
堡戊辰鹿入京師市門甲寅地震宴羣臣於麟德殿設
九部樂内出舞馬上賦詩一章羣臣屬和己未地震丁
卯有司條奏省官其左右常侍太子賓客請依前置四
員從之庚午地震詔涇原劉昌於平凉會盟所收被害
將士骸骨葬於淺水原為二冡立石堠志之題曰懷忠
冡辛未地震中書省梧樹有鵲以泥為巢癸巳以太子
左庶子暢悦為桂管觀察使改左右射生為左右神威
軍福建兵亂逐觀察使吳詵丁未隴右李元諒築良原
城丁巳右龍武統軍張伯儀卒辛酉以吉州刺史張庭
為安南都護夲管經略使昇鄆州為大都督府壬戌加
置諫議大夫八員分中書四員為右門下四員為左檢
校左庶子蕭復卒於饒州丙寅地震丁卯又震月犯歲
星辛未太子賓客吳湊為福建觀察使乙亥熒惑歲鎮
三星聚營室凡二十日是月吐蕃寇涇邠寧慶鄜等州
焚彭原縣邊將閉城自固賊驅人畜三萬計凡二旬而
退吐蕃入寇以秋冬今盛暑而来華人陷蕃者道之也
六月丁丑鄂岳觀察使李竦卒乙酉以尚書左丞杜祐
為陜州長史陜虢觀察使徵夏縣處士先除著作郎陽
城為諫議大夫城以褐衣詣闕上賜之章服而後召乙
丑桂管都防禦觀察使暢悦卒乙未以諫議大夫何士
幹為鄂岳沔蘄黃等州都團練觀察使乙亥封皇子皇
弟邕王諒等七人為王兼卿監祭酒等官癸卯熒惑退
行入羽林秋七月庚戌以左金吾將軍張獻甫為邠寧
節度使陳許防禦兵馬使韓全義檢校工部尚書充長
武城及諸軍行營節度使癸丑邠寧軍因韓遊瓌受代
憚張獻甫之嚴乘其無帥縱兵大掠仍脅監軍楊明義
奏請范希朝為帥都虞候楊朝晟斬其亂首二百餘人
方定朝命仍以希朝副獻甫己未奚室韋寇振武軍壬
戌詔以太尉中書令西平郡王李晟長子愿為銀青光
禄大夫太子賓客賜勲上柱國與晟門並列戟乙丑以
前撫州刺史戴叔倫為容州刺史兼御史中丞本管經
略使丁丑以兵部尚書崔漢衡為晉州刺史晉慈隰觀
察使壬申詔嗣王郡王朝會班位在本官班之上左右
庶子准令在左右丞侍郎之下諸司四品之上今在少
卿之下非也宜改之乙亥以蘇州刺史孫晟為桂州刺
史桂管觀察使荆河自陜州至河隂水色如墨流入汴
口至汴州一宿而復又汴鄭管内烏皆入田緒李納之
境銜柴為城方十餘里高二三尺緒納惡而去之信宿
復如之鳥口皆流血八月以權判吏部侍郎吉中孚為
中書舍人乙酉檢校司徒兼太子太師汧國公李勉薨
甲午京師地震其聲如雷九月丙午詔比者卿士内外
左右朕躬朝夕公門勤勞庶務今方隅無事烝庶小康
其正月晦日三節日宜任文武百
寮選勝地追賞為樂每節宰相及常參官共賜錢五百
貫文翰林學士一百貫文左右神威神策等軍每廂共
賜錢五百貫文金吾英武威遠諸衛將軍共賜錢二百
貫文客省奏事共賜錢一百貫文委度支每節前五日
支付永為常式戊申晉慈隰觀察使崔漢衡加都防禦
使名癸丑賜百寮宴於曲江亭仍作重陽賜宴詩六韻
賜之羣臣畢和上品其優劣以劉太真李紓為上等鮑
防于召為次等張濛殷亮等二十人又次之唯李晟馬
燧李泌三宰相之詩不加優劣庚申吐蕃寇邠寧坊等
州冬十月詔中書門下選常參官曾為牧宰有理行者
以名聞宰臣奏于頎董晉等十二人前任有治迹詔頎
等於左右丞聽各言政要左右丞條奏上乃御宣政殿
親試其言而後用之丙戌以右神策將軍李長榮為河
陽三城懷州團練使仍賜名元戊子廻紇公主將妾媵
六十餘人馬二千匹来迎咸安公主命刑部尚書關播
送公主歸蕃十二月辛巳少府監李觀卒
五年春正月壬辰朔乙卯詔四序嘉辰歴代增置漢崇
上已晉紀重陽或說禳除雖因舊俗與衆共樂咸合當
時朕以春方發生候及仲月勾萌畢達天地和同俾其
昭蘇宜助暢茂自今宜以為中和節以代正
月晦日備三令節數内外官司休假一日宰臣李泌請
中和節日令百官進農書司農獻穜稑之種王公戚里
上春服士庶以刀尺相問遺村社作中和酒祭勾芒以
祈年榖從之丁卯右散騎常侍宜城縣子柳渾卒二月
己丑貶京兆尹鄭叔則為永州長史戊戌以滄景留後
程懷直為滄景觀察使庚子以大理卿董晉為門下侍
郎同中書門下平章事以御史中丞竇參為中書侍郎
平章事兼轉運使以戶部侍郎班宏為戶部尚書依前
度支轉運副使三月甲辰中書侍郎同平章事李泌卒
乙卯以兵部郎中姚南仲為御史中丞司農卿薛珏為
京兆尹以大理卿李速為黔州刺史黔州觀察使癸亥
以資州刺史龐復為安南都護本管經略使丙寅貶禮
部侍郎劉太真為信州刺史以給事中杜黃裳為河南
尹戊辰詔以李懷光外孫燕八八為左衛率府胄曹參
軍賜姓名曰李承緒仍賜錢千貫俾自營居業夏四月
乙未以太子少師蕭昕為工部尚書致仕給半禄料永
為常式初致仕官只給半禄無料上加之以待老臣半
料自昕始也五月戊辰宋州麥一莖九岐者百餘夲六
月乙未以光禄卿裴腆為桂管觀察使秋七月以嗣滕
王湛然為太子賓客入廻紇使八月辛未以同州刺史
竇穎為戶部侍郎九月壬戌詔以褚遂良已下至李晟
等二十七人圖形於凌煙閣以繼國初功臣之像冬十
月丙午西川韋臯奏與東蠻合力大破吐蕃於故嶲州
擒其將臧遮遮自是吐蕃挫銳竟復嶲州庚午百僚請
復徽號不允己丑易定節度使檢校司空平章事張孝
忠以擅出兵襲蔚州降檢校司空為左僕射桂管觀察
御史中丞孫晟卒癸巳以尸部侍郎竇覦為揚州長史
兼御史大夫淮南節度使十二月庚午廻紇汨咄禄長
夀天親毗伽可汗卒辛未以淮南節度使杜亞為東都
留守畿汝州都防禦使兵部侍郎裴諝為河南尹司農
卿李翼為陜虢都防禦觀察使壬申以陜虢觀察使杜
祐檢校禮部尚書兼揚州長史淮南節度使
六年春正月戊辰朔戊申大雪二月戊辰朔百寮會宴
於曲江亭上賦中和節羣臣賜宴七韻是日百寮進兆
人本業三卷司農獻黍粟各一斗岐州無憂王寺有佛
指骨寸餘先是取来禁中供養乙亥詔送還本寺丙戌
以中書舍人陸贄權兵部侍郎甲午以吏部侍郎劉滋
為吏部尚書丁酉王武俊守棣州將趙鎬以郡歸李納
武俊怒以兵攻之三月庚子百寮宴於曲江亭上賦上
已詩一篇賜之壬寅渾瑊自河中来朝戊午牂柯蠻来
朝甲子以旱日色如血無光夏四月甲辰大風雷閏月
庚申太白辰星聚東井戊午始雨五月丙寅朔上御紫
宸受朝上以是月一陰生臣子道長父子必以是朔面
焉故取朔日受朝壬午以寧州刺史范希朝為單于大
都護麟勝節度使是夏淮南浙東西福建等道旱井泉
多涸人渴乏疫死者衆秋七月丙寅淮南節度使竇覦
卒癸酉復嘑親王母曰太妃公主母曰太儀八月丁未
工部尚書致仕鮑防卒九月乙丑收諸道進奏院官印
悉毁之己卯詔有事於南郊太廟行從官
吏將士等一切並令自備食物其諸司先無公廚者以
本司闕職物充其王府官度支量給廪物其儀仗禮物
並仰御史撙節處分冬十月己亥文武百寮京城道俗
抗表請徽號上曰朕以春夏亢旱粟麥不登朕精誠祈
禱獲降甘雨既致豐穰告謝郊廟朕倘因禋祀而受徽
號是有為為之勿煩固請也辛亥廻紇弔祭使鴻臚卿
郭降復命廻紇遣達北勒梅錄將軍来告九姓廻紇登
里邏没密施俱錄忠貞毗伽可汗之喪十一月庚午日
南至上親祀昊天上帝於郊丘禮畢還宮御丹鳳樓宣
赦見禁囚徒減罪一等立仗將士及諸軍兵賜十八萬
段匹今後刺史縣令以四考為限青州李納以棣州還
王武俊并其兵士三千是歲吐蕃陷我北庭都護府節
度使楊襲古奔西州廻紇大相頡干迦斯紿襲古請合
軍收復北庭乃殺襲古安西因是阻絶唯西州猶固守
之廻紇亦為吐蕃所逼取浮圖川乃遷部落羊馬於牙
帳之南以避之
七年春正月壬戌朔己巳襄王僙薨庚辰以湖南觀察
使裴胄為洪州刺史江西觀察使以常州刺史李衡為
潭州刺史湖南觀察使蔡州置汝南縣黑衣大食遣使
朝貢以中書舍人韓臯為御史中丞二月己巳涇原帥
劉昌復築平凉城城去故原州一百五十里夲原之屬
縣地當禦戎之衝要昌復浹辰而功畢分兵戍之邊患
稍弭庚子侍中渾瑊自河中來朝三月辛酉陳許節度
使曲環奏請權停當道冗官待一二年後民力稍給則
復之壬戌左龍武統軍戴休顔卒甲子涇原節度使劉
昌築胡谷堡改名彰義堡堡在平凉西三十五里亦禦
戎之要地壬申詔頃來賜衣文彩不常非制也朕今思
之宜有定制節度使宜以鶻銜綬帶觀察使宜以鴈銜
威儀威儀瑞草也關輔牛疫死十亡五六上遣中使以
諸道兩税錢買牛散給畿民無牛者辛巳詔神威神策
六軍將士自相訟軍司推劾與百姓相訟委府縣推劾
小事移牒大事奏取處分軍司府縣不得相侵癸未義
武軍節度使檢校司空平章事張孝忠卒夏四月庚子
太子少師致仕蕭昕卒汴州獻白烏戊午詔仲夏之時
萬物敷暢陽德方茂陰事始承昔者觀於法象因天地
交會之序為父子相見之儀㳂習成風古今不易王者
制事在於因人酌其情而用中順其俗以為禮咸覿之
義既行於父子之間資事之情豈隔於君臣之際申恩
卿士自我為初起今年五月朔御正殿召見文武百官
外官因朝奏咸聽就列仍編禮式以為常典己未安南
首領杜英輪叛攻都護府都護高正平憂死五月庚申
朔上御宣政殿見百官從新制也辛未置柔遠軍為安
南都護府甲申端王遇薨許州獻白烏戊子以衡州刺
史齊映為桂管觀察使六月庚子朔乙巳太常卿崔縱
卒秋七月庚午以信州刺史鄭叔則為福建觀察使癸
酉上幸章敬寺賦詩九韻皇太子與羣臣畢和題之寺
壁戊寅以邕王諒為義武軍節度使易定觀察等大使
以定州刺史張昇雲為留後庚辰以虔州刺史趙昌為
安南都護經略招討使八月己丑以翰林學士歸從敬
為工部尚書甲午給事中鄭瑜為中書舍人丙申貶宗
正卿李翰為雅王傅翰林學士陸贄為兵部侍郎罷學
士庚戌夏州奏開延化渠引烏水入庫狄澤溉田二百
頃九月庚申兵部尚書致仕馬炫卒冬十月癸丑每御
延英令諸司官長二人奏本司事尋又勅常參官每一
日二人引對訪以政事謂之廵對十一月乙丑令常參
官趨朝入閣不得奔走周親已下喪者禁慘服朝會須
服本色綾袍金玉帶丁酉以前福建觀察使吳湊為陜
州長史陜虢觀察使是冬無雪
八年春正月丙辰朔癸酉罷桂管經略招討使二月丁
亥許州人李狗兒持杖入含元殿擊欄檻又格擒者誅
之庚子京師雨土己酉吏部尚書李紓卒乙丑山南東
道節度使檢校戶部尚書嗣曹王臯薨庚午宣武軍節
度使司徒平章事劉玄佐卒癸酉劔南西川節度使韋
臯奏請有當道閑員官吏增其俸禄從之己亥以湖南
觀察使李衡為洪州刺史江西觀察使襄州軍亂掠府
庫民財殆盡都將徐誠斬其亂首楊清潭方止丙子以
荆南節度使樊澤為襄州刺史山南東道節度使以江
西觀察使裴胄為江陵尹荆南節度使以戶部尚書班
宏判度支戶部侍郎張滂為諸道鹽鐵轉運使己卯以
陜虢觀察使吳湊為汴州刺史宣武軍節度汴宋等州
觀察使辛巳以同州刺史姚南仲為陜虢觀察使壬午
以左庶子李允為京兆尹以蘇州刺史齊抗為潭州刺
史湖南觀察使夏四月丁丑貶左金吾大將軍嗣虢王
則之為昭州司馬左諫議大夫知制誥吳通玄為泉州
司馬給事中竇申道州司馬戊子以雅王傅李翰為金
吾衛大將軍翰前為竇參所惡貶官至是參敗上遽召
翰口授將軍便令金吾仗上事翌日除書方下庚寅以
汴州長史劉士寧為汴州刺史宣武軍節度使時吳湊
行次氾水聞其有變而還乙未貶中書侍郎平章事竇
參為彬州别駕竇申景州司戶尋杖殺申諸竇皆貶以
尚書左丞趙憬兵部侍郎陸贄為中書侍郎同中書門
下平章事丁酉韋臯請十二而稅以給官吏從之丙午
以東都河南淮南江南嶺南山南東道兩税等物令戶
部侍郎張滂主之以河内河東劔南山南西道等財戶
部尚書判度支班宏主之一遵大歴故事如劉晏韓滉
分掌焉給事中韋夏卿左遷常州刺史坐交諸竇也是
月吐蕃寇雲州五月乙卯朔上御宣政殿受朝丙辰初
增税京兆青苗畮三錢以給掌閑彍騎戊午以光禄少
卿崔穆為黔州觀察使己未大風吹壊廬舍門闕丙寅
以大理卿王翃為福建觀察使戊辰初令授臺省官者
各具舉主於授官詔先是郎官缺左右丞舉之御史缺
大夫中丞舉之詔書不具所舉及趙憬陸贄為相諫議
郎官不宜專於左右丞宜令尚書丞郎各舉其可詔書
具所舉官名御史亦如之異日考殿最以舉主能否從
之癸酉平盧淄青節度使檢校司徒平章事李納卒癸
未前太僕少卿劉士幹有罪賜死劉玄佐養子也六月
吐蕃寇涇州秋七月甲寅朔戶部尚書判度支蕭國公
班宏卒以管桂觀察使齊映為洪州刺史江西觀察使
以翰林學士歸崇敬為兵部尚書致仕辛巳大雨八月
乙丑以天下水災分命朝臣宣撫賑貸河南河北山南
江淮凡四十餘州大水漂溺死者二萬餘人辛卯以青
州刺史李師古為鄆州大都督府長史平盧淄青等州
節度觀察海運陸運押新羅渤海兩蕃等使丁未詔以
歲凶罷九月賜宴九月丁巳韋臯攻吐蕃之維州獲蕃
將論莾熱以獻貶太子賓客于召江州别駕尋卒乙亥
以太子賓客薛珏為嶺南節度使冬十月己亥追封故
皇弟遐為均王庚戌復命金吾置門籍十一月壬子朔
日有食之己巳貶右庶子姜公輔泉州别駕嚴震奏破
吐蕃於芳州壬申詔自今死刑勿決先杖十二月庚寅
詔賜遭水縣乏絶戶米三十萬石丁未以給事中李㢲
為潭州刺史湖南觀察使閏月癸酉門下省奏郵驛條
式應給紙券除門下外諸使諸州不得給往還劵至所
詣州府納之别給俾還朝常參官在外除授及分司假
寧往來並給券從之甲戌牂柯室韋靺鞨皆遣使朝貢
九年春正月庚辰朔朝賀畢上賦退朝觀仗歸營詩乙
酉劔南東川節度使王叔邕來朝癸卯初税茶歲得錢
四十萬貫從鹽鐵使張滂所奏茶之有稅自此始也甲
辰禁賣鑄銅器天下有銅山任人採取其銅官買除鑄
鏡外不得鑄造二月庚戌朔先是宰相以三節次宴府
縣有供帳之弊請以宴錢分給各令諸司選勝宴會從
之是日中和節宰相宴于曲江亭諸司隨便自是分燕
焉易定留守張昇雲為義武軍節度使辛酉詔復築鹽
州城貞元三年城為吐蕃所毁自是塞外無堡障犬戎
入寇既成之後邊患息焉三月己亥以駕部郎中知制
誥張式為虢州刺史夏四月辛酉地震有聲如雷河中
關輔尤甚壊城壁廬舍地裂水涌五月庚申廢諸州府
執刀甲辰以義成軍節度使檢校右僕射賈耽為左僕
射同中書門下平章事以尚書左丞盧邁本官同平章
事以鄭州刺史李融為滑州刺史義成軍節度使乙巳
韋臯奏遣軍出西山破吐蕃峨和城定兼城通鶴軍凡
平堡五十餘所是日以蕃俘器仗来獻丙戊以門下侍
郎平章事董晉為禮部尚書罷知政事甲寅加韋臯檢
校右僕射以司農少卿裴延齡為戶部侍郎判度支庚
申以給事中李衡為戶部侍郎諸道鹽鐵轉運使秋七
月乙未勅縣令以四考為限無替者宜至五考庚子以
信州刺史孫公器為邕管經略使故事宰相秉筆決事
每人十日一易至是賈耽趙憬陸贄盧邁同平章政事
百寮有所關白更相讓而不言始詔令旬日秉筆後詔
每日更秉筆劒南西川羌女國王楊立志哥鄰王董臥
庭白狗王羅陀忩弱水王董避和逋租王弟鄧告知南
水王姪尚悉曩等六君王自来朝貢六國初附吐蕃
韋臯出西山討吐蕃故六蠻内附各授官勅遣之八月
庚戌太尉中書令西平郡王李晟薨贈太師廢朝五日
己巳皇太子長男廣陵王淳納妃郭氏九月己卯罷九
日宴以太尉晟喪也冬十月己酉侍中馬燧對于延英
燧足疾詔令不拜行仆於地命宦者扶持之上謂之曰
前日卿與太尉晟俱來今公獨至因歔欷泣下及燧退
上送及階癸酉環王國獻犀牛上令見于太廟十一月
乙酉日南至上親郊圓丘是日還宮御丹鳳樓制曰朕
以寡德祗膺大寳勵精理道十有五年夙夜惟寅罔敢
自逸小大之務莫不祗勤皇靈懷顧宗社垂祐年榖豐
阜荒服會同遠至邇安中外咸若永惟多祐實荷玄休
是用虔奉禮章躬薦郊廟克展因心之敬獲申報本之
誠慶感滋深悚惕惟勵大福所賜豈獨在予思與萬方
均其惠澤可大赦天下辛卯華州潼關鎮國軍隴右節
度使李元諒卒於良原以其部將阿史那叙統元諒之
衆戍良原壬寅河南尹東都留守裴諝卒甲辰冬制薦
官宜令尚書丞郎於都堂訪以理術試時務狀考其通
否及歴任考課事迹定為三等并舉主姓名仍令御史
一人為監試如授官後政事能否委御史臺觀察使以
聞而殿最舉主十二月丙午朔制今後使府判官副使
行軍已下使罷後如是檢校試五品以上官不合集於
吏部選任凖罷使郎官御史例冬季聞奏丙辰宣武軍
亂逐節度使劉士寧壬戌以通王諶為宣武軍節度使
以宣武軍節度使副使李萬榮為汴州刺史宣武軍節
度汴宋等州觀察留後朔方靈鹽節度副大使太子少
師檢校左僕射餘姚郡王杜希全卒
十年春正月乙亥朔乙酉以虔王諒為朔方靈鹽豐節
度大使以朔方等道行軍司馬李欒為留後壬辰南詔
異牟尋大破吐蕃於神川使來獻捷己亥昭義節度使
檢校司空平章事李抱真請降官乃授檢校左僕射時
抱真病巫祝言宜降爵故有是請二月丙午以瀛州刺
史劉澭為秦州刺史隴右經略軍使理普閏縣仍以普
閏軍為名乙卯以給事中齊抗為河南尹乙丑義成軍
節度使鄭滑觀察使李融卒君臣之際義莫重
焉每聞薨殂良深悼惻應文武朝臣薨卒者其月俸料
宜全給仍更准夲官一月俸料以為賻贈三月乙亥黃
霧四塞日無光以華州刺史李復為滑州刺史義成軍
節度使滄州程懷直来朝賜安業坊宅妓一人復令還
鎮庚辰南詔異牟尋攻收吐蕃鐵橋已東城壘一十六
擒其王五人降其民衆十萬口壬申以同州刺史盧徵
為華州刺史潼關防禦鎮國軍等使辛丑以延州刺史
李如暹所部蕃落賜名曰安塞軍以如暹為軍使夏四
月戊辰地震癸丑復震恒州奏見巨人迹以雲南告捷
使高細龍為左武衛將軍是月太白晝見有大鳥飛集
宮中食雜骨是春霖雨罕有晴日六月壬寅朔昭義軍
節度使檢校左僕射同中書門下平章事義陽王李抱
真卒詔以其將王延貴權知昭義軍事癸丑以祠部郎
中袁滋兼御史中丞為冊南詔使甲寅以辰州刺史房
孺復為容管經略使丙寅韋臯奏西山峨和城擊破吐
蕃城柵斬首二千八百級庚午度支使裴延齡兼靈鹽
等州鹽池井榷使辛未晦有水鳥集於左藏庫是夜暴
雨大風折木秋七月壬申朔以邕王諒為昭義軍節度
使以昭義軍押衙王延貴為路府左司馬充昭義節度
留後賜名虔休抱真别將權知洺州事元誼不悦虔休
為留後據洺州叛陰結田緒庚辰賜南詔異牟尋金印
銀窠其文曰貞元冊南詔印先是吐蕃以金印授南詔
韋臯因其舊而請之汴州軍亂攻節度留後李萬榮不
勝而潰萬榮悉捕斬其孥己亥前汴州節度使劉士寧
宜於郴州安置欽州守鎮黃少卿叛攻邕管經略使孫
公器又陷欽横潯貴等州吐蕃大將論乞髯陽没蔵悉
諾硉以其家内附授歸義將軍因置四品已下武官以
授四夷歸附者仍定懷化大將軍已下俸錢九月辛未
朔以袁州刺史董鎮為邕管經略使戊子賜百寮九日
宴上賦詩賜之辛卯南詔獻鐸槊浪人劒吐蕃印八紐
戊戌定州張雲昇改名茂昭冬十月癸卯御宣政殿試
賢良方正能直言極諫等舉人壬戌刑部尚書劉滋卒
十一月乙酉諸道鹽鐵轉運使張滂為衛尉卿以浙西
觀察使王緯為諸道鹽鐵轉運使庚寅秘書監致仕穆
寧卒十二月庚子朔壬戌貶中書侍郎平章事陸贄為
太子賓客
十一年春正月庚午朔乙亥嶺南節度使薛珏卒乙未
以秘書少監王礎為黔中經略觀察使衛尉少卿武少
儀為邕管經略使丙申以邕管經略使王鍔為廣州刺
史嶺南節度使二月癸卯以衢州刺史李若初為福建
觀察史乙巳冊渤海大欽茂之子嵩為渤海郡王忽汗
州都督乙卯於涇州彰信堡置潘原縣甲子九姓廻紇
骨咄祿毗伽奉誠可汗卒三月庚午司徒兼侍中馬燧
以疾請罷侍中不許辛未賜宰臣两省供奉官宴於曲
江亭乙丑以吏部侍郎鄭瑜為河南淮南水陸轉運使
丙申諸州凖例薦隠居丘園不求聞達蔡廣成等九人
各受試官令給公乘到京日量才叙用夏四月旱壬戌
貶太子賓客陸贄為忠州别駕京兆尹李充信州長史
衛尉卿張滂汀州長史癸亥以兵部侍郎韓臯為京兆
尹甲子賜南詔勅書始列中書三官奉宣行復舊制也
丙寅幽州劉濟奏大破奚王啜刺等六萬餘衆五月丁
卯朔庚午命有司慮囚旱故也丁丑以宣武留後李萬
榮為汴州刺史宣武節度副使知節度事以昭義軍節
度留後王虔休為潞州大都督府長史昭義軍節度副
大使知節度事管内度支營田潞澤磁邢洺觀察使又
以朔方留後李欒為靈州大都督府長史朔方靈鹽豐
夏四州受降定遠城天德軍節度副大使知節度事管
内度支營田觀察押蕃落等使甲申河東節度使檢校
工部尚書太原尹李自良卒庚寅遣使冊九姓廻紇騰
里羅羽錄没密施合胡六骨咄禄毗伽懷信可汗癸巳
以通王諶為河東節度使以河東行軍司馬李悦為河
東節度營田觀察留後北都副留守甲午初鑄河東監
軍印監軍有印自王定遠始也六月河陽獻白烏甲辰
晉慈隰觀察使崔漢衡卒癸丑以絳州刺史姚齊梧為
晉慈隰都防禦觀察使秋七月丙寅朔右諫議大夫陽
城為國子司業河東監軍王定遠配流崖州坐專殺也
辛卯江西觀察使洪州刺史齊映卒八月辛亥司徒兼
侍中北平郡王馬燧薨贈太傅丙辰以楚州刺史路寰
為洪州刺史江西觀察使閏月己丑國子司業裴澄表
上乘輿月令十二卷理興十二卷九月己卯賜宰臣兩
省供奉官宴於曲江賦詩六韻賜之丁巳加韋臯統押
近界諸蠻及山西八國雲南安撫等使滄州大將程懷
信逐其帥程懷直冬十月丁丑以虔王諒為横海軍節
度大使以兵馬使程懷信為留後十一月丙申日南至
不受朝賀以司徒馬燧葬也辛丑太常定馬燧諡曰景
武上曰景太祖諡改莊武可也己酉潭州獻赤烏十二
月戊辰上獵苑中戒多殺止行三驅之禮勞士而還
十二年春正月甲午朔庚子元誼李文通率洺州兵五
千民五萬家東奔田緒壬子以前滄州節度使程懷直
為左龍武統軍乙丑成德軍節度使檢校司徒兼侍中
渾瑊兼中書令興元節度使嚴震魏博田緒西川韋臯
並加檢校左右僕射同中書門下平章事於是方鎮皆
叙進兼官上制貞元廣利藥方五百八十六首頒降天
下三月癸巳朔甲午韋臯奏收降蠻七千戶得吐蕃所
賜金字告身五十五片乙巳以戶部侍郎裴延齡為戶
部尚書戊申以兵部尚書董晉充東都留守判東都尚
書省東畿汝州都防禦使四月壬戌朔戊辰左右十軍
使奏去年冬車駕幸諸營欲於銀臺亭子門外立碑以
紀聖迹從之庚午魏博節度使度支營田觀察使檢校
左僕射平章事魏州長史駙馬都尉鴈門郡王田緒卒
庚辰上降誕日命沙門道士加文儒官討論三教上大
悦五月辛卯朔丙申邠寧節度使張獻甫卒甲辰以邠
寧都虞候楊朝晟為邠州刺史邠寧慶節度使銀夏節
度使韓潭讓所授禮部尚書乞雪崔寧許其家收葬丁
巳駙馬郭曖王士平曖弟煦暄坐代宗忌辰飲宴貶官
歸第六月壬戌故驩州司戶竇參許其家收葬乙丑初
置左右護軍中尉監中護軍監以授宦官以左右神策
軍使竇文瑒霍僊鳴為左右神策護軍中尉監以左右
神威軍使張尚進焦希望為左右神威中護軍監辛巳
宣歙觀察使宣州刺史劉贊卒七月乙未以東都留守
兵部尚書董晉檢校左僕射同中書門下平章事汴州
刺史宣武軍節度使宋亳潁觀察使時李萬榮病萬榮
子廼自署為兵馬使軍人又逐廼汴州亂故命董晉帥
之以太子賓客王翃為東都留守判東都尚書省事東
畿汝都防禦使是日汴州節度使李萬榮卒八月辛未
朔日有蝕之己巳以前魏博節度副使田季安為魏州
長史魏博節度觀察等使庚午增修望仙門廣夾城十
王宅六王宅癸酉以虢州刺史崔衍為宣歙池觀察使
以乞髯子湯忠義為歸德軍丙子以汝州刺史陸長源
為宣武行軍司馬丙戌門下侍郎平章事趙憬薨九月
甲午以河東行軍司馬李景略為豐州刺史天德軍豐
州西受降城都防禦使丙午戶部尚書判度支裴延齡
卒庚戌幸魚藻宮即日還内壬子吐蕃寇慶州冬十月
壬戌詔以京畿旱放租税甲戌諫議大夫崔損給事中
趙宗儒並同中書門下平章事俱賜金紫以少府監崔
穆為晉州刺史晉慈隰觀察使十一月辛卯昭義王虔
休造誕聖樂曲以獻十二月己未大雪平地二尺竹栢
多死環王國所獻犀牛甚珍愛之是冬亦死上著刑政
箴一首癸未廻紇南詔劔南西山國女國王並來朝賀
十三年春正月戊子朔庚寅太子少師致仕關播卒壬
寅吐蕃贊普遣使修好塞上以聞上以犬戎負約不受
其使東都尚書省火二月丁巳賜宰臣兩省供奉官宴
於曲江亭乙亥度支郎中蘇弁為戶部侍郎判度支兵
部郎中王召判戶部三月戊子造會慶亭於麟德殿前
乙巳以福建都團練使李若初為明州刺史浙東觀察
使以婺州刺史柳冕為福建觀察使夏四月壬戌上幸
興慶宮龍堂祈雨乙丑大雪庚午義成軍節度使鄭滑
觀察營田檢校左僕射滑州刺史李復卒己卯以大理
卿于頔為陜州長史陜虢觀察使庚辰以陜虢都防禦
觀察轉運等使姚南仲為滑州刺史義成軍節度鄭滑
觀察使五月丙戌朔韋臯收復嶲州畫圖來上壬子以
庫部郎中翰林學士鄭餘慶為工部侍郎知吏部選事
六月己卯朔以衡州刺史陳雲為邕管經略使辛巳引
龍首渠水自通化門入至太清宮前壬午韋臯奏於嶲
州破吐蕃生擒大籠官士人馬畜器械不可勝紀秋七
月丙戌宰相盧邁請告累月四表避相位是日命宰臣
問疾於盧邁私第己丑右神策中尉霍僊鳴病賜牛十
匹令於諸寺齋僧壬辰浚湖渠魚藻池深五尺乙未地
震甲辰以兵部郎中判戶部王召為戶部侍郎乙丑詔
令後嗣王薨葬所司並供鹵簿永為常式八月丁巳詔
京兆尹韓臯修昆明池石炭賀蘭兩堰兼湖渠壬午容
管經略使房孺復卒九月己丑盧邁懇讓相位乃授太
子賓客辛卯九日宴宰臣百官於曲江上賦詩以賜之
己未江西觀察使路瓌卒甲辰陞定州為大都督府以
湖南觀察使李㢲為江州刺史江西觀察使以禮部侍
郎呂渭為潭州刺史湖南觀察使冬十月癸丑朔以前
滁州刺史房濟為容管經略使丙辰黔中觀察使奏溪
州人戶訴被前刺史魏從琚於兩税外每年加進朱砂
一千觔水銀二百䭾戶民疾苦請停從之淮南吳少誠
擅開淘刁河汝河詔使不能禁癸酉宰相賈耽以疾避
相位不允丁丑徐泗節度使張建封來朝上嘉之次日
於延英召對癸巳贈太傅馬燧祔廟命所司供少牢祭
仍給鹵簿從宅至廟十二月庚辰右龍武統軍韓遊瓌
卒
十四年春正月壬午朔庚寅詔諸道州府應貞元八年
至十一年兩税及榷酒錢在百姓復内者總五百六十
萬七千貫並除放甲午勅比來朝官或相過從金吾皆
上聞其間如是親故或嘗同寮伏臘歲時須有還往亦
人倫常禮今後不須奏聞因張建封奏議也二月壬子
朔戊午上御麟德殿宴文武百寮初奏破陣樂徧奏九
部樂及宮中歌舞妓十數人列於庭先是上制中和樂
舞曲是日奏之日宴方罷比詔二月一日中和節宴以
雨雪改用此日上又賦中春麟德殿宴羣臣詩八韻羣
臣頒賜有差乙亥賜光蔡節度曰彰義軍三月丙申右
神策行營節度鳳翔隴右觀察使檢校尚書右僕射鳳
翔尹邢君牙卒以右神策將軍張昌為鳳翔尹右神策
行營節度鳳翔隴右節度使仍改名敬則夏四月乙丑
以左諫議大夫平章事崔損為修奉八陵使先是昭陵
寝殿為火所焚至是獻昭乾定泰五陵各造屋三百八
十間橋元建三陵據闕補造五月庚辰朔甲午前東都
留守東畿汝都防禦使檢校吏部尚書杜亞卒丙午戶
部侍郎判度支蘇弁為太子詹事上特召度支郎中于
䪹于延英兼御史中丞賜金紫令判度支閏月庚申以
左神策行營節度韓全義為夏州刺史兼鹽夏綏銀節
度使以代韓潭甲子貶太子詹事蘇弁為汀州司戶兄
贊善大夫衮為永州司戶前京兆府士曹冕為信州司
戶六月癸卯太子賓客盧邁卒乙巳以旱儉出太倉粟
賑貸秋七月以吉州刺史杜春為邕管經略使乙卯貶
京兆尹韓臯為撫州司馬召右金吾將軍吳湊于延英
面授京兆尹即令入府視事是夏熱甚壬申以給事中
同中書門下平章事趙宗儒為太子左庶子以左諫議
大夫平章事崔損為門下侍郎平章事以工部侍郎鄭
餘慶為中書侍郎同平章事左神策護軍中尉霍僊鳴
卒丁丑以宦者第五守亮代僊鳴為中尉己卯左右神
策置統軍品秩奉給視六軍統軍例甲午崔損修奉八
陵寝宮畢羣臣於宣政殿行稱賀江西觀察使潤州刺
史王緯卒九月丁未朔己酉山南東道節度使檢校尚
書右僕射襄州刺史樊澤卒乙卯以同州刺史崔宗為
陜州大都督府長史陜虢觀察水陸轉運使以浙東觀
察李若初為潤州刺史浙西觀察使及諸道鹽鐵轉運
使又以常州刺史裴肅為越州刺史浙東觀察使丙辰
以陜虢觀察使于頔為襄州刺史山南東道節度使丁
卯杞王傜薨以太常卿杜確為同州刺史夲州防禦長
春宮使癸酉諫議大夫田登奏言兵部武舉人持弓挾
矢數千百人入皇城恐非所宜上聞之瞿然乃命停武
舉冬十月癸酉以歲凶穀貴出太倉粟三十萬石開場
糶以惠民庚子夏州韓全義奏破吐蕃鹽州十一月己
未韋臯進開西南蠻事狀十卷叙開復南詔之由十二
月戊子太子少師致仕郢國公韋倫卒癸酉出東都含
嘉倉粟七萬石開場糶以惠河南饑民己亥南詔異牟
尋遣使賀正旦明州鎮將栗鍠殺刺史盧雲
十五年春正月丙午朔甲寅雅王逸薨甲戌浙西觀察
使李若初卒二月罷中和節宴會年凶故也丁丑宣武
軍節度使檢校左僕射平章事汴州刺史董晉卒乙酉
以行軍司馬陸長源檢校禮部尚書汴州刺史御史大
夫宣武軍節度度支營田汴宋亳潁節察等使以常州
刺史李錡為潤州刺史浙西觀察使及諸道鹽鐵轉運
使是日汴州軍亂殺陸長源及節度判官孟叔度丘穎
軍人臠而食之監軍俱文珍以宋州刺史劉逸凖久為
汴之大將以書招之俾靜亂乙丑以宋州刺史劉逸凖
檢校工部尚書兼汴州刺史宣武軍節度使仍賜名全
諒乙未裴肅奏於台州擒栗鍠以獻斬於獨柳樹癸卯
罷三月羣臣宴賞歲饑也出太倉粟十八萬石糶於京
畿諸縣三月甲寅吳少誠寇唐州殺監軍召國朝掠居
民千餘而去丁巳以度支郎中兼中丞于䪹為戶部侍
郎依前判度支戊午昭義軍節度使檢校工部尚書王
虔休卒戊辰以河陽三城節度使李元為潞州長史昭
義軍節度澤潞磁邢洺觀察使以河陽節度押衙衡濟
為懷州刺史河陽三城懷州節度使辛未太子少師致
仕于頎卒壬申於易州滿城縣置永清軍癸酉令江淮
歲運米二百萬石雖有是命然歲運不過四十萬石四
月丁丑以久旱令隂陽人法術祈雨壬午内侍省加置
内給事二員癸未以安州刺史伊慎為安黃節度營田
觀察使庚寅應京城内外諸軍縣鎮職員官見共五萬
八千二百七十一人宜令每人賜粟一石乙未特進兵
部尚書歸崇敬卒五月甲辰朔戊辰宗正卿嗣吳王巘
薨六月己卯黔中觀察使御史中丞王礎卒癸巳山南
西道節度使檢校尚書左僕射平章事嚴震卒秋七月
乙巳以興州刺史興元都虞候嚴礪為興元尹兼御史
大夫山南西道節度度支營田觀察等使丙午故唐安
公主賜謚曰莊穆公主賜謚自唐安始也丁未以王礎
廢朝一日觀察使卒廢朝自礎始也戊午貶諫議大夫
苖拯萬州刺史左拾遺李繁播州參軍以私議除拜嚴
礪不當而無章疏而偽言累上疏故也鄭滑大水八月
壬申朔丙申陳許節度使檢校尚書右僕射許州刺史
曲環卒丁酉以洋州刺史韋士及為黔中觀察使丙午
以陳許兵馬使前陳州刺史上官涚為許州刺史陳許
節度使吳少誠謀逆漸甚陷臨潁進圍許州庚戌宣武
軍節度使檢校工部尚書汴州刺史劉全諒卒丙辰制
吳少誠非次擢用授以節旄秩居端揆之榮任總列城
之重期申報效奉我典章而秉心匪彝自底不類兇狡
成性扇構多端擅動甲兵暴越封壤夀州茶園輙縱凌
奪唐州詔使僭搆殺傷干犯國章罪在無赦朕以王者
之德在乎好生人君之體務於含垢寧屈己以宥罪不
殘人以興師以上稽宗社之威外抑忠賢之請庶有悛
革尚議優容幸隣境之喪逞貪亂之志焚略縣邑殘暴
吾民朕尤冀知非為之忍耻亟頒恩命未許出師至乃
攻逼許州肆其蠆毒恣行殺戮流害黎蒸惡稔禍盈人
神同棄興言致討實悼於懷宜令諸道各出師徒犄角
齊進吳少誠在身官爵並宜削奪己巳自今中和重陽
二節每節只禁屠一日辛酉以大理評事宣武軍都知
兵馬使韓弘檢校工部尚書兼汴州刺史御史大夫宣
武軍節度使冬十月己丑邕王諒薨吏部侍郎奚陟卒
十一月乙巳冬至罷朝會兵興也壬子襄州于頔奏于
郎山破淮南賊三千人十二月庚午朔方等道副元帥
河中絳州節度使檢校司徒兼奉朔中書令渾瑊薨乙
未戰淮西賊於小溵河王師不利諸軍自潰丁酉以同
州刺史杜確為河中尹河中絳州觀察使
十六年春正月庚子朔乙巳恒冀定州許河陽四鎮之
師與賊戰皆不利而退南詔獻奉聖樂舞曲上閱於麟
德殿前二月己酉以左神策行營銀夏節度等使韓全
義為蔡州行營招討使陳許節度使上官涚副之己丑
左龍武統軍程懷直卒己酉華州刺史潼關防禦鎮國
軍使盧徵卒壬子以尚書右丞袁滋為華州刺史潼關
防禦鎮國軍使夏四月丁亥黔中知宴設吏傅近逐觀
察使韋士宗己丑以昭義軍節度使姚南仲為右僕射
以權知新羅國事金俊邕襲祖開府檢校太尉雞林州
都督新羅國王辛卯以義成軍行軍司馬盧羣為滑州
刺史兼御史中丞義成軍節度使壬申檢校兵部尚書
京兆尹吳湊卒五月戊戌朔以雨罷朝庚戌韓全義與
蔡賊將吳少誠戰於溵水南王師敗績徐泗濠節度使
檢校尚書右僕射徐州刺史張建封卒壬子徐州軍亂
不納行軍司馬韋夏卿廹建封子愔為留後丙寅韋士
宗却入黔州丁卯以吏部侍郎顧少連為京兆尹六月
丙午鄆州李師古淮南杜祐並加同平章事以祐兼領
徐泗濠節度以前虢州參軍張愔起復驍衛將軍兼徐
州刺史御史中丞夲州團練使知徐州留後秋七月湖
南觀察史呂渭卒八月癸酉以河中尹玉(闕)為潭州刺
史湖南觀察使九月宥吳少誠駙馬都尉郭曖卒義成
軍節度使盧羣卒丙午前太常卿裴郁卒戊辰以左丞
李光素為滑州刺史兼御史大夫義成軍節度使庚戌
貶中書侍郎同中書門下平章事鄭餘慶為郴州司馬
戶部侍郎判度支于䪹為泉州司戶以戶部侍郎王召
判度支以戶部郎中崔從質為戶部侍郎癸酉吳少誠
賊廹官軍溵水砦下營韓全義退保陳州諸軍散還夲
道官軍不振以河南少尹張式為河南尹水陸轉運使
庚申以太常卿齊抗為中書侍郎同平章事癸亥以虔
王諒為徐州節度使張愔為留後冬十月辛未興元嚴
礪希監軍旨誣奏流人通州别駕崔河圖長流崖州賜
死人士傷之吳少誠引兵歸蔡州上表待罪戊子詔雪
吳少誠復其官爵乙丑河東節度使檢校禮部尚書太
原尹兼御史大夫北都留守李悦卒甲午以河東行軍
司馬鄭儋檢校工部尚書太原尹河東節度使十一月
癸卯泗州濠州宜隸淮南觀察使戊申以太府卿韋渠
牟為太常寺卿十二月戊寅罷吏部復考判官及禮部
别項貢舉
十七年春正月甲午朔甲寅韓全義自蔡州行營還詔
歸鎮華州二月癸巳朔賜羣臣宴於曲江亭上賦中和
節賜宴曲江詩六韻賜之丁酉雨雹己亥雨霜戊申夜
雷震雨雹庚戌大雨雪兼雹三月乙丑賜羣臣宴於曲
江亭己巳黔中觀察使韋士宗復為三軍所逐癸酉衢
州刺史鄭式瞻進絹五千匹銀二千兩上曰式瞻犯贓
已詔御史按問所進宜付左蔵庫丁丑省天下州府别
駕司馬田曹參軍京兆河南太原三府外諸府判司雙
曹者省一夏四月丁未始命駙馬及郡縣王壻無子者
養男不用母蔭辛亥以諫議大夫裴佶為黔中觀察使
五月壬戌朔日有蝕之乙酉邠寧節度使檢校工部尚
書邠州刺史楊朝晟卒丙戌以工部侍郎趙植為廣州
刺史兼御史大夫嶺南節度使六月戊戌以定平鎮兵
馬使李朝寀檢校工部尚書兼邠州刺史朔方邠寧慶
節度使以中官楊志廉為右神策護軍中尉浙西人崔
善真詣闕上書論浙西觀察使李錡罪狀上覽奏不悦
令械善真送於李錡為鑿坑侍善真既至和械推而埋
之由是錡恣横叛己酉以邠寧兵馬使高固為邠州刺
史兼御史大夫邠寧慶節度使丁巳成德軍節度使恒
冀深趙德棣觀察等使恒州大都督府長史檢校太尉
中書令琅邪郡王王武俊薨贈太師謚曰忠烈秋七月
戊寅吐蕃寇鹽州辛巳以前成德軍節度副使檢校工
部尚書知恒府事清河郡王王士真起復授恒州長史
充成德軍節度使乙酉太常卿韋渠牟卒己丑吐蕃陷
麟州殺刺史郭鋒毁城壘而去八月戊午以河東行軍
司馬嚴綬檢校工部尚書兼太原尹御史大夫河東節
度使九月壬戌韋臯奏大破吐蕃於雅州戊辰羣臣宴
曲江上賦九日賜宴曲江亭詩六韻賜之丁丑禮部尚
書李齊運卒冬十月加韋臯檢校司徒中書令封南康
郡王賞破吐蕃功也戊午鹽州刺史杜彦先委城奔慶
州辛未宰相賈耽上海内華夷圖及古今郡國縣道四
夷述四十卷甲戌翰林待詔戴少平死十六日復生庚
戌以京兆尹顧少連為吏部尚書以吏部侍郎韋夏卿
為京兆尹淮南節度使杜祐進通典凡九門共二百卷
十八年春正月戊午朔大雨雪罷朝賀乙丑驃國王遣
使悉利移來朝貢并獻其國樂十二曲與樂工三十五
人乙亥韋臯以所擒蕃相論莽熱來獻庚辰以常州刺
史賈全為越州刺史浙東觀察使二月戊子朔賜羣臣
宴於馬璘之山池三月癸未以劒南東川行軍司馬李
康為梓州刺史兼御史大夫劒南東川節度使乙丑賜
宴羣臣於馬璘之山池己巳以蘄州刺史鄭紳為鄂州
刺史鄂岳蘄沔觀察使癸酉以浙東團練副使齊總為
衢州刺史總以横賦進奉希恩給事中許孟容封還制
書丙戌以河中行軍司馬鄭元為河中尹兼御史大夫
河中綘節度使五月癸亥以竇羣為左拾遺庚辰以祠
部員外郎裴泰為檢校兵部郎中充南都護夲管經略
使六月癸巳以吏部尚書顧少連為兵部尚書東都留
守東都畿汝防禦使前東都留守檢校禮部尚書王翃
卒秋七月庚辰蔡申光三州春水夏旱賜帛五萬叚米
十萬石鹽三千石八月壬寅以邕管經略使徐中為廣
州刺史嶺南節度使甲辰以嶺南節度掌書記試大理
評事張正元為邕州刺史御史中丞邕管經略使給事
中許孟容以非先賜授封還詔書丁未以戶部侍郎判
度支王召為戶部尚書判度支九月乙卯朔以太常少
卿楊憑為潭州刺史湖南觀察使癸亥賜羣臣宴於馬
璘山池上賦九日賜宴詩六韻賜之冬十月丁亥以刑
部尚書王鍔為淮南節度副使兼行軍司馬己酉鄜坊
丹延節度使檢校禮部尚書王栖耀卒十一月丙辰以
同州刺史劉公濟為鄜州刺史鄜坊丹延節度使十二
月乙巳貶大理卿李正臣為衛尉少卿正臣為御史彈
劾下獄不堪其辱而死戊申黎州蠻牂柯使入朝
十九年春正月癸丑朔二月壬午朔賜宴馬璘山池丁
亥修含元殿賜安黃節度曰奉義軍丙申以桂管留後
韋武為桂州刺史桂管觀察使己亥安南經略使裴泰
為州將王季元所逐甲辰淮南節度使杜祐来朝三月
壬子朔以杜祐檢校司空同中書門下平章事太清宮
使以淮南行軍司馬王鍔檢校尚書右僕射兼揚州大
都督府長史淮南節度使丁卯以今年孟夏禘饗前議
太祖懿獻之位未決至此禘祭方正太祖東向之位已
下列序昭穆其獻祖懿祖祔于德明興聖之廟每禘祫
年就本室饗之乙亥以司農卿李實為京兆尹夏四月
乙未涇原節度使劉昌奏請移行原州為平凉城從之
戊戌百官以祔廟畢蹈舞稱賀五月辛亥湖南節度使
檢校工部尚書江陵尹裴胄卒乙未以荆南行軍司馬
裴筠為江陵尹兼御史大夫荆南節度使甲子四鎮北
庭行軍涇原節度使檢校右僕射涇州刺史劉昌卒甲
戌以涇原節度留後段佑為涇州刺史兼御史大夫四
鎮北庭行軍涇原節度使乙亥吐蕃遣使論頻熱入朝
甲辰以陳許行軍司馬劉昌裔檢校工部尚書兼許州
刺史陳許節度使自正月至是未雨分命祈禱山川秋
七月戊午以關輔饑罷吏部選禮部貢舉己未中書侍
郎平章事齊抗為太子賓客病免也甲戌始雨乙亥尚
書右僕射姚南仲薨貸京畿民麥種八月乙未大雨霖
冬十月乙未以太子賓客韋夏卿為東都留守東都畿
汝都防禦使閏月丁巳門下侍郎同平章事崔損卒十
一月戊寅朔以鹽州兵馬使李興幹為鹽州刺史許專
達于上不隷夏州丙午振武麟勝節度使范希朝来朝
戊午以振武行軍司馬閻巨源檢校工部尚書兼單于
大都護振武麟勝節度使庚申以太常卿高郢為中書
侍郎同中書門下平章事壬申監察御史崔薳入臺近
不練故事違式入右神策軍上怒笞四十配流崖州
二十年春正月丁丑朔丙申天德軍防禦團練使豐州
刺史李景略卒以其判官任簡廸代領其任己亥以鄜
坊丹延節度使劉公濟為工部尚書以其行軍司馬裴
玢代領其任二月丙午朔罷中和節宴歲儉也庚戌大
雷震雨雹三月甲申以吐蕃贊普卒廢朝己亥以國子
祭酒趙昌為安南都護御史大夫本管經略使夏四月
辛酉太子賓客齊抗卒丙寅吐蕃使臧(闕)河南觀察使
論乞冉等五十四人來朝貢陳許節度賜號忠武軍五
月甲戌朔御宣政殿乙亥以史館修撰秘書監張薦為
工部侍郎兼御史大夫充入吐蕃弔祭使七月癸酉朔
大雨雹辛卯福建觀察使柳冕奏置萬安監牧於泉州
界置群牧五悉索部内馬牛羊近萬頭匹監吏主之八
月戊申以房州刺史郄士美為黔中觀察使己未以昭
義兵馬使盧從史為檢校工部尚書兼潞州長史昭義
軍節度澤潞磁邢洛觀察使九月庚辰賜羣臣宴於馬
璘山池冬十月甲辰於景州南皮縣置唐昌軍辛亥易
定節度使張茂昭来朝十一月丁酉以監察御史李程
秘書正字張聿藍田縣尉王涯並為翰林學士十二月
吐蕃南詔日本國並遣使朝貢庚午以桂管防禦使顔
証為桂州刺史桂管觀察使
二十一年春正月辛未朔御含元殿受朝貢是日上不
康丙子以浙東觀察判官凌凖為翰林學士癸巳會羣
臣於宣政殿宣遺詔皇太子宜於柩前即位是日上崩
於會寧殿享夀六十四甲午遷神柩於太極殿丙申發
喪羣臣縞素皇太子即位永貞元年九月丁卯羣臣上
謚曰神武孝文廟號德宗十月己酉葬于崇陵昭德皇
后王氏祔焉
史臣曰德宗皇帝初總萬機勵精治道思政若渴視民
如傷凝旒延納於讜言側席思求於多士其始也去無
名之費罷不急之官出永巷之嬪嬙放文單之馴象減
太官之膳誡服玩之奢解鷹犬而放伶倫止榷酤而絶
貢奉百神咸秩五典克從御正殿而策賢良輟廷臣而
治畿甸此皆前王之能事有國之大猷率是而行夫何
敢議加以天才秀茂文思雕華灑翰金鑾無愧淮南之
作屬辭鉛槧何慙隴坻之書文雅中興夐高前代二南
三祖豈盛於兹然而王覇迹殊淳漓代變揆時而理斟
酌斯難苟於交喪之秋輕取鄙夫之論歴觀近世靡不
敗亡德宗在藩齒胄之年曾為統帥及出震承乾之日
頗負經綸故從初罷郭令戎權非次聽楊炎謬計遂欲
混同華裔束縛奸豪南行襄漢之誅北舉恒陽之伐出
車雲擾命將星繁罄國用不足以餽軍竭民力未聞于
破賊一旦德音掃地愁歎連甍果致五盗僭擬於天王
二朱憑凌於宗社奉天之窘可為涕零罪已之言補之
何益所頼忠臣戮力否運再昌雖知非竟逐於楊炎而
受佞不忘於盧杞用延賞之私怨奪李晟之兵符取延
齡之奸謀罷陸贄之相位知人則哲其若是乎貞元之
辰吾道窮矣
贊曰聰明文思惟睿作聖保姦傷善聽斷不令御歴三
九適逢天幸賜宴之辰徒矜篇咏
舊唐書卷十三
舊唐書卷十三考證
德宗本紀卷下貞元四年六月封皇子皇弟邕王諒等
七人為王(臣德潛)按代宗諸子大歴中盡封無至
貞元中始王者新書諸王傳是年封憲宗以下十三
王則弟當作孫七人當作十四人
六年秋七月丙寅淮南節度使竇覦卒沈炳震曰夲
傳覦除淮南赴鎮旬日暴卒覦于去年十月除官不
應至七月始赴鎮况五年十二月杜佑已為淮南節
度矣此應屬五年文錯簡于此
八年夏四月左諫議大夫吳通玄為泉州司馬新書
殺左諫議大夫知制誥吳通玄
十二年正月成德軍節度使檢校司徒兼侍中渾瑊兼
中書令沈炳震曰瑊傳未嘗鎮成德當作河中
舊唐書卷十三考證
