舊唐書卷一百五十
後晉司空同中書門下平章事劉昫撰
列傳第一百
德宗順宗諸子
舒王誼通王諶虔王諒肅王詳
文敬太子謜資王謙代王諲
昭王誡欽王諤珍王諴郯王經
均王緯溆王縦莒王紓密王綢
郇王綜邵王約宋王結集王緗
冀王絿和王綺衡王絢欽王績
會王纁福王綰珍王繕撫王紘
岳王緄袁王紳桂王綸翼王綽
蘄王緝
德宗皇帝一十子昭德皇后王氏生順宗皇帝舒王誼
昭靖太子之子文敬太子順宗之子諸妃生通王已下
八王本錄不載母氏
舒王誼本名謨代宗第三子昭靖太子邈之子也以其
最幼德宗憐之命之為子大歷十四年六月封舒王拜
開府儀同三司與通王虔王同日封仍詔所司具開府
俸料逐月進内尋以軍興罷支建中元年領四鎮北庭
行軍涇原節度大使以涇州刺史孟皥為節度留後以
誼愛弟之子諸王之長軍國大事欲其更踐必委試之
明年尚父郭子儀病篤上御紫宸命誼持制書省之誼
冠遠遊冠絳紗袍乘象輅駕駟馬飛龍騎士三百人随
之國府之官皆袴褶騎而導前鹵簿&KR0640;引而不樂在遏
密故也及門郭氏子弟迎拜於外王不荅拜子儀卧不
能興以手叩頭謝恩而已王觧冠珮以常服傳詔勞問
之三年蔡帥李希烈叛詔哥舒曜討之八月希烈自帥
衆三萬圍哥舒曜于襄城又詔河南都統李勉援之勉
捨㐮城令大將唐漢臣等選勁兵徑襲許州以觧圍漢
臣未至許上遣中使追之責以違詔亟旋師為賊所乘
漢臣之衆大敗勉恐東都危急乃分兵數千赴洛又為
賊所隔賊衆急攻汴滑勉走宋州朝廷大聳乃詔誼為
揚州大都督持節荆襄江西沔鄂等道節度兼諸軍行
營兵馬元帥改名誼又以哥舒曜聲近士卒竊議改封
普王令統攝諸軍進攻希烈仍以兵部侍郎蕭復為戸
部尚書兼御史大夫元帥府統軍長史舊例有行軍長
史以復父名衡特更之又以新除潭州觀察使孔巢父
為右庶子兼御史大夫充行軍司馬以山南東道節度
行軍司馬檢校兵部郎中兼御史中丞樊澤為諫議大
夫兼御史中丞行軍右司馬刑部員外郎劉從一為吏
部郎中兼中丞侍御史韋儧為工部郎中兼中丞並充
元帥府判官兵部員外郎高參為本司郎中充元帥府
掌書記以右金吾大將軍渾瑊檢校工部尚書兼御史
大夫為中軍虞候江西節度使嗣曹王臯為前軍兵馬
使鄂岳團練使李兼為之副山南東道節度使賈耽為
中軍兵馬使荆南節度使張伯儀充後軍兵馬使以左
神武軍使王价檢校太子賓客左衛將軍高承謙檢校
太子詹事前司農少卿郭曙檢校左庶子前秘書省著
作郎常愿為秘書少監並充元帥府押衙制下未行涇
原兵亂而止德宗初聞兵士出怨言不得賞設乃令誼
與翰林學士姜公輔傳詔安撫許以厚賞行及内門兵
已陣於闕前誼狼狽而還遂奉德宗出幸奉天賊之攻
城誼晝夜傳詔慰勞諸軍僅不解帶者月餘從車駕還
宫復封舒王開府儀同三司揚州大都督如故永貞元
年十月薨廢朝三日
通王諶德宗第三子也大歷十四年封制授開府儀同
三司貞元九牟十月領宣武軍節度大使汴宋等州觀
察支度營田等使以宣武都知兵馬使李萬榮為留後
王不出閤十一年河東帥李自良卒以諶為河東節度
大使以行軍司馬李說知府事充留後亦不出閤
虔王諒德宗第四子大歷十四年封授開府儀同三司
貞元二年領蔡州節度大使申光蔡觀察等使以大將
吳少誠為留後十年領朔方靈鹽節度大使靈州大都
督以朔方行軍司馬李欒為靈府左司馬知府事朔方
留後十一年九月横海大將程懷信逐其帥懷直十月
以諒領横海節度大使滄景觀察等使以都知兵馬使
程懷信為留後王不出閤十六年徐帥張建封卒徐軍
亂又以諒領徐州節度大使徐泗濠觀察處置等使以
建封子愔為留後
肅王詳德宗第五子大歴十四年六月封建中三年十
月薨時年四歲廢朝三日贈揚州大都督性聦惠上尤
憐之追念無己不令起墳墓詔如西域法議層甎造塔
禮儀使判官司門郎中李岩上言曰墳墓之義絰典有
常自古至今無聞異制層甎起塔始於天竺名曰浮圖
行之中華竊恐非禮況肅王天屬名位尊崇喪葬之儀
存乎簡冊舉而不法垂訓非輕伏請凖令造墳庶遵典
禮詔從之
文敬太子謜順宗之子德宗愛之命為子貞元四年封
邕王授開府儀同三司七年定州張孝忠卒以謜領義
武軍節度大使易定觀察等使以定州刺史張茂昭為
留後十年六月潞帥孝抱真卒又以謜領昭義節度大
使澤潞邢洺磁觀察等使以潞將王虔休為潞府司馬
知留後十五年十月薨時年十八廢朝三日贈文敬太
子所司備禮冊命其年十二月葬於昭應有陵無號發
引之日百官送於通化門外列位哭送是日風雪寒甚
近歲未有詔置陵署令丞
資王謙德宗第七子大歷十四年封
代王諲德宗第八子夲封縉雲郡王早薨建中二年追
封代王
昭王誡德宗第九子貞元二十一年封
欽王諤德宗第十子順宗即位詔曰王者之制子弟畢
封所以固藩輔而重社稷古今之通義也第十弟諤等
寬簡忠厚生知孝敬行皆由禮志不違仁樂善本於性
情好賢宗於師傅纉修六藝逹人倫風化之源博習羣
言知惠和睦友之道温恭朝夕允茂厥猷克有嘉聞宜
封土宇諤可封欽王第十一弟可封珍王
珍王諴德宗第十一子與欽王同制封德宗仁孝動循
法度雖子弟姑妹之親無所假借建中初詔親王子弟
帶開府朝秩者出就夲班又以公主郡縣主出降與舅
姑抗禮詔曰冠婚之義人倫大經昔唐堯降嬪帝乙歸
妹迨於漢氏同姓主之爰自近古禮教陵夷公郡法度
僭差殊制姻族闕齒序之義舅姑有拜下之禮自家刑
國多愧古人今縣主有行將俟嘉命俾親執棗栗以見
舅姑敬遵宗婦之儀降就家人之禮事資變革以抑浮
華其令禮儀使與禮官博士約古今舊儀及開元禮詳
定公主郡縣主出降覿見之文儀以聞初開元中置禮
會院于崇仁里自兵興已来廢而不修故公郡縣主不
時降嫁殆三十年至有華髮而猶丱者雖居内館而不
獲覲見十六年矣凡皇族子弟皆散棄無位或流落他
縣湮沉不齒錄無異匹庶及德宗即位叙用枝屬以時
婚嫁公族老幼莫不悲感初即位將謁太廟始與公郡
縣主相見於大次中尊者展其敬幼者申其愛歔欷哭
泣之聲聞於朝公卿陪列者為之悽然每將有大禮必
與諸父昆弟同其齋次及岳陽信寧宜芳永順朗陵陽
安襄城德清南華元城新鄉等十一縣主同月出降勑
所司大小之物必周其用至於櫛纚笄緫皆經於心各
給錢三百萬使中官主之以買田業不得侈用其衣服
之餙使内司計造不在此數是時所司度人用一籠花
計錢七十萬帝曰籠花首餙婦禮不可闕然用費太廣
即無謂也宜損之又損之及三萬而止帝謂主等曰吾
非有所愛但不欲無益之費耳各以餘錢六十萬賜之
以備他用舊例皇姬下嫁舅姑返拜而婦不荅及是制
下禮官定制曰既成婚於禮會院明晨舅坐於堂東階
西向姑南向婦執笲盛以棗栗升自西階再拜跪奠於
舅席前退降受笲盛以腵修升北面再拜跪奠於姑席
前降東面拜婿之伯叔兄弟姊妹已而謝恩於光順門
壻之親族亦随之然後會讌於十六宅是日縣主皆如
其制初贈司徒沈易良之妻崔氏即太后之季父母也
帝每見之方屣而韡召王韋二美人出拜勑崔氏坐受
勿荅故戚屬之閒罔不憚其敬不肅而遵禮法焉
順宗二十三子莊憲皇后王氏生憲宗皇帝王昭儀生
郯王經趙昭儀生宋王結王昭儀生郇王綜王昭訓生
衡王絢餘十八王夲錄不載母氏
郯王經夲名渙順宗次子始封建康郡王貞元二十一
年進封太和八年薨
均王緯本名沔順宗第三子始封洋川郡王貞元二十
一年進封
溆王縱本名洵順宗第四子初授殿中監封臨淮郡王
貞元二十一年進封
莒王紓夲名浼順宗第五子初授秘書監封弘農郡王
貞元二十一年進封太和八年薨
密王綢夲名泳順宗第六子始封漢東郡王貞元二十
一年進封元和二年九月薨
郇王綜夲名湜順宗第七子初授少府監封晉陵郡王
貞元二十一年進封元和三年四月薨
邵王約夲名溆順宗第八子初授國子祭酒封高平郡
王貞元二十一年進封
宋王結本名滋順宗第九子始封雲安郡王貞元二十
一年進封長慶二年薨
集王緗貞元二十一年封長慶二年薨
冀王絿本名淮順宗苐十子初授太常卿封宣城郡王
貞元二十一年進封太和九年薨
和王綺本名湑順宗第十一子始封德陽郡王貞元二
十一年進封太和七年薨
衡王絢順宗第十二子貞元二十一年封寶歷二年薨
欽王績順宗第十三子貞元二十一年封
會王纁順宗第十四子貞元二十一年封元和五年十
一月薨
福王綰本名浥順宗第十五子母莊憲王皇后憲宗同
出初授光禄卿封河東郡王貞元二十一年進封咸通
元年特冊拜司空明年薨
珍王繕夲名況順宗第十六子初授衛尉卿封洛交郡
王貞元二十一年進封
撫王紘順宗第十七子貞元二十一年封咸通四年特
冊拜司空五年冊司徒乾符三年冊太尉其年薨
岳王緄順宗第十八子貞元二十一年封太和二年薨
袁王紳順宗第十九子貞元二十一年封太和十四年
薨
桂王綸順宗第二十子貞元二十一年封太和九年薨
翼王綽順宗第二十一子貞元二十一年封咸通二年
薨
蘄王緝順宗第二十二子咸通八年封
史臣曰夫聖人君臨㝢縣肇啟邦基莫不受命上玄膺
名帝籙自太昊己降五運相推迄于殷湯歷數綿永但
設均平之化未聞封建之名洎乎周漢始以子弟建侯
樹屏以作維城及王室浸微遂有莽卓之亂唐室自艱
難己後兩河兵革屢興諸王雖封竟不出閤夫帝王居
寰宇之尊撫億兆之衆但能平一理道夙夜嚴恭任賢
使能設官分職自然四海樂推天命所佑縱無封建亦
鴻基永固安俟嬰孺鎮重哉
贊曰孝文秉禮道弘藩邸睦族展親儀刑戚里自閤臨
藩所謂周爰無如惡鳥終懷籠樊
舊唐書卷一百五十
舊唐書卷一百五十考證
蘄王緝傳順宗第二十二子咸通八年封沈炳震曰
封字誤當是薨字新書傳云王六年咸通八年薨此
云是年封未知孰是
舊唐書卷一百五十考證
