舊唐書卷一百十二
後晉司空同中書門下平章事劉昫撰
列傳第六十二
李暠族弟齊物(齊物子復暠族弟若水)李麟
李國貞(子錡)李峘(弟嶧峴)李巨(子則之)
李暠淮安王神通玄孫清河王孝節孫也暠少孤事母
甚謹睿宗時累轉衞尉少卿丁憂去職在喪柴毁家人
密親未嘗窺其言笑開元初授汝州刺史為政嚴簡州
境肅然與兄昇弟暈尤相篤睦昇等每月自東都省暠
往来微行州人不之覺其清慎如此俄入授太常少卿
三遷黃門侍郎兼太原尹仍充太原已北諸軍節度使
太原舊俗有僧徒以習禪為業及死不殮但以屍送近
郊以飼鳥獸如是積年土人號其地為黃坑側有餓狗
千數食死人肉因侵害幼弱遠近患之前後官吏不能
禁止暠到官申明禮憲期不再犯發兵捕殺羣狗其風
遂革久之轉太常卿旬日拜工部尚書東都留守開元
二十一年正月制曰繼好之義雖屬邊鄙受命以出必
在親賢事欲重扵當時禮故崇扵殊俗選衆之舉無出
宗英工部尚書李暠體含柔嘉識致明允為公族之領
袖是朝廷之羽儀金城公主既在蕃中漢庭公卿非無
專對有懷扵遠夫豈能忘宜持節充入吐蕃使准式發
遣以國信物一萬匹私覿物二千匹皆雜以五綵遣之
及還金城公主上言請以今年九月一日樹碑扵赤嶺
定蕃漢界樹碑之日詔張守珪李行褘與吐蕃使莽布
支同往觀焉既而吐蕃遣其臣随漢使分往劒南及河
西磧西歴告邊州曰兩國和好無相侵掠漢使告亦如
之以暠奉使稱職轉兵部尚書時吏部告身印與曹印
文同行用參雜難以區分暠奏請准司勲兵部印文例
加官告兩字至今行之暠風儀秀整所歴皆以威重見
稱朝廷稱其有宰相之望累封武都縣伯俄為太子少
傅病卒年六十餘贈益州大都督齊物淮安王神通子
鹽州刺史銳孫也齊物無學術在官嚴整開元二十四
年後歴懷陜二州刺史齊物天寶初開砥柱之險以通
流運扵石中得古鐵犁鏵有平陸字因改河北縣為平
陸縣加齊物銀青光禄大夫為鴻臚卿河南尹齊物與
右相李適之善適之為林甫所構貶官齊物坐謫竟陵
太守入為司農鴻臚卿至德初拜太子賓客遷刑部尚
書鳳翔尹太常卿京兆尹為政發官吏隂事以察為能
扵物少恩而清廉自飭人吏莫敢抵犯晚年除太子太
傅兼宗正卿上元二年五月卒輟朝一日詔曰故金紫
光禄大夫太子太傅兼宗正卿齊物宗室珪璋士林楨
幹清廉獨斷剛毅不羣歴踐周行備經中外威名益振
忠效彌彰三尹神州一登會府擒姦掩鈎距之術恤獄
正喉舌之官遂令調護儲闈再登師傅從容賓友師長
官寮桑榆之時壯志逾勵松栢之性晚歲常堅天不憖
遺奄然殂謝念親感舊深軫于懷宜錫寵章載光營魄
可贈太子太師子復字初陽以父蔭累官至江陵府司
錄精曉吏道衞伯玉厚遇之府中之事多以咨委性苛
刻為伯玉所信奏為江陵縣令遷少尹歴饒州蘇州刺
史皆著政聲李希烈背叛荆南節度張伯儀數出兵為
希烈所敗朝廷憂之以復久在江陵得軍民心復方在
母喪起為江陵少尹兼御史中丞充節度行軍司馬伯
儀既受代以復為容州刺史兼御史中丞充本管招討
使加檢校常侍先時西京叛亂前後經略使征討反者
獲其人皆没為官奴婢配作坊重役復乃令訪其親屬
悉歸還之在容州三歲南人安悦遷廣州刺史兼御史
大夫嶺南節度觀察使會安南經略使高正平張應相
次卒官其下參佐偏裨李元度胡懷義等阻兵黷亂州
縣姦贓狼藉復誘懷義杖殺之奏元度流扵荒裔又勸
導百姓令變茅屋為瓦舍瓊州久䧟扵蠻獠中復累遣
使喻之因奏置瓊州都督府以綏撫之復曉扵政道所
在稱理徵拜宗正卿加檢校工部尚書未一歲會華州
節度李元諒卒以復為華州刺史潼關禦鎮國軍使仍
檢校戶部尚書兼御史大夫貞元十年鄭滑節度使李
融卒軍中潰亂以復檢校兵部尚書兼滑州刺史義成
軍節度鄭滑觀察營田等使兼御史大夫復到任置營
田數百頃以資軍食不率扵民衆皆悦之十二年加檢
校左僕射十三年四月卒官年五十九廢朝三日贈司
空賻布帛米粟有差復久典方面積財頗甚為時所譏
若水齊物族弟累官至左金吾大將軍兼通事舍人容
貌甚偉在館三十年多識舊儀每宣勞贊導周旋俯仰
有可觀者建中元年八月卒
李麟皇室之疎屬太宗之從孫也父濬開元初置十道
按察使精選吏才以濬為潤州刺史江南東道按察使
轉虢潞二州刺史益州大都督府長史攝御史大夫劍
南節度按察使所歴以誠信待物稱為良吏八年卒贈
戶部尚書謚曰誠麟以父任補職累授京兆府戶曹開
元二十二年舉宗室異能轉殿中侍御史歴戸部考功
吏部三員外郎天寶元年遷郎中尋改諫議大夫五載
充河西隴右磧西等道黜陟使稱旨遷給事中七載遷
兵部侍郎同列楊國忠專權不悦麟同職宰臣奏麟以
本官權知禮部貢舉俄而國忠為御史大夫麟復本官
十一載遷銀青光禄大夫國子祭酒十四年七月以本
官出為河東太守河東道採訪使為政清簡民吏稱之
其年冬禄山構逆朝廷以麟儒者恐非禦侮之用乃以
將軍吕崇賁代還復以祭酒歸朝賜爵渭源縣男六月
玄宗幸蜀麟奔赴行在既至成都拜戶部侍郎兼左丞
遷憲部尚書至德二年正月拜同中書門下平章事時
扈從宰相韋見素房琯崔渙已赴鳳翔俄而崔圓繼去
玄宗以麟宗室子獨留之行在百司麟總攝其事其年
十一月從上皇還京策勲行賞加金紫光禄大夫刑部
尚書同中書門下三品進封褒國公時張皇后干預朝
政殿中監李輔國以翊衞肅宗之勞判天下兵馬事充
元帥府行軍司馬勢傾同朝宰相苗晉卿崔圓已下懼
其威權傾心事之唯麟正身謹事無所依附輔國不悦
乾元元年罷麟知政事守太子少傅二年八月卒時年
六十六贈太子太傅賻絹二百匹葬日詔京兆府差官
護送官給所湏麟好學能文嘗編聚皇朝已来制集五
十卷行扵時
李國貞淮安王神通子淄川王孝同之曾孫父廣業劔
州長史國貞本名若幽性剛正有吏才歴安定扶風錄
事參軍皆稱職乾元中累遷長安令尋拜河南尹會史
思明逼城元帥李光弼東保河陽國貞領官吏寓于陜
數月徵為京兆尹上元初改成都尹兼御史大夫充劒
南節度使入為殿中監二年八月遷戶部尚書兼御史
大夫持節充朔方鎮西北庭興平陳鄭等節度行營兵
馬及河中節度都統處置使鎮于絳賜名國貞既至又
加充管内河中晉絳慈隰沁等州觀察處置等使餘並
如故國貞既至絳屬軍中素無儲積百姓飢饉難為聚
斂將士等糧賜多闕國貞頻以狀聞未報軍中諠諠怨
讟左右以告國貞國貞喻之曰軍將何苦如是已為奏
聞終有所給信宿軍亂攻國貞夜燒衙城門國貞莫知
所圖左右勸國貞棄城遁去國貞曰吾銜命為將不能
靖難安可棄城乎左右固勸廻避乃隐扵州獄詐負縲
紲會國貞麾下為賊所擒因指所在遂扵獄中執國貞
將害之國貞曰軍中乏糧已有陳請人不堪賦予無負
扵將士耳衆引退突將王元振獨曰今日之事豈湏問
焉抽刀害國貞及二男三大將國貞有風采清白守法
為政急扵操下時論以辨吏稱之追贈揚州大都督子
錡以父蔭貞元中累至湖杭二州刺史多以寶貨賂李
齊運由是遷潤州刺史兼鹽鐵使持積財進奉以結恩
澤德宗甚寵之錡恃恩驕恣有淛西人布衣崔善貞詣
闕上封論錡罪狀而德宗械送賜錡錡遂坑殺善貞天
下切齒乃增置兵額選善弓矢者聚之一營名曰挽硬
随身以胡奚雜類虬鬚者為一將名曰蕃落健兒德宗
復扵潤州置鎮海軍以錡為節度使罷其鹽鐵使務錡
雖罷其利權且得節度反狀未發憲宗即位已二年諸
道倔強者入朝而錡不自安亦請入朝乃拜錡左僕射
錡乃署判官王澹為留後既而遷延發期澹與中使頻
喻之不悦遂諷將士以給冬衣日殺澹而食之監軍使
聞亂遣衙將趙琦慰喻又臠食之復以兵注中使之頸
錡佯驚救觧之囚扵别館遂稱兵室五劔分授管内鎮
將令殺刺史扵是常州刺史顔防用客李雲謀矯制傳
檄于蘇杭湖睦等州遂殺其鎮將李深湖州辛秘亦殺
其鎮將趙惟忠而蘇州刺史李素為鎮將姚志安所繫
釘扵船舷生致扵錡未至而錡敗得免初錡以宣州富
饒有并吞之意遣兵馬使張子良李奉仙田少卿領兵
三千分略宣池等州三將夙有向順志而錡甥裴行立
亦思向順其密謀多决扵行立乃廽戈趣城執錡扵幕
縋而出之斬扵闕下年六十七其挽硬蕃落將士或投
井自縊紛紛枕籍而死者不可勝紀宰相鄭絪等議錡
所坐親疎未定乃召兵部郎中蔣武問曰詔罪李錡一
房當是大功内耶武曰大功是錡堂兄弟即淮安王神
通之下淮安有大功扵國不可以孽孫而上累又問錡
親兄弟從坐否武曰錡親兄弟是若幽之子若幽有死
王事之功如令錡兄弟從坐若幽即宜削籍亦所未安
宰相頗以為然故誅錡詔下唯止元惡一房而已
李峘太宗第三子吴王恪之孫恪第三子琨生信安王
褘褘生三子峘嶧峴峘志行修立天寶中為南宫郎歴
典諸曹十餘年居父喪哀毁得禮服闋以郡王子例封
趙國公楊國忠秉政郎官不附己者悉出扵外峘自考
功郎中出為睢陽太守尋而弟峴出為魏郡太守兄弟
夾河典郡皆以理行稱十四載入計京師屬禄山之亂
玄宗幸蜀峘奔赴行在除武部侍郎兼御史大夫俄拜
蜀郡太守劒南節度採訪使上皇在成都健兒郭千仞
夜謀亂上皇御玄英樓招諭不從峘與六軍兵馬使陳
玄禮等平之以功加金紫光禄大夫時峴為鳳翔太守
匡翊肅宗兄弟俱效勲力從上皇還京為戶部尚書峴
為御史大夫兼京兆尹封梁國公兄弟同制封公乾元
初兼御史大夫持節都統淮南江南江西節度宣慰觀
察處置等使二年以宋州刺史劉展握兵河南有異志
乃陽拜展淮南節度使而密詔揚州長史鄧景山與峘
圖之時展徒黨方強既受詔即以兵渡淮景山峘拒之
夀春為展所敗峘走渡江保丹陽坐貶袁州司馬寶應
二年病卒扵貶所追贈揚州大都督官給遞乘護柩還
京初峘為戶部尚書峴為吏部尚書知政事嶧為戶部
侍郎銀青光禄大夫兄弟同居長興里第門列三戟兩
國公門十六戟一三品門十二戟榮耀冠時嶧位終蜀
州刺史峴樂善下士少有吏幹以門蔭入仕累遷高陵
令政術知名特遷萬年令河南少尹魏郡太守入為金
吾將軍遷將作監改京兆府尹所在皆著聲績天寶十
三載連雨六十餘日宰臣楊國忠惡其不附己以雨災
歸咎京兆尹乃出為長沙郡太守時京師米麥踊貴百
姓謠曰欲得米粟賤無過追李峴其為政得人心如此
至德初朝廷務收才傑以清寇難峴召至行在拜扶風
太守兼御史大夫至德二年十二月制曰銀青光禄大
夫守禮部尚書李峴饋軍周給開物成務可光禄大夫
行御史大夫兼京兆尹封梁國公乾元二年制曰李峴
朝廷碩德宗室藎臣可中書侍郎同中書門下平章事
與吕諲李揆第五琦同拜相峴位望稍高軍國大事諸
公莫敢言皆獨决扵峴由是諲等銜之初李輔國判行
軍司馬潜令官軍扵人間聽察是非謂之察事忠良被
誣構者繼有之湏有追呼諸司莫敢抗御史臺大理寺
重囚有獄推斷未了牒追就銀臺不問輕重一時釋放
莫敢違者每日扵銀臺門决天下事湏處分便稱制敕
禁中符印悉佩之出入縱有敕輔國押署然後施行及
峴為相叩頭論輔國專權亂國上悟賞峴正直事並變
革輔國以此譲行軍司馬請歸本官察事等並停由是
深怨峴鳳翔七馬坊押官先頗為盜劫掠平人州縣不
能制天興縣令知捕賊謝夷甫擒獲决殺之其妻進狀
訴夫冤輔國先為飛龍使黨其人為之上訴詔監察御
史孫鎣推之鎣初直其事其妻又訴詔令御史中丞崔
伯陽刑部侍郎李曄大理卿權獻為三司與鎣同妻論訴
不已詔令侍御史毛若虚覆之若虚歸罪扵夷甫又言
伯陽等有情不能質定刑獄伯陽怒使人召若虚詞氣
不順伯陽欲上言之若虚先馳謁告急扵肅宗云已知
卿出去若虚奏曰臣出即死上因留在簾内有頃伯陽
至上問之伯陽頗言若虚順旨附會中人上怒叱出之
伯陽貶瑞州高要尉權獻郴州桂陽尉鳳翔尹嚴向及
李曄皆貶嶺下一尉鎣除名長流播州峴以數人咸非
其罪所責太重欲理之遂奏若虚希旨用刑不守國法
陛下若信之重輕是無御史臺上怒峴言出峴為蜀州
刺史時右散騎常侍韓擇木入對上謂之曰峴欲專權
耶何乃云任毛若虚是無御史臺也今貶蜀州刺史朕
自覺用法太寬擇木對曰峴言直非專權陛下寬之祗
益聖德爾代宗即位徵峴為荆南節度江陵尹知江淮
選補使入為禮部尚書兼宗正卿屬鑾輿幸陜峴由商
山路赴行在既還京師拜峴為黃門侍郎同中書門下
平章事故事宰臣不于政事堂邀客時海内多務宰相
元載等見中官傳詔命至中書者引之升政事堂仍置
榻待之峴為宰相令去其榻奏請常參官各舉堪任諫
官憲官者不限人數初收東京授偽官陳希烈已下數
百人崔器希旨深刻奏皆處死上意亦欲懲勸天下欲
從器議時峴為三司使執之曰夫事有首從情有輕重
若一槩處死恐非陛下含弘之義又失國家惟新之典
且羯胡亂常無不凌據二京全䧟萬乘南廵各顧其生
衣冠蕩覆或陛下親戚或勲舊子孫皆寘極法恐乖仁
恕之旨昔者明王用刑殲厥渠魁脅從罔治況河北殘
寇未平官吏多䧟苟容漏網適開自新之路若盡行誅
是堅叛逆之黨誰人更圖效順困獸猶鬭況數萬人乎
崔器吕諲皆守文之吏不識大體殊無變通廷議數日
方從峴奏全活甚衆其料敵決事皆此類竟為中官所
擠罷知政事為太子詹事尋遷吏部尚書知江淮舉選
置銓洪州明年改檢校兵部尚書兼衢州刺史永康二
年七月以疾終時年五十八
李巨曾祖父虢王鳳高祖之第十四子也鳳孫邕嗣虢
王巨即邕之第二子也剛銳果决頗涉獵書史好屬文
開元中為嗣虢王天寶五載出為西河太守皇太子杜
良娣之妹婿柳勣䧟詔獄巨母扶餘氏吉温嫡母之妹
也温為京兆士曹推勣之黨以徐徵等往来巨家資給
之由是坐貶義陽郡司馬六載御史中丞楊慎矜為李
林甫王鉷構䧟得罪其黨史敬忠亦伏法以巨與敬忠
相識坐觧官扵南賓郡安置又起為夷陵郡太守及禄
山䧟東京玄宗方擇將帥張垍言巨善騎射有謀略玄
宗追至京師楊國忠素與巨相識忌之謂人曰如此小
兒豈得令見人主經月餘日不得見玄宗使中官召入
奏事玄宗大悦遂令中官劉奉庭宣勅令宰相與巨語
幾亭午方出國忠頗怠對奉庭謂巨曰比来人多口打
賊公不爾乎巨曰不知若箇軍將能與相公手打賊乎
尋授陳留譙郡太守攝御史大夫河南節度使翌日巨
稱官銜奉謝玄宗驚曰何得令攝即日詔兼御史大夫
巨奏曰方今艱難恐為賊所詐如忽召臣不知何以取
信玄宗劈木契分授之遂以巨兼統嶺南節度使何履
光黔中節度使趙國珍南陽節度使魯炅先領三節度
事有詔貶炅為果毅以潁川太守来瑱兼御史中丞代
之巨奏曰若炅能存孤城其功足以補過則何以處之
玄宗曰卿随宜處置之巨至内鄉趣南陽賊將畢思琛
聞之觧圍走巨趣何履光趙國珍同至南陽宣勅貶炅
削其章服令随軍效力至日晚以恩命令炅復位至德
二年為太子少傅十月收西京為留守兼御史大夫三
年夏四月加太子少師兼河南尹充東京留守判尚書
省事充東畿採訪等使扵城市橋梁稅出入車牛等錢
以供國用頗有乾没士庶怨讟後與妃張氏不睦張氏
即皇后從父妹也宗正卿李遵構之發其所犯贓賄貶
為遂州刺史屬劒南東川節度兵馬使梓州刺史叚子
璋反以衆襲節度使李奐於綿州路經遂州巨蒼黃修
屬郡禮迎之為子璋所殺子則之以宗室歴官好學年
五十餘每執經詣太學聽受嗣曹王臯自荆南来朝稱
薦之貞元二年自睦王府長史遷左金吾衞大將軍以
從父甥竇申追遊無閒親累貶昭州司馬
史臣曰暠孝友清慎居官有稱齊物貞廉整肅復節制
權謀國貞清白守法皆神通之曾玄宗室之翹楚錡之
為逆不累其親前人之積德彰矣當朝之用法明矣然
暠發人隂私齊物積財興議國貞急扵操下皆尺之短
也麟修整峘循良匪躬立事始終無玷者皆宗室之英
也峴之剛正才略有足可稱初為國忠所憎終沮朝恩
之勢處羣邪之内堅獨正之心是不吐也活東都之命
是不茹也庶幾乎仲山甫之道焉巨以剛銳果决亦可
嘉焉終以贓賄貪殘良可痛也
贊曰宗室賢良枝葉茂盛最尤者誰峴獨守正
舊唐書卷一百十二
舊唐書卷一百十二考證
李暠弟齊物傳齊物淮安王神通子鹽州刺史銳孫也
宗室傳作曾孫新書作子
李峴傳詔令御史中丞崔伯陽刑部侍郎李曄大理卿
權獻三司與鎣同妻論訴不已三司下應屬闕文
史臣總論初為國忠所憎終沮朝恩之勢(臣德潛)按
李峴傳中乃為李輔國掎摭非魚朝恩也應誤
舊唐書卷一百十二考證
