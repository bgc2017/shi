舊唐書卷八十一
後晉司空同中書門下平章事劉昫撰
列傳第三十一
崔敦禮盧承慶劉祥道李敬玄
李義琰孫處約樂彦瑋趙仁本
崔敦禮雍州咸陽人隋禮部尚書仲方孫也其先本居
博陵世為山東著姓魏末徙關中敦禮本名元禮高祖
改名焉頗涉文史重節義嘗慕蘇子卿之為人武德中
拜通事舍人九年太宗使敦禮往幽州召廬江王瑗瑗
舉兵反執敦禮問京師之事敦禮竟無異詞太宗聞而
壮之遷左衞郎將賜以良馬及黃金雜物貞觀元年擢
拜中書舍人遷兵部侍郎頻使突厥累轉靈州都督二
十年徵為兵部尚書又奉詔安撫廻紇鐵勒部落時延
陁宼邊敦禮與英國公李勣擊破之又有瀚海都督迴
紇吐迷度為其下所殺詔敦禮往就部落綏輯之因立
其嗣子而還敦禮深識蕃情凡所奏請事多允會永徽
四年代高季輔為侍中累封固安縣公仍修國史六年
加光禄大夫代柳奭為中書令尋又兼檢校太子詹事
敦禮以老疾屢陳乞請退顯慶元年拜太子少師仍同
中書門下三品勅召其子定襄都督府司馬餘慶使侍
其疾尋卒年六十餘高宗舉哀於東雲龍門賜東園秘
器贈開府儀同三司并州大都督陪葬昭陵賻絹布八
百段米粟八百碩謚曰昭子餘慶官至兵部尚書敦禮
孫貞慎神龍初為兵部侍郎
盧承慶幽州范陽人隋武陽太守思道孫也父赤松大
業末為河東令與高祖有舊聞義師至霍邑棄縣迎接
拜行臺兵部郎中武德中累轉率更令封范陽郡公尋
卒承慶美風儀博學有才幹少襲父爵貞觀初為秦州
都督府戸曹參軍因奏河西軍事太宗竒其明辯擢拜
考功員外郎累遷民部侍郎太宗嘗問歴代戸口多少
之數承慶叙夏殷以後迄于周隋皆有依據太宗嗟賞
久之尋令兼檢校兵部侍郎仍知五品選事承慶辭曰
選事職在尚書臣今掌之便是越局太宗不許曰朕今
信卿卿何不自信也俄歴雍州别駕尚書左丞永徽初
為褚遂良所構出為益州大都督府長史遂良俄又求
索承慶在雍州舊事奏之由是左遷簡州司馬歲餘轉
洪州長史會高宗將幸汝州之溫湯擢承慶為汝州刺
史入為光禄卿顯慶四年代杜正倫為度支尚書仍同
中書門下三品尋坐度支失所出為潤州刺史再遷雍
州長史加銀青光禄大夫總章二年代李乾祐為刑部
尚書以年老請致仕許之仍加金紫光禄大夫三年病
卒年七十六臨終誡其子曰死生至理亦猶朝之有暮
吾終歛以常服晦朔常饌不用牲牢墳高可認不湏廣
大事辦即葬不湏卜擇墓中器物瓷漆而已有棺無槨
務在簡要碑志但記官號年代不湏廣事文飾贈幽州
都督謚曰定弟承業亦有學識貞觀末官至雍州長史
檢校尚書左丞兄弟相次居此任時人榮之俄坐承慶
事左遷忠州刺史顯慶初復為雍州長史前後皆有能
名三遷左肅機兼掌司列選事賜爵魏縣子總章中卒
於揚州大都督府長史贈洺州刺史謚曰簡承業弟承
泰齊州長史承泰子齊卿長安初為雍州錄事參軍時
則天令雍州長史薛季旭擇寮吏堪為御史者季旭以
聞齊卿薦長安尉盧懷慎李休光萬年尉李乂崔湜咸
陽丞倪若水盩厔尉田崇辟新豐尉崔日用後皆至大
官齊卿開元初為豳州刺史時張守珪為果毅齊卿禮
接之謂曰十年内當知節度果如其言時人謂齊卿有
人倫之鑒齊卿好酒飲至㪷餘不亂寬厚可親士友以
此善之累遷太子詹事封廣陽縣公尋卒承慶弟孫藏
用别有傳
劉祥道魏州觀城人也父林甫武德初為内史舍人時
兵機繁速庶事草創高祖委林甫專典其事以才幹見
稱尋詔與中書令蕭瑀等撰定律令林甫因著律議萬
餘言久之擢拜中書侍郎賜爵樂平男貞觀初再遷吏
部侍郎初隋代赴選者以十一月為始至春即停選限
既促選司多不究悉時選人漸衆林甫奏請四時聽選
隨到注擬當時甚以為便時天下初定州府及詔使多
有赤牒授官至是停省盡来赴集將萬餘人林甫隨才
銓擢咸得其宜時人以林甫典選比隋之高孝基三年
病卒臨終上表薦賢太宗甚嘉悼之賜絹二百五十疋
祥道少襲父爵永徽初歴中書舍人御史中丞吏部侍
郎顯慶二年遷黃門侍郎仍知吏部選事祥道以銓綜
之術猶有所闕乃上疏陳其得失其一曰今之選司取
士傷多且濫每年入流數過一千四百傷多也雜色入
流不加銓簡是傷濫也經明行修之士猶或罕有正人
多取胥徒之流豈能皆有德行即知共釐務者善人少
而惡人多有國以来已四十載尚未刑措豈不由此乎
但服膺先王之道者奏第然始付選趨走几案之間者
不簡便加禄秩稽古之業雖則難知斗筲之材何其易
進其雜色應入流人望令曹司試判訖簡為四等奏聞
第一等付吏部第二等付兵部次付主爵次付司勲其
行署等私犯公坐情状可責者雖經赦降亦量配三司
不經赦降者放還本貫冀入流不濫官無冗雜且令胥
徒之軰漸知勸勉其二曰古之選者為官擇人不聞取
人多而官員少今官員有數入流無限以有數供無限
遂令九流繁總人隨歲積謹約凖所湏人量支年别入
流者今内外文武官一品以下九品以上一萬三千四
百六十五員略舉大數當一萬四千人壮室而仕耳順
而退取其中數不過支三十年此則一萬四千人三十
年而略盡若年别入流者五百人經三十年便得一萬
五千人定須者一萬三千四百六十五人足充所湏之
數况三十年之外在官者猶多此便有餘不慮其少今
年常入流者遂逾一千四百計應湏數外其餘兩倍又
常選放還者仍停六七千人更復年别新加實非處置
之法其三曰儒為教化之本學者之宗儒教不興風俗
將替今庠序遍於四海儒生溢於三學誘掖之方理實
為備而奬進之道事或未周但永徽已来于今八載在
官者以善政粗聞論事者以一言可採莫不光被綸音
超升不次而儒生未聞恩及臣故以為奬進之道未周
其四曰國家富有四海已四十年百姓官寮未有秀才
之舉豈今人之不如昔人將薦賢之道未至寧可方稱
多士遂間斯人望六品已下爰及山谷特降綸言更審
搜訪仍量為條例稍加優奬不然赫赫之辰斯舉遂絶
一代盛事實為朝廷惜之其五曰唐虞三載考績黜陟
幽明兩漢用人亦久居其職所以因官命氏有倉庾之
姓魏晉以来事無可紀今之在任四考即遷官人知將
秩滿必懷去就百姓見有遷代能無苟且以去就之人
臨苟且之輩責以移風易俗其可得乎望經四考就任
加階至八考滿然後聽選還淳反樸雖未敢必期送故
迎新實稍减勞獘其六曰尚書省二十四司及門下省
中書都事主書主事等比来選補皆取舊任流外有刀
筆之人縱欲參用士流皆以儔類為恥前後相承遂成
故事且掖省崇峻王言秘密尚書政本人物攸歸而多
用胥徒恐未盡銓衡之理望有釐革稍清其選明年中
書令杜正倫亦言入流人多為政之獘高宗遣祥道與
正倫詳議其事時公卿已下憚於改作事竟不行祥道
尋以修禮功進封陽城縣侯四年遷刑部尚書每覆大
獄必歔欷累歎奏決之日為之再不食龍朔元年權檢
校蒲州刺史三年兼檢校雍州長史俄遷右相祥道性
謹慎既居宰相深懷憂懼數自陳老疾請退就閑職俄
轉司禮太常伯罷知政事麟德二年將有事於泰山有
司議依舊禮皆以太常卿為亞獻光禄卿為終獻祥道
駮曰昔在三代六卿位重故得佐祠漢魏以来權歸臺
省九卿皆為常伯屬官今登封大禮不以八座行事而
用九卿無乃徇虛名而忘實事乎高宗從其議竟以司
徒徐王元禮為亞獻祥道為終獻事畢進爵廣平郡公
乾封元年又上表乞骸骨優制加金紫光禄大夫聽致
仕其年卒年七十一贈幽州都督諡曰宣子齊賢襲爵
齊賢初自侍御史出為晉州司馬高宗聞其方正甚禮
之時將軍史興宗嘗從帝於苑中弋獵因言晉州出好
鷂劉齊賢見為司馬請使捕之帝曰劉齊賢豈是覓鷂
人耶卿何以此待之遂止齊賢後避章懷太子名改名
景先永淳中累遷黃門侍郎同中書門下平章事則天
臨朝代裴炎為侍中及裴炎下獄景先與鳳閣侍郎胡
元範抗詞明其不反則天甚怒之炎既誅死景先左遷
普州刺史未到又貶授吉州長史永昌年為酷吏所䧟
繫於獄自縊死仍籍没其家景先自祖父三代皆為兩
省侍郎及典選又叔父吏部郎中應道從父弟禮部侍
郎令植等八人前後為吏部郎中員外有唐已来無有
其比云
李敬玄亳州譙人也父孝節榖州長史敬玄博覽羣書
特善五禮貞觀末高宗在東宫馬周啓薦之召入崇賢
館兼預侍讀仍借御書讀之敬玄雖風格高峻有不可
犯之色然勤於造請不避寒暑馬周及許敬宗等皆推
薦延譽之乾封初歴遷西臺舍人弘文館學士總章二
年累轉西臺侍郎兼太子右中護同東西臺三品兼檢
校司列少常伯時員外郎張仁褘有時務才敬玄以曹
事委之仁褘始造姓歷改修状樣銓歷等程式處事勤
勞遂以心疾而卒敬玄因仁褘之法典選累年銓綜有
序自永徽以後選人轉多當其任者罕聞稱職及敬玄
掌選天下稱其能預選者歲有萬餘人每於街衢見之
莫不知其姓名其被放有訴者即口陳其書判失錯及
身負殿累略無差殊時人咸服其強記莫之敢欺選人
有杭州參軍徐太玄者初在任時同僚有張惠犯贓至
死太玄哀其母老乃詣獄自陳與惠同受惠贓數既少
遂得減死太玄亦坐免官不調十餘年敬玄知而大嗟
賞之擢授鄭州司功參軍太玄由是知名後官至祕書
少監申王師以德行為時所重敬玄賞鑒多此類也咸
亨二年授中書侍郎餘並如故三年加銀青光禄大夫
行吏部侍郎依舊兼太子右庶子同中書門下三品四
年監修國史上元二年拜吏部尚書仍依舊兼太子左
庶子監修國史同中書門下三品敬玄久居選部人多
附之前後三娶皆山東士族又與趙郡李氏合譜故臺
省要職多是其同族婚媾之家高宗知而不悦然猶不
彰其過儀鳳元年代劉仁軌為中書令調露二年吐蕃
入寇仁軌先與敬玄不恊遂奏請敬玄鎮守西邊敬玄
自以素非邊將之才固辭高宗謂曰仁軌若湏朕朕即
自往卿不得辭也竟以敬玄為洮河道大總管兼安撫
大使仍檢校鄯州都督率兵以禦吐蕃及將戰副將工
部尚書劉審禮先鋒擊之敬玄聞賊至狼狽却走審禮
既無繼援遂沒於陣俄有詔留敬玄於鄯州防禦敬玄
累表稱疾乞還毉療許之既入見驗疾不重高宗責其
詐妄又積其前後愆失貶授衡州刺史稍遷揚州大都
督府長史永淳元年卒年六十八贈兖州都督撰禮論
六十卷正論三卷文集三十卷子思沖神龍初歴工部
侍郎左羽林軍將軍從節愍太子誅武三思事敗見殺
籍沒其家敬玄弟元素亦有吏才初為武德令時懷州
刺史李文暕將調率金銀造常滿樽以獻百姓甚獘之
官吏無敢異議者元素抗詞固執文暕乃損其制度以
家財營之延載元年自文昌左丞遷鳳閣侍郎鳳閣鸞
臺平章事加銀青光禄大夫萬歲通天二年坐與洛州
錄事參軍綦連耀交結為武懿宗所䧟被殺神龍初雪
免
李義琰魏州昌樂人常州刺史玄道族孫也其先自隴
西徙山東世為著姓父玄德癭陶令義琰少舉進士累
補太原尉時李勣為并州都督寮吏皆望風慴懼義琰
獨廷折曲直勣甚禮之義琰麟德中為白水令有能名
拜司刑員外郎上元中累遷中書侍郎又授太子右庶
子同中書門下三品時天后預知國政高宗嘗欲下詔
令后攝知國事義琰與中書令郝處俊固争以為不可
事竟寝義琰身長八尺博學多識高宗每有顧問言皆
切直章懷太子之廢也高宗慰勉官寮盡捨罪令復其
位庶子薛元超等皆舞蹈謝恩義琰獨引罪涕泣時論
美之義琰宅無正寝弟義璡為司功參軍乃市堂材送
焉及義璡来覲義琰謂曰以吾為國相豈不懷愧更營
美室是速我禍此豈爱我意哉義璡曰凡人仕為丞尉
即營第宅兄官高禄重豈宜卑陋以偪下也義琰曰事
難全遂物不兩興既有貴仕又廣其宇若無令德必受
其殃吾非不欲之懼獲戾也竟不營構其木為霖雨所
腐而棄之義琰後改葬父母使舅氏移其舊塋高宗知
而怒曰豈以身在樞要凌蔑外家此人不可更知政事
義琰聞而不自安以足疾上疏乞骸骨乃授銀青光禄
大夫聽致仕及將歸東都田里公卿已下祖餞於通化
門外時人以比漢之二疏垂拱初起為懷州刺史義琰
自以失則天意恐禍及固辭不拜四年卒於家義琰從
祖弟義琛永淳初為雍州長史時關輔大飢高宗令貧
人散於商鄧逐食義琛恐黎人流轉因此不還固争之
由是忤旨出為梁州都督轉岐州刺史稱為良吏卒官
高宗時宰相又有孫處約樂彦瑋趙仁本並有名跡
孫處約者汝州郟城人也貞觀中為齊王祐記室祐既
失德處約數上書諫之祐既誅太宗親檢其家文疏得
處約諫書甚嗟賞之累轉中書舍人其年中書令杜正
倫奏請更授一舍人與處約同知制誥高宗曰處約一
人足辦我事何湏多也處約以預修太宗實錄成賜物
七百段三遷中書侍郎與李勣許敬宗同知國政尋避
中宮諱改名茂道坐事左轉司禮少常伯顯慶中拜少
司成以老疾請致仕許之尋卒子佺睿宗時為左羽林
大將軍征契丹戰殁
樂彦瑋者雍州長安人顯慶中為給事中時故侍中劉
洎之子詣闕上言洎貞觀末為褚遂良所譖枉死稱冤
請雪中書侍郎李義府又左右之高宗以問近臣衆希
義府之旨皆言其枉彦瑋獨進曰劉洎大臣舉措湏合
軌度人主暫有不豫豈得即擬負國先朝所責未是不
愜且國君無過舉若雪洎之罪豈可謂先帝用刑不當
乎然其言遂寝其事彦瑋尋丁憂起為唐州刺史及入
辭高宗記其言直復拜東臺舍人累遷西臺侍郎同東
西臺三品乾封元年代劉仁軌為大同憲官名復舊改
為御史大夫上元三年卒贈秦州都督永昌年以子思
晦貴重贈揚州大都督思晦則天時官至鸞臺侍郎兼
檢校天官尚書同鳳閣鸞臺三品為酷吏所殺
趙仁本者陜州河北人也貞觀中累轉殿中侍御史自
義寧已来詔勅皆手自纂錄臨事皆暗記之甚為當時
所伏會有勅差一御史遠使同列遞相辭託仁本越次
請行言於治書侍御史馬周曰食君之禄死君之事雖
復跋涉艱險所不敢辭也及迴事又稱旨擢吏部員外
郎乾封中歴遷東臺侍郎同東西臺三品尋轉司列少
常伯知政事如故時許敬宗為右相頗任權勢仁本拒
其請託遂為敬宗所構俄授尚書左丞罷知政事咸亨
初卒官
史臣論曰崔盧數公皆以忠清文行致位樞要恪恭匪
懈以保名位誠所謂持盈守成太平之君子然敬玄之
擢太玄可謂能舉善者矣義琰腐材而不營第舍可謂
有儉德矣彦瑋獨遏姦臣仁本請當遠使終昇輔相不
亦宜乎
贊曰盧劉兩族奕世名卿二李二樂俱號公清權臣獨
抗美第不營以兹輔弼無愧德聲
舊唐書卷八十一
舊唐書卷八十一考證
崔敦禮傳勅召其子定襄都督府司馬餘慶使侍其疾
新書作弟餘慶
盧承慶弟承泰傳子齊卿開元初為豳州刺史新書
作幽州
樂彦瑋傳卒贈秦州都督新書作齊州
舊唐書卷八十一考證
