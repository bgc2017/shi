舊唐書卷十一
後晉司空同中書門下平章事劉昫撰
本紀第十一
代宗
代宗睿文孝武皇帝諱豫肅宗長子母曰章敬皇太后
吳氏以開元十四年十二月十三日生于東都上陽宮
初名俶年十五封廣平王玄宗諸孫百餘上爲嫡皇孫
宇量弘深寬而能斷喜懼不形於色仁孝温恭動必由
禮幼而好學尤專禮易玄宗鍾愛之禄山之亂京城䧟
賊從肅宗蒐兵靈武以上爲天下兵馬元帥時朝廷草
創兵募寡弱上推心示信招懷流散比至彭原兵衆數
萬及肅宗廻幸鳳翔時房琯郭子儀繼戰不利賊鋒方
銳屢來寇襲上選求勇幹頻挫其鋒聖慮遑寧士心大
振及師進討百官辭送步出闕門方始乘馬廻紇葉護
王子率兵入助勇冠諸蕃上接以優恩結爲兄弟故香
積之戰賊徒大敗遂委西京而遁雖子儀嗣業之奮命
由上恩信結於士心故人思自效既收京城令行禁止
民庶按堵秋毫不犯耆老歡迎對之歔欷聞賊殘衆猶
保陜郊即日長驅東趨虢洛新店之役一戰大捷慶緒
之黨十殱七八數旬之間河南底定兩都恢復二聖廻
鑾綂率之功推而不受肅宗還京大赦改封楚王乾元
元年三月改封成王四月庚寅立爲皇太子改名豫上
元末年兩宮不豫太子往來侍疾躬嘗藥膳衣不解帶
者久之及承監國之命流涕從之寶應元年四月肅宗
大漸所幸張皇后無子后懼上功高難制隂引越王係
於宮中將圖廢立乙丑皇后矯詔召太子中官李輔國
程元振素知之乃勒兵於凌霄門俟太子至即衞從太
子入飛龍廐以俟其變是夕勒兵於三殿收捕越王係
及内官朱光輝馬英俊等禁錮之幽皇后於别殿丁卯
肅宗崩元振等始迎上於九仙門見羣臣行監國之禮
己巳即皇帝位於柩前甲戌詔國之大事戎馬爲先朝
有舊章親賢是屬故求諸必當用制於中權存乎至公
豈慙於内舉特進奉節郡王适可天下兵馬元帥乙亥
以兵部尚書判元帥行軍閑廐等使李輔國進號尚父
飛龍閑廐副使程元振爲右監門將軍流宦官朱光輝
啖庭瑶陳仙甫等於黔中五月己卯朔以李輔國爲司
空兼中書令餘如故辛卯制曰三年之喪天下達禮苟
或變革何以教人朕遘此閔凶攀號罔極公卿固請俾
聽朝務斬焉縗絰痛貫心靈豈可便議公除遽移諒闇
昨見所司儀注今月十三日大祥十五日從吉仰憑遺
制又欲抑予竊惟哀思深謂未可其百寮並以此釋服
朕將繼武丁之道素冠之詩恭默再周不忍權奪凡庶
在位宜悉哀懷宰臣苗晉卿等三十表請依遺制方聽
政丙戌嗣魯王宇改封鄒王奉節郡王适進封魯王李
光弼進封臨淮王貶禮部尚書蕭華爲陜州司馬改行
乾元錢重稜小錢一當二重稜大錢一當三丙申以戶
部侍郎元載同中書門下平章事充度支轉運使改乾
元大小錢並一當一丁酉御丹鳳樓大赦子儀光弼李
光進諸道節度使並加實封四月十七日立功人並號
寳應功臣内外文武官三品已上進爵四品已下加階
諸州防禦使並停内外官三考一轉益昌郡王邈進封
鄭王延慶郡王迥進封韓王故庶人皇后王氏故庶人
太子瑛鄂王瑤光王琚並宜復封號棣王琰永王璘並
與昭雪建昌王追封齊王崇恩王追封衞王靈昌王追
封鄆王壬寅以來瑱復爲襄州刺史山南東道節度使
六月己酉朔百寮臨于西宫上不視朝自是每朔望皆
如之迄于山陵凡人臣有事辭見先臨西宫然後詣朝
改豫州爲蔡州避上名也侍中苗晉卿以老疾請三日
一入中書從之己未罷尚父李輔國判元帥行軍及兵
部尚書閑廐等使輔國請遜位辛酉以輔國爲博陸王
罷中書令許朝朔望壬申以通州刺史劉晏爲戶部侍
郎兼御史大夫京兆尹充度支轉運鹽鐡諸道鑄錢等
使秋七月己卯朔辛巳觀軍容使魚朝恩封馮翊郡開
國公宦官程元振爲鎮軍大將軍保定郡開國公乙酉
襄州刺史裴義長流費州賜死於藍田驛庚寅詔不許
匭使閱投匭人文狀賜道州司馬敬羽自盡來瑱自襄
州來朝郭子儀自河中來朝八月己酉朔自七月不雨
至此月癸丑方雨庚午夜西北有赤光亘天貫紫微漸
移東北彌漫半天貶太子少傅李遵爲袁州刺史台州
賊袁晁䧟台州連䧟浙東州縣九月丁丑朔魯王适改
封雍王以山南東道節度使來瑱爲兵部尚書同中書
門下平章事節度如故程元振進封邠國公丙申右僕
射山陵使裴冕貶施州刺史戊戌廻紇登里可汗率衆
來助國討逆令御史大夫尚衡宣慰之甲午太州至陜
州二百餘里黃河清澄澈見底甲午祕書監韓穎中書
舍人劉烜配流嶺表尋賜死坐狎昵李輔國也冬十月
辛酉詔天下兵馬元帥雍王綂河東朔方及諸道行營
廻紇等兵十餘萬討史朝義會軍於陜州加朔方行營
節度使大寧郡王僕固懷恩同中書門下平章事丁卯
夜盗殺李輔國於其第竊首而去戊辰元帥雍王率諸
軍進發留郭英乂魚朝恩鎮陜州壬申王師次洛陽北
郊甲戍戰于横水賊大敗俘斬六萬計史朝義奔翼州
乙亥雍王奏收東京河陽汴鄭滑相魏等州乙酉陜西
節度使郭英乂權知東京留守丁酉僞恒州節度使張
忠志以趙定深恒易五州歸順以忠志檢校禮部尚書
恒州刺史充成德軍節度使賜姓名曰李寶臣於是河
北州郡悉平賊范陽尹李懷仙斬史朝義首來獻請降
十二月庚戍太子太師邠國公韋見素薨辛未僕固懷
恩爲尚書左僕射兼中書令靈州大都督府長史河北
副元帥卭州新置鎮南軍是歲江東大疫死者過半吐
蕃䧟我臨洮秦成渭等州
二年春正月丁亥朔甲午戶部尚書兼御史大夫都綂
淮南節度觀察等使越國公李峘卒國子祭酒兼御史
大夫京兆尹劉晏爲吏部尚書同中書門下平章事度
支諸使如故壬寅制開府儀同三司行兵部尚書同中
書門下平章事充山東道節度觀察處置等使上柱國
穎國公來瑱削在身官爵長流播州尋賜死于路閏月
戊申以史朝義下降將李寶臣爲檢校禮部尚書兼御
史大夫恒州刺史清河郡王充成德軍節度使薛嵩爲
檢校刑部尚書相州刺史相衞等州節度使李懷仙檢
校兵部尚書兼侍中武威郡王幽州節度使田承嗣檢
校戶部尚書魏州刺史鴈門郡王魏博等州都防禦使
二月甲午迴紇登里可汗辭歸蕃三月甲辰朔襄州右
兵馬使梁崇義殺大將李昭據城自固乃授崇義襄州
刺史山南東道節度使丁未袁傪破袁晁之衆於浙東
玄宗肅宗歸祔山陵自三月一日廢朝至於晦日百寮
素服詣延英門通名起居四月戊寅朔太州依舊爲華
州太隂縣爲華隂縣庚辰河南副元帥李光弼奏生擒
袁晁浙東州縣盡平辛巳群臣請上尊號五月癸卯朔
丙寅尚書省試制舉人命左右丞侍郎對試賜食如舊
儀太常卿杜鴻漸奏婚葬合給鹵簿望於國立大功及
二等已上親則給餘不在給限從之六月癸酉朔癸未
以陳鄭澤潞節度使李抱玉檢校司空封武威郡王河
中節度使王昂檢校刑部尚書封䢵國公同華節度使
李懷讓檢校工部尚書同日入省宰相送上甲申以前
淮西節度使王仲昇爲右羽林大將軍兼御史大夫六
軍將軍兼大夫自仲昇始也甲午觀軍容使魚朝恩自
陜州入朝上御達禮門命公卿百寮觀兵馬同華節度
使李懷讓自殺爲程元振所構秋七月壬寅朔戊申群
臣上尊號曰寳應元聖文武皇帝御含元殿受册壬子
御宣政殿宣制改元曰廣德大赦天下常赦不原者咸
赦除之安禄山史思明親族應在諸道一切原免不問
民戶三丁免一丁庸租税依舊每畝二升男子二十成
丁五十入老元帥雍王兼尚書令河北副元帥僕固懷
恩加太保迴紇登里可汗進徽號功臣皆賜鐡券藏名
太廟畫像凌烟閣刺史縣令自今後改轉刺史以三年
爲限縣令四年爲限員外及攝試不得釐務丁巳僕固
瑒兼御史大夫充朔方行營節度是月吐蕃大寇河隴
䧟我秦成渭三州入大震關䧟蘭廓河鄯洮岷等州盗
有隴右之地八月以荆南節度使李峴爲宗正卿九月
壬戍朔僕固懷恩拒命於汾州遣宰臣裴遵慶往宣撫
之己丑吐蕃寇涇州刺史高暉以城降因爲吐蕃鄉導
冬十月庚午朔辛未高暉引吐蕃犯京畿寇奉天武功
盩厔等縣蕃軍自司竹園渡渭循南山而東丙子駕幸
陜州上出苑門射生將王獻忠率四百騎叛脇豐王已
下十王歸京從官多由南山諸谷赴行在郭子儀收合
散卒屯於商州丁丑次華州官吏藏竄無復儲擬會魚
朝恩領神策軍自陜來迎駕乃幸朝恩軍戊寅吐蕃入
京師立廣武王承宏爲帝仍逼前翰林學士李可封爲
制封拜辛巳車駕至陜州子儀在商州會六軍使張知
節烏崇福長孫全緒等率兵繼至軍威遂振舊將王甫
誘聚京城惡少齊擊街鼓於朱雀街蕃軍震懾狼狽奔
潰庚寅子儀收京城壬辰以宰臣元載判天下元帥行
軍司馬京兆尹兼吏部侍郎嚴武爲黃門侍郎朗州刺
史第五琦爲京兆尹兼御史大夫癸巳以郭子儀爲京
留守高暉聞吐蕃潰以三百騎東奔至潼關爲關守李
日越所殺十一月辛丑朔太常博士柳伉上疏以蕃寇
犯京師罪由程元振請斬之以謝天下上甚嘉納以元
振有保護之功削在身官爵放歸田里十二月甲辰宦
官市舶使呂太一逐廣南節度使張體縱下大掠廣州
丁亥車駕發陜郡還京辛卯鄂州大風火發江中焚船
三千艘焚居人廬舍二千家甲午上至自陜州乙未以
侍中苗晉卿爲太保黃門侍郎同平章事裴遵慶爲太
子少傅並罷知政事宗正卿梁國公李峴爲黃門侍郎
同中書門下平章事丙申放廣武王承宏于華州一切
不問丁酉朔方行營節度使僕固瑒爲帳下梟首來獻
懷恩聞瑒死燒營遁入吐蕃朝臣稱賀上不悦曰朕之
凉德信不及人致勲臣顛覆用增愧恧何至賀焉程元
振自三原縣衣婦人服入京城京兆府擒之以聞乃下
御史臺鞫問吐蕃䧟松州維州雲山城籠城
二年春正月己亥朔壬寅御史臺以程元振獄狀聞配
流溱州既行追念舊勲特矜遐裔令於江陵府安置甲
辰復置京畿觀察使以御史中丞領之癸卯尚書右丞
顔真卿爲刑部尚書兼御史大夫充朔方宣慰使癸亥
吏部尚書同平章事度支轉運使劉晏爲太子賓客黃
門侍郎同平章事李峴爲太子詹事並罷知政事以前
右散騎常侍王縉爲黃門侍郎太常卿杜鴻漸爲兵部
侍郎並同中書門下平章事罷度支使以戶部侍郎第
五琦專判度支及諸道鹽鐵轉運鑄錢等使甲子元帥
尚書令雍王三上章讓皇太子第五琦奏諸道置常平
倉使司量置本錢和糴許之丁卯司徒兼中書令郭子
儀充河東副元帥河中等處觀察兼雲州大都督單于
鎮北大都護二月己巳朔冊天下兵馬元師尚書令雍
王适爲皇太子癸酉上親薦獻大清宫太廟乙亥祀昊
天上帝於圓丘即日還宫戊寅以澧州刺史裴冕爲左
僕射兼御史大夫充東都河南江南淮南轉運使己未
第五琦開決汴河五月丁酉朔戊午勑中書門下兩省
加置散騎常侍四員官爲正三品庚申罷歲貢孝悌力
田童子等科甲子禁鈿作珠翠等委所司切加捉搦癸
未制太保兼中書令靈州大都督府長史單于鎮北副
大都護充朔方節度關内度支營田鹽池押諸蕃部落
副大使知節度事六城水運使河北副元帥上柱國大
寧郡王僕固懷恩先任靈州大都督府長史單于鎮北
副元帥朔方節度使宜並停其太保兼尚書令大寧郡
王如故七月己酉朔河南副元帥太尉兼侍中臨淮王
李光弼薨於徐州廢朝三日判度支第五琦兼京兆尹
御史大夫八月丁卯宰臣王縉爲侍中持節都綂河南
淮西淮南山南東道節度行營事進封太原郡公固讓
侍郎從之宰相杜鴻漸判門下省事癸巳王縉兼領東
京留守九月乙未朔丙申詔徵河中兵討吐蕃將發是
夜軍衆諠譟劫節度使崔寓家財及民家財産殆盡皆
重裝而行吏不能禁自七月大雨未止京城米斗值一
千文蝗食田丙午河東節度使辛雲京檢校尚書右僕
射同中書門下平章事太原尹北京留守己酉江南西
道觀察洪州刺史張鎬卒辛亥河東副元帥中書令汾
陽郡王郭子儀加太尉充北道邠寧涇原河西已東通
和吐蕃及朔方招撫使陳鄭澤潞節度使李抱玉進位
司徒充南道通和吐蕃使鳳翔秦隴臨洮東觀察使子
儀三表懇讓太尉許之己未劔南節度嚴武攻拔吐蕃
當狗城破蕃軍七萬尚書左丞楊綰知東京選禮部侍
郎賈至知東都舉兩都分舉選自此始也辛酉以太子
詹事李峴爲吏部尚書兼御史大夫知江南東西及福
建道選事并觀農宣慰使仍命洪州刺史李勉副知選
事是秋蝗食田殆盡關輔尤甚米斗千錢冬十月丙寅
僕固懷恩引吐蕃二萬寇邠州節度使白孝德閉城拒
守丁卯寇奉天京師戒嚴先鋒郭晞斬賊營於邠州西
俘斬數百計子儀屯涇陽蕃軍挑戰子儀不出甲申河
南尹蘇震卒劔南嚴武奏收吐蕃鹽井城十一月乙未
懷恩與蕃軍自潰京師解嚴丁未子儀自涇陽入覲詔
宰臣百寮迎之於開遠門上御安福寺待之十二月乙
丑加子儀關内河中副元師兼尚書令吏部侍郎暢璀
爲左散騎常侍河中尹子儀三表讓尚書令詞情懇切
優詔從之丁卯夜星流如雨戊辰子儀於都省領副元
帥事宰臣百寮送仍令射生五百騎戎服自光範門送
至省門右僕射郭英乂以樂迎之是日便赴奉天是歲
戶部計帳管戶二百九十三萬三千一百二十五口一
千六百九十二萬三百八十六
永泰元年春正月癸巳朔制曰叶五紀者建號以體元
授四時者布和而順氣天心可見人欲是從爰立大中
之道式受惟新之命朕嗣膺下武獲主萬方顧以薄德
乘兹艱運戎麾問罪今已十年飲至策勲惟凶渠之授
首勞師黷武豈人主之用心軍役屢興干戈未戢茫茫
士庶斃于鋒鏑皇穹以朕爲子蒼生以朕爲父至德不
能被物精誠不能動天俾我生靈淪於溝壑非朕之咎
孰之過歟朕所以馭朽懸旌坐而待曙勞懷罪已之念
延想安人之策亦惟羣公卿士百辟庶寮咸聽朕命恊
宣乃力履清白之道還淳素之風率是黎元歸于仁夀
君臣一德何以尚兹廼者刑政不修惠化未洽既盡財
力良多抵犯静惟哀矜實軫于懷今將大振綱維益明
懲勸肈舉改元之典弘敷在宥之澤可大赦天下改廣
德三年爲永泰元年是日雪盈尺戊申澤潞李抱玉兼
鳳翔隴右節度使兼南道通和吐蕃鳳翔秦隴臨洮已
東觀察處置等使仍命四鎮行營節度使馬璘爲副和
吐蕃使癸丑罷岐州之鳳翔縣併入天興縣乙卯左散
騎常侍高適卒戊午劔南節度使嚴武加檢校吏部尚
書山南節度使張獻誠加檢校工部尚書以前太子少
保王璵爲太子少師前袁州刺史李遵爲太子少保聽
朝朔望二月甲子夜雷霆震擊丁丑内出宮女千人品
官六百人守洛陽宮戊寅党項羌寇富平焚定陵寢殿
庚辰儀王璲薨諸陵署復隷太常寺戊子河西党項永
定等十二州部落内屬請置宜芳等十五州許之三月
壬辰朔詔左僕射裴冕右僕射郭英乂太子少傅裴遵
慶檢校太子少保白志貞太子詹事臧希讓左散騎常
侍暢璀檢校刑部尚書王昂高昇檢校工部尚書崔渙
吏部侍郎李季卿王延昌禮部侍郎賈至涇王傅吳令
瑶等十三人並集賢院待詔上以勳臣罷節制者京師
無職事乃合於禁門書院間以文儒公卿寵之也仍特
給飱本錢三千貫庚子夜降霜木有冰歲饑米斗千錢
諸穀皆貴丙午鳳翔李抱玉讓司徒從之授左僕射同
平章事庚戍吐蕃請和詔宰臣元載杜鴻漸與蕃使同
盟于興唐寺辛亥大風拔木是春大旱京師米貴斛至
萬錢夏四月己巳乃雨戊子太保致仕苗晉卿薨庚寅
劔南節度使檢校吏部尚書嚴武卒五月癸丑以尚書
右僕射定襄郡王郭英乂爲成都尹御史大夫充劔南
節度使是月麥稔判度支第五琦奏請十畆税一畆效
古什一而徵從之六月癸亥吏部尚書李峴南選廻至
江陵貶衢州刺史自春無雷至此月甲申大風而雷代
州置代北軍平州置柳城析通州石鼓縣置巴渠縣秋
七月辛夘朔淄青節度使侯希逸爲副將李懷玉所逐
制以鄭王邈爲平盧淄青節度大使令懷玉權知留後
事以久旱遣近臣分錄京城諸獄繫囚甲午昇平公主
出降駙馬都尉郭曖庚子雨時久旱京師米斗一千四
百他穀食稱是八月乙亥河南道副元帥涇原節度使
馬璘封扶風郡王九月辛卯太白經天丁酉僕固懷恩
死于靈州之鳴沙縣時懷恩誘吐蕃數十萬寇邠州客
將尚品息贊磨尚悉東贊等寇奉天醴泉党項羌渾奴
刺寇同州及奉天逼鳳翔府盩厔縣京師戒嚴時以星
變羌虜入寇内出仁王佛經兩轝付資聖西明二佛寺
置百尺高座講之及奴虜寇逼京畿方罷講己酉郭子
儀自河中至進屯涇陽李忠臣屯東渭橋李光進屯雲
陽馬璘郝玉屯便橋駱奉仙李伯越屯盩厔李抱玉屯
鳳翔周智光屯同州杜冕屯坊州上親率六軍屯苑内
庚戍下詔親征内官魚朝恩上言請括私馬京城男子
悉单衣團結塞京城二門之一士庶大駭有踰垣鑿竇
出城者吏不能禁自丙午至甲寅大雨平地水流丁巳
吐蕃大掠京畿男女數萬計焚廬舍而去同華節度周
智光以兵追擊于澄城破賊萬計冬十月己未復講仁
王經於資聖寺吐蕃至邠州與廻紇相遇復合從入寇
辛酉逼奉天癸亥党項攻同州焚州民廬舍丁丑郭子
儀說諭廻紇令與吐蕃疑貳庚辰子儀先鋒將白元光
合廻紇軍擊吐蕃之衆於靈臺縣之西原斬首五萬級
俘獲人畜凡三百里不絶辛巳京師解嚴壬午僕固懷
恩大將僕固名臣以千騎來降詔税百官錢市絹十萬
以賞廻紇乙酉廻紇首領胡禄都督來朝癸卯朔方將
李廻方奏收靈武郡丁亥分宣饒歙戶口於秋浦縣置
池州分信州弋陽置貴溪縣閏十月辛夘以京兆少尹
黎幹爲京兆尹丙午封朔方大將孫守亮等九人爲異
姓王李國臣等十三人爲同姓王丁亥百寮上表以軍
興急於糧餉請納職田以助費從之戊申進封渭北節
度使李光進爲武威郡王以刑部侍郎路嗣恭檢校工
部尚書兼御史大夫靈州大都督府長史充關内副元
帥兼知朔方節度等使劔南節度使郭英乂爲其檢校
西川兵馬使崔旰所殺卭州栢茂林瀘州楊子琳劔南
李昌巙皆起兵討旰蜀中亂十一月宰臣河南都統王
縉請减諸道軍資錢四十萬貫修洛陽宫從之十二月
己酉勑如聞諸州承本道節度觀察使牒科役百姓致
戶口凋弊此後委轉運使察訪以聞
二年春正月丁巳朔大雪平地二尺壬申减子孫襲實
封者半租永爲常式乙酉制治道同歸師氏爲上化人
成俗必務于學俊造之士皆從此途國之貴遊罔不受
業修文行忠信之教崇祗庸孝友之德盡其師道乃謂
成人然後揚于王庭敷以政事徵之以理任之以官寘
於周行莫匪邦彦樂得賢也其在兹乎朕志承理體尤
重儒術先王設教敢不虔行頃以戎狄多虞急於經略
太學空設諸生蓋寡絃誦之地寂寥無聲函丈之間殆
將不掃上庠及此甚用閔焉今㝢縣乂寧文武並備方
投戈而講藝俾釋菜以行禮使四科咸進六藝復興神
人以和風化浸美日用此道將無間然其諸道節度觀
察都防禦等使朕之腹心久鎮方面眷其子弟爲奉義
方修德立身是資藝業恐干戈之後學校尚微僻居遠
方無所咨禀負經來學宜集京師其宰相朝官六軍諸
將子弟欲得習學可並補國子學生其中身雖有官欲
附學讀書者亦聽其學官委中書門下選行業堪爲師
範者充其學生員數所習經業供承糧料增修學舘委
本司條奏以聞丙戍以戶部尚書劉晏充東都京畿河
南淮南江南東西道湖南荆南山南東道轉運常平鑄
錢鹽鐵等使以戶部侍郎第五琦充京畿關内河東劔
南西道轉運常平鑄錢鹽鐡等使至是天下財賦始分
理焉二月丁亥朔釋奠於國學賜宰臣百官飱錢五百
貫於國學食壬辰鎮南都護依舊爲安南都護府乙未
貶刑部尚書顔真卿爲峽州員外别駕以不附元載載
䧟之於罪也壬子命黃門侍郎同平章事杜鴻漸兼成
都尹持節充山南西道劔南東川等道副元帥仍充劔
南西川節度使以平郭英乂之亂也以四鎮行營節度
使馬璘兼邠州刺史癸丑以山南西道節度使梁州刺
史張獻誠兼充劔南東川節度觀察使卭州刺史栢茂
林充卭南防禦使劔南西山兵馬使崔旰爲茂州刺史
充劔南西山防禦使從杜鴻漸請也三月辛未張獻誠
與崔旰戰于梓州爲旰所敗僅以身免夏四月辛亥詔
尚書省郎中授中州刺史員外郎授下州刺史爲定制
五月丙辰税青苗地錢使殿中侍御韋光裔諸道税地
廻是歲得錢四百九十萬貫自乾元己未天下用兵百
官俸錢折乃議於天下地畆青苗上量配税錢命御史
府差使徵之以充百官俸料每年據數均給之歲以爲
常式六月戊戍以淮南節度使崔回檢校尚書右僕射
自春旱此月庚子始雨丁未日重輪其夜月重輪秋七
月辛酉檢校兵部尚書衢州刺史李峴卒自六月大雨
洛水泛溢漂溺居人廬舍二十坊河南諸州水加荆南
節度使衛伯玉檢校工部尚書癸未太廟二室芝草生
八月丁亥國子監釋奠復用牲牢上元二年詔諸祠獻
熟至是魚朝恩請復舊制壬寅以茂州刺史崔旰爲成
都尹兼御史大夫劔南西川節度行軍司馬卭南防禦
使卭州刺史栢茂林爲卭南節度使從杜鴻漸所請也
癸夘太子少保裴遵慶爲吏部尚書吏部尚書崔寓爲
太子少傅甲辰以開府儀同三司右監衞大將軍觀軍
容宣慰處置使神策軍兵馬使上柱國馮翊郡開國公
魚朝恩加内侍監判國子監事充鴻臚禮賓等使進封
鄭國公辛亥以檢校禮部尚書裴士淹充禮儀使九月
庚申京兆尹黎幹以京城薪炭不給奏開漕渠自南山
谷口入京城至薦福寺東街北抵景風延喜門入苑闊
八尺深一丈渠成是日上幸安福門以觀之丙子宣州
刺史李佚坐贓二十四萬貫集衆杖死籍没其家冬十
月癸未朔己丑宗正卿吳王祗奏上皇室永泰新論二
十卷太常博士柳芳撰和蕃使楊濟與蕃使論位藏等
來朝丙申令宰臣宴論位藏於中書省十一月甲寅乾
陵令於陵署得赤兔以獻丙辰詔古者量其國用而立
税典必於經費由之重輕公田之籍可謂通制履畆而
税斯誠弊法所期折中以便於時億兆不康君孰與足
故愛人之體先以博施富國之源必均節用朕自臨宸
極比屬艱難嘗欲闡淳朴之風守冲儉之道每念黎庶
思致和平而邊事猶殷戎車屢駕軍興取給皆出邦畿
九伐之師尚勤王略千金之費重困吾人乃者遵冉有
之言守周公之制什而税一務於行古今則編戶流亡
而墾田减税計量入之數甚倍征之法納隍之懼當宁
軫懷慮失三農憂深萬姓務從省約稍冀蠲除用申勤
卹之懷以救惸婺之弊京兆府今年合徵八十二萬五
千石數内宜减放一十七萬五千石青苗地頭錢宜三
分取一在京諸司官員久不請俸頗聞艱辛其諸州府
縣官及折衝府官職田據苗子多少三分取一隨處糶
貨市輕貨以送上都納青苗錢庫以助均給百官甲子
日長至上御含元殿下制大赦天下改永泰二年爲大
歴元年十二月己亥彗起匏瓜其長尺餘犯宦者星癸
卯同華節度使周智光專殺陜州監軍張志斌前虢州
刺史龐充據華州謀叛是冬無雪
二年春正月壬子朔丁巳密詔關内河東副元帥郭子
儀治兵討周智光壬戍貶智光爲澧州刺史甲子以兵
部侍郎張仲光爲華州刺史潼關防禦使大理卿敬括
爲同州刺史長春宮等使是日周智光帳下將斬智光
并子元耀元幹三首傳之以獻己巳詔潼關置兵三千
癸酉詔天文著象職在於疇人䜟緯不經蠧深於疑衆
蓋有國之禁非私家所藏雖禆竈明徵子産尚推之人
事王彤必驗景略猶寘於典刑况動皆訛謬率是矯誣
者乎故聖人以經籍之義資理化之本側言曲學實紊
大猷去左道之亂政俾彝倫而攸叙自四方多故一紀
于兹或有妄庸輙陳休咎假造符命私習星歴共肆窮
鄉之辯相傳委巷之譚作僞多端順非僥澤熒惑州縣
詿誤閭閻壊紀挾邪莫逾於此其玄象器局天文圖書
七曜歴太一雷公式等私家不合輙有今後天下諸州
府切宜禁斷本處分明牓示嚴加捉搦先藏蓄此等書
者勑到十日内送官本處長吏集衆焚毁限外隠藏爲
人所告者先決一百留禁奏聞所告人有官即與超資
注擬無官者給賞錢五百貫兩京委御史臺處分各州
方面勲臣洎百僚庶尹罔不誠亮王室簡于朕心無近
憸人慎乃有位端本静末其誡之哉丁丑昇魏州爲大
都督府戊寅勑同華兩州頃因盗據民力凋殘宜給復
二年一切蠲免庚辰禁王公宗子郡縣主之家不得與
軍將婚姻交好委御史臺察訪彈奏二月壬午幸昆明
池踏青丙戍封華州牙將姚懷爲感義郡王李延俊爲
承化郡王以斬智光之功也郭子儀自河中來朝癸夘
宰臣元載王縉左僕射裴冕戶部侍郎第五琦京兆尹
黎幹各出錢三十萬置宴於子儀之第三月辛亥夜大
風丁巳河中府獻玄狐汴宋節度使田神功來朝戊辰
貶太子少保李遵永州司馬坐贓也甲戍魚朝恩宴子
儀宰相節度度支使京兆尹於私第乙亥子儀亦置宴
于其第戊寅田神功宴于其第時以子儀元臣寇難漸
平蹈舞王化乃置酒連宴酒酣皆起舞公卿大臣列坐
於席者百人子儀朝恩神功一宴費至十萬貫夏四月
己亥以江南西道都團練觀察等使洪州刺史李勉爲
京兆尹刑部侍郎魏少遊爲洪州刺史兼御史大夫江
西觀察團練等使庚子宰臣内侍魚朝恩與吐蕃同盟
於唐興寺丙午加田神功檢校右僕射癸酉以工部侍
郎徐浩爲廣州刺史嶺南節度觀察使六月戊戍山南
劔南副元帥杜鴻漸自蜀入朝壬寅荆南節度使衞伯
玉封城陽郡王癸夘御史大夫王翊卒秋七月戊申朔
以右散騎常侍于休烈爲檢校工部尚書知省事時方
面勳臣昇八座者多非正員朝命正員者以知省事爲
名以中書舍人張延賞檢校河南尹丙寅以劔南西川
節度行軍司馬崔旰劔南節度觀察等使遂州刺史杜
濟爲劔南東川節度觀察等使以杭州刺史張伯儀爲
安南都護癸酉析道州延唐縣置大歴縣甲戍酉時有
白氣竟天八月庚辰鳳翔節度使李抱玉來朝壬午月
入氐丙戍渤海朝貢辛卯潭衡水災丙申月犯畢壬寅
太常卿駙馬都尉姜慶初得罪賜自盡勑陵廟署復隸
宗正寺九月戊申朔歲星守東井七日甲寅吐蕃寇靈
州進寇邠州詔子儀率師三萬自河中鎮涇陽京師戒
嚴戊午夜白霧起西北竟天子儀移鎮奉天乙丑晝有
大流星出于午没于亥命左丞李涵宣慰河北熒惑犯
南斗辛未靺鞨使來朝桂州山獠䧟州城刺史李良遁
去十月戊寅靈州奏破吐蕃二萬京師解嚴甲申减京
官職田三分之一給軍糧乙酉醴泉出于櫟陽飲之愈
疾廻紇党項使來朝癸夘上御紫宸殿策試茂才異行
安貧樂道孝悌力田高蹈不仕等四科舉人十一月庚
申改黃門侍郎依舊爲門下侍郎詔曰春秋以九命作
上公而謂之宰臣者三公之職漢制中書令出納詔命
典司樞密侍中上殿稱制參議政事魏晉已還益重其
任職有關於公府事不係於尚書雖陳啓沃之謀未專
宰臣之稱所以委遇斯大品秩非崇至于國朝實執其
政當左輔右弼之寄總代天理物之名典領百寮陶鎔
景化豈可具瞻之地命數不加固當進以等威副其僉
屬其侍中中書令宜昇入正二品門下中書侍郎昇入
正三品壬戍夜月暈南北河東井鎮星入輿鬼久之方
散甲子月去軒轅一尺己丑率百官京城士庶出錢以
助軍壬申京師地震自東北來其聲如雷十二月甲申
鳳翔李抱玉來朝丁酉太原節度使辛雲京來朝熒惑
入壁壘戊戍黑氣如塵竟北方是秋河東河南淮南浙
江東西福建等道五十五州奏水災
三年春正月丙午朔辛亥劔南西山置乾州管招武寧
遠二縣壬子夜月掩畢甲子冊新羅國王金乾運母爲
太妃甲戍以工部侍郎蔣渙爲尚書左丞江西團練觀
察使蘇州刺史韋元甫爲尚書右丞左丞李涵右丞賈
至並爲兵部侍郎乙亥永和公主薨二月己夘以常州
刺史李栖筠蘇州刺史兼御史中丞浙西團練觀察使
壬午邠寧節度使馬璘來朝三月乙巳朔日有蝕之壬
申割恒州衞唐縣置沍州以靈夀恒陽隷之夏四月戊
寅以山南西道節度使鄧國公張獻誠爲檢校戶部尚
書以疾辭位也右羽林將軍張獻恭爲梁州刺史兼御
史中丞充山南西道節度觀察使兄獻誠所薦也壬寅
滑亳節度使令狐彰加檢校工部尚書劔南西川節度
使兼御史大夫崔旰來朝五月戊申加崔旰檢校右散
騎常侍乙夘追諡故齊王倓爲承天皇帝興信公主亡
女張氏爲恭順皇后祔葬辛酉改桂州臨源縣爲全義
縣癸酉以左散騎常侍崔昭爲京兆尹是日地震戊辰
以劔南西川節度使崔旰檢校工部尚書改名寧寧爲
栢茂林楊子琳所攻寧既入朝子琳乘虛襲據成都府
朝廷憂之即日詔寧還成都庚午以卭州刺史鮮于叔
明爲梓州刺史充劔南東川節度使六月戊子承天皇
帝祔奉天皇帝廟同殿異室庚寅太子少師王璵卒壬
辰幽州節度使檢校侍中幽州大都督府長史李懷仙
爲麾下兵馬使朱希彩所殺庚子淮南節度使檢校尚
書左僕射知省事揚州大都督府長史趙國公崔圓卒
閏月己酉郭子儀加司徒庚申宰臣充河南副元帥王
縉兼幽州節度使以尚書右丞韋元甫揚州大都督府
長史兼御史大夫充淮南節度觀察等使丁夘以幽州
節度副使試太常卿朱希彩知幽州留後遣兵部侍郎
李涵兼御史大夫使河北宣慰以幽州亂故也庚午相
州薛嵩魏州田承嗣恒州李寶臣並加左右僕射七月
壬申崔寧弟寬攻破楊子琳收復成都府是月五星並
聚於東井占曰中國之利也乙亥王縉赴鎮州八月己
未月掩畢辛酉月入東井壬戍吐蕃十萬寇靈武熒惑
犯太微垣丁夘吐蕃寇邠州京師戒嚴戊辰邠寧節度
使馬璘破吐蕃二萬於邠州御史大夫崔渙爲税地青
苗錢使給百官俸錢不平詔尚書左丞蔣渙按鞫貶崔
渙爲道州刺史庚午河東節度使檢校左僕射太原尹
同中書門下平章事辛雲京卒門下侍郎同中書門下
平章事兼幽州長史持節河南副元帥都統河南淮西
山南東道諸節度行營兼幽州盧龍等軍節度使太微
宮使弘文館大學士兼東都留守齊國公王縉兼太原
尹北都留守充河東軍節度餘官使並如故辛未以門
下侍郎同中書門下平章事山劔副元帥太清宮使崇
玄館大學士杜鴻漸兼東都留守九月壬申郭子儀自
河中移鎮奉天歲星入輿鬼丁丑濟王環薨熒惑入太
微垣壬午吐蕃寇靈州甲申以尚書左丞蔣渙爲華州
刺史充鎮國軍潼關防禦使丙戍檢校戶部尚書知省
事鄧州國公張獻誠卒丁亥工部尚書趙國珍卒庚寅
以前華州刺史張重光爲尚書左丞壬辰靈州將白元
光破吐蕃二萬於靈武戊戍靈武奏破吐蕃六萬百寮
稱賀京師解嚴冬十月甲寅朔方留後靈武大都督府
長史常讓光加檢校工部尚書乙未以京兆尹李勉爲
廣州刺史充嶺南節度使丁夘子儀自奉天來朝十一
月丁亥幽州留後朱希彩爲幽州長史充幽州盧龍節
度使癸巳加廊下百官廚料增舊五分之一十二月壬
寅道州刺史崔渙卒己酉以邠寧節度使馬璘爲涇原
節度移鎮涇州其邠寧割隷朔方軍邠州將吏以燒馬
坊爲亂兵馬使叚秀實斬其兇首八人方定
四年春正月庚午朔甲戍大風乙亥大雪平地盈尺甲
申日有蝕之子儀回河中戊子勑有司定王公士庶每
戶秋錢分上中下三等宗室穎州刺史李岵專殺法司
以議親宜賜自盡乙未福建觀察使李承昭請徙汀州
於長汀縣之白石村從之黑衣大食國使朝貢二月乙
巳以瀘州刺史楊子琳爲陜州刺史乙夘宰臣杜鴻漸
讓山劒副元帥從之丙辰夜地震有聲如雷者三辛酉
以湖南都團練觀察使衡州刺史韋之晉爲潭州刺史
因是徙湖南軍於潭州江西團練使魏少遊來朝三月
壬申詔夫計人而置官度事而賦任因時立制損益在
焉吏足以理人人足以奉吏則官稱其禄禄當其秩然
後上下相樂公私不匱昔漢光武時及魏太和中並减
吏員兼省鄉邑致理之道此其一隅今連歲治戎天下
凋瘵京師近甸煩苦尤重比屋流散念之惻然人寡吏
多困於供費欲其蘇息不可得也設令廉耻守分以奉
科條猶有禄廩之煩役使之弊而況貪猾縱欲而動踰
典章作威以虐下厚歛以潤已者乎古者縣置大夫一
員足以爲治奚必貳佐分掌而後治耶且京畿戶口減
耗大半職員如舊何以堪之豈可以重困之人供不給
之費使人不倦其在變通制事之宜式從省便其京兆
府長安萬年宜各減丞一員尉兩員餘縣各減丞尉一
員餘委吏部條件處分吏部尚書裴遵慶爲右僕射劉
晏改吏部尚書庚寅江西團練使魏少遊封趙國公丙
申復置仙州夏四月壬寅陜州虞邑縣復爲安邑縣虢
州天平縣復爲湖城縣五月丙戍京師地震辛夘以僕
固懷恩女爲崇徽公主嫁廻紇可汗仍令兵部侍郎李
涵往冊命六月丁酉以太子詹事臧希讓檢校工部尚
書充渭北節度以渭北節度李光進爲太子太保辛亥
昇辰州爲都督府析長巫溪錦業等州置團練觀察使
秋七月己丑以澧州刺史崔瓘爲潭州刺史湖南都團
練觀察使癸未以天下刑官濫刑詔至理之代先德後
刑上歡然以臨下下欣然而奉上祸亂不作法令可施
去聖久遠薄於教化簡書填委獄訟煩興苛吏舞文冤
人致辟思欲刷恥改行厥路無由豈天地父母慈愛之
意也朕主三靈之重託羣后之上夕惕若厲不敢荒寧
内訪卿士外咨方岳日不暇給八年于兹而大道淳風
鬱而不振四郊多壘連歲備邊師旅在外役費尤廣賦
役轉輸疾耗吾人困竭無聊窮斯濫矣下庶暗昧不見
刑網戎士在軍未習法令犯禁抵罪其徒實繁狴犴之
間未詳事實吏議不決動淹時月傷沮和氣屢彰咎徵
此皆朕之不明教之未至上失其道而繩下以刑敢不
罪已以荅災青人者君之支體害之則君有所傷刑者
教之輔助失之則人無所措慮有冤濫慘然憂傷用明
慎罰之典俾弘在宥之澤其天下見禁囚死罪降從流
流已下釋放左降流人移隷等委司奏聽進止如聞州
縣官比來率意恣行麄杖不依格令致使殞斃深可哀
傷頻有處分仍聞乖越自今已後非灼然蠧害不得輙
加非理所司嚴加紏察以聞先是皇姨弟薛華因酒色
之忿手刃三人棄屍於井事發繫獄賜自盡故有是詔
八月丙申朔自夏四月連雨至此月京城米斗八百文
官出米二萬石減估而糶以惠貧民己夘虎入長夀坊
元載家廟射生將周皓引弩斃之冬十月乙夘以汝州
刺史孟皥爲京兆尹十一月辛未禁畿内弋獵乙亥門
下侍郎同中書門下平章事衞國公杜鴻漸卒丙子以
左僕射翼國公裴冕同中書門下平章事充東都留守
河南淮南淮西山南東道副元帥十二月乙未勅左右
補闕拾遺内供奉員左右各置兩員餘罷之戊戍裴冕
卒辛酉勅京兆府税宜分作兩等上等每畆税一斗下
等税六升能耕墾荒地者税二升
五年春正月乙丑朔辛卯以陜州節度使皇甫温判鳳
翔尹充鳳翔河隴節度使鳳翔節度使李抱玉判梁州
事充山南西道節度使壬申河南尹張延賞兼御史大
夫充東都留守罷河南淮西淮南山南東道副元帥所
管軍隸東都留守二月戊戍李抱玉移鎮盩厔鳳翔軍
忿縱兵大掠數日乃止己亥廢仙川襄城葉縣隸汝州
詔罷魚朝恩觀軍容使己巳朝恩自縊而死戊寅詔定
京兆府戶税夏税上田畝税六升下田四升秋税上田
畆五升下田三升荒田開墾者二升己丑勅唐虞之際
内有百揆庶政惟和至于宗周六卿分職以倡九牧書
曰龍作納言帝命惟允詩云仲山甫王之喉舌皆尚書
之任也雖西漢以二府分理東京以三公總務至于領
錄天下之綱綜覈萬事之要邦國善否出納之由莫不
處正於會府也令僕以綜詳朝政丞郎以彌綸國典法
天地而分四序配星辰而統五行元本於是乎在九卿
之職亦中臺之輔助小大之政多所關決自王室多難
一紀于兹東征西伐略無寧歲内外荐費徵求調發皆
廹於國計切於軍期率於權便裁之新書從事且救當
時之急殊非致理之道今外虞既平罔不率俾天時人
事表裏相符將明畫一之法大布惟新之命陶甄化源
去末歸本魏晉有度支尚書校計軍國之用國朝但以
郎官署領辦集有餘時艱之後方立使額參佐既衆簿
書轉煩終無弘益又失事體其度支使及關内河東山
南西道劔南西川轉運常平鹽鐵等使宜停禮儀之本
職在奉常往年置使因循未改有乖舊制實曠司存委
太常卿自舉本職其使宜停漢朝丞相與公卿已下五
日一決事帝親斷可否且國之安危不獨注於將相攷
之理亂固亦在於庶官尚書侍郎左右丞及九卿參領
要重朕所親倚固當朝夕進見以之匡益也並宜詳校
所掌具陳損益如非時宜湏有奏議亦聽詣閣請對當
親覽其意擇善而從朕受昊天之成命承累聖之鴻業
齊心滌慮夙夜憂勞顧以不敏不明薄於德化致使舊
章多廢至理未弘其心愧耻終食三歎雖詔書屢下以
申振卹且朝典未舉猶深鬱悼思與百辟卿士勵精於
理俾國經王道可舉而行各宜承式以恭爾位諸州置
屯亦宜停于是悉以度支之務委於宰相辛夘以兵部
侍郎賈至爲京兆尹以京西兵馬使李忠臣爲鳳翔尹
代皇甫温温移鎮陜州夏四月庚子湖南都團練使崔
瓘爲兵馬使臧玠所殺玠據潭州爲亂澧州刺史楊子
琳道州刺史裴虬衡州刺史楊濟出軍討玠乙巳夜歲
星入軒轅丙午復置先農馬祖壇祀之丁未封幽州節
度使朱希彩爲高密郡王己未夜彗起五車長三丈庚
申宰臣大原尹王縉入朝五月辛未刑部侍郎黎幹爲
桂州刺史桂管防禦經略招討觀察等使己夘夜彗起
北方其色白庚辰貶禮部尚書裴士淹爲處州刺史戶
部侍郎判度支第五琦爲饒州刺史皆魚朝恩黨也元
載既誅朝恩下制罷使仍放黜之癸未以羽林大將軍
辛京杲爲潭州刺史湖南觀察使甲申西北白氣竟天
徙置當悉相静恭五州於山險要害地備吐蕃也六月
己未彗星滅赦天下見禁囚徒秋七月丁夘以浙東觀
察使越州刺史御史大夫薛兼訓爲檢校工部尚書太
原尹北都留守充河東節度使是月京城斗米千文八
月辛夘宰臣元載請置中都於河中府秋秒行幸春中
還京以避蕃戎侵寇之患疏入不報載疏大旨以關輔
河東等十州戶税入奉京師創置精兵五萬以威四方
辭多捭闔欲權歸於己也九月丁丑以宣歙池等州都
團練觀察使宣州刺史兼御史中丞陳少遊充浙江東
道團練觀察使吐蕃寇永夀汴州田神功來朝十二月
乙未改巫州爲溆州業州爲蔣州
六年春正月己未朔戊寅於鄜州之析城置肅戍軍二
月乙酉御史大夫敬栝卒夏四月丁巳上御宣政殿試
制舉人至夕策未成者令太官給燭俾盡其才己未澧
州刺史楊子琳來朝賜名猷丁丑改泉州爲充州戊寅
詔纂組文繡正害女紅今師旅未息黎元空虚豈可使
滛巧之風有虧常制其綾錦花文所織盤龍對鳳麒麟
獅子天馬辟邪孔雀仙鶴芝草萬字雙勝透背及大&KR3075;
綿竭鑿六破已上並宜禁斷其長行高麗白錦大小花
綾錦任依舊例織造有司明行曉諭五月癸夘以河南
尹張延賞爲御史大夫秋七月乙巳月掩畢八月乙夘
淮南節度使韋元甫卒丙辰以東都副留守常休明爲
檢校左散騎常侍河陽三城使夏旱此月己未始雨庚
午以御史大夫張延賞爲揚州大都督府長史淮南節
度使丙午以蘇州刺史浙江觀察使李栖筠爲御史大
夫丁丑獲白兔於太極殿之内廊庚辰夜月入紫微垣
九月壬辰夜熒惑犯哭星自八月連雨害秋稼戊申於
輪臺置静塞軍辛亥熒惑入壁壘冬十月壬午滄州置
横海軍十一月己亥文單國王婆彌來朝獻馴象一十
一壬寅夜月入太微又掩氐十二月己未江西觀察使
檢校刑部尚書魏少遊卒庚午制以文單王婆彌爲開
府儀同三司試殿中監是歲春旱米斛至萬錢
七年春正月癸未朔戊子於魏州頓丘縣置澶州以頓
丘縣之觀城店置觀城縣以張之清豐店置清豐縣并
割魏州之臨黃縣並隷澶州以貝州臨清縣之張橋店
置永濟縣乙未月犯軒轅庚子以檢校戶部尚書路嗣
恭爲洪州刺史兼御史大夫江西觀察使辛丑太常卿
楊綰兼充禮儀使甲辰廻紇使出鴻臚寺劫掠坊市吏
不能禁止復三百騎犯金光朱雀等門是日皇城諸門
皆閉慰諭之方止二月甲寅以兵部侍郎李涵爲蘇州
刺史兼御史中丞充浙西觀察使鎮星臨太微戊午夜
月掩天關三月壬辰詔諫議大夫置四員爲定四月甲
寅廻紇王子李秉義卒歸國宿衞賜名也五月乙酉雨
雹大風折樹丙戍夜月入太微辛卯徙忻州之七聖容
於太原府之紫極宫乙未詔躋於道者化淳而刑措善
於理者綱舉而網疎朕涉道未弘燭理多昧常亦遐想
太古高挹玄風保合太和在宥天下蓋德薄而未臻也
是用因時以設教便俗以立防務盡平恕用申哀卹又
化淺而多犯也加以邊虞未戢徭賦適繁荒廢之際寇
攘斯起遂令圜土嘉石之下積有繫囚竹章牙簡之中
困於法吏屬盛陽之候大暑方蒸仍念狴牢何堪鬱灼
所以汨傷和氣感致咎徵天道人事豈相遠也如聞天
下諸州或愆時雨首種不入宿麥未登哀我矜人何時
不恐皆由朕過益用懼焉惕然憂嗟深自咎責所以減
膳徹樂别居齊宫禱于神明冀獲嘉應仲夏之月静事
無爲以助晏隂以弘長養斷薄決小已過於麥秋繼長
增高宜順乎天意可大赦天下見禁囚徒罪無輕重一
切釋放癸亥以檢校禮部尚書蔣渙充東都留守六月
庚戍朔有司言日蝕隂雲不見丁丑詔誡薄葬不得造
假花果及金手脱寶鈿等物秋七月癸巳廻紇蕃客奪
長安縣令邵說所乘馬人吏不能禁八月庚戍賜北庭
都護曹令忠姓名曰李元忠九月乙未工部尚書于休
烈卒冬十月壬子上畋于苑中矢一發貫二兔從臣皆
賀辛未以權知幽州盧龍節度留後朱泚檢校左散騎
常侍充幽州盧龍節度使丙子以大府卿吕崇賁爲廣
州都督充嶺南節度使十一月庚辰詔自頃蕃戎入寇
巴南屢多征役其巴逄渠集壁充通開等州宜放二年
租庸甲申以福建觀察使李承昭爲禮部尚書華州刺
史李琦爲福州刺史福建都團練觀察使辛邜以嶺南
節度李勉爲工部尚書十二月丙寅雨土是夜長星出
於參辛未滑州置永平軍壬子禁鑄銅器癸酉大雪是
秋稔廻紇吐蕃大食渤海室韋靺鞨契丹奚牂牁康國
石國並遣使朝貢
八年春正月丁丑朔壬午昭義軍節度檢校右僕射相
州刺史薛嵩卒癸夘勅天下青苖地頭錢每畆十五文
率京畿三十文自今一例十五文京官三品已上郎官
御史每年各舉一人堪爲刺史縣令者甲子御史大夫
李栖筠彈吏部侍郎徐浩丁夘幽州節度使朱泚加檢
校戶部尚書封懷寧郡王徐浩薛邕違格並停知選事
壬申永平軍節度使檢校右僕射滑州刺史霍國公令
狐彰卒遺表薦劉晏李勉代已丙子以工部尚書李勉
兼御史大夫滑州刺史充永平軍節度滑亳觀察等使
夏四月戊申乾陵上仙觀之尊殿有雙鵲銜紫泥補殿
之隙缺凡十五處戊午以太僕卿吳仲儒爲鄂州刺史
鄂嶽沔等州團練觀察使五月乙酉貶吏部侍郎徐浩
明州别駕薛邕歙州刺史京兆尹杜濟杭州刺史皆坐
典選也以太府卿于頎爲京兆尹辛夘鄭王邈薨贈昭
静太子壬辰曲赦京城繫囚癸卯詔赦天下繫囚死罪
降從流流已下並放六月隴州華亭縣置義寧軍癸亥
戶部侍郎判度支韓滉奏安邑鹽池生乳鹽是夏城奉
天以備蕃寇秋七月己夘太白入東井乙未月掩畢八
月甲寅詔吏部尚書劉晏知三銓選事己未吐蕃寇靈
武庚午靈武奏蕃軍退去辛未幽州節度使朱泚弟滔
率五千騎來朝請河西防秋詔千騎迓於國門許自皇
城南面出開遠門赴涇州行營九月癸酉臨晉公主薨
壬午嶺南節度使廣州刺史吕崇賁爲部將哥舒晃所
殺癸未晉州男子郇謨以麻辮髮持竹筐及葦席哭於
東市請進三十字如不稱旨請褁尸於席筐上召見賜
衣舘之禁中内二字曰監團欲去諸道監軍團練使也
丁亥貶左廵使殿中侍御史楊護以其抑郇謨而不上
聞也戊子詔京官五品以上各上封事言政得失己丑
夜太白入太微甲午東都留守蔣瓊兼知東都貢舉戊
戍以辰錦觀察使李昌巙爲桂州刺史桂管防禦觀察
使大鳥見武功肉趐狐首四足有爪爪長四尺三寸毛
赤如蝙蝠羣鳥隨而噪之神策將張白芬射斃以獻冬
十月癸夘魏博田承嗣加同平章事丁巳夜月掩畢吐
蕃寇涇州邠州甲子子儀先鋒將渾瑊與吐蕃戰于宜
禄我師不利瑊與涇原馬璘極力追躡蕃軍潰去乙丑
以江西觀察使路嗣恭爲廣州刺史充嶺南節度使封
翼國公以浙東觀察使越州刺史陳少遊爲揚州大都
督府長史充淮南節度使戊辰郭子儀奏破吐蕃十萬
百寮稱賀己夘夜月入羽林癸巳月入太微十一月壬
寅朔庚戍汴宋節度使田神功來朝辛酉淮西節度使
李忠臣來朝十二月癸酉月入羽林自冬無雪是歲大
有年
九年春正月庚子朔壬寅汴宋節度使太子少師檢校
尚書右僕射兼御史大夫汴州刺史田神功卒澧朗兩
州鎮遏使澧州刺史楊猷擅浮江而下至鄂州詔許赴
汝州泝漢而上復郢襄等州皆閉城拒之二月己丑以
田神功弟神玉權知汴宋留後癸巳郭子儀自邠州來
朝李抱玉自鳳翔來朝三月丙午禁畿内漁獵採捕自
正月至五月晦永爲常式戊子以澧州刺史楊猷爲洮
州刺史夏四月丁丑月入太微己夘以桂管觀察使黎
幹爲京兆尹兼御史大夫甲申中書舍人常袞率兩省
官一十八人詣閣請論事詔三人各盡所懷乙酉詔郭
子儀等大閱以備吐蕃壬辰詔赦大辟以下無輕重釋
放乙未華陽公主薨上悲惜之累日不聽朝宰臣抗疏
陳請五月庚戍廢沍州庚申詔度支使支七十萬貫轉
運使五十萬貫和糴歲豐榖賤也乙丑詔四方之内方
協大寧西戎無厭獨阻王命不可忘戰尚勞邊事朕頃
以兵革之後軍國空耗躬率節儉務勤農桑上玄儲休
仍歲大稔益用多愧不知其然雖屬此人和近於家給
而邊榖未實戎備猶虚因其天時思致豐積將設平糶
以之餽軍然以中都所供内府不足粗充常入之數豈
齊倍餘之收其在方面藎臣成兹大計共佐公家之急
以資塞下之儲每道歲有防秋兵馬其淮南四千人浙
西三千人魏博四千人昭義二千人成德三千人山南
東道三千人荆南二千人湖南三千人山南西道二千
人劔南西川三千人東川二千人鄂岳一千五百人宣
歙三千人福建一千五百人其嶺南浙東浙西亦合準
例恐路遠往來增費各委本道每年取當使諸色雜錢
及廻易利潤贓贖錢等每人計二十貫每道據合配防
秋人數多少都計錢數市輕貨送納上都以備和糶仍
以秋收送畢涇原節度使馬璘來朝丙寅加馬璘尚書
左僕射知省事璘諷將士進狀求宰相故有是授幽州
節度使朱泚遣弟滔奉表請自入朝兼自率五千騎防
秋許之詔築第待之六月己夘月掩南斗庚辰月入太
微秋七月甲辰月掩房又入羽林久旱京兆尹黎幹歴
禱諸祠未雨又請禱文宣廟上曰丘之禱久矣八月辛
未以虢州刺史宋晦爲同州刺史充長春宫營田等使
戊寅以陜州大都督府長史皇甫温爲越州刺史充浙
東觀察使辛夘月掩軒轅九月庚子幽州節度使朱泚
來朝乙巳渭北節度使坊州刺史臧希讓卒是秋大雨
冬十月壬申信安王瑝薨乙亥梁王璿薨以前宣州刺
史季廣琛爲右散騎常侍十一月戊戍大雪平地盈尺
庚子以商州刺史李國清爲陜州大都督府長史充陜
州觀察使十二月庚寅以中書舍人楊炎祕書少監韋
肇並爲吏部侍郎中書舍人常袞爲禮部侍郎壬辰赦
京繫囚死罪降從流流已下並釋放
十年春正月乙未朔己酉昭義牙將裴志清逐其帥薛
㠋薛㠋奔洺州上章待罪志清率衆歸田承嗣壬寅夀
王瑁薨乙未朱泚抗表乞留京師西征吐蕃請以弟滔
權爲幽州留後許之以昭義將薛擇爲相州刺史薛雄
爲衞州刺史薛堅爲洺州刺史皆嵩之族人也戊申遣
使慰諭田承嗣令各守封疆承嗣不奉詔壬子充州復
爲果州癸丑田承嗣盗取洺州又破衞州二月乙丑盗
殺衞州刺史薛雄丙寅罷辰錦溪奬五州經略使復隸
黔中辛未制第四子述封睦王充嶺南節度度支營田
五府經略觀察處置等大使第五子逾可封郴王充渭
北鄜坊等州節度大使第六子連封恩王第七子韓王
迥可充汴宋節度大使第八子遘可封鄜王第十三子
造封忻王充昭義節度大使第十四子暹封韶王十五
子運封嘉王十六子遇封端王十七子遹封循王十八
子通封恭王十九子達封原王二十子逸封雅王並可
開府儀同三司不出閤丙子以華州刺史李承昭爲相
州刺史知昭義兵馬留後時田承嗣盡盗入相衞所管
四州之地自署長吏是日河陽軍亂逐城使常休明迫
牙將王惟恭爲留後軍士大掠數日休明奔東都甲申
以平盧淄青節度觀察海運押新羅渤海兩蕃等使檢
校工部尚書青州刺史李正已檢校尚書左僕射前隴
右節度副使隴州刺史馬燧爲商州刺史充本州防禦
使三月甲午陜州軍亂逐觀察使李國清縱兵大掠國
清卑詞遍拜將士方免禍一夕而定己巳薛㠋常休明
至闕下素服待罪丁未以左散騎常侍孟皥爲葉州刺
史充潼關防禦使庚戍熒惑入壁壘四月太常寺奏諸
州府所用㪷秤當寺給銅㪷秤州府依樣製造而行從
之乙未制魏博節度使開府儀同三司太尉檢校尚書
左僕射同中書門下平章事魏州大都督府長史上柱
國鴈門郡王田承嗣可貶永州刺史仍詔河東鎮冀幽
州淄青淮西滑亳汴宋澤潞河陽道出師進討甲申大
雨雹暴風拔樹飄屋瓦落鴟吻人震死者十之二京畿
損稼者七縣五月乙未田承嗣部將霍榮國以磁州歸
癸夘劔南置昌州罷兩都貢舉都集上都停童子科六
月辛未田承嗣遣其黨裴志清攻圍冀州爲李寶臣所
敗秋七月己未戶部尚書暢璀卒杭州大風海水翻潮
溺州民五千家船千艘八月丁夘田承嗣上表請東身
歸朝戊子夜月入太微乙丑田承嗣將盧子期攻磁州
九月戊戍荆南節度使衞伯玉來朝壬寅宥京城繫囚
戊申廻紇白晝殺人於市吏捕之拘於萬年獄其首領
赤心持兵入縣劫囚而出斫傷獄吏月暈熒惑犯昴五
車參東井等星癸丑吐蕃寇隴州鳳翔李抱玉擊退之
戊午幽州節度使朱泚鎮奉天冬十月辛酉日有蝕之
癸亥以商州刺史馬燧檢校左散騎常侍河陽三城使
甲子昭義節度使李承昭與盧子期戰於磁州清水縣
大破之生擒子期以獻丙寅貴妃獨孤氏薨追贈曰貞
懿皇后己丑尚書右僕射裴遵慶卒十一月辛夘新平
公主薨丁酉田承嗣所署瀛州刺史吳希光以城降丁
未路嗣恭攻破廣州擒哥舒晃斬首以獻
十一年正月庚寅朔田承嗣上表請罪壬辰遣諫議大
夫杜亞使魏州宣慰許其自新辛亥劔南節度使崔寧
奏大破吐蕃二十萬斬首萬級生擒首領一千一百五
十人獻于闕下二月癸亥荆南節度使衞伯玉卒于京
師戊子河陽軍復亂大掠三日監軍使冉廷蘭率兵斬
其亂首方定戊申昌樂公主薨辛亥御史大夫李栖筠
卒夏四月戊午朔丙子以浙西觀察使蘇州刺史御史
大夫李涵知臺事充京畿觀察使己夘以前淮南節度
使揚州大都督府長史御史大夫張延賞爲江陵尹兼
御史大夫充荆南節度使五月癸巳以永平軍節度使
李勉爲汴州刺史充汴宋等八州節度觀察留後時汴
將李靈耀專殺濮州刺史孟鑒北連田承嗣故命勉兼
領汴州授靈耀濮州刺史靈耀不受詔六月戊戍以李
靈耀爲汴州刺史充節度留後秋七月戊子夜暴澍雨
平地水深盈尺溝渠漲溢壊坊民千二百家庚寅田承
嗣兵寇滑州李勉拒戰而敗八月丙寅幽州節度使朱
泚加同中書門下平章事李靈耀據汴州叛甲申命淮
西李忠臣渭州李勉河陽馬燧三鎮兵討之閏月丁酉
太白經天九月乙丑李忠臣等兵進營鄭州靈耀之衆
來薄戰淮西兵亂乃退軍於滎澤戊辰淄青李正已奏
取鄆濮二州冬十月乙酉忠臣等軍破賊於中牟進軍
又敗賊於汴州郭外乃攻之乙丑承嗣遣姪悦率兵三
萬援靈耀丙午淮西河陽之師合擊田悦營其衆大敗
悦脱身北走靈耀聞悦之敗棄城遁走汴州平丁未滑
將杜如江生擒靈耀而獻十二月丁亥加平盧淄青節
度使檢校尚書左僕射青州刺史饒陽王李正已爲檢
校司空同中書門下平章事成德軍節度使太子太傅
檢校尚書左僕射隴西郡王李寳臣檢校司空同中書
門下平章事庚寅涇原節度使檢校尚書左僕射知省
事扶風郡王馬璘卒丁酉以涇原節度副使試太常卿
張掖郡王叚秀實權知河東節度留後北都留守薛兼
訓病故也昭義節度使李承昭抗表稱疾以澤潞行軍
司馬李抱玉權知磁邢兵馬留後庚戍加淮西節度檢
校右僕射安州刺史西平郡王李忠臣檢校司空同中
書門下平章事仍兼汴州刺史
十二年春正月甲寅朔辛酉以四鎮北庭涇原節度副
使知節度使事張掖郡王叚秀實爲涇州刺史兼御史
大夫充本州團練使月掩軒轅渤海使獻日本國舞女
十一人癸酉夜月掩心前大星又入南斗魁京師旱分
命祈禱二月戊子淄青節度使李正己之子納爲青州
刺史充淄青節度留後丁未以朗州刺史李國清爲黔
州刺史經略招討觀察使三月乙卯河西隴右副元帥
鳳翔懷澤潞秦隴等州節度觀察等使兵部尚書同中
書門下平章事潞州大都督府長史知鳳翔府事上柱
國凉國公李抱玉卒壬戍月入太微癸亥以太原少尹
河南節度行軍司馬權知河東留後鮑防爲太原尹御
史大夫充北都留守河東節度使戊辰夜月逼心前星
庚午左降官永州刺史田承嗣復授魏博節度使官並
如故承嗣姪悦子綰緒綸並復舊官庚辰宰相元載王
縉得罪下獄命吏部尚書劉晏訊鞫之辛巳制中書侍
郎平章事元載賜自盡門下侍郎平章事王縉貶括州
刺史夏四月壬午以朝議大夫守太常卿兼修國史楊
綰爲中書侍郎尚書禮部侍郎集賢院學士常袞爲門
下侍郎並同中書門下平章事癸未以右庶子潘炎爲
禮部侍郎貶吏部侍郎楊炎爲遠州司馬元載黨也諫
議大夫知制誥韓洄王定包佶徐璜戶部侍郎趙縱大
理少卿裴翼太常少卿王紞起居舍人韓會等十餘人
皆坐元載貶官也給事中杜亞使魏州賜田承嗣鐵券
癸巳以前秘書監李揆爲睦州刺史揆故宰相爲元載
所忌二十年流落丐食江湖間載誅方得爲郡又召顔
真卿於湖州亦載所忌斥外也乙未月掩心前星丁酉
西川破吐蕃於望漢城擒蕃將大籠官論器然以獻壬
寅以前商州刺史烏崇福爲安南都護本管經略使渤
海奚契丹室韋靺鞨並遣使朝貢己酉加京官料錢文
武班諸司共二千七百九十六員文官一千八百五十
四員武官九百四十二員歲加給一十五萬六千貫并
舊給凡二十六萬貫以關内副元帥兵馬使渾瑊兼邠
州刺史五月辛亥罷天下州團練守捉使名甲寅諸道
邸務在上都名曰留後改爲進奏院丙辰夜月入太微
辛酉貶刑部尚書王昂連州刺史昂至萬州卒庚午勑
毁元載祖父墳剖棺棄骸焚毁私廟主於大寧里甲戍
以前安南都護張伯儀爲廣州刺史兼御史大夫充嶺
南節度使六月癸巳時小旱上齋居祈禱聖體不康是
日不視朝秋七月戊午罷潤州丹陽軍蘇州常州軍己
巳中書侍郎同中書門下平章事集賢殿崇文館大學
士兼修國史楊綰卒八月癸巳賜東川節度使鮮于叔
明姓李氏癸夘宰臣讓賜食先是元載王縉輔政每日
賜食因爲故事至是常袞等上表云飱錢已多更頒御
膳胡顔自安乞停賜食從之甲辰以湖州刺史顔真卿
爲刑部尚書乙巳以久雨宥常參百寮不許御史點班
九月乙夘許以庶人禮葬元載辛酉以涇原節度副使
叚秀實爲四鎮北庭行營涇原鄭棣等州節度使庚午吐
蕃寇坊州掠党項羊馬而去是秋宋亳陳滑等州水冬
十月丁亥戶部侍郎判度支韓滉言解縣兩池生瑞鹽
乃置祠號寶應靈慶池壬寅夜月掩昴又入太微乙巳
以滑州牙將劉洽爲宋州刺史京兆尹黎幹奏水損田
三萬一千頃度支使韓滉奏所損不多兼渭南令劉澡
曲附滉亦云部内田不損差御史趙計檢渭南田亦附
滉云不損上曰水旱咸均不宜渭南獨免復命御史朱
敖檢之渭南損田三千頃上歎息曰縣令職在字人不
損亦宜稱損損而不聞豈有卹隠之意耶劉澡趙計皆
貶官十一月癸丑太白臨哭星乙卯夜月入羽林癸酉
以右散騎常侍蕭昕爲工部尚書刑部尚書顔真卿獻
所著韻海鏡源三百六十卷十二月丁亥西川崔寧奏
於西山破吐蕃十萬斬首八千生擒九百人己亥天下
仙洞靈迹禁樵捕庚子以幽州節度使朱泚兼隴右節
度副大使權知河西澤潞行營兵馬事京兆尹請修六
門堰許之
十三年春正月戊申朔辛酉壊白渠碾磑八十餘所以
奪農溉田也壬戍刑部尚書魯郡公顔真卿三抗章乞
致仕不允淄青節度使李正已請附屬籍從之戊辰廻
紇寇太原鮑防與之戰我師不利朱泚徙封遂寧郡王
二月庚辰代州都督張光晟擊廻紇戰于羊武谷破之
北人乃安己亥吐蕃寇靈武甲辰太僕寺佛堂有小脱
空金剛右臂忽有黑汗滴下以紙承之色類血三月甲
戍河陽將士劫廻紇輜重因與相鬭縱兵大掠久之方
定四月丁亥以浙西觀察留後李道昌爲蘇州刺史兼
御史中丞充浙西都團練觀察使己丑以前浙西觀察
使李涵爲御史大夫甲辰吐蕃寇靈州朔方留後常謙
光擊敗之五月戊午宦官劉清潭賜名忠翼六月戊戍
隴右節度使朱泚於軍士趙貴家得猫鼠同乳不相害
籠而獻之秋七月壬子中書舍人崔祐甫知吏部選事
癸丑劔南節度使崔寧加檢校司空東川李叔明加檢
校工部尚書辛未吐蕃寇鹽州慶州八月甲戍朔成德
軍節度使李寶臣抗章請復本姓張氏從之冬十月丁
酉葬貞懿皇后於莊陵十一月丁卯日長至有司祀昊
天上帝於南郊上不視朝故也十二月丙戍以吏部尚
書劉晏爲左僕射判使如故以給事中杜亞爲洪州刺
史兼御史中丞充江西觀察使以江西觀察使路嗣恭
爲兵部尚書是歲郴州黃山崩壓死者有數百人
十四年春正月壬寅朔壬戍以楚州刺史李泌爲澧州
刺史二月癸未魏博七州節度使太尉檢校尚書左僕
射同中書門下平章事魏州大都督府長史田承嗣卒
甲申以魏博中軍兵馬使左司馬田悦兼御史中丞充
魏博節度留後三月丁未汴宋節度使李忠臣爲麾下
將族姪李希烈所逐忠臣狼狽歸朝上以忠臣立功於
國乃授檢校司空同平章事庚戍以河南尹嚴郢爲京
兆尹河中少尹知府事趙惠伯爲河南尹辛酉以前容
管經略使容州刺史王雄爲河中少尹知府事夏四月
癸未成德軍節度使張寶臣復請姓李從之五月癸卯
上不康至辛亥不視朝北都留守鮑防以北庭歸朝辛
酉詔皇太子監國是夕上崩于紫宸之内殿遺詔皇太
子柩前即位壬戍遷神柩于太極殿發喪八月庚申羣
臣上尊諡曰睿文孝武皇帝廟號代宗十月己酉葬於
元陵十二月丁酉祔於太廟
史臣曰嗚呼治道之失也若河決金堤火炎崑崗雖神
禹之乘四載玄冥之灑八瀛亦不能堙洪濤而撲烈熖
者何也良以勢既壊而不能遽救也觀夫開元之治也
則横制六合駿奔百蠻及天寶之亂也天子不能守兩
都諸侯不能安九牧是知有天下者治道其可忽乎明
皇之失馭也則禄山暴起於幽陵至德之失馭也則思
明再䧟於河洛大歴之失馭也則懷恩鄉導於犬戎自
三盗合從九州羹沸軍士膏於原野民力殫於轉輸室
家相弔人不聊生而子儀號泣於用兵元載殷憂於避
狄然而代宗皇帝少屬亂離老於軍旅識人間之情僞
知稼穡之艱難内有李郭之效忠外有昆戎之幸利遂
得兇渠傳首叛黨革心關輔載寧獯戎漸弭至如諗輔
國之惡議元振之罪去朝恩之權不以酷刑俾之自咎
亦立法念功之旨也罪已以傷僕固徹樂而悼神功懲
縉載之姦回重袞綰之儒雅脩已以禳星變側身以謝
咎徵君未能及此而猶有李靈耀作梗田承嗣
負恩命將出軍勞師弊賦者蓋陽九之未泰豈君道之
過歟
贊曰羣盗方梗諸戎競侵猛士嘗膽忠臣痛心掃除沴
氣敷衍德音延洪納祉帝慮何深
舊唐書卷十一
舊唐書卷十一考證
代宗本紀寶應元年(四月代宗即位)以戶部侍郎元載同中書
門下平章事充度支轉運使沈炳震曰肅宗本紀
建寅月戊申載已同平章事矣此乃充轉運使當云
以戶部侍郎同平章事元載充度支轉運使方合
賊范陽尹李懷仙斬史朝義首來獻請降沈炳震曰
此十一月事也新書在明年正月甲申綱目同新書
(臣宗萬)按實錄寳應元年十一月己亥僕固懷恩上
言史朝義爲亂兵所戮傳首上都年代紀二年正月
甲申朝義梟首至闕唐歴正月甲辰李懷仙擒史朝
義梟首至闕下據此則舊紀本實錄脱去己亥字新
紀本年代紀均參用唐歴之紀事而年代紀又云十
一月己亥傳首上都與實錄同若正月被殺不應十
一月首級已至長安疑是甲申自殺甲辰傳首通鑑
所以從唐歴耳至懷恩傳寳應二年三月傳首以獻
更爲舛謬
四年(大歴)秋七月己丑以澧州刺史崔瓘爲潭州刺史湖
南都團練觀察使(臣德潛)按本文下自湖南鳳翔
移鎮盩厔至以京西兵馬使李忠臣爲鳳翔尹代皇
甫温温移鎮陜州共三十三行皆大歴五年事誤入
于此今已訂正
八年李棲筠彈吏部侍郎徐(闕)(臣德潛)按本文下應
接丁夘幽州節度使朱泚加檢校戶部尚書至戊子
詔京官五品以上各言封事共二十三行向俱誤入
九年中而朱泚加檢校戶部尚書一行又復錯亂于
中今已訂正
九年戊子以澧州刺史楊猷爲洮州刺史(臣德潛)按
本文下共二十三行向誤入九年中今已歸入八年
下接夏四月丁丑月入太微于義恰合
舊唐書卷十一考證
