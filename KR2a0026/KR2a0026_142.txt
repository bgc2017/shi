舊唐書卷一百四十二
後晉司空同中書門下平章事劉昫撰
列傳第九十二
李寳臣子惟岳惟誠惟簡(惟簡子元本)
王武俊子士真士平士則(士真子承宗承元)
王廷湊子元逵元逵子紹鼎(紹懿紹鼎子景崇)景崇子鎔
李寳臣范陽城旁奚族也故范陽將張鏁高之假子故
姓張名忠志幼善騎射節度使安禄山選為射生官天
寳中隨禄山入朝玄宗留為射生子弟出入禁中及禄
山叛忠志遁歸范陽禄山喜錄為假子姓安常給事帳
中禄山兵將指闕使忠志領驍騎八千人入太原刦太
原尹楊光翽忠志挾光翽出太原萬兵追之不敢近禄
山使董精甲扼井陘路軍於土門安慶緒偽署為恒州
刺史九節度之師圍慶緒於相州忠志懼獻章歸國肅
宗因授恒州刺史及史思明復渡河偽授忠志工部尚
書恒州刺史恒趙節度使統衆三萬守常山及思明敗
不受朝義之命乃開土門路以内王師河朔平定忠志
與李懷仙薛嵩田承嗣各舉其地歸國皆賜鐵劵誓以
不死因授忠志開府儀同三司檢校禮部尚書恒州刺
史實封二百戸仍舊為節度使乃以恒州為成德軍賜
姓名曰李寳臣時寳臣有恒定易趙深冀六州之地後
又得滄州步卒五萬馬五千匹當時勇冠河朔諸帥寳
臣以七州自給軍用殷積招集亡命之徒繕閱兵仗與
薛嵩田承嗣李正己梁崇義等連結姻婭互為表裏意
在以土地傳付子孫不禀朝旨自補官吏不輸王賦初
天寳中天下州郡皆鑄銅為玄宗真容擬佛之制及安
史之亂賊之所部悉鎔毁之而恒州獨存由是實封百
戸初寳臣正己皆為承嗣所易寳臣弟寳正娶承嗣女
在魏州與承嗣子維擊鞠寳正馬馳駭觸殺維承嗣怒
縶寳正以告寳臣謝為教不謹緘杖令承嗣以示責承
嗣遂鞭殺之由是交惡大歷十年寳臣正己更言承嗣
之罪請討之代宗欲因其相圖乃從其請時幽州節度
留後朱滔方恭順朝廷詔滔與寳臣及太原之師攻其
北正己與滑亳河陽江淮之師攻其南寳臣正己會軍
於棗彊椎牛釃酒犒勞將士仍頒優賞寳臣軍賞厚正
己軍賞薄既罷會正己軍中咄咄有辭正己聞懼有變
即時引退由是寳臣朱滔共攻承嗣之滄州連年未下
時承嗣使腹心將盧子期攻邢州城將䧟寳臣發精卒
赴救擊敗之擒子期來獻河南諸將又大破田悦於陳
留正己收承嗣之德州以重兵臨其境指期進討承嗣
大懾遂求觧於寳臣寳臣不許初正己將發兵使人至
魏承嗣囚之及是乃厚禮遣歸發使與俱具列境内戸
口兵糧之數悉以奉正己且告曰承嗣老矣今年八十
有六形體支離無日月焉己子不令悦亦孱弱不足保
其後業今之所有為公守耳曷足辱公師旅焉立使者
於廷南向拜而授書又圖正己形焚香事之如神謂人
曰真聖人也正己聞之且得其歡乃止諸軍莫敢進者
承嗣止正己無南軍之虞又知范陽寳臣故里生長其
間心常欲得之乃勒石為䜟密瘞寳臣境内使望氣者
云此中有玉氣寳臣掘地得之有文曰二帝同功勢萬
全將田作伴入幽燕二帝指寳臣正己也承嗣又使客
諷之曰公與朱滔共舉取吾滄州設得之當歸國非公
所有誠能捨承嗣之罪請以滄州奉獻可不勞師而致
願取范陽以自效公將騎為前驅承嗣率步卒從此萬
全之勢寳臣喜以為事合符命遂與承嗣通謀割州與
之寳臣乃密圖范陽承嗣亦陳兵境上寳臣謂朱滔使
曰吾聞朱公貌如神安得而識之願因繪事而觀可乎
滔乃圖其形以示之寳臣懸於射堂命諸將熟視之曰
朱公信神人也他日滔出軍寳臣密選精卒劫之戒其
將曰取彼貌如射堂所懸者是時二軍不相虞有變滔
與戰於瓦橋滔適衣他服以不識免承嗣聞與滔交鋒
其舋已成乃旋軍使告寳臣曰河内有警急不暇從公
石上䜟文吾戱為之耳寳臣慙怒而退遷左僕射封隴
西郡王檢校司空同中書門下平章事德宗即位拜司
空兼太子太傅寳臣名位既高自擅一方專貯異志妖
人偽為䜟語言寳臣終有天位寳臣乃為符瑞及靈芝
朱草作朱書符又於深室齋戒築壇上置金匜玉斝云
甘露神酒自出又偽刻玉為印金填文字告境内云天
降靈瑞非子所求不祈而至將吏無敢言者妖軰慮其
詐發乃曰相公湏飲甘露湯即天神降寳臣然之妖人
寘菫湯中飲之三日而卒寳臣暮年益多猜忌以惟岳
暗愞諸將不服即殺大將辛忠義盧俶定州刺史張南
容趙州刺史張彭老許崇俊等二十餘人家口沒入自
是諸將離心建中二年春卒時年六十四廢朝三日册
贈太保子惟岳惟誠惟簡寳臣卒時惟岳為行軍司馬
三軍推為留後仍遣使上表求襲父任朝旨不允魏博
節度使田悦上章保薦請賜旄節不許惟岳乃與田悦
李正己同謀拒命判官邵真泣諫以為不可惟岳暗懦
初雖聽從終為左右所惑而止而所與圖議皆姦吏胡
震家人王他奴等唯勸拒逆為事惟岳舅谷從政者有
智略為寳臣所忌移病不出至是知惟岳之謀慮其覆
宗乃出諫惟岳曰今天下無事遠方朝貢主上神武必
致太平如至不允必至加兵雖大夫恩及三軍萬一不
捷孰為大夫用命者又先朝相公與幽帥不協今國家
致討必命朱滔為帥彼嘗切齒今遂復讐可不懼乎又
頃者相公誅滅軍中將校其子弟存者口雖不言心寕
無憤兵猶火也不戢自焚往者田承嗣佐安禄山史思
明謀亂天下千征百戰及頃年侵擾洺相等州為官軍
所敗及貶永州仰天垂泣頼先相公佐佑保援方獲赦
宥若雷霆不收承嗣豈有生理今田悦兇狂何如承嗣
名望苟欲坐邀富貴不料破家覆族而况今之將校罕
有義心因利乘便必相傾䧟為大夫畫久長之計莫若
令惟誠知留後大夫自速入朝國家念先相公之功見
大夫順命何求而不得今與羣逆為自危之計非保家
之道也惟岳亦素忌從政皆不聽竟與魏齊謀叛既而
惟岳大將張孝忠以郡歸國朝廷以孝忠為成德軍節
度使仍詔朱滔與孝忠合勢討之惟岳以精甲屯束鹿
以抗之田悦遣大將孟佑率兵五千助惟岳建中三年
正月朱滔孝忠大破恒州軍於束鹿惟岳燒營而遁惟
岳大將趙州刺史康日知以郡歸國惟岳乃令衙將衛
常寧率士卒五千兵馬使王武俊率騎軍八百同討日
知武俊既出恒州謂常寧曰武俊盡心於本使大夫信
讒頗相猜忌所謂朝不謀夕豈圖生路且趙州用兵捷
與不捷武俊不復入恒州矣妻子任從屠滅且以殘生
往定州事張尚書去也孰能持頸就戮常寧曰中丞以
大夫不可事且有詔書云斬大夫首者以其官爵授自
大夫拒命已來張尚書以易州歸國得節度使今聞日
知已得官爵觀大夫事勢終為朱滔所滅此際轉禍為
福莫若倒戈入使府誅大夫以取富貴也况大夫暗昧
左右誑惑其實易圖事苟不捷歸張尚書非晚武俊然
之三年閏正月武俊與常寧自趙州廻戈逹明至恒武
俊子士真應於内武俊兵突入府署遣虞任越劫擒惟
岳縊死於戟門外又誅惟岳妻父鄭華及長慶王他奴
等二十餘人傳首京師惟誠惟岳異母兄以父蔭為殿
中丞累遷至檢校戸部員外郎好儒書理道寳臣愛之
委以軍事性謙厚以惟岳嫡嗣讓而不受同母妹嫁李
正己子納寳臣以其宗姓請惟誠歸本姓又令入仕於
鄆州為李納營田副使歴兖淄濟淮四州刺史竟客死
東平惟簡寳臣第三子初王武俊既誅惟岳又械惟簡
送京師德宗拘於客省防伺甚峻朱泚之亂惟簡斬關
而出赴奉天德宗嘉之用為禁軍將從渾瑊率師討賊
頻戰屢捷加御史中丞從幸山南得元從功臣之號封
武安郡王後授左神威大將軍轉天威統軍元和初檢
校戸部尚書左金吾衛大將軍充街使俄拜鳳翔隴右
節度使元和十三年正月卒贈尚書右僕射子元本生
於貴族輕薄無行初張茂昭子克禮尚襄陽公主長慶
中主縱恣不法常遊行市里有士族子薛樞薛渾者俱
得幸於主尤愛渾每詣渾家謁渾母行事姑之禮有吏
誰何者即以厚賂㗖之渾與元本皆少年遂相誘掖元
本亦得幸於主出入主第張克禮不勝其忿上表陳聞
乃召主幽於禁中以元本功臣之後得减死杖六十流
象州樞渾以元本之故亦從輕杖八十長流崖州
王武俊契丹怒皆部落也祖可訥干父路俱開元中饒
樂府都督李詩率其部落五千帳與路俱南河襲冠帶
有詔褒美從居薊武俊初號沒諾干年十五能騎射上
元中為史思明恒州刺史李寳臣裨將寳應元年王師
入井陘將平河朔武俊謂寳臣曰以寡敵衆以曲遇直
戰則離守則潰銳師遠鬭庸可禦乎寳臣遂徹警備以
恒定深趙易五州歸國與王師協力東襲遺寇寳臣除
恒定等州節度使以武俊搆謀奏兼御史中丞充本軍
先鋒兵馬使大歷十年田承嗣因薛嵩死兼有相衛磁
邢洺五州承嗣遣將盧子期寇磁州詔令寳臣與李正
己李勉李承昭田神玉朱滔李抱真各出兵討之諸軍
與子期戰於清水大破之寳臣將有節生擒子期以獻
代宗嘉其功使中貴人馬承倩賫詔宣勞承倩將歸止
傳舍寳臣親遺百縑承倩詬詈擲出道中寳臣顧左右
有愧色還休府中諸將散歸寳臣潜伺屏間獨武俊佩
刀立於門下召入觧刀與語曰見向者頑䜿乎武俊曰
今閣下有功尚爾寇平後天子以幅紙之詔召至京下
一匹夫耳可乎寳臣曰為之若何武俊曰不如玩養承
嗣以為已資寳臣曰今與承嗣有釁矣可推腹心哉武
俊曰勢同患均轉寇讎為父子欬唾間若傳虛言無益
也今中貴人劉清譚在驛斬首送承嗣立質妻孥矣寳
臣曰恐不能如此武俊曰朱滔為國屯兵滄州請擒送
承嗣以取信許之立選銳士二千皆乘駿馬通夜馳三
百里晨至滔營掩其不備滔軍出戰大敗擒類滔者滔
故得脱自此寳臣與田承嗣李正己更相為援皆武俊
萌之寳臣死其子惟岳謀襲父位寳臣舊將易州刺史
張孝忠以州順命遂以孝忠代寳臣俾惟岳護喪歸京
惟岳不受命建中三年正月詔朱滔張孝忠合軍討之
惟岳與武俊復統萬餘衆戰於束鹿武俊率三千騎先
進為滔所敗惟岳遁走趙州刺史康日知遂以州順命
惟岳令武俊統兵擊之日知遣人謂武俊曰惟岳孱微
而無謀何足同反我城堅衆一未可以歲月下且惟岳
恃田悦為援前歲悦之丁勇甲卒塗地於邢州城下猶
不能䧟况此城乎復給偽手詔招武俊信之遂倒兵入
恒州率數百騎入衙門使謂惟岳曰大夫舉兵與魏齊
同惡今田尚書已喪敗李尚書為趙州所間軍士自束
鹿之役傷痛軫心朱僕射強兵宿境内張尚書已授定
州三軍俱懼殞首喪家聞有詔徵大夫宜亟赴命不爾
禍在漏刻惟岳怖遽睢盱武俊子士真斬惟岳持首而
出武俊殺不同己者十數人遂定傳首上聞授武俊檢
校秘書少監兼御史大夫恒州刺史恒冀都團練觀察
使實封五百戸以康日知為深趙團練觀察使時惟岳
偽定州刺史楊政義以州順命深州刺史楊榮國降朱
滔分兵鎮之朝廷既以定州屬張孝忠深州屬康日知
武俊怒失趙定二州且名位不滿其志朱滔怒失深州
因誘武俊謀反斥言朝廷遂連率勁兵救田悦時馬燧
李抱真李芃李晟方討田悦敗悦於洹水後連歲暴兵
然悦勢已䠞至是武俊朱滔復振起之悦勢益張十一
月武俊使大將張鍾葵寇趙州康日知擊敗之斬首上
獻是日武俊僭建國稱趙王以恒州為真定府偽命官
秩朱滔田悦李納一同僭號分據所部各遣使勸誘蔡
州李希烈同僭位號四年三月希烈既為周曾謀潰其
腹心或傳希烈已死馬燧等四節度軍中聞之歡聲震
外六月李抱真使辯客賈林詐降武俊林至武俊壁曰
是來傳詔非降也武俊色動徵其說林曰天子知大夫
宿誠及登壇建國之日撫膺顧左右曰我本忠義天子
不省是後諸軍會同表論列大夫天子覽表動容語使
者曰朕前事誤追無及已朋友間失意尚可謝朕四海
主毫芒安可復念哉武俊曰僕虜將尚知存撫百姓天
子固不專務殺人以安天下今山東大兵者五比戰勝
骨盡暴野雖勝與誰守今不憚歸國以與諸侯盟約虜
性直不欲曲在已朝廷能降恩滌盪之僕首倡歸國不
從者於以奉辭則上不負天子下不負朋友此謀既行
河朔不五旬可定十月涇原兵犯關上幸奉天京師問
至諸將退軍李抱真將還潞澤田悦說武俊與朱滔襲
擊之賈林復說武俊曰今退軍前輜重後銳師人心固
一不可圖也且勝而得地則利歸魏博喪師即成德大
傷大夫本部易定滄趙四州何不先復故地武俊遂北
馬首背田悦約賈林復說武俊曰大夫冀邦豪族不合
謀據中華且滔心幽險王室強即藉大夫援之卑即思
有併吞且河朔無冀國唯趙魏燕耳今朱滔稱冀則窺
大夫冀州其兆已形矣若滔力制山東大夫須整臣禮
不從即為所攻奪此時臣滔乎武俊投袂作色曰二百
年宗社我尚不能臣誰能臣田舍漢由此計定遂南修
好抱真西連盟馬燧會興元元年德宗罪已大赦反側
二月武俊集三軍削偽國號詔國子祭酒兼御史大夫
董晉中使王進傑自行在至恒州宣命授武俊檢校兵
部尚書成德軍節度使三月加司空同中書門下平章
事兼幽州盧龍兩道節度使琅邪郡王時朱泚偽冊滔
為皇太第滔率幽檀勁卒誘廻紇二千騎已圍貝州數
十日將絶白馬津南盗洛都與泚合勢時李懷光反據
河中李希烈已䧟大梁南逼江漢李納尚反於齊田緒
未為用李晟孤軍壁渭上天子羽書所制者天下纔十
二三海内蕩析人心失歸賈林又說武俊與抱真合軍
同救魏博為武俊陳利害曰朱滔此行欲先平魏博更
逢田悦被害人心不安旬日不救魏貝必下滔益數萬
張孝忠見魏貝已拔必臣朱滔三道連衡兼統廻紇長
驅至此家族可得免乎常山不守則昭義退保山西河
朔地盡入滔今乘魏貝未下孝忠未附公與昭義合軍
破之如掇遺耳此計就則聲振關中京邑可坐復鑾輿
反正自公則勲業無二也武俊歡然許之兩軍議定卜
日同征五月武俊抱真會軍於鉅鹿東兩軍既交滔震
恐抱真為方陣武俊用竒兵朱滔傾壘出戰武俊不擐
甲而馳之滔望風奔潰自相蹂踐死者十四五收其輜
重器甲馬牛不可勝計滔夜奔還幽州武俊班師表讓
幽州盧龍節度使許之乃升恒州為大都督府以武俊
為長史加檢校司徒實封七百戸餘如故車駕還京寵
之逾厚子尚貴主子弟在孩稚者皆賜官名尋丁母憂
起復加左金吾上將軍同正免喪加開府儀同三司十
二年上念舊勲加檢校太尉兼中書令十七年六月卒
時年六十七廢朝五日羣臣詣延英門奉慰如渾瑊故
事詔左庶子上公持節冊贈太師賻絹三千匹布千端
米粟三千石太常謚曰威烈德宗曰武俊竭忠奉國宜
賜諡忠烈子士真士清士平士則士真嗣士真武俊長
子少驍悍冠於軍中沉謀有斷事李寳臣為帳中親將
仍以女妻之寳臣末年慮身後諸子暗弱為諸將所奪
屢行誅戮諸將離心武俊官位雖卑而勇略邁世寳臣
惜其才不忍誅之而士真密結寳臣左右保護其父以
是獲免惟岳之世尤加委任武俊亦盡心匡佐既兵敗
束鹿張孝忠康日知以地歸國受官賞惟岳稍貯防疑
武俊謀自貶損出入不過三兩人左右謂惟岳曰先相
公委任武俊以遺大夫兼有治命今披肝膽為大夫者
武俊耳又士真即大夫妹婿保無異志今勢危急若不
坦懷待之若更如康日知即大事去矣惟岳曰我待武
俊自厚不獨先公遺旨由是無疑即令將兵攻趙州士
真更宿於府衙與同職謀事及武俊倒戈士真等數人
擒惟岳出衙縊死之武俊領節鉞以士真為副大使建
中年武俊僣稱趙王於魏縣以士真為司空真定府留
守充元帥及武俊破朱滔順命以武俊兼幽州盧龍軍
節度使仍以士真為副使檢校工部尚書德宗還京進
位檢校兵部尚書充德州刺史德棣觀察使封清河郡
王十七年武俊卒起復授左金吾衛大將軍同正恒州
大都督府長史充成德軍節度恒冀深趙德棣等州觀
察等使尋檢校尚書左僕射順宗即位進位檢校司空
士真佐父立功備歴艱苦得位之後恬然守善雖自補
屬吏賦不上供然歲貢貨財名為進奉者亦數十萬比
幽魏二鎮最為承順元和元年就加同中書門下平章
事四年三月卒子承宗承元承通承廸承榮士清以父
勲累加官至殿中少監同正元和初為冀州刺史御史
大夫封北海郡王早卒士平以父勲補原王府諮議貞
元二年選尚義陽公主加秘書少監同正駙馬都尉元
和中累遷至安州刺史時公主縱恣不法士平與之爭
忿憲宗怒幽公主於禁中士平幽於私第不令出入後
釋之出為安州刺史坐與中貴交結貶賀州司戸時輕
薄文士蔡南獨孤申叔為義陽主歌詞曰團雪散雪等
曲言其遊處離異之状往往歌於酒席憲宗聞而惡之
欲廢進士科令所司網捉搦得南申叔貶之由是稍止
及盗殺宰相武元衡旬日捕賊未獲士平與兄士則庭
奏盗主於承宗既獲張晏等誅之乃以士平為左金吾
衛大將軍及奪承宗官爵仍以士平襲父實封士則士
平異母兄承宗既立為節度使不容諸父乃奔於京師
用為神策大將軍及承宗叛逆盗殺宰相士則請移貫
京兆府諸鎮兵討承宗裴度言士則武俊子其軍中必
有懷之者乃用士則為邢州刺史兼本州團練使從昭
義節度使郗士美討賊冀擕離承宗之黨且許以節制
士則恃此頗不受士美節制行止以兵自衛雖謁士美
而衛兵如故吏呵止之士則不能平見於辭氣士美惡
之密以状聞乃以張遵代還承宗士真長子河朔三鎮
自置副大使以嫡長為之承宗累奏至鎮州大都督府
右司馬知州事御史大夫充都知兵馬使副大使元和
四年三月士真卒三軍推為留後朝廷伺其變累月不
問承宗懼累上表陳謝至八月上令京兆少尹裴武往
宣諭承宗奉詔甚恭且曰三軍見廹不候朝旨今請割
德棣二州上獻以表丹懇由是起復雲麾將軍左金吾
衛大將軍同正檢校工部尚書鎮州大都督府長史御
史大夫成德軍節度鎮冀深趙等州觀察等使又以德
州刺史薛昌朝檢校右散騎常侍德州刺史御史大夫
充保信軍節度德棣觀察等使昌朝故昭義節度使嵩
之子婚姻於王氏入仕於成德軍故為刺史承宗既獻
二州朝廷不欲别命將帥且授其親將保信旌節未至
德州承宗遣數百騎馳往德州虜昌朝歸真定囚之朝
廷又加棣州刺史田渙充本州團練守捉使冀漸離之
令中使景忠信往諭旨令遣昌朝還鎮承宗不奉詔憲
宗怒下詔曰王承宗頃在苫廬潜窺戎鎮而内外以事
君之禮逆而必誅分土之儀專則有辟朕念其先祖嘗
有茂勲貸以私恩抑於公議使臣旁午以告諭孽童俯
伏以陳誠願獻兩州期無二事朕欲收其後效用以曲
全授節度於舊疆齒勲賢於列位况德棣本非成德所
管昌朝又是承宗懿親俾撫近隣斯誠厚渥外雖兩鎮
中實一家而承宗象恭懷姦肖貌稔禍欺裴武於得位
之後縲昌朝於受命之中豺狼之心飽之而愈發梟獍
之性養之而益兇加以表疏之中悖慢斯甚式遏亂略
期於無刑恭行天誅干於有制可削承宗在身官爵詔
左神策護軍中尉吐突承璀為左右神策河中河陽浙
西宣歙等道赴鎮州行營兵官招討處置等使會諸道
軍進討神策兵馬使趙萬敵者王武俊之騎將也驍悍
聞於燕趙具言進討必捷承璀因得兵柄與萬敵偕行
承璀至行營威令不振禁軍屢挫衂都將酈定進前擒
劉闢有功號為驍將又䧟於賊唯范陽節度使劉濟易
定節度使張茂昭至效忠赤戰賊屢捷而昭義節度使
盧從史反復難制隂附於賊憲宗密詔承璀擒之送於
京師五年七月承宗遣廵官崔遂上表三封乞自陳首
且歸過於盧從史其略曰臣頃在苫廬綿歴時序恭守
朝旨罔敢闕違復奉詔書令獻州郡廹以三軍之勢不
從孤臣之心今天兵四臨王命久絶白刃之下難避國
刑殷憂之中轉積舋隙中由盧從史首為亂階興天下
之兵生海内之亂既不忠於國又不孝於家當其聞父
之喪已變為臣之節廹脅天使凟紊朝經而乃幸臣居
喪敗臣求利上敢欺於聖主下不顧其死親矯情徒見
於封章邪妄素萌於胸臆今搆禍者已就擒獲抱冤者
實冀辯明况臣之一軍素守忠義横被從史離間君臣
哀號轅門痛隔恩外伏冀陛下以天地之德容納為心
弘好生之仁許自新之路順陽和而布澤因雷雨以覃
恩追念祖父之前勞俯觀臣子之來效特開湯網使樂
堯年時朝廷以承璀宿師無功國威日沮頗憂會承宗
使至宰臣商量請行赦宥乃全以六郡付之承宗送薛
昌朝入朝授以右武衛將軍承宗以國家加兵不勝誣
從史姦計得行雖上章表謙恭而心無忌憚十年王師
討吳元濟承宗與李師道繼獻章表請宥元濟其牙將
尹少卿奏事因為元濟游說少卿至中書見宰相論列
語意不遜武元衡怒叱出之承宗益不順自是與李師
道姦計百端以沮用兵四月遣盗燒河隂倉六月遣盗
伏於靖安里殺宰相武元衡京師震恐大索旬日天子
為之旰食是時承宗師道之盗所在竊發焚襄州佛寺
斬建陵門戟燒獻陵寝宫欲伏甲屠洛陽憲宗赫怒命
田弘正出師臨其境并隣道六節度之衆討之時方淮
西用兵國用虛竭河北諸軍多觀望不進獨昭義節度
使郗士美率精兵壓賊壘欲乘釁而取之軍威甚盛承
宗懼不敢犯俄詔權罷河北用兵併力淮西十二年十
月誅吳元濟承宗始懼求救於田弘正十三年三月弘
正遣人送承宗男知感知信及其牙將石汎等詣闕請
命令於客舍安置又獻德棣二州圖印兼請入管内租
税除補官吏上以弘正表疏相繼重違其意乃下詔曰
帝者承天子人下臨萬國觀乾坤覆載之施常務其曲
全用德刑撫御之方每先其弘貸叛則必伐服而捨之
倣於典謨亦尚斯道朕祗符前訓纉嗣丕圖底寕方隅
蕩滌氛祲上以攎祖宗之宿憤下以致黎庶之阜康思
厚者生務去者殺至於包荒藏慝屈法伸恩苟衷誠之
可矜則宥過而無大王承宗頃居喪紀見賣於隣封後
領藩城受疑於朝野國恩雖厚時憲不容戚實自貽寵
非我絶百辟卿士昌言在廷四方諸侯飛奏盈篋竟請
致討爭先出軍尚復廣示招懷務存容納至於動衆事
豈願然開境愍罹其殺傷退舍為伏其士伍取䧟救溺
能無慘嗟以其先祖武俊有勞王室書於甲令銘在景
鍾雖再駕王師再從人欲而十代之宥常切朕懷近以
三朝稱慶八表流澤廣此鴻霈開其自新而承宗果能
翻然改圖披露忠懇遠遣二子進陳表章緘圖印以上
聞獻德棣之名部發囷奉粟并竈貢烟地願帥於職方
物請歸於司會且天子所臨莫非王土析兹舊服將表
爾誠諒由效順之心悉見納忠之志抑而不撫何以示
懷朕念此方亦猶赤子一物失所寝興靡寧忍驅樂土
之人竟就陳原之戮既克剪暴常思止戈予之此心天
地臨鑒况常山師旅舊有功勞將改往以修來誓酬恩
而遷善鑒精誠之俱切俾渙汗而再敷曠滌乃愆斷於
朕志復此殊渥當懷永圖承宗可依前銀青光禄大夫
檢校吏部尚書鎮州大都督府長史御史大夫充成德
軍節度鎮冀深趙觀察等使仍令右丞崔從往鎮州宣
慰承宗素服俟命乃以華州刺史鄭權為德州刺史充
横海軍節度德棣滄景觀察等使明年加金紫光禄大
夫檢校尚書左僕射是歲李師道平承宗奉法逾謹請
當管四州每州置錄事參軍一員判司三員每縣令一
員主簿一員吏補授皆聽朝旨十五年十一月卒贈侍
中子知感知信在朝承元士真第二子兄承宗既領節
鉞奏承元為觀察支使朝議郎左金吾衛胄曹參軍兼
監察御史年始十六勸承宗以二千騎佐王師平李師
道承宗不能用其言元和十五年冬承宗卒秘不發喪
大將謀取帥於旁郡時參謀崔燧密與握兵者謀乃以
祖母凉國夫人之命告親兵及諸將使拜承元承元拜
泣不受諸將請之不已承元曰天子使中貴人監軍有
事盍先與議及監軍至因以諸將意贊之承元謂諸將
曰諸公未忘先德不以承元齒幼欲使領事承元欲效
忠於國以奉先志諸公能從之乎諸將許諾遂於衙門
都將所理視事約左右不得呼留後事無巨細决之參
佐密疏請帥天子嘉之授銀青光禄大夫檢校工部尚
書兼滑州刺史義成軍節度鄭滑觀察等使隣鎮以兩
河近事諷之承元不聽諸將亦悔及起居舍人栢耆齎
詔宣諭滑州之命兵士或拜或泣承元與栢耆於舘驛
召諸將諭之諸將號哭諠譁承元詰之曰諸公以先世
之故不欲承元失此意甚隆厚然奉詔遅留其罪大矣
前者李師道未敗時議赦其罪時師道欲行諸將止之
他日殺師道亦諸將也今公軰幸勿為師道之事敢以
拜請遂拜諸將泣涕不自勝承元乃盡出家財籍其人
以散之酌其勤者擢之牙將李寂等十數人固留承元
斬寂等軍中始定承元出鎮州時年十八所從將吏有
具器用貨幣而行者承元悉命留之承元昆弟及從父
昆弟授郡守者四人登朝者四人從事將校有勞者亦
皆擢用祖母凉國夫人入朝穆宗命内宫筵待錫賚甚
厚俄而王廷凑殺田弘正據鎮州叛移鎮鄜坊丹延節
度使便道請覲穆宗器之數召顧問未幾改鳳翔節度
使鳳翔西北界接涇原無山谷之險吐蕃由是徑往入
寇承元於要衝築壘分兵千人守之賜名曰臨汧城詔
襲岐國公累加檢校左僕射鳳翔城東商旅所集居人
多以烽火相警承元奏益城以環之居鎮十年加檢校
司空御史大夫移授平盧軍節度淄青登萊觀察等使
時均輸鹽法未常行於兩河承元首請鹽法歸之有司
自是兖鄆諸鎮皆禀均輸之法承元寬惠有制所理稱
治太和七年十二月卒於平盧時年三十三册贈司徒
王廷凑本廻鶻阿布思之種族世隷安東都護府曾祖
曰五哥之事李寳臣父子王武俊飬為假子驍果善鬭
武俊愛之以軍功累授左武衛將軍同正贈越州都督
祖末怛活贈左散騎常侍父升朝贈禮部尚書皆以廷
凑貴加贈典祖父世為王氏騎將累遷右職廷凑沉勇
寡言雄猜有斷為王承元衙内兵馬使初承元上禀朝
旨田弘正帥成德軍國家賞錢一百萬貫度支輦運不
時至軍情不悦廷凑每抉其細故激怒衆心會弘正以
魏兵二千為衙隊左右有備不能間長慶元年六月魏
軍還鎮七月二十八日夜廷凑乃結衙兵譟於府署遅
明盡誅弘正與將吏家族三百餘人廷凑自稱留後知
兵馬使將吏逼監軍宋惟澄上章請授廷凑節鉞穆宗
怒下詔徵隣道兵仍以河東節度裴度充幽鎮兩道招
撫使仍以弘正子涇原節度使布代李愬為魏博節度
使令率魏軍進討又以承宗故將深州刺史牛元翼為
成德軍節度使下詔購誅廷凑是月鎮州大將王位等
謀殺廷凑事泄坐死者二千餘人時朱克融囚張弘靖廷
凑殺弘正合從構逆謀拒王命兩鎮併力討除慮難應
接詔朝臣議其可否東川節度使王涯獻状曰幽鎮兩
州悖亂天紀迷亭育之厚德肆狼虎之非心囚繫鼎臣
戕賊戎帥毒流州郡舋及賓寮凡在有情孰不痛憤伏
以國家文德誕敷武功繼立遠無不伏邇無不安矧兹
二方敢逆天理臣竊料詔書朝下諸鎮夕驅以貔貅問
罪之師當猖狂失節之寇傾山壓卵决海灌熒勢之相
懸不是過也但常山薊郡虞虢相依一時興師恐費財
力罪有輕重事有後先譬之攻堅宜從易者如聞范陽
肇亂出自一時事非宿謀迹亦可驗鎮州構禍殊匪偶
然扇諸屬城以兵拒境如此則幽薊之衆可示寬刑鎮
冀之戎可資先討兄廷凑闒茸不席父祖之資成德分
離又多廹脅之勢今以魏博思復讐之衆昭義願盡敵
之師參之晉陽輔以滄德掎角而進實若建瓴盡屠其
城然後北首燕路在朝廷不為失信於軍勢實得機宜
臣之愚誠切在於此臣又聞用兵若鬭先拒其喉今瀛
鄚易定兩賊之咽喉也誠宜假之威柄戍以重兵俾其
死生不相知間諜無所入而以大軍先進冀趙次臨井
陘此一舉萬全之勢也於是命易定節度使開境以抗
克融諸軍三面進討初以滄德烏重胤獨當一面重胤
宿將知不可進頗遅留乃以杜叔良代重胤叔良有中
官之援朝辭日大言云賊不足破時廷凑合幽薊之兵
圍深州梯衝雲合牛元翼嬰城拒守十一月杜叔良為
賊所敗衆皆䧟沒僅以身免乃以德州王日簡代之裴
度率衆屯承天軍諸將挫敗深州危急乃以鳳翔節度
使李光顔為忠武節度使兼深冀節度救深州仍以中
官楊永和監光顔軍國家自憲宗誅除羣盗帑藏虛竭
穆宗即位賞賜過當及幽鎮共起征發百端財力殫竭
時諸鎮兵十五餘萬纔出其境便仰給度支置南北供
軍院既深入賊境輦運艱阻芻薪不繼諸軍多分番樵
採俄而度支轉運車六百乘盡為廷凑邀而虜之兵食
益困賊圍深州數重雖光顔之善將亦無以施其方略
其供軍院布帛衣賜往往不得至院在途為諸軍強奪
而懸軍深鬭者率無支給復又每軍遣内官一人監軍
悉選驍健者自衛羸懦者即戰以是屢多奔北而廷凑
克融之衆不過萬餘而抗官軍十五萬者良以統制不
一玩寇邀利故也宰相崔祐甫不曉兵家膠柱於常態
以至復失河朔既無如之何遂議休兵而赦廷凑二年
正月魏府牙將史憲誠誘其軍謀叛田布不能止其衆
自潰於南宫二月詔赦廷凑仍授檢校右散騎常侍鎮
州大都督府長史成德軍節度鎮冀深趙等州觀察等
使以牛元翼為山南東道節度使遣兵部侍郎韓愈至
鎮州宣慰又遣中使啣命入深州監元翼赴鎮廷凑雖
受命而深州之圍不觧招撫使裴度與幽鎮書以大義
責之朱克融觧圍而去廷凑亦退舍朝廷欲其禀命並
加克融檢校工部尚書三月元翼率十餘騎突圍出深
州赴闕深州將校臧平以城降廷凑責其固守殺將吏
一百八十餘人五月遣中使楊再昌至鎮州取牛元翼
家族及田弘正骸骨廷凑曰弘正骸骨不知所在元翼
家族請至秋發遣俄而元翼卒廷凑乃盡屠其家其酷
毒如此自獲赦宥遂與朱克融史憲誠連衡相應謀拒
朝廷太和初滄州李全略死其子同捷欲效河朔事求
代父任文宗授以兖海節度使同捷不奉詔據郡構逆
以珍玩器幣妓女子弟投欵於廷凑及幽州李載義時
載義初代克融輸誠效順盡送同捷所遣赴闕詔徵幽
魏徐兖之師進討廷凑出兵撓魏北境以援同捷二年
下詔絶廷凑進奉既魏博將丌志沼以行營兵叛倒戈
攻魏州諸軍擊志沼廷凑出兵應之史憲誠危急詔義
武軍節度使李聽擊敗之志沼奔於廷凑三年六月誅
李同捷尋又何進滔殺史憲誠據魏州朝廷厭兵誅之
不果遂授進滔魏博節度八月廷凑遣使詣闕請罪朝
廷因而赦之依前檢校司徒成德軍節度使鎮冀自李
寳臣已來雖惟岳承宗繼叛而猶親隣畏法期自新之
路而兇毒好亂無君不仁未如廷凑之甚也又就加太
子太傅太原郡開國公食邑二千戸八年十一月卒册
贈太尉累贈至太師子元逵為鎮州右司馬兼都知兵
馬使廷凑卒三軍推主軍事請命於朝乃起復檢校工
部尚書鎮州大都督府長史成德軍節度使累遷檢校
左僕射元逵素懷忠順頓革父風及領藩垣頗輸誠欵
歲時貢奉結轍於途文宗嘉之開成二年詔以夀安公
主出降加駙馬都尉元逵遣叚氏姑詣闕納聘禮叚氏
進食二千盤并御衣戰馬公主粧奩及私白身女口等
其從如雲朝野榮之會昌中昭義節度使劉從諫卒其
子稹擅領軍政武宗怒誅之命隣藩分地而進討以元
逵為北面招討使詔至之日出師次趙州與魏博何弘
敬同收山東三州元逵進攻邢州俄而賊將裴問高元
武降元逵王釗安玉降何弘敬並拔三郡累遷檢校司
徒同中書門下平章事以破劉稹功加太傅太原郡開
國公食邑二千戸食實封二百戸大中十一年二月卒
冊贈太師謚曰忠子紹鼎紹懿紹鼎時為鎮州大都督
府左司馬知府事節度副使都知兵馬使起復授檢校
工部尚書鎮府長史成德軍節度鎮深冀趙觀察等使
累加光禄大夫尚書左僕射其年七月卒贈司空賻布
帛三百叚米粟二百石累贈司徒太尉又贈太傅子景
胤景崇景㠋景崇為嫡時年幼紹鼎卒宣宗以昭王汭
為鎮州大都督成德軍節度副使都知兵馬使檢校右
散騎常侍鎮府左司馬知府事兼御史中丞王紹懿本
官充成德軍節度觀察留後仍賜紫金魚袋尋正授節
度使檢校工部尚書累加檢校右僕射兼御史大夫太
原縣開國伯食邑七百戸又加檢校司空卒贈司徒景
胤初為成德軍中軍兵馬使銀青光禄大夫檢校太子
賓客監察御史紹鼎卒出為深州刺史兼殿中侍御史
充本州團練守捉使景崇於季父紹懿時為鎮州大都
督府左司馬知府事都知兵馬使紹鼎卒三軍立紹懿
數月疾篤召景崇謂之曰亡兄以軍政託予以俟汝成
立今危惙如此殆將不救汝雖少年勉自負荷下禮藩
鄰上奉朝旨俾吾兄家業不墜惟汝之才也言訖而卒
時監軍在席奏其治命上嘉之詔起復忠武將軍守左
金吾衛將軍同正檢校右散騎常侍充成德軍節度觀
察留後仍賜上柱國賜紫金魚袋尋正授節度使檢校
工部尚書咸通中景崇以公主嫡孫特承恩渥季年盗
起徐方王師進討崇景令大將從諸軍徐寇平以功授
檢校右僕射封太原縣男食邑三百戸祖母章惠長公
主薨景崇居喪得禮朝野稱之起復左金吾衛上將軍
同正進位檢校司空明年同中書門下平章事累加檢
校太尉趙國公食邑三千戸食實封二百戸尋進封常
山王丁母秦國夫人憂起復本官乾符末盗起河南黃
巢犯闕駕幸劒南景崇與定州節度使王處存馳檄藩
隣以兵附處存入關討賊奔問行在貢輸相繼關輔平
定以功真拜太尉中和二年十二月卒子鎔時年十歲
三軍推為留後朝廷因授旄鉞檢校工部尚書時天子
蒙塵九州鼎沸河東節度李克用虎視山東方謀吞據
鎔以重賂結納以修和好晉軍討孟方立於邢州鎔常
奉以芻糧及方立平晉將李存孝侵鎔南部鎔求援於
幽州幽帥李匡威率衆三萬赴之存孝退去景福元年
鎔乘存孝有間於其帥乃出兵攻堯山晉帥遣大將李
存質來援大敗鎮人於堯山死者萬計晉人乘勝至趙
州鎔復求援於燕二年匡威率衆數萬來援會邢州節
度使李存孝背其帥據城自固存孝單騎入鎮州與鎔
面相盟約俄而李克用自率全師攻存孝時匡威離鎮
後其弟匡籌奪據其位匡威退無歸路鎔感其援助之
恩乃迎入府城築第以居之事之如父匡威亦盡心裨
益軍中之事皆為訓練是年五月鎔過匡威第隂遣部
下伏甲劫鎔鎔抱持之鎔曰公誡止人勿倉卒吾為晉
人所困頼公獲濟猶吾父也軍政請公帥之即並轡歸
府署鎮軍拒之竟殺匡威晉人知匡威死克用自率師
至城下鎔出練二十萬犒勞脩好而退及汴宋節度使
朱全忠領鄆青三鎮兵強天下遣將葛從周張存敬寇
䧟邢洺二州乘勝北掠燕趙俄而全忠率親兵薄於城
下鎔倉卒無備謂賓佐曰勢危矣計將安出判官周式
者率先而對曰敵人廹我兵不能抗此可以理說耳請
見梁帥圖之式即時出見全忠全忠逆謂式曰爾不必
言王令朋附并汾違盟爽信敝賦業已及此期於無捨
式曰公言過矣且公為唐室之桓文當以禮義而成覇
業乃欲窮兵黷武困人於險難天下其謂公何全忠喜
引式袂而慰之曰前言戲之耳且君為王令計如何式
曰但修好耳即復見鎔請出牛酒貨幣以犒軍仍以鎔
子昭祚及牙將梁公儒李弘規子各一人從昭祚入官
於大梁全忠以女妻昭祚及全忠僣天下無主鎔不獲
已行其正朔鎔累遷至開府儀同三司守太師中書令
仍賜敦睦保定大功臣上柱國封趙王食邑一萬五千戶
食實封一千戸襲食實封二百五十戸偽梁加尚書及
唐室中興去偽尚書令之號天佑七年母魏國太夫人
何氏卒起復本官十八年為其大將王德明所殺至於
赤族其後事在中興云
史臣曰土運中微羣盗孔熾寳臣附麗安史流毒中原
終竊土疆為國蟊賊加以武俊之狠狡為其腹心或叛
或臣見利忘義蛇吞蝮吐垂二百年哀哉王政不綱以
至於此若使眀皇不懈於開元之政姚崇久握於阿衡
詎有柳城一胡敢窺佐伯况其下者哉觀此無君可為
太息
贊曰鵂鶹為怪必取其昏人君失政為盗啓門牙旂金
鉞虎子狼孫茫茫黔首於何呌閽
舊唐書卷一百四十二
舊唐書卷一百四十二考證
王武俊傳大夫舉兵與魏帥同惡(臣酉)按下文田尚
書魏也李尚書齊也此句不應專目魏帥新書魏齊
同惡較是今從之
朱僕射強兵宿境内張尚書已授定州(臣酉)按新書
無張尚書文帷云幽州兵近在定張孝忠傳定州刺
史楊政義以州降孝忠遂有易定之地朝廷於定州
置義武軍以孝忠為節度其事在武俊斬惟岳之後
此處武俊安得先為此言新書刪之宜矣
初承宗上稟朝旨宗當作元今改正
舊唐書卷一百四十二考證
