舊唐書卷十二
後晉司空同中書門下平章事劉昫撰
本紀第十二
德宗上
德宗神武孝文皇帝諱适代宗長子母曰睿貞皇后沈
氏天寳元年四月癸巳生於長安大内之東宮其年十
二月拜特進封奉節郡王代宗即位之年五月以上為
天下兵馬元帥改封魯王八月改封雍王時史朝義據
東都十月遣上會諸軍於陜州大舉討賊十一月破賊
於洛陽進攻東都河南平定朝義走河北分命諸將追
之俄而賊將李懷仙斬朝儀首以獻河北平以元帥功
拜尚書令食實封二千戶與郭子儀等八人圖形凌煙
閣廣德二年二月立為皇太子大歴十四年五月辛酉
代宗崩癸亥即位於太極殿閏月壬申貶中書舍人崔
祐甫為河南少尹甲戌貶門下侍郎平章事常衮為潮
州刺史召崔祐甫為門下侍郎同中書門下平章事丙
子詔諸州府新羅渤海歲貢鷹鷂皆停戊寅詔山南枇
杷江南柑橘歲一貢以供宗廟餘貢皆停庚寅以兵部
尚書路嗣恭為東都留守以常州刺史蕭復為潭州刺
史湖南團練觀察使辛巳罷邕府歲貢奴婢癸未改括
州為處州括蒼縣為麗水縣停棃園使及伶官之冗食
者三百人留者皆隸太常劔南歲貢春酒十斛罷之甲
申以司徒兼中書令河中尹靈州大都督單于鎮北大
都護充關内河東副元帥朔方節度關内支鹽池六城
水運大使押諸蕃部落管内及河陽等道觀察使上柱
國汾陽郡王山陵使食實封一千九百戶郭子儀可加
號尚父守太尉餘官如故加實封通前二千戶月給一
千五百人糧馬二百匹草料以朔方都虞候李懷光為
河中尹邠寕慶晉絳慈隰等州節度觀察使以朔方右
留後常謙光兼靈州大都督西受降城定遠軍天德鹽
夏豐節度等使以朔方左留後單于副都護渾瑊為單
于大都護振武東軍中二受降城鎮北及綏銀麟勝等
軍州節度營田使丙戌詔禁天下不得貢珍禽異獸銀
器勿以金飾丁亥詔文單國所獻舞象三十二令放荆
山之陽五坊鷹犬皆放之出宮女百餘人己丑以右羽
林大將軍吳希光檢校散騎常侍兼御史中丞充渭北
鄜坊丹延都團練觀察使辛夘以河陽三城鎮遏使馬
燧檢校工部尚書兼太原尹御史大夫北都留守河東
節度使壬辰以河東節度留後鮑防為京畿觀察使陳
州刺史李芃檢校太常少卿為東陽三城鎮遏使癸巳
以夀州刺史杜亞為江西觀察使甲午冊太尉子儀自
開元以来冊禮多廢天寳中楊國忠冊司空至是行子
儀之冊以江西觀察使杜亞為陜州長史充轉運使丙
申詔兵部侍郎黎幹害若豺狼特進劉忠翼掩義隠賊
並除名長流既行俱賜死丁酉以京畿觀察使鮑防為
福州刺史福建都團練觀察使以戶部侍郎判度支韓
滉為太常卿吏部尚書劉晏判度支鹽鐵轉運等使初
晏與滉分掌天下財賦至是晏都領之六月己亥朔御
丹鳳樓大赦天下罪無輕重咸赦除之内外文武三品
已上賜爵一級四品已下加一階致仕官同見任百姓
為戶者賜右爵一級加李正已司徒太子太傅崔寧李
勉本官同平章事天下進獻事緣郊祀陵廟所須依前
勿闕餘並停諸州刺史上佐令後准式入計諸州刺史
常參官父在未有官量與五品致仕官父亡没與追贈
自至德已来别敇或因人奏或臨事頒行差互不同使
人疑惑中書門下與詳定官決取堪久長行用者編入
格條自今更不得奏置寺觀及度人庚子封元子誦為
宣王次子謨為舒王諶為通王諒為虔王詳為肅王並
加開府儀同三司乙巳封皇弟廼為益王迅為隨王丙
午舉先天故事非供奉侍衛之官自文武六品已上清
望官每日二人更直待制以備顧問仍以延英南樂院
故地為廨癸丑詔皇族五服等已上居四方者家一人
赴山陵縣次給食己未揚州每年貢端午日江心所鑄
鏡幽州貢麝香皆罷之辛酉罷宣歙池鄂嶽沔二都團
練觀察使陜虢都防禦使以其地分隸諸道復置東都
京畿觀察使以御史中丞為之壬戌處州刺史王縉湖
州刺史第五琦皆為太子賓客睦州刺史李揆為國子
祭酒並留司東都中官邵光超送淮西旌節李希烈遺
縑七百匹事發杖六十配流由是中官不敢受賂癸亥
詔中書門下御史臺五品已上諸司三品已上長官各
舉可任刺史縣令者一人中書門下量才進擬有犯坐
舉主秋七月戊辰朔日有蝕之禮儀使吏部尚書顔真
卿奏列聖謚號文字繁多請以初謚為定兵部侍郎袁
傪議云陵廟玉冊已刻不可輕改罷傪妄奏不知玉冊
皆刻初謚而己庚午詔邕州所奏金坑誠為潤國語人
以利非朕素懷其坑任人開採官不得禁辛未以吏部
侍郎房宗偃為御史中丞東都畿觀察使罷右銀臺門
客省歲給廩料萬二千斛自永泰已來或四方奏計未
遣者或上書言事忤旨者及蕃客未報者常數百人於
客省給食横費已甚故罷之壬申毁元載馬璘劉忠翼
之第以其雄侈踰制也癸酉減宮中服御常貢者千數
丁丑復置廐馬隨仗於月華門外己卯詔王公卿士不
得與民爭利諸節度觀察使於揚州置廻易邸並罷之
庚辰詔鴻臚寺蕃客入京各服本國之服罷商州歲貢
䅻膠辛卯罷天下榷酒丁酉詔國用未給其宣王已下
開府俸料皆罷給八月庚辰以門下侍郎平章事崔祐
甫為中書侍郎平章事以道州司馬司正楊炎為門下
侍郎平章事以懷州刺史喬琳為御史大夫同平章事
京畿觀察使乙巳遣太常少卿韋倫使吐蕃以蕃俘五
百人還之修好也癸亥詔人死亡於外以棺柩還城者
勿禁九月甲戌以淮西節度為淮寧軍辛巳以檢校刑
部尚書白孝德為太子少傅丙戌秘書少監邵說為吏
部侍郎給事中劉迺為兵部侍郎中書舍人令狐峘為
禮部侍郎冬十月丁酉朔吐蕃合南蠻之衆號二十萬
三道寇茂州扶文黎雅等州連䧟郡邑發兵四千助蜀
大破之己酉葬代宗於元陵戊午九成宮貢立獸炭鑪
襄州貢種蔗蒻之工皆罷之散官豢豬三十頭給貧民
十一月辛未以鴻臚卿賈耽為梁州刺史山南西道節
度觀察使丁丑以陜州長史杜亞為河中尹河中晉絳
慈隰都防禦觀察使壬午御史大夫平章事喬琳為工
部尚書罷知政事加劔南西川節度觀察度支營田等
使檢校司空平章事成都尹崔寧兼御史大夫京畿觀
察使癸巳加崔寧兼靈州大都督單于鎮北大都護朔
方節度等使出鎮坊州以荆南節度使檢校禮部尚書
兼江陵尹御史大夫張延賞檢校兵部尚書兼成都尹
御史大夫劒南西川節度度支營田觀察等使以朔方
節度虞候杜希全為靈州留後以鄜州刺史張光晟單
于振武軍使東中二受降城綏銀鄜勝等軍州留後延
州刺史李建為鄜坊丹延留後楊炎素惡崔寧雖授以
三鎮仍署此三人為留後奪寧之權也人皆憤之十二
月己亥南選使可以專達勿復以御史臨之乙卯制宣
王誦可立為皇太子丙寅晦日有食之詔元日朝會不
得奏祥瑞事
建中元年春正月丁卯朔御含元殿改元建中羣臣上
尊號曰聖神文武皇帝己巳上朝太清宮庚午謁太廟
辛未有事於郊丘是日還宮御丹鳳門大赦天下自艱
難以来徵賦名目頗多今後除兩稅外輒率一錢以枉
法論常參官諸道節度觀察防禦等使都知兵馬使刺
史少尹畿赤令大理司直評事等授訖三日内於四方
館上表讓一人以自代其外官委長吏附送其表付中
書門下每官闕以舉多者授之王府六品以上官及諸
州縣有司可併省及諸官減者量事廢省天下子為父
後者賜勳兩轉己巳福建觀察使鮑防湖南觀察使蕭
復讓憲官從之自兵興已来方鎮重任必兼臺省長官
以至外府僚佐亦帶臺省銜至是除韓滉蘇州刺史杜
亞河中少尹而領都團練觀察使不帶臺省兼官自是
諸道非節度而兼憲官者皆讓甲午詔東都河南江淮
山南東道等轉運租庸青苖鹽鐵等使尚書左僕射劉
晏頃以兵車未息權立使名久勤元老集我庶務悉心
瘁力垂二十年朕以征稅多門鄉邑凋耗聽于羣議思
有變更將置時和之理宜復有司之制晏所領使宜停
天下錢穀委金部倉部中書門下揀兩司郎官准格式
調掌是月浚豐州陵陽渠二月丙申遣黜陟使一十一
人分行天下癸卯以戶部郎中韓洄為諫議大夫以涇
原節度使段秀實為司農卿己酉貶尚書左僕射劉晏
為忠州刺史癸丑昭義軍節度留後李抱真為本道節
度使甲寅貶史館修撰禮部侍郎令狐峘郴州司馬右
補闕柳晃巴州司戶日本國朝貢癸亥朱泚兼四鎮北
庭行軍涇原節度使三月丙寅禮儀使奏東都太廟闕
木主請造詔下議之不決庚午監察御史張著以法冠
彈中丞嚴郢浚陵陽渠匿詔不行削郢官著賜緋魚辛
未左散騎常侍翰林學士張涉放歸田里甲戌以前司
農卿庾凖為江陵尹兼御史中丞荆南節度使癸巳以
諫議大夫韓洄為戶部侍郎判度支時將貶劉晏罷使
名歸尚書省本司今又命洄判度支令金部郎中杜佑
權勾當江淮水陸運使一如劉晏韓滉之則蓋楊炎之
排晏也夏四月乙未朔涇原裨將劉文喜據城叛己亥
地震辛未命江西觀察使崔昭冊命廻紇可汗戊申以
福建觀察使鮑防為洪州刺史江西團練觀察使癸丑
上誕日不納中外之貢唯李正已田悦各獻縑三萬匹
詔付度支妃父王景先駙馬高怡獻金銅像上曰有何
功德非吾所為退還之壬戌以衡州刺史嗣曹王臯為
潭州刺史湖南團練觀察使御史中丞元全柔為杭州
刺史五月甲子朔戊辰以太常少卿韋倫為太常卿復
使吐蕃己卯右金吾衛大將軍李通為黔州刺史黔中
經略招討觀察鹽鐵等使湖州刺史常衮為福建觀察
使涇州將劉光國殺劉文喜降荆州平六月甲午朔中
書侍郎同中書門下平章事崔祐甫卒辛丑築奉天城
加試殿中監劉海賓兼御史中丞封樂平郡王海賓涇
州將賞殺劉文喜也乙卯京兆尹源休使廻紇冊武義
成功可汗秋七月丁丑罷内出盂蘭盆不命僧為内道
場壬申以鴻臚寺左右威遠營隸金吾己丑忠州刺史
劉晏賜自盡八月甲午振武軍使張光晟殺領蕃廻紇
首頗突董統等千人收駝馬千餘繒錦十萬匹乃徵光
晟歸朝以彭令芳代之乙未河中晉絳觀察使杜亞為
睦州刺史丁未加朱泚中書令餘官使並如故以舒王
謨為涇原節度大使尚書右丞孟皥為涇州刺史知留
後東僰烏蠻守来朝貢丁巳遥尊上母沈氏曰皇太后
戊午以吏部尚書顔真卿為太子少師依前禮儀使改
封嗣舒王藻為嗣郢王九月戊辰判度支韓洄奏請於
商州紅崖冶洛源監置十鑪鑄錢江淮七監每鑄一千
費二千文請皆罷從之己卯雷冬十月甲午貶尚書左
丞薛邕為連山尉坐贓也乙巳太子少傅昌化郡王白
孝德卒庚寅以睦王述為奉迎皇太后使工部尚書喬
琳為副十一月辛酉朔朝集使及貢使見於宣政殿兵
興已来四方州府不上計内外不朝會者二十有五年
至此始復舊制州府朝集者一百七十三人詔每令分
番二人待詔乙丑贈敬暉等五王官又贈張九齡司徒
鍾紹京太子太傅戊寅諸王有官者初令出閤就班又
出嫁嶽陽等一十縣主皆在諸王院久而未適人者上
悉命以禮出降十二月辛卯韋倫使廻與吐蕃宰相論
欽明思等五十五人同至獻方物修好也丁酉令詳定
國以来將相功臣房玄齡等一百八十七人據功績分
為三等是歲戶部計帳戶總三百八萬五千七十有六
賦入一千三百五萬六千七十貫鹽利不在此限
二年春正月庚申朔戊辰成德軍節度恒定等州觀察
使司空兼太子太傅同中書門下平章事恒州刺史隴
西郡王李寳臣卒丙子以汴宋滑亳陳潁泗節度觀察
使檢校吏部尚書同平章事李勉為永平軍節度汴滑
陳等州觀察等使以兵部尚書東都留守路嗣恭為鄭
汝陜河陽三城節度東畿觀察等使以宋州刺史劉洽
為宋亳潁節度使以鄭州隸永平軍自去年十月無雪
至甲申方雨雪丁亥檢校戶部尚書張獻恭為東都留
守以河南尹趙惠伯為河中尹河中晉絳慈隰都防禦
觀察使以前鄭州刺史于頎為河南尹二月乙未以御
史中丞盧杞為御史大夫京畿觀察使以桂管觀察使
李昌巙為江陵尹兼御史大夫荆南節度等使以前荆
南節度使庾凖為左丞甲辰以容州刺史盧嶽為桂州
防禦觀察使乙巳以門下侍郎楊炎為中書侍郎同中
書門下平章事以御史大夫盧杞為門下侍郎同中書
門下平章事丙午以宋亳節度為宣武軍丁未以御史
中丞袁高為京畿觀察使乙卯振武軍亂殺其帥彭令
芳監軍劉惠光三月庚申朔築汴州城初大歴中李正
已有淄青齊海登萊沂密德棣曹濮兖鄆十五州之地
李寳臣有恒定易趙深冀滄七州之地田承嗣有魏博
相衛洺貝澶七州之地梁崇義有襄鄧均房復郢六州
之地各聚兵數萬始因叛亂得位雖朝廷寵待加恩心
猶疑貳皆連衡盤結以自固朝廷增一城浚一池便飛
語有辭而諸盗完城繕甲略無寧日至是田悦初禀命
劉文喜殄除羣兇震懼又奏計者還都無賜與既歸皆
構怨言先是汴州以城隘不容衆請廣之至是築城正
已田悦移兵於境為備故詔分汴宋滑為三節度移京
西防秋兵九萬二千人以鎮關東又於偃城置溵州辛
巳以汾州刺史王栩為振武軍使東中二受降城鎮北
綏銀麟勝等州留後以萬年令崔漢衡為殿中少監使
吐蕃夏四月己酉朔省沔州庚寅襄州梁崇義兼同中
書門下平章事己亥省燕州順化州乙卯併平琴州為
黨州丁巳貶禮部侍郎于召桂州刺史御史中丞袁高
韶州長史五月丙寅以軍興十一而税己巳以淮寧軍
節度使李希烈充漢南北諸道都知兵馬招撫處置等
使封南平王庚寅以浙江西道為鎮海軍加蘇州刺史
韓滉檢校禮部尚書潤州刺史充鎮海軍節度使浙江
東西道觀察等使以御史中丞一員為理匭使諫議大
夫一員知匭使給事中中書舍人為監考使辛丑尚父
中書令汾陽郡王郭子儀薨丙午以檢校秘書少監鄭
叔則為御史中丞東都畿觀察使壬子以懷鄭河陽節
度副使李芃為河陽三城懷州節度使仍割東畿五縣
隸焉秋七月戊子朔詔曰二庭四鎮統任西夏五十七
蕃十姓部落國朝以来相奉率職自關隴失守東西阻
絶忠義之徒泣血相守慎固封略奉遵禮教皆侯伯守
將交修共理之所致也伊西北庭節度觀察使李元忠
可北庭大都護四鎮節度留後郭昕為安西大都護四
鎮節度觀察使自河隴䧟虜伊西北庭為蕃戎所隔間
者李嗣業荔非元禮孫志直馬璘軰皆遥領其節度使
名初李元忠郭昕為伊西北庭留後隔絶之後不知存
亡至是遣使歴廻紇諸蕃入奏方知音信上嘉之其伊
西北庭將士叙官仍超七資庚申以中書侍郎平章事
楊炎為左僕射以前永平軍節度使張鎰為中書侍郎
同中書門下平章事司空淮陽郡王侯希逸卒丁丑以
河中尹關播為給事中同州刺史李丞為河中尹晉絳
都防禦觀察使辛巳以邠寧節度使李懷光兼靈州大
都督單于鎮北大都護朔方節度使以鄜坊丹延觀察
留後李建徽為坊州刺史鄜坊丹延都團練觀察使壬
午以幽州隴右節度使中書令朱泚為太尉田悦攻寇
臨洛守將張伾城守八月辛卯平盧淄青節度觀察使
司徒太子太保同中書門下平章事李正已卒庚戌以
中書舍人衛晏為御史中丞京畿觀察使壬子淮寧軍
節度使李希烈攻襄陽誅梁崇義斬其同惡三十餘人
九月辛酉以易州刺史張孝忠為恒州刺史充成德軍
節度觀察使壬戌加李希烈同中書門下平章事癸亥
兵部尚書翼國公路嗣恭卒甲子以晉絳觀察使李丞
為襄州刺史山南節度觀察等使戊辰以杭州刺史元
全柔為黔中經略招討使觀察等使冬十月乙酉尚書
左僕射楊炎貶崖州司馬尋賜死戊申加宣武軍節度
使劉洽御史大夫徐州刺史李洧棄其帥李納以州来
降十一月辛未宣武節度劉洽與神策將曲環大破李
納之衆於徐州己巳詔成德軍節度都知兵馬使恒州
刺史襲高麗朝鮮郡王李惟岳以其父寳臣有忠勞於
王室惟岳隳墜父業蔑棄國恩縗絰之中擅掌戎務外
結兇黨益固姦謀不孝不忠宜肆原野削爾在身官爵
乙亥貶戶部侍郎判度支韓洄蜀州刺史以江淮轉運
使度支郎中杜佑代判度支戶部事丁丑以陜州長史
李齊為河中尹充河中晉絳防禦觀察使以商州刺史
姚明敡為陜州長史本州防禦陸運使以權鹽鐵使戶
部郎中包佶充江淮水陸運使李納將海州刺史王涉
以州降十二月庚寅河中節度使馬燧檢校左僕射澤
潞節度使李抱真檢校兵部尚書賞破田悦之功也丙
申太子賓客王縉卒
三年春正月乙卯朔丙寅幽州節度使朱滔張孝忠破
李惟嶽之兵於束鹿辛未詔供御及太子諸王常膳有
司宜減省之於是宰臣上言減堂廚百官月俸請三分
省一以助軍從之庚辰追封皇叔僖為宋王贈皇弟選
荆王閏月丙申以文宣王三十七代孫齊賢為兖州司
功襲文宣公辛丑復置具員簿甲辰成德軍兵馬使王
武俊殺李惟嶽傳首京師庚戌馬燧李抱真破田悦兵
於恒水進攻魏州二月戊午惟嶽將定州刺史楊政義
以州降加朱滔檢校司徒以張孝忠檢校兵部尚書易
定滄三州節度使以檢校太子賓客王武俊檢校秘書
監恒州刺史恒冀都團練觀察使康日知為趙州刺史
深趙都團練觀察使三月丁亥贈故衛尉卿顔杲卿司
徒故常山太守袁履謙左散騎常侍故許州長史龐堅
右散騎常侍故鞏縣主簿蔣清禮部侍郎贈故驍衛將
軍代國公安金蔵兵部尚書授其子承恩廬州長史乙
未以徐州刺史李洧為徐沂海團練觀察使戊戌田悦
洺州刺史田昂以城降以嶺南節度使張伯儀檢校兵
部尚書兼江陵尹御史大夫荆南節度等使以容管經
略使元琇為廣州刺史嶺南節度使丙午貶京兆尹盧
&KR2949;為撫州長史夏四月李納守德州將王士真守棣州
將李長卿皆以城降庚申先䧟蕃僧尼將士八百人自
吐蕃而還壬戌封朱滔為通義郡王朱滔王武俊與田
悦合從而叛太博士韋都賓陳京以軍興庸調不給
請借京城富商錢大率每商留萬貫餘並入官不一二
十大商則國用濟矣判度支杜佑曰今諸道用兵月費
度支錢一百餘萬貫若獲五百萬貫纔可支給數月甲
子詔京兆尹長安萬年令大索京畿富商刑法嚴峻長
安令薛苹荷校乘車於坊市搜索人不勝鞭笞乃至自
縊京師囂然如被盗賊搜括既畢計其所得纔八十萬
貫少尹韋&KR1027;又取僦櫃質庫法拷索之纔及二百萬丁
丑彭王傅徐浩卒贈太子少師戊寅以中書侍郎平章
事張鎰兼鳳翔尹隴右節度使以代朱泚加泚實封五
百戶賜竇氏名園涇水上腴田及錦綵金銀器以安其
意時滔叛故也壬午貶御史大夫嚴郢為費州長史杖
殺左廵使殿中侍御史鄭詹尹歲餘卒五月丙戌增兩
稅鹽榷錢兩稅每貫增二百鹽每㪷增一百丁亥貶太
子詹事邵說歸州刺史卒於貶所辛卯詔朔方節度使
李懷光率神策及朔方軍東討丙申詔故伊西北庭節
度使楊休明故河西節度使周鼎故西州刺史李琇璋
故瓜州刺史張銑等寄崇方鎮時屬殷憂固守西陲以
抗戎虜殁身異域多歴歲年以迨于兹旅櫬方旋誠深
追悼宜加寵贈以賁幽泉休明可贈司徒鼎贈太保琇
璋贈戶部尚書銑贈兵部侍郎皆隴右牧守至德已来
䧟吐蕃而殁故至是西蕃通和方得歸葬也丁酉加河
東節度使檢校左僕射馬燧同平章事澤潞李抱真檢
校右僕射河陽李芃檢校兵部尚書神策營招討使李
晟右散騎常侍賞破田悦功也乙巳貶戶部侍郎判度
支杜佑為蘇州刺史以中書舍人趙贊為戶部侍郎判
度支辛亥易定節度賜名義武軍六月丁巳尚書左丞
庾凖卒甲子京師地震以左散騎常侍李涵為入廻紇
弔祭使京兆少尹源休為光禄卿戊寅以前衢州刺史
趙涓為尚書左丞右庶子柳載為右丞辛未朱滔王武
俊兵救田悦至魏州北是日李懷光兵亦至馬燧李抱真
李芃等盛軍容迓懷光朱滔等慮其掩襲遽出兵懷光
與之接戰於連篋山之西王師不利各還營壘賊乃壅
河決水絶我糧道秋七月甲申以前振武軍使王翃為
京兆尹以兵部郎中楊真為御史中丞京畿觀察使以
括率商戶人情不安癸巳詔除已收納入庫外一切停
已貯納者仍明置簿歴各給文牒後准元數却還甲午
以前同州刺史蕭復為兵部侍郎庚子馬燧李懷光李
抱真李芃等四節度兵退保魏橋朱滔王武俊田悦之
衆亦屯於魏橋東南與官軍隔河對壘自五月不雨甲
辰始雨宣武節度李勉為檢校司徒淮寧李希烈檢校
司空邠寧李懷光同平章事李芃封開陽郡王八月丁
未初分置汴東西水陸運兩稅鹽鐵事從戶部侍郎判
度支趙贊奏也戊午太子賓客第五琦卒于位辛酉以
涇原節度留後姚令言為涇原節度使戊辰以江淮鹽
鐵使太常少卿包佶為汴東水陸運兩税鹽鐵使己巳
加劔南西川節度使張延賞檢校吏部尚書甲戌以大
理少卿崔縱為汴西水運兩稅鹽鐵使丁丑以禮儀使
太子少師顔真卿為太子太師庚辰徐海沂都團練使
李洧卒江淮訛言有毛人捕人食其心人情大恐九月
丁亥以李洧部將高承宗為徐州刺史徐海沂都團練
使判度支趙贊上言請為兩都江陵成都揚汴蘇洪等
州署常平輕重本錢上至百萬貫下至十萬貫收貯斛
㪷匹叚絲麻候貴則下價出賣賤則加估收糴權輕重
以利民從之贊乃於諸道津要置吏税商貨每貫税二
十文竹木茶漆皆什一税一以充常平之本己亥夜有
猛獸入宣陽里傷二人詰朝獲之冬十月辛亥以湖南
觀察使嗣曹王臯為洪州刺史江西節度使丙辰以吏
部侍郎關播為中書侍郎同平章事都官員外郎樊澤
使吐蕃廻與蕃相尚結贊約来年正月望日會盟清水
丙子蕭王祥薨十一月己卯以淮南節度使賈耽檢校
工部尚書兼襄州刺史御史大夫山南東道節度使以
興鳳團練使嚴震為梁州刺史山南西道節度使甲午
以前山南東道節度使李丞為潭州刺史湖南觀察使
是月朱滔田悦王武俊於魏縣軍壘各相推奬僭稱王
號滔稱大冀王武俊稱趙王悦稱魏王又勸李納稱齊
王僭署官名如國初親王行臺之制丁丑李希烈自稱
天下都元帥大尉建興王與朱滔等四盜膠固為逆
四年春正月戊寅朔丁亥鳳翔節度使張鎰與吐蕃宰
相尚結贊同盟于清水庚寅李希烈䧟汝州執州將李
元平而去東都震駭甲午遣顔真卿宣慰李希烈軍戊
戌以龍武大將軍哥舒曜為東都畿汝節度使率鳳翔
邠寧涇原等軍東討希烈丙午福建觀察使常衮卒二
月戊申於河陽三城置河陽軍節度乙卯哥舒曜收汝
州丁丑以工部侍郎蒋鎮充禮儀使三月己卯復置沔
州癸未以左散騎常侍孟皥為福建都團練觀察使辛
卯嗣曹王臯擊李希烈將陳質之衆敗之收復黃州丁
酉荆南張伯儀與賊戰敗績嗣曹王收復蘄州夏四月
庚申以永平宣武河陽等軍節度都統檢校司徒平章
事李勉為淮西招討使襄陽帥賈耽江西嗣曹王等為
之副甲子京師地震生黃白毛長尺餘丙子哥舒曜進
軍至隸橋大震雷人死者十之三四乃退保襄城五月
辛巳夜京師地震乙酉穎王璬薨乙巳滑濮二州黃河
清滑州馬生角六月庚戌初税屋間架除陌錢時馬燧
李懷光李抱真李芃屯魏縣李晟屯易定李勉陳少遊
哥舒曜屯懷汝間神策諸軍皆臨賊境凡諸道之軍出
境仰給於度支謂之食出界糧月費錢一百三十萬貫
判度支趙贊巧法聚歛終不能給至是又税屋所吏秉
筆持算入人廬舍而抄計峻法繩之愁嘆之聲徧於天
下秋七月甲申以國子祭酒李揆為禮部侍郎復其爵
甲午以李揆為左僕射兼御史大夫為入吐蕃會盟使
八月丁未李希烈率衆三萬攻哥舒曜於襄城湖南觀
察使李丞卒九月戊寅龍見於汝州之城濠丙戌李勉
將唐漢臣劉德信喪師於扈澗汴軍自此不振東都危
急冬十月丙午詔涇原節度使姚令言率涇原之師救
哥舒曜丁未涇原軍出京城至滻水倒戈謀叛姚令言
不能禁上令載繒綵二車遣晉王往慰諭之亂兵己陣
于丹鳳闕下促神策軍拒之無一人至者與太子諸王
妃主百餘人出苑北門右龍武軍使令狐建方教射於
軍中聞難聚射士得四百人扈從其夕至咸陽飯數匕
而過戊申至奉天己酉元帥都虞候渾瑊以子弟家屬
至乃以瑊為行在都虞候神策軍使白志貞為行在都
知兵馬使以令狐建為中軍鼓角使金吾將軍侯仲莊
為奉天防城使亂兵既剽京城屯於白華乃於晉昌里
迎朱泚為帥稱太尉居含元殿上以奉天隘欲幸鳳翔
壬子鳳翔軍亂殺節度使張鎰乃止癸丑李希烈䧟襄
城哥舒曜走洛陽乙卯賜檢校司空崔寧死丁巳以吏
部尚書蕭復刑部侍郎劉從一諫議大夫姜公輔並以
本官同中書門下平章事邠寧節度韓遊瓌與論惟明
率兵三千至纔入奉天賊軍亦至乃出拒之王師不利
賊乘勝攻門自卯至午殺傷殆半會有草車在門外渾
瑊令焚之賊衆遂退癸巳泚賊三面攻城渾瑊力戰禦
之方退大將呂希倩死之賊自丁未攻城至己巳二十
餘日矢石不絶十一月乙亥以隴右節度判官隴州留
後殿中侍御史韋臯為隴州刺史兼御史大夫奉義軍
節度使靈武留後杜希全鹽州刺史戴休顔夏州刺史
常春合兵六千來援至漢谷為賊所敗而退賊由是攻
城愈急矢石雨下死傷者衆人心危蹙上與渾瑊對泣
朱泚據乾陵作樂下瞰城中詞多侮慢戊子賊造雲橋
攻東北隅兵仗不能及城中憂恐相顧失色渾瑊預為
地道及雲橋成城脚䧟不得進瑊命焚之風廻熖轉橋
焚而賊退朔方節度李懷光遣兵馬使張詔奉表言大
軍將至乃令舁詔廵城呌呼歡聲動地賊不之測疑懼
緩攻癸巳懷光軍次醴泉是夜賊解圍而去神策將李
晟自定州率師赴難軍於渭橋甲午以商州都虞候王
仙鶴權商州防禦使十二月壬戌貶門下侍郎平章事
盧杞為新州司馬貶行在都知兵馬使白志貞為恩州
司馬戶部侍郎判度支趙贊為播州司馬癸亥以京兆
少尹裴腆判度支甲子以湖南觀察留後趙憬為湖南
觀察使乙丑以祠部員外郎陸贄為考功郎中金部員
外郎吳通微為職方郎中翰林學士並如故以侍御史
吳通玄為起居舍人充翰林學士己巳以河中尹李齊
運為宗正卿庚午李希烈陷汴州以右庶子崔縱為京
兆尹癸酉以中書侍郎平章事關播為刑部尚書司封
郎中杜黃裳為給事中命給事中孔巢父淄青宣慰華
州刺史董晉河北宣慰
興元元年春正月癸酉朔上在奉天行宮受朝賀詔曰
立政興化必在推誠忘已濟人不吝改過朕嗣服丕構
君臨萬邦失守宗祧越在草莾不念率德誠莫追於既
往永言思咎期有復於將来明徵其義以示天下小子
懼德不嗣罔敢怠荒然以長於深宮之中暗於經國之
務積習易溺居安忘危不知稼穡之艱難不恤征戍之
勞苦致澤靡下究情不上通事既壅隔人懷疑阻猶昧
省已遂用興戎徵師四方轉餉千里賦車籍馬遠近騷
然行賫居送衆庶勞止力役不息田萊多荒暴令峻於
誅求疲民空於杼軸轉死溝壑離去鄉里邑里丘墟人
煙斷絶天譴于上而朕不寤人怨于下而朕不知馴致
亂階變起都邑賊臣乘釁肆逆滔天曾莫愧畏敢行凌
偪萬品失序九廟震驚上累於祖宗下負于蒸庶痛心
靦面罪實在予永言愧悼若墜泉谷頼天地降祐神祗
協謀將相竭誠爪牙宣力羣盗斯屏皇維載張將弘遠
圖必布新令朕晨興夕惕惟省前非乃者公卿百寮用
加虚美以聖神文武之號被蒙暗寡昧之躬固辭不獲
俯遂羣議昨因内省良所瞿然自今已後中外書奏不
得言聖神文武之號今上元統歴獻歲發祥宜革紀年
之號式敷在宥之澤可大赦天下改建中五年為興元
元年李希烈田悦王武俊李納咸以勲舊繼守藩維朕
撫馭乖方致其疑懼皆由上失其道而下罹其災一切
並與洗滌復其爵位待之如初仍即遣使宣諭朱滔以
泚連坐路遠必不同謀永念舊勲務存弘貸如能效順
亦與惟新朱泚反易天常盗竊名器暴犯陵寢所不忍
言獲罪祖宗朕不敢赦除泚外並從原宥應赴奉天并
進收京城將士並賜名奉天定難功臣身有過犯減罪
三等子孫過犯減罪二等先税除陌間架等錢竹木茶
漆等税並停奉天昇為赤縣分命朝臣諸道宣諭以奉
天行營都團練使楊惠元檢校工部尚書丙戌以吏部
侍郎蕭復為門下侍郎同平章事以吏部侍郎盧翰為
兵部侍郎同平章事戊子命宰臣蕭復往山南荊南湖
南江西鄂岳浙江東西福建等道宣慰己丑以京兆尹
裴腆為戶部侍郎判度支丙申以山南東道行軍司馬
樊澤為襄州刺史山南東道節度使以渾瑊為行在都
知兵馬使以前趙州觀察使康日知兼同州刺史充奉
誠軍節度使辛丑詔六軍各置統軍一員秩從二品左
右常侍各加一員太子賓客加四員二月戊寅詔故司
農卿張掖王段秀實贈太尉謚曰忠烈賜實封五百戶
贈滑州兵馬使賈隠林左僕射以滑州刺史李澄兼汴
州刺史汴滑節度使是日李晟自咸陽移兵東渭橋避
懷光也晟以懷光反狀已明請上幸蜀王武俊效順加
中書門下平章事兼幽州節度使令討朱滔吐蕃遣使
來朝請以兵助國討逆乃令御史大夫于頎入蕃宣諭
之甲子加李懷光太尉仍賜鐵劵赦三死罪懷光怒曰
凡人臣反逆乃賜鐵券今賜懷光是反必矣乃投之于
地上命翰林學士陸贄曉諭之是日人心恐駭懷光奪
楊惠元李建徽所將兵惠元被害丁卯車駕幸梁州留
戴休顔守奉天以御史中丞齊映為沿路置頓使李晟
大集兵賦以收復為己任李懷光患之移軍涇陽連朱
泚欲同滅晟晟卑詞厚意致書諭之冀其感悟懷光頗
增愧懼三月甲申以秘書監崔漢衡為上都留守右散
騎常侍于頎為京兆尹是日懷光燒營走歸河中其將
孟涉段威勇等千人奔歸李晟丙戌以前饒州刺史杜
祐為廣州刺史嶺南節度使加神策節度使李晟兼京
畿渭北鄜坊丹延節度觀察使庚寅車駕次城固唐安
公主薨上愛女悼惜之甚壬申至梁州丁丑宣武節度
使劉洽加同平章事己亥以行在都知兵馬使渾瑊檢
校左僕射同平章事靈州大都督充朔方節度使邠寧
振武永平奉天行營副元帥是日詔授李懷光太子太
保其餘官秩並罷涇州亂牙將田希鑒殺其帥馮河清
自稱留後四月辛丑朔時將士未給春衣上猶夾服漢
中早熱左右請御暑服上曰將士未易冬服獨御春衫
可乎俄而貢物繼至先給諸軍而始御之壬寅詔奉天
隨從將士並賜號元從功臣以邠寧兵馬使韓遊瓌為
邠寧節度使尚書左丞趙涓卒己巳以陜虢防遏使唐
朝臣為河中尹河中同晉絳節度使御史大夫李齊運
兼京兆尹魏博行軍司馬田緒殺其帥田悦詔贈悦太
尉以緒為魏州長史魏博節度觀察使甲寅以諫議大
夫平章事姜公輔為左庶子加劒南節度使張延賞同
平章事以前山南東道節度使賈耽為工部尚書甲子
入蕃使左僕射李揆卒於鳳州乙丑渾瑊與吐蕃將論
莽羅之衆破賊將韓旻之衆於武功斬首萬級丙寅加
李納平章事丁卯義王玭薨五月淮南節度使陳少遊
加檢校司徒東川節度使李叔明太子太傅鎮海軍韓
滉檢校右僕射癸酉涇王侹薨徐沂海團練使高承宗
卒以其子明應知徐州事丙子李抱真王武俊破朱滔
於京城東南斬首三萬級擒偽相朱良祐李俊以獻朱
滔遁歸幽州癸未嶽州李兼黔南元全柔桂管盧嶽加
御史大夫嶽加中丞庚寅李納上章禀命乃贈李正已
太尉壬辰商州尚可孤破賊於藍田乙未安西四鎮節
度使郭昕北庭都護李元忠加左右僕射是夜李晟自
渭北移軍於光泰門外賊来薄官軍爭奮擊大敗之蹙
入光泰門斬馘數千計賊黨慟哭而入白華戊辰列陣
於光泰門外遣騎將史萬頃往神麚村開苑墻二百餘
步賊樹柵當之官軍爭柵雲合電擊與賊血戰賊黨大
敗追擊至白華朱泚姚令言率衆萬餘遁去晟復收京
城是日渾瑊與戴休顔亦破賊三千於咸陽韓遊瓌追
朱泚於涇州六月庚子朔昇恒州為大都督府癸卯贈
神策兵馬使楊惠元右僕射是日李晟上收京城露布
上覽之涕下霑襟涇州田希鑒斬姚令言幽州軍士韓
旻於彭原斬朱泚並傳首至行在乙巳遣吏部侍郎班
宏入京宣諭己酉加李晟司徒兼中書令實封一千戶
駱元光尚可孤加檢校左右僕射皆實封五百戶以涇
州將田希鑒為涇州刺史涇原節度使癸丑詔以梁州
為興元府鄭縣為赤畿官名品制視京兆河南百姓給
復二年見任官員加兩階耆老與版授鄭縣令賜緋加
興元尹嚴震檢校右僕射賜實封一百戶加渾瑊侍中
實封八百戶韓遊瓌檢校左僕射實封四百戶戴休顔
檢校右僕射實封二百戶考功郎中知制誥陸贄司封
郎中知制誥吉中孚並為諫議大夫水部員外郎顧少
連為禮部郎中並依前充翰林學士行在左右廂兵馬
使令狐建時常春並加散騎常侍丙辰斬偽相李忠臣
籍没其家李晟奏受賊偽署同惡抵法之家所没財物
牛馬奴婢請以賞軍士從之戊午車駕還京發興元是
日大雨及入斜谷晴霽從官將士懽然以為天助秋七
月丙子車駕次鳳翔府詔放管内今年秋税耆夀侍老
八十已上各與版授刺史賜紫其餘版授上佐賜緋府
縣置頓官考满日放選受偽署官喬琳蔣鎮張光晟李
通蔣鑑伏誅朱泚害郡王王子王孫七十七人於馬璘
宅丁丑令所司具凶禮收殮於淨域寺庚辰詔李懷光
往因職任頗著幹能朕嗣位之初首加拔擢託為心膂
授以節旄頃歲河朔不寧俾令征討任兼將相恩極丘
山及朱泚猖狂擾亂京邑懷光廻軍赴難宗社再寧保
佑朕躬厥功甚茂故元帥河中之權太尉中書之秩仍
加實封爰及宗親人臣之榮孰可為比非朕於懷光不
厚豈朕報懷光不崇賊寇未除猜嫌己構受朱泚姦兇
之說聽張佋罔惑之言曾不沈思遂生疑阻交通逆孽
殘害忠良朕志在推誠事皆掩覆禮遇轉厚委任益隆
懷光都不改圖愈深不軌勅書慰問將士懷光並不令
宣三軍咸欲收城懷光並不令出自云已共朱泚定約
不能更事國家朕以眇身獲承鴻業務全大計移幸山
南倉皇之間備歴危險據其罪狀情實難容然以觧圍
奉天其功不細昨又遣男璀謝罪請束身歸朝朕憫其
知過之心念其赴難之效以功贖罪務在優恩今遣給
事中孔巢父賫先授懷光太子太保勅牒往河中宣諭
三日内便與懷光同赴上都如欲家口同行亦聽懷光
自便朕必能保全終始寵待如初朔方將士嘗立大功
子儀再收京城咸是此軍之效昨遠從河朔赴難奉天
逆賊畏威望風奔遁永言勞績朕不暫忘將士各竭忠
謀中遭廹脅朕每念及痛心自咎比者君臣阻隔只為
懷光一人懷光既請入朝尚捨其罪况諸將士並是功
臣各宜坦然勿更憂慮先賜官封一切如舊壬午至自
興元時渾瑊韓遊瓌戴休顔以其衆扈從李晟駱元光
尚可孤以其衆奉迎步騎十餘萬旌旗連亘數十里都
民僧道歡呼感泣李晟見於三橋自陳收城遲晚之咎
伏地請罪上慰勞遣之丁亥河中宣慰使孔巢父中官
啖守盈並為懷光所害辛卯御丹鳳樓大赦天下賜李
晟永崇里第女樂八人甲午命宰臣諸將送晟入新賜
第教坊樂京兆府供帳食饌鼓吹導從京城以為榮觀
八月辛丑詔所司為贈太尉段秀實樹碑立廟淄青節
度使承前帶陸海運押新羅渤海兩蕃等使宜令李納
兼之癸卯加司徒中書令合川郡王李晟兼鳳翔尹充
鳳翔隴右節度等使涇原四鎮北庭行營兵馬副元帥
改封西平郡王河東保寧軍節度使太原尹北都留守
檢校司徒平章事北平郡王馬燧為奉誠軍晉絳慈隰
節度行營兵馬副元帥以靈鹽節度使侍中兼靈州大
都督樓煩郡王渾瑊為河中尹晉絳節度使河中同陜
虢等州及管内行營兵馬副元帥改封咸寧郡王時方
命瑊與馬燧各出師討懷光故也甲辰以金吾大將軍
杜希全為靈州大都督西受降城天德軍靈鹽豐夏節
度營田等使以同絳節度使唐朝臣為鄜坊丹延等州
節度使以保義軍節度使鳳翔尹李楚琳為金吾大將
軍以奉義軍節度使隴州刺史韋臯為左金吾衛大將
軍戊申以奉天行營節度戴休顔為左龍武統軍己酉
以延王玢隨王迅西平長公主薨廢朝己未前湖州刺
史袁高為給事中九月庚午宗正卿李琬卒賜渾瑊大
寧里第幷女樂五人詔宰臣諸將賜樂饋贈如送李晟
入第故事壬午贈故右僕射致仕李涵太子太保乙亥
王武俊加檢校司徒李抱真檢校司空並賜實封五百
戶賞破朱滔之功也甲申以前嶺南節度使元琇為戶
部侍郎判度支丁亥上顧謂宰臣曰今大盜雖除時猶
多難宜廣延納以達下情近日諫官都無論奏自今每
正衙及延英坐日常令朝臣人面奏時政得失庶
有弘益也是秋螟蝗蔽野草木無遺冬十月乙丑馬燧
收絳州戊辰令中官竇文瑒王希遷監左右神策軍都
知兵馬使閏月庚午詔朕臨御萬君道兵革不
息于今五年閔衆庶之勞悔征伐之事而李希烈蔑義
棄德反道虐人朕哀彼生靈䧟于塗炭苟存拯物不憚
屈身故於歲首特布新令赦其殊死待以至誠使臣纔
及於郊圻巨猾已聞其僭竊酷烈滋甚吞噬無厭將相
大臣咸懷憤激繼陳章疏固請討除朕以所行天誅本
去人害兵戈既接玉石難分言念勲臣横遭脅制雖思
改革厥路無由受汚終身銜冤没代淪胥以逞誠可痛
傷豈孽自一夫而毒流萬姓為人父母寧不愧懷宜令
諸道節度使明行曉諭罪止元兇脇制之徒一切不問
唐朝臣奏收永樂縣癸酉以右龍武大將軍李觀為涇
州刺史涇原節度使乙亥詔宋亳淄青澤潞河東恒冀
幽易定魏博等八節度螟蝗為害蒸民饑饉每節度賜
米五萬石河陽東畿各賜三萬石所司般運於楚州分
付丁丑李晟至涇州誅節度使田希鑒罪其殺馮河清
也戊子希烈將李澄以滑州歸國甲午以李澄為汴州
刺史汴滑節度使封武威郡王神策行營節度使檢校
尚書右僕射馮翊郡王尚可孤卒十一月癸卯宋亳節
度使劉洽與曲環破希烈之衆於陳州俘斬三萬級生
擒賊將翟崇暉以獻戊午劉洽大破希烈之衆擒其偽
相鄭賁等五人以獻希烈遁歸蔡州汴州平乙丑宰相
蕭復三上章乞罷免許之十二月乙亥淮南節度使檢
校司空平章事陳少遊卒贈蕭定太子太師以夀州刺
史張建封為濠夀都團練使庚辰以刑部侍郎杜亞為
揚州長史淮南節度使戊子以吏部郎中崔造為給事
中辛卯以諫議大夫陸贄為中書舍人依前翰林學士
詔翰林學士朝服班序宜同諸司官知制誥例
貞元元年正月丁酉朔御含元殿受朝賀禮畢宣制大
赦天下改元貞元戊戌大風雪寒去秋螟蝗冬旱至是
雪寒甚民饑凍死者踣於路丁未以饒州刺史盧&KR2949;為
福州刺史福建觀察使癸丑始聞太子太師魯郡王顔
真卿為希烈所害追贈司徒廢朝五日謚曰文忠仍特
授男頵碩等官壬戌以吉州長史盧杞為澧州别駕尋
卒二月丙寅朔遣工部尚書賈耽侍郎劉太真分往東
都兩河宣慰河南河北饑米㪷千錢癸未李抱真嚴振
來朝寒食節上與諸將擊鞠於内殿丙戌以檢校秘書
監金良相為檢校太尉使持節大都督雞林州刺史寧
海軍使襲封新羅王辛卯大雨三月丙申朔以蜀州刺
史韓洄為兵部侍郎以汴東水陸運等使左庶子包佶
為刑部侍郎辛丑戶部侍郎判度支元琇兼諸道水陸
運使丁未李希烈陷南陽殺首將黃金嶽甲寅詔宰臣
宣諭御史今後上封彈奏人自陳論不得羣署章疏戊
午宣武帥劉洽檢校司空以汴滑節度使李澄為滑州
刺史充鄭滑節度使加李納司空夏四月乙丑朔晉王
誼改封舒王癸酉鄂岳觀察使李謙為洪州刺史江西
都團練觀察使丁丑以江西節度使嗣曹王臯為江陵
尹荆南節度使己卯改滑州永平軍名曰義成江陵度
支院失火燒租賦錢穀百餘萬時關東大饑賦調不入
由是國用益窘關中饑民蒸蝗蟲而食之汴帥劉洽賜
名玄佐五月癸卯分命朝臣禱羣神以祈雨蝗自海而
至飛蔽天每下則草木及畜毛無復孑遺榖價騰踊辛
酉以河陽都知兵馬使雍希顔為河陽懷都團練使六
月丙子以兵部侍郎韓洄為京兆尹辛巳劉玄佐兼汴
州刺史壬午以工部尚書賈耽兼御史大夫東都留守
都畿汝州防禦使以汴州刺史薛珏為河南尹辛卯以
左金吾衛大將軍韋臯檢校戶部尚書兼成都尹御史
大夫劒南西川節度觀察使以國子祭酒董晉為左金
吾衛大將軍幽州朱滔卒贈司徒秋七月甲午朔河東
節度使馬燧自河中行營來朝庚子大風拔樹辛丑以
左散騎常侍李泌為陜州長史陜虢都防禦觀察陸運
使丙午以鎮海軍浙江東西道節度使韓滉檢校尚書
左僕射同平章事江淮轉運使以河南尹薛珏為河南
水陸運使戊申馬燧還行營辛亥加檢校工部尚書王
士真為德棣都團練觀察使壬子以前涿州刺史兼御
史中丞劉怦為幽州御史大夫幽州盧龍節度副大長
史兼使知節度管理度支營田觀察押奚契丹經略盧
龍等軍使丁巳以左散騎常侍柳渾為兵部侍郎庚申
以諫議大夫高參為中書舍人關中蝗食草木都盡旱
甚㶚水將竭井多無水有司計度支錢榖纔可支七旬
甲子詔夫人事失於下則天變形於上咎徵之作必有
由然自頃已来災沴仍集雨澤不降綿歴三時蟲蝗繼
臻彌亘千里菽粟翔貴稼穡枯瘁嗷嗷蒸人聚泣田畝
興言及此實切痛傷徧祈百神曾不獲應方悟禱祠非
救災之術言詞非謝譴之誠憂心如焚深自刻責得非
刑法舛繆忠良鬱湮暴賦未蠲勞師靡息事或無益而
重為煩費任或非當而横賜侵蟊有一於兹足傷和氣
本其所以罪實在予萬姓何辜重罹饑殍所宜出次貶
食節用緩刑側身增修以謹天戒朕自今視朝不御正
殿有司供膳並宜減省不急之務一切停罷除諸軍將
士外應食糧人諸色用度本司本使長官商量減罷以
救兇荒俟歲豐登即令復舊甲子李懷光大將尉珪以
焦蘺堡降丁卯懷光將徐庭光以長春宮兵六千人降
甲戌朔方大將牛名俊斬李懷光傳首闕下馬燧收復
河中丁丑始雨己卯詔朕誠信未著撫御失宜致使功
臣䧟於誅戮謂之克敵能不愧心然以懷光一家在法
無捨念其昔居將相嘗寄腹心罪雖挂於刑書功已蔵
於王府以干紀之迹固合滅身以赴難之勳所宜有後
宜以懷光男一人為嗣賜莊宅各一區仍還懷光屍首
任其收葬懷光妻諸兒女遞送澧州委李臯逐便安置
使得存立其出嫁女諸親並釋放陷賊將士一切並與
洗雪河中絳百姓給復一年北平王馬燧咸寧王渾瑊
並與一子五品正員官燧可侍中瑊可檢校司空駱元
光韓遊瓌唐朝臣各賜實封二百戶與一子六品正員
官昨河中行營將士共賜二十萬端匹以充宴賞放歸
本道新除中書侍郎平章事張延賞為尚書左僕射時
宰相劉從一病詔徵延賞李晟與延賞有隙自鳳翔上
表論之延賞罷鎮西川還行至興元改授左僕射戊子
前河陽節度使檢校尚書左僕射開封郡王李芃卒九
月己亥幽州節度劉怦病請以子濟權知軍州事從之
癸卯以牛名俊為丹州刺史御史大夫崔縱奏准制勘
會内外官員商量併省停減詳議聞奏者伏以兵戎未
息仕進頗多在官者既合序遷有功者又頒褒賞比来
每至選集不免據闕留人嘗歎遺才仍招怨望况有恩
詔甄錄功勞諸道敘優人數甚廣見須處置不可稽留
今若停減吏員實恐未便於事非但成優者無官可授
抑又敘進者無路可容本冀便人翻成歛怨事仍舊貫
以適時宜更待事平然後經度制從之乙巳上御正殿
策賢良方正能直言極諫等三科舉人辛亥宰相劉從
一以疾辭任授戶部尚書庚申劉從一卒幽州節度使
劉怦卒辛巳以權知幽州盧龍軍府事劉濟為幽州長
史兼御史大夫幽州盧龍節度觀察押奚契丹兩蕃等
使丙戌渾瑊自河中来朝十一月癸巳朔山南嚴震来
朝癸卯上親祀昊天上帝於圓丘時河中渾瑊澤潞李
抱真山南嚴震同華駱元光邠寧韓遊瓌鄜坊唐朝臣
奉誠康日知等大將侍祠郊壇畢還宮御丹鳳樓大赦
天下丁丑詔文武常參官共賜錢七百萬貫以歲凶榖
貴衣冠窘乏故也十二月戊辰詔延英視事日令常參
官七人引對陳時政得失自是羣官互進有不達理道
者因多詆訐不適事宜上亦優容遣之
二年春正月壬辰朔以歲饑罷元會禮也丙申詔以民
饑御膳之費減半宮人月共糧米都一千五百石飛龍
馬減半料臺郎御史與兼官出為畿赤令庚子大雪平
地尺餘壬寅以散騎常侍劉滋給事中崔造中書舍人
齊映並守本官同中書門下平章事門下侍郎平章事
盧翰為太子賓客丁未以禮部侍郎鮑防為京兆尹京
兆尹韓洄為刑部侍郎國子祭酒包佶知禮部貢舉以
江陵少尹李復為容州刺史本管經略使癸丑以御史
大夫崔縱為吏部侍郎諫議大夫知制誥翰林學士吉
中孚為戶部侍郎判度支兩税元琇判諸道鹽鐵榷酒
詔宰相齊映判兵部李勉判刑部劉滋判吏部禮部崔
造判戶部工部甲寅詔天下兩税錢物委本道觀察使
刺史差人送上都其先置諸道水陸轉運使及度支廵
院江淮轉運等使並停時崔造專政改易錢榖職事多
隳敗造尋以憂病歸第二月癸亥山南樊澤奏破希烈
將杜文朝之衆五千擒文朝以獻乙丑鹿入含元殿衛
士執之甲戌戶部侍郎元琇為尚書左丞京兆少尹李
竦為戶部侍郎判鹽鐵榷酒三月壬寅滑州李澄奏破
希烈之衆於鄭州乙巳以司農卿李模為黔中觀察使
四月丙寅淮西李希烈為其牙將陳仙竒所酖并誅其
妻子仙竒以淮西歸順戊辰以前黔中觀察使元全柔
為湖南觀察使辛巳陜州觀察使李泌奏盧氏山冶出
瑟瑟請禁以充貢奉上曰瑟瑟不産中土有則與民共
之任人採取甲申詔以淮西牙將陳仙竒為蔡州刺史
淮西節度使都統劉玄佐李澄曲環李臯賈耽張建封
各與一子正員官賞平淮蔡功也丁未以劒南東川節
度使李叔明為太子太傅以東川兵馬使王叔邕為梓
州刺史劒南東川節度使五月丙申自癸巳大雨至於
兹日饑民俟夏麥將登又此霖澍人心甚恐米㪷復千
錢丁酉以伊西北庭節度留後揚襲古為北庭大都護
伊西北庭節度度支營田瀚海等使己亥百寮請上復
常膳是時民久饑困食新麥過多死者甚衆伊西北庭
節度使李元忠卒贈司空辛酉大風雨街陌水深數尺
人有溺死者癸未横海軍使滄州刺史程日華卒以其
子懷直權知軍州事秋七月戊子黔中觀察使理所復
在黔州辛卯以開州别駕白志貞為果州刺史乙未福
建觀察盧&KR2949;卒己酉以虔王諒為申光隨蔡節度大使
以淮西兵馬使吳少誠為蔡州刺史知節度留後加東
都留守賈耽東都畿唐汝鄧都防禦觀察使以隴右行
營節度使曲環為陳許節度使戊午以鄜坊節度唐朝
臣為單于大都護振武綏銀節度使右金吾大將軍論
惟明為鄜州刺史鄜坊都防禦觀察使己巳以金吾大
將軍董晉為尚書右丞庚辰右散騎常侍蔣沇卒丙戌
吐蕃寇涇隴邠寧諸鎮守閉壁自固京師戒嚴遣河中
節度駱元光鎮咸陽九月詔左右金吾及十六衛將軍
故事皆擇勳臣出鎮方隅入居侍從自天寳艱難之後
衛兵雖然廢闕將軍品秩尤高此誠文武勲臣出入轉
遷之地宜增祿秩以示優崇並宜加給料錢及隨身糧
課仍舉故事置武班朝參其廊下食亦宜加給其十六
衛各置上將軍一人秩從二品左右金吾上將軍俸料
次於六統軍支給欲求致理必藉兼才文武遞遷不全
限隔自今内外文武缺官於文武班中量才望相參叙
用仍依故事於本衛量置衛兵所司條件以聞丁酉義
成軍節度鄭滑觀察等使檢校尚書左僕射滑州刺史
武威郡王李澄卒以東都畿唐鄧汝等防禦觀察使賈
耽檢校尚書右僕射兼滑州刺史義成軍節度鄭滑等
州觀察使戊戌以吏部侍郎崔縱檢校禮部尚書東都
留守東都畿唐鄧汝防禦觀察使己亥勅左右衛上將
軍大將軍並於衙内宿乙巳吐蕃寇好畤京師戒嚴李
晟部將王佖擊吐蕃於汧陽城敗其中軍辛亥寇鳳翔
李晟出師禦之一夕而退冬十月壬午奏關内河中河
南等道秋夏兩税青苗等錢悉折納粟麥兼加估收糴
以便民從之是月李晟破吐蕃摧沙堡十一月甲午冊
淑妃王氏為皇后乙未兩浙節度使韓滉来朝丁酉冊
皇后王氏是日后崩謚曰昭德辛丑吐蕃陷鹽州壬寅
劉玄佐曲環鄂嶽盧玄卿並来朝十二月丁巳以韓滉
兼度支諸道鹽鐵轉運使吐蕃陷夏州又陷銀州庚申
以給事中同平章事崔造為右庶子貶尚書右丞度支
元琇為雷州司戶為韓滉誣奏人以為非罪諫官屢論
之辛未鳳翔李晟来朝壬申京城畿内榷酒每㪷榷錢
一百五十文蠲酒戶差役從度支奏也
三年春正月丙戌朔壬寅以左僕射張延賞同中書門
下平章事乙巳禮部侍郎薛播卒辛亥以戶部侍郎李
竦為鄂岳觀察使壬子以兵部侍郎柳渾同中書門下
平章事劉滋守本官罷知政事中書舍人平章事齊映
貶䕫州刺史戊寅度支鹽鐵轉運使鎮海軍節度浙江
東西道觀察等使檢校左僕射同中書門下平章事晉
國公韓滉卒贈太傅以果州刺史白志貞為潤州刺史
兼御史大夫浙西觀察使宣州刺史皇甫政為越州刺
史浙東觀察使三月庚寅詔今年朝集使宜停丙午鳳
翔隴右元帥副兵馬使吳詵為福建觀察使鳳翔都虞
候君牙為鳳翔尹本府團練使丁未制鳳翔隴右涇
原四鎮北庭管内兵馬副元帥鳳翔隴右道節度使奉
天靖難功臣司徒兼中書令鳳翔尹上柱國西平郡王
食實封一千五百戶李晟可太尉兼中書令庚戌以晟
甥元帥兵馬使王佖為右威衛上將軍辛亥河東馬燧
來朝時蕃相尚結贊使大將論頰熱卑辭厚意告馬燧
請兩國同盟和好上疑其不誠不允故燧自將論頰熱
入朝盛言蕃相請盟可以保信上乃從之許盟于平凉
夏四月庚申詔蕃寇雖退疆理猶虞安邊之策必有良
算宜令常參官各陳邊事隨所見封進以聞入蕃使崔
翰奏於蕃中誘問給役者求蕃國人馬真數云凡五萬
九千餘人馬八萬六千匹可戰者僅三萬人餘悉老幼
庚午御麟德殿試定難樂曲馬燧所獻五月丁亥以侍
中渾瑊為吐蕃清水會盟使兵部尚書崔漢衡副之瑊
與駱元光帥師二萬往會盟所丁酉以左丞暢悦為湖
南觀察使戊戌左右神策左右龍武各加將軍一員丙
午以嶺南節度使杜祐為尚書右丞以容管經略使李
復為廣州刺史嶺南節度使蕃相尚結贊請改會盟之
所於原州之土棃樹神策將馬有麟奏土棃地多險阨
恐蕃軍隠伏不如平凉川其地坦平又近涇州乃改盟
於平凉川十月東都河南江陵汴州揚州大水漂民廬
舍閏月乙卯以國子司業裴胄為潭州刺史湖南觀察
使戊午陜虢李泌獻瑞麥一莖五穗庚申詔省州縣官
員上州留上佐錄事參軍司戶司士各一員中州上佐
錄事參軍司戶司兵各一員下州上佐錄事司戶各一
員京兆河南兩府司錄判司及四赤丞簿尉量留一半
諸赤畿縣留令丞尉各一員時宰相張延賞請減官收
俸料以助軍討吐蕃故也壬戌日有黑暈自辰及申方
散癸亥以荆南節度使檢校戶部尚書嗣曹王臯為襄
州刺史山南東道節度襄鄧郢安隨唐等州觀察使以
山南東道節度使樊澤為江陵尹荆南節度使辛未侍
中渾瑊與吐蕃宰相尚結贊同盟于平凉為蕃兵所劫
瑊狼狽遁而獲免崔漢衡已下將吏陷没者六十餘人
癸酉遣使齎書以讓結贊蕃界不受戊寅枉矢墜於虚
危辛巳以少府監盧嶽為陜虢觀察使是月太白晝見
凡四十餘日六月丙戌以檢校司徒侍中馬燧為司徒
兼侍中以贊吐蕃之盟失策而罷兵柄也以陜虢觀察
使李泌為中書侍郎平章事以左龍武將軍李自良為
檢校工部尚書太原尹河東節度使乙巳浙西觀察使
白志貞卒是月吐蕃驅鹽夏二州居民焚其州城而去
七月甲寅渾瑊自盟所來素服待罪釋之乙卯詔朕頃
緣興師備邊資用不給遂權議減官以務集事近聞授
官者皆已隨牒之任扶老㩦幼盡室而行俸禄未請歸
還無所衣冠之弊流寓何依其先勅所減官員並依仍
舊初既減員内外咨怨張延賞李泌初入相乃諷諫官
論之乃下此詔丙辰平涼䧟蕃官員崔漢衡已下各與
一子正員官以左羽林大將軍韓潭為夏州刺史夏綏
銀等州節度使壬申賜駱元光姓曰李元諒尚書左僕
射同中書門下平章事張延賞薨贈太保癸酉復置吏
部小選八月辛巳朔日有蝕之丁亥陷蕃兵部尚書崔
漢衡得還己丑以兵部侍郎平章事柳渾為散騎常侍
罷知政事壬申以給事中王緯為潤州刺史江西觀察
使常州刺史劉贊為宣州刺史宣歙池觀察使戊戌貶
前門下侍郎同平章事蕭復為太子左庶子饒州安置
坐宗人位佩儒偲鼎等連郜國長公主姦蠱事也戊辰
吐蕃犯塞諸軍戒嚴九月丁巳吐蕃大掠汧陽吳山華
亭界民庶徙於安化峽西庚申左庶子崔造卒癸亥廻
紇可汗遣使合闕將軍請昏於我許以盛安公主降之
丙寅吐蕃陷華亭又陷涇州之連雲堡甲戌吐蕃退俘
掠邠涇隴等州民戶殆盡自是蕃寇常至涇隴冬十月
吐蕃修源州城屯據之丁亥太子太傅李叔明卒丙戌
神策將魏循上言射生將韓欽緒等十餘人與資敬寺
妖僧李廣弘同謀不軌廣弘自言當為人主約十月十
日大舉已署置將相名目詔捕劾之連坐死者百餘人
欽緒遊瓌之子特赦之是月復降魚書停刺史務十一
月丁丑以湖南觀察使趙憬為給事中是夜京師地震
者三鳥巢散落壬申禁商人不得以口馬兵械市於党
項辛丑鄜坊節度使論惟明卒是歲作玄英觀於大明
宮北垣
舊唐書卷十二
舊唐書卷十二考證
德宗本紀卷上大歴十四年閏月以夀州刺史杜亞為
江西觀察使沈炳震曰大歴十二年除亞為江西
觀察使本傳德宗立召入朝此應代亞為觀察使者
考張鎰傳德宗即位鎰由夀州刺史遷江西則此當
是張鎰也
二年十一月己巳詔成德軍節度都知兵馬使恒州刺
史襲高麗朝鮮郡王李惟岳隳墜父業蔑棄國恩云
云(臣德潛)按此削惟岳官爵詔也惟岳封隴西郡
王此高麗朝鮮四字顯誤
三年七月宣武軍節度李勉為檢校司徒沈炳震曰
勉未嘗為宣武軍節度當是永平
十二月癸酉以中書侍郎同平章事關播為刑部尚書
新書在明年正月
二年八月遣河中節度使駱元光鎮咸陽(臣德潛)按
新書吐蕃傳河中節度使渾瑊華州節度使駱元光
是時河中節度乃瑊非元光也此當有闕文
三年閏五月太白晝見凡四十餘日天文志未書
舊唐書卷十二考證
