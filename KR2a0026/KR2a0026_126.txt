舊唐書卷一百二十六
後晉司空同中書門下平章事劉昫撰
列傳第七十六
李揆李涵陳少遊盧&KR2949;裴諝
李揆字端卿隴西成紀人而家于鄭州代為冠族秦府
學士給事中玄道玄孫祕書監贈吏部尚書成裕之子
少聰敏好學善屬文開元末舉進士補陳留尉獻書闕
下詔中書試文章擢拜右拾遺改右補闕起居郎知宗
子表疏遷司勲員外郎考功郎中並知制誥扈從劒南
拜中書舍人乾元初兼禮部侍郎揆嘗以主司取士多
不考實徒峻其隄防索其書策殊未知藝不至者文史
之囿亦不能摛詞深昧求賢之意也其試進士文章請
於庭中設五經諸史及切韻本於床而引貢士謂之曰
大國選士但務得才經籍在此請恣尋檢由是數月之
間美聲上聞未及畢事遷中書侍郎平章事集賢殿崇
文館大學士修國史揆美風儀善奏對每有敷陳皆符
獻替肅宗賞歎之嘗謂揆曰卿門地人物文章皆當代
所推故時人稱為三絶其為舍人也宗室請加張皇后
翊聖之號肅宗召揆問之對曰臣觀往古后妃終則有
諡生加尊號未之前聞景龍失政韋氏專恣加號翊聖
今若加皇后之號與韋氏同陛下明聖動遵典禮豈可
蹤景龍故事哉肅宗驚曰凡才幾誤我家事遂止時代
宗自廣平王改封成王張皇后有子數歲隂有奪宗之
議揆因對見肅宗從容曰成王嫡長有功今當命嗣卿
意何如揆拜賀曰陛下言及於此社稷之福天下幸甚
臣不勝大慶肅宗喜曰朕計決矣自此頗承恩遇遂蒙
大用時京師多盜賊有通衢殺人寘溝中者李輔國方
恣横上請選羽林騎士五百人以備廵檢揆上疏曰昔
西漢以南北軍相統攝故周勃因南軍入北軍遂安劉
氏皇朝置南北衙文武區分以相伺察今以羽林代金
吾警夜忽有非常之變將何以制之遂制罷羽林之請
揆在相位決事獻替雖甚博辨性銳於名利深為物議
所非又其兄皆自有時名滯於冗官竟不引進同列呂
諲地望雖懸政事在揆之右罷相自賓客為荆南節度
聲問甚美懼其重入遂密令直省至諲管内構求諲過
失諲密疏自陳乃貶揆萊州長史同正員其制旨曰扇
湖南之八州沮江陵之節制揆既黜官數日其兄皆改
授為司門員外郎後累年揆量移歙州刺史初揆秉政
侍中苗晉卿累薦元載為重官揆自恃門望以載地寒
意甚輕易不納而謂晉卿曰龍章鳳姿之士不見用麞
頭鼠目之子乃求官載銜恨頗深及載登相位因揆當
徙職遂奏為試祕書監江淮養疾既無禄俸家復貧乏
孀孤百口丐食取給萍寄諸州凡十五六年其牧守稍
薄則又移居故其遷徙者盖十餘州焉元載以罪誅除
揆睦州刺史入拜國子祭酒禮部尚書為盧杞所惡德
宗在山南令充入蕃會盟使加左僕射行至鳳州以疾
卒興元元年四月也年七十四贈司空喪事官給
李涵高平王道之曾孫父少康宋州刺史涵簡素恭慎
有名宗室累授贊善大夫兼侍御史朔方節度郭子儀
奏為關内鹽池判官肅宗北幸平涼未有所適涵與朔
方留後杜鴻漸草牋具朔方兵馬招集之勢軍資倉儲
庫物之數咸推涵宗枝之英純厚忠信乃令涵奉牋至
平涼謁見涵敷奏明辯動合事機肅宗大悦除右司員
外郎累至司封郎中宗正少卿寳應元年初平河朔代
宗以涵忠謹洽聞遷左庶子兼御史中丞河北宣慰使
會丁母憂起復本官而行每州縣郵驛公事之外未嘗
啟口疏飯飲水席地而息使還請罷官終喪制代宗以
其毁瘠許之服闋除給事中遷尚書左丞以幽州之亂
充河朔宣慰使大歴六年正月為蘇州刺史兼御史大
夫充浙江西道都圑練觀察等使十一年來朝拜御史
大夫京畿觀察使李栖筠歿代之德宗即位以涵和易
無剸割之才除太子少傅充山陵副使涵判官殿中侍
御史呂渭上言涵父名少康今官名犯諱恐乖禮典宰
相崔祐甫奏曰若朝廷事有乖舛羣臣悉能如此實太
平之道除渭司門員外郎尋有人言涵昔為宗正少卿
此時無言今為少傅妄有奏議詔曰呂渭僭陳章奏為
其本使薄訴官名朕以宋有司城之嫌晉有詞曹之諱
歎其忠於所事亦謂確以上聞乃加殊恩俾膺厚賞近
聞所陳少字往歲己任少卿昔是今非罔我何甚豈得
謬當朝典更厠周行宜佐遐藩用誡薄俗可歙州司馬
同正由是改涵為檢校工部尚書兼光禄卿仍充山陵
副使無幾以右僕射致仕興元元年九月卒追贈太子
太保
陳少遊博州人也祖儼安西副都護父慶右武衛兵曹
參軍以少遊累贈工部尚書少遊幼聰辯初習莊列老
子為崇玄館學生衆推引講經時同列有私習經義者
期昇坐日相問難及會少遊攝齊昇坐音韻清辯觀者
屬目所引文句悉兼他義諸生不能對甚為大學士陳
希烈所歎賞又以同宗遇之甚厚既擢第補渝州南平
令理甚有聲至德中河東節度王思禮奏為參謀累授
大理司直監察殿中侍御史節度判官寳應元年入為
金部員外郎尋授侍御史廻紇糧料使改檢校職方員
外郎充使檢校郎官自少遊始也明年僕固懷恩奏為
河北副元帥判官兵部郎中兼侍御史遷晉州刺史改
同州刺史未視事又歴晉鄭二州刺史少遊為理長於
權變時推幹濟然厚斂財貨交結權倖以是頻獲遷擢
無幾澤潞節度使李抱玉表為副使御史中丞陳鄭二
州留後永泰二年抱玉又奏為隴右行軍司馬拜檢校
左庶子依前兼中丞其年除桂州刺史桂管觀察使少
遊以嶺徼遐遠欲規求近郡時中官董秀掌樞密用事
少遊乃宿於其里候其下直際晚謁之從客曰七郎家
中人數幾何每月所費復幾何秀曰久忝近職家累甚
重又屬時物騰貴一月過千餘貫少遊曰據此之費俸
錢不足支數日其餘常須數求外人方可取濟儻有輸
誠供億者但留心庇覆之固易為力耳少遊雖不才請
以一身獨供七郎之費每歲請獻錢五萬貫今見有大
半請即受納餘到官續送免貴人勞慮不亦可乎秀既
踰於始望欣惬頗甚因與之厚相結少遊言訖泣曰南
方炎瘴深愴違辭但恐不生還再覩顔色矣秀遽曰中
丞美才不當遠官請從容旬日冀竭蹇分時少遊又已
納賄於元載子仲武矣秀載内外引薦數日拜宣州刺
史宣歙池都團練觀察使大歴五年改越州刺史兼御
史大夫浙東觀察使八年遷揚州大都督府長史淮南
節度觀察使仍加銀青光禄大夫封潁川縣開國子所
在悉心綏輯而多以任數為政好行小惠胥吏得職人
亦獲安及朝廷多事奏請本道兩税錢千增二百因詔
諸道悉如淮南鹽每一㪷更加一百文少遊十餘年間
三總大藩皆天下殷厚處也以故徵求貿易且無虚日
斂積財寳累巨億萬多賂遺權貴視文雅清流之士篾
如也初結元載每年饋金帛約十萬貫又多納賂於用
事中官駱奉先劉清潭吳承倩等由是美聲逹於中禁
後見元載在相位年深以過犯漸見疑忌少遊亦稍疎
之無何載子伯和貶官揚州少遊外與之交結而隂使
人伺其過失密以上聞代宗以為忠待之益厚上即位
累加檢校禮部兵部尚書建中三年李納反叛少遊以
師收徐海等州尋棄之退軍旴眙又加檢校左僕射賜
實封三百戸其年就加同平章事關播嘗為少遊賓僚
盧杞早年與之同在僕固懷恩使府故驟加其官秩四
年十月駕幸奉天度支汴東兩税使包佶在揚州尚未
知也佶判官崔沅遽報少遊佶時所總賦税錢帛約八
百萬貫在焉少遊意以為賊據京師未即收復遂脅取
其財物先使判官崔䪻就佶強索其納給文歴并請供
二百萬貫錢物以助軍費佶答曰所用財帛須承勑命
未與之䪻勃然曰中丞若得為劉長卿不爾為崔衆矣
長卿嘗任租庸使為吳仲孺所困崔衆供軍吝財為光
弼所殺故䪻言及之佶大懼不敢固護財帛將轉輸入
京師者悉為少遊奪之佶自謁少遊止焉長揖而遣既
懼禍奔往白沙少遊又遣判官房孺復召之佶愈懼託
以廵檢因急棹過江妻子伏案牘中至上元復為韓滉
所拘留佶先有兵三千守禦財貨令高越元甫將焉少
遊盡奪之隨佶渡江者又為韓滉所留佶但領胥吏往
江鄂等州佶於彈丸中置表以少遊脅取財帛事會少
遊使繼至上問曰少遊取包佶財帛有之乎對曰臣發
揚州後非所知也上曰少遊國之守臣或防他盜供費
軍旅收亦何傷時方隅阻絶國命未振遠近聞之大驚
咸以聖情達於變通明見萬里少遊後聞之乃安及李
希烈陷汴州聲言欲襲江淮少遊懼乃使參謀溫述由
壽州送欵於希烈曰濠壽舒廬尋令罷壘韜戈卷甲佇
候指揮少遊又遣廵官趙詵於鄆州結李納其年希烈
僭號遣其將楊豐齎偽赦書赴揚州至壽州為刺史張
建封候騎所得建封對中使二人及少遊判官許子瑞
廷責豐而斬之希烈聞之大怒即署其大將杜少誠為
偽僕射淮南節度令先平壽州後取廣陵建封於霍丘
堅柵嚴加守禁少誠竟不能進後包佶入朝具奏少遊
奪財賦事狀少遊大懼乃上表以所取包佶財貨皆是
供軍急用今請據數却納既而州府殘破無以上填乃
與腹心孔目官等設法重税管内百姓以供之無何劉
洽收汴州得希烈偽起居注某月日陳少遊上表歸順
少遊聞之慙惶發疾數日而卒年六十一贈太尉賻布
帛葬祭如常儀
盧&KR2949;幽州范陽人也貞觀中工部侍郎義恭玄孫也父
子騫潁王府諮議參軍以&KR2949;贈祕書少監&KR2949;少以門蔭
入仕在職以幹局稱累授閬州錄事參軍監察殿中御
史侍御史金州刺史宰相楊炎遇之頗厚召入左司郎
中京兆少尹遷大尹&KR2949;無術學善事權要為政苛躁盧
杞甚惡之諷有司彈奏坐貶撫州司馬同正改饒州刺
史遷福州刺史福建觀察使貞元二年七月以疾終
裴諝字士明河南洛陽人父寬禮部尚書有重名於開
元天寳間諝少舉明經補河南府參軍通逹簡率不好
苛細積官至京兆倉曹丁父喪居東都是時安祿山盜
陷二京東都收復遷太子司議郎無幾虢王巨奏署侍
御史襄鄧營田判官丁母憂東都復為史思明所陷諝
藏匿山谷思明嘗為諝父將校懷舊恩又素慕諝名欲
必得之因令捕騎數十跡逐得諝思明見之甚喜呼為
郎君不名偽授御史中丞主擊斷時思明殘殺宗室諝
隂緩之全活者數百人又嘗疏賊短長以聞事泄思明
大怒詬罵僅而免死賊平除太子中允選考功郎中數
召見言事代宗居陜諝步懷考功及南曹二印赴行在
上見而謂之曰疾風知勁草果信矣將以為御史中丞
為元載所排為河東道租庸鹽鐵等使時關輔大旱諝
入計代宗召見便殿問諝㩁酤之利一歲出入幾何諝
久之不對上復問之對曰臣有所思上曰何思對曰臣
自河東來其間所歴三百里見農人愁歎榖菽未種誠
謂陛下軫念先問人之疾苦而乃責臣以利孟子曰理
國者仁義而已何以利為由是未敢即對也上前坐曰
微公言吾不聞此拜左司郎中上時訪以事執政老忌
之出為虔州刺史歴饒廬亳三州刺史入為右金吾將
軍建中初上以刑名理天下百吏震悚時十月禁屠殺
以甫近山陵禁益嚴尚父汾陽王郭子儀隷人殺羊以
入門者覺之諝列奏狀上以為不畏強禦累遣宣諭或
謂諝曰郭公有社稷功豈不為盖之諝笑曰非爾所觧
且郭公威權太盛上新即位必謂黨附者衆今發其細
過以明不弄權耳吾上以盡事君之道下以安大臣不
亦可乎時於朝堂别置三司以決庶獄辯争者輙擊登
聞鼓諝上疏曰夫諫鼓謗木之設所以達幽枉延直言
今輕猾之人援桴鳴鼓始動天聽竟因纖微若然者安
用吏理乎上然之悉歸有司諝以法吏舞文多挾宿怨
因獻獄官箴以諷無何坐所善僧抵法貶閬州司馬徵
為右庶子改千牛上將軍會吐蕃入寇尋拜吏部侍郎
兼御史大夫為吐蕃使不行無幾轉太子賓客兵部侍
郎河南尹東都副留守諝自河南凡五代為官入視事
未嘗當正處不鞫人於贓罪以寬厚和易為理貞元九
年十一月以疾終年七十五贈禮部尚書
史臣曰李揆發言沃心幸遇明主蔽賢固位終非令人
少遊逐勢利隨時盧&KR2949;事權要巧宦察言觀行皆無可
稱涵節行著聞諝和易為理庶幾近仁也
贊曰李陳盧&KR2949;言行非真涵諝和易庶乎近仁
舊唐書一百二十六
