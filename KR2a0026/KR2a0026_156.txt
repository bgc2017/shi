舊唐書卷一百五十六
後晉司空同中書門下平章事劉昫撰
列傳第一百六
于頔韓弘子公武弘弟充(李質附)
王智興子晏平(晏宰)
于頔字允先河南人也周太師燕文公謹之後也始以
蔭補千牛調授華隂尉黜陟使劉灣辟為判官又以櫟
陽主簿攝監察御史充入蕃使判官再遷司門員外郎
兼侍御史賜紫充入西蕃計會使將命稱扵時論以為
有出疆專對之能歴長安縣令駕部郎中出為湖州刺
史因行縣至長城方山其下有水曰西湖南朝疏鑿溉
田三千頃久堙廢頔命設堤塘以復之歲獲秔稲蒲魚
之利人頼以濟州境陸地褊狭其送終者往往不掩其
棺槥頔葬朽骨凡十餘所改蘇州刺史濬溝瀆整街衢
至今頼之吴俗事鬼頔疾其淫祀廢生業神宇皆撤去
唯吴太伯伍員等三數廟存焉雖為政有績然横暴已
甚追憾湖州舊尉封杖以計強决之觀察使王緯奏其
事德宗不省及後頔累遷乃與緯書曰一蒙惡奏三度
改官由大理卿遷陕虢觀察使自以為得志益恣威虐
官吏日加科罰其惴恐重足一跡掾姚峴不勝其虐與
其弟汎舟扵河遂自投而死貞元十四年為襄州刺史
充山南東道節度觀察地與蔡州鄰吴少誠之叛頔率
兵赴唐州收吴房朗山縣又破賊扵濯神溝扵是廣軍
籍募戰士器甲犀利僴然專有漢南之地小失意者皆
以軍法從事因請升㐮州為大都督府府比鄆魏時德
宗方姑息方鎮聞頔事状亦無可奈何但允順而已頔
奏請無不從扵是公然聚斂恣意虐殺專以凌上威下
為務鄧州刺史元洪頔誣以贓罪奏聞朝旨不得已為
流端州命中使監焉至隋州棗陽縣頔命部將領士卒
數百人劫洪至㐮州拘留之中使奔歸京師德宗怒笞
之數十頔又表洪其責太重復降中使景忠信宣旨慰
諭遂除洪吉州長史然後洪獲赴謫所又怒判官薛正
倫奏貶峡州長史及敕下頔怒已觧復奏請為判官德
宗皆從之正倫卒未殯頔以兵圍其宅令孽男逼娶其
嫡女頔累遷至左僕射平章事燕國公俄而不奉詔旨
擅揔兵㩀南陽朝廷幾為之旰食及憲宗即位威肅四
方頔稍戒懼以第四子季友求尚主憲宗以長女永昌
公主降焉其第二子方屢諷其父歸朝入覲册拜司空
平章事元和中内官梁守謙掌樞密頗招權利有梁正
言者勇扵射利自言與守謙宗盟情厚頔子敏與之遊
處正言取頔財賄言賂守謙以求出鎮久之無效敏責
其貨扵正言乃誘正言之僮支觧棄扵溷中八年春敏
奴王再榮詣銀臺門告其事即日捕頔孔目官沈璧家
僮十餘人於内侍獄鞫問尋出付臺獄詔御史中丞薛
存誠刑部侍郎王播大理卿武少儀為三司使按問乃
搜死奴於其第獲之頔率其男贊善大夫正駙馬都尉
季友素服單騎將赴闕下待罪於建福門門司不納退
於街南負墻而立遣人進表閣門使以無引不受日没
方歸眀日復待罪於建福門宰相喻令還第貶為恩王
傅敏長流雷州錮身發遣殿中少監駙馬都尉季友追
奪两任官階令其家循省左贊善大夫正秘書丞方並
停見任孔目官沈璧決四十配流封州奴犀牛與劉幹
同手殺人宜付京兆府決殺敏行至商山賜死梁正言
僧鍳虚並付京兆府決殺頔其年十月改授太子賓客
十年王師討淮蔡諸侯貢財助軍頔進銀七千两金五
百两玉帶二詔不納復還之十三年頔表求致仕宰臣
擬授太子少保御筆改為太子賓客其年八月卒贈太
保諡曰厲其子季友從獵苑中訴扵穆宗賜諡曰思右
丞張正甫封敕請還本諡右補闕高鉞上疏論之曰夫
諡者所以懲惡勸善激濁揚清使忠臣義士知勸亂臣
賊子知懼雖竊位扵當時死加惡諡者所以懲暴戾垂
沮勸孔子修春秋亂臣賊子懼盖謂此也垂範如此而
不能救况又隳其典法乎臣風聞此事是徐泗節度使
李愬奏請李愬勲臣節將陛下寵其勲勞賜其爵禄車
服第宅則可若亂朝廷典法將何以沮勸仲尼曰唯名
與器不可以假人名器君之所司若以假人與之政也
政亡則國家從之頔頃鎮㐮漢殺戮不辜恣行兇暴移
軍襄鄧廹脅朝廷擅留逐臣徼遮天使當先朝嗣位之
始貴安反側以靖四方幸免鈇鉞之誅得全腰領而斃
誠宜諡之繆厲以沮兇邪豈可曲加美名以惠姦宄如
此則是于頔生為姦臣死獲美諡竊恐天下有識之士
謂聖朝無人有此倒置伏請速追前詔却依太常諡為
厲使朝典無虧國章不濫太博士王彦威又疏曰古
之聖王立諡法者所以彰善惡垂勸誡使一字之褒賞
踰紱冕一言之貶辱過朝市此有國之典禮陛下勸懲
之大柄也頔頃擁節旄肆行暴虐人神共憤法令不容
擅興全師僣為正樂侵辱中使擅止制囚殺戮不辜誅
求無度臣故定諡為厲今陛下不忍改賜為思誠出聖
慈實害聖政伏以陛下自臨宸扆懋建大中聞善若驚
從諫不倦況當統天立極之始所謂執法慎名之時一
垂恩光大啓徼倖且如頔之不法然而陛下不忍加懲
臣恐今後不逞之徒如頔者衆矣死援頔例陛下何以
處之是恩曲扵前而弊生扵後若以李吉甫有賜諡之
例則甫之為相也有犯上殺人之罪乎以頔況之恐非
倫類如以頔常入財助國改過來覲两使絶域可以贖
論夫傷物害人剥下奉上納賄求幸尤不可長其漸焉
自两河宿兵垂七十年王師憓征瘡痏未息及張茂昭
以易定入覲陳權以滄景歸朝故恩禮殊尤以勸來者
而于頔以文吏之職居腹心之地而倔強犯命不獲已
而入朝豈茂昭之比乎縱有入財使遠之勤何以掩其
惡迹伏望陛下恩由義斷澤以禮成褒貶道存僥倖路
絶則天下幸甚疏奏不報竟諡為思長慶中以戚里勲
家諸貴引用于方復至和王傅家富扵財方交結遊侠
務扵速進元稹作相欲以其策平河朔羣盗方以策畫
干稹而李逢吉之黨欲傾裴度乃令人告稹欲結客刺
度事下法司按鞫無状而方竟坐誅
韓弘潁川人其祖父無聞世居滑之匡城少孤依母族
劉玄佐即其舅也事玄佐為州掾累奏試大理評事玄
佐卒子士寧被逐弘出汴州為宋州南城將劉全諒時
為都知兵馬使貞元十五年全諒卒汴軍懷玄佐之惠
又以弘長厚共請為畱後環監軍使請表其事朝廷亦
以玄佐故許之自試大理評事檢校工部尚書汴州刺
史兼御史大夫宣武軍節度副大使知節度事宋亳汴
潁觀察等使時吴少誠遣人至汴密與劉全諒謀因曲
環卒襲陳許會全諒卒其人在傳舍弘喜獲節鉞即斬
其人以聞立出軍三千助禁軍共討少誠汴州自劉士
寕之後軍益驕恣及陸長源遇害頗輕主帥其為亂魁
黨數十百人弘視事數月皆知其人有部將劉鍔者兇
卒之魁也弘欲大振威望一日引短兵扵衙門召鍔與
其黨三百數其罪盡斬之以徇血流道中弘對賓僚言
笑自若自是訖弘入朝二十餘年軍衆十萬無敢怙亂
者累授檢校左右僕射司空憲宗即位加同平章事時
王鍔檢校司空平章事致書于宰臣武元衡恥在王鍔
之下憲宗方欲用形勢以臨淮西乃授以司徒平章事
班在鍔上及用嚴綬為招討為賊所敗弘方鎮汴州當
两河賊之衝要朝廷慮其異志欲以兵柄授之而令李
光顔烏重㣧實當旗鼓乃授弘淮西諸軍行營都統令
兵部郎中知制誥李程宣賜官告弘寔不離理所唯令
其子公武率師三千隷李光顔軍弘雖居統帥常不欲
諸軍立功隂為逗撓之計每聞獻捷輙數日不怡其危
國邀功如是吴元濟誅以統帥功加檢校司徒兼侍中
封許國公罷行營都統十四年誅李師道收復河南二
州弘大懼其年七月盡携汴之牙校千餘人入覲對扵
便殿拜舞之際以其足疾命中使掖之宴賜加等預册
徽號大禮進絹三十五萬匹絁三萬匹銀器二百七十
件三上章堅辭戎務願留京師奉朝請詔曰納大忠樹
嘉績為臣所以眀極節錫殊寵進高秩有國所以待元
臣況乎邦教誕敷王言揔會百辟攸憲四方式瞻永念
于懷久虚其位載揚成命僉曰休哉宣武軍節度副大
使知節度事汴宋亳潁等州觀察處置等使開府儀同
三司守司徒兼侍中使持節汴州諸軍事汴州刺史上
柱國許國公食邑三千戶韓弘降神挺材積享成器中
藴深閎之量外標嚴重之姿有匡國濟時之心推誠不
耀有夷兇禁暴之略仗義益彰自鎮浚郊二十餘載師
徒禀訓而咸肅吏士奉法而愈眀俗臻和平人用庶富
威聲之重隐若山崇屬者淮濆濯征命統羣帥克殄殘
孽惟乃有指蹤之功及齊境興妖分師進討遂梟元惡
惟乃有略地之效既聞旋旆俄請執珪深陳魏闕之誠
遠繼韓侯之志朝天有慶就日方伸又抗表章固辭戎
旅三加敦諭所守彌堅于蕃于宣諒切扵注意我弼我
輔難違其衷懇式遂良願載兼上司論道之榮因之以
齊八政中樞之長昇之以贊萬務玄衮赤舄備于寵光
不有其人孰膺斯任可守司徒兼中書令乃以吏部尚
書張弘靖兼平章事代弘鎮宣武憲宗崩以弘攝冡宰
十五年六月以本官兼河中尹河中晉綘節度觀察等
使時弘弟充為鄭滑節度使子公武為鄜坊節度使父
子兄弟皆秉節鉞人臣之寵冠絶一時二年請老乞罷
戎鎮三表從之依前守司徒中書令其年十二月病卒
時年五十八贈太尉賻絹二千匹布七百端米粟千石
初弘鎮大梁二十餘載四州征賦皆為己有未嘗上供
有私錢百萬貫粟三百萬斛馬七千匹兵械稱是專務
聚財積粟峻法樹威而莊重寡言沉謀勇斷隣封如吴
少誠李師道軰皆惮之詔使宣諭弘多倨待及齊蔡賊
平勢屈入覲两朝寵待加等弘竟以名位始終人臣之
幸也時公武己卒弘孫紹宗嗣公武自宣武馬步都虞
候將兵誅蔡賊平檢校右散騎常侍鄜州刺史鄜坊等
州節度使丁所生憂起復金吾將軍仍舊職十四年父
弘入朝公武乞罷節度入為右金吾將軍既而弘出鎮
河中季父充移鎮宣武公武歎曰二父聯居重鎮吾以
孺子當執金吾職家門之盛懼不克勝堅辭宿衛改右
驍衛將軍性頗恭遜不以富貴自處弘罷河中居永崇
里第公武居宣陽里之北門因省父無疾暴卒贈戶部
尚書充依舅劉玄佐歴河陽昭義牙將及兄弘節制宣
武召歸主親兵奏授御史大夫弘頗酷法人人不自保
充獨謙恭執禮未嘗懈怠繇是徧得士心然以親逼權
重常不自安元和六年因獵近郊單騎歸于洛陽時朝
廷方姑息弘亦憐充之無異志擢拜右金吾衛將軍十
二月轉大將軍歴少府監十五年代姪公武為鄜坊節
度使檢校工部尚書長慶二年幽鎮魏復亂朝廷以王
承元有冀卒數千在滑州恐封疆相接復相勸誘命充
與承元更換所守檢校左僕射是歲汴州節度使李愿
被三軍所逐立都將李㝏為留後朝廷以充久在汴州
衆心悦附命充為宣武節度使兼統義成之師往討㝏
會㝏疽發腦屬兵扵紀綱李質質以計誅首亂送㝏歸
京師充遂不戰而入大梁時陳許李光顔亦奉詔討㝏
軍扵尉氏意欲必先收汴因大肆俘掠汴州監軍使姚
文壽亦欲招許下之師充在中牟聞其謀率衆徑至城
下汴人素懷充来皆踴躍相賀無復疑貳詔加檢校司
空詔割潁州隷滑州充既安堵密籍部伍間得嘗構惡
者千餘人一日下令并父母妻子立出之敢逡廵境内
者斬自是軍政大理汴人無不愛戴四年八月例加司
徒詔未至暴疾卒時年五十五贈司徒諡曰肅充雖内
外皆將家素不事豪侈常以簡約自持臨機決策動無
遺悔善將者多之
李質者汴之牙將李㝏既為留後倚質為心腹及朝廷
以㝏為郡守志邀節鉞質勸喻不從會㝏疽發首乃與
監軍姚文夀謀斬㝏傳首京師有詔以韓充鎮汴充未
至質權知軍州事使衙牙兵二千人皆日給酒食物力
為之損屈充將至質曰若韓公始至頓去二千人日膳
人情必大去若不除之後當無繼不可留此弊以遺吾
帥遂處分停日膳而後迎充召為金吾將軍長慶三年
四月卒
王智興字匡諫懷州温縣人也曾祖靖左武衛將軍祖
瓌右金吾衛將軍父縉太子詹事智興少驍銳為徐州
衙卒事刺史李洧及李納謀叛欲害洧洧遂以徐州歸
國納怒以兵攻徐甚急智興健行不四五日齎表京師
求援德宗發朔方軍五千人随智興赴之淄青圍解自
是智興常以徐軍抗納累歴滕豐沛狄四鎮將自是二
十餘年為徐將元和中王師誅吴元濟李師道與蔡賊
謀撓沮王師頻出軍侵徐徐帥李愿以所部步騎悉委
智興以抗之鄆將王朝晏以兵攻沛智興擊敗之賊又
令姚海率勁兵二萬圍豐攻城甚急智興復擊敗之扵
賊壁獲美妾智興懼軍士争之乃曰軍中有女子安得
不敗此雖無罪違軍法也即斬之以徇累官至侍御史
本軍都押衙十三年王師誅李師道智興率徐軍八千
會諸道之師進擊與陳許之軍大破賊扵金鄊拔魚臺
俘斬萬計以功遷御史中丞賊平授沂州刺史長慶初
河朔復亂徵兵進討穆宗素知智興善將遷檢校左散
騎常侍兼御史大夫充武寧軍節度副使河北行營都
知兵馬使初召智興以徐軍三千渡河徐之勁卒皆在
部下節度使崔羣慮其旋軍難制密表請追赴闕授以
他官事未行會赦王廷湊諸道班師智興先期入境羣
頗憂疑令府僚迎勞且誡之曰兵士悉輸甲仗扵外副
使以十騎入城智興既首處賓僚聞之心動率歸師斬
關而入殺軍中異已者十餘人然後詣衙謝羣曰此軍
情也羣治装赴闕智興遣兵士援送羣家屬至埇橋遂
掠鹽鐵院緡幣及汴路進奉物商旅貲貨率十取七八
逐濠州刺史侯弘度弘度棄城走朝廷以罷兵力不能
加討遂授智興檢校工部尚書徐州刺史御史大夫充
武寧軍節度徐泗濠觀察使自是智興務積財賄以賂
權勢賈其聲譽用度不足税泗口以裒益之累加至檢
校僕射司空太和初李同捷㩀滄德叛智興上章請躬
督士卒討賊從之乃出全軍三萬自偹五月粮餉朝廷
嘉之加檢校司徒同平章事兼滄德行營招撫使初同
捷狂桀犯命濟之以王廷湊王師經年無功及智興拔
棣州賊大懼諸軍稍務進取以智興首功加守太傅封
鴈門郡王賊平入朝上賜宴麟德殿賞賜珍玩名馬進
位侍中改許州刺史忠武軍節度陳許蔡等州觀察使
太和七年改授河中尹河中節度晉磁隰觀察等使智
興因入朝九年五月改汴州刺史宣武軍節度宋亳汴
潁觀察等使開成元年七月卒年七十九贈太尉不視
朝三日葬于洛陽榆林之北原四鎮將校會葬者十人
智興九子晏平晏宰晏臯晏實晏恭晏逸晏深晏斌晏
韜而晏平晏宰最知名晏平幼從父征伐以討李同捷
功授檢校右散騎常侍靈州大都督府長史朔方靈鹽
節度丁父憂奔歸洛陽晏平居官貪黷去鎮日擅將征
馬四百餘匹及兵仗七千事自衛為憲司所糺減死長
流康州以父喪未赴流所告扵河北三鎮三帥上表救
解請從昭雪改授撫州司馬給事中韋温薛廷老盧弘
宣封還制書改永州司戶韋温又執不下文宗令中使
宣諭方行晏宰扵昆仲間最稱偉器大中後歴上黨太
原節度使扞廻鶻党項屢立邊功晏臯仕至左威衛將
軍
史臣曰于燕公以儒家子逢時擾攘不持士範非義非
侠健者不為末塗淪躓固其宜矣韓王二帥乘險蹈利
犯上無君豺狼噬人鵂鶹幸夜爵禄過當其可已乎謂
之功臣恐多慙色
贊曰于子清狂輕犯彛章韓虐王剽專恣一方元和赫
斯揮劔披攘擇肉之倫爪距摧藏
舊唐書卷一百五十六
