舊唐書卷一百二十二
後晉司空同中書門下平章事劉昫撰
列傳第七十二
張獻誠弟獻恭(獻甫獻恭子煦)路嗣恭(子恕)曲環
崔漢衡楊朝晟樊澤李叔明裴冑
張獻誠陜西平陸人幽州節度使幽州大都督府長史
守珪之子也天寳末陷逆賊安禄山受偽官連陷史思
眀為思眀守汴州統逆兵數萬寳應元年冬東都平史
朝義逃歸汴州獻誠不納舉州及所統兵歸國詔拜汴
州刺史充汴州節度使踰年來朝代宗寵賜甚厚三遷
檢校工部尚書兼梁州刺史充山南西道觀察使廣德
二年十月擒南山賊帥高玉以獻永泰二年正月獻名
馬二絲絹雜貨共十萬匹是月兼充劍南東川節度觀
察使封鄧國公西川崔旰殺郭英乂獻誠率衆戰於梓
州為旰所敗獻誠僅以身免大歷二年四月獻誠以疾
上表乞歸私第仍薦堂弟試太常卿兼右羽林將軍獻
恭以自代詔許之以獻誠檢校戸部尚書知省事八月
獻誠以疾抗疏辭官無幾卒於私第獻恭守珪之弟守
瑜子累以軍功官至試太常卿兼右羽林將軍代獻誠
為梁州刺史兼御史中丞充山南西道節度觀察使大
歷十三年七月獻恭破吐蕃萬餘衆於岷州建中二年
正月加檢校兵部尚書為東都留守三年正月為太府
卿容州刺史本管經略招討使四年七月與渾瑊盧杞
司農卿叚秀實與吐蕃尚結贊築壇於京城之西會盟
如清水之儀興元元年六月轉檢校吏部尚書仍與一
子正員官盧杞移饒州刺史給事中袁高論其不可獻
恭因入對紫宸殿上言高所奏至當臣恐煩聖聽不敢
縷陳其事德宗不悟獻恭復奏曰袁高是陛下一良臣
望特優異德宗顧謂宰臣李勉等曰朕欲授杞一小州
刺史可乎對曰陛下授大州亦可其奈士庶失望何獻
恭守正不撓也如此獻甫守珪弟左武衞將軍贈戶部
尚書守琦之子獻甫少隨諸兄從軍初為偏禆以軍功
累授試光禄卿殿中監河中節度副元帥都知兵馬使
檢校兵部尚書兼御史大夫建中初從節度使賈耽征
梁崇義於襄漢以功加太子詹事及幸奉天興元獻甫
首至從渾瑊征討有功及復京邑入為金吾將軍時李
懷光未平吐蕃侵擾西邊獻甫領禁軍出鎮咸陽凡累
年軍民悦之貞元四年遷檢校刑部尚書兼邠州刺史
邠寧慶節度觀察使乃於彭原置義倉方渠馬嶺等縣
選險要之地以為烽堡又上疏請復鹽州及洪門洛原
等鎮各置兵防以備蕃寇朝廷從之貞元四年九月吐
蕃將尚志董星論莽羅等寇寧州獻甫率衆禦之斬首
百餘級吐蕃遁邊城貞元十二年加檢校左僕射五月
丙申卒年六十一廢朝三日贈司空賻物有差獻恭子
煦嘗隨獻甫征討積戰功累遷至夏州節度使元和八
年十二月振武軍逐出節度使李進賢而屠其家殺判
官嚴澈憲宗怒遣煦以夏州兵二千人赴振武仍許以
便宜擊斷九年正月賜絹三萬匹以助軍資河東節度
使王鍔遣兵五千會煦於善羊柵詔煦入振武誅作亂
蘇國珍等二百五十三人乃定是歲十二月卒贈太子
太保
路嗣恭京兆三原人始名劍客歴仕郡縣有能名累至
神烏令考績上上為天下最以其能賜名嗣恭歴工部
尚書兼御史大夫靈州大都督府長史充關内副元帥
郭子儀副使知朔方節度營田押諸蕃部落等使嗣恭
披荆棘以守之大將御史中丞孫守亮握重兵倔強不
受制嗣恭稱疾召至因殺之威信大行永泰三年檢校
刑部尚書知省事大歷六年七月為江南西道都團練
觀察使在官恭恪善理財賦賈眀觀者事北軍都虞候
劉希暹魚朝恩誅希暹從坐眀觀積惡犯衆怒時宰相
元載受賂遣江南效力魏少遊承載意苟容之及嗣恭
代少遊即日杖殺識者稱之大歷八年嶺南將哥舒晃
殺節度使呂崇賁反五嶺騷擾詔加嗣恭兼嶺南節度
觀察使嗣恭擢流人孟瑶敬冕使分其務瑶主大軍當
其衝冕自間道輕入招集義勇得八十人以撓其心腹
二人皆有全策詭計出其不意遂斬晃及誅其同惡萬
餘人築為京觀俚洞之宿惡者皆族誅之五嶺削平拜
檢校兵部尚書知省事嗣恭起於郡縣吏以至大官皆
以恭恪為理著稱及平廣州商舶之徒多因晃事誅之
嗣恭前後没其家財寳數百萬貫盡入私室不以貢獻
代宗心甚銜之故嗣恭雖有平方面功止轉檢校兵部
尚書無所酬勞及德宗即位楊炎受其貨始敘前功除
兵部尚書東都留守尋加懷鄭汝陜四州河陽三城節
度及東都畿觀察使徵至京師卒時年七十一廢朝一
日贈左僕射子恕字體仁初嶺南衙將哥舒晃反詔從嗣
恭自江西致討授檢校工部員外郎得以軍前便宜從
事俄而降者繼路於是擢降將伊慎推心用之賊平恕
功居多年纔三十為懷州刺史久之轉京兆少尹監門
衞大將軍兼御史中丞教練招討等使其後為鄜坊觀
察使太子詹事坐事貶吉州刺史遷太子賓客以右散
騎常侍致仕卒年七十三贈洪州都督恕私第有佳林
園自貞元初李紓包佶輩迄于元和末僅四十年朝之
名卿减從之遊高歌縦酒不屑外慮未嘗問家事人亦
以和易稱之
曲環陜州安邑人也父彬為南使正監因家於隴右以
環故累贈兵部尚書環少讀兵書尤以勇敢騎射聞天
寳中從哥舒翰攻拔石堡城收黃河九曲洪濟等城累
授果毅别將安禄山反從襄陽節度魯炅守鄧州拒賊
將武令珣戰數十合環功居多超授左清道率又從李
抱玉守河陽南城尋將兵守澤州破賊驍將安曉敕特
拜羽林將軍又將别部兵合諸軍同討史朝義平河北
累轉金吾大將軍並同正員隨李抱玉移軍京西大歷
中領兵隴州頻破吐蕃加特進太常卿上初嗣位吐蕃
大寇劍南詔環以邠隴兵五千馳往大破戎虜收七盤
城威武軍及維茂二州西戎奔遁環大振功名而還加
太子賓客賜以名馬與諸將討涇州叛將劉文喜平之
加開府儀同三司兼御史中丞充邠隴兩軍都知兵馬
使時李納擁兵侵逼徐州令環與劉玄佐同救援累破
李納逆黨環以功最加御史大夫建中三年十月加檢
校左常侍充邠隴行營節度使李希烈侵陷汴州環與
諸軍守固寧陵陳州大破希烈軍於陳州城下殺逆黨
三萬五千人擒其驍將翟暉以獻希烈因遁歸蔡州環
以功加檢校工部尚書兼陳州刺史希烈平加環兼許
州刺史陳許等州節度觀察加實封三百戸陳蔡二州
以希烈擾亂遭剽劫頗甚人多逃竄他邑以避禍環勤
身恭儉賦税均平政令寬簡不三二歲襁負而歸者相
屬訓農理戎兵食皆豐羡十二年加檢校左僕射卒時
年七十四廢朝一日贈司空賻布帛米粟有差
崔漢衡博陵人也性沉厚寬博善與人交釋褐授沂州
費令滑州節度使令狐彰奏署掌記累遷殿中侍御史
大歷六年拜檢校禮部員外郎為和吐蕃副使還遷右
司郎中改萬年令建中三年為殿中少監兼御史大夫
充和蕃使與吐蕃使區頬贊至自蕃中時吐蕃大相尚
結息忍而好殺以常覆敗於劍南思刷其恥不肻約和
其次相尚結贊有材略因言於贊普請定界眀約以息
邊人贊普然之竟以結贊代結息為大相約和好期以
十月十五日會盟於境上戊申以漢衡為鴻臚卿四年
吐蕃朝貢加檢校工部尚書復使吐蕃興元初上居奉
天吐蕃遣帥佐渾瑊敗朱泚兵於武功以功轉檢校兵
部尚書兼祕書監西京留守無幾真拜兵部尚書為東
都淄青魏博賑給宣慰使眀年為幽州宣慰使所至皆
稱職貞元三年副侍中渾瑊與吐蕃會盟於平凉吐蕃
背約瑊僅免時無備預在會免者什無一二士卒死者
以千數漢衡與同陷者並至河州結贊令召之以頻使
於蕃結贊素信重與孟日華中官劉延邕俱至石門而
遣五騎送至境上四年七月加檢校吏部尚書晉慈隰
觀察使尋加都防禦使十一年四月卒
楊朝晟字叔眀夏州朔方人也初在朔方為步軍先鋒
嘗有功授甘泉府果毅建中初從李懷光討劉文喜于
涇州斬獲生擒居多授驃騎大將軍稍為右先鋒兵馬
使後李納寇徐州從唐朝臣征討嘗冠軍鋒以功授開
府儀同三司檢校太子賓客上在奉天李懷光自山東
赴難以朝晟為左廂兵馬使將千餘人下咸陽以挫朱
泚加御史中丞實封一百五十戸及懷光反于河中朝
晟被脅在軍上幸梁洋韓遊瓌退于邠寧懷光以嘗在
邠寧迫制如屬城以賊黨張昕在邠州總後務昕懼難
作乃大索軍資徵卒乘約眀潛發歸于懷光朝晟父懷
賓為遊瓌將因夜以數十騎斬昕及同謀遊瓌即日使
懷賓奉表聞奏上召勞問授兼御史中丞正除遊瓌邠
寧節度使間諜至河中朝晟聞其事泣告懷光曰父立
功於國子合誅戮不可主兵矣懷光遂縶之及諸軍進
圍河中韓遊瓌營于長春宫懷賓身當戰伐及懷光平
上念其忠俾副元帥渾瑊特原朝晟遂為遊瓌都虞候
時父子同軍皆為開府賓客御史中丞營於軍中後詔
徵遊瓌宿衞以左金吾將軍張獻甫為檢校刑部尚書
兼御史大夫邠寧慶節度觀察使代韓遊瓌初遊瓌以
吐蕃犯塞自將兵戍寧州及受代以是月壬子夜輕騎
潛遁歸闕其將卒素驕怠畏張獻甫之嚴因遊瓌夜出
衙内千餘人遂叛掠且因監軍楊眀義邀奏出奔將范
希朝為節度朝晟時為都虞候初逃於郊翌日乃來紿
其衆曰所請甚惬我來賀也由是稍安朝晟及諸將謀
誅首惡者乙卯朝晟率諸將經數日以告曰前請者不
獲張尚書昨日已入邠州汝等皆當死吾不能盡殺各
言戎首以歸罪焉餘無所問於是衆中唱二百餘人斬
之乃定上擢希朝為寧州刺史以副獻甫獻甫入奏朝
晟功加御史大夫九年城鹽州徵兵以護外境朝晟分
統士馬鎮木波獻甫卒詔以朝晟代之其年丁母憂起
復左金吾大將軍同正邠州刺史大夫如故十年春朝
晟奏方渠合道木波皆賊路也請城其地以備之詔問
所湏幾何朝晟奏曰臣部下兵自可集事不煩外助復
問前築鹽州凡興師七萬今何其易也朝晟曰鹽州之
役諸軍蕃戎盡知之今臣境迫虜若大興兵即蕃戎來
寇寇則戰戰則無暇城矣今請密發軍士不十日至塞
下未三旬而功畢蕃人始乘障數日而退初軍次方渠
無水師徒囂然遽有青蛇乘高而下視其跡水隨而流
朝晟令築防環之遂為停泉軍人仰飲以足圖其事上
聞詔置祠焉十五年二月免喪加檢校工部尚書是夏
以防秋移軍寧州遘疾來年正月卒
樊澤字安時河中人也父詠開元中舉草澤授試大理
評事累贈兵部尚書澤長於河朔相衞節度薛嵩奏為
磁州司倉堯山縣令建中元年舉賢良對策禮部侍郎
于邵厚遇之與楊炎善薦為補闕歴都官員外郎澤好
讀兵書朝廷以其有將帥材尋兼御史中丞充通和蕃
使蕃中用事宰相尚結贊深禮之尋從鳳翔節度張鎰
與吐蕃會盟於清水遷金部郎中御史中丞山南節度
行軍司馬時李希烈背叛詔以普王為行軍元帥徵澤
為諫議大夫元帥行軍右司馬屬駕幸奉天普王不行
澤改右庶子兼中丞復為山南東道行軍司馬尋代賈
耽為襄州刺史兼御史大夫山南東道節度觀察使澤
有武藝每與諸將射獵常出其右人心服之賊衆畏焉
頻與李希烈兇黨接戰前後擒降其驍將張嘉瑜杜文
朝梁俊之李克誠薛翼等收唐隨二州希烈既平澤丁
母憂起復右衞大將軍同正餘如故三年代張伯儀為
荆南節度觀察等使江陵尹兼御史大夫三歲加檢校
禮部尚書會襄州節度曺王臯卒於鎮軍中剽劫擾亂
以澤威惠素著於襄漢復代曺王臯為襄州刺史山南
東道節度使十二年加檢校右僕射卒年五十贈司空
賻布帛米粟有差其日將宴百官廢朝改取他日
李叔眀字晉卿閬州新政人本姓鮮于氏代為豪族兄
仲通天寳末為京兆尹劍南節度使兄弟並涉學輕財
好施叔眀初為劍南節度使楊國忠判官乾元後為司
勲員外郎副漢中王瑀使廻紇廻紇接禮稍倨叔眀離
位責之曰大國通好賢王奉使可汗於大唐子壻豈可
恃微功而傲乎唐法不然可汗改容加敬復命遷司門
郎中後為京兆少尹無幾以疾辭除右庶子出為卭州
刺史尋拜東川節度遂州刺史後移鎮梓州檢校戸部
尚書時東川兵荒之後凋殘頗甚叔明理之近二十年
招撫甿庶夷落獲安大歷末有閬州嚴氏子上疏稱叔
眀少孤養子於外族遂冒姓焉請復之詔從焉叔明初
不知其從外氏姓意醜其事遂抗表乞賜宗姓代宗以
戎鎮寄重許之仍寘嚴氏子於法及駕幸奉天其子昇
翊從叔眀每私疏誡勵見危臨難當誓以死昇奉父嚴
訓果著勲效識者嘉之叔眀既朝京師以本官兼右僕
射乞骸骨改太子太傅致仕卒諡曰襄叔眀總戎年深
積聚財貨子孫驕淫殁纔數年遺業蕩盡
裴胄字胤叔其先河東聞喜人今代葬河南伯父寬戶
部尚書有名於開元天寳間胄眀經及第解褐補太僕
寺主簿屬二京陷覆淪避他州賊平授祕書省正字累
轉祕書郎陳少遊陳鄭節度留後奏胄試大理司直少
遊罷隴右節度李抱玉奏授監察御史不得意歸免陳
少遊為宣歙觀察復辟在幕府抱玉怒奏桐廬尉浙西
觀察使李栖筠有重望虚心下士幕府盛選才彦觀察
判官許鴻謙有學識栖筠嘗異席事多咨之崔造輩皆
所薦引一見胄深重之薦於栖筠奏授大理評事觀察
支度使代宗以元載隳紊朝綱徵栖筠入朝内制授御
史大夫方將大用載怙權栖筠居顧問刺舉之職與不
平及栖筠卒胄護栖筠喪歸洛陽衆論危之胄坦然行
心無所顧望淮南節度陳少遊奏檢校主客員外兼侍
御史觀察判官尋為行軍司馬遷宣州刺史楊炎初作
相銳意為元載報讐凡其枝黨無漏適會胄部人積胄
官時服雜俸錢為贓者炎命酷吏員㝢深按其事貶汀
州司馬尋徵為少府少監除京兆少尹以父名不拜換
國子司業遷湖南觀察都團練使移江南西道前江西
觀察使李兼罷省南昌軍千餘人收其資糧分為月進
胄至奏其本末罷之會京南節度樊澤移鎮襄陽宰相
方議其人上首命胄代澤仍兼御史大夫胄簡儉恒一
時諸道節度觀察使競剥下厚斂製竒錦異綾以進奉
為名又貴人宣命必竭公藏以買其歡胄待之有節皆
不盈數金常賦之外無橫斂宴勞禮止三爵未嘗酣樂
時武臣多厮養畜賓介微失則奏流死胄以書生始奏
貶書記梁易從君子薄其進退賓客不以禮物議薄之
貞元十九年十月卒時年七十五贈右僕射諡曰成
史臣曰三獻軍謀臣節克紹家風路嗣恭從微至著執
法簡廉環理兵勸農獨彰善政漢衡誠慤奉職朝晟忠
孝權謀澤威惠荆襄叔眀見危誓死立政惠民胄抱義
危行守政奉公皆賢帥矣然嗣恭聚財為功名之瑕玷
叔眀聚財致子孫之驕淫財之汚人誠可誡也
贊曰張路曲崔樊楊李裴守忠臣之道皆賢帥之才
舊唐書卷一百二十二
舊唐書卷一百二十二考證
張獻誠傳充山南西道觀察使新書作節度使
楊朝晟傳十五年免喪加檢校工部尚書來年正月卒
新書十七年卒于屯据德宗本紀十五年五月卒
當從新書(臣德潛)按一百四十四卷中復立楊朝晟
傳文中略有更易惟前傳云十年春朝晟奏方渠合
道木波皆賊路也請城其地以備之後傳云十三年
顯然互異
樊澤傳三年代張伯儀為荆南節度觀察等使本紀
代嗣曺王臯
舊唐書卷一百二十二考證
