舊唐書卷二十八
後晉司空同中書門下平章事劉昫撰
志第八
音樂一
樂者太古聖人治情之具也人有血氣心知之性喜怒
哀樂之情情感物而動於中聲成文而應於外聖王乃
調之以律度文之以歌頌蕩之以鐘石播之以絃管然
後可以滌精靈可以祛怨思施之於邦國則朝廷序施
之於天下則神祗格施之於賓宴則君臣和施之於戰
陣則士民勇三五之代世有厥官故虞廷振干羽之容
周人立絃誦之教洎蒼精道喪戰國塵飛禮樂出於諸
侯雅頌淪於衰俗齊竽燕筑俱非皦繹之音西缶東琴
各寫哇淫之狀乃至播鼗入漢師摯寢絃延陵有自鄶
之譏孔子起聞韶之歎及始皇一統傲視百王鐘鼓滿
於秦宮無非鄭衛歌舞陳於漢廟並匪咸韶而九成六
變之容八佾四懸之制但存其數罕達其情而制氏所
傳形容而已武宣之世天子弘儒采夜誦之詩考從臣
之賦朝吟蘭殿暮奏竹宮乃命協律之官始制禮神之
曲屬河間好古遺籍充庭乃約詩頌而制樂章體周官
而爲舞節自兹相襲代易其辭雖流管磬之音恐異莖
英之旨其後臥聽桑濮雜以兜離孤竹空桑無復旋宮
之義崇牙樹羽惟陳備物之儀煩手卽多知音蓋寡自
永嘉之後咸洛爲墟禮壞樂崩典章始盡江左掇其遺
散尚有治世之音而元魏宇文代雄朔漠地不傳於清
樂人各習其舊風雖得兩京工胥亦置四廂金奏殊非
入耳之玩空有作樂之名隋文帝家世士人銳興禮樂
踐䟭之始詔太常卿牛弘祭酒辛彥之增修雅樂弘集
伶官措思歴載無成而郊廟侑神黃鐘一調而已開皇
八年平陳始獲江左舊工及四懸樂器帝令廷奏之歎
曰此華夏正聲也非吾此舉世何得聞乃調五音爲五
夏二舞登歌房中等十四調賓祭用之隋氏始有雅樂
因置清商署以掌之旣而協律郞祖孝孫依京房舊法
推五音十二律爲六十音明六之有三百六十音旋相
爲宮音定廟樂諸儒論難竟不施用隋世雅音惟清樂
十四調而已隋末大亂其樂猶全高祖受禪擢祖孝孫
爲吏部郞中轉大常少卿漸見親委孝孫由是奏請作
樂時軍國多務未遑改創樂府尚用隋氏舊文武德九
年始命孝孫修定雅樂至貞觀二年六月奏之太宗曰
禮樂之作蓋聖人緣物設教以爲撙節治之隆替豈此
之由御史大夫杜淹對曰前代興亡實由於樂陳將亡
也爲玉樹後庭花齊將亡也而爲伴侣曲行路聞之莫
不悲泣所謂亡國之音也以是觀之蓋樂之由也太宗
曰不然夫音聲能感人自然之道也故歡者聞之則悅
憂者聽之則悲悲歡之情在於人心非由樂也將亡之
政其民必苦然苦心所感故聞之則悲耳何有樂聲哀
怨能使悅者悲乎今玉樹伴侣之曲其聲具存朕當爲
公奏之知公必不悲矣尚書右丞魏徵進曰古人稱禮
云禮云玉帛云乎哉樂云樂云鐘鼓云乎哉樂在人和
不由音調太宗然之孝孫又奏陳梁舊樂雜用吳楚之
音周齊舊樂多涉胡戎之伎於是酙酌南北考以古音
作爲大唐雅樂以十二律各順其月旋相爲宮按禮記
云大樂與天地同和故制十二和之樂合三十一曲八
十四調祭圜丘以黃鐘爲宮方澤以林鐘爲宮宗廟以
太簇爲宮五郊朝賀饗宴則隨月用律爲宮初隋但用
黃鐘一宮惟扣七鐘餘五鐘虛懸而不扣及孝孫建旋
宮之法皆遍扣鐘無復虛懸者矣祭天神奏豫和之樂
地祗奏順和宗廟奏永和天地宗廟登歌俱奏肅和皇
帝臨軒奏太和王公出入奏舒和皇帝食舉及飲酒奏
休和皇帝受朝奏政和皇太子軒懸出入奏承和元日
冬至皇帝禮會登歌奏昭和郊廟爼入奏雍和皇帝祭
享酌酒讀祝文及飲福受胙奏壽和五郊迎氣各以月
律而奏其音又郊廟祭享奏化康凱安之舞周禮旋宮
之義亡絶已久時莫能知一朝復古自此始也及孝孫
卒後協律郞張文收復採三禮言孝孫雖創其端至於
郊禋用樂事未周備詔文收與太常掌禮樂官等更加
釐改於是依周禮祭昊天上帝以圜鐘爲宮黃鐘爲角
太簇爲徵姑洗爲羽奏豫和之舞若封太山同用此樂
若地祗方丘以函鐘爲宮太簇爲角姑洗爲徵南呂爲
羽奏順和之舞禪梁甫同用此樂祫禘宗廟以黃鐘爲
宮大呂爲角太簇爲徵應鐘爲羽奏永和之舞五郊日
月星辰及類于上帝黃鐘爲宮奏豫和之曲大蜡大報
以黃鐘太簇姑洗蕤賓夷則無射等調奏豫和順和永
和之曲明堂雩以黃鐘爲宮奏豫和之曲神州社稷藉
田宜以太簇爲宮雨師以姑洗爲宮山川以蕤賓爲宮
並奏順和之曲饗先妣以夷則爲宮奏永和之舞大饗
讌奏姑洗蕤賓二調皇帝郊廟食舉以月律爲宮並奏
休和之曲皇帝郊廟出入奏太和之樂臨軒出入奏舒
和之樂並以姑洗爲宮皇帝大射姑洗爲宮奏騶虞之
曲皇太子奏貍首之曲皇太子軒懸姑洗爲宮奏永和
之曲凡奏黃鐘歌大呂奏太簇歌應鐘奏姑洗歌南呂
奏蕤賓歌林鐘奏夷則歌中呂奏無射歌夾鐘黃鐘蕤
賓爲宮其樂九變大呂林鐘爲宮其樂八變太簇夷則
爲宮其樂七變夾鐘南呂爲宮其樂六變姑洗無射爲
宮其樂五變中呂應鐘爲宮其樂四變天子十二鐘上
公九侯伯七子男五卿六大夫四士三及成奏之太宗
稱善於是加級頒賜各有差十四年勅曰殷薦祖考以
崇功德比雖加以誠潔而廟樂未稱宜令所司詳諸故
實制定奏聞八座議曰七廟觀德義冠於宗祀三祖在
天式章於嚴配致敬之情允洽大孝之道宜宣是以八
佾具陳肅儀形於綴兆四懸備展被鴻徽於雅音考作
樂之明義擇皇王之令典前聖所履莫大于兹伏惟皇
帝陛下天縱感通率由冥極孝理昭懿光被於八埏愛
敬純深追崇於百葉永言錫祚斯弘頌聲鐘律革音播
鏗鏘於饗薦羽籥成列申蹈厲於烝嘗爰詔典司乃加
隆稱循聲覈實敬闡尊名竊以皇靈滋慶濬源長委邁
吞鷰之生商軼擾龍之肇漢盛韜光於九二漸發迹於
三分高祖縮地補天重張區宇反魂肉骨再造生靈恢
恢帝圖與二儀而合大赫赫皇道共七曜以齊明雖復
聖跡神功不可得而窺測經文緯武敢有寄於名言敬
備樂章式昭彝範皇祖弘農府君宣簡公懿王三廟樂
請同奏長發之舞太祖景皇帝廟樂請奏大基之舞世
祖元皇帝廟樂請奏大成之舞高祖大武皇帝廟樂請
奏大明之舞文德皇后廟樂請奏光大之舞七廟登歌
請每室别奏制可之二十三年太尉長孫無忌侍中于
志寧議太宗廟樂曰易曰先王作樂崇德殷薦之上帝
以配祖考請樂名崇德之舞制可之後文德皇后廟有
司據禮停光大之舞惟進崇德之舞光宅三年九月高
宗廟樂以鈞天爲名中宗廟樂奏太和之舞開元六年
十月勅睿宗廟奏景雲之舞二十九年六月太常奏准
十二年東封太山日所定雅樂其樂曰元和六變以降
天神順和八變以降地祗皇帝行用太和之樂其封太
山也登歌奠玉幣用肅和之樂迎爼用雍和之樂酌酒
飲福用福和之樂送文迎武用舒和之樂亞獻終獻用
凱安之樂送神用夾鐘宮元和之樂禪社首也送神用
林鐘宮順和之樂享太廟也迎神用永和之樂獻祖宣
皇帝酌獻用光大之舞懿祖光皇帝酌獻用長發之舞
太祖景皇帝酌獻用大政之舞世祖元皇帝酌獻用大
成之舞高祖神堯皇帝酌獻用大明之舞太宗文皇帝
酌獻用崇德之舞高宗天皇大帝酌獻用鈞天之舞中
宗孝和皇帝酌獻用太和之舞睿宗大聖貞皇帝酌獻
用景雲之舞徹豆用雍和之舞送神用黃鐘宮永和之
樂臣以樂章殘缺積有歲時自有事東廵親謁九廟聖
情愼禮精祈感通皆祠前累日考定音律請編入史冊
萬代施行下制曰王公卿士爰及有司頻詣闕上言請
以唐樂爲名者斯至公之事朕安得而辭焉然則大咸
大韶大濩大夏皆以大字表其樂章今之所定宜曰大
唐樂皇祖弘農府君至高祖大武皇帝六廟貞觀中已
詔顔師古等定樂章舞號洎今太常寺又奏有司所定
獻祖宣皇帝至睿宗聖貞皇帝九廟酌獻用舞之號天
寳元年四月命有司定玄元皇帝廟告享所奏樂降神
用混成之樂送神用太一之樂寶應三年六月有司奏
玄宗廟樂請奏廣運之舞肅宗廟樂請奏惟新之舞大
歷十四年代宗廟樂請奏保大之舞永貞元年十月德
宗廟樂請奏文明之舞元和元年順宗廟樂請奏大順
之舞元和十五年憲宗廟樂請奏象德之舞穆宗廟樂
請奏和寧之舞敬宗廟樂請奏大鈞之舞文宗廟樂請
奏文成之舞武宗廟樂請奏大定之舞貞觀元年宴羣
臣始奏秦王破陳之曲太宗謂侍臣曰朕昔在藩屢有
征討世間遂有此樂豈意今日登於雅樂然其發揚蹈
厲雖異文容功業由之致有今日所以被於樂章示不
忘於本也尚書右僕射封德彝進曰陛下以聖武戡難
立極安人功成化定陳樂象德實弘濟之盛烈爲將來
之壯觀文容習儀豈得爲比太宗曰朕雖以武功定天
下終當以文德綏海内文武之道各隨其時公謂文容
不如蹈厲斯爲過矣德彝頓首曰臣不敏不足以知之
其後令魏徵虞世南褚亮李百藥改制歌辭更名七德
之舞增舞者至百二十人被甲執戟以象戰陣之法焉
六年太宗行幸慶善宮宴從臣於渭水之濱賦詩十韻
其宮卽太宗降誕之所車駕臨幸每特感慶賞賜閭里
有同漢之宛沛焉於是起居郞呂才以御製詩等於樂
府被之管絃名爲功成慶善樂之曲令童兒八佾皆進
德冠紫袴褶爲九功之舞冬至享醼及國有大慶與七
德之舞偕奏于庭七年太宗制破陣舞圖左圓右方先
偏後伍魚麗鵝鸛箕張翼舒交錯屈伸首尾迴互以象
戰陣之形令呂才依圖教樂工百二十人被甲執戟而
習之凡爲三變每變爲四陣有來往疾徐擊刺之象以
應歌節數日而就更名七德之舞癸巳奏七德九功之
舞觀者見其抑揚蹈厲莫不扼腕踴躍凛然震竦武臣
列將咸上夀云此舞皆是陛下百戰百勝之形容羣臣
咸稱萬歲蠻夷十餘種自請率舞詔許之久而乃罷十
四年有景雲見河水清張文收採古朱鴈天馬之義制
景雲河清歌名曰讌樂奏之管絃爲諸樂之首元會第
一奏者是也永徽二年十一月高宗親祀南郊黃門侍
郞宇文節奏言依儀明日朝羣臣除樂懸請奏九部樂
上因曰破陣樂舞者情不忍觀所司更不宜設言畢慘
愴久之顯慶元年正月改破陣樂舞爲神功破陣樂二
年太常奏白雪琴曲先是上以琴中雅曲古人歌之近
代已來此聲頓絶雖有傳習又失宮商令所司簡樂工
解琴笙者修習舊曲至是太常上言曰臣謹按禮記家
語云舜彈五絃之琴歌南風之詩是知琴操曲弄皆合
於歌又張華博物志云白雪是大帝使素女鼓五十絃
瑟曲名又楚大夫宋玉對襄王云有客於郢中歌陽春
白雪國中和者數十人是知白雪琴曲本宜合歌以其
調高人和遂寡自宋玉以後迄今千祀未有能歌白雪
曲者臣今凖勅依於琴中舊曲定其宮商然後教習並
合於歌輒以御製雪詩爲白雪歌辭又按古今樂府奏
曲之後皆别有送聲君唱臣和事彰前史輒取侍臣等
奏和雪詩以爲送聲各十六節今悉教訖並皆諧韻上
善之乃付太常編於樂府六年二月太常丞呂才造琴
歌白雪等曲上製歌辭十六首編入樂府六年三月上
欲伐遼於屯營教舞召李義府任雅相許敬宗許圉師
張延師蘇定方阿史那忠于闐王休闍上官儀等赴洛
城門觀樂樂名一戎大定樂賜觀樂者雜綵有差麟德
二年七月制曰國家平定天下革命創制紀功旌德久
被樂章今郊祀四懸猶用干戚之舞先朝作樂韜而未
伸其享宴等所奏宮懸文舞宜用功成慶善之樂皆著
履執拂衣舊服袴褶童子冠其武舞宜用神功破陣之
樂皆被甲持戟其執纛之人亦着金甲人數並依八佾
仍量加簫笛歌鼓等並於懸南列坐若舞卽與宮懸合
奏其宴樂内色舞者仍依舊别設上元三年十一月勅
供祠祭上元舞前令大祠享皆將陳設自今已後圓丘
方澤太廟祠享然後用此舞餘祭並停儀鳳二年十一
月六日太常少卿韋萬石奏曰據貞觀禮郊享曰文舞
奏豫和順和永和等樂其舞人著委貎冠服並手執籥
翟其武舞奏凱安其舞人並著平冕手執干戚奉麟德
三年十月勅文舞改用功成慶善樂武舞改用神功破
陣樂并改器服等自奉勅以來爲慶善樂不可降神神
功破陣樂未入雅樂雖改用器服其舞猶依舊迄今不
改事旣不安恐須别有處分者以今月六日錄奏奉勅
舊文舞武舞旣不可廢并器服總宜依舊若懸作上元
舞日仍奏神功破陣樂及功成慶善樂并殿庭用舞並
須引出懸外作其安置舞曲宜更商量作安穩法并錄
凱安六變法象奏聞萬石又與刊正官等奏曰謹按凱
安舞是貞觀中所造武舞凖貞觀禮及今禮但郊廟祭
享奏武舞之樂卽用之凡有六變一變象龍興參野二
變象尅靖關中三變象東夏賓服四變象江淮寧謐五
變象獫狁讋伏六變復位以崇象兵還振旅謹按貞觀
禮祭享曰武舞凖作六變亦如周之大武六成樂止按
樂有因人而作者則因人而止如著成數者數終卽止
不得取行事賖促爲樂終早晚卽禮云三闋六成八變
九變是也今禮奏武舞六成而數終未止旣非師古不
可依行其武舞凱安望請依古禮及貞觀禮六成樂止
立部伎内破陣樂五十二遍修入雅樂祗有兩遍名曰
七德立部伎内慶善樂七遍修入雅樂祗有一遍名曰
九功上元舞二十九遍今入雅樂一無所減每見祭享
曰三獻已終上元舞又自未畢今更加破陣樂兼恐酌
獻已後歌舞更長其雅樂内破陣樂慶善樂及上元舞
三曲並望修改通融令長短與禮相稱冀望久長安穩
破陣樂有象武事慶善樂有象文事按古六代舞有雲
門大咸大韶大夏是古之文舞殷之大頀周之大武是
古之武舞依古義先儒相傳國家以揖讓得天下則先
奏文舞若以征伐得天下則先奏武舞望請應用二舞
日先奏神功破陣樂次奏功成慶善樂先奉勅於圓丘
方澤太廟祠享曰則用上元之舞臣據見行禮欲於天
皇酌獻降復位已後卽作凱安變樂止其神功破陣樂
功成慶善樂上元之舞三曲待修改訖以次通融作之
卽得與舊樂前後不相妨破若有司攝行事日亦請據
行事通融從之三年七月上在九成宮咸亨殿宴集有
韓王元嘉霍王元軌及南北軍將軍等樂作太常少卿
韋萬石奏稱破陣樂舞者是皇祚發跡所由宣揚宗祖
盛烈傳之於後永永無窮自天皇臨馭四海寢而不作
旣緣聖情感愴羣下無敢關言臣忝職樂司廢缺是懼
依禮祭之日天子親總干戚以舞先祖之樂與天下同
樂之也今破陣樂久廢羣下無所稱述將何以發孝思
之情上矍然改容俯遂所請有制令奏樂舞旣畢上欷
歔感咽涕泗交流臣下悲淚莫能仰視久之顧謂兩王
曰不見此樂垂三十年乍此觀聽實深哀感追思往日
王業艱難勤苦若此朕今嗣守洪業可忘武功古人云
富貴不與驕奢期驕奢自至朕謂時見此舞以自誡勖
冀無盈滿之過非爲歡樂奏陳之耳侍宴羣臣咸呼萬
歲調露二年正月二十一日則天御洛城南樓賜宴太
常奏六合還淳之舞長夀二年正月則天親享萬象神
宮先是上自製神宮大樂舞用九百人至是舞於神宮
之庭景龍二年皇后上言自妃主及五品以上母妻并
不因夫子封者請自今遷葬之日特給鼓吹宮官亦凖
此侍御史唐紹上諫曰竊聞鼓吹之作本爲軍容昔黃
帝涿鹿有功以爲警衞故掆鼓曲有靈夔吼鵰鶚爭石
墜崖壯士怒之類自昔功臣備禮適得用之丈夫有四
方之功所以恩加寵錫假如郊祀天地誠是重儀惟有
宮懸本無按架故知軍樂所備尚不洽於神祗鉦鼓之
音豈得接於閨閫准式公主王妃已下葬禮凖有團扇
方扇綵帷錦障之色加至鼓吹歴代未聞又凖令五品
官婚葬先無鼓吹惟京官五品得借四品鼓吹爲儀令
特給五品已上母妻五品官則不當給限便是班秩本
因夫子儀飾乃復過之事非倫次難爲定制參詳義理
不可常行請停前勅各依常典上不納延載元年正月
二十三日製越古長年樂一曲玄宗在位多年善樂音
若讌設酺會卽御勤政樓先一日金吾引駕仗北衙四
軍甲士未明陳仗衞尉張設光禄造食候明百僚朝侍
中進中嚴外辨中官素扇天子開簾受朝禮畢又素扇
垂簾百寮常參供奉官貴戚二王後諸蕃酋長謝食就
坐太常大鼓藻繪如錦樂工齊擊聲震城闕太常卿引
雅樂每色數十人自南魚貫而進列於樓下鼓笛雞婁
充庭考擊太常樂立部伎坐部伎依點鼓舞間以胡夷
之伎日旰卽内閑廐引蹀馬三十匹傾杯樂曲奮首鼓
尾縱横應節又施三層校牀乘馬而上抃轉如飛又令
宮女數百人自帷出擊雷鼓爲破陣樂太平樂上元樂
雖太常積習皆不如其妙也若聖壽樂則迴身換衣作
字如畫又五方使引大象入場或拜或舞動容鼓振中
於音律竟日而退玄宗又於聽政之暇教太常樂工子
弟三百人爲絲竹之戲音響齊發有一聲誤玄宗必覺
而正之號爲皇帝弟子又云黎園弟子以置院近於禁
苑之棃園太常又有别教院教供奉新曲太常每凌晨
鼓笛亂發於太樂别署教院廩食常千人宮中居宜春
院玄宗又製新曲四十餘又新製樂譜每初年望夜又
御勤政樓觀燈作樂貴臣戚里借看樓觀望夜闌太常
樂府縣散樂畢卽遣宮女於樓前縛架出眺歌舞以娛
之若繩戲竿木詭異巧妙固無其比天寶十五載玄宗
西幸禄山遣其逆黨載京師樂器樂伎衣盡入洛城尋
而肅宗尅復兩京將行大禮禮物盡闕命禮儀使太常
少卿于休烈使屬吏與東京留臺領赴于朝廷詔給錢
使休烈造伎衣及大舞等服於是樂工二舞始備矣乾
元元年三月十九日以上太常舊鐘磬自隋已來所傳
五聲或有差錯謂于休烈曰古者聖人作樂以應天地
之和以合陰陽之序和則人不夭札物不疵癘且金石
絲竹樂之器也比親享郊廟每聽樂聲或宮商不論或
鐘磬失度可盡供鐘磬朕當於内自定太常進入上集
樂工考試數日審知差錯然後令再造及磨刻二十五
日一部先畢召太常樂工上臨三殿親觀考擊皆合五
音送太常二十八日又於内造樂章三十一章送太常
郊廟歌之貞元三年四月河東節度使馬燧獻定難曲
御麟德殿命閱試之十二年十二月昭義軍節度使王
虔休獻繼天誕聖樂十四年二月德宗自製中和舞又
奏九部樂及禁中歌舞伎者十數人布列在庭上御麟
德殿會百寮觀新樂詩仍令太子書示百官貞元十六
年正月南詔異牟尋作奉聖樂舞因韋臯以進十八年
正月驃國王來獻本國樂太和八年十月宣太常寺凖
雲韶樂舊用人數令於本寺閱習進來者至開成元年
十月教成三年武德司奉宣索雲韶樂縣圖二軸進之
太和三年八月太常禮院奏謹按凱樂鼔吹之歌曲也
周官大司樂王師大獻則奏凱樂注云獻功之樂也
又大司馬之職師有功則凱樂獻于社注云兵樂曰凱
司馬法曰得意則凱樂所以示喜也左氏傳載晉文公
勝楚振旅凱入魏晉已來鼔吹曲章多述當時戰功是
則歴代獻捷必有凱歌太宗平東都破宋金剛其後蘇
定方執賀魯李勣平高麗皆備軍容凱歌入京師謹檢
貞觀顯慶開元禮書並無儀注今參酌今古備其陳設
及奏歌曲之儀如後凡命將征討有大功獻俘馘者其
日備神策兵衞於東門外如獻俘常儀其凱樂用鐃吹
二部笛篳篥簫笳鐃鼓每色二人歌工二十四人樂工
等乘馬執樂器次第陳列如鹵簿之式鼓吹令丞前導
分行於兵馬俘馘之前將入都門鼓吹振作迭奏破陣
樂等四曲破陣樂應聖期兩曲太常舊有辭賀朝歡君
臣同慶樂今撰補之破陣樂受律辭元首相將討叛臣
咸歌破陣樂共賞太平人應聖期聖德期昌運雍熙萬
㝢清乾坤資化育海岳共休明闢土忻畊稼銷戈遂偃
兵殊方歌帝澤執贄賀昇平賀朝歡四海皇風被千年
德水清戎衣更不著今日告功成君臣同慶樂主聖開
昌歷臣忠奏大猷君看偃革後便是太平秋候行至太
社及廟門工人下馬陳列於門外(按周禮大司樂注云獻于祖大司馬云先)
(凱樂獻于社謹詳禮儀則社廟之中似合奏樂伏以尊嚴之地鐃吹譁讙旣無明文或乖肅敬今請並於門外)
(陳設不奏歌曲)候告獻禮畢復導引奏曲如儀至皇帝所御樓
前兵仗旌門外二十步樂工皆下馬徐行前進兵部尚
書介胄執鉞於旌門内中路前導(周禮師有功則大司馬左執律右秉鉞以)
(先凱樂注云律所以聽軍聲鉞所以爲將威今吹律聽聲其術久廢惟請秉鉞以存禮文)次協律郞
二人公服執麾亦於門下分導鼔吹令丞引樂工等至
位立定太常卿於樂工之前跪具官臣某奏事請奏凱
樂協律郞舉麾鼓吹大振作遍奏破陣樂等四曲樂闋
協律郞偃麾太常卿又跪奏凱樂畢兵部尚書太常卿
退樂工等並出旌門外訖然後引俘馘入獻及稱賀如
别儀别有獻俘馘儀注如俘囚引出方退請宣付當司
編入新禮仍令樂工教習依奏
舊唐書卷二十八
舊唐書卷二十八考證
音樂志一陳將亡也爲玉樹後庭花齊將亡也而爲伴
侣曲行路聞之莫不悲泣沈炳震曰按通典齊將
亡也爲伴侣行路難聞之莫不悲泣則行路難亦樂
府名也書少一難字則行路字屬聞之上矣然觀太
宗語今三曲俱存爲公奏之公豈悲乎旣云三曲玉
樹後庭花一曲也伴侣曲二曲也行路難三曲也似
應從通典
十四年有景雲見河水清張文收采古朱鴈天馬之義
製景雲河清歌(臣德潛)按此貞觀十四年也然觀
通考以景雲河清歌慶善樂破陣樂承天樂一戎大
定樂八埏同軌樂夷美賓七曲爲高宗朝所作未知
孰是
舊唐書卷二十八考證
