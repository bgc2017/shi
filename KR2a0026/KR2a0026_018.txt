舊唐書卷十八上
後晉司空同中書門下平章事劉昫撰
本紀第十八上
武宗
武宗至道昭肅孝皇帝諱炎穆宗第五子母曰宣懿皇
后韋氏元和九年六月十二日生扵東宫長慶元年三
月封潁王本名瀍開成中加開府儀同三司檢校吏部
尚書依百官例逐月給俸料初文宗追悔莊恪太子殂
不由道乃以敬宗子陳王成美為皇太子開成四年冬
十月宣制未遑冊禮五年正月二日文宗暴卒宰相李
珏知樞密劉弘逸奉密旨以皇太子監國兩軍中尉仇
士良魚弘志矯詔迎潁王於十六宅曰朕自嬰疾疹有
加無瘳懼不能躬總萬機日釐庶政稽扵謨訓謀及大
臣用建親賢以貳神器親弟潁王瀍昔在藩邸與朕常
同師訓動成儀矩性禀寬仁俾奉昌圖必諧人欲可立
為皇太弟應軍國政事便令權勾當百辟卿士中外庶
臣宜竭廼心輔成予志陳王成美先立為皇太子以其
年尚冲幼未漸師資比日重難不遑冊命迴踐朱邸式
協至公可復封陳王是夜士良統兵士於十六宅迎太
弟赴少陽院百官謁見扵東宫思賢殿三日仇士良收
捕宣詔院副使尉遲璋殺之屠其家四日文宗崩宣遺
詔皇太弟宜扵柩前即皇帝位宰相楊嗣復攝冡宰十
四日受冊扵正殿時年二十七陳王成美安王溶殂於
邸第初楊賢妃有寵於文宗而莊恪太子母王妃失寵
怨望為楊妃所譖王妃死太子廢及開成末年帝多疾
無嗣賢妃請以安王溶嗣帝謀於宰臣李珏珏非之乃
立陳王至是仇士良立武宗欲歸功於己乃發安王舊
事故二王與賢妃皆死二月制穆宗妃韋氏追諡宣懿
皇太后帝之母也上御正殿降德音以開府右軍中尉
仇士良封楚國公左軍中尉魚弘志為韓國公太常卿
崔鄲戶部尚書判度支崔珙並本官同中書門下平章
事勅二月十五日玄元皇帝降生日宜為降聖節休假
一日三月詔宫人劉氏王氏並為妃勅朔望入閤對刑
法官是日非便宜停五月中書奏六月十二日皇帝載
誕之辰請以其日為慶陽節祔宣懿太后于太廟初武
宗欲啟穆宗陵祔葬中書門下奏曰園陵已安神道貴
静光陵二十餘載福陵則近又修崇竊惟孝思足彰嚴
奉今若再因合祔須啟二陵或慮聖靈不安未合先旨
又以隂陽避忌亦有所疑不移福陵實協典禮乃止就
舊墳增築名曰福陵又奏准今年二月八日赦文應京
諸司勒留官令本處剋留手力雜給與攝官者臣等檢
詳諸道正官料錢絶少雜給手力即多今正官勒留亦
管公事料錢少於雜給刻下事未得中臣等商量其正
官料錢雜給等錢望每貫割留二百文與攝官餘並如
舊從之秋七月制檢校禮部尚書華州刺史陳夷行復
為中書侍郎同平章事八月十七日葬文宗皇帝于章
陵知樞密劉弘逸薛季稜率禁軍護靈駕至陵所二人
素為文宗奬遇仇士良惡之心不自安因是掌兵欲倒
戈誅士良弘志鹵簿使兵部尚書王起山陵使崔稜覺
其謀先諭鹵簿諸軍是日弘逸季稜伏誅門下侍郎同
平章事楊嗣復檢校吏部尚書潭州刺史充湖南都團
練觀察使中書侍郎同平章事李珏檢校兵部尚書桂
州刺史充桂管防禦觀察等使御史中丞裴夷直為杭
州刺史皆坐弘逸季稜黨也易定軍亂逐節度使陳君
賞君賞鳩合豪傑數百人復入城盡誅謀亂兵士軍中
復安九月以淮南節度使檢校尚書左僕射李德裕為
吏部尚書同中書門下平章事尋兼門下侍郎以宣武
軍節度使檢校吏部尚書汴州刺史李紳代德裕鎮淮
南帝在藩時頗好道術修攝之事是秋召道士趙歸真
等八十一人入禁中於三殿修金籙道場帝幸三殿於
九天壇親受法籙右拾遺王哲上疏言王業之初不宜
崇信過當疏奏不省十一月鹽鐵轉運使奏江淮已南
請復税茶從之魏博節度使何進滔卒三軍推其子重
霸知留後事
會昌元年正月壬寅朔庚戍有事於郊廟禮畢御丹鳳
樓大赦改元二月壬寅以淮南節度使檢校吏部尚書
李紳為中書侍郎同平章事中書奏南宫六曹皆有職
分各責官業即事不因循近者戶部度支多是諸軍奏
請本司郎吏束手閑居今後請祇令本行分判委中書
門下簡擇公幹才器相當者轉授從之車駕幸昆明池
賜仇士良紀功碑詔右僕射李程為其文三月貶湖南
觀察使楊嗣復湖州司馬桂管觀察使李珏瑞州司馬
杭州刺史裴夷直驩州司戶宰臣李德裕進位司空三
月壬申宰相李德裕陳夷行崔珙李紳等奏憲宗皇帝
有恢復中興之功請為百代不遷之廟帝曰所論至當
續議之事竟不行贈故中書令晉國公裴度太師山南
東道蝗害稼造靈符應聖院於龍首池四月辛丑勅憲
宗實錄舊本未備宜令史官重修進内其舊本不得注
破候新撰成同進時李德裕先請不遷憲宗廟為議者
沮之復恐或書其不善之事故復請改撰實錄朝野非
之五月辛未中書門下奏據六典隋置諫議大夫七人
從四品上大歷二年昇門下侍郎為正三品兩省遂闕
四品建官之道有所未周詩云衮職有闕仲山甫補之
周漢大臣願入禁闥補過拾遺張衡為侍郎為居帷幄
從容諷諫此皆大臣之任故其秩峻其任重則敬其言
而行其道况謇諤之地宜老成之人秩未優崇則難用
耆德其諫議大夫望依隋氏舊制昇為從四品分為左
右以備兩省四品之闕向後與丞郎出入迭用以重其
選又御史中丞為大夫之貳緣大夫秩崇官不常置中
丞為憲臺之長令寺監少卿少監司業少尹並為寺署
之貳皆為四品中丞官名至重見秩未崇望昇為從四
品從之六月有秃鶖鳥集於禁苑庚子夜五更小流星
五十餘旁午流散制以魏博兵馬留後何重霸檢校工
部尚書魏州大都督府長史充天雄軍節度使仍賜名
重順中書奏請依姚璹故事宰相每月修時政記送史
館從之以衡山道士劉玄靖為銀青光禄大夫充崇玄
館學士賜號廣成先生令與道士趙歸真於禁中修法
籙左補闕劉彦謨上疏切諫貶彦謨為河南府戶曹勅
自前中外上封論事有所糺舉則請留中今後並云請
付御史臺不得云留中不下如事關軍國理須宥密不
在此限如臺司勘當後若得事實必奬奉公苟涉加誣
必當反問告示中外明知此意七月己巳北方有流星
經天良久關東大蝗傷稼襄郢江左大水彗復出室壁
之間八月迴鶻烏介可汗遣使告難言本國為黠戛斯
所攻故可汗死今部人推為可汗緣本國破散今奉太
和公主南投大國時烏介至塞上大首領嗢沒斯與赤
心宰相相攻殺赤心率其部下數千帳近西域天德防
禦使田牟以聞烏介又令其相頡于迦斯上表借天德
城以安公主仍乞糧儲牛羊供給詔金吾大將軍王會
宗正少卿李師偃往其牙宣慰令放公主入朝賑粟二
萬石九月幽州軍亂逐其帥史元忠推牙將陳行泰為
留後三軍上章請符節朝旨未許十月幽州雄武軍使
張綘遣軍吏吳仲舒入朝言行泰慘虐不可處將帥之
任請以鎮軍加討許之十月誅行泰遂以綘知兵馬使
車駕校獵咸陽十一月丁酉朔壬寅夜大星東北流其
光燭地有聲如雷山崩石隕其彗起於室凡五十六日
而滅太和公主遣使入朝言烏介自稱可汗乞行策命
緣初至漢南乞降使宣慰從之十二月中書門下奏修
實錄體例舊錄有載禁中之言伏以君上與宰臣公卿
言事皆須衆所聞見方可書於史冊且禁中之語在外
何知或得之傳聞多涉于浮妄便形史筆實累鴻猷今
後實錄中如有此色並請刊削又宰臣與公卿論事行
與不行須有明據或奏請允愜必見褒稱或所論乖僻
因有懲責在藩鎮上表必有批荅居要官啟事者自有
著明並須昭然在人耳目或取捨存於堂案或與奪形
於詔勅前代史書所載奏議罔不由此近見實錄多載
密疏言不彰於朝聽事不顯於當時得自其家未足為
信今後實錄所載章奏並須朝廷共知者方得紀述密
疏並請不載如此則理必可法人皆向公愛憎之志不
行褒貶之言必信從之李德裕奏改修憲宗實錄所載
吉甫不善之迹鄭亞希旨削之德裕更此條奏以掩其
迹搢紳謗議武宗頗知之
二年春正月丙申朔以撫王紘為開府儀同三司幽州
大都督府長史充幽州盧龍節度大使以雄武軍使張
綘檢校左散騎常侍兼幽州左司馬知兩使留後仍賜
名仲武中書奏百官議九宫壇本大祠請降為中祠宰
相崔珙陳夷行奏定左右僕射上事儀注二月丙寅中
書奏准元和七年勅河東鳳翔鄜坊邠寧等道州縣官
令戶部加給課料錢歲六萬二千五百貫吏部出得平
留官數百員時以為當自後戶部支給零碎不得觀察
使乃别將破用徒有加給不及官人所以選人惮遠不
樂注受伏望令部都與實物及時支還諸道委觀察判
官知給受專判此案随月支給年終計帳申戶部又赴
選官人多京債到任填還致其貪求罔不由此今年三
銓扵前件州府得官者許連状相保戶部各備兩月加
給料錢至支時折下所冀初官到任不帶息債衣食稍
足可責清廉從之太子太師致仕蕭俛卒牂柯南詔蠻
遣使入朝三月遣使冊廻紇烏介可汗以振武麟勝節
度使銀青光禄大夫檢校尚書右僕射單于大都護兼
御史大夫彭城郡開國公食邑二千戶劉沔可檢校右
僕射兼太原尹北京留守充河東節度管内觀察處置
等使代符澈時廻紇在天德命沔以太原之師討之四
月乙丑朔光禄大夫守司空兼門下侍郎平章事李德
裕銀青光禄大夫守右僕射門下侍郎平章事崔珙銀
青光禄大夫中書侍郎同平章事李紳金紫光禄大夫
檢校司徒兼太子太保牛僧孺等上章請加尊號曰仁
聖文武至神大孝皇帝戊寅御宣政殿受冊十月九日
雨至十四日轉甚乃改用二十三日時有纖人告中尉
仇士良言宰相作赦書欲減削禁軍衣糧馬草料士良
怒曰必若有此軍人須至樓前作閙宰相李德裕等知
之請開延英訴其事帝曰奸人之詞也召兩軍中尉諭
之曰赦書出自朕意不由宰相况未施行公等安得此
言士良惶恐謝之是日晴霽中書奏元日御含元殿百
官就列唯宰相及兩省官皆未開扇前立扵欄檻之内
及扇開便侍立於御前三朝大慶萬邦稱賀唯宰相侍
臣同介胄武夫竟不拜至尊而退酌扵禮意事未得中
臣等請御殿日昧爽宰相兩省官鬭班於香案前俟扇
開通事贊兩省官再拜拜訖升殿侍立從之天德奏廻
紇族帳侵擾部内勅勸課種桑比有勅命如能增數每
歲申聞比知並無遵行恣加翦伐列於鄽市賣作薪蒸
自今州縣所由切宜禁斷五月勅慶陽節百官率醵外
别賜錢三百貫以備素食合宴仍令京兆府供帳用追
集坊市樂人天德軍使田牟奏廻紇大將嗢沒斯與多
覽將軍將吏二千六百人請降遣中人齎詔慰勞之宰
相李德裕兼守司徒太子太師致仕鄭覃卒六月甲子
朔火星犯木丙寅太白犯東井廻紇降將嗢沒斯將吏
二千六百餘人至京師制以嗢沒斯檢校工部尚書充
歸義軍使封懷化郡王仍賜姓名曰李思忠以廻紇宰
相受耶勿為歸義軍副使檢校右散騎常侍賜姓名曰
李弘順七月嵐州人田滿川據郡叛劉沔誅之八月廻
紇烏介可汗過天德至杞賴峰北俘掠雲朔北川詔劉
沔出師守雁門諸關廻紇首領屈武降幽王授左武衛
將軍同正詔以廻紇犯邊漸侵内地或攻或守於理何
安令少師牛僧孺陳夷行與公卿集議可否以聞僧孺
曰今百寮議状以固守關防伺其可擊則用兵宰相李
德裕議以廻紇所恃者嗢沒赤心耳今已離叛其強弱
之勢可見戎人獷悍不顧成敗以失二將乘忿入侵出
師急擊破之必矣守險示弱虜無由退擊之為便天子
以為然乃徵發許蔡汴滑等六鎮之師以太原節度使
劉沔為廻紇南面招討使以張仲武為幽州盧龍節度
使檢校工部尚書封蘭陵郡王充廻紇東面招討使以
李思忠為河西党項都將廻紇西南面招討使皆會軍
於太原制以皇子峴為益王岐為兖王皇長女為昌樂
公主第二女為夀春公主第三女為永寧公主上御麟德
殿見室韋首領督熱論等十五人太原奏廻紇移帳近
南四十里索叛將嗢沒斯昨至横水俘虜兼公主上表
言食盡乞賜牛羊事賜烏介詔曰朕自臨寰區為人父
母唯以好生為德不願黷武為名故自彼國不幸為嗢
沒斯所破来投邊境已歷歲年撫納之間無所不至初
則念其饑歉給以糧儲旋則知其破傷盡還馬價前後
遣使勞問交馳道途小小侵擾亦盡不計今可汗尚此
近塞未議還蕃朝廷大臣四方節鎮皆懷疑忿盡請興
師雖朕切務含弘亦所未諭一昨數使迴来皆言可汗
只待馬價及令付之次又聞所止屢遷或侵掠雲朔等
州或劫奪羌渾諸部未知此意終欲如何若以未交馬
價須近塞垣行止之間亦宜先告邊將豈有倏来忽往
遷徙不常雖云随逐水草動皆逼近城柵遥揣深意佀
恃姻好之清每覩蹤由實為馳突之計况到横水柵下
殺戮至多蕃渾牛羊豈恡馳掠黎庶何罪皆被傷夷所
以中朝大臣皆云廻紇近塞已是違盟更戮邊人實背
大義咸願因此翦逐以雪殂謝之冤然朕志在懷柔情
深屈己寧可汗之負德終未忍於幸災石戒直久在京
城備知人實憤惋發於誠懇固請自行嘉其深見事機
不能違阻可汗審自問遂速擇良圖無至不悛以貽後
侮詔太原起室韋沙陀三部落吐渾諸部委石雄為前
鋒易定兵千人守大同軍契苾通何清朝領沙陀吐渾
六千騎趨天德李思忠率廻紇党項之師屯保大柵十
月吐蕃贊普卒遣使論普熱入朝告哀詔將作少監李
璟入蕃吊祭帝幸涇陽校獵白鹿原諫議大夫高少逸
鄭朗等於閤内論陛下校獵太頻出城稍遠萬機廢弛
星出夜歸方今用兵且宜停止上優勞之諫官出謂宰
相曰諫官甚要朕時聞其言庶幾減過
三年春正月以宿師于野罷元會勅新授銀州刺史本
州押蕃落銀川監牧使何清朝可檢校太子賓客左龍
武大將軍令分領沙陀吐渾党項之衆赴振武取劉沔
處分二月先詔百官之家不得於京城置私廟者其皇
城南向六坊不得置其閑僻坊曲即許依舊置太原劉
沔奏昨率諸道之師至大同軍遣石雄襲廻鶻牙帳雄
大敗廻鶻於殺胡山烏介可汗被創而走已迎得太和
公主至雲州是日御宣政殿百寮稱賀制曰夫天之所
廢難施繼絶之恩人之所棄當用侮亡之道朕每思前
訓豈忘格言廻鶻比者自恃兵強久為桀驁凌虐諸郡
結怨近隣黠戛斯潜師彗掃穹居瓦解種族盡膏於原
野區落遂至於荆榛今可汗逃走失國竊號自立遠踰
沙漠寄命邊陲朕念其衰殘尋加賑䘏每陳章表多詐
諛之詞接我使臣如全盛之日無傷禽哀鳴之意有困
獸猶鬭之心去歲潛入朔川大掠牛馬今春掩襲振武
逼近城池可汗皆自率兵首為寇盗不恥破敗莫顧姻
親河東節度使劉沔料敵伐謀乘機制勝發胡貉之騎
以為前鋒塞翎侯之旗伐彼在穴短兵鏖於帳下元惡
抶扵彀中况乘匪六飛衆纔一旅儲備已竭計日可擒
太和公主居處不同情義久絶懷土多思亟聞黃鵠之
歌失位自傷寧免綠衣之歎念其羈苦常軫朕心今已
脫於豺狼再見宫闕上以攄宗廟之宿憤次以慰太皇
太后之深慈永言歸寧良用欣感其廻紇既以破滅義
在翦除宜令諸道兵馬使同進討河東立功將士已下
優厚賞給續條䟽處分應在京外宅及東都修功德廻
紇並勒冠帶各配諸道收管其廻紇及摩尼寺莊宅錢
物等並委功德使以御史臺及京兆府各差官點檢收
抽不得容諸色人影占如犯者並處極法錢物納官摩
尼寺僧委中書門下條䟽聞奏以麟州刺史天德行營
副使石雄為銀青光禄大夫檢校左散騎常侍崖州刺
史御史大夫充豊州西城中城都防禦本管押蕃落等
使劉沔檢校尚書左僕射張仲武檢校尚書右僕射餘
並如故黠戛斯使注吾合素入朝獻名馬二匹言可汗
己破廻鶻迎得太和公主歸國差人送公主入朝愁廻
鶻殘衆奪之於路帝遂遣中使送注吾合素往太原迎
公主時烏介可汗中箭走投黑車子詔黠戛斯出兵攻
之三月太和公主至京師百官班于章敬寺迎謁仍令
所司告憲宗穆宗二室四月昭義節度使劉從諫卒三
軍以從諫姪稹為兵馬留後上表請授節鉞尋遣使齎
詔潞府令稹護從諫之喪歸洛陽稹拒朝旨詔中書門
下兩省尚書御史臺四品己上武官三品已上會議劉
稹可誅可宥之状以聞五月勅諸道節度使置随身不
得過六十人觀察使不得過四十人經略都護不得過
三十人築望仙觀於禁中宰臣百寮進議状以昆戎未
殄塞上用兵不宜中原生事潞府請以親王遥領令稹
權知兵馬事以俟邊上罷兵獨李德裕以為澤潞内地
前時從諫許襲已是失斷自後跋扈難制規脅朝廷以
稹豎子不可復踐前車討之必殄武宗性雄俊曰吾與
德裕同之保無後悔自是諫官上疏言不可用兵相繼
六月西内神龍寺災左軍中尉楚國公仇士良卒秋七
月戊子宰相奏秋色已至將議進軍幽州須早平廻鶻
鎮魏須速誅劉稹各須遣使諭旨兼值三鎮軍情今日
延英面奏聖旨欲遣張賈充使臣等續更商量張賈幹
濟有才甚諳軍中體勢然性剛負氣慮不安和不如且
命李回若以臺綱闕人即兵部侍郎鄭涯久為征鎮判
官情甚精敏雖無詞辯言事分明官重事閒最似相稱
上曰不如令李回去即遣回奉使三鎮八月壬戌火星
自七月蒼赤色動摇井中至是月十六日犯輿鬼萬年
縣東市火黠戛斯使諦德伊斯難珠入朝以右僕射平
章事陳夷行檢校司空兼河中尹御史大夫充河中節
度晉綘慈隰觀察等使九月制定天下者致風俗於大
同安生人者齊法度於畫一雖晉之欒趙家有舊勲漢
之韓黥身為佐命至于干亂紀律罔不梟夷禁暴除殘
古今大義故昭義節度劉悟頃居海岱嘗列爪牙屬師
道阻兵王師問罪三面開網一境離心乘此危機遂能
歸命憲宗嘉其誠欵授以南燕穆宗待以腹心委之上
黨招致死士固護一方迨于末年已虧臣節劉從諫生
禀戾氣幼習亂風因跋扈之資以專封壤恃紀綱之力
以襲兵符暫展執珪之儀終無上夀之請隙駒為喻魏
豹姑務於絶河井蛙自居孫述頗聞于恃險誘受亡命
妄作妖言中㒺朝廷潜圖左道接壤戎帥屢奏隂謀顧
髫齓之所矜豈淵魚之是察洎乎沈痼曾靡哀鳴猶駐
將盡之魂恣行邪僻之志罔或奮拔自樹狡童中使授
醫莫覩其朝服近臣銜命不入於壘門逆節甚明人神
共棄其贈官及先所授官爵并劉稹在身官爵宜並削
奪成德軍節度使王元逵魏博節度使何弘敬或姻連
王室或任重藩維懇陳一至之誠願揚九伐之戰吳漢
任職受詔而初無辦嚴卜式朴忠未戰而義形於色况
成德軍嘗以梟騎横陣首破朱滔戰氣方酣再廻魯陽
之日鼓音不息三周不注之山魏博軍頃以大旆涉河
竟殱師道建十二郡之旗鼓以列降人削六十年之厲
階盡歸皇化士傳餘勇軍有雄名必能禀鄼侯之指縱
成葛亮之心伐咨爾二師朕所注懷元逵可本官充北
面招討澤潞使弘敬充東面招討澤潞使曩者列祖在
藩先天啟聖符瑞昭晰彩繪煥於泗亭鑾輅廵遊金石
刻於代邸實謂可封之俗久為仁夀之鄉寇難以来頗
著誠節必非同惡咸許自新其昭義舊將士及百姓等
如保初心並赦而不問如能捨逆效順以州郡兵衆歸
降者必厚加封賞如能擒送劉稹者别授土地以報勲
庸頃随劉悟鄆州舊將校子孫既有義心宜思改悔如
能感喻劉稹束身歸朝必當待之如初特與洗雪爾等
舊校亦並酧勞仍委夷行劉沔王茂元各進兵同力攻
討其諸道進軍並不得焚燒廬舍發掘墳墓擒執百姓
以為俘囚桑麻田苗各許本戶為主罪止元惡務拯生
靈於戲蕃維大臣抗疏於外髦俊舊老昌言於朝戒朕
以祖宗之法不可私一族刑賞之柄所以正萬邦宜用
甲兵陳於原野雖朕以恩不聽而群臣以義固爭詢自
僉謀諒非獲已布告中外明體朕懷仍以徐泗節度使
李彦佐為澤潞西南面招討使河陽節度使王茂元以
本軍屯萬善彦佐制下後踰月未出師朝廷疑其持重
乃以天德軍石雄為彦佐之副劉稹牙將李丕降用為
忻州刺史以陳許節度使王宰充澤潞南面招討使河
陽節度使王茂元卒贈司徒王宰代茂元總萬善之師
十月宰相監修國史李紳兵部郎中史館修撰判館事
鄭亞進重修憲宗實錄四十卷頒賜有差晉綘行營副
招討石雄奏收賊砦五以河東節度使劉沔檢校司空
兼滑州刺史御史大夫充義成軍節度鄭滑濮觀察等
使以荆南節度使檢校右僕射同平章事李石可檢校
司空平章事兼太原尹北都留守充河南節度管内觀
察等使十一月勅中外官員過為繁冗量宜減省以便
軍民宜令吏部條疏合減員數以聞十二月王宰奏收
天井關榆杜行營都將王逢奏兵少乞濟師詔太原軍
二千人赴之初劉沔破廻鶻留三千人戍横水至是李
石以太原無兵抽横水戍卒一千五百人以赴王逢是
月二十八日横水軍至太原請出軍優給舊例每一軍
絹二疋時劉沔交代後軍庫無絹石以已絹益之方可
人給一疋便催上路軍人以歲將除欲候過歲期既速
軍情不悅都頭楊弁乘士卒流怨激之為亂
四年春正月乙酉朔以澤潞用兵罷元會其日楊弁逐
太原節度使李石勅齋月斷屠出於釋氏國家創業猶
近梁隋卿相大臣或㳂兹弊鼓刀者既獲厚利紏察者
潜受請求正月以萬物生植之初宜斷三日列聖忌斷
一日仍准開元二十二年勅三元日各斷三日餘月不
禁壬子河東監軍使吕義忠收復太原生擒楊弁盡斬
其亂卒百寮稱賀二月甲寅朔丁巳制晉綘河中慈隰
等州節度觀察等使中散大夫檢校左散騎常侍河中
尹御史大夫上柱國博陵縣開國男食邑三百戶崔元
式可檢校禮部尚書兼太原尹北都留守充河東節度
觀察等使戊午夜太白犯鎮星辛酉太原送楊弁與其
同惡五十四人來獻斬於狗脊嶺三月以晉綘副招討
石雄為澤潞西面招討以汾州刺史李丕為副以道士
趙歸真為左右街道門教授先生時帝志學神仙師歸
真歸真乘寵每對排毁釋氏言非中國之教蠧耗生靈
盡宜除去帝頗信之四月王宰進軍攻澤州五月以司
農卿薛元賞為京兆尹六月金紫光禄大夫尚書右僕
射中書侍郎同平章事判度支崔珙貶澧州刺史癸丑
勅諫官論事所見不同連狀署名事同糺率此後凡論
公事各随已見不得連署姓名如有大政奏論即可連
署制追削故左軍中尉仇士良先授官及贈官其家財
並籍沒士良死後中人於其家得兵杖數千件兼發士
良宿罪故也勅責授官銀青光禄大夫澧州刺史上柱
國安平郡開國公食邑二千戶崔珙再貶恩州司馬員
外置以珙領鹽鐵時欠宋滑院鹽鐵九十萬貫帝令度
支鹽鐵轉運合為一使七月以淮南節度使檢校司空
杜悰守尚書右僕射兼門下侍郎同平章事仍判度支
充鹽鐵轉運等使又制銀青光禄大夫守尚書右僕射
兼門下侍郎同平章事監修國史上柱國趙郡開國公
食邑二千戶李紳可檢校司空平章事揚州大都督府
長史淮南節度副大使知節度事吏部條奏中外合減
官員一千一百一十四員王元逵奏邢州刺史裴問别
將高元武以城降洺州刺史王釗磁州刺史安玉以城
降何弘敬山東三州平潞州大將郭誼張谷陳楊廷遣
人至王宰軍請殺稹以自贖王宰以聞乃詔石雄率軍
七千入潞州誼斬劉稹首以迎雄澤潞等五州平八月
戊戌王宰傳稹首與大將郭誼等一百五十人露布獻
於京師上御安福門受俘百寮樓前稱賀以魏博節度
使檢校尚書右僕射同平章事何弘敬進封廬江郡開
國公食邑二千戶以成德軍節度使王元逵檢校司空
兼太子太師同平章事進封太原郡開國公食邑二千
戶宰相李德裕守太尉進封衛國公加食邑一千戶以
兵部侍郎翰林學士承旨崔鉉為中書侍郎同平章事
河東節度使陳夷行卒九月以天德軍使晉綘行營招
討使石雄檢校兵部尚書河中尹兼御史大夫河中晉
綘慈隰等州節度使以前山南東道節度使盧鈞檢校
尚書左僕射潞州大都督府長史充昭義軍節度使澤
潞邢洺觀察等使以忠武軍節度陳許蔡等州觀察處
置等使河陽行營諸軍招討使金紫光禄大夫檢校尚
書右僕射兼御史大夫上柱國太原郡開國公食邑二
千戶王宰檢校司空太原尹北都留守充河東節度管
内觀察處置等使制曰逆賊郭誼等狐鼠之妖依丘穴
而作固牛羊之力得水草而逾兇久從叛臣皆負逆氣
劉從諫背德反義掩賊蔵姦積其怙亂之謀無非親吏
之計劉公直安全慶等各憑地險屢抗王師每肆悖言
常懷革面况郭誼王協聞邢洺歸欵懼義旅覆巢賣孽
童以圖全據堅城而請命昔伍被詣吏不免就誅延岑
出降終亦夷滅致之大辟無所愧懷郭誼劉公直王協
安全慶李道德李佐堯劉稹稹母阿裴稹弟曹九滿郎
君郎妹四娘五娘從兄洪卿漢卿周卿魯卿匡堯張谷
男涯解愁陳楊廷弟宣男醜奴張溢男歡郎三寳門客
甄戈伎術人郭諗蔣黨李訓兄仲京王涯姪孫羽韓約
男茂章茂寳王璠男珪等並處斬于獨柳勅以河陽三
城鎮遏使為孟州割澤州隸焉與懷孟澤為節度號河
陽制以皇子愕為開府儀同三司夏州刺史朔方軍節
度大使時党項叛命親王以制之十月車駕幸鄠縣十
一月幸雲陽十二月勅郊禮日近獄囚數多案欵已成
多有翻覆其兩京天下州府見繫囚已結正及兩度番
案伏欵者並令先事結斷訖申時左僕射王起頻年知
貢舉每貢院考試訖上榜後更呈宰相取可否復人數
不多宰相延英論言主司試藝不合取宰相與奪比來
貢舉艱難放人絶少恐非弘訪之道帝曰貢院不會我
意不放子弟即太過無論子弟寒門但取實藝耳李德
裕對曰鄭肅封敖有好子弟不敢應舉帝曰我比聞楊
虞卿兄弟朋比貴勢妨平人道路昨楊知至鄭朴之徒
並令落下抑其太甚耳德裕曰臣無名第不合言進士
之非然臣祖天寳末以仕進無他伎勉強随計一舉登
第自後不於私家置文選盖惡其祖尚浮華不根藝實
然朝廷顯官須是公卿子弟何者自小便習舉業自熟
朝廷間事臺閣儀範班行准則不教而自成寒士縱有
出人之才登第之後始得一班一級固不能熟習也則
子弟成名不可輕矣
五年春正月己酉朔勅造望僊臺於南郊壇時道士趙
歸真特承恩禮諫官上疏論之延英帝謂宰臣曰諫官
論趙歸真此意要卿等知朕宫中無事屏去聲技但要
此人道話耳李德裕對曰臣不敢言前代得失只緣歸
真於敬宗朝出入宫掖以此人情不願陛下復親近之
帝曰我爾時已識此道人不知名歸真只呼趙鍊師在
敬宗時亦無甚過我與之言滌煩爾至於軍國政事唯
卿等與次對官論何須問道士非直一歸真百歸真亦
不能相惑歸真自以涉物論遂舉羅浮道士鄧元起有
長年之術帝遣中使迎之繇是與衡山道士劉玄靖及
歸真膠固排毁釋氏而拆寺之請行焉宰臣李德裕杜
悰李讓夷崔鉉太常卿孫簡等率文武百寮上徽號曰
仁聖文武章天成功神德明道皇帝辛亥有事於郊廟
禮畢御承天門大赦天下庚申義安太后崩敬宗之母
也遺令皇帝三日聽政十三日小祥二十五日大祥二
十七日釋服兵部尚書歸融奏事貴得中禮從順變配
祔之禮宜有等差請降服朞以日易月十二日釋服内
外臣寮亦請以其日釋服陵園制度請無降殺從之以
前太原節度使檢校司空李石以本官充東都留守二
月戊寅朔太白掩昴之北側諫議大夫權知禮部貢舉
陳商選士三十七人中第物論以為請託令翰林學士
白敏中覆試落張瀆李玗薛忱張覿崔凜王諶劉伯芻
等七人三月崔鉉罷知政事出為陜虢觀察使以御史
中丞兼兵部侍郎李回本官同平章事夏四月皇第四
女封延慶公主第五女封靖樂公主勅祠部檢括天下
寺及僧尼人數大凡寺四千六百蘭若四萬僧尼二十
六萬五百宰相杜悰罷知政事以戶部侍郎判戶部崔
元武同平章事六月丙子勅漢魏已来朝廷大政必下
公卿詳議摶求理道以盡羣情所以政必有經人皆向
道此後事關禮法羣情有疑者令本司申尚書都省下
禮官參議如是刑獄亦先令法官詳議然後申刑部參
覆如郎官御史有能駮難或據經史故事議論精當即
擢授遷改以奬之如言涉浮華都無經據不在申聞神
策奏修望僊樓及廊舍五百三十九間功畢秋七月庚
子勅併省天下佛寺中書門下條䟽聞奏據令式諸上
州國忌日官吏行香於寺其上州望各留寺一所有列
聖尊容便令移扵寺内其下州寺並廢其上都東都兩
街請留十寺寺僧十人勅曰上州合留寺工作精妙者
留之如破落亦宜廢毁其合行香日官吏宜於道觀其
上都下都每街留寺兩所寺留僧三十人上都左街留
慈恩薦福右街留西明莊嚴中書又奏天下廢寺銅像
鐘磬委鹽鐵使鑄錢其鐵像委本州鑄為農器金銀鍮
石等像銷付度支衣冠士庶之家所有金銀銅鐵之像
勅出後限一月納官如違委鹽鐵使依禁銅法處分其
土木石等像合留寺内依舊又奏僧尼不合隸祠部請
隸鴻臚寺其大秦穆護等祠釋教既已釐革邪法不可
獨存其人並勒還俗逓歸本貫充稅戶如外國人送還
本處收管八月制朕聞三代已前未嘗言佛漢魏之後
像教寖興是由季時傳此異俗因緣染習蔓衍滋多以
至扵蠧耗國風而漸不覺誘惑人意而衆益迷泊於九
州山原兩京城闕僧徒日廣佛寺日崇勞人力於土木
之功奪人利於金寳之飾遺君親於師資之際違配偶
於戒律之間壊法害人無逾此道且一夫不田有受其
飢者一婦不蠺有受其寒者今天下僧尼不可勝數皆
待農而食待蠺而衣寺宇招提莫知紀極皆雲構藻飾
僣擬宫居晉宋齊梁物力凋瘵風俗澆詐莫不由是而
致也况我高祖太宗以武定禍亂以文理華夏執此二
柄足以經邦豈可以區區西方之教與我抗衡哉貞觀
開元亦嘗釐革剗除不盡流衍轉滋朕博覽前言旁求
輿議弊之可革斷在不疑而中外誠臣協予至意條疏
至當宜在必行懲千古之蠧源成百王之典法濟人利
衆予何讓焉其天下所拆寺四千六百餘所還俗僧尼
二十六萬五百人收充兩稅戶拆招提蘭若四萬餘所
收膏腴上田數千萬頃收奴婢為兩稅戶十五萬人隸
僧尼屬主客顯明外國之教勒大秦穆護祓三千餘人
還俗不雜中華之風於戲前古未行似將有待及今盡
去豈謂無時驅游惰不業之徒已踰十萬廢丹艧無用
之室何啻億千自此清净訓人慕無為之理簡易齊政
成一俗之功將使六合黔黎同歸皇化尚以革弊之始
日用不知下制明廷宜體予意制第六女封樂温公主
第七女封長寧公主中書奏伏見公主上表稱妾某者
伏以臣妾之義取其賤稱家人之禮即宜區别臣等商
量公主上表請如長公主之例並云某邑公主幾女上
表郡縣主亦望依此例稱謂從之九月火星犯上將十
月乙亥中書奏池水縣武牢關是太宗擒王世充竇建
德之地關城東峯有二聖塑容在一堂之内伏以山河
如舊城壘猶存威靈皆盛於軒臺風雲疑還於豐沛誠
宜百代嚴奉萬邦式瞻西漢故事祖宗嘗行幸處皆令
邦國立廟今緣定覺寺例合毁拆望取寺中大殿材木
於東峯以造一殿四面置宫墻伏望名為昭武廟以昭
聖祖武功之盛委懷孟節度使差判官一人勾當緣聖
像年代已久望令李石於東都㨂好畫手就增嚴飾初
興功日望令東都差分司官一員薦告從之十一月甲
辰勅悲田養病坊緣僧尼還俗無人主持恐殘疾無以
取給兩京量給寺田賑濟諸州府七頃至十頃各於本
管選耆夀一人勾當以充粥料十二月車駕幸咸陽給
事中韋弘質上疏論中書權重三司錢榖不合相府兼
領宰相奏論之曰臣等昨於延英對恭聞聖旨常欲朝
廷尊臣下肅此是陛下深究理本也臣按管子云凡國
之重器莫重於令令重則君尊君尊則國安故國安在
於尊君尊君在於行令君人之理本莫要于出令故曰
虧令者死益令者死不行令者死不從令者死又曰令
行于上而下論可不可是上失其威下繋於人也自太
和已來其風大弊令出于上非之於下此弊不除無以
理國也昨韋弘質所論宰相不合兼領錢榖臣等輙以
事體陳聞昔匡衡所以云大臣者國家之股肱萬姓所
瞻仰明王所慎擇傳曰下輕其上賤人圖柄則國家摇
動而人不静弘質受人教導輙獻封章是則賤人圖柄
矣蕭望之漢朝名儒重德為御史大夫奏云今首歲日
月少光罪在臣等上以望之意輕丞相乃下侍中御史
詰問貞觀中監察御史陳師合上書云人之思慮有限
一人不可兼總數職太宗曰此人妄有毁謗欲離間我
君臣流師合於嶺外賈誼云人主如堂羣臣如陛陛高
則堂高亦由將相重君臣尊其勢然也如宰相姦謀隠
匿則人人皆得上論至於制置職業固是人主之柄非
小人所得干議古者朝廷之上各守其官思不出位弘
質賤人豈得以非所宜言上瀆明主此是輕宰相撓時
政也昔東漢處士横議遂有黨錮事起此事深要懲絶
伏望陛下詳其姦詐去其朋徒則朝廷安静制令肅然
臣等不勝感憤之至弘質坐貶官又奏曰天寳已前中
書除機密遷授之外其他政事皆與中書舍人同商量
自艱難已來務從權便政頗去於臺閣事多繋於軍期
决遣萬機不暇博議臣等商量今後除機密公事外諸
侯表疏百寮奏事錢榖刑獄等事望令中書舍人六人
依故事先參詳可否臣等議而奏聞從之李德裕在相
位日久朝臣為其所抑者皆怨之自崔鉉杜悰罷相後
中貴人上前言德裕太專上意不悦而白敏中之徒教
弘質論之故有此奏而德裕結怨之深由此言也
六年春正月癸夘朔丁巳左散騎常侍致仕馮定卒贈
工部尚書己未南詔契丹室韋渤海牂柯昆明等國遣
使入朝對于麟德殿兵部侍郎判度支盧商奏諸道兵
討伐党項今差度支郎官一人往所在有糧料州郡先
計度支給從之己丑渤海王子大之萼入朝東都太微
宫修成玄元皇帝玄宗肅宗三聖容遣右散騎常侍裴
章往東都薦獻監察元夀奏前彭州刺史李䊿買本州
龍興寺婢為乳母違法貶随州長史二月壬申朔癸酉
以時雨愆候詔京城天下繫囚除官典犯贓持仗劫殺
忤逆十惡外罪逓減一等並釋放征党項行營兵士不
得濫有殺傷丁丑左拾遺王龜以父興元節度使起年
高乞休官侍養從之是夜月犯畢大星相去三寸庚辰
以夏州節度使术暨充東北道招討党項使壬午右庶
子吕讓進状亡兄温女太和七年嫁左衛兵曹蕭敏生
二男開成三年敏心疾乖忤因而離婚今敏日愈却乞
與臣姪女配合從之乙酉前太子少保劉沔可太子太
保致仕前夀州刺史王鎮貶潞州長史丁亥夜月色少
光至一更一點犯熒惑相去四寸後良久其光燭地在
軫七度壬辰以翰林學士起居郎孫榖為兵部員外郎
充職以旱停上已曲江賜宴勅比緣錢重幣輕生人轉
困今新加鼓鑄必在流行通變救時莫切於此宜申先
甲之令以儆居貨之徒京城諸道宜起來年正月已後
公私行用並取新錢其舊錢權停三數年如有違犯同
用鉛錫錢例科斷其舊錢並沒納又勅諸道鑄錢已有
次第湏令舊錢流例有布絹價值稍增文武百寮俸料
起三月一日並給見錢一半先給疋叚對估時價皆給
見錢貶舒州刺史蘇滌為連州刺史滌李宗閔黨前自
給事中為德裕所斥累年郡守至是李紳言其無政故
也以邠寧節度使高承恭充西南面招討党項使丙申
夜月掩牛南星又犯歲星丁酉新羅使金國連入朝辛
丑夜東北流星如桃色赤其光燭地尾迹入大角西流
穿紫微垣三月壬寅上不豫制改御名炎帝重方士頗
服食修攝親受法籙至是藥躁喜怒失常疾既篤旬日
不能言宰相李德裕等請見不許中外莫知安否人情
危懼是月二十三日宣遺詔以皇太叔光王柩前即位
是日崩時年三十三諡曰至道昭肅孝皇帝廟號武宗
其年八月葬於端陵德妃王氏祔焉
史臣曰開成中王室寖卑政由閽寺及綴衣將變儲位
遽移昭肅以孤立維城副兹當璧而能雄謀勇斷振已
去之威權運策勵精拔非常之俊傑屬天驕失國潞孽
阻兵不惑盈庭之言獨納大臣之計戎車既駕亂略底
寧紀律再張聲名復振足以蹈彰武出師之迹繼元和
戡亂之功然後迂訪道之車築禮神之舘棲心玄牝物
色幽人將致俗於大庭欲希蹤於姑射於是削浮圖之
法懲游惰之民志欲矯步丹梯求珠赤水徒見蕭衍姚
興之謬學不悟秦王漢武之非求盖惑於左道之言偏
斥異方之說况身毒西來之教向欲千䙫蚩蚩之民習
以成俗畏其教甚於國法樂其徒不異登僊如文身祝
髮之鄉久習而莫知其醜以吐火吞刀之戲乍觀而便
以為神安可正之以咸韶律之以章甫加以笮融何充
之佞代不乏人非荀卿孟子之賢誰興正論一朝隳殘
金狄燔棄胡書結怨於膜拜之流犯怒於鄙夫之口哲
王之舉不駭物情前代存而勿論實為中道欲革斯弊
以俟河清昭肅明照聽斯弊矣
舊唐書卷十八上
舊唐書卷十八上考證
武宗本紀二月制穆宗妃韋氏追諡宣懿皇太后帝之
母也新書正月甲午追尊母為皇太后
太常卿崔鄲戶部尚書判度支崔珙並本官同中書門
下平章事沈炳震曰崔珙之相新書在五月己夘
又按崔鄲于開成四年七月已同平章事矣此乃兼
官非入相也並字應誤
二年五月宰相李德裕兼守司徒新書在三年六月
辛酉
五年夏四月以戶部侍郎判戶部崔元式同平章事
新書在大中元年三月沈炳震曰崔元略傳元式于
大中初始入相當從新書
舊唐書卷十八上考證
舊唐書卷十八下
後晉司空同中書門下平章事劉昫撰
本紀第十八下
宣宗
宣宗聖武獻文孝皇帝諱忱憲宗第十三子母曰孝明
皇后鄭氏元和五年六月二十二日生於大明宫長慶
元年三月封光王名怡會昌六年三月一日武宗疾篤
遺詔立為皇太叔權勾當軍國政事翌日柩前即帝位
改今名時年三十七帝外晦而内朗嚴重寡言視瞻特
異幼時宫中以為不慧十餘歲時遇重疾沈綴忽有光
輝燭身蹶然而興正身拱揖如對臣寮乳媼以為心疾
穆宗視之撫其背曰此吾家英物非心憊也賜以玉如
意御馬金帶常夢乘龍昇天言之於鄭后乃曰此不宜
人知者幸勿復言歴太和會昌朝愈事韜晦群居游處
未嘗有言文宗武宗幸十六宅宴集強誘其言以為戲
劇謂之光叔武宗氣豪尤不為禮及監國之日哀毁滿
容接待群寮決斷庶務人方見其隱德焉四月辛未釋
服尊母鄭氏曰皇太后以兵部侍郎翰林學士承旨白
敏中守本官同中書門下平章事以特進守太尉門下
侍郎同平章事上柱國衛國公食邑二千戶李德裕檢
校太尉同平章事江陵尹荆南節度使以中散大夫大
理卿馬植為金紫光禄大夫刑部侍郎充諸道鹽鐵等
使以成德軍節度使王元逵檢校太保山南西道節度
使王起檢校司空魏博節度使何弘敬淮南節度使李
昇並檢校司空劒南西川節度使崔鄲檢校尚書右僕
射同中書門下平章事並如故東都留守李石奏修奉
太廟畢所迎奉太微宫神主祔廟訖東都太廟者本武
后家廟神龍中中宗反正廢武氏廟主立太祖已下神
主祔之安禄山䧟洛陽以廟為馬廐棄其神主而協律
郎嚴郢收而藏之史思明再䧟洛陽尋又散失賊平東
京留守盧正已又募得之廟已焚毁乃寄主於太微宫
大歴十四年留守路嗣恭奏重修太廟以迎神主詔百
官參議紛然不定禮儀使顔真卿堅請歸祔不從會昌
五年留守李石因太微宫正殿圯陊以廢弘敬寺為太
廟迎神主祔之又下百寮議皆言准故事無兩都俱置
之禮唯禮部侍郎陳商議云周之文武有鎬洛二廟今
兩都異廟可也然不宜置主於廟主宜依禮瘞於廟之
北墉下事未行而武宗崩宣宗即位因詔有司迎太微
宫寓主祔廢寺之新廟而知禮者非之制皇長男溫可
封鄆王二男涇可封雅王第三男滋可封蘄王第四男
沂可封慶王五月左右街功德使奏准今月五日赦書
節文上都兩街舊留四寺外更添至八所兩所依舊名
興唐寺保夀寺六所請改舊名寳應寺改為資聖寺青
龍寺改為護國寺菩提寺改為保唐寺清禪寺改為安
國寺法雲尼寺改為唐安寺崇敬尼寺改為唐昌寺右
街添置八所西明寺改為福夀寺莊嚴寺改為聖夀寺
舊留寺二所舊名千福寺改為興元寺化度寺改為崇
福寺永泰寺改為萬夀寺温國寺改為崇聖寺經行寺
改為龍興寺奉恩寺改為興福寺勅旨依奏誅道士劉
玄靖等十二人以其說惑武宗排毁釋氏故也今月五
日赦書節文吏部三銓選士祗憑資考多匪實才許觀
察使刺史有奇才異政之士聞薦試用又觀察使刺史
交代之時冊書所交戸口如能增添至千戶即與超遷
如逃亡至七百戶罷後三年内不得任使又徒流人在
天德振武者管中量借糧種俾令耕田以為業以劒南
東川節度使檢校禮部尚書盧商為兵部侍郎同平章
事六月以戶部侍郎充諸道鹽鐵轉運使馬植本官同
平章事七月以兵部尚書李讓夷為劒南東川節度使
十月勅太廟祫享合以功臣配其憲宗廟以裴度杜黃
裳李愬高崇文等配享以荆南節度使李德裕為東都
留守十一月有司享太廟其穆宗室文曰皇兄太常博
士閔慶之奏夫禮有尊尊而不叙親親祝文稱弟未當
請改為嗣皇帝從之京兆府奏京師百司職田斛㪷請
准會昌三年例許人戶自送納京師所冀州縣無得欺
隱從之以江西觀察使周墀為義成軍節度使鄭滑觀
察等使十二月刑部尚書判度支崔元式奏准七月二
日勅綾紗絹等次弱疋段並同禁斷不得織造臣欲與
鹽鐵戶部三司同條疏先勘左藏庫令分析出次弱疋
段州府即牒本道官搜索狹小機杼令焚毁其已納到
次弱疋段具數以聞上從之
大中元年春正月戊戌朔宫苑使奏皇帝致齋行事内
諸宫苑門共九十四所並令鎻閉鑰匙進内候車駕還
宮則請領從之戊申皇帝有事於郊廟禮畢御丹鳳門
大赦改元制條曰古郎官出牧卿相治郡所以重親人
之官急為政之本自澆風久扇此道稍消頡頑清途便
臻顯貴治人之術未嘗經心欲使究百姓艱危通天下
利病不可得也為政之始思厚儒風軒墀近臣蓋備顧
問如其不知人疾苦何以膺朕眷求今後諫議大夫給
事中中書舍人未曾任刺史縣令或在任有贓累者宰
臣不得擬議守宰親人職當撫字三載考績著在格言
貞元年中屢下明詔縣令五考方得改移近者因循都
不遵守諸州或得五考畿府罕及二年以此字人若為
成政道塗郡吏有迎送之勞鄕里庶民無蘇息之望自
今須滿三十六箇月永為常式二月丁卯制憲宗第十
七子惕封彭王第十八子惴為棣王第五子澤為濮王
第六子潤為鄂王勅修百福殿以檢校太尉東都留守
李德裕為太子少保分司東都以給事中鄭亞為桂州
刺史御史中丞桂管防禦觀察等使三月丁酉禮部侍
郎魏扶奏臣今年所放進士三十三人其封彦卿崔琢
鄭延休等三人實有詞藝為時所稱皆以父兄見居重
位不得令中選詔令翰林學士承旨戶部侍郎韋琮重
考覆勒曰彦卿等所試文字並合度程可放及第有司
考試秪在至公如涉請託自有朝典今後但依常例放
榜不得别有奏聞帝雅好儒士留心貢舉有時微行人
間採聽輿論以觀選士之得失每山池曲宴學士詩什
屬和公卿出鎮亦賦詩餞行凡對臣寮肅然拱揖鮮有
輕易之言大臣或獻章疏即燒香盥手而覽之當時以
大中之政有貞觀之風焉又勅自今進士放榜後杏園
任依舊宴集有司不得禁制武宗好廵遊故曲江亭禁
人宴聚故也閏三月勅會昌季年併省寺宇雖云異方
之教無損致理之源中國之人久行其道釐革過當事
體未弘其靈山勝境天下州府應會昌五年四月所廢
寺宇有宿舊名僧復能修創一任住持所司不得禁止
四月積慶太后蕭氏崩諡曰貞獻文宗母也六月以義
成軍節度使周墀為兵部侍郎判度支冊黠戛斯王子
為英武誠神可汗命鴻臚卿李業入蕃冊拜以金紫光
禄大夫守太子少保分司東都上柱國奇章郡開國公
食邑二千戶牛僧孺守太子太師銀青光禄大夫行太
子賓客上柱國隴西郡開國公食邑二千戶李彦佐為
太子太保並依前分司以左諫議大夫庾簡休為虢州
刺史以正議大夫行尚書考功郎中知制誥上柱國崔
璵為中書舍人以中散大夫前朔州刺史彭陽縣開國
男食邑三百戸令狐綯行尚書考功郎中知制誥秋七
月制以正議大夫尚書戶部侍郎知制誥翰林學士承
旨柱國賜紫金魚袋韋琮以本官同中書門下平章事
以太子少保分司東都衛國公李德裕為人所訟貶潮
州司馬員外置同正員八月工部尚書中書侍郎平章
事盧商出為鄂岳觀察使神策軍奏修百福殿成名其
殿曰雍和殿樓曰親親樓凡廊舍屋宇七百間以會諸
王子孫九月前永寧縣尉吳汝納詣闕稱冤言弟湘會
昌四年任揚州江都縣尉被節度使李紳誣奏湘贓罪
宰相李德裕曲情附紳斷臣弟湘致死詔下御史臺鞫
按
二年春正月壬戍宰臣率文武百寮上徽號曰聖敬文
思和武光孝皇帝御宣政殿受册訖宣德因神策軍修
左銀臺門樓屋宇及南面城牆至睿武樓二月制劒南
西川節度光禄大夫檢校吏部尚書同平章事成都尹
上柱國隴西郡開國公食邑二千戶李回責授湖南觀
察使桂州刺史御史中丞桂管防禦觀察使鄭亞貶循
州刺史前淮南觀察判官魏鉶貶吉州司戶陸渾縣令
元夀貶韶州司戶殿中侍御史蔡京貶澧州司馬御史
臺奏據三司推勘吳湘獄謹具逐人罪狀如後揚州都
虞候盧行立劉群於會昌二年五月十四日於阿顔家
喫酒與阿顔母阿焦同坐群自擬收阿顔為妻妄稱監
軍使處分要阿顔進奉不得嫁人兼擅令人監守其阿
焦遂與江都縣尉吳湘密約嫁阿顔與湘劉群與押軍
牙官李克勳即時遮欄不得乃令江都百姓論湘取受
節度使李紳追湘下獄計贓處死具獄奏聞朝廷疑其
冤差御史崔元藻往揚州按問據湘雖有取受罪不至
死李德裕黨附李紳乃貶元藻嶺南取淮南元申文案
斷湘處死今據三司使追崔元藻及淮南元推判官魏
鉶并關連人欵狀淮南都虞候劉群元推判官魏鉶典
孫貞高利錢倚黃嵩江都縣典沈頒臣宰節度押牙白
涉鎮遏使傅義左都虞候盧行立天長縣令張弘思典
張洙清陳廻右廂子廵李行璠典臣金弘舉送吳湘妻
女至澧州取受錢物人潘宰前揚府錄事參軍李公佐
元推官元夀吳珙翁恭太子少保分司李德裕西川節
度使李回桂管觀察使鄭亞等伏候勅旨其月勅李回
鄭亞元夀魏鉶已從别勅處分李紳起此冤訴本由不
真今旣身殁無以加刑粗塞衆情量行削奪宜追奪三
任官告送刑部注毁其子孫稽於經義罰不及嗣並釋
放李德裕先朝委以重權不務絶其黨庇致使冤苦直
到于今職爾之由能無恨歎昨以李威所訴已經遠貶
俯全事體特為從寬宜凖去年勅令處分張弘思李公
佐卑吏守官制不由已不能守正曲附權臣各削兩任
官崔元藻曾受無辜之貶合從洗雪之條委中書門下
商量處分李恪詳驗欵狀蠧害最深以其多時須議減
等委京兆府決脊杖十五配流天德李克勳欲收阿顔
決脊杖二十配流硤州劉群據其欵狀合議痛刑曾效
職官不欲決脊決臀杖五十配流岳州其盧行立及諸
典吏委三司使量罪科放訖聞奏三月己酉兵部侍郎
判度支周墀本官平章事以禮部尚書鹽鐵轉運使馬
植本官同平章事日本國王子入朝貢方物王子善碁
帝令待詔顧師言與之對手五月己未日有蝕之六月
己丑太皇太后郭氏崩諡曰懿安憲宗妃穆宗之母也
戸部侍郎兼御史大夫判度支崔龜從奏應諸司場院
官請却官本錢後或有欺隱欠負徵理須足不得苟從
恩蕩以求放免今後凡隱盜欠負請如官典犯贓例處
分縱逢恩赦不在免限從之七月戊午以前山南西道
節度使高元裕為吏部尚書八月戊子朝散大夫中書
舍人充翰林學士上柱國平隂縣開國男食實封三百
戶賜紫金魚袋畢諴為刑部侍郎九月勅比有無良之
人於街市投匿名文書及於箭上或旗幡上縱為奸言
以亂國法此後所由切加捉搦如獲此色便仰焚瘞不
得上聞十一月兵部侍郎判戶部事魏扶奏天下州府
錢物斛㪷文簿並委錄事參軍專判仍與長史通判至
交代時具數申奏如無懸欠量與減選注擬勅路隨等
所修憲宗實錄舊本却仰施行其會昌新修者仰並進
納如有抄錄得勅到並納史館不得輙留委州府嚴加
搜捕以戶部侍郎判度支崔龜從本官同平章事銀青
光禄大夫門下侍郎兼禮部尚書同平章事韋琮為太
子詹事分司東都
三年春正月丙寅涇原節度使康季榮奏吐蕃宰相論
恐熱以秦原安樂三州及石門等七關之兵民歸國詔
太僕卿陸躭往喻旨仍令靈武節度使朱叔明邠寧
度使張君緒各出本道兵馬應接其來以太常卿封敖
檢校兵部尚書為興元尹山南西道節度使三月乙卯
勅待詔官宜令與刑法官諫官次對銀青光禄大夫中
書侍郎同平章事監修國史上柱國汝南縣開國子食
邑五百戶周墀檢校刑部尚書梓州刺史充劒南東川
節度使四月以正議大夫守中書侍郎同平章事集賢
殿大學士賜紫金魚袋馬植為太子賓客分司東都以
正議大夫守御史大夫上柱國博陵縣開國子食邑五
百戸賜紫金魚袋崔鉉可中書侍郎平章事正議大夫
行兵部侍郎判戶部事上柱國鉅鹿縣開國男食邑五
百戶賜紫金魚袋魏扶可本官平章事五月幽州節度
使檢校司徒平章事張仲武卒三軍以其子直方知留
後事六月癸未五色雲見于京師勅先經流貶罪人不
幸殁於貶所有情非惡逆任經刑部陳牒許令歸葬絶
遠之處仍量事官給棺櫝康季榮奏收復原州石門驛
藏木峽制勝六盤石峽等六關訖邠寧張君緒奏今月
十三日收復蕭關御史臺奏義成軍節度使韋讓於懷
眞坊侵街造屋九間已令毁拆訖勅於蕭關置武州改
長樂為威州七月三州七關軍人百姓皆河隴遺黎數
千人見於闕下上御延喜門撫慰令其解辮賜之冠帶
共賜絹十五萬疋八月鳳翔節度使李玭奏收復秦州
制曰自昔皇王之有國也曷嘗不文以守成武以集事
參諸二柄歸乎大寧朕猥荷丕圖思弘景運憂勤庶政
四載於兹每念河湟土疆緜亘遐闊自天寳末犬戎乘
我多難無力禦姦遂縱腥羶不遠京邑事更十葉時近
百年進士試能靡不竭其長策朝廷下議皆亦聽其直
詞盡以不生邊事為永圖且守舊地為明理荏苒於是
收復無由今者天地儲祥祖宗垂祐左祍輸欵邊壘連
降刷恥建功所謀必剋實樞衡妙算將帥雄稜副玄元
不爭之文絶漢武遠征之悔甌脱頓空於内地斥堠全
據於新封莫大之休指期而就况將士等櫛沐風雨暴
露郊原披荆棘而刁斗夜嚴逐豺狼而穹廬曉破動皆
如意古無與京念此誠勤宜加寵賞涇原宜賜絹六萬
疋靈武五萬疋鳳翔邠寧各四萬疋並以戶部産業物
色充仍待季榮叔明李玭君緒各廻戈到鎮度支差脚
支送四道立功將士各具名銜聞奏當議甄酬其秦威
原三州及七關側近訪聞田土肥沃水草豐美如百姓
能耕墾種蒔五年内不加稅賦五年已後重定戶籍便
任為永業溫池鹽利可贍邊陲委度支制置聞奏鳳翔
邠寧靈武涇原守鎮將士如能於本戍處耕墾營田即
度支給賜牛糧子種每年量得斛㪷便充軍糧亦不限
約定數三州七關鎮守官健每人給衣糧兩分一分依
常年例支給一分度支加給仍二年一替換其家口委
長吏切加安存官健有莊田戶籍者仰州縣放免差役
秦州至隴州已來道路要置堡柵與秦州應接委李玭
與劉臯即便計度聞奏如商旅往來官健父兄子弟通
傳家信關司並不得邀詰阻滯三州七關刺史關使將
來訓練捍防有效能者並與超序官爵劒南西川㳂邊
没蕃州近如力能收復本道亦宜接借三州七關創置
戍卒且要務静如蕃人求市切不得通有來投降者申
取長吏處分嗚呼七關要害三郡膏腴侯館之殘趾可
尋唐人之遺風尚在追懷往事良用興嗟夫取不在廣
貴保其金湯得必有時詎計於遲速今則便務修築不
進干戈必使足食足兵有偹無患載洽亭育之道永致
生靈之安中外臣察宜體朕意九月辛亥西川節度使
杜悰奏收復維州制曰朕祗荷丕業思平泰階將分邪
正之源冀使華夷胥悦其有常登元輔久奉武宗深苞
禍心盜弄國柄雖已行譴斥之典而未塞億兆之言是
議再舉朝章式遵彝憲守潮州司馬員外置同正員李
德裕早藉門地叨踐清華累居將相之榮唯以姦傾為
業當會昌之際極公台之榮騁諛佞而得君遂恣横而
持政專權生事妬賢害忠動多詭異之謀潛懷僭越之
志秉直者必棄向善者盡排誣貞良造朋黨之名肆讒
搆生加諸之釁計有踰於指鹿罪實見其欺天屬者方
處鈞衡曾無嫌避委國史於愛婿之手寵秘文於弱子
之身洎參信書亦引親昵恭惟元和寳錄乃不刊之書
擅敢改張㒺有畏忌奪他人之懿績為私門之令猷又
附李紳之曲情斷成吳湘之冤獄凡彼簪纓之士遏其
取舍之途驕居自夸狡蠧無對擢爾之髮數罪未窮載
闚㒺上之由益驗無君之意使天下之人重足而迹皆
讋懼奉面而慢易在心爲臣若斯於法何逭於戲朕務
全大體久為含容雖黜降其官榮尚蓋藏其醜狀而睥
睨未已兢惕無聞積惡旣彰公議難抑是宜移投荒服
以謝萬邦中外臣寮當知予意可崖州司戶參軍所在
馳驛發遣縱逢恩赦不在量移之限以起居郎庾道蔚
禮部員外郎李文儒並充翰林學士十月辛巳京師地
震河西天德靈夏尤甚戍卒壓死者數千人十一月東
川節度使鄭涯鳳翔節度使李玭奏修文川谷路自靈
泉至白雲置十一驛下詔襃美經年為雨所壞又令封
敖修斜谷舊路以刑部侍郎韋有翼為御史中丞以職
方員外郎鄭處誨兼御史知雜幽州軍亂逐其留後張
直方軍人推其衙將周綝為留後十二月追諡順宗曰
至德大聖大安孝皇帝憲宗曰昭文彰武大聖孝皇帝
初以河湟收復百寮請加徽號帝曰河湟收復繼成先
志朕欲追尊祖宗以昭功烈白敏中等對曰非臣愚昧
所能及至是上御宣政殿行事及冊出俯僂目送流涕
嗚咽崖州司戶參軍李德裕卒於貶所
四年春正月以追尊二聖御正殿大赦天下徒流比在
天德者以十年為限旣遇鴻恩例減三載但使循環添
換邊不闕人次第放歸人無怨苦其秦原威武諸州諸
關先准格徒流人亦量與立限止於七年如要住者亦
聽諸州府縣官如請工假一月已下權差諸廰判官一
月已上即准勾當例其課料等據數每貫刻二百文與
見判案官添給有故意殺人者雖已傷未死已死更生
意欲殺傷偶然得免並同已殺人條處分二月皇女萬
夀公主出降右拾遺鄭顥以顥為銀青光禄大夫行起
居郎駙馬都尉三月己卯刑部奏監臨主守應將官物
私自貸使并貸借人及以已物中納官司者并專知别
當主掌所由有犯贓并同犯入已贓不在原赦之限從
之以幽州節度副大使檢校工部尚書張直方為左金
吾衛將軍四月勅法司用刑或持巧詐分律兩端遂成
其罪既奸吏得計則黎庶何安自今後應書罪定刑宜
直指其事不得舞文妄有援引又刑部奏准今年正月
一日勅節文據會昌元年三月二十六日勅竊盜贓至
一貫文處死宜委所司重詳定條目奏聞臣等檢校並
請准建中三年三月二十四日勅竊盜贓滿三疋已上
決殺如贓數不充量請科放從之七月丙子大理卿劉
濛奏古者懸法示人欲使人從善遠罪至於不犯以致
刑措准太和二年十月二十六日刑部侍郎高鉞條疏
准勘節目一十一件下諸州府粉壁書於錄事參軍食
堂每申奏罪人須依前件節目歲月滋久文字湮淪州
縣推案多遺漏節目今後請下諸道令刻石置於會食
之所使官吏起坐觀省記憶條目庶令案牘周詳從之
八月刑部侍郎御史中丞魏謩奏諸道州府百姓詣臺
訴事多差御史推劾臣恐煩勞州縣先請差度支戶部
鹽鐵院官帶憲銜者推劾又各得三司使申稱院官人
數不多例專掌院務課績不辦今諸道觀察使幕中判
官少不下五六人請於其中帶憲銜者委令推劾如累
推有勞能雪冤滯御史臺闕官便令奏用從之九月以
朝請大夫檢校禮部尚書孟州刺史河陽三城節度使
李拭為太原尹北都留守河東節度等使幽州節度使
周綝卒軍人立其牙將張允伸為留後十月中書侍郎
平章事魏扶罷知政事十一月己亥勅收復成維扶等
三州建立已定條令制置一切合同其已配到流人宜
准秦原威武等州流例七年放還以戶部侍郎判本司
事令狐綯為兵部侍郎同平章事十二月以華州刺史
周敬復為光禄大夫檢校左散騎常侍兼洪州刺史江
南西道團練觀察使賜金紫
五年春正月甲戌制皇第七子洽封懷王第八子汭為
昭王第九子汶為康王勅兩京天下州府起大中五年
正月一日已後三年内不得殺牛如郊廟享祀合用者
即與諸畜代二月戸部侍郎裴休充諸道鹽鐵轉運等
使四月癸卯刑部侍郎劉瑑奏據今年四月十三日已
前凡三百四十四年雜制勅計六百四十六門二千一
百六十五條議輕重名曰大中刑法綂類欲行用之五
月以太原尹河東節度使李拭為鳳翔節度使李業檢
校戶部尚書太原尹北都留守充河東節度使守司空
門下侍郎太原郡開國伯食邑一千戶白敏中檢校司
徒同平章事邠州刺史充邠寧節度觀察東面招討黨
項等使以戶部侍郎判戶部事魏謩本司同平章事七
月宰相監修國史崔龜從續柳芳唐歴二十二卷上之
八月勅公主邑司擅行文牒恐多影庇有紊條章今後
公主除錄徵封外不得令邑司行文書牒府縣如緣公
事令邑司申宗正寺與酌事體施行汝州刺史張義潮
遣兄義澤以瓜沙伊肅等十一州戶口來獻自河隴䧟
蕃百餘年至是悉復隴右故地以義潮為瓜沙伊等州
節度使九月勅條疏刺史交代須一一交割公事與知
州官方得離任准會昌元年勅刺史只禁科率由抑配
人戶至於使州公廨及雜利潤天下州府皆有規制不
敢違越緣未有明勅處分多被無良人吏致使恐嚇或
致言訟起今後應刺史下擔什物及除替後資送錢物
但不率歛官吏不科配百姓一任各守州縣舊例色目
支給如無公廨不在資送之限若輒有率配以入已贓
論以正議大夫兵部侍郎諸道鹽鐵轉運使上柱國河
東縣開國子裴休守禮部尚書進階金紫以前宣歙觀
察使大中大夫檢校左散騎常侍裴諗權知兵部侍郎
十月己亥京兆尹韋博奏京畿富戶為諸軍影占苟免
府縣色役或有追訴軍府紛然請准會昌三年十二月
勅諸軍使不得強奪百姓入軍從之十一月中書侍郎
兼禮部尚書平章崔龜從檢校尚書左僕射汴州刺史
充宣武軍節度使沙州置歸義軍以張義潮為節度使
太子詹事姚康獻帝王政纂十卷又撰綂史三百卷上
自開闢下盡隋朝帝王美政詔令制置銅鹽錢榖損益
用兵利害下至僧道是非無不備載編年為之國子祭
酒馮審奏文宣王廟始太宗立之睿宗書額武后竊政
之日改篆題大周二字請削之從之十二月盜斫景陵
神門戟京兆尹韋博罰兩月俸貶宗正卿李文舉睦州
刺史陵令吳閱岳州司馬奉先令裴讓隋州司馬是歲
湖南大饑
六年春正月戊辰以隴州防禦使薛逵為秦州刺史天
雄軍使兼秦成階兩州經略使二月右衛大將軍鄭光
以賜田請免租稅宰相魏謩奏曰鄭光以國舅之親賜
田可也免稅無以勸蒸民勅曰一依人戶例供稅三月
隴州刺史薛逵奏修築定成關工畢四月丁酉勅常平
義倉斛㪷每年檢勘實水旱災處錄事參軍先勘人戶
多少支給先貧下戶富戶不在支給之限以禮部尚書
諸道鹽鐵轉運等使裴休可本官同平章事五月勅天
下軍府有兵馬處宜選會兵法能弓馬等人充教練使
每年合教習時常令教習仍於其時申兵部御史臺奏
諸色刑獄有關連朝官者尚書省四品已上諸司三品
已上官宜先奏取進止如取諸色官狀即申中書取裁
從之秋七月丙辰前淮南節度使金紫光禄大夫檢校
尚書左僕射兼揚州大都督府長史御史大夫上柱國
贊皇郡開國公食邑一千五百戶李珏卒贈司空勅犯
贓人平贓據律以當時物價上旬估請取所犯之處其
月内上旬時估平之從之檢校司空太子少師上柱國
范陽郡開國公食邑二千戶盧鈞可太原尹北都留守
河東節度使九月勅起居郎轉官月限宜以二十箇月
七年春正月壬辰金紫光禄大夫守太子少傅分司上
柱國晉陵郡開國公食邑二千戶歸融卒贈右僕射宗
正卿李文舉貶睦州刺史四月以御史大夫鄭朗為中
書侍郎同平章事五月左衛率府倉曹張戣集律令格
式條件相類一千二百五十條分一百二十一門號曰
刑法綂類上之七月以正議大夫尚書左丞上柱國賜
紫金魚袋崔璪為刑部尚書以銀青光禄大夫行兵部
侍郎知制誥充翰林學士蘇滌為尚書左丞權知戶部
侍郎崔璵可權知兵部侍郎十月尚書左僕射門下侍
郎平章事大清宫使弘文館大學士崔鉉進續會要四
十卷修撰官楊紹復崔瑑薛逢鄭言等賜物有差
八年春正月陜州黃河清二月南蠻進犀牛詔還之三
月勅以旱詔使疏決繫囚宰相監修國史魏謩修成文
宗實錄四十卷上之修史官給事中盧躭太常少卿蔣
偕司勲員外郎王渢右補闕盧吉頒賜銀器錦綵有差
以山南東道節度使檢校戶部尚書襄州刺史上柱國
酒泉縣開國子食邑三百尸李景讓為吏部尚書五月
以中書舍人翰林學士韋澳為京兆尹以戶部侍郎翰
林學士承旨上柱國武功縣開國子食邑三百尸蘇滌
檢校兵部尚書兼江陵尹御史大夫充荆南節度管内
觀察處置等使七月銀青光禄大夫守門下侍郎同平
章事魏謩兼戶部尚書八月以司農卿鄭助為檢校左
散騎常侍兼夏州刺史御史大夫上柱國滎陽縣開國
男食邑三百戶夏綏銀宥等州節度營田觀察處置押
蕃落安撫平夏党項等使
九年春正月辛巳銀青光禄大夫秘書監許昌縣開國
男陳商卒贈工部尚書二月中書侍郎兼禮部尚書同
平章事裴休檢校吏部尚書兼汴州刺史御史大夫充
宣武軍節度使汴宋亳潁觀察處置等使三月試宏詞
舉人漏泄題目為御史臺所劾侍郎裴諗改國子祭酒
郎中周敬復罰兩月俸料考試官刑部郎中唐枝出為
處州刺史監察御史馮顓罰一月俸料其登科十人並
落下其吏部東銓委右丞盧懿權判以吏部侍郎鄭涯
檢校禮部尚書兼定州刺史御史大夫充義武軍節度
易定州觀察處置北平軍等使御史臺據正月八日禮
部貢院捉到明經黃續之趙弘成全質等三人偽造堂
印堂帖兼黃續之偽著緋衫將偽帖入貢院令與舉人
虞蒸胡簡党贊等三人及第許得錢一千六百貫文據
勘黃續之等罪欵具招造偽所許錢未曾入手便事敗
奉勅並准法處死主司以自獲姦人並放七月以河東
節度使檢校司空太原尹北都留守上柱國范陽郡開
國公食邑二千戶盧鈞守尚書右僕射八月以門下侍
郎守尚書右僕射監修國史博陵縣開國伯食邑一千
戶崔鉉檢校司空同平章事兼揚州大都督府長史充
淮南節度副大使知節度使事宣宗宴餞賦詩以賜之
九月招義節度使檢校禮部尚書兼潞州大都督府長
史御史大夫上柱國賜紫金魚袋鄭涓檢校刑部尚書
太原尹比都留守御史大夫充河東節度管内觀察處
置等使十一月以河南尹劉瑑檢校工部尚書汴州刺
史兼御史大夫充宣武軍節度宋亳汴潁觀察處置等
使以中書舍人鄭顥為禮部侍郎
十年春正月乙巳以正議大夫華州刺史潼關防禦鎮
國軍等使上柱國隴西縣開國男食邑三百戶賜紫金
魚袋李納檢校左散騎常侍兼越州刺史御史大夫浙
江東道都團練觀察等使三月中書門下奏據禮部貢
院見置科目開元禮三禮三傳三史學究道舉明算童
子等九科近年取人頗濫曾無實藝可採徒添入仕之
門須議條疏俾精事業臣已於延英面論伏奉聖旨將
文字來者其前件九科臣等商量望起大中十年權三
年滿後至時赴科試者令有司據所舉人先進名令中
書舍人重覆問過如有本業稍通堪備朝廷顧問即作
等第進名候勅處分如有事業荒蕪不合送名數者考
官即議朝責其童子近日諸道所薦送者多年齒已過
偽稱童子考其所業又是常流起今日後望令天下州
府薦送童子並須實年十一十二已下仍須精熟一經
問皆全通兼自能書寫者如違制條本道長吏亦議懲
法從之四月癸丑以刑部郎中盧搏為廬州刺史以給
事中渤海郡開國公食邑二千戶高少逸檢校禮部尚
書華州刺史潼關防禦鎮國軍等使六月以兵部郎中
裴夷直為蘇州刺史九月以中書舍人杜審權知禮部
貢舉十月以邠寧慶節度使檢校禮部尚書邠州刺史
上柱國賜紫金魚袋畢諴為檢校兵部尚書潞州大都
督府長史御史大夫充招義節度副大使知節度使潞
邢洺等州觀察使桂管觀察使令狐楚卒贈禮部尚書
十一年春正月以銀青光禄大夫守吏部尚書上柱國
酒泉縣開國男食邑三百戶李景讓為御史大夫以朝
請大夫守御史中丞兼尚書右丞上柱國賜紫金魚袋
夏侯孜為戶部侍郎判戶部事以朝散大夫守京兆尹
上柱國扶風縣開國男食邑三百戶賜紫金魚袋韋澳
檢校工部尚書孟州刺史御史大夫充河陽三城節度
孟懷澤觀察處置等使先是車駕將幸華清宫兩省官
進狀論奏詔曰朕以驪山近宫眞聖廟貌未嘗修謁自
謂闕然今屬陽和氣清中外事簡聽政之暇或議一行
蓋崇禮敬之心非以佚遊為事雖申勅命兼慮勞人卿
等職備禁闈志勤奉上援據前古列狀上章載陳懇到
之詞深覩盡忠之節已允來請所奏以劒南西川節度
副大使知節度事管内觀察處置統押近界諸蠻及西
山八國雲南安撫等使特進檢校司徒同中書門下平
章事兼成都尹上柱國太原郡開國公食邑二千戶白
敏中以本官兼江陵尹充荆南節度管内觀察處置等
使二月以夏綏銀宥節度使通議大夫檢校左散騎常
侍夏州刺史御史大夫上柱國滎陽縣開國男食邑三
百戶賜紫金魚袋鄭助為檢校工部尚書邠州刺史充
邠寧慶節度管内營田觀察處置兼充慶州南路救援
鹽州及當道㳂路鎮寨粮料等使以右金吾衛將軍田
在賓檢校右散騎常侍兼夏州刺史代鄭助為夏綏銀
宥節度等使以荆南節度使銀青光禄大夫檢校兵部
尚書兼江陵尹御史大夫上柱國武功郡開國男食邑
三百戶蘇滌為太常卿以銀青光禄大夫守門下侍郎
兼戶部尚書同平章事監修國史上柱國魏謩檢校戶
部尚書同平章事兼成都尹充劒南西川節度副大使
知節度事以太中大夫守工部尚書上柱國賜紫金魚
袋崔慎由為中書侍郎同平章事以成德軍節度鎮冀
深趙觀察處置等使起復雲麾將軍守左金吾衛大將
軍同正檢校兵部尚書鎮州大都督府長史王紹鼎為
銀青光禄大夫檢校尚書右僕射餘官如故以通議大
夫守中書門下侍郎兼禮部尚書同平章事集賢殿大
學士上柱國賜紫金魚袋鄭朗可監修國史太中大夫
守工部尚書同平章事上柱國賜紫金魚袋崔慎由可
集賢院大學士三月起復朝請大夫深州刺史御史大
夫兼成德軍節度判官王紹懿可檢校左散騎常侍鎮
府左司馬知府事充成德軍節度副使兼充都知兵馬
使以成德軍中軍兵馬使銀青光禄大夫檢校太子賓
客兼監察御史上柱國王景玄可本官深州刺史本州
團練守捉使檢校左散騎常侍右神武大將軍知軍事
王紹孚可落起復依前右神武大將軍紹懿紹孚鎮州
王紹鼎之弟也景玄紹鼎子也以朝請大夫檢校刑部
尚書華州刺史上柱國酇縣開國男食邑三百戶賜紫
金魚袋蕭俶為太子賓客分司東都四月以職方郎中
知制誥裴坦為中書舍人以朝議大夫權知京兆尹崔
郢為濮王傅分司東都以決殺府吏也以江西觀察使
洪州刺史御史中丞上柱國賜紫金魚袋張毅夫為京
兆尹以鳳翔節度使正議大夫檢校戶部尚書兼鳳翔
尹上柱國襲晉國公食邑三千戸襲實封一百五十戶
裴識可許州刺史充忠武軍節度陳許蔡觀察等使以
吏部侍郎盧懿檢校工部尚書兼鳳翔尹御史大夫鳳
翔隴右節度使以中書舍人鄭憲為洪州刺史御史中
丞江南西道都團練觀察處置等使仍賜紫金魚袋以
安南宣慰使右千牛衛大將軍宋涯為安南都護御史
中丞本管經略招討處置等使以幽州節度使張允伸
弟允中為荆州刺史允千檀州刺史允辛安塞軍使允
舉納降軍使並兼御史中丞以前邠寧節度使朝議大
夫檢校工部尚書邠州刺史上柱國賜紫金魚袋柳憙
可檢校禮部尚書河南尹五月以職方郎中李玄為夀
州刺史六月以朔方靈武定遠等城節度使朝散大夫
檢校左散騎常侍靈州大都督府長史上柱國賜紫金
魚袋劉潼為鄭州刺史馳驛赴任以給邊兵糧不及時
也以安南都護宋涯為容州刺史容管經略招討處置
等使制皇第三男灌封衛王第十一男澭封廣王以朝
散大夫守尚書兵部侍郎判度支上柱國彭縣開國男
食邑三百戶賜紫金魚袋蕭鄴本官同平章事判度支
以右監門將軍知内府省事清河公崔巨淙為淮南監
軍以特進檢校司空兼太子太傅分司東都上柱國扶
風郡開國公食邑二千戶杜悰本官判東都尚書省兼
御史大夫充東都留守東畿汝都防禦使七月以飛龍
使宫闈局令王歸長守内侍省内常侍知省事充内樞
密使責授邠州員外司馬張直方為右驍衛大將軍八
月成德軍節度使檢校尚書右僕射王紹鼎卒贈司空
賻布帛三百段以皇子昭王汭為開府儀同三司守鎮
州大都督府長史成德軍節度鎮冀深趙觀察等大使
以成德軍節度副使都知兵馬使左司馬知府事御史
中丞王紹懿為成德軍副使留後以義武軍節度易定
觀察等使檢校禮部尚書定州刺史上柱國榮陽縣開
國男食邑三百戶鄭涯檢校戶部尚書汴州刺史上柱
國充宣武軍節度副大使知節度事宋亳觀察亳州大
清宫等使以四鎮北庭行軍涇原渭武節度使銀青光
禄大夫檢校右散騎常侍涇州刺史御史大夫上柱國
范陽縣開國男食邑三百戶盧簡求可檢校工部尚書
定州刺史義武節度使易定觀察北都天平軍等使以
鹽州防禦押蕃落諸軍防秋都知兵馬使度支烏池榷
税等使檢校右散騎常侍鹽州刺史上柱國賜紫金魚
袋陸躭代簡求為涇原節度使以翰林學士朝散大夫
中書舍人賜紫金魚袋曹確權知河南尹汝州防禦使
令狐緒有善政郡人詣闕請立德政碑頌緒以弟綯在
中書上表乞寢從之以太常卿蘇滌為兵部尚書權知
吏部銓事以銀青光禄大夫守散騎常侍上柱國渤海
郡開國伯食邑七百戶封敖為太常卿是月熒惑犯東
井九月以秦州刺史李承勛為朝散大夫檢校工部尚
書涇州刺史充四鎮北庭涇原渭武節度等使以禮部
郎中楊知溫充翰林學士以中散大夫尚書禮部侍郎
上柱國賜紫金魚袋杜審權為陜州大都督府長史兼
御史大夫陜虢都防禦觀察處置等使以銀青光禄大
夫檢校司空兼太子太師上柱國范陽郡開國公食邑
二千戶盧鈞為檢校司空同中書門下平章事興元尹
充山南西道節度等使右補闕陳嘏左拾遺王譜右拾
遺薛廷傑上疏諫遣中使往羅浮山迎軒轅先生詔曰
朕以萬機事繁躬親庶務訪聞羅浮山處士軒轅集善
能攝生延齡益夀乃遣使迎之或冀有少保理也朕每
觀前史見秦皇漢武為方士所惑常以之為誡卿等位
當論列職在諫司閱示來章深納誠意仍謂崔慎由曰
為吾言於諫官雖少翁欒大復生不能相惑如聞軒轅
生高士欲與之一言耳宰相鄭朗累月請告三章求免
是月乙未彗出於房初度長三尺十月制通議大夫守
中書侍郎禮部尚書同平章事監修國史上柱國賜紫
金魚袋鄭朗可檢校尚書右僕射兼太子少保以山南
西道節度使中散大夫檢校禮部尚書興元尹上柱國
賜紫金魚袋蔣係權知刑部尚書宰相崔慎由兼修國
史蕭鄴兼集賢殿大學士以華州刺史高少逸為左散
騎常侍以蘇州刺史裴夷直為華州刺史潼關防禦鎮
國軍等使以太常少卿崔鈞為蘇州刺史入廻鶻冊禮
使衛尉少卿王端章貶賀州司馬副使國子禮記博士
李潯為郴州司馬判官河南府士曹李寂永州司馬端
章等出塞黑車子阻路而廻故也以成德軍觀察留後
御史中丞賜紫金魚袋王紹懿檢校工部尚書兼鎮州
大都督府長史御史大夫充成德軍節度鎮冀深趙觀
察等使以中書舍人李藩權知禮部貢院十一月太子
少師鄭朗卒贈司空銀青光禄大夫檢校尚書左僕射
兼太子太保充右羽林統軍御史大夫上柱國滎陽縣
開國男食邑三百戶鄭光卒輟朝三日贈司徒仍令百
官奉慰上之元舅也宰相崔慎由為中書侍郎兼禮
尚書尚書蕭鄴兼工部尚書餘並如故十二月以昭義
軍節度使朝議大夫檢校工部尚書上柱國平陰縣開
國男食邑三百戶畢諴為太原尹北都留守河東節度
使朝議大夫檢校禮部尚書兼太原尹北都留守上柱
國賜紫金魚袋劉瑑為尚書戶部侍郎判度支以翰林
學士承旨通議大夫守尚書戶部侍郎知制誥上護軍
賜紫金魚袋蔣伸為兵部侍郎充職以金紫光禄大夫
守太子少保分司東都上柱國河東縣開國男食邑五
百戶裴休檢校戶部尚書兼潞州大都督府長史昭義
軍節度副大使知節度事潞磁邢洺觀察等使以正議
大夫行尚書兵部侍郎上柱國河東縣開國男食邑三
百戶賜紫金魚袋柳仲郢本官兼御史大夫充諸道鹽
鐵轉運使以正議大夫檢校戶部尚書兼太子賓客上
柱國賜紫金魚袋孔溫業本管分司東都以病請告故
也禮部郎中楊知溫本官知制誥充翰林學士以幽州
中軍使檢校國子祭酒幽府左司馬知府事御史中丞
張簡眞檢校右散騎常侍允伸之子也以中散大夫權
知刑部尚書上柱國賜紫金魚袋蔣係檢校戶部尚書
鳳翔尹御史大夫鳳翔隴右節度觀察處置等使是歲
舒州吳塘堰有衆禽成巢闊七尺高七丈而水禽山鳥
鷹隼鷰雀之類無不馴狎又有鳥人面綠毛爪喙皆紺
色其聲曰甘人呼為甘蟲
十二年春正月以晉陽令鄭液為通州刺史羅浮山人
軒轅集至京師上召入禁中謂曰先生遐夀而長生可
致乎曰徹聲色去滋味哀樂如一德施周給自然與天
地合德日月齊明何必别求長生也留之月餘堅求還
山三月以前鄉貢進士于琮為秘書省校書郎尋尚皇
女廣德公主改銀青光禄大夫守右拾遺駙馬都尉以
安南本管經略招討處置使朝散大夫檢校左散騎常
侍安南都護御史大夫賜紫金魚袋李弘甫為宗正卿
以中大夫守京兆尹上柱國賜紫金魚袋張毅夫為鄂
州刺史御史大夫鄂岳蘄黃申等州都團練觀察使以
太中大夫福州刺史御史中丞上柱國賜紫金魚袋楊
發檢校右散騎常侍廣州刺史御史大夫充嶺南東道
節度觀察處置等使以朝散大夫守康王傅分司東都
上柱國襲魏郡開國公食邑二千戶賜紫金魚袋王式
為安南都護兼御史中丞充安南本管經略招討處置
等使以朝請大夫前守太子賓客分司東都上柱國酇
縣開國男食邑三百戸賜紫金魚袋蕭俶守太子少保
分司以朝請大夫檢校左散騎常侍右金吾大將軍充
右街使上柱國襲太原郡開國公食邑二千戶賜紫金
魚袋王鎮為檢校左散騎常侍使持節都督福州諸軍
事兼福州刺史御史大夫充福建等州都團練觀察處
置等使以翰林學士朝議郎守尚書司勲郎中知制誥
賜緋魚袋孔溫裕為中書舍人充職以右驍衛上將軍
李正源守大内皇城留守以朝議大夫守尚書戶部侍
郎判度支上柱國賜紫金魚袋劉瑑本官同平章事依
前判度支以太中大夫守中書侍郎兼禮部尚書同平
章事監修國史上柱國賜紫金魚袋崔慎由檢校禮部
尚書梓州刺史御史大夫劒南東川節度副大使知節
度事代韋有翼以有翼為吏部侍郎二月以前邕管經
略招討處置使朝議郎邕州刺史御史中丞賜紫金魚
袋段文楚為昭武校尉右金吾衛將軍以朝議郎守中
書舍人權知禮部貢舉上柱國賜緋魚袋李藩為尚書
戶部侍郎以朝散大夫守工部尚書同平章事充集賢
殿大學士上柱國彭城縣開國男食邑三百戶賜紫金
魚袋蕭鄴為監修國史以朝議大夫守戶部侍郎同平
章事判度支上柱國賜紫金魚袋劉瑑可充集賢院學
士以渤海國王弟權知國務大虔晃為銀青光禄大夫
檢校秘書監忽汗州都督冊為渤海國王以兵部侍郎
柳仲郢為刑部尚書以朝議大夫守尚書戶部侍郎判
戶部事上柱國賜紫金魚袋夏侯孜為兵部侍郎充諸
道鹽鐵轉運使以朝請大夫權知刑部侍郎賜紫金魚
袋杜勝為戶部侍郎判戶部事以光禄大夫守左領軍
衛大將軍分司東都上柱國會稽縣開國公食邑一千
五百戶康季榮可檢校尚書右僕射兼左衛上將軍分
司貶前利州刺史杜倉為賀州司戶蔡州刺史李叢邵
州司馬以工部郎中知制誥于德孫庫部郎中知制誥
苗恪並可中書舍人依前翰林學士以前右金吾衛將
軍鄭薄璋前鴻臚少卿鄭漢卿並起復授本官國舅光
之子也以銀青光禄大夫行給事中駙馬都尉衛洙為
工部侍郎前濮王傅分司皇甫權為康王傅分司以庫
部員外郎史館修撰李渙為長安令閏二月以司農少
卿盧籍為代州刺史前江陵少尹杜惲為司農少卿以
河東馬步都虞候段威為朔州刺史充天寧軍使兼興
唐軍沙陁三部落防遏都知兵馬使五月以兵部侍郎
鹽鐵轉運使夏侯孜本官同平章事六月南蠻攻安南
府八月洪州賊毛合宣城賊康全大攻掠郡縣詔兩淅
兵討平之十二月太子少保魏謩卒贈司徒
十三年春正月以虢陜觀察使杜審權為戶部侍郎判
戶部事三月宰相盧鄴罷知政事守吏部尚書四月以
翰林學士承旨兵部侍郎知制誥蔣伸本官同平章事
五月上不豫月餘不能視朝八月七日宣遺詔立鄆王
為皇太子勾當軍國事是日崩於大明宫聖夀五十詔
門下侍郎平章事令狐綯攝冡宰群臣上諡曰聖武獻
文孝皇帝廟號宣宗十四年二月葬於貞陵
史臣曰臣嘗聞黎老言大中故事獻文皇帝器識深遠
久歴艱難備知人間疾苦自寳歴以來中人擅權事多
假借京師豪右大擾窮民洎大中臨馭一之日權豪歛
迹二之日姦臣畏法三之日閽寺讋氣由是刑政不濫
賢能效用百揆四嶽穆若清風十餘年間頌聲載路上
宫中衣澣濯之衣常膳不過數器非母后侑膳輒不舉
樂歲或小饑憂形於色雖左右近習未嘗見怠惰之容
與群臣言儼然煦接如待賓僚或有所陳聞虛襟聽納
舊時人主所行黃門先以龍腦鬱金藉地上悉命去之
宫人有疾醫視之旣瘳即袖金賜之誡曰勿令勅使知
謂予私於侍者其恭儉好善如此季年風毒召羅浮山
人軒轅集訪以治國治身之要其伎術詭異之道未嘗
措言集亦有道之士也十三年春堅求還山上曰先生
少留一年候於羅浮山别創一道館集無留意上曰先
生捨我亟去國有災乎朕有天下竟得幾年集取筆寫
四十年而十字挑上乃十四年也興替有數其若是乎
而帝道皇猷始終無缺雖漢文景不足過也惜乎簡籍
遺落舊事十無三四吮墨揮翰有所慊然
贊曰李之英主實惟獻文粃粺盡去淑慝斯分河隴歸
地朔漠消氛到今遺老謌詠明君
舊唐書卷十八下
舊唐書卷十八下考證
宣宗本紀六月以戶部侍郎充諸道鹽鐵轉運使馬植
本官同平章事新書馬植入相在會昌二年五月
七月以兵部尚書李讓夷為劒南東川節度使(臣德)
(潛)按新書讓夷于三月拜司空未嘗罷相為兵部尚
書也此處闕同平章事文
大中元年二月制憲宗第十七子惕封彭王新書在
三年十一月己卯舊書傳同
第十八子惴封棣王新書在六年十一月舊書傳同
第五子澤封濮王新書在二年三月舊書傳同
第六子潤封鄂王新書在五年六月舊書傳同
二年六月己丑太皇太后郭氏崩新書在五月己卯
七月戊午以前山南西道節度使高元裕為吏部尚書
沈炳震曰元裕傳大中初為刑部尚書三年檢校
吏部尚書山南東道節度使此尚書兼東道之拜非
自西道遷吏部尚書也且本傳亦無節度西道文疑
誤
十一月以戶部侍郎判度支崔龜從本官同平章事
新書在四年六月戊申本傳同當從新書
三年十一月幽州軍亂逐其留後張直方軍人推其衙
將周綝為留後沈炳震曰新書在四年八月軍人
逐直方即以張允伸為留後無周綝綱目同舊書
四年冬十月中書侍郎同平章事魏扶罷知政事(臣)
(德潛)按新書六月戊申扶已書薨則十月中不應罷
知政事兩書必有一誤也而扶無傳可考未知孰是
綱目與舊書同
五年春正月制皇第七子洽封懷王第八子汭封昭王
第九子汶封康王新書在八年九月舊書傳同
八月沙州刺史張義潮遣其兄義澤以瓜沙伊肅等十
一州戶口來獻(臣宗萬)按河湟自天寳末䧟没吐
蕃百有餘年至是始悉復故地實錄正月壬戍天德
軍奏沙州刺史張義潮差使上表請以沙州降十月
遣義澤以瓜沙伊肅等十一州地圖戶籍來獻唐年
補錄舊紀義潮降在五年八月新書五年十月沙州
人張義潮以十一州歸於有司又傳擢義潮沙州防
禦使據此則舊書八月本唐年補錄舊紀新書十月
本實錄均統為一事也通鑑從實錄分晰正月請降
十月獻地當從通鑑至義潮官名舊書本實錄書刺
史通鑑同新傳則書防禦使兩書互異十一州者瓜
沙伊肅鄯甘河西蘭岷廓是也
十年春正月以華州刺史李訥檢校左散騎常侍兼越
州刺史浙東都團練觀察等使(臣德潛)按新書九
年七月浙東軍亂已逐觀察使李訥矣而舊書于十
年始遷浙東觀察使未知孰是綱目與新書同
十一年六月皇第三男灌封衛王沈炳震曰本傳宣
宗第三男滋已封夔王灌非第三男應誤
十三年三月宰相蕭鄴罷知政事守吏部尚書新書
在十一月懿宗即位後當從新書
史臣論臣嘗聞黎老言云云異代史官稱臣非體亦
仍舊文未訂正也
舊唐書卷十八下考證
