舊唐書卷十九上
後晉司空同中書門下平章事劉昫撰
本紀第十九上
懿宗
懿宗昭聖恭惠孝皇帝諱漼宣宗長子母曰元昭皇太
后晁氏太和七年十一月十四日生於藩邸會昌六年
十月封鄆王本名溫大中十三年八月七日宣遺詔立
為皇太子監國改今名十三日柩前即帝位年二十七
帝姿貌雄傑有異稠人藩邸時常經重疾郭淑妃侍醫
藥見黃龍出入於卧内旣間妃以異告帝曰慎勿復言
又嘗大雪數尺而帝寢室之上獨無人皆異之宣宗制
泰邊陲樂曲詞有海晏咸通之句又大中末京城小兒
疊布漬水紐之向日謂之拔暈帝果以鄆王即大位以
咸通為年號九月釋服追尊母后晁氏爲皇太后諡曰元
昭十月癸未制以門下侍郎守左僕射同平章事令狐
綯守司空門下侍郎兵部尚書同平章事蕭鄴兼尚書
右僕射中書侍郎禮部尚書平章事夏侯孜兼兵部尚
書中書侍郎平章事蔣伸兼工部尚書並依前知政事
又以兵部侍郎鄭顥為河南尹以昭義軍節度潞邢磁
洺觀察等使光禄大夫檢校吏部尚書兼潞州大都督
府長史上柱國河東縣開國子食邑五百戸裴休為太
原尹北都留守河東節度管内觀察處置等使以河中
節度使檢校尚書左僕射畢諴為汴州刺史充宣武軍
節度宋亳觀察等使以中書舍人裴坦權知禮部貢舉
十二月以戶部侍郎翰林學士杜審權為檢校禮部尚
書河中晉絳節度等使
咸通元年春正月上御紫宸殿受朝對室韋使二月葬
宣宗皇帝於貞陵以右拾遺劉鄴充翰林學士以河中
節度使杜審權為兵部侍郎判度支尋以本官同平章
事以門下侍郎守司徒同平章事令狐綯檢校司徒同
平章事出鎮河中尚書左僕射諸道鹽鐵轉運使杜悰
同平章事浙東觀察使王式斬草賊仇甫浙東郡邑皆
平八月以河東節度使裴休為鳳翔尹鳳翔隴右節度
使以鳳翔隴右節度使銀青光禄大夫檢校刑部尚書
盧簡求為太原尹北都留守河東節度使十一月丙午
朔丁未上有事於郊廟禮畢御丹鳳門大赦改元以中
書舍人薛䏙權知貢舉
二年春二月吏部尚書蕭鄴檢校尚書右僕射太原尹
北都留守河東節度觀察等使鄭滑節度使檢校工部
尚書李福奏屬郡潁州去年夏大雨沉丘汝陰潁上等
縣平地水深一丈田稼屋宇湮没皆盡乞蠲租賦從之
以中書侍郎兼工部尚書蔣伸兼刑部尚書右僕射門
下侍郎杜悰為左僕射依前知政事四月以前婺州刺
史裴閔為潁州刺史充本州團練鎮遏等使以駕部郎
中王鐸本官知制誥八月以中書舍人衛洙為工部侍
郎尋改銀青光禄大夫檢校禮部侍郎兼滑州刺史御
史大夫駙馬都尉充義成軍節度鄭滑潁觀察處置等
使洙奏狀稱蒙恩除授滑州刺史官號内一字與臣家
諱音同雖文字有殊而聲韻難别請改授閑官者勅曰
嫌名不諱著在禮文成命已行固難依允以兵部侍郎
曹確判度支以兵部員外郎楊知遠司勲員外郎穆仁
裕試吏部宏詞選人九月以前兵部侍郎判度支畢諴
為工部尚書同平章事蔣伸罷知政事林邑蠻寇安南
府遣神策將軍康承訓率禁軍及江西湖南之兵赴援
三年春正月左僕射門下侍郎平章事杜悰率百寮上
徽號曰睿文明聖孝德皇帝五月勅嶺南分為五管誠
已多年居常之時同資禦捍有事之際要别改張邕州
西接南蠻深據黃洞控兩江之獷俗居數道之游民比
以委人太輕軍威不振境連内地不並海南宜分嶺南
為東西道節度觀察處置等使以廣州為嶺南東道邕
州為嶺南西道别擇良吏付以節旄其所管八州俗無
耕桑地極邊遠近罹盗擾尤甚凋殘將盛藩垣宜添州
縣宜割桂州管内龔州象州容州管内藤州巖州並隸
嶺南西道收管宰臣杜悰兼司空畢諴兼兵部尚書駕
部郎中知制誥王鐸為中書舍人以邕管經略使鄭愚
為廣州刺史充嶺南東道節度觀察處置等使將軍宋
戎為嶺南西道節度使夏淮南河南蝗旱民饑南蠻䧟
交阯徵諸道兵赴嶺南詔湖南水運自湘江入澪渠西
造地麫粥以饋行營湘灕泝運功役艱難軍屯廣州乏
食潤州人陳磻石詣闕上書言江西湖南泝流運糧不
濟軍師士卒食盡則散此宜深慮臣有竒計以饋南軍
天子召見磻石因奏臣弟聽思曾任雷州刺史家人隨
海船至福建往來大船一隻可致千石自福建裝船不
一月至廣州得船數十艘便可致三萬石至廣府矣又
引劉裕海路進軍破盧循故事執政是之以磻石為鹽
鐵廵官往楊子院專督海運於是康承訓之軍皆不闕
供七月徐州軍亂以浙東觀察使王式檢校工部尚書
徐州刺史御史大夫武寧軍節度徐泗濠觀察等使初
王智興得徐州召募兇豪之卒二千人號曰銀刀雕旗
門搶挾馬等軍番宿衙城自後寖驕節度使姑息不暇
田牟鎮徐日每與驕卒雜坐酒酣撫背時把板為之唱
歌其徒日費萬計每有賓宴必先猒食飫酒祁寒暑雨
巵酒盈前然猶諠譟邀求動謀逐帥前年夀州刺史溫
璋為節度使驕卒素知璋嚴酷深負憂疑璋開懷撫諭
終為猜貳給與酒食未嘗瀝口不期月而逐璋上是以
式代璋時式以忠武義成之師三千平定仇甫便詔式
率二鎮之師渡淮徐卒聞之懼其勢無如之何至大彭
館方來迎謁居三日犒勞兩鎮兵令還旣擐甲執兵即
命環驕卒殺之徐卒三千餘人是日盡誅繇是兇徒悉
殄九月以戶部侍郎李晦檢校工部尚書兼興元尹山
南西道節度使十一月遣將軍蔡襲率禁軍三千會諸
道之師赴援安南以吏部侍郎鄭處誨蕭倣吏部員外
郎楊儼戸部員外郎崔彦昭等試宏詞選人十二月以
吏部侍郎蕭倣權知禮部貢舉
四年春正月甲子朔庚午上有事于圓丘禮畢御丹鳳
樓大赦中外官宜准建中元年勅授官後三日舉一人
自代州牧令錄上佐官在任須終三考河東節度使檢
校刑部尚書盧簡方以病求罷詔以太子少師致仕歸
東都以昭義節度使檢校禮部尚書上柱國賜紫金魚
袋劉潼為太原尹北都留守御史大夫充河東節度觀
察處置等使二月以左散騎常侍李荀檢校工部尚書
滑州刺史義成軍節度鄭滑觀察等使三月以兵部侍
郎判度支楊收本官同平章事以刑部侍郎曹汾為河
南尹以戶部侍郎李蠙檢校禮部尚書潞州大都督府
長史充昭義節度觀察處置等使四月勅徐州罷防禦
使為文都隸兖州七月朔制安南寇䧟之初流人多寄
溪洞其安南將吏官健走至海門者人數不少宜令宋
式李良瑍察訪人數量事救䘏安南營内被蠻賊驅劫
處本戶兩税丁錢等量放二年候收復後别有指揮其
安南溪洞首領素推誠節雖蠻寇竊據城壁而酋豪各
守土疆如聞溪洞之間悉藉嶺北茶藥宜令諸道一任
商人興販不得禁止往來廉州珠池與人共利近聞本
道禁斷遂絶通商宜令本州任百姓採取不得止約其
徐州銀刀官健其中先有逃竄者累降勅旨不令捕逐
其今年四月十八日草賊頭首已抵極法其餘徒黨各
自奔逃所在更勿捕逐是月東都許汝徐泗等州大水
傷稼初大中末安南都護李琢貪暴侵刻獠民羣獠引
林邑蠻攻安南府三年大徵兵赴援天下騷動其年冬
蠻竟䧟交州赴安南諸軍並令抽退分保嶺南東西道
十一月長安縣尉集賢校理令狐滈為左拾遺制出左
拾遺劉蛻起居郎張雲上疏論滈父綯秉權之日廣納
賂遺受李琢賄除安南致生蠻寇滈不宜居諫諍之列
時綯在淮南上表論訴乃貶雲興元少尹蛻華隂令滈
改詹事司直以中書舍人王鐸權知禮部貢舉以兵部
侍郎判度支曹確同平章事以中書侍郎平章事畢諴
檢校吏部尚書河中尹晉絳慈隰節度使就加幽州張
允伸檢校司徒以兵部侍郎高璩本官同平章事以戶
部侍郎裴寅判本司事
五年春正月戊午朔以用兵罷元會諫議大夫裴坦上
疏論天下徵兵財賦方匱不宜過興佛寺以困國力優
詔答之二月以兵部尚書牛叢檢校兵部尚書兼成都
尹劒南西川節度副大使知節度事徐州處置觀察防
禦使以門下侍郎兵部尚書平章事杜審權為潤川刺
史浙江西道節度使三月以兵部郎中高湜員外于懷
試吏部平判選人四月右僕射平章事夏侯孜增爵五
百戶以中書舍人王鐸為禮部侍郎以晉州刺史孟球
檢校工部尚書兼徐州刺史南蠻宼邕管以秦州經略
使高駢率禁軍五千赴邕管會諸道之師禦之五月丁
酉制朕以寡昧獲承高祖太宗之丕搆六載於兹矣㒺
畋遊是娛罔聲色是縱罔刑戮是濫罔邪佞是惑夙夜
悚惕以憂以勤庶幾乎八表用康兆人以泰而西戎欵
附北狄懷柔獨惟南蠻姦究不率侵䧟交趾突犯朗寧
爰及嶲州亦用攘寇勞我士卒興吾甲兵騷動黎元役
力飛輓每一軫念閔然疚懷顧惟生人罹此愁苦宜布
自天之澤俾垂及物之仁如聞湖南桂州是嶺路係口
諸道兵馬綱運無不經過頓遞供承動多差配凋傷轉
甚宜有特恩潭桂兩道各賜錢三萬貫文以助軍錢亦
以充舘驛息利本錢其江陵江西鄂州三道比於潭桂
徭配稍簡宜令本道觀察使詳其閒劇准此例興置本
錢邕州已西黎嶲界内昨因蠻宼互有殺傷宜令本道
收拾埋瘞量設祭酹徐州土風雄勁甲士精強比以制
馭乖方頻致騷擾近者再置額却領四州勞逸旣均人
心甚泰但聞比因罷節之日或有被罪奔逃雖朝廷頻
下詔書並令一切不問猶恐尚懷疑懼未委招擕結聚
山林終成詿誤况邊方未静深藉人才宜令徐泗團練
使選揀召募官徤三千人赴邕管防戍待嶺外事寧之
後即與替代歸還仍令每召滿五百人即差軍將押送
其糧料賞給所司凖例處分淮南兩浙海運虜隔舟船
訪聞商徒失業頗甚所由縱捨為弊實深亦有搬貨財
委於水次無人看守多至散亡嗟怨之聲盈於道路宜
令三道據所搬米石數牒報所在鹽鐵廵院令和雇入
海&KR1299;船分付所司通計載米數足外輒不更有隔奪妄
稱貯備其小舸短船到江口使司自有船不在更取商
人舟船之限如官吏妄行威福必議痛刑於戲萬方靡
安寧忘於罪己百姓不足敢怠於責躬用伸欽恤之懷
式表憂勤之旨壬寅制以中書侍郎平章事楊收為門
下侍郎兼刑部尚書以中書侍郎平章事曹確兼工部
尚書兵部侍郎平章事高璩為中書侍郎知政事餘並
如故秋七月壬子延資庫使夏侯孜奏鹽鐵戶部生積
欠當使咸通四年已前延資庫錢絹三百六十九萬餘
貫匹内戶部每年合送錢二十六萬四千一百八十貫
匹從大中十二年至咸通四年九月已前除納外欠一
百五十萬五千七百一十四萬貫匹當使緣戶部積欠
數多先具申奏請於諸道州府場監院合納戶部所收
八十文除陌錢内割一十五文屬當使自收管勅命雖
行送納稽緩今得戶部迭稱所收管除陌錢絹外更有
諸雜物貨延資庫徵收不便請起今年合納延資庫錢
絹一時便足其已前積欠候物力稍充積漸填納其所
割一十五文錢即當司仍舊收管又緣累歲以來嶺南
用兵多支戶部錢物當使不欲堅論舊欠請依戶部商
量合納今年一年額色錢絹須足明年即依舊制三月
九月兩限送納畢其以前積欠仍令戶部自立填納期
限者勅旨依之十月丙辰以中書舍人李蔚權知禮部
貢舉十一月乙酉以大同軍防禦使盧簡方檢校工部
尚書滄州刺史御史大夫充義昌軍節度滄濟德觀察
等使乙未以兵部侍郎蕭實本官同中書門下平章事
六年正月癸未朔丁亥制以河東節度使檢校刑部尚
書孔溫裕為鄆州刺史天平軍節度鄆曹棣觀察處置
等使二月制以御史中丞徐商為兵部侍郎同平章事
高璩罷知政事以吏部尚書崔慎由吏部侍郎鄭從讜
吏部侍郎王鐸兵部員外郎崔瑾張彦遠等考宏詞選
人金部員外郎張乂思大理少卿董賡試拔萃選人以
給事中楊嚴為工部侍郎尋召為翰林學士四月西川
節度使牛叢奏於蠻界築新城安城遏戎州功畢時南
詔蠻入宼姚嶲陳許大將顔復戍嶲州新築二城其年
秋六姓蠻攻遏戎州為復所敗退去兵部侍郎平章事
徐商蕭寘轉中書侍郎知政事五月以左丞相楊知溫
為河南尹以神策大將軍馬舉為秦州經略招討使以
右金吾大將軍李宴元為夏州刺史朔方節度等使安
南都護高駢奏於邕管大敗林邑蠻七月以右衛大將
軍薛綰檢校工部尚書徐州刺史充徐泗團練觀察防
禦等使九月以中書舍人趙隲權知禮部貢舉以吏部
侍郎蕭倣檢校禮部尚書滑州刺史御史大夫充義成
軍節度鄭滑潁觀察等使十二月太皇太后鄭氏崩諡
曰孝明是歲秋高駢自海門進軍破蠻軍收復安南府
自李琢失政交阯湮没十年蠻軍北寇邕容界人不聊
生至是方復故地
七年春正月戊寅朔以太皇太后喪罷元會三月成德
軍節度鎮冀深趙等州觀察處置等使金紫光禄大夫
檢校司空鎮州大都督府長史御史大夫太原縣開國
伯食邑七百戶襲食實封一百戶王紹懿卒贈司徒紹
鼎之弟俱夀安公主之子也三軍推紹鼎子景崇知兵
馬留後事就加幽州張允伸兼太保平章事進封燕國
公以吏部侍郎鄭從讜檢校禮部尚書兼太原尹北都
留守御史大夫上柱國榮陽縣開國男食邑三百戸充
河東節度管内觀察處置等使四月夀安公主上表請
入朝詔曰志興奏汝以景崇未降恩命欲來朝覲事具
悉景崇素聞孝悌頗有義方洽三軍愛戴之情荷千里
折衝之寄纘廼舊服綽有令猷朝廷奬能續有處分緣
孝明太后園寢有日庶事且停候祔廟禮成當允誠請
七月沙州節度使張義潮進甘峻山青骹鷹四聯延慶
節馬二匹吐蕃女子二人僧雲延進大乘百法門明論
等八月鎮州王景崇起復忠武將軍左金吾衛將軍同
正檢校右散騎常侍兼鎮州大都督府左司馬知府事
御史中丞充成德軍節度觀察留後上柱國賜紫金魚
袋中書侍郎平章事徐商兼工部尚書十月沙州張義
潮奏差廻鶻首領僕固俊與吐蕃大將尚恐熱交戰大
敗蕃寇斬尚恐熱傳首京師右僕射門下侍郎平章事
夏侯孜檢校司空平章事兼成都尹劒南西川節度等
副大使知節度事安南高駢奏蠻寇悉平十一月十日
御宣政殿大赦以復安南故也以翰林學士承旨戶部
侍郎路巖為兵部侍郎同平章事義成軍節度蕭倣就
加檢校兵部尚書褒能政也以禮部郎中李景溫吏部
員外郎高湘試拔萃選人
八年春正月壬寅朔丁未河中晉絳地大震廬舍壓仆
傷人有死者三月安南高駢奏南至邕管水路湍險巨
石梗塗令工人開鑿訖漕船無滯者降詔褒之制以門
下侍郎兼戶部尚書平章事上柱國晉陽縣開國男食
邑三百戶賜紫金魚袋楊收檢校兵部尚書充浙江西
道觀察使以浙西觀察使杜審權守尚書左僕射以兵
部侍郎于悰本官同平章事九月丁酉延資庫使曹確
奏戶部每年合送當使三月九月兩限絹二十一萬四
千一百匹錢萬貫自大中八年已後至咸通四年積欠
一百五十萬五千七百餘貫匹前使杜悰申奏起請咸
通五年正月以後於諸道州府場監院合送戶部八十
文除陌錢内割十五文當使收管以填積欠續據戶部
牒稱州府除陌錢有折色零碎請起咸通五年所合送
延資庫錢絹逐年兩限須足其除陌十五文當司仍舊
收管前使夏侯孜具事由申奏且請依戶部論請期限
其咸通五年錢絹戶部已送納自六年至八年其錢絹
依前旋納又積欠三十六萬五千五百七貫匹者伏以
所置延資庫初以備邊為名至大中三年始改今號若
財貨不充則名額虛設當制置之時所令三司逐年分
減送當使收管元勅只有錢數但令本司減割送庫不
定色目以此因循漸隳舊制年月既久積欠漸多旣無
計以徵收乃指色以取濟稍稱備邊名號得遵元勅指
揮乃割戶部除陌八十文内十五文收管及戶部請逐
年送庫須且禀從今既積欠又多終慮不及期限臣今
酌量諸道州府場監院合送戶部錢絹内分配令勒留
下合送延資庫數目令本處别為綱運與戶部綱同送
上都直納延資庫則戶部免有逋懸不至累年積欠從
之十月丙寅兵部侍郎判度支崔彦昭奏當司應收管
江淮諸道州府咸通八年已前兩税榷酒及支米價并
二十文除陌諸色屬省錢凖舊例逐年商人投狀便換
自南蠻用兵以來置供軍使當司在諸州府場監錢猶
有商人便換齎省司使換文牒至本州府請領皆被諸
州府稱准供軍使指揮占留以此商人疑惑乃致當司
支用不充乞下諸道州府場監院依限送納及給還商
人不得託稱占留者勅旨從之宰相門下侍郎戶部尚
書曹確兼吏部尚書門下侍郎禮部尚書路巖兼戶部
尚書中書侍郎工部尚書徐商兼刑部尚書兵部侍郎
平章事于悰為中書侍郎以中書舍人劉允章權知禮
部貢舉以吏部侍郎盧匡吏部侍郎李蔚兵部員外郎
薛崇司勲員外郎崔殷夢考吏部宏詞選人
九年春正月丙申以吏部侍郎李蔚檢校刑部尚書汴
州刺史御史大夫充宣武節度汴宋亳觀察處置等使
幽州節度使張允伸就加檢校太傅以兵部員外郎焦
瀆司勲員外郎李嶽考宏詞選人七月戊戍白虹橫亘
西方其月徐州赴桂林戍卒五百人官徤許佶趙可立
殺其將王仲甫以糧料判官龐勛為都頭剽掠湘潭衡
山兩縣有衆千人擅還本鎮九月辛夘朔甲午龐勛䧟
宿州知州判官焦潞奔歸于徐乙未龐勛䧟徐州殺節
度使崔彦曾判官焦潞李稅溫廷皓崔蘊韋廷乂惟免
監軍張道謹遂出徐宿官庫錢帛召募兇徒不旬日其
徒五萬勛抗表請罪仍命羣兇邀求節鉞上遣中使因
而撫之賊令别將梁伾守宿州以姚周為柳子寨主又
遣劉行及丁景琮吳迥攻圍泗州十月詔徵河南河東
山南諸道之師貶浙西觀察使楊收為端州司馬同正
收弟前浙東觀察使越州刺史御史中丞嚴為韶州刺
史檢校工部尚書洪州刺史鎮南節度江南西道觀察
處置等使嚴譔長流嶺南賊攻泗州勢急淮南節度使
令狐綯慮失泗口為賊奔衝乃令大將李湘赴援為賊
所誘示弱乞降乘其無備為賊所襲舉軍皆没湘與都
監郭厚本俱為賊所執送徐州十一月庚寅朔丁酉戌
時妖星初出如匹練亘空化為雲没在楚分吳迥旣執
李湘乃令小將張行簡吳約攻滁州城内無兵有淮南
遊奕兵三百人在州界見賊至徑來奔郡賊乘之遂䧟
滁州張行簡執刺史高錫望手刃之屠其城而去行簡
又進攻和州刺史崔雍登城樓謂吳迥曰城中玉帛女
子不敢惜只勿取天子城池賊許之遂剽城中居民殺
判官張琢以琢城壕故也龐勛又令將劉贄攻濠州䧟
之囚刺史盧望回於廻車館望回鬱憤而死僕妾數人
皆為賊蒸而食之十二月庚辰朔將軍戴可師率沙陁
吐渾部落二萬人於淮南與賊轉戰賊黨屢敗盡棄淮
南之守是歲江淮蝗食稼大旱龐勛奏當道先發戍嶺
南兵士三千人春冬衣今欲差人送赴邕管鄂岳觀察
使劉允章上書言龐勛聚徒十萬今若遣人達嶺表如
戍卒與勛合勢則禍難非細尋詔龐勛止絶兼令江淮
諸道紀綱捕之
十年春正月己未朔以徐州用兵罷元會癸亥以右拾
遺韋保衡為銀青光禄大夫守起居郎駙馬都尉尚皇
女同昌公主出降之日禮儀甚盛以神武大將軍王晏
權檢校工部尚書徐州刺史御史大夫充武寧軍節度
徐泗濠觀察兼徐州北路行營招討等使智興之從子
也以將軍朱克誠充北路招討都虞候王宥北路招討
前軍使以翰林學士戶部侍郎劉瞻守本官同平章事
中書侍郎兼戶部尚書平章事蔣伸為太子太保罷知
政事病免也以門下侍郎兼刑部尚書同平章事徐商
檢校兵部尚書江陵尹荆南節度使以右神策大將軍
知軍使兼御史大夫上柱國龍陽縣開國伯食邑一千
戶康承訓可金紫光禄大夫檢校刑部尚書兼右神策
大將軍御史大夫上柱國扶風郡開國公食邑一千五
百戶充徐泗行營都招討使又以將軍李邵為徐州南
路行營招討都虞候以將軍史忠用為潁州行營都知
兵馬使將軍馬澹為徐州行營都知兵馬使將軍董濤
充廬州行營都知兵馬使將軍戴可師充漕州行營招
討使將軍朱耶赤心充太原行營招討使沙陀三部落
等軍使將軍王建充淮泗行營招討使將軍曹翔充兖
海節度行營招討使將軍馬舉為揚州都督府司馬充
淮南行營招討使將軍高羅銳為楚荆刺史本州行營
招討使將軍秦匡謨為濠州刺史本州行營招討使將
軍李播為宿州刺史赴廬州行營招討使以將軍孟彪
為太僕卿充都糧料使凡十八將分董諸道之兵七萬
三千一十五人正月一日進軍攻徐州魏博何弘敬奏
當道點檢兵馬一萬三千赴行營時賊將劉行及丁景
琮吳迥攻圍泗州可師乘勝救之屯於石梁驛賊自退
去可師追擊生擒劉行及賊保都梁城乃斷行及之指
懸於城下以示賊賊登城拜曰見與都頭謀歸朝可師
旣知其窘乃退軍五里其城西面有水三面天軍賊乃
夜中涉水而遁明早開城門惟病嫗數人而已王師入
壘未整翌日詰旦重霧賊軍大至可師方大醉單馬奔
出為虹縣人郭真所殺一軍盡没惟忠武太原沙陀之
騎軍保全而退副將王健為賊所擒劉行及却為賊將
吳迥所得吳迥乃進軍復圍泗州自是梯衝雲合內外
不通龐勛恃其驟勝遣人上表詞語不恭又與康承訓
書指斥朝政王晏權者智興之猶子也故授以武寧節
制以招之以冀招懷徐人怨王式之誅相扇構亂數月
招擕㗖之以利民(闕)卒無革心者康承訓大軍攻宿州
賊將梁伾出戰屢敗乃授承訓檢校尚書右僕射兼滑
州刺史義成軍節度使責授端州司馬楊收長流驩州
與嚴譔並賜死於路其黨楊公慶嚴季實楊全益史明
廉遂何師玄李孟勳馬全祐李羽王彦復等長流儋崖
播等州判官朱偘常潾閻均等配流嶺南以河中節度
使開府儀同三司檢校司徒平章事上柱國譙郡開國
公食邑二千戶夏侯孜為太子少保分司東都時南平
蠻寇西川責孜在蜀日失政也二月己丑龐勛急攻泗
州遣牙將李員入城見刺史杜慆曰留後知中丞名族
不敢令軍士失禮但開城門令百姓存活無相疑也慆
執而殺之詔司農卿薛瓊使淮南廬夀楚等州點集鄕
兵以自固四月康承訓奏大敗柳子寨賊詔監軍楊玄
价與康承訓商量拔汴河水以灌宿州六月丁亥朔戊
戌制曰動天地者莫若精誠致和平者莫若修政朕顧
惟庸昧託于王公之上于兹十一年矣祗荷丕構寅畏
小心慕唐堯之欽若昊天遵周王之昭事上帝念兹夙
夜靡替虔恭同馭朽之憂勤思納隍之軫慮內戒奢靡
外罷畋遊匪敢期於雍熙所自得於清淨止望寰區無
事稼穡有年然而燭理不明涉道唯淺氣多堙鬱誠未
感通旱暵是虞蟲螟為害蠻蜑未賓於遐裔寇盗復蠧
於中原尚駕戎車益調兵食俾黎元之重困每宵旰而
忘安今盛夏驕陽時雨久曠憂勤兆庶旦夕焦勞內修
香火以虔祈外罄牲玉以精禱仰俟玄貺必致甘滋而
油雲未興秋稼闕望因兹愆亢軫于誠懷矧復暴政煩
刑強官酷吏侵漁蠧耗䧟害孤煢致有冤抑之人構災
沴之氣主守長吏無忘奉公伐叛興師蓋非獲已除奸
討逆必使當辜苟或䧟及平人自然風雨愆候凡行營
將帥切在審詳昭示惻憫之心敬聽勤䘏之旨應京城
天下諸州府見禁囚徒除十惡忤逆官典犯贓故意殺
人合造毒藥放火持仗開劫墳墓及關連徐州逆黨外
並宜量罪輕重速令决遣無久繫留雷雨不同田疇方
瘁誠宜愍物以示好生其京城未降雨間宜令坊市權
斷屠宰昨陜虢中使廻方知蝗旱有損處諸道長史分
憂共理宜各推公共思濟物內有饑歉切在慰安哀此
蒸人母俾艱食徐方寇孽未殄師旅有征凡合誅鋤審
分淑慝無令脅從橫死元惡偷生宜申告伐之文使知
逆順之理於戲每思禹湯之罪已其庶成康之措刑孰
謂德信未孚教化猶梗咨爾多士俾予一人旣引過在
躬亦漸幾于理布告中外稱朕意焉賊將鄭鎰急攻夀
州詔南面招討使馬舉救之賊解圍而去康承訓悉兵
攻賊小睢寨不利而退七月陳承訓攻賊柳子寨垂剋
而賊將王弘立救至王師大敗承訓退保宋州龐勛乘
勝自率徐州勁卒併攻泗州留其都將許佶守徐州詔
南面招討使馬舉為行營都招討使代承訓率諸軍以
援泗州八月和州防虞行官石侔等一百三十人狀訴
刺史崔雍稱賊初劫烏江縣雍令步奏官二人探知雍
猶不信二人並被枷扭續差人探見賊已去州十里賊
尋逼州城崔雍與賊頭吳約於鼓角樓上飲酒許與賊
州又認軍事判官李譙為親弟表狀驅使官張立為男
只乞二人并身其餘將士一任處置便令押衙李詞等
各脫下衣甲防虞官健束手被斬者八百餘人行官石
瓊脱衣甲稍遲便被崔雍遣賊處斬其崔雍所有料錢
并家口累差人押送往采石今在潤州豈有將一千人
兵士之命贖拔已之一身不惟辜其神明實亦生負聖
主兼科配軍州官吏修葺城池妄稱出料錢修城者勅
曰臣子之節無如盡忠士人之風宜當遠恥崔雍任居
牧守賊犯州城禦扞曾不發言從容乃與命酒况石瓊
未脱衣甲志在當鋒不能奬其赤誠翻令擒送賊所原
其深意與賊通和臣節全虧情狀可見欲行朝典宜更
推窮其崔雍家口並在宣州宜令宣歙觀察使追崔雍
收禁速勘逐具事由申奏是月馬舉帥師解泗州之圍
賊黨遁去勅曰當崔雍守郡之日是龐勛肆逆之初屬
狂寇奔衝望風和好置酒以邀賊將啟關而納兇徒城
內不許持兵皆令解甲致使三軍百姓抆血相視連頭
受誅初聞奏陳深駭觀聽錫望守城而死已有追榮杜
慆孤壘獲全尋加殊奬旣褒忠節難赦罪人玉石固分
懲勸斯在將垂誡於四海當何愛於一夫其崔雍宜差
內養孟公度專往宣州賜自盡公度至雍死於陵陽館
其男黨兒歸僧配流康州錮身遞送司勲郎中崔元貶
柳州司戶比部員外郎崔福昭州司戶長安縣令崔朗
澧州司戶左拾遺崔庚連州司戶荆南觀察支使崔序
衡州司戶皆雍之親黨也九月賊宿州守將張玄稔以
城降有兵萬人馬舉率師赴之龐勛聞之遂急攻玄稔
玄稔賊之勁將出遂與舉合勢急圍徐州許佶登城拒
守者三日佶敗走出玄稔收復徐州龐勛方來赴援聞
城已拔欲南趨濠州馬舉追及河擊敗之勛溺水而
死蕭縣主將又斬許佶首來降徐宼悉平初龐勛據徐
州倉庫素無貯蓄乃令羣兇四出於楊楚廬夀滁和兖
海沂密曹濮等州界剽牛馬輓運糧糗以夜繼晝招致
亡命有衆二十萬男女十五已上皆令執兵其人皆舒
鋤鈎為兵號曰霍錐首尾周歲十餘郡生靈受其酷毒
至是盡平與玄稔詔曰去歲災興分野毒起徐方蕞爾
庸夫稱兵犯命招諭不復猖狂罔悛脅從三州之人汚
染萬姓之俗逆順之理邪正坐分果有忠臣悉殱逆黨
再清郡邑不舉干戈此皆衆人協心闔州受福但以首
尾周歲取制兇威里閭不安農桑失業言念於此倍積
憂懷已有詔指揮令授玄稔銀青光禄大夫檢校右散
騎常侍兼右驍衛大將軍御史大夫賜分帛五千匹金
榼一枚蓋椀一具金腰帶一條軍將張臯已下二十人
等第優給今差高品李志承押領宣賜制曰朕以眇身
獲承丕業虔恭惕厲十一載于兹况荷十七聖之鴻休
紹三百年之慶祚將求理本敢忘宵衣雖誠信未孚而
寅畏不怠旣絶意於苑囿固無心於畋遊業業兢兢日
慎一日休徵罔應沴氣潛生南蠻將罷於戰争徐寇忽
孤於惠飬招諭不至虐暴滋深竊弄干戈擅攻州鎮將
邀符印輒恣兇殘不畏神祗自貽覆滅股肱之臣以罪
惡之難捨腹心之衆謂悖逆之可誅爰徵甲兵用救塗
炭上將宣力內臣協心選用皆得於良材掃盪纔及於
周歲誅干紀反常之噍類懲亂臣賊子之奸謀今則已
及偃戈重康庶黎酬庸之典在絲髮以無私懋賞之時
貴纖毫之必當其四面行營節度使旣成茂勳宜加酬
奬並取别勅處分應諸道行營都將已下節度及軍將
各委本道具功勞名銜分析聞奏當續有處分被堅執
銳冒涉寒暄解甲櫜弓還鄉復業頒繒帛之賜免差役
之征應四面行營將士今旣平寧宜令次第放歸本道
其賞賜匹緞已從别勅處分到本道後仍令節度使各
犒宴放歸私第便令歇息未用差使如行營人並免差
科色役如本廂本將今後有節級員闕且以行營軍健
量材差置用酬征伐之勤臨敵用命力屈殞身須慰傷
魂以彰忠節超與職事仍加任使如無父兄子弟即有
妻女者即委州使厚加贈䘏常令安撫如是都將至都
虞候陣亡者與贈官應陣亡將士有父兄子弟願入軍
者便令本道填替如無父兄子弟仍且與給衣糧三年
因戰陣傷損手足永廢者終身不得停給如將士被賊
殺害者委所在州縣量事救接重與改瘞勿令暴露兼
與設祭王者以仁恕為本拯濟是謀元惡旣已誅鋤脅
從宜從寬宥除龐勛親屬及桂州迴戈逆黨為賊脅從
及因戰陣拒敵官軍招諭不悛懼法逃走皆非本惡蓋
鋒刃所驅今並釋放一切不問應舊軍將軍吏節及所
由旣已歸還征賦先宜蠲免其徐宿濠泗等州應合徵
秋夏兩税及諸色差科色役一事已上宜放十年已後
蠲放三年待三年後續議條疏處分編甿失業丘井無
人桑柘枌榆鞠為茂草應行營處百姓田宅産業為賊
殘毁燒焚者今旣平寧並許識認各還本主諸色人不
得妄有侵占九原可作千載不忘尚禁樵蘇寧傷丘壠
應有先賢墳墓碑記為人所知被賊毁廢者即與掩藏
仍量致祭自用兵以來郡邑皆罹攻劫遠念驚撓尤在
慰安今遣右散騎常侍劉異兵部侍郎薛崇等往彼宣
撫於戲朕以四海為家兆人為子一物失所每軫納隍
之憂一方未寧常負阽危之戒今元兇就戮逆黨誅夷
載戢干戈永銷氛祲庶平妖氣允洽嘉祥遐邇臣寮當
體予意制以徐州南面招討使檢校尚書左僕射右神
武大將軍權知淮南節度事扶風縣開國伯食邑一千
戶馬舉可檢校司空兼揚州大都督府長史淮南節度
副大使知節度事以右武衛大將軍徐州東南面招討
使曹翔檢校兵部尚書兼徐州刺史御史大夫徐泗濠
團練防禦等使以前淮南節度使檢校司空平章事上
柱國凉國公食邑三千戶令狐綯為太子太保分司東
都魏博節度使檢校太傅同平章事何弘敬卒三軍立
其子全皥為兵馬留後十一月南詔蠻驃信坦綽酋龍
率衆二萬寇嶲州定邊軍節度都頭安再榮守清溪關
為賊所攻再榮退保大渡河北去清溪關二百里隔水
相射凡九日八夜定邊軍節度使竇滂勒兵拒之十二
月驃信遣清平官十餘人來偽和與竇滂語次蠻軍船
栰競渡忠武武寧軍兵士結陣抗之接戰自午及申蠻
軍稍却竇滂自縊于帳中徐州將苗全緒解之謂滂曰
都統何至於是但安心全緒與再榮弘節等血戰取勝
全緒三人率兵而出滂乃單騎宵遁其夜蠻軍營於山
下全緒等謀曰彼衆我寡若明日對陣吾屬敗矣可夜
擊之令其軍亂自解去忠武武寧之師乃夜入蠻軍弓
弩亂發蠻衆大駭全緒等三將保軍而去蠻軍乘勝進
攻西川城朝廷以顔慶復為大渡河制置劒南應接等
使宋威為行營都知兵馬使將兵數萬與忠武武寧之
師合與蠻軍戰於漢州之毗橋大捷解西川之圍明日
蠻軍遁走西川平以蜀王佶為開府儀同三司成都尹
劒南西川節度副大使知節度事不出閤以盧耽知節
度事詔河東節度使鄭從讜赴闕以義成軍節度使光
禄大夫檢校尚書左僕射同平章事滑州刺史上柱國
會稽縣開國伯食邑二千戶康承訓以本官兼太原尹
北都留守充河東軍節度使以吏部侍郎楊知溫吏部
侍郎于德孫李玄考官司封員外郎盧蕘刑部侍郎楊
戴考試宏詞選人以虞部郎中宋震前眧應主簿胡德
融考科目舉人詔以兵戈纔罷且務撫寧其禮部貢舉
宜權停一年付中書行勅指揮其兩省官等不用論奏
勅荆南節度使杜悰據司天奏有小孛星氣經歴分野
恐有外夷兵水之患緣邊藩鎮最要隄防宜訓習師徒
增築城堡凡關制置具事以聞制以魏博節度使何全
皥起復檢校司空同平章事
十一年春正月甲寅朔制尚書右僕射杜審權為檢校
司徒河中尹絳慈隰節度觀察處置等使丙午制宰相
門下侍郎吏部尚書曹確可兼尚書左僕射門下侍郎
戶部尚書路巖可兼右僕射中書侍郎于悰可兼戶部
尚書平章事劉瞻可中書侍郎知政事餘並如故己酉
制河東節度使康承訓將門瑣質戎壘微才曾不知兵
謬膺重禄憂韜鈐以效任蓄奸惡以事君幾授鉞於戎
藩嘗執金以徼道謂其盡節委以專征屬者徐部匪寧
敢干紀律俾護諸將坐覆危巢罄國幣以佐軍頒王爵
而賞士而玩寇莫戰按甲不前立法未學于穰苴申令
頓虧於孫子况部伍不戰逼撓無謀人數空多軍威何
振使農夫釋耒工女下機始凝望於天誅翻有思於賊
至洎元兇自潰玄稔效忠彭門洞開爾功何有而負恩
已甚黷貨是求叨榮苟幸於一時遺患遂逾於積歲爰
行國典俾傅戎藩可蜀王傅分司東都再貶恩州司馬
同正馳驛發遣以檢校左散騎常侍泗州刺史杜慆檢
校工部尚書滑州刺史義成軍節度鄭滑觀察等使以
河東行營沙陀三部落羌渾諸部招討使檢校太子賓
客監察御史朱邪赤心為檢校工部尚書單于大都護
御史大夫振武節度麟勝等州觀察等使仍賜姓名曰
李國昌以吏部尚書蕭鄴吏部侍郎于德孫吏部侍郎
楊知溫考官司勳員外郎李耀禮部員外郎崔澹等考
試應宏詞選人以河陽三城節度孟懷澤觀察使中散
大夫檢校禮部尚書孟州刺史御史大夫崔彦昭為金
紫光禄大夫檢校刑部尚書太原尹北都留守河東節
度觀察等使以兵部侍郎翰林學士承旨扶風縣開國
子食邑五百戶駙馬都尉韋保衡本官同平章事以兵
部侍郎劉鄴判度支左僕射門下侍郎同平章事曹確
以病求免授檢校司空同平章事兼潤州刺史充浙江
西道觀察等使魏博節度使何全曍酷政為衙軍所殺
推其大將韓君雄為留後四月癸未朔戊子勅去年屬
以用軍之際權停貢舉一年今旣去戈却宜仍舊來年
宜别許三十人及第進士十人明經二十人已後不得
援例八月辛巳朔己酉同昌公主薨追贈衛國公主諡
曰文懿主郭淑妃所生主以大中三年七月三日生咸
通九年二月二日下降上尤鍾念悲惜異常以待詔韓
宗紹等醫藥不效殺之收捕其親族三百餘人繫京兆
府宰相劉瞻京兆尹溫璋上疏論諫行法太過上怒叱
出之九月丙辰制以正議大夫守中書侍郎兼刑部尚
書同平章事充集賢殿大學士上柱國彭城縣開國侯
食邑一千戶賜紫金魚袋劉瞻檢校刑部尚書同平章
事兼江陵尹充荆南節度等使翰林學士戶部侍郎知
制誥上柱國賜紫金魚袋鄭畋為梧州刺史正議大夫
御史中丞上柱國賜紫金魚袋孫瑝為汀州刺史將仕
郎右諫議大夫柱國賜紫金魚袋高湘為高州刺史中
散大夫比部郎中知制誥柱國賜紫金魚袋楊知至為
瓊州司馬將仕郎守禮部郎中魏簹為春州司馬朝議
大夫行兵部員外郎判度支案柱國張顔為播州司戶
朝議大夫行刑部員外郎柱國崔顔融為雷州司戶並
坐劉瞻親善為韋保衡所逐也京兆尹溫璋貶振州司
馬制出之夜璋仰藥而死劉瞻再貶康州刺史十月以
給事中薛能為京兆尹以中書舍人高湜權知禮部貢
舉十一月己酉朔辛亥制以禮部尚書王鐸本官同平
章事丁卯勅徐州地當沛野軍本驍雄實為壯國之都
固協建侯之制况山河素異土俗甚殷豈欲削卑挫其
繁盛蓋緣比因稔禍或至亂常罪由已招孽非天作桂
林叛卒繼有逆謀塗炭生靈首尾周歲殺傷黎庶汚染
忠良所不忍言尋加剪滅是以卑其鎮額隸彼藩方近
屬大兵已來饑年荐至且聞軍人百姓深恥前非願行
舊規却希建節朕每深軫念思致小康特示渥恩復其
軍額宜賜宣武軍綾絹十萬匹助其宴犒必獲周豐其
徐州都團練使改為感化軍節度徐宿濠泗等州觀察
處置等使以吏部侍郎鄭從讜檢校戶部尚書兼汴州
刺史御史大夫充宣武軍節度使代李蔚以蔚檢校吏
部尚書揚州大都督府長史兼淮南節度副大使知節
度事
十二年春正月戊申宰相路巖率文武百寮上徽號曰
睿文英武明德至仁大聖廣孝皇帝御含元殿冊禮畢
大赦辛酉葬衛國公主於少陵原先是詔百寮為挽歌
詞仍令韋保衡自撰神道碑京兆尹薛能為外監護供
奉楊復璟為內監護威儀甚盛上與郭淑妃御延興門
哭送幽州節度使張允伸病請以子簡會為節度副大
使權知兵馬事詔從之三月以吏部尚書蕭鄴吏部侍
郎歸仁晦李當考官司封郎中鄭紹業兵部員外郎陸
勳等考試宏詞選人四月以左僕射門下侍郎同平章
事路巖檢校司徒兼成都尹劒南西川節度等使五月
庚申勅慎恤刑獄大易格言語曰如得其情即哀矜而
勿喜而獄吏苛刻務在舞文守臣因循罕聞視事以此
械繫之軰溢於狴牢追捕之徒繁於簡牘實傷和氣因
致沴氛况時屬熇蒸化先茂育並赦罪戾式順生成應
天下所禁繫罪人除十惡忤逆故意殺人合造毒藥持
仗行劫開發墳墓外餘並宜疎理釋放或信任人吏多
有生情繫留續察訪得知本道觀察使判官州府本曹
官必加懲譴以誡慢易到後十日內必疎理分析聞奏
上幸安國寺賜講經僧沉香高座七月辛丑中書門下
奏准今年六月十二日勅釐革諸道及在京諸司奏官
并請章服事者其諸道奏州縣官司錄縣令錄事參軍
或見任公事敗闕不理切要替換及前任實有勞效并
見有闕員即任各舉所知每道奏請仍不得過兩人其
河東潞府邠寧涇原靈武鹽夏振武天德鄜坊滄德易
定三川等道觀察防禦等使及嶺南五管每道每年除
令錄外許量奏簿尉及中下州判司及縣丞共三人福
州不在奏州縣官限其黔中所奏州縣官及大將管內
官即任凖舊例處分在京諸司及諸道帶職奏官或非
時僉替考限未滿並却與本資官諸道節度及都團練
防禦使下將校奏轉試官及憲御等令諸節度事每年
量許五人都團練防禦量許三人為定不得更於其外
奏請其御史中丞已下即凖勅文條疏須有軍功方可
授任自今後如顯立戰伐功勞者任具事績申奏如檢
勘不虛當别與商量處分以外輒不得更有奏請其幽
鎮魏三道望且凖承前舊例處分勅旨從之十二月以
檢校戶部尚書汴州刺史御史大夫宣武軍節度使鄭
從讜為廣州刺史嶺南東道節度觀察處置等使
十三年春正月壬寅朔甲戍制以兵部侍郎判度支劉
鄴本官同平章事幽州盧龍等軍節度使檢校司徒同
平章事幽州大都督府長史上柱國燕國公食邑三千
戶張允伸卒贈太尉諡曰忠烈允伸鎮幽州二十三年
二月幽州牙將張公素奪留後張簡會軍政自稱留後
丁巳制以尚書右僕射門下侍郎同平章事于悰檢校
司空襄州刺史充山南東道節度觀察處置等使以御
史中丞趙隱為戶部侍郎本官同平章事三月以吏部
尚書蕭鄴吏部侍郎獨孤雲考官職方郎中趙蒙駕部
員外郎李超考試宏詞選人試日蕭鄴替差右丞孔溫
裕權判五月庚午朔辛未勅檢校尚書左僕射守左羽
林軍統軍御史大夫張直方貶康州司馬同正以其部
下為盗故也乙亥國子司業韋殷裕於閣門進狀論淑
妃弟郭敬述隂事上怒甚即日下京兆府決殺殷裕籍
没其家殷裕妻崔氏音聲人鄭羽客王燕客婢微娘紅
子等九人配入掖庭閣門使田獻銛奪紫配於橋陵閣
門司閻敬直決十五配南衙為受殷裕文狀故也給事
中杜裔休貶端州司馬中書舍人崔沆循州司戸殷裕
妻兄也太僕少卿崔元(闕)州司戶殷裕妻父也前河陰
院官韋君卿為愛州宋平尉殷裕季父也以前大理正
万侯鎔為國子司業前興元少尹馮彭為普州刺史前
大理正陽琯為昌州刺史丙子制開府儀同三司檢校
尚書左僕射兼襄州刺史御史大夫充山南西道節度
觀察等使于悰可正議大夫守普王傅分司東都辛巳
勅尚書左丞李當貶道州刺史吏部侍郎王貶漳州
刺史左散騎常侍李郁貶賀州刺史前中書舍人封彦
卿貶湖州司戶翰林學士承旨兵部侍郎知制誥張裼
貶封州司馬右諫議大夫楊塾貶和州司戶工部尚書
嚴祁貶郴州刺史給事中李貺蘄州刺史給事中張鐸
藤州刺史左金吾衛大將軍充左街使李敬伸儋州司
戶前青州刺史平盧軍節度使于涓為凉王府長史分
司東都前湖南觀察使于環為袁州刺史涓環琮之兄
也于藹于蔇亦配流自李當已下皆于琮之親黨也為
韋保衡所逐以天德防禦使檢校左散騎常侍段文楚
為雲州刺史大同軍防禦使六月義成軍節度使檢校
工部尚書杜慆奏當管潁州僧道百姓舉留刺史宗回
勅曰回清幹臨人自有月限方藉綏輯未議替移六月
中書門下奏今月十七日延英面奉聖旨令誡約天下
州府應有逃亡戶口其賦税差科不得攤配見在人戶
上者伏以諸道州府或兵戈之後災沴之餘戶口逃亡
田疇荒廢天不敷佑人多艱危鄕閭屢困於征徭帑藏
因兹而耗竭遂使從來經費色額太半空系簿書緩徵
歛則闕於供須促期限則廹於貧苦言念凋弊勞乃憂
勤不降明文孰知聖念其逃亡戶口賦稅及雜差科等
須有承佃戶人方可依前應役如將闕稅課額攤於見
在人戶則轉成逋債重困黎元或富者有連阡之田貧
者無立錐之地欲令均一固在公平若令狡猾之徒得
以昇降由已望其完葺不亦難乎全由長史竭誠方使
疲甿漸泰臣等商量令諸道州府凖此條疏應有逃亡
戶口税賦并雜色差科等並不得輒更攤配於見存務
人戶之上設法招擕多方撫御乘兹豐稔重獲昭蘇苟
致安寧自當遷陟不遵詔令必舉典刑從之七月以前
義昌軍節度使盧簡方為太僕卿十二月以振武節度
李國昌為檢校右僕射雲州刺史大同軍防禦等使國
昌恃功頗橫專殺長史朝廷不能平乃移鎮雲中國昌
稱病辭軍務乃以太僕卿盧簡方檢校刑部尚書雲州
刺史充大同軍防禦等使上召簡方於思政殿謂之曰
卿以滄州節鎮屈轉大同然朕以沙陀羌渾撓亂邊鄙
以卿曾在雲中惠及部落且忍屈為朕此行具達朕旨
安慰國昌勿令有所猜嫌也是月李國昌小男克用殺
雲中防禦使段文楚據雲州自稱防禦留後制追諡宣
宗為元聖至明成武獻文睿智章仁神聰懿道大孝皇
帝
十四年春正月丙寅朔御史中丞韋蟾奏應諸州刺史
除授正衙辭謝後託故陳牒請假實為容易自今後如
實有故為衆所知者三日外不在陳牒之限應內外除
官入京合便朝謝如遇假日且合在都亭驛近日多因
請假便歸私家旣犯條章頗乖禮敬自今已後望準故
事如未朝謝須於都亭驛如違越臺司勘當申奏從之
辛未以雲朔暴亂代北騷動賜盧簡方詔曰李國昌久
懷忠赤顯著功勞朝廷亦三授土疆兩移旄節其為寵
遇實寡比倫昨者徵伐兵師又令克讓將領惟嘉節義
同絶嫌疑近知大同軍不安殺害段文楚推國昌小男
克用主領兵權事雖出於一時心豈忘於長久段文楚
若實刻剝自結怨嫌但可申論必行朝典遽至傷殘性
命剝剔肌膚慘毒憑凌殊可驚駭况忠烈之後節義之
門致滋橫亡尤悚觀聽若克用暫勿主兵務束手待朝
廷除人則事出權宜不足猜慮若便圖軍柄欲奄有大
同則患繫久長故難依允料國昌輸忠效節必當已有
指揮知卿兩任雲中恩及國昌父子敬憚懷感不同常
人宜悚與書題深陳禍福殷勤曉諭劈析指宜切令大
節無虧勿使前功并棄簡方準詔諭之國昌不奉詔乃
詔太原節度使崔彦昭幽州節度使張公素帥師討之
三月以新除大同軍使盧簡方為單于大都護振武節
度麟勝等州觀察等使時李國昌據振武簡方至嵐州
而卒自是沙陀侵掠代北諸軍鎮庚午詔兩街僧於鳳
翔法門寺迎佛骨是日天雨黃土徧地四月八日佛骨
至京自開遠門達安福門綵棚夾道念佛之音震地上
登安福門迎禮之迎入內道場三日出於京城諸寺士
女雲合威儀盛飾古無其比制曰朕以寡德纘承鴻業
十有四年頃屬寇猖狂王師未息朕憂勤在位愛育生
靈遂乃尊崇釋教至重玄門迎請真身為萬姓祈福今
觀覩之衆隘塞路岐載念狴牢寢興在慮嗟我黎人䧟
於刑辟况漸當暑毒繫於縲紲或積幽凝滯有傷和氣
或關連追擾有妨農務京畿及天下州府縣禁囚徒除
十惡忤逆故意殺人官典犯贓合造毒藥放火持仗開
發墳墓外餘罪輕重節級遞減一等其京城軍鎮限兩
日內疎理訖聞奏天下州府勅到三日內疎理聞奏以
吏部侍郎蕭倣為兵部侍郎同平章事六月帝不豫七
月癸亥朔戊寅疾大漸庚午制立普王儼為皇太子權
勾當軍國政事辛巳遺詔曰朕祗事九廟君臨四海夕
惕如厲宵分靡寧必求政化之源思建大中之道至於
懷柔夷貊偃戢干戈皆以德綏亦自馴致冀清淨之為
理庶洽平之可臻自秋已來忽爾安疹坐朝旣闕踰旬
未瘳六疾斯侵萬機多曠醫和無驗以至彌留嗚呼數
災有窮聖賢之所必同明於斯言是為逹節載申顧命
式叶典謨皇太子權勾當軍國事儼性禀寬和生知忠
孝德苞睿哲聖表徇齊必能揚祖宗之重光荷邦家之
丕構宜令所司具禮於柩前即皇帝位以司空門下侍
郎平章事韋保衡攝冡宰軍國務殷豈可久曠况易月
之制行之自古皇帝宜三日而聽政二十七日釋服諸
道節度觀察團練防禦等使及監軍諸州刺史受寄至
重並不得離任赴哀文武常參官朝晡之臨十五舉音
宫中當臨者非時無得擅哭天下人吏百姓告哀後出
臨三日皆釋服勿禁食肉飲酒婚姻祭祀釋服之後無
禁當舉薄葬之禮宜遵漢魏之文其山陵制度切在儉
約並不得以金銀錦繡文飾喪具五坊鷹犬等除蒐狩
外餘並解放其醫官段璲趙玘符虔休馬及等並釋放
咨爾將相卿士中外臣寮竭力盡忠匡予令嗣送往事
居無違朕志是日崩于咸寧殿聖夀四十一百寮上諡
曰睿文昭聖恭惠孝皇帝廟號懿宗十五年二月葬于
簡陵
史臣曰臣常接咸通耆老言恭惠皇帝故事當大中時
四海承平百職修舉中外無粃政府庫有餘貲年榖屢
登封疆無擾恭惠始承丕搆頗亦勵精延納讜言尊崇
耆德數稔之內洋洋頌聲然器本中庸流於近習所親
者巷伯所昵者桑門以蠱惑之侈言亂驕淫之方寸欲
無怠忽其可得乎及釁結蠻陬奸生戍卒發五嶺之轉
輸寰海動摇徵二蜀之扞防蒸人盪覆徐寇雖殄河南
幾空然猶削軍賦而飾伽藍困民財而修淨業以諛佞
為愛已謂忠諫為妖言爭趨險詖之途罕勵貞方之節
見豖負塗之愛豎非次寵昇燋頭爛額之輔臣無辜竄
逐是以干戈布野蟲旱彌年佛骨纔入於應門龍輴已
泣於蒼野報應無必斯其驗歟土德凌夷禍階於此雖
有景文之英繼難以興焉自兹龜玉之不昌固其宜矣
黃髮遺叟言之涕零
贊曰邦家治亂在君聽斷恭惠驕奢賢良貶竄凶豎當
國憸人滿朝奸雄乘釁貽謀道消
舊唐書卷十九上
舊唐書卷十九上考證
懿宗本紀咸通四年夏四月勅徐州防禦使為文都隸
兖州沈炳震曰按文都唐無此官疑團練使之譌
又隸兖州新書方鎮表在咸通三年
六年夏四月兵部侍郎同平章事徐商蕭寘轉中書侍
郎知政事(臣德潛)按新書三月蕭寘薨不應四月
復轉中書侍郎必有一誤而兩書俱無寘傳未知孰
是
五月安南都護高駢奏于邕管大敗林邑蠻(臣宗萬)
按通鑑注曰林邑在海南自至德後號環王與中國
久絶劉昫但見南蠻則謂之林邑誤也新書南詔傳
亦云駢以選士五千渡江敗林邑兵於邕州亦承此
而誤也
七年十月安南高駢奏蠻寇患平十一月十日御宣政
殿大赦以復安南故也(臣宗萬)按六年紀曰是歲
秋高駢自海門進軍破蠻軍收復安南府若然則六
年已收復安南豈有七年始奏而行大赦之理則安
南之復實在七年明矣劉昫蓋因駢於六年秋發海
門遂云復安南耳
八年三月以浙西觀察使杜審權守尚書左僕射沈
炳震曰審權傳龐勛之亂審權猶在浙西而本紀八
年已遷左僕射則去九年九月龐勛之反一年有餘
不應遷而未去也此疑有誤
十年春正月中書侍郎兼戶部尚書同平章事蔣伸為
太子太保罷知政事(臣德潛)按伸十二年九月已
罷政矣此疑錯簡于此
魏博節度使何弘敬卒三軍立其子全皥為兵馬留後
新書在七年六月
十三年十二月李國昌小男克用殺雲中防禦使段文
楚自稱防禦留後新書在僖宗乾符五年二月綱
目同新書
十四年四月迎佛骨至京制或積幽寧摕有傷和氣云
云寧摕乃凝滯之誤也已改正
舊唐書卷十九上考證
舊唐書卷十九下
後晉司空同中書門下平章事劉昫撰
本紀第十九下
僖宗
僖宗惠聖恭定孝皇帝諱儇懿宗第五子母曰惠安皇
后王氏咸通三年五月八日生於東内初封普王名儼
十四年七月懿宗大漸其月十八日制曰朕守大噐之
重居兆人之上日慎一日如履如臨旰昃勞懷寝興思
理涉道猶淺導化未孚而攝飬乖方寒暑成癘實有慮
於闕政且無暇於怡神恙未少瘳日加寖劇萬務凡總
湏有主張考思舊章謀于卿士思闡鴻業式建皇儲第
五男普王儼改名儇孝敬温恭寬和博厚日新令德天
假英姿言皆中規動必由禮俾崇邦本允協人心宜立
為皇太子權勾當軍國政事咨爾中外卿士洎于腹心
之臣敬保予胤輔成予志各竭乃心以安黎庶布告中
外知朕意焉是日懿宗崩二十日即皇帝位於柩前時
年十二左軍中尉劉行深右軍中尉韓文約居中執政
並封國公八月皇帝釋服冊聖母王氏為皇太后河南
大水自七月雨不止至釋服後方霽九月守司空門下
侍郎平章事韋保衡貶賀州刺史以岳州刺史于琮為
太子少傅緣琮貶逐者並放還循州司戶崔沆復為中
書舍人前戶部侍郎知制誥翰林學士承旨鄭畋為左
散騎常侍前兵部侍郎知制誥翰林學士張裼為太子
賓客前諫議大夫高湘復為諫議大夫前宣歙觀察使
楊嚴復為給事中十月左僕射門下侍郎平章事劉鄴
檢校左僕射同平章事兼揚州大都督府長史充淮南
節度觀察副大使知節度事十一月以光祿大夫守太
子少傅駙馬都尉于琮檢校尚書左僕射兼㐮州刺史
御史大夫充山南東道節度觀察等使十二月雷震義
成軍節度使檢校刑部尚書杜慆就加兵部尚書
乾符元年春正月辛酉朔乙丑左僕射門下侍郎平章
事蕭倣兼右僕射門下侍郎吏部尚書平章事王鐸檢
校吏部尚書同平章事兼汴州刺史充宣武軍節度宋
亳觀察等使二月葬懿宗于簡陵三月以河東節度使
檢校尚書右僕射崔彦昭為尚書兵部侍郎充諸道鹽
鐵轉運等使以銀青光祿大夫京兆尹上柱國岐山郡
開國公食邑三千戶竇澣檢校戶部尚書太原尹北都
留守御史大夫充河東節度管内觀察處置等使以中
書侍郎刑部尚書同平章事趙隐檢校吏部尚書潤州
刺史浙江西道都團練觀察等使四月崔彦昭本官同
平章事領使如故以前淮南節度使李蔚為吏部尚書
以天平軍節度使檢校尚書右僕射兼鄆州刺史高駢
檢校司空兼成都尹充劍南西州節度副大使知節度
事以右散騎常侍韋荷為吏部侍郎前同州刺史崔璞
為右散騎常侍右領軍衛上將軍渾僖檢校吏部尚書
左千牛衛上將軍以侍御史盧胤征為司封員外郎判
戶部案五月以吏部侍郎鄭畋為兵部侍郎同平章事
戶部侍郎知制誥翰林學士賜紫金魚袋盧擕本官同
平章事太子右庶子李嶧為太僕卿侍御史裴渥為起
居郎以嶺南東道節度使檢校刑部尚書鄭從讜為刑
部尚書以吏部侍郎韋荷檢校禮部尚書廣州刺史嶺
南東道節度使七月以禮部侍郎裴瓚為檢校左散騎
常侍潭州刺史御史大夫湖南觀察使故湖南觀察使
李庾贈禮部尚書十月以中書舍人崔沆為中書侍郎
右諫議大夫崔胤為給事中十一月丙戍朔庚寅上有
事於宗廟禮畢御丹鳳門大赦改元為乾符宰相蕭倣
兼司空弘文舘大學士太清宫使兵部侍郎崔彦昭為
中書侍郎兵部侍郎鄭畋為集賢殿大學士以宣慰沙
陀六州部落檢校兵部尚書李鈞為靈武節度制曰朕
以沙陀驍勇重累戰功六州蕃渾沐浴王化念其出於
猜貳互有傷殘而充璋報仇其意未已被我君臨之德
軫吾子育之心爰擇良能俾之宣撫惟爾先王嘗鎮北
門待國昌以雄傑之才置國昌於濟活之地既藉奕葉
之舊又懷任土之觀是用付以封疆委之軍旅必集王
事無墜家聲初鈞父業鎮太原能安集代北部落時李
國昌父子據大同振武吐渾契苾幽州諸道之軍攻之
不利故假鈞靈武節鉞率師招諭之以長安令李璧為
諫議大夫以吏部員外郎徐彦若為長安令兵部郎中
盧鄯為楚州刺史十二月党項廻鶻寇邊以左司郎中
崔原為兵部郎中江州刺史李可仁為右司郎中權知
工部尚書牛蔚為禮部尚書太子賓客于浱為工部尚
書是冬南詔蠻寇蜀詔河西河東山南西道東川徵兵
赴援西川節度使高駢奏奉勅抽發長武鄜州河東等
道兵士赴劍南行營者伏以西川新軍舊軍差到已衆
况蠻蜑小醜必可枝梧今以道路﨑嶇舘驛窮困更有
軍頓立見流移所謂望一處完全而百處俱破且兵不
在衆而在于和其左右神策長武鎮鄜川河東所抽甲
馬兵士人數不少况備辦軍食費損尤多又緣三道藩
鎮盡扼羌戎邊鄙未寕望不差發如已在道路並請降
勅勒廻詔答曰蠻蜑如尚憑陵固湏倍兵禦敵若已奔
退即要併力追擒方藉北軍助平南寇其三處兵士宜
委高駢候到蜀日分布驅使具務多多之辦寕亂整整
之師其河東一千二百人令竇澣不要差發時駢扞蠻
已退長武兵士竟至蜀而還議者惜其勞費而虚邀出
入之賞也右軍中尉韓文約以疾乞休致從之
二年春正月乙酉朔己丑宰相崔彦昭率文武百寮上
尊號上御正殿受冊以知内樞密田令孜為右軍中尉
南蠻驃信遣使乞盟許之以鳳州刺史郭弘業為左金
吾衛將軍庫部郎中韋岫為泗州刺史都官員外郎李
頻為建州刺史二月以兵部侍郎充諸道鹽鐵轉運使
王凝為秘書監以所補吏職罪也以吏部侍郎裴坦為
兵部侍郎充諸道鹽鐵轉運使以翰林學士崔澹為中
書舍人翰林學士徐仁嗣為司封郎中學士如故以容
管經略招討使高秦檢校戶部尚書太府卿李嶧為宗
正卿湖州刺史張搏為廬州刺史庫部員外郎楊堪為
吏部員外郎三月以右補闕鄭勤為起居郎度支推官
牛徽為右補闕以戶部郎中崔彦融為長安令都官郎
中楊知退為戶部郎中左司員外郎唐嶠為刑部郎中
刑部員外郎畢紹顔為左司員外郎侍御史鄭頊為刑
部員外郎四月海賊王郢攻剽浙西郡邑以殿中侍御
史李燭為禮部員外郎以太子賓客張裼為吏部侍郎
前淮南節度使李蔚為太常卿成德軍節度使王景崇
加開府儀同三司秘書監蕭峴為國子祭酒汝州刺史
崔彦冲為太子賓客分司新除吏部侍郎張裼為京兆
尹東川點檢兵馬使吳行魯可金紫光祿大夫檢校兵
部尚書兼梓州刺史御史大夫充劔南東川節度等使
以東川節度使檢校戶部尚書崔充為河南尹河南尹
李晦檢校左散騎常侍兼福州刺史福建都團練觀察
使以鳳翔隴西節度使檢校司徒同平章事上柱國凉
國公食邑三千戶令狐綯進封趙國公五月濮州賊首
王仙芝聚於長垣縣其衆三千剽掠閭井進䧟濮州俘
丁壮萬人鄭州節度使李種出兵擊之為賊所敗以殿
中少監薛璫為衛州刺史國子司業裴拙為洋州刺史
中書舍人崔沆為禮部侍郎兵部郎中裴虔餘為太常
少卿六月以司勲員外郎薛邁為兵部郎中戶部員外
郎鄭就為司勲員外郎倉部員外郎鄭綮為戶部員外
郎主客員外郎王鐐為倉部員外郎秋七月以大理卿
蔡行為澧州刺史天德軍都防禦使大理卿張彦遠為
大理卿以京兆尹張裼檢校戶部尚書兼鄆州刺史御
史大夫充天平軍節度鄆曹濮觀察等使以左司勲員
外郎杜貞符為都官郎中吏部員外郎牛循為金州刺
史司封員外郎盧胤征為吏部員外郎十月以秘書少
監李貺為諫議大夫以前大同軍及雲朔都防禦營田
供軍等使李璫檢校左散騎常侍澧州刺史充天德軍
澧州西城中城都防禦使本管押蕃落等使以考功員
外郎趙藴為吏部員外郎戶部員外郎盧莊為起居員
外郎禮部員外郎蕭遘為考功員外郎十一月以起居
郎劉崇龜為禮部員外郎殿中侍御史孔綸為戶部員
外郎是月雷震電左僕射王鐸兼門下侍郎同平章事
復輔政
三年春正月己卯朔司空門下侍郎同平章事蕭倣以
病求免罷為太子太傅浙西奏誅王郢徒黨以左金吾
衞大將軍右街使齊克讓檢校兵部尚書兼兖沂海等
州節度使三月以吏部尚書歸仁晦吏部侍郎孔晦吏
部侍郎崔蕘試宏詞選人考功郎中崔庾考功員外郎
周仁舉為考官以太常卿李蔚本官同平章事奉天鎮
上言金龍晝見自河昇天門下侍郎崔彦昭太清宫使
弘文舘大學士中書侍郎刑部尚書平章事鄭畋監修
國史以右武衛大將軍墨冲謙為左金吾衛大將軍以
黎州刺史杜岡為雅州刺史五月以江西觀察使獨孤
雲為太子少傅金州刺史束鄉勵為嘉州刺史六月勅
福建觀察使李播荆州刺史楊權古蔚州刺史王龜範
璧州刺史張贄濮州刺史韋浦施州刺史婁傳會邢州
刺史王回撫州刺史崔理黃州刺史計信卿等刺史親
人之官苟不諳詳豈宜除授比為朕飬百姓非獨榮爾
一身每念疲羸實所傷歎李播等九人授官之時衆詞
不可王回等三人到郡無政惟務貪求實汚方州並宜
停任以檢校右散騎常侍衞尉卿李鐸為太傅卿以凉
王傅分司裴思謙為衞尉卿撫王府長史劉允章凉王
傅主客郎中崔福為汾州刺史荆南節度副王慥為主
客郎中六月以門下侍郎刑部尚書平章事太清宫使
弘文舘大學士判度支崔彦昭兼右僕射中書侍郎鄭
畋兼門下侍郎太常卿平章事李蔚為中書侍郎以歙
州刺史蕭騫為右司員外郎右司員外郎崔潼為歙州
刺史七月草賊王仙芝寇掠河南十五州其衆數萬是
月賊逼潁許攻汝州下之虜刺史王鐐刑部侍郎劉承
雍在郡為賊所害賊遂南攻唐鄧安黃等州時關東諸
州府兵不能討賊但守城而已以戶部郎中李節為駕
部郎中金部郎中王慥為戶部郎中主客郎中鄭諴為
金部郎中金部員外郎張譙為主客郎中屯田員外郎
竇珝為金部員外郎京兆司錄趙曄為屯田員外郎工
部侍郎崔朗為同州刺史左軍擗仗使左監門衛上將
軍西門思恭為右威衛上將軍以右諫議大夫知制誥
魏簹為中書舍人九月以右丞崔蕘權知吏部侍郎禮
部侍郎崔沆為尚書右丞中書舍人高湘權知禮部侍
郎京兆尹楊知至為工部侍郎兵部尚書兼太常卿李
璫檢校尚書右僕射太常衛尉卿蕭寬為鴻臚卿充閑
廐使以宰相崔彦昭男保謙為秘書省校書郎右僕射
門下侍郎平章事崔彦昭加特進門下侍郎禮部尚書
平章事鄭畋可特進大中大夫平章事盧擕可銀青光
祿大夫銀青光祿大夫平章事李蔚可金紫光祿大夫
以太府卿李嶧檢校工部尚書滑州刺史御史大夫充
義成軍節度鄭滑潁觀察處置等使雄州自六月地震
至七月未止壓傷人頗衆詔河南藩鎮舉兵討賊以刑
部郎中李磎為戶部郎中分司東都戶部郎中鄭諴為
刑部郎中戶部郎中知制誥翰林學士王徽為中書舍
人戶部員外郎翰林學士蕭遘為戶部郎中學士並如
故諫議大夫趙蒙為給事中商州刺史張同為諫議大
夫十一月以司門員外郎鄭蕘為池州刺史水部員外
郎樊充為工部員外郎汴宋度支使杜孺休為水部員
外郎太常少卿崔渾貶康州刺史揚州左司馬鄭祥澧
州刺史度支分巡院使李仲章為建州刺史十二月以
右金吾衞將軍張簡會為左金吾大將軍充右街使右
龍武將軍李弢為右金吾將軍前陜西虢觀察使陸墉
為太子賓客
四年春正月癸酉朔丁丑降制赦天下繫囚及徒流人
放還以諫議大夫李湯為給事中以兵部郎中崔厚為
諫議大夫大理少卿王承顔為鹽州刺史明州刺史殷
僧辨為大理卿以吏部尚書鄭從讜吏部侍郎孔晦吏
部侍郎崔蕘考宏詞選人三月以開府行内侍監致仕
劉行深為内侍省觀軍容守内侍監致仕以判鹽鐵案
檢校考功郎中鄭溵為司封員外郎充轉運判官兵部
員外郎裴渥為蘄州刺史職方員外郎盧澄為兵部員
外郎以草賊大寇河南山南詔曰亂常干紀天地所不
容伐罪弔人帝王之大典歴觀往代徧數前朝其有怙
衆稱兵憑兇構孽或疑迷於郡縣或殘害於生靈初則
狐假䲭張自謂驍雄莫敵旋則鳥焚魚爛無非破敗而
終盖以逆順相懸幽明共怒近者龐勛拒命王郢挺災
結聚至多猖狂頗甚尋則身膏原野家受誅夷亦有方
從叛亂能自徊翔移吉凶於反掌之間變禍福於立談
之際則諸葛愛今為刺史朱實見存將軍弘覇郎受職
於禁營宋再雄策名於淮海莫不身名光顕家族輝榮
近凖諸道奏報草賊稍多江西淮南宋亳曹潁或攻郡
縣或掠鄉村雖命兵師且令招撫朕以寬弘為理慈愍
居心每念蒼生皆同赤子恨不能均其衣食令致荒饑
寕忍廹以鋒鋩斷其身首如王仙芝及諸賊頭領能洗
心悔過散卒休兵所在州府投降便令具名聞奏朝廷
當議奬升如諸賊頑傲不悛兇強自恃即宜令諸道兵
師掎角誅剪若諸軍全捕得一火草賊數至三百人已
上者超授將軍賞錢一千貫如鄉村有幹勇才略而能
率合義徒驅除草寇者本處以聞亦與重賞如鄭鎰湯
羣之軰已為刺史朝廷故不食言勅到宜令諸道明行
宣諭令知朕意青州節度使宋威上表請步騎五千特
為一使兼率本道兵士所在討賊必立微功以酬聖奬
優詔嘉之乃授威諸道招討草賊使仍給禁兵三千甲
馬五百匹仍諭河南方鎮曰王仙芝本為鹽賊自號草
軍南至夀廬北經曹宋半年燒劫僅十五州兩火轉鬭
踰七千衆諸道發遣將士同共討除日月漸深煙塵未
息盖以遞相觀望虛費糇糧州縣罄於供承鄉村泣於
侵暴今平盧軍節度使宋威深憤萑蒲請行誅討朕以
威前時蜀部破南詔之全軍比歲徐州摧龐勛之大陣
官階甚貴可以綂諸道之都頭驍勇素彰足以破伏戎
之草寇今已授指揮諸道兵馬招討草賊使候宋威到
本道日供給犒設並取上供錢支給仍命指揮都頭凡
攻討進退取宋威處分時賊渠王仙芝尚君長在安州
宋威自青州與副使曹全晸進軍攻討所在破賊是月
冤朐賊黃巢聚萬人攻鄆州䧟之逐節度使薛崇五月
幽州節度使李茂勲上表乞致仕以其男可舉權知兵
馬事制以夀王傑為開府儀同三司幽州經略盧龍等
軍節度觀察押奚契丹等使以幽州節度副使權知兵
馬事李可舉檢校左散騎常侍幽州大都督府左司馬
充幽州兵馬留後制以幽州盧龍節度使檢校工部尚
書李茂勲守尚書左僕射致仕以前綿州刺史皇甫鏞
為秘書少監以陳州刺史許珂為睦州刺史以右衛將
軍程可復為左衛大將軍黃巢賊䧟沂州六月以宣歙
觀察使高駢檢校司空兼潤州刺史鎮海軍節度蘇常
杭潤觀察處置江淮鹽鐵轉運江西招討等使以汝州
防禦使李鈞檢校尚書右僕射潞州大都督府長史充
昭義軍節度潞邢洺磁觀察等使幽州留後李可舉請
以本軍討沙陀三部落從之七月黃巢自沂海其徒數
萬趨潁蔡入查牙山遂與王仙芝合七月賊䧟随州執
刺史崔休徵羣賊屯於白洑是月江州賊首柳彦璋聚
徒䧟江州殺刺史陶祥八月以中書舍人崔澹權知貢
舉沙陀大寇雲朔十月詔昭義節度李鈞幽州李可舉
吐渾赫連鐸白義誠沙陀安慶薛葛部落合兵討李國
昌父子於蔚州十一月賊王仙芝率衆渡漢攻江陵節
度使楊知温嬰城拒守知温本非禦侮之才城無宿備
賊急攻之十二月賊䧟江陵之郛知温窮䠞求援於㐮
陽山南東道節度使李福悉其師援之時沙陀軍五百
騎在㐮陽軍次荆門騎軍擊賊敗之賊盡焚荆南郛郭
而去
五年春正月丁酉朔沙陀首領李盡忠䧟遮虜軍太原
節度使竇澣遣都押衙康傳圭率河東土團二千人屯
代州將發求賞呼譟殺馬步軍使鄧虔竇澣自入軍中
安慰仍借率富戸錢五萬貫以賞之朝廷以澣非禦侮
才以前昭義節度使曹翔檢校尚書右僕射兼太原尹
北都留守河東節度使又以左散騎常侍支謨為河東
節度副使二月王仙芝餘黨攻江西招討使宋威出軍
屢敗之仍宣詔書諭仙芝仙芝致書於威求節鉞威偽
許之仙芝令其大將尚君長蔡温玉奉表入朝威乃斬
君長温玉以徇仙芝怒急攻洪州䧟其郛宋威赴援與
賊戰大敗之殺仙芝傳首京師尚君長弟尚讓為黃巢
黨以兄遇害乃大驅河南山南之民其衆十萬大掠淮
南其鋒甚銳侍中晉國公王鐸請自督衆討賊天子以
宋威失策殺君長乃以王鐸檢校司徒兼侍中門下侍
郎江陵尹荆南節度使充諸道兵馬都統三月王鐸奏
兖州節度使李係為統府左司馬兼潭州刺史充湖南
都團練觀察使黃巢之衆再攻江西䧟虔吉饒信等州
自宣州渡江由浙東欲趨福建以無舟船乃開山洞五
百里由陸趨建州遂䧟閩中諸州以吏部尚書鄭從讜
吏部侍郎崔沆考宏詞選人七月滑州忠武昭義諸道
之師會於太原大同軍副使支謨為前鋒先趨行營八
月沙陀䧟岢嵐軍曹翔自率軍赴忻州翔至軍中風而
卒諸軍皆退太原大懼閉城門昭義兵士為亂劫坊市
九月門下侍郎吏部尚書平章事李蔚檢校尚書左僕
射充東都留守以吏部尚書鄭從讜本官同平章事十
月司空平章事崔彦昭罷為太子太傅十一月制以河
東宣慰使權知代北行營招討崔季康檢校戶部尚書
兼太原尹北都留守充河東節度代北行營招討使沙
陀攻石州崔季康救之十二月季康與北面行營招討
使李鈞與沙陀李克用戰於岢嵐軍之洪谷王師大敗
鈞中流矢而卒戊戍代州昭義軍亂為代州百姓所殺
殆盡以中書舍人張讀權知禮部貢舉
六年春正月辛夘朔河東節度使崔季康自静樂縣收
合餘衆廻軍軍亂殺孔目官石裕季康委衆遁歸行營
衙將張錯郭朏率其衆歸太原兵士鼓譟攻東陽門入
使衙季康父子皆被害三月以吏部侍郎崔沆崔澹試
宏詞選人駕部郎中盧蘊刑部郎中鄭頊為考官制以
邠寧節度使李偘檢校戶部尚書兼太原尹北都留守
充河東節度等使四月黃巢䧟桂管五月賊圍廣州仍
與廣南節度使李巖浙東觀察使崔璆書求保薦乞天
平節鉞璆巖上表論之詔公卿議其可否宰相鄭畋盧
攜争論於中書詞語不遜俱罷為太子賓客分司東都
以吏部侍郎崔沆為兵部侍郎戶部侍郎翰林學士豆
盧瑑並本官同平章事黃巢䧟廣州大掠嶺南郡邑八
月制以特進檢校司空東都留守李蔚為檢校司徒同
平章事兼太原尹北都留守河東節度觀察兼代北行
營招討供軍等使十月制以鎮海軍節度浙江西道觀
察處置等使高駢檢校司徒同平章事揚州大都督府
長史充淮南節度副大使知節度事江淮鹽鐵轉運江
南行營招討等使進封燕國公食邑三千戶初駢在浙
西遣大將張璘梁績等大破黃巢於浙東賊進寇福建
踰嶺表故移鎮揚州時賊北踰大庾嶺朝廷授駢諸道
行營兵馬都綂太原節度使李蔚卒以禮部侍郎張讀
權知左丞事十一月制以銀青光祿大夫檢校右散騎
常侍河東行軍司馬鴈門代北制置等使石嶺鎮北兵
馬代北軍等使上柱國康傳圭檢校工部尚書兼太原
尹北都留守河東節度使時傳圭已率兵在代州是月
自行營赴任兩都虞候張鍇郭朏迎於烏城驛並殺之
軍中震悚又制以神策大將軍周寳檢校尚書左僕射
兼潤州刺史鎮海軍節度浙江西道觀察等使以定州
已来制置内閑廐宫苑等使金紫光祿大夫檢校刑部
尚書上柱國太原縣開國伯食邑七百戶王處存檢校
戶部尚書兼定州刺史充義武軍節度易定觀察處置
北平軍等使十二月制以河東馬步軍都虞候朱玫為
代州刺史以太子賓客分司盧攜為兵部尚書同平章
事太子賓客鄭畋檢校左僕射鳳翔尹充鳳翔節度使
廣明元年春正月乙夘朔上御宣政殿制曰朕祗膺寳
祚嗣守宗祧夙夜一心勤勞八載實欲驅黎元於仁夀
致華夏之昇平而國步猶艱羣生寡遂災迍荐起寇孽
仍臻竊弄干戈連攻郡邑雖輸降欵未息狂謀江右海
南瘡痍既甚湖湘荆漢耕織屢空言念疲羸良深軫惻
我心未濟天道如何賴近者嚴勅師徒稍聞勝捷皆明
聖之潜祐寕菲德以言功屬節變三陽日當首歲乃御
正殿爰命改元况及發生是宜在宥自古繼業守文之
主握圖御宇之君必自正月吉辰發號施令所以垂千
年之懿範固萬代之洪基莫不由斯道也可改乾符七
年為廣明元年近日東南州府頻奏草賊結連本是平
人廹於饑饉驅之為盗情不願為委所在長吏子細曉
諭如自首歸降保非詐偽便湏撫納不要勘問如未倒
戈即登時剪撲東南州府遭賊之處農桑失業耕種不
時就中廣州荆南湖南盗賊留駐人戶逃亡傷夷最甚
自廣明已前諸色税賦宜令十分减四其河中府太原
府遭賊寇掠處亦宜凖此吏部選人粟錯及除駮放者
除身名渝濫欠考外並以比遠殘闕收注入仕之門兵
部最濫全無根本頗壊紀綱近者武官多轉入文官依
資除授宜懲僣倖以辨品流自今後武官不得轉入文
官選改所冀輪轅各適秩序區分其内司不在此限沙
陀部落踰鴈門關進逼忻州二月沙陀逼太原䧟大谷
康傳圭遣大將伊釗張彦球蘇弘軫分兵拒之於秦城
驛為沙陀所敗傳圭怒斬蘇弘軫張彦球部下兵士為
亂倒戈攻太原殺傳圭監軍使周從寓安慰方定是月
制以開府儀同三司門下侍郎兼兵部尚書同平章事
充太清宫使弘文舘大學士延資庫使上柱國榮陽郡
開國公食邑三千戶鄭從讜檢校司空同平章事兼太
原尹北都留守充河東節度管内觀察處置兼行營招
討供軍等使黃巢賊軍自衡永州下頓䧟湖南江西屬
郡時都綂王鐸前鋒都將李係守潭州有衆五萬并諸
團結軍號十萬賊自桂陽編木為栰數千其衆乘暴水
沿湘而下徑至潭州急攻其城一日而䧟李係僅以身
免兵士五萬皆為賊所殺流屍塞江賊將尚讓乘勝沿
流而下進逼江陵王鐸聞係軍敗乃棄城奔㐮陽别將
劉漢宏大掠江陵之民剽剝不勝其酷士民亡竄山谷
江陵焚剽殆盡半月餘賊衆方至江陵三月賊悉衆欲
寇㐮陽江西招討使曹全晸與㐮陽節度使劉巨容謀
拒之時營於荆門賊軍一萬屯於團林驛全晸命巨容
悉以精甲陣於林薄之中自以騎軍挑戰偽不勝而遁
賊大乘之比至荆門其徒不成列巨容發伏擊之賊大
潰而走全晸鐵騎急追之比至江陵十俘七八黃巢尚
讓以餘衆徒濟江全晸方渡江襲賊遽詔至以段彦謀
為江南節度使全晸乃還賊遂率舟軍東下攻鄂州䧟
其郛全晸救至賊遂轉戰江西䧟江西饒信杭衢宣歙
池等十五州全晸在江西朝廷以王鐸綂衆無功乃授
淮南節度使高駢為諸道兵馬行營都綂駢令大將張
璘渡江討賊屢捷賊衆疫癘其將李罕之以一軍投淮
南其衆稍沮是月沙陀寇忻代詔以汝州防禦使諸葛
爽為北面行營副招討率東都防禦兵士赴代州四月
甲申朔大雨雹大風拔兩京街樹十二三東都長夏門
内古槐十拔七八宫殿鴟尾皆落丁酉制以檢校吏部
尚書前太常卿上柱國隴西郡開國公食邑三千戸李
琢為光祿大夫檢校尚書右僕射御史大夫充蔚朔等
州諸道行營都招討使應東北面行營李孝昌李元禮
諸葛爽王重榮朱玫等兵馬及忻代州土團並取琢處
分以内常侍張存禮充都糧料使判官崔鋋充制置副
使六月代北行營招討使李琢幽州節度使李可舉吐
渾首領赫連鐸等軍討李克用於雲州時克用令其大
將軍傅文逹守蔚州高文集守朔州吐渾赫連鐸遣人
說高文集令歸國文集與沙陀首領李友金薩葛都督
米海萬安慶都督史敬存以前蔚州歸欵於李琢時克
用率衆禦燕軍於雄武軍九月沙陀三部落李友金等
開門迎天軍克用聞之亟来赴援為李可舉之兵追擊
大敗於藥兒嶺李琢赫連鐸又擊敗於蔚州降文逹李
克用部下皆潰獨與國昌及諸兄弟北入逹靼部乃以
吐渾都督赫連鐸為雲州刺史大同軍防禦使吐渾白
義誠為蔚州刺史薩葛米海萬為朔州刺史加李可舉
檢校司徒同平章事七月黃巢之衆渡江寇淮南是歲
春末賊在信州疫癘其徒多喪淮南將張璘急擊之賊
懼以金㗖璘仍致書高駢乞保命歸國駢信之厚待其
使許求節鉞時昭義武寧義武等軍兵馬數萬赴淮南
駢欲收功于已乃奏賊已將殄不煩諸道之師並遣還
北賊知諸軍已退以求節鉞不獲暴怒與駢絶請戰駢
怒令張璘整軍擊之為賊所敗臨陣殺璘賊遂乘勝渡
江攻天長六合等縣駢不能拒但決陳登水自固而已
朝廷聞賊復振大怒詔河南諸道之師屯於溵水官軍
大集賊未北渡時兖州節度使齊克讓屯汝州九月徐
州兵三千人赴溵水途經許許州節度使薛能前為徐
帥得軍民情徐軍吏至請舘能以徐軍懷惠令舘於州
内許軍懼徐人見襲許州大將周岌自溵水以其戍卒
還逐薛能自據其城徐軍以至河隂聞許軍亂徐將時
溥亦以戍兵還徐逐節度使支詳齊克讓懼兵見襲亦
還兖州溵水諸軍皆散賊聞之十月乃悉衆渡淮黃巢
自號率土大將軍其衆富足自淮已北整衆而行不剽
財貨惟驅丁壮為兵耳十一月辛亥朔己巳賊䧟東都
留守劉允章率分司官屬迎謁之賊供頓而去坊市晏
然壬申䧟虢州丙子攻潼關守關諸將望風自潰十二
月庚辰朔辛巳賊據潼關時左軍中尉田令孜專政宰
相盧擕曲事之相與誤謀以至傾敗令孜恐衆罪加已
請貶擕官命學士王徽裴徹為相甲申宣制以戶部侍
郎翰林學士王徽裴徹本官同平章事貶右僕射門下
侍郎平章事盧擕為太子賓客擕聞賊至仰藥而死是
日上與諸王妃后數百騎自子城由含光殿金光門出
幸山南文武百官寮不之知並無從行者京城晏然是
日晡晚賊入京城時右驍衞大將張直方率武官十餘
迎黃巢於坡頭壬辰黃巢據大内僣號大齊稱年號金
綂悉陳文物據丹鳳門偽赦以太常博士皮日休進士
沈雲翔為學士為偽赦書云揖讓之儀廢已久矣竄遁
之迹良用憮然朝臣三品已上並停見任四品已下宜
復舊位以趙章為中書令尚讓為太尉崔璆為中書侍
郎平章事時宰相豆盧瑑崔沆故相左僕射劉鄴太子
少師裴諗御史中丞趙蒙刑部侍郎李溥故相于琮皆
從駕不及匿於閭里為賊所捕皆遇害將作監鄭綦庫
部郎中鄭係義不臣賊舉家雉經而死
中和元年春正月庚戌朔車駕在興元以翰林學士承
旨尚書戶部侍郎知制誥蕭遘為兵部侍郎充諸道鹽
鐵轉運等使尋以本官同平章事領使如故以宿州刺
史劉漢宏為越州刺史領東軍節度浙江東道觀察處
置等使詔太原節度使鄭從讜發本道之師與北面行
營招討副使諸葛爽代州刺史北面行營馬步都虞候
朱玫夏州將李思恭等行營諸軍並赴京師討賊河中
馬步都虞候王重榮逐其帥李郁自稱留後二月代州
北面行營都監押陳景思率沙陀薩葛安慶等三部落
與吐渾之衆三萬赴援關中次絳州沙陀首領翟稽俘
掠絳州叛還景思知不可用遣使詣行在請赦李國昌
父子令討賊以贖罪從之三月陳景思賫詔入逹靼召
李克用軍屯蔚州克用因大掠鴈門已北軍鎮以鳳翔
節度使鄭畋守司空門下侍郎同平章事充京西諸道
行營都統與涇原節度使程宗楚秦州經略使仇公遇
鄜延節度使李孝恭夏州節度使拓拔思恭等同盟起
兵傳檄天下黃巢遣大將林言尚讓率衆數萬寇鳳翔
鄭畋率師逆擊大敗賊衆於龍尾坡四月以前大同軍
防禦使李克用檢校工部尚書兼代州刺史鴈門已北
行營兵馬節度等使五月李克用赴代州遂率蕃漢兵
萬人南出石嶺關稱凖詔赴難長安丁巳沙陀軍至太
原鄭從讜供給糧料辛酉沙陀求發軍賞錢從讜與錢
千貫米千石克用怒縱兵大掠從讜求援於振武契苾
通自率兵來赴與沙陀戰於晉王嶺沙陀敗走䧟榆次
陽曲而退是日大風天雨土特進尚書右僕射趙隐卒
贈司空六月沙陀退還代州車駕幸成都府西川節度
使陳敬瑄自來迎奉七月丁未朔乙卯車駕幸西蜀丁
巳御成都府廨改廣明二年為中和元年大赦天下以
兵部侍郎判度支韋昭度本官同平章事以侍中王鐸
檢校太尉中書令兼滑州刺史義成軍節度鄭滑觀察
處置兼充京城四面行營都綂以太子太保崔安潜為
副觀軍容使西門思恭為天下行營兵馬都監押中書
侍郎平章事諸道鹽鐵轉運等使韋昭度為供軍使時
淮南節度使高駢為諸道行營都統自車駕出幸中使
相繼促駢起軍駢託以周寳劉漢宏不利于己遷延半
歲竟不出軍乃以鐸為都統以河中節度使王重榮為
京城北面都統義武軍節度使王處存為京城東面都
綂鄜延節度使李孝章為京城西面都統朔方軍節度
使拓拔思恭為京城南面都統以忠武監軍使楊復光
為天下行營兵馬都監代西門思恭許王鐸以便宜從
事遣郎官御史分行天下徵兵赴關内八月代北行營
兵馬使諸葛爽朱玫拓拔思恭等軍屯渭橋朱玫屯興
平為賊將王璠所擊退保奉天諸葛爽降賊偽署爽河
陽節度使許州牙將秦宗權奏破賊于汝州乃授宗權
蔡州防禦使昭義節度使高潯與賊將李詳戰於石橋
為賊所敗退歸河中賊乘勝䧟同州九月澤潞高潯牙
將劉廣擅還據潞州是月潯天井關戍將孟方立率戍
卒攻劉廣殺之方立遂自稱留後仍移軍鎮於邢州制
以京城四面摧陣使守兵部尚書王徽檢校左僕射兼
潞州大都督府長史昭義節度潞邢洺磁觀察等使貶
高潯端州刺史楊復光王重榮以河西昭義忠武義成
之師屯武功鳳翔節度使鄭畋以病徵還行在以鳳翔
大將李昌言代畋為節度使兼京城西面行營都統十
月青州軍亂逐節度使安師儒立其行營將王敬武為
留後十二月行營都統王鐸率禁軍山南東川之師三
萬至京畿屯於盩厔
二年春正月甲辰朔天下勤王之師雲會京畿京師食
盡賊食樹皮以金玉買人於行營之師人獲數百萬山
谷避亂百姓多為諸軍之所執賣二月涇原大將唐弘
夫大敗賊將林言於興平俘斬萬計王處存率軍二萬
徑入京城賊偽遁去京師百姓迎處存歡呼呌譟是日
軍士無部伍分占第宅俘掠妓妾賊自灞上分門復入
處存之衆蒼黃潰亂為賊所敗黃巢怒百姓歡迎處存
凡丁壮皆殺之坊市為之流血自是諸軍退舍賊鋒愈
熾三月前蔚州刺史蘇祐為沙陀所敗棄郡投鎮州至
靈夀部人為盗祐為王景崇所殺七月辛丑朔丙午夜
西北方赤氣如絳虹竟天賊將尚讓攻宜君砦雨雪盈
尺甚寒賊兵凍死者十二三八月庚子賊同州防禦使
朱温殺其監軍嚴實與大將胡真謝曈等來降王鐸承
制拜華州刺史潼關防禦鎮國軍等使魏博節度韓簡
自率軍三萬攻河陽偽署節度使諸葛爽棄城而去簡
遣大將守河橋而還九月賊以黃鄴為華州刺史初賊
以李詳守華州詳與朱温素善及温歸河中黃巢遣閹
官後冗率功臣馬千匹至華殺詳以鄴代歸太原諸山
桃杏有花實十月西北方無雲而雷名天狗墜以嵐州
刺史湯羣為懷州刺史時羣倚沙陀為援朝廷疑而易
之鄭從讜遣人傳官告授羣羣怒殺使者據城内沙陀
魏博節度使韓簡以兵攻鄆州節度使曹全晸拒之為
簡所敗執而殺之全晸大將朱瑄以餘衆保鄆州乞和
於簡簡捨之而去十一月沙陀李克用監軍陳景思以
部落之衆一萬七千騎自嵐石州路赴河中賊將李詳
下牙隊斬華州守將歸明王鐸用其部將王遇為華州
刺史十二月己亥朔庚戍成德軍節度鎮冀深趙觀察
處置等使開府儀同三司檢校太尉中書令上柱國常
山郡王食邑六千戶王景崇卒贈太傅諡曰忠穆遺表
請以子鎔纘繼戎事遂以鎔為兵馬留後
三年春正月戊辰朔車駕在成都府鴈門節度使檢校
工部尚書李克用率師至河中己巳沙陀軍進屯沙苑
之乾坑二月沙陀攻華州刺史黃鄴出奔至石堤谷追
擒之魏博節度使韓簡再興兵討河陽諸葛爽遣大將
李罕之拒之於武陟逆擊之魏軍大敗而還大將樂彦
貞先據魏州韓簡為部下所殺推彦貞為留後就加李
克用檢校尚書左僕射忻代雲蔚等州觀察處置等使
三月丁卯朔壬申沙陀軍與賊將趙章尚讓戰於成店
賊軍大敗追奔至良天坡横屍三十里王重榮築屍為
京觀四月丁酉朔庚子沙陀忠武義成義武等軍趨長
安賊悉衆拒之於渭橋大敗而還李克用乘勝追之己
卯黃巢收其殘衆由藍田關而遁庚辰收復京城天下
行營兵馬都監楊復光上章告捷行在曰頃者妖興霧
帀嘯聚叢祠而岳牧藩侯備盗不謹謂大同之運常可
容姦謂無事之秋縱其長惡賊首黃巢因得充盈窟穴
蔓延萑蒲驅我蒸黎徇其兇逆展鉏鶴以成鋒刃殺耕
牛以恣燔炮魑魅晝行虺蝪夜噬自南海失守湖外喪
師飬虎災深馴梟逆大物無不害惡靡不為豺狼貽朝
市之憂瘡痏及腹心之痛遂至毒流萬姓盗汚兩京衣
冠銜塗炭之悲郡邑起丘墟之歎萬方共怒十道齊攻
仗九廟之威靈殄積年之兇醜河中節度使王重榮神
資壮烈天賦機謀誓立功名志安家國至於屯田待敵
率士當衝收百姓十萬餘家降賊黨三萬餘衆法能持
重功遂晚成久稽原野之刑未决雷霆之怒自收同華
進逼京師夕烽高照於國門遊騎頻臨於灞岸既知四
隅斷絶百計奔衝如窮鳥觸籠似飛蛾赴熖鴈門節度
使李克用神傳將略天付忠貞機謀與武藝皆優臣節
共本心相稱殺賊無非手刃入陣率以身先可謂雄才
得名飛將統領本軍南下與臣同力前驅雖在寝興不
忘寇孽今月八日遣衙隊將前鋒守宗河中騎將白志
遷横野軍使滿存躡雲都將丁行存朝邑鎮將康師貞
忠武黃頭軍使龐從等三十二都随李克用自光泰門
先入京師力摧兇逆又遣河中將劉讓王瓌冀軍武孫
珙忠武大將喬從遇鄭滑將韓從威荆南大將申屠悰
滄州大將賈滔易定大將張仲慶夀州大將張行方天
德大將顧彦朗左神策弩手甄君楚公孫佐横衝軍使
楊守亮躡雲都將高周彜忠順都將胡貞絳州監軍毛
宣伯聶弘裕等七十都繼進賊尚為堅陣來抗官軍李
克用率勵驍雄整齊金革呌譟而聲將動瓦喑嗚而氣
欲吞沙寬列戈矛麾軍夾擊自卯至申兇徒大敗自望
春宫䠞殺至昇陽殿合圍戈不濫揮矢無虚發其賊即
時奔遁散入南山徒延漏刃之生佇作飲頭之噐伏自
收平京國三面皆立大功若破敵摧鋒鴈門實居其首
其餘將佐同效驅馳兼臣所部二萬餘人數歲櫛風沐
雨既兹盪定並錄以聞報至從官稱賀五月制以河中
節度使檢校尚書右僕射王重榮檢校司空同平章事
餘如故鴈門已北行營節度忻代蔚朔等州觀察處置
等使檢校尚書左僕射代州刺史上柱國食邑七百戶
李克用檢校司空同平章事兼太原尹北京留守充河
東節度管内觀察處置等使義武軍節度使檢校司空
王處存檢校司徒同平章事餘如故以檢校尚書右僕
射華州刺史潼關防禦等使朱温檢校司空兼汴州刺
史御史大夫充宣武節度觀察等使仍賜名全忠京城
西北營都統充金紫光祿大夫檢校司空邠州刺史邠
寧節度使朱玫就加同平章事進封吳興縣侯食邑一
千戶鄜坊節度使金紫光祿大夫檢校尚書右僕射東
方逹就加同平章事王鐸罷行營都統依前檢校太師
中書令進封晉國公加食邑二千戶節度觀察使如故
時中尉田令孜用事自負帷幄之功以鐸用兵無功而
由楊復光建策召沙陀成破賊之效欲權歸北司乃黜
王鐸而悦復光也就加諸道行營兵馬都監楊復光開
府儀同三司弘農郡開國公食邑三千戶充同華等州
管内制置使仍賜號資忠耀武匡國平難功臣六月乙
未朔甲子楊復光卒於河中其部下忠武八都都頭鹿
晏弘晉暉王建韓建等各以其衆散去時復光兄復恭
知内樞密田令孜以復光立破賊功憚而惡之故賊平
賞薄及聞復光死甚悦復擯復恭罷樞密為飛龍使是
月黃巢圍陳州營於州北五里初賊出藍田關遣前鋒
將孟楷攻蔡州刺史秦宗權以兵逆戰為楷所敗宗權
勢窘與賊通和孟楷移兵攻陳州刺史趙犨示弱伏兵
擊之臨陣斬楷楷賊之愛將深惜之黃巢怒悉衆攻陳
州時黃巢與宗權合從縱兵四掠遠近皆罹其酷時仍
歲大饑民無積聚賊俘人為食其炮炙處謂之舂磨寨
白骨山積喪亂之極無甚於斯賊攻城急徐州節度使
時溥許州周岌汴州朱全忠皆出師護援之七月制以
西川節度使開府儀同三司守太尉同平章事成都尹
上柱國潁州郡王食邑三千戶實封四百戶陳敬瑄賜
鐵券詔鄭從讜赴行在八月李克用赴鎮太原制以前
振武節度檢校司空兼單于都護御史大夫李國昌為
檢校司徒代州刺史鴈門已北行營節度蔚朔等州觀
察等使十月李國昌卒十一月蔡賊秦宗權圍許州十
二月詔河東李克用赴援陳許忠武大將鹿晏弘䧟興
元逐節度使牛蔚自為留後
四年春正月癸亥朔車駕在成都府二月河東節度使
李克用將出師援陳許河陽節度使諸葛爽以兵屯澤
州拒之三月壬戌朔甲戍克用移軍自河中南渡東下
洛陽四月辛卯朔甲寅沙陀軍次許州節度使周岌監
軍田從異以兵會戰賊將尚讓屯太康黃鄴屯西華稍
有芻粟己未沙陀分兵攻太康西華賊砦庚申尚讓黃
鄴遁去官軍得其芻粟黃巢亦退保郾城以兵部侍郎
判度支鄭昌凝以本官同平章事五月辛酉朔癸亥沙
陀追黃巢而北丁卯次尉氏戊辰大雨平地水深三尺
溝河漲溢賊至中牟臨汴河欲渡沙陀遽至賊大駭其
黨分潰殺傷溺死殆半尚讓一軍降時溥别將楊能李
讜霍存葛從周張歸霸等降朱全忠李周楊景彪以殘
衆走封丘己巳沙陀渡汴河趨封丘黃巢兄弟悉力拒
戰李克用擊敗之獲所俘男女五萬口牛馬萬餘并偽
乘輿法物符印寶貨戎仗等三萬計得巢幼子年六歲
黃巢既敗以其殘衆東走庚午李克用急躡黃巢一日
夜行二百里馬疲之死者殆半宿冤胊糧運不及騎軍
至寡乃與忠武監軍田從異班師甲戍次汴州節度使
朱全忠舘克用於上源驛全忠以克用兵力寡弱大軍
在遠乃圖之是夜置酒郵舍克用既醉全忠以兵圍驛
縱火燒之雷雨驟作平地水深尺餘克用踰垣僅免其
部下三百餘人及監軍使史敬思書記任珪皆被害丙
子克用至許州率本軍還太原庚辰徐州將李師悦陳
景思率兵萬人追黃巢於兖州六月鄆州節度使朱瑄
奏大敗賊於合鄉秋七月己未朔癸酉賊將林言斬黃
巢黃揆黃秉三人首級降時溥初徐將李師悦與賊戰
于瑕丘賊殊死戰其衆殆盡林言與巢走至太山狼虎
谷之㐮王村懼追至併命乃斬賊降師悦壬午捷書至
行在從官稱賀河東節度使李克用累表訴屈請討汴
州天子優詔和解之就加克用階特進封隴西郡王以
悦之自是全忠克用有尋戈之怨九月山南西道節度
使鹿晏弘為禁軍所討棄城擁衆東出㐮鄧大掠許州
晏弘大將王建韓建張造晉暉李師泰各率本軍歸朝
田令孜以建等楊復光故將薄之皆授諸衞將軍惟以
王建為璧州刺史十月關東諸鎮上章請車駕還京十
一月鹿晏弘䧟許州殺周岌自稱留後尋為秦宗權所
攻制以義成軍節度檢校太師中書令上柱國晉國公
王鐸為滄州刺史義昌軍節度滄德觀察處置等使十
二月丁亥朔大明宫留守權知京兆尹御史大夫京畿
制置等使王徽與留司百官上表請車駕還宫詔以來
年正月還京新除滄德節度使王鐸為魏博節度使樂
彦禎害之於漳南縣之高雞泊行從三百餘人皆遇害
光啟元年春正月丁巳朔車駕在成都府己卯僖宗自
蜀還京二月丁亥朔丙申車駕次鳳翔三月丙辰朔丁
卯車駕至京師己巳御宣政殿大赦改元光啟時李昌
符據鳳翔王重榮據蒲陜諸葛爽據河陽洛陽孟方立
據邢洺李克用據太原上黨朱全忠據汴滑秦宗權據
許蔡時溥據徐泗朱瑄據鄆齊曹濮王敬武據淄青高
駢據淮南八州秦彦據宣歙劉漢宏據浙東皆自擅兵
賦迭相吞噬朝廷不能制江淮轉運路絶兩河江淮賦
不上供但歲時獻奉而已國命所能制者河西山南劍
南嶺南西道數十州大約郡將自擅常賦殆絶藩侯廢
置不自朝廷王業於是蕩然蔡賊秦宗權侵寇藩隣制
以徐州節度使時溥為鉅鹿王充蔡州四面行營兵馬
都統宗權將秦賢攻汴鄭不已以汴州刺史朱全忠為
沛郡王充蔡州西北面行營都統杭州刺史董昌大敗
劉漢宏之衆進攻越婺台明等州下之遂以昌為越州
刺史鎮海軍節度浙江東道觀察等使以杭州大將錢
鏐為杭州刺史閏三月鎮冀節度使王鎔獻耕牛千頭
農具九千兵仗十萬四月乙卯朔以開府儀同三司右
金吾衞上將軍左街功德使齊國公田令孜為左右神
策十軍使時自蜀中護駕令孜招募新軍五十四都都
千人左右神策各二十七都分為五軍令孜總領其權
時軍旅既衆南衙北司官屬萬餘三司轉運無調發之
所度支惟以關畿税賦支給不充賞勞不時軍情咨怨
舊日安邑解縣兩池榷鹽税課鹽鐵使特置鹽官以總
其事自黃巢亂離河中節度使王重榮兼領權務歲出
課鹽三千車以獻朝廷至是令孜以親軍闕供計無從
出乃舉廣明前舊事請以兩池榷務歸鹽鐵使收利以
贍禁軍詔下重榮上章論訴言河中地窘悉藉鹽課供
軍五月制以河中節度使檢校司徒同平章事河中尹
上柱國琅邪郡王王重榮為檢校太傅同平章事兼兖
州刺史兖沂海節度觀察處置等使代齊克讓以克讓
檢校司徒兼定州刺史御史大夫充義武節度觀察北
平軍等使代王處存以處存依前檢校太傅同平章事
河中尹河中晉慈隰節度觀察等使是月宰臣蕭遘率
文武百寮上徽號曰至德光烈孝皇帝御宣政殿受冊
大赦六月甲寅朔丙辰定州王處存奏幽州節度使李
可舉鎮州節度使王鎔各令大將率領兵士侵攻當道
臣並已殺退時李可舉乘天子播越中原大亂以河朔
三鎮休戚事同惟易定二郡為朝廷所有乃同議攻處
存以分其地會燕將李全忠有奪帥之志軍情相疑全
忠方圍易州處存出竒騎以擊之燕軍大敗是月全忠
收合殘衆攻幽州李可舉舉室登樓自焚而死全忠自
稱留後滄州軍亂逐其帥楊令孜立衙將盧彦威為留
後制以保鑾都將檢校司徒兼黔州刺史黔中節度觀
察等使曹誠檢校太保兼滄州刺史充義昌軍節度滄
德觀察等使河中王重榮累表論列數令孜離間方鎮
令孜遣邠寧節度使朱玫會合鄜延靈夏之師討河中
九月朱玫屯沙苑王重榮求援於太原十月李克用率
太原軍南出隂地關十一月河中太原之師與禁軍對
壘於沙苑十二月辛亥朔癸酉官軍合戰為沙陀所敗
朱玫走還邠州神策軍潰散遂入京師肆掠乙亥沙陀
逼京師田令孜奉僖宗出幸鳳翔初黃巢據京師九衢
三内宫室宛然及諸道兵破賊争貨相攻縱火焚剽宫
室居市閭里十焚六七賊平之後令京兆尹王徽經年
補葺僅復安堵至是亂兵復焚宫闕蕭條鞠為茂草矣
二年春正月辛巳朔車駕在鳳翔李克用旋師河中與
朱玫王重榮同上表請駕駐蹕鳳翔仍數田令孜之罪
乃以飛龍使楊復恭復知内樞密事戊子田令孜廹乘
輿請幸興元庚寅車駕次寳雞授刑部尚書孔緯兼御
史大夫令率從官赴行在時車駕夜出宰相蕭遘裴徹
鄭昌圖及文武百寮不之知扈從不及故令孔緯促之
蕭遘惡令孜弄權再亂京國因邠州奏事判官李松年
至鳳翔乃令亟召朱玫迎奉癸巳朱玫引步騎五千至
鳳翔令孜聞邠州軍至奉帝入散關令禁軍守靈璧玫
至禁軍潰散遂長驅追駕至尊途驛嗣㐮王煴疾為玫
所得時興元節度使石君涉聞車駕入關乃毁徹棧道
柵絶險要車駕由他道僅達為邠州軍踵後﨑嶇危殆
者數四二月辛亥朔以十軍觀軍容使開府田令孜為
劔南西川節度監軍以内樞密使楊復恭為神策左軍
中尉三月庚辰朔戊午興元節度使石君涉棄城入朱
玫軍内丙申車駕至興元戊辰以翰林學士承旨兵部
尚書知制誥杜讓能為兵部侍郎刑部尚書御史大夫
孔緯為兵部侍郎充諸道鹽鐵轉運等使並以本官同
平章事保鑾都將李鋋楊守亮楊宗守等敗邠州軍於
鳳州四月庚戌朔是夜熒惑犯月角壬子朱玫李昌言
廹宰相蕭遘等於鳳翔驛舍請嗣㐮王煴權監軍國事
玫自為大丞相兼左右神策十軍使遂驅率文武百寮
奉㐮王還京師五月己卯朔庚辰㐮王僣即皇帝位年
號建貞以蕭遘初沮㐮王監國之命罷知政事為太子
少師以朱玫為侍中諸道鹽鐵轉運使以裴徹為門下
侍郎右僕射同平章事判度支中書侍郎刑部尚書平
章事鄭昌圖判戶部事蕭遘移疾歸河中之永樂偽制
加諸侯官爵以淮南節度使檢校太尉兼侍中高駢為
太師中書令江淮鹽鐵轉運諸道行營兵馬都統又以
淮南右都押衙和州刺史吕用之檢校兵部尚書兼廣
州刺史嶺南東道節度使令戶部侍郎柳涉往江淮宣
諭戶部侍郎夏侯潭河北宣諭諸藩節將多授其偽署
惟定州太原宣武河中拒而不受是月星孛於箕尾歴
北斗攝提荆南㐮陽仍歲蝗旱米斗三十千人多相食
楊復恭兄弟於河中太原有破賊連衡之舊乃奏遣諫
議大夫劉崇望賫詔宣諭逹復恭之旨王重榮李克用
欣然聽命尋遣使貢奉獻縑十萬匹願殺朱玫自贖崇
望使還君臣相賀六月己酉朔以扈蹕都將楊守亮為
金州刺史金商節度京畿制置使守亮率師二萬趨金
州與王重榮李克用掎角進軍時朱玫遣將王行瑜率
邠寧河西之師五萬屯鳳州保鑾都將李鋋李茂貞陳
珮等抗之於大唐峰七月戊寅朔蔡賊秦宗權䧟許州
殺鹿晏弘以金商節度使楊守亮檢校司徒兼興元尹
充山南西道節度等使王行瑜急攻興州守亮出師擊
敗之八月幽州節度使李全忠卒三軍立其子匡威為
留後九月楊守亮復敗邠州軍於鳳州軍容楊復恭密
遣人說王行瑜令謀歸國十月壬子朔滑州軍亂逐其
帥安師儒推衙將張驍主留後軍務師儒奔汴州朱全
忠殺之遂以兵攻滑斬張驍以告行在朝廷以汴帥全
忠兼領義成軍節度使壬辰夜白虹見西方十一月蔡
賊孫儒䧟鄭州刺史李璠遁免儒引軍攻河陽十二月
乙巳朔是月朱玫愛將王行瑜受密詔自鳳州率衆還
長安辛酉行瑜斬朱玫及其黨與數百人縱兵大掠是
冬苦寒九衢積雪兵入之夜寒冽尤劇民吏剽剝之後
僵凍而死蔽地裴徹鄭昌圖及百官奉㐮王奔河中王
重榮紿稱迎奉執李煴斬之械裴徹鄭昌圖於獄文武
官寮遭戮者殆半重榮函㐮王首赴行在刑部奏請御
興元城南門閱俘馘受賀下禮院定儀注博士殷盈孫
奏曰伏以偽煴違背宗社僣竊乘輿欺天之禍既盈盗
國之罪斯重果至覆敗以就誅夷九重之妖祲既除萬
國之生靈共慶宜陳賀禮以顕皇猷然物議之間有所
未允臣按禮經公族有罪獄既具有司聞於公曰某之
罪在大辟君曰赦之如是者三有司走出致刑君復使
謂之曰雖然固當赦之有司曰不及矣君為之素服不
樂三月左傳衛君在晉衛臣元咺立衛君之弟叔武衛
君入國叔武為前驅所殺衛君哭之左氏書焉今偽煴
皇族也雖犯殊死之罪宜就屠戮其可以朝羣臣而受
賀乎臣以為煴胤係金枝名標玉牒廹脅之際不能守
節效死而乃甘心逆謀罪實滔天刑不可赦已為軍前
處置宜即黜為庶人絶其屬籍其首級仍委所在以庶
人禮收葬大捷之慶當以朱玫首級到日稱賀為得其
宜上不軫於宸衷下無傷於物體協禮經之旨祛中外
之疑遂罷賀禮及朱玫傳首至乃御樓受俘馘是月蔡
賊孫儒䧟河陽諸葛爽奔歸汴州别將李罕之出據澤
州張全義據懷州
三年春正月乙亥朔車駕在興元府制以邠州都將王
行瑜檢校刑部尚書兼邠州刺史邠寧慶節度使保鑾
都將李鋋檢校司空黔州刺史黔中節度觀察使扈蹕
都頭李茂貞為檢校尚書左僕射洋州刺史武定軍節
度使扈蹕都頭楊守宗為金州刺史金商節度等使保
鑾都將陳珮檢校尚書右僕射為宣州刺史宣歙觀察
使兵部侍郎諸道租庸使張濬本官同平章事二月乙
巳朔潤州牙將劉浩度支使薛朗同謀逐其帥周寳劉
浩自稱留後三月乙亥朔甲申車駕還京次鳳翔以宫
室未完節度使李昌符請駐蹕以俟畢功河中械送偽
宰相裴徹鄭昌圖命斬之於岐山縣太子少師致仕蕭
遘賜死於永樂縣以特進監修國史門下侍郎吏部尚
書平章事孔緯領諸道鹽鐵轉運使以集賢殿大學士
中書侍郎兵部尚書平章事杜讓能進封㐮陽郡公增
食邑三千戶四月甲辰朔揚州牙將畢師鐸自高郵率
戍兵攻揚州下之囚高駢於别室自總軍政蔡賊秦賢
攻汴州周列三十六砦朱全忠乞師於兖鄆朱瑾率師
來赴屯封禪寺朱瑄屯静戎鎮五月甲戍朔乙亥秦宗
權自率衆來應秦賢壬午鄆兖汴三鎮之師大破蔡賊
於邊孝村宗權退走孫儒聞秦賢敗盡驅河陽之人殺
之投尸於河焚燒閭井而去王師收孟洛許汝懷鄭陜
虢等州詔以扈駕都頭楊守宗權知許州事汴將孟從
益權知鄭州事諸葛爽舊將李罕之自澤州收河陽懷
州刺史張全義收洛陽揚州牙將畢師鐸召宣州觀察
使秦彦入揚州推為節度使六月癸卯朔戊申天威軍
都頭楊守立與李昌符争道麾下相毆上命中使諭之
不止是夜嚴兵為備己酉守立以兵攻昌符戰於通衢
昌符兵敗出保隴州命扈駕都將李茂貞攻之甲寅河
中牙將常行儒殺其帥王重榮推重榮兄重盈為兵馬
留後丙辰太常禮院奏太廟十一室并祧廟八室孝明
太后等别廟三室自車駕再幸山南並經焚毁神主失
墜今大駕還京宜先葺宗廟神主然後還宫遂詔修奉
太廟使宰相鄭延昌修奉是時宫室未完國力方困未
暇舉行舊制延昌請權以少府監大廳為太廟太廟凡
十一室二十三間間十一架今監五間請添造成十一
間以備十一室之數勅曰敬依典禮七月壬申朔隴州
刺史薛知籌以城降李茂貞遂拔隴州斬李昌符昌仁
等傳首獻於行在丙子制以武定軍節度使檢校尚書
左僕射兼洋州刺史御史大夫上柱國隴西郡公食邑
一千五百戶李茂貞檢校司空同平章事兼鳳翔尹鳳
翔隴右節度等使九月辛未朔淮南節度使高駢為其
牙將畢師鐸所殺楊行密急攻廣陵蔡賊秦宗權遣其
將孫儒將兵三萬渡淮争揚州城中食盡十一月秦彦
畢師鐸潰圍奔于孫儒軍行密入據揚州秦彦引孫儒
之兵攻廣陵行密遣使求援于朱全忠制授全忠檢校
太尉侍中兼揚州大都督府長史充淮南節度觀察等
使行營兵馬都統汴將李璠率師至淮口以援之十二
月己巳朔東川節度使顧彦朗壁州刺史王建連兵五
萬攻成都陳敬瑄告難于朝詔中使諭之
文德元年春正月己亥朔車駕在鳳翔制故鳳翔隴右
節度觀察處置等使檢校司徒同平章事兼鳳翔尹上
柱國榮陽郡開國公食邑三千戶鄭畋贈司徒諡曰文
昭蔡賊孫儒斬秦彦畢師鐸於高郵二月己巳朔壬午
車駕在鳳翔至京師魏博軍亂逐其帥樂彦禎彦禎子
相州刺史從訓率衆攻魏州牙軍立其小校羅宗弁為
留後出兵拒之從訓求援於汴朱全忠遣將朱珍渡河
赴之戊子上御承天門大赦改元文德宰相韋昭度兼
司空孔緯杜譲能加左右僕射進階開府儀同三司並
賜號持危啟運保乂功臣張濬兼兵部尚書進階開府
儀同三司左右神策十軍觀軍容使左金吾衛上將軍
左右街功德使上柱國弘農郡開國公楊復恭進封魏
國公加食邑七千戶賜號忠貞啟聖定國功臣以保鑾
都將黔中節度使李鋋檢校司徒平章事保鑾都將陳
珮檢校司空廣州刺史嶺南東道節度使藩鎮諸侯進
秩有差宰臣韋昭度率文武百寮上徽號曰聖文睿德
光武弘孝皇帝三月戊戌朔正殿受冊庚子上暴疾壬
寅大漸癸卯宣制立弟夀王傑為皇太弟勾當軍國事
是夕崩於武德殿聖夀二十七羣臣上諡曰惠聖恭定
孝皇帝廟號僖宗其年十二月葬於靖陵
史臣曰恭帝冲年纘歴政在宦臣惕勵虔恭殷憂重慎
屬世道交喪海縣横流赤眉摇蕩於中原黃屋流離於
遐徼黔黎塗炭宗社丘墟而猶藩垣多仗義之臣心腹
有盡忠之輔驅駕豪傑號令軍戎終誅伏莾之徒大雪
失邦之恥而令孜一為謬計幾喪丕圖雖如綫之僅存
固棼絲之莫救茫茫禹迹空悲文命之艱難赫赫宗周
竟墜文王之基業非僖皇失道之過其土運之窮歟悲
夫
贊曰運歴將窮人君幼冲塵飛巨盗波駭羣雄天既降
喪人罕輸忠廻鑾返正禁旅之功
舊唐書卷十九下
舊唐書卷十九下考證
僖宗本紀乾符元年十二月詔具務多上之辦寕亂整
上之師(臣德潜)按二上字誤以重點為上乃多多
之辦整整之師也已改正
二年春正月宰相崔彦昭率文武百僚上尊號上御正
殿受冊新書在元年十一月
二月以吏部侍郎裴坦為兵部侍郎充諸道鹽鐵轉運
使(臣德潜)按新書坦于乾符元年二月入相五月
已薨顕然互異但兩書無傳可考未知孰是
三年春正月浙西奏誅王郢徒黨(臣德潜)按新書不
著郢誅年月綱目書四年閏二月王郢衆降郢走明
州敗死則此時尚未平也疑誤
六月以門下侍郎崔彦昭兼左僕射六月二字衍文
以上已書六月也
四年五月以前綿州刺史皇甫鏞為秘書少監沈炳
震曰鏞係皇甫鎛弟本傳於開成初卒鏞字疑誤
中和元年秋七月丁未朔乙未車駕至西蜀新書正
月壬子幸成都通鑑亦在正月
八月諸葛爽降賊偽署爽河陽節度使新書在廣明
元年十二月据傳當從新書
光啟二年夏五月㐮王僣即皇帝位新書在十月丙
午綱目同新書
三年六月詔修奉太廟使宰相鄭延昌修奉沈炳震
曰舊書昭宗大順二年十二月入相新書景福元年
三月入相僖宗時總未相也此條已書宰相而前無
同平章事文明係錯誤
文德元年二月宰臣韋昭度率文武百僚上徽號曰聖
文睿德光武弘孝皇帝沈炳震曰此乃大順元年
上昭宗徽號非僖宗也應誤
舊唐書卷十九下考證
