舊唐書卷六十
後晉司空同中書門下平章事劉昫撰
列傳第十
宗室(太祖諸子代祖諸子)
永安王孝基
淮安王神通子道彦孝察孝同(孝慈孝友)孝節孝義孝逸
襄邑王神符子德懋(文暕)
長平王叔良子孝協孝斌(孝斌子思訓思誨)叔良弟德良幼良
襄武王琛河間王孝恭子晦(孝恭弟瑊瓌)
廬江王瑗(王君廓附)淮陽王道玄
江夏王道宗隴西王博乂
永安王孝基高祖從父弟也父璋周梁州刺史與趙王
祐謀殺隋文帝事洩被誅高祖即位追封畢王孝基武
德元年封永安王歴陜州總管鴻臚卿以罪免二年劉
武周將宋金剛來宼汾澮夏縣人吕崇茂殺縣令舉兵
反自稱魏王請援於武周復以孝基為行軍總管討之
工部尚書獨孤懷恩内史侍郎唐儉陜州總管于筠悉
隸焉武周遣其將尉遲敬德潛援崇茂大戰於夏縣王
師敗績孝基與唐儉等皆没於賊後謀歸國為武周所
害高祖為之發哀廢朝三日賜其家帛千匹賊平購其
屍不得招魂而葬之贈左衞大將軍諡曰壯無子以從
兄韶子道立為嗣封高平郡王九年降為縣公永徽初
卒於陳州刺史
淮安王神通高祖從父弟也父亮隋海州刺史武德初
追封鄭王神通隋末在京師義師起隋人捕之神通潛
入鄠縣山南與京師大俠史萬寳河東裴勣柳崇禮等
舉兵以應義師遣使與司竹賊帥何潘仁連結潘仁奉
平陽公主而至神通與之合勢進下鄠縣衆踰一萬自
稱關中道行軍總管以史萬寳為副裴勣為長史柳崇
禮為司馬令狐德棻為記室高祖聞之大悅授光禄大
夫從平京師拜宗正卿武德元年拜右翊衞大將軍封
永康王尋改封淮安王為山東道安撫大使擊宇文化
及於魏縣化及不能抗東走聊城神通進兵躡之至聊
城會化及糧盡請降神通不受其副使黃門侍郎崔幹
勸納之神通曰兵士暴露已久賊計窮糧盡剋在旦暮
正當攻取以示國威散其玉帛以為軍賞若受降者吾
何以藉手乎幹曰今建德方至化及未平兩賊之間事
必危廹不攻而下之此勲甚大今貪其玉帛敗無日矣
神通怒囚幹于軍中既而士及自濟北餽之化及軍稍
振遂拒戰神通督兵薄而擊之貝州刺史趙君德攀堞
而上神通心害其功因止軍不戰君德大詬而下城又
堅守神通乃分兵數千人往魏州取攻具中路復為莘
人所敗竇建德軍且至遂引軍而退後二日化及為建
德所虜賊勢益張山東城邑多歸建德神通兵漸散退
保黎陽依徐勣俄為建德所陷及建德敗復授河北道
行臺尚書左僕射從太宗平劉黑闥遷左武衞大將軍
貞觀元年拜開府儀同三司賜實封五百戸時太宗謂
諸功臣曰朕叙公等勲效量定封邑恐不能盡當各自
言神通曰義旗初起臣率兵先至今房玄齡杜如晦等
刀筆之人功居第一臣且不服上曰義旗初起人皆有
心叔父雖率兵先至未嘗身履行陣山東未定受委專
征建德南侵全軍䧟没及劉黑闥翻動叔父望風而破
今計勲行賞玄齡等有籌謀帷幄定社稷功所以漢之
蕭何雖無汗馬指縱推轂故功居第一叔父于國至親
誠無所愛必不可緣私濫與勲臣同賞耳四年薨太宗
為之廢朝贈司空諡曰靖十四年詔與河間王孝恭贈
陜州大行臺右僕射鄖節公殷開山贈民部尚書渝襄
公劉政會配饗高祖廟庭有子十一人長子道彦武德
五年封膠東王次孝察高密王孝同淄川王孝慈廣平
王孝友河間王孝節清河王孝義膠西王初高祖受禪
以天下未定廣封宗室以威天下皇從弟及姪年始孩
童者數十人皆封為郡王太宗即位因舉宗正屬籍問
侍臣曰遍封宗子於天下便乎尚書右僕射封德彝對
曰歴觀往古封王者今最為多兩漢已降唯封帝子及
親兄弟若宗室疎遠者非有大功如周之郇滕漢之賈
澤並不得濫封所以别親疎也先朝敦睦九族一切封
王爵命既隆多給力役盖以天下為私殊非至公馭物
之道太宗曰朕理天下本為百姓非欲勞百姓以養己
之親也於是宗室率以屬疏降爵為郡公唯有功者數
十人封王是時道彦等並隨例降爵道彦與季弟孝逸
最知名
道彦幼而事親甚謹初義師起神通逃難被疾于山谷
綿歴數旬山中食盡道彦著故弊衣出人間乞丐及採
野實以供其父身無所噉其父分以食之輒詐言已㗖
而覆藏留之以備闕乏及神通應義舉授朝請大夫高
祖受禪封義興郡公進封膠東王授隴州刺史貞觀初
轉相州都督例降爵為公拜岷州都督丁父憂廬於墓
側負土成墳躬植松栢容貎哀毁親友皆不復識之太
宗聞而嘉歎令侍中王珪就加開喻復授岷州都督道
彦遣使告喻党項諸部申國威靈多有降附李靖之擊
吐谷渾也詔道彦為赤水道行軍總管時朝廷復厚幣
遺党項令為鄉導党項首領拓拔赤辭來詣靖軍請諸
將曰往者隋人來擊吐谷渾我党項每資軍用而隋人
無信必見侵掠今將軍若無他心者我當資給糧運如
或我欺當即固險以塞軍路諸將與之歃血而盟赤辭
信之道彦既至闊水見赤辭無備遂襲之虜牛羊數千
頭於是諸羌怨怒屯兵野狐硤道彦不能進為赤辭所
乘軍大敗死者數萬人道彦退保松州竟坐減死徙邊
後起為涼州都督尋卒贈禮部尚書孝逸少好學解屬
文初封梁郡公高宗末歴給事中四遷益州大都督府
長史則天臨朝入為左衞將軍甚見親遇光宅元年徐
敬業據揚州作亂以孝逸為左玉鈐衞大將軍揚州行
軍大總管督軍以討之孝逸引軍至淮而敬業方南攻
潤州遣其弟敬猷屯兵淮隂偽將韋超據都梁山以拒
孝逸禆將馬敬臣擊斬賊之别帥尉遲昭夏侯瓚等超
乃擁衆憑山以自固或謂孝逸曰超衆守險且憑山為
阻攻之則士無所施其力騎無所騁其足窮寇殊死殺
傷必衆不若分兵守之大軍直趣揚州未數日其勢必
降也支度使廣府司馬薛克構曰超雖據險其卒非多
今逢小寇不擊何以示武若加兵以守則有闕前機捨
之而前則終為後患不如擊之剋超則淮陰自懾淮陰
破則楚州諸縣必開門而候官軍然後進兵高郵直趣
江都逆竪之首可指掌而懸也孝逸從其言進兵擊超
賊衆壓伏官軍登山急擊之殺數百人日暮圍解超銜
枚夜遁孝逸引兵擊淮陰大破敬猷之衆時敬業廻軍
屯於下阿溪以拒官軍有流星墜其營孝逸引兵渡溪
以擊之敬業初勝後敗孝逸乘勝追奔數十里敬業窘
廹與其黨擕妻子逃入海曲孝逸進據揚州盡捕斬敬
業等振旅而還以功進授鎮軍大將軍轉左豹韜衞大
將軍改封吳國公孝逸素有名望自是時譽益重武承
嗣等深所忌嫉數讒毁之垂拱二年左遷施州刺史其
冬承嗣等又使人誣告孝逸往任益州嘗自解逸字云
走遶兔者常在月中月既近天合有天分則天以孝逸
常有功減死配徙儋州尋卒景雲初贈益州大都督孝
銳曾孫齊物孝同曾孫國貞别有傳
襄邑王神符神通弟也幼孤事兄以友悌聞義寧初授
光禄大夫封安吉郡公武德元年進封襄邑郡王四年
累遷并州總管突厥頡利可汗率衆來寇神符出兵與
戰於汾水東敗之斬首五百級虜其馬二千匹又戰於
沙河之北獲其乙利達官并可汗所乘馬及甲獻之由
是召拜太府卿九年遷揚州大都督移州府及居人自
丹陽渡江州人賴焉貞觀初再遷宗正卿後以疾辭職
太宗幸其第問疾賜以縑帛每給羊酒又令乘小輿引
入紫微殿以神符脚疾乃遣三衞輿之而升尋授開府
儀同三司永徽二年薨年七十三贈司空荆州都督陪
葬獻陵諡曰恭有子七人武德初並封郡王後例降封
縣公次子德懋少子文暕最知名德懋官至少府監臨
川郡公文暕歴幽州都督魏郡公垂拱中坐事貶為藤
州别駕尋被誅文暕子佺開元中為宗正卿
長平王叔良高祖從父弟也父禕隋上儀同三司武德
初追封郇王叔良義寧中授左光禄大夫封長平郡公
武德元年拜刑部侍郎進爵為王師鎮涇州以禦薛舉
舉乃陽言食盡引兵南去遣高墌人偽以降叔良遣驃
騎劉感率衆赴之至百里細川伏兵發官軍敗績劉感
沒于陣叔良大懼出金以賜士卒嚴為守備涇州僅全
四年突厥入寇命叔良率五軍擊之叔良中流矢而薨
贈左翊衞大將軍靈州總管諡曰肅子孝協嗣武德五
年封范陽郡王貞觀初以屬疎例降封郇國公累遷魏
州刺史麟德中坐受贓賜死孝協弟孝斌官至原州都
督府長史孝斌子思訓高宗時累轉江都令屬則天革
命宗室多見構䧟思訓遂棄官潛匿神龍初中宗初復
宗社以思訓舊齒驟遷宗正卿封隴西郡公實封二百
戶歴益州長史開元初左羽林大將軍進封彭國公更
川郡公文暕歴幽州都督魏郡公垂拱中坐事貶為藤
州别駕尋被誅文暕子佺開元中為宗正卿
長平王叔良高祖從父弟也父禕隋上儀同三司武德
初追封郇王叔良義寧中授左光禄大夫封長平郡公
武德元年拜刑部侍郎進爵為王師鎮涇州以禦薛舉
舉乃陽言食盡引兵南去遣高墌人偽以降叔良遣驃
騎劉感率衆赴之至百里細川伏兵發官軍敗績劉感
沒于陣叔良大懼出金以賜士卒嚴為守備涇州僅全
四年突厥入寇命叔良率五軍擊之叔良中流矢而薨
贈左翊衞大將軍靈州總管諡曰肅子孝協嗣武德五
年封范陽郡王貞觀初以屬疎例降封郇國公累遷魏
州刺史麟德中坐受贓賜死孝協弟孝斌官至原州都
督府長史孝斌子思訓高宗時累轉江都令屬則天革
命宗室多見構䧟思訓遂棄官潛匿神龍初中宗初復
宗社以思訓舊齒驟遷宗正卿封隴西郡公實封二百
戶歴益州長史開元初左羽林大將軍進封彭國公更
襄武王琛高祖從父兄子也祖蔚周朔州總管父安隋
領軍大將軍武德初追封蔚為蔡王安為西平王琛義
寧中封襄武郡公與太常卿鄭元璹賫女妓遺突厥始
畢可汗以結和親始畢甚重之贈名馬數百匹遣骨吐
禄特勒隨琛貢方物高祖大悅拜刑部侍郎進爵為王
歴蒲絳二州總管及宋金剛䧟澮州時稽胡多叛轉琛
為隰州總管以鎮之馭衆寬簡夷夏安之三年薨子儉
嗣後隨例降爵為公
河間王孝恭琛之弟也高祖剋京師拜左光禄大夫尋
為山南道招慰大使自金州出于巴蜀招擕以禮降附
者三十餘州孝恭進擊朱粲破之諸將曰此食人賊也
為害實深請坑之孝恭曰不可自此已東皆為寇境若
聞此事豈有來降者乎盡赦而不殺由是書檄所至相
繼降欵武德二年授信州總管承制拜假蕭銑據江陵
孝恭獻平銑之策高祖嘉納之三年進爵為王改信州
為夔州使拜孝恭為總管令大造舟楫教習水戰以圖
蕭銑孝恭召巴蜀首領子弟量才授用致之左右外示
引擢而實以為質也尋授荆湘道行軍總管統水陸十
二總管發自硤州進軍江陵攻其水城剋之所得船散
於江中諸將皆曰虜得賊船當藉其用何為弃之無乃
資賊耶孝恭曰不然蕭銑偽境南極嶺外東至洞庭若
攻城未拔援兵復到我則内外受敵進退不可雖有舟
楫何所用之今銑緣江州鎮忽見船舸亂下必知銑敗
未敢進兵來去覘伺動淹旬月用緩其救吾剋之必矣
銑救兵至巴陵見船被江而下果狐疑不敢輕進既内
外阻絶銑於是出降高祖大悅拜孝恭荆州大總管使
畫工貎而視之於是開置屯田創立銅冶百姓利焉六
年遷襄州道行臺尚書左僕射時荆襄雖定嶺表尚未
悉平孝恭分遣使人撫慰嶺南四十九州皆來欵附及
輔公祏據江東反發兵寇夀陽命孝恭為行軍元帥以
擊之七年孝恭自荆州趣九江時李靖李勣黃君漢張
鎮州盧祖尚並受孝恭節度將發與諸將宴集命取水
忽變為血在座者皆失色孝恭舉止自若徐諭之曰禍
福無門唯人所召自顧無負於物諸公何見憂之深公
祏惡積禍盈今承廟算以致討盌中之血乃公祏授首
之後徵遂盡飲而罷時人服其識度而能安衆公祏遣
其偽將馮惠亮陳當時領水軍屯于博望山陳正通徐
紹宗率步騎軍于青林山孝恭至堅壁不與鬭使竒兵
斷其糧道賊漸餧夜薄我營孝恭安卧不動明日縱羸
兵以攻賊壘使盧祖尚率精騎列陣以待之俄而攻壘
者敗走賊出追奔數里遇祖尚軍與戰大敗之正通弃
營而走復與馮惠亮保梁山孝恭乘勝攻之破其梁山
别鎮赴水死者數千人正通率陸軍夜遁總管李靖又
下廣陵城拔楊子鎮公祏窮蹙弃丹陽東走孝恭命騎
將追之至武康擒公祏及其偽僕射西門君儀等數十
人致于麾下江南悉平璽書襃賞賜甲第一區女樂二
部奴婢七百人金寳珍翫甚衆授東南道行臺尚書左
僕射後廢行臺拜揚州大都督孝恭既破公祏江淮及
嶺南皆統攝之自大業末羣雄競起皆為太宗所平謀
臣猛將並在麾下罕有别立勲庸者唯孝恭著方面之
功聲名甚盛厚自崇重欲以威名鎮遠築宅於石頭陳
廬徼以自衞尋徵拜宗正卿九年賜實封一千二百戸
貞觀初遷禮部尚書以功臣封河間郡王除觀州刺史
與長孫無忌等代襲刺史孝恭性奢豪重遊宴歌姬舞
女百有餘人然而寬恕退讓無驕矜自伐之色太宗甚
加親待諸宗室中莫與為比孝恭嘗悵然謂所親曰吾
所居宅微為宏壯非吾心也當賣之别營一所粗令充
事而已身殁之後諸子若才守此足矣如其不才冀免
他人所利也十四年暴薨年五十太宗素服舉哀哭之
甚慟贈司空揚州都督陪葬獻陵諡曰元配享高祖廟
庭子崇義嗣降爵為譙國公歴蒲同二州刺史益州大
都督長史甚有威名後卒於宗正卿孝恭次子晦乾封
中累除營州都督以善政聞璽書勞問賜物三百叚轉
右金吾將軍兼檢校雍州長史糺發姦豪無所容貸為
人吏畏服晦私第有樓下臨酒肆其人嘗候晦言曰微
賤之人雖則禮所不及然家有長幼不欲外人窺之家
廹明公之樓出入非便請從此辭晦即日毁其樓高宗
將幸洛陽令在京居守顧謂之曰關中之事一以付卿
但令式跼人不可以成官政令式之外有利於人者隨
事即行不湏聞奏晦累有異績則天臨朝遷戸部尚書
垂拱初拜右金吾衞大將軍轉秋官尚書永昌元年卒
贈幽州都督子榮為酷吏所殺孝恭弟瑊武德中為尚
書右丞封濟北郡王卒於始州刺史瑊弟瓌義師剋京
城授瓌左光禄大夫武德元年封漢陽郡公五年進爵
為王時突厥屢為侵寇高祖使瓌賫布帛數萬叚與結
和親頡利可汗初見瓌箕踞瓌餌以厚利頡利大悅改
容加敬遣使隨瓌獻名馬後復將命頡利謂左右曰李
瓌前來恨不屈之今者必令下拜瓌微知之及見頡利
長揖不屈節頡利大怒乃留瓌不遣瓌神意自若竟不
為之屈頡利知不可以威脅終禮遣之拜左武候將軍
轉衞尉卿代兄孝恭為荆州都督政存清静深為士庶
所懷嶺外豪帥屢相攻擊遣使喻以威德皆相次歸附
嶺表遂定太宗即位例降爵為公時長史馮長命曾為
御史大夫素矜衒事多專决瓌怒杖之坐是免貞觀四
年拜宜川刺史加散騎常侍卒子沖玄垂拱中官至冬
官尚書沖虛卒于尚方監
廬江王瑗高祖從父兄子也父哲隋柱國備身將軍追
封濟南王瑗武德元年歴信州總管封廬江王九年累
遷幽州大都督朝廷以瑗懦愞非邊將才遣右領軍將
軍王君廓助典兵事君廓故嘗為盜勇力絶人瑗倚仗
之許結婚姻以布心腹時隐太子建成將有異圖外結
於瑗及建成誅死遣通事舍人崔敦禮召瑗入朝瑗有
懼色君廓素險薄欲因事䧟之以為己功遂紿瑗曰京
都有變事未可知大王國之懿親受委作鎮寧得擁兵
數萬而從一使召耶且聞趙郡王先以被拘太子齊王
又言若此大王今去能自保乎相與共泣瑗乃囚敦禮
舉兵反召北齊州刺史王詵將與計事兵曹參軍王利
涉說瑗曰王不奉詔而擅發兵此為反矣湏改易法度
以權宜應變先定衆心今諸州刺史或有逆命王徵兵
不集何以保全瑗曰若之何利涉曰山東之地先從竇
建德酋豪首領皆是偽官今並黜之退居匹庶此人思
亂若旱苗之望雨王宜發使復其舊職各於所在遣募
本兵諸州儻有不從即委隨便誅戮此計若行河北之
地可呼吸而定也然後分遣王詵北連突厥道自太原
南臨蒲絳大王整駕親詣洛陽西入潼關兩軍合勢不
盈旬月天下定矣瑗從之瑗以内外機悉付君廓利涉
以君廓多翻覆又說瑗委兵於王詵而除君廓瑗不能
決君廓知之馳斬詵持首告其衆曰李瑗與王詵共反
禁錮勑使擅追兵集今王詵已斬獨李瑗在無能為也
汝若從之終亦族滅從我取之立得富貴禍福如是意
欲何從衆曰皆願討賊君廓領其麾下登城西面瑗未
之覺君廓自領千餘人先往獄中出敦禮瑗始知之遽
率數百人披甲纔出至門外與君廓相遇君廓謂其衆
曰李瑗作逆誤人何忽從之自取塗炭衆皆倒戈一時
潰走瑗塊然獨存謂君廓曰小人賣我以自媚汝行當
自及矣君廓擒瑗縊殺之年四十一傳首京師絶其屬
籍君廓并州石艾人也少亡命為羣盜聚徒千餘人轉
掠長平進逼夏縣李密遣使召之遂投於密尋又率衆
歸國歴遷右武衞將軍累封彭國公從平劉黑闥令鎮
幽州會突厥入寇君廓邀擊破之俘斬二千餘人獲馬
五千匹高祖大悅徵入朝賜以御馬令於殿庭乘之而
出因謂侍臣曰吾聞藺相如叱秦皇目皆出血君廓往
擊竇建德將出戰李靖遏之君廓發憤大呼目及鼻耳
一時流血此之壯氣何謝古人不可以常例賞之復賜
錦袍金帶還鎮幽州尋以誅瑗功拜左領軍大將軍兼
幽州都督以瑗家口賜之加左光禄大夫賜物千叚食
實封千三百戶在職多縱逸長史李玄道數以朝憲脅
之懼為所奏殊不自安後追入朝行至渭南殺驛史而
遁將奔突厥為野人所殺追削其封邑
淮陽王道玄高祖從父兄子也祖繪隋夏州總管武德
初追封雍王父贄追封河南王道玄武德元年封淮陽
王授右千牛從太宗擊宋金剛于介州先登䧟陣時年
十五太宗壯之賞物千叚後從討王世充頻戰皆捷竇
建德至武牢太宗以輕騎誘賊令道玄率伏兵於道左
會賊至追擊破之又從太宗轉戰于汜水麾戈䧟陣直
出賊後衆披靡復衝突而歸太宗大悅命副乘以給道
玄又從太宗赴賊再入再出飛矢亂下箭如蝟毛猛氣
益厲射人無不應弦而倒東都平拜洛州總管及府廢
改授洛州刺史五年劉黑闥引突厥宼河北復授山東
道行軍總管師次下博與賊軍遇道玄帥騎先登命副
將史萬寳督軍繼進萬寳與之不協及道玄深入而擁
兵不進謂所親曰吾奉手詔言淮陽小兒雖名為將而
軍之進止皆委於吾今其輕脱越濘交戰大軍若動必
䧟泥溺莫如結陣以待之雖不利於王而利於國道玄
遂為賊所擒全軍盡沒惟萬寳逃歸道玄遇害年十九
太宗追悼久之嘗從容謂侍臣曰道玄終始從朕見朕
深入賊陣所向必剋意嘗企慕所以每陣先登蓋學朕
也惜其年少不遂遠圖因為之流涕贈左驍衞大將軍
諡曰壯無子詔封其弟武都郡公道明為淮陽王令主
道玄之祀累遷左驍衞將軍送弘化公主還蕃坐洩主
非太宗女奪爵國除後卒於鄆州刺史
江夏王道宗道玄從父弟也父韶追封東平王贈戸部
尚書道宗武德元年封略陽郡公起家左千牛備身討
劉武周戰于度索原軍敗賊徒進逼河東道宗時年十
七從太宗率衆拒之太宗登玉壁城望賊顧謂道宗曰
賊恃其衆來邀我戰汝謂如何對曰羣賊乘勝其鋒不
可當易以計屈難與力競今深壁高壘以挫其鋒烏合
之徒莫能持久糧運致竭自當離散可不戰而擒太宗
曰汝意闇與我合後賊果食盡夜遁追及介州一戰滅
之又從平竇建德破王世充屢有殊效五年授靈州總
管梁師都據夏州遣弟洛仁引突厥兵數萬至于城下
道宗閉門拒守伺隟而戰賊徒大敗高祖聞而嘉之謂
左僕射裴寂中書令蕭瑀曰道宗今能守邊以寡制衆
昔魏任城王彰臨戎却敵道宗勇敢有同於彼遂封為
任城王初突厥連於梁師都其郁射設入居五原舊地
道宗逐出之振耀威武開拓疆界斥地千餘里邊人悅
服貞觀元年徵拜鴻臚卿歴左領軍大理卿時太宗將
經略突厥又拜靈州都督三年為大同道行軍總管遇
李靖襲破頡利可汗頡利以十餘騎來奔其部道宗引
兵逼之徵其執送頡利頡利以數騎夜走匿于荒谷沙
鈐羅懼馳追獲之遣使送於京師以功賜實封六百戸
召拜刑部尚書吐谷渾寇邊詔右僕射李靖為崑丘道
行軍大總管道宗與吏部尚書侯君集為之副賊聞兵
至走入嶂山已行數千里諸將議欲息兵道宗固請追
討李靖然之而君集不從道宗遂率偏師并行倍道去
大軍十日追及之賊據險苦戰道宗潛遣千餘騎踰山
襲其後賊表裏受敵一時奔潰十二年遷禮部尚書改
封江夏王尋坐贓下獄太宗謂侍臣曰朕富有四海士
馬如林欲使轍跡周宇内遊觀無休息絶域採竒玩海
外訪珍羞豈不得耶勞萬姓而樂一人朕所不取也人
心無厭唯當以理制之道宗俸料甚高宴賜不少足有
餘財而貪婪如此使人嗟惋豈不鄙乎遂免官削封邑
十三年起為茂州都督未行轉晉州刺史十四年復拜
禮部尚書時侯君集立功於高昌自負其才潛有異志
道宗嘗因侍宴從容言曰君集智小言大舉止不倫以
臣觀之必為戎首太宗曰何以知之對曰見其恃有微
功深懷矜伐恥在房玄齡李靖之下雖為吏部尚書未
滿其志非毁時賢常有不平之語太宗曰不可億度浪
生猜貳其功勲才用無所不堪朕豈惜重位第未到耳
俄而君集謀反誅太宗笑謂道宗曰君集之事果如公
所揣及大軍討高麗令道宗與李靖為前鋒濟遼水剋
蓋牟城逢賊兵大至軍中僉欲深溝保險待太宗至徐
進道宗曰不可賊赴急遠來兵實疲頓恃衆輕我一戰
必摧昔耿弇不以賊遺君父我既職在前軍當湏清道
以待輿駕李靖然之乃與壯士數十騎直衝賊陣左右
出入靖因合擊大破之太宗至深加賞勞賜奴婢四十
人又築土山攻安市城土山崩道宗失於部署為賊所
據歸罪於果毅傅伏愛斬之道宗跣行詣旗下請罪太
宗曰漢武殺王恢不如秦穆赦孟明土山之失且非其
罪捨而不問道宗在陣損足太宗親為其針賜以御膳
二十一年以疾請居閑職轉太常卿永徽元年加授特
進增實封并前六百戸四年房遺愛伏誅長孫無忌禇
遂良素與道宗不協上言道宗與遺愛交結配流象州
道病卒年五十四及無忌遂良得罪詔復其官爵道宗
晚年頗好學敬慕賢士不以地勢凌人宗室中唯道宗
及河間王孝恭昆季最為當代所重道宗子景恒降封
盧國公官至相州刺史
隴西王博乂高祖兄子也高祖長兄曰澄次曰湛次曰
洪並早卒武德初追封澄為梁王湛為蜀王洪為鄭王
澄洪並無後博乂即湛第二子也武德元年受封高祖
時歴宗正卿禮部尚書加特進博乂有妓妾數百人皆
衣羅綺食必梁肉朝夕絃歌自娛驕侈無比與其弟渤
海王奉慈俱為高祖所鄙帝謂曰我怨讐有善猶擢以
不次況於親戚而不委任聞汝等唯昵近小人好為不
軌先王墳典不聞習學今賜絹二百匹可各買經史習
讀務為善事咸亨二年薨贈開府儀同三司荆州都督
諡曰恭奉慈武德初封渤海王顯慶中累遷原州都督
薨諡曰敬
史臣曰無私於物物亦公焉高祖纔定中原先封疎屬
致廬江為叛神通争功封德彝論之於前房玄齡譏之
於後若河間機謀深沉識度弘遠縱虛舟而降蕭銑飲
妖血而平公祏入朝定君臣之分賣第為子孫之謀善
始令終論功行賞即無私矣或問曰水變為血信妖矣
竟成功而無咎者何也荅曰河間節貫神明志匡宗社
故妖不勝德明矣道宗軍謀武勇好學下賢於羣從之
中稱一時之傑無忌遂良銜不協之素致千載之冤永
徽中無忌遂良忠而獲罪人皆哀之殊不知誣䧟劉洎
吳王恪於前枉害道宗於後天網不漏不得其死也宜
哉
贊曰疎屬盡封啟亂害公河間孝恭獨稱軍功
舊唐書卷六十
舊唐書卷六十考證
永安王孝基傳諡曰壯無子以從兄韶子道立為嗣
沈炳震曰按新書宗室傳韶畢王璋子今孝基亦璋
子是同父兄非從兄也
淮安王神通子道彦傳坐減死徙邊後起為涼州都督
新書作媯州
神通子孝逸傳垂拱二年冬承嗣等又使人誣告孝逸
則天以孝逸常有功減死配徙儋州尋卒沈炳震
曰按新書則天本紀天授元年五月殺梁郡公孝逸
年與月俱不符也証之綱目當從舊書
景雲初贈益州大都督新書作金州
襄邑王神符傳有子七人武德初並封郡王後例降封
縣公沈炳震曰按通鑑時降封郡公應誤
長平王叔良傳武德元年師鎮涇州以禦薛舉(臣德)
(潛)按綱目武德元年唐將軍劉感鎮涇州薛仁杲圍
之唐長平王叔良將兵至是禦仁杲非禦舉也時舉
已先卒矣新書亦作禦仁杲
隴西王博乂傳武德初追封澄為梁王湛為蜀王洪為
鄭王新書表洪封漢王
舊唐書卷六十考證
