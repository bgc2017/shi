舊唐書卷三十
後晉司空同中書門下平章事劉昫撰
志第十
音樂三
貞觀二年太常少卿祖孝孫既定雅樂至六年詔禇亮
虞世南魏徵等分制樂章其後至則天稱制多所改易
歌辭皆是内出開元初則中書令張說奉制所作然雜
用貞觀舊詞自後郊廟歌工樂師傳授多缺或祭用宴
樂或郊稱廟詞二十五年太常卿韋縚令博士韋逌直
太樂尚沖樂正沈元福郊社令陳虔申懷操等銓敘前
後所行用樂章為五卷以付太樂鼔吹兩署令工人習
之時太常舊相傳有宮商角徵羽讌樂五調歌詞各一
卷或云貞觀中侍中楊仁恭妾趙方等所銓集詞多鄭
衞皆近代詞人雜詩至縚又令太樂令孫玄成更加整
比為七卷又自開元已來歌者雜用胡夷里巷之曲其
孫玄成所集者工人多不能通相傳謂為法曲今依前
史舊例錄雅歌詞前後常行用者附於此志其五調法
曲詞多不經不復載之
冬至祀昊天於圓丘樂章八首(貞觀二年祖孝孫定雅樂貞觀六年禇亮)
(虞世南魏徵等作此詞今行用)
降神用豫和
上靈睠命兮膺會昌盛德殷薦叶辰良景福降兮聖德
遠玄化穆兮天歴長
皇帝行用太和
穆穆我后道應千齡登三處大得一居貞禮唯崇德樂
以和聲百神仰止天下文明
登歌奠玉帛用肅和
闓陽播氣甄耀垂明有赫圓宰深仁曲成日麗蒼璧煙
開紫營聿遵虔享式降鴻禎
迎爼入用雍和
欽惟大帝載仰皇穹始命田燭爰啓郊宮雲門駭聽雷
鼓鳴空神其介祀景祚斯融
酌獻飲福用夀和
八音斯奏三獻畢陳寶祚惟永煇光日新
送文舞出迎武舞入用舒和
疊璧凝影皇壇路編珠流彩帝郊前已奏黃鐘歌大呂
還符寶歴祚昌年
武舞用凱安
昔在炎運終中華亂無象酆郊赤烏見邙山黑雲上大
賚下周車禁暴開殷網幽明何叶贊鼎祚齊天壤
送神用豫和
歌奏畢兮禮獻終六龍馭兮神將昇明德感兮非黍稷
降福簡兮祚休徵
又郊天樂章一首(太樂舊有此辭名不詳所起)
送神用豫和
蘋蘩禮著黍稷誠微音盈鳳管彩駐龍旂洪歆式就介
福攸歸送樂有闋靈馭遄飛
則天大聖皇后大享昊天樂章十二首(御撰)
第一
太陰凝至化貞耀藴軒儀德邁娥臺敞仁高姒幄披捫
天遂啓極夢日乃昇曦
第二
瞻紫極望玄穹翹至懇罄深衷聽雖遠誠必通垂厚澤
降雲宮
第三
乾儀混成沖邃天道下濟光明闓陽晨披紫闕太一曉
降黃庭圓壇敢申昭報方璧冀展虔情丹襟式敷衷懇
玄鑒庶察微誠
第四
巍巍㪫業廣赫赫聖基隆菲德承先顧禎符萃眇躬銘
開武巖側圖薦洛川中微誠詎幽感景命忽昭融有懷
慙紫極無以謝玄穹
第五
朝壇霧卷曙嶺烟沉爰設筐幣式表誠心筵輝麗璧樂
暢和音仰惟靈鑒俯察翹襟
第六
昭昭上帝穆穆下臨禮崇備物樂奏鏘金蘭羞委薦桂
醑盈斟敢希明德聿罄莊心
第七
尊浮九醖禮備三周陳誠菲奠契福神猷
第八
奠璧郊壇昭大禮鏘金拊石表虔誠始奏承雲娛帝賞
復歌調露暢韶音
第九
荷恩承顧託執契恭臨撫廟略靜邊荒天兵曜神武有
截資先化無為遵舊矩禎符降昊穹大業光寰宇
第十
肅肅祀典邕邕禮秩三獻已周九成斯畢爰撤其爼載
遷其實或昇或降唯誠唯質
第十一
禮終肆類樂闋九成仰惟明德敢薦非聲顧慙菲奠久
駐雲軿瞻荷靈澤悚戀兼盈
第十二
式乾路闢天扉廻日馭動雲衣登金闕入紫微望仙駕
仰恩徽
景龍三年中宗親祀昊天上帝樂章十首
降神用豫和
天之歴數歸睿唐顧惟菲德欽昊蒼選吉日兮表殷薦
冀神鑒兮降闓陽
皇帝行用太和(圜鐘宮)
恭臨寶位肅奉瑶圖恒思解網每軫泣辜德慙巢燧化
劣唐虞期我良弼式贊嘉謨
告謝(圜鐘宮)
得一流玄澤通三御紫宸遠叶千齡運遐銷九域塵絶
瑞駢闐集殊祥絡繹臻年登慶西畝稔歲賀盈囷
登歌用肅和(無射均之林鐘羽)
悠哉廣覆大矣曲成九玄著象七曜甄明珪璧是奠醞
酎斯盈作樂崇德爰暢咸英
迎爼用雍和(圜鐘均之黃鐘羽)
郊壇展敬嚴配因心孤竹簫管空桑瑟琴肅穆大禮鏗
鏘八音恭惟上帝希降靈歆
酌獻用福和(圜鐘宮)
九成爰奏三獻式陳欽承景福恭託明禋
中宮助祭昇壇用(函鐘宮)
坤元光至德柔訓闡皇風芣苡芳聲遠螽斯美化隆叡
範超千載嘉猷備六宮肅恭陪盛典欽若薦禋宗
亞獻用(函鐘宮)
三靈降饗三后配神虔敷藻奠敬展郊禋
送文舞出迎武舞入用舒和(圜鐘均之中呂商)
已陳粢盛敷嚴祀更奏笙鏞協雅聲璇圖寶歴欣寧謐
晏俗淳風樂太平
武舞作用凱安(圜鐘均之无射徵)
堂堂聖祖興赫赫昌基泰戎車盟津偃玉帛塗山會舜
日啓祥暉堯雲卷征旆風猷被有截聲教覃無外
開元十一年玄宗祀昊天於圓丘樂章十一首
降神用豫和(圜鐘宮三成黃鐘角一成太簇徵一成姑洗羽一成已上六變詞同)
至矣丕構蒸哉太平授犧膺籙復禹繼明草木仁化鳬
鷖頌聲祀宗陳德無媿斯誠
迎神用歆和
崇禋已備粢盛聿修潔誠斯展鐘石方猷
皇祖光皇帝室酌獻用長發(黃鐘宮詞同貞觀長發)
太祖景皇帝室酌獻用大基(太簇宮詞同貞觀大基)
代祖元皇帝室酌獻用大成(姑洗宮詞同貞觀大成)
高祖神堯皇帝室酌獻用大明(蕤賓宮詞同貞觀大明)
太宗文武聖皇帝室酌獻用崇德(夷則宮詞同貞觀崇德)
高宗天皇大帝室酌獻用鈞天(黃鐘宮詞同光宅鈞天)
懿宗孝敬皇帝室酌獻用承和(黃鐘宮)
金相載穆玉裕重暉養德清禁承光紫微乾宮候色震
象增威監國方永賓天不歸孝友自衷温文性與龍樓
正啟鶴駕斯舉丹扆流念鴻名式序中興考室永陳彛
爼
皇帝飲福用延和(黃鐘宮)
巍巍累聖穆穆重光奄有區夏祚啓隆唐百蠻飲澤萬
國來王本枝億載鼎祚逾長
皇帝行用太和
郊壇齊帝禮樂祠天丹青寰宇宮徵山川神祗畢降行
止重旋融融穆穆納祉洪延
登歌奠玉用肅和
止奏潛聆登儀宿轉大玉躬奉參鍾首奠簠簋聿昇犧
牲遞薦昭事顒若存存以俔
迎爼入用雍和
爛雲普洽律風無外千品其凝九賓斯會禋樽晉燭純
犧滌汰玄覆攸廣鴻休汪濊
皇帝酌獻天神用夀和
六變爰闋八階載虔祐我皇祚於萬斯年
酌獻配座用夀和
於赫聖祖龍飛晉陽底定萬國奄有四方功格上下道
冠農黃郊天配享德合無疆
飲福酒用夀和
崇崇太畤肅肅嚴禋粢盛既潔金石畢陳上帝來享介
福爰臻受釐合福寶祚惟新
送文舞出迎武舞入用舒和
祝史正辭人神慶叶福以德昭孚以誠接六藝云備百
禮斯浹祀事孔明祚流萬葉
武舞用凱安
馨香惟后德明命光天保肅和崇聖靈陳信表黃道玉
鏚初蹈厲金匏既靜好
禮畢送神用豫和
大號成命思文配天神光肸蠁龍駕言旋眇眇閶闔昭
昭上玄俾昌而大於萬斯年
皇帝還大次用太和
六成既闋三薦云終神心具醉聖敬愈崇受釐皇邸廻
蹕帷宮穰穰之福永永無窮
玄宗開元十三年封泰山祀天樂十四首(中書令燕國公張說)
(作今行用)
降神用豫和六變夾鐘宮之一
欵泰壇柴泰清受天命報天成竦皇心薦樂聲志上逹
歌下迎
夾鐘宮之二
億上帝臨下庭騎日月陪列星嘉祝信大糦馨澹神心
醉皇靈
夾鐘宮之三
相百辟貢八荒九歌敘萬舞翔肅振振鏘皇皇帝欣欣
福穰穰
黃鐘宮
高在上道光明物資始德難名承眷命牧蒼生寰宇謐
太階平
太簇徵
天道無親至誠與隣山川遍禮宫徵惟新玉帛非盛聰
明會貞正斯一德通乎百神
姑洗羽
饗帝饗親維孝維聖緝熙懿德敷揚成命華夷志同笙
鏞禮盛明靈降止感此誠敬
迎送皇帝用太和
孝敬中發和容外彰騰華照㝢如昇太陽貞璧就奠玄
靈垂光禮樂具舉濟濟洋洋
登歌奠玉帛用肅和(羽調)
奠祖配天承天享帝百靈咸秩四海來祭植我蒼璧布
我玄製華日徘徊神靈容裔
迎爼入用雍和
爼豆有馝潔粢豐盛亦有和羹既戒既平鼓鐘管聲肅
唱和鳴皇皇后祖賚我思成
酌獻用夀和(黃鐘宮)
蒸蒸我后享獻惟寅躬酌鬱鬯跪奠明神孝莫孝乎配
上帝於親敬莫敬乎教天下為臣
皇帝飲福用夀和
皇祖嚴配配享皇天皇皇降嘏天子萬年
送文舞出迎武舞入用舒和(商調)
六鐘翕協六變成八佾徜徉八風生樂九韶兮人神感
美七德兮天地清
終獻亞獻用凱安
列祖順三靈文宗威四海黃鉞誅羣盗朱旗掃多罪戢
兵天下安約法人心改大哉干羽意長見風雲在
送神用豫和(夾鐘宮調)
禮樂終烟燎上懷靈惠結皇想歸風疾廻風爽百福來
衆神往
正月上辛祈榖於南郊樂章八首(貞觀中褚亮作今行用)
降神用豫和(詞同冬至圓丘)皇帝行用太和(詞同冬至圓丘)
登歌奠玉帛用肅和(貞觀禮記感帝用此詞明慶已後詞同冬至圓丘)
履艮斯繩居中體正龍運垂祉昭符啟聖式事嚴禋聿
懷嘉慶惟帝永錫時皇休命
迎爼用雍和
殷薦乘春太壇臨曙八簋盈和六瑚登御嘉稷匪歆德
馨斯飫祝嘏無易靈心有豫
皇帝酌獻飲福酒用夀和(詞同冬至圓丘)
送文舞出迎武舞入用舒和
玉帛犧牲申敬享金絲鏚羽盛音容庶俾億齡提景福
長欣萬㝢洽時邕
武舞用凱安(詞同冬至圓丘)送神用豫和(詞同冬至圓丘)
季秋享上帝于明堂樂章八首(貞觀中褚亮等作今行用)
降神用豫和(詞同冬至圓丘)皇帝行用太和(詞同冬至圓丘)
登歌奠玉帛用肅和
象天御宇乘時布政嚴配申虔宗禋展敬罇罍盈列樹
羽交暎玉幣通誠祚隆皇聖
迎爼用雍和
八牗晨掖五精朝奠霧凝璇篚風清金縣神滌備全明
粢豐衍載結彜爼陳誠以薦
皇帝酌獻飲福用夀和(詞同冬至圓丘)
送文舞出迎武舞入用舒和
御扆合宮承寶歴席圓重節奉明靈偃武修文九圍泰
沉烽靜柝八荒寧
武舞用凱安(詞同冬至圓丘)送神用豫和(詞同冬至圓丘)
則天大聖皇后享明堂樂章十二首(御撰)
外辨將出
總章陳昔典衢室禮惟神宏規則天地神用叶陶鈞負
扆三春旦充庭萬宇賓顧已誠虛薄空慙馭兆人
皇帝行用黃鐘宮
仰膺歴數俯順謳歌遠安邇肅俗阜時和化光玉鏡訟
息金科方興典禮永戢干戈
皇嗣出入昇降
至人光俗大孝通神謙以表性恭惟立身洪規載啟茂
典方陳譽隆三善祥開萬春
迎送王公
千官肅事萬國朝宗載延百辟爰集三宮君臣得合魚
水斯同睿圖方永周歴長隆
登歌(大呂均無射羽)
禮崇宗祀志表嚴禋笙鏞合奏文物惟新敬遵茂典敢
擇良辰潔誠斯著奠謁方申
配饗
笙鏞間鳴玉文物昭清暉粹影臨芳奠休光下太微孝
思期有感明潔庶無違
宫音
履艮苞羣望居中冠百靈萬方資廣運庶品荷裁成神
功諒匪測盛德實難名藻奠申誠敬恭祀表惟馨
角音
出震位開平秩扇條風乘甲乙龍德盛鳥星出薦珪篚
陳誠實
徵音
赫赫離精御炎陸滔滔熾景開隆暑冀延神鑒俯蘭罇
式表虔襟陳簋爼
商音
律則夷則序應收成功宣建武儀表惟明爰申禮奠庶
展翹誠九秋是式百榖斯盈
羽音
葭律肇啟隆冬蘋藻攸陳饗祭黃鐘既成玉燭紅粒方
殷稔歲
孟夏雩祀上帝于南郊樂章八首(貞觀中禇亮等作今行用)
降神用豫和(詞同冬至圓丘)皇帝行用太和(詞同冬至圓丘)
登歌奠玉帛用肅和
朱鳥開辰蒼龍啟暎大帝昭饗羣生展敬禮備懷柔功
宣舞詠旬液應序年祥叶慶
迎爼用雍和
紺筵分彩瑶圖吐絢風管晨凝雲歌曉囀肅事蘋藻虔
申桂奠百榖斯登萬箱攸薦
皇帝酌獻飲福酒用夀和(詞同冬至圓丘)
送文舞出迎武舞入用舒和
鳳曲登歌調令序龍雩集舞泛祥風綵襚雲廻昭睿德
朱干電發表神功
武舞用凱安(詞同冬至圓丘)送神用豫和(詞同冬至圓丘)
又雩祀樂章二首(太樂舊有此詞不詳所起或云開元所造)
降神用豫和
鳥緯遷序龍星見辰純陽在律明德崇禋五方降帝萬
㝢安人恭以致享肅以迎神
送神用豫和
祀遵經設享緣誠舉獻畢于樽撤臨于爼舞止干戚樂
停柷敔歌以送神神還其所
祀五方上帝於五郊樂章四十首(貞觀中魏徵等作今行用)
祀黃帝降神奏宮音
黃中正位含章居貞既彰六律兼和五聲畢陳萬舞乃
薦斯牲神其下降永祚休平
皇帝行用太和(詞同冬至圓丘)
登歌奠玉帛用肅和
渺渺方輿蒼蒼圓蓋至哉樞紐宅中圖大氣調四序風
和萬籟祚我明德時雍道泰
迎爼用雍和
金縣夕肆玉爼朝陳饗薦皇道芬流紫辰廼誠廼敬載
享載禋崇薦斯在惟皇是賓
皇帝酌獻飲福用夀和(詞同冬至圓丘)
送文舞出迎武舞入用舒和
御徵乘宮出郊甸安歌率舞遞將迎自有雲門符帝賞
猶持雷鼔荅天成
武舞用凱安(詞同冬至圓丘)送神用豫和(詞同冬至圓丘)
祀青帝降神用角音
鶴雲旦起鳥星昏集律候新風陽開初蟄至德可饗行
潦斯挹錫以無疆蒸人乃粒
登歌奠玉帛用肅和
玄鳥司春蒼龍登歲節物變柳光風轉蕙瑶席降神朱
絃饗帝誠備祝嘏禮殫珪幣
迎爼用雍和
太樂稀音至誠簡禮文物斯建聲名濟濟六變有成三
登無體迎春豐潔恩覃愷悌
皇帝酌獻飲福用夀和(詞同冬至圓丘)
送文舞出迎武舞入用舒和
笙歌籥舞屬年韶鷺鼔鳬鐘展時豫調露初迎綺春節
承雲遽踐蒼宵馭
武舞用凱安(詞同冬至圓丘)送神用豫和(詞同冬至圓丘)
祀赤帝降神用徵音
青陽告謝朱明戒序延長是祈敬陳椒醑博碩斯薦笙
鏞備舉庶盡肅恭非馨稷黍
皇帝行用太和(詞同冬至圓丘)
登歌奠玉帛用肅和
離位克明火中宵見峯雲暮起景風晨扇木槿初容含
桃可薦芬馥百品鏗鏘三變
迎爼用雍和
昭昭丹陸奕奕炎方禮陳牲幣樂備箎簧瓊羞溢爼玉
&KR1997;浮觴恭惟正直歆此馨香
皇帝酌獻飲神用夀和(詞同冬至圓丘)
送文舞出迎武舞入用舒和
千里温風飄絳羽十枚炎景勝朱干陳觴薦爼歌三獻
拊石樅金會七盤
武舞用凱安(詞同冬至圓丘)送神用豫和(詞同冬至圓丘)
祀白帝降神用商音
白藏應節天高氣清歲功既阜庶類收成萬方靜謐九
土和平馨香是薦受祚聰明
皇帝行用太和(詞同冬至圓丘)
登歌奠玉帛用肅和
金行在節素靈居正氣肅霜嚴林凋草勁豺祭隼擊潦
收川鏡九榖已登萬箱流詠
迎爼用雍和
律應西成氣躔南呂珪幣咸列笙竽備舉苾苾蘭羞芬
芬桂醑式資宴貺用調霜序
皇帝酌獻飲福用夀和(詞同冬至圓丘)
送文舞出迎武舞入用舒和
璿儀氣爽驚緹籥玉呂灰飛含素商鳴鞞奏管芳羞薦
會舞安歌葆眊揚
武舞用凱安(詞同冬至圓丘)送神用豫和(詞同冬至圓丘)
祀黑帝降神用羽音
嚴冬季月星廻風厲享祀報功方祈來歲
皇帝行用太和(詞同冬至圓丘)
登歌奠玉帛用肅和
律周玉琯星廻金度次極陽烏紀窮陰兔火林霰雪湯
泉凝沍八蜡已登三農息務
迎爼用雍和
陽月斯紀應鐘在候載潔牲牷爰登爼豆既高既遠無
聲無臭静言格思惟神保佑
皇帝酌獻飲福用夀和(詞同冬至圓丘)
送文舞出迎武舞入用舒和
執籥持羽初終曲朱干玉鏚始分行七德九功咸已暢
明靈降福具穰穰
武舞用凱安(詞同冬至圓丘)送神用豫和(詞同冬至圓丘)
又五郊樂音十首(太樂舊有此詞不詳所起)
黃郊迎神
朱明季序黃郊王辰厚以載物甘以養人毓金為體禀
火成身官音式奏奏以迎神
送神
春末冬暮徂夏杪秋土王四月時季一周黍稷已享籩
豆宜收送神有樂神其賜休
青郊迎神
緹幕移候青郊啟蟄淑景遲遲和風習習璧玉宵備旌
旄曙立張樂以迎帝神其入
送神
文物流彩聲明動色人竭其恭靈昭其飭歆薦無已垂
禎不極送禮有章惟神還軾
赤郊迎神
青陽節謝朱明候改靡草雕華含桃流彩簴列鐘磬筵
陳脯醢樂以迎神神其如在
送神
炎精式降蒼生攸仰羞列豆籩酒陳犧象昭祀有應宜
其不爽送樂張音惟靈之往
白郊迎神
序移玉律節應金商天嚴殺氣吹警秋方楢燎既積稷
奠並芳樂以迎奏庶降神光
送神
祀遵五禮時屬三秋人懷肅敬靈降禎休奠歆旨酒薦
享珍羞載張送樂神其上遊
黑郊迎神
玄英戒序黑郊臨候掌禮陳彜司筵執豆寒雰斂色沍
泉疑漏樂以迎神八音斯奏
送神
北郊時冽南陸輝處奠本虔誠獻彌恭慮上延祉福下
承歡豫廣樂送神神其整馭
祀朝日樂章八首(貞觀中作今行用)
降神用豫和(詞同冬至圓丘)皇帝行用太和(詞同冬至圓丘)
登歌奠玉帛用肅和
惟聖格天惟明饗日帝郊肆類王宫戒吉珪奠春舒鐘
歌曉溢禮云克備斯文有秩
迎神用雍和
晨儀式薦明祀惟光神物爰止靈暉載揚玄端肅事紫
幄興祥福履攸假於昭令王
皇帝酌獻飲福用夀和(詞同冬至圓丘)
送文舞出迎武舞入用舒和
崇牙樹羽延調露旋宮扣律掩承雲誕敷懿德昭神武
載集豐功表睿文
武舞用凱安(詞同冬至圓丘)送神用豫和(詞同冬至圓丘)
又祀朝日樂章二首(太樂舊有此辭不詳所起)
迎神
太陽朝序王宮有儀蟠桃彩駕細柳光馳軒祥表合漢
歴彰竒禮和樂備神其降斯
送神
五齊兼飭百羞具陳樂終廣奏禮畢崇禋明鑒萬㝢昭
臨兆人永流洪慶式動曦輪
祀夕月樂章八首(貞觀中作今行用)
降神用豫和(詞同冬至圓丘)皇帝行用太和(詞同冬至圓丘)
登歌奠玉帛用肅和
測妙為神通微曰聖坎祀貽則郊禋展敬璧薦登光金
歌動暎以載嘉德以流曾慶
迎爼用雍和
朏晨爭舉天宗禮闢夜典涼秋陰明湛夕有&KR1997;斯旨有
牲斯碩穆穆其暉穰穰是積
皇帝酌獻飲福用夀和(詞同冬至圓丘)
送文舞出迎武舞入用舒和
合吹八風金奏動分容萬舞玉鞘驚詞昭茂典光前烈
夕曜乘功表盛明
武舞用凱安(詞同冬至圓丘)送神用豫和(詞同冬至圓丘)
蜡百神樂章八首(貞觀中作今行用)
降神用豫和(詞同冬至圓丘)皇帝行用太和(詞同冬至圓丘)
登歌奠玉帛用肅和
序迫歲陰日躔星紀爰稽茂典聿崇清祀綺幣霞舒瑞
珪虹起百禮垂裕萬靈薦祉
迎爼用雍和
緹籥勁序玄英晚候姬蜡開儀豳歌入奏蕙馥彫爼蘭
芬玉酎大饗明祗永綏多祐
皇帝酌獻飲福用夀和(詞同冬至圓丘)
送文舞出迎武舞入用舒和
經緯兩儀文化洽削平萬域武功成瑶絃自樂乾坤泰
玉鏚長歡區縣寧
武舞用凱安(詞同冬至圓丘)送神用豫和(詞同冬至圓丘)
又蜡百神樂章二首(太樂舊有此詞不詳所起)
迎神(今不行用)
八蜡開祭萬物咸祀上極天維下窮坤紀鼎爼流馥樽
彜薦美有靈有祗咸希來止
送神(今行用)
十旬歡洽一日祠終澄彜拂爼報德酬功慮虔容肅禮
縟儀豐神其降祉整馭隨風
夏至祭皇地祗於方丘樂章八首(貞觀中禇亮等作)
迎神用順和
萬物資以化文泰屬昇平易從業惟簡得一道斯寧具
儀光玉帛送舞變咸英黍稷良非貴明德信惟馨
皇帝行用太和(詞同冬至圓丘)
登歌奠玉帛用肅和
至矣坤德皇哉地祗開元統紐合大承規九宮肅列六
典相儀永言配命長保無虧
迎爼用雍和
柔而能方直而能敬厚載以德大享以正有滌斯牷布
聲斯盛介茲景福祚我休慶
皇帝酌獻飲福用夀和(詞同冬至圓丘)
送文舞出迎武舞入用舒和
玉幣牲牷分薦享羽旄干鏚遞成容一德惟寧兩儀泰
三才保合四時邕
武舞用凱安(詞同冬至圓丘)
送神用順和
陰祗叶贊厚載方貞牲幣具舉簫管備成其禮惟肅其
德惟明神之聽矣式鑒虔誠
則天皇后永昌元年大享拜洛樂章十五首(御撰)
設禮用昭和
九玄眷命三聖基隆奉承先旨明臺畢功宗祀展敬冀
表深衷永昌帝業式播淳風
致和
神功不測兮運陰陽包藏萬宇兮孕八荒天符既出兮
帝業昌願臨明祀兮降禎祥
咸和
坎澤祠容備舉坤壇祭典爰伸靈睠遥行祕躅嘉貺薦
委殊珍肅禮恭禋載展翹襟懇志逾殷方期交祭懸應
(末一句逸)
乘輿初行用九和
祗荷坤德欽若乾靈慙惕罔寘興居匪寧恭崇禮則肅
奉儀形惟憑展敬敢薦非馨
拜洛
菲躬承睿顧薄德忝坤儀乾乾遵後命翼翼奉先規撫
俗勤雖切還淳化尚虧未能弘至道何以契明祗
受圖用顯和
顧德有慙虛菲明祗屢降禎符汜水初呈祕象温洛薦
表昌圖玄澤流恩載洽丹襟荷渥增愉
登歌用昭和
舒陰致養合大資生德以恒固功由永貞升歌薦序垂
幣翹誠虹開玉照鳳引金聲
迎爼用敬和
蘭爼既昇蘋羞可薦金石載設咸英已變林澤斯總山
川是遍敢用敷誠實惟忘倦
酌獻用欽和
送文舞出迎武舞入用齊和
沉潜演貺分三極廣大凝禎總萬方既薦羽旌文化啟
還呈干鏚武威揚
武舞用德和
夕惕司龍契晨兢當鳳扆崇儒習舊規偃霸循先旨絶
壤飛冠盖遐區麗山水幸承三聖餘忻屬千年始
撤爼用禋和
百禮崇容千官肅事靈降舞兆神凝有粹奠享咸周威
儀畢備奏夏登列歌雍撤肆
辭神用通和
皇皇靈睠穆穆神心暫動凝質還歸積陰功玄樞紐理
寂高深銜恩佩德聳志翹襟
送神用歸和
言旋雲洞兮躡烟途永寧中宇兮安下都苞涵動植兮
順榮枯長貽寶貺兮贊璇圖
又歸和
調雲關兮神座興驂雲駕兮儼將昇騰絳霄兮垂景祐
翹丹懇兮荷休徵
睿宗太極元年祭皇地祗於方丘樂章八首(不詳撰者)
迎神用順和(黃鐘宮三變太簇角一變姑洗徵一變南呂羽一變)
坤厚載物德柔垂祉九域咸雍四溟為紀敬因良節虔
修陰祀廣樂式張靈其降止
金奏(新加太簇宮)
坤元至德品物資生神凝博厚道叶高明列鎮五嶽環
流四瀛于何不載萬寶斯成
皇帝行用太和(詞同貞觀冬至圓丘黃鐘宮)
登歌奠玉帛用肅和(詞同貞觀太廟肅和應鐘均之夷則)
迎爼及酌獻用雍和(詞同貞觀太廟雍和)
送文舞出迎武舞入用舒和(詞同皇帝朝羣臣舒和)
武舞用凱安(詞同貞觀冬至圓丘)
送神用順和(林鐘宫)
樂備金石禮光樽爼大享爰終洪休是舉雨零感節雲
飛應序纓紱載辭皇靈具舉
玄宗開元十一年祭皇地祗於汾陰樂章十一首
迎神用順和(林鐘以下各再變)
林鐘宫(黃門侍郎韓思復作)
大樂和暢殷薦明神一降通感八變必臻有求斯應無
德不親降靈醉止休徵萬人
太簇角(中書侍郎盧從愿作)
坤元載物陽樂發生播殖資始品彙咸亨列爼棋布方
壇砥平神歆禋祀后德惟明
姑洗徵(司勲郎中劉晃作)
大君出震有事郊禋齋戒既肅馨香畢陳樂和禮偹候
暖風春恭惟降福實賴明神
南呂羽(禮部侍郎韓休作)
於穆濬哲維清緝熙肅事昭配永言孝思滌濯静嘉馨
香在兹神之聽之用受福釐
皇帝行用太和
黃鐘宮(吏部尚書王晙作)
於穆聖皇六葉重光太原刻頌后土疏場寶鼎呈符歊
雲降祥禮樂備矣降福穰穰
登歌奠玉帛用肅和
蕤賓均之夾鐘羽(刑部侍郎崔玄暐作)
聿修嚴配展事禋宗祥符寶鼎禮備黃琮祝詞以信明
德惟聰介兹景福永永無窮
迎爼用雍和
黃鐘均之南宮羽(徐州刺史賈曾作)
蠲我餴饎潔我膋薌有豆孔碩為羞既臧至誠無昧精
意惟芳神其醉止欣欣樂康
酌獻飲福用夀和
黃鐘宮(禮部尚書蘇頲作)
禮物斯備樂章乃陳誰其作主皇考聖貞對越在天聖
明佐神窅然汾上厚澤如春
送文舞出迎武舞入用舒和
太簇宮(太常少卿何鸞作)
樂奏云闋禮章載虔禋宗于地昭假于天惟馨薦矣既
醉歆焉神之降福永永萬年
武舞用凱安
黃鐘均之林鐘徵(主爵郎中蒋挺作)
維歲之吉維辰之良聖君紱冕肅事壇場大禮已備大
樂斯張神其醉止降福無疆
送神用順和(尚書右丞源光裕作)
方丘既膳嘉饗載謐齊敬畢誠陶匏貴質秀簠豐薦芳
爼盈實永永福流其昇如日
玄宗開元十三年禪社首山祭地祗樂章八首
迎神用順和(太常少卿賀知章作)
至哉含柔德萬物資以生常順稱厚載流謙通變盈聖
心事能察層廟陳厥誠黃祗儼如在泰折俟咸亨
皇帝行用太和
肅我成命於昭黃祗裘冕而祀陟降在斯五音克備八
變聿施緝熙肆靖厥心匪離
登歌奠玉帛用肅和
皇祗是祗我其夙夜寅畏誠潔匪遑寧舍禮以琮玉薦
厥茅藉念兹降康胡寧克暇
迎爼入用雍和
夙夜宥密不敢寧宴五齊既陳八音在縣粢盛以潔房
爼斯薦惟德惟馨尚兹克徧
皇帝酌獻用夀和
惟以明發有懷載殷樂盈而反禮順其禋立清以獻薦
欲是親於穆不已裒對斯臻
皇帝飲福用福和
穆穆天子告成岱宗大裘如濡執珽有顒樂以平志禮
以和容上帝臨我云胡肅邕
皇帝還宮用太和
昭昭有唐天俾萬國列祖應命四宗順則申錫無疆宗
我同德曾孫繼緒享神配極
送神用靈具醉(代順和侍中源乾曜作)
靈具醉杳熙熙靈將往眇禗禗顧明德吐正詞爛遺光
流禎祺
祭神州于北郊樂章八首(貞觀中禇亮作)
迎神用順和(詞同夏至方丘)皇帝行用太和(詞同冬至圓丘)
登歌奠玉帛用肅和
大矣坤儀至哉神縣包含日域牢籠月竁露潔三清風
調六變皇祗屆止式歆恭薦
迎爼用雍和
泰折嚴享陰郊展敬禮以導神樂以和性黝牲在列黃
琮俯暎九土既平萬邦貽慶
皇帝酌獻飲福用夀和(詞同冬至圓丘)
送文舞出迎武舞入用舒和
坤道降祥和庶品靈心載德厚羣生水土既調三極泰
文武畢備九區平
武舞用凱安(詞同冬至圓丘)送神用順和(詞同冬至圓丘)
又祭神州樂章二首(太樂舊有此詞不詳所起)
迎神
黃輿厚載赤寰歸德含育九區保安萬國誠敬無怠禋
祀有則樂以迎神其儀不忒
送神
神州陰祀洪恩廣濟草樹霑和飛沉沐惠禮修鼎爼奠
歆瑶幣送樂有章靈軒其逝
祭太社樂章八首(貞觀中禇亮等作)
迎神用順和(詞同夏至方丘)皇帝行用太和(詞同冬至圓丘)
登歌奠玉帛用肅和
后土凝德神功叶契九域底平兩儀交際戊期應序陰
墉展幣靈車少留俯歆樽柱
迎爼用雍和
美報崇本嚴恭展事受露疏壇承風啓地潔粢登爼醇
犧入饋介福遠流羣生畢遂
皇帝酌獻飲福用夀和(詞同冬至圓丘)
送文舞出迎武舞入用舒和
神道發生敷九稼陰陽乘仁暢八埏緯武經文陶景化
登祥薦祉啓豐年
武舞用凱安(詞同冬至圓丘)送神用順和(詞同冬至圓丘)
又太社樂章二首(太樂舊有此詞不詳所起)
迎神
烈山有子后土有臣播種百榖濟育兆人春官緝禮宗
伯司禋戊為吉日迎享兹辰
送神
告祥式就酬功載畢親地尊天禮文經術貺徵令序福
流初日神馭爰歸祠官其出
享先農樂章(貞觀中禇亮等作)
迎神(用咸和)
粒食伊始農之所先古今攸頼是曰人天耕斯帝藉播
厥公田式崇明祀神其福焉
皇帝行用太和(詞同冬至圓丘)
登歌奠玉帛用肅和
尊彜既列瑚簋有薦歌工載登幣禮斯奠肅肅享祀顒
顒纓弁神之聽之福流寰縣
迎爼用雍和
前夕親牲質明奉爼沐芳整弁其儀式序盛禮畢陳嘉
樂備舉歆我懿德非馨稷黍
皇帝酌獻飲福用夀和(詞同冬至圓丘)
送文舞出迎武舞入用舒和
羽籥低昂文綴已干鏚蹈厲武行初望歲祈農神所聽
延祥介福豈云虚
武舞用凱安(詞同冬至圓丘)送神用承和
又享先農樂章一首(太樂舊有此詞不詳所起)
送神用承和
三推禮就萬慶所凝寅賓志遠薦衮惟興降歆肅薦垂
祐祖膺送神有樂神其上昇
享先蠶樂章五首(明慶中皇后親蠶奉敕内出此詞)
迎神用永和(亦曰順德)
芳春開令序韶苑暢和風惟靈申廣祐利物表神功綺
會周天宇黼黻藻寰中庶幾承慶節歆奠下帷宮
皇后昇壇用肅和
明靈光至德深功掩百神祥源應節啟福緒逐年新萬
㝢承恩覆七廟佇恭禋于兹申至懇方期遠慶臻
登歌奠幣用展敬
霞莊列寶衞雲集動和聲金巵薦綺席玉幣委芳庭因
心罄丹欵先已勵蒼生所冀延明德於兹享至誠
迎爼用潔誠
桂筵開玉爼蘭圃薦瓊芳八音調鳳律三獻奉鸞觴潔
粢申大享庭㝢冀降祥神其覃有慶錫福永無疆
飲福送神用昭慶
仙壇禮既畢神駕儼將昇佇屬深祥啓方期庶績凝虔
誠資宇内務本勖黎蒸靈心昭備享率土洽休徵
皇太子親釋奠樂章五首
迎神用承和(亦曰宣和)
聖道日用神機不測金石以陳絃歌載陟爰釋其莱匪
馨于稷來顧來享是宗是極
皇太子行用承和
萬國以貞光上嗣三善茂德表重輪視膳寢門遵要道
高闢崇賢引正人
登歌奠幣用肅和
粤惟上聖有縱自天旁周萬物俯應千年舊章允著嘉
贄孔虔王化兹首儒風是宣
迎爼用雍和
堂獻瑶篚庭敷璆縣禮備其容樂和其變肅肅親享雍
雍執奠明禮惟馨蘋蘩可薦
送文舞出迎武舞入用舒和
集集龜開昭聖列龍蹲鳳時肅神儀尊儒敬業宏圖闡
緯武經文盛德施
武舞用凱安(詞同冬至圓丘)送神用承和(詞同迎神)
又享孔廟樂章二首(太樂舊有此詞不詳所起)
迎神
通吳表聖問老探貞三千弟子五百賢人億齡規法萬
載祠禋潔誠以祭奏樂迎神
送神
醴溢犧象羞陳爼豆魯壁類聞泗州如覯里校覃福冑
筵承祐雅樂清音送神其奏
享龍池樂章十首
第一章(紫微令姚崇作也)
恭聞帝里生靈沼應報明君鼎業新既叶翠泉光寶命
還符白水出真人此時舜海潛龍躍北地堯河帶馬廵
獨有前池一小鴈叨承舊惠入天津
第二章(左拾遺蔡孚作)
帝宅王家大道邊神馬龍龜涌聖泉昔日昔時經此地
看來看去漸成川歌臺舞榭宜正月柳岸梅洲勝往年
莫言波上春雲少祗為從龍直上天
第三章(太府少卿沈佺期作)
龍池躍龍龍已飛龍德先天天不違池開天漢分黃道
龍向天門入紫微邸第樓臺多氣色君王鳬鴈有光輝
為報寰中百川水來朝此地莫東歸
第四章(黃門侍郎盧懷慎作)
代邸東南龍躍泉清漪碧浪遠浮天樓臺影就波中出
日月光疑鏡裏懸鴈沼廻流成舜海龜書薦祉應堯年
大川既濟慙為檝報德空思奉細涓
第五章(殿中監姜皎作)
龍池初出此龍山常經此地謁龍顔日日芙蓉生夏水
年年楊柳變春灣堯壇寶匣餘烟霧舜海漁舟尚往還
願以飄颻五雲影從來從去九天間
第六章(吏部尚書崔日用作)
龍興白水漢興符聖主時乘運斗樞岸上䒠茸五花樹
波中的皪千金珠操環昔聞迎夏啟發匣先來瑞有虞
風色雲光隨隠見赤雲神化象江湖
第七章(紫微侍郎蘇頲作)
西京鳳邸躍龍泉佳氣休光鍾在天軒后霧圖今已得
秦王水劍昔常傳恩魚不似昆明釣瑞鶴長如太液仙
願侍廵遊同舊里更聞簫鼓濟樓船
第八章(黃門侍郎李乂作)
星分邑里四人居水洊源流萬頃餘魏國君王稱象處
晉家蕃邸化龍初青蒲似暫遊梁馬綠藻還疑宴鎬魚
自有神靈滋液地年年雲物史官書
第九章(工部侍郎姜晞作)
靈沼縈廻邸第前浴日涵春寫曙天始見龍臺昇鳳闕
應如霄漢起神泉石匱渚傍還啟聖桃李初生更有仙
欲化帝圖從此受正同河變一千年
第十章(兵部郎中裴璀作)
乾坤啟聖吐龍泉泉水年年勝一年始看魚躍方成海
即覩龍飛利在天洲渚遥將銀漢接樓臺直與紫微連
休氣榮光常不散懸知此地是神仙
舊唐書卷三十
舊唐書卷三十考證
音樂志三祀五方上帝于五郊樂章四十首貞觀中魏
徵等作(臣德潛)按通考作顯慶元年左僕射于志
寧撰
祀朝日樂章八首貞觀中作通考作顯慶元年禮部
侍郎許敬宗撰
又祀朝日樂章二首舊有此辭不詳所起通考作乾
元元年中書舍人徐浩撰
蜡百神樂章八首貞觀中作通考禮部侍郎許敬宗
撰
享先蠶樂章五首皇后親蠶奉敕内出此辭通考顯
慶三年太子洗馬郭瑜撰
又享孔廟樂章不詳所起通考顯慶三年國子博士
范頵等撰
舊唐書卷三十考證
