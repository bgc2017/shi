九朝編年備要卷三宋陳均撰
太宗皇帝(起丁丑太平興國二年止乙酉雍熙二年)
丁丑太平興國二年
吳越漳泉奉正朔北漢廣運十年
春正月上以太祖殯不視朝
禁居官出使者行商賈事
幸相國寺還御東華門觀燈
賜禮部貢士累舉者出身
閱貢士十舉至十五舉者百二十人並賜出身
幸講武池
二月吳越來貢
罷南唐鐵錢
令江南諸州鹽先通商處悉禁之
三月置威勝軍
夏四月大食來貢
葬太祖於永昌陵
祔廟以孝明皇后王氏配
秋七月河決温縣
尋又決滎澤决頓丘又决白馬命塞之
諸路大水
閏月諸州上閏年圖
故事三年一令天下貢地圖與版籍國初以閏為限
所以周知天下山川險易戸口衆寡
八月陳洪進來朝
令支郡得專奏事
從知懷州高保寅及右拾遺李翰之請也始唐及五
代節鎮皆有支郡太祖平湖南始令潭朗等州直屬
京大縣屯兵亦有直屬京者興元之三泉是也至是
天下節鎮無復領支郡者矣
九月嚴私鑄禁
錢以七十七為百私鑄小錢者死每千錢必及四斤
半以上禁江南私小錢悉令送官給其直初李氏
歲鑄六萬貫江南平增冶匠亦不過七萬貫及張齊
賢為轉運使言民間苦銅錢難得因訪饒信處州産
銅鉛錫之所用唐開元錢料歲鑄三十萬貫每歲雖
增數倍錢稍麄惡矣真宗大中祥符九年夏江東發
運使李溥言饒杭池江四州錢監每歲共鑄錢一百
二十萬貫用銅四百五十二萬斤採取既多望酌中
定額真宗曰嘗記咸平中陳恕以江南銅多請官少
市未幾銅礦漸少迄今常苦不豐如解池鹽景德中所
收數倍本州亦欲少種不逾年兩旱驟減舊額是知
天地所育皆貴濟用豈人心可料其增損耶
容州初貢珠
自廢媚川都禁民采珠未幾官復自采容州海渚亦
産珠仍置官掌之至是始貢珠百觔賜負擔者銀帶
衣服
大閱
上屬意戎事每朝罷即親閱禁卒藩衛之士益以精
強乃命築講武臺於城西之楊村至是大閱上登臺
而觀初命楊信董其事以信病瘖乃命天武右廂都
指揮使鶴瀚更董之士伍綿亘二十里瀚執五色旗
以號令每按旗指揮則千乘萬騎周旋如一甲兵之
盛近代無比上甚悅遣使以金帶賜之曰此朕藩邸
所服者也楊信即楊義也避上名改焉是春改簇
御馬直曰御龍直鐵騎曰日騎控鶴曰天武龍騎曰
龍衛虎捷曰神衛日騎後改曰捧日
冬十一月丁亥朔日有食之既
十二月嚴私礬禁
有司言官歲鬻礬不充舊貫請嚴其禁詔私販化外
礬至三斤私煮及鹽至十斤者並棄市餘論罪有差
是歲渤尼國來貢
渤尼前代未嘗與中國通其章表非紙類木皮而瑩
薄色微綠長數尺而闊寸餘横軸僅盈掌握以數小
囊重複緘之其字細而横讀之不可識詔象胥以華
言譯之皆尊慕本朝之意
戊寅太平興國三年
是歲吳越漳泉納土北漢廣運十一年
春正月開襄漢漕渠
發唐鄧民夫及諸州卒數萬人開之直抵京師渠成
而水不行
二月置崇文院
更置三館賜名崇文院盡遷舊館之書以實之南廊
為集賢書東廊為昭文書西廊四庫分經史子集為
史館書六庫書籍正副本凡八萬卷
三月吳越王俶來朝
夏四月置諸路轉運判官
陳洪進獻漳泉二州
用其幕僚劉昌言之計也得縣十四戶十五萬兵一
萬八千加洪進平章事子文顥文頊為刺史尋復以
文顯知泉州文顗知潭州文顯之往也議擇能臣以
關掌州事遂起復喬維岳為通判維岳始至屬游洋
草寇十餘萬來攻城勢甚危急監軍何承矩欲屠城焚
府庫而遁維岳抗議堅守福州救兵至圍遂解
河決獲嘉
命塞之
五月吳越王錢俶獻其地
得州十三軍一縣八十六戸五十五萬兵十一萬五
千封俶為淮海王子惟濬惟治將校孫承禮沈承祐並
為節度使崔仁冀副使初俶為朝廷所留獨與仁冀
決策納土退朝僚屬始知之
以范旻權兩浙諸州事錢氏地狭民衆賦斂苛暴旻
悉奏蠲之
李克叡卒
子繼筠嗣
六月汴決寧陵
命塞之
嚴贓吏法
去歲永豐倉吏八人坐受贓為姦伏誅是歲中書令
史李知古坐受賕出人罪杖殺至是又詔贓吏配者
遇赦勿叙用端拱初少府監言配役人郭冕等皆
任京朝官會當叙用上曰贓吏不可復齒仕籍止令
釋之
秋九月親試舉人
上御講武殿覆試禮部合格進士加論一首自是常
以三題為凖得胡旦以下七十四人諸科七十人並
賜及第始賜宴於迎春苑授官如二年之制先是上
詔權罷貢舉恐有困於場屋者乃詔諸州去年已得
解者除三禮三傳學究外並以秋集禮部故事禮部
惟春放榜至是秋試非常例也是冬諸州舉人並集
會將親征北漢罷之自是每間一年或二年乃置貢
舉
冬十月孔宜襲封文宣公
宜知星子縣回獻所為文上召見問以孔子世嗣遂
命襲封又詔免其家租賦歷代以聖人之後皆不科
庸調周顯德中遣使均田遂抑為編戸至是特命免
之
置内藏庫
上幸左藏庫見金帛山積乃命分左藏北庫為内藏
庫改封樁庫為景福内庫掌歲經費之餘以待非常
之用
初太祖置封樁庫謂近臣曰石晉苟利於己割幽薊
以賂契丹使一方之民獨限外境朕甚憫之欲俟斯
庫所蓄滿三五十萬即遣使與契丹約贖幽薊之地不
可則散之募士以圖進取會晏駕不果
河決靈河
命塞之
十一月丙申郊奉太祖配大赦
國初以來南郊四祭及感生帝皇地祗神州凡七祭
並以四祖迭配而太祖親郊者四並以宣祖配上即
位以宣祖太祖更配於是合祭天地始奉太祖升侑
焉
己夘太平興國四年
是歲北漢平
春正月命潘美伐北漢
置簽署樞密院事
以石熙載為之簽署始此
新渾儀成
張思訓所造舊制行度皆人運轉新制成於自然尤
為精妙
二月上親征北漢
三月契丹救北漢郭進敗之
戰於石嶺關之南折御卿克岢嵐軍嵐州尹勲克隆
州
夏四月上圍太原
李漢瓊帥衆先登上躬擐甲胄蒙犯矢石諸軍皆奮
怒爭乘城不可遏上恐屠其城因令衆少退時城幾
陷或請急攻上曰朕惜并州一城生聚即自草詔賜
繼元諭以速降終保富貴
劉繼元降北漢平
得州十軍一縣四十一戸十三萬五千兵三萬自劉
旻僭號歷四主凡二十九年至是平初城中人猶欲
固守左僕射致仕馬峯以病卧家舁入見北漢主流
涕以興亡喻之遂納欵繼元妻峯女也
以劉保勲知太原府廢太原舊城為平晉縣以榆次
縣為并州
上遣中使召劉繼業得之大喜命為防禦使繼業初
為繼元扞太原城東南頗殺傷王師及繼元降繼業
猶據城苦戰上素知其勇欲生致之諭繼元俾招之
繼元遣所親信往繼業乃北面再辭大慟釋甲来見
上喜撫慰之甚厚復姓楊氏名業業初姓楊氏名重
貴幼事北漢更賜以姓名上尋命業知代州業在邊
契丹畏之每望業旗即引去邊將多嫉之或潜上謗
書斥言其短上皆不問封其書付業
詔征契丹六月發鎮州
扈從六軍有不時至者上怒欲置於法馬步軍都頭
趙延溥遽進曰陛下巡行邊陲本以契丹為患今敵
未殄滅而誅戮將士若圖後舉誰為陛下戮力者上
嘉納之
易州涿州来降
東易州即岐溝也
上至幽州敗契丹於城北
秋七月上至自幽州
攻城踰旬不下士卒疲頓轉輸回遠又恐契丹救至
遂詔班師
李繼筠卒
弟繼捧嗣
八月汴決宋城
命塞之
武功郡王德昭自殺
初德昭從征幽州軍中嘗夜驚不知上所在有謀立
德昭者上聞不悦及歸以親征不利久不行太原之
賞德昭言之上大怒曰待汝自為之賞未晩也德昭
退而自刎上聞驚悔往抱其屍哭曰癡兒何至此邪
追封魏王諡曰懿
九月河決汲縣
置皇太子侍讀
以楊可法為之仍賜五品服尋遷補闕仍侍讀
除蜀銅錢禁
契丹寇鎮州趙延進等敗之
初上以陣圖授諸將俾分為八陣至是虜騎坌至延
進亟乘高望之東西亘野不見其尾崔翰等方按圖
布陣相去百步延進謂翰等曰今敵騎若此而我師
星布其勢懸絶若合而擊之可以決勝李繼隆亦曰兵
貴通變安可預料於是分為二陣前後相副大破之
捷書聞手詔嘉奬
冬十一月市民馬
先是詔中使趙守倫優給價和市在京及諸州民間
私馬於是得十七萬三千有竒
庚辰太平興國五年春正月修河堤
衛潭濮州
置天駟監
左右各二以左右飛龍使為左右天廏使閑廏使為
崇儀使國初但有飛龍二院以左右飛龍使各二人
分掌之時諸州監牧多廢太祖始置養馬二務又興
葺舊馬務四以為放牧之地分遣中使詣邊州歲市
馬自是閑廏之馬始備上既平太原遂觀兵范陽得
汾晉燕薊之馬凡四萬二千餘匹國馬增多乃置監
牧之廏馬充牣始分置諸牧養
置文明殿學士
以程羽為之即端明殿學士也序列於樞密副使之
下國初雖改殿名而學士領職如故至是併改焉
二月定差役法
從京西轉運程能之請也分民戸為九等上四等充
役下四五等免詔令轉運使躬親詳定勿復差官
閏三月親試舉人
得蘇易簡以下一百餘人諸科五百餘人並分第甲
乙賜宴始有直史館陪座之制初唐有勅賜及第以
表特恩開寳以来御試中第一者皆稱之其文有不
由科第者或因獻文别試以勅賜進士及第或賜御
前進士及第又有同進士及進士出身之目其後復
賜三史進士及第仍附是年第一等進士之下
夏四月授沙州曹延祿節度
沙州歸義節度曹元忠卒子延祿自稱留後遣使入
貢詔加節度唐末以張義潮為瓜沙節度旋為吐番
所陷元忠之先繼有其地太祖朝亦嘗来貢
五月以賈黃中知制誥
黃中知昇州府舍有一室封記具存黃中啟之得李
氏珠寳數十櫃皆未著於籍者即表上之上曰非黃
中廉恪則亡國之寳汙法害人矣賜錢三十萬仍有
是命
上尤重内外制之任每命一詞臣必諮訪宰相求才
實兼美者先召與語觀其器識然後授之嘗謂左右
曰詞臣之選古今所重朕早聞人言朝廷命一知制
誥六姻相賀以為一佛出世豈容易哉
是夏丁璉卒大校黎桓專政秋七月命孫全興討之
璉卒弟璿尚幼桓囚丁氏宗族專制國事上乃命全
興等討之桓尋以璿表来求襲兄位稱藩入貢上以
全興等師出踰時察其意止欲緩兵寢而不報已而
師久無功侯仁寳死之全興等並以逗留伏誅
初仁寳之妻趙普之妹也盧多遜與普有隙白上以
仁寳知邕州凡九年不得代仁寳恐因循死嶺外乃
上疏言交州主帥被害國亂可取願乘驛詣闕面奏
其狀上大喜令馳驛召之多遜遽言不若授仁寳以
飛輓之任令經度其事上乃以仁寳為交州路水陸
轉運使
冬十一月契丹入寇上親征次大名契丹遁
以竇偁為比部郎中
初偁與賈琰同為開封局官琰巧佞偁常對上叱之
至是上思見偁促召至行在而有是命時方議北征
偁因抗疏請還都休養士馬徐為後圖上悅其言及
至自大名以偁為樞密直學士偁儀之弟也
十二月畋近郊
時禁盜畋有衛士獲獐令當死上曰我若殺之後
世必謂我重獸而輕人命釋之
上至自大名
上初聞契丹退欲遂追取幽州命宰相問李昉扈蒙
等以事之可否昉等上奏請養驍勇廣儲積期歲之間
用師未晩上深納之下詔班師時張齊賢亦上疏略
曰聖人舉事動在萬全百戰百勝不若不戰而勝若
重之慎之戎狄不足吞燕冀不足取自古疆場之難
非盡由戎狄亦由邊吏擾而致之若緣邊諸軍撫御
得人但使峻壘深溝蓄力養銳以逸自處寧我致人
李牧所以稱良將於趙用此術也所謂擇卒不如擇
將任力不如任人如是則邊鄙寧邊鄙寧則輦運減
輦運減則河北之民獲休息矣又曰臣又聞家六合
者以天下為心豈止爭尺寸之事角彊弱之勢而已
是故聖人先本而後末安内而養外人民本也戎狄
末也中夏内也夷狄外也五帝三王未有不先根本
者也堯舜之道無他廣推恩於天下之民耳推恩者
何在乎安而利之民既安利夷狄斂衽而至矣陛下
愛民利天下之心真堯舜也臣慮羣臣多以纖微之
利尅下之術侵苦窮民以為功能者彼為此效相習
已久伏望精擇通儒分路採訪兩浙江南荆湖兩川
有偽命日賦歛苛重者改而正之使賦歛課利通濟
可經久而行為聖朝定法除去舊弊天下諸州有不
便於民事者委長吏聞奏如敢循常不以聞嚴加憲
典使天下耳目皆知陛下之仁戴陛下之惠則幽燕
之歸可立而待也
辛巳太平興國六年春三月岐王德芳薨
太祖之次子也
夏五月旱
大赦
六月薛居正薨臨其喪
秋九月乙未朔日有食之
解田錫言職
出為河北南路轉運副使時盧多遜專政羣臣章表
不先禀多遜則有司不敢通錫為左拾遺嘗獻平戎
歌多遜許之始得進御又諫官上章必令閤門吏依
常式書狀云不敢妄陳利便希望恩榮錫貽書多遜
請諫官免書状多遜不悦出之時既取太原范陽未
下上怒不賞平晉之功中外莫敢言錫因入辭直進
封事言軍國要機一朝廷大體四略曰頃歲平太原
逮兹二載未賞軍功請因郊祀行之此要機之一也
交州蠻海之地得之如獲石田願毋屯兵以費財此
大體之一也邇來官廢其職給事中不敢封駁遺補
不敢貢直言起居郎舍人不得升陛紀言動御史不
彈奏左右丞今尚缺員中書舍人雖掌書命未聞訪
之以事集賢院雖有書籍而無職官秘書省雖有職
官而無圖籍願擇材而任之各司其局此大體之二
也朝廷闢西苑廣御地而尚書無本廳郎曹無本局
九寺三監狹室蕭然禮部試士或就武成王廟是豈
太平之制望别修省寺用列職官此大體之三也又
每於歧路見囚荷鐵枷於法所無去之可矣此大體
之四也上嘉其言賜錢五千萬或謂錫宜少晦匿以
遠讒忌錫曰事君之誠惟恐不竭矧天植其性豈以
一賞而奪耶在河朔累章論邊事後知相州上疏
略曰陛下憂民太過視事太勤每日聽朝之後或進
陳甲伏或揀閱軍人或躬問縲囚或親校簿書恐於
大體有所未究又百司營為多以劄子取進止官員
注擬必領引見聽敕皆勞天體安用有司加以條理
事宜或傷頻併施行詔勅或致稠重此非臨下以簡
之道又轄磨勘一司本屬考功今於中書外廡更置
是考功之職不修而磨勘之名互出又言御史臺本
不禁人今為繫囚之所大理寺舊来置獄今為檢格
之司
置京朝官差遣院
舊制京朝官属吏部國初以来皆出中書至是詔中
書舍人郭贄等考校勞績品量材器以中書所下闕
員引對而授之謂之差遣院
以趙普為司徒兼侍中
普奉朝請日久盧多遜益毁之謂普初無立上意於
是普因奏事言昭憲顧命臣實與聞上發金櫃得誓
書遂大悟尋復相之
石熙載為樞密使
以戸部尚書充使用文資正官充樞密使始此
冬十一月置皇城司
改武德司為之上嘗遣武德卒潛察遠方事有至汀州
者知州王嗣宗執而杖之縳送闕下奏曰陛下不委
任賢俊而猥信凡輩為耳目上大怒已而遷其官
辛亥郊大赦
先是有陳再思者上書乞當郊勿赦上竟從趙普言
由是赦宥之文遂定自後郊赦不書
是歲高昌國來貢
其國漢車師前王之庭戊巳校尉之地也
定安國亦附上謝表上初議討契丹因詔定安國令
張犄角之勢其國得詔大喜會女真遣使經其國其
王烏玄明附表來上略曰臣高麗舊壤渤海遺民常
仰覆露之仁每被漸漬之澤頃歲契丹恃其強暴入
寇境上所宜受天朝之密畫率勝兵而助討復優詔
答之定安本馬韓之種為契丹所破其酋帥糾合餘
衆於西鄙自號定安國云太祖朝亦嘗因女真遣使
來貢
壬午太平興國七年春三月癸巳朔日有食之
夏四月以竇偁參知政事
上謂偁曰汝自揣何以至此偁曰陛下念藩邸之舊
臣出於際會上曰非也乃汝面折賈琰賞卿之直耳
貶盧多遜秦王廷美
多遜流崖州廷美勒歸第自普復相多遜益不自安
普屢諷多遜令引退多遜貪權固位不能自決故及
先是金明池水心殿成上將往遊或告廷美欲乘此
時為亂上不忍暴其事故罷會普廉得多遜與廷美
交通事以聞上怒責授多遜兵部尚書下御史逮捕
中書守當官趙白秦府孔目官閻密等命翰林學士
承旨李昉等雜治之並得交通顧望祝詛實狀引伏
故有是命趙白等六人皆伏誅
多遜累世墳墓在河内未敗前一夕震雷焚其林木
皆盡聞者異之及赴貶所食於道旁逆旅有嫗頗能
言京邑舊事多遜因與語嫗固不知其為多遜也多
遜曰嫗何自来乃居此嫗顰蹙曰我夲中原士大夫
家有子任某官盧某作相令枉道為某事吾子不能
從其意盧銜之中以危法盡室竄南荒未周歲骨肉
相繼淪没惟老身流落山谷今僑寄道旁非無意也
彼盧相者妬賢怙勢恣行無忌終當南竄幸未死間
可見之耳多遜默然趣駕去至貶所瓊州遣才將知
崖州事輒求婚於多遜多遜不許遂使辱之將加害
卒與為婚
沈倫罷
上以盧多遜包藏逆節倫與同列不能覺知責授工
部尚書倫清介謹厚故車駕每出多令居守然十年
相位但齪齪固守不能有所建明搢紳非之
錄繫囚
趙普等以上察見隠微相率稱賀
上嘗謂普曰朕每讀書見古帝王多自尊大深拱嚴
凝誰敢犯顔言事若不降情接納乃是自蔽聰明或
喜賞怒刑豈能歸天下之心哉上又問治民之道復
有何術普曰陛下恤念生民每聞利病無不即日施
行古聖王愛民之心止於此矣
雍熙間有司上竊盜贓至大辟者特詔貸其死上因
謂宰相曰朕常重惜人命如此數者往往貸其極刑
但時取其甚者以儆衆耳不欲小人知寬貸之意慮
犯法者多耳
五月契丹三道入寇邊將敗之
竄廷美
降涪陵縣公安置房州趙普復教知開封府李符上
言廷美怨望不悔過乞徙遠郡防他變遂有是命
初太祖傳位於上昭憲顧命也或曰昭憲及太祖本
意盖欲上復傳之廷美而廷美復傳之德昭故上即
位亟命廷美尹開封德昭授節度使皆稱皇子皆緣
昭憲及太祖意也德昭既不得其死德芳相繼夭絶
廷美始不自安寖有邪謀他日上以傳國意訪之趙
普普曰太祖已誤陛下豈容再誤邪於是普復入相
廷美遂得罪廷美所以得罪則普之為也
李繼捧来朝獻四州地其弟繼遷叛去
六月河決臨濟
尋又決范濟口又決武德
置譯經院秋七月幸譯經院
八月罷劔南榷酤
冬十月幸金明池閱習戰
行乾元歷
吳昭素所造上親為之序
十二月朔戊午日有食之
是歲眀紀死子隆緒立復號大契丹
明紀諡景宗孝成皇帝隆緒號天輔皇帝尊母蕭氏
為承天太后改明年元為統和隆緒才十二歲母蕭
氏專其國政初蕭氏與樞密使韓德讓通至是賜姓
耶律改名隆運尋拜大丞相封晉王
高麗王伷死
弟治立遣李巨源孔維使之治問禮於維維對以君
臣父子之道升降等威之序治喜曰今日復見中國
夫子矣
癸未太平興國八年春正月曹彬罷
以弭德超為宣徽北院使兼樞密副使
彬坐為德超誣譛未幾德超敗上知彬無他待之愈
厚臨朝累日不懌從容謂趙普等曰朕以聽斷不眀
幾敗大事夙夜循省内愧於心普對曰陛下知德超
才幹而任用之審曹彬無罪而昭雪之有勞者進有
罪者誅物無遁情事至立斷此所以彰陛下聖明也
雖堯舜何以加此上由是釋然
初德超之譛彬也覬事成自得樞密使及為副使出
怨望語或告之上命訊鞫遂伏罪是夏流德超於瓊
州德超之進因李符李琪之薦也
初趙普令李符告廷美怨望又恐符漏言因事逐符
貶寧國司馬德超之敗上惡符朋黨併令徙嶺表遂
以符知春州歲餘卒盧多遜之流崖州也符白普曰
朱崖雖遠在海中而水土頗善春州稍近瘴氣甚毒
至者必死不若令多遜處之普不答至是乃以處符
二月戊子朔日有食之
三月分三司各置使
上嘗語宰臣曰三司官吏奏事朕前紛紛異同此固
不為私事但迭執偏見不肯從長商度朕每以理開
諭朕於臣下務在將護才用優劣一一可見隨其器
能各加任使奏對之際無不假以辭色善惡兼聽未
嘗峻折之也宋琪曰人之才用罕有兼備陛下聰明
覆臨長短俱露或又初見天威内懷懾懼若不賜之
辭色何由畢其懇誠聖心深鑒事理曲盡物情臣下
幸甚
端拱初朝議欲置三司判官十二員直史館羅處約
上言三司之制非古也盖唐之中葉後兵寇相仍以
賦調筦𣙜之所出故自尚書省分三司省董之今則
倉部金部安能知帑藏之虛盈司田司川孰知溝渠
之遠近有名無實積習生常今宜復舊制若三司之
中更分置僚屬則愈失其本源矣又言九寺三監多
為冗長之司雖設其官不舉其職願陛下建垂久之
規不煩更差使臣别置公署
置諮議翊善侍講官
於諸王及皇子府以王遹姚坦邢昺等十人為之
坦為益王元傑府翊善雅好直諫王嘗作假山所費
甚廣既成召僚屬置酒共觀之衆皆褒贊其美坦獨
俯首不視王強使視之坦曰但見血山安得假山王
驚問其故對曰坦在田舍時見州縣督稅上下相急
剝里胥臨門捕人父子兄弟送縣鞭笞血流滿身愁
苦不聊生此假山皆民租賦所出非血山而何時上
亦為假山猶未成有以坦之言告於上者上曰傷民
如此何用山為命亟毁之王每有過失坦未嘗不盡
言規正宫中自王以下皆不喜左右乃教王稱疾不
朝上日使醫視之逾月不瘳上甚憂之召王乳母入
宫問王疾增損状乳母曰王本無疾徒以翊善姚坦檢
束王起居曾不得自便王不樂故成疾耳上怒曰吾
選端士為王僚属者固欲輔佐王為善耳今王不能
用規諫而又詐疾欲使朕逐去正人以自便何可得
也且王少未知出此必爾輩為之謀爾因命捽至後
園杖之數十召坦慰諭之曰卿居王宫為羣小所嫉
大為不易卿但能如此無患讒言朕必不聽也尋擢
坦為考功郎
雍熙間以畢士安為諸王府記室上謂曰諸子生長
深宫未知世務必資良輔贊道為益使聞忠孝之道
卿等皆謹恪有行各宜勉之
親試舉人
擢王世則以下百七十餘人諸科五百餘人賜宴始
就瓊林苑後遂為例以世則等十八人通判諸州上
因謂近臣曰朕親選多士殆忘饑渴召見臨問以觀
其才拔而用之庶得岩野無遺逸而朝廷多君子耳
朕每見布衣搢紳間有端雅為衆所推譽者朕代其
父母喜或召拜近臣必為擇良日欲其保終吉也朕
於士大夫無所負矣上嘗謂宰相曰唐置採訪使
盖欲察官吏善惡人民疾苦然所命者官高則權勢
太重官卑則威令不行又所過州郡承迎不暇豈能
審知利害但虛有其名耳曷若慎選羣才各分任使
有功有過賞罰分明且國家選才最為切務人君深
居九重何由徧識必須採訪苟能善者多自然操履
無坫若擇一好人為益無限古人言得千良馬不若
得一伯樂得十利劍不若得一歐冶此言殊有理朕
孜孜訪問正要求得良才以充任使也趙普曰帝王
進用良善實助太平之理然於采擇要在得所盖君
子小人各有黨類最不可不謹也上然之
夏四月蠲漳泉苛斂
上嘗覽福建版籍謂宰相曰陳洪進止以漳泉二州
贍數萬衆無名科斂民所不堪比朝廷悉已蠲削民
皆感恩朕亦不覺自喜又嘗謂趙普曰前代亂多
治少皆繫帝王所為朕撫御萬方固不能家至戸曉
但持其綱領行其正道以齊一之鄉者偏霸掊克凡
數百種朕悉令除去矣俟五七年當盡減民租賦卿
記朕此言非虛發也普曰陛下愛民之意發於天性
惟始終力行之天下幸甚又嘗謂宰相宋琪等曰
近代以来政理隳紊無如晉漢外則侯伯不法恣其
掊斂内則權倖用事貨賂公行百姓未納王租先遭
率斂嗷嗷何所告訴朕每念及百姓寒耕熱耘營求
衣食國家若非贍食軍旅兩税亦不忍催督而況非
理誅剝乎琪等對曰陛下恤民求理取鑒晉漢天下
幸甚
班外官戒諭辭
上嘗作戒諭辭二付閣門一以戒京朝官受任於外
者一以戒幕職州縣官至是令閣門於朝辭日宣旨
戒勅仍書其辭於治所屋壁遵以為戒
五月河決滑州
灌澶濮曹濟等州流至徐州入淮發卒數萬民夫十
餘萬治之
作太乙宫
初方士言五福太乙天之貴神也行度所至之國民
受其福以數推之當在吳越分故令蘇州築宫以祠
之至是成又詔作宫於蘇村
黎桓來貢
桓廢丁璿自稱交州留後始遣使入貢上賜詔書因
而撫之令遣丁璿母子入朝桓不聽命
六月榖洛伊瀍溢
溺死者以萬計
秋七月諸路大水
八月令中書密院修時政記
先是詔盧多遜錄時政記未成書直史館胡旦言唐
以来中書樞密院置時政記周顯德中李穀又奏樞
密院置内庭日歷自後闕廢請修舉之乃詔自今軍
國政要並委參知政事李昉撰錄樞密院令副使一
人纂集每季送史館昉因請先奏御時政記奏御始
此
九月置江淮水陸發運使
置於京師
寬兩税限禁嚴刑催科
上謂宰相曰朕視萬民如赤子念其耕稼之勤春秋
賦租軍國用度所出恨未能去之比令兩税三限外
特加一月而官吏自求課最恣行捶撻督令辦集此
一事尤傷和氣乃下詔申儆之且令長吏皆察所屬
有嚴刑催科者論其罪又令自今遣使檢覈災旱必
立限以遣之防稽緩也
冬十月置都進奏院
罷諸州知後官
趙普罷
出領武勝節度宴餞普於長春殿上賜普詩明日謂
近臣曰趙普於國家有大勲勞朕布素時與之遊從
齒髮衰矣不欲煩以機務擇善地令之卧治因詩道
意普感激且泣朕亦為之堕淚宴之日樞密使王顯
等侍側數視上怪而問之顯等曰陛下所衣袴文縷
俱側上笑曰朕未嘗御新衣盖澣濯頻所致耳上因
言此雖逼下已甚盖念機杼之勞苦欲示敦朴為天
下先也
十一月以宋琪李昉同平章事
上謂曰世之治亂在賞罰當否當其功罪無不治或
以為飾喜怒之具即無不亂卿等戒之琪曰賞罰二
柄乃御世之銜勒若馬無銜勒何以控御治天下者
苟賞罰至公未有不致太平也昉初與盧多遜善
待之不疑多遜屢譖昉人或告昉昉曰盧與我厚不當
爾於是上語及多遜事昉頗為解釋上因言多遜居
常毁卿不直一錢昉始悟上由此益重之
詔宰相班親王上
琪等固辭上曰宰相之任實總百揆與羣官禮絶藩
邸之設止奉朝請而已元佐等尚幼欲其知謙損之
道卿勿多辭也
以李穆呂蒙正李至參知政事
張齊賢王沔同簽署樞密院初穆知開封府時剖決
精敏姦猾無所假貸由是豪右屏迹權貴不敢干以
私上益知其才始有意大用至是穆等入對上謂
之曰朕為官擇人惟恐不當今兩制之臣十餘皆文
學通用操履方潔卿居京府尤號嚴肅故加奬擢也
因思閭里間每旦焚香祝天子萬歲次則大臣眉壽
朕與卿等安得不日思善事以副億兆之禱耶穆等
謝上又曰朕覽前書備見歷代治亂大抵君臣之際
先要情通朕勵精求治卿等為朕股肱耳目設有闕
政宜悉心言之斷在必行朕每行一事偶有未當久
之尋繹惟自咎責耳固不以尊居自恃使人不敢言
也蒙正入朝堂有朝士指之曰此子亦參知政事
邪蒙正佯為不聞同列欲詰其姓名蒙正遽止之曰
若一知其姓名則終身不能忘固不如毋知也後有張
紳者知蔡州以贓敗或為上言蒙正與紳有隙上即
復紳官蒙正終不辨後得其實上復黜紳因謂蒙正
曰張紳果有贓蒙正亦不辨
置侍讀官
上聽政之暇日閱經史患顧問闕人是歲始用著作
佐郎呂文仲為侍讀尋又為翰林侍讀常御經史命
文仲讀之文仲與侍書王著更宿而書學葛湍亦直
禁中每暇日多乃問文仲以經書著以筆法湍以字
學當時史館修太平總類成日進讀三卷宋琪等
曰窮歲晷短恐疲聖躬上曰朕性喜讀書開卷有益
不為勞也尋改總類名曰御覽上嘗謂近臣曰朕
每讀老子至佳兵者不祥之器聖人不得已而用之
未嘗不三復以為規戒王者雖以武功克定終須用
文德致治朕每退朝不廢觀書者意欲酌前世成敗
而行之也上嘗禁中讀書自巳至申始罷有蒼鶴
飛止殿䲭吻逮掩卷而去上怪之以語近臣對曰此
陛下好學之感也昔有鸛雀銜三鱣魚墜楊震講堂
下抑亦類此
李繼遷寇宥州擊敗之
甲申雍熙元年春正月求遺書
廷美卒
廷美至房州憂悸成疾卒上聞之嗚咽流涕贈涪王
諡曰悼廷美母陳國夫人耿氏上之乳母也
李穆薨臨其喪
穆性至孝操履純正遭母喪詔強起之尋以毁卒上
臨哭謂近臣穆國之良臣朕方倚用遽淪没非斯人
之不幸乃朕之不幸也
二月朔閱將校
按名籍參考勞績而升黜之踰月而畢自後率循其
制上謂近臣曰朕選擇將校先取其循謹能御下
者又曰兵雖衆苟不選擇與無兵同舊制諸軍辭見
或行問驍勇出衆者令將校互相保任魏能戍遠不
為衆所保上曰此人材勇朕可自保之由是稍加進
用
三月滑州決河塞
先是塞房材口決河用丁夫凡十餘萬自秋踰冬斷
塞而復決上不欲重煩民力乃命發卒五萬人塞之
及訖功上作平河歌蠲水所及民田租
夏四月羣臣請封禪
詔許後以火災故罷之
五月除江南鹽禁
尋復之
乾元文眀二殿災
初以京官充堂後官
是冬初以堂後官充職事官仍詔除入謝外不赴朝
參見宰相禮同胥吏端拱初又令選選人授京
官(闕)充堂後官
六月求直言
火災故知睦州田錫上疏略曰給事中不得其人左
右補遺不舉其職致陛下有朝令夕改捨近謀遠之
事又言時久昇平天下混一故左取右奉致陛下以
功業自多然臨御九年四方雖寧而刑罰未甚措水
旱未甚調陛下謂之太平誰敢不謂之太平陛下謂
之至理誰敢不謂之至理又言宰相不得用人而委
員郎差遣近臣不專受責而求令錄封章又言聽用
太廣則條制必繁條制既繁則依從者少自今凡有
奏陳幸令大臣議而行之毋使垂之空言示之寡信
人言宰相若賢當信而用之宰相非賢當擇而任之
何以置之為具臣而疑之若衆人也
遣使諸路察獄
御史季杞等八人
詔州縣官言事
初轉運使及知州通判皆併尚書言事至是復降是
詔俾附傳置以聞時有草澤上書言時政者引對其
詞狂悖上慰諭之越明年冬有龍溪主簿王濟附驛
奏事時福建輸鶴翎為箭羽鶴非常有物官督責尤
急一翎直至數百緡民甚苦之濟以便宜諭民取鵝
翎代輸驛奏其事因詔旁郡悉知之
嚴慮囚限
令諸州十日一慮囚
秋七月命諫官領登聞檢院
改匭院為之仍令諫院依舊差諫官一員主判
九月夏州襲敗李繼遷
初李繼捧入朝其弟繼遷留銀州詔發繼捧繼遷赴
闕繼遷時年十七勇悍有智謀不樂内徙與其黨奔
入番族地斤澤距夏州東北三百里出其祖彛六像
以示戎人戎人皆拜泣稍稍歸附詔書招諭繼遷不
出至是知夏州尹憲選精騎夜掩襲之斬首五百級
燒四百餘帳獲繼遷母妻獨繼遷以身免
冬十月召隱士陳摶
上之初即位嘗召之至是復至上益加禮重遣使送
至中書宋琪等問曰先生得玄默修養之道可以授
人乎曰摶遁迹山野無用於世鍊養之事皆所不知
無可傳授然正使白日昇天何益於治聖上龍顔異
秀有天曰之表洞達古今治亂之旨真有道仁聖之
主正是君臣合德以治天下之時勤行修鍊無以加
此琪等表上其言上覽之甚喜賜號希夷先生尋請
還華山上嘗謂宰相曰朕每日所為有常度辰巳
間視事罷即看書夜深乃寢五鼓而起盛暑永晝未
嘗卧至於飲食亦不過盖行之已久甚見得力凡人
飲食飽無不昏濁倘四支無所運用更復就寢血脈
凝滯諸疾自生卿等亦宜留於攝養也
嵐州獻一角獸
徐鉉等以為祥麟上曰珍禽竒獸奚益於事方内乂
寧風俗淳厚此乃為上瑞耳
十一月丁夘郊奉宣祖配改元
初太祖追尊四廟親郊以宣祖配上即位從禮官議
故三年六年再郊並以太祖配及將封禪扈蒙定禮
奏言經曰嚴父莫大於配天請以宣祖配天太祖配上
帝至是遂用蒙議識者非之自張昭竇儀卒朝廷諮
訪故興革立儀法皆蒙專焉上嘗語宰相以今歲
大稔人民亦無疾疫當與卿力行好事以答天意
十二月罷廣南諸州采珠場
自是惟商船販市淳化中罷端州貢硯
立德妃李氏為皇后
故淄州刺史處耘之女也
是歲令外庭勿與内藏
詔是今内藏庫月帳於内東門進外庭不得與其事
上謂左右曰此盖慮司計之臣不能節約異時用度
有闕復當賦率於民爾朕終不以此自侈嗜好也
乙酉雍熙二年春二月禁增置寺觀
三月親試舉人初唱名賜第
得梁灝以下一百七十餘人諸科一百餘人並唱名
賜及第李昉呂蒙正之子皆入等上曰此並勢家不
宜與孤寒競進並罷之左右言尚有遺才復試又得
洪湛等七十餘人諸科三百餘人並賜及第
夏四月遣使賑江南饑
御史安國祥等十人
夏州敗李繼遷
繼遷春間詐降誘殺都延檢曹光實至是夏州敗其
黨錫里族
宴近臣
宴於後苑宰相以下三館皆與賞花釣魚曲宴始此
秋七月詔按視倉粟
轉運及長吏計支用外出糶或借貸與民及轉輸京
師不省視而致損敗者雖去官論如律
八月遣使按察荆浙等路
李承積等六人
九月廢皇子楚王元佐為庶人
初廷美得罪元佐獨申救之上不聽廷美死元佐遂
感心疾屢為殘忍不法至是坐縱火廢
冬十月錄繫囚
上决事至日旰因謂宰相曰中外臣僚若皆留心政
務天下安有不治者古人宰一邑守一郡使飛蝗避
境猛虎渡江況人君能惠養黎庶申理冤滯豈不感
召和氣乎朕每自勤不怠此志必無改易或云百司
細故帝王不當親決朕意則異乎是
十二月庚子朔日有食之
宋琪罷
坐與樞密使柴禹錫交通上不欲暴其狀以琪素好
詼諧無大臣體禹錫不能輸誠奉公并罷之琪守本
官上詔李昉等曰朕於大臣豈欲容易進退琪為宰
相乃請居盧多遜舊第不避惡名與鍾離意何相遠
耶又曰中書樞密朝廷政令所出治亂根本繫焉且
天下廣大卿等與朕共理當各竭公忠以副任用
九朝編年備要卷三
