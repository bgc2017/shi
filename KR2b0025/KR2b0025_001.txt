九朝編年備要卷一宋陳均撰
太祖皇帝(起庚申建隆元年止丙寅乾德四年)
庚申建隆元年
是歲周禪位唐國主李景吳越王錢俶荆南高保融
湖南周行逢漳泉劉從效奉正朔蜀主孟昶稱廣政
二十三年南漢主劉鋹大寳三年北漢主劉鈞天會
五年
春正月甲辰上受周禪即皇帝位
辛丑翔北邊奏契丹北漢連兵犯邊周帝命上領宿
衛諸將禦之上在周朝掌軍政凡六年士卒服其恩
威數從征伐立大功于是主少國危中外始有推戴
之議壬寅殿前都副點檢慕容延釗帥前軍先發癸
夘大軍繼出軍校苖訓號知天文見日下復有一日
黑光相盪指謂上親吏曰此天命也是夕次陳橋驛
軍士聚于驛門議曰主上幼弱我輩出死力破賊誰
則知之不如先立點檢為天子然後北征都押衙李
處耘具以事白上弟匡義及掌書記趙普因共以事
理曉譬之諸將不可乃遣人馳告殿前都指揮使石
守信都虞候王審琦二人皆素歸心上者將士環列
待旦上醉卧初不省黎明軍士擐甲執兵直叩寢門
曰諸將無主願策太尉為天子上驚起披衣未及應
則相與共扶出廳事或被上身以黃袍且羅拜庭下
呼萬歲上固拒之不可共扶上上馬擁逼南行匡義
叩馬請曰治天下者當使百姓戴若君父京師天下根
本願號令諸將禁戢攘奪上曰甚善乃攬轡誓諸將
曰汝等自貪富貴欲立我為天子能從我命則可不
然我不能為若主也衆皆下馬曰惟命是聽上曰少
帝及太后我皆北面事之公卿大臣皆我比肩之人
也汝等無得凌暴近世帝王初入京城皆縱兵大掠
擅劫府庫汝等无得復然事定當厚賞汝不然當族
誅汝衆皆拜乃整軍自仁和門入秋毫無所犯上歸
公署諸將擁范質等至上嗚咽流涕曰吾受世宗恩
為六軍所逼一旦至此慙負天地將若之何質等未
及對羅彦瓌挺劍而前曰我輩無主今日必得天子
上叱之不退質等不知所為王溥降階先拜質不得
已從之乃奉上詣崇元殿行禪代禮班定獨未有周
帝禪位制書翰林承旨陶穀出於袖中遂用之宣徽
使引上就龍墀北面拜受訖宰相扶上升殿易服東
序還即位羣臣拜賀奉周帝為鄭王太后為周太后
遷居西宫
上一日罷朝坐便殿不樂者久之左右請其故上曰
爾謂為天子容易耶乘快指揮一事而誤故不樂耳
上之初即位也欲陰察羣情頗為微行或諫上輕出
上笑曰帝王之興自有天命周世宗見諸將方面大
耳者皆殺之我終日侍側不能害也既而微行愈數
曰有天命者任自為之不汝禁也軍校有獻手檛者
曰可備不虞上笑投之地曰使我親用此事將奈何
且當是時此物固足恃乎
乙巳詔定有天下之號曰宋
因所領節度州名也
大赦改元
贈周韓通官
嘉其臨難不苟免也通與上同掌禁衞上之入京師
也通時為副都指揮使欲率衆備禦王彦昇殺之上
追贈通中書令仍以禮葬之以彦昇棄命專殺終身
不授節鉞
超進石守信等官職
守信自殿前都指揮使易鎮為侍衞馬步軍副都指
揮使高懷德自馬步軍都指揮使易鎮為殿前副都
點檢張令鐸自步軍都指揮使易鎮為馬步軍都虞
候王審琦自殿前都虞候升防禦為節度為殿前都
指揮使張光翰自虎捷左廂都指揮使為馬步軍都
指揮使趙彦徽自虎捷右廂都指揮使為步軍都指
揮使
遣使詣諸州振貸
以趙普為右諫議大夫樞密直學士
初上領宋鎮普為書記與節度判官劉熙古觀察判
官吕餘慶攝推官沈義倫皆在幕府至是普以佐命
功遷乃召熙古為左諫議大夫餘慶端明殿學士義
倫戶部郎中
皇弟匡義加睦州防禦使
賜名光義
立太廟
從有司之請也歲以四孟月及季冬凡五享朔望薦
食薦新三年一祫以孟冬五年一禘以孟夏其七祀
春祀司命及戶夏祀竈季夏祀中霤秋祀門及厲冬
祀行皆竇儀所定也
尋上高祖朓諡曰文獻廟號僖祖陵曰欽陵妣崔氏
諡曰文懿曾祖珽諡曰惠元廟號順祖陵曰康陵妣
桑氏諡曰惠明祖敬諡曰簡恭廟號翼祖陵曰定陵
妣劉氏諡曰簡穆考弘殷諡曰昭武廟號宣祖陵曰
安陵陵名諡號皆竇儀所撰定也
時聶崇義所上郊廟器玉新圖尹拙等多所駁難乃
悉令儀裁定頒行
二月尊母太夫人杜氏為皇太后
加范質王溥魏仁浦吳廷祚官
上待周三相並以優禮質自司徒平章事昭文舘大
學士參知樞密院事加侍中溥自右僕射平章事監
脩國史參知樞密院事加司空仁浦自樞密院中書
侍郎平章事集賢殿大學士加右僕射自唐以来三
大舘職皆宰臣兼之首相昭文次監修次集賢國朝
因焉
時質溥皆罷參知樞密又加樞密使吳延祚同二品
以其父名璋故避之
三月定色尚赤臘用戍
有司言周木德木生火故也
夏四月定樂名
改周樂文舞崇德之舞為文德之舞武舞衆咸之舞
為武功之舞十二順為十二安樂章皆竇儀所定也
昭義李筠據澤州命石守信等討之
筠在鎮逾八年陰為跋扈之計周世宗每優容之上
遣使諭以受禪筠既延使者置酒張樂遽索周祖畫
像置廳壁泣涕不已潜遣其親吏往北漢納欵求援
從事閭丘仲卿說筠曰公孤軍舉事其勢甚危雖倚
河東之援恐亦不得其力大梁甲兵精銳難與爭鋒
不如西下太行直抵懷孟塞虎牢據洛邑東向而爭
天下計之上也筠不能用北漢主傾國南下羣臣餞
之汾水趙華曰李筠舉事輕易必无成陛下掃境赴
之臣未見其可北漢主拂衣上馬軍于太平驛遣其平
章衞融宣徽使盧贊將兵救筠筠留其長子守節守
上黨自帥其衆南出與守信等遇于長平守信等大
破之盧贊溺死筠走保澤州諸軍
五月己亥朔日有食之
遷周廟
初詔改作周六廟于西京至是成遣官奉神主遷焉
郭進加洺州防禦兼西山巡檢
備北漢也
上親征李筠六月克之
赦
秋七月上至自澤州
筠自焚獲北漢衞融進攻潞州筠子守節以城降北
漢主遁歸謂趙華曰果如卿言吾幸全師以歸但恨
失衞融盧贊爾由是重文學之士久之華請老時已
罷為左僕射遂使食其禄終身以趙弘兼平章事
尋以融為太府卿初融之被執也上詰融曰汝教劉
鈞助李筠反何也融從容對曰犬各吠非其主臣四
十口衣食劉氏誠不忍負之陛下宜速殺臣臣必不
為陛下用縱不殺臣終當間道走河東耳上怒命左
右以鐵檛擊其首血流被面融呼曰臣得死所矣上
曰忠臣也釋之命以良藥敷其瘡上命融致書于劉
鈞求周光遜李廷玉約亦歸融太原鈞不報融遂留
以昝居潤權知鎮州
初以知州易方鎮也
八月朔御崇元殿行入閣儀
置待制候對官賜廊下食
入閣唐制起于天寳明皇以无為守成詔晏朝喚仗
百官從容至閣門入蓋唐前含元殿非正至大朝會
不御次宣政殿謂之正殿每坐朝必立仗于正衙或
御紫宸殿即喚正衙仗自宣政殿兩門入是謂東西
上閣門故謂之入閣其後遂為常朝之儀五代以来
既廢正衙立仗而入閣亦希闊不講至是復行之然
御前殿非唐舊矣崇元殿即大慶殿前殿也待制候
對者亦唐制也每正衙待制官兩員正衙退後又令
六品以下于延英候對皆所以備顧問其後每入閣
即有待制次對官後唐天成中廢至是復行之廊下
食起唐貞觀其後常參官每日朝退賜食謂之廊飱
唐末浸廢但於入閣起居日賜食今循其制
以皇弟光義領泰寧節度
立夫人王氏為皇后
彰德節度使饒之女也
頒新權衡
以趙普為樞密副使
上之征澤潞也普請行上笑曰卿豈勝甲胄耶至是
師還論功上曰普宜在優等遂遷
九月命石守信等討淮南李重進
重進周太祖之甥也上之受禪重進請入朝上賜詔
止之重進自以前朝舊親恐不得全乃決意反遣使
請援于唐唐主不敢納
荆南高保融卒
弟保勖領軍務保融性迂緩御軍治民皆無法高氏
始衰
貶趙逢官
逢時為中書舍人上之征澤潞也山徑狹隘多石上
自取數石于馬上抱之下皆爭負逢憚險偽傷足留
懷州及師還將大有除拜逢又稱疾請于私第草制
上怒貶房州司戶
吳越𣙜酒酤
冬十月河決厭次
又決靈河
荆罕儒襲北漢汾州死之
詔誅其部將不用命者二十九人罕儒時為晉州鈐
轄
詔流内銓選士
詔吏部流内銓選用士人
上親征李重進十一月克之
重進自焚
誅唐叛臣杜著
上使諸軍習戰艦于迎鑾唐主懼甚其小臣杜著頗
有辭辨偽作商人由建安渡来歸而彭澤令薛良坐
事責池州文學亦挺身來犇且獻平南策唐主聞之
益懼上命斬著于下蜀市良配隸廬州牙校
十二月上至自揚州
定縣望
以戶籍為率戶四千以上為望次為緊為上為中為
下凡五等三年一定版籍之數國初戶數凡九十六
萬七千有竒
唐泉州留從效稱藩
寬商征
自唐末藩鎮擅利其後諸國分據故征𣙜尤繁是年詔
所在毋得苛留旅人非有當筭之幣勿搜其篋
是歲幸國子監
通鑑書在四月范祖禹帝學書在正月次月又幸
籍記人才
應内外官為時所推者别籍之以待不次選用
辛酉建隆二年
唐國吳越荆南湖南漳泉奉正朔蜀稱廣政二十四
年南漢大寳四年北漢天會六年
春正月幸造船務閱習水戰
遣使度民田
周末遣使度田多失實至是上精擇其人仍加戒飭
未幾館陶令坐括田不實杖流海島而人始知畏
浚蔡渠
通淮右之漕也命右領軍陳承昭督其役
二月幸飛山營閱炮車
浚五丈渠
通東北之漕也亦命陳承昭督之夾汴河造斗門上
曰河渠之役非獲己煩民奉己之事朕不為也後改
蔡渠為惠民河五丈渠為廣濟河
汴都仰給漕運歲調丁夫浚河糧皆自齎上初即位
即詔官給其食
遣使監輸民租
懲五代藩鎮重斂之弊也時符彦卿在天雄軍取民
尤悉上更賜公粟以媿之後閻式等並坐監輸增羡
貶秩常盈倉更以多入民租棄市而民力方少甦
唐李景遷南昌
立吳王從嘉為太子監國守建康以左僕射嚴續知
樞密院事湯悦佐之悦即殷崇義也姓犯宣祖諱改
焉唐主至南都城邑迫隘宫府營廨十不容一二羣
臣日夜思歸唐主大怒欲誅始謀者唐鎬發病卒
三月内酒坊火
酒工乘火入三司盜官物酒坊使左承規等坐棄市
誅酒工五十人宰相極諫上遽命釋之獲免者尚十
二人
却長春節及他慶賀貢獻
幸作坊宴射
上酒酣顧謂王彦超曰卿向在復州朕往依卿何不
納朕彦超頓首曰當時臣一刺史耳勺水豈能容神
龍乎上笑而罷翌日彦超上表待罪上遣中使慰撫
之因謂侍臣曰沈湎于酒何以為人朕或宴會至醉
經宿未嘗不悔也
閏月解慕容延釗韓令坤兵權
延釗自殿前都點檢罷為山南西道節度令坤自侍
衞親軍都指揮使為成德節度自是殿前都檢點不
復除授
京師之兵以殿前侍衞二司領之時殿前司領騎兵
之額三十七步兵之額二十六侍衞司領騎兵之額
三十五步兵之額八十三
金房等州飢遣使賑之
夏四月癸巳朔日有食之
嚴贓吏法
時商河令李瑶坐贓杖殺自是贓墨之吏間有寘極
刑者
寬麯鹽酒禁
漢法犯私麯者並棄市周祖始令至五斤死至是詔
犯私麯十五斤以私酒入城至三十者始處極刑其
餘論罪有差又以前朝鹽法太峻定以官鹽闌入禁
地貿易至五十斤私煮至三斤者坐死以鈔鹽入城
市三十斤以上者奏裁越明年及乾德四年申下詔
寬之罪至死者奏裁法益輕而犯者益鮮累朝復從
寬減不復用死刑矣
五月赦
皇太后寢疾上憂懼乃降是赦
置諸軍剰員
以處退兵令所在揀閱升驍勇退老弱
罷常參官序遷法
舊制皆以歲月序遷上曰此非循名責實之道會監
門衞將軍魏仁滌等治市征有羡並詔增秩自是不
以序遷矣
募傳置卒
先是調丁夫為之民以為苦
嚴故入法
五代以来牧守多武人率意用刑至是金州防禦仇
超判官左抶並坐故入抵罪自後人始知奉法
六月皇太后杜氏崩
后聰明有智度每與上參決大事猶呼趙普為書記
曰趙書記且為盡心吾兒未更事也及寢疾戒上傳
位光義曰若周有長君汝安得至此因命趙普于榻
前為誓書其尾曰臣普記藏之金匱
唐主景死
子煜立即從嘉也煜遂以景喪歸金陵尊母鍾氏為
大后后父名泰章易號曰聖尊后立妃周氏為國后封
其諸弟從善從鎰從諫從度從信以嚴續為司空平
章事湯悦右僕射樞密使罷諸屯田務歸出縣先是
唐用辱德明等議興復曠土為屯田典掌者非人大
為民患至是罷之民稍休息
秋七月解石守信等兵權
上既誅李筠及重進一日召趙普問吾欲息天下兵
與國家為長久之計其道何如普因言自唐季以来
帝王數易由節鎮太重君弱臣強而已今莫若少奪
其權制以錢榖收其精兵則天下自安又言石守信
王審琦等皆非統馭才宜授以他職上悟于是召守
信等宴酒酣屏左右謂曰我非爾曹之力不得至此
念爾曹之德无有窮盡然終夕未嘗敢安枕而卧也
守信等皆曰何故上曰是不難知居此位者誰不欲
為之守信等皆頓首曰陛下何為出此言今天命已
定誰敢復有異心上曰不然汝曹雖無異心如麾下
之人欲富貴者何一旦以黃袍加汝之身爾雖不欲
為其可得乎皆頓首涕泣曰臣等愚不及此惟陛下
哀矜指示可生之途上曰人生如白駒過隙所為好
富貴者不過欲多積金錢自娛樂使子孫無貧乏耳
爾曹何不釋去兵權出守大藩擇便好田宅市之為
子孫計多置歌兒舞女日飲酒相歡以終其天年我
且與爾曹約為婚姻君臣之間兩无猜疑上下相安
不亦善乎皆拜謝曰陛下念臣等至此所謂生死而
骨肉也明日皆稱疾請罷乃以侍衞都指揮使石守
信為天平節度殿前副點檢高懷德為歸德節度殿
前都指揮使王審琦為忠正節度侍衞都虞候張令
鐸為鎮寧節度皆罷軍職獨守信兼侍衞都指揮使
如故其寔兵權不在也殿前副都點檢自是亦不復
除授
以皇弟光義為開封尹同平章事
張瓊為殿前都虞候
上謂衞士如虎狼非瓊不能制
内客省使王贊知揚州
上以江南未下素知贊有材有意大用之贊之任船
覆溺死上悼之曰溺吾樞密使也
初唐制百職皆九寺三監分典自開元中置諸司使
而寺監之務始多歸焉國朝因之自内客省使至閤門
使謂之横班皇城使以下二十名謂之東班宫苑使
以下二十名謂之西班
八月削義武孫行友官
行友在鎮逾八年上初即位行友不自安累乞解官
歸山上不許行友懼乃繕合甲兵將還據狼山以叛
兵馬都監密表其事上遣閤門副使武懷節馳騎會
鎮趙之兵偽稱巡邊直入定州行友不之覺既而出
詔示之令舉族歸朝行友倉皇聽命既至削奪官爵
禁錮私第
女真貢馬
女真本名朱里真土語舌音訛為女真或曰慮真避
契丹諱又曰女直肅慎之遺黎而渤海之别族也或
曰本姓挐三韓辰韓之後三國志所謂挹婁元魏所
謂勿吉唐所謂黑水靺鞨者即其地也有七十二部
落不相統制唐貞觀中渤海来朝太宗問其風俗因
言及女真自是聞于中國契丹阿保機乘唐衰取北
方諸蕃三十六女真在其中自後雖曰臣屬契丹然
亦服叛不常契丹羈縻而已與契丹言語不通無文
字地皆山林險絶其俗剛勇善射其居以樺皮為屋
官之尊者以九曜二十八宿為號職皆曰勃極列猶
中國摠管也宗室謂之郎君事無大小必以郎君摠
之至是以名馬来貢
九月唐主煜使馮謐来貢
唐主手表自陳本志沖淡不得已而紹襲事大國不
敢有二鄰于吳越恐為所讒上優詔以荅焉初周世
宗既取江北貽書江南如唐與回鶻可汗之式呼國
主上因之於是始改書稱詔
以高保勖為荆南節度
保勖淫恣記室孫光憲諫之不聽
遣使如唐弔祭
上召見面賜約束因謂左右曰朕每遣使四方常諭
以謹敕頗聞鮮克由禮遠人何觀焉左右請齊之以
刑上曰齊之以刑豈若其自然耶要當審擇其人耳
冬十月禁邊民出塞盜馬
初五代募民盜戎人馬官給其直籍數以補戰騎之
闕上欲保境息民遂加禁止前所盜馬盡還之由是
夷狄畏慕不敢内侮
明憲皇后祔葬安陵
後改諡昭憲
十一月幸國子監
十二月回鶻于闐来貢
初回鶻既為黠戞斯及唐將石雄等所破餘衆西奔
吐蕃寘之甘州可汗景瓊其後也至是遣使来貢
于闐王聖文自言出于唐宗室云
壬戌建隆三年
唐國吳越荆南湖南漳泉奉正朔蜀稱廣政二十五
年南漢大寳五年北漢天會七年
春正月賑淮南飢
初沈義倫使吳越歸言揚泗飢民多死郡儲尚多可
貸之至秋收新粟有司沮曰若歲荐飢將無所取償
上以詰義倫對曰國家方行仁政自宜感召和氣立
致豐稔上悦從之
詔長吏觀課農桑
自後或因歲首必下此詔
幸國子監
二月嚴舉主連坐法
去歲太僕少卿王承哲坐舉官失實貶至是命常參
官舉幕職令錄有罪連坐
乾德間命陶榖等各舉其充郡佐者謬舉者坐罪
詔百官轉對
每五日内殿起居以次轉對指陳時政得失事關急
切者許非時上章
定竊盜贓滿法
滿五貫足陌者死
幸國子監
三月定大辟詳覆法
懲五代藩鎮專殺之弊初令諸州卷大辟案委刑部
詳覆既又從宗正丞趙郃之請令諸州錄參與司法
掾同斷獄
上嘗讀堯典歎曰堯舜之世四凶之罪止從投竄何
近代憲網之密耶蓋有意于措刑也故自開寳以後
犯大辟非情理深害者多貸其死八年三月有司言
自二年至今計所貸死罪凡四千六百八人
上性寬仁多恕尚食供膳有蝨緣食器旁謂左右曰
勿令掌膳者知
詔以官車送軍衣
送戍卒衣並官給車乘毋得調民
開寳初詔諸道輦送上供錢帛舟車並從官給勿以
擾民
更定合班儀制
升六曹侍郎在給舍上郎中在補闕上員外郎在拾
遺上節度使在六曹侍郎上中書侍郎下故事北省
官為侍從班五品壓南省四品六品壓南省五品節
度使在諸司二品下至是改焉又故事臺省官為侍
從班内殿起居立于一品之前乾德間上見太子太
保王漙班在臺省官後謂左右曰溥舊相當寵異之
乃詔分臺省于東西遂為定制
禁火葬
留從效卒
兄從願之子紹鎡嗣領軍務未幾衙將陳洪進誣紹
鎡謀附錢氏執送于唐推張漢思為留後
夏四月追册皇后賀氏
諡曰孝惠
定難李彛興貢馬
上方命工治玉帶即遣使以帶賜之彛興感服彛興
即彛殷也李氏世為定難軍節度使彛興後唐清泰
中襲兄彛超之位周顯德中封西平王
遣使按河北旱田
是年七月復遣
乾德二年詔長吏視旱即蠲其租勿俟報
五月嚴差役法
詔令佐檢察差役有不平許民自相糾舉京百司補
吏須不碍役乃聽
差司古法也國初循舊制衙前以主官物里正戶長
鄉書手以課督賦税耆長弓手壯丁以逐捕盗賊承
符人力手力散從官以奔走驅使在縣曹司至押錄在
州曹司至孔目官下至雜職院虞候楝搯等人各以
鄉戶等第差充熙寧四年始議使民出錢官為雇役
謂之免役錢六年行保甲法置保正副大小保長譏
察盗賊七年輪保丁充甲頭催稅罷募戶長壯丁八
年罷耆長令保正大保長管幹别立庸直雇承帖人
隸其下元豐八年有言耆壯之役則歸于保甲之正
長戶長之役則歸于催税甲頭是使民出錢免役而
復使之執役也有旨耆戶長壯丁並募充等第給雇
錢其舊以保正代耆長催税甲頭代保長承帖人代
壯丁并罷紹聖元年復雇役二年始以大保長催
税一税一替罷差保頭以舊耆長錢支保正戶長錢
支保長壯丁錢支承帖人建中靖國元年拘收大保
長雇錢紹興二年拘收耆戶長雇錢十二年拘收壯
丁雇錢蓋自保正長承帖人雇錢并起發而充役如
故民力于是困矣此其大略也而其患皆起于保甲
代役戶寬狹不均重為民病
吳延祚罷
自樞密使出領雄武夕陽鎮古伏羌之地也西北接
大藪材植所出戎人久擅其利及吳防知秦州置采
造務歲發大木萬本以給京師西戎酋長率衆來爭
防出兵與戰上不欲邊境生事命延祚齎詔赴秦州
釋所繫戎俘罷采造務
六月脩學祠
初上命增葺學舍祠宇至是成上自贊孔顔命宰以
下撰餘贊上一再臨幸命崔頌判監事頌始聚生徒
講書上聞而嘉之遣中使徧賜酒果又命脩武成王
廟
秋八月命劇可久致仕
以其年逾七十无請老意也時為大理卿
九月復書判拔萃科
冬十月班循資格
及長定格編勅十二條
武平周行逢卒
子保權嗣領軍務衡州太守張文表聞保權立遂作
亂自衡州起兵據潭州保權表聞請救
幸岳臺閱騎射
趙普檢校太保樞密使
樞密使不帶正官自普始
十一月大閱
辛酉大閱西郊甲子又閱上謂近臣曰晉漢以来衞
士不下數十萬然可用者寡頃閱去冗弱又親校其
藝今悉為精銳矣
荆南高保勖卒
兄子繼沖嗣
高麗来貢
其王王昭也
初班歷于唐
十二月定強盗贓滿法
滿三千足陌者死
復置縣尉
自萬戶至千戶置弓手有差盗賊鬭訟事皆歸令尉
五代以来節度使補親隨為鎮將與令抗禮今還統
于縣鎮將所領不及鄉村但郭内而已從趙普之請
也
乾德三年仍詔諸州監軍巡檢不得與州縣事
以姚内斌為慶州刺史
時西羌屢為邊患故遣用之上曰分邊寄者朕每優
恤其家厚其爵禄多與公錢及屬州課利使得市易
特免征筭聽其召募驍勇以為爪牙朕雖減後宫之
數極于儉約以備邊費亦無所惜也時諸僣偽之國
未下而西北二境未賓先是周翰已命李漢超守關
南馮繼業守靈武何繼筠守棣州郭進守洺州上受
禪皆因其任又益選將帥之忠勇者委以邊寄于是
得李繼勲于潞州賀惟忠于易州姚内斌于慶州延
州有趙贊原州有王彦昇隰州有李謙溥瀛州有馬
仁瑀通遠軍有董遵誨其家族在京師者撫之甚厚
郡中筦㩁之利悉與之恣其圖回貿易免所過征税
許令召募驍勇以為爪牙凡軍中事許從便宜每来
朝必召對命坐賜以飲食錫齎殊異以遣之由是邊
臣皆富于財得以養募死力使為間諜洞知蕃情每
入寇必先知之預為之備設覆掩擊多致克捷自此
無西北之虞得以盡力東南取荆湖川廣吳楚之地
得猛士守四方推赤心待人之效也
繼筠居北邊前後二十年深沉有智略得士卒死力
邊人畏伏
惟忠曉兵法有方略得士卒心用兵所向無敵名振
北境十餘年間不敢寇邊
内斌在州逾十年遠人畏服目之為姚大蟲
蠲河北租
時天下旱蝗河北尤甚
蜀括逋租
龍游令田淳上疏切諫蜀主不能用
淳嘗謂所親曰吾觀僣偽改廳堂為宫殿紫綬為黃
服前驅為警蹕僚佐為卿相妻妾為妃后何如常稱
成都尹無滅族之慮乎或謂之曰如君之才固堪重
寄宜少抵抑淳曰吾安能附狗鼠哉蓋指王昭遠輩
也
是歲周鄭王遷居房州
開寳中以辛文悦為知州上幼從文悦肄業及即位
召見授太子中允判太府寺鄭王時在房上以文悦
長者故用之
癸亥乾德元年
十一月改元
是歲荆南湖南平唐國吳趙漳泉奉正朔蜀稱廣政
二十六年南漢大寳六年北漢天會八年
春二月天雄符彦卿来朝
上欲使之典兵趙普諫不聽宣已出復懷入從容言
之上曰彦卿豈負朕耶普曰陛下何以能負周世宗
上默然事遂寢
彦卿武勇有謀善用兵契丹既滅晉北歸耶律德光
毋問其左右曰彦卿安在或對曰在徐州毋曰不與
彦卿来何失策之甚也
命慕容延釗等會周保權討張文表師出江陵高繼沖
降荆南平復以繼沖領荆南
上命延釗等欲因假道取江陵高繼沖使來犒師李處
耘遂將輕騎徑往襲之繼沖大懼奉表以三州十七
縣十四萬二千戶口来歸
初李景威請於荆門中道險隘處設伏襲王師繼沖
不從扼吭而死上聞之曰忠臣也命厚䘏其家
未幾繼沖表請陪祀詔許之因舉族歸朝十二月命
鎮武寧
澶滑等州飢遣使賑之
延釗至湖南保權拒守三月入朗州獲保權湖南平
王師之未至也張文表已敗死保權聞王師既下荆南
懼而備守遂命進討平之得州十四監一縣六十六
戶九萬七千
定折杖法
徒流笞杖各有數凡流刑四曰加役流杖二十配役
三年流三千里杖二十二千五百里杖十八二千里
杖十七並配役一年徒刑五曰徒三年杖二十二年
半杖十八二年杖十七一年半杖十五一年杖十三
杖刑五曰杖一百為杖二十九十為十八八十為十
七七十為十五六十為十三笞刑五曰笞五十為十
下四十三十為八二十十為七舊據獄官令用杖至
是定折杖法常行官杖厚薄長短如周顯德中制徒
流笞杖通用常行杖徒罪決而不役徒流者皆背受
杖
復義倉
一石别收一斗
乾德中詔發義倉賑飢民者勿待報
夏四月赦荆湖
置諸州通判命文臣知州
分節度使刺史之權也或節度使刺史有闕則以文
臣代之於是賈玭等通判湖南等州李昉權衡州
乾德五年仍詔通判鈐轄都監等毋得受節度使添
給
幸國子監
幸武成王廟
閱習水戰
鑿池于朱明門外選卒號水虎捷習戰池中上數臨
視焉
行應天歷
王處訥所上上為之序
幸玉津園閱騎射
五月命文穎致仕
先是上命執政擇廷臣董在京諸倉穎以工部侍郎
充首選自以清望官辭不肯為上曰惟致仕乃免穎
遂請老
建隆初下揚州以樞密院直學士杜韓監州税以朝
臣監諸州税始此
國初承舊制用三司大將領糧料之職開寳六年改
任京官以著作郎陸光範為糧料使未幾京城左右
軍巡院亦改用士人以館陶令李萼安豐令趙中衡
兼左右軍巡檢
尋又以京官為三司孔目司
泉州陳洪進廢張漢思自領軍務
六月定武成王廟從祀
先是上臨幸觀所畫名將指曰起殺已降不武命去
之乃詔張昭竇儀高錫等取歷代謀臣名將功業始
終無瑕者配享梁周翰言昭等所定未當上以升黜
之意有所勸懲不報
脩前歷代帝王祀典
詔先代帝王每三年一享堯廟在臨汾舜廟在河中
禹廟在陜湯廟在偃師文王在豐武王在鎬漢高祖
在長陵宜更立光武廟于南陽唐太宗廟于醴泉
澶濮等州蝗
定蜡社日
太常博士和峴上言蜡臘之别名聖朝以戌日為臘
而前日辛夘行蜡禮非是按唐貞觀中以前寅蜡百
神夘祭社稷辰日臘享宗廟開元定禮三祭皆用臘
辰以應土德有司請用開元禮三祭同用戌日從之
定進馬齋郎員
唐制禮部簡試太廟齋郎文資也兵部簡試千牛備
身及太子千牛武資也蓋文武蔭補之制也後唐天
成中定齋郎歲以三十人為限同光中定千牛左右
仗各六員歲以十二員為限至是減之兵部每歲補
進馬十員禮部補齋郎十五員臺省六品諸司五品
登朝第一任方得蔭補
命朝官知縣
大理正奚嶼知館陶縣監察御史王祐知魏縣楊應
夢知永濟縣屯田員外郎于繼微知臨清縣常參官
知縣自嶼等始也
時符彦卿久鎮大名專恣不法屬邑頗不治故特選
強幹者往莅之其後右贊善大夫周渭亦知永濟彦
卿郊迎渭揖于馬上就館始與彦卿相見略不降屈
縣有盗傷人而逸渭捕獲暴其罪斬之不以送府渭
先是為白馬主簿縣大吏犯法渭即斬之上竒其才
故擢右贊善大夫
秋七月幸武成王廟
幸新池閱習水戰
八月河決濟州
頒新刑統
竇儀等所定也
張瓊自殺
時軍校史珪石漢卿等方得幸瓊輕侮之二人因譛
瓊養部曲百餘人擅威上召諭之不伏下有司案鞫
瓊自殺上旋聞其家无餘財只有奴三人甚悔以責
漢卿漢卿曰瓊所養一敵百耳上命優䘏瓊家亦不
罪漢卿
女真来貢
蠲登州沙門島居民租賦令專治舟船渡所貢馬
九月北漢寇平晉軍郭進等救之未至寇遁
時北漢以契丹兵入寇進往救之郭進御軍嚴每入
北漢境无不克捷上時遣戍卒必諭之曰汝輩當謹
奉法我猶赦汝郭進殺汝矣嘗選御馬直三十人隸
進麾下押隊屬與北漢人戰往往退怯進斬十餘人
奏至上方閱武便殿厲聲曰御馬直千百人中始得
一二小違節度郭進遽殺之誠如此壟種健兒亦不
足供之乃潜遣中使奬諭之嘗有軍校詣闕訴進不
法事上謂近臣曰所訴事多非實蓋進御下嚴此人
有過懼而誣之耳即執付進令自誅之會北漢入寇
進謂之曰我赦汝罪汝能殺寇則薦汝于朝其人果
立功而還奏遷其秩
後上令有司為進治第用筩瓦有司言惟親王公主
始得用此上怒曰郭進控扼西山逾十年使我無西
顧之憂我視進豈減兒女耶
十月作版籍戶帖戶鈔
十一月陳洪進稱藩
甲子郊奉宣祖配大赦改元
先是詔以冬至有事南郊有司言冬至乃十一月晦
前一日皇帝始郊不應近晦乃改用十六日甲子
郊天之禮唐制每歲冬至圜丘正月上辛祈榖孟夏
雩祀季秋大享凡四祭昊天上帝親祀則并設皇地
祇位國朝因之作壇于國城之南每歲命有司奉祀
于南郊其祭皇地祗及神州地祗亦因唐制皇地祗
祭以夏至作方丘宫城北十四里神州地祗祭以孟
夏别為壇于北郊云太常博士和峴言祭不欲數今十
一月十六日親祀南郊請權停二十九日南至之祀從之
司徒兼侍中范質為南郊大禮使翰林學士承旨禮
部尚書陶榖禮儀使吏部尚書張昭鹵簿使御史中
丞劉温叟儀仗使皇弟開封尹光義橋道頓遞使先
是上命范質等講求典故質乃詳定為南郊行禮圖
令司天監定從祀星辰圖上之
癸亥享太廟是夕陰時夜分開霽上初詣太廟乘玉
輅左諫議大夫崔頌攝太僕上問儀仗名物甚悉頌
應對詳敏上大悦將升壇有司具黃褥為道上曰朕
潔誠事天不必如此命徹之還官將駕金輅顧左右
曰于典故可以輦否左右對以無害乃乘輦壬申以
南郊禮成大宴廣政殿號曰飲福自是為例
十二月皇后王氏崩
諡曰孝明
后之事昭憲太后也曲盡孝敬得其歡心
出鄭起楊徽之為縣令
起顯德中嘗貽書范質言上有人望不宜握禁兵徽
之亦嘗以是言于世宗上即位將因事誅之皇弟光
義曰此周忠臣也不宜得罪至是並出之鄭起一作
孟起
閏月覆試拔萃科
改卜安陵於西京
北漢寇府州折德扆敗之
奉赤帝為感生帝
從聶崇義之請也國朝因唐制每歲四郊迎氣及土
王曰祀五方五帝以五人帝配五官三辰七宿從祀
崇義言國家以火德王宜别祀赤帝于是以正月上
辛祠之奉宣祖配
甲子乾德二年
唐國吳越漳泉奉正朔蜀稱廣政二十七年南漢大
寳七年北漢天會九年
春正月行四時參選法
不俟冬集
以張去華為右補闕
去華為秘書郎上書自薦願與知制誥張澹並試上
命承旨陶榖試之于講武殿澹不應策問責授左司
員外郎以去華為右補闕朝議薄去華躁進以是不
遷秩者十六年
范質王溥魏仁浦罷
以質等再表求退故也
自唐以来宰相入見必命坐大政事則面議之從容
賜茶而退自除號令除拜刑賞廢置但入執狀畫可
降出即行之質等自以前朝舊臣稍存形迹每事具
劄子進呈退即批所得聖旨同列書字以志之由是
奏議浸多而賜茶之禮遂廢
未幾質卒自質寢疾上數親臨視器皿不具者賜之
質以廉介自持門無私謁五代以来宰相多取給方
鎮質始絶之為相日命刺史縣令必以戶口版籍為
急每遣使者按民田及獄皆召見為述天子憂勤之
意時號賢相上後因講求輔弼謂左右曰范質居第
之外不營資産真宰相也太宗亦素重質以為前朝
宰相循規矩重名器持廉節无出質之右者但欠世
宗一死耳
以趙普同平章事李崇矩為樞密使
上既除普及崇矩无宰相書勅使問翰林陶榖榖謂
自昔輔相未嘗虛位唯唐太和中甘露事數日无宰
相時左僕射令狐楚等奉行制書今尚書亦南省長
官可以書勅竇儀曰榖所陳非承平令典令皇弟開
封尹同平章事即宰相之任也上從之
尋命普監脩國史先是宰相兼職皆内降制處分至
是止用勅非舊典也
夏四月親策制科
周設賢良經學吏理三科至是親策賢良科得博州
判官穎贄
改葬宣祖及昭憲皇后于安陵以孝明孝惠二后祔
尋以神主祔别廟孝明居上孝惠次之
置參知政事
上欲為普置副而難其名稱召問陶榖下宰相一等
何官榖引唐參知政事為對薛居正時為樞密直學
士吕餘慶為兵部侍郎乃命二人并以本官兼之不
宣制不押班不知印不升政事堂蓋未欲遽令與普
齊也
史臣曰按唐參預朝政參知政事等職皆宰相任也
高宗嘗欲用郭待舉參知政事復以其資淺止令同
承受平章事則平章事亞于參政矣榖言失之
六月以皇子德昭為防禦使
前代皇子出閣即封王上以德昭未冠特殺其禮非
舊典也紹聖中皇子初命即封國公遂為故事
河南北陜西蝗
秋七月定選法
陶榖所上詔行之自是銓選漸有倫矣初張昭領選
凡京官七品以下猶屬銓自後京官以上无選中書
門下時除而使府不許辟召募職悉由銓授
詔吏部奏擢選人
上慮銓衡止凴資歷英俊或沉下僚命取選人堪升
擢者上之
八月置𣙜貨務
置于京師及沿江令商旅入金帛京師執引詣沿江
給茶
九月永安折德扆卒
以其子御勲嗣知府州自是世襲
冬十一月命王全斌等伐蜀
蜀主以蠟書遺北漢謀連兵入寇上曰吾西討有名
乃命全斌等將兵三萬由鳳州道劉光義等將兵二
萬由歸州道進討崔彦進曹彬等副之上詔諸將毋
得侵暴違者以軍法從事又為蜀主治第以待其至
蜀主聞王師出命王昭遠趙崇韜韓保正李進分兵
拒戰全斌攻拔興州又敗蜀兵于三泉禽保正及進
初蜀于夔州鎖江為浮梁上設敵樓二重夾江列礟
上出地圖指其處謂諸將曰泝江至此切勿以舟師
爭勝當先遣步騎潜擊俟其稍却乃引戰棹夾攻可
必勝也光義至如上策攻克之高彦儔戰死于是蜀
將焚浮梁而遁
時京師大雪上設氊帷于講武殿衣紫貂裘帽以視
事忽謂左右曰我被服如此體尚覺寒西征將帥衝
犯霏霰何以堪處即解裘帽遣中黃門馳驛齎賜全
斌且諭旨諸將以不能徧及也全斌拜賜感泣
乙丑乾德三年
是歲蜀平唐國吳越漳泉奉正朔南漢大寳八年北
漢天會十年
春正月克劔門下劒州孟昶降蜀平
全斌等趨劒門次益光得降卒言益光江東越大山
數重有狹徑名來蘇蜀人于江西置柵對岸可渡自
此出劒門南二十里至青彊與官道合若行此路則
劍門不足恃也乃分兵趨来蘇跨江為浮梁以濟蜀
人見之棄塞而遁遂至青彊與大軍夾擊劍門破之
執王昭遠趙崇韜劉光義等進克萬施開忠四州峽
中郡縣悉下次遂州知州陳愈舉城降盡出府庫金
帛以給將士初諸將辭行上謂之曰所破郡縣當傾
帑藏為朕賞戰士國家所取惟土疆耳故人皆效命
所至成功如席卷之易云是時蜀兵所在潰奔蜀主
聞之大懼司空李昊勸昶降昶命昊草表前蜀之亡
也降表亦昊為之蜀人夜書其門曰世脩降表李家
表至全斌以聞昶詣軍降自全斌等發京師至昶降
凡六十六日得州四十六縣二百四十戶五十三萬
四千為西川路
初王師之下西蜀也諸將所過咸欲屠戮以逞獨曹
彬禁止之故峽路兵終始秋毫不犯上聞之喜曰吾
任得其人矣賜詔褒之王仁瞻自蜀返歷詆諸將獨
曰清廉畏謹不負陛下使者唯曹彬一人耳上嘗從
容問彬以官吏能否彬惟薦沈義倫可任
昶尋至闕上表待罪詔釋罪昶入見上勞執之賜賚
甚厚始議伐蜀也詔有司治昶第一區凡五百餘間
遂以賜之加昶檢校太師中書令秦國公仍授其子弟
及偽相李昊等官未幾昶卒昶母李氏不哭舉酒酹
地曰汝不能死社稷貪生至今日吾所以忍死者為
汝在耳今汝既死吾安用生因不食數日亦卒
二月壬寅朔日當食不虧
赦西蜀
賜師所過租除科役賦調之无名者賑貧乏赦羣盜
訪賢才叙官吏蜀人以安自是下嶺表平江南皆如
之
上聞西川行營有大校割民妻乳而殺之者亟召斬
之近臣營救頗切上流涕曰興師弔伐婦人何罪殘
忍至此當使置法以償其冤
時蜀中群盗四起將士多驕恣全斌等不能禁命吕
餘慶知成都餘慶至捕斬軍校為劫者民乃寧居馮
瓉知梓州瓉視事纔數日會亂卒嘯聚夜攻州城瓉
曰烏合之衆必無固志旦自潰矣城中止有三百人
分守諸門瓉坐城樓密令促其更籌未夜分擊五鼓
賊遁去
三月令諸州令入輸京師
自唐天寳以来方鎮屯重兵以賦入自贍上供殊鮮
五代方鎮益強率厚自利故趙普勸上革其弊時方
鎮闕帥稍命文臣權所在場院間遣京朝官廷臣監
臨又置轉運使通判由是利歸公上外權削矣
開寳六年令諸州錢物盡數係省毋得妄有支費
置封樁庫
國初貢賦悉入左藏庫及取荆湖下西蜀儲積充羡
上顧左右曰軍旅飢饉當預為之備不可臨事厚歛
于民乃于講武殿後别為内庫以貯金帛凡歲終用
度之餘皆入焉
夏五月大赦
秋七月河決陽武
八月籍諸道驍勇補禁衞
上親臨試之用趙普之謀也
按建隆中以諸郡本城兵供百役或更戍他郡三司
禁旅就糧州郡亦不得常坐食于京師自列郡各置
禁軍嚴差出占破之令而壯城作院各置指揮由是
禁軍无就糧者而廂軍亦升為禁軍不復戍役矣
按祥符天聖徧勅諸郡自騎射至牢城凡名額二百
二十三總為本城而已所謂禁兵者皆三司之卒分
屯而更戍令之屯駐駐泊之名而鈐轄都監監押之
官所部領者也三邊之兵間因事宜升為禁軍者則
所謂四十四處禁軍如咸平中并陜西選中保捷慶
歷中升河北教閱本城為禁軍之類是已是為就糧
自元昊叛而西北有保毅王倫叛而東南有宣毅於
是列郡稍置禁軍嘉祐中詔東南帥司各置威果凡
二十五指揮亦无過九大郡熙寧按天下廂軍之籍
五十萬人而不足以戰于是教閱之法起其後以廂
軍省併為額則今之兩浙崇節福建保節之類是也
教閱之兵因别為額而隸之將下則今兩浙雄節福
建廣節之類是也五年始排立就糧禁軍之下元豐
兵令悉以雄節之類升同禁軍由是禁軍始遍天下
矣
九月河決澶州
命治之
御講武殿閱兵
以馬軍為驍雄步軍為雄武并屬侍衞司初上命給
諸軍緡錢俾取妻王繼勲主雄武軍不能戢下凡百
餘人掠人妻女上聞大怒命捕杖之小黃門見而不
奏亦杖數十
𣙜蘄黃等州茶
從淮南轉運使蘇曉之請也蘄黃舒廬夀歲入百餘
萬緡
冬十二月更定舅姑服制
初令婦為舅姑服三年
丙寅乾德四年
唐國吳越漳泉奉正朔南漢大寳九年北漢天會十
一年
春三月廢義倉
夏四月禁獻羡餘
詔曰出納之吝謂之有司張全操所言諸場院有羡
餘芻粟者請行賞典此非掊克民租私減軍食何以
致之宜寢其事仍嚴加止絶
五月收蜀圖書
上遣使收蜀圖書法物所上法物見昶七寳裝溺器
曰自奉如此欲无亡得乎遽命碎之
初上命宰相撰前世所无年號以改今元既平蜀得
蜀鏡有乾德四年字上召陶榖竇儀問之儀曰昔偽
蜀王衍有此年號上歎曰宰相須用讀書人由是益
重儒臣
嘗謂近臣曰今之武臣欲盡令讀書貴知為治之道
近臣莫對
上性嚴重寡言獨喜讀書雖在軍中手不釋卷顯德
中從世宗平淮甸或譛上曰趙某下夀州所載數車皆
重寳也世宗遣使按之唯書數千卷无他物世宗召
諭曰卿方為朕作將帥何用書為上頓首曰臣無竒
謀上贊聖德所以聚書欲廣聞見增智慮也
六月定内侍養子法
年滿三十无養子者聽養一子
策制科
於紫雲樓下上從容謂翰林學士承旨陶榖等曰則
天女主耳雖刑罰枉濫而終不殺仁傑所以能享國
者良由此也因論前代帝王得失日晡乃罷田涉等
所試文理疎略并賜酒食遣之
河決灌城
秋七月置俸戶
聽州縣官各置俸戶月輸錢五百
以安守忠為漢州刺史
上每遣使必戒之曰安守忠在蜀能自律已汝輩宜
慕效之
八月河決靈河
發夫卒數萬命韓重斌等董其役治之
以孔宜為曲阜縣主簿
孔子四十四代孫也舉進士不中因上書述其家世
特命之
宴近臣
宴紫雲樓下上因論及民事謂趙普等曰愚下之民雖
不分菽麥如藩侯不為撫養務行苛虐朕斷不容之
普對曰陛下愛民如此乃堯舜之用心也
開寳中又嘗謂宰臣曰年榖豐登人物繁盛若非上
天垂祐何以及此所宜宣恩濟治振舉闕政庶幾開
太平之基也
閠月求遺書
九月寬緣坐法
時蜀戍卒有亡命在賊黨中者或請按誅其妻子上
曰朕慮其間有被賊驅脅非本心者乃盡釋之免者
幾萬餘人
以党進領侍衞步軍司
先是禁軍校自軍都虞候以上悉以所掌卒伍數細
書于所執之梃謂之杖記如笏記焉進本出戎虜不
識文字上一日問進兵籍幾何進不能對舉梃曰盡
在是矣上笑謂其忠實益厚之進每擐甲胄則髭髯
皆䜿目光如電望之若神人
冬十一月初用雅樂
日南至上御乾元殿受朝畢常服御大明殿羣臣上
夀初用雅樂登歌文德武功二舞先是上以禮樂之
器尚多淪廢命太常司和峴講求修復皆如舊制又
以雅樂聲高命峴討論峴請以司天臺景表石尺為
準取王朴所定尺校之短于石尺四分樂聲之高由
此乃别造新尺并黃鐘九寸之管使工人校其聲實
下于朴所定管一律遂别造十二律管以取聲音始
和暢至是用之
十二月竇儀卒
上以儀在滁州不與親吏交每嘉其有守屢欲用儀
為相趙普忌儀剛直遽引薛居正吕餘慶為副又與
陶榖趙逢高錫等共排之事遂寢卒終于翰林學士
上憫然曰天何奪我竇儀之速也上嘗岸幘跣足召
儀儀不肯入亟索冠帶而後召入儀因進曰陛下創
業垂統宜以禮示天下上歛容謝之由是對近臣未
嘗不冠帶也陶榖文翰冠一時自以久次意且大用
然為人傾側狠媚事魏仁浦望塵而拜上素薄之遂
不用
九朝編年備要卷一
