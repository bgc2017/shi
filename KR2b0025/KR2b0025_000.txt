九朝編年備要原序
莆田陳君均以其所輯皇朝編年舉要與備要之書合
若干卷踵門而告曰均之幼也侍從祖丞相正獻公獲
觀國朝史錄諸書及眉山李氏續通鑑長編意酷嗜之
獨患篇帙之繁未易識其本末則欲刪繁撮要為一書
以便省閱時方從事舉子業未之能也晚滯場屋決意
復藏林壑間又以出入當世名流之門得盡見先儒所
纂次若司馬文正公之稽古錄侍郎徐分度之國紀以
及九朝通略等書亡慮十數家博攷而互訂之于是輯
成此編而綱本李氏而其異同詳略之際則或參以他
書昔嘗讀朱文公通鑑綱目歎其義例之精密蓋所謂
綱者春秋書事之法也而所謂目者左氏備言之體也
自司馬公目錄舉要之作至是始集大成觀者亡復遺
憾均竊不自揆輒放而依之然文公所述前代之史故
其書法或寓褒貶于其間均今所書則惟據事實錄而
已不敢盡同文公之法也願一言以述之何如德秀讀
其書彌月始盡卷則喟然曰美哉書乎聖祖神孫之功
德元臣故老之事業赫赫乎鍠鍠乎備于此矣然綜其
要而求之則自藝祖以來凡所以祈天永命垂萬世無
疆之休者大抵弗越數端蓋其以仁立國而不雜五伯
權利之謀以儒立教而不溷百家雜駁之說求治寧悠
緩而不為一朝迫切之計用人寧檏鈍而不取小而輕
銳之才嘉祐治平以前廊廟之訏謨搢紳之論建相與
葆衞扶植如恐失之此其所以大治也自熙寧輔臣出
新意改舊法高談古始旁祖筦商而國脈病矣名為尊
經實尚空寂而學術荒矣謂葠苓耆术不急于起疾而
一切雜進者皆決腸破胃之藥根本安得而弗傷謂鼎
鼐琮璧不足以適用而錯然前陳者皆竒佹淫靡之具
風俗安得而弗壊章吕鼓其波二蔡熾其燄更倡遞述
至于黼貫極矣此其所以致亂也凡百有六十七年之
行事可喜可慕可歎可愕者一攬而盡得之真我宋千
萬年之龜鑒也吁是豈獨學者所當熟復哉睿明在御
垂精典訓有高宗成王之風使是書獲陳于前則所以
啟發天聰緝熙聖德者何可勝既窮閻下士雖無階可
以自進然夜光明月之珍藴藏山海終有不可揜者安
知侍從蕃宣之彦無以是聞于上者乎君逮事正獻公
得其家學既又出從賢士大夫游以博其見聞故于是
書斟酌損益皆有條理非安危所繫則略而弗書其志
固將有補于世非徒區區事記覽而已也君嘗與計偕
繼游天子之學今以累舉恩當對大廷不願就獨朝夕
矻矻于此既積十餘年之力纂而成之又將次及于中興
之後聞四方之士可與商㩁者不憚千百里槖其書而
從之忘其道涂之囏羈旅之苦也此其用志豈世俗所
可量哉迂愚不敏竊獨嘉之故為之述如此若書之凡
例則君既列之篇端矣故不復云紹定二年三月辛卯
建安真德秀謹書
國史尚矣太祖太宗真宗為三朝仁宗英宗為兩朝神
哲徽欽四宗為四朝史用班馬體非一世一有司所能
就也續通鑑長編稽國史倣温公運之左氏則眉山李
氏專其家聞有提綱挈領之書書未之見今所見者太
學生莆陽陳均為之名曰皇朝編年舉要備要其取類
博其收功精夫紀事之約未易言也孔子序書及筆削
春秋嚴矣司馬温公雖未為本朝通鑑先為稽古錄祖
春秋意亦本朝史籍之綱也此書又取司馬氏之綱而
時有修飾取李氏之目而頗加節文且網羅天下放失
舊聞質之鉅工中為衡度以禆金匱石室之藏日昃清
問乙夜觀書庶幾有取焉是於昭代史學不其多益乎
我國家超越漢唐比方虞周者以仁立本也若乃陰陽
之消長君子小人之進退前事不忘後事之師者二公
既言之兹不贅云紹定二年冬十一月日南至朝議大
夫直敷文閣新知漳州林岊敬書
平甫與余遊從廿年矣足不出書室口不及世事利害
得喪不足以動其心師友淵源蓋得所漸孜孜為學未
見其止也一日告余曰我朝祖功宗德相業臣謨惟長
編一書包括無遺本末可考但浩如煙海學者莫知涯
涘僕之鈍尤不能強識欲纂作二書一舉其要一備其
目事之相聯屬者亦或互見參稽國史出入諸書訂其
異以會其同約其詳而補其略庶幾文公朱先生所脩
通鑑綱目之意而非敢僭以自比焉此書幸成則得以
私便誦記不敢外示也積年而書成余與二三同志先
得觀之傳示寖廣人各欲得其書而力不能錄遂相與
鋟木願朋友共之非平甫志也平甫從容語余而色不
懌余應之曰祖宗以仁厚得民以紀綱立國如前代閹
寺女寵外戚強臣與夫大刑戮之事悉杜其漸而窒其
源聖子神孫世守弗失盖將與典謨並行此其澤在斯
人法垂後世為君而得是書則可以彌綸天道扶植人
紀為臣而得是書則可以寅亮天工輔成君德況子之
所纂舉宏撮要在幾務之繁尤便省覽子其能終祕之
而私為衡茅書生記誦之具乎平甫曰不敢遂書於其
後紹定己丑中秋長樂鄭性之書
皇朝國史諸書勒琬琰揚日月固將與五三載籍相為
無窮均衡茅下士蓋嘗拜手稽首斂衽肅容竊觀皇綱
帝範巨麗之萬一邈若層霄茫乎漲海有非蠡管所能
窺測況以均之資禀魯鈍不能強識輯成此書深以詮
次失倫而有所乖剌是懼私質諸朋友或有誚均者曰
子志良苦力良勞其如犯三不韙何以私家而裒國史
以偏見而折衷諸書則僭冊書重大未易編摩而以數
十萬言該之則疎諸書雜出寧免牴牾去取之間一或
失當則舛均敬應之曰國朝信史與夫名公鉅儒所纂
諸書並行於世家傳人誦今所輯者特欲便繙繹備遺
忘固非敢求與之並行而偕傳也奚其僭掎摭所及博
參諸書文雖少損於舊事則不增於前諸書固自若也
雖無此書誰無此書奚其疎若夫舛誠有之無所逃罪
抑今所記或原其始或要其終或以附見或以類從舉
宏撮要主於事實而不敢必以日月為斷亦信其可信
闕其可疑云爾如欲質其疑求其詳則有太史氏及諸
書在既以對或人因併書于下方前太學生莆田陳均
拜手稽首謹識
凡例
以一字為褒貶者春秋之法也據事實錄而善
惡自見者後世作史之體也故自司馬氏以来
各立凡例不敢純用春秋之法朱文公資治
通鑑綱目間或參用春秋之法而不盡用今紀
載本朝之事則雖綱目之例亦不敢盡用謹摭
本朝諸帝紀及文公綱目參訂立為正例雜例
凡十五條其餘變例有該括不盡者隨事斟酌
而書之
正例
一災祥
歷代諸紀凡例各不同按文公綱目惟日食地震大
水江河決溢旱蝗火災必書
今從其例如只一方小小災變非因事不書自
餘星變災異之類或因避殿減膳下詔求言或
因臣僚奏論則書之
一沿革凡制度改更及申明科禁之屬
一號令凡詔誥命令之屬
以上二條凡有關於治體民俗者必書之
一征伐貞觀三年以李靖為某道行軍總管討突厥
四年李靖襲破突厥于陰山頡利可汗遁去
夏四月行軍副總管張寳相擒頡利可汗以
獻此書大征伐例也其餘小征伐多書云某
國犯邊命某人禦之
又如徽宗紀云宣和二年十月睦州青溪妖
賊方臘反十二月以童貫為江淮荆浙宣撫
使以討之三年春正月方臘陷婺州又陷衢
州守臣彭汝方死之夏四月賊平此書大盗
賊例也小者書法又從簡略
以上二條今倣其例隨事斟酌書之或疆場小
警及小小寇盗則不書
一殺生
貞觀二年冬十月殺瀛州刺史盧祖尚四年秋八
月殺大理丞張藴古
永徽四年二月散騎常侍房遺愛及高陽公主謀反
伏誅
麟德元年郇公孝協坐贓賜死
以上三例今用後二例斟酌書之
一除拜
立后歷代帝紀皆云立某封某氏為皇后封號已
見前者不書如自外聘入者書云納皇后某氏
建儲武德九年立子承乾為皇太子
以上二條今從其例書之
公主下嫁貞觀十一年以南平公主嫁王敬直
十五年以文成公主嫁吐蕃
内職本朝帝紀凡妃號皆書綱目惟有關繫者則
書
以上二條今參酌用之
宰執本朝帝紀凡宰執拜罷貶降薨卒皆書
今於宰相必書執政以下有關繫則書否則略
除拜書法如貞觀三年二月以房玄齡杜如晦為
僕射魏徵守祕書監參預朝政舊官未見前
則如永徽六年以中書侍郎李義府參知政事
拜罷並書如哲宗紀元祐元年閏二月蔡確罷司
馬光為僕射兼門下侍郎
以上二條今斟酌用之
罷則前史及綱目其書法不同或云罷或云免或
云罷為某官
今倣綱目例皆書罷其所除授之官見於備要
注文無甚關繫則略之
薨卒書法諸史例皆不同本朝諸帝紀凡大臣在
位及雖去位而非貶責者皆書薨綱目皆書卒
今從帝紀在位者皆書去位者有所關繫則書
執政以下及諸臣之卒有所關繫雖微必書或
附書其官並見備要注文否則雖貴不書
致仕書法與上同
貶降書法綱目或書貶某人為某官或云黜或云
降或云削
今隨事斟酌用之
安置居住之屬書法如儀鳳元年郇王素節袁州
安置
又如哲宗紀紹聖四年二月追貶吕公著為建
武軍節度副使司馬光為清海軍節度副使王
巖叟為雷州别駕奪趙瞻傅堯俞贈諡韓維致
仕及孫固范百禄遣表恩澤又云貶吕大防為
舒州團練副使劉摯為鼎州團練副使蘇轍為
化州别駕梁燾為雷州别駕范純仁為武安軍
節度副使安置于循新雷化永五州劉奉世為
光禄卿分司南京黜韓維以下三十一人輕重
有差此詳書法也綱目顯慶二年秋八月貶韓
瑗来濟禇遂良皆為遠州刺史此略書法也
今隨事斟酌用之所貶之官所居之州見備要
注文
宗室自國公以上及外戚内臣之貴者其除拜本
朝帝紀皆書
今以有所關繫則書否則略
雜例
一行幸
貞觀六年九月如慶善宫此書行幸近地之例也十
二月帝如雒陽觀砥柱祠禹廟遂至蒲州閏二月朔
帝還宫此書行幸遠地之例也永徽元年二月御安
福門觀百戲此又一例
一賜宴
貞觀六年七月宴近臣于丹霄殿十二月宴五品以
上于東宫
一繕脩
貞觀六年九月修雒陽宫開元二年六月作興慶
宫五年以明堂為乾元殿十年冬十月復以乾元
殿為明堂
以上三條今於遠地行幸必書餘則斟酌有所
關繫則書賜宴繕修亦然大工役如修京城築
河隄之類必書
一郊祠
諸史書例不一
今於郊祀明堂必書郊祀通鑑曰郊分祭合祭
以其帝配則隨時書之明堂亦然其餘祠事創
始則書有所關繫則書宗廟升祔之類亦同
一賞賜
貞觀四年加李靖光禄大夫七年賜太子庶子于
志寧孔穎逹等束帛此皆或因事而書今從之
一進書
貞觀十七年房玄齡等上高祖今上實錄開元二
十年九月開元禮成
一振䘏
貞觀七年九月山東四十餘州水遣使振之
以上二條今斟酌用
一蠻夷朝貢
貞觀三年十二月突厥突利可汗入朝閏十二月
蠻酋謝元琮等来朝四年林邑遣使入貢
今於其始通中國則書或因事而見則書
一蠻夷君長死立
永徽四年十二月西突厥吐陸可汗死此書死例也
貞觀十二年西突厥乙毗可汗立此書其國中自立
例也開元二十八年以阿史那興為付姓可汗或書
冊或書立此皆書自朝廷立之之例也
今於遼國高麗西夏交趾諸國斟酌輕重書于
年末餘則不正之變者例不盡諧
九朝編年備要目錄編年類
卷一
太祖皇帝
建隆元年
建隆二年
建隆三年
乾德元年
乾德二年
乾德三年
乾德四年
卷二
太祖皇帝
乾德五年
開寳元年
開寳二年
開寳三年
開寳四年
開寳五年
開寳六年
開寳七年
開寳八年
開寳九年
十二月改太平興國元年
卷三
太宗皇帝
太平興國二年
太平興國三年
太平興國四年
太平興國五年
太平興國六年
太平興國七年
太平興國八年
雍熙元年
雍熙二年
卷四
太宗皇帝
雍熙三年
雍熙四年
端拱元年
端拱二年
淳化元年
淳化二年
淳化三年
淳化四年
卷五
太宗皇帝
淳化五年
至道元年
至道二年
至道三年
卷六
真宗皇帝
咸平元年
咸平二年
咸平三年
咸平四年
咸平五年
咸平六年
卷七
真宗皇帝
景德元年
景德二年
景德三年
景德四年
大中祥符元年
大中祥符二年
大中祥符三年
大中祥符四年
卷八
真宗皇帝
大中祥符五年
大中祥符六年
大中祥符七年
大中祥符八年
大中祥符九年
天禧元年
天禧二年
天禧三年
天禧四年
天禧五年
乾興元年
卷九
仁宗皇帝
天聖元年
天聖二年
天聖三年
天聖四年
天聖五年
天聖六年
天聖七年
天聖八年
天聖九年
明道元年
明道二年
卷十
仁宗皇帝
景祐元年
景祐二年
景祐三年
景祐四年
寳元元年
寳元二年
卷十一
仁宗皇帝
康定元年
慶歷元年
慶歷二年
卷十二
仁宗皇帝
慶歷三年
慶歷四年
卷十三
仁宗皇帝
慶歷五年
慶歷六年
慶歷七年
慶歷八年
卷十四
仁宗皇帝
皇祐元年
皇祐二年
皇祐三年
皇祐四年
皇祐五年
卷十五
仁宗皇帝
至和元年
至和二年
嘉祐元年
嘉祐二年
嘉祐三年
卷十六
仁宗皇帝
嘉祐四年
嘉祐五年
嘉祐六年
嘉祐七年
嘉祐八年
卷十七
英宗皇帝
治平元年
治平二年
治平三年
治平四年
卷十八
神宗皇帝
熙寧元年
熙寧二年
熙寧三年
卷十九
神宗皇帝
熙寧四年
熙寧五年
熙寧六年
熙寧七年
卷二十
神宗皇帝
熙寧八年
熙寧九年
熙寧十年
元豐元年
元豐二年
元豐三年
卷二十一
神宗皇帝
元豐四年
元豐五年
元豐六年
元豐七年
元豐八年
卷二十二
哲宗皇帝
元祐元年
元祐二年
元祐三年
卷二十三
哲宗皇帝
元祐四年
元祐五年
元祐六年
元祐七年
元祐八年
卷二十四
哲宗皇帝
紹聖元年
紹聖二年
紹聖三年
紹聖四年
卷二十五
哲宗皇帝
元符元年
元符二年
元符三年
卷二十六
徽宗皇帝
建中靖國元年
崇寧元年
崇寧二年
卷二十七
徽宗皇帝
崇寧三年
崇寧四年
崇寧五年
大觀元年
大觀二年
大觀三年
大觀四年
卷二十八
徽宗皇帝
政和元年
政和二年
政和三年
政和四年
政和五年
政和六年
政和七年
重和元年
宣和元年
卷二十九
徽宗皇帝
宣和二年
宣和三年
宣和四年
宣和五年
宣和六年
宣和七年
卷三十
欽宗皇帝
靖康元年
靖康二年
正月至四月
(臣)等謹案九朝編年備要三十卷宋陳均撰
均字平甫號雲巖莆田人端平初有言是書
於朝者勅下福州宣取賜均官迪功郎馬端
臨文獻通考載均編年舉要三十卷備要三
十卷又有中興舉要十四卷備要十四卷今
中興舉要備要皆佚此書前有紹定二年真
德秀序稱皇朝編年舉要與備要合若干卷
則當時舉要備要本共為一書今其舉要亦
佚存者惟此編耳其書取日歷實錄及李燾
續通鑑長編刪繁撮要勒成一帙兼採司馬
光徐度趙汝愚等十數家之書博攷互訂始
太祖訖欽宗凡九朝事迹欲其篇帙省約便
於尋閱故苟非大事則略而不書林岊序謂
取司馬氏之綱而時有修飾取李氏之目而
頗加節文足以括其體例然實以通鑑綱目
為式特據事直書不加褒貶耳觀均自序其
宗旨可見也乾隆四十五年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
