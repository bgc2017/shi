兩朝綱目備要卷七
寧宗
嘉泰元年(辛酉)春正月戊午申嚴福建科鹽之禁
壬戍謝深甫等薦士
三十有五人詔籍記中書以待選擇
丁卯禁路鈐按閱受餽及擅招軍
違者寘諸法
戊辰雪
乙亥又雪(按乙亥在庚午後此文因戊辰雪而附書故在前)
庚午以葛邲配饗光宗廟廷
賜諡文定光宗既祔廟當議配饗而一朝三相中周
必大留正在其時皆嘗以學黨得罪故論者欲用葛
邲及黨禁觧嘉定元年五月必大之子新知筠州論
(案必大子名綸作論誤)乞以其父配享廟庭詔兩制禮官詳議
明年正之孫祕閣校理元剛復言其祖首侍崇陵講
讀後在相位始終六年而必大之相纔三閱月葛邲
之相亦不踰年當以其祖配時章穎權禮部尚書乃
乞並用二公配饗後亦不果行焉蓋必大雖賢相而
被罪於授受之初正雖舊臣而去國於阽危之際是
以論者有所不叶也然前朝如富公司馬公皆嘗被
罪於熙寧紹聖之間而不害其配饗則亦未可以此
而致疑云
二月壬辰開資善堂
癸巳周必大降官
制少傅觀文殿大學士致仕益國公周必大降充少
保依舊職致仕先是進士呂祖泰以上書得罪至是
監察御史林采言偽習之成造端自必大宜加黜削
施康年亦言必大首倡偽徒私植黨與又言偽學之
徒餘孽未能盡革願於聽言用人之際防微杜漸故
有是命自朱熹獲罪黨禁益譁稍稱善類斥逐無遺
至薦舉考校皆為厲禁姦貪狼籍暴慢恣肆之徒紛
紜並起填塞要塗士知務修飭守廉隅者例取姍侮
或及於禍一時從遊特立不顧者屏伏邱壑依阿選
懦者更名他師過門不入甚至變易衣冠狎遊市肆
以自别其非黨熹講道於竹林精舍不為輟時多勸
熹以謝絶生徒儉德避難者熹笑而不答與學者黃
幹書曰前此常患来學之徒真偽難辨今却得朝廷
如此大開爐鞴煆煉一番一等渾淆夹雜之流不湏
大叚比磨勘辨而自無所遁其情矣先是有新某州
教授余嘉者(案慶元黨禁作新州教授余嚞朱子傳作余嘉)上書政府乞斬
熹右丞相謝深甫語人曰彼何罪暨熹既殁言者猶
不能已蓋侂胄用事以来一等小人知素不齒於名
教懼一旦善類復用而已斥於是横身以任其責京
鏜何澹劉德秀胡紘四人實專主偽學之禁為韓侂
胄斥逐異已者羣小附之牢不可破天下目此四人
為魁憸云周必大與楊萬里居同州二人論不合
必大得政萬里獨不得登從班慶元間諸公皆竄斥
余端禮與萬里善京鏜又敬之欲援以升萬里力辭
乃下詔以萬里嘗為上皇宫僚未經擢用特除煥章
閣待制宫祠如故未幾萬里力祈引年遂以寳文閣
待制致仕士大夫益高之誠齋致仕不得其年月姑
附於此
詔修光宗實錄
二年十一月乙卯詔再修日歴
乙未續修吏部七司法
二年十一月乙巳詔重修
己亥四川初試教官
試教官者自熙豐間始程伊川嘗非之今不廢其法
凡有出身人願試者先具所業經義三道詩賦各三
首赴禮部陳乞若文理堪試則送試院不限人數取
文理優長之人為合格初任除諸州教官自是為兩
學之選及是言者請四川制置司遇類省試年分倣
禮部附試學官許有出身人具所業赴制置司陳乞
委有出身通判或教授看詳是歲就試者四人而取
二人蜀人試教官自此始
辛丑雨土
三月丙寅雨雹
戊辰又雨
戊寅臨安大火
是夜臨安府寳蓮山下御史臺吏楊浩家火延燒御
史臺司農寺將作軍器監進奏文思御輦院太史局
軍頭皇城司諸物庫四月庚辰朔詔被火之家願
於貢院及寺觀寓止者聽之辛巳火乃滅詔兩浙轉
運司臨安府上所焚民居之數于朝厚加賑䘏死者
給錢瘞之有司奏延燒軍民五萬二千四百二十九
家凡十八萬六千八百三十一口死而可知者五十
有九人詔出内府錢十六萬三千五百七十一緡米
六萬五千一百九十二斛四斗付浙漕司臨安府分
賜被火之民人錢一千米四斗小兒半之死者人予
十千而軍士各家錢二千米一斛浩坐降二官吉陽
軍編管言者以為罰不當罪遂除名黥隸萬安軍而
其子從政郎御史臺引贊官椿諫院守當官樞皆杖
脊刺面配千里外火之始作也祕書郎葉挺之外親
有據屋縱火者挺亦坐免壬午詔臨安府内外不被
火之家有遷徙之勞並放僦錢五日時朝士皆借官
船以居其属太府寺丞黃何艤舟翔鸞寺前是夜賊
登舟執何掠其金帛婦女而去何訴於朝事下大理
火之未滅也工部令史薛基家婢邱安喜者持炬燔
其主之屋知臨安府趙善堅執之梟其首以令且待
罪詔釋之善堅尋罷去其冬十一月都城又火明年
七月故將張忠烈家又火所燔凡數千家焉盖自渡
江以来都城火災未有及辛酉歲者謝深甫等以輔
政無状致天譴請罪不許甲申命臨安府察姦民
縱火者以軍法治之
是春姜特立建節
以和州防禦使為寧遠軍節度使
夏四月辛巳下詔自責(案本紀及宋元通鑑下詔在壬午)
詔曰朕以𦕈躬獲奉宗廟不明不敏無以上承天心
下育萬姓乃者釁咎之延閔凶洊集嬛嬛在疚夙夜
震皇今者謫見天地京城大火百萬生聚顛踣號呼
無所歸命夫天生蒸民付于司牧顧朕德薄言動差
失刑政繆盭赫然威怒宜譴朕躬元元何辜害至此
極朕方戰慄齋精哀籲于上帝二三大臣視吾百姓
艱阨有可以全活之者公上之須廪庾之積捐以與
民一無所愛庶幾安集慰朕&KR0579;怛之意癸巳避殿
減膳(案本紀避殿在癸未此云癸巳誤)
辛卯龍州蕃部寇邊
遣官軍討之先是龍州蕃人常至濁水寨互市寨有
土豪受而儲之及蘇肅之知龍州以土豪擅利乃罪
而移之自是戎人鹽糧米茶之属皆不可得有李蒙
大者本漢人以作過竄入龍州蕃部結誘蕃人至是
寇邊四川制置司以聞嘉泰三年十月李蒙大納
欵四年正月得旨許之自是蕃部稍息
詔戒風俗
詔曰風俗侈靡日甚一日服食器用無復差等今被
焚之餘其令官民營造室屋一遵制度務從簡朴銷
金鋪翠無得服用今以宫中所有焚之通衢中外士
庶令有司嚴立禁防貴近之家尤當遵奉苟違斯令
必罰無赦丁酉御殿復膳
戊戌以潜邸為開元宫
五月旱
戊辰禱於天地宗廟社稷(案本紀作戊午)詔大理三衙臨
安府兩浙州縣决繫囚釋諸路杖以下囚除茶鹽賞
錢命有司舉行寬恤之政十有六條
韓侂胄請致仕不許
時有監太平惠民局夏允中者嘗建言當令侂胄平
章軍國重事如文彦博(案宋史侂胄傳允中上書在三年拜太師後而此載侂胄)
(之為太師則又在二年之冬)侂胄聞之上疏曰臣家本業儒遭逢
聖世繇臣曾祖先臣琦伯祖先臣忠彦踵登科第接
武丞輔暨于臣先大父先臣嘉彦蒙神宗皇帝錄先
世舊勲俾之尚主自兹派流右列逮至臣不能自奮
濫叨世賞雖無足以踰人每念效忠之義不敢遺墜
誤蒙孝宗皇帝特逹之知擢寘賓閣光宗皇帝嗣登
大寳亦蒙眷遇每獲欽奉清閒之燕甲寅之秋國家
多故臣属在肺腑往来兩宫預聞内禪陛下龍飛之
日面奉憲聖慈烈皇后聖旨俾臣朝夕仰禆初政臣
深惟綿薄不足以副使令是歲之冬即求閑退得請
奉祠相繼乞骸之章亦已屡上俞音既秘黽勉至今
正以聖恩深厚訓旨再三臣未敢復申前請五月二
十六日臣因見宰執忽聞局務官有劄子納廟堂及
臺諫乃引文彦博故事肆為狂妄之說臣聞之駭汗
如雨臣之本心天實臨之陛下實知之豈謂百執事
間猶有不諒臣之丹曲妄有擬議斯人固不足責而
臣之出處豈容不明不惟自速顛隮竊恐上玷先訓
况臣近於霅川營一小室今將二歲猶未就緒非臣
親往終不能辦於是昧死陳請伏望聖慈特降睿旨
許臣守本官致仕以遂其私以全愚分疏入上批其
奏曰卿輔翊初政累歲于兹忠誠備殫勲績益茂朕
方得所倚頼豈容遠嫌力求休佚其體至懷勿復固
請於是允中遂坐免令臨安府押出國門而李孝友
孝純皆奪節
丙子雨
丁丑雨雹
七月癸亥又雨
六月丙午太白經天
秋七月乙卯何澹罷
先是澹以弟滌市私鹽殺傷邏卒事所累至是丐免
罷為資政殿學士知太平州翊日改大學士澹再為
中執法以至罷政前後踰六年專主偽學之禁云
澹始以留正薦自權兵部侍郎除右諫議大夫首擊
周必大罷之未幾遷中執法一時名士排擊殆盡大
為清議所薄會有本生繼母之喪徘徊不肯去太學
生喬嚞等移書切責之語在紹熙二年澹乃去位四
年免喪時趙汝愚已執政止除煥章閣學士知明州
澹愈怨恨祈哀韓侂胄慶元初遂除御史中丞自是
力主偽學之禁以至執政
甲子陳自強參知政事兼同知樞密院事張釜簽書樞
密院事
乙丑賜龔頥正出身
頥正和州歴陽人本名敦頥少舉進士不第用洪丞
相門客恩為不理選限登仕郎嘗著符祐本末三十
卷又撰元祐黨籍三百九人列傳所佚者六人而已
洪内翰領史院薦于朝初授下州文學旋補廸功郎
潭州南嶽廟光宗受禪改今名用薦者主管吏部架
閣文字遷太社令宗正寺主簿頥正著續稽古錄盛
言韓侂胄定策之勲由是擢兼資善堂小學教授遷
樞密院編修官至是詔以頥正學問該博賜進士出
身兼實錄院檢討官付以三朝史事是冬遷秘書丞
未踰月卒及侂胄死有詔毁其續稽古錄云
己巳吳曦入蜀
為興州都統制兼知興州此開邊之始也吳氏世
職西陲威行四蜀列聖皆留其子孫於中朝所以為
慮者甚遠紹熙五年夏吳挺死邱崈楊輔在蜀不欲
吳氏世襲議以張詔代之趙汝愚在樞筦從其議人
服其遠識曦久蓄歸蜀之志朝廷不許韓侂胄欲握
兵權遂遣曦入蜀吳曦自殿巖出帥武興其身由
襄漢之軍中而輜重泝嘉陵而上大舟十七艘多珍
異之物所至人爭觀之護舟小校每得金乃許入季
(原缺)在益昌與諸幕客就觀其物見孔雀四華亭鶴數
十魚十許甕内有比目魚五色魚者二魚相依而行
以杖分之立死合之悠洋如故云又有二崑崙藏之
艎中不可得見盖崑崙見大江則投身而逸是以閟
之郭杲在武興多刻剥軍士時王寧方行覈實之
令士滋不堪黑谷戍卒二十有七人由是去為盗有
張威者亦在其數杲死王大節攝帥事語諸將曰是
廹於寒餓非有他揭榜招還之斬為首者以令流配
其餘而已威配隆慶府後軍時號張紅眼者是也自
杲死吳曦除西帥三軍之士望之如慈父母焉曦至
軍首為璘建廟大殿費十萬緡他不計也又命士卒
負土築江濱地際山為園廣袤數里日役數千人士
始失望
八月己卯减奏薦恩
言者以官冗恩濫請因娶宗女授官者仍舊法終身
止任一子兩府使相不得以郊恩奏門客文學歸正
官不許添差極邊初官不許求辟大使臣丁憂觧官
遇覃恩不得遷秩著為令從之
甲申張釡罷
陳自強兼知樞密院事張巖参知政事程松同知樞密
院事
政和初林攄自翰苑擢為執政其父邵以寳文閣待
制遷直學士盖異數也近歲松為諫長其父九萬以
子在臺省日久自直敷文閣除秘閣修撰至是松執
政再除華文閣待制提舉醴泉觀奉朝請視政和恩
數為優云松知錢塘縣韓侂胄有愛姬小故而出
松聞之亟召女儈以八百千市之既至則盛供張舍
之中堂夫婦上食事之甚謹姬皇恐莫知所為居數
日侂胄意稍觧召之則知為所取矣侂胄大怒松聞
之亟上謁曰頃聞有郡守赴闕者欲得斯人懼遠方
小吏不識事體他日有誤鈞顔某忝為赤縣職所當
知故為王取之耳侂胄意稍觧姬既再入侂胄尚未
平姬具言松所以謹待之禮侂胄大喜即日躐除太
府寺丞後兩旬遷監察御史踰年擢右正言數月遷
右諫議大夫既而滿歲未遷殊怏怏乃市一妾獻之
名松夀侂胄遣問之曰柰何與大諫同名答曰欲使
疵賤姓名常逹鈞聽耳侂胄憐之遂除同知樞密院
事距留妾恰三年其後帥蜀貶官責詞有處汙穢而
不羞莫汝為甚之句盖謂是也
丙戌復議鐵錢利害
詔侍從兩省臺諫集議
九月辛亥决浙西圍田
遣朝臣二人往
己卯雨土
十二月辛丑亦如之
甲戌纂集孝宗朝典禮
以命禮官
冬十月甲申詔免瑞慶節入貢
以光宗憂故
丙戌以韓侂胄定策事迹付史舘
從起居郎王容之請也侂胄敗乃削之
丙寅太白晝見
後月己卯太白經天
十一月始命刑部得薦舉外任人
禮部國子監長貳得舉諸州教授改京官舊制也至
是言者以為大理評事止用舉主三員又評事中亦
有已改官者舉削常是有餘乞倣此例令刑部長貳
大理卿少得通舉諸路提刑司檢法官從之
十二月庚寅復免臨安府身丁錢
三年
是歲諸路旱賑之
浙西江東兩淮利州路仍蠲其賦
真里賦國入貢
獻馴象二
嘉泰二年(壬戍)春正月癸亥蘇師旦兼樞密院都承旨
師旦本平江府書佐韓侂胄頃為本府兵馬鈐轄從
府假筆吏吏以其冷局俾師旦行韓滿歸蘇復還府
下邱崈為守嘗以事怒師旦編管秀州久之韓知閤
門事師旦困甚往依之韓憐而寘之門下未久上登
極韓以師旦竄名藩邸吏士内遂用隨龍恩得官韓
以其辯慧愛之每朝廷有議論或使之傳言于大臣
大臣亦與之立語而已當時侍從官則或與之接坐
矣陳自強在禁林事師旦尤甚有愛妾曰蠟梅以秀
慧聞于東南師旦至其家則三人参坐縱飲未幾師
旦除帶御器械遷知閤門事樞密院都承旨幹辦皇
城司師旦權日盛乃自名蘇氏之出子陳曄總蜀計
(案慶元黨禁作陳韡紹熙初脩蜀鹽法條下與此同)為建景蘇樓于眉州市以
悅之嘉泰三年陳自強正揆席首除師旦定江軍節
度使師旦用事時近臣皆因之以進鄧友龍為給
事中差與抗禮餘人至僕隸事之師旦每會其召從
官不復折簡苐遣人傳諭或值宴集賓客滿坐聞命
即委之而去始師旦為小吏邱崈屢笞之洎帥江東
過辭師旦自朝至日中&KR0628;不得見翊日再来逮暮始
能一面雖忿不敢校也内翰左史傅伯夀尤與之親
厚伯夀老病不能拜尚除執政請外除集英殿修撰
知䕫州及死又除寳謨閣待制盡得從官恩數云
趙大全為學官一日得堂帖除樞密院編修官大全
即稱疾杜門不拜時蘇師旦為都承旨故也後數日
師旦建節罷去李壁權副都承旨大全乃受命由此
不容遂請知眉州以出未上侂胄死詔召還大全貧
不能出有旨潼川具舟津遣乃克行既至除太常丞
未幾會其從者乘舟與参政婁機家人遇於閘中爭
道機不樂遂為言者所論以為大禮樂章承用舊本
復得眉州而去未行卒于北關外人皆憐之大全潼
川人淳熙十三年舉進士為四川類省試第一自簡
州學官召察遂官行都其卒盖嘉定二年十月癸亥
云
丁卯高宗實錄成
陳自強等上時史館無專官未知果誰筆也二月
丁卯詔修正史寳訓(案本紀及通鑑修寳訓在丁亥)
己巳雷
二月弛學禁
初學禁之行也京鏜何澹劉德秀胡紘四人者實横
身以任其責為韓侂胄斥逐異已者羣小附之牢不
可破慶元五年二月紘罷吏部侍郎七月德秀自吏
部尚書出知婺州六年八月鏜以左相死于位去年
七月澹罷知樞密院事魁憸盡去侂胄亦厭前事欲
稍示更改以消中外意時亦有勸其開黨禁以杜他
日報復之禍者侂胄以為然(案宋史侂胄傳係張孝伯)正月癸亥
言者論近歲習偽之徒唱為攻偽之說今隂陽已分
真偽已别人之趋向已定望播告中外專事忠恪奏
可(案宋元通鑑係施康年)是春趙汝愚追復資政於是黨人之
見在者徐誼劉光祖陳傅良章穎薛叔似葉適曾三
聘項安世范仲黼黃灝詹體仁游仲鴻諸人咸先後
復官自便或典州宫觀又削薦牘中不係偽學一節
俾勿復有言時朱熹殁已踰年而周必大留正各已
貶秩還政十月詔朱熹以待制致仕閏月制復周必
大少傅留正少保嗣後偽禁稍弛然宗師既亡義禮
日喪風俗自是大壞侂胄以專擅為當然而恣其所
為小人以無耻為常事而恬不之愧舉朝之臣知有
侂胄而不復知有人主雖往時坐黨被斥之人亦有
趦趄於侂胄之門者矣其禍極於開邊而後已侯
貫卿曰嗚呼慶元黨禍小人之罪不容於誅矣而善
類出處有可得而言乎學禁之弛嘉泰之初元也何
澹罷兩府而魁憸盡侂胄圖恢復而意向移學禁自
是懈矣然學禁雖衰權焰方熾君子之脉既削小人
之勢遂成不極於曦叛侂誅不止于時為君子謀守
儉德之初心安固窮之晩節聽小人之自為闔闢吾
惟益堅其理義之壁以待他日之復可也其或憤於
久欝樂於乍伸輙動其彈冠經世之念則其思猶未
熟也復讎天下之大義也張忠獻抵死切齒而不得
伸阜陵二十八年長太息而不得遂者一旦舉而行
之誰曰不可抑開禧之事開邊也非復讎也圖不軌
也非為社稷也而羽之而翼之可不可也文公夢奠
語蔡沈曰道理只是恁地但須做些堅苦工夫夫能
甘其苦於禁盛行之日而不少堅忍於禁已懈之日
豈不甚可惜也嘗謂慶元黨禍不幸如大愚西山身
死于謪雖曰天不憗遺然全其節以立千萬世守道
者之標凖未為無所頼也文公卒於慶元之庚申學
禁弛於嘉泰之辛酉天也文公在天下出處惟公是
視而士節益光明矣西山臨終别文公書有曰天下
不患無人材但師道不立為可憂噫師道之立非必
人人扶植之也大堤屹然衆流歸順無復東奔西决
之憂善人之多良以此也至此益信善類真足為天
下福師道真足為善類主而慶元之學禁為人心禍
真酷且深也
甲申趙汝愚復職
詔責授寧遠軍節度副使永州安置趙汝愚曩因衆
論嘗掛深文朕以其屬籍之聯累經赦宥可復資政
殿學士
戊子頒治縣十二事
以風厲縣令
癸巳禁行私史
初秦檜既成和議始有私史之禁時李光嘗以此重
得罪檜死遂弛語言律近歲私史益多郡國皆鋟本
人競傳之至是言者因奏禁私史且請取李燾續通
鑑長編王偁東都事略熊克九朝通略李丙丁未錄
及語錄家傳等書下史官考訂或有禆於公議即乞
存留不許刊行自餘悉皆禁絶違者坐之燾所著長
編凡九千餘卷(案李燾傳長編凡九百七十八卷總目五卷九千字誤)孝宗甚
重之偁與克皆嘗上其書除職遷官仍付史館丙以
父任監行在都鹽倉乾道八年夏上其所編丁未錄
二百卷自治平四年至靖康元年詔特改京官付國
史院然紀載無法學者弗稱焉其秋商人戴十六者
私持克所著中興小歴及通略事略等欲渡淮盱眙
軍以聞遂命諸道帥憲司察郡邑書坊所鬻書凡事
干國體者悉令毁棄中興小歴者自建炎初元至紹
興之季年雖已成未嘗進御其書多避就之辭不為
精博非長編比也
三月辛亥詔舉邊郡守
宰執各舉可守邊郡者二三人尋又詔諸路帥臣
總領監司舉可為將帥者與本軍主帥列上之
己未初命提刑以五月按部理囚
命諸路舉行如四川二廣之制
罷泛舉
是月詔薦舉除陞改自代十科外悉罷自今如特旨
令内外薦舉者並具實迹以聞
夏四月庚寅雨雹
六月庚子又雨
辛卯禁經營留闕者
渡江以来員多闕少中外久患之紹興末寺監丞簿
學官大理司直樞密院編修官始皆有待次者乾道
五年秋孝宗遂命皆與添差一次自今須見闕乃得
除然近歲東南郡守率待闕五六年蜀中亦三四年
由是朝士罕肯丐外而勢要之人多攘闕者淳熙十
三年詔自今存留州郡十五闕止差一政令中書籍
記以待職事官外補慶元元年又增為三十闕非職
事官補外毋得陳乞然廟堂牽於丐請率多借用嘉
泰二年夏言者請以嘉興府處台衢嚴信池袁撫江
潮漳泰温徽州十五闕令中書再行注籍專待職事
官請外如有經營留闕之人令給舍繳駁臺諫論奏
從之今監司帥臣亦有待闕者而侍左選人用六年
闕侍右小使臣用五年半闕云
是月復太學混補試
太學補弟子員故例每三歲科舉後朝廷差官鎻院
凡四方舉人皆得就試取合格者補入之謂之混補
淳熙後朝議以就試者多欲為之限制乃立待補之
法諸路漕司及州軍皆以觧試終場人數為凖每百
人取六人許赴補試率以開院後十日揭榜然遠方
士人多不就試則為他人取其公據代之冐濫滋甚
慶元中遂罷之嘉泰二年復行混補就試者至三萬
七千餘人分六場十八日引試云
五月甲辰朔日有食之
已已賜舉人第
禮部奏名進士傅行簡等四百九十有七人及第出
身有差
六月己卯臨安府火
辛卯禁都民以火訛相驚者
壬午澹浙西運河
己亥禁冐姓充軍
舊者悉令諸州改正
秋七月不雨
癸亥釋諸路杖以下囚己未命有司舉行寬恤之政
七條禱於天地宗廟社稷復行寬恤四事
八月丙子袁說友同知樞密院事
癸未建寳謨閣
奉藏光宗御集
己丑詔作夀慈宫
請太皇太后還内初夀皇升遐憲聖夀成二太后當
還内而夀康宫已在南内矣乃改重華宫為慈福宫
以舊慈福宫為重夀殿二太后皆徙居此憲聖終喪
又改慈福宫為夀慈以奉太母是歲九月光宗撤几
筵上復請太母還内而太母以為久居此宫凡百安
便况以年高不欲遷移上乃以慈訓諭中外百官宜
敬悉焉十月上尊號曰夀成惠聖慈祐太皇太后以
十二月甲戌奉上冊寳
甲午慶元條法事類成
謝深甫等上之明年七月詔頒于天下
九月乙酉上朝夀慈宫
甲寅修皇帝會要
明年八月書成陳自強等上進
丙寅嗣秀王伯圭薨
本末具紹熙三年尋追封崇王諡曰憲靖故事同
姓秉旄者非親弟愛子無得兼兩鎮熙寧初惟相孝
定王允弼定榮易王允良以属近行尊乃得之慶元
初伯圭既辭中書令詔有司别議優崇之禮始命兼
兩鎮焉國朝二百五十年宗室秉雙旄者僅二人爾
庚午野蠶成繭
臨安府奏聞
是秋詔監司帥臣就送還人之官
盖以省將迎之費也時黃人傑自隆守除䕫路提刑
已觧官久矣得此旨遂檄隆州再索送還人而䕫之
迓吏已至遂兩用之其失本旨如此人傑盱江人有
能詩聲自號魯齋居士
冬十月壬申以通判主管總所財賦
詔諸州起發總領所財賦以通判為主管官
是月追復朱熹職名(案宋元通鑑在九月誤)
以煥章閣待制致仕(案慶元黨禁除華文閣待制與一子恩澤與此稍異)
十一月庚戌陳自強知樞密院事許及之参知政事
丁卯皇帝日歴成
謝深甫等上奉安于秘閣
庚午命贓吏毋便予祠
言者論臣僚贓累鉅萬具載章䟽投閒數月便得祠
禄請自今皆須二年雖有是言然臺諫所論或得於
風聞朝廷察其誣未嘗不抆拭也若究實懲治則賄
者無以幸免而枉者可以復直矣舊以絹計贓者千
三百為一疋後增至二千紹興三年高宗以絹直高
特下詔增一千乾道六年復詔權以四千為一疋迄
今遂為定制
十二月甲戌日中有黑子
甲申立貴妃楊氏為皇后
后遂安人也少入慈福宫性婉淑憲聖慈烈皇后甚
愛之初封郡夫人慶元三年進婕妤又進貴妃至是
立為皇后學士傅伯夀草制有曰洪惟文母念我神
孫美其冠於後庭俾之見於内殿盖紀其實也后知
書史通古今兄次山本右學生慶元間為帶御器械
累遷太尉岳陽軍節度使韓侂胄死(按此因類紀楊次山事故有言)
(及侂胄死後者盖亦承用舊文未加刊正耳)拜開府儀同三司嘉定三年
夏拜少保封永陽郡王次山能避遠權勢而不與人
事論者以為得外戚之體子谷石皆為承宣使
韓侂胄為太師(案本傳為太師在三年與此異)
庚辰大閱(案本紀大閱在庚寅講官之詔在丁未)
閏十二月乙未詔講官開陳經義
有當開釋者許依讀官例隨事開陳
乙卯宗室曮加恩
曮即與愿也慶元四年育於宫中六年除福州觀察
使至是拜威武軍節度使封衛國公聽讀資善堂以
右内率府副率與詵充伴讀尋進開府儀同三司封
榮王
是月復周必大官職
少傅觀文殿大學士
是冬皇子坰生
未踰月薨追封華王諡曰冲穆
是歲詔修孝宗光宗實錄
詔寳文閣學士傅伯夀直華文閣陸游同修盖專以
委之先是和州布衣龔敦頥者元祐黨人原之曾孫
也嘗著符祐本末黨籍列傳等書數百卷淳熙末洪
邁領史院奏之後避光宗名改頥正朝廷以其有史
學賜出身除實錄院檢討官盖付以史事未幾而頥
正卒乃外召傅陸還朝孝錄比它書尤疎駁傅陸
既以京祠專領史事已而傅除簽書樞密院事老病
不能拜力辭乃以為資政殿學士出守陸年且八十
復引年遂以次對領祕書監俄復致仕朝廷命二公
舉可代者陸薦京西轉運判官李大異傅薦新除䕫
州路提點刑獄李壁遂召大異為秘書監遷中書舍
人右諫議大夫而壁為秘書少監遷宗正少卿直舍
人院以至執政不復領史事矣明年五月癸未命
有司搜訪舊聞修三朝正史以書来上者賞之
韓侂胄扼塞言路
自紹興末年以来臺諫每月必一請對察官每月必
一言事從官兩月必一求見否則謂之失職自侂胄
扼塞言路從官既不言事而臺諫亦多牽掣顧望凡
所論列若位望稍高之人盖皆有所受此外則每月
將終必舉按小吏一二人謂之月課始者猶及釐務
官與郡守之属已而浸及属官曹椽最後則簿尉監
當皆在月課之列矣又有泛論君德時事之類皆取
其陳熟緩慢略無攖拂者言之以至百官轉對監司
帥守奏事亦然或問之則愧謝曰聊以藉手臺諫官
則曰聊以塞責有監察御史當應課乃言都城貨炒
栗者皆以黃紙包之非便乞禁止聞者哂之
賑諸州水旱
建寧府福汀南劔瀘州水邵州旱命賑之
