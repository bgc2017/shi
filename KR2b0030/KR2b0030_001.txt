兩朝綱目備要卷一
光宗
帝諱惇孝宗皇帝第三子也以紹興十七年九月四
日生于藩邸二十年二月授右監門衛率府副率三
十年五月轉榮州刺史三十二年九月封恭王帝以
藩王越繼大統盖孝宗為天下慮不私其子而虞允
文為相贊成上意密決大議世或未之知也先是隆
興初張浚為江淮宣撫使首上疏援漢故事乞立太
子孝宗方有兵革之事且謙遜未遑也始孝宗在藩
邸成穆郭后生四男長鄧王愭次慶王愷次恭王即
帝也次未命而夭追賜名恪贈使相封邵王乾道元
年六月鄧王夫人錢氏生子太上皇甚喜先兩月恭
王亦生子于是秘書少監兼恭王府直講王淮擕白
劄子見大臣言恭王夫人李氏四月十五日生皇長
嫡孫時孝宗未置相參知政事錢端禮行丞相事端
禮鄧王夫人之父也見之不悦明日進呈乞令禮部
太常寺檢會合行典禮孝宗曰不合稱嫡孫只令稱
皇孫端禮曰此月三日早鄧王府先申誕皇嫡孫是
晩恭王府方申到文字孝宗曰朕知之見鄧王府申
後恭王府方申今就十二日奏告更不須差官端禮
曰嫡庶具載禮經所以别嫌疑明是非定猶豫孝宗
曰重冡嫡正謂此端禮曰初二日詣德壽宫太上皇
帝宣諭皇嫡孫生與其他事體不同主上聖孝所招
卿須行賀禮臣遂具奏上表于初五日稱賀昨日王
淮來見臣出白劄子及稱年鈞以長義鈞擇賢孝宗
曰此是何語皆非所宜言虞允文時為參知政事亦
奏曰祭不入支庶之家可見聖人制禮之意端禮曰
講讀官當以正論輔導不應為此邪僻之說孝宗曰
豈不啓邪心當行黜責端禮奏且與外任放謝辭孝
宗令批旨具載本末乃詔王淮傾邪不正有違禮經
可與外任仍放謝辭八月遂立鄧王為皇太子二年
七月詔皇太子男皇嫡孫賜名挻除福州觀察使封
榮國公恭王男皇孫賜名挺除左千牛衛大將軍三
年七月太子薨謚莊文六年五月允文獨相六月遂
以知樞密院府為莊文太子外第命榮國公挻與錢
妃自東宫徙居焉先是正月戊辰大雨震電庚辰大
雨雪陳良翰時為左諫議大夫以東宫久未建首疏
言之孝宗嘉納左相陳俊卿之未去也有議皇孫出
外者俊卿為秘書監李燾言之燾出梁昭明事示俊
卿俊卿愕然而止及是復申前議著作佐郎劉焞見
允文語及之允文曰允文若見上及此但道家事勿
問外人焞曰徐勣此言豈可效耶其實允文將與孝
宗謀建儲也七月台州進士鄭偉上書亦及春坊事
允文薦于孝宗召見補右廸功郎是月二十七日乙
巳太史奏是夜四更後東北方火星順行在木星西
南入宿各不及一度占云木火合宿主冊太子當有
赦八月三日庚戍孝宗御垂拱殿允文乞留班奏事
三省樞密院進呈文字訖執政下殿允文方欲有所
奏孝宗宣諭遣使祈請陵寢事允文奏畢(朝野雜記孝宗宣諭)
(云祈請陵寢使副金人已遣官來取接近又報遣赫舍哩志寧來汴京此意如何允文奏云甲申江上之)
(盟志寧主之彼以泛使來未知為何事不免疑我渝盟爾若知我以陵寢為問志寧必先回燕盖待我使)
(至決大議當在彼殿庭也孝宗又云金人簽發兩河人及生女真必以為戰用在今日宜每事蚤定先為)
(不可勝以待之卿且留意)復奏云臣累日齋心今日㳙吉有一大
事方欲干犯雷霆之威冒萬死以請孝宗云何事允
文奏云自古人君即位一二年後必建立儲貳以隆
萬世之統以繫四海之心國家治亂安危之機無大
于此故曰太子國之本也國本正而萬事理况今日
聖志已定將大有為于天下若一旦敵敗盟連兵兩
淮六飛必須順動監國撫軍誰任其責臨事之變倉
卒議之當有不如人意處又陛下在位將十年而元
良虚位中外士庶共懷憂疑但往往畏死不敢啓口
開陳爾臣蒙陛下大恩付以心腹之託使定大計今
日之事無大于此無急于此日者木火合宿太史奏
以為當冊太子天心仁愛陛下昭示休祥願陛下上
順天心下從人望蚤出睿斷孝宗欣然云朕久有此
意事亦素定但恐儲位既正人性易驕便自縱逸不
勤于學浸有失德不可不慮朕更欲令練歴世務通
知古今庶幾無後悔爾允文奏曰臣平日竊觀陛下
聖孝至篤豈不以宗社為念聖慮最遠豈不以儲副
為急所以遲遲至今亦必有說今蒙宣諭益有以見
陛下重惜神器封植國本為萬萬年之永圖天下幸
甚然臣之愚以謂此事不過審擇宫官使日聞正言
日行正道真積力久自然無不趨于正安得有後悔
又儲闈一開深居中禁常得在陛下左右日親帝學
何患不光明日與朝政何患不練歴以臣之愚謂早
建儲宫其所成就必遠過于外處潛邸孝宗曰丞相
言極是但此事却有些遷次非久于選德當獨與丞
相議之允文即奏云臣以愚忠所廹昧死有請敢意
陛下遽賜察納臣無任感天荷聖之至容臣再拜謝
恩拜訖復奏云此事願陛下早留聖念孝宗云甚好
甚好不過旬日間二十五日壬申朝殿奏事至下馬
處中使傳旨令右相留班孝宗以邊事一二宣諭已
奏對訖允文奏云臣比者敢以早建東宫事有請陛
下欣然即賜開納今已踰旬日未准處分臣實憂懼
孝宗曰此事已決偶數日來多事未及與卿商量允
文奏云昔唐太宗從容謂侍臣曰當今國家何事最
急各為吾言之高士廉曰養百姓最急劉洎曰撫四
夷最急岑文本曰行禮義最急獨禇遂良云今四方
仰德誰敢為非但太子諸王須有定分陛下宜為萬
代法以遺子孫太宗答曰此言是也朕年將五十心
常憂慮頗在此耳臣仰惟陛下日月之明于唐君臣
之言是非去取必有所擇臣竊詳唐太宗與侍臣言
在貞觀十六年太子承乾已立遂良但以嫡庶名分
未正其言至如此今日之事臣之所憂有甚于遂良
但不敢盡言耳孝宗云朕志已素定正欲與丞相議
之朕見唐太宗用兵取天下心甚敬之至議立太子
乃引佩刀自決亦未嘗不笑之盖處置家事何用如
此今秋事向晚冬初又金使來有一番禮數若于郊
禮時或前或後降指揮如何允文奏云聖志果定以
郊天慶成日降指揮甚好盖日南至天正也孝宗云
當用此日十一月五日辛巳大駕至郊壇齋于青城
是日午有旨宰執奏事既至青城門下馬處又有旨
令右相留班孝宗宣諭云立太子事朕但欲與丞相
議爾如何允文奏云此陛下家事臣不當與臣不敢
遠引漢唐以喻今日臣記得本朝太宗皇帝即位之
後以議立太子事大臣有竄黜過嶺者自後無敢復
言至淳化末年足瘡召寇凖于青州既入對太宗曰
卿來何遲凖對曰臣守藩在遠非賜召臣無緣望清
光太宗曰東宫未立如何凖對曰此事問内人亦不
可問大臣亦不可問中貴人亦不可惟陛下獨斷乃
可爾太宗曰襄王可乎凖對曰知子莫若父陛下若
以為可願早降處分乃立真宗臣嘗讀國史太宗八
子真宗為第三觀凖所對曲折之間但欲自太宗發
之爾太宗英斷一發千萬世無有議之者此臣惓惓
之忠獨有望于陛下也孝宗云此事無可疑今郊天
後先欲與卿商量加上兩宫尊號立太子可用春初
亦未晚否允文奏云陛下即大位九年三見上帝前
兩郊有意外相妨事昨日宿太廟大雨不止羣心憂
疑夜半行事時中天星氣炳然百執事駿犇中庭皆
如禮咸謂陛下聖德有以感召今日霽色如此熙事
必成陛下欲歸美兩宫益隆徽稱此千載希有之慶
臣敢再拜已而奏云陛下欲以春初立太子臣謹奉
詔是時願陛下更無改易孝宗云只俟兩宫禮畢便
降指揮又微笑云朕家好事數件皆是丞相做了允
文頓首謝又奏云二事淵衷素定睿斷必行臣但贊
歎奉行而已七年正月一日丙子太上皇帝壽聖皇
后受冊寳禮畢五日庚辰允文奏事紫宸殿後幄乞
留班奏云去年郊天前一日臣賜對郊宫寢殿蒙陛
下宣諭少竢兩宫尊號禮畢便降立太子指揮今兩
宫冊寳慶成乞早賜處分孝宗曰丞相留意此事如
此朕欲以仲春上旬擇日行禮非久于内殿更與卿
議之又有少說朕欲立太子後餘一親王便欲令出
鎮外藩不知本朝有何典故允文奏曰陛下止有兩
大王若立一王為太子一王自留王邸侍陛下左右
本朝亦無似此典故孝宗云朕之慮甚遠卿可于唐
以前子細密加討論别一日進呈允文奉旨而退十
四日戊子進呈二十四日戊戌允文擬進立太子御
劄二月七日壬子晚朝孝宗御選德殿始以立皇太
子御劄宣示大臣允文等奏元良天下大本陛下獨
出睿斷為天下得人各再拜賀孝宗曰前世人主多
以此為諱朕甚不取國有儲副自古以然何諱之有
允文曰唐太宗號英主至此乃不能斷猶引佩刀以
自決孝宗曰朕常笑之雉奴仁懦太宗既知之矣卒
不能奪以基禍亂皇太子朕觀之熟矣他日親馭戎
輅以撫六師監國之任不及今早定何以繫天下心
允文奏臣等受詔未敢行出恭俟來日集百官宣布
孝宗曰善是夕鎖學士院命直院鄭聞草皇太子及
慶王加封兩制八日癸丑百官班文德殿詔曰朕紹
承大統于今十年深惟太上皇帝付托之重而元良
虚位惕然于懷傳曰儲副天下公器朕其敢有所私
哉第三子惇仁孝嚴重積有常德學必以正譽日以
休蔽自朕心俾膺主鬯以永宗社之慶可立為皇太
子其官屬儀物制度令有司討論典禮以聞咨爾中
外體子至懷宣詔畢内出麻制皇第三子恭王惇立
為皇太子皇子雄武軍節度使開府儀同三司慶王
愷特授雄武保寧軍節度使判寧國府進封魏王三
月四日戊寅命宰執燕餞魏王于玉津園用文彦博
故事也王登車顧允文曰更望相公保全二十三日
丁酉太子受冊四月二十日甲子御劄皇太子判臨
安府二十三日丁夘將鎖院或疑宣麻給告非待儲
貳之體二十四日己巳後省官禮官會議于史院二
十五日庚午御筆皇太子某宜領臨安尹盖欲試以
民事也命直院周必大草制必大具奏二十六日辛
未告廷畢别錄本賜太子九年二月榮國公薨四月
皇太子觧尹事淳熙元年十月魏王改判明州七年
二月王薨遺表上孝宗泫然流涕謂右丞相趙雄曰
朕向來所以越次建儲者正為此子福氣稍薄耳然
亦不料其如此之夭也即葬會稽謚惠憲他日又謂
雄曰太子資質極美但尚少學問耳每遣人來問安
朕必戒之云且語太子切須留意學問十四年十月
太上皇帝崩先是孝宗已有禪意嘗命有司葺都亭
驛其制視德夀宫既而以天下不可奉三宫乃緩其
事至是十一月二日己亥百官大祥是日手詔皇太
子可令參決庶務先旬日孝宗獨召學士洪邁入對
謂曰朕將行内禪且欲如唐貞觀故事令皇太子參
決如何邁言天禧資善之詔可舉行也越七日又對
以典故具呈因曰宣麻降制既于體不順只頒中旨
又違于禮臣謂宜為詔至是詔下周必大為右丞相
手詔令討論資善堂典禮必大奏天禧時仁廟尚幼
始見輔臣恐不可用西晉有宣猷堂今作議事堂可
也十五年正月二日戊戌必大請孝宗特御延和殿
令宰執奏事畢然後過堂議事先是有詔内東門司
改充議事堂皇太子隔日與宰執公裳繫鞋相見議
事如有差擢在内館職在外部刺史以上乃以聞除
諸郡守臣係侍從及文臣監司武臣鈐轄外並于議
事堂參辭納劄子其可行者皇太子同宰執將上取
旨九日乙巳又詔每遇朝殿令皇太子侍立于是太
常少卿兼左諭德尤袤獻書于太子曰大權所在天
下之所爭趨甚可懼也願殿下事無大小一取上旨
而後行情無厚薄一付衆議而後定又曰利害之端
常伏于思慮之所不到疑間之萌每開于隄防之所
不及儲副之位止于侍膳問安不交外事撫軍監國
自漢至今多出權宜事權不一動有觸礙乞俟祔廟
之後便行懇辭以彰殿下之令德太子覽書褒歎曰
諭德可謂見愛之深矣三月永思陵既掩&KR1238;五月左
丞相王淮罷周必大獨相十一月四日必大乞去位
孝宗諭以比年病倦欲傳位太子卿須少留必大奏
聖體康寧止因孝思稍過豈應遽爾倦勤孝宗曰禮
莫大于事宗廟而孟享多以病而停詣孝莫大于執
喪而不得日至德夀欲不退休得乎朕方以此委卿
會陳康伯家以紹興傳位親劄來上十二月十一日
壬申孝宗遣中使密持賜必大因令留身討論典禮
初議賀正旦北使出門即擇日傳授偶太史局言明
年二月旦太陽蝕九分辛夘除夕必大留身密奏云
太子聽政浹旬不應便講避殿之禮可少展否孝宗
大以為然曰朕亦可以當災遂定仲春壬戌吉又命
必大草詔專以奉几筵侍東朝為言十六年正月三
日甲午皇孫抦為耀州觀察使封嘉國公抦魏惠憲
王子也時皇太子之子已先拜節度使封平陽郡王
矣八日己亥遂進必大左丞相而留正越次拜右丞
相王藺葛邲並自尚書擢為執政執政官黃洽蕭燧
皆繼罷十五日丙午皇太后遷慈福宫春坊姜特立
見必大問曰宫中人人知上元後舉行典禮今悄然
何也必大謝曰此非外庭所敢與聞特立不悦而退
會學士李巘以草制失指得罪乃命禮部侍郎尤袤
直學士院時内禪有定議孝宗未以諭近臣而外已
喧傳袤因論及金國事孝宗感慨良久諭袤曰旦夕
制策甚多非卿孰能為者故處卿以文字之職二十
日辛亥二府奏事孝宗始諭曰朕年來稍覺倦勤旬
日間禪位于皇太子退就休養以畢高宗三年之制
有合施行事卿等可一面理會進呈因令必大留身
進呈詔草二十八日己未詔德夀宫改為重華宫(後又)
(改為慈福又改夀慈)二月二日壬戌孝宗吉服御紫宸殿有司
立仗百官起居免舞蹈宰執奏事畢駕興百官移班
殿門外内降詔曰朕以菲質循堯之道兢業萬幾歴
歲彌長賴兩儀九廟之德邊鄙不悚年榖順成底于
小康爰自宅憂以來勉親聽斷不得日奉先帝之几
筵躬行聖母之定省固已慊然于懷况乎春秋浸高
思釋重負皇太子惇仁孝聰哲久司七鬯軍國之務
歴試參決宜付大寳撫綏萬邦俾予一人獲遂事親
之心永膺天下之養不其美歟皇太子可即皇帝位
朕移御重華宫宣詔訖百官入班殿庭皇太子即皇
帝位側立不坐如紹興三十二年之禮百官稱賀畢
三省樞密院奏事退放仗孝宗御便殿新皇帝侍立
繼登輦同詣重華宫帝還内即下詔書上孝宗尊號
曰至尊壽皇聖帝(案本紀是時尊太后曰壽聖皇太后孝宗曰壽皇聖帝原本作壽聖)
(皇帝盖傳寫倒誤今改正)
詔職事官輪對
秘書郎兼權吏部郎官鄭湜首上三奏其一言三代
以還本朝家法最正一曰事親二曰齊家三曰教子
此家法之大經也其二言省燕飲節用度親正人勤
省覽其三言民力之困莫甚于此時盖所取者皆祖
宗時所未嘗有而作俑于後来所用者皆循習承平
積弊而不量今日之事力願先以清心寡欲躬自節
儉為本然後明詔大臣裁度經費除奉宗廟事兩宫
給兵費之外一切量事裁酌惟正之供濫恩横例皆
釐止之然後使版曹會一歲之入擇諸路監司之愛
民而曉財賦者使之稽考調度蠲其煩重以寬民力
疏出四方盛傳而湜亦出為浙東提舉明年夏湜還
朝趙汝愚得政驟擢為從官何澹再入首劾罷之湜
所陳惟寬䘏民力一章丞相留正嘗命中司版曹檢
正都司置局同共稽考先是孝宗剏左藏封樁庫其
法非奉親非軍需不支至淳熙末年往往以犒軍或
以造軍器為名撥入内庫或睿思殿或御前庫或修
内司有司不敢執湜為勅令所刪定官因轉對為孝
宗力言之時十三年矣庫中所儲金至八十萬兩銀
一百八十六萬餘兩又有糴米錢度牒錢而下庫復
儲見緡常五六百萬至是湜又言之後亦未嘗聞有
所施行云
三月左補闕薛叔似遷將作監右拾遺許及之遷軍器
監
于是遺補之官又廢
五月左丞相周必大罷
必大與留正並相議論素不相合上受禪之初必大
已有罷意時羅點以奉常兼修注上密遣訪可為言
事官者點薦朝士葉適等八人皆意向與周必大類
者由是不果用于是謝諤自左諫議遷中丞何澹自
權兵部侍郎除右諫議澹初與必大厚為司業二年
不遷殊怏怏正既相白用為祭酒故德之至是首上
疏攻必大必大求去再請而遂罷故必大第二狀中
有右揆賢德中外具瞻之語盖謂是也初罷除觀文
殿大學士判潭州諤以不論列之故改權工部尚書
而范處義自新知滁州改殿中侍御史必大方懇辭
除職典藩之命澹又論之處義亦助其說于是内批
免朝辭與在外宫觀諤亦以雜學士出守泉州上
受禪潛藩惟恭榮二郡皆在蜀中是年類省試京鏜
帥蜀乃命三舉終場不更名人皆赴倍省額三十二
人而取一人凡得二十六人議者以為濫因請廷試
入四等者乃賜第餘但文學出身云先是月樁錢
大為民害高宗嘗諭秦檜令盡罷之不果乾道中始
減廣德軍千八百緡淳熙初又減桂陽軍萬二千緡
上即位以月樁有數額太重去處令臺諫侍從同戶
部長貳詳悉措畫聞奏當議斟酌施行以寬民力是
年用吏部尚書顔師魯等奏再減江浙諸郡月樁錢
十六萬五千緡有竒云
詔改明年元
初孝宗即位改元隆興其說以為務隆興之政及學
士草制則合建隆紹興之義非初意也上之繼統也
將紹淳熙之政遂以紹熙紀元猶隆興意爾而學士
草制則又合紹興淳熙為義亦非初意矣
紹熙元年(庚戌)春二月申明御史彈奏二十條
御史臺彈奏格本淳熙所定凡三百五條至是劉光
祖為御史摘其有關于中外臣僚握兵將帥后戚内
侍與夫禮樂訛雜風俗奢僭之事凡二十條以奏乞
付下報行令知謹恪上從之
詔遵孝宗典章法度
聖旨恭惟壽皇聖帝臨御歲久典章法度粲若日星
合令日歴所依隆興元年六月指揮類編成書當遵
而行之仰稱付托之意
初以宗室知貢舉
紹興末孝宗有詔宗室不許注學官乾道中師烜廷
試中甲科自言于上于是許注甲科淳熙中既詔宗
室省試十人取一吏部尚書周必大乃請許充學官
及考試從之至是遂命趙汝愚知貢舉而外郡至今
不差試官盖有司循習之過也
是春右丞相留正請建儲
因奏事密以建儲為言逾月又請上曰少徐議之
貶姜特立
上受禪特立與譙熙載皆以春坊舊人得幸特立除
知閤門事留正為右揆適亞參尚闕特立忽見正曰
上以丞相在位久欲遷左揆而葉張二尚書中擇一
人執政二尚書孰先明日正奏之且論其招權納賄
之狀上大怒罷特立提舉江州太平興國宫而葉尋
為劉光祖所劾除職補外此事不得其歲月以今
考之當在劉光祖未罷言職之前故附見于此(案特立之)
(貶光宗本紀及留正傳皆在未改元以前五月戊申至紹熙改元正已為左相矣似得其實)
夏五月親試舉人
賜余復以下五百五十八人及第出身有差新進
士廷射舊未有淳熙初孝宗嘗諭大臣欲令文士能
射御武臣知詩書二年詹騤榜上特御射殿引騤以
下按射翌日引第五甲及特奏名皆具襴笏入殿起
居易戎服射射訖乃退正奏名中的中帖上垜者推
恩有差時奏名五等人射合格者與文學其它例賜
束帛凡用絹三十匹云是年留正奏言射以觀德既
不合格而復賜之帛則似無謂此例可削去亦省費
之一端上從之
罷劉光祖言職
先是光祖為四川制置司參議官以餘干趙丞相薦
召過池陽謝深甫以江東提舉常平被旨入覲遇諸
塗深甫頗以臺諫自負既而二人同入見朝退深甫
謂光祖曰公作諫官矣光祖問其故答曰行自知之
少頃乃聞薛叔似許及之改除將作軍器兩監二人
時為遺補也已而深甫除戸部員外郎光祖除軍器
少監何澹時以權兵部侍郎出使使還除右諫議大
夫澹首上疏論丞相周必大併擊馮傳之罷之光祖
與澹舊在館中相厚善嘗旅過澹澹曰近日之事可
謂犯不韙光祖曰周丞相豈無可論第光祖有短見
近歲一宰相去位所引之士斥逐殆盡班列為之一
空周相之門多佳士安得如許人代之望公加意此
澹曰馮傳之乃澹所敬但今日之舉盖有所謂陳益
之周相門下士澹舊與之同在兩舉不欲明言姑以
此警之耳光祖曰光祖所言泛論列耳非止傳之一
人也傳之時為宗正丞益之名謙時為樞密院編修
官先已不自安遂乞添差通判江州以出時姜特立
譙熙載以春坊舊人頗用事一日光祖過澹屏人語
及時事光祖曰曾龍之事不可再澹曰得非姜譙之
謂乎光祖曰然既而澹引之入便閤有數客在焉光
祖顧視則皆姜譙之徒始悟澹盖謾諾耳無益也是
年春澹同知貢舉光祖除殿中侍御史首上學術邪
正之章及奏名光祖被旨入院拆號與澹坐席甫逼
澹曰近日風采一新光祖曰光祖非立異也但常日
為大諫所言者今則自言之耳既出同院謂光祖曰
何自然見公所上章數日為之恍惚日餌定志丸他
可知也未幾深甫除右正言至是光祖坐論孫璫吳
端事忤旨出為潼川府路轉運判官澹遷御史中丞
議論自此分矣吳端者舊以巫醫為業上在儲邸壽
皇有疾國醫不能愈端療治有功慈懿皇后德之既
受禪擢閤門宣贊舍人又遷帶御器械澹三上疏論
之不報給事亦封還勅黃上以御筆諭止之二人皆
聽命光祖再上䟽言小人渝分干請而使給諫不得
行其職輕名器虧綱紀䙝主權是一日而三失也疏
入上命大臣令都司諭止之光祖言益力上不樂先
是光祖監視拆號差誤士人姓名既舉覺放罪矣至
是乃用前事徙光祖為太府少卿由此遂出
是夏蠲減無窠名版帳錢
時東南月樁錢歲為緡錢猶三百八十餘萬又有版
帳錢者軍興後諸邑皆有之而浙中為尤甚議者請
令監司州郡寬屬縣無名之取以紓民力時朝請郎
劉侯守岳陽會四縣版帳之額為二萬一千餘緡而
無窠名者萬一千餘緡乃與提刑丁逢叔漕判薛叔
似議取凡無名者盡蠲之舉一郡而言則其餘可知
矣其餘郡未減者今猶存是年四月朱熹守漳州
亦奏除屬邑上供罷科茶錢七千餘緡及蠲減本州
無額經總制錢四千餘緡
秋八月詔造新歴
去年十一月承節郎趙渙言淳熙歴今歲冬至後天
一辰詔禮部侍郎李巘著作佐郎鄧馹秘書丞黃艾
校書郎王叔簡同騐視是月庚戌遂命同判局劉孝
榮改造新歴孝榮乞與吳澤荆大聲同造明年正月
甲寅歴成詔以會元為名
冬十月改左藏西上庫為封樁下庫
仍隸戸部此即左藏南庫也高宗朝為御前樁管
激賞庫隸御前孝宗即位改名南庫淳熙末始併歸
戸部已而蒋芾奏南庫撥歸戸部于今二年而庫名
尚存官吏如故乞併罷孝宗曰若盡廢庫名出入必
殽亂可以左藏西上庫為名于是諸路歲發南庫窠
名錢一百九十八萬餘緡改隸本庫至是改稱封樁
下庫焉
是冬減廣西五州鹽數
淳熙末夀皇以鈔鹽事竄詹儀之除高雷化欽廉五
州賣二分鹽外令官般官賣如故餘鹽令東路歲賣
七萬五千籮至是上用廣西提刑吳宗旦之請頗損
五州鹽直鹽數又用廣東提舉劉坦之之請減鈔鹽
一萬籮戸部奏如是則暗失經費六萬三千餘緡上
皆不之靳也明年秋廣東復言六萬五千籮猶有未
售者乃又減五千籮盖廣東潮惠南恩三州既自産
鹽而官復般賣由是往往計口抑售于民自紹熙以
後朝廷暗損經費十萬緡而科抑少減矣
命監司帥守舉人才
國朝薦舉之目自京職官至令錄其來遠矣元祐初
司馬公始奏設文武十科以貢士其後又有舉將帥
廉吏所知合舊陞陟自代等科凡十有一是冬又詔
監司帥守滿任造朝陛對之際許薦所部人才一二
人如無聽闕文武高下皆無所拘其後三年間在外
被薦者八九百人朝廷不能盡用但令中書省籍記
姓名而已四年冬乃命帥守監司毋得獨員薦士
命漳州行經界
後不克行自紹興經界後久之諸道經界圖籍多
散佚吏緣為姦淳熙八年閏三月新知江隂軍王師
古言于朝詔漕臣督州縣補葺八月諫官葛邲言其
擾民乃止初紹興之經界也漳泉汀三郡以何白旗
作過之後朝廷恐其重擾止不行然漳泉冨饒未見
其病惟汀在深山窮谷中兵火之餘舊籍無存者豪
民漏税常賦十失五六郡邑無以支吾因有計口科
鹽之事一斤之鹽至出數斤之直論者患之淳熙十
四年四月福建轉運判官王回代還入見言其病不
專在鹽請先行經界壽皇是其言以回為戶部右曹
郎官往汀州措置未至官有武臣提刑言其不便遂
止之是歲朱熹守漳州復以三州經界為請熹初為
同安簿已知經界不行之害及到任會臣僚有奏請
行于閩中者詔監司條具利害以聞監司下其事于
州適與熹初意合即加訪問講求纖悉畢至以至方
量筭造之法盡得其說乃奏經界不行之利害一經
界詳略之利害一又得其所必可行之術三將不得
行之慮一大略以為此法之行貧民下戸雖所深喜
而豪民猾吏皆所不樂喜之者皆單弱困苦無能之
人故雖懇誠而不能以言自逹不樂者皆才力辯智
有餘之人故其所懷雖實私意而善為說辭以惑羣
聽恐脅上下務以必濟其私而賢士大夫之喜安靜
厭紛擾者又或不能深察其情而望風沮怯則為不
可行之說以助其勢此則誠不能無將不得行之慮
也是冬得旨本州先行經界南方春早事已無及熹
益講究冀嗣歲可行而寓公豪右占田隠税侵漁貧
弱者皆不便為異論以摇之後遂有進狀言經界不
便者詔寢其事而三州經界不行卒如所料云
嚴贓吏連坐法
保任京官犯贓連坐舊制也然近歲未有舉行之者
淳熙初錢參政良臣以其所舉者賄敗上疏自劾詔
特鐫三官吏部因以他舉官名聞皆坐降秩紹熙初
前相趙雄所舉以贓抵罪用故事當削三秩而雄時
為使相若降三秩則應落衮鉞為銀青光禄大夫朝
廷難之于是自衛國公降封益川郡公削其食戸二
千而已其後周必大連坐亦自益國公降封滎陽郡
公盖用雄例云
湖北會子初行兩界
湖北會子者隆興元年秋總領王珏始剏造謂之直
便會子凡七百萬緡乾道元年春楊倓帥荆南以為
不可通行于諸路乞令戶部印五十萬緡兊換其後
遂收三百萬緡止餘四百萬淳熙五年冬又令戸部
印給三百萬緡而總領周嗣武言自來鹽商無回貨
率以會子市茶引而東今會子通行則茶引不售軍
食必闕遂寢之十一年始通行于京西路紹熙初梁
總為京湖總領會其已出應換之數得五百六十二
萬緡遂亦造兩界焉每界二百七十萬緡總為五百
四十萬緡以上二條亦不得其歲月姑附元年之
末
