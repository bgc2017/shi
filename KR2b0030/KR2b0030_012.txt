兩朝綱目備要卷十二
寧宗
嘉定二年(己巳)春正月庚子詔條陳節用事
令内外有司條陳
丁巳樓鑰參知政事章良能同知樞密院事宇文紹節
簽書樞密院事
庚申詔舉監司郡守
侍從兩省臺諫各舉治行尤異者二三人
二月庚午黎州蠻蓄卜寇邊
蓄卜又犯艮溪寨(案宋史作良溪寨)官軍與戰敗焉先一日
軍正程伯雄引兵至安静寨翊旦羌賊自聖婆城下
引兵二千過河後軍統領王光世自前寨遣兵援之
衆寡不敵皆為羌兵掩殺後二日壬申伯雄遣大兵
千餘人拒敵西義勇陣于山下禁軍義勇次之土丁
義勇陣于河濱布陣甫畢羌人已逼箭鑿皆無所施
賊先攻西義勇將官鞠忠引衆走陣遂亂禁軍義勇
悉為所圍將軍曹适戰死賊乘勢逐官軍至寨下兵
丁死者八十餘人後二日羌賊乃歸制置司聞之復
遣興元府右軍凖備將劉信將移屯兵三百往援合
前後所遣義勇西兵凡九百命成都府總管武功大
夫馮興統之而賊去遠矣四月戊寅光世以所部四
百還成都府五月癸丑張師古以義勇還六月癸亥
馮興劉信以移屯及西兵次第各歸七月制置司對
移趙公㡯通判崇慶府十月丙子復遣本路兵馬鈐
轄傅諤往黎州捍禦節制諸軍時安觀文丙新除制
置大使乃以便宜命其子直秘閣通判眉州癸仲權
黎州兼節制軍馬
壬午詔訪稱提楮幣之策
詔會子折閱日甚侍從兩省以下各條上所見三
月己酉詔民以减會子之價籍沒家財者有司立還
之
丁亥罷法科試經義
復六場舊法
戊子大風
是月熒惑入太微垣
犯左執法
三月丙申雨雹
庚申恤流民
命浙西及沿江諸州給流民病者藥
夏四月蝗
乙丑詔諸路監司督州縣捕之
戊辰汰濠州忠義人歸農(案民兵之汰汝廬濠三州不止濠州也)
自開禧用師而淮襄之間忠義民兵有名籍于官者
甚衆合錢米計之歲用約有六十緡而養一兵其視
正軍之費無幾矣嘉定再和首議汰遣先是邱崈為
江淮制置大使已汰雄淮軍五六萬然民兵未盡去
也何澹繼之次第散遣至是澹言本司近放散廬濠
州忠義二萬五百八十六人各令歸業雖所費為錢
三十二萬七千餘緡米六千餘石而每歲却省錢二
百十三萬餘緡米一十一萬三千餘石人人望闕謝
恩歡呼而去有田之人預於江南經營牛種其無田
者多入城市開張店業此乃本司幹辦公事徐翦體
國任事之力望賜推賞詔翦特遷一官權知濠州
其年六月辛邜京湖制置使李大性亦言昨有剏招
軍額團結忠義休兵之後依舊支請縻費廪給已分
委官屬前往放散開落計二萬六千二百一十三人
詔㢡諭未幾沿淮盗賊剽劫滋起言者謂此皆前日
放散之人則所謂歡呼而去者殆樂而去為盗耳請
罷翦攝郡追所遷官七月癸巳從之是時所在揀汰
民兵既無所歸後多散而為盗於是命每郡擇其豪
首一人授以兵官使之彈壓由是其黨帖然江淮川
蜀諸司所措置皆莫之及也
辛未詔條眀堂冗費
詔有司條上
都城疫
先是三月壬戌出内庫錢十萬緡為行在貧民棺槥
費至是甲申又賜行在諸軍死者棺錢
戊子賜楊震仲謚
曰節愍(案本紀震仲之謚曰節毅)
五月丙申史彌遠起復右丞相
旱
丁酉詔諸路監司决繫囚劾守令之貪殘者
戊戌羅日愿謀為變磔於市
羅日愿者江西人開禧用兵以策干韓侂胄借補至
訓武郎充忠義軍統制侂胄既誅其黨閩人劉鐸為
浙西提刑司檢法官坐口語送大理其詞頗連日愿
朝廷恐其枝蔓不復治第流鐸於湖南日愿不自安
且鬱鬱不得志寓居臨安之沙皮巷交結惡少是年
春二月熒惑入太微垣犯左執法日愿謂主宫庭及
大臣有咎遂與殿前司中軍訓練官楊眀及其徒徐
濟趙珉等合謀以收黑風峒為名聚衆為變約候史
丞相過江日令步軍司前軍揀汰軍校張興等藏匿
亡命千人於舟中俟百官迎謁於浙江亭舉火為號
三路簇刀併上盡殺宰執侍從臺諫諸人然後以兵
擁三衙軍直水門突入大内殺内侍王俞張延慶等
四人劫請上御殿降詔賞軍以日愿為樞密使濟為
參知政事濟士族珉歸正人俞大閹延慶内侍也楊
眀者在御前伴射主率伴射官為内應而樞密院效
用士皇甫威臨安府府學生黃萬頃班直王麟御龍
骨朵直戴顯等各為日愿糾合徒衆部分已定有守
闕進勇副尉景德常者普州人以策干京湖宣撫司
奏補副尉至是在臨安三月丙申日愿令濟珉邀德
常共泛西湖至臙脂嶺以所議告之且許事成以為
戶部尚書兼知臨安府既而濟中悔遣同謀臨安府
學生黃君疇告其事不能逹進武校尉殿前司選鋒
軍訓練官黃冲知日愿所謀欲殺之而未果德常乃
投匭上變黃由時知紹興府亦言其事下大理議者
欲掩覆其事於告變元狀不復付出侍御史陳晦連
䟽論之獄成五月戊戌夜詔日愿凌遲處斬珉興威
萬頃麟顯並斬罷役人李澤進勇副尉侯顯忠有蔭
人陳儷僧劉洪現百姓葛仲亮進義副尉殿前司訓
練官程銳並坐知情不告各决重杖處死己亥刑於
市庚子詔濟君疇沖各貸死濟配瓊州君疇循州沖
廣州臨安府學生范仲䕫坐知情不告配新州日愿
弟千二南恩州當直人唐佐容州自濟以下並杖脊
刺配土牢日愿妻張杖脊送封州土牢編管日愿男
蘇僧以年幼免决刺送吉陽軍收管右相時方辭起
復又别奏待罪具言陛下昨誅鉏元惡臣獲密贊英
斷故其餘黨切齒執政雷孝友等亦以能薄望輕不
足鎮服姦慝上章引咎皆優詔答之乙亥詔德常補
武德郎賜錢三千緡白金五百兩同告人賈昂補武
翼郎賜錢二千緡白金三百兩以昂為臨安府兵馬
鈐轄德常為浙西路兵馬都監自餘或有詿誤誘脅
人未發覺到官更不追究令尚書省降黃榜曉諭時
武安軍承宣使殿前副都指揮使趙淳已病是月十
二日以憂死遂以福州觀察使步軍副都指揮使夏
震為威武軍承宣使代掌殿巖四年六月有武臣陳
大節吳仲哲者言日愿為侂胄報仇非大丈夫樞密
院使臣白彦通聞而告之大節坐編管泉州仲哲編
管建寧府云
庚子詔舉監司郡守
侍從兩省臺諫各舉有政績才望者二人以補郎官
之闕
蝗
辛丑命州縣捕之乙邜釋大理三衙臨安府兩浙州
縣杖以下囚除茶鹽賞錢
癸丑詔以戸口為殿最
詔兩淮荆襄守令以戸口多寡為殿最
甲寅拘回舊會(案食貨志是年以會子數多稱提無策十一界除已收換尚有一千三百餘萬)
(貫十二十三界除燒毁尚有一萬二百餘萬貫此云眀年春苐十界方滿與史異)
眀年春第十界會子當滿朝廷先期命刑部尚書曾
㬇等置局拘換於是與其寮奏言第十一界會子為
三千六百三十二萬六千二百三十六貫八百文乞
以鬻爵及出賣沒官田等諸色名件拘回舊會許之
所謂名件凡九一曰打奪(案奪當作套據志乳香每套一貫六百文)乳香
錢約一百六十萬餘緡二曰出賣諸路沒官田價錢
約一百二十二萬餘緡三曰出賣告勅綾紙補帖一
千四百道計價錢四百四十萬緡四曰左右選轉官
循資告九百四十道共約計價錢三百三十萬餘緡
五曰封贈冠帔勅告六百道計價錢二十八萬緡六
曰紫衣師號帖三百道計價錢三萬緡(案宋志是時詔發度牒七)
(千道每道為錢千貫)七曰副尉减年公據三百道計價錢六萬
緡八曰拘催諸路已降未賣告勅錢兩項計一千四
百一十萬餘緡九曰臣僚奏薦綾紙錢未見數後又
禁銅錢毋出都城於是行在會子每千為錢七百諸
路州縣纔得其半云朝廷知其壅積遂盡廢十一十
二兩界而以十四界新會收之九月癸丑命吏部
郎官劉爚等審定中外所陳會子利害上于朝
旱
己未詔羣臣上封事庚申禱于天地宗廟社稷六月
癸亥命浙西諸州諭民種麻豆毋督其租詔臺省及
諸路監司速决滯獄乙酉復禱於天地宗廟社稷己
丑命江西福建二廣豐稔諸州糴運以給行在仍償
其費七月癸巳命有司舉行寬恤之政五條乙未詔
凶荒州縣七歲以下聽異姓收養著為令己亥蠲信
陽軍荆門軍漢陽軍民賦壬寅命兩淮轉運司給諸
州民麥種癸夘募民以賑饑免役
六月辛夘汰新軍及忠義人歸農
語附見四月戊辰下
秋八月甲子行鐵錢於沿江八州
聽两淮諸州民行使
乙丑安丙為四川制置大使
罷宣撫司開禧末江淮用兵起邱崈守金陵留鑰
崈嘗以簽樞督視軍馬於是趙淳已為江淮制置乃
沿故事命崈為大使崈召以何澹代之澹始兼江東
安撫俄申命兼大使如崈例已而罷四川宣撫又以
安丙為制置大使兼知興元朝議以丙恩數視執政
故加大字先是程松趙雄皆以前宰執知成都止為
制置使趙彦逾得執政恩例亦然今剏加大字盖用
澹例也舊例四川制置大使及制置使結銜皆在知
府事上比安公降告其結銜乃在下亦非典故初
程松既遁歸繳還宣撫制置二印朝廷以一皮筒遞
付楊輔時安丙為宣撫副使以副使印嘗為吳曦所
用慊之激賞庫有吳璘宣撫使印乃取用焉及輔改
除制置使而宣撫印寄收成都官庫丙檄取之輔答
以貴司自有副使印乃止至是丙改除制置大使檄
吳獵留制置印自用而以大使印送於丙於是二司
行事紛然獵審於朝有旨制置司事務併歸大使司
宣撫司事務歸安撫司獵對曰諸公獨不能為吾數
月地邪乃更稱四川安撫使及黃疇若入境獵又携
制置使印至嘉定然後以送疇若其後言者劾獵狠
愎慢令蓋指此耳沔州自誅曦後王喜王鉞薛九
齡皆以宣撫司便宜之命為都統制是秋王大才始
以荆鄂都統制改除入蜀大才過漢中自以嘗權招
撫使不欲與大使講階墀之禮安大使不從大才憾
焉後因何九齡事大才以悖語至大使司詳具嘉定
七年正月夲條下
甲戌冊皇太子
丁丑皇太子謁太廟議者以太子名懤字遠被甲申
又更名詢(案本紀太子更名在戊寅)自太子侍立而宰輔大臣並
兼師傅賓客盖用天禧間故事
己夘黎州蠻寇邊
丙戌賑兩淮饑民
出米十萬石
九月辛丑合祭天地於眀堂赦天下
丙午增太學内舍生
十員
冬十月丁亥補京湖廂禁軍(案本紀補廂軍在丁夘)
命制置使司募逃卒及放散忠義人以補其闕盖以
放散人聚而為盗故也
己丑减房廊白地錢
公私並裁减十之三如淳熙故事
十一月辛夘朔張林等謀作亂不克
林為沔州統制謀亂事覺貸死除名廣州羈管
甲午修浙西水利
詔監司募饑民為之
乙未雪
以歲飢罷宴
是月郴州黑風峒寇李元礪作亂
元礪有衆數萬連破吉郴諸縣詔遣荆鄂江池大軍
討之
丙辰徐邦憲罷
免知臨安府是冬京尹復用士人徐邦憲時都城
米價踴貴楮幣不通乞丐之人有羣攫餅餌于傳法
寺前者陳侍御晦等全臺上章論守臣區處無策邦
憲亟匄免章四上詔免兼知臨安府而命趙師&KR0759;以
兵部尚書代之盖邦憲尹京亦纔五十四日也師&KR0759;
時以雜學士居吳門方具辭免學士蔡行之當草答
詔奏言師&KR0759;之為人與其行事衆耳目素具也四典
京邑非臣所知不允必有褒語臣無詞以草遂止居
數日命復下乃出行之外祠而留直院元剛草答詔
焉師&KR0759;燕王宫宗子也曾祖嘉國公令晙與蘇黃諸
人游父伯驌少有寵於德夀宫出入中禁待以家人
禮乾道末將命出疆淳熙中擢為部使者積官和州
防禦使提舉佑神觀師&KR0759;第進士頗有吏才累更繁
劇遭論罷自慶元迄於嘉定之初四典京邑皆以材
選然多不過踰年近或數月輙復罷去臨安以宦者
為承受府尹反奉之又事干宫禁非與北司深交則
不能得其要領故必健吏乃克為之李夀翁嘗白大
臣無所用乎承受而勢不得行盖積習已久非一朝
所能革矣
十二月壬戌賜李顯忠諡
曰忠襄
甲子官軍與黎州蠻戰大敗
四川制置大使司統領官董炤等渡河與彌羌戰先
是大使司命炤與統領官傅順正將李實以飛虎軍
二百戍雅州安大使之子節制癸仲將至黎預檄本
州令備船筏乾餱為深入之計至則遣實往安静相
視山川形勢以為蓄卜之碉去大渡河甫三十里入
之易耳飛虎軍皆選士自謂無不一當十者故銳欲
渡先旬日節制至軍大犒士衆命炤統飛虎軍實統
禁軍及㳂河諸寨土丁合千三百人以昧爽涉河分
為三部山高箐深路險雪積蠻又於高山要害之處
起立石堋以俟官軍官軍或為所壓既而蠻大呼突
出官軍驚潰逃入山谷蠻縱獵狗而隨之盡為所掩
西兵被縛者六七十人土丁又倍之日暮炤先遁歸
實為蠻所圍數日乃得脫繼而禁兵土丁亦有竄歸
者節制復還黎州炤留守安静吳獵時已罷制置猶
未行乃揭榜黎州戒以不得輕舉傷國威重獵嘗已
薦公㡯故其敗事不以聞會大旱詔近臣條闕政許
成子時為禮部侍郎因論黎州守臣撫御失當而按
劾不加務存大體無怪乎上干隂陽之和如此其極
也疏入公㡯降二官放罷朝廷方議擇守會聞大使
司已遣官節制乃亟命朝奉郎通判成都府何德彦
知黎州節制軍馬用金字牌遞遣行其年十二月甲
申也於是節制自舊寨歸留統領官傅順董炤軍正
程伯雄在後寨捍敵
己巳賜朱熹諡曰文
太常博士章徠初議諡曰文忠考功郎中劉彌正覆
諡議曰諡古也複諡非古也諡法曰諡生於行者也
苟當於行一字足矣奚複哉其議略曰六經聖人載
道之文也孔氏没獨子思孟軻氏述遺言以持世斯
文以是未墜漢儒於經始采掇以資文墨涉隋唐間
河汾講學已不造聖賢閫域最後韓愈氏出其文近
道盖孔氏之道頼子思孟軻氏而眀子思孟軻之死
此道幾熄及本朝而又眀濂溪横渠二程子發其微
程氏之徒闡其光至公而聖道燦然矣初太常議以
文忠諡公按公在朝廷之日無幾正主庇民之學鬱
而不施而著書立言之功大暢於後合文與忠諡公
似是而非也有功於斯文簡矣而實也本朝歐蘇不
得諡文而得之者乃楊大年王介甫介甫經學不得
為醇其事業亦有可恨大年政復文士耳文乎文乎
豈是之謂乎世評韓愈為文人非也原道曰軻之死
不得其傳斯言也程子取之公晚為韓文考異一書
豈其心亦有合與請以韓子之諡諡公從之乃諡曰
文
乙亥詔諸州毋糴職田租
是歲諸路旱蝗
揚楚衡郴吉州南安軍盗起
關外諸將私役諸軍
關外諸軍多為諸將私役其間軍士有因食貧而為
手技者則又拘而使之否則計日而責其工直以故
士日益貧家子欽是歲知金州遇歲杪有軍士夜揭
民居之楮鏹者為廂廵所縛子欽怪而問之曰某粗
能抄紙本將日責抄紙若干張未嘗給其直也計無
所從出故至是耳子欽憐而釋之金州惟西門一軍
頗富盖其壁壘在崇岡之上家有荒田始鋤之以植
菜久而知其利也則更之以粟麥歴年既久墾植益
勤遂以足食乃知屯田誠為大利要在使其樂為之
耳
嘉定三年(庚午)春正月甲辰詔招諭羣盗
詔曰朕以眇躬君臨方夏眀有未燭德有未孚頃緣
奸臣妄開邊釁科役繁重人不聊生旱蝗頻仍吏不
加䘏使吾赤子皆轉徙而無依而彼奸民因誘脅以
為暴静言致寇敢昧責躬近而淮楚兩郡之間遠則
江湖數邑之地生齒遭其蹂躪室廬致於毁焚惕若
興懷為之旰食今禁旅揚威而並進鄉豪戮力以争
先震疊無前蕩平有日言念脅從之衆豈皆好亂之
氓與其假息以偷生孰若轉禍而為福今則宏開禁
網誕布寬書推予不殺之仁畀爾更生之路儻復舊
業即為良民尚惟郡縣字人之官共宣朝廷惠下之
澤亟蘇民瘼庸副朕心其楚衡郴吉州南安等處盗
賊惟捕渠魁外其餘脅從並行原貸許以自新
詔戒監司守令
詔曰歲比旱蝗民食不登捐瘠流亡良可哀痛朕蠲
租發廩日夕惴惴惟恐賑䘏弗及亦冀在位有以分
朕之憂而監司守令鹵莽具文未副朕志其能按察
而無拘攣歟撫字而無刻剥歟不然何吾民不安業
而忍為盜賊之歸也繼自今以體國為心以舉職為
能旌褒選擢朕不汝靳其或緣奸作邪營私自豐俾
上德壅於下下怨叢於上厥有常憲斯言不渝毋忽
丙午雨土
癸丑雷
二月辛酉黎州蠻復寇邊
羌人自艮溪寨下用皮船渡河攻相嶺寨統領官董
炤引所部兵百餘由寨後突出禦之賊登堡子城炤
又逐之賊自旦至晚不得食走之河岸衆已疲矣西
漢地土丁知賊飢困欲馳下勦之炤恐分其功戒土
丁毋得進會日暮炤移泊薑地寨夜羌人秉燭過船
若將遁者而滅炬載兵以來詰朝再戰賊兵數倍炤
不能支賊乃拔兵而去後五日丙寅新守何德彦至
州視事安癸仲還眉州又十日總管馮興以制置大
使司之命部西兵三百至州賊不復出黎州舊有㨂
丁二千義勇二百德彦至乃核實丁籍擇其少壯者
千四百四十為揀丁餘四千二十九為衍丁又增招
義勇二百人月增支米三斗醬菜錢一千通舊為錢
八引西南極邊六寨薑地相嶺新舊安静聖婆城艮
溪舊以飛山及州禁軍更戍地多烟瘴戍者憚之德
彦因命所增二百人將家分戍六寨罷飛山義勇之
更戍者三百人减中右軍更戌者之糧而以其錢為
增兵之費報可是年八月癸酉也時沉黎賦入至薄
總領所歲以蒲井鹽千八百桶贍之軍所需皆仰給
於卭雅乾道癸巳邊隙一開始以州鎮火牌戸及㳂
路居民遞運四千石上邊謂之短運慶元乙夘吐蕃
入寇郡始税戶人夫徑行三百里謂之長運至是蓄
卜連年入寇夫運益頻遠近之民俱罹其擾矣
丁夘配籍贓吏
前知崑山縣徐提之縣丞范大雅犯贓刺面配英德
府賓州仍籍其家
壬午命王居安督捕洞寇
三月己亥又命曹彦約知潭州恊力督捕先是去年
十二月壬申徙煥章閣待制知隆興府趙希懌為龍
圖閣待制知平江府至是又遷寳謨閣待制知潭州
史彌堅為寳文閣待制提舉江州太平興國宫而權
工部侍郎王居安為集英殿修撰知隆興府兼節制
兩路軍馬三月己亥又以朝請郎湖南轉運判官曹
彦約為直秘閣知潭州兼權轉運司事居安字簡卿
黃巖人進士高第韓侂胄死之日自館職擢為諫官
俄以事改起居郎又坐它累奪一官罷去江淮盜起
復官知太平州除直龍圖提點浙西刑獄公事甚有
風采乃召為工部侍郎使之平賊彦約字簡夫南康
人知名士也開禧末除知澧州未上會金入淮漢簡
夫攝守漢陽堅守不動用是遷兩官提舉湖北常平
公事又遷提刑簡卿至江西賊方四出廣帥廖俁遏
其入嶺之路賊遂出没洪潭間頃之又移梅嶺摧鋒
軍擊賊者殱焉
三月丁酉蠲逋負
都城及荒歉諸州民間逋負悉蠲之
庚子賜彭龜年謚
曰忠肅
甲寅捕殺楚州賊首胡海
久雨
丙辰釋兩浙州縣繫囚四月乙丑决行在繫囚釋杖
以下
是春四川制置大使司收錢引
陳咸逢孺既收錢引半界而引直僅為鐵錢五百有
竒若關外用銅錢則每引止直百七十錢而已制置
大使安觀文丙患之是春議欲復收半界提舉茶馬
張震首出馬價寬剰錢三百萬緡為助大使司益以
二百萬緡既而遂欲盡收九十一界錢引二千九百
萬緡其千二百萬緡合諸司之力餘千七百萬緡令
民間每百引貼納三十引收兑逢孺謂三年三兑失
信於民且貼頭太多民有折閱之患不如量力止毁
九十三界新引千二百萬緡如此止餘兩界通行公
私皆受其利安公怒即榜諭軍民以為九十一界錢
引係前宣撫程松增印五百萬道所以錢引價低軍
民皆受其弊使司今措置與茶馬兩司收鑿五百萬
外餘二千四百餘萬合係總領所以新引收兑自七
月十七日以去如支軍人折估並合以新引支遣如
欲支舊引即合支貼頭錢所有九十一界錢引自十
月以去斷不行使檄至逢孺堅持不行安公益怒六
月辛酉逢孺未視事有御前軍四人直入吏舍縳都
副吏三人以去逢孺愠即以印付屬官稱疾申大制
司乞致仕先是誅曦之歲副宣司遣官剗刷四路錢
物得五百萬緡以助總所贍軍既三年矣至是或言
自講和罷兵减汰之後用度日省總所歲計已是有
餘當還制司前日所寄五百萬緡以備對鑿其參議
官毛璞等調護久之卒兊九十一界二千九百餘萬
緡其千二百萬緡以茶馬司羡餘大使司空名官告
總所樁管度牒金銀對鑿餘以九十三界收兑又剏
造九十四界錢引五百萬緡以收程松所增之數應
民間輸納者每引百貼納八千盖二司之說並行然
總領所收兊舊引皆以金銀品搭率用新引七分金
銀三分銀色下而秤虧官吏因以為利其實每舊引
百貼納二十引乃得之應民間已用舊引輸官者總
領所復却還令兑新引卒不能守其初約也所謂大
制司二百萬緡者其半以三路鹽井戸月額每三萬
斤科賣不理選限將仕郎一道計直千緡三路十七
州共賣一千道計直者萬緡其半則以給賣没官鹽
井舊民戸沒官之井自建炎以來依坊場法召人投
買除引息土産稅錢外量增課息嘉定元年逢孺始
從總領所榜賣給為永業得錢數十萬緡至是大制
司以為計司速於求售酬未當直再召入實封投買
又得錢近百萬緡初下令悉輸舊引于官以充對鑿
之數後潼川劉師文申明復令自十二月以後盡輸
新引盖自元年三年兩收舊引凡二千五百萬緡有
竒而引直遂復如故向使計司非有樁積金銀之富
又安能收此泛濫不行之劵乎今四川諸郡歲輸黃
金千五百兩銀十六萬餘兩而總所大率有收無支
掌計者謹視而善藏之則子母相權引法終不壊矣
故詳志之
夏四月癸亥李元礪犯南雄州
游騎至韶石會江湖諸司言元礪請降而王簡卿未
有所白乃少俟之既而簡卿言元礪降書侮嫚有甘
罰錢之語賊既不能入廣復犯江西起復奉議郎知
吉州史定之彌堅兄子也當未至官時賊已大作及
是詔定之量易内地一等州郡差遣而命簡卿兼知
吉州時池州副都統制許俊江州副都統制劉元鼎
皆在江西頻戰不捷簡夫親與賊戰亦失利(案夲紀許俊劉)
(元鼎曹彦約之敗俱在六月)
丙寅詔恤殘破州縣
民經賊蹂踐者監司守臣安集之五月淮賊悉平
詔寬恤淮東殘破州縣
戊辰賑行在軍民
出内庫錢二十三萬緡
五月甲辰詔看詳封事
去年旱蝗百官應詔封事兩省擇可行者以聞
乙巳命督捕海寇
行下沿海諸州
戊申經理兩淮屯田
庚戌以江陵忠勇軍隸御前
久雨
癸丑發豐儲倉米賑貧民六月壬戌命有司舉行
寬恤之政十有九條
是月追贈朱熹官
中大夫寳謨閣直學士寳慶三年贈太師追封信
國公紹定三年改徽國公淳祐元年帝幸學以熹
列于從祀
贈處士蔡元定官(案宋元通鑑在二年)
贈廸功郎制曰士之遇不遇天也其或擯斥於生前
而獲伸於死後天理昭昭未有久而不定者爾學問
有源操履無玷杜門著書初無與於世者不幸見誣
亦遭遠謫今是非已定爾則殂矣朕甚愍之其贈以
官慰爾泉下死雖莫贖尚知享哉元定二子曰淵
號節齋先生曰沉文公之高弟也號九峰先生沉有
子曰抗號九軒能世其學擢第歷清顯終于參預天
之昌蔡氏也至矣
六月丁巳朔日有食之
己夘詔核實軍籍
三衙江上四川諸軍主帥核實欺冐者以贓論王
釜之總計也制置大使司奏乞減三路兵籍以八萬
一千人為額有闕乞招填然兵籍舊為八萬九千人
吳曦亂後僅存七萬餘人雖云減額八千若盡招填
實增萬人矣會朝廷泛行下三衙江上及四川諸軍
覈實詭填虚額遂止三路官井舊法令人承煎自
軍興總領所已依官田法召人投買得錢數十萬緡
大使司以為未及價復賣之又得錢百萬緡入制司
激賞庫王釜以為失信檄止之大使司乃以計所負
制司廣惠倉米三十萬石言於朝釜之議遂格
秋七月辛夘禁增廣圍田
癸夘定南班宗室員
為三十員
八月乙亥大風拔木
是月臨安府蝗
九月丙戌朔嚴陞差將校法
詔三衙江上諸軍陞差將校必以才藝年勞其徇私
者臺諫及制置總領劾之
冬十月乙丑詔四川總領所毋受宣制(案四川捴領舊屬宣撫節制)
壬申雷
十一月癸巳賞楚州平賊功
乙巳議收浮鹽
遣朝士二人往兩浙路與提舉官議
是月李元礪廹贛州南安軍
朝廷以重賞募人擒捕之
十二月丙辰詔安集流民
江淮諸司嚴飭守令安集
戊午婁機罷
丙寅趙師&KR0759;罷
師&KR0759;免兼知臨安府軍器少監兼國子監司業陳武
免兼司業先是十一月間府民有因訟行賕者事連
武學生柯子冲盧德宣(案師&KR0759;傳作盧宣德)府命付理院械繫
之案上當贖銅七斤師&KR0759;為府尹書判各决竹篦二
十押出府城仍申國子監照會士論譁然以為不可
諸生乃陳詞于學官時曾凖為武學博士劉靖之為
武學諭二學官為備申監監以申尚書省及御史臺
諫院府尹伺知之乃委罪於司理參軍趙師䕫對移
錢塘丞兩推吏皆勘斷而臺省無所施行右學之士
遂詣都省投牒會史右相以所生母大祥給不入堂
假一月執政出語頗抑士士愈不平復羣禀司業及
學官學官往見二參預白之其詞皆支離而有忿意
雷孝友有豈應為兩士人罷一尚書之語乃見右相
右相亦謂不善平章激而至此於是監學以状申都
省乞施行既而累日不報武學生周源等遂空學赴
監投牒繳納綾紙不肯歸齋其詞云竊聞韓魏公三
朝之元老不押班朝儀之小節當時臺諫論之直以
為䟦扈不臣楊和王再造勲臣為國招軍誤刺輦官
當時臺諫論之猶以為當與齒路馬者同誅今來趙
帥不經本監不申朝廷輙取天子之學生撻之公庭
之下斥之國門之外其蔑視學校不有君父較之不
押班刺輦官之事輕重為何如况趙帥本權臣之死
黨奴事蘇周賄結貪相姦回駔儈暴虐貪殘實小人
之渠魁其視善類不啻冰炭當時譏之者曰姦邪誰
不附韓王師&KR0759;於中最不臧手拾骰錢諛寵婢身當
傳酒舞齋郎叩頭雅拜尊師旦畫膝為書薦自強更
有一般人不齒也曾學狗吠村庄此皆小人之不屑
為在彼乃甘心為之更化之後前日黨韓之人誅斥
殆盡而斯人蹤跡詭秘獨能漏網朝廷所以抆拭而
用之者特以小人有材或能辦事今既經年徒聞貪
酷之聲殊失期待之意尚書天子之喉舌京兆四方
之觀瞻彼方借叨非據偃然自大謂秦無人前此肆
無忌憚特為天子結怨於民今兩生之辱是為天子
結怨於士孟子曰無罪而殺士則大夫可以去源等
嘗具状申監乞備申臺省又嘗訴于朝省訴于臺諫
待命數日杳不聞報源等竊恐朝廷以常程公事視
之竊惟祖宗二三百年養士之澤一旦掃地此豈小
故而趙帥不有朝廷不存學校履霜堅冰漸不可長
紹聖報復之禍尤可寒心源等不肯上負聖天子教
育之恩為國遠慮義激辭憤誓不苟生而欝勃之氣
竟無所伸諸生見幾而作多已告假所存無幾源等
亦何面目復為天子學生所有勅給綾紙隨状繳納
其有未及將到者别状申繳於是監學以諸生状詞
繳申臺省且併乞罷黜武學二學官又偕國子監丞
孫礿博士林瑑簿俞建正張方錄虞萬太學博士姚
師臯臧辛伯正宣繒錄林坰俱詣宰執白之退即家
居待命其月十四日乙酉也是日府尹稱疾乞告詔
予五日丙戌太學之士亦詣監投牒其詞云竊惟祖
宗建立學校幾三百年所以崇奬士類靡所不至中
興以來高宗孝宗尤切加意今有事關國體傳之四
方殊駭觀聽如武士柯子冲盧德宣初無罪累而臨
安府守臣以私意羅織鍜鍊令自誣服而又撻之公
庭逐之國門之外始聞而疑之以為守臣雖横宜不
至此已而信然乃求其說而不可得相與言曰撻辱
一節曾申監乎曰無之斥逐一事亦嘗奏聞乎曰無
之始為之大駭以為朝廷猶有紀綱臺諫猶有公論
學校猶有師儒而守臣敢輙為此何也在學法生員
有過自有五等之規甚者乃始奏而行之然在祖宗
盛時天涵地育護養廉耻士不幸罹于咎者盖鮮惟
曩歲權臣得志之初始斥逐忤己者五六人雖然猶
未敢加以鞭撻也猶有待於畫旨也今守臣乃為權
臣之所不敢為是可忍也孰不可忍也右學諸生已
訴之臺省且復相率而去矣竊謂文武雖分而道則
同學校雖二而體則一是用不避誅責冐犯申禀伏
乞備申朝廷敷奏施行無使異日天下誦之國史書
之曰守臣撻逐天子生員自今日始幸甚幸甚陳武
得之復為備申都省府尹聞乃上章待罪其自辯訴
甚悉而理終屈先是諸生既訟于御史臺而殿中侍
御林琰監察御史徐宏鄭昭先共議牒府苐云請照
會士人所陳逐一行遣無為具文招惹詞訴而已及
事益激乃始奏劾獄官趙師䕫以為不分眀指定雷
列具呈遂致一等遭辱有傷學校事體乞將師䕫罷
黜獄吏決配執政知士論不可遏丁亥畫旨府尹放
罷戊子詔獄官放罷二吏送浙漕司從杖一百斷勒
永不收叙而二人無所處分武再與二學官連銜申
乞罷黜己丑尚書省劄下令學官安職士人歸學庚
寅陳武曾凖皆供職辛夘省劄令更切曉諭諸生歸
齋壬辰靖之乃趨學與武凖面諭諸生而諸生之意
未已監丞孫礿博士臧辛伯皆稱疾不入詔予告一
日十二月丁巳尚書省劄下令學官各安職守又劄
臨安府今後兩學士人或因公事合行追會先當申
國子監候報乃施行而太學之士復詣檢鼓院進狀
庚申學官連銜再乞罷黜武又面見執政求去後六
日乃有是命於是曾從龍以權禮部侍郎兼中書舍
人暫兼國子監祭酒劉爚自浙西提刑召為國子司
業王柟自吏部郎中兼右司郎官除將作監兼知臨
安府丁夘凖與太府寺主簿金式兩易靖之與太社
令陳貴誼兩易趙書復引疾求去章再上不許而礿
出知漢陽軍辛伯添差通判鎮江府凡紛紛踰月乃
定既而博士林瑑亦求去四年正月乙未除知興化
軍二月丙子復有旨趙書兼詳定勅令官閠月甲申
朔陳武兼秘書少監武聞二士被撻以足頓地曰辱
我同舍又語人曰趙書可罪武諭乃劉左史之子宜
有家法趙書既為諸生所攻眀年竟以事奉祠而去
不復再入矣御史臺奏臣等近據武學生周源等
狀訴柯子冲盧德宣為臨安府夏楚庭辱事本臺繼
牒本府照會士人所陳事理逐一行遣無致具文引
惹詞訴據本府申因鍾眀違法立約倚當張沂田産
内得錢經營關節案内追到元經營人府學生梁子
垕武學生柯子冲盧德宣等已據各人供招委有交
涉本府照條定斷一時書判從輕闊略其推吏戴安
禮等鹵莽不照體例分别致將柯子冲盧德宣與府
學生梁子垕同行夏楚繼而本府舉覺係司理趙師
䕫對移錢塘縣丞戴安禮斷勒沈謙勘斷照得上件
事趙師䕫身為勘官自合分眀指定武學各有所屬
今乃雷列具陳遂致一等遭辱有傷學校事體况士
子所陳非係重囚司理院却用第一等枷戴一囚帽
可見獄官縱吏違法故將士類凌蔑特將司理趙師
䕫罷黜人吏戴安禮沈謙决配施行伏候勅旨
是日李元礪就擒
元礪欲圖羅世傳而先為世傳所縛其徒就執者二
十有八人於是江南湖南二帥司皆言十二月十一
日大戰於秋平野當日已時生擒元礪而湖南又言
本司不敢争奪已解赴江西安撫司矣奏未至會鎮
江都統制畢再遇朝歸以是月壬申内引朝論欲遣
再遇討之未决眀年正月江西奏呈乃命王簡卿同
許俊召募土人識認元礪正身訖照條盡法施行
辛巳黎州青羌曳失索降
努兒結以乾道九年之春盗邊淳熙十一年之秋歸
漢十二年之春被縳努兒結之弟三開以十四年之
秋復讐三開之弟失落盤以十五年之夏納欵努兒
結之子曳失索以慶元元年之春再為報復之事至
是冬納欵始終凡三十六年云
是歲賑諸州大水
臨安紹興府嚴衢州大水賑之仍免其賦
