宋宰輔編年錄卷三宋徐自明著
真宗(至道三年)
四月乙未李至李沆並參知政事
初李至以太平興國八年十一月除參知政事雍
熙二年正月以目疾罷授禮部侍郎李沆以淳化
三年除參知政事四年罷歸故官守給事中真宗
為皇太子以至與沆並為賓客是年三月癸巳真
宗即位四月以李至為工部尚書李沆為工部侍
郎並參知政事沆再執政踰年咸平元年十月拜
相
五月壬申李昌齡罷參知政事(自戶部侍郎責授忠武節度行軍司馬)
責昌齡等詔曰(具官李昌齡)擢列台司預聞國政恣行請託深
亂朝經可責授忠武節度行軍司馬
昌齡自至道二年二月除參知政事至是年五月
罷執政踰年昌齡之貶坐與王繼恩胡旦謀立楚
王元佐故也
六月乙巳錢若水罷同知樞密院(自工部侍郎罷為集賢院學士判院事秘)
(書省即昭文館史館集賢院謂之三館集賢院有學士修撰直院校理官制㳂革)
若水以至道元年正月同知樞密院事是年六月
罷執政二年上即位若水以母老請解機務章再
上乃得請告謝便殿命坐慰勞入對苑中從容數
刻上問近臣誰可大用者若水言中書舍人王旦
有德望宜任大事上曰此固朕心之所属也遂以
本官判集賢院事卒贈戶部尚書諡宣靖
八月己亥曺彬樞密使(自鎮海軍節度使檢校太師兼侍中依前官充)
向敏中夏侯嶠並樞密副使(敏中自戶部侍郎同知樞密院事除嶠自給事中除)
嶠字峻極濟州人
彬除樞密使制曰朕夤恭守位寤寐求賢逖懷三代之
英用濟萬幾之務咨諏舊德夾輔皇家(具官曺彬)歴任三朝
折衝千里有功不伐惟善是師早自中樞出臨外閫奠
邦撫俗嘉績藹然𫝊召入朝體貌斯厚俾登樞近以弼
事功書所謂心膂股肱兹有望也
彬自太祖朝初拜樞密使太宗嗣位加中書門下
平章事居職八年出鎮天平後以北伐契丹攻涿
州失利責右驍衛上將軍至雍熙四年起彬為武
寧軍節度使真宗即位復平章事召入為樞密使
兼侍中罷旄鉞仍以向敏中夏侯嶠並為樞密副
使上謂之曰宥司要領尤重必素有名望端亮謹
厚處之乃可鎮静而責成彬以耆舊冠樞衡之首
敏中及嶠助之兵機邊要有所望矣敏中明辨有
材略遇事敏速先是西北用兵敏中專主謀議至
於二邊道路斥堠走集之所莫不周知嶠在藩府
最舊故首加擢用焉令曺彬赴中書禮上彬請就
樞密院上以彬位兼將相特寵異之(長編)
同日趙鎔罷知樞密院事(自宣徽南院使罷為夀州觀察使)
李惟清罷同知樞密院事(自刑部侍郎罷為御史中丞)
(國朝待遇大臣終始恩禮前執政苟不以罪去有復為三司使者御史中丞知通進銀臺司者兼秘)
(書監者南窗紀談)
鎔自淳化四年十月除同知樞密院事至道元年
四月知院事至是年八月罷在樞府踰二年惟
清自至道三年正月除同知樞密院事亦以是年
罷在樞府凡八閱月惟清俗吏在西府無人望用
是罷為御史中丞惟清怫欝乃肆情弹擊
咸平元年(戊戌)
十月戊子吕端罷相(為太子太保)
制曰朕以冲𦕈獲紹慶基台宰舊臣素所尊任而夙夜
盡瘁腠理愆和言念勤勞式申褒禮(具官吕端)朝之雋老人
所具瞻茂同寅亮采之勛罄送往事居之節允繄重德
共守成規而體力未康保頥是切不欲重煩於機務庶
諧嗇飬於清眀用解鈞衡載崇天秩尚賢叙舊不其至
歟
端自至道元年四月拜相至是年十月罷相太宗
凡二年相真宗踰年上居憂日對輔臣於禁中
每見吕端等必肅然拱揖不以名呼端等再拜而
請上曰公等顧命元老朕安敢上比先帝及御崇
政殿召端等訪以軍國大事經久之制端陳當世
急務皆有條理上甚嘉納端久被疾詔免朝謁累
上疏求解至是得罷因入謝上謂端曰以卿有假
告不欲煩以政事庶就頥飬凡在告三百日賜祿
如故卒贈司空諡曰正惠
同日張齊賢李沆並相(齊賢自戶部尚書知安州召拜兵部尚書同中書門下平章事)
(復相沆自戶部侍郎恭知政事依本官同中書門下平章事監修國史)
齊賢拜相制曰王者司牧黎元誕敷於政典注意台宰
登翊於化源以爾(具官張齊賢)早事先朝歴登二府藹然碩
望久服大寮肆朕纂承熟聞風采爰旌舊德俾贊鴻機
冠乎政庭付以樞柄使予垂拱而治者兹有望於良弼
也
沆拜相制曰朕奉若先憲思皇政經疇咨濟治之賢光
輔守成之業詢於公論俾正台衡(具官李沆)挺操塞淵含章
博雅翊贊先聖賓護承華挹其肅哲之風資予輔導之
益纉戎在始敷政是毗堅眀納忠練逹成務俾膺爰立
用副具瞻謹憲度而叙九功乂臣工而安四鄙勉於補
職副此注懷
齊賢自淳化二年九月與李昉並相四年六月罷
為尚書左丞至是自安州召拜復相二年十一月
南郊畢拜門下侍郎兼兵部尚書沆既拜相二
年十一月契丹寇邊上幸河北命沆留守京師肅
然南郊畢除中書侍郎四年三月除門下侍郎五
年十一月南郊畢除右僕射十二月以宰臣吕蒙
正李沆各兼門下侍郎舊制三公三師左右僕射
平章事並兼兩省侍郎學士宋白梁周翰草二相
制書匆遽遺忘舊制既而上問白等不能對第請
改正不復䧏制止帖麻用印别書告賜之故沆初
自門下侍郎加僕射輒去其兼官蓋失之也上
之初即位沆日取四方水旱盗賊奏之參政王旦
以為此細事不足煩聖聽沆曰人主少年當使知
人間疾苦不然血氣方剛不留意聲色犬馬則土
木兵甲禱祠之事作矣吾老不及見此參政他日
之憂也沆沒後真宗朝陵展禮封山行慶鉅典盛
儀無所不舉旦為相每思沆之言嘆曰文靖聖人
也時號聖相云(長編)時西北用兵邊奏日聳便殿
延訪或至旰昃弗皇暇食旦慨然謂沆曰安能坐
致太平吾人得優游宴息乎沆曰國家強敵外患
足為警懼異時天下宴然人臣率職未必高拱無
事君奚念哉沆在中書未嘗密進封章上嘗詢其
故沆曰臣備位宰相公事當公言之苟背同輩密
有所啟此非讒即佞臣實嫉此事豈復自為之耶
上再三嘆賞真宗嘗遣使持手札問沆欲以後宫
劉氏為貴妃沆對使者自引燭爇之附奏曰但道
臣沆以為不可其議遂寢上雅敬沆嘗問治道所
宜先沆曰不用浮薄新進之人此為先上問其人
沆曰如梅詢曾致堯等是矣上深然之故終沆之
世數人卒不進用皆得厚重之士由沆之力也沆
自言居重位實無補萬分惟四方言利害事者未
嘗一施行聊以此報國爾朝廷防制纖悉備具或
徇所請妄有更張所傷多矣沆重厚淳質對賓客
寡言人有請求無所辨别既抑退失望則多歸咎
焉沆亦不以介意弟維嘗乘間勸沆稍屈意接納
士大夫沆曰吾非不知也然今羣臣皆得升殿言
事無所壅蔽封章論奏多下有司吾悉見之矣至
於西北大計朝廷所欲聞者搢紳中如李宗諤趙
安仁皆一時英秀與之談猶不能啟發吾意餘又
何足與之接語乎勉強酬言吾不能也沆不求
聲譽嘗喜讀論語或問之曰為宰相而論語中節
用愛人使民以時兩句尚未能行聖人之言終身
誦之可也
(元城先生語錄曰先生與僕論本朝名相先生曰本朝名相固多矣然最得大臣體者惟李沆丞相)
(僕曰何以眀之先生曰李丞相每謂人曰沆在政府無補報國惟四方所上利害一切不行耳此大)
(似失言然有深意且祖宗之時經變多矣故所立法度極是稳便如老醫看病極多故用藥不至孟)
(浪殺人且其法度不無少害但其利多耳後人不奏事知遂欲輕改此其害所以紛紛也李丞相每朝謁)
(畢必以四方水旱盗賊不孝惡逆之事奏聞上為之變色惨然不悅既退同列以為非問丞相曰吾)
(儕當路幸天下無事丞相每奏以不美之事以拂上意然又皆有司常行不必面奏之事後幸已之)
(公不答數數如此因謂同列曰人主一旦豈可不知憂懼若不知憂懼則無所不至矣惟此兩事最)
(為得體在漢之時惟魏丞相能行此兩事後之為相者則或不然好逞私智喜變祖宗之法度欺蔽)
(人主惡言天下之災異喜變法度則紀綱亂惡言災異則人主驕此大患也)
同日李至罷參知政事(自工部尚書罷為檢校太傅武勝軍節度使)
制曰晉軍謀帥本詩禮以兼資申伯于宣仗文武而為
憲眷吾舊德力贊洪鈞俾因分閫之雄式叶建侯之利
(具官李至)風規俊異器業該詳頃以夙名賓于望苑儀刑斯
属實望載隆爰疇羽翼之勤荐領股肱之任正辭亮節
盡瘁首公是用裂右地之山河建元戎之旌纛茂遵曩
制誕布崇恩期偃息以作藩庶愷悌而綏福
至太宗朝執政二年以目疾求罷遂為太子賓客
真宗即位復恭大政踰年至以目疾解機務及授
旌鉞入見懇辭上曰此唐朝故事廢之久矣特命
振舉示優賢也又賜御製詩寵其行
己丑温仲舒罷恭知政事(自戶部侍郎罷為禮部尚書)
夏侯嶠罷樞密副使(自給事中罷為戶部侍郎翰林侍讀學士翰林學士自夏侯嶠始)
仲舒自至道三年正月除恭知政事至是年十月
罷執政幾二年以禮罷去仲舒有應務才與寇凖
同進人謂之温寇吕蒙正為相嘗援進仲舒及用
乃反攻蒙正君子非之卒贈左僕射諡恭肅嶠
自至道三年八月除樞密副使亦以是年十月罷
在樞府踰年嶠在東宫最久故率先擢用至是以
疾求罷除翰林侍讀學士兼秘書監嶠淳謹無過
在近列恩顧甚異景德元年卒贈兵部尚書講
讀之職自唐有之五代以来時君右武不暇嚮學
故此職亦廢太宗崇尚儒術嘗命著作郎吕文仲
侍講寓直禁中然名秩未崇真宗奉承先志首置
此職班秩次翰林學士祿賜如之侍讀以命嶠及
楊徽之侍講以命邢昺焉(事略)
同日向敏中恭知政事(自給事中樞密副使遷兵部侍郎除)
楊礪宋湜並樞密副使(礪自翰林學士給事中知制誥遷工部侍郎除湜自翰林學)
(士中書舍人遷給事中除)
礪字汝礪湜字持正並京兆人敏中自淳化四
年十月除同知樞密院事至道元年四月除恭知
政事三年八月除樞密副使咸平元年十月復命
為恭知政事三年正月敏中從幸大名属宋湜被
疾命兼權同知樞密院事真宗命重臣撫邊六月
為河北河南宣撫大使執政僅四年三月召入拜
相礪舉進士第一真宗為襄王以礪為記室東
宫建兼右諭德及即位遂召用焉居樞副幾一年
二年八月卒真宗冐雨臨其喪礪居委巷乘輿不
能入真宗為步進益嗟悼之謂宰相曰礪介直清
苦方當任用遽此淪謝甚可憫也贈兵部尚書
太宗嘗稱宋湜為佳士以右補闕知制誥與王化
基李沆並命既除副樞從真宗幸澶淵遇疾真宗
許其先歸賜以衾褥且曰此朕所常御者雖故弊
亦足以禦道途之寒也又遣中使護送之次澶州
卒及真宗再幸河朔追悼之加贈刑部尚書諡忠
定湜秀穎有噐識又善引重後進云
咸平二年(己亥)
六月戊午樞密使兼侍中曺彬卒
彬自至道三年八月復為樞密使是年六月卒居
樞府三年彬性仁恕清謹遜言恭色在朝廷未嘗
抗辭忤旨亦未嘗言人過失博覽強記善談論被
服雅同儒者伐二國秋毫無所取位兼將相未嘗
以等威自異彬歸休閉閤門無雜賓保功名守法
度近代良將稱為第一彬被疾真宗臨視手和藥
賜之賜白金萬兩因問以後事對曰臣無事可言
臣二子材噐可取臣若内舉皆堪為將真宗問其
優劣對曰璨不如瑋卒年六十九訃聞上震悼流
涕廢朝五日親為發哀於後苑贈中書令諡武惠
追封濟陽郡王璨仕至河陽節度使同平章事瑋
為宣徽北院使簽書樞密院事父子俱配食清廟
彬與趙普配享太祖廟庭瑋配享仁宗廟庭慈聖
光獻皇后彬第五子尚書虞部員外郎玘之女也
第七子琮仕至馬軍副指揮使琮孫詩尚魯鄒國
大長公主
(本朝曺武惠配享太祖武穆配享仁宗韓忠獻配享英宗文定配享徽宗父子配享自昔所無也)
(揮麈錄)
七月己丑王顯樞密使(自横海軍節度使兼御史大夫依前檢校太尉充)
制曰朕纘承大寳臨御萬邦常念機務之繁蒸黎之重
若涉未濟惕然靡遑圖任舊人冀成元化(具官王顯)忠厚成
性沉䧺有謀翊佐先朝亟居大任齋壇授鉞鉅屏臨戎
克樹風聲布於遐邇俾司宥密為朕股肱
顯自太平興國八年六月拜樞密使淳化二年罷
是年復召拜樞密使
咸平三年(庚子)
二月癸亥王顯罷樞密使(自檢校太尉罷為山南東道節度使同中書門下平章事)
顯再入樞府踰半年顯從真宗伐契丹車駕還
京乃以使相罷之四年五月顯以定州駐泊都部
署兼河北諸州水陸計度都轉運使
同日周瑩王繼英並知樞密院事(瑩自宣徽北院使遷宣徽南院使除繼英)
(自客省使遷宣徽北院使除)
王旦同知樞密院事(自中書舍人翰林學士除)
瑩瀛州人繼英開封人旦字子眀大名人瑩少
給事于晉邸太宗即位擢簽書樞密院事宣徽院
諸房公事諸房自後不復置云繼英事真宗于
藩邸至是並知樞密院事旦少好學父祜噐之
嘗手植三槐于庭曰吾之後必有為三公者真宗
即位旦為翰林學士嘗奏事下殿真宗目送之曰
與朕治平天下必此人也是年遂有此除錢若水
名能知人嘗見旦曰真宰相噐也若水為樞密副
使罷召對苑中問誰可大用者若水言旦可大用
真宗曰吾固已知之矣(事略)
十一月丙申張齊賢罷相(罷歸兵部尚書班)
制曰昨以陽律肇升會朝典禮笙鏞備樂冠劒在廷不
意宰司忽虧儀範用眀常憲誕告具寮(具官張齊賢)頃忤先
帝亟歸外藩洎朕纂承復膺委任位崇喉舌職在鈞衡
居三事之崇享萬鍾之厚屬當大禮表率周行而乃酣
醟杯觴欹傾冠弁瀆兹朝著悖我盛儀合寘典刑用紏
違慢念久更於大用尚曲示於寬恩期乃省躬知予宥
過
齊賢自咸平元年十月與李沆並相是年十一月
罷居相位凡二年齊賢與沆共事情好不叶自
負有致君之術每敷奏不直致議者以為疎闊日
南至羣臣朝會齊賢被酒冠弁欹側幾顛仆殿上
御史中丞劾齊賢失儀齊賢自陳因寒威飲酒禦
之遂致酒醉謝罪上曰卿為大臣何以率下朝廷
自有典憲朕不敢私由是下制齊賢罷守本官歸
班尋令為涇原等州安撫經略使遷右僕射五年
十月丁亥齊賢自右僕射判永興軍府事貶太常
卿分司西京
齊賢貶分司西京制曰早階顯重荐陟公台位居端揆
之崇任總藩維之劇官師之重儀刑式瞻而乃悅媒氏
之甘言利寡婦之私帑訟端是搆物議交喧宜用小懲
俾循深咎
先是故相薛居正孫安上不肖嘗詔毋得貿易其
第向敏中違詔貿之會居正子惟吉[婺-矛+牙]婦柴氏將
携貲産適張齊賢安上訴其事柴復訴敏中賤質
居正故第又嘗娶已不許故教安上訴其事誣告
母且隂庇之真宗既罷敏中時齊賢已先罷相自
右僕射降為太常卿分司西京下制責之景德初
起廢從東封還復拜右僕射從祀汾隂進左僕射
請老除司空致仕歸洛得唐裴度午橋庒有池榭
松竹之盛日與親舊觴詠其間卒年七十二贈司
徒諡文定齊賢姿儀豐碩議論慷慨有致君大略
趙普嘗薦齊賢於太宗遂用為相种放之起乃齊
賢所薦也齊賢四登兩府九居八座晚歲以三公
就第康寕福壽人罕能比然不事儀矩頗好治生
再入相數起大獄又與寇凖相傾人以此少之
咸平四年(辛丑)
三月庚寅吕蒙正向敏中並相(蒙正自行尚書左僕射除同中書門下平章事)
(充昭文館大學士三入相敏中自行兵部侍郎恭知政事除同中書門下平章事集賢殿大學士)
蒙正拜昭文相制曰外撫四邊内親百姓壹統類調隂
陽時惟弼臣兼總其職(具官吕蒙正)綽有文行冠於羣倫粤
在先朝已更大用久勞于外民具爾瞻宜復鼎司再持
國論祗若前憲毗予一人
敏中拜集賢制曰表正萬邦宣揚百度眷是股肱之任
其惟楫礪之求俯詢僉同用頒眀命(具官向敏中)噐宇宏遠
風規淑清鍳洞化原績周時務粤踐鈞衡之任茂成飪
實之和予嘉乃勲爰立作相佐王興化兹有望焉
蒙正以端拱元年二月拜相淳化二年九月罷四
年十一月復入相至道元年四月罷判河南府至
是年三月復入相凡三拜相在國朝以来凡三居
相位唯趙普與吕蒙正五年十一月南郊畢除守
司空兼門下侍郎敏中為河北河南安撫大使
至是召入
辛卯王化基罷恭知政事(自兵部尚書罷為工部尚書知揚州)
化基自至道三年正月恭知政事至是年三月罷
在政府凡四年化基在中書不以任補諸子官然
能訓導皆有所立子舉正為恭知政事舉元為天
章閣待制卒贈右僕射諡惠獻
同日王旦恭知政事(自給事中同知樞密院事遷工部侍郎除)
馮拯陳堯叟並同知樞密院事(拯自樞密直學士闕祠部員外郎遷右諫議大)
(夫除郎堯叟自樞密直學士主客中遷右諫議大夫除)
拯字道濟河陽人堯叟字唐夫閬州人景德元
年十二月王旦從上幸澶州雍王元份留守京師
遇疾詔旦馳還權留守事改尚書左丞執政凡六
年至三年二月拜相拯少時以文謁趙普見而
竒之謂曰子位與壽他日我若也堯叟舉進士
第一至是並拜同知樞密院事
四月乙未王欽若恭知政事(自知制誥翰林學士遷左諫議大夫除)
欽若字定國臨江新喻人舉進士甲科欽若以翰
林學士使西蜀還對于崇政殿即日有是除
六月己卯周瑩罷知樞密院事(自宣徽北院使罷為永清軍節度使)
瑩自咸平三年二月除知樞密院事是年六月罷
在樞府踰二年瑩在右府無他謀略及莅軍旅畏
懦自全所歴藩鎮率無善状
十月丁亥向敏中罷相(罷為戶部侍郎歸班)
制曰廟堂之上輔弼之臣實代天工式隆政夲或徇私
踰矩㒺上圖安其在公朝曷副僉属(具官向敏中)逮事先帝
嘗列中樞暨朕纂承遂正台宰翼贊之功未著廉潔之
操蔑聞喻利居多敗名無耻始營故相之第終興[婺-矛+牙]婦
之詞對朕食言為臣自昧宜從罷免用肅群倫
敏中自咸平四年三月與吕蒙正同拜相至是年
十月罷入相踰年初故相薛居正子惟吉婦柴氏
無子欲改適張齊賢惟吉有子曰安上訴其事柴
因上書訟敏中質其第虧價又嘗欲娶已不許上
問敏中敏中言實買安上居第近喪妻不復議姻
且未嘗求婚於柴既而聞其娶王承衍女弟責其
不實乃罷相知永興軍而貶齊賢先是翰林學士
宋白嘗就敏中假金不與白草制極力詆之有對
朕食言為臣自昧之語敏中讀之流涕(長編)
咸平六年(癸卯)
九月甲辰吕蒙正罷相(為太子太師)
制曰國有承弼時惟股肱入既頼於告猷退亦全其飬
素(具官吕蒙正)文雅之行簮紳所推出入兩朝揚踐三事經
百度之繁會集九功之惟和夙夜致勤腠理生疾願辭
衡石屢削疏封重違至懷式隆優命
蒙正自咸平四年三月三拜相至是年九月罷入
相踰二年蒙正以若風眩凡七上表求退至是許
之封萊國公後改封徐又封許景德二年春歸洛
祥符四年真宗過洛兩幸其第問蒙正諸子孰可
用對曰臣之子豚犬耳猶子夷簡宰相才也蒙正
客富言令其幼子在書院習讀蒙正見其子驚曰
此兒他日名位與吾相似而勲業遠過吾言之子
即富弼也其知人如此
景德元年(甲辰)
七月丙戍右僕射平章事李沆卒
沆自咸平元年十月拜相至是年七月薨于位為
相凡七年卒上聞之驚嘆趣駕幸其第哭之慟謂
左右曰沆為人忠良純厚始終如一豈意不享遐
算言畢淚下年五十八贈太尉中書令諡文靖他
日上與輔臣論舊執政因言吕蒙正性淳厚李沆
温和寡言嘗廷議政事而向敏中獨無言沆乃曰
敏中素同此議何得對上緘默亦足見沆之純誠
也乾興元年十一月配享真宗廟庭
庚寅畢士安恭知政事(自翰林侍讀學士兵部侍郎遷吏部侍郎除)
士安字仁叟代州雲中人真宗為開封府尹以士
安為判官及即位令士安攝府事李沆言中書無
宰相上意欲擢任三司使寇凖乃先置宿德以鎮
之遂自翰林侍讀遷士安恭知政事士安入謝真
宗曰未也行將相卿誰可與卿同進者士安因言
寇凖忠義能斷大事臣所不如上曰聞凖剛使氣
柰何士安曰凖忘身為國秉道疾邪故不為流俗
所喜今天下之民雖蒙休德涵飬安逸而北戎跳
梁未服若凖者正宜用也不閱月遂與凖並相(長編)
八月己未畢士安寇凖並相(士安自行尚書吏部侍郎恭知政事拜同中書門下)
(平章事監修國史下凖自三司使行尚書兵部侍郎拜同中書門平章事集賢殿大學士)
士安拜相制曰璿樞觀象三階騐乎太平金鉉調元四
輔佐於神化朕纂承鴻緒恢闡皇猷思欲固大業於隆
平躋兆姓於仁壽寤興為念惕厲于懷爰得老成簡兹
圖任(具官畢士安)性體純厚德包元和羽翼沖人夙昭彝範
佪翔近著實壯嘉猷中外迭更矩儀斯茂遂贊大鈞之
任勤宣百揆之功屬鼎席之求賢命槐庭而正秩併加
徽數以叶舊章膺兹眷懷往踐于位
準拜相制曰朕繼體二聖光宅萬方旰食宵衣愛民治國
敢忘欽翼仰奉燕詒思得忠良弼于機務(具官寇準)嘗以公望佐于
昌朝讜議嘉猷清規直道冠于當代休有令聞自膺屏翰之
權洎商金穀之任藹然茂績副我精求用詢朝僉委以柄
政允頼股肱之力罄宣帷幄之謀往欽訓詞勿懈於位
初翰林學士夏侯嶠卒閱數月士安為相士安撫
座嘆曰夏侯峻極在吾豈當據此高位二年十一
月南郊畢除中書門下侍郎兼工部尚書上每
得進奏院奏邊事必付中書謂畢士安寇準曰軍
旅之事雖属樞密院然中書總文武大政號令所
出鄉者李沆或有所見往往别具機宜卿等當詳
閱邊奏共恭利害勿以事干樞密院而有所隐也
因言樞密之地尤須謹密漏泄禁中語古人深戒
若與同列及樞密彰不協之迹則中外得以伺其
間隙實非便卿等志之(長編)
同日王繼英樞密使(自宣徽南院使檢校太保知樞密院事除)
馮拯陳堯叟並簽書樞密院事(拯堯叟自同知樞密院事並遷工部侍郎除仍)
(詔俸秩恩例並同樞密副使)
繼英以景德二年十一月南郊畢除檢校太傅三
年二月卒在樞府凡六年真宗幸其第臨哭久之
翼日謂宰相曰繼英久在左右小心畏謹奄忽淪
逝良可念也廢朝五日贈太尉兼侍中諡恭懿
景德二年(乙巳)
四月癸卯王欽若罷恭知政事
欽若自咸平四年四月除恭知政事是年四月罷
遷刑部侍郎資政殿學士未幾改為兵部侍郎資
政殿大學士執政凡四年景德元年八月契丹入
寇上欲擇大臣使鎮大名以參政王欽若判天䧺
軍兼都部署二年自天䧺軍来朝遂加階邑實封
又賜襲衣金帶鞍馬故事輔臣加恩無所賜上以
欽若守藩有勞特寵異之遂為故事(輔臣加恩賜衣帶鞍馬自)
(欽若始)欽若素與寇凖不協自天䧺再表求罷繼以
面請上敦諭不得奪乃置資政殿學士以欽若為
之仍遷刑部侍郎中書定其班在翰林院學士之
下侍讀學士之上未幾改為兵部侍郎資政殿大
學士班在文眀殿學士之下翰林學士承旨之上
(置資政殿學士大學士自欽若始)
同日馮拯參知政事(自工部侍郎簽書樞密院事除)
大中祥符元年十二月東封除尚書左丞四年四
月祀汾隂除工部尚書
十月乙酉吏部侍郎平章事畢士安卒
士安以景德元年八月拜相是年十月薨于位入
相凡一年餘士安初與寇凖同拜而士安多疾在
告求罷不許至是晨朝下殿廬疾作輿歸而卒車
駕臨哭謂寇凖曰士安善人也事朕於南府東宫
以致輔相飭躬畏謹有古人之風遽此淪沒深可
悼惜詔贈太傅中書令諡文簡
景德三年(丙午)
二月戊戍寇凖罷相(為刑部尚書)
制曰弼諧之任體貌宜隆其有踐歴台階資遷歲律彌
綸事務盡瘁夙宵俾從進退之宜用保始終之分聿頒
眀命誕告具寮(具官寇凖)蔚有嘉猷出逢昌運噐幹標于國
棟符采冠於時髦向以先帝舊臣虛懷厚遇擢進會府
遽列台司左右朕躬緝熙帝載眷言機務不欲重煩解
黃閤之劇權正秋卿之峻秩荷兹寵命式保令猷
凖自景德元年八月與畢士安同拜相是年二月
罷入相踰年時河北罷兵契丹既和朝廷無事寇
凖頗矜其功雖上亦自德為也待凖極厚王欽若
深害之一日會朝凖先退上目送凖欽若譛凖曰
澶淵之役陛下寇凖之孤注也斯亦危矣由是上
頋凖稍衰在中書喜用寒畯每御史闕輒取敢言
之士用之他舉措多自任同列忌之嘗除官同列
屢目吏持例簿以進凖曰宰相所以噐百官用例
非所謂進賢退不肖也因郤而不視既罷相遂相
王旦旦入謝上謂寇凖以國家爵賞過求虛譽無
大臣體罷其重任庶得終吉也既而命凖出知峽
州又遣近侍𫝊旨戒約他日上謂輔臣曰執政之
地百寮具瞻品藻擬倫當務公共輕諾寡信怨是
用長不可不戒也寇凖之居相位多致人言豈不
由此馮拯曰吕蒙正嘗云凖輕脫好取名譽不可
不察(長編)
同日王旦拜相(自尚書左丞參知政事除工部尚書同中書門下平章事)
制曰作朕股肱斯為輔相詢求讜議精擢寳臣允符審
象之求乃降即真之命(具官王旦)五行鍾秀四氣均和有華
國之文負經邦之業言皆中禮動不違仁頃由近密之
司陟預鈞衡之列盡規納誨克纂前修正色直躬聿隆
時望居然國噐簡在朕心俾正位於中書且升榮於起
部同底于道爾其欽哉
四年八月除監修國史大中祥符元年十二月東
封除中書侍郎兼刑部尚書時親王皆進封上謂
王旦等曰先帝每命宰臣親王降制則不御崇德
殿視朝應有故事其旨以命宰相親賢示帝王不
專邪四年四月祀汾隂除尚書右僕射兼中書侍
郎五年二月撰汾隂頌成除昭文館大學士十一
月聖祖降除兼門下侍郎充玉清昭應宫使初置
玉清昭應宫使宰臣王旦為之七年玉清宫成除
守司空九年二月國史成除守司徒天禧元年二
月恭謝畢守太保旦以司徒復加太保以三公併
除䨇員自旦始
(大中祥符五年玉清昭應宫成王魏公為首相始命充使宫觀置使自此始然每為見任宰相兼職)
(天聖元年吕申公為相時朝廷崇奉之意稍緩因請罷使名石林燕語自真宗崇道教建玉清)
(昭應宫乃命宰相兼使執政副之應在朝從官皆兼領提舉在京宫觀至玉清昭應災罷使副其提)
(舉宫觀不廢盖使從官仍就添給之俸耳元豐官制行悉罷祖宗官制舊典)
二年上謂輔臣曰今封疆寧謐序氣均調所謂人
情和天道順也王旦等曰陛下虛心求治屈已為
民遠人懷来歲豐人樂此太平之應也咸再拜賀
上曰亦卿等之力也觀古今事若君臣道合上下
同心何憂不治今四方無虞卿等宜謹守經制審
於出令耳(長編)旦端重堅正眀達國體接物若甚
和易而風儀峻整當官蒞事莊厲不可犯是時契
丹既已請盟趙德眀亦納誓約願守河南故地二
邊兵罷不用天下無事且以謂宋興三世祖宗之
法具在其為相務遵法度重改作妙於啟奏言簡
理順每與同列論事上前或枉直相戾雖未嘗廷
争然自守直道不為曲辨所遷有謗於上者旦輒
引咎亦未嘗自辨人主盛怒可辨者辨之必得而
後已有識略善鎮定大事不以名譽必求其實苟
賢且才矣必久其官而衆以為宜某職然後遷其
所薦引人未嘗知士雖咈於己者亦不以私廢當
國歲久上益倚信進退能否所言無不聽雖他宰
相大臣有所議必曰王某以為何如事無大小非
旦言不决當是時海内富實羣工百司各得其職
故天下至今稱賢宰相七年王旦至自兖州旦言
河北轉運使李士衡張士遜知兖州王臻等蒞事
幹集望賜詔褒諭萊州通判徐懷式等於輿論頗
無治聲望令轉運提刑司察之詔可或謂旦曰公
為元宰將命出使而所舉官吏僅得褒詔不遂遷
擢無乃太輕乎旦曰既稱薦之又請亟用則上恩
皆出於已矣此人臣之大嫌也入内押班周懷德
實與旦同行或請間必竢從者皆集整衣冠見之
白事已則退未嘗私焉議者以為得體將作監丞
李惟簡不樂仕進屏居二十餘年上特召對面命
以為太子中允致仕初召惟簡使者不知其所止
上令至中書問王旦然後人知惟簡乃旦所薦務
匿名迹遠權勢他所薦士尤多類不以告人其後
史官修真宗實錄得内出章奏乃知朝廷士多旦
所薦云中書嘗請以工部侍郎知制誥盛度權知
開封府上曰可更問王旦時属疾在告中書具聖
語就問之旦曰度必不樂此任既而度果詣中書
自言幸以文字進不願處繁劇中書倂以聞上曰
王旦銓量才品極當人人各得其所此豈可不問
也乃以知制誥樂黃目權知開封府而度知制誥
如故知秦州曺瑋數上章求解州事上問王旦誰
當代瑋旦薦禮部郎中李及可任上即命為太常
少卿代瑋秦州衆議皆謂及雖謹厚非守邊才不
足以繼瑋祕書監楊億以衆言告旦旦不答及果
有聲億復見旦且言旦之知人旦曰夫以曺瑋知
秦州羌戎讋服邊境之事瑋處之宜矣使他人往
必矜其聪眀多所變置敗壊瑋之成績旦所以用
及以及重厚必能謹守瑋之規模而已億由是服
旦之識度宦者劉承珪病且死求為節度使真宗
語旦曰承珪待此以瞑目旦執以為不可曰他日
將有求為樞密使者柰何自是内臣官不過留後
其他又言榮王元儼宫火不當歸咎於人又辨朝
臣與日者往還不當坐罪上皆納之又沮同列賀
死蝗會二府方奏事飛蝗蔽天墮於殿庭間者上
以語旦執政皆頓首曰王旦遠識非臣等所及(長編)
景德四年宰相班位與樞密使參政重行上每
見王旦班王欽若等位太逼謂左右曰殿庭儀石
以南頗隘狹故朝集僅若同行即詔閤門移宰相
於儀石之北餘立其南八年賜宰相御製良臣正
臣忠臣姦臣權臣論
己亥王欽若陳堯叟並知樞密院事(欽若自資政殿大學士兵部侍郎遷)
(尚書左丞除部堯叟自刑部侍郎簽書樞密院事遷兵侍郎除仍兼羣牧制置使)
趙安仁恭知政事(安仁自知制誥翰林學士遷右諫議大夫除)
韓崇訓馬知節並簽書樞密院事(崇訓自樞密都承旨四方館使遷檢校太)
(傅除閤知節自樞密都承旨東上門使遷檢校太保除)
安仁字樂道洛陽人崇訓字知禮殿前指揮使韓
贇之子知節字子元開封祥符人時馮拯以刑
部侍郎為恭知政事上不欲拯居欽若上遂以欽
若為尚書左丞知樞密院事而以拯為兵部侍郎
並知樞密院事詔叙以欽若拯堯叟安仁崇訓知
節為次令即日視事欽若喜迎人主意其寵遇如
此(長編)欽若既譛寇凖為城下之盟真宗愀然不樂
欽若曰惟有封禪泰山可以鎮服四海誇示遠人
然當得天瑞前代盖有人力為之者於是天書降
于左承天闕之上大中祥符初泰山父老請封禪
禮成累遷吏部尚書(事略)堯叟大中祥符元年從祀
東封除尚書左丞正月真宗朝謁諸陵留守京師
累除戶部尚書安仁初議封禪與王欽若並為
泰山經度制置使判兖州累除刑部侍郎崇訓
長厚謙畏未嘗忤物知節折節讀書至是並拜簽
書樞密院事當是時契丹已盟中國無為大臣方
言符瑞知節每不然之言天下安不可去兵忘戰
之意大中祥符元年十二月從祀東封除檢校太
傅四年四月祀汾隂除宣徽北院使
景德四年(丁未)(五月改大中祥符)
八月庚子韓崇訓罷簽書樞密院事(為齊州防禦使)
崇訓自景德三年二月除簽書樞密院事是年八
月罷在樞府踰年崇訓以目疾累表求罷從之
大中祥符四年(辛亥)
七月甲午馮拯罷參知政事(為刑部尚書知河南府兼西京留守)
拯自咸平四年三月除同知樞密院事景德元年
八月除簽書樞密院事二年四月除參知政事是
年七月罷執政踰十年拯以疾求解優詔不許真
宗仍作詩以喻之拯復三上表求退真宗重違其
請故有是命
大中祥符五年(壬子)
四月戊申向敏中拜相(自資政殿大學士行刑部尚書兼秘書監拜同平章事充集賢)
(殿大學士)
制曰王者奉若天憲裁成物宜萬樞之繁實總於元弼
六府之重乃法於泰階必惟其人乃底諸道(具官向敏中)誠
符忠恪識洞幾微經以懿文彰乎雅用山甫之志式古
訓以惟精魏綘之仁利公室而斯在早以一德贊乎先
朝洎登翊於朕躬旋正名於台席出納大命懋昭永圖
沃心居多宣力盡瘁出撫方面荐著於風聲再委居留
能鎮於雅俗自嚴凝之入侍固體貌之有加洽聞辰告
之猷增仰時中之道英規爾茂雋望攸歸是用陟于巖
廊對掌鈞軸代工之任仰成在兹蕃錫徽章式申褒異
於戲朕承積累之慶以致乎小康念輔弼之難豈忘於
枚卜咨乃耆舊佐于𦕈冲所宜遵臣鄰之言謹幾康之
戒總率衆職寅亮九功欽哉勖哉無懈于位
敏中咸平四年三月與吕蒙正拜相五年十月罷
是年三月復相景德初敏中為京兆安撫使真宗
幸澶淵密詔敏中便宜從事邊境以安真宗有復
用之意東封西祀皆以敏中留守京師及再掌留
任人情帖然上愈嘉之故使復相(事略)十一月聖祖
降進中書侍郎兼刑部尚書累遷吏部尚書七年
八月除景靈宫使時初置使以敏中為之天禧元
年八月除尚書右僕射兼門下侍郎監脩國史除
僕射日真宗使人密覘之云敏中方謝客門闌悄
無一人真宗笑曰向敏中大耐官職二年閏四月
除玉清昭應宫使三年十二月南郊畢除左僕射
昭文館大學士
九月戊子王欽若陳堯叟並拜樞密使(欽若自行吏部尚書知樞密院)
(事修國史除堯叟自行戸部尚書知樞密院事修國史並檢校太傅同平章事充樞密使)
欽若拜樞相制曰任摠樞機事兼軍國匪勲勞之夙著
洎學術之該通則何以輔弼皇圖羽儀近列眷予茂選
今得其人(具官王欽若)江山萃靈風雲玄感藴長才而命世
挺壯節以致君峻擢先朝飛榮景運恭毗政理典領事
功知無不為綽有餘裕登封之日先置甚勤未極疇庸
豈忘注意俾登黃閤特正鴻樞兼絶席之崇資增爰田
之異數往踐休寵懋揚德聲
堯叟進樞密使制曰密勿之地事機頗煩或兼列於槐
庭用燮和於鼎鉉任惟要劇時所式瞻必有宏才克膺
殊拜(具官陳堯叟)䧺文拔俗深識造微冠異等於先朝展壯
猷於當代治盤錯之務聿彰幹能陟嚴近之司協宣規
畫贊横汾之吉祀成奠玉之上儀夙夜交脩羣倫胥仰
俾紆相印就正使名加帝傅之榮資進井田之采邑勖
增懿績用沃僉諧
同日馬知節樞密副使
趙安仁罷參知政事
安仁自景德三年二月除恭知政事是年九月罷
執政踰五年安仁小心畏謹處事精審特留意於
刑名内外詔書關要切者必歸安仁裁損之上嘗
與王欽若論方今大臣孰為長者欽若欲排安仁
乃譽之曰無若趙安仁上曰何以言之欽若曰安
仁昔為故相沈義倫所知至今不忘舊德常欲報
之上默然始有斥安仁意矣嘗謂王旦曰聞趙安
仁在中書絶不親事每奏對亦未嘗有一言可罷
之旦對曰安仁頗知大體居常進擬皆同列議定
方敢取旨臣每見臨時變易於上前者皆迎合陛
下意安仁無異議且有執守上曰能如是耶朕不
知也卿可諭之令更宣力退以語安仁安仁曰上
誤拔擢至此以不才斥去宜矣使與衆人騁辯取
容安仁不為也旦喜曰適保安仁於上前不誤知
人矣及罷政事仍領玉清宫使依前脩國史(長編)安
仁善議論好誘掖後進學士大夫以清德崇之操
履純正寬恕謙和有所獻納必焚草藁尤練典故
近世衣冠人物制度悉能記之雖至貴顯簡儉若
平素卒贈吏部尚書諡文定
同日丁謂參知政事(自鹽鐡使右諫議大夫權三司使遷戸部侍郎除)
謂字公言蘇州人舉進士居第四初議封禪未决
因謂言遂定朝廷每有營造莫不兼領及奏祥瑞
事皆謂與欽若與焉初翰林學士李宗諤與王旦
善旦欲引宗諤為參知政事嘗以告欽若欽若唯
旦曰當白上宗諤家貧禄廩不足以婚嫁旦前後
資借之甚多欽若知之故事謝恭政日所賜之物
幾三千緡欽若因密奏宗諤負王旦私錢不能償
旦欲引宗諤參知政事得賜物以償已債非為國
擇賢也明日旦果以宗諤名聞上變色不許及趙
安仁罷謂時奉詔謁亳州太清宫猶未還即命謂
代之蓋欽若所薦欽若與劉承珪陳彭年林特及
謂等交通蹤跡詭異時人謂之五鬼八年禮部
尚書張詠臨終奏疏言不當造宫闕竭天下之財
傷生民之命此皆賊臣丁謂誑惑陛下乞斬謂頭
置國門以示天下然後斬詠頭置丁氏之門以謝
謂上亦不為忤(並長編)
大中祥符七年(甲寅)
六月乙亥王欽若陳堯叟並罷樞密使(欽若自行吏部尚書檢校堯叟)
(自行戸部尚書檢校太尉同平章事罷為戸部尚書)
馬知節罷樞密副使(自檢校太闕)
欽若罷樞密使制曰鴻樞之任基命是毗言念忠賢久
參翊亮荷倚毗於中外罄效誠於夙宵俾全進退之宜
是曰優隆之命(具官王欽若)風規俊茂噐識深冲首贊近司
實傾亮節悉心補職盡瘁當官舉封嶽之上儀嘗資先
置接禮神之嚴蹕莫匪從行歴歲滋深服勞斯至俾冠
外庭之秩仍增采邑之封式遂飬恬用符均逸膺兹眷
奬無怠欽承
堯叟罷樞密使制曰朕仰膺丕命思乂庶邦實賴股肱
之臣早罄訏謨之效均勞念舊方切於虛懷徙職推恩
抑存於令典(具官陳堯叟)識度精明才能間傑自升位序克
奉官箴弼事典以無違裁物宜而惟允洎汾睢之親祭
掌經畫以惟寅僉論所歸乃庸斯茂属當久次宜就安
閒加奉邑之殊榮處中臺之顯秩載申命數式示朝恩
當體眷懷無忘欽翼
欽若自景德三年二月除知樞密院事大中祥符
五年九月除平章事樞密使至是年六月罷在樞
府八年堯叟自咸平四年三月除同知樞密院
事景德元年八月除簽書樞密院事三年二月除
知樞密院事大中祥符五年九月除同平章事樞
密使至是年六月罷在樞府凡十三年知節自
景德三年二月除簽書樞密院事大中祥符五年
九月除樞密副使至是亦罷在樞府踰八年欽
若性傾巧敢為矯誕知節薄其為人未嘗詭随遇
事敢言不少自屈每廷議得其不直輒面斥之上
嘗以喜雪詩賜近臣而誤用旁韻王旦欲白之欽
若曰天子詩豈當以禮部格校之遂止欽若退遽
密以聞已而上諭二府曰前所賜詩微欽若言為
衆笑旦唯知節斥其姦状上亦不罪也欽若每奏
事或懷數奏但出其一二其餘皆匿之既退則以
已稱上旨行之知節嘗於上前顧欽若曰懷中奏
何不盡出寵顧方深知節愈不為之下争於上前
者屢矣瀘州都巡檢王懷信等上平蠻之勞欽
若久不决知節因面詆其短争於帝前及帝趣論
賞欽若乃擅除懷信等官上怒謂向敏中等敢以
爵賞之柄高下為己任近位如此朕束手也又曰
欽若等異常不和事無大小動輙争競朕於臣下
止可如此爾其如事君之禮人所具瞻何知節力
詆朝列審刑審官兩制三館諫官御史都無其人
其薄人厚已如此於是三人皆罷(長編)欽若堯叟各
守本官未幾復羣牧之職明年復為樞相知節以
檢校太傅宣徽北院使兼副使但除防禦使尋出
知潞州
同日寇凖樞相(自行兵部尚書除檢校太尉兼同平章事充樞密使)
制曰樞衡列位邇天極之崇高鼎鼐須才贊朝經之熙
洽非勲勞之夙著洎望實之俱優允契具瞻曷嘗虛授
(具官寇凖)冲和毓粹端厚存誠素推讜直之風謹守莊方之
操奮庸當代陳力先朝密勿近司恭禆宰政逮兹纉紹
尤切倚毗尋致位於公台復分憂於屏翰一昨順風展
禮清蹕戒塗司管鑰以惟(闕)致鳴柝之絶警誕彰懿
績休有令聞適當注意之辰聿頼登樞之效宜加甄寵
用委財成體予求舊之懷罄乃弼違之志往踐厥職爾
其勖哉
凖自景德元年八月與畢士安同拜相至三年二
月罷尋出知峽州又知天䧺軍入判尚書都省六
年真宗幸亳州以凖留守京師是年遂有是命
七月癸卯王嗣宗曺利用並樞密副使(嗣宗自同州觀察使利用自)
(内客省使嘉州防禦使並除檢校太保)
嗣宗字希亮汾州人利用字用之趙州人嗣宗
舉進士試藝講武殿嘗程力以取甲科真宗親征
契丹有求和意時利用為殿前承旨適奏事行在
以利用使于兵間仍歲遺銀絹三十萬成約而還
至是自内客省使嘉州防禦使除不帶正官蓋用
趙普例天禧元年二月恭謝畢除檢校太保
大中祥符八年(乙卯)
四月壬戌寇凖罷樞密使(自行兵部尚書依前檢校太尉同平章事充武勝軍節度)
(等使)
制曰褒德顯庸兹為邦範出藩入輔實賴時英詢于至
公乃有成命(具官寇凖)敏才多識茂噐不羣服文雅以馳稱
藴誠明而待物匪躬盡瘁知無不為履信資忠行有餘
力而乃徊翔密勿登翊隆平正色當官百度以之允洽
清規鎮俗庶邦由是咸寧頃圖掌鑰之勲且佇為霖之
效再當機要俄貿歲時試盤錯之至難罄弼諧之大節
誕彰懿績綽茂嘉猷朕寵待老成永言勤止特推異數
茂舉徽章俾仍金鉉之司往踐油幢之任勉為儒將式
鎮翰垣
凖自大中祥符七年六月除中書門下平章事充
樞密使至是年四月罷在樞府未踰年先是凖惡
三司使林特姦邪數與忿争上前上謂王旦等曰
凖年高屢更事朕意其必能改前非今觀所為似
更甚於疇昔旦等曰凖好人懷惠又欲人畏威皆
大臣所當避而凖乃以為己任此其所短也非至
仁之主孰能全之(長編)凖之未為樞密也旦嘗得
疾未愈上命肩輿入禁中見於便殿問曰卿今疾
亟萬一有不諱使朕以天下付之誰乎旦曰知臣
莫若君惟明主擇之再三問不對上曰張詠何如
又問馬亮何如不對上曰試以意言之旦強起舉
笏曰以臣之愚見莫若寇凖上憮然有間曰凖性
剛褊更思其次旦曰他人臣所不知也遂辭退及
凖為樞密使中書行事關送樞密院擬詔格凖即
以聞上謂旦曰中書行事如此施之四方奚所則
旦再拜謝曰此實臣等過也中書吏既坐罰樞密
院吏皇皇告凖曰中書樞密院日有相干舊例止
令諸房改易不期奏白而使宰相待罪既而樞密
院有事送中書礙詔格吏得之欣然以呈旦旦却
送與樞密院吏白凖凖大慙翼日謂旦曰王同年
大度如此耶旦不答旦每對上必稱凖之才而凖
數短之一日上謂旦曰卿雖談其美彼專道卿惡
旦曰理固然臣在相位久政事闕失必多凖對陛
下無所隐益見其忠直此臣所以重凖也上由是
愈賢之及凖自知當罷使人私於旦求為使相旦
大驚曰使相安可求耶且吾不受私請凖恨之既
而上問旦凖罷當何官可為旦曰凖年未三十已
蒙先帝擢置二府且有才望若使相令處方面其
風采亦足為朝廷之光也及制出凖入見流涕曰
非陛下知臣何以至是上具道旦所以薦凖者凖
便愧嘆出語人曰王同年噐識非凖所可測也(同上)
同日王欽若陳堯叟並樞相(欽若自判尚書都省知通進銀臺司兼門下封駁事)
(依前吏部尚書同平章事充樞密使密堯叟依前戶部尚書檢校太尉同平章事充樞使兼羣牧)
(制置使)
(本朝令北省侍中不除有給事中左右諫議大夫起居郎起居舍人左司諫右正言中書門下檢正)
(諸房等官舊惟判門下省直諫院知銀臺司兼門下封駁為差遣今南省有尚書令左右司六書六)
(侍二十四司員外郎中等官舊惟判尚書都省三司使判官等職判吏部南曺流内銓判祠部判)
(刑部等職為差遣)
欽若拜樞相制曰朕纂承基構摠覽寰區思馴致於治
平式疇咨於輔弼粤有良佐時惟傑才宜允僉偕再伸
圖任(具官王欽若)英竒間出純粹挺生精識敏於蓍龜廣學
該於流俗懿文緯國端操事君自典機衡屢移年律首
謀盛舉講封岱之縟儀總覈羣材助興邦之大略乃庸
居最雋望攸歸一昨解印中樞均勞會府進退之際餘
裕且多夙夜之勤竭誠匪懈是用俾調元化重陟近司
勉竭忠規往膺休命
堯叟拜樞相制曰密勿之司事機甚劇尤圖邦彦用致
時雍乃眷良臣俾復兹任(具官陳堯叟)識略淹該噐能宏遠
學洞典墳之奥文兼盤誥之風謹以飭躬乃人倫之龜
鑑敏於從正實神化之丹青自列近司久傾亮節發揮
事業庶績咸熙申畫封圻遠人率服頃之均逸蓋本優
賢益彰盡瘁之誠克協疇庸之舉重委樞軸仍調鼎彛
往踐厥官無忘祗恪
欽若與堯叟自祥符五年九月並同平章事充樞
密使後與堯叟同罷至是復與堯叟並命天禧
元年二月奉天書合祭天地羣臣上尊號冊寳欽
若除右僕射會靈初置使命參知政事兼領於是
王曾次當為之欽若方挾符瑞固恩寵欲得此曾
因懇辭焉欽若遂兼會靈觀使八年拜相
七月戊午王嗣宗罷樞密副使(為天平軍節度使檢校太保)
制曰裂壤分茅易著建侯之象整軍經武傳垂謀帥之
文將求四國之蕃必協萬夫之望斷於朕志聿䧏命書
(具官王嗣宗)象緯儲靈珪璋禀粹忠而能力剛且近仁有文
武之才居為國噐繕天人之學時謂吏師而自出應昌
期逮事列聖荐更中外動著聲猷頃者擢自廉車入參
樞務嘉言罔伏每盡於良規直道自持益光於輿頌是
用擇兹良日付以高牙升帝傅之崇名益井田之多戶
分憂閫外制勝幄中爾其欽哉往踐于位
嗣宗自大中祥符七年七月除樞密副使至是年
七月罷在樞府踰年嗣宗表求外郡故有是命後
上章求退而猶𣣔領郡寇凖為相惡之即以為左
屯衛上將軍致仕卒年七十八贈侍中諡景莊
大中祥符九年(丙辰)
正月丙辰張旻樞密副使(自侍衛馬軍副都指揮使威塞軍節度使檢校太保遷宣)
(徽北院使除)
旻開封人事真宗于潜邸及即位以殿前都虞候
從祀東封是時盛興宫室人皆争奉符瑞丁謂王
欽若主其事無敢議者旻毅然謂土木之役不足
以承天意是年正月遂有是除(事略)
八月甲申陳堯叟罷樞相(自樞密使行戶部尚書檢校太尉同平章事罷為尚書右)
(僕射)
制曰宥密之司是綜於機政師表之任首列於臣工式
奬舊勞俾申異數(具官陳堯叟)學探閫奥業茂經綸頃以碩
才擢參機務勵直清而率履蘊識略以研幾贊襄大猷
佐佑鴻化遄兼宰弼益重鈞衡望實愈隆謨明是賴而
志勤夙夜體爽冲和易告踰時拜章有請懇辭劇柄頗
見誠心特舉徽章用旌冲挹峻端揆之崇列改褒功之
美稱申此優賢遂其飬素
堯叟自大中祥符八年四月同平章事充樞密使
至是年八月罷執政踰年堯叟久疾求領外
任上遣閤門使楊崇勲至第撫慰且詢其意堯叟
詞志懇確乃從之命其子齎告牒就第賜之尋命
判河陽月給實俸歲賜公使錢百萬堯叟力疾求
入辭肩輿至便殿詔勿拜賜坐又作詩餞其行卒
謂自大中祥符五年九月除恭知政事至是年九
月罷執政四年謂上章請外即授本鎮旄鉞以寵
其行尋命謂知昇州請歸拜墓許之
丙午陳彭年王曾張知白並恭知政事(彭年自翰林學士工部侍郎知)
(制誥兼龍圖閣學士遷刑部侍郎仍充會靈觀使曾自翰林學士兵部侍郎知制誥遷左諫議大)
(夫除中知白諫議大夫權御史丞遷給事中除)
彭年字永年撫州南城人曾字孝先青州益都人
知白字用晦滄州青池人曾知白彭年等與王
旦同在中書嘗乘間謂旦曰曾等援擢至此公力
也願有所禆補旦曰願聞之曾曰每見奏事其間
亦有不經上覧公但批旨行下恐人言之以為不
可旦但遜謝而已一日奏對旦退曾等俱留上愕
然曰何事不與王旦同白曾等乃以前說聞于上
上曰所行公否皆曰公上曰王旦事朕多歴年所
朕察之無毫髮私自東封後朕諭小事一面專行
卿等當謹奉之退而謝於旦曰上之委遇非曾等
所知也旦曰向蒙諭及不可自言先得上旨今更
賴諸公規益彭年性敏給強記尤好儀制㳂革
刑名之學上多令檢討典故自大中祥符後禮典
交舉彭年無不參預或中使手札臨問彭年從容
應答無所凝滯皆合上意凡典章文法之事每密
有詢訪自升内閣即以翰墨為己任不𣣔領它務
然李宗諤楊億皆在朝及宗諤卒億病退則彭年
專文翰之任矣事務益煩愈益勤職以固恩寵形
神皆耗前後御製歌詩凡六篇其恩遇如此彭年
執政凡五月會天禧大禮命為天書儀衛副使齋
宿間中風眩輿至其家卒真宗震悼即幸其第涕
泗久之謂王欽若曰彭年善人何意遽此淪喪至
於兼才博學今罕其比自在左右服勞夙夜憂職
太深未嘗午憩朕每諭其游息然賦性勤謹行之
彌篤不幸而殞得非命歟贈右僕射諡文僖然彭
年素姦諂時號九尾野狐與王欽若丁謂林特等
交通詭秘時論謂之五鬼在翰林日嘗詣中書謁
宰相王旦辭不見翼日復至自言有事當啟白旦
諭令見向敏中吏取彭年所留文字示旦旦瞑目
索紙封之敏中曰何不一覧旦曰不過興建符瑞
圖進取爾始彭年仕未達為大理寺詳斷官張齊
賢時實當國一見輒不可人問其故齊賢曰此人
在朝必亂國政或疑齊賢過甚後乃服其知人(並長)
(編)
同日任中正樞密副使(自樞密直學士給事中權知開封府遷工部侍郎除)
中正字慶之曺州濟隂人
天禧元年(丁巳)
五月戊申王旦太尉兼侍中
旦自開府儀同三司守太保兼門下侍郎同中書
門下平章事充玉清昭應宫使昭文館大學士監
脩國史拜太尉兼侍中許五日一赴起居因入中
書或遇軍國重事不限時日並令入預参决五月
戊申不拜是月庚申復下制加恩依前太保兼門
下侍郎同平章事加食邑實封每三五日一入中
書或遇稍安勿拘此制若有軍國重事不限時日
入預恭决旦登柄用凡十八年為相僅一紀謙退
周謹每遷官受賜常有愧避之色素羸多疾又以
名位太重憂畏不自安至是連拜章求退上素重
其德望委任莫二聞其引退甚不樂優詔褒答繼
以面諭制授太尉兼侍中聽五日一赴起居因入
中書旦聞命愈恐家居不出手䟽懇請去位固讓
加秩辭意堅苦又遣其子詣向敏中附奏上曰𣣔
引退固未可言但體質羸弱亦可憂也旦當國歲
久始終如一鎮静中外實有賴焉且未嘗有一事
干撓朝廷今此固辭或難違其志既浹旬乃詔止
加封邑其餘優禮悉如前制(長編)
七月丁巳王旦罷(除太尉依前充玉清昭應宫使)
制曰旌賢尚德邦國之彛章圖舊念功君臣之厚契在
出綸而加等表注意以攸深(具官王旦)淳固守和宣慈廸哲
本於冲識經以懿文碩德首於民彛徽言章乎國論自
付魁柄冠於宰庭著論思亮采之謀輔端拱財成之化
得魏相總領之要敦蕭曺清淨之規盡瘁所由感疾甚
篤嚢封屢上瀝&KR0548;辭榮繇是峻以徽章簡其趍謁雖深
眷倚彌執謙冲遂輟茂恩俾從素志庶諧偃息善保和
平而露奏既陳忠懷愈慤載念萬機之重務久煩一德
之元臣特厚褒崇用均勞逸上公峻秩真館清祠俾遂
飬頥茂臻戬福
旦自景德三年二月拜相至是年七月罷為相凡
十二年旦以病堅求罷召對滋福殿左右掖扶而
升上覩其瘦瘁憫然曰朕覺體中不佳方𣣔以大
事托卿而卿如此柰何因令皇子出拜旦言皇子
盛德必任陛下事遂薦可為大臣者十餘人其後
不踐兩府者獨凌策李及旦退復上䟽請去位上
乃許之以旦為太尉仍領玉清昭應宫使特給宰
相俸料之半令禮官草儀赴上尚書省其子大理
評事雍就第賜誥命賜賚噐服悉如宰相旦入謝
便殿伏拜仆地内侍存問相属日或三四禮儀院
奏詳定太尉王旦赴上儀注國朝以来三公不兼
宰相無赴上之禮上優寵大臣故特有是命然旦
終以疾不赴初旦以宰相兼領玉清昭應宫使至
是罷政仍領使宫觀專置使始于旦(長編宫觀專使自旦始)
八月庚午王欽若拜相(自樞密使同平章事除尚書左僕射兼中書侍郎同平章事依)
(舊會靈觀使)
制曰邦家之政實本於中樞輔弼之臣必資於同德俾
正代工之任式光注意之求(具官王欽若)象緯儲精珪璋挺
秀文含雅正學擅兼該而自協贊機衡周旋帷幄夙宵
匪懈歲月屢遷岱嶽建封成矢謀先置之績汾脽展禮
著陪祠扈蹕之勤繼奉鴻儀實詢嘉話誕昭景鑠臻此
至寧是用斷自朕心列于宰席升榮左揆命秩右臺方
圖奮庸無懈凝績
先是上𣣔相欽若王旦曰欽若遭逢陛下恩禮已
隆且乞令在樞密院兩府任用亦均臣見祖宗朝
未嘗使南方人當國雖古稱立賢無方然必賢士
乃可臣位居元宰不敢沮抑人此亦公議也上遂
止及旦罷上卒相欽若欽若嘗語人曰為王子明
故使我作相晚却十年(長編)天禧二年閏四月除景
靈宫使
同日張旻罷樞密副使(自宣徽南院使定國軍節度使除檢校太尉河陽三城節度使)
制曰股肱之任中弼於大猷瓜牙之臣外制於方面出
處斯異倚毗並隆自非才賢孰克甄擢(具官張旻)性質忠厚
識度淵深有整軍經武之能有說禮敦詩之學嘗司禁
旅載貳樞庭勤瘁居多聲猷茂著國之畿甸粤有孟津
藉爾勲庸臨兹雅俗為吾上將以鎮一方勉懷益恭服
我丕訓
旻自大中祥符九年正月除樞密副使是年八月
罷在樞府踰年會河陽闕帥故有是命
九月癸卯王曾罷參知政事(自給事中罷為禮部侍郎)
曾自大中祥符九年九月除參知政事是年九月
罷執政一年時朝廷三宫觀皆以輔臣為使會
靈觀初置使命參知政事兼領於是王曾次當為
之樞密使王欽若方挾符瑞之事迎合上意以固
恩寵曾知欽若意𣣔得此因懇辭焉以譲欽若上
頗不懌謂曾曰大臣宜傅會國事何遽自異耶曾
頓首曰君從諫謂明臣盡忠謂義陛下不知臣駑
病使待罪宰輔臣知義而已不知異也及欽若為
相因𣣔排異已者數譛之會曾市賀皇后家舊第
其家未遷而曾令人舁土置其門賀氏入訴禁中
明日上以語欽若遂罷政事曾既罷往謁王旦旦
疾甚辭不見既而語其家人曰王君介然他日德
望勲業甚大顧余不得見爾旦又曰王君昨譲會
靈觀使以咈上意而進退閒雅詞直氣和了無所
慴且王君始被進用已能若是我因循任事幾二
十年每進對上意稍忤即踖䠞不能自容以是知
其偉度矣
同日李迪參知政事(自翰林學士右諫議大夫知制誥遷給事中除依前會靈觀使)
迪字復古濮州人舉進士第一迪嘗獨對内東門
上出三司使馬元方所上歲出入財用數以示迪
時仍歲旱蝗上憂不給問何以濟迪曰祖宗初置
内蔵庫𣣔辦兵復西北故土及以支凶荒今邊無
他費陛下用此以佐國用則賦歛寬民不勞矣上
曰朕𣣔用李士衡代元方竢其至當出金帛數百
萬借三司迪曰天子於財無内外願詔賜三司以
顯示德澤何以曰借上悅迪又言陛下東封時勅
所過無伐木除道即驛舍或州治為行宫纔令加
塗而已及幸汾亳土木之役過往時百倍今旱蝗
之災殆天意所以儆陛下也上曰卿之言然一二
臣誤朕如此(長編)二年閏四月除會靈觀使八月皇
子立除兼太子賓客上初𣣔授迪以太子太傅迪
辭以太宗時未嘗立保傅乃止兼賓客而詔皇太
子禮賓客如師傅四年七月除吏部侍郎兼太子
少傅同中書門下平章事(恭政兼太子賓客禮同師傅)
同日馬知節知樞密院事(自穎州防禦使知天䧺軍召除檢校太尉宣徽南院使)
曺利用任中正周起並同知樞密院事(利用自檢校太尉樞密副使加)
(檢校太尉宣徽北院使除兼群牧制置使直中正自樞密副使兼刑部侍郎除起自樞密學士)
(右諫議大夫遷給事中除)
起字萬卿淄州人
是日太尉玉清昭應宫使王旦卒
旦疾篤數日車駕幸其第留賜白金五千兩旦命
家人還獻作奏畢自益數句云已懼多蔵况無所
用見𣣔散施以息殃咎亟舁至内闥有詔不許及
門旦已卒旦與楊億素厚延億至卧内託以後事
請撰遺表旦言忝為宰相據上公之位不可以將
盡之言為宗親求官止當序平生遭遇願日親庶
政進用賢士少减焦勞之意仍戒子弟云我家世
名清德當務儉素保守門風不當以相輔家事泰
侈勿厚葬時年六十一優詔贈太師尚書令魏國
公諡文正錄其子弟侄外孫門客常從授官十數
人及諸子服除又詔各進一官旦性冲澹寡慾奉
身至薄所居至陋上欲為治之旦以先人舊廬&KR0548;
辭而止兄子睦頗好學嘗獻書求舉進士旦曰我
常以門内太盛豈可與寒士争進取耶子素猶未
官婚姻不求閥閱留意文雅及近世典章宦族志
在崇奬名教中外莫不欽其德風為國宗臣上所
尊禮蓋平世之良相也(長編)咸平初旦聞李沆之言
固未深信及親見王欽若丁謂所為欲諫則業已
同之欲去則上遇之厚不忍去乃嘆曰李文靖真
聖人也祥符以来每大禮輒奉天書以行且為儀
衛使常悒悒不樂既寢疾遺令削髮披緇以歛蓋
悔其前之為也諸子欲奉遺令楊億以為不可乃
止議者謂旦逢時得君言聽諫從安於勢位而不
能以止足自終或比之馮道云(同上)乾興元年配享
真宗廟庭翰林學士承旨李維等奏議曰太尉贈
尚書令王旦踐歴台樞將二十載贊弭兵之論興
曠世之儀紀律用張方夏咸服藹然令德洽于民
瞻贈太尉中書令李沆贈中書令李繼隆並請配
享真宗廟庭詔可
天禧二年(戊午)
四月癸卯馬知節罷知樞密院事(自檢校太尉宣徽南院使罷為彰德軍節)
(度觀察使)
知節自天禧元年九月除知樞密院是年四月罷
再入樞府凡七月知節在樞府恩顧極厚素病
足特許内朝别為一班省其舞蹈未幾疾甚賜告
上親臨其第謂之曰久不相見思卿而来病既久
乃罷為節度留京師(拜罷錄)卒贈侍中諡正惠知節
慷慨以武力智謀自喜又能好書賓禮儒者所與
善必一時豪傑遇事謇謇未嘗有所顧憚天下至
今稱其直云(事略)
六月乙未曺利用知樞密院事(自檢校太尉宣徽北院使同知樞密院事兼群)
(牧制置使除)
十二月丙午張知白罷參知政事(自工部侍郎罷為刑部侍郎翰林侍讀學)
(士知天䧺軍侍輔臣以雜學士出藩并翰林讀學士自此始)
知白自大中祥符九年除參知政事是年十二月
罷執政踰二年知白與宰相王欽若議論多相失
因稱疾辭位遂有是命上賦詩餞之
天禧三年(己未)
六月甲午王欽若罷(為太子太保歸班)
制曰承弼之臣寄任尤重所以運動樞機感會於天人
鎮静邦家親附于黎獻苟或顯膺柄用浸歴歲時宜有
均勞式詔同德(具官王欽若)才術精敏機慮研深擢秀儒科
飛名俊域蚤由謹簡歴踐榮途顧待非常寵靈殊特樞
庭任職常參帷幄之謀台席代工遂委夑諧之寄載司
鈞軸能率典彛言念勤庸俾諧優逸命傅儲禁聿隆表
儀勿忘嘉猷往踐厥位
欽若以天禧元年八月拜相至是年六月罷入相
僅二年時欽若恩遇浸衰人有言其受金者欽
若於上前自辨乞下御史覈實上不悅曰國家置
御史臺固欲為人辨虚實耶欽若皇恐因求出藩
會商州捕得道士譙文易蓄禁書能以術使六丁
六甲神自言嘗出入欽若家得欽若所遺詩及書
上以問欽若欽若謝不省遂罷相制詞以均勞之
意從優禮云(長編)初欽若罷相為太子太保尋判
杭州踰年復資政殿大學士資善堂侍講進司空
四年除山南東道節度使同平章事判河南府始
欽若與丁謂善援引至兩府及謂得志稍叛欽若
欽若恨之時上不豫久事多遺忘欽若以為太子
太保在東宫位三少上謂不悅因改授司空欽若
晏見上問曰卿何故不之中書對曰臣不為宰相
安敢之中書上顧都知送欽若詣中書視事令設
饌以待之謂曰上命中書設饌爾欽若既出使都
知入以無白麻不敢奉詔因歸私第有詔學士院
䧏麻謂乃除欽若使相為西京留守上但聞宣制
亦不之寤也欽若判河南以病不竢報赴闕䧏司
農卿分司南京仁宗即位累遷刑部侍郎尚書知
江寕府
戊戌寇準再入相(準自山南束道節度使檢校太尉同平章事除中書侍郎兼吏部尚書同)
(平章事充景靈宫使再入相)
制曰中樞之任大政攸資式叙九功用熙百度將協羣
倫之望允求經濟之才簡自予衷乃攽綸命(具官寇凖)清識
淵深懿文雅正自顯躋於廊廟久冠映於簮紳中外亟
更謀謨日廣介圭入覲鳴玉在朝朕方圖任舊人以凝
庶績荐升台席仍進冢卿置于股肱繫乃棟幹朝廷天
下之根本機軸王化之表儀接道以言為臣不易罄一
心而翼戴副四海之具瞻其惟勖哉以弼台德
準自景德元年八月與畢士安同相至二年二月
罷是年六月自永興軍来朝復拜相準鎮永興
奏天書䧏乾祐山中蓋巡檢朱能所為也準自永
興来朝將發其門生有勸準者曰公若至河陽稱
疾堅求補外此為上策儻入見即發乾祐天書詐
妄之事尚可全生平正直之名斯為次也最下則
再入中書為宰相爾準不懌揖而起君子謂準之
及于禍蓋自取之也時又有陕州處士魏野善王
旦寇準每贈詩必勸以早退旦準皆不能用識者
高之(長編)十二月南郊畢除尚書右僕射集賢殿大
學士
同日丁謂恭知政事(自保信軍節度使檢校太尉遷吏部尚書除)
制曰朕寅奉丕圖勤求至治眷惟承弼共翊隆平其有
嘗贊大鈞夙推偉望聿著濟川之業方膺仗鉞之崇宜
錫命書再升台席(具官丁謂)風猷茂遠識慮幾深藴經國之
懿文負佐王之宏略爰自奮庸昭代席寵近班總會府
之利權克臻豐阜貳中樞之柄用備罄謨眀繕秘館以
成功相鴻儀而振古向者輟於鈞軸授以麾幢化洽勾
吳心馳象魏爰赴追鋒之召恭脩執玉之儀方且圖任
舊勞疇咨嘉話復委代工之任允資成務之才升命秩
於天官峻寵章於堂陛爰田真食併示優隆噫股肱之
良于以同乎君體師尹之重所以副於民瞻爾其啟廸
精衷浚眀懿德祗服厥位無替前猷
故事節度使除拜當䧏麻翰林學士盛度以為參
知政事當属外制遂命知制誥宋綬草詞謂甚恨
焉謂在中書事寇準謹甚嘗會食羹汚準鬚謂徐
起拂之準笑曰參政國之大臣乃為長官拂鬚耶
謂甚恨之由是傾誣始萌矣(長編故事節度除拜當䧏麻恭知政事)
(當属外制)
十二月丁卯曺利用丁謂並樞密使(利用自檢校太尉宣徽北院使知樞)
(密院事兼羣牧制置使除謂自吏部尚書恭知政事除檢校太尉充)
時輔臣以郊恩俱進官故事嘗為宰相而除樞密
使始得遷僕射乃以謂檢校太尉兼本官充使
樞密使舊兼御史大夫自利用始不兼領謂再入
政府一年至四年拜相(樞密使不兼御史大夫自曺利用始)
同日任中正周起並樞密副使(中正自刑部侍郎同知樞密院事遷兵部侍郎)
(除院起自給事中同知樞密事遷禮部侍郎除)
中正樞密副使制曰朕以昭事層穹祗膺景貺就天正
之令序展陽位之上儀誕霈鴻恩式均丕福眷惟近輔
夤奉嚴祠爰當舍爵之初特舉疇庸之典(具官任中正)存誠
居厚秉哲踐方敦張仲孝友之風懷卓茂淳固之節學
辨乎行正發於文沉毅有謀堅眀善斷不矜之色居常
守於直專畢給之才所至洽於聞問為王國之材幹擅
朝倫之表儀自密勿樞衡便蕃左右安世周謹謙以絶
私山甫將眀勤於補職辰告之猷罔伏日宣之德愈彰
属鉅典之交脩贊盛容而有恪是用進其天秩貳乃使
聯仍增食采之封兼錫褒勲之號兹為異數用奬藎臣
噫慶賞之行有國務乎增美名噐之重前賢念其益恭
更勵乃誠以永終譽
天禧四年(庚申)
正月乙丑曺瑋簽書樞密院事(自華州觀察使鄜延路副都總管環慶秦鳳等)
(州㳂邊廵檢安撫使宣徽北院使鎮國節度觀察留後充)
制曰宣猷之列表率於近廷宥密之司参毗於基命矧
戎藩之留務峻天秩之等威自非茂著勲勤夙推譽望
兼兹寵授疇以為宜(具官曺瑋)噐識宏深風規凝遠洞詩書
之義府紹旂鼎之世功早襲弁纓亟升軒陛分符東掖
守屏西陲充國之學通四方素懷英略鄭吉之職當都
護克布皇威卓爾殊庸時予外禦荐膺崇進益壯聲猷
向擢廉問之車威重撫循之寄武經斯暢邊部載清疇
咨俊傑之材俾居切近之地簽謀樞府兼贊國徽貳節
制於十連策勲名於八柱併推優渥用示眷懷噫昔爾
先臣嘗更此任局禁之内風烈猶存爾其勵翼一心將
眀萬務告話言而無隐罄高節以同夤揚武公善職之
聲顯臧孫有後之慶流芳是似不其美與欽奉訓詞以
稱休命
瑋字寳臣樞密使彬之子李繼遷擾邊諸將數出
無功太宗問誰可任者是時彬在樞府對以瑋可
任召知渭州時年十九又知秦州秦州人立碑紀
功有詔褒之至是遂有此命(長編)
三月己卯左僕射兼中書侍郎同平章事向敏中卒
敏中自大中祥符五年四月拜相至是年三月薨
于位為相凡八年贈太尉中書令諡文簡五子洎
諸婿並遷官親故授官者數人敏中端厚愷悌
多智寡交遊特為人主所重以至顯逹歴踐中外
曉民政善處繁劇沉毅開濟識大體密静遠權勢
在鈞軸門無私謁諸子不令釐務雖當大事若已
不預焉謹於采拔不妄推薦居大任三十年時以
重德目之為上所優禮故雖衰疾終不得謝亦以
此為恨及遺命制入上特批一幅曰敏中淳謹温
良宜益此意其恩顧如此子𫝊亮之子經經女
即欽聖憲肅皇后也經官至定國軍留後敏中累
贈燕王
六月丙申寇準罷相(以太子太傅歸班進封萊國公)
制曰王者倚毗相臣必舉疇咨之命體貌舊德乃推優
逸之恩惟望實之素隆在眷懷而斯厚(具官寇準)宏才博達
敏識精微久於踐&KR0993;茂著風采嘗内幹於機密亦出總
於蕃宣氣序屢更寵任尤重洎再謀於揆政實專委於
國權恪居樞會之司益顯勤勞之志矧以詔令所出朝
廷式瞻既久洽於和平亦重煩於蓍艾爰加霈渥俾解
鴻鈞升宫傅之崇資啟國封於寕宇仍侈美號益表隆
恩於戱輔相之宜邦之攸賴用捨之際朕安敢私往踐
厥官毋忘恭順
準自天禧三年六月再入相至是年六月罷為相
凡一年先是準為樞密使曺利用副之準素輕
利用議事有不合者準輒曰君一夫耳豈能解此
國家大體耶利用由是銜之而丁謂以拂鬚故亦
恨準及同為樞密使遂合謀為排準翰林學士錢
惟演見謂權盛附之與講姻好上不豫準嘗獨請
間言皇太子人望所歸願陛下思宗廟之事𫝊以
神噐以固萬世基本丁謂佞人也不可以輔少主
願擇方正大臣為羽翼上然之凖乃属翰林學士
楊億草表請太子監國且欲援億以代謂億畏事
泄夜屏左右為之辭中外無知者既準被酒漏言
謂等益懼力譛準請罷其政事上不記與準初有
成言諾其請遂召惟演惟演至極論準專恣請深
責上曰當與何官惟演請用王欽若例授凖太子
太保上曰與太傅又曰更加優禮惟演請封國公
出袖中具冊以進上於小國中指萊字云(長編)上對
恭知政事李廸等于資福殿是日翰林學士錢惟
演又力排寇準曰準自罷相轉更交結中外求再
相兼亦聞有人許以再用不如早令出外準朋黨
盛王曙又其女壻作東宫賓客誰不畏懼今朝廷
人三分二分皆附準矣上遂以李廸為宰相馮拯
為樞密使廸既為宰相準為太子太傅萊國公
如故上既從惟演之言擢丁謂首相加曹利用
同平章事然所以待寇準者猶如故謂等謀益
深準亦對上言謂及利用等交通蹤跡又言臣
若有罪當與李廸同坐不應獨被斥上即召廸
至前質之二人論辨已久上意不樂廸再三目
準令退及俱退上復召廸入對作色曰寇準遠
貶卿與丁謂曹利用並出外廸退以文字進上
遽洗然曰卿等無他且留文字商量更詔謂入對
謂即除準節鉞令出外上不許越明日楊崇勲等
遂告變入内副都知周懷德謀殺謂等復相準事
覺伏誅又三日準乃遠貶七月丁丑準降授太常
卿知相州
準降授制曰朕恭守丕圖思凝至化寵綏庶品敦洽太
和眷惟大臣夙所尊任苟或有愆視履罔叶注懷用塞
羣言示兹申警(具官寇準)早事先帝亟升近班洎予纘承彌
所優待向從會府擢領麾幢位兼將相之崇恩厚股肱
之契去歲疇其夙望再委國鈞盖繄寅亮之謀以弼緝
熙之政而將眀莫顯聲實靡孚輿議交喧朝章失序加
以罔思兢謹不肅門庭交結匪人虧傷大體顧其状迹
因事而彰諒勸懲以難私在典刑而曷捨尚以踐揚既
久體貌素隆特屈彛章仍居峻品勉布條職勿忘省循
凖既外貶準壻樞密直學士王曙落職知汝州朝
士與寇準親厚者丁謂必斥之初李廸與準同在
中書事之甚謹及準罷丁謂意頗輕廸於是謂等
不𣣔準居内郡白上𣣔遠徙之上命知小州謂退
而署紙筆曰奉聖旨除遠小處知州廸曰向者聖
旨無遠字謂曰君面奉德音𣣔擅改聖旨以庇準
耶二人忿鬪盖自此始準遂自太常卿知相州徒
知安州八月壬寅再貶道州司馬
準再貶道州司馬詔曰刑法之設天下之公共也苟當
其罪予何敢私(太常卿知相州莱國公寇準)爰自先朝早膺榮遇便
蕃恩寵踐履清華属朕纂承彌深簡注出奉節旄之寄
入登樞宰之崇而不務惇脩密萌凶慝辱予輔弼玷及
搢紳特屈憲章免其流竄黜居典午允謂寬恩可貶授
銀青光禄大夫行道州司馬仍以其事𫝊告諸州御史
臺揭示朝堂以示
準坐朱能叛自知安州再貶道州司馬準在道州
晨具朝服如常時起樓置經史道釋書暇則講讀
賓至笑語若初無廊廟之貴者自準罷相繼以三
絀皆非上本意歲餘上忽問左右曰吾目中久不
見寇準何也左右莫對上崩乃責雷州乾興元年
二月戊辰貶雷州司戶
準貶雷州司戶制曰為臣之辟莫大於不忠治國之經
務從於去惡矧獲罪於先帝尚屈法於公朝世所靡容
朕安敢捨(銀青光禄大夫道州司馬寇準)荷二聖之頋極三事之崇每
推誠而不疑當捐軀而有報而乃包蔵凶德背棄大恩
與逆寺以通謀搆厲階而干紀果上穹之䧏譴俾渠魁
之就擒始其告變之辰適當違豫之際阽危將發震駭
斯多雖馳驛以竄投蓋忌噐而隐忍静思及此可為寒
心属予一人肇纉丕搆𣣔邪正之洞别在賞罰之惟明
特貶遐方庶塞輿議全其微命足示於好生正乃常刑
式申於禁暴諒非獲已爾惟自貽可貶授將仕郎守雷
州司戶恭軍員外置同正員
仁宗即位太后臨朝宰臣丁謂加司徒貶寇準為
雷州司戶李廸為衡州團練使仍播其事於中外
準坐與周懷政交通廸坐朋黨附會也始議竄逐
王曾疑責太重丁謂熟視曾曰居停主人恐亦未
免爾蓋指曾嘗以第舍假準曾踧然懼遂不復争
知制誥宋綬當直草責詞謂嫌其不切即用已意
改定詔所稱當醜徒干紀之際属先皇違豫之初
罹此震驚遂至沉劇皆謂語也謂惡準廸必𣣔置
之死地遣中使賫勑就賜二人至道州中使授準
勅準乃赴貶所冒炎瘴日行百里左右為之泣下
既至吏獻以圖經首載州東南至海岸十里準恍
然曰吾少時嘗有詩曰到海只十里過山應萬重
今日思之人生得喪豈偶然耶(長編)準剛正篤於自
信不能與世俯仰故人多惡之仁宗天聖元年準
卒於雷州初太宗嘗得通天犀命工為二帶一以
賜準及是準遣人取自洛既至數日沐浴具朝服
束帶北面再拜呼左右趣設卧具就榻而沒年六
十三是時始命準為衡州司馬準弗及知也其妻
宋氏尋乞歸葬西京許之其後追復開府儀同三
司太子太傅上柱國萊國公景祐三年七月仁宗
對輔臣哀準以忠死贈中書令諡忠愍
賜凖諡詔曰(具官寇準)感會先聖綢繆上司眀心若丹直道
如矢逮予主鬯之日乃爾秉鈞之年圖惟協恭罔有二
事遘盜言之噂沓挾危法以中傷白璧易汚貝錦難察
再罹遐責遂及云亡朕嘗憫之宜特賜諡曰忠愍
七月丙寅李廸拜相(自恭知政事兼太子賓客除吏部侍郎兼太子少傅同平章事充景)
(靈宫使集賢殿大學士)
馮拯樞相(自判尚書都省除吏部尚書撿校太傅同平章事充樞密使)
廸拜相制曰握魁柄之重于以擬乎三階調羹味之和
于以熙乎百志贊大鈞之成務總衆職以叙功陟䧏於
巖廊之塗彌綸乎天壤之闕諒非人傑曷副尹瞻(具官李廸)
冲識表微宏才緯俗藴瑰琦而立行濯江漢以凝姿敏
學兼該達夷吾之治體英文鼓動精射父之訓辭爰自
首冠時髦荐參班著剸煩司會書命右曺蒞戎閫以樹
風董&KR1193;輸而成務疇其雅望入直内庭稟禁職而惟寅
暢帝猷而載郁擢參邦政式佐台司罄輸感遇之誠圖
講亮工之業咨擇令典遵故實而不愆啟述徽言體忠
藎而無隐實贊元子賓于東朝調侍宣勞規益備至稽
枚卜之吉謹鬷假之求若時升庸俾輔予治進拜天臺
之秩專奉真館之嚴傅于承華申翊儲后敦邑之數寵
名並臻於戱股肱惟良所以成蕩蕩之化棟幹是賴所
以固丕丕之基属興治之在辰務保民而綏德益懷布
策之訓式符肖象之求往欽哉無忽我選衆之舉
拯拜樞密制曰王者法象斗宫樞機之掌攸重疇咨衮
職弼直之選惟艱自非挺忠亮之資懷淵深之識毗予
大柄疇以為宜(具官馮拯)體質方嚴性尚冲簡本直清而致
用道冠人彛包宏達以兼資量標國噐爰參聯仕路簉
羽朝緌落落之操不羣籍籍之名甚盛擢於倫萃荐被
僉求贊繁務於凝嚴議庶政於廊廟小大之事乃斟酌
而有經啟納之言固匡救而無隐志敦冲退譽藹藩維
比肆覲以来歸久為儀而属望是用斷於朕志登用老
成正樞宥之名兼台鼎之貴拜天官之峻級倍井邑之
重封視品秩以至崇申寵數之兼渥所宜罄于精力矢
厥謨眀講惟深之圖以勉於熙載謹不密之戒無致於
害成俾予臻垂拱之風繄爾終翼亮之效往踐厥位服
兹訓言
庚午丁謂拜相(自樞密使吏部尚書檢校太尉除同平章事充玉清昭應宫使昭文館大學士)
(監脩國史)
樞密使曺利用加同平章事(自樞密使依前檢校太尉同平章事充)
謂拜昭文相制曰昔者軒后得六相而合神眀洎于陶
堯舉八元而熙外内朕協于夢卜得兹股肱爰擇剛辰
誕敷徽命(具官丁謂)識清體遠學富文高包孔氏之四科懋
臯陶之九德自珍符之肇䧏属靈館之經謨能竭精忠
克符素志矧復(闕)壇展禮湯社廵方翊鑾輅於殊庭洽
祺祥於霄極乃勲克茂人望所隆邇者召自侯藩再諮
揆政察其寅亮授以樞機經百慮以不回守一誠而事
上宜加禮命用冠台衡舉集懋恩聿昭異數將允僉属
時惟汝諧勵翼乃心往踐厥位
先是馮拯以兵部尚書判都省上𣣔加拯吏部尚
書參知政事召學士楊億使草制億曰此舍人職
也上曰學士所職何官億曰若除樞密使同平章
事則制書乃學士所當草也上曰即以此命拯拯
既受命樞密領使者凡三人前此未有人皆疑怪
曺利用丁謂因告求罷上徐覺其誤將有所易置
遂召錢惟演入對曰馮拯故恭知政事今除拜樞
密使當矣但中書不當止用李廸一人盍遷曺利
用或丁謂過中書上曰誰可惟演曰丁謂文臣過
中書為便又言玉清昭應宫未有使謂首議建宫
即令領此又言曺利用忠赤有功國家亦宜與平
章事上曰諾以樞密使吏部尚書丁謂平章事樞
密使兼檢校太尉曺利用加同平章事皆用惟演
所言(長編)
八月乙酉任中正王曾並參知政事(中正自兵部侍郎樞密副使除曾)
(自吏部侍郎除再為恭知政事)
錢惟演樞密副使(自翰林學士刑部侍郎知制誥除)
惟演字希聖忠懿秦國王俶之第六子也十一月
除兵部侍郎兼太子賓客五年三月天章閣成除
尚書右丞累遷兵部尚書乾興元年七月除祥源
觀使
九月丙辰周起罷樞密副使(自禮部侍郎罷為戶部侍郎知青州)
曺瑋罷簽書樞密院事(自宣徽北院使鎮國軍節度使觀察留後罷為宣徽南院使環)
(慶路馬步軍都部署)
起自天禧元年九月除同知樞密院事三年十二
月遷樞密副使是年九月罷在樞府三年丁謂用
事逐去寇準而以周起為黨罷知青州又䧏太常
少卿知光州謂得罪復禮部侍郎留守南京卒贈
禮部尚書諡安惠
起責授太常少卿知光州制曰礪節砥名人彛所尚舉
直錯枉邦禁斯眀苟跡涉於比周而履虧於端謹宜申
懲誼以肅羣倫(戶部侍郎知青州周起)早契昌辰荐升華貫擢贊
樞衡之務冀申帷幄之謀属當國之臣怙權稔惡締連
逆竪震撓先朝朋附之蹤夤緣斯見尚全至體止罷近
司朕祗荷丕圖洽聞輿議爰稽典憲用屏兇邪從坐之
科汝將安免䧏居列牧尚蒞方州咸示寬恩聊行薄責
苟能改節當復弃瑕庶念自新無或貳過
瑋自天禧四年正月除簽書樞密院事是年九月
罷在樞府幾年寇凖謫道州丁謂惡瑋不附已
指為凖黨出之未幾復降為左衛大將軍容州觀
察使知萊州瑋自知宿將為謂所忌恐益為竒中
即日上道從弱卒十餘人不以弓䩨矢箙自随謂
敗乃復節度使卒贈侍中諡武穆治平中配饗仁
宗廟庭瑋好讀書通左氏春秋為將幾四十年未
嘗敗衂威震西鄙唃厮囉每聞其名以手加額而
東嚮之鎮天䧺契丹使過必戒其下無敢疾驅者
在渭州始置弓箭手其所措置後皆為法云弟琮
之孫詩尚魯國大長公主琮累官至馬軍副都
指揮使
瑋罷簽樞制曰入贊樞庭陪中宸之咨訪出臨邊部分
外屏之緝綏迭示倚毗載申褒寵(具官曺瑋)地承華緒識練
武經早参盾陛之班荐奉牙璋之寄控于西鄙遏其外
虞克彰撫衆之才屢奮拘原之力威聲聿著眷注彌隆
擢登近密之司僉議幾微之政踐脩世職實濟美以攸
推勤瘁公家且服勞而匪懈爰旌誠效特霈恩章進上
列於宣徽仍兼榮於留後復以塞垣之要俾膺總統之
權允籍宿名撫兹舊地勉思重委無替前功
䧏授左衛大將軍容州觀察使知萊州制曰下之比上
在刑賞以無私君之馭臣蓋進退而有禮苟涉比周之
迹復懷覬望之情尚舉寬科用全大體(宣徽南院使鎮國軍節度觀察)
(留後曺瑋)因緣舊族際會先朝膺恩頋以有殊踐官榮而不
次出奉守方之寄入陪帷幄之謀属兇人之擅權構逆
豎而干紀遽因敗露旋就竄投頗彰朋附之端曲示含
容之德止解重柄仍進崇資以嘗總於戎昭遂復委於
邊要而乃為國生事輒擾於平民徼時有功罔念於前
訓朕以肇承遺旨恭紹洪基將肅具寮用申丕律䧏居
環衛之列遥分兼閫之權任以方州兹為薄責苟能省
過姑務改圖當再進以示甄豈一𤯝而斯棄服我寬假
汝往欽哉可落職宣徽南院使(乾興元年二月戊辰)
十一月戊辰丁謂李廸罷相(謂授戶部尚書知河南府廸授戶部侍郎知鄆州)
謂罷相制曰朕慎重名噐眷待鈞衡矧首預於謨眀固
常加於體貌黜陟之際典章繫焉(具官丁謂)粤自儒流夙逢
嘉會備更重職蔚有能名參宰府之告猷陟齊壇而授
律来朝丹陛再列近司亟正樞庭遂冠台衮朝夕納誨
方深於倚毗寵辱若驚宜循於軌範遽致同列面興忿
辭實駭予聞有傷國體俾解調元之任尚居顯列之崇
汝惟欽哉荷此申警
廸罷相制曰衡軸之司棟幹攸寄所以朝夕延見動静
諮詢苟爽民瞻必伸朝憲(具官李廸)策名殊等奮迹亨途亟
擢雋於深嚴極為儒之榮遇未踰一紀參預近廷勤力
自強能名亦著采其懿望賓于東朝載陟台階是司大
柄宜遵禮範用鎮時風當旅對之楊庭忽抗言而興憤
駭予聞聽厥有彛章爰罷宰司式存寬典爾惟循省無
益悔尤
廸自是年七月拜相至是與丁謂同罷為相纔五
月謂既擅權至除吏不以聞廸語同列曰廸起
布衣十餘年位宰相有以報國死且不恨安能附
權臣為自安計乎謂𣣔以林特為樞密副使迪争
之因詬謂引手板𣣔擊謂謂走得免及入對斥言
謂姦邪願同下憲司置對又言寇準無罪罷斥朱
能事不當顯戮又言錢惟演謂之姻家碩與惟演
俱罷政柄曺利用馮拯亦相朋黨時上怒甚欲付
御史臺利用拯曰大臣下獄不惟深駭物聽况丁
謂本無紛競之意乃各䧏職一級罷相謂知河南
府迪知鄆州先是上久不豫語或錯亂嘗盛怒
語輔臣曰昨夜皇后以下皆之劉氏獨留朕宫中
迪進曰果如是何不治之后適在屏間聞其言由
是惡廸廸至鄆半歲仁宗即位太后預政乾興元
年二月貶廸衡州團練副使
廸貶制曰附下之私法當必罰濟惡之釁理難獨矜属
兹纉紹之初大判忠邪之路其有嘗居重任每務詭随
爰究驗於事端宜申嚴於朝憲(具官李廸)幸由上第亟踐清
塗纔踰星紀之齡遽貳鼎司之政超擢之速倫軰絶偕
驟正宰衡尤為非次伊醜徒之搆亂萌巨孽而有初瀆
撓先朝震驚羣聽自剪夷於首惡見傅會之有因特示
含容貴全終始逮于罷免尚蒞藩宣基命惟新政體尤
慎稽諸公論難掩宿愆豈可未正彛章猶居崇秩謫于
遐服處以貳車兹實自招無忘深省
謂惡廸必𣣔置之死地使侍禁王仲宣押廸如衡
州始至鄆見通判以下而不見廸廸皇恐以刅自
剄人救得免仲宣凌侮迫脅無所不至或餽之食
棄捐不與廸客鄧餘怒曰竪子𣣔殺我公以媚丁
謂耶汝殺我公我必殺汝從廸至衡州仲宣頗惮
之廸由是獲全或謂謂曰廸若貶死公如士論何
謂曰異日好事書生弄筆墨不過曰天下惜之而
已(長編)廸至衡州歲餘除秘書監章獻太后上僊廸
時以尚書右丞知河陽召復為相
己巳丁謂復相(庚午進左僕射太子少師)
制曰蒼震承基允隆乎丕業黃扉敷政實總於羣司属
躋德之有聞思任賢而為助授受之際詢謀允諧(具官丁謂)
抱噐挺生含章秀發學洞聖門之奥辭鏘天律之和自
佐大鈞罄宣忠力翊勵精之治責實攸先恭同德之倫
專徽斯稱外臨藩翰益樹風聲因秉瑞之来廷復登樞
而贊治荐掌機要乃升公台斟酌于一氣之和緝熙于
百度之政良肱斯賴崇棟在兹俾其首輔儲闈兼登揆
路峻鸞臺之茂級冠鼎席之至榮翊宣令猷庶協僉議
時罷相制書未出謂入對乞留上遣入内都知張
景宗副都知鄧守通𫝊詔送謂赴中書依舊視事
仍詔廸即時赴鄆州謂始𫝊詔劉筠草復相制筠
不奉詔乃更召晏殊筠自院出遇殊殊側面不敢
揖盖内有所媿也(長編)
庚午馮拯拜相(自行吏部尚書檢校太傅同平章事樞密使遷右僕射兼中書侍郎太子少)
(傅同平章事充景靈宫使集賢殿大學士)
制曰祗若盛猷紹膺洪業乃眷儲貳實鍾善祥任以政
經俾其練習眷言協贊允属輔臣(具官馮拯)沉厚秉彛粹温
凝識藴廉深之雅度抱穎達之宏材凡所踐更必揚休
問亟居兩府翊贊九功勵操方嚴秉心勤藎乃者政成
西邑歲覲紫庭渴見風規荐加圖任總樞機之宥密竭
心膂以夑調属我震闈漸親時政賴股肱之明略助星
日之重暉是用擢正台司列于揆路兼榮内史傅德承
華煥此編章允矣僉属勉伸贊諭務罄忠勞
宋宰輔編年錄卷三
