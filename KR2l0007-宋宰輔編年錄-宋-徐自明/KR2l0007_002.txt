宋宰輔編年錄卷二宋徐自明著
太宗開寳九年(十二月改太平興國元年)
十月庚申盧多遜拜相(自吏部侍郎𠫭知政事除中書侍郎同中書門下平章事集賢)
(殿大學士制闕)
太宗以十月癸丑即位庚申多遜拜相太平興國
四年十月除兵部尚書
同日楚昭輔樞密使(自樞密副使除)
太平興國三年十一月以郊祀恩加檢校太尉四
年十月以平定太原加檢校太師
太平興國四年(己卯)
正月庚寅石熙載簽書樞密院事(自樞密直學士除簽書樞密院事)
熙載字凝績洛陽人太宗初領泰寕節度辟為掌
書記及即位遂擢用焉是年除簽書樞密院事簽
書樞密院自熙載始四月庚戍除樞密副使
(兵部隸樞密院承五代之制有使副使至太宗朝初命石熙載以樞密直學士簽書樞密院事治平)
(中郭逵以檢校太尉同簽書樞密院事官制沿革)
太平興國六年(辛巳)
六月甲戍司空平章事薛居正卒
居正自開寳六年九月拜相至是年六月薨于
位相太祖三年相太宗六年方入奏事疾作輿歸
而卒年七十贈太尉中書令諡文惠咸平二年配
享太宗廟庭居正操行方正為相任寬簡不苛察
士君子以此多之
九月辛亥趙普再入相(自太子太保除守司徒兼侍中昭文舘大學士)
制曰恊比耆德皇王之大猷圖任舊人邦家之令典其
有功高締剏望著巖廊出領蕃宣入奉朝請輿望所屬
嘉言孔彰宜膺作礪之求再授秉鈞之寄(具官趙普)建邦元
輔命世偉才早踐台衡載更時序蕭何畫一之法著扵
廟堂甘盤舊學之臣屈在班列朕方寤寐良弼寅亮天
工詢于元龜歴選羣后用煩舊德弼予眇躬外以鎮撫
四邊内以平章百姓康濟庶務常思舟楫之言品題羣
材俾適輪轅之用佐佑寡昧臻于治平毋使丙魏房杜
專美於前代也
太宗即位以普為太子太保普奉朝請累年盧多
遜益毁之鬱鬱不得志上寤拜司徒侍中封梁國
公廷美廢多遜南遷普之力也
同日石熙載樞密使(自刑部侍郎樞密副使除戶部尚書充)
制曰文昌之設益重於六官温室之任聿參于萬務自
非忠謹敦厚温恭眀允則何以追武帳之三接贊鴻樞
之百度職兹宥密以奉論思我之得人無愧前古(具官石熙)
(載)挺生間氣符會昌期早事初潛屢進苦口之說洎參
樞近益勵匪躬之誠進思盡忠言必循理補衮無闕循
墻益恭朕之使能人實受賜用尊名數式示倚毗俾兼
喉舌之司以重股肱之寄往踐樞軸必也正名克勵乃
誠同底于道
用文資正官充樞密使自熙載始也
十一月癸丑楚昭輔罷樞密使(為左驍衞將軍)
昭輔自開寶六年九月除樞密副使九年十月拜
樞密使至是年十一月罷在樞府凡十年昭輔性
勤謹介直掌樞務人不可干以私然無他材略至
是以足疾就第在告數月始命石熙載代其任會
郊祀畢乃有是命及卒贈侍中諡景襄真宗祀亳
回再贈中書令
太平興國七年(壬午)
四月甲子竇偁郭䞇並參知政事(偁自右正議大夫樞密直學士贄自中書)
(舍人並守本官除)
(正議大夫本諫議大夫避太宗舊諱國朝給事中中書舍人諫議大夫並係兩省官給事左諫議隸)
(門下中書舍人右諫議隸中書舊典)
柴禹錫樞密副使(自如京使除宣徽北院使兼)
偁字日彰薊州漁陽人贄字仲儀開封人禹錫字
元圭大名人偁父周諫議大夫禹鈞五子曰儀
儼侃偁僖皆相繼登科時人謂之竇氏五龍偁先
與賈琰同在太宗幕府琰便佞希旨偁常疾之太
宗與諸王宴射琰頗稱贊德美詞多矯誕偁叱之
太宗不樂因罷宴遂出偁知涇州既大用太宗謂
曰汝自揣何以至此偁曰陛下以藩邸之舊出於
際遇太宗曰非也以汝嘗面折賈琰賞卿之直耳
十月卒詔輟視朝贈工部尚書偁喜同幕丁顥子
謂謂尚幼偁以女妻之後果至宰相䞇自太宗
任京尹時得侍讀藩邸及即位遂擢用之禹錫
亦事太宗於晉邸太宗以藩府之舊多訪以外事
遂告秦王廷美隂事故寵用之八年六月遷宣徽
南院使
戊辰盧多遜罷相(責授兵部尚書)
制曰調梅作礪中外之所瞻加膝墜淵古今之攸戒矧
於輔相之任必全進退之宜(具官盧多遜)早中科名亟更臺
閣久廻翔於近列嘗際會於先朝擢預中書俾參庶政
洎予臨御首正台衡補衮之效蔑聞由徑之蹤盡露節
虧忠藎道有依違尚塵廊廟之榮曷厭搢紳之論爰伸
念舊用示匿瑕俾領夏官以奉朝請用全終始之義以
彰廣大之恩
多遜自開寶九年十月拜相至是年四月罷為相
凢八年趙普為相多遜屢短之於上前普由是
罷相多遜在相位普之子及親屬多為所抑普既
復相多遜不自安普屢諷多遜令引退多遜貪權
固位不能自决會普廉得多遜與秦王廷美交通
事遂以聞多遜坐秦王事責下御史劾其状得實
詔文武常參官集議之太子太保王溥等參議言
多遜身處台司心懷顧望大逆不道干紀亂常上
負國恩下虧臣節請削奪官爵凖律誅斬有旨配
隸崖州充長流百姓
多遜削奪官爵配隸崖州制曰臣之事君貳則有辟下
之謀上將而必誅(兵部尚書盧多遜)頃自先朝擢參大政洎予
臨御首正台衡職在爕調任當輔弼邦家之務一以咨
之朕既倚成汝合思報而乃交結藩邸窺伺君親指斥
乘輿謀危社稷大逆不道非所宜言因遣近臣雜治其
事醜跡共露具獄已成既有司之定刑俾外廷而集議
僉以梟夷其族汙瀦其宫用正憲章以合經義尚念嘗
居重位久事明廷特寬盡室之誅止用投荒之典實汝
有負非我無恩爾群臣當體兹意其盧多遜在身官爵
及三代封贈妻子官封並宜削奪追毁一家親屬並配
隷崖州充長流百姓仍終身禁錮縱更大赦不在量移
之限其期周以上親屬並配隸邊遠州郡禁錮
庚辰沈倫罷左相(責授工部尚書本名義倫避太宗舊諱)
制曰(具官沈倫)頃自諸生幸逢興運亟登廊廟遂踐鼎司閥
閱無聞際會斯極洎于臨御尤所倚毗七年於兹恩寵
備至所宜盡心竭慮知無不為使内外和平苛慝不作
此宰相之任也昨盧多遜包蔵逆節結構異端豈無姦
邪之謀見於舉措之際汝則與之同列積有日時安然
坐觀曾不先覺稔其醜跡上瀆朝經離我友于之親傷
我寬仁之德貪榮竊位於汝安乎雖復謝病引年拜章
上綬儻更優其爵秩何以肅於搢紳非我無恩盖全大
體六卿之任位望特隆深屈憲章粗伸警勵其子都官
郎中繼宗本由父蔭不宜更在朝行可落班簿
倫以開寶六年九月拜相至是年四月罷相太祖
凢四年相太宗七年倫清介在相位自守而已先
是倫與盧多遜同列多遜坐秦王廷美通謀事發
而倫前已病在告求致仕責其坐觀同列稔其醜
迹乃至於貶後請老復授左僕射致仕卒年七十
九贈侍中諡恭惠
太平興國八年(癸未)
正月戊寅曹彬罷樞密使(自侍中罷為天平軍節度使)
制曰萬機鞅掌温室之任斯勤十乘隐轔齋壇之寄尤
重式均勞逸用示倚毗(具官曹彬)說禮敦詩體仁利物臨事
克彰於忠謹接下彌盡於謙恭兩朝備罄於腹心終日
不離於帷幄折衝千里雖藉樽爼之籌節制百城宜分
旄鉞之任輟兹禁中之位賜以汶上之田式勞申伯之
蕃宣毋忘叚木之偃息
彬自開寳九年二月除樞密使至是年正月罷在
樞府凡八年酒坊使彌德超驟被委遇上急變云
彬秉政歲久得士衆心又誣彬有不軌之謀太宗
頗疑之彬不自辨遂有是命趙普嘗薦彬見太宗
因為辨其誣太宗大悟德超既得罪而待彬如故
其後太宗從容謂普自愧聽斷不明普對曰陛下
知德超有才而任用之察曹彬無罪而昭雪之有
勞者進有罪者誅此所以彰陛下之明聖也太宗
於是釋然繼封魯國公
己卯王顯彌德超並樞密副使(顯自東上閤門使遷宣徽南院使兼德超自)
(酒坊使遷宣徽北院使兼)
顯開封人德超滄州人少皆嘗給事太宗於潛邸
德超既譖曹彬彬遂罷顯與德超為南北院使並
兼樞密院副使
二月庚申宋琪參知政事(自右諫議大夫同判三司遷左諫議大夫除)
琪范陽薊州人太宗為開封尹琪為府推官禮遇
甚厚及即位遂擢用之七月庚辰加刑部尚書班
參政李昉上執政未幾一年十一月拜相
四月丁亥彌德超罷樞密副使(削官爵流瓊州)
制曰(具官彌德超)闒茸常材斗筲小器朕昔在藩府嘗齒中
涓洎入纂於丕圖亦累遷於近職錄其尺寸之效陞於
宥密之司而高則疾顛盈而亟覆詬詈同列指斥朕躬
為臣若斯於法何逭朕求治斯切益急於用人引咎實
深詎忘於有罪御史閱實有司定刑合寘嚴誅以禦魑
魅凡爾在位體兹好生其彌德超在身官爵並宜削奪
其一家配隸瓊州禁錮
德超在樞府纔數月德超嘗上急變巧誣曹彬以
他事太宗疑之出彬為天平軍節度使德超謂事
成期得樞密使及是失意居常怏怏嘗詬王顯等
曰我為國家言大事有安社稷功但得如綫許大
名位爾等何人反在我上度上無執守為汝輩所
眩惑顯等告之太宗怒令鞫其事故抵於罪
六月己亥王顯樞密使(自宣徽南院使樞密副使加檢校太保充)
制曰漢以尚書平章奏議魏以中書參掌機密邦國之
務率繫於樞衡軍旅之謀多出於帷幄授受之際厥惟
艱哉(具官王顯)器量恢宏襟靈秀拔嘗事藩邸備極公忠累
踐榮班遂膺顯用風雨如晦益勵匪躬之誠夙夜惟寅
愈定致君之志樞密之任獻納攸資宜正名稱用伸毗
倚益堅許國之節式副知人之明
七月辛未郭贄罷參知政事(責授秘書少監)
制曰(具官郭贄)簮筆持槖獲侍於初潜曳組鳴珂久塵於清
切頃參台席實代天工而啟沃蔑聞尸素斯極飲酒過
量自貽沈湎之譏發言無稽益彰容易之態所宜左降
尚屈典刑
贄執政凡一年曹彬為彌德超所譖贄為辨其誣
宰相趙普因是重之遂不次擢用至是以晨朝被
酒遂致罷黜尋知荆南府真宗即位累遷禮部尚
書及卒贈左僕射諡文懿贄長者喜延譽後進宋
白趙昌言皆其所薦也
庚辰李昉參知政事(自文明殿學士尚書除守本官)(部)
(太平興國五年置文明殿九年殿災改建為文德殿遂廢此職官制)
昉字明遠深州饒陽人郭贄既貶中書惟趙普宋
琪時普恩禮稍替將復命相廷臣獨工部尚書李
昉宿舊上欲用昉參政以琪先入當班列昉上加
琪刑部尚書昉守參知政事昉執政僅半年十一
月拜相(六部尚書以吏部為冠兵部次之戶部次之刑部又次之禮部又其次而工部居下)
八月庚戌石熙載罷樞密使(為尚書右僕射)
制曰宥密之務盖總於萬幾師長之任實參乎百揆職
事斯設在勞逸而則殊名器所先固授受而惟允(具官石熙)
(載)逹識兼濟偉量旁通早在初潜實預賓佐韋弦之戒
動静有常金石之誠夷險如一自總樞軸屢進讜言方
參帷幄之謀遽嬰寒暑之病抗章引退瀝懇彌堅宜推
加等之恩即俟有瘳之喜勉思頥飬式副倚毗
熙載自太平興國四年正月除簽書樞密院事四
月除樞密副使六年九月除樞密院使至是年八
月罷在樞府凢五年熙載以足疾多請告太宗幸
其第臨問久而不愈遂抗表求觧機務故以優禮
罷卒贈侍中諡元懿熙載有文學立朝無顧避稱
薦善人有長者之譽與薛居正配享太宗廟庭子
中立景祐四年拜參知政事
十月己酉趙普罷相(自司徒兼侍中罷為檢校太尉兼侍中武勝軍節度使出鎮鄧州)
制曰入總國政實冠三司之崇出分閫寄聿當二老之
任所以推恩禮於輔弼伸倚注於勲賢斯為大猷豈敢
虚授(具官趙普)挺鍾間傑富禀誠明草昧之初締創之功夙
著巖廊之上啟沃之效居多朕疇咨老成參用舊德再
授鹽梅之寄用師藥石之言彌縫之績既彰調燮之勤
斯著煩我耆艾職兹樞衡授以蕃宣均其勞逸用加掌
武之秩以增衛社之雄大啟南陽夾輔王室
普自太平興國六年九月再入相至是年十月罷
再相凢二年普罷時太宗眷禮甚厚作詩餞之又
謂之曰普於國家有勲力朕疇昔與之游今齒髮
衰矣不欲煩以樞務俾之善地卧治云雍熙三年
移山南東道節度使自梁國公改封許國公
十一月壬子宋琪李昉並拜相(琪自刑部尚書參知政事昉自工部尚書參知)
(政事並本官同中書門下平章事)
制曰平章百姓唐堯所以疇咨總領衆職漢宣由是致
治非賢罔乂得士則昌聿求經濟之才爰授弼諧之任
枚卜斯允成命是行(具官宋琪)宇量冲深規模宏遠(具官李昉)鬱
有公望久服大寮而皆罄竭謨明禆贊樞輔君臣之際
人無間言公家之事行有餘力脩經術以自輔體方直
而靡渝是用擢正公台職兹調燮朕所注意不假審象
之求汝則致君更思補衮之效唯用虛已竚兹沃心欽
若訓詞往踐乃位(並相同制)
琪自庶僚一歲中為宰相其速如此昉初與盧多
遜善待之不疑多遜屢譖昉昉曰盧與我厚不爾
於是上語及多遜事昉頗為觧釋上因言多遜居
常毁卿不直一錢昉始悟上由此益重之昉請復
時政記先進御然後付史館時政記進御自昉始
(長編)雍熙元年十一月南郊畢琪遷門下侍郎昭文
館大學士昉遷中書侍郎監脩國史太宗始即
位詔秦王廷美武功郡王德昭位在宰相上至是
詔自今宰相序立宜在親王之上李昉宋琪頓首
請遵故事上不許琪等又叩頭固辭久之上曰宰
相之任實總百揆與群官禮絶藩邸之設亦奉朝
請而已元佐等尚幼欲其知廉損之道卿勿多辭
也琪等拜舞稱謝(今宰相班在諸王上自此始)
壬申李穆吕蒙正李至並參知政事(穆自翰林學士遷左諫議除蒙正)
(自翰林學士都官員外郎除誥至自翰林學士都官郎中知制除)
穆字孟雍開封陽武人蒙正字聖功河南人至字
言幾真定人穆文學操履為太祖所知太祖嘗
謂盧多遜曰李穆士大夫之仁者也多遜曰穆臨
事不以死生易節所謂仁者必有勇也穆等既並
命對於玉華殿上謂之曰朕為官擇人惟恐不當
今兩制之臣十餘皆文學適用操履方潔穆居京
府尤號嚴肅故兹奬擢惟公也朕思閭里間每旦
焚香祝天子萬歲次則大臣眉夀朕與卿等焉得
不思善事以副億兆之禱耶皆再拜謝(長編)穆執政
未幾丁母憂不數日起復本官穆固辭不得已視
事未終喪而卒太宗臨哭出涕謂宰相曰穆潔已
守道操履純正真不易得朕方爾擢用遽兹淪謝
非斯人不幸乃朕之不幸輟視朝贈工部尚書吕
蒙正舉進士第一執政四年端拱元年拜相
同日張齊賢王沔同簽書樞密院事(並自樞密直學士遷右諫議大夫除)
齊賢字師亮曹州冤句人沔字楚望齊州人雍熙
元年十二月齊賢沔並遷左諫議大夫三年齊賢
以給事中知代州時大舉北伐代州楊業戰沒太
宗訪近臣以策齊賢請行即有此授初太祖幸西
都齊賢時以布衣獻策太祖召至便坐令面陳其
事齊賢以手畫地條陳十策内四說稱旨齊賢堅
執其六說皆善太祖怒令武士拽出及車駕還語
太宗曰我幸西都唯得一張齊賢耳我不欲爵之
以官異時汝可收之使輔汝為相也至太宗初即
位放進士牓决欲置於高等有司偶失掄選第在
三甲之末太宗不悅及注官有旨一牓盡與京官
通判齊賢釋褐授將作監丞通判衡州不十年為
相
雍熙二年(乙酉)(太平興國九年十一月改雍熙元年)
十二月丙辰宋琪罷相(為刑部尚書)
制曰王者欽若大猷允釐庶政必藉台輔以張化原上
所以燮理隂陽下所以康濟黎獻唯公是務與衆共之
其或時望有虧物情未允進退之際公議在焉(具官宋琪)早
以時才嘗依藩邸薦更歲月久效官常洎朕纉承載懷
求舊攀附鱗翼騰躍風雲擢於會府之中處以公台之
任而識非遠大望屈具瞻曾無端謹之稱但有詼諧之
誚朝章政典無所建明百度彝倫如何式叙豈可以承
倚毗之重當憂責之任哉宜以秋卿俾還相印退之以
禮不謂無恩勉務欽承自求安逸
琪自太平興國八年十一月拜相至雍熙二年十
二月罷入相凢二年樞密使柴禹錫同罷上謂宰
相李昉等曰朕於大臣豈容易進退事不獲已方
行此命朕欲展宫城禹錫有别第在表識中上言
願易闤闠中官邸朕極不樂自此朕薄其為人乃
潜與宋琪相結為琪請流人盧多遜第朕命即賜
之多遜犯罪籍沒為宰相復請居之不避惡名豈
大臣之體乎然不欲暴其状止以詼諧無大臣體
罷云(拜罷錄)琪有吏能而寡學識在相位百執事謁
見或有干請必面折之後拜右僕射卒年八十贈
司空諡惠安
(國朝宰相享耆壽者十人宋惠安八十其後張鄧公八十六陳文惠八十二富文公八十一杜祁公)
(八十宋元獻七十九李文定七十七曾宣靖八十龐穎公七十六蘇丞相八十二文潞公雖至九十)
(四而薨貶秩蔡師垣亦八十晩節謫籍南遷殂於中路不得全有富貴考終)
同日柴禹錫罷樞密副使(自宣徽南院使罷為左驍衛大將軍)
制曰樞密重地密勿近司倚注所先無加於此苟輿情
之未洽在公議以難安(具官柴禹錫)早自中㳙升於近侍載
承求舊之寵驟遷宥密之司而不能盡瘁於事傾輸乃
誠苟且因循孤予委遇退居散地猶示優恩尚參翊衞
之榮無忘欽承之意
禹錫自太平興國七年除樞密使至是年十二月
罷在樞府凡四年
雍熙三年(丙戍)
正月戊戌李至罷參知政事(自給事中罷授禮部侍郎)
至自太平興國八年十一月除參知政事至是年
正月罷執政凡二年至以目疾連表乞罷職養病
詔不許固請從之特賜月俸錢十萬
六月戊戌辛仲甫參知政事(自御史中丞遷給事中)
仲甫字之翰汾州人
八月丁酉王沔張宏並樞密副使(沔自左諫議大夫簽書樞密院事除宏)
(自樞密直學士拜右諫議大夫除)
宏字巨卿青州益都人
雍熙四年(丁亥)
四月癸巳張宏罷樞密副使(自樞密副使左遷御史中丞)
趙昌言樞密副使(自御史中丞除樞密副使)
昌言字仲謨汾州孝義人時河朔用兵張宏循默
備位無所建明而御史中丞趙昌言數上北邊利
害故兩易之群臣皆竦動云宏在樞府幾一年
王稱贊曰朝論以張宏循默故罷其政使與趙昌
言更其任夫御史之職在觸邪而中丞之位號執
法事之利害人之忠佞皆得而言之其責豈不重
哉循默之人使充其位可乎(事略太宗時張宏真宗時李惟清皆自樞)
(密使為御史中丞盖重言責也仁宗時亦多命前執政如晏元獻王安簡公皆是自嘉祐後迄今無)
(為之者石林燕語)
端拱元年(戊子)(雍熙五年正月改元)
二月庚子李昉罷相(為尚書右僕射)
制曰端拱崇資文昌右相盖非賢而不授諒出綍以惟
公告爾具寮舉兹明命(具官李昉)巖廊舊德文學名儒踐臺
閣之通班素高聞望處鈞衡之大任久展謀猷謙和秉
君子之風純懿擅古人之美今者輟從三事總彼六卿
董齊喉舌之官載光北斗領袖搢紳之列首冠南宫用
資鎮俗之清規式表尊賢之茂典異數適尊於表著睠
懷别視於股肱佩服渥恩優游名器恭踐厥位惟往欽
哉
昉自太平興國八年十一月與宋琪同拜相至是
年二月罷入相凡六年先有翟馬周者擊登聞
鼓訟李昉身任元宰屬北戎入寇不憂邊思職但
飲酒賦詩并置女樂等事上以方講籍田稍容忍
之於是召翰林學士賈黃中草制授昉右僕射罷
政且令黃中切責之黃中言僕射師表百僚舊宰
相之任今自工部尚書拜乃殊遷非黜責之義也
若以文昌務簡均佚為辭庶幾得體上然之(長編)
同日趙普吕蒙正並拜相(普自檢校太師兼侍中山南東道節度使除太保兼侍中)
(昭文館大學士三入相尚蒙正自給事中參知政事除中書侍郎兼戸部書監脩國史並同中書)
(門下平章事)
普昭文相制曰尊賢養老上古格言念舊錄勲前王令
典而况再登廊廟三秉節旄始終不易於純誠出入咸
膺於大用爰疇茂德用降徽章(具官趙普)大昴儲祥維嵩挺
秀翊天飛之景運名冠公王藴台輔之嘉謨功書簡策
早從黃閤旋擁高牙隆中盡偃於仁風峴首更歌於善
政加以心惟許國道在安民封章屢納於忠言致理率
陳於正道佐予涼德繄乃宗臣朕所以卜在會朝委之
論道彝倫未叙將俟於緝熙庶政闕然佇期於寅亮是
以輟從藩輔復踐巖廊加帝保之崇資冠鸞臺之舊列
咨上公而詢庶政彌切倚毗昌洪業以永丕圖更資光
輔
蒙正拜相制曰天道無私日月星辰助其照皇王不宰
股肱輔弼代其功所以端拱仰成垂衣致治建千年之
昌運追三代之令猷其有業茂經綸才推謹厚參大政
而再罹寒暑秉純誠而無替初終宜推爰立之恩式副
至公之選(具官吕蒙正)四氣均和五行鍾秀藴濟時之明略
輔之以温恭挺命代之宏材守之以淵默凡膺歴試早
振芳猷公忠推社稷之臣凝重見廟堂之噐睠兹大體
久鬱具瞻爰資作礪之功用正秉鈞之任崇階馭貴列
爵增封兼脩太史之書載踐地官之秩爾宜周旋庶政
左右眇躬緩兹宵旰之憂翊我隆平之運同底于道豈
不美歟
普至是凡三入相上親耕籍普表求入覲太宗從
其請禮成冊拜上諭普曰卿勿以位高自縱勿以
權重自驕但能謹賞罰舉賢能彌愛憎何憂軍國
之不治朕若有過卿勿面從古人耻其君不及堯
舜卿其念哉蒙正質厚寬簡有重望不結黨與遇
事敢言每論政有未允者必固稱不可上嘉其無
隱故與普俱命藉舊德為之表率也蒙正晩輩與
普同位普甚推許之(長編)普次子趙承煦自襄州
衙内都虞候為六宅使普再入相未始為求官上
特命之普嘗戒其子弟曰吾本書生偶逄昌運受
寵踰分固當以身許國私家之事吾無預焉汝等
宜各勉勵勿重吾過故自宥密升朝輔出入三十
餘年未始為其親屬求恩澤者(宰相子為六宅使)近制宰
相子起家即授水部員外郎加朝散階先是盧多
遜為相其子雍即授此官後遂以為常吕蒙正固
讓止授九品京官將作監丞因以為定制(長編)
(宰相子止授九品京官自吕蒙正始張鄧公文潞本朝三入相者趙韓王吕文穆文靖)
(公蔡元長雖四入而不克有終揮麈錄)
同日王沔參知政事(自樞密副使遷戸部侍郎除)
張宏樞密副使(自御史中丞遷工部侍郎除)
楊守一簽書樞密院事(自客省使遷宣徽北院使除)
宏前已為樞密副使後以循默無所建明乃用御
史中丞趙昌言為樞副而改宏為御史中丞至是
復為樞密副使守一初為晉邸涓人太宗即位
遂擢用之守一在樞府纔七月是年九月卒贈太
尉忠武軍節度使
三月甲戌趙昌言罷樞密副使(自工部侍郎責授崇信軍節度使行軍司馬)
責趙昌言等詔曰朝廷詔爵位以待賢能明刑法以馭
群下苟回邪之自露在典憲以宜行(具官趙昌言)早以微才
擢居重任訏謨之效未見於盡忠險詖之蹤頗聞於植
黨交結非類玷辱清朝合首從之原情正刑書之顯戮
特寬窮究以示包荒俾出佐於藩垣仍不奪於章綬噫
予之待士無愧於至公爾之戴君頗乖於誠節宜思自
咎勿謂無恩
昌言在政府幾一年昌言與戶部侍郎陳象輿刑
部郎中董儼知制誥胡旦直史館梁顥厚善四人
日常會於昌言之第故京師有陳三更董半夜之
語旦又作大言怪誕之詞使翟馬周者上之其言
多排毁時政自薦可為大臣力舉旦等十數人皆
公輔之噐俾昌言内為之助會京尹許王廉知其
事白之太宗大怒捕馬周繫獄究治流海島昌言
與旦等皆貶黜云(拜罷錄)
端拱二年(己丑)
七月己卯張齊賢樞密副使(自右諫議大夫簽書樞密院事遷刑部侍郎除)
張遜簽書樞密院事(自鹽鐡使遷宣徽北院使)
遜博州人太宗在藩邸得隸帳下及即位遂擢用
焉時中書門下言所錄時政記緣皇帝每御前
殿樞密院已下先上宰臣未上所有宣諭聖語裁
製嘉言無由聞知慮成漏略自今樞密副使二人
逐旋抄錄送中書遂詔樞密副使張宏張齊賢同
抄錄自後樞密院事皆送中書同脩為一書而授
史官副使知院二員同掌之(長編)
淳化元年(庚寅改端拱三年正月淳化元年)
正月戊子趙普罷相(罷為太保兼中書令充西京留守河南尹)
(國初㳂唐故事尚書令侍中中書令為三省長官未改官制前異姓未有兼中書令者惟贈官有之)
(國史并放談)
制曰帶河之誓蕭相首於羣臣分陕之寄周公冠於二
老矧乃功宣締創績著巖廊懇辭金鉉之榮願遂安車
之志不加殊禮曷報茂勲(具官趙普)宇量淵深風規震肅翊
戴先帝實有佐命之勲弼諧冲人益見匪躬之節而自
再持將鉞三冠鼎司&KR0934;假宣猷寅恭協德小大之務知
無不為夙夜之勤浸以成疾聿遵賜告之典懇陳避位
之言喻之再三終不可奪鞏洛之地成周舊壤王畿之
廣實切於保釐京邑之重允瞻於表則乃兼八柄之秩
往撫千里之邦勉荷寵章式資卧理
普自端拱元年二月三入相至是年正月罷居相
位二年初太宗欲相吕蒙正以其驟進人望未允
藉普舊德以鎮之遂再用秉政普自去秋以病免
朝謁止日赴中書治事有大政則召對及冬病益
甚車駕屢幸其第省問賜予加等遂稱疾篤三上
表致仕上不得已以普為西京留守河南尹加中
書令懇辭再四太宗賜手詔曰開國元勲惟卿一
人不同他等毋至固避俟首途有日當就第與卿
為别普捧詔涕泣力疾請對頗言及國家事上嘉
納之普以衰病再乞骸骨進位太師封魏國公給
宰相俸令於西京私第養疾
(祖宗以三師三公為宰相親王使相之官及宰臣官至僕射致仕者即較在位久近拜太尉太傅等)
(官若太師即為異恩本朝惟趙韓王普以勲文潞公彦博以年得之外曠世不拜仍自司空五遷方)
(至太師有若王文正公旦吕文靖公夷簡皆任相二十年纔以太尉致仕可見國家重太師官也)
(舊典)
淳化三年太師魏國公趙普卒年七十一太宗聞
訃震悼謂近臣曰普國初元勲事先帝與朕最為
舊故能斷大事盡忠國家真社稷之臣因出涕贈
尚書令封真定郡王諡忠獻輟視朝五日命右諫
議大夫范杲持節護喪事至道二年進封韓王咸
平二年二月配饗太祖廟庭普之子孫至今顯榮
不絶
(國朝稽西漢非劉氏不王之制只封皇之期親為王其近親以年勞久次止封郡王而已至於贈典)
(非后之父祖亦不預王爵惟祖宗以趙忠獻佐命興邦以建宗社若曹彬之封秦王潘美之封鄭王)
(雖功亞趙忠獻終緣有若孫為后而得之舊典)
淳化二年(辛卯)
三月乙丑辛仲甫罷參知政事(給事中罷為工部尚書知陳州)
仲甫自雍熙三年六月除參知政事至是年三月
罷執政踰三年仲甫從容自守而已至是以足疾
罷出知陳州後告老致仕進太子太傅卒年七十
四贈太子太保諡康節
四月辛巳張齊賢陳恕並參知政事(齊賢自刑部侍郎樞密副使除恕)
(自鹽鐵使遷給事中除)
齊賢執政凡七年九月遂拜相恕字仲言洪州
南昌人恕為鹽鐵使有心計釐去宿弊太祖深器
之曰真鹽鐵使也太宗即位遂大用焉
同日張遜温仲舒寇凖並樞密副使(遜自宣徽北院使簽書樞密院事除)
(學仲舒凖俱自樞密直士遷左諫議大夫除)
仲舒字秉陽河内人凖字平仲華州下邽人
同日張宏罷樞密副使(為吏部侍郎)
宏自端拱元年二月復為樞密副使是年四月罷
在樞府一年餘後進工部尚書卒贈右僕射
九月丁酉王沔陳恕並罷參知政事(沔自戶部侍郎罷恕自給事中並)
(守本官)
沔自太平興國八年十一月除簽書樞密院事雍
熙三年八月除樞密副使端拱元年二月除參知
政事是年九月罷執政凡八年恕自淳化二年四
月除參知政事至是亦罷執政纔數月自趙普
出守西洛蒙正以寬簡居相位辛仲甫從容其間
王沔怙恩招權政事多决於沔沔聰察敏辨善敷
奏有適時材用先與張齊賢同被進擢掌樞務頗
不叶齊賢出守代州沔遂為副使參知政事陳恕
筦鹽鐵性苛察亦嘗與沔忤於是齊賢與恕並在
中書沔心不自安慮群官有以中書事告齊賢等
左司諫王禹偁上言中書樞密不得於本廳接見
賓客並於政事堂同見以防請託沔心喜即奏可
下其事左正言謝泌上言以為如此是疑大臣以私
也陛下聰明寄於輔臣苟非接見群官何以悉知
外事若令都堂候見則群官咨事無時是大臣常
湏百執事於都堂無觧衣之暇設若杜公堂請謁
之禮豈無私室乎塞相府請求之門豈無它徑乎
上覽奏嘉歎即命追還前詔事遂止沔又以弟淮
故數為樞密使寇凖所詆上亦寤沔任數好詐非
廊廟噐詔書切責之恕執政未幾以洩禁中語遂
與沔同日俱罷沔性苛刻不以至誠待人群官謁
見必甘言以㗖之皆喜過望既而進退非允人胥
怨矣(長編)
乙亥吕蒙正罷相(自戸部尚書罷為吏部尚書)
制曰宰相之任所以代天工執(闕)柄内以平章百姓外
以鎮撫四邊華夏具瞻安危攸繫其有訏謨獻納蔑聞
苦口之言朋黨比回深失蒼生之望宜行策免以肅朝
經(具官吕蒙正)擢自單平累遷清要驟登三事于兹九年所
宜盡瘁公家厲精庶政任當補衮而曷嘗有聞知在挈
缾而曾無所守但務引援於親嫟寧思澄汰於品流竊
禄偷安莫斯為甚匿瑕藏垢誠合自知儻更倚於弼諧
是自貽於蒙蔽政之有闕悔不可追用全進退之宜式
表始終之分尚居會府俾領天官允謂優隆勿忘循省
蒙正自端拱元年二月與趙普同拜相至是年九
月罷凡四年先是上封事者言立儲貳事太宗謂
近臣曰此事朕自有時耳會正言宋沆等請建立
許王元僖詞意狂率沆乃蒙正妻族遂斥為團練
副使又金部員外郎張紳知蔡州坐贓免有為紳
營觧於太宗謂蒙正以舊憾文致其罪即命復紳
官而蒙正亦不自辨至是緣宋沆事罷免後因考
院得紳舊事實状黜為團練副使蒙正復入相云
(事略)
同日李昉張齊賢並拜相(昉自尚書右僕射守本官兼中書侍郎同平章事監脩國)
(史事齊賢自刑部侍郎參知政除吏部侍郎同平章事)
昉齊賢並相制曰國家並建庶官歴選群后聿求公輔
之器付以調燮之權上以增三光之明下以慰兆民之
望參用耆老所以坐鎮雅俗疇咨俊乂所以垂拱仰成
得人惟艱枚卜斯允(具官李昉)學窮緗素識茂經綸久服大
寮嘗居台席奉行故事蔚有賢相之風師長庶僚聿為
外廷之表(具官張齊賢)臨事能斷好謀而成再總樞機備觀
獻替勵蹇蹇之節知無不為體恂恂之規動必由禮而
皆久積問望深練謨明屬兹宵旰之勤宜符夢卜之選
是用並命陟於黃扉汝其澄汰九流緝熙百度以昉畫
一之法足以申昭舊章以齊賢不貳之心足以斟酌元
化同德盡瘁底予于休當念致君於唐虞無使專美於
丙魏服是休寵欽若訓詞(自後並相各自一制)
昉初以太平興國八年十一月與宋琪同拜相至
端拱元年二月以尚書右僕射罷是年九月復入
相
同日賈黃中李沆並參知政事(自翰林學士並遷給事中除)
黃中字媧民滄州人沆字太初洺州人黃中年
六歲中神童十五歲舉進士沆初判吏部銓因侍
曲宴太宗目送之曰李沆風度端凝真貴人也不
數月遂與黃中俱蒙大用
癸卯王顯罷樞密使(自檢校太傅責授随州刺史崇信軍節度觀察處置等使)
制曰禆贊元首實頼於股肱緝熙庶務允歸於樞軸苟
依違而無状必黜陟之是行(具官王顯)早自中㳙亟陞近列
一掌樞務十年於兹參幃幄之籌曾無補職之效居負
乘之地實有致寇之虞而乃植立私黨紊撓紀綱蔽賢
傷善固寵偷安盖非據之使然於盡瘁而何有揣斗筲
之器既有覺於滿盈畏搢紳之言始懇求於引退朕以
情深念舊志在包荒百拜祈恩有足哀者九命作牧舉
而授之勉思全度之仁無忘惕厲之戒
顯自太平興國八年兼樞密副使六月遷樞密使
是年九月罷在樞府凡八年顯自三班不數年正
樞任奬擢之速無與為比居位僅十年屬蕃戎寇
邊河决近郡機務煩急朝夕咨訪顯無謀略不任
職太宗切責之顯再拜謝過遂有是命
甲辰張遜知樞密院事
温仲舒寇凖同知樞密院事(遜與仲舒凖並自樞密院副使除)
知院同知院之名自此始遜與仲舒凖仍並帶副
使自後或以正官或檢校官為之秩與副使同未
即真則稱檢校(知院同知院之名自此始)
淳化四年(癸巳)
六月丙寅張齊賢罷相(自吏部侍郎罷為尚書左丞)
制曰居元首者實賴於股肱濟大川者必資於舟楫其
有自陞廊廟載歴星霜粗彰夙夜之勤宜全進退之禮
(具官張齊賢)服膺儒術策名清途久參宥密之司嘗委折衝
之寄每好談於方略輙自許於功名驟遷鈞軸之權尋
正燮調之任疇兹俊德輔佐眇躬而力不逮心名浮於
實况多居於假告特宜解於鈞衡俾遷左轄之崇資勉
奉南宫之故事
齊賢自淳化二年九月拜相至是年六月罷居相
位僅二年先是殿中丞朱貽業參政李沆之姻與
諸司副使王延德同監京庾延德託貽業白沆求
補外官沆以語齊賢齊賢以聞太宗曰延德嘗事
晉邸不自陳而輙干執政遽召見責之延德言未
嘗有請遂召齊賢質之齊賢言得於貽業而貽業
不以實對齊賢不欲援沆為證乃自引咎由此太
宗疏之遂至罷相事涉干請而辭連參知政事李
沆齊賢獨任其責物論美之
壬申張遜罷樞密副使知院事(自宣徽北院使責授右領衛將軍)
寇凖罷樞密副使同知院事(自左諫議大夫罷守本官)
遜罷樞副制曰(具官張遜)早在初潛備觀勤藎尋遷近列嘗
總利權倚其帷幄之謀擢在樞機之地而乃植置朋黨
交構是非貝錦之詞聿彰於萋菲挈瓶之智已極於滿
盈特推求舊之恩俾示從輕之典列兹環衞勉荷寵光
凖罷樞副制曰(具官寇凖)擢贊樞衡荐更歲律雖頗彰於勤
瘁而自掇於悔尤交構是非煩黷公上所宜罷免勿忘
省循
遜自端拱二年七月除簽書樞密院事淳化二年
四月遷樞密副使九月遷知院事至是年六月罷
在樞府凡四年凖自淳化二年四月除樞密副使
九月同知樞密院事至是年六月罷在樞府凡三
年張遜素與寇準不協每奏事頗相矛盾太宗
將罷之至是凖與温仲舒偕行歸第有狂民舞蹈
於馬前街使王賓與遜雅相善知凖與遜有隙因
奏言之太宗以為詰凖自辨實與仲舒同行遜執
王賓奏斥凖詞氣悖厲互發其私上怒故貶遜而
罷凖
同日柴禹錫知樞密院事(自涪州觀察使遷宣徽北院使除)
劉昌言同知樞密院事(自樞密直學士遷右諫議大夫除)
吕端參知政事(自右諫議大夫樞密直學士守本官除)
昌言字禹謨泉州南安人端字易直參政吕蒙正
之弟禹錫太平興國七年四月嘗為樞密副使
雍熙二年十二月罷至是除知樞密院事端執
政二年至道元年四月拜相
十月辛未李昉罷相(依前尚書右僕射罷知政事)
賈黃中李沆罷參知政事(黃中沆自給事中並罷守本官)
温仲舒罷同知樞密院事(自右諫議大夫罷守本官)
昉罷相制曰燮和隂陽輔相天地秉至公而貞百度熙
庶績而刑四方此宰相之任也苟或依違在位啟沃無
聞雖居廊廟之崇莫著彌綸之效宜敷詔旨用罷鼎司
(具官李昉)夙仕昌辰薦升華貫朕嗣膺丕構渴見老成驟遷
侍從之班再荷鹽梅之寄所宜翊宣帝載啟廸皇猷竭
智慮以代天工體誠明而操國柄歲時屢換績用闕然
朝廷損益之彝章宗社安危之大計疇咨關决屬在廟
堂汝自處機衡曾無規畫壅化源而斯久孤物望以何
深朕纂服臨民虛心待理倘黃樞要務尚委於具臣則
蒼昊景靈懼貽于深譴宜免公台之重庶全進退之私
俾長中臺尚為優渥
昉自淳化二年九月與張齊賢同拜相至是年十
月罷再入相凡二年餘黃中自淳化二年九月除
參知政事至是年十月罷執政凡二年沆自淳化
二年九月除參知政事至是年十月同罷執政凡
二年仲舒自淳化二年四月除樞密副使九月除
同知樞密院事至是年十月罷在樞府凡二年
先是去年夏旱蝗因問闕政太宗憂形於色翼日
雨昉等拜賀太宗切責曰久愆時雨何由而致昉
與宰相張齊賢參知政事賈黃中李沆慙懼上表
待罪四年昉以私家哀戚求罷不許後日召學士
張洎草制除左僕射罷相洎因上言近霖雨百餘
日昉職在燮調隂陽乖戾如此而無歸咎引避之
意矧中臺僕射之職百僚師長不减於左低昂輕
重不侔因而授之何以勸人臣之盡節宜加黜削
以儆具臣太宗以昉耆舊不欲譴黜乃批洎奏守
本官奉朝請焉(拜罷錄)後昉上章引年拜司空致仕
太宗嘗謂侍臣曰李昉可謂善人君子矣卒年七
十二贈司徒諡文正子宗諤景德二年為翰林學
士及卒真宗悼之謂宰相曰國朝宰相以聲名自
立門閥者惟昉與曹彬家爾黃中多知臺閣故
事朝之典禮資以損益當時名士皆出其門雖小
心畏謹然執政循默政事多稽留不决物論以此
少之未幾遂罷卒贈禮部尚書
同日吕蒙正再入相(自吏部尚書守本官同中書門下平章事)
制曰昔者虞舜之時優游於巖廊之上周武王垂拱而
天下理此無他術盖得人而委之以政也因念萬機之
務屬在中樞民具爾瞻朕所注意是用疇咨庶尹對越
上玄敷求良材付以兹任(具官吕蒙正)卷懷經濟蹈泳中和
而自踐歴華資弼諧庶政識謨明之大體罄勤瘁之小
心出領天官坐鎮雅俗炎凉載貿望實彌優方今百度將
隆兆民思泰朕勵精更始昭德塞違載詢廟廊之訏謨
用建朝廷之經濟若涉大水浩無津涯爰資髦碩之賢
再踐公台之位秉國鈞而建皇極允人望而代天工汝
其薦藥石之讜言輔兹不逮贊金玉之王度致於無為
弼予一人永底于道
蒙正以端拱元年二月拜相至淳化二年以吏部
尚書罷是年十月再入相先是淳化二年吕蒙正
罷為吏部尚書復相李昉是年昉罷蒙正復入相
太宗因上元觀燈蒙正侍宴謂蒙正曰五代之
際生靈凋喪謂無復太平之日矣朕躬覽庶政萬
事粗理每念上天之貺致此繁庶乃知理亂在人
蒙正避席曰乘輿所在士庶走集故繁盛如此臣
嘗見都城外不數里饑寒而死者甚衆不必盡然
願陛下視近以及遠蒼生之幸也太宗變色不言
蒙正侃然復位同列咸多其諒直(事略)太宗欲遣
人使朔方諭中書選材而可責以事者蒙正退以
名上太宗不許它日凡三問終不易其人因固稱
其人可使餘人不及且言臣不欲用媚道妄隨人
主意以害國事同列皆惕息不敢動太宗退謂親
信曰蒙正氣量我不如而卒用蒙正所選者果稱
職
同日趙鎔向敏中並同知樞密院事(鎔自樞密都承旨遷宣徽北院使除)
(士敏中自樞密直學遷右諫議大夫除)
蘇易簡參知政事(自翰林直學士遷給事中除)
鎔滄州人敏中字常之開封人易簡字太簡梓州
人鎔初以刀筆事太宗于晉邸及即位遂擢用
焉敏中與張詠俱有時名太宗嘗飛白書向敏
中張詠二名付中書語宰相曰此二臣者名臣也
朕將用之矣與詠並為樞密直學士遂决意大用
易簡自知制誥除翰林學士充承旨易簡多振
舉翰林故事太宗為飛白書院額曰玉堂及以詩
賜之易簡為學士年未滿三十在翰林八年特受
人主之遇夐絶倫等或一日至三見李沆後入在
易簡下及先執政乃以易簡為承旨錫賚與參政
等上意欲遵舊制且俟稔其名望乃正台席而易
簡以親老急於進用因召見頗言時政得失沆等
罷即命易簡代之
丁丑趙昌言參知政事
雍熙四年昌言嘗為樞密副使因坐翟馬周事貶
為崇信軍行軍司馬後以右諫議大夫知大名府
是年召為給事中參知政事
淳化五年(甲午)
九月乙亥寇凖參知政事(自左諫議大夫知青州召除)
淳化二年寇凖為同知樞密院事與張遜不協罷
知青州太宗對左右數語及凖有間言至終不能
移上意也是年召為參知政事因奏對切直太宗
怒起凖輙挽上衣留以俟處决太宗歎曰真宰相
才也又嘗語左右曰朕得寇凖猶唐太宗之得魏
鄭公也加給事中(長編)
至道元年(乙未月淳化六年正改元)
正月癸亥趙昌言罷參知政事(自給事中出為川峽都部署尋改戸部侍郎罷)
(政事知鳳翔府)
昌言自淳化四年十月除參知政事是年正月罷
再執政踰一年李順搆亂太宗命昌言為川陜五
十二州招安行營馬步軍都部署既行有奏昌言
無嗣息鼻折山根不宜遣握兵入川即詔駐鳳翔
蜀平改戸部侍郎罷政事知鳳翔府及卒贈吏部
尚書諡景肅昌言善推奬後進嘗薦李沆以為有
公輔之噐又以女妻王旦二人皆賢相也昌言臨
事果斷無所顧避雖屢經擯斥未嘗少自抑損
戊辰錢若水同知樞密院事(自翰林學士遷諫議大夫除)
若水字淡成河南新安人
同日劉昌言罷同知樞密院事
昌言自淳化四年六月除同知樞密院事至是年
正月罷在樞府凡二年太宗既寵用昌言或言其
委母妻鄉里十年不迎侍者詔令迎歸京師昌言
竟用是罷除給事中知襄州卒贈工部尚書
四月癸未吕蒙正罷相(自吏部尚書罷為尚書右僕射出判河南府)
制曰邦國政治盖出於中樞朝廷紀綱盡歸於會府矧
乃端揆之任聿居師長之崇苟非台鉉之賢曷慰搢紳
之望(具官吕蒙正)挺生英氣符合昌期自光夢卜之求遂荷
鹽梅之寄謨明匪懈亮直不渝爰自天官再持政柄洎
和鼎實時維老成朕欽若丕圖建用皇極雖彌綸大體
固未恊於康哉而勵翼小心亦備觀於勤止頗鬱隆平
之望宜均勞逸之功長是中臺式兹百辟地高務簡足
以養頥勉服寵光往踐乃位
蒙正自淳化四年十月復相至是年四月罷再入
相踰一年蒙正既罷政入謝太宗曰僕射師表百
僚朝廷重臣朕以中書政事煩多俾均勞逸蒙正
頓首謝
同日吕端拜相(自左諫議大夫參知政事除戸部侍郎同平章事)
制曰王者對越穹壤司牧蒸黎必求髦碩之賢寘於輔
相之任總領衆職俾朱紫之洞分鎮撫四邊使金革之
不用夙夜宥密朝夕論思聿求其人乃命以位(具官吕端)簡
直夷曠宣慈惠和挺王佐之偉才負人倫之碩望頃自
擢參樞軸再歴炎凉運竒兵於廟堂詢謀惟允貢昌言
於帷幄謇諤可嘉適當求理之辰益見匪躬之節矧又
周知大體多識舊章用晦而明中立不倚王商厚重既
遠懾於羌戎謝傅玄虛可坐鎮於雅俗宜踐公台之位
允符師尹之瞻汝當思堯舜以致君無使其不及體黃
老而行化用致乎無為欽若告言以終令聞
二年正月南郊畢進門下侍郎兼兵部尚書三年
四月真宗即位覃恩除尚書右僕射監脩國史端
歴官四十年始大用太宗常恨任用之晚端持重
識大體同列奏對或多異議一日内出手批戒諭
自今中書事經吕端裁决乃得聞奏
同日柴禹錫罷知樞密院事(自宣徽北院使罷為鎮寧軍節度使知涇州)
蘇易簡罷參知政事(自給事中參知政事罷為禮部侍郎出知鄧州)
禹錫自淳化四年六月除知樞密院事至是年四
月罷再登樞府凡二年及卒贈太尉子宗慶尚太
宗女魯國長公主易簡自淳化四年十月除參
知政事至是年四月罷執政踰年易簡與同列趙
昌言有隙多争忿上前太宗頗優容之又素與張
洎不協頗為洎所攻遂罷政事易簡性嗜酒卒時
年三十九贈禮部尚書
同日張洎參知政事(自翰林學士除)
洎滁州全椒人初仕江南李煜後歸朝洎與蘇易
簡同在北扉易簡被殊遇且先大用洎惡之力排
易簡遂代為參知政事
甲申趙鎔知樞密院事(自宣徽北院使同知樞密院事除)
鎔與柴禹錫並掌機務禹錫出鎮鎔知院事
至道二年(丙申)
二月庚辰李昌齡參知政事(自御史中丞除)
昌齡字天錫應天府楚丘人
七月丙寅寇凖罷參知政事(為給事中)
凖自淳化五年九月再入政府踰年而罷先是郊
祀行慶中外官吏皆進秩凖遂率意輕重其素所
喜者多得臺省清秩所惡者及不知者即序進焉
廣州左通判馮拯轉虞部員外郎右通判太常博
士彭惟節乃轉屯田員外郎拯嘗與凖有隙故凖
抑之惟節自以素居拯下章奏列銜皆如舊不易
凖怒以中書劄子陞惟節於拯上切責拯仍特免
勘罪拯忿曰上日閱萬機寧察見此細事盖凖弄
權爾上䟽極言幷及嶺南官吏除拜不均凡數事
又封中書劄子以進上大怒凖凖持中書簿領論
曲直於上前上益不悦遂罷歸班尋出知鄧州
至道三年(丁酉)
正月丙子温仲舒王化基並參知政事(仲舒自戶部侍郎除化基自)
(禮部侍郎除)
化基字永圖真定人時邊境多事上垂欲相仲
舒而罷吕端會不豫乃止初化基累遷左拾遺
抗䟽自薦太宗曰化基自結人主慷慨之士也召
試知制誥至是遂有此除
同日李惟清同知樞密院事
惟清字直臣齊州人
同日張洎罷參知政事(為刑部侍郎)
洎自至道元年除參知政事是年正月罷執政凡
二年洎性險詖好攻人之短洎諂事寇凖凖力推
輓之故同秉大政既與凖同列知太宗眷凖稍衰
乃面奏凖退有誹謗凖色變不敢辯由是罷政未
幾洎亦疾罷尋卒
宋宰輔編年錄卷二
