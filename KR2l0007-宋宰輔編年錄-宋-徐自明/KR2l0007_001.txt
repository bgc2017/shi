宋宰輔編年錄卷一宋徐自明著
太祖建隆元年(庚申)
二月乙亥周宰相范質司徒加兼侍中(自守司徒兼門下侍郎同中書)
(門下平章事昭文館大學士參知樞密院事依前守司徒加兼侍中)
王溥加司空(自尚書右僕射兼門下侍郎同中書門下平章事監脩國史參知樞密院事加守司)
(空兼門下侍郎同平章事)
魏仁浦加尚書右僕射(自樞密使行中書侍郎同中書門下平章事集賢殿大學士依)
(前樞密使加尚書右僕射兼中書侍郎同平章事)
(國朝㳂唐故事以太尉司徒司空為三公以尚書令侍中中書令為三省長官以同中書門下平章)
(事為宰相以左右僕射為宰相官守司徒司空唐故事雖三公亦必冠以文散階國初因之宰)
(相所居省謂之中書門下國政所出也宰相初拜無有不帶中書門下侍郎者舊制三師三公左右)
(僕射平章事並兼兩省侍郎首相兼門下侍郎次相兼中書侍郎宰相分領三舘亦因唐及五代)
(之故首相為昭文舘大學士其次為監脩國史又其次為集賢殿大學士樞密院起于後唐莊宗)
(以郭崇韜為使始分掌朝政與中書抗衡晉廢復置自是相承不改周宰相范質王溥兼參知樞密)
(院事魏仁浦兼樞密使至是質溥皆罷參知樞密院事魏仁浦獨仍舊兼樞密使官制㳂革)
制曰虞舜有納麓之功弗迷風雨夏后享錫圭之瑞乃
奠山川然後大洽謳謠光符揖遜顧惟凉德驟集鴻名
旣用心以存公思與物而更始式宣景化屬在冢司乃
眷弼臣宜疇異數(具官范質)鎮時雅量緯俗宏材明去就于
幾先識變通之可久岩廊益峻衡石無欺十載于兹萬
邦咸乂(具官王溥)策名藩府佐命前朝冠顔子之四科陳臯
陶之九德秉彛不紊惠廸有光寅亮之功搢紳允矚(具官)
(魏仁浦)謙和有立謹重自持周旋三事之司練達萬幾之
務言無洩露望洽彌綸康濟之才邦家所注咨爾三后
弼予一人而皆稽玄象以酌羣情率具僚而遵外禪是
用進為常伯命作司徒叙百揆以奮庸張四維而是頼
於戱託王公之上既開國以承家倚輔相之臣期代天
而理物各踐厥位時維欽哉(本朝大詔令)
(國初命周朝三相同為一制至罷相亦然後太宗命宋琪李昉並相及李昉張齊賢並相其制亦同)
(自後二相並命皆各自為制云國朝范魯公質王文獻溥魏宣懿仁浦秉釣史舘昭文集賢三相)
(俱全自後太宗初即位薛文惠居正沈恭惠倫盧大戎多遜真宗咸平二年李文靖沆向文簡敏中)
(吕文穆蒙正仁宗至和二年劉文忠沆文潞公彦博富韓公弼元祐初司馬温公為左僕射文潞公)
(平章軍國重事呂正獻平章軍國事皆三相也至三年温公薨文呂二公在位而呂汲公大防范忠)
(宣純仁為左右僕射始四相然不久也五朝俱立三相本朝宰相兼公師者范魯公王文獻趙韓)
(王薛文惠自後王文正丁晉公馮文懿王文公呂文靖韓忠獻曾宣靖富韓公文潞公呂正獻蔡師)
(垣秦師垣陳魯公而已餘皆罷政後方拜揮塵錄宰相兼公師)
質字文素魏州宋城人溥字齊物太原榆次人仁
浦字道濟衞郡汲縣人初質溥皆舉進士仁浦
少為刀筆吏隸樞密院周世宗朝自樞密承旨拜
中書侍郎同中書門下平章事兼樞密使始議者
以仁浦不由科第進世宗曰顧才如何耳遂用之
(王稱東都事略)太祖以是年正月甲辰受禪于周二月
乙亥首用周朝三相范質嘗奏疏言宰相者以舉
賢為本職以掩善為不忠所以上佐一人開物成
務端明殿學士呂餘慶樞密副使趙普富有時才
精通治道經事覇府歴歲滋深自陛下委以重難
不孤倚仗每因欵接備覩公忠伏乞授以台司俾
申才用今宰輔未備久難其人以二人器能攀附
幸會孰謂不然上嘉納之(李燾通鑑長編)先是宰相見天
子必命坐有大政事則面議之常從容賜茶而退
自餘號令除拜刑賞廢置但入熟状畫可降出即
行之唐及五代皆不改其制猶有坐而論道之遺
意焉質等自以前朝舊臣稍存形迹且憚上英睿
每事輙具劄子進呈退批所得聖旨而同列署字
以志之嘗言于上曰如此則盡稟承之方免妄庸
之失矣上從之由是奏御寖多或至旰昃賜茶之
禮尋廢固弗暇于坐論矣遂為定式盖自質等始
也慶歷二年二邊用兵富文忠公為制誥建言
邊事繫國安危不當專委樞密周宰相魏仁浦兼
樞密使國初范質王溥為宰相兼參知樞密院事
今兵興宜使宰相以故事兼領仁宗然之遂降制
以宰相呂夷簡兼判樞密院事章得象兼樞密
使(南忩紀談)
同日樞密使吳延祚同中書門下二品
延祚字慶之太原人太祖即位仍舊為樞密使除
同中書門下二品以父名墇故也是年五月詔親
征李筠以延祚為東京留守及征李重進又為東
京留守
八月甲申趙普樞密副使(自右諫議大夫樞密直學士兵部侍郎除)
(唐制省部寺監之官備員而已無所職掌别領内外任使而省部寺監别設主判官員額本朝尚循)
(唐制六部尚書侍郎與左右諫議大夫等官皆空存其名而無其實)
普字則平范陽人太祖領定國軍節度使移鎮滑
許普皆在幕府最後為歸德軍節度掌書記太祖
受禪普以佐命功授右諫議大夫樞密直學士既
誅李筠普以功遷兵部侍郎除樞密副使(事略本傳)
建隆三年(壬戍)
六月癸巳吳延祚罷樞密使(為雄武軍節度使依前同中書門下二品)
先是制下前一日太祖謂延祚曰卿久在樞要年
齒漸高今與卿秦州以均勞逸明日制當出恐卿
以離朕左右不能無憂故先告汝云(范冲宰輔拜罷錄)延
祚仍舊為樞密使凡二年五閱月延祚好儒學聚
書數千卷卒贈侍中子元扆尚太宗女蔡國公主
聚書至數萬卷積官至山南東道節度使國朝以
来尚主者獨稱其賢(事略)
十月辛丑趙普樞密使(自兵部侍郎樞密副使除檢校太保兼御史大夫充)
(御史臺雖有大夫員而不除四色憲銜自監察御史至御史大夫號為憲銜檢校則自國子祭酒至)
(三公亦唐及五代舊制也而國朝遵之元豐新制官名削去憲銜檢校官官制㳂革)
制曰王者端居九重馭朽敢忘于大業躬决萬務坐籌
思得于良臣而况蕭曹故人燕趙奇士霸府早推于佐
命公朝允恊於陟明(具官趙普)識洞化原才優王佐契風雲
之玄感禀象緯之純精首參開國之功實負致君之略
已升宥密方隆乃睠之恩未正樞機豈稱疇庸之典俾
膺重任用奬元勲爾其佐佑冲人緝熙庶績無忝股肱
之寄勉伸帷幄之謀往其欽哉服我光寵
普在樞府四年而相
同日李處耘樞密副使(自宣徽北院使右羽林衛大將軍除宣徽南院使檢校少保兼)
(宣徽南北院使唐末舊官也置院在樞密之北總内諸司及三班内侍等事國朝立南北宣徽院各)
(置使以待久坎侍從或寵前執政作帥位亞僉樞俸同執政武臣勲舊建節久坎多以北院使處之)
(或同簽書帶此官事見筆談與官制舊典國朝小使臣供奉官而下皆隸宣徽院使恩禮遂同二)
(府而班樞密副之上雍熙中置三班院事專領小使臣授任而宣徽使如舊其後班綴逐下樞密副)
(矣)
處耘潞州上黨人初周世宗以處耘隸太祖帳下
為都押牙陳橋推戴處耘臨機决事謀無不中太
祖竒之累遷至宣徽北院使至是遂有此除
乾德元年(癸亥)(建隆四年十一月改元)
九月丁卯李處耘罷樞密副使(責授淄州刺史)
制曰昨者南出師徒俾令監護所宜宣力以副朕心但
聞動恣胸襟每多率易既乖倚注合正刑章尚念已著
徽勞特從寬典俾提郡印用示優恩
處耘自建隆三年十月除樞密副使至是年九月
罷在樞府僅一年初朗州亂遣使求救于朝廷
太祖命㐮州慕容延釗帥師赴之以處耘為湖南
道行營都監處耘自以受非常之遇思有以報臨
事專制不顧羣議由是與延釗不恊更相論奏朝
廷以延釗宿將止罪處耘處耘亦不敢自明云(拜罷)
(錄)太宗明德皇后處耘女也處耘累贈韓王子
繼隆積官至山南東道節度使開府儀同三司配
享真宗廟庭
乾德二年(甲子)
正月戊子宰相范質王溥魏仁浦並罷政事(質自司徒兼侍中除)
(太子太傅太子太保)(溥自司空兼門下侍郎同平章事除仁浦自樞密使兼中書侍郎同平章)
(事依前守尚書右僕射制不常設乃以三太三少東宮師傅以下官屬舊)
(師傅除前宰執為致仕官若太子太師太傅太保以待宰相官未至僕射者及樞密使致仕亦隨本)
(官高下除授太子太師太傅太保皆位一品官制舊典)
制曰開物成務既伸佐國之功以逸代勞宜舉優賢之
典其有位參四輔功著兩朝始終克茂於嘉猷進退敢
忘于異禮(具官范質)貞規鎮俗清德服人(具官王溥)經緯全才搢
紳雅望(具官魏仁浦)素通儒術兼練武經而皆挺金石之淳
誠廓江湖之偉量夙夜匪懈知無不為佐予開剏之基
頼爾緝熙之績雖位隆三事所宜勉輔於冲人而日有
萬幾安可久煩於舊德俾令就第用解持衡升一品於
春官總六卿於會府永保崇高之秩用光翊戴之勲
三相自建隆元年二月拜相至是年正月罷並相
太祖四年南郊畢並再表求退仁浦以疾請告太
祖幸其第賜黃金器二百兩錢二百萬表乞骸骨
至是同制罷相或告病未寕或勤勞可憫並從優
禮云(李攸通今集編)
(李淑奏議曰太祖用周朝三相五年而後以趙普代之凡十年始以薛居正沈倫代之)
質乾德初封魯國公質在相位所下制勑未嘗破
律命刺史縣令必以版籍為急使者按民田及獄
訟皆召見為述天子憂勤之意乃遣之時號賢相
(事略)以乾德二年卒質寢疾上數幸其第臨觀質以
廉介自將五代以来宰相多取給於方鎮質始絶
之及卒上甚悼惜之贈中書令其後太祖因講求
輔弼謂左右曰朕聞范質居第之外不殖資産真
賢相也太宗亦素重質嘗對近臣稱累朝宰相以
為循規矩重名噐持廉節無出質之右者其所不
足但欠世宗一死耳(長編)溥自乾德元年十二月
加特進二年正月除太子太保開寳二年除太子
太師入謝上顧曰溥十年作相三遷一品福履之
盛近世所未有也(長編)故事一品班於臺省之後太
祖因見溥謂左右曰溥舊相當寵異之即令分臺
省班於東西遂為定制(拜罷錄)太平興國初封祁國
公卒贈侍中諡文康孫貽永尚太宗女鄭國長公
主仁宗朝拜樞密使仁浦開寳二年從征太原
遇疾而卒謚宣懿以子咸信尚太宗女永慶公主
追封齊王咸信積官至保平軍節度使平章事
庚寅趙普拜相(自樞密使檢校太保授門下侍郎同平章事集賢殿大學士)
制曰閎散同功歸馬遂隆於周道蕭張叶力斷蛇因肇
於漢基必資佐命之臣以輔興王之業(具官趙普)功參締造
業茂經綸禀象緯之純精契風雲之良會洎贊樞機之
務屢陳帷幄之謀沃心方佇於嘉猷調鼎宜膺於大用
俾踐台衡之任仍兼書殿之榮爾其罄乃一心熙予庶
績君臣相正勿忘獻納之規夙夜在公勉致隆平之化
往服休命無愧前脩
范質等三相罷遂相趙普上既除普及樞密使李
崇矩乃無宰相署勑普因入奏其事上曰卿但進
勑朕為卿署字可乎普曰此有司所行非帝王事
也乃使問翰林學士講求故實竇儀曰今皇弟開
封尹平章事即宰相之任也上從儀言乃命皇弟
署勑(長編)普既拜相事無大小皆决於普太祖待普
如左右手是日監脩國史故事宰相兼勑皆用内
制處分今止用勑趙普監脩國史非舊典也盖失
之(事略)五年三月除尚書右僕射兼門下侍郎充昭
文舘大學士自唐以来方鎮多以賦入自擅而
上供殆鮮場院率令部曲主之厚歛以自利其屬
三司者輸額之外輙歸已或私納貨賂以事貢奉
用冀恩奬普勸太祖革其弊方鎮闕帥命文臣權
知所在場院間遣京朝官廷臣監臨諸道置轉運
使諸州置通判使主錢榖自是利歸公上矣又數
遣使者分詣諸道選本道兵驍勇者籍其名送京
師以備宿衞教習精練太祖每御便殿親臨試之
不數年兵甲精銳府庫充實皆普之謀也(事略)普薦
曹彬潘美可用其後太祖征嶺南用潘美伐江南
任曹彬而二國卒平(同上)普佐太祖太宗定天下平
僣偽大一統當其為相每纔歸第則亟闔戶自啟
一箧取一書而讀之有終日者雖家人不測也及
翼旦出則是事决矣用是為常後普薨家人始得
開其箧而見之則論語二十篇普獨相凡十年沉
毅果斷以天下事為己任上倚信之故普得成其
功嘗欲除某人為官不合上意不用明日普復奏
之又不用明日又奏之上怒裂其奏投諸地普顔
色自若徐拾奏歸補綴明日復奏之上悟乃可其
奏後果以稱職聞(長編)世多言本朝任相不專自
罷坐論之禮始嘗觀趙普相太祖十年雖置參知
政事而不押班不知印普亦自信不撓訖用成功
上嘗欲使天雄節度符彦卿典兵普屢諫不聽宣
已出復懷之請見事遂中止又嘗怒殿前都指揮
使韓重贇欲誅之普以為不可上怒猶未解普開
陳愈切竟納其言兵權所在人臣最難言而趙普
罷符彦卿成命扵己行之後貸重贇之死於將戮
之時任相猶謂之不專乎(陳傅良建隆編乞罷符彦卿事乃普為樞密使)
(時事耳)
同日李崇矩樞密使(自宣徽北院使右監門衞大將軍判三司遷檢校太保除)
制曰出司財賦既彰幹蠱之功入掌樞機宜舉疇庸之
典(具官李崇矩)夙懷噐業久著勞能守素履以不渝秉純誠
而益固洎居近列兼筦利權均用愛人不加於常賦濟
時成務但見於豐財考績斯多陟明惟允是用擢升宥
密特示倚毗參予帷幄之謀罄爾彌綸之效沃心造膝
朕有望焉勉服訓詞無忘率勵
崇矩字元靖上黨人始樞密中書門下同一幕趙
中令末年太祖惡其專而樞密使李崇矩乃其子
婦之父故特命析之迄今不改(事見筆談)國朝中書樞
密先後上所言兩不相知以故多成疑貳然祖宗
亦頼此以聞異同之論用分宰相之權(南忩紀談)
己亥王仁贍樞密副使(自内客省使樞密院承旨除)
仁贍字子豐唐州方城人初永興軍節度使劉詞
薦其材可用太祖素知其名請於世宗隸帳下及
受禪遂擢用之
四月乙丑薛居正呂餘慶並參知政事(並自樞密直學士兵部侍郎除)
(梁改樞密院為崇政院唐莊宗復舊名遂改為樞密直學士石林燕語)
居正字子平開封浚儀人餘慶世本燕人太祖
初即位以歸德軍興王之地居正遂自觀察判官
權為給事中累遷兵部侍郎太祖歴滑許宋三鎮
餘慶並在幕府及即位累遷兵部侍郎是年初置
參知政事為宰相副貳命居正及呂餘慶為之三
年二月餘慶以參知政事出權知成都府時蜀初
平以執政莅藩自餘慶始也開寳五年以參知政
事薛居正子惟吉呂餘慶子惟恭並為西頭供奉官
是年十一月命參知政事薛居正兼提點三司淮
南湖南嶺南水陸轉運使事呂餘慶兼提點三司
荆南劍南諸州水陸轉運使事上欲為趙普置
副而難其名稱召翰林學士承旨陶榖問曰下丞
相一等有何官對曰唐有參知機務參知政事遂
以樞密直學士兵部侍郎薛居正呂餘慶並本官
參知政事不宣制不押班不知印不升政事堂止
令就宣徽使廳上事殿庭别設㙛位於宰相勅尾
署銜降宰相數字月俸雜給皆半之盖上意未欲
令居正等與普齊也至開寳六年上因雷有隣上
章告普私庇堂後官始有疑普意普恩益替六月
壬寅始詔參知政事陞都堂與宰相同議政事庚
戍復詔薛居正呂餘慶更知印押班奏事以分其
權(長編)史臣李沆等曰按唐故事裴寂為僕射知政
事杜淹為御史大夫參議朝政魏徵為秘書監參
預朝政蕭瑀為特進參議政事劉洎為黃門侍郎
參知政事劉幽求為中書舍人參知機務皆宰相
之任也又高宗欲用郭待舉等參知政事既而謂
崔知温曰待舉等歴任尚淺未可與卿同名稱遂
令於中書門下同受進止平章事以此言之平章
事亞於參知政事矣今榖不能遠引漢御史大夫
亞相為對飜以參知政事為下丞相一等榖失之
矣議者惜之太祖始命參政與宰相互知印時
議者謂榖為失然唐參知政事固宰相之任曾何
以為百王不易之制殆稱謂適同爾官制輕重因
時盖可見矣(南忩紀談)
乾德五年(丁卯)
正月甲寅王仁贍罷樞密副使(責授右衞大將軍罷歸本班)
(舊制二府侍從有薄責多以本官歸班奉朝請而已初無職掌然班著請給並只從見存官初不以)
(嘗經歴為高下也南窗紀談)
議王全斌王仁贍等罪詔曰王全斌等出總偏師遠征
全蜀銳旅才臨扵劍外降書已至于軍前朕念其伏罪
畏威祈哀請命尋頒詔旨務在撫綏應孟昶宗親及偽
命官吏諸軍將士一境生民並令安存不得驚擾而全
斌等違吾約束侮乃憲章專殺降兵擅開官庫豪奪婦
女廣納貨財歛萬民之怨嗟致羣盜之充斥以至再勞
徵發方獲平寕洎命抽歸尚欲含忍而訴冤者日擁國
門今且據先次有狀隐沒金銀犀玉錢帛一十六萬七
百餘貫文受偽蜀臣寮賂饋九萬餘貫擅打開豐德庫
門除點檢外諸色納虧欠二十八萬一千餘貫遂令中
書門下喚王全斌王仁贍崔彦進與訴索錢帛等人質正
而全斌等具伏其令御史臺於朝堂集文武百官議罪
以聞(本朝大詔令)
仁贍自乾德二年正月除樞密副使至是年正月
罷在樞密凢三年初詔王全斌等平蜀以仁贍為
西川行營都監及蜀平而全斌等違約束殺降兵
以致羣盜充斥諸將還仁贍歴詆諸將冀自免上
曰納李廷珪妓女開豐德庫取金貝此豈諸將所
為邪仁贍皇恐不能對以其新有功不欲付獄吏
令中書門下省追問皆具伏所取受隐沒為錢六
十四萬四千八百餘貫詔御史集百官議全斌等
罪當死上特赦之
(闕)月乙丑沈義倫樞密副使(自西川随軍轉運使給事中遷戶部侍郎除)
義倫字惠恭陳留太康人名上一字避太宗舊名
後去之太祖領同州節制辟在幕府繼領滑許宋
三鎮皆從焉既受禪遂擢用之平蜀之役義倫為
西川隨軍轉運使獨居佛寺蔬食有以珍異竒巧
獻者皆却之東歸箧中惟圖書數卷而已時曹彬
自蜀還上嘗從容問以官吏善否彬惟薦義倫可
任上亦聞義倫清節過人故有是命義倫在樞府
六年至開寳六年九月拜相
開寶五年(壬申)(乾德六年十二月改開寶元年)
二月庚寅劉熙古參知政事(自端明殿學士兵部侍郎除)
(後唐明宗時孔循始議置端明殿學士二人專掌顧問以馮道趙鳳為之班輪林學士上盖樞密職)
(事官也詳見石林燕語國朝舊制職掌官外有學士待制等員端明殿學士等職皆為侍從清)
(望之選並無職掌多帶職以領在内省府寺監在外藩方任使舊典)
熙古字義淳睢陽人太祖領宋州節制熙古為節
度判官及受禪遂召用之
九月癸酉李崇矩罷樞密使(為鎮國軍節度使)
崇矩自乾德二年正月除樞密使至是年九月罷
在樞府凡八年時趙普為相與崇矩分秉國政崇
矩以女妻普子承宗厚相交結太祖頗不悅有鄭
伸者客崇矩門下十年至是上書摭其隂事訴之
于是罷崇矩出鎮及卒贈太尉諡元靖以子繼昌
之子遵勖尚太宗女萬夀公主追封河東郡王遵
勖積官至鎮國軍節度使
開寳六年(癸酉)
六月庚申劉熙古罷參知政事致仕
熙古自開寳五年二月除參知政事至是因足病
以戶部尚書致仕執政凡二年卒贈右僕射
八月甲辰趙普罷相(除檢校太尉河陽三城節度使同中書門下平章事)
(凡以檢校官兼中書令侍中同平章事並謂之使相唐制皆署勅五代以来不預政事朝會則綴本)
(班正衙見謝則押班凡宣制除授者勅尾存其銜而不署側注使字南窗紀談故事宰相去位)
(例除本官稍優則進官一等或易東宫三少惟趙韓王以開國舊臣且相十年故以使相罷盖異恩)
(也自是訖太宗真宗皆不易舊制石林燕語祖宗以節度使中書令節度使侍中節度使&KR0685;章)
(事待勲賢故老久次宰相罷相隨其舊職加節度使出判大藩及召入未還相位而拜樞密使者則)
(加樞密使以易節度故遂謂之使相雖中書令叙位亦在同中書門下平章事之下舊典)
制曰代天治物厥功已成仗鉞臨戎所委尤重雖弼諧
而是頼且勞逸以惟均睠惟孟津介於河洛素為奥壌
况乃近藩爰命台臣俾分閫寄(具官趙普)昔在覇府實為元
勲始當草昧之初首贊經綸之業千載起興王之運十
年居調鼎之司帷幄伸謀股肱宣力燮和萬彙已施濟
物之功鎮撫三城適表出藩之貴帥壇受任相印兼榮
永隆屏翰之權更勵始終之節
普自乾德二年正月拜相至是年八月罷獨相凡
十年普之為政也專廷臣多疾之是時官禁私
販秦隴大木普嘗遣親吏往市屋材至京師治第
權三司使趙玭廉得之以聞太祖怒便令追班將
下制逐普而王溥奏解之故事宰相樞密使每候
對長春殿同止殿廬中太祖聞普子承宗娶樞密
使李崇矩女即令分異之自崇矩罷上於普稍有
間普又嘗以隙地私易尚方蔬圃以廣其居及營
邸店翰林學士盧多遜因召對屢攻其短會雷德
驤子有隣怨普之擠其父求所以報普時上知堂
吏擅中書權多為姦贓有隣于是擊登聞鼓訟堂
後官私事皆普庇之太祖怒令下御史府按治各
抵罪上始有疑普意矣普自是恩益替始詔參知
政事陞都堂與宰相同議政事復詔薛居正呂餘
慶更知印押班奏事以分其權未幾遂罷去普嘗
設大瓦壺於視事前閤中中外表䟽普意不欲行
者必投之壺中束緼焚之其多得謗咎殆由此也
(趙普自乾德二年至開寳六年罷獨相凡十年是後李昉自雍熙二年至垂栱元年罷凢四年王旦)
(自景德元年至祥符五年罷凢七年呂夷簡自天聖七年至明道元年罷凢三年皇祐三年龐藉亦)
(三年紹聖元年章子厚亦七年皆獨相而淳化元年呂蒙正亦獨相踰年事見筆談)
九月丁卯呂餘慶罷參知政事(為尚書左丞)
(尚書丞郎自兩省遷至者謂之百官之貴近與兩制兩省學士待制一等除任唯不預扈從舊典)
餘慶自乾德二年四月除參知政事至是年九月
罷執政凢九年太祖幕客餘慶居其先趙普李處
耘首大用餘慶略不介意餘慶執政時會普忤旨
左右争傾普餘慶仍力為辨析人稱其長者至是
有疾上章求觧機務故有是命
己巳薛居正沈義倫並拜相(居正自吏部侍郎參知政事除門下侍郎同平章事)
(仍前監脩國史義倫自戶部侍郎樞密副使除中書侍郎同平章事集賢殿大學士)
居正拜相制曰財成天地者元后之道爕理隂陽者冢
宰之權其有早踐巖廊久參機務既著彌綸之效宜升
輔相之資(具官薛居正)文作國華才為人傑夙推雅望久服
大寮朕自膺寳圖茂建皇極酌用舊制簡求輔臣特命
豫大政於萬機下丞相之一等顧惟全德無忝明恩于
今歴年厥有成績疇庸之典無所吝焉是用擢正台司
仍兼史職懋官進秩真食增封於戲知臣者君予雖慙
扵往聖以道佐主汝宜念扵前賢永保令圖以承休命
義倫拜相制曰輔弼之臣邦家是寄緝熙庶政必頼其
嘉猷鎮撫四邊實資扵重德睠機衡之近列有霸府之
舊僚疇佐命之功俾當爰立委調元之任允契具瞻(具官)
(沈義倫)儒行飭躬貞規邁俗保晏嬰之儉德富韋賢之經
術自首逢興運歴踐通班掌漕坤維清風播於遠俗詢
謀密地素履光扵盛時是用擢踐鼎司倚為國相正中
樞之貴位冠仙殿之羣儒式重元勲且符公望於戱創
業垂統予方致於治平當國秉鈞爾宜思於經制務恢
遠略以贊丕圖
居正開寳九年十月除尚書左僕射兼門下侍郎
昭文舘大學士太宗太平興國四年十月除守司
空義倫開寳九年三月上將幸洛陽以為東京留
守尋召赴西亰十月除尚書右僕射監脩國史太
宗親征太原以義倫留守判開封府事師還太平
興國四年加尚書左僕射
同日盧多遜參知政事(多遜自翰林學士兵部員外郎遷中書舍人除)
楚昭輔樞密副使(昭輔自左驍衞將軍判三司除)
多遜懷州河内人昭輔宋城人多遜博涉經史
善伺人主意太祖好讀書每問書中事多遜伺知
應答無滯太祖寵異之執政三年至九年十月拜
相太祖初典禁衞嘗召昭輔置左右及即位以
其有心計遂擢權判三司至是除樞密副使開寳
九年以樞密副使昭輔右衞大將軍判三司王仁
贍分領南北院事自後宣徽使闕即命樞密使副
兼領院事(樞密使副兼領宣徽南北院自此始)
二月庚戍曹彬樞密使(自宣徽南院使義成軍節度使除檢校太尉忠武軍節度使充)
彬字國華真定人太祖伐江南彬進圍金陵誓克
城之日不妄殺一人既克金陵城中皆安堵如故
始彬之行上許彬以使相為賞及還語彬曰今方
隅尚有未服者汝為使相品位極矣豈復力戰邪
且徐之更為我取太原因密賜錢五十萬未幾拜
樞密使領忠武軍節度使樞密領節度自彬始賞
江南之功也太宗即位加同平章事彬初以節度
使為樞密使不罷旄鉞至是加同平章事仍充樞
密使即罷旄鉞太平興國三年十一月以郊祀恩
加檢校太師四年十月以平定太原加兼侍中
宋宰輔編年錄卷一
