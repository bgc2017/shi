宋宰輔編年錄卷六宋徐自明著
英宗嘉祐八年(癸夘)
五月戊午富弼拜樞相(弼既除喪授樞密使檢校太師行禮部尚書同平章事)
制曰兵布於天下而至衆故統之有本元謀出於堂上
而無窮故資之於眀哲是以基於静密式暢遠猷始乎
幾微能成大務若時畀付茲謂劇艱(具官富弼)文武相資剛
柔並適誠貫金石材隆棟梁往在先朝嘗為上宰至言
無隱精慮有開方國計之是毗以親喪而遽去况夫西
漢而下距唐以還訖於本朝凡厥公相率就起復以為
權宜而卿固執禮經懇辭恩詔三年始事四海具瞻再
炳台符之文兼崇樞極之任重陪多賦庸示褒章於戱
天命甚難神器至重始從纉紹正頼經綸幸元老之聿
来偕衆賢而同濟庶幾涼德罔累慶圖
英宗自嘉祐七年立為皇子八年三月辛未即帝
位丙子皇帝不豫己夘詔請皇太后權同處分軍
國事五月弼拜樞密使同平章事治平元年五月
皇太后歸政嘉祐初韓琦與富弼同相或中書有
疑事往往私與樞密院謀之自弼使樞密非得旨
令兩府合議者琦未嘗詢于弼也弼頗不懌及太
后還政遽撤東殿簾帷弼大驚謂人曰弼備位輔
佐他事固不敢預聞此事韓公獨不能共之耶或
以咎琦琦曰此事當如出太后意安可顯言於衆
弼自是怨琦益深(長編)太后還政弼遷戶部尚書以
不預定策懇辭
治平元年(甲辰)
閏五月戊辰宰相韓琦加尚書右僕射(自門下侍郎兼兵部尚書同平)
(章事昭文館大學士監修國史魏國公除)
制曰無德不報者古人之甚重有功而賞者當國之所
先况予輔弼之良嘗任社稷之寄豈無異數於昭大猷
(具官韓琦)天資惇純世濟英敏擢自先帝付予冲人藩邸側
微首與建儲之議宫車出駕復為定策之忠尋屬過哀
之所傷在於幾務而(闕)廢乃能厲一德以無懈底庶工
之允修逮茲平康實用嘉歎進升右相兼領東臺重啟
多封益陪真賦於戱書美伊尹勲格於天史稱霍光義
形於主今朕所得宜無媿焉
二年知制誥祖無擇言中書省不當在東乞與門
下省對移且門下中書與尚書號三省其長官皆
宰相之任莫有高焉者也今乃左省在西右省在
東此不可不易也唐龍朔中嘗改左右省為東西
臺此又眀不可不易也從之(長編附見)四年正月神宗
即位除守司空兼侍中
十二月戊子吳奎罷樞密副使(以父憂罷)
奎自嘉祐七年三月除樞密副使累遷禮部侍郎
是年十二月以父憂去位在樞府凡三年眀年起
復仍召奎子大理評事見於延和殿面諭齎詔賜
奎而奎固辭從之
是月丙午王疇樞密副使(自翰林學士禮部侍郎除)
疇字景彛同知樞密院事鬷之子也上嘗謂輔臣
曰疇善文章歐陽修曰其人亦勁正但不為赫赫
之名爾一日晩上御小殿召疇草詔因從容談中
外事語移時上喜曰卿清直好學朕知之久矣非
今日也不數日遂有是命疇辭不敢拜上遣内侍
趣疇入御延和殿以俟之日已晚須疇入乃歸知
制誥錢公輔封還詞頭言疇資輕望淺在臺素餐
不可大用又頗薦近臣可為輔弼者上以初政除
兩府而公輔沮格制命不行責授滁州團練副使
知諫院吕誨言公輔責降太重士論紛紜吕公著
亦上䟽乞寢公輔責命不報(長編)
(治平初王景彛自御史中丞除樞密副使錢公輔為知制誥繳還詞頭時英宗初即位韓公當國以)
(為始除大臣而下不奉詔恐主威不立乃特責滁州團練副使議者以為太過司馬君實知諫院意)
(亦以為是而不救及後論陜西義勇章六上不行力求罷中始云錢公輔一上章止樞密使恩命於)
(詔命未行之前而責散官臣六上章沮宰相大議於詔令已行之後而不為罪是典刑不均矣石林)
(燕語)
二年二月癸夘疇卒英宗甚悼惜之臨哭賜白金
三千兩贈兵部尚書諡忠簡他日謂輔臣曰王疇
可惜朕於西府初得此人而遽爾淪喪豈國之不
幸耶疇好治容服坐立嶷然言必以文未嘗慢戱
吏治審密文辭嚴麗可喜其執法亦(闕)事然於時
不能無顧望執政纔五十日終於位及所享夀類
其父鬷云(長編)
治平二年(乙巳)
五月癸亥陳升之樞密副使(自資政殿學士禮部侍郎除)
吕誨言當先朝任陳旭時臣與唐介范師道趙抃
王陶言其姦邪不當置於二府封章交上外則近
臣主張内則宦官引援韓琦極力為地富弼依違
不决凡論列半年陳旭出知定州臣等謫斥江外
事既兩罷曲直不斷人言沸騰第成先帝之一失
近崇政殿奏對奉承德音謂旭有才人或言其姦
邪者不數日遽聞除命豈有中外言其姦邪眀知
而復用(旭升之舊名也)
七月癸亥富弼罷樞相(自行戸部尚書罷授檢校同平章事充鎮海軍節度使判河陽)
制曰入筦天樞以導萬幾之命出蕃王室以倡九牧之
風維時左右之良固無内外之間宜頒渙命式告治廷
(具官富弼)執心端夷涵德粹茂有幾聖之學窮天人精祲之
原有經世之材洞國家表裏之體方先帝之在御擢貳
於冡司肆冲人之守圖召謀於密府百姓有衣食之遂
四方無兵革之虞廼去冬以来屬疾在告雖懷憂國之
慮每上退身之文眷舊德之不忘終高情之靡已聽解
神機之劇仍聯宰鉉之榮建海岱之高牙鎮河橋之巨
屏加以爰田之戶衍以真食之封併舉徽章式優賢輔
於戱進而合諸道得君子光亨之時退以遂其私保大
雅眀哲之誼往加冲嗇用翼丕成
弼以嘉祐八年五月拜樞密使是年七月罷再入
樞府凡三年初富弼久在告五月命宰相韓琦曾
公亮權兼樞密院公事(十月罷權)弼以足疾卧家累上
章求罷至二十餘上乞補外郡上固欲留之不可
罷為鎮海節度使同平章事判河陽初除僕射及
使相弼凡八上章乞以本官出守且言僕射是正
二品官師長百僚使相者文武中便是第一等俸
禄真宗以前惜此官禄未嘗輕有除拜仁宗幼冲
即位不曾檢詳祖宗故事兼當時執政者徇私亦
欲自為已地遂開此例終仁宗一朝罷相罷樞密
使者皆除使相其間最為不可者數人並以不稱
職過惡彰露臺諫官互有抨彈本合得罪黜削而
亦皆除使相領大藩使相以上有三師三公其品
秩雖崇而俸禄甚少比使相絶然不侔也願立法
自臣始不從弼止乞罷使相或僕射一官詔許罷
僕射而改制焉
庚辰張昪罷樞密使(自檢校行吏部侍郎兼羣牧制置使罷授檢校太尉同平章事充彰)
(信軍節度使判許州)
制曰夫達進退之分則臣節高篤始終之恩則君道大
粤予耆艾之德久顓機密之司寵至而色愈兢年踰而
志彌劭匪推殊奬曷表羣倫(具官張昪)敦簡廉之風賦莊厚
之體早陞華於政路遂長議於樞庭從容樽爼之間荐
收竒策密勿廟堂之上預定大謀自先帝之升遐方冲
人之在疚顧家多難有若涉川之危繄國大臣遂成奠
枕之泰嚮屢嬰於疾苦每願觧於機繁朕雖眷春秋之
高不忘忠義之至俞音未下素尚益堅宜膺台鉞之榮
用寄藩符之秩陪始荒之奉邑衍新食之真封舉示褒
章式旌美績於戱安世且老豈不有夙夜之勞申伯於
行是亦具文武之憲載惟令聞奚媿前修
昪自嘉祐三年六月除樞密副使五年十月除參
知政事六年閏八月除樞密使是年七月罷在樞
府凡六年英宗即位未幾請老英宗曰太尉勤勞
王家未當遽去詔五日一至樞密院進見毋舞蹈
受賜勿跪昪曰本兵之地豈容尸禄養疾昪久在
病告求罷凡七上章乃得請
同日文彦博樞密使(自淮南節度使檢校太師兼侍中行揚州大都督長史潞國公充)
吕公弼樞密副使(自工部侍郎權三司使樞密直學士除本官充)
彦博樞密使制曰天極環樞上通帝位之紀神兵會府
内嚴師律之謀朕方垂構丕平進經常武雖天下無事
思備禦之不敢忘盖王者有征視安危之不敢忽適登
髦傑資以輔予(具官文彦博)器閎而深材敏以濟早賁賢人
之業實膺聖考之知以忠孝之名彰國家之盛節以文
武之略輯將相之大猷肆纂命於皇圖廼罹憂於喪紀
迨終哀戚甫見儀形屬疆事之方興煩師旌之載舉折
衝境外方將出憺於王靈收畫幄中曷若坐圖於廟勝
宜長機庭之務亶符巖石之瞻於戱過餌北敵未厭貪
驕之志再盟西夏猶包狂忽之圖終佇竒勲用恢遠馭
初彦博自河南入見上謂曰朕在此位公之力也
彦博對曰陛下登儲纂極乃先帝聖意臣何與焉
上曰備聞始議公于朕盖有恩者彦博遜避不敢
當行未至永興亟有是命宰臣曾公亮奏先朝樞
密使兼侍中在平章事集賢殿大學士之上今文
彦博至乞班序如故事閤門奏天聖中兩府領宫
觀樞密使兼侍中曹利用領景靈宫使宰臣王曾
領會靈宫使故利用在曾上其後樞密使兼侍中
不領宫觀則宰臣在其上從之(長編)四年九月自行
尚書左僕射除守司空公弼字寳臣宰相吕夷簡
之次子初夷簡薨仁宗思之一日公弼自知開封
府奏事仁宗目送之語宰相曰公弼甚似其父拜
樞密直學士權三司使英宗在藩邸嘗得賜馬給
使吏以為不善求易之公弼不可至是公弼奏事
已英宗曰朕往在宫中卿不與朕易馬是時朕固
巳知卿矣逾月拜樞密副使
治平三年(丙午)
四月庚戍胡宿罷樞密副使(授觀文殿學士吏部侍郎知杭州)
宿自嘉祐六年閏八月除樞密副使是年四月罷
在樞府凡六年宿累乞致仕故有是命後遷尚書
左丞以太子少師致仕四年卒年七十二贈太子
太傅諡文恭
同日郭逵同簽書樞密院事(自殿前都虞侯容州觀察使遷檢校太保除同簽書)
(樞密院事自逵始)
逵字仲通本邢州人少隸范仲淹麾下至是除同
簽書樞密院事同簽書樞密院事自逵始逵既入
西府衆多不服或以咎琦琦曰吾非不知逵望輕
也故事西府當用一武臣上欲命李端愿吾知端
愿傾邪故以逵當之或曰上本意欲用張方平琦
知方平不附已猥曰西府久不用武臣矣宜稍復
故事上督其人無以應乃遽用逵知諫院邵亢御
史吳申吕景交章論祖宗朝樞府參用武臣如曹
彬父子馬知節王德用狄青勲勞為天下所稱則
可逵黠佞小才豈堪大用不報(長編)十月逵出為陜
西四路㳂邊宣撫使兼權判渭州逵懇辭簽書自
吕餘慶以參知政事權知成都府其後見任執政
無守藩者至逵始以同簽書樞密院事出鎮(同上)
宋宰輔編年錄卷六
