明儒學案卷五十四
餘姚黃宗羲撰
諸儒學案下二
盧冠巖先生宁忠
盧宁忠字獻甫號冠巖嶺南人也曾守東牟不詳其所
至官先生受業於黃泰泉泰泉議王湛之學而先生以
不得及陽明之門為憾於甘泉則書札往來求教不一
也先生謂天地間有是氣則有性性為氣之官而綱維
乎氣者是矣然不知此綱維者即氣之自為綱維因而
名之曰性也若别有一物以為綱維則理氣二矣又以
誠意之意是生理之初萌純粹至精即周子誠神幾之
幾也其視意為有善有惡者加功密矣頗與子劉子之
言意同然子劉子以意藴於心知藏於心意中最初之
機則知善知惡之知是意為存主知為初萌先生之所
謂意乃子劉子之所謂知也雖同在未發之中而其先
後之序有不容紊亂者
獻子講存夫物猶事也事在心不在外凡吾心所著之
事即是物格者隨此心所著之事而格其善惡一定之
理也夫事之在心是非善惡必有當然一定之則於是
以吾心本然之明覺而是正之則何者為善而當為何
者為惡而當去舉不能外吾心之聰明與吾身之踐履
矣是能格物陽明子謂無善無惡者心之體有善有
惡者意之發知善知惡者知之良為善去惡者物之格
蓋學求知孰善孰惡必不能為善而去惡如所云是先
為善去惡而後求知善惡大學當以誠正居先而格物
在致知之後矣此所以起學者之疑也陽明之學主致
良知故只格物便一了百當然此上智之事非可概中
才以下也後學推演其義者則曰知良知也虚靈不昧
天之性也致者充極其虚靈之本體不以一毫意欲自
蔽而明德在我也物格者感而遂通天下之故而修齊
治平一以貫之明明德於天下也是以致知為體格物
為用致知在先格物反居後未免於大學條次不倫且
既無一毫意欲之蔽而充極乎天命之性即無事矣又
何勞誠意於好善惡惡也耶至以鏡譬之謂知如鏡之
明致則磨鏡格則鏡之照物夫鏡必磨而後照今格以
照之而後致以磨之是先用之照而後磨也大學曷不
言致知而後格物耶性者天之命心者性之宅性只
是天地之性無所謂氣質之性性無不善其為不善氣
雜之也心只義理之心無所謂利欲之心心無不正其
為不正習移之也天地間有是氣則有是性性為氣之
官而綱維乎氣者氣或時得而拘之不可得而冺之氣
有不美性固能轉移之也人之所不慮而知者是為良
知知即性也良知之發無有不善或流為邪妄心亦無
不自知之但習於利欲而不能反正耳而謂其本心之
不正者否也常戒懼則心體自明務平恕則物宜自
順問生之謂性曰此古語也非始於告子也此語說
得最是蓋生即氣氣便寓性孟子道性善以生為氣而
深闢之是氣之外又别有所謂理者不分理氣為二乎
至宋儒又有天地之性氣質之性之說遂使性亦有二
而萬物無復統體一太極矣夫理者氣之綱氣者理之
迹氣即寓理古未有以理氣並言者易曰一隂一陽之
謂道釋之曰隂陽迭運者氣也其理則所謂道理氣並
言蓋昉諸此夫隂陽五行萬物氣也而各一其性理也
在人則耳目手足氣也而聰明持行理也程子曰性即
氣氣即性蓋懼人二之也性即太極氣只是氣不可復
言有氣質之性說著個性即無不善其為不善氣有雜
糅而性為所累耳氣之付畀得其貴者為人得其賤者
為物得其清而純者為賢為智得其濁而駁者為愚為
不肖曷能齊一而性則未嘗不一也孟子始終不能服
告子之心為其論未及此問中庸說天命之性又說
未發之中即孟子言性善否曰民受天地之中以生故
性無不善而偏者非性也易稱繼之者善成之者性繼
而曰善則成其有不善乎若乃隂陽變合而氣之流布
不無清濁純駁之異故物之遇之自有通蔽邪正之殊
其在天日月星辰巳不無明暗其在地山川土石已不
無柔剛而况於人乎况於物乎而其本然之性則未嘗
不善也是故學問之道惟在變化氣質易其惡而致其
中所謂未發之中非以日用應務者為已發而指夫退
然休息未與事接時為未發也蓋事物未來念慮未動
要之必有主宰於其内渾然全體至靈而至寂不測而
不倚是以虚無不受感之即通雖紛華盛麗萬變起滅
而其寂然之本體則無時不寂然焉所謂未發之中非
是之謂乎於此而得養則物欲無所蔽而發皆中節大
本逹道貫通流行此盛德之所以日新天命之所以不
已也致良知之旨非始於陽明也朱子謂康炳道曰
致得吾心本然之知豈復有所陷溺本然之知非良知
乎心不為物欲所陷溺不可入聖乎但朱子止就一義
說陽明認得十分端的故執此一說左來右去直窮到
底累千萬而不離道心者天然自有之義理而非出於
人心之外也人心者天然自有之情才而道心之用所
以顯行也寂感之際茫然不知體察則其流而為邪妄
直易然耳所謂危也然雖蔽於物欲流於邪僻而其本
然之良隨處發見能察識而操存之固甚微而甚安也
天命之性無聲無臭不睹不聞不可得而言也故以
仁義禮智明之而性之本體因之可見所謂因用以明
體也陽明先生之致良知當先辯於知也夫知有知
覺之知有意見之知有本然之知昧者均以為良知夫
知覺之知人與物一也有真率無節制意見之知萌於
念慮善惡幾焉惟本然之知出於性天之靈覺不待學
習童而知愛親長而知敬兄感觸而應孺子入井而怵
惕見嘑蹴之食無禮義之萬鍾而辭讓此謂本然之良
知所當致焉者也致吾愛與不忍之知即無一念一事
之非仁而萬物育矣致吾敬與辭讓之知即無一念一
事之非義而萬民正矣知行一中人以上事也知而
行中人以下事也君子之道雖費而實隠以見求道
者但當於隠求之正不必泛求於費使有遠人為道之
過也隠者無聲無臭之謂即莫見乎隠之隠言道之本
體也道之本體不睹不聞即之無朕而萬物萬事萬象
隨在各足伐柯之遠無他二故也二則徒費瞻忽無
益於求也乃若反而求之則吾心自有一箇天則不落
格式不煩比度所謂一也心外無道道不遠人也人之
為道而遠人是遠心以為之故失之逾遠也丘未能一
焉謂未能以心之所以教人致一也求事父之理於其
子求事君之理於其臣求朋友之理於其先施之友求
在外者也執柯以伐柯者也是二之也乃若心也者天
之所以與我其一念至誠惻隠之意常一乎子臣弟友
之間即忠恕也以此事父則䕫䕫齋慄者在我不必求
事之之則於舜也以此心事君則周之至德者在我不
必求事之之則於文王也以此心施之友則惠及朋友
者在我不必求先施之則於武公也所謂一也心之
本體渾然中涵不落方體若虚而甚實似寂而甚神纔
放下便沉滅昏雜纔提起便知覺靈明自非私欲蔽錮
梏之反覆其真體固在也此處正要體認不知體認却
無倚著便落想像遇事感應愈加昏雜然則何妨於炯
炯而欲常止止也但既體認得真却要存養得密常令
在中勿致放失庶幾全體呈露大用顯行耳其謂知覺
常止常定不可落念者為意必固我之私也其謂感應
常運常化不可成念者為好樂夏患之不得其正也
語其本體謂之未發語其感通謂之發若此心之靈則
非待有所感發而後有知也學者涵養湏於静中覺
得有物動時却自無事乃不偏著悟非意見想像之
謂此心生機也生機發動則有自然之明覺惟澄心凝
慮生機潜通是自然有得自然有得然後無思而無不
通問大學於誠意以下皆有傳獨格致之義闕焉何
也曰物也知也意也一物也格也致也誠也一事也由
心之感曰物由心之靈曰知由心之萌曰意非異也蓋
心一也即其感通之物而格之以致吾本然之知就吾
意所知之物而好惡之必無自欺之蔽是謂格物致知
誠意耳聖門之學内求故三者為一後人之學外求故
三者支焉以三者各自為義則其以為闕也固宜記曰
人生而静天之性也感於物而動性之欲也物至知知
然後好惡形焉釋者以為心之知因物生意從知起無
内外無先後其致一焉者也記之物至非大學所謂物
乎記之知知非大學所謂知乎記之好惡非大學所謂
意乎可好可惡物也識其可好可惡知也好之惡之意
也今如人之心其卒然以可好之物感也則心之靈雖
不與物謀而即知其可好矣何者心之好之之理與物
之可好者遇也如此則所以好之者當盡其知而止也
而好之不如好好色是謂不致好之知不致好之知是
謂不格物之善矣今如人之心其卒然以可惡之物感
也則心之靈雖不與物謀而即知其可惡矣何者心之
惡之之理與物之可惡者遇也如此則所以惡之者當
盡其知而止也而惡之不如惡惡臭是謂不致惡之知
不致惡之知是謂不格物之惡矣故格物非他也格吾
知之物也格吾意之物也致知非他也致吾物之知也
致吾意之知也誠意非他也誠吾物之意也誠吾知之
意也雖然要之在於此心欺否之間耳故曰所謂誠其
意者毋自欺也無自欺則如好好色如惡惡臭此謂之
自慊矣夫是之謂物格夫如是之謂知致夫如是之謂
意誠孟子曰萬物皆備於我矣反身而誠樂莫大焉惟
萬物之理備於吾心故德性之知周於萬物反身而誠
則萬物之備於我者格而德性之知致矣此之謂自慊
蓋言樂也然則如之何亦於獨知之地謹之而已蓋德
性之知我自有之有感之頃我自知之於此不用其謹
惡乎用其謹哉問意者云何曰天地之大德曰生心
則其生之理也意則其生理之初萌也天性純粹中此
為最先端倪絶無一毫夾雜少頃即有許多計較遷就
之私矣少有計較遷就即純粹端倪便不能直遂矣故
大學教人誠意只是要人實養得端倪在隨地生幹生
枝吐華吐實無非此一生理貫徹耳故身心國家天下
者非他也誠意之枝幹花實也天地雖閉塞而化未
嘗息日月雖沉晦而明未嘗息江河雖隠伏而流未嘗
息故人心不可以動静言纔說静已是動喜怒哀樂
率吾性曰道視聽言動行吾敬曰德饑欲食渴欲飲
者人心也不以飲渴之害為心害者道心也欲生惡死
者人心也欲惡有甚於生死而不為苟得者道心也
侍郎呂心吾先生坤
呂坤字叔簡號心吾河南寧陵人隆慶辛未進士授襄
垣知縣調大同有人命坐抵王山隂家屏欲緩其獄不
聽山隂入為吏部語人曰天下第一不受請托者無如
大同令也特疏薦之陞吏部主事轉至郎中出為山東
參政歴山西按察使陜西布政使以右副都御史廵撫
山西入協理院事陞刑部右侍郎轉左每遇國家大議
先生持正不為首鼠以是小人不悦先生嘗為閨範圖
說行之坊間神宗頗喜小說院本及出像諸書内侍陳
矩因以閨範進覽神宗隨賜皇貴妃鄭氏貴妃侈上之
賜製序重刊頒之中外時國本未定舉朝方集矢於鄭
氏而不悦先生者謂可藉手中以竒禍給事中戴士衡
劾先生假托閨範圖說包蔵禍心好事者又為憂危竑
議言先生以此書私進貴妃貴妃答以寳鏹五十采幣
四端易儲之謀不幸有其迹矣戚臣鄭承恩上䟽辯冤
戍士衡先生亦致仕不起家居四十年年八十三卒贈
刑部尚書先生資質魯鈍少時讀書不能成誦乃一切
棄之澄心體認久之了悟入目即不忘年十五讀性理
書欣然有會作夜氣鈔擴良心詩一生孜孜講學多所
自得大抵在思上做工夫心頭有一分檢點便有一分
得處蓋從憂患中歴過故不敢任情如此
呻吟語乾坤是毁底故開闢後必有混沌所以主宰乾
坤是不毁底故混沌還成開闢主宰者何元氣是已元
氣亘萬億歲年終不磨滅是形化氣化之祖也(天地)先
天之氣發洩處不過毫釐後天之氣擴充之必極分量
其實分量極處原是毫釐中有底若毫釐中合下原無
便一些增不去萬物之形色才情種種可騐也(形氣)道
者天下古今公共之理人人都有分底道不自私聖人
不私道而儒者每私之曰聖人之道言必循經事必稽
古曰衞道嗟夫此千古之大防也誰敢决之然道無津
涯非聖人之言所能限事有時勢非聖人之制所能盡
後世苟有明者出發聖人所未發而嘿聖人欲言之心
為聖人所未為而脗合聖人必為之事此固聖人之深
幸而拘儒之所大駭也(道體並下四段同)或問中之道堯舜
傳心必有至元至妙之理余嘆曰只就我兩人眼前說
這飲酒不為限量不至過醉這就是飲食之中這說話
不緘嘿不狂誕這就是說話之中這作揖跪拜不煩不
疏不疾不徐這就是作揖跪拜之中就是一事的堯舜
推之萬事皆然到那安行處便是十全的堯舜形神
一息不相離道器一息不相無故道無精粗言精粗者
妄也因指案上樽爼言其位置恰好處皆是天然自有
的道理若說神化性命不在此却在何處若說這裏有
神化性命這個工夫還欠缺否推之耕耘簸揚之夫炊
爨烹調之婦莫不有神化性命之理都能到神化性命
之極學者把神化性命看得太元把日用事物看得太
粗只因不曾理會理會得横竪推行撲頭蓋面脚踏身
坐的都是神化性命無萬則一何處著落無一則萬
誰為主張此二字一時離不得得一只在萬中走故有
正一無邪萬有治一無亂萬有中一無偏萬有活一無
死萬或問子之道何如曰饑食渴飲倦眠醒起冬爐
夏扇喜歌悲哭如此而已矣曰如此之道其誰不能曰
我有終身不能者在今人不如古人只是無學無識
學識湏從三代以上來纔正大纔中平今只將秦漢以
來見識抵死與人爭是非已自可笑况將眼前聞見自
已聰明翹然不肯下人尤可笑也(問學段下十二同)今人無
事不苟且只於虚套搪塞竟不咀嚼真味不從學問
中來縱有掀天揭地事業都是氣質作用氣象豈不炫
赫可觀一入聖賢秤尺坐定不妥貼學問之要如何隨
事用中而已學問二字原自外面得來蓋學問之理
雖全於吾心而學問之事則皆古今名物人人而學事
事而問攢零合整融化貫串然後此心與道方浹洽暢
快若怠於攷古恥於問人聰明自已出可憐可笑不知
怎麽呌做學者無所為而為五字是聖學根源學者
入門念頭就要在這上做今人說話第二三句便落在
有所為上只為毁譽利害心脱不去開口便是如此
人才不甚相遠只看好學不好學用心不用心耳以
粗疎心看古人親切之語以煩躁心看古人静深之語
以浮汎心看古人元細之語以淺狹心看古人博洽之
語字意未解句讀未真便加評隲真孟浪人也一門
人向予數四窮問無極太極及理氣同異性命精粗性
善是否予曰此等語予亦能勦先儒之說及一已之謬
見以相發明然非汝今日急務假若了悟性命洞逹天
人也只於性理書上添了某氏曰一叚言語講學門中
多了一宗卷案後世窮理之人信彼駁此服此闢彼百
世後汗牛充棟都是這樁話說不知於國家之存亡萬
姓之生死身心之邪正見在得濟否我只有個粗法子
汝只把存心制行處事接物齊家治國平天下大本小
節都事事心下信得過了再講這話不遲曰理氣性命
終不可談耶曰這便是理氣性命顯設處除了撒數没
總數人各有抵死不能變之偏質慣發不自由之熟
病要在有痛恨之志密時檢之功總來不如沉潜涵養
病根久自消磨然涵養中湏防一件久久收斂衰歇之
意多發強之意少視天下無一可為之事無一可思之
惡德量日以寬洪志節日以摧折没有這個便是聖賢
涵養著了這個便是釋道涵養涵養不定的自初生
至蓋棺時凡幾變即知識已到尚保不定畢竟作何種
人所以學者要德性堅定到堅定時隨常變窮逹生死
只一般即有難料理處亦能把持若平日不遇事時儘
算好人一遇個小小題目便考出本態假遇著難者大
者知成個甚麽人所以古人不可輕易笑恐我當此未
便在渠上也涵養要九分省察只消一分若没涵養
就省察得也没力量降伏那私欲平居時有心訒言
還容易只是當喜怒愛憎時發當其可無一厭人語才
見涵養天地萬物之理皆始於從容而卒於急促急
促者盡氣也從容者初氣也事從容則有餘味人從容
則有餘年心要有個着落不着落到好處便向不好
處與慶陽李克菴通宵談非天德則王道因相謂曰即
此便是不放心(存心並下五叚同)心放不放要在邪正上說
不在出入上說且如高卧山林遊心廊廟身處衰世夢
想唐虞遊子思親貞婦懷夫這個是放心否若不論邪
正只較出入却是禪定之學一善念發未說到擴充
且先執持住此萬善之囮也若隨來隨去更不操存此
心如驛傳然終身無主人住矣只是心不放肆便無
過差只是心不怠忽便無遺忘只一事不留心便有
一事不得其理一物不留心便有一物不得其所一
事不從心中出便是亂舉動一刻心不在腔子裏便是
空軀殼慎言動於妻子僕隸之間檢身心於食息起
居之際這個工夫便密了(修身並下二叚同)此身要與世融
液不見有萬物形迹六合界限此之謂化然中間却不
糢糊自有各正的道理此之謂精天地人物原來只
是一個身體一個心腸同了便是一家異了便是萬𩔖
而今看著風雲雷雨都是我胸中發出虎豹蛇蝎都是
我身上分來那個是天地那個是萬物或問敬之道
曰外面整齊嚴肅内面齋莊中正是静時涵養的敬讀
書則心在於讀治事則心在於所治是主一無適的敬
出門如見大賓使民如承大祭是隨事小心的敬或曰
若笑談歌咏宴息造次之時恐如是則矜持不泰然矣
曰敬以端嚴為體以虚活為用以不離於正為主齋日
衣冠而寢夢寐乎所祭者也不齋之寢則解衣脱冕矣
未有無衣冕而持敬者也然而心不流於邪僻事不詭
於道義則不害其為敬矣若專去端嚴上求敬則荷鋤
負畚執轡御車鄙事賤役古聖賢皆為之矣豈皆日日
手容恭足容重耶大端心與正依事與道合雖不拘拘
於端嚴不害其為敬苟心遊千里逐百欲而此身却兀
然端嚴在此這是敬否(居敬同下段並)懶散二字立身之
賊也千德萬業日怠廢而無成千罪萬惡日横恣而無
制皆此二字為之静中看天地萬物都無些子(主静下)
(叚同)學者萬病只一個静字治得定静中境界與六合
一般大裏面空空寂寂無一個事物纔問他索時般般
足樣樣有千紛百擾中此心不亂千撓百逆中此氣不
動此之謂至静喜來時一點檢怒來時一點檢怠惰
時一點檢放肆時一點檢此是省察大條欵人到此多
想不起顧不得一錯了便悔不及若養得定了便發而
中節無用此矣(省察同下叚)聖狂之分只在苟不苟兩字
天下難降伏難管攝的古今人都做得來不為難事
惟有降伏管攝自家難聖賢做工夫只在這裏(克治)天
德之良知是千聖一心萬古一道坐斗室而通於六合
的纔落聞見便有偏倚駁雜世俗氣味矣是以聖賢將
聞見來證心不以心徇聞見(致知)字到不擇筆處文到
不修句處話到不檢口處事到不苦心處皆謂之自得
者與天遇(力行)夫一言之發四面皆淵阱也喜言之則
以為矯戚言之則以為懦謙言之則以為諂直言之則
以為陵微言之則以為險明言之則以為浮無心犯諱
則謂有心之機無為發端則疑有為之說簡而當事曲
而當情精而當理確而當時一言而濟事一言而服人
一言而明道是謂修辭之善者其要有二曰澄心曰定
氣(慎言並下五叚同)世人喜言無好人此孟浪語也今且不
湏擇人只於市井稠人中聚百人而各取其所長人必
有一善集百人之善可以為賢人人必有一見集百人
之見可以決大計恐我於百人中未必人人高出之也
而安可忽匹夫匹婦哉清議酷於律令清議之人酷
於治獄之吏律令所冤賴清議以明之清議所冤萬古
無反案矣是以君子不輕議人懼冤之也故此事得罪
於天甚重對左右言四顧無媿色對朋友言臨别無
戒語可謂光明矣胸中何累之有在邪人前正論不
問有心無心此是不磨之恨故位在則進退在我行法
可也位不在而情意相關密諷可也若與我無干涉則
箝口而已禮入門而問諱此亦當諱者天下事最不
可先必而預道之已定矣臨時還有變更况未定者乎
故寧有不知之名無貽失言之悔近世料度人意常
向不好邊說去固是衰世人心無忠厚之意然士君子
不可不自責若是素行孚人便是别念頭人亦向好邊
料度何者所以自立者足信也(反已並下三叚同)以患難時
心居安樂以淵谷視康莊以疾病視強健以不測視無
事則無往而不安穏常看得自家未必是他人未必
非便有長進再看得他人皆有可取吾身只是過多便
有長進胸中情景要看得春不是繁華夏不是發暢
秋不是寥落冬不是枯槁方為我境有天欲有人欲
吟風弄月傍花隨柳此天欲也天欲不可無無則寂人
欲不可有有則穢天欲即好的人欲人欲即不好的天
欲(理欲並下二叚同)愈進修愈覺不長愈檢點愈覺有非何
者不畱意作人自家儘看得過只日日畱意向上看得
自家都是病痛那有一些好處初頭只見得人欲中過
失久久又見得天理中過失到無天理過失則中行矣
又有不自然不渾化著色喫力過失走出這個邊境纔
是聖人能立無過之地為善去惡便是趨吉避凶惑
矣隂陽異端之說也祀非𩔖之鬼禳自致之災祈難得
之福泥無損益之時日宗趨避之邪術悲夫愚民之抵
死而不悟也即悟之者亦狃於天下皆然而不敢異至
有名公大人猶極信尚反經以正邪慝復誰望哉(善惡下)
(二叚並同)凡人之為不善其初皆不忍也其後忍不忍半
其後忍之其後安之其後樂之至於樂為不善而後良
心死矣精明也要十分只湏蔵在渾厚裏作用古人
得禍精明人十居其九未有渾厚而得禍者今之人惟
恐精明不至乃所以為愚也
别錄宋儒有功於孟子只是補出個氣質之性者多少
口吻不動氣事事好每日點檢要見這願頭自德性
上發出自氣質上發出自習識上發出自物欲上發出
如此省察久久自識得本來面目孝子之於親也終
日乾乾惟恐有一毫不快事到父母心頭無論貧富貴
賤常變順逆只是以悦親為主蓋悦之一字乃事親第
一傳心口訣明道受用處隂得之佛老康節受用處
隂得之莊列然作用自是吾儒蓋能奴僕四氏而不為
其所用者此語人不敢道深於佛老莊列者自嘿識得
泰山喬嶽之身海闊天空之腹和風甘雨之色日照
月臨之目旋乾轉坤之手磐石砥柱之足臨深履薄之
心玉潔冰清之骨此男兒八景也
忠節鹿乾岳先生善繼
鹿善繼字伯順號乾岳北直定興人萬歷癸丑進士授
戶部主事遼左缺餉請帑疏皆不行會廣東解金花銀
至先生與司農議劄納太倉轉發遼左而後上聞上怒
降級調外任先生因移疾去金花銀者國初以備各邊
之緩急俱解太倉其後改解内府宮中視為私錢矣光
廟御極復官改兵部主事司馬王象乾行邊請用廢弁
之以賍敗者耿職方不覆司馬又請旨命司官不得違
阻先生寓書福清争之無以奪也高陽以閣臣督師先
生轉員外郎中皆在幕府高陽解兵柄先生亦罷歸家
居四年崇禎初起為尚寳司卿陞太常寺少卿未三載
復請告九年七月先生城守定興城破死之贈大理寺
卿諡忠節先生讀傳習錄而覺此心之無隔礙也故人
問其何所授受曰即謂得之於陽明可也先生與孫竒
逢為友定交楊忠愍祠下皆慨然有殺身不悔之志嘗
寄周忠介詩云寰中第二非吾事好向椒山句裏尋首
善書院之會先生將入聞其相戒不言朝政不談&KR1348;掌
曰離&KR1348;掌言學則學為無用之物聖賢為無用之人矣
遂不往是故先生之學頗近東林諸子一無攙和夾雜
其斯謂之狂狷歟
論學語吾輩讀有字的書却要識没字的理理豈在語
言文字哉只就此日此時此事求一個此心過得去便
是理也仁義忠孝名色萬干皆隨所在而強為指稱也
奈何執指稱者求理乎指稱種種原為人覿面相違不
得不隨在指點求以省悟而人復就指點處成執滯談
元說妙較量一字之間何啻千里此理不是人做作
的天生萬物而人得其生物者以為生四海一天萬里
一天人心與天並大只就乍見孺子一端推之上下四
方往古來今觸無不覺叩無不應俯仰宇宙都呼吸一
氣之中故宇宙中物皆性中物宇宙内事皆分内事也
大學之明德中庸之性論語之仁皆是物也乃合下生
成本來面目也此理不是涉懸空的子臣弟友是他
著落故學以為已也而說個已就在人上學以盡心也
而說個心就在事上此知仁與莊禮不得分也修已與
治人不得分也博文與約禮不得分也文章與性道不
得分也不然日新顧諟成湯且為枯禪矣天地萬殊
總是一本識得把柄纔好下手而形與性分不得仁
與人分不得忠恕一貫原非借言敦化川流豈容分指
學湏是莫知下學上逹分不得教何嘗有隠文章性道
分不得看來為學只在當下學術事功亦分不得也
從來文人概稱學者識得孔子之意誦詩則乍歌乍哭
欲鼓欲舞詩亦是學讀史則其事若親其人若生史亦
是學屬辭則行所當行止乎其所不得不止文亦是學
總之天地萬物皆此生意生意在我法象俱靈吟風弄
月從容自得孔顔樂處意在斯乎禮樂不是鐘鼓玉
帛節文不是聲容制度全在日用間應事接物上討求
應節其當然而然極其中的去處呌做禮其自然而然
極其和的去處呌做樂兩個字又却是一個理未有不
合禮而得成樂不合樂而得成禮者細體之自見
臺長曹貞予先生于汴
曹于汴字自梁號貞予平陽安邑人登進士第授淮安
府推官擢給事中萬歷辛亥京察先生以吏科都給事
中與太宰孫丕揚主其事是時崑宣𫝊四明之衣鉢收
召黨與皆以不謹坐罷其黨金明時秦聚奎起而訐之
先生與太宰皆去而朝中之朋黨遂興光宗立起太常
少卿屢遷僉都御史吏部左侍郎其推少宰也先生倍
馮恭定以上而點用先生蓋小人知君子難進易退一
顛倒而兩賢俱不安其位矣崇禎初召為左都御史庚
午致仕卒於家年七十七先生與馮應京為友以聖賢
之學相砥礪講求兵農錢賦邊防水利之要其耳目大
概見之日用編所言仁體則是西銘之註疏也木則不
仁不木則仁即上蔡之以覺言仁也以覺言仁本是不
差朱子却以為非謂知覺不可以求仁仁然後有知覺
夫知覺猶喜怒哀樂也人心可指只此喜怒哀樂喜怒
哀樂之不隨物而遷者便是仁體仁是後起之名如何
有仁方有知覺耶且上蔡之言知覺覺其天地萬物同
體之原也見得親切故又以痛痒言之朱子強坐以血
氣之性血氣之性則自私自利矣恐非上蔡之所指也
書夫道本無淺深無人弗足講學以明道士農工賈皆
學道之人漁牧耕讀皆學道之事隆古無講學之名其
人皆學故無名也國家以文學取士天下學校無慮千
百章縫之士無慮萬億蓋令其日講所謂時習所謂孝
弟所謂性命仁義而以淑其身待天下之用也乃人心
不古遂有口耳活套掇拾粉飾以為出身之媒師以是
教上以是取恬不為異非其質矣而於立身行政毫無
干涉於是君子厭薄其所為而聚徒講道人遂以道學
目之若以為另是一種豈不惑哉然講學之中亦或有
言然而行不然而藉是以干貴人捷仕徑者而其名為
道學也是有口耳活套之實而更美其名人誰甘之則
羣起而相攻而講者益寡道益晦矣大抵所學出於實
則必䦣然自脩不論大節細行一一不肯放過雖力量
不同未必盡無疵而不自文以誤人也所學出於名則
有張大其門面而於其生平未純處亦曲為言說而謂
其為道夫夷之隘不害其清惠之不恭不害其和然亦
何必曰此隘此不恭正道之所在而陋孔子於下風乎
羅近溪逢人問道透徹心體豈不可尚而闊略處亦誠
其病乃學者得其闊略以為可便其私也而或多不羈
誠有如止菴疏所謂賄賂干請任情執見等說是其坐
女子於懷而亂之而猶侈然薄魯男子不為也而可乎
但今因止菴之疏而遂禁其講是因噎廢食夫此學乃
乾坤所由不毁何可一日廢也似更當推廣而俾千百
學校億萬章縫無不講以及農工商賈無不講才是而
其機則自上鼓之若得復辟召之典羅致四方道學倣
程子學校之議布之天下以主道教於一切鄉學社學
之衆漸次開發而申飭有位之士以興學明道為先圖
其學則以躬行實踐為主隨其人之根基引之入道或
直與天通或以人合天或真臻悟境或以修求悟夫天
人合一修悟非二舍天而言人舍悟而言修則淺矣近
時學者知皆及此然言天矣而人尚未盡言悟矣而修
且未能世豈有能致中而不能致和能正心而不修身
者哉則不可不戒也大抵果能合天則必益盡其人事
果能真悟則必益盡其真修堯舜文王孔子何人也而
兢兢業業望道未見徙義改過没齒以之也(再答李贊宇書)
仁人之用仁舉諸我以加諸彼乎曰非然也有彼我則
有封域有封域則有急緩有急緩則有校量其卑者易
入於納交聲譽之偽其高者亦回而不直滓而不粹暫
而不恒虧而不滿夫湛然而仁具油然而仁興奚暇校
量哉昔先哲之談仁也曰仁心之德也而泥之者乃於
心之内更求德為非德不足以見仁也者不知心焉知
仁故曰仁人心也言心而不言德而泥之者乃於仁之
内更求心焉非心不足以見仁也者不知人矣不知人
焉知仁故曰仁者人也言人而不言心嘻至矣若理若
氣若形若性若身若心貫通矣渾合矣天也地也萬有
不齊之物也我也其生之所自一也鴻濛未闢之始有
合而無分形象既判之後似分而實合故靈明各具天
不獨豐人不獨嗇人不獨得物不獨闕其中通也一隂
乍動一陽來復倏忽彌漫周於天地貫於萬物亦其中
通也疾疴痛癢相連相關不但父母兄弟推之一切莫
不皆然亦以其中通也而或者乃曰母齧子痛則常聞
之焉有物痛而亦痛嗟乎母齧子痛世未必皆其人也
然則父母非一體耶此其體之木也木則無不木也不
木則無所木也入其室父母兄弟環向而處不知其䁥
也出而遊闤闠之中遇其父母兄弟則䁥之之郡城焉
遇其邑之人則䁥之之會城焉遇其郡之人則䁥之之
都城焉遇其省之人則䁥之之海外異邦焉遇中國之
人則䁥之之壙洋之水木石鹿豕之為叢遇似人者而
䁥之矣方其未暱也木也及其既䁥也不木也且光風
霽月何與於我而忻狂颶隂霾何與於我而慘水光山
色何與於我而喜荒原頽壁何與於我而悽則風月水
石固有通於我者我乃忻之慘之喜之悽之耳奈何日
日周遊時一茂對人忻亦忻人慘亦慘以目為賞以目
為惜語云我乃行之不得我心不自察耳察則不木不
察則木顧華裔之界限人物之差等仁人未嘗無别此
以别之者體之也華得其所裔亦得其所也盡人之理
亦盡物之理也分殊者脉絡之分也理一者公溥之量
也然征伐可廢乎刑誅可弛乎仁人未嘗不嚴此以嚴
之者體之也仁與不仁辨之以心不辯之以迹除莠剔
蠧以殺機為生織花鎩鶴以生機為殺故砭灼不廢於
肌膚夏楚不靳於愛子虞廷四罪魯國肆𤯝周王一怒
宋公不阨孰一體孰非一體必有分矣夫以天地萬物
為體則體大以四體為體則體小以天地萬物之體為
人則人大以四體之體為人則人小大體者能卷能放
流衍於衆小體之中而衆小體不能隔也四體之木則
知療之天地萬物之體之木則不知療弗思故也夫千
萬世之上此天地也有萬物焉千萬世之下此天地也
有萬物焉天道無窮地道無窮物生無窮吾心亦無窮
往聖之絶學未輟於命而萬世之太平輒營於中仲尼
之生千古不疚堯舜之心至今猶存即其體存也故曰
會人物於一身通古今於一息區區補葺於百年之間君
子以為猶木也故仁以為巳任古之成仁者如此(仁體策)
曹門學則無我方為真我夫學隨事可盡隨時可盡
隨地可盡隨分可盡外無待越内無容減當其現在不
乏毫釐講學愈精則愈麄愈高則愈卑故聖學為庸
行如赤子而止遭人之唾罵斥辱皆我大得益處
心之在人雖夢寢而未嘗斷息常動故也雖應酬而不
可眹兆常静故也晝游雖樂不聞遇雪而悲春景而
嬉豈至逢冬而惡何者安於時也時有順逆何異晝夜
春冬而情逐景遷乃致愁苦亦惑矣惟知故止惟止
故知然知則六合内外瑩瑩一片止在何處聖人能
從心所欲故不踰矩世人大概違心耳如何存養此
心曰識得此心方好存養如何識心曰心體時時呈露
勿令聞見遮迷仁心之德也而泥之者乃於心之内
更求德焉非德不足以見仁也者不知心焉知仁故曰
仁人心也言心而不言德泥之者乃於人之内更求心
焉非心不足以見仁也者不知人焉知仁故曰仁者人
也言人而不言心鴻濛未闢之始有合而無分形象
既判之後似分而實合入其室父母兄弟環向而處不
知其䁥也出而遊闤闠之中遇其父母兄弟則䁥之之
郡城焉遇其邑之人則暱之之會城焉遇其郡之人則
暱之之都城焉遇其省之人則䁥之之海外異邦焉遇
中國之人則䁥之之壙洋之水木石鹿豕之為叢遇似
人者而䁥之矣且光風霽月何與於我而忻狂颶隂霾
何與於我而慘水光山色何與於我而喜荒原頽壁何
與於我而悽則風月水石固有通於我者我乃忻之慘
之喜之悽之耳談風水者專言鬼蔭故欲安其枯骨
至於祖父生前或置之不得其所豈其為蔭生祖父不
及死祖父乎此大惑也
忠節呂豫石先生維祺
呂維祺字介孺號豫石河南新安人萬歷癸丑進士除
兖州推官入為吏部主事光熹之際上疏請慎起居擇
近侍防微杜漸與楊左相唱和也累轉之郎中告歸崇
禎初起尚寳卿再轉太常卿庚午陞南京戶部右侍郎
兼右僉都御史總督糧儲時邊餉既借支而納戶逋欠
又多積弊難清上特勅侵欺者五品以下就便提問先
生悉心籌畫解支有序乃曰昔人有言人至察則無徒
第思國家多故君父焦勞為臣子者豈能自已陞南京
兵部尚書賊犯鳳陵南京大震先生尋以臺省拾遺落
&KR1348;為民辛巳正月雒陽陷先生為賊所執道遇福王昂
首謂王曰死生命也名義至重無自辱巳而賊害王酌
其血雜鹿醢飲之曰此福禄酒也先生大罵死之贈太
子少保諡忠節逆奄之時拆天下書院以學為諱先生
與張抱初方講於芝泉書院幾中危禍在南都立豐芑
大社歸又立伊雒社修復孟雲浦講會中州學者多從
之嘗言一生精神結聚在孝經二十年潜玩躬行未嘗
少怠曾子示門人曰吾知免夫非謂免於毁傷蓋戰兢
之心死而後已也若先生者其見道未可知庶幾講學
而不偽者歟
與蘇抑堂天下萬世所以常存而不毁者只為此道常
存此道之存人心之所以不死也使人心而死則天地
之毁也久矣人人心不死而人人未能操存之便厭厭
無生意所以持世之人力為擔任將一副精神盡用之
於此道而卑者祗役役於富貴功名意見蹊徑其高者
又躭入於懸虚以為道更有在也不知此道至平至易
見前即是轉疑即非即入世之中亦自有出世之法非
必盡謝絶人世而後為學也世不難於出而難於入出
而不入出而乃欲入此幻與偽之為也入而能出此吾
儒學問之所以異於二氏也年兄云即今亦自可學誠
哉即今亦自可學也弟有聯云人只此人不入聖便作
狂中間難站脚學湏就學昨既過今又待何日始回頭
故曰纔說姑待明日便不可也自古聖賢何人不由學
問涵養而必曰生知云云則自棄甚矣只要認定一路
一直硬肩做去日新不已即吾儕自有聖諦彼程邵諸
先覺非人也乎哉彼何以與天地不朽而我輩空没没
也思念及此有不愧汗浹趾者豈人哉然年兄之所以
遲疑於其間者得無謂今天下講學者多偽也不則謂
講學與不講者多分一畛域恐吾涉於一邊噫豈其然
哉講學之偽誠有之然真者必於此出以其偽而廢真
何異於因噎廢食且天下之貪官綦多也未聞以廢仕
進也至於講學之家多分畛域亦自有說吾只見得吾
身非此無以為人安身立命的的在此世自有世之講
學吾自有吾之講學所謂天淵懸隔者也今天下禁講
學而學會日盛學會雖盛而真實在此間做者甚少弟
之修復孟先生會原自修復不沾帶世間一塵近日敝
邑及隣邑遠近之士覺彬彬興起今世風之壊也久而
人心日不古矣以年凡之識力辨此最易如有意於此
固無事遲疑孟子云奚有於是亦為之而已矣天下
第一等事是何人做天下第一等人是從何事做起可
惜終身憧憧擾擾虚度光隂到雨罷庭空風過花飛時
究竟携得甚物去以此思之何重何輕何真何幻何去
何從自有辨之者然而眼界不開由骨力不堅骨力不
堅所以眼界愈不開以此思之學問下手處可味也而
世往往目學問為偽為迂某謂世之學者豈無偽哉而
真者固自真也以偽為非去其偽而可矣至於學問不
足經世又何學之為以此思之學力事業非兩事也(與友)
(人書)弟維祮問講學為人所非笑何以處之曰講學不
為世俗非笑是為鄉愿講學不到使非笑我者終心服
我是為鄉人講學必别立崖岸欲自異於世俗是為隠
怪講學不大倡其道於天下後世以承先啟後自任以
為法可傳自勵是為半途之廢(答問一條)
明儒學案卷五十四
