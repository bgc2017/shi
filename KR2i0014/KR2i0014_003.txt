錦里耆舊傳卷三(起天成二年至廣政二十五年)
宋勾延慶撰
二年春二月壬午朔己亥川主斬兩川監軍使李嚴時
明宗簒位川主以前朝懿戚心不自安至是内客省李
嚴承樞密使安重誨密旨貯圖謀之意添鄰部網羅於
兩川乃斬之聞奏自是方思割據厲兵秣馬與東川董
相公璋論秦晉之親結唇齒之約
三年冬築羊馬城
四年春饑荒采㪷四百文
長興元年秋兩川起兵討遂府利閬并黔南□萬等州
牓示曰蓋聞王皇御下恩信乖而叛離臣子事君猜
忌生而權變固不可刮席而忍恥膠柱(闕)移音開戶牖
以啟戎長根芽而稔患以至舉戈問罪誓衆言征旁庇
齊民式求多福某國朝懿戚受命莊宗自節制於西川
遇鼎移於東洛且以時變則變喪君有君因盡節而傾
誠遂梯航而入貢五年之内發運無虚積數五十萬緡
粗給中朝之費此則勵勤盡於天子欲表率於諸侯宇
内皆知人誰不見至於屢加官秩亦荷寵光不幸間諜
潛興窺□顯露於閬中而立節就列鎮以益兵搖動我
軍民控扼我噍軰頻將異議累具上聞冀粗軫之懷柔
希稍安於方面而朝廷不以為德轉深其疑竟乖魚水
之歡自絶雲龍之契某與東川相公已聯姻好况密封
圻朝聞雞犬之聲暮接笳鼙之響地里雖分於兩鎮人
心何異於一家勢比同舟事資共濟今與東川點檢馬
步軍十五萬人騎分路往武信利閬路黔□等州問逐
制置之由屯集之衆其行師法令别載條章務(闕)晏寧
必無侵虐况王氏開國久覇成都東則鐵鎖於瞿塘北
則泥封於大散自是子孫失守將相離心全在蜀之烝
人固未忘於覇主其因衆多之感舊奮武旅以開疆佇
遣四民各安其業然後花林步月錦水行春繁華何讓
於往年爵禄重新於此日凡百士庶宜體端倪秋九
月辛酉朔丙辰收下閬州牓曰昨者兩川以朝廷自
生疑貳不體忠良信䜛賊之間言致諸侯之離德始則
閬州節度使李仁矩兩來奉使頻此覘窺謂於果閬之
間便是控臨之地妄興謀畫濫置節旄及姦計之遂心
猶隂邪而未巳數聞奏報皆請兵師欲結禍階自為戎
首所以東川相公慮其稔惡須議推兇連興貔虎之師
共破豺狼之窟自今月二十九日酉時得東川相公來
書云二十五日夜三更三點親領兩川大軍四面圍褁
攻打閬州城池至其日平明打破斫到李仁矩首級并
捉到都指揮使姚洪馬軍指揮使王景步軍指揮使費
暉等訖餘城下見機來投指揮使都頭已下便與賞給
安存兼本城軍人百姓並不傷動外餘拒敵黨𩔖殺戮
無餘此則天贊兵威人叶勇力遂至元兇斬首同惡就
擒我師四合以環圍逆壘一攻而瓦解捷書雷迅喜氣
山横想與士民同多慶快見便乘勝前進政收利州只
期反掌之間便俟克敵之捷冬十月辛卯朔辛亥右
廂馬步都指揮使張業收下□州并黔州牓示曰今
月二十一日據峽路行討伐招收使狀報黔南節度使
去今月二十七日將手下元戎兵士抛本州下水奔竄
尋差衙隊指揮使朱偓部領左右飛棹并諸指揮兵士
乘戰船十五隻往黔南安慰至今月二日午時回其黔
南節度使今見在梁溪團點元隨兵士及旋添水軍却
有五百餘人排比小戰船候寧江接應兵士到却欲歸
復本州其朱偓當日辰時步領戰船往渠溪襲逐至午
時與賊軍相見交戰趁下水約百餘里至酆都壩頭殺
獲賊軍一百餘人斬黔南内外都指揮使郭太尉吳近
思張瓊等三十餘人侵得器械衣甲不少收獲牌印四
副其黔南節度使則携餘黨來小舟沿流直下忠州者
竊以大舉舟師遠征峽路旗鼔纔聞其下瀨雲檣尋指
於上游連降郡城繼收營監勢且捷於破竹聲有𩔖於
爇蓬今則更閱捷書屢聞勝策况寧江軍以黔南為肘
臂之地以渝合為饋運之衢我已斷之彼何望矣節師
棄城而竄遁禆將兼隊而追擒數俘馘以既多收鎧甲
而亦衆指期蕩定以固封隅凡曰軍民攸同快慰十
一月左廂馬步都指揮使趙廷隱收下利州十二月
左右廂馬步都指揮使李仁罕打破遂州殺節度使夏
魯竒於是朝廷夷東川董相公一族
二年天子歸罪安重誨後川主却脩職貢
三年夏四月辛巳東川董相公擁兵來襲我至漢州昭
武軍節度使趙廷隱討平之牓示曰蓋聞皇天無親
唯德是輔明神不昧稔惡則亡逆賊東川節度使董璋
包藏禍心良背盟約暴興士馬急寇封圻迎鋒而尋滅
全軍單馬而竄歸本府昭武司徒統領大衆追襲餘妖
則有前陵州刺史王暉覩其將亡因圖轉禍梟斬董璋
父子雙獻其元(闕)保軍城持余旌旆念其智勇足可嘉
稱且謀不自於衆人罪止歸於元惡既除心腹之患永
固邦國之基某見親往東川慰諭君民六月軍府將
吏等詣衙陳狀請川主令公通押兩川公事
四年春觀察判官元溥上疏請行墨制曰伏以我蜀
被山帶江足食足兵實天下之強國也我公本仁祖義
允文允武乃天下之賢主也以我公之賢拓土開封取
威定覇固得其宜矣而况内則有紅蓮上客參帷幄之
謀外則仗細柳將軍專斧鉞之任率土之内足可保磐
石之固泰山之安顧惟冗賤何補高明但念智者百慮
必有一失愚者百慮必有一得狂夫之言聖人擇之樵
童之歌哲王聽之敢罄芻詞誠慚管見仰干朗鑒伏切
怔忪竊以惟賞與刑國之利器懲惡勸善君之要權不
可偏行尤須具舉歴觀往典備考前規或王命而不通
或宫室以多難列國率聞於專制諸侯或可以從權苟
有利於生靈又何辭於通變昔來歙鄧禹擅命於征伐
之間蜀主岐王承制於隔絶之際俱非得已實欲安人
昨鄰近諸藩間諜上國有虎視狼貪之意阻君臣魚水
之歡添益兵師動搖生聚况我公恒脩貢職不虧楚子
之茅遽搆䜛邪竟擲魯參之杼以至兩川㰱血合縱連
衡列較齊心奉辭伐罪今則旋平狖穴漸拓鴻基立功
者悉望昇榮向化者皆思叙進方屬途路有阻恩信未
通二星不見於雲霄三蜀久愆於雨雪將期勸善切在
報功疇庸合議於策勲列爵宜遵於故事自今以後若
且行墨制以布鴻恩式副羣情無虧大體先宜曉諭後
可施行所冀設爵待功免授踰時之賞允宜稱覇之宜
秋七月唐國進封蜀王册曰朕祗受天睠虔荷帝圖
敷大信而仰泣昊穹秉至公而俯臨億兆彰善殫惡必
分涇渭之流崇德報功敢忘山河之誓其有榮聯戚里
任重侯藩佐白水而中興為皇家而盡節雖旁緣詿誤
而竟保忠貞疏鑿未通潮海之波瀾暫阻氛霾既定拱
辰之光耀如初表章皆騐於推誠琛贐遠脩於述職得
不顯其忠赤𢡟以旌酬益敦魚水之歡永契君臣之道
爰求吉日乃降徽章具官孟某五緯佐天三山鎮地七
年乃辨真為梁棟之材十德俱全信是琮璜之器先皇
帝經綸八極濟活兆人李通首述其緯書鄧禹常參於
覇業同心同德竟挾歸馬之朝不伐不矜罔恃濯龍之
寵洎朕纂承鳳紀繄爾鎮守龍城鐵石彌堅菁茅不匱
山川險絶每虔向日之心玉帛駿奔來助郊天之禮有
臣若此當代何加董璋久作厲階終萌逆節既辜恩於
覆載欲嫁禍於勲賢叠以封章疏其鄰道虔劉我生聚
離間我忠良爾外示叶同潛懷憤激衷罄言而誘諭彼
既不回伺良便以鋤誅乃期自雪以致敢驅叛黨徑逼
仁封吹虺毒以傷神奮豺牙而暴物爾則妙施成筭徑
出全師鼙鼓纔鳴旋聞落爪窠巢自潰以致噬臍梓州
之妖氣風驅涪水之狂波鏡淨解吾宵旰賴爾韜鈐固
當銘在景鐘豈止光於信史况復備輸懇欵益驗傾虔
叙魯館之夤緣述沛中之事舊深心可見亮節期彰不
有疾風焉知勁草倘無異數曷報崇庸由是並築將壇
顯陞王爵兼兩藩之奥壤啟一字之真封仍循益地之
通規别改旌功之懿號賜之旌鉞册以輅車雖加等之
寵光爾皆不沗在睦親之義分予亦無慙於戲天鑒甚
明為善者降之福祉君恩不黨立勲者厚以奬酬唯敬
慎始終可延長於富貴勉承兑澤來鎮坤維可授依前
檢校太尉兼中書令行成都尹劍南東川兩節度使管
内營田觀察處置統押近界諸蠻兼西山八國雲南安
撫制置等使仍封蜀王加食邑一千五百戶實封二百
戶改賜忠貞匡國保大功臣散官勲如故仍令所司擇
日備禮册命主者施行秋八月下教曰取威定霸
乃公侯權變之方捨爵策勲乃皇王叙酬之典其或兵
屯萬旅地廣山川周環列國之山河奄有全蜀之封部
倘不從權而徇衆則稽錄效以報功今稟命於中朝得
專制而行賞但念承世家之餘慶受旌節之殊榮窮奢
極侈固斵意而不為講武教民在安邊而有作往歲方
勤述職務保永圖不幸諸藩搆成深隙此際主兵將帥
争陳排難之功運策賓僚咸展出竒之略因興武旅分
蕩渠魁累破竹以焚枯連開疆而拓土其次諸司奉職
庶吏推誠咸著勲勞豈忘奬荅一昨聖上以顯分忠佞
遂降册封礪岳帶河銘大君之異寵輅車珠冕表列國
之殊榮仍示優崇俾行墨制上自藩方之任下及州縣
之官凡陟幽明許先而後奏自可保不僭不濫之典賞
立功立事之人必無患於不均庶有觀於允當布告遐
邇咸使聞之
長興五年夏四月文武勸進即皇帝位大赦國内改唐
長興五年為明德元年以副使趙季良為相掌書記母
昭裔為御史中丞掌書記李昊觀察判官徐光溥翰林
學士左右馬步軍都指揮使李仁罕趙廷隱張業侯洪
實分掌軍權夏四月庚午朔地震興元節度使張虔
劉武定節度使孫漢韶率部來歸由是盡得山南土宇
兵甲秋七月己亥朔甲子帝寢疾而崩葬和陵廟號
高祖遺制册元子昶於柩前即皇帝位年十四翌日殺
李仁罕并其左右佞者宋讓等數人初仁罕入蜀後充
馬步軍都指揮使恣為奢豪前蜀主元妃有國色欲娶
之又懼高祖至是乃有跋扈之意樞密使王處回左廂
馬步都指揮使趙廷隱慮其難作遂請殺之
三年春三月地震
四年晉高祖發兵侵昭武至劍門保寧軍節度使趙廷
隱領兵拒退之是歲改為廣政元年秋八月大水
二年三年邊陲無擾百姓豐肥以輔相得人也
四年夏四月蝗
五年春閏三月甲申西域胡僧來朝
六年至九年大有
十年秋七月殺宰臣張業以其判度支虐徵商税於是
籍没其家樞密使侍中王處回免官致仕上以翰林學
士李昊徐元溥為相伊審徵為通奏使知樞密院事
上始親臨庶政是月秦川節度使何重建鳳州節度使
石奉頵率所部來歸
十一十二年時平俗阜
十三年春始置貢舉
十五年夏六月大水入京城漂蕩五門以其城内溺死
者衆於是大赦境内秋九月東川兵馬都監王承丕
反殺知府刑部侍郎郭延鈞并家族於是都指使孫欽
率手下兵士斬王承丕首級奏送宣差客省使趙李托
往梓州安慰夷王承丕家族
十八年冬上國舉兵攻秦州蜀失之
十九年戎瀘州獠賊羅駐雍及左街都廵檢使趙季文
討降之
二十一年昌州獠反殺巡檢使趙漢瓊等於是左界巡
檢使申彦塘討平之
二十四年册皇太子
二十五年行用鐵錢
錦里耆舊傳卷三
