文獻通考卷二百九十七
鄱陽馬端臨貴與著
物異考三
水災
仁宗乾興元年蘇湖秀水壞民田是歲十月京東淮南
水災天聖四年六月建州邵武軍大水壞廬舍溺人
庚寅京師及河南府鄭州大水九月京東江淮兩浙福
建諸州軍雨水壞民廬舍是歲汴水決溢六年七月
江寧府揚真潤三州江水溢壊廬舍雄覇州大水八月
永興軍山水暴漲溺死居民是月河決楚王埽七年
六月河北大水眀道二年京師水壞軍營府庫景
祐元年泗州淮汴溢七月澶州河決横隴埽三年虔
吉等州水四年六月杭州江潮溢壞堤千餘丈八月
越州大水漂溺居民寳元元年建州水康定元年
滑州河溢慶歴八年六月河決澶州商胡埽是歲河
北大水皇祐元年二月河北黃御二河並決注於乾
寧軍河朔頻年水災二年鎮定復大水並邊尤被其
害三年七月河決大名府館陶縣郭固口嘉祐元
年六月京師及京東西河北水潦害民田雨壞社稷壇
及官私廬舍數萬區城中繋栰渡人七月京東西荆湖
北路水災淮水自夏秋暴漲環浸泗州城是歲諸路江
河決溢河北尤甚民多流亡六年淮水溢英宗治
平元年京師許蔡陳潁唐泗濠楚廬夀杭宣鄂洪施渝
州光化軍俱有水災二年八月庚寅京師大雨地上
涌水壊廬舍漂人畜神宗熙寧元年秋覇州山水漲
溢保定軍大水害稼壞官私廬舍城壁漂溺居民河決
恩冀州漂溺居民二年八月河決滄州饒安漂溺居
民移縣治於張為村泉州大風雨水與潮相衝泛溢損
田稼官私廬舍四年八月金州大水毁城壞官私廬
舍七年六月熙州大雨洮河汎溢陜州大雨漂溺陕
平陸二縣八年四月潭衡邵道州江水溢壞官私廬
舍九年七月太原府汾河夏秋霖雨水大漲十月潮
州海陽潮陽二縣海潮漲溢壞廬舍溺居民十年七
月河決曹村下埽澶淵絶流河南徙又東滙於梁山張
澤濼凡壞郡縣四十五官亭民舍數萬田三十萬頃洺
州漳河決注城大雨水二丈河陽河水湍漲壞南倉溺
居民元豐元年齊州章邱河水溢壞公私廬舍城壁
漂溺居民舒州山水暴漲浸官私廬舍四年四月澶
州臨河縣小吴河溢北流漂溺居民五月淮水泛漲七
月泰州海風駕大雨漂浸州城壞公私舍數千楹七
年七月河北東西路北京館陶河溢水入府城壞官私
廬舍八月趙邢洺磁相州河水汎溢壞城郭軍營是年
相州漳河決溺臨漳縣居民懷州黃沁河泛溢大雨水
損稼壊廬舍城壁磁州諸縣鎮夏秋漳滏河水汎溢相
州臨漳縣斛律口決壞官私廬舍傷田稼損居民哲
宗元祐八年京畿京東西淮南河北諸路大水紹聖
元年京畿曹濮陳蔡等州水害稼元符元年河北京
東等路大水二年六月陜西京西河北大水河溢流
漂人民廬舍徽宗崇寧元年京城水壞廬舍溺人
大觀元年夏京畿大水詔工部都水監疏導至於八角
鎮河北京西河溢漂溺民戶十月蘇湖水災二年秋
黃河決陷沒邢州鉅鹿縣三年七月階州久雨江溢
四年夏鄧州大水漂沒順陽縣政和五年六月江
寧府太平宣州水災八月蘇湖常秀等諸郡水災七
年瀛滄州河水決滄州城不沒者三板民死百餘萬
八年夏江淮荆浙諸路大水民流移漂溺者衆分遣使
者賑濟發運使任諒坐不奏泗州壞官私廬舍等勒停
宣和元年五月大雨水驟高十丈餘犯都城自西北
牟駞岡連萬勝門外馬監居民盡沒前數日城中井皆
渾宣和殿後井水溢盖水信也至是詔都水使者決西
城索河隄殺其勢城南居民冢墓俱被浸遂壞籍田親
耕之稼水至益猛直冒安上南薰諸門城守凡半月已
而入汴汴渠將溢於是募人決下流由城北入五丈河
下通梁山濼乃平十一月東南州縣水災高宗紹興
二年閏四月徽嚴州水害稼三年七月丙子泉州水
壞城郭廬舍五年秋西川郡國水六年冬饒州雨
水壞城四百六十餘丈十六年潼川府東南江溢水
入城浸民廬十八年八月越眀婺州水二十八年
六月興利二州大安軍大水流民廬壞橋棧死者甚衆
九月江東淮南數郡水浙東西沿江海郡縣大風水平
江紹興湖常秀潤為甚三十年五月畿縣於潛臨安
湖州安吉等三縣山水暴出漂民廬壞田桑人溺死甚
衆三十二年四月淮水溢數百里漂民田廬死者甚
衆六月浙西郡縣山湧暴水漂民室壊田覆舟孝宗
隆興元年八月浙東西州縣大風水越蘇湖及崇德縣
為甚二年七月蘇湖常秀潤昇宣池太平廣德廬和
光夀春無為及淮東郡皆大水浸城郭壞廬舍圩田軍
壘舟行㕓市累日人溺死甚衆越月積陰苦雨水患益
甚乾道元年六月常湖水壞圩田二年八月温州
大風海濤流溢沿江民廬鹽場覆舟溺死者二萬餘人
江濱胔骼尚七千餘人三年六月廬舒蘄州水壞苗
稼漂人畜七月臨安府天目山湧暴水決臨安縣五鄉
民廬二百八十餘家人多溺死八月上虞縣湖秀州水
壞民田廬時積潦至於九月禾稼皆腐江東水溢於山
江西隆興四縣為甚四年七月衢州大水敗城三百
餘丈漂民廬孳牧壊禾稼江陵建寧紹興饒信皆水
五年夏秋温台凡三大風水漂民廬壊稼溺人甚衆黃
巖縣為甚六年五月蘇昇宣溫湖秀太平廣德大水
城市有深丈餘者江西亦大水八年五月吉筠臨江
隆興皆大水六月四川郡縣大水嘉眉卭蜀永康金堂
尤甚九年五月嚴吉饒信池太平建康隆興廣德軍
水漂民居壞圩田分水縣沙塞四百餘畝六月湖北郡
縣水淳熙元年七月錢塘大風濤決臨安府江堤一
千六百六十餘丈漂民居六百三十餘家三年八月
台州大風雨海濤溪流合激為大水決江岸壊民廬溺
人是月行都及浙東西江東郡邑多水四年五月建
寧福南劒大雨水漂民廬數千家錢塘江濤大溢敗堤
一百八十餘丈眀州瀕海風濤敗堤漂沒民田九月大
風雨駕海濤錢塘餘姚上虞定海鄞縣敗堤溺人五
年六月階州水壞城郭福州興化俱大水六年夏秋
衢温台湖秀太平寧國水壞圩田溺人八年五月嚴
州紹興府大水流民舍敗堤岸腐禾稼徽江州亦水
十年五月信州襄陽及江東西浙東數郡水秋台州水
八月雷州大風激海濤沒瀕海民舍溺人九月福漳州
大風雨水暴至瀕海聚落廬舍人舟皆流入海漳城半
沒十一年四月和州水五月階州白江水溢壞隄及
民舍溺人七月眀州大風雨山水暴至浸城覆舟殺人
十二年六月婺州水是歲鄂州水浸民廬自夏徂冬
乃退十四年汀州水十五年五月淮甸大雨水淮
水溢廬濠楚無為安豐高郵盱眙軍皆漂民室壞田稼
荆江溢鄂州大水漂民室三千餘家復岳澧江陵常德
德安漢陽皆水至六月建寧隆興袁撫臨江皆水圯民
廬十六年五月沅靖州山水溢沿江下辰州常德府
城沒一丈五尺漂民廬舍六月鎮江潼川俱水溢壞民
廬及田光宗紹熙二年五月建寧水福州水浸城屬
縣漂沒民廬利州潼川嘉陵興州綿果合金龍漢崇慶
懷安石泉大安俱有水患民溺死甚衆三年五月常
德雨水浸民田廬徽宣池廣德皆水七月台州襄陽江
陵荆門復州俱水鎮江水損稼四年安豐紹興寧國
廣德筠州水害稼興國贛州江州江陵皆水七月臨江
隆興吉州水圯民廬自夏及秋江西九州三十七縣皆
水興化風激海濤沒田廬五年五月池州寧國太平
紹興皆水八月行都及眀台温嚴常平江鎮江寧國江隂
常德皆水寧宗慶元元年六月台州諸縣大風雨山
洪濤並作沒田廬無算二年秋浙東郡國大水三
年九月紹興婺州水害稼五年秋台温衢婺水漂廬
溺人六年五月嚴衢婺饒信徽南劒建寧及江西郡
國皆大水自庚午至甲戌漂民廬害稼嘉泰二年七
月汀州建寕福州南劔及江西郡邑水害苗稼開禧
元年九月淮漢水溢荆襄二年五月婺州東陽山崩
洪漂聚落五百四十餘所湮田二萬餘頃三年江浙
淮郡縣水鄂漢尤甚嘉定二年六月西和利州成州
閬州遂寧皆水七月台州海濤流圯民廬溺人三年
四月嚴衢婺徽大水行都水浸民廬西湖溢瀕湖民居
皆圯五年五月嚴州台州水六年六月嚴州及臨
安紹興湖州屬縣皆水九年五月行都及紹興嚴衢
婺台處信饒福漳泉興化十二郡大水漂田廬害稼
十年冬浙江濤溢圯瀕江廬舍覆舟溺人蜀漢二州大
江沒城郭十二年畿縣鹽官海失故道潮汐衝平野
三十餘里至是侵縣治鹽場多圯十五年七月紹興
水衢婺徽嚴暴流與江濤合圯田廬害稼十六年五
月江淮浙荆蜀郡縣水蘇湖常秀池鄂楚太平廣德為
甚鄂州江湖合漲城市沉沒累月不洩是秋江濤溢圯
沿江民廬畿縣及福漳泉興化大水壞田稼十五六
十七年五月福建大水建寧南劔尤甚建昌大水圯民
廬城郭敗稼
水異
此即前史五行志所謂火沴水也世以河清為祥
而以水變赤為妖其為水異一也故並載於此
史記魯襄公二十三年穀洛水鬭將毁王宫劉向以為
近火沴水也周靈王將壅之有司諫曰不可長民者不
崇藪不墮山不防川不竇澤(竇穴也)今吾執政毋乃有所
辟(邪辟也)而滑夫二川之神(滑亂也)使至於爭明(明水道也)以防
王宫室王而飾之毋乃不可乎(言為欲防固王宫使水不得毁故遏飾二川)
懼及子孫王室愈卑王卒壅之以𫝊推之以四瀆比諸
侯穀洛其次卿大夫之象也為卿大夫將分爭以危亂
王室也後數年有如日者五是歲早霜靈王崩景王立
二年儋括欲殺王而立王弟佞夫佞夫不知景王并誅
佞夫及景王死五大夫爭權或立子猛或立子朝王室
大亂京房易𫝊曰天子弱諸侯力政厥異水鬭考王
二年河水赤於晉龍門三日
秦武王三年渭水赤者三日昭王三十四年渭水又赤
三日劉向以為近火沴水也秦連相坐之法棄灰於道
者黥網密而刑虐加以武伐横出殘賊鄰國至於變亂
五行氣色謬亂天戒若曰勿為刻急將致敗亡昔三代
居三河河洛出圖書秦居渭陽而渭水數赤瑞異應德
之效也京房易𫝊曰君湎於酒淫於色賢者潛國家危
厥異流水赤也
後漢光武二十四年六月丙申沛國睢水逆流一日一
夜止安帝永初六年河東池水變色皆赤如血(水變占曰)
(水化為血者好任殘賊殺戮不辜延及親戚水當為血)時鄧太后猶專政元初
二年潁州襄城臨水化為血京房占曰水化為血兵且
起桓帝延熹八年四月濟陰東郡濟北河水清(襄楷說見)
(水災門)靈帝建寧四年二月河水清
致堂胡氏曰水性潤下而質不同或清或濁或輕
或重或弱或悍㦯黑㦯白或寒或温或甘或澹是
其質也若大河之質則黃濁數千里而不可澄汰
者也凡物反常為妖濁而忽清猶地而出堆阜山
而沸泉湧非所當有變異之象也故襄楷言自古
未有河清者後世乃以為大慶君臣動色載於年
號著於邑名形於歌詠紀於史牒不亦異乎至若
大海朝宗衆流自非並岸風水激薄沙泥渾汙之
處則萬里渟瀅未嘗濁也而佞人諂媚又有以海
清為賀者不亦異之甚乎
晉武帝太康五年六月任城魯國池水皆赤如血按劉
向說近火沴水聽之不聰之罰也穆帝升平三年二
月凉州城東池中有火四年四月姑臧澤水中又有
火此火沴水之妖也明年張天錫殺中護軍張邕邕執
政之人也安帝元興二年十月錢塘臨平湖水赤桓
元諷吴郡使言開除以為已瑞俄而元敗
苻堅時長安有水影遠觀若水視地則見人至堅晩
年而止
宋文帝元嘉二十四年夏四月河濟俱清二十五年
冬青州城南遠望見地中如水有影謂之地鏡孝武
孝建五年河濟清
齊東昏侯永元元年七月辛未淮水變赤如血
陳宣帝大建十四年七月(時後主已即位)江水赤如血自建康
西至荆州後主禎明中江水赤自方州東至海洪範
五行𫝊曰火沴水也法嚴刑酷傷水性也五行變節陰
陽相干氣色繆亂皆敗亂之象也京房易占曰水化為
血兵且起其後為隋所滅禎明二年四月郢州南浦
水黑如雲黑水在關中而今淮南水黑荆揚之地䧟於
關中之應
後齊武成河清元年四月河濟清襄楷曰河諸侯象濁
反清諸侯將為天子之象後十餘載隋有天下
後周靜帝大象元年六月咸陽池水變血與大建十四
年同占是時刑罰嚴急未幾國亡
隋煬帝大業三年武陽郡河清數里鏡徹十二年龍
門又河清後二歲唐受禪
唐高祖武德元年七月新豐鸚鵡谷水清世𫝊此水清
天下平開皇初暫清復濁至是復清七年閏七月長
安古城鹽渠水生鹽色紅而味甘狀似方印九年二
月蒲州河清襄楷以為河諸侯象清陽明之效也太
宗貞觀十四年二月陜州泰州河清十六年正月懷
州河清十七年十二月鄭州滑州河清二十三年
四月靈州河清高宗永徽元年正月濟州河清二
年十二月衛州河清五年六月濟州河清十六里
調露二年夏豐州河清武后時來俊臣井水變赤如
血井中常有吁嗟聲長安初醴泉坊太平公主第井
水溢流又并州文水縣猷水竭武氏井溢長安中晉
州祠水赤如血中宗神龍二年二月壬子洛陽城東
七里地色如水樹木車馬歴歴見影漸移至都月餘乃
滅長安街中往往見水影昔苻堅之將死也長安嘗有
是景龍四年三月庚申京師井水溢占曰君凶又曰
兵將起元宗開元二十二年八月清夷軍黃帝祠古
井湧浪二十五年五月淄州棣州河清二十九年
亳州老子祠九井涸復湧肅宗乾元二年七月嵐州
合河關河三十里清如井水四日而變寳應元年九
月甲午泰州至陜州二百餘里河清澄澈見底代宗
大歴末深州束鹿縣中有水影長七八尺遙望見人馬
往来如在水中及至前則不見水德宗建中四年五
月乙巳滑州濮州河清十四年閏五月乙丑滑州河
清貞元四年自陜至河隂河水黑流入汴至汴州城
一宿而復十七年福州劒池水赤如血二十一年
夏越州鏡湖竭是歲朗州熊武五溪水鬭占曰山崩川
竭國必亡又曰方伯力政厥異水鬭穆宗長慶元年
七月河水赤三日止九月靈州奏黃河清從陕至定遠
界二百五十里見底文宗開成二年夏旱揚州運河
竭宣宗大中八年正月陕州河清懿宗咸通七年
鄭州永福湖水赤如凝血者三日八年七月泗水下
邳雨湯殺鳥雀水沸於火則可以傷物近火沴水也雨
者自上而降鳥雀民象僖宗光啟元年正月潤州江
水赤凡數日中和三年秋汴水入於淮水鬭壞船數
艘廣明元年汝州峴陽峰龍池涸近川竭也
宋真宗咸平元年五月撫州王羲之墨池水色變黑如
雲大中祥符元年五月丁丑泰山王母池水變紅紫
色四年二月己未河中府寳鼎縣瀵泉有光如燭焰
四五炬其聲如雷郭璞注爾雅曰河東汾陰縣有水口
如車輪許噴沸涌出其深無限名之為瀵即此也泉本
八眼其一尤沸猛上祀后土畢臨觀之七眼皆湧此獨
澄然若鑑詔賜泉北五龍廟曰神淵三年八月解州
鹽池紫泉場水次二十許里不種自生其味特嘉命屯
田員外郎何敏中往祭池廟八月東池水自成鹽僅半
池潔白成塊晶瑩異常祀汾陰經度制置使陳堯叟繼
獻凡四千七百斤分賜近臣及諸軍列校神宗元豐
四年十月環州河水變甘徽宗大觀元年八月乾寧
軍河清二年十二月陕州河清同州韓城縣郃陽縣
至清及百里涉春不變自是迄政和宣和諸路數奏河
清輙遣郎官致祭宰臣等率百官拜表賀歲以為常
高宗紹興十四年五月饒州樂平縣何衝里田隴數十
百頃當霽天無雲田水如為物所吸聚為一直西行高
平地數尺不假隄防而水自行里南程氏家井水溢亦
高數尺夭矯如長虹聲如雷穿墻毁樓二水鬭於杉墩
且前且却約十刻乃解各反故壑與史記周穀洛水鬭
同占京房曰天子弱諸侯力政厥異水鬭
醴泉
漢宣帝甘露二年詔曰醴泉滂流枯槁榮茂赦天下
後漢光武中元元年夏京師醴泉涌出飲之者痼疾皆
愈惟眇蹇者不瘳明帝永平十一年醴泉出
隋文帝開皇二年京師承明里醴泉出
唐元宗天寶三年三月武威郡奏番禾縣嘉瑞鄉天寶
山有醴泉湧出僖宗文德元年九月雲韶殿前穿井
得甘泉
宋太宗雍熙二年五月鳳翔府言岐山縣有泉耆舊相
𫝊時平則流世亂則竭自唐室中葉此泉遂竭至大中
年復流觀察使崔珙奏之詔書褒美賜號潤德泉碑刻
猶在自後復竭今忽涌溢别出細泉數派畫圖以聞
真宗大中祥符元年二月醴泉出蔡州汝陽縣鳳源鄉
有疾者飲之皆愈又相州永安縣韓陵山牧童掊地得
泉深尺餘汲取不竭飲者宿疾皆愈時或愆雨禱之必
應四月丁巳兖州乾封縣民王用田中有童兒掊土得
小青錢數十爭取之錢墜石罅因發石有湧泉二十四
眼味極甘美又枯石河復有湧泉二十五眼又一眼出
曾阜之上信宿勢加倍又别引數派雙魚躍其中有果
實流出似李而小味甚甘及今古錢百餘封禪經度制
置使王欽若貯水馳驛以獻分賜近臣詔設欄格謹護
之六月詔建亭以靈液為額天禧二年閏四月京師
拱聖第十九營有湧泉疾癘者飲之皆愈詔建道觀名
曰祥源神宗熙寧元年五月京師開化坊醴泉出
徽宗政和五年正月河陽陽臺觀醴泉出
黑眚黑祥
王莽地皇元年二月壬申日正黑莽惡之
後漢靈帝光和元年六月丁丑有黑氣墮所御温德殿
庭中(東觀記曰墮所御温德殿庭中如車盖隆起奮迅五色有頭體長十餘丈形貌似龍)
晉懷帝永嘉五年十二月黑氣四塞近黑祥也帝尋淪
䧟王室邱墟是其應也愍帝建興二年正月己巳朔
黑霧著人如墨連夜五日乃止此近黑祥也其四年帝
降劉曜元帝永昌元年十月京師大霧黑氣蔽天日
月無光十一月帝崩
宋文帝元嘉三十年正月乙亥朔會羣臣於太極前殿
有青黑氣從東南來覆映宫上二月甲子元凶劭弑逆
梁元帝承聖三年六月有黑氣如龍見於殿内近黑祥
也黑周所尚色今見於殿内周師入梁之象其年為周
所滅帝遇害
陳宣帝大建五年六月西北有黑雲屬地𣪚如猪者十
餘洪範五行𫝊曰當有兵起西北時後周將王軌軍於
呂梁眀年擒吴明徹軍皆覆沒
唐代宗大歴二年十月戊戌黑氣如塵彌漫於北方黑
氣陰沴也德宗貞元四年七月自陕至河陰河水黑
流入汴至汴州城下一宿而復近黑祥也占曰法嚴刑
酷傷水性也五行變節陰陽相干氣色繆亂皆敗亂之
象十四年潤州有黑氣如隄自海門山横亘江中與
北固山峙又有白氣如虹自金山出與黑氣交將旦而
沒宣宗大中四年正月壬寅黑氣如帶東西際天
懿宗咸通十四年七月僖宗即位是月黑氣如盤自天
屬含元殿庭
宋元豐末嘗有物大如席夜見寝殿上而神宗登遐元
符末又數見而哲宗山陵至大觀間漸晝見政和元年
以後大作每得人語聲則出先若列屋摧倒之聲其形
僅丈餘髣髴如龜金眼行動硜硜有聲黑氣蒙之不大
了了氣之所及腥血四灑兵刃皆不能施又或變人形
亦㦯為驢自春歴夏晝夜出無時遇冬則䍐見多在掖
庭宫人所居之地亦嘗及内殿後習以為常人亦不大
怖宣和末寖少出而亂遂作徽宗政和三年夏至宰
臣何執中奉祠北郊有黑氣數丈出齋宫行一里許入
壇壝繞祭所皆近人穿燈燭而過俄又及於壇禮將畢
忽不見徽宗宣和二三年春夏之際洛陽府畿間忽
有物如人或蹲踞如犬其色正黑不辨眉目始夜則出
掠小兒傷食之後雖白晝入人家為惡所至喧然不安
謂之黑漢有力者夜執槍棒自衛亦有託以作禍者如
此二歲乃熄已而北征事起其後卒成播遷之禍高
宗建炎三年二月甲寅日初出兩黑氣如人形夾日旁
至巳時初刻乃散黑氣陰沴也亦兵象孝宗乾道四
年春舒州雨黑米堅如鐵破之米心通黑淳熙十一
年十二月戊辰夜畿縣新城深浦天雨黑水終夕盈甽
十六年六月京城錢塘門旦啟黑風入揚沙石塗人
驚避寧宗慶元元年徽州黃山民家古井風雨之夕
黑氣出其中波浪噴涌皆黑祥也
文獻通考卷二百九十七
