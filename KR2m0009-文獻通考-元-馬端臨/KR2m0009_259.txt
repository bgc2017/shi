文獻通考卷二百五十九
鄱陽馬端臨貴與著
帝系考十
皇族
黃帝二十五子其得姓者一十四人
國語司空季子曰同姓為兄弟黃帝之子二十五人
其同姓者二人而已唯青陽與夷鼔皆為己姓(此二人相)
(與同德故俱為己姓青陽金天氏帝少皥)青陽方雷氏之甥也夷鼔彤
魚氏之甥也(方雷西陵氏之姓彤魚國名帝系曰黃帝嬰西陵氏之子嫘祖實生青陽姊妹)
(之子曰甥聲雷嫘同也)其同生而異姓者四母之别為十二姓
凡黃帝之子二十五宗(唐尚書曰繼别為小宗非也繼别為大宗别之庶孫乃為)
(小宗耳)其得姓者一十四人為十二姓(得姓以德居官而初賜之姓謂)
(十四人而二人為姬二人為已故十二姓)姬酉祁已滕葴任荀僖佶儇依
是也唯青陽與蒼林氏同於黃帝故皆為姬姓(二十五宗)
(唯青陽與蒼林德及黃帝同姓為姬也)同德之難也如是(言德自黃帝同之其難也)
(如是哉)
昔高陽氏有才子八人(高陽氏顓頊之號八人其苖裔)蒼舒隤敳檮戭
大臨厖降庭堅仲容叔達(此即垂益禹臯陶之倫庭堅即臯陶字隤徒回反敳五才)
(反一音五回反韋昭音瑰檮直由反韋昭音桃戭以善反漢書作㪦韋昭已震反厖莫江反降下江反陶音遥)
齊聖廣淵明允篤誠天下之民謂之八愷(齊中也淵深也允信也篤)
(厚也愷和也愷開在反)高辛氏有才子八人(高辛氏帝嚳之號八人亦其苗裔嚳苦毒)
(反)伯奮仲堪叔獻季仲伯虎仲熊叔豹季貍(此即稷契朱虎熊羆)
(之倫奮甫問反熊音雄貍力之反契息列反依字當作偰古文作卨羆彼皮反)忠肅共懿宣慈
惠和天下之民謂之八元(肅敬也懿美也宣徧也元善也徧音遍)此十六
族也世濟其美不隕其名(濟成也隕墜也隕於敏反墜直類反)以至於堯
堯不能舉舜臣堯舉八愷使主后土(后土地官禹作司空平水土即主地)
(之官)以揆百事莫不時序地平天成(揆度也成亦平也揆葵癸反)舉八
元使布五教於四方(契作司徒五教在寬故知契在八元之中)父義母慈兄
友弟共子孝内平外成(内諸夏外夷狄夏戶雅反)昔帝鴻氏有不才
子(帝鴻黃帝)掩義隐賊好行凶德醜類惡物頑嚚不友是與
比周(醜亦惡也比近也周密也好呼報反嚚魚巾反心不則德義之經為頑口不道忠信之言為嚚比毗)
(志反)天下之民謂之渾敦(謂驩兜渾敦不開通之貎渾戶本反敦徒本反驩呼端反兜都)
(侯反)少皥有不才子(少皥金天氏之號次黃帝少詩照反注同皥胡老反)毁信廢忠
崇飾惡言靖譖庸回服䜛蒐慝以誣盛德(崇聚也靖安也庸用也回)
(邪也服行也蒐隐也慝惡也盛德賢人也蒐所留反慝他得反邪似嗟反)天下之民謂之窮
竒(謂共工其行窮其好竒竒其宜反共音恭行下孟反好呼報反)顓頊氏有不才子不
可教訓不知話言(話善也話戸快反)告之則頑(德義不入心)舍之則
嚚(不道忠信舍音赦)傲狠明德以亂天常天下之民謂之檮杌
(謂鯀檮杌頑凶無儔匹之貎傲五報反狠戸墾反檮徒刀反杌五忽反鯀古本反)此三族也世
濟其凶增其惡名以至於堯堯不能去(方以宣公比堯行父比舜故言)
(堯亦不能去須賢臣而除之去起呂反注及下皆同)縉雲氏有不才子(縉雲黃帝時官名)
貪於飲食冒於貨賂侵欲崇侈不可盈厭聚歛積實不
知紀極不分孤寡不恤貧匱(冒亦貪也盈滿也實財也厭於艷反匱其媿反)天
下之民以比三凶(非帝王之子孫别以比三凶)謂之饕餮(貪財為饕貪食為餮)
(饕他刀反餮他結反)舜臣堯(為堯臣)賓於四門(闢四門達四聰以賓禮衆賢闢婢亦反聰)
(本亦作窗七工反)流四凶族(案四凶罪狀而流放之)渾敦窮竒檮杌饕餮
投諸四夷以禦魑魅(投棄也裔遠也放之四遠使當魑魅之災魑魅山林異氣所生為人)
(害者也禦魚呂反山神獸形魅亡備反說文作鬽云老精物也魅或從未)是以堯崩而天下
如一同心戴舜以為天子以其舉十六相去四凶也
按八愷出自高陽八元出自高辛驩兜出自帝鴻
共工出自少皥鯀出自顓頊皆黃帝之裔也雖賢
否不同而皆以帝王者子孫為顯官於唐虞之世
盖古之仕者世祿而五帝三代之世系未有不出
自黃帝者故叙此叚以備唐虞以来公族世系之
本末云
周武王克商光有天下兄弟之國十有五人姬姓之國
四十人
𫝊富辰曰昔周公弔二叔之不咸故封建親戚以蕃
屛周(弔傷也咸同也周公傷夏殷之叔世疏其親戚以至滅亡故廣封其兄弟)管蔡郕霍
魯衛毛聃郜雍曺滕畢原酆郇文之昭也(十六國皆文王子)
邘晉應韓武之穆也(四國皆武王子)凡蔣邢茅胙祭周公之
允也
禮記文王世子庶子之正於公族者教之以孝悌睦友
孝愛明父子之義長幼之序(正者政也庶子司馬之屬掌國子之倅為政於公族)
(者)其朝於公内朝則東面北上臣有貴者以齒(内朝路寝庭)
其在外朝則以官司士為之(外朝路寢門之外庭司士亦司馬之屬也掌羣臣之)
(班正朝儀之位也)其在宗廟之中則如外朝之位宗人授事以
爵以官(宗人掌禮及宗廟也以爵貴賤異位也以官官各有所掌也若司徒奉牛司馬奉羊司空奉豕)
其登餕獻受爵則以上嗣(上嗣君之適長子以特牲饋食禮言之受爵謂上嗣舉奠)
(也獻謂舉爵洗奠酌入也餕謂宗人遣舉奠盥祝命之餕也大夫之嗣無此禮辟君也)庶子治之
雖有三命不踰父兄(治之治公族之禮也唯於内朝則然其餘會聚之事則與庶姓同一)
(命齒於鄕里再命齒於公族三命不齒不齒者特為位不在父兄行列中)其公大事則以其
喪服之精粗為序雖於公族之喪亦如之以次主人(大事)
(謂死喪也其為君雖皆斬衰序之必以本親也主人主喪者次主人者主人恒在上主人雖有父兄猶不得下)
(齒之)若公與族燕則異姓為賓(同宗無相賓客之道)膳宰為主人(燕尊)
(不獻酒)公與父兄齒(親親也)族食世降一等(親者稠疏者希稠直由反密也)其
在軍則守於公禰(謂從軍者公禰行以遷主言禰在外親也)公若有出疆之
政(謂朝覲會同)庶子以公族之無事者守於公宮正室守於
太廟(正室適子也太廟太祖之廟也)諸父守貴宮貴室(謂守路寢守貴室本或作守貴)
(宫貴室)諸子諸孫守下宮下室(下宮親廟也下室燕寢或言宮或言廟通異語)五
廟之孫祖廟未毁雖為庶人冠娶妻必告死必赴練祥
則告(赴告於君也實四廟孫而言五廟者容顯考為始封子也)族之相為也宜弔不
弔宜免不免有司罰之(弔謂六世以往免謂五世)至於賵賻承含皆
有正焉(承讀為贈聲之誤也正正禮也賵芳鳳反下同賻音附承音贈出注含胡暗反本又作唅賵賻)
(唅禭皆贈喪之物也車馬曰賵布帛曰賻珠玉曰含衣服曰禭總謂之贈賻猶送也)公族其有死
罪則磬於甸人(不於市朝者隐之也甸人掌郊野之官縣縊殺之曰磬甸大遍反縣音元縊一)
(智反)其刑罪則纖剸亦告於甸人(纖讀為殱殱刺也剸割也刺割臏墨劓刖皆以)
(刀鋸刺割人體也告讀為鞠讀書用法曰鞠纖依注音鍼之林反徐子廉反注本或作纖者是依徐音而改也)
(剸止免反告依注作鞠久六反刺七亦反又七智反下同臏頻忍反徐扶忍反劓魚器反鋸徐音據)公族
無宮刑(宮割滛刑)獄成有司讞於公其死罪則曰某之罪在
大辟其刑罪則曰某之罪在小辟(成平也讞之言曰白也辟亦罪也)公
曰宥之(宥寬也欲寬其罪出於刑也)有司又曰在辟公又曰宥之(又復)
(也)有司又曰在辟及三宥不對走出致刑於甸人(對答也先)
(者君每言宥則答之以將更寬之至於三罪定不復答走往刑之為君之恩無己)公又使人追
之曰雖然必赦之有司對曰無及也(罪既正不可宥乃欲赦之重刑殺其)
(類也)反命於公(白已刑殺)公素服不舉為之變如其倫之喪無
服(素服於凶事為吉於吉事為凶非喪服也君雖不服臣卿大夫死則皮弁錫衰以居往弔之當事則弁絰)
(於士盖疑衰於同姓則緦衰以弔之今無服者不往弔也倫謂親疎之比也素服亦皮弁矣)親哭之(不往)
(弔為位哭之而已君於臣使有司哭之)公族朝於内朝内親也雖有貴者
以齒明父子也(謂以宗族事會)外朝以官體異姓也(體猶連結也)宗
廟之中以爵為位崇德也(崇高也)宗人授事以官尊賢也
(官各以能)登餕受爵以上嗣尊祖之道也(上嗣祖之正統)喪紀以服
之重輕為序不奪人親也(紀猶事也)公與族燕則以齒而孝
弟之道達矣(以至尊不自異於親之列)其族食世降一等親親之殺
也(殺差也)戰則守於公禰孝愛之深也(行主君父之象)正室守太
廟尊宗室而君臣之道著矣(以其不敢以庶守君所重)諸父諸兄守
貴室子弟守下室而讓道達矣(以其貴者守貴賤者守賤上言父子孫此言兄)
(弟互相備也)五廟之孫祖廟未毁雖及庶人冠娶妻必告死
必赴不忘親也親未絶而列於庶人賤無能也敬弔臨
賻賵睦友之道也古者庶子之官治而邦國有倫邦國
有倫而衆鄉方矣(鄉方言知所鄉)公族之罪雖親不以犯有司
正術也所以體百姓也(犯猶干也術法也百姓本或作異姓非)刑於隐者
不與國人慮兄弟也弗弔弗為服哭於異姓之廟為忝
祖遠之也素服居外不聽樂私喪之也骨肉之親無絶
也公族無宮刑不翦其類也(翦割截也遠于万反)
左傳襄公十二年吴子夀夢卒臨於周廟禮也(周廟文王)
(廟也周公出文王故魯立其廟吴始通魯)凡諸侯之喪異姓臨於外(於城外向)
(其國)同姓於宗廟(所出王之廟)同宗於祖廟(始封君之廟)同族於
禰廟(父廟也同族謂高祖以下)是故魯為諸姬臨於周廟為邢凡
蔣茅胙祭臨於周公之廟(即祖廟也六國皆周公之支子别封為國共祖周公)
秦商鞅立法宗室非有軍功不得論為屬籍
漢高祖七年置宗正官以叙九族
文帝四年復諸劉有屬籍家無所與賜諸侯王子邑各
二千戸
孝武元光元年復七國宗室前絶屬者
按孝景三年詔楚元王子蓻等與吴王濞等為逆
朕不忍加法除其籍毋令汚宗室是年始詔復之
後元二年正月朝諸侯於甘泉宮賜宗室
孝昭始元二年以宗室無在位者舉茂材劉辟疆劉長
樂皆為光禄大夫辟疆守長樂衛尉
武帝時劉辟疆以宗室子隨二千石議論冠諸宗室
清寧少欲嘗以書自娱不肯仕昭帝即位或說大將
軍光曰將軍不見諸呂之事乎處伊周之位攝擅權
而背宗室不與共職是以天下不信卒至滅亡今將
軍當盛位帝春秋富宜納宗室又多與大臣共事反
諸呂道如是可以免患光然之乃擇宗室可用者辟
疆子德待詔丞相府
孝宣地節元年詔曰盖聞堯親九族以和萬國朕蒙遺
德奉承聖業惟念宗室屬未盡而以罪絶若有賢材改
行勸善其復屬使得自新
孝成建始二年罷博望苑以賜宗室朝請者
劉向上封事言王氏一姓朱輪華轂者二十三人大
將軍秉事用權五侯驕奢排擯宗室孤弱公族其有
智能者尤非毁而不進遠絶宗室之任不令得給事
朝省恐其與己分權事勢不兩大王氏與劉氏且不
並立宜發明詔吐德音援近宗室親而納信黜遠外
戚毋授以政所以褒睦内外之姓子孫無疆之計也
哀帝即位賜宗室王子有屬者馬各一駟(本紀)
平帝元始元年詔宗室屬未盡而以罪絶者復其屬其
為吏舉廉佐史補四百石(本紀師古曰宗室為吏者皆令舉廉各從本秩而以廉吏)
(遷之為佐史者例補四百石)
四年二月賜宗室有屬籍者爵自五大夫以上各有差
(本紀)
五年正月祫祭明堂宗室子九百人召助祭禮畢皆益
戸賜爵及金帛增秩補吏各有差詔曰盖聞帝王以德
撫民其次親親以相及也昔堯睦九族舜厚叙之朕以
皇帝幼年且統國政惟宗室子皆太祖高皇帝子孫及
兄弟吴頃楚元之後漢元至今十有餘萬人雖有王侯
之屬莫能相紏或䧟入刑罪教訓不至之咎也𫝊不云
乎君子篤於親則民興於仁其為宗室自太上皇帝以
来族親各以世氏郡國置宗師以紏之致教訓焉二千
石選有德義者以為宗師考察不從教令有冤失職者
宗師得因郵亭書言宗伯請以聞常以歲正月賜宗師
帛各十匹
西漢初宗室封王者(帝子王已見皇子門更不錄)
楚元王交(高帝弟)代王喜(高帝兄)荆王賈(高帝從父弟)燕敬王
澤(高帝從祖昆弟各王受封𫝊國本末見封建考此更不錄後同)
西漢宗室王子侯
高帝時封三人高后時封三人孝文時封十四
人孝景時封七人孝武時封一百七十七人
孝昭時封十二人孝宣時封六十三人孝元時
封四十八人孝成時封四十三人孝哀時封九
人孝平時封二十七人
各侯姓名及受封𫝊國本末並見封建考此更不錄
後同
東漢世祖建武二年十二月戊午詔曰惟宗室列侯為
王莽所廢先靈無所依歸朕愍之其並復故國若侯身
已歿屬所上其子孫見名尚書封拜(紀)
十三年二月丙辰詔曰長沙王興眞定王得河間王邵
中山王茂皆襲爵為王不應經義其以興為臨湘侯得
為眞定侯邵為樂成侯茂為單父侯其宗室及絶國封
侯者凡一百三十七人丁巳降趙王良為趙公太原王
章為齊公魯王興為魯公
漢置宗正卿掌序錄王國嫡庶之次及諸宗親屬遠近
郡國歲因計上宗室名籍若有犯法當髠以上先上諸
宗正宗正以聞乃報決(胡廣曰又歲一治諸王世譜差序秩)
和帝元興元年宗室以罪絶者悉復屬籍(以後屢有此詔不悉錄)
魏文帝皇初二年制封王之庶子為鄉公嗣王之庶子
為亭侯公之庶子為亭伯
明帝太和五年詔令諸王及宗室公侯各將適子一人
朝
齊王時宗室曺冏上書曰大魏之興二十四年矣子
弟王空虛之地君有不使之民宗室竄於閭閻不聞
邦國之政權均匹夫勢齊凡庶内無深根不拔之固
外無磐石宗盟之助非所以安社稷為萬世之業也
且今之州牧郡守古之方伯諸侯皆跨有千里之土
兼軍武之任或比國數人或兄弟並據而宗室子弟
曾無一人厠其間與相維制非所以強幹弱枝備萬
一之虞也今之用賢超為名都之主或為偏師之帥
而宗室有文者必限之小縣之宰有武者必致百人
之上非所以勸進賢能褒異宗室之禮也語曰百足
之蟲至死不僵以其扶之者衆也此言雖小可以譬
大是以聖王安不忘危存不忘亡故天下有變而無
傾危之患矣冀以此論感寤曺爽爽不能用
魏宗室
曺仁(太祖從弟仕至車騎將軍封陳侯)曺洪(太祖從弟仕至驃騎將軍封都陽侯)曺休
(太祖族子仕至大司馬揚州都督封長平侯)曺真(太祖族子仕至大司馬封東鄉侯)
晉武帝懲魏氏孤立之敝故大封宗室授以職任又詔
諸王皆得自選國中長吏衛將軍齊王攸獨不敢皆令
上請又詔除魏宗室禁錮
晉置宗正統皇族宗人譜牒
晉宗室王侯
安平獻王孚(宣帝弟)彭城穆王權(宣帝弟)高密文獻王泰
(宣帝弟)范陽威王綏(宣帝弟)濟南惠王遂(宣帝弟)譙遜王剛
(宣帝弟)任城景王陵(宣帝弟)平原王幹(宣帝弟)汝南文成王
亮(宣帝子)琅琊武王伷(宣帝子)清惠亭侯京(宣帝子)扶風武
王駿(宣帝子)梁王肜(宣帝子)趙王倫(宣帝子)齊獻王攸(文帝子)
城陽哀王兆(文帝子)遼東悼惠王定國(文帝子)廣漢殤王
廣德(文帝子)樂安平王鑒(文帝子)燕王機(文帝子)
宋宗室諸王侯
長沙景王道憐(武帝中弟)臨川烈武王道規(武帝季弟)營浦侯
遵考(武帝族弟始武帝輔政時諸子並弱宗室唯有遵考云)
孝武制帝室朞親官非禄官者月給錢十萬
齊宗室諸王侯
衡陽元王道度(高帝長兄)始安貞王道生南豐伯赤斧
(高帝從祖弟)臨汝侯坦之(高帝絶服族子)
梁宗室王侯
吴平侯景(武帝從父弟)長沙宣武王懿(武帝兄)永陽昭王敷
(武帝兄)衡陽宣王暢(武帝弟)桂陽簡王融(武帝弟)臨川静惠
王宏(武帝弟)南平元襄王偉(武帝弟)安成康王秀(武帝弟)始
興忠武王憺(武帝弟)鄱陽忠烈王恢(武帝弟)
梁置宗正卿位視列曺尚書主皇室外戚之籍以宗室
為之
陳宗室王侯
永修侯擬(武帝疎屬)遂興侯詳宜黃侯慧紀(武帝從孫)南康
愍王曇朗(武帝母弟)
後魏宗室王侯
上谷公紇羅(神元帝曾孫)武陵侯因長樂王夀樂(並章帝後)
望都侯頽(昭帝後)六修(穆帝長子)曲陽侯素延順陽公郁
宜都王目辰(並桓帝後)吉陽男比干江夏公呂(道武帝族)
(弟)高凉王孤(平文帝第四子)西河公敦(平文帝曾孫)司徒(平文帝元孫)
武衛將軍謂(烈帝第四子)河間公齊(烈帝元孫)扶風公處真(烈帝)
(後)文安公泥(魏疎族)實君(昭成帝子)秦王翰(昭成帝子)閼婆夀
鳩紇根地干力真窟咄(並昭成帝子)
明帝時亰兆王遥大功昆弟皆是景穆之孫至明帝而
本服絶故除遙等屬籍遥表曰竊聞聖人所以南面而
聽天下其不可得變革者則親也尊也四世而緦服窮
五世而袒免六世而親屬竭矣去兹以往猶繫之以姓
而弗别綴之以食而弗殊又律曰議親者非唯當世之
屬親歷謂先帝之五世謹尋斯旨將以廣帝宗重磐石
先皇所以變兹事條為此别制者太和之季方有意於
五屬經始之費慮深在初割滅之起暫出當時也且臨
淮王提分屬籍之始高祖賜帛三千疋所以重分離樂
良王長命亦賜縑二千疋所以存慈眷此皆先朝殷勤
克念不得已而然者也古人有言百足之蟲至死不僵
者以其輔己者衆臣誠不欲妄親太階苟求潤屋但傷
大宗一分則天子屬籍不過千數人而已在漢親王之
子不限多少皆列土而封謂之曰侯至於魏晉莫不廣
胙河山稱之曰公者盖悪其大宗之不固骨月之恩疎
也臣去皇上雖是五世之遠於先帝便是天子之孫高
祖所以國秩禄賦復給衣食后族唯給其賦不與衣食
者欲以别内外限異同也今諸廟之感在心未忘行道
之悲倏然已及其諸封者身亡之日三年服終然後改
奪今朝廷猶在遏密之中便議此事實用未安詔付尚
書博議以聞尚書令任城王澄尚書左僕射元暉奏同
遙表靈太后不從
先是皇族有譴皆不持訊時有宗士元顯當犯罪宗
正約以舊制尚書李平奏以宗室磐石周布天下其
屬籍疎遠蔭官卑末無良犯憲理湏根究請立限斷
以為定式詔曰雲漢綿遠蕃衍代滋植籍宗氏而為
不善者良亦多矣先朝既無不訊之格而空相矯恃
以長為暴諸在議請之外者可悉依常法
北齊宗室王侯
趙郡王琛(神武帝弟)清河王岳(神武從父弟)廣平公盛(神武從叔祖)
揚州公永樂(神武從祖兄子)上洛王思宗(神武從子)平秦王歸彦
(神武族弟)武興王普(歸彦兄子)長樂太守靈山(神武族弟神武諸子已見皇子)
(門)
齊置大宗正寺掌宗室屬籍統皇子王國諸長公主家
周宗室無封爵貴顯者周文帝諸子已見皇子門更不
重叙
隋宗室諸王
蔡景王整(文帝次弟)滕穆王瓚(文帝弟)道宣王嵩(文帝弟)衛昭
王爽(文帝弟)河間王弘(文帝從弟)義城公處綱(文帝族父)離石太
守子崇(武元帝族弟)
唐宗室四十一房
一曰定州刺史(名乞豆仕後魏太祖景皇帝虎之次弟)二曰南陽公(景帝)
(子名延伯)三曰譙王(景帝子名真)四曰蔡王(景帝子名岡)五曰畢王
(景帝子名璋)六曰雍王(景帝子名珪)七曰郇王(景帝子名禕)八曰大
鄭王(景帝子名亮)九曰蜀王(代祖元皇帝昺之子名湛)十曰巢王(高祖子元)
(吉)十一曰大楚王(高祖子智雲)十二曰荆王(高祖子元景)十三
曰徐王(高祖子元禮)十四曰韓王(高祖子元嘉)十五曰彭王(高祖)
(子元則)十六曰小鄭王(高祖子元懿)十七曰霍王(高祖子元軌)十
八曰虢王(高祖子鳳)十九曰道王(高祖子元慶)二十曰鄧王(高祖)
(子元裕)二十一曰舒王(高祖子元名)二十二曰魯王(高祖子靈䕫)
二十三曰江王(高祖子元祥)二十四曰密王(高祖子元暁)二十
五曰滕王(高祖子元嬰)二十六曰恒山王(太宗子承乾)二十七
曰吴王(太宗子恪)二十八曰濮王(太宗子泰)二十九曰蔣王(太宗)
(子惲)三十曰越王(太宗子真)三十一曰紀王(太宗子慎)三十二曰
曺王(太宗子明)三十三曰澤王(高宗子上金)三十四曰章懷太
子(高宗子賢)三十五曰湖陽郡王(睿宗子範)三十九惠宣太子
蜀王房(睿宗子)又有隴西渤海二房附見其譜定著三
十九房自元宗以後諸王不出閤不分房子孫闕而
不見
太宗貞觀元年初上皇欲彊宗室以鎮天下故皇再從
三從弟及兄弟之子雖童孺皆為王王者數十人上從
容問羣臣徧封宗子於天下利乎封德彛對曰前世唯
皇子及兄弟乃為王自餘非有大功無為王者上皇敦
睦九族大封宗室自兩漢以来未有如今日之多者爵
命既崇多給力役恐非示天下以至公也上曰然朕為
天子所以養百姓也豈可勞百姓以養己之宗族乎乃
詔降宗室郡王皆為縣公惟有功者數人不降
元宗先天之後皇子幼則居内東封後以年漸長成乃
於安國寺東附苑城同為大宅分院居之名為十王宅
令中官押之於夹城中起居每日家令進膳又引詞學
工書之人入教謂之侍讀十王謂慶忠棣鄂榮光儀潁
永濟盖舉全數其後盛夀儀陳豐恒涼六王又就封入
内宅開元二十五年鄂光得罪忠王繼大統天寳中慶
棣又歿唯榮儀十四王居内而府幕列於外坊歲時通
名起居而已外諸孫長成又於十宅外置百孫院每歲
幸華清宮側亦有十王宅百孫院十王宮人每院四百
餘人百孫院三四十人又於宮中置維城庫諸王月俸
物納之以給用諸孫納妃嫁女亦就十院中太子不居
於東宮但居於乘輿所幸之别院太子之子亦分院而
居婚嫁則同親王公主於崇仁里之禮院
唐宗正寺掌天子族親屬籍親有五等先定於司封一
曰皇帝周親皇后父母視三品二曰皇帝大功親小功
尊屬太皇太后皇太后皇后周親視四品三曰皇帝小
功親緦麻尊屬太皇太后皇太后皇后大功親視五品
四曰皇帝緦麻親袒免尊屬太皇太后皇太后皇后小
功親五曰皇帝袒免親太皇太后小功卑屬皇太后皇
后緦麻親視六品皇帝親之夫婦男女降夲親二等餘
親降三等尊屬進一等降而過五等者不為親諸王大
長公主長公主親夲品嗣王郡王非三等親者亦視五
品選舉制凡館有二門下省有弘文館生三十六人東
宮有崇文館生二十人以皇緦麻以上親皇太后皇后
大功以上親宰相貴官之子為之
唐宗室王侯
南陽公延伯(太祖長子)譙王真(太祖次子)畢王璋(太祖子)江夏王
道宗(璋之孫)雍王繪(太祖子)淮陽壮王道元(繪之孫)郇王禕
(太祖子)長平肅王叔良(禕子)新興郡王德良(禕子)長樂郡王
幼良(禕子)蔡烈王蔚(太祖子)西平懷王安(蔚子)襄武郡王琛
(安子)河間元王孝恭(安子)濟北郡王瑊(安子)漢陽郡王懷(安子)
濟南郡王哲(蔚子)盧江郡王㻐(哲子)鄭孝王亮(太祖子)淮安
靖王神通(亮子)膠東郡王道彦高密王孝詧淄川
王孝同廣平王孝慈河間王孝友清河王孝
節膠西王孝義(並神通子)梁王澄(世祖子)蜀王湛(世祖子)隴
西恭王博乂(湛子)渤海敬王奉慈(湛子)
唐宗室宰相凡十一人
林甫回(係郇王房)石程福(係鄭王房)勉夷簡宗閔
(係小鄭王房)適之(係恒山王房)峴(係吴王房)知柔(係宣惠太子房)
王氏揮麈錄曰唐書特立宗室傅贊乃云宰相以
宗室進者九人林甫姦諛幾忘天下程知柔在位
無所發明林甫在姦臣𫝊知柔相昭宗附宣惠太
子業𫝊後(第五卷)止叙七人(適之峴勉程夷簡石回)然李麟乃
懿祖後李逢吉李蔚俱隴西同係李宗閔出鄭王
房李揆亦出隴西宰相共一十三人也不同作一
𫝊何耶
宋宗室王
邕王光濟(宣祖長子太祖兄早卒追封)䕫王光贊(宣祖幼子太祖弟早卒追封)
秦王廷美(宣祖第三子諸廷美十子太宗篤親不欲太祖及廷美子異其稱謂故屬籍皆曰)
(皇子皇女及廷美得罪乃正名稱皇姪皇姪女)
仁宗景祐中下詔度玉清昭應宮舊地建宮合宗室十
位聚居賜名曰瞻親院於祖宗後選一人為宗正以司
訓𨗳紏違失凡宗族之政令皆令掌之奏事毋得專達
先詳視可否以聞
初諸王邸散居京師過從有禁非朝謁從祠不得時
會見仁宗立瞻親院以夀春郡王允譲知大宗正事
總領輯睦甚有恩意務以身先之教養子孫崇向藝
學不率則正其罪故更相責厲莫不勸服故事内朝
謁宗婦不預因曰託姻皇屬而不得一望禁闥非所
以顯榮之也奏通其籍又宗婦少喪夫雖無子不許
更嫁曰此非人情乃為請使有歸
神宗熙寧二年中書樞密院言祖宗受命百年皇族日
以蕃衍而親疎之施未有等殺甄序其材未能如古獻
議之臣謂宜有所釐正請恭酌先王典制時事之宜條
具聞奏詔同議以聞臣等今謀定方今可行之制宣祖
太祖太宗之子皆擇其後一人為宗世世封公補環衛
官以奉祭祀不以服屬盡故殺其恩禮祖宗袒免親將
軍以下碩出官者聽仍先經大宗正司陳請大宗正擇
夲官宗長與大學教授使學才行堪任使者然後審察
以聞就武官者試讀律習書就文官者說試一中經或
論一首將軍換諸司副使太常丞正率換内殿崇班太
子中允並與州郡監當一次任滿與親民副率換西頭
供養官大理評事與監當一次任滿有州郡監司保舉
者與親民否則即依外官祖宗袒免親未賜名授官者
除右班殿直年十五與請給年二十許出官碩換文官
者與試銜知縣並令監當考試及任滿有無保任如前
法出官日並特與優賜碩鏁廳應舉者依外官其非袒
免親不賜名授官許應舉應進士者只試策論明經者
習一大經試大義及策初試不成文理者退黜餘令覆
試取合格者以五分為限人數雖多不得過五十人累
經覆試不中年長者當特推恩量材錄用已出官者給
俸依在亰分數許依審官三班銓法指擬注授不以遠
近為限授文官者轉官者轉官與進士出身同鏁廳應
進士明經舉有出身人至員外郎與轉左曺宗室不出
官者祖宗元孫轉官至正任觀察使止袒免親至遥郡
刺史止祖宗袒免親見任官合奏薦子孫者許依外官
祖宗袒免親以下見有官不碩出官父祖俱亡者許在
京居止隨處置産其出官者置田宅如外官法祖宗袒
免女嫁賜錢減半婿與三班奉職非袒免女量加給賜
更不與婿官有官者與免入遠許依審官三班流内銓
法指擬注授班行免指使其袒免親娶婦量加給賜其
非袒免親嫁娶依庶姓仍不得與非士族家為婚姻祖
宗袒免親以外兩世貧無官者量賜田孤幼無依及尤
貧失所者不拘世數隨所在官司具名聞奏當職特加
存恤奏上詔曰自我祖宗惇叙邦族大則疏封於爵土
次則通籍於閣臺並留京師參奉朝請然而世緒寖遠
皇枝益蕃屬有親疎則恩有隆殺才有賢否則禄有重
輕今而一貫於周行是亦奚分於流别雖敦睦之道誠
廣而德施之義未周故廷臣數言宰司繼請謂宜定正
限以等夷朕惟親戚之間經史有訓漢唐之世故事具
存或以九族辨尊卑或以五宗紀遠近或聽推恩而分
子弟或許自試而效才能或宗子之賢得從科舉或諸
王之女自主婚姻盡前世之所行顧當今之未備况我
朝制作動法先王豈宗室等殺乃無定著因俾羣公之
合議將立一代之通規載覽奏封具陳條目以謂祖宗
昭穆是宜世世之封王公子孫抑有親親之教若乃服
屬之既竭洎於才藝之並優在隨器以甄揚使當官而
勉懋至於任子之令通婚之儀凡曰有司之常一用外
官之法僉言既允朕意何疑告於將来用頒眀命宜依
中書樞密院所奏施行
宗正寺言每歲寫仙源積慶圖宗藩慶緒錄送龍圖天
章寳文閣今宗室非袒免親既不賜名授官一依外官
之法請定所修圖冊詔下禮院詳定禮官言六世親屬
既竭繫之以姓而弗别則禮有其義皇宗祖廟雖毁子
孫皆於宗寺附籍則今有其文况朝廷釐改皇族授官
之制而袒免外親統宗&KR0670;爵進預科選遷官給俸恩禮
優異悉不與外官匹庶同法屬雖疎而恩數不絶若圖
籍湮落則無審其所從證其宗正寺所修圖錄並請仍
舊從之
元豐官制行詔大宗正司不隸六曺大宗正以宗室團
練以上有德望者為之次一人為同知位高屬尊者為
判掌紏合族屬而訓之以德行道藝受其詞訟而糾正
其愆違有罪則先劾以聞法例不能决者同上殿取裁
凡宗室服屬遠近之數及其賞罰規式皆總之屬有記
室一人掌牋奏講書教授十有二人講授兼領小學之
事渡江後頗用南班多不得其人無以表率更生刻削
宗室皆患之置宗學及學官夲末見職官門
哲宗紹聖元年禮部言諸宗室係袒免以外兩世祖父
俱亡而無官雖有官而無釐務貧不能給者委大宗正
司及所在官司奏給錢米從之
徽宗崇寧元年詔曰神宗嘗詔宗室年長者推恩又嘗
詔袒免外兩世貧無官者賜田又嘗詔外任者許居於
兩京今宜遵先志宰臣蔡京等言宗室舊来在宮有出
入之限有不許外交之禁宮門有譏察之令今疎屬外
居僅遍都下積日滋久殆不能容若不居之兩京散之
近郡立關譏察之令或一有非意犯法則勢有不可已
者今請非袒免親以下兩世除北京外欲分於西京南
京近輔或沿流便郡居止各隨州郡大小創置居宇仍
先自兩京為始每處置敦宗院命文武官各一員管幹
參酌在京宫院法禁不可行者頒下從之
大觀二年正月詔自我英宗𧺫於濮邸入繼大統濮王
之後於屬雖親於服已遠如不字之子論正服則猶是
緦麻視正統則已非袒免無賜名授官之制無禄廩賜
予之法比聞貧乏匱困或不能自存朕富有天下而五
服内親僅同民庶非強本之道欲盡親親之禮而承統
之重義所不敢夙夜以思當使恩義兩得然後為稱應
濮王孫士字可依仲字不字及不字之子並依士字恩
數條例宗女隨其字行等第施行庶不失承統之義而
曲盡人倫之親
八月詔保州皇族子孫於屬雖遠然未有仁而遺其親
者比聞皇族之孫未官者餘三十人或貧乏不能自存
已令置敦宗院其六房内各擇最長年二十已上者與
三班奉職二人一房及六人已上加一人並與添差監
當
宣和五年詔今後内外宗室並不稱姓七年後詔依熙
寧法並著姓
先是宗正少卿趙子崧賜對帝問宗子何以著姓子
崧以熙寧之法為對遂詔宗室並不著姓其後有司
不復考故事官職無高下皆名别之至是子崧復為
帝言故寢前詔
宋朝宗室侍從自宣和至嘉泰凡十九人太祖下令鑠
(寶文閣待制)令詪(戸部侍郎)子崧(端明殿學士)子晝子直子櫟(並寶文閣學士)
子潚子厚(戸吏部侍郎)伯圭(端明殿學士)師訓(工部侍郎)師□(敷文閣待制)
師睪(戸部侍郎)太宗下不弃不流善堅(並工部侍郎)不迹(華文閣待制)
魏王下彦中(中書舍人)彦操(煥章閣待制)彦逾(工部侍郎)宗室為状元
者乾道初汝愚中詞科者淳熙初彦中中童子舉者慶
元中崇襚三年六月已邜崇襚以能誦六經免文觧
宗正寺仙源類譜太祖下德字行四人惟字行八人從
字守字行二十四人世字行一百二十九人令字行五
百六十四人子字行一千二百二十一人伯字行一千
六百四十五人(孝宗同此行)師字行一千四百九十人希字
行一千一百四十人與字行一百十人凡六千三百六
十五人孟字行由字行未見數太宗下元字行九人允
字行十九人宗字行七十五人(英宗同此行)仲字行三百八
十八人士字行一千四百九十九人不字行二千一百
三十人善字行二千四百三十一人汝字行一千二十
二人崇字行四百一十三人必字行一十九人凡八千
五人良字行友字行未見數魏悼王下德字行十人承
字行三十二人克字行一百二十七人叔字行五百六
十一人之字行一千四百二十五人公字行一千七百
七十四人彦字行一千八百二十四人夫字行一千六
百六十六人時字行二百五十三人若字行二十四人
嗣字行未見數其見數者凡七千二百九十六人以淳
熙八年計之三祖下合二萬一千六百六十有六人英
宗子吴王益下孝字行十三人安字多字居字行皆為
南班官未見數淳熙初詔多字行之子連自字紹熙初
詔自字行之子連甫字徽宗子棣華宅諸王下連卿字
卿字下連茂字茂字下連中字中字下連孫字然棣華
子孫自靖康以来皆隔異域但遥為排連而已保州
宗室者翼祖皇帝後也建炎初隔絶紹興九年渡江者
數十人有官四人而已上念之詔注官如兩京例今廣
字繼字夫字行者是也故事宗女適人皆内侍與有
司主之熙寧後以昭穆益疎乃給奩具祖宗元孫女五
百千五世三百五十千六世三百千七世二百五十千
八世百五十千紹興七年冬詔元孫減五之二六世八
世減三之一五世七世減七之二已適而再行者各減
半然有司不時給宗女貧不能行多自稱不願出適者
三十二年惠靖襄王子子遊知南外宗正事請於朝下
泉州以經總制司錢支給云建炎末上以天屬避地
者少詔南班宗婦無子孫食禄者廩給有差凡祖宗緦
麻親歲給錢九十六千米三十六斛帛二十八疋袒免
親錢米減三之一綿帛並減半(四年六月己夘)故事宗室近臣
吉凶皆有賜予紹興初以軍興財匱罷之(六年正月己巳)十一
年秋皇叔祖右監門衛大將軍仲䍃卒於臨安至無以
斂判大宗正事齊安郡王士㒟言於朝詔緦麻親任環
列以上亡者賜錢三百千袒免減三之一(九月甲辰)今以為
例焉本朝宗室皆聚於京師熙寕間始許居於外蔡
京為政即河南應天置西南二敦宗院設宗官主之靖
康之禍在京宗室無得免者而睢雒二都得全建炎初
上將南幸先徙諸宗室於江淮於是大宗正司移江寧
南外移鎮江西外移揚州(元年八月戊午)明年春又移西外於
泰州及高郵軍(正月甲午)三年冬又移於福州而南外移泉
州以避狄(十二月甲子)紹興元年秋嗣濮王仲湜請合西南
外宗正為一司以省財用有司以泉州乏財不許(九月壬子)
是時兩外宗子女婦合五百餘人歲費緡錢九萬(南外三百)
(四十九人歲費錢六萬緡西外一百七十六人歲費錢約三萬緡)紹興府宗正司者
紹興三年以行在未有居第權分宗子居之三十年春
恩平郡王出居會稽遂以為判大宗正事(三月丙子)乾道七
年虞丞相秉政言蜀中闕大宗正司上欲移紹興府宗
正司於成都(五月戊寅)既而不行但省會稽一司而已今蜀
中宗子甚衆既無親賢領之但每州以行尊者一員檢
察錢米請受由是往往蹈於非彛而不可訓焉東都
故事宗子皆築大舍聚居之太祖太宗九王後曰睦親
秦王後曰廣親英宗二王曰親賢神宗五王曰棣華徽
宗諸王曰蕃衍渡江後宗子始散居郡邑惟親賢子孫
為近屬則聚居之孝宗子四人邵悼肅王無後莊文太
子魏惠憲王早薨莊文之妃惠憲之夫人皆别居賜第
初莊文既大祥議者欲皇孫出居於外或以為不可又
踰年竟以知樞密院府為外第焉紹熙初寧宗封嘉王
將以所藉富民裴氏之居為府第而議者以為非宜乃
改築盖自紹興以来天屬鮮少故不復賜宅名云
容齋洪氏隨筆曰吏部員多闕少今為益甚而選
人當注職官簿尉輙為宗室所奪盖以盡壓已到
部人之故案宣和七年八月臣僚論祖宗時宗室
無參選法至崇寧初大啟僥倖遂使任意出官又
優為之法參選一日即在闔選名次之上以天支
之貴其間不為無人而膏粱之習貪滛縱恣出為
民害者不少議者頗欲懲革罷百十人之私恩為
億萬人之公利誠為至當若以親愛未忍姑乞與
在部人通理名次從之靖康元年八月又奏云祖
宗時未有宗室參部之法神宗時始選擇差注一
二崇寧初立法太優宗室參選之日在本部名次
之上既壓年月深遠勞效顯著之人復占名州大
縣優便豐厚之處議者頗欲懲革不注郡守縣令
在部人通理名次有旨從之此二叚未嘗衝改不
知何時復紊也
又曰本朝宗室袒免親女出嫁如壻係白身人得
文解者為將仕郎否則承節承信郎妻雖死夫為
官如故案唐正元中故懷澤縣主壻檢校贊善大
夫竇克紹状言臣頃以國親超受寵祿及縣主薨
逝臣官遂停陪位出身未授檢校官自有本官伏
乞宣付所司許取前銜婺州司戸參軍隨例調集
詔許付集仍委所司比類前任正員官依資注擬
自今以後郡縣主壻除丁憂外有曾任正員官停
檢校官俸料後者凖此處分乃知壻官不停者恩
過唐世多矣紹興中高士轟尚偽福國長公主至
觀察使及公主事發誅死猶得故官可謂優渥
又曰夀皇聖帝登極赦恩凡宗子不以服屬遠近
人數多少其曾獲文解兩次者並直赴殿試略通
文墨者所在州量試則補承信郎由是入仕過者
千人已上淳熙十六年二月紹熙五年七月二赦
皆然故皇族得官不可以數計偶閱唐昭宗實錄
載一事云宗正少卿李克助奏准去年十一月赦
書皇三等以上親無官者每父下放一人出身皇
五等以上親未有出身陪位者與出身寺司啓請
承前舊例九廟子孫陪位者每父下放一人出身
共放三百八十人其諸房宗室等各赴陪位納到
文状共一千二十七人除元不赴陪位及不納到
状及違寺司條流不取宗室克係落下外係三百
八十人合放出身𠡠准赦書處分予案昭宗以文
德元年即位次年十一月南郊禮畢肆赦其文略
云皇三等以上親委中書門下各擇有才行者量
與改官無官者每父下放一人出身皇五等以上
親未有出身陪位者與出身然則亦有三等親陪
位與不陪位之差别也
文獻通考卷二百五十九
