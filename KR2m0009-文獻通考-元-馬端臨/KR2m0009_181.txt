文獻通考卷一百八十一
鄱陽馬端臨貴與著
經籍考八
經(禮)
周禮疏十二卷
鼂氏曰唐賈公彦撰公彦洺州人永徽中仕至太
學博士史稱著此書四十卷今併為十二卷世稱
其發揮鄭學最為詳眀
陳氏曰其序周禮廢興起扵成帝劉歆而成扵鄭
玄又言鄭衆以為書周官即此周官也失之矣書
止一篇周禮乃六篇文異數萬非書類是則然矣
但周禮六官實本扵周官周官舉其凡周禮詳其
目則鄭衆之說未得為失而其大可疑者則邦土
邦事之不同也館閣書目按藝文志謂之周官經
此禮噐所謂經禮者是也志有周官經六篇傳四
篇但曰經傳云爾廼便以為經禮尤為可笑廣川
藏書志云公彦此疏据陳邵異同評及沈重義為
之二書並見唐藝文志今不復存
石經周禮十二卷
鼂氏曰偽蜀孫明吉書以監本是正其注或羡或
脫或不同至千數
新經周禮義二十二卷
鼂氏曰皇朝王安石介甫撰熙寧中設經義局介
甫自為周官義十餘萬言不觧考工記按秦火之
後周禮比他經最後出論者不一獨劉歆稱為周
公致太平之迹鄭氏則曰周公復辟後以此授成
王使居雒邑治天下林孝存謂之黷亂不驗之書
何休亦云六國隂謀之說昔北宫錡問孟子周室
班爵禄之法孟子以謂諸侯惡其害已滅去其籍
則自孟子時已無周禮矣况經秦火乎孝存休非
之良有以也不知劉鄭何所據而言然又自違異
不同王莽嘗取而行之歛財聚貨瀆祀煩民冗碎
詭異離去人情遠甚施扵文則可觀措扵事則難
行凡莽之馴致大亂者皆以此厥後唯蘇綽王通
善之諸儒未嘗有言者至扵介甫以其書理財者
居半愛之如行青苖之類皆稽焉所以自釋其義
者蓋以其所創新法盡傅著之務塞異議者之口
後其黨蔡卞蔡亰紹述介甫期盡行之圜土方田
皆是也周姬姓故其女曰王姬其臣如宋齊之女
亦不曰姬而各氏其姓曰姜氏曰子氏趙嬴姓亰
乃令帝女稱帝姬噫至扵姓亦從焉何其甚也久
之禍難並起與莽曾無少異殆書所謂與亂同事
者邪
陳氏曰其序言自周衰至今歴載千數而太平之
遺迹掃蕩殆盡學者所見無復全經扵是時乃欲
訓而發之臣誠不自揆知其難也以訓而發之之
為難又知夫立政造事追而復之之為尤難新法
誤國扵此可推其原矣熙寧八年詔頒之國子監
且置之義觧之首
周禮辨疑一卷
鼂氏曰皇朝楊時中立撰凡一卷攻安石之書
周禮中義八卷
陳氏曰祠部員外郎長樂劉彜執中撰彜諸經皆
有中義
周禮詳觧四十卷
陳氏曰王昭禹撰未詳何人近世為舉子業者多
用之其學皆宗王氏新說
周禮講義四十九卷
陳氏曰林之竒撰四十九卷
陳君舉周禮說三卷
陳氏曰其書曰格君心正朝綱均國勢各四篇
中興藝文志稱傅良之言曰周官之綱領三飬君德
正朝綱均國勢也鄭註之誤三王制漢儒之言今以
釋周禮司馬法兵制今以證田制漢官制皆襲秦今
以比周官徐筠學扵傅良記所口授而為書曰微言
傅良為說十二篇專論綱領
朱子語錄曰扵丘子服處見陳徐二先生周禮制
度菁華下半册徐元德作上半册即陳君舉所奏
周官說先生云孝宗嘗問君舉聞卿博學不知讀
書之法當如何陳奏云臣生平扵周官粗嘗用心
推考今周官數篇已屬藁容臣退繕寫進呈遂寫
進御大槩推周官制度亦稍詳然亦有杜撰錯說
處如云冢宰之職不特朝廷之事凡内而天子飲
食服御宫掖之事無不畢管蓋冢宰以道詔王格
君心之非所以如此說固是但云主客行人之官
合屬春官宗伯而乃掌扵司寇宗伯典禮司寇典
刑土地疆域之事合掌扵司空乃掌扵司馬蓋周
家設六官互相檢制之意此大不然何聖人不以
君子長者之道待其臣既任之而復疑之邪或問
如何先生曰賓客屬秋官者蓋諸侯朝覲會同之
禮既畢則降而肉袒請刑司寇主刑所以屬之有
威懷諸侯之意夏官掌諸侯土地封疆如職方氏
皆屬夏官蓋諸侯有變則六師移之所以屬司馬
也又問冬官司空掌何事曰次第是管土田之事
蓋司馬職方氏存其疆域之定制至扵申畫井田
創置&KR0655;悉必屬扵司空而今亡矣
周禮井田譜二十卷
陳氏曰進士會稽夏休撰紹興時表上之淳熙中
樓鑰刻之永嘉止齋陳氏序曰夏君休所著井田
譜亦有志矣鄭氏井邑若畫棋然蓋祖王制王制
晚雜出漢文帝時以海内盡為九州州必方千里
千里必為國二百一十其後班固食貨志亦謂井
方一里八家各私田百畆公田十畆是為八百八
十畆為廬舍蓋人二畆半云凡若此夏君皆不取
漢以来諸儒鮮或知之者其說畿内廣成萬步謂
之都不能成都謂之鄙不能成鄙即成縣者與之
為縣成甸者與之為甸至一丘一邑盡然以其不
能成都成鄙故謂之閒田以其不可為軍為師而
無所專係故謂之閒民鄉遂市官皆小者兼大者
他亦上下相攝備其數不必具其員歲登下民數
扵是損益之是謂相除之法皆通論也餘至纖至
悉雖泥扵數度未必皆叶然其意要與時務合不
為空言去聖人遠周禮一經尚多三代經理遺跡
世無覃思之學顧以說者謬嘗試者復大謬乃欲
一切駮盡為慊苟得如井田譜與近時所傳林勛
本政書者數十家各致其說取其通如此者去其
泥不通如彼者則周制可得而考矣周制可得而
考則天下庶幾扵治矣
周禮丘乘說一卷
陳氏曰項安世撰一卷
黃度周禮說五卷
陳氏曰度字文叔不觧考工記
水心葉氏序曰周官晚出而劉歆遽行之大壊矣
蘇綽又壊矣王安石又壊矣千四百年更三大壊
而是書所存無幾矣詩書春秋皆孔子論定孟軻
諸儒相與弼承世不能知而信其所從井洌扵逵
衆酌飲焉惟其量爾故治雖不足而書有餘也孔
子未嘗言周官孟子亦以為不可得聞一旦驟至
如竒方大藥非黃帝神農所名無制使服食之法
而庸夫鄙人妄咀吞之不眩亂顛錯幾希故用雖
有餘而書不足也雖然以余考之周之道固莫聚
扵此書他經其散者也周之籍固莫切扵此書他
經其緩者也公卿敬羣有司廉教法齊備義利均
等固文武周召之實政在是也奈何使降為度數
事物之學哉新昌黃文叔始述五官而為之說亹
亹乎孔孟之以理貫事者必相發眀也惻惻乎文
武之以己形民者必相經緯也守天下者非私智
也設邦家非自尊也飬民至厚取之至薄為下甚
逸為上甚勞洗滌三壊之腥穢而一以性命道德
起後世之公心雖未能表是書而獨行猶將合他
經而共存也其功大矣同時永嘉陳君舉亦著周
禮說十二篇蓋嘗獻之紹熙天子為科舉家宗尚
君舉素善文叔論議相出入所以異者君舉以後
凖前由本朝至漢溯而通之文叔以前凖後由春
秋戰國至本朝沿而别之其叙鄉遂溝洫辯二鄭
是非凡一字一語細入毫芒不可損益也
史浩周禮講義
中興藝文志孝宗為建王浩分講周禮多啟發孝宗
稱之然止扵司關
鄭鍔周禮觧義
中興藝文志周禮一經說者僅一二家又多舛或鑿
淳熙中鍔為觧義詳制度眀經旨學者宗其書
周禮綱目八卷摭說一卷
陳氏曰紹興府教授括蒼林椅竒卿撰嘉定初上
之朝
鶴山周禮折衷二卷
陳氏曰樞密臨邛魏了翁華父之門人稅與權所
錄條列經文附以傳注鶴山或時有所發眀止扵
天官餘未及凡二卷
禮記二十卷鄭玄注
鼂氏曰漢戴聖纂鄭康成注即所謂小戴者也此
書乃孔子沒後七十子之徒所共錄中庸孔伋作
緇衣公孫尼子作王制漢文帝時博士作河間獻
王集而上之劉向校定二百十四篇大戴既刪八
十五篇小戴又刪四十六篇馬融傳其學又附月
令眀堂義樂記合四十九篇
陳氏曰漢儒輯錄前記固非一家之言大抵駁而
不純獨大學中庸為孔氏之正傳然初非專為禮
作也唐魏徵嘗以小戴禮綜彙不倫更作類禮二
十篇蓋有以也
夾漈鄭氏曰戴聖為九江太守行治多不法何武
為揚州刺史聖懼自免後為博士毁武扵朝廷武
聞之終不揚其惡而聖子賓客為盗繋廬江聖自
以子必死武平心決之卒得不死自是聖慚服武
每奏事至亰師聖未嘗不造門謝恩戴聖為禮家
之宗身為贓吏而子為賊徒可不監哉學者當先
其言而已矣
朱子語錄曰禮記有說宗廟朝廷說得遠後雜亂
不切扵日用若欲觀禮須將禮記節出切扵日用
常行者如玉藻内則曲禮少儀看學禮先看儀
禮儀禮無全書其全皆是講說如周禮王制是制
度之書大學中庸是說理之書儒行樂記非聖人
之書乃戰國賢士為之有許順之者說人謂禮
記是漢儒說恐不然漢儒最純者莫如董仲舒仲
舒之文最純者莫如三策何嘗有禮記中說話来
如樂記所謂天高地下萬物散殊而禮制行矣流
而不息合同而化而樂興焉仲舒如何說得到這
裏想必古来流傳得此箇文字如此禮記有王肅
注煞好太史公樂書載樂記全文注家兼存得王
鄭如陸農師禮象陳用之禮書亦該博陳氏勝陸
氏如後世禮樂全不足取但諸儒議禮頗有好處
此不可廢當别類作一書六朝人多精扵此必竟
當時此學自專門名家朝廷有禮事便用此等人
議之鄭康成是个好人考禮名數大有功王
肅議禮必反鄭玄
禮記正義七十卷
鼂氏曰唐孔穎逹等貞觀中奉詔撰其序稱大小
二戴共氏而分門王鄭兩家同經而異注爰從晉
宋逮扵周隋傳禮業者江左尤盛其為義疏者甚
多唯皇甫侃熊安生見扵世然皇甫為勝今据以
為本其有不備則以熊氏補焉
朱子語錄問禮記古注外無以加否答曰鄭注自
好看注看疏自可了
禮記外傳四卷
鼂氏曰唐成伯璵撰義例兩卷五十篇名數兩卷
六十九篇雖以禮記為目通以三禮言之劉眀素
序張幼倫注
唐月令一卷
鼂氏曰唐眀皇刪定李林甫等注序謂吕氏定以
孟春日在營室不知氣逐閏移節隨斗建扵是重
有刪定俾林甫同陳希烈等八人為之觧國朝景
祐初改從舊文由是别行
宋三朝國史藝文志初禮記月令篇第六即鄭注唐
眀皇改黜舊文附益時事號御刪月令升為首篇集
賢院别為之注厥後學者傳之而釋文義疏皆本鄭
注遂有别注小疏者詞頗卑鄙淳化初判國子監李
至請復行鄭注詔兩制三館祕閣集議史館修撰韓
丕張佖胡旦條陳唐本之失請如至奏餘皆請且如
舊以便宣讀時令大中祥符中龍圖閣待制孫奭又
言其事羣論復以改作為難遂罷
石經禮記二十卷
鼂氏曰偽蜀張紹文所書不載年月經文不闕唐
諱當是孟知祥僣位之後也首之以月令題云御
刪定蓋眀皇也林甫等注蓋李林甫也其餘篇第
仍舊議者謂經禮三百曲禮三千毋不敬一言足
以蔽之故先儒以為首孝眀肆情變亂甚無謂也
眀道中庸觧一卷
鼂氏曰程顥撰陳瓘得之江濤濤得之曾天隐天
隐得之傅才孺云李丙所藏
楊中立中庸觧一卷
鼂氏曰楊時撰時載程正叔之言曰不偏之謂中
不易之謂庸蓋亦猶王氏之說也
鼂以道中庸觧一卷
鼂氏曰叔父詹事公撰近世學者以中庸為二事
雖程正叔亦然故說是書者皆穿鑿而二之扵是
本諸胡先生司馬温公程眀道張横渠王肅鄭玄
作是傳焉
游氏中庸觧一卷
鼂氏曰游酢定夫亦程正叔門人
中庸大學廣義一卷
陳氏曰司馬光撰
芸閣禮記觧十六卷
鼂氏曰吕大臨與叔撰與叔師事程正叔禮學甚
精博中庸大學尤所致意也
陳氏曰按館閣書目作一卷止有表記冠昏鄉射
燕聘義喪服四制凡八篇今又有曲禮上下中庸
緇衣大學儒行深衣投壺八篇此晦庵朱氏所傳
本刻之臨漳射垜書坊稱芸閣吕氏觧即其書也
讀書目始别載之
方慤禮記觧二十卷
陳氏曰政和三年表進自為之序以王氏父子獨
無觧義乃取其所撰三經義及字說申而眀之著
為此觧由是得上舍出身其所觧文義亦眀白
朱子語錄曰方馬二觧合當參考儘有說得好處
不可以其新學而黜之
馬希孟禮記觧七十卷
陳氏曰希孟字彦醇未詳何人亦宗王氏
禮記新義
宋中興藝文志陸佃撰亦牽扵字說宣和末其子宰
上之
破禮記
中興藝文志夏休以禮記多漢儒雜記扵義有未安
者乃援禮經以破之然中庸大學實孔氏遺書也
燕山中庸說一卷
陳氏曰太中大夫河南郭忠孝立之撰
張無垢中庸說六卷大學說二卷(少儀觧附)
朱子雜學辯曰張公始學扵龜山之門而逃儒以
歸扵釋既自以為有得矣而其釋之師語之曰左
右既得欛柄入手開道之際當改頭換面隨宜說
法使殊塗同歸則住世出世間兩無遺恨矣然此
語亦不可使俗軰知將謂實有恁麽事也(見大慧禪師與)
(張侍郎書今不見扵語錄中蓋其徒諱之也)用此之故凡張氏所論著
皆陽儒而隂釋其離合出入之際務在愚一世之
耳目而使之恬不覺悟以入乎釋氏之門雖欲復
出而不可得本末指意略如其所受扵師者其二
本殊歸蓋不特莊周出扵子夏李斯原扵荀卿而
已也竊不自揆嘗欲為之論辨以暁當世之惑而
大本既殊無所不異因覧其中庸說姑掇其尤甚
者什一二著扵篇其他如論語孝經大學孟子之
說不暇遍為之辨大抵怱遽急廹其所以為說皆
此書之類也
吕氏大學觧
朱子曰吕氏之先與二程夫子遊故其家學最為
近正然未能不惑扵浮屠老子之說故其末流不
能無出入之弊(按正獻公神道碑載公進讀上語及釋老虚寂之旨公曰堯舜雖知)
(此乃以知人安民為急此其所差之端也堯舜之道精粗本末一以貫之其所知者似與釋老不相)
(似也以為所知在此而所急在彼是二本也本原如此則其末流之弊豈可勝道哉)今論其
一二以補其闕蓋其他說之近正者則君子猶有
取焉
中庸集觧二卷
陳氏曰會稽石墪子重集錄周敦頥程顥程頥張
載吕大臨謝良佐游酢楊時侯仲良凡十家之說
晦庵為之序
大學章句或問中庸章句或問各三卷
陳氏曰朱熹撰其說大略宗程氏會衆說而折其
中又記所辯論取舍之意别為或問以附其後皆
自為之序至大學則頗補正其脫簡闕文
朱子語錄曰大學一書有正經有或問看来看去
只看注觧便了久之又只看正經便了又久之自
有一部大學在我胷中而正經亦不用矣然不用
某許多工夫亦看某底不出不用聖賢許多工夫
亦看聖賢底不出伊川舊日教人看大學那時
未有觧而今有注觧覺大叚分曉了只在仔細去
看大學觧本文未詳者扵或問中詳之或問未
要看俟有疑處方可去看
又曰中庸一篇某妄以己意分其章句是書豈可
以章句求哉然學者之扵書未有不得扵辭而能
通其意者中庸自首章以下多對說將来直是
整齊某舊讀中庸以為子思做又時復有个子曰
字讀得熟後方知是子思參夫子之說著為此書
自是沈潜反覆遂漸得其旨趣定得今章句擺布
得来直是恁細密中庸全在章句其或問中皆
是辯諸家說恐未必是問中庸編集得如何曰便
是難說緣前軰諸公說得多了其間儘有差舛處
又不欲盡剥難他底所以難下手不比大學都未
有人說
中庸輯略二卷
陳氏曰晦庵既為章句復取石子重所集觧刪其
繁亂名以輯略其取舍之意則或問詳之
曲禮口義二卷學記口義二卷
陳氏曰戴溪撰
中庸說一卷
陳氏曰項安世撰
禮記集說一百六十卷
陳氏曰直秘閣崑山衛湜正叔集諸家說自注疏
而下為一書各著其姓氏寳慶二年表上之由是
寓直中祕魏鶴山為作序
孔子閒居講義一卷
陳氏曰慈湖楊簡敬仲撰
大戴禮十三卷
鼂氏曰漢戴德纂亦河間王所獻百三十一篇劉
向校定又得眀堂陰陽記三十三篇德刪其煩重
為八十五篇今書止四十篇其篇目自三十九篇
始無四十三四十四四十五六十一四篇有兩七
十四蓋因舊闕錄之每卷稱今卷第幾題曰九江
太守戴德撰按九江太守聖也德為信都王太傅
蓋後人誤題
陳氏曰漢信都王太傅戴德延君九江太守戴聖次
君皆受禮扵后蒼謂大小戴禮者也漢初以来迄
扵劉向校定中書諸家所記殆數百篇戴德刪其
煩重為八十五篇聖又刪為四十九篇相傳如此
今小戴四十九篇行扵世而大戴之書所存止此
自隋唐志所載卷數皆與今同而篇第乃自三十
九而下止扵八十一其前闕三十八篇末闕四篇
所存當四十三而扵中又闕第七十二複出一篇
實存四十篇意其闕者即聖所刪邪然哀公問投
壺二篇與今禮記文不異他亦間有同者保傅𫝊
世言賈誼書所從出也今考禮察篇湯武秦定取
舍一則盡出誼疏中反若取誼語勦入其中者公
符篇至錄漢昭帝冠辭則此書殆後人好事者采
獲諸書為之故駁雜不經決非戴德本書也題九
江太守廼戴聖所歴官尤非是
朱子語錄曰大戴禮無頭其篇目缺處皆是元無
非小戴所去取其間多雜偽亦有最好處然多誤
難讀大戴禮本文多錯注尤舛誤或有注或無
注皆不可曉武王諸銘有直做得巧了切題者如
鑑銘是也亦有絶不可曉者想他古人只是述戒
懼之意而隨所在寫記以自警省耳不似今人為
此銘便要就此物上說得親切其間亦有切題者
如湯盤銘之類至扵武王盥盤銘則又切似个船
想只是因水起意然恐亦有錯雜處大戴禮冗
雜其好處已被小戴採摘来做禮記了然尚有零
碎好處在淳問大戴保傅篇多與賈誼策同如
何曰保傅中說秦無道之暴此等語必非古書乃
後人採賈誼策為之亦有孝昭冠詞
周氏西麓涉筆曰大戴禮公冠篇載漢昭帝冠辭
及郊天祀地迎日三辭皆典馴簡樸有史佚祭公
風味班固徒取麟馬以下夜祠諸篇文詞峭美者
入禮樂志此皆不錄可恨也
三禮義宗三十卷
崇文總目梁眀威將軍崔靈恩撰其書合周禮儀禮
二戴之學敷述貫穿該悉其義合一百五十六篇推
衍閎深有名前世云
鼂氏曰靈恩武城人少篤學尤精禮傳仕魏歸梁
為博士甚拙樸及觧析經理盡極精致正始之後
不尚經術咸事虚談公卿士大夫蓋取文具而已
而靈恩經眀行修製義宗詩易春秋百餘卷終桂
州刺史此書在唐一百五十篇今存者一百二十
七篇凡兩戴王鄭異同皆援引古誼商略其可否
為禮學之最
陳氏曰凡一百四十九條其說推本三禮參取諸
儒之論博而覈矣本傳四十七卷中興書目一百
五十六篇皆與今卷篇數不同書目又云慶歴中
高陽許聞誨為之序家本亦無此序也
禮略十卷
崇文總目唐亰兆府櫟陽尉杜蕭撰採古經義下逮
當世概舉沿革附禮見文以其言約旨詳故自題略
云
禮粹二十卷
崇文總目唐寧州參軍張頻纂凡一百三十五條直
鈔崔氏義宗之說無他異聞
喪禮極義一卷
崇文總目唐商价集雜序先儒五服輕重之論然首
末不倫
三禮圖二十卷
鼂氏曰聶崇義周世宗時被旨纂集以鄭康成阮
諶等六家圖刊定皇朝建隆二年奏之賜紫綬犀
帶奬其志學竇儀為之序有云周世宗暨今皇帝
恢堯舜之典則總夏商之禮文命崇義著此書不
以世代遷改有所抑揚近古云
陳氏曰蓋用舊圖本六參定故題集注詔國學圖
扵先聖殿後北軒之屋壁至道中改作扵論堂之
上以牋代壁判監李至為之記吾鄉郡庠安定胡
先生所創論堂繢三禮圖當是依倣亰監今堂壊
不存矣
編禮
鼂氏曰皇朝吕大臨編三卷以士喪禮為本取三
禮附之自始死至祥練各以類分其施扵後學者
甚惠尚恨所編者五禮中凶禮而已
禮象十五卷
陳氏曰陸佃撰以改舊圖之失其尊爵彛舟皆取
公卿家及祕府所藏古遺噐與聶圖大異戴岷隐
分教吾鄉作閣齋館池上畫此圖扵壁而以禮象
名閣與論堂禮圖相嫓云
太常禮書一百五十卷
鼂氏曰皇朝陳祥道用之撰祥道元祐初以左宣
義郎仕太常博士觧禮之名物且繪其象甚精博
朝廷聞之給札繕寫奏御今世傳止五十卷予愛
之而恨其闕少得是本扵叙州通判盧彭年家其
象且以五采飾之扵是始見其全書云
陳氏曰論辯詳博間以繪畫扵唐代諸儒之論近
世聶崇義之圖或正其失或補其闕元祐中表上
之
丁丑三禮辯
中興藝文志李心傳撰以儀禮之說與鄭氏辨者八
十四周禮之說與鄭氏辯者二百二十六皆有据大
戴之書疑者三十小戴之書疑者一百九十八鄭氏
之注疑者三百七十五亦各辯其所以而詳識之
夾漈鄉飲禮七卷
陳氏曰鄭樵撰計七卷
喪服加減
崇文總目凡一卷不著撰人名氏雜記服制增損文
無倫次
周公諡法一卷
崇文總目不著撰人名氏諡法始扵周學者錄之因
託以名篇
鼂氏曰其序曰維周公旦太公望聞嗣王發建功
扵牧野及終將葬乃制諡計一百九十餘條七諡
隋志附論語類中今遷扵此
春秋諡法一卷
崇文總目不著撰人名氏其法差多扵周公諡法
鼂氏曰與周公諡法相類而小有異同
文獻通考卷一百八十一
