文獻通考卷三百二十七
鄱陽馬端臨貴與著
四裔考四
扶桑
扶桑國者齊永元元年其國有沙門慧深來至荆州說
云扶桑在大漢國東二萬餘里地在中國之東其土多
扶桑木故以為名扶桑葉似桐初生如笋國人食之實
如梨而赤績其皮為布以為衣亦以為錦作板屋無城
郭有文字以扶桑皮為紙無兵甲不攻戰其國法有南
北獄若有犯輕罪者入南獄罪重者入北獄有赦則放
南獄不赦北獄在北獄者男女相配生男八歲為奴生
女九歲為婢犯罪之身至死不出貴人有罪國人大會
坐罪人於坑對之宴飲分訣若死别焉以灰繞之其一
重則一身屏退二重則身及子孫三重者則及七世名
國王為乙祁貴人第一者為對盧第二者為小對盧第
三者為納咄沙國王行有鼓角導從其衣色隨年改易
甲乙年青丙丁年赤戊巳年黃庚辛年白壬癸年黑有
牛角長以角載物至勝二十斛有馬車牛車鹿車國人
飬鹿如中國畜牛以乳為酪有赤梨經年不壊多蒲桃
其地無鐡有銅不貴金銀市無租估其婚法則壻往女
家門外作屋晨夕灑掃經年而女不悦即驅之相悦乃
成婚婚禮大抵與中國同親喪七日不食祖父母喪五
日不食兄弟伯叔姑姊妹三日不食設坐神像朝夕拜
奠不制縗絰嗣王立三年不親國事其俗舊無佛法宋
大明二年罽賓國嘗有比邱五人游行其國流通佛法
經像教令出家風俗遂改
女國
女國慧深云在扶桑東千里其人容貌端正色甚潔白
身體有毛髮長委地至二三月競入水則姙娠六七月
産子女人胷前無乳項後生毛根白毛中有汁乳子百
日能行三四年則成人矣見人驚避偏畏丈夫食鹹草
葉似邪蒿而氣香味鹹梁武帝天監六年有晉安人渡
海為風所飄至一島登岸有人居女則如中國人而言
語不可曉男則人身而狗頭其聲如犬吠其食有小豆
其衣如布築土為墻其形圜其戶如竇
文身
文身梁時聞焉在倭國東北七千餘里人體有文如獸
其額上有三文文大直者貴文小曲者賤土俗歡樂物
豊而賤行客不齎糧有屋宇無城郭國王所居飾以金
銀珍麗繞屋為塹廣一丈實以水銀雨則流於水銀之
上市用珍寶
大漢
大漢梁時聞焉在文身國東五千餘里無兵戈不攻戰
風俗並與文身國同而言語異
侏儒國
侏儒國人長四尺又南有黑齒國祼國去倭四千餘里
船行可一年至又西南萬里有海人身黑眼白祼而醜
其肉美行者或射而食之
長人國
長人國在新羅之東人類長三丈鋸牙鉤爪黑毛覆身
不火食噬禽獸或摶人以食得婦人以治衣服其國連
山數千里有峽固以鐡闔號關門新羅常屯弩士數千
守之
琉球
琉球國居海島在泉州之東有島曰彭湖煙火相望水
行五日而至土多山洞其王姓歡斯氏名渴剌兜不知
其由来有國世數也彼土人呼之為可老羊妻曰多拔
茶所居曰波羅檀洞塹柵三重環以流水樹棘為藩王
所居舍其大一十六間雕刻禽獸多鬭鏤樹似橘而葉
密條纖如髮之下垂國有四五帥統諸洞洞有小王往
往有村村有鳥了帥並以善戰者為之自相樹立主一
村之事男女皆以白紵繩纏髮從項後盤繞至額其男
子用鳥羽為冠装以珠貝飾以赤毛形製不同婦人以
羅紋白布為帽其形方正織鬭鏤皮并雜毛以為衣製
裁不一綴毛垂螺為飾雜色相間下垂小貝其聲如珮
綴璫施釧懸珠於頸織籐為笠飾以毛羽有刀矟弓箭
劍鈹之屬其處少鐡刀皆薄小多以骨角輔助之編紵
為甲或用熊豹皮王乘木獸令左右輿之而導從不過
十數人小王乘機鏤為獸形國人好相攻擊人皆驍健
善走難死耐創諸洞各為部隊不相救助兩軍相當勇
者三五人出前跳噪交言相罵因相擊射如其不勝一
軍皆走遣人致謝即共和解收取鬭死者聚食之仍以
髑髏將向王所王則賜之以冠便為隊帥無賦斂有事
則均税用刑亦無常凖皆臨事科決犯罪皆斷於鳥了
帥不伏則上請於王王令臣下共議定之獄無枷鏁唯
用繩縳決死刑以鐡錐大如筯長尺餘鑽頂殺之輕罪
用杖俗無文字望月虧盈以紀時節草木榮枯以為年
歲人深目長鼻類於胡亦有小慧無君臣上下之節拜
伏之禮父子同床而寝男子拔去髭鬚身上有毛處皆
除去婦人以墨黥手為蟲蛇之文嫁以酒肴珠貝為聘
或男女相悦便相匹偶婦人産乳必食子衣産後以火
自灸令汗出五日便平復以木槽中暴海水為鹽木汁
為酢米麴為酒其味甚薄食皆用手遇得異味先進尊
者凡有宴會執酒者必得呼名而後飲上王酒者亦呼
王名後銜杯共飲頗同突厥歌呼蹋蹄一人唱衆皆和
音頗哀怨扶女子上膊搖手而舞其死者氣將絶轝至
庭前親賓哭泣相弔浴其尸以布帛纏縛之裹以葦席
襯土而殯上不起墳子為父者數月不食肉其南境風
俗小異人有死者邑里共食之有熊豺狼尤多猪雞無
羊牛驢馬厥田良沃先以火燒而引水灌持一插以石
為刃長尺餘闊數寸而墾之宜稻梁禾黍麻豆赤豆胡
黑豆等木有楓栝松楩楠枌梓竹籐果藥同於江表風
土氣候與嶺南相類俗事山海之神祭以殽酒戰鬭殺
人便將所殺人祭其神或依茂樹起小屋或懸髑髏於
樹上以箭射之或累石繫幡以為神主王之所居壁下
多聚髑髏以為佳人間門戶上必安獸頭骨角隋大業
元年海師何蠻等云每春秋二時天清風静東望依稀
似有煙霧之氣亦不知幾千里焬帝令羽騎尉朱寬入
海求訪異俗得河蠻言遂與蠻俱往同到琉球國言語
不通掠一人而反明年令寬慰撫之不從寬取其布甲
而歸時倭國使來朝見之曰此夷邪久國人所用帝遣
虎賁郎將陳稜等率兵自義安浮至高華嶼又東行二
日至□鼊嶼又一日便至琉球不從稜擊走之進至其
都焚其宫室虜其男女數千人載軍實而還自爾遂絶
(義安潮陽部也)旁有毗舍耶國語言不通袒祼盱睢殆非人類
宋淳熙間其國之酋豪嘗率數百軰猝至泉之水澳圍
頭等村多所殺掠喜鐡噐及匙筯人閉戶則免但取其
門環而去擲以匙筯則俯拾之可緩數步官軍擒捕見
鐡騎則競剜其甲遂駢首就僇臨敵用鏢鏢以䋲十餘
丈為操縱蓋愛其鐡不忍棄不駕舟楫惟以竹筏從事
可摺疊如屏風急則羣舁之浮水而逃
女真
女真蓋古肅慎氏世居混同江之東長白山鴨淥水之
源南鄰高麗北接室韋西界渤海鐵甸東瀕海後漢謂
之挹婁元魏謂之勿吉隋唐謂之靺鞨隋開皇時曾入
貢其族分六部有黑水部即今女真其水掬之則色微
黑目為混同江江甚深然纔闊百步唐貞觀中靺鞨來
朝太宗問其風俗因言及女真之事自是中國始聞其
名契丹目之曰慮真地多山林俗勇悍善射獸多野猪
野牛驢之類出行以牛䭾物遇雨將生牛革以禦之所
居以樺皮為屋地多良馬常至中國貿易唐開元中其
長來朝拜為勃利州刺史遂置黑水部以部長為都督
朝廷為置長史監之訖唐世貢不絶五代時始稱女真
後避契丹主宗真諱更為女直俗訛為女質安巴堅吞
北方三十六蕃此其一也安巴堅慮其為患誘遷豪右
數千家於遼陽南而著籍焉分其勢使不得與本國相
通謂之哈斯罕哈斯罕者女真也又曰黃頭女真自咸
州東北分界入宫口至束沬江中間所居者以隸咸州
兵馬司與其國往来無禁謂之輝發輝𤼵者非熟女真亦
非生女真也自束沬江之北寧江之東地方千餘里戶
十餘萬無大君長亦無國名散居山谷間自推豪俠為
君長小者千戶大者數千則謂之生女真僻處契丹東
北隅宋建隆二年遣使温都爾來三年遣使濟古爾入
朝貢方物四年八月遣使貢馬因詔真州曰沙門島人
戶等地居海嶠歲有常租而女真遠涉鯨波多輸駿足
當風濤之利涉假舟檝以為勞言念辛勤所宜蠲復自
今特免逐年夏秋租賦麴錢及顔料雜物州縣差役止
令多置舟檝濟渡女真馬往來其在船棧木自前抽納
今後給與主駕人力乾德二年又來朝貢開寶二年首
領錫沙哩并姪阿里哈首領馬薩結并妻美楞並遣使
獻馬及貂皮三年遣使朝貢并齎定安國王烈萬華表
以聞五年馬薩結并首領濟古爾來貢馬是年來寇白
沙寨掠官馬五匹民一百二十八口於是詔止其貢馬
者不令還是夏首領渤海郡三人入貢嘉其效順之
意先留貢馬女真悉令放還俄又首領吉逹布來貢
馬又有鐵利王子五戶并母及子弟連沒六温迪門
沒勿羅附其使貢馬布腽肭臍紫青貂鼠皮太平興
國六年又來朝貢雍熙四年契丹以書招之首領遣
國人阿納爾持其書至登州以聞詔嘉答之淳化二
年首領伊勒希等上言契丹去海岸四百里置三柵
柵置兵三千絶其貢獻之路故泛海入朝求𤼵兵與
三十首領共平三柵若得師期即先赴本國聚兵以
俟太宗但降詔撫諭而不為發兵是冬以渤海不通
朝貢詔女真攻之凡獲一級以絹五匹為賞先是契
丹伐女真女真衆裁萬人而弓矢精勁又有灰城以
水淋之為堅冰不可上距城三百里燔其積聚設伏
於山林間契丹既不能攻城野無所取遂引騎去大
為山林之兵掩襲殺戮大中祥符三年契丹征高麗
道由女真女真復與高麗合兵拒之契丹大喪師而
還其年國人有為海風飄船至登州者詔給資糧遣
歸七年將軍大千機隨高麗使入貢館餼宴賜之禮
並與高麗使同八年復有使隨高麗使至天禧三年
首領蘇布特復至自言在道淹久所貢馬皆死詔給
賜其直女真外又有五國曰圖埒曰佛寧曰温都曰
博和哩曰約尼皆與女真接境自天聖後役屬契丹
不復入貢世襲節度使兄弟相傳又云其主本新羅
人號完顔氏猶漢言王也女真服其練事以首領推
之其先自堪布以下班班可紀堪布生烏嚕烏嚕生
巴哈巴哈生綏赫綏赫生舒嚕舒嚕生烏古鼐烏古
鼐三子伯曰和哩布叔曰頗拉淑季曰英格英格聚
族帳最多謂之英格太師能用其人遂稱強諸部賦
斂調發刻箭為號事急者三刻之官之尊者以九曜
二十八宿為名職皆曰貝勒自五戶推而上之至萬
戶皆自統兵緩則射獵宗室謂之郎君事無大小皆
總之雖卿相亦拜馬前而不為禮役使如奴隸凡用
兵以戈為前行號硬軍刀棓自副弓矢在後弓力不
過七斗箭鏃至六七寸形如鑿入不可出非五十步
不射其人十五百皆有長伍長擊柝十長執旗百長
挾鼓千人將則旗幟金鼔悉備伍長戰死四人皆斬
十長死伍長皆斬百長死十長皆斬將自執旗其下
視所向無尊卑皆自馭馬粟粥燔肉為食上下無異
品有大事適野環坐畫灰而議自卑者始議畢不聞
人聲將軍發大會而飲使人獻策主帥擇而聽焉合
者則為特將任其事師還又大會問有功者賞之金
帛先舉以示衆衆以為少則增之守一州者許專決
僚屬其有官者將決坐之廡間賜以酒尊者杖於堂
上已決事如故和哩布四子長曰烏雅舒次曰阿固
達次曰烏奇邁次曰舍音又言阿固達為英格之子
英格陰懷貳心契丹主洪基時識者知其必為東方
患又恃功抑服旁近部族或誣以叛亡而取之多持
金珠駔駿歲時遺賂契丹用事臣如是十餘年終洪
基朝未有以發也建中靖國元年英格死阿固達立
先是女真歲以北珠貂革名馬良犬及俊鷹海東青
貢於契丹海東青者小而健能擒天鵝爪白者尤以
為異出於五國之東契丹酷愛之然不能自致女真
之東北與五國鄰每歲大寒契丹必遣使來趣𤼵甲
馬數百入五國界即巢穴取之往往爭戰而得國人
厭苦及契丹主延禧嗣位責貢尤苛至遣鷹坊子千
輩越長白山羅取歲甚一歲女真不勝其擾又並邊
諸帥東京留守黃龍尹每到官各邀禮物無藝極於
是諸部皆有叛意延禧天慶二年釣魚於混同江凡
生女真在千里内者以故事皆來會酒酣使諸人歌
舞為樂阿固達獨端立直視辭以不能諭之再三訖
不聽延禧欲以事誅之樞密使蕭奉先諫乃止四年
八月阿固達遂叛用同族尼堪烏舍為謀主尼楚赫
伊里羅索棟摩等為將帥敗高仙夀蕭嗣先等軍五
年延禧親征大敗又敗高仙夀軍陷寧江州又破蕭
嗣先軍於白江走張琳吳庸破武朝彥於徠流河女
真之起率皆騎兵刻小木牌繫人馬為號每五十人
為一隊前二十人被重甲持戈矛後三十人輕甲操
弓矢每遇敵則兩人躍馬而出觀陣虚實然後四面
結隊馳擊百步之外弓矢齊發勝則整陣緩追敗則
復聚而不散其分合出入應變周旋人自為戰及延
禧親征女真甚懼繼聞契丹下詔有剪除之語阿固
達聚衆以刀刲面仰天而哭曰吾與汝輩起兵苦契
丹之暴欲立國耳今乃欲盡行剪除非人人效死恐
不能當不如殺我一族而降可轉禍為福諸人羅拜
曰事已然願盡死以是戰無不勝高永昌以渤海叛
契丹阿固達初援之敗張琳奪瀋州已而復相攻斬
永昌八年正月大敗耶律淳軍於徽州破乾顯等州
而歸是年秋盡得遼東長春兩路始用鐵州降人楊
朴策稱皇帝建元天輔以旻為名改國號大金以其
國産金故也追尊堪布以下皆為帝政和七年朝廷
聞女真得遼河地密遣使尋買馬舊好女真以報書
方物同至又遣使詣契丹邀十事欲號大金國大聖
大明皇帝玉輅衮冕玉寳以弟兄通問歲分南宋賜
幣之半割遼東長春兩路延禧會羣臣議即備冕旒
冊寳冊為東懷皇帝楊朴謂儀物不全用天子之制
却其使和議遂絶宣和二年童貫議欲倚之以復燕
詔趙良嗣等往聘約夾攻契丹取燕雲阿固達許諾
遂議歲幣如契丹舊數四年正月取中京至古北口
延禧奔雲中麯夾山金兵至雲中留守蕭扎拉出降
乃急追延禧盡陷朔應諸州阿固達自其國提兵來
遣使於我帝待之甚厚禮過遼使數倍命趙良嗣等
報聘金以中間訊問斷絶責言但許燕薊六州十二
月分三道入燕時契丹燕王淳自立於燕已死其妻
蕭后遣使奉表稱臣而固守阿固達至居庸關契丹
棄關走馬擴從軍行阿固達謂曰契丹疆土我得十
九矣止燕京數州之地留與汝家我以大軍三面掩
之令汝家俯拾猶不能取我初聞南軍到盧溝已有
入燕者我心亦喜縱令汝家取之我亦將斂軍歸國
近乃聞劉延慶一夕燒營而遁何至此耶似此喪師
有何誅罰擴云兵折將死將折兵死延慶果敗雖貴
亦誅阿固達曰若不行法何以使人汝觀我家用兵
有走者否明日抵燕城蕭后已出奔宰相左企弓等
迎降阿固達遣擴歸獻捷童貫既不能下燕懼獲罪
密令趙良嗣禱金人圖之良嗣至燕金雖許六州而
欲自取其租賦良嗣曰租賦隨地豈有與其地而不
與税者尼堪曰燕自我得之賦當歸我若不見與請
速追涿易之師母留吾疆良嗣又往議至於再竟於
契丹歲幣外增一百萬緡而求西京五年四月童貫
蔡攸入燕燕之子女玉帛職官富室皆席卷而東所
得空城而已阿固達由雲中西巡且以朔武蔚三州
歸我未幾病卒尼堪斡里雅布遥尊烏奇邁為帝更
名晟改元天會諡阿固達曰大聖武元皇帝廟號太
祖六年正月遣使告登位時朝廷納平州張覺金人已
怨及譚稹代童貫宣撫又不與所許粟愈益怒復取蔚
州及飛狐靈邱兩縣絶山後交割之議銳欲敗盟朝廷
亟罷稹復用童貫使馬擴辛興宗使尼堪軍至雲中尼
堪東歸烏舍攝元帥欲使擴庭參擴不可乃不果見及
還貫問所見擴曰金訓習漢兵增飛狐之戍數指言張
覺事邀索官民甚峻其心包藏叵測當速營邊備是歲
延禧自夾山領兵出武州烏舍與戰擒之遂滅契丹惟
達實林牙與延禧之子梁王入於漠北七年五月來告
捷假歲幣中金帛二十萬詔遣許亢宗賀烏奇邁登位
至徠流河所居館宴悉用契丹舊禮綵山倡樂尋橦角
觝鬭雞擊鞠與中國不殊其國初無城郭四顧莽然民
皆茇舍以居至是方營大屋數千間日役萬人規模稍
宏侈矣九月河東奏尼堪還雲中經略南下詔童貫再
行貫又遣馬擴往使令且交蔚應州及飛狐靈邱及境
尼堪嚴軍以待止得吏卒三人從仍趣庭參首議山後
事尼堪曰山後疆土初為大聖皇帝與趙皇跨海交好
各立誓書萬世無斁不謂授地未畢貴朝先違約信今
當略辨是非時尼堪為伊都輩所怵謂南朝可圖仍不
必以衆因糧就兵可也又隆德府義勝軍易州常勝軍
多叛降之得中國虚實欲決意南下十二月取朔武忻
代四州遂圍太原靖康元年正月圍京師遣使約割太
原中山河間三鎮之地以親王宰相為質須金帛以千
萬計二月退師十一月乙酉復犯京師丙辰京城陷二
年三月立張邦昌為帝二帝三宫北狩五月高宗即位
於南京十二月幸維揚尼堪諸酋分道入寇二年山東
陜西相繼陷沒四年立劉豫為皇帝以舊河為界七年
廢豫九年歸我陜西河南故地講和十月背盟南下復
取陜西河南晟死亶立亶被弑亮立亮被弑雍立雍死
璟立璟死允濟立允濟被弑珣立珣死守緒立自晟至
守緒凡八世而亡其事迹具見國史以其既據有中原
故事迹不入四裔之錄云
定安
定安國本馬韓之種為契丹所攻破其酋帥糾合餘衆
保於西鄙建國改元自稱定安國宋開寶三年其國王
烈萬華因女眞遣使入朝乃附表貢獻方物太平興國
中太宗方經營遠略討擊不庭因降詔其國令張掎角
之勢其國亦怨寇讎侵侮不已聞中國方用兵北討欲
依王師以攄宿忿得詔大喜六年冬會女眞遣使朝貢
路由本國乃託其使附表來上云定安國王臣烏元明
言臣本以高麗舊壤渤海遺黎保據方隅涉歴星紀仰
覆露鴻均之德被漸漬無外之澤各得其所以遂物性
而頃歲契丹恃其強暴入寇境土攻破城寨俘掠人民
臣祖考守節不降與衆避地僅存生聚以迄於今而又
夫餘府昨背契丹並歸本國災禍將至無大於此所宜
受天朝之密畫率勝兵而助討必欲報敵不敢違命臣
元明誠懇誠願頓首頓首其末題云元興六年十月日
定安國王臣烏元明表上聖皇帝殿前上答以詔書令
其𤼵兵協力同伐契丹以詔付女眞使令齎以賜之端
拱二年其王子因女眞使附獻馬鵰羽鳴鏑淳化二年
其王子大元因女眞使上表其後不復至
文獻通考卷三百二十七
