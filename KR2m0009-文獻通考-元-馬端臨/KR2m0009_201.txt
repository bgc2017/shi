文獻通考卷二百一
鄱陽馬端臨貴與著
經籍考二十八
史(故事各門總)(故事)
隋經籍志曰古者朝廷之政發號施令百司奉之藏
於官府各修其職守而弗忘春秋傳曰吾視諸故府
則其事也周官御史掌治朝之法太史掌萬民之約
契與質劑以逆邦國之治然則百司庶府各藏其事
太史之職又總而掌之漢時蕭何定律令張蒼制章
程叔孫通定儀法條流派别制度漸廣晉初甲令已
下至九百餘卷晉武帝命車騎將軍賈充博引羣儒
刪采其要增律十篇其餘不足經遠者為法令施行
制度者為令品式章程者為故事各還其官府縉紳
之士撰而錄之遂成篇卷然亦隋代遺失今據其見
存謂之舊事篇
宋三朝藝文志曰西漢有掌故之吏以主故事則名
之所起不其遠乎魏相為丞相務在奉行故事孔光
領樞機亦守法度修故事耳然則師古之學當世之
要務隋唐載故事數十家皆臺閣府署舊制及諸遺
風曩跡之事今所存惟二三書又取後之纂類附近
者著之
隋志二十五部四百四卷
唐志十七家四十三部四百九十六卷(失名姓二十五家裴矩以下不)
(著錄十六家九十卷)
宋三朝志十六部八十六卷
宋兩朝志六部六十三卷
宋四朝志六十四部九百二十卷
宋中興志一百七十家一百八十九部一千九百九卷
右故事
隋經籍志曰古之仕者名書於所臣之策各有分職
以相統治周官冡宰掌建邦之六典而御史數凡從
政者然則冡宰總六卿之屬以治其政御史掌其在
位名數先後之次焉今漢書百官表列衆職之事記
在位之次蓋亦古之制也漢末王隆應劭等以百官
表不具乃作漢官解詁漢官儀等書是後相因正史
表志無復百僚在官之名矣縉紳之徒或取官曹名
品之書撰而錄之别行於世宋齊已後其書益繁而
篇卷零疊易為亡散又多𤨏細不足可紀故刪其見
存可觀者編為職官篇
隋志二十七部三百三十六卷(通計亡書三十六部四百三十三卷)
唐志十九家二十六部二百六十二卷(失姓名十家六典以下不著錄)
(二十九家二百八十卷)
宋三朝志三十四部二百一十三卷
宋兩朝志八部三十二卷
宋四朝志十二部一百三十二卷
宋中興志三十六家四十二部四百一十三卷
右職官
隋經籍志曰刑法者先王所以懲罪惡齊不軌者也
書述唐虞之世五刑有服而夏后氏正刑有五科條
三千周官司寇掌三典以刑邦國司刑掌五刑之法
麗萬民之罪太史又以典法逆於邦國内史執國法
以考政事春秋傳曰在九刑不忘然則刑書之作久
矣蓋藏於官府懼人之知爭端而輕於犯及其末也
肆情越法刑罰僭濫至秦重之以苛虐先王之正刑
滅矣漢初蕭何定律九章其後漸更增益令甲巳下
盈溢架藏晉初賈充杜預刪而定之有律有令有故
事梁時又取故事之宜於時者為梁科後齊武帝時
又於麟趾殿刪正刑典謂之麟趾格後周太祖又命
蘇綽撰大統式隋則律令格式並行自律以下世有
改作事在刑法志漢律久亡故事駁議又多零失今
錄其見存可觀者編為刑法篇
唐志二十八家六十一部一千四卷(失姓名九家自開元新格以下不著)
(錄十三家三百二十三卷)
宋三朝志四十三部六百九十四卷
宋兩朝志三十四部三百七十七卷
宋四朝志一百一十二部一萬七千三百卷
宋中興志八十七家九十四部三千九百三十卷
右刑法
隋經籍志曰昔者先王之化民也以五方土地風氣
所生剛柔輕重飲食衣服各有其性不可遷變是故
疆理天下物其土宜知其利害逹其志而通其欲齊
其政而修其教故曰廣谷大川異制人居其間異俗
書錄禹别九州定其山川分其圻界條其物産辨其
貢賦斯之謂也周則夏官司險掌建九州之圖周知
山林川澤之阻逹其道路地官誦訓掌方志以詔觀
事以知地俗春官保章以星土辨九州之地所封之
域以觀妖祥秋官職方掌天下之圖地辨四夷八蠻
九貉五戎六狄之人與其財用九榖六畜之數周知
利害辨九州之國使同其貫司徒掌邦之土地之圖
與其人民之教以佐王擾邦國周知九州之域廣輪
之數辨其山林川澤邱陵墳衍原隰之名物及土會
之法然則其事分在衆職而冡宰掌建邦之六典實
總其事太史以典逆冡宰之治其書蓋亦總為史官
之職漢初蕭何得秦圖書故知天下要害後又得山
海經相傳以為夏禹所記武帝時計書既上太史郡
國地志固亦在焉而史遷所記但述河渠而已其後
劉向略言地域丞相張禹使屬朱貢條記風俗班固
因之作地理志其州國郡縣山川夷險時俗之異經
星之分風氣所生區域之廣戶口之數各有攸叙與
古禹貢周官所記相埒是後載筆之士管窺末學不
能及遠但記州郡之名而已晉世摯虞依禹貢周官
作畿服經其州郡及縣分野封略事業國邑山陵水
泉鄉亭道里土田民物風俗先賢舊好靡不具悉凡
一百七十卷今亡而學者因其經歴並有紀載然不
能成一家之體齊時陸澄聚一百六十家之說依其
前後遠近編而為部謂之地理書任昉又增陸澄之
書八十四家謂之地記陳時顧野王抄撰衆家之言
作輿地志隋大業中普詔天下諸郡條其風俗物産
地圖上於尚書故隋代有諸郡物産土俗記一百五
十一卷區宇圖志一百二十九卷諸州圖經集一百
卷其餘記注甚衆今任陸二家所記之内而又别行
者各錄在其書之上自餘次之於下以備地理之記
焉
隋志一百三十九部一千四百三十二卷(通計亡書合一百四十部)
(一千四百二十四卷)
唐志六十三家一百六部一千二百九十二卷(失姓名三十一)
(家李播以下不著錄五十三家九百八十九卷)
宋三朝志九十五部二千三百二十九卷
宋兩朝志二十八部一百八十三卷
宋四朝志四十二部六百七十七卷
宋中興志三百二十二家三百三十六部三千四百七
十一卷
右地理
宋中興藝文志前史時令皆入子部農家類惟中興
館閣書目别為一類列之史部以諸家之所載不專
為農事故也今從之凡十七家十八部一百九十九
卷
右時令
隋經籍志曰氏姓之書其所由來遠矣書稱别生分
類傳曰天子建德因生以賜姓周家小史定系世辨
昭穆則亦史之職也秦兼天下剗除舊跡公侯子孫
失其本系漢初得世本叙黃帝以來祖世所出而漢
又有帝王年譜後漢有鄧氏官譜晉世摯虞作族姓
昭穆記十卷齊梁之間其書轉廣後魏遷洛有八氏
十姓咸出帝族又有三十六族則諸國之從魏者九
十二姓世為部落大人者並為河南洛陽人其中國
士人則第其門閥有四海大姓郡姓州姓縣姓及周
太祖入關諸姓子孫有功者並令為其宗長仍撰譜
錄紀其所承又以關内諸州為其本望其鄧氏官譜
及族姓昭穆記晉亂已亡自餘亦多遺失今錄其見
存者以為譜系篇
隋志四十一部三百六十卷(通計亡書合五十三部一千二百八十卷)
唐志十七家三十九部一千六百一十七卷
宋三朝志五十三部一百五十四卷
宋兩朝志九部六十二卷
宋四朝志十六部七十九卷
宋中興志五十三家五十九部二百二十三卷
右譜系
隋經籍志曰古者史官既司典籍蓋有目錄以為綱
紀體制湮滅不可復知孔子刪書别為之序各陳作
者所由韓毛二詩亦皆相類漢時劉向别錄劉歆七
略剖析條流各有其部推尋事跡疑即古之制也自
是之後不能辨其流别但記書名而已博覽之士疾
其渾漫故王儉作七志阮孝緒作七錄並皆别行大
體雖凖向歆而遠不逮矣其先代目錄亦多散亡今
總其見存編為目錄篇
隋志三十部二百一十四卷
唐志十九家二十二部四百六卷(失姓名二家毋□以下不著錄十二家一)
(百五十四卷)
宋三朝志目錄十六部一百四十一卷
宋兩朝志十一部九十二卷
宋四朝志六部三十卷
宋中興志四十六家五十一部五百二十一卷
右目錄
貞觀政要十卷
鼂氏曰唐吳兢撰以唐之極治貞觀為最故采時
政之可備勸戒者上之於朝凡四十篇
陳氏曰前題衛尉少卿兼修國史按新舊書列傳
兢未嘗為此官而書亦不記歲月但其首稱良相
傳中安陽公中書令河東公亦未詳為何人館閣
書目云神龍中所進當考
翰林盛事一卷
陳氏曰唐剡尉常山張著處晦撰記儒人盛事自
武德中迄於天寳首載張文成七登科者即著之
祖也
衣冠盛事一卷
陳氏曰唐武功蘇特撰
太和辯謗略三卷
鼂氏曰唐李德裕撰先是唐次錄周秦迄隋忠賢
罹讒謗事德宗覽之不悅後憲宗以為善命令狐
楚等廣之成十卷太和中文盛上之
陳氏曰李德裕以令狐楚所著刪其繁蕪益以唐
事裁成三卷集賢裴潾為之序元和書今不存邯
鄲書目亦止有前五卷
秦傳玉璽譜一卷
陳氏曰題博陵崔逄修協律郎嚴士元重修河東
少尹魏德謨潤色
國璽傳一卷傳國璽記一卷
陳氏曰傳無名氏所記止唐肅宗記稱嚴士元與
前大同小異
玉璽雜記一卷
陳氏曰徐景撰乾元元年七月記唐志有徐景玉
璽正錄即此書也
楚寶傳一卷
陳氏曰杜確撰肅宗乾元二年楚州尼眞如獻寶
事
八寶記一卷
陳氏曰無名氏大觀二年
唐文宗朝備問一卷
陳氏曰不著名氏雜錄唐朝典故
通典二百卷
鼂氏曰唐宰相杜佑撰先是劉秩采經史自黃帝
迄天寶末制度沿革廢置論議得失倣周禮六官
法為政典三十五篇房琯稱才過劉向佑以為未
盡因廣之參以新禮為二百篇以食貨選舉職官
禮樂刑法州郡邊防八門分類叙載世推該洽三
十六年成書德宗時上之
續通典二百卷
陳氏曰翰林學士承旨大名宋白太素等撰咸平
三年奉詔四年九月書成起唐至德初迄周顯德
末王欽若言杜佑通典上下數千載為二百卷而
其中四十卷為開元禮今之所載二百餘年亦如
前書卷數時論非其重複
國朝通典二百卷
陳氏曰不著名氏或言魏鶴山所為似方草創未
成書也凡通典會要前書及館閣書目皆列之類
書按通典載古今制度沿革會要專述典故非類
書也
唐會要一百卷
鼂氏曰皇朝王溥撰初唐蘇冕叙高祖至德宗九
朝沿革損益之制大中七年詔崔鉉等撰次德宗
以來事至宣宗大中之年以續冕書溥又采宣宗
以後事共成百卷建隆二年二月奏御詞簡禮備
太祖覽而嘉之詔藏於史閣
陳氏曰按唐志蘇冕會要四十卷續會要四十卷
楊紹復等撰崔鉉監修而會要稱杭州刺史蘇弁
與兄冕續國朝故事為是書弁聚書至二萬卷次
於集賢芸閣
五代會要三十卷
鼂氏曰皇朝王溥等撰采梁至周典故纂次建隆
初上之
三朝國朝會要一百五十卷
鼂氏曰皇朝章得象天聖中被詔以國朝故事因
革制度編次宋綬馮元李淑王舉正王洙同修得
象監總慶歴四年書成上之
六朝國朝會要三百卷
鼂氏曰神宗朝以會要止於慶歴命王珪續之起
於建隆之元迄於熙寧十年通舊書增損成是書
總一十一類八百五十八門其間禮樂政令之大
綱儀物事為之細目有關討論顧無不載文簡事
詳一代之典備矣
節國朝會要十二卷
鼂氏曰皇朝范師道以章得象書繁多節其要以
備檢
續會要三百卷
陳氏曰監修仙井虞允文并甫等上自紹興十年
編修起元豐元年迄靖康之末乾道六年書成
巽岩李氏序略曰徽宗初詔王覿曾肇續編元豐
至元符尋復詔起治平四年止崇寧五年凡四十
年二書皆弗克成政和末有司獨上帝系后妃吉
禮三類總一百一十卷其書則通章得象王珪所
編稍益以熙寧後事而此三類外皆未遑暇運遭
百六史記放絶光堯壽聖太上皇帝甚憫焉紹興
九年詔館職續編三十一年又降趣旨然闕簡破
牘掇落匪易皇帝陛下纂修洪緒敷時繹思更命
宰臣提舉閱再歲乃克成書斷自神宗之初迄於
靖康之末凡六十年總三百卷分二十一類六百
六十六門竊惟五朝大政前書備載類仍舊章鮮
所開創逮神哲徽欽之御世因時適變道與前異
大抵革於熙寧復於元祐旋革於紹聖又復於元
符再革遂臻崇觀政宣之豐豫以及靖康六十年
間業廣事詳方策所記視前倍蓰今兹綴集於零
落散亡之餘十僅得其六七誠不足允符神旨然
科條粗舉部類各分禮樂兵財之大原儒術刑法
之要指取賢歛才之品式設官分職之制度九州
之别合四夷之服叛槩見於斯凡厥討論尚或有
取
容齋洪氏隨筆曰國朝會要自元豐三百卷之後
至崇寧政和間復置局修纂宣和初王黼秉政罷
修書五十八所時會要已進一百十卷餘四百卷
亦成但局中欲節次覬賞故未及上既有是命局
官以謂若朝廷許立限了畢不過三兩月可以投
進而黼務悉矯蔡京所為故一切罷之官吏既散
文書皆為棄物矣建炎三年外舅張淵道為太常
博士時禮寺典籍散佚亡幾而京師未䧟公為宰
相言宜遣官往訪故府取見存圖籍悉輦而來以
備掌故此若緩而甚急者也宰相不能用其後逆
豫竊據鞠為煨燼吁可惜哉
中興會要二百卷
陳氏曰監修晉江梁克家叔子等上乾道六年既
進續會要有旨自建炎元年續修止紹興三十二
年九月成書
國朝會要總類五百八十八卷
陳氏曰李心𫝊所編合三書為一刻於蜀中其板
今在國子監
三朝聖政錄十卷
鼂氏曰皇朝富弼上言乞選官置局將三朝典故
編成一書即命王洙余靖孫復歐陽修編修分别
事類成九十六門
陳氏曰其書初名太平故事凡九十六門每事之
後各釋其意至紹興八年右朝議大夫吕源得舊
卵本刊正增廣名政要釋明策偹上之於朝館閣
書目指政要為寶訓非也
三朝寶訓三十卷
陳氏曰翰林學士李淑等撰天聖五年監修國史
青社王曾奏乞用唐吳兢貞觀政要故事取三朝
聖語政事及臣僚奏對不入正史者别為一書與
國史實錄並行至十年書成詔以寶訓為名其後
進讀於邇英今館閣書目以為二十卷富弼所上
者非也乃政要耳
王氏揮麈錄曰仁宗即位方十歲章獻明肅太后
臨朝章獻素多知謀分命儒臣馮章靖元孫宣公
奭宋宣獻綬等采摭歴代君臣事迹為觀文覽古
一書祖宗故事為三朝寳訓十卷每卷十事又纂
郊祀儀仗為鹵簿書三十卷詔翰林待詔高克明
等繪畫之極為精妙叙事於左令傅母輩日夕侍
上展玩之解釋誘進鏤板於禁中元豐末哲宗以
九歲登極或有以其事啓於宣仁聖烈皇后者亦
命取板摹印倣此為帝學之權輿分錫近臣及館
殿時大父亦預其賜明清家因有之紹興中為秦
伯陽所取
三朝訓鑒圖十卷
陳氏曰學士李淑楊偉等修纂慶歴八年偉初奉
旨檢討三朝事迹乞與淑共編且乞製序皇祐元
年書成頃在莆日有售此書者亟求觀之則已為
好事者所得蓋當時御府刻本也卷為一册凡十
事事為一圖飾以青赤亟命工傳錄凡字大小行
廣狹設色規模一切從其舊斂袵鋪觀如生慶歴
皇祐間目睹聖作明述之盛也按館閣書目載此
書云繪采皆闕至續書目乃云得其全未知果當
時刻本乎抑亦摹𫝊也
按三朝寶訓一書直齋書錄解題以為宰相王曾
奏請編修成於天聖十年凡三十卷揮麈錄以為
章獻命儒臣所修成於天聖初年凡十卷殊不相
脗合然揮麈錄所言禁中刻本且有繪圖則似即
此三朝訓鑒圖十卷之書然直齋以此書為慶歴
皇祐時所修纂則又與揮麈錄所謂仁皇初年傅
母輩侍上展玩之語深不合矣當俟考訂精者質
之
仁宗政要四十卷
鼂氏曰皇朝張唐英撰
仁皇訓典六卷
陳氏曰翰林侍講范祖禹撰元祐八年經筵所上
凡三百十七條大略亦用寶訓體
兩朝寶訓二十卷
陳氏曰禮部郎中長樂林希子中編進用天聖故
事也元豐六年表上
神宗寶訓二十卷
鼂氏曰皇朝林虙撰虙希之姪也剽聞神宗聖政
輙稱記錄分一百門以續五朝寶訓崇寧上於朝
歴代年號并宫殿等名一卷
陳氏曰丞相饒陽李昉明叔在翰苑時所纂
朝制要覽五十卷
陳氏曰屯田郎中宋咸撰此書傳於陸放翁書其
後曰先君會稽公晚歲喜觀間為子弟講論因革
率至夜分會稽公者宰元鈞也其書作於嘉祐中
皆國初故實觀之使人有感焉
景德會計錄六卷
鼂氏曰皇朝丁謂謂之撰謂景德中纂三司戶口
稅賦之入及兵食吏禄之費會計天下每歲出納
贏虧之數書成奏御
陳氏曰謂時為三司使序言歲收兩京十七路帳
籍四萬四百有七日入疾徐事一千五百文移倍
之以李吉甫國計簿賈耽國要圖總其目得四十
列為六卷一戶賦二郡縣三課入四歲用五禄食
六雜記大抵取景德中一年為准
皇祐會計錄六卷
鼂氏曰皇朝田况元鈞撰况兩為三司使謂夏戎
阻命之後增兵比之景德幾一倍加之吏員益繁
經費日侈民力日疲乃約丁謂會計錄以皇祐財
賦所入多於景德而其出又多於所入著成此書
上之庶幾朝廷稽祖宗之舊省浮費以裕斯民云
陳氏曰元鈞倣景德之舊取一歲最中者為准又
為儲運一篇以補其闕
春明退朝錄三卷
陳氏曰龍圖閣學士常山宋敏求次道撰所記多
故實其父宣獻公綬居第在春明坊如鼂氏稱昭
德也
先朝政範一卷
陳氏曰直集賢院徂徠石介守道編進自任將至
悔過凡十二篇
尊號錄一卷
丞相安陸宋庠公序撰大意以為徽號夸詡非古
而我祖宗往往謙遜不居猶願超然遠覽盡屏前
號其愛君以德者歟至神宗遂却不受至於今行
之
輔弼名對四十卷
天禧中前進士劉顔編自漢迄五代為四十門
青社賑濟錄一卷
丞相富文忠公弼青州救荒施行文牘也
元豐問事錄二卷
光禄寺丞李德芻撰德芻邯鄲李淑之子元豐中
為詳定官制檢討文字詔旨所問奏藁錄為此書
官制局紀事一卷
李德芻奉旨編錄置局以來命官等事
中書備對十卷
鼂氏曰皇朝元豐三年畢仲衍承詔編次曰周官
所謂要會者正今日中書所宜有自漢至唐莫知
議此今編成十卷凡一百二十五門附五十八事
李清臣嘗與許將書云備對乃吳正憲公居宰路
以聖問多出意表故令中書掾畢君為之其時預
有畫旨諸司遇取會不許濡滯如此尚歴數年乃
就後多有改革然事亦可槩見也
蔣魏公逸史二十卷
容齋洪氏隨筆曰蔣魏公逸史穎叔所著也多記
當時典章文物之舊有數百册兵火間盡失之其
曾孫芾始捃摭遺藁而成此書將以奏御以其副
上之太史且板行之傳之天下後世既而不果蔣
公在熙寧元祐崇寧時為博聞強識然閱其論述
頗有可議恨不及丞相在日與之言大槩辨訂官
制之訛誤也
吕申公掌記一卷
陳氏曰丞相申國吕公著晦叔撰在相位所記人
材已用未用名姓及事當行已行條目
元祐榮觀集五卷
陳氏曰左朝奉大夫權太學正汪浹撰記元祐六
年視學本末并羣臣所上詩賦頌表之𩔖張舜民
芸叟為之序
泰陵故事二十卷
陳氏曰不著名氏皆叙宣仁臨朝九年中制誥表
章奏議之屬
尊堯錄八卷
陳氏曰延平羅從彦仲素撰從彦師事楊時而李
侗又師從彦所謂南劒三先生也從彦當靖康初
以為本朝之禍起於熙豐不遵祖宗故實故采四
朝事為此錄又李沆宼凖王旦王曾杜衍韓琦范
仲淹富弼司馬光程顥名輔巨儒十人言行附於
其後末有别錄一卷專載司馬光論王安石陳瓘
論蔡京奏疏欲上之朝不果嘉定中太守劉元濟
得其書奏之且為板行
本朝事實三十卷
陳氏曰右承議郎李伋撰雜錄故事不成條貫統
紀
皇朝治迹統𩔖七十三卷
陳氏曰眉山彭百川叔融撰略用袁樞通鑑本末
條例為前集四十卷中興後事為後集三十三卷
皇朝事𩔖樞要二百五十卷
陳氏曰蜀人張和卿編集為一百五十門蓋舉子
答策之具也
長樂財賦志十六卷
陳氏曰知漳州長樂何萬一之撰往在鄞學訪同
官薛師雍子然几案間有書一編大略述三山一
郡財計而累朝詔令申明沿革甚詳其書雖為一
郡設於天下實關通問所從得薛曰外舅陳止齋
修圖經欲以為財賦一門後緣卷帙多不果入因
借錄之書無標目以意命之曰三山財計本末及
來莆田謂鄭寅子敬道之鄭曰家有何一之長樂
財賦志豈此邪復借觀之良是其間亦微有增損
末又有安撫司一卷併抄錄附益為全書
内治聖鑑二十卷
陳氏曰起居舍人兼嘉王府贊讀清江彭龜年子
壽撰取列聖修身齊家教子訓齊宗室防制外戚
宦官&KR0591;御等事以紹熙五年表上之光宗稱善且
曰祖宗家法最善漢唐不及也
高宗聖政草一卷
陳氏曰陸游在隆興初奉詔修高宗聖政草創凡
例多出其手未成而去私篋不敢留藁他日追記
得此錄之而書其後凡二十條
高宗孝宗聖政編要二十卷
陳氏曰高宗聖政五十卷孝宗聖政五十卷乾道
淳熙中所修皆有御製序此二帙書坊抄節以備
舉子應用之儲也
孝宗聖政十二卷
陳氏曰亦書坊抄節比前為稍詳
按孝宗聖政係陳止齋奉詔擬御製序言起初潛
至内禪掇其最凡得六百四十一條為五十卷紹
興三年序
會稽和買事宜七卷
陳氏曰浙東帥番陽洪邁景盧提舉常平三山鄭
湜補之集初承平時預買令下守越者無遠慮凡
一路州縣所不受之數悉受之故越之額特重以
匹計者十四萬六千九百居浙東之半人戶百計
規免皆詭為第五等戶而四等以上戶之害日益
甚於是有為畝頭均科之說者帥鄭丙少嘉憲邱
崈宗卿張詔君卿頗主之由淳熙十一年以後略
施行而議者多以剏科五等戶為不便參政李彦
穎秀叔尚書王希吕仲行先後帥越皆言之而王
畫八事尤力會光廟亦以為貽窮貧之害戶部尚
書葉翥叔羽奏乞先減四萬四千餘匹止以十萬
為額而後均敷詔從之仍令侍從集議皆乞關併
詭挾遂詔邁湜措置既畢以施行次第𩔖成此書
時紹熙元年也
劉忠肅救荒錄五卷
陳氏曰王居仁撰淳熙乙未樞密劉珙共父帥江
東救荒本末嘉定乙亥真景元刻之漕司以配韓
富公青社之編而以劉公行狀諡議附於後
西漢會要七十卷東漢會要四十卷
武學博士清江徐天麟仲祥撰以二史所載漢家
制度典章散於紀傳表者倣唐以來會要體分門
編纂其用力勤矣其言范曄志藁為謝儼蠟以覆
車劉昭因曄遺緒註而補之夫既曰蠟以覆車安
得復有遺緒蓋未考昭之所著實司馬紹統續漢
書志也仲祥乙丑進士世有史學其世父夢莘商
老著北盟會編父得之思叔為左氏國紀兄筠孟
堅作漢官考皆行於世
漢制叢錄三十三卷
袁夢麟應祥撰以二漢所紀典故分門編𩔖凡二
十五門
平陽會四卷
通直郎知平陽縣汪季良子駟撰平陽號難治為
浙東三陽之冠季良治有聲乃以一邑財計自兩
稅而下為二十一篇終於歲會旁通沿革本末大
略偹矣又為外篇五條如砧基副本催科檢放及
書手除科敷之𩔖以為此財用所從出也季良端
明應辰之孫佳士且能吏也得年不永士論惜之
唐昌記二卷
知昌化縣趙希克家撰
錢譜十卷
鼂氏曰右梁顧烜嘗撰錢譜一卷唐張台亦有錢
錄兩卷皇朝紹聖間孝美以兩人所纂舛錯增廣
成十卷分八品云
貨泉錄一卷
鼂氏曰右皇朝陶岳撰記五代諸侯擅改錢幣之
由幽州嶺南福建湖南江南五國
續錢譜十卷
鼂氏曰右皇朝董逌撰逌之祖嘗得古錢百令逌
考次其文譜之以前世帝王世次為序且言梁顧
烜唐封演之譜浸汙蔽固不可用其譜自太昊葛
天氏至堯舜夏商皆有錢幣其穿鑿誕妄至此
泉志十五卷
陳氏曰洪遵景嚴撰記歴代錢寶
浸銅要略一卷
陳氏曰張甲撰稱德興草澤紹聖元年序蓋膽水
浸鐵成銅之始甲參政子公之祖
治金錄一卷
陳氏曰泉司吏所為也
鄭夾漈通志略
莆田鄭樵漁仲撰淳熙間經進自序略曰江淹有
言修史之難無出於志誠以志者憲章之所係非
老於典故者不能為也不比紀傳紀以年包事傳
以事繫年儒學之士皆能為之惟有志難其次莫
如表所以范曄陳壽之徒能為紀傳而不敢作表
志志之大原起於爾雅司馬遷曰書班固曰志蔡
邕曰意華嶠曰典張勃曰錄何法盛曰說餘史並
承班固謂之志皆詳於浮言略於事實不足以盡
爾雅之義臣今總天下之大學術而條其綱目名
之曰略凡二十略百代之憲章學者之能事盡於
此矣其五略漢唐諸儒所得而聞其十五略漢唐
諸儒所不得而聞也曰氏族略六書略七音略天
文略地理略都邑略諡略器服略樂略藝文略校
讎略圖譜金石略災祥略昆蟲草木略凡十五略
出臣胸臆不涉漢唐諸儒議論曰禮略職官略選
舉略刑罰略食貨略凡前五略雖本諸前人之典
亦非諸史之文也
按鄭氏此書名之曰通志其該括甚大卷首序論
譏詆前人高自稱許蓋自以為無復遺憾矣然夷
考其書則氏族六書七音等略考訂詳明議論精
到所謂出臣胸臆非諸儒所得聞者誠是也至於
天文地理器服則失之太簡如古人器服之制度
至詳今止罇罍一二而謂之器服略可乎若禮及
職官選舉刑罰食貨五者則古今經制甚繁沿革
不一故杜岐公通典之書五者居十之八然杜公
生貞元間故其所記述止於唐天寳今通志既自
為一書則天寳而後宋中興以前皆合陸續銓次
如班固漢書續史記武帝以後可也今通志此五
略天寶以前則盡寫通典全文略無增損天寶以
後則竟不復陸續又以通典細注稱為己意附其
旁而亦無所發明(通志此五略中所謂臣按云云低一字寫者皆通典細注耳)
疎略如此乃自謂雖本前人之典而亦非諸史之
文不亦誣乎夾漈譏司馬子長全用舊文間以里
俗采摭未備筆削不遑又譏班孟堅全無學識專
事剽竊自高祖至武帝七世盡竊遷書不以為慚
至其所自為書則不堪檢點如此然則著述豈易
言哉
又按此書刊本元無卷數止是逐略分為一二耳
中興四朝藝文志别史𩔖載通志二百卷其後叙
述云中興初鄭樵采歴代史及他書自三皇迄隋
為書曰通志倣遷固為記傳而改表為譜志為略
則其為書似是節抄刪正歴代之正史如高峻之
小史蘇子由之古史而非此二十略之書也但二
十略序文後言於紀傳即其舊文從而損益制誥
書疏寘之别錄唐書五代史本朝大臣所修非微
臣敢議故紀傳及隋若禮樂刑政務存因革故引
而至唐云則亦略言其作書之意豈彼二百卷者
自為一書亦名之曰通志而於此序附言其意邪
或併二十略共為一書邪當俟續考
右故事
文獻通考卷二百一
