文獻通考卷二百四十三
鄱陽馬端臨貴與著
經籍考七十
集(詩集)
李義山集三卷
陳氏曰唐太學博士李商隠義山撰
詩話王荆公晩年亦喜稱義山詩以為唐人知學
老杜而得其藩籬惟義山一人而已每誦其雪嶺
未歸天外使松州猶駐殿前軍永憶江湖歸白髮
欲回天地入扁舟與池光不受月暮氣欲沉山江
海三年客乾坤百戰場之類雖老杜亡以過也義
山詩合處信有過人若其用事深僻語工而意不
及自是其短世人反以為竒而效之故崑體之弊
適重其失義山夲不至是云詩到義山謂之文章
一厄以其用事僻澁時稱西崑體然荆公晩年亦
或喜之而字字有根蔕如試問火城將策探何如
雲屋聽窗知未愛京師傳谷口但知鄉里勝壺頭
其用事琢句前軰無相犯者
漁隠叢話李義山詩楊大年諸公皆深喜之然淺
近者亦多如華清宫詩云華清恩幸古無倫猶恐
蛾眉不勝人未免被他褒女笑只教天子暫蒙塵
用事失體在當時非所宜言也豈若崔魯華清宫
詩云障掩金雞蓄禍機翠華西拂蜀雲飛珠簾一
閉朝元閣不見人歸見燕歸又云草遮回磴絶鳴
鸞雲樹深深碧殿寒眀月自來還自去更無人倚
玉欄干語意既精深用事亦隠而顯也義山又有
馬嵬詩云如何四紀為天子不及盧家有莫愁渾
河中詩云咸陽原上英雄骨半是君家養馬來如
此等詩庸非淺近乎
温庭筠金筌集七卷外集一卷
鼂氏曰唐温庭筠夲名岐字飛卿宰相彦博之裔
詩賦清麗與李商隠齊名時號温李能逐弦吹之
音為側豔之辭為行塵雜由是累年不第終國子
助教宣宗嘗作詩賜宫人句有金步搖遣場中對
之庭筠對以玉跳脫上喜其敏欲用之而嘗作詩
忤時相令狐綯終廢斥云
張祐詩一卷
鼂氏曰唐張祐字承吉清河人樂高尚客淮南杜
牧為度支使善其詩嘗贈之詩曰何人得似張公
子千首詩輕萬戸侯嘗作淮南詩有人生只合揚
州死禪智山光好墓田之句大中中果終丹陽隠
舍人以為䜟云陳錄凡十卷
許渾丁卯集二卷
鼂氏曰唐許渾字用晦圉師之後大和六年進士
為當塗大平二令以病免起潤州司馬大中三年
為監察御史歴虞部員外睦郢二州刺史嘗分司
於朱方丁卯間自編所著因以為名賀鑄本䟦云
按渾自序集三卷五百篇世傳夲兩卷三百餘篇
求訪二十年得沈氏曾氏夲并取擬元天竺集校
正之共得五百四十四篇予近得渾集完夲五百
篇皆在然止兩卷唐藝文志亦言渾集兩卷鑄稱
三卷者誤也
陳氏曰丁卯者其所居之地有丁卯橋蜀夲又有
拾遺二卷
後村劉氏曰杜牧許渾同時然各為體牧於唐律
中常寓少拗峭以矯時弊渾則不然如荆樹有花
兄弟樂橘林無實子孫忙之類律切麗密或過牧
而抑揚頓挫不及也二人詩不著姓名亦可辨樊
川有續别集三卷十之八九皆渾詩牧佳句自多
不必又取他人詩益之若丁卯集割去許多傑作
則渾詩無一篇可傳矣
李遠集一卷
陳氏曰唐建州刺史李遠求古撰
于鵠集一卷
陳氏曰唐于鵠撰與張籍同時未詳何人
薛瑩集一卷
陳氏曰唐薛瑩撰號洞庭集文宗時人集中多蜀
詩其曰壬寅歲者在前則為長慶四年後則為中
和二年未知定何年也
薛逢歌詩二卷
鼂氏曰唐薛逢陶臣河東人會昌元年進士終祕
書監持論鯁切以謀略高自標顯與楊收王鐸同
年登第而逢文藝最優收作相逢有詩云誰知金
印朝天客同是沙隄避路人鐸作相逢又有詩云
昨日鴻毛萬鈞重今朝山岳一毫輕二人皆怒故
不見齒
喻鳬集一卷
陳氏曰唐烏程尉喻鳬撰開成五年進士
潘咸集一卷
陳氏曰唐潘咸撰不知何人與喻鳬同時藝文志
不載
項斯集一卷
陳氏曰唐丹徒尉江東項斯子遷撰初受知於張
籍水部而楊敬之祭酒亦知之有逢人說項斯之
句會昌四年進士
趙嘏渭南詩三卷
鼂氏曰唐趙嘏承祐也會昌四年進士終渭南尉
杜紫微讀其早秋詩云殘星幾點鴈横塞長笛一
聲人倚樓因謂之趙倚樓云
馬戴集一卷
陳氏曰唐馬戴虞臣撰會昌四年進士
顧非熊集一卷
陳氏曰唐盱眙主簿顧非熊况之子會昌五年進
士
薛許昌集十卷
鼂氏曰唐薛能字大拙汾州人會昌六年登進士
第大中末書判中選補盩厔尉辟太原陜虢河陽
從事李福鎮滑表署觀察判官歴御史都官刑部
員外郎福徙西蜀奏以自副咸通中攝嘉州刺史
造朝遷主客度支刑部郎中俄刺同州京兆尹温
漳貶命權知尹事出帥咸化入授工部尚書復節
度徐州徙忠武廣眀元年徐軍戍溵水經許能以
軍懷舊惠館之城中許軍懼見襲大將周岌乘衆
疑怒逐能據城自稱留後因屠其家能政嚴察絶
私謁癖於詩日賦一章晚節惑浮屠法奉之唯謹
然恣驁倨傲佻輕以忤物及為藩鎮尤易武吏嘗
命其子屬櫜鞬雅拜新進士或問其故曰與渠銷
彌災咎云
容齋洪氏随筆曰能晩唐人詩格調不甚高而妄
自尊大其海棠詩荔枝詩折楊柳十詩序可見而
所作皆無過人又别有柳枝詞五首最後一章曰
劉白蘇臺總近時當初章句是誰推纖腰舞盡春
楊柳未有儂家一首詩自註云劉白二尚書繼為
蘇州刺史皆賦楊柳枝詞世多傳唱雖有才語但
文字太僻宫商不高耳其大言如此但稍推杜陵
視劉白以下蔑如也今讀其詩正堪一笑劉之詞
云城外春風吹酒旗行人揮袂日西時長安陌上
無窮樹唯有垂楊管别離白之詞云紅板江橋青
酒旗館娃宫暖日斜時可憐雨歇東風定萬樹干
條各自垂其風流氣槩豈能所可髣髴哉
後村劉氏曰能自稱舉太過五言云空餘氣長在
天子用平人不但自譽其詩又自譽其材然位歴
節鎮不為不用矣卒以驕恣凌忽僨軍殺身其材
安在妄庸如此乃敢妄議諸葛可謂小人之無忌
憚者
李羣玉詩一卷
鼂氏曰唐李羣玉文山澧州人曠逸不樂仕進專
以吟詠自適詩筆妍麗才力邁健好吹笙美筆翰
親友強赴舉一上而止裴休廉察湖南延郡中大
中八年來京師進詩三百篇休復論薦授弘文館
校書郎集後附其進詩表并除官制太平廣記所
載黃陵廟事甚異其絶句在焉
陳氏曰裴休以處士薦集後有乞假歸别業及朝
士送行詩
曹鄴集一卷
陳氏曰唐洋州刺史曹鄴撰大中四年進士
鄭嵎津陽門詩一卷
鼂氏曰唐鄭嵎字賓先大中五年進士津陽即華
清宫之外闕嵎開成中過之聞逆旅主人道承平
故實眀日馬上裁刻成長句一千四百言自有序
云
陳氏曰或作愚者非也愚嘗為嶺南節度好着錦
半臂非此鄭嵎
劉駕集一卷
陳氏曰唐劉駕司南撰大中六年進士
李頻集一卷
陳氏曰唐建州刺史新定李頻德新撰大中八年
進士姚合之壻也
李郢端公詩一卷
鼂氏曰唐李郢楚望也大中十年進士詩調清麗
居餘杭疎於馳競為藩鎮從事兼侍御史
陳蛻詩一卷
鼂氏曰唐陳蛻未詳其行事集有長安十五詠自
序云蛻生長江淮間以詩句從賦僅十餘年矣今
我后撫運澤及四海蛻復得為太平人云云蓋肅
代間人也
柳郯詩一卷
鼂氏曰唐柳郯集有與李端盧綸軰相酬贈詩大
歴間進士也
斷金集一卷
鼂氏曰唐李逢吉令狐楚自未第至貴顯所唱和
詩也後逢吉卒楚編次之得六十餘篇裴夷直名
曰斷金集為之序
孟逵詩一卷
鼂氏曰唐孟逵字叔之平昌人會昌五年陳商下
及第
儲嗣宗集一卷
陳氏曰唐儲嗣宗撰大中十三年進士
司馬先軰集一卷
陳氏曰唐司馬札撰與儲嗣宗同時
李廓集一卷
陳氏曰唐武寧節度使李廓撰程之子也
于濆集一卷
陳氏曰唐于濆子漪撰咸通二年進士
李昌符集一卷
陳氏曰唐膳部員外郎李昌符撰咸通四年進士
司空表聖集十卷
陳氏曰唐兵部侍郎司空圖表聖撰咸通十年進
士别有全集此集皆詩也其子永州刺史荷為後
記
聶夷中集一卷
陳氏曰唐華隂尉聶夷中撰咸通十二年進士
許棠集一卷
陳氏曰唐宛陵許棠文化撰亦咸通十二年進士
林寬集一卷
陳氏曰唐林寬撰與李頻許棠皆同時集有送二
人詩
周繇集一卷
陳氏曰唐周繇撰咸通十三年進士
無譏集四卷
陳氏曰唐崔魯撰僖宗時人
章碣集一卷
陳氏曰唐章碣撰亦僖宗時人
高蟾集一卷
陳氏曰唐御史中丞高蟾撰乾符三年進士
崔塗集一卷
陳氏曰唐崔塗禮山撰光啓四年進士
雲臺編三卷宜陽外編一卷
鼂氏曰唐鄭谷字守愚宜陽人光啓三年擢高第
遷右拾遺歴都官郎中乾寧四年歸宜春卒於别
墅其集號雲臺編者以其扈從華山下觀居所編
次云谷詩屬思頗切於理而格韻凡猥語句浮俚
不競不為議者所多然一時傳諷號鄭都官而弗
名也
歐陽氏詩話曰鄭谷詩名盛於唐末號雲臺編而
世俗但稱其官為鄭都官其詩極有意思亦多佳
句但其格不甚高以其易曉人家多以教小兒余
為兒時猶誦之今其集不行於世矣
周朴詩二卷
唐處士周朴撰歐公詩話曰唐之晩年詩人無復
李杜豪放之格然亦務以精意相高如周朴者構
思尤艱每有所得必極其雕琢故時人稱朴詩月
鍜季鍊未及成篇已播人口其名重當時如此而
今不復傳矣余少時猶見其集其句有云風暖鳥
聲碎日高花影重又云曉來山雨閙雨過杏花稀
誠佳句也
韓偓詩二卷香匳集一卷
鼂氏曰唐韓偓致光京兆人龍紀元年進士累遷
諫議大夫翰林學士昭宗幸鳳翔進兵部侍郎承
旨朱全忠怒貶濮州司馬榮懿尉天祐初挈族依
王審知而卒香匳集沈括筆談以為和凝所作凝
既貴惡其側豔故詭稱偓著或謂括之言妄許彦
周詩話高秀實言元微之詩豔麗而有骨韓偓香
匳集麗而無骨李端叔意喜韓偓詩誦其序云咀
五色之靈芝香生九竅咽三危之瑞露美動七情
秀實云勸不得也
石林葉氏曰偓在閩所為詩皆手自寫成卷嘉祐
間裔孫奕出其數卷示人龐潁公為漕取奏之因
得官詩文氣格不甚高吾家僅有其詩百餘篇世
傳别夲有名香匳集者唐書藝文志亦載其辭皆
閨房不雅馴或謂江南韓熙載所為誤以為偓若
然何為錄於唐志乎熙載固當有之然吾所藏偓
詩中亦有一二篇絶相類豈其流落亡聊中姑以
為戲然不可以為訓矣
又曰韓偓傳自貶濮州司馬後載其事即不甚詳
其再召為學士在天祐二年吾家所藏偓詩雖不
多然自貶後皆以甲子歴歴自記其所在有乙丑
年在袁州得人賀復除戎曹依舊承旨詩即天祐
二年也昭宗前一年已弑蓋哀帝之命也末句云
若為將朽質猶擬杖於朝固不往矣其後又有丁
卯年正月聞再除戎曹依前充職詩末句云豈獨
鴟夷觧歸去五湖魚艇且餔糟天祐四年也是嘗
兩召皆辭唐史止書其一是歲四月全忠簒其召
命自哀帝之世自後復召則癸酉年南安縣之作
即梁之乾化二年時全忠亦已被弑眀年梁亡其
兩召不行非特避禍蓋終身不食梁禄其大節與
司空表聖略相等惜乎唐史不能少發眀之也
唐英集三卷
陳氏曰唐翰林學士吳融子華撰與偓皆龍紀元
年進士
張蠙詩一卷
鼂氏曰偽蜀張蠙字象文清河人唐乾寧中進士
為校書郎櫟陽尉犀浦令建開國拜膳部員外郎
後為金堂令王衍與徐后遊大慈寺見壁間書墻
頭細雨垂纖草水面回風聚落花愛之問知蠙句
給札令以詩進蠙以二百首獻衍頗重之將召為
知制誥宋光嗣以其輕傲止賜白金而已蠙生而
穎秀幼能為詩作登單于臺有白日地中出黃河
天外來之句為世所稱
靈溪集七卷
陳氏曰唐校書郎上饒王貞白有道撰乾寧二年
進士其集有自序永豐人有藏之者洪景盧得而
刻之詩雖多在一時儕軰未為工也
翁承贊集二卷
陳氏曰唐諫議大夫京兆翁承贊文堯撰乾符二
年進士
禇載集一卷
陳氏曰唐禇載厚之撰
王轂集一卷
陳氏曰唐王轂虛中撰二人皆乾寧五年進士
盧延讓詩一卷
鼂氏曰偽蜀盧延讓子善也范陽人唐光化九年
進士朗陵雷滿辟滿敗歸王建及僭號授水部員
外郎累遷給事中卒官終刑部侍郎延讓師薛能
詩不尚竒巧人多誚其淺俗獨吳融以其不蹈襲
大竒之
牛嶠歌詩三卷
鼂氏曰偽蜀牛嶠字延峰隴西人唐相僧孺之後
博學有文以歌詩著名乾符五年進士歴拾遺補
闕尚書郎王建鎮西川辟判官及開國拜給事中
卒集夲三十卷自序云竊慕李長吉所為歌詩輙
效之
韋莊浣花集五卷
鼂氏曰偽蜀韋莊字端已仕王建至吏部侍郎平
章事集乃其弟藹所編以所居即杜甫草堂舊址
故名偽史稱莊有集二十卷今止存此
王駕集一卷
陳氏曰唐彭城王駕大用撰大順元年進士自號
守素先生
喻坦之集一卷
陳氏曰唐喻坦之撰
張喬集一卷
陳氏曰唐進士九華張喬撰喬與許棠張蠙鄭谷
喻坦之等同時號十哲喬試京兆月中桂詩擅場
傳於今而登科記無名蓋不中第也
高駢集一卷
陳氏曰唐淮南節度使高駢撰
周賀集一卷
陳氏曰唐周賀撰嘗為僧名清塞後反初故别夲
又號清塞集
鼂氏曰清塞字南卿詩格清雅與賈島無可齊名
寳歴中姚合為杭因擕書投謁合聞其誦哭僧詩
云凍鬚亡夜剃遺偈病中書大愛之因加以冠巾
為周賀云
李洞詩一卷
鼂氏曰唐李洞字才江諸王之孫慕賈島為詩銅
鑄其像事之如神時人多誚其僻澁不貴其竒峭
唯吳融稱之昭宗時不第遊蜀卒
陳氏曰與張喬同時稱餘杭眀經潘熙載編
曹唐詩一卷
鼂氏曰唐曹唐字堯賓桂州人初為道士咸通中
為府從事卒作游仙詩百篇或靳之曰堯賓嘗作
鬼詩唐曰何也井底有天春寂寂人間無路月茫
茫非鬼詩而何唐乃大哂今集中不見然他詩及
神仙者尚多
陳氏曰唐有大小游仙詩
來鵬集一卷
陳氏曰唐豫章來鵬撰咸通舉進士不第
任藩集一卷
陳氏曰唐任藩撰或作翻客居天台有宿帢幘山
絶句為人所稱今城中巾子山也
後村劉氏曰唐任藩詩存者五言十首而已然多
佳句衆鳥已歸樹旅人猶過山贈僧云半頂髮根
白一生心地清居然可愛今人動為千百首而無
一可傳者
方干詩集一卷
鼂氏曰唐方干字雄飛歙人唐末舉進士不第隱
鏡湖上徐凝有詩名一見干器之授以詩律其貌
寢陋又兔闕而喜凌侮嘗謁廉帥誤三拜人號方
三拜將薦於朝而卒門人諡元英先生其甥楊弇
與孫郃編次遺詩王贊為序郃又為元英先生傳
附
王德輿詩一卷
鼂氏曰唐王德輿集有次韻和鄭畋詩知其懿僖
間人也
沈彬集一卷
鼂氏曰南唐沈彬保大中以尚書郎致仕居高安
集中有與韋莊杜光庭貫休詩唐末三人皆在蜀
疑其同時避亂嘗入蜀云上李昪山水圖詩在焉
熊皦屠龍集五卷
鼂氏曰晉熊皦後唐清泰二年進士為延安劉景
岩從事天福中說景岩歸朝擢右司諫坐累黜上
津令集有陶穀序陳沆賞皦早梅云一夜欲開盡
百花猶未知曰太妃容德於是乎在
陳氏曰集中多下第詩蓋老於場屋者
杜荀鶴唐風集十卷
鼂氏曰唐杜荀鶴池州人大順二年進士善為詞
句切理宣州田頵重之嘗以牋問至梁祖薦為翰
林學士主客員外恃勢侮易搢紳衆怒欲殺之而
未及天祐初病卒有顧雲序荀鶴自號九華山人
陳錄作三卷
幕府燕談杜荀鶴詩鄙俚近俗惟宫詞為唐第一
云早被嬋娟誤欲粧臨鏡慵承恩不在貌教妾若
為容風暖鳥聲碎日高花影重年年越溪女相憶
採芙蓉故諺云杜詩三百首惟在一聯中正謂風
暖日高之句也(此句歐公詩話以為周朴詩)
詠史詩三卷
陳氏曰唐邵陽胡曾撰凡一百五十首曾咸通末
為漢南從事
羅江東集十卷
陳氏曰唐羅隠昭諫撰
劉滄詩一卷
鼂氏曰唐劉滄字蘊靈大中八年進士詩頗清麗
句法絶類趙嘏
羅鄴集一卷
鼂氏曰唐羅鄴撰
曹松集一卷
鼂氏曰唐曹松夢徵也舒州人學賈島為詩天復
元年與王希羽劉象柯崇鄭希顔同登第年皆七
十餘號五老牓時以新平内難聞放進士喜特敕
授校書郎而卒
陳氏曰别夲與印夲互有詳略但别夲大遊仙十
三首乃曹唐詩也
羅虬比紅兒詩一卷
鼂氏曰唐羅虬撰皇朝方性天註虬詞藻富贍與
其族人隠鄴齊名時號三羅從鄜州李孝恭籍中
有杜紅兒者善歌常為副使者屬意副使聘鄰道
虬請紅兒歌贈之以綵孝恭不令受虬怒拂衣起
詰旦手刃之既而追其冤作絶句詩百篇借古人
以比其豔盛行於世
唐彦謙鹿門詩一卷
鼂氏曰唐唐彦謙字茂鄴并州人咸通末進士中
和王重榮表河中從事歴節度副使晉絳二州刺
史重榮遇害貶漢中掾興元楊守亮留署判官遷
副使閬壁刺史卒彦謙才高負氣無所摧屈博學
多藝尤能七言詩師温庭筠故格體類之世稱耳
聞眀主提三尺眼見愚民盜一抔蓋彦謙句也自
號鹿門先生有薛廷珪序
後村劉氏曰揚劉諸人師李義山可也又師唐彦
謙唐詩雖雕斵對偶然求如一抔三尺之聯惜不
多見五言叙亂離云不見泥函谷俄驚火建章剪
茅行殿濕伐栢舊陵香語猶渾成未甚破碎若西
崐酬唱集對偶字面雖工而佳句可錄者殊少宜
為歐公所厭也
秦韜玉投知小錄三卷
鼂氏曰唐秦韜玉字中眀京兆人有詞藻工歌吟
險而好進為田令孜所善僖宗幸蜀令孜引為工
部侍郎中和二年賜進士第編入春牓
東浮集九卷
陳氏曰唐荆南崔道融撰自稱東歐散人乾寧乙
卯永嘉山齋編成蓋避地於此今闕第十卷
唐詩三卷
陳氏曰崔道融撰皆四言詩述唐中世以前事實
事為一篇篇各有小序凡六十九篇
裴說集一卷
陳氏曰唐裴說撰天祐三年進士状頭唐蓋將亡
矣說後為禮部員外郎世傳其寄邊衣古詩甚麗
此集無之僅有短律而已非全集也其詩有避亂
一身多之句
劉德仁詩集一卷
鼂氏曰唐劉德仁公主之子長慶中以詩名五言
清瑩獨步文場者開成後昆弟皆居顯仕獨自苦
於詩舉進士二十年竟無所成嘗有寄所知詩云
外族帝王恩中朝親故稀翻令浮議者不許九霄
飛及卒詩僧棲白以絶句弔之曰忍苦為詩身到
此冰魂雪魄已難招直教桂子落墳上生得一枝
冤始銷
唐求集一卷
陳氏曰唐唐求撰與顧非熊同時藝文志不載
李山甫集一卷
陳氏曰唐魏博從事李山甫撰唐末進士不第
邵謁集一卷
陳氏曰唐國子生曲江邵謁撰集後有胡賓王者
為之序言其沒後降巫賦詩自稱邵先軰殆若今
世請大仙之類邪
李推官披沙集六卷
陳氏曰唐李咸用撰其八世孫兼孟達居宛陵亦
能詩嘗為台州出其家集求楊誠齋作序
誠齋序略曰推官公詩如見後却無語别來長獨
愁如危城三面水古樹一邊春如月眀千嶠雪灘
急五更風如煙殘偏有㷔雪甚却無聲如春雨有
五色灑來花旋成如雲蔵山色時還媚風約溪聲
静又回如未醉已知醒後憶欲開先為落聲愁蓋
征人凄苦之情孤愁窈𦕈之聲騷客婉約之靈風
物榮悴之英所謂周禮盡在魯矣讀之使人發融
冶之歡於荒寒無聊之中動慘戚之感於笑談方
懌之後國風之遺音江左之異曲孰謂其果弦絶
歟
黃御史集
誠齋序略曰詩至唐而盛至晩唐而工御史黃公
之詩尤竒如聞鴈一聲初觸夢半白已侵頭餘燈
依古壁片月下滄洲如遊東林寺寺寒三伏雨松
偃數朝枝如退居青山寒帶雨古木夜啼猿此與
韓致光吳融軰並遊未知何人徐行後長也永豐
君自言其集久逸其父考功公始得之僅數卷而
已其後永豐又得詩文五卷於吕夏卿之家又得
逸詩於翁承贊之家又得銘碣於浮屠老子之宫
而後御史公之文復傳於二百年之後按唐藝文
志御史諱滔字文江光啓中為四門博士其集舊
曰黃滔集云
于武陵集一卷周濆集一卷陳光集一卷劉威
集一卷
陳氏曰皆唐人于武陵大中進士餘莫詳何時濆
集仍藝文志不載
胡笳十八拍一卷
鼂氏曰唐劉商撰漢蔡邕女琰為胡騎所掠因胡
人吹蘆葉以為歌遂翻為琴曲其辭古淡商因擬
之以叙琰事盛行一時商彭城人擢進士第歴臺
省為郎好道術隠義興胡父渚世傳其仙去
鼎國詩三卷
鼂氏曰後唐李雄撰雄洛鞏人莊宗同光甲申歲
遊金陵成都鄴下各為詠古詩三十章以三國鼎
峙故曰鼎國
李有中詩二卷
鼂氏曰南唐李有中嘗為新塗令與水部郎中孟
賓于善賓于稱其詩如方干賈島之徒賓于晉天
福中進士也有中集中有贈韓張徐三舍人詩韓
乃熙載張乃洎徐乃鉉也春月詩云乾坤一夕雨
草木萬方春頗佳他皆稱是
殷文珪集一卷
陳氏曰唐殷文珪撰乾寧五年進士後仕南唐其
子曰崇義歸朝更姓名即湯悅也
盧士衡集一卷
陳氏曰後唐盧士衡撰天成二年進士
劉昭禹集一卷
陳氏曰湖南天策府學士桂陽劉昭禹撰
符蒙集一卷
陳氏曰題符侍郎同光三年進士也同年四人蒙
初為状頭覆試為第四
李建勲集一卷
陳氏曰南唐宰相李建勲撰
孟賓于集一卷
陳氏曰五代進士孟賓于撰仕湖南江南
廖匡圖集一卷
陳氏曰湖南從事廖匡圖撰
江為集一卷
陳氏曰五代建安江為撰為王氏所誅當漢乾祐
中
劉一集一卷
陳氏曰似唐末五代人藝文志不載其詩怪而不
律亦不工
文丙集一卷
陳氏曰稱布衣文丙所業未詳何人
蒋吉集一卷蘇拯集一卷王周集一卷
陳氏曰皆未詳何人
皎然杼山集十卷
鼂氏曰唐僧皎然字清晝吳興人謝靈運十世孫
攻篇什德宗詔錄夲納集賢院集前有于頔序并
贈晝上人詩
陳氏曰顔魯公為刺史與之酬倡其後刺史為作
集序所居龍興寺之西院今天寧寺是也又嘗居
杼山寺在妙喜
唐史藝文志顔眞卿為刺史集文士撰韻海鏡源
預其論著貞元中集賢御書院取其集蔵之
石林葉氏曰唐詩僧皎然居湖州妙喜今寳積寺
是其故廬自言謝靈運後詩祖其家法自許甚高
顔魯公為守時與張志和陸鴻漸皆為客意其人
品亦必不凡吾嘗至妙喜訪其遺跡無復有但山
巔墳存耳其詩十卷尚行於世無甚令人喜者以
為優於唐詩僧可也觀其詩評亦貶駮老杜如論
送高三十五書記詩云崆峒小麥熟且願休王師
請君問主將安用窮荒為以為四句已前不見題
則其所知可見矣
僧靈澈詩集一卷
澈姓湯字源澄越州人劉夢得序曰如芙蓉園新
寺詩云經來白馬寺僧到赤烏年謫汀州云青蠅
為弔客黃耳寄家書可謂入作者閫域豈特雄於
詩僧間邪雪浪齋日記靈澈詩僧中第一如海月
生殘夜江春入暮年窗風枯硯水山雨慢琴弦(前軰)
(評此詩云轉石下千仞江)
寳月詩一卷
鼂氏曰唐僧貫休撰字德隠姓姜氏婺州人後入
蜀號禪月大師初吳融為之序其弟子曇域削去
别為序引偽蜀乾德中獻之
靈一集一卷
陳氏曰唐僧與皇甫曾同時
無可集一卷
陳氏曰唐僧賈無可撰島弟也
碧雲詩一卷
鼂氏曰唐僧虛中詩也司空圖嘗以詩贈之云十
年太華無知已只得虛中一首詩
白蓮集一卷
陳氏曰唐僧齊已撰長沙胡氏
柳白集一卷修睦東林集一卷尚顔供奉集一卷
陳氏曰皆唐僧自貫休而下盡唐末人也修睦死
於維揚朱瑾之難
薛洪度詩一卷
鼂氏曰唐薛濤字洪度西川樂妓工為詩當時人
多與酬贈武元衡奏校書郎大和中卒李肇云樂
妓而工詩者濤亦文妖也
陳氏曰號薛校書世傳奏授恐無是理殆一時州
鎮褒借為戲如今世白帖借補之類邪濤得年最
長至近八十
李季蘭集一卷
陳氏曰唐女冠與劉長卿同時相譏調之語見中
興間氣集
魚元機集一卷
陳氏曰唐女冠坐妬殺女婢抵死
花蘂夫人詩一卷
鼂氏曰偽蜀孟昶愛姬青城費氏女幼能屬文長
於詩宫詞尤有思致蜀平以俘輸織室後有罪賜
死
伍喬集一卷
陳氏曰夲江南進士後歸朝
李九齡集一卷
陳氏曰洛陽李九齡撰乾德二年進士第三人
文獻通考卷二百四十三
