文獻通考卷六十五
鄱陽馬端臨貴與著
職官考十九
禄秩
周班爵禄之制天子一位公一位侯一位伯一位子男
同一位凡五等也君一位卿一位大夫一位上士一位
中士一位下士一位凡六等大國君十卿禄卿禄四大
夫大夫倍上士上士倍中士中士倍下士下士與庶人
在官者同禄(趙岐曰庶人在官者未命為士者)次國君十卿禄卿禄三
大夫大夫倍上士上士倍中士中士倍下士下士與庶
人在官者同禄小國君十卿禄卿祿二大夫大夫倍上
士上士倍中士中士倍下士下士與庶人在官者同祿
皆禄足以代耕也(卿禄與君禄皆十分之一大夫與卿各相加士不得耕以禄代耕也)及
乎周衰諸侯惡其害已而去其籍(諸侯恣行惡其法度之害已而滅去其籍)
(故今周禮司祿之官闕其職也)故其詳不可得而聞矣蓋其略也(孟子)天
子之三公之田視公侯天子之卿視伯天子之大夫視
子男天子之元士視附庸(視比也)諸侯之下士禄食九人
中士食十八人上士食三十六人下大夫食七十二人
卿食二百八十八人君食二千八百八十人次國之卿
食二百一十六人君食二千一百六十人小國之卿食
百四十四人君食千四百四十四人次國之卿命於君
者亦如小國之卿凡制農田百畆百畆之分上農夫食
九人其次食八人其次食七人其次食六人下農夫食
五人庶人在官者其禄以是為差(農夫皆受田於公田有五等收入不同也)
(庶人在官者謂府史之屬官長所除不命於天子國君者分或為糞)故諸侯之下士視上
農夫禄足以代耕也(王制)漢制禄秩自中二千石至百
石各有等差宣帝又益天下吏百石以下俸十五(漢書曰若)
(食一斛則益五斗又應劭注漢書曰張敞蕭望之言曰夫倉廪實而知禮節衣食足而知榮辱今小吏俸率不)
(足常有憂父母妻子之心雖欲潔身為廉其勢不能請以什率增天下吏俸宣帝乃益天下吏俸什二而漢書)
(言十五兩存其說)至成帝陽朔二年除八百石五百石秩(除八百就)
(六百除五百就四百)綏和二年又益吏三百石以下俸凡吏比二
千石以上年老致仕者三分故禄以一與之終其身(其時)
(亦有俸錢之差但本史文不具耳故元帝時貢禹上書曰臣為諫議大夫秩八百石俸錢月九千二百廪食太)
(官又拜為光禄大夫秩一千石俸錢月萬二千禄賜愈多家日以益富)中二千石(月俸百八十斛)
二千石(百二十斛)比二千石(百斛)千石(八十斛)六百石(七十斛)四百
石(五十斛)比四百石(四十五斛)三百石(四十斛)比三百石(三十七斛)二
百石(三十斛)比二百石(二十七斛)百石(十六斛)自四百石至二百
石為長吏(吏理也主理其縣内)百石以下有斗食佐史之秩(顔師古曰)
(漢官名秩簿云斗食月俸一十斛佐史月俸八斛也一說斗食者歲俸不滿百石計日而食一斗二升故云斗)
(食也)是為小吏(本史王莽詔曰自公卿以下一月之禄十斛緵布二疋或帛一疋予每念之今俸祿)
(一歲六十斛以差增上至四輔而為萬斛孟康曰緵八十縷也)後漢大將軍三公俸
月三百五十斛(風俗通曰漢制三公一歲共食萬石按此則有出蓋舉大數也)至建武
二十六年增百官俸其千石以上減於西京舊制六百
石以下增於舊秩(本史永初四年又減百官及州郡縣俸各有差)凡諸受俸皆
取半錢榖延平中定制中二千石(月俸錢九千米七十二斛)眞二千
石(錢六千五百米三十六斛)比二千石(錢五千米三十四斛)千石(錢四千米三十斛)六
百石(錢三千五百米二十一斛)四百石(錢二千五百米十五斛)三百石(錢二千米十二)
(斛)二百石(錢一千米九斛)一百石(錢八百米四斛八斗)凡中二千石丞比
千石眞二千石丞長史六百石比二千石丞比六百石
令相千石者丞尉皆四百石其六百石者丞尉皆三百
石長相四百石及三百石者丞尉皆二百石諸侯公主
家丞秩皆比三百石諸邊障塞尉諸陵校尉皆二百石
有常例者不署秩(本志)大將軍三公臘賜錢榖各二十萬
牛肉二百斤粳米二百斛(特進侯以下各有差)立春之日遣使者
賜文官司徒司空帛三十疋九卿十五疋武官太尉大
將軍各六十疋執金吾諸校尉各三十疋武官倍文官
(漢官儀)獻帝建安八年頒賜三公以下金帛由是三年一
賜以為常制(本史)晉制諸公及開府位從公有品秩第
一食俸日五斛給絹春百疋秋二百疋綿二百斤特進
食俸日四斛春服絹五十疋秋絹百五十疋綿一百五
十斤光禄大夫食俸日三斛春賜絹五十疋秋百疋綿
百斤尚書令食俸月五十斛春月三十疋秋七十疋綿
七十斤太子太傅少傅食俸日三斛春賜絹五十疋秋
百疋綿百斤
右通典所載歴代禄秩惟不及魏晉今於晉書百
官志錄出前條以補之但志所載惟及諸公開府
位從公者與特進光禄大夫尚書令太子二傅而
餘官禄秩皆無可考則亦未為全備也
宋氏以來州郡秩俸及雜供給多隨土所出無有定准
永元初詔二品清官以上應食禄者有二親或祖父母
年登七十並給見錢其郡縣田禄以芒種為斷此前去
官者則一年秩禄皆入前人此後去者悉入後人元嘉
末又改此制計月分禄(武帝初即位制凡中二千石加公田一頃)齊氏衆
官有僮幹之役而不詳其制(永明五年制二品清官行僮幹杖不得出十張融坐)
(鞭幹錢敬道杖五十免官又梁王諶為吏部郎坐鞭曹申免官幹者若門僕之類也)梁天監初
定九品令帝於品下注一品秩為萬石第二第三品為
中二千石第四第五品為二千石及侯景之亂國用常
𥚹京官文武月唯别得廪食多遙帶一郡縣官而取其
禄秩焉揚徐等大州比令僕班(揚州督王畿理建康徐州督重鎮理京口並外)
(官刺史最重者尚書令僕射官品第三也)寧桂等小州比參軍班(寧州理建寧今雲南)
(郡桂州理始安今郡並與外官刺史最輕者公府參軍官品第六也)丹陽郡吳郡會稽等
郡同太子詹事尚書班(丹陽尹理建康吳郡會稽即今郡並列郡重者詹事尚書官品)
(第三也)高原晉康等小郡三班而已(高原晉康即今郡並列郡最輕者梁武帝)
(定九品後其内官吏為十八班以班多者為貴同班者即以居下為劣則與品第高下不倫當是其時更以清)
(濁為差耳本史既略不可詳審焉)大郡六班小縣兩轉方至一班品第
既殊不可委載其州郡縣禄米絹布絲綿當處輸臺附
倉庫若給刺史守令等先准其所部文武人物多少由
勅而裁凡如禄秩既通所部兵士給之其家得蓋少諸
王諸主出閤就第婚冠所須及衣裳服飾并酒米魚鮭
香油紙燭等並受官給之王及主婿外禄者不給解任
還京仍公給後魏初無禄秩者至孝文太和八年始
班俸禄罷諸商人以簡民事戶增調三疋榖三斛九升
以為官司之禄均預調為二疋之賦禄之後贓滿一疋
者死其禄每季一請於是百官受禄有差至十年議民
官依戶給俸(本史又曰初邊方小郡太守數戶而已一請止六尺絹歲不滿疋)北齊
官秩一品歲八百疋(二百疋為一秩)從一品七百疋(一百七十五疋為一)
(秩)二品六百疋(一百五十疋為一秩)從二品五百疋(一百二十五疋為一秩)
三品四百疋(一百疋為一秩)從三品三百疋(七十五疋為一秩)四品二
百四十疋(六十疋為一秩)從四品二百疋(五十疋為一秩)五品一百六
十疋(四十疋為一秩)從五品一百二十疋(三十疋為一秩)六品一百疋
(二十五疋為一秩)從六品八十疋(二十疋為一秩)七品六十疋(十五疋為一秩)
從七品四十疋(十疋為一秩)八品三十六疋(九疋為一秩)從八品
三十二疋(八疋為一秩)九品二十八疋(七疋為一秩)從九品二十
四疋(六疋為一秩)禄率一分以帛一分以粟一分以錢事繁
者優一秩平者守本秩閒者降一秩長兼試守者亦降
一秩官非執事不朝拜者皆不給禄州郡縣制禄之法
刺史守令下車各前取一時之秩上上州刺史歲秩八
百疋與司州牧同上中上下各以五十疋為差中上降
上下一百疋中中及中下亦以五十疋為差下上降中
下一百疋下中下下亦以五十疋為差上郡太守歲秩
五百疋降清都尹五十疋上中上下各以五十疋為差
中上降上下四十疋中中及中下各以三十疋為差下
上降中下四十疋下中下下各以二十疋為差上上縣
歲一百五十疋與鄴臨漳成安三縣同上中上下各以
十疋為差中上降上下三十疋中中及中下各以五疋
為差下上降中下二十疋下中下下各以十疋為差州
自長史下逮於史吏郡縣自丞以下逮於掾佐亦皆以
帛為秩郡有尉者尉減丞之半皆以其所出常調課給
之自一品以下至流外勲品各給事力一品至三十人
下流外勲品或以五人為等或以四人三人二人一人
為等繁者加一等平者守本力閒者降一等諸州刺史
守令以下幹及力皆聽勅乃給其幹出所部之人一幹
輸絹十八疋幹身放之力則郡縣白直充後周秩下
士一百二十五石中士以上至於上大夫各倍之上大
夫是為四千石卿二分孤三分公四分各益其一公因
盈數為萬石其九秩一百二十石八秩至於七秩每二
秩六分而下各去其一二秩一秩俱為四十石凡班禄
視年之上下畝至四釜為上年上年頒其正三釜為中
年中年頒其半二釜為下年下年頒其一無年為凶荒
不頒禄隋京官正一品禄九百石下每以百石為差
至正四品是為三百石從四品二百五十石其下每以
五十石為差至正六品是為一百石從六品九十石以
下每以十石為差至從八品是為五十石食封及官不
判事者並九品皆不給禄其給皆以春秋二季刺史太
守縣令則計戸而給禄各以戶數為九等之差大州六
百二十石其下每以四十石為差至於下下則三百石
大郡二百四十石其下每以三十石為差至於下下則
一百石大縣百四十石其下每以十石為差於下下則
六十石其禄唯及刺史二佐及郡守縣令(本志)文帝時嘗
以百僚供費不足臺省府寺咸置廨錢收息取給工部
尚書蘇孝慈以為官人爭利非興化之道上表請罷從
之公卿以下及給職田各有差(本志)義寧二年唐王為相
國罷外官給禄每十斛給地二十畆唐武德中外官
無禄貞觀二年制有上考者乃給禄後遂定給禄俸之
制(以民地租充之)京官正一品(七百石)從一品(六百石)正二品(五百石)
從二品(四百六十石)正三品(四百石)從三品(三百六十石)正四品(三百)
(石)從四品(二百六十石)正五品(二百石)從五品(一百六十石)正六品
(一百石)從六品(九十石)正七品(八十石)從七品(七十石)正八品(六十)
(七石)從八品(六十二石)正九品(五十七石)從九品(五十二石)諸給禄者三
師三公及太子三師三少若在京國諸司文武官職事
九品以上并左右千牛備身左右太子千牛並依官給
其春夏二季春給秋冬二季秋給(凡京文武官每歲給禄總一十五萬一千)
(五百三十三石二斗自至德之後不給)其在外文武官九品以上准官皆
降京官一等給其文武官在京長上者則不降(諸給禄應降等)
(者正從一品各以五十石為一等二品三品皆以三十石為一等四品五品皆以二十石為一等六品七品皆)
(以五石為一等八品九品皆以二石五斗為一等)其俸錢之制京司諸官初置
公廨令行署及蕃官興易以充其俸貞觀十二年罷公
廨置胥士七千人取諸州上戶為之准防閤例而收其
課三歲一更計員少多而分給焉貞觀十五年以府庫
尚虚勅在京諸司依舊置公廨給錢充本置令史府史
胥士等令迴易納利以充官人俸諫議大夫褚遂良上
疏言其不便太宗納之停諸司捉錢依舊本府給月俸
二十一年復依故制置公廨給錢為之本置令史府胥
士等職賈易收息以充官俸永徽元年悉廢胥士等更
以諸州租庸脚直充之其後又令薄賦百姓一年稅錢
依舊令高戶及典正等掌之每月收息以充官俸其後
又以稅錢為之而罷其息利凡京文武正官每歲供給
俸食等錢(并防閤庶僕及雜錢等)總一十五萬三千七百二十貫
(員外官不在此數)外官則以公廨田收及息錢等常食公用之
外分充月料先以長官定數其州縣少尹長史司馬及
丞各減長官之半尹大都督府長史副都督别駕及判
司准二佐以職田數為加減其參軍及博士減判司主
簿縣尉減縣丞各三分之一(謂内外員外官同正員者禄料賜會食料一事以上)
(並同正員其不同正員者禄賜食料亦同正員餘各給半職田並不給自乾元之後以常賦不給内外官俸禄)
(各減其半)内供奉及裏行不帶本官者禄俸食料防閤庶僕
一事以上並同正官帶官者聽從多處給若帶外官者
依京官給(食料賜會與京官同)諸檢校及判試知等官不帶内外
官者料度一事以上准員外官同正員例給若檢校及
判試知處正官見闕者兼給雜用其職田不應入正官
者亦給(其侍御史殿中及監察御史知試並同内供奉裏行例)儀鳳二年制内外
官俸食防閤邑士白直等宜令王公以下率口出錢以
充給焉調露元年九月職事五品以上准舊給仗身武
太后光宅元年九月以京官八品九品俸料授簿諸八
品每年給庶僕三人九品二人又有親事帳内(六品七品子為)
(親事八品九品子為帳内限年十八以上舉諸州共率萬人為之)凡王公以下及文武
職事三品以上帶勲官者則給之(其親事府帳内府官附在王侯篇)三
師三公開府儀同三司(一百三十人)嗣王郡王(一百八人)上柱國
帶二品以上職事(九十五人)帶三品職事(六十九人)柱國帶二品
以上職事(七十九人)帶三品職事(六十二人)上護軍帶二品以上
職事(七十三人)帶三品職事(五十五人)護軍帶二品以上職事(六十)
(三人)帶三品職事(三十六人)諸州縣之官流外九品以上皆給
白直二品(四十人)三品(三十二人)四品(二十四人)五品(十六人)六品(十人)
七品(七人其七品佐官六人)八品(五人)九品(四人)諸州縣官流内九品
以上及在外監五品以上皆給執衣(隨身驅使典執筆硯其監官於隨近)
(州縣取充)二品(十八人)三品(十五人)四品(十二人)五品(九人)六品七品
(各六人)八品九品(各三人關津嶽瀆官並不給)分為三番每周而代(不願)
(代者聽之)初以民丁中男充為之役使者不得踰境後皆捨
其身而收其課課入所配之官遂為恒制鎮戍之官以
鎮戍上中下為差上鎮給仗身四人中下鎮將副各三
人中下鎮副各二人倉曹兵曹戍主副各一人其伏身
十五日一時收資六百四十開元十年正月省王公以
下視品官參佐及京官五品以上官仗身職員凡京司
文武職事官五品以上給防閤一品(九十六人)二品(七十二人)三
品(四十八人)四品(三十二人)五品(二十四人)六品以下給庶僕六品(五人)
七品(四人)八品(三人)九品(二人)公主邑士(八十人)郡主(六十人)縣主
(四十人)特封縣主(三十四人)京官仕兩職者從多給凡州縣官
皆有白直二品(四十人)三品(三十二人)四品(二十人)五品(十六人)六
品(十二人)七品(六人)八品(五人)九品(四人)凡諸親王府屬並給士
力數如白直其防閤庶僕白直士力納課者每年不過
二千五百執衣元不過一千文防閤庶僕舊制季分月
俸食料雜用即有分諸官應月給開元二十四年六月
乃撮而同之通謂之俸料一品月俸料八千食料千八
百雜用千二百防閤十五千通計共二十又六千三品
月俸五千食料千一百雜用九百防閤十千通計十七
千四品月俸三千五百食料七百雜用七百防閤六千
六百六十七通計十一千五百六十七五品月俸三千
食料六百雜用六百防閤五千通計九千二百六品月
俸二千食料四百雜用四百庶僕二千五百通計五千
三百七品月俸千七百五十食料三百五十雜用三百
五十庶僕千六百通計四千五十八品月俸千三百五
十食料三百雜用三百庶僕六百通計二千五百五十
九品月俸千五十食料二百五十雜用二百庶僕四百
通計千九百(其數目國初以来即有中開色目或有加減今方為定制)員外官帶同
正者不減正員官食料錢不帶同正者減半(致仕官建中三年九)
(月勅所請半禄料及賜物等並宜從勅出日於本貫及寄住處州府支給至貞元四年四月勅其宴會及朔望)
(朝參並依恒式自今已後宜准此)諸州縣不配防人處城及倉庫門各
二人須守護者取年十八已上中男及殘疾據見在數
均為番地勿得偏併每番一旬每城門各四人倉庫門
各二人(其倉門每萬石加一人石數雖多不得過五人)其京兆河南府及赤縣
大門各六人庫門各三人(其須修理官廨及祗承官人聽量配驅使若番上不到應)
(湏徵課者每番閒月不得過一百七十忙月不得過二百文)滿五旬者殘疾免課調
中男免雜徭其州城郭之下戶數不登者通取於他縣
總謂之門夫其後舉其名而徵其資以給郡縣之官其
門之多少課之高下任土作制無有常數天寳五載制
郡縣白直計數多少同料錢加稅以充之不得配丁為
白直十四載八月制兩京文武官九品以上正員官自
今以後每月給食雜用防閤庶僕等宜十分率加二分
其同正官加一分仍永為常式(乾元元年制外官給半料以職田不給料令度)
(支使量閒劇司給手力課員外官一切無料大歴三年通計京城諸司每月給手力資錢凡四萬七千五百四)
(十六貫四十文並以天下青苖錢充初以常賦不給乃稅人墾田畆十有五錢資用窘急不暇成熟候苖青即)
(征之故謂之青苖錢主其任者為青苖使貞元四年正月勅京文武官員及兩京府縣官總三千七百七貫據)
(元給及雜加每當錢五萬一千四百四貫六百一十七文一年都當六十一萬六千八百五十五貫四百文)
天寳七載九月勅五品以上正元清官諸道節度使及
太守等並聽常蓄絲竹以展歡娛行樂盛時式覃中外
至八載六月勅其男口給使王公家不過二十人其職
事官一品不得過十人三品不得過八人四品不得過
六人五品不得過四人京文武清官六品七品不得過
二人八品九品不得過一人(百官家蓄絲竹及給使口並是朝恩優寵資給故附)
(於庶僕俸料之後)建中三年令文武百官每月料錢一百貫已
上者三分減一八十貫以上者五分減一餘減有差三
十貫以下者不減待兵革寧後依舊興元元年乃詔凖
元數支給元和七年中書門下奏國家依品制俸官一
品月俸三十千職田禄米大約不過千石一品以下多
少可知艱難以來網禁漸弛於是增置使額厚請俸錢
故大歴中權臣月俸有至九千貫者列郡刺史無大小
給皆千貫常衮為相始立限約至李泌又量其閒劇隨
事增時謂通濟理難減削然有名存職廢額去俸存閒
劇之間厚薄頓異乃命詳定減省十五年勅近者每歲
給費量入不充外官俸禄據數抽貫今幸遇豐登八方
寧謐其度攴所凖勅應給用錢每貫抽五十文都計一
百五十萬貫文並宜停抽大中六年中書門下奏應諸
州刺史既欲責其潔已須令俸禄稍充但以厚薄不同
等級無制致使俸薄處無人願去禄厚處終日爭先應
中下州司馬軍事俸料共不滿一百千者請添至一百
千緊上州添至一百五十千雄望州添至二百千先已
過者即仍舊梁開平三年詔百官俸料委左藏庫依
則例全給漢乾祐三年勅諸道州府令錄判官主簿
宜令等第支與俸戶逐戶每月納錢五百與除二稅外
免放諸雜差遣不得更種職田所定俸戶於中等無色
役人戶内置不得差令當直及赴衙參若是令錄判司
主簿除本分人數外剰占俸戶及令當直手力更納課
錢並許百姓陳告周顯德五年中書奏諸道州府縣
官及軍事判官並宜則例定料錢及米麥等以來年支
給其内外官課戶莊戶俸戶柴炭紙筆戶等並停如今
後更有人戶願充此等戶者仰本州勒充軍戶配本州
牢城執役
宋興咸平間知制誥楊億上疏言唐制内外官俸錢支
外有禄米職田又給防閤庶僕親事帳内執衣白直門
夫各以官品差定其數歲收其課資於家本司又有公
廨田食本錢以給公用自唐末離亂國用不充百官俸
錢並減其半自餘别給一切權罷官於半俸之中已是
除陌又於半俸三分之内其二分以他物給之鬻於市
㕓十裁得其三曾糊口之不及豈代耕之足云昔漢宣
帝下詔云吏能勤事而俸禄薄欲其無侵漁百姓難矣
遂加吏俸著於策書竊見今之結髮登朝陳力就列其
俸也不能致九人之飽不及周之上農其禄也未嘗有
百石之入不及漢之小吏若乃左右僕射百僚之師長
位莫崇焉月俸所入不及軍中千夫之師甚可駭也豈
稽古之意哉欲乞百官俸禄雜給並循舊制既豐其稍
入可責以廉隅直限以常員理當減於舊費又唐虞之
制也乾興已後俸禄添給傔人餐錢之制更革為多至
嘉祐始著於禄今自宰相而下至嶽瀆廟主簿凡四十
一等熙寧以來悉用嘉祐禄今無所損益元豐一新官
制職事官職錢以寄禄官高下分行守試三等大率官
以禄令為准而在京官司供給之數皆併為職錢如大
夫為郎官既請大夫俸矣又給郎官職錢視嘉祐時賦
禄為優至崇寧間蔡京秉政吳居厚張康國輩貪鄙為
徒於寄禄官俸錢職事官職錢外復增供給食料等錢
如京僕射俸外又請司空俸其餘傔從錢米並支本色
餘執政皆然視元豐制禄之法增倍矣中興俸禄之制
參用嘉祐元豐政和之舊少所增損惟兵興之始宰執
請受權支三分之一或支三分之二或支賜一半隆興
及開禧自陳損半支給皆權宜也其後内外官有添支
料錢職事官有職食厨食錢職纂修者有折食錢在京
釐務官有添支錢添支米選人使臣職田不及者有茶
湯錢其餘禄粟傔人悉還疇昔今合新舊制而參紀之
元豐定制以官寄禄中興重加修定文臣請俸開府
儀同三司料錢一百貫特進九十貫(春冬衣絹各二十五疋小綾十疋春)
(羅一疋冬綿五十兩)金紫光禄大夫銀青光禄大夫(料錢各六十貫春冬絹各)
(二十疋小綾七疋春羅一疋冬綿五十兩)宣奉大夫正奉大夫正議大夫通
奉大夫(料錢各五十貫春冬絹各十七疋小綾五疋春羅一疋冬綿五十兩)通議大夫大
中大夫中大夫中奉大夫中散大夫(料錢各四十五貫春冬絹各十五疋)
(小綾三疋春羅一疋冬綿五十兩)朝議大夫奉直大夫朝請大夫朝散
大夫朝奉大夫(以上料錢各三十五貫春冬絹各十三疋春羅一疋冬綿三十兩)奉儀
郎(料錢二十貫春冬絹各十疋春羅一疋冬綿三十兩)通直郎(料錢十八貫春冬絹各七疋春羅一)
(疋冬綿三十兩)宣教郎(料錢十五貫春冬絹各五疋冬綿十五兩)宣義郎(料錢十二貫春冬絹)
(各五疋冬綿十五兩)承事郎(料錢十貫春冬絹各五疋冬綿十五兩)承奉郎(料錢八貫)承
務郎(料錢七貫元豐以來釐務止支驛料大觀二年定支)以上料錢一分見錢二
分折支每貫折錢在京四百文在外四百文到任添給
驛料承直郎(料錢二十五貫茶湯錢十貫厨料米六斗麺一石五斗藁四十束柴二十束馬一匹)
(春冬絹六疋綿十二兩)儒林郎(料錢二十貫茶湯錢十貫厨料米六斗麵一石五斗藁二十束柴十)
(五束春冬絹各五疋綿十兩)文林郎(料錢十五貫茶湯錢十貫厨料米六斗麵一石五斗藁二十束)
(柴十五束春冬絹各五疋綿十兩)從仕郎從政郎修職郎(以上料錢各十五貫茶湯)
(錢十貫米麥各二石)迪功郎(料錢十二貫茶湯錢十貫米麥各一石五斗)以上錢折支
中給一半見錢一半折支每貫折見錢七百文釐務日
給滿替日住武臣請俸太尉(料錢一百貫春服羅一疋小綾及絹各十疋冬)
(服小綾一十疋絹二十疋綿五十兩)正任節度使(在光禄大夫之下初除及管軍同料錢四百禄)
(粟一百五十石)承宣使(在通議大夫之下料錢三百貫禄粟一百石)觀察使(在中大夫之下)
(料錢各二百貫禄粟一百石米麥十五石)防禦使(在中散大夫以下料錢二百貫禄粟一百石米麥各)
(一十二石五斗)團練使(在中散大夫之下料錢一百五十貫禄粟七十石米麥各九石)諸州刺
史(在中散大夫之下料錢一百貫禄粟五十石来麥各七石五斗)自承宣使以下不帶
階官者為正任帶階官者為遥郡各在正任之下請俸
與次任正任一同靖康指揮遥郡以上俸錢衣賜傔人
俸馬權支三分之二殿前三衙四廂捧日天武左右廂
都指揮使遥郡團練使(料錢一百貫文春冬服絹各十疋)殿前諸班直
都虞候諸軍都指揮使遥郡刺史(料錢五十貫衣同前)龍衞神衞
右廂都指揮使遥郡團練使(同捧日天武)龍神衞諸軍都指
揮使遥郡刺史(同殿前)左右衞上將軍(在光禄大夫之下)諸衞上
將軍(在通直大夫之下以上料錢各六十貫春冬綾各五疋絹各十疋春羅一疋冬綿五十兩)左右
金吾衞大將軍(在中散大夫之下料錢三十五貫春冬綾三疋絹七疋春羅一疋冬綿三十兩)
諸衞大將軍(在中散大夫之下料錢二十五貫春冬綾三疋絹各七疋春羅一疋冬綿二十兩)
諸衞將軍(在朝奉郎之下料錢二十貫春冬綾各二疋絹各七疋春羅一疋冬綿十五兩)率府
率(在奉議郎之下)率府副率(在通直郎之下料錢十三貫春冬絹各五疋春羅一疋冬綿十五兩)
通侍大夫(在中散大夫之下料錢五十貫禄粟二十五石春絹七疋冬絹十疋綿三十兩傔二十人)
(馬三匹)正侍大夫宣正大夫履正大夫協忠大夫中侍大
夫(以上在中散大夫之下料錢各三十七貫禄粟一十五石春絹七疋冬絹十疋綿三十兩傔二十人馬三)
(匹)中亮大夫(在中散大夫之下料錢三十七貫禄粟一十五石春絹九疋冬絹十疋綿三十兩傔)
(二十人馬三匹)中衞大夫翊衞大夫親衞大夫(在中散大夫之下防禦使之上)
拱衞大夫左武大夫右武大夫(並在奉直大夫之下諸司正使之上以上料錢)
(並二十七貫春絹七疋冬絹十疋綿三十兩)武功大夫武德大夫武顕大夫
武節大夫武略大夫武經大夫武義大夫(並在朝奉大夫之下以上)
(各料錢二十五貫厨料米一石麵二石春絹七疋冬絹一十疋綿三十兩)正侍郎宣正郎履
正郎恊忠郎中侍郎中亮郎中衞郎翊衞郎親衞郎拱
衞郎左武郎右武郎(以上並在朝奉郎下料錢各二十貫春絹五疋冬絹七疋綿二十兩)
武功郎武德郎武顯郎武節郎武略郎武義郎武翼郎
(並在承議郎之下以上各料錢二十貫厨料米麺各一石春絹五疋冬絹七疋綿二十兩)訓武郎(料錢)
(十七貫春絹五疋冬絹七疋綿二十兩)修武郎(料錢十七貫春絹五疋冬絹七疋綿二十兩)從
義郎秉義郎(並料錢十貫帶職錢十二貫春絹四疋冬絹五疋綿十兩)忠訓郎忠翊
郎(並料錢七貫帶職錢十貫春冬絹各四疋冬綿十五兩)成忠郎保義郎(並料錢五貫𢃄)
(職錢七貫春冬絹各四疋綿十五兩)承節郎承信郎(並料錢四貫春冬絹各三疋錢二貫文)
進武校尉(料錢三貫春冬絹各三疋)進義校尉(料錢二貫春冬絹各三疋)下班祗
應(各隨差使理年不等自三年至十二年料錢七百文粮二石五斗春冬絹各五疋)進武副尉
(料錢三貫)進義副尉(料錢一貫)守闕進義副尉(料錢三貫)料錢職錢
紹興仍政和之舊宰相樞密使料錢月三百貫(政和左輔右弼)
(為宰相紹興左右僕射同中書門下平章事為宰相舊制春冬服小綾各二十疋絹各三十疋春羅一疋冬綿)
(一百兩初建炎元年指揮宰執請受並權支三分之二支賜支一半)知樞密院事參知政
事樞密副使同知樞密院事僉書樞密院事(料錢二百貫春冬服)
(卜綾各十疋絹各二十疋春羅一疋冬綿五十兩)太師太傅太保少師少傅少
保(料錢三百貫春服羅三疋權攴一疋小綾三十疋支二十疋絹四十疋支三十疋冬服綾絹同綿二百兩)
(支一百兩)以下職事官並支職錢開封牧錢一百貫(春服羅一疋小)
(綾絹各十疋冬服小綾十疋絹二十疋綿五十兩)太子太師太保太傅職錢二
百貫(春服羅一疋小綾十疋絹一十五疋冬服綾絹同綿五十兩)少師少傅少保百
五十貫(春冬服小綾各七疋絹各二十疋春羅一疋冬綿五十兩)御史大夫六部尚
書(行六十貫守五十五貫試五十貫春服羅一疋小綾五疋絹十七疋冬服綾絹同綿五十兩)翰林
學士承旨翰林學士五十貫(春服同上)左右散騎常侍(行五十五)
(貫守五十貫試四十五貫春服小綾三疋絹十五疋羅一疋冬綾絹同綿五十兩)太子詹事(錢衣)
(同賓客小綾各止三疋)給事中中書舍人(行五十貫守四十五貫試四十貫服同詹事)
左右諫議大夫(行四十五貫守四十貫試三十七貫餘同舍人)權六曹侍郎(職錢)
(四十貫餘同上)太常宗正卿(行三十八貫守三十五貫試三十二貫春冬衣隨官序)祕書
監(行四十二貫守三十八貫試三十五貫)七寺卿國子祭酒(行三十五貫守三十二貫)
(試三十貫文)太常宗少卿祕書少監(行三十八貫守三十貫試二十八貫)中書
門下省檢正諸房公事左右司郎中(行四十貫守三十七貫試二十七貫)
國子司業少府將作軍器監(行三十二貫守三十貫試二十八貫)太子少
詹事(行三十五貫守三十二貫試三十貫)太子左右諭德(行三十二貫守三十貫試二十)
(九貫)起居郎起居舍人侍御史(行三十七貫守三十五貫試三十二貫)左右
司員外郎六曹郎中(同上)殿中侍御史左右司諫(行三十五貫守)
(三十二貫試三十貫)左右正言(行三十二貫守三十貫試二十七貫)諸司員外郎(同司)
(諫)少府將作軍器少監(行三十五貫守三十二貫試二十五貫)太子侍讀
侍講(行三十五貫守二十二貫試二十貫)監察御史(同正言)太子中舍人太
子舍人(行二十貫守十九貫試十八貫)太常丞太醫令宗正丞知大宗
正丞祕書丞大理正著作郎(行三十五貫守三十二貫試二十貫紹興元年指揮)
(宣教郎任館職寺監丞簿評事臺法主簿寺簿正司直添給職錢一十六貫指揮每月特支米三石)七寺
丞(行三十二貫守二十貫)祕書郎(行三十二貫守二十貫試一十八貫)太常博士(同七)
(寺丞)著作佐郎(同祕書郎)國子監丞(同七寺丞)大理司直評事(同著作郎)
少府將作都水監丞(行三十貫守十八貫)祕書省校書郎(行十八貫守十)
(六貫試十四貫)正字(行十六貫守十五貫試十四貫)御史臺檢法主簿九寺簿
(行二十貫守十八貫)諸王宫大小學教授太武學博士(行二十貫守十八貫)
(試十六貫今諸王府翊善贊讀直講記室料錢並支見錢)律學博士(行十八貫守十七貫試十六貫)
太常寺奉禮郎(十六貫)太常寺太祝郊社令(行十八貫守十六貫)太
官令(十八貫)五監主簿(行十八貫守十六貫)太學正錄武學諭(行十八貫)
(守十七貫試十六貫)律學正(行十六貫守十五貫試十四貫)密院官屬都丞旨丞
旨(料錢四十貫職錢三十貫丞旨二十五貫春服羅一疋小綾三疋絹十五疋冬服小綾五疋絹十五疋綿)
(五十兩)副都丞旨(料錢三十貫職錢二十貫副丞旨諸房副丞旨十五貫若諸房副承旨同主管)
(承旨司公事加五貫春衣羅一疋絹一十五疋冬絹同綿三卜兩)檢詳諸房文字(職錢三十)
(五貫厨食錢每日五百文)計議編修官(添支錢十貫第三等折食錢二十五貫厨食錢每日計五)
(百文)凡諸職事官職錢不言行守試者准行給職事官
衣如寄禄官例及無立定則例者隨寄禄官給職料錢
米麥計實數給兩應給者(謂職錢米麥)從多給諸承直以下
充職事官(謂大理司直評事祕書省正字太學博士正錄武學博士諭律學博士正)聽支階
官請受及添給諸稱請受者謂衣糧料錢餘並為添給
舊制觀文殿大學士三十貫(米三石麺五石)觀文殿學士資政
保和殿大學士二十貫(米三石麺五石)資政保和殿學士十五
貫(米三石麺五石同上春冬小綾各五疋絹各十七疋春羅一疋冬綿五十兩)龍圖天章寳
文顯謨徽猷敷文閣學士直學士十五貫(春冬小綾各二疋絹各十)
(五疋春羅一疋冬綿五十兩)寳和殿龍圖天章寳文顯謨徽猷敷文
閣待制同先是大觀或言添支厚薄不均其後自學士
而下改名貼職錢觀文殿大學士(貼職錢一百貫文米麥各二十五石添支)
(米三石麺五石方子茶二斤)觀文殿學士及資政保和殿大學士(貼職)
(錢八十二貫米麥同添攴錢十貫添支米麥同)資政保和殿學士(貼職錢七十貫米麥同添)
(支麵同方子茶二斤春冬綾五疋絹十七疋綿五十兩羅一疋)端明殿學士(貼職錢五十貫米麥)
(二十石添支米三石麵五石方子茶二斤春冬綾五疋絹一十七疋羅一疋冬綿五十兩)龍圖天章
寳文顯謨徽猷敷文閣學士樞密直學士(正三品貼職錢四十貫米)
(麥各四十石添支米二石麵五石方子茶二斤春冬綾五疋絹十七疋春羅一疋冬綿五十兩)龍圖天
章寳文徽猷敷文閣直學士保和殿待制(貼職錢三十貫米麥各十)
(七石五斗春冬綾各三疋絹十五疋春羅一疋冬綿五十兩)龍圖天章寳文顯謨徽
猷敷文閣待制(貼職錢二十貫米麥各十二石五斗春冬綾各三疋絹十五疋春羅一疋冬綿)
(五十兩)集英殿修撰祕文殿修撰祕閣修撰(以上貼職錢各十五貫)
直龍圖天章寳文閣直顯謨徽猷敷文閣直祕閣(以上貼職)
(錢各十貫)宣和間罷支貼職錢仍舊制添支紹興因之令諸
觀文殿大學士至保和殿大學士料錢春冬服隨本官
資政殿大學士至待制料錢隨本官春冬服從一多給
又諸學士添支錢曾任執政官以上者在京外任並支
其餘在京支外任不支米麵茶炭俸馬傔人衣糧内外
任並給酒添支馬草料外任勿給外此有依祖例添支
(如六部尚書而下職事官八等第支厨食錢自十五貫至九貫凡四等並依宣和指揮修書官折食錢監修國)
(史四十貫史館修撰直史館本省長貳三十七貫五百檢討著作三十五貫並依自來體例)有特旨
添支(如紹興元年指揮館職寺監直簿評事臺法主簿寺正司直博士添職錢十貫文六年指揮五寺三)
(監祕書大宗正丞太常博士著作祕書校書郎著作佐郎正字大理寺正司直評事臺簿刪定官檢鼓奏告院)
(特支米三石計議編修官二石)各有序次其在外知判州府軍監等分
曹列屬等第多寡有以州望者荆南永興江寧揚潭州
三十千鳳翔洪州二十千(廣州知州七百千逐月均給任成都府給鐵錢三百千梓)
(州二百千餘州約銅錢數給)有以都總管經略安撫等使者河北四
路(眞定府路知眞定府高陽關路知瀛州定州路知定州大名府路知大名府)陜西逐路(永興)
(路知永興軍緣邊秦鳳路兼知秦州涇原路知渭州環慶路知慶州鄜延路知延州)河東路(知太原府)
前任兩府並五十千大中大夫待制以上三十千(並特添二)
(十千知大名府如常河北路安撫使同知並州帶學士即五十千無特給)三路管幹機宜文
字朝官十千京官七千知桂州充廣南西路都鈐轄經
略安撫使自大中大夫以上三十千(朝臣充廣西路兵馬都鈐轄兼本路)
(安撫管幹經略司公事即二十千)河北沿邊安撫副使都監以横行使
充三十千(自横行副使并武功大夫至敦武郎以上充二十千秉義郎閤門祇候充都監郎十五千)
同管幹河東沿邊安撫司公事以横行副使至敦武郎
以上二十千(秉義祇候十五千)通判大藩京朝官有二十千至
十千者餘州軍十千至七千者京官七千(京官通判成都府給鐵錢)
(八十千京官六十千朝官通判成都府梓州䕫路州軍府給鐵錢七十千京官五十千)簽判朝官
十千京官七千(朝官簽判成都梓州給鐵錢七十千京官五十千)三路都轉運
使淮南荆浙江湖制置茶鹽礬稅都大發運使大中大
夫待制中散大夫以上三十千朝官充發運使副二十
千(武功大夫至武翼郎充發運使副都監同朝官充判官十千)三門白波發運使朝
官二十千(朝官充判官十千京官七千)諸路轉運使副朝官二十千
(任成都梓州䕫路給鐵錢自六十千至四十千凡三等)府界幷諸路州府軍監縣
鎮監當朝官七千京官五千至四千有二等武功大夫
以下至進義校尉自十千至三千凡七等(朝官任川峽州府軍監給)
(鐵錢五十千京官三十千至二十五千凡二等進義校尉以上成都梓州䕫路自六十千至二十五千凡五等)
朝官充陜西及江浙荆湖福建廣南提舉提點鑄錢等
公事自二十千至十五千凡二等朝官充都大提舉河
渠司幹當及提舉宫觀併催遣輦運催綱諸州監物務
等自十五千至七千凡三等(任川路給鐵錢七十千)京官充催促
輦運催裝斛斗綱船并諸州監物務等自七千至五千
凡二等(任川路給鐵錢五十千)都大提舉修護黃河防埽岸諸處
巡檢并監北京大内軍器庫并蔡河撥發傕綱等並以
兩省供奉官以下至内品充自十千至三千凡七等凡
外任添給羊有二十口至二口凡六等米有二十石至
二石凡七等麵有三十石至二石凡七等傔有二十人
至二人凡七等馬有十匹至一匹凡六等祿粟及隨
身元隨僕人之制宰相禄粟一百石(紹興三公侍中中書尚書令左右僕)
(射同平章事並為宰相)隨身七十人知樞密院事參知政事樞密
副使同知樞密院事祿粟一百石隨身五十人太師太
𫝊太保少師少傅少保一百石(舊制百五十石)隨身一百人太
尉一百石隨身五十人節度使(禄粟已具俸禄門)元隨五十人
承宣使(具俸禄門)元隨五十人觀察使防禦使(見俸祿門)元隨三
十人團練使(見俸禄門)元隨三十人諸州刺史(同上)元隨二十
人通侍大夫正侍大夫宣正大夫履正恊忠中侍中亮
大夫(禄粟傔人並具俸禄門)捧日天武左右廂都指揮遙郡團練
使五十石傔十人(龍神衞右廂都指揮使帶遙郡團練使同)殿前都班直都
虞候諸軍都指揮使遙郡刺史二十五石傔五人(神龍衞都)
(軍都指揮使帶遥郡刺史同)諸學士添支米麵已附於前今載觀文
殿大學士傔二十人觀文殿學士資政保和殿大學士
傔十人資政保和殿學士龍圖天章寳文顯謨徽猷敷
文閣學士傔七人樞密都承旨傔十人副都承旨諸房
副承旨七人其餘京畿守令幕職曹官自十石七石五
石至於二石各有等中書堂後官提點五房公事逐房
副承旨自七人五人至於一人各有數因仍前制舊史
已書凡任宰相執政有隨身太尉至刺史有元隨餘止
傔人紹興折色凡禄粟每名細色六斗(米麥中支管軍給米六分麥四)
(分)隨身元隨傔人糧每斗折錢三十文衣紬絹每疋一
貫布每疋三百五十文綿每兩四十文
職田(官品占田)
孟子大國地方百里君十卿禄卿禄四大夫大夫倍上
士上士倍中士中士倍下士下士與庶人在官者同禄
禄足以代其耕也次國地方七十里君十卿禄卿禄三
大夫大夫倍上士上士倍中士中士倍下士小國地方
五十里君十卿禄卿禄二大夫大夫倍上士上士倍中
士中士倍下士
朱子集註曰徐氏曰大國君田三萬二千畆其入
可食二千八百八十人卿田三千二百畆可食二
百八十八人大夫田八百畆可食七十二人上士
田四百畆可食三十六人中士田二百畆可食十
八人下士與庶人在官者田百畆可食九人至五
人次國君田二萬四千畆可食二千一百六十人
卿田二千四百畆可食二百一十六人小國君田
一萬六千畆可食千四百四十人卿田一千六百
畆可食一百四十四人愚按君以下所食之禄皆
助法之公田藉農夫之力以耕而收其租士之無
田與庶人在官者則但受禄於官如田之入而已
王制夫圭田無征
鄭氏曰夫猶治也征稅也孟子曰卿以下必有圭
田治圭田者不稅所以厚賢也此則周禮之士田
以任近郊之地
晉武帝平吳之後有司奏詔書王公以國為家京城不
宜復有田宅今未暇作諸國邸當使城中有往來之處
近郊有芻藁之田今可限之國王公侯京城得有一宅
一處近郊田大國田五十頃次國十頃小國七頃城内
無宅城外有之皆聽留之其官品第一至於第九各以
貴職占田品第一者占五十頃第二品四十五頃三品
四十頃四品三十五頃五品三十頃六品二十五頃七
品二十頃八品十五頃九品十頃而又各以品之高卑
蔭其親屬多者及九族少者三世宗室國賓先賢之後
及士人子孫亦如之而又得蔭人以為衣食客及佃客
品第六已上得衣食客三人第七第八品二人第九品
及舉輦跡禽前驅由基強弩司馬羽林郎殿中冗從武
賁殿中武賁持椎斧武騎武持鈒冗從武賁武騎一人
其應有佃客者官品第一第二者佃客無過五十戶三
品十戶四品七戶五品五戶六品三戶七品二戶八品
九品一戶晉書百官志諸公及開府位從公者給菜田
十頃騶十人立夏後不及田者食俸一年特進菜田八
頃騶八人立夏後不及田者食俸一年光禄大夫給菜
田六頃田騶六人尚書令太子太傅少傅給田騶並同
光禄
按孟獻子曰畜馬乘不察於雞豚伐冰之家不畜
牛羊百乘之家不畜聚斂之臣言公卿大夫既有
俸廪不當與民爭利也漢列侯封君食租稅歲卒
戶二百如千戶之君則二十萬可謂富矣而復效
富人廣畜田園如田蚡以外戚為相奉邑鄃食收
多而且治宅田諸第田園極膏腴之𩔖是也漢時
亦未曾為之制至晉武詔王公以國為家京城不
宜復有田宅欲為之限得古意矣然所謂城中有
往來之地近郊有芻藁之田則似王制所謂湯沐
之地且所限止於京城則王戎所謂園田水碓周
徧天下者固未嘗為之限何邪
東晉寓居江左以來都下人多為諸王公貴人左右佃
客典計衣食客之類(詳見官品占戶門)宋孝武時官品第一
第二聽占山三頃第三第四品二頃五十畆第五第六
品二頃第七第八品一頃五十畆第九品及百姓一頃
(詳見征榷山澤門)魏制諸宰人之官各隨近給公田刺史十
五頃太守十頃治中别駕各八頃縣令郡丞六頃更代
相傳賣者坐如律隋文帝令自諸王以下至於部督
皆給永業田各有差多者至百頃少者至三十頃其丁
男中男永業露田皆遵後齊之制並課樹以桑榆及棗
其田宅率三口給一畆京官又給職分田一品者給田
五頃至五品則為田三頃其下每品以五十畆為差至
九品為一頃外官亦各有職分田又給公廨田以供用
開皇八年高熲奏諸州無課調處及課州管戶數少者
官人禄力乘前以來恒出隨近之州但判官本為牧人
役力理出所部請於所管戶内計戶徵稅帝從之先是
京官及諸州並給公廨錢迴昜生利以給公用至是蘇
孝慈等以為所在官司因循往昔皆以公廨錢出舉興
生唯利是求煩擾百姓奏皆給地以營農迴易取利一
皆禁止十七年詔在京及在外諸司公廨在市迴易及
諸處興生並聽唯禁出舉收利云唐凡京諸司各有
公廨田司農寺(給二十六頃)殿中省(二十五頃)少府監(二十二頃)太常
寺(二卜頃)京兆府河南府(各十七頃)太府寺(十六頃)吏戶部(各十五頃)
兵部内侍省(各十四頃)中書省將作監(各十三頃)刑部大理寺(各十)
(二頃)尚書都省門下省太子左春坊(各十一頃)工部(十頃)光禄寺
太僕寺祕書省(各九頃)禮部鴻臚寺都水監太子詹事府
(各八頃)御史臺國子監京縣(各七頃)左右衞太子家令寺(各六)
(頃)衞尉寺左右驍衛左右武衞左右威衞左右領軍衞
左右金吾衞左右監門衞太子左右春坊(各五頃)太子左
右衞率府太史局(各四頃)宗正寺左右千牛衞太子僕寺
左右司衞率府左右清道率府左右監門率府(各三頃)内
坊左右内率府率更府(各二頃)在外諸司公廨田亦各有
差大都督府(四十頃)中都督府(三十五頃)下都督都護上州(各三)
(十頃)中州(二十頃)官總監下州(各十五頃)上縣(十頃)中縣(八頃)下縣(六頃)
上收監上鎮(各五頃)上縣及中下收司竹監中鎮諸軍折
衝府(各四頃)諸冶監諸倉監下鎮上關(各三頃)牙市監諸屯
監上戍中關及津(各二頃其津隸都水使者不給)下關(一頃五十畆)中戍下
戍嶽瀆(各一頃)諸京官文武職事各有職分田一品(十二頃)
二品(十頃)三品(九頃)四品(七頃)五品(六頃)六品(四頃)七品(三頃五十畆)八
品(二頃五十畆)九品(二頃)並去京城百里内給其京兆河南府
及京縣官人職分田亦准此(即百里内地少欲於百里外給者亦聽之)諸州
及都護府親王府官人職分之田亦各有等差二品(十二)
(頃)三品(十頃)四品(八頃)五品(七頃)六品(五頃京城縣亦准此)七品(四頃)八品
(三頃)九品(二頃五十畆)鎮戍關津嶽瀆及在外監官五品(五頃)六
品(三頃五十畆)七品(三頃)八品(二頃)九品(一頃五十畆)三衞中郎將上
府折衝都尉(各六頃)中府(五頃五十畆)下府及諸郎將(各五頃)上
府果毅都尉(四頃)中府(三頃五十畆)下府(三頃)上府長史别將(各三)
(頃)中府下府(各二頃五十畆)親王府典軍(五頃)副典軍(四頃)千牛備
身左右太子千牛備身(各二頃)諸州上折衝府兵曹(二頃)中
府下府(各一頃五十畆)其外軍校尉(一頃二十畆)旅帥(一頃)隊正副(各八)
(十畆)皆於領側州縣界内給其校尉以下在本縣及去家
百里内領者不給(其田亦借民佃植至秋冬受數而已)諸職分陸田限三
月三十日稻田限四月三十日以前上者並入後人以
後上者入前人其麥田以九月三十日為限各前人耕
未種後人酬其功直已自種者准租分法其價六斗已
下者依舊定不得過六斗並取情願不得抑配開元十
年六月勅所置職田本非古法爰自近制是以因循事
有變通應須刪改其内外所給職田從今年九月以後
並宜停給十八年六月京官職田特令准令給受復用
舊制(自大歴以来關中匱竭時物騰貴内官不給乃減外官職田三分之一以給京官俸每歲通計給文)
(武正員員外官及内侍省閑廐五坊南北衙宿衞并教坊内人家糧等凡給米七十萬石)
宋天聖間詔罷天下職田悉以歲入租課送官具數上
三司計直而均給之朝廷方議措置令未下天子閱具
獄見吏有賄敗者多惻然傷之詔復給職田即毋得多
占佃戶及無田而配出所租違者以枉法論後十餘年
至慶歴中詔限職田有司始申定其數政和八年臣僚
上言尚書省措置縣令自不滿五千戶至滿萬戶逓增
給職田一頃夫天下圭租多寡不均久矣縣令所得亦
參差不齊多至九百斛如淄川之高苑八百斛如常州
之江隂六百斛如常州之宜興自是而降或四五百或
二三百凡在河北京東西荆湖之間少則有至三二十
斛者閩廣有自來無圭租處川陜西路自守倅至簿尉
又以一路歲入均給令獨不得而獨有今欲一概增給
一頃豈可得哉詔令職田頃畆未及條格者催促摽撥
乾道間臣僚言職田所以養廉亦或啓其不廉蓋交競
於差遣之時多取於收歛之日以其所以養廉者為貪
也紹興間懼其不均則詔諸路提刑司依法摽撥官多
田少即於鄰近州縣通融頃管數足又詔將空間之田
為他司官屬所占者撥以足之仍先自簿尉始其有無
職田選人并親民小使臣每員月支茶湯錢十貫文内
雖有職田每月不及十貫者皆與補足所以厚養廉之
利也懼其病民則委通判縣令覈實除其不可力耕之
田損其已定過多之額凡職租不許輙令保正催納或
抑令折納見錢或無田平白監租或以虚數勒令代納
或額外數過多取皆申嚴禁止之令察以監司坐以贓
罪所以防其不廉之害也罷廢未幾而復舊拘借未久
而給還移充糴本轉收馬料旋復免行皆所以示優恩
厲清操也若其頃畆多寡且有成式知藩府(謂三京穎昌京兆成)
(都太原建康江陵延安興仁隆德開德臨安府秦陽潭廣州)二十頃發運轉運使副
總管總管知節鎮十五頃知餘州及廣濟淮陽無為臨
江廣德興國南康南安建昌邵武興化漢陽永康軍并
路分鈐轄十頃發運轉運判官提舉淮南浙江南荆湖
東西河北路鹽事官通判藩府八頃知餘軍及監並通
判節鎮州鈐轄安撫副使都監路分都監將官發運司
幹辦公事七頃通判餘州及軍滿萬戶縣令六頃藩府
判官錄事參軍州學教授(並謂承務郎以上者)都監發運轉運司
主管文字滿五千戶縣令副將官五頃節鎮判官錄事
參軍州學教授(並謂承務郎以上者)轉運司王管帳司不滿五千
戶縣令滿萬戶縣丞餘州都監走馬承受公事主管機
宜文字同巡檢都大巡河提點馬監四頃節度掌書記
觀察支使藩府及節鎮推官巡檢縣鎮寨都監監寨主
巡捉私茶鹽駐泊捉賊在城監當餘州判官州學教授
(謂承務郎以上者)軍監都監三頃五十畆軍監判官餘州推官
餘州及軍監錄事參軍巡檢縣鎮寨都監寨主巡捉私
茶鹽駐泊捉賊在城監當藩府及節鎮曹官州學教授
(謂承直郎以上)滿五千戶縣丞滿萬戶縣簿尉巡轄馬逓鋪鎮
寨監當及監堰三頃餘州及軍監曹官州學教授(謂承直郎)
(以上)不滿五千戶縣丞滿五千戶縣尉簿巡轄馬逓鋪縣
鎮寨監當及監堰二頃五十畆不滿五千戶縣簿尉巡
轄馬逓鋪縣鎮寨監當及監堰二頃
文獻通考卷六十五
