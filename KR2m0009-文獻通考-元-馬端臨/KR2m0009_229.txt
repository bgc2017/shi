文獻通考卷二百二十九
鄱陽馬端臨貴與著
經籍考五十六
子(雜藝術)
唐志十一家二十部一百四十四卷(失姓名八家張彦遠以下不著錄十)
(六家一百一十七卷)
宋三朝志四十八部一百五卷
宋兩朝志十七部二十三卷
宋四朝志一十三部二十九卷
宋中興志五十八家六十部一百一十二卷
古畫品錄一卷
鼂氏曰南齊謝赫撰言畫有六法分四品夫秋之
奕延壽之畫伯樂之相馬&KR1108;戚之飯牛以至曹丕
之彈棋袁彦之摴蒱皆足以擅名天下昔齊侯禮
九九而仲尼賢博奕良有以哉經著大射投壺之
禮盖正己養心之道存焉顧用之何如耳安可直
謂之藝而一切廢之故予取射訣畫評奕經算術
博戲投壺相馬牛等書同次之為一類
按鼂陳二家書錄以醫相牛馬及茶經酒譜之屬
俱入雜藝術門盖仍前史之舊今以醫相牛馬之
書名附醫方相術門茶酒經譜附種植入農家門
其餘藝技則自為此一類云
齊梁畫目錄一卷
陳氏曰唐竇蒙子泉錄
續畫記一卷
鼂氏曰唐李嗣眞撰補謝赫之缺又有古今畫人
名一卷
後畫錄一卷
鼂氏曰唐僧彦宗撰品長安名畫凡二十七人
唐朝畫斷一卷
陳氏曰唐翰林學士朱景元撰一名唐朝名畫錄
前有目錄後有天聖三年商宗儒後序與畫斷大
同小異
名畫獵精六卷
鼂氏曰唐張彦遠纂彦遠字愛賓記歴代畫工名
姓自史皇以降至唐朝及論畫法并裝背禠軸之
式鑒别閱玩之方
歴代名畫記十卷
陳氏曰張彦遠撰彦遠家世藏法書名畫收藏鑒
識自謂有一日之長既作法書要錄又為此記且
曰有好事傳余二書書畫之事畢矣
五代名畫記一卷
陳氏曰大梁劉道醇撰嘉祐四年陳詢直序
五代名畫補遺一卷
鼂氏曰皇朝劉道成纂符嘉應撰序云胡嶠嘗有
梁朝名畫錄因廣之故曰補遺
名畫見聞志六卷(乃看畫之綱領也)
鼂氏曰皇朝郭若虛撰若虛以張愛賓之畫絶筆
永昌元年因續之歴五代止國朝熙寧七年分叙
論紀藝故事近事四門
陳氏曰元豐中自序稱大父司徒公未知何人郭
氏在國初無顯人但有郭承祐耳其書欲續張彦
遠之後
書畫史二卷
鼂氏曰米芾元章撰輯本朝公卿士庶家藏法書
名畫論其優劣真偽
宋朝名畫評三卷
鼂氏曰皇朝劉道成纂符嘉應撰集本朝畫工之
名世者第其品以王瓘之為神品云在吳生上
益州名畫錄三卷
鼂氏曰皇朝黃休復纂唐乾初至宋乾德歲休復
在蜀中自彙圖畫之精者五十八人品以四格
陳氏曰中興書目以為李略撰而謂休復書今亡
按此書有景祐三年序不著名氏而取休復所錄
明甚又有休復自為後序則固未嘗亡也未知題
李略者與此同異
山水受筆法一卷
陳氏曰唐沁水荆浩浩然撰
德隅堂畫品一卷
陳氏曰李廌方叔撰趙令畤德麟官襄陽行橐中
諸畫方叔皆為之評品元符元年也
林泉高致集一卷
陳氏曰徽猷閣待制河陽郭思撰其父熙字淳夫
善畫思元豐五年進士既貴追述其父遺迹事實
待制許光疑為之序曰書記畫訓畫意畫題畫訣
而序又稱詩歌贊記詔誥銘志今本缺
廣川畫跋五卷
陳氏曰董逌撰
畫繼十卷
陳氏曰鄧椿公壽撰以繼郭若虚之後張彦遠志
止會昌元年若虛志止熙寧七年今書止乾道三
年
射評要略一卷
鼂氏曰李廣撰凡十五篇
陳氏曰依託也鄙淺無竒
嚴悟射訣一卷
鼂氏曰唐王思永撰思永學射法於成都工曹嚴
悟成書十篇每篇首必稱師曰
九鏡射經一卷射訣一卷
陳氏曰唐檢校太子詹事韋韞撰制弓矢法三篇
射法九篇又叙其學射之初有張宗者授之訣為
射訣
射訓一卷
陳氏曰監察御史張仲殷撰中興書目云本朝人
果也不當名犯廟諱
射議一卷
陳氏曰元城王越石仲寳撰凡七條
益津射格一卷
鼂氏曰宋朝錢師益序以五善圖及武陵格疎密
不同參酌為之
增廣射譜七卷
陳氏曰淳熙中詔進士習射書坊為此以射利末
二卷為盧宗邁射法亦簡
投壺經一卷
鼂氏曰唐上官儀奉勅刪定史元道續註采周顒
郝同梁簡文數家書為之唐志有其目
木射圖一卷
鼂氏曰唐陸秉撰為十五筍以代侯擊地毬以觸
之飾以朱墨字以貴賤之朱者仁義禮智信温良
恭儉讓墨者慢傲佞貪濫仁者勝濫者負而行一
賞罰焉
温公投壺新格一卷
鼂氏曰宋朝司馬光君實撰舊有投壺格君實惡
其多取竒中者以為僥倖因盡改之
文房四譜五卷
鼂氏曰宋朝蘇易簡撰集古今筆硯紙墨本東坡
實繼以賦頌述作有徐鉉序
墨譜一卷
鼂氏曰宋朝董秉撰熙寧間人秉患世人徒知祖
李之名而不知形模之異同製作之精觕故作圖
以著其源流補蘇易簡之缺文云
墨苑三卷
陳氏曰趙郡李孝美伯陽撰曰圖曰式曰法元符
中馬涓李元膺為之序
硯譜二卷(又名北海公硯錄)
鼂氏曰宋朝唐詢撰硯之故事及其優劣以紅絲
石為第一端石次之
歙硯圖譜一卷
陳氏曰太子中舍知婺源縣唐積撰治平丙午歲
歙硯說一卷又辯歙硯說一卷
陳氏曰皆不著姓名
硯史一卷
陳氏曰米芾撰
硯箋一卷
陳氏曰高似孫撰
閑堂雜記四卷
陳氏曰不著姓名述文房四譜而首載唐氏硯錄
續文房四譜五卷
陳氏曰司農卿李洪秀穎撰
古鼎記一卷
鼂氏曰唐吳協撰記古人鑄鼎本源及其形製
鼎錄一卷
陳氏曰梁中書侍郎虞荔撰
古今刀劍錄一卷
陳氏曰梁陶弘景撰
印格一卷
鼂氏曰宋朝鼂克一撰克一張文潛甥也文潛嘗
為序之其略曰克一既好古印章其父補之愛之
尤篤悉錄古今印璽之法謂之圖書譜自秦以來
變制異状皆能言其故余頗愛其用心不移致精
於末務使有傳焉
香譜一卷
鼂氏曰宋朝洪芻駒父撰集古今香法有鄭康成
漢宮香南史小宗香眞誥嬰香戚夫人廹駕香唐
員半干香所記甚該博然通典載歴代祀天用水
沉香獨遺之何邪
香嚴三昧十卷侯氏萱堂香譜一卷(又侯氏萱堂香錄二卷譜或曰)
(錄)
陳氏曰並不知何代人作
南蕃香錄一卷
陳氏曰知泉州葉廷珪撰
九章算經九卷
鼂氏曰未詳撰人姓名或曰周公九章者一方田
二算粟三衰分四少廣五商功六均輸七盈不足
八方程九句股魏劉徵唐李淳風嘗為之注則此
術起於漢之前矣
算經一卷
陳氏曰夏侯陽撰大抵乘除法也隋志二卷唐一
卷甄鸞注今本無注元豐京監本
求一算經一卷
鼂氏曰未詳撰人
六問算法五卷
□氏曰唐龍受益撰并化零歌附
算經三卷
陳氏曰張邱建撰有序首言算者不患乘除之為
難而患分之為難是以序列諸分之本元宣明約
通之要法按唐志作一卷甄鸞注今本稱漢中郎
守前司隸甄鸞注太史令李淳風等注釋算學博
士劉孝孫撰細草細草者乘除法實之詳悉也
應用算法一卷
陳氏曰夷門叟郭京元豐三年序稱平陽竒士蔣
舜元撰凡八篇曰釋數田畆粟米端疋斤秤修築
差分雜法總為百五十七問前志在歴算類按射
御書數均一藝也不專為歴算設故列於此
將作營造法式三十四卷看詳一卷
鼂氏曰皇朝李誠撰熙寧中勅將作監編修法式
誠以為未備乃考究經史并詢討匠氏以成此書
頒於列郡世謂喻晧木經極為精詳此書殆過之
陳氏曰熙寧初始詔修定至元祐六年書成紹聖
四年命誠重修元符三年上崇寧二年頒印前二
卷為總釋其後曰制度曰功限曰料例曰圖樣而
壕寨石作大小木調鏇鋸作泥瓦彩畫刷飾又各
分類匠事備矣
彈棋經一卷
鼂氏曰未詳撰人序稱世說曰魏武帝好彈棋宮
中皆效之難得其局以粧奩之盖形狀相類就盖
而彈之俗中因謂魏宮粧奩之戱按西京雜記云
劉向作彈棋典論云前代馬合卿張公子皆善彈
棋然則起於漢朝非自魏始世說誤矣
陳氏曰張柬之撰
五木經一卷并圖例
陳氏曰唐李翺撰元革注盖摴蒱之戱也
摴蒱經一卷摴蒱格一卷
鼂氏曰不題撰人序摴蒱古之戱也劉毅李安民
慕容寳之徒皆擲盧不聞餘采今以盧梟為上雉
犢次之
象棋一卷又棋勢二卷
鼂氏曰皇朝尹洙撰凡五圖今世所行者不與焉
温公七國象棋一卷
鼂氏曰司馬光君實撰周秦韓魏趙楚齊燕實八
國而云七者周室不與焉
廣象戲圖一卷
濟北鼂補之無咎撰自序曰象戲戲兵也黃帝之
戰驅猛獸以為陣象獸之雄也故戲兵而以象戲
名之余為兒時無他弄見設局布棋為此戱者縱
横出竒愕然莫測以為小道可喜也稍長觀諸家
陣法雖畫地而守規矩有截而變化舒卷出入無
倪其說亦可喜暇時因求所謂象戲者欲按之以
消永日盖局縱横路十一棋三十二為兩軍耳意
苦而狹也嘗試以局縱横路十九棋九十八廣之
意少放焉然按圖置物計步而使終亦膠柱而已
矣而智者用之則十九者之間盡強弱之形九十
八者之間盡死生之勢而十九九十八之外死生
強弱可循環於無窮飽食終日得吾說而為之則
涿鹿之縱觀猶目前矣
忘憂集三卷
鼂氏曰皇朝劉仲甫編載唐韋延祐棋訣并古今
棋圖
忘憂清樂集一卷
陳氏曰棋待詔李逸民撰集
通遠集一卷
陳氏曰無名氏視清樂為略
象棋神機集一卷
陳氏曰稱杉楊葉茂卿撰
釣鼇圖一卷
鼂氏曰不題撰人凡四十類各有一詩
採珠局一卷
鼂氏曰不題撰人序云王公而不知其名凡三十
餘類亦各有一詩
捉卧甕人事數一卷
鼂氏曰皇朝李庭中撰以畢卓嵇康劉伶阮孚山
簡阮籍儀狄顔回屈原陶潛孔融陶侃張翰李白
白樂天為目有趙昌言序
陳氏曰此篇與釣鼇圖採珠格局勸酒玉燭詩名
一卷皆酒邊雅談
三象戱圖一卷
陳氏曰伋陽成師仲編
䨇六格一卷
鼂氏曰不題撰人其法左右十二梁設二朋朋各
十五子一白一黑用明瓊二各以其采由右歸左
子單則他子得擊兩子以上他子雖相當不得擊
故武后夢䨇六不勝狄仁傑所以云無子也
葉子格戲一卷
鼂氏曰不著撰人世傳葉子婦人也撰此戲晚唐
之時
三國圖格一卷金龍戲格一卷打馬格一卷旋
棋格一卷
鼂氏曰並不題撰人
漢官儀新選一卷
鼂氏曰皇朝劉敞撰則取西漢之官而附其列傳
黜陟可戲笑雜編之以為博弈之一物
進士采選一卷
陳氏曰趙明遠景昭撰此元豐末改官制時遷除
格例也
打馬圖式一卷
陳氏曰鄭寅子敬撰用五十馬
打馬賦一卷
陳氏曰易安李氏撰用二十馬以上三者各有不
同今世打馬大略與古摴蒱相類
譜䨇一卷
陳氏曰洪遵集此戲今人不復為
希古集一卷
陳氏曰括蒼何宗姚取投壺新式及馮氏射法為
一編
文獻通考卷二百二十九
