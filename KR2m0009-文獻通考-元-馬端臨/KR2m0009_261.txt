文獻通考卷二百六十一
鄱陽馬端臨貴與著
封建考二
周封建之制
王制千里之外設方伯五國以為屬屬有長十國以為
連連有帥三十國以為卒卒有正二百一十國以為州
州有伯(屬連卒州猶聚也伯帥正亦長也凡長皆因賢侯為之殷之州長曰伯虞夏及周皆曰牧)八
州八伯五十六正百六十八帥三百三十六長八伯各
以其屬屬於天子之老二人分天下以為左右曰二伯
(老謂上公周禮曰九命作伯)天子使其大夫為三監監於方伯之國
國三人(使佐方伯領諸侯)
羊客問子思曰周自后稷封為王者後子孫據國至太
王王季文王此固世為諸侯矣焉得為西伯乎子思曰
吾聞諸子夏古之帝王中分天下使二公治之謂之二
伯殷王帝乙之時王季以功九命作伯受圭瓉秬鬯之賜
故文王因之得專征伐此以諸侯爲伯猶周召之君爲
伯也
公羊傳子曰自陜而東者周公主之自陜而西者召公
主之一相處乎内
周成王使召康公命齊太公曰五侯九伯汝實征之以
夾輔周室(五等之侯九州之伯皆得征討其罪齊桓因此命以夸楚)
周襄王命尹氏及王子虎内史叔興策命晉侯重耳為
侯伯(左傳僖公二十八年)
陳氏禮書曰古之官有常名有異名内而爲比長
閭師黨正州長鄉大夫此常名也及任以師田之
事則為軍將師帥旅帥卒長兩司馬公司馬此異
名也外而為公侯伯子男此常名也及寓以連屬
之法則為屬長連帥卒正州伯此異名也屬則繋
其人連則結其衆以其民之衆足以禦卒然之變
故謂之卒以其地之廣有逹於重川之遠故謂之
州屬有長則足以長五國而已未足以率十國之
衆故連有帥帥足以帥十國而已未足以率三十
國之衆故卒有正正足以正三十國而已未足以
長二百一十國故州有伯則為人長者才也帥人
者智也正人者義也長人者仁也易曰體仁足以
長人則外之八伯内之二伯皆以其能體仁故也
蓋王者有分土無分民建萬國所以分其土親諸
侯所以合其人不分其土則其守不專不合其人
則其勢不一王制言凡九州千七百七十三國分
其土也繼之以方伯連帥之法合其人也周官大
司馬比小事大以和邦國職方氏凡邦國大小相
維者此也古者什伍之法於州鄉則聯其民於師
田則聯其徒於宿衞則聯其官故能以中國為一
人而無内患為屬連卒州以聯其國為長帥正伯
以聯其人故能以天下為一家而無外虞然不惟
其官惟其人則法行而事舉詩曰四國有王郇伯
勞之是也非其人則法雖存而事廢詩序曰衞侯
不能修方伯連帥之職公羊傳曰下無賢方伯是
也方伯連帥之職周道故書與周禮伯皆稱牧者
蓋自内言之則屈於二伯故稱牧周官大宗伯八
命作牧曲禮九州之長入天子之國曰牧是也自
外言之則伸於諸侯故稱伯王制謂方伯之國是
也虞十二州則十二牧夏九牧(左氏夏之方有德也貢金九牧)周
九州則九伯而王制言八州八伯則王畿之内不
建伯焉鄭氏以為商制是也然州牧伯之名見於
經傳多矣連帥特見於詩序若夫五國之屬於經
無聞左傳曰晉侯享公請屬鄫豈周所為連屬歟
公羊傳曰自陜以東周公主之書曰畢公率東方
諸侯入應門右太保率西方諸侯入應門左此所
謂九命作伯者也與商所謂天子之老二人一矣
周有九伯則畿内蓋亦設牧而太宰言施典於邦
國設其牧者以牧之所設主為邦國故也康成釋
詩謂周之制使伯佐牧蓋以傳所謂五侯者五牧
也九伯者佐侯之伯也孔穎逹申之以為一牧之
下二伯然質之於商州伯之下無二佐則周州牧
之下無二伯
右牧伯之制
周禮上公九命為伯其國家宫室車旗衣服禮儀皆以
九為節(城方九里宮方九百步)執桓圭九寸繅藉九寸(以五采韋衣奠玉以)
(藉之)冕服九章(自山龍以下)建常九斿(斿其屬幓垂者也)樊纓九就(樊纓)
(馬飾以罽飾之每一處五采備為一就)貳車九乘介九人(貳副也介輔已行禮者也)禮
九牢(三牲備為一牢)其朝位賓主之間九十步立當車軹(立於車轂)
(之末謂之軹王行四十五步以迎賓賓行四十五步以朝王)擯者五人廟中將幣三
享王禮再祼而酢(朝畢則有廟享之禮享必將幣束加於璧)饗禮九獻食禮
九舉出入五積(禾米芻薪之費)三問三勞公之服自衮冕而下
如王之服(王十二旒上公龍衮前後皆九旒)
侯伯七命其國家宫室車旗衣服禮儀皆以七為節(城方)
(七里宮方七百步)侯執信圭七寸繅藉七寸冕服七章建常七
斿樊纓七就貳車七乘介七人禮七牢朝位賓主之間
七十步立當前疾(謂駟馬車轅前胡下柱地者)擯者四人廟中將幣
三享王禮壹祼而酢饗禮七獻食禮七舉出入四積再
問再勞諸伯執躬圭其他皆如諸侯之禮侯伯之服自
鷩冕而下如公之服(三公八旒侯伯七旒)
子男五命其國家宮室衣服禮儀皆以五為節(城方五里宫方)
(五百步)諸子執穀璧五寸繅藉五寸冕服五章建常五斿
樊纓五就貳車五乘介五人禮五牢朝位賓主之間五
十步立當車衡擯者三人廟中將幣三享王禮一祼不
酢(再祼者王既拜送爵又設酌璋瓉而祼后又拜送爵是謂再祼賓乃酢王也禮侯伯一祼而酢者祼賓賓)
(酢王而已后不祼也禮子男一祼不酢者祼賓而已不酢王也)饗禮五獻食禮五舉出
入三積壹問壹勞諸男執蒲璧其他皆如諸子之禮子
男之服自毳冕而下如侯伯之服(王之孤及卿前後各六旒子男五旒)
王制三公一命卷若有加則賜也不過九命次國之君
不過七命小國之君不過五命(卷讀作衮三公八命矣復加一命則服龍衮與)
(王者之後同若有加則賜也者謂九命衮龍之外依制不合有其服若有加益則是君之特賜非禮法之常也)
(虞夏之制天子服有日月星辰周禮曰諸公之服自衮冕而下如王之服)
右諸侯命服之制
大國三軍(三萬七千五百人)次國二軍(二萬五千人)小國一軍(萬二千五)
(百人)
陳氏禮書曰周官大司馬主六軍大國三軍次國
二軍小國一軍春秋傳曰成國不過半天子之軍
諸侯之大者三軍可也然軍之多寡係地之廣狹
而公侯之田皆百里則皆三軍矣魯於周為侯而
地方百里頌稱公徒三萬此大國三軍之數也春
秋襄十一年作三軍昭五年舍中軍則魯之三軍
蓋嘗變於僖公之後至襄而復作至昭而又舍也
左氏曰季武子作三軍三分公室而各有其一(杜預)
(曰魯本無中軍惟上下二軍皆屬於公有事三卿更帥以征伐季氏欲專其民人故假立中軍)公
羊曰三軍者何三卿也何譏爾古者上卿下卿上
士下士(何休曰㐮公委任強臣乃益司馬作中卿官踰王制故譏之)穀梁曰古
者天子六師諸侯一軍作三軍非正也啖氏曰天
子六軍大國三之一小國半大國數不必常所以
示稱國語曰季武子為三軍叔孫穆子曰不可今
我小侯也處大國之間繕貢賦以共從者猶懼有
討若為元侯之所以怒大國無乃不可乎弗從遂
作中軍自是齊楚伐討魯襄昭皆如楚由此觀之
魯於春秋之時尊事齊楚為不暇則其國次國而
已不宜復作三軍作三軍非正也故春秋書作以
譏之作猶作僖公主之類也及舍中軍以起於禮
又書以正之公羊曰舍中軍復古也穀梁曰復正
也其說是也然穀梁言天子六師諸侯一軍啖氏
言天子六軍大國三之一小國半大國其制與周
禮不合是臆說耳春秋時王命曲沃伯以一軍為
晉侯(莊十六年)其後晉作三行以增上中下而當六軍
則世衰禮廢大夫僭諸侯諸侯僭天子不足怪也
又曰春秋傳曰列國一同明堂位曰魯革車千乘
坊記曰制國不過千乘語曰道千乘之國蓋諸侯
地不過百里車不過千乘以開方之法計之方十
里者為方一里者百方百里者為方一里者萬方
一里者百其賦十乘方一里者萬則其賦千乘然
賦雖至於千乘而兵不過三軍三軍五百乘而已
則五百乘三鄉之所出也千乘闔境之所出也何
則鄉萬二千五百家合三鄉則三萬七千五百家
凡起徒役無過家一人則三軍為三萬七千五百
人矣司馬法兵車一乘甲士三人步卒七十二人
合七十五人則一卒所餘在後車矣後卒復以五
十人合二十五人為一車二卒則所餘五十人又
在後車矣凡三卒而車四乘三旅而車二十乘三
師而車百乘三軍而車五百乘由此推之天子六
軍則車千乘矣此車人參兩以相聯糾之法也
詩曰公車千乘又曰公徒三萬則千乘之賦豈特
三軍而已哉鄭氏據司馬法井十為通通為匹馬
三十家士一人徒二人通十為成成百井三百家
革車一乘士十人徒二十人十成為終終千井三
千家革車十乘士百人徒二百人十終為同同萬
井三萬家革車百乘士千人徒二千人率十家出
一人之役百家出十人之役賈公彦遂以此為畿
内之法以甸出長轂一乘甲士三人步卒七十二
人為邦國之法然周官之於調役其寡也家出一
人其多也起餘子與竭作未聞十家出一人之役
百家出十人之役也賈公彥言出軍之法先六鄉
次六遂次公邑都鄙乃徵兵於諸侯不止則諸侯
闔境出焉所謂千乘之賦也然先王之於天下大
則有方伯小則有連帥其待卒應變如身之使臂
臂之使指各適其事之遠近而已方伯連帥所不
能克然後鄉遂之士應之周官曰王之大事諸侯
左傳曰五侯九伯汝實征之又曰諸侯敵王所愾
則出軍之法顧豈先虚其内以實其外哉(馬融曰千乘之)
(賦其地千成居地方三百一十六里有竒惟公侯之封乃能容之蓋惑周禮公五百里侯四百里之)
(制不知周禮之所言者乃附庸也)
右諸侯立軍之制
王制大國三卿皆命於天子下大夫五人上士二十七
人次國三卿二卿命於天子一卿命於其君下大夫五
人上士二十七人小國二卿皆命於其君下大夫五人
上士二十七人(三卿依周制而言謂立司徒兼冢宰之事立司馬兼宗伯之事立司空兼司寇)
(之事左傳云季孫為司徒叔孫為司馬孟孫為司空是三卿也鄭注言小國亦三卿差次而言應一卿命於天)
(子二卿命於其君此惟言二卿則似誤也)大國之卿不過三命下卿再命小
國之卿與下大夫一命(不著次國之卿者以大國之下互明之以大國卿三命則知次)
(國之卿不過再命大國下卿再命則知次國下卿一命是故云互明之)諸侯之下士視上
農夫祿足以代其耕也中士倍下士上士倍中士下大
夫倍上士卿四大夫祿君十卿祿次國之卿三大夫祿
君十卿祿小國之卿倍大夫祿君十卿祿(解見職田門)次國
之上卿位當大國之中中當其下下當其上大夫小國
之上卿位當大國之下卿中當其上大夫下當其下大
夫其有中士下士者數各居其上之三分
永嘉徐氏曰先王量祿以分田視口以計食其品
節差等上焉不至於過制下焉不至於不足諸侯
下士享百畝之利苟足以代耕免勞苦而已雖不
能有餘亦不至不足其餘自卿以下其祿各殺一
則無多邑踰制之失諸侯分田雖多祿入自有定
數亦無尾大不掉之患此先王制祿之美意也且
先王分土以封諸侯固宜盡得其地以享侯國之
富今乃山澤之所有則歸之公閒田之所有則歸
之公侯國之禄餘又待用於天子而不敢私諸侯
所得自十卿禄之外而無有覬心防閑若過嚴矣
然君十卿禄乃君之所自得者耳而侯國之公用
則取諸地入以給之其山澤閒田雖歸之公上領
於王官而實藏富於天下又封建之美意也春秋
以来諸侯土地各有財賦皆足以用其民而戰其
力其山澤之賦列國亦自擅而有之無復君十卿
祿之制而於卿大夫禄地多踰古制一時諸侯皆
任已意以行私賞故多強宗大族為國生患晉惠
公一入國遽許里克以汾陽之田百萬丕鄭以負
葵之田七十萬此豈常典也哉在齊威時伯氏亦
有駢邑三百在魯成公時施氏之宰有百室之邑
其他國可見矣後如鄭賞入陳之功子產以上卿
受八邑三十二井為邑井九百畝推而計之視古
時卿四大夫禄之制己大相遼絶矣宋之盟公與
左師邑六十子罕削而投之齊慶父之變公與晏
子邑六十晏子辭而復之此惟懼其足以召患故
卻而不受有如先王之制不暇論矣衞免餘言於
衞曰唯卿備百邑晉叔向賦秦楚公子之祿皆百
人之餼一卒百人其祿足百人此皆徇春秋之亂
法非王法也
右諸侯建官之制
周官六年五服一朝又六年王乃時廵考制度於四岳
諸侯各朝於方岳大明黜陟大行人邦畿方千里其
外方五百里謂之侯服歲一見其貢祀物又其外方五
百里謂之甸服二歲一見其貢嬪物又其外方五百里
謂之男服三歲一見其貢器物又其外方五百里謂之
采服四歲一見其貢服物又其外方五百里謂之衞服
五歲一見其貢材物又其外方五百里謂之要服六歲
一見其貢貨物九州之外謂之蕃國世一見各以其所
貴寳為贄王之所以撫邦國諸侯者歲徧存三歲徧覜
五歲徧省(存覜省者王使臣於諸侯之禮)七歲屬象胥諭言語協辭命
九歲屬瞽史諭書名聽聲音十有一歲達瑞節同度量
成牢禮同數器修法則十有二歲王廵守殷國
三山林氏曰周官言六年五服一朝大行人言侯
服歲一見至要服而後六年一朝與此經不合唐
孔氏雖引歲聘以志業間朝以講禮再朝而會以
示威再會而盟以顯昭明為與此經相當然左氏
之言是三年一朝六年一會十二年一盟計十二
年之中諸侯之朝不止於二此則十二年止於二
朝然後王廵守亦不得為相當唐孔氏又以大行
人所云見者皆言貢物或可因貢而見何必皆是
君自朝乎按周官朝覲宗遇會同皆其君自行故
皆言見至於問與視則其臣故曰時聘殷覜而已
不言見也以見為遣使亦非周官之夲意然此篇
所載六卿與周禮同而惟六年五服一朝一句與
周禮異當闕之以俟知者
春朝而圖天下之事秋覲以比邦國之功夏宗以陳天
下之謨冬遇以協諸侯之慮時會以發四方之禁殷同
以施天下之政(此六事者以王見諸侯為文言六服以其朝歲四時分來更迭如此而徧時會)
(者無常期蓋諸侯有不順服者王將有征討之事則合諸侯而發禁事焉禁謂九伐之法殷同即殷見也王十)
(二歲不廵守則殷同殷同者乃六服盡朝既朝乃合諸侯而命其政)時聘以結諸侯之好
殷覜以除邦國之慝(此二事以王見諸侯之臣使來者為文時聘亦無常期殷覜謂一服)
(朝之歲也一服朝之歲五服諸侯皆使其卿以聘禮來覜天子以禮見之命以政禁之事所以除其惡行)間
問以諭諸侯之志歸脤以交諸侯之福賀慶以贊諸侯
之喜致禬以補諸侯之烖(此四者王使臣於諸侯之禮也間問者間歲一問諸侯謂)
(存省之屬致禬凶禮之弔禮補諸侯烖若春秋澶淵之會歸宋財)凡諸侯之邦交歲相
問也殷相聘也世相朝也
王制諸侯之於天子也比年一小聘三年一大聘五年
一朝(比年每歲也小聘使大夫大聘使卿朝則君自行然此大聘與朝晉文伯時所制唐虞之制諸侯歲)
(朝周之制侯甸男采衞要服六者皆以服數来朝)天子五年一廵守歲二月東
廵守至于岱宗柴而望祀山川覲諸侯問百年者就見
之命太師陳詩以觀民風命市納賈以觀民之所好惡
志淫好辟(市典市者賈謂物貴賤厚薄也質則用物貴淫則侈物貴民之志淫邪則所好不正)命
典禮考時月定日同律禮樂制度衣服正之山川神祇
有不舉者為不敬不敬者君削以地(舉猶祭也)宗廟有不順
者為不孝不孝者君絀以爵(不順謂背逆昭穆)變禮易樂者為
不從不從者君流(流放也)革制度衣服者為畔畔者君討
有功德於民者加地進律(律法也)五月南廵守至于南嶽
如東廵守之禮八月西廵守至于西嶽如南廵守之禮
十有一月北廵守至于北嶽如西廵守之禮歸假于祖
禰用特
孟子天子適諸侯曰廵守諸侯朝於天子曰述職春省
耕而補不足秋省斂而助不給入其疆土地辟田野治
養老尊賢俊傑在位則有慶慶以地入其疆土地荒蕪
遺老失賢掊克在位則有讓一不朝則貶其爵再不朝
則削其地三不朝則六師移之
王制天子無事與諸侯相見曰朝考禮正刑一德以尊
天子天子賜諸侯樂則以柷將之賜伯子男樂則以鼗
將之(將謂執以致命柷鼗皆所以節樂)諸侯賜弓矢然後征賜鈇鉞然
後殺賜圭瓚然後為鬯未賜圭瓚則資鬯於天子(得其器乃)
(敢為其事圭瓚鬯爵也鬯秬酒也賜圭瓚者亦謂上公九命若未賜圭瓚則用璋瓚故周禮小宗伯注云天子)
(圭瓚諸侯璋瓚旣不得鬯則用薰)
右朝聘廵守賞罰之制
三皇以來至殷末周初諸侯之見於經傳者
共工氏女媧末年共工氏任智刑以強覇而不王與
祝融戰不勝怒觸不周山以死
州甫甘許戲露齊紀怡向申
呂皆炎帝神農氏姜姓之後並為諸侯或分四岳
當周室甫侯申伯為王賢相齊許列為諸侯
蚩尤氏九黎之君始作淫刑不用帝命黃帝與戰於
阪泉之野禽殺之
有苗氏縉雲氏之後作五虐之刑殺戮無辜堯遏絕
其世舜攝政放之於三危又命禹徂征七旬而格
虞賓書虞賓在位注丹朱為王者後故稱賓與諸侯
助祭
容齋洪氏隨筆曰堯舜之子不肖等耳舜之後雖
不有天下而傳至於陳及田齊幾二千載惟堯之
後當舜在位時即絕故禹之戒舜曰毋若丹朱傲
用殄厥世又作戒曰惟彼陶唐有此冀方今失厥
道亂其紀綱乃底滅亡原丹朱之惡固在所絕方
舜禹之世顧不能别訪賢胄為之立繼乎左傳載
子產之辭曰唐人是因以服事夏商其季世曰唐
叔虞(謂唐人之季非周武王子封於晉者)成王滅唐而封太叔又蔡
墨曰陶唐氏既衰其後有劉累氏曰御龍范宣子
曰匄之祖自虞以上為陶唐氏在夏為御龍氏然
則封國雖絕尚有子孫武王滅商封帝堯之後於
薊而未嘗一見於簡策史趙言楚之滅陳曰盛德
必百世祀虞之世數未也臧文仲聞蓼與六二國
亡曰臯陶庭堅不祀忽諸堯之盛德豈出舜臯之
下而爵邑不能及其孫何也
有庳舜封象使吏治其國而納其貢稅有庳在今道
州
契佐禹治水有功舜使為司徒封於商賜姓子氏
契子昭明傳相土昌若曹圉冥振微
報丁報乙報丙主壬主癸凡十四世而生
成湯始代夏有天下
稷教民播種帝堯舉為農師舜時封於邰稷子不窋
傳鞠公劉慶節皇僕差弗毁隃公非
高圉亞圉公叔祖類古公亶父季歴西
伯昌凡十六世而生武王始代商有天下
英六禹即天子位舉臯陶薦之且授政焉而臯陶卒
乃封臯陶之後於英六至春秋魯文公之時六人叛楚
即東夷楚成大心帥師滅六子燮滅蓼六安國六縣咎陶
後偃姓所封國英即蓼也在光州固始縣
按六蓼雖滅於春秋之時然史記以為禹封臯陶
之後於英六則是禹時所建之國也
防風氏汪芒氏之君禹會諸侯於塗山防風氏後至
禹殺而戮之其骨專車其後在春秋時為長狄(長狄首尾見狄)
(事跡)
有扈氏夏禹崩啓立有扈氏不服啓伐而滅之天下
咸朝有扈國在雍州南鄠縣
后羿有窮氏之君太康盤游失德羿距之於河遂廢
之而立仲康自鉏遷於窮石因夏人代夏政信用寒浞
為浞所殺
羲和二氏世掌天地之官至仲康時湎淫胤侯征之
胤侯仲康時掌六師征羲和
寒浞伯眀氏之讒子弟羿信之以為已相浞行媚於
内而施賂於外樹之詐慝以取其國家内外咸服乃殺
羿而代之夏遺臣有鬲氏收斟灌斟尋餘燼滅浞立少
康
有仍氏寒浞子夏殺帝相妃仍氏女曰后緡歸有仍
生少康
有鬲氏夏為羿浞所代夏之遺臣靡奔有鬲氏自有
鬲氏率遺民滅浞立少康有鬲今平原鬲縣
斟灌斟尋氏二國夏同姓諸侯仲康之子后相所依
羿命其子澆用師滅之斟灌故城在青州壽光縣東斟
尋故城在青州北海縣
過戈寒浞處其子澆於過&KR1830;於戈靡旣滅浞立少
康少康乃滅澆於過后杼(少康子)滅&KR1830;於戈有窮因是遂
亡過在東萊掖縣戈在宋鄭之間
葛葛伯與湯為鄰不祀湯征之葛梁國寧陵有葛鄉
韋顧昆吾三國名韋豕韋彭姓也顧昆吾皆已
姓也三國黨桀為惡湯先伐韋顧克之昆吾桀則同時
誅
三朡湯伐夏夏師敗績桀走保三朡湯從而伐之俘
其寳玉桀乃奔南巢三朡今定陶也
氐羌西戎國湯時來享來王
荆楚殷道衰楚國叛高宗伐之冞入其阻
鬼方北夷高宗伐鬼方三年克之
九侯為紂三公有好女入之紂女不喜淫紂怒殺之
而醢九侯鄴縣有九侯城
鄂侯為紂三公紂醢九侯鄂侯争之強辯之疾紂并
脯鄂侯鄂一作邘野王縣有邘城
崇侯虎紂殺九侯鄂侯西伯昌聞之竊歎崇侯虎以
告紂紂囚西伯羑里西伯之臣閎夭之徒求美女竒物
獻紂紂赦西伯賜弓矢斧鉞使專伐征西伯遂伐崇崇
在京兆鄠縣
黎殷近王畿之諸侯西伯伐而勝之紂之臣祖伊奔
告於紂作西伯戡黎黎在上黨東北
密密須氏不共距周侵阮及共文王伐之密地在寧
州
庸蜀羌髳微盧彭濮八國皆蠻夷
戎狄屬文王者武王伐商俱以師至牧野羌在西蜀髳
微在巴蜀盧彭在西北庸濮在江漢之間
巢殷之臣巢伯南方遠國武王克商乃來朝芮伯作
旅巢命
奄東方淮夷之種武王崩與三監武庚叛周周公討
之成王即政又叛成王滅之遷其君於蒲姑奄在兖州
曲阜縣蒲姑齊地
樂記武王克殷反商未及下車而封黃帝之後於薊封
帝堯之後於祝封帝舜之後於陳下車而封夏后氏之
後於杞封殷之後於宋
左傳昔周公弔二叔之不咸故封建親戚以藩屏周管
蔡郕霍魯衞毛聃郜雍曹滕畢原酆郇文之昭也(十六國皆)
(文王子管國在滎陽京縣東北雍國在河内山陽縣西畢國在長安縣西北酆國在始平鄠縣東郕音成)邘
晉應韓武之穆也(四國皆武王子應國在襄陽城父縣西韓國在河東郡界河内野王縣西)
(北有邘城)凡蔣邢茅胙祭周公之允也(蔣在弋陽期思縣高平昌邑縣西有茅鄉)
(東郡燕縣西南有胙亭)
班固諸侯王表序昔周監於二代三聖制法(謂文王武)
(王周公也)立爵五等封國八百同姓五十有餘
周成王以後春秋以前諸侯之見於經傳者
畢畢公高文王子成王時為司馬又為太師成王將
崩與召太保等同受顧命立康王康王既立率東方諸
侯以見王以成周之衆命畢公保釐東郊作畢命畢在
長安縣西北其後為畢萬
彤彤伯姒姓成王時為宗伯王將崩與召太保等同
受顧命立康王時六卿召太保芮伯彤伯畢公衞侯毛
公惟彤伯非同姓
密密康公姬姓共王游於涇上康公從有三女犇之
康公不獻於王一年王滅密
邶武王克商三分其地自紂而北謂之邶南謂之鄘
東謂之衞初以處三監三監既叛討平之乃封康叔於
衞而以邶鄘封同姓之國其後衞子孫稍并邶鄘二國
故邶鄘之詩皆言衞事
鄘說見前
檜妘姓高辛火正祝融之後武王封之為檜子國在
禹貢豫州外方之北滎波之南居溱洧之間夷王厲王
之時檜公不務政事而好潔衣服大夫去之於是檜之
變風始作幽王時為鄭桓公所滅
榮厲王時榮夷公為卿士好專利王說之諸侯不享
王流於彘
甫甫侯亦姜姓與申皆太岳之後穆王時甫侯作呂
刑崧高言惟申及甫維周之翰即穆王時甫侯子孫
樊樊侯仲山甫宣王時為卿士兼師保之官
韓姬姓左傳邘晉應韓武之穆宣王錫命韓侯後為
晉所滅(幽王九年史伯對鄭桓公曰武王之子應韓不在)韓地在同州
黎黎姓未詳侯爵國在上黨壺關縣後黎侯為狄人
所逐棄其國而寄於衞衞處以中露泥中二邑黎之臣
子作式微旄邱二詩以責衞不能救黎
右以上皆周以來諸侯之國而亡於春秋以前者
東坡蘇氏曰傳稱武王克商光有天下兄弟之國
十有五人姬姓之國四十人爵五品而别三等公
侯百里伯七十里子男五十里不滿者為附庸蓋
一千八百國周室既衰轉相吞滅數百年間列國
耗盡春秋之世見於經傳者一百六十五國蠻夷
戎狄亦在其間若夫二百四十年之中朝聘會盟
侵伐圍入孔子筆之於經公穀發明於傳至今猶
想見其處今掇取其尤者附次於後
經傳始見諸國圖
姬姓爵姓具
魯(侯隱元經)鄭(伯隠元經)祭(伯隱元經)衞(侯隱二經)西虢(公隱元傳註)隨(侯隱五傳)郕
(伯隱五經)晉(侯隱六經)凡(伯隱七經)滕(侯隱十經)郜(子桓二經)芮(伯桓荀侯桓二傳九傳)賈
(伯桓九傳)曹(伯桓十四經)單(伯莊元經)蔡(侯莊十經)息(侯莊十四傳)滑(伯莊十六經)邢
(侯莊三十二經)虞(公僖二經)周(公僖九經)畢(公僖二十四傳)原(伯僖二十四傳)酆(侯僖二十四傳)
應(侯僖二十四傳)韓(侯僖二十四傳)甘(公僖二十四傳)頓(子僖二十五傳)毛(伯文元經)巴(子文)
(十六經)唐(侯宣十二傳)吳(子成六經)召(伯成八經)尹(子成十六經)北燕(伯昭三經)胡
(子昭四經)劉(子昭十三經)
異姓爵姓具
宋(子公隱元經)邾(曹子隱元經)宿(風男隱元經)莒(已子隱二經)紀(姜侯隱二經)齊
(姜侯隐三經)陳(媯侯隱三傳)把(姒伯隐四經)南燕(姞伯隱五傳)薛(任侯隐十一經)許
(姜男隠十一經)州(姜公桓五經)穀(□伯桓七經)鄧(曼侯桓七經)葛(嬴伯桓十五經)郳(曹子)
(莊五經僖七稱小邾)荆(芉子莊十經僖元稱楚)徐(嬴子莊二十六經)舒(偃子僖三經)鄫(姒子)
(僖十四經)梁(嬴伯僖十八經)須句(風子僖二十二經)䕫(芉子僖二十六經)秦(嬴伯僖三十經)
沈(姒子文三傳)麇(嬴子文十一經)郯(嬴子宣四經)䢵(嬴子宣四傳)箕(子子成十三傳)偪
陽(妘子襄十經)舒鳩(偃子襄二十五經)鄅(䢵子昭十八經)
姓具爵不具
申(姜隠元𫝊)東虢(姬隠元傳)羅(熊桓十二傳)夷(䢵莊十六傳)霍(姬閔元傳)耿(姬閔元傳)
魏(姬閔元傳)黃(嬴僖二傳)温(姬僖十經)任(風僖二十一傳)顓臾(風僖二十一𫝊)焦(姬僖二十)
(三傳)管雍邘胙茅蔣聃(以上七國並姬見僖二十四傳)鄀
(元文五經)蓼(偃文五經)六(偃文五傳)闕揚(姬襄二十九傳)
爵具姓不具
譚(子莊十經)弦(子僖五經)宗(子文十二傳)萊(子襄六經)杜(伯襄二十四傳)頼(子昭四經)鍾
吾(子昭二十七傳)蘇(子宣一傳)
姓爵俱失
戴(隠十經)鄖貳軫絞(以上並桓十一傳)牟(桓十五經)遂(莊十三經)權
(莊十八傳)陽(閔二經)共(閔二傳)冀(僖二傳)道(僖五傳)栢(僖五傳)厲(僖十五經)項
(僖十七經)英氏(同上)江(僖二經)巢(文十二經)庸(文十六傳)崇(宣元傳)舒庸(成十七經)
邿(襄十三經)鑄(襄二十三傳)亳(昭九傳)房(昭十六傳)桐(定二傳)
附庸
極(隱二經)向(隠二經)於餘邱(莊二經)蕭(莊二十二經)鄣(莊十五經)鄟(成六經)
夷狄諸種
盧(桓十三傳)驪戎(莊二十八傳)山戎(莊三十經)北戎(僖十傳)揚拒泉臯
伊雒(並僖十𫝊)介(僖二十九經)姜戎(僖三十二經)長狄(文十一經)百濮(文十)
(六傳)羣蠻(文十六傳)陸渾(宣三經)赤狄(宣四經)白狄(宣八經)根牟(宣九經)
潞(宣十五經)甲氏留吁(並宣十六經)鐸辰(宣十六經)茅戎(成元經)廧咎
如(成三經)無終(㐮四傳)濮奄(並昭元傳)淮夷(昭四經)肅慎(昭九傳)鮮
虞(昭十二經)肥(昭十二傳)鼓(昭十五傳)戎蠻(哀四經)
文獻通考卷二百六十一
