文獻通考卷二百九十六
鄱陽馬端臨貴與著
物異考二
水災
春秋桓公元年秋大水董仲舒劉向以為桓弑兄隱公
民臣痛隱而賤桓十三年復大水一曰夫人驕淫將弑
君陰氣盛桓不悟卒見殺莊公七年秋大水亡麥苗
董仲舒劉向以為莊公母與兄通共弑桓公莊釋父讎
復取齊女臣下賤之之應十一年秋宋大水董仲舒
以為時魯宋比年為乘邱鄑之戰百姓愁怨陰氣盛故
二國俱水明年宋萬弑閔公二十四年大水董仲舒
謂夫人哀姜淫亂不婦陰氣盛也宣公十年秋大水
董仲舒以為時北伐邾取邑亦見報復兵讎連結百姓
愁怨成公五年秋大水董仲舒劉向以為時成幼弱
政在大夫三家專兵陰勝陽襄公二十四年秋大水
劉向以為襄慢鄰國邾齊莒交伐之魯國小兵弱數敵
強大百姓愁怨陰氣盛
漢高后三年夏漢中南郡大水水出流四千餘家四
年秋河南大水伊雒流千六百餘家汝水流八百餘家
八年夏漢中南郡水復出流六千餘家南陽沔水流
萬餘家是時女主獨治諸呂相王文帝十二年十一
月河決東郡後三年秋大雨晝夜不絶三十五日藍田
山水出流九百餘家渰壊民室八千餘所殺三百餘人
時新垣平得幸立渭陽五帝廟郊見上帝後歲餘謀為
逆誅夷又匈奴數犯北邊殺略甚衆漢連歲征討武
帝建元二年春河水溢於平原元光三年春河水徙
從頓邱東南流入渤海五月河決濮陽汜郡十六發卒
十萬救決河起龍淵宮元鼎二年夏大水關東餓死
以千數元帝初元元年關中十一郡大水二年北
海水溢流殺人民五年夏及秋大水潁川汝南淮陽
廬江雨壊鄉聚民舍及水流殺人先是一年有司奏罷
郡國廟是歲又定迭毁罷太上皇於惠帝寝廟皆無復
脩刑臣石顯用事成帝建始三年夏大水三輔霖雨
三十餘日郡國十九雨山谷水出凡殺四千餘人壊官
寺民舍八萬三千餘所四年河決東郡金隄一陽
朔二年秋關東大水
王莽始建國二年河決魏郡泛清河以東數郡
後漢光武建武六年東郡以北傷水七年六月戊辰
雒水溢至津城門弘農都尉治為水所漂殺民人傷稼
及廬舍八年秋大水三十一年五月大水明帝
永平三年京師及郡國七大水七年秋郡國十四大
水和帝永元元年七月郡國九大水傷稼(榖梁傳曰高下有水)
(災曰大水)京房易𫝊曰顓事私知誅罰絶理厥災水其水也
雨殺人隕霜大風天黃饑而不損兹謂泰厥災水殺人
辟遏有德兹謂狂厥災水流殺人已水則地生蟲歸獄
不解兹謂追非厥水寒殺人追誅不解兹謂不理厥水
五穀不收大敗不解兹謂皆陰厥水流入國邑隕霜殺
穀(春秋考異郵曰陰盛臣逆民悲情發則水出河決也)是時和帝幼竇太后攝政
其兄竇憲幹事及憲諸弟皆貴顯並作威虣虐常所怨
恨輙任客殺人其後竇氏誅滅十年五月丁巳京師
大雨山水流出至東郊壊民廬舍十二年六月潁川
大水傷稼時和帝幸鄧貴人廢陰后殤帝延平元年
五月郡國三十七大水傷稼董仲舒曰水者陰氣盛也
是時帝在襁抱鄧太后專政(臣昭按本紀是年九月六州大水袁山松書曰六州)
(河濟渭雒洧水盛長泛溢傷秋稼)安帝永初元年冬十月辛酉河南
新城山水虣出突壊民田壊處泉水出深三丈是時司
空周章等以鄧太后不立皇太子勝而立清河王子故
謀欲廢置十一月事覺章等被誅是年郡國四十一水
出漂沒人民(謝沈書曰死者以千數)䜟曰水者純陰之精也陰氣
盛洋溢者小人專制擅權妒疾賢者依公結私侵乘君
子小人席勝失懷得志故涌水為災二年大水(臣昭按本)
(紀京師及郡國四十有水周嘉𫝊是夏旱嘉收葬客死骸骨應時澍雨歲乃豊稔則水不為災也)三
年大水(臣昭按本紀京師及郡國四十一雨水)四年大水(臣昭按本紀云三郡)
五年大水(臣昭按本紀郡國八)六年河東池水變色皆赤如血
(水變占曰水化為血者好任殘賊殺戮不辜延及親戚水當為血)是時鄧太后猶專政
(古今註曰元初二年潁川㐮城臨水化為血京房占曰流水化為血兵且起以日辰占與其色博物記曰江河)
(水赤占曰泣血道路涉蘇於河以處)延光三年大水流殺人民傷苖稼
是時安帝信江京樊豐及阿母王聖等讒言免太尉楊
震廢皇太子(臣昭按左雄傳順帝永建四年司冀二州大水傷稼楊厚𫝊永和元年夏雒陽暴水)
(殺千餘人)質帝本初元年五月海水溢樂安北海溺殺人
物時帝幼梁太后專政(春秋漢含孳曰九卿阿黨擠排正直驕奢僭害則江河潰決方)
(儲對策曰民悲怨則陰類強河決海澹地動土涌)桓帝建和二年七月京師
大水去年冬梁冀枉殺故太尉李固杜喬三年八月
京都大水時梁太后猶專政永興元年秋河水溢漂
害人物(臣昭按朱穆𫝊云漂害數千萬戶京房占曰江河溢者天有制度地有里數懷容水澤浸溉萬)
(物今溢者明在位者不勝任也三公之禍不能容也率執法者利刑罰不用常法)二年六月
彭城泗水增長逆流(梁冀别𫝊曰冀之專政天為見異衆災並湊蝗蟲滋生河水逆流五)
(星失次太白經天人民疾疫出入六年羌戎叛戾盗賊略平皆冀所致燉煌實錄張衡對策曰水者五行之首)
(滯而逆流者人君之恩不能下及而致逆也潛潭巴曰水逆者反命也宜修德以應之)永夀元
年六月雒水溢至津陽城門漂流人物(臣昭按本紀又南陽大水)是
時梁皇后兄冀秉政疾害忠直威權震主後遂誅滅
延熹八年四月濟北水清九年四月濟陰東郡濟北
平原河水清襄楷上言河者諸侯之象清者陽眀之徵
豈獨諸侯有規京都計邪其明年宫車晏駕徵解犢亭
侯為漢嗣即尊位是為孝靈皇帝永康元年八月六
州大水渤海海溢沒殺人是時桓帝奢侈淫祀十一月
崩無嗣靈帝建寧四年二月河水清(袁山松書曰禱於龍□)五
月山水大出漂壞廬舍五百餘家(袁山松書曰是河東之水暴出也)
熹平二年六月東莱北海海水溢出漂流人物三年
秋雒水出四年夏郡國三水傷害秋稼光和六年
金城河溢東出二十餘里中平五年郡國六水大出
(臣昭按袁山松書曰山陽梁沛彭城下邳東海瑯琊則是七郡)獻帝建安二年九月
漢水溢流害民田廬舍是時天下大亂(袁山松書曰曹操專政十七年)
(七月大水洧水溢)十八年六月大水(獻帝起居注曰七月大水上親避正殿八月以)
(雨不止且還殿)二十四年八月漢水溢流害民田廬舍(明年禅位)
(於魏)
魏文帝黃初四年六月大雨霖伊雒溢至津陽城門漂
數千家殺人帝自即位自鄴遷洛營造宫室而不起宗
廟太祖神主猶在鄴嘗於建始殿饗祭如家人禮終黃
初不復還鄴又郊社神祇未有定位簡宗廟廢祭祀之
罰也明帝景初元年九月淫雨冀兖徐豫四州水出
溺殺人漂失財産時帝崇飾宫室妨害農戰觸情恣慾
水不潤下之應
吴孫權赤烏八年夏茶陵縣洪水溢出漂二百餘家
十三年秋丹陽故鄣等縣又洪水溢出按權稱帝三十
年竟不於建業創七廟唯父堅一廟遠在長沙而郊祀
禮闕末年雖一南郊而北郊無聞吴楚之望亦不見秩
反祀羅陽妖神以求福助簡宗廟廢祭祀之罰也太
元元年又有大風涌水之異時權信讒廢太子又無年
不用兵百姓愁怨孫亮五鳳元年夏大水亮即位四
年乃立權廟又終吴世不上祖宗號脩嚴父禮廢二郊
不秩羣神罰同前又時孫峻專政陰勝陽之應孫休
永安四年五月大雨水泉涌溢昔歲作浦里塘功費無
數而田不可成士卒死叛或自賊殺百姓愁怨陰氣盛
五年八月壬午大雨震電水泉涌溢
晉武帝泰始四年九月青徐兖豫四州大水七年六
月大雨霖河洛伊泌皆溢殺二百餘人自帝即尊位不
加三后祖宗之號至泰始二年又除明堂南郊五帝座
同稱昊天上帝一位而已又省先后配地之祀此簡宗
廟廢祭祀之罰也咸寧元年九月徐州大水二年
七月癸亥河南魏郡暴水殺百餘人閏月荆州郡國五
大水流四千餘家去年采擇良家子女露面入殿帝親
簡閱務在姿色不訪德行有蔽匿者以不敬論搢紳愁
怨天下非之陰盛之應也三年六月益梁二州郡國
八暴水殺三百餘人七月荆州大水九月始平郡大水
十月青徐兖豫荆益梁七州又大水是時賈充等用事
專恣而正人疎外者多陰氣盛也四年七月司冀兖
豫荆揚郡國二十大水傷秋稼壞屋室有死者太康
二年六月泰山江夏大水泰山流三百家殺六千餘人
江夏亦殺人時平吴後王濬為元功而詆劾妄加荀賈
為無謀而並蒙重賞收吴姬五千納之後宫此其應也
四年七月兗州大水十二月河南及荆揚六州大水
五年九月郡國四大水又隕霜是月南安等五郡大
水六年四月郡國十大水壞廬舍七年九月郡國
八大水八年六月郡國八大水惠帝元康二年有
水災五年五月潁川淮南大水六月城陽東莞(音官)大
水殺人荆揚徐兗豫五州又水是時帝即位已五載猶
未郊祀其蒸嘗亦多不親行事此簡宗廟廢祭祀之罰
六年五月荆揚二州大水是時賈后亂朝寵樹賈郭
女主專政陰氣盛之應也八年五月金墉城井溢漢
志成帝時有此妖後王莽僭逆今又有此妖趙王倫簒
位倫廢帝於此城井溢所在其天意也九月荆揚徐冀
豫五州大水是時賈后暴戾滋甚韓謐驕猜彌扇卒害
太子旋以禍滅九年四月宫中井水沸溢永寧元
年七月南陽東海大水是時齊王冏(舉永反)專政陰盛之
應也泰安元年七月兖豫徐冀四州水時將相力政
無尊主心陰盛故也元帝太興三年六月大水是時
王敦内懷不臣慠狠凌上此隂氣盛也四年七月又
大水永昌二年五月荆州及丹陽宣城吴興夀春大
水眀帝太寧元年五月丹陽宣城吴興夀陽大水是
時王敦威權震主陰氣盛故也成帝咸和元年五月
大水是時嗣主幼冲母后稱制庾亮以元舅决事禁中
陰勝陽故也二年五月戊子京都大水是冬以蘇峻
稱兵都邑塗地七年五月大水是時帝未親機務政
在大臣陰勝陽也咸康元年八月長沙武陵大水
穆帝永和四年五月大水五年五月大水六年五
月又大水是時幼主冲弱母后臨朝又將相大臣各執
權政與咸和初同事也七年七月甲辰夜濤水入石
頭死者數百人是時殷浩以私忿廢蔡謨遐邇非之又
幼主在上而殷桓交惡選徒聚甲各崇私權陰勝陽之
應也一說濤水入石頭以為兵占後殷浩桓溫謝尚荀
羡連年征伐百姓愁怨也升平二年五月大水五
年四月又大水是時桓溫權制朝廷專征伐陰勝陽也
海西太和六年六月京師大水平地數尺浸及太廟
朱雀大航䌫斷三艘流入大江丹陽晉陵吴郡吴興臨
海五郡又大水稻稼蕩沒黎庶饑饉初四年桓溫北伐
敗績十喪其九五年又征淮南踰歲乃克百姓愁怨之
應也簡文帝咸安元年十二月壬午濤水入石頭眀
年祅賊盧竦率其属數百人入殿略取武庫三庫甲仗
遊擊將軍毛安之討滅之兵興陰盛之應也孝武帝
太元三年六月大水是時帝幼弱政在將相五年五
月大水六年六月揚荆江三州大水八年三月始
興南康廬陵大水平地五丈十年五月大水自八年
破苻堅後有事中州役無寕歲愁怨之應十三年十
二月濤水入石頭毁大航殺人明年慕容氏寇擾司兖
鎮戍西北疲於奔命愁怨之應也十五年七月沔中
諸郡及兖州大水是時緣河紛爭征戍勤悴之應也
十七年六月甲寅濤水入石頭毁大航漂船舫有死者
京口西浦亦濤入殺人永嘉郡潮水湧起近海四縣人
多死後四年帝崩而王恭再攻京師京師亦發衆以禦
之兵役頻興百姓愁怨之應也十八年六月己亥始
興南康廬陵大水深五丈十九年七月荆徐大水傷
秋稼二十年六月荆徐又大水安帝隆安三年五
月荆州大水平地三丈去年殷仲堪舉兵向京師是年
春又殺郗恢陰盛作威之應也仲堪尋亦敗亡五年
五月大水是時會稽王世子元顯作威陵上又桓元擅
西夏孫恩亂東國陰勝陽之應也元興二年十二月
桓元簒位其明年二月庚寅夜濤水入石頭商旅方舟
萬計漂敗流斷骸胔(在智反)相望江左雖頻有濤變未有
若斯之甚三月義軍克京都元敗走遂夷滅之三年
二月己丑朔夜濤水入石頭漂沒殺人大航流敗義
熙二年十二月己未夜濤水入石頭明年駱球父環潛
結桓允殷仲文等謀作亂劉稚亦謀反凡所誅滅數十
家三年五月丙午大水四年十二月戊寅濤水入
石頭明年王旅北討六年五月丁巳大水乙丑盧循
至蔡州八年六月大水九年五月辛巳大水十
年五月丁丑大水戊寅西明門地穿涌水出毁門扇及
限亦水沴土也七月乙丑淮北風災大水殺人十一
年七月丙戌大水淹漬太廟百官赴救明年王旅北討
關河
宋文帝元嘉五年六月都下大水七年十二月吴興
晉陵義興大水十二年六月丹陽淮南吴興義興大
水都下乘船十七年八月徐兖青冀四州大水十
八年五月甲申河水汎溢害居人十九年閏五月都
下水二十四年徐兖青冀四州大水二十五年冬
青州城南遠望見地中如水出有影謂之地鏡也孝
武大眀元年正月庚午都下雨水
齊武帝永明九年吳興義興大水廢帝永元元年七
月都下大水死者甚衆
梁武帝天監二年六月太末信安安豐三縣大水春秋
考異繇曰陰盛臣逆人悲則水出河決時江州刺史陳
伯之益州刺史劉季連舉兵反叛師旅數興百姓愁怨
臣逆人悲之應也六年八月建康大水濤上御道七
尺七年五月建康又大水時數興師旅以拒魏軍
十二年四月建康大水時大𤼵卒築浮山堰以遏淮水
勞運連年百姓悲怨之應也普通元年七月己夘江
淮海並溢中大通五年五月建康大水御道通船京
房易飛候曰大水至國賤人將貴蕭棟侯景僭稱尊號
之應也
後魏宣武帝元年州鎮十八水饑延昌元年郡國十
一大水二年十三郡大水
東魏孝靜帝元象元年山東大水蝦蟇鳴於樹上
後齊武成河清二年十二月兖趙魏大水後主天統
三年并州汾水溢水者純陰之精陰氣洋溢者小人專
制時和士開元文遙趙彦深等專任武平六年八月
山東諸州大水時羣小用事姦佞滿朝
隋文帝開皇六年山南荆浙七州水十八年河南八
州大水時獨孤后預政楊素頗專水陰氣臣妾盛強之
應仁夀二年河南河北諸州大水時帝用刑嚴急京
房易𫝊誅罰絶理則厥災水煬帝大業三年河南大
水漂沒三十餘郡帝嗣位已来未親郊廟之禮簡宗廟
廢祭祀之應也
唐太宗貞觀三年秋貝譙鄆泗沂徐亳蘇隴九州水水
太陰之氣也若臣道顓女謁行夷狄彊小人道長嚴刑
以逞下民不堪其憂則陰類勝其氣應而水至其謫見
於天月及辰星與列星之司水者為之變若七曜循中
道之北皆水祥也四年秋許戴集三州水七年八
月山東河南州四十大水八年七月山東江淮大水
十年關東及淮海旁州二十八大水十一年七月
癸未黃氣際天大雨穀水溢入洛陽宫深四尺壞左掖
門毁官寺十九洛水漂六百餘家九月丁亥河溢壊陜
州之河北縣及太原倉毁河陽中潬十六年秋徐戴
二州大水十八年秋穀㐮豫荆徐梓忠緜宋亳十州
大水十九年秋沁易二州水害稼二十一年八月
河北大水泉州海溢驩州水二十二年夏瀘越徐交
渝等州水高宗永徽元年六月新豐渭南大雨零口
山水暴出漂廬舍宣歙饒常等州大雨水溺死者數百
人秋齊定等州十六水二年秋汴定濮亳等州水
四年杭䕫果忠等州水五年五月丁丑夜大雨麟遊
縣山水衝萬年宫元武門入寝殿衛士有溺死者六月
河北大水滹沱溢損五千餘家六年六月商州大水
秋冀沂密兖滑汴鄭婺等州水害稼洛州大水毁天津
橋十月齊州河溢顯慶元年九月温州暴風雨海水
溢壞安固永嘉二縣四年七月連州山水暴出漂七
百餘家麟德二年十月鄜州大水壞居人廬舍總
章二年六月括州大風雨海溢壊永嘉安固二縣溺死
者九千七十人冀州大雨水平地深一丈壊民居萬家
咸亨元年五月丙戌大雨山水溢溺死者五千餘人
二年八月徐州山水漂百餘家四年七月婺州大
雨山水暴漲溺死五千餘人上元三年八月青州大
風海溢漂居人五千餘家齊淄等七州大水永隆元
年九月河南河北大水溺死者甚衆二年八月河南
河北大水壊民居十萬餘家永淳元年五月丙午東
都連日澍雨乙邜洛水溢壊天津橋及中橋漂居民千
餘家六月乙亥京師大雨水平地水深數尺秋山東大
雨水民大饑二年七月己巳河溢壊河陽橋八月恒
州滹沱河及山水暴出害禾稼文眀元年七月温州
大水漂千餘家括州溪水暴漲溺死百餘人武后如
意元年四月洛水溢壊永昌橋漂居民四百餘家七月
洛水溢漂居民五千餘家八月河溢壊河陽縣長夀
二年五月棣州河溢壊居民二千餘家是歲河南州十
一水神功元年三月括州水壊民居七百餘家是歲
河南州十九水聖歴二年七月丙辰神都大雨洛水
壊天津橋秋河溢懷州漂千餘家三年三月辛亥鴻
州水漂千餘家溺死四百餘人長安三年六月寧州
大雨水漂二千餘家溺死千餘人四年八月瀛州水
溢壊民居數千家中宗神龍元年四月雍州同官縣
大雨水漂沒居民五百餘家六月河北州十七大水七
月甲辰洛水溢壊民居二千餘家二年四月辛丑洛
水壞天津橋溺死者數百人八月魏州水景龍三年
七月澧水害稼九月密州水壊民居數百家元宗開
元三年河南河北水四年七月丁酉洛水溢沉舟數
百艘五年六月甲申瀍水溢溺死者千餘人鞏縣大
水壊城邑損居民數百家河南水害稼八年夏契丹
寇營州發關中卒援之宿澠池之缺門營穀水上夜半
山水暴至萬餘人皆溺死六月庚寅夜穀洛溢入西上
陽宫宫人死者十七八畿内諸縣田稼廬舍蕩盡掌衛
兵溺死千餘人京師興道坊一夕陷為池居民五百餘
家皆沒不見是年鄧州三鴉口大水塞谷或見二小兒
以水相沃須臾有蛇大十圍張口仰天人㦯斬射之俄
而暴雷雨漂溺數百家十年五月辛酉伊水溢毁東
都城東南隅平地深六尺河南許僊豫陳汝唐鄧等州
大水害稼漂沒民居溺死甚衆六月博州棣州河決
十二年六月豫州大水八月兖州大水十四年秋天
下州五十水河南河北尤甚河及支川皆溢懷衛鄭滑
汴濮人㦯巢或舟以居死者千計潤州大風自東北海
濤沒瓜步十五年五月晉州大水七月鄧州大水溺
死數千人洛水溢入鄜城平地丈餘死者無算壊同州
城市及馮翊縣漂居民二千餘家八月澗穀溢毁澠池
縣是秋天下州六十三大水害稼及居人廬舍河北尤
甚十八年六月壬午東都瀍水溺揚楚等州租船洛
水壊天津永濟二橋及民居千餘家二十年秋宋滑
兖鄆等州大水二十二年秋關輔河南州十餘水害
稼二十七年三月澧袁江等州水二十八年十月
河南郡十三水二十九年七月伊洛及支川皆溢害
稼毁天津橋及東西漕上陽宫仗舍溺死千餘人是秋
河南河北郡二十四水害稼天寳四載九月河南淮
陽睢陽譙四郡水十載廣陵大風駕海潮沉江口船數
千艘十三載九月東都瀍洛溢壊十九坊代宗廣
德元年九月大雨水平地數尺時吐蕃寇京畿以水自
潰去二年五月東都大雨洛水溢漂二十餘坊河南
諸州水大歴元年七月洛水溢二年秋湖南及河
東河南淮南浙東西福建等道州五十五水災七年
二月江州江溢十年七月杭州海溢十一年七月
戊子夜澍雨京師平地水尺餘溝渠漲溢壊民居千餘
家十二年秋京畿及宋亳滑三州大雨水害稼河南
尤甚平地深五尺河溢德宗建中元年幽鎮魏博大
雨易水滹沱横流自山而下轉石折樹水高丈餘苗稼
蕩盡貞元二年六月丁酉大風雨京城通衢水深數
尺有溺死者東都河南荆南淮南江河溢三年三月
東都河南江陵汴揚等州大水四年八月灞水暴溢
殺數百人八年秋自江淮及荆㐮陳宋至於河朔州
四十餘大水害稼溺死二萬餘人漂沒城郭廬舍幽州
平地水深二丈徐鄭涿薊檀平等州皆深丈餘九年
六月淮水溢平地七尺沒泗州城十一年十月朗蜀
二州江溢十二年四月福建二州大水嵐州暴雨水
深二丈十八年春申光蔡等州大水順宗永貞元
年夏朗州之熊武五溪溢秋武陵龍陽二縣江水溢漂
萬餘家京畿長安等九縣山水害稼憲宗元和元年
夏荆南及夀幽徐等州大水四年十月丁未渭南暴
水漂民居二百餘家六年七月鄜坊黔中水七年
正月振武河溢毁東受降城五月饒撫虔吉信五州暴
水虔州尤甚平地有深至四丈者八年五月陳州許
州大雨大隗山摧水流出溺死者千餘人六月庚寅大
風毁屋揚瓦人多壓死京師大水城南深丈餘入眀德
門猶漸車輻辛夘渭水漲絶濟時所在百川發溢多不
由故道滄州水潦浸鹽山等四縣九年秋淮南及岳
安宣江撫袁等州大水害稼十一年五月京畿大雨
水昭應尤甚衢州山水害稼深三丈毁州郭溺死百餘
人六月密州大風雨海溢毁城郭饒州浮梁樂平二縣
暴雨水漂沒四千餘戶潤常潮陳許五州及京畿水害
稼十二年六月乙酉京師大雨水含元殿一柱傾市
中水深三尺毁民居二千餘家河南河北大水洺邢尤
甚平地二丈河中江陵幽澤潞晉隰蘇台越州水害稼
十五年秋洪吉信滄等州水穆宗長慶二年七月
河南陳許蔡等州大水好畤山水漂民居三百餘家處
州大雨水平地深八尺壞城邑桑田大半四年夏蘇
湖二州大雨水太湖決溢睦州及夀州之霍山山水暴
出鄆曹濮三州雨水壊州城民居田稼略盡襄均復郢
四州漢水溢決敬宗寳歷元年秋鄜坊二州暴水兖
海華三州及京畿奉天等六縣水害稼文宗太和二
年夏京畿及陳滑二州水害稼河陽水平地五尺河決
壊棣州城越州大風海溢河南鄆曹濮淄青齊德兖海
等州並大水三年四月同官縣暴水漂沒三百餘家
宋亳徐等州大水害稼四年夏江水溢沒舒州太湖
宿松望江三縣民田數百戶鄜坊水漂三百餘家浙西
浙東宣歙江西鄜坊山南東道淮南京畿河南江南荆
㐮鄂岳湖南大水皆害稼五年六月元武江漲高二
丈溢入梓州羅城淮西浙東浙西荆襄岳鄂東川大水
害稼六年二月蘇湖二州大水六月徐州大雨壞民
居九百餘家八年秋江西及襄州水害稼蘄州湖水
溢滁州大水溺萬餘戶開成元年夏鳳翔麟遊縣暴
雨水毁九成宫壞民舍數百家死者百餘人三年夏
河決浸鄭滑外城陳許鄜坊鄂曹濮㐮魏博等州大水
江漢漲溢壊房均荆㐮等州民居及田産殆盡蘇湖處
等州水溢入城處州平地八尺四年秋西川滄景淄
青大雨水害稼及民廬舍德州尤甚平地水深八尺
武宗會昌元年七月江南大水漢水壊㐮均等州民居
甚衆宣宗大中十二年八月魏博幽鎮兖鄆滑汴宋
舒夀和潤等州大水害稼徐泗等州水深五丈漂數萬
家十三年夏大水懿宗咸通元年潁州大水四
年閏六月東都暴水自龍門毁定鼎長夏等門漂溺居
人七月東都許汝徐泗等州大水傷稼九月孝義山水
深三丈破武牢關金城門汜水橋六年六月東都大
水漂壊十二坊溺死者甚衆七年夏江淮大水秋河
南大水害稼十四年八月關東河南水僖宗乾符
三年關東水昭宗光化三年九月浙江溢壊民居
乾寧三年四月河圮於滑州朱全忠決其隄因為二河
𣪚漫千餘里
梁太祖開平四年十月滑宋許亳水
後唐莊宗同光二年秋水災三年七月洛水泛漲壊
天津橋漂近河廬舍艤舟為渡覆沒者日有之鄴都奏
御河漲於石灰窯口開故河道以分水勢鞏縣河決注
倉敖明帝長興三年七月諸州大水宋亳潁尤甚
晉高祖天福四年七月西京大水伊洛瀍澗皆溢壊天
津橋八月河決博平甘陵大水六年九月河決於滑
州一溉東流居民登邱冡為水所隔詔所在發舟船以
救之兖州濮州界皆為水所漂溺兖州奏河水東流闊
七十里勢南流入沓河揚州河出帝開運元年六月
黃河洛河泛溢壊隄堰鄭州原武滎澤縣界河決
周太祖廣順二年七月暴風雨京師水深二尺壞墻屋
不可勝計諸州皆奏大雨所在河渠泛溢害稼三年
六月諸州大水㐮州漢江漲溢壞羊馬城大城内水深
一丈五尺倉庫漂盡居人溺者甚衆
宋太祖建隆元年十月棣州河決壊厭次商河二縣居
民廬舍田疇二年宋州汴水溢孟州河溢壊堤蔡州
大霖雨壊道路行舟㐮州漢水漲溢數丈四年八月
齊州河決乾德二年四月揚州廣陵揚子等縣潮水
害民田七月泰州山水暴漲壞居民廬舍數百區牛畜
死者甚衆三年七月蘄州大雨水壞居民廬舍開封
府河溢陽武塞縣門河中府孟州並河漲孟州壊中潬軍
營民舍數百區河中壊石臺百餘步澶州河壊隄毁護
岸石百八十步又溢於鄆州壞民田泰州湖溢損鹽城
縣民田淄州濟水並清河溢害鄒平高苑縣民田四
年四月鄆州東阿縣河溢損民田數百頃澶州觀城縣
河決壊居民廬舍注大名又滑州靈河縣堤壊水東注
衛南縣境及曹州南華縣城又七月鄭州滎澤縣河南
北堤壞又八月宿州汴水溢壞堤淄州清河水溢壊高
苑縣城溺數百家及鄒平縣田疇民舍泗州淮溢衡州
大雨水月餘五年衛州河溢毁州城沒溺者衆城中
水深五尺開寳元年六月州府二十三大雨水江河
汎溢壞民田廬舍二年二月車駕駐蹕潞州積雨累
日未止七月宋州下邑縣河水決九月京師大雨霖是
歲青蔡宿淄宋州水及雹害夏苗真定府澶滑澤博洺
齊潁蔡陳宋亳宿許州水害秋苖三年鄭澶滑鄆淄
濟虢蔡解徐岳州水災害民田四年六月汴水決宋
州穀熟縣濟陽鎮又鄆州河及汶水清河皆溢注東阿
縣及陳空鎮壞倉庫民舍鄭州河決原武縣蔡州淮及
白露舒汝廬潁五水並漲壞廬舍及民田七月青齊州
水傷田五年五月京師雨連旬不止河決澶州濮陽
縣河南河北諸州皆言大雨霖絳和廬夀州大水六月
河又決開封府陽武縣之小劉村宋州鄭州並汴水決
忠州江水漲二百尺六年六月鄆州河決楊劉口懷
州河決獲嘉潁州淮渒水溢渰民舍田疇甚衆七月貝
州歴亭縣御河決單濮州並大雨水壞州廨倉庫軍營
民舍是秋大名府宋亳淄青汝澶滑州並水傷田七
年四月衛亳州水泗州淮暴漲入城壊居民五百家相
州安陽河漲壞居民廬舍數百區八年五月京師大
雨水濮州河決郭龍村六月澶州河決頓邱縣沂州大
雨水入城壊民居舍田疇九年三月京師大雨水秋
又霖雨淄州水害田太宗太平興國二年六月孟州
河溢又漲於澶州壞英公村堤三十步陜州壞浮梁失
舟十五開封府汴水溢壞大靈隄浸害民田忠州江漲
二十五丈又興州江漲毁棧道四百餘間鄭州管城縣
焦肇水暴漲踰京水濮州大水害民田凡五千七百四
十三戶潁州潁水漲壊城門軍營民舍七月集州江漲
汎嘉川縣民十三戸是歲道州春霖雨不止平地水二
丈餘三年五月懷州河決獲嘉縣北注又汴水決宋
州寧陵縣境六月泗州淮漲溢入南城汴水又漲一丈
塞州北門十月滑州靈河已塞復決四年三月河南
府洛水漲七尺五寸壞民舍泰州雨水害禾稼宋州河
漲宋城縣衛州河決汲縣壞新場堤八月梓州江漲壞
閣道營舍又九月澶州河漲䧟浮梁上囤十六鄆州清
汶二水漲壊東阿縣民田五年五月京師連旬雨不
止潁州潁水溢壊堤及民舍徐州白溝河溢入州城七
月復州江水漲毁民舍隄塘皆壞六年河中府河漲
陷連堤溢入城壞軍營七所民舍百餘區鄜延寧州並
三河水漲溢入州城鄜州壞軍營延州壞倉庫軍民廬
舍千六百區寧州壞州城五百餘堵軍營神祠民舍五
百二十區七年三月京兆府渭水漲壞浮梁溺者五
十四人耀密博衛常潤州水害禾稼六月均州溳水均
水漢江並漲壊民居人畜死者甚衆漢陽軍江水漲五
丈餘七月大名府御河漲壞范濟口南劔州江州水漲
壞居人廬舍一百四十餘區京兆府咸陽縣渭水漲壊
浮梁工人溺死五十四人九月梧州江水漲三丈入城
壞倉廩及民廬舍又十月河決懷州武陟縣害民田
八年五月河大決滑州房邨徑澶濮曹濟諸州浸民田
壞居人廬舍東南流入淮六月陕州河水漲壊浮梁又
永定澗水漲壞民舍軍營千餘區河南府澍雨洛水漲
五丈餘壞鞏縣官署軍營民舍殆盡穀洛伊瀍四水暴
漲壞京城官署軍營寺觀祠廟民舍萬餘區溺死者以
萬計又壞河清縣豐饒務倉庫軍營民舍千餘區䕫州
江水漲七尺七月祚州資河漲溢入城壞軍營民舍百
餘區雄州易水漲一丈三尺壞民廬鄜州河水漲溢入
城壞官寺民舍四百餘區荆門軍長林縣山水暴漲壊
民居舍五十一區凡五十六人溺死八月徐州清河水
漲丈七尺溢出堤塞州三面門以禦之九月宿州睢水
漲汎民舍六十里是夏及秋開封浚儀酸棗陽武封邱
長垣中牟尉氏㐮邑雍邱等縣河水害田九年七月
嘉州江水暴漲壞官署民舍溺死者千餘人又八月延
州南北兩河漲溢入東西兩城壊官寺民舍淄州霖雨
孝婦河漲溢壞官寺民舍漂溺人畜澶州河漲壊民田
孟州河漲斷浮梁損民田雅州江水漲九丈壞民廬舍
新州江漲入南寨壊軍營雍熙二年七月朗州江溢
害稼三年六月夀州大水端拱元年五月英州江
水漲五丈餘壞民田及廬舍數百區七月磁州漳滏二
水漲淳化元年六月吉州大雨江漲丈三尺漂壊民
田廬舍蘄州黃梅縣堀口湖水漲壊民田廬舍都盡江
州江水漲二丈八尺七月洪州江水漲壞州城三十堵
及民廬舍二千餘區漂二千餘戶秦州隴城縣大雨壞
官私廬舍殆盡溺死者百三十七人二年四月京兆
府河水漲壞咸陽縣浮梁漂艦十七六月乙酉汴水溢
於浚儀縣壞連隄浸民田上親臨視督衛士塞之辛夘
又決於宋州宋城縣博州大霖雨河漲溢壞民廬舍八
百七十區亳州河水溢東流汎民田壞廬舍七月齊州
眀水漲壞黎濟寨城百餘堵許州沙河溢雄州唐河水
漲害民田殆盡嘉州江漲丈八尺溢入州城毁民舍復
州蜀漢二江水漲壞民田廬舍九月卭州蒲江等縣山
水暴漲壞民舍七十區死者七十九人是秋荆南北路
江水注溢浸田畝甚衆三年七月河南府洛水漲壞
七里鎮國二橋又山水暴漲壞豐饒務官舍民居溺死
者二百四十人十月商州上津縣大雨河水溢壞民舍
溺者三十七人四年六月隴城縣大雨牛頭河漲二
十丈沒溺居人廬舍七月京師大雨十晝夜不止朱雀
崇眀門外積水尤甚軍營廬舍多壞九月澶州河水漲
衝陷北城壞居民廬舍官署倉庫殆盡民溺死者甚衆
梓州元武縣涪江漲二丈五尺壅決流入州城壞官私
廬舍萬餘區溺死者甚衆是秋陳潁宋亳許蔡徐濮澶
博州霖雨秋稼多敗十月澶州河決西北流入御河浸
大名府城知州趙昌言壅城門禦之五年秋開封府
宋亳陳潁泗夀鄧州雨水害稼至道元年四月甲辰
京師大雨雷電道上水數尺二年六月河南府瀍澗
洛三水漲壞鎮國橋七月建州溪水漲溢入州城内壞
倉庫民舍萬餘區鄆州河水漲壞連堤四處宋州河決
穀熟縣閏七月陜州河漲漂大樹壞浮梁失連艦是月
廣南諸州並雨水真宗咸平元年正月昭州雨霖害
民田溺死者百五十七人齊州清黃河汎溢壞田廬
二年十月潭州山水汎溢壞民舍千餘區民黃拏等十
家俱溺死三年三月梓州江水漲壞民田五月河決
鄆州王陵埽七月洋州漢水溢民多有溺死者四年
七月同州洿谷水溢夏陽縣民溺死者數十人五年
二月雄覇瀛深滄州乾寧軍水溢害民田六月京師大
雨漂壞廬舍民有壓死者積潦浸道路自朱雀門東抵
宣化門尤甚皆注惠民河河復漲溢軍營多壞景德
元年九月宋州汴水決浸民田壞廬舍河決澶州横隴
埽等二年六月寧州山水汎溢壊民舍軍營多溺死
者三年七月應天府汴水決南注亳州合浪宕渠東
入於淮四年五月鄭州索水漲高四丈許漂滎陽縣
居民四十二戶有溺死者六月鄧州江水暴漲南劔州
山水汎溢漂溺居人七月河溢澶州壞王八埽大中
祥符元年六月開封府尉氏縣惠民河決二年七月
徐濟淄青州大水八月無為軍大風雨拔木壊城門營
壘民舍壓溺千餘人鳳州大水漂溺居民十月兖州霖
雨害稼京畿惠民河決壞民田三年五月辛丑京師
大雨平地數尺壞軍營民舍多壓死者近畿積潦六月
吉州臨江軍並江水汎溢害民田九月河決河中府白
浮圖村四年七月江洪筠袁州江漲害民田壞州城
八月河決通利軍大名府御河水溢合流壞府城害民
田人多溺死者九月河溢於孟州温縣蘇州吴江汎溢
壞民廬舍十一月楚秦州潮水害田民多溺死五年
正月河決棣州聶家口七月慶州淮安鎮山水暴漲漂
溺居民六年六月保安軍積雨河溢浸城壘壞廬舍
判官趙震溺死又兵民溺者凡六百五十人七年六
月泗州水溢害民田河南府洛水漲秦州定西寨山水
暴漲有溺死者八月河決澶州十月濱州河溢於安定
鎮九年六月秦州獨孤谷水漲壞長道縣鹽官鎮城
橋及官廨民舍共二百九十五區溺死者六十七人七
月延州洎定平安遠寨門栲栳四寨山水汎溢壞隄城
九月雄覇州界河汎溢利州水漂棧閣萬一千八百間
天禧三年六月河決滑州城西南漂沒公私廬舍死
者甚衆歴澶濮鄆濟單至徐州與清河合浸城壁不沒
者四版眀年既塞六月復決於西北隅
文獻通考卷二百九十六
