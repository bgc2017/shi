文獻通考卷二百六十九
鄱陽馬端臨貴與著
封建考十
東漢列侯
漢舊制列侯奉朝請在長安者皆位次三公中興以來惟
以功德賜位特進者在三公下次車騎將軍賜位朝侯
在九卿下次五校尉賜位侍祠侯其次下土小國侯以
肺腑親公主子孫奉墳墓於京師亦隨時朝見是為猥
諸侯也(漢官儀曰皇后父兄率為特進侯朝會位次三公故章帝啓馬太后曰漢典舅氏之封侯猶皇)
(子之為王其功臣四姓為諸侯侍祠侯皆在卿校之下)明帝為四姓小侯開立學
校置五經師(外戚樊氏郭氏隂氏馬氏為四姓以非列侯故曰小侯)列侯歸國者
不受茅土不立宫室以戶數租入為節諸紹封者皆食
故國半租罪侯歸不得臣吏民初漢制皇女皆封縣
公主儀服同列侯其尊崇者加號長公主儀服同蕃王
諸王女皆封鄉亭翁主儀服同鄉亭侯(漢書謂齊厲王姊為紀翁主以)
(紀氏所生因以為號)章帝惟特封東平憲王蒼瑯琊孝王京女為
縣公主其後安帝桓帝妹亦封長公主同之皇女其皇
女封公主者所生之子襲母封為列侯皆傳國於後鄉
亭之封則不傳襲(永初元年鄧太后詔封清河孝王慶女十一人皆為鄉公主分食邑俸)
列侯國置相(其秩各如本縣主治民如令長不臣也但納租於侯以戶數為限)其官隨
國大小為增減食邑千戶以上置家丞庶子各一人(此家)
(臣也使理家事)不滿千戶則不置家丞舊置行人洗馬門大夫
等官又悉省諸公主各置家令一人(東觀書曰其主薨無子置傅一人守)
(其家)
功臣侯
太傅高密侯鄧禹南陽新野人以杖策從帝渡河運籌
將兵入關拜大司徒建武元年封酇侯食邑萬戶二年
更封梁侯食四縣十三年以功高定封為高密侯永平
元年薨謚元侯帝分禹封為三國長子震為高密侯襲
為昌安侯珍為夷安侯少子鴻永平中為小侯
高密侯震子乾成褒子某嗣爵昌(某弟)襲母爵
為舞隂侯昌安侯襲子藩夷安侯珍子良無後
康(珍子)紹封
中山太守全椒侯馬成南陽棘陽人世祖討河北從征
伐以擊斬李憲功建武七年封平舒侯二十七年定封
全椒侯三十二年卒子衞香徙封棘陵侯豐元
邑醜桓帝時以罪失國昌延熹二年以成元孫
復封為益陽亭侯
大司馬廣平侯吳漢南陽宛人世祖討王郎漢說漁陽
太守彭寵以郡歸帝賜號建策侯擊羣賊先登陷陣帝
即位拜大司馬更封舞陽侯建武二年封廣平侯食四
縣十一年討公孫述滅之二十年薨諡忠侯子哀侯成
嗣為奴所殺二十八年分漢封為三國成子旦為灈陽
侯奉漢嗣旦弟盱為筑陽侯成弟國為新蔡侯漢兄尉
為將軍從征戰死封尉子彤為安陽侯帝以漢功大復
封弟翕為褒親侯吳氏侯者凡五國旦無子國除
盱子勝
河南尹阜成侯王梁漁陽安陽人為郡吏與太守彭寵
以漁陽歸光武從平河北與寇恂南拒洛陽北守天井
關帝即位拜大司空封武強侯十三年增邑定封封阜
成侯十四年卒官子禹嗣堅石坐父弟與楚王英謀
反誅
左將軍膠東侯賈復南陽冠軍人為縣掾下江兵起復
亦聚衆數百人歸漢後北渡河從光武擊青犢五校羣
盜破之帝即位為執金吾封冠軍侯渡河攻朱鮪降之
建武二年益封穰朝陽二縣十三年定封膠東侯食郁
秩壯武下密即墨挺胡觀陽凡六縣三十一年卒諡剛
侯子忠嗣敏坐誣告母殺人國除肅宗更立復小
子邯為膠東侯邯弟宗為即墨侯各一縣育(邯子)長
參(宗子)建
瑯琊太守祝阿侯陳俊南陽西鄂人少為郡吏光武徇
河北為安集掾從擊銅馬五校破之建武二年封新處
侯破張步董憲十三年增邑定封祝阿侯二十三年卒
子浮嗣專諸篤
建威大將軍好畤侯耿弇扶風茂陵人父況王莽時為
朔調連率(莽改上谷郡曰朔調太守曰連率)莽敗更始立弇奉奏詣長
安至宋子會王郎起兵乃馳謁光武說帝𤼵漁陽上谷
兵攻拔邯鄲誅王郎為大將軍從擊銅馬赤眉青犢尢
來大槍諸盜破之光武即位拜建威大將軍封好畤侯
食好畤美陽二縣定彭寵取張豐張步十三年增戶邑
永平元年卒諡愍侯子忠嗣馮良協
隃麋侯霸弇弟況少子況以上谷郡歸光武後封隃
麋侯卒子霸嗣文金喜顯援
牟平侯舒弇弟亦況子況初封牟平舒襲封襲
寶坐罪自殺國除箕復封牟平侯恒别封陽亭
侯
驃騎大將軍參蘧侯杜茂南陽冠軍人歸光武於河北
為中堅將軍常從征伐帝即位拜大將軍封樂鄉侯建
武二年封苦陘侯擊五校平之拜驃騎大將軍十三年
增邑封脩侯十五年坐罪免官削戶邑定封參蘧鄉侯
十九年卒子元嗣坐罪國除奉(茂孫)復封安樂亭侯
執金吾雍奴侯寇恂上谷昌平人王郎起恂說上谷太
守耿況以郡歸光武拜偏將軍號承義侯從破羣賊拜
河内太守轉輸軍糧建武二年拜潁川太守封雍奴侯
邑萬戶從討隗囂拜執金吾十二年卒諡威侯子損嗣
釐襲恂同産弟及兄子妹以軍功封列侯者八
人終其身不傳於後
積弩將軍昆陽侯傅俊潁川襄城人世祖徇襄城以縣
亭長迎軍從破王尋等世祖討河北從軍建武二年封
昆陽侯三年破秦豐七年卒諡威侯子昌嗣坐罪貶關
内侯鐵(昌子)復封高置亭侯
征南大將軍舞陽侯岑彭南陽棘陽人王莽時守本縣
長漢兵起彭守宛攻之數月食盡乃降大司徒伯升義
之封為歸德侯光武徇河内彭與太守韓歆迎降拜刺
姦大將軍從平河北帝即位圍洛陽令彭說降朱鮪建
武二年遷征南大將軍討鄧奉擊秦豐破之封舞陰侯
九年討公孫述大破之為述遣刺客所殺諡壯侯子遵
嗣伉把熙福世祖思彭功復封遵弟淮為
穀陽侯
左曹合肥侯堅鐔潁川襄城人世祖討河北署主簿從
平河北擊破大槍帝即位拜揚化將軍封㶏強侯與諸
將攻洛陽降朱鮪六年定封合肥侯二十六年卒子鴻
嗣浮雅
征西大將軍夏陽侯馮異潁川父城人漢兵起異以郡
掾監五縣城守拒漢間出行屬縣為漢兵所執光武署
為主簿從渡河北從破王郎封應侯與寇恂合勢拒朱
鮪擊鮪破之建武二年封陽夏侯入關代鄧禹討赤眉
大破之定關中擊隗囂拜征虜將軍十年薨諡節侯子
彰嗣普有罪國除晨安帝時復封世祖思異功
復封彰弟訢為祈鄉侯
上谷太守淮陽侯王霸潁川潁陽人漢兵起霸率賓客
從光武從擊破尋邑從渡河北討王郎斬之得其璽綬
封王鄉侯建武二年封富波侯討周建擊盧芳破之十
三年增邑戶更封向侯上谷太守三十年定封淮陵侯
永平二年卒子符嗣度歆
建義大將軍鬲侯朱祐南陽宛人漢兵起伯升拜大司
徒以祐為護軍從世祖討河北常力戰陷陣為偏將軍
封安陽侯世祖即位拜建義大將軍更封堵陽侯擊鄧
奉秦豐降之十三年增邑封鬲侯食邑七千三百戶二
十四年卒子商嗣演沖
信都太守阿陵侯任光南陽宛人漢兵起率衆從軍與
世祖破尋邑更始至洛陽以光為信都太守王郎起郡
國皆降之光獨以郡迎世祖拜左大將軍封武成侯共
擊郎滅之建武元年更封阿陵侯五年卒子隗嗣屯
勝世
征虜將軍潁陽侯祭遵潁川潁陽人光武破王尋等署
為門下史從征河北以為刺姦將軍建武二年拜征虜
將軍封潁陽侯擊張滿鄧奉張豐等破之六年與諸將
討隴蜀九年卒諡成侯無子國除
豫章太守中水侯李忠東萊黃人王莽時為新博屬長
(莽改信都國曰新博都尉曰屬長)更始立忠與任光同奉世祖以為右
大將軍封武固侯建武二年更封中水侯食邑三千戶
從平龐萌董憲等十四年遷豫章太守十九年卒子威
嗣純廣
驃騎大將軍櫟陽侯景丹馮翊櫟陽人為上谷屬令更
始立遣使者徇上谷世祖引見丹拜偏將軍號奉義侯
從擊王郎破之從征河北帝即位拜驃騎大將軍封櫟
陽侯二年薨子尚嗣苞臨無子國除遽苞弟封
監亭侯
右將軍槐里侯萬脩扶風茂陵人更始時為信都令與
太守任光等迎世祖拜偏將軍封造義侯從平河北建
武二年更封槐里侯病卒子普嗣徙封泫氏侯親徙
封扶柳侯無子國除豐(脩曾孫)復封曲平亭侯熾
恭
虎牙大將軍安平侯蓋延漁陽要陽人為彭寵護軍王
郎起與吳漢等同歸光武從平河北帝即位以延為虎
牙將軍建武二年更封安平侯討劉永董憲龐萌等皆
平之十三年增封定食萬戶十五年薨子扶嗣側坐
謀反國除恢(延曾孫)復封盧亭侯遂
太常靈夀侯邳彤信都人初為王莽和成卒正(莽分鉅鹿為和)
(成郡)世祖徇河北彤舉城降王郎起彤與信都獨不附郎
以二郡迎世祖軍拜後大將軍拔邯鄲封武義侯建武
元年更封靈夀侯行大司空事帝入洛陽拜太常六年
卒子湯嗣某無子國除音(彤孫)復封平臺侯柴
衞尉安成侯銚期潁川陜人光武略地至潁川召署賊
曹掾從徇薊拜偏將軍從擊王郎破之拜虎牙大將軍
擊破銅馬赤眉青犢等帝即位封安成侯食邑五千戶
五年拜衞尉十年卒諡忠侯子丹嗣舒羽蔡
帝復封丹弟統為建平侯
驍騎將軍昌城侯劉植鉅鹿昌城人王郎起植與宗族
聚兵數千人據昌城迎世祖以為驍騎將軍說降真定
王劉揚從平河北建武二年更封植為昌城侯討密縣
賊戰歿子向嗣述坐與楚王英反謀國除喜(植弟)與
植同謀迎帝以功封觀津侯歆(植兄)亦同謀封浮陽侯
二人皆傳國於後
東郡太守東光侯耿純鉅鹿騎都尉世祖渡河純迎謁
王郎反純自邯鄲率宗族從帝封耿鄉侯從平王郎破
銅馬帝即位封高陽侯拜東郡太守六年定封東光侯
十三年卒諡成侯子阜嗣坐罪國除盱復封高亭侯
騰忠緒植(純從弟)為輔威將軍封武邑侯宿
(純從弟)至代郡太守封遂鄉侯訢(純弟)為赤眉將軍封著
武侯
横野大將軍山桑侯王常(事跡已見更始所立諸王下)
城門校尉朗陵侯臧宫潁川陜人少為亭長游徼率賓
客入下江兵中為校尉從光武征戰至河北以為偏將
軍從破羣賊數陷陣却敵建武二年封成安侯與岑彭
吳漢共滅公孫述十三年增邑更封酇侯十五年定封
朗陵侯永平元年卒諡愍侯子信嗣震松坐罪國
除由(松弟)紹侯
大司空固始侯李通(事跡見更始所立諸王下)
捕虜將軍揚虚侯馬武南陽湖陽人王莽末入綠林中
遂與漢兵合世祖破王尋拜振威將軍與謝躬等攻王
郎從擊羣賊常為軍鋒帝即位以為侍中騎都尉封山
都侯討劉永擊隗囂十三年定封揚虚侯永平四年卒
子檀嗣坐兄與楚王英謀國除震(武孫)紹封漻亭侯
側
大司空安豐侯竇融扶風平陵人王莽末從王邑軍敗
於昆陽莽亡以軍降更始大司馬趙萌萌薦融為鉅鹿
太守融見更始新立東方尚擾不欲出關以累世在河
西乃辭鉅鹿萌為言得為張掖屬國都尉更始敗武威
張掖酒泉金城燉煌共推融行河西五郡大將軍事建
武五年遣使奉書獻馬於洛陽與五郡太守會兵討隗
囂八年帝西征融朝見高平第一詔以安豐陽泉蓼安
安風四縣封融為安豐侯隴蜀平與五郡太守奏事京
師拜大司空永平二年卒諡戴侯穆坐罪死嘉
萬全會宗武
驃騎將軍愼侯劉隆南陽宗室更始拜為騎都尉從世
祖於河内與諸將共拒朱鮪等建武二年封亢父侯四
年討平李憲十三年增邑封竟陵侯坐罪免明年復封
為扶樂鄉侯以擊交趾功更封長平侯三十年定封愼
侯中元二年卒諡靖侯子安嗣
太傅宣德侯卓茂南陽宛人初辟為丞相孔光府史後
遷密令王莽居攝以病免更始立以茂為侍中祭酒以
年老乞骸骨世祖即位先訪求茂茂詣河陽謁拜為太
傅封褒德侯食邑二千戶建武四年卒子崇嗣徙封汎
鄉侯棽訢隆無子國除
建武二年正月悉封諸功臣為列侯梁侯鄧禹廣平侯
吳漢皆食四縣餘各有差下詔曰諸將業遠功大誠欲
傳於無窮其顯效未酬名籍未立者大鴻臚趣上朕將
差而錄之博士丁恭議曰古帝王封諸侯不過百里強
幹弱枝所以為治也今封四縣不合法制帝曰古之亡
國皆以無道未嘗聞功臣地多而滅亡者也乃遣謁者
即授印綬策曰在上不驕高而不危制節謹度滿而不
溢敬之戒之傳爾子孫長為漢藩陰鄉侯陰識貴人之
兄也以軍功當增封識叩頭曰天下初定將帥有功者
衆臣托屬掖庭仍加爵邑不可以示天下此為親戚受
賞國人計功也帝從之帝令諸將各言所樂皆占美縣
河南太守丁綝獨求封本鄉或問其故綝曰綝能薄功
微得鄉亭厚矣帝從其志封新安鄉侯帝使郎中馮勤
典諸侯封事勤差量功次輕重國土遠近地勢豐薄不
相踰越莫不厭服焉
致堂胡氏曰古之亡國皆以無道帝言是也未聞
以地多而亡者則有中否焉先王分土三等自百
里而殺柄制輕重足以有邦小則財賦甲兵亦能
自守大則禮樂征伐不得僭行自唐虞迄三代襲
為成法漢初既不能復光武再造宜稽古以有為
因丁恭之言詳立善制而又率意所欲苟簡建置
且是時以功勲錫茅土豈皆有道之人邪土宇既
廣所入既厚滿而不溢誰克臻兹故聖王之法必
關盛衰焉
十三年大饗將士頒爵冊勲功臣增邑更封凡三百六
十五人
范曄論曰中興二十八將前世以為上應二十八
宿未之詳也然咸能感會風雲奮其智勇稱為佐
命亦各志能之士也議者多非光武不以功臣任
職至使英姿茂勲委而勿用然原夫深圖遠算固
將有以焉爾若乃王道既衰降及霸德猶能授受
惟庸勲賢皆序如管隰之迭升桓世先趙之同列
文朝可謂兼通矣降自秦漢世資戰力至於翼扶
王運皆武人崛起亦有鬻繒屠狗輕&KR2069;之徒或崇
以連城之賞或任以阿衡之地故勢疑則隙生力
侔則亂起蕭樊且猶縲紲信越終見葅戮不其然
乎自兹以降迄於孝武宰輔五世莫非公侯遂使
縉紳道塞賢能蔽壅朝有世及之私下有抱關之
怨其懷道無聞委身草莽者亦何可勝言故光武
鑒前事之違存矯枉之志雖寇鄧之高勲耿賈之
鴻烈分土不過大縣數四所加特進朝請而已觀
其治平臨政課職責咎將所謂導之以政齊之以
刑者乎若格之功臣其傷已甚何者直繩則虧喪
恩舊撓情則違廢禁典選德則功不必厚舉勞則
人或未賢參任則羣心難塞並列則其蔽未遠不
得不校其勝否即以事相權故高秩厚禮允答元
功峻文深憲責成吏職建武之世侯者百餘若夫
數公者則與參國議分均休咎其餘並優以寬科
全其封禄莫不終以功名延慶於後昔留侯以為
高祖悉用蕭曹故人而郭伋亦譏南陽多顯鄭興
又戒功臣專任夫崇恩偏授易啓私溺之失至公
鈞被必廣招賢之路意者不其然乎永平中顯宗
追感前世功臣乃圖畫二十八將於南宮雲臺其
外又有王常李通竇融卓茂合三十二人故依其
本第係之篇末以志功臣之次云爾
廷尉西華侯鄧晨南陽新野人娶光武姊元漢兵起晨
將賓客從更始立以為偏將軍從擊破尋邑王郎反與
光武會鉅鹿下從擊邯鄲帝即位封房子侯拜中山汝
南太守徵為廷尉封西華侯二十五年卒諡惠侯子棠
嗣固國福無子國除光武復封晨長子汎為
吳房侯奉公主之祀
中郎將征羌侯來歙南陽新野人光武祖姑之子更始
即位以歙為吏以病去更始敗東詣洛陽拜大中大夫
奉詔說隗囂遣子入質囂叛與祭遵等征之十一年攻
公孫述破其兵述遣刺客害之贈中郎將征羌侯帝以
歙有平羌隴之功故改汝南之當鄉縣為征羌國諡節
侯子裒嗣歴定虎帝嘉歙忠節復封歙弟由
為宜西侯
伏波將軍新息侯馬援扶風茂陵人王莽時為新成大
尹莽末避地涼州依隗囂說囂歸光武囂使援奉書洛
陽遣子入質後囂𤼵兵拒漢援諫不從從帝西征囂平
之拜隴西太守擊羌破之交趾反討平之拜伏波將軍
封新息侯後征武溪蠻病卒為梁松所譖收侯印綬肅
宗時諡忠成侯子廖等見外戚侯門
按史言伏波輔佐中興之功不減雲臺諸將獨以
椒房之戚不得預焉然鄧晨光武姊壻也來歙光
武祖姑之子也晨之捨宗從義歙之捐軀徇國其
功烈雖劣於寇鄧馮耿而賢於臧宮馬武邳彤銚
期之流遠矣盖三公者俱非泛泛之外戚而徒以
依乘取恩澤侯之比也故叙其事於雲臺功臣侯
者之次
慶吾劉永將建武三年以斬永首來降封列侯
韓湛為吳漢校尉以擊斬董憲封列侯
安邱侯張步王莽末起兵據瑯琊既而受劉永命後斬
永將蘇茂來降封安邱侯八年坐謀反誅
漁浦侯意帛李憲軍士憲敗走帛斬其首來降封
建忠侯彭寵為漁陽太守王郎之起獨以郡歸光武封
建忠侯後反誅
不義侯子密彭寵蒼頭寵反子密斬其首來降封
鐫羌侯隗恂隗囂長子囂遣入侍拜胡騎校尉甘侯後
囂叛帝數遣書諭之不從乃誅恂而討之
向義侯王遵隗囂將數勸囂歸漢囂叛諫辭甚切不從
乃與家屬東詣京師拜大中大夫封上洛侯
陽都侯伏湛瑯琊東武人建武三年拜大司徒封後徙
封不其侯邑三千六百戶十三年卒子歙嗣光晨
無忌質完為曹操所殺國除
則鄉哀侯侯霸河南密人建武四年拜大司徒十三年
薨追封則鄉侯食二千六百戶子昱嗣建昌
袁氏曰漢初丞相選用列侯至武帝用公孫宏起
自疏遠未有爵邑於是封平津侯丞相封侯自此
始光武中興尚仍前制伏湛代鄧禹為大司徒封
陽都侯湛免以侯霸代之止封關内侯凡歴九年
而薨帝始下詔曰漢家舊制丞相拜日封為列侯
朕以軍師暴露功臣未封緣忠臣之義不欲相踰
未及爵命奄然而終因追封霸為則鄉侯其比西
京之制雖未鐫削亦淹緩矣自是之後位三公者
皆不復有茅土之封惟靈帝初陳蕃為太傅錄尚
書事竇太后優詔封為高鄉侯蕃固辭不受自是
宰相封侯之制遂廢
扶陽侯韓歆南陽人以大司徒封坐直言免自殺
栒邑侯宋宏京兆長安人建武二年為大司空封後徙
封宣平侯卒無子國除
節鄉正侯趙熹南陽宛人建武二十七年拜太尉帝崩
受遺詔典喪禮封肅宗即位進為太傅錄尚書事建初
五年薨子代嗣直淑無子國除
陽武侯朱浮沛國蕭人以從光武定北邊建武二年封
舞陽侯食三縣後徙封父城侯二十年為大司徒徙封
新息侯永平中坐單辭所告賜死
成義侯梁統安定烏氏人以武威太守與河西大將軍
竇融等同歸漢封後更封高山侯後定封陵鄉侯子松
嗣坐誹謗下獄死國除
富平侯張純京兆杜陵人高祖父安世為大司馬封富
平侯純少襲爵土遭王莽簒封者多廢純以敦謹保全
前封建武初先來詣闕得復國二十三年為大司空中
元元年薨諡節侯子奮嗣甫吉無子國除
陽平侯桓焉沛郡龍亢人榮之孫順帝為皇太子被廢
焉力爭不能順帝既立拜太傅以前廷議守正封後為
太尉順典賜爵關内侯
陵陽侯丁鴻潁川定陵人父綝王莽末世祖略地潁川
綝說其宰降後征伐有功封定陵新安鄉侯後徙封陵
陽食邑五千戶建初四年徙封魯陽鄉侯和帝時為司
徒六年薨子湛嗣浮夏
平鄉侯謝安下邳人順帝末羣盜起安率衆斬盜首徐
鳳封邑三千戶
右鄉侯度尚山陽湖陸人桓帝時為荆州刺史坐破平
羣盜封
烏程東鄉侯抗徐丹陽人為長沙太守與度尚俱坐平
盜封
鄳侯鄧邯南陽新野人中興初以功封仕至渤海太守
子鳳嗣
安鄉侯張禹趙國襄國人安帝即位以定策功封食邑
千二百戶後拜太尉子盛
龍鄉侯徐防沛國銍人安帝即位以定策封千一百戶
拜太尉卒子衡嗣
育陽安樂鄉侯胡廣南郡華容人以定策立桓帝封梁
冀誅坐奪爵土
安國亭侯袁湯汝南南陽人袁安子以豫定策立桓帝
封後遷太尉逢基
定潁侯郭鎮潁川陽翟人郭躬子為尚書坐與孫程等
誅江京閻景立順帝功封食邑二千戶拜廷尉卒子賀
嗣
福亭侯尹勤南陽人為司空以定策立安帝封無子國
除
定遠侯班超扶風平陵人坐使西域為都護安集諸國
納質内屬功封邑千戶卒子雄嗣始坐罪誅
臨晉侯楊賜弘農華陰人楊震孫靈帝時為太傅司徒
以師傅恩封千五百戶薨子彪嗣建安十一年奪封
蓩亭侯楊衆震曾孫獻帝時拜侍中以步從帝東還封
宜陽鄉侯尹勲河南人為尚書令坐預誅梁冀功與僕
射霍諝尚書張敬歐陽參李偉虞放周永並封亭侯
高陽鄉侯蔡邕陳留圉人獻帝時以左中郎將從遷都
長安封後董卓誅為王允所殺
邟鄉侯黃瓊江夏安陸人桓帝時為太尉以師傅恩不
阿梁氏封邑千戶固辭許之後為司空孫琬獻帝初
為司徒更封陽泉鄉侯
夀成亭侯皇甫規安定朝那人為度遼將軍坐平賊討
羌功封邑二百戶
新豐縣侯叚熲武威姑臧人為并州刺史坐討羌胡功
封邑萬戶後為太尉王甫誅熲下獄死
逯鄉侯劉寬弘農華陰人代叚熲為太尉以先策黃巾
逆謀封六百戶子松
高陽鄉侯陳蕃汝南平輿人靈帝即位以太傅輔政封
與竇武謀誅宦官為曹節等所殺
温侯王允太原祁人獻帝初遷都長安為司徒以從遷
功封二千戶後誅董卓為卓部曲李傕等所殺
槐里侯皇甫嵩安定朝那人以左中郎將討平賊張角
封食槐里美陽兩縣八千戶後拜太尉薨
西鄉侯朱雋會稽上虞人以右中郎將討平賊張角功
封後更封錢塘侯
斄鄉侯董卓隴西臨洮人靈帝中平元年為破虜將軍
坐討羌功封邑千戶靈帝崩大將軍何進召卓將兵脅
太后誅宦官卓既入廢少主立獻帝遷太尉更封郿侯
改拜太師封弟旻為鄠侯劫帝西遷王允與士孫端等
討而誅之
容邱侯劉虞東海郯人為幽州牧以討平反者張純等
功封後拜大司馬進封襄賁侯公孫瓚襲而殺之
薊侯公孫瓚遼西令支人為奮武將軍以討黃巾有功
封後殺劉虞取幽州袁紹攻而殺之
溧陽侯陶謙為徐州刺史以擊破黃巾功封遷徐州牧
後為曹操所擊敗死
邟鄉侯袁紹汝南汝陽人為司隸校尉與何進謀召董
卓以兵誅宦官以事忤卓出奔卓拜紹渤海太守封侯
紹以渤海起兵討卓領冀州牧獻帝都許以紹為太尉
封鄴侯後拜大將軍兼督冀青幽并四州引兵攻許為
曹操所敗死
武成侯劉表山陽高平人為荆州刺史討平宗賊李傕
入長安表遣使入貢拜荆州牧封武成侯建安十三年
卒曹操取其地
温侯吕布五原九原人為董卓騎都尉封都亭侯司徒
王允與布密謀討卓卓既誅拜奮威將軍封温侯後據
兗州曹操取其地而殺之
被陽侯歐陽歙樂安千乘人王莽時為長社宰世祖即
位為河南尹封被陽侯九年更封夜侯徵為大司徒後
坐贓下獄死子復嗣無子國除
褒成侯孔志魯人父均平帝時以孔子後封王莽敗失
國建武十三年以志襲封卒子損嗣曜完
外戚侯
夀張恭侯樊宏南陽湖陽人世祖舅帝即位拜光禄大
夫封長羅侯十五年更封夀張二十七年卒子儵嗣徙
封燕侯汜時建盼尚
射陽侯丹宏弟建武十三年封
元鄉侯尋宏兄子建武十三年封
更父侯忠宏族兄建武十三年封
平望侯茂宏少子建武二十七年封
陽安節侯郭况眞定人郭后弟建武十七年封永平二
年卒子璜嗣竇憲誅坐死
新郪侯竟后從兄以從征伐功封永平中卒子嵩嗣
勤無子國除
發干侯匡竟弟建武末卒子勲嗣駿無子國除
南䜌侯陳茂郭后叔父梁之壻以恩澤封
原鹿貞侯隂識南陽新野人光烈皇后之前母兄更始
時封陰德侯建武元年封陰鄉侯十五年封原鹿侯永
平二年卒子躬嗣璜淑(璜弟)鮪
吳房侯綱識姪孫和帝陰后之父後坐事綱自殺
鮦陽侯慶識弟興之子永平元年封卒子琴嗣萬
全桂
㶏強侯博慶弟永平元年封
順陽安侯馬廖明德皇后之兄建初四年封永平四年
卒子遵嗣徙封程鄉侯卒無子國除鄧太后詔封廖孫
度為潁陽侯
潁陽侯防廖弟建初四年封六千戶後坐罪徙封翟
鄉侯卒子鉅嗣
許陽侯光防弟建初四年封六千戶竇憲誅憲奴誣
告光罪自殺朗光子鄧太后詔紹封合鄉侯
章帝建初元年欲封爵諸舅太后不聽明年夏旱言事
者以為不封外戚之故有司因此上奏宜依舊典太后
詔曰凡言事者皆欲媚朕以要福耳昔王氏五侯同日
俱封其時黃霧四塞不聞霔雨之應又田蚡竇嬰寵貴
横恣傾覆之禍為世所傳故先帝防謹舅氏不令在樞
機之位諸子之封裁令半楚淮陽諸國常謂我子不當
與先帝子等今有司奈何欲以馬氏比陰氏乎吾為天
下母而身服大練食不求甘左右皆著帛布無香薰之
飾者欲身率下以為外親見之當傷心自勑但笑言太
后素好儉前過濯龍門上見外家問起居者車如流水
馬如游龍蒼頭衣綠褠領袖正白顧視御者不及遠矣
故不加譴怒但絶歲用而已冀以默愧其心而猶懈怠
無憂國忘家之慮知臣莫若君况親屬乎吾豈可上負
先帝之旨下虧先人之德重襲西京敗亡之禍哉固不
許帝省詔悲歎復重請曰漢興舅氏之封侯猶皇子之
為王也太后誠存謙虚奈何令臣獨不加恩三舅乎且
衞尉年尊兩校尉有大病如令不諱使臣長抱刻骨之
恨宜及吉時不可稽留太后報曰吾反覆念之思令兩
善豈徒欲獲謙謙之名而使帝受不外施之嫌哉昔竇
太后欲封王皇后之兄丞相條侯言受高祖約無軍功
非劉氏不侯今馬氏無功於國豈得與陰郭中興之后
等邪常觀富貴之家禄位重疊猶再實之木其根必傷
且人所以願封侯者欲上奉祭祀下求温飽耳今祭祀
則受四方之珍衣食則蒙御府餘資斯豈不足而必當
得一縣乎吾計之熟矣勿有疑也夫至孝之行安親為
上今數遭變異穀價數倍憂惶晝夜不安坐卧而欲先
營外封違慈母之拳拳乎吾素剛急有胷中氣不可不
順也若陰陽調和邊境清淨然後行子之志吾但當含
飴弄孫不能復關政矣四年天下豐稔方陲無事帝遂
封三舅廖防光皆為列侯廖等辭遜不得已受封爵而
退
武陽侯竇憲章德皇后之兄和帝即位后臨朝拜大將
軍封食邑二萬戶後坐罪自殺
郾侯篤汝陽侯景夏陽侯瓌皆憲弟同時封憲
敗皆自殺
樂平侯梁棠和帝母梁貴人父竦之子和帝親政後封
卒子安國嗣
乘氏侯雍單父侯翟皆棠弟與棠同時封
上蔡侯鄧隲南陽人和熹皇后兄永初元年封食邑萬
戶后崩中黃門等誣告隲弟悝罪坐徙羅侯死
葉侯悝隲弟同時封元初五年卒子廣宗嗣封葉侯
后崩中黃門譖而殺之
西平侯宏隲弟同時封元初二年卒子廣德嗣甫
德廣德弟封都鄉侯
西華侯閶隲弟同時封卒子忠嗣廣德甫德忠並為
中黃門譖死
北宜春侯閻暢安思皇后父元初三年封邑五千戶四
年卒子顯嗣更封長社縣侯食邑萬三千五百戶後坐
罪誅
乘氏侯梁商順烈皇后之父襲父雍封子冀嗣拜大將
軍建和元年益封萬三千戶永興二年坐罪誅
桓帝元嘉元年以梁冀有援立之功欲褒崇殊典乃大
會公卿議其禮特進胡廣太常羊溥司隸校尉祝恬大
中大夫邊韶等咸稱冀之勲德其制度賚賞宜比周公
賜之山川土田附庸司空黃瓊獨建議曰冀前以親迎
之勞增邑三千又其子亦加封賞昔周公輔相成王制
禮作樂化致太平是以大啟土宇開地七百今諸侯以
戶邑為制不以里數為限蕭何識高祖於泗水霍光定
傾危以興國皆益戶增封以顯其功冀可比鄧禹合食
四縣賞賜之差同於霍光朝廷從之
潁陽侯不疑冀弟潁陰侯馬不疑子襄邑侯允
冀子城父侯桃允子西平侯蒙冀弟冀敗並坐
誅
南頓侯鄧演桓帝鄧后之兄后立封子康嗣
沘陽侯康昆陽侯統淯陽侯秉皆演兄弟同時
封
槐里侯竇武桓思皇后之父后立封五千戶桓帝崩靈
帝立輔政拜大將軍更封聞喜侯與陳蕃等謀誅宦官
為所害
脩侯董重河間人靈帝母孝仁董后兄子帝即位封帝
崩何進奏其罪自殺
不其鄉侯宋鄷扶風平陵人靈帝宋皇后之父后立封
后廢坐死
愼侯何進南陽宛人靈思皇后兄后立以功封帝崩為
大將軍輔政謀誅宦官不克為張譲等所殺
濟陽侯苖進弟進敗俱死
宦者侯
鄛鄉侯鄭衆南陽犫人和帝十四年以誅竇憲功封食
邑千五百戶永初元年和熹皇后益封三百戶元初元
年卒養子閎嗣安石讎(衆曾孫)封關内侯
龍亭侯蔡倫桂陽人元初元年鄧太后以倫久宿衞封
邑三百戶安帝時坐罪死國除
雍鄉侯李閏安帝時為小黃門譖鄧悝等廢平原王坐
是封三百戶
都鄉侯江京安帝時與李閏同封帝崩孫程等誅之而
立順帝
浮陽侯孫程涿郡新城人安帝時江京等譖廢太子帝
崩程等誅京迎太子立之為順帝封萬戶陽嘉元年卒
養子夀嗣
華容侯王康與孫程同立順帝功封九千戶
酈侯王國與孫程同功封九千戶
湘南侯黃龍與孫程同功封五千戶
西平昌侯彭愷與孫程同功封四千二百戶
中廬侯孟淑與孫程同功封四千二百戶
復陽侯李建與孫程同功封四千二百戶
廣宗侯王成祝阿侯張賢臨沮侯史汎廣平侯
馬國范縣侯王道褒信侯李元山都侯楊佗
下雋侯陳予析縣侯趙封枝江侯李剛俱與孫程
同功各封四千戶
夷陵侯魏猛與孫程同功封二千戶
東阿侯苖光與孫程同功封千戶是為十九侯孫程卒
賜諡剛侯王康王國彭愷王成趙封魏猛六人皆早卒
黃龍楊佗孟淑李建張賢史汎王道李元李剛九人坐
罪減租四分之一惟馬國陳予苖光保全封邑
東鄉侯籍建都鄉侯良賀二人俱順帝為太子時小
黃門帝立以勞封
費亭侯曹騰沛國譙人以預定策立桓帝功與長樂太
僕州輔等七人皆封亭侯卒養子嵩嗣
新豐侯單超河南人以預誅梁冀功封二萬戶
原武侯徐璜下邳良城人以預誅梁冀功封萬五千戶
東武陽侯具瑗魏郡元城人以預誅梁冀功封萬五千
戶
上蔡侯左悺河南平隂人以預誅梁冀功封萬三千戶
後坐罪自殺
汝陽侯唐衡潁川郾人以預誅梁冀功封萬三千戶
誅梁冀時又封小黃門劉普趙忠等八人為鄉侯
高鄉侯侯覽山陽防東人以預誅梁冀功封後坐罪自
殺
育陽侯曹節南陽新野人以預定策立靈帝功封長安
鄉侯後以誣奏陳蕃竇武等罪將兵殺之封育陽侯邑
三千戶又誣奏渤海王悝反殺之增封七千六百戶
冠軍侯王甫與曹節同惡誣殺陳蕃竇武渤海王悝等
封七千六百戶光和二年司隸校尉陽球奏其罪誅之
朱瑀共普張亮王尊騰是皆以誣殺陳蕃竇
武功封瑀華容侯千五百戶普亮等五人各三百戶
都鄉侯吕強河南成臯人靈帝時例封宦者以強為鄉
侯強辭讓懇惻固不敢當帝聽之後為趙忠等誣譖自
殺
都鄉侯趙忠安平人以預誅梁冀功封後與張讓等殺
何進作亂袁紹勒兵誅之
張讓潁川人靈帝時與趙忠同封列侯後與趙忠作亂
殺何進劫質天子為追兵所急投河死
右東漢列侯姓名之見於史傳可考者按范史世
祖本紀所載建武十三年功臣增邑更封者已該
三百六十五人外戚恩澤封者已該四十五人今
考之自世祖至獻帝十三傳凡二百年間以功勲
位望封侯者纔一百二十九人外戚四十一人宦
者六十五人然則姓名之湮没無傳者多矣
王侯號
靈夀王(彭城靖王未封賜號靈夀王未有國邑取其美名)重熹王(樂成靖王未封賜號)
(重熹王)
承義侯(寇恂)成義侯(梁統)興義侯(景貺)奉義侯
(景丹)輔義侯(厙鈞)扶義侯(辛彤)助義侯(竺曾)
褒義侯(史苞)褒親侯(吳翕)褒德侯(卓茂)歸德侯
(劉諷)褒成侯(孔志孔僖)顯親侯(竇友)建策侯(吳漢)
建功侯(蓋延)宣恩侯(陰陸)討姦侯(杜習)折姦侯
(燕廣)征羌侯(來歙)破虜侯(須沈)不義侯(蒼頭子密)
破羌侯(榆鬼)率衆王(烏倫)率衆侯(其至鞬)
徐氏曰按漢世封侯皆以縣邑其後或以鄉亭皆
視其所食之邑而名之至於功名顯著則有特加
美名者西都信武冠軍富民博陸之類是也東漢
因之時有美號至於彭寵蒼頭以奴弑主而封之
不義侯夫果不義則不應封爵使其功可封則非
可言不義矣光武於是失之
按秦漢以來所謂列侯者非但食其邑入而已可
以臣吏民可以布政令若關内侯則惟以虚名受
廪禄而已然西都景武而後始令諸侯王不得治
民漢置内史治之自是以後雖諸侯王亦無君國
子民之實不過食其所封之邑入况列侯乎然所
謂侯者尚裂土以封之也至東都始有未與國邑
先賜美名之例如靈夀王征羌侯之類是也至明
帝時有四姓小侯乃樊氏郭氏陰氏馬氏諸外戚
子弟以小年獲封者又肅宗賜東平王蒼列侯印
十九枚令王子年五歲以上能趨拜者皆令帶之
此二者往往皆是未有土地先佩侯印受俸廪盖
至此則列侯有同於關内侯者矣
文獻通考卷二百六十九
