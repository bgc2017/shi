文獻通考卷三十三
鄱陽馬端臨貴與著
選舉考六
賢良方正
漢文帝二年詔曰廼十一月晦日有食之二三執政舉
賢良方正能直言極諫者以正朕之不逮
十五年詔諸侯王公卿郡守舉賢良能直言極諫者上
親策之敷納以言
賈山至言今陛下念思祖考述追厥功圖所以昭光
洪業休德使天下舉賢良方正之士天下皆訢訢焉
曰將興堯舜之道三王之功矣天下之士莫不精白
以承休德今方正之士皆在朝廷矣又選其賢者使
為常侍諸吏與之馳驅射獵一日再三出臣恐朝廷
之解弛百官之墮於事也諸侯聞之又必怠於政矣
臣聞山東吏布詔令民雖老羸癃疾扶杖而往聽之
願少須臾毋死思見德化之成也今功業方就名聞
方昭四方鄉風今從豪俊之臣方正之士直與之日
日獵射擊兔伐狐以傷大業絶天下之望臣竊悼之
詩曰靡不有初鮮克有終臣不勝大願願少衰射獵
以夏歲二月定明堂造太學脩先王之道風行俗成
萬世之基定然後唯陛下所幸耳古者大臣不媟故
君子不常見其齊嚴之色肅敬之容大臣不得與宴
游方正脩潔之士不得從射獵使皆務其方以高其
節則羣臣莫敢不正身修行盡心以稱大禮如此則
陛下之道尊敬功業施於四海垂於萬世子孫矣誠
不如此則行日壊而榮日滅矣夫士修之於家而壊
之於天子之廷臣竊愍之陛下與衆臣宴遊與大臣
方正朝廷論議夫遊不失樂朝不失禮議不失計軌
事之大者也
按山之言固善矣然古者内外庭不分人主出入
起居皆與賢士大夫遊故文帝視朝而受郎官止
輦之言馳坂而受袁盎攬轡之諫蓋使其日侍左
右得以隨事納規則未為無補乃盛世事也至武
帝時侍中分掌乘輿服物下至褻噐虎子之屬孔
安國以儒者為侍中特聽掌御唾壺則其媟慢已
甚然有臣如汲長孺則帝雖雄暴而所以禮遇之
者特出丞相大將軍之上蓋所以取重者存乎其
人固不因親近而遂至於翫狎也後世此意不存
人主親士大夫之時少親宦官宫妾之時多雖輔
弼股肱之臣亦不過質明趨朝鞠躬屏息搢笏奏
事卑卑而前數語即退而所與游處親密者皆嬖
倖近習之流耳况賢良方正之士脫跡草萊而觀
光上國其視黃屋之後塵重瞳之睟表遠在雲霄
之上勢分隔而情意日疎等威嚴而震怖易起所
謂臨軒詳延之事特具文耳安得如漢世之日近
清光而得以時效忠讜乎然則山所言願少弛擊
狐伐兔之事而講求立經陳紀之計誠為至當之
論至謂必使大臣不得預宴游方正修潔之士不
得從射獵然後可以建功業則非古義也又曰夫
士修之於家而壊之於天子之廷夫所謂賢良方
正者取其能直言極諫以劘切上躬耳今反為人
主宴游射獵所蠱而壊之則何以謂之賢良方正
乎汲黯魏徵之流豈以日侍遊獵之故而遂不能
正其身高其節乎
又按鼂錯傳言文帝時詔有司舉賢良文學士錯
在選中對策者百餘人惟錯為高第遷中大夫錯
未舉賢良時已為太子家令上書言事帝賜璽書
寵答曰皇帝問太子家令上書言兵體三章聞之
書言狂夫之言而明主擇焉今則不然言者不狂
而擇者不明國之大患故在於此使夫不明擇於
不狂是以萬聽而萬不當也則帝於言事之微臣
所以尊崇之者至矣未嘗有媟慢之意如山所言
也制策略謂朕之不德吏之不平政之不宣民之
不寧四者之闕悉陳其志毋有所隠上以薦先帝
之宗廟下以興愚民之休利著之於篇朕親覽焉
觀大夫所以佐朕至與不至書之周之密之重之
閉之興自朕躬大夫其正論毋枉執事嗚呼戒之
二三大夫其帥志毋怠則其所以虛心詔訪者尤
為懇惻然觀錯所對言五帝神聖其臣莫及陛下
神明德厚不下五帝執事之臣莫能望清光陛下
不自躬親而待不望清光之臣臣竊恐神明之遺
也大槩皆導諛納諂之言殊辜帝孜孜訪求之本
意反不如為太子家令時所言勸農備邊之策為
確實也錯在高第而所對如此則其餘百餘人者
可知然則賢良方正負文帝帝未嘗負賢良方正
也
孝武建元元年詔丞相御史列侯中二千石二千石諸
侯相舉賢良方正直言極諫之士
帝即位舉賢良文學之士前後百數而董仲舒以賢
良對策(仲舒孝景時為博士)天子覽其對而異焉乃復策之對
畢復策之遂以為江都相轅固帝初即位時以賢良
徵諸儒嫉毁言固老罷歸之
帝初即位詔天下舉方正賢良文學材力之士待以
不次之位四方士多上事言得失自衒鬻者以千數
其不足采者輙報聞罷
丞相綰奏所舉賢良或治申商韓非蘇秦張儀之言
亂國政請皆罷奏可
先公曰此行仲舒之言也衞綰特使之書奏耳建
白大義豈綰所能辨哉武帝年未二十而奮然知
所決擇如此可謂英主矣然轅固以老而見棄莊
助以容悅見錄仲舒雖殷勤三策而不能引以自
近也以舉賢良一事考之帝終身之得失皆可推
矣
元光五年詔策賢良帝初即位招賢良文學士時公孫
弘年六十以賢良徵為博士使匈奴還報不合意上怒
以為不能弘乃移病免歸至是復徵賢良文學菑川國
復推上弘弘謝曰前已嘗西用不能罷願更選國人固
推弘弘至太常上策詔諸儒弘奉對時對者百餘人太
常奏弘第居下策奏天子擢弘對為第一召入見容貌
甚麗拜為博士待詔金馬門
按武帝本紀言元光元年策賢良所載制策與公
孫弘傳所載文小異弘對策在元光五年而本紀
又於制策之末稱董仲舒公孫弘出焉按仲舒對
策在建元元年俱不在元光元年本紀誤
弘初以賢良徵為博士後罷歸再以賢良徵方對
策然則賢良之未對策者亦可以為博士歟董仲
舒轅固亦皆先為博士後舉賢良
按西都賢良策之載於史者鼂董公孫杜欽谷永
杜鄴而已仲舒最醇正又值武帝即位之始初心
清明故異其對而復再三詢叩得以罄其所學弘
素曲學又值不稱旨罷免之餘宜其姑為平緩無
忤之說以取容自不足責鼂錯知治體善議論非
弘之比又遇謙恭好問之主如文帝且已嘗受知
辱眷於太子家令言事之時又非如仲舒泛泛下
僚猝奉大對之比乃諄復乎五帝神聖之說贊頌
不容口而略無建明惜哉欽永阿王氏論益卑矣
鄴指陳外戚譏切丁傅稍不負方正之名王吉貢
禹之正大朱雲何武之剛方必有嘉論惜史逸其
傳云
昭帝始元元年遣故廷尉持節郡國舉賢良
五年詔令三輔太常舉賢良各二人
六年詔有司問郡國所舉賢良文學民所疾苦議罷鹽
鐵𣙜酤
有司者丞相車千秋御史大夫桑弘羊也賢良文學
者茂陵唐生魯國萬生中山劉子九江祝生與其徒
六十餘人也其建議之首曰有詔書使丞相御史與
所舉賢良文學語問民間所疾苦文學對曰竊聞治
人之道防滛泆之原廣道德之端抑末利而開仁義
毋示以利而後教化可興風俗可移也今郡國有鹽
鐵酒𣙜均輸與民争利散敦厚之朴成貪鄙之化是
以百姓就本者寡趨末者衆願悉罷之御史大夫桑
弘羊難之以為此國家大業所以制四夷安邊足用
之本罷之不便
按自孝文策鼂錯之後賢良方正皆承親策上親
覽而第其優劣至孝昭年幼未即政故無親策之
事乃詔有司問以民所疾苦然所問者鹽鐵均輸
𣙜酤皆當時大事令建議之臣與之反覆詰難講
究罷行之宜卒從其說為之罷𣙜酤然則雖未嘗
親奉大對而其視上下姑相應以義理之浮文者
反為勝之國家以科目取士士以科目進身者必
如此然後為有益於人國耳(賢良及大夫問難本末見征𣙜考)
宣帝本始四年郡國地震詔令三輔太常内郡國舉賢
良方正各一人
地節三年詔令内郡國舉賢良方正可親民者
詔曰乃者九月地震朕甚懼焉有能箴朕過失及賢
良方正直言極諫之士㠯正朕之不逮母諱有司
神爵四年令内郡國舉賢良可親民者各一人
孝元初元二年以地震隴西郡詔丞相御史中二千石
舉茂材異等直言極諫之士
永光二年以日食詔令内郡國舉賢良方正各一人
何武為京兆尹坐舉方正所舉者召見槃辟雅拜(行禮)
(容拜也槃辟猶盤旋也)有司以為詭衆虚偽武坐左遷楚内史
孝成建始二年詔三輔内郡舉賢良方正各一人
建始三年以日蝕地震詔丞相御史與將軍列侯中二
千石及内郡國舉賢良方正能直言極諫之士詣公車
朕將覽焉
上盡召直言之士詣白虎殿對策
元延元年以日食星隕孛見令公卿大夫博士議郎以
經對與内郡國舉方正能直言極諫者各一人(令公卿與内郡)
(國共舉)
孝哀帝元壽元年正月以日食有詔令公卿大夫與將
軍列侯中二千石等察舉賢良方正及能直言者各一
人
西漢舉賢良文學
鼂錯(以太子家令舉遷授中大夫)董仲舒(以博士舉遷授江都相)公孫
弘(以博士舉遷博士待詔)杜欽(以武庫令舉遷授議郎)嚴助(郡舉擢授中大)
(夫)朱雲(以博士舉遷授槐里令)王吉(以雲陽令舉遷授昌邑中尉)貢
禹(以博士舉遷授河南令)魏相(郡卒史舉遷授茂陵令)蓋寬饒(以郎舉遷)
(諫大夫)孔光(以議郎舉遷授諫大夫)谷永(以太常丞舉待詔公車)杜
鄴(以涼州刺史舉不及拜官卒)何武(以太守卒史舉遷授諫大夫)轅固(以清)
(河王太傅舉尋罷歸里)黃霸(以丞相長史舉遷揚州刺史)朱邑(以太守卒史舉)
(遷大司農丞)
世祖建武六年十月詔曰吾德薄不明寇賊為害強弱
相陵元元失所永念厥咎内疚於心其敕公卿舉賢良
方正各一人
七年四月詔曰比隂陽錯謬日月薄蝕百姓有過在予
一人大赦天下公卿司隸州牧舉賢良方正各一人遣
詣公車朕將覽試焉
章帝建初元年三月詔曰朕以無德奉承大業夙夜慄
慄不敢荒寧而災異仍見與政相應朕既不明涉道日
寡又選舉乖實俗吏傷人官職耗亂刑罰不中可不憂
與昔仲弓季氏之家臣子游武城之小宰孔子猶誨以
賢才問以得人明政無大小以得人為本夫鄉舉里選
必累功勞今刺史守相不明真偽茂才孝廉歲以百數
既非能顯而當授之政事甚無謂也每尋前世舉人貢
士或起甽畝不繫閥閱敷奏以言則文章可採明試以
功則政有異迹文質彬彬朕甚嘉之其令太傅三公中
二千石二千石郡國守相舉賢良方正能直言極諫之
士各一人
五年二月朔日有食之詔公卿已下其舉直言極諫能
指朕過失者各一人遣詣公車將親覽問焉其以巖穴
為先勿取浮華
和帝永元六年三月詔曰隂陽不和水旱違度思得忠
良之士以輔朕之不逮其令三公中二千石二千石内
郡守相舉賢良方正能直言極諫之士各一人昭巖穴
披幽隠遣詣公車朕將悉聽焉帝乃親臨策問選補郎
吏
安帝永初元年三月日有食之詔公卿内外衆官郡國
守相舉賢良方正有道術之士明政術達古今能直言
極諫者各一人
五年閏三月詔曰朕以不明統理失中思得忠良正直
之臣以輔不逮其令三公特進侯中二千石二千石郡
守諸侯相舉賢良方正有道術達於政化能直言極諫
之士各一人及至孝行與衆卓異者并遣詣公車朕將
親覽焉
順帝即位詔公卿郡守國相舉賢良方正能直言極諫
之士各一人
漢安元年二月詔大將軍公卿舉賢良方正能探賾索
隠者各一人
冲帝即位詔三公特進侯卿校尉舉賢良方正幽逸修
道之士各一人
桓帝建和元年四月京師地震詔大將軍公卿校尉舉
賢良方正能直言極諫之士各一人
三年六月詔大將軍三公特進侯其與卿校尉舉賢良
方正能直言極諫之士各一人
永興二年二月京師地震詔公卿校尉舉賢良方正能
直言極諫者各一人
延熹八年正月日有食之詔公卿校尉舉賢良方正
永康元年五月詔公卿校尉舉賢良方正
東漢舉賢良文學
魯丕(郡功曹舉遷議郎)申屠剛蘇章李法爰延
崔駰周爕(不就)劉瑜荀淑皇甫規張奐
劉淑劉焉
魏明帝青龍元年詔公卿舉賢良篤行之士各一人
晉武帝泰始四年詔公卿及郡國守相舉賢良方正直
言之士
摯虞舉賢良與夏侯湛等十七人策為下第拜中郎
武帝詔曰省諸賢良答策雖所言殊途皆明於王義
有益政道欲詳覽其對究觀賢士大夫用心因詔諸
賢良方正直言會東堂策問曰(云云)虞對畢擢為太
子舍人
阮种與郤詵王康對賢良俱居上第即除尚書郎然
毁譽之徒或言對者因緣假托帝乃更延羣士庭以
問之詔曰前者對策所問未盡子大夫所欲言故復
延見其具陳所懷种策奏帝親覽焉又擢為第一轉
中書郎
按試賢良而至於再策始於漢武帝之待仲舒而
晉武之時亦有之蓋於對者數百人之中特拔之
而且再策之可見二帝於策士之事究心如此後
世亦不過付之有司視以具文耳
唐制天子自詔曰制舉所以待非常之材其制詔舉人
不有常科皆標其目而搜揚之試之日天子親臨觀之
試已糊其名於中考之文策高者特授以美官其次與
出身
元宗開元八年上親策應制舉人於含元殿謂曰古有
三道今減從一道近無甲科朕將存其上第務收賢俊
仍令有司設食
石林葉氏曰漢舉賢良文帝二年對策者百人鼂
錯為高第武帝元光五年對策者亦百餘人公孫
弘為第一當時未有黜落法對者皆預選但有高
下耳至唐始對策一道而有中否然取人比今多
建中間姜公輔等二十五人太和間裴休等二十
三人其下如貞元中韋執誼崔元翰裴垍等皆十
八人元和中牛僧孺等長慶中龐嚴等至少猶皆
十四人
容齋洪氏隨筆曰唐德宗貞元十年賢良方正科
十六人裴垍為舉首王播次之隔一名而裴度崔
羣皇甫鎛繼之六名之中連得五相可謂盛矣而
邪正夐不侔度羣同為元和宰相而鎛以聚歛賄
賂亦居之度羣極陳其不可度恥與同列表求自
退兩人竟為鎛所毁而去且三相同時登科不可
謂無事分而玉石雜糅薰蕕同噐若默默充位則
是固寵患失以私妨公裴崔之賢誼難以處也本
朝韓康公王岐公王荆公亦同年聮名熙寧間康
公荆公為相岐公參政故有一時同榜用三人之
語頗𩔖此云
天寳十三載御勤政樓試四科舉人其詞藻宏麗問策
外更試詩賦各一道制舉試詩賦自此始
憲宗元和元年敕制舉人試訖有通夜納策計歸不得
者並於光宅寺止宿金吾衛使差人監引至宿所切加
勾當勿令喧雜
是年策賢良詔楊於陵鄭敬李益韋貫之同考覈賢良
牛僧孺皇甫湜李宗閔條對甚直無所畏避考官第其
策居三等權倖惡其詆訐而不中第者乃注解其策同
為唱誹貫之等皆坐貶黜
致堂胡氏曰制策亦以空言取人然其來最古得
人亦多至於末流應科者既未必英才而發問之
目往往摘抉細隠窮所難知務求博洽之士而直
言極諫之風替矣要必深詔中外精求方聞有學
行者勿令先獻所業直召至殿廷而親策以當世
之急務與夫政事之闕失使舉古治宜於今者如
其可采則就加任使以合於堯舜奏言試功之舉
則瑰瑋傑特之才不困於簸揚淘汰而國家收多
士之實用矣
文宗太和三年賢良前進士劉蕡對策切直指陳時事
不避貴近言辭激切士林感動考官馮宿賈餗龐嚴等
有所畏忌不敢上聞隨例擯斥議者不平諫臣或將其
策白於宰臣宰臣怯憚亦不敢為之明白同對李郃抗
表請讓官於蕡不報
按既曰制科則天子親策之親覽之升黜之權當
一出於上漢武帝之於董仲舒也意有未盡則再
策之三策之晉武帝之於摯虞阮种亦然公孫弘
所對太常奏為下第而帝擢為第一蓋漢世人主
於試賢良皆親第其優劣臣下所不可得而軒輊
也唐之制科則全以付之有司矣故牛僧孺軰以
直言忤權倖則考官坐其累而劉蕡所陳尤為忠
憤鯁切則自宰相而下皆不敢為之明白雖是當
時閹宦之勢可畏亦由素無親覽之事故此軰得
以劫制衡鑑之人也
唐制科名目及中制科人姓名
顯慶二年志烈秋霜科韓思彦及第
乾封元年幽素科蘇瓌解琬苖神容格輔元徐昭劉訥
言崔谷神及第
上元二年辭殫文律科崔融及第
垂拱四年十二月辭標文苑科房晉皇甫瓊王旦及第
永昌元年正月蓄文藻之思科彭景直及第抱儒素之
業科李文愿及第
長壽三年四月臨難不顧徇節寧邦科薛稷寇泚及第
證聖元年長才廣度沉迹下僚科張漪及第
通天元年文藝優長科韓琬及第
神功元年九月絶倫科蘇頲崔元童袁仁敬何鳳孟温
禮洪子輿盧從愿趙不欺及第
大足元年理選使孟詵試拔萃科崔翹鄭少微及第
疾惡科馮萬石及第
長安二年龔黃科馬克麾及第
神龍二年才膺管樂科張大求魏啟心魏愔盧絢張文
成褚璆咸廙業郭鄰趙不為及第才高位下科馮萬石
鼂良正張敬及第
三年材堪經邦科張九齡康元瓌及第賢良方正科蘇
晉宋務光宼泚盧怡吕恂及第
景龍三年抱噐懷能科夏侯銛及第茂才異等科王敬
從盧重元及第
景雲二年文以經國科袁暉韓朝宗及第藏名負俗科
李俊之及第
先天元年文經邦國科韓休及第藻思精華科趙冬曦
及第寄以宣風則能興化變俗科郭鄰之及第道侔伊
吕科張九齡及第手筆俊拔超越軰流科杜昱張子漸
張秀明常無名趙居正賈登邢巨及第
開元二年直言極諫科梁昇卿袁楚客及第哲人竒士
逸淪屠釣科孫逖及第良才異等科邵閏之崔翹及第
文儒異等科崔侃禇庭晦及第文史兼優科李昇期康
子元達奚珣及第
六年博學通議科鄭少微蕭誠及第
七年文辭雅麗科邢巨苖晉卿禇思光趙良噐及第
十二年將帥科裴敦復房自謙及第
十五年武足安邊科鄭昉樊衡及第高才沉淪草澤自
舉科鄧景山及第
十七年高才未達沉迹下僚科吳鞏及第
十九年博學宏詞科鄭昉陶翰及第
二十一年多才科李史魚及第
二十三年王霸科劉璀杜綰及第智謀將帥科張重光
崔圓李廣琛及第
天寳元年文辭秀逸科崔眀允顔真卿及第
六年風雅古調科薛據及第
十三年二月辭藻宏麗科楊綰及第
大歴二年樂道安貧科楊膺及第
六年諷諫主文科鄭珣瑜李益及第
建中元年賢良方正能直言極諫科姜公輔元有直樊
澤吕元膺及第文辭清麗科奚陟梁肅劉公亮鄭轅沈
封吳通元及第經學優深科孫玭黎逢白季隨及第高
蹈邱園科張紳衛良儒蘇哲及第軍謀越衆科夏侯審
平知和鄭儋凌正周渭丁俛及第力田聞於鄉閭科鄭
黃中崔浩李牧及第
正元元年九月賢良方正能直言極諫科韋執誼鄭利
用穆質楊鄬裴復柳公綽歸登李直方崔邠鄭敬魏弘
簡沈廻元佑徐袞及第博通墳典達於教化科熊執易
劉簡甫及第識洞韜略堪任將帥科許贄及第
四年四月賢良方正能直言極諫科崔元翰裴次元李
彛崔豐史牟陸震柳公綽趙參徐弘毅韋彭壽鄒儒立
王乃杜倫元易王真及第清廉守節政術可稱堪任縣
令科李巽及第孝悌力田聞於鄉閭科張浩及第
十年十二月賢良方正能直言極諫科裴垍王播朱諫
裴度熊執易許堯佐徐弘毅崔羣皇甫鎛王仲舒許季
同仲子陵鄭士材邱穎及第博通墳典通於教化科朱
穎及第詳明政術可以理人科張平叔李景亮及第
元和元年四月才識兼茂明於體用科元稹韋惇獨孤
郁白居易曹景伯韋慶復崔綰羅譲崔護薛存慶韋珩
李蟠元修蕭俛沈傳師柴宿及第達於吏理可使從政
科陳岵及第
三年四月賢良方正能直言極諫科牛僧孺皇甫湜李
宗閔李正封吉弘宗徐晦賈餗王起郭球姚衮庾威及
第博通墳典達於教化科馮苞陸亘及第軍謀宏達材
任將帥科樊宗師及第達於吏理可使從政科蕭睦及
第
長慶元年十二月賢良方正能直言極諫科龐嚴任畹
吕述姚中立韋曙李回崔嘏崔龜從韋正貫崔知白陳
元錫及第詳明政術可以理人科崔郢及第軍謀宏達
材任將帥科吳思李商卿及第博通墳典達於教化科
李思元及第
寳歴元年四月賢良方正能直言極諫科唐伸楊儉韋
端符舒元褎蕭敞楊魯士來擇趙祝裴惲韋絲李昌寳
嚴楚封李涯蕭夷中馮球元晦及第詳明吏理達於教
化科韋正貫及第軍謀宏達材任邊將科裴儔侯雲章
及第
太和二年閏三月賢良方正能直言極諫科李郃裴休
裴素南卓李甘杜牧馬植鄭亞崔博崔璵王式羅邵京
崔渠韓賓崔慎由苖愔韋昶崔煥崔讜及第詳明吏理
達於教化科宋混及第軍謀宏達堪任將帥科鄭冠李
式及第
容齋洪氏隨筆曰唐世制舉科目猥多徒異其名
耳其實與諸科等也張九齡以道侔伊吕策高第
以登科記及會要考之蓋先天元年九月明皇初
即位宣勞使所舉諸科九人經邦治國材可經邦
才堪刺史賢良方正與此科各一人藻思清華興
化變俗科各二人其道侔伊吕策問殊平平但云
興化致理必俟得人求賢審官莫先任舉欲遠循
漢魏之規復存州郡之選慮牧守之明不能必鑒
次及越騎佽飛皆出畿甸欲均井田於要服遵邱
賦於革車并安人重榖編戸農桑之事殊不及為
天下國家之要道則其所以待伊吕者亦狹矣九
齡於神龍二年中材堪經邦科本傳不書計亦此
𩔖耳
後周世宗顯德四年十月詔曰制策懸科前朝盛事莫
不訪賢良於側陋求讜正於箴規殿廷之間帝王親試
其或大禆於國政有益於時機則必待以優恩縻之好
爵拔竒取異無尚於兹得士者昌於是乎在爰從近代
久廢此科懷才抱噐者鬱而不伸隠耀韜光者晦而莫
出遂使翹翹之楚多致於棄捐皎皎之駒莫就於縻縶
遺才滯用闕孰甚焉應天下諸色人中有賢良方正能
直言極諫經學優深可為師法詳閑吏理達於教化者
不限前資見任職官黃衣草澤並許應詔其逐處州府
依每年貢舉人式例差官考試解送尚書吏部仍量試
策論三道共三千字以上當日内取文理俱優人物爽
秀方得解送取來年十月集上都其登朝官亦許上表
自舉
宋朝之制國初制舉有賢良方正能直言極諫經學優
深可為師法詳閑吏理達於教化凡三科應内外職官
前資見任黃衣草澤人並許諸州及本司解送於吏部
對御策試三千言以文理俱優者中其選
真宗咸平四年詔學士兩省五品御史臺尚書省諸司
四品以上於内外京朝幕府州縣官草澤中各舉賢良
方正一人不得以見任轉運使及館閣職事人應詔
景德二年詔復置博通墳典達於教化才識兼茂明於
體用武足安邊洞明韜略運籌決勝軍謀宏遠材任邊
寄等科委中書門下先加程試如噐業可觀具名聞奏
朕將臨軒親試
時命兩制考文卷中等者甚少又命侍讀待制重考
上猶慮遺才令中書重詳定訖試論六首合格者以
聞
大中祥符元年時上封者言兩漢舉賢良多因兵荒災
變所以詢訪闕政今國家受瑞建封不當復設此科於
是悉罷
凡特旨試藝者有於中書學士舍人院或特遣官專試
所試詩賦論策頌制詔或三篇或一篇景德後唯將命
為知制誥者方試制誥東封及祀汾隂時獻文者多試
業得官
仁宗天聖七年詔曰朕開數路以詳延天下之士而制
舉獨久置不設意吾豪傑或以故見遺也其復置此科
於是增其名曰賢良方正能直言極諫科博通墳典明
於教化科才識兼茂明於體用科詳明吏理可使從政
科識洞韜略運籌帷幄科軍謀宏遠材任邊寄科凡六
以待京朝官之被舉及起應選者又置書判拔萃科以
待選人之應書者又高蹈邱園科沉淪草澤科茂材異
等科以待布衣之被舉及應書者又武舉以待方略勇
力之士其法先上藝業於有司有司較之然後試祕閣
中格然天子親策之
後數歲李淑上書言吏部故事選人以格限未至者
能試判三節謂之拔萃此特有司之事耳而陛下乃
親策之非其稱矣又所謂茂材異等本求出𩔖之雋
也而士之不利鄉薦者始出而應焉臣以為此二者
皆非國家求才之本意也宜有以易之於是罷書判
拔萃科令幕職州縣官皆得應賢良方正能直言極
諫等科諸常試鄉舉被黜者毋復應茂才異等科其
後十餘年又詔自今制科須近臣論薦毋得自舉初
御史唐詢與參知政事吳育有隙帝數稱近歲制科
得人以育為賢而詢奏言自古災異乃冊賢良今者
六科率不用公卿推引而特視進士之期凡應此科
者至自稱曰賢良方正曰茂才異等曰博通墳典臣
以為習扇澆浮莫甚於此可悉罷之而育復奏曰冊
賢良自鼂錯始錯非以災異舉也帝以育言為然由
是制科得不廢而特禁其自薦而已
公是劉氏雜著曰夫自舉之與人舉之所以厲世
矯俗豈可同日而語哉今不惟進士自舉而已至
於賢良方正亦自舉也豈不過乎夫賢良美稱也
方正善行也古之當此名者方將高臥潛處不知
羔鴈珪璧之聘三四至而遂能起乎今皆循循然
窺顔色求便利而進矣爭門齰指不足以諭其情
側肩攫金不足以况其態鼓腹自鬻不足以比其
羞無乃其實與名不相符哉今世皆知高賢良於
進士矣不知賢良之害於俗甚於進士也何以言
之邪人有言曰南城之澤有兔焉可逐而取也彼
聞之者必爭先致力焉然其至者必游手惰農耳
又有言曰有鹿焉則不獨游手惰農而後爭之必
將有舍業而往者矣則兔小而鹿大故也夫進士
兔也賢良鹿也二者皆足以動貪利之心而賢良
之所動者多可不慎哉
石林葉氏曰富公以茂材異等登科後召試館職
以不習詩賦求免仁宗特命試以策論後遂為故
事制科不試詩賦自富公始至蘇子瞻又去策止
試論三篇熙寧初罷制舉其事遂廢
又曰故事制科分五等上二等皆虚惟以下三等
取人然中選者亦皆第四等獨吳正肅公嘗入第
三等後未有繼者至嘉祐中蘇子瞻子由乃始皆
入第三等已而子由以言太直為考官胡武平所
駮欲黜落復降為第四等設科以來止吳正肅與
子瞻入第三等故子瞻謝啟云誤占久虛之等
玉山汪氏曰范子功亦入制科第三等後熙寧間
孔文仲考中第三等以忤王安石特旨絀之
神宗熙寧七年吕惠卿以為制科止於記誦非義理之
學且進士已試策與制科無異乃詔罷之
先時祕閣考制科陳彦古六論不識題語何出字又
不及數凖式不考蓋自祕閣試制科以來未有如彦
古空疎者次年乃罷制科
哲宗元祐元年復制科
紹聖元年罷制科自朝廷罷詩賦廢明經詞章記誦之
學俱絶至是而制科又罷無以兼收文學博異之士乃
置宏詞以繼賢良之科
三省言唐世取人隨事設科其名有詞藻宏麗文章
秀異之屬究其所試皆異乎進士明經今既復舊科
純用經術諸如詔誥章表箴銘賦頌赦敕檄書露布
誡諭其文皆朝廷官守日用而不可闕先朝已嘗留
意特科目未及設二年詔立宏辭科歲許進士登科
者詣禮部請試若見守官須受代乃得試率以春試
上舍日附試不自立院也差官鎻引悉依進士惟詔
誥赦敕不以為題所試者章表露布檄書用四六頌
箴銘誡諭序記用古今體亦不拘四六考官取四題
分二日試試者雖多取毋過五人中程者上之三省
三省覆視分上中二等推恩有差辭格超異者恩命
臨時取旨
徽宗大觀四年改為詞學兼茂科科舉歲附貢士院試
取毋過三人不中率許闕仍不試檄書增制詔分二日
試四題其二以歴代史事借擬為之餘以本朝典故或
時事宰臣執政親屬毋得試
高宗紹興元年下詔復賢良方正能直言極諫科有司
講求舊制每科埸年命中丞給舍諫議大夫學士待制
三人舉一人不拘已仕未仕(命官仍以不曾犯贓私罪人充)先具詞業
(策論共五十篇)繳送兩省侍從參考之分三等文理優長為上
次優為中常平為下次優已上並召赴閣試歲九月命
學士兩省官考試於祕閣御史監之試六論(每首五百字以上)
於九經十七史七書國語荀楊管子文中子正文内出
題差楷書祇應四通以上為合格仍分五等以試卷繳
奏御前拆號入四等以上者召赴殿試其日上臨軒親
策(限三千字以上)宰相撰題差初覆考詳定官赴試人引見賜
坐殿廊兩廂設垂簾幃幕青褥紫案差楷書祗應内侍
賜茶菓對策先引出處然後言事第三等為上恩數視
廷試策第一人第四等為中視廷試第三人皆賜制科
出身第五等為下視廷試第四人賜進士出身不入等
與簿尉差遣以上並謂白身者若有官人則進一官與
陞擢
舊制六論於正文及注疏内出題至是有司請除疏
義勿用
七年詔以太陽有異氛氣四合令中外侍從各舉能直
言極諫一人吕祉舉選人胡銓汪藻舉布衣劉度上即
日除銓樞密院編修官而度不果召
孝宗乾道元年詔令尚書兩省諫議大夫已上御史中
丞學士待制各舉賢良方正直言極諫一人仍具詞業
繳進
苖昌言奏國初嘗立三科景德增而為六仁宗皇帝
時李景請依景德故事親策賢良秘閣六論專取六
經及問時務其史傳注疏乞不條問帝亦以為問隠
奥觀其博不若取其能明世之治亂有補闕政又詔
以景德六科定為制舉之目俾少卿監已上奏舉内
外京朝官增置書判拔萃科高蹈丘園科沉淪草澤
科茂材異等科總為十科並許布衣應詔於是何詠
富弼余靖尹洙蘇紳張方平江休復張伯玉軰出焉
其立法寬故得士廣也自紹興復科三歲一下詔垂
四十年未聞有一介魁壘豪傑之士出應制書豈盛
治之世無其人耶蓋責之至備而應之者難求之不
廣而來者有隔爾臣請參稽前制間歲下詔權於正
文出題其僻書注疏不得以為問目追復天聖十科
開廣薦揚之路振起多士積年委靡之氣太平之治
不難立也上詔禮部集館職學官議之皆曰注疏誠
可略科目不必廣天下之士屏處山林滯迹遐遠侍
從之臣豈能盡知伏見國初制科止令監司守臣解
送乾德中以無人應制許直詣閣門請應若依乾德
故事恐起僥倖請如國初之制詔可
先是翰林學士汪應辰以眉山布衣李垕應詔上覽
其文稱奬命依格召試會有沮之者不果試是歲宰
相虞允文為上言之始依元祐獨試故事命翰林學
士王曮起居舍人李彦穎考試參詳垕六論凡五通
上喜曰繼自今其必有應詔者矣十一月上親策於
集英殿有司考入第四等復御殿引見賜制科出身
授節度推官其策依正奏名第一甲例謄寫為册進
御及德壽宫并焚進諸陵淳熙四年李垕之弟塾復
舉賢良方正而近習又恐制科之攻已共搖沮焉會
台州趙汝愚舉姜凱信守唐仲友舉鄭建德吏部侍
郎趙粹中舉馬萬頃應詔上問輔臣召試賢良故事
有黜落者否對曰昨李垕止獨試若數人須分優劣
既而監察御史潘緯言制科不過三事一繳進詞業
二試六論三對制策而進卷率皆宿著廷策豈無素
備惟六論一場謂之過閣人以為難若罷注疏而復
以四通為合格則與應進士舉一場試經義五篇者
何異乃詔增為五通其年始命官糊名謄錄如故事
所試六論後二日試院言文卷多不知題目所出及
引用上下文不盡有僅及二通者上命賜束帛罷之
舉者周必大等皆放罪舊試六題一明一暗時考官
所命多暗僻失國家求言之意矣
淳熙十一年詔罷注疏出題於是郡國舉莊治滕&KR0882;試
六論皆四通而考官顔師魯以其文理平凡不應近制
又罷之自是薦紳重於特舉山林恥於自耀褎然而起
者鮮矣
自李垕之後制科無合格者又三十餘年永康何致
者為郡守陳纘館客纘入朝薦之有旨召試會同薦
者滕&KR0882;杜富遭憂不赴詔須服闋並召致躁急欲先
得試纘介蘇師旦言之韓侂胄得内批如所請中書
繳還後又為臺諫論其進論中言伊尹始負堯舜之
道而終為天下開凌犯之端之語為詆誣坐罷歸辛
未歲致以吳挺薦召又為臺臣所論乃勒歸鄉增修
所學焉
葉適論制科曰用科舉之常法不足以得天下之
才其偶然得之者幸也自明道景祐以來能言之
士有是論矣雖然原其本以至其末亦未見有偶
然得之者要以為壊天下之才而使之至於舉無
可用此科舉之敝法也至於制科者朝廷待之尤
重選之尤難使科舉不足以得才則制科者亦庶
幾乎得之矣雖然科舉所以不得才者謂其以有
常之法而律不常之人則制舉之庶乎得之者必
其無法焉而制舉之法反密於科舉今夫求天下
豪傑特舉之士所以恢聖業而共治功彼區區之
題目記誦明數暗數制度者胡為而責之而又於
一篇之策天文地理人事之紀問之略徧以為其
說足以酬吾之問則亦可謂之竒才矣當制舉之
盛時置學士立師以法相授浮言虛論披抉不窮
號為制科習氣故科舉既不足以得之而制舉又
或失之然則朝廷之求為一事也必先立為一法
若夫制科之法是本無意於得才而徒立法以困
天下之泛然能記誦者耳此固所謂豪傑特起者
輕視而不屑就也又有甚此者蓋昔以三題試進
士而為制舉者以答策為至難彼其能之則猶有
以取之自熙寧以策試進士其說蔓延而五尺之
童子無不習言利害以應故事則制舉之策不足
以為能故哲宗以為今進士之策有過此者而制
科由此再廢矣是以八九十年其薦而不得試者
其試而不見取者其幸而取者其人才凡下往往
不逮於科舉之俊士然且三年一下詔而追復不
俟科舉之歲皆得舉之將何所為乎設之以至密
之法與之以至美之名使其得與此者為急官爵
計耳且天下識治知言之人不應如是之多則三
歲以策試進士使肆言而無所用是誠失之矣今
又使制舉者自以其所謂五十篇之文泛指古今
敷陳利害其言泛雜見者厭視聞者厭聽且士之
猥多無甚於今世挾無以大相過之實而冒不可
加之名則朝廷所以汲汲然而求之者乃為譏笑
之具今宜暫息天下之多言進士無親策制舉無
記誦無論著稍稍忘其故步一日天子慨然自舉
之三代之英才未可驟得亦不至如近世之冗長
無取非惟無益而反有害也
巽岩李氏制科題目編序曰閣試六論不出於經
史正文非制科本意也蓋將傲天下士以其所不
知先博習強記之餘功後直言極諫之要務抑亦
重惜其事而艱難其選使賢良方正望而去者歟
然而士終不以此故而少挫其進取之鋒問之愈
深則對之愈密歴數世未嘗有敗績失據之過士
豈真多能哉斯執事者優容之也逮熙寧中陳彦
古始不識題有司准式不考而制科隨罷君子謂
彦古不達時變宜其黜也先是孔文仲以直言極
諫忤宰相意駮高第斥小官彼狡焉思縱其淫心
以殘害典則厭是科之不便於已也欲亟去之而
不果遂則姑置焉名存而實亡矣凡所謂賢良方
正尚肯復游其間乎彦古區區昧於一來是必不
敢高論切議也殆揣摩當世求合取容耳傳注義
疏之么麽纖微且不及知矧惟國家之大體渠能
有所發明哉而執事猶惡其名決壊之然後止彦
古之黜宜也而使天下遂無得以賢良方正能直
言極諫舉者獨何心歟至於元祐厪復旋廢其得
失之迹又可見矣今天子明詔三下而士莫應豈
非猶懲於彦古故邪蓋古之所謂賢良方正者能
直言極諫而已今則惟博習強記也直言極諫則
置而不問甚至惡聞而諱聽之逐其末而棄其本
乃至此甚乎此士之所以莫應也余勇不自制妄
有意於古人直言極諫之益而性最疎放勉從事
於博習強記終不近也恐其幸而得從鼂董公孫
之後曾是弗察而猥承彦古之羞乘此暇日取五
十餘家之文書掇其可以發論者各數十百題具
如别錄間亦顛倒句讀竄伏首尾乃𩔖世之覆物
謎言雖若不可知而要終不可欺戲與朋友共占
射之賢於博奕云耳實非制科本意也因書以自
警云
按制科所難者六論然所謂四通五通者中選所
謂凖式不考者聞罷則皆以能言論題出處為竒
而初不論其文之工拙蓋與明經墨義無以異矣
况有博聞強記如巽岩者聚諸家竒僻之書掇其
可以為論題者抄為一編揣摩收拾殆無所遺然
則淺學之士執此以往亦可哆然以賢良自名而
有掇巍科之望矣科目取人之弊一至於此然觀
邵氏聞見錄言范文正公以制科薦富鄭公富公
辭以未習范公曰已為君闢一室皆大科文字可
往就館以是觀之所謂大科文字者往往即巽岩
所編之𩔖是也以富公異時之德業如許然應制
科之初倘不求其文而習焉則亦未必能中選東
坡作張文定公墓銘言天下大噐非力兼萬人孰
能舉之非仁宗之大孰能容此萬人之英蓋即位
八年而以制策取士一舉而得富弼再舉而得公
蓋所以誇制科得人之盛然制科之為制科不過
如此則二公之所藴蓄抱負此豈足以知之乎
博學宏辭科紹興三年立此科凡十二題制誥詔表
露布檄箴銘記贊頌序於内雜出六題分為三場每場
一古一今試人先投所業三卷朝廷降付學士院考其
能者召試遇科場年應命官除歸明流外入貲及嘗犯
贓人外公卿大夫子弟之俊秀者皆得試每次所取不
得過五人若人才有餘臨時取旨具合格字號同真卷
繳納中書看詳推恩則例比舊制更加優異以三等取
人上等轉一官選人改秩無出身人賜進士及第並免
召試除館職中等減三年磨勘與堂除無出身人賜進
士出身下等減二年磨勘無出身人賜進士出身並許
召試館職大觀中有詞學兼茂科建炎初猶有應者至
是始更立焉自復科以來所得鴻筆麗藻之士多有至
卿相翰苑者紹興中得十有七人隆興至淳熙得十有
三人紹熙一人開禧至嘉定三人初洪遵入中等洪适
入下等高宗覽其文歎曰此洪皓子邪父在遠能自立
忠義報也即以遵為祕書省正字适為樞密院編修官
詞科即入館自遵始後三歲洪邁繼之真德秀留元剛
應選有司書德秀卷曰宏而不博書元剛卷曰博而不
宏寧宗喜其文命俱寘異等其後有司值郡試必摘其
微疵僅從申省或降旨陞擢而已
容齋洪氏隨筆曰本朝宏詞雖用唐時科目而所
試文則非也自乙卯至於紹熙癸丑二十榜或三
人或二人或一人并之三十三人而紹熙庚戌闕
不取其以任子進者湯岐公至宰相王日嚴至翰
林承旨李獻之學士陳子象兵部侍郎湯朝美右
史陳峴方進用而予兄弟居其間文惠公至宰相
文安公至執政予冒處翰苑此外皆係已登科人
然擢用者唯周益公至宰相周茂振執政沈德和
莫子齊倪正父莫仲謙趙大本傅景仁至侍從葉
伯益季元衡至左右史餘多碌碌而見存未顯者
陳宗召也然則吾家所蒙亦云過矣
葉適論宏詞曰法或生於相激宏詞之廢久矣紹
聖初既盡罷詞賦而患天下應用之文由此遂絶
始立博學宏詞科其後又為詞學兼茂其為法尤
不切事實何者朝廷詔誥典冊之文當使簡直宏
大敷暢義理以風曉天下典謨訓誥諸書是也孔
子錄為經常之詞以教後世而百王不能易可謂
重矣至兩漢詔制詞意短陋不復髣髴其萬一蓋
當時之人所貴者武功所重者經術而文詞者雖
其士人譁然自相矜尚而朝廷忽略之大要去刀
筆吏之所能無幾也然其深厚温雅猶稱雄於後
世而自漢以來莫有能及者若乃四六對偶銘檄
贊頌循沿漢末以及宋齊此真兩漢刀筆吏能之
而不作者而今世謂之竒文絶技以此取天下士
而用之於朝廷何哉自詞科之興其最貴者四六
之文然其文最為陋而無用士大夫以對偶親切
用事精的相誇至有以一聮之工而遂擅終身之
官爵者此風熾而不可遏七八十年矣前後居卿
相顯人祖父子孫相望於要地者率詞科之人也
其人未嘗知義其學未嘗知方也其才未嘗中噐
也操紙援筆以為比偶之詞又未嘗取成於心而
本其源流於古人也是何所取而以卿相顯人待
之相承而不能革哉且又有甚悖戾者自熙寧之
以經術造士也固患天下習為詞賦之浮華而不
適於實用凡王安石之與神宗往反極論至於盡
擯斥一時之文人其意曉然矣紹聖崇寧號為追
術熙寧既禁其求仕者不為詞賦而反以美官誘
其已任者使為宏詞是始以經義開廸之而終以
文詞蔽淫之也士何所折衷故既以為宏詞則其
人已自絶於道德性命之本統而以為天下之所
能者盡於區區之曲藝則其患又不特舉朝廷之
高爵厚禄輕以與之而已也反使人才陷入於不
肖而不可救且昔以罷詞賦而置詞科今詞賦經
義並行久矣而詞科迄未嘗有所更易是何創法
於始而不能考其終使不自為背馳也蓋進士制
科其法猶有可議而損益之者至宏詞則直罷之
而已矣
文獻通考卷三十三
