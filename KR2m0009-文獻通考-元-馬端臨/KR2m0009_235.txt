文獻通考卷二百三十五
鄱陽馬端臨貴與著
經籍考六十二
集(别集)
薛簡肅公文集四十卷
參知政事薛奎宿藝撰歐陽公序略曰公絳州正
平人自少以文行推於鄉里既舉進士獻其文百
軸於有司由是名動京師平生所為文至八百餘
篇何其盛哉公之事業顯矣其為文章氣質純深
而勁正蓋發於其志如其為人云
劉公是集七十五卷
鼂氏曰劉敞字原父袁州人慶歴中舉進士廷試
第一累遷知制誥出知永興為人明白俊偉自六
經百氏下至傳記無所不通為文章尤敏贍好摹
倣古語句度在西掖時嘗食頃草九制各得其體
英宗嘗語及原父韓魏公對以有文學歐陽公曰
其文章未佳特博學可稱耳
公是劉氏文集後序曰古今之文人多矣其能道
胸中之藴積暢物理之有無合衆美以為已用超
倫類而獨得使其語言如其心其馳騁極所欲瓌
偉竒正放肆自若非夫豪傑之士不能至是故自
申韓管商慎墨屈原之倫其道未必皆是而其書
傳焉雖然猶之貴文也若夫原性命之統貫誠明
之本考百子之雜博判其真偽雖至於六經可折
衷也極帝王之治奉事有功雖在於今日可按行
也是好古博雅之士所以貴乎學聖人而得其道
真者嗚呼先生之文優出於前人者在是矣傳曰
情深而文明氣盛而化神惟深故能通天下之志
以極萬物之理則文有不明者乎盛如四時煦育
賦予雕刻衆形萌芽夭條無有不備是之謂神故
古今之士智有所不周文有所不明由其情之蹇
淺也知其一不知其二善於此不善於彼由其氣
窳而化狹也嗚呼先生可謂備矣
石林葉氏曰慶歴後歐陽文忠公以文章擅天下
世莫敢抗衡者劉原父雖出其後以博學通經自
許文忠亦以是推之作五代史新唐書凡例多問
春秋於原父書梁入閣事之類原父即為剖析辭
辯風生文忠論春秋多取平易原父每深言經旨
文忠有不同原父間以謔語酬之文忠久或不能
平復忤韓魏公終不得為翰林學士將死戒其子
弟毋得遽出其文集後百年世好定當有知我者
故貢父次其集藏之不肯出私諡曰公是先生貢
父平生亦好諧謔慢侮公卿與荆公素厚坐是相
失及死弟子私諡公非先生
朱子曰劉才思極多每作文多法古絶相似有幾
件文字學禮記春秋說學公穀文勝貢父劉侍
讀氣平文緩乃自經術中來比之蘇公誠有高古
之趣但亦覺詞多理寡苦無甚發明
竹溪林氏曰劉原父於諸經錯綜貫穿自得於心
不肯下荆公荆公實畏之尚書義更定武成先後
脫簡皆從原父
劉公非集六十卷
陳氏曰中書舍人劉攽貢父撰號公非先生敞兄
弟俊敏博洽同登慶歴六年進士第敞本首冠以
内兄王堯臣為編排官引嫌遂得第二仕早貴而
不永年才五十攽歴州縣二十年晩乃遊館學元
祐中始掌外制敞子奉世仲馮亦有名官至執政
世稱三劉
朱子語錄曰劉貢父文字工於摹倣學公羊儀禮
孫明復睢陽子集十卷
鼂氏曰孫復字明復晉州人居泰山深於春秋自
石介以次皆師事之年四十未娶李丞相廸以其
弟子妻之慶歴中范文正公富鄭公言之於朝除
國子監直講嘗對邇英閣說詩上欲以為侍講楊
安國沮之而寢
李泰伯退居類稿十二卷續稿八卷常語三卷
周禮致太平論十卷後集六卷
陳氏曰太學說書南城李覯泰伯撰其自序曰天
將夀我與所為固未足也不然斯亦足以藉手見
古人矣類稿慶歴所錄續稿皇祐所錄後集則門
人傅野編泰伯不喜孟子常語專辯之
朱子語錄曰李泰伯文實得之經中雖淺然皆自
大處起議論首卷潛書民言好如古潛夫論之類
周禮論好如宰相掌人主飲食男女事某意如此
今其論皆然文字氣象大段好甚使人愛之亦可
見其時節方興如此老蘇父子自史中戰國策得
之故皆自小處起議論歐公喜之李不軟帖不為
所喜
少微集三十卷
陳氏曰職方員外郎會稽齊唐祖之撰齊澣之後
天聖八年進士兩應制科皆為首選以切直報罷
居鑑湖東北去城五里名其山曰少微其集顧臨
為之序
樂全先生集四十卷
陳氏曰參政文定公南都張方平安道撰初舉茂
材異等再舉賢良方正皆中其科識略過人知蘇
洵父子於布衣惡王安石於考試進士之日皆人
所不能及夀八十五薨於元祐中於當時最為耆
德然頗不為司馬公所喜
東坡蘇氏文集序曰孔北海志大而論高功烈不
見於世然英偉豪傑之氣自為一時所宗其論盛
孝章郗鴻豫書慨然有烈丈夫之風諸葛孔明不
以文章自名而開物成務之姿綜練名實之意自
見於言語至出師表簡而盡直而不肆大哉言乎
與伊訓說命相表裏非秦漢以來以事君為說者
所能至也常恨二人之文不見其全今吾樂全先
生張公安道其庶幾乎嗚呼士不以天下之重自
任久矣言語非不工也政事文學非不敏且博也
然至於臨大事鮮不忘其故失其守者其器小也
公為布衣則頎然已有公輔之望自少出仕至老
而歸未嘗以言徇物以色假人雖對人主必同而
後言毁譽不動得喪若一眞孔子所謂大臣以道
事君者世遠道散雖志士仁人或少貶以求用公
獨以邁往之氣行正大之言用之則行舍之則藏
上不求合於人主故雖貴而不用用而不盡下不
求合於士大夫故悅公者寡不悅者衆然至言天
下偉人則必以公為首公盡性知命體乎自然而
行乎不得已非蘄以文字名世者也然自慶歴以
來訖元豐四十餘年所與人主論天下事見於章
疏者多矣或用或不用而皆本於禮義合於人情
是非有考於前而成敗有驗於後及其他詩文皆
清遠雄麗讀者可以想見其為人信乎其有似於
孔北海諸葛孔明也昔曾魯公嘗為軾言公在人
主前論大事他人終日反復不能盡者公必數言
而决粲然成章皆可書而誦也言雖不盡用然慶
歴以來名臣為人主所敬莫如公者
胡文恭公集七十卷
陳氏曰樞密副使文恭公晉陵胡宿武平撰晉陵
之胡自文恭始大其猶子宗愈仍執政子孫為侍
從九卿者以十數紹興世將承公亦其後至今為
名族
蔡君謨集十七卷
鼂氏曰蔡襄君謨興化人天聖中舉進士在慶歴
四諫官選中累遷至翰林學士權三司使嘗知福
泉杭三州文章清遒粹美工書為宋朝第一
陳氏曰集三十六卷近世始刻於泉州王十朋龜
齡為序余嘗宦莆至其居去城三里荔子號玉堂
紅者正在其處矮屋欲壓頭猶是當時舊物歐公
所撰墓誌石立堂下眞蹟及諸公書帖多有存者
京卞同郡晩出欲自附於名閥自稱為族弟本傳
云爾襄孫佃唱名第一京時當國以族孫引嫌降
第二佃終身恨之
鄭毅夫鄖溪集五十卷
鼂氏曰鄭獬字毅夫安州人少俊異為詩賦有聲
廷試第一累遷知制誥入翰林學士王安石不悅
之乘宰相在告除獬知杭州為文有豪氣峭整無
長語與滕達道少相善並嗜酒落魄無檢操人目
之為滕屠鄭沽云
陳氏曰皇祐五年進士首選坐知開封府不肯用
按問新法為王安石所惡而出廷試圜丘象天賦
時獬與滕甫俱有場屋聲甫賦首曰大禮必簡圜
丘自然自謂人莫能及獬賦但倒一字曰禮大必
簡丘圜自然甫聞之大服果居其次云
曾子固南豐類稿五十卷
鼂氏曰曾鞏字子固南豐人元豐中為中書舍人
卒子固師事歐陽永叔早以文章名天下壯年其
文慓鷙奔放雄渾瓌偉其自負要自劉向藐視韓
愈以下也晚年始在掖垣屬新官制方除目填委
占紙肆書初若不經意及屬草授吏所以本法意
原職守為之訓勅者人人不同贍裕雅重自成一
家歐公門下士多為世顯人議者獨以子固為得
其傳猶學浮屠者所謂嫡嗣云
陳氏曰王震為之序年譜朱熹所輯也按韓持國
為神道碑稱類稿五十卷續四十卷外集十卷本
傳同之及朱公為譜時類稿之外但有别集六卷
以為散逸者五十卷而别集所傳其什一也開禧
乙丑建昌守趙汝礪丞陳東得於其族孫濰者校
而刊之因碑傳之舊定著為四十卷然所謂外集
者未知何當則四十卷亦未必合其舊也
朱子語錄曰南豐文字確實他初亦只是學為文
却因學文漸見些子道理故文字依傍道理不為
空言只是關鍵緊要處也說得寬緩不分明緣他
見處不徹本無根本工夫所以如此但比之東坡
則又較質而近理東坡則華豔處多
曾子開曲阜集四十卷奏議十二卷西掖集十二
卷内制五十卷外制三十卷
鼂氏曰曾肇字子開子固之弟也登進士第元祐
中為中書舍人元符末再入西掖遂為翰林學士
前後歴陳潁宋泰海和金陵真定九郡帥守坐兄
子宣貶亦以散官汀州安置崇寧末移台州居京
口而終封曲阜侯
陳氏曰肇元祐中為西掖元符中再入故别名庚
辰外制集肇制誥温潤典雅其草兄布拜相制汪
玉山稱之以為得命次相之體
蘇明允嘉祐集十五卷
鼂氏曰蘇洵字明允眉山人至和中歐陽永叔得
明允書二十二篇大愛其文辭以為賈誼劉向不
過也以書獻除校書郎與姚子張同編太常因革
禮百卷書方成而卒治平史臣謂永叔所獻明允
之文甚美大抵兵謀權利機變之言也
陳氏曰洵初入京師益帥張文定薦之歐陽公世
皆知之而有雷簡夫者為雄州以書薦之張歐及
韓魏公尤力張之知洵由簡夫世罕知之雷之書
文亦慨慷偉麗可喜
南豐曾氏哀詞曰明允始舉進士又舉茂材異等
皆不中歸焚所為文閉戶讀書五六年所有旣富
矣乃始復為文蓋少或百字多至千言其指事析
理引物托諭侈能盡之約遠能見之近大能使之
微小能使之著煩能不亂肆能不流其雄壯俊偉
若決江河而下也其輝光明白若引星辰而上也
朱子語錄曰老蘇文雄渾其父子為文自史中戰
國策得之皆自小處起議論
看老蘇六經論則是聖人全是以術欺天下
老蘇門只就孟子學作文不理會他道理然其文
亦實是好
蘇東坡前集四十卷後集二十卷奏議十五卷
内制十卷外制三卷和陶集四卷應詔集十卷
鼂氏曰蘇軾子瞻洵之長子也軾生十年其母授
以書聞古今成敗輙能語其要比冠學通經史屬
文日數千言嘉祐中歐陽永叔考試禮部進士梅
聖俞與其事得其論刑賞以示永叔至驚喜以為
異人欲以冠多士疑曾子固所為乃寘之第二等
後以書謝永叔見之語客曰老夫當避此人放出
一頭地又以直言薦之答策入上等英宗在藩邸
聞其名欲以唐故事召入翰林宰相不可知湖州
以表謝上言事者摘其語以為謗遣官逮赴御史
臺初子瞻當王安石紛更法度之際見其事不便
於民則賦詩以諷焉言者從而擠陷欲寘之死神
宗薄其過責置黃州温公相哲宗累擢中書舍人
除翰林學士承旨紹聖中坐草責吕惠卿制直書
其罪誣以訕謗安置惠州徙昌化元符初北還卒
於常州初好賈誼陸贄書論古今治亂不為空言
既責黃州杜門深居馳騁翰墨其文一變平生遇
事所為詩騷銘記書校論譔率皆過人晩喜陶淵
明詩和之幾徧為人英辯竒偉於書無所不通所
作文章才落筆四海已皆傳誦下至閭閻田里外
至夷狄莫不知名門下賓客亦皆一世豪傑其盛
本朝所未有也立朝知無不為世稱其忠義嘗自
比范滂孔融議者不以為過在黃州日自號東坡
居士世因不呼其名止目之為東坡云
陳氏曰杭蜀夲同但杭本無應詔集
朱子語錄東坡文字明快但傷於巧議論有不正
當處後來到中原見歐公諸人了文字方稍平大
抵已前文字却平正亦不會大叚巧說自三蘇文
出學者始日趨於巧坡文雄健有餘只下字有不
帖實處東坡文只是大勢好不可逐一字去檢點
東坡善議論有氣節其文字晩年不衰盖是夾雜
些佛老添得又閙熱也
蘇子由欒城集前集五十卷後集二十四卷第三
集十卷應詔集十二卷
鼂氏曰蘇轍子由洵之次子也年十九中進士第
二十舉直言因所問極言得失策入或欲黜之仁
宗不許擢商州推官以兄得罪從坐謫筠州監酒
宣仁臨朝相温公擢中書舍人代子瞻為翰林學
士未幾拜尚書左丞紹聖初責置雷州後北還凡
居雷循七年居許十六年杜門理舊學於是詩春
秋傳老子解古史書皆成自謂得聖賢遺意
陳氏曰欒城眞定府縣也蘇氏望趙郡欒城元魏
時屬趙郡故云晚居潁濱自號潁濱遺老故集或
名
東坡蘇氏曰子由之文實勝僕而世俗不知乃以
為不如其為人深不願人知之其文如其為人故
汪洋澹泊有一唱三歎之聲而其秀傑之氣終不
可沒作黃樓賦乃稍自振厲若欲以警發憒憒者
而或者便謂僕代作此尤可笑是殆見吾善者機
也
朱子語錄東坡文字較明白子由文字不甚分曉
平園周氏曰吾友陸務觀當今詩人之冠冕數勸
予哦蘇黃門詩退取欒城集觀之殊未識其旨趣
甲申閏月郊居無事天寒踞爐如餓鴟劉子澄忽
自城中寄此卷相示快讀數過温雅高妙如佳人
獨立姿態易見然後知務觀於此道眞先覺也
三蘇年表三卷
陳氏曰右奉議郎孫汝聽撰汝聽當是蜀人叙述
甚詳
東坡别集四十六卷
陳氏曰坡之曾孫給事嶠季眞刊家集於建安大
略與杭本同蓋杭本當坡公無恙時已行於世矣
麻沙書坊又有大全集兼載志林雜說之類亦雜
以潁濱及小坡之文且間有訛偽勦入者有張某
為吉州取建安本所遺盡刊之而不加考訂中載
應詔策論蓋建安本無應詔集也
王介甫臨川集一百三十卷
鼂氏曰王安石字介甫撫州臨川人慶歴三年進
士累除制誥神宗在藩邸見其文異之召為翰林
學士熙寧三年拜中書門下平章事熙寧七年罷
明年再入相九年罷卒年六十六諡文公其壻蔡
卞謂自先王澤竭士習卑陋不知道德性命之理
安石奮乎百世之下追堯舜三代通乎晝夜隂陽
所不能測而入於神著雜說凡數萬言其言與孟
軻相上下晩以所覺考字畫竒耦横直深造天地
陰陽造化之理著字說包括萬象與易相表裏崇
寧初卞之兄京秉政詔配文宣王廟近時議者謂
自紹聖以來學術政事敗壞殘酷貽禍社稷實出
於安石云
陳氏曰方嘉祐以前名重一世迹其文學論議操
守使不至大位則光明俊偉不可瑕疵者老蘇曰
使斯人而不用也則吾言為過而斯人有不遇之
嘆孰知其禍之至此哉何其知之明也
東坡蘇氏曰文字之衰未有如今日者也其源出
於王氏王氏之文未必不善也而患在於好使人
同已自孔子不能使人同顔淵之仁子路之勇不
能以相移而王氏欲以其學同天下地之美者同
於生物而不同於所生惟荒瘠斥鹵之地彌望皆
黃茅白葦此則王氏之同也
王魏公集二十卷
陳氏曰尚書左丞王安禮和甫撰近時厚之順伯
其曾孫也
王校理集六十卷
陳氏曰祕閣校理王安國平父撰安國雖親安石
弟意向頗不合尤惡吕惠卿卒為所陷坐鄭俠事
奪官歸田里亦會惠卿方叛安石故也尋復之命
下而卒
南豐曾氏序略曰平甫自少已桀然以材高見於
世為文思若決河語出驚人一時争誦之其學問
尤敏而資之以不倦至晩愈篤博覽強記於書無
所不通其明於是非得失之理為尤詳其文閎富
典重其詩博而深矣世皆謂平甫之詩宜為樂歌
薦之郊廟其文宜為典冊施諸朝廷而不得用於
世然其文之可貴人莫得而揜也古今作者或能
文不必工於詩或長於詩不必有文平甫獨兼得
之其於詩尤自喜其憂喜哀樂感激怨懟之情於
詩見之故詩尤多也
廣陵集二十卷
陳氏曰揚州布衣王令逢原撰令少年有盛名王
介甫尤重之年二十八而卒其妻吳氏安石夫人
之女弟也守志不嫁一女遺孕嫁吳師禮其子曰
說所謂吳傅朋也令之墓安石銘之後有劉發者
為之傳吳氏之墓其姪王雲銘之奉使死磁州者
也
石林葉氏曰王逢原作騷文極工蓋非徒有意言
語嘗渡揚州江中流慨然有感乃作江上詞既以
為未極其意又作山中詞寄示王荆公荆公讀中
篇不覺失聲嘆曰秦漢後乃有斯人邪自以為不
及於是與之交益密逢原早死文字多散落二詞
世少有見者
後村劉氏曰昔讀廣陵集草草用朱筆點出妙處
晚年遂再選一番本朝諸人惟逢原别是一種風
調如靈芝慶雲出為祥瑞半山崛強於歐蘇無所
推讓非苟嘆服後生者
王深父文集二十卷
王回深父福州侯官人舉進士中第為亳州衛眞
縣主簿卒於治平二年年四十三
南豐曾氏文集序曰當先王之跡熄六藝殘缺道
術衰微天下學者無所折衷深甫於是奮然獨起
因先王之遺文以求其意得之於心行之於已其
動止語默必考於法度而窮達得喪不易其志也
文集二十卷其辭反覆辯達有所開闡其卒蓋將
歸於簡也其破去百家傳注推散缺不全之經以
明聖人之道於千載之後所以振斯文於將墜回
學者於既溺可謂道德要言非世之别集而已也
後之潛心於聖人者將必由是而有得則其於世
教豈小補而已哉嗚呼深父其志方強其德方進
而不幸死矣故其澤不加於天下而其言止於此
然觀其所可考者豈非孟子所謂名世者歟其文
有片言半簡非大義所存皆附而不去者所以明
深父之於其細行皆可傳於世也
西麓周氏曰王深父學於歐陽公與王介甫曾子
固劉原甫游其文出歐陽體而尤純淡序事曲折
不窮特壯偉不及也至於摘經傳語以為賦詞短
而意深有味其言哉文章自漢魏以來體益下至
唐中世韓柳作興之習俗相沿未遽盡革加以五
代亂離死生於矛戟中而文章喪矣國初漸欲修
復古文天聖明道以後歐陽公與穆伯長尹師魯
石守道數君子以大手筆倡之流傳於後遂以歐
陽公為宗文章高下固自有時哉以吾觀之數君
子之功誠不可泯沒然其離合盛衰關於世道似
亦非偶然者古詩逮齊梁浮靡不振唐自陳子昂
氏以前猶未數也開元天寳之盛李杜之光燄始
長矣同時王摩詰孟浩然韋蘇州片言隻字皆不
入俗借無李杜詩不得不變也王深父曾子固不
遇歐陽公亦豈作落霞孤鶩等語哉
水心葉氏曰聞之吕氏讀王深父文序使人長一
格事君責難愛人抱關諸賦可以熟玩自王安石
王回始有幽遠遺俗之思異於他人而回不志於
利能充其言非安石所能及少假不死及安石之
用未知與曾鞏常秩何如士之出處固難言也
王子直文集
王向子直深父之弟南豐文集序曰子直自少已
著文數萬言與其兄弟俱名聞天下可謂魁竒拔
出之才而其文能馳騁上下偉麗可喜者也讀其
書知其與漢以來名能文者俱列作者之林未知
其孰先孰後考其意不當於理者亦少矣然子直
晚自以為不足而悔其少作更欲窮探力取極聖
人之指要大行則欲發而見之事業窮居則欲推
而托之文章將與詩書之作者並而文未知其孰
先孰後也然不幸早世故雖有難得之材獨立之
志而不得及其成就此吾徒與子直之兄深甫所
以為恨也
西麓周氏曰子直之於深甫猶潁濱之於東坡也
芝蘭之叢無不香者然子直時有英氣而能力自
蟠屈以就法度可謂有意於文章也
王容季文集
王冏容季子直之弟南豐文集序曰叙事莫如書
其在堯典述命羲和宅土測日晷星候氣揆民緩
急兼蠻夷鳥獸其財成輔相備三才萬物之理以
治百官授萬民興衆功可謂博矣然其言不過數
十其於舜典則曰在璿璣玉衡以齊七政蓋堯之
時觀天以歴象至舜又察之以璣衡聖人之法至
後世益備矣曰七者則日月五星曰政者則羲和
之所治無不在焉其體至大蓋一言而盡可謂微
矣其言微故學者所不得不盡心能盡心然後能
自得之此所以為經而歴千餘年蓋能得之者少
也易詩禮春秋論語皆然其曰測之而益深窮之
而益遠信也世既衰能言者益少承孔子者孟子
而已承孟子者揚子而已揚子之稱孟子曰知言
之要知德之奥若揚子亦足以幾乎此矣其次能
叙事使可行於遠者若子夏左邱明司馬遷韓愈
亦可謂拔出之材其言庶乎有益者也吾友王氏
兄弟曰回深父曰向子直曰冏容季皆善屬文長
於叙事深父尤深而子直容季蓋能稱其兄者也
皆可謂拔出之材令其克夀得就其志則將紹六
藝之遺言其可禦哉
又為墓銘曰容季孝弟純篤尤克意學問自少已
能為文章尤長於叙事其所為文出輙驚人為人
自重不馳騁衒鬻亦不孑孑為名日與其兄講唐
虞孔子之道以求其内言行出處常擇義而動其
磨礱灌養而不止者吾未能量其所至也不幸其
志未就其材未試而短命死矣初容季之伯兄回
深甫以道義文章退而家居學者所宗而仲兄向
子直亦以文學器識名聞當世容季又所立如此
學士大夫以為此三人者皆世不常有藉令有之
或出於燕或出於越又不可得之一鄉一國也未
有同時並出於一家如此之盛若將使之有為也
而不幸輙死皆不得至於夀考以盡其材是有命
矣
按侯官三王之文蓋宗師歐公者也其大家正氣
當與曾蘇相上下故南豐推服其文而深悲其早
世然鼂陳二家書錄並不收入四朝國史藝文志
僅有王深父集纔十卷則止有曾序所言之半而
子直容季之文無傳焉亦不能知其卷帙之多少
可惜也
華陽集一百卷
鼂氏曰皇朝王珪禹玉其先成都人故號華陽後
居開封少好學日誦數千言及長博通羣書慶歴
二年廷試第二嘉祐初入翰林至熙寧三年始參
大政凡為學士者十五年後拜相薨年六十七諡
文恭
陳氏曰珪典内外制十八年集中多大典冊詔令
其詩號至寳丹以其好為富貴語也在相位無所
建明人目為三旨相公元豐末命珪本無異論亦
緣其備首相不能早發大議依違遷延以召讒賊
云
文獻通考卷二百三十五
