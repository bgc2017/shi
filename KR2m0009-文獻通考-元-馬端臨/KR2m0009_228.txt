文獻通考卷二百二十八
鄱陽馬端臨貴與著
經籍考五十五
子(類書)
唐志十七家四十二部七千二百八十八卷(失姓名三家王義方)
(以下不著錄三十二家一千三百三十八卷)
宋三朝志一百一十五部五千一百一十九卷
宋四朝志一十六部五百一十四卷
宋中興志一百七十一家一百九十七部八千三百九
十七卷
同姓名錄三卷
鼂氏曰梁元帝撰纂類歴代姓名人成書一卷唐
陸善經續增廣之齊梁間士大夫之俗喜徵事以
為其學淺深之候梁武帝與沈約徵栗事是也類
書之起當在此時故以此錄為首
古今刀劒錄一卷
鼂氏曰梁陶弘景撰記古今刀劒
語麗十卷
陳氏曰梁湘東王功曹參軍朱澹遠撰采摭書語
之麗者為四十門按前志但有雜家而無類書新
唐書志始别出為一類此書乃猶列雜家要之實
類書也但其分門類無倫理澹遠又有語對一卷
不傳
修文殿御覽三百六十卷
陳氏曰北齊尚書左僕射范陽祖珽孝徵等撰按
唐志類書在前者有皇覽類苑華林遍略等六家
今皆不存則此書當為古今類書之首珽之行事
姦貪凶險盜賊小人之尤無良者言之則汚口舌
而其所編集乃獨至今傳於世然珽嘗以他人所
賣遍略質錢受杖又嘗盗官遍略一部坐獄論罪
今書毋乃盗遍略之舊以為己功邪遍略者梁徐
僧權所為也又按隋志作聖壽堂御覽卷數同聖
壽者實齊後主所居
北堂書鈔一百七十三卷
鼂氏曰唐虞世南撰世南仕隋為祕書郎時鈔經
史百家之事以備用分八十部八百一類北堂者
省之後堂世南鈔書之所也家一百二十卷
兔園策十卷
鼂氏曰唐虞世南撰奉王命纂古今事為四十八
門皆偶麗之語至五代時行於民間村墅以授學
童故有遺下兔園策之誚
古今姓字相同錄
鼂氏曰唐邱光庭撰光庭中進士第
藝文類聚一百卷
鼂氏曰唐歐陽詢等撰分門類事兼採前世賦詩
銘頌文章附於逐目之後按唐志詢與令狐德棻
袁朗趙智行同修
陳氏曰所載詩文賦頌之屬多今世所無之文集
初學記三十卷
鼂氏曰唐徐堅等撰初張說類集事要以教諸王
開元中詔堅與韋述余欽施本張烜李銧孫季良
分門撰次
集類一百卷
鼂氏曰唐劉綺莊撰綺莊毗陵人嘗為蘇州崑山
縣令家多異書採摭事類分二十餘門凡五十餘
萬言上之於朝前有萬希序題云開元二十九年
辛巳按綺莊集有上白敏中啓疑非元宗時人當
考
六帖三十卷
鼂氏曰唐白居易撰以天地事物分門類為聲偶
而不載所出書曾祖父祕閣公為之注行於世世
傳居易作六帖以陶家缾數十各題名目置齋中
命諸生采集其事類投缾内倒取之抄錄成書故
所記時代多無次序云
陳氏曰唐志作白氏經史事類一名六帖
程氏演繁露曰白樂天取凡書精語可備詞賦制
文采用者各以門目類萃而總名其書為六帖既
不自釋所以名後人亦無辨偶閱唐制其時取士
凡六科别其所試條件每一事名一帖其多者明
經試至十帖而說文極於六帖白之書為應科第
設則以帖為名其取此矣
又曰唐制開元中舉行課試之法帖經者以所習
經掩其兩端中間惟開一行裁紙為帖凡帖三字
視時增損可否不一或得四得五得六者為通六
帖之名所由起取中帖之多者以名其書期必中
選也
記室新書三十卷
鼂氏曰唐李途撰采摭故事綴為偶儷之句分四
百門途中和中為東川掌記因以名其書云
古鏡記一卷
鼂氏曰未詳撰人纂古鏡故事
戚苑英華十卷
鼂氏曰唐袁悦重修本楊名所著悦掇其要類為
語對以他說附益之
戚苑纂要十卷
陳氏曰唐劉揚名撰皆集内外宗族姻親故事
三教珠英三卷
鼂氏曰唐張昌宗撰按唐志一千三百卷今所存
者止此
備舉文言二十卷
鼂氏曰唐陸贄撰總四百五十餘門議者謂大類
六帖而文辭過焉崇文總目有之
童子洽聞記三卷
鼂氏曰不題撰人分二十門雜記經史名數或題
童子洽聞記云唐許塾撰
古城冡記二卷
鼂氏曰唐皇甫鑒撰記古城所築之人姓名初不
及冡而名曰城冡記未知其說
小名錄三卷
鼂氏曰唐陸龜蒙撰龜蒙以末世有官名小名之
别自秦至隋編而記之至於神仙玉女之名婦人
臧獲之字亦無棄焉龜蒙世稱其博然此書特雜
取於史傳間爾無異聞也
金鑰二卷
陳氏曰唐太學博士内李商隱義山撰分四部
曰帝室職官歲時州府大略為牋啓應用之備
玉屑十五卷
陳氏曰無名氏
備忘小抄十卷
鼂氏曰偽蜀文谷撰雜抄子史一千餘事以備遺
忘其後題廣政三年廣政王衍年號也
太平御覽一千卷
鼂氏曰皇朝李昉等撰太平興國中昉被詔輯經
史故事分門春明退朝錄云書成帝日覽三卷一
年而讀周賜名太平御覽
陳氏曰以前代修文御覽藝文類聚文思博要及
諸書參譯條次修纂本號太平編類太平興國二
年受詔八年書成改名御覽或言國初古書多未
亡以御覽所引用書名故也其實不然特因前諸
家類書之舊爾以三朝國史考之館閣及禁中書
總三萬六千餘卷而御覽所引書多不著錄盖可
見矣
冊府元龜一千卷
鼂氏曰皇朝景德二年詔王欽若楊億修君臣事
跡唯取六經子史不錄小說雜書至祥符六年書
成上之凡三十一部有總序一千一百四門有小
序同修者十五人錢惟演杜鎬刁衎李維戚綸王
希哲陳彭年姜輿宋貽陳鉞陳從易劉筠查道王
曙夏竦初撰編序諸儒皆作帝以體制不一遂擇
李維錢惟演陳彭年劉筠夏竦等付楊億竄定賜
今名為序冠其首其音釋又命孫奭為之
陳氏曰凡八年而書成總五十部部有總序一千
二百四門門有小序賜名製序所采五經史之外
惟取戰國策國語韓詩外傳呂氏春秋管晏韓子
孟子淮南子及修文殿御覽每門具進上親覽擿
其舛誤多出手書或召對指示商略
容齊洪氏隨筆曰真宗初命儒臣編修君臣事跡
後謂輔臣曰昨見宴享門中錄唐中宗宴飲韋庶
人等預會和詩與臣僚馬上口摘含桃事皆非禮
也已令削之又曰所編事迹盖欲垂為典法異端
小說咸所不取可謂盡善而編修官上言近代臣
僚自述揚歴之事如李德裕文武兩朝獻替記李
石開成承詔錄韓偓金鑾密記之類又有子孫追
述先德叙家世如李繁鄴侯傳柳氏序訓魏公家
傳之類或隱己之惡或攘人之善並多溢美故匪
信書并僭偽諸國各有著撰如偽吳錄孟知祥實
錄之類自矜本國事或近誣其上件書並欲不取
餘有三十國春秋河洛記壺關錄之類多是正史
已有秦記燕書之類出自偽邦商芸小說談藪之
類俱是詼諧小事河南志邠志平剡錄之類多是
故吏賓從述本府戎帥征伐之功傷於煩碎西京
雜記明皇雜錄事多語怪奉天錄尤是虛詞盡議
采取恐成蕪穢並從之及書成賜名冊府元龜首
尾十年皆王欽若提總凡一千卷其所遺棄既多
故亦不能暴白如資治通鑑則不然以唐朝一代
言之叙王世充李密事用河洛記魏鄭公諫爭用
諫錄李絳議奏用李司空論事睢陽事用張中丞
傳淮西事用凉公平蔡錄李泌事用鄴侯家傳李
德裕太原澤潞回鶻事用兩朝獻替記大中吐蕃
尚婢婢等事用林恩後史補韓偓鳳翔謀畫用金
鑾密記平龐勛用彭門紀亂討裘甫用平剡錄記
畢師鐸呂用之事用廣陵妖亂志皆本末粲然然
則雜史𤨏說家傳豈可盡廢也
天和殿御覽四十卷
陳氏曰侍讀學士臨川晏殊等天聖中受詔取冊
府元龜掇其要者分類為一百一十五門天和者
禁中便殿也
鹿門家鈔詩詠五十卷
陳氏曰鴻臚少卿襄陽皮文燦撰以群書分類事
為詩而注釋之其祖日休有書名鹿門家鈔故今
述其名
類要六十五卷
鼂氏曰皇朝晏殊纂分門輯經史子集事實以備
修文之用
陳氏曰按中興書目七十七卷豈併目錄為七十
七部邪
南豐曾氏序略曰公所為類要上中下帙總七十
四門凡若干門皆公所手抄於六藝太史百家之
書騷人墨客之文章至於地志族譜佛老方伎之
衆說旁及九州之外蠻夷荒忽詭變竒跡之序錄
皆搜尋細譯而終於三才萬物變化情偽是非興
壞之理隱顯巨細之委曲莫不究公之得於内者
若此則士不素學而處從官大臣之列備文儒道
德之任其能不餒且病乎
事類賦三十卷
陳氏曰校理丹陽吳淑正儀撰進并注
韻類題選一百卷
陳氏曰朝奉大夫知處州鄞袁轂容直撰以韻類
事纂集頗精要世所行書林韻會盖依倣而附益
之者也轂嘉祐六年進士東坡守杭時為倅風月
平分之詞為轂作也其後累世登科絜齊夑其四
世孫也
書林韻海一百卷
鼂氏曰不題撰人分門韻纂經史雜事以備檢閱
或云皇朝許冠所編
書叙指南二十卷
鼂氏曰任浚撰崇寧中人纂集古今文章碎語分
門編次之凡二百餘類
陳氏曰皆經傳四字語備尺牘應用者
異號錄二十卷
鼂氏曰皇朝馬永易明叟編古今殊異名號如銅
馬帝無愁天子之類頃嘗見近世人增廣其書名
曰賓實錄亦殊該博
陳氏曰馬永易撰蜀人勾龍材校正文彪增廣本
書三十卷後集三十卷義取名者實之賓為名
史韻四十九卷
陳氏曰嘉禾錢諷正初撰附韻類事頗便檢閱
書林韻會一百卷
陳氏曰無名氏蜀書坊所刻規摹韻類題選而加
詳焉
押韻五卷
鼂氏曰皇朝張孟撰輯六藝諸子三史句語依韻
編入以備舉子試詩賦之用
歌詩押韻五卷
鼂氏曰皇朝楊咨編古今詩人警句附於韻之下
以備押強韻
魯史分門屬類賦三卷
鼂氏曰皇朝楊筠撰以左氏事類分十門各為律
賦一篇乾德四年上之
國史對韻十二卷
鼂氏曰皇朝范鎮撰吳仲庶嘗稱景仁憫諸後學
雖涉書傳而問以今代典故則懵然不知乃從太
祖開基迄於仁宗朝摭取事實可為規矩鑒戒者
用韻編次之即此書也
孝悌類鑒七卷
鼂氏曰皇朝俞觀能撰取經史孝悌事四言韻語
禁殺錄一卷
鼂氏曰皇朝李象先撰元祐中象先集錄古今冥
報事以為殺戒
侍女小名一卷
鼂氏曰王經纂序云大觀中居汝陰與洪炎玉父
游讀陸魯望小名錄戲徵古今女侍名字因盡發
所藏書纂集踰月而成焉凡稗官小說所記采之
且盡獨是正史所載返為脱略子弟之學其蔽如
此
後六帖三十卷
陳氏曰知撫州孔傳撰以續白氏之後也傳襲封
衍聖公
海錄碎事三十三卷
陳氏曰知泉州建安葉廷珪撰
皇朝事實類苑二十六卷
陳氏曰知吉州江少虞撰紹興中人其書亦可入
小說類
群書類句十四卷
陳氏曰三山葉儀鳳撰以群書新語增廣自五字以
至九字為七百五十一門各以平仄為偶對
兩漢博聞二十卷
陳氏曰無名氏或曰楊侃
左氏摘竒十二卷
陳氏曰給事中吳郡胡元質長文撰
諸史提要十五卷
陳氏曰參政吳越錢端禮處和撰泛然抄錄無義
類
漢雋十卷
陳氏曰括蒼林鉞撰以西漢書分類為五十篇皆
句字之古雅者雋者取雋永之義也
文選䨇字類要三卷
陳氏曰蘇易簡撰摘取䨇字以類編集
選腴五卷
陳氏曰天台王若撰以五聲韻編集文選中字淳
熙元年序
晉史屬辭三卷
陳氏曰永嘉戴迅簡之撰用蒙求體以類晉事元
祐癸酉歲也
觀史類編六卷
陳氏曰呂祖謙撰初集此篇為六門曰擇善曰儆
戒曰閫範曰治體曰論議曰處事而閫範最先成
既刊行今惟五門而論議分上下卷
帝王經世圖譜十卷
陳氏曰著作佐郎金華唐仲友與正撰凡天文地
理禮樂刑政陰陽度數兵農王覇本之經典兼采
傳註類聚羣分凡百二十二篇周平園題辭略曰
與正於書無不觀於理無不究凡天文地理禮樂
刑政陰陽度數兵農王覇皆本之經典兼採傳注
類聚羣分旁通畢貫使事時相參形聲相配或推
消長之象或列休咎之證而於郊廟學校畿疆井
野尤致詳焉各為總說附其後始終條理如指諸
掌每一篇成門人金式輙繕寫藏去積百二十二
篇又得與正猶子煜别本相與校讎釐為十卷以
類相從會分教廬陵將鏤板校官而郡守趙侯善
鐻助成之屬予題辭夫水之流東惟海是歸車之
指南其途不迷今是書折衷於聖人示適治之路
故名曰帝王經世圖譜非其他類書比也昔漢儒
專通一經仍守師說居家用以修身涖官取以決
事况乎六經旨趣百世軌範皆聚於此學者能因
廣記備言精思博考守以卓約則他日見諸行事
豈不要而有功也歟
經子法語二十四卷左傳法語六卷史記法語十
八卷西漢法語二十卷後漢精語十六卷三國
精語六卷晉書精語五卷南史精語十卷
陳氏曰洪邁撰自博聞誨蒙漢雋摘竒提要及此
法語諸書皆所以備遺忘而洪氏多取句法漢雋
類例有倫餘皆隨筆信意抄錄者也
杜詩六帖十八卷
陳氏曰建安陳應行季陵撰用白氏内類編杜詩
語
錦綉萬花谷四十卷續四十卷
陳氏曰序稱淳熙十五年作而不著名氏門類無
倫理序文亦拙
古今故事錄二十卷
陳氏曰知建昌軍金陵閻一德撰
文獻通考卷二百二十八
