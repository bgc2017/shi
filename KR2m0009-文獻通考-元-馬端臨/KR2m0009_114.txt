文獻通考卷一百十四
鄱陽馬端臨貴與著
王禮考九
后妃命婦以下首飾服章制度
周官追師掌王后之首服為副編次追衡笄為九嬪及
外内命婦之首服以待祭祀賓客(鄭司農云追冠名副者婦人之首飾元謂)
(副之言覆所以覆首為之飾其遺像若今步摇矣服之從王祭祀編編列髮為之其遺像若今假紒矣服之以)
(桑也次次第髮長短為之所謂髲髢服之以見王王后之燕居亦纚笄總而已追猶治也詩云追琢其章王后)
(之衡笄皆以玉為之惟祭祀有衡垂於副之兩旁當耳其下以紞懸瑱詩云玼兮玼兮其之翟也鬒髮如雲不)
(屑髢也玉之瑱也是也笄卷髮者内外命婦衣鞠衣襢衣者服編衣褖衣者服次外内命婦非王祭祀賓客佐)
(侯之禮自於其家則亦降焉少牢饋食禮曰主婦纚笄宵衣是也昏禮女次純衣攝盛服耳主人爵弁以迎移)
(袂褖衣之袂凡諸侯夫人於其國衣與王后同何疏曰按詩有副笄六珈謂以六物加於副上未知用物故)
(鄭注詩云副既笄而加飾古之制所有未聞是也鄭必知三翟之首服副鞠衣展衣首服編褖衣首服次者王)
(之祭服有六首服皆冕則后之祭服有三首服皆副可知)
陳氏禮書曰副者翟之配以配褘翟則禮所謂副
褘是也以配揄翟則詩所謂副笄六珈其之翟也
是也褖衣之配禮所謂女次純衣是也然則編為
鞠衣展衣之配可知矣禮男子冠婦人笄男子免
婦人髽婦人之飾不過以髮與笄而已則副之覆
首若步搖編之編髮若假紒次之次第其髮為髲
髢云者蓋有所傳也莊子曰秃而施髢詩曰鬒髮
如雲不屑髢也左傳曰衛莊公髠已氏之妻髮以
為吕姜髢說文曰髲益髮也蓋髢所以益髮而鬒
髮者不屑焉詩曰被之僮僮則被之不特髲髢也
少牢曰主婦被錫衣移袂則被錫者非髲髢也鄭
氏皆以為髲髢非是又曰婦人首飾副也編也
次也纚笄也觀士昏禮女次純衣姆纚笄宵衣特
牲禮主婦纚笄宵衣則副編次之下纚笄其飾也
楚語司馬子期欲以妾為内子訪之左史倚相曰
吾有妾而愿欲笄之其可乎蓋古之為妾者不笄
士姆纚笄亦攝盛也鄭氏曰王后之燕居亦纚笄
總而已此不可考
内司服掌王后之六服褘衣揄狄闕狄鞠衣展衣褖衣
素沙(鄭司農曰褘衣是畫衣也祭統夫人副褘立於東房揄狄闕狄畫羽飾展衣白衣也喪大記復者朝)
(服君以卷夫人以屈狄世婦以襢衣屈音聲與闕相似襢與展相似皆婦人之服鞠衣黃衣也素沙白衣也元)
(謂狄當為翟翟雉名伊雉而南素質五色皆備成章曰翬江淮而南青質五色皆備成章曰搖王后之服刻繒)
(為之形而采畫之綴於衣以為文章褘衣畫翬者揄翟畫搖者闕翟刻而不畫此三者皆祭服從王祭先王則)
(服褘衣祭先公則服揄翟祭羣小祀則服闕翟鞠衣黃桑服也色如鞠塵象桑葉始生月令三月薦鞠衣於上)
(帝告桑事展衣以禮見王及賓客之服字當為襢䄠之為言亶亶誠也褖衣御於王之服亦以燕居男子之褖)
(衣黑則是亦黑也六服備於此矣褘揄狄展聲相近緣字之誤也以下推次其色則闕狄赤揄狄青褘衣元婦)
(人專尚一德無所兼連衣裳不異其色素沙者今之白繒也六服皆袍制以白縳為裏使之張顯今世有沙縠)
(者名出於此六疏曰素沙非服名六服之外别言之者此素沙與上服為裏使之張顯但婦人之服不殊裳)
(上下連則此素沙亦上下連也王之吉婦有九韋弁以下常服有三與后鞠衣以下三服同但王之祭服有六)
(后祭服唯三翟者天地山川社稷之等后夫人不與故三服而已)辨外内命婦之服鞠
衣展衣褖衣素沙(内命婦之服鞠衣九嬪也展衣世婦也褖衣女御也外命婦者其夫孤也)
(則服鞠衣其夫卿大夫也則服展衣其夫士也則服褖衣三夫人及公之妻則闕狄以下乎侯伯之夫人揄狄)
(子男之夫人亦闕狄唯二王後褘衣以疏曰内外命婦不得有六服唯得鞠衣以下三服亦素沙為裏鄭必)
(知九嬪以下服鞠衣以下者但九嬪下有世婦女御三等鞠衣以下服亦三等故知鞠衣以下者九嬪也展衣)
(以下者世婦也褖衣者女御也)
玉藻王后褘衣夫人揄狄(夫人三夫人亦侯伯之夫人也王者之後夫人亦褘衣)
(疏曰三夫人與三公同對王為屈三公執璧與子男同則三夫人與子男夫人同故鄭注司命疑而不定云三)
(夫人其闕狄以下乎為兩解之也云王者之後夫人亦褘衣者以禮記每云君衮冕夫人副褘王者之後自行)
(正朔與天子同故祭其先王服上服也若祭先公則降焉魯祭先公則降焉魯祭文王周公其夫人亦褘衣故)
(眀堂位云君衮冕立於阼階夫人副褘立於房中是也)君命屈狄再命褘衣一命
襢衣士褖衣(君女君也屈周禮作闕謂刻繒為翟不畫也此子男之夫人及其卿大夫士之妻命)
(婦也褘當為鞠字之誤也禮天子諸侯命其臣后夫人亦命其妻以衣服所謂夫尊於朝妻榮於室也疏曰)
(君謂女君子男之妻也被后所命故云君命屈狄者屈闕也狄亦翟也直刻雉形闕其彩畫故云闕翟也冄命)
(禕衣者冄命謂子男之卿禕當為鞠謂子男之卿妻服鞠衣也一命襢衣者襢展也子男大夫一命其妻則服)
(展衣也所謂士褖衣者蓋謂子男士不命其妻服褖衣)唯世婦命於奠繭其他則
皆從男子(奠猶獻也凡世婦已下蠶事畢獻繭乃命之以其服天子之后夫人九嬪及諸侯之夫人)
(夫在其位則妻得服其服矣嬪疏曰凡獻物必先奠於地故云奠猶獻也三夫人九其位既尊不湏獻繭自)
(然得命也世婦以下位卑用獻繭得命言以下則女御亦然經唯云世婦舉貴者)
陳氏禮書曰王之服襌而無裏后之服裏而不襌
以陽成於竒而隂成於偶也崔靈恩謂王后三翟
數皆十二王者之後諸侯夫人三公而下夫人雉
數如命數於理或然
屨人掌王及后之服屨與赤舄黑舄赤繶黃繶青句素
屨葛屨(王后吉服六唯祭有舄元舄為上褘衣之舄也下有青舄赤舄鞠衣以下皆屨耳黃繶者王后)
(元舄之飾王及后之赤舄皆黑飾后之青舄白飾飾疏曰天元與地黃相對為繢次故知王后之元舄黃云)
(王及后之赤舄皆黑飾后之青舄白飾者以舄皆對方以繢次為飾故義然也詳見王服舄注下)辨外
内命夫命婦之命屨功屨散屨(注見王服舄注下飾正義曰褘衣元舄首副)
(從王見先王揄狄青舄首服副從王見先公闕翟赤舄首服副從王見羣小祀鞠衣黃屨首服編以告桑之服)
(襢衣白屨首服編以禮見王之服褖衣黑屨首服次以御於王之服后服六翟三等三舄元青赤鞠衣以下三)
(屨黃白黑婦人質不殊裳屨舄皆同裳色也)
漢制太皇太后皇太后入廟幗簪珥(珥耳璫垂珠也釋名云簪達也所以)
(達官於後也一曰笄笄係也所以抅冠使不墜)簪以瑇瑁為擿長一尺端為華
勝上為鳳皇爵以翡翠為毛羽下有白珠垂黃金鑷左
右一横簪之以安幗諸簪珥皆同制其擿有等級焉皇
后謁廟假結步搖簪珥步搖以黃金為山題貫白珠為
桂枝相繆一爵九華熊虎赤羆天鹿辟邪南山豐大特
六獸詩所謂副笄六珈者(詩傳曰副者后夫人之首飾編髮為之笄衡笄也珈笄飾)
(之最盛者所以别尊卑也鄭元曰珈之言加也副既笄而加飾如今步搖上飾古制未聞其南山豐大特按史)
(記秦文公二十七年伐南山大梓豐大特徐廣注云今武都故道有怒特祠圖大牛上生樹木有牛從木中出)
(後見於豐水中)諸爵獸皆以翡翠為毛羽金題白珠璫繞以翡
翠為華云貴人助蠶制大手髻黑瑇瑁又加簪珥長公
主加步搖公主大手髻皆有簪珥公卿列侯中二千石
二千石夫人紺繒幗黃金龍首銜白珠魚須擿長一尺
為簪珥太皇太后皇太后入廟服紺上皂下蠶服青
上縹下皆深衣制(徐廣曰則單衣也縹音疋繞反)隠領袖緣貴人助蠶
服純縹上下長公主見會自公主封君皆以上帶綬以
采組為緄帶各如其綬色黃金辟邪首為帶鐍飾以白
珠公卿列侯中二千石夫人入廟佐祭者服皂絹上下
助蠶者縹絹上下自二千石夫人以上至皇后皆以蠶
衣為朝服公主貴人妃以上嫁娶得服錦綺羅縠繒采
十二色重緣袍特進列侯以上錦繒采十二色六百石
以上重練采九色禁丹紫紺三百石以上五采青絳黃
紅綠二百石以上四采青黃紅綠賈人緗縹而已(緗布黃色)
魏制貴人夫人以下助蠶皆大手髻七䥖(音奠)蔽髻黑瑇
瑁又加簪珥九嬪以下五䥖世婦三䥖諸王妃長公主
大手髻七䥖蔽髻其長公主得有步搖皆有簪珥公特
進列侯卿校世婦以下夫人紺繒幗黃金龍首銜白珠
魚須擿長一尺為簪珥其服制不依古法多以文繡
晉依前代皇后首飾則髻步搖簪珥步搖以黃金為山
題貫白珠為桂枝相繆八爵九華熊虎赤羆天鹿辟邪
南山豐大特六獸諸爵獸皆以翡翠為毛羽金題白珠
璫繞以翡翠為花皇后謁廟依前漢制服皂上縹下隠
領袖緣元康六年詔以純青服助蠶之服純縹為上下
自公主以上皆帶綬以采組為緄帶各如其綬色金辟
邪首為帶玦公特進列侯世婦中二千石夫人入廟助
祭者皂絹上下助蠶者緇絹上下自二千石以上至皇
后皆以蠶衣為朝服
宋依漢制太后入廟祭祀首飾翦氂幗皇后親蠶首飾
假髻步搖八爵九華加以翡翠復依晉法皇后十二䥖
步搖大手髻公主會見三夫人手髻七䥖蔽髻公夫人
五䥖世婦三䥖其長公主得有步搖公特進列侯夫人
二千石命婦年長者紺繒幗太后皇后入廟服袿䙱
(圭屬)大衣謂之褘衣公主會見封君以上皆帶綬以采為
緄帶各如綬色公特進列侯夫人卿校世婦二千石命
婦年長者入廟佐祭皂絹上下助蠶則青絹上下自皇
后至二千石命婦皆以蠶衣為朝服(按漢劉向曰古者天子至於士王后)
(至於命婦必佩玉尊卑各有其制皇后至命婦所佩玉古制不存今與外同制)
齊因宋制公主會見大手髻不易舊法袿䙱用繡為衣
裳黃綬貴嬪夫人貴人王太妃長公主封君皆紫綬六
宫郡公侯夫人青綬
陳因前制皇后首飾假髻步搖簪珥步搖並如晉制開
國公侯太夫人夫人大手髻七䥖蔽髻九嬪及公夫人
五䥖世婦三䥖其長公主得有步搖公特進列侯卿校
中二千石夫人紺繒幗黃金龍首銜白珠魚須擿長尺
為簪珥皇后謁廟袿䙱大衣皂上皂下親蠶則青上
縹下隠領袖緣貴妃嬪佩于闐玉獸頭鞶九嬪佩采玉
瓄玉自二千石以上至皇后皆以蠶衣為朝服
後魏天興六年詔有司始制冠冕各依品秩以示等差
然未能皆得舊法
北齊依前制皇后首飾假髻步搖十二䥖八爵九華内
命婦以上蔽髻唯以䥖數花釵多少為品秩二品以上
金玉飾三品以下金飾内命婦左右昭儀三夫人視一
品假髻九䥖三品五䥖蔽髻四品三䥖五品一䥖又有
宫人女官第二品七䥖蔽髻三品五䥖四品三䥖五品
一䥖七品大手髻八品偏髾(音稍)髻皇太子妃假髻步
搖九䥖郡長公主七䥖蔽髻太子良娣視九嬪女侍中
五䥖内外命婦宫人女官從蠶各依品次還著蔽髻
皇后助祭朝會以褘衣祠郊禖以揄翟小宴以闕翟親
蠶以鞠衣禮見皇帝以展衣宴居以褖衣六服俱有蔽
膝織成緄帶内外命婦以上從五品以上金章紫綬服
揄翟雙佩山元玉九嬪視三品銀章青綬鞠衣佩水蒼
玉世婦視四品銀印青綬展衣八十一御女視五品銅
印墨綬褖衣又有宫人女官服闕翟三品鞠衣四品展
衣五品六品褖衣七品八品九品青紗公服皇太子
妃璽綬同皇太子服揄翟從蠶則青綬紗公服郡長公
主王國太妃纁朱綬章服佩同内命婦一品郡長君元
朱綬闕翟章佩與公主同郡君縣公主佩水蒼玉餘與
郡長君同太子良娣九嬪服縣主青朱綬餘與良娣同
女侍中假金印紫綬服鞠衣佩水蒼玉縣君銀蒼青朱
綬餘與女侍中同太子孺子同世婦太子家人同御女
鄉主鄉君素朱綬佩水蒼玉餘與御女同外命婦皆如
其夫若夫假章印綬佩妻則不假一品二品服闕翟三
品服鞠衣四品展衣五品緣衣内外命婦宫人從蠶則
各依品次皆服青紗公服其外命婦綬帶鞶囊皆凖其
夫公服之例百官之母詔加太夫人者朝服公服各與
其命婦服同
後周制皇后首飾花釵十有二樹諸侯之夫人亦皆以
命數為之節三妃王公夫人以下又各依其命一命再
命者俱以王為節后服十有二等其翟衣六從皇帝
祀郊禖享先皇朝皇太后則服翬衣祭隂社朝命婦則
服褕衣祭羣小祀受獻繭則服鷩衣採桑則服鳪衣(黃色)
(音卜)從皇帝見賓客聽女教則服鵫衣(白色音罩)食命婦歸寧
則服□衣(元色音祑)俱十有二等以翬翟為領褾各有二臨
婦學及法道門燕命婦有時見命婦則蒼衣春齋及祭
還則青衣夏齋及祭還則朱衣採桑齋及採桑還則黃
衣秋齋及祭還則素衣冬齋及祭還則元衣自青衣而
下其褾領以相生之色諸公夫人九服其翟衣翟皆九
等俱以褕翟為領褾各九自褕衣以下鷩鳪鵫□朱黃
素元等九也自朱衣而下其褾領亦用相生之色諸侯
夫人自鷩衣而下八其翟衣翟皆八等俱以翟為褾領
無褕衣諸伯夫人自鳪衣而下七其翟衣翟皆七等俱
以鳪翟為領褾又無鷩衣諸子夫人自鵫衣而下六其
翟衣翟皆六等俱以鵫翟為領褾又無鳪衣諸男夫人
自□衣而下五其翟衣翟皆五等俱以□翟為領褾又
無鵫衣三妃三公夫人之服九鳪衣鵫衣□衣青衣朱
衣黃衣素衣元衣絹衣其翟亦九等以鳪翟為領褾各
九三孤之内子自鵫衣而下八翟皆八等以鵫翟為領
褾各八九嬪六卿之内子自□衣而下七翟皆七等以
□翟為領褾各七上媛上大夫之孺人自青衣而下六
中媛中大夫之孺人自黃衣而下四御婉士之婦自素
衣而下三中宫六尚緅(子侯反)衣諸命袟之服曰公服其
餘常服曰私服
隋因之皇后首飾花十二樹皇太子妃公主王妃三師
三公及公夫人一品命婦並用九樹侯夫人二品命婦
並八樹伯夫人三品命婦並七樹子夫人世婦及皇太
子昭訓四品以上官命婦並六樹男夫人五品命婦並
五樹女御及皇太子良娣三樹(皇后以下小花並如大花之形)皇后
褘衣鞠衣青衣朱衣四等褘衣深青質織成領袖文以
翬翟五采重行十二等素紗内單黼領羅縠褾襈色皆
以朱蔽膝隨裳色以緅為緣用翟三章大帶隨衣裳飾
以朱緣之錦青緣革帶青襪舄舄以金飾白玉佩元組
綬章采尺寸同於乘輿祭及朝會大事服之鞠衣黃羅
為質織成領袖蔽膝革帶及舄隨衣色餘凖禕衣親蠶
服也青衣去大帶及佩綬金飾履禮見天子則服之朱
服如青服有金璽盤螭鈕文曰皇后之璽冬正大朝則
并璜琮各以笥貯進於座隅皇太后同后服而貴人
以下並亦給印三妃服褕翟金章龜鈕文從其織成紫
綬金縷獸頭鞶囊佩于闐玉九嬪服闕翟金龜鈕文從
織成佩采瓄玉婕妤銀縷織成他如嬪服美人才人鞠
衣銀印珪鈕獸爪鞶囊佩水蒼玉餘同寶林服展衣艾
綬鞶囊佩玉同婕妤承衣刀人采女褖衣無印綬皇
太子妃服揄翟衣九章金璽龜鈕素沙内單黼領羅襈
色皆同朱蔽膝二章大帶同褘衣青緣革帶朱襪青舄
舄加金飾佩瑜玉纁朱綬獸頭鞶囊凡大禮見皆服之
唯侍親桑則用鞠衣佩綬與褕衣同良娣鞠衣銀印青
綬獸爪鞶囊餘同世婦寶林八子展衣銅印佩水蒼玉
艾綬諸侯王太妃妃長公主三公夫人一品命婦褕翟
繡為九章佩山元玉獸頭鞶囊綬同夫色公夫人縣主
二品命婦亦褕翟繡八章從親桑同鞠衣自此以下佩
皆水蒼玉侯伯夫人三品命婦亦服褕翟繡為七章子
夫人四品命婦服闕翟刻赤繒為翟綴衣上為六章男
夫人五品命婦闕翟五章若從親蠶皆同鞠衣
唐皇后之服三褘衣者受冊助祭朝會大事之服也深
青織成為之畫翬赤質五色十二等素紗中單黼領朱
羅縠褾襈蔽膝隨裳色以緅領為緣用翟為章三等青
衣革帶大帶隨衣色裨紐約佩綬如天子青襪舄加金
飾鞠衣者親蠶之服也黃羅為之不畫蔽膝大帶革帶
舄隨衣色餘同褘衣鈿釵襢衣者燕見賓客之服也十
一鈿服用雜色而不畫加雙佩小綬去舄加履首飾大
小華十二樹以象衮冕之旒又有兩博鬢皇太子妃
之服有三揄翟者受冊助祭朝會大事之服也青織成
文為搖翟青質五色九等素紗中單黼領朱羅縠褾襈
蔽膝隨裳色用緅為領緣以翟為章二等青衣革帶大
帶隨衣色鈿釵禮衣者燕見賓客之服也九鈿其服用
雜色制如鞠衣加雙佩小綬去舄加履首飾花九樹有
兩博鬢命婦之服六翟衣者内命婦受冊從蠶朝會外
命婦嫁及受冊從蠶大朝會之服也青質繡翟編次於
衣及裳重為九等青紗中單黼領朱縠褾襈裾蔽膝隨
裳色以緅為領緣加文繡重雉為章二等大帶隨衣色
以青衣革帶青襪舄佩綬兩博鬢飾以寶鈿一品翟九
等花釵九樹二品翟八等花釵八樹三品翟七等花釵
七樹四品翟六等花釵六樹五品翟五等花釵五樹寶
鈿視花樹之數鈿釵禮衣者内命婦常參外命婦朝參
辭見禮會之服也制同翟衣加雙佩小綬去舄加履一
品九鈿二品八鈿三品七鈿四品六鈿五品五鈿禮衣
者六尚寶林御女采女女官七品以上大事之服也通
用雜色制如鈿釵禮衣唯無首飾佩綬公服者常供奉
之服也去中單蔽膝大帶九品以上大事常供奉亦如
之半袖裙襦者東宫女史常供奉之服也公主王妃佩
綬同諸王花釵禮衣者親王納妃所給之服也大袖連
裳者六品以下妻九品以上女嫁服也青質素紗中單
蔽膝大帶革帶韈履同裳色花釵履笄兩博鬢以金銀
雜寶飾之庶人女嫁有花釵以金銀瑠璃塗飾之連裳
青質青衣革帶韈履同裳色婦人燕服視夫百官女嫁
廟見攝母服五品以上媵降妻一等妾降媵一等六品
以下妾降妻一等
宋朝皇后之服常服龍鳳珠翠霞帔其唐制三等褘衣
鞠衣禮衣仍存其名
太宗端拱二年禁婦人戴假髻非命婦不得服泥金銷
金真珠装綴衣服
仁宗幼皇太后聽政天聖元年詔議皇太后禮服而太
常禮院言開寶禮皇太后當禕衣以青衣革帶青綬舄
白玉雙佩黑組雙大綬素紗中單蔽膝大帶首飾花十
二株受冊親蠶朝會諸大事則服之又隨制后服四等
其四曰朱衣以緋羅為之宴見賓客則服之今議每朝
謁神御往還乘輦服朱衣而加蔽膝革帶大帶寶装綬
佩襪金飾履悉如衣之色常視事去蔽膝革帶佩綬或
衣鞠衣則以黃羅為之亦用寶装綬大帶履命内史周
文質如所議以製至二年五月上之
眀道元年詔以二月耕籍而皇太后恭謝於宗廟乃命
王舉正李淑同禮官講籍田禮及皇太后謁廟儀禮官
議謂皇太后宜凖皇帝衮服減二章衣去宗彛裳去藻
下佩劍金龍花十六株前後垂珠翠各十二旒以袞衣
為名詔名其冠曰儀天又言皇太后乘玉輅服褘衣九
龍花釵冠行禮服袞衣冠儀天冠皇太妃皇后乘重翟
車服鈿釵禮衣以緋羅為之具蔽膝革帶佩綬履其冠
用十二株花釵太廟行禮並服褘衣詔可之敇有司製
禮衣及重翟以下六車太后遂以車服謁太廟
天聖三年令命婦許以金為首飾及為釵蔘釧纏珥環
毋得為牙魚飛魚竒巧飛動若龍形其用銀毋得塗金
非命婦之家毋得衣珠玉凡帷帟幕幔簾旌牀襦毋得
純錦徧繡
慶歴二年詔曰朕躬至儉之化以率天下何廼流俗尚
淪奢薄浮華相趋蠧用罙廣銷潰珍寶變夸服裳效魚
龍之飾奸輿輦之制積踰法度公冐典刑頃在先朝嘗
詔執事者嚴為之禁仍開購賞用警弗率比年亦嘗申
飭之如聞未習猶復抵冐宜先宫掖下暨民庶一皆屏
絶自内廷后宫以下毋得衣銷金貼金縷金間金蹙金
圈金解金剔金陷金明金泥金楞金脊金闌金盤金織
金線金撚金等服臣庶犯者必致之法
皇祐元年詔婦人所服冠高毋得踰四寸廣毋得踰一
尺梳長毋得踰四寸毋以角為之先時宫中尚白角冠
梳人爭效之謂之内樣其冠名曰垂肩等肩至有長三
尺者梳長亦踰尺議者以為服妖故禁止焉
神宗元豐八年禮部言太皇太后生辰舊所供奉物於
令式宜增一倍冠朵舊用九花舊用五至是各增為十
二八月禮部又言皇太妃冠服之屬減皇后五分之一
詔詳定而鄧温伯等言皇太妃冠服禮令不載亦無故
事於是從禮部所請而冠朵用牙魚
徽宗大觀四年宰相奏皇后受冊冠服當辦具帝以鄭
后自陳頭冠用珠數多請服為妃時冠增篦插三枝遂
不復改製
政和三年議禮局上所定皇后服飾制度首飾花十二
株小花如大花之數並兩博鬢冠飾以九龍四鳳褘衣
深青織成翟文素質五色十二等青紗中單黼領羅縠
褾襈蔽膝隨裳色以緅為領緣用翟為章三等大帶隨
衣色朱裏紕其外上以朱錦下以綠錦鈕約用青組以
青衣革帶白玉雙佩黑組雙大綬小綬三間施玉環三
(章采尺寸與乘輿同)青襪舄舄加金飾受冊朝謁景靈宫服之鞠
衣黃羅為之蔽膝大帶革帶舄隨衣色餘同褘衣唯無
翟文親蠶服之妃首飾花九株小花如大花之數並兩
博鬢冠飾以九翬四鳳揄翟青羅繡為搖翟之形編次
於衣青質五色九等素紗中單黼領羅縠褾襈蔽膝隨
裳色以緅為領緣以搖翟為章二等大帶隨衣色下朱
裏紕其外餘倣皇后冠服之制受冊服之皇太子妃
冠服之制首飾花九株小花如大花之數並兩博鬢揄
翟青織成為之文為文翟之形青質五色九等素紗中
單黼領羅縠褾襈(褾襈皆以朱色)蔽膝隨裳色以緅為領緣以
搖翟為章二等大帶隨衣色下朱裏紕其外上以朱錦
下以綠錦紐約用青組以青衣革帶白玉雙佩純朱雙
大綬(章采尺寸與皇太子同)受冊朝會服之鞠衣黃羅為之蔽膝
大帶革帶隨衣色餘與揄翟同唯無翟從蠶服之詔頒
行
高宗中興後皇后之服首飾褘衣佩綬襪舄依政和新
議與皇太后同
孝宗乾道中中宫常服有司進真紅大袖紅羅生色為
領紅羅長裙紅霞帔藥玉為墜背子用紅羅衫子用黃
紅紗襠袴以白紗裙以明黃短衫以粉紅紗為之
文獻通考卷一百十四
