文獻通考卷六十八
鄱陽馬端臨貴與著
郊社考一
郊
有虞氏禘黃帝而郊嚳祖顓頊而宗堯
夏后氏亦禘黃帝而郊鯀祖顓頊而宗禹
殷人禘嚳而郊冥祖契而宗湯
周人禘嚳而郊稷祖文王而宗武王
周公郊祀后稷以配天
鄭氏注祭法曰禘郊祖宗謂祭祀以配食也此禘
謂祭昊天於圜丘也祭上帝於南郊曰郊祭五帝
五神於明堂曰祖宗祖宗通言耳有虞氏以上尚
德禘郊祖宗配用有德者而已自夏以下稍用其
姓氏先後之次有虞氏夏后氏宜郊顓頊殷人宜
郊契郊祭一帝而明堂祭五帝小德配寡大德配
衆亦禮之殺也正義曰鄭玄以祭法有周人禘嚳
之文遂變郊為祀感生之帝謂東方青帝靈威仰
周為木德威仰木帝言以后稷配蒼龍精也王肅
駁之謂漢世英儒自董仲舒劉向馬融之倫皆言
周人祀昊天於郊以后稷配無如玄說配蒼帝也
周頌思文后稷克配彼天昊天有成命郊祀上帝
則郊非蒼帝通儒同辭肅意以為唯郊是祭天禘
者宗廟之殷祭郊即圜丘圜丘即郊以所在言之
謂之郊以所祭言之謂之圜丘於郊築泰壇以丘
言之本諸天地之性也祭法所謂燔柴於泰壇則
圜丘也郊特牲曰周之始郊日以至此言冬至祭
圜丘而謂之郊者以圜丘在郊故也
楊氏曰愚按大司樂冬至圜丘一章與禘祭絶不
相關而注妄稱圜丘為禘祭法禘祖宗三條分明
說宗廟之祭惟郊一條謂郊祀以祖配天爾而注
皆指為祀天大傳禮不王不禘一章言王者禘其
祖之所自出諸侯只及其太祖大夫惟有功始祫
其高祖所論宗廟之祭隆殺遠近爾於祀天乎何
與而注妄指為祀感生帝竊嘗疑鄭康成博洽大
儒解釋他經最為有功及注此三章則同歸於誤
其病果安在乎盖讀祭法不熟而失之也夫祭法
歴叙四代禘郊祖宗之禮禘文皆在郊上盖謂郊
止於稷而禘上及乎嚳禘之所及者最遠故先言
之耳鄭氏不察謂禘又郊之大者於是以祭法之
禘為祀天圜丘以嚳配之以大傳之禘為正月祀
感生帝於南郊以稷配之且祭法之禘與大傳之
禘其義則一皆言禘其祖之所自出也鄭氏強析
之而為祀天兩義遂分圜丘與郊為兩處昊天上
帝與感生帝為兩祀嚳配天與稷配天為兩事隨
意穿鑿展轉枝蔓何其謬邪又以祀五帝五神於
明堂而以文王武王配之謂之祖宗夫孝經所云
宗祀文王於明堂以配上帝此嚴父之義也抗五
神於五帝之列而以文武並配於理自不通矣况
祖宗乃二廟不毁之名於配食明堂何關焉夫因
讀祭法一章之誤而三章皆誤不惟三章之誤而
已又推此說以釋他經者不一而止疏家從而和
之凡燔柴升煙樂舞酒齊之類皆分昊天與感生
帝為兩等馴至隋唐之際昊天上帝與感生帝二
祀常並行而不廢唐世大儒杜佑作通典惑於鄭
注大傳之說亦以感生帝與昊天上帝並列而為
二是又讀大傳本文不熟而失之也明堂襲鄭氏
祖宗之義而以二帝配侑或三帝並配者盖有之
矣幸而王肅諸儒力争之於前趙伯循與近世大
儒辨正之於後大義明白炳如日星而周公制作
精微之意可以復見不然則終於晦蝕而不明矣
可勝歎哉
按祀天莫大於郊祀祖莫大於配天四代之郊見
於祭法經文簡略後之學者莫不求之鄭注而注
之叢雜牴牾如此先儒謂其讀祭法不熟見序禘
於郊之上於是意禘之所祀者亦天也故盡以祀
天然康成漢人也西漢之所謂郊祀盖襲秦之制
而雜以方士之說曰泰一曰五帝叢雜而祀之皆
謂之郊天太史公作封禪書所序者秦漢間不經
之祠而必以舜𩔖上帝三代郊祀之禮先之至班
孟堅則直名其書曰郊祀志盖漢世以三代之所
郊祀者祀泰一五帝於是以天為有六以祀六帝
為郊自遷固以来議論相襲而然矣康成注二禮
凡祀天處必指以為所祀者某帝其所謂天者非
一帝故其所謂配天者亦非一祖於是釋禘郊祖
宗以為或祀一帝或祀五帝各配以一祖其病盖
在於取䜟緯之書解經以秦漢之事為三代之事
然六天之祀漢人崇之六天之說遷固志之則其
謬亦非始於康成也愚嘗著漢不郊祀論見所叙
西漢事之後
郊特牲郊之祭也迎長日之至也(易說曰三王之郊一用夏正夏正建寅之)
(月也此言迎長日者建卯而書夜分分而日長也正音征)兆於南郊就陽位也掃
地而祭於其質也器用陶匏以象天地之性也於郊故
謂之郊牲用騂尚赤也用犢貴誠也(騂息營反也尚赤者周)郊之
用辛也周之始郊日以至(言周以郊天之月而日至陽氣新用事順之而用辛日此)
(說非也郊天之月而日至魯禮也三王之郊一用夏正魯以無冬至祭天於圜丘之事是以建子之月郊天示)
(先有事也用辛日者凡為人君當齋戒自新耳周衰禮廢儒者見周禮盡在魯因推魯禮以言周事䟽曰王)
(肅用董仲舒劉向之說以此為周郊上文云郊之祭迎長日之至謂周之郊祭於建子之月而迎此冬至長日)
(之至也而用辛者以冬至陽氣新用事故用辛也周之始郊日以至者對建寅之月又祈穀郊祭此言始者對)
(建寅為始也鄭康成則異於王肅上文云迎長日之至自據周郊此云郊之用辛據魯禮也言郊用辛日者取)
(齋戒自新周之始郊日以至者謂魯之始郊日以冬至之月云始者對建寅之月天子郊祭魯於冬至之月始)
(初郊祭示先有事故云始也長楊氏曰郊祭言迎長日之至也謂冬至陽之始日漸故冬至郊天所以迎長)
(日之至也下文郊之用辛也周之始郊日以至謂以冬至郊天取陽新用事故用辛日也二說皆取冬至郊天)
(也董仲舒劉向漢之大儒又在鄭氏之前鄭氏不從其言必以迎長日為建寅之月郊天迎春分之長日又以)
(周之始郊為魯郊者盖鄭氏欲分圜丘與郊為兩事周既以冬至禘圜丘則冬至不得復有郊故用易緯之說)
(以周郊用建寅之月此云周之始郊日以至者非周之始郊乃魯之郊也但此章本文明言周之始郊今乃以)
(周為魯豈不謬哉日又按聖證論王肅與馬昭之徒或云祭天用冬至之或云用冬至之月據周禮圜丘則)
(用冬至之日據禮記日用辛則冬至不常在辛似用冬至之月如鄭注云用辛日也者凡為人君當齋戒自新)
(是亦不用冬至日湏用辛日也)祭之日王皮弁以聽祭報示民嚴上也
(䟽曰未郊故未服大裘而且服日視朝之服也)喪者不哭不敢凶服氾埽反道
鄉為田燭(氾芳劍反本亦作汎埽素報反服疏曰郊祭之旦人之喪者不哭又不敢凶而出以干)
(王之吉祭也氾埽反道者汜埽廣埽也反道剗路之土反之令新土在上也郊道之民家家各當界廣埽新道)
(也鄉為田燭者鄉謂郊内六鄉也六鄉之民各於田首設燭照路恐王嚮郊之早)弗命而民聽
上(疏曰弗命而民聽上者合結喪者不哭以下至此並非有王命而民化主嚴上故也)祭之日王
被袞以象天(謂有日月星辰之章此魯禮也周禮王祀昊天上帝則服大裘而冕祀五帝亦如之)
(魯侯之服自袞冕而下也祭楊氏曰此章始言周之始郊王立於澤王皮弁以聽報王被袞以象天言王者)
(不一而足而鄭注以為魯禮魯可稱王乎魯之郊禘非禮也聖人嘗歎之矣况可以稱王乎)戴冕璪
十有二旒則天數也(璪音早過天之大數不十二)乘素車貴其質也
旂十有二旒龍章而設日月以象天也天垂象聖人則
之郊所以明天道也(明謂則之以示人也事䟽曰總結上王被袞冕以下之言天垂日)
(月之象各有其數故聖人則之郊天象日月所以光明天之道以示於人也)萬物本乎天人
本乎祖此所以配上帝也郊之祭也大報本反始也(疏曰)
(此論祖配天之義人本於祖物本於天配本故也郊之祭也大報本反始也天為物本祖為王本祭天以祖配)
(盖所以報謝其本反始者反其初始謝其恩謂之報歸其初謂之反)
長樂陳氏曰先王祀天有文以示外心之勤有質
以示内心之敬故因丘掃地陶匏藁秸疏布樿杓
素車之𩔖此因其自然以示内心之敬也執鎮圭
繅藉五采五就旂龍章而設日月四圭有邸八變
之音黃鍾大吕之鈞此致其文飾以示外心之勤
也然則内服大裘以因其自然外被龍袞戴冕璪
以致其文飾不以内心廢外心不以自然廢文飾
然後事天之禮盡矣
山隂陸氏曰周禮祭天王乘玉輅建太常特牲祭
天王乘素車建大旂則祭天之禮有兩旂兩車也
盖乘玉輅建太常者即道之車也祭之日馭以適
郊乘素車建大旂者即事之車也祭之時馭以赴
壇何以知其然也曰巾車王之玉輅鍚樊纓十有
再就建太常十有二斿以祀則凡王之祭祀無所
不乘矣祭天者禮之至也而乘泛祭之玉輅以祭
之以物則非文以志則非敬非禮意故知乘素車
建大旂以祀之而玉輅者乘以適郊固有兩車也
月令孟春之月天子乃以元日祈榖于上帝(謂以上&KR0605;郊祭天也)
傳孟獻子曰夫郊祀后稷以祈農事也是故啓蟄而
郊郊而後耕(啓蟄夏正建寅之月祀天南郊郊而後耕是祈穀之後躬耕帝籍疏曰夏小)
(正曰正月啓蟄其傳曰言始發蟄也故漢氏之始以啓蟄為正月中雨水為二月節及太和以後更改氣)
(名以雨水為正月中驚蟄為二月節以迄於今踵而不改)
楊氏曰愚按正月郊祭天此鄭注所謂夏正之郊
祭感生帝者也學者當以聖經賢傳為信考之月
令之書周頌之詩左傳孟獻子之言則曰祈榖于
上帝夫上帝即昊天上帝未聞有感生帝之說也
曰祈榖又曰祈農事可知其為祈榖之郊未聞正
月又有大報天之郊也愚於祀天禮辨之已詳矣
鄭氏月令注引易緯三王之郊一用夏正之說以
證正月之有郊又引后稷祈農事之說以見因郊
而又祈榖牽合二說而通為一說此鄭氏一人之
詖論非聖經之本意天下之公言也是以諸儒咸
不以為然更漢魏歴晉宋至於齊梁陳數百年之
久其說未行也及北齊諸儒識見鄙闇始取其說
而行之於是昊天上帝與感生帝分為兩祀祈穀
與祭感生帝合為一說隋唐承用其說至於今而
不廢推原所自是誰之過與然正理存人心萬世
不磨邪說終不能勝也必也知冬至之郊為大報
天正月之郊事為祈穀二郊不同而皆配以后稷
則注家誣蠧之說可以一掃而先王祀天之大典
始昭然而可見矣
按古者一歲郊祀凡再正月之郊為祈穀月令及
孟獻子所言是也十一月之郊為報本郊特牲所
言是也
家語定公問於孔子曰寡人聞郊而莫同何也孔子
曰郊之祭也迎長日之至也大報天而主日配以月
故周之始郊其月以日至其日用上辛至於啓蟄之
月則又祈穀于上帝此二者天子之禮也魯無冬至
大郊之事降殺於天子是以不同也公曰郊之牲器
若何孔子曰上帝之牛角繭栗必在滌三月后稷之
牛惟具(注見祀天牲牢條下)牲用騂尚赤也用犢貴誠也掃地
而祭貴其質也器用陶匏以象天地之性也萬物無
可稱之者故因其自然之體也公曰天子之郊其禮
何可得聞乎孔子對曰臣聞天子卜郊則受命於祖
廟而作龜於禰宫尊祖親考之義也卜之日王親立
於澤宫以聽誓命受教諫之義也既卜獻命庫門之
内所以戒百官也太廟之命戒百姓也將郊則天子
皮弁以聽報示民嚴上也郊之日喪者不敢哭凶服
者不敢入國門汎埽清路行者必正弗命而民聽敬
之至也天子大裘以黼之被裘象天乘素車貴其質
也旂十有二旒龍章而設日月所以法天也既至泰
壇王脱裘矣服袞以臨燔柴戴冕璪十有二旒則天
數也(楊氏曰按此章言天子被裘象天既至泰壇脱裘服袞以臨燔柴不知然否)
春秋宣三年公羊傳曰郊則曷為必祭稷王者必以
其祖配(祖謂后稷)王者則曷為必以其祖配自内出者無
匹不行(匹合也無所與會合則不能行)自外至者無主不止(必得主人乃止)
(者天道闇昧故推人道以接之不以文王配者重本尊始之義也)
詩序曰郊祀天地記曰因天事天因地事地因名
山升中於天(名猶大也升上也中猶成也謂廵守至於方嶽燔柴祭天告以諸侯之成功也)
因吉土以饗帝於郊(吉土王者所卜而居之土也饗帝於郊以四時之所兆祭於四)
(郊者也)升中於天而鳳凰降龜龍假(功成而太平隂陽氣和而致象物)
饗帝於郊而風雨節寒暑時(五帝主五行五行之氣和而庶徵得其序也五)
(行木為雨金為暘火為燠水為寒土為風)是故聖人南面而立而天下大
治燔柴於泰壇祭天也瘞埋於泰折祭地也周禮
凡樂圜鍾為宫冬日至於地上之圜丘奏之若樂六
變則天神皆降凡樂函鍾為宫夏日至於澤中之方
丘奏之若樂八變則地示皆出(爾雅曰邑外謂之郊又曰非人為謂之丘)
陳氏禮書曰祀天於南郊而地上之圜丘者南郊
之丘也丘圜而高所以象天此所謂為高必因丘
陵也祭地於北郊而澤中之方丘者北郊之丘也
丘方而下所以象地此所謂為下必因川澤也泰
壇南郊之壇也以之燔柴泰折北郊之坎也以之
瘞埋言壇則知泰折之為坎言折則知泰壇之為
圜言泰則大之至也言壇折則人為之也祭祀必
於自然之丘所以致敬燔瘞必於人為之壇折所
以盡文宗廟之禮瘞埋於兩階之間則壇必設於
圜丘之南折必設於方丘之北矣燔柴以升煙瘞
埋以達氣則燔必於樂六變之前瘞必於樂八變
之前矣先王燔瘞於郊丘其牲角繭栗其牲體全
脀(國語曰郊禘之事有全脀)其羔其器犧尊疏布羃樿杓豆豋
鼎俎簠簋匏爵之類(詩曰于豆于豋記曰器用陶匏大宗伯凡祀大神祭大示)
(涖玉鬯省牲鑊奉玉齍記又曰以供上帝之粢盛國語曰天子親舂郊禘之盛則郊有簠簋可知矣)
其藉蒲越藁秸(記曰莞簟之安藁秸之尚)其樂歌黃鍾太蔟奏
大吕應鍾其舞雲門咸池其鼓雷鼓靈鼓其車玉
輅素車其旂太常其服大裘袞冕其搢執則大圭
鎮圭其位則神南面王北面示北面王南面而日
月從祀則日居東月居西(記曰祭社之禮君南鄉於北牖下答隂之義推)
(此則圜丘之上王北鄉可知也又曰大明生於東月生於西郊主日而配月則日月之位固東西設)
(矣郊主日猶王燕則主膳夫王嫁女則主諸侯古法見君則主侍人皆致嚴於尊而郊祀於卑也其)
(禮不過因其自然以報本反始教民嚴上而已)古者郊祀大略如此而已
更秦則興鄜密上下之四畤以祠五帝至漢則增
之以北畤以祠五帝秦之祠天不於圜丘謂天好
隂而兆於高山之下其祠地不於方丘謂地貴陽
而兆於澤中之圜丘漢之祠天不於南郊而於甘
泉其祠地不於北郊而於汾隂河東以至壇有八
觚(後世壇有八陛祀天其上奏樂其下非先王埽地而祭之意)席有六采樂有
玉女車有鸞輅騂駒龍馬一切侈靡而匡衡劉向
之徒邪正異同之說蠭起一時元始之間繆戾尤
甚春則天地同牢於南郊冬夏則天地分祭於南
郊光武兆南郊於雒陽之陽兆北郊於雒陽之隂
其禮儀度數一遵元始之制而先王之禮隳廢殆
盡良可悼也
右經傳所載古郊祀之禮
周禮以蒼璧禮天(禮謂始告神時薦於神座書曰周公植璧秉圭是也此禮天以冬至謂天)
(皇大帝在北極者也禮神必象其𩔖璧圜象天用植音值疏曰易云天元而地黃蒼元皆是天色故蒼也)
(此以玉禮神當燔柴之節也經楊氏曰天皇大帝亦出於星經在六無所見)牲幣放其器之
色(放方往反有幣以從爵若人飲酒有酬幣獻疏曰按聘禮饗時酬幣明此既非禮神之幣則尸後酬)
(尸時亦有幣之從爵也大春官宗伯作楊氏曰大宰注云玉幣所以禮神疏引宗伯以玉六器以禮天地)
(四方為證謂王親自執玉幣奠於神座以禮神也大宗伯疏只云非禮神之幣乃酬尸之幣是禮神酬尸各)
(有幣也然經但云牲幣各放其器之色則幣一而已注疏又别而為二恐未必然也又按通典云禮神之玉)
(以蒼璧其牲及幣各隨玉色幣用繒長丈八尺通典之說盖以鄭元注聘禮釋幣制云制丈八尺疏云若作制)
(幣者每卷丈八尺為制合為匹也以上禮天玉幣)
郊特牲(疏曰郊所以用特牲者天神至尊無物可稱故用特牲郊與配座皆特牲召誥云用牲于郊牛)
(二是也又禮器曰祭天特牲)祭天地之牛角繭栗(王制曰又國語楚語郊特不)
(過繭栗)郊事則有全烝(烝升也全其牲化而升之國語周語)陽祀用
騂牲毛之(騂私營反於騂牲赤色毛之取純毛也元謂陽祀祭天南郊及宗廟也地官牧人)
(又祭法曰用騂犢楊氏曰鄭氏謂以蒼璧禮天牲幣各放其方之色則當用蒼犢祭法乃云用騂犢其色不同)
(故以蒼璧蒼犢為祀昊天圜丘所用以騂犢為祀感生帝南郊所用鄭元王肅兩家問難備見郊特牲疏今不)
(備載愚竊以理推之天道渾全隂陽五行具備不比五方各偏主一色遠望則其色蒼純陽則其色赤故說卦)
(曰乾為大赤故周為赤色用騂犢又如夏用元牡殷用白牡亦是天道渾全不偏主一色又何以蒼犢為疑若)
(鄭分圜丘與郊為二則諸儒辨之明矣)郊血(疏曰崔氏云周禮之法郊天以燔柴為始宗廟以祼)
(地為始社稷以血為始小祀疈辜為始此云郊血者謂正祭之時薦於尸座之前也至敬不饗味而貴氣臭也)
(者觧郊血義血氣也夫熟食有味味者為人道人道卑近而天神尊貴事宜極敬極敬不䙝近故用血也用血)
(是貴氣而不重味故云貴氣臭也正郊特牲皆又禮器郊血疏曰凡郊與大饗三獻之屬祭之時有血有)
(腥有爓有熟此云郊血周語云禘郊之事則有全脀是郊祭天有熟也有熟則腥可知也今言郊血者皇氏云)
(此據設之先後郊則先設血後設腥與熟雖以郊為主其祭天皆然也)帝牛不吉以為
稷牛(養牲必養二也也疏曰郊天既以后稷為配故養牲養二以卜祭若帝牛不吉或死傷以為稷牛)
(者為猶用也為用稷牛而為帝牛其祭稷之牛臨時别取牛用之)帝牛必在滌三月稷
牛唯具(滌音廸上滌牢中所搜除處搜所流反以疏曰此覆說文帝牛不吉而取稷牛之事帝牛)
(既尊必湏在滌三月今帝牛不吉故取稷牛已在滌三月也其祀稷之牛臨時别取故云稷牛唯具郊特牲)
(天此上祀之牲)
酒正辨五齊曰泛齊醴齊盎齊緹齊沈齊(泛方劍反齊才細反盎烏)
(浪反緹音體翁泛者成而滓浮泛泛然醴成而汁滓相將盎成而翁然葱白色緹者成而紅赤沈者成而滓)
(沈自醴以上尤濁盎以下差清其象𩔖則然古之法式未可盡聞疏三酒事酒酌有事之人謂於祭末卑賤)
(之人得飲之昔酒久釀乃熟故名昔酒酌無事之人於祭末羣臣陪位不行事者飲之清酒更久於昔酒祭時)
(賓長獻尸尸酢賓長不敢與王之臣共器同酌故酌清以自酢事酒春成以漢之醳酒况之昔酒久乃成冬釀)
(接春成清酒又久於昔酒冬釀接夏成五齊三酒俱用秋稻麴蘖但三酒味厚人所飲也五齊味薄所以祭也)
(通言之齊亦曰酒故禮云醴酒醍酒其鬯酒則自用黑黍為之與此别陳氏曰齊之作也始則其氣泛然次)
(則有酒之體中則盎然而浮久則赤終則沈)辨三酒曰事酒昔酒清酒(元謂事酒)
(酌有事者之酒昔酒今之酋久白酒所謂舊醳者也清酒今中山冬釀接夏而成)大祭三貳(鄭司)
(農云三貳三益副之也大祭天地元謂王服大裘衮冕所祭也)羃人祭祀以疏布巾
羃八尊(羃莫歴反唯以疏布者天地之神尚質布疏曰祭天無灌有五齊三酒實於八尊疏者大)
(功布為羃覆此八尊此據正尊而言若五齊加明水三酒加元酒則十六尊皆以疏布羃之也又曰鄭知此經)
(祭祀是天地之神者以其下經畫布羃六彜是宗廟之祭用六彜即知此疏布羃八尊無灌是天地可知舉天)
(地則四望山川社稷林澤皆用疏布皆是尚質之義也又以畫布羃六彜疏曰天地亦有秬鬯之彜用疏)
(布互舉以明義也存之)大羹不和犧尊疏布鼏樿杓(大音泰和胡卧反犧)
(素何反王如字樿章善反又市戰反初疏曰大羹不和者大羹肉汁也不和無鹽梅也太古變腥但煮肉而)
(飲其汁未知調和後人祭既重古故但盛肉汁謂之大羹不和犧尊者先儒云刻尊為犧牛樿杓者樿白理木)
(也貴素故用白理木為杓著禮器尊楊氏曰周禮司尊彜有六尊犧尊象尊壺尊尊大山尊其尊名兩相)
(對則十二尊也天地八尊不知所用何尊禮器言犧尊疏布鼏樿杓則知祭天八尊專用犧尊以疏布為羃以)
(樿木為其杓也)鬯人掌共秬鬯而飾之(秬鬯不和鬱者飾之謂設巾疏曰此直)
(共秬黍之酒無鬱也故注云不和鬱者也春官)天子親耕粢盛秬鬯以事
上帝(疏曰按小宰注云天地大神至尊不祼此祭上帝有秬鬯者凡鬯有二若和之以鬱謂之鬱鬯鬱人)
(所掌是也祭宗廟而灌也若不和鬱謂之秬鬯鬯人所掌是也謂五齊之酒以秬黍為之以芬芳調暢故言秬)
(鬯故得以事上帝粢表記已上祀天酒齊盛)
蒲越稾鞂(郊特牲曰莞簟之安而蒲越稾鞂之尚明之也莞音官徐音九簟大點反越音活稾古)
(老反鞂簡入反居蒲越稾鞂藉神席也明之者神明之也疏曰凡常下莞上簟祭天則蒲越稾鞂之尚也)
(今禮及隋禮稾鞂為祭天席蒲越為配帝席俱藉神也)器用陶匏(陶謂瓦器謂酒尊及豆簋之屬)
(故周禮旊人為簋匏謂酒爵用郊特牲瓦郊特牲而社稷大牢疏曰其祭天之器則陶匏陶器以薦菹醢)
(之屬故詩述后稷郊天云于豆于豋注云木曰豆瓦曰豋是用薦物也匏酌獻酒故詩大雅美公劉云酌之用)
(匏注云儉以質祭天尚質故酌亦用匏為尊之通典云尊及薦菹醢器並以瓦爵以匏片為)卭盛
于豆于豆于豋其香始升上帝居歆胡臭亶時(卭五郎反盛音)
(成云卭我也木曰豆瓦曰豋豆薦菹醢也豋薦大羹也箋胡之言何也亶誠也我后稷盛菹醢之薦當于豆)
(者其馨香始上行上帝則居安之歆享之何芳臭之誠得其時乎美之也祀天用瓦豆陶器質也大雅生民)
(詩先陳氏曰爾雅木豆謂之豆竹豆謂之籩瓦豆謂之登儒謂宗廟之簋豆用木天地之簋豆用瓦然詩述)
(祀天之禮言于豆于登則祀天有木豆矣)鼎聖人亨以享上帝(易鼎卦天已上祀)
(之器)
四圭有邸以祀天(邸丁禮反又音帝一鄭司農云中央為璧圭著其四面玉俱成爾雅曰)
(邸本也圭本著於璧故四圭有邸圭末四出故也或說四圭有邸有四角也著直略反疏曰司農云於中)
(央為璧謂用一大玉琢出中央為璧形亦肉倍好為之四面琢各出一圭璧之大小圭之長短無文天子以十)
(二為節盖四廂圭各尺二寸與鎮圭同其璧為邸盖徑六寸總三尺與大圭長三尺又等故云一玉俱成也又)
(或說四圭有邸有四角也者此說四角角即短矣以無正文故兩釋之也春官典瑞揚氏曰四圭有邸以)
(祀天即冬官玉人之事四圭尺有二寸以祀天也玉人之事其上也典瑞所掌之官也玉人之事疏曰先鄭云)
(中央為璧圭著其四面一玉俱成又云圭末四出若然此尺二寸者未知璧在中央通兩畔總計為尺二寸未)
(知除璧之外兩畔之圭各有一尺二寸據下祼圭尺有二寸而言則此四圭圭别尺有二寸仍未審以璧為邸)
(邸徑幾許禮既無文不可強記也又江都集禮徐乾謙曰周禮典瑞云四圭有邸以祀天云蒼璧禮天兩玉)
(不同而並云祀天是有二天可知也徐邈曰璧以禮神圭以自執故曰植璧秉圭非圜丘與郊各有所施楊氏)
(曰徐邈植璧秉圭之言若足以破注疏二天之說或者又謂璧圜色蒼所以象天天有四時四圭有邸亦所以)
(象天非王所執之圭也伏覩國朝會要禮制局言以蒼璧禮天四圭有邸以祀天盖蒼璧以象體四圭有邸以)
(象用故於蒼璧言禮於四圭有邸言祀說者謂禮神在求神之初祀神在薦獻之時盖一祭而兩用也此義與)
(徐邈不同姑兩存之已上係祀天之玉)
王祀昊天上帝則服大裘而冕(鄭司農云大裘羔裘也元謂書曰予欲觀古人)
(之象日月星辰山龍華蟲作繢宗彝藻火粉米黼黻希繡此古天子冕服十二章舜欲觀焉華蟲五色之蟲繢)
(人職曰鳥獸蛇雜四時五色以章之是也希讀為絺或作黹字之誤王者相變至周而以日月星辰畫於旌旗)
(所謂三辰旂旗昭其明也而冕服九章登龍於山登火於宗彝尊其神明也疏曰元謂書曰至希繡而云此)
(古天子冕服十二章舜欲觀焉者欲明舜時十二章至周無十二章之意也然古人必為日月星辰於衣者取)
(其明也山取其人所仰龍取其能變化華蟲取其文理作繢者繢畫也衣是陽陽至輕浮畫亦輕浮宗彝者據)
(周之彝尊有虎彝蜼彝因於前代則虞時有蜼彝虎彝可知藻水草取其有文火取其明粉米取其潔亦取養)
(人黼謂白黑為形則斧文近刃白近上黑取其斷割焉黻黑與青為形則兩已相背取臣民背惡向善希繡者)
(謂刺繒為繡但裳主隂刺亦是沈深之義云王者相變至周而以日月星辰畫於旌旗者若孔君義虞時亦以)
(日月星畫於旌旗與周同云九章此無正文並鄭以意觧之司服天官司裘掌為大裘以共王祀天之服)
(注曰鄭司農云大裘黑羔裘服以祀天示質疏曰言大者以其祭天地之服故以大言之又曰先鄭知大裘黑)
(羔裘者祭服皆元上纁下明此裘亦羔裘之黑者按鄭志大裘之上又有元衣與裘同色亦是無文采元豐)
(間神宗問陸佃大裘佃對以禮記玉藻云禮不盛服不充故大裘襲可知又曰郊之日王被衮以象天則大裘)
(襲衮可知大裘襲衮則戴冕璪十有二旒可知神宗稱善詔有司製黑羔為裘而被以衮衣楊氏曰先儒謂)
(大裘之上有元衣元衣之上有十二章鄭乃云大裘之上有元衣無文采鄭氏又謂有虞氏十二章周止九章)
(其說皆非即司服經文熟讀而詳玩之則知有虞氏十二章周亦十二章昭然甚明公之服自衮冕而下侯伯)
(之服自鷩冕而下夫衮冕九章鷩冕七章公之服自衮冕而下推而上之則天子之服有日月星辰之章可知)
(公之服九章則天子之服十二章可知此不待旁引别證而知鄭說之非矣舜曰予欲觀古人之象盖十二章)
(自日月星辰而下從古而然矣孰謂禮樂大備於周而獨不然乎郊所以明天道取象非一端也冬至圜丘大)
(裘而冕則天之時也席用藳秸器用陶匏則天之質也服有日月星辰之章則天之明也璪十有二旒則天之)
(數也鄭氏乃謂有虞十二章至周而以日月星辰畫於旌旗冕服惟有九章然公自衮冕而下王又自衮冕而)
(下君臣同冕略無區别必無是理賈公彦疏云孔氏九章此無正文並鄭以意觧之則疏家已知其非而不信)
(之矣惟其並以意觧故後世遵用其說始有悟其上下之亡等尊卑之失次者魏明帝以公卿衮衣黼黻之制)
(疑於至尊遂制天子服繡文公卿服繡文矣唐長孫無忌以帝祭社稷服絺冕四旒三章祭日月服元冕三旒)
(衣無章而三公亞獻服衮孤卿服毳鷩貴盛無分而天子遂止於服衮他冕盡廢者矣先王制禮必本於天理)
(人情之公自上古至於周天子仰則天數路十二就常十二斿馬十二閑圭尺二寸璪十二旒而冕服之章莫)
(不皆然鄭氏謂周以日月星辰畫於旌旗故冕止九章不知龍登於旂山登於俎黼登於扆九章亦可損乎前)
(乎康成如漢明帝用歐陽說義天子備十二章三公諸侯用山龍九章九卿以下用華蟲七章其說猶用周制)
(也自鄭氏以意觧經九章之說於是乎始故行之後世卒有不厭於人心并與古制而去之者可勝歎哉餘)
(見祀地禮及祭物篇祭服條)戴冕璪十有二旒(璪音早十天之大數不過二過)
(音古禾反祀郊特牲已上王天裘冕)
玉路鍚樊纓十有再就建太常十有二斿以祀(鍚音陽樊步干)
(反斿音留官疏曰外内大小祭祀皆用此一路玉春官巾車春司常日月為常王建太常疏曰乘輅則)
(建太常從夏官節服氏衮冕六人維王之太常注曰服衮冕者王服也維維之以縷注疏並詳見王禮考)
(車旗條)大馭掌馭玉路以祀及犯軷王自左馭馭下祝
登受轡犯軷遂驅之(軷蒲末反祝之右反以行山曰軷犯之者封土為山象菩芻棘柏)
(為神主既祭之以車轢之而去喻無險難也王由左馭禁制馬使不行也疏曰此據祭天之時故有犯軷之)
(事云犯軷者出國門封土為山象鄭注月令祀行之禮為軷壇厚三尺廣五尺此道祭亦當然云菩芻棘柏為)
(神主謂於三者之中但取用其中之一以為神主則可也夏官詳見祭物篇車旗條)乘素車
旂十有二旒龍章而設日月(素車殷輅也設日月畫於旂上疏曰乘殷之樸素)
(之車貴其象天之質也所建之旂十有二旒畫龍為章而設日月象天數十二也郊特牲禮器大路繁纓)
(一就疏曰殷尚質以木為車無别雕飾乘以祭天謂之大路也繁謂馬腹帶也纓鞅也染絲而織之曰罽五色)
(一帀曰就就成也言五色帀一成車既樸素故馬亦少飾止一就也繁步干反罽車例反郊特牲同禮)
(器大路素而越席疏曰大路殷祭天之車也越席蒲席也祭天本質素故素車蒲席也越音活又桓公二)
(年左氏傳大路越席疏曰路訓大也巾車五路玉路為大故杜以玉路為大路楊氏曰左傳注疏與禮器郊特)
(牲注疏不同姑兩存之大又按巾車一曰玉輅以祀郊特牲曰乘素車禮器曰路素而越席二說不同夫子)
(答顔淵曰乘殷之輅盖素車者殷輅也飾以金玉者周制郊特牲禮器疏以素車為殷輅其言盖有所據使周)
(亦乘素車則孔子不曰乘殷之輅矣已上王祀天之車旗)
大司樂大合樂分樂乃奏黃鍾歌大呂舞雲門以祀天
神凡六樂者六變而致象物及天神凡樂圜鍾為
宫黃鍾為角太蔟為徵姑洗為羽靁鼓靁鼗孤竹之管
雲和之琴瑟雲門之舞冬日至於地上之圜丘奏之若
樂六變則天神皆降可得而禮矣(圜鍾夾鍾也夾鍾生於房心之氣房心為)
(大辰天帝之明堂祭疏曰禮天神必於冬至者以天是陽還於陽生之日之也春官詳見祭物樂條)
(陳襄奏議曰夫祀天必以冬至日以其陽氣來復於上天之始也故宫用夾鍾於震之宫以其帝出乎震也而)
(謂圜鍾者取其形以象天也三一之變圜鍾為宫三變黃鍾為角太蔟為徵姑洗為羽各一變合陽竒之數)
鼓人以靁鼓鼓神祀(雷鼓八面鼓也神祀天神也地官以上祀天之樂)
右祀天禮物樂舞
前期十日太宰掌百官之誓戒與其具脩前期十日帥
執事而卜日遂戒(誓戒重失禮也具所當共修掃除糞洒十日容散齊七日致齊三日執事)
(宗伯太卜之屬既卜又戒百官以始齊散西但反齊側皆反天官春官大宗伯帥執事而卜日注曰執事)
(諸有事於祭者疏曰太宰不掌祭祀故云宗伯大卜之等而已此大宗伯主祭祀之事故云諸有事於祭者也)
(祭肆師凡祭祀之卜日宿為期詔相其禮注曰宿先卜之夕疏曰云卜日宿為期則是卜前之夕與卜者及)
(諸執事者以明旦為期也)太史大祭祀與執事卜日戒及宿之日
與羣執事讀禮書而協事(與之者當視墨協合也致疏曰戒謂散齊七日宿謂齊)
(三日協事恐事有失錯物有不供也法小史大祭祀讀禮法疏曰太史讀禮書即此禮也春官)大
宗伯詔大號治其大禮詔相王之大禮(治猶簡習也豫簡習大禮至祭)
(當以詔相王為疏曰大號神號大祝是事神之人知所詔是詔大祝祝版之辭也詔相者謂未至之時詔告)
(之及其行事則又相之春官)齊右掌祭祀前齊車(齊車金路也前齊車立於馬前)
(備驚奔也楊氏曰前期十日乃散齊之初此齊右前齊車謂齊時所乘金路也又荀子曰端衣元裳冕而乘路)
(此謂齊時所服之服及所乘之路也夏官)齊服有元端(司服)齊則綪結
佩而爵韠(綪側耕反齊綪屈也結又屈之思神靈不在事也爵韠服元端疏曰齊則綪結佩此)
(謂總包凡應佩玉之人非惟世子綪結佩綪屈也謂結其綬而又屈上之也而爵韠者謂士元端齊故爵韋為)
(韠也而熊氏皇氏並謂諸侯以下皆以元端齊而以爵韋為韠同士禮以其齊故不用朱韠素韠也義或然也)
(玉藻)王齊日三舉(鄭司農云齊必變食時疏曰齊謂散齊致齊齊必變食齊不樂故不言)
(以樂侑食變天官膳夫酒論語齊必變食居必遷坐朱子注曰食謂不飲不茹葷遷坐易常處也)
玉府王齊則共食玉(玉是陽精之純者食之以禦水氣鄭司農云王齊當食玉屑天官)
鬯人凡王之齊事共其秬鬯(給洗浴為疏曰鄭知王齊以鬯洗浴以其鬯)
(酒非如三酒可飲之物明此亦給王洗浴使之香美也春官)
傳卜郊受命于祖廟作龜于禰宫尊祖親考之義也
(受命謂告之退而卜受疏曰郊事既尊不敢專輙故先告祖後乃卜亦如命也故禮器云魯人將有事)
(於上帝必先有事於頖宫也作龜於禰宫者作灼也禰宫禰廟也先告祖受命又至禰廟卜之也尊祖親)
(考之義也者考亦禰也尊祖故受之命命宜由尊者出親禰故作龜是事事宜就親近者也)卜之
日王立于澤親聽誓命受教諫之義也(澤澤宫也所以擇賢之宫)
(也既卜必到澤宫擇可與祭祀者因誓敕之以禮也禮器曰舉賢而置之聚衆而誓之是也疏曰王在)
(於澤宫中以射擇士故因呼為澤宫也王卜已吉又至澤宫射以擇賢者為助祭之人鄭注鄉射記云嚮)
(之取也於囿中勇力之取也今之取也以澤宫揖讓之取也澤習禮之處親聽誓命者因澤宫中又使有)
(司誓敕舊章齊戒之禮王又親聽受命受教諫之義也者告祖作禰是受教義也又立澤聽誓是受諫義)
(也)獻命庫門之内戒百官也太廟之命戒百姓也(王自)
(澤宫而還以誓命重相申敕也庫門在雉門之外入庫門則至廟門外矣太廟祖廟也百官公卿以下百)
(姓王之親也王自此還齊路寢之室以疏曰王自澤宫而還至欲致齊之時有司獻王所命百官之事)
(王乃於庫門之内戒百官太廟之内戒百姓百官疏故在公朝重戒之百姓王之親屬故在太廟而重戒)
(之又曰以上有百官之文故以百姓為王之親也王親謂之百姓也者皇氏云姓者生也並是王之先祖)
(所生鄭既云王自此還齊路寢之室則此經戒百官百姓則祭前三日欲致齊之時以誓命重相申敕也)
(特郊牲)
祀之前日太宰及執事視滌濯(視音視祭疏曰及猶至也謂致前日太宰視)
(滌濯按小宗伯大祭祀視滌濯大宗伯亦云宿視滌濯彼二官親視滌濯太宰尊往涖之宰夫肆師同)
大宗伯涖玉(玉禮神之玉也)小宗伯省牲(察其不如法)大司樂
宿縣遂以聲展之(縣音元其疏曰謂展省聽之知完否善惡)
祀之日(祀之日圭玉牲犢酒齊祭器冕服車旗等並已見前)雞人夜嘑旦以嘂百
官(嘑火吳反嘂古弔反興嘑旦以警起百官使夙)巾車大祭祀鳴鈴以應
雞人(雞人主呼旦鳴鈴以和之聲且警衆也)典路若有大祭祀則出路
贊駕說(說書銳反舍車也趣出路王當乘之贊駕說贊僕與馬也春官)王皮弁以
聽祭報(報猶白也夙興朝服以待白祭事者而後服祭服而行事也郊特牲)小宗伯
告時于王告備于王(時薦陳之晩早備謂饌具也春官)大祝大禋祀
逆牲(春官)太宰及納亨贊王牲事(納亨納牲將告殺謂鄉祭之晨既殺以授)
(亨人也天官)大宗伯省牲鑊(省息井反鑊戶郭反亨鑊亨牲器也疏曰省視牲之)
(鑊官春)燔柴於泰壇(燔音煩壇疏曰燔柴於泰壇者謂積薪於上而取玉幣及牲置柴)
(上燔之使氣達於天也自祭法然元豐元年九月陳襄等言陽祀自煙始隂祀血始則升煙瘞血以致神)
(明不可不在先也及致神祇矣方有事焉至於禮畢則以牲幣之屬而燔瘞之然後為禮之終故儀禮謂祭天)
(燔柴祭地瘞牲而鄭氏以為祭禮終矣備矣先儒有謂於燔瘞之始即用牲幣之屬既不經見而又未薦神遽)
(已燔瘞之則是備於先而闕於後也至後世知燔瘞牲幣於祭末而不知致神於其始則是備於後而闕於先)
(也請祀南北郊先行升煙瘞血之禮俟薦獻禮畢即燔瘞牲幣之屬則始終之禮備從之)至敬不
壇掃地而祭(燔柴訖於壇下掃地而設正祭此周法也禮器楊氏曰禮器曰禮有以下為貴)
(者至敬不壇掃地而祭謂正祭在地而不在泰壇也特燔柴於泰壇之上而已後世正祭在壇上從祀神位又)
(衆於是壇有四成三成之制又為三壝以嚴内外之限則非古矣)小臣大祭祀沃王
盥(盥音管爵疏曰大祭祀天地宗廟皆是王將獻尸先盥手洗乃酌獻故小臣為王沃水盥手也夏官)
(白太宗皇帝至道二年禮儀使宋言請先詣罍洗後奠玉帛從之)大宗伯奉玉(疏曰天地)
(有禮神之玉始涖之祭又奉之春官)郊血(禮器疏曰郊則先設血郊特牲疏曰謂正祭之時薦)
(於尸座之前也禮器郊特牲同)太宰及祀之日贊玉幣爵之事(玉幣)
(所以禮神爵所以獻齊酒不用玉爵尚質也三者執以從王而授之天官小宰贊玉幣爵疏曰太宰職云)
(贊玉幣爵今此又云贊此三者謂小宰執以授太宰太宰執以授王郊特牲疏皇氏曰置蒼璧於神座次則)
(以豆薦血腥祭天無祼故鄭注云小宰云惟人道宗廟有祼天地大神至尊不祼莫稱焉然則祭天惟七獻也)
(故鄭注周禮云大事於太廟備五齊三酒則圜丘之祭與宗廟祫同朝踐王酌泛齊以獻是一獻也后無祭天)
(之事大宗伯次酌醴齊以獻是為二獻也王進爵之時皆奏樂但不皆六變次薦熟王酌盎齊以獻是為三獻)
(也宗伯次酌緹齊以獻是為四獻也次尸食之訖王酌朝踐之泛齊以獻是為五獻也又次宗伯酌饋食之緹)
(齊以獻是為六獻也次諸臣為賓長酌泛齊以獻是為七獻也以外皆加爵非正獻之數其尸酢王以清酒酢)
(宗伯以昔酒酢諸臣以事酒從上至此皆皇氏所說皇氏以圜丘之祭賓長終獻不取沈齊而取泛者以禮運)
(約之沈齊當在堂丘下不可用之故更上取泛齊按禮運沈齊在廟堂之下尚得酌之升堂以獻何為圜丘沈)
(齊獨不可用乎若以圜丘高遠不可下取沈齊凡齊泛醴為尊盎緹為卑賓長終獻祗可以次用緹齊何得反)
(用泛齊乎今謂圜丘賓長之獻用沈齊也以其賓長是臣助祭終獻遠下於君故從丘下酌沈齊通典曰七)
(獻者薦血腥後王以匏爵酌泛齊以獻尸所謂朝踐是也此為一獻次大宗伯攝王后之事亦以匏爵酌醴齊)
(亞獻亦為朝踐是二獻每獻奏樂一成次薦熟於神前薦畢王乃以匏爵酌盎齊以獻尸大宗伯以匏爵酌緹)
(齊以亞獻所謂饋獻也通前凡四尸乃食食訖王更酌朝踐之泛齊以酳尸所謂朝獻大宗伯更酌饋獻之緹)
(齊以亞酳所謂□獻通前凡六又有諸臣為賓之一獻凡七其尸酢諸臣之酒皆用三酒其法如祫祭之禮畢)
(獻之後天子舞六代之樂)小宗伯逆齍(逆齍受饎人之盛以入春官)大宗伯
奉齍(疏曰齍謂黍稷天地當盛以瓦簠春官)大司徒奉牛牲(奉猶進也疏曰按)
(國語郊之事有全脀若然則郊事先全脀後豚觧也之地官奉稷牛同楊氏曰奉盛奉牲皆正祭獻爵)
(時也但周禮獻天爵數經無所考惟疏家及通典之說可見大略近世祀天神祭地祇享宗廟通用三獻之禮)
(恐未為正嘗聞富鄭公家祭用三獻程子謂之曰禮有九獻樂有九變公上公之家三獻太薄夫大臣用三獻)
(之禮以享其祖考君子猶謂其太薄况人主躬行祀天之大禮而只用三獻可乎)
右祀天禮始終之序
大祝辨六號一曰神號凡大禋祀執明水火而號祝(明水)
(火司烜所共日月之氣執之號祝明此圭潔也春官陳氏曰神號如曰昊天上帝也)皇皇上
天照臨下土集地之靈降甘風雨(禮運曰地秉隂竅於山川)庶物羣
生各得其所靡今靡古(言覆施均)維予一人某敬拜皇天之
祜(古祝辭則云嗣王某或曰一人某王者親告之辭也)維某年某月上日(年謂太歲所在)
(月正月也符大戴禮記公篇)思文后稷配天也思文后稷克配彼
天立我烝民莫匪爾極貽我来牟帝命率育(叶曰逼反)無此
疆爾界(叶訖力反)陳常于時夏(朱子曰賦也思語辭文言有文德也立粒通極至也德之)
(至也貽遺也来小麥牟大麥也率徧育養也非言后稷之德真可配天盖使我烝民得以粒食者莫其德之)
(至也且其貽我民以来牟之種乃上帝之命以此徧養下民者是以無有遠近彼此之殊而得以陳其君臣父)
(子之常道於中國也或曰此詩即所謂納夏者亦以其有時夏之語而命之也周頌楊氏曰生民詩序言)
(尊祖配天而朱子以為未詳所用疑其為郊祀之後受釐頒胙之禮今不備載又吴天有成命詩序言郊祀天)
(地而朱子亦辨其不然說見祀地禮)大祝既祭令徹(疏曰祭訖大祝命徹祭器春官)
(楊氏曰周禮以徹祭為重觀宗廟歌雍以徹可見矣况敬天之誠純亦不已令徹於終其禮尤嚴所以防人心)
(之懈怠也)
右祭天祝辭樂章
郊特牲疏曰先儒說郊其義有二按王肅聖證論
以天體無二而鄭氏謂天有六者指其尊極清虚
之體其實是一論其五時生育之功其别有五以
五配一故為六天又春秋緯紫微宫為大帝又云
太微宫有五帝座星青帝曰靈威仰云云是五帝
與大帝六也又五帝亦稱上帝故孝經曰嚴父莫
大於配天下即云宗祀文王於明堂以配上帝帝
若非天何得云嚴父配天也而賈逵馬融王肅之
等以五帝非天唯用家語之文謂太皥炎帝黃帝
少皥顓頊五人帝其義非也故周禮司服云王祀
昊天上帝則服大裘而冕祀五帝亦如之五帝若
非天何為同服大裘又小宗伯云兆五帝於四郊
禮器云饗帝於郊而風雨節寒暑時帝若非天焉
能令風雨節寒暑時唐永徽二年長孫無忌奏請
革鄭玄六天議事見唐郊祀下
陳氏禮書曰周禮有言祀天有言祀昊天上帝有
言上帝有言五帝者言天則百神皆預言昊天上
帝則統乎天者言五帝則無預乎昊天上帝言上
帝則五帝兼存焉周官司裘掌為大裘以共王祀
天之服典瑞四圭有邸以祀天大司樂若樂六變
天神皆降凡以神仕者以冬日至致天神此總天
之百神言之也大宗伯以禋祀祀昊天上帝司服
大裘而冕以祀昊天上帝此指統乎天者言之也
司服言祀昊天上帝祀五帝亦如之則五帝異乎
昊天上帝也大宰祀五帝掌百官之誓戒祀大神
示亦如之則五帝異乎大神也肆師𩔖造上帝封
於大神則上帝又異乎大神也掌次大旅上帝張
氊案設皇邸祀五帝張大次小次則上帝異乎五
帝也典瑞四圭有邸以祀天旅上帝則上帝異乎
天也上帝之文既不主於天與昊天上帝又不主
於五帝而典瑞旅上帝對旅四望言之旅者會而
祭之之名則上帝非一帝也上帝非一帝而周禮
所稱帝者昊天上帝與五帝而已則上帝為昊天
上帝及五帝明矣孝經曰郊祀后稷以配天宗祀
文王於明堂以配上帝則明堂之祀上帝其為昊
天上帝及五帝可知也易曰先王以作樂崇德殷
薦之上帝以配祖考以配祖者天也以配考者兼
五帝也合天與五帝而謂之上帝則易孝經之於
周禮其義一矣周禮明其祀之大小輕重故天帝
之辨如此詩書之文未嘗有稱五帝而書亦未嘗
有稱昊天上帝者其稱天及上帝𩔖皆泛言之而
已此固不可援之以議周禮也且周人明堂之制
有金木水火土之五室自漢以来皆於五室以祭
五帝惟晉泰始及唐顯慶中嘗議除之後亦遂復
則明堂之祀五帝其来遠矣鄭康成以上帝為五
帝而不及天王肅以上帝為昊天上帝而不及五
帝二者之說皆與禮經不合不足信也昊天上帝
之名歴代不同漢初曰上帝曰泰一元始間曰皇
天上帝魏初元間曰皇皇天帝梁曰天皇大帝惟
西晉後齊後周隋唐乃曰昊天上帝而鄭氏以星
經推之謂昊天上帝即天皇大帝名雖不同其實
一也今之南郊既以昊天上帝位乎其上而壇第
一等又有天皇大帝是離而兩之也宜講求以正
之
又曰五帝與昊天同稱帝不與昊天同稱天猶諸
侯與天子同稱君不與天子同稱王周官祀五帝
之禮有與天同以極其隆有與天異以致其辨故
皆禋祀皆服大裘此其所同也祀帝於圜丘兆五
帝於四郊此其所異也鄭氏之徒謂四圭之玉黃
鍾大呂之樂夏至以祀感帝於南郊蒼璧之玉六
變之樂冬日至禮天皇大帝在北極者於圜丘天
皇大帝耀魄寶也五帝太微之帝也(晉書天文志中宫鉤陳口)
(中一星曰天皇大帝其神耀魄寶史記天官書太微三光之庭其内五星五帝座)分郊與
丘以異其祀别四帝與感帝以異其禮王肅嘗考
之矣然肅合郊丘而一之則是以五帝為人帝則
非夫有天地則有五方有五方則有五帝月令之
五人帝伏羲神農黃帝少昊顓頊而已(春太皥夏炎帝中央)
(黃帝秋少皥冬顓頊魏相曰太皥乘震執規司春炎帝乘離執衡司夏少皥乘兊執矩司秋顓頊乘)
(坎執權司冬黃帝乘坤艮執繩司下土素問謂春陽氣柔而中矩秋隂升陽氣降有高下而中衡冬)
(陽氣居下而中權然則魏相言五帝之所司則是言五帝之所執以夏為衡以秋為矩則誤矣)果
以是為五帝則前此其無司四時者乎古者祀五
帝必配以五人帝從以五人臣月令之五人臣春
勾芒夏祝融中央后土秋蓐收冬元冥(春秋傳曰少皥氏有)
(四叔曰重曰該曰脩曰熙重為勾芒該為蓐收脩及熙為元冥顓頊氏有子曰黎為祝融共工氏有)
(子曰勾龍為后土然即太皥少皥以春秋之氣言之也炎帝以火土之性色言之也萬物之象勾芒)
(於春而其氣祝融於夏其榮也以秋而蓐其𤼵也以秋而收色以冬而元體以冬而冥后土居中央)
(以君之此五人帝五人臣命名之不同也)春夏秋中央之臣皆一人耳
而冬有脩與熙者盖冬於方為朔於卦為艮於腎
有左右於器有權衡於物有龜蛇於色有青黑則
官有脩熙宜矣司馬遷不紀少皥以黃帝顓頊高
辛唐虞為五帝孔安國以少昊顓頊高辛唐虞為
五帝其說與四時五行之理不合當以月令為正
程子曰六天之說起於䜟書鄭玄之徒從而廣之
甚可笑也帝者氣之主也東則謂之青帝南則謂
之赤帝西則謂之白帝北則謂之黑帝中則謂之
黃帝豈有上帝而别有五帝之理此因周禮言祀
昊天上帝而後又言祀五帝亦如之故諸儒附此
說又曰六天之說正如今人說六子乾坤之外甚
底是六子譬如人之四肢只是一體耳學者大惑
也
朱子語錄曰問而今郊祀也都祀許多帝曰周禮
說上帝是總說帝說五帝是五方帝說昊天上帝
只是說天鄭氏以昊天上帝為北極看得不是恁
地北極星只是言天之象且如太微是帝之庭紫
微是帝之居紫微便有太子后妃許多星帝庭便
有宰相執法許多星又有天市亦有帝座處便有
權衡稱斗星又問今郊祀也祀泰一曰而今都重
了漢時泰一便是帝而今添了帝多都成十帝如
一國三公尚不可况天而有十帝
楊氏曰愚按程朱二先生之言則天帝一也以一
字言則祀天饗帝之𩔖以二字言則格於皇天殷
薦上帝之𩔖以四字言則惟皇上帝昊天上帝皇
天上帝之𩔖以氣之所主言則隨時隨方而立名
如青帝赤帝黃帝白帝黑帝之𩔖其實則一天也
是以前乎鄭康成如鄭衆如孔安國注書並無六
天之說鄭康成後出乃分為六天又皆以星象名
之謂昊天上帝者北辰也謂五帝者太微宫五帝
座星也夫在天成象在地成形草木非地則星象
非天天固不可以象求也以象求天是何異於知
人之有形色貌象而不知其有心君之尊也况又
附以緯書如北辰曰耀魄寶之𩔖繆妄不經莫此
為甚且鄭於此章注云皇天上帝亦名昊天上帝
既已知其為一矣及考月令季夏季冬兩處有皇
天上帝之文鄭氏又析而為二以皇天為北辰耀
魄寶以上帝為太微五帝隨意曲說前後乖違以
此釋經有同兒戲是以王肅羣儒引經傳以排之
至晉泰始初始合六天為一而併圜丘於郊似矣
然又謂五帝非天而用家語之文謂太皥炎帝黃
帝五人帝之屬為五帝則非也夫有天地則有五
行四時有五行四時則有五帝帝者氣之主也易
所謂帝出乎震之類是也果以五人帝為五帝則
五人帝之前其無司四時者乎鄭則失矣而王亦
未為得也夫祀天祀五帝皆聖人制禮之條目非
如鄭氏分天以為六也天猶性也帝猶心也五帝
猶仁義禮智信之心隨感而應者也是故四圭有
邸以祀天旅上帝祀天專言天者尊天之辭也有
故而祭則曰旅所以聽命於帝以主宰言之也王
祀昊天上帝則服大裘而冕祀五帝亦如之昊天
上帝者天之大名也五帝分王於四時者也祀五
帝於四郊亦如之所以致四時生物之功也聖人
制禮之條目各有深意其實則一天也
右諸儒言祀天祀帝之名稱
曲禮天子祭天地疏曰天子祭天其天有六祭之
一歲有九昊天上帝冬至祭之一也蒼帝靈威仰
立春之日祭之於東郊二也赤帝赤熛怒立夏之
日祭之於南郊三也黃帝含樞紐季夏六月土王
之日亦祭之南郊四也白帝白招拒立秋之日祭
之於西郊五也黑帝汁光紀立冬之日祭之於北
郊六也王者各稟五帝之精氣而王天下於夏正
之月祭於南郊七也四月龍星見而雩總祭五帝
於南郊八也季秋大饗五帝於明堂九也
孫宣公奭曰歲九祭皆主於天至日圜丘正月祈
穀五時迎氣孟夏雩季秋饗惟至日其禮最大故
稱曰昊天上帝
程子曰古者一年之間祭天甚多春則因民播種
而祈穀夏則恐旱暵而大雩以至秋則明堂冬則
圜丘皆人君為民之心也凡人子不可一日不見
父母人君不可一歲不祭天豈有三年一親郊之
理
朱子曰凡說上帝者總昊天上帝與五帝言之皆
稱上帝也如周禮歲有九祭其四為祭天其一為
祭五帝其禮若不同矣易則但說享上帝未嘗分
别如曰聖人亨以享上帝殷薦之上帝以配祖考
以此觀之凡說上帝者是總說帝也
楊氏曰愚按注疏言周禮一歲九祭天孫奭亦言
歲有九祭但注疏正月郊謂祭感生帝孫奭正月
郊謂祈穀二說不同何也注疏言祭感生帝出於
緯書孫奭言正月祈穀經有明證學者以聖經為
信可也又注疏言季秋明堂及孟夏大雩為合祭
五帝以經考之孝經曰郊祀后稷以配天宗祀文
王於明堂以配上帝上帝即天也未聞有合祭五
帝之說也故程子以秋明堂冬圜丘春祈穀夏大
雩四者皆祭天斯言不可易矣注疏以正月郊為
祭感生帝以季秋明堂孟夏大雩為合祭五帝九
祭之中已失其三矣惟冬至圜丘祭昊天上帝立
春祭蒼帝立夏祭赤帝季夏祭黃帝立秋祭白帝
立冬祭黑帝六者庶幾得之而耀魄寶靈威仰等
名又汨之以䜟緯之說則六者又胥失之矣詳見
九祭本篇
右諸儒言古天子一歲祭天之數
記郊之祭大報天而主日配以月(主日者以其光明天之神莫著焉)
晉大興中太常賀循言郊壇之上尊卑雜位千五
百神去聖久遠先代損益不同皆無顯據疑非古
聖掃地之意
朱子曰古時天地定是不合祭日月山川百神亦
無同合一時祭享之禮當時禮數也簡儀從也省
必是天子躬親行事豈有祭天便將許多百神一
齊排作一堆都祭只看郊臺階級兩邊是踏道中
間自上排下都是神位更不通看
楊氏曰愚按禮家或謂郊祀上帝則百神從祀然
乎曰郊之祭也大報天而主日配以月傳記屢言
之竊意垂象著明莫大乎日月日月之明即天之
明也故祭天而主日配以月非必百神悉從祀也
月令仲夏大雩帝大雩之後乃命百縣雩祀百辟
卿士季秋大饗帝大饗之後乃使有司嘗羣神告
備於天子先後輕重固有節文矣以此𩔖推之祀
天之後乃祭百神盖可知也莫尊於天莫重於郊
祀精一以享惟恐誠意之不至豈容混以百神之
祀乎舜之嗣位也肆類乎上帝而後禋于六宗望
于山川偏于羣神非𩔖于上帝之時合祀六宗百
神也告祭之禮簡矣猶有先後之序况郊祀大禮
乎大司樂言樂六變則天神皆降者至和感召融
液貫通上帝降鑒而百神皆降猶鑾輿順動而千
官景從者理也禋祀則專主乎昊天上帝不容混
也按三正記曰郊後必有望又凡以神仕者以冬
日至祭天神人鬼注云致人鬼於祖廟盖用祭天
之明日恐百神亦然也後之言禮也失於講明後
漢建武元年采用前漢元始中合祭天地六宗羣
神從祀二年正月制郊兆於雒陽城南七里泰壇
之上至一千五百一十四神不亦褻乎晉賀循已
疑其非古人掃地而祭之意此固君子之所不取
也
右諸儒言郊祭羣神從祀之是非
禮夏官節服氏郊祀裘冕二人執戈送逆尸從車(裘冕者亦)
(從尸服也裘大裘也從車從尸送逆之往来冕疏曰尸服與王同大裘節服氏亦大裘故二人皆裘執戈送)
(逆尸云從車者送逆皆從尸車後)
横渠張氏曰節服氏言郊祀送逆尸從車則祀天
有尸也天地山川之𩔖非人鬼者恐皆難有尸節
服氏言郊祀有尸不害后稷配天而有尸也
楊氏曰愚按宗廟祭享有尸有主者聖人原始反
終而知死生之說故設主立尸為之廟貎所以萃
聚祖考之精神而致其來格也若天地山川之類
形氣常運而不息有形氣則有神靈祭祀感通其
應如響又焉用立尸為哉周官太宰及祀之日贊
玉幣爵之事謂玉幣所以禮神王親自執玉幣奠
於神座又親酌以獻神如是而已曲禮疏有說祀
天無尸古人盖知祀天之不必有尸矣經傳所述
宗廟有尸者多矣未有言祭天之尸者惟尚書大
傳有帝入唐郊丹朱為尸之說左氏傳述晉祀夏
郊之事始末為詳初無董伯為尸之說而國語乃
言之其言不經難以據信張子曰天地山川之類
非人鬼者皆艱有尸節服氏送逆尸從車不害后
稷配天而有尸也斯言也非通於幽明之故者其
孰能知之
右諸儒言郊祀之尸
通典周制冬日至祀天於地上之圜丘(爾雅云非人為謂之丘)
大宗伯以禋祀祀昊天上帝(鄭云冬至祭天圜丘所祀天皇大帝)禮神
之玉以蒼璧其牲及幣各隨玉色(蒼璧禮天其尺寸文闕放其器之色)
(象天色也)牲用一犢幣用繒長丈八尺王服大裘其冕無
旒(鄭司農云大裘黑羔裘既無采章則冕亦無旒也)尸服亦然(以天體質故王大裘以象)
(之既尸為神象宜與王同服也周禮郊祀二人裘冕送逆尸又士師職祀五帝則沃尸)乘玉路
鍚樊纓十有再就建太常十有二斿以祀罇及薦菹
醢器並以瓦爵以匏片為之以稾秸及蒲但翦頭不
納為藉神席(所謂蒲越稾秸稾秸藉天神蒲越藉配帝)配以帝嚳(鄭玄以為禘大)
(於郊嚳尊於稷故注大宗伯言圜丘以嚳配之)其樂大司樂云凡樂圜鍾為
宫黃鍾為角太蔟為徵姑洗為羽靁鼓靁鼗孤竹之
管雲和之琴瑟雲門之舞冬日至於地上之圜丘奏
之若樂六變則天神皆降可得而禮矣(圜鍾夾鍾也夾鍾生於房)
(心之氣房心為大辰天帝之明堂黃鍾生於虛危之氣虛危為宗廟以此為宫角聲𩔖求之靁鼓八面鼓)
(孤竹竹特生者雲和山名也)其感生帝大傳曰禮不王不禘王者
禘其祖之所自出而以其祖配之(大祭曰禘謂郊祭天王者先祖皆感)
(太微五帝之精以生其神名春秋緯云蒼則靈威仰赤則赤熛怒黃則含樞紐白則白招拒黑則汁光紀)
(皆用王歲之正月郊祭之盖特尊焉孝經云郊祀后稷以配天配靈威仰也宗祀文王於明堂以配上帝)
(泛配五帝也)因以祈穀(左傳曰郊祀后稷以祈農事)其壇名泰壇(祭法燔柴)
(於泰壇)在國南五十里(司馬法百里為遠郊五十里為近郊)禮神之玉用
四圭有邸尺有二寸牲用騂犢青幣配以稷其配帝
牲亦騂犢(即稷牛)其樂大司樂云乃奏黃鍾歌大吕舞
雲門以祀天神(以黃鍾大吕之聲為均也黃鍾陽聲之首大吕為之合奏之以祀天神尊)
(之也)日用辛(禮記及春秋魯郊於建子月日用辛)又王者必五時迎氣以
示人奉承天道從時訓人之義故月令於四立日及
季夏土德王日各迎其王氣之神於其郊其配祭以
五人帝春以太皥(迎氣如迎春祀靈威仰於東郊以太皥伏羲氏配座是也)夏以
炎帝季夏以黃帝秋以少皥冬以顓頊其壇位各於
當方之郊去國五十里内曰近郊為兆位於中築方
壇亦名曰泰壇而祭之(如其方壇者以其取象當方各有方所之義按昊天上帝)
(天之總名所覆廣大無不圜匝故奠蒼璧其神位曰圜丘皆象天之圜匝也餘五帝則各象其方氣之德)
(為珪璋琥璜之形祭法謂其神位以泰壇是人力所為非自然之物以其各有方位故名方壇)禮神
之玉按大宗伯云青珪禮東方赤璋禮南方黃琮禮
地則中央也白琥禮西方元璜禮北方(禮神者必象其𩔖珪銳象)
(春物生也半珪曰璋夏象物半死也琮八方象地也琥猛象秋嚴也半璧曰璜象冬閉藏也地上無物惟)
(見半天耳)牲用犢及幣各隨其玉色樂與感帝同(即大司樂祀天)
(神之樂也)祭前期十日王親戒百官及族人太宰又總戒
羣官曰某日有事於昊天上帝各揚其職百官廢職
服大刑乃習射於澤宫選可與祭者(其容體比於禮其節奏比於樂)
(而中多者得與於祭比音毗志反)其日王乃致齊於路寢之室(散齊七日)
(致齊三日)祭日之晨雞人夜呼晨以呌百官巾車鳴鈴以
應雞人典路乃出玉輅建太常大司樂既宿懸遂以
聲展之知完否王將出大司樂令奏王夏王所過處
之人各於田首設燭以照於路(所謂鄉為田燭恐王向郊之早也)又
喪者不哭凶服者不敢入國門祭前掌次先於丘東
門外道北設大次小次(次謂幄也大幄初往所止居也小幄既接祭退俟之處祭)
(義周人祭日以朝及闇雖有強力誰能支之是以退俟與祭諸臣代有事焉)掌次張氊案
設皇邸(謂於次中張氊牀牀後設板屏風其上染鳥羽象鳳凰色以覆之以為飾是也)王服
大裘而立於丘之東南西面大司樂奏圜鍾為宫以
下之樂以降神(若感生帝及迎氣則奏黃鍾以下之樂)次則積柴於丘
壇上(謂積柴及牲體玉帛)王親牽牲而殺之(太宰職論祭天禮有云及納亨贊王)
(牲事鄭玄云納亨牲將告殺謂祭之晨也既殺以授亨人凡大祭祀君親牽牲大夫贊)次則實
牲體玉帛而燔之謂之禋祀(以周人尚臭煙氣之臭聞者所以報陽也韓詩)
(外傳曰天子奉玉升柴加於牲上而燔之)次乃掃於丘壇上而祭尸服裘
而升丘也王及牲尸入時樂章奏王夏肆夏昭夏(大司)
(樂云王出入奏王夏尸出入奏肆夏牲出入奏昭夏但用夾鍾為宫耳)就坐時尸前置
蒼璧又薦籩豆及血腥等為重古之薦(鄭玄注大司樂云先作樂)
(致神然後禮之以玉而祀之禮器云郊血大饗腥)王乃以匏片為爵酌瓦甒
之泛齊以獻尸為朝踐之獻(鄭玄注司尊彝云唯有事於太廟備五齊三酒)
(故崔靈恩推之以為圜丘明用五齊餘感帝迎氣神州等並自醴齊而下四齊而已不用圭瓚而用陶匏)
(者物無以稱天之德故但取天地之性)五齊(五齊之中泛齊味尤濁重古貴質故於大祭用之餘)
(見祭天酒齊條下)七獻(宗廟九獻而天神七獻者宗廟之祭通數尸未入前王及后於奥中先行)
(貳祼以降神次七獻故有九也天地大神至尊不祼者以其莫可稱焉者也故七獻而已又按郊丘禮闕)
(無文以書唯大宗伯司尊彝所陳酒齊鄭玄及鄭衆皆以為宗廟之禮今約司尊彝酌獻五齊之次以為)
(說始詳見祀天終之序條下)畢獻之後天子舞六代之樂若感帝
及迎氣即天子舞當代之樂其樂章用昊天有成命
也(古制天子親在舞位)說曰郊丘之說互有不同歴代諸儒
各執所見雖則争論紛起大凡不出二塗宗王子雍
者以為天體唯一安得有六圜丘之與郊祀實名異
而體同所云帝者兆五人帝於四郊豈得稱之天帝
一歲凡二祭也宗鄭康成者則以天有六名歲凡九
祭盖以祭位有圜丘泰壇之異用樂則黃鍾圜鍾有
差牲乃騂蒼色殊玉則四珪蒼璧祭名且同稱禋祀
祭服又俱用大裘略舉大綱不復悉數恭惟國章並
行二禮可謂叶於時宜矣歴代所行亦參二禮異同
之論
按古者郊天之禮其制度品節參見於經傳諸書
惟祭法首章言四代配天之祖郊特牲郊之祭也
一章言郊之義數儀文未備而其他之載於二禮
諸書者多通言祭天非直郊祀也且或散見於百
官之職掌(如玉人典瑞只說禮神之玉酒人只說酒齊典路只說車輅司服只說祭服之)
(𩔖)或錯見於禮經之總論(如禮運禮器郊特牲祭法等篇所言祭祀或通)
(論郊社或通說天神地祇人鬼之𩔖)披紛散軼未有能會通其綱目
之詳次第其始終之序者惟杜氏通典首叚叙致
頗有條理然禮經簡略杜氏所叙多以注疏之意
補之而注疏之說乖異多端盖經之所言曰天曰
上帝曰五帝而鄭康成以為有六天王子雍以為
天一而已二家之說於天之名義尚復差異如此
則其所言禮文之節奏以補正經之所未備者果
可盡信乎王鄭俱生於去聖千載之後各以其學
臆為之說然王說正大鄭說穿鑿先儒嘗備言之
矣通典盖一遵鄭注而又不敢廢王說者也是以
論其事於本叚之末至近世三山信齋楊氏得考
亭勉齋之遺文奥義著為祭禮一書始蒐輯經傳
之散漫者而會通之而祀天之禮物樂舞與其行
事始終之序可以槩見辨析諸儒議論之同異者
而折衷之而天帝之名稱祀數之多寡從祀尸主
之有無可以理推詞義正大訂核精深足為千載
不刊之典然其所述一本經文不復以注疏之說
攙補故經之所不及者則闕略不接續又似不如
通典此叚之通暢易看故以楊氏祭禮及所採諸
儒辨正議論具列於先而復採通典所述於後以
備見古人祀天之禮文云
文獻通考卷六十八
