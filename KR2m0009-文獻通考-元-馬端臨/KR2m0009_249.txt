文獻通考卷二百四十九
鄱陽馬端臨貴與著
經籍考七十六
集(總集)(文史)
江西詩派一百三十七卷續派十三卷
陳氏曰黃山谷而下二十五家又曾紘曾思父子
詩詳見詩集類詩𣲖之說本於呂居仁前輩多有
異論觀者當自得之
漁隱叢話呂居仁近世以詩得名自言𫝊衣江西
嘗作宗𣲖圖自豫章以降列陳師道潘大臨謝無
逸洪芻饒節僧祖可徐俯洪朋林敏修洪炎汪革
李錞韓駒李彭鼂冲之江端本楊符謝薖夏倪林
敏功潘大觀何顒王直方僧善權高荷合二十五
人以為法嗣謂其源流皆出豫章也其宗𣲖圖序
數百言大略云唐自李杜之出焜燿一世後之言
詩者皆莫能及至韓柳孟郊張籍諸人激昂奮厲
終不能與前作者並元和以後至國朝歌詩之作
或傳者多依效舊聞未盡所趣惟豫章始大出而
力振之抑揚反覆盡兼衆體而後學者同作並和
雖體制或異要皆所傳者一予故錄其名字以遺
來者余竊謂山谷自出機杼别成一家清新竒巧
是其所長若言抑揚反覆盡兼衆體則非也元和
至今騷翁墨客代不乏人觀其英辭傑句眞能發
明古人不到處卓然成立者甚衆若言多依效舊
文未盡所趣又非也所列二十五人其間知名之
士有詩卷傳於世為時所稱者止數人而已其餘
無聞焉亦濫登其列居仁此圖之作選擇弗精議
論不公余是以辯之
後村劉氏總序曰呂紫微作江西宗派自山谷而
下凡二十六人内何人表顒潘仲達大觀有姓名
而無詩詩存者凡二十四家王直方詩絶少無可
采餘二十三家部帙稍多今取其全篇佳者或一
聯一句可諷詠者或對偶工者各著於編以便觀
覽派中如陳后山彭城人韓子蒼陵陽人潘邠老
黃州人夏均父二林蘄人鼂叔用江子之開封人
李商老南康人祖可京口人高子勉京西人非皆
江西人也同時如曾文清乃贛人又與紫微公以
詩往還而不入派不知紫微去取之意云何惜當
日無人以此叩之後來誠齋出誠得所謂活法所
謂流轉圓美如彈丸者恨紫微公不及見耳派詩
舊本以東萊居后山上非是今以繼宗派庶不失
紫微公初意
輶軒集一卷
張氏曰鄱陽洪皓歴陽張邵新安朱弁使金得歸
道間唱酬邵為之序
古今絶句三卷
陳氏曰吳說傅朋所書杜子美王介甫詩師禮之
子王令逄原之外孫也
元眞子漁歌碑傳集錄一卷
陳氏曰元眞子漁歌世止傳誦其西塞山前一章
而已嘗得其一時唱和諸賢之辭各五章及南卓
柳宗元所賦通為若干章因以顔魯公碑述唐書
本傳以至近世用其詞入樂府者集為一編以備
吳興故事
艇齋師友尺牘二卷
陳氏曰南豐曾季貍裘父之師友往復書簡其子
濰輯而刻之自呂居仁徐師川以降下至淳熙乾
道諸賢或在焉裘父蕭然布衣而名流敬愛之若
此足以知其人之賢且見當時風俗之美也
膾炙集一卷
陳氏曰朝請郎嚴煥刻於江陰韓吏部而下雜文
二十餘篇
唐人絶句詩集一百卷
陳氏曰洪邁景盧編七言七十五卷五言六言二
十五卷卷各百首凡萬首上之重華宮可謂博矣
而多有本朝人詩在其中如李九齡郭震滕白王
嵒王初之屬其尤不深考者梁何仲言也
後村劉氏曰野處洪公編唐人絶句僅萬首有一
家數百首並取不遺者亦有複出者疑其但取唐
人文集雜說令人抄類而成書非必有所去取也
唐絶句選五卷
陳氏曰莆田柯夢得東海編所選僅一百六十六
首去取甚嚴然人之好惡亦隨所見耳
唐絶句選四卷
陳氏曰倉部郎中福清林清之直父以洪氏雜句
抄取其佳者七言一千二百八十五言百五十六
六言十五首
考德集三卷
陳氏曰強至所集韓魏公薨後時賢祭文挽詩
四家胡笳詞一卷
陳氏曰蔡琰劉商王安石李元白也
選詩七卷
陳氏曰文選中錄出别行以人之時代為次
宏辭總類四十一卷後集三十五卷第三集十卷
第四集九卷
陳氏曰起紹聖乙亥迄嘉定戊辰皆刻於建昌軍
學相傳紹興中太守陸時雍所刻前集也餘皆後
人續之戊辰以後時相不喜此科主司務以艱僻
之題困試者縱有記憶不遺文采可觀輒復推求
小疵以故久無中選者初紹聖設科但曰宏詞不
試制誥止於表檄露布戒諭箴銘頌記序九種亦
不用古題及大觀改曰詞學兼茂去戒諭及檄而
益以制誥亦為九種四題而二題以歴代故事及
紹興始名以博學宏詞復益以誥贊檄為十一種
三日試六題各一今一古遂為定制
古文關鍵二卷
陳氏曰呂祖謙所取韓柳歐蘇曾諸家文標抹註
釋以教初學
迂齋古文標註五卷
陳氏曰宗正寺簿四明樓昉暘叔撰大略如呂氏
關鍵而所取自史漢而下至於本朝篇目增多發
明尤精學者便之
歴代奏議十卷
陳氏曰呂祖謙集
國朝名臣奏議十卷
陳氏曰呂祖謙集凡二百篇
皇朝名臣奏議一百五十卷
陳氏曰丞相沂國忠定公趙汝愚編進時為蜀帥
自序曰恭惟我宋藝祖開基累聖嗣業深仁厚澤
相傳一道若夫崇建三館增置諫員許給舍以封
還責侍從以獻納復唐轉對之制設漢方正之科
凡以廣聰明容受讜直海涵天覆日新月益得人
之盛高掩前古逮至王安石為相務行新法違衆
自用而患人之莫已從也於是指老成為流俗謂
公論為浮言屏棄忠良一時殆盡自是而後諂諛
之風盛而朋黨之禍起矣臣伏覩建隆以來諸臣
章奏考尋歲月蓋最盛於慶歴元祐之際而漸弊
於熙寧紹聖之時方其盛也朝廷庶事微有過差
則上自公卿大夫下及郡縣小吏皆得盡言極諫
無所違忌其議論不已則至於舉國之士咸出死
力而爭之當是時也豈無不利於言者謂其強聒
取名植黨於朝期以搖動上心然而聖君賢相率
善遇而優容之故其治效卓然士以增氣及其敝
也朝廷有大黜陟大政令至無一人敢議論者縱
或有之其言委曲畏避終無以感悟人主之意而
獻諛者遂以為内外安靜若無一事可言者矣殊
不知禍亂之機發於所伏今尚忍言哉臣仰惟陛
下嘗命館閣儒臣編類國朝文鑑奏疏百五十六
篇猶病其太略兹不以臣旣愚且陋復許之盡獻
其言萬幾餘閒特賜紬繹推觀慶歴元祐諸臣其
詞直其計從而見效如此熙寧紹聖諸臣其言切
其人放逐而致禍如彼然則國家之治亂言路之
通塞蓋可以鑒矣
續百家詩選二十卷
陳氏曰三衢鄭景龍伯允集以續曾慥前選凡慥
所遺及在慥後者皆取之然其率略尤甚
江湖集九卷
陳氏曰臨安書坊所刻本取中興以來江湖之士
以詩馳譽者而方惟深子通承平人物鼂公武子
止嘗為從官乃亦在其中其餘亦未免玉石蘭艾
混殽雜遝然而士之不能自暴白於世者賴此以
有傳書坊巧為射利未可以責備也
回文類聚三卷
陳氏曰桑世昌澤卿集以璇璣圖為本初而並及
近世詩詞且以至道御製冠於篇首
送朱壽昌詩三卷
中興藝文志皇朝司農少卿朱壽昌生數歲而母嫁
五十年不相知熙寧初棄官於同州求得之乃屈資
求為蒲中倅士大夫作詩送之
江湖堂詩集一卷
中興藝文志皇朝知洪州元積中詠其居和者數十
人
世綵集三卷
中興藝文志政和中廖剛曾祖母與祖母享年最高
皆及見五世孫剛作堂名世綵以奉之士大夫為作
詩
滁陽慶歷集十卷後集十卷
陳氏曰朝散郎滁人徐徽仲元集斷自慶歷以來
曾肇子開紹聖中謫守為之序其後集則吳臸張
康朝王彦恭所續宣和四年唐恪欽叟序之末及
紹興蓋又後人續入之爾
吳興詩一卷
陳氏曰熙寧中知湖州孫氏集而不著名以其時
考之孫覺莘老也
吳興分類詩集三十卷
陳氏曰霅川倪祖義子由編大抵以孫氏所集太
略而增廣之且並及近時諸公之作然亦病於太
詳祖義齊齋之子少俊該洽仕未達年五十以死
會稽掇英集二十卷續集四十五卷
陳氏曰熙寧中郡守孔延之程師孟相繼纂集其
續集則嘉定中汪綱俾郡人丁燧為之
潤州類集十卷
陳氏曰監潤州倉曹曾&KR0776;彦和纂始東漢終南唐
京口詩集十卷續二卷
陳氏曰鎮江教授熊克集開寶以來詩文本二十
卷止刻其詩又得二卷自南唐而上曾所遺者補
八十餘篇
永嘉集三卷嘉禾詩一卷
陳氏曰並不知集者
天台集二卷别編一卷續集三卷
陳氏曰初李庚子長集本朝人詩為二卷未行太
守李兼孟達得之又得郡士林師箴所集前代之
作為賦二詩二百乃以本朝人詩為續集而併刻
焉别師箴之子表民所補也
括蒼集三卷後集五卷别集四卷
陳氏曰郡人吳飛英陳百朋相繼纂輯
釣臺新集六卷續集十卷
陳氏曰郡人王旉集續者郡守謝得輿子上也
長樂集十四卷
陳氏曰福建提刑吳興俞尚集宣和三年序
清漳集三十卷
陳氏曰通判漳州趙不敵編
揚州詩集二卷
陳氏曰教授馬希孟編元豐四年秦觀作序
少遊序略曰鮮于公領州事之二年命教授馬君
採諸家之集而次之又搜訪於境内簡編碑板亡
缺之餘凡得古律詩洎箴賦合二百二篇勒為三
卷號揚州集按禹貢淮海惟揚州則江湖之間盡
其地自漢以來旣置刺史於是稱揚州者往往指
其刺史所治而已漢以來刺史無常治或歴陽壽
春曲阿合肥建業而江左復以會稽為東揚州自
隋以後始治廣陵此集之作自魏文帝詩而下在
當時雖非揚州而實今之廣陵者皆取之其非廣
陵而當時為揚州者皆不復取云
宣城集三卷
陳氏曰知宣州安平劉涇元符三年序
南州集十卷
陳氏曰太平州教授林桷子長集
南紀集五卷後集三卷
陳氏曰知漢陽軍于霆教授施士衡編其後集則
教授鞏豐也
湘江集三卷
陳氏曰不知何人集湘江者韶州曲江别名
艮嶽集一卷
陳氏曰不知集者其首則御製記文也
桃花源集二卷又二卷
陳氏曰紹聖丙子四明田孳序淳熙庚子縣令趙
彦琇重編合為一卷下卷則淳熙以後所續
庾樓紀述三卷琵琶亭詩一卷東陽紀詠四卷
陳氏曰俱不知集者
盤洲編二卷
陳氏曰洪丞相适兄弟子姪所賦園池詩也
瓊野錄一卷
陳氏曰學士洪邁園池記述題詠其曰瓊野者從
維揚得瓊花植之而生遂以名圃
清暉閣詩一卷
陳氏曰史正志創閣於金陵僚屬皆賦詩
會稽紀詠六卷
陳氏曰汪綱仲舉帥越多所修剏嚴陵洪渼每事
為一絶賡者四人曰張渂王栐程震龍馮大章又
有諸葛興為古詩二十篇
蕭秋詩集一卷
陳氏曰玉山徐文卿斯遠作蕭秋詩四言九章章
四句趙蕃昌甫而下和者十三人紹熙辛亥也趙
汝談履常亦與焉後三十三年嘉定癸未乃序而
刻之文卿晩第進士未注官而死有詩見江湖集
唐山集一卷後集三卷
陳氏曰卞圜宋佽編唐山者臨安昌化縣也
後典麗賦四十卷
陳氏曰金華唐仲友與政編仲友以詞賦稱於時
此集自唐末以及本朝盛時名公所作皆在焉止
於紹興間有王戊集典麗賦九十三卷故此名後
典麗賦王氏集未見
指南賦箋五十五卷指南賦經八卷
陳氏曰皆書坊編集時文止於紹熙以前
指南論十六卷又本前後二集四十六卷
陳氏曰淳熙以前時文
擢犀策一百九十六卷擢象策一百六十八卷
陳氏曰擢犀者元祐宣政以及建紹初年時文也
擢象則紹興末大抵科舉場屋之文愈降愈下後
生亦不復知前輩之舊作姑存之以觀世事
文章正宗二十卷
陳氏曰參知政事眞德秀希元撰自序正宗云者
以後世文詞之多變欲學者識其源流之正也自
昔集錄文章若杜預摯虞諸家往往湮没不傳今
行於世者惟梁昭明文選姚鉉文粹而已繇今視
之二書所錄果得源流之正乎故今所集以明義
理切世用為主其體本乎古而指近乎經者然後
取焉否則辭雖工亦不錄其目凡四曰辭命曰議
論曰叙事曰詩賦去取甚嚴
序辭命曰書之諸篇聖人筆之於經不當與後世
文辭同錄獨取春秋内外傳所載周天子諭告諸
侯之辭列國往來應對之辭下至兩漢詔冊而止
蓋魏晉以降文辭猥下無復深淳温厚之指至偶
儷之作興而去古益遠矣學者欲知王言之體當
以書之誥誓命為之主而參之以此篇則所謂正
宗者庶可識矣
序議論曰六經語孟聖賢大訓不當與後之作者
同錄而獨取春秋内外傳所載諫爭論說之辭先
漢以後諸臣所上書疏封事之屬以為議論之首
他所纂述或發明義理或敷析治道或褒貶人物
以次而列焉
序叙事曰今於書之諸篇與史之紀傳皆不復錄
獨取左氏史漢叙事之可喜者與後世記序傳誌
之典則簡嚴者以為作文之式若夫有志於史筆
者自當深求春秋大義而參之遷固諸書非此所
能該也
序詩歌曰朱文公嘗言古今之詩凡三變蓋自書
傳所記虞夏以來下及漢魏自為一等自晉宋間
顔謝以後下及唐初自為一等自沈宋以後定著
律詩下及今日又為一等然自唐初以前其為詩
者固有高下而法猶未變至律詩出而後詩之古
法始為大變矣故嘗欲抄取經史諸書所載韻語
下及文選古詩以盡乎郭景純陶淵明之作自為
一編而附於三百篇楚辭之後以為詩之根本凖
則又於其下二等之中擇其近於古者各為一編
以為之羽翼輿衞其不合者則悉去之不使其接
於胸次要使方寸之中無一字世俗語言意思則
其為詩不期於高遠而自高遠矣今惟虞夏二歌
與三百五篇不錄外自餘皆以文公之言為凖而
拔其尤者列之此篇律詩雖工亦不得與若箴銘
頌贊郊廟樂歌琴操皆詩之屬間亦采摘一二以
附其間至於詞賦則有文公集註楚辭後語今亦
不錄或曰此編以明義理為主後世之詩其有之
乎曰三百五篇之詩其正言義理者無幾而諷詠
之間悠然得其性情之正卽所謂義理也後世之
作雖未可同日而語然其間寄興高遠讀之使人
忘寵辱去鄙吝翛然有自得之趣而於君親臣子
大義亦時有發焉其為性情心術之助反有過於
他文者蓋不必顓言性命而後為關於義理也讀
者以是求之斯過半矣
後村劉氏曰文章正宗初蒙西山先生以詩歌一
門屬余編類且約以世教民彛為主如仙釋閨情
宮怨之類皆勿取予取漢武帝秋風辭西山曰文
中子亦以此詞為悔心之萌豈其然乎意不欲收
其嚴如此然所謂携佳人兮不能忘之語蓋指公
卿扈從者似非為後宮設凡余所取而西山去之
者大半又增入陶詩甚多如三謝之類多不收
右總集
文心雕龍十卷
鼂氏曰晉劉勰撰評自古文章得失别其體製凡
五十篇各係之以贊云余嘗題其後曰世之詞人
刻意文藻讀書多滅裂杜牧之以龍星為眞龍王
摩詰以去病為衞青昔人譏之然亦不足怪蓋詩
賦或率爾之作故也今勰著書垂世自謂嘗夢執
丹漆器隨仲尼南行其自負亦不淺矣觀其論說
篇論語以前經無論字六韜三論後人追題是殊
不知書有論道經邦之言也其疎略殊過於王杜
矣
陳氏曰勰後為沙門名慧地
文章緣起一卷
陳氏曰梁太常卿樂安任昉彦昇撰但取秦漢以
來不及六經
詩品三卷
陳氏曰梁記室參軍潁川鍾嶸仲偉撰以古今作
者為三品而評之上品十一人中品三十九人下
品六十九人
金鍼詩格三卷
鼂氏曰唐白居易撰居易自謂與劉禹錫元稹皆
以詩知名撮詩之體要為一格病得鍼而愈詩亦
猶是也故曰金鍼集
詩格一卷
陳氏曰稱魏文帝而所述詩或在沈約後其為假
託明矣
詩格一卷詩中密旨一卷
陳氏曰唐王昌齡撰
評詩格一卷
陳氏曰唐李嶠撰嶠在昌齡之前而引昌齡詩格
八病亦未然也
二南密旨一篇
陳氏曰唐賈島撰凡十五門恐亦依託
文苑詩格一卷
陳氏曰稱白氏尤非也
詩式五卷詩議一卷
陳氏曰唐僧皎然撰以十九字括詩之體
風騷指格一卷
陳氏曰唐僧齊已撰
詩格一卷
陳氏曰沙門神彧撰
處囊訣一卷
陳氏曰金華僧保暹撰
流類手鑑一卷
陳氏曰僧虛中撰
詩評一卷
陳氏曰桂林僧德淳撰
擬皎然十七字一卷
陳氏曰稱正字王元撰不知何人
炙轂子詩格一卷
陳氏曰唐王叡撰
句圖一卷
陳氏曰唐李洞撰
唐詩主客圖一卷
陳氏曰唐張為撰所謂主者白居易孟雲卿李益
鮑溶孟郊武元衡各有標目餘有升堂及門入室
之殊皆所謂客也近世詩𣲖之詩殆出於此要皆
有未然者
文章元妙一卷
陳氏曰唐任藩言作詩聲病對偶之類凡世所傳
詩格大率相似余嘗書其末云論詩而若此豈復
有詩矣唐末詩格汙下其一時名人著論傳後乃
爾欲求高尚豈可得哉
修文要訣一卷
鼂氏曰偽蜀馮鑑撰雜論為文體式評其誤謬以
訓初學云
緣情手鑑詩格一卷
陳氏曰題樵人李弘宣撰未詳何人當在五代前
詩格要律一卷
陳氏曰進士王夢簡撰
風騷要式一卷
陳氏曰徐衍述亦未詳何人
琉璃堂墨家圖一卷
陳氏曰不著名氏
雅道機要二卷
陳氏曰前卷不知何人後卷稱徐寅撰
詩評一卷
陳氏曰不知何人
御製句圖一卷
陳氏曰太宗皇帝所選楊徽之詩十聯眞宗皇帝
所選送劉琮詩八篇
楊氏筆苑句圖一卷續一卷
陳氏曰黃鑑編蓋楊億大年之所嘗舉者皆時賢
佳句續者不知何人亦大年所書唐人句也所錄
李義山唐彦謙之句為多崑體蓋出二家
惠崇句圖一卷
陳氏曰僧惠崇所作
孔中丞句圖一卷
陳氏曰中丞者或是孔道輔耶
雜句圖一卷
陳氏曰不知何人所集皆本朝人詩也自魏文帝
詩格而下二十七家皆已見吟窗雜詠
續金鍼詩格一卷
鼂氏曰梅堯臣聖俞撰聖俞遊廬山宿西林與僧
希白談詩因廣樂天所述云
陳氏曰二金鍼大抵皆假託也
吟窗雜詠三十卷
陳氏曰莆田蔡傅撰君謨之孫也取諸家詩格詩
評之類集成之又為吟譜凡魏晉而下能詩之人
皆略具本末總為此書麻沙嘗有刻本節略不全
李公詩苑類格三卷
鼂氏曰李淑撰寶元三年豫王出閣淑為王子傅
因纂成此書上之述古賢作詩體格總九十目
林和靖摘句圖一卷
陳氏曰林逋詩句
詩三話一卷
陳氏曰無名氏
詩話一卷
鼂氏曰歐陽修永叔撰修退居汝陰戱作此以資
談笑
續詩話一卷
鼂氏曰司馬光君實撰序云詩話尚有遺者歐公
文章聲名雖不可及然記事一也故敢續之
中山詩話三卷
鼂氏曰劉攽貢父撰多及蘇梅歐石攽以博學名
世如言蕭何未嘗掾功曹亦有誤謬
東坡詩話二卷
鼂氏曰蘇軾號東坡居士雜書有及詩者好事者
因集之成二卷
后山詩話二卷
鼂氏曰陳師道無已撰論詩七十餘條
潛溪詩眼一卷
鼂氏曰范温元實撰温祖禹之子學詩於黃庭堅
歸叟詩話六卷
鼂氏曰王直方立之撰直方自號歸叟元祐中蘇
子瞻及其門下士以盛名居北門東觀直方世居
浚儀有别墅在城南殊好事以故諸公亟會其家
由是得聞緒言餘論因輯成此書然其間多以已
意有所抑揚頗失是非之實宣和末京師書肆刊
刻鬻之羣從中以其多記從父詹事公語言得之
以呈公公覽之不懌曰皆非我語也
苕溪漁隱曰王直方詩話載鼂以道云說之初見
東坡詠梅西江月詞便知道此老須過海只為古
今人不曾道到此須罰教去此言鄙俚近於忌人
之長幸人之禍直方無識載之詩話寧不畏人之
譏誚乎
杜詩刊誤一卷
鼂氏曰皇朝王仲至撰
韓文辨證八卷
鼂氏曰洪興祖討論韓愈詩文推考其根源以訂
正其訛謬頗為該博云
韓柳文章譜三卷
鼂氏曰皇朝黃大輿撰大輿之意以為文章有壮
老之異故取韓愈柳宗元文章為三譜其一取其
詩文中官次年月可考者次第先後著其初晩之
異也其一悉取其詩文比叙之其一列當時君相
於上以見二人之出處極為詳悉
天厨禁臠三卷
鼂氏曰釋惠洪撰論諸家詩格
石林詩話二卷
陳氏曰葉夢得撰
續詩話一卷
陳氏曰無名氏
許彦周詩話一卷
陳氏曰襄邑許顗撰
四六談麈一卷
陳氏曰謝伋景思撰
四六話一卷
陳氏曰王銍性之撰
四六餘話一卷
陳氏曰楊囦撰未詳何人視前二家為汎雜
艇齋詩話一卷
陳氏曰曾季貍裘父撰
賦門魚鑰十五卷
陳氏曰進士馬偁撰集唐蔣防而下至本朝宋祁
諸家律賦格訣
賓朋宴語三卷
陳氏曰太子中舍致仕貴溪邱昶孟陽撰南唐進
士歸朝宰數邑著此書十五篇叙唐以來詩賦源
流天禧辛酉鄧賀為序
西清詩話三卷
陳氏曰題無名子撰或曰蔡絛使其客為之也
環溪詩話一卷
陳氏曰臨川吳沆集
韻語陽秋二十卷
陳氏曰葛立方撰
漁隱叢話六十卷後集四十卷
陳氏曰新安胡仔元任撰待制舜陟之子居湖州
自號苕溪漁隱
䂬溪詩話十卷
陳氏曰莆田黃徹常明撰
續廣本事詩五卷
陳氏曰聶奉先撰雖曰廣孟啟之舊其實集詩話
耳
山陰詩話一卷
陳氏曰李兼孟達撰
諸家老杜詩評五卷續一卷
陳氏曰莆田方深道集
選詩句圖一卷
陳氏曰高似孫編
杜詩發揮一卷
陳氏曰金華杜旃仲高撰
觀林詩話一卷
陳氏曰楚東吳律子書撰未詳何人
文說一卷
陳氏曰南城包揚顯道錄朱侍講論文之語
右文史
文獻通考卷二百四十九
