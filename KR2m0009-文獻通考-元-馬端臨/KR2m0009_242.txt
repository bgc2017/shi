文獻通考卷二百四十二
鄱陽馬端臨貴與著
經籍考六十九
集(詩集)
陳氏曰凡無他文而獨有詩及雖有他文而詩集
復獨行者别為一類
阮步兵集
陳氏曰魏步兵校尉陳留阮籍嗣宗撰其題皆曰
詠懷首卷四言十三篇餘皆五言八十篇通為九
十三篇文選所收十七篇而已
宋武帝集一卷
陳氏曰孝武駿也
梁簡文集五卷
陳氏曰簡文帝綱也按隋志八十五卷唐已缺五
卷中興書目只存一卷詩百篇又缺其三首今五
卷皆詩總為二百四十四篇
梁元帝詩一卷
陳氏曰即湘東王繹
謝惠連集一卷
陳氏曰宋司徒參軍謝惠連撰本集五卷今惟詩
二十四首惠連得名早輕薄多尤累故仕不顯死
時才三十七歲
劉孝綽集一卷
陳氏曰梁祕書監彭城劉孝綽撰宋僕射勔之孫
本傳稱文集數十萬言今所存止此又言兄弟及
羣從子弟當時有七十人並能屬文近古未有其
三妹亦並有才學適徐悱者文尤清拔所謂劉三
娘者今玉臺集中有悱妻詩
柳吳興集一卷
陳氏曰梁吳興太守河東柳惲文暢撰僅有十八
首
徐孝穆集一卷
陳氏曰陳太子太傅東海徐陵孝穆撰本傳稱其
文喪亂散失存者二十卷今惟詩五十餘篇
江總集一卷
陳氏曰陳尚書令考城江總總持撰總在陳為太
子詹事以宮端為長夜之飲及後主卽位當權任
日為豔詩君臣昏亂以至亡國入隋為上開府唐
志集三十卷中興書目七卷今惟存詩僅百首云
陰鏗集一卷
陳氏曰陳散騎常侍南平陰鏗子堅撰才三十餘
篇杜子美云李侯有佳句往往似陰鏗今考之未
見鏗之所以似太白者太白固未易似也子美云
爾殆必有說
薛道衡集一卷
陳氏曰隋内史侍郎河東薛道衡元卿撰詩凡十
九篇本集三十卷所存止此大抵隋以前文集存
全者亡幾多好事者於類書中抄出以&KR0640;家數也
史言道衡每至構文必隱空齋蹋壁而卧聞戶外
人聲便怒其沉思如此
杜必簡集一卷
陳氏曰唐著作郎襄陽杜審言必簡撰工部之祖
也唐初沈宋以來律詩始盛行然未以平仄失眼
為忌審言詩雖不多句律極嚴無一失粘者甫之
家傳有自來矣然遂欲衙官屈宋則不可也
楊誠齋序略曰必簡嘗為吉州司戶今戶曹趙君
彦清旁搜遠摭得其詩四十二首將刻棗以傳好
詩且以為戶廳之寶玉大弓屬予集之余觀必簡
之詩若牽絲紫蔓長卽水荇牽風翠帶長之句也
若鶴子曳童衣卽儒衣山鳥怪之句也若雲陰送
晚雷卽雷聲忽送千峯雨之句也若風光新柳報
宴賞落花催即星霜元鳥變身世白駒催之句也
予不知祖孫之相似其有意乎抑亦偶然乎至如
往來花不發新舊雪仍殘如日氣抱殘虹如愁思
看春不當春明年春色倍還人如飛花攪獨愁皆
佳句也三世之後莫之與京宜哉
薛少保集一卷
陳氏曰唐太子少保河東薛稷嗣通撰稷道衡曾
孫魏徵外孫
喬知之集一卷
陳氏曰唐右司郎喬知之撰天授中為酷吏所陷
死集中有綠珠怨蓋其所由以致禍也
孟襄陽集三卷
陳氏曰唐進士孟浩然撰宜城王士源序之凡二
百十八首分為七類太常卿韋縚為之重序
東坡謂浩然詩韻高而才短如造内法酒手而無
材料耶
崔顥集一卷
陳氏曰唐司勲員外郎崔顥撰開元十年進士才
俊無行黃鶴樓詩盛傳於世
祖詠集一卷
陳氏曰唐祖詠撰開元十二年進士
崔國輔集一卷
陳氏曰唐集賢直學士禮部員外郎崔國輔撰開
元十三年進士應縣令舉為許昌令天寶中加學
士後以王鉷近親坐貶詩凡二十八首臨海李氏
本後又得石林葉氏本多六首
綦母潛集一卷
陳氏曰唐待制集賢院南康綦母潛孝通撰南康
今贛州
儲光羲集五卷
陳氏曰唐監察御史魯國儲光羲撰與崔國輔綦
母潛皆同年進士天寶末任偽官貶死顧况為集
序
常建集一卷
陳氏曰唐盱眙尉常建撰
王江寧集一卷
陳氏曰唐龍標尉江寧王昌齡少伯撰與常建俱
開元十五年進士二十二年選宏詞超絶羣類為
汜水尉不護細行貶龍標世亂還里為刺史閭邱
曉所殺為詩緒密而思清
李頎集一卷
陳氏曰唐李頎撰開元二十三年進士
崔曙集一卷
陳氏曰唐崔曙撰開元二十六年進士狀頭
杜工部詩集注三十六卷
陳氏曰蜀人郭知逹所集九家注世有稱東坡杜
詩故事者隨事造文一一牽合而皆不言其所自
出且其辭氣首末出一口蓋妄人依托以欺亂流
俗者書坊輙勦入集注中殊敗人意此本獨削去
之福清曾噩子肅刻板五羊漕司字大可考最為
善本
宋子京贊唐興詩人承陳隋風流浮靡相矜至宋
之問沈佺期等研揣聲音浮切不差而號律詩競
相沿襲逮開元間稍裁以雅正然恃華者質反好
麗者壯違人得一槩皆自名所長至甫渾涵汪茫
千彙萬狀兼古今而有之他人不足甫乃厭餘殘
膏賸馥沾丐後人多矣故元稹謂詩人以來未有
如子美者甫又善陳時事律切精深至千言不少
衰世號詩史昌黎韓愈於文章少許可至歌詩獨
推曰李杜文章在光焰萬丈長誠可信云
朱子語錄曰杜詩初年甚精細晚年橫逸不可當
只意到處便押一箇韻如自秦州入蜀諸詩分明
如畫乃其少作也人多說杜子美䕫州詩好此不
可曉䕫州詩却說得鄭重煩絮不如他中前有一
節詩好魯直一時固有所見今人只見魯直說好
便却說好如矮人看場耳杜詩最多誤字蔡興宗正
異固好而未盡某嘗欲𢋫之作杜詩考異竟未暇
也如風吹蒼江樹雨洒石壁來樹字無意思當作
去字無疑去字對來字又如蜀有漏天以其西北
陰盛常雨如天之漏也故杜詩云鼓角漏天東後
人不曉其義遂改漏字為滿字似此類極多
門類杜詩二十五卷
陳氏曰稱東萊徐宅居仁編次未詳何人
類集詩史三十卷
陳氏曰莆陽方醇道温叟編
王季友集一卷
陳氏曰唐王季友撰元結篋中集有季友詩二首
今此集有七篇而篋中二首不在焉杜詩所謂鄷
城客子王季友者意即其人也耶
陶翰集一卷
陳氏曰唐禮部員外郎丹陽陶翰撰開元十八年
進士次年宏詞
秦隱君集一卷
陳氏曰唐處士秦系公緒撰自天寶間有詩名藩
鎮奏辟皆不就嘗隱越之剡泉之南安至貞元中
年八十餘不知所終此本南安所刻余嘗於宋次
道寶刻叢章得其逸詩二首書冊末
岑嘉州集八卷
陳氏曰唐嘉州刺史南陽岑參撰文本之曾孫天
寶三載進士為補闕左史郎官與杜甫唱和
李嘉祐集一卷
陳氏曰唐台州刺史李嘉祐從一撰天寶七載進
士亦號臺閣集李肇稱其水田飛白鷺夏木囀黃
鸝之句王維取之以為七言今按此集無之
右謝惠連陰鏗杜審言儲光羲王昌齡常建孟浩
然岑參李嘉祐九家集鼂氏書錄在别集門所論
已附在本門此更不重具
皇甫冉集一卷
鼂氏曰唐皇甫冉茂政丹陽人天寶十五載進士
為無錫尉歴拾遺補闕卒與弟曾齊名當時比張
氏景陽孟陽云集有獨孤及序
皇甫曾集一卷
陳氏曰唐侍御史皇甫曾孝常撰天寶十二載進
士兄冉後曾三載登第
郎士元詩一卷
鼂氏曰唐郎士元字君胄中山人天寶十五載進
士為郢州刺史與錢起俱有詩名而士元尤更清
雅時朝廷公卿出牧奉使若兩人無詩祖行人以
為愧
包何集一卷
陳氏曰唐起居舍人延陵包何幼正撰
包佶集一卷
唐史藝文志何佶皆包融之子兄弟齊名世稱二包
融與儲光羲皆延陵人曲阿有餘杭尉丁仙芝緱氏
主簿蔡隐邱監察御史蔡希周渭南尉蔡希寂處士
張彦惟張湘校書郎張暈吏部常選周瑀長洲尉談
戭句容有王府參軍殷遥硤石主簿樊光橫陽主簿
沈如筠江寧有右拾遺孫處元處士徐延壽丹徒有
江都主簿馬挺武進尉申堂構十八人皆有詩名殷
蟠彙次其詩為丹陽集者
陳氏曰唐祕書監包佶選天寶六載進士兄何後
一年
錢考功集二卷
鼂氏曰唐錢起徽之父吳郡人天寶中舉進士初
從鄉薦客舍月夜聞人哦於庭曰曲終人不見江
上數峯青起攝衣從之無所見矣及就試詩題乃
湘靈鼓瑟也起即以鬼謠十字為落句主文李暉
深嘉之擢至高第釋褐授校書郎終考功與郎士
元齊名時曰前有沈宋後有錢郎
陳氏曰蜀本作前後集十三卷
韓翃集五卷
鼂氏曰唐韓翃君平南陽人天寶十三載進士淄
青侯希逸宣武李勉繼辟幕府俄以駕部郎中知
制誥終於中書舍人翃詩興致繁富朝野重之
陳氏曰翃以春城飛花之句受知德宗
顧况集二卷
鼂氏曰唐顧况字逋翁蘇州人至德二年江東進
士善為歌詩性諧談德宗時柳渾輔政以袐書郎
召况善李泌及泌相自謂當得逹官久遷著作郎
及泌卒有調笑語貶饒州司戶卒集有皇甫湜序
陳氏曰湜嘗言吾自為顧况作序未嘗許他人况
在唐蓋為人推重也集本十五卷今止五卷不全
嚴維集一卷
陳氏曰唐祕書郎山隂嚴維正文撰至德二載辭
藻宏麗科
耿湋集一卷
陳氏曰唐右拾遺河東耿湋撰寶應二年進士登
科記一作緯
韋蘇州集十卷
陳氏曰唐韋應物京兆人天寶時為三衛後作洛
陽丞京兆府功曹知滁江二州召還或媢其進媒
孽之出為蘇州刺史詩律自沈宋以後日益靡嫚
鎪章刻句揣合浮切雖音韻諧婉屬對麗密而閑
雅平淡之氣不存矣獨應物之詩馳驟建安以還
得其風格云
韓子蒼曰蘇州少以三衞郎事元宗豪縱不羈元
宗崩始折節務讀書故其逢楊開府詩曰少事武
皇帝無賴恃恩私身作里中橫家藏亡命兒朝持
摴蒲局暮竊東鄰姬司隸不敢捕立在白玉墀一
字都不識飲酒肆頑癡云云然余觀其人為性高
潔鮮食寡欲所居埽地焚香而坐與豪縱者不類
其詩清深妙麗雖唐詩人之盛亦少其比又豈似
晚節把筆學為者豈蘇州自序之過歟
徐師川云韋蘇州詩人多言其古淡乃是不知言
自李杜以後古人詩法盡廢惟蘇州有六朝風致
最為流麗
司空文明集三卷
陳氏曰唐虞部郎中京兆司空曙文明撰别本一
卷才數篇
李端司馬集三卷
鼂氏曰唐李端趙州人大歴五年進士為校書郎
卒官杭州司馬郭曖尚昇平公主賢明招納士類
故端等皆客之當坐上賦詩奇甚主大加稱歎錢
起曰素為之請賦起姓端立獻一篇云新開金埒
看調馬舊賜銅山許鑄錢起乃服主喜厚賜之
盧綸詩一卷
鼂氏曰唐盧綸與吉中孚韓翃錢起司空曙苗發崔
峒耿緯夏侯審李端皆能詩齊名號大歴十才子
綸字允言累舉進士不第
李益詩一卷
鼂氏曰唐李益君虞姑臧人大歴四年進士調鄭
縣尉幽州劉濟辟從事憲宗雅聞其名召為集賢
殿學士負才凌籍士衆不能堪暴其獻濟詩不上
望京樓之句以涉怨望詔降秩俄復舊益少負詞
藻長於歌詩與宗人賀齊名每作一篇樂工以賂
求取被聲歌供奉天子征人早行詩天下皆施之
圖畫今集有從軍詩五十首而無此詩惜其放逸
多矣
陳氏曰益宰相揆之族子舊史本傳指其少有癡
疾防閑妻妾過於苛酷有散灰扃戶之談聞於時
故時謂之妬癡為李益疾按世傳霍小玉傳所謂
李十郎詩開簾風動竹疑是故人來者即益也舊
史所載如此豈小玉將死訣絶之言果驗耶抑好
事者因其有此疾遂為此說以實之也
孟東野詩集十卷
鼂氏曰唐孟郊東野湖州人貞元十二年進士調
溧陽尉辟為興元參謀卒郊少隠嵩山性介寡合
韓愈一見為忘形交為詩有理致然思苦澁李觀
論其詩曰高處在古無上平處下顧二謝云張籍
諡為貞曜先生集宋次道重編先時世傳汴吳鏤
本五卷一百二十四篇周安惠本十卷三百三十
一篇别本五卷三百四十篇蜀人寋濬用退之贈
郊句纂咸池集二卷一百八十篇自餘不為編秩
雜錄之家家自異次道總拾遺逸摘去重復若體
製不類者得五百十一篇四十聯句不與焉一贊
二書附於後郊集於是始有完書
潁濱蘇氏曰唐人工於為詩而陋於聞道孟郊嘗
有詩曰食薺腸亦苦強歌聲無歡出門如有礙誰
云天地寬郊耿介之士雖天地之大無以安其身
起居飲食有慼慼之憂是以卒窮以死而李觀盛
稱之至韓退之亦談不容口甚矣唐人之不聞道
也孔子稱顔子在陋巷人不堪其憂回也不改其
樂與郊異矣
朱倣詩一卷
鼂氏曰唐朱倣字長通襄陽人隠居剡溪嗣曹王
臯鎮江西辟節度參謀貞元初召為拾遺不就
朱灣集一卷
陳氏曰唐永平從事朱灣撰自號蒼洲其為從事
李勉辟之也
麴信陵集一卷
鼂氏曰唐麴信陵貞元元年進士為舒州望江令
以卒
長孫佐輔集一卷
陳氏曰唐長孫佐輔撰按百家詩選云德宗時人
其弟公輔為吉州刺史往依焉當必有所據也其
詩號古調集
柳宗元詩一卷
陳氏曰唐柳宗元撰子厚詩在唐與王摩詰韋應
物相上下頗有陶謝風氣古律絶句總一百四十
五篇在全集中不便於觀覽因抄出别行
東坡曰蘇李之天成曹劉之自得陶謝之超然固
已至矣而杜子美李太白以英偉絶世之資凌跨
百代古之詩人盡廢然魏晉以來高風絶塵亦少
衰矣李杜之後詩人繼出雖有遠韻而才不逮意
獨韋應物柳子厚發纖穠於簡古寄至味於淡泊
非餘子所及也唐末司空圖崎嶇兵亂之間而得
詩人高雅獨有承平之遺風其論詩曰梅止於酸
鹽止於鹹飲食不可無鹽梅而其美常在於鹹酸
之外可以一唱而三嘆也子厚詩在陶淵明下韋
蘇州上退之豪放竒險則過之而温麗清深不及
也所貴於枯淡者謂外枯而中膏似淡而實美淵
明子厚之流是也若中邊皆枯亦何足道佛言譬
如食蜜中邊皆甜人食五味知其甘苦者皆是能
分别其中邊者百無一也
後村劉氏曰柳子厚才高他文惟韓可對壘古律
詩精妙韓不及也當舉世為元和體韓猶未免諧
俗而子厚獨能為一家之言豈非豪傑之士乎昔
何文縝嘗語李漢老云如子厚詩人豈可不學他
做數百首漢老退而嘆曰得一二首似之足矣文
縝後從北狩病中詩云歴歴通前劫依依返舊魂
人生會有死遺恨滿乾坤雖意極忠憤而語不刻
急亦學柳之驗
張籍詩集五卷
鼂氏曰唐張籍文昌和州人貞元十五年登進士
第終國子司業籍性狷急為詩長於樂府多警句
元和中與白樂天孟東野歌詞天下宗之謂之元
和體一本纔三卷
陳氏曰張洎所編錢公輔名木鐸集與他本相出
入亦有他本所無者凡十二卷近世湯中季庸以
諸本校定為張司業集八卷且考訂其為吳郡人
魏峻叔高刻之平江續又得木鐸集凡他本所無
者皆附其末
王建集十卷
陳氏曰唐陜州司馬王建仲初撰建長於樂府與
張籍相上下大歴十年進士歴官昭應縣丞太和
中為陜州司馬尤長宫詞在集中第十卷錄出别
行
漁隠叢話余閱王建宫詞選其佳者亦自少得只
世所膾炙者數詞而已其間雜以他人之詞如閑
吹玉殿昭華管醉折棃園縹蒂花十年一夢歸人
世絳縷猶封繫臂紗銀燭秋光冷畫屏輕羅小扇
撲流螢天階夜色凉如水卧看牽牛織女星並杜
牧之也淚滿羅巾夢不成夜深前殿按歌聲紅顔
未老恩先斷斜倚薰籠坐到明此白樂天也寶仗
平明金殿開暫將紈扇共徘徊玉顔不及寒鴉色
猶帶昭陽日影來此王昌齡也建詞凡百有四篇
又逸詞九篇或云元微之亦有詞襍於其間余以
元氏長慶集檢尋却無之或者之言誤矣
舊䟦王建太和中為陜州司馬與韓愈張籍同時
而籍相友善工為樂府歌行思遠格幽初為渭南
尉與宦者王守澄有宗人之分因過飲相譏戲守
澄深憾曰吾弟所作宫詞禁掖深邃何以知之將
奏劾建因以詩解之曰先朝行坐鎮相隨今上春
宫見長時脱下御衣偏得著進來龍馬每教騎嘗
承密旨還家少獨奏邊情出殿遲不是當家頻向
說九重争遣外人知事遂寝宫詞凡百絶天下傳
播傚此體者雖有數家而建為之祖也
李長吉集四卷外集一卷
鼂氏曰唐李賀長吉鄭王之孫七歲能詞章韓愈
皇甫湜聞之過其家使賦詩援筆輒就自目曰高
軒過二人大驚年二十七終協律郎賀詞尚竒詭
為詩未始先立題所得皆警邁遠去筆墨畦逕當
時無能傚者樂府十數篇雲韶工合之絃管云或
說賀卒後不相悦者盡取其所著投圊中以故世
傳者不多外集予得之梁子美家姚鉉頗選載文
粹中
宋景文諸公在館嘗評唐人詩云太白仙才長吉
鬼才然長吉有鴈門太守詩曰黑雲壓城城欲摧
甲光向日金鱗開王安石曰是兒言不相副也方
黑雲如此安得向日之甲光也
朱子語錄曰李賀詩巧然較怪不如太白自在
後村劉氏曰樂府惟李賀最工張籍王建輩皆出
其下然全集不過一小冊世傳賀中表有妬賀才
名投其集溷中故傳於世者極少余竊意不然天
地間尤物且不多得况佳句乎使賀集不遭厄必
不能一一如今所傳本之精善疑賀手自銓擇者
耳
盧仝集一卷
鼂氏曰唐盧仝范陽人隠少室山號玉川子徵諫
議不起唐史稱韓愈為河南令愛其詩厚禮之嘗
作月蝕詩以譏元和逆黨愈稱其工按其詩云元
和庚寅蓋五年也憲宗遇弑在十五年後十歲也
豈追托庚寅歲事為詩乎不然則史誣也後死於
甘露之禍
陳氏曰凡三卷其詩古怪而女兒曲小婦吟有所
思諸篇輒嫵媚豔冶其第三卷號集外詩凡十首
慶歴中有韓盈者為之序川本止前二卷
劉义詩一卷
鼂氏曰唐劉义少嘗任俠殺人後更折節讀書善
歌詩客韓愈門作冰柱雪車二詩出盧仝李賀右
歸齊魯不知所終今集二十餘篇不載二詩
陳氏曰凡二卷义附見新史韓愈傳不知何處人
其冰柱雪車二詩狂怪誠出盧仝右然豈風人之
謂哉
楊巨源詩一卷
鼂氏曰唐楊巨源字景山河中人貞元五年第進
士為張弘靖從事自秘書郎擢太常博士遷禮部
員外郎出為鳳翔少尹復召除國子司業巨源在
元和中詩韻不造新語體律務實用功頗深旦暮
搖首微詠不輟年老成疾嘗贈弘靖詩叙其世家
云伊陟無聞祖韋賢不到孫時人稱之年滿七十
丐歸時宰惜其去以為其鄉少尹不絶其禄太和
以官壽卒
陳氏曰凡五卷按韓退之有送楊少尹序盖自司
業為少尹稱其都少尹者乃其鄉里也藝文志乃
云太和河中少尹誤第三卷末二十餘篇有目無
詩
武元衡臨淮集兩卷
鼂氏曰唐武元衡伯蒼河南人建中四年進士元
和二年以門下侍郎平章事出為劍南節度八年
復秉政明年早朝遇盗害之元衡工五言詩好事
者傳之被於管絃嘗夏夜作詩曰夜久喧暫息池
臺惟月明無因駐清景日出事還生翌日遇害舊
有臨淮集七卷此其二也議者謂唐世工詩宦達
者唯高適宦逹詩工者唯元衡
陳氏曰初用莆田李氏本傳錄後以石林氏本校
益六首及李吉甫唱酬六首川本作二卷
張碧歌詩集一卷
陳氏曰唐張碧太碧撰藝文志云貞元時人集中
有覽貫休上人詩或勦入之也
陳羽集一卷
陳氏曰唐東宫衞佐陳羽撰貞元八年陸䞇下第
二人
羊士諤詩一卷
鼂氏曰唐羊士諤貞元元年進士第順宗時為宣
歙巡官王叔文所惡貶汀州寕化尉元和初李吉
甫知奬擢監察御史掌制誥嘗出為資州刺史
陳氏曰竇羣引士諤為御史共傾李吉甫
鮑溶詩五卷
鼂氏曰唐鮑溶字德源元和四年進士集中有别
韓博士愈詩云不知無聲淚中感一顧厚蓋退之
所嘗推激也張薦謂溶詩氣力宏贍博識清度雅
正高古衆才無不備具曾子固亦愛其詩以史館
本及歐公所藏互校得二百三十三篇今本有一
百九十二篇餘逸
南豐曾氏曰鮑溶詩集六卷史館書舊題云鮑防
集五卷崇文總目叙别集亦然知制誥宋敏求為
臣言此集詩見文粹唐詩類選者皆稱鮑溶作又
防之雜感詩最顯而此集無之知此詩非防作也
臣以文粹類選及防雜感詩考之敏求言皆是又
得參知政事歐陽修所藏鮑溶集與此集同然後
知為溶集決也史館書五卷總二百篇歐陽氏書
無卷第纔百餘篇然其三十三篇史館書所無今
别為一卷附於後而總題曰鮑溶詩集六卷蓋自
先王之澤熄而詩亡晚周以來作者嗜文辭抒情
思而已然亦往往有可采者溶詩尤清約謹嚴而
違理者少亦近世之能言者也故既正其誤謬且
著其大旨以傳焉
竇拾遺集一卷
陳氏曰唐左拾遺扶風竇叔向撰包何為序羣庠
牟鞏皆其子也
賈長江集十卷
鼂氏曰唐賈島浪仙詩共三百七十九首唐書稱
島范陽人初為浮屠名無本後從韓愈遂去浮屠
舉進士累舉進士不第文宗時坐飛謗謫長江主
簿會昌初終普州司倉參軍今長江祠堂中有石
刻大中九年墨制大中宣宗年號與傳不合摭言
又載武宗時謫去尤差誤
陳氏曰韓退之有送無本詩即其人也後返初舉
進士不第文宗時坐飛謗貶長江會昌初以普州
參軍卒本傳所載如此今遂寧刊本首載大中墨
制云比者禮部奏卿風狂遂且飬疾關外今却携
卷軸潛至京城遇朕微行聞卿諷詠觀其志業可
謂屈人是用顯我特恩賜卿墨制宜從短簿别俟
殊科與傳所稱飛謗不同蓋宣宗好微行小說載
島應對忤旨好事撰此制以實之安有微行而顯
著訓詞者首稱奏卿風狂尤為好笑當以本傳亦
據其墓誌也唐貴進士科故誌言責授長江如温
飛卿亦謫方城尉當時謂鄉貢進士不博上州刺
史則簿尉固宜謂之責授欲使今世進士得罪而
責授簿尉則惟恐責之不早耳
姚少監集十卷
鼂氏曰唐姚合也崇曾孫以詩聞元和十一年李
逢吉知舉進士歴武功主簿富平萬年尉寶應中
監察殿中御史戶部員外郎歴金杭二州刺史為
刑戸二部郎中諫議大夫給事中陜虢觀察使開
成末終祕書監世號姚武功云
陳氏曰川本卷數同編次異
莊南傑集一卷
陳氏曰唐進士莊南傑撰與賈島同時
李涉歌詩一卷
鼂氏曰唐李涉渤之弟也早從陳許辟一再謫官
夷陵太和中為太學博士自號清溪子渤三詩附
殷堯藩集一卷
陳氏曰唐侍御史殷堯藩撰元和九年進士
章孝標集一卷
陳氏曰唐祕書省正字章孝標撰元和十四年進
士
熊孺登集一卷
陳氏曰唐西川從事熊孺登撰元和中人執易其
從姪也
施肩吾西山集五卷
鼂氏曰唐施肩吾吳興人元和十五年進士以豫
章之西山乃十二真仙羽化之所心慕之因卜隠
焉且以名其所著自為之序
雍裕之集一卷
陳氏曰唐雍裕之撰未詳何時人
雍陶詩五卷
鼂氏曰唐雍陶國鈞太和八年進士大中六年自
國子毛詩博士出刺簡州唐志集十卷今亡其半
張南史集一卷
陳氏曰唐試參軍范陽張南史撰
唐史藝文志南史字季直幽州人以試參軍避亂於
揚州再召之未赴而卒
王涯集一卷
陳氏曰唐宰相王涯廣津撰
袁不約集一卷
陳氏曰唐袁不約還朴撰長慶三年進士其年試
麗龜賦
李紳追昔游集三卷
鼂氏曰唐李紳公垂也亳州人元和元年進士補
國子助教穆宗召為翰林學士累進中書舍人武
宗即位拜中書侍郎平章事紳為人短小精悍於
詩最有名號短李與李德裕元稹同時號三俊追
昔遊者蓋賦詩紀其平生所遊歴謂起梁漢歸諫
署升翰苑及播越荆楚踰嶺嶠上高安移九江過
鍾陵守滁陽轉壽春留洛陽廉會稽分務東周守
蜀鎮梁也開成戊午八月自為之序
陳氏曰皆平生歴官及遷謫所至述懷紀遊之作
也余嘗書其後云讀此篇見其飾志矜能夸榮殉
勢益知子陵元亮為千古高人
朱景元集一卷
陳氏曰唐太子諭德朱景元撰
朱慶餘集一卷
陳氏曰唐朱可久慶餘撰以字行受知於張籍寶
歴二年進士
文獻通考卷二百四十二
