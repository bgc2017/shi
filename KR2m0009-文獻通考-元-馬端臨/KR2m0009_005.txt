文獻通考卷五
鄱陽馬端臨貴與著
田賦考五
歴代田賦之制
哲宗元祐初御史論陜西轉運使吕大中假支移之名
實令農戸計輸脚錢十八百姓苦之乃下提刑司體量
均其輕重之等以稅賦戶籍在第一等二等者支移三
百里第三等第四等二百里第五等一百里不願支移
而願輸道里脚錢者亦酌度分為三各從其便焉
六年用有司議河東助軍糧草支移無得輸三百里災
傷五分以上免其折變
紹聖元年臣僚言元祐勅典賣田宅徧問四隣乃於貧
而急售者有害乞用熙寧元豐法不問隣以便之應問
隣者止問本宗有服親及墓田相去百戸内與所斷田
宅接者仍限日以節其遲宋初亦有問親隣之法
徽宗崇寧三年宰臣蔡京等請復行方田從之推行自
京西北兩路始
四年尚書省言諸妄說方田條法扇惑愚民致賤價賣
斷田業或毁伐桑柘者杖以曉衆從之監察御史宋
聖寵言元豐方田之法廢且二十年猾吏毁去案籍豪
民毁壞埄界乞按視補葺詔行下
七月詔方田路分令提舉司視稅最不均縣每州歲方
一縣或兩縣遇災傷權罷
知開封府太康縣李百宗上言州縣官吏有苟簡懷
異之人往往以本縣豐熟妄為災傷以避推行或有
好進之徒以人戸實被災傷妄為豐熟務要邀求恩
賞殊不能體朝廷使民之美意乞覺察禁治從之
五年詔諸路見行方田切慮民間被方不均公吏騷擾
乞取難禁除已方外權罷
大觀二年詔復行方田
四年詔去歲諸路災傷應已經方量而高下失當見有
陳訴未為畢事合依已命權其賦稅依未方時舊則輸
納又詔方田官吏非特妄增田稅又兼不食之山而
方之俾出芻草之直民戸因此廢業失所監司其推原
本制悉加改正毋失其舊
五年河北西路提舉常平司奏所在地色極多不下百
數及至均稅不過十等第一等雖出十分之稅地土肥
壤尚以為輕第十等只均一分多是瘠鹵出稅雖少猶
以為重若不入等而依條只收柴蒿錢每頃不過百錢
至五百既收入等但可耕之地便有一分之稅其間下
色之地與柴蒿之地不相遠乃一例每畝均稅一分上
輕下重故人戸不無詞訴欲乞依條據土色分外只將
第十等之地再分上中下三等折畝均數謂如第十等
地每十畝合折第一等一畝即第十等内上等依元數
中等以十五畝下等以二十畝折地一畝之類是也詔
諸路槩行其法
五月臣僚上言朝廷推行方田之初外路官吏不遵詔
令輒於舊管稅額之外增出稅數號為蹙剰其多有一
邑之間及數萬者欲望下逐路提舉司將應有增稅縣
分並依近降指揮重行方量依條均定稅數不得於元
額外别有增損止令提刑司體量詣實聞奏
大觀二年詔天下租賦科撥支折當先富後貧自近及
遠乃者漕臣失職有不均之患民或受害其定為令所
謂支移視地遠近遞遷有無以便邊餉内郡罕用焉間
移用則任民以所費多寡自擇故或輸本色於支移之
地或輸脚費於所居之邑折變之法納月初旬估中
價折凖仍視歲豐凶定物之低昂官吏毋得私其輕重
初京西舊不支移崇寧中將漕者忽令民曰支移所
宜同也今特免若地里脚錢則宜輸自是歲以為常
脚錢之費斗為錢五十六比元豐既當正歲之數而
反覆紐折數倍於昔農民至鬻牛易産猶不能繼漕
司乃用是取辦理之譽言者極論其害遂詔支移而
所輸地里脚錢不及斗者免之尋詔五等戸稅不及
斗者支移皆免
重和間言者謂物有豐匱價有低昂估豐賤之物俾
民輸送折價既賤輸官必多則公私乏利而州縣之
吏但計一方所乏不計物之有無責民所無其患無
量至於支移徙豐就歉理則宜然豪民贓吏故徙歉
以就豐挾輕貨以賤價輸官其利自倍而下貧之戸
各免支移估直既高更益脚費視富戸反重因之逋
負困於追胥又非法折變既以絹折錢又以錢折麥
以絹較錢錢倍於絹以錢較麥麥億於錢展轉增加
民無所訴前後奏請帝必為之申禁且定法而有司
終不承惻怛之意焉
宣和元年臣僚言方田以均天下之稅神考良法陛下
推行今十年告成者六路可謂緩而不廹矣御史臺受
訴乃有二百餘畝方為二十畝者有二頃九十六畝方
為七十畝者虔州之瑞金是也有租稅一十三錢而增
至二貫二百者有租稅二十七錢而增至一貫四百五
十者虔之會昌是也蓋方量官憚於䟦履並不躬親而
行繵拍峯驗定土色一任之胥吏望詔常平使者密行
檢察若未按舉他時有訴不平則明加貶黜改正詔令
諸路提刑司體問
二年詔罷諸路方田又詔自今諸司毋得起請方田諸
路未方田縣分已方量賦役不以有無論訴悉如舊額
輸稅民困方田而逃移歸業者逋欠並放
高宗紹興元年江西湖南宣撫大使朱勝非言民間之
病正稅外科敷煩重稅米一斛有輸至五六斛稅錢一
緡有輸及十八緡者和糴與正稅等而未嘗支錢他皆
類此又言輸苖請以限前聽民從便納早占米充支用
從之江東帥臣李光言廣德縣秋苖舊納水陽鎮鄉
民憚遠乞每一石貼三斗七升充脚剩就本軍送納自
是立為年額詔蠲其半
六年殿中侍御史周祕言昨朝廷展放淮南稅限聞州
縣有收撮課子之例夏則撮麥秋則撮穀又有助軍米
借牛租名色十一往往取至四五分重斂如此乃以愛
惜民力欺朝廷使百姓虚被放免之惠蓋稅賦則所取
少而有限收撮則所取多而無時今欲信朝廷寬恤之
令寬百姓輸納之力除已立定課子合官私中分外餘
宜一切禁止權發遣淮南兩路張成憲言還業之人稅
額未定乞據實種頃畝權納課子五年並從之
七年知揚州鼂公武言朝廷以沿淮荒殘未行租稅民
復業與創戶者雖阡陌相望懼後來稅重聞之官者十
纔見一二昔晩唐民務稼穯則增其租故播種少吳越
民墾荒田而不加稅故無曠土望詔兩淮更不增賦庶
民知勸詔可
二十年用正言章夏奏詔州縣收納二稅出剩數並附
赤歴無得撥歸公使庫
二十三年張守帥江西奏請蠲積欠預和買和糴上欲
行之時秦檜為相方損度為月進且日虞四方財用之
不至怒而不行是時兩浙州縣合納綿紬稅絹茶絹雜
錢白米六色皆以市價折錢却别科米麥有一畝地納
四五斗者京西根括隐田增添租米加重於舊湖南有
土戸錢折絁錢醋息錢麴引錢名色不一曹泳為戶部
侍郎又責荆南已蠲口賦二十餘萬緡甚急檜晩年怒
不可測而泳其親黨凶熖熾然蓋自檜再相密諭諸路
暗增民稅七八嘗建言國家經費惟仰二稅間乞蠲免
理宜禁絶雖經界之行或謂但求括摘漏稅亦無實惠
及民故民力重困饑死者衆皆檜之為也
紹興三年戸部言人戸抛棄田産已詔三年外許人請
射十年内雖已請射及撥充職田者並聽理認歸業官
司占田不還許越訴如孤幼兒女及親屬依例合得財
産之人委守令面問來歴取索契照如無契照勾勒耆
保隣佐照證得實即時給付或偽冒指占者論如律如
州縣沮抑及奉行不虔隱匿曉示委監司按治從之
紹興二年工部侍郎李擢言平江府東南有逃田湖浸
相連塍岸久廢歲失四萬三千餘斛乞招誘流民䟽導
耕墾其不可即工者蠲其額又郡民之䧟虜者棄田三
萬六千餘頃皆掌以舊佃戶諸縣已立定租課許以二
年歸業圭田瘠薄民以舊籍為病願除其不可耕之田
損其已定過多之額後皆次第行之(此經界張本也)
十二年左司員外郎李椿年言經界不正十害一侵耕
失稅二推割不行三衙門及坊場戸虛供抵當四鄉司
走弄稅名五詭名寄産六兵火後稅籍不實争訟日起
七倚閣不實八州縣隱賦多公私俱困九豪猾戸自陳
詭籍不實十逃田稅偏重人無肯售經界正則害可轉
為利且言平江歲入昔七十萬斛有畸今按籍雖三十
萬斛然實入纔二十萬斛耳詢之土人皆欺隱也望考
按覈實自平江始然後施之天下則經界正而仁政行
矣(椿年嘗知寧國縣宣諭使劉大中薦其練習民事稽考稅額各有條理五年秋九月召對椿年奏州縣不)
(治在不得人若於二稅稍加措置不至大䧟用度自足尋通判洪州屢遷浙東提舉八年春三月三省奏台州)
(有匿名書稱椿年刻薄等事欲率衆作過上曰兵火以來官物多失䧟既差官檢察若稍留心便生誣毁此必)
(州縣吏所為萬一作過當遣兵勦殺後卒無事至是乃建此議)上謂宰執曰椿年之論
頗有條理秦檜曰其說簡易可行程克俊曰比年百姓
避役止緣經界不正行之乃公私之利翌日甲午以椿
年為兩浙運副專委措置經界椿年條畫來上請先往
平江諸縣(朱熹所謂先自其家田上量起者是也)俟其就緒即往諸州要
在均平為民除害更不增稅額如水鄉秋收後妄稱廢
田者許人告陂塘塍埂之壞於水者官借錢以修之縣
令丞之才短者聽易置圖寫墟畝選官按覆令各戸各
鄉造砧基簿仍示民以賞罰開諭禁防靡不周盡吏取
財者論如法
詔人戸田産多有契書而今來不上砧基簿者皆没官
又詔州縣租稅簿籍令轉運司降樣行下眞謹書寫如
細小草書官吏各科罪其簿限一月改正有欺弊者依
本法並用椿年請也
初椿年置經界局於平江府守臣周葵問之曰公今
欲均賦邪或遂增稅也椿年曰何敢增稅葵曰苟不
欲增胡為言本州七十萬斛椿年曰當用圖經三十
萬斛為凖
倉部員外郎王循友言國家平昔漕江淮荆浙六路
之粟六百二十餘萬加以和糴而近歲上供纔二百
八十餘萬兩浙膏腴沃衍無不耕之土較之舊額亦
虧五十萬石此蓋稅籍欺隱豪強詭挾所致比漕臣
建議正經界朝廷從之望勅諸路漕臣各根檢稅籍
十四年椿年權戸部侍郎仍舊措置經界十二月椿年
以母憂罷兩浙運副王鈇權戸部措置經界
十七年李椿年再權戸部侍郎專一措置經界自椿年
去位有司稍罷其所施行者及是免喪還朝復言兩浙
經界已畢者四十縣其未行處若止令人戸結甲慮形
勢之家尚有欺隱乞依舊圖畫造簿本所差官覆實先
了而民無爭訟者推賞弛慢不職者劾奏皆從之椿年
又言已打量及用砧基簿計四十縣乞結絶其餘未打
量及不曾用砧基簿止令結甲縣分欲展期一月許人
戸首實昨已起新稅依額理納俟打量寬剰畝角即行
均減更不增添稅額仍令都内人各書詣實狀遇有兩
爭即對换産稅並詔可
十九年詔汀漳泉三州據見今耕種田畝收納二稅未
耕種者權行倚閣昉行經界法於諸路而劇盜何白旗
擾汀漳諸郡故有是旨然汀在深山窮谷中兵火之餘
舊籍無有存者豪民漏稅常賦十失五六郡邑無以支
吾於是計口科鹽大為民害是年冬十一月經界之事
始畢
初朝廷以淮東西京西湖北四路被邊姑仍其舊又漳
汀泉三州未畢行明年詔瓊州萬安昌化吉陽軍海外
土産瘠薄已免經界其稅額悉如舊又瀘南帥臣馮擑
抗疏論不便於是瀘敘州長寧軍並免渠果州廣安軍
既行亦復罷自餘諸路州縣皆次第有成二十一年詔
臨江軍王伯淮代還言本州倚郭清江縣修德鄉有稅
錢四十餘貫苖米四百餘石人煙田産並在筠州高安
縣祈豐鄉上項苖稅在經界法謂之窵佃在鄉村謂之
包套經界既定兩縣隨産認稅於是清江有稅無田高
安有田無稅清江不免以無田之稅增均於元額之田
高安即以無稅之田減均於元額之稅是高安得偏輕
之利清江得偏重之害矣謹按國朝淳化癸巳歲詔建
臨江軍取筠之瀟灘鎮為清江縣割高安之建安修德
兩鄉隸之新豐與修德接壤故有交鄉窵佃之弊乞究
實改正詔委轉運盧奎措置
受納稅限建炎四年右諫議大夫黎確言近歲貪吏
至與專庫分利凡民戸自詣輸納夏稅和買縑帛等往
往多端沮抑不堪留滯之苦則委之攬納之家而去民
有倍稱之出官受濫惡之物詔物帛非紕疎濫惡官吏
過有抑退者許越訴
紹興三年詔江浙諸州縣帛及折帛錢並以七月中旬
到行在不足者守貳竄黜用戸部請也四年右司諫
劉大中言契勘租稅條限係五月半起催八月半納畢
災傷放免不盡者限一月祖宗以來未之有改今戸部
令七月終以前數足廹促太甚納畢者人戶送納到官
之期也起發數足者諸州團併起發到行在之期也且
以道里遠近酌中言之吉州陸路到臨安二十八程水
程陪之若依此則須五六月納足豈不大叚廹促今戸
部不過以大禮賞格未足上動朝廷不知本部平時所
管何事平時蠧耗未嘗講究平時失䧟未嘗稽考乃臨
時畫旨促限變亂祖宗舊制全不恤民夫祀所以為民
祈福也廹取物帛反為民害有傷和氣有累聖德詔展
限一月二十五年戸部看詳令文思院造一石斛斗
用火印下諸轉運司依式製造付州縣行用輸納庶免
吏胥輕重其手重為民病
紹興十三年臣僚言賦稅之輸止憑鈔旁為信穀以升
帛以尺錢自一文以往必具四鈔受納親用團印曰戸
鈔則付人戸收執曰縣鈔則關縣司銷籍曰監鈔則納
官掌之曰住鈔則倉庫藏之所以防偽冒備毁失也今
所在監住二鈔廢不復用而縣司亦不即據鈔銷簿方
且藏匿以要賂望申嚴法令戒監司郡守檢察受納官
司凡戸縣監住四鈔皆存留以備互照從之
二十二年詔諸縣人戸已納稅租鈔(和預買紬絹之類同)不即銷
簿者當職官吏並科罪人戸齎出戸鈔不為照使抑令
重納者以違制論不以赦原著為令
紹興二十六年戸部言今年人戸畸零租稅欲今依法
折納價錢如願與别戸合鈔送納本色者聽初秦檜畫
旨不得合零就整至是鍾世明權侍郎恐奉行抵捂擾
民乃奏行之
預借建炎四年上初自海道回蹕夏五月壬寅用江
浙制置司隨軍轉運劉濛議於民間預借秋科苖米壬
子御史沈與求奏罷之
紹興五年詔預借民戸和買紬絹二分止輸見緡毋得
抑納金銀每千除頭子錢外縻費毋過十文十九年
詔禁止鎮江府預借苖米
支移折變紹興二年左司諫吳表臣言諸州折變有
至數倍者請今後並以中價細估詔違法漕憲各罰銅
十斤三年詔婺州額上供羅並權折價錢以州人言
每歲輸納兩數太重故也令二廣人戶稅租合支移
者量地里遠近遞□無得過三百里四年起四川布
估錢初成都崇慶府彭漢卭州永康軍六郡自天聖間
官以三百錢市布一疋民甚便之後不復予錢至是宣
撫司又令民間每疋輸估錢三引歲七十萬疋估錢二
百餘萬引(慶元初累減至一百三十餘萬引)六年右諫議大夫趙霈言
岳州自版籍不存不以田畝收稅惟種一石作七畝科
敷而反覆紐折有至數十倍者詔本路憲臣體究改正
十年明堂赦諸路州縣人戶合納田稅免收頭子市
利船脚等錢十一年臣僚言昨詔折帛錢以十分為
率紬折二分絹折三分綿折五分所以寬民力也今州
縣乃盡令折錢却抵價收買以取出剰民戶積欠許逐
年隨稅帶納今州縣乃一併督輸乞詔有司禁約十
八年知蘄州吕延年代還言五季時江南李氏暴斂害
民江西一路稅苖數外倍借三分以應軍須本朝官司
名為沿納蓋謂事非創立特循沿李氏舊法也積歲既
久又以此項錢米支移折變里巷之民怨聲猶在乞量
與裁定仍將沿納錢米免支移折變二十八年右正
言朱倬奏福建米斗折納八百有畸倍於廣右近饒州
樂平縣亦科四百五十恐别郡承風有虧仁政欲依祖
宗折科法合納初定實價耗費共不得過百錢非緊急
無得折科從之孝宗淳熙三年劉邦翰林樞奏湖北
州縣請佃官田未歸業人戸見耕田期以一年自陳分
三限起稅不實許人告
臣僚言人戸廣占官田量輸官賦似為過優此議者
所以開陳告之門而欲從實起稅也不思朝廷往日
經界獨兩淮京西湖北仍舊蓋以四路被邊土廣人
稀誘之使耕猶懼不至若復履畝而稅孰肯遠從力
耕以供上之賦哉今湖北惟鼎澧地接湖南墾田猶
多自荆南安復岳鄂漢沔汙萊彌望猶昔戸口稀少
且非土着皆江南狹鄉百姓老耄擕幼遠來請佃所
籍田畝寬而稅賦輕也若立限陳首誘人告訐恐於
公家無一毫之補而良民有無窮之擾矣且當誘以
開耕不宜恐以增稅使田疇盡闢歲收滋廣一遇豐
稔年歲以實邊則漕運所省亦博望依紹興十六年
詔旨以十分為率每年增額一分或不願開耕即許
退佃期限稍寬取之有漸遠民安業一路幸甚
浙西提舉顔師魯奏今鄉民間於閑曠磽确之地積
日累月墾成田圍用力甚勤或未能以自陳起稅為
人告首即以盜耕罪之給半充賞其何以勸力田者
者上曰農民開墾曠土豈可以盜耕之法治之可止
令打量起稅
七年夏大旱知南康軍朱熹應詔上封事言今日民間
特以稅重為害正緣二稅之入朝廷盡取以供軍州縣
無復贏餘不免於二稅之外别作名色巧取今民貧賦
重惟有覈兵籍廣屯田練民兵乃可以漸省列屯坐食
之兵稍損州縣供軍之數使州縣事力漸舒然後可以
禁其苛歛責其寬恤庶幾窮困之民得保生業無流徙
之患
隆興元年詔應人戸抛下田屋如有歸者依舊主業已
請佃者即時推還出二十年無人歸認依戶絶法
又詔貧乏下戸或因賦稅或因饑饉逃亡官司即時籍
其田土致令不復歸業今州縣申嚴赦文五年之限應
歸業者即給還
受納稅限紹興三十二年詔州縣受納青苖官吏並
緣多收加耗規圖濫數肆為奸欺虚印文鈔給與人戸
民間相𫝊謂之白鈔方時艱虞用度未足欲減常賦而
未能豈忍使貪贓之徒重為民蠧今後違犯官吏並坐
重典仍没其家(此孝宗即位初詔)
乾道七年修受納苖米縱吏乞取法受納官比犯人減
一等州縣長官不覺察同罪
淳熙四年執政奏往年諫官論州縣先期趣辦催科之
弊而戶部長貳執奏不行謂遞年四月五月合到行在
折帛錢共六十一萬貫指擬支遣若不預催恐致缺課
上曰既是違法病民朝廷須作措置安可置而不問次
日奏戸部每年八月於南庫借六十萬緡應副支遣次
年正月至三月撥還今若移此六十萬緡於四月上旬
支借到戸部自無缺用可以禁止預催之弊上喜曰如
此措置不過移後就前却得民力少寬於公私俱便乃
詔諸路州縣並依條限催理二稅違者劾奏十三年
趙汝愚守成都民當輸納使自槩量各持羡米去民甚
便之
淳熙十一年詔受納綿並依法夏稅重十二兩和買重
十一兩毋得過行㨂擇如有紕疎糊藥合退者勿用油
墨印違許越訴
受納稅粮十二年臣僚言州郡取民無制其尤害民
者改鈔一事也縣以新鈔輸之州州改為舊鈔以受之
夫一歲止有一歲之財賦一政止有一政之財賦顧乃
今歲所輸改以補去歲之虧甚者以補數歲之缺後政
所輸改以償前政之欠甚者以償累政之欠而廣右有
此弊而江浙此弊尤甚也伏乞禁戢州郡今後毋得改
鈔詔付戸部
光宗紹熙元年祕書監楊萬里上言民輸苖則以二斛
輸一斛稅絹則正絹外有和買而官未嘗驗直又以絹
估直而倍折其錢舊稅畝一錢輸免役一錢今歲增其
額不知所止既一倍其粟數倍其錢而又有月茶錢板
帳錢不知幾倍於祖宗之舊又幾倍於漢唐之制乎此
猶東南之賦可知者也至於蜀賦之額外無名者不得
而知也陛下欲薄賦歛當節用度而後財可積國可足
然後賦可減民可富邦可寕不然臣未知其所終也
時金主璟新立萬里迓使客於淮聞其蠲民間房園
地基錢罷鄉村官酒坊減鹽價又除田租一年竊仁
義以誑誘中原之民使虚譽逹於吾境故因轉對而
有是奏
臣僚言今州縣守令皆以財賦為先不以民事為意
上供有常額而以出剩為能省限有定期而以先期
為辦斛斗升合所以准租而對量加耗尺寸銖兩所
以均稅而展取畸零不求羡餘之獻則為乾没之謀
民財既竭民心亦怨饑寒廹之不去為盜者鮮矣
紹興元年臣僚言諸路逃絶田産自經界以來今四十
年未聞一丁一戸復業夏秋官課州責之縣縣責之保
正長其為擾甚大鄉村父老謂當春時布種無一畝一
角不耕之地望下諸路縣道勒令鄉胥指定逃田坐落
就令見耕種人請佃輸官從之
知漳州朱熹奏言經界最為民間莫大之利紹興已推
行處圖籍尚存田稅可考貧富得實訴訟不繁公私兩
便獨漳泉汀三州未行細民業去稅存不勝其苦而州
縣坐失常賦日朘月削安可底止臣不敢先一身之勞
佚而後一州之利病切獨任其必可行也然行之詳則
足為一定之法行之略則適滋他日之弊故必推擇官
吏委任責成打量畝步算計精確攢造圖帳費從官給
隨産均稅特許過鄉通戸均紐庶幾百里之内輕重齊
同本州有産田有官田有職田有學田有常租課田名
色不一稅租輕重亦各不同比來吏緣為姦實佃者或
申逃閣無田者反遭俵寄今欲每田一畝隨九等高下
定計産錢幾文而總合一州諸色稅租錢米之數以産
錢為母每一文納米幾何只就一倉一庫受納既輸之
後却照元額分隸為省計為職田為學糧為常平各撥
入諸色倉庫除二稅簿外每三年鄉造一簿縣造都簿
通載田畝産錢實數送州印押付縣收管民有交易對
行批鑿則版圖一定而民業有經矣又有廢寺閒田為
人侵占許本州召人承買不惟田業有歸亦免稅賦失
䧟又合韓愈氏人其人廬其居之遺意但此法之行貧
民下戸皆所深喜然不能自逹其情豪家猾吏實所不
樂皆善為辭說以惑羣聽賢士大夫之喜安静厭紛擾
者又或不深察而望風沮怯此則不能無虞今已仲秋
向去農隙只有兩月乞即詔監司州郡施行又貽書宰
輔云經界事講究巨細本末不敢不盡規畫措置十已
八九蓋以本州田稅不均州縣既失經常之入至取所
不應取之財以足歲計如縣科罰州賣鹽之𩔖是也上
下莫能相正窮民受害有不忍聞若不經界實無措手
先是漳泉二州被命相度而泉州操兩可之說朝廷疑
焉著作郎黃艾輪對又言之且云今日以天下之大公
卿百官之衆商量一經界累年而不成大於此者若之
何上乃諭輔臣令先行於漳州明年春詔漕臣陳公亮
同熹協力奉行南方地暖農務既興非其時也熹猶冀
嗣歲可行益加講究每謂經界半年可了以半年之勞
而革數百年之弊向後亦須五十年未壞合令四縣作
四樓以貯簿籍州作一樓以貯四縣圖帳條畫既備徧
榜郡境細民知其不擾而利於巳莫不鼓舞而貴家豪
右占田隱稅侵漁貧弱者胥為異論以搖之至有進狀
言不便者前詔遂格閱兩月熹請祠去尋命持湖南使
者節猶以經界不行自劾議者惜之
預借乾道三年知常州錢建入對奏縣今佐稅役鄉
胥陪貼錢物至借貸稅戸暗銷官物洎監司州郡催督
又貼大胥以緩之所以版曹財賦每每不足其患起於
細微而所侵蠧甚大上然之
淳熙十六年兩浙轉運使耿秉奏宜興縣預借今年明
年折帛錢共三萬一千二百餘貫望與除豁詔令封樁
庫照數支還會子付本縣理還今後再有預借并知通
坐之又詔令南庫支還戸部所借江山縣折帛錢其
諸縣預借並令各州措置補還庶絶其弊
嘉定五年臣僚言預借非法也頑民豪戸易預借之名
而以寄庫為說當催夏絹則曰有錢在官及督秋苗則
曰未曾倒折所寄者一半而所逋者亦一半今預借之
弊在在有之而江西特甚乞嚴切禁止預借之弊除而
輸借之名正從之
臣僚言四川州縣二稅積欠其弊在吏如去年預借今
年秋科今年預借明年夏科有給鈔而不銷簿者有盜
印鈔而匿財者有私立領而官不受理者有公吏攬取
而不歸公上者一遇赦恩吏之罪釋然而民之憂如故
乞下諸路遵守條約毋得預借詔制總兩司覺察
四川宣撫虞允文言州縣預借人戸稅賦合於總領所
樁管添造錢引三百萬貫委制總及漕臣考覈實數補
填自今後預借官以違制論吏以盜論從之
支移折變隆興三年太府少卿魯訔奏乞下戸部將
折帛以疋計者為錢有幾以尺計者為錢有幾自來全
折錢處依舊外餘丁鹽綿絹及下戸不成疋兩者盡折
錢蓋零細者利於納錢端疋者利於納絹出産去處便
於本色不出産去處便於折錢若以見價紐折其直必
輕則折帛之弊可革請下諸路運司條約州縣劾其違
者詔可又詔今後折帛銀並依左藏庫價折納不得
輒有減降
淳熙八年詔申嚴許從民便之制若願納本色州縣勒
令折錢或願納價錢攬戸過數乞取許詣轉運司訴
嘉泰三年知紹興府辛棄疾奏州縣害農之甚者六事
如輸納歲計有餘又為折變高估趣納其一也往時有
大吏為郡四年多取斗面米六十萬斛及錢百餘萬緡
别貯之倉庫以欺朝廷曰用此錢糴此米還盜其錢而
去願明詔内外臺察劾無赦從之嘉定三年江淮制
置使黃度奏福州長溪縣去州七八百里苖米不能至
州送納遂為攬戸高價售鈔縣又縱吏為姦請照紹興
府新昌縣例明許折納縣以錢上之州州置場糴米從
之其後諫議大夫鄭昭先奏福州苛取十一縣輸納之
贏以補長溪折納之數是僅免長溪一邑䟦涉之勞而
使十一縣陰受侵漁之害蓋米可無糴錢可無出而自
足支遣望嚴行約束違者重坐之紹熙元年臣僚言
古者賦租出於民之所有不強其所無如稅絹出於蠶
苖米出於耕是也今一倍折而為錢再倍折而為銀銀
愈貴錢愈艱得穀愈不可售使民賤糶而貴折則大熟
之歲反為民害願明詔州郡凡多取而多折者重寘於
罰從之
慶元六年臣僚言折科太重名目不一州則增省額以
敷於縣縣則增州額以敷於民反覆細折何啻三倍民
困重斂莫此為甚詔戸部條約
寧宗嘉定六年監察御史倪千里言民間常賦丈尺版
籍自有定數今催科故存畸欠異日却遣畸零或欠零
寸必納全尺此畸稅漏催之弊帛之尺寸米之合勺剗
刷根括秋毫盡矣乃於既足之餘復有重催之害一追
再追乞取浩瀚此文引乞覓之弊乞詔諸監司禁戢州
縣措置更革奉行不虔者劾治從之
代輸隆興二年知贛州趙公稱收到寬剩錢十萬餘
緡請為民代輸今年夏稅乾道二年知邵州李元老
奏節省剩錢五十餘貫乞理納向後年分下戸稅賦
淳熙五年知昭州王光祖將郡計餘剰為民送納夏料
役錢知隆興府張子顔為八縣人戸代輸二稅舊欠知
江陰軍林元奮將公使庫䟎到錢補足人戸所欠上供
本色夏稅八年知泉州程大昌奏本州歲為台信等州
代納上供銀二萬四千兩係常賦外白科苦民特甚蓋
科取一害先期預借一害不給鈔或勒重納又一害臣
已措畫為民代輸淳熙九年一年上供銀數齊足乞從
今禁預借及不即給鈔者官吏並坐之許民越訴十
二年知隆興府程叔達乞蠲淳熙十年未納苖稅其未
納苖稅及上管分隸之數自行管認趙汝愚知太平
州鄭僑知建寧府韓同卿知泰州曾㮚知婺州宇文紹
彭知太平州任内俱撙節浮費將州用錢為下等人戸
代輸并補還合郡積欠稅賦折帛等錢諫議大夫鄭
昭先言諸路縣道抑令戸長代輸逃絶之戸往往破家
詔申嚴禁戢
畸零淳熙六年臨安府守臣吳淵言凖乾道令人戸
納二稅每貫收朱墨錢二十文足不成貫者收十五文
不成百者免收今自九百九十文至一百文例取十五
文足顯有不均乞一百文收二文足每一百增二文至
七百文省即收十五文足委是利民且不衝改條令上
曰畸零稅賦納錢不及一貫者皆貧民下戸所當矜恤
乃從之
文獻通考卷五
