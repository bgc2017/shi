文獻通考卷一百七十五
鄱陽馬端臨貴與著
經籍考二
經(易)
昔伏犧氏始畫八卦以通神眀之德以類萬物之情盖
因而重之為六十四卦及乎三代是為三易夏曰連山
(言似山内出氣)殷曰歸藏(言萬物莫不歸而藏扵其中杜子春曰連山伏犧歸藏黃帝周禮疏按)
(今歸藏坤開筮帝堯降二女為舜妃又見節卦云殷王其國常母谷若依子春說歸藏黃帝何得有帝堯及殷)
(王事盖子春之意伏犧黃帝造其名夏殷因其名以作易也)周文王作卦辭謂之周
易周公作爻辭孔子為彖辭象辭繫辭文言序卦說卦
雜卦謂之十翼班固曰孔子晩而好易讀之韋編三絶
而為之傳即十翼也(先儒說重卦及爻辭并十翼不同)自魯商瞿子木
受易孔子(商瞿姓)以授魯橋庇子庸(姓橋名庇字子庸)子庸授江
東馯臂子弓(馯姓也音韓)子弓授燕周醜子家子家授東武
孫虞子乘子乘授齊田何子装及秦焚書周易獨以卜
筮得存唯失說卦三篇後河内女子得之漢初傳易者
有田何何授丁寬寬授田王孫王孫授沛人施讎東海
孟喜琅邪梁丘賀由是有施孟梁丘之學又有東郡京
房自云受易扵梁國焦延夀别為京氏學嘗立後罷後
漢施孟梁丘京氏凡四家並立而傳者甚衆漢初又有
東萊費直傳易其本皆古字號曰古文易以授琅邪王
璜璜授沛人高相相以授子康及蘭陵母將永故有費
氏之學行于人間而未得立後漢陳元鄭衆皆傳費氏
之學馬融又為其傳以授鄭玄玄作易註荀&KR1065;又作易
傳魏代王肅王弼並為之註自是費氏大興高氏遂衰
梁丘施氏亡於西晉孟氏京氏有書無師梁陳鄭玄王
弼二註列扵國學齊代唯傳鄭義至隋王註盛行鄭學
浸微今殆絶矣歸藏漢初已亡按晉中經有之唯載卜
筮不似聖人之旨唐開元中備有三易至宋惟歸藏略
存而不傳習漢募羣書多散逸而易獨完學者傳之遂
分為三一曰田何之易始自子夏傳之孔子卦象爻彖
與文言說卦等離為十二篇而說者自為章句易之本
經也二曰焦贛之易無所師授自本言得之隐者第述
隂陽災異之言不類聖人之經三曰費直之易亦無師
授專以彖象文言等參卦爻凡以彖象文言雜入卦中
者自費氏始田何之學施孟梁丘之徒最盛費氏初微
但傳民間至後漢時陳元鄭衆之徒皆學費氏費氏興
而田何遂息古十二篇之易遂亡其本及王弼為註亦
用卦象相雜之經自晉之後弼學獨行遂傳至今
西漢志易十三家二百九十四篇
隋志六十九部五百五十一卷(通計亡書合九十四部八百二十九卷)
唐志七十六家八十八部六百六十五卷(失姓名一家李鼎祚以下)
(不著錄十一家三百二十九卷)
宋三朝志二十七部二百四十卷
宋兩朝志十一部七十三卷
宋四朝志三十七部二百一十九卷
宋中興志一百四十家一百八十四部一千三百六十
六卷
丁寬易
本傳初梁項生從田何受易時寬為項生從者讀易
精敏材過項生遂事何學成何謝寬寬東歸何謂門
人曰易以東矣寬至雒陽復從周王孫受古義號周
氏傳景帝時寬為梁孝王將軍距吳楚號丁將軍作
易說三萬言訓詁舉大義而已今小章句是也寬授
同郡碭田王孫王孫授施讎孟喜梁丘賀由是易有
施孟梁丘之學
孟喜易
本傳喜從田王孫受易好自稱譽得易家候隂陽災
變書詐言師田生且死時獨傳喜諸儒以此耀之也
(耀榮也)同門梁丘賀疏通證明之(疏通猶分别證明明其偽也)曰田
生絶扵施讎手中時喜歸東海安得此事又蜀人趙
賓好小數書後為易飾易文以為箕子明夷隂陽氣
亡箕子箕子者萬物方荄滋也(師古曰易明夷箕子之明夷利貞此箕子)
(者謂殷父師說洪範者也而賓妄為之說荄滋言其根荄滋茂也荄音該又音皆)賓持論巧
慧易家不能難皆曰非古法也(心不服)云受孟喜為名
之(名之者承取其名云實授賓也)後賓死莫能持其說喜因不肯仞
(仞亦名也)以此不見信
京房易傳四卷
本傳房治易事梁人焦延夀名贛贛常曰得我道以
亡身者京生也其說長扵災變分六十四卦更直日
用事以風雨寒温為候(孟康曰分卦直日之法一爻主一日六十四卦為三百六)
(十日餘四卦震離兑坎為方伯監司之官所以用震離兑坎者是二至二分用事之日又是四時各專主)
(之氣各卦主時其占法各以其日觀其善惡也)各有占驗房用之尤精
鼂氏讀書記曰漢藝文志易京氏凡三種八十九
篇隋經籍志有京氏章句十卷又有占候十種七
十三卷唐藝文志有京氏章句十卷而占候存者
五種二十三卷今其章句亡矣乃略見扵僧一行
及李鼎祚之書今傳者曰京氏積算易傳三卷雜
占條例法一卷名與古不同所謂積算易傳疑隋
唐志之錯卦是也雜占條例法者疑隋唐志之逆
刺占災異是也景迂嘗曰是書兆乾坤之二象以
成八卦卦凡八變六十有四於其往來升降之際
以觀消息盈虛於天地之元而酬酢乎萬物之表
者炳然在目也大抵辨三易運五行正四時謹二
十四氣悉七十二候而位五星降二十八宿其進
退以幾而為一卦之主者謂之世竒耦相與據一
以超二而為主之相者謂之應世之所位而隂陽
之肆者謂之飛隂陽肇乎所配(乾與坤震與巽坎與離艮與兊)而
終不脫乎本(以飛某卦之位乃伏某宫之位)以隐賾佐神明者謂
之伏起乎世而周乎内外参乎本數以紀月者謂
之建終終始極乎數而不可窮以紀日者謂之積
含于中而以四為用一卦備四卦者謂之互乾建
甲子于初坤建甲午于上八卦之上乃生一世之
初一世之五位乃分而為五世之位其五世之上
乃為遊魂之世五世之初乃為歸魂之世而歸魂
之初乃生後卦之初其建剛日則節氣柔日則中
氣其數虛則二十有八盈則三十有六盖其可言
者如此若夫象遺乎意意遺乎言則錯綜其用唯
變所適苟非彰往而察來微顯而闡幽者曷足以
與此易學自商瞿至孟喜授受甚明房受之喜而
翟牧白生者不肯仞京房曰京非孟氏學也劉向
亦疑京託之孟氏予不知當時為何說也今以當
時之書驗之盖有孟氏京房十一篇災異孟氏京
房六十六篇同為一家之學則其源委孰可誣哉
石林葉氏曰世傳京房易學據漢書傳易自商瞿
至田王孫皆自有次第故言易者以田王孫為正
孟喜從王孫學好自稱譽得易家候隂陽災變書
詐言王孫死時枕喜股膝獨傳己為梁丘賀所排
矣京房受學焦延壽延夀受學孟喜孟喜且不為
當時所信况延夀乎史謂延夀獨得隐士之說託
之孟氏易家大略同唯京氏為異黨而受梁丘賀
學者亦京房顔師古謂别一人亦受學田何今世
有京房易皆隂陽歴數之書又有京房雜算數十
篇其言龐雜專主占筮兩人莫知為誰審為受延
夀學者今考京房傳本以卦氣直日為說與其書
不類占事知来房力犯弘恭石顯自不能保其身
亦何貴於占乎易扵他經孔子最所致意盖言五
十而學易可以無大過而自司馬遷以来學者皆
言孔子傳商瞿瞿本非門人高弟略無一言見扵
論語性與天道子貢且不得聞而謂商瞿得之乎
朱子語錄曰京房卦氣用六日七分季通云康節
亦用六日七分但不見康節說處
又曰京房軰說數捉他那影裏才發見處便算將
去且如今日一箇人来相見便就那相見底時節
算得這箇是好人不是好人用得極精密他只是
動便算得静便算不得
陳氏書錄解題曰京房易傳三卷積算雜占條例
一卷吳鬱林太守陸績註京氏學廢絶久矣所謂
章句者既不復傳而占候之存於世者僅若此校
之前志什百之一二耳今世術士所用世應飛伏
游魂歸魂納甲之說皆出京氏鼂景迂嘗為京氏
學也用其傳為易式云或作四卷而條例居其首
又有參同契律歷志見隂陽家專言占候
焦氏易林十六卷
說見占筮門
費直易
本傳直長扵卦筮亡章句徒以彖象繫辭十篇文言
解說上下經琅邪王璜平中(音仲)能傳之
鄭康成易註
崇文總目今唯文言說卦序卦雜卦合四篇餘皆逸
指趣淵確本去聖之未遠
王弼易註略例繫辭註十卷
鼂氏曰上下經魏尚書郎王弼輔嗣註繫辭說卦
雜卦序卦弼之門人韓康伯註又載弼所作略例
通十卷易自商瞿受於孔子六傳至田何而大興
為施讎孟喜梁丘賀其後焦贛費直始顯而傳受
皆不明由是分為三家漢末田焦之學微絶而費
氏獨存其學無章句惟以彖象文言等十篇解上
下經凡以彖象文言等參入卦中者皆祖費氏東
京荀劉馬鄭皆傳其學王弼最後世或用鄭說則
弼亦本費氏也歐陽公見此遂謂孔子古經已亡
按劉向以中古文易經校施孟梁丘經或脫去無
咎悔亡惟費氏經與古文同然則古經何嘗亡哉
陳氏曰自漢以来言易者多溺於象占之學至弼
始一切掃去暢以義理於是天下宗之餘家盡廢
然王弼好老氏魏晉談玄自弼軰倡之易有聖人
之道四焉去三存一扵道闕矣况其所謂辭者又
雜異端之說乎范寗謂其罪深於桀紂誠有以也
連山十卷
北史劉炫傳時牛弘奏購求天下遺逸之書炫遂偽
造書百餘卷題為連山易魯史記等錄上送官取賞
而去後人有訟之經赦免死坐除名
夾漈鄭氏曰夏后氏易至唐始出今亡
歸蔵三卷
崇文總目晉太尉参軍薛正註隋世有十三篇今但
存初經齊母本著三篇文多闕亂不可詳解
夾漈鄭氏曰連山亡矣歸蔵唐有司馬膺註十三
卷今亦亡隋有薛正註十三卷今所存者初經齊
母本著三篇而已言占筮事其辭質其義古後學
以其不文則疑而棄之往往連山所以亡者復過
扵此矣獨不知後之人能為此文乎子曰周監於
二代郁郁乎文哉以周易校商易則周商之文質
可知也以商易校夏易則商夏之文質又可知也
三易皆始乎八而成六十四有八卦即有六十四
卦六十四卦非至周而備也但法之所立數之所
𧺫皆不相為用連山用三十六策歸蔵四十五策
周易四十九策誠以人事代謝星紀推移一代一
謝漸繁漸文又何必近耳目而信諸遠耳目而疑
諸
按連山歸蔵乃夏商之易本在周易之前然歸蔵
漢志無之連山隋志無之盖二書至晉隋間始出
而連山出於劉炫之偽作北史明言之度歸藏之
為書亦此類耳夾漈好竒獨尊信此二書與古三
墳書且咎世人以其晩出而疑之然殊不知毛氏
詩左氏春秋小戴氏禮與古文尚書周官六典比
之當時皆晩出者也然其義理其文辭一無可疑
非二易三墳之比不謂之六經可乎故今叙二易
不敢遽指為夏商之書姑隨其所出之時置之漢
之後唐之前云
孔穎逹正義十四卷
鼂氏曰唐國子祭酒孔穎達與顔師古司馬才章
王恭馬嘉運趙乾叶王談于志寧等同撰蘇德融
趙弘智覆審序稱江南義䟽有十餘家辭尚虛誕
皆所不取唯王弼之學獨冠古今以弼為本採諸
說附益之
崇文總目唐太尉長孫無忌與諸儒刊定宋朝端拱
初國子司業孔維等奉詔是正其言主申王學云
陳氏曰序云十四卷館閣書目亦云今本止十三
卷按五經正義本唐貞觀中穎逹與顔師古等受
詔撰五經義贊後改為正義博士馬嘉運駁正其失
永徽二年中書門下于志寧等考正增損書始布
下其實非一手一足之力世但稱孔疏耳其說專
釋一家註文為正
甘棠正義三十卷
崇文總目梁陜州大都督府左司馬任正一撰孔穎
逹正義申演其說
李鼎祚周易集解十卷
鼂氏曰鼎祚唐人集解經皆避唐諱又取序卦各
冠逐卦之首所集有子夏孟喜京房馬融荀&KR1065;鄭
康成劉表何晏宋衷虞翻陸績干寳王肅王輔嗣
姚信王廙張璠向秀王凱同侯果蜀才翟玄韓伯
劉瓛何妥崔憬沈麟士盧氏崔覲孔穎逹三十餘
家又引九家易乾鑿度義所謂蜀才者人多不知
按顔之推云范長生也其序云自卜商之後傳註
百家唯王鄭相沿頗行扵代鄭則多参天象王乃
全釋人事易之道豈偏滯於天人哉而天象難尋
人事易習折楊黃華學徒多從之今集諸家刊輔
嗣之野文輔康成之逸象以貽同好盖宗鄭學者
也隋書經籍志所錄易類六十九部公武今所有
五部而已關朗不載於目乾鑿度自是緯書焦贛
易林又屬卜筮子夏書或云張弧偽為然則隋志
所錄捨王弼書皆未得見也獨鼎祚所集諸家之
說時可見其大旨唐錄稱鼎祚書十七卷今所有
止十卷而始末皆全無所亡失豈後人併之邪
陳氏曰隋唐以前易家諸書逸不傳者賴此書猶
見其一二而所取於荀虞者尤多九家者漢淮南
王所聘明易者九人荀&KR1065;嘗為之集解陸氏釋文
所載說卦逸象本於九家易
中興藝文志李鼎祚易宗鄭康成排王弼
易舉正三卷
崇文總目唐蘇州司戶恭軍郭京撰京世授五經得
王輔嗣韓康伯手寫易經比世所行或頗差駮故舉
正其訛而著於篇
鼂氏曰京自稱家蔵王韓手札周易及石經校正
一百三十五處二百七十三字盖以爻象相正有
闕漏處可推而知託云得王韓手札與石經耳
容齋洪氏隨筆曰易舉正三卷云曾得王輔嗣韓
康伯手寫註定傳授真本比校今世流行本及國
學鄉貢舉人等本或將經入註用註作經小象中
間以下句反居其上爻辭註内移後義却處於前
兼有脫遺兩字顛倒謬誤者並依定本舉正其訛
凡一百三節今略取其明白者二十處載於此坤
初六履霜堅冰至象曰履霜隂始凝也馴至其道
至堅冰也今本於象文霜字下誤增堅冰二字屯
六三象曰即鹿無虞何以從禽也今本脫何字師
六五田有禽利執之無咎今本之字誤作言觀註
義亦全不作言字釋也比九五象曰失前禽舍逆
取順也今本誤倒其句賁亨不利有攸往今本不
字誤作小字剛柔交錯天文也文明以止人文也
註云剛柔交錯而成文焉天之文也今夲脫剛柔
交錯一句坎卦習坎上脫坎字姤九四包失魚註
云有其魚故失之也今本作無魚蹇九三往蹇来
正今本作来反困初六象曰入於幽谷不明也今
本谷字下多幽字鼎彖聖人亨以享上帝以養聖
賢今本正文多而大亨三字故註文亦誤增大亨
二字震彖曰不喪七鬯出可以守宗廟社稷以為
祭主也今本脫不喪七鬯一句漸象曰君子以居
賢德善風俗今本正文脫風字豐九四象遇其夷
主吉志行也今文脫志字中孚彖豚魚吉信及也
今本及字下多豚魚二字小過彖柔得中是以可
小事也今本脫可字而事字下誤增吉字六五象
曰密雲不雨已止也註陽已止下故也今本正文
作已上故註亦誤作陽已上故止也既濟彖曰既
濟亨小小者亨也今本脫一小字繫辭二多譽四
多懼註云懼近也今本誤以近也字為正文而註
中又脫懼字雜卦蒙稚而著今本稚誤作雜字予
頃於福州道蔵中見此書而傳之及在後省見鼂
公武所進易解多引用之世罕有其書也
巽岩李氏曰京此書使經傳不相混亂殘闕復為
真全頗有益於學者然能研諸侯之慮衍侯之字
成言乎艮當作誠若此等京盖未知豈王韓舊本
固不免訛舛邪京開元後人故所為書不得著錄
本末亦未詳要可惜云
陸希聲易傳
崇文總目唐右拾遺陸希聲撰希聲作易傳十篇易
圖指說釋變微旨四篇初隴西李阮學其說以為上
下經傳二篇思屬近妙故希聲自為之解餘篇差顯
不復為註盖近世之名家歟今二篇外餘篇逸
鼂氏曰微旨三卷皆設問荅
陳氏曰按唐志有易傳二卷中興書目作六卷别
出微旨三卷今所謂觧說者上下經共一册不分
卷有序言著易傳十篇七篇以上觧易義之淵微
八篇以下廣易道之旁行第為六卷又撰易圖指
說釋變微旨各一卷通為十卷其上下經盖第一
第二篇經文一句傳亦一句門人以為難暁故復
為之觧然則其全書十卷不盡傳矣家舊惟有微
旨續得觧說一編始知其詳
衛元嵩元包十卷
崇文總目元嵩唐人撰武功蘇源明傳趙郡李江註
包以坤為首因八純之宫以生變極於六十四自繫
其辭言外卦體不列爻位以謂易首乾尚文包首坤
尚質夏連山商歸蔵周易唐包其實一也雖欲馳騁
而放言趨理近止易家之區鄙云
陳氏曰其書以八卦為八篇首而一世至歸魂各
附其下先坤次乾兑艮離坎巽震坤曰太隂乾曰
太陽餘六子有孟仲少之目每卦之下各為數語
意僻怪文險澀不可深暁也
張氏曰衛元嵩作元包義取於歸蔵元包粗贊卦
名之大指未極人事之精義辭略數隐世多不傳
乃作元包數義二卷以明衛元嵩之易(詳見七易序)
子夏易十卷
崇文總目此書篇第略依王式決非卜子夏之文又
其言近而不篤然學者尚異頗傳習之
鼂氏曰舊題卜子夏傳唐藝文志子夏書已亡今
此書約王弼註為之者止雜卦景迂云張弧偽作
陳氏曰按隋唐志有卜子夏傳二卷殘闕陸德明李
鼎祚亦時稱引考漢志初無此書有孫坦者為周
易析藴此漢杜子夏也未知何據使其果然何為
不見於漢志其為依託明矣隋唐時止二卷已殘
缺今安得有十卷且其經文彖象爻辭相錯正用
王弼本決非漢世書以陸德明所引求之今傳則
皆無之豈惟非漢世書亦非隋唐所傳書矣其文
辭淺俚非古人語姑存之以備一家按鼂以道傳
易堂記曰古今咸謂子夏受於孔子而為之傳然
太史公劉向父子班固皆不論著唐劉子玄知其
偽矣書不傳於今今號為子夏傳者崇文總目知
其為偽而不知其所作之人予知其為唐張弧之
易也鼂之言云爾張弧有王道小疏五卷見館閣
書目云唐大理評事亦不詳何時人
容齋洪氏隨筆曰孔子弟子惟子夏於諸經獨有
書雖傳記雜言未可盡信然要為與他人不同矣
於易則有傳於詩則有序而毛詩之學一云子夏
授高行子四傳而至小毛公一云子夏傳曾申五
傳而至大毛公於禮則有儀禮喪服一篇馬融王
肅諸儒多為之訓說於春秋所云不能贊一辭盖
亦嘗從事於斯矣公羊高實受之於子夏榖梁赤
者風俗通亦云子夏門人於論語則鄭康成以為
仲弓子夏等所撰定也後漢徐防上疏曰詩書禮
樂定自孔子發明章句始於子夏斯其證云
周易新論傳疏
崇文總目唐隂洪道撰洪道世其父顯之學雜采子
夏孟喜等十八家之說恭訂其長合七十二篇於易
有助云
周易物象釋疑一卷
崇文總目唐東鄉助撰取卦互體開釋言象盖未始
見康成之學而著此書焉
陳氏曰東鄉一作東陽館閣書目又云守江陵尹
東陽東鄉皆複姓也其序言隨事義而取象若以
龍叙乾以馬明坤凡註疏未釋者標出為此書
周易口訣義六卷
崇文總目河南史證撰不詳何代人其書直鈔孔氏
說以便講習故曰口訣
鼂氏曰唐史證撰鈔註疏以便講習田氏乃以為
魏鄭公撰誤也
陳氏曰三朝史志有其書非唐則五代人也避諱
作證字
周易正義補闕略例疏一卷
崇文總目不著撰人名氏其說自謂裨穎逹之闕
陳氏曰唐四門助教邢璹撰按蜀本略例有璹所
註止有篇首釋略例二字文與此同餘皆不然此
本亦淺近無義理姑存之
關子明易傳一卷
鼂氏曰魏關朗撰元魏太和末王虬言於孝文孝
文召見之著成筮論數十篇唐趙蕤云恨書亡半
隨文詮觧才十一篇而已李邯鄲始著之目云王
通贊易盖宗此也
朱子語錄關子明易偽書也
陳氏曰唐趙蕤註然隋唐志皆不錄或云阮逸偽
作
周易啟源十卷
鼂氏曰蔡廣成撰李邯郸云唐人田偉置於王昭
素之下今從李說卷首德恒德言德膚德翰四篇
皆設為問對凡三十六篇
周易開元關一卷
鼂氏曰唐蘇鶚撰自序云五代祖晉官至吏部侍
郎學兼天人嘗製八卦論為世所傳邅亂遺墜而
漏簡尚有存者鶚乃略演其旨於此
周易流演五卷
鼂氏曰唐成元英撰錯綜六十四卦演九宫以直
年月日推國家之吉凶元英道士也故道蔵錄之
或云釋仁英撰未知孰是
周易窮微一卷
陳氏曰稱王輔嗣凡為論五篇館閣書目有王弼
易辯一卷其論彖論象亦類略例意即此書也又
言弼註此書已亡至晉得之王羲之承詔錄蔵於
秘府世莫得見未知何所據而云
周易釋文一卷
陳氏曰唐國子博士陸德明撰本名元朗以字行
多援漢魏以前諸家說盖唐初諸書皆在也卦首
註某宫某世用京房說
石經周易周易指略例共十一卷
鼂氏曰偽蜀廣政辛亥孫逢吉書廣政孟昶年號
也說卦乾健也以下有韓康伯註略例有邢璹註
此與國子監本不同者也以蜀中印本校邢璹註
略例不同者又百餘字詳其意義似石經誤而無
他本訂正姑兩存焉
夾漈鄭氏曰按石經之學始於蔡邕始也秦火之
後經籍初出諸家所蔵傳寫或異箋傳之儒皆馮
所見更不論文字之訛謬邕校書東觀奏求正定
六經文字靈帝許之乃自為書而刻石於太學門
外後儒晩學咸所取正奈當漢之末祚所傳未廣
而兵火無存後之人所得者亦希矣今之所謂石
經者但刻諸石耳多非蔡氏之經
易軌一卷
鼂氏曰偽蜀蒲乾貫撰專言流演其序云可以知
否泰之原察延促之數盖數學也
王昭素易論三十三卷
鼂氏曰昭素居酸棗太祖時嘗召令講易其書以
註疏異同互相詰難蔽以己意昭素隐居求志行
義甚高史臣以王烈管寧比之
易證墜簡一卷
鼂氏曰皇朝天禧中毗陵從事范諤昌撰其書酷
類郭京舉正如震卦彖辭内云脫不喪七鬯四字
程正叔取之漸卦上六疑陸字誤胡翼之取之自
謂其學出於湓浦李處約廬山許堅意者豈果有
師承故程胡取之
陳氏曰其上卷如郭京舉正下卷辨繫辭非孔子
命名止可謂之贊繫今爻辭乃可謂之繫辭又重
定其次序又有註補一篇辨周孔述作與諸儒異
為乾坤二傳末有四時晷刻圖一篇館閣書目止
一卷又有源流圖一卷言納甲納音者即此下卷
補註序中語也世或言劉牧之學出於諤昌而諤
昌之學亦出种放未知信否鼂以道卲子朱子發
皆云爾
陸秉周易意學十卷
鼂氏曰秉字端夫舊名東寳元間以此書奏御勑
書嘉奬秉嘗通判蜀州首篇論易之名頗采恭同
契之說
陳氏曰其說多異先儒穿鑿無據
胡安定易傳十卷
鼂氏曰此觧甚詳盖門人倪天隐所纂非其自著
故序首稱先生曰又曰新安王炎晦叔嘗問南
軒曰伊川令學者先看王輔嗣胡翼之王介甫三
家易何也南軒曰三家不論互體故云爾然雜物
撰德具於中爻互體未可廢也南軒之說雖如此
要之程氏專治文義不論象數三家者文義皆坦
明象數殆於掃除略盡非特互體也
周易言象外集(古易)
崇文總目皇朝王洙原叔撰洙以通經侍&KR0688;天章閣
乃集前世諸儒易說折衷其理依卦變為類其論以
王弼傳為内故自名曰外傳
陳氏曰其序言學易於處士趙期論次舊義附以
新說凡十二篇十卷
又曰古易十二卷亦出王原叔家上下經惟載爻
辭外卦辭一彖辭二大象三小象四文言五上繫
六下繫七說卦八序卦九雜卦十葉石林以為此
即藝文志所謂古易十二篇者按隋唐志皆無古
易之目當亦後人依倣錄之耳
邵古周易觧五卷
鼂氏曰古字天叟雍之父也世本范陽而卒於洛
其學先正音文云
皇甫泌易觧十四卷
鼂氏曰泌官至尚書右丞有述聞一卷隐訣一卷
補觧一卷精微三卷又有紀師說辨道通為八卷
陳氏曰其學得之常山抱犢山人而莆陽游中傳
之劉彛錢藻皆為之序山人不知名盖隐者也泌
嘗守海陵治平以前人
石徂徠易觧五卷
鼂氏曰景迂云易古文十二篇先儒謂費直專以
彖象文言恭觧易爻以彖象文言雜入卦中者自
費氏始孔穎逹云王輔嗣又分爻之象辭各附當
爻則費氏初變古制時猶若今乾卦彖象繫卦之
末歟古經始變於費氏卒大亂於王弼惜哉今學
者曾不之知也石守道亦曰孔子作彖象於六爻
之前小象繫逐爻之下惟乾悉屬之於後者譲也
嗚呼他人尚何責哉家本不見此文豈介後覺其
誤改之歟
陳氏曰所觧止六十四觧亦無大發眀鼂景迂言
守道曰云云(見前叚)今觀此觧義言王弼註易欲人
易見使相附近他卦皆然惟乾不同者欲存舊本
而已更無他說不知景迂何以云爾也按宋咸補
註首章頗有此意鼂殆誤記耳
劉長民易觧十五卷
鼂氏曰皇朝劉牧長民撰仁宗時言數者皆宗之
慶歴初吳秘獻其書於朝優詔奬之田况為序又
有鈎隐圖三卷皆易之數也凡五十五圖并遺事
九有歐陽永叔序而其文殊不類
陳氏曰黃黎獻為之序又為略例圖亦黎獻所序
又有三衢劉敏士刻於浙右庾司者歐公序文淺
俚決非公作其書三卷與前本大同小異牧易學
盛行於慶歷時
刪定易論一卷
陳氏曰直講盱江李覯泰伯撰凡六篇盖刪劉牧
易圖而存之者三焉館閣書目作六卷十九篇覯
先註易論十九篇皆見集中與此自為二書當是
合為十九也
宋咸易訓易補註王劉易辨
鼂氏曰咸自序云予既以補註易奏御而男億請
餘義凡百餘篇端因以易訓名之盖言不敢以傳
世特教其子而已凡三卷頗論陸希聲劉牧鮮于
侁得失云
陳氏曰咸嘗撰易明凡一百九十三條以正亡誤
及得郭京舉正於歐陽公遂參驗為補註十卷皇
祐五年表上之别有易訓未見易辨凡二十篇為
一卷劉牧之學大抵求異先儒穿鑿破碎故李宋
或刪之㦯辨之
周易聖斷七卷
鼂氏曰皇朝鮮于侁子駿撰本之王弼劉牧而時
辨其非且云衆言淆亂折諸聖故名其篇曰聖斷
陳氏曰其書乾坤二卦不觧爻象欲學者觀彖象
文言而自得云
易意藴凡例總論一卷
鼂氏曰皇朝徐庸撰庸以春秋凡例易亦有之故
著書九篇號意藴凡例總論其學祖劉牧陸秉云
陳氏曰庸皇祐時人凡為論九篇館閣書又有卦
變觧未見
文獻通考卷一百七十五
