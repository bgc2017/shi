文獻通考卷二百二十二
鄱陽馬端臨貴與著
經籍考四十九
子(醫家)
漢藝文志醫經者原人血脉經絡骨髓隂陽表裏以
起百病之本死生之分而用度鍼石湯火所施(師古曰鍼)
(所以刺病也石謂砭石卽石鍼也古者攻病則有砭令其術絶矣)調百藥齊和之所
宜至齊之得(齊音劑)猶磁石取鐡以物相使拙者失理
以瘉爲劇以生爲死
漢藝文志經方者本草石之寒溫量疾病之淺深假
藥味之滋因氣感之宜辯五苦六辛致水火之齊以
通閉解結反之於手及失其宜者以熱益熱以寒增
寒精氣内傷不見於外是所獨失也故諺曰有病不
治常得中醫
漢志醫經七家二百一十六卷
漢志經方十一家二百七十四卷
隋志醫方二百五十六部四千五百一十三卷
唐志明堂經脉類一十六家三十五部二百三十一卷
(失姓名十六家甄權以下不著錄二家十卷)
唐志醫術六十四家一百二十部四千四十六卷(失姓名三)
(十八家王方慶以下不著錄五十五家四百八卷)
宋三朝志經脉四十六部一百四十卷醫術一百九十
一部二千九十九卷
宋兩朝志經脉二十九部四十五卷醫術八十四部二
百二十六卷
宋四朝志三十六部二百九卷
宋中興志一百七十九家二百九部一千二百五十九
卷
黃帝素問二十四卷
鼂氏曰昔人謂素問者以素書黃帝之問猶言素
書也唐王砯注砯謂漢藝文志有黃帝内經十八
卷素問即其經之九卷兼靈樞九卷廼其數焉先
是第七亡逸砯時始獲乃詮次注釋凡八十一篇
分二十四卷今又亡刺法本論二篇砯自號啟元
子醫經之傳於世者多矣原百病之起瘉者本乎
黃帝辯百藥之味性者本乎神農湯液則稱伊尹
三人皆古聖人也憫世疾苦親著書以垂後而世
之君子不察乃以為賤技恥習之由此故今稱醫
者多庸人治之失理以生為死者甚衆激者至云
有病不治常得中醫豈其然乎故予錄醫頗詳隋
志以此書為首今從之
陳氏曰黃帝與岐伯問答三墳之書無傳尚矣此
固出於後世依託要是醫書之祖也唐太僕令王
砯注自號啟元子按漢書但有黃帝内外經至隋
志乃有素問之名又有全元起素問注八卷嘉祐
中光祿卿林億國子博士高保衡承詔校定補注
亦頗采元起之說附見其中其為篇八十有一王
砯者寶應中人也
靈樞經九卷
鼂氏曰王砯謂此書卽漢志黃帝内經十八卷之
九也或謂好事者於皇甫謐所集内經倉公論中
抄出之名為古書也未知孰是
呂楊注八十一難經五卷
鼂氏曰秦越人撰吳呂廣注唐楊元操演越人渤
海人家於盧授桑君秘術明洞醫道世以其與黃
帝時扁鵲相類乃號之為扁鵲采黃帝内經精要
之說凡八十一章以其爲趣深遠未易了故名難
經元操編次為十三類
陳氏曰漢志亦但有扁鵲内外經而已隋志始有
難經唐志遂屬之越人皆不可考難當作去聲讀
丁德用注難經五卷
鼂氏曰德用以楊元操所演甚失大義因改正之
經文隱奥者繪為圖德用濟陽人嘉祐末其書始
成
陳氏曰序言太醫令呂廣重編此經而楊元操復
為之註覽者難明故爲補之且間為之圖首篇為
診候最詳凡二十四難蓋脉學自扁鵲始也
虞庶注難經五卷
鼂氏曰皇朝虞庶注庶仁夀人寓居漢嘉少為儒
已而棄其業習醫為此書以補呂楊所未盡黎泰
辰治平間為之序
金匱玉函經八卷
鼂氏曰漢張仲景撰晉王叔和集設答問雜病形
證脉理參以療治之方仁宗朝王洙得於館中用
之甚效合二百六十二方
陳氏曰林億等校正此書王洙於館閣蠧簡中得
之曰金匱玉函要略方上卷論傷寒中論雜病下
載其方并療婦人乃錄而傳之今書以逐方次於
證候之下以便檢用其所論傷寒文多節略故但
取雜病以下止服食禁忌二十五篇二百六十二
方而仍其舊名
仲景傷寒論十卷
鼂氏曰漢張仲景述晉王叔和撰次按名醫錄云
仲景南陽人名機仲景其字也舉孝廉官至長沙
太守以宗族二百餘口建安紀年以來未及十稔
死者三之二而傷寒居其七乃著論二十二篇證
外合三百九十七法一百一十二方善醫者或云
仲景著傷寒論誠不刊之典然有大人之病而無
嬰孺之患有北方之藥而無南方之治此其所闕
者蓋陳蔡以南不可用柴胡白虎二湯治傷寒其
言極有理
陳氏曰其文辭簡古奥雅又名傷寒卒病論凡一
百一十二方古今治傷寒者未有能出其外者也
脉經三卷
鼂氏曰題云黃帝撰論診脉之要凡二十一篇
王叔和脉經十卷
鼂氏曰晉王叔和撰按唐甘伯宗名醫傳曰叔和
西晉高平人性度沉靖博通經方精意診處尤好
著述其書纂岐伯華佗等論脉要訣所成叙隂陽
表裏辯三部九候分人迎氣口神門條十二經二
十四氣奇經八脉五臟六腑三焦四時之疴纖悉
備具咸可按用凡九十七篇皇朝林億等校正
脉訣一卷
鼂氏曰題曰王叔和皆歌訣鄙淺之言後人依託
者然最行於世
脉訣機要三卷脉要新括一卷
陳氏曰通真子撰不著名氏熙寧以後人也以叔
和脉訣有臲卼鄙俗處疑非叔和作以其不類故
也乃作歌百篇按經爲注又自言常為傷寒括要
六十篇其書未之見
巢氏病源候論五卷
鼂氏曰隋巢元方等撰元方大業中被命與諸醫
共論衆病所起之源皇朝舊制監局用此書課試
醫生昭陵時詔校本刻牘頒行宋綬為序
陳氏曰元方隋太醫博士其書惟論病證不載方
藥今按千金方諸論多本此書業醫者可以參考
雷公炮炙三卷
鼂氏曰宋雷斆撰胡洽重定述百藥性味炮熬煑
炙之方其論多本之於乾寧晏先生斆稱内究守
國安正公當是官名未詳
天元玉策三十卷
鼂氏曰啟元子撰即唐王砯也書推五運六氣之
變唐人物志云砯仕至太僕令年八十餘以夀終
金寶鑑三卷
鼂氏曰衛嵩撰嵩仕至翰林博士崇文總目云不
詳何代人述脉候徵驗要妙之理
寶藏暢微論三卷
鼂氏曰五代軒轅述撰青霞君作寶藏論三篇著
變煉金石之訣旣詳其未善因刊其謬誤增其闕
漏以成是書故曰暢微時年九十實乾亨二年也
聖濟經十卷
鼂氏曰徽宗皇帝御製因黃帝内經採天人之賾
原性命之理明營衛之清濁究七八之盛衰辯逆
順之盈虛爲書十篇凡四十二章
陳氏曰辟廱學生昭武吳褆注
通眞子傷寒訣一卷
鼂氏曰題曰通眞子而不著名氏用張長沙傷寒
論爲歌詩以便覽者脉訣之類也
醫門玉髓一卷
陳氏曰不知作者皆爲歌訣論五臟六腑相傳之
理
傷寒百問三卷
鼂氏曰題曰無求子大觀初所著書
醫經正本書一卷
陳氏曰知進賢縣沙隨程迥可久撰專論傷寒無
傳染以救薄俗骨肉相棄絶之敝
運氣論奥三卷
鼂氏曰宋朝劉温舒撰溫舒以素問氣運最為治
病之要而答問紛揉文辭古奥讀者難知因爲三
十論二十七圖上於朝
五運指掌賦圖一卷
陳氏曰葉玠撰
脉粹一卷
鼂氏曰宋朝蕭世基撰世基常閱素問及歴代醫
經患其難知因綴緝成一編治平中姚誼序之
南陽活人書二十卷
鼂氏曰宋朝朱肱撰序謂張長沙傷寒論其言雅
奥非精於經絡者不能曉會頃因投閑設其對問
補苴綴緝僅成卷軸作於己巳成於戊子計九萬
一千三百六十八字
陳氏曰肱以仲景傷寒方論多以類聚爲之問答
本號無求子傷寒百問方有武夷張藏作序易此
名仲景南陽人而活人者本華佗語肱吳興人祕
丞臨之子中書舍人服之弟登第仕至朝奉郎直
祕閣
傷寒微旨論二卷
陳氏曰不著作者序言元祐丙寅必當時名醫也
其書頗有發明
傷寒證治三卷
鼂氏曰宋朝王寔編寔謂百病之急無踰傷寒故
略舉病名法及世名醫之言爲十三篇總方百四
十六首或云潁州人官至外郎龐安常之高弟也
傷寒捄俗方一卷
陳氏曰寧海羅適正之尉桐城民俗惑巫不信藥
因以藥施人多愈遂以方書召醫參校刻石以捄
迷俗紹興中有王世臣彦輔者序之以傳
補注神農本草二十卷
鼂氏曰宋朝掌禹錫等補注舊說本草經神農所
作而藝文志所不載平帝紀詔天下舉知方術本
草者本草之名蓋起於此梁之錄載神農本草三
卷書中有後漢郡縣名蓋上世未著文字師學相
傳至張機華佗始為編述嘉祐初詔禹錫與林億
蘇頌張洞等爲之補注以開寶本草及諸家參校
采拾遺逸刊定新舊藥各一千八十二種總二十
卷
大觀本草三十一卷
陳氏曰唐愼微撰不知何人仁和縣尉艾晟作序
名曰經史證類本草按本草之名始見漢書平帝
紀樓護傳舊經止一卷藥三百六十五種陶隱居
增名醫别錄亦三百六十五種因注釋爲七卷唐
顯慶又增一百十四種廣為二十卷謂之唐本草
開寶中又益一百三十三種蜀孟昶又嘗增益謂
之蜀本草及嘉祐中掌禹錫林億等重加校正更
爲補注以朱墨書爲之别凡新舊藥一千八十二
種蓋亦備矣今愼微頗復有所增益而以墨蓋其
名物之上然亦殊不多也
石林葉氏曰神農本草初但三卷所載甚略議者
考其記出産郡名以爲東漢人所作梁陶隱居始
增修爲七卷然陶氏不至東北其論證多謬語唐
顯慶中蘇恭請重修於是命長孫無忌等廣定遂
爲二十卷亦未盡也自是僞蜀韓保昇與術家各
自補緝辯證者不一開寶中别加詳定嘉祐初復
詔掌祕監禹錫蘇魏公諸人再論次遂大備蓋神
農本草外雜取他書凡十六家云
圖經本草二十卷目錄一卷
鼂氏曰宋朝蘇頌等撰先是詔掌禹錫林億等六
人重校神農本草累年成書奏御又詔郡縣圖上
所産藥本用永徽故事重命編述於是頌再與禹
錫等裒集衆說類聚銓次各有條目云嘉祐六年
上
證類本草三十二卷
鼂氏曰皇朝唐愼微纂合兩本草爲一書且集書
傳所記單方附之於本條之下殊為詳博
本草廣義二十卷
鼂氏曰皇朝寇宗奭編以本草二部著撰之人或
執用己私失於商確併考諸家之說參之事實覈
其情理證其脫誤以成此書
陳氏曰其書引援辯證頗可觀采
紹興校定本草二十二卷
陳氏曰醫官王繼先等奉詔撰紹興二十九年上
之刻板修内司每藥爲數語辯說淺俚無高論
子午經一卷
鼂氏曰題云扁鵲撰論鍼砭之要成歌詠蓋後人
依託者
銅人鍼灸圖三卷
鼂氏曰皇朝王惟德撰仁宗嘗詔惟德考次鍼灸
之法鑄銅人爲式分臟腑十二經旁注俞冗所會
刻題其名并為圖法并主療之術刻板傳於世夏
竦爲序明堂者謂雷公問道黃帝授之故名云
明堂鍼灸圖三卷
鼂氏曰題曰黃帝論人身俞宂及灼灸禁忌
存眞圖一卷
鼂氏曰皇朝楊介編崇寧間泗州刑賊於市郡守
李夷行遣醫併畫工往親決膜摘膏肓曲折圖之
盡得纖悉介校以古書無少異者比歐希範五臟
圖過之遠矣實有益醫家也王莽時捕得翟義黨
王孫慶使太醫尚方與巧屠共刳剝之量度五臟
以竹筳導其脉知所始終云可以治病亦是此意
膏肓灸法二卷
陳氏曰清源莊綽季裕集
點烙三十六黃經一卷
鼂氏曰不著撰人唐世書也國史補云自茗飲行
於世世人不復病黃癉
肘後百一方三卷
陳氏曰晉葛洪撰梁陶隱居增補本名肘後救卒
方率多易得之藥凡八十六首陶併七首加二十
二首共爲一百一首取佛書人有四大一大輙有
一病之義名之
千金方三十卷
鼂氏曰唐孫思邈撰思邈博通經傳洞明醫術著
用藥之方診脉之訣鍼灸之穴禁架之法以至導
引養生之要無不周悉後世或能窺其一二未有
不爲名醫者然議者頗恨其獨不知傷寒之數云
陳氏曰自爲之序名曰千金備急要方以為人命
至重有貴千金一方濟之德踰於此其前類例數
十條林億等新纂
千金翼方三十卷
鼂氏曰思邈著千金方復掇集遺軼以羽翼其書
成一家之言林億等謂首之以藥錄次之以婦人
傷寒小兒養性辟穀退居補益雜病瘡癰色脉鍼
灸而禁經終焉者皆有指意云
陳氏曰其末兼及禁術用之多驗
外臺祕要方四十卷
鼂氏曰唐王燾撰燾在臺閣二十年久知宏文館
得古方書數千百卷因述諸病證候附以方藥符
禁灼灸之法凡一千一百四門天寶中出守房陵
及太寧郡故以外臺名其書孫兆以燾謂鍼能殺
生人不能起死人取灸而不取鍼譏其爲醫之敝
予獨以其言爲然
陳氏曰自為序天寶十一載也其書博采諸家方
論如肘後千金世尚多有之至小品深師崔氏許
仁則張文仲之類今無傳者猶間見於此書云凡
醫書之行於世皆仁廟朝所校定也按會要嘉祐
二年置校正醫書局於編修院以直集賢院掌禹
錫林億校理張洞校勘蘇頌等並爲校正後又命
孫竒高保衡孫兆同校正每一書畢卽奏上億等
皆爲序下國子監板行并補注本草修圖經千金
方翼金匱要略傷寒悉從摹印天下皆知學古方
書矣
產寶二卷
鼂氏曰唐昝殷撰殷蜀人大中初白敏中守成都
其家有因免乳死者訪問名醫或以殷對敏中迎
之殷集備驗方藥二百七十八首以獻其後周頲
又作三論附於前
龍樹眼論三卷
鼂氏曰佛經龍樹大士者能治眼疾假其說集治
七十二種目病之方
文獻通考卷二百二十二
