文獻通考卷一百九十六
鄱陽馬端臨貴與著
經籍考二十三
史(傳記)
國史補二卷
鼂氏曰唐李筆撰起開元止長慶間事初劉餗記
元魏迄唐開元事名曰國朝傳記故肇續之
幸蜀記三卷
鼂氏曰唐李匡文宋巨周宋居白撰初匡文記盡
孝明崩巨周記止於歸長安叙事互有詳略居白
合二記以宋為本析李為注取二序冠篇復掇遺
事增廣焉
次柳氏舊聞一卷
鼂氏曰唐李德裕撰上元中史臣柳芳與高力士
同竄黔中高力士為芳言開元天寳禁中事乃論
次舊聞李吉甫與芳子冕貞元初俱為尚書郎嘗
道力士之說吉甫每為其子德裕言歲祀既久遺
藁不傳但記十七事後文宗訪力士事於德裕德
裕編次上之多同明皇雜錄
奉天錄四卷
陳氏曰唐趙元一撰起建中四年涇原叛命終興
元元年克復神都
燕南記三卷
陳氏曰唐恒州司戸谷况撰專記成德一鎮事自
建中二年至大和七年起張志忠終王承元古語
有燕南垂趙北際今以其在燕之南故名然河北
諸鎮連叛事迹亦略矣
建中河朔記六卷
陳氏曰唐李公佐撰序言與從弟正封讀國史至
建中貞元之際序述河朔故事未甚詳備以舊聞
於老僧智融及谷况燕南記所說略同参錯會要
以補史闕
邠志三卷
陳氏曰唐殿中侍御史凌凖宗一撰邠軍即朔方
軍也此本從盱江鼂氏借錄其末題曰文忠修唐
史求此書不獲今得於忠憲范公之孫伯高其中
尚舛誤當訪求正之紹興乙丑鼂公鄼
涼公平蔡錄一卷
陳氏曰唐山南東道掌書記鄭澥撰凉國公者李
愬也
開成承詔錄二卷
鼂氏曰唐李石撰石與鄭覃李固言相文宗錄當
時延英奏對事開成年號
太和野史三卷
陳氏曰不著名氏但稱大中戊辰陳郡袁濤序自
鄭注而下十七人本共為一軸濤分之為三卷
太和摧兇記一卷
陳氏曰文與上同而不分卷豈其初本邪
野史甘露記二卷
陳氏曰不著名氏上卷記甘露之禍下卷記諸臣
本末
乙夘記一卷
陳氏曰唐布衣李潛用撰末又有吳郡李實者述
訓注本謀附益之乙夘太和九年也
兩朝獻替記三卷
鼂氏曰唐李德裕撰德裕相文宗武宗錄當時奏
對議論
元和朋黨錄一卷
鼂氏曰唐馬永易記牛李朋黨始末自牛僧孺試
賢良迄令狐綯去位
陳氏曰池州石埭縣尉維揚馬永易明叟撰自元
和三年牛李對策以至大中十三年令狐綯罷相
唐朋黨本末具矣永易嘗著唐職林實賓錄等書
崇觀政和間人也又有馬永卿大年者從劉元城
游大觀三年進士當是其羣從館閣書以永易為
唐人大誤也
會昌伐叛記一卷
陳氏曰李德裕撰記平澤潞事
四夷朝貢錄十卷
陳氏曰唐給事中渤海高少逸撰會昌中宰相李
德裕以黠戞斯朝貢莫知其國本原詔為此書凡
二百一十國本二十卷合之為十卷
東觀奏記三卷
鼂氏曰唐裴廷裕撰昭宗時長安寇亂相仍自武
宗以後日歴起居注散軼不存詔史臣撰宣懿僖
三朝實錄廷裕次宣宗錄特采大中以來耳目聞
見撰次此書奏記於監修杜譲能以備史閣討論
云
陳氏曰記宣宗朝事凡八十九條
貞陵遺事二卷續一卷
陳氏曰唐中書舍人令狐澄撰吏部侍郎柳玭續
之澄所記十七事玭所續十四事
咸通庚寅解圍錄一卷
陳氏曰唐成都少尹張雲景之撰言南詔圍城扞
禦事
金鑾密記一卷(一作三卷)
鼂氏曰唐韓偓撰偓天復元年為翰林學士從昭
宗西幸朱温圍岐三年偓因密記其謀議及所聞
見事止於貶濮州司馬予嘗謂偓有君子之道四
焉唐之末南北分朋而忘其君偓崔允門生獨能
棄家從上一也其時搢紳無不交通内外以躐取
爵禄偓獨能力辭相位二也不肯草韋貽範起復
麻三也不肯致拜於朱温四也詩曰風雨如晦雞
鳴不已偓之謂矣而宋子京薄之奈何一本釐天
復二年三年各為一卷首尾詳略頗不同互相讎
校凡改正千有餘字云
陳氏曰具述在翰苑時事危疑艱險甚矣昭宗屢
欲相之卒不果而貶竟終於閩非不幸也不然與
崔垂休軰駢首就戮於朱温之手矣
大唐補記三卷
陳氏曰南唐程匡柔撰序言懿宗朝有焦璐者撰
年代紀述神堯止宣宗匡柔襲摭三百年歴補足
十九朝起咸通戊子止癸巳附璐書中乾符已後
備存補記末有後論一篇文詞雖拙議論亦正
南部新書五卷
鼂氏曰皇朝錢希白撰記唐故事
桂苑叢談一卷
鼂氏曰題云馮翊子子休撰雜記唐朝僖昭時雜
事當是五代人李邯鄲云姓嚴
中朝故事二卷
鼂氏曰偽唐尉遲偓撰記唐懿昭哀三朝故事故
曰中朝
三朝見聞錄八卷
陳氏曰不知作者起乾符戊戌至天祐末年及莊
宗中興後河東事跡三朝者僖昭莊也其文直述
多鄙俚
廣陵妖亂志三卷
陳氏曰唐晉陽鄭廷誨撰言高駢吕用之畢師鐸
等事
汴水滔天錄一卷
陳氏曰唐左拾遺王振撰言朱温簒逆事
吕夏卿兵志三卷
鼂氏曰皇朝吕夏卿撰公武得之於宇文時中季
蒙題其後云夏卿修唐史别著兵志三篇祕之戒
其子弟勿妄傳鮑欽止吏部好蔵書苦求得之其
子無為太守恭孫偶言及因懇借抄錄於吳興
耳目記二卷
鼂氏曰題云劉氏未詳何時人雜記唐末五代事
朱梁興創遺編二十卷
陳氏曰梁宰相敬翔子振撰自廣明巢賊之亂朱
温事跡訖於天祐弑逆大書特書不以為愧也其
辭亦鄙俚
莊宗召禍記一卷
陳氏曰後唐中書舍人黃彬撰
入洛記一卷
鼂氏曰蜀王仁裕撰仁裕随王衍降入洛陽記往
返塗中事并其所著詩賦
賈氏備史六卷
陳氏曰漢諫議大夫賈譚撰叙石晉禍亂每一事
為一詩系之
晉朝䧟蕃記四卷
鼂氏曰皇朝范質撰質石晉末在翰林為出帝草
降虜表知其事為詳記少主初遷於黃龍府後居
於建州凡十八年而卒按契丹丙午歲入汴順數
至甲子歲為十八年實國朝太祖乾德二年也
陳氏曰據莆田鄭氏書目云范質撰本傳不載故
館閣書目云不知作者未悉鄭氏何所據也
晉太康平吳記二卷
隋氏曰周吏部尚書張昭撰世宗將討江南昭采
晉武平孫皓事迹為書上之
唐餘錄六十卷
鼂氏曰皇朝王皡奉詔撰皡芟五代舊史繁雜之
文采諸家之說倣裴松之體附注之以本朝當承
漢唐之盛五代則閏也故名曰唐餘錄寳元二年
上之温公修通鑑間亦取之皥曾之弟
陳氏曰是時惟有薛居正五代舊史歐陽修書未
出此書有紀有志有傳又博采諸家小說倣裴松
之三國志注附其下方蓋五代别史也館閣書目
以入雜傳類非是
唐末汎聞錄一卷
鼂氏曰皇朝閻自若纂乾德中王普五代史成自
若之父觀之謂自若曰唐末之事皆吾耳目所及
與史冊異者多矣因話見聞故事命自若志之
陳氏曰題常山閻自若撰記五代及諸僣偽事其
序自言乾德中得於先人及舅氏聞見且曰傳者
難驗見者易憑考之史策不若詢之耆舊也然所
記亦時有不同者如李濤納命事本謂張彦澤今
乃云謁周高祖未詳孰是
五代補錄五卷
鼂氏曰皇朝陶岳撰祥符壬子以五季史書闕略
因書所聞得一百七事
陳氏曰每代為一卷凡一百七條岳雍熙二年進
士
五代史闕文一卷
鼂氏曰皇朝王禹偁撰錄五代史筆避嫌漏略者
以備闕文凡一十七事
建隆遺事一卷
鼂氏曰皇朝王禹偁記太祖事按太祖崩時趙普
已罷為河南節度使盧多遜亦是太宗太平興國
元年始除平章事今云上將晏駕前一日召趙盧
入宫其謬甚矣世多以其所記為然不足信也
王氏揮麈錄曰建隆遺事世稱王元之所述其間
率多誣謗之詞至於稱趙普盧多遜受遺詔昌陵
尤為舛繆案國史韓王以開寳六年八月免相至
太平興國六年九月始再秉衡鈞當太祖升&KR1839;時
普正在外何緣前一日與盧丞相同見於寢邪稱
太祖長子德昭為南陽王又誤矣初未嘗有此事
元之當時近臣又秉史筆豈不詳知且載秦王傳
中云云安有淳化三年而見三朝國史秦王傳稱
可謂亂道此特人託名為之又案元之自有小畜
集序及三黜賦與國史本傳俱云淳化二年自知
制誥舍人貶商州至道二年自翰林學士黜守滁
上咸平二年守本官知齊安郡而此序年月次序
悉皆顛錯其偽也明矣
巽岩李氏曰世傳王禹偁所記建隆遺事十三章
考其章句大抵不類禹偁平日之文其七章十三
章鄙悖益可駭幸而史官弗信然學士大夫不習
朝廷之故者猶以禹偁所作私信之余常反復證
驗力排其誣决知其不出於禹偁矣蓋禹偁世所
謂名賢者而數以直道廢故羣不逞輙假借竄寄
謂世可欺殊不知普實愛重禹偁而禹偁於普尤
拳拳也普遺藁四六表狀往往見禹偁集蓋禹偁
代作也彼小人烏得識之
陳氏曰其記陳橋驛前戒誓諸將事元出熙陵而
序文云近取實錄入禁中親自筆削然則此書之
作誠何謂也邵氏聞見錄亦嘗表而出之而或者
亦辨此書之偽當考
祖宗獨斷一卷
陳氏曰皇朝陸經記祖宗獨斷事十事
龍飛日歴一卷
鼂氏曰皇朝趙普撰記顯德七年正月藝祖受禪
事是年改建隆二月普撰此書普時為樞密學士
景命萬年錄一卷藝祖受禪錄一卷
鼂氏曰未詳撰人記趙氏世次藝祖歴試迄受禪
事
聖宋掇遺一卷
鼂氏曰皇朝歐陽靖撰記國初至仁宗君臣美事
以備史闕
晉公談錄三卷
鼂氏曰皇朝丁謂撰多本朝事每章之首皆稱晉
公言不知何人為潤益初董識志彦得之於洪州
潘延之家延之晉公甥疑延之所為
涑水記聞十卷
鼂氏曰皇朝司馬光撰記賓客所談祖宗朝及當
時雜事
陳氏曰此書行於世久矣其間記吕文靖數事吕
氏子孫頗以為諱蓋嘗辨之以為非温公全書而
公之曾孫侍郎伋季思遂從而實之上章乞毁板
識者以為譏
嘉祐時政記一卷
鼂氏曰吳奎趙槩歐陽修記立英宗事并賈易論
韓琦定冊疏附於後
甘陵伐叛記一卷
陳氏曰題文升撰不知何人末有論稱甘陵人蘇
朔為余言其大父慶歴中䧟賊親見賊初叛時事
按中興書目有甘陵誅叛錄稱殿中丞王起撰起
時為文彦博幕客然則别自一書也
隆平集二十卷
鼂氏曰皇朝曾鞏撰記五朝君臣事蹟其間記事
多誤如以太平御覽與總類兩書之類或疑非鞏
書
濮王中陳一卷
鼂氏曰記治平中封濮安懿王時宰相奏狀及臺
諫言章
歐陽濮議四卷
鼂氏曰皇朝歐陽修永叔撰其序云武王之作人
皆謂君可代濮議之興人皆謂父可絶孟津之會
獨夷齊不食周粟而餓死世未之知也後五百年
得孔子而後顯然則濮議其可與庸人以口舌一
日争邪熙寧初永叔知亳州日書成上之蘇子瞻
永叔客也亦以臺諫之論為直云
書壬戍事一卷
隋氏曰不知何人作記永樂之敗甚詳
文獻通考卷一百九十六
