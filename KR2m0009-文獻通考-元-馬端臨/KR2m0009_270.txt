文獻通考卷二百七十
鄱陽馬端臨貴與著
封建考十一
魏封建諸侯王
任城威王彰建安二十一年封鄢陵侯文帝即位以功
增邑五千并前萬戶黃初二年進爵為公三年立為任
城王四年薨子楷嗣徙封中牟五年改封任城縣太和
六年復改封任城國食五縣二千五百戶青龍三年坐
罪削縣二千戶正始七年徙封濟南二千戶并增邑四
千四百戶
陳思王植建安十六年封平原侯十九年徙封臨菑侯
二十二年增邑至萬戶文帝即位坐罪貶爵安鄉侯三
年立為鄄城王邑二千五百戶四年徙封雍邱六年增
戶五百太和元年徙封浚儀三年徙封東阿六年以陳
四縣封為陳王邑三千五百薨子志嗣徙封濟北王
蕭懷王熊早薨後追封王子哀王炳嗣食邑二千五百
戶薨無子國除
豐愍王昂早卒黃初二年追諡曰豐悼公三年以樊安
公均子琬嗣嘉平六年襲爵為豐王累增邑至二千七
百戶薨子廉嗣
相殤王鑠早薨太和三年追封子潛嗣薨偃邑二千
五百戶無子國除
鄧哀王冲早卒以宛侯據子琮奉冲後景初元年坐罪
削邑貶爵為侯正始七年轉封平陽公累增邑并前千
九百戶
彭城王據建安十六年封范陽侯二十二年徙封宛侯
黃初二年進爵為公三年為章陵王又徙義陽又徙彭
城及濟隂景初元年坐罪削爵二千戶三年復景元中
累增邑并前四千六百戶
燕王宇建安十六年封都鄉侯二十二年改封魯陽侯
黃初二年進爵為公三年為下邳王五年改封單父縣
太和六年封燕王累增邑至五千五百戶薨奐後入
繼大宗即帝位
沛穆王林建安十六年封饒陽侯二十二年徙封譙黃
初二年進爵為公三年為譙王五年改封譙縣七年徙
鄄城太和六年徙沛累增邑至四千七百戶薨子緯嗣
中山恭王衮建安二十一年封平鄉侯二十二年徙東
陽侯黃初二年進爵為公三年為北海王又徙贊濮陽
及中山青龍元年坐削邑二年復三年卒子孚嗣增邑
至三千四百戶
濟陽懷王玹建安十六年封西鄉侯早卒以沛王林子
贊襲爵薨復以贊弟邑紹薨子恒嗣累增邑至千九百
戶
陳留恭王峻建安二十一年封郿侯後徙襄邑黃初三
年進爵改封襄邑又改陳留薨子澳嗣累增邑至四千
七百戶
范陽閔王矩早卒詔以樊安公均子敏嗣封臨晉侯黃
初五年改封范陽王七年徙句陽增邑至三千四百戶
子焜嗣
趙王幹建安二十年封高平亭侯再徙頼亭弘農黃初
二年封燕王又改河間樂城鉅鹿乃封趙王增邑至五
千戶
楚王彪建安二十一年封夀春侯徒封汝陽弋陽吳夀
春白馬乃改封楚王坐犯禁削縣繼而復所削封至三
千戶嘉平元年令狐愚王凌等謀立彪都許昌凌敗彪
自殺至正元元年封子嘉為常山真定王
郿戴公子整建安二十二年封郿侯薨無子詔以彭城
王據子範奉整後子闡嗣增封至千八百戶
樊安公均建安二十二年封薨子抗嗣徙封抗蘇屯留
薨子諶嗣累封至千九百戶
東平靈王徹建安二十二年封歴城侯黃初三年為廬
江王徙夀張東平坐罪削邑繼復所削薨子翕嗣累封
至三千四百戶
樂陵王茂二十二年封萬歲亭侯改封平輿乘氏中邱
聊城乃封王又改曲陽坐罪削繼復徙樂陵增邑至五
千戶
右太祖二十五男其得封傳國者十七人
贊哀王協早薨太和五年追封子尋嗣增戶至三千薨
無子國除
北海悼王蕤黃初七年立為陽平縣王後改封北海薨
以瑯琊王子贊嗣徙封昌鄉饒安文安增邑至三千五
百戶
東武陽懷王鑒黃初六年立薨無子國除
東海定王霖黃初三年立為河東王改封館陶東海薨
子啓嗣累增邑至六千二百戶子高貴鄉公髦入繼大
宗嗣帝位
元城哀王禮黃初二年封秦公三年改京兆王又改元
城薨尋以任城王楷子梯嗣改封梁王累增邑至四千
五百戶
邯鄲懷王邕黃初二年封淮南公三年封王又改陳及
邯鄲薨以任城王楷子温嗣改封魯陽累增邑至四千
四百戶
清河悼王貢黃初三年封薨無子國除
廣平哀王儼黃初三年封薨無子國除
右文帝子八王
黃初五年詔曰先王建國隨時而制漢祖增秦所置郡
至光武以天下損耗并省郡縣以今比之益不及焉其
改封諸王皆為縣王
陳思王傳時法制待藩國既自峻廹寮屬皆賈豎下
才兵人給其殘老大數不過二百人又植以前過事
復減半十一年中而三徙都常汲汲無歡遂𤼵疾薨
正始間宗室曹冏上書曰古之王者必建同姓以明
親親必樹異姓以明賢賢親親之道專用則其漸也
微弱賢賢之道偏任則其敝也劫奪先聖知其然也
故博求親疎而並用之故能保其社稷歴紀長久今
魏尊尊之法雖明親親之道未備或任而不重或釋
而不任臣竊惟此寢不安席謹撰合所聞論其成敗
曰昔夏商周歴世數十而秦二世而亡何則三代之
君與天下共其民故天下同其憂秦王獨制其民故
傾危而莫救也秦觀周之敝以為小弱見奪於是廢
五等之爵立郡縣之官内無宗子以自毗輔外無諸
侯以為藩衞譬猶芟刈股肱獨任胸腹觀者為之寒
心而始皇晏然自以為子孫帝王萬世之業也豈不
悖哉故漢祖奮三尺之劍驅烏集之衆五年之中遂
成帝業何則伐深根者難為功摧枯朽者易為力理
勢然也漢監秦之失封植子弟及諸吕擅權圖危劉
氏而天下所以不傾動者徒以諸侯強大磐石膠固
故也然高祖封建地過古制故賈誼以為欲天下之
治安莫若衆建諸侯而少其力文帝不從至於孝景
猥用鼂錯之計削黜諸侯遂有七國之患蓋兆𤼵高
帝釁鍾文景由寬之過制急之不漸故也所謂末大
必折尾大難掉尾同於體猶或不從况乎非體之尾
其可掉乎武帝從主父策下推恩之令自是之後遂
以陵夷子孫微弱衣食租税不預政事至於哀平王
氏秉權假周公之事而為田常之亂宗室王侯或乃
為之符命頌莽恩德豈不哀哉由斯言之非宗子獨
忠孝於惠文之間而叛逆於哀平之際也徒以權輕
勢弱不能有定耳賴光武皇帝挺不世之姿擒王莽
於已成紹漢嗣於既絶斯豈非宗子之力也而曾不
監秦之失策襲周之舊制至於桓靈閹宦用事君孤
立於上臣弄權於下由是天下鼎沸姦宄並争宗廟
焚為灰燼宫室變為榛藪太祖皇帝龍飛鳳翔掃除
凶逆大魏之興於今二十有四年矣觀五代之存亡
而不用其長策覩前車之傾覆而不改於轍迹子弟
王空虛之地君有不使之民宗室竄於閭閻不聞邦
國之政權均匹夫勢齊凡庶内無深根不拔之固外
無磐石宗盟之助非所以安社稷為萬世之業也且
今之州牧郡守古之方伯諸侯皆跨有千里之土兼
軍武之任或比國數人或兄弟並據而宗室子弟曾
無一人間厠其間與相維制非所以強幹弱枝備萬
一之虞也今之用賢或超為名都之主或為偏師之
帥而宗室有文者必限小縣之宰有武者必致百人
之上非所以勸進賢能褒異宗室之禮也語曰百足
之蟲至死不僵以其扶之者衆也此言雖小可以譬
大是以聖王安不忘危存不忘亡故天下有變而無
傾危之患矣冏冀以此論感悟曹爽爽不能用
陳夀評曰魏氏王公既徒有土國之名而無社稷
之實又禁防壅隔同於囹圄位號靡定大小歲易
骨肉之恩乖棠棣之義廢為法之弊一至於此乎
袁子曰魏興承大亂之後民人損減不可則以古
始於是封建侯王皆使寄地空名而無其實王國
使有老兵百餘人以衞其國雖有王侯之號而乃
儕於匹夫縣隔千里之外無朝聘之儀鄰國無會
同之制諸侯游獵不得過三十里又為設防輔監
國之官以伺察之王侯皆思為布衣而不能得既
違宗國藩屏之義又虧親戚骨肉之恩
魏列侯
魏黃初三年初制封王之庶子為鄉公嗣王庶子為鄉
侯公之庶子為亭伯其後定制凡國王公侯伯子男六
等次縣侯次鄉侯次亭侯次關内侯又置名號侯爵十
八級關中侯爵十七級皆金印紫綬關外侯十六級銅
印龜紐墨綬五大夫十五級銅印環紐亦墨綬自關内
侯皆不食租虛封爵自魏始而有保傅相常侍侍郎郎
中令中尉大農文學友謁者大夫諸雜署令丞公主有
家令僕丞行夜督郵王太妃有家令僕丞
公孫康遼東襄平人漢末父度據遼東至康以斬袁尚
功封襄平侯子淵嗣明帝時拜大司馬封樂浪公景初
元年遣使徵之淵發兵反遣司馬懿討誅之
張燕常山真定人本羣盜聚衆河北太祖將平冀州遣
使求佐王師拜平北將軍封安國亭侯邑五百戶薨子
方嗣融
張繡武威祖厲人漢末聚衆於祖厲後領衆屯宛與劉
表合太祖南征以衆降封宣威侯以軍功增邑至二千
戶薨子泉嗣坐反誅國除
張魯沛國豐人據漢中太祖討平之出降封閬中侯邑
萬戶封魯五子及閻圃等皆為列侯子富嗣
夏侯惇沛國譙人以從征吕布功封高安鄉侯增邑至
二千五百戶薨諡忠侯子充嗣廙劭
河内人韓浩沛國人史渙俱以忠勇顯掌禁兵封
侯(附惇傳)
夏侯淵惇族弟以軍功封博昌亭侯後守漢中為劉先
主所襲戰死諡愍侯子衡嗣績褒
曹仁太祖從弟以征伐功進封陳侯增邑至三千五百
戶薨諡忠侯子泰嗣轉封寗陵侯初泰弟楷範皆為
列侯
仁弟純以征伐功封高陵亭侯邑三百戶卒諡威侯
子演嗣
曹洪太祖從弟以征伐功封野王侯二千一百戶薨諡
恭侯子馥嗣太祖分洪戶封子震為列侯族父瑜
官至衞將軍封侯
曹休太祖族子以征伐功封長平侯增邑至二千五百
戶薨諡壯侯子肇嗣興文帝分休戶三百封肇弟
纂為列侯
曹真太祖族弟以軍功封東鄉侯累增戶至二千九百
薨諡元侯子爽嗣明帝崩受遺輔少主加侍中武安侯
邑萬二千戶坐擅權為司馬懿所誅夷明帝思真功
封其五子羲訓則彦皚皆為列侯文帝分真邑二百
戶封弟彬為列侯
夏侯尚淵從子以軍功封昌陵鄉侯薨諡悼侯子元嗣
坐謀誅司馬師為師所誅夷
荀彧穎川穎隂人太祖平袁紹以彧前後籌策功封萬
歲亭侯累增邑至二千戶薨諡敬侯子惲嗣甝頵
荀攸彧從子與彧同時以籌策功封陵樹亭侯增邑至
七百戶子適嗣彪
賈詡武威姑臧人以說張繡降太祖功封都亭侯進封
魏夀鄉侯增邑至八百戶薨諡肅侯子穆嗣模
田疇右北平無終人太祖征烏丸疇將衆為向導破虜
以功封亭侯邑五百戶固辭不受
何䕫陳郡陽夏人太祖時參軍事文帝為太子以䕫為
少傅帝即位封成陽亭侯邑三百戶薨諡靖侯子曾嗣
鍾繇潁川長社人太祖時馬騰韓遂擁強兵擅關中乃
以繇為侍中持節督關中魏國初建為相國文帝受禪
進封崇高鄉侯增邑至千八百戶薨諡成侯子毓嗣
文帝分毓戶邑封繇弟演及子劭孫豫列侯駿
華歆平原高唐人魏國建為御史大夫文帝即位拜相
國封安樂侯明帝即位封博平侯增邑至千三百戶薨
諡敬侯子表嗣文帝時分歆戶邑封歆弟緝列侯
王朗東海人魏國建以軍祭酒領魏郡太守文帝即位
為司空封樂平鄉侯明帝即位封蘭陵侯增邑至十二
百戶薨諡成侯子肅嗣文帝分朗邑封朗兄子詳為
列侯
程昱東郡東阿人以從討破袁譚尚功封安國亭侯文
帝即位封安鄉侯增邑至八百戶薨諡肅侯子武嗣
克良
郭嘉潁川陽翟人從征伐以籌策功封洧陽亭侯增邑
至千戶薨諡貞侯子率嗣深獵
董昭濟隂定陶人說太祖移駕都許以謀策功封千秋
亭侯後進爵樂平侯邑千戶薨諡定侯子胄嗣
劉曄淮南成惪人太祖文帝時為侍中征討預謀畫明
帝時以功封東亭侯邑三百戶薨諡景侯子㝢嗣
蔣濟楚國平阿人太祖時為丞相主簿文明時仕至散
騎常侍預軍國謀議齊王即位進爵昌陵亭侯薨諡景
侯子秀嗣凱
劉放涿郡人魏國建為祕書郎文明時為中書監掌機
密封西鄉侯齊王即位以定策增邑至一千一百戶薨
諡敬侯子正嗣
孫資太原人自太祖以來與劉放俱任中書掌機密封
陽亭侯齊王即位以定策增邑至千戶薨諡貞侯子宏
嗣
劉靖沛國相人太祖時表靖父馥為揚州刺史恩惠大
行戰守有備馥卒子靖為河南尹有父風封廣陵亭侯
邑三百戶諡景侯子熙嗣
司馬朗河内温人太祖時為丞相主簿從征伐明帝即
位錄其功封朗子昌武亭侯邑百戶子洪嗣
梁習陳郡柘人文帝時為并州刺史政治為天下最封
申門亭侯邑百戶薨子施嗣
張既馮翊高陵人文帝時為凉州刺史以擊胡功封西
鄉侯增邑至四百戶薨諡肅侯子緝嗣坐與李豐同謀
誅司馬師見殺
賈逵河東襄陵人太祖時為丞相主簿從征伐文帝受
禪以功封陽里亭侯四百戶薨諡肅侯子充嗣
任峻河南中牟人太祖征伐峻常居守置屯田給軍糧
以功封都亭侯邑三百戶薨諡成侯子先嗣
蘇則扶風武功人文帝時為護羌校尉以征羌功封都
亭侯邑三百戶薨諡剛侯子怡嗣愉(怡弟襲封)
杜畿京兆杜陵人為河東太守十六年治為天下最文
帝踐祚封豐樂亭侯邑百戶諡戴侯子恕嗣
張遼鴈門馬邑人太祖時為將破袁譚攻孫權有功文
帝即位封晉陽侯邑增至二千六百戶諡剛侯子虎嗣
統
樂進陽平衞國人太祖時為軍司馬以征伐功封廣昌
亭侯增邑至千二百戶諡威侯子綝嗣肇
于禁泰山鉅平人太祖時以征伐功封益夀亭侯增邑
至千二百戶後禦關羽於樊軍敗降羽文帝時自吳還
卒諡厲侯子圭嗣
張郃河間人太祖時以征伐功封鄭侯後增邑至四千
三百戶卒諡壯侯子雄嗣明帝以郃功分其邑封郃
四子列侯
徐晃河東楊人太祖時征伐有功文帝即位封陽平侯
增邑至三千一百戶諡壯侯子蓋嗣霸明帝分晃
子孫二人列侯
李典山陽鉅野人太祖時從軍以功封都亭侯邑三百
戶薨諡愍侯子禎嗣
李通江夏平春人以軍功封都亭侯增邑至四百戶諡
剛侯子朞嗣
臧霸泰山華人太祖攻袁紹時霸為瑯琊相以精兵入
青州封都亭侯文帝即位封良成侯增邑至三千五百
戶諡威侯子艾嗣明帝以霸前後功封子三人列侯
文聘南陽宛人為劉表大將太祖征荆州劉琮降聘詣
太祖後以禦關羽孫權功封新野侯增邑至千九百戶
諡壯侯子休嗣武
呂虔任城人太祖時為泰山太守以平宼功封益夀亭
侯增邑至六百戶子翻嗣桂
許褚譙國譙人太祖時從征伐有功文帝立封萬歲亭
侯增邑至七百戶諡壯侯子儀嗣綜
龐惪南安狟道人初從張魯太祖定漢中乃降封關門
亭侯與曹仁共攻關羽不克死之諡壯侯封其二子皆
為列侯
衞覬河東安邑人太祖時以治書侍御史鎮關中招懷
有功文帝立封陽吉亭侯增邑至三百戶諡敬侯子瓘
嗣
傅嘏北地泥陽人黃初中為侍中尚書高貴鄉公時進
封武鄉亭侯以勸司馬師討毋邱儉功增邑至千二百
戶諡元侯子祗嗣
陳羣潁川許昌人太祖時辟為西曹掾文帝在東宫待
以交友之禮即位封昌武亭侯帝寢疾與曹真司馬懿
等並受遺詔輔明帝封潁隂侯增邑至千三百戶諡靖
侯子泰嗣恂温(恂弟紹封)
陳矯廣陵東陽人太祖時為司空掾文帝即位以佐命
功封東鄉侯邑六百戶諡貞侯子本嗣粲
徐宣廣陵海西人太祖時為司空掾明帝即位為尚書
封津陽亭侯邑二百戶諡貞侯子欽嗣
衞臻陳留襄邑人太祖時參丞相軍事文帝踐祚封安
國亭侯正始中進爵長垣侯邑千戶諡敬侯子烈嗣
盧毓涿郡涿人太祖時為丞相法曹齊王即位為僕射
封高樂亭侯後封容城侯二千三百戶諡成侯孫藩嗣
和洽汝南西平人初從劉表太祖定荆州辟為丞相掾
明帝即位封西陵鄉侯邑二百戶薨諡簡侯子禽嗣
常林河内温人文帝為五官將時林為功曹帝即位封
樂陽亭侯薨諡貞侯子旹嗣静(旹弟紹封)
杜襲潁川定陵人太祖時為丞相軍祭酒文帝即位封
武平亭侯累封至五百五十戶諡定侯子會嗣
趙儼潁川陽翟人太祖時為司空掾屬主簿明帝即位
進封都鄉侯邑六百戶薨諡穆侯子亭嗣
裴潛河東聞喜人太祖時為丞相理曹掾明帝即位封
清陽亭侯邑二百戶薨諡貞侯子秀嗣
韓暨南陽堵陽人太祖平荆州辟為丞相士曹掾文帝
即位封宜城亭侯邑二百戶薨諡恭侯子肇嗣邦
崔林清河東武城人太祖時為丞相掾明帝時為司空
封安陽亭侯邑六百戶(魏三公封列侯自林始)薨諡孝侯子述嗣
高柔陳留圉人太祖辟為丞相倉曹屬明帝即位封延
夀亭侯齊王時以預誅曹爽功封安國侯為太尉增邑
至四千戶薨諡元侯孫渾嗣
孫禮涿郡容城人文帝時為尚書齊王時遷司空封大
利亭侯邑一百戶薨諡景侯孫元嗣
王觀東郡廩邱人太祖時為文學掾歴仕文明二帝高
貴鄉公即位既誅曹爽封觀陽鄉侯後增邑至二千五
百戶遷司空薨諡肅侯子悝嗣
辛毗潁川陽翟人初從袁紹太祖克鄴表毗為議郎文
帝時封廣平亭侯薨諡肅侯子敞嗣
滿寵山陽昌邑人太祖時為汝南太守以戰功封安昌
亭侯明帝即位封昌邑侯增邑至九千六百戶薨諡景
侯子偉嗣
田豫漁陽雍奴人太祖時為丞相軍謀掾文帝初為護
烏丸校尉以討胡功封長樂亭侯增邑至五百戶薨子
彭祖嗣
郭淮太原陽曲人文帝時為鎮西長史討平關中叛胡
封射陽亭侯後進封陽曲侯邑凡二千七百八十戶分
三百戶封一子亭侯薨諡貞侯子統嗣正
徐邈燕國薊人太祖時為丞相軍謀掾文帝立以討叛
羌功封都亭侯邑三百薨諡穆侯子武嗣
胡質楚國夀春人太祖時為丞相屬文帝即位為征東
將軍都督青徐諸軍事積榖備邊薨追封陽陵亭侯邑
百戶諡貞侯子威嗣
王㫤太原晉陽人文帝時為兖州刺史後以戰功封京
陵侯討母邱儉文欽諸葛誕等破之增邑至四千七百
戶薨諡穆侯子渾嗣
王基東萊曲城人文帝時為中書侍郎高貴鄉公即位
封常樂亭侯後以預討文欽等功增邑至五千七百戶
薨諡景侯子徽嗣
王凌太原祁人太祖時為丞相掾文帝即位為兖州刺
史後以戰功封南鄉侯邑千三百五十戶司馬懿秉政
凌謀立楚王彪事覺懿討之自殺
母邱儉河東聞喜人父興黃初中為武威太守以討叛
胡功封高陽鄉侯儉襲父爵後以討公孫淵功進封安
邑侯邑三千九百戶司馬師專政儉矯太后詔起兵討
之兵敗死
諸葛誕瑯琊陽都人明帝時為御史中丞後以討吳功
封高平侯邑三千五百戶為征東將軍司馬昭秉政誕
舉兵降吳昭討之兵敗死
鄧艾義陽棘陽人為司馬懿掾屬後以破文欽等功封
方城鄉侯拒姜維破之遷征西將軍增邑至六千六百
戶以平蜀功為太尉增邑二萬戶封二子亭侯邑各千
戶鍾會譖而殺之
鍾會潁川長社人太傅繇小子高貴鄉公即位以謀討
母邱儉等功封東武亭侯邑三百戶後以平蜀功為司
徒進封縣侯增邑萬戶封子二人亭侯邑各千戶坐反
誅
右魏世諸侯王及列侯之見於史傳而可考者
按漢人嘗稱萬戶侯蓋列侯大者多食萬戶魏則
雖親王所食未有及萬戶者漢光武封功臣如鄧
寇軰皆以元功食四縣范曄猶以為懲韓彭之戮
存矯枉之志故不大其封土使之得以功名自終
魏則諸王所食不過一縣蓋封建之制至曹魏而
規模益貶矣然以天下戶口之數考之西漢盛時
至一千餘萬而魏氏不過六十六萬有竒蓋郡國
所上戶口猶不及漢十之一則宜其分封之戶數
不能如漢制也又兩漢戶賦輕而魏晉以來戶賦
重受封者皆食其戶賦則輕者不容不多而重者
不容不少矣張繡傳言時天下戶口減耗十裁一
存諸將封未有滿千戶者而繡獨以功封二千戶
亦一證也
文獻通考卷二百七十
