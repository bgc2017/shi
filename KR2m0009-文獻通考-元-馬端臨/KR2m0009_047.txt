文獻通考卷四十七
鄱陽馬端臨貴與著
職官考一
官制總序
伏犧氏以龍紀故為龍師名官(師長也龍化其官長故為龍師春官為青龍夏)
(官為赤龍秋官為白龍冬官為黑龍中官為黃龍張晏曰庖犧氏將興神龍負圖而至因以名師與官也)共
工氏以水紀故為水師水名(共工氏以諸侯霸有九州者以受水瑞故水名官)
神農氏以火紀故為火師火名(火德也故為炎帝春官為大火夏官為鶉火秋)
(官為西火冬官為北火中官為中火也神農有火星之瑞因以名師與官也)黃帝雲師雲名
(黃帝受命有雲瑞故以雲紀事春官為青雲夏官為赤雲秋官為白雲冬官為黑雲中官為黃雲也黃帝有景)
(雲之應因以名師與官也)少皥摯之立也鳳鳥適至故鳥紀為鳥師
而鳥名鳳鳥氏歴正也(鳳鳥知天時故以為歴正之官)元鳥氏司分也
(元鳥燕也以春分來秋分去)伯趙氏司至也(伯趙伯勞也以夏至鳴冬至止)青鳥氏
司啓也(青鳥鶬鷃也以立春鳴立秋止鷃音晏)丹鳥氏司閉也(丹鳥鷩雉也以立秋)
(來立冬去入大水為蜃以上四鳥皆歴正之屬)祝鳩氏司徒也(祝鳩䳡鳩也䳡鳩孝故為司徒)
(主教民)鴡鳩氏司馬也(鴡鳩王鴡也摯而有别故為司馬主法制)鳲鳩氏司空
也(鳲鳩鴶鵴也鳲鳩平均故為司空平水土鳲音尸鴶音秸鵴音菊)爽鳩氏司寇也(爽鳩)
(鷹也摯故為司寇主賊盗)鶻鳩氏司事也(鶻鳩鶻鵰也春來冬去故為司事鶻音骨鵰音陟交)
(反似山鵲而小至春多聲)五鳩鳩民者也(鳩聚也治民尚聚故以鳩為名)五雉為五
工正(五雉雉有五種西方曰鷷雉東方曰鶅雉南方曰翟雉北方曰鵗雉伊洛之南曰翬雉)利器
用正度量夷民者也(夷平也)九扈為九農正(扈止也止人使不淫放也)
(扈有九種春扈鳻鶞夏扈切元秋扈切藍冬扈切黃棘扈切丹行扈唶唶宵扈嘖嘖桑扈切脂老扈鴳鴳以九)
(扈為九農之號各隨其宜以教民事者也鶞音勅倫反唶子夜反嘖壯革反)自顓頊以來不
能紀遠乃紀於近為民師而命以民事(德不能致遠瑞始以民事命官)
(此郯子對魯昭公之辭仲尼聞之曰吾聞之天子失官學在四夷乃見於郯子而學之)又有五行
之官是謂五官社稷五祀是尊是奉(五官之君長能修其業者死配食於)
(五行之神為王者所尊奉)春官木正曰勾芒(正官長也取木生勾曲而有芒角其祀重也)
夏官火正曰祝融(祝融明貌也其祀黎也)秋官金正曰蓐收(秋物摧蓐)
(而可收也其祀該也)冬官水正曰元冥(水陰而幽冥其祀修及熙焉)中官土正
曰后土(土為羣物主故稱后也其祀勾龍焉在家則祀中霤在野則祀社)唐堯之代命
羲和欽若昊天歴象日月星辰敬授人時(重黎之後羲氏和氏世掌)
(天地四時之官故堯命之使敬順昊天昊天言元氣廣大星四方中星辰日月所會歴象其分節敬記天時以)
(授人也此舉其目下别序之)分命羲仲宅嵎夷曰暘谷(宅居也東表之地稱嵎夷)
(𤾉明也日出於谷而天下明故稱𤾉谷𤾉谷嵎夷一也羲仲居治東方之官)寅賓出日平秩
東作(寅敬賓導秩序也歲起於東而始就耕謂之東作東方之官敬導出日平均次序東作之事以務農)
(也)申命羲叔宅南交(申重也南交言夏與春交舉一隅以明之此居治南方之官)平
秩南訛敬致(訛化也掌夏之官平序南方化育之事敬行其教以致其功四時同之亦舉一隅)
分命和仲宅西曰昧谷(昧冥也日入於谷而天下冥故曰昧谷昧谷曰西則嵎夷東可)
(知此居治西方之官掌秋天之政)寅餞納日平秩西成(餞送也日出言導日入言送因)
(事之宜秋西方萬物成平序其政助成物也)申命和叔宅朔方曰幽都平在
朔易(北稱朔亦稱方言一方則三方見矣北稱幽則南稱明從可知也都謂所聚也易謂歲改易於北方)
(平均在察其政以順天常上總言羲和敬順昊天此分别仲叔各有所掌)允釐百工庶績咸
熙(允信釐治工官績功咸皆熙廣也言定四時成歲歴以告時授事則能治百官衆功皆廣歎其善)内
有百揆四岳(四岳分主四方諸侯者也周禮正義曰四岳四時之官主四岳之事始羲和之時主)
(四岳者謂之四伯至其死分岳事置八伯皆王官其八伯唯驩兜共工放齊鯀四人而已餘四人無文可知故)
(書傳云惟元祀巡狩四岳八伯堯始以羲和為六卿春夏秋冬者并掌方岳之事是為四岳出則為伯其後稍)
(死分置八伯以九州而言八伯者據畿外八州也畿内不置伯以鄉遂之吏主之四岳之外更有百揆之官者)
(但堯初天官為稷至堯試舜天官之任謂之百揆舜又命禹為百揆皆天官也)外有州牧侯伯
(外置州牧十二及五國之長)
按陶唐氏以前之官所治者天事也虞夏以後之
官所治者民事也太古法制簡略不可得而詳知
然以經傳所載考之則自伏犧以至帝堯其所命
之官大率為治歴明時而已蓋太古洪荒步占之
法未立天道幽遠非有神聖之德者不足以知之
而位天地育萬物定四時成歲功乃君相職業一
大事月令其帝太皥其神勾芒鄭氏注以為此蒼
精之君木官之臣自古以來著德立功是也蓋此
數聖人者生則知四時之事殁則為四時之神然
太皥炎帝少皥顓頊所歴者四時而勾芒祝融蓐
收元冥后土則顓頊之時始有此五人者並世而
生能任此五官之事至帝堯時則占中星之法置
閏餘之法漸已著明然其命官猶以羲和為第一
義自是四子之後世守其法居其官至舜攝政之
時雖以在璿璣玉衡齊七政為首事然分命九官
則皆以治民而未嘗及天事蓋累聖相承其法至
堯而備世官自足以掌之不必别求賢哲之輔以
專其任也三代官制至周而尤詳然觀成王所以
命官若三公三孤則僅有爕理隂陽寅亮天地二
語為天事而冢宰以下俱民事也然尚承襲上古
之官名而所謂六官則天官掌治地官掌教春官
掌禮夏官掌兵秋官掌刑冬官掌土略不及天地
四時之事至於馮相氏保章氏挈壺氏則不過三
百六十屬吏之一蓋至是而治天事之官事冞易
而秩冞卑矣
虞舜有天下以伯禹作司空使宅百揆(禹代鯀為崇伯入為天子司空)
(治洪水有成功言可用之)棄后稷播百穀契作司徒敷五教(布五常之教)
臯繇作士正五刑(士理獄官)垂作共工利器用(垂臣名共謂供其百工職)
(事)伯益作虞育草木鳥獸(虞掌山澤之官)伯夷秩宗典三禮(秩序)
(宗尊也三禮天地人之禮伯夷臣名姜姓)䕫典樂教胄子(胄長也謂元子以下至卿大夫子弟)
(以歌詩蹈之舞之教長國子中和秪庸孝友)和人神(命䕫使勉之)龍作納言出納
帝命(納言喉舌之官聽下言納於上受上言宣於下必以信)蓋亦為六官以主天
地四時也(崔靈恩曰自顓頊以來命南正重司天北正黎司地故重黎之後世掌天地官號曰羲和)
(唐堯受之乃置天地四時之官命羲和之後使復舊職而掌天地之事又分命羲仲羲叔和仲和叔使主四時)
(為六卿之任及其末年舜攝百揆改地官為司徒秋官為士冬官為司空春官為秩宗故尚書曰乃命羲和欽)
(若昊天分命和仲和叔等使主四時之事又云百姓不親五品不遜契為司徒敬敷五教地官之事也臯繇作)
(士五刑有服秋官之任也禹作司空以平水土冬官之職也伯夷為秩宗典朕三禮此春官之所司也又周禮)
(正義曰稷為天官羲和為夏官共為六官)夏后氏之制亦置六卿(甘誓曰乃召六卿是)
(也)其官名次猶承虞制(禮記曰夏后氏官百天子有三公九卿二十七大夫八十一元)
(士)殷制天子建天官先六太曰太宰太宗太史太祝太
士太卜典司六典(典法也此蓋殷時制也周制太宰為天官大宗曰宗伯宗伯為春官太史)
(以下屬焉太士以神仕者)天子之五官曰司徒司馬司空司士司寇
典司五衆(衆謂羣臣也此亦殷時制也周制司士屬司馬太宰司徒宗伯司馬司寇司空為六官)
天子之六府曰司土司木司水司草司器司貨典司六
職(府主藏六物之稅此亦殷時制也周制皆屬司徒司土土均也司木山虞也司水川衡也司草稻人也司)
(器角人也司貨丱人也丱咅革猛反)天子之六工曰土工金工石工木工
獸工草工典制六材(此亦殷時制也周制皆屬司空土工陶旊也金工築冶鳬㮚鍜桃也)
(石工玉人磬人也木工輪輿弓廬匠車梓也獸工函鮑韗韋裘也唯草工職亡蓋謂作萑葦之器韗音吁援反)
(旊音方往反)五官致貢曰享(貢功也享獻也致其歲終之功於王謂之獻也太宰歲終則令)
(百官府各正其治受其會聽其致事而詔王廢置也)五官之長曰伯(謂為三公也周禮九命作)
(伯)千里之内為王畿千里之外設方伯五國以為屬屬
有長十國以為連連有帥三十國以為卒卒有正二百
一十國以為州州有伯(屬連卒州猶聚也伯帥正亦長也凡長皆因賢侯為之殷之州)
(長曰伯虞夏及周皆曰牧)八州八伯五十六正百六十八帥三百三
十六長八伯各以其屬屬於天子之老二人分天下以
為左右曰二伯(老謂上公)周成王既黜殷命參考殷官制為
周禮以作天地四時之名謂之六卿(改太宰為天官冢宰太宗為春官宗)
(伯司徒為地官司馬為夏官司寇為秋官司空為冬官)立天官冢宰掌邦治地官
司徒掌邦教春官宗伯掌邦禮夏官司馬掌邦政秋官
司寇掌邦刑冬官司空掌邦事(六官之職皆總屬於冢宰故論語曰君薨百官)
(總已以聽於冢宰爾雅曰冡大也冢宰則太宰於百官無所不主)各有徒屬周於百事
(崔靈恩曰王者之興須變人情必有改官之禮周禮所以興也)歲終天子齋戒受諫(諫當)
(所有改為)六卿以百官之成質於天子(質猶平也平其計要)百官齋戒
受質(受平報也)然後休老勞農(享食之也)成歲事(斷計要也)制國用自
周衰官失而百職亂戰國並爭各有變易秦兼天下建
皇帝之號立百官之職不師古始罷侯置守太尉主五
兵丞相總百揆又置御史大夫以貳於相漢初因循而
不革隨時宜也其後頗有所改(孟康注漢書曰大司馬左右前後將軍侍中常)
(侍散騎諸吏為中朝丞相以下至六百石為外朝)王莽簒立慕從古官而吏民
弗安亦多虐政遂以亂亡(當更始之時官爵皆羣小賈豎語曰竈下養中郎將爛羊)
(胃騎都尉爛羊頭關内侯)光武中興務從節約并官省職費減億計
(後漢建武六年詔曰百姓遭難戶口耗少而官吏尚繁於是司隸州牧條奏并省四百餘縣吏職減損十置其)
(一)廢丞相與御史大夫而以三司綜理衆務洎於叔世
事歸臺閣論道之官備員而已魏與吳蜀多依漢制晉
氏繼及大扺略同(山公啓事曰晉制諸坐公事者皆三年乃得叙用其中多有好人今逍遙)
(無事臣以為略依左遷法隨資裁減之亦足懲戒而官不失其用詔善之又傅元奏曰諸官有病滿百日不差)
(宜令去職優其禮秩既差而復用)泰元六年改制減費損吏士職員凡
七百人(時議省州郡縣半吏以赴農功荀勖議以為省吏不如省官省官不如省事省事不如清心昔)
(蕭曹相漢載其清靜此清心也漢文垂拱幾致刑措此省事也光武并合吏員縣官國邑纔置十一此省官也)
(魏太和中遣王人四出減天下吏員正始中亦并合郡縣此省吏也今必欲求之於本則宜以省事為先設官)
(分職委事責成量能授任思不出位若欲省官竊謂九寺可并於尚書蘭臺宜省付三府至東晉桓温又表曰)
(愚謂門下三省祕書著作通可减半古以九卿綜事不專尚書今事歸内臺則九卿為虛設皆宜省并若郊廟)
(籍田之屬臨時權兼事訖省矣)爰及宋齊亦無改作(宋時制新長吏以父母疾去官禁錮)
(三年山隂令沈叔在父疾去職御史中丞鄭鮮之上議曰所以為其制者涖官不久則奔競互生故杜其欲速)
(之情以申考績之實耳今父母之疾而加以罪名損義疾理莫此為大詔從之於是自二品以上父母及為祖)
(父母後者墳墓崩毁及疾病放屬輙去並不禁錮)官司有三臺五省之號(三臺蓋兩)
(漢舊名五省謂尚書中書門下祕書集書省也)郡縣有三歲為滿之期(宋州郡縣居職)
(以三周為小滿)梁武受終多遵齊舊然而定諸卿之位分配四
時(說在列卿中)置戎秩之官百有餘號(武帝時置百二十五號將軍為二十四班)
陳遵梁制不失舊物(陳依梁制年未滿三十者不得入仕唯經學生策試得第諸州迎主)
(簿西曹左奏及經為挽郎得仕必有奇才異行殊勲别降恩旨敘用者不在常例其官唯論清濁從濁得微清)
(即勝於遷)後魏昭成之即王位初置官司分掌衆職(以燕鳳為右長)
(史許議為郎中令)然而其制草創名稱乖疎皇始元年道武平
并州始建臺省置百官封公侯將軍刺史太守尚書郎
等官悉用文人天興中太史言天文錯亂當改王易政
故官號數革(初道武制官皆擬遠古雲鳥之義諸曹走使謂之鳬鴨取飛之迅疾也以伺察候宫)
(禁謂之白鷺取其延頸遠視他皆𩔖此)至孝文太和中王肅來奔為制官
品百司位號皆准南朝改次職令以為永制(凡守令以六年為滿)
(後經六年乃敘)又作考格以之黜陟又宣武帝行考陟之法任
事上中者三年升一階散官上第者四載登一級孝明
以後授受多濫(自明帝孝昌以後天下多難刺史太守皆為當部督雖無兵事並立佐僚所在)
(頗為煩擾及東魏靜帝時齊神武作相高隆之表請自非實在邊要見有兵馬者悉皆斷之又時諸朝貴多假)
(常侍以取貂蟬之餙隆之自表解侍中并陳諸假侍服者請亦罷之又自軍國多事冒竊官者不可勝數隆之)
(奏請撿括得五萬餘人而羣小喧囂隆之懼而止)北齊創業亦遵後魏臺省位
號多𩔖江東(以門下省掌獻納諫正中書省管司王言祕書省典司經籍集書省掌從容諷議中)
(常侍省掌出入門閤御史臺察糾彈劾)後主臨御爵祿犬馬(御馬及犬乃有儀同郡公)
(之號籍以旃罽食物十餘種其宫婢閹人商人胡人雜戶歌舞人見鬼人濫富貴者萬數至末年太宰三師大)
(司馬大將軍三公等官並增員而授或二或三不可稱數)後周之初據關中猶依魏
制及平江陵之後别立憲章酌周禮之文建六官之職
其他官亦兼用秦漢(他官謂將軍都督刺史太守之𩔖)隋文帝踐極百
度伊始復廢周官還依漢魏其於庶僚頗有損益凡官
以四考而代(又制凡官以理去職聽並執笏)至煬帝初存稽古多復舊
章(百官不得計考增級如有德行功能灼然顯著者擢之)大業三年始行新令有
三臺五省五監十二衞十六府(殿内尚書門下内史祕書五省也謁者司隸御)
(史三臺也少府長秋國子將作都水五監也左右翊左右驍左右武左右屯左右禦左右候十二衞也左右備)
(身左右監門等凡十六府也或是舊名或是新置諸省及左右衞武候領軍監門府為内官自餘為外官)於
時天下繁富四方無虞衣冠文物為盛矣既而漸為不
道百度方亂號令日改官名月易圖籍散逸不能詳備
唐職員多因隋制雖小有變革而大較不異(高祖制文官遭父母)
(喪者聽去職)貞觀六年大省内官凡文武定員六百四十有
二而已(顯慶元年初制拜三師三公親王尚書令雍州牧開府儀同三司驃騎大將軍左右僕射並臨)
(軒册授太子三少侍中中書令諸曹尚書諸衞大將軍特進鎮軍輔國大將軍光禄大夫太子詹事太常卿都)
(督及上州刺史在京者朝堂受冊又制文武官五品以上老及病不因罪解者並聽同致仕例)龍朔二
年又改京司及百官之名(改尚書省為中臺門下省為東臺中書省為西臺其餘官)
(司悉改之)咸亨元年復舊至於武太后再易庶官或從宜創
號(改尚書省為文昌臺門下省為鸞臺中書省為鳳閣御史臺為肅政臺及諸寺衞等名又置控鶴府宫員)
或參用古典(改六尚書為天地四時之官)天授二年凡舉人無賢不
肖咸加擢拜大置試官以處之試官蓋起於此也(試者未為)
(正命凡正官皆稱行守其階高而官卑者稱行階卑而官高者稱守官階同者並無行守字太后務收物情其)
(年二月十道使舉人并州石艾縣令王山耀等六十一人並授拾遺補闕懷州錄事參軍崔獻可等二十四人)
(並授侍御史并州錄事參軍徐昕等二十四人並授著作郎魏州内黃縣尉崔宣道等二十二人並授衞佐校)
(書御史等故當時諺曰補闕連車載拾遺平斗量杷推侍御史椀脫校書郎試官自此始也)於時擢
人非次刑網方密雖驟歴榮貴而敗輪繼軌(神功元年制曰自今)
(本色出身解天文者進轉官不得過太史令音樂者不得過太樂鼓吹署令醫術者不得過尚藥奉御隂陽卜)
(筮者不得過太卜令解造食者不得過司膳寺諸署令又制其有從勲官品子流外國官參佐視品等出身者)
(自今不得任京清顯要等官若累階應至三品者不得進階每一階酬勲兩轉如先有上柱國者聽廻授朞以)
(上親必有異行奇材别立殊效者不拘此例)神龍初官復舊號(凡武太后所改之官)二
年三月又置員外官二千餘人(國初舊有員外官至此大增加兼超授諸閹官)
(為員外官者亦千餘人中書令李嶠初自地官尚書貶通州刺史至是召拜吏部侍郎嶠志欲曲行私惠求名)
(悅衆冀得重居相位乃奏請六置員外官多引用勢家親識至是嶠又自覺銓衡失序官員倍多府庫由是減)
(耗)於是遂有員外(員外官其初但云員外至永徽六年以蔣孝璋為尚藥奉御員外特置仍)
(同正員自是員外官復有同正員者其加同正員者唯不給職田耳其祿俸賜與正官同單言員外者則祿俸)
(減正官之半)檢校試攝判知之官(攝者言勅攝非州府版署之命檢校者云檢校某官)
(判官者云判某官事知者云知某官事皆是詔除而非正命)逮乎景龍官紀大紊復
有斜封無坐處之誦興焉(景龍中有太平安樂長寧宜城等諸公主及上官氏與其)
(母沛國夫人鄭氏上官柴氏賀婁氏女巫隴西夫人趙氏皆樹用親識亦多猥濫或出身臧獲或由於屠販多)
(因賂貨累居榮秩咸能别於側門降墨勅斜封以授焉故時人號為斜封官時既政出多門遷除甚衆自宰相)
(至於内外員外官及左右臺御史多者則數踰十倍皆無廳事可以處之故時人謂之三無坐處謂宰相御史)
(及員外官也)先天以來始懲其弊(元宗御極宰相姚元崇宋璟兼吏部尚書大革姦濫)
(十去其九時有殿中侍御史崔涖太子中允薛昭諷帝曰先朝所授斜封官恩命已布而姚元崇宋璟等沮先)
(帝之明歸怨陛下道路謗讟天下稱冤奈何與萬人為仇敵恐有非常之變上以為然乃下詔曰諸緣斜封别)
(勅授官先令停任官並量材敘用監察御史柳澤又上疏極言不可其斜封官得免罪戾已沐恩私旬月之内)
(頻煩降旨前勅令至冬處分後勅又令替人却停將何以止姦邪將何以懲風俗)至開元二十
五年刊定職次著為格令(此格皆武德貞觀之舊制永徽初已詳定之至開元二十)
(五年再刪定焉至二十八年又省文武六品以下官三百餘員及諸流外番官等)蓋尚書省以
統會衆務舉持繩目門下省以侍從獻替規駮非宜中
書省以獻納制册敷揚宣勞祕書省以監錄圖書殿中
省以供修膳服内侍省以承旨奉引(尚書門下中書祕書殿中内侍凡六)
(省)御史臺以肅清僚庶九寺(太常光禄衞尉宗正太僕大理鴻臚司農大府為九)
(寺)五監(少府將作國子軍器都水為五監)以分理羣司六軍(左右羽林左右龍武)
(左右神武為六軍)十六衞(左右衞左右驍衞左右武左右威左右領軍左右金吾左右監門左右千)
(牛為十六衞)以嚴其禁禦一詹事府二春坊(有左右春坊又有内坊掌閤内)
(諸事)三寺(家令寺率更寺太僕寺)十率(左右衞左右司禦左右清道左右監門左右内侍凡十率)
(府)俾乂儲宫牧守督護分臨畿服(京府置牧餘府州置都督都護太守)設
官以經之置使以緯之(按察採訪等使以理州縣節度團練等使以督府軍事租庸轉)
(運鹽鐵青苖營田等使以毓財貨其餘細務因事置使者不可悉數其轉運以下諸使無適所治廢置不常故)
(不别列於篇)自六品以下率由選曹居官者以五歲為限於
是百司具舉庶績咸理亦一代之制焉(一歲為一考四考有替則為滿)
(若無替則五考而罷六品以下吏部注擬謂之旨授五品以上則皆勅除自至德之後天下多難甄才錄效制)
(勅特拜繁於吏部於是兼試員外郎倍多正員至廣德以來乃立制限州縣員外兼試等官各有定額並云額)
(内溢於限者不得視職其有身𢃄京官冗職資名清美兼州縣職者云占闕焉即如正員之例官以三考而代)
(無替四考而罷由是官有常序焉)
唐自太宗時已有員外置其後又有特置同正員至
於檢校兼守判知之𩔖皆非本制又有置使之名或
因事而置事已則罷或遂置而不廢其名𩔖繁多莫
能徧舉肅代以後盗賊兵興府庫無蓄積朝廷專以
官爵賞功諸將出征皆給空名告身自開府特進列
卿大將軍下至中郎將聽臨事注名其後又聽以信
牒授人官爵有至異姓王者諸軍但以職任相統攝
不復計官資高下及清渠之敗復以官爵授散卒由
是官爵輕而貨重大將軍告身一通纔易一醉凡應
募入軍者一切衣金紫至有朝士僮僕衣金紫稱大
官而執賤役者名器之濫至是而極(張廵在雍邱纔領一縣千兵而)
(大將六人官皆開府特進德宗避難於奉天渾瑊之童奴曰黃岑力戰即封渤海郡王至於僖昭之世遂)
(有促船郭使君看馬李僕射之號德宗幸梁州在道民有獻瓜菓者上欲試以散官陸贄言軍興以來財)
(賦不足以供賜而職官之賞興焉方今之病在於爵輕設法貴之猶恐不重若又自棄何以勸人夫誘人)
(之方惟名與利名近虛而於教為重利近實而於德為輕專實利而不濟之以虛則耗匱而物力不給專)
(虛名而不副之以實則誕慢而人情不趨夫突銛鋒排患難者則以是賞之竭筋力展勤效者又以是酬)
(之若獻瓜菓者受試官則彼人將曰吾以忘軀命獲官而彼以獻瓜菓得官是乃國家以吾之軀命同之)
(瓜菓矣)
宋朝設官之制名號品秩一切襲用唐舊然三師三公
不常置宰相不專用三省長官中書門下並列於外又
别置中書於禁中是謂政事堂與樞密院對掌大政天
下財賦内庭諸中外筦庫悉隸三司中書省但掌冊文
覆奏考帳門下省主乘輿八寳朝會位版流外較考諸
司附奏挾名而已臺省寺監官無定員無專職悉皆出
入分莅庶務故三省六曹二十四司互以他官典領雖
有正官非别勅不治本司事事之所寄十亡二三故中
書令侍中尚書令不與朝政侍郎給事不領省職左右
諫議無言責而起居郎起居舍人不執記事之筆中書
常闕舍人門下罕除常侍補闕拾遺改為司諫正言而
非特旨供職亦不任諫諍至於僕射尚書丞郎郎中員
外居其官不知其職者十常七八祕書殿中二省名存
實廢惟内侍所掌猶髣髴故事九寺五監尤為空官六
統軍十六衞每遇大禮朝會但遣官攝事以備儀範天
聖中始以環衞官補宗室子東宫官不常置公主無邑
司節度使不食本鎮租賦藩府除授雖帶都督之名而
實不行都督之事京府以及四方大鎮皆有牧尹而𩔖
非親王不除諸路無觀察採訪而觀察防禦團練刺史
特以為右列叙遷之寵雖有正任遙領大率不親本州
之務諸司使副有東班西班又有横班横班之有職事
者獨閤門客省四方館略有典掌其他悉無所領此其
大槩也至於官人授受之别則有官有職有差遣官以
寓禄秩叙位著職以待文學之選而差遣以治内外之
事其次又有階有勲有爵故士人以登臺閣陞禁從為
顯宦而不以官之遲速為榮滯以差遣要劇為貴途而
不以階勲爵邑有無為輕重時人為之語曰寧登瀛不
為卿寧抱槧不為監虛名之不足砥礪天下也如此自
眞宗仁宗以來議者多以正名為請咸平中楊億首言
文昌會府有名無實宜復其舊既而言者相繼乞復二
十四司之制至和中吳育亦言尚書省天下之大有司
而廢為閒所當漸復之然朝論異同未遑釐正神宗即
位慨然欲更其制熙寕末始命館閣校唐六典元豐三
年以摹本賜羣臣乃置局中書命翰林學士張璪等詳
定八月下詔肇新官制凡省臺寺監領空名者一切罷
去而易之以階九月詳定所上言寄祿會明堂禮成近
臣遷秩即用新制而省臺寺監之官各還所職矣五年
省臺寺監法成六年尚書新省成帝親臨幸召六曹長
貳以下詢之職事因戒敕焉初新階尚少而轉行者易
以混雜及元祐初於朝議大夫六階以上始分左右既
又以流品無别乃詔寄禄官悉分左右詞人為左餘人
為右紹聖中罷之崇寧初以議者有請自承直至將仕
郎凡換選人七階大觀初又增宣奉至奉直大夫四階
政和末自從政至迪功郎又改選人三階於是文階始
備而武階亦詔易以新名正使為大夫副使為郎而横
班十二階使副亦然故有郎官大夫之首者繼又以新
名未具增置宣正履正大夫郎凡十階通為横班而文
武官制益加詳矣大抵自元祐以後漸更元豐之制二
府不分班奏事樞密加置簽書徽省則既罷復建戶部
則不領右曹專典常平而總於其長起居郎舍人則通
記起居而不分言動館職則增置校勘黃本凡此皆與
元豐稍異也其後蔡京當國率意自用然動以繼志為
言首更開封守臣為尹牧由是府分六曹縣分六案又
内侍省職悉倣機庭之號已而修六尚局建三衙郎又
更兩省之長為左輔右弼易端揆之稱為太宰少宰是
時員既濫冗名且紊雜故官有視秩甚者走馬承受陞
擁使華黃冠道流亦預朝品元豐之制至此大壞及宣
和末王黼用事方且追咎元祐紛更乃請設局以修官
制格目為名書未成而邊事起矣
官數
唐六十員虞六十員(尚書云建官惟百鄭玄云虞官六十唐官未聞堯舜同道或皆六十)
(并屬官而言則皆有百)夏百二十員(尚書云夏商官倍則二百鄭玄曰百二十)殷二百
四十員(明堂位二百鄭玄曰二百四十)周六萬三千六百七十五員(内二)
(千六百四十三人外諸侯國官六萬一千三十二人按禮記王制計之商制同)
右杜氏通典所載唐虞夏商之官員數往往以傳
聞異辭故於注兩存之至周之官數則以為出於
禮記王制今考之其所謂外諸侯官六萬一千三
十二人者以王制云殷時天下諸侯國千七百七
十三内大國二百四十九次國五百一小國一千
二十三大國次國則皆三卿五下大夫二十七上
士唯小國二卿其大夫與士如大國次國之數大
凡列國卿大夫士有六萬一千三十二人其數是
矣獨所謂内官二千六百四十三人者未知何據
謹按周家之官數莫詳於周禮今以周禮太宰以
下及其屬稽其員數之可考者除冬官一篇已亡
無所稽據外而五官所掌其有命官而難考員數
者如山虞每大山中士二人中山下士六人小山
二人川衡每大川下士十二人之𩔖是也又有元
無命官者如酒人漿人之為奄女御女祝之為女
方相氏之為狂夫蠻隸罪隸之為徒隸是也若此
之外則其數未嘗不昭然可考大槩為公者三人
為卿者二十四人(六官六六六卿六世婦宫十二)中大夫共六
十八人下大夫共二百九十三人上士共一千一
百三十三人中士共四千五百三十六人下士共
一萬九千二百零九人自公而至下士總計二萬
五千二百六十六人此則周禮所載内官可考之
數也與前數殊不脗合今姑具載其目於后以俟
考訂之精詳者共評之
周禮命官員數
公
鄉老每二鄉公一人(鄭注王置六鄉則公有三人)
卿
太宰一(天官)大司徒一(地官)鄉大夫每鄉卿一人(注六鄉則)
(卿六人各主一鄉之事然總屬司徒非六官兼鄉大夫也地官)大宗伯一(春官)世婦
每宫卿二人(注王后六宫則十二人疏謂此為奄卿春官)大司馬一(夏官)
大司寇一(秋官)司空一(冬官已亡不能知其官數員數然司空之為卿一人不言)
(可知也)
右卿共二十四人
中大夫
小宰二司會二(右天官共四人)小司徒二師氏一
州長每州一凡三十州計三十人遂大夫每遂
一人六遂計六人遂人二(右地官共四十一人)小宗伯二
大司樂二内史一(右春官共五人)小司馬二戎右
二大馭二戎僕二校人二職方氏四(右夏)
(官共十四人)小司寇二大行人二(右秋官共四人)
右中大夫共六十八人
下大夫
宰夫四太府二司會四内宰二(右天官共十二人)
鄉師四黨正每黨一人凡一百五十黨計一百
五十人保氏一司市二司門二遂師四
縣正每縣一人凡三十縣計三十人廪人二
(右地官共一百九十五人)肆師四世婦每宫四人六宫當二
十四人冢人二墓大夫二樂師四太師
二大卜二太祝二太史二巾車二(右春官共)
(四十八人)軍司馬四射人二司士二諸子二
虎賁氏二太僕二司甲二司弓矢二齊
右二齊僕二職方氏八(右夏官共三十人)士師四
小行人四(右秋官共八人)
右下大夫共二百九十三人
上士
宰夫八宫正二膳夫二醫師二太府四
玉府二司會八司書二職内二職歲
四職幣二内宰四内小臣奄上士四(鄭注奄稱)
(士者異其賢愚按此必奄官之受爵命如後來内侍省官之𩔖如酒人等只稱奄幾人則泛泛趨走)
(之奄與府史等也右天官共計四十六人)鄉師八族師每族一凡七
百五十族計七百五十人載師二縣師二
師氏二司市四泉府四司門四司關二
掌節二遂師八鄙師每鄙一人凡一百五
十鄙計一百五十人土均二稻人二廪人
四舍人二(右地官共九百四十八人)肆師八天府一職
喪二樂師八小師四卜師四大祝四
喪祝二太史四内史四外史四巾車四
都宗人二家宗人二(右春官共五十三人)輿司馬八
司勲二掌固二候人六射人四司右二
小臣四繕人二戎右二道右二道僕
十二田僕十二校人四土方氏五(右夏官共六十)
(七人)鄉士八職金二司儀八掌客二(右秋官共二十)
(人)
右上士共一千一百三十三人
中士
宰夫十六宫正四宫伯二膳夫四庖人
四内饔四外饔四獸人四獻人二食
醫二疾醫八酒正四宫人四玉府四
内府二外府二司會十六司書四職内
四職歲八職幣四司喪二内宰八典
婦功二(右天官共一百十八人)鄉師十六閭胥每閭一凡
三千閭計三千人封人四鼓人六牛人二
載師四閭師二縣師四遣人二均人
二保氏二司諫二司救二司市八質
人二㕓人二泉府八司門八司關四
掌節四遂師十六酇長每酇一人凡七百五
十酇計七百五十人旅師四委人二土均
四稻人四土訓二誦訓二迹人四丱
人二囿人四廪人八舍人四倉人四
司祿四(右地官共三千八百九十八人)肆師十六天府二典
瑞二典命二司服二典祀二世婦每宫
八人六宫四十八人冢人四墓大夫八職
喪四大胥四典同二磬師四鐘師四
笙師二鎛師二籥師四籥章二卜人八
龜人二簭人二占夢二眡祲二小祝
八喪祝四司巫二巫師二小史八馮
相氏二保章氏二内史八外史八御史
八巾車八典路二車僕二司常二都
宗人四家宗人四(右春官共二百四人)行司馬十六馬
質二司險二掌疆八司士六諸子四
虎賁氏十二旅賁氏二祭僕六司甲八
司兵四司弓矢八槀人四馭夫二十職
方氏十六懷方氏八合方氏八訓方氏四
形方氏四山師二川師二□師四匡
人四撢人四(右夏官共一百五十八人)鄉士十六遂士十
二縣士三十二方士十六訝士八朝士
六司民六司刑二司圜六司隸二布
憲二司儀十六環人四掌訝八掌交八
掌察四方八都則一都士二家士二(右秋)
(官共一百五十七人)
右中士共四千五百三十六人
下士
太宰旅三十二宫正八宫伯四膳夫八
庖人八内饔八外饔八亨人四甸師二
獸人八獻人四鱉人四腊人四醫師
四瘍醫八獸醫四酒正八凌人二宫
人八掌舍四幕人一掌次四太府八
司□四掌皮四典婦功四典絲二典枲
二染人二追師二屨人二夏采四(右天官一)
(百七十九人)司徒旅三十二比長每比一人凡一萬
五千比計一萬五千人封人八舞師二牧
人六牛人四充人二遺人四均人四
調人二媒氏二司市十六質人四㕓人
四泉府十六司門十六又每門二人王城十
二門計二十四人遂師旅三十二里宰每里
一人凡三千里計三千人旅師八稍人四
委人四土均八草人四稻人八土訓四
誦訓四迹人八丱人四角人二羽人
二掌葛二掌染草二掌炭二掌茶二
掌蜃二囿人八廪人十六倉人八司祿
八司稼八(右地官共一萬八千二百九十六人)宗伯旅三十二
鬱人二鬯人二鷄人一司尊彛二司几
筵二典祀四職喪八樂師十六小胥八
磬師八鐘師八笙師四鎛師四韎師
二旄人四籥章四鞮鞻氏四典庸器四
司干二卜人十六菙氏二占人八小
祝十六喪祝八甸祝二詛祝二小史十
六馮相氏四保章氏四内史十六御史
十六巾車十六典路四車僕四司常四
(右春官共二百七十五人)司馬旅三十二司勲四量人二
小子二羊人二司爟二掌固八司險
四候人十二環人六挈壺氏六射人八
服不氏一射鳥氏一羅氏一掌畜二
司士十二司右四旅賁氏十六節服氏八
御僕十二隷僕二弁師二司戈盾二
繕人四馭夫四十校人十六趣馬一巫
馬二牧師四廋人二土方氏十山師四
川師四邍師八(右夏官共二百四十六人)司寇旅三十二
司刺二司約二司盟二職金四司厲
二犬人二司圜十二掌囚十二掌戮二
司隷十二布憲四禁殺戮二禁暴氏二
野廬氏六蜡氏四雍氏二萍氏二司
寤氏二司烜氏六條狼氏六修閭氏二
冥氏二庶氏一穴氏一翨氏二柞氏八
薙氏二硩蔟氏一剪氏一赤叐氏一
蟈氏一壺涿氏一庭氏一銜枚氏二伊
耆氏一行夫三十二掌客四掌貨賄十六
都則二都士四家士四(右秋官二百一十三人)
右下士共一萬九千二百零九人
有命官難考員數
山虞每大山中士二人下士八人中山下士六人
小山下士二人(族黨州縣鄉酇鄙遂皆有定數可以推官數之多少如云每遂中大)
(夫一人則六遂可知為六人族師每族上士一人則七百五十族可知為七百五十人之𩔖若山澤)
(之名數則注家不言其有幾所以難考官數)林衡每大林麓下士十二
人中林麓如中山之虞小林麓如小山之虞川
衡每大川下士十二人中川下士四人小川下士
二人澤虞每大澤大藪中士四人下士八人中
澤中藪如中川小澤小藪如小川場人每場下
士二人司關每關下士二人内宗凡内女之
有爵者外宗凡外女之有爵者都司馬每都
上士二人中士四人下士八人象胥每翟上士
一人中士二人下士八人朝大夫每國上士二
人下士四人
無命官
酒人(奄鄭注為宦人賈注謂不稱士則稱奄亦府史之屬)漿人(奄)籩人(奄)醢
人(奄)醯人(奄)盬人(奄)羃人(奄)閽人寺人内豎
九嬪女御女祝女史内司服(奄)縫人
(奄)胥師賈師司虣司稽肆長鄰長
舂人(奄)饎人(奄)槀人(奄)守祧(奄)瞽矇(奄)眡瞭凡
以神仕者方相氏圉師罪隷蠻隷閩
隷夷隷貉隷
漢自丞相至佐史凡十三萬二百八十五員(哀帝時數兼諸府州)
(郡胥吏)後漢七千五百六十七員晉六千八百三十六員
宋六千一百七十二員齊二千一百三員後魏七千七
百六十四員北齊二千三百二十二員(並内官)後周二千
九百八十九員(並内官)隋一萬二千五百七十六員(内官二千)
(五百八十一外郡縣官九千九百九十五)唐一萬八千八百五員(内官二千六百二十)
(外郡縣官一萬六千一百八十五)
宋内外官員數
元豐間南豐曾鞏議經費言景德官一萬餘員皇祐
二萬餘員治平并幕職州縣官三千三百餘員總二
萬四千員
朝野雜記祖宗時内外文武官通一萬三千餘員
天聖中兩制兩省不及三十員京朝官不及二千
員三班使臣不及四千員慶歴中兩制兩省至五
十員京朝官二千七百餘員流外銓選人僅萬計
乾道中京朝官已三四千員選人亦七八千員紹
熙二年京朝官四千一百五十九員合四選凡三
萬三千一十六員慶元二年京朝官如紹興之數
選人增至一萬三千六百八十員大使臣六千五
百二十五員小使臣一萬八千七十員通四選凡
四萬二千有竒蓋五年之間所增僅九千餘員可
謂官冗矣嘉泰元年春左選京官以上三千一百
三十三員選人萬五千二百四員大使臣以上六
千八百五十四員校尉以上萬二千六百十六員
通四選共三萬七千八百餘員是五年間所損僅
二千餘員未知何故
文獻通考卷四十七
