文獻通考卷一百七
鄱陽馬端臨貴與著
王禮考二
朝儀
開元中蕭嵩奏每月朔望皇帝受朝於宣政殿先列仗
衛及文武四品以下於庭侍中奏外辦上乃步自西序
門出升御座朝罷入自御座起步入東序門然後放仗
散臣以為宸儀肅穆升降俯仰衆人不合得而見之乃
請備羽扇於殿兩廂上將出所司承旨索扇扇合上坐
定乃去扇給事中奏無事上將退又索扇如初今以為
常
八年中書門下奏曰冬至一陽生萬物潛動所以自古
聖帝明王皆此日朝萬國觀雲物禮之大者莫逾是時
其日亦祀圜丘皆令得攝官行事質眀既畢日出視朝
國家以來更無改易緣脩新格將其日祀圜丘遂改用
小冬日受朝若親拜南郊受朝須改既令攝祭理不可
移伏請改正從之因勅自今已後冬至日受朝永為常
式至天寳三載十一月五日甲子冬至勅伏以昊天上
帝義在尊嚴恭惟祀典每用冬至既於是日有事圜丘
更受朝賀實深兢愓自今已後冬至宜取以次日受朝
仍永為常式至永泰二年十一月三日詔以十三日甲
子冬至令有司祭南郊於含元殿受朝賀至建中二年
十一月二十日敕宜以冬至日受朝賀
二十五年御史大夫李通之奏每至冬至及緣大禮應
朝參官併六品清官並服朱衣餘六品以下許通著袴
褶如有襂故准式不合著朱衣袴褶者其日聽不入朝
自餘應合著而不著者請奪一月俸以懲不恪制曰可
天寳六載敕中書門下奏承前諸道差使賀正十二月
早到或有先見或有不見其所賀正表但送省司又不
通進因循日久於禮全乖望自今已後應賀正使並取
元日隨亰官例序立便見通事舍人奏知其表直送四
方館元日仗下後一日同進敕旨依
肅宗乾元三年敕員外郎五品以上常參官自今已後
非朔望日許不入賊平之後依舊常參(時安史據河洛)
代宗廣德二年敕常參官遇泥雨准儀制令停朝參今
軍國事殷若准式停恐有廢闕泥既深阻許延三刻傳
點待道路通依常式
德宗建中元年十一月朔御宣政殿朝集使及貢士見
自兵興以來典禮廢墜州郡不上計内外不會同者二
十五年至此始復舊典(州府計吏至者一百七十有三)
二年正月朔御含元殿四方貢獻列為庭實復舊例也
御史中丞竇參奏准儀制令泥雨合停朝參伏以軍國
事殷恐有廢缺請令每司長官一人入朝有兩員併副
貳亦許分日其夜甚雨至眀不止許令仗下到廊食訖
入中書其餘官及王府長官並請停朝任於本司勾當
公事泥雨經旬亦望准此(是年舉故事置武班朝參其廊下食等亦宜加給)
貞元七年詔常參官入閤不得奔走其有司以下喪者
禁襂服朝會復衣綾袍金玉帶
初金吾將軍沈房有弟喪公服不衣襂服入門上問
宰臣董晉對曰准式朝官有司以下喪者許服絁縵
衣不合淺色上曰南班何得有之對曰因循而然又
曰在式朝官皆以綾為袍五品以上服金玉帶取其
文綵華飾以奉上也昔尚書郎含香此意也
十五年膳部郎中歸崇敬以百官朝服袴褶非古禮上
疏云按三代典禮兩漢史籍並無袴褶之制亦未詳所
起之由隋代以來始有服者事不師古請罷之奏可
憲宗元和元年三月准吏部兵部尚書侍郎郎官并禮
部侍郎御史中丞武元衡奏前件等司近起十月至來
年三月稱在選舉限内不奉朝參令式無文禮敬斯闕
一年之内半歲不朝去貞元十二年中丞王顔奉敕釐
革載在明文尋又因循輙自更改若以兵吏禮部舉選
限内事繁即中書門下御史臺度支亰兆府公事至重
朝請如常又况旬節已賜歸休常參又許分日一月之
内才奉十日朝參其間甚熱甚寒皆蒙頒放臣以為王
顔舉奏甚詳當時敕文甚備准貞元十一年四月敕旨
自今以後永為常式他年妄改條請委臺司彈奏庶使
班行式叙典法無虧依奏
二年御史臺奏文武常參官准乾元元年敕如有朝堂
相弔慰及跪拜待漏行立不序談笑喧譁入衙門執笏
不端行立遲慢至班列立不正趨拜失儀言語微喧穿
班仗出閤門不卽就班無故離位廊下食行坐失儀語
閙入朝及退朝不從正衙出入非公事入中書每犯奪
一月俸今商量舊條每罰各減半有犯必舉不敢寬容
如所由指揮尚抵拒飾非即請准舊例錄奏貶官從之
十年三月壬申朔御延英殿召對宰臣故事朔望日御
宣政殿見羣臣謂之大朝元宗始以朔望陵寝薦食不
聽政其後遂以為常今之見宰臣特以事召也
武宗會昌二年中書門下奏元日御含元殿百官就列
惟宰相及兩省官皆未索扇前立於欄檻之内及扇開
便侍立於御前三朝大慶萬邦稱賀惟宰相侍臣同介
胄武夫竟不拜至尊而退酌於禮意事未得中臣商量
請御殿日昧爽宰相兩省官對班於黃案前俟扇開通
事贊兩省官再拜拜訖升殿侍立從之
昭宗天佑二年敇漢宣帝中興五日一聽朝歴代通規
宜為常式今後每月只許一五九日開延英計九度其
入閤日仍於延英日一度指揮如有大段公事中書門
下具榜子奏請開延英不計日數
三年敇文武百僚每月一度入閤於貞觀殿貞觀大殿
朝廷正衙正至之辰受羣臣朝賀比來視朔未正規儀
今後於崇勲殿入閤
唐開元禮
皇帝正至受羣臣朝賀儀
前一日尚舍奉御設御幄於太極殿北壁下南向鋪御
座如常守宫設羣官客使等次於東西朝堂太樂令展
宫懸於殿庭設麾於殿上西階之西東向一位於樂懸
東南西向鼓吹令分置十二按於建鼓之外乘黃令陳
車輅尚輦奉御陳輿輦尚舍奉御設解劍席於懸西北
横街之南並如常儀典儀設文官三品以上位於横街
之南道東(褒聖侯於三品之下)介公酅公於道西武官三品以上
於介公之西少南每等異位重行北面相對為首設文
官四品五品位於懸東六品以下於横街南每等異位
重行西面北上設諸州朝集使位都督刺史及三品以
上東方南方於文官三品之東重行北面西上西方北
方於武官三品之西重行北面東上四品以下皆分方
位於文武官當品之下諸州使人分方位於朝集使下
亦如之設諸親位於四品五品之南(皇宗親在東異姓親在西)設諸
方客位三等以上東方南方於東方朝集使之東每國
異位重行北面西上西方北方於西方朝集使之西每
國異位重行北面東上四等以下分方位於朝集使六
品之下重行每等異位設典儀位於懸之東北贊者二
人在南少退俱西面奉禮設門外位文官於東朝堂每
等異位重行西面(褒聖侯於三品之下)介公酅公於西朝堂之前
武官於介公之南少退每等異位重行東面諸親位文
武官四品五品之南(皇宗親在東異姓親在西)設諸州朝集使位東
方南方於宗親之南每等異位重行西面西方北方於
異姓親之南每等異位重行東面諸州使人分方位於
朝集使之下亦如之諸方客位東方南方於東方朝集
使之南每國異位重行西面北上西方北方於西方朝
集使之南東面北上其日依時刻將士填街諸衛勒所
部列黃麾大仗屯門及陳於殿庭如常儀羣官諸親客
使集朝堂皆就次各服其服侍中版奏請中嚴太樂令
帥工人入就位協律郎入就舉麾位諸侍衛之官各服
其器服符寳郎奉寳俱詣閤奉迎典儀帥贊者先入就
位吏兵部主客戸部贊羣官客使俱出次通事舍人各
引就朝堂前位又通事舍人引四品以下及諸親客使
等應先置者入就位侍中版奏外辦皇帝服衮冕(冬至則服)
(通天冠綘紗袍)御輿以出曲直華盖警蹕侍衛如常儀皇帝將
出仗動太樂令令撞黃鍾之鐘右五鐘皆應協律郎俛
仗舉麾鼓柷奏太和之樂鼓吹振作以姑洗之均皇帝
出自西房即御座南向坐符寳郎奉寳置於御座如常
協律郎偃麾戞敔樂止通事舍人引王公以下及諸方
客使等以次入就位(皇太子若來朝則皇太子朝出訖典謁引公王以下入)公初
入門舒和之樂作至位樂止羣官客使等立定典儀唱
再拜贊者承傳羣官客使等皆拜訖通事舍人引上公
一人詣西階公初行樂作至解劍席樂止公就席脱舄
跪解劍置於席俛伏興通事舍人引升階進當御座前
北面跪賀稱某官臣言(賀詞與太子同唯稱尊號為異)賀訖俛伏興通
事舍人引降階詣席後上公跪著劍俛伏興納舄樂作
復横街南位樂止羣官客使等俱再拜侍中前承詔降
詣羣官東北西面稱有制羣官客使等皆再拜宣制曰
履新之慶與公等同之(冬至云履長之慶與公等同之)宣訖羣官客使
等皆再拜訖舞蹈三稱萬歲訖又再拜侍中還侍位初
羣官將朝中書侍郎以諸州鎮表别為一案俟於右延
眀門外給事中以祥瑞案俟於左延眀門外俱令史絳
公服對舉案侍中給事中俱就侍臣班於客使入戸部
以諸州貢物陳於太極門東西廂禮部以諸藩貢物最
可執者蕃客手執入就内位其重大者陳於朝堂前初
上公將入門中書侍郎降引表案入詣西階下東面立
給事中降引祥瑞案入詣東階下西面立上公將升賀
中書令黃門侍郎俱降各立階下初上公升階中書令
黃門侍郎各取所奏之文以次升上公賀訖中書令前
跪奏諸方表訖黃門侍郎又進跪奏祥瑞訖俱降置所
奏之文於案各還侍立侍郎與給事中引案退至東西
階前案遂出侍郎給事還侍立初侍中宣制訖朝集使
及蕃客皆再拜訖戸部尚書進詣階間北面跪奏(其尚書奏)
(仍待黃門侍郎奏祥瑞訖)稱戸部尚書臣某言諸州貢物請付所司
俛伏興侍中前承制退稱制曰可尚書退復位禮部尚
書以次進詣階間北面跪奏稱禮部尚書臣某言諸蕃
貢物請付所司俛伏興侍中前承制退稱制曰可尚書
退復位侍中還侍位太府率其屬受諸州及諸蕃貢物
出歸仁納義門執物者隨之典儀曰再拜通事舍人以
次引北面位者出公初行樂作出門樂止侍中前跪奏
稱侍中臣某禮畢俛伏興還侍位皇帝興太樂令令撞
蕤賓之鐘左右五鐘皆應奏太和之樂鼓吹振作皇帝
降座御輿入自東房侍衛警蹕如來儀侍臣從至閤樂
止通事舍人引東西面位者以次出(蕃客先出其冬至受朝則不奏祥瑞)
(貢物又無諸方表)
會
朝訖太樂令設登歌於殿上引二舞入立於懸南面尚
舍奉御鋪羣官升殿者座文官三品以上於御座東南
西向(褒聖侯於三品之下)介公&KR0566;公於御座西南東向武官三品
以下於介公&KR0566;公之後朝集使都督刺史及三品以上
東方南方於文官三品之後西方北方於武官三品之
後蕃客三等以上東方南方於東方朝集使之後西方
北方於西方朝集使之後俱重行每等異位以北為上
設不升殿者座各於其位又設羣官解劍席於懸之西
北横街之南並如常儀尚食奉御設夀罇於殿上東序
之端西向設坫於罇南加爵一太官令設升殿者酒罇
於東西廂近北設殿庭羣官酒罇各於其座之南皆有
坫羃俱幛以帷施設訖吏部兵部戸部主客贊羣官客
使俱出次通事舍人各引就朝堂前位典儀帥贊者先
入就位通事舍人各引升陛者次入就位侍中版奏外
辦皇帝服通天冠絳紗袍(冬至則不改服)御輿以出曲直華盖
警蹕侍衛如常儀皇帝將出仗動太樂令撞黃鍾之鐘
右五鐘皆應奏太和之樂鼓吹振作皇帝出自西房即
御座南向坐符寳郎奉寳置於座如常樂止典儀一人
升就東階上西面立通事舍人引王公以下及諸客使
以次入就位公王初入門樂作至位樂止羣官客使立
定(若朝會日别設位贊拜陳引如朝禮其日二舞與工人俱入就位)侍中進當御座前
北面跪奏稱侍中臣某言請延諸公王等升俛伏興又
侍中稱制曰可侍中詣東階上西面稱制延公王等升
殿上典儀承傳階下贊者又承傳羣官客使皆再拜侍
中還位羣官拜訖通事舍人引應升殿者詣東西階公
初行樂作至解劍席樂止公王以下各脱舄跪解劍置
於席上俛伏興通事舍人接引上公一人升階少東西
面立定以下各立於座後立定光祿卿進詣階間跪奏
稱臣某言請賜羣臣上夀俛伏興侍中稱制曰可光祿
卿退詣酒罇所西面立通事舍人引上公詣酒罇所北
面立尚食奉御酌酒一爵授上公上公搢笏受爵通事
舍人引上公進到御座前北面授殿中監殿中監受爵
進置御前上公執笏通事舍人引上公退北面跪稱某
官臣某等稽首言元正首祚(冬至云天正長至)臣等不勝大慶
謹上千萬歲夀俛伏興再拜羣官客使等上下俱再拜
立於席後侍中前承制退稱敬舉公等之觴羣官客使
等上下又再拜殿中監取爵奉進近臣逓進皇帝舉酒
休和之樂作羣官客使等上下皆舞蹈三稱萬歲皇帝
舉酒訖殿中監進受虚爵以授尚食奉御奉御受爵復
於坫樂止初殿中監受虚爵殿上典儀唱再拜階下贊
者承傳羣官客使等上下皆再拜通事舍人引上公就
座後立殿上典儀唱就座階下贊者承傳羣官客使等
上下俱就座俛伏坐太樂令引歌者及琴瑟至階脱履
於下升就位坐其笙管者進詣西階間北面立尚食奉
御進酒至階殿上典儀唱酒至興階下贊者承傳羣官
客使等上下皆俛伏起立於席後殿中監到階省酒尚
食奉御奉酒進皇帝舉酒太官令又行羣官酒酒至殿
上典儀唱再拜階下贊者承傳羣官客使等皆再拜搢
笏受觶殿上典儀唱就座階下贊者承傳羣官客使等
上下皆就座俛伏坐飲皇帝初舉酒登歌作昭和之樂
三終尚食奉御進受虚觶復於坫登歌訖降復位觴行
三周尚食奉御進御食食升階殿上典儀唱食至興階
下贊者承傳羣官客使等上下皆執笏俛伏起立座後
殿中監到階省案尚食奉御品嘗食訖以次進置御前
太官令又行羣官案(御若不食羣官案先上訖不須興)設食訖殿上典
儀唱就坐階下贊者承傳羣官客使等上下皆就座俛
伏坐皇帝乃飯休和之樂作羣官客使等上下俱飯御
飯畢樂止仍行酒遂設庶羞太樂令引二舞以次入作
若賜酒侍中承詔詣東陛西面稱賜酒殿上典儀承傳
階下贊者又承傳羣官客使等上下皆執笏俛伏起再
拜搢笏立受觶就席俛伏坐飲訖俛伏起立授虚爵執
笏又再拜就坐酒行十二徧會畢殿上典儀唱可起階
下贊者承傳羣官客使等上下皆俛伏起立席後通事
舍人引降階俱詣席後跪著劍俛伏興納舄樂作復横
街南位樂止位於殿庭者仍立於席後立定典儀曰再
拜贊者承傳羣官客使等在位者皆再拜(位於殿庭者拜於席後)
若有敕賜物侍中前承制降詣羣官東北西面稱有制
羣官客使等又再拜通事舍人引羣官客使以次出公
初行樂作出門樂止侍中前奏稱侍中臣某言禮畢俛
伏興還侍位皇帝興太樂令令撞蕤賓之鐘左右五鐘
皆應奏太和之樂鼓吹振作皇帝降座御輿入自東房
侍衛警蹕如來儀侍臣從至閤樂止通事舍人引東西
面位者以次出(蕃客先出)皇帝若服翼善冠袴褶則亰官著
袴褶朝集使著公服(升座者服履如式)若設九部樂則去樂懸
無警蹕太樂令帥九部伎立於左右延眀門外羣官初
唱萬歲太樂令即引九部伎聲作而入各就座以次如
式
貞元二年敕應文武百官朝謁班序
中書門下(侍中中書令同中書門下平章事各以本官序)供奉官(左右散騎常侍門下中書)
(侍郎諫議大夫給事中中書舍人起居郎及舍人左右補闕左右拾遺通事舍人在横班序)若入閤
即各隨左右省其御史大夫中丞侍御史(在左)殿中侍御
史(在右)通事舍人(分左右立)若横行參賀辭見(御史大夫在散騎常侍之上中)
(丞在諫議大夫之下)御史臺(御史大夫在三品官之上别立中丞在五品官之上别立)留守副
元帥都統節度使觀察使都團練都防禦使并大都督
大都護持節兼者即入班在正官之次餘官兼者各從
本官班序(御史在六品班之後)諸使下無本官唯授内供奉裏行
者即入班亦在正官之次有本官兼者各從本官班序
如本官不是常參官并憲官是攝者唯聽於御史班中
辭見殿中省官監少監尚衣尚舍尚輦奏御分左右隨
繖扇立若入閤亦如之
一品班三太三公太子三太嗣郡王散官開府儀同
三司國公等同班
二品班尚書左右僕射太子三少亰兆河南牧大都
督大都護散官特進光祿大夫爵開國郡公開國縣
公并上柱國同
三品班六司尚書太子賓客九寺卿國子祭酒三監
亰兆等七府尹詹事親王傅中都督上都護下都護
下都督上州刺史五大都督府長史上都督府都護
散官金紫光祿大夫爵開國侯勲上護軍護軍
四品班尚書左右丞六司侍郎太常少卿左右庶子
祕書少監餘七寺少卿國子司業少府將作少監亰
兆河南太原少尹少詹事左右諭德家令率更令僕
親王長史司馬鳳翔等少尹中州刺史下州刺史大
都督大都護司馬散官正議大夫通議大夫大中大
夫中大夫爵開國伯勲官上輕車都尉
五品班尚書諸司郎中國子博士都水使者萬年等
六令太常宗正祕書丞著作郎殿中丞尚食尚藥尚
舍尚輦奉御大理正中允左右贊善中舍人洗馬親
王諮議散官中散大夫朝請大夫朝散大夫爵開國
子開國男勲官上騎都尉
武班供奉宣政殿前立位從北千牛連行立次千牛
中郎將次千牛將軍一人次過状中郎將一人次接
状中郎將一人次押柱中郎將一人次又押柱中將
一人次排階中郎將一人次又押散手仗中郎將一
人已上在横階北次南金吾左右大將軍
入閤升殿夾階座左右從南千牛將軍一人次千牛
中郎將一人次千牛將軍一人次千牛連行立柱外
過状中郎將一人接狀中郎將一人次押柱中郎將
一人次又押柱中將一人排階中郎將一人階下押
散手仗中郎將一人金吾將軍分左右立
應當本日入閤人各依前件立其不入閤人各依本職
事立非當上人遇合參日並從本官品第班序其入
閤升殿除千牛衛將軍中郎將外餘並以左右衛中
郎將充其諸衛及率府中郎將不得升殿
一品班郡王散官驃騎大將軍爵國公
二品班散官輔國大將軍鎮國大將軍爵開國郡公
開國縣公勲官上柱國柱國
三品班左右衛左右金吾衛左右驍衛左右武衛左
右威衛左右領軍衛左右監門衛左右千牛衛大將
軍諸衛將軍散官冠軍大將軍雲麾將軍爵開國侯
勲官上護軍護軍
四品班左右千牛衛左右監門衛中郎將親勲翊衛
中郎將太子左右衛太子左右衛司率清道内率監
門副率太子親勲翊衛中郎將上府折衝都尉中府
折衛都尉散官忠武將軍壯武將軍宣威將軍眀威
將軍爵開國伯勲官上輕車都尉輕車都尉
五品班親勲翊衛郎將太子親勲翊衛郎將親王典
軍親王副典軍下府折衝都尉上府果毅都尉散官
定遠將軍寧遠將軍游騎將軍游擊將軍爵開國子
開國男勲官上騎都尉騎都尉
尚書省官據周禮先叙六官准六典尚書為百官之
本今每班請以尚書省官為首
東宫官王府官外官東宫官既為宫臣請在上臺官
之次王府官又次之三太三少賓客右庶子王傅既
為師傅賓相不同官屬請仍舊
太常宗正丞並隨寺望合在祕書丞上
尚食奉御尚藥奉御本局既隸殿中省合在殿中丞
之下
諸王府官行列合以王長幼為序
檢校官兼官及攝試知判等官並在同類正官之次
其有行守檢校兼試攝判等官職事者即依正官班
序除留守副元帥都統節度觀察都團練都防禦使
并大都督大都護持節兼外餘應帶武職事者位在
西班仍各以本官品第為班序
含元殿前龍尾道下序班舊無此儀唯合於通乾觀
象門南序班自李若水任通事舍人奏更於龍尾道
下序班既非典故今請停
文武官行立班序通乾觀象門外序班武次文至宣
政門文由東門而入武由西門而入至閤門亦如之
其退朝即並從宣政兩門出
文官充翰林學士皇太子侍讀諸王侍讀武官充禁軍
職事准舊例並不常朝參其翰林學士大朝會日
准興元元年十二月二十九日敕朝服班序宜准諸
司官知制誥例在集賢史館等諸職事者並請朝參
訖各歸所務
辭見宴集班列先後請依天寳三載七月二十八日
禮部詳定所奏敕
公式令諸文武官朝參行立二王後位在諸侯王上
餘各依職事官品為序職事同者以齒致仕官各居
本色之上若職事與散官勲官合班列文散官在當
階職事者之下武散官次之勲官又次之官同者異
姓為後若以爵為班爵同者亦准此其男已上任文
武官者從之文武班若親王嗣王任卑者職事仍依
本品郡王班三品已下職事者在同階品上自外無
文武官者嗣王在太子太保下郡王次之國公在正
三品下郡公在從三品下縣公在正四品下侯在從
四品下伯在正五品下子在從五品上男在從五品
下即前官被召見及赴朝參致仕者在本品見任上
以理解者在同品下其在本司參集者各依職事諸
散官三品已上在亰者正冬朝會依百官例自餘朝
集及别使臨時聽
儀制令諸在亰文武官職事九品已上朔望日朝其
文武官五品已上及監察御史員外郎太常博士每
日常參武官五品已上仍每月五日十一日二十一
日二十五日參三品已上直諸司及長上者各准職
事參其弘文館崇文館及國子監學生每季參若雨
霑失容及泥潦並停諸文武九品已上應朔望朝參
者十月一日已後二月二十日已前並服袴褶五品
已上著珂傘周喪未練大功未葬非供奉及宿衛官
皆聽不趨
常參文武官准令每日參自艱難已來人馬劣弱遂許
分日望許依前分日參待戎事稍平加其俸祿即依常
式其武官准令五品已上每月六參三品已上更加三
參頃並停廢今請准令却復舊儀其朔望朝參及弘文
館崇文館國子監學生每季參等請續商量聞奏以前
御史中丞竇等奏伏奉今年四月三日敕宜付所司與
御史臺以近日體例參校禮文務從簡正詳定訖聞奏
者臣等准敇詳定如前敕旨二品武班宜以左右金吾
等十六衛上將軍依次為班首其檢校官兼及攝試知
判等本官二品以上者位望崇重禮異羣僚宜依本班
朝會餘依
開延英儀
内中有公事商量即降宣頭付閤門開延英閤門翻宣
申中書并榜正衙門如中書有公事敷奏即宰臣入榜
子奏請開延英祗是宰臣赴對閤門使奏宰臣某已下
延英候對宣徽使殿上宣通次閤門使奏中書門下到
次宣徽使喚次閤門使傳聲喚次通事舍人引宰臣當
殿立贊兩拜搢笏舞蹈又三拜奏聖躬萬福又兩拜金
口宣上來又兩拜通事舍人引上殿至御座前又兩拜
問聖體皇帝宣安又兩拜三呼萬歲各分班案前立定
兩樞密使在御榻兩面祗候其餘臣僚並約赴外次奏
事訖宣賜茶又兩拜三呼萬歲賜坐喫茶對訖下殿兩
拜宣賜酒食舞蹈謝恩訖宣徽使喝好去就中書喫食
延英畢次兩省官轉對閤門使當殿奏某已下轉對宣
徽使殿上宣通次閤門使奏某已下到次宣徽使喚次
閤門使傳聲喚次通事舍人引當殿立定贊兩拜搢笏
舞蹈又三拜奏聖躬萬福又兩拜殿下奏事訖宣賜酒
食又兩拜舞蹈謝訖閤門使喝好去南班揖殿出於省
就食次對官御史中丞三司使亰兆尹並各奏所司公
事次閤門使奏某祗候次對宣徽使殿上宣通次閤門
使奏某到次宣徽使喚次閤門使傳聲喚次通事舍人
引當殿立定贊兩拜搢笏舞蹈三呼萬歲又三拜訖奏
聖躬萬福又兩拜奏所司公事訖宣賜酒食又兩拜舞
蹈謝訖閤門使喝好去南班揖殿出於客省就食合起
延英中謝官文武兩班三品及御史中丞左右丞諸行
侍郎諫議給事中書舍人并諸道節度觀察防禦團練
使刺史兩縣令皆入謝並通喚
文武四品以下及諸道行軍司馬節度副使兩使判官
書記支使推廵令錄等舊例並不對敭中謝祗於正衙
朝謝
後唐同光元年十二月中書門下奏每日常朝百官皆
拜獨兩省官不拜准本朝故事朝退於廊下賜食謂之
廊餐百官遂有謝食拜唯兩省官本省有厨不赴廊餐
故不拜伏自僖宗幸蜀廽以多事之後遂廢廊餐百官
拜儀至今未改將四十載禮恐難停唯兩省官獨尚不
拜豈可終日趨朝曾不一拜獨於班列有所異同若言
官是近臣於禮尤宜肅謹起今後逐日常朝宣不坐除
職事官押班不拜外其兩省官與東西班並齊拜從之
天成元年五月十九日敕本朝舊日趨朝官置待漏院
候子城門開便入立班如遇不坐前一日晩便宣來日
兩衙不坐其日纔眀閤門立班便宣不坐百官各退歸
司近年以來雖遇不坐正殿或是延英對宰臣或是内
殿親决機務所司不循舊制往往及辰巳之時尚未放
班既日色已高人心咸倦今後若遇不坐日未御内殿
前便令閤門使宣不坐放朝班退
五月詔每月朔望日賜百官廊下餐
唐室升平日常參官每日朝退賜食謂之廊餐自乾
符亂離之後祗遇月旦入閤日賜食上初即位命百
官五日一起居李琪以為非故事請罷之唯每月朔
望日入閤賜食至是宣旨朔望入閤外依舊五日一
起居遂為定式
五代史李琪傳曰唐末喪亂朝廷之禮壊天子未嘗
視朝而入閤之制亦廢常參之官日至正衙者傳聞
不坐即退獨大臣奏事日一見便殿而侍從内諸司
日再朝而已眀宗初即位乃詔羣臣五日一隨宰相
入見内殿謂之起居琪以謂非唐故事請罷五日起
居而復朔望入閤眀宗曰五日起居吾思所以數見
羣臣也不可罷而朔望入閤可復然唐故事天子日
御殿見羣臣曰常參朔望薦食諸陵寝有思慕之心
不能臨前殿則御便殿見羣臣曰入閤宣政前殿也
謂之衙衙有仗紫宸便殿也謂之閤其不御前殿而
御紫宸也乃自正衙喚仗由閤門而入閤官俟朝於
衙者因隨以入見故謂之入閤然衙朝也其禮尊閤
宴見也其事殺自乾符已後因亂禮闕天子不能日
見羣臣而見朔望故正衙常日廢仗而朔望入閤有
仗其後習見遂以入閤為重至出御前殿猶謂之入
閤其後亦廢至是而復然有司不能講正其事凡羣
臣五日一入見中興殿便殿也此入閤之遺制而謂
之起居朔望一出御文眀殿前殿也反謂之入閤琪
皆不能正也琪又建言入閤有待制次對官論事而
内殿起居一見而退欲有言者無由自陳非所以數
見羣臣之意也眀宗乃詔起居日有言事者許出行
自陳又詔百官以次轉對
二年中書門下奏逐日常朝宣奉敕不坐兩省官與東
西兩班並拜押班宰臣不拜或聞班行所論承前有廊
餐百官謝食兩省即各有常厨從來不拜或云有侍臣
不拜檢尋故實不見眀規百官拜為廊餐即承旨合宣
有敕賜食供奉官不拜亦恐非儀且左右前後之臣日
面天顔豈可不拜臣等商量今後常朝押班宰臣亦拜
通事舍人亦拜閤門外放仗亦拜從之
晉開運元年十一月尚書吏部侍郎張昭遠奏文武常
參官日於正衙立班閤門使宣不坐後百僚俱拜舊制
唯押班宰相押樓御史通事舍人各緣提舉贊揚所以
不隨庶官俱拜自唐天成末議者不悉朝儀遽違舊典
遂令押班之職一例折腰此則深忽禮文殊乖故實且
宰相居庶僚之首御史持百職之綱嚴肅禁庭糾繩班
列慮於拜揖之際或爽進退之宜於是凝立静觀檢其
去就若令旅拜旅揖實恐非儀况事要酌中恭須近禮
人臣愛主不在於斯其通事舍人職司贊導比者兩班
進退贊相其宜今則在文班武班之前居一品二品之
上押笏齊拜禮實未聞其押班宰相押樓御史通事舍
人並請依天成三年已前禮例施行殿中侍御史賈元
珪奏除押樓御史通事舍人請依張昭遠奏其宰臣押
班請依舊設拜從之
石林葉氏曰唐以宣政殿為前殿謂之正衙即古
之内朝也以紫宸殿為便殿謂之上閤即古之燕
朝也而外别有含元殿古者天子三朝外朝内朝
燕朝外朝在王宫庫門外有非常之事以詢萬民
於宫中内朝在路門外燕朝在路門内蓋内朝以
見羣臣或謂之路朝燕朝以聽政猶今之奏事或
謂之燕寝鄭氏小宗伯注以漢司徒府有天子以
下大會殿為周之外朝而蕭何造未央宫言前殿
則宜有後殿大會殿設於司徒府則為外朝而宫
中有前後則為内朝燕朝蓋去周猶未遠也唐含
元殿宜如漢之大會殿宣政紫宸乃前後殿其沿
習有自來矣方其盛時宣政蓋常朝日見羣臣遇
朔望陵寢薦食然後御紫宸旋傳宣喚仗入閤宰
相押之由閤門進百官隨之入謂之喚仗入閤紫
宸殿言閤猶古之言寢此御朝之常制也中世亂
離宣政不復御正衙立仗之禮遂廢惟以隻日常
朝御紫宸而不設仗敬宗始復修之因以朔望陳
仗紫宸以為盛禮亦謂之入閤誤矣
又曰唐正衙日見羣臣百官皆在謂之常參喚仗
入閤百官亦隨以入則唐制天子未嘗不日見百
官也其後不御正衙紫宸所見惟大臣及内諸司
百官俟朝於正衙者傳聞不坐即退則百官無復
見天子矣敬宗再舉入閤禮之後百官復存朔望
兩朝至五代又廢故後唐眀宗始詔羣臣每五日
一隨宰相入見謂之起居時李琪為中丞以為非
禮請復朔望入閤之禮眀宗曰五日起居吾思見
羣臣不可罷朔望入閤可復遂以五日羣臣一入
見中興便殿為起居朔望天子一出御文眀前殿
為入閤訖於宋朝不改元豐官制行始詔侍從官
而上日朝垂拱謂之常參官百司朝官以上每五
日一朝紫宸為六參官在亰朝官以上朔望一朝
紫宸為朔參官遂為定制
宋朝因唐與五代之制文武官每日赴文眀殿正衙常
參宰相一人押班五日起居即崇德長春二殿中書門
下為班首其長春殿常朝則内侍省都知押班率内供
奉官以下并寄班等先起居次閤門使次三班使臣(節度)
(觀察防禦團練刺史等子弟充供奉官侍禁殿直有旨令預内朝起居者)次内殿當直諸班
(殿前指揮使左右班都虞侯以下内殿直散直散指揮散都頭金槍班等)次長入祗候東西
班殿侍次御前忠佐次殿前都指揮使率軍校至副指
揮使次駙馬都尉(任刺史以上者綴本班)次諸王府僚次殿前司
諸軍使都頭次皇親將軍以下至殿直次行門指揮使
率行門起居(以上並内侍贊謁)如傳宣前殿不坐即宰相與樞
密使文眀殿學士三司使翰林樞密直學士中書舍人
三司副使知起居注皇城内監庫藏朝官諸司使副内
殿崇班供奉官侍禁殿直翰林醫官待詔等同班入(中書)
(舍人乾德後始令赴内朝三司判官太平興國前赴内殿其後罷之止隨百官五日起居中書舍人知起居注)
(遇五日起居之時亦各赴外朝)次親王次侍衛親軍馬步軍都指揮使
率軍校至副指揮使次使相次節度使次統軍次兩使
留後觀察使次防禦團練使刺史次侍衛馬軍步軍使
都頭起居畢見謝班入如御崇德殿即樞密使以下先
就班俟升坐(諸司使副以下至殿直分東西對立餘皆北向長春殿皆北向)宰相參知
政事最後入(以上並閤門贊謁)日止再拜朔望及三日假即樞
密使以下皆舞蹈國初近侍執事之臣皆赴晩朝後罷
之凡早朝宰相樞密宣徽使起居畢同升殿問聖體宰
相奏事樞密宣徽使退候宰相對畢樞密使復入奏事
次三司開封府審刑院(遇百官起居即樞密宣徽使侍立俟左右廵使出即退其崇德)
(殿三司使文眀樞密直學士内客省使仍侍立舊三司使奏事副使判官同對其後止副使司之大中祥符九)
(年詔自今有大事許判官同上之)及羣臣以次升殿(自兩省以上領務京師者有公事許)
(即請對自餘受使出入要切者欲面議奏事則先聽進止)其見謝辭官以次入於庭
(出使閑慢及未升朝官或止拜於殿門外自祕書監上將軍觀察使内客省使以上得拜殿前階上及升殿止)
(拜御座前餘皆庭中也)凡見者先之謝次之辭又次之(其班次先宰相次親)
(王次樞密副使參知政事次内職内臣次使三司學士兩省御史臺文武班節使以下次將軍校次雜班)惟
宰相親王使相赴崇德殿即宣徽使通喚餘皆側立候
通再拜舞蹈致詞辭即不舞蹈見即將相升殿問聖體
其賜分物酒食及收進奉物皆舞蹈稱謝(凡收進奉物皆入謝)幕
職州縣官謝辭即判銓官引對兼於殿門外宣辭戒勵
凡國有大慶瑞出師勝捷樞密使率内職軍校入賀致
詞閤門使宣答訖當侍立者升殿次百官入宰相致詞
宣徽使宣答賜酒即預坐官後入作樂送酒如曲宴之
儀
凡視朝退進食訖易服御崇政殿或承眀殿先羣臣
告謝(自諫舍知雜御史以上及帶三司館王府僚屬歴官醫官刺史以上上將軍并發運使轉運使)
(并許焉自非宣制並捧官告勅叙謝其貴近者或賜坐賜茶餘或改章服即謝訖易服又告謝再拜)次
軍頭引見司奏事於殿陛下次三班審官院流内銓
刑部及諸司引見官吏(後詔審官院引對亰朝官奏課不得過三人差遣不得過)
(五人三使部選人差遣各不得過十人)如假日起居辭見畢即移御坐
臨軒視事既退復有羣司奏或閱器物之式謂之後
殿再坐
御賜宴之儀宋朝常以春秋之季仲月及誕聖節擇日
大宴羣臣於廣德殿有司預於殿庭設山樓排場為羣
仙隊仗六著進貢九龍五鳳之状司天雞唱樓於側殿
上陳錦綉幃帟垂香毬設銀香爐於楹内藉以文茵御
設茶酒器於殿東北楹間羣官醆斝於殿下幕屋分設
宰相使相三師三公參知政事東宫三師僕射學士大
夫中丞三少尚書常侍賓客太常宗正卿丞郎給事諫
舍節度兩使留後觀察防禦團練刺史上將軍統軍廂
都指揮使坐於殿上文武四品以上知雜御史郎中郎
將禁軍都虞候坐於朵殿餘升朝官諸軍副都頭以上
諸蕃進奉使諸道進奉軍將以上分坐於兩廊宰相使
相坐以綉墪(曲宴行幸用几)參知政事以下用二蒲墪花毬(曲宴)
(樞密副使並同)軍都指揮以上用一蒲墪自朵樓而下皆緋張
氊條席殿下器上以金餘以銀其日樞密使以下先起
居訖當侍立者升殿宰相率百官入宣徽門通喚致詞
訖宰相升殿進酒各就坐酒九行(曲宴酒七行或至五行)每上舉
酒羣臣立侍次宰相次百官舉酒或傳旨命釂即皆搢
笏起飲再拜(曲宴多令不拜)或上夀朝會止令滿酌不勸中飲
更衣賜花有差宴訖舞蹈拜謝而出其郊祀籍田禮畢
皆設大宴上元觀燈設燈山靈臺音樂百戲於眀德門
前召三公僕射尚書丞郎東宫三師三少賓客太常宗
正卿大兩省御史大夫中丞知雜御史中元下元升東
華門唯近臣預焉苑囿池御及觀稼校獵遊幸所至但
宴從官太平興國以後大宴於大眀殿親王樞密使副
宣徽三司使駙馬都尉皆侍立軍校自龍神衛四廂都
指揮使立庭其宴契丹使亦於崇政殿但近臣及刺史
郎中而上預焉廵幸還亰亦設大宴於崇德殿雍熙三
年後常以暮春召近臣賞花釣魚於苑中三館之職皆
預中書樞密院節度使出使赴鎮宰相還朝咸賜宴於
外苑以親王或樞密宣徽使主其席(掌兵觀察以上有特賜者皆開封府)
(樂營支應又别賜酒果細食餅餌)中書樞密院節度使見辭日長春殿
賜酒五行見仍設食當直翰林學士以上皇親觀察以
上預坐(太祖太宗朝藩鎮沿五代舊制時或來朝自後非詔命不得擅離治所)牧伯入覲
及被召使逥客省齎籖賜酒食節度使十日留後七日
觀察使五日留後三日觀察使一日防禦團練使刺史
並賜生料節度使以私故到闕下及步軍都虞候以上
出使逥者亦賜酒食熟羊羣官出使逥朝見日面賜酒
食(中書樞密宣徽使伴學士東宫三師僕射刺史大夫節度使内客省使並宣徽使伴兩省五品已上待制)
(中丞三司副使東宫三少尚書丞郎卿監上將軍統軍留後觀察防禦團練使刺史宣慶宣政昭宣使並客省)
(使伴少卿監大諸將軍司使以下任發運轉運提點刑獄知州通判縣令都監廵檢逥者朝見並通事舍人伴)
(客省引進四方館閤門使並本廳就食也)羣臣稱賀賜衣奉尉並特賜茶酒
或賜食外任遣人進奉亦賜酒食或生料十一月一日
後盡正月每五日起居百官皆賜茶酒諸軍小校三日
一賜冬正二社重陽寒食樞宰近臣禁軍大校或賜宴
其第及府署中率以為常淳化四年令亰官兼館職者
並預大宴
先是輔臣宴集於尚書省或都亭驛誕聖節齋會則
就相國寺大中祥符間上以佛舍中烹飪優笑有虧
恭潔乃令内侍臣度館宇顯敞者易之遂以南衙為
鍚慶院以備宴會焉
太祖皇帝建隆二年春正月朔帝御崇元殿受朝賀服
衮冕設宫懸仗衛如儀仗退羣臣詣皇太后宫門奉賀
上常服御廣德殿羣臣上夀用教坊樂
宋承前代之制以元日五月朔冬至行大朝會之禮
太祖建隆元年五月朔有司請受朝時司天上言日
當食故罷是年十一月冬至上親征揚州不受朝宰
臣率百官詣行宫拜表稱賀至二年正月朔始行其
禮自是凡正冬及五月朔皆太常禮院奏請其無事
而罷會者下敕但云不御殿至日宰臣文武百官詣
閤門拜表稱賀五月朔亦無拜表之禮
宋因唐開元之制每正冬不受朝及邦國大慶瑞奉
上尊號則宰相率文武羣臣并諸軍校蕃夷酋長道
釋耆老等詣東上閤門拜表進表官跪授表於宰相
宰相又跪授閤門使乃以奉御凡有答詔亦拜受於
閤門獲可奏者奉表稱謝其正冬樞密使率内職廷
臣拜表於長春殿門外亦閤門使受之西亰留守率
留守百官正日一上表起居質眀並集長夀寺之班
置表於案再拜以遣其春秋賜及國大慶瑞並同之
御殿儀仗及宫中導從之制
御殿儀仗者本充庭之制唐禮殿庭屯門皆列諸衛黃
麾大仗宋朝太祖增創錯繡諸旗并旛&KR0769;等著於通禮
正至五月一日御正殿則陳之青龍白虎旗各一人分
左右五岳旗五在左五星旗五在右五方龍旗
二十五在左五方鳳旗二十五在右紅門神旗二
十八分左右朱雀元武旗各一分左右皂纛十二
分左右(以上金吾)天一泰一旗各一分左右攝提旗二
分左右五神旗五(木火在左金水土在右)北斗旗一在左
二十八宿旗各一(角宿至璧宿在左奎宿至軫宿在右)風伯雨師旗各
一分左右白澤馴象仙鹿玉兔馴犀金鸚鵡瑞麥孔
雀野馬㹈牛旗各二分左右日月合璧旗一在左
五星連珠旗一在右雷公電母旗各一分左右軍
分旗六分左右黃鹿飛麟兕騶牙白狼蒼鳥辟邪綱
子貔旗各二分左右信旛二十二分左右傳教告
止旛各十二分左右黃麾二分左右(以上兵部)日旗月
旗各一分左右君王萬歲旗一在左天下太平旗
一在右獅子旗二分左右金鸞金鳳旗各一分左
右五方龍旗各一(青赤在左黃白黑在右以上龍犀)龍君虎君旗
五分左右赤豹黃熊旗各五分左右小黃龍旗一
在左天馬旗一在右吏兵力士旗各五分左右
天王旗四分左右太歲旗十二分左右天馬旗六
分左右排闌旗六十分左右左右旛&KR0769;各五行行
七十五大黃龍旗二分左右大神旗六分左右(以上)
(六軍)
宫中導從之制唐以前無聞焉五代漢乾祐中始置主
輦十六人捧足一人掌扇四人持踏床一人並
服文綾袍銀葉弓脚幞頭尚宫一人寳省一人
高鬢紫衣書省二人紫衣弓脚幞頭新婦二人高
鬢青袍大將二人紫衣弓脚幞頭童子執紅絲拂二
人高鬟髻青衣執犀盤二人帶鬅頭黃衫執翟尾
二人帶鬅頭黃衫雞冠二人紫衣執香爐香盤
分左右以次奉引宋太平興國初增主輦二十四人改
服高脚幞頭一輦頭一人衣紫綉袍持金塗銀杖以督
領之捧真珠七寳翠毛華樹二人衣緋袍捧金寳山二
人衣綠繡袍捧龍腦榼二人衣緋銷金袍並高脚幞頭
執拂翟四人鬅頭衣黃繡袍舊衣綾袍紫衣者悉易以
銷金及繡復增司簿一人内省一人司儀一人司給一
人皆分左右前導凡一十七行每冬正脚殿祀郊廟步
輦出入至長春殿即用之其乘輦則屈右足垂左足而
憑几盖唐制也真宗時又加四面内官周衛
八月朔上御崇元殿行入閤儀置待制候對官賜廊下
食
入閤唐制起於天寳明皇以無為守成詔宴朝喚仗
百官從容至閤門入蓋唐前含元殿非正至大朝會
不御次宣政殿謂之正衙每坐朝必立仗於正衙或
御紫宸殿即喚正衙仗自宣政殿兩門入是謂東西
上閤門故謂之入閤其後遂為常朝之儀自五代以
來既廢正衙立仗而入閤亦希闊不講至是復行之
然御前殿非唐舊制矣崇元殿即大慶殿前殿也待
制候對者亦唐制也每正衙置待制官兩員正衙退
後又令六品以下官於延英候對皆所以備顧問其
後每入閤即有待制次對官後唐天成中廢至是復
行之廊下食起唐貞觀其後常參官每日朝退賜食
謂之廊餐唐末浸廢但於入閤起居日賜食今循其
制
三年三月詔内殿起居日令百官以次轉對限三人為
定其封章於閤門通進復鞠躬自奏宣徽使承旨宣答
拜舞而出
乾德三年冬至受朝賀於文眀殿皆服通天冠絳紗袍
設宫懸仗衛如元會
四年冬至朝元殿受朝畢常服御大眀殿羣臣上夀始
用雅樂登歌二舞羣臣酒五行而罷每行酒太官令奏
廵周饋食稱食徧
六年九月始以旬假日御講武殿近臣但赴早參(宰相以下)
(皆具靴笏諸司使以下悉係鞵)其節假及太祠並如令式處分
開寳九年旬休日不視事太宗即位旬休日復視事
講武殿其後又詔自今内外百司除舊制給假外每
月旬假上已社重午重陽並休務一日三司開封府
事關急速不在此限遇初寒盛暑大雨雷雪當議放
朝
太宗淳化三年正月朔服衮冕御朝元殿受朝賀禮畢
改通天冠絳紗袍升座受羣臣等上夀
帝即位以來每朝賀畢退御大眀殿常服上夀奏教
坊樂至是始命有司約開元禮定上夀儀皆以法服
行禮設宫懸萬舞酒三行而罷復舊制也又取嗣位
以來祥瑞作祥麟丹鳳白龜河清瑞麥五曲用之
是歲令有司復舉十五條一朝堂行私禮二跪拜三待
漏行立失序四談笑喧譁五入正衙門執笏不端六行
立遲緩七至班列行立不正八趨拜失儀九言語微喧
十穿班仗十一閤門不即就班十二無故離位十三廊
下食行坐失儀語喧十四不從正衙門出入十五非公
事入中書犯者罰一月俸有司振舉拒不伏者錄奏乞
行貶降其後每罰減半
仁宗天聖四年帝詔輔臣曰朕欲元日率百官先上太
后夀然後御天安殿可令禮院草具其儀太后曰豈可
為吾故後元會禮哉宰相王曾因言陛下以孝奉母儀
太后以謙全國體請如太后命不聽詔中書門下具儀
注
正月壬寅朔曉漏未盡三刻百官常服與契丹使班
會慶殿廷内侍請皇太后出殿後幄鳴鞭升座又自
殿後皇帝幄贊引皇帝服靴袍於簾内皇太后北向
褥位再拜跪稱臣名言元正啓祚萬物惟新伏惟尊
號皇太后陛下膺時納祐與天同休内常侍承旨答
曰履新之祜與皇帝同之帝再拜詣皇太后御座稍
東内給事酌御酒盞授内謁者監進皇帝執盞盤前
跪進訖以盤興内謁者監承接皇帝却就褥位跪奏
曰臣名稽首言元正令節不勝大慶謹上千萬歲夀
再拜内常侍宣答曰恭舉皇帝夀酒皇帝再拜執盤
侍立教坊樂止皇帝受虚盞還幄通事舍人引百官
横行典儀贊再拜舞蹈起居太尉升自西階稱賀簾
外降還位皆再拜舞蹈侍中承旨曰有制皆再拜宣
曰履新之吉與公等同之再拜舞蹈閤門使簾外奏
宰臣某以下進夀酒皆再拜太尉升自東階翰林使
酌御酒盞授太尉執盞盤跪進簾外内謁者監跪接
以進太尉跪奏曰元正令節臣等不勝慶忭謹上千
萬歲夀降還位皆再拜宣徽使承旨曰舉公等觴皆
再拜分班序立太尉升立簾外樂止内謁者監出簾
授虚盞太尉降階横行皆再拜舞蹈宣徽使承旨宣
羣臣升殿再拜乃升及東西廂坐酒三行侍中奏禮
畢樞密使已下迎乘輿於長春殿起止稱賀百官就
朝堂易朝服班天安殿皇帝兖冕受朝禮官通事舍
人引中書令門下侍郎各於案取所奏文詣褥位脱
劒舄以次升分東西立諸方鎮表祥瑞案並先置殿
門外左右令史絳衣對舉給事押祥瑞中書侍郎押
表案入分詣東西階下對立既賀更服承天冠絳紗
袍稱觴上夀止舉四爵乘輿還内恭謝太后如常禮
英宗治平四年詔御史臺每遇起居日令百僚轉對御
史臺請依閤門儀制諭兩省及文班秩高者二員於百
官起居日轉對若兩省官有充學士待制則綴樞密班
起居内朝臣僚不與詔從之又詔遇轉對日增二員
文獻通考卷一百七
