文獻通考卷二百七十二
鄱陽馬端臨貴與著
封建考十三
宋齊梁陳諸侯王列侯
宋氏一用晉制唯大小國皆有三軍自明帝以後皇子
皇弟雖非都督亦置記室參軍小號將軍為大郡邊守
置佐吏者又不置長史餘則同矣凡王子為侯者食邑
皆千戶諸王世子皆金印紫綬進賢兩梁冠佩山元玉
初江夏王義恭為孝武所忌憂懼故奏革諸侯廳事不
得南向坐國官正冬不得跣登國殿及夾侍障扇不得
雉尾劔不得鹿盧形但馬不得過二諸侯常行車前後
不得過六隊(白直夾殿不在其限)刀不得過銀銅為飾諸王子繼
體為王者婚葬吉凶悉依諸國公侯之禮不得同皇弟
皇子諸王女封縣主諸王子孫襲封之王妃及封侯者
夫人並不得鹵簿詔可王國有師(改傅為之)自内史相記
室以下官多與晉同(孔顗字思遠為江夏内史好酒多醉而明曉政事咸曰一月二十九)
(日醉勝他人二十九日醒又有辭記室參軍箋曰記室之要須通才敏思性情綸密者為之)凡郡縣
内史相並於國主稱臣去任便止孝武孝建中始革此
制不得追敬不得稱臣止宜云下官而已(劉邕嗣封南康侯河東王)
(歆之常為南康國相素輕邕後俱元會邕性嗜酒謂歆之曰卿昔嘗見臣今不能勸一杯酒乎歆之效孫皓歌)
(答之曰昔為汝作臣今與汝比肩既不勸汝酒亦不願汝年)公主有𫝊令𫝊令不得
朱服(不得朱服亦江夏王所奏)
長沙景王道憐武帝中弟帝即位封永初三年薨子義
欣嗣瑾
義融義欣弟封桂陽縣侯子覬嗣晃
義宗義融弟封新渝縣侯子懷珍承
義賓義宗弟封興安侯
義綦封營道縣侯
臨川烈武王道規武帝少弟桓元簒位時以預起義進
封至南郡公武帝即位追封臨川王義慶以長沙景
王子嗣曅綽
營浦侯遵考武帝族弟帝即位封薨諡元子澄之嗣
盧陵孝獻王義真武帝次子初封桂陽縣公帝即位封
廬陵王後為徐羡之等廢而殺之時年十八紹文帝
第五子以嗣義真敬先
彭城王義康武帝子帝即位封元嘉時入輔政後廢為
庶人賜死
江夏文獻王義恭武帝子帝即位封後為廢帝所殺
南郡王義宣武帝子元嘉元年初封竟陵王後改封南
郡孝武時與臧質同反兵敗誅
衡陽文王義季武帝子元嘉元年封衡陽王後改封二
十四年薨𫝊國至孫齊受禪國除
始興王濬文帝子元嘉十三年封後與元凶劭同行弑
逆伏誅
南平穆王鑠文帝第四子元嘉十六年封孝武初薨
敬猷為廢帝所殺産以孝武子嗣宣曜以晉平王
休祐子嗣伯玉以衡陽恭王薿子嗣
竟陵王誕文帝第六子元嘉二十年封廣陵王後改封
竟陵討元凶劭及南郡王義宣有功孝武忌誕遣兵襲
之誕反兵敗死
建平宣簡王宏文帝第七子元嘉二十一年封孝武時
薨子景素嗣廢帝時舉兵攻臺城不克被殺
廬陵王褘文帝第八子元嘉二十二年封東海王後改
封廬陵孝武時坐罪廢死
晉熙王昶文帝第九子元嘉二十三年封義陽王廢帝
即位舉兵反不克奔魏爕以眀帝子嗣齊受禪見殺
武昌王渾文帝第十子元嘉二十四年封孝武時坐罪
廢死
建安王休仁文帝第十二子元嘉二十九年封明帝立
休仁有功帝忌之賜死
晉平刺王休祐文帝第十三子孝建二年封山陽王後
改封晉平眀帝忌而殺之
海陵王休茂文帝第十四子孝建二年封大眀時謀反
敗死
鄱陽哀王休業文帝第十五子孝建二年封三年薨
士宏以山陽王休祐子嗣
臨慶冲王休倩文帝第十六子孝建元年封未拜薨
新野懷王夷父文帝第十七子蚤薨加封
桂陽王休範文帝第十八子孝建三年封順陽王大明
元年改封廢帝時反誅
巴陵哀王休若文帝第十九子孝建三年封眀帝忌之
賜死
豫章王子尚孝武第二子孝建元年封西陽王後改封
豫章廢帝殞賜自盡
晉安王子勛孝武第三子大明四年封廢帝凶狂長史
鄧琬等奉子勛起兵眀帝定亂即位琬等不受命奉子
勛為帝一歲琬敗見殺年十一
松滋侯子房孝武第六子大明四年封潯陽王眀帝即
位長史孔覬不受命以子房舉兵應晉安王子勛敗坐貶
為松滋侯後見殺年十一
臨海王子頊孝武第七子初封歴陽王後改封臨海坐
應晉安王子勛事敗賜死年十一
始平孝敬王子鸞武帝第八子大明四年封襄陽王又
改封新安廢帝即位見殺時年十歲眀帝立改封始平
以建平王景素子延年嗣
永嘉王子仁孝武第九子大眀五年封年十歲遇害
始安王子真孝武第十一子
邵陵王子元孝武第十二子
淮南王子孟孝武第十六子
東平王子嗣孝武第二十七子以上並為眀帝所殺
齊敬王子羽孝武第十四子
晉陵孝王子雲孝武第十九子並未拜而亡
南海哀王子師孝武第二十二子為廢帝所殺
武陵王贊眀帝子眀帝既誅孝武諸子詔以贊奉孝武
為子封武陵郡王順帝昇眀二年薨國除
邵陵殤王眀帝子五歲封順帝昇眀二年薨無子國除
隨陽王翽眀帝子昇明二年封齊受禪降封舞隂縣公
新興王嵩眀帝子齊受禪降封定襄縣公
始建王禧明帝子齊受禪降封荔浦縣公尋並為齊高
祖所殺
齊封爵史闕(齊竟陵王子良開西邸延才俊以為士林自永明末京邑士人盛為文章談議皆奏)
(於西邸)王國有師(王琨為武陵王師時王儉為宰相屬琨用東海迎吏琨使謂曰語郎三臺)
(五省皆是郎用人外方小郡當乞寒賤省官何容復奪之遂不聽其事)諮議(張岱歴臨海章郡晉安三)
(王府諮議三王行事事舉而情得)文學等官(齊永明元年竟陵王子良表置文學官)公侯
置郎中令一人卿餘與晉宋同
衡陽元王道度齊高祖長兄仕宋位安定太守卒齊受
禪加封諡無子鈞以高祖第十一子繼後為明帝所
殺珉以永陽王子繼子坦
始安貞王道生高祖次兄仕宋位奉朝請卒齊受禪追
封諡後子鸞即位是為明帝追尊道生為景皇
鳳道生長子仕宋位正員郎卒高帝即位諡靖世子
眀帝即位追封始安靖王子遥光明帝崩受遺輔政
東昏失道遥光舉兵攻臺城兵敗誅
鸞是為明帝
&KR1210;封安陸昭王
豫章文獻王嶷高帝子帝受禪封武帝即位進太尉薨
子子廉嗣元綝梁受禪降封新淦侯
臨川獻王映高帝子帝受禪封永明七年薨子子晉梁
時坐反誅
長沙威王晃高帝子帝受禪封武帝時薨
武陵昭王曅高帝子帝受禪封隆昌元年薨
安成恭王暠高帝子帝受禪封永明元年薨
鄱陽王鏘高帝子帝受禪封明帝既廢鬱林王遂害鏘
桂陽王鑠高帝子帝受禪封後為明帝所殺
始興簡王鑑高帝子初封廣興郡後改封永明九年薨
江夏王鋒高帝子
南平王銳高帝子
宜都王鏗高帝子
晉熙王銶高帝子
江東王鉉高帝子已上並為眀帝所害
竟陵文宣王子良武帝第二子帝即位封帝崩受遺詔
輔太孫薨子昭胄嗣東昏時謀舉兵事覺誅
魚復侯子響武帝第四子初封巴東郡王為荆州刺史
坐殺臺使誅死貶為侯
安陸王子敬武帝第五子永明中封明帝即位遣人襲
殺之
晉安王子懋武帝第七子隆昌初為江州刺史及明帝
輔政誅剪高武諸王子懋欲起兵入討事覺見害
隨郡王子隆武帝第八子年二十一遇害
建安王子真武帝第九子年十九遇害
西陽王子明武帝第十子年十七遇害
南海王子罕武帝第十一子年十七遇害
巴陵王子倫武帝第十三子年十六遇害
邵陵王子貞武帝第十四子年十五遇害
臨賀王子岳武帝第十六子年十四遇害
西陽王子文武帝第十七子年十四遇害
衡陽王子峻武帝第十八子年十四遇害
南康王子琳武帝第十九子年十四遇害
湘東王子建武帝第二十一子年十三遇害
南郡王子夏武帝第二十三子年七歲遇害
巴陵王昭秀文惠太子第三子年十六遇害
桂陽王昭粲文惠太子第四子年八歲遇害巳上並為
明帝所殺
先是高帝武帝為諸王置典籖帥一方之事悉以委
之每至覲接輙留心顧問刺史行事之美惡係於典
籖之口莫不折節推奉恒慮弗及於是威行州部權
重藩君武陵王曅為江州性烈直不可忤典籖趙渥
之曰今出郡易刺史及見武帝相誣曅遂免還南海
王子䍐戍瑯琊欲暫游東堂典籖姜秀不許而止還
泣謂母曰兒欲移五步亦不得與囚何異秀後輙取
子䍐屐繖飲器等供其兒昏武帝知之鞭二百繫尚
方然而擅命不改邵陵王子貞嘗求熊白厨人答典
籖不在不敢與西陽王子明欲送書參侍讀鮑僎病
典籖吳脩之不許曰應諮行事乃止言行舉動不得
自專徵衣求食必須諮訪永眀中巴東王子響殺行
事劉寅等武帝聞之謂羣臣曰子響遂反戴僧靜大
言曰諸王都自應反豈惟巴東武帝問故答曰夫王
無罪而一時被囚取一挺藕一杯漿皆諮籖帥不在
則竟日忍渴諸州唯聞有籖帥不聞有刺史竟陵王
子良嘗問衆曰士大夫何意詣籖帥參軍范雲答曰
詣長史以下皆無益詣籖帥使便有倍夲之價不詣
謂何子良有愧色及眀帝誅異己者諸王見害悉典
籖所殺竟無一人相抗孔珪聞之流涕曰齊之衡陽
江夏最有意而復害之若不立籖帥故當不至於此
按宋齊之制諸王之為刺史者立長史以佐之既
而復立典籖以制之然大槩多以童稚之年膺方
面之寄而主其事者則皆長史典籖也宋蒼梧王
以凶狂遇弑眀帝嗣位而江州長史鄧琬不受命
奉晉安王子勛起兵稱帝會稽長史孔覬雍州長
史孔道存俱不受命皆奉其王以應晉安未幾兵
敗而臣主俱就誅夷而孝武之子孫殱焉及齊明
帝以支代宗欲盡除高武之子孫而皆以典籖殺
之然則長史典籖之設皆所以禍諸王而當時之
居此職者皆輕躁傾險之人或假之以稱亂或賣
之以為功其情雖異而搆禍則同童孺無知駢首
横死於鋒鏑鴆毒之下至誓不願生帝王家及乞
為奴以紓死而不可得哀哉
梁封爵亦如晉宋之制諸王皆假金獸符第一至十九
諸公侯皆假銅獸符竹使符第一至第五名山大澤不
以封鹽鐡金銀銅鐵錫及竹園别都宫室園圃皆不以
屬國諸王言曰令境内稱之曰殿下公侯封郡縣者言
曰教境内稱之曰第下自第下稱皆曰寡人相以下公
文上事皆詣典事世子主國其文書表疏儀式如臣而
不稱臣文書下郡官皆言告諸王公侯國官皆稱臣上
於天朝皆稱陪臣有所陳皆曰上疏其公文曰言事(梁南)
(平元襄王偉好學重士四方游士當世知名者莫不畢至齊世青溪宫改為華林苑賜偉為宅穿築種植與賓)
(客遊其中梁世藩邸之盛無過)五等諸公位視三公班次之開國諸侯
位視孤卿重號將軍光禄大夫班次之開國諸伯位視
九卿班次之開國諸子位視二千石班次之開國諸男
位視比二千石班次之王國置傅相(公以下則臺各為選置之皆掌)
(知百姓事)郎中令將軍常侍典書令典衛長(伯子無典衛)典祠以
下自選備上諸官多同前代若王加將軍開府則置長
史司馬及記室掾屬祭酒主簿錄事官屬(張綰字孝卿自中軍宣城)
(王長史遷御史中丞武帝使宣旨曰為國之急唯在執憲直繩用人夲不限升降晉宋代周閔蔡廓並以侍中)
(為之卿勿疑是左遷時宣城王府資重故有此旨)嗣王則唯置郎中令中尉常
侍大農藩王則無常侍與後漢同
長沙宣武王懿武帝兄齊時為中書令為東昏所殺武
帝受禪追封諡子業嗣孝儼眘
藻業弟封西昌侯猷藻弟封臨汝侯韶猷子封
上甲縣都鄉侯後襲封長沙王駿韶弟封南安侯
眀猷弟封貞陽侯武帝既納侯景以眀督師北伐
兵敗没於魏至齊文宣時遣使送明南還王僧辨納
之稱尊號陳霸先襲殺僧辨更立敬帝而廢明齊人
徵之薨
永陽昭王敷武帝兄仕齊為隨郡内史卒武帝受禪追
封諡子伯游嗣
衡陽宣王暢武帝弟仕齊位太常封江陵縣侯卒武帝
受禪追封諡子獻嗣
桂陽簡王融武帝弟仕齊為太子洗馬與懿俱遇害武
帝受禪追封諡象(以長沙王子嗣)慥
臨川靜惠王宏武帝弟仕齊為王府功曹武帝受禪封
普通七年薨子正義嗣
正德正義弟封西豐縣侯後奔魏復還大通四年封
臨賀郡王侯景反奉正德僭位景入城並廢而殺之
正則正德弟封樂山侯後坐反誅正立正則弟封
建安縣侯
安成康王秀武帝弟仕齊為太子舍人武帝受禪封薨
子機嗣操
南平元襄王偉武帝弟仕齊為王府參軍武帝受禪封
薨子恪嗣
恭恪弟封衡山縣侯祗恭弟封定襄縣侯諮偉
孫封武林侯脩諮弟封宜豐侯泰脩弟封豐城
侯
始興忠武王憺武帝弟仕齊為外兵參軍武帝受禪封
薨子亮嗣
暎亮弟封廣信縣侯昱暎弟封安陸侯
豫章王綜武帝第二子天監三年封後奔魏殁於魏
南康簡王績武帝第四子天監七年封大通三年薨子
會理嗣後為侯景所害
通理會理弟封祈陽侯乂理通理弟封安樂縣侯
廬陵威王續武帝第五子天監八年封大同時薨子應
嗣
邵陵擕王綸武帝第六子天監十三年封侯景反以綸
為征討大都督討景不克奔郢州後奔汝南魏兵攻而
殺之堅綸子封汝南侯確堅弟封正階侯後並為
侯景所殺
武陵王紀武帝第八子天監十三年封大同三年為益
州刺史侯景陷臺城紀遣兵入援止於白帝未幾僭位
於蜀元帝遣兵取之紀敗為所殺
豫章安王歡昭明太子長子昭明薨封薨子棟嗣侯景
廢簡文帝立棟未幾景簒位王僧辨討誅景棟為朱買
臣所害
河東王譽昭眀太子子中大通三年封湘州刺史侯景
反入援至青草湖臺城陷還鎮元帝遣王僧辯襲殺之
岳陽王詧昭明太子子中大通三年封為雍州刺史侯
景既克臺城詧稱藩於魏元帝既立魏人入寇詧率衆
會之魏取江陵害元帝乃立詧為梁王授以荆州江陵
而取其雍州(襄陽府)詧遂即帝位仍稱藩於魏即位八年
殂諡宣帝子巋立二十四年殂諡眀帝子琮嗣立三年
朝於隋隋取其地拜琮柱國賜爵莒公
潯陽王大心簡文帝第二子太清元年為江州刺史侯
景反遣師入援無功景將任約略地至湓城大心戰敗
以州歸約後為景所殺
臨川王大欵簡文第三子帝即位封後奔江陵魏克江
陵遇害
南海王大臨簡文第四子侯景反遇害
南郡王大連簡文第五子為東揚州刺史侯景反入援
無功還鎮後為景所害
安陸王大春簡文第六子侯景反遇害
桂陽王大成簡文第八子侯景反奔江陵魏克江陵遇
害
汝南王大封簡文第九子侯景反奔江陵魏克江陵遇
害
瀏陽公大雅簡文第十二子侯景反𤼵憤感疾卒
新興王大莊簡文第十三子
西陽王大鈞簡文第十四子
武寧王大威簡文第十五子
建平王大球簡文第十七子
義安王大昕簡文第十八子
綏建王大摰簡文第十九子以上並為侯景所害
自漢景武始裁抑諸侯王雖受封連城而不得以
擅其土地甲兵至東漢諸侯王惟得食其邑入而
已曹魏則并邑入亦鮮薄猜防尤甚卒以孤立速
亡晉宋齊梁之制諸王皆出為都督刺史星羅棋
布各據強藩蓋將假以事仕庶收宗子維城之功
而矯孤立之弊然宋齊一再𫝊而後二眀帝皆以
旁支入繼大統忮忍特甚前帝之子孫雖在童孺
皆以逼見讎其據雄藩處要地者適足以殞其身
於典籖輩之手而二眀亦復享年不永置嗣無狀
淪胥以亡不足復議若晉若梁則諸王皆以盛年
雄材出當方面非宋齊帝子輩比也然京師有變
則俱無同奬王室之忠而各有帝制而天子自為
之志賈趙之亂如冏如顒如乂如越之徒縱兵不
戢屠其骨肉以啓戎狄之禍而神州覆亡侯景之
亂如綸如繹如紀如詧之徒擁兵不救委其祖父
以餧寇賊之口而天倫殄絶矣蓋其初之立制也
非不欲希風宗周懲鑒漢魏然世俗險惡人心澆
漓齊桓晉文之事尚矣晉梁諸王雖欲求一人如
鄭厲公虢叔輩而不可得後儒所以疑封建之不
可行有由矣
陳置九等公主有家令之制郡有王嗣王藩王開國郡
縣公開國縣侯開國縣伯開國縣子開國縣男沐食侯
鄉亭侯關内侯關外侯鄱陽王之封也遣度支尚書蕭
睿持節兼太宰告於太廟五嶽尚書王質持節兼太宰
告於太社凡親王起家則為侍中若將軍方得有佐吏
無將軍則無府止有國官皇太子子冢嫡者封王依諸
王起家餘子並封公起家中書郎諸王子并諸侯代子
起家給事(王子起家有外散騎侍郎令僕子起家祕書郎若員滿亦為版法曹雖高半階資級祕書)
(郎下次令僕子起家著作佐郎亦為版行參軍此外有諸州主簿太學博士國常侍奉朝請嗣王行參軍並起)
(家官未合𤼵詔)皇弟皇子府置師長史司馬從事中郎諮議
參軍友掾屬記室等官其嗣王藩王府則遞減之王國
置郎中令將軍常侍典祠令舍人等官其嗣王藩王則
遞減其資(諸王府佐等官仍為清濁或為選司補用亦有府樂牒拜授者不拘年限去留隨意在府)
(之日惟賓游宴賞時復循從之更無餘事若隨府王在州其僚佐等或亦得預催督若其驅使便有職務其衣)
(冠子弟多自修立非氣類者惟利是求暴物亂政皆此之類也)
衡陽獻王昌陳武帝第六子武帝平侯景拜長城國世
子後留荆州魏克荆州遷長安武帝即位遣人請之未
還武帝崩乃歸文帝立使人迎昌濟江於中流殞之無
子天康初文帝詔以第七子伯信嗣其位奉祀之
南康愍王曇朗武帝母弟忠壯王休先之子齊兵逼建
康遣質於齊後為齊所害武帝受禪追封諡子方泰嗣
後坐罪削爵土陳亡入隋為掖縣令方慶方泰弟封
臨汝縣侯
始興王伯茂文帝第二子帝即位以伯茂襲封始興王
嗣伯父昭烈王道談後臨川王廢伯茂坐降為温麻侯
鄱陽王伯山文帝第三子天嘉元年封禎明三年薨
新安王伯固文帝第五子天嘉六年封後與始興王謀
反誅
晉安王伯恭文帝第六子天嘉六年封陳亡入長安後
為成州刺史
廬陵王伯仁文帝第八子天嘉六年封陳亡卒於長安
江夏王伯義文帝第九子天嘉六年封陳亡入長安道
卒
武陵王伯禮文帝第十子天嘉六年封陳亡入長安後
為臨洮太守
永陽王伯智文帝第十二子太建中封陳亡入隋後為
國子司業
桂陽王伯謀文帝第十三子太建中封陳亡入隋後為
番禾令
始興王叔陵宣帝第二子太建元年封宣帝崩叔陵反
以刃傷太子伏誅
豫章王叔英宣帝第三子太建元年封陳亡入隋後為
涪陵太守
長沙王叔堅宣帝第四子太建元年封陳亡入隋後為
遂寧郡守
建安王叔卿宣帝第五子太建四年封陳亡入隋後為
上黨通守
宜都王叔明宣帝第六子太建五年封陳亡入隋後為
鴻臚少卿
河東王叔獻宣帝第九子太建五年封陳亡入隋為㳊
城令
新蔡王叔齊宣帝第十一子太建七年封陳亡入隋後
為尚書主客郎
晉熙王叔文宣帝第十二子太建七年封隋師渡江叔
文以巴州先送欵授開府宜州刺史
淮南王叔彪宣帝第十三子太建八年封陳亡卒於長
安院
始興王叔重宣帝第十四子叔陵為逆誅立叔重嗣昭
烈王後陳亡入隋後為太府少卿
潯陽王叔儼宣帝第十五子後主時立陳亡入隋卒
岳陽王叔慎宣帝第十六子太建十四年立隋師渡江
為湘州刺史拒戰死之
義陽王叔達宣帝第十七子太建十四年立陳亡入隋
為絳郡通守後仕唐至禮部尚書
巴山王叔雄宣帝第十八子太建十四年封陳亡卒於
長安
武昌王叔虞宣帝第十九子太建十四年封陳亡入隋
後為高苑令
湘東王叔平宣帝第二十子至德元年封陳亡入隋後
為胡蘇令
臨賀王叔敖宣帝第二十一子至德初封陳亡入隋後
為儀同三司
陽山王叔宣宣帝第二十二子至德初封陳亡入隋為
涇城令
西陽王叔穆宣帝第二十三子至德初封陳亡卒長安
南安王叔儉宣帝第二十四子至德初封陳亡卒於長
安
南郡王叔澄宣帝第二十五子至德初封陳亡入隋為
靈武令
沅陵王叔興宣帝第二十六子至德初封陳亡入隋為
給事郎
岳山王叔韶宣帝第二十七子至德初封陳亡入隋卒
於長安
新興王叔純宣帝第二十八子至德初封陳亡入隋後
為河北令
巴東王叔謨宣帝第二十九子至德四年封陳亡入隋
為汧陽令
臨海王叔顯宣帝第三十子至德四年封陳亡入隋為
鶉觚令
新會王叔坦宣帝第三十一子至德四年封陳亡入隋
為涉縣令
新寧王叔隆宣帝第三十二子至德四年封陳亡入隋
卒於長安
新昌王叔榮宣帝第三十三子禎明時封陳亡入隋為
内黃令
太原王叔匡宣帝第三十四子禎明時立陳亡入隋為
夀光令
始安王深後主第四子至德初封後廢太子允立深為
太子陳亡入隋為枹䍐太守唐武德初為祕書丞
吳興王允後主長子初立為皇太子後廢為吳興王陳
亡入隋卒於長安
南平王薿後主第二子至德初立陳亡卒於長安
永嘉王彦後主第三子至德初立陳亡入隋為襄武令
南海王虔後主第五子至德初立陳亡入隋為涿令
信義王祗後主第六子至德初立陳亡入隋為通議郎
邵陵王兢後主第七子禎眀初立陳亡入隋為國子監
丞
會稽王莊後主第八子至德初立陳亡入隋為昌隆令
東陽王恮後主第九子禎明二年立陳亡入隋為通議
郎
吳郡王藩後主第十子禎眀二年封陳亡入隋為任城
令
錢唐王恬後主第十一子禎明二年封陳亡卒於長安
江左承西晉諸王開國並以戶數相差為大小三品
大國置上中下三將軍及置司馬一人次國置中下
二將軍小國置將軍一人餘官亦准此為差武帝受
命自永定訖於禎明唯衡陽王昌特加禮命至五千
戶自餘大國不過二千小國則千戶云
陳亡諸王隨後主入長安並配隴右及河西諸州各
給田業以處之大業二年隋煬帝以後主第六女婤
為貴人絶愛幸因召陳氏子弟盡還京師隨才敘用
由是並為守宰徧於天下
宋列侯
武帝受禪之初詔晉氏封爵當隨運改獨置始興廬陵
始安長沙康樂五公降始興公為縣公廬陵公為柴桑
縣公始安公為荔浦縣侯長沙公為醴陵縣侯康樂公
即降為縣侯以奉王導謝安温嶠陶侃謝元之祀
劉穆之東莞莒人武帝建義時為軍吏桓元平以功封
西華縣子義熙十三年卒贈南昌縣侯帝受禪以佐命
元勲追封南康郡公諡文宣子慮之嗣邕肜坐罪
奪爵彪肜弟紹齊受禪降封南康縣侯
式之穆之中子以從征關洛功封德陽縣侯諡恭
徐羡之東海郯人少與武帝同參桓修軍府帝受禪以
佐命功封南昌縣公文帝即位改封南平郡公元嘉二
年坐罪誅
湛之羡之兄孫以母會稽公主恩封枝江縣侯元凶
劭弑逆并害湛之諡忠烈子聿之亦為元凶劭所殺
孝嗣聿之子襲爵為廢帝所殺
傅亮北地靈州人武帝受禪以佐命功封建城縣公文
帝立進爵始興郡公元嘉三年坐罪誅
檀道濟高平金鄕人武帝受禪以佐命功封永修縣公
文帝即位進封武陵郡公元嘉十三年坐罪誅
韶道濟兄以預討桓元功封邑邱縣侯以功更封宜
陽縣
祗道濟兄以預舉義封西昌縣侯諡威𫝊嗣至齊受
禪國除
王鎮惡北海劇人以拒盧循功封博陸縣子討劉毅功
進封漢夀縣子平姚泓取長安為沈田子所殺武帝受
禪追封龍陽縣侯諡壯𫝊國至曾孫叡齊受禪國除
朱齡石沛郡沛人以平蜀功封豐城侯姚泓既平以齡
石鎮關中敗於青泥見殺𫝊國至孫齊受禪除
超石齡石弟以從平姚泓功封興平縣侯後没於夏
見殺
朱修之義陽平氏人以討南郡王義宣反功封南昌縣
侯諡貞
王元謨太原祁人以討臧質反功封曲江縣侯薨諡莊
子深早卒潰深子嗣
元載元謨從弟宋末沈攸之之難元載起義送誠於
齊高祖封鄂縣子諡烈
元邈元載弟仕齊高祖封河陽縣侯諡壯
劉懷肅武帝從母兄以討桓元建義功封東興縣侯
蔚祖以弟子嗣道存
懷敬懷肅弟以平廣固盧循功封南城縣男帝受禪
以佐命功進爵為侯諡肅子德願嗣
榮祖懷敬弟子以破魏軍功封都鄉侯
亮榮祖從孫以軍功封順陽縣侯
道隆榮祖從子事廢帝封永昌縣侯
劉粹沛郡蕭人以從征廣固功封西安縣侯帝受禪以
佐命功封建安縣侯子曠之嗣
孫處會稽永興人以討桓元功封新番縣侯薨追封候
官侯
蒯恩蘭陵承人以討桓元功封都鄕侯後以戰功增封
入關没於夏𫝊國至孫
向靖河内山陽人以討桓元功封山陽縣侯後以佐命
進封曲江縣侯子植嗣楨
劉鍾彭城人以平成都廣固功封永新縣男𫝊國至孫
齊受禪除
虞邱進東海郯人以討孫恩徐道覆功封望蔡縣男𫝊
國至曾孫齊受禪除
孟懷玉平昌安邱人以討盧循功封陽豐縣男卒無子
國除
龍符懷玉弟以從征廣固功封臨沅縣男
胡藩豫章南昌人以預平司馬休之及廣固功封陽山
縣男諡壯侯子隆世嗣
劉康祖彭城吕人父虔之相武帝西征為司馬休之等
襲殺贈新康縣男康祖嗣封後從軍北伐敗死諡壯
道産康祖從弟父簡之以從討桓元功封晉安縣侯
道産嗣爵子延孫嗣質
趙倫之下邳僮人武帝起兵以從義功封閬中縣侯帝
即位更封霄城縣侯薨諡元子伯符嗣勖齊受禪國
除
蕭思話南蘭陵人父源之歴徐兖二州刺史封陽縣侯
思話襲爵諡穆子惠開嗣睿齊受禪國除
臧燾東莞莒人武帝起義功封高陵亭侯
熹燾弟以建義功封始興縣侯子質嗣後坐反誅
謝晦陳郡陽夏人以佐命功封武昌縣公文帝即位誅
徐羡之等晦遂反兵敗死
述晦從弟以從征司馬休之功封吉陽縣五等侯
王宏瑯琊臨沂人武帝起義以功封華容縣侯帝即位
以佐命進封縣公文帝即位以定策封建安郡公諡文
昭子錫嗣僧亮齊受禪降為侯
曇首宏之弟元嘉初以預誅徐羡之等功没後追封
豫寧縣侯子僧綽嗣儉齊武受禪以佐命功更封
南昌縣公諡文憲騫梁受禪降為侯規
王誕宏從祖兄武帝時以佐命封作唐縣侯
瑩誕族孫梁武即位以佐命封建城縣公
亮瑩從父弟梁武即位以佐命功封豫寧縣公
華誕從祖弟元嘉初以誅徐羡之等功追封新建縣
侯諡宣子定侯嗣長佟齊受禪國除
智誕族弟武帝建宋國封建陵縣子彧繢
王淮之晉尚書僕射彬元孫武帝時以討盧循功封都
亭侯
王懿太原祁人武帝時以討盧循功封新淦縣侯子正
循嗣
到彦之彭城武原人以討盧循功封狼山縣子武帝受
禪進爵為侯文帝討謝晦進封建昌縣公諡忠子仲度
嗣撝沆
垣護之略陽垣道人孝武時以討南郡王義宣反功封
益陽縣侯
崇祖護之弟子齊高祖受禪以佐命功封望蔡侯
榮祖崇祖從兄齊高祖初以佐命功封將樂縣子
閎榮祖從父以破薛道標功封樂鄉縣男
張興世竟陵人眀帝即位四方反叛興世以征討功封
作唐縣侯
袁湛陳郡陽夏人起兵以從征伐功封晉陵縣男諡敬
豹湛弟以參伐蜀功追封南昌縣子淑顗
粲淑從子孝武時以功封興平縣子齊高祖輔政粲
討之不克死
禇裕之太傅裒之曾孫武帝時以佐命功封番禺縣男
子恬之嗣
淵裕之從孫眀帝即位以功封雩都伯齊高祖初以
佐命封南康郡公子蓁嗣霽
張永吳郡吳人眀帝時以破薛索兒功封孝昌縣侯
瓌永子齊高祖起兵以佐命封義城縣侯後改封平都
侯
稷瓌弟東昏時梁武起兵稷弑東昏迎梁武封江安
縣子
張邵吳郡吳人武帝時以佐命功封臨沮伯子敷嗣
式
冲邵孫以軍功封定襄侯
暢邵兄子以舉兵討元凶劭功封夷道縣侯
鄭鮮之滎陽開封人武帝時以從征伐封龍陽縣五等
子
顔竣瑯琊臨沂人元凶劭弑逆孝武起兵竣以佐命功
封建城縣侯後為帝所殺
師伯竣族兄以預討元凶劭功封平都縣子後為廢
帝所殺
庾登之潁川鄢陵人以預討桓元功封曲江縣五等男
顧琛吳郡吳人以討元凶劭功封永新縣五等侯
沈演之吳興武康人以從伐蜀功封寧新縣男
江夷濟陽考城人以豫討桓元功封南郡州陵縣五等
侯
沈慶之吳興武康人以討元凶劭功封南昌縣公後為
廢帝所殺諡襄子曇亮嗣齊受禪國除
文季慶之次子封山陽縣五等伯
攸之慶之從父兄子以征伐功封平樂縣五等侯後
封東興縣侯齊高祖輔政攸之興兵入討兵敗死
宗慤南陽湼陽人以征伐功封洮陽侯諡肅子元寶嗣
柳元景河東解人以討元凶劭功封曲江縣公後為廢
帝所殺子承宗嗣
世隆元景弟子齊高祖將移宋祚沈攸之起兵討之
世隆以禦敗攸之功封貞陽縣侯諡忠武子惔嗣
昭
忱世隆子梁武受禪以佐命功封州陵伯諡穆子範
嗣
慶遠元景弟子梁武受禪以佐命功封重安侯諡忠
惠子津嗣
殷孝祖陳郡長平人眀帝時討叛戰死追贈建安縣侯
劉緬彭城人孝武時以討竟陵王反功封金城縣五等
侯子悛嗣
薛安都河東汾隂人以討元凶劭功封南鄕縣男後進
爵為侯眀帝即位叛降魏
宗越南陽葉人孝武時以平竟陵王誕功封始安縣子
後進爵為侯廢帝既殞為眀帝所殺
吳喜吳興臨安人明帝時以討叛功封東興縣侯後為
帝所忌賜死
黃回竟陵人明帝時以討叛功封葛陽縣男後進爵為
侯後為齊高祖所殺
吉瀚馮翊池陽人以從征廣固功封建城縣五等侯
杜幼文京兆杜陵人以軍功封邵陽縣男
杜慧慶交趾朱鳶人以討盧循功封龍編縣侯子宏文嗣
卜天與吳興餘杭人以征伐功封關中侯元凶劭弑逆
死之
戴法興會稽山隂人孝武討元凶劭以預謀封吳昌縣
男後為廢帝所殺
徐爰瑯琊開陽人廢帝時以恩倖封吳平縣子
阮佃夫會稽諸暨人以弑廢帝立眀帝功封建成縣侯
後坐罪賜死
齊列侯
高帝受禪之初詔諸王皆降為公自非宣力齊室一皆
除國獨置南康華容□鄉三國仍降為縣公侯伯減戶
有差以奉劉穆之王宏何無忌之祀除國者凡百二十
人
王敬則臨淮射陽人宋眀帝時以功封重安縣子齊高
祖受禪以佐命功封潯陽郡公後坐反誅
陳顯達彭城人仕宋以軍功封彭澤縣子後進封彭城
侯眀帝即位封鄱陽郡公東昏時舉兵反敗死
張敬兒南陽冠軍人高祖起兵以功封襄縣侯後以誅
沈攸之功進爵為公武帝時坐罪誅
崔慧景清河東武城人高祖受禪以佐命功封樂安縣
子後舉兵反敗死
李安人蘭陵承人高祖受禪以佐命功封康樂侯諡肅
戴僧靜會稽永興人高祖受禪以佐命功封建昌縣侯
諡壯
桓康北蘭陵承人高帝受禪以佐命功封吳平縣侯
焦度南安氐人以討沈攸之功封東昌縣子
曹武下邳人以預平石頭功封羅江縣男高帝受禪改
封監利縣諡壯
吕安國廣陵人宋時以功封鍾武縣男高帝即位進爵
湘鄉侯諡肅
周山圖義興人以討沈攸之功封晉興縣男
周盤龍北蘭陵人宋時以軍功封晉安子高帝起兵改
封純陽侯
王廣之沛郡相人宋時以軍功封寧都縣子高帝即位
以佐命進爵為侯諡壯子珍國梁武起兵以佐命封宜
陽縣侯僧度
荀伯玉廣陵人高帝受禪以佐命功封南豐縣子後為
武帝所殺
蘇侃武邑人高帝受禪以佐命功封新建縣侯諡質
江祏濟陽考城人眀帝即位以佐命封安陸縣侯後為
東昏所殺
劉善眀平原人以佐命及征伐功封新淦伯
紀僧真丹陽建康人齊高帝踐祚以佐命功封新陽縣
男
茹法亮吳興武康人以權倖封望蔡縣男
法真亮從弟東昏時以佞倖進封餘干縣子
梁列侯
王茂太原祁人武帝即位以佐命功封望蔡縣公諡忠
烈子貞秀嗣後坐反誅
曹景宗新野人武帝即位以佐命功封湘西縣侯諡壯
子皎嗣
席闡文安定臨涇人武帝即位以佐命功封山陽伯諡
威
夏侯詳譙郡人武帝時以佐命功封寧都縣侯改豐城
縣公諡景子亶嗣誼
䕫亶弟以征伐功封保城縣侯諡桓子譔嗣
蔡道恭南陽冠軍人武帝起兵以佐命功封漢夀縣伯
後戰殁於魏𫝊國至孫固
楊公則天水西縣人武帝起兵以附從戰伐功封寧都
縣侯諡烈子瞟嗣眺
鄧元起南郡當陽人武帝起兵以附從功封當陽縣侯
諡忠
張惠紹義陽人武帝起兵以附從功封石陽縣侯諡忠
子登嗣
馮道根廣平酇人武帝時以征戰功封增城縣男後進
爵為伯諡威子懷嗣
康絢華山藍田人武帝起兵以附從功封南陽縣男
昌義之歴陽烏江人武帝時以佐命功封永豐侯諡烈
子寶景嗣
張宏策范陽方城人武帝母文獻后從弟帝起兵以定
策功封洮陽縣侯後為賊所害諡閔子緬嗣
纘緬弟以尚主封利亭侯
庾域新野人武帝時以佐命功封廣牧縣子後進爵為
伯子子輿嗣
鄭紹叔滎陽開封人武帝時以佐命功封營道縣侯後
改封東興諡忠子貞嗣
吕僧珍東海范陽人武帝初以佐命功封平固縣侯子
淡嗣
沈約吳興武康人武帝初以佐命功封建昌縣侯諡隱
子旋嗣實
范雲南鄉舞隂人武帝初以佐命功封霄城縣侯諡文
子孝才嗣
韋叡京兆杜陵人武帝時以征伐功封梁都子後進爵
為侯諡嚴子放嗣粲
裴邃河東聞喜人武帝時以征伐功封夷陵縣子諡壯
子之政嗣
之高邃兄子以征伐功封都城縣男
之平之高弟以軍功封費縣侯子忌陳時以軍功封
東興縣侯
之横之高弟以軍功封豫寧侯諡忠壯子鳳寶嗣
江淹濟陽考城人武帝克石頭以附從功封臨沮縣伯
後改醴陵侯諡憲子蒍嗣
陳伯之濟隂睢陵人齊時以征伐功封魚復縣伯梁武
起兵以附從功進封豐城縣公後反兵敗入魏既而復
以兵來降
陳慶之義興國山人以送魏元顥入北功封永興侯諡
武子昭嗣
蘭欽中昌魏人天監中以軍功封懷安縣男後改封曲
江縣公
王神念太原祁人本魏潁川太守與子僧辨據郡歸梁
封南城縣侯諡壯僧辨以誅侯景功封永寧郡公
羊侃泰山梁父人本魏將以兵來降封高昌縣侯子球
嗣
鵾侃第三子以手殺侯景功封昌國縣侯
羊鴉仁泰山鉅平人本魏人後歸梁封廣晉侯
杜崱京兆杜陵人元帝時以附從討侯景功封枝江縣
侯後進封公諡武
岸崱兄與崱同歸元帝封江陵縣侯後為岳陽王詧
所殺
幼安崱弟與崱同歸元帝封華容縣侯後為侯景所
殺
龕崱兄子與諸父歸元帝封中廬縣侯後為陳覇先
所殺
王琳會稽山隂人以軍功封建寧縣侯陳武帝受梁禪
琳降齊後為陳所攻兵敗見殺
何遠東海郯人梁武踐祚以奉迎功封廣興男
周石珍建康厮隸太清三年以恩倖封南豐縣侯後坐
侯景黨伏誅
陳列侯
杜僧眀廣陵臨澤人以討侯景功封臨江縣侯諡威子
晉嗣
周文育義興陽羡人以討侯景功封南移縣侯後進封
公為熊曇朗所害諡忠愍子寶安嗣□
侯瑱巴西充國人以討侯景功封康樂縣公後進封零
陵郡公諡壯肅子淨藏嗣
侯安都始興曲江人以討侯景功封富川縣子後改封
西江縣公文帝即位以佐命功進清遠郡公後坐罪賜
死子亶嗣
歐陽頠長沙臨湘人以征伐功封始興縣侯文帝即位
改封陽山郡公諡穆子紇嗣後舉兵反敗誅
黃法氍巴山新建人以軍功封巴山縣子後進爵為郡
公諡威子玩嗣
淳于量濟北人以軍功封廣晉縣男後進封始安郡公
章昭達吳興武康人以軍功封欣樂縣侯後進封邵陵
郡公子太寶嗣
吳眀徹秦郡人宣帝時以佐命功累封至南平郡公後
拒周師敗没於長安子慧覺嗣
胡穎吳興人以從軍功封漢陽縣侯諡壯子商嗣
徐度安陸人以戰功封廣德侯後進封湘東郡公諡忠
肅子敬成嗣敞
杜稜吳郡錢塘人文帝即位以預建立功封永城縣侯
諡成子安世嗣
周鐵武不知何許人以戰功封純陽縣子後進爵侯子
瑜嗣
程靈洗新安海寧人以征伐功封遂安縣侯後進封公
諡忠壯子文季嗣響
沈恪吳興武康人以戰功封東興侯諡光子法興嗣
陸子隆吳郡人以戰功封益陽縣子後進爵為侯諡威
子之武嗣
子才子隆弟以戰功封始康縣子
錢道戢吳興長城人以平張彪功封永安縣侯諡肅子
邈嗣
駱文牙吴興臨安人以戰功封臨安縣侯諡恭子義嗣
孫瑒吳郡吳人以軍功封富陽侯諡桓子訓嗣
徐世譜巴東魚復人以討侯景功封魚復縣侯諡桓
周敷臨川人以拒侯景功封西豐縣侯後為周迪所害
子智安嗣
荀朗潁川潁隂人以戰功封興寧縣侯諡壯子法尚嗣
周炅汝南安成人以軍功封西陵縣伯後進封武昌郡
公諡壯
魯悉達扶風郿人以晉熙等五州歸附功封彭澤縣侯
諡孝子覽嗣
廣達悉達弟以軍功封中宿縣侯後隋軍渡江力戰
死之
蕭摩訶蘭陵人以軍功積封至綏建郡公隋軍渡江戰
敗被擒後與漢王諒作逆誅
任忠汝隂人以戰功封安福縣侯隋師渡江忠降隋
樊毅南陽湖陽人以戰功封夷道縣伯後進爵為侯陳
亡入隋
趙知禮天水隴西人以從討侯景功封始平縣子後進
爵為伯諡恭子元恭嗣
蔡景歴濟陽考城人文帝即位以定策功封新豐縣子
後進爵為侯諡忠敬子徵嗣
華皎晉陵暨陽人文帝時以佐命功封懷仁縣伯進封
公後降梁
毛喜滎陽武陽人宣帝時以定策功封東昌縣侯子處
冲嗣
沈君理吳興人以尚主及后父封望蔡縣侯諡貞憲
沈烱吳興武康人以從王僧辨討侯景功封原鄉侯諡
恭
蕭濟東海蘭陵人以預平侯景功封松陽縣侯
司馬申河内温人以討始興王叔陵功封文招縣伯
文獻通考卷二百七十二
