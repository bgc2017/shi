文獻通考卷一百二十七
鄱陽馬端臨貴與著
王禮考二十二
山陵(葬禮)
南郊請諡
請諡於南郊先是太常寺已依例集諡號於尚書省侍
從臺諫兩省官監察御史以上赴尚書省集諡郎官以
上書諡考功擬諡詔恭依諡號既定翰林學士撰諡議
諡議既定攝太傅上諡議投進入内次日奉皇帝命上
諡冊寳於靈座前(攝太傅以宰臣為之)
南郊請諡儀注
其日文武百僚並赴南郊幕次各服其服行事官服祭
服陪位官服常服吉帶有司設權置諡議匣案褥位於
午階下稍西東向次設禮科御史臺閤門太常寺分引
文武百僚入詣午階下之南北向立次引奉禮郎太祝
太官令詣陪位班之前褥位北向立次引讀諡議官詣
諡議案之後褥位立次引舉諡議官詣讀諡議官之後
褥位立次禮直官引太傅詣階下稍東西向褥位立贊
者曰拜在位官皆再拜奉禮郎太祝太官令升壇各就
位立禮直官引太傅詣盥洗位搢笏盥手帨手執笏詣
爵洗位搢笏洗爵拭爵執笏升壇詣昊天上帝神位前
搢笏跪三上香奉禮郎搢笏跪奉玉幣授太傅(凡執事並搢笏)
(事已執笏)太傅受玉幣奠玉幣執爵三祭酒於茅苴奠爵執
笏俛伏興少立太祝跪讀祝文太傅再拜降壇復位少
立禮直官再引太傅詣諡議幕權置位立舉諡議官跪
舉諡議匣興執事者先捧諡議案詣昊天上帝神位前
當中置於褥位太傅搢笏捧諡議匣升壇至位跪奠諡
議置於案上執笏興少退立次讀諡議官詣諡議官後
立舉諡議官跪舉諡議讀諡議官跪讀諡議訖復位舉
諡議官奠諡議舉諡議匣興執事者先捧案降壇置於
褥位舉諡議官舉匣降壇太傅後從至權置位置定太
傅舉諡議官俱復位立贊者曰拜在位官皆再拜次考
功郎官詣諡議權置位前立舉諡議官詣諡議案舉諡
議以授考功郎官受之加於笏上退歸本班太傅率行
事官詣望燎位有司取祝版幣帛升燎壇燎訖文武百
僚退令書諡議官並歸次考功郎官以諡議付本部以
俟書畢投進
皇太后諡則攝太尉率百官詣太廟告於祖宗
后諡告太廟儀注
前一日有司進入内中至日文武百僚徑赴告廟處奉
上冊寳太尉讀冊寳官舉冊寳官並入内於殿門外幕
次俟諡冊寳降出至殿門上太尉以下迎拜訖權退俟
諡冊寳入門於殿西階下東向權置位定冊北寳南太
尉以下權退歸幕次有司實設酒脯排辦訖御史臺閤
門分引文武百僚入就位禮直官引班首以下立定次
引太尉詣殿下東西向立奉禮郎太祝太官令立於庭
中北向西上立讀冊寳官舉冊寳官立於冊寳之後東
向以北為上立定禮直官贊拜贊者曰拜在位官皆再
拜訖先引奉禮郎太祝太官令各入就位次禮直官引
太尉詣盥洗位搢笏盥手帨手洗爵拭爵執笏升階詣
僖祖室香案訖搢笏跪上香再上香三上香奉禮郎西
向跪奉幣太尉受幣奠幣執爵三祭酒於茅奠爵執笏
俛伏興少立俟太祝東向搢笏跪讀祝文訖太尉再拜
訖次詣翼祖室次詣宣祖室次詣太祖室次詣太宗室
次詣真宗室次詣仁宗室次詣英宗室次詣神宗室次
詣哲宗室次詣惠恭皇后室行禮並如上儀訖降階復
位立禮直官引太尉詣冊權置位搢笏奉冊舉冊官搢
笏舉冊至殿上當中褥位跪奠冊執笏興少退立舉冊
官跪舉冊讀冊官搢笏跪讀冊文訖執笏興舉冊文訖
執笏興舉冊官舉冊降階至權置位置冊後立次引太
尉降階詣寳權置位搢笏奉寳舉寳官搢笏舉寳至殿
上當中褥位跪奠寳執笏興少退立舉寳官跪舉寳讀
寳官搢笏跪讀寳訖執笏興舉寳官舉寳降階至權置
位置定於寳位後立太尉降階復位西向立禮直官贊
拜贊者曰拜在位官皆再拜有司奉冊寳至幄文武百
僚退太尉以下詣望瘞位立定有司瘞幣帛祝版訖各
宿冊寳幄之側(據紹興元年隆祐太后儀注餘依此)
諡冊諡寳
攝太傅既率百官請諡進諡議入内訖次日候内降出
諡冊諡寳官次日率百官上於靈座前(攝太傅係上冊寳官)又詔
宰執一員奉冊寳(不攝)一員讀冊文攝中書令一員讀寳
文攝侍中又差舉冊官舉玉官(以郎中等官為之)皇帝諡寳用
玉一紐以執政篆寳文(如高宗諡寳則以聖武文憲孝皇帝之寳字為文餘並倣此)
皇后諡寳曾垂簾者用玉不曾垂簾者用金
上諡冊寳於靈座前儀注
前一日上諡冊寳太𫝊等官並常服黑帶去魚詣殿門
外幕次太常寺贊引祗應人禮部職掌及儀衛親從官
等並於殿門外隨地排立以俟進請諡冊寳内侍官請
降諡冊寳將出次引奉諡冊官奉諡寳官於内侍處受
冊寳於殿門上幄次權置定次禮直官贊者引太傅以
下詣殿門下隨地立班再拜訖(如值雨或泥濘免拜)權退側身立
俟有司奉迎儀衛進行太傅以下從至幄次權安奉訖
太傅以下退歸本司宿齋其日文武百僚入詣幕次有
司設權置冊寳褥位於殿下東向次奉諡冊寳入太傅
以下行禮官並後從至殿階下東向權置位冊北寳南
太傅以下權退歸幕次俟有司排辦畢備御史臺閤門
太常寺分引文武百僚詣殿東裏外隨地之宜立班定
次禮直官引讀冊中書令讀寳侍中詣冊寳之後褥位
立次引舉寳官於讀冊中書令讀寳侍中之後立次引
奉諡冊寳官詣冊寳案之東南向立次引奉上諡冊寳
太傅詣殿下褥位西向立定禮直官贊太傅躬拜在位
官皆再拜訖次引太傅升殿詣香案前搢笏三上香跪
一酹茶三奠酒執笏俛伏興再拜訖降階復位少立次
再引太傅詣殿下褥位北向俛伏跪奏稱太傅臣某言
奉詔謹奉上大行皇帝諡冊寳奏訖俛伏興退復位奉
諡冊官詣冊案前立次舉冊官詣冊案搢笏跪舉冊匣
興(凡舉冊寳皆禮部職掌助舉)職掌先捧冊案升殿詣殿上香案前
置於褥北向次奉諡冊官搢笏奉諡冊以引太傅詣冊
匣之後搢笏興少退稍西褥位東向立舉冊官執笏興
少立次引讀冊中書令升殿詣冊案之後北向立舉冊
官搢笏跪舉冊讀冊中書令搢笏跪讀冊訖執笏興降
復位舉冊官奠冊舉冊匣興職掌先捧冊案於殿上稍
東褥位置定舉冊官舉冊匣跪置於案上舉冊官執笏
興降復位初讀冊官讀冊將畢次引奉冊寳官詣寳案
前舉寳官搢笏跪舉寳盝興職掌先捧寳案升詣殿上
香案前置於褥位北向次奉諡寳官搢笏奉寳盝次引
太傅降階於寳盝之後搢笏次奉諡寳官以寳盝授太
傅太傅受訖奉諡寳官執笏退復位立次舉寳官舉行
太傅升殿至褥位北向跪奠寳盝於案上太傅執笏興
少退稍西褥位東向立次舉寳官執笏興少立次引讀
寳侍中升殿詣寳案之後北向立舉寳搢笏跪舉寳次
讀寳侍中搢笏跪讀寳訖執笏興降復位立舉寳官奠
寳舉寳盝興職掌先捧寳案於殿上稍東褥位置定舉
寳官舉寳盝跪於案上舉寳執笏興降復位立次引太
傅降復位西向立定禮直官贊太傅躬拜在位官皆再
拜(如值雨泥濘随宜於殿裏外并廊上趲那立班)次移班稍東進名班首出班
致詞復位再拜奉慰退諡冊寳於本殿安奉令本殿官
交割權行收掌至發引日降出付禮部陳列奉上諡冊
寳合用擡擎諡冊寳輦官二十四人人員節級二人執
擎治冊寳法物天武官二十二人人員一人儀衛皇城
司親事二十人人員一人(令御輦院殿前司皇城司衛仗司依數差撥照應又俟發)
(引日於梓宫前儀衛司排列擡擎依此)追諡寳冊於攢宫
啓攢
前三日奏告天地宗廟社稷宫觀其日俟總護使(先差執政)
(一員為之)行啓攢禮畢奏還梓宫還殿安奉訖行事陪位官
並服初喪服(内不曾製孝服者常服黑帶)就位立班皇帝服初喪之
服詣帳即御座簾降引太常卿當幄前跪奏請皇帝行
啓攢祭奠之禮簾捲前導官導皇帝出幄詣殿上褥位
西向立奏請拜皇帝再拜舉哭在位官皆再拜舉哭前
導皇帝詣香案前北向立奏請皇帝三上香跪内侍進
茶酒奏請皇帝酹茶三奠酒俛伏興奏請少立讀祝文
訖奏請哭再拜皇帝哭再拜在位官皆哭再拜前導皇
帝還褥位西向立奏請拜皇帝再拜在位官皆再拜前
導官導皇帝歸御幄簾降奏禮畢百官奉慰如上儀自
是百僚並服初喪服朝一臨臨退不易服至發引奉辭
靈駕畢易常服黑帶(自啓攢後未祔廟前臨安府内外禁樂諸路准此)
發引
三日前差官奏告用大昇轝并龍輴一副(先下文思院製造)總
護使一員(執政為之)橋道頓遞使一員(侍從為之)主管梓宫前并
回程應干事務一員(内侍為之並先差)
紹熙元年四月二十九日太常寺檢會故事差攝太傅
持節導梓宫題冊寳監鏁元宫太常少卿執翣者障梓
宫攝司徒率梓宫官升大昇轝及引梓宫即元宫又攝
司空復土九鍤監察御史監鏁元宫少府監進龍輴將
作監捧梓宫登龍輴兼鏁元宫宗正卿充九虞及掩元
宫饗官差題虞主官并題神主官殿前司依例差彈壓
將官一員甲軍一百人用鹵簿儀仗依例權以儀衛服
青紫褐衫執持儀物充代主管禁衛所先相度差撥其
沿路引導宿頓排設用警場鼓吹挽歌依例係總護使
同橋道頓遞使前二日都大主管官禮部太常寺先就
貢院按閱(一警場合用金鉦一十二人鼓手六十人鳴角六十人逐色教頭共五人武嚴教頭三人)
(管轄人員二人部押使臣一人一鼓吹合用鼓吹令丞職掌府典史引樂官共一十人歌色一十六人篳篥色)
(三十六人笛色三十六人簫八人大鼓一十六人節鼓一人金鉦四人擡擎人兵共一十人一挽歌合用押教)
(一人執色四十八人挽詞翰林學士中書舍人撰二十首文臣職事官各二首導引歌詞學士院撰前一日先)
(於太常寺教習其排設鼓吹警場及擡擎節級軍兵借差殿前步軍司人并太常寺所差人吏職級樂正係紹)
(興二十九年例借請本身請給一月候四日依條除尅)是日行啓奠祖奠遣奠禮
攝太傅後從皇帝行禮又差攝侍中少傅等官所有祭
器用牙牀三張(並先下文思院製造)陪位行事官外餘文武百官
並免立班於城外奉辭靈駕其哀諡冊寳於梓宫前禁
衛内排列沿路排祭依例壓祭絹内宰相使相各五十
疋侍從臺諫各三十匹管軍知省知閤御帶御藥門司
直殿等各二十匹六曹郎官寺監卿少等各一十匹(淳熙)
(十四年例)其經過州縣合行排祭不係經過州縣並免至攢
宫前一日差官奏告紹熙五年閠十月七日橋道頓遞
使司言將來梓宫發引渡江依舊例梓宫前後官司除
内人船外並於前兩日渡江庶得整肅不致諠譁從之
十日御史臺又言勘會梓宫發引日百官出城奉辭合
設文臣路祭一座乞依例應臣選人並照本身料錢每
三十貫文省於臨安府送納令本府排辦候畢如有支
不盡錢繳納左藏庫從之(大行皇后喪免設祭)十一月十四日詔
靈駕發引其排立禁衛諸班直親從等子并殿前司擺
齪經由道路坊巷官兵折食錢依淳熙十五年例令戶
部日下特與倍支
啓奠
有司設牙牀牲牢禮饌太傅宰執總護使皇親侍中前
導官及應陪位官外餘文武官並免立班徑赴城外候
靈駕奉辭合行事陪位官就位立班皇帝服縗至御幄
即座(侍衛之官各服初喪之服)簾降太史局報時前三刻太常卿當
幄前跪奏請皇帝行啓奠之禮簾捲前導官導皇帝出
幄詣殿上褥位西向立奏請拜舉哭皇帝再拜舉哭在
位官皆再拜舉哭内侍官奉盤匜帨巾酒爵以進奏請
去杖盥手帨手洗爵拭爵前導官導皇帝詣靈座前太
傅後從(凡升降及祖奠遣奠禮皆太傅後從)奏請跪三上香進幣爵酒官
西向跪進幣次進爵酒奏請受幣奠幣執爵三祭酒奠
爵俯伏興奏請執杖少立哭止讀文訖奏請哭再拜皇
帝哭再拜在位者皆哭再拜前導官導皇帝還褥位西
向立奏請拜靈駕少駐俟權置定輦官等並權退如有
皇太后即服縗服先詣梓宫前舉哭行燒香禮俟皇太
后燒香禮畢然後有司設牙牀行啓奠禮有皇太子同
太傅等官立班
祖奠
俟啓奠既徹後有司設牙牀禮饌應行事陪位官詣殿
下北向立太常卿當幄前跪奏請皇帝行祖奠之禮簾
捲前導官導皇帝出幄詣殿上西向褥位立奏請拜舉
哭行禮並如舉奠之儀訖前導皇帝於稍東褥位西向
立(太傅宰執前導官總護使司官屬權退詣几筵殿門外以俟前導後從立班)次引皇親南
班官於殿下稍東有皇太子則引皇太子升殿詣皇帝
褥位之東西向立總護使升殿於皇太子之後西向立
禮直官引侍中奏請靈駕進發(如行啓奠之禮少府監帥其屬進龍輴於殿下)
輦官等升捧梓宫太傅持節導梓宫進發降殿太常少
卿帥節翣者分左右障梓宫初梓宫降殿靈駕前奏請
梓宫升龍輴將作監捧梓宫登龍輴挽士奉引至門外
侍中奏請靈駕權駐升太昇轝皇帝歸幄簾降陪位少
退前導官立於御幄前如有皇太后即詣梓宫前舉哭
行燒香禮奉辭還宫
遣奠
俟少傅率梓宫官(係將作監)奉梓宫升太昇轝訖有司設哀
冊牙牀牲牢禮饌次引讀冊舉冊官進幣爵酒官各隨
地之宜立酌酒官於酒罇之後立陪位官皆立如祖奠
之儀太常卿當幄前跪奏請皇帝行遣奠之儀簾捲前
導官導皇帝出幄詣太昇轝之前褥位立奏請拜舉哭
盥手帨手洗爵拭爵上香進幣爵酒受幣奠幣執爵三
祭酒奠爵俯伏興皆如啓奠之儀奏請執杖少立哭止
讀哀冊官跪讀哀冊訖奏請哭拜如上儀皇帝權歸幄
次禮直官引侍中奏請靈駕進發有司率僧道儀衛法
物等前引靈駕前導官導皇帝出幄舉哭執綵繩俟大
昇轝進發内侍官割繩前導官導皇帝歸幄哭止簾降
前導官退皇帝釋縗服服折上巾白袍黑銀帶以俟還
内管及應奉官就太昇轝前奉辭易常服黑帶從駕總
護使頓遞使都太主管官於皇帝幄次朝辭餘行事官
免又其餘文武百官城外奉辭靈駕訖進名奉慰
紹興元年四月二十九日太常寺言眀德皇后故事行
遣奠禮讀哀冊奉辭訖皇帝吉服還内縗服並焚之(係大)
(行太皇太后發引之日檢會故事)
大行皇后啓攢發引
皇帝服忌日之服黑鞓犀帶絲鞋親行祭奠燒香之禮
(致欽不拜)陪位立班臣僚並吉服入易帶立班於啓攢行禮
時一臨而止自餘發引前夜祭告并啓奠祖奠遣奠行
禮陪位官(陪位官以親王總護使南班宗室本宅親屬)及會葬從梓宫臣僚
並服初喪之服至攢宫掩攢奉辭訖易常服退所有縗
服候禮畢毁棄(自啓攢之日至發引前後殿不視事)其發引啓奠祖奠並
係總護使行禮俟梓宫發引升龍轝至和寧門降龍輴
升大昇轝皇帝親行遣奠之禮(讀哀冊皇帝致欽不拜)及梓宫進
發百官常服黑帶奉辭於城外訖赴後殿門外進名奉
慰親王宗室本宅親屬並隨行
慶元六年十一月二十九日延和殿宰執進呈大行皇
后發引訖免臣僚路祭上曰此乃文具不須得止奉辭
足矣十二月二日詔大行皇后梓宫將来發引可出麗
正東偏門又詔梓宫發引攝侍中奉梓宫升降進發權
駐差吏部侍郎費士寅攝太傅持節導梓宫監掩攢宫
差總護使吳環攝太傅帥奉梓宮官奉升大昇轝又引
梓宫并攝少保差太常少卿俞豐(係恭淑皇后故事餘倣此)
掩攢
掩攢并神主祔廟用虞主一神主一大匱二小匱二腰
輿二汲水鐡浴桶二(索全)矮香案二(紫羅衣子全)白羅拭巾二
(長八尺小尺)筆硯墨一副白羅巾二(各長八尺小尺皇后用青羅巾二)襯藉
神主虞主紫羅褥子二浴斛趺座二(錦褥子全)曲几二(衣子全)
油絹帕二(各三幅)罩匱羅夾帕二(各三幅大行皇帝用黃羅皇后用紅羅)并
祏室法物等(並先下文思院製造)攢宫内安設用黝三疋纁二疋
(下左藏庫支供選堪好物帛)贈玉一叚(盛黝纁贈玉匣牀及帕鏁匙全下文思院製造)監掩
攢宫(差攝太傅併差監察御使)復土九鍤(差攝太保以侍從等官為之)其日俟大
昇輿詣宫侍中詣大昇輿前俛伏跪奏稱侍中臣某言
請靈駕降轝升龍輴詣獻殿奏訖俛伏興有司捧梓宫
升龍輴入詣獻殿上訖俟掩攢日時前行遷奠禮有司
於梓宫前陳設祭器實設禮料畢先引陪位官並立定
次引奉禮郎已下入就位立定次行禮總護使詣殿梓
宫前立贊者曰躬拜總護使再拜在位官皆再拜舉哭
次引奉禮郎太祝太官令各入就位立定次引行禮總
護使詣盥位盥手帨手洗爵拭爵詣酒罇所跪執爵俟
太官令酌酒訖興詣梓宫跪上香奉禮郎奉幣行禮總
護使再拜舉哭在位官皆舉哭總護使復位又再拜在
位官再拜訖哭止次引總護使詣望瘞位立奉禮郎太
祝太官令重行立定有司瘞祝幣訖退俟掩攢時至引
侍中詣梓宫前俛伏跪奏稱侍中臣某言請靈駕赴攢
官奏訖俛伏興有司捧遷梓宫少傅引梓宫即攢宫畢
權退俟梓宫進皇堂訖次引將作監掩攢宫太傅監察
御史並監掩攢官次引少保復土九鍤俟掩攢宫將畢
内謁者浴虞主訖以羅巾拭訖引内謁者詣攢宫俛伏
跪奏稱内謁者臣某言請神靈上虞主奏訖俛伏興扶
侍夾侍啓匱覆訖捧腰輿内侍捧遷虞主升腰輿至獻
殿上南向權置定次引内謁者詣虞主腰輿前俛伏跪
奏稱内謁者臣某言請虞主降輿升座内侍捧虞主即
座訖權退俟掩攢宫訖次詣虞主前行虞祭禮是日百
官進名奉慰總護使率應在攢宫官奏表奉慰
淳熙十五年三月十有八日右丞相周必大等言檢點
故事山陵五使係隨神主還京徽宗攢之時緣紹興七
年先已立虞祔廟總護使所以徑赴行在至後來顯仁
皇后掩攢誤用變禮今來神主在塗事體不同臣等欲
參酌典故導從渡江餘行事官自依已降指揮先回從
之
虞主神主
紹興七年閏十月二十五日朱震充題神主虞主官按
後漢禮儀志桑木主尺二寸不書諡又按杜佑通典載
儀注虞祭之禮止言太祝捧主匱置於座啓匱於前捧
出神主不言題諡祔廟之禮則曰享前一日質眀太祝
以香湯浴栗主拭以羅巾題栗主官盥洗捧栗主就褥
題神主墨書訖以光漆重模之則是唐制惟題栗主亦
不題虞主也宋朝仁宗皇帝上僊吕夏卿奏請虞主不
題諡詔兩制及待制以上官與禮官會議翰林學士承
旨孫抃等奏乞如夏卿所奏從之今欲乞依漢唐及仁
宗山陵故事虞主更不題諡俟祔廟前期一日恭依勅
命書題神主詔恭依二十九年十一月十三日太常寺
又言顯仁皇后將來掩攢宫合行九虞祭依禮例掩攢
宫畢行第一虞其第二第三第四第五虞並係在路合
於宿頓宗正卿行禮其第六虞在京日係在瓊林苑今
欲乞渡江訖令宗正卿行禮禮畢迎虞主入慈寧宫奉
安皇帝服袍履導於慈寧宫門外有司奉安訖皇帝行
安神之禮其第七第八第九虞依典故皇帝行禮百官
倍位(或差有司侍祠則百官便不陪位)詔恭依三十二年二月二十七
日太常少卿王普言謹按通典神主之制有匱有趺其
匱底蓋俱方底自下而上蓋從上而下與齊今太廟祖
宗帝后主之匱有蓋無底雖於祏室牙牀各設趺座然
祭享遷奉之時惟匱蓋以覆神主在中不免欹側動搖
有乖嚴奉豈渡江之後失其舊制邪兹者恭文顯德仁
孝皇帝神主虞主之匱欲依通典並造底蓋仍乞漆造
祖宗帝后神主匱底庶得合於禮制兼亦便於遷奉詔
依
第一虞至第六虞祭
太常卿既行掩攢宫之禮並如遷奠之儀惟不用陪位
官掩攢之後總護使以下並易常黑帶
奉迎虞主
依例用細仗五百人常鼓吹一百三十人(下兵部太常寺差撥及神)
(主祔廟日同)山陵等使並隨還京文武百僚合出城奉迎虞
主官並常服黑帶其日威儀僧道儀衛親從等並詣權
安虞主幄次前排立禮直官引禮儀使升詣虞主香案
前搢笏上香再上香三上香執笏降復位再拜在位官
皆再拜訖次引禮儀使都大主管官以下詣虞主幄前
褥位立班定禮直官贊躬拜禮儀使拜在位官皆再拜
次引禮儀使升詣虞主香案前搢笏三上香執笏降復
位再拜在位官皆再拜訖次引禮儀使都大主管官升
詣殿幄分立定禮直官引内謁者詣虞主腰輿前俛伏
跪奏稱内謁者臣某言請虞主進行奏訖俟虞主進行
至宫門外禮儀使以下並權退以俟皇帝行奉迎之禮
(其僧道儀衛親從等止於宫門外退)虞主將至皇帝自内服履袍歸御幄
簾降禮直官太常博士太常卿於幄前俟虞主將至殿
前扶持夾侍捧腰輿入殿禮直官太常卿當幄前俛伏
跪奏稱太常卿臣某言請皇帝奉迎虞主行安神之禮
奏訖俛伏興退復位簾捲前導官導皇帝出幄詣殿門
内奉迎虞主升殿至殿上權駐前導官導皇帝於殿上
稍東褥位少立次引内謁者詣虞主腰輿前俛伏跪奏
稱内謁者臣某言請虞主降輿升座權安奉奏訖俛伏
興退内侍扶捧虞主升座啓匱於後以巾覆之訖少退
前導官導皇帝詣殿下褥位西向立奏請拜皇帝再拜
訖前導官導皇帝升殿詣虞主香案前奏請皇帝上香
再上香三上香又奏請皇帝再拜訖前導官導皇帝降
階復位西向立俟内侍啓巾捧匱覆虞主訖前導官導
皇帝歸御幄簾降禮直官太常博士引太常卿當幄前
俛伏跪奏稱太常卿臣某言禮畢奏訖俛伏興前導官
導皇帝還内百官進名奉慰次宗正卿以酒脯行安神
禮如有太皇太后皇太后俟内侍奉虞主升座後前導
官導皇帝權歸御幄次提舉官奏請太皇太后皇太后
詣虞主前北向立内侍官啓匱於後以羅巾覆之訖少
退太皇太后皇太后行安神燒香禮如宫中之儀訖退
淳熙十五年二月宰執進呈虞主祭乃吉禮合用靴袍
上曰只用布折上巾黑帶布袍可也
第七至第九虞祭
並皇帝親行禮間日而祭其日有司設牙牀牲牢醴饌
行禮前御史臺閤門太常寺先引文武百官詣几筵殿
裏外立班定次禮直官引讀文官詣殿上東向立進幣
爵酒官詣殿上西向立酌酒官於殿上酒罇之後北向
立定次禮直官太常博士引太常卿詣幄前立定皇帝
入御幄簾降禮直官太常博士引太常卿當幄前俯伏
跪奏稱太常卿臣某言請皇帝行虞祭之禮奏訖俯伏
興退復位簾捲前導官導皇帝出幄詣殿上褥位西向
立内侍啓虞主匱於後以羅巾覆之訖奏請皇帝再拜
在位官皆再拜以内侍進盤匜沃内侍奏請皇帝帨手
内侍進爵又奏請皇帝洗爵内侍進巾又奏請皇帝拭
爵訖前導官導皇帝詣虞主前奏請皇帝跪三上香進
幣爵酒官搢笏跪先進幣次進爵酒又奏請皇帝受幣
奠執爵三祭酒於茅苴奠爵訖俛伏興又奏請少立讀
祝文官搢笏跪讀祝文訖奏請拜皇帝再拜在位官皆
再拜前導官導皇帝還褥位西向立奏請拜皇帝再拜
在位官皆再拜訖内侍啓虞主巾捧匱覆虞主訖前導
官前導皇帝歸御幄簾降禮直官太常博士次引太常
卿當幄前俛伏跪奏稱太常卿臣某言禮畢訖俛伏興
退復位前導官退陪位行事官以次退文武百僚進名
奉慰第八第九虞並如上儀(第七第八第九虞祭禮例間日行禮九虞既畢以祔)
(廟前二日皇帝親行卒哭之禮如太史局所選祔廟日辰稍遠則合三日一虞九日行九虞禮畢以祔廟前二)
(日卒哭)
大行皇后掩攢後行禮
行第一虞虞主將回行第二虞禮畢奉迎几筵殿安奉
皇帝行安神燒香禮如宫中之儀畢次行第三虞第四
虞第五虞第六虞第七虞第八虞第九虞並係太常卿
行事逐日一祭祭禮畢次行卒哭祭次迎奉祔廟
卒哭
其日有司設牙牀牲牢禮饌行事陪位官就位立班皇
帝御幄簾降次引皇太子宰執從駕官立班太常當幄
前跪奏請皇帝行卒哭之祭簾捲前導皇帝出幄詣殿
上褥位西向立内侍啓虞主匱於後以白羅巾覆之(皇太)
(后虞主覆以青羅巾)奏請拜皇帝再拜在位官皆再拜内侍奉盤
匜帨手巾酒爵以進奏請皇帝盥手帨手洗爵拭爵前
導官前導皇帝詣虞主前奏請皇帝跪三上香進幣爵
酒官跪進幣次進爵酒奏請皇帝受幣奠幣執爵酒三
祭酒於茅苴奠爵俛伏興奏請少立讀祝文官跪讀祝
文訖奏請拜皇帝再拜在位官皆再拜前導官導皇帝
還褥位西向立内侍啓虞主巾捧匱覆虞主前導官導
皇帝歸御幄簾降奏禮畢百官進名奉慰
大行皇后卒哭
係南班宗室正任行禮百官吉服赴後殿門進名奉慰
神主祔廟
用細仗二百人(紹興十五年四月添作五百人)差官奏告仍行享太廟
别廟禮差初獻亞獻官差侍從一員題祔廟神主神主
祔廟合添一室先令兩浙運司計會太常寺修盖又造
室牌一面先進請御書修製畢
皇帝行寧神奉辭之禮
其日儀仗鼓吹僧道儀衛等於門外排立皇帝詣几筵
殿前御幄簾降太常卿當幄前跪奏請皇帝行寧神奉
辭之禮簾捲前導官導皇帝出幄詣几筵殿上褥位西
向立内侍啓虞主匱於後以白羅巾覆虞主訖(皇太后虞主則)
(用青羅巾)奏請拜皇帝再拜前導官導皇帝詣虞主香案前
奏請皇帝三上香又奏請皇帝再拜前導官導皇帝詣
殿門外御幄簾降輦官擎腰輿詣几筵殿下置定内謁
者詣虞主前跪奏請虞主降座升輿進行奏訖内侍啓
羅巾以匱覆虞主扶持夾侍捧腰輿官奉虞主升腰輿
輦官擎輿進行虞主將至宫門御幄簾捲前導官導皇
帝步導虞主進行至宫門前導官導皇帝詣褥位西向
立内謁者侍虞主前跪奏請虞主少駐扶侍夾侍輦官
以下並權退有司陳香案等前導官導皇帝詣香案前
北向奏皇帝再拜又奏請皇帝三上香又奏請皇帝再
拜前導官導皇帝歸御幄簾降奏禮畢輦官擎虞主腰
輿進行儀仗鼓吹威儀僧道儀衛前引禮儀使都大主
管官後從詣太廟皇帝還内
大行皇后祔廟
其日以鼓吹金吾仗及本殿儀衛從物導引虞主祔太
廟親王南班宗室皆騎導文武百僚吉服陪位設登歌
宫駕樂舞其諡冊寳於虞主前陳列至太廟收奉於冊
寳殿其虞俟祔廟畢赴太廟冊寳殿權行安奉
紹興七年徽宗及顯肅皇后祔廟有司言今梓宫未還
乞依景德元年眀皇后故事行埋重虞祭祔廟之禮太
常寺言檢會山園陵故事梓宫發引日皇帝於宣德門
外奉辭百僚於板橋奉辭其掩皇堂日奏請神靈上虞
主訖埋重於皇堂隧道次行第一虞至瓊林苑行第七
虞祭畢迎虞主於集英殿皇帝於殿門奉迎百僚於板
橋奉迎至殿皇帝行安神燒香之禮訖次有司行第八
虞至第九虞祭畢皇帝行卒哭之祭至祔廟前一日皇
帝齋於垂拱殿祔廟日自集英殿導至宣德門外奉辭
有司奉虞主至太廟行祔廟之禮於故事即無該在廟
門外埋重之文今來欲北附故事於祔廟前擇日自几
筵殿迎重於報恩廣孝觀權行安奉是日皇帝先次几
筵前燒香如行宫之儀畢還内次宰執率百僚燒香畢
退禮儀使率合迎重有司奉迎詣本觀俟時奏請神靈
上虞主訖埋重於本觀利方次太常卿行第一虞祭夙
興第二虞祭已後每日依禮例行一虞祭至第七虞祭
畢迎奉虞主還几筵殿日百僚於行宫門外奉迎至几
筵殿門皇帝服履袍奉迎前導虞主升殿畢次詣逐位
行禮訖還内次有司行第八第九虞祭至祔廟前二日
皇帝行卒哭之禮祔廟前一日皇帝齋於内殿有司不
奏刑殺文書至祔廟日皇帝自几筵殿導虞主至行宫
門外奉辭畢禮儀使奉虞主詣太廟奏請神靈上神主
訖以次行祔廟之禮今來欲依眀德皇太后攢殯故事
先行虞祭畢次行卒哭而後祔廟若將來迎奉梓宫到
合遵用永安陵故事行改葬之禮更不立虞主從之
文獻通考卷一百二十七
