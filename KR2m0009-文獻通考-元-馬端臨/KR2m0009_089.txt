文獻通考卷八十九
鄱陽馬端臨貴與著
郊社考二十二
告祭上(立君)(建都)(封國)(告宗廟附)
堯曰格汝舜詢事考言乃言底可績三載汝陟帝位舜
讓于德弗嗣(謙遜自謂德不足以嗣也)正月上日受終于文祖(上日朔日)
(也終者堯終帝位之事而舜受之也文祖堯始祖之廟未詳所指為何人也)在璿璣玉衡以
齊七政(在察也言初攝位乃察璣衡以審七政之所在猶今渾天儀也)肆類于上帝禋
于六宗望于山川徧于羣神(肆遂也類禋望皆祭名周禮肆師類造于上帝注云)
(郊祀者祭昊天之常祭非常祀而祭告於天其禮依郊祀為之故曰類如泰誓武王伐商王制言天子將出皆)
(云類于上帝是也上帝天也禋精意以享之謂六宗尊也所尊祭者其祀有六祭法埋少牢於泰昭祭時也相)
(近於坎壇祭寒暑也王宫祭日也夜明祭月也幽宗祭星也雩宗祭水旱也山川名山大川五嶽四瀆之屬望)
(而祭之故曰望徧周徧也羣神謂䘏陵墳衍古昔聖賢之類言受終觀象之後即祭上下神祗以攝位告也)
舜曰來禹予懋乃德嘉乃丕績天之歴數在汝躬汝終
陟元后(朱子曰歷數者帝王相繼之次第猶歲時氣節之先後也)禹曰枚卜功臣惟
吉之從帝曰禹官占惟先蔽志昆命于元龜朕志先定
詢謀僉同鬼神其依龜筮協從卜不習吉禹拜稽首固
辭帝曰母惟汝諧正月朔旦受命于神宗率百官若帝
之初(再辭曰固毋禁止之辭正月次年正月也神宗說者以為舜祖顓頊而宗堯因以神宗為堯廟未知)
(是否如帝之初即上篇所記齊七政修羣祀期諸侯等事也)
湯既黜夏命告于上天神后曰予小子履敢用元牡(殷家)
(尚白未變夏禮故用元牡)敢昭告于皇皇后帝有罪不敢赦帝臣不
蔽簡在帝心(言桀居帝臣之位罪過不可隠蔽以其簡在天心之故)朕躬有罪無
以萬方萬方有罪罪在朕躬
武王克殷厥四月哉生明(哉始也始生明月三日也)王來自商至于
豐(豐文王舊都)乃偃武脩文歸馬于華山之陽放牛于桃林
之野示天下弗服(服與復同不復用也)既生魄(生魄望後也)庶邦冡君
暨百工受命于周丁未祀于周廟邦甸侯衛駿奔走執
豆籩越三日庚戍柴望大告武成(燔柴祭天望祀山川告武功之成也)
成王在豐欲宅洛邑(武王克商遷九鼎於洛邑欲以為都故成王居焉)惟二月
既望(朱子曰林曰漢志曰周公攝政七年二月乙亥朔庚寅望)越六日乙未王朝步
自周至于豐(於已望後六日成王從鎬京至於豐以遷都事告文王廟)惟太保先周
公相宅(太保三公官名召公也)越若來三月惟丙午朏越三日戊
申太保朝至于洛卜宅厥既得卜則經營(朏明也月三日明生之名)
(林曰漢志曰是年三月甲辰朔三日丙午與卜既望同意劉諫議曰越與粤同粤若發語聲也來三月猶言明)
(月也戊申三月五日也葉曰周官大卜國大遷大師則貞龜注曰經營規度其城郭郊廟朝市之住處王氏曰)
(經其南北而四營之也度待洛反)越三日庚戍太保乃以庶殷攻位于
洛汭越五日甲寅位成(洛汭洛水之北月疏曰庚戌三月七日甲寅三十一日也庶)
(殷言本是殷民也葉曰攻位者闢荆棘平高下以定所經營之位也)若翼日乙卯周公朝
至于洛則逹觀于新邑營(傳曰翼明也曰疏曰乙卯十二日也蘇氏遍觀所營也)
(按後篇是日再卜)越三日丁巳用牲于郊牛二(告立郊社位於天以后稷配故)
(二牛四疏曰丁巳十日也)越翼日戊午乃社于新邑牛一羊一豕
一(告立社稷之位用太牢也社稷共牢歟疏曰戊午十五日也禮成廟則釁之此其釁之禮廟有土木之)
(工故郊社先成而釁之也此間當有告卜事召誥)周公曰王肇稱殷禮祀于
新邑咸秩無文(朱子曰始舉殷家之禮篇疏曰雖有損益以其從殷而來猶前之庶殷也王)
(氏曰殷盛也如五年再殷祭之殷周公既制禮作樂而成王於新邑舉盛禮以祀凡典籍所無而於義當祀者)
(咸次秩而祀之疑即篇末十二月戊辰之祭史述其語於前而記其事於後也)予齊百工伻從
王于周予惟曰庶有事(此本其攝政時言也齊百工謂百官總已以聽也周謂宗周也)
(言我所總百官今使之從王於周而我則未敢歸周恐新邑之有事也)今王即命曰記功
宗以功作元祀(今王乃命曰我記人之功而尊之又以此功因新邑殷祀而告之神明矣王氏)
(曰記功蓋若紀于太常藏在盟府之類也見洛誥篇)
小宗伯國大貞則奉玉帛以詔號(號神號幣號鄭司農云大貞謂卜立君卜)
(火封視疏曰此國大貞則大卜所云凡國大貞卜大封之等高作龜者是也又曰此言卜事而云神號者按)
(大祝有神號幣號又按天府職云季冬陳玉以貞來歲之媺惡鄭云問事之正曰貞謂問於龜大卜職大貞之)
(屬陳玉陳禮神之玉龜有天地四方則玉有六噐者與此既言玉帛明亦有六幣以禮神也春官大卜凡)
(國大貞卜立君卜大封則㫝高作龜)
戊辰王在新邑(洛邑也)烝祭歲文王騂牛一武王騂牛一
王命作册逸祝册惟告周公其後(明月夏之仲冬始於新邑烝祭故曰烝祭)
(歲古者褒德賞功必於祭日示不敢專也特加文武各一牛告曰尊周公立其後為魯侯)王賓殺禋
咸格王入太室祼(王賓異周公殺牲精意以享文武皆至其廟親告也太室清廟祼鬯告神)
(太室馬氏曰廟中之夾室也)王命周公後作册逸誥(王為册書使史逸誥伯禽封命)
(之書皆同在烝祭日)王命召虎來旬來宣文武受命召公維翰
無曰予小子召公是似肇敏戎公用錫爾祉(朱子曰賦也旬徧宣)
(布也召公召康公奭也肇開戎女公功也言王命召虎來此江漢之滸徧治其事以布王命而曰昔文武受命)
(惟召公為楨榦今女無曰以予小子之故也但自為嗣女召公之事耳能開敏女功則我當錫女以祉福如下)
(章所云也)釐爾圭瓉秬鬯一卣告于文人錫山土田(賦也釐賜卣罇)
(也文人先祖之有文德者謂文王也叙王賜召公策命之詞言錫爾圭瓉秬鬯者使之以祀其先祖又告於文)
(人而錫之山川土田以廣其封邑大雅江漢詩)平王錫晉文侯秬鬯圭瓉
王曰父義和其歸視爾師寧爾邦用賚爾秬鬯一卣(當以)
(錫命告其始祖故賜鬯文侯之命)襄王使大宰文公及内史興賜晉
文公命(大宰文公卿士王子虎也内史興周内史叔興父晉文公獻公之子惠公異母兄重耳也命命)
(服也諸侯七命冕服七章)上卿逆于境(逆迎也)晉侯郊勞(郊迎用辭勞也勞音來)
(號反)館諸宗廟(館舍也舍於宗廟尊王命也)饋九牢(牛羊豕為一牢上公饔餼九牢饔)
(一恭反餼休氣反)設庭燎(燎力召反之設大燭於庭謂庭燎)及期命于武宫(期將)
(事之日也武宫文公之祖武公之廟也命受王之命)設桑主布几筵(主獻公之主也練主用栗)
(虞主用桑禮既葬而虞虞而作主天子於是爵命世子世子即位受命服也獻公死已久於此設之者文公不)
(欲繼於惠懷故立獻公之主自以子繼父之位行未踰年之禮)大宰涖之晉侯端委以
入(說云衣元端冠委貌諸侯祭服也昭謂此士服也諸侯之子未受爵命服士服也衣於既反冠古亂反)
大宰以王命命冕服(冕大冠也服鷩衣也鷩音鱉)内史贊之三命而
後即冕服(贊道也三命三以王命命文公文公三讓後就)既畢賓饗贈餞如公
命侯伯之禮而加之以宴好(賓者主人所以接賓致饔飱之屬饗饗食之禮贈致)
(贈賄之禮餞謂郊送飲酒之禮如公命侯伯之禮者如公受王命以侯伯待之之禮而又加之以宴好也大宰)
(上卿也而言公者兼之飱音孫好去聲)内史興歸以告王曰晉不可不善
也其君必霸逆王命敬(告古毒反侯謂上卿逆於境晉郊勞)奉禮義成
(謂三讓賓饗之屬皆如禮國語周語)封諸侯於廟者示不敢專也明
法度皆祖之制也舉事必告焉(白虎通)古者明君爵有德
而禄有功必賜爵禄於大廟示不敢專也故祭之日一
獻君降立於阼階之南南鄉所命北面史由君右執策
命之再拜稽首受書以歸而舍奠於其廟(一獻一酳尸也舍當為釋)
(非時而祭曰奠酳疏曰云一獻知非初祼及朝踐饋食之一獻必為一尸者以一酳尸之前皆為祭事承奉)
(鬼神未暇册命而尸食已畢祭事方了始可以行其爵賞及賜勞臣下此一獻則上尸飲五君獻卿之時也若)
(天子命羣臣則不因常祭之日特假於廟故大宗伯云王命諸侯則儐注云王將出命假祖廟立依前南鄉是)
(也統祭)
漢文帝即皇帝位於代入未央宫還坐前殿十月辛亥
見於高廟
按古之受終革命者必告於天地祖宗堯舜之禪
讓湯武之征伐未之有改漢承秦後典禮隳廢以
古人所以郊祀天地者施之五畤之淫祠而未嘗
有事天地之禮高皇帝平秦滅項諸侯王推戴即
皇帝位於汜水之陽亦不聞有燔燎告天之事於
義闕矣至文帝以後則凡嗣君即位必謁見高廟
亦受命祖宗之意故載於此後不備錄
武帝元狩六年四月乙巳皇帝使御史大夫湯廟立子
閎為齊王旦為燕王胥為廣陵王
古者封國必告於廟社而册之示不敢專也漢制未
聞太史公三王世家載武帝從大司馬去病之請册
立齊燕廣陵三王册書有廟立二字則亦必有告廟
之禮云
光武建武元年即皇帝位於鄗為壇營於鄗之陽祭告
天地用元始中郊祭故事六宗羣神俱從末以祖配天
地共犢餘牲尚約其文曰皇天上帝后土神祗睠顧降
命屬秀黎元為民父母秀不敢當羣下百僚不謀同辭
咸曰王莽篡弑竊位秀發憤興義兵破王邑百萬衆於
昆陽誅王郎銅馬赤眉青犢賊平定天下海内蒙恩上
當天心下為元元所歸䜟記曰劉秀發兵捕不道卯金
修德為天子秀猶固辭至於再至於三羣下曰皇天大
命不可稽留敢不敬承
魏文帝黃初元年十一月漢帝以衆望在魏乃召羣公
卿士告祠高廟使御史大夫張音持節奉璽綬禪位乃
為壇於繁陽魏王登受禪燎祭天地五嶽四瀆曰皇帝
臣丕敢用元牡昭告於皇皇后帝漢歷世二十有四踐
年四百二十有六四海困窮王綱不立五緯錯行靈祥
並見推術數者慮之古道咸以為天之歴數運終兹世
凡諸嘉祥民神之意比昭有漢數終之極魏家受命之
符漢王以神噐宜授於臣憲章有虞致位於丕丕震畏
天命雖休勿休羣公庶尹六事之人外及將士洎於蠻
夷君長僉曰天命不可以辭拒神噐不可以久曠羣臣
不可以無主萬機不可以無統丕祗承皇象敢不欽承
卜之守龜兆有大横筮之三易兆有革兆謹擇元日與
羣寮登壇受命璽綬告類於爾大神唯爾有神尚饗永
告兆民之望祚於有魏世享
建安二十六年漢中王即位於成都武擔之内為文曰
惟建安二十六年四月丙午皇帝備敢用元牡昭告皇
天上帝后土神祗漢有天下歷數無疆曩者王莽篡盗
光武皇帝震怒致誅社稷復存今曹操阻兵安忍戮殺
主后滔天泯夏㒺顧天顯操子丕載其凶逆竊居神噐
羣臣將士以為社稷隳廢備宜修之嗣武二祖龔行天
罰備雖否德懼忝帝位詢於庶民外及蠻夷君長僉曰
天命不可以不答祖業不可以久替四海不可以無主
率土式望在備一人備畏天明命又懼漢邦將湮於地
謹擇元日與百寮登壇受皇帝璽綬脩燔瘞告類於天
神惟神饗祚於漢家永綏四海
晉武帝太始元年冬十二月帝受魏禪設壇於南郊柴
燎告類於上帝
按自魏晉以來之君受禪即帝位皆有燔燎告天
之事册文大概稱述天命人心以自負而其實則
欺孤弱寡以取天下而矯誣其詞耳故不復錄
元帝為瑯琊王將即極位告廟王導書問賀循云或謂
宜祭壇拜受天命者或謂直當稱億兆羣臣告四祖之
廟而行者若爾當立行廟王今固辭尊號俯順羣情還
依魏晉故事然魏晉皆禀命而行不知今進璽當云何
循答曰愚謂告四祖之廟而行蜀書劉先主初封漢王
時羣臣共奏上勲德承以即位今雖事不正同然議可
方論(導又書曰得刁僕射書曰如此京兆是宣帝祖章郡是父也至惠帝為七廟至懷帝京兆府君應落)
(想足下亦是識刁侯不欲告惠懷二帝不知於禮云何循答曰古禮及漢氏之初皆帝帝異廟即位大事謁於)
(太祖故晉文朝於武宫漢文謁於高廟也至光武之後唯有祖宗兩廟而已祖宗兩廟昭穆皆共堂别室魏晉)
(依之亦唯立一廟則一廟之中苟在未毁恐有事之日不得偏有不告然人不詳太廟定議不敢必據欲依古)
(禮惟告宣帝一廟今意以祖宗非一且大廟合共事與古異不得以古禮為斷)
太常問今封建諸王為告廟不知告廟册與告諸王
同異祝文同不當以竹册白簡隸書篆書也博士孫
毓議按尚書洛誥王命作册逸祝册惟告周公其後
謂成王已冠命立周公後作為册書逸誥以告伯禽
也又周公請命於三王乃内册於金縢之匱中今封
建諸王裂土樹藩為册告廟篆書竹册執册以祝訖
藏於廟及封王之日又以册告所封之王册文不同
前以言告廟祝文當竹册篆書以為告廟册册之文
即祝辭也舊告封王告改年號故事事訖皆當藏於
廟以皆為冊書四時享祀祝文事訖不藏故但禮稱
祝文尺一白簡隸書而已又王珉議云中朝大事告
天地先郊後廟徐邈云天子將出類乎上帝造乎禰
如此次則宜先告郊也按元帝大興元年詔曰當先
告廟出便當郊先人事而後天理自親及尊邪虞先
云武王克商先祭後郊賀循議告諡南郊不當用牲
然先告代祖諡於太廟復有用牲於禮不正理不應
有牲告郊廟皆不用牲牲唯施於祭及禱耳徐邈又
議云按武帝永熙元年告諡南郊用牲自江左以來
哀帝興寧中簡文咸安中告諡並蒼璧制幣告立太
子太孫(邈與范寗書問告定用牲否禮郊牲在滌三月此謂常祀耳宗廟告牲亦不展芻豢日既)
(逼不容得備又禮郊特牲在滌宫而稷牛唯具傳曰帝牛不吉則卜稷牛而用之如無復九旬之别也謂)
(今牲至則用當無疑否范寗答云禮郊牲必在滌三月公羊傳養二卜二卜者謂本卜養二牲也帝牲不)
(吉則卜稷牲稷牲不吉則不郊蓋所以敬天神而後人鬼也無本郊不滌牲之禮牲唯其用非吾所聞也)
(凡告用制幣先儒有明義也)
康帝立准禮將改元尚書下侍御史太常主者殿中屬
應告廟其勅禮官并太史擇吉日撰祝文及諸應所用
備辦符到奉行博士徐禪議曰按魯文公之書即位也
僖公未葬蓋改元之道宜其親告不以喪闕昔代祖受
終亦在諒闇既正其位於天郊必告成命於父祖事莫
大於正位禮莫盛於改元傳曰元始也首也善之長也
故君道重焉謂應告尚書奏按惠帝起居注改永熙二
年為永平元年使持節太尉石鑒告於太廟前朝明准
不應革易如禪儀(禪告文曰維建元元年正月日子孝曾孫嗣皇帝諱謹遣使持節兼太尉)
(某官某甲敢昭告於皇祖高祖宣皇帝諱以眇身屬膺明命為兆人主惟神噐之重夙夜祗勵夫首元正位改)
(物承天先王之典刑建國之大禮今改咸康八年為建元元年享祖宗之保祐膺乾坤之休靈敢薦告事一元)
(大武薌合薌萁嘉薦庶羞清滌清酌明告於皇祖高祖宣皇帝穆皇后張氏尚饗告始祖廟等十一室同辭也)
宋武帝永初元年六月受晉禪即皇帝位於南郊設壇
柴燎告天
齊高帝建元元年四月受宋禪即皇帝位於南郊設壇
柴燎告天
梁武帝天監元年四月受齊禪即皇帝位於南郊設壇
柴燎告天(禮官儀大事遍告七廟事見下篇)
陳武帝永定元年十月受梁禪即皇帝位於南郊柴燎
告天
齊文宣帝天保元年五月受魏禪即皇帝位於南郊升
壇柴燎告天
周閔帝元年正月受魏禪即天王位柴燎告天
隋文帝開皇元年二月受周禪即皇帝位於臨光殿設
壇於南郊遣太傅上柱國鄧公竇熾柴燎告天是日告
廟
唐高祖武德元年五月甲子帝受隋禪即皇帝位於太
極殿命刑部尚書蕭造兼太尉告於南郊
宋太祖皇帝建隆元年正月即位差官告天地社稷羣
祀祝文曰維大宋建隆元年歲次庚申正月辛丑朔某
日嗣天子臣(御名)謹遣某官某敢昭告於昊天上帝皇
地祗天命不常惟德是輔神噐大寳猥集眇躬欽眷命
而不遑勵小心而昭事靈貺下屬羣情樂推今月四日
已即皇帝位改國號為大宋乃改元建隆元年不敢不
告尚饗又遣宗正少卿郭屺以即位告周高祖世宗廟
嘉祐八年(時英宗已即位)翰林學士王珪論告天請諡事言謹
按曾子問曰賤不誄貴幼不誄長禮天子稱天以誄之
春秋公羊說讀誄制於南郊若云受之於天然乾興元
年夏既定真宗皇帝諡其秋始告天於圜丘史臣以為
天子之諡當集中書門下御史臺五品以上尚書四品
以上諸司三品以上於南郊告天議定然從連奏以聞
近制唯詞臣撰議即降詔命庶僚不得参聞頗違稱天
之義臣今擬上先帝之尊諡欲望明詔有司稽詳舊典
先之郊而後下臣之議庶先帝之茂德休烈有以信萬
世之傳詔两制詳議翰林學士賈黯等議如珪奏從之
神宗元豐時詳定禮文所言曾子問曰凡告必用牲幣
無親告祝之别後世親告之禮不行故學者因有親告
用牲史告用幣之文又謂吉告用牲凶則用幣皆非禮
經之制請應親祠告天地宗廟社稷並依令用牲從之
高宗建炎元年五月一日登極告於昊天上帝冊文曰
維靖康二年歲次丁未五月庚寅朔嗣天子臣(御名)敢
昭告於昊天上帝金戎亂華二帝北狩天支戚屬混於
穹居宗社㒺所憑依夷夏㒺知攸主臣(御名)以道君皇
帝之子奉宸旨以總六師握大元帥之權倡義旅而先
諸將冀清京邑迎復两宫而百辟卿士萬邦黎獻謂人
思宋德天眷趙宗宜以神噐屬臣(御名)辭之再四懼不
克負荷貽羞於來世九州四海萬口一辭咸曰不可稽
皇天之寳命慄慄震惕敢不欽承尚祈隂相以中興於
宋祚
紹興三十二年六月十四日(孝宗即位未改元)以皇帝登極奏
告天地宗廟社稷景靈宫天慶觀報恩光孝觀泰一宫
諸陵紹興两攅宫
是日皇帝前後殿不視事其奏告行事官差宰執或
侍從官内太廟别廟諸陵差南班宗室節度使以上
两攅宫就差紹興府南班宗室餘官及致齋降香祝
等皆依常奏告之禮其後應奏告並如例
淳熙十六年二月五日(光宗即位未改元)以皇帝登極奏告天
地宗廟社稷景靈宫諸宫觀諸陵攅宫
紹熙五年七月五日(寧宗即位未改年)以皇帝登極奏告如孝
光两朝禮
按國朝會要告禮門總序稱祖宗以來登位則有
告祭而所記累朝排年告祭之禮則惟昌陵受禪
創業思陵南京中興有之此後則惟孝宗光宗寧
宗登極有告祭之禮而太宗以下皆無之豈軼其
紀邪或孝光寧三帝以受内禪故行之而累朝以
諒闇不克行邪又即位之後即親見於宗廟行饗
祀禮亦惟孝光二帝行之累朝則皆以諒闇闕其
禮云
告祭下(廵狩)(征伐)
歲二月東廵狩至于岱宗柴望秩于山川協時月正日
同律度量衡脩五禮五玉三帛二生一死贄如五噐卒
乃復五月南廵狩至于南岳如岱禮八月西廵狩至于
西岳如初十有一月朔廵狩至于北岳如西禮歸格于
藝祖用特五載一廵狩(朱子曰孟子曰天子適諸侯曰廵狩廵狩者廵所守也歲二月)
(當廵守之年二月也岱宗泰山也柴望燔柴以祀天而遂望祭東方之山川又各以其秩次而就祭之也秩者)
(其牲幣祝號之次第如五岳視三公四瀆視諸侯其餘視伯子男者也東后東方之諸侯也時謂四時月謂月)
(之大小日謂日之甲乙諸侯之國其有不同者則協而正之也舜典王制曰天子五年一廵守注曰天子)
(以海内為家時一廵省之五年者虞夏之制也周則十二歲一廵守岱宗東岳柴祭告天也至假至也特特牛)
(也祖下及禰皆一牛疏曰謂從始祖下及於禰廟别皆一牛鄭以經云祖禰用特恐同用一牛必知廟每皆一)
(牛者以尚書堯典云歸格于藝祖用特祖既用特明知各用特也唐虞及夏五廟則用五特也殷用六周用七)
(也又尚書洛誥云文王騂牛一武王騂牛一是各用一牛也郊特牲天子適四方先柴)天子廵
守以遷廟主行載于齊車言必有尊也(曾子問伐遷主詳征條)
天子將出類乎上帝宜乎社造乎禰(帝謂五德之帝所祭於南郊者類宜)
(造皆祭名其禮亡烖疏曰云類宜造皆祭名者按小宗伯云凡天地之大類社稷宗廟則為位鄭注云禱祈)
(禮輕類者依其正禮而為之是類為祭名也按爾雅釋天云起大事動大衆必先有事乎社而後出謂之宜孫)
(炎注曰求便宜也是宜為祭名也但天道懸遠以事類告之社主殺戮故求其便宜廟為親近故以奉至言之)
(各隨義立名也告王制其朱子曰郊祀者祭昊天之常祭非常祀祭於天禮依郊祀為之故曰類)
校人凡將事于四海山川則飾黃駒(四海猶四方也王廵守過大山川則)
(有殺駒以祈沈禮與玉人職有宗祝以黃金勺前馬之禮沈直金反疏曰謂王行所過山川設祭禮之然)
(後去則殺黃駒以祭之山川地神土色黃故用黃駒也又曰王廵守唯至方岳不至四海夷狄故以四海為四)
(方爾雅云祭山曰庪縣祭川曰浮沉今鄭云以祈沈者總解過山川二事言與者爾雅據正祭此則行過之約)
(與彼同故云與以疑之也引玉人職者按彼有大璋中璋邊璋過大山川用大璋過中山川用中璋過小山川)
(用邊璋下云黃金勺青金外朱中此三璋之勺也云黃金勺者即彼三璋之勺云前馬之禮者以黃金勺酌酒)
(禮山川在馬牲前之禮引之者證過山川設禮用馬牲之事也夏官)玉人大璋中璋
九寸邊璋七寸射四寸厚寸黃金勺青金外朱中鼻寸
衡四寸有繅天子以廵守宗祝以前馬(射食亦反勺上灼反衡音横)
(射剡出者也元謂鼻勺流也凡流皆為龍口也衡古文横假借字也衡謂勺徑也三璋之勺形如圭瓉天子廵)
(守有事山川則用灌焉於大山川則用大璋加文飾也於中山川用中璋殺文飾也於小山川用邊璋半文飾)
(也其祈沈以馬宗祝亦執勺以先之禮王過大山川則大祝用事焉將有事於四海山川則校人飾黃駒大)
(祝音泰校尸教反璋疏曰元謂衡古文為横謂勺徑破先鄭為勺柄云三之勺形如圭瓚者圭瓉之形前注)
(已引漢禮但彼口徑八寸下有盤徑一尺此徑四寸徑既倍狹明所容亦少但形状相似耳故云形如圭瓉也)
(知用灌者以其圭瓉灌宗廟此廵守過山川用灌可知於大山川已下至半文飾皆無正文鄭君以意解之云)
(祈沈以馬者取校人飾黃駒故知馬也知宗祝亦執勺以先之者即引大祝職云王過大山川則大祝用事焉)
(是大祝用此經黃金勺之事也冬官)時邁廵守告祭柴望也般廵
守而祀四岳河海也(詩序)
傳隠公八年鄭伯使宛來歸祊庚寅我入祊左氏曰
鄭伯請釋泰山之祀而祀周公以泰山之祊易許田
三月鄭伯使宛來歸祊不祀泰山也(成王營王城有遷都之志故賜)
(周公許田以為魯國朝宿之邑後世因而立周公别廟焉鄭桓公周宣王之母弟封鄭有助祭泰山湯沐)
(之邑在祊鄭以天子不能復廵守故欲以祊易許田各從本國所近之宜恐魯以周公别廟為疑故云已)
(廢泰山之祀而欲為魯祀周公遜辭以有求也許田近許之田也)公羊子曰邴者何
鄭湯沐之邑也天子有事於泰山諸侯皆從泰山之
下諸侯皆有湯沐之邑焉(邴彼命反從才用反)許田者何魯朝
宿之邑也諸侯時朝乎天子天子之郊諸侯皆有朝
宿之邑焉榖梁子曰許田者魯朝宿之邑也邴者鄭
伯之所受命而祭泰山之邑也用見魯之不朝於周
而鄭之不祭泰山也(邴許田互見之桓公元年)
天子將出征類乎上帝宜乎社造乎禰禡于所征之地
(禡師祭也為兵禱其禮亡)受命于祖(告祖也禰疏曰前文據告行故曰造乎此據以征伐之事故)
(云受命於祖所以重起其文也然則受命於祖在造乎禰之先)受成于學(疏曰謂在學謀論兵事好)
(惡可否其謀成定)出征執有罪反釋奠于學以訊馘告(訊馘所生獲斷)
(耳者可疏曰以生獲解訊以斷耳解馘訊言也執其言問者訊是生者馘是死而截耳者)
陳氏禮書曰詩曰是類是禡爾雅曰類禡師祭也禮
記禡於所征之地公羊曰甲兵祠兵小宗伯凡王之
會同軍旅甸役之禱祠肄儀為位肆師凡四時之大
田獵祭表貉(讀為阡陌之陌)於所立表之處為師祭造軍法
者禱氣勢之增倍也其神蓋蚩尤或曰黃帝甸祝掌
四時之田表貉之祝號大司馬中春教振旅有司表
貉誓民鼓遂圍禁中冬教大閱既陳乃設驅逆之車
有司表貉於陳前漢書稱高祖祠黃帝蚩尤於沛庭
先儒或以蚩尤為天子或以為庶人其詳不可以考
然管仲稱蚩尤作劔戟史記稱黃帝與蚩尤戰於阪
泉蓋軍法之興始於此也故後世祭之周官言貉詩
與禮記爾雅言禡其實一也貉之祭蓋使有司為之
而立表於陳前肆師為位甸祝掌祝號既事然後誓
衆而師田焉周官所謂表貉誓民是也古者將射則
祭侯將卜則祭先卜將用火則祭爟將用馬則祭馬
祖然則將師田而祭者不特為禱而已也唐制禡祭
為壇壝設瘞埳皇帝齋於行宫從官齋於軍幕置甲
胄弓矢於神座之側建矟於神座之後而牲幣犧象
皆有儀度然古人祭於立表之處則無壇壝其置甲
胄弓矢於神座之側建矟於神座之後理或有之司
几筵甸役則設熊席右漆几鄭氏以為祭貉之禮誤
也
大祝大師宜于社造于祖設軍社類上帝國將有事于
四望及軍歸獻于社則前祝(疏曰此經六事皆大祝所掌言大師者王出六軍親)
(行征伐故云大師云宜于社者軍將出宜祭於社即將社主行不用命戮于社云造于祖者出必造即七廟俱)
(祭取遷廟之主行用命賞于祖皆載于齊車云設軍社者此則據社在軍中故云設軍社云類上帝者非常而)
(祭曰類軍將出類祭上帝告天將行云國將有事于四望者謂軍行所過山川造祭乃過及軍歸獻于社者謂)
(征伐有功得囚俘而歸獻捷於社云則前祝者此經六事皆大祝前辭春官下小宗伯若大師則帥有司)
(而立軍社奉主車若軍將有事則與祭有司將事于四望注曰帥有司大祝也王出軍必有先事於社及遷廟)
(而以其主行社主曰軍社遷主曰祖春秋傳曰軍行祓社釁鼓祝奉以從曾子問曰天子廵守以遷廟主行載)
(于齊車言必有尊也書曰用命賞于祖不用命戮于社社之主蓋用石為之奉謂將行軍將有事將與敵合戰)
(也疏曰鄭知有司是大祝者按大祝職云大師國將有事於四望與此義同故知有司大祝軍事是司馬所掌)
(故知司馬實典主其事也社主見地祗篇社稷條)量人營軍之壘舍量其市
朝州涂軍社之所里(量音亮或音良州軍壁曰壘鄭司農云量其市朝涂環市朝而為)
(道也元謂州一州之衆二千五百人為師每師一處市也朝也州也皆有道以相之軍社社主在軍者里居也)
(之疏曰此為出軍之時所為量度之事軍行之所擬停處皆為壘壁恐有非常故云軍壁曰壘也先鄭意環)
(市朝而為道不釋州義故後鄭不從以一州則一師每一師各自一處各立市朝州即師也皆有道以相凑之)
(若然未必環遶為路也在軍不用命戮于社故將社之石主而行所居皆有步數故職在量人夏官上)
大司馬若大師則掌其戒令涖大卜帥執事涖釁主及
軍噐(大師王出征伐也涖臨也臨大卜卜出兵吉凶也司馬法曰上卜下謀是謂参之主謂遷廟之主及)
(社主在軍者也軍噐鼓鐸之屬凡師既受甲迎主於廟及社主祝奉以從殺牲以血塗主及軍噐皆神之疏)
(曰按小子職云釁邦噐及軍噐彼官釁之而大司馬臨之文曰鄭知臨大卜者按大卜云掌龜之八命一曰征)
(云司馬法曰上卜下謀是謂参之者卜在廟又龜有神故云上卜謀人在下故云下謀君居其中故云参也)
若師有功則左執律右秉鉞以先愷樂獻于社(功勝也律所以)
(聽軍聲鉞所以為將威也先猶道也兵樂曰愷獻于社獻功於社也司馬法曰得意則愷樂愷歌示喜也鄭司)
(農云城濮之戰春秋傳曰振旅愷以入于晉出濮音卜疏曰云律所以聽軍聲者大師職云彼初軍時大)
(師執聽至此克勝司馬執之)若師不功則厭而奉主車(厭於涉反厭鄭司農云)
(謂厭冠喪服也軍敗則以喪禮故秦伯之敗於殽也春秋傳曰秦伯素服郊次鄉師而哭元謂厭伏冠也奉猶)
(送也送主歸於廟與社曲殽戶交反鄉許亮反以疏曰元謂厭伏冠也者按下禮云厭冠不入公門其喪)
(冠反吉吉冠於武上向内縫之喪冠於武下向上縫之以伏冠在武故得厭伏之名同上)肆師
凡師甸用牲于社宗則為位(甸音田疏社軍社也宗遷主也曰師謂出師征)
(伐甸謂四時田獵二者在外或有祈請皆當用牲社及宗時皆肆師為位祭也又曰云社軍社也者在軍不用)
(命戮于社又君以軍行祓社釁鼓故名軍社也鄭知宗遷主者曾子問云師行必以遷廟主行載于齊車故知)
(遷主也曰小宗伯凡王之會同軍旅甸役之禱祠肄儀為位疏數者禱祠皆湏豫習威儀乃為之故云肄儀)
(也當習威儀之時則小宗伯為位也)類造上帝封于大神祭兵于山川亦
如之(造猶即也為兆以類禮祭上帝也類禮依郊祀而為之者封謂壇也大神社及方岳也山川蓋軍之)
(所依止造疏曰諸文皆云造于禰類于上帝造屬於禰此以類同云於上帝則造與類同屬於上帝故鄭云)
(造猶即與造門之造同也云為兆以類禮即祭上帝者若依國四郊則自有尋常兆域今戰訖而祭故湏新為)
(壇兆故云為兆也云大神社及方岳者大神文在上帝下而云封祭之明是社也知兼有方岳者見小宗伯云)
(軍將有事於四望謂將戰時今戰訖所告明兼祭方岳方岳即四望也云山川蓋軍所依止者以其山川衆多)
(不可並祭軍旅思險阻軍止則必依山川故知祭軍所依止者也)凡師不功則助牽主
車(助助大司馬也謂師無功肆師助牽之恐為敵所得疏曰主中有二為社之石主遷廟木主也大司馬)
(職云若師不功則厭而奉主車故知肆師助大司馬也春官上)小祝大師掌釁祈
號祝(疏曰祈號祝者將出軍禱祈之禮皆小祝號以讀祝辭)有寇戎之事則保郊
祀于社(故書祀或作禩鄭司農云謂保守郊祭諸祀及社無令冠侵犯之元謂保祀互文郊社皆守而)
(祀之彌烖兵保禩音祀令力呈反彌依注音敉亡爾反疏曰元謂祀互文者郊言保守亦祀社言杞亦保)
(守故云郊社皆守而祀之云彌烖兵者經言有寇戎之事則亦是烖兵故引小祝彌烖兵而解之春官下)
傳是類是禡師祭也(是類是禡詩大雅皇矣篇文也師祭者言用師出征之祭名也)
(王制云天子將出征類于上帝禡于所征之地也爾雅)帥師者受命于廟受
脤于社(脤市軫反社疏曰釋天云起大事動大衆必先有事乎而後出謂之宜大宗伯以脤膰)
(之禮親兄弟之國今言受脤於社明是祭社之肉盛於脤噐賜元帥也地官掌蜃祭祀共蜃噐之蜃鄭元)
(云蜃大蛤脤之噐以蜃飾因名焉盛音成閔公二年左氏傳)君以軍行祓社
釁鼓祝奉以從(祓音弗釁許靳反從如字於師出先有事祓禱於社謂之宜社是殺牲)
(以血塗鼙為釁奉奉社主也命鼙步西反安疏曰尚書甘誓云用命賞于祖弗用戮于社孔國云天)
(子親征必載遷廟之祖主及社主行有功則賞于祖前示不專也不用命奔北者則戮之於社主前社主)
(隂隂主殺親祖嚴社之義也是軍行必載社主行故祝官奉主以從定公四年左氏傳)曾子
問曰古者師行必以遷廟主行乎孔子曰天子廵守
以遷廟主行載于齊車言必有尊也今也取七廟之
主以行則失之矣(齊側皆反注及下同馭齊車金路疏曰按齊僕云掌金路大馭)
(掌馭玉路凡祭祀皆乘玉路齊車則降一等乘金路也遷廟主行皇氏云謂載新遷廟之主餘見宗廟)
(篇上)曾子問曰古者師行無遷主則何主孔子曰主命
問曰何謂也孔子曰天子諸侯將出必以幣帛皮圭
告于祖禰遂奉以出載于齊車以行每舍奠焉而后
就舍(以脯醢禮神乃敢即安也所告而不以出即埋之疏曰以曾子不解主命之意故孔子答以)
(主命之義云天子諸侯將出必以幣帛皮圭告祖禰之廟告訖遂奉此幣帛皮圭以出於廟載于齊車金)
(路以行每至停舍之處先以脯醢奠此幣帛皮圭而後始就停舍之處行還反後必陳此幣帛皮圭於祖)
(禰主前以告神又設奠祭既卒歛此幣帛皮圭埋諸两階之間乃復而出蓋此主命故也)反必告
設奠卒斂幣玉藏諸两階之間乃出蓋貴命也(禮記)
庶子之正於公族者(正者政也庶子司馬之屬掌國子之倅為政於公族者)其
在軍則守於公禰(謂從軍者公禰行主也行以遷主言禰在外親也疏曰此一節明)
(庶子從行在軍之事則守於公禰者公禰謂遷主載在齊車隨公行者也庶子官既從在軍故守於公齊)
(車之行主也行主是遷主而呼為禰者既在國外欲依親親之辭文王世子戰則守於公禰孝愛之)
(深也注曰行主君父之象同上)敢用元牡敢昭告於上天神后
請罪有夏(牡茂后反疏明告天問桀百姓有何罪而加虐乎曰孔安國注論語云殷家尚)
(白未變夏禮故用元牡湯誥)予小子夙夜祗懼受命文考類于
上帝宜于冡土以爾有衆底天之罰(疏曰王制云天子將出類乎上)
(帝宜乎社造乎禰此受命文考即是造乎禰者王制以神尊卑為次故先言帝社後言禰此以廟是己親)
(若言家内私議然後告天故先言受命文考而後言類于上帝泰誓上)底商之罪告
于皇天后土所過名山大川(疏曰禮天子出征必類帝宜社此告皇天后土)
(即泰誓上篇類于上帝宜于冡土故云后土社也自周適商路過河華故知所過名山華岳大川河也山)
(川大乃有名名大互言之耳)曰惟有道曾孫周王發將有大正于
商(告天地山川之辭大正以兵征之也道疏曰自稱有道者聖人至公為民除害以紂無言己有道)
(所以告神求助不得飾以謙辭也稱曾孫者曲禮說諸侯自稱之辭云臨祭祀内事曰孝子某侯某外事)
(曰曾孫某侯某哀二年左傳蒯瞶禱祖亦自稱曾孫皆是言已承籍上祖奠享之意)予小子既
獲仁人敢祗承上帝以遏亂略(仁人謂太公周召之徒略路也言誅紂敬)
(承天意以絶亂路)華夏蠻貊㒺不率俾恭天成命(冕服采章曰華大國)
(曰夏及四夷皆相率而使奉天成命)肆予東征綏厥士女(此謂十一年會孟津還時)
惟其士女篚厥元黃昭我周王(言東國士女筐篚盛其絲帛奉迎道次明)
(我周王為之除害)天休震動用附我大邑周(天之美應震動民心故用依附)
(我)惟爾有神尚克相予以濟兆民無作神羞(周書武成)
惟一月壬辰旁死魄越翼日癸巳于征伐商(疏曰此歴叙伐)
(紂往反祀廟告天時日說武功成之事也一月壬辰旁死魄謂伐紂之年周正月辛卯朔其二月是壬辰)
(也翼日癸巳王朝步自周于征伐商謂正月三十日發鎬京始東行也其月二十八日戊午渡河泰誓序)
(云一月戊午師渡孟津泰誓中篇云惟戊午王次于河朔是也二月辛酉朔甲子殺紂牧誓云時甲子昩)
(爽乃誓是也其年閏二月庚寅朔三月庚申朔四月己丑朔厥四月哉生明王來自商至于豐謂四月三)
(日月始生明其日當是辛卯也丁未祀于周廟四月十九日也越三日庚戍柴望二十二日也正月始往)
(伐四月告成功史叙其事見其功成之次)厥四月哉生明王來自商至于
豐(疏曰生明死魄俱是月初上云死魄此生明魄死而明生互言也)丁未祀于周廟
邦甸侯衛駿奔走執豆籩(四月丁未祭告后稷以下文考文王以上七世之祖)
(駿大也邦國甸侯衛服諸侯皆大奔走於廟執事)越三日庚戌柴望大告武
成(燔柴郊天望祀山川先祖後郊自近始武成)牧之野武王之大事也
既事而退柴於上帝祈於社設奠於牧室(疏曰既事而退者既)
(戰罷而退也柴於上帝者謂燔柴以告天祈於社者陳祭以告社也設奠於牧室者設此奠祭於牧野之)
(館室以告行主也)遂率天下諸侯執豆籩逡奔走(逡息俊反疾也周)
(頌曰駿奔走在廟)追王大王亶父王季歴文王昌不以卑臨
尊也(追王於況反亶丁但反父音甫大不以諸侯之卑號臨天子也禮記傳)莊公
八年春王正月甲午治兵(治兵於廟習號令將以圍郕疏曰治兵於廟欲就)
(尊嚴之處使之威畏用命耳但軍旅之衆非廟内所容止應告於宗廟出在門巷習之昭十八年傳稱鄭)
(人簡兵大蒐將為蒐除杜云治兵於廟城内地迫故除廣之是告於廟習於巷也下有圍郕知治兵為圍)
(郕也)左氏曰治兵於廟禮也公及諸侯從劉康公成
肅公會晉侯伐秦成子受脤於社不敬(脤市軫反肉脤宜社之)
(也盛以蜃噐故曰脤宜出兵祭社之名)劉子曰吾聞之民受天地之中
以生所謂命也是以有動作禮義威儀之則以定命
也能者養之以福(養威儀以致福)不能者敗以取禍是故君
子勤禮小人盡力勤禮莫如致敬盡力莫如敦篤敬
在養神篤在守業國之大事在祀與戎祀有執膰(膰祭)
(肉同盡津忍反下膰音燔)戎有受脤神之大節也(交神之大節)今成
子惰棄其命矣其不反乎(為成肅公卒于瑕張本之疏曰天地之中謂中和)
(氣也民者人也言人受天地中和之氣以得生育所謂命也命者教命之意若有所禀受之辭故孝經說)
(云命者人所禀受是也成公十三年左氏傳)晉侯伐齊將濟河獻子以
朱絲係玉二㲄而禱曰齊環怗恃其險負其衆庶(雙玉)
(曰㲄環齊靈公名負依也)棄好背盟陵虐神主(神主民也謂數伐魯殘民人)曾
臣彪將率諸侯以討焉(彪晉平公名稱臣者明上有天子以謙告神曾臣猶末臣)
其官臣偃實先後之(守官之臣偃獻子名)苟捷有功無作神羞
官臣偃無敢復濟(偃信巫言故以死自誓)惟爾有神裁之沈玉
而濟(襄公十八年左氏傳)晉伐鄭楚子救鄭遇於鄢陵楚子
登轈車以望晉軍(轈車車上為櫓望疏曰說文云轈車高車加巢以敵也櫓澤中守)
(草樓也是轈與櫓俱樓之别名)子重使太宰伯州犂侍於王後王曰
騁而左右何也曰召軍吏也皆聚於中軍矣曰合謀
也張幕矣曰虔卜於先君也(虔敬也)徹幕矣曰將發命
也甚囂且塵上矣曰將塞井夷(夷平也)竈而為行也皆
乘矣左右執兵而下矣曰聽誓也(疏曰兵車唯元帥在中御者在左也)
(其餘將帥皆御者在中將帥在左也左右執兵而下唯御者持車不下也)戰乎曰未可知
也乘而左右皆下矣曰戰禱也(禱請於鬼神成十六年左氏傳)楚
子圍許許男面縛䘖璧大夫縗絰士輿櫬(縳手於後唯見其面)
(以璧為贄手縳故䘖之櫬棺也將受死故縗絰)楚子問諸逄伯(逄伯楚大夫)對曰
昔武王克殷微子啟如是武王親釋其縳受其璧而
祓之(祓除凶之禮祓疏曰周禮女巫掌歲時祓除謂之除明是除凶之禮也)焚其櫬禮
而命之使復其所楚子從之(僖公六年左氏傳)鄭子展子
産伐陳入之子展命師無入公宫與子産親御諸門
陳侯使司馬栢子賂以宗噐陳侯免擁社(御魚吕反免音問擁)
(於勇反擁社抱社主示服免喪服)使其衆男女别而纍以待於朝(纍自)
(囚繫以待命)子展執縶而見(縶陟立反見賢遍反見陳侯)再拜稽首承
飲而進獻(承飲奉觴示不失臣敬)子美入數俘而出(數所主反子美子)
(産也但數其所獲人數不將以歸)祝祓社司徒致民司馬致節司空
致地乃還(祓除也節兵符陳亂故正其衆官修其所職以定之乃還也疏曰周禮有掌節之)
(官節為兵符若今之銅虎符竹使符也陳國既亂致使官司廢闕民人分散符節失亡故令陳之司徒招)
(致民人司馬集致符節司空檢致土地使各依其舊師乃廻還也劉炫云陳國既亂民節與地非復陳有)
(子展子産心不滅陳各使己之官屬以安定之乃還也襄公二十五年左氏傳)楚子敗
晉師于邲潘黨曰君盍築武軍而收晉尸以為京觀
(觀古亂反積尸封土其上謂之京觀)楚子曰古者明王伐不敬取其鯨
鯢而封之以為大戮於是乎有京觀以懲淫慝(鯢五兮反)
(不鯨鯢大魚名以喻義之人吞食小國)今罪無所而民皆盡忠以死君
命又何以為京觀乎祀於河作先君宫告成事而還
(傳言楚莊有禮所以遂興宣公十有二年左氏傳)
孔叢子問軍禮曰天下有道禮樂征伐自天子出
必以歲之孟秋賞軍帥武人於朝簡練傑俊任用
有功命將選士以誅不義於是孟冬以級授軍司
徒搢扑北面而誓之誓於社以習其事先期五日
大史誓於祖廟擇吉日齋戒告於郊社稷宗廟既
筮則獻兆於天子天子使有司以特牲告社告以
所征之事而受命焉舍奠於帝學以受成然後乃
類上帝柴於郊以出以齊車載遷廟之主及社主
行大司馬職奉之無遷廟主則以幣帛皮圭告於
祖禰謂之主命亦載齊車凡行主皮圭幣帛皆每
舍奠焉而後就舍主車止於中門之外外門之内
廟主居於道左社主居於道右其所經名山大川
皆祭告焉天子命將出征親絜齊盛服設奠於
祖以詔之大將先入軍吏畢從皆北面再拜稽首
而受天子當階南面命授之節鉞大將受天子乃
東向西面而揖之示弗御也然後告大社冡宰執
蜃宜於社之右南面授大將大將北面稽首再拜
而受之承所頒賜於軍吏其出不類其克不禡戰
之所在有大山川則祈焉禱克於上帝捷則報之
振旅復命簡異功勤親告廟告社而後適朝及
至敵所將戰大史卜戰日卜右御戰日將帥陳列
車甲卒伍於軍門之前有司讀誥誓使周定三令
五申既卒遂禱戰祈克於上帝然後即敵將士戰
全己克敵使擇吉日復禡於所征之地柴於上帝
祭社奠祖以告克者不頓兵傷士也戰不克則不
告也凡類禡皆用甲丙戊庚壬之剛日有司簡
公行賞不稽於時其用命者則加爵受賜於祖奠
之前其奔北犯令者則加刑罰戮於社主之前然
後鳴金振旅有司徧告捷於時所有事之山川
既至舍於國外三日齊以特牛親格於祖禰然後
入設奠以反主若主命則卒斂玉埋之於廟两階
間反社主如初迎之禮舍奠於帝學以訊馘告大
享於羣吏用備樂享有功於祖廟舍爵策勲焉謂
之飲至此天子親征之禮也祈勝之禮命勇謀
之將以禦敵先使之迎於敵所從來之方為壇祈
克乎五帝衣服隨其方色執事人數從其方之數
牲則用其方之牲祝史告於社稷宗廟邦域之内
名山大川君親素服誓衆於太廟曰某人不道侵
犯大國二三子尚皆同心比力死而守將帥稽首
再拜受命既誓將帥勒士卒陳於廟之右(陳去聲)君
立太廟之庭祝史立於社百官各警其事御於君
以待命乃大鼓於廟門詔將帥命卒習射三發擊
刺三行告廟用兵於敵也五兵備效乃鼓而出以
即敵此諸侯應敵之禮也
漢高祖起兵為沛公祠黃帝祭蚩尤於沛庭而釁鼓
武帝元狩四年大將軍衛青將軍霍去病伐匈奴至幕
北圍單于斬獲虜首七萬級封狼居胥山乃還(師古曰登山祭)
(天築土為封刻石紀事以彰漢功)
元鼎五年帝為伐南越告禱於泰一以牡荆畫幡日月
北斗登龍以象泰一三皇為泰一鏠旗(注見祭星門)命曰靈
旗為兵禱則太史奉以指所伐國
漢祀令天子行有所之出河沉用白馬珪璧各一衣以
繒緹五尺祠用脯二束酒六斗鹽一升涉渭灞涇洛他
名水如此者沉珪璧各一律在所給祠具及行沉祠他
川水先驅投石少府給珪璧不滿百里者不沉
漢儀立秋之日自郊禮畢始揚威武斬牲於東門以薦
陵廟其儀乘輿御戎路白馬朱鬛躬執弩射牲牲以鹿
麛太宰命謁者各一人載以獲車馳送陵廟還宫遣使
者齎束帛以賜武官武官肄兵習戰陣之儀斬牲之禮
名曰貙(勅俱反)劉兵官皆肄孫吳兵法六十四陣既還公
卿以下陳雒陽前街乘輿到公卿以下拜天子下車公
卿親識顔色然後還宫古語曰在車下車則惟此時施
行漢世率以為常至獻帝建安二十一年魏國有司奏
古四時講武皆於農隙漢西京承秦制三時不講惟十
月都講今金革未偃士衆素習可無四時講武但以立
秋擇吉日大朝車騎號曰閱兵上合禮名下承漢制奏
可是冬閱兵魏王親執金鼓以令進退
按古者天子之廵狩也出則類祭反則告至其征
伐也出則類禡入則振旅皆有事於天地祖宗其
禮至不輕也自漢而後則無聞焉惟廵狩所至則
祠其名山大川而講武之祭則只於平時教閱之
際行之至於征伐則亦無治兵振旅之禮矣
魏文帝黃初元年七月將東廵以大軍當出使太常以
特牛告南郊
梁武帝時禮官司馬筠議自今大事遍告七廟小事止
告一室於是議以封禪南北郊祀明堂廵省四方御臨
戎出征皇太子加元服寇賊平蕩築宫立闕纂戎戒嚴
合十一條則遍告七廟講武脩宗廟明堂臨軒封拜公
王四夷欵化貢方物諸公王以愆削封及詔封王紹襲
合六條則告一室帝從之
後齊天子親征纂嚴則服通天冠文物充庭有司奏更
衣乃入冠武弁左貂附蟬以出誓訖擇日備法駕乘木
輅以造於廟載遷廟主於齋車以俟行次宜於社有司
以毛血釁軍鼓載帝社石主於車以俟行次擇日陳六
軍備大駕類於上帝次擇日祈后土神州嶽鎮海瀆源
川等乃為坎盟督將列牲於坎南北首有司坎前讀盟
文割牲耳承血皇帝受牲耳徧授大將乃寘於坎又㰱
血㰱徧又以寘坎禮畢埋牲及盟書又卜日建牙旗於
墠祭以太牢及所過名山大川使有司致祭將届戰所
卜剛日備元牲列軍容設柴於辰地為墠而禡祭大司
馬奠矢有司奠毛血樂奏大護之音禮畢徹牲柴燎之
戰前一日皇帝禱祖司空禱社戰勝則各報以太牢賞
用命戰士於祖引功臣入旗門即神庭而授版焉又罰
不用命於社即神庭行戮訖振旅而還格廟詣社訖擇
日行飲至禮文物充庭有司執簡紀年號月朔陳六師
凱入格廟之事飲至策勲之美因述其功不替賞典焉
隋制行幸所過名山大川則有司致祭嶽瀆以太牢山
川以少牢親征及廵狩則類上帝宜社造廟還禮亦如
之將發軔則軷祭其禮有司於國門外委土為山象設
埋埳有司刳羊陳爼豆駕將至委奠幣脯醢加羊於軷
西首又奠酒觧羊并饌埋於埳駕至太僕祭两軹及軌
前乃飲授爵遂轢軷上而行
開皇入年以伐陳有事於太廟帝親餞將士陳師誓衆
九年四月帝幸驪山親勞旋師諸軍凱入獻俘於太廟
煬帝大業七年征遼東亦行類帝宜社之禮
唐高祖武德元年秦王平薛仁杲凱旋獻俘於太廟
二年秦王破宋金剛復并州地凱旋獻捷於太廟
四年秦王平東都被金甲陳鐵馬一萬甲士三萬俘王
世充竇建德及隋神噐輦輅獻捷於太廟
太宗貞觀四年李靖俘頡利可汗獻捷於太廟
高宗總章元年以高麗平獻俘於含光殿大會李勣及
部將以下獻俘於昭陵乃備軍容奏凱歌於京城獻於
太廟以後征四夷討叛臣有功皆獻俘太廟
儀鳳二年太常以仲春告祥瑞於太廟高宗令禮官徵
求故實太常博士賈大隠對曰古者祭以首時薦用仲
月近代相承元日奏祥瑞二月然後告於廟蓋緣告必
有薦便於禮也又檢貞觀以來勅令無文禮司因循不
知所起上令依舊行焉
宋太祖皇帝建隆元年四月太常禮院言車駕征潞州
出宫日請遣官告天地太廟社稷城門外軷祭用羝羊
一所過州府河橋及名山大川帝王名臣陵廟去路十
里内者各令本州以香祭告從之六月平澤路及車駕
還宫皆遣官奏告天地太廟社稷仍祭祓廟泰山廟城
隍廟
其年十月征揚州及太平興國四年征河東並用此
禮
古者天子廵狩出征有親告宗廟之禮宋朝因之故
幸西京封泰山祠后土謁太清宫皆親告太廟三歲
皇帝行郊祀及每歲祈榖上帝祀感生帝雩祭祀方
丘明堂大饗祭神州地祗祀圜丘並遣官告祖宗配
侑之意他大事自祖宗以來登位改名上尊號改元
立皇后太子皇子生納降獻俘親征籍田朝陵肆赦
河平大喪上諡山陵園陵祔廟皆遣官奏告天地宗
廟諸陵及告社稷嶽瀆山川宫觀在京十里内神祠
其儀用犧罇豆籩各一(實以酒脯醢宫觀以素饌時菓)祝版幣帛行
一獻禮
乾德三年太常禮院言孟昶到闕日請差官奏告太廟
社稷從之
開寳四年平廣南劉鋹赴闕奏告如孟昶例
太宗太平興國四年五月詔遣直史館石熙古還上都
以平晉告宗廟七月劉繼元至命宰臣薛居正攝太尉
行告廟禮遣通事舍人薛文寳引繼元及偽命官以獻
太平興國五年十一月太常禮院言車駕北征請出宫
前一日遣官祭告天地於圜丘其禮特牲太廟太社太
稷壇用太牢望祭五嶽四瀆名山大川於四郊磔風於
風伯壇祀雨師於本壇禱馬於馬祖壇祭蚩尤及禡牙
於北郊並用少牢祭北方天王於北郊迎氣壇用香柳
枝燈油乳粥蘇蜜餅果從之仍遣内侍一人監祭
真宗咸平六年車駕北征亦用此例
景德元年上封事者言按開元禮儀鑑云車駕行幸路
次有名山大川去三十里内則祭之名臣十里内則祭
之今朝陵有期緣州縣所記山川祠宇名多偽俗望委
禮官先檢詳事跡以聞可下太常禮院禮院言同開封
府孟鄭州所供山川神祠除京城神祠舊係祀典者今
約定祠宇請下逐州差官依禮致祭從之
哲宗元祐二年九月熙河路經略總管司擒西蕃大酋
領鬼章以獻詔差左諫議大夫孔文仲告永裕陵
高宗紹興六年八月太常寺言車駕廵幸建康進發前
二日遣官奏告天地宗廟社稷應臨安府載在祀典神
祗出國城日軷祭用羝羊祝文并致祭沿路橋梁十里
内神祠名山大川從之
三十一年詔金人敗盟朝廷興師合奏告天地宗廟社
稷令太常寺條具
尋具到合奏告天地社稷九宫貴神五福十神泰一
差宰執宗廟差親王諸陵攅宫差宗室節度使及正
佐以上行奏告禮及遣官祭告蚩尤馬祖北方天王
五嶽四瀆名山大川并令招討使行禡祭之禮並從
之
寧宗開禧二年五月以興師北伐奏告天地宗廟社稷
宫觀九宫貴神五嶽四瀆風伯雨師北方天王馬祖蚩
尤
二年三月吳曦叛逆就誅奏告天地宗廟社稷
文獻通考卷八十九
