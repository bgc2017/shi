文獻通考卷一百六十一
鄱陽馬端臨貴與著
兵考十三
軍器
周官鼓人掌教六鼓四金之音聲以節聲樂以和軍旅
以正田役以鼖鼓鼓軍事(大鼓謂之鼖長八尺)凡軍旅夜鼓鼜(鼜夜)
(戒守鼓也司馬法曰昏鼓四通為大鼜夜半一通為晨戒旦鳴五通為發昫昫伏其反)軍動則鼓
其衆(動旦行)
司常掌九旗之物名各有屬以待國事日月為常交龍
為旂通帛為旜雜帛為物熊虎為旗鳥隼為旟龜蛇為
旐全羽為旞柝羽為旌(物名者所畫異物則異名也屬謂徽識也大傳謂之徽號今城)
(門僕射所被及亭長著絳衣皆其舊象通帛為大赤後周正色無餙雜帛者以帛素餙其側白殷之正色全羽)
(析羽皆五采繋之於旞旌之上所謂注旄於干首也凡九旗之帛皆用絳)及國之大閱贊司
馬頒旗物王建太常諸侯建旂孤卿建旜大夫士建物
師都建旗州里建旟縣鄙建旐道車載旞斿車載旌(仲冬)
(教大閱司馬主其禮自王以下治民者旗畫成物之象王畫日月象天地也諸侯畫交龍一象其升朝一象其)
(下復也孤卿不畫言奉王之政教而已大夫士雜帛言以先王正道佐職也師都六鄉六遂大夫也謂之師都)
(都民所聚也畫熊虎者鄉遂出軍賦象其守猛莫敢犯也州里鄉鄙鄉遂之官互約言之鳥隼象其勇□也龜)
(蛇象其扞難辟害也道車象路也王以朝夕燕出入斿車木路也王以田以鄙全羽析羽五色象其文德也大)
(閱王乘木路建太常焉玉路金路不出)皆畫其象焉官府各象其事州里
各象其名家各象其號(事名號者徽識所以題别衆臣樹之於位朝各就焉覲禮曰公)
(侯伯子男皆就其旂而立此其類也或謂之事或謂之名或謂之號異外内也三者旌旗之細也士喪禮曰為)
(銘各以其物亡則以緇長半幅赭末長終幅廣三寸書名於末此盖其制也徽識之書則云某某之事某某之)
(名某某之號今大閱禮象而為之兵凶事若有死事者亦當以相識也杜子春云畫當為書元謂畫畫雲氣也)
(異於在國軍事之餙是疏云上云旌旗之大者此言旌旗之細者官府在朝内州里家在外故云異内外也)
(某某之事如天官太宰之下某甲之事某某名如某鄉之下某甲之名某某號如某家之下某甲之號也在朝)
(及在軍綴之於身亦如此今大閱禮象而為之此在軍之旌綴其身大小象銘旌及在朝者為之也)
司兵掌五兵五盾各辨其物與其等以待軍事(五盾干櫓之屬)
(其名未盡聞也等謂功治上下鄭司農云五兵者戈殳戟酋矛夷矛疏云祭統朱干玉戚以舞大武秦詩蒙)
(伐有苑注云伐中干左氏傳建大車之輪以為櫓而當一隊則有朱干中干及櫓聞其三者二者未聞善為上)
(等治謂麤惡者為下等)及授兵從司馬之法以頒之及其受兵輸
亦如之及其用兵亦如之(從司馬之法令師旅卒两人數所用多少也兵輸謂師還)
(有司還兵也用兵謂出給衛守)軍事建車之五兵會同亦如之(車之五兵鄭司)
(農所云是也步卒之五兵則無夷矛而有弓矢)
司戈盾掌戈盾之物而頒之(分與授用)祭祀授旅賁殳故士
戈盾授舞者兵亦如之(亦頒之也故士王族故士也與旅賁當事則衛王也殳如杖長)
(尋有四尺)軍旅會同授貳車戈盾建乘車之戈盾授旅賁及
虎士戈盾(乘車王所乘車也軍旅則革路會同則金路)及舍設藩盾行則歛
之(舍止也藩盾盾可以藩衞者如今扶蘇歟)
司弓矢掌六弓四弩八矢之法辨其名物而掌其守藏
與其出入(法曲直長短之數)中春獻弓弩中秋獻矢箙(弓弩成於和矢)
(箙成於堅箙盛矢器也以獸皮為之)及其頒之王弓弧弓以授射甲革椹
質者夾弓庾弓以授射豻侯鳥獸者唐弓大弓以授學
射者使者勞者(王弧夾庾唐大六者弓異體之名往體寡来體多曰王弧往體多來體寡曰夾)
(庾往來體若一曰唐大甲革革甲也春秋傳曰蹲甲而射之質正也樹椹以為射正射甲與椹試弓習武也豻)
(侯五十步及射鳥獸皆近射也近射用弱弓則射大侯用王弧射參侯用唐大矣學射者弓用中後習強弱則)
(易也使者勞者弓亦用中遠近可也勞者勤勞王事若晉文侯文公受弓矢之賜者椹張林反庾或作庚)其
矢箙皆從其弓(從弓數也每弓一箙百矢)凡弩夾庾利攻守唐大利
車戰野戰(攻城壘者與其自守者相廹近弱弩發疾也車戰野戰進退非強則不及弩無王弧恒服)
(弦往體少者使矢不疾不疏曰服弦若弓用則服弦不用則弛弦惟弩則用與用一張之後竟不弛故云常)
(服弦也若然弦服弦用弱者以其強弓久不弛弦就弦弱則隨體弦就弦也又王弧往體少使之弦服弦則使)
(矢不疾故不用也)凡矢枉矢絜矢利火射用諸守城車戰殺矢
鍭矢用諸近射田獵矰矢茀矢用諸弋射恒矢庳矢用
諸散射(此八矢者弓弩各有四焉枉矢殺矢矰矢恒矢弓所用絜矢鍭矢茀矢庳矢弩所用也枉矢者)
(取名變星飛行有光今之飛矛是也或謂之兵矢絜矢象焉二者皆可結火以射敵守城車戰前微重後微輕)
(行疾也殺矢言中則死鍭矢象焉鍭之言候也二者皆可以司候射敵之近者及禽獸前尤重中深而不可遠)
(也結繳謂矢之矰矰高也茀矢象焉茀之言刜也二者皆可以弋飛鳥刜羅之也前微重後微輕行不低也詩)
(云弋鳬與雁恒矢安居之矢也庳矢象焉二者皆可以散射也謂禮射及習射也前後訂其行平也凡矢之制)
(枉矢之屬五分二在前三在後殺矢之屬參分一在前二在後矰矢之屬七分三在前四在後恒矢之屬軒輖)
(中所謂志也鄭司農云庳矢讀為人罷短之罷元謂庳讀如痺病之痺庳之言倫比疏曰枉矢之屬以變星)
(取名飛行有光也絜矢同五分者以物稱笴鏃在前重而後輕故二在前三在後其發遠利火射亦曰兵矢田)
(矢同殺矢之屬中而必斃鍭矢同三分一在前二在後前尤重而發遲利射近矰矢之屬以弋高七分三分在)
(前而四分在後前雖重後微輕故發必高利弋射恒矢之屬以常服茀矢庳矢同四分適均其發必平散射用)
(之矣)天子之弓合九而成規諸侯之弓合七而成規大夫
合五而成規士合三而成規句者謂之弊弓(體往來之衰也往體)
(寡來體多則合多往體多來體寡則合少而圜弊猶惡也句者惡其直者善矣疏曰此皆據角弓及張不被)
(弦而合之從合九合七合五合三降殺以兩故言衰也合多者往體寡來體多據王弧合少而圜者往體多來)
(體寡據夾庾唐大在此二者中間故不言句之至極無過合三合三之外雖别言句者還指合三者言耳)凡
師役會同頒弓弩各以其物從授兵甲之儀(物弓弩矢箙之屬)
田弋充籠箙矢共矰矢(籠竹箙也矰矢不在箙者為其相繞亂將用乃共之)凡亡
矢者弗用則更(更償也用而棄之則不責償)
繕人掌王之用弓弩矢箙矰弋抉拾(鄭司農云抉者所以縦弦也拾者所)
(以引弦也詩云抉拾既次元謂抉挾矢時所以持弦餙也著右手巨指士喪禮曰抉用正王棘若釋棘則天子)
(用象骨與□扞著在臂裏以韋為之正疏曰弓矢選大善者入繕人以共王用大射禮大射授弓小臣授矢)
(天子禮繕人授受之)掌詔王射(告王當射之節)贊王弓矢之事(授之受之)凡乘
車充其籠箙載其弓弩(充籠箙以盛矢)既射則歛之(歛藏之也)無會
計(士敗多少不計以王所用也)
槀人掌受財於職金以齎其工(齎工者給市財用之直齎音咨後同)弓六
物為三等弩四物亦如之(三等者上中下人各有所宜弓人職曰弓長六尺六寸謂)
(之上制上士服之弓長六尺三寸謂之中制中士服之弓長六尺謂之下制下士服之弩及矢箙長短之制未)
(聞)矢八物皆三等箙亦如之春獻素秋獻成(矢箙春作秋成)書
其等以饗工(鄭司農云書工功拙高下之等以制其饗食也元謂饗酒肴勞之也上工作上等其)
(饗厚下工作下等其饗薄勞力報反)乘其事試其弓弩以下上其食而誅
賞(鄭司農云乘計也計其事之成功也故書試為考元謂考之而善則上其食尤善又賞之否者反此試音)
(考出注下上時掌反注同也)乃入功於司弓矢及繕人(功成)凡齎財與
其出入皆在槀人以待會而考之亡者闕之(皆在槀人者所賫工)
(之財及弓弩矢箙出入其簿書槀人藏之闕猶除也弓弩矢箙棄亡者除之計今見在者)
考工記車有六等之數車軫四尺謂之一等戈柲六尺
有六寸既建而迆崇於軫四尺謂之二等人長八尺崇
於戈四尺謂之三等殳長尋有四尺崇於人四尺謂之
四等車戟常崇於殳四尺謂之五等酋矛常有四尺崇
於戟四尺謂之六等(此兵車之制注見車戰門)
冶氏為殺矢刃長寸圍寸鋌十之重三垸(殺矢與戈戟異齊而同其)
(工似補脱誤在此也殺矢用諸田獵之矢也鋌讀如麥秀鋌之鋌鄭司農云鋌箭足入槀中者也垸量名讀為)
(丸鋌徒頂反垸音丸齊才細反槀古老反)戈廣二寸内倍之胡三之援四之
(戈今句孑戟也或謂之雞鳴或謂之擁頸内謂胡以内接柲者也長四尺胡六寸援八寸鄭司農云援直仞物)
(也胡其子句古侯反下句兵同柲音祕)已倨則不入已句則不决長内則
折前短内則不疾(戈句兵也主於胡也已倨為胡微直而邪多也以啄人則不入已句為胡)
(曲多也以啄人則創不决胡之曲直鋒木必横而取圜於磬折前謂援也内長則援短援短則曲於磬折曲於)
(磬折則引之與胡並鉤内短則援長援長則倨於磬折倨於磬折則引之不疾邪自嗟反啄丁角反横劉華孟)
(反又如字折之設反)是故倨句外博(博廣也倨之外胡之裏也句之外胡之表也廣其本以除)
(四病而便用也俗謂之曼胡似此便婢面反曼莫干反)重三鋝(鄭司農云鋝量名也讀為㓲元謂許)
(叔重說文觧字云鋝鍰也今東萊稱或以大半兩為鈞十鈞為環環重六兩大半兩鍰鋝似同矣則三鋝為一)
(斤四兩㓲色劣反又音劣或音環鍰戶關反又於眷反稱尺證反)戟廣寸有半寸内三
之胡四之援五之倨句中矩與刺重三鋝(戟今三鋒戟也内長四寸)
(半胡長六寸援長七寸半三鋝者胡直中短言正方也鄭司農云刺謂援也元謂刺者著柲直前如蹲者也戟)
(胡横貫之胡中矩則援之外句磬折與音余者疏云戈二刃刺兵也鄭云句兵者言其句曲廣二寸據胡寬)
(狹内倍之者據胡下柄入處之長胡三之據胡之長援四之據最上刺刃之長林云廣者戈之通身必徑二寸)
(也内者胡以下接柄者也其長四寸胡者旁出之一鋒也其長六寸援者刃之向上者也其長八寸凡戟而無)
(刃秦晉間謂之孑漢時戈戟為一故鄭以戟觧戈以其胡之勢曲似雞鳴故謂之雞鳴以其曲故謂之擁頸此)
(經論戈之所用主於胡故言胡之四疾之事已句太直也巳倨太曲也皆論胡之勢已皆為太胡之下曰内戈)
(蹲處太長則胡以上之援與胡句相病如磬之折則不可以刺也前即上也胡之上亦曰前故謂之折前言其)
(前磬折不可用也内若太短則胡以上之援必過長過長則胡縮而援出多下重上輕則用之不快便倨言胡)
(之上句言胡之下倨與句皆有外廣上下近本處皆增之使寬廣自然合於磬折而無上四疾矣戟鐵身廣一)
(寸半内長四寸半胡四之則六寸援五之則七寸半)
桃氏為劍臘廣二寸有半寸(臘謂兩刃臘力闔反疏兩面各有刃也)兩從
半之(鄭司農云謂劒眷兩面殺趨鍔從疏云劍面通廣二寸半其兩從中分各一半也自眷中而分兩)
(邊也)以其臘廣為之莖圍長倍之(鄭司農云莖謂劍夾人所握鐔以上也元謂莖)
(在夾中者莖長五寸)中其莖設其後(鄭司農云謂穿之也元謂從中以郤稍大之也後大則於)
(把易制)參分其臘廣去一以為首廣而圍之(首圍其徑一寸三分寸之)
(二莖疏云莖劍夾中人所把處其圍五寸長一尺以一尺之中分之下一半稍大也後者下一半也首劍把)
(接刃處其圍得一寸三分寸之二首不圍故曰廣而圍之)身長五其莖長重九鋝謂
之上制上士服之身長四其莖長重七鋝謂之中制中
士服之身長三其莖長重五鋝謂之下制下士服之(上制)
(長三尺重三斤十二兩中制長二尺五寸重二斤十四两三分两之二下制長二尺重二斤一兩三分兩之一)
(今匕首也人各以其形貌大小帶之此士謂國勇士之士能用五兵者也疏身者去劍柄而言之也莖長一)
(尺上制之劍長五尺中制長四尺下制長三尺上中下士以人材之短長言之非命士也随人之短長服欲人)
(與器相得也)
函人為甲犀甲七屬兕甲六屬合甲五屬(屬讀如灌注之注謂上旅)
(下旅札續之數也革堅者札長鄭司農云合甲削革裏肉但取其表合以為甲屬之樹反及注同合如字舊音)
(閤注同)犀甲壽百年兕甲壽二百年合甲壽三百年(革堅者又)
(支久)凡為甲必先為容(服者之形容也鄭司農云容謂象武)然後制革(載制札之)
(廣袤)權其上旅與其下旅而重若一(鄭司農云上旅謂要以上下旅謂要以下)
(要於遥反下亦同)以其長為之圍(圍謂札要廣厚)凡甲鍜不摰則不堅
已敝則橈(鄭司農云鍜鍜革也摰謂質也鍜革火熟則革敝無強曲橈也元謂摰之言致也鍜丁亂)
(反摰音至大音太劉莬餓反致直置反下同)凡察革之道眡其鑽空欲其惌
也(鄭司農云惌小孔貌惌讀為宛彼北林之宛鑽作官反空音孔又如字下同惌於阮反或云司農云鬱)
眡其裏欲其易也(無敗薉也易以豉反下同薉音穢本或作穢)眡其朕欲其
直也(鄭司農云朕謂革制朕直忍反)櫜之欲其約也(鄭司農云謂卷置櫜中也春秋傳曰)
(櫜甲而見子南櫜音羔劉古道反卷眷勉反下文同)舉而眡之欲其豐也(豊大)衣之
欲其無齘也(鄭司農云齘謂如齒齘衣於既反齘戶界反)眡其鑽空而惌則
革堅也眡其裏而易則材更也眡其朕而直則制善也
櫜之而約則周也舉之而豐則明也衣之無齘則變也
(周密緻也明有光耀鄭司農云更善也變隨人身便利更音庚便婢面反疏曰屬如注取注著之意上旅之)
(中及下旅之中皆有札續一葉為一札七節六節五節其數也革堅者札長即下文五屬之合甲壽三百年者)
(也而老學曰革脆則札短而節多七屬是也革堅則札長節少五屬是也壽之長短亦如之疏凡造衣甲)
(須稱形大小長短而為之故為人形容以制革也上旅腰以上為甲衣下旅腰以下為甲裳據一札之上先量)
(上下之長以長中圍之一匝如此則長短廣狹相稱摰謂熟之至極革惡則孔大革善則孔小人之齒齘前却)
(不齊札葉參差與之相似故以為喻鍜鍊皮不至於熟則不堅韌也太熟則橈曲軟弱也鑽孔者鑽穿而為孔)
(孔小則堅而難壞也易者皮裏治去得淨潔也朕縫也縫路皆直則制作之善也櫜藏也卷而藏之約束易緊)
(則是制作密緻而周也舉舉起也豐大也卷時小舉起時大札葉相續處皆分明可觀也衣之無齵齧不齊處)
(則於人便利也變便也)
矢人為矢鍭矢參分茀矢參分一在前二在後(參訂而平者前)
(有鐵重也司弓矢職茀當為殺鄭司農云一在前謂箭槀中鐵莖居三分殺一以前)兵矢田矢五
分二在前三在後(鐵差短小也兵矢謂枉矢絜矢也此二矢亦可以田田矢謂矰矢)殺
矢七分三在前四在後(鐵又差短小也司弓矢職殺當為茀)參分其長而
殺其一(矢槀長三尺殺其前一尺令趣鏃也分疏曰三分其矢之長以衡平之一分在前二在後則)
(得其半所以如此者以鏃在笴首差重也此欲鏃頭輕重得宜或太重大輕則於射時有節病也以此推之則)
(鏃箭之重正得笴之重三分之一也鍭矢茀矢皆然兵矢田矢以五分均之其鏃鐵比鍭矢殺矢又少輕殺矢)
(比鍭鐵又差短小笴之入鏃處必減削少許所謂殺其一也)五分其長而羽其一(羽者)
(六寸)以其笴厚為之羽深(笴讀為槀謂矢幹古文假借字厚之數赤聞)水之以
辨其陰陽(辨猶正也陰沈而陽浮)夾其陰陽以設其比夾其比以
設其羽(夾其陰陽者弓矢比在槀兩旁弩矢比在槀上下設羽於四角鄭司農云比謂括也)參分
其羽以設其刃(刃寸)二則雖有疾風亦弗之能憚矣(鄭司農云)
(謂風不能驚憚箭也羽疏曰五分其長羽其一以下論箭幹也笴長三尺設處六寸笴為矢幹其厚能幾况)
(羽又設之四旁若謂其深必如其厚則無可容之處亦言大略而已竹有上下上陽下陰以水試之浮者為上)
(沈者為下比者笴之兩旁陽左陰右比在其左右比必左上有一線稍高羽有四夾其比而置之四角也比括)
(也在槀之末羽則設於四角弓弩矢同注中分比之兩旁上下者以用時有横竪之别也弓用時竪則比見其)
(兩旁弩用時横則比見其上下此就弦言之也)刃長寸圍寸鋌十之重三垸(刃長)
(寸脱二字鋌一尺鋌直頂反)前弱則俛後弱則翔中弱則紓中強則
揚羽豐則遲羽殺則趮(言幹羽之病使矢行不正俛低也翔廽顧也紓曲也揚飛也豐)
(大也趮旁掉也)是故夾而搖之以眡其豐殺之節也(今人以指夾矢儛衛)
(是也)橈之以眡其鴻殺之稱也(橈搦其幹橈乃孝反稱尺證反搦女角反)凡相
笴欲生而搏同搏欲重同重節欲疏同疏欲㮚(相猶擇也生謂)
(無瑕蠧也搏謂圜也鄭司農云欲㮚欲其色如㮚也其疏注刃長脱二字知脱二字者據上三分其羽以設)
(刃若刃一寸則羽三寸矢一尺五寸便太短明知脱二字也老學曰刃長寸之脱二字即上文設其刃注云)
(刃上二寸也鋌十之注為一尺即上文經云三分其長而殺其一故為一尺也自俛至趮既言羽與幹之病)
(故欲以兩手指夾其羽而搖之以知羽之病狀以手搦其幹以知幹之病狀相笴生則不用枯竹搏則欲其圓)
(圓同則擇其重者用之重同則擇其節之疎者用之疎同則擇其堅栗者用之此擇笴之法也)
廬人為廬器戈柲六尺有六寸殳長尋有四尺車戟常
酋矛常有四尺夷矛三尋(柲猶柄也八尺曰尋倍尋曰常酋夷長短名酋之言遒也)
(酋近夷長也廬力吳反下同柲音祕殳音殊酋在由反或子由反沈懸有反)凡兵無過三其
身弗能用也而無已又以害人(人長八尺與尋齊進退之度三尋用兵力之極)
(也而無已不徒止耳)故攻國之兵欲短守國之兵欲長攻國之人
衆行地遠食飲饑且涉山林之阻是故兵欲短守國之
人寡食飲飽行地不遠且不涉山林之阻是故兵欲長
(言罷羸宜短兵壯徤宜長兵罷音皮羸劣皮反)凡兵句兵欲無彈刺兵欲無蜎
是故句兵椑刺兵搏(句兵戈戟屬刺兵矛屬故書彈或作但蜎或作絹鄭司農云但讀為)
(彈丸之彈彈謂棹也絹讀為悁邑之悁悁謂橈也椑讀為鼓鼙之鼙元謂蜎亦棹也謂若井中蟲蜎之蜎齊人)
(為柯斧柄為椑則椑隋圜也搏圜也)&KR0795;兵同強舉圍欲細細則校刺兵同
強舉圍欲重重欲傅人傅人則密是故侵之(改句言&KR0795;容殳無刃)
(同強上下同也舉謂手所操鄭司農云校讀為絞而婉之絞重欲傅人謂矛柄之大者在人手中者侵之能敵)
(也元謂校疾也傅近也密審也正也人手操細以&KR0795;則疾操重以刺則正然則為矜句兵堅者在後刺兵堅者)
(在前)凡為殳五分其長以其一為之被而圍之參分其圍
去一以為晉圍五分其晉圍去一以為首圍凡為酋矛
參分其長二在前一在後而圍之五分其圍去一以為
晉圍參分其晉圍去一以為刺圍(被把中也圍之圜之也大小未聞凡矜八)
(觚鄭司農云晉謂矛戟下銅鐏也刺謂矛刃胷也元謂晉讀如王搢大圭之搢矜所捷也首殳上蹲也為戈戟)
(之矜所圍如殳夷矛如酋矛)凡試廬事置而搖之以眡其蜎也炙諸
牆以眡其橈之均也橫而搖之以眡其勁也(置猶樹也炙猶柱也)
(以柱兩牆之間輓而内之本末勝負可知也正於牆牆歰柱如主反下同□所立反本又作澀又作□同)六
建既備車不反覆謂之國工(六建五兵與人也反覆猶軒輖覆芳復反注同輖音)
(周殳疏曰此經所云柄之長短皆通刃為尺數八尺曰尋長尋有四尺一丈二尺也倍尋曰常車戟常一丈)
(六尺也酋矛常有四尺倍尋為一丈六尺加四尺為二丈也夷矛三尋三八二丈四尺也夷為長開口引聲酋)
(為短合口促聲害人自累也句兵戈戟之屬太長則執之而戰掉也刺兵矛之屬欲無蜎蜎者橈弱而易折也)
(搏訓□捭訓隋圜謂側方而&KR0795;楞也&KR0795;以殳長丈二而無刃可以擊打人同強者本末俱堅也舉者手執處其)
(園欲細細即小而滑用之快疾也刺兵手執處欲稍重重則大於上下矣必上下稍輕用之附人附人則可侵)
(刺也殳長丈二尺五分取一得二尺四寸為把處而圜之也殳於手把處其柄之下有銅鐏是為晉三分被之)
(圍去一取二為銅鐏之圍以插地而立也首圍謂上頭上頭宜稍細也刺圍刺刃之圍二前一後言其長也柄)
(之大小則不可知三分其下鐏之四寸而去其一則刺圍有二寸六分以上也矜即柄凡矜皆八觚即柄也植)
(而搖之則知其蜎橈與否也柱之墻則知其強弱均與不均也平執而搖之知其勁與否也六建五兵與人建)
(在車上)
弓人為弓取六材必以其時(取幹以冬取角以秋絲漆以夏筋膠未聞疏曰仲)
(冬斬陽木月令仲冬伐木取竹箭注云堅成之極冬善於夏也角秋殺者厚故用秋夏時絲熟夏漆猶良)六
材既聚巧者和之(聚猶具也則疏曰聚巧者弓人之工也和液角治筋之類)幹也
者以為遠也角也者以為疾也筋也者以為深也膠也
者以為和也絲也者以為固也漆也者以為受霜露也
(六材之力相得而足非疏曰幹善則射可遠角善則去速筋縛束之則深固淺深之深和者欲得其宜固欲)
(其不壤受霜露則易壤故漆必欲盡其善也)凡取幹之道七柘為上檍次之
檿桑次之橘次之木瓜次之荆次之竹為下(鄭司農檍讀如億爾)
(雅曰杻檍又曰檿桑山桑國語曰檿弧箕服疏曰檍音益今人不識此木)凡相幹欲赤黑
而陽聲赤黑則鄉心陽聲則遠根(陽猶清也木之類近根者奴疏曰赤黑)
(之色則不嫩向心不近皮也陽聲則清近根則老其聲必不清叩之而清必不老也)凡析幹射遠
者用埶射深者用直(鄭司農云埶謂形勢假令木性自曲則當反其曲以為弓故曰審曲)
(面勢元謂曲勢則宜薄薄則力少直則可厚厚則力多疏曰析幹以下說弓力多少之事弓弱則宜射遠若)
(夾庾之類用勢者弓弱也弓直則宜射深若王弧之類用直者弓直也)居幹之道菑栗不
迆則弓不發(鄭司農云菑栗謂以鋸剖析幹迆讀為移謂邪行絶理者弓發之所從起元謂栗讀)
(為裂析疏云居幹謂居處解析弓幹之法菑栗皆謂以鋸剖弓幹之時不邪迆失理則弓後不發傷也菑鄭)
(司農謂如菑畬之菑菑即耕也取破之義栗鄭謂如榛栗之栗亦取破之義)凡相角秋閷者
厚春閷者薄穉牛之角直而澤老牛之角紾而昔(鄭司農紾)
(讀為抮徒展反昔讀為錯謂牛角觕理交錯也閷色黠反)疢疾險中(牛有久病則角裏傷)瘠牛
之角無澤(少潤氣)角欲青白而豐末(豐大也)夫角之本蹙於
&KR1120;而休於氣是故柔柔故欲其埶也白者埶之徵也(蹙近)
(也休讀為煦鄭司農云欲其形之自曲反以為弓元謂色句則埶&KR1120;萬老反本又作腦疏云凡相角以秋對)
(春以老對穉秋殺者角厚肉少春殺者角薄肉多穉牛角直而潤澤老牛角理粗錯然不潤澤也角欲青白而)
(豐末者此說角之勢也角之本近於&KR1120;則得和煦之義於&KR1120;是故柔柔故欲其形之自曲反是為埶也然後以)
(為弓)夫角之中恒當弓之畏畏也者必橈橈故欲其堅也
青也者堅之徵也(考書畏或作威杜子春云威謂弓淵角之中央與淵相當元謂畏讀如隈)
(烏回反於疏曰此說角之堅也畏為曲隈之義角之中央其用弓也常在曲隈處隈處張時必橈動也若不)
(堅則易折故欲其色青)夫角之末遠於&KR1120;而不休於氣是故脆脆
故欲其柔也豐末者柔之徵也(末之大者&KR1120;氣及煦之脆七歲反)角長
二尺有五寸三色不失理謂之牛戴牛(三色本白中青末豐鄭司農云)
(牛戴牛角直一牛末疏云末不豐則柔柔則不脆性生氣所不及則其角尖小而脆矣二尺五寸大牛之角)
(也其三色不失常理則此角之直又有一牛之用也故曰牛戴牛)凡相膠欲朱色而昔
昔也者深瑕而澤紾而搏廉(搏□也廉瑕嚴利也)鹿膠青白馬膠
赤白牛膠火赤鼠膠黑魚膠餌犀膠黃(皆謂煑用其皮或用角餌色如)
(餌)凡昵之類不能方(鄭司農云謂膠善戾昵或為䵑䵑黏也疏曰朱色則惟牛膠火赤)
(自餘非純赤則牛膠為善紾者有紾理也搏廉者膠之性叚叚皆摶□也廉瑕二者俱是嚴利之狀諸膠惟鹿)
(用皮亦用角自餘皆用皮凡黏眤之物皆不能比此六膠言他膠皆不可用也比方也)凡相筋欲
小簡而長大結而澤小簡而長大結而澤則其為獸必
剽以為弓則豈異於其獸(剽疾也鄭司農云簡讀為&KR0972;然登捭之&KR0972;元謂讀如簡札)
(之簡謂筋條也)筋欲敝之敝(嚼之當熟)漆欲測(測猶清也)絲欲沉(如在水中時色)
得此六材之全然後可以為良(全無瑕病良善也片疏云小簡者竹簡一為)
(一札此筋條亦有簡别也此筋之獸剽疾為弓亦剽疾故云豈異於其獸筋之椎竹嚼齧欲得勞敝故熟測從)
(水義取漆為良也絲之乾燥時運如在水凍之色為善)凡為弓冬析幹而春液角
夏治筋秋合三材(三材膠絲漆液讀為驛)寒奠體(奠讀為定至冬膠堅内之檠中)
(定往來體檠音景)冰析灂(大寒中下於檠中復納之灂子召反)冬析幹則易(理滑致易)
(以䜴反)春液角則合(合讀為洽)夏治筋則不煩(煩亂)秋合三材則
合(合堅密也)寒奠體則張不流(流猶移也)冰析灂則審環(審猶定也)春
被弦則一年之事(朞歲乃可用)析幹必倫(順其理也)析角無邪(亦正)
(之)斵目必荼(荼讀為舒舒徐也目幹節目)斵目不荼則及其大脩也
筋代之受病(脩猶久也)夫目也者必強強者在内而摩其筋
夫筋之所由幨恒由此作(摩猶隐也幨讀為車幨之幨元謂幨絶起也昌廉反疏)
(曰上言弓之材此言為弓之道冬時堅凝可取幹而分析之破削以為用春氣融和則漬液其角夏氣熱則筋)
(易柔故以治之幹角筋湏膠漆絲之三材乃合則秋是作弓之時故以合膠漆絲之三材也冬寒膠堅而牢故)
(納之檠中定往來體又以大寒冰盛之時析灂而納於檠中灂漆也冰寒凝之時辨析其漆雖其乾稍遲而漆)
(愈老則堅固也體勢既定則張而用之必不流動猶諺云作走作審環者漆其四邊可以回環而審定也自冬)
(析幹至寒定體冰析灂之後次年之春方可被弦則一弓之成整整一年事也如攻堅木先其易者後其節目)
(必徐之義也筋在弓皆為角為力必須筋相得今弓幹有節目角力不得其所則幹不用力故筋代角受病凡)
(幹有節目必堅強削治不得其道而以筋束之在堅者在筋之内必摩動之筋被摩動則必絶起矣幨音苫猶)
(車之幨帷筋之絶起似之)故角三液而幹再液(重醳治之使相稱)厚其帤則
木堅薄其帤則需(需謂不充滿帤讀為檽謂弓中裨)是故厚其液而節
其帤(厚猶多也節猶適也)約之不皆約疏數必侔(不皆約纏之繳不相次也皆約)
(則弓帤侔猶均也)斵摯必中膠之必均(摯之言致也中猶均也)斵摯不中
膠之不均則及其大脩也角代之受病夫懷膠於内而
摩其角夫角之所由挫恒由此作(幹不均則角蹴折也疏曰帤為弓中裨)
(者造弓之法弓幹雖用整木仍於幹上裨之乃得調適也其裨助者厚則其幹木愈堅其裨助者薄則幹木易)
(弱視之亦不肥滿也約之謂以絲膠横纏之不次比為之疏數必侔約之多少湏稀疏必均也斵幹厚薄必調)
(均為之施膠亦均不得偏厚也自此以下說弓之隈裏施膠之事云摩其角謂幹不均而有高下則摩其角大)
(脩甚久若斵摯不得中用膠不均節則角常代一弓之材而先受病也膠在角内若有厚薄則角必為之摩動)
(角被摩動則必挫折其角蹴折常常因此而起也)凡居角長者以次需(當弓之隈也長)
(短各稱其幹短者居簫)恒角而短是謂逆橈引之則縱釋之則不
校(恒讀為縆或作□古鄧反□竟也竟其角而短于淵幹引之角縱不用力者若欲反橈然校疾也既不用)
(力放之又不疾校古卯反)恒角而達譬如終紲非弓之利也(逹謂長於淵幹)
(若逹于簫頭紲弓䪐角過淵接則送矢太疾若見紲於䪐矣弓有䪐者為發弦時備頓傷詩云竹䪐緄縢紲息)
(列反用疏曰角長二尺二寸為善則造弓之工必以次需而之需求也長短各稱其幹若短者居簫簫謂兩)
(頭則長者自然在隈内恒竟也竟角而短者謂充滿弓之兩傍而不及兩端則橈其弓而勢必逆挽弓之人欲)
(引此弓則其角縱而不受力㢮放而去則不能校疾也竟其角而充滿淵幹之兩旁又逹過於簫頭是角太長)
(也角既過長則引𤼵之時譬於此弓長在紲中放不去也紲弓䪐藏弓之物也疏云以竹為䪐𤼵弦時禆於)
(弓之背上又䋲横繋之使相著䪐與弓為力備頓傷也送矢太疾之說疏無此義)今夫茭解中
有變焉故校(鄭司農云茭讀為敫謂弓檠也校讀為絞元謂茭讀為骹戶卯反茭解謂接中也變)
(謂簫臂用力異校疾也)於挺臂中有柎焉故剽(挺直也柎側骨剽亦疾也鄭司農云)
(剽讀為漂拊方輔反)恒角而達引如終紲非弓之利(重明達角之不利變譬為)
(引字之誤角疏曰今夫記人别起義端也茭解中謂弓隈與弓簫接之處變者異也謂弓簫與臂用力之異)
(也引之則臂中用力放矢則簫用力其用力各異則矢去疾為絞挻為直直臂中謂弓把處有柎柎謂側骨在)
(弓把處兩傍與弓為力以骨堅強故剽疾也下文重明逹角之不利紲藏弓者别作一片竹向上札以助弓只)
(短在弓隈間不滿兩頭重林云上言角短者只四句下言角長則紬繹𤼵明且言之謂茭解中之用力異挻)
(中之有柎皆人用力處若角長過於簫則人用力而弓為之引放之如終年在弓紲之上為所牽制而不可用)
(非弓之利也故終紲非弓之利凡再言之)撟幹欲孰於火而無贏撟角欲孰
於火而無燂引筋欲盡而無傷其力鬻膠欲孰而水火
相得然則居旱亦不動居濕亦不動(贏過孰也燂炙爛也不動者謂弓也)
(撟居兆反燂音潛鬻音章吕反)苟有賤工必因角幹之濕以為之柔善
者在外動者在内雖善於外必動於内雖善亦弗可以
為良矣(苟愉也濕猶生也愉吐侯反不疏曰撟幹以下明料理幹角筋膠四者得與得所之事不言)
(漆絲者用力少故不言也撟矯揉也筋以束縛之牽引必盡者謂其緊也又不可至於傷損損則無力也煮膠)
(於水不可過多火不可過猛幹角筋膠用火盡善如此則弓在燥濕皆不可傷動也因角幹之濕者謂其用火)
(未熟也未熟則角幹外雖乾而内猶濕即矯揉而用之以此為柔而易揉也善在外者謂皮乾也動在内者裏)
(未熟也外雖乾而易損動者在内雖弓成亦若盡善而用之必易敗故曰弗可以為良也)凡為弓方
其峻而高其柎長其畏而薄其敝宛之無已應(宛謂引之也引)
(之不休止常應弦言不罷需也峻謂簫也敝讀為蔽謂弓人所握持者畏烏回反宛於阮反應讀如應對之應)
下柎之弓末應將興(末猶簫也興猶動也𤼵也弓柎卑簫應弦則柎將動卑音婢)為
柎而發必動於閷(閷接下色界反)弓而羽閷末應將發(羽讀為扈扈緩)
(也接中動則緩簫簫應弦則角幹將𤼵必疏曰峻者弓之簫頭也柎者手之中手把處也簫頭方手把處必)
(高畏者弓之曲隈處也必須稍長敝與蔽同手把處有物蔽之不可太厚故欲其薄宛者引而放之也峻方柎)
(高隈長敝薄則隨引而應其應無已謂其愈射愈好也其不便利者弓之柎處若下而不高則簫頭每引而起)
(興者起也弓隈未應而簫頭先應則用之不便利也弓之簫為柎不高而先𤼵則於弓之接處必有傷動閷者)
(弓之接中也弓之接中若有傷動則必有緩弱之病接中既緩弱所以引之則簫頭常先應而𤼵也末簫頭也)
(上言將興此言將發𤼵亦興也)弓有六材焉維幹強之張如流水(無難易也)
維體防之引之中參(體謂内之於檠中定其體防深淺所止謂體者定張之弦居一尺引)
(之又二尺)維角䟫之欲宛而無負弦引之如環釋之無失體
如環(負弦辟戾也負弦則不如環如環亦謂無難易鄭司農云䟫讀如牚距之牚音直庚反)材美
工巧為之時謂之參均角不勝幹幹不勝筋謂之參均
量其力有三均均者三謂之九和(有三讀為又參量其力又參均者謂若幹)
(勝一石加角而勝二石被筋而勝三石引之中三尺假令弓力勝三石引之中三尺弛其弦以䋲緩擐之每加)
(物一石則張一尺故書勝或作稱鄭司農云當言稱謂之不參均元謂不勝無負也勝音升)九和之
弓角與幹權筋三侔膠三鋝絲三邸漆三斞上工以有
餘下工以不足(權平也侔猶等也角幹既平筋而又與幹等也鋝鍰也邸斞輕重未聞鋝音劣)
(斞羊主反鍰音環為疏曰六材惟以幹為強幹外五材當依幹而有以幹本故指幹為強幹得所則以制五)
(材故強弱得所而張如流水也體謂納之檠中而往來體定也防淺深所止者王弧往體寡來體多弛之五寸)
(張之一尺五寸夾庾往體多來體寡弛之一尺五寸張之五寸唐大往來體若一弛之一尺張之亦一尺也此)
(是防之深淺所止云體定張之弦居一尺引之又二尺此據唐大中者而言餘四者弛之張之雖多少不同及)
(其引之皆三尺以其矢長三尺須滿故也䟫正也置角於隈中既正則引之而弓體不辟戾無負弦而如環也)
(放矢後無失體得如環然弛林云前言引之如環者張開時也此言體如環者既之後弓之全體復如環也)
(勝參均注弓未成時幹未有角稱之勝一石後又按角二石後更被筋稱之即勝三石引之中三尺者初空)
(幹後加角後被筋一石二石三石引之皆三尺也若不張之别以一條䋲繫兩簫乃加物一石張一尺二石張)
(二尺三石張三石則與前三幹角筋力各一石也九和之弓輕重相參不可妄加減鐶與鋝為一物皆是六兩)
(太半兩也均林云角幹筋三者并材美工巧為之得三時各有三為九和角與幹和即角不勝幹之意角幹)
(筋膠絲漆等物工之巧者用之而有餘拙者物具而不足也)為天子之弓合九而成
規為諸侯之弓合七而成規大夫之弓合五而成規士
之弓合三而成規(材長則句少也)弓長六尺有六寸謂之上制
上士服之弓長六尺有三寸謂之中制中士服之弓長
六尺謂之下制下士服之(人各以其形貌大小服此弓疏曰此據角弓形不張而)
(言六弓為三等王弧往寡來多當天子弓唐大往來若一當諸侯弓夾庾往多來寡當大夫弓若士合三成規)
(則六弓之外敝惡之弓也通有四等然大射與鄉射大夫士同射五十步侯又同用夾庾無事用合三成規者)
(材良則句少據王弧及唐大以上而言之也以弓有長短三等人亦有長短三等而言取其弓與人稱之事長)
(者為上士次者為中士短者為下士非命士也)凡為弓各因其君之躬志慮血
氣(又隨其人之情性)豐肉而短寬緩以荼若是者為之危弓危
弓為之安矢骨直以立忿埶以奔若是者為之安弓安
弓為之危矢(言損贏濟不足危奔猶疾也骨直謂強毅荼讀為舒假借字肉如字埶音勢)其
人安其弓安其矢安則莫能以速中且不深(速疾也三舒不能疾)
(而中言矢行短也中又不能深中音丁仲反)其人危其弓危其矢危則莫能
以愿中(愿慤也三疾不能慤而中言矢行長也長謂過去疏曰此經以下說君之躬與志慮弓之所)
(宜者也危弓則夾庾為弱者而言安弓王弧之類為強者而言危矢據恒矢安矢據殺矢者也豐肉寬緩是不)
(足則危弓濟之危弓為贏則以安矢損之骨直忿埶是贏則安弓損之安弓是不足則以危矢濟之以安危損)
(益即於射事為可此三安而無損益固不可三危無損益亦不可矢行長謂去者危弓危矢謂夾庾恒矢之屬)
(皆射遠兼人且危躁故矢行長過去也上文據人形為弓此據人性志慮據在心血氣據言與舉動林云制)
(弓而隨人之身可也今欲隨其性之緩急而分之此古人之事其意未可曉今無此法也)往體多而
來體寡謂之夾庾之屬利射侯與弋(射遠者用埶夾庾之弓合五而成規)
(侯非必遠顧執弓者材必薄薄則弱弱則矢不深中侯不落大夫士射侯矢落不獲弋繳射也繳諸若反)往
體寡來體多謂之王弓之屬利射革與質(射深者用直此又直焉於)
(射堅宜也王弓合九而成規弧弓亦然革謂干盾質木椹天子射侯亦用此弓大射曰中離維綱揚觸梱復君)
(則釋獲其餘則否椹張林反)往體來體若一謂之唐弓之屬利射深
(射深用直唐弓合七而成規大弓亦然向疏曰射遠者用埶謂審曲面勢夾庾反張多隨曲勢外弱則射遠)
(不能深射近亦不能深故射近侯用之但射侯不落而已弓材弱故也按大射云中離維綱揚觸梱復君則釋)
(獲衆則否是以大夫士矢落不獲故不得用唐大之等也司弓矢云夾庾以授射豻侯鳥獸者豻侯鳥獸則射)
(侯與弋也彼注近射用弱弓如此則射大侯者用王弧射大侯天子諸侯用之射參侯者用唐大大夫用之射)
(豻侯者用夾庾士用之射深者用直此即司弓矢王弧之弓以授射甲革椹質者注云天子射侯亦用此弓不)
(言者舉射革與質有上文弱弓射近可參考故不言可知也中謂中侯也離維綱離猶過也麗也維謂射侯與)
(左右舌一幅兩相及角亦以綱維持之而繫於柱綱謂左右舌上畔下畔以一大綱䋲各繋於其柱上以射侯)
(其綱皆出布一幅一尋謂之為綱揚觸謂中他物揚而觸侯梱復謂矢至不著而還復之反也如此五者君則)
(釋獲餘則否臣不得獲惟中乃可釋獲射深用直此即司弓矢唐大之屬以授學射者使者勞者林曰往者)
(弛放時也來者開張時也夾庾往體多者弛時直來體寡者張時甚曲也此弓必勁故可射棲鵠之侯而射鳥)
(雀往寡弛時曲也來多張時弦長也此弓性不勁只可射革質而已往來若一則張弛之時勾曲之體相似不)
(勁不緩不老學曰今按注疏家以夾庾為弱弓林乃以為勁弓可曉盖注疏解往來體不明今詳上疏語往)
(體多處為夾庾反張多隨曲勢向外弱則射遠不能深如此則反張謂往體也多謂曲多也今林氏乃謂往體)
(多者弛時直正與疏說相反并與經文夾庾之本說而反之上注云材良則句少亦謂勁弓也今林於王弓之)
(屬章内以為此弓不勁如此則天子射王弓而反得不材之弱弓也可乎當考愚意往謂向外來謂向内多寡)
(恐是曲之多寡凡弓向外曲多則向内曲少必不能滿引及矢之長三尺為弱弓矣是謂往體多來體寡其強)
(者反是未知然否)大和無灂其次筋角皆有灂而深其次有灂
而疏其次角無灂(大和尤良者也深謂灂在中决兩邊無也角無灂謂隈裏)合灂若
背手文(弓表裏灂合處若人合手背文相應鄭司農云如人手背文理也背補内反)角環灂
牛筋蕡灂糜筋斥蠖灂(蕡枲實也斥蠖屈蟲也體疏曰九和之弓六材俱善其適故)
(無灂不用漆也其次筋角有灂而深者筋在背角在隈皆有灂但深在中央兩邊無也其次有灂而疏者以上)
(參之此謂兩邊亦有但疏之不皆有也其次角無灂謂隈裏無灂簫頭及背有之合灂謂弓表裏灂漆相合之)
(處若人合手背上文理相應角環灂謂隈裏灂文如環然牛筋蕡灂者謂弓背用牛筋之漆如麻子文若用糜)
(筋其灂文一如斥蠖也)和弓&KR0795;摩(和猶調也&KR0795;拂也將用弓必先調之拂之摩之大射禮曰小射)
(正授弓大射正以袂順左右隈上再下一上時掌反)覆之而角至謂之句弓(句於三體)
(材敝惡不用之弓也覆猶察也謂用射而察之至猶善也但角善則矢雖疾而不能遠覆孚服反句九具反或)
(音鉤)覆之而幹至謂之侯弓(射侯之弓也幹又善則矢疾而遠)覆之而筋
至謂之深弓(射深之弓也筋又善則矢既疾而遠又深疏曰和弓大射云大射正以袂順左右)
(隈謂以左手横執之時上隈向右下隈向左而上再下一拂去塵乃授與君也覆弓謂弓有六材角幹筋用力)
(多特言之若二者全善則為尤良若一善者為敝二善者為次今此先察一善者至謂若幹幹筋不善直角可)
(以為句弓此敝惡不用之弓弓尤弱雖疾不能射遠也察次弓者非直角至兼幹善謂之射侯之弓則上夾庾)
(利近射與弋言矢疾而遠對上句弓疾而不遠以及侯者也筋至則三善者也上文唐大射深王弧三善亦射)
(深舉中以是上也)
秦始皇二十六年初并天下收天下兵聚咸陽銷以為
鐘鐻金人十二
漢高帝時蕭何治未央宫立武庫以藏兵器
中尉屬官有武庫令丞少府屬官有若盧考工室令
丞(百官表注云若盧主藏兵器考工主作器械)武庫精兵所聚故以丞相
子為令
地理志河南南陽濟南泰山潁川河内蜀廣漢等郡
皆有工官
徐氏曰按漢時工官雖在外郡而所作器械實輸
京師故武帝邊兵不足乃發武庫工官兵以贍之
也
八年令賈人毋得操兵乘騎馬
文帝時從鼂錯之說募民徙塞下以便為之高城深塹
具藺石布渠答(如淳曰藺石城上雷石也蘇林曰渠答鐵蒺藜也)
錯言兵事曰今匈奴地形技藝與中國異上下山阪
出入溪澗中國之馬弗與也險道傾仄且馳且射中
國之騎弗與也風雨罷勞饑渴不困中國之人弗與
也此匈奴之長技也若夫平原易地輕車突騎則匃
奴之衆易撓亂也勁弩長戟射疏及遠則匈奴之弓
弗能格也堅甲利刃長短相雜遊弩往來什伍俱前
則匈奴之兵弗能當也材官騶發矢道同的則匈奴
之革笥木薦弗能支也下馬地鬭劒戟相接去就相
薄則匈奴之足弗能給也此中國之長技也匈奴之
長技三中國之長技五陛下又興數十萬之衆以誅
數萬之匈奴衆寡之計以一擊十之術也雖然兵凶
器戰危事也以大為小以強為弱在俛仰之間耳夫
以人之死爭勝跌而不振則悔之亡及也帝王之道
出於萬全今降胡義渠蠻夷之屬來歸誼者其衆數
千飲食長技與匈奴同可賜之堅甲絮衣勁弓利矢
益以邊郡之良騎令明將能知其習俗和輯其心者
以陛下之明約將之即有險阻以此當之平地通道
則以輕車材官制之兩軍相為表裏各用其長技衡
加之以衆此萬全之術也
武帝征伐邊兵不足乃發武庫工官兵以贍之
丞相公孫弘奏言禁民不得挾弓弩侍中吾邱壽王言
其不便上從之
弘奏言民不得挾弓弩十賊彍弩百吏不敢前(張晏曰彍)
(音郭師古曰引滿曰彍)盜賊不輙伏辜免脱者衆害寡而利多
此盜賊所以蕃也禁民不得挾弓弩則盜賊執短兵
短兵接則衆者勝以衆吏捕寡賊其勢必得盜賊有
害無利則莫犯法刑錯之道也臣愚以為禁民毋得
挾弓弩便上下其議壽王對曰臣聞古者作五兵非
以相害以禁暴討邪也(師古曰五兵謂矛戟弓劒戈)安居則以制
猛獸而備非常有事則以設守衞而施行陣秦兼天
下廢王道立私議滅詩書而首法令(師古曰以法令為首)去仁
恩而任刑戮(師古曰去除也)墮名城殺豪桀(師古曰墮毁也音火規反)銷
甲兵折鋒刃其後民以耰鉏箠梃相撻擊(師古曰耰摩田之器)
(也箠馬檛梃大杖也耰音憂箠之累反梃音大鼎反)犯法滋衆盜賊不勝(師古曰滋)
(益也不勝言不可勝也)至於赭衣塞路羣盜滿山卒以亂亡故
聖王務教化而省禁防知其不足恃也禮曰男子生
桑弧蓬矢以舉之明示有事也(師古曰有四方扞禦之事也)孔子
曰吾何執執射乎大射之禮自天子降及庶人三代
之道也詩云大侯既抗弓矢斯張射夫既同獻爾發
功(抗舉也射夫衆射者也同同耦也言既舉大侯又張弓矢分耦而射則獻其發矢中的之功也)言
貴中也愚聞聖王合射以明教矣未聞弓矢之為禁
也且所為禁者為盜賊之以攻奪也攻奪之罪死然
而不止者大姦之於重誅固不避也臣恐邪人挾之
而吏不能止良民以自備而抵法禁是擅賊威而奪
民救也竊以為無益於禁姦而廢先王之典使學者
不得習行其禮大不便書奏上以難丞相弘弘詘服
焉
昭帝始元五年罷天下馬弩關(注漢法弩十石以上不得出關)
成帝陽朔三年潁川鐵官徒申屠聖等殺長吏盜庫兵
陽嘉三年廣漢男子鄭躬等攻官寺簒囚徒盜庫兵
永始三年山陽鐵官徒蘇令等反盜庫兵
哀帝發武庫兵前後十軰送董賢及乳母王阿舍母將
隆奏言武庫兵器天下公用國家武備繕治造作皆度
大司農錢漢家邊吏職在拒寇亦賜武庫兵皆任其事
然後蒙之臣請收還武庫
漢制諸侯王不得私作兵器江都王建聞淮南衡山王
陰謀恐一日發為所并遂作兵器鑄將軍都尉印遣人
通越膠東康王聞淮南王謀反私作兵車鏃矢戰守之
備燕王旦反詐言受武帝詔得領庫兵飭武備
後漢武庫令主兵器屬執金吾考工令主作兵器弓弩
刀鎧之屬成則傳金吾入武庫魏晉一遵漢制
武帝泰始五年鮮卑樹機能攻䧟涼州令司馬督馬隆
往討之隆請自至武庫選仗武庫令與忿爭御史中丞
劾奏隆隆曰臣將畢命戰場武庫令乃給以魏時朽仗
非陛下所以使臣之意也帝乃命惟隆所取
夏主赫連勃勃以叱于阿利領將作大匠阿利性巧
而殘忍凡造兵器成呈之工人必有死者射甲不入
則斬弓人入則斬甲匠凡殺工匠數千由是器物皆
精利
唐府兵之法人具弓一矢三十刀一其介胄戎具皆藏
於庫所有征行則給之番上宿衛者給弓矢横刀而已
太宗嘗謂太子少師蕭瑀曰朕少好弓矢得良弓十
數自謂無以加近以示弓工乃曰皆非良材朕問其
故工曰木心不正則脉理皆斜弓雖勁而發矢不直
朕始悟向者辨之未精也朕以弓矢定四方識之猶
未能盡况天下之務其能徧知乎
唐初置軍器監貞觀六年廢併入少府監開元初以軍
器使為監領弩甲二坊其後又罷隸少府監加少監一
員以統之以後廢併不常
開元十一年置北京軍器庫二十六年廢依舊為甲坊
元宗天寳末天子以中原太平修文教廢武備銷鋒鏑
以弱天下豪傑於是挾軍器者有辟畜圖䜟者有誅習
弓矢者有罪不肖子弟為武官者父兄擯之不齒唯邊
州置重兵中原乃苞其戈甲示不復用人至老不聞戰
聲六軍諸衛之士皆市人白徒富者販繒綵食粱肉壯
者角抵拔河翹木扛鐵日以心鬭及北方盜起股慄不
能授甲
德宗貞元元年詔槍甲之屬不畜私家
憲宗元和元年勅京城内無故於街衢中帶戎仗及聚
射者治罪
六年京兆尹王播奏諸縣軍鎮放牧人等不得帶弓箭
刀劒器仗從之
晉天福二年勅禁諸道不得擅造器甲
開運元年命諸道州府點集鄉兵率以税戶七家共出
一卒兵仗器械共力營之
宋太祖皇帝開寳三年詔京都士庶之家不得私畜軍
器軍士素能自備技擊之器者寄掌於本軍之司俟出
征陳牒以請品官凖法聽置禦盜之用
八年將平江南頗以簡稽軍實為務京師所造兵器十
日一進謂之旬課上親閱之制作精絶尤為犀利其國
工之署有南北二作坊弓弩院諸州有作院皆役工徒
限其常課南北作坊歲造塗金脊鐵甲素甲渾銅甲墨
漆皮甲鐵身皮副甲鎻䄡兜鍪金錢朱漆皮馬具裝鐵
鋼朱漆皮馬具裝錢劒大劒手劍金槍根槍檮木槍掉
刀&KR1579;銀花皮器械箭靫弩箭箶簏弓箭袋皮立弩樁床
子弩凡三萬二千弓弩院歲造角色弓白樺弓虎翼弩
馬黃弩牀子弩白皮器械水獺皮器械旗幟弩樁鎧弓
弩箭弦鏃等凡千六百五十餘萬諸州歲造黃樺黑漆
弓弩麻背弓素皮器械環子背槍素木槍黑漆木槍朱
紅木槍金漆竹槍銀裝銅裝等劒竹笴箭木笴箭皮甲
兜鍪鐵甲葉箭鏃等凡六百十餘萬又南北作坊及諸
州别造兵幕甲袋椶衫鉦鼓炮砂鍋□行槽鍬钁鎌斧
等謂之什物以備軍行之用凡諸兵器置五庫以貯之
嘗令試牀子弩於近郊外矢及七百步又令别造千步
弩試之矢及三里戎具精勁近古未有
王氏揮麈錄承平時揚州郡治之東廡扄鎻屋數
間上有建隆元年朱漆金書牌云非有緩急不得
輙開宣和元年盜起浙西詔以童貫提師討之道
出淮南見之焚香再拜啓視之乃弓弩各千愛護
甚至儼然如新貫命弦以試之其力比之後來過
倍而製作精妙不可跂及士卒皆歎服施之於用
以致成功此盖太祖皇帝親征李重進時所留者
仰知經武之略明見於二百年之前聖哉帝也
仁宗天聖四年詔減諸路歲造兵器之半又詔作坊造
錐槍一萬五千給秦渭環慶延州鎮戎軍
康定元年詔江南淮南州軍造紙甲三萬給陜西坊域
弓手又詔河東強壯習弩者聽自置戶四等以下官給
之
慶歴二年賜河北義勇兵弓弩箭材各一百萬
四年賜鄜延路總管風羽子弩箭三十萬
五年詔諸路所儲兵械悉報三司三司歲具須知以聞
仍約為程式預頒之
嘉祐八年詔士庶之家所藏兵器非法所許者限一月
送官敢匿聽人告捕
神宗熙寧元年命入内副都知張若水等料簡弓弩若
水進所造神臂弓
神臂弓弩類也始民李宏獻之以檿木為身檀為弰
以鐵為橙子槍頭銅為馬面牙發麻繩札絲為弦弓
之身三尺有二寸弦長二尺五寸箭木羽長數寸帝
閱試之射二百四十餘步入榆木半笴帝甚善之於
是神臂弓始用而他弓矢弗能及
二年命河北州軍凡戎器分三等奏聞其後詔諸路各
遣官分州庫藏甲兵器亦為三等如沿邊三路而川陜
不與
六年置軍器監總内外軍器之政置判一人同判一人
屬有丞主簿有管當公事先時軍器領於三司至是罷
之一總於監凡産材州置都作院凡天下知軍器監利
害者聽詣監陳述於是吏民獻器械法式者甚衆是歲
又置内弓箭南庫而軍器監奏遣使以利器頒諸路作
院為式焉
時帝頗欲利戎器而患有司苟簡王雱探知帝意奏
疏曰漢宣帝號中興賢主而史官所叙獨以為技巧
工匠精於元成之時然則此雖有司之事而上繫朝
廷之政方今外禦兩邊之患内虞盜賊之變而天下
歲課弓弩甲胄之類入充武庫之積以千萬數乃無
一堅好精利實可以為武備者臣嘗觀於諸州作院
至有兵匠之少而拘市人以備役所作之器但形質
具而已矣武庫吏亦惟計其多寡之數藏之未有責
其實用者故所積雖多大抵敝惡耳夫為政如此而
猶欲抗威決勝外懾夷狄之強獷内沮姦凶之竊發
臣愚未見其可也臣私計其便莫若更制法度歛數
州之作而聚以為一處若今錢監之比每監擇知工
事之臣使專於其職且募天下之良工散為匠師而
朝廷内置工官以總制其事察其精窳而賞罰之則
人人務勝不加責而皆精矣聞今武庫太祖時所為
弓尚有可弦如新者而近世所造往往不可用有以
見法禁之張弛異也昔者垂為共工而歴代資其竹
矢然則所以為至治此其一事也帝納雱說
時軍器監製器不一材用滋耗於是詔不以常制選
官馳往州縣根牛皮角筋能令數羡次第加奬是歲
始造箭曰狼牙箭鴨嘴箭出尖四楞箭一插刃鑿子
箭凡四色推行之
哲宗元祐元年詔三路既罷保甲團教其器甲各送官
官即收之勿得以破損拘民整治又詔太僕少卿高遵
惠會工部及軍器監内外作坊及諸州都作院工器之
數以要切軍器立為歲課務得中道非要切並權任勿
造於是數年之間督責少弛不復以戎器為事矣
徽宗崇寧初臣僚言元祐以來因循廢弛兵不犀利詔
復令諸路都作院創造修治官吏考察一如熙寧之時
又有都大提舉内外製造軍器所之名
宣和時歲歲督責軍器率用御筆處分工造不已而較
數常闕繕修無虛歲每稱敝壞大抵中外相應一以虛
文上下相蒙馴致靖康之禍靖康洶洶兵仗皆缺詔書
屢下嚴立刑賞而卒亦無補勤王之兵經過郡縣隨身
軍器若馬甲神臂弓箭槍牌之屬於市肆飯邸博易熟
食或名寄頓其實棄遺逃役
高宗建炎初内庫造作累年兵械山積而諸軍各除戎
器
祖宗時御前軍器所役兵有萬全軍匠三千七百人
東西作坊工匠五千人紹興初役兵纔千人久之增
至千六百餘人又於諸道增差二千九百餘人二十
六年詔見役工匠宜減免江浙福建諸州所發物料
皆蠲之有司奏物料以三分為率減一分工匠以二
千人雜役以五百人為額
建炎中以大閹董慤提舉軍器未踰年罷之紹興五年
始隸工部後復以中人典領其調度程品工部軍器監
有不得預聞者三十年工部侍郎言非祖宗建官正名
之意請得隸屬稽考之詔依條檢察孝宗初復以内省
都知李綽為之張震為御史力論其不然乃命復隸工
部
紹興四年提舉軍器所言得旨依御寳封樣造甲每季
進呈訖送納樞密院甲樣係四等甲葉計用一千八百
二十五片表裏磨鋥一般光細内一等披膊葉五百四
片每片重二錢六分一等甲身葉子三百三十二片每
片重四錢七分一等腿裙鶻尾葉子六百七十九片每
片重四錢五分一等頭鍪簾葉子三百一十片每片重
二錢五分并頭鍪一杯子眉子共重二斤一兩及皮線
結頭事件重五斤一十二兩五錢一分每副共重四十
九斤一十二兩今若須葉子每箇依元定分兩如或重
或輕若皆不用恐枉費鐵炭工力乞將上件新降樣甲
葉子分两輕重品撘穿舉每副成全共重四十五斤至
五十斤通融造作庶幾功料易為趁辦詔依不得過五
十斤
十九年宰執言春秋教使臣效用踏射克敵弓乞依格
推恩上曰克敵效最為強勁雖被重甲亦須洞徹若得
萬人習熟何可當也
淳熙間淮東總領朱佺言鎮江一軍係韓世忠部曲
世忠造克敵弓以當敵騎之衝突其發則可以洞重
甲最為利器前後屢以此取勝敵至今畏之今久不
經用損失廢弛取會見管弩手八千八百四十二人
每人合用兩張内一張日逐上教一張凖備出戰共
用一萬七千六百八十四張乞行下做造湊及元額
從之
淳熙六年建康府留守陳俊卿言聞殿前司及諸路都
統司自隆興二年以後諸軍所管軍匠逐時造甲至今
十五六年想亦稍備兼聞御前軍器所有工匠三千五
百人若以百工造一甲日可得三十五甲歲可得萬副
以十五年計之今不啻十四五萬甲矣及建康行宫見
樁管精甲數萬副又諸州新造甲至年終計之亦可得
二三萬副除三司及諸路都統司外乞令有司實加檢
括總計所造之數若稍足用宜候將來諸州造甲數足
日於常年合納甲葉鐵炭之類間歲量與裁減此亦寬
民力之一事也
文獻通考卷一百六十一
