文獻通考卷三百十四
鄱陽馬端臨貴與著
物異考二十
龜異
禹治水時神龜自洛出負文而列於背赤文朱字其數
皆九禹因而第之以為九疇
宋元王二年江使神龜於河至於泉陽漁者豫且舉
網得而囚之(索隐曰且音子余切泉陽人網元龜者)置於籠中夜半龜
來見夢於宋元王曰我為江使於河而幕網當吾路
泉陽豫且得我我不能去身在患中莫可告語王有
德義故來告訴元王惕然而悟乃召博士衞平而問
之(索隐曰宋元君之臣也)曰今寡人夢見一丈夫延頸而長頭
衣元繡之衣而乘輜車來見夢於寡人曰我為江使
於河而幕網當吾路泉陽豫且得我我不能去身在
患中莫可告語王有德義故來告訴是何物也衞平
乃援式而起(徐廣曰式音勅)仰天而視月之光觀斗所指定
日處鄉規矩為輔副以權衡四維已定八卦相望視
其吉凶介蟲先見乃對元王曰今昔壬子(索隐曰今昔猶昨夜)
(也以今日言之謂昨夜為今昔)宿在牽牛河水大會鬼神相謀漢正
南北(正義曰漢天河)江河因期南風新至江使先來白雲壅
漢萬物盡留斗柄指日使者當囚元服而乘輜車其
名為龜王急使人問而求之王曰善於是王乃使人
馳而往問泉陽令曰漁者幾何家名誰為豫且豫且
得龜見夢於王王故使我求之泉陽令乃使吏按籍
視圖水上漁者五十五家上流之廬名為豫且泉陽
令曰諾乃與使者馳而問豫且曰今昔汝漁何得豫
且曰夜半時舉網得龜(莊子曰得白龜圓五尺)使者曰今龜安
在曰在籠中使者曰王知子得龜故使我求之豫且
曰諾即系龜而出之籠中獻使者使者載行出於泉
陽之門正晝無見風雨晦冥雲蓋其上五采青黃雲
雨並起風將而行入於端門見於東廂身如流水潤
澤有光望見元王延頸而前三步而止縮頸而卻復
其故處元王見而怪之問衞平曰龜見寡人延頸而
前以何望也縮頸而復是何當也衞平對曰龜在患
中而終昔囚王有德義使人活之今延頸而前以當
謝也縮頸而卻欲急去也元王曰善哉神至於此乎
不可久留趣駕送龜勿令失期衞平對曰龜者是天
下之寳也先得此龜者為天子且十言十當十戰十
勝生於深淵長於黃土知天之道明於上古游三千
歲不出其域安平静正動不用力夀蔽天地莫知其
極與物變化四時變色居而自匿伏而不食春倉夏
黃秋白冬黑明於隂陽審於刑德先知利害察於禍
福以言而當以戰而勝王能寳之諸侯盡服王勿遣
也以安社稷元王曰龜甚神靈降於上天陷於深淵
在患難中以我為賢德厚而忠信故來告寡人寡人
若不遣也是漁者也漁者利其肉寡人貪其力下為
不仁上為無德君臣無禮何從有福寡人不忍奈何
不遣衞平對曰不然臣聞盛德不報重寄不歸天與
不受天奪之寳今龜周流天下還復其所上至蒼天
下薄泥塗還徧九州未嘗愧辱無所稽留今至泉陽
漁者得而四之江河必怒務求報仇自以為侵因神
與謀淫雨不霽水不可治若為枯旱風而揚埃蝗蟲
暴生百姓失時王行仁義其罰必來此無他故其祟
在龜後雖悔之豈有及哉王勿遣也於是元王向日
而謝(索隐曰蓋欲神之以謝天之賜向日者天之光明著見者也)再拜而受擇日
齋戒甲乙最良乃刑白雉及與驪羊以血灌龜於壇
中央以刀剝之身全不傷脯酒禮之横其腹腸荆支
卜之必制其創理達於理文相錯迎使工占之所言
盡當邦福重寳(徐廣曰福音副蔵也)聞於傍鄉殺牛取革被鄭
之桐(徐廣曰牛革桐為鼔也)草木畢分化為甲兵戰勝攻取莫
如元王元王之時衞平相宋宋最彊龜之力也故云
神至能見夢於元王而不自出漁者之籠身能十言
盡當不能通使於河還報於江賢能令人戰勝攻取
不能自留於刀鋒免剝刺之患聖能先知亟見而不
能令衞平無言
魏陳留王咸寧二年二月朐䏰縣獻靈龜歸於相府
晉咸康中豫州刺史毛寳戍邾有一軍人於武昌市買
得白龜長五尺置瓮中養之漸大放江中後邾城邅石
虎攻䧟赴江者莫不沉溺所養龜人被甲投水中覺如
墮一石上須臾視之乃是先所放白龜既抵岸廻顧而
去
苻堅時高陸人穿井得龜大三尺皆有八卦堅命太
卜池養之粟後死藏其骨於太廟其夜廟丞高虜夢
龜謂之曰我本出將歸江南邅時不遇隕命秦庭又
有人夢中謂虜曰龜三千六百歲而終終必妖興亡
國之徵也
隋文帝開皇中掖庭宫每夜有人來挑宫人宫司以聞
帝曰門衞甚嚴人何從入當是妖精耳因戒宫人曰若
逢但斬之其後有物如人來登床宫人抽刀斬之若中
枯骨其物落床而走宫人逐之因入池而沒明日帝涸
池得一龜徑尺餘上有刀跡殺之遂絶龜者水居而靈
隂謀之象晉王諂媚宫掖求嗣之應云
唐武后大足初虔州獲龜六眼一夕而失肅宗上元
二年有鼉聚於揚州城門上節度使鄧景山以問族弟
珽對曰鼉介物兵象也德宗貞元三年潤州魚鱉蔽
江而下皆無首文宗太和三年魏博管内有蟲狀如
龜其鳴晝夜不絶近龜孽也
秦宗權在蔡州州中忽地裂有石出高五六尺廣袤
丈餘正如大龜
宋太宗太平興國二年二月鑿金明池既掘地有龜出
殆踰萬數太平興國間永州益州饒州萬安永州新
州俱獻六目龜廬州獻龜大如掌綠毛覆甲潤澤可愛
蘇州獻白龜大如錢其色瑩潔兖州衞州獻金龜(餘不及錄)
真宗大中祥符二年四月有黑龜甚衆沿汴水下龜
介族黑北方色是歲契丹國母卒仁宗至和元年二
月癸亥信州貢綠毛龜嘉祐八年十月鼎州芝草叢
生下得異龜徽宗大觀元年閏十月丙戌都水使者
趙霆行河得兩首龜以為瑞蔡京信之曰此齊小白所
謂象罔見之而覇者也鄭居中曰首豈容有二而京主
之意不可測命棄龜政和四年端州進六目龜五
年博州進白龜宣和四年䧺州地大震元武見於州
之正寢有龜大如錢蛇若朱漆筯相逐而行宣撫焚香
再拜以銀奩貯二物俄而死高宗紹興八年五月汴
京太康縣大雷雨下冰龜數十里隨大小皆龜形具手
足卦文龜猶歸也龜又介物兵象也冰有消釋之象此
汴京將復歸而釋兵也時秦檜主和議罷兵自是神州
陸沉孝宗乾道五年舒州民獻龜駢生二首不能伸
縮郡守張棟縱之潛山近龜孽也寧宗嘉定十四年
春楚州境上龜大小死者蔽野後十年歸正人李全叛
死又龜者介蟲也是時被介胄死者何可勝數
蟲異
漢武帝元鼎五年秋蛙與蝦蟇羣鬭時四將軍衆十萬
征南越開九郡(蛙黽也似蝦蟇而長脚其色青)元帝建昭元年八月
有白蛾羣飛蔽日從東都門至軹道(師古曰蛾成羣若今之蠶蛾類是也)
成帝建始元年六月有青蠅無萬數(言其極多雖欲以萬數之而不)
(可得)集未央宫殿中朝者坐(公卿以下朝會坐也)
後漢光武建武三年野蠶成繭
吳孫權黃龍二年有野蠶成繭如卵
晉武帝太康四年會稽彭蜞及蟹皆化鼠甚衆復大食
稻為災惠帝元康中洛陽南山有䖟(武庚反)作聲曰韓
尸尸識者曰韓氏將尸也言尸尸者盡死也其後韓謐
誅而韓族殱焉此青祥也
苻堅將為赦與王猛苻融密議於露堂悉屏左右堅
親為赦文猛融供進紙墨有一大蒼蠅自牖間鳴聲
甚大集於筆端驅而復來俄而長安街巷市里人相
告曰官今大赦有司以聞堅謂融猛曰禁中無耳屬
之理事何從泄也於是敕外窮推之咸言有一小兒
衣黑衣大呼於市曰官今大赦須臾不見堅歎曰其
蒼蠅乎聲狀非常吾固惡之
梁武帝天監十一年新昌濟陽二郡野蠶成繭太清
二年益州市有飛螽萬羣螫人死
周静帝大象元年八月所在螘羣鬭各四五尺死十七
八
唐太宗貞觀十二年六月滁州言野蠶成繭於山阜
十三年野蠶食槲葉成繭大如柰其色綠凡收六千五
百七十石至十四年又收八千三百石元宗天寳五
載九月太原奏文水縣冬蠶成繭德宗貞元十四年
四月江西溪澗魚頭皆戴蚯蚓穆宗長慶四年五月
淄青奏登州蓬萊山谷間約四十里野蠶成繭其絲可
織文宗太和元年鄭注篋中藥化為蠅數萬飛去十
月陳許奏界内野蠶自生桑上三遍成繭連綿九十里
百姓收拾得並抽繰得絲綿并織成紬絹開成二年
京城有蟻聚長五六十步闊五尺至一丈厚五寸至一
尺
宋太祖乾德四年八月京兆府野蠶成繭其絲纖潤可
愛開寳六年漢陽軍獻蛤有文隐起成龍長五寸許
金色鱗甲皎然七年正月齊州獻野蠶繭二萬枚五
月開封府封邱縣民程鐸家𤼵蠶簇有繭聯屬自成被
七月開封府陽武縣民家野蠶成繭真宗大中祥符
元年五月開封府酸棗縣民程矩家蠶繭自成被色輕
重密緻柔滑非人功可及五年五月藤州鐔津縣野
蠶成繭是州不産絲蠶此食山柘而成緘絲以獻六
年八月亳州譙縣民李賁園桑野蠶成繭奉祀經度制
置使丁謂采蠶繰□絮以獻仁宗景祐四年五月滑
州靈河縣民黃慶家蠶自成被長二丈五尺闊四尺
嘉祐二年十月深州言野蠶成繭被於原野哲宗元
祐六年閏八月定州七縣野蠶成繭七年五月濰州
北海縣蠶自織如絹成領帶元符元年七月真定府
藁城縣野蠶成繭八月真定府行唐縣野蠶成繭九月
祁州深澤縣野蠶成繭織絍成萬疋二年年六月房州
房陵縣野蠶成蠒徽宗政和元年九月河南府野蠶
成繭四年湘州野蠶成繭五年南京野蠶成繭織
紬五疋綿四十兩聖繭十五兩
蝗蟲(蜚)(蝝)(蝻)
春秋桓公五年秋螽(師古曰螽即阜螽即今之蝩蟲也螽音終蝩音之庸反)劉歆
以為貪虐取民則螽介蟲之孽也與魚同占劉向以為
介蟲之孽屬言不從是歲公獲二國之聘取鼎易邑(師古)
(曰二國宋鄭也宋以郜鼎賂公鄭以泰山之田易許田也)興役起城(師古曰謂五年夏城祝邱也)
諸螽略皆從董仲舒說云莊公二十九年有蜚劉歆
以為負蠜也性不食穀食穀為災介蟲之孽(師古曰蜚音扶味反)
(蠜音煩)劉向以為蜚色青近青眚也非中國所有南越盛
暑男女同川澤淫風所生為蟲臭惡(師古曰蜚者中國所有非南越之蟲)
(未詳向所說)是時莊公取齊淫女為夫人既入淫於兩叔故
蜚至天戒若曰今誅絶之尚及不將生臭惡聞於四方
莊不悟其後夫人與二叔作亂二嗣以殺(師古曰二嗣謂子般及閔)
(公也)卒皆被辜(師古曰謂二叔哀姜皆不得其死也已解於上)董仲舒指略同
僖公十五年八月螽劉向以為先是僖有鹹之會後城
緣陵是歲復以兵為牡邱會使公孫敖帥師及諸大夫
救徐兵比三年在外文公三年秋雨螽于宋劉向以
為先是宋殺大夫而無罪有暴虐賦歛之應穀梁傳曰
上下皆合言甚(上下皆合螽之多)董仲舒以為宋三世内取(三世)
(謂襄成昭也内取於國之大夫也取讀曰娶)大夫專恣殺生不中故螽先死
而至劉歆以為螽為穀災卒遇賊隂墜而死也八年
十月螽時公伐邾取須朐城郚宣公六年八月螽劉
向以為先是宣伐莒向後比再如齊謀伐萊十三年
秋螽公孫歸父會齊伐萊十五年秋螽宣亡熟歲數
有軍旅冬蝝生(師古曰爾雅曰蝝蝮蜪說者以為螽蝗之類蝮音蒲北反蜪徒高反)劉歆
以為蝝螕□之有翼者(孟康曰螕□音蚍蜉)食穀為烖黑眚也董
仲舒劉向以為蝝螟始生也一曰螟始生是時民患上
力役解於公田(解讀曰懈)宣是時初税畝税畝就民田畝擇
美者税其什一亂先王制而為貪利故應是而蝝生屬
嬴蟲之孽襄公七年八月螽劉向以為先是襄興師
救陳滕子郯子小邾子皆來朝夏城費哀公十二年
十二月螽是時哀用田賦(師古曰言重歛也觧在刑法志)劉向以為春
用田賦冬而螽十三年九月螽十二月螽比三螽虐
取於民之效也(師古曰比頻也)劉歆以為周十二月夏十月也
火星既伏蟄蟲皆畢天之見變因物類之宜不得以螽
是歲再失閏也周九月夏七月故傳曰火猶西流司歴
過也
秦始皇四年十月蝗蟲自東方來蔽天
漢景帝中三年秋蝗先是匈奴寇邊中尉不害(魏不害)將
車騎材官士屯高柳四年夏蝗武帝建元五年五
月大蝗元光五年秋螟六年秋蝗先是五將軍衆
三十萬伏馬邑欲襲單于是歲四將軍征匈奴元鼎
五年秋蝗是歲四將軍征南粤及西南夷開十餘郡
元封六年秋蝗先是兩將軍征朝鮮開三郡太初元
年夏蝗從東方飛至燉煌三年秋復蝗元年貳師將
軍征大宛天下奉其役連年征和三年秋蝗四年
夏蝗先是一年三將軍衆十餘萬征匈奴貳師七萬人
没不還平帝元始二年秋蝗徧天下時王莽秉政
王莽地皇三年夏蝗從東方來蜚蔽天至長安入未
央宫緣殿閤草木盡
後漢光武二十八年郡國共八十蝗二十九年四月
威武酒泉清河京兆魏郡弘農蝗三十一年郡國大
蝗明帝永平四年酒泉大蝗從塞外入十五年蝗
起泰山彌行兖豫和帝永元四年蝗八年五月河
内陳留蝗九月京都蝗九年蝗從夏至秋先是西羌
數反遣將軍將北軍五校征之安帝永初四年夏蝗
是時西羌寇亂軍衆征距連十餘年(䜟曰主失禮煩苛則旱之魚螺變為蝗蟲)
五年夏九州蝗(京房占曰天生萬物百穀以給民用天地之性人為貴今蝗蟲四起此為)
(國多邪人朝無忠臣蟲與民争食居位食祿如蟲矣不救致兵起其救也舉有道置於位命諸侯試明經此消)
(災也)六年三月去蝗處復蝗子生(古今註曰郡國四十八蝗)七年
夏蝗元初元年夏郡國五蝗二年夏郡國二十蝗
延光元年六月郡國蝗順帝永建五年郡國十二
蝗是時鮮卑寇朔方用衆征之永和元年秋偃師蝗
去冬烏桓寇沙南用衆征之桓帝永興元年七月郡
國三十二蝗是時梁冀秉政無謀獻苟貪權作虐(春秋考異)
(郵曰貪擾生蝗)二年六月京都蝗永夀三年六月京都蝗
延熹元年五月京都蝗(臣昭按劉歆傳皆逆天時聽不聰之禍也養奮對策曰侫)
(邪以不正食禄饗所致謝沈書曰九年揚州六郡連水旱蝗害也)靈帝熹平六年夏
七州蝗先是鮮卑前後三十餘犯塞是歲護烏桓校尉
夏育破鮮卑中郎將田晏使匈奴中郎將臧旻將南單
于以下三道並出討鮮卑大司農經用不足殷歛郡國
以給軍糧三將無功還者少半光和元年詔策問曰連
年蝗蟲至冬踊其咎焉在蔡邕對曰臣聞易傳曰大作
不時天降災厥咎蝗蟲來河圖祕徵篇曰帝貪則政暴
而吏酷酷則誅深必殺主蝗蟲蝗蟲貪苛之所致也是
時百官遷徙皆私上禮西園以為府(蔡邕對曰蝗蟲出息不急之作省賦)
(歛之費進清廉黜貪虐分損承安屈省别藏以贍國用則其救也易曰得臣無家言有天下者何私家之有)
獻帝興平元年夏大蝗是時天下大亂建安二年
五月蝗
魏文帝黃初三年七月冀州大蝗人饑按蔡邕說蝗者
在上貪苛之所致也是時孫權歸順帝因其有西陵之
役舉大衆襲之權遂背叛也
晉武帝泰始十年六月蝗是時荀賈任政疾害公直
惠帝永寧元年郡國六蝗懷帝永嘉四年五月大蝗
自幽并司冀至於秦雍草木牛馬毛鬛皆盡是時天下
兵亂漁獵黔黎存亡所寄惟司馬越苟晞而已競為暴
刻經略無章故有此孽愍帝建興四年五月大蝗去
歲劉曜頻攻北地馮翊趜允等悉衆禦之卒為劉曜所
破西京遂潰五年帝在平陽司冀青雍螽元帝太
興元年六月蘭陵合鄉蝗害禾稼乙未東莞蝗蟲縱横
二百里害苖稼七月東海彭城下邳淮西郡蝗蟲害禾
豆八月冀青徐三州蝗食生草盡至於二年是時中州
淪喪暴亂滋甚也二年五月淮陵臨淮淮南安豐廬
江等五郡蝗蟲食秋麥是月癸丑徐州及揚州江西諸
郡蝗吳郡百姓多餓死去年王敦并領荆州苛暴之釁
自此興矣孝武帝太元十五年八月兖州蝗是時慕
容氏逼河南征戍不已故有斯孽十六年五月飛蝗
從南來集堂邑縣界害苖稼是年春發江州兵營甲士
三千人家口六七千配護軍及東宫後尋散亡殆盡又
邊將連有征役故有斯孽
劉聰末年河東大蝗唯不食黍豆靳凖率部人收而
埋之哭聲聞於十餘里後乃鑽土飛出復食黍豆
石虎時河朔大蝗初穿地而生二旬則化狀若蠶七
八日而臥四日蜕而飛彌亘百草唯不食三豆及麻
苻健時蝗蟲大起自華隂至隴山食百草無遺牛馬
相噉毛
宋文帝元嘉三年秋旱且蝗
梁武帝大同初蝗籬門松栢葉皆盡京房易飛候曰食
祿不益聖化天視以蟲蟲無益於人而食萬物也時公
卿皆以虚澹為美不親職事無益食物之應也
北齊文宣天保八年河北六州河南十二州蝗畿人皆
祭之時外築長城内修三臺役者不止九年山東又
蝗十年幽州大蝗河清二年并汾晉東雍南汾五
州蟲旱傷稼
後周武帝建德二年關中大蝗
隋文帝開皇十六年并州蝗時秦孝王俊裒刻百姓盛
修邸第後獲譴死
唐高祖武德六年夏州蝗蝗之殘民若無功而祿者然
皆貪撓之所生先儒以為人主失禮煩苛則旱魚螺變
為蟲蝗故以為魚孽太宗貞觀二年六月京畿旱蝗
太宗在苑中掇蝗祝之曰人以穀為命百姓有過在予
一人但當蝕我無害百姓將吞之侍臣懼帝致疾遽以
為諫帝曰所冀移災朕躬何疾之避遂吞之是歲蝗不
為災三年五月徐州蝗秋德戴廓等州蝗四年秋觀
兖遼等州蝗二十一年秋渠泉二州蝗高宗永徽
元年夔絳雍同等州蝗秋陳州蝗永淳元年三月京
畿蝗無麥苖六月雍岐隴等州蝗武后長夀二年台
建等州蝗元宗開元三年七月河南河北蝗四年
夏山東蝗食稼聲如風雨二十五年貝州蝗有白鳥
數千萬羣飛食之一夕而盡禾稼不傷代宗廣德二
年秋蝗關輔尤甚斗米千錢德宗興元元年秋螟蝗
自山而東際於海晦天蔽野草木皆盡貞元元年夏
蝗東自海西盡河隴羣飛蔽天旬日不息所至草木葉
及畜毛靡有孑遺餓殣枕道民蒸蝗曝颺去翅足而食
之憲宗元和元年夏鎮冀等州蝗穆宗長慶三年
秋洪州螟蝗害稼八萬頃文宗開成元年夏鎮州河
中蝗害稼二年六月魏博昭義淄青滄州兖海河南
蝗三年秋河南河北鎮定等州蝗草木葉皆盡五
年夏幽魏博鄆曺濮滄齊德淄青兖海河陽淮南虢陳
許汝等州螟蝗害稼占曰國多邪人朝無忠臣居位食
祿如蟲與民争食故比年蟲蝗武宗會昌元年七月
關東山南鄧唐等州蝗宣宗大中八年七月劔南東
川蝗懿宗咸通三年六月淮南河南蝗六年八月
東都同華陜虢等州蝗七年夏東都同華陜虢及京
畿蝗九年江淮關内及東都蝗十年夏陜虢等州
蝗不絀無德虐取於民之罰僖宗乾符二年蝗自東
而西蔽天光唘元年秋蝗自東方來羣飛蔽天二
年荆襄蝗斗米錢三千人相食淮南蝗自西來行而不
飛浮水緣城入揚州府署竹樹幢節一夕如剪幡幟畫
像皆齧去其首撲不能止旬日自相食盡
後梁太祖開平元年六月許陳汝蔡潁五州蝝生有野
禽羣飛蔽空食之皆盡
後唐莊宗同光三年九月鎮州奏飛蝗害稼
晉高祖天福七年四月山東河南關西諸郡蝗害稼至
八年四月天下諸道州飛蝗害稼草木葉皆盡詔州縣
長吏捕蝗華州節度使楊彦珣雍州節度使趙瑩命百
姓捕蝗一斗以祿粟一斗賞之(時蝗旱相繼人民流遷饑者盈路關西餓殍尤)
(甚死者十有七八朝廷以軍食不充分命使臣諸道括借粟麥晉氏自此衰矣)
後漢隐帝乾祐元年七月青鄆兖齊濮沂密邢曹皆言
蝝生開封府奏陽武雍邱襄邑等縣蝗開封尹侯益遣
人以酒肴致祭尋為鸜鵒食之皆盡(勅禁羅弋鸜鵒以其有吞蝗之異也)
二年五月博州奏有蝝生化為蝶飛去宋州奏蝗一
夕抱草而死差官祭之復命尚書侍郎段希堯祭東嶽
太府卿劉皥祭中嶽皆慮蟲螟為災故也
宋太祖建隆元年七月澶州蝗二年五月濮州范縣
蝗三年七月兖濟德磁洺五州有蝝生真定府深州
蝻蟲生四年六月澶濮曹絳等州有蝗懷州蝗生
乾德二年四月相州蝻蟲食桑五月趙州昭慶縣有蝗
東西四十里南北二十里是夏河南河北陜西諸州皆
蝗三年七月諸路有蝗淄州民韓贊斷手指以祭
開寳二年八月真定府冀磁州蝗太宗太平興國二
年六月磁州有黑蟲羣飛食桑夜出晝隐食葉殆盡閏
七月衞州蝻蟲生六年七月河南府宋州蝗七年
四月唐州比陽縣蝻蟲生有飛鳥食之盡河南府滑州
蝻蟲生五月大名府陜州陳州蝗七月鄆州陽穀縣蝻
蟲生九年七月泗州蝝蟲食桑雍熙二年四月天
長軍蝝蟲食苗三年七月濮州鄄城縣有蝗俄自死
淳化元年四月鄆州中都縣蝻蟲生七月單州碭山
縣蝗曹州濟隂縣有蝗自北來飛亘天有聲二年三
月亳州蝻蟲生遇雨而死六月淄澶濮州乾寧軍並蝗
生七月寧邊軍有蛤滄州蝻蟲食苗棣州有飛蝗自北
來害稼三年六月甲申京師有蝗起東北趣西南蔽
空如雲翳日七月貝許滄沂蔡汝商兖單等州淮陽平
定静戎軍蝗俄抱草自死至道二年六月亳宿密州
蝗生食苗七月許州長葛陽翟二縣有蝻蟲食苗齊州
歴城長清等縣有蝗三年七月單州蝻蟲生真宗
景德元年八月陜濱棣州蟲害稼二年六月京東諸
州蝻蟲生三年八月德博州蝝生四年九月陳州
宛邱縣鄆州東阿須城二縣蝗大中祥符二年五月
雄州蝻蝗食苗三年六月開封府咸平尉氏二縣蝻
蟲生四年六月開封府祥符縣有蝗七月河南府及
京東蝗生食苗葉八月開封府祥符咸平中牟陳留雍
邱封邱六縣蝗生九年六月京畿京東西河北路蝗
蝻繼生彌覆郊野食民田殆盡入公私廬舍七月辛亥
過京師羣飛翳空至淮南趣河東及霜寒始斃天禧
元年二月開封府京東西河北河東陜西江淮兩浙荆
湖百三十州軍蝗蝻復生多去歲蟄者和州蝗生卵如
稻粒而細六月江淮大風多吹蝗入江海或抱草木僵
死二年四月江隂軍蝻蟲生仁宗天聖五年七月
丙午邢洺州蝗甲寅趙州蝗不食苗是歲京兆府旱蝗
六年五月己夘河北京東蝗明道元年十月中甲
寅濠州蝗二年七月庚辰開封界京東西河北河東
陜西蝗景祐元年六月乙夘開封府淄州蝗諸路募
民掘蝗子萬餘石寳元元年六月曹濮單三州蝗
慶歴四年春淮南旱蝗京師飛蝗蔽天神宗熙寧元
年秀州蝗五年河北大蝗六年四月河北諸路蝗
是歲江寧府飛蝗自江北來七年夏開封府界及河
北路蝗七月咸平縣鸜鵒食蝗八年八月淮西蝗陳
潁州蔽野九年夏開封府畿京東河北陜西蝗五月
京湖南路地生黑蟲化蛾飛去全州生黑蟲食苗黃雀
來食之皆盡元豐四年六月河北蝗秋開封府界蝗
五年夏又蝗六年夏又蝗五年沂州蝗哲宗
元符元年八月高郵軍言飛蝗抱草死徽宗崇寧元
年夏開封府界京東河北淮南等路蝗二年諸路蝗
令有司酺祭三年四年連歲大蝗其飛蔽日來自山
東及府界惟河北尤甚宣和三年諸路蝗高宗建
炎二年六月京師淮甸大蝗令長吏修酺祭紹興二
十九年七月盱眙軍楚州處界三十里蝗為風所墜風
止復飛回淮北敵知天佑自是不敢桀三十二年六
月江東淮南北郡國蝗飛入湖州境聲如風雨自癸巳
至於七月丙申飛徧畿縣餘杭仁和錢塘皆蝗丙午蝗
入京城八月山東大蝗(江淮諸道乏食令𤼵廩萬石以賑)癸丑頒祭酺
禮式孝宗隆興元年七月大蝗(辛丑詔羣臣言闕失八月丙子上降次貶)
(食詔諸道暴察冤賑災蠲賦重匿災之罰休息江淮襄蜀科調民忘凶年)八月壬申癸酉飛
蝗過都蔽天日徽宣湖三州及浙東郡縣害稼(遂下捕蝗之令)
九月京東大蝗襄隨蝗甚民為乏食二年夏畿縣餘
杭大蝗(令漕臣察獄涖捕)乾道元年六月淮西蝗憲臣姚岳
貢死蝗為瑞上斥其佞坐黜淳熙三年八月淮北飛
蝗楚州盱眙軍界如雲陣風雷者逾時遇大雨皆死稼
用不害九年六月滁州全椒縣和州歴陽烏江縣蝗
乙夘飛蝗過都遇大雨墮仁和界蘆蕩茅穗(令徙瘞之)七月
淮甸大蝗其揚泰州窖撲蝗五千斛餘郡或日捕數十
車羣飛絶江墮鎮江府皆害稼(令淮浙郡國捕除)十年六月
淮浙舊蝗遺育害稼十四年七月畿縣仁和蝗(蝗始生令)
(捕除之不為災)光宗紹熙二年七月泰州蝗自高郵縣五
年八月楚和州蝗寧宗嘉泰二年浙西大蝗自丹陽
入武進若煙霧蔽天其墮亘十餘里常之三縣捕八千
餘石湖之長興捕數百石時浙東近郡亦蝗開禧三
年夏秋旱大蝗羣飛蔽天先是浙西郡縣首種不入或
種豆粟皆既於蝗漢志言魯宣公秋蟲以為宣無熟歲
數有軍旅又漢武帝比年秋蝗興師征四夷之應時韓
侂胄開邊兵禍連結故有此孽也嘉定元年五月江
浙大蝗(乙丑上懼災損膳露禱)六月乙酉有事於圜丘方澤且祭
酺七月又酺攽酺式於郡國二年四月又蝗(下捕蝗令)五
月丁酉令諸郡修酺祀六月辛未飛蝗入畿縣(令守臣修酺祭)
七年六月浙郡蝗八年四月北境飛蝗越淮而南
江淮郡蝗食禾苗山林草木皆盡乙夘飛蝗入畿縣己
亥祭酺令蝗郡如式以祭是歲自夏徂秋蝗患不息諸
道捕蝗者以千萬石計饑民競捕官以粟易之九年
五月浙東蝗丁巳令郡國酺祭(令諸道部使者督捕之)是歲薦饑
官以粟易蝗者計千百斛(及冬校比而賞罰之)十年四月楚州
蝗
螟(虸蚄蟲)
春秋隐公五年秋螟董仲舒劉向以為時公觀漁於棠
貪利之應也劉歆又以為逆臧僖伯之諫貪利區霿以
生臝蟲之孽也八年九月螟時鄭伯以邴將易許田
有貪利心京房易傳曰臣安祿兹謂貪厥災蟲蟲食根
德無常兹謂煩蟲食葉不絀無德蟲食本與東作争茲
謂不時蟲食節蔽惡生孽蟲食心莊公二年秋螟董
仲舒劉向以為先是衞侯朔出奔齊齊侯會諸侯納朔
許諸侯賂齊人歸衞寳魯受之貪利應也
漢文帝後六年秋螟是歲匈奴大入上郡雲中烽火通
長安遣三將軍屯邊三將屯京師
後漢章帝七八年間郡縣大螟傷稼(語在魯恭傳而紀不錄)時章
帝用竇皇后讒害宋梁二貴人廢皇太子靈帝熹平
四年六月弘農三輔螟蟲為害時靈帝用中常侍曹節
等讒言禁錮名士謂之黨人中平二年七月三輔螟
蟲為害
晉武帝咸寧元年七月郡國螟九月青州又螟是月郡
國有青蟲食禾稼四年司冀兖豫荆揚郡國二十螟
九年八月郡國二十四螟九月蟲又傷秋稼時帝聽
讒䛕寵任賈充楊駿故有蟲蝗之災不絀無德之罰
惠帝元康三年九月帶方等六縣螟食禾葉盡永寧
元年七月梁益凉三州螟時齊王冏執政貪苛之應十
月南安巴西江陽太原新興北海青蟲食禾葉甚者十
傷五六十二月郡國六螟
唐太宗貞觀二十一年八月萊州螟元宗開元二十
一年八月榆關虸蚄蟲害稼入平州界有羣雀來食之
一日而盡二十六年榆關虸蚄蟲害稼羣雀來食之
天寳三載青州紫蟲食田有鳥食之代宗廣德元
年秋虸蚄蟲害稼關中尤甚斗粟千錢穆宗長慶四
年絳州虸蚄蟲害稼文宗太和元年秋河東同虢等
州虸蚄蟲害稼四年河南黑蟲食田
宋太祖建隆二年九月華州渭南縣虸蚄蟲害稼乾
德六年七月階州虸蚄蟲生太宗太平興國二年七
月邢州鉅鹿沙河二縣步屈蟲食桑麥殆盡五年七
月濰州虸蚄蟲食稼殆盡七年九月邠州虸蚄蟲生
食稼端拱二年七月施州虸蚄蟲生害稼真宗大
中祥符四年八月兖州虸蚄蟲生有蟲青色隨齧之化
為水仁宗天聖五年五月戊辰磁州蟲食桑六年
庚戌同華等州旱虸蚄蟲食苗高宗紹興元年秋紹
興府湖州螟浙東西郡國螟多為穀災二年台州螟
二十九年秋浙東江東西郡縣螟三十年十月江
浙郡國螟蝝孝宗乾道三年八月江東郡縣螟螣淮
浙諸路多以青蟲食穀穗為災六年秋浙西江東螟
蟲為害九年秋吉贛州臨江南安軍皆有螟淳熙
二年秋浙江淮郡縣間有螟害四年秋昭州螟五
年昭州薦有螟螣七年秋永州螟八年秋江州螟
十二年八月平江府有蟲聚於禾穗惟油可墮一夕
大雨盡滌十四年秋江州興國軍螟十六年秋溫
州螟寧宗慶元三年秋浙東蕭山山隂縣婺州浙西
富陽鹽官淳安永興縣嘉興府皆螟四年秋江東鉛
山縣蟲食穀田無遺穗嘉定十四年明台溫婺衢蟊
螣為災十五年秋贛州螟十六年秋永道州螟
鼠妖
春秋成公七年正月鼷鼠食郊牛角(師古曰鼷小鼠也即今所謂甘鼠者)
(音奚)改卜牛又食其角劉向以為近青祥亦牛禍也不敬
而傋霿之所致也昔周公制禮樂成周道故成王命魯
郊祀天地以尊周公至成公時三家始顓政魯將從此
衰天愍周公之德痛其將有敗亡之禍故於郊祭而見
或云鼠小蟲性盗竊鼷又其小者也牛大畜祭天尊物
也角兵象在上君威也小小鼷鼠食至尊之牛角象季
氏乃陪臣盜竊之人將執國命以傷君威而害周公之
祀也改卜牛鼷鼠又食其角天重語之也(重音直用反)成公
怠慢昏亂遂君臣更執於晉至於襄公晉為湨梁之會
天下大夫皆奪其君政(湨梁之會諸侯皆在而魯叔孫豹晉荀偃宋向戌衞&KR1108;殖鄭公)
(孫蠆小邾之大夫盟是奪其君政也)其後三家逐昭公卒死於外幾絶周
公之祀董仲舒以為鼷鼠食郊牛皆養牲不謹也京房
易傳曰祭天不謹厥妖鼷鼠齧郊牛角定公十五年
正月鼷鼠食郊牛牛死劉向以為定公知季氏逐昭公
罪惡如彼親見孔子為夾谷之會齊人歸鄆讙龜隂之
田聖德如此反用季桓子淫於女樂而退孔子無道甚
矣是歲五月定公薨牛死之應京房易傳曰子不子鼠
食其郊牛哀公元年正月鼷鼠食郊牛劉向以為天
意汲汲於用聖人逐三家故復見戒也哀不寤身奔於
越
漢昭帝元鳳元年九月燕有黃鼠啣其尾舞王宫端門
中(宫之正門)王往視之鼠舞如故王使吏以酒脯祠舞不休
一日一夜死近黃祥時燕刺王旦謀反將死之象也其
月發覺伏辜京房易傳曰誅不原情厥妖鼠舞門(師古曰不)
(原情者不得其夲情)成帝建始四年九月長安城南有鼠啣黃
蒿栢葉上民冢栢及榆樹上為巢桐栢尤多(師古曰桐栢本亭名)
(衞思后於其地葬也)巢中無子皆有乾鼠矢數十時議臣以為恐
有水災鼠盜竊小蟲夜出書匿今晝去穴而登木象賤
人將居顯貴之位也桐栢衞后園所在也其後趙皇后
自微賤登至尊與衞后同類趙后終無子而為害明年
有鳶焚巢殺子之異也(師古曰鳶䲭也音弋全反)天象仍見甚可畏
也(仍頻也)一曰皆王莽竊位之象云京房易傳曰臣私禄
㒺辟(李竒曰辟君也擅私爵禄誣罔其君)厥妖鼠巢
魏齊王正始中中山王周南為襄邑長有鼠從穴出語
曰王周南爾以某日死周南不應鼠還穴後至期更冠
幘皂衣出語曰周南汝日中當死又不應鼠復入穴斯
須更出語如向日適欲中鼠入須臾復出出入轉更數
語如前日適中鼠曰周南汝不應我復何道言絶顛蹶
而死即失衣冠取視具如常鼠按班固以為黃祥時曹
爽專政競為比周故鼠作變也
晉太康時彭蜞化為鼠(見蟲異門)
陳後主禎明二年四月羣鼠無數自蔡州岸入石頭淮
至青塘兩岸數日死隨流出江近青祥也京房易飛候
曰鼠無故羣居不穴衆聚者其君死未幾亡國
唐高祖武德元年秋李密王世充隔洛水相拒密營中
鼠一夕渡水盡去占曰鼠無故皆夜去邑有兵太宗
貞觀十三年建州鼠害稼二十一年渝州鼠害稼
高宗顯慶三年長孫無忌第有大鼠見於庭月餘出入
無常後忽然死龍朔元年十一月洛州猫鼠同處鼠
隐伏象盗竊猫職捕囓而反與同象司盜者廢職容姦
弘道初梁州倉有大鼠長二尺餘為猫所囓數百鼠
反嚙猫少選聚萬餘鼠州遣人捕擊殺之餘皆散去
中宗景龍元年基州鼠害稼睿宗景雲中有蛇鼠鬭
於右威衞營東街槐樹蛇為鼠所傷鬭者兵象元宗
開元二年韶州鼠害稼千萬餘羣天寳元年十月魏
郡有猫鼠同乳甚於同處代宗大歴十三年六月隴
右節度使朱泚於兵家得猫鼠同乳以獻懿宗咸通
十二年汾州孝義縣民家鼠多茹蒿芻巢樹上鼠穴居
去穴登木賤人將貴之象僖宗乾符三年秋河東諸
州多鼠穴屋壞衣三月止鼠盜也天戒若曰將有盜矣
昭宗乾寧末陜州有蛇鼠鬭於南門之内蛇死而鼠
亡去
後唐潞王清泰三年三月有蛇鼠鬭於師子門外鼠殺
蛇其年十二月晉高祖起兵於太原
宋太祖建隆元年夏相金均房商五州鼠食苗二年
正月商州鼠食苗太宗太平興國七年十一月岳州
鼠害稼九月京西民獻白鼠二高宗紹興十六年廣
州清遠縣韶州翁源縣英德府真陽縣鼠食稼千萬為
羣時廣東久旱凡羽鱗皆化為鼠有獲鼠於田者腹猶
蛇文漁者夜設網旦視數百鱗皆鼠自夏徂秋為患數
月方息歲為饑孝宗乾道九年隆興府鼠害稼千萬
為羣甚於螟蝗淳熙五年八月淮東通泰楚高郵黑
鼠食禾田無遺穗淮民大饑時江陵府十五里外羣鼠
以千萬計蔽塞通逵其色黑白青黃相雜與人并行為
車馬所踐死者不可勝計凡三月乃息光宗紹熙四
年饒州民家有二小鼠食牛角三徙牛牢不免角穿肉
瘠以斃春秋書鼷鼠食牛角京房易傳曰祭天不謹為
郊牛也不與民牛同占特鼠妖爾寧宗慶元元年六
月鄱陽縣民家一猫帶數十鼠行止食息皆同如母子
相哺者民殺猫而鼠䑛其血鼠象盜猫職捕而反相與
同處司盜廢職之象也與唐龍朔洛州猫鼠同占
文獻通考卷三百十四
