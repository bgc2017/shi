文獻通考卷二百四
鄱陽馬端臨貴與著
經籍考三十一
史(地理)
山海經十八卷
鼂氏曰大禹製晉郭璞傳漢侍中奉車都尉劉秀
校定表言禹别九州而益等𩔖物善惡著此書皆
聖賢之遺事古文明著者也大父嘗考之於書有
曰長沙零陵鴈門皆郡縣名又自載禹鯀似後人
因其名參益之
陳氏曰漢侍中奉車都尉臣秀所校祕書秀即劉
歆也晉郭璞注按唐志二十三卷音二卷今本錫
山尤袤延之校定世傳禹益所作其事見吳越春
秋曰禹東廵登南岳得金簡玉字通水之理遂行
四瀆與益共謀所至使益疏而記之名山海經此
其為說恢誕不典司馬遷曰言九州山川尚書近
之矣至禹本紀山海經所書怪物余不敢言之也
可謂名言孰曰多愛乎故尤跋明其非禹伯翳所
作而以為先秦古書無疑然莫能名其何人也洪
慶善補注楚辭引山海經淮南子以釋天問而朱
晦翁則曰古今說天問者皆本此二書今以文意
考之疑此二書本皆緣解天問而作此可以破千
載之惑古今相傳既久姑以冠地理書之錄
山海圖經十卷
鼂氏曰皇朝舒雅等撰雅仕江南韓熙載之門人
也後入朝數預修書之選閩中刊行本或題曰張
僧繇畫妄也
水經四十卷
鼂氏曰漢桑欽撰欽成帝時人本經三卷後魏酈
道元注史稱道元好學歴覽竒書撰注水經行於
世
陳氏曰欽邯鄲書目以為漢人鼂氏言成帝時人
當有所據按唐志注或云郭璞撰又杜氏通典按
水經晉郭璞注二卷後魏酈道元注四十卷皆不
詳所撰者名氏亦不知何代之書佑謂二子博贍
解釋固應精當然其經云濟水過壽張則前漢壽
良縣光武更名又東北過臨濟則前漢狄縣安帝
更名又云菏水過湖陸則前漢湖陵縣章帝更名
又云汾水過河東郡永安則前漢彘縣順帝更名
故知順帝以後纂序也詳水經所作殊為詭誕全
無憑據按後漢郡國志濟水王莽末因旱渠塞不
復截河南過既順帝時所撰都不詳悉其餘可知
景純注解又甚疎略亦為迂怪以其僻書人多不
覩謂其審正未之精也
十道志十三卷
鼂氏曰唐梁載言撰唐分天下為十道所載頗詳
博其書多稱咸通中沿革蓋唐末人也
陳氏曰其書廣記備言頗有可采載言不見於史
未定為何朝人此書有太和以後沿革當是唐末
人
唐十道圖一卷
陳氏曰唐宰相趙郡李吉甫弘憲撰首載州縣總
數文武官員數俸料唐志云十卷今不分卷
元和郡縣志四十卷
陳氏曰李吉甫撰自京兆至隴右凡四十七鎮篇
首皆有圖今圖不存
太平寰宇志二百卷
鼂氏曰皇朝樂史等撰太平興國中盡平諸國天
下一統史悉取自古山經地志考正訛謬纂成此
書上之
陳氏曰其書起自河南周於海外
圖經
鼂氏曰皇朝李昉撰
九域志十卷
鼂氏曰皇朝王存被旨刪定總二十三路京府四
次府十州二百四十二軍三十七監四縣一千一
百三十五
陳氏曰存與曾肇李德芻等共刪定名元豐九域
志
輿地廣記三十八卷
鼂氏曰皇朝歐陽忞纂自堯舜以來至於五代地
理沿革離合皆繫以今郡縣名或云無所謂歐陽
忞者特假名以行其書耳
陳氏曰政和中作其前三卷以今之郡縣繫於前
代郡國之下其序曰以今州縣求於漢則為郡以
漢郡縣求於三代則為州三代之九州散而為漢
之六十餘郡又分而為今之三百州雖或離或合
不可討䆒而吾胸中則已了然矣漢郡國一百三
今云六十餘郡不可曉也忞當是文忠族孫行名
皆連心字
春秋地譜十二卷
鼂氏曰皇朝楊湜編十三國地皆釋以今州縣名
并為圖於其後蓋常氏已嘗有此書而湜增廣焉
洽聞記三卷
鼂氏曰唐鄭常撰記郡國舊事故附之地理𩔖
職方機要四十卷
鼂氏曰不題撰人姓名序云本新舊九域志上據
歴代史旁取左氏水經通典且采舊聞參以小說
黜謬舉真紬成此書其間載政和間事蓋當時人
也
地理指掌圖一卷
陳氏曰蜀人稅安禮撰元符中欲上之朝未及而
卒書肆所刊皆不著名氏亦頗闕不備此蜀本有
涪右任慥序言之頗詳
歴代疆域志十卷
陳氏曰臨川布衣吳澥撰
輿地紀勝二百卷
陳氏曰知江寕縣金華王象之撰蓋以諸郡圖經
節要略而山川景物碑刻詩詠粗無所遺行在宮
闕觀寺實冠其首關河版圖之未復者猶不與焉
眉山李說齋季允為之序
輿地圖十六卷
陳氏曰王象之撰紀勝逐州為卷圖逐路為卷其
搜求亦勤至西蜀諸郡尤詳其兄觀之漕䕫門時
所得也
皇朝方域志二百卷
陳氏曰東陽布衣王希先撰凡前代謂之譜十六
譜為八十卷本朝謂之志為一百二十卷譜叙當
時事實而注以今之郡縣志述今日疆理而繫於
古之州國古今參考譜志互見地理學之詳明者
無以過此矣嘉熙二年上於朝得永免文解其父
珨本建寕人己未進士試詞科不中頗該洽希先
述其遺藁以成此書
六合掌運圖一卷
鼂氏曰不著名凡為四十四圖首列禹跡次為中
興後南北二境其後則諸邊關險要以及敵地疆
界亦著之
燕吳行役記
陳氏曰不著名氏大中九年崔鉉鎮淮南諸鎮畢
賀為此記者燕帥張允伸所遣僚佐道中記所經
行郡縣道里及事跡也
南行記三卷
鼂氏曰王仁祐撰晉天福二年仁祐被命使高季
興記自汴至荆南道塗賦詠及飲宴倡酬殆百餘
篇
江行錄一卷
陳氏曰真州教授勾穎紹聖三年所序云太守張
公所修也張不著名自真而上直抵荆南自岳而
分旁徵衡永自湖口而别則東入鄱陽南至廬陵
程期岸次風雲占候時日吉凶與夫港派灘磧磯
洑莫不具載行江者頼焉
三輔黃圖三卷
鼂氏曰按經籍志有黃圖一卷記三輔宮觀陵廟
明堂辟雍郊畤等即此書也不著撰人姓名其間
頗引劉昭漢志然則出於梁陳間也
陳氏曰按唐志一卷今分上下卷載秦漢間宮室
苑囿甚詳多引用應劭漢書解而如淳顔師古復
引此書為據意漢魏間人所作然中興書目以為
崇文總目及國史志不載疑非本書也程氏雍錄
辯之尤悉
長安志十卷
鼂氏曰皇朝宋敏求撰敏求因韋氏所記搜采羣
書罔有遺軼二紀而成凡府縣之政官尹之職河
渠關塞之𩔖至於風俗物産宫室道街無不詳偹
世稱其博趙若彦為之序
陳氏曰與河南志二書凡例微不同然漢唐舊都
遺事詳矣
河南志二十卷
鼂氏曰宋敏求撰以韋述西京記為未偹演之為
長安河南志司馬光為之序以為考之韋記其詳
不啻十餘倍開編粲然如指諸掌真博物之書
關中記一卷
陳氏曰晉葛洪稚川撰所載殊簡略
長安圖記一卷
陳氏曰丞相汲公吕大防知永興軍以為正長安
故圖著其說於上今信安郡有此圖而别錄其說
為一篇
雍錄十卷
陳氏曰吏部尚書新安程大昌泰之撰周秦漢隋
唐五代皆都雍故以名錄前史及黃圖宋志異同
往往辯訂其辯黃圖有唐縣名且晉灼所引黃圖
皆今書所無蓋唐人續成之非見漢事者
游城南記一卷
鼂氏曰皇朝張禮撰禮秦人元祐中與陳明微自
長安城南探竒訪古以抵樊川因次之為記
洛陽伽藍記三卷
鼂氏曰元魏楊衒之撰後魏遷都洛陽一時王公
大夫多造佛寺或捨其私第為之故僧舍多為天
下最衒之載其本末及事跡甚備
陳氏曰衒之以爾朱之亂城郭邱墟追述斯記
洛陽名園記一卷
鼂氏曰皇朝李格非撰記洛中園圃自富鄭公以
下十九所其論以為洛陽之盛衰為天下治亂之
候園圃之興廢為洛陽盛衰之候則園記之作豈
徒然哉公卿大夫忘天下治忽欲退享此樂得乎
唐之末路是也
陳氏曰格非禮部員外郎以不肯與編元祐奏章
入黨籍國史文苑有李易安居士清照者其女也
格非苦心為文而集不傳館中亦無有惟錫山尤
氏有之文鑑僅存此䟦蓋未嘗見其全集也
東京記
鼂氏曰皇朝宋敏求編開封坊巷寺觀官廨私第
所在及諸故實極精博
陳氏曰上卷為宮城周五里唐宣武節度治所建
隆三年廣城之北隅用洛陽宮殿之制修之中卷
為舊城周二十一里一百五十步唐汴州城也號
闕城亦曰裏城下卷為新城周四十八里二百三
十三步周世宗所築羅城也號曰國城又曰外城
三城之内宮殿官府坊巷第宅寺觀營房次第記
之
東京夢華錄一卷
陳氏曰稱幽蘭居士孟元老撰元老不知何人少
游京師晩値喪亂之後追述舊事兼及國家典祀
里巷風俗以其首載京城宫闕橋道坊曲尤詳故
繫之地理𩔖
鄴中記一卷
陳氏曰不著名氏記自魏而下及僭偽都鄴者六
家宫殿事迹按唐志有鄴都故事二卷肅代時馬
温所作今書多引之
相臺志十二卷
鼂氏曰皇朝韓琦欲編次未成郡守李琮命郡文
學掾陳申之效宋敏求河南志成此書
晉陽事跡雜記十卷
陳氏曰唐河東節度李璋纂序言十四卷唐志亦
同今刪為十卷蓋治平中太原府所刻本也從莆
田李氏借錄自南渡以來關河阻絶圖志冺亡得
見一二僅存者猶足以發傷今思古之嘆然唐并
州治晉陽太原二縣國初克復徙治陽曲而虚其
故城二縣後皆并省則唐之故跡皆不復存矣
臨安志十五卷
陳氏曰府帥吳興周淙彦廣撰首卷為行在所於
宫闕殿閣全不記載藉曰禁省嚴秘不敢明著其
視宋次道東京記何其大不侔其他沿革亦多疏
略然淙有才具其尹京開湖濬河皆有成緒今城
中河道通利民戶為脚船以濟行旅者蓋自此始
吳興雜錄七卷
陳氏曰唐湖州刺史張文規撰末載義興造茶及
風物雜占甚詳文規張薦之後彦遠之子其為郡
當會昌二年
吳興紀統十卷
陳氏曰攝湖州長史左文質撰分門别𩔖古事頗
詳序稱甲辰歲者本朝景德元年也
吳興志二十卷
陳氏曰樞密院編修郡人談鑰元時撰嘉泰元年
也其為書草率未得為盡善
蘇州圖經六卷
陳氏曰翰林學士饒陽李宗諤昌武等撰景德四
年詔以四方郡縣所上圖經刊修校定為一千五
百六十六卷以大中祥符四年頒下今皆散亡館
中僅存九十八卷余家所有惟蘇越黃三州刻本
耳
吳郡圖經續記三卷
陳氏曰祕書省正字郡人朱長文伯原撰記祥符
以後事亦頗補前志之缺遺長文吳中名士病廢
不仕自號樂圃卒於元符元年
吳地記一卷
陳氏曰唐陸廣微撰郡人也多記古吳國事唐未
有秀州天禧中始割嘉興縣置故此記合二郡為
一
吳郡志五十卷
陳氏曰參政郡人范成大至能撰書始成未行而
石湖没有求附見某事而弗得者譁曰此非石湖
筆也太守不能決藏其書學官然周益公為范墓
碑述所著書目有焉及紹定初桐川李壽朋儔老
為守始取而刻之而書止於紹興其後事實俾僚
属用禇少孫史記例補成之趙南塘履常作序訂
其為石湖書不疑且謂郡士龔頤正滕&KR0882;周南皆
常薦所聞於公者而龔尤多
鎮江志三十卷
陳氏曰教授天台盧憲子章撰
新定志八卷
陳氏曰郡守東平董弅令升撰紹興己未也淳熙
甲辰武義陳公亮重修
嘉禾志五卷故事一卷
陳氏曰郡守毘陵張元成撰為書極草草
毘陵志十二卷
陳氏曰教授三山鄒補之撰
越州圖經九卷
陳氏曰李宗諤祥符所上也末有祕閣校理李垂
邵煥修及覆修名銜然則書成於衆手而宗諤特
提總其凡耳
會稽志二十卷
陳氏曰通判吳興施宿武子郡人馮景中陸子虚
朱鼐王度等撰陸放翁為之序首稱禹會諸侯而
以思陵廵守陞府配之氣壮文雅蓋竒作也嘉泰
辛酉六年已七十七矣未幾始落致仕為史官至
八十五歲乃終其筆力老而不衰於此序見之
會稽續志八卷
陳氏曰梁國張淏撰續記辛酉後事而亦補前志
之遺前志無進士題名此其尤不可遺者也
赤城志四十卷
陳氏曰國子司業郡人陳耆卿壽老撰其前為圖
十有三
赤城續志八卷
陳氏曰郡人吳子良拾其所遺續載之
赤城三志四卷
陳氏曰郡人林表民逄吉撰紹定己丑水壊城修
治興築本末詳焉
四明志二十一卷
陳氏曰贑州錄事參軍廬陵羅璿修時胡榘仲方
尚書為守璿其鄉人也
明越風物志七卷
鼂氏曰皇朝姜嶼撰以明州本越地故曰明越又
以郭璞注爾雅多引江東故詳載其風物云
永嘉譜二十四卷
陳氏曰禮部侍郎郡人曹叔遠器遠撰曰年譜地
譜名譜人譜時紹熙三年太守宛陵孫楙屬器遠
裒集創為義例如此器遠庚戌進士蓋初第時也
永寕編十五卷
陳氏曰待制郡人陳謙益之撰漢分章安之東甌
鄉為永寕今永嘉四邑是也故以名編時嘉定九
年留元剛茂潛為太守
東陽志十卷
陳氏曰樞密鄱陽洪遵景嚴撰紹興二十四年為
通判時所作
括蒼志七卷
陳氏曰教授曾賁撰乾道六年太守四明楼璩叔
韞序
括蒼續志一卷
陳氏曰郡人陳百朋撰
信安志十六卷
陳氏曰教授衛珍撰太守四明劉垕也實嘉定己
邜
信安續志二卷
陳氏曰教授葉汝明撰袁甫廣微紹定初也
文獻通考卷二百四
