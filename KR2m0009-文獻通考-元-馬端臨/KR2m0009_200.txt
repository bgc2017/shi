文獻通考卷二百
鄱陽馬端臨貴與著
經籍考二十七
史(偽史覇史)(史評史抄)
華陽國志十二卷(一百二十卷)
鼂氏曰晉常璩撰華陽梁州地也記漢以來巴蜀
人物吕微仲跋云漢至晉初四百載間士女可書
四百人亦可謂盛矣復自晉至周顯德僅七百載
而史所紀者無幾人忠魂義骨與塵埃同殁何可
勝數豈不重可歎哉
陳氏曰志巴蜀地理風俗人物及公孫述劉焉劉
璋先後主以及李特等事跡末卷為序志云肇自
開闢終乎永和三年
九州春秋九卷
陳氏曰晉司馬彪紹統撰記漢永州部之亂司冀
徐兖青荆揚涼益幽凡盗賊僭叛皆紀之
淝上英雄小錄二卷
陳氏曰信都鎬撰所錄楊行密將吏有勲名者四
十人其二十四人皆淝人餘諸道人又有僧道漁
樵之屬十人錄其小事故名小錄
江淮異人錄二卷
陳氏曰吳淑撰所記道流俠客術士之類凡二十
五人
南唐烈祖開基誌十卷
陳氏曰南唐滁州刺史王顔撰起天祐乙丑止昇
元癸卯合三十九年
南唐烈祖實錄十三卷
陳氏曰南唐史館修撰高遠撰闕第八第十二卷
遠又嘗為吳錄二十卷而徐鉉鄭文寶皆云開寶
中遠始緝昇元以來事書未成而疾焚其草故事
多遺落
江南錄十卷
鼂氏曰皇朝徐鉉等撰鉉等自江南歸朝奉詔集
李氏時事王介甫嘗謂鉉書至亡國之際不言其
君之過但以歴數存亡論之於春秋箕子之義為
得也雖然潘佑以直見殺而鉉書佑死以妖妄殆
與佑爭名且恥其善不及佑故匿其忠汚之以罪
耳若然豈唯厚誣忠臣其欺吾君不亦甚乎世多
以介甫之言為然獨劉道原得佑子華所上其父
事跡略與江南錄所書同乃知鉉等非欺誣也
陳氏曰徐鉉湯悦撰二人皆唐舊臣故太宗命之
撰湯悦即殷崇義避宣祖諱并姓改焉
南唐近事二卷
鼂氏曰皇朝鄭文寶編記李氏三主四十年間雜
事
陳氏曰起天福乙酉終開寶乙亥然泛記雜事實
小說傳記之流耳
江南别錄四卷
鼂氏曰皇朝陳彭年撰偽吳偽唐四主傳也
江表志三卷
鼂氏曰鄭文寶撰序言徐鉉湯悦所錄事多遺落
無年可編然前錄固為略而猶以年月記事今此
書亦止雜記如事實之類耳近事稱太平興國二
年丁丑今稱庚戍者太中祥符三年
江南野史二十卷
鼂氏曰皇朝龍兖撰凡八十四傳
江南館載二卷
陳氏曰不著姓名序言徐鉉始奉詔為江南錄其
後王舉路振陳彭年楊億皆有書大槩六家皆不
足以史稱而龍兖為尤甚熙寧八年得鄭君所述
於楚州其事迹有六家所遺或小異者删落正是
取百九十五叚以類相從鄭君者莫知何人
南唐書三十卷
陳氏曰陽羡馬令撰序言其祖太傅元康世家金
陵多知南唐故事未及撰次今纂先志而成之實
崇寧乙酉其書略備記傳體亦言徐湯之疎略云
新脩南唐書十五卷
陳氏曰寶謨閣待制山隂陸游務觀撰采獲諸書
頗有史法
蜀桂堂編事二十卷
鼂氏曰偽蜀楊九齡撰雜記孟氏廣政中舉試事
載詩賦策題及知舉登科人姓氏且云科舉起於
隋開皇前陋者謂唐太宗時非也
外史檮杌十卷
鼂氏曰皇朝張唐英次公撰稱王建孟知祥父子
四世八十年比之公孫述輩最為久遠其間善惡
有可為世戒者路振之書未備治平成此書以補
其遺凡五代史及皇朝日歴所書皆略之溫公修
通鑑搜羅小說殆遍未嘗取此書蓋多差舛如光
大至二年之類是也
陳氏曰唐英自號黃松子商英之兄也
前蜀記事二卷
陳氏曰偽蜀學士毛文錫平珪撰起唐明庚子盡
天福甲子凡二十五年文鍚唐太僕卿龜範之子
十四登進士第入蜀仕建至判樞密院隨衍入洛
而卒
後蜀記事十卷
陳氏曰直史館太常博士董淳撰惟記孟㫤事
吳越備史九卷
陳氏曰吳越掌書記范坰廵官林禹撰按中興書
目其初十二卷書開寶三年後又增三卷至雍熙
四年今書止石晉開運比初闕三卷
吳越備史遺事五卷
陳氏曰全州觀察使錢儼撰俶之弟也其序云備
史亦其所作託名林范而遺名墜迹殊聞異見闕
漏未盡者復為是編時皇宋平南海之二年吳興
西齋序蓋開寶五年也儼以三年代其兄偡刺湖
州
閩中實錄十卷
陳氏曰周顯德中揚州永貞縣令蔣文惲記閩王
審知父子及將吏儒士僧道事跡末亦略及山川
土物
閩王列傳一卷
陳氏曰祕書監晉江陳致雍撰二世七主通六十
年
閩王事跡一卷
陳氏曰不知何人作末稱光啓二年至天聖元年
一百三十八年所記頗詳
三楚新錄三卷
陳氏曰知桂州修仁縣周羽冲撰上卷為湖南馬
殷中卷為武陵周行逢下卷為荆南高季興
湖南故事十卷
陳氏曰不知作者記馬氏至周行逢事館閣書目
作十三卷蓋為列傳十三篇其實十卷也文辭鄙
甚
五國故事二卷
陳氏曰不知作者記吳蜀閩漢諸國事
九國志五十一卷
鼂氏曰皇朝路振子發撰雜記吳越唐前後蜀東
漢南漢閩楚凡九國
陳氏曰各為世家列傳凡四十九卷末二卷為北
楚言高季興事張唐英所補撰
十國紀年四十二卷
鼂氏曰皇朝劉恕道原撰溫公序云渙之子也博
學強記同修通鑑史事之紛錯難治者以諉恕宋
次道知亳州家多書恕往借觀之目為之瞀性剛
介初與王安石善及改新法言其非遂與之絶卒
年四十九所謂十國者一王蜀二孟蜀三吳四唐
五吳越六閩七楚八南漢九荆南十北漢溫公又
題其後云世稱路氏九國志在五代之史中最佳
此書又過之以予考之長於考異同而拙於屬文
其書國朝事皆曰宋而無所隱諱意者各以其國
為主耳
天下大定錄一卷
陳氏曰殿中丞通判桂州王舉撰景祐間人始高
季興終劉繼元其所記疎略獨江南稍詳本十卷
今但為一卷恐非全書也
北廷雜記十卷
鼂氏曰契丹降人趙志忠撰記北廷雜事始於安
巴堅迄邪律宗眞李清臣云志忠仕北為中書舍
人得罪來歸上此書及契丹地圖言敵中甚詳
隂山雜錄十六卷契丹錄一卷
陳氏曰不著名氏莆田鄭氏書目云趙志忠撰歐
公歸田錄云志忠本華人自幼陷敵為人明敏在
敵中舉進士至顯官歸國能述敵中君臣世次山
川風物甚詳今觀此書可以槩見矣其首一卷名
契丹錄
契丹疆宇圖一卷
陳氏曰不著名氏錄契丹諸夷地及中國所失地
遼四京記
陳氏曰亦無名氏曰東京中京上京燕京
燕北雜錄五卷(西征寨地圖附)
陳氏曰思卿武珪記嘉祐六年宫苑使知雄州趙
某進於朝珪亦自契丹逃歸事見國史傳
匈奴須知一册
鼂氏曰契丹歸明人田緯編次錄契丹地理官制
辨鴂錄一卷
陳氏曰不著名氏契丹譯語也凡八篇
敵庭須知一卷
陳氏曰左藏庫副使知安肅軍陳昉撰熙寧元年
集賢校理胡穆為之序凡二十一條目
戴斗奉使錄二卷
鼂氏曰皇朝王曙撰景德三年為契丹主生辰使
祥符二年為弔慰使所錄也
生辰國信語錄一卷
鼂氏曰皇朝寇瑊與康德輿天聖六年使契丹賀
其主生辰往返語錄并景德二年至天聖八年使
副姓名及雜議於後
張浮休使遼錄二卷
鼂氏曰皇朝元祐甲戌春張舜民被命為回謝大
遼弔祭使鄭介為副錄其往返地理及話言也舜
民字芸叟自號浮休居士
北遼遺事二卷
鼂氏曰不題撰人蓋遼人也記女眞滅遼事序云
遼國自安巴堅創業於其初德光恢廓於其後吞
滅諸蕃割據漢界南北開疆五千里東西四千里
戒器之備戰馬之多前古未有子孫繼統二百三
十餘年迨至天祚失御女眞稱名十二年間舉國
土崩古人謂得之難而失之易非虛言耳
陳氏曰燕山史愿撰一名金人亡遼錄
金敵節要一卷一(作三卷)
鼂氏曰䧟敵人所上也記金人初内侮止紹興十
年共十六年事頗詳實
陳氏曰右從事郎兖人張匯東卿撰宣和中随父
官保州䧟敵十五年至紹興十年歸朝
金敵志二卷又一卷
陳氏曰承奉郎張棣撰淳熙中歸明人記敵中事
頗詳又一卷不著名氏似節略張棣書其末又雜
錄敵界事宜及敵亮以後事
松漠記聞二卷
陳氏曰徽猷閣直學士番陽洪皓光弼撰皓奉使
留敵中錄所聞雜事
征蒙記一卷
陳氏曰金人明威將軍登州刺史李大諒撰建炎
鉅寇之子随其父成降敵者也
偽楚錄二卷偽齊錄二卷
陳氏曰並不著名氏
金人南遷錄一卷
陳氏曰稱偽著作郎張師顔撰初見此書疑非北
人語其間有曉然𫝊會者或曰華岳所為也近扣
之汴人張總翼則云歲月皆抵牾不合益證其妄
西夏須知一卷
鼂氏曰皇朝劉溫潤守延州日編錄偽境雜事
陳氏曰凡十五條目
蕃爾雅一卷
鼂氏曰不載著人姓名以夏人語依爾雅體譯以
華言
夏國樞要二卷
鼂氏曰皇朝孫巽纂記夏虜兵屯會要土地肥磽
井泉湧涸榖粟窖藏酋豪姓氏名位司存與夫城
池之完缺風俗之所向編為兩帙上之朝
西域志十二卷
鼂氏曰唐僧元奘撰奘西遊天竺求佛書既歸記
其所歴諸國風俗其自序云自黑領以西皆土著
尚東左袵務田畜重財賄嫁娶無禮獨天竺則異
别記於後云或云元奘譯大總持寺僧辨機撰
雞林志三十卷
鼂氏曰皇朝崇寧中王雲編次崇寧中劉逵吳拭
使高麗雲為書記官既歸捃輯其會見之禮聘問
之辭類分為八門
陳氏曰自元豐創通高麗以後事實皆詳載之
海外使程廣記三卷
陳氏曰南唐如京使章僚撰使高麗所記海道及
其國山川事跡物産甚詳史虛白為作序稱己未
十月蓋本朝開國前一歲也
高麗圖經四十卷
陳氏曰奉議郎徐兢明叔撰宣和六年路允廸傅
墨卿使高麗兢為之屬歸上此書圖其形事為之
說今所刊不復有圖矣兢鉉之後
南詔錄三卷
陳氏曰唐嶺南節度廵官徐雲虔撰乾符中邕中
遣雲虔使南詔所作上卷記山川風俗後二卷紀
行及使事
雲南行記二卷
鼂氏曰唐韋齊休撰齊休長慶三年從韋審規使
雲南記其往來道里及其見聞序謂雲南所以能
為唐患者以開道越嶲耳若自黎州之南清溪關
外盡斥棄之疆埸可以無虞不然憂未艾也及唐
之亡禍果由此本朝棄嶲州不守而遂無邊患以
此論之則齊休之言可不謂善哉
雲南志十卷
鼂氏曰唐樊綽撰咸通中南詔數寇邊綽為安南
宣慰使纂入詔始末名號種族風俗物産山川險
易疆境接聯聞於朝
至道雲南錄三卷
鼂氏曰皇朝辛怡顯撰蜀賊李順既平餘黨竄入
雲南雷有終募怡顯招出之至道初歸因書其所
歴成此書
陳氏曰怡顯入雲南招李順餘黨因賜蠻酋告勅
而遂為此錄天禧四年自序稱左侍禁知興化軍
或云此書妄也余在莆田視壁記無怡顯名字恐
或然
皇祐平蠻記一卷
鼂氏曰皇朝馮炳撰記儂智高叛朝廷遣狄青平
之
南蠻錄十卷
鼂氏曰未詳撰人熙寧間交趾叛朝廷議討之或
纂歷代南蠻事迹及便宜上之
諸蕃志二卷
陳氏曰福建提舉市舶趙汝适記諸蕃國及物貨
所出
右偽史覇史
劉氏史通二十卷
鼂氏曰唐劉知幾撰知幾長安神龍間三為史官
頗不得志乃以前代書史序其體法因習廢置掇
其得失述所曲直分内外篇著為評議備載史策
之要當時徐堅深重之云居史職者宜置坐右元
宗朝詔其家錄進上讀而善之宋子京稱唐舊史
之文猥釀不綱謂知幾工訶古人而拙於用己觀
此書知子京之論不誣前世史部中有史抄類而
集部中有文史類今世抄節之學不行而論說者
為多故自文史類内摘出論史者為史評附史部
而廢史抄云
陳氏曰其著書亦博矣史通者漢封司馬遷後為
史通子亦兼白虎通之義也
史通析微十卷
鼂氏曰唐柳璨炤之撰璨以劉子元史通妄誣聖
哲評湯之德為偽迹論桀之惡為厚誣謗周公云
不臣褒武庚以徇節其甚至於彈劾仲尼因討論
其舛謬共成五十篇蕭統云論則析理精微故以
為名乾寧四年書成唐史云璨公綽族孫少孤貧
好學著史通析微時或稱之起布衣至於相不四
歲按唐紀相璨在天祐改元則書成猶未仕也
史例三卷
陳氏曰唐右補闕劉餗鼎卿撰知幾次子也
歷代史贊論五十四卷
鼂氏曰未詳撰人纂史記迄五代史臣贊論
歷代史辯志五卷
鼂氏曰未詳撰人亦有可觀者凡百許篇序謂人
之志有甚微者不可不辯故以名書
通鑑釋文二十卷
陳氏曰司課司馬康公休撰温公之子
通鑑釋文三十卷
陳氏曰左宣義郎眉山史炤見可撰馮時行為之
序今考之公休之書大略同而加詳焉蓋因其舊
而附益之也
通鑑前例一卷修書帖一卷三十六條四圖共一
卷
陳氏曰司馬光記集修書凡例諸帖則與書局官
屬劉恕范祖禹往來書簡也其曾孫侍郎伋季思
裒於一篇又以前例分為三十六條而考其離合
稽其授受推其甲子括其卷帙分為四圖
通鑑問疑一卷
陳氏曰高安劉羲仲壯輿纂集其父道原與溫公
往復相繼者亦附修書帖後
讀史管見三十卷
陳氏曰禮部侍郎建安胡寅明仲以通鑑事備而
義少故為此書議論宏偉嚴正間有感於時事其
於熙豐以後接於紹興權姦之禍尤拳拳寓意焉
晦庵綱目亦多取之
朱子語錄胡致堂議論英發人物偉然讀史管見
乃嶺表所作當時並無一册文字随行只是記憶
所以其間有牴牾處
南軒言管見專為秦檜設豈有言天下之事而專
於一人者先生曰儘有好處但好惡不相掩耳又
曰致堂管見方是議論唐鑑議論弱又有不相應
處前面說一項事末又說别處去
通鑑論篤三卷
陳氏曰侍講廣漢張栻敬夫撰取通鑑中言論之
精確者表而出之多或全篇少至一二語去取甚
嚴可以見前輩讀書眼力之高
南北籌邊十八卷
臨江曾三英無愧撰周平園序略曰南渡初士大
夫日夜防守江淮計時右正言吕祉帥金陵與其
屬吳若陳克著東南防守利便三卷上之事既詳
實文亦條暢其後有尚書郎臨川吳曾著南北征
伐編年二十三卷起三國終五代凡古今形勢師
旅勝負該貫無遺仍集當時君臣議論為分門事
類一十二卷其相謀相應攻守通好可指諸掌視
祉之書益加詳焉今臨江曾君三英復為南北邊
籌十八篇南之攻北其事有九諸葛亮紀瞻禇裒
桓溫劉裕宋文帝陳顯達陳慶之吳明徹是也北
之圖南其事亦九曹操魏明帝羊祜苻堅拓跋太
武孝文元英邢巒北齊是也人為一論論指一事
皆援昔以證今因迹以求心即成而究敗考古可
謂勤而用志可謂切矣
史記音義二十卷
陳氏曰唐崇賢館學士劉伯莊撰貞觀初奉勅講
授采鄒誕生徐廣及隋柳顧言音義而為此書
史記索隠三十卷
鼂氏曰唐司馬貞撰據徐裴注紏正牴牾援據密
緻如東坡辯宰我未嘗從田常為亂蓋本諸貞也
陳氏曰採摭異聞釋文演注末二卷為述贊為三
皇本紀世號小司馬史記
附索隠史記一百三十卷
陳氏曰淳熙中廣漢張材介仲刊於桐川郡齋削
去禇少孫所續而附以司馬貞索隠其後江陰耿
秉直之復取所削者别刊之
史記正義二十卷
陳氏曰唐諸王侍讀張守節撰開元二十四年作
序
崇文總目為漢書學者此最精博
陳伯宣注史記八十七卷
崇文總目唐陳伯宣撰因裴駰說有所未悉頗增損
焉然多取司馬氏索隠以為已說今篇殘缺
遷史删改古書異辭十二卷
陳氏曰倪思撰以遷史多易經語更簡嚴為平易
體當然也然易辭而失其義書事而與經異者多
不可以無考故為是編經之外與他書異者亦并
載焉
班馬異同三十五卷
陳氏曰倪思撰以班史仍史記之舊而多删改大
抵務趨簡嚴然或删而遺其事實或改而失其本
意因其異則可以知其筆力之優劣而又知作史
述史之法矣
新校史記一百三十卷新校前漢書一百卷新校
後漢書九十卷三史刊誤四十五卷
崇文總目皇朝張觀等校定初祕書丞余靖上言國
子監所收史記漢書誤請行校正詔翰林學士張觀
知制誥李淑宋祁與靖洎直講王洙於崇文院讐對
靖等悉取三館諸本及先儒注觧訓傳六經小說字
林說文之類數百家之書以相參校凡所是正增損
數千言尤為精備逾年而上之靖等又自錄其讐校
之說别為刊誤四十五卷
漢書問答五卷
崇文總目唐沈遵行撰采諸儒為漢書說者申釋其
義有博聞之益然篇第頗差討求未獲闕劉傳以下
諸篇
三劉漢書標注六卷
鼂氏曰皇朝劉敞原父弟攽貢父子奉世仲馮撰
劉跂嘗跋其書尾云余為學官亳州故中書劉舍
人實為守從容出所讀漢書示余曰欲作補注未
能也然卷中題識已多公之子方山亞夫錄以相
示也
陳氏曰又本題公非先生刊誤其實一書公非貢
父自號漢書自顔監之後舉世宗之未有能異其
說者至劉氏兄弟始為此書多所辯正發明
吕氏前漢論三十卷
鼂氏曰皇朝吕大忠晉伯撰予得其本於銅梁令
吕肇修撰汲陵諸孫也
西漢發揮十卷
鼂氏曰皇朝劉涇巨濟撰涇蜀人
西漢決疑五卷
陳氏曰國子司業宛邱王述致君撰一曰失實二
曰引古三曰異言四曰雜證五曰注釋
西漢史抄十七卷兩漢博議十四卷
中興藝文志陳傅良撰指摘精要禆正闕誤如制度
始末因革則條其大意遺其煩碎而一代之興衰治
體人才紀綱風俗亦略矣博議陳季雅所撰闕涉尤
大
東漢刊誤一卷
鼂氏曰劉攽貢父撰攽序英宗讀後漢書見墾田
字皆作懇字命國子監刊正攽為直講校正其謬
誤不可勝算然此書世無善本率以己意定之治
平三年奏御攽號有史學溫公修通鑑以兩漢事
付之
兩漢博聞十二卷
鼂氏曰皇朝楊侃纂景德中侃讀兩漢書取其名
數前儒觧釋為此書以資涉獵者侃嘗編職林此
亦其類也
兩漢刊誤補遺十七卷
陳氏曰國子博士吳仁傑斗南撰補三劉之遺也
三國人物論三卷
鼂氏曰皇朝楊祜甫撰蜀人
晉書指掌十二卷
鼂氏曰皇朝劉□編以晉書事實以類分為六十
五門
唐書直筆新例四卷
鼂氏曰皇朝吕夏卿撰夏卿強記絶人預修新史
此其在書局時所建明歐宋間有取焉如增入高
祖字叔德之類是也
陳氏曰紀傳志各一卷末一卷摘舊史繁闕又為
新例須知附於後略舉名數如目錄之類記新書
比舊增減志傳及總類
唐書音訓四卷
鼂氏曰皇朝竇鞏撰新書多竒字觀者必資訓釋
鞏問學精博發揮良多而其書時有改革者不知
何人附益之也
唐書音義三十卷
鼂氏曰未詳撰人比竇氏書大略同而稍簡乃析
為三十卷
唐書辯證二十卷(一名糾謬)
鼂氏曰皇朝吳縝撰縝字廷珍成都人仕至郡守
數新書初修之時其失有八類其舛誤二十門凡
四百餘事縝不能屬文多誤有詆訶如新書張九
齡傳云武惠妃䧟太子瑛遣官奴告之曰廢必有
興公為援宰相可常處九齡奏之故卒九齡相而
太子無患縝以為時九齡已相而太子竟以廢死
以為新書似實而虚按史之文謂終九齡在相位
日太子得不廢也豈謂卒以九齡為相太子終無
患乎初名糾謬其後改云辯證實一書也
王氏揮麈錄曰嘉祐中詔宋景文歐陽文忠諸公
重修唐書時有蜀人吳縝者初登第因范景仁而
請於文忠願預官屬之末上書文忠言甚懇切文
忠以其年少輕佻拒之縝鞅鞅而去逮夫新書之
成廼從其間指摘瑕疵為紏謬一書至元祐中縝
遊宦蹉跎老為郡守與五代史纂誤俱刊行之紹
興中福唐吳仲實元美為湖州教授復刻於郡庠
且作後序以謂鍼膏肓起廢疾杜預實為左氏之
忠臣然不知縝著書之本意也
陳氏曰其父師孟顯於熙豐此書紹聖初上之
注唐記十卷
鼂氏曰題曰樊先生而不詳其名近代人所著新
書紀也
唐書列傳辯證二十卷
陳氏曰端明殿學士玉山汪應辰聖錫撰專攻列
傳不及紀志以元祐名賢謂列傳記事毁於鐫削
暗於藻繪故随事辯證之
新唐書略三十五卷
陳氏曰吕祖謙授徒患新史難閱摘要抺出而門
人抄之蓋節本之有倫理者也
唐史要論十卷(一作論斷二卷)
鼂氏曰皇朝孫甫之翰撰歐陽永叔司馬温公蘇
子瞻稱其書議論精覈以為舊史所不及終於天
章閣待制
朱子語錄司馬温公書孫公唐史後云孫公之翰
昔著此書甚自重惜嘗别緘其藁於笥必盥手然
後啓之謂家人曰萬一有水火兵甲之急他貨財
盡棄之此笥不可失也公私少間則增損改易未
嘗去手其在江東為轉運使出行部亦以自随過
亭休止輙取修之會宣州有急變乘馹遽往不暇
挈以俱既行之後金陵大火延及轉運廨舍弟子
察親負其笥避於沼中島上公在宣州聞之亟還
入門問曰唐書在乎察對曰在乃悦餘無所問自
壯年至於白首乃成亦未以示人文潞公執政嘗
從公借之
又曰伯恭晩年謂人曰孫之翰唐論勝唐鑑要之
也是切於事情只是大綱却不正了
陳氏曰甫以唐書煩冗遺略多失體法乃修為唐
史用編年體自康定元年逮嘉祐元年成書七十
五卷為論九十二首甫没朝廷取其書留禁中其
從子察錄以遺温公而世亦罕見蜀有刻本末有
之今惟諸論存焉
唐鑑二十卷
鼂氏曰皇朝范祖禹醇夫撰醇夫為温公通鑑局
編修官十五年分掌唐史以其所自得著成此書
取武后臨朝二十一年繫之中宗其言曰此春秋
公在乾侯之義也雖得罪於君子有所不辭觀此
則知醇夫之從公決非苟同者凡三百六篇
朱子語錄曰范太史唐鑑第一段論守臣節處不
圓要做一書補之不曾做得范氏此文字草草之
甚其人資質渾厚說得都如此平正只是疎多不
入理終守臣節處於此亦須有些處置豈可便如
此休了如此議論豈不為英雄所笑又曰唐鑑有
疎處孫之翰唐論精細說得利害如身親歷之但
理不及唐鑑耳又曰唐鑑多說得散開無收煞如
姚崇論擇十道使患未得人他自說得意不知范
氏何故却貶其說又曰唐鑑白馬之禍歐公論不
及此
又曰唐鑑有緩而不精確處如言租庸調及楊炎
二税之法說得都無收煞只云在於得人不在乎
法有這般苟且處他是見熙寧間詳於制度故有
激而言只那有激便不平直
陳氏曰元祐初上此書
唐史評三卷
鼂氏曰題曰適適先生不詳何人門人譙孝寧為
編次
五代史纂誤五卷雜錄一卷
鼂氏曰皇朝吳縝撰凡二百餘事皆歐陽永叔新
五代史牴牾舛訛也按通鑑考異證歐陽史差誤
如莊宗還三矢事之類甚衆今此書皆不及之特
證其字之脱錯而已又善本未必皆然
陳氏曰宇文時中守吳興郡庠有二史板遂二書
刻之後皆入國子監初郡人思溪王氏刻藏經有
餘板以刊二史寘郡庠中興監書多闕遂取其板
以往今監本是也
典故辯疑二十卷
儒林郎主管尚書吏部架閣文字李大性撰淳熙
十三年投進自為序略曰仰惟皇朝聖明相紹明
良之懿著在青史坦然明白信以傳信而纓紳相
屬佔畢益繁私史薦興說令蠭午朱紫苗莠混為
一區熙朝盛美未免蒙翳請略舉數端言之如梅
堯臣碧雲騢非堯臣所撰孔平仲雜錄非平仲所
述建隆遺事以王禹偁名而實非禹偁志怪集括
異志倦遊錄以張師正名而實非師正涑水記聞
雖出於司馬光而多所增益談叢雖出於陳師道
而多所誤盭以至王安石日錄蔡絛國史後補又
皆不足以取信儒者俱嘗言之而未之詳辯也矧
其言者乎蓋嘗推其疇品為說滋夥數其差舛不
見殫述雖云爝火之衆於大明何傷而微塵纖埃
非全鏡所宜有也然則丹鉛點勘寤疑辯惑匪書
生職與臣大懼私史蹖駮或為正史之蠹輙擷其
事而正之伏自忖念衡茅之下多未見之書樸&KR0554;
之材無竒特之見固不當自寘於五不韙之域以
奸嚴誅而孤忠拳拳所欲辯明懷不能已非敢遠
慕昔人作指瑕糾謬之書以詒攻訶之誚獨取熙
朝美事及名卿才大夫之卓卓可稱而其事為野
史語錄所翳者辯而明之參其歲月質其名氏爵
位而考證焉其或傳聞異詞難以示信以意逆志
雖知其非而未有曉然依據則姑置弗辨其所辯
者必得所證而後為之說焉所辯凡二百條釐為
二十卷名之曰典故辯疑
右史評史抄
文獻通考卷二百
