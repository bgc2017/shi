文獻通考卷七十二
鄱陽馬端臨貴與著
郊社考五
郊
徽宗建中靖國元年詔初祀南郊權合祭天地於圜丘
起居郎周常等以合祭為非禮曾布主其說乃詔罷合
祭
是歲帝初郊十一月戊寅玉輅至景靈宫行禮畢赴
太廟大雪上遣内臣問二相若大風雪不止何以出
郊右相曾布奏云郊禮尚在後日雪勢暴必不久况
乘輿順動理無不晴若更大雪亦須出郊必不可升
壇則湏於端誠殿望祭此不易之理已降御札頒告
天下何可中輟左相韓忠彦欲於大慶殿望祭布不
可以為若還就大慶是日却晴霽柰何議遂定中夜
雪果止五更上朝享九室已見月色己卯黎明自太
廟齋殿步出廟門升玉輅景色已開霽時見日色已
午間至青城晩遂晴五使廵仗至玉津園夕陽滿野
庚辰四鼓赴郊壇行禮天色晴明星斗粲然五鼓二
府稱賀於端誠殿黎明升輦還内
政和三年冬十一月癸未郊上搢大圭執元圭以道士
百人執儀衛前導蔡攸為執綏官玉輅出南薰門至玉
津園上忽曰玉津園東若有樓殿重複是何處也攸即
奏見雲間樓殿臺閣隠隠數重既而審視皆去地數十
丈頃之上又曰見人物否攸即奏若有道流童子持幡
節蓋相繼而出雲間衣服眉目歴歴可識攸請付史館
宰相蔡京率百僚稱賀
高宗建炎二年詔行郊祀之禮時車駕幸揚州庶事草
創乃築壇於州南門内江都縣之東南冬至日合祭天
地以太祖配上自常朝殿用細仗千三百有五人詣壇
行禮
紹興元年當郊以國步多艱合祭天地於明堂以祖宗
並配(詳見明堂門)
十三年令臨安府於行宫東南城外先次踏逐可以建
圜壇并青城齋宫去處領殿前都指揮使職事楊存中
知臨安府王㬇等言今於龍華寺西空地得東西長一
百二十步南北長一百八十步修築圜壇除壇及内壝
丈尺依制度使用地步九十步外其中壝外壝欲乞隨
地之宜用二十五步外作兩壝外有四十步若依前項
地步修築兵部車輅儀仗殿前司禁衛皆可排列其龍
華寺地步修建青城并望祭殿委是圓備從之
詔郊祀齋宫更不修蓋止令計置幕殿檢會在京青城
宫殿大内門曰泰禋(餘見元豐元年)將來如車駕前一日赴青
城宿齋令儀鑾司同臨安府預先體倣青城制度絞縳
其行事執事陪祠官宿齋幕次亦隨宜絞縳不得侈大
建炎以來朝野雜記東都舊有青城齋宫渡江後
以幕屋絞縳為之每郊費緡錢十餘萬淳熙末張
端明(杓)為京尹始議築齋宫可一勞永逸上從之
宇文寶學(价)時為兵部尚書因宿直奏曰陛下方
經略河南今築青城於臨安是無中原意也上以
為然亟命罷役
太常寺言修築圜壇并青城望祭殿依倣舊制及郊
祀所設神位鋪列祭器登歌樂酒罇前𨗳路及皇帝
飲福位等共合用第一成縱廣七丈第二成縱廣一
十二丈第三成縱廣一十七丈第四成縱廣二十二
丈分一十三陛每陛七十二級每成一十二綴三壝
第一壝去壇二十五步中壝去第一壝一十二步半
外壝去中壝一十二步半并燎壇之制方一丈高一
丈二尺開上南出戸方六尺三出陛在壇南二十步
丙地詔令臨安府同殿前司修建
詔將來郊祀大禮排設大駕鹵簿仗内六引并郊廟合
用祭器令禮兵部太常寺討論名件數目
據討論國初大駕儀仗總一萬一千二百二十二人
今已有黃麾半仗二千四百八十三人玉輅腰小輿
大輦逍遙子下一千九人外其金象革木輅芳亭鳳
輦屬車寳輿一千二百七十三人天武捧日奉宸隊
六千四百五十七人仗内六引鼓吹前後部一千五
百人其法物儀仗合用文繡以纈充代并郊祀天地
宗廟從祀共七百七十一位用祭器籩豆簠簋罇罍
樿杓登鉶鼎牛鼎羊鼎摶黍豆毛血盤幣篚匏爵坫
盤匜罍洗爵盞坫飲福俎燭臺俎共九千二百五件
太廟共五百九十六件内用銅玉者權以陶木代之
至十六年始製造如政和之制
太常寺言大禮依儀前三日皇帝詣大慶殿宿齋前
二日皇帝服通天冠絳紗袍乘玉輅詣景靈宫聖祖
天尊大帝前行禮差侍從官分詣元天大聖后并諸
殿神御前行禮畢皇帝服通天冠絳紗袍乘玉輅詣
太廟宿齋前一日皇帝詣太廟諸室前行禮畢皇帝
服通天冠絳紗袍乘玉輅詣青城宿齋冬至日皇帝
詣圜壇行禮禮畢擇日恭謝景靈宫遍詣諸殿行禮
從之既而禮部侍郎王賞言以行在街道與在京不
同其詣景靈太廟權依四孟朝獻禮例服履袍乘輦
其後並同此制
禮部太常寺言修立郊祀大禮儀註
前祀十日質明誓戒有司設行事執事及陪祠文武官
位於尚書省左僕射刑部尚書在北南向左僕射在左
刑部尚書在右(刑部尚書稍却)行事左僕射在南吏部戸部禮
部刑部尚書吏部禮部刑部侍郎押樂太常卿光禄卿
押樂太常丞光祿丞功臣獻官在其南(凡設光禄丞以下位皆稍却)
次分獻官次執事官又於其南俱北向西上監察御史
位二在西東向北上讀冊舉冊官奉禮協律郎太祝郊
社太官令在東西向北上(奉禮郎以下位皆稍却)設陪祠文武百
官位於行事官之南又設行事執事及陪祠親王宗室
位於太廟齋房右僕射刑部侍郎在北南向右僕射在
左刑部侍郎在右(刑部侍郎稍却)亞終獻在南北向西上親王
及行事執事陪祠宗室在東西向北上閤門御史臺太
常寺自下分引羣官各就位(凡將引行事執事陪祠文武官立班即御史臺引殿)
(中侍御史一員先入就位)左僕射讀誓於尚書省刑部尚書涖之右
僕射讀誓於太廟齋房刑部侍郎涖之誓文曰今年十
一月某日冬日至皇帝謁欵於南郊合祭天地前二日
朝獻景靈宫前一日朝享太廟各揚其職其或不恭國
有常刑讀訖(内執事官奉禮郎以下文官宣教郎以下武官從義郎以下先退餘官並對拜訖退)
致齋
皇帝散齋七日於别殿致齋三日(一日於大慶殿一日於太廟一日於青城)
凡散齋不弔喪問疾作樂有司不奏刑殺文書致齋日
前後殿不視事唯行祀事前致齋一日儀鑾司帥其屬
鋪御座於大慶殿當中南向設東西房於御座之左右
稍北又設西閤及齋室於殿後之左右殿上前楹施簾
致齋之日質明有司陳平輦於垂拱殿庭文武百官俱
就次各服其服閤門奏請皇帝未後詣齋室宣贊舍人
等自下分引知樞密院事以下詣垂拱殿庭立以俟閤
門附内侍進班齊牌垂拱殿簾降皇帝乘輦出至殿上
少駐輦官迎駕自贊常起居宣輦官上殿簾捲鳴鞭行
門禁衛諸班親從迎駕自贊常起居次舍人先贊知内
侍省官以下常起居次樞密以下通班常起居贊祗候
引駕樞密知客省事以下至簽書閤門官分左右立應
奉官祗應通侍大夫以下武功大夫以下並先退次管
軍臣僚宣名常起居贊祗候引駕並分左右前導輦降
東階垂拱殿門外禁衛諸班親從自贊常起居次行宫
御營廵檢一班常起居(如通侍大夫以下知客省事以下武功大夫以下知内侍兩省)
(帶御器械官充行宫使御營廵檢各歸本班)至大慶殿後閤(如步至大慶殿後閤臨時聽旨)
降輦入西閤大慶殿簾降前導官並就次易朝服詣御
榻前分左右侍立(知樞密院事僉書樞密院事在東西向北上同知樞密院事在西東向侍)
(中一員在知樞密院事之北贊拜閤門官一員又在其北並西向知客省事以下在僉書樞密院事之南稍東)
(西向北上簽書客省事以下又在其南稍却)宣贊舍人等分引行事執事陪
祠文武官各綪結佩入詣大慶殿庭立班禮直官舍人
引禮部侍郎奏請中嚴少頃又奏外辦符寳郎奉寳陳
於御榻之左右皇帝服通天冠絳紗袍綪結佩出西閤
乘輿稱警蹕侍衛如常儀由西房至御榻西降輿皇帝
即御座南向侍臣夾侍贊拜閤門官於榻前贊樞密以
下拜殿之上下應在位官皆再拜(閤門官贊拜訖轉身北向隨拜訖面西贊)
(各祗候)次禮直官引侍中詣御座前俛伏跪奏稱侍中臣
某言請皇帝降座就齋室奏訖俛伏興還侍立(凡侍中奏請准)
(此)皇帝降座乘輿由東房入齋室侍臣各還所司直衛
者如常儀宣贊舍人分引行事執事陪祠文武官以次
出(三省親王樞密宗室起居問聖體並如閤門儀)應行事執事陪祠官及從升
者並散齋七日宿於正寢致齋三日各宿於其次凡散
齋治事如故唯不弔喪問疾作樂判書刑殺文書决罰
罪人及與穢惡致齋之日官給酒饌唯祀事得行其餘
悉禁與祀之官已齋而闕者通攝行事
奏告
前祀二日奏告太祖皇帝太宗皇帝室如常告之儀
陳設
前祀三日儀鑾司帥其屬設大次於外壝東門之内道
北南向小次於午階之東西向又設文武侍臣次於大
次之前隨地之宜行事陪祠官宗室及有司次於外壝
東門之外設東方南方客使次於文官之後西方北方
客使次於武官之後設饌幔於内壝東門之外隨地之
宜前祀二日郊社令帥其屬掃除壇之上下積柴於燎
壇光祿牽牲詣祠所太常設登歌之樂於壇上稍南北
向及設宫架於壇南内壝之外立舞表於酇綴之間前
祀一日太常設神位席太史設神位版昊天上帝位皇
地祇位於壇上北方南向西上席以藁秸太祖皇帝位
太宗皇帝位於壇上東方西向北上席以蒲越天皇大
帝五方帝大明夜明北極神州地祇十位於第一龕北
斗天一太一帝座五星十二辰河漢等内官五行五嶽
神位六十有九於第二龕二十八宿等中官五鎮四海
四瀆神位百七十有二於第三龕外官山林川澤邱陵
墳衍原隰神位百五十有六於内壝之内衆星神位三
百有六十於内壝之外第一龕席以藁秸餘以莞而席
皆内向如太史之制(昊天上帝皇地祇配帝天皇大帝五方帝大明夜明北極神州地祇)
(之座及禮神之玉俟告潔訖權徹其内官中官外官衆星等位皆設定)奉禮郎禮直官設
皇帝位版於壇下小次前西向飲福位於壇上午階之
西北向望燎位於柴壇之北南向望瘞位於瘞坎之南
北向設權火二一於望燎位之東南一於望瘞位之西
北(東西各二人)贊者設亞獻終獻位於小次之南稍東西向
大禮使左僕射又於其南行事吏部戸部禮部刑部尚
書吏部刑部侍郎光祿卿讀冊舉冊官光祿丞位於大
禮使之東(光禄丞稍却)奉禮郎太祝郊社太官令位於小次
之東北俱西向北上監察御史位二一於壇下午階之
西南一於子階西北協律郎二一於壇上樂虡西北一
於宫架西北俱東向押樂太常丞於登歌樂虡北押樂
太常卿於宫架北良醖令於酌尊所俱北向又設陪祠
文武官位於執事官之南諸方客使在文官之南隨其
方國光祿陳牲於東壝門外西向祝史各位於牲後太
常設省牲位於牲西大禮使左僕射在南北向西上分
獻官位於其後行事吏部戸部禮部刑部尚書吏部禮
部刑部侍郎押樂太常卿光祿卿讀冊舉冊官押樂太
常丞光祿丞奉禮協律郎太祝郊社太官令在北南向
西上(凡設太常丞以下位皆稍却)監察御史在吏部尚書之西異位
稍却光祿陳禮饌於東壝門外道北南向太常設省饌
位版於禮饌之南大禮使左僕射在南北向西上分獻
官位於其後監察御史二俱在西東向北上行事吏部
戸部禮部刑部尚書吏部禮部刑部侍郎押樂太常卿
光祿卿讀冊舉冊官押樂太常丞光祿丞奉禮協律郎
太祝郊社太官令在東西向北上禮部帥其屬設祝冊
案於神位之右司罇彜帥其屬設玉帛篚於酌罇所次
設籩豆簠簋之位正配位皆左二十有五籩右二十有
五豆俱為四行俎一在籩前登一在籩豆間簠七簋七
在籩豆外二俎間簠在左簋在右又設罇罍之位每位
皆著罇二壺罇二皆有罍加勺羃為酌罇太罇二山罇
二犧罇二象罇二皆有罍加羃設而不酌並在壇上稍
南北向西上(配位設於正位酒罇之東每位皆有爵坫)又設從祀諸神籩豆
簠簋之位第一龕每位皆左十籩右十豆俱為三行俎
二在籩豆前登一在籩豆間簠一簋一在二俎間簠在
左簋在右爵一在俎前加坫(内神州地祇加盤一在登之前)其餘神位
每位皆左二籩右二豆俎一在籩豆前簠一在俎前簠
在左簋在右爵一次之登一在籩豆間(内五行五官五嶽每位加盤一)
(在登之前并内壝外衆星位皆不設登)又設從祀罇坫之位第一龕每龕
太罇二著罇二太罇在上第二龕每龕犧罇二象罇二
第三龕每龕象罇二壺罇二象罇在上内壝之内每階
概罇二内壝之外每階散罇二皆加勺羃皆神位之左
又設正配位籩豆簠簋盤俎各一於饌幔内設進盤匜
於壇下午階東南北向設進盤匜帨巾内侍位於皇帝
版位之後分左右(奉盤者北向奉匜及執巾者南向)又設亞終獻盥洗
爵洗於其位之南(盥洗在東爵洗在西)罍在洗東加勺篚在洗西
南執罍篚者位於其後分獻官盥洗各於其方陛道之
左罍篚各設於左右皆内向執罍篚者位其後祀日丑
前五刻郊社令與太史官屬各服其服升壇設昊天上
帝皇地祇太祖皇帝太宗皇帝神位版於壇上又設天
皇大帝五方帝大明夜明北極神州地祇十位於第一
龕太府卿帥其屬入陳幣於篚少府監陳玉各置於神
位前(昊天上帝以蒼璧皇地祇以黃琮青帝以青珪赤帝以赤璋黃帝以黃琮白帝以白琥黑帝以黝璜)
(神州地祇以兩圭有邸日月以璧五嶽以兩圭有邸皆盛於匣昊天上帝配帝幣皆以蒼皇地祇以黃日月内)
(官以下各從其方色)光祿卿帥其屬入實正配位籩豆簠簋(籩四行以)
(右為上第一行糗餌在前粉餈次之第二行醴在前蕡白黑形鹽膴鮑魚鱐次之第三行乾棗在前濕棗栗濕)
(桃乾桃濕梅乾䕩榛實又次之第四行蓤在前芡栗鹿脯又次之豆四行以左為上第一行酏食在前糝食次)
(之第二行韭菹在前醓醢昌本麇臡菁菹鹿臡茆菹麇臡又次之第三行葵菹在前蠃醢牌析蠯醢唇蚳醢豚)
(拍魚醢又次之第四行芹菹在前兔醢深蒲醓醢菭菹鴈醢筍菹魚醢又次之簠實以稻粱粱在稻前簋實以)
(黍稷稷在黍前登實以太羹)太官令帥其屬入實俎(籩前之俎實以牛腥七體兩髀)
(兩肩兩脅并脊兩髀在兩端兩肩兩脅次之脊在中豆右之俎三為二重以北為上第一重實以牛腥腸胃肺)
(離肺一在上端寸肺三次之腸三胃三又次之第二重實以牛熟腸胃肺其載如腥若配位即以東為上)良
醖令帥其屬入實罇罍(著罇二一實元酒一實醴齊皇帝酌之壺罇二一實元酒一實)
(盎齊亞終獻酌之大罇二一實汎齊一實醴齊山罇二一實盎齊一實醍齊犧罇二一實沈齊一實事酒象罇)
(二一實昔酒一實清酒並設而不酌凡罍之實各視其罇)又實從祀神位之饌(第一龕每)
(位籩三行以右為上第一行乾䕩在前乾棗形鹽魚鱐次之第二行鹿脯在前榛實乾桃次之第三行蔆在前)
(芡㮚次之豆三行以左為上第一行芹菹在前筍菹葵菹菁菹次之第二行韭菹在前魚醢兔醢次之第三行)
(豚拍在前鹿臡醓醢次之簠實以稻粱粱在稻前簋實以黍稷稷在黍前籩前之俎實以羊腥髀一豆前之俎)
(實以豕腥髀一登實以太羹爵實以酒其餘諸神位每位左二籩㮚在前鹿脯次之右二豆菁菹在前鹿臡次)
(之簠實以稷簋實以黍俎實以羊豕腥肉登實以太羹爵實以酒神州地祇五行五官五嶽又實盤以毛血)
又實從祀神位之罇(太罇實以汎齊犧罇實以醴齊壺罇實以沈齊各以一罇實明水概)
(罇實以清酒散罇實以昔酒各以一罇實元酒著罇象罇俱實明水上帝配帝之饌升卯階其餘神位各由其)
(階升)太常設燭於神位前又設大禮使已下行事執事官
揖位於卯階之東内壝外如省牲位
車駕詣青城
前祀一日皇帝於太廟朝享畢既還大次禮部郎中奏
解嚴訖請皇帝入齋殿所司轉仗衛鹵簿陪祠文武官
先赴圓壇青城齋宫𨗳駕官已下就次各服其服有司
進輿於齋殿乘黃令進玉輅於太廟櫺星門外東向千
牛將軍一員執長刀立於輅前西向參知政事一員立
於侍中之前贊者二人又立於其前少頃御史臺大常
寺閤門分引侍中參知政事太僕卿乘黃令詣大次門
外立班北向東上(乘黃令位其後)次引導駕官以下在其後分
東西相向立以俟奉迎前導次管軍臣寮又在其後禮
直官宣贊舍人引禮部侍郎奏中嚴(凡侍中參知政事禮部侍郎奏請皆)
(禮直官宣贊舍人引)少頃又奏外辦皇帝服通天冠絳紗袍自齋
殿詣大次行門禁衛諸班親從等諸司人員以下各自
贊常起居次知客省事以下樞密都丞旨以下知内侍
省事以下帶御器械官應奉祇應通侍大夫已下武功
大夫以下及幹辦庫務文臣一班常起居俟皇帝乘輿
以出宣贊舍人贊侍中以下常起居次導駕官常起居
(已起居者止奏聖躬萬福)次管軍臣僚並常起居該宣名者即宣名
(若得旨免起居更不起居)皇帝乘輿以出稱警蹕侍衛如常儀太僕
卿出詣玉輅所攝衣而升正立執轡導駕官步導皇帝
至廟門外玉輅所侍中進當輿前俛伏跪奏侍中臣某
言請皇帝降輿升輅奏訖俛伏興退復位(凡侍中奏請准此)千
牛將軍前跪執轡乘黃令稍前進玉輅皇帝降輿升輅
太僕卿立授綏導駕官分左右步導參知政事進當輅
前俛伏跪奏參知政事臣某言請車駕進發奏訖俛伏
興退復位(凡參知政事奏請准此)車駕動稱警蹕侍中先詣侍臣
上馬所以俟參知政事及贊者夾侍以出千牛將軍夾
輅而趨車駕將至侍臣上馬所參知政事奏請車駕少
駐敇侍臣上馬侍中前承旨退稱曰制可參知政事傳
制稱侍臣上馬贊者承傳敇侍臣上馬諸侍衛之官各
督其屬左右翊駕在黃麾内符寳郎奉八寳前導殿中
監後部從導駕官夾侍於前贊者在侍中參知政事之
前侍臣上馬畢參知政事奏請車駕進發車駕動稱警
蹕不鳴鼓吹大駕鹵簿前導詣青城車駕將至青城閤
門御史分引陪祠文武官宗室客使禮直官贊者引行
事執事官俱詣泰禋門外立班再拜奉迎訖退(内有已起居者)
(止奏聖躬萬福)車駕及門少駐文武侍臣皆下馬導駕官步導
入門車駕動千牛將軍夾輅而趍至端誠殿前迴輅南
向千牛將軍立於輅右侍中奏請皇帝降輅乘輿有司
進輿於輅後皇帝降輅乘輿入齋殿侍衛如常儀導駕
官步導至殿前皇帝降輿歸殿後閣簾降宣贊舍人承
旨敇羣官各還次學士院以祝冊授通進司進御書訖
付禮部尚書
省牲器
是日午後七刻去壇三百步禁行者未後二刻郊社令
帥其屬掃除壇之上下司罇彛帥府史及執事者以祭
器入設於位(凡祭噐皆籍以蓆籩豆又加巾蓋)太府卿少府監陳玉幣
於篚(告潔畢權徹)未後三刻禮直官贊者分引大禮使以下
詣東壝門外省牲位立定光禄卿丞與執事者牽牲就
位禮直官贊揖贊者引押樂太常卿入行樂架(凡亞終獻行事)
(皆禮直官太常博士引大禮使左僕射行事皆禮直官引餘官皆贊者引)次引禮部尚書升
自卯階視滌濯(凡行事執事官升降皆自卯階内應奉官并執事應奉人各隨應奉官階升降)
次引左僕射申眡滌濯執事者皆舉羃曰潔俱復位禮
直官稍前曰告潔畢請省牲次引禮部尚書侍郎稍前
省牲訖退復位次引光禄卿出班循牲一匝西向躬曰
充曰備次引光禄丞出班循牲一匝西向躬曰腯俱復
位禮直官稍前曰省牲畢請就省饌位贊揖訖引大禮
使以下就位立定禮直官贊揖所司省饌具畢禮直官
贊省饌畢揖訖俱還齋所光祿卿丞及執事者以次牽
牲詣厨授太官令次引禮部尚書詣厨省鼎鑊視濯溉
協律郎展視樂噐乃還齋所晡後一刻太官令帥宰人
以鸞刀割牲祝史各取毛血實於盤俱置饌所遂烹牲
郊社令帥其屬掃除壇之上下
奠玉幣
其日丑前五刻(行事用丑時七刻)諸祀官及陪祠之官各服其
服郊社令帥其屬入設神位席太史令帥其屬入設神
位版禮部帥其屬奠冊於案太府卿少府監入陳玉幣
光祿卿入實籩豆簠簋太官令入實俎良醖令入實罇
樂正帥工人二舞以次入與執罇罍篚羃者各就位次
引分獻官執事官各位於龕陛上下並外向次御史臺
太常寺及閤門宣贊舍人分引陪祠文武官及宗室客
使各入就位次禮直官贊者分引大禮使以下行事執
事官就卯階内壝門外揖位立定禮直官贊揖訖次引
監察御史按視壇之上下糾察不如儀者降階就位次
引大禮使以下各入就位
皇帝行事
自青城齋殿服通天冠絳紗袍乘輿以出撞景鐘近侍
及扈從之官導從至大次外皇帝降輿入次景鐘止簾
降禮儀使樞密院官太常卿閤門官太常博士禮直官
分立於大次外之左右次引禮部侍郎詣大次前奏請
中嚴少頃又奏外辦符寳郎奉寳陳於宫架之側隨地
之宜禮儀使當次俛伏跪奏禮儀使具官臣某言請皇
帝行事奏訖俛伏興還侍立(禮儀使奏禮畢准此)簾捲皇帝服大
裘衮冕以出侍衛如常儀禮儀使以下前導至中壝門
外殿中監跪進大圭禮儀使奏請執大圭前導皇帝入
自正門(侍衛不應入者止於門外)協律郎跪俛伏舉麾興工鼓柷宫
架乾安之樂作(皇帝升降行止皆奏乾安之樂)至午階版位西向立偃
麾戛敔樂止(凡樂皆協律郎跪俛伏舉麾興鼓柷而後作偃麾戛敔而後止)禮儀使以
下分左右侍立(凡行禮皆禮儀使樞密院官太常卿閤門官太常博士禮直官前導至位則分)
(立於左右)禮儀使前奏有司謹具請行事宫架作景安之樂
文德之舞俟樂作三成止先引左僕射吏部尚書侍郎
升詣昊天上帝神位前立左僕射吏部尚書俱西向北
上侍郎東向樂作六成止郊社令升煙燔牲首瘞血禮
儀使奏請再拜皇帝再拜贊者曰拜在位官皆再拜内
侍取玉幣於篚立於罇所(應龕陛上下及壝内諸位太祝取玉幣亦各於罇所)又
内侍各執盤匜帨巾以進宫架樂作禮儀使奏請皇帝
搢大圭盥手内侍進盤匜沃水皇帝盥手又奏請帨手
内侍進巾皇帝帨手訖又奏請皇帝執大圭樂止禮儀
使前導
皇帝升壇
大禮使從(皇帝升降大禮使皆從左右侍衛量人數升)宫架樂作至壇下樂
止升自午階登歌樂作至壇上樂止登歌嘉安之樂作
殿中監跪進鎮圭禮儀使奏搢大圭執鎮圭前導皇帝
詣昊天上帝神位前北向立内侍先設繅藉於地禮儀
使奏請跪奠鎮圭於繅藉執大圭俛伏興又奏請搢大
圭跪内侍加玉於幣以授吏部尚書吏部尚書以授左
僕射左僕射西向跪以進禮儀使奏請受玉幣皇帝受
奠訖吏部侍郎東向跪受以興進於昊天上帝神位前
左僕射吏部尚書侍郎俱詣皇地祇神位前以俟禮儀
使奏請執大圭俛伏興内侍取鎮圭授殿中監内侍又
以繅藉詣皇地祇神位前先設繅藉於地禮儀使奏請
再拜皇帝再拜訖樂止禮儀使前導皇帝詣皇地祇太
祖皇帝太宗皇帝神位前奠鎮圭玉幣並如上儀(皇地祇位)
(作嘉安之樂太祖皇帝位作廣安之樂太宗皇帝位作化安之樂配位唯不奠玉皇帝東向受幣左僕射北向)
(進幣吏部侍郎南向受幣)左僕射吏部侍郎權於壇上稍西東向立
吏部尚書降階復位禮儀使前導皇帝還版位登歌樂
作内侍舉鎮圭繅藉以鎮圭授殿中監以授有司皇帝
降階樂止宫架樂作至版位西向立樂止初皇帝將奠
配位之幣贊者引分獻官俱詣盥洗位搢笏盥手帨手
執笏各由其階升詣諸從祀神位前各搢笏跪奠幣執
笏俛伏興再拜祝史執事官各助奠訖退復位祝史奉
毛血槃立於壝門外由其階升太祝迎於壇上俱進奠
於神位前太祝與執事者退立於罇所
進熟
祀日有司陳鼎四於神厨各在鑊右太常令帥進饌者
詣厨以七升牛於鑊實於一鼎(肩臂臑肫胳正脊一横脊一長脅一短脅一代)
(脅一皆二骨以上正配位各一鼎)皆設扄羃祝史對舉陳於饌幔内重
行西向以南為上光祿實籩豆簠簋於饌幔内(籩實以粉餈豆)
(實以糝食簠實以粱簋實以稷)次引禮部侍郎詣饌所視腥熟之節俟
皇帝升奠玉幣訖復位樂止引禮部尚書詣饌所執籩
豆簠簋以入戸部尚書詣饌所奉俎以入舉鼎太官令
引入正門宫架豐安之樂作設於卯階之下北向西上
奉牲者在東祝史抽扄委於鼎右除羃初鼎序入有司
執匕畢及俎以從至卯階下各設俎於鼎西匕畢加於
鼎太官令以七升牛載於一俎(肩臂臑在上端肫胳在下端脊脅在中正配位)
(各一俎)鼎先退祝史進徹毛血槃以次出次引禮部尚書
搢笏執籩豆簠簋戸部尚書搢笏奉俎以升執事者各
迎於壇上禮部尚書奉籩豆簠簋詣昊天上帝神位前
北向跪奠訖執笏俛伏興有司設籩於糗餌前豆於&KR1246;
食前簠於稻前簋於黍前次引戸部尚書奉俎詣昊天
上帝神位前北向跪奠訖執笏俛伏興有司設於豆前
次請皇地祇太祖皇帝太宗皇帝神位前(配位並東向)跪奠
並如上儀樂止俱降復位太祝取菹擩於醢祭於豆間
三又取黍稷肺祭如初皆籍以茅各還罇所次引左僕
射吏部侍郎升詣昊天上帝神位前左僕射西向吏部
侍郎東向又引吏部侍郎詣皇帝版位前奉爵北向立
内侍各執盤匜帨巾以進宫架樂作禮儀使奏請皇帝
搢大圭盥手内侍進盤匜沃水皇帝盥手又奏請帨手
内侍進巾皇帝帨手訖又奏請皇帝洗爵吏部侍郎進
爵内侍沃水皇帝洗爵又奏請拭爵内侍進巾皇帝拭
爵訖樂止又奏請執大圭吏部侍郎受爵奉爵升自午
階禮儀使奏請執大圭前導皇帝升壇宫架樂作至午
階樂止升自午階登歌樂作至壇上樂止登歌禧安之
樂作吏部侍郎奉爵詣昊天上帝酌罇所西向立執罇
者舉羃良醖令酌著罇之醴齊訖先詣皇地祇罇所北
向立禮儀使前導皇帝詣昊天上帝神位前北向立禮
儀使奏請搢大圭跪吏部侍郎以爵授左僕射左僕射
西向跪以進禮儀使奏請執爵皇帝執爵祭酒(三祭於茅首)
奠爵吏部侍郎以爵復於坫禮儀使奏請執大圭俛伏
興又奏請皇帝少立樂止左僕射吏部侍郎先詣皇地
祇神位前西向立舉冊官搢笏跪舉祝冊讀冊官搢笏
東向跪讀冊文訖奠冊各執笏興先詣皇地祇神位前
東向立禮儀使奏請再拜皇帝再拜訖禮儀使前導皇
帝詣皇地祇太祖皇帝太宗皇帝神位前酌獻並如上
儀(皇地祇位作光安之樂太祖皇帝位作彰安之樂太宗皇帝位作韶安之樂配位酌獻前導皇帝東向受)
(爵左僕射北向進爵吏部侍郎南向受爵復於坫讀冊官南向讀冊文)左僕射以下俱復
位禮儀使前導皇帝還版位登歌樂作降階樂止宫架
樂作至版位西向立樂止禮儀使奏請還小次宫架樂
作將至小次禮儀使奏請釋大圭殿中監跪受大圭皇
帝入小次簾降樂止文舞退武舞進宫架正安之樂作
舞者立定樂止
亞終獻
禮直官太常博士引亞獻詣盥洗位北向立搢笏盥手
帨手執笏詣爵洗位北向立搢笏洗爵拭爵以授執事
者執笏升詣昊天上帝酌罇所西向立宫架作正安之
樂武功之舞執事者以爵授亞獻亞獻搢笏跪執爵執
罇者舉羃太官令酌壺罇之盎齊訖先詣皇地祇酌罇
所北向立亞獻以爵授執事者執笏興詣昊天上帝神
位前北向搢笏跪執事者以爵授亞獻亞獻執爵祭酒
三祭於茅苴奠爵執笏俛伏興少退北向再拜次詣皇
地祇太祖皇帝太宗皇帝神位前酌獻並如上儀樂止
降復位初亞獻行禮將畢次禮直官太常博士引終獻
官詣洗及升壇酌獻並如亞獻之儀降復位初亞獻將
升次分引分獻官俱詣盥洗位搢笏盥手帨手執笏各
由其階升詣從祀諸神位前俱搢笏跪執爵三祭酒奠
爵執笏俛伏興再拜降復位
皇帝飲福
皇帝既奠玉幣有司以牛左臂一骨及長脅短脅俱二
骨以並載於胙俎設於壇上酌罇所俟終獻既升獻次
引戸禮部尚書摶黍太祝太官令升詣飲福位東向立
奉俎豆及爵酒者各立於其後禮儀使奏請詣飲福位
簾捲出次宫架樂作殿中監跪進大圭禮儀使奏請執
大圭前導皇帝詣飲福位升壇至午階樂止升自午階
登歌樂作將至位樂止登歌禧安之樂作皇帝至飲福
位北向立尚醞奉御執罇詣酌罇所良醞令酌上罇福
酒合置一罇尚醞奉御奉罇詣飲福位殿中監奉爵尚
醞奉御酌福酒殿中監西向捧以立禮儀使奏請再拜
皇帝再拜殿中監跪以爵酒進禮儀使奏請搢大圭跪
受爵祭酒(三祭於地)啐酒奠爵殿中監跪受爵以興太祝帥
執事者持胙俎進減神位前正脊二骨横脊二骨加於
俎上内侍受俎以授戸部尚書西向跪以進皇帝受俎
奠之戸部尚書乃受以興權退於壇上稍西東向立太
官令取黍於簋摶以授太祝太祝受以豆東向跪進皇
帝受豆奠之太祝乃受以興降復位次殿中監再跪以
爵酒進禮儀使奏請再受爵飲福酒奠爵殿中監受虚
爵興以授尚醞奉御執事者俱降復位禮儀使奏請執
大圭俛伏興又奏請再拜皇帝再拜樂止禮儀使前導
皇帝還版位登歌樂作降階樂止宫架樂作至版位西
向立樂止次引禮部尚書詣神位前徹籩豆次戸部尚
書徹俎(籩豆俎各一俱少移故處)登歌熙安之樂作卒徹樂止禮部
戸部尚書降復位禮直官曰賜胙行事陪祠官拜贊者
承傳曰賜胙再拜在位官皆再拜送神宫架景安之樂
作一成止
望燎望瘞
景安之樂畢禮儀使奏請詣望燎位前導皇帝詣望燎
位宫架樂作至位南向立樂止初賜胙再拜訖郊社令
以黍稷肺祭藉以白茅束之吏部侍郎帥太祝執篚進
詣神位前取幣祝冊藉以茅大明夜明以上執事官並
以俎載牲體黍稷飯爵酒各由其階降壇南行詣柴壇
自南陛升以幣祝冊饌物置於燎柴諸太祝又以諸位
幣帛從燎禮直官曰可燎舉權火東西各以炬燎半柴
禮儀使奏請詣望瘞位前導皇帝詣望瘞位宫架樂作
至位北向立樂止吏部侍郎帥太祝執篚取幣祝冊藉
以茅五官以上執事官以俎載黍稷飯爵酒各從其階
詣瘞坎置於坎祝史以諸位幣帛從瘞禮直官曰可瘞
舉權火寘土半坎
皇帝還大次
禮儀使奏禮畢前導皇帝還大次宫架樂作出中壝門
外禮儀使奏請釋大圭殿中監跪受大圭以授有司侍
衞如常儀皇帝至大次樂止禮部郎中奏解嚴次引大
禮使以下詣卯階之東内壝外揖位立禮直官贊禮畢
揖訖退次引陪祠文武官及宗室客使以次出將士不
得輙離部伍
端誠殿受賀
皇帝既還大次奏解嚴訖皇帝常服乘輿撞景鐘還青
城侍衛如常儀鼓吹振作至殿前降輦還齋殿景鐘止
閤門御史臺分引文武百官宗室並常服詣殿前立班
稱賀閤門附内侍進班齊牌皇帝常服出升御座鳴鞭
禁衛奏聖躬萬福次舍人揖管軍臣僚等并行門躬贊
冉拜管軍臣僚以下皆再拜班首奏聖躬萬福次舍人
引班首出班俛伏跪致詞訖俛伏興退復位舍人揖躬
贊再拜管軍臣僚以下皆再拜三稱萬歲内侍詣御座
前承旨退降階西向宣答訖舍人贊再拜管軍臣僚以
下皆再拜三稱萬歲舍人贊各祇候管軍臣僚詣殿下
侍立行門分左右立次太史局官詣當殿北向立舍人
揖躬贊再拜太史局官再拜奏聖躬萬福出班躬身奏
祥瑞訖退復位舍人揖躬贊再拜太史官再拜贊祇候
太史局官東出次舍人揖樞密以下躬舍人當殿通某
官姓名以下起居稱賀轉身於班前西向立舍人贊再
拜樞密以下皆再拜搢笏舞蹈三稱萬歲又再拜班首
不離位奏聖躬萬福又再拜舍人引班首出班俛伏跪
致詞訖俛伏興退復位舍人揖躬贊再拜樞密以下皆
再拜搢笏舞蹈三稱萬歲又再拜閤門官當殿北向承
旨退西向稱有制樞密以下皆再拜搢笏舞蹈三稱萬
歲又再拜樞密直學士升殿侍立(並升西階)知客省事以下
下殿庭東侍立餘官分班出舍人禮直官揖宰臣以下
躬舍人當殿通文武百官宰臣姓名起居稱賀(三公通某官)
舍人揖班首以下横行北向立(學士待制兩省官將軍仍舊相向立)稱賀
一如上儀(唯典儀再拜樞密詣御座前承旨退詣折横東稱有制宣答)賀訖宰臣執
政官升殿東西相向立(宰臣執政官升東階參知政事升西階)樞密直學
士下殿餘官以次退皇帝降座鳴鞭殿上侍立官以次
退
車駕還内
前期儀鑾司設御幄於大慶殿門外南向太常設宫架
於行宫南門外稍南其日端誠殿受賀禮畢所司轉仗
衛鹵簿於還途如來儀文武百官宗室客使先詣行宫
南門外就次以俟立班奉迎樂黃合進金輅於端誠殿
門外南向千牛將軍一員執長刀立於輅前有司進輿
於齋殿導駕官俱詣齋殿奉迎禮部侍郎奏請中嚴少
頃又奏外辦簾捲皇帝服通天冠絳紗袍乘輿以出應
導駕官等並迎駕奏聖躬萬福(内祇應官贊謝再拜)太僕卿出詣
金輅所攝衣而升正立執轡皇帝乘輿降自西階至金
輅所侍中奏請皇帝降輿升輅(有司仍具大輦若乘輦即奏云降輿乘輦)太
僕卿立授綏千牛將軍馭駕如來儀參知政事奏請車
駕進發車駕動稱警蹕侍衛如常儀至侍臣上馬所參
知政事奏請車駕少駐敕侍臣上馬侍中前承旨退稱
曰制可參知政事傳制稱侍臣上馬贊者承旨傳敕侍
臣上馬參知政事奏請車駕進發車駕動稱警蹕鼓吹
及諸軍樂振作車駕將至行宫南門外文武百官宗室
客使並立班再拜奉迎次大内留守見再拜訖退車駕
至行宫南門外少駐文武侍臣皆下馬步道千牛將軍
立於輅右車駕動千牛將軍夾輅而趍樂正令奏采茨
之樂入門樂止車駕至御幄前侍中奏請皇帝降輅乘
輿(若乘輦即奏云降輦乘輿)皇帝降輅乘輿以入禮部郎中奏解嚴
通事舍人承旨敕羣官各還次將士各還其所(景靈宫太廟儀)
(註各見本門其後南郊行禮並如儀)
麗正門肆赦(右前件郊祀儀註自誓戒至車馬還内見國朝會要獨闕肆赦一條)
(故取中興禮志所述補之然此乃臨安行都所行非京師承平時舊制也)
前期儀鑾司帥其屬張設麗正門之内外又設御座於
前楹當中南向又設御幄於後閤門設赦書儀物於御
座之東設制案等於門下東壁又設鷄竿於御街之東
稍北太常設征鼓一於宫架之西稍北東向刑部大理
寺臨安府以囚徒集於仗後質明文德殿内侍催班閤
門外知閤門官已下御帶環衛官已下并主管大内公
事行宫使御營廵檢及諸司祗應武功大夫已下一班
面殿立次引管軍殿下東壁面西立閤門進班齊牌皇
帝出宫行門禁衛等迎駕自奏聖躬萬福皇帝坐知閣
門官以下御帶環衛官已下主管大内公事行宫使御
營廵檢已下一班鬭班奏聖躬萬福次引管軍一班面
殿奏聖躬萬福訖並出殿以俟導駕御史臺閣門太常
寺先引宰臣以下百寮赴麗正門外分東西相向立班
定閤門提點引百僚赴麗正門外東壁立班定皇帝自
殿上乘輦出樂人作樂導引至南宫門外俟皇帝升麗
正門樂止引樞密使中書令升門於御座東面西侍立
翰林學士升門於御座西面東侍立主管大内公事御
帶環衛宫門上西壁面東侍立知閤門官已下管軍行
宫使御營廵檢門下東壁西面侍立至御幄降輦歸御
幄簾降降出赦書閤門承接繫於僊鶴童子上門下進
中嚴牌次進外辦牌並以紅絛引升門上知閤門官跪
授禮部侍郎簾前進訖歸本班簾捲大樂正令撞黃鍾
之鐘右五鐘皆應乾安之樂作内侍索扇扇合皇帝臨
軒坐門下鳴鞭樂作簾内侍贊扇開樂止舍人閤門提
點等分引百僚已下横行北向立兩省官宗室遙郡已
下依舊相向立典儀贊拜兩拜分班東西相向立門下
舍人詣樓前北向立門上中書令詣御前承旨並太常
寺祇應臨軒稍東西向立宣奉敕立金雞舍人應喏趨
至班南北向稍南至班東稱奉敕立金雞宣付所司退
歸位金雞初立太常擊鼓每擊鼓投一杖囚集鼓聲止
初宣立金雞即擊鼓立金雞訖即止更不投杖門上降
赦書門下閤門承接置案上承受二人對捧於稍東舍
人搢笏接捧案立知閤門官於案南北向虛揖直身立
舍人捧案至樓前班心知閤門官北向虛揖直身立稱
宣付門下省轉身稍西東向立引參知政事於案南北
向搢笏跪閤門提點承受於案上捧制書授參知政事
權與禮直官出笏俛伏興舍人捧案置於近東歸本班
侍立知閤門官退歸侍立位參知政事捧制書北向俛
伏跪奏請付外施行伏興且躬身門上引中書令詣御
前承旨訖西向宣曰制可門下參知政事直身立稱宣
付三省退少西東向立引三省班首出班相向立各俛
伏跪搢笏參知政事捧制書以授三省班首受訖並出
笏伏興歸位付舍人舍人搢笏跪接訖直身立轉與閤
門提點承受開拆訖却受舍人舍人行至班心近南面
西拆方訖北向立知閤門官并捧制書舍人於左省班
後詣宣制位起居郎或起居舍人一員指摘句讀候旨
讀訖却歸本班舍人宣有制典儀贊拜百寮已下皆再
拜舍人宣至咸赦除之獄吏奏脱枷訖應喏三呼萬歲
奏聖躬萬福訖以罪人過宣制書訖門上舍人贊樞密
使中書令翰林學士曲賀兩拜門上閤門官不拜知閤
門官並捧赦書舍人歸侍立位宣制舍人捧制書於三
省班首前東向立搢笏跪以制書授三省班首三省班
首接訖舍人出笏退歸侍立位禮直官引刑部尚書於
三省班首前東向搢笏三省班首以制書授刑部尚書
刑部尚書受訖各出笏刑部尚書興以制書加於笏上
轉與刑房錄事訖歸本班舍人閤門提點等分引百僚
已下横行北向立定典儀贊拜百寮已下皆再拜訖舍
人引百僚出班俛伏歸致詞訖伏興歸位立典儀贊拜
百寮已下皆再拜搢笏舞蹈三呼萬歲又再拜知閤門
官於門下面北躬承旨退稍東西向立稱有制典儀贊
拜百寮已下皆再拜起躬身知閤門官宣答訖歸侍立
位典儀贊拜百寮已下皆再拜搢笏舞蹈三呼萬歲又
再拜舍人閤門提點等分引百寮已下分東西相向立
定門上禮直官引中書令詣御座前奏禮畢歸位内侍
索扇扇合大樂正令撞蕤賓之鐘左五鐘皆應乾安之
樂作簾降皇帝起還幄樂止門下鳴鞭舍人北向躬承
旨四色官應喏舍人稱奉敕放仗百寮已下再拜退舍
人宣勞將士訖退皇帝乘輦降門作樂導引至文德殿
至殿上降輦樂止
建炎以來朝野雜記曰自元豐分南北郊至政和
乃克行之建炎二年上祀圜丘獨祭上帝而配以
太祖用元豐禮也紹興十三年郊祀始設大神大
示及太祖大宗配位自天地至從祀百神凡七百
七十有一蓋元祐禮云
孝宗隆興二年詔今歲冬至日當郊見上帝可令有司
除事神儀物諸軍賞給依舊制外其乘輿服御及中外
之費並從省約
太常少卿洪适言陛下盛德重華度越古昔初講郊禋
之禮宜進胙慈闈並受帝祉乞下有司草具儀註進呈
從之
禮部太常寺具上儀註郊祀獻禮畢皇帝將詣飲福
位次贊者引光祿卿詣南壝門外幕次易常服次帥
執事者入詣進胙幄内以所進胙設於腰輿匣内胙
以牛腥體肩三臂二臑二次輦官擎腰輿進行光祿
卿從至端誠殿上以腰輿隨地之宜置定輦官權於
殿下立光祿卿以胙授進胙官進胙官受訖光祿卿
以下先退次進胙官帥捧擎人擎腰輿入詣齋殿前
以腰輿望德壽宫設定執事内侍鋪設褥位於其後
以俟皇帝還齋殿服履袍訖内侍官前導詣褥位執
事内侍啟匣蓋内侍官奏請皇帝稍前躬視訖復位
執事内侍封鎻匣訖奏請拜皇帝再拜訖掌表内侍
以表投進胙官進胙官受表訖皇帝還齋殿次進胙
官帥捧擎人擎腰輿以出至端誠殿上權置定輦官
升殿捧擎降殿進行親從官援衛至泰禋門外進胙
官騎從至德夀宫門外進胙官下馬後從以入至殿
下置定以表并胙授德夀宫提舉官供進訖進胙官
以下乃退自後遇郊並如上儀
建炎以來朝野雜記隆興二年孝宗初行大禮時
湯慶公思退為左相上問郊於明堂之費如何戸
部尚書韓仲通曰郊之費倍於明堂侍郎錢靖禮
言不過增二十萬若從祖宗故事一切從儉自宜
大有減省上以為然乃詔除賞軍事神外並從省
約其秋金人入寇遂用明年正月辛亥朔旦行之
上自宫徂郊乘玉輅用鹵簿之半禮畢乘平輦而
歸乾道三年再郊始復備五輅歸用大安輦焉
光宗紹興二年十一月二十七日親郊於圜壇為值雨
望祭殿行禮風雨大至上震懼始感疾
寧宗嘉泰三年祕書省言看詳福州進士張容圖繳進
南郊辨駁冊内太子庶子之星以為皇儲未慶理宜加
祀并宋星乃國朝受命之符興王之地及感生帝本朝
係火德尤宜尊崇乞並特加祀於圜丘容圖所陳數事
實關國體辭理可採乞下禮寺施行從之
五年臣寮言伏覩郊禋在即陛下祗奉神示其純誠
固有以昭格矣而躬行盛德又自足以上當天心不
惟致敬於練日告虔之時也然臣以為一人致其精
一於上必百官有司駿奔無射而不匱於下斯可以
咸助聖德而潛通於聈冥自然神示降格而福祿之
來下也周頌有曰濟濟多士秉文之德對越在天春
秋傳曰有司一人不備其職不可以祭祭者薦其敬
也薦其美也臣請得而詳陳之商人尚聲臭味未成
滌蕩其聲樂三闋然後出迎牲聲音之號所以詔告
於天地之間也此祭宗廟之文也而周家祀天祭地
奏黃鍾歌大吕奏太蔟歌應鍾其為昭告於天地之
間則一也樂工瞽師蓋聲音之所自出今登歌之樂
列於壇上簉於上龕蓋上帝地祇太祖太宗並侑之
側也而宫架之樂列於午階之下則百神之所同聽
也夫樂莫尚於和平以平時羣祀言之絲竹管絃類
有斷闋未知今復何以戞擊搏拊鼓吹佾舞之工蓋
數百人窶人賤工安能蠲潔而無請係名之人亦與
其間垢穢擾雜殆不可辨此不可不嚴者一也周人
尚臭灌用鬱鬯臭陰達於淵泉灌以圭璋用玉氣也
既灌然後迎牲蕭合黍稷臭陽達於墻屋故既奠然
後焫蕭合羶薌此祭宗廟之文也而大雅所言卬盛
于豆于豆于登其香始升上帝居歆胡臭亶時毛氏
曰木曰豆瓦曰登豆薦葅醢也登大羹也其求乎神
之義則一也今自圓壇之上暨於層龕之相承位列
甚衆所謂籩豆簠簋登鉶罇俎之實内惟牲牢至期
宰擊餘如膴鮑魚鱐與夫兔鴈蠯蚔之醢麋麇之臡
其𩔖甚不一也皆各司之所豫造也餌餈酏糝黍稷
稻粱之食芹筍之葅亦不一也則皆神厨至期之所
造也竊聞豫造者先後遲速或不能指措日分至有
色惡臭惡之慮而先期呈饌之時或兩辰浹無乃太
早而所供之物或不可用如醢臡之屬覆之瓦瓿無
復再察其可改換者未見倉卒而無復可察者不可
得而措手矣蓋呈饌出於一時頃刻之間而豫造之
司吏卒習於鹵莽之素而有司掌之者不過一廵視
之而已百司狃於文具至於事神亦復無忌以至酒
齊之設凡有數等京尹之司不過委之右選趨走之
人其為醇醨既不可品嘗其不中度者甚多也氣臭
之不嚴如此豈復有馨香之上達也哉矧又有最甚
者名為供官殆有餘人祭之日凡籩豆簠簋登鉶罇
俎之屬滌濯者此曹也籩豆簠簋登鉶罇俎之實鋪
設者亦此曹也滌濯固已鹵莽而夜半設實於噐皆
其手所敷頓豈但蕡䕩乾物之𩔖而醢臡餌酏腥熟
酒齊之屬亦皆出於其手之所置竊聞此曹係籍奉
常平時所給微甚籃縷垢穢殆不可近而况執事之
夕又復無所止宿半夜而興靧面濯手皆所不及也
僅有漫漶之服以蒙其外而可使之供祭實乎至若
贊引之人亦百餘軰進退於神位儀物之間上焉則
切近於至尊次焉則隨逐於禮官平時亦皆供官之
𩔖耳以垢汙之人而蒙之以漫漶之服是皆不可進
退於神位儀物之間者也此不可不嚴者二也昔魯
人之祭也日不足繼之以燭雖有彊力之容肅敬之
心皆倦怠矣有司跛倚則為不敬之大今圓壇一龕
之位通二龕三龕至壝埒之内外為位者八百分獻
之官贊禮之人不能審候壇上疾徐之節但欲速於
竣事獻官既多而禮生率常抽差六部寺監帥漕之
貼吏為之既不閑習於禮而贊引捷給獻官跪拜俛
興酌奠皆不及於禮端行無有而并行如奔其為怠
慢甚矣此不可不嚴者三也夫三說如此正合汲汲
求所以整齊之臣愚以為天下之事一則治散則偷
久則專暫則忽今郊禋大禮其百司所供之物所造
之物各有攸司固不可不分任之也而提綱總要當
出於一不然則禁之徒峻察之徒苛而下之便文逃
責終不可得而究也奉常為九卿之長蓋統攝齊一
之所自出况今郊禋大禮實又奉常之所掌乎臣前
所陳登歌宫架之工奉常固自有籍矣其有請者若
干入而尚不足用則未免以無請寄名者足之今名
為色長者當考見絲竹管絃有無斷闕速行修補仍
必拘集羣工洗沐澣濯存其衣裝之可者其有不整
之人責限令其措辦可也今雖有澣濯之令而莫之
遵奉也若其供官贊引之人垢弊已甚又非樂工之
比乞從御史臺行下奉常於一行人點名之外更加
逐一檢察合用若干人除其間稍可備數之人自餘
垢弊已甚必不可責其自辦者令奉常具申朝廷行
下外祗備庫將先來檢計退下漫漶舊弊之物置造
衲衣一褐一袴先期發下奉常見名責領色長至期
盡去其垢弊之衣而外襲之以法服表裏咸潔可以
執事於籩豆簠簋登鉶罇俎之間而親近於崇嚴清
肅之地矣若夫一行合干等人名數猥衆乞下臨安
府令於便近慈雲等處關報居民灑掃為備先期一
夕令執色之人分就民居止宿夜半而興各靧面濯
手整束衣服以趨祭所仍周環壇下約每十數步為
置一盥帨俾供官禮生等人必先盥帨而後升壇所
是半夜鋪設亦乞於分獻官差劄内就令分頭躬親
同供官逐位鋪設務令極其嚴潔一一如法所是神
厨雖已差官監造亦必奉常譏察之仍乞下臨安府
大禮酒庫專差文官監造而豫造之厨從所司亟撥
人員徑過奉常躬親監造可也雖然今奉常之官朝
廷分遣專一周旋檢察如升歌宫架之工豫造近造
之厨府屬所造之齊供官贊引之役察之必周令之
必嚴皆歸於奉常而不至於散漫苟且而無及於事
也彼分獻贊引之人必令詳緩如禮亦從御史臺行
下約束夫以郊禋大禮竊聞鉅費至數百萬而四方
之犒費不與焉皆非切於事神也而聲音氣臭之用
莫嚴於圓壇一處耳若夫先二日之朝獻先一日之
朝饗其聲音氣臭之用則同出乎此也臣前所陳弊
害非一此而不嚴則鉅費數百萬皆所謂不揣其本
而齊其末也臣觀士庶之家或延緇黃設禱祠主人
齋戒於家而僮僕莫不知懼於下庖厨者屏氣不息
守護者呵禁甚虔仰惟萬乘之尊郊禋大禮赫臨在
下陛下嚴恭寅畏無一息之少間而又臨之以五使
之重兢兢謹飭而百官有司顧循習舊弊不能凛然
上承九重之意其可不亟正之以對越天地祖宗之
威靈從之
太祖在位十七年南郊四(乾德元年十一月二十六日開寳元年十一月二十四)
(日日四年十一月二十七九年四月三日)
太宗在位二十二年南郊五(太平興國三年十一月十五日六年十一月十七)
(日月至道二年正月十日年雍熙元年十一二十一日淳化四正月二日)
真宗在位二十五年南郊五(咸平二年十一月七日景五年十一月十一日)
(德二年十一月十三日一天禧元年正月十一日三年十月十九日)
東郊一(大中祥符七年二月十六日)
仁宗在位四十一年南郊九(天聖二年十一月十三日五年十一月十七日)
(八年十一月十九日元元年十月十八日)(景祐二年十一月十四日慶歴元年十一月二十日)(寳四)
(年十一月二十五日年七年十一月二十八日皇祐五十一月四日)
英宗在位四年南郊一(治平二年十一月十六日)
神宗在位十八年南郊四(熙寧元年十一月十八日十七年十一月二十五日)
(年十一月二十七日日元豐六年十一月五)
哲宗在位十五年南郊二(元祐七年十一月十四日元符元年十一月二十日)
徽宗在位二十五年南郊八(建中靖國元年十一月二十三日大觀四年十一)
(月三日日崇寧三年十一月二十六日元政和三年十一月六六年十一月十日宣和年十一月十)
(三日七四年十一月十五日年十一月十九日)
高宗在位三十六年南郊七(建炎二年十一月二十二日紹興十三年十一月)
(八日十十六年十一月十日二二年十一月十八日)(十九年十一月十四日二十五年十一月十九)
(日月二十八年十一二十三日)
孝宗在位二十八年南郊六(乾道元年正月一日年三年十一月二日六十)
(一月六日二九年十一月九日月淳熙三年十一月十日十二年十一二十二日)
光宗在位五年南郊一(紹熙二年十一月二十七日)
寧宗在位三十年南郊三(慶元三年十一月五日泰二年十一月十一日)(嘉嘉)
(定五年十一月二十日)
文獻通考卷七十二
