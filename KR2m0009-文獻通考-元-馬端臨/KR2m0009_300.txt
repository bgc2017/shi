文獻通考卷三百
鄱陽馬端臨貴與著
物異考六
金異
周威烈王二十三年九鼎震顯王三年雨金於櫟陽
赧王五十九年周亡秦昭王取九鼎其一飛入泗水
餘八入於秦中
漢武帝元鼎元年夏五月得鼎汾水上四年六月得
寶鼎元封元年詔曰朕禮首山昆田出珍物化或為
黃金(應劭曰昆田首山之下田也武帝祠首山故神為出珍物化為黃金)征和二年春
涿郡鐵官鑄鐵鐵銷皆飛去此火為變使之然也其三
月涿郡太守劉屈氂為丞相後坐祝詛腰斬成帝河
平二年正月沛郡鐵官鑄鐵鐵不下隆隆如雷聲又如
鼓音工十三人驚走音止還視地地陷數尺鑪分為十
一鑪中銷鐵散如流星皆上去與征和二年同象其夏
帝舅五人封列侯元舅王鳳擅政譖殺丞相王商京兆
尹王章許后坐廢趙飛燕為后賊害皇子成帝亡嗣一
曰鐵飛屬金不從革按鑄鐵而鐵不成正金不從革之
異也而西漢五行志以為火不炎上誤矣今並革而正
之
後漢明帝永平六年二月王雒山出寶鼎廬江太守獻
之詔以初祭之日陳鼎於廟以備器用賜三公以下帛
有差十一年漅湖出黃金廬江太守以獻(湖在廬州合肥縣)
章帝建初七年幸槐里岐山得銅器形似酒樽獻之
魏明帝青龍中盛修宮室西取長安金狄承露盤盤折
聲聞數十里金狄泣於是因留霸城此金失其性而為
異也
吳孫權赤烏十二年寳鼎出臨平湖孫休永安三年
得大鼎於建德縣
晉惠帝元康三年閠二月殿前六鐘皆出涕五刻止前
年賈后殺楊太后於金墉城而賈惡不止故鐘出涕猶
傷之也永興元年成都伐長沙每夜戈戟鋒有火光
如懸燭此輕人命好攻戰金失其性而為變也天戒若
曰兵猶火也不戢將自焚成都不悟終以敗亡懷帝
永嘉元年項縣有魏豫州刺史賈逵石碑生金可採此
金不從革而為變也五月汲桑作亂郡寇飈起又清河
王覃為世子時所佩金鈴忽生起如粟者康王母疑不
祥毁棄之及後為惠帝太子不終於位為司馬越所殺
程氏演繁露曰晉語云墓碑生金庾氏大忌初不
暁生金為何等語按吳淑事類賦引魏志曰繁昌
縣傳禅碑中生金表送上羣臣盡賀王隐晉書曰
永嘉中陳國項縣賈逵石碑中生金人盗鑿取以
賣賣已復生此江東之瑞也其曰瑞者晉為金行
故金生為祥元帝中興其應也据此而言則碑中
誠生黃金矣亦異事哉
元帝永昌元年甘卓將襲王敦旣而中止及還家多變
怪照鏡不見其頭此金失其性而為妖也尋為敦所襲
遂夷滅石季龍時鄴城鳳陽門上金鳳凰二頭飛入
漳河海西太和中會稽山隂縣起倉鑿地得兩大船
滿中錢錢皆輪文大形時日向暮鑿者馳以告官官夜
遣防守甚嚴至明旦失錢所在惟有船存視其狀悉有
錢處安帝義熙初東陽太守殷仲文照鏡不見其頭
尋亦誅翦占與甘卓同也
陳後主禎明二年五月東冶鐵鑄有物赤色大如斗自
天墜鎔所隆隆有聲鐵飛破屋而四散燒人家東冶者
陳人鑄兵之所鐵飛為變者金不從革之應天戒若曰
陳國小兵弱云其後卒亡
隋堯君素守蒲州兵器夜有光如火火鑠金金所畏也
敗亡之象
劉武周據并州兵勢甚盛城上矟刃夜每有火光
唐垂拱三年七月魏州地出鐵如船數十丈廣州雨金
金位正秋為刑為兵占曰人君多殺無辜一年兵災於
朝神龍初東都白馬寺鐵像頭無故自落於殿門外
天寶十載六月大同殿前鐘自嗚占曰庶雄為亂宰
臣李適之常列鼎具饍羞中夜鼎躍出相鬭不觧鼎耳
及足皆折乾元二年七月渾天儀有液如汗下流
元和中翰林院有鈴夜中文書入則引之以代傳呼長
慶中河北用兵鈴輙自鳴與軍中息耗相應聲急則軍
事急聲緩則軍事緩光化四年冬武德殿前鐘聲忽
嘶嗄天復元年九月聲又變小
後唐天成中偽漢欽州羅浮山民掘得古劒有篆文曰
已與水同宮王將耳口同尹来居口上山岫護重重以
獻偽王劉陟國人莫之辨及平廣南競傳其言知者云
太宗以己亥年降誕是已水同宮也於文耳口王為聖
尹口為君重山為出蓋己亥年聖君出也
晉開運三年六月登州文登縣地内湧出金銅佛像四
漢乾祐元年三月中書厨釜鳴者七是月宰相李濤罷
免勒歸私第
宋建隆二年七月晉江神山縣北谷中有鐵隨水流出
方二丈三尺其重七十斤至道二年二月桂陽監鎔
銀自涌成山峯狀咸平四年十二月亳州大清宮鐘
自鳴大中祥符六年九月臨江軍清江縣民李公邁
至雲騰廟前過遇小童贈塊土還家剖之得天尊人主
像五軀慶歷四年五月乙亥撫州金谿縣得生金山
重三百二十四兩至和五年正月湖南提舉常平劉
欽言蘆荻衝出生金重九斤八兩狀類靈芝祥雲又淘
得碎金四百七兩有竒十一月越州言民戸拾生金湟
州丁羊谷金坑僅千餘眼得鑛成金共四等計一百三
十四兩有竒崇寧四年三月鑄九鼎用金甚厚取九
州水土内鼎中既奉安於九成宮車駕臨幸徧禮焉至
北方之寳鼎忽漏水溢於外劉炳謬曰正北在燕山今
寳鼎但取水土於雄州境宜不可用其後竟以北方致
亂建炎三年吉州修城役夫得髑髏棄之水中俄浮
一鐘有銘七十六字大略云唐興元吾子歿瘞廬陵西
壘後當火德五九之際世衰道敗浙梁相繼喪亂章貢
康昌之日吾亦復出是邦東平鳩工復使吾子同河伯
聽命水官時郡守命錄之僅錄畢而鐘自碎近金為變
怪也紹興十一年主管成都等路茶事馮康國言三
月庚申金敵居長安兵刃皆生火光天變豈直示敵亦
示國家以恢疆之圖此與晉志永興初成都伐長沙戈
戟火光及唐志劉武周矟刃火光同占輕人命好攻戰
金失其性為光怪也兵猶火也弗戢自焚敗亡象也
二十六年七月辛酉夜天雨水銀與唐志貞觀廣州雨
金同占金位正秋為刑為兵占曰人君多殺無辜一年
災於朝是歲成都郫縣地出銅馬高三尺工制甚精中
宵風雨輙聞嘶聲紹興中秦檜别墅農夫耕鑿得金
甕重二十四鈞慶元二年正月泰寧縣耕夫得鏡厚
三寸徑一尺二寸照水徹底對日爭輝病熱者鑑之心
骨生寒後為雷震而碎十二月吳縣金鵝鄉銅錢百萬
自飛漢書隂盛陽微金鐵為飛
玉石之異
春秋昭公八年春石言於晉晉平公問師曠對曰石不
能言神或馮焉作事不時怨讟動於民則有非言之物
而言於是晉侯方築虒祁之宮(虒祁地在絳西臨汾水)劉歆以為
金石同類是謂金不從革失其性也劉向以為石白色
為主属白祥昭公二十四年王子鼂以成周之寳湛
於河津人得之河上隂不佞取將賣之則化為石(見白祥門)
漢孝昭元鳳三年泰山有大石起立(詳見白祥門)成帝鴻
嘉三年五月乙亥天水冀南山大石鳴聲隆隆如雷有
頃止聞平襄二百四十里許埜雞皆鳴石長丈三尺廣
厚略等旁著岸脅去地二百餘丈民俗名曰石鼓石鼓
鳴有兵是歲廣漢鉗子謀(鉗子謂鉗徒牢係重囚處)攻牢簒死囚鄭
躬等盗庫兵刧掠吏民後四年尉氏樊並等謀反殺陳
留太守山陽亡徒蘇令等黨與數百人盗庫兵經歷郡
國四十餘皆踰年乃伏誅時起昌陵作者數萬人徙吏
民作治五年不成與晉石言同應師曠所謂民力彫盡
傳云輕百姓者是也
魏明帝青龍元年張掖柳谷口水溢涌寳石負圖狀象
靈龜立於川西有石馬七及鳳麒麟白虎犧牛璜玦八
卦列宿孛彗之象又有文曰大討曹此晉之符命而於
魏為妖好攻戰輕百姓飾城郭侵邊境魏氏三祖皆有
其事石圖發於非常之文此不從革之異晉定大業多
斃曹氏石瑞文大討曹之應也
吳孫亮五鳳二年陽羡離里山大石自立孫皓天璽
元年鄱陽言歷陽山石文理成字凡二十云楚九州渚
吳九州都揚州士作天子四世治太平始(江左傳曰歷陽縣有石山)
(臨水高百丈其三十丈所有土穿駢羅穿中色黃赤不與本體相似俗相傳謂之石印又云石印封發天下當)
(太平有祠屋巫祝言石印神有三郎時歷陽長表上言石印發皓遣使以太牢祭歷山巫言石印三郎說天下)
(方太平使者作高俤上看印文詐以朱書石作二十字還以啟皓皓大喜曰吳當為九州作都渚乎從大皇帝)
(逮孤四世矣太平之主非孤復誰重遣使以印綬拜三郎為王又刻石立銘褒贊靈德以答休祥)又吳
興陽羡山有空石長十餘丈名曰石室在所表為大瑞
乃遣兼司徒董朝兼太常周處至陽羨縣封禪國山明
年改元大赦以協石文
晉惠帝永熙五年有石生於京師宜年里永康元年
襄陽得鳴石丹陽湖有浮石真定獲玉馬(詳並見白祥門)元
帝初渡江有玉冊見於臨安白玉麒麟神璽出於江寧
其文曰長夀萬年皆以為中興之驗焉愍帝建興五
年石言於平陽時帝蒙塵亦在平陽故有非言之物而
言妖之大者俄而帝遇害
劉曜時終南山崩長安人劉終於崩所得白玉方一
尺有文字曰皇亡皇亡敗趙昌井水竭構五梁咢(五各)
(反)酉小衰困囂喪嗚呼嗚呼赤牛奮靷(直引反)其盡乎
時羣下咸賀以為勒滅之徵曜大悦齋七日而後受
之於太廟大赦境内以終為奉瑞大夫中書監劉均
進曰臣聞國主山川故山崩川竭君為之不舉終南
京師之鎮國之所瞻無故而崩其凶焉可極言昔三
代之季其災也如是今朝臣皆言祥瑞臣獨言非誠
上忤聖旨下違衆議然臣不逹大理竊所未同何則
玉之於山石也猶君之於臣下山崩石壊象國傾人
亂皇亡皇亡敗趙昌者此言皇室將為趙所敗趙因
之而昌今大趙都於秦雍而勒跨全趙之地趙昌之
應當在石勒不在我也井水竭構五梁者井謂東井
秦之分也五謂五車梁謂大梁五車大梁趙之分也
此言秦將竭滅以構成趙也咢者歲之次名作咢也
言歲馭作咢酉之年當有敗軍殺將之事困謂困敦
(丁回反)歲在子之名元囂亦在子之次言歲馭於子國
當喪亡赤牛奮靷謂赤奮若在丑之歲名也牛謂牽
牛東北維之宿丑之分也言歲在於丑當滅亡盡無
復遺也此其誡悟蓋欲陛下勤脩德化以禳之
石虎時青州言濟南平陵城北石虎一夜中忽移在
城東南善石溝上有狼狐千餘迹随之跡皆成路虎
大悦曰石虎者朕也自北而南者天意將使朕平蕩
江南也其勅諸州兵明年朕當親董六軍以副成路
之祥羣臣皆賀又有石燃於泰山八日而滅東海有
大石自立旁有血流鄴西山石間血流血長十餘步
廣二尺餘
慕容儁既僣位初石虎使人探策於華山得玉版文
曰歲在申酉不絶如綫歲在壬子真人乃見及此燕
人咸以為儁之應也又常山大樹自拔根下得璧七
十珪七十玉光色精竒有異常玉儁以為岳神之命
遣其尚書段勤以太牢祠之
齊高祖受禅之日滎陽郡人尹千於嵩山東南隅見天
雨石墜地石開有玉璽在其中璽方三寸文曰戊丁之
人與道俱肅然入草應天符掃平河洛清魏都又曰皇
帝運興千奉璽以獻按宋武帝於嵩高山得玉璧三十
二枚神人云此是宋分世之數三十二年二三十也宋
自受命至禅齊凡六十年云
梁武帝中大同元年春曲阿縣建陵隧口石辟邪起舞
後齊武成河清四年殿上石自起兩兩相對
唐貞觀十七年八月凉州昌松縣鴻池谷有石五青質
白文成字曰高皇海出多子李元王八十年太平太子
李世民千年太子李治書燕山人士樂太國主尚汪譂
奬文仁邁千古大王五王六王七王十鳳毛才子七佛
八菩薩及上果佛田天子文武貞觀昌大聖延四方上
不治示孝仙戈八為善太宗遣使祭之曰天有成命表
瑞貞石文字昭然歷數惟永既旌高廟之業又錫眇身
之祚迨於皇太子治亦降貞符具紀姓氏甫為寡薄彌
增寅懼昔魏以土德代漢涼州石有文石金類以五勝
推之故時人謂為魏氏之妖而晉室之瑞唐亦土德王
石有文事頗相類然其文初不可曉而後人因推己事
以騐之蓋武氏革命自以為金德王其佛菩薩者慈氏
金輪之號也樂太國主則鎮國太平公主安樂公主皆
以女亂國其五王六王七王者唐世十八之數開元
二十三年十二月己巳龍池聖德頌石自鳴其音清遠
如鐘磬近石言也至德二年昭陵石馬汗出昔周武
帝克晉州齊有石像汗流濕地此其類也上元二年
楚州獻寳玉十三曰元黃天符形如笏長八寸有孔云
辟兵疫曰玉雞毛白玉也曰榖璧亦白玉也粟粒自然
無雕鐫迹曰西王母白環二曰如意寳珠大如雞卵曰
紅靺鞨大如巨栗曰琅玕珠二形如玉環四分缺一曰
玉印大如半手理如鹿陷入印中曰皇后採桑鉤如箸
屈其末曰雷公石斧無孔其一闕凡十三置之日中白
氣連天元和中文水武士彠碑失其龜頭太和三
年南蠻圍成都毁玉晨殿石為&KR1235;有吼聲三乃止四
年浙西觀察使王蟠治潤州城隍中得方石有刻文曰
山有石石有玉玉有瑕瑕即休廣明元年華嶽廟元
宗御製碑隐隐然有聲聞數里間浃旬乃止近石言也
南漢劉鋹時宮中井旁石自立行百餘步而仆
宋太平興國四年九月嘉州夹江縣民王詣得江石二
皆黝質丹文隐起成字一曰君王萬歲一曰趙二十一
帝三年四月華州言秦嶺南石洞自開遣吏馬文則
秉炬視之入數十步得丹砂千二百粒獸形石六以獻
五年五月鄭州修東嶽祠穿土得玉杵臼七年六
月深州陸澤縣民王緒田中得白兔逐入穴掘之得石
佛五十軀皆長尺餘大中祥符五年四月慈州民饑
鄉寧縣山生石脂如麺可為餅餌天禧三年正月晦
潁州沈邱縣民駱新田間震雷頃之隕石三入地七尺
許政和二年元圭始出晉州上一石綠色方三尺餘
當中有文曰堯天正其字如掌大而端楷類手畫者堯
字居右天正字綴行如左都堂騐視礱石三分而字畫
愈明又於堯字之下隐約出一瑞字位置始均蓋曰天
正堯瑞云或謂晉陽堯都也方元圭出乃有此瑞殆宣
和内禅之祥政和三四年畿府汝蔡之間連山大小
石皆變為瑪瑙尚方取為寳器玩甚富至宣和四年後
御府所藏往往復變為石而色類白骨此與周寶圭占
略同五年鄭州滎陽縣賈谷山麒麟谷採石脩明堂
得一石有文曰明百官表賀七年二月丙戌張杲言
北嶽廟於廟側二十里黃山獲石柱十六條修短闊狭
皆應營造法式用建正門毫釐不差建炎三年四月
鼎州桃源洞大水巨石随流而下石間成文或識者三
十二字其文曰無為大道天知人情無為窕冥神見人
形心言意語鬼聞人聲犯禁滿盈地收人魂與唐志貞
觀中鴻池谷石文同占紹興元年潭州得白玉於州
城蓮池中孔彦舟以獻於朝詔却之漢志以為玉變近
白祥與石怪同占後彦舟為劇盗乾道二年三月丙
午夜福清縣石竹山大石自移聲如雷石方可九丈所
過成蹊纔四尺而山之草木如故慶元二年六月辛
未黃巖縣大石自隕雷雨甚至山水湧出
白眚白祥(天雨毛地生毛)
春秋左傳昭公二十四年十月癸酉王子鼂以成周之
寳圭湛於河(以祭河也)幾以獲神之助甲戌津人得之河上
隂不佞取將賣之則為石時王子鼂簒天子位萬民不
鄉號令不從故有玉變近白祥也癸酉入而甲戌出神
不享之驗云玉化為石貴將為賤也後二年子鼂奔走
而死
秦始皇二十六年鄭客遇江神持璧言祖龍死事(詳見人異)
與周子鼂同應是歲石隕東郡民或刻其石曰始皇死
而地分此皆白祥炕陽暴虐號令不從孤陽獨治羣隂不
附之所致其歲始皇死後三年秦滅
漢孝昭元鳳三年正月泰山萊蕪山南匈匈有數千人
聲民視之有大石自立高丈五尺大四十八圍入地深
八尺三石為足石立處有白烏數千集其旁眭孟以為
石隂類下民象泰山岱宗之嶽王者易姓告代之處當
有庶人為天子者孟坐伏誅京房易傳曰復崩來無咎
(復卦之辭今易作朋来)自上下者為崩厥應泰山之石顛而下(顛墜)
(也)聖人受命人君虜又曰石立如人庶士為天下雄立
於山同姓平地異姓立於水聖人於澤小人
武帝天漢元年三月天雨白毛三年八月雨白氂京
房易傳曰前樂後憂厥妖天雨羽又曰邪人進賢人逃
天雨毛
吳孫亮五鳳二年五月陽羡縣離里山大石自立按京
房易傳曰庶士為天子之祥也其說曰立石於山同姓
平地異姓干寳以為孫皓承廢故之家得位其應也或
曰孫休見立之祥也
晉武帝泰始八年五月蜀地雨白毛此白祥也時益州
刺史皇甫晏伐汶山胡從事何旅固諫不從牙門張弘
等因衆之怨誣晏謀逆害之京房易傳曰前樂後憂厥
妖天雨羽又曰邪人進賢人逃天雨毛其易妖曰天雨
毛羽貴人出走三占皆應太康十年洛陽宫西宜秋
里石生地中始高三尺如香爐形後如傴(於武反)人盤薄
不可掘按劉向說此白眚也明年宮車晏駕王室始騷
卒以亂亡京房易傳曰石立如人庶士為天下雄此近
之矣惠帝元康五年十二月有石生於宜年里永
康元年襄陽郡上言得鳴石撞(宅江反)之聲聞七八里
永寧元年齊王冏舉義軍軍中有小兒出於襄城繁昌
縣年八歲髮體悉白頗能卜於洪範白祥也太安元
年丹陽湖熟縣夏架湖有大石浮二百步而登岸民驚
噪(蘇到反)相告曰石來干寳曰尋有石冰入建業車騎大
將軍東嬴王騰自并州遷鎮鄴行次真定時久積雪而
當門前方數丈獨消釋騰怪而掘之得玉馬高尺許口
齒缺騰以馬者國姓上送之以為瑞然馬無齒則不得
食妖祥之兆衰亡之徵按占此白祥也是後騰為汲桑
所殺而天下遂亂成帝咸康初地生毛近白祥也孫
盛以為人勞之異也是後石季龍滅而中原向化將相
皆甘心焉於是方鎮屢革邊戍仍遷皆擁帶部曲動有
萬數其間征伐徵賦役無寧歲天下勞擾百姓疲怨
咸康三年六月地生毛孝武太元二年五月京都地
生毛至四年而氐賊次襄國圍彭城向廣陵征戍仍出
兵連年不觧太元十四年四月京都地生毛時苻堅
滅後經略多事人勞之應也十七年四月地生毛
安帝隆安四年四月乙未地生毛或白或黑元興三
年五月江陵地生毛是後江陵見襲義熙三年三月
地生白毛十三年三月地生毛明年王旅西討司馬
休之又明年北掃關洛
梁武帝大同二年地生白毛長二尺近白祥也孫盛以
為人勞之異先是大發卒築浮山堰功費鉅億垂成復
潰百姓怨嗟太清二年九月地生白毛長二尺時侯
景舉兵反
後齊河清元年九月滄州及長城之下地多生毛或白
或黑長四五寸近白祥也時北築長城内興三臺人苦
勞役天統初岱山封禅壇玉璧自出近白祥也岱山
王者易姓告代之所玉璧所用幣而自出將有易姓者
用幣之象其後齊亡地入於周隋高祖受周禅天下一
統焚柴泰山告祠之應武平三年白水巖下青石壁
旁有文曰齊亡走人改為上延後主以為嘉瑞百僚畢
賀後周師入國後主棄鄴而走
隋文帝開皇六年七月京師雨毛如髮尾長者三尺餘
短者六七寸京房易飛候曰天雨毛其國大饑時關中
旱米粟踴貴十七年石隕於武安滏陽間十餘洪範
五行傳曰石自高隕者君將危殆後七年帝崩開皇
末高祖於宮中埋二小石於地以誌置牀之所未幾變
為玉劉向曰玉者至貴也賤將為貴之象及大業末盗
皆僣名號煬帝大業十三年西平都石文曰天子立
千年百僚稱賀識者尤之曰千年萬歲者身後之意也
今稱立千年者禍在非遠明年而帝被殺
唐調露元年十一月壬午秦州神亭治北霧開如日初
曜有白鹿白狼見近白祥也垂拱元年九月淮南地
生毛或白或蒼長者尺餘遍居人牀下揚州尤甚大如
馬鬛焚之臭如燎毛占曰兵起民不安神龍二年四
月己亥雨毛於越州之鄮縣占曰邪人進賢人遁大
歷二年七月甲戌日入時有白氣亘天九月戊午夜白
霧起西北亘天五年五月甲申西北有白氣亘天
建中四年四月甲子京師地生毛或黃或白有長尺餘
者貞元四年四月淮南及河南地生毛二十年九
月庚辰甲夜有白氣八東西際天太和三年八月西
方有白氣如柱六年二月蘇州地震生白毛七年
十月己酉西方又有白氣如柱者三光啟二年四月
有白氣頭黑如髮自東南入於揚州滅光化二年三
月乙巳日中有白氣亘天自西南貫於東北天復元
年八月己亥西方有白雲如履底中出白氣如疋練長
五丈上衝天分為三彗頭下垂占曰天下有兵白者戰
祥也
宋嘉祐七年三月徐州彭城縣白鶴鄉地生麵占曰地
生麺民將饑五月濠州鍾離縣地生麵熙寧元年荆
襄間天雨白氂如馬尾長者尺餘彌漫山谷三月丁酉
潭州雨毛八年五月丁丑雨黃毛元豐三年五月
青州臨朐益都石化為麺民取食之靖康二年二月
壬午夜四鼓白氣如虹自南亘北須臾移西南至東北
天明而没建炎二年杜充為北京留守一日天雨紙
錢於營中厚盈寸明日與金人戰於城下敗績錢金類
金兵象紙白祥也三年三月白氣貫日未幾苗傅等
作亂凡白氣之占皆為天下有兵戰之事白祥也四
年五月壬子夜北方有白氣十餘道如練(語在赤祥)紹興
元年二月己巳夜東南有白氣十一年馮康國言三
月庚申金人居長安油酒皆變白色(語在金傳及夜妖)此白祥
也白者西方兵象也亦喪祥也後金主亶為其下所弑
三十年十一月甲午夜西南有白氣出危入昴十二
月戊申白氣出尾入軫貫天市垣三十一年十二月
辛丑白氣如帶東西亘天出斗歷牛隆興元年十二
月壬午夜白氣見西南方出危入昴二年正月甲寅
夜西南有白氣亘天如帶乾道元年正月庚午白氣
見西北方出奎入參三月戊辰夜白氣如帶自参及角
東西亘天四月丁酉夜白氣見西北方入天市垣辛丑
夜白氣入北斗乙巳夜白氣入紫微垣十月己丑夜蒼
白氣見南方入翼十一月丙寅白氣如帶出女入昴東
西亘天二年十二月庚午夜白氣如帶東西亘天出
女入昴淳熙十年正月戊子夜西南有白氣如天漢
而明南北廣可六丈東西亘天歷壁至畢紹熙五年
六月壬寅夜白氣亘天自紫微至亢角己酉日入後白
氣亘天頃刻而散慶元五年二月癸酉夜東北方白
氣如帶自角至參八月甲子東北方有白氣如帶亘天
嘉泰四年十一月壬申晝有白氣分數道亘天紹
熙四年十一月癸酉地生毛占曰兵起民不安後一年
韓侂胄用事卒有開邊毒民之禍
文獻通考卷三百
