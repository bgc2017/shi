文獻通考卷一百七十六
鄱陽馬端臨貴與著
經籍考三
經(易)
伊川易傳十卷
程子序至微者理也至著者象也體用一源顯微
無間觀會通以行其典禮則辭無所不備故善學
者求言必自近易於近者非知言者也予所傳者
辭也由辭以得意則在乎人焉
遺書張閎中以書問易之義本起於數程子答曰
謂義起數則非也有理而後有象有象而後有數
易囙象以知數得其義則象在其中矣必欲窮象
之隐微盡數之毫忽乃尋流逐末術家所向非儒
者之務也管輅郭璞之學是已又曰理無形也故
因象以明理理見乎辭者也則可由辭以觀象故
曰得其義則象數在其中矣門弟子請問易傳事
雖有一字之疑伊川必再三喻之盖其潜心甚久
未嘗容易下一字也
伊川以易傳示門人曰亦只說得七分後人更湏
自體究
朱子曰自秦漢以来考象辭者泥於術數而不得
其弘通簡易之法談義理者淪於空寂而不適乎
仁義中正之歸求其因時立教以承三聖不同於
法而同於道者則惟伊川先生程氏之書而已後
之君子誠能日取其一卦若一爻者熟復而深玩
之如己有疑將決於筮而得之者虚心端意推之
於事而反之於身以求其所以處此之實則於吉
凶消長之理進退存亡之道將無所求而不得邇
之事父遠之事君亦無處而不當矣
程子高弟尹公嘗謂易傳乃夫子自著欲知道者
求於此足矣不必旁觀他書盖語錄或有他人所
記未必盡得先生意又言先生踐履盡一部易其
作傳只是因而寫成此言尤有味
又曰易傳不看本文亦自成一書
又曰易傳眀白無難看處但此是先生以天下許
多道理散入六十四卦三百八十四爻之中將作
易看却無意味湏將来作事看即句句字字有用
處耳程先生易傳義理精字數足無一毫欠缺只
是於本義不相合易本是卜筮之書程先生只說
得一理
程易言理甚備象數却欠在
按伊川之易精於義理而略於卜筮象數此固先
儒之說然愚嘗以為易之象數卜筮豈出於義理
之外盖有此理則有此象有此數而卜筮之說其
所謂趨吉避凶惠廸從逆云者又未嘗不一出於
義理平時本諸踐履則觀象玩辭此義理也一旦
謀及卜筮則觀變玩占亦此義理也初不必岐而
二之然言出聖賢之口則單辭片語皆有妙理假
借旁通悉為至教往往多借易以眀理初不拘於
說易也自夫子而然矣何也君子學以聚之問以
辨之寬以居之仁以行之為乾九二而言也而乾
之九二豈有學問寬仁之義乎日往則月来月往
則日来日月相推而明生焉寒往則暑来暑往則
寒来寒暑相推而歲成焉為咸九四而言也而咸
之九四豈有歲時代謝之義乎盖其初因&KR0688;易遂
借易以言理言理雖精而於易此卦此爻之旨則
遠矣如程子因君子豹變而發為自暴自棄之論
因君子得輿而發為匪風下泉之論亦是意也晦
庵所謂不看夲文自成一書者是已
鼂氏曰朱震言頤之學出於周敦頤敦頤得之穆
脩亦夲於陳摶與邵雍之學然考正叔之觧不及
象數頗與胡翼之相類景迂云胡武平周茂叔同
師潤州鶴林寺僧夀涯其後武平傳其學於家茂
叔則授二程與震之說不同
按伊川之學出自濂溪此先儒通論也而鼂朱之
說以為濂溪所師夲於希夷及一僧則固老釋之
宗旨矣此論未之前聞
陳氏曰伊川止觧六十四卦不觧大傳而以序卦
分置諸卦之首唐李鼎祚集觧亦然
王介甫易觧二十卷龔原耿南仲註易各二十卷
鼂氏曰介甫三經義皆頒學官獨易觧自謂少作
未善不專以取士故紹聖後與龔原耿南仲註易
三書偕行於場屋
東坡易傳十一卷
鼂氏曰東坡自言其學出於父洵且謂卦不可爻
别而觀之其論卦必先求其所齊之端則六爻之
義未有不貫者未嘗鑿而通之也
朱子語錄曰老蘇說易專得於愛惡相攻而吉凶
生以下三句他把這六爻似那累世相讐相殺底
人相似看這一爻攻那一爻這一畫克那一畫全
不近人情東坡見他恁地太麤疎却添得些佛老
在裏其書自做兩樣亦間有取王輔嗣之說以補
老蘇之說亦有不暁得他說了亂填補處老蘇說
底亦有去那物理上看得著處又雜學辨曰乾上
彖辭發明性命之理與詩(烝民維天之命)書(湯誥泰誓)中庸孟
子相表裏而大傳之言亦若符契蘇氏不知其說
而欲以其所臆度者言之又畏人之指其失也故
每為不可言不可見之說以先後之務為閃倏滉
漾不可捕捉之形使讀者茫然雖欲攻之而無措
其辨殊不知性命之理甚明而其為說至簡今將
言之而先曰不可言既指之而又曰不可見足以
眩夫未嘗學問之庸人矣由學者觀之豈不適所
以為未嘗見未嘗知之驗哉然道衰學絶世頗惑
之故為之辨以待後之君子而其他言死生鬼神
之不合者亦并附焉
横渠易說十卷
鼂氏曰其觧甚略繫辭差詳
温公易說一卷
鼂氏曰雜觧易義無銓次盖未成書也
乾生歸一圖二卷
鼂氏曰皇朝石汝礪撰先辨卦彖爻象之别後列
數圖頗雜以釋老之說
陳氏曰嘉祐初人序取乾為生生之本萬物歸於
一也有論有圖亦頗與劉牧辨然或雜以釋老之
學其所謂一者自註云一則靈寂真元首篇論道
專以靈明(靈字恐誤或當作虚)無體無生為主又曰因靈不
動而生寂體豈非異端之說乎
周易義海一百卷
鼂氏曰皇朝房審權撰集鄭玄至王安石凡百家
摘取其專明人事者為一編或諸家說有異同輙
加評議附之篇末
陳氏曰審權編義海凡四卷近時江都李衡彦平
刪削而益以東坡伊川漢上之說為撮要十卷若
房氏百卷之書則未見也衡乾道中由侍御史為
起居郎
張弼葆光易觧十卷
鼂氏曰弼莆田人字舜元紹聖中章惇薦於朝賜
號葆光處士後黃裳等再薦詔以為福州司戶夲
州教授其學頗宗鄭氏
陳氏曰其學多言取象
鄭揚庭周易傳十三卷
邵伯温辨惑云沈存中筆談言江南人鄭夬字揚
庭曾為一書談易其間一說曰乾坤大父母也復
姤小父母也乾一變生復得一陽坤一變生姤得
一隂云云至乾六變生歸妹本得三十二陽坤六
變生漸本得三十二隂乾坤錯綜隂陽各得三十
二生六十四卦(即邵氏先天圖)夬之為書皆荒唐之論獨
有此變卦之說未知其是非予後見兵部員外郎
秦玠論夬所談駭然曰何處得此法玠云嘗遇一
異人受此歷數推往古興衰運歷無不皆驗嘗恨
不能盡其術西都邵雍亦知大略已能洞知吉凶
之變此人乃形之於書必有天譴此非世人所得
聞也竊惟我先君易學微妙玄深不肖所不得知
也其傳授夲末則受易於李之才挺之挺之師穆
脩伯長伯長師陳摶圖南先君之學雖有傳授而
微妙變通則其所自得也平時未嘗妄以語人惟
大名王天悅滎陽張子望嘗從學又皆蚤死秦玠
鄭夬嘗欲從先君學先君以玠頗好任數夬志在
口耳多外慕皆不之許玠嘗語夬以王天悅傳先
君之學夬力求之天悅不許天悅感疾且卒夬賂
其僕於卧内竊得之遂以為已學著易傳易測宋
範五經明用數書皆破碎妄作穿鑿不根嘗以變
卦圖示秦玠夬竊天悅書入京師補國子監觧試
策問八卦次序夬以所得之說對有司異之擢在
優等既登第以所著書投贄公卿之門後以贓罪
竄秦謂必有天譴恐指此秦既知夬竊書乃謂夬
何處得此法又謂西都邵某聞大略近乎自欺矣
然謂得之異人盖指希夷而言也
鼂氏曰姚嗣宗謂劉牧之學受之吳祕祕受之夬
夬又作明數明象明傳道明次例明範五篇
周易析蘊二卷
陳氏曰孫坦撰凡二卷其首言子夏辭不甚粹或
取左氏傳語證之晩又得十八占稱天子曰縣官
嘗疑漢杜子夏之學及讀杜傳見引明夷對策疑
始釋然坦不知何人國史志及中興書目皆不著
阮逸易筌六卷
陳氏曰逸字天隐每一爻各以一古事繫之頗多
合
易童子問三卷
陳氏曰歐陽永叔撰設為問答其上下卷專言繫
辭文言說卦而下皆非聖人之作
周易義類三卷
陳氏曰顧叔思撰未詳何人序言先儒論說甚衆
而其旨未嘗不同卦爻㦯有不同而辭意未常不
一各立標目總而聚之
沈存中易觧二卷
陳氏曰所觧甚略不過數卦而於大小畜大小過
獨詳
陳了翁易說一卷
陳氏曰了翁晩年所著止解六十四卦辭旨深晦
王逢易說十卷
鼂氏曰逄嘗為國子直講著易傳十卷其學宗王
弼
龔原易講義十卷
陳氏曰原字深之嘉祐八年進士初以經學為王
安石引用元符後入黨籍
呂氏易章句一卷
鼂氏曰呂大臨與叔撰其觧甚略有統論數篇
呂微仲周易古經二卷
陳氏曰吕大防微仲所錄上下經並錄爻辭彖象
隨經分上下為六卷上下繫二卷文言說卦各一
卷
鼂氏曰其序云彖象所以觧經始各為一書王弼
專治彖象以為註乃分於卦爻之下學者於是始
不見完經而文辭次第貫穿之意亦缺然不屬因
按古文而正之凡十二篇别無觧釋
鼂以道古易十二卷
鼂氏曰從父詹事公諱說之撰以諸家易及許慎
說文等九十五書是正其文字且依漢田何夲分
易經上下并十翼通為十二篇以矯費氏王弼之
失謂劉向嘗以中古文易經校施孟梁丘經至蜀
李譔又嘗註古文易遂名曰古易
陳氏曰以道之說曰以彖象文言雜入卦中自費
氏始孔穎逹又謂輔嗣之意象本釋經宜相附近
分爻之象各附逐爻則費氏初變古之時猶若今
乾坤歟古經始變於費氏而卒大亂於王弼奈何
後之儒者尤而效之杜預分左氏傳於經宋衷范
望散太玄測贊於八十一首之下是其明比也揆
觀其初乃如古文尚書遷固叙傳揚雄法言叙篇
云爾卷首列名氏二十餘家文字異同則散見於
諸卦云
㢲岩李氏曰鼂氏專主北學凡故訓多取許叔重
說文觧字陸德明章義僧一行李鼎祚陸希聲及
夲朝王昭素胡翼之黃聱隅軰所論亦時采掇呂
公書則文字句讀初無增損景迂則輯諸家異同
㦯斷以己意有增有損篇第則放費長公未觧輔
嗣未註以前舊本并十二篇為八篇呂鼂各有師
承初不祖述而其指歸則往往暗合
鼂以道太極傳外傳因說共八卷
陳氏曰其學夲康節自言學京氏易紹聖間遇洛
陽楊賢寳得康節二易圖又從其子伯温得其遺
編始作易傳名曰商瞿傳兵火後失之晩年復為
此書又有易玄星紀譜易規二書見本集中又有
傳易堂記述漢以来至夲朝傳授甚詳
漢上易集傳易圖叢說共十五卷
鼂氏曰朱震子發撰自謂其學以程頤為宗和會
邵雍張載之論合鄭玄王弼之學為一云其書多
采先儒之說以成故曰集觧然頗舛誤
陳氏曰漢上經筵表中具述源流云陳摶以先天
圖傳种放放傳穆脩穆脩傳李之才之才傳邵雍
放以河圖洛書傳李溉溉傳許堅許堅傳范諤昌
諤昌傳劉牧穆脩以太極圖傳周敦頤敦頤傳程
顥程頤是時張載講學於二程邵雍之間故雍著
皇極經世書敷陳天地五十有五之數敦頤作通
書程頤著易傳載造太和三兩等篇臣今以易傳
為宗和會雍載之論上采漢魏吳晉下逮有唐及
今包括異同庶幾道離而復合盖其學專以王弼
盡去舊說雜以莊老專尚文辭為非是故其於象
數頗加詳焉序稱九卷盖合說序雜卦為一也
朱子語錄曰漢上易卦變只變到三爻而止於卦
辭多有不通處某更推盡去方通如無妄剛自外
来而為主於内只是初剛自訟二移下来晉柔進
而上行只是五柔自觀四挨上去此等類按漢上
卦變則通不得王弼破互體朱子發用互體朱
子發互體一卦中自二至五又自有兩卦這兩卦
又伏兩卦林黃中便倒轉推成四卦四卦裏又伏
四卦此謂互體這自那風為天於上上有箇艮之
象来互體自左氏已言亦有道理只是今推不合
處多一卦互換是兩卦伏兩卦是四卦反看又是
兩卦又伏兩卦共成八卦
梁谿易傳内外篇共十九卷
陳氏曰丞相昭武李綱伯紀撰按序内外篇凡二
十三卷内篇訓釋上下經繫辭說序雜卦并總論
合十卷外篇釋象七明變一訓辭二類占一衍數
二合十有三卷今内篇闕總論外篇闕訓辭及衍
數下卷存者十卷盖罷相遷謫時所作其書未行
於世館閣亦無之莆田鄭寅子敬從忠定之曾孫
得其藏夲頃倅莆田借鄭夲傳錄今考梁谿集紹
興十三年所編其訓辭二序已云有錄無書則雖
其家亦亡逸久矣豈其有序而書實未成邪其書
於辭變象占無不該貫可謂博矣
吴園易觧十卷
陳氏曰祕閣修撰鄱陽張根知常撰卷後有序論
五篇雜說泰論各一篇
先天易鈐太極寳局二卷
鼂氏曰皇朝牛師德撰自云傳邵雍之學於司馬
温公其說近於術數未知其信然否
陳氏曰未詳何人盖為邵氏之學而專乎術數者
也
兼山易觧二卷傳家易說十一卷
鼂氏曰郭忠孝撰忠孝字立之河南人頗明象數
自謂得李挺之卦變論於陳子惠因亟讀有得焉
靖康中持憲關右死於難故其書散落大半
陳氏曰傳家易說十一卷冲晦處士郭雍頤正撰
自言其父忠孝受學於程伊川伊川示以易之艮
曰艮止也學道之要無出於此自是方覺讀易有
味牓其室曰兼山立身行道皆自止始兵興之初
先人舊學掃地念欲補續其說中心所止者艮止
也潜稽易學以述舊聞用傳於家忠孝字立之名
將樞密逵之子自言得先天卦變於河陽陳安民
子惠其書出李挺之由是頗通象數仕為永興軍
路提刑死於狄難其書散逸雍隐居陕州長陽山
中帥守屢薦召之不至由處士封頤正先生其末
提舉趙善譽言於朝遣官受所欲言得其傳家兵
學六卷以進時淳熙丙午也
王湜易學一卷
鼂氏曰皇朝王湜同州人早潜心於康節之學其
序曰康節有云理有未見不可強求使通故愚於
觀物篇之所得既推其所不疑又存其所可疑亦
以先生之言自慎不敢輕其去取故也
河圖觧二卷
鼂氏曰皇朝康平撰凡五十二篇
麻衣道者正易心法一卷
李潜序曰此書頃得之廬山一異人(㦯云許堅)或有疑
而問者余應之云何疑之有顧其議論可也昔黃
帝素問孔子易大傳世尚有疑之嘗曰世固有能
作素問者乎固有能作易大傳者乎雖非夲真是
亦黃帝孔子之徒也余於正易心法亦曰世固有
作之者乎雖非麻衣是乃麻衣之徒也胡不觀其
文辭議論乎一滴真金源流天造前無古人後無
来者翩然於羲皇心地上馳騁實物外真仙之書
也讀来十年方悟浸漬觸類以知易道之大如是
也得其人當與共之
南軒張子曰嗚呼此真麻衣道者之書也其說獨
本於羲皇之畫推乾坤之自然考卦脉之流動論
反對變復之際深矣其自得者歟希夷隐君實傳
其學二公高視塵外皆有長往不来之碩抑列禦
宼莊周之徒歟雖然概以吾聖門之法則未也形
而下者謂之噐㦯者有未察歟其說曰六十四卦
惟乾與坤夲之自然是名真體又曰六子重卦乾
坤雜氣悉是假合無有定實予則以為六子重卦
皆乾坤雜氣之妙用真實自然非假合也希夷述
其說曰學者當於羲皇心地上馳騁無於周孔脚
足下盤旋予則以為學易者湏於周孔脚足尋求
然後羲皇心地上可得而識推此可概見矣然其
書之傳固非牽於文義鑿於私意者所可同年而
語也
朱子曰此書詞意凡近不類一二百年文字如所
謂雷自天下而發山自天下而墜皆無理之妄談
所謂一陽生於子月而應於夘月乃術家之小數
所謂由破體之乃成全體則爐火之末技所謂人
間萬事悉是假合乃佛者之幻語必近年術數末
流道聽塗說掇拾老佛醫卜諸說之陋者以成此
書後二年守南康有前湘隂主簿戴師愈者求謁
即及麻衣易囙復扣之宛然此老所作欲馳報敬
夫敬夫已下世時當塗守李侍郎夀翁雅好此書
亟以書来曰即如君言斯人而能為此書亦吾所
碩見幸為津致之戴不久即死而夀翁亦得請西
歸矣麻衣易是戴師愈所作太平州刊夲第二䟦
即其人也昨親見之甚稱此易以為得之隐者問
之不肯明言其人某適到其家見有一冊雜錄乃
戴公自作其言皆與麻衣易說相類及戴死其子
弟將所作易圖来看乃知真戴所自作也
陳氏曰舊傳麻衣道者授希夷先生崇寕間廬山
𨼆者李潜得之凡四十二章盖依託也朱侍講云
南康戴主簿師愈撰乃不唧𠺕底禪不唧𠺕底脩
養法不唧𠺕底時日法王炎曰洛水李夀翁侍郎
喜論易炎嘗問曰侍郎在當塗版行麻衣新說如
何李曰程沙隨見屬炎曰恐托名麻衣耳以撲錢
背面喻八卦隂陽純駁此鄙說也以泉雲雨為陽
水以澤為隂水與夫子不合李曰然然亦有兩語
佳炎曰豈非學者當於羲皇心地上馳騁不當於
周孔脚跡下盤旋邪然此二語亦非也無周孔之
辭則羲皇心地學者何從探之李無語李名椿
易正誤一卷
陳氏曰不知何人作也稱其名曰敭又稱元祐以
来云云則近世人也据序為書三篇曰正誤曰脫
簡曰句讀今所存惟正誤一篇大抵增益郭范之
說故并附二書冊後
周易外義三卷
陳氏曰不知何人作載於三朝史志則其来亦久
矣大抵於易中所言及於制度名物者皆詳註之
於易之夲旨無所發明故曰外義
廣川易學二十四卷
陳氏曰中書舍人東平董&KR1225;彥達撰
周易窺餘十五卷
陳氏曰資政殿學士金華鄭亨仲撰兼取象義不
觧乾坤二卦獨自屯卦始剛中嘗得罪秦檜豈其
於乾坤之義有所避邪
鄭東卿易卦疑難圖二十五卷
自序冨沙丘先生告某曰易盡在畫中當求諸畫
中始得其理若易之用則畫有所不盡於是畫一
卦置之座則六十四卦周而復始積日累月幾五
年而後有所入醫卜算歷之書黃老丹竈之說經
傳子史凡與易相涉者皆博觀之不泥於文字而
一採其意旨以求於吾之卦畫則始之六十四卦
皆一理也一理皆夲於吾之一心心外則無理理
外則無心心理混融與象數體用冥而為一言乎
天地之大蚊蝱之細皆不出於吾之心内焉聖人
豈欺我哉
陳氏曰其書以六十四卦為圖外及六位皇極先
天卦氣䓁圖各附一論說末有繫辭觧自言其學
出於冨沙丘先生以為易理皆在於畫中於是日
畫一卦周而復始久而後有所入沙隨程迥可久
曰丘程字憲古有詩曰易理分明在畫中又曰不
知畫意空箋註何異丹青在畫中其學傳之東卿
云永嘉所刊夲作二冊不分卷無繫辭觧東卿三
山人字少梅
先君曰此書夲五行卦氣之說而象數義理出焉
無朱子發之𤨏碎戴師愈之矯偽讀之時有會心
者必宿儒所著
張汝明易索十三卷
陳氏曰汝明字舜文撰上下經六卷外觀象三觀
變玩辭玩占叢說各一汝明元祐壬申進士大觀
初為御史省郎游酢定夫誌其墓
凌公弼易觧義十卷
陳氏曰其書十卷善觧析文義頗簡潔有所發眀
館閣書目有集觧六卷稱朝奉大夫凌唐佐撰亦
不著夲末豈即其人耶
沈該周易小傳六卷
陳氏曰釋六爻兼論變卦多本春秋左氏傳占法
卦為一論又有繫辭補註十餘則附之卷末
昭德易故訓傳十八卷
陳氏曰鼂公武子正撰博採古今諸家附以已聞
又考載籍行事以明諸爻之變其文義音讀之異
者别之逐條曰同異考乾道中上之其議論精博
不主一家然亦略於象數
讀易老人觧說十卷
陳氏曰恭政李光泰發撰光忤秦檜讁海外為此
書李嘗受學於劉元城
易傳拾遺十卷
陳氏曰敷文閣直學士胡銓邦衡撰銓謫新州作
此書大槩宗主程氏而時出新意於易傳之外李
泰發為之序其曰拾遺謙辭也
逍遥公易觧八卷疑問二卷
陳氏曰直學士院李椿年仲永撰其門人鄱陽吳
說之景傳所述胡邦衡為作序疑問者說之所錄
其問答之語也
晦庵易傳易夲義易學啟蒙傳十一卷夲義十二卷
啟蒙一卷
朱子語錄曰易只是卜筮之書今人說得来太精
了更入麤不得如某之說雖麤然却入得精精義
皆在其中若曉得某一人說則曉得伏羲文王之
易夲是如此元来有許多道理在方不失易之夲
意今未曉得聖人作易之夲意便要說道理縱饒
說得好只是與易元不相干聖人分眀說昔者聖
人之易觀象設卦繫辭焉以明吉凶幾多分曉某
所以說易只是卜筮書者此類可見問讀夲義所
釋卦辭若看得分明則彖辭之義亦自明只湏略
提破此是卦義此是卦象卦體卦變不必更下註
脚矣曰某當初作此文字時正欲如此盖彖辭夲
是釋經之卦辭若看卦辭分明則彖亦可見但後
来要重整頓過未及不知觧者能如此夲意否又
曰某作夲義欲將文王卦辭只大綱依文王卦辭
略說至其所以然之故却於孔子彖辭中發之且
如大畜利貞不家食吉利涉大川只是占得大畜
卦者為利正不家食而吉利於涉大川至於剛上
而尚賢等處乃孔子發明各有所主爻象亦然如
此則不失文王夲意又可見孔子之意但而今未
暇整頓耳某之易簡略者當時只是略搭記兼
文義伊川及諸儒皆已說了某只就語脉中略牽
過這意思近得趙子欽書云語孟說極詳易說太
略此譬如燭籠添一條骨則障了一路明若能去
其障使之統體光明乃更好盖著不得詳說也上
經猶可曉易觧下經多有不可觧難曉處不知是
某看到末梢懶了觧不得為復是難觧又曰繫辭
也如此只是上繫好看下繫沒理會
陳氏曰晦庵初為易傳用王弼夲復以呂氏古易
經為夲義其大指略同而加詳焉首列九圖末著
揲法大略兼義理占象而言啟蒙之目曰夲圖書
原卦畫明蓍筮考變占凡四篇
周易變體十六卷
陳氏曰吏部郎中都潔聖與撰用蔡墨言乾六爻
之例專論之卦為主
繫辭精義二卷
陳氏曰呂祖謙伯恭集程氏諸家之說程傳不及
繫辭故也館閣書目以為託祖謙之名
大易粹言十卷
陳氏曰知舒州曾穜獻之集二程張游酢楊時外
及二郭之學為一書穜嘗受學於郭白雲
呂伯恭古易音訓共十四卷
陳氏曰伯恭所定篇次與呂微仲同音訓則其門
人王莘叟筆受晦庵刻之臨漳會稽益以程氏是
正文字及鼂氏說所著夲義據此夲也
吳仁傑古周易十二卷
陳氏曰仁傑所錄以爻為繫辭今之繫辭為說卦
其言十翼謂彖傳繫辭傳上下說卦上中下文言
序卦雜卦并上下經為十二篇按漢世傳易者施
孟梁丘京費費最晩出不得立於學官其學亡章
句惟以彖象文言等觧上下經自劉向校中古文
易經諸家或脫無咎悔亡惟費氏與古文同東京
名儒馬鄭皆傳之其後諸家皆廢而費學孤行以
至於今其合彖象文言於經盖自康成輔嗣以来
展轉相傳學者遂不識古文夲經甚至於今世考
官命題或連彖象爻辭為一對大義者志得而已
往往穿鑿傅會而經旨破碎極矣凡此諸家所錄
雖頗有同異大較經自為經傳自為傳而於傳之
中彖象文言亦各不相混稍復古文之舊均有補
於學者宜並存之又有九江周燔所次附見吳氏
書篇末今古文恭用視諸夲為無據云又有程迥
可久古易考十二篇見後
程大昌易原十卷
陳氏曰首論天地五十有五之數恭之河圖洛書
大衍之異同以此為易之原也以及卦變揲法皆
有圖論往往斷以己見出先儒之外
李舜臣隆山易夲傳三十三卷
陳氏曰其自序以為易起於畫捨畫無以見易囙
畫論心以中為用如捨夲卦而論他卦及某卦從
某卦来者皆所不取洪景盧為之序
沙隨易章十卷外篇一卷占法一卷古易考一
卷
陳氏曰程迥可久撰其論占法雜記占事尤詳迥
嘗從喻樗子才學登科仕至邑宰及與前輩名公
交游多所見聞故其論頗有源流根據古易考十
二篇闕序雜卦
楊誠齋易傳二十卷
陳氏曰其序以為易者聖人通變之書惟中為能
中天下之不中惟正為能正天下之不正中正立
而萬變通又言古未有字八卦之畫即字也
林黃中周易經傳集觧三十六卷
朱子語錄曰林黃中以互體為四象八卦林侍郎
来言論易有太極是生兩儀兩儀生四象四象生
八卦就一卦言之全體為太極内外為兩儀内外
及互體為四象又顛倒取為八卦先生曰如此則
不是生却是包也始畫卦時只是个隂陽竒耦一
生兩兩生四四生八而已方其為太極未有兩儀
也由太極而後生兩儀方其為兩儀未有四象也
由兩儀而後生四象方其為四象未有八卦也由
四象而後生八卦此之謂生若以為包則是未有
太極已先有兩儀未有兩儀已先有四象未有四
象已先有八卦矣林曰惟其包之所以生之也先
生曰包如母之懷子子在母中生如母之産子子
在母外
陳氏曰黃中淳熙中表進其書末卷為六十四卦
立成圖言聖人以八卦重為六十四未聞以復姤
泰否臨遯變為六十四也以辨卲堯夫朱子發之
說其與朱侍講違言以論易不合為朱公所闢也
數學一卷
陳氏曰雜錄象數諸圖說不知何人所錄
趙善譽易說二卷
陳氏曰善譽為潼川漕進易說每卦為論一篇
何萬易辨三卷淵源錄三卷
陳氏曰萬為辨三十三篇大抵多與先儒異淵源
錄者盖其易觧未成書僅有乾坤二卦而已萬受
知阜陵官至右司郎中知漳州
戴溪易總說二卷
陳氏曰每卦為一篇溪嘉定初為東宫端尹作此
以授景獻
項安世周易玩辭十六卷
陳氏曰安世當慶元中得罪時謫居江陵杜門潛
心不出諸書皆有論說而易為全書其自序以為
讀程易三十年此書無一字與之合合則無用乎
此書矣世之君子以易傳之理觀吾書則夲末條
貫無一不夲於程氏者以易傳之文觀吾書則恐
有西河疑女之誚大抵程氏一於言理盡略象數
而此書未嘗偏廢程氏於小象頗欠發眀而此書
爻象尤貫通盖亦徧考諸家斷以己意精而博矣
林至易裨傳二卷外篇一卷
陳氏曰至撰凡三篇曰法象夲之太極曰極數本
之天地之數曰觀變夲之揲蓍十八變外篇則曰
反對世應互體納甲卦氣之類凡八條
述釋葉氏易說一卷
陳氏曰葉正則為習學記言易居其首門人建安
袁聘儒述而釋焉聘儒紹熙進士
王炎易筆記總說共九卷
陳氏曰炎嘗以上下經觧進表作十卷今但六卷
并繫辭二卷為八闕說卦於象數頗有發明
鄭汝諧易翼傳二卷
陳氏曰翼云者所以為程傳之輔也大抵以程傳
為主而附以己見之異然汝諧立朝多為善類所
不可至互相排擊仕至吏部侍郎
趙南塘易說三卷
陳氏曰專辨十翼非夫子所作其說多自得之見
也
真西山復卦說一卷吳如愚準齋易說一卷馮椅
厚齋易學
中興藝文志椅為輯註輯傳外傳盖以程沙随朱文
公雖夲古易為註猶未及盡正孔傳名義乃改彖曰
象曰為贊曰以繫卦之辭即為彖繋爻之辭即為象
王弼夲彖曰象曰乃孔子釋彖象與商飛卿說同又
改繫辭上下為說卦上中以隋經籍志有說卦三卷
云
文獻通考卷一百七十六
