文獻通考卷一百十七
鄱陽馬端臨貴與著
王禮考十二
乘輿車旗鹵簿
唐制凡天子之車曰玉輅者祭祀納后所乘也青質玉
飾末金輅者饗射祀還飲至所乘也赤質金飾末象輅
行道所乘也黃質象飾末革輅者臨兵廵狩所乘也白
質鞔以革木輅者蒐田所乘也黑質漆之五輅者重輿
左青龍右白虎金鳳翅畫苣文鳥獸黃屋左纛金鳳一
鈴二在軾前鸞十二在衡龍輈前設障塵青盖三層繡
飾上設博山方鏡下圓鏡樹羽輪金根朱班重牙左建
斿十有二旒畫升龍其長曳地青繡綢杠右載闟戟長
四尺廣三尺黻文旂首金龍銜錦結綬及縷帶垂鈴金
鑁方釳插翟尾五隻鏤鍚鞶纓十二就旌旗盖鞶纓皆
從輅質唯盖裏皆用黃五輅皆有副耕根車者耕籍所
乘也青質三重盖餘如玉輅安車者臨幸所乘也金飾
重輿曲壁紫油纁朱裏通幰朱絲絡網朱鞶纓朱覆髮
具絡駕赤駵副輅耕根車安車皆八鸞四望車者拜陵
臨弔所乘也制如安車青油纁朱裏通幰朱絲絡網又
有屬車十乘一曰指南車二曰記里鼓車三曰白鷺車
四曰鸞旗車五曰辟惡車六曰皮軒車七曰羊車與耕
根車四望車安車為十乘行幸陳於鹵簿則分前後大
朝會則分左右太宗貞觀元年十一月始加黃鉞車豹
尾車通為屬車十二乘以為儀仗之用大駕行幸則分
前後施於鹵簿之内若大陳設行則分左右施於儀仗
之中
高祖太宗大禮則乘輅高宗不喜乘輅每有大禮則乘
輦至武太后以為常元宗以輦不中禮廢而不用開元
十一年冬祀南郊乘輅而往禮畢騎還自是行幸郊祀
皆騎於儀仗之内其五輅腰輿陳於鹵簿而已
唐制輦有七一曰大鳳輦二曰大芳輦三曰仙遊輦四
曰小輕輦五曰芳亭輦六曰大玉輦七曰小玉輦輿有
三一曰五色輿二曰常平輿三曰腰輿大駕鹵簿先五
輅以行
唐大駕鹵簿天子將出前二日大樂令設宫縣之樂於
庭晝漏上五刻駕發前七刻擊一鼓為一嚴前五刻擊
二鼓為再嚴侍中版奏請中嚴有司陳鹵簿前二刻擊
三鼓為三嚴諸衛各督其隊與鈒戟以次入陳殿庭通
事舍人引羣官立朝堂侍中中書令以下奉迎於西階
侍中負寳乘黃令進輅於太極殿西階南向千牛將軍
一人執長刀立輅前北向黃門侍郎一人立侍臣之前
贊者二人既外辦太僕卿攝衣而升正立執轡天子乘
輿以出降自西階曲直華盖警蹕侍衛千牛將軍前執
轡天子升路太僕卿授綏侍中中書令以下夹侍黃門
侍郎前奏請法駕動警蹕鼓𫝊音黃門侍郎前奏請發
鑾駕動警蹕鼓𫝊音黃門侍郎與贊者夹引而出千牛
將軍夹路而趨駕出承天門侍郎乘馬奏駕少留敇侍
臣乘馬侍中前承制退稱制曰可黃門侍郎退稱侍臣
乘馬贊者承𫝊侍臣皆乘侍衛之官各督其屬左右翊
駕在黃麾内符寳郎奉六寳與殿中後部從在黃鉞内
侍中中書令以下夹侍輅前贊者在供奉官内侍臣乘
畢侍郎奏請車右升侍中前承制退稱制曰可侍郎復
位千牛將軍升侍郎奏請發導駕先萬年縣令次京兆
牧次太常卿次司徒次御史大夫次兵部尚書(自縣令以下並)
(正道威儀各乘輅其鹵簿各依本品給之)次清遊隊白澤旗二(分左右各一人執二人引)
(二人夹也)金吾折衝二人(各領四十騎戎服分左右)次金吾大將軍二人
分左右(各二人執䂍矟騎從自龍騎以前檢校也)次金吾果毅二人(領虞候佽飛四)
(十八騎夹道單行分左右引導黃麾仗也)次外鐡甲佽飛二十四騎(並行分左右廂)
(各六重引導步甲隊)次朱雀旗一騎執(二騎引二騎夾)金吾折衝都尉一
人(領四十人執横刀矟弩弓箭騎從也)次龍騎十二(各一騎執並戎服被大袍横行正道每一)
(旗前二人騎為二重引前每旗後亦二人護後副竿二分左右又金吾果毅二人騎領也)次指南車
次記里鼓車次白鷺旗車十二旗次辟惡車次皮軒車
(並駕四馬駕士各十四人匠一人)次引駕十二重(重二人並行正道騎帶横刀自皮軒車後)
(均布至細仗前一重弓箭相間金吾果毅一人檢校)次鼓吹令二人次棡鼓十二
面金鉦十二面次大鼓百二面次長鳴百二十具次鐃
鼓十二面歌簫笳各二十四次大横吹百二十具節鼓
二面笛簫篳篥笳桃皮篳篥各二十四次棡鼓十二面
金鉦十二面次小鼓百二十面次中鳴百二十具次羽
葆鼓十二面歌簫笳各二十四(自前棡鼓以下工人皆自副並騎分左右横行)
(每鼓皆二人夹每隊皆有主帥五人以上統領)次殿中侍御史二人次黃麾一
人執(二人騎夹)次太史令一人次相風轝(轝士八人)次棡鼓金鉦
各一司辰一人典事一人刻漏生四人分左右次行漏
輿正道(匠一人轝士四十人)次鈒戟前隊左右武衛果毅各一人
騎(騎分左右)次天色繡幡一次金節十二次䍐□各一(左䍐右□)
次朱雀幄一次左青龍幢右白虎幢各一次導盖一又
次稱長一次鈒戟(各百四十四人分左右也)次左右衛將軍各一次
御馬(二十四匹分左右也)次尚乘奉御(二人分左右)次左青龍旗右白
虎旗各一左右衛果毅各一人(各領三十五人騎分左右)次通事舍
人(八人騎分左右)次侍御史二人次御史中丞二人次御史二
人次拾遺二人次補闕二人(並騎左右)次起居郎(一人在左)次起
居舍人(一人在右)次諫議大夫(二人在右)次給事二人(在左)次黃門
侍郎(二人在左)次中書侍郎(二人在右)次左散騎常侍(二人在左)次右
散騎(二人在右)次侍中(二人在左)中書令二人在右(自通事舍人以下一人皆)
(步從)次香鐙一次左右衛將軍(各一人分左右)次班劍儀刀(左右廂各)
(十二行人也)次左右衛郎將各一人(領散手翊衛三十人横刀騎在副使仗矟衛内)
(也)次左右驍衛郎將各一人(各領翊衛二十八人甲騎具裝執副仗矟在散手外)
(均布曲折至後門)次左右衛供奉中郎將四人(領親勲翊衛四十八人帶横刀)
(騎分左右在三衞仗内也)次玉輅(青質玉飾駕青駁六祭祀納后則乘之大僕卿駁駕士四十一人千)
(牛將軍一人陪乘)次左右衛大將軍(各一人夹五輅)次千牛將軍一人
中郎將二人分左右次千牛&KR0640;身(分左右騎在玉輅後)次御馬二
匹次左右監門校尉各一人(在後門内檢校)次牙門(二人執四人夹)次
左右監門校尉各十二人騎(監當後門十二行仗頭各一人)次左右驍
衛翊衛各三隊(每隊三十五人並帶矟弩箭横刀相間前苐一隊各大將軍領執鳳旗苐二隊)
(各將軍一人領執飛黃旗苐三隊各郎將一人領執吉利旗)次左右衛夹轂廂各六
隊(隊三十人每隊各折衝一人果毅一人檢校也)次大繖二(在牙門後)次孔雀扇各
四(分左右也)次腰輿一次小團扇四次方扇十二花盖次大
輦一(尚輦奉御二人殿中少監一人騎從)次諸司侍奉官二人(分左右)次御
馬二十四匹(分左右)次尚乘直長二人(分左右)次大繖二孔
雀扇八夹繖次小扇十二次朱畫團扇十二次花盖次
睥睨十二次元武幢一次絳麾二次細矟十二次後黃
麾一次殿中侍御史二人(騎分左右)次大角百二十具(金吾果毅)
(一人領横行十重也)次後部鼓吹羽葆鼓十二面工人十二歌簫
笳各工人二十四次鐃鼓十二面工人各十二歌簫笳
各工人二十四次小横吹百二十具工人百二十笛簫
篳篥笳桃皮篳篥各工人二十四次芳輦(主輦二百人也)次小
輦一(主輦六十人也)次小&KR1221;一(奉&KR1221;十二人)次尚&KR1221;直長(二人分左右)次
左右武衛五牛旗&KR1221;五(黃牛旗處内赤青在左各八人執白黑在右各八人執左右威)
(衛隊正各一人檢校)次乘黃令一人丞二人(騎分左右檢校玉輅䓁)次金輅
(赤質金飾駕赤駵六饗射還飲至則乘之)次象輅(黃質以象飾駕黃駵六行道則供之)次革輅
(青質鞔以革駕白駱六廵狩臨兵事則乘之各駕士三十二人)次五副輅(各駕四馬駕士各二十八)
(人)次耕根車(青質盖三重駕六馬耕籍則乘之駕士三十二人)次安車(金飾駕四馬臨)
(幸則乘之)次四望車(金飾駕四馬拜陵臨弔則乘之駕士各二十四人)次羊車(駕果下馬)
(二小吏十四人)次屬車十二駕牛(駕士各八人)次門下中書省祕書
省殿中等局官各一人(並騎分左右)次黃鉞車(駕二馬駕士十二人)次
豹尾車(駕二馬駕士十二人)次左右威衛折衝都尉各一人(領掩後二)
(百人各執大戟刀盾弓箭及弩各五十人為一行並横行)次左右領軍將軍各一人
(各二人執䂍矟步從)次前後左右廂步甲隊四十八隊(前後各二十四隊並)
(鍪鎧弓刀盾五色相間隊引各三十人)次左右厢黃麾仗(廂各十二部部各十二行並執)
(弓刀戟盾及孔雀氅鵝毛氅雞毛氅等行引十人)左右領軍黃麾仗(首尾廂各五色繡幡)
(二十口十口引前十口引後)廂各獨揭鼓十二重(重二人在黃麾仗外)次左右
衛將軍各一人驍衛武衛威衛領軍衛各大將軍一人
(檢校黃麾仗)次殳仗左右廂各十八人(廂别二百五十人執殳二百五十人執义)
(每殳一义一相間)次諸衛馬隊(左右廂各二十四隊從十二旗隊别主帥以下四十人每隊皆)
(折衝果毅一人撿校前苐一隊辟邪旗苐二隊應龍旗苐三隊玉馬旗苐四隊三角獸旗苐五隊黃龍負圖旗)
(苐六隊黃鹿旗苐七隊飛麟旗苐八隊駃騠旗苐九隊鸞旗苐十隊鳳旗苐十一隊飛黃旗苐十二隊麟旗苐)
(十三隊角端旗苐十四隊赤熊旗次後苐十五隊兕旗苐十六隊太平旗苐十七隊犀牛旗苐十八隊鵕䴊旗)
(苐十九隊騼䮷旗苐二十隊騶牙旗苐二十一隊蒼鳥旗苐二十二隊白狼旗苐二十三隊龍馬旗苐二十四)
(隊金牛旗)次元武隊(元武旗一人執二人引二人夹)金吾折衝一人(領五十騎分執)
(矟弩)次元武隊前大戟隊後當正道執殳仗行内置牙門
一(二人執四人央騎分左右)次牙門左右廂各開五門(門二人執四人夹並騎分)
(左右苐一門在左右威衛黑質步甲隊後白質步甲隊前苐二門在左右衛步甲隊後左右領軍黃麾仗前苐)
(三門在左右武衛黃麾仗後左右驍衛黃麾仗前苐四門在左右領軍衛黃麾仗後左右衛步甲隊前苐五門)
(在左右武衛白質步甲隊後黑質步甲隊前)右自清遊隊以下諸衛將軍並
平巾幘紫裲襠大口袴錦螣蛇金隠起帶弓箭横刀中
郎將折衝果毅皆平巾幘緋裲襠大口袴錦螣蛇銀梁
金隠起帶横刀弓箭佽飛執旗人(引駕三行)並武弁緋裲襠
大口袴供奉並武弁朱衣(各一人步從)餘文武官及導駕官
並朱衣冠履依本品服其工人駕官並絳衣平巾幘餘
並戎服若法駕減大駕太常卿司徒兵部尚書及白鷺
車辟惡車大輦五副輅安車四望車屬車減四其清遊
隊持鈒隊元武隊皆四分減一諸隊鼓吹皆三分減一
餘同大駕縣令以後御史大夫以前威儀亦三分減一
若小駕又減法駕御史大夫及指南車記里鼓車鸞旗
車皮軒車象輅革輅木輅耕根車羊車黃鉞車豹尾車
屬車小輦小輿諸隊仗及鼓吹各減大駕之半餘同法
駕縣令州牧威儀亦減大駕之半其新製苣文旗雲旗
刃旗肆神幢長夀幢及左右千牛將軍衣瑞牛文左右
衛瑞馬文左右驍衛大蟲文左右武衛瑞鷹文左右威
衛豹文左右領軍白澤文左右金吾辟邪文左右監門
獅子文並繡為袍文將軍中郎將皆同並冬正大會通
服之
宋太祖皇帝建隆四年將郊祀大禮使范質與鹵簿使
張昭儀仗使劉温叟同詳定大駕鹵簿之制禮儀使陶
榖建議金吾及諸衛將軍導駕及押仗舊服紫衣請依
開元禮各服本色繡袍舊執仗軍士悉衣五色畫衣隨
人數給之有無凖式請以五行相生之色為次黑衣先
之青衣次之赤黃白又次之又大駕五輅各有副車近
代寖廢請依令文增造又按明宗舊圖導駕三引而儀
仗法物人數多周太極鹵簿六引而人數少請凖令文
用六引其鹵簿各依本品以給從之舊清遊隊有甲騎
具裝亡其制度榖以其所記造之又作大輦皆率意定
其制規榖又取天文大角攝提旗及北斗旗二十八宿
旗十二辰旗龍墀十三旗五方神旗五方鳳旗四瀆旗
時有貢黃鸚鵡白兔及馴象自來又作金鸚鵡玉兔馴
象旗太祖又詔别造大黃龍負圖旗一大神旗六日旗
一月旗一君王萬歲旗一天下太平旗一獅子旗二金
鸞旗一金鳳旗一五龍旗五凡二十一旗皆有架南郊
用之大黃龍負圖旗陳於明德門前餘悉立於宿頓宫
前遇朝會冊禮亦皆陳於殿庭凡馬步儀仗悉用禁軍
大將軍將軍以軍主都虞候攝事中郎將都尉以指揮
使副指揮使攝事校尉主帥以軍使副兵馬使都頭副
都頭十將攝事
乾德三年蜀平命右拾遺孫逢吉收偽法物之不中度
者悉毁之始令改畫衣為繡衣至開寳三年而成謂之
繡衣鹵簿其後郊祀皆用之軍衛羽儀自是寖盛其後
令有司以絹畫為圖凡三幅中幅車輅六引及導駕官
外兩幅儀衛其警場青城又别為圖圖成以藏袐閣凡
仗内自行事官排列職掌并捧日奉宸散手天武外步
騎一萬九千一百九十八人此盛極也
玉輅之制箱上置平盤黃屋四柱皆油畫刻鏤左青龍
右白虎龜文金鳳翅雜花龍鳳金塗銀装間以玉飾頂
輪三層外銀耀葉輪衣小帶絡帶並青羅繡雲龍周綴
䋿帶羅文珮銀穗毬小鈴平盤上布黃褥四角鈎闌設
圓鑑翟羽虚櫃内貼銀鏤香罨軾匱銀龍二銜香嚢銀
香爐香寳錦帶下有障塵青畫輪轅銀轂乘葉三轅銀
龍頭横木上有銀鳳十二左建青旂十有二旒皆繡升
龍右載闟戟繡黻文並青繡綢杠又設青繡門簾銀飾
梯一托义二推竿一銀踏頭銀装行馬青繒裏索駕六
青馬馬有金面插鵰羽鞶纓攀胷鈴拂青繡屜錦結尾
又誕馬二在輅前飾同駕馬(餘輅及副輅皆有之)駕士六十四人
太僕所藏玉輅自唐顯慶中𫝊之至宋號顯慶輅親
郊則乘之其制度精巧其行止安重後載太常與闟
戟分左右以均輕重世之良工莫能為之者
沈氏筆談曰大駕玉輅唐高宗時造至今進御自
唐至祖宗時凡三至泰山登封其他廵幸莫記其
數至今完壮乘之安若山嶽以措杯水其上而不
搖慶歷中常别造玉輅極天下良工為之乘之動
搖不安竟廢不用元豐中復造一輅尤極工巧珠
寳之飾既成以正旦大朝會宿陳於大慶殿庭車
人先以幕屋覆之將旦徹屋忽其上一木墜盡壓
而碎人以為異自後只用唐輅其稳利堅久歴世
不能窺其法世𫝊有神物護之若行諸輅之後則
隠然有聲
紹興十二年命工部尚書莫將等製造玉輅以天禧宣
和鹵簿及工匠省記制度参酌取文質適中之制玉輅
青飾輅頂天輪三層塗以綠青羅為衣繡雲龍於上上
層一重下層三重每層綴鍍金小鈴三層飾以玉耀葉
八十一(用青玉為之)以金鍍銀鏤龍文置於中兩旁有金花
插天輪之周回形如蕉葉輪旁有鐡圓筒耀葉之下皆
有二鐡簮入筒中繫以青帶圍以輪又青羅兩長幅表
裏繡雲龍自輅頂交於四角分垂至輅臺下謂之絡帶
或遇雨覆以黃絹油衣輅之中其頂中虚繡寳盖鬭以
八頂飾以八金龍用香檀木為之御座居中純用香檀
不飾他物取黃中正色也座之左右金龍首銜珠穗毬
一中兩龍間一大火珠乘以金蓮花臺座之引手亦飾
金龍倚背及座皆以金銀絲織成紋錦曲几(憑以為軾者)用
香檀覆以錦褥御座後垂錦簾駕登輅則捲之有梯級
以登飾以金綵雲龍每級皆覆以錦縟東偏小梯級執
綏官由此先登以紅繩維其前立於東柱以偹顧問輅
身四柱皆飾以金前兩柱各有大金龍纏於上傍有珠
穗毬二輅臺中外皆設錦縟臺之外前有横案謂之香
檀設金鑪一金香合二立金鳳十二於前案外有金纏
龍燭臺二以金覆蓮葉足案前裙板有四金龍間玉方
勝以明青表而出之前有牌篆書玉輅二字以玉為之
有結子繫金鳳之足旁有二金絲線結八垂牌垂之兩
傍中有玉連環結子正垂牌上玉環碾二龍輅之四面
周以欄而闕其中以偹登降每面於兩欄之角用玉蹲
龍一各有金圓照二分置左右玉羽臺一居中羽臺插
孔雀羽五枝以辟塵四面其數凡八圓照倍之圓照名
曰照焰插以鐡簮繋以繡帶如耀葉之飾輪衣下垂䋿
帶間以玉珮(䋿帶染犛牛尾為之五色間焉)覆綴以鍍金鈸鈴每垂各
六與玉珮間設周圍數各十二輅下有蹲龍十六以金
鍍銀為之在虚盤四圍之兩旁有托角雲龍四金彩為
飾前後左右各二又有一字小欄飾以金伏於輅下有
朱圓木横陳於前在托角雲龍之内輅前有轅木固以
筋膠飾以金碧昂首鱗體如龍之狀皆飾以金龍首之
上有兩横竿青絲繋之前曰鳳轅飾以青列立鳳十二
六馬載以行次曰推轅綠色黑文衛士推之以助馬力
其横設轅後曰壓轅亦青飾衛士壓其後欲取其平左
右冒以金龍其輪三歲一易心用榆木束以鐡圈掩以
金鍍銀輅下横貫圓木為軸冐以金筒梗以金蹲龍簮
夹兩輪輪文皆彩繪其輻飾以金花葉衛士左右各六
十人以青絹褁大索鉤於軸首而手入軸旁金鐶引之
而前各以青索置扇上外有副輪二以為&KR0640;輅後飾亦
如之立鳳轅下六青馬四在轅内二在轅外又有六馬
以偹番用馬首被銅面其額以畫獸銜以鐡牛革裏青
絹表鍍金銅飾之其背屜表以綠錦裏以絹絹裹氊六
鈴七鈸置之兩旁其領下青纓曰綽頦覆以金鈸每馬
各一(未閱試兩月以青車肄習使馬習而不懾新輪既成載鐡車上自三千斤積至萬斤畢無蠅聲試可)
(乃用)輅之所止有行馬二飾以彩綠(淳熙十二年修玉輅及大輦四柱紹熙二)
(年修五輅易車軸)左建太常十二斿繡日月五星右龍旂職掌
駕士二百三十八人服平巾幘絹抹額羅繡對鳳袍皆
以青緋羅繡對鳳襖又羅抹帶絹袴襪麻鞋皆青色青
驄馬三十匹執綏官一員捧輪將軍四人呵唱二人前
後攔馬各九人踏道二十二人轅馬十二人誕馬十二
人抱轅墜轅各六人正副托义各四人把棒四人小梯
二人香匙剪二人紅軸頭二人推杆四人刮輪四人龍
頭二人燭臺二人静席二人左右索各六十一人職掌
五員教馬二人車子官健八人盖覆儀鑾司五人千牛
衛上將軍二員抱龍旂太常六員進馬四員牧馬三十
人香鐙睥睨一香案三十人排列官一員(凡玉輅丈尺飾視承平所)
(用顯慶輅輅多不同盖出省記增減也)
金輅色以赤駕六赤馬駕士六十四人象輅色以淺黃
駕六赭白馬駕士四十人革輅色以黃駕六騧馬駕士
四十人木輅色以黑駕六黑騮馬駕士四十人自金輅
而下其制皆同玉輅惟無玉飾副玉輅副金輅副象輅
副革輅副木輅並駕六馬駕士四十人當用銀飾者皆
以銅餘制如正輅元豐初禮文所言近制金輅不以金
飾諸末象輅不以象飾諸末革輅不鞔木輅不漆請改
飾四輅又古者五輅皆載旗謂之道德之車考工記車
戟崇於殳酋矛崇於戟各四赤戟矛皆插車騎謂之兵
車戟國尚武故增插四戟謂之闟戟則知德車武車固
異用矣漢鹵簿前驅有鳳凰闟戟猶未施於五輅江左
以來五輅乃加棨戟於車之右韜以黻繡之衣後周司
輅左建旗右建闟戟闟戟方六尺而被之以繡皆戾於
古請去五輅闟戟以應道德之稱而建太常於車後之
中央升輅則由左又按周禮大馭掌馭玉輅以祀則祀
乘玉輅也齋僕掌馭金輅齋充金輅之右則齋乘金輅
也齋祀之車異用而不相因國朝親祠太廟致齋文德
殿畢翼日即進玉輅非是請進金輅俟太廟祀畢翼日
御玉輅詣郊又言法駕之行必有共輿者盖以承清問
袁盎曰天子所與共六尺輿皆天下豪俊此漢用古制
也周官有太僕齋僕道僕所以御車至驂其乘則其禮
益重故道德之車則有齋右道右武車則有戎右皆以
士大夫為之國朝之制乘輿有太僕而無驂乘請增近
臣一員立車右其後詔增制五輅及驂乘玉輅建太常
金輅建太旗象輅建太赤革輅建太白木輅建太麾諸
輅之副各次正輅仍有闟戟焉
中興後金輅之制黃飾建大旆九斿繡升龍輅牌一金
鍍銀耀葉八十一輪衣一繡絡帶二頂雲龍䋿帶十有
二玉珮十有二金絲結穗毬二金絲結綬一長轅金鍍
銀龍頭二上有金鍍銅立鳳十有二車桄上金鍍銅座
一金鍍銅套筒十金鍍銀鈸面四金鍍鑪一金鍍銀香
寳二并匙金鍍銀立羽臺八御座褥子一有黃絹帕三
箱周廻葉叚正輪輻一副輪軸罨頭鈸面各二轂輻葉
各二百四十建竿二流蘇結二并鐸輭簾一并鈸遮環
踏道一并褥行馬二并罨頭小托义二車箱行道褥一
馬飾十有二(馬面轡頭攀胷腹帶包&KR1058;尾錦屜綽頦)職掌駕士一百五十
六人服色以黃黃馬三十匹(四輅下駕輅馬共一百二十匹盖覆儀鸞共六人)
前後攔馬各五人踏道六人轅馬六人誕馬六人抱轅
墜轅各四人正托义四人把棒四人椎杠二人静席二
人左右索各五十一人職掌呵唱二人教馬二人車子
官健二人(象革木三輅人數並同四輅無千牛衛上將軍抱龍旂進馬官香蹬睥睨排列官職掌等)
象輅朱飾建大赤七旆繡鳥隼(儀物同金輅)職掌駕士一
百五十六人服色以赤騂馬三十匹革輅銀褐飾建
太白六斿繡熊虎(儀物同上)職掌駕士一百五十六人服色
以銀褐白馬三十匹木輅黑飾建大麾四斿繡龜蛇
(儀物同上)職掌駕士一百五十六人服色以黑驪馬三十匹
大輅徽宗政和六年徐秉哲言南北郊皇帝乘玉輅以
赴齋宫自齋宫赴壇正當祀天地乃乘大輦疑非禮意
下禮制局討論於是議造大路如玉輅之制唯不飾以
玉樊纓一就以尚質又制大旂十有二旒龍章而設日
月建於大路之上以象天大路大輿陳列於門輦逍遥
平輦之前禮畢還宫則御大輦
耕根車漢制如副車有三盖一曰芝車置&KR1945;耒耜之箙
上親耕所乘(桓譚謂楊雄曰君之為黃門郎居殿中數見輿輦玉蚤華芝及鳳凰三盖之屬皆元)
(黃五色飾以金玉翠羽珠絡錦繡茵席者)晉因之駕駟天子親耕所乘置耒
耜於軾上一名三盖車宋因之隋以青為質三重盖羽
葆雕装同玉輅駕六馬其軾平以青嚢盛耒耜而加之
籍田則乘之唐因隋其飾不易大駕行則偹焉宋制如
五輅之副駕六青馬駕士四十人
進賢車古安車也周制致仕之老及后乘之漢制乘輿
金根安車立車(蔡邕曰五安五立徐廣曰立乘曰高車坐乘曰安車)是為德車五
時車安立亦皆如之各如方色馬亦如之建大旂十有
二斿駕六馬餘皆駕四皇太子皇子公列侯皆乘之自
漢以後亦為副車晉制因之天子所御則駕六餘並駕
四三公下至九卿各一乘公駕三特進駕二卿駕一宋
因之齊制諸王三公國公列侯等行禮則乘之隋制金
飾紫通幰朱裏駕四馬臨幸及弔則供之唐制以金飾
駕四馬臨幸則乘之大駕出在耕根車後宋乾德時改
赤質兩碧紗窗擎耳虚櫃一轅緋幰衣絡帶門簾皆繡
鳳紅絲網中設朱漆床香案紫裬案衣緋繒裏鞔索朱
漆行馬(凡車皆有鞔索行馬)駕四馬駕士二十四人
眀遠車古四望車齊制通幰油幢絡班漆輪轂亦曰皀
輪以加貴臣隋制同犢車黃金飾青油幢朱裏紫通&KR0955;
紫絲網駕一牛拜陵臨弔則乘之唐制以金飾駕四馬
拜陵臨弔則乘之大駕出在安車後宋初駕以牛後改
仍駕四馬赤質制所屋重櫩勾闌上有金龍四角重銅
鐸上層四面垂簾下層周以花轅三板駕士四十人
羊車晉制一名輦上如軺伏兔箱漆畫輪武帝太始中
羊琇乘司隸紏罪免官齊依之因制漆畫牽車小形如
輿金塗縱容錦衣箱裏隠漆後戶牙蘭轅枕後捎&KR0955;竿
代棟梁皆金塗鉸飾御及皇太子所乘之梁因制羊車
亦名輦上如軺小兒衣青布袴褶五辮髻數人引之貴
賤通得乘之名牽子也隋大業始置焉金寳飾紫&KR0955;朱
絲網童子二十人皆兩環髻服青衣年十四五者乘之
謂之羊車小吏駕果下馬其大如羊唐因之小吏十四
人宋亦為畫輪車駕以牛隨駕以果下馬(以二小馬)赤質兩
壁畫龜文金鳳翅緋&KR0955;衣絡帶門簾皆繡以瑞羊童子
十八人景祐中賈昌朝言大駕鹵簿有羊車前列案羊
車本漢晉時乘於後宫隋唐以來遂為法從國朝因循
未改竊以郊祭天地廟見祖宗車服所陳動必由禮至
於四望耕根之屬兼包歴代豈容後宫所乘參陪五輅
欲望大駕不用羊車所冀肅恭稽合典禮
指南車黃帝與蚩尤戰於涿鹿之野蚩尤作大霧將士
皆迷四方黃帝於是作指南車以示方故後常建焉(出崔)
(豹古今注)周致太平越裳氏重譯來獻使者迷其歸路周公
為司南之制使載之南周年至國故常為先導示服遠
人而正四方(車法具在尚方故事其制未詳)後漢張衡始復創造漢末
喪亂其制不存魏明帝青龍中令博士馬鈞紹而作焉
車上有木仙人舉手常指南車箱廻轉所指微差晉亂
復亡東晉義熙十三年劉裕平長安始得此車復修之
一名司南車駕駟其下制如樓三級四角金龍銜羽葆
刻木為仙人衣羽衣立車上車雖廻運而手恒指南大
駕出行為先啓之乘此車戎狄所制機數不精廻曲頻
驟猶須人力正之范陽人祖冲之有巧思常謂宜更造
宋順帝昇眀中東齊高帝為相命冲之造焉車成使撫
軍將軍丹陽尹王僧虔等試之其制甚精百屈千迴未
嘗移變齊因宋制加飾四周箱上施屋指南人衣裙襦
天衣在箱中上四角皆施龍子干懸雜色真孔雀眊布
皂覆幔駕牛皆銅鈸飾梁復名司南車大駕出為先啓
之乘後魏太武帝使工人郭善眀造之彌年不就扶風
人馬岳又造垂成善眀酖殺之唐修之&KR0640;於大駕行則
先導宋一名司馬車赤質兩箱畫青龍白虎四面畫花
鳥重臺勾闌鏤拱四角垂香嚢上有仙人車雖轉而手
恒指南一轅鳳首駕四馬駕士三十人天聖五年燕肅
復創意造之(其法用獨轅車箱外籠上有重構立木人用大小輪九合齒一百二十疋輪二高六)
(尺圍一丈八尺附足立子輪二徑二尺四寸圍七尺二寸齒各二十四齒間相去三寸轅端横木下立小輪二)
(其徑三寸鐡軸貫之左小平輪一其徑一尺二寸齒十二右小平輪一其徑一尺二寸齒十二中心大平輪一)
(其徑四尺八寸圍一丈四尺四寸齒四十八齒間相去三寸中立貫心軸一其高八尺徑二寸上刻木為人其)
(車行木人南指若折而東推轅右旋附右足子輪順轉十二齒擊右小平輪一匝觸中心大平輪左旋四分之)
(一轉十二齒車東行木人交而南指若折而西推轅左旋附左足子輪隨輪順轉十二齒擊左小平輪一匝觸)
(中心大平輪右轉四分之一轉十二齒車正西行木人交而南指若欲北行或東或西轉亦如之)徽宗
大觀元年内侍省吴德仁又獻指南車之制(其制身一丈一尺一)
(寸五分闊九尺五寸深一丈九寸車輪直徑五尺七寸車轅一丈五寸車箱上下為兩層中設屏風上安仙人)
(一執仗左右龜鶴各一童子四各執纓立四角上設關捩卧輪一十三各徑一尺八寸五分圍五尺五寸五分)
(出齒三十二齒間相去一寸八分中心輪軸隨屏風貫下下有輪一十三中至大平輪其輪徑三尺八寸圍一)
(丈一尺四寸出齒一百齒間相去一寸二分五釐通上左右起落二小平輪各有鐡墜子一皆徑一尺一寸圍)
(三尺三寸出齒一十七齒間相去一寸九分又左右附輪各一徑一尺五寸五分圍四尺六寸五分出齒二十)
(四齒間相去二寸一分左右疊輪各二下輪各徑二尺一寸圍六尺三寸出齒三十二齒間相去二寸一分上)
(輪各徑一尺二寸圍三尺六寸出齒三十二齒間相去一寸一分左右車脚上各立輪一徑二尺二寸圍六尺)
(六寸出齒三十二齒間相去一寸二分五釐左右後轅各小輪一無齒繋竹䉡并索在左右軸遇右轉使右轅)
(小輪觸落右輪若左轉使左轅小轅觸落左輪行仙童交而指南車成)
記里鼓車東晉安帝義熙十三年劉裕滅後秦所獲未
詳其所由來制如指南車駕駟中有木人執槌向鼓行
一里則打一槌(崔豹古今注云亦名大章車所以識道里也車上為二層皆有木人執槌行一)
(里下一層擊鼓行十里上一層擊鐲尚方故事有其作法然亦未詳之)宋因之不易大駕
鹵簿次指南車後齊因宋制飾加華盖子襟衣漆畫鼓
機皆在内也梁因齊制改駕以牛唐復修大駕鹵簿次
指南車後宋一名大章車赤質四面畫花鳥重臺勾闌
鏤拱行一里則上層木人擊鼓十里則次層木人擊鐲
一轅鳳首駕四馬駕士三十人天聖間内侍盧道隆上
記里鼓車之制(其制獨轅雙輪箱上為兩重各刻木為人執檛足輪各徑六尺圍丈八尺足輪)
(一周而行地三步以古法六尺為步三百步為里用較今法五尺為步三百六十步為里立輪一附於左足徑)
(一尺三寸八分圍四尺一寸四分出齒十八齒間相去二寸三分半平輪一其徑四尺一寸四分圍丈二尺四)
(寸二分出齒五十四齒間相去與附立輪同立貫心軸一其上設銅旋風輪一出齒三齒間相去寸二分中立)
(平輪一其徑四尺圍丈二尺出齒百齒間相去與旋風等次設小平輪一其徑三寸少半寸圍一尺出齒十齒)
(間相去一寸上平輪一其徑三尺少半尺圍一丈出齒百齒間相去與小平輪同其中平輪轉一周車行一里)
(一層木人擊鼓上平輪轉一周車行十里上一層木人擊鐲凡用大小輪八合二百八十五齒逓相鈎鏁周而)
(復始詔皆以其法下有司而製之)大觀元年内侍省吴德仁獻記里鼓
車之制(其法車箱上下為兩層上安木人二身各手執木槌輪軸共四内左壁車脚上立輪一安車箱)
(内徑二尺二寸五分圍六尺七寸五分二十齒齒間相去三寸三分五釐又平輪一徑四尺六寸五分圍一丈)
(三尺九寸五分出齒六十齒間相去二寸四分上大平輪一通軸貫上徑二尺八寸圍一丈一尺出齒一百齒)
(間相去一寸二分立軸一徑二寸二分圍六寸六分出齒三齒間相去二寸二分外大平輪軸上有鐡撥子二)
(又木横軸上關捩撥子各一其於車脚轉一百遭通輪軸轉周木人各一擊鉦鼓)
白鷺車隋制一名鼓吹車車上施層樓樓上有翔鸞棲
焉唐因之駕四馬大駕出在記里鼓車後宋制赤質周
施花板上有朱柱貫五輪相重輪衣以緋皂頂及緋絡
帶立繡飛鷺柱杪刻木為鷺御鵝毛筩紅綬帶一轅駕
四馬駕士十八人宣和元年禮制局言舊鹵簿記有白
鷺鸞旗皮軒三重其制非古按曲禮曰前有水則載青
旌前有塵埃則載鳴鳶前有車騎則載飛鴻前有士師
則載虎皮前有鷙獸則載貔貅萬乘一出五車必載所
以警衆也青旌鳴鳶飛鴻貔貅乃以白鷺鸞旗雜陳其
間未為合禮今欲改五車相次於中道繼之以崇德車
於是為&KR0640;(青旌車赤質曲壁中載青旗以絳帛為之畫青鳥於其上鳴鳶車赤質曲壁中載鳴鳶旌)
(以絳帛為之畫鳴鳶於其上飛鴻車赤質曲壁中載飛鴻旌以絳帛為之載飛鴻於其上虎皮車赤質曲壁中)
(載虎皮旌絳帛為之緣以赤畫虎皮於上貔貅車赤質曲壁旌絳帛為之緣以赤畫貔貅於上其轅皆一)
鸞旗車漢制為前驅編羽旄列繫幢旁(胡廣曰以銅作鸞鳥於車衡上)
晉宋因之駕四馬先路所載唐&KR0640;於大駕鹵簿次白鷺
車後宋制赤質曲壁一轅上載赤旗繡鸞鳥駕四馬駕
士十八人宣和中禮制局言三車非古制改五車(事見白鷺)
(車下)
崇德車秦名為辟惡車上有桃&KR0707;葦矢以禳祓不祥太
僕令一人在車前執弓箭(出崔豹古今注)唐制駕四馬大駕出
在鸞旗車後宋制赤質周施花板四角刻辟惡獸中載
黃旗亦繡此獸太卜署令一人在車中執旗駕四馬駕
士十八人宣和初禮制局言記曰前巫而後史𫝊曰桃
&KR0707;棘矢以供禦王事請以巫易太卜弧矢易辟惡獸從
之
皮軒車漢前驅車以虎皮為軒取曲禮前有士師則載
虎皮之義晉宋相因駕四馬皆大夫載自後無聞唐&KR0640;
之大駕鹵簿次於辟惡車後宋制赤質曲壁上有柱貫
五輪相重畫虎文駕四馬駕士十八人宣和初禮制局
言三車非古制改五車(事見白鷺車下)
黃鉞車漢制乘輿建之在大駕後晉黃鉞車駕一馬大
駕行次於華盖後御麾左右又有金鉞車金鉦車並駕
三馬唐偹於大駕鹵簿天寳初改為金鉞車宋制赤質
曲壁中設金鉞錦囊綢杠左武衛隊正一人在車中執
鉞駕兩馬駕士十五人
豹尾車周制象君子豹變又以尾者言謙也古者軍正
建之(崔豹古今注云)漢制大駕出屬車八十一乘法駕出屬車
三十六乘最後一乘豹尾以前比之省中(胡廣曰施於道路豹尾之)
(内為省中)晉因之在鹵簿末宋制徐廣按淮南子云軍正執
豹皮以正其衆禮記曰前有士師則載虎皮乘輿豹尾
以其義𩔖唐制大駕出在黃鉞車後駕二馬右武衛隊
正一人在車執之宋因之制同黃鉞車上載朱漆竿首
綴豹尾右武衛隊正一人執之駕兩馬駕士十五人
屬車一曰貳車一曰左車秦制大駕屬車八十一乘法
駕三十六乘漢法駕用三十一乘小駕用十二乘隋制
大駕三十六法駕十二小駕不用唐大駕唯用十二乘
宋因之其制黑質兩箱輿裝前有曲闌金銅飾上施紫
通&KR0955;絡帶門簾皆繡雲鶴紫網帉錔每乘駕三牛駕士
十人元豐初詳定禮文所言周戎右職曰會同充革車
儀禮曰貳車畢乘禮記曰乘君之乘車不敢曠左右必
式盖古者後車餘路必使人乘之不敢曠空所以别曠
左之嫌也詩曰命彼後車謂之載之是也自秦兼九國
車服西漢因之大駕屬車八十一乘後漢制云尚書御
史所載揚雄云鴟夷國器託於屬車張衡曰屬車之簉
載獫猲獢則是漢之屬車非獨載人又以載物亦儀禮
所謂畢乘之也宋朝鹵簿車十二乘虚設於法駕之後
實近曠左之嫌請尚書御史乘之或以載乘輿服御從
之
大輦歴代之制已見前宋制大輦赤質正方油畫金塗
銀葉龍鳳裝其上四面行雲龍朵火珠方鑑銀絲囊網
珠翠結條雲龍鈿窠霞子四角龍頭銜香嚢頂輪施耀
葉中有銀蓮華座龍紅綾裏碧牙壓帖内設圓鑑銀絲
香囊銀飾勾闌臺座紅絲絛網帉錔中施黃褥置御座
扶几香爐錦結綬几衣輪衣絡帶並緋繡壓金銀綫長
竿四銀裏鐡鋦龍頭魚鈎錦膊褥銀裝畫梯托义黃羅
緣席褥帊梯杖褥朱索緋繒油帊主輦六十四人親祀
南郊謁太廟還及具鸞駕黃麾仗省方還都則乘之大
中祥符初東封舊輦太重遂命别造凡減去七百餘斤
後常用焉紹興十三年更製大安輦赤質正方油畫金
塗銀龍鳳裝朱漆大輪一金塗銀頂龍一四面施行龍
一十六火珠四方鑑銀絲囊網珠翠結絛雲龍鈿窠霞
子四角龍頭四真珠結穗毬一十二頂輪塗施金銀耀
葉銀盤紅羅輪衣一綴銀鈴紅羅絡帶二中設御座檀
香雕木龍椅靠背上水晶珠梅紅絲裙網象牙滴子曲
几錦褥絹畫裏外龍水屏風香爐結綬長竿四飾以金
塗銀龍頭奉輦四百六十人(為五番每番九十二人)祀畢車駕還
内不用金輅則乘之(淳熙十二年新製踏道增其尺寸舊例五番四十人今添三十人及)
(副都大人員一人服五色武弁冠黃羅繡對鳳袍黃羅勒帛紫羅生色袒帶紫絹行縢)文德殿發
冊尚輦陳於西階下東嚮(隆興元年禮官請大輦權不陳設)
芳亭輦黑質頂如幕屋緋羅衣裙襴絡帶皆繡雲鳳兩
面朱綠葱花鈑外施紅絲網金銅帉錔前後垂簾下設
牙牀勾闌長竿四銀龍頭銀飾梯行馬主輦一百二十
人
鳳輦赤質頂輪有二柱緋羅輪衣絡帶門簾皆繡雲鳳
頂有金鳳一兩壁刻畫龜文金鳳翅前有軾設香爐香
寳結帶下有勾闌二重長竿三銀飾梯行馬主輦八十
人法駕鹵簿不設
逍遥輦以㯶櫚為屋赤質金裝朱漆竿版各一金螭頭
金褁魚鈎各四朱漆柄托义二金絲坐褥扶版踏牀褥
飾以紅花羅錦踏牀褥一襯褥十六金鍍銀裝行馬二
朱漆踏牀二促塵版輭屏風紅花羅錦金屏風護泥屏
各一(舊云逍遥子後改名輦)高宗紹興七年重製詔務令樸素(乾道)
(九年以後殿門卑小逍遥輦出入有礙令工部照輦院丈尺重修殿門御輦院官舊制二千六百三十人紹興)
(十二年詔以一千人為額供御營三百人次供御營一百五十人下都營六百五十人後減為九百人乾道六)
(年詔以七百人為額供御二百二十人次供御一百三十人下都三百五十人)
平頭輦制如逍遥輦而無屋(真宗造登封輦今平頭輦制因此)金螭頭
四金裝朱漆扶版竿各二雲版座各一金褁魚鈎四褥
飾以紅花羅錦踏牀褥一檀香促塵版一護泥屏一舊
制輦官十二人服同逍遥輦紹興十六年親耕服履袍
乘之隆興初詔制平輦及絛衣褥郊祀禮畢用之
小輦赤質頂輪下施曲柄如盖緋繡輪衣絡帶制如鳳
輦而小下有勾闌牙牀繡瀝水中設方牀緋羅衣錦褥
上有小案坐牀皆繡衣踏牀緋衣前後長竿二銀飾梯
行馬奉輿二十四人
七寳輦隆興二年正月詔御輦院令京師舊輦官省記
昨進道君皇帝七寳輦之制下有司製造更為美名以
進德夀宫禮官言七寳輦高五尺一寸廣二尺七寸深
三尺六寸竿長二丈一寸扶版二朱紅漆絲織紅百花
行龍藍瀝水升龍朱漆踏牀一紅百花團龍覆之百花
大團龍褥一紅羅銷金百花團龍座一朱漆踏牀一鍍
金銀火踏一純金裝釘行馬一對托义一以朱漆之比
大輦制度内耀葉并角龍蓮盤頂龍並塗金真珠結穗
毬龍水屏風御座用香檀木龍椅靠背金焰水晶珠梅
紅絲裙網牙象滴今欲比大輦平輦用珠靠背龍頭引
手玉龍頭并玉轉身捧珠龍其角龍鐸等並純金詔如
其式内裙網用七寳裝綴太上皇帝曰儀衛已隨時增
益輿輦不須别造况多事之時國用方殷不宜虚費遂
止(自是上皇每至大内多乘馬間至湖上則用肩輿盖不欲煩民也)
腰輿前後長竿各二金銅螭頭緋繡鳳裙襴上施錦褥
别設小牀緋繡花龍衣奉輿十六人
香蹬唐制也朱漆案緋繡花龍衣上設金塗香爐燭臺
長竿二輿士八人金塗銀火鐐香匙副之
象漢鹵簿最在前晉平吴後南越獻馴象作大車駕之
以載黃門鼓吹數十人使越人騎之以試橋梁宋朝鹵
簿以象居先設木蓮花座金蕉盤紫羅繡襜絡腦當胸
後鞦並設銅鈴杏葉紅犛牛尾拂䟦塵每象南越軍一
人跨其上四人引並花脚幞頭緋繡窄衣銀帶
五牛旗依方色皆小輿上刻木為牛背插旗錯采為牛
旗竿上有小盤衣及輿衣亦並繡牛形輿士各四人
相風烏輿上載長竿杪刻木為烏垂鵝毛筩紅綬帶下
承以盤周以緋裙繡烏形輿士四人
交龍鉦鼓輿各一皆刻木為二青龍相交下有木臺長
竿一挂畫鼓一挂金鉦上皆有緋盖亦繡交龍輿士各
二人
鐘鼓樓各一本隋大駕鐘車鼓車也皆刻木為屋中置
鐘鼓下施木臺長竿如鉦鼓輿輿士各二十四人
行漏隋大業行漏車也制同鐘鼓樓而大設刻漏如桶
衡首垂銅鉢末有鉢象漆櫃貯水渴烏注水入鉢中長
竿四輿士六十人
十二神輿赤質四門旁刻十二辰緋繡輪衣絡帶輿士
十二人
自鉦鼓以下舊禮令無文皆開寳定禮所增
旂常之制自漢以來制度殘缺唐禮五輅皆左建龍旂
右載闟戟譌謬滋甚元豐改定郊廟禮文五輅所載悉
如巾車之職又以闟戟非古政和間禮官請玉輅以太
常大旂建於左右而去闟戟厥後郊廟五輅及副車皆
建太常一日並出觀者駭焉至是造五輅悉傚周禮之
制玉輅後左太常繡日月星辰右龍旂繡交龍皆用青
羅表裏文繡下有網鬚謂之茀頭用青飾建竿插於輅
後兩柱傍金環之内竿首飾以鍍金螭頭垂以金鈸青
纓各六謂之旒繻竿以桐木剖竹外護固以筋膠布以
漆飾以青藻旗勢稍重六人各執义托之以助旗力旗
皆錯采為之漆竿鎞首纛頭錦腰火燄脚白澤攝提金
鸞獅子天下太平君王萬歲及在步甲前後隊後馬隊
三隊六軍儀仗内並以赤日月及合璧連珠五星二十
八宿祥雲並以青北斗以黑五嶽四瀆五方五神十二
辰五龍五鳳龍虎君並以方色天王以赤黃二色排攔
以黃紫赤三色大黃龍負圖旗舊畫八卦政和禮局改
畫為河圖九一三七二四六八五之數中興後增製華
旗各以瑞物繢形其上
皂纛本後魏纛頭之制盖旄頭之遺象制同旗無文采
去鎞首六脚犦矟擊聲也一云象犦牛善鬭唐金吾
將軍執之宋朝制如節有袋上加碧油常置朝堂車馬
鹵簿出則八枚前導(又衛司犦矟四)牙門旗古者天子出建
大牙宋朝制赤質錯采為神人象中道前後各一門左
右道五門門二旗盖取周旌旗門及天子五門之制中
興後中道前後門旗各二左右道五門各四繖古者
張帛以避雨今有方繖大繖皆赤質紫表朱裏四角銅
螭首(六引内制差小)紹興九年詔後殿射殿引呈公事日景已
高作衛清涼繖十從舊制也盖本黃帝時有雲氣為
花蘤之象而作金花盖導盖皆赤質如繖而圓瀝水繡
花龍又有曲盖差小繡瑞草睥睨漢乘輿所用如花
盖而小扇有朱團及雉尾四等朱團繡雲鳳黑漆柄
金銅飾雉尾皆方其上繡雉尾紹興十三年詔郊禮繖
扇並遵舊制拂扇等毋以珠為飾金節隋制也黑漆
竿上施圓盤周綴紅絲拂八層黃繡龍袋籠之王公以
下皆有節制同金節韜以碧油䍐罼象畢昴為天階
故為前引皆赤質金銅飾朱藤結網金獸面䍐方上有
二螭首銜紅絲拂罼圓如扇幢制如節而五層韜以袋
繡四神各随其方色朱漆柄王公所給幢黑漆柄紫綾
袋黃麾古有黃朱纁三色所以指麾也漢大駕有前
黃麾宋朝之制絳帛為之如幡錯采成黃麾字下繡交
龍朱漆竿金龍首上乘朱絲小盖元豐中命禮官定朝
會儀請製大麾一注旄於竿首其旗十有二幅其色黃
一旒元會設仗建大黃麾於當御廂之前麾幡二於後
神宗疑其制鑿命且闕之而黃麾幡仍舊幡本幟也
貎幡幡然有告止𫝊教信幡皆絳帛錯采為字上有朱
絲小盖四角垂羅紋佩繋龍頭竿上錯采字下告止為
雙鳳𫝊教為雙白虎信幡為雙龍又有絳引幡制頗同
此作五色間暈無字兩角垂佩御刀自晉宋以來有
之黑鞘金花銀飾靶&KR2771;紫絲絛帉錔儀刀制同悉以銀
飾王公亦給之班劍本漢朝服帶劒晉易以木謂之
象劍取裝飾斑斕之義鞘以黃質素紫班文金銅紫絲
絛帉錔戟有枝兵也木為刃赤質畫雲氣上垂交龍
掌五色帶末綴銅鈴鈒戟無掌而有小横木又有小戟
與鈒戟同制矟長矛也木刃黑質畫雲氣又有細矟
制同而差小儀艎劍戟之𩔖秦漢有之唐用為儀仗
刻木如斧塗以青柄以黃上綴小錦幡五色帶殳义
亦戟𩔖殳無刃而短黑飾兩末义青飾兩末皆青中白
畫雲氣綴朱絲拂氅本緝鳥毛為之今為四角小盖
每角垂珠佩間以朱絲周綴五色帶繡雲龍孔雀白鵝
其别有三繋龍頭竿竿制如戟&KR0955;弩漢京尹司隸前
驅持弓以射窺者今制每弩加箭二有靫畫雲氣(仗内弩同)
弓箭每弓加箭二有靫同幰弩刀盾刀容刀也盾
旁排也一人分持刀以木為之無鞘有環紫絲絛帉錔
盾赤質畫異獸(又朱藤絡盾制悉同惟綠藤綠質)皆持執之甲騎具
裝甲人鎧也具裝馬鎧也甲以布為裏黃絁為表青綠
畫為甲文紅錦緣青絁為下裙絳韋為絡金銅鉠長短
至膝長膺為人面二自背連膺纏以錦螣蛇具裝如常
馬甲加珂拂於前膺及後鞦車輻棒也形如車輪輻
今制朱漆八稜白柯搶矟也唐羽林所執同矟而鐡
刃上綴朱絲拂柯舒黑漆棒也制同車輻以金銅釘
飾鐙杖黑漆弩柄也以金銅為飾其末紫絲絛繋之
七寳牀一覆以緋羅繡帕國初内臣馬上捧之謂之
駕頭緋羅繡扇二緋羅繡曲盖一並内臣馬上執之
謂之扇筤駕頭在細仗前扇筤在乘輿後三駕及常出
並用之嘉祐六年以閤門祇候及内臣各二人分駕頭
左右扇筤後編攔仍以皇城司親從官二十人隨之
鳴鞭周官條狼氏執鞭趨辟之遺制也鞭鞘用紅絲而
漬以蠟行幸則前警祀畢還宫亦用之視朝宴會則用
於殿庭紹興十三年親饗太廟命去神位百步之内毋
得鳴鞭十五年正旦朝會帝出東閤御大慶殿殿上合
鳴鞭以殿小非在京比乃免焉毬仗塗金銀褁以供
奉官騎執之分左右前導大禮用百人常行三十褥
大禮舊儀御座金褁裝釘施珠坐褥是年八月上謂輔
臣曰事天以誠為主器用陶匏貴其質也苟尚侈麗則
失精禋之意矣乃詔有司製褥毋以珠為飾駕馬鞍
勒有金玉水晶金塗四等閙裝䩞鞢結為座龍碾鈒鏤
塵沙面平面窪面方團寸節卷荷校具皆垂六鞘金褁
銀鞍橋銜鐙朱黃絲絛轡鞦緋黃織繡或素圜韀&KR1845;襆
用金銀線織或緋黃絁仁宗至道中以黃絹代之鞭用
紫竹紅黃絲鞘纓以紅黃犛牛尾金為鈸每日馬五匹
供奉鞍用玉及金塗銀&KR1845;襆用絁絹行幸則十四匹加
真金水晶之飾紹興十五年詔自今御後殿及駕出御
馬權免入殿止例於殿門外射殿則仍舊制淳熙十四
年詔引呈射事御馬依後殿儀立於殿門外
右五輅及諸車輿輦旂常鹵簿多歴代所用然有
其說而不詳其制惟宋九朝及中興史志所載制
造設飾之制頗詳然亦必承襲歴代相因之制而
微有增損者也故具載於此至於逍遥子平頭輦
駕頭扇筤之屬雖歴代所無然宋三百年相承乘
輿出入所必用也故亦具載其制云
文獻通考卷一百十七
