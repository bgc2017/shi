文獻通考卷一百
鄱陽馬端臨貴與著
宗廟考十
祫禘
春秋文公二年八月丁卯大事於太廟公羊傳曰大事
者何大祫也大祫者何合祭也其合祭奈何毁廟之主
陳於太祖未毁廟之主皆升合食於太祖(榖梁傳同按楊氏曰愚)
(此謂大合毁廟與未毁廟之主於太祖之廟而祭之也)
右大祫
朱子周大祫圖
祫祭於祖則祝迎四廟之主(疏曰祫合祭祖太祖當祫之時則祝迎高曾祖禰四)
(廟而於太祖廟祭之天子祫祭則迎六廟之主今言迎四廟者舉諸侯言也)主出廟入廟必
蹕(蹕止行也往疏曰主謂木主羣廟之主也出廟者謂出巳廟而太祖廟入廟謂從太祖廟而反還入巳)
(廟若在廟院之外當主出入之時必須蹕止行人曾子問)天子犆礿祫禘祫嘗
祫烝(犆音特春春一礿而已不祫以物無成者不殷祭盧植曰特餘時祫程子曰祫合祭也諸侯亦)
(祭祫只是祠禴嘗烝之祭為廟禮煩故每年於四祭之中三祭祫食於祖廟惟春則祭諸廟也楊氏曰程子之)
(言正解釋此章之義其曰祫合祭也只是禴祠嘗烝之祭為廟禮煩故每年於四祭之中三祭合食於祖廟惟)
(春則祭諸廟此說推明時祫之本意最為明白又曰諸侯亦祭祫則通下章諸侯祫亦概可見矣)諸侯
礿犆(互明犆礿文)禘一犆一祫嘗祫烝祫(王制子横渠張子曰天七廟一日)
(而行則力不給故禮有一犆一祫之說特則祭一祫則徧祭如春祭高祖夏祫羣廟秋祭曾冬又祫来春祭祖)
(夏又祫秋祭禰冬又祫楊氏曰張子謂禮有一特一祫之說正解釋此章但本章言礿嘗烝三祭皆祫惟禘一)
(特一祫禮文殘缺指不分明故張子不從其言又别為之說曰春祭高祖夏祫羣廟秋祭曾冬又祫來春祭祖)
(夏又祫秋祭禰冬又祫雖一犆一祫之說若可通但言特只祭一廟而遺其餘廟恐於人情亦有所不安不若)
(前章程子之言簡而意備也又春祠夏禴秋嘗冬烝周時祭名詩所謂禴祠烝嘗於公先王是也此云礿禘嘗)
(烝乃記禮者之誤也詳見四時祭篇乃又按時祫即四時禴祠烝嘗之祭為特祭羣廟禮煩合高曾祖禰之)
(主於太祖之廟並祭之故曰時祫)
朱子曰昭穆之不為尊卑說已見前其大祫則始
封以下以次相承亦無差舛故張璪以為四時常
祀各於其廟不偶坐而相臨故武王進居王季之
位而不嫌尊於文王及合食乎祖則王季文王更
為昭穆不可謂無尊卑之序者是也但四時之祫
不兼毁廟之主則右無昭而穆獨為尊若兩世室
之主則文常為穆而武常為昭也故陸佃以為毁
廟之主有不皆祫之時難之而未見璪之所以對
也予竊以為以上世之次推之一昭一穆固有定
次而其自相為偶亦不可易但其散居本廟各自
為主而不相厭則武王進居王季之位而不嫌尊
於文王及其合食於祖則王季雖遷而武王自當
與成王為偶未可以遽進而居王季之處也文王
之為穆亦虛其所向之位而已則雖北向而何害
其為尊哉作此圖以見之
問朱子祫祭考妣之位如何答曰太祖東向則昭
穆之南北向者當以西方為上則昭之位次高祖
西而妣東祖西而妣東是祖母與孫並列於體為
順若余正父之說則高祖東而妣西祖東而妣西
則是祖與孫婦並列於體為不順彼蓋據漢儀中
有高祖南向吕后少西更不取證於經文而獨取
傳註中之一二執以為是斷不可回耳
楊氏曰愚聞之師曰祫祭有二曾子問曰祫祭於
祖則祝迎四廟之主王制云天子祫嘗祫烝諸侯
嘗祫烝祫此時祭之祫也公羊𫝊曰毁廟之主陳
於太祖未毁廟之主皆升合食於太祖此大祫毁
廟未毁廟之主而祭之也祫祭惟有此二條此外
無餘禮矣漢儒之論又混禘祫而并言之何其紛
紛多端也馬融謂歲祫及壇墠禘及郊宗石室鄭
元謂祫則毁主未毁主合祭於太祖禘則惟太王
王季以上遷主祭於后稷之廟文武以下若穆之
遷主則祭於文王之廟昭之遷主則祭於武王之
廟何休謂祫祭不及功臣禘則功臣皆祭及論禘
祫之歲月則皆援公羊五年再殷祭之說為據按
祫祭年月經無其文惟公羊文二年大事於太廟
傳云大事者何大祫也五年而再殷祭夫殷祭乃
大祫之祭也五年而再殷祭謂三年一祫五年再
祫猶天道三歲一閏五歲再閏也於禘祭乎何與
漢儒乃援此以證禘祫相因之說為鄭康成之說
則曰三年而祫五年而禘為徐邈之說則曰相去
各三十月三十月而祫三十月而禘唐自睿宗以
後三年一祫各自計年不相通數然至二十七年
凡五禘七祫其年夏禘訖冬又當祫而禘祫同歲
太常議曰今太廟禘祫各自數年兩岐俱下通計
或比年頻合或同歲再序或一禘之後併為再祫
或五年之内驟有三殷求於禮經頗為乖失國朝
宗廟之祭三年一祫以孟冬五年一禘以孟夏蓋
用鄭康成之說其後有司又言三年喪畢遇祫則
祫遇禘則禘二說牴牾不可稽考慶歴初乃用徐
邈之說每三十月而一禘後又以二祭各不相因
故熙寧八年既禘又祫竟無一定之論推原其所
以然皆由混禘於祫而皆以為合食於太祖也夫
既混禘於祫皆以為合食於太祖則禘祫無辨矣
而又欲勉強穿鑿分别其所以不同此所以紛紛
多端而莫之一也知禘者禘其祖之所自出不兼
羣廟之主而惟以其祖配之則禘與祫異不容混
矣知大祫兼羣廟之主則自太祖而下毁廟未毁
廟之主皆合食於太祖矣又何壇墠與郊宗石室
之分乎又何大王王季合食於后稷文武以下分
昭穆各祭於文武二祧之分乎祫烝則功臣皆祭
即司勲所謂祭於大烝是也誰謂祫祭功臣不與
饗乎知禘祫之不同則鄭康成徐邈之說皆非矣
其間相因不相因之說皆無謂矣又何同異得失
之足論乎
司尊彛凡四時之間祀追饗朝饗祼用虎彝蜼彝皆有
舟其朝踐用兩大尊其再獻用兩山尊皆有罍諸臣之
所昨也(蜼音誄大音泰故鄭司農云追饗朝饗謂禘祫也在四時之間曰間祀大罇太古之瓦罇山)
(罇山罍也明堂位曰泰有虞氏之罇也山罍夏后氏之罇元謂追饗祭遷廟之主以事有所請禱朝饗謂朝受)
(政於廟春秋𫝊曰閏月不告朔猶朝於廟蜼禺屬卭鼻而長尾山罍亦刻而畫之為山雲之形禺音遇劉音)
(隅卭魚丈反又五剛反是疏曰大罇太古之瓦罇者此即有虞氏之大尊於義也故皆以明堂位為證也云)
(蜼禺屬卭鼻而長尾者案雞彝鳥彝相配皆為鳥則虎彝蜼彝相配皆為獸故爾雅註云蜼似獮猴而大黃黑)
(色尾長數尺似獺尾末有岐鼻露向上雨即自懸於樹以尾塞鼻或以兩指今江東人亦取養之為物捷健其)
(虎彝蜼彝當是有虞氏之尊故鄭註尚書云宗彝宗廟之中鬱尊虞氏所用春官)
黃氏曰先鄭曰追饗朝饗禘祫也在四時之間故
曰間祀其說是趙伯循春秋纂例曰大𫝊王者禘
其祖之所自出而以其祖配之蓋帝王立始祖之
廟猶謂未盡追遠之義故又推始祖所出之帝而
追祀之以其祖配之者謂於始祖廟祭之而便以
始祖配不兼羣廟之主謂其尊遠不敢䙝也公羊
傳曰大事祫也毁廟之主皆陳於太祖未毁廟之
主皆升合食於太祖故謂之大事也然則禘追祭
其所自出故為追饗祫羣主皆朝於太祖而合食
故為朝饗記曰喪之朝也順死者之孝心也此朝
之義後鄭亦曰追饗追祭遷廟之主而曰有所請
禱非常禮也又曰朝饗月朔朝廟於義通然月月
行之何以謂之間祀
禮運疏云祫祭之法既備五齊三酒以實八罇祫
祭在秋案司罇彝秋嘗冬烝朝獻用兩著罇饋獻
用兩壺罇則泛齊醴齊各以著罇盛之盎齊醍齊
沈齊各以壺罇盛之凡五罇也又五齊各有明水
之罇凡十罇也三酒三罇各加元酒凡六罇也通
斝彝盛明水黃彝盛鬱鬯凡十有八罇故崔氏云
大祫祭凡十八罇其明水元酒陳之各在五齊三
酒之上
楊氏曰愚按禮運疏云司罇彝罇皆云兩若禘祫
之祭其齊既多不得惟兩而已蓋五齊各加明水
當用十罇今云用兩大罇兩山尊此疏之所以疑
也然司罇彝疏已云禘祫則用當時罇重用取足
而已則未嘗以兩為拘也所謂重用取足者泛齊
醴齊各以大罇盛之盎齊醍齊各以山罇盛之是
五齊各用五罇也五齊各加明水合之而為十罇
大祫九獻圖
若時祫則所用彝罇與春祠夏禴秋嘗冬烝九獻兩
圖同禮運疏崔氏云周禮大祫於太廟則備五齊三
酒朝踐王酌泛齊后酌醴齊饋食王酌盎齊后酌醍
齊朝獻王酌泛齊因朝踐之罇再獻后酌醍齊因饋
食之罇諸侯為賓則酌沈齊尸酢王與后皆還用所
獻之齊賓長酳尸酢用清酒加爵亦用三酒
二彝虎彝盛明水蜼彝盛鬱鬯
五齊太罇盛泛齊太罇盛醴齊山罇盛盎齊
山罇盛緹齊山罇盛沈齊
祼王一獻(祼用蜼彝)后二獻(祼用蜼彝)
朝踐王三獻(用太罇泛齊)后四獻(用太罇醴齊)
饋獻王五獻(用山罇盎齊)后六獻(用山罇緹齊)
朝獻王七獻(用朝踐太罇泛齊)
再獻后八獻(用饋獻山罇緹齊)
賓九獻(用山罇沈齊)
天府凡國之玉鎮大寳器藏焉若有大祭則出而陳之
既事藏之(鎮珍忍反又音珍之玉鎮大寳器玉瑞玉器之美者禘祫陳以華國也春官)
大饗其王事與(與音餘其盛其饌與貢謂祫祭先王也疏曰盛饌者即三牲魚腊籩豆是)
(貢者則内金示和龜為前列之屬是也謂祫祭先王者以有三牲魚腊則非祭天以内金布庭實又非饗賓饗)
(賓時無此庭實故也知非朝而貢物者以朝而貢物不名大饗孝經云四海之内各以其職來助祭故知大饗)
(是祫祭也以饗中最大故稱大饗)三牲魚腊四海九州之美味也籩豆
之薦四時之和氣也(腊音昔所此饌諸侯獻)内金示和也(内音納此所)
(貢也内之庭實先設之金從革性和荆揚二州貢金三品疏曰知為庭實者左傳云庭實旅百奉之以玉帛)
(故知金為庭實先云内金故知先設金禹貢註三品者金銀銅三色也)束帛加璧尊德也
(貢饗所執致命者君子於玉比德焉云疏曰知束帛加璧行饗之時所執致命者覲禮文也君子於玉比德)
(者謂諸侯執玉來貢欲自勖勵以玉比德又示敬王以玉比王)龜為前列先知也(龜知事情)
(者陳於庭在前荆州納錫大龜物疏曰龜能豫知吉凶故云知事情所陳衆龜最在前)金次之見
情也(見賢遍反物金炤物金有兩義先入後設二炤音照金炤者解經見情兩義者一示和見情)
(先入後設者此經先云内金示和是先入陳在龜後是後設)丹漆絲纊竹箭與衆共
財也(纊音曠纊萬民皆有此物荆州貢丹兖州貢漆絲豫州貢揚州貢篠簜簜大黨反疏曰此皆)
(見於禹貢文也)其餘無常貨各以其國之所有則致遠物也(其餘)
(謂九州夷服鎮服蕃服之國周禮九州之外謂之蕃國世一見各以其所貴寳為摯)其出也肆夏
而送之蓋重禮也(出謂諸侯之賓也禮畢而出作樂以節之肆夏當為陔夏疏曰大饗諸)
(侯則諸侯出入奏肆夏此經是助祭之後禮畢客醉而後出宜奏陔夏故燕禮大射賓出奏陔夏明不失禮也)
(器禮)大饗之禮尚元酒而爼腥魚大羹不和有遺味
者矣(大饗祫祭先王以腥魚為爼實不臑熟之大羹肉湆不調以鹽菜臑音而湆去及反疏曰此皆)
(質素之食而大饗設之人所不欲也然以其有德質素其味可重人愛之不忘故云有遺味者矣樂記大)
(戴禮曰大饗尚元罇爼生魚先大羹貴飲食之本也大饗尚元罇而用酒食先黍稷而飯稻粱祭齊大羹而飽)
(乎庶羞貴本而親用也)大司樂凡樂黃鍾為宫大吕為角太簇
為徵應鍾為羽路鼓路鼗隂竹之管龍門之琴瑟九德
之歌九㲈之舞於宗廟之中奏之若樂九變則人鬼可
得而禮矣(大音泰蔟七豆反徵張里反九㲈依字九音大㲈上昭反黃鍾生於虛危之氣虛危為)
(宗廟九德之歌春秋傳所謂六府三事謂之九功九功之德皆可歌也隂竹生於山北者龍門山名九㲈讀當)
(為大韶字之誤無疏曰宗廟不言時節者天地自相對而言至此宗廟所對謂祫祭也又分樂已見四時)
(祭禮楊氏曰大司樂圜鍾為宫之樂冬日至於地上之圜丘奏之與上文乃奏黃鍾歌大吕舞雲門以祀天神)
(者不同則知圜鍾為宫之樂非冬日至祀皥天上帝則不得用矣函鍾為宫之樂夏日至於澤中之方丘奏之)
(與上文以祭地示以祀四望以祭山川者不同則函鍾為宫之樂非夏至祭后土地祗不得用也以此推之黃)
(鍾為宫之樂於宗廟之中奏之與上文以享先妣以享先祖者不同則知於宗廟之中奏之者謂大祫也故疏)
(家引公羊大事於太廟大事者何大祫也其說為有據矣宗廟禮禘祫為大祭禘祀亦當用此樂也)
思文天作清廟執競維清武雝
右祫祭禮物樂舞
按楊氏祭禮以思文以下六詩為祫祭之樂歌蓋
本通典之說然以序考之惟天作祀先王公近於
祫祭而其他詩則皆非也蓋朱文公之釋詩皆廢
序而自為之說故其門人宗之然祫者合祭太祖
以下所該甚廣則其詩之所贊頌者亦不當專指
一人如天作如執競如武如雝贊頌者廣則祫祭
之時歌之可也至於思文專言后稷清廟維清專
言文王施之祫祭則不類矣恐當以序說為正
前期十日(並見四時祭禮)
祭之前日小史大祭祀讀禮法史以書叙昭穆之俎簋
(讀禮法者大史與羣執事此史小史也昭疏曰大祭祀謂祭宗廟三年一祫之時有尸主兼序穆也大史讀)
(禮法之時小史則敘昭穆俎簋當依禮法之節校比之使不差錯餘並見四時祭禮)祭之日酒
正共五齊三酒以實八罇(說見祫祭九獻圖餘並見四時祭禮)
九獻
祼祼用虎彝蜼彝皆有舟(餘並見四時祭禮樂禮運疏云尸入室乃作降神)
(故大司樂云凡樂黃鍾為宫九變而致人鬼是也乃灌故書云王入太室祼當祼之時衆尸皆同在太廟中依)
(次而灌所灌鬱鬯小宰註云尸祭之啐之奠之是為一獻也王乃出迎牲后從灌二獻也)
朝踐朝事之籩其實麷蕡白黑形鹽膴鮑魚鱐朝事
之豆其實韭菹醓醢昌本麋臡菁菹鹿臡茆菹麇臡(麷芳)
(弓反蕡符文反鱐所求反臡乃兮反菁作寧反又音精茆音卯麇京倫反詳見祭物)魯祭周
公何以為牲周公用白牡(白牡殷牲也周公死有王禮謙不敢與文武同也不以夏)
(黑牡者嫌改周之文王于况反)魯公用騂犅(騂息營反犅音㓻公騂犅赤脊周牲也魯以)
(諸侯不嫌故從周制以脊為差)羣公不毛(不毛不純色所以降於尊祖春秋文公十三年公羊傳)
其朝踐用兩大罇(司罇彝迎餘並見四時祭禮禮禮運疏云牲而入至於庭故器)
(云納牲詔於庭王親執鸞刀啓其毛而祝以血毛告於室故禮器云血毛詔於室凡牲則廟各别牢故公羊傳)
(云周公白牡魯公騂犅案逸禮云毁廟之主昭共一牢穆共一牢於是行朝踐之事尸出於室太祖之尸坐於)
(戶西南面其主在右昭在東穆在西相對坐主各在其右故鄭註祭統云天子諸侯之禮朝事延尸於戶外是)
(以有北面事尸之禮祝乃取牲膟膋燎於爐炭入以詔神於室又出以薦於主前郊特牲云詔祝於室坐尸於)
(堂是也王乃洗肝於鬱鬯而燔之以制於主前所謂制祭次乃升牲首於室中置於北牖下后薦朝事之豆籩)
(乃薦腥於尸主之前謂之朝踐即禮運薦其血毛腥其俎是也王乃以玉爵酌太罇泛齊以獻尸三獻也后又)
(以玉爵酌太罇醴齊以亞獻四獻也與禮器周旅酬六尸疏曰大祫多主而唯云尸者先儒王肅並云毁廟)
(無尸但有主也)
饋獻饋食之籩其實棗㮚桃乾䕩榛實饋食之豆其
實葵菹蠃醢脾析蠯醢蜃蚳醢豚拍魚醢(㮚古栗字䕩音老榛側巾)
(反蠃力禾反蠯蒲佳反蜃市軫反拍音摶詳見祭物)魯祭周公何以為盛周
公盛魯公燾羣公廪(盛音成粢盛也在器曰盛也盛者新榖燾者冐也故上以新廩者)
(連新於陳上財令半相連耳此謂方祫祭之時序昭穆之差疏曰若其時祭粢盛精鑿羣公之饌一何至此)
(故知正是祫祭之時序昭穆之差降於尊祖故也獻春秋文公十三年公羊傳饋獻之罇見前祫祭九圖)
(之餘並見四時祭禮云禮運疏云乃退而合亨至薦熟時陳於堂故禮器設饌於堂乃後延尸入室太祖)
(東面昭在南面穆在北面徙堂上之饌於室内坐前祝以斝爵酌奠於饌南故郊特牲註云天子奠斝諸侯奠)
(角即此之謂也既奠之後又取腸間脂焫蕭合馨薌郊特牲註云奠謂薦熟時當此大合樂也自此以前謂之)
(接祭乃迎尸入室舉此奠斝主人拜以妥尸故郊特牲云舉斝角拜妥尸是也后薦饋獻豆籩王乃以玉爵酌)
(山罇盎齊以獻尸為五獻也后又以玉爵酌山罇緹齊以獻尸是六獻也)
朝獻(朝獻因朝踐之罇見前圖飯餘並見四時祭禮踐禮運疏云於是尸食十五訖王以玉爵因朝)
(之罇泛齊以酳尸為七獻也故鄭云變朝踐云朝獻罇相因也朝獻謂此王酳尸因朝踐之罇也后乃薦加豆)
(籩尸酌酢主人主人受嘏王所以獻諸侯)
再獻其再獻用兩山罇(司罇彝)加籩之實蔆芡㮚脯蔆
芡㮚脯加豆之實芹菹兔醢深蒲醓醢菭菹鴈醢筍菹
魚醢(蔆音陵芡音儉芹音勤菭音台詳見祭物)皆有罍諸臣之所昨也(昨讀)
(為酢聲之誤也與疏曰尸酢賓長即用罍罇三酒中清酒以自酢不敢王之神靈共酒罇餘並見四時祭)
(物八禮運疏云於是后以瑶爵因酌山罇醍齊以酳尸為獻也鄭註司罇彝云變饋獻為再獻者亦罇相因)
(也再獻後酳尸獻謂饋食時后之獻也於時王可以瑶爵獻卿也諸侯為賓者以瑶爵酌山罇沈齊以獻尸為)
(九獻九獻之後謂之加爵案特牲有三加則天子以下加爵之數依尊卑不止三加也故特牲三加爵别有嗣)
(子舉奠文王世子諸侯謂之上嗣舉奠亦當然崔氏以為后獻皆用瑶爵又以九獻之外加爵用璧角璧散今)
(案内宰云后祼獻則贊瑶爵亦如之鄭註云瑶爵謂尸卒食王既酳尸后亦獻之始用瑶爵則后未酳尸以前)
(不用也又鄭註司罇彝云王酳尸用玉爵而再獻者用璧角璧散可知此璧角璧散則瑶爵也崔氏乃云正獻)
(之外諸臣加爵用璧角璧散其義非也)周旅酬六尸(使之相酌也后稷之尸祭爵不受旅)
(在疏曰謂祫祭時聚羣廟之主於太祖后稷廟中后稷室西壁東向為祭爵之主尊不與子孫為酬酢餘自)
(文武二尸就親廟尸凡六在后稷之東相對為昭穆更相次序以酬也大祫多主而唯云六尸者先儒與王肅)
(並云毁廟無尸但有主也)曾子曰周禮其猶醵與(醵其庶反又其約反合錢飲酒為)
(醵旅酬相酌似之也王居明堂之禮中秋乃命國醵禮器)
通典將祫祭前期十日之前夕肆師告其太宰太宗太
史帥執事而卜日既卜司隸隸僕修除糞灑其廟將祭
前夕於太廟南門之外展牲庖人告牷太宰眡滌濯祭
器掌次於廟門外之東設主人及公卿以下次幕其尸
次兼設幄(掌次云凡祭祀張其旅幕張尸次鄭元云旅衆也公卿以下即位所祭祀之門外以待事)
(為之張大幕尸則有幄鄭司農註云尸次尸所居更衣帳)次百司所供之物皆至廟
門外司徒奉牛牲司馬奉羊牲司空奉豕牲每廟各一
牢(案公羊云周公白牡魯公騂犅羣公不毛是各牲也)司烜氏以夫燧取明火於
日以照饌以鑑取明水於月以加五齊(欲得隂陽之潔氣也加謂於上)
(陳之)籩人陳四籩之實(謂朝事之籩饋食之籩加籩之實羞籩之實名物各具前九獻條下)
醢人掌四豆之實(謂朝事之豆饋食之豆加豆之實羞豆之實名物見前九獻條下)醯
人共五齏七菹醯醬等鹽人共苦鹽(顆鹽)散鹽(今海鹽也)小史
叙昭穆之俎簋酒正共五齊三酒以實八罇司罇彝共
斝彝黃彝(司罇彝云秋嘗冬烝祼用斝彝黃彝鄭元云斝彝畫禾稼黃彝黃目罇也謂以黃金為目)
(設於罇上以祫在秋故用)冪人共畫布巾以冪之烹人共鼎鑊及大
羹鉶羹(鑊所以煮肉及魚腊之器既熟乃升於鼎)舍人共簠簋甸師氏共齍
盛及蕭茅(蕭茅則納於鄉師鄉師得而束之長五寸切之以藉祭)凡后所陳薦玉
齍玉敦(音對)等物皆九嬪共之獻尸之瑤爵等内宰共之
天府陳國之玉鎮大寳器陳於東西序(即尚書顧命者是也)九服
内諸侯及夷狄等來助祭所貢方物珍異等皆陳廟庭
其几筵司几筵云吉事變几(祼於室饋食於堂繹於祊每事易几神事文示新也)
席皆以莞筵紛純加繅席畫純加次席黼純左右玉几
(紛如綬有文而狹者繅席削蒲蒻展之編以五綵若今合歡矣畫謂雲氣次席桃枝席有次列成文)司服
共饗先王則袞冕饗先公則鷩冕尸服亦然凡百司所
供之物皆太史校數之及教所當置處(太史職云祭之日㼬書以次位)
(常是)王所乘輅雞人呼晨司樂宿懸等一如圜丘其日夙
興陳酒齊等室中近北陳鬱鬯鬱鬯之南陳明水明水
之南室戶之内陳泛齊醴齊盎齊室戶之外堂上陳醍
齊而已次堂下陳沈齊沈齊之南陳元酒元酒之南陳
事酒昔酒清酒(此說取禮運元酒在室醴醆在戶粢醍在堂澄酒在下之意楊氏曰愚按四時)
(祭禮其陳五齊之序亦當如是但四時之祭陳之而不盡用只用醴盎二齊惟祫祭並用五齊)於是大
宗伯出高祖以下木主守祧出先王先公祧主皆入太
祖后稷廟中於室中之奧西壁下東面布太祖后稷位
尸在東北面太祖之子於席前之北南面為昭次昭之
子在南方北面相對為穆以次而東孫與王父並列直
至禰其尸各居木主之左凡七尸(七尸者逸禮文按禮器云君旅酬六尸鄭)
(元云后稷尸祭爵不受旅是也皆楊氏曰愚按祫祭禮有二大祫則不窋至宣王為昭南向鞠至幽王為穆)
(皆北向如朱子大祫圖時祫則太祖后稷東向二昭南向二穆北向世數迭遷如朱子時祫圖)用九獻
王服袞冕而入奏王夏后服副褘從王而入則奏齊夏
次尸入奏肆夏(祭統云君迎牲而不迎尸别嫌也)王乃珪瓚酌斝彝鬱
鬯以授尸尸受之灌地祭之以降神乃啐之奠之此為
求神之始也此為一獻(樂章歌九功之德詩用清廟)次后以璋瓚酌
黃彛之鬱鬯以亞獻尸亦祭之啐之奠之此為二獻次
奏黃鍾為宫大吕為角太蔟為徵應鍾為羽路鼓路鼗
隂竹之管龍門之琴瑟九德之歌九韶之舞於宗廟之
中奏之若樂九變則人鬼可得而禮矣(人鬼則主后稷先奏是樂以致)
(其神然後合樂而祭焉路鼓四面鼓也九德之歌春秋所謂六府三事也九功之德皆可歌樂隂竹生山北者)
(龍門山名九韶當為大韶)前祼及樂皆為求神謂之二始(楊氏曰愚按求神二)
(始謂祼及樂也但通典此章先述二獻後述大司樂則祼先而樂後又按大司樂黃鍾為宫註云先奏是樂以)
(致其神而祼焉禮運疏亦云作樂降神乃灌則樂先而祼後二說不同)以周人尚臭故以
鬯臭次王出迎牲入奏昭夏(郊特牲云既灌然後迎牲)王親牽牲大
夫贊執幣而從(禮器註云納牲於庭是也當用幣以告神而殺牲)乃以牲告庭
云博碩肥腯(禮器云納牲詔於庭是也)王乃親執鸞刀啓其血毛(謂耳)
(傍毛也)以授於祝祝入告神於室幽全之義也(禮器註云血毛詔於)
(室是也幽謂血全謂色純也)乃延太祖尸主坐於室戸外之西南面
主在其右亦南面昭在東穆在西相向而坐主各在其
右王乃親射牲而殺之以行朝事之禮乃延尸於戶西
南面取牲膟膋燎於爐炭洗肝於鬱鬯而燔之入以詔
神於室又出以隳於主(隳謂分減肝膋以祭主隳音許志反)次乃升牲首
於室中置於北牖下(尊首尚氣)乃薦腥肉於尸主前謂朝踐
之禮王乃以玉爵酌泛齊以獻尸謂之朝踐之獻凡三
獻也后於是薦朝事之籩豆時堂上以大吕之調歌清
廟之詩堂下以黃鍾之調作大武之樂奏大武之詩則
歌維清及大武之詩(詩序云維清奏象舞也奏大武也)獻后稷尸時樂
同降神樂章則歌思文(詩序云思文后稷配天也)獻先王先公則大
司樂云奏無射歌夾鍾舞大武以饗先祖先王先公樂
章則歌天作(詩序云天作祀先王先公)獻文王尸歌清廟(詩序云清廟祀文王)
獻武王尸歌執競(詩序云執競祀武王)樂同先王先公(凡歌皆大司樂師瞽)
(人登歌之時)后薦之後遂以瑶爵酌著罇之醴齊以亞獻凡
四獻也於是堂下樂作時王從東階而西酌以獻尸后
則從西而東酌獻尸(禮器云君西酌犧象夫人東酌罍罇禮交動乎上樂交動乎下)至
將薦熟時先以所薦之饌設於堂以告尸主(禮器云設祭乎堂鄭)
(元云設饌於堂乃人君之禮)時祝以斝爵酌奠於饌之右(鄭元註郊特牲云天)
(子奠斝爵)此時又膟膋及黍稷焫於薌蒿令臭陽逹於牆室
既乃迎尸入室各即席祝取向時所奠斝爵將祭之祝
乃詔王拜尸以安之尸遂坐祭酒啐之奠之於是王又
以玉爵酌壺罇盎齊以獻尸謂之再獻凡五獻也時后
薦饋食之籩豆薦訖乃以瑶爵酌壺罇醍齊以亞獻凡
六獻也(每獻作樂如初)尸乃食食訖王以玉爵酌朝踐著罇之
泛齊以酳尸謂之朝獻凡七獻也(司罇彝云朝踐用兩著罇注云變朝踐為)
(朝獻罇相因)后乃薦加事豆籩尸飲訖授祝祝酌清酒以授
尸尸以酢王乃設酢席於戸内(司几筵云祀先王酢席亦如之鄭元註云尸卒)
(食王酳之卒爵祝受之又祝授尸尸以酢王於是席王於戸内后及諸臣致爵乃設席楊氏曰愚按禮運疏)
(及通典皆云王酳尸訖后乃薦加事豆籩則后薦豆籩當王酳尸節又按籩人疏云此加籩當尸食後王酳尸)
(后亞王酳尸於時薦之則后薦豆籩當后酳尸節二說不同)於是后以瑶爵酌壺罇
醍齊以獻尸謂之再獻凡八獻也(鄭元註司罇彝云王酳尸之後后酌亞獻)
尸乃酢后后飲酢酒次諸臣為賓酌壺罇沈齊以備卒
食三獻凡九獻(司罇彝註云王及后各四諸臣一祭之正也)大祝乃設饌於
廟門外之西室以索祭名為祊(郊特牲云索祭祝於祊是也緣此處生平待賓)
(客之處故廣求)既九獻王乃冕而總干戚率羣臣王在東舞大
武樂皇尸(所謂八佾)又皮弁而舞大夏兼作六代之樂遂行
加爵為旅酬之始(禮器云周旅酬六尸是也)加爵者謂太子(所謂上嗣舉奠)
乃三公之長一人九卿之長一人用璧角酌沈齊各行
一加爵(按少牢特牲之祭加爵但止於三也通前凡十二獻亦得於天數也明堂位云加以璧散璧角)
(也)然後煇胞(上詳眷反下音炮)翟閽等皆有所賜予於來日又
祭名為繹亦謂之祊(爾雅云繹又祭也春秋云壬午猶繹杜註云先日辛巳有事於太廟)
(是又鄭元註禮器云祊祭明日之繹祭也謂之祊者以於廟門之傍因名焉)其禮先設饌於
廟門外之西室而事尸於堂其祭室之禮簡而事尸禮
大以孝子求神非一處也不知神之所在於彼乎於此
乎
右九獻
楊氏曰愚按特牲饋食禮賈疏云天子大祫十有
二獻夫宗廟祭禮莫重於大祫恐未必止於九獻
周官諸公九獻諸侯七獻見於行人諸侯長十有
再獻見於掌客註云諸侯長九命作伯者也獻公
侯以下如其命數以諸侯長十有再獻推之則大
祫十有二獻禮亦宜然但其禮既亡節文無所可
據禮運疏及通典所述九獻大略著之於篇庶幾
可以見禮之梗概賈疏十有二獻之說今並存之
以待作者
傳文公二年大事於太廟躋僖公(躋升也僖公閔公庶兄繼閔而立廟)
(坐宜次閔下今升在閔上故書而譏之)左氏曰逆祀也於是夏父弗忌
為宗伯(夏戸雅反昭疏曰小宗伯掌建國之神位辨廟祧之穆諸侯之官所掌亦當然也)尊
僖公且明見曰吾見新鬼大故鬼小(新鬼僖公既為兄死時年又長)
(故鬼閔公死時年少弗忌明言其所見)先大後小順也躋聖賢明也(又以)
(僖公為聖賢)明順禮也君子以為失禮禮無不順祀國之
大事也而逆之可謂禮乎子雖齊聖不先父食久矣
(先悉薦反下不先同父齊肅也臣繼君猶子繼)故禹不先鯀(鯀禹父)湯不先
契(契湯十三世祖)文武不先不窋(窋知律反子不窋后稷)宋祖帝乙鄭
祖厲王猶上祖也(帝乙微子父厲王鄭桓公父二國不以帝乙厲王不肖而猶尊尚之)
是以魯頌曰春秋匪解享祀不忒皇皇后帝皇祖后
稷(解佳賣反忒他得反郊忒差也皇皇美也后帝天也詩頌僖公祭上天配以后稷)君子曰
禮謂其后稷親而先帝也(先稱帝也)詩曰問我諸姑遂及
伯姊君子曰禮謂其姊親而先姑也公羊傳曰大事
者何大祫也(祥見前)躋者何升也何言乎升僖公譏逆
祀也其逆祀奈何先禰而後祖也(升謂西上後祖者僖公以臣繼閔公)
(猶子繼父故閔公於文公亦猶祖也自先君之隠桓及閔僖各當為兄弟顧有貴賤耳自繼代言之有父)
(子君臣之道此恩義逆順各有所施也夫榖梁傳同國語魯語夏父弗忌為宗弗忌魯大宗宗伯烝)
(將躋僖公宗有司曰宗有司宗官司事臣也自元王以及主癸莫若湯元王契也主癸湯父也自稷以及)
(王季莫若文武商周之烝也未嘗躋湯與文武為不踰也不使相踰楊氏曰春秋書大事於太廟謂大祫)
(也大祫與時祫不同國語云烝將躋僖公榖梁傳云著祫嘗曰烝曰嘗皆指時祫言之非也)定
公八年冬十月從祀先公(從順也先公閔公僖公也將正二公之位次)左
氏曰順祀先公而祈焉(陽虎將作大事欲順祀以取媚)通典古者
天子諸侯三年喪畢皆祫先祖之神而饗之以生有
慶集之懽死亦應備合食之禮緣生以事死因天道
之成而設禘祫之饗皆合先祖之神而饗之虞夏先
王崩新王元年二年喪畢而祫三年春特禴夏特禘
秋特嘗冬特烝四年春特禴夏祫禘秋祫嘗冬祫烝
每間歲皆然以終其代(高堂隆云喪以竒年畢則祫亦常在竒年偶年畢則祫亦)
(常在偶年)殷先王崩新王二年喪畢而祫三年春特禘夏
特禴秋特嘗冬特烝四年春特禘夏祫禴秋祫嘗冬
祫烝(間歲竒偶如虞夏按殷改虞夏春禴曰禘又改禘為禴按郊特牲春禘秋嘗則殷祭)周制
天子諸侯三年喪畢禫祭之後乃祫於太祖來年春
禘於羣廟(祫毁廟未毁廟皆合升於太祖禘則不及親廟但文武以下毁主依昭穆於文武廟)
(中祭之王季以上於后稷廟祭之知先祫後禘者約春秋魯僖公定公宣公皆八年而禘以再殷祭推之)
爾後五年再殷祭一禘一祫(所以喪必有此禘祫者為後再殷之祭夲也喪)
(畢之祫祫之本明年之禘禘之本故從此後各自數每至三年則各為之故得五年再殷祭因以法五歲)
(再閏天道大成也)禘以夏祫以秋(詩閟宫傳云諸侯再禘則不祫秋祫則不嘗唯天子)
(兼之是也崔靈恩云禘以夏者以審諦昭穆序列尊卑夏時陽在上隂在下尊卑有序故大次第而祭之)
(故禘者諦也弟也祫以秋者以合聚羣生其禮最大必秋時萬物成熟大合而祭之故祫者合也)
右楊氏祭禮只分大祫時祫為二而不言四代之
制且不言祫祭之時盖以經無明文不敢臆說而
通典則備言之蓋通典取鄭康成所註禮記為說
而康成又約春秋所書為說大概皆臆說也是以
先儒多排之然自鄭註既行而後之有國者多本
之以定宗廟之祭矣故具載通典所述而列諸儒
之論於左方
趙氏曰王制春礿夏禘鄭註以為夏時禮祭統註
謂夏殷禮祭義春禘秋嘗註以為春禘者夏殷禮
周以禘為殷祭更名春祭曰祠郊特牲又註曰禘
當為禴夫禮記諸篇或孔門之末流弟子所撰或
是漢初諸儒私撰之以求購金皆約春秋為之見
春秋禘於莊公遂以為時祭之名見春秋惟兩度
書禘(閔二年五月吉禘於莊公今之三月僖八年七月禘於太廟今之五月也)所以或
謂之春祭或謂之夏祭各自著書不相符會理可
見也而鄭元不逹其意故註郊特牲云禘當為礿
祭義與郊特牲同祭統及王制則云此夏殷時禮
也且祭統篇末云成王追念周公賜之重祭郊社
嘗禘是也何得云夏殷禮哉王制諸侯礿則不禘
禘則不嘗嘗則不烝烝則不禴撰此篇者亦緣見
春秋中唯有禘烝嘗三祭謂魯唯行此三祭故云
耳若信如鄭註諸侯每歲皆朝即遠國來往須歴
數時何獨廢一時而已又須往來常在道路如何
守國理民乎(鄭註虞夏之制諸侯歲朝廢一時祭)公羊𫝊五年而再
殷祭大宗伯註曰五年再殷祭一祫一禘又云禘
祫俱殷祭祫則於太祖列羣廟之主禘則於文武
廟各迎昭穆之主夫太廟之有祫祭象生有族食
之義列昭穆齒尊卑今乃分昭穆各於一廟有何
理哉若信有此理五廟七廟有虛主曾子問篇中
何得不該蓋儒者無以分别禘祫之異強生此義
也僖公三十三年左氏傳曰烝嘗禘於廟蓋左氏
見春秋經前後記祭唯有此烝嘗禘三種以為祭
名盡於此但按經文不識經意所以云爾又昭公
十五年禘於武宫二十五年禘於襄公定公八年
禘於僖公亦左氏見經書禘於莊公以為諸廟合
行之故妄云禘於武宫僖公襄公皆妄引禘文而
說祭耳問者曰若謂禘非三年喪畢之殷祭則晉
人云以寡君之未禘祀何也答曰此左氏之妄也
左氏見經文吉禘於莊公以為喪畢當禘而不知
此本魯禮不合施於他國左氏亦自云魯有禘樂
賓祭用之即眀諸國無禘可知是左氏自相違背
亦可見矣
林氏曰事有出於一時之陋見行之數千百載莫
有悟其非者良可歎也夫禘祫之說諸儒聚訟久
矣論年之先後則謂之先三而後二(鄭康成高堂隆)或謂
先二而後三(徐邈)辨祭之小大則或謂祫大於禘(鄭康)
(成)或謂禘大於祫(王肅)或謂一祭而二名禮無差降
(賈逵劉歆)又或謂禘以夏不以春祫以冬不以秋矛盾
相攻卒無定論此皆置而勿辨其可深責者始為
私見陋說召諸儒之紛紛者其鄭氏之失歟鄭氏
之說曰魯禮三年喪畢而祫於太祖明年春禘於
羣廟自爾以後五年而再盛祭一禘一祫周禮廢
絶久矣鄭氏何據而云為之說者曰周禮盡在魯
鄭氏據春秋魯禮則周禮可知矣僖公薨文公即
位二年秋八月大事於太廟大事祫也推此是三
年喪畢而祫於太祖也明年春禘雖無正文約僖
公定公八年皆有禘文可知蓋以文公二年祫則
知僖宣二年亦皆有祫則明年是三年春禘四年
五年六年秋祫是三年祫更加七年八年并前為
五年禘故禘於羣廟也自後三年一祫五年一祫
嗚呼鄭氏不知春秋固妄為此說後學又不察固
為所惑也當春秋時諸侯僭亂無復禮制魯之祭
祀皆妄舉也諸侯而郊上帝禘始祖罪也大夫而
旅泰山舞八佾罪也春秋常事不書其書者皆悖
禮亂常之事故書郊者九書禘者二與夫大事一
有事二烝二嘗一之𩔖無非記其非常俾後世以
見其非奈何反以為周禮而足法乎使魯之祭祀
如周之禮則春秋不書矣據僖公以三十二年冬
十二月薨至文公二年秋八月喪制未畢未可以
祫也而乃大事焉一惡也躋僖公二惡也彼有二
惡春秋譏之鄭氏乃謂三年喪畢而祫於太祖者
果禮邪又曰明年春禘經無三年禘祭之文何自
知之徒約僖公宣公八年皆有禘而云愈繆也魯
之設祭何常之有聖人於其常又不書之何得約
他公之年以足文公而見三年之禘與五年而再
殷祭乎使文公二年不因躋僖公則春秋不書大
事使僖公八年不因用致夫人則春秋不書禘又
何凖邪况宣公八年經書有事於太廟則是常祭
也而以為禘何邪誠為禘祭經不得謂之有事且
閔公二年春秋書夏月吉禘於莊公是魯常以二
年即禘矣何待三年與八年乎閔有禘文而不之
據宣無禘文而妄據之傅會可見也不然魯至僖
公而始書三望豈他公皆不望乎至成公而後書
用郊豈他公皆不郊乎桓公一歲而再烝十二公
而唯一嘗又可以為法乎取亂世之典以為治世
之制鄭氏豈知春秋哉區區一鄭氏不足責後世
諸儒波蕩而從之歴代祀典咸所遵用益可悲也
夫其論禘祫之制既謬至其言祭之時亦非矣春
秋書大事於秋八月而彼以為冬書閔公之禘於
夏五月書僖公之禘於秋七月而彼一以為夏既
本魯禮以行祀典而又不用其時是自戾也故曰
事有出於一時之陋見行之數千百歲莫有悟其
非者禘祫之說是也雖然魯禮誠非矣先王之制
可得聞乎曰孟子之時不聞周禮之詳矣矧加秦
火之酷乎夫子曰多聞闕疑鄭氏惟不知闕疑之
理乃妄說以惑世况又效其尤邪故求之聖經禘
祫之文不詳所可知者禘尊而祫卑矣禮不王不
禘或問禘之說夫子答以不知譏魯僖僭也春秋
之法所譏在祭則書其祭名不然則否書郊書望
禘則所譏在郊望與禘也若文公之祫則譏其短
喪逆祀不在於祫故曰大事而已何者禘者禘其
祖之所自出王者立始祖之廟未足以盡追遠尊
先之義故近推祖所出之君而追祀之則謂之禘
有虞氏夏后氏皆禘黃帝以其祖顓帝之所出也
商人周人皆禘嚳以其祖契文王之所出也禘天
子之祭名諸侯無禘禮魯用之僭也若夫祫則合
食而已毁廟未毁廟之主皆合食於太祖非惟天
子有祫諸侯亦得祫也詳二祭之名則禘尊而祫
卑可謂明矣先儒據鄭氏說率以祫大於禘是以
諸侯之祭加天子之祭可乎考之經籍禘祫之文
可知者此爾盖其禮之大者至於年數之久遠祭
時之先後則經無所據學者當闕其疑不可據漢
儒臆論也若世有聖君賢臣達禮之情觀時變通
而為之制可矣何必膠柱而不知變乎苟徒以鄭
氏之誤說魯人僭禮之典以為百代常行則恐為
後世知春秋者笑也
揚氏曰自漢以來宗廟之禮不合古制者其失有
二混禘祫為一事一失也輕宗廟而重原廟二失
也其一曰禘祫之禮不同王者既立始祖之廟又
推始祖所自出之帝而以始祖配之所謂禘也合
羣廟之主於始祖之廟而設殷祭所謂祫也先儒
皆知祫為殷祭矣而又兼以禘為殷祭其說何從
始乎盖自成王念周公有大勲勞賜以郊禘重祭
聖人已歎其非禮然魯之有禘特祭於周公之廟
而上及於文王以文王者周公之所出也其後閔
公二年僭用禘禮行吉祭不於周公之廟而行之
於莊公之宫而禘之禮始紊自僖公八年用禘禮
合先祖敘昭穆用致夫人於廟而禘禮始與祫混
淆而無别春秋常事不書特書閔公僖公兩禘者
記失禮之始也文公二年大事於太廟躋僖公公
羊傳曰大事者何大祫也謂大合毁廟未毁廟之
主於太祖之廟而祭之也天子有祫諸侯亦有祫
於文公乎何譏譏其逆祀躋僖公也鄭康成乃謂
禘祫皆為魯禮夫謂祫為魯禮可也魯之有禘行
於周公之廟已非禮矣况僭而行之於莊公之宫
又禘於太廟以致妾母可以謂之禮乎禘宗廟之
大祭也故惟禘禮為盛觀明堂位之言可見閔僖
竊禘之盛禮以侈一時之美觀猶周公廟有八佾
其後竊而用之於季氏之庭此聖人之所深惡也
况三年喪畢而吉祭此祫禮也閔公喪未畢竊禘
之盛禮以行吉祭合先祖敘昭穆此祫禮也僖公
竊禘之盛禮以致夫人禘祫之混自此始也鄭氏
不能推本尋源以辨禘祫二禮之異正閔僖僭禘
之罪以明春秋之意反取春秋之所深譏者以明
先王禘祫之正禮又妄稱禘祫皆為殷祭三年一
祫五年一禘二禮常相因並行且多為說以文之
按鄭註王制及春官大宗伯詩殷頌皆曰魯禮三
年喪畢而祫於太祖明年春禘於羣廟自爾以後
五年而再殷祭一祫一禘愚始讀鄭氏三註意其
必有昭然可據之實及考其所自來則曰一祫一
禘之說出於春秋魯禮及緯書夫溺於緯書之偽
而不悞其非此鄭氏之蔽惑不足責也謂出於春
秋魯禮者並無事實可證乃專取僖公之禘文公
之祫二事穿鑿傅會以文致其說而已夫禘祫二
禮其源各異本不相因僖公之禘未嘗因乎祫文
公之祫未嘗關乎禘也今其說曰文公二年既有
祫則僖公二年亦必有祫僖公八年既有禘則文
公八年亦必有禘事之本無既牽合影射以為有
盖欲明僖公之禘前有祫文公之祫後有禘以證
一祫一禘之說而已此其妄一也夫既取僖公之
禘文公之祫為證矣又增宣公八年之禘以明之
謂僖宣八年皆有禘放於春秋宣公八年有事於
太廟未嘗有禘文乃鄭氏駕虛詞以多其證此其
妄二也文二年公羊傳云五年而再殷祭所謂五
年再殷祭者謂三年一祫五年再祫猶天道三年
一閏五年再閏也鄭氏乃引之以為三年一祫五
年一禘之證此其妄三也二年至八年相去凡七
年與五年再殷祭之數不合也則為之說曰魯禮
三年喪畢而祫於太祖明年春禘於羣廟自爾以
後五年而再殷祭夫謂三年喪畢而祫於太祖可
也明年春禘於羣廟何所據而為是說乎強添此
事於五年再殷祭之前直欲以掩五年七年不合
之數爾後之儒者知其不可則為之說曰喪畢之
祫祫之本明年之禘禘之本此其為說若巧矣惜
乎其似是而實非也此其妄四也且後世之所以
信鄭氏者以其所據者春秋也而鄭氏所據者乃
是以無為有駕虚為實取閔僖僭竊之禮以明先
王禘祫之正禮既三註其說於經又以此說推演
為禘祫志註疏盈溢文不勝繁故觀者莫辨諸儒
靡然而從之是皆求其說於鄭註之中未嘗以經
而考註之真偽也王肅最為不信鄭氏亦以禘為
五年殷祭之名不亦誤乎自鄭氏之說立混禘於
祫而禘之禮遂亡混祫於禘而祫之禮亦紊夫禮
不王不禘王者禘其祖之所自出見於大傳見於
小記見於喪服子夏傳非不甚明祭法首述虞夏
殷周四代已行之禮又信而有證固有國家者所
當講明而舉行也自漢以來世之儒者皆置之而
不論其故何哉盖後之言禘者皆求其說於三年
一祫五年一禘之中而不求之於禘其祖之所自
出皆由漢儒混禘於祫而遂至於不知有禘此禘
禮之所由亡也可不惜哉漢儒既以禘祫皆為魯
禮又以禘祫同為殷祭於禘祫之本原已失之矣
又欲尋流逐末欲辨禘祫之名所以不同是故馬
融謂禘大祫小(禘三年大禘及郊宗祏祫歲祫及壇墠)鄭元謂祫大
禘小(祫毁主未毁主合於太祖禘唯毁主合食未毁則各祭於其廟)賈逵劉歆謂
一祭二名紛紛異同得失不能相遠最是鄭氏多
為之說附經而行其汨經為尤甚於是祫禮為禘
所混歴代所行衆說紛錯歲月先後拘牽纏繞而
祫禮亦不得其正是祫之禮亦從此而紊矣故曰
混禘祫為一事其失一也(輕宗廟重原廟說見宗廟門)
又曰愚按鄭氏註王制春官大宗伯及詩殷頌皆
云魯禮三年喪畢而祫於太祖明年春禘於羣廟
及註鬯人廟用修又云始禘自饋食始信如是言
則喪畢而有祫祫之前又有禘自饋食始也以喪
禮考之大祥禫皆有此祭猶是喪祭也喪畢則有
吉祭未聞喪畢既有吉祭之祫祫前又有吉祭之
禘也自鄭氏註有此說魏卞后唐睿宗之喪皆禫
後有禘喪畢有祫明年春有禘國朝治平二年同
知太常禮院吕夏卿亦建此議謂之小禘後之儒
者意在尊信聖經不知經無其文乃鄭氏說也若
如疏家謂鄭氏用穀梁練而壊廟之說爾時木主
新入廟禘祭之此尤非也禘吉祭也練而遷廟之
時遽行吉祭尤無是理
案禘祫之制禮經無明文而漢儒之釋經者各以
意言之其說莫詳於鄭氏而其支離亦莫甚於鄭
氏故先儒皆不以為然如趙氏林氏楊氏之言辨
析詳明已無餘藴然其所詆訾者大概有四三年
一祫五年一禘一也混禘祫為一事二也以禘為
喪服即吉之祭三也以禘為時祭四也夫三年一
祫五年一禘經無其文盖緯書之說若混禘祫為
一事則鄭氏據魯之僭禮妄作而以為周禮先儒
言之詳矣至於以禘為喪服即吉後之祭為非則
愚以為王制言三年之喪不祭唯祭天地社稷為
越紼而行事然則喪服未除宗廟諸祭盡廢非特
禘祫也左傳言祔而作主特祀於主烝嘗禘於廟
然則喪服既除宗廟諸祭盡舉亦非特禘祫也以
是觀之則鄭註所謂魯禮三年喪畢而祫於太祖
明年春禘於羣廟恐只是泛指喪畢則可以吉祭
而言未見其即以祫禘為喪畢之祭也如喪畢之
祭則禮謂之祔然左氏所謂特祀於主者先儒註
釋以為祀新主於寢則不及羣廟也儀禮士虞禮
載祔祭祝文曰孝子某孝顯相夙興夜處小心畏
忌不惰其身不寧用尹祭(脯曰尹祭)嘉薦普淖普薦溲
酒適爾皇祖某甫以隮祔爾孫某甫尚饗則祔亦
有告祭於廟之禮但儀禮所言乃士禮若國家之
禮則禘祫時饗之外必别有一祔祭之禮而經文
無可考至魯則始以禘為祔而禮之失自此始矣
先儒議康成之釋禘祫病其據魯之失禮以為周
禮然魯自以禘為祔祭而康成自謂三年喪畢祫
於太祖則其意乃以祔為祫本不以禘為祔實未
嘗專以魯為據也盖祫者合祭也大祫則以已毁
廟之主合於太祖而祭之時祫則以未毁昭穆廟
之主合於太祖而祭之至於祔則亦是以新主合
於舊主而祭之然則以祫訓祔祭亦未為不可而
所謂明年春禘於羣廟則自是吉祭矣故愚以為
康成所謂三年喪畢祫於太祖明年禘於羣廟本
非據魯禮而言未可深訾也特不當以春秋所書
而遥推其禘祫之年則為無據而臆說耳若禘之
又為時祭則王制天子祫祭諸侯禘一犆一祫之
說左傳烝嘗禘於廟之說所載晉人言寡君未禘
祀之說皆指時祭而言無緣皆妄盖禘有二名有
大禘之禘大傳所謂禮不王不禘王者禘其祖之
所自出而以祖配之禮運所謂魯之郊禘非禮也
是也有時禘之禘祭義所謂春禘秋嘗王制所謂
天子祫禘諸侯禘一犆一祫是也趙伯循必以禘
為非時祭之名因不信鄭氏而并詆禮記左傳其
意盖謂禘只是大禘無所謂時禘然禘之名義他
不經見惟禮記詳言之耳趙氏所言亦是因不王
不禘之說魯郊禘非禮之說見得禘為天子之大
祀故不可以名時祭然大傳禮運禮記也王制祭
義亦禮記也今所本者大傳禮運所詆者王制祭
法是據禮記以攻禮記也至於禘烝嘗於廟一語
雖左氏所言然其所載昭公十五年禘於武宫二
十五年禘於襄公定公八年禘於僖公襄公十六
年晉人曰寡君之未禘祀則皆當時之事今趙氏
皆以為左氏見經中有禘於莊公一事故於當時
魯國及他國之祭祀皆妄以為禘則其說尤不通
矣安有魯國元無此祭晉人元無此言而鑿空妄
說乎盖魯伯禽嘗受郊禘之賜則魯國後來所行
之禘其或為大禘或為時禘亦未可知也至於左
氏所謂烝嘗禘於廟晉人所謂寡君未禘祀則時
禘之通行於天子諸侯者非止魯國行之而已恐
難儕之郊望而例以僭目之也
文獻通考卷一百
