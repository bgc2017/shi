文獻通考卷一百六十七
鄱陽馬端臨貴與著
刑考六
刑制
仁宗天聖四年有司言勅增至六千餘條請命官刪定
從之
建隆初編勅四卷纔百有六條太平興國中增至十
五卷淳化中倍之咸平中增至萬八千五百五十有
五條芟其繁亂定其可為勅者二百八十有六條總
十一卷又别為儀制令一卷當時便其簡易大中祥
符七年又增三十卷千三百七十四條又有景德農
田勅五卷與勅兼行至是後增至六千餘條命官刪
定帝謂輔臣曰或謂先朝詔令不輕易改信乎王曾
曰此憸人惑上之言也咸平中刪太宗朝詔令十有
一二蓋去其繁密之文以便於民何為不可帝然之
於是下詔中外使得言勅之得失時以唐令有與本
朝事異者亦命官脩定有司乃取咸平儀制及制度
約束之在勅者五百餘條悉附令後號曰附令勅七
年令成頒之是歲編勅成合農田勅為一書視祥符
勅損百有餘條其麗扵法者大辟之屬十有七流之
屬三十有四徒之屬百有六杖之屬二百五十八笞
之屬七十有六又配隸之屬六十有三大辟而下奏
聽旨者七十有一凡此皆在律令外者也詔下諸路
閱視聽言其未便者既而又詔湏一年無改易然後
鏤版至明道元年乃頒焉
刑部侍郎燕肅奏唐貞觀四年斷死罪二十九開元二
十五年才五十八今天下生齒未加於唐而天聖三年
斷大辟二千四百三十六視唐幾至百倍盖以奏讞之
法廢失朝廷欽恤之意(詳見詳讞門)
五年陜西旱災因詔民持杖劫人倉庫非傷主者减死
刺隸他州非首謀者又减一等且諭長吏密以詔書從
事自是諸路災傷即降不下司勅而民饑盗取榖食多
蒙矜减頼以全活
知諫院司馬光言臣竊聞降勅下京東京西災傷州
軍如人戶委是家貧偷盗斛斗因而盗財者與减等
斷放未知虛的若果如此深為不便臣聞周禮荒政
十有二散利薄征緩刑弛力舍禁去幾率皆推寬大
之恩以利於民獨扵盜賊愈更嚴急所以然者蓋以
饑饉之歲盗賊必多殘害良民不可不除也頃年嘗
見州縣官吏有不知治體務為小仁者或遇凶年有
劫盗斛斗者小加寬縱則盗賊公行更相劫奪鄉村
大擾不免廣有收捕重加刑辟或死或流然後稍定
今若朝廷明降勅文豫言偷盗斛斗因而盗財者與
减等斷放是勸民為盗也百姓乏食官中當輕徭薄
賦開倉賑貸以救其死不當使之自相劫奪也今歲
府界京東京西水災極多嚴刑峻法以除盗賊猶恐
春冬之交饑民嘯聚不可禁禦又况降勅以勸之臣
恐國家始於寬仁而終扵酷暴意在活人而殺人更
多也
六年集賢校理聶冠卿請罷覆杖笞而徒以上雖不繫
獄皆附奏從之
先是天下旬奏獄状雖杖笞皆申覆而徒流罪繫不
以聞又自定折杖之法杖之長短廣狹皆有尺度而
輕重無凖官吏得以任情至是有司以為言詔毋過
十五兩是歲改強盗法不持杖不得財徒二年得財
為錢萬及傷人者死持杖而不得財流三千里得財
為錢五千者死傷人者殊死不持杖得財為錢六千
若持杖罪不至死者仍刺隸千里外牢城又詔告羣
盗劫殺人者第賞之及十人者予錢十萬既而有司
言竊盗不用威力得財為錢五千即刺為軍兵反重
扵強盗請竊盗罪亦第减之至十千刺為兵詔可
又詔京城持杖竊盗得財為錢四千亦刺為兵自是盗
法惟京城加重餘視舊益寬矣又詔如聞荆湖殺人
祭鬼自今首謀若加功者凌遲斬募告者悉畀犯人家
資捕殺者重其賞
先時江淮捕盗官奏覆劫盜六人皆凌遲朝廷以非
有司所得專因詔獲劫盗雖情巨蠧毋得擅凌遲凌
遲者先斷斵其支體次絶其吭國朝之極法也
詔京師正旦四立分至庚戍己巳日毋决大辟
故事天慶等五節有司不奏大辟具獄者十日天聖
初詔止三日餘罪一日而已開封府舊禁刑人正旦
冬至三日端午節一日亦詔罷之國忌日舊亦禁刑
至是詔聽決杖罪
容齋洪氏隨筆曰刑統載唐太和七年勅令國忌
日惟禁飲酒舉樂至於科罰人吏都無明文但緣
其日不合釐務官曹即不得決斷刑獄其小小笞
責在禮律固無所妨從今以後縱有此類臺府更
不要舉奏舊唐書載此事因御史臺奏均王傅王
堪兒國忌日於私第科决杖人故降此詔蓋唐世
國忌日休務正與私忌義等雖刑獄亦不决斷謂
之不合釐務者此也今在京百司唯䨇忌作假以
其拜跪多又晝漏已數刻若單忌獨三省歸休耳
百司坐曹决獄與常日亡異視古誼為不同元微
之詩云縛遣推囚名御史狼籍囚徒滿田地明日
不推緣國忌又可證也
嘉祐五年判刑部李綖言一歲之中死刑無慮二千五
百六十其殺父母叔父母兄弟兄弟之妻夫殺妻殺妻
之父母妻殺夫凡百四十故謀鬭殺千有三百劫盗九
百七十姦亡命一百十夫風俗之薄無甚於骨肉相殘
衣食之窮莫急扵盗賊及犯法者衆豈刑罰不足以止
姦而教化未能導而為善歟願詔刑部類次天下所斷
大辟歲上朝廷以助觀省從之
七年斷大辟千六百八十三人
帝慎恤用刑廣州司理参軍陳仲約誤入人死有司
當仲約公罪贖帝曰死者不可復生而獄吏雖暫廢
他日復得叙官何可不重其罰命特停之會赦未許
叙用尚書比部員外郎師仲說請老自言恩得任子
孫帝以仲說嘗失入人死罪不予其重人命如此
英宗始平二年斷大辟千八百三十二人
四年十二月(時神宗已即位)令應諸州軍廵司理院所禁罪人
一歲在獄病死及二人者推吏獄卒皆杖六十增一人
者加一等罪止杖一百如五縣以上州歲死三人開封
府司軍廵歲死十人如死二人法加等亦如之典獄之
官如推獄經兩犯即坐仍從違制大縣三萬戶以上依
五縣以上州法提點刑獄司歲終會死者之數以聞委
中書檢察或死者過多官吏雖已行罰當更黜責
神宗熙寧元年開封府請以京朝官分治左右廂凡鬭
訟杖六十已下情輕者得專决從之
二年知金州張仲宣坐受贓論罪時金州金坑發仲宣
發檄廵檢體䆒無甚利土人憚興作以金八兩求仲宣
不差官比較法官坐仲宣枉法贓抵死援前比貸死杖
脊黥配海島知審刑院蘇頌言仲宣所犯可比恐喝條
且古者刑不上大夫仲宣官五品有罪得乘車今刑為
徒隸恐汚辱衣冠耳其人則無足矜也仲宣繇是免杖
黥止流海外自是命官無杖黥者
三年命尚書都官郎中沈衡鞫前知杭州祖無擇於秀
州遣内侍乘驛追逮監察御史張戩言無擇三朝近侍
而驟繋囹圄非朝廷以廉恥風厲臣下之意請免其就
獄止就行審問不從詔責戩等又命權御史臺推直官
張景直鞫前知明州光祿卿苗振扵越州獄成無擇坐
貸官錢及借公使酒責檢校工部尚書忠正軍節度使副
使振坐故入裴士堯罪及所為不法責復州團練副使
獄半年及決詞所連逮官吏坐勒停衝替編管又十餘
人蓋王安石以私怨諷御史王子韶誣其過自後多興
詔獄矣
凡因事置推已事而罷者詔獄謂之制勘院非詔獄
謂之推勘院其體大者則下御史臺獄成即開封府
大理寺䆒治
三年編脩中書條例所請委逐路提點刑獄司歲於冬
夏上旬檢舉牒州長吏勿留獄牒訖奏聞祖宗故事每
歲冬夏降詔䘏刑帝遵行之既委各路提點刑獄自是
不復降詔八月詔曰在京班直諸軍請糧㪷斛不足
出戍之家尤甚倉吏自以在官無禄恣為侵漁非朕所
以愛養將士之意也扵是三司始立諸倉丐取法已而
中書請主典役人歲增禄至一萬八千九百餘緡丐取
不滿百錢徒一年每百錢則加一等千錢則流二千里
每千錢則加一等罪止流三千里其行貨及過制者減
首罪二等徒者皆配五百里其賞百千流者皆配千里
賞二百千滿十千為首者配沙門島賞三百千自首者
除其罪凡更定約束十條行之其後内則政府外則監
司多倣此法内外歲增吏祿至百餘萬緡皆取於坊場
河渡市利免行役剰息錢久之議臣欲稍緩倉法編勅
所脩立告捕獲倉法給賞條目一百千分等至三百千
而按問者減半給之中書請依所定詔仍舊給全賞雖
係按問亦全給中書上刑名未安者五條其一歲斷
死刑幾二千比前代殊多如強劫盗並有死法其間情
状輕重有絶相遠者使例抵死良亦可哀若據從情輕
之人别立刑等如前代斬右趾之比足以止惡而除害
禁軍非在邊防屯戍而逃者亦可更寬首限以收其勇
力之效其二徒流折杖之法禁網加密良民偶有抵冐
致傷肌體為終身之辱愚頑之徒雖一時創痛而終無
愧恥若使情理輕者復古居作之法遇赦第減月日使
良善知改過自新兇頑者有所拘繫焉其三刺配之法
二百餘條其間情理輕者亦可復古徒流移鄉之法俟
其再犯然後决刺充軍其配隸並减就夲處或與近地
兇頑之徒自從舊法編管之人亦迭送他所量立役作
時限無得髠鉗其四令州縣考察士民有能孝悌力田
為衆所知者給帖付身偶有犯令情輕可恕者特議贖
罰其不悛者科決其五奏裁條目繁多致淹刑禁亦宜
刪定詔付編勅所詳議立法
韓綘曾布請用肉刑布上議曰先王之制刑罰未嘗
不本於仁然而有斷支體刻肌膚以至於殺戮非得
已也蓋人之有罪贖刑不足以懲之故不得已而加
之以墨劓剕宫大辟然審適輕重則又有流宥之法
至漢文帝除肉刑而定笞箠之令後世因之以為律
令大辟之次處以流刑代墨劓剕宫之法不惟非先
王流宥之意而又失輕重之差古者鄉田同井人皆
安土重遷流之遠方無所資給徒隸困辱以至終身
近世人民輕去鄉土轉徙四方因而為患而居作一
年即聽附籍比扵古亦輕矣况折杖之法於古為鞭
扑之刑刑輕不能止惡故犯法日益衆其終必至扵
殺戮是欲輕而反重也今大辟之目至多取其情可
貸者處之以肉刑則人之獲生者必衆若軍士亡去
應斬盗賊贓滿應絞則刖其足良人扵法應死而情
輕者則處以宫刑至於劓墨則用刺配之法降此而
後為流徒杖笞之罪則制刑有差等議既上帝問可
否扵執政王安石馮京互有論辯迄不果行
樞密使文彦博言臣聞刑亂國用重典刑平國用中
典唐末五代刑用重典以救時弊故法律之外徒流
或加至於死國家承平百年當用中典然猶因循有
重於舊律者若偽造文書律止流二千里今斷從絞
近臣僚奏請凡偽造印記再犯不至死者亦從絞坐
若責其不悛則持杖強盗再犯贓不滿者不死則用
刑甚異於律文矣請檢詳見用刑名有重扵舊律者
以勅律参考裁定其當詔送編勅所
四年令盗賊囊槖停㝛之家立重法凡劫盗罪當死者
籍其家貲以賞告人妻子編置千里遇赦若災傷减等
者配遠惡地罪當徒流者配嶺表流罪會降者配三千
里籍其家貲之半為賞妻子遞降等有差應編配者雖
會赦不移不釋嚢槖之家劫盗死罪情重者斬餘皆配
遠惡地籍其家貲之半為賞盗罪當徒流者配五百里
籍其家貲三之一為賞竊盗三犯杖配五百里或鄰州
雖非重法之地而囊槖重法之人並以重法論其知縣
捕盗官皆用舉者或以武臣為縣尉盗發十人以上者
限内捕不獲半劾罪取旨若復殺官吏及累殺三人焚
舍屋百間或羣行扵州縣之内掠劫扵江海船栰之中
非重法之地亦以從重法論
嘉祐中始扵開封府諸縣後稍及曹濮澶滑等州是
年以開封府東明考城長垣縣京西滑州淮南㝛州
河北澶州京東應天府濮齊徐濟單兗鄆沂州淮陽
軍亦立重法著為令至元豐時河北京東淮南福建
等路用重法郡縣寖亦廣矣
七年詔品官罪犯按察之官並奏劾聽旨毋得擅捕繫
罷其職俸四月設置律學設教授四員公試習律令
生員義三道習斷案生員一道刑名五事至七事私試
義二道案一道刑名五事至三事先時已置刑法科詔
法寺主判官諸路監司奏舉京朝官選人兩考者上等
進秩補法官餘减磨勘循資免選射闕推恩有差法官
闕員亦以次補之其考試關防如諸科法
元祐中司馬光論之曰律令勅式皆當官者所須
何必置明法一科使為士者豫習之夫禮之所去
刑之所取為士者果能知道又自與法律冥合若
其不知但日誦徒流絞斬之書習鍜鍊文致之事
為士已成刻薄從政豈有循良非所以長育人材
敦厚風俗也
八年沂州民朱唐告前越州餘姚縣主簿李逢有逆謀
提點刑獄王庭筠等言其無跡但謗讟朝政語涉指斥
及妄說休咎請法外編配仍治告人之妄帝疑之遣權
御史推直言官蹇周輔劾治中書以庭筠等所奏不當
并劾之庭筠懼縊死逢辭連右羽林大將軍秀州團練
使世居醫官劉育等詔捕繫御史臺獄令范百禄徐禧
雜治差官即世居及育家索圖䜟簡牘獄具世居賜死
逢育及河中府觀察推官徐革並凌遲處死將作監簿
張靖武舉進士郝士宣皆腰斬司天監學生秦彪百姓
李士寧杖脊湖南編管
按凌遲之法昭陵以前雖兇強殺人之盗亦未嘗
輕用自詔獄既興而以口語狂悖者皆麗此刑矣
詔獄盛扵熙豐之間蓋柄國之權臣藉此以威縉
紳祖無擇之獄王安石私怨所誣也鄭俠蘇軾之
獄杜絶忠言也世居之獄則吕惠卿欲文致李士
寧以傾王安石陳世儒之獄則賈種民欲文致世
儒妻母呂以傾吕公著至王安石欲報呂惠卿而
特勘張若濟之獄蔡確欲撼吳充而特勘潘開之
獄其事皆起扵纖微而根連株逮坐累者甚衆盖
其置獄之本意自有所謂故非深竟黨與不能以
逞其私憾而非中以危法則不能以深竟黨與此
所以濫酷之刑至扵輕施也
元豐元年帝以國初廢大理獄非是乃詔曰大理有獄
尚矣今中都官有所劾治皆寓繫開封諸獄囚既猥多
難扵隔訊盛夏疾疫傳致瘦死或主者異見輙淹歲時
不决朕甚愍焉其復大理獄置卿一人少卿二人丞四
人專主鞫訊檢法官二人主簿一人應三司諸寺監吏
犯杖笞不俟追䆒者聽即決餘悉送大理獄其應奏者
並令刑部審刑院詳斷應天下奏案亦上之遷寺扵馳
道之西
國朝舊制刑部審刑院大理寺主斷内外所上刑獄
與凡法律之事又有糾察在京刑獄司以参稽審覆
官制既行審刑院紏察司皆省而歸其職於刑部四
方之獄非奏讞者則提點刑獄主焉官司之有獄者
在開封則有府司左右軍廵院在諸司則有殿前馬
步軍司及四排岸外則三京府司左右軍廵院諸州
軍院司理院下至諸院皆有之時官制既行斷讞還
大理扵是左斷刑右治獄以分寺事斷刑則評事檢
法詳斷丞議正審治獄則丞專推劾主簿掌案籍少
卿分領其事而卿總焉
二年編勅所上新脩勅式始分勅令格式為四
帝熙寕初置局脩勅詔中外集議擇其可采者用之
有未便扵事理而應脩改者上之尚書省議奏即面
得旨若一時廵分應著為令及應衝改者隨所屬上
二府奏審至是上之熙寧勅令視嘉祐則有減元豐
勅令視熙寧則有增而格式不與焉
容齋洪氏隨筆曰法令之書其别有四勅令格式
是也神宗聖訓曰禁扵未然之謂勅禁扵已然之
謂令設於此以待彼之至謂之格設扵此使彼效
之謂之式凡入笞杖徒流死自例以下至斷獄十
有二門麗刑名輕重者皆為勅自品官以下至斷
獄三十五門約束禁止者皆為令命官庶人之等
倍全分釐之給有等級高下者皆為格表奏帳籍
關牒符檄之類有體制模楷者皆為式元豐編勅
用此後來雖數有脩定然大體悉循用之今假寧
一門實載於格而公私文書行移並名為式假則
非也
成都府和州路鈐轄司申往時川陜絹疋為錢二千六
百以此編勅估贓兩鐡錢得銅錢之一近歲絹疋不過
千三百估贓二疋乃得一疋之罪至多重法法寺請以
一錢半當銅錢之一從之
三年正月詔審刑院刑部斷議官自今歲終具嘗失入
徒罪五人以上或失入死罪者取旨連名者二人當一
人京朝官展磨勘年幕職州縣官展考或不與任滿指
射差遣或罷本年斷絶支賜去官不免先是嘗詔歲終
比較取旨而法未備故有是詔
七年七月御史黃降言朝廷脩立勅令多用舊文損益
其去取意義則具載看詳卷藏之有司以偹參照比者
議法之官扵勅令文意有疑或不取看詳舊卷参照多
以臆見裁決請申飭攸司自今申明勅令及定奪疑議
並須參以看詳舊卷考其意義所歸庶幾法定於一無
敢輕重本臺亦得據文考察從之八月詔舉故事大
暑大寒或雨雪稍愆停錄囚決獄十月牛羊典吏李
偉坐贓抵罪光禄卿吕嘉問言朝廷捐數十萬緡行一
重法於天下而無忌憚之吏已漸弛於法行之初盖由
本法予錢之人纔减取錢之人二等請定丐倉法斷遣
刑名自陳告首之賞與引領過度一切如舊下刑部刑
部議如嘉問所定又詔自今應諸州鞫訊強盗情理
無可愍刑名無疑慮而輙奏並令刑部舉駁重行朝典
毋得用例破條從司馬光之請也(詳見詳讞門)
哲宗元祐元年詔御史中丞劉摯右正言王覿等刊脩
元豐勅令格式
先是摯言元豐中命有司編修勅令凡舊制載於勅
者多移之扵令蓋違勅之法重違令之罪輕此足以
見神宗仁厚之德而有司不能推廣乃增多條目離柝
舊制用一言而立一法因一事而生一條意苛文晦
不足以該事物之情行之幾時蓋已屢變今所續降
者半歲一頒無慮數帙宜選經術儒臣明扵治體練
達民情者取慶歴嘉祐以來新舊勅參照去取略行
刪正以成一代之典右諫議大夫孫覺亦言元豐編
勅細碎煩多難以檢用甚為今日之患朝廷立法簡
易當使人人通曉宜特置局擇通經義明法律者為
脩勅官命大臣典領則朝廷仁厚之意可以宣布四
方矣帝從其請故有是命至紹聖以後詔並用熙寧
元豐舊例元符中復参用元祐元豐條目崇寧元年
乃詔編勅所並依元豐勅令格式勿復編脩其元祐
以後所脩者並毁版
三年詔罷大理寺右治獄戶部如三司故事置推勘法
官治在京錢榖事尋詔大理獄既廢開封府軍廵院事
衆其復置判官一員府司妨礙公事體小者送戶部取
勘
先是元豐初置大理獄本以懲革囚繫淹滯事有所
統而崔台符等不能奉承德意士大夫小有連逮輙
捕繫雖命婦亦不免追攝邏者所探報下之扵獄傅
會鍜鍊無不誣服人皆惕息至是台符等皆得罪獄
亦罷
五年詔諸路兵官及使臣有罪自樞密院以下所屬鞫
治者奏案申樞密院取旨又詔刑部命官犯罪事干邊
防軍政文臣申尚書省武臣申樞密院
刑部言佃客犯主加凡人一等主犯之杖以下勿論徒以
上减凡人一等謀殺盗詐及有所規求避免而犯者不
減因毆致死者不刺面配鄰州情重者奏裁從之
七年臣僚言法寺斷獄大辟失入有罸失出不坐常人
之情自擇利害誰肯公心正法者請自今失出死罪五
人比失入一人失出徒流罪三人比失入一人著為
法從之
八年中書省言往詔内外歲終具諸獄囚死之數初無
禁繫多寡之限至元祐七年諸路所上刑部獄死之數
遂以禁繫二十而死一則不具即是歲繫二百人許以
十人獄死恐州縣弛意獄事甚非欽恤之意詔刑部自
今不許輙分禁繫之數
紹聖四年治同文舘獄
章惇蔡卞用事既再追貶吕公著司馬光及謫呂大
防等過嶺意猶未快仍用黃履䟽高士京状追貶王
珪皆誣以圖危上躬其言寖及宣仁上頗惑之最後
起同文舘獄將悉誅元祐舊臣時太府寺主簿蔡渭
奏臣叔父碩嘗於邢恕處見文及甫元祐中所寄恕
書具述姦臣大逆不道之謀及甫彦博子也必知姦
状詔翰林承旨蔡京中丞安惇同䆒問初及甫與恕
書自謂畢禫當求外入朝之計未可必聞已逆為機
穽以榛塞其塗又謂司馬昭之心路人所知又云濟
之以粉昆朋類錯立欲以𦕈躬為甘心快意之地及
甫嘗語蔡碩謂司馬昭指劉摯粉昆指韓忠彦𦕈躬
及甫自謂蓋俗稱駙馬都尉為粉侯人以王師約故
呼其父堯臣為粉父忠彦乃嘉彦之兄也及甫除都
司為劉摯嘗論彦博不可除三省長官故止為平章
重事及彦博致仕及甫自權侍郎以修撰守郡母喪
除與恕書請補外因為譟忿詆毁之辭及置對則以
昭比摯如舊𦕈躬乃以指上而粉昆乃謂指王巖叟面
如傅粉故曰粉梁燾字况之以况為兄故曰昆斥摯將
謀廢立不利扵上躬京惇言事涉不順及甫止聞其
父言無他證佐望别差官審問詔中書舍人蹇序辰
審問仍差内侍一員同往蔡京安惇等共治之將大
有誅戮然卒不得其要領會星變上怒稍息然京惇
極力鍜鍊不少置既而梁燾卒於化州劉摯卒扵新
州衆皆疑二人不得其死明年五月詔摯燾據文及
甫等所供言語偶逐人皆亡不及考驗明正典刑摯
燾諸子並勒停永不收叙先時三省進呈帝曰摯等
已謫遐方朕遵祖宗遺志未嘗殺戮大臣其釋勿治
元符元年置看詳元祐訴理局
元祐初嘗置訴理所申理冤濫至是中丞安惇言陛
下未親政時奸臣置訴理所凡得罪扵熙豐之間者
咸為除雪歸怨先朝收恩私室乞取公案看詳從初
加罪之意復依元斷施行時章惇猶豫未應蔡卞即
以相公二心之言廹之惇懼即日置局命蹇序辰同
安惇看詳案内文状陳述及訴理所看詳扵先朝言
語不順者具名以聞自是申雪復改正或重得罪者
八十三家
三年詔強盗計贓應絞者贓數並增一倍贓滿不傷人
而情輕者奏裁其用兵杖湯火之類傷人及殘虐主家
情状酷毒或汚辱良家或入州縣鎮寨行劫不在奏裁
之限若驅虜官吏廵防人等罪不至死仍奏裁
先是曾布建議為盗之罪情有輕重贓有多少若劫
貧家情理雖重偶以贓少而减免劫富室情理雖輕
偶以贓重而論死是盗之生死係扵主家之貧富也
至扵傷人情状輕重亦殊其以手足毆人偶傷肌體
與夫兵刃湯火固有間矣而均謂之傷殘朝廷雖許
奏裁州郡之吏或奏或否死生之分特幸與不幸爾
不若一變舊法凡以贓定罪及傷人情状不至切害
者皆聽從罪止之法其用兵刃湯火之類情状酷毒
及汚辱良家或入州縣鎮寨行劫若驅虜官吏廵防
人等不以傷與不傷凡情不可貸者皆處以死刑如
此則輕重不失其當王古徐彦孚鍾正甫亦以為請
及是布為相遂申前議改焉侍御史陳次升言祖宗
仁政加於天下者廣刑罰之重改而從輕者至多惟
是強盗之法特加重者盖以禁姦宄而惠良民也近
者朝廷改法以強盗計贓應絞者並增一倍贓滿不
傷人而情輕者奏裁如聞法行之後民受其弊被苦
之家以盗無必死之理不敢告官而鄰里亦不為之
擒捕恐怨仇報復故賊徒益逞重法地方尤甚竊恐
養成大寇以貽國家之患請復行強盗舊法又言朝
廷取諸郡所申盗賊之數比較新法未行之前為少
遂以為賊盗衰息刑罰可减此正與臣之論相反也
夫有盗必申則刑部之數多懼有報復不敢以聞則
刑部之數少臣恐自此盗賊充斥而朝廷不知也從
官臺臣亦嘗論列非獨臣區區之私見也曾布罷相
翰林學士徐勣復言其不便乃詔強盗應絞者計贓
如舊法前詔勿行
刑部言祖宗以來重失入之罪所以恤刑紹聖之法以
失出三人比失入一人則是一歲之中偶失出死罪三
人即抵重譴夫失出臣下之小過好生聖人之大德請
罷理官失出之責使有司讞議之間務盡忠恕從之
徽宗建中靖國元年五月大理卿周鼎言律鬭殺人者
絞故殺人者斬蓋兩相爭競者謂之故義理甚明今法
寺斷案每於故鬭之際議論不一盖泥刑統所謂非因
鬭争無事而殺是名故殺殊不知所謂無事而殺者以
言無彼此爭鬭之事而殺人者是名故殺若謂不必鬭
爭但緣他事而殺者不當為故則律之立文奚不曰有
事殺人絞而曰鬭殺人絞不曰無事殺人斬而云故殺
人斬以此質之法意可見請自今凡斷奏故鬭案並令
有司指定兩相鬭爭是否若止辯說往復即非忿競則
故鬭情状判然矣刑部亦是鼎議詔申明行下
崇寕元年臣僚言三省六曹所守者法法所不載然後
用例今顧引例而破法此何理哉請取前後所用例以
類編脩與法妨者去之詔從之
三年宰臣蔡京請倣周官司圜之法令諸州築圜土以
居強盗貸死者(詳見徒流門)
大觀元年詔計贓之律以絹論罪絹價有貴賤故論罪
有輕重今四方絹價增貴而計絹之數猶循舊制以定
一貫三百為率計價既低抵罪太重非仁民恤獄之意
可以一貫五百定罪
二年更定笞法自今並以小杖行決笞十為五二十為
七三十為八四十為十五五十為二十不以大杖比折
永為定制
八年大理少卿任良弼言州縣推勘盗賊多以止㝛林
野為詞不䆒囊槖之家請自今應推強盗而不䆒囊槖
及所止之地名各徒二年不盡者减二等為令從之
四年詔河北河東羣賊所經歴縣及十次以上知縣降
一官衝替縣尉降一官勒停不及十次知縣衝替縣尉
勒停
政和二年臣僚言比來大理迎合觀望曲法用情例使
倖免有犯在開封而願移大理者至號法寺為休和所
甚非廷尉持平之義詔大理少卿罷免
四年詔立聚問審錄之限死囚五日流罪三日杖笞一
日
五年詔令今後不法官吏已為按察官所劾而輙論告
按察官者雖指斥等事亦候結勘斷罪畢再推勘如不
實誣告人特扵法外别行重斷
七年詔品官犯三問不承即奏請追攝若果情理重害
而拒隐者方許枷訊所以示别也邇來有司廢法不候
三問追攝不原輕重枷訊與常人無異將使人有輕視
爵禄之心可申明條令以稱欽恤庶獄之意又詔宗
室犯罪與常人同法有司承例奏請不候三問未承即
加訊問非朕所以篤親親之恩也自今有犯除涉情理
重害别被處分外餘止以衆證為定仍取伏辯無得輙
加捶拷若罪至徒以上方許依條置勘其合廷訓者並
送大宗正司以副朕敦睦九族之意
中書省言律在官犯罪去官勿論盖為命官立文其
後勅文相因脩立掌典觧役亦用去官免罪例而有
犯則觧役歸農幸免重罪詔政和勅掌典觧役者聽
從去官法勿行
重和元年二月河北西路提點刑獄虞奕言州縣虐吏
輙借杖為溜筒用鐡鉗項以竹實沙而貫之非理惨酷
詔悉禁止犯者以違制論四月詔肉刑廢而為杖笞
折杖之數多寡不倫民抵慮禁傷及肌膚宜約其數以
善天下自今徒二年半杖九十者折十七徒二年杖八
十者十五徒一年半杖七十者十三徒一年杖六十者
十二笞五十者十笞四十者八笞三十者七笞二十者
六笞十者五
宣和元年詔虔州近斷大辟二人其元犯人乃扵斷後
首獲人命至重失刑如此深可憫傷其令本路提點根
勘官吏並先勒停不以赦原誤斷之家優加存恤
二年右司員外郎翁彦深言陛下欽恤庶獄無所不至
而州郡不能審克吏得以並緣為姦刑及貧民而富者
規免寖失天下之平今奏牘之首纖悉畢載而略其戶
等請自今奏案並列其戶之高下察吏姦而懲之使寡
弱之民不見凌暴從之
臣僚言比年官吏希求恩賞治獄者務作獄空輙不受
辭又寄留囚徒扵他所致有逃逸斷刑者務作斷絶滅
裂鹵莾用刑失當有以婦人配隸千里者昨詔大理寺
開封府不得輙奏獄空近復有旨不許妄作斷絶然開
封府復有斷絶獄官吏冐賞者詔令御史臺覺察彈奏
故事法司斷絶必宣付史舘獄空降詔奬諭或加秩
賜章服後以冐賞者多熙寧初以斷絶乃常事不足
書罷宣付史舘仍不降詔奬諭
都曹翁彦深上言伏見淮東十一州軍政和六年七
年坐殺人而死者纔十有二人刑幾措矣然計二年
之獄蓋一百三十二人而獨此十二人者死問之有
司則曰不死者有情理者也自五帝三代至扵漢唐
未有殺人不死之法在律詈人者笞四十借如以一
詈之故即遭毆殺是殺人者不死詈人者顧當死輕
重倒置莫此為甚且百有二十人皆大辟也州郡奏
而免之可謂仁心矣彼其遭殺者受無辜之虐而銜
不報之冤反不足恤乎廷尉天下之平乃仁扵強暴
使寡弱者不保其生烏在其為平也以一路二年計
之已如此天下復當幾何所謂好生者將以省刑而
召和氣也今舍止殺之具致被殺者滋多非所以省
刑也寬殺人之人使銜冤者益衆非所以召和氣也
朝廷見歲斷大辟之少以為刑將措矣盍亦并奏案
而計之乎致治猶元氣也刑之禁民為非猶藥疾也
慕措刑之虚名而忘失刑之實患是猶慕治古之無
札瘥而但去其藥民知擠扵溝壑矣今之官吏外希
雪活之賞内冀隂德之報逓相驅煽遂成風俗一作
奏案無敢異議胥吏乘之姦弊萬態文致情理莫可
䆒詰讞状徑上不由憲司其就東市者大抵貧民耳
詔州縣官不親聽囚而使吏鞫訊者徒二年
高宗中興著令諸獄具當職官依式檢校枷以乾木為
之長者以輕重刻識其上不得留節目亦不得釘餙及
加筋膠之類仍用火印從官給杻鉗鎖杖制各如律不
得微有增損暑月每五日一濯枷杻禁囚因得少休刑
寺遇浣濯之日輪官一員躬親監視州縣獄犴不得輙
為非法之具違者論如律制詔諸獄司並旬申禁状品
官命婦在禁别具單状合奏案具情欵招伏案奏聞法
司朱書檢坐條列推司錄問檢法官吏姓名於後各州
每年開收編配羈管奴婢人各置籍本州斷過編配之
數亦如之各路提點刑獄司每年具本路州軍斷過大
辟申刑部諸州倣此申提點刑獄司其獄事應書禁歴
而不書應申所屬而不申奏案不依式檢坐開具違令
若回報不圓致妨詳覆與提點刑獄司詳覆大辟而稽
留失覆大辟致罪有出入者各抵罪
建炎元年大理正權刑部郎官朱端友言舊例以絹計
贓者千三百為一疋今所在絹直高合議增估乃詔自
今以絹定罪者並以二千為凖
三年詔自今並遵用嘉祐條法内擬斷刑名嘉祐與見
行條法輕重不等並從輕賞格即從重其官制所掌事
務格目及設法等有引用窒礙各該載未盡者並令有
司條具以聞
熙寧中神宗厲精為治議置局脩勅蓋謂律不足以
周盡事情凡邦國沿革之政與人之為惡入扵罪戾
而律所不載者一斷以勅乃更其目曰勅令格式而
律存乎勅之外自元祐變熙寧之法紹興復熙寧之
制以後衝前以新改舊各自為書而刑書寖繁至是
乃有此詔又詔重脩勅令所應仁宗法度理合舉行
自今遵奉嘉祐條法將嘉祐勅與政和勅對脩紹興
初張守等上對脩嘉祐政和勅令格式一百二十卷
及看詳六百四卷詔以紹興重脩勅令格式為名頒
行扵是熙寧元祐紹聖法制無所偏循善者從之
自渡江以來有司圖籍散失凡所施行多出百司省
記胥吏因得予奪至是監察御史劉一止奏曰伏見
尚書六曹下逮百司凡所用法令初無畫一之論類
以人吏省記便為予奪蓋法令具存姦吏猶得而舞
之今乃一切聽其省記顧欺弊何所不有陛下聖明
灼見此弊嘗見處分令左右司郎官以其省記之文
刊定頒行然左右司職事號為最繁竊恐扵此不能
專一無由速成伏望改差詳定一司勅令所立限刊
定鏤版頒降施行詔如其請
四年二月詔靖康元年正月一日以前所降御筆多出
扵法令之外奉行牴牾甚非恤刑之意自今除靖康元
年正月一日以前御筆有出於法之外者依累降指揮
施行其餘减杖䘏刑之類並合遵守
自蔡京當國請降御筆手詔以快已私自畔法令有
司莫知適從至是釐正之
八月詔祖宗雖崇好生之德而贓吏死徙未嘗末减自
今官吏犯贓雖未欲誅戮若杖脊流配決不可貸又
詔贓罪至死者籍其家
上宣諭欲極治贓吏仍欲檢舉祖宗舊法詳悉告諭
使行之不暴毋駭聞聽其後三省進呈臣僚論列贓
吏棄市事上曰不必至此但杖遣足矣自後贓吏皆
杖脊流配
紹興二年詔知州兼統兵去處非出師臨陣自今無得
輕用重刑
先是祕書少監傅崧卿言軍國異容刑亦殊制不可
槩以軍法從事比聞州軍有捕獲軍兵劫盗殺人者
至族其家望加戒飭故有是詔
三年詔自今犯私鹽並依紹興勅斷其去年十二月甲
午勅旨及今年六月辛丑尚書省批送指揮更不施行
先是殿中侍御史常同入對論私販刑名大重其略
曰紹興勅私有鹽一斤徒一年三百斤配本城煎煉
者一兩比二兩刑名不為不重後來復降指揮又因
官司申請不以赦原减雖遇特恩不原為法可謂盡
矣去年之冬因大軍所屯嘗有軍卒私販百姓因之
故有亭戶不以多寡杖脊配廣南指揮蓋一時禁止
非通天下永久之法也昨因𣙜貨務看詳以為諸路
亦合一體施行遂批状行提領官張純一堂吏耳但
欲附會去相之意朝廷不謀之廷臣不付之戶部不
禀之聖旨遂以批状行之何其易哉自此法之行州
郡斷配日日有之破家蕩産不可勝計主議之臣但
曰刑不峻不足以致厚利夫峻刑章而不恤民害此
蔡京王黼之術也奈何今遂用之自古及今刑之所
犯必稱罪之輕重豈有罪無等降一用重刑之理今
私鹽一斤至杖脊配廣南則孰不相率而為百千斤
之多哉祖宗仁德在人猶人之有元氣今天下之勢
可為病矣奈何遂欲傷元氣乎法令之行繫乎國本
不使有識縉紳之士議之而使刀筆之吏弄其文墨
非國之福也望付三省熟議故有是詔
詔捕獲強盗雖無被主姓名贓滿已經論决者許推賞
太常少卿唐恕言舊法獲盗不知被主姓名則不該
賞故江湖間有舉舟盡遭屠戮蹤跡絶滅官司雖知
終亦掩蔽蓋既無激勸之方又欲逃捕盗之責法久
姦生望賜更改故有是詔
五年尚書省言州縣治獄之吏專事惨酷待其垂死皆
托之疫患殺之未嘗依條醫治乞舉行歲終比較計分
斷罪法是年比較得宣州衢州福州無病死囚當職官
各轉一官舒州病死者及一分惠州病死者二分六釐
當職官各特降一官
十年詔諸獄並一更三點下鎻五更五點開鎻定牢違
者杖八十獄官令佐不親臨及縣令輙分輪餘官並徒
一年知通監司覺察按劾著為令
十八年撫州泉州誤决重囚官吏各置重憲
大理寺丞石邦哲上疏曰伏覩紹興令决大辟皆扵
市先給酒食聽親戚辭訣示以犯状不得窒塞口耳
蒙蔽面目及喧呼奔逼而有司不以舉行視為文具
無辜之民至是強置之法如近年撫州獄案已成陳
四閑合斷放陳四合依軍法又如泉州獄案已成陳
翁進合决配陳進哥合决重杖姓名略同而罪犯迥
别臨决遣之日乃誤以陳四閑為陳四以陳翁進為
陳進哥皆已配而事方發倘使不窒塞蒙蔽其面目
口耳而舉行給酒辭訣之令是二人者豈不能呼冤
以警官吏之失哉欲望申嚴法禁否則以違制論從
之
臣僚言比年諸路推䆒翻異公事或朝廷委之鞫勘例
差初官蔭補子及新第進士於法令實未暇習其勢必
委之於下老胥&KR2069;吏得以為姦請行下諸路應有鞫勘
公事並湏擇曾經歴任人從之
二十六年吏部尚書周麟之言臣聞之傳曰非天子不
制度不議禮不考文竊見吏部續降申明條冊乃有頃
年都省批状指揮参扵其間向之脩書官有所畏忌至
與成法並立以理推之誠為未允望今選具紹興二十
五年以前批状指揮令勅令所看詳可削則削毋令與
三尺混淆麟之所言蓋指秦檜也詔依
秦檜自得政以來動興大獄脅制天下岳飛獄死檜
勢熖愈熾賢士大夫時繫詔獄死徙相繼天下冤之
又置察事卒數百游市間聞言其姦者即送大理獄
殺之大開告訐之門至檜老病日深忌&KR0945;愈甚將除
異已者乃令殿中侍御史徐嘉右正言張扶論趙汾
張初交結事先捕汾下大理考掠無完膚令汾自誣
與張浚李光胡寅謀大逆凡一時賢士大夫五十三
人檜所惡者皆與獄上而檜已病不能書事乃寢
詔刑部郎中依元豐法分左右廳治事
先是右司郎中汪應辰言國家謹重用刑是以參酌
古誼並建官師在京之獄曰開封曰御史又置糾察
司以譏其失斷者曰大理曰刑部又置審刑院以决
其平鞫之與讞各司其局初不相關是非可否有以
相濟及赦令之行有罪者許之叙復無辜者謂之湔
洗内則命侍從館閣之臣置司詳定而昔之鞫與讞
者皆無預焉外人之川陜去朝廷遠則委之轉運鈐
轄司而提點刑獄之官亦無預焉及元豊更定官制
始以大理兼獄事而刑部如故然而大理少卿二人
一以治獄一以斷刑刑部郎官四人分為左右或以
詳覆或以叙雪同僚而異事猶不失祖宗分職之意
本朝比之前世刑獄號為平治盖其並建官師所以
防閑考覈有此具也中興以來務從簡省大理少卿
止扵一員而刑部郎中初無分異則獄之不得其情
法之不當於理者又將使誰平反而追改之乎今雖
未能盡復祖宗之舊亦當遵用元豐舊制庶幾官各
有守人各有見反覆詳盡以稱欽恤之意上善其言
故有是旨
孝宗乾道二年刑部侍郎方滋上乾道新編特旨斷例
七十卷
四年正月臣僚言杖笞之制著令具存輕重大小之制
不得以私意易也比年以來吏務酷虐浸乖仁恕之意
凡訊囚合用荆子一次不得過三十共不得過二百此
法意也今州縣不用荆子而用藤條或用䨇荆合而為
一或鞭股鞭足至三五百刑罰冤濫莫此為甚願戒有
司申嚴行下凡守令與掌行刑獄之官並令依法製大
小杖當官封押乃得行用不得增添换易過數訊囚恣
為惨酷從之五月臣僚言民命莫重扵大辟方鍜鍊
時何可盡察獨在聚錄之際官吏聚於一堂引囚而讀
示之死生之分决扵頃刻而獄吏憚扵平反摘紙疾讀
離絶其文嘈噆其語故為不可曉觧之音造次而畢呼
囚書字茫然引去指日聽刑人命所干輕忽若此臣竊
照聚錄之法有曰人吏依句宣讀無得隐瞞令囚自通
重情以合其欵此法意蓋不止於只讀成案而已臣謂
當稽參自通重情以合其欵之文扵聚錄時委長貳點
無干礙吏人先附囚口責状一通覆視獄案果無差殊
然後亦點無干礙吏人依句宣讀務要詳明令囚通曉
庶幾伏辜者無憾冤枉者獲伸從之
六年祕書少監權刑部侍郎汪大猷等重脩勅令格式
百二十二卷存留照用指揮二卷詔以乾道重脩勅令
格式為名
淳熙元年五月詔頒浙西提刑鄭興裔檢驗格目於諸
路提刑司
初興裔言諸州縣檢驗之弊遂措置格目行下所屬
州縣每一次檢驗依立定字號用格目三本一申所
屬州縣一付被害之家一申本司照會州縣受詞差
官檢官受牒起發皆注日時扵上關防詳密州縣不
得為欺朝廷善之乃行於諸路
十月詔六部除刑部許用乾道所脩刑名斷例及司勲
許用編類獲盗推賞例并乾道元年四月十八日輕置
脩例敝事指揮内立定合引例外其餘並依成法不許
用例
先是臣僚言今之有司既問法之當否又問例之有
無法既當然而例或無之則事皆沮而不行夫法之
當否人所共知而例之有無多出吏手往往隐匿其
例以沮壊良法甚者賄賂既行乃為具例為患不一
請詔有司應事有在法灼然可行而未有此例者不
得以無例廢法事下六部看詳至是來上乃有是詔
六年知湖州長興縣茹驤坐贓免真决編管台州仍籍
没家財參知政事錢良臣奏臣昨任淮東總領日失舉
茹驤改官今以贓敗法當同坐詔覽良臣所奏乃欲以
身行法國有常憲朕不敢私勉從所請可鐫三官於是
陳峴張宗元趙磻老徐本中並坐舉驤各降三官
八年詔自今強盗抵死特貸命之人並扵額上刺強盗
二字餘字分刺兩頰
十六年臣僚言在律鞫獄者皆湏依所告状鞫若於本
狀之外别求他罪者以故入人罪論比年中外之獄聞
扵状外求罪推尋愆咎鞫勘平生旁及他人干連禁繫
豈無冤濫乞申明法令自今獄事無得扵状外求罪如
有違戾重寘於法從之
光宗紹熙五年臣僚言廣東一路十有四州惟英德府
煙瘴最甚有人間生地獄之號諸司分在廣韶二州置
司英德府界乎廣韶之間故諸司凡以公事送獄者多
送英德人一聞生地獄之名則已心懼凡罪不至死與
未必有罪之人每至獄則皆引伏其意以為久繫扵獄
未必辯明而不免扵死不若亟就刑責猶得一生由是
獄之欲速成者必之英德而英德之吏以善治獄名今
一路之中東有潮惠西有二廣北有南雄連州皆風土
之不甚惡者請行下本路諸司應今後公事合送别州
根勘者不許送英德府庶獄無冤濫人獲生全從之
寧宗嘉泰二年臣僚言近日大辟行兇之人鄰保逼令
自盡或使之說誘被死家賂之財物不令到官嘗求其
故始則保甲憚檢驗之費避證佐之勞次則廵尉憚扵
檢覆又次則縣道憚扵鞫勘結觧上下蒙蔽只欲省事
不知置立官府本何所為今若縱而不問則是被殺人
者反為妻子親戚乞錢之資甚可痛也請明降指揮凡
有殺傷人處如都保不曾申官州縣不差官檢覆及家
屬受財私和許諸色人告首並合從條䆒治其行財受
和會之人更合計贓論罪從之
二年刑部侍郎林粟言嘉泰改元一年天下所上死案
共一千八百一十一人而斷死者纔一百八十一人餘
皆貸放夫有司以具獄來上必皆可論刑之人陛下貸
其罪辜者凡一千三百六十人豈為細事請詔祕書省
脩入日歴上以示陛下好生之德下以戒有司用刑之
濫從之
四年詔頒湖南廣西刊印檢驗正背人形圖於諸路提
刑司
先是江西提刑徐似道言推鞫大辟之獄自檢驗始
其間有因檢驗官司指輕作重以有為無差訛交互
以故姦吏出入人罪弊倖不一伏見湖南廣西見行
刊印正背人形隨格目給下檢驗官司令扵傷損去
處依樣朱紅書畫横斜曲直仍扵檢驗之時唱喝傷
痕令罪人同共觀看所畫圖本衆無異詞然後著押
則吏姦難行愚民易曉扵是詔行之
臣僚言切見縣獄苦無囚糧而城下之邑尤甚法許於
運司錢内支往往縣道不敢支破例多陪辦扵推獄私
取於役戶分甘扵同禁之人簞食入獄攫拏紛然極可
憐憫乞從諸縣申州就於常平米内支撥從之
十三年詔凡在官財物不應用而用之依律科坐贓罪
之人自今私自入已者為贓罪私自饋遺者為私罪用
充公用者為之公罪創始者為首坐以全罪循例者為
從與减一等
文獻通考卷一百六十七
