文獻通考卷三百四十七
鄱陽馬端臨貴與著
四裔考二十四
室韋
室韋有五部後魏末通焉並在靺鞨之北路出柳城諸
部不相總一所謂南室韋北室韋鉢室韋深末怛室韋
大室韋並無君長人衆貧弱突厥沙鉢略可汗常以吐
屯潘垤統領之盖契丹之類也其南者為契丹在北者
號室韋南室韋在契丹北三千里(後魏書云自契丹路經啜水盖犢子山其)
(山周廻三百里又經屈利水始到其國)土地卑濕至夏則移向西貸勃欠
對二山多草木饒禽獸又多蚊蚋人皆巢居以避其患
後漸分為二十五部有餘莫不滿咄猶酋長也死則子
弟代立之嗣絶則擇賢豪而立之盤髮衣服與契丹同
乘牛車蘧蒢為室如突厥氈車之状渡水則束薪為栰
或有以皮為舟者馬則織草為韀結繩為轡寝則屈木
為室以蘧蒢覆上移則載行以猪皮為席編木籍之氣
候多寒田收甚薄無羊少馬多猪牛造酒食噉言語與
靺鞨同婚嫁之法二家相許壻輙盜婦去然後送牛馬
為聘婦人不再嫁以為死人妻難以共居部落共為大
柵人死則置屍其上居喪而三年其國無鐡取給於高
麗自南室韋北行十一日至北室韋分為九部落其部
落渠帥號乞引莫賀咄氣候最寒冬則入山居穴中牛
畜多凍死饒麞鹿射獵為務鑿冰沒水中而網射魚鼈
地多積雪懼陷坑穽騎木而行俗皆捕貂為業冠以狐
貉衣以魚皮北行千里至鉢室韋依胡布山而住人衆
多於北室韋不知為幾部落用樺皮盖屋其餘同北室
韋從鉢室韋西四日行至深末怛室韋因水為號也冬
月穴居以避太隂之氣又西北數千里至大室韋逕路
險阻言語不通尤多貂及青鼠北室韋後魏武定隋開
皇大業中並遣使朝獻餘無至者唐所聞有九部曰嶺
西室韋北室韋黃頭室韋大如者室韋小如者室韋訥
婆萵室韋達木室韋駱駝室韋並在柳城郡之東近者
三千五百里遠者六千二百里貞觀五年始來貢豐貂
後再入朝長夀二年叛將軍李多祚擊定之景龍初復
朝獻請助討突厥開元天寳間凡十朝獻大歴中十一
貞元四年與奚共寇振武殺掠而去太和中三朝獻大
中中一來咸通時大酋坦烈與奚皆遣使至京師然非
顯夷後史官失傳
地豆干
地豆干國在室韋西千餘里多牛羊出名馬皮為衣服
無五榖惟食肉酪魏延興三年遣使朝貢至太和六年
貢使不絶十四年頻犯塞孝文詔征西大將軍陽平王
頤擊走之自後時朝京師迄武定末不絶齊時亦入貢
烏洛侯
烏洛侯亦曰烏羅渾國後魏通焉在地豆干之北其土
下濕多霧氣而寒冬則穿地為室夏則随原阜多豕有
榖麥無大君長部落莫弗皆代為之其俗繩髮皮服以
珠為飾人尚勇不為姦竊故慢藏野積而無寇盜好獵
射樂有胡空侯木槽革面而九絃其國西北有貎水東
流合於難水東入於海又西北二十日行有于已尼大
水所謂北海也太武帝真君四年來朝稱其國西北有
魏先帝舊墟石室南北九十步東西十四步高七十尺
室有神靈人多祈請太武帝遣中書侍郎李敞祭告焉
刻祝文於石室之北而還唐貞觀六年遣使朝貢云烏
羅渾國亦謂之烏護乃言訛也東與靺鞨南與契丹北
與烏丸為隣風俗與靺鞨同
驅度寐
驅度寐隋時聞焉在室韋之北其人甚長而衣短不束
髮皆裹頭居土窟中惟有猪更無諸畜人輕捷一跳三
丈餘又能立浮卧浮履水浸腰與陸走不異數乘大船
至北室韋鈔掠無甲胄以石為矢鏃
霫
霫匈奴之别種隋時通焉與靺鞨為隣理黃水北亦鮮
卑故地勝兵萬餘人習俗與突厥略同亦臣于頡利其
渠帥號為俟斤唐貞觀中遣渠帥内附
拔悉彌
拔悉彌一名弊刺國隋時聞焉在北庭北海南結骨東
南依山散居去燉煌九千餘里有渠帥無王號戸二千
餘其人雄健皆獵射國多雪恒以木為馬雪上逐鹿其
状似楯而頭高其下以馬皮順毛衣之令毛著雪而滑
如著屧屐縛之足下(屧先叶反屐巨戟反)若下阪走過奔鹿若平
地履雪即以杖刺地而走如船焉上阪即手持之而登
每獵得鹿將家室就而食之盡更移處其所居即以樺
皮為舍丈夫翦髮樺皮為帽唐貞觀二十三年始來朝
天寳初與紇葉護殺突厥可汗立拔悉密大酋阿史那
施為賀臘毗伽可汗遣使者入謝元宗賜袍帶不三年
為葛邏禄回紇所破奔北廷後朝京師拜左武衛將軍
地與衆歸回紇
流鬼
流鬼在北海之北北至夜义國餘三面皆抵大海南去
莫設靺鞨船行十五日無城郭依海島散居掘地數尺
深兩邊斜竪木構為屋人皆皮服又狗毛雜麻為布而
衣之婦人冬衣豕鹿皮夏衣魚皮制與獠同多沮澤有
鹽魚之利地氣沍寒早霜雪每堅冰之後以木廣六寸
長七尺施系其上以踐層冰逐及奔獸俗多狗勝兵萬
餘人無相敬之禮官僚之法不識四時節序有他盜入
境乃相呼召弓長四尺餘箭與中國同以骨石為鏃樂
有歌舞死解封樹哭之三年無餘服制靺鞨有乘海至
其國貨易陳國家之盛業於是其君長孟蜯遣其子可
也余志以唐貞觀十四年三譯而來朝貢初至靺鞨不
解乘馬上即顛墜其長老人傳言其國北一月行有夜
义人皆豕牙翹出噉人莫有涉其界未嘗通聘
回紇
回紇其先匈奴也俗多乘高輪車元魏時亦號高車部
或曰勅勒訛為鐡勒其部落曰袁紇薛延陀契苾羽都
播骨利幹多覽葛僕骨拔野古同羅渾思結斛薛奚結
阿跌白霫凡十有五種皆散處磧北袁紇者亦曰烏護
曰烏紇至隋曰韋紇其人驍彊初無酋長逐水草轉徙
善騎射喜盜鈔臣于突厥突厥資其財力雄北荒大業
中處羅可汗攻脅鐡勒部裒責其財既又恐其怨則集
渠豪數百悉阬之韋紇乃并僕骨同羅拔野古叛去自
為俟斤稱回紇回紇姓藥羅葛氏居薛延陀北娑陵水
上距京師七千里衆十萬勝兵半之地磧鹵畜多大足
羊有時健俟斤者衆始推為君長子曰菩薩材勇有謀
嗜獵射戰必身先所向輙摧破故下皆畏附為時健所
逐時健死部人賢菩薩立之母曰烏羅渾性嚴明能决
平部事回紇繇是寖盛與薛延陀共攻突厥北邊頡利
欲遣谷設領騎十萬討之菩薩身將五千騎破之馬鬛
山追北至天山大俘其部人聲震北方繇是附薛延陀
相唇齒號活頡利發樹牙獨樂水上唐貞觀三年始來
朝獻方物突厥已亡惟回紇與薛延陀為最雄彊菩薩
死其酋胡禄俟利發吐迷度與諸部攻薛延陀殘之并
有其地遂南踰賀蘭山境諸河遣使者獻欵太宗為幸
靈州次涇陽受其功於是鐡勒十一部皆來言延陀不
事大國以自取亡其下麕駭鳥散不知所之今各有分
地願歸命天子請置唐官有詔張飲高會引見渠長等
以唐官官之凡數千人明年復入朝乃以回紇部為瀚
海多覽葛部為燕然僕骨部為金微拔野古部為幽陵
同羅部為龜林思結部為盧山皆號都督府以渾為臯
蘭州斛薛為高闕州阿跌為雞田州契苾羽為榆溪州
奚結為雞鹿州思結為蹛林州白霫為寘顔州其西北
結骨部為堅昆府北骨利幹為元闕州東北俱羅勃獨
龍州皆以首領為都督刺史長史司馬即故單于臺置
燕然都護府統之六都督七州皆隸屬以李素立為燕
然都護其都督刺史給元金魚符黃金為文天子方招
寵遠夷作絳黃瑞錦文袍寳刀珍器賜之帝坐祕殿陳
十部樂殿前設高坫置朱提瓶其上潛泉浮酒自左閣
通坫趾注之瓶轉受百斛鐐盎回紇數千人飲畢尚不
能半又詔文武五品官以上祖飲尚書省中渠領共言
生荒陋地歸身聖化天至尊賜官爵與為百姓依唐若
父母然請於回紇突厥部治大凃號參天至尊道世為
唐臣乃詔磧南鸊鵜泉之陽置過郵六十八所具羣馬
湩肉待使客歲内貂皮為賦乃拜吐迷度為懷化大將
軍瀚海都督然私自號可汗署官吏臺似突厥有外宰
相六内宰相三又有都督軍司馬之號吐迷度後為烏
紇所殺子婆閏襲父所領婆閏死子比栗嗣龍朔中以
燕然都護府領回紇更號瀚海都護府以磧為限大抵
北諸蕃悉隸之比栗死子獨解支嗣武后時突厥默啜
方彊取鐵勒故地故回紇與契苾思結渾三部度磧徙
甘凉間然唐常取其壮騎佐赤水軍云獨解支死子伏
帝匐立明年助唐攻殺默啜於是别部移健頡利𤼵與
同羅霫等皆來詔置其部於大武軍北伏帝匐死子承
宗立凉州都督王君&KR0930;誣暴其罪流死瀼州當此時回
紇稍不循族子瀚海府司馬護輸乘衆怨共殺君&KR0930;梗
絶安西諸國朝貢道久之奔突厥死子骨力裴羅立會
突厥亂天寳初裴羅與葛邏禄自稱左右葉護助拔悉
蜜擊走烏蘇可汗後三年襲破拔悉蜜斬頡跌伊施可
汗遣使上状自稱骨咄禄毗伽可汗天子以為奉義王
南居突厥故地徙牙烏德鞬山昆河之間南距西城千
七百里西城漢高闕塞也北盡磧口三百里悉有九姓
地九姓者曰藥羅葛曰胡咄葛曰啒羅勿葛曰貊歌息
訖曰阿勿嘀曰葛薩曰斛嗢素曰藥勿葛曰奚邪勿藥
羅葛回紇姓也與僕骨渾拔野古同羅思結契苾六種
相等夷不列於數後破有拔悉蜜葛邏禄總十一姓並
置都督號十一部落自是戰常以二客部為先鋒有詔
拜為骨咄禄毗伽闕懷仁可汗前殿列仗中書令内案
授冊使者使者出門升輅至皇城門降乘馬幡節導以
行凡冊可汗率用此禮明年裴羅又攻殺突厥白眉可
汗遣頓啜羅達于來上功拜裴羅左驍衛員外大將軍
斥地愈廣東極室韋西金山南控大漠盡得古匈奴地
裴羅死子磨延啜立號葛勒可汗剽悍善用兵歲遣使
者入朝肅宗即位使者來請助討禄山帝詔燉煌郡王
承宷與約而令僕固懷恩送王因召其兵於是可汗自
將與朔方節度使郭子儀合討同羅蕃破之又令其太
子葉護將四千騎來帝命廣平王見葉護約為兄弟從
王進戰破賊收長安進復東京回紇大掠東都廣平王
令耆老以繒錦萬疋賂回紇乃止不剽葉護還京師帝
宴賜甚厚詔進司空爵忠義王歲給絹二萬疋使至朔
方軍受賜乾元元年回紇使者多彦阿波與黑衣大食
酋閣之等俱朝爭長有司使異門並進又使請婚許之
帝以幼女寕國公主下嫁冊磨延啜為英武威遠毗伽
可汗詔漢中郡王瑀攝御史大夫為冊命使送公主之
其國既至可汗驕倨不拜瑀折之可汗慙乃起奉詔拜
受冊翼日尊主為可敦瑀還獻馬五百匹貂裘白氈等
乃遣王子骨啜特勒宰相帝德等率騎三千助討賊明
年骨啜與九節度戰相州王師潰帝德等奔京師帝厚
賜慰其意乃還俄而可汗死葉護太子前得罪死故次
子移地健立號牟羽可汗明年使使入朝代宗即位以
史朝義未滅遣中人劉清潭往結好且發其兵使者至
回紇已為朝義所訹曰唐荐有喪國無主且亂請回紇
入收府庫其富不貲可汗即引兵南回紇已踰三城見
州縣榛萊烽障無守有輕唐色乃遣使北收單于府兵
數以語凌折清潭清潭密白帝回紇兵十萬向塞朝廷
震驚遣殿中監藥子昂迎勞且視軍遇於太原密識其
兵裁四千懦弱萬餘馬與可敦偕來(可敦僕固懷恩女)帝令懷
恩與回紇會因遣使上書請助天子討賊詔以雍王為
天下兵馬元帥進子昂與魏琚為左右廂兵馬使中書
舍人韋少華為判官東會回紇於陜州王往見之可汗
責王不舞蹈庭詰至再子昂等固拒之回紇君臣度不
能屈即引子昂少華琚榜之一百少華琚一夕死王還
營官軍以王見辱將合誅回紇王以賊未滅止之於是
懷恩與回紇及諸將同擊賊戰横水走之進收東都可
汗遣使賀天子其兵留河陽屯三月旁人困於剽辱僕
固瑒率回紇與朝義拏戰蹀血二千里梟其首河北悉
平初回紇至東京放兵攘剽至是益横詬折官吏至以
兵夜抄含光門入鴻臚寺詔加可汗可敦冊命遣王翊
就其牙冊之自可汗至宰相共賜實封二萬戸以其左
殺右殺為王其酋長十都督皆封國公永泰初懷恩反
誘回紇吐蕃入寇俄而懷恩死二虜爭長回紇首領潛
詣涇陽見郭子儀請改事子儀詣其營遺以纏頭綵三
千且讓之酋長讋服曰懷恩詭我曰唐天子南走公見
廢是以來今天可汗在公無恙吾等願還擊吐蕃以報
厚恩然懷恩子可敦弟也願赦死於是子儀持酒與盟
而飲與唐兵擊退吐蕃俘獲甚衆令胡禄都督等二百
人皆來朝賜與不可計大歴三年可敦卒遣使弔祠明
年以懷恩幼女為崇徽公主繼室遣使冊為可敦賜繒
綵二萬時財用屈税公卿嬴槖庀給行回紇之留京師
掠女子於市引騎犯含光門詔劉清潭慰諭復出暴市
物有司不敢詰自乾元後益負功每納一馬取直四十
縑歲以數萬求售使者相躡留舍鴻臚駘弱不可用帝
厚賜欲以愧之不知也復以萬馬來帝不忍重煩民為
償六千十年回紇殺人横道京兆尹黎幹捕之詔貸勿
劾又刺人東市縛送萬年首領劫取囚殘獄吏去都人
厭苦十三年回紇襲振武攻東陘入寇太原河東節度
使鮑防與戰陽曲防敗績殘殺萬人代州都督張光晟
又戰羊虎谷破之虜乃去德宗立使中人告喪且修好
時九姓胡勸可汗入寇可汗欲悉師向塞見使者不為
禮宰相頓莫賀達于曰唐大國無負於我前日入太原
取羊馬數萬比及國亡耗略盡今舉國遠鬭有如不捷
將安歸可汗不聽頓莫賀怒因擊殺之并屠其支黨及
九姓胡幾二千人即自立為合骨咄禄毗伽可汗使長
建達于從使者入朝建中元年詔京兆少尹源休持節
冊頓莫賀為武義成功可汗始回紇至中國常參以九
姓胡往往留京師至千人居貲殖産甚厚會酋長突董
翳密施大小梅錄等還國装槖係道留振武三月供擬
珍豐費不貲軍使張光晟隂伺之皆盛女子以槖光晟
使驛吏刺以長錐然後知之已而聞頓莫賀新立多殺
九姓胡人懼不敢歸往往亡去突董察視嚴亟羣胡獻
計於光晟請悉斬回紇光晟許之即上言回紇非素彊
助之者九胡爾今其國亂兵方相加而虜利則往財則
合無財與利一亂不振不以此時乘之復歸人與幣是
謂借賊兵資盜糧也使裨校陽不禮突董果怒鞭之光
晟因勒兵盡殺回紇羣胡收槖駝馬數千繒錦十萬且
告曰回紇抶大將謀取振武謹先誅之部送女子還長
安帝召光晟還以彭令方代之遣中人與回紇使聿達
于往言其端因欲與虜絶敕源休俟命太原明年乃行
因歸突董等四喪突董可汗諸父也源休至可汗令大
臣具車馬出迎其大相頡于迦踞坐責休等殺突董事
休言彼自與張光晟鬭死非天子命又曰使者皆負罪
死唐不自戮何假手於我邪良久罷去休等幾死留五
旬卒不見可汗可汗傳謂休曰國人皆欲爾死我獨不
然突董等已亡今又殺爾猶以血濯血徒益汙吾以水
濯血不亦善乎為我言有司所負馬直一百八十萬可
速償我遣散支將軍康亦心等随休來朝帝隐忍賜以
金繒後三年使使者獻方物請和親帝畜前恚未平謂
宰相李泌曰和親待子孫圖之朕不能已泌曰陛下豈
以陜州故憾乎帝曰然朕方天下多難未能報且毋議
和泌曰辱少華等乃牟羽可汗也知陛下即位必償怨
乃謀先寇邊然兵未出為今可汗所殺矣今可汗新立
遣使者告垂髮不翦待天子命而張光晟殺突董等雖
幽止使人然卒完歸則為無罪矣今其請和必舉部南
望陛下不答怨益深願聽昏而用開元故事如突厥可
汗稱臣使來者不過二百市馬不過千不以唐人出塞
亦無不可者帝從之乃許降公主回紇亦請如約詔咸
安公主下嫁明年可汗遣其宰相等來迎時可汗上書
恭甚言昔為兄弟今壻半子也陛下若患西戎子請以
兵除之又請易回紇為回鶻言捷鷙如鶻然詔以嗣滕
王湛然為昏禮使且將冊書拜可汗加號并冊公主為
可敦貞元五年可汗死子多邏斯立詔遣使冊為可汗
初安西北廷自天寳末失關隴朝貢道隔伊西北廷節
度使李元忠四鎮節度留後郭昕數遣使奉表皆不至
貞元二年元忠等所遣假道回鶻乃得至長安帝進元
忠昕等皆為大都護自是道雖通而虜求取無厭沙陀
别部六千帳與北廷相依亦厭虜裒索皆密附吐蕃故
吐蕃因沙陀共寇北廷頡于迦斯與戰不勝北廷陷葛
禄又取深圖川回鶻大恐稍南其部落以避之是歲可
汗死其弟自立為國人所殺以可汗幼子阿啜嗣詔遣
使冊為可汗是歲回鶻擊吐蕃葛禄於北廷勝之來獻
俘十一年可汗死無子國人立其相骨咄禄為可汗遣
使來詔冊命如故事永貞元年死遣使弔祭冊所嗣為
可汗元和初再朝獻三年死詔冊其嗣為可汗遣使者
來請昏禮部尚書李絳言北狄西戎素相攻討故邊無
虞今回鶻不市馬若與吐蕃結約解仇則將臣閉壁憚
戰邊人拱手受禍又淮西吳少陽垂死若無北顧憂可
乘其變發諸道討平之或曰降主費多臣謂不然我三
分天下賦以一事邊又東南大縣賦歲二十萬緍以一
縣賦為婚貲非損寡得大乎帝不聽穆宗立回鶻又固
請昏許之俄而可汗死遣使冊所嗣為可汗可汗乃遣
使來逆女部渠二千人納馬二萬槖駝千四夷之使中
國其衆未嘗多此詔許五百人至長安餘留太原以太
和公主下降主憲宗女冊為可敦時裴度方伐幽鎮回
鶻以兵三千佐天子平河北賊議者懲創前患不聽兵
已及豐州使者厚賜乃去敬宗即位之年可汗死其弟
立遣使冊為可汗文宗太和六年可汗為其下所殺從
子胡特勒立遣使冊為可汗開成四年其相掘羅勿作
難引沙陀共攻可汗可汗自殺國人立㕎馺特勒為可
汗方歲飢遂疫又大雪羊馬多死未及命武宗即位乃
知其國亂俄而渠長句錄莫賀與黠戞斯合騎十萬攻
回鶻城殺可汗誅掘羅勿焚其牙諸部潰其相馺職厖
特勒十五部奔葛邏禄殘衆入吐蕃安西於是可汗牙
部十三姓奉烏介特勒為可汗南保錯子山黠戞斯已
破回鶻得太和公主又自以李陵後與唐同宗故遣使
者達于奉主來歸烏介怒追擊達于殺之劫主南度磧
邊人大恐進攻天德城振武節度使劉沔屯雲伽關拒
卻之宰相李德裕建言回鶻曩有功今飢且亂可汗無
歸不可擊宜遣使者贍安之帝用兵部郎中李拭行邊
刺状於是其相赤心與王子嗢沒斯特勒那頡啜將其
部欲自歸而公主亦遣使者來言烏介已立因請命又
大臣頡于伽思等表假振武居公主可汗帝乃詔右金
吾衛大將軍王會持節慰撫其衆輸糧二萬斛不許借
振武令中人好語開諭又詔使者持冊往潛稽其行須
變明年回鶻奉主至漠南入雲朔剽横水殺掠甚衆轉
側天德振武間盜畜牧自如乃召諸道兵合討嗢沒斯
以赤心姦桀難得要領即密約天德戍將田牟誘赤心
斬帳下那頡啜收赤心衆七千帳東走振武大同因室
韋黑沙南闚幽州節度使張仲武破之悉得其衆那頡
啜走烏介執而殺之然烏介兵尚彊號十萬駐牙大同
北閭門山而特勒厖俱遮阿敦寕等凡四部及將軍曹
磨你衆三萬因仲武降嗢沒斯亦附使者送款帝欲使
助可汗復國而可汗已攻雲州劉沔與戰敗績嗢沒斯
率三部及特勒大酋二千騎詣振武降詔拜嗢沒斯為
右金吾衛上將軍爵懷化郡王其酋阿麽支等皆拜郡
公嗢沒斯請留族太原率昆弟為天子扞邊帝命劉沔
為列舍雲朔間處其家可汗遣使者籍兵欲還故廷且
假天德城帝不許可汗恚進略大同川轉戰攻雲州詔
𤼵諸鎮兵屯太原以北嗢沒斯等既朝俱賜姓李名嗢
沒斯曰思忠於是詔劉沔為回鶻南面招撫使思忠為
西南面招討使沔營鴈門又詔銀州刺史何清朝等以
兵出振武與沔等合稍逼回鶻思忠數深入諭降其下
沔思忠等與回鶻戰屢破之烏介方薄振武石雄馳入夜
穴壘出鏖兵烏介驚引去雄遇公主奉主還降特勒以
下衆數萬可汗收所餘往依黑車子詔窮躡其後仍㗖
黑車子以利募殺烏介初從可汗亡者既不能軍往往
詣幽州降留者皆飢寒裁數千黑車子幸其殘即殺烏
介其下又奉其弟遏捻特勒為可汗思忠等以國亡皆
願入朝見聽擢為左監門衛上將軍禀奉賜第分其兵隸
諸節度遏捻可汗裒殘部五千仰食於奚大酋碩舍朗
大中初張仲武討奚破之回鶻寖耗滅所存名王貴臣
三百餘轉依室韋仲武諭令羈致可汗遏捻懼挾妻葛
禄子特勒毒斯馳九騎夜委衆西走部人皆慟哭室韋
七姓析回鶻隸之黠戞斯怒與其相阿播將兵七萬擊
室韋悉收回鶻還磧北遺帳伏山林間狙盜諸蕃自給
稍歸厖特勒是時特勒已自稱可汗居甘州有磧西諸
城宣宗務綏柔荒遠遣使者抵靈州省其酋長回鶻因
遣人随使者京師帝即冊拜嗢禄登里邏汨沒蜜施合
俱錄毗伽懷建可汗後十餘年一再獻方物懿宗時大
酋僕固俊自北庭擊吐蕃斬論尚熱盡取西州輪臺等
城使達于米懷玉朝且獻俘因請命詔可其後王室亂
貢會不常史亡其傳昭宗幸鳳翔靈州節度使韓遜表
回鶻請率兵赴難翰林學士韓偓曰虜為國仇舊矣自
會昌時伺邊羽翼未成不得逞今乘我危以冀幸不可
開也遂格不報然其國卒不振時時以玉馬與邊州相
市云五代之際有居甘州西州者嘗見中國而甘州回
鶻數至自唐以女妻之後代猶呼中國為舅中國答以
詔書亦呼為甥梁乾化元年都督周易言等來史不見
其君長名號梁拜易言等官爵遣還唐莊宗時王仁美
遣使者來貢玉馬自稱權知可汗莊宗遣使冊為英義
可汗是歲仁美卒弟狄銀立同光四年狄銀卒阿咄欲
立天成二年權知國事王仁裕遣使來朝明宗冊為順
化可汗晉高祖時又加冊命阿咄欲不知其為狄銀親
疎亦不知其立卒而仁裕訖五代常來朝貢史亦失其
紀其地出玉犛牛綠野馬獨峯駝白貂鼠羚羊角硇砂
腽肭臍金剛鑽紅鹽罽㲲騊駼之革其地宜白麥青□
麥黃麻葱韭胡荽以櫜駝耕而種其可汗常樓居妻號
天公主其國相號媚禄都督見可汗則去帽被髮而入
以為禮婦人總髮為髻高五六寸以紅絹囊之既嫁則
加氈帽又有别族號龍家其俗與回紇小異長興四年
回鶻來獻白鶻一聯明宗命解緤放之自明宗時嘗以
馬市中國其所賫寳玉皆鬻縣官而民犯禁為市者輙
罪之周太祖時除其禁民得與回鶻私市玉價由此倍
賤顯德中來獻玉世宗曰玉雖寳而無益却之仁裕卒
子景瓊立宋建隆二年景瓊遣使朝獻三年阿都督等
四十二人以方物來貢乾德二年遣使貢玉百團琥珀
四十斤犛牛尾貂鼠等三年又遣使貢方物開寳中累
入貢其宰相亦來貢馬太平興國二年遣使詔諭甘沙
州回鶻可汗外甥賜以器幣招致名馬美玉以備車騎
琮璜之用五年及雍熙元年俱入貢端拱元年九月回
鶻都督石仁政磨囉王子等四族並居賀蘭山下無所
統屬蕃部入貢多由其地磨囉王子自云向為靈州馮
暉阻絶由是不通貢奉今有内附意各以錦袍錦帶賜
之至道二年甘州可汗附國來貢方物因上言欲同率
兵助討李繼遷賜詔優奬之咸平四年可汗遣使來貢
自言夲國東至黃河西至雪山有小郡數百甲馬甚精
皆願朝廷命使統領得縛繼遷以獻降詔嘉諭之景德
元年入貢四年入貢又遣僧來奏欲於京城建佛寺祝
聖壽求錫名額不許大中祥符元年遣使入貢四年其
使者請從祀汾隂其年秦州回鶻安蜜獻玉帶於道左
既而夜落紇遣使言敗趙德明蕃兵立功皆首領請加
恩賞詔給司戈司階郎將告敕十道使得承制補署先
是甘州數與夏州接戰夜落紇貢奉多為夏州鈔奪及
宗哥族感悅朝廷恩化乃遣人援送其使故頻年得至
京師既而唃厮囉欲娶可汗女而無聘財可汗不許因
為仇敵復阻貢路八年可汗遣使乞慰諭宗哥使開朝
貢之路從之天禧二年都督安信等來朝四年又遣使
同龜兹國可汗使來獻大尾羊初回鶻西奔族種散處
故甘州有可汗王西州有克韓國新複州有黑韓王皆
其後焉天聖元年甘州遣使來貢方物六月詔封甘州
回鶻外甥可汗王夜落隔通順特封歸忠保順可汗王
二年三年四年五年六年各遣使入貢熙寕元年入貢
求買金字大般若經以墨夲賜之六年復來補其首領
五人為軍主歲給綵二十疋神宗問其國種落生齒幾
何曰三十餘萬壮可用者幾何曰二十萬明年敕李憲
擇使聘阿里骨使諭回鶻令𤼵兵深入夏境憲以命殿
直皇甫旦旦入蕃不得前而妄奏功状詔逮旦赴御史
獄抵罪然回鶻使不常來宣和中間因入貢散而之陜
西諸州公為貿易至留久不歸朝廷慮其習知邊事且
往來皆經夏國於播傳非便乃立法禁之
文獻通考卷三百四十七
