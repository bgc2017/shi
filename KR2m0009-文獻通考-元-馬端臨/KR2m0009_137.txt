文獻通考卷一百三十七
鄱陽馬端臨貴與著
樂考十
絲之屬(雅部)
陳氏樂書曰絲飾物而成聲其卦則離其方則南
其時則夏其聲尚宫其律蕤賓其風景其音哀夏
至之氣也先王作樂弦之以為琴瑟之屬焉盖琴
瑟之樂君子所常御其大小雖不同而其聲應一
也故均列之堂上焉
樂書琴瑟上論曰古者琴瑟之用各以聲類所宜
雲和陽地也其琴瑟宜於圜丘奏之空桑隂地也
其琴瑟宜於方澤奏之龍門人功所鑿而成也其
琴瑟宜於宗廟奏之顓帝生處空桑伊尹生於空
桑禹鑿龍門皆以地名之則雲和豈禹貢所謂雲
土者歟瞽矇掌鼓琴瑟詩鹿鳴鼓瑟鼓琴書曰琴
瑟以詠大傳亦曰大琴練絃達越大瑟朱絃達越
爾雅曰大琴謂之離大瑟謂之灑由是觀之琴則
易良瑟則静好一於尚宫而已未嘗不相湏用也
明堂位曰大琴大瑟中琴小瑟四代之樂器也古
之人作樂聲應相保而為和細大不踰而為平故
用大琴必以大瑟配之用中琴必以小瑟配之然
後大者不陵細者不抑五聲和矣鄉飲酒禮五人
皆在左何瑟後首挎越燕禮小臣左何瑟面執越
樂記曰清廟之瑟朱絃而疏越詩曰並坐鼓瑟何
不日鼓瑟傳言趙王為秦鼓瑟皆不及琴者以瑟
見琴也舜作五絃之琴歌南風之詩而不及瑟者
以琴見瑟也後世有雅琴雅瑟頌琴頌瑟豈其聲
合於雅頌邪琴一也或謂伏羲作之或謂神農作
之或謂帝俊使晏龍作之瑟一也或謂朱襄氏使
士達作之或謂伏羲作之或謂神農使晏龍作之
豈皆有所傳聞然邪
琴瑟中論曰古之論者或謂朱襄氏使士達制為
五絃之瑟鼓搜又判之為十五絃舜益之為二十
三絃或謂大帝使素女鼓五十絃瑟帝悲不能禁
因破為二十五弦郭璞釋大瑟謂之灑又有二十
七弦之說以理考之樂聲不過乎五則五弦十五
弦小瑟也二十五弦中瑟也五十弦太瑟也彼謂
二十三弦二十七弦者然三於五聲為不足七於
五聲為有餘豈亦惑於二變二少之說而遂誤邪
漢武之祠太乙后土作二十五弦瑟今大樂所用
亦二十五弦盖得四代中瑟之制也莊周曰夫或
改調一弦於五音無當也鼓之二十五弦皆動其
信矣乎聶崇義禮圖亦師用郭璞二十三弦之說
其常用者十九弦誤矣盖其制前有柱則清從其
柱則濁有八尺一寸廣一尺八寸者有七尺二寸
廣尺八寸者有五尺五寸者豈三等之制不同歟
然詩曰椅桐梓漆爰伐琴瑟易通冬日至鼓黃鍾
之瑟用槐八尺一寸夏日至用桑五尺七寸是不
知美檟槐桑之木其中實而不虚不若桐之能發
金石之聲也昔仲尼不見孺悲鼓瑟而拒之趙王
使人於椘鼓瑟而遣之其拒也所以愧之不屑之
教也其遣也所以諭之不言之戒也宋朝太常瑟
用二十五絃其二均之聲以清中相應䨇彈之第
一弦黃鍾中聲第十三弦黃鍾清應其按習也令
左右手互應清正聲相和赤依鍾律擊數合奏其
制可謂近古矣誠夲五音互應而去四清先王之
制也(二均二節聲於瑟聲十二清聲十二極清一弦象琴第一揮太抵於瑟半身設柱子右手)
(彈中聲十二左手彈清聲十二其律並同第一弦大吕中第十四弦大吕清第三弦太蔟中第十五)
(弦太蔟清第四弦夾鍾中第十六弦夾鍾清第五弦姑洗中第十七弦姑洗清第六弦仲吕中第十)
(八弦仲吕清第七弦蕤賓中第十九弦蕤賓清第八弦林鍾中第二十弦林鍾清第九弦夷則中第)
(二十一弦夷則清第十弦南呂中第二十二弦南呂清第十一弦無射中第二十三弦無射清第十)
(二弦應鍾中第二十四弦應鍾清)臣嘗考之虞書琴瑟以詠則琴
瑟之聲所以應歌者也歌者在堂則琴瑟亦宜施
之堂上矣竊觀聖朝郊廟之樂琴瑟在堂誠合古
制紹聖初太樂丞葉防乞宫架之内復設琴瑟豈
先王之制哉
琴瑟下論曰琴之為樂所以詠而歌之也故其别
有暢有操有引有吟有弄有調堯之神人暢為和
樂而作也舜之思親操為孝思而作也襄陽會稽
之類夏后氏之操也訓佃之類商人之操也離憂
之類周人之操也謂之引若魯有關雎引衛有思
歸引之類也謂之吟若箕子吟夷齊吟之類也謂
之弄若廣陵弄之類也謂之調若子晉調之類也
黃帝之清角齊桓之號鐘椘莊之繞梁相如之綠
綺蔡邕之焦尾以至玉床響泉韻磬清英怡神之
類名號之别也吟木沉散抑抹剔操擽擘倫齡綽
璅之類聲音之法也暢則和暢操則立操引者引
說其事吟者吟詠其事弄則弄習之調則調理之
其為聲之法十有三先儒之說詳矣由是觀之琴
之於天下合雅之正樂治世之和音也得其粗者
足以感神明故六馬仰秣者伯牙也鬼舞於夜者
賀韜也得其妙者幾與造化俱矣故能易寒暑者
師襄也召風雲者師曠也小足以感神明大足以
奪造化然則琴之為用豈不至矣哉
宋中興樂志論曰八音之中金石竹匏土木六者
皆有一定之聲革為燥濕所薄絲有弦柱緩急不
齊故二者其聲難定鼓無當於五聲此不復論惟
絲聲備五聲而其變無窮五絃作於虞舜七絃作
於周文武此琴制之古者也厥後增損不一宋朝
始制二絃以象天地謂之兩儀琴每絃各六柱又
為十二絃以象十二律其倍應之聲靡不畢備太
宗因大樂雅琴加為九絃按曲轉入大樂十二律
清濁互相合應大晟樂府嘗罷一三七九惟存五
絃謂其得五音之正最優於諸琴也今復俱用大
常琴制其長三尺六寸三百六十分象周天之度
也姜䕫樂議分琴為三凖自一暉至四暉謂之上
凖上凖四寸半以象黃鍾之子律自四暉至七暉
謂之中凖中凖九寸以象黃鍾之正律自七暉至
龍齦謂之下凖下凖一尺八寸以象黃鍾之倍律
三凖各具十二律聲按絃附木而取然湏轉絃合
夲律所用之字若不轉絃則誤觸散聲落别律矣
每一絃各具三十六聲皆自然也分五七九絃琴
各述轉絃合調圖五絃琴圖說曰琴為古樂所用
者皆宮商角徵羽五音故以五絃散聲配之其二
變之聲惟用古清商謂之側弄不入雅樂七絃琴
圖曰七絃散而扣之則間一絃於第十暉取應聲
假如宫調五絃十暉應七絃散聲四絃十暉應六
絃散聲二絃十暉應四絃散聲大絃十暉應五絃
散聲惟三絃獨退一暉於十一暉應五絃散聲古
今無知之者竊謂黃鍾大吕並用慢角調故於大
絃十一暉應三絃散聲太蔟夹鍾並用清商調故
於二絃十二暉應四絃散聲姑洗仲呂蕤賓並用
宫調故於三絃十一暉應五絃散聲林鍾夷則並
用慢宫調故於四絃十一暉應六絃散聲南呂無
射應鍾並用蕤賓調故於五絃十一暉應七絃散
聲以律長短配絃大小各有其序九絃琴圖說曰
絃有七有九實即五絃七絃倍其二九絃倍其四
所用者五音亦不以二變為散聲也或欲以七絃
變五音二變以餘兩絃為倍若七絃分配七音則
是今之十四絃也聲律訣云琴瑟齪四者律法上
下相生也若加二變則於律法不諧矣或曰如此
則琴無二變之聲乎曰附木取之二變之聲固在
也合五七九絃琴總述取應聲法分十二律十二
均每聲取絃暉之應皆以次列
朱子嘗與學者共講琴法其定律之法十二律並
用太史公九分七法為凖損益相生分十二律及
五聲位置各定按古人以吹管聲傳於琴上如吹
管起黃鍾則以琴之黃鍾聲合之聲合無差然後
以次徧合諸聲則五聲皆正唐人紀琴先以管色
合字定宫絃乃以宫絃下生徵徵上生商上下相
生終於少商下生者隔二絃上生者隔一絃取之
凡絲聲皆當如此今人苟簡不復以管定聲其高
下出於臨時非古法也調絃之法散聲隔四而得
二聲中暉亦如之而得四聲八暉隔三而得六聲
九暉按上者隔二而得四聲按下者隔一而得五
聲十暉按上者隔一而得五聲按下者隔二而得
四聲每疑七絃隔一調之六絃皆應於第十暉而
第三絃獨於第十一暉調之乃應及思而得之七
絃散聲為五聲之正而大絃十二律之位又衆絃
散聲之所取正也故逐絃之五聲皆自東而西相
為次第其六絃會於十暉則一與三者角與散角
應也二與四者徵與散徵應也四與六者宫與散
少宫應也五與七者商與散少商應也其第三第
五絃會於十一暉則羽與散羽應也義各有當初
不相湏故不同會於一暉也旋宫諸調之法旋宫
古有随月用律之說今乃謂不必轉軫促絃但依
旋宫之法而抑按之恐難如此泛論當每宫指定
各以何聲取何絃何唱各以何絃取何律為均乃
見詳實又以禮運正義推之則每律各為一宫每
宫各有五調而其每調用律取聲亦各有法此為
琴之綱領而說者罕乃缺典也當為一圖以宫統
調以調統聲令賓主次第各有條理乃先作三圖
一各具琴之形體暉絃尺寸散聲之位二附按聲
聲律之位三附泛聲聲律之位列於宫調圖前則
覽者曉然可為萬世法矣
大琴中琴小琴
陳氏樂書曰八音以絲為君絲以琴為君而琴又
以中暉為君是故君子常御不離乎前非若鐘鼓
陳於堂下列於縣虡也以其大小得中而聲音和
大聲不喧譁而流慢小聲不湮滅而不聞固足以
感人善心禁人邪意一要宿中和之域而已夫作
五絃之琴以歌南風以合五音之調實始於舜盖
南風生養之氣也琴夏至之音也舜以生養之德
播夏至之音始也其親底豫而天下化終也其親
底豫而天下之為父子者定然則所謂琴音調而
天下治無若乎五音者豈不在兹乎盖五絃之琴
小琴之制也而倍之而為十絃中琴之制也四倍
之而為二十絃大琴之制也眀堂位曰大琴中琴
四代之樂也爾雅大琴謂之離以四代推之二琴
之制始於有虞眀矣
次大琴古者大琴二十絃次者十五絃其絃雖多少
不同要之本於五聲一也
雅琴
陳氏樂書曰西漢趙定善鼓雅琴為散操東漢劉
琨亦能彈雅琴知清角之操則雅琴之制自漢始
也宋朝太宗皇帝因太樂雅琴更加二絃召錢堯
卿按譜以君臣文武禮樂正民心九絃按曲轉入
太樂十二律清濁互相合應御製韶樂集中有正
聲翻譯字譜又令鈞容班部頭任守澄并教坊正
部頭花日新何元善等註入唐来燕樂半字譜凡
一聲先以九絃琴譜對大樂字并唐来半字譜並
有清聲今九絃譜内有大定樂日重輪月重眀三
曲并御製大樂乾安曲景祐韶樂集中太平樂一
曲譜法互同他皆倣此可謂善應時而造者也誠
增一絃去四清聲合古琴之制善莫大焉(仲呂大定樂一)
(百三十字南呂角日重輪一百四十一字月重明一百一十一字無射宫乾安曲四十八字太宗因)
(前代七絃加二絃曰清角清徵為九絃一絃黃鍾二絃大呂三絃太蔟四絃夹鍾五絃姑洗六絃仲)
(呂七絃蕤賓八絃林鍾按上為夷則九絃南呂按上為無射應鍾令随編鍾按習每一擊一彈各依)
(節奏焉)
十二絃琴宋朝嘗為十二絃琴應十有二律倍應之
聲靡不悉備盖亦不失先王制作之實也
兩儀琴(二絃每絃各六柱)宋朝初制兩儀琴琴有二絃絃各
六柱合為十二其聲洪迅而莊重亦一時之制也
七絃琴
陳氏樂書曰古者造琴之法削以嶧陽之桐成以
檿桑之絲徽以麗水之金軫以崑山之玉雖成器
在人而音含大古矣盖其制長三尺六寸六分象
朞之日也廣六寸象六合也絃有五象五行也腰
廣四寸象四時也前廣後狭象尊卑也上圓下方
象天地也暉十有三象十二律也餘一以象閏也
其形象鳳而朱鳥南方之禽樂之主也五分其身
以三為上二為下参天兩地之義也司馬遷曰其
長八尺一寸正度也由是觀之則三尺六寸六分
中琴之度也八尺一寸大琴之度也或以七尺二
寸言之或以四尺五寸言之以為大琴則不足以
為中琴則有餘要之皆不若六八之數為不失中
聲也至於絃數先儒謂伏羲蔡邕以九孫登一郭
璞以二十七頌琴以十三掦雄謂陶唐氏加二絃
以會君臣之恩桓譚以為文王加少宫少商二絃
釋知匠以為文王武王各加一以為文絃武絃是
為七絃盖聲不過五小者五絃法五行之數也中
者十弦大者二十絃法十日之數也一絃則聲或
不備九絃則聲或太多至於全之為二十七半之
為十三皆出於七絃倍差弱於二變二少以應七
始之數也為是說者盖始於夏書而曼衍於左氏
國語是不知夏書之在治忽有五聲而無七始豈
為左氏者求其說不得而遂傅會之邪故七絃之
琴存之則有害古制削之則可也宋朝太常琴制
其長三尺六寸三百六十分象周天之度絃有三
節聲自焦尾至中暉為濁聲自中暉至第四暉為
中聲上至第一暉為清聲故樂工指法按中暉第
一絃黃鍾(按上為大呂)二絃太蔟(按上為夹鍾)第三絃姑洗
(按上為仲呂)第四絃蕤賓(單彈)第五絃為林鍾(按上為夷則)第
六絃為南呂(按上為無射)第七絃為應鍾(按上為黃鍾清)凡此
各随鍾律彈之莫不合中呂之商中太平之曲非
無制也誠損二絃去四清合先王中琴之制則古
樂之發不過是矣唐李冲操琴通中呂黃鍾無射
三宫之說盖未究其夲矣先儒之論有宫聲又有
變宫聲已失尊君之道而琴又有少宫少商之弦
豈古人祝夀之意哉其害理甚矣
大瑟中瑟小瑟次小瑟世夲云庖犧氏作五
十絃黃帝使素女鼓瑟哀不自勝乃破為二十五絃具
二均聲爾雅大瑟謂之灑禮圖舊云雅瑟長八尺
一寸廣一尺八寸二十三絃其常者十九絃頌瑟長七
尺二寸廣尺八寸二十五絃盡用也易通卦驗曰人君
冬至日使八能之士鼓黃鍾之瑟瑟用槐木長八尺一
寸夏至日瑟用桑木長五尺七寸(槐取氣上也桑取氣下也)
容齋洪氏随筆曰李商隠詩云錦瑟無端五十絃
說者以為錦瑟者令狐丞相侍兒小名此篇皆寓
言而不知五十絃所起劉昭釋名箜篌云師延所
作靡靡之樂盖空國之侯所作也段安節樂府錄
云箜篌乃鄭衞之音以其亡國之聲故號空國之
侯亦曰坎侯吳兢觧題云漢武依琴造坎侯言坎
坎應節也後訛為箜篌予按史記封禪書云漢公
孫卿為武帝言太帝使素女鼓五十絃瑟悲帝禁
不止故破其瑟為二十五絃於是武帝益召歌兒
作二十五絃及箜篌應劭曰帝令樂人侯調始造
此器前漢郊祀志備書此事言空侯瑟自此起顔
師古不引劭所註然則二樂夲始曉然可考雖劉
吴博洽亦不深究且空元非國名其說尤穿鑿也
初學記太平御覽編載樂事亦遺而不書莊子言
魯遽調琴二十五絃皆動盖即此云續漢書云靈
帝胡服作箜篌亦非也
姜夔定瑟之制桐為背梓為腹長九尺九寸首尾
各九寸隠間八尺一寸廣尺有八寸岳崇寸有八
分中施九梁皆象黃鍾之數梁下相連使其聲冲
融首尾之下為兩穴使其聲條達是傳所謂大瑟
達越也四隅刻雲以緣其武象其出於雲和漆其
壁與首尾腹取椅桐梓漆之全設二十五絃絃一
柱崇二寸七分别以五色五五相次蒼為上朱次
之黃次之素與黝又次之使肄習者便於擇絃絃
八十一絲而朱之是謂朱絃其尺則用漢尺凡瑟
絃具五聲為均凡五均其二變之聲則柱後折角
羽而取之五均凡三十五聲十二律六十均四百
二十聲瑟之能事畢矣
頌瑟
陳氏樂書曰瑟者閉也所以懲忿窒慾正人之德
也故前其柱則清却其柱則濁按三禮圖經瑟七
尺二寸廣尺八寸二十五絃並用也其合古制歟
尸子曰夫瑟二十五絃其僕人鼓之則為笑賢者
以其義鼓之欲樂則樂欲悲則悲雖有暴亦不為
之變誠有味其言也
琴操
陳氏樂書曰自三代之治既往而樂經亡矣樂經
亡則禮素而詩虚是一經缺而三經不完也今夫
琴者君子常御之樂盖所以樂心而適情非為憂
憤而作也苟遇乎物可詠者詠之可傷者傷之大
為典誥小為雅頌而諷刺勸戒靡不具焉其利於
教也大矣古之明王君子多親通焉故堯有神人
暢舜有思親操襄陵始禹訓佃始湯以至文王拘
幽周公越裳成王儀鳳老聃列仙伯牙之水仙懷
陵孔子之將歸猗蘭曾子歸耕殘形之類大抵因
時事而作豈為憂憤邪後世論之者過也降自唐
虞迄於晉宋善琴者八十餘人周秦以前其聲傷
質漢魏而下其音淺薄故漢末太師五曲魏初中
散四弄其間聲含清側文質殊流吳弄清潤若長
江緩流有國士之風蜀聲峻急若蹙浪奔濤有少
年壯氣凡若此類不可勝數然世罕知音反以筝
勢入琴譜錄雖存其亡益乎
步爾雅曰徒鼓琴謂之步盖鼓琴而無章曲則徒鼓
而已猶之舍車而徒也
絲之屬(胡部)
胡琴唐文宗朝女伶鄭中丞善彈胡琴昭宗末石潨
善胡琴也琴一也而有胡漢之異特其制度殊耳
奚琴奚琴胡中奚部所好之樂出於奚鼗而形亦類
焉其制兩絃間以竹片軋之民間或用
匏琴隋煬帝平林邑國獲扶南樂工及匏琴其制至
陋不可用但以天竺樂傳寫其聲不齒樂部
胡瑟弁韓國有瑟其形如筑彈之有音曲與胡琴類
胡弄
陳氏樂書曰越裳操者因越裳獻雉而作也趙師
曹善鼓琴忉利天王子般遮彈之而聲聞舍利為
之起舞焉摩訶兜勒張騫入西域所得者也晉椘
人劉琨世為樂吏制胡笳五弄趙耶利所修者也
胡笳四弄有上舞下舞上間絃下間絃明君所傳
者也今夫彈操弄者前緩後急妙曲之分布也時
中急後緩節奏之停歇也或疾打則聲如劈竹或
緩挑則韻並風生亦有聲正厲而以指按殺亦有
響絶而意猶未盡是以知聲不知音彈絃不彈意
也陶潛嘗曰但取琴中意何勞絃上聲可謂深於
琴者矣
大箜篌小箜篌
劉熙釋名曰箜篌師延所作靡靡之樂蓋空國之
侯所存也後出桑間濮上師涓為晉平公鼓焉鄭
衛分其地而有之因命滛樂為鄭衛焉或謂漢武
使樂人侯暉作坎侯盖取其聲坎坎以應樂節後
世聲訛為箜篌爾二說盖有所受之也舊說皆如
琴制唐制似瑟而小其絃有七用木撥彈之以合
二變故燕樂有大箜篌小箜篌音逐手起曲随絃
成盖若鶴鳴之嘹唳玉聲之清越者也然非夷狄
之制則鄭衛之音非燕樂所當用也或謂取其空
中名之其臆說歟昔有白首翁溺於河其妻麗玉
素善十三絃箜篌作為公無渡河曲以寄哀情唐
咸亨初初第一部有張小子太和初有李齊臯及
其女並善此伎教坊雖亦有人能者未有一二爾
按箜篌或以為師延所作靡靡之樂盖鄭衛之滛
聲也或以為漢武帝使樂人侯調作之以祠太一
盖漢世郊廟之樂而非先王之雅樂也然俱不言
来自胡中陳氏樂書以入胡部未知何據當考
竪箜篌胡樂也其體曲而長其絃二十有二植抱於
懷用兩手齊奏之俗謂竪箜篌亦謂之胡箜篌高麗等
國有竪箜篌卧箜篌之樂其引則朝鮮津卒樗里子高
所作也(樗里子高晨刺船有一白首狂夫披髮提壺亂流而渡其妻止之不能及竟溺死於是悽傷援)
(琴作歌而哀之以象其聲故曰箜篌引)漢靈帝好此樂後世教坊亦用焉
卧箜篌酉陽雜俎魏高陽王雍美人徐月華能彈卧
箜篌為明妃出塞聲有田僧超能吹笳為壮士歌項羽
吟將軍崔延伯出師每臨敵令僧超為壮士聲遂單騎
入陣
鳳首箜篌出於天竺伎也其制作曲頸鳳形焉扶婁
高昌等國鳳首箜篌其上頗竒巧也
搊琵琶(五絃)傅元琵琶賦曰漢遣烏孫公主嫁昆彌念
其行道思慕故使工人裁筝筑為馬上之樂今觀其器
中虚外實天地象也盤圓柄直隂陽叙也柱有十二配
律吕也四絃法四時也以方俗語之曰琵琶取其易傳
於外國也風俗通曰以手琵琶因以為名曰推手前曰
批引手却曰把杜贄曰秦苦長城之役百姓絃鼗而鼓
之並未詳孰是其器不列四廂今清樂奏琵琶俗謂之
秦漢子圓體修頸而小疑是絃鼗之遺制𫝊元云體圓
柄直柱有十二其他皆兑上銳下曲項形制稍大夲出
胡中俗傳是漢制兼以兩制者謂之秦漢盖謂通用秦
漢之法梁史稱侯景之害簡文也使太樂令彭雋賫曲
項琵琶就帝飲則南朝似無曲項者五絃琵琶稍小盖
北國所出舊彈琵琶皆用木撥彈之大唐貞觀中始有
手彈之法今所謂搊琵琶者是也風俗通所謂以手琵
琶之知乃非用撥之義豈上代固有搊之者(手彈法近代已廢自)
(裴洛兒始為之)國史補曰趙璧之彈五絃人問其術璧曰始則
心驅之中則神遇之終則天随之方吾浩然眼如耳耳
如鼻不知五絃之為璧璧之為五絃也白樂天云人情
重今多賤古古瑟有絃人不撫更從趙璧藝成来二十
五絃不如五亦譎諫之道也
大琵琶(六絃)小琵琶(五絃)琵琶之制刳桐絃絲而鼓之龜腹
鳳頸熊據龍放其器則箜篌也宫調八十一旋宫三調
而所樂非琴非瑟特變徵新聲而已唐眀皇悦之時有
宦官使蜀得異木竒文琵琶以獻楊妃每奏於梨園諸
王貴主並為琵琶弟子天寳之亂嘗奏是器於凝碧池
上舊人李龜年徒能欷歔而已
秦漢琵琶本出於胡人絃鼗之制圓體修頸如琵琶
而小柱十有二惟不開目為異盖通用秦漢之法四絃
四隔合散聲四隔聲十二總二十聲唐貞元中有曺綱
裴興奴並善其藝綱善運撥若風雨興奴長於攏撚時
人謂綱有右手興奴有左手段安節門中又有樂吏楊
志善此其姑尤妙自珍其藝誓死不傳志嘗竊聽彈弄
私以鞋帶記其節奏因携樂就姑彈之姑大驚異悉傳
其藝夫以一藝之精古人且重以傳之况有大於此者
苟非其人其可輕授之哉
崑崙琵琶唐貞元中長安大旱詔移兩市祈雨街東
有康崑崙琵琶號為第一手謂街西必無已敵也遂登
樓彈一曲新翻調綠腰(樂工進曲上令錄書要者巧以為名誤言綠腰也)街西
亦建一樓東市大誚之及崑崙度曲西樓出一女郎抱
樂器亦彈此曲移在楓香調中妙絶入神崑崙驚駭請
以為師女郎遂更衣出乃装嚴寺段師善夲也翌日德
宗召之加奬異常乃令崑崙彈一曲段師曰夲領何雜
兼帶邪聲崑崙驚曰段師神人也德宗令授崑崙段師
奏曰且請崑崙不近樂器十數年使忘其夲領然後可
教詔許之後果窮段師之藝矣
蛇皮琵琶扶南高麗龜兹疎勒西凉等國其樂皆有
蛇皮琵琶以蛇皮為槽厚一寸餘鱗介具焉亦以楸木
為面其掉撥以象皮為之圖其國王騎象象其精妙也
近代以琵琶旋宫但歴均調不分清濁倍絃應律多非
正聲華音所不取也
屈茨琵琶後魏宣武以後酷嗜胡音其樂器有屈茨
琵琶說者謂制度不存八音之器所不載以意推之豈
琵琶為屈茨之形然邪
卧筝搊筝彈筝筝秦聲也傅元筝賦序曰世以
為蒙恬所造今觀其器上崇似天下平似地中空凖六
合絃柱擬十二月設之則四象在鼓之則五音發斯乃
仁智之器豈蒙恬亡國之臣能之哉(今清樂筝並有十二絃也樂皆十二)
(絃軋筝以片竹閏其絃而軋之彈筝用骨爪長寸餘以代之)高麗樂器用彈筝一搊
筝一卧筝一自魏至隋並存其器至於制度之詳不可
得而知唐平人女以容色選入内者教習琵琶五絃箜
篌筝者謂之搊彈家開元初制聖夀樂令諸女衣五方
色衣歌舞之宜春院為首尾搊彈家在行間效之而已
絲之屬(俗部)
頌琴(十三絃柱如筝)古之善琴者八十餘家各因其器而名
之頌琴居其一焉其絃十有三其形象筝移柱應律宫
縣用之合頌聲也齊桓公以鐘名之李汧公以韻磬名
之是不知鐘磬各自有器非所以名琴也唐貞元中成
都有雷生斵琴其業精妙天下鮮儷大中有賀若夷尤
善此藝後為待詔彈一曲上嘉歎之賜緋衣至今號為
賜緋調
擊琴(五絃以竹管承之)梁柳世隆素善彈琴其子惲每奏父
曲居常感思因變其體備寫古調嘗賦詩未就誤以筆
撫琴坐客以筯扣之惲驚其哀韻乃制為雅音而擊琴
自此始矣盖其制以管承絃又以竹片約而束之使絃
急而聲亮舉而擊之一為曲節江左有之非古制也
一絃琴魏孫登彈一絃琴善嘯每感風雷嵇康師之
故其贊曰調一絃兮斡参寥廓嘯一曲兮能驟風雷江
左樂用焉
十三絃琴二十七絃琴古者制五絃之琴以應五
聲琴之正也後世易之以二十七絃三倍七音之數琴
之變也
月琴(五絃十三柱形似琵琶)月琴形圓項長上按四絃十三品
柱豪琴之徽轉絃應律晉阮咸造也唐太宗更加一絃
名其絃曰金木水火土自開元中編入雅樂用之豈得
舜之遺制歟
素琴素瑟昔人祥之日常彈素琴素瑟矣陶淵眀
不觧音律而畜素琴一張每有酒輙撫弄以寄其意可
謂達君子無故不徹琴瑟之意矣
清角(黃帝琴梁元纂要)鳳凰(趙后琴西京襍記)號鐘(齊桓公琴)繞梁(椘莊王琴)綠
綺(司馬相如蔡琰琴)清英(揚雄琴)焦尾(蔡邕琴)怡神(謝莊琴)寒玉石(李勉)
(琴)和志(李勉琴)六合(洞元琴)石枕(路氏琴)落霞(神女琴)
右諸琴求諸先王之制雖未盡合亦一代絶特之
器也
響泉韻磬國史補載李汧公勉者雅性好琴嘗斵
桐為之多至數百張求之無不與之其中二者一名響
泉一名韻磬張宏静嘗會名客觀鄭宥調二琴各置一
榻動宫宫應動角角應真希代寳也荗因記之謂余家
世所寳遭廣明之亂韻磬為火所毁響泉有洛僧自賊
中挈去建中四年南康王韋臯在蜀得之用佉陀羅木
換臨岳承弦命李陽冰篆之至大順中客游巴蜀見携
響泉以行云然響泉之竒世或鮮鑒但以他琴齊奏彼
音絶而此有餘韻世又有竊其名者苟以墨蹤篆文騐
之則真偽覩矣按響泉韻磬為李勉所製號稱名琴唐
史載之此段言其首尾尤詳但既曰廣明之亂為僧所
取矣而又曰建中四年為韋臯所得夫建中先於廣明
百餘年廣明所失之琴而曰至建中始得之何其繆也
此據樂書所採國史補之說疑有誤當考
荔枝荔枝性堅文直色正而音切生於南閩以芳實
美味閒裁之為琴非古也侍御史尉遅君與長樂馮端
始為之馮宿述之
百納琴唐汧公李勉嘗收桐孫之精者雜綴為之謂
之百納琴用蛙殼為暉其間三面尤絶異之響泉韻磬
也
伏犧琴夫子琴靈開琴靈和琴自古善琴者
八十餘家一十八樣究之雅度不過伏犧大舜夫子靈
開靈和五等而已餘皆求意新状竒終乖古制君子不
貴也
陳氏樂書琴制論曰琴之為器有龍池者以龍潛
於此其出則興雲雨以澤物而人君之仁如之有
鳳池者以南方之禽其浴則歸潔其身又人君之
德如之有軫池者亦曰軫柸以其急於發令且酒
以成禮也池側有鳬掌二所以護軫之動而合制
也鳳額下有鳳嗉一所以接喉舌而申令者也琴
底有鳳足用黃楊木表其足色夲黃也臨岳若山
岳峻極用棗木表其赤心也人肩者顧其臣有俯
就随肩之象也鳳翅者左右翼之有副貳人主之
象也龍脣者聲所由出也龍齦者吟所由生也龍
口所以受絃而其鬢又所以飾之也鳳額所以制
嗉而其臆又所以承之也總而言之琴長三尺六
寸六分當期之日腹中天地二柱當心膂之任也
天柱方厚七分居姑洗仲呂之界地柱方厚六分
居南呂無射之界若定位小差近上則損上聲近
下則損下聲當中心則其聲品節矣然斷製之妙
蜀稱雷霄郭諒吳稱沈鐐張越霄諒清雅而沈細
鐐越虚鳴而響亮唐明皇反蜀詔雷儼待詔襄陽
馮昭亦善攻斵鬻之不售節使盧公鈞聞之見重
受一張仍贈之詩自是馮氏門其屨滿矣(㐲犠樣長三尺)
(九寸三分與後周大絫黍尺同舜樣用古玉尺長三尺八寸二分孔子樣長三尺六寸四分與周尺)
(同秦始皇樣用玉尺一池司馬相如同後晉尺長三尺八寸六分半一池後漢蔡邕用官尺長三尺)
(七寸八分伯牙尺同築表尺長三尺七寸二分嵇康用魏中尺長三尺七寸一池齊東山樣今尺長)
(三尺三分梁千面用鐵尺三尺九寸三分無池隋百面用水平尺三尺六寸四分古軫用竹言鳳非)
(梧桐不棲非竹實不食)
樂書琴暉論曰琴之為樂絃合聲以作主暉分律
以配臣自臨岳際下至龍口銜絃以夷則為中界
夷則至臨岳下際以仲呂為中界仲呂上至臨岳
下際以太簇為中界其夾鍾姑洗蕤賓林鍾四暉
即泛調取定又以太簇翻至龍口而暉數足矣自
古十有三其一象閏盖用螺蚌為之近代用金玉
瑟瑟水晶等寳未聞有絃繩之義盖所以示其明
瑩以節奢縦而已俗傳暉作徽纏之徽誤矣
樂書琴勢論曰古者手勢所象本蔡氏五弄趙即
利所修也左大指象日右無名指象月右大指象
大風右食指象青雲右中指象高山右小指象地
右無名指象下水龍行者指行如之虎行者指步
如之蟹行者倫指如之鸞行者轉指如之輕行者
泛指是也儒父吟未接覆手是也亮生嘯小起手
是也仙人笑下璅是也然彈琴之法必兩手相附
其猶䨇鸞對舞兩鳳同翔要在附絃作勢而不在
聲外搖指趙師彈琴未有一聲無法凡一弄之内
清側殊途一句之中莫不隂陽𣲖潤至如椘明光
白雪寄清調中彈椘清聲易水鳳歸林寄清調中
彈椘側聲登隴望秦寄胡笳調中彈椘側聲竹吟
風哀松露寄胡笳調中彈椘清聲若此之類非一
可謂妙矣
樂書琴聲論曰白虎通曰琴者禁止於邪以正人
心豈其然乎今夫宫聲感人則其意懽和商聲感
人則其意勁正角聲感人則其意奮厲徵聲感人
則其意舒緩羽聲感人則其意和平故正直勇義
者聽之則奮厲倍苦節孝行忠烈者聽之則感傷
貧苦孀孤抱怨者聽之則感慨輕縦浮薄好喧囂
者聽之則震戢然則修身治性反其天真有不在
於是乎虞舜鼓之而五星見伯牙鼓之而駟馬仰
秣瓠巴鼓之而魚躍潛藻以至師曠之致鶴舞賀
韜之致鬼舞朱康之致畫動衛次翁之致異香降
王敬伯之致神女現師襄之變易寒暑孫登之感
動風雷然則動天地感鬼神有不在於是乎由此
觀之古人所謂至樂通天地變四時又曰安國家
治人民莫若乎五音豈不信歟(關關嚶嚶春鳥聲也肅肅雍雍秋雁)
(聲也巍巍湯湯山水聲也)
又曰古人之論琴聲有經有緯有從宫商角徵羽
文武以上為經聲也黃鍾及大呂閏暉以上十三
聲為緯聲也風雅聲隂陽聲武成聲吟詠聲談話
聲姑息聲五音聲五調聲長樂聲胡笳聲止息聲
吳聲蜀聲齊聲椘聲度絃摘聲蹙臑抑揚聲調絃
齪掠聲長彈掉搦聲椘清側聲雅質側聲鷁扶輪
指聲宛美清聲高望遠側聲凡此二十四聲為從
聲也右七絃為正十三暉為副正副相應一絃合
十五種升降同為九十一聲琴含太虚一氣運九
十種聲如此其變亦已盡矣至於取聲之法又有
木有汎有散有末有剔有櫟有擘有綽有璅有齪
有倫以總之誠去四清二變以諧音律則琴音調
而天下治矣(左指按絃因指打聲振動左指令著面右指擊絃隐隐如雷是木聲也左)
(微按絃右手擊絃泠泠然輕清是汎聲也左指不按不擊絃鏘鏘然鐘鐸是散聲左指按絃右指打)
(聲抑蹙向前後令聲下惆悵是散聲右指向下末二三絃左指不著是末聲右指向上剔一絃是剔)
(聲也右食指第一横文向上蹙櫟二三絃畢舉其食指合勢望天是櫟聲也右指南上擘一絃是擘)
(聲也右指向下反剔一絃為綽聲也右指搯食指第二横文上向下擊下絃從寬至急可十餘聲為)
(璅聲也右兩指各按其絃齊聲打為齪聲右兩指倫次其一絃為倫聲也)
樂書琴論曰衆樂琴之臣妾也廣陵曲之師長也
古琴曲有歌詩五萹操二萹引九萹其歌詩一曰
鹿鳴周大臣傷時在位而作也二曰伐檀魏國女
閔傷怨曠而作也三曰騶虞召國女傷失嘉會而
作也四曰鵲巢召國男悦貞女而作也五曰白駒
衰世失朋友而作也其操十有二一曰將歸孔子
之趙聞殺竇犢鳴而作也二曰猗蘭孔子傷不逢
時而作也三曰龜山孔子因季桓受齊女樂而作
也四曰越裳周公為其里譯来享而作也五曰拘
幽文王拘於羑里而作也六曰岐山周人為太王
而作也七曰履霜尹吉父子伯竒傷無罪而作也
八曰雉朝飛牧犢子感䨇雉而作也九曰别鶴商
陵牧子傷父母奪志而作也十曰殘形曾子夢狸
而作也十一曰水仙伯牙為仙舞而作也十二曰
懷陵伯牙為子期而作也其引一曰列女椘樊姬
所作也二曰伯姬魯伯姬所作也三曰正女魯漆
室女所作也四曰思歸衛女所作也五曰霹靂椘
商梁遇風雨而作也六曰走馬樗里牧恭為感天
馬而作也七曰箜篌樗里高所作也八曰琴引秦
屠門高所作也九曰椘引椘龍邱子高所作也自
餘歌詩操引不可勝紀要其大致亦不出乎此然
以詩推之鹿鳴之宴羣臣伐檀之刺貪鄙騶虞之
美王道成鵲巢之美夫人之德白駒刺宣王之不
用賢與是說不類矣豈好事者妄取其名而詭為
之說哉
又曰昔人論琴弄吟引亦多矣有以孔子撰之者
獲麟將歸畏匡厄陳之類也有以伯牙製之者望
仙懷陵流水流泉之類也有以嵇康為之者長清
短清長側短側之類也有以劉琨為之者登隴望
秦竹吟風哀松露悲漢月是也胡笳五弄趙師所
修有以明君為之者平調清調瑟調蜀調胡笳吳
興杜瓊是也然觀琴調掠引有宫引商引角引徵
引羽引平調引有林宫林商林角林徵林羽是琴
音之用不出五聲而已後世兼以二變四清定絃
數多寡其為智亦疎矣
蕃瑟(四絃)雅瑟(二十五絃)三禮圖雅瑟長八尺一寸廣二尺
八寸二十三絃其常用者十九絃其餘四絃謂之蕃蕃
之為言羸也古者大瑟謂之灑長八尺一寸廣一尺八
寸二十七絃其制與雅瑟大同而小異豈時異之制歟
十九絃瑟二十七絃瑟黃鍾瑟易通卦驗冬至
日使八能之士鼓黃鍾之瑟用槐八尺一寸為之夏至
日用桑五尺七寸為之失古人用桐之意矣
平清瑟隋何妥好音律留意管絃文帝令定鍾律於
是作平清瑟之調聲宋朝雅樂作大吕黃鍾二均聲至
妥始奏專用黃鍾詔下公卿議從之
静瑟王子年拾遺錄曰古之圓山有林木焉疾風震
地而林木不動以其木為瑟故曰静瑟也
寳瑟昔盧邁有寳瑟各直數十萬有寒玉石磬響泉
和志之號由此觀之非特琴為然雖瑟之寳者亦不嫌
其同名矣
太一樂太一之制十二絃六隔大抵與琴相類合散
聲十二隔聲七十二絃散聲應律吕以隔聲旋祖為宫
含八十四調唐開元中司馬縚所進者也後世雅樂宫
縣内用之然亦溺於七音之失矣
天寳樂天寳樂形類石幢其絃十四而設柱黃鍾一
均足正倍七聲移柱作調以應律天寳中任偃所進也
舞者亦執焉
繞梁繞梁之制大致與箜篌相似宋武帝大明中沈
懷遠被徙廣州為之也懷遠亡其器亦絶矣
䨇鳳琵琶唐天寳中宦者白秀正使西蜀回獻䨇鳳
琵琶以邏逤檀為槽温潤輝光隐若圭璧有金縷紅文
蹙成䨇鳳貴妃每自奏於梨園音韻凄清飄如雲外殆
不類人間諸王貴主競為貴妃琵琶弟子
金縷琵琶(銀柱金縷柄)南齊褚淵善彈琵琶武帝時在東
宮賜之金縷柄銀柱琵琶(高帝曲宴羣臣俾各效伎能淵彈琵琶王僧虔彈琴沈文)
(季歌子夜張恭兒舞王恭則拍張王儉曰臣無所觧唯知誦書因跪前誦相如封禪書)
直頸琵琶曲頸琵琶唐樂有大小琵琶之制今教
坊所用乃其曲頸者非直頸也梁史稱侯景之亂使大
樂令彭隽賫曲頸琵琶就簡文帝飲則南朝無是制明
矣
大忽雷琵琶小忽雷琵琶唐文宗朝内庫有琵琶
二號大忽雷小忽雷時有内弟子鄭中丞常彈小忽雷
偶匙頭脱送崇仁坊趙家修治適遭訓注之亂人莫知
者已而中丞身殁權相舊吏梁厚夲賂樂匠得趙家所
修治器每至夜分輕彈後遇良辰飲於花下酒酣彈數
曲有黃門過而聽之曰此鄭中丞琵琶聲也翌日達上
聽文帝驚喜遣中使召之赦厚夲罪别加錫賚咸通中
有米和郎田從道尤善此藝顧况有忽雷兒之歌盖生
於此
阮咸琵琶阮咸五絃此秦琵琶而頸長過之列十二
柱焉唐武后時蒯明於古冡得銅琵琶晉阬咸所造也
元亨中命工以木為之聲甚清徹頗類竹林七賢圖所
造舊器因以阬咸名之亦以其善彈故也宋朝太宗舊
制四絃上加一絃散呂五音(呂絃之調有數法大絃為宮是正聲或為下徵或為)
(下羽)院類琴有濁中清三倍聲上隔四柱濁聲也應琴下
暉中隔四柱中聲也類琴中暉下暉下隔四柱清聲也
類琴上暉今太常樂工俗譜按中隔第一絃(第一柱下按黃鍾第)
(二柱下按大吕)第二絃(第一柱上按太蔟第一柱下按夾鍾第二柱上按姑洗第三柱下按仲呂)第
三絃(第一柱上按蕤賓第一柱下按林鍾第二柱上按夷則第三柱下按南呂)第四絃(第一柱下)
(按無射)第五絃(第一柱下按應鍾第二柱是黃鍾清三柱是大吕清第四柱是太蔟清所有夹鍾清)
(在下隔也)凡此夲應五音非有濁中清之别也今誠去四清
聲以合五音則舜琴亦不是過也
雲和琵琶雲和琵琶如筝用十二絃施柱彈之足黃
鍾一均而倍六聲其首為雲象因以名之非周官雲和
琴瑟之制也晉嵇康曰平和之人聽筝笛琵琶則形躁
而志越聞琴瑟則體静而心閑信乎琵琶不如琴瑟遠
矣唐貞觀末有裴神符者妙觧琵琶惟作聖蠻奴大鳳
傾柸樂三曲聲度清美太宗深愛之然亦世俗之樂也
二絃琵琶(四隔一孤柱)釋名曰推手前曰琵引手却曰琶
二絃形如琵琶四隔一孤柱合散聲隔八柱聲總十聲
得聲生於日之數也
六絃琵琶六絃之器状如琵琶而長四隔孤柱一合
散聲六隔聲二十四柱聲一總三十一聲隔調應律唐
天寳中史盛所作也
七絃琵琶七絃之制形類阮咸而旁有少缺近取便
身也絃十三隔孤柱一合散聲七隔聲九十一柱聲一
總九十九聲唐開元中鄭喜子所進也
八絃琵琶北齊李搔李德忱素善音律因採諸聲别
造一器號曰八絃時人稱其思理
五絃筝十二絃筝十三絃筝風俗通曰筝五絃
筑身而瑟絃并凉州筝形如瑟是也京房制五音凖如
瑟十三絃實乃筝也阮瑀曰身長六尺應律數也絃有
十二四時度也柱高三寸三才具也二手動應日月務
也故清者感天濁者感地而唐唯清樂筝十二彈之為
鹿骨爪長寸餘代指他皆十三絃今教坊無十二絃者
不知五絃合乎五音十二絃合乎十二律而十三絃其
一以象閏也
宋朝用十三絃筝第一絃為黃鍾中聲設柱並同瑟法
然非雅部樂也(十二中聲一絃黃鍾清聲二絃大呂三絃太蔟四絃夾鍾五絃姑洗六絃仲呂)
(七絃蕤賓八絃林鍾九絃夷則十絃南呂十一絃無射十二絃應鍾十三絃黃鍾清聲)
銀装筝宋何承天幼好律歴之學尤善彈筝文帝賜
之銀装筝一
雲和筝唐清樂部有雲和筝盖其首象雲與雲和琵
琶之制同于頓嘗令客彈琴其嫂聽而歎曰三分之中
一分筝聲亦可謂知音矣
鹿爪筝梁羊偘素善音律自造採蓮歌頗有新致伎
妾列侍窮極奢靡有彈筝陸大喜者著鹿骨爪長七寸
古之善筝者不獨此也郝孛謝常桓伊何承天之於晉
辛宣仲之於宋皆世所謂善筝者也其得妙趣遺音者
特雍門周而止耳故時人謂之雍門周能使喜者墮淚
戚者起舞焉
軋筝唐有軋筝以片竹潤其端而軋之因取名焉
鼓筝說文曰筝鼓絃筑身樂也英雄記述袁紹使鼓
筝於帳中燉煌實錄述索承宗伯夷成善鼓筝又張華
令郝生鼓筝史記李斯曰彈筝而歌者真秦之聲晉書
曰桓伊撫筝而歌由此觀之筝之為樂真秦聲也古人
非特鼓而彈之亦撫而歌之者矣昔魏文帝曰斬泗濱
之梓以為筝則梓之為木非特以為琴瑟亦用之為筝
者矣凡此非君子常御之樂魏之游椘常携以自随君
子不取也
擊筑筑之為器大抵類筝其頸細其肩圓以竹鼓之
如擊琴然又有形如頌琴施十三絃身長四尺二寸頸
長三寸圍四寸五分首長七寸五分闊六寸五分品聲
按柱左手振之右手以竹尺擊之隨調應律焉高漸離
擊之於燕漢高祖擊之於沛而戚夫人亦善焉至唐置
於雅部長四尺五寸折九尺之半為法是不知特世俗
之樂非雅樂之音也宋朝沿襲唐制設柱同筝法第一
絃黃鍾正聲(次第十二正聲全)第十二絃黃鍾清聲筝以指彈
筑以筯擊大同小異其按習並依鍾律彈擊之法降之
於俗部可也
樂凖西漢京房性好鍾律知音聲作凖器其状如瑟
長丈而有十三絃隐几間九尺應黃鍾之律九寸其中
一絃下有書分寸為六十律清濁之節實乃筝也漢史
官侯部用之唐元和以後律家莫能為者後魏陳仲儒
頗閑樂事請依京房立凖以調八音是不知京氏之術
得諸小黃門令焦延夀而已非聖王之制也
文獻通考卷一百三十七
