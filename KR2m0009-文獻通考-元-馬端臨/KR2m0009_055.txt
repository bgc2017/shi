文獻通考卷五十五
鄱陽馬端臨貴與著
職官考九
諸卿(少卿)
夏制九卿(記曰夏后氏官百天子有三公九卿也亦有六卿殷周皆然)殷亦九卿(伊尹)
(曰二公調隂陽九卿通寒暑)周之九卿卽少師少傅少保冢宰司徒
宗伯司馬司寇司空(二代諸卿雖名號不同然其官職相沿與周不異說在歴代官制篇)
漢以太常光禄勲衞尉太僕廷尉大鴻臚宗正大司農
少府謂之九寺大卿後漢九卿而分屬三司(太常光禄勲衞尉三)
(卿並太尉所部太僕廷尉大鴻臚三卿並司徒所部宗正大司農少府三卿並司空所部)多進為三
公各有署曹掾史隨事為員九卿有疾使者臨問加賜
錢布(尚書令陳忠常欲褒崇大臣故奏建此禮)魏九卿與漢同(九卿名數與漢同)晉
以太常等九卿(即漢九卿)兼將作大匠太后三卿大長秋皆
為列卿各置丞功曹主簿五官等員太康四年增九卿
禮秩(元帝以賀循為太常而散騎常侍如故循以九卿舊不加官惟拜太常而已)宋齊及梁
初皆因舊制(宋卿尹皆銀章青綬進賢兩梁冠佩水蒼玉衞尉則武官晉服制以九卿皆文冠乃)
(進賢兩梁冠非舊也)梁武帝天監七年以太常卿加置宗正卿以
大司農為司農卿三卿是為春卿加置太府卿以少府
為少府卿加置太僕卿三卿是為夏卿以衞尉為衞尉
卿廷尉為廷尉卿將作大匠為大匠卿三卿是為秋卿
以光禄勲為光禄卿大鴻臚為鴻臚卿都水使者為大
舟卿三卿是為冬卿凡十二卿皆置丞及功曹主簿後
魏又以太常光禄勲衞尉謂之三卿太僕廷尉大鴻臚
宗正大司農少府為六卿各有少卿(太和十五年初置少卿官常同大卿)
北齊以太常光禄衞尉宗正太僕大理鴻臚司農太府
是為九寺(晉荀勖曰九寺可倂於尚書後魏亦有三府九寺則九卿稱寺久矣然通異名不連官號)
(其官寺連稱自北齊始也)置卿少卿丞各一人各有功曹五官主簿
錄事等員隋九寺與北齊同(自昔三代以上分置六卿至周明備至秦及漢雖事)
(不師古猶制度未繁後漢有三公九卿而尚書之任又益重矣魏晉以降職制日增後周依周禮置六官而年)
(代短促人情相習已久不能革其視聽故隋氏復廢六官多依北齊之制官職重設庶務煩滯加六尚書似周)
(之六卿又更别立寺監則戶部與太府分地官司徒職事禮部與太常分春官宗伯職事刑部與大理分秋官)
(職事工部與將作分冬官司空職事自餘百司之任多𩔖於斯欲求理要實在簡省)煬帝降光禄
以下八寺卿階品於太常而少卿各加置二人(始開皇中諸司)
(署惟典掌受納至煬帝署令為判首取二卿同判丞惟知檢局令闕丞判)唐九寺與北齊同
卿各一人少卿各二人丞以下有差龍朔二年改九寺
之名凡卿皆加正(若太常卿為奉常正卿他皆如此)後各復舊
宋初雖有九卿皆以為命官之品秩而無職事元豐正
名始有職掌中興初併省冗職除太常寺大理寺不罷
外宗正以太常兼而衞尉太僕併兵部太府司農併戶
部光禄鴻臚併禮部紹興復置宗正太府司農餘遂廢
太常卿(少卿協丞郎主簿京博士署郎律兩郊社)(祝樂奉禮太署)
(鼓吹署署)(太醫署)(太卜署)(廪犧署)(汾祠)
今太常者亦唐虞伯夷為秩宗兼夔典樂之任也周時
曰宗伯為春官掌邦禮秦改曰奉常漢初曰太常欲令
國家盛太常存故稱太常(顔師古曰太常者王之旌也畫日月焉王者有大事則建)
(以行禮官主奉持之故曰奉常後改為太尊大之義也)惠帝更名奉常景帝六年
更名太常(惠帝時叔孫通為奉常定宗廟儀法及定漢儀法皆叔孫通所著論也王莽改太常卿為)
(秩宗)後漢秩與漢同每祭祀前奏其禮儀及行事贊天子
每選試博士奏其能否大射養老大喪皆奏其儀每月
前晦察行陵廟助祭則平冕七旒漢舊常以列侯忠敬
孝愼者居之後漢不必侯也舊制陵縣悉屬歲舉孝廉
後漢則否建安中為奉常魏黃初元年改為太常魏晉
皆銀章青綬進賢兩梁冠絳朝服佩水蒼玉宋齊皆有
之舊用列曹尚書好遷選曹尚書領護梁視金紫光禄
大夫陳因之後魏為上卿兼置小卿官(周禮有小宗伯中大夫二人即)
(其任)北齊曰太常寺置卿及少卿丞各一人掌陵廟羣祀
禮樂儀制天文術數衣冠之屬後周建六官置大宗伯
卿一人(掌邦禮以佐皇帝和邦國)是為春官隋曰太常與北齊同煬
帝加置少卿二人唐因之龍朔二年改太常為奉常(少卿)
(丞隨寺名改光禄以下同)咸亨元年復舊光宅元年改太常為司禮
神龍初復舊卿一人掌禮儀祭祀總判寺事少卿二人
通判(餘寺少卿職並同太常少卿本一員神龍中加一員)領丞一人主簿二人博
士四人太祝二人奉禮郎協律郎各二人齋郎五百五
十二人(其餘小吏各有差)郊祀太公廟大樂鼓吹太醫太卜廪
犧等署各有令(其郊社及太公廟兩京皆有)
宋初太常寺皆以禁林之長主判(續會要云皆以兩制充)而禮院
自有判院同判院祥符中祥瑞繁縟别建禮儀院輔臣
主判而知制誥為知院天禧末罷知院天聖中省禮儀
院而寺與禮院事舊不相兼康定元年置判寺同判寺
並兼禮儀事元豐正名始專其職焉卿掌禮樂郊廟社
稷壇壝陵寝之事(禮之名有五吉賓軍嘉凶皆掌其制度儀式祭祀有大祠有中祠有小祠)
(其犧牲幣玉酒薦獻噐服名辨其等掌樂律樂舞樂章凡親祠及四孟月朝獻景靈宮郊祀太廟掌贊相禮儀)
(升降之節及朝會燕享上夀封冊之儀若禮樂有損益及祀典神祇爵號與封襲繼嗣之事常考定者擬上於)
(禮部凡太醫政令以時頒行)元祐詔太常寺置長貳餘寺監長貳並
互置中興併省寺監獨存太常又命太常兼宗正紹興
復隆興元年詔光禄寺併歸太常寺兼領掌社稷及武
成王廟諸壇齋官習樂之事丞一員罷卿舊不除人(紹興)
(三十五年除張扶執政以為言遂改宗正復言之乃除祭酒開禧閒忽除陳讜俄亦改秘書監)少卿元
祐初除呂純禮御史論門蔭得官不可任奉常於是外
補建炎初并省冗職詔太常少卿一員兼宗正少卿(國初)
(太常少卿博士寺丞俱為寄禄官少卿後來為朝議大夫博士丞議郎丞奉議郎)
丞秦置一人漢多以博士議郎為之後漢凡諸丞皆掌
行禮及祭祀小事總署曹事舉廟中非法皆銅印墨綬
進賢兩梁冠(職官要錄曰晉宋九卿丞皆進賢一梁冠介幘皂衣銅印黃綬齊梁墨綬)歴代
皆有(韋弘為太常丞父賢以弘當嗣太常職掌陵廟煩劇多過勅弘自免及賢疾篤弘坐廟事繫獄)梁
舊用員外郎遷尚書郎天監七年改視尚書郎陳因之
後魏北齊亦有之隋有二人唐因之分判寺事(餘寺丞職並同)
宋皇祐中詔特差近上知禮官一員兼丞事建炎三年
省紹興復置
主簿漢有之(漢鹵簿之制太常駕四馬主簿前車八乘)魏晉亦有焉梁天監
七年十二卿各置主簿一人陳因之北齊有功曹五官
主簿二人(歴代諸主簿多說在列職篇)唐置二人掌付事勾稽省署
抄目監印給紙筆等事(餘寺主簿並同職)
宋皇祐中宋祁乞增置一員勾檢在寺文書及掌出納
遂除胡瑗後省不置元豐正名初除王子奇建炎三年
省紹興十年復置
容齋洪氏隨筆曰自元豐官制行九寺五監各置
主簿專以掌勾考簿書為職他不得預紹聖初韓
粹彦為光禄主簿自言今輙預寺事非先帝意也
請如元豐詔書從之如玉牒脩書主簿不預見於
王定國雜錄予猶及見紹興中太府寺公状文移
惟卿丞繫銜後來掌故之吏昧於典章遂一切與
丞等今百官庶府皆戾官制非特此一事也
博士魏官也魏文帝初置晉因之掌引導乘輿王公以
下應追諡者則博士議定之(秦有博士數十人兩漢太常屬官皆有博士掌以五)
(經教子弟則今國子博士是也說在本篇)端委佩玉朝之大典必於詢度歴
代皆有隋有四人唐因之甚為清選資位與補闕同掌
撰五禮儀注導引乘輿贊相祭祀定誄諡及守祧廟開
閉塪室及祥瑞之事
宋祥符中置博士二員後四員元豐正名初除何洵直
博士掌講定五禮儀式有改革則據經審議凡於法應
諡考其行状撰定諡文有祠事則監視儀物掌凡贊道
之事中興省丞簿而太常博士如故紹興九年諫議大
夫曾統言祖宗朝太常博士四員今見一員添置一員
隆興元年從王太寳等議併省博士一員
太祝殷官與太宰等官為六太周官太祝下大夫二人
上士四人掌六祝之辭以祈福祥秦漢有太祝令丞後
漢亦曰太祝令丞晉宋齊梁陳後魏北齊皆因之後周
依周官至隋置太祝署太祝令丞煬帝罷署太祝八人
唐初有七人後增為九人開元二十三年減置三人掌
讀祝文出納神主
宋太祝奉禮郎掌奏祭祀闕則承奏蔭京官十六以上
未掌事者充郊社掌坐齋郎無員數(富韓公之父貧甚客呂文穆門下一)
(日白公曰某兒子十許歲欲令入書院事廷評太祝李文靖公為相治第隘甚或以為公言曰居第當傳子孫)
(此為宰相廳事誠隘為太祝奉禮廳事已寬矣盖三官皆宰相子弟初蔭之官也)
奉禮郎漢大鴻臚有理禮郎四十七人晉理禮郎四人
屬大行令後魏理禮郎四人北齊有奉禮郎三十人屬
鴻臚寺之司儀署後周有理禮中士下士各一人隋有
奉禮郎十六人屬太常寺煬帝減至六人唐初有理禮
郎四員掌設板位執儀行事至永徽二年以廟諱改為
奉禮郎開元二十三年減二員(奉禮本名理禮國家撰五代史志至永徽七年)
(乃成於時此官已改故隋書百官志謂北齊及隋時理禮皆為奉禮奉禮之名雖見於前史其改始自永徽)
宋奉禮郎品秩見前掌奉幣帛授初獻官大禮則設親
祠板位大祀掌讀冊授搏黍以嘏告餘福則進爵酌酒
受其虚爵
協律郎漢曰協律都尉李延年為之(武帝以李延年善新聲故為此官)
後漢亦有之魏杜夔亦為之(魏武平荆州初得杜䕫知音識舊故為此官)晉
改為協律校尉後魏有協律郎又有協律中郎北齊及
隋協律郎皆二人唐因之掌舉麾節樂調和律呂監試
樂人典課
宋協律郎朝宴親郊則遣官攝事崇寕後協律郎隸大
晟府又有按協聲律製撰文字運譜等官以京朝官選
又或白衣士人通樂律者為之
兩京郊社署周官有典祀掌以時祭祀秦漢有太祝令
丞屬奉常景帝改為祠祀武帝更曰廟祀後漢祠祀屬
少府魏晉有太祝令丞宋曰明堂令丞掌祀五帝之事
齊有太祝及明堂二令梁有明堂太社二令並屬太常
北齊太廟令兼領郊祀崇虚二丞(郊祀掌五郊羣神崇虚掌五嶽四瀆神)
後周有司郊上士中士司社中士下士隋太常寺置郊
社署令丞各一人唐因之掌郊祀明堂祠祀祈禱及茅
土衣冠等事
宋嘉祐元年置郊社令命石祖元為之熙寕元年郊社
局令張伯世言合有郊社名而不主四郊之事於是始
主四郊壇壝之事(按唐六典兩京郊社局令各一人掌五郊社稷明堂之位然則郊社令通)
(管五郊之事乞自今兼令勾當四郊壇壝之事使得廵視提舉所貴官正其名郊兆常潔從之郊社令掌廵視)
(四郊及社稷之壇壝掌凡掃除之事祭社則省牡)渡江初闕紹興十九年始除
韓彦直為太社令請給並依五監主簿例
太樂署周官有大司樂掌成均之法亦謂之樂尹以樂
舞教國子(左傳楚鍾建為樂尹即大司樂也)秦漢奉常屬官有太樂令
及丞又少府屬官并有樂府令丞後漢永平三年改太
樂為大予樂令掌伎樂人凡國祭饗掌諸奏樂(盧植禮注云大)
(予令如古大胥漢大樂律卑者之子不得舞宗廟之酎除吏二千石到六百石及關内侯到五大夫子取適子)
(高五尺以上年十二到三十顔色和順身體循禮者為舞人)魏復曰太樂令丞晉亦
有之齊銅印墨綬進賢一梁冠絳朝服(齊太樂及諸陵令永明末置用)
(二品三品勲置主簿戶曹六品保舉)梁陳因之後魏置太樂博士北齊曰
大樂令丞後周有大司樂掌成均之法後改為樂部有
上士中士隋有太樂令丞各一人唐因之掌習音樂樂
人簿籍
宋制太樂局令一人丞一人樂正二人副使正二人掌
車駕郊祀及御殿御樓大祠登歌徽宗時置大晟府以
大司樂為長典樂為貳次曰太樂令秩比丞次曰主簿
曰協律郎又有按協聲律製撰文字運譜等官以京朝
官選又或白衣士人通樂律者為之又以武臣監府門
及太樂法物庫以侍從及内省近侍官提舉所典六案
曰太樂曰鼓吹曰宴樂曰法樂曰知雜曰掌法京朝禮
樂掌於奉常崇寕初置局議太樂樂成置府建官以司
之禮樂始分為二四年詔曰廼者得隠逸之士於草茅
之賤獲英莖之器於受命之邦適時之宜以身為度鑄
鼎以起律因律以制噐親賜樂名曰大晟府舊樂勿用
五年二月因省冗員併之禮官九月復舊大觀四年以
官徒廪給繁厚樂令一員監官二員吏禄並視太常格
宣和二年詔以大晟府近歲添置冗濫徼幸並罷
鼓吹署周禮有鼓人掌六鼓四金之音後漢有承華令
典黃門鼓吹屬少府晉置鼓吹令丞屬太常元帝省太
樂并鼓吹哀帝復省鼓吹而存太樂梁有鼓吹令丞又
有清商署北齊鼓吹令丞及清商署並屬太常隋有鼓
吹清商二令丞至煬帝罷清商署唐鼓吹署令丞各一
人所掌頗與太樂同
宋鼓吹局令一人丞一人崇寕後隸大晟府(詳見太樂署)
太醫署周官有醫師上士下士掌醫之政令秦兩漢有
太醫令丞亦主醫藥屬少府(後漢又有醫丞有醫工長)魏因之晉銅
印墨綬進賢一梁冠絳朝服而屬宗正過江省宗正而
屬門下省宋齊隸侍中梁陳因之後魏有太醫博士助
教北齊又曰太醫令丞後周太醫下大夫隋太醫署令
二人唐因之主醫藥凡領醫針炙按摩咒禁各有博士
五代時有翰林醫官使
宋制翰林醫官院使副各二人並領院事以尚藥奉御
充或有加諸司使者直院四人尚藥奉御六人醫官醫
學祗候無定員(舊制翰林醫官使四人副使二人直院七人尚藥奉御七人醫官三十人醫學)
(四十人祗候醫人十二人其員猥多寳元二年始立使副直院尚藥奉御定員醫官醫學無班位以服色為差)
(加同正官至尚藥奉御者或加檢校官其直院則奉御及同正官皆為之多自醫官特奬而授)掌供奉
醫藥及承詔視療衆疾之事典二人徽宗時置翰林院
勾當官一員以内侍省押班都知充總天文書藝圖畫
醫官四局崇寕元年詔醫官有勞轉皇城使實及五年
方許除遥郡刺史又七年除遥郡團練又十年以上方
許除遥郡防禦使醫官有和安成和成安成全大夫(舊為)
(軍噐庫使)保和大夫(舊為西綾錦使)保安太夫(舊為𣙜易使)翰林良醫(舊為)
(翰林醫官使)和安成和成安成全郎(舊為軍器庫副使)保和郎(舊為西綾)
(錦副使)保安郎(舊為𣙜易副使)翰林醫正(舊為翰林醫官副使)翰林醫官翰
林醫效翰林醫痊翰林醫愈翰林醫證翰林醫診翰林
醫候翰林醫學舊諸司使副有醫官使及副使盖自太
醫丞直院轉醫官副使叙遷年格一同武官但為東班
使額耳(謂自法酒庫以上至皇城使)政和初既易武階而醫官之名
亦遂易焉凡十有九階立和安大夫視𣙜易使以上翰
林良醫視醫官使其和安郎以下視東副使若醫官副
使則以醫正易之(官制舊典云此名皆大臣所撰無所稽據傳曰登高能賦可以為大夫今)
(乃以雜流為之可見當時大臣之不學也)舊額和安大夫至良醫二十員紹
興二年五員和安郎至醫官元額三十員紹興二年四
員醫效元額七員紹興二員醫痊元額十員今一員醫
愈至祗候大方脉元額百五十員紹興十五員而已
太卜署殷官太卜為六大周官太卜掌三兆之法秦漢
有太卜令後漢并於太史自後無聞後魏有卜博士北
齊有太卜局丞後周有太卜大夫小卜上士龜占中士
隋曰太卜令丞一人唐因之
宋以太卜隸司天臺然不置專官
廪犧署周禮有牧人掌牧六牲以供祭祀秦漢内史左
馮翊廪犧令丞並掌犧牲鴈鶩後屬大司農後漢河南
尹屬官有廩犧丞魏晉宋齊梁陳後魏北齊隋皆有之
唐令丞各一人掌犧牲粢盛之事
汾祠署齊太公廟署並有令丞各一人唐開元中置
宋廪犧屬光禄寺有牛羊司供應所掌大中小祀牲牷
及太官宴享膳饈之用監官三人以諸司使副及三班
使臣充監棧圈三人以三班使臣充
光禄卿(少卿署丞掌主簿良醖醢署)(大官署)(珍饈署)
秦有郎中令(主郎内諸官故曰郎中令)掌宮殿掖門戶漢因之(石建為郎)
(中令奏事事已下建省讀驚曰書馬者與尾而五今乃不足一獲譴死矣其謹慎如此)至武帝太
初元年更名光禄勲(應劭曰光明也禄爵也勲功也如淳曰勲之言閽也閽古主門之官)
(光禄主官門故也張安世為光禄勲郎有醉小便殿上主事行法安世曰何以知其不覆水也其隠人過失如)
(此王莽時乃改光禄勲為司中)後漢曰光禄勲所掌同典三署郎更直
執戟宿衛考其德行而進退之(漢東京三署郎有德應四科者歲舉茂才二人)
(四行二人及三署郎罷省光禄勲猶依舊舉四行衣冠子弟以充之)郊祀之事掌三獻光
禄勲居禁中(如宋之殿中御史)有獄在殿門外謂之光禄外部
兩漢自光禄大中中散諫議等大夫及謁者僕射羽林
郎郎中侍郎五官武賁左右等中郎將奉車附馬二都
尉軍戶騎三將(如淳曰主車曰車郎主戶衞曰戸郎)並屬光禄勲(後漢張湛字子)
(孝拜光禄勲光武臨朝或有惰容湛輙陳諫其失又杜林字伯山為光禄勲内供奉宿衛外總三署周密敬慎)
(選舉稱平郎有好學者輙見誘進朝夕滿堂士以此高而慕附又荀爽為光禄勲視事三日册拜司空)建
安末復改光禄勲為郎中令魏黃初元年復為光禄勲
東晉哀帝興寕二年省光禄勲併司徒孝武寕康元年
復置自魏晉以後無復三署郎而光禄不復居禁中唯
外官朝會則以名到焉二臺奏劾則符光禄加禁止觧
禁止亦如之(禁入殿省光禄主殿門故也)其宫殿門戶至宋文猶屬
焉梁除勲字謂之光禄卿卿舊視列曹尚書天監中視
中庶子職與漢同後魏又置少卿北齊曰光禄寺置卿
少卿兼掌諸膳食帳幕隋文帝開皇三年廢光禄寺入
司農十二年復置初有卿及少卿各一人煬帝加置二
少卿(唯取漢代舊名而其職則别)唐龍朔二年改光禄寺為司宰寺
咸亨初復舊光宅元年為司膳神龍初復舊卿一人掌
終獻行事少卿二人領太官珍饈良醖掌醢等四署署
各有令丞
丞漢二人多以博士議郎為之後漢一人魏晉因之銅
印黃綬梁陳視員外郎(其員外說在通直散騎常侍郎中)後魏北齊並
有之隋有三人唐置二人
主簿漢置晉宋齊梁陳並有之北齊曰功曹五官主簿
隋二人唐因之
宋光禄寺判寺事一人以朝官以上充古者其屬有太
官珍饈良醖掌醢四局令分隸御厨法酒庫古者祭祀
則省牲鑊濯溉三公攝祭為終獻今並以他官攝本寺
但掌供祠祭酒醴果實醢醯菹薪炭及點饌進胙之事
卿少卿丞為寄禄官卿後來為中奉大夫少卿朝儀大
夫丞宣義郎元豐官制行置卿少卿丞主簿各一人元
祐三年詔長貳互置政和六年監察御史王桓等言祭
祀牲牢之具掌於光禄而寺官未嘗臨視請太祠以長
貳朔祭及中祠以丞簿監視宰割禮畢頒胙有故及小
祠聽以其屬攝從之中興後廢光禄併入禮部
太官署令丞於周官為膳夫庖人外饔中士下士盖其
任也秦為太官令丞屬少府兩漢因之桓帝延熹元年
使太官令得補二千石魏亦屬少府晉屬光禄勲宋齊
屬侍中梁門下省領太官陳因之後魏分太官為尚食
中尚食知御膳隸門下省而太官掌百官之饌屬光禄
卿北齊因之後周有典庖中士内膳中士隋如北齊唐
因之各一人
宋朝隸御厨勾當官五人以朝官并諸司使副内侍都
知押班充掌供御之膳饈及内外饔餼割烹煎和素膳
之事元祐初罷太官令二年復置崇寕二年置尚食局
太官令惟掌祠事
珍饈署令丞周官籩人掌四籩之實盖其任也後漢少
府屬官有甘丞主膳具晉太官令有餳官果官吏各二
人自後無聞北齊餚藏令屬光禄寺後周有餚藏中士
下士隋如北齊唐因之長安中改為珍饈神龍初復舊
開元初又改之有令丞各一人
宋珍饈署隸御厨有供備庫(太平興國二年改為内物料庫)有使及副
使掌供尚食及内外膳饈米麵飴蜜棗豆百品之料監
官二人以三班及内侍充監門一人以三班充外物料
庫掌給皇城外諸宫院油鹽米麵之品監官二人以三
班内侍充
良醖署令丞於周官有酒正中士下士掌酒之政令後
漢湯官丞主酒屬少府晉有酒丞一人齊食官局有酒
吏梁曰酒庫丞北齊有清漳令丞主酒後周如古周之
制隋曰良醖署令丞各一人唐因之
宋良醖署屬御厨有内酒坊使掌造法糯酒常料之三
等酒以供邦國之用監官三人監門二人以三班内侍
充都麯院掌造麯以給内酒坊之用及出鬻而收其直
監官二人以京朝官及諸司使副内侍充法酒庫掌造
供御及祠祭(周太祖平河中得酒工王思善造法麯因立法酒庫置之)凡祭祀供五
齊三酒以實罇罍監官二人以朝臣及三班使臣内侍
充
掌醢署令丞於周官有醢人掌四豆之實自後無聞至
齊諸公府有釀食典軍二人後周有掌醢中士下士隋
曰掌醢署令丞各一人唐因之
宋屬御厨有油醋庫監官一人以京朝官充掌造油醯
胾以供邦國膳饈内外之用
衞尉卿(丞署主簿車武庫令丞左武噐令丞宫公司馬令右都候附)
衛尉秦官掌門衛屯兵漢因之(漢舊儀曰衛尉寺在宫内胡廣云主宮闕之内)
(衛寺於周垣下為區廬者若今之仗宿屋)景帝初更名中大夫令後元年復
為衛尉又有長樂建章甘泉衛尉皆掌其宫其職略同
而不常置(顔師古曰各隨所掌之宫以為官名)後漢有衛尉卿一人職與
漢同晉銀章青綬五時朝服武官佩水蒼玉掌冶鑄領
冶金(凡領五千三百五十冶在江北而江南唯有梅根及冶塘二冶皆屬揚州不屬衛尉)晉江左
不置衛尉宋孝武復置南齊掌宫城管鑰(後漢張衡西京賦曰衛尉)
(入屯以警夜廵南齊宫城諸却敵樓上本施鼓持夜者以應更唱高帝以鼓多警眠遂改以鐵磬)梁衛
尉卿位視侍中職與漢同卿每月丞每旬行宫徼紏察
不法陳因之後魏亦有之北齊為衛尉寺有卿及少卿
各一人隋文帝開元三年廢衛尉寺入太常及尚書省
十三年復置掌軍噐儀仗帳幕之事而以監門衛掌宫
門屯兵唐因之龍朔二年改衛尉為司衛咸亨初復舊
光宅元年又改為衛尉神龍初復舊卿一人少卿二人
(初少卿一人太極元年加一人)領武庫武噐守宫三署署各有令丞秦
漢多以博士議郎為之後漢一人魏晉並同宋孝武增
置一人梁亦有之後魏北齊並有隋因之唐置二人
主簿一人漢衛尉駕四馬主簿前車以乘晉有衛尉主
簿二人宋齊梁陳因之北齊隋亦有二人唐因之
宋衛尉寺判寺事一人以郎官以上充凡武庫武噐並
歸内庫及軍噐庫以他官及内侍典領守宫歸儀鸞司
本寺無所掌卿少卿丞皆為寄禄官卿後來為中奉大
夫少卿奉直大夫寺丞宣義郎元豐官制行置卿少卿
丞主簿各一人卿掌儀衛兵械甲胄之政令少卿為之
貳丞參領之凡内外作坊輸納兵噐則辨其名數驗其
良窳以歸於武庫不如式者罰之時其曝凉而封籍其
數若進御及頒給則按籍而出之每季委官檢視歲終
上計帳於兵部掌凡幄帟之事大禮設帷宫張大次小
次陳鹵簿儀仗長貳晝夜廵徼察其不如儀者押仗官
則前期禀差凡仗衛供羽儀節鉞金鼓棨戟朝會亦如
之宴享賓客供幕帟茵席視其敝者移少府軍噐監脩
焉分案四置吏十元祐三年詔長貳互置所隸官司十
有三内弓箭庫南外庫軍噐衣甲庫軍噐弓槍之庫軍
噐弩劍箭庫掌藏兵仗噐械甲胄以備軍國之用儀鸞
司掌供幕帟供帳之事軍噐什物庫宣德樓什物庫掌
收貯什物給用則按籍而頒之左右金吾衛司六軍儀
仗司掌清道徼廵排列奉引儀仗以肅禁衛凡儀物以
時脩飾選募人兵而校其遷補之事(政和五年詔金吾衞仗司依格差武)
(冀大夫以上)中興後廢衛尉幷入工部
武庫令丞於周官司甲司弓矢等下大夫司戈盾等中
士下士盖其任也兩漢曰武庫令屬執金吾後漢又有
考工令丞屬太僕主造兵噐成付武庫令魏晉因之晉
後屬衛尉宋齊武庫令丞屬尚書庫部梁陳屬衛尉卿
北齊亦有後周如周官隋如北齊唐因之各一人天寳
六載四月勅改儀制令廟社門宫門每門各二十戟東
宫每門各十八戟一品門十六戟嗣王郡王若上柱國
𢃄職事二品散官光禄大夫以上鎮國大將軍以上各
同職事品及京兆河南太原府大都督大都護門十四
戟上柱國帶職事三品上護軍帶職事二品若中都督
上都護門十二戟國公及上護軍帶職事三品若下都
督諸州門各十戟並官給貞元五年十二月中書門下
奏應請列戟官准儀制令正一品開府儀同三司嗣王
郡王幷勲官上柱國柱國等𢃄職事三品以上並許列
戟准天寳六載四月勅文加散官光禄大夫鎮國大將
軍以上各同職事品近日散試官便帶高階者衆恐須
商量者伏請准舊制令本文取帶三品以上正員職事
為定勅旨依
武噐署令丞隋行臺尚書省有武噐監令唐永徽中始
置各一人掌祭祀及朝會廵幸及公卿婚葬鹵簿之事
宋武庫武噐並歸内庫及軍噐庫以他官及内時典領
軍噐凡四庫勾當官並二人衣甲弓槍弩劍三庫悉以
諸司使副及内侍充什物庫以三班使臣充掌禁兵噐
鎧甲供軍什噐儲偫之物辨其出納
守宫署漢有守宫令丞掌御紙筆墨及諸財用幷封泥
之事屬少府晉及北齊屬光禄勲北齊守宫令掌張設
之事梁陳屬大匠卿隋屬衛尉寺唐置令一人掌諸鋪
設帳幕氊褥床薦几席之事(廣德二年二月勅文京兆府諸司諸使幕士丁匠總)
(八萬四千五百人數内宜月支二千九百四十四人仍令河束關内諸州府據戶口分配不得偏出京兆府餘)
(八萬一千一百一十四人並停)
宋守宫署歸儀鸞司儀鸞司勾當官四人以諸司使副
及内侍充掌奉乘輿親祠郊廟朝會廵幸宴饗及内庭
供帳之事凡三庫一曰金銀噐皿帟幕什物二曰香燭
三曰氊油床椅鐵噐雜物監門二人以三班使臣充
公車司馬令秦屬衛尉漢因之掌殿司馬門夜徼宫中
天下上章四方貢獻及闕下凡所徵召公車者皆總領
之(漢張釋之為公車令時景帝與太子梁王共車入朝不下司馬門釋之遂劾其不敬文帝免冠謝太后太)
(后詔赦之然後得入宫也)後漢有丞一人丞選曉諱掌知非法尉主
闕門兵禁戒非常(胡廣曰諸門部各陳屯夾道其旁設兵以示威武交節戟以遮誤出入也)
晉江左以來直曰公車令宋以後屬侍中隋有公車署
置令丞唐無
左右都候(周禮司寤氏有夜士干寳注曰今都候之屬)後漢各一人主劍戟
士徼循宫及天子有所收考(宫中諸有詔奏罪左都候執戟戲車縛送付詔獄在)
(宫大小各付所屬見尚書令僕射尚書皆執版拜見郎對揖)屬衛尉後無
宗正卿(少卿令丞太廟)(主簿)(崇元署)(諸陵署)
周官小宗伯掌三族之别以辨其親疏秦置宗正掌親
屬漢因之更以叙九族平帝元始四年更名宗正五年
又於郡國置宗師以紏皇室親族世氏致教訓焉選有
德義者為之有冤失職者宗師得因郵亭上書宗伯請
以聞(為書付郵亭令送至宗伯)常以正月賜宗伯帛十匹王莽倂宗
伯於秩宗後漢曰宗正卿一人掌序錄王國嫡庶之次
及諸皇室親屬遠近郡國歲因計上皇族名籍若有犯
法當髠以上先上諸宗正宗正以聞乃報决(胡廣曰宗正又歲一)
(理諸王世譜差叙秩第髠枯昆切)兩漢皆以皇族為之不以他族(楚元王子)
(鄙吝劉辟疆劉德等迭為此官又後漢書曰劉軫字君文梁孝王之允為宗正卒官遂世掌焉)魏亦然
晉兼以庶姓(山公啓事曰羊祜忠篤寬厚然不長理劇宗正卿缺不審可轉作否)咸寕三
年又置宗師以扶風王亮為之使皇室戚屬奉率德義
所有施行必令誥之(梁王彤亦為宗師)東晉省之屬太常(桓温奏省)
宋齊不置宗正梁天監七年復置之視列曹尚書主皇
室外戚之籍以皇族為之陳因之後魏有宗正卿少卿
北齊亦然後周有宗師中大夫(掌皇族定世系辨昭穆訓以孝悌)屬大
冢宰隋如北齊之制唐龍朔二年改為司宗咸亨元年
復舊光宅元年改為司屬神龍初復舊卿一人少卿二
人(初少卿一人太極元年加置一人)掌皇族外戚簿籍及邑司名帳領
崇元署及諸陵太廟開元二十五年制宗正等寺官屬
皆以皇族為之
宋宗正寺判寺事二人以宗姓兩制以上充闕則以宗
姓朝官以上知丞事掌奉宗廟諸陵薦享之事司皇族
之籍大宗正司知司事二人以皇親團練觀察使以上
充掌敦睦皇族教導宗子受其陳請辯訟之事及紏過
失而達之朝廷(景祐三年始置司以皇兄寕江軍節度使濮王知大宗正事皇姪彰化軍節度)
(觀察留後守節同知大宗正事)修玉牒官無定員掌修皇帝玉牒序宗
𣲖紀族屬歲撰宗子名以進(舊隸宗正寺景祐中言者以玉牒與國史相通後以)
(史官兼)又有睦親廣親宅都大管勾三人以内侍充元豐
六年詔宗正寺長貳不專用國姓盖自有大宗正司以
統皇族也中興後卿一人不常置少卿一人以太常兼
三年復置少卿一員嘉定九年詔以宗學改隸宗正寺
自此寺官又預考校之事大宗正司知及同知官各一
人丞二人官屬有記室一人熙寕三年始以異姓朝臣
二員知丞事置局於睦親廣親宅是歲省管勾睦親廣
親及提舉郡縣主等宅官以其事歸宗正崇寕三年置
南外宗正司在南京西外宗正司在西京各置敦宗院
中興後以位高屬尊者為判大宗正事如舊制以宗室
團練以上有德望者充又置知大宗正丞一員以文人
充掌紏合宗室而檢防之訓飭之凡南班宗室磨勘遷
轉襲封請給核其當否嫁娶房奩分析財産酌厚薄多
寡而訂其議凡宗室除合該賜名外皆大宗正定名而
後報宗正寺其餘遷授官資支給錢米考核以詔予奪
其不率教者以法拘之歲久知悔則除其過名分按六
署吏十有二又有南外宗正司西外宗正司以處宗室
之在外者各仍舊制設厚宗院皆設知宗仍以所在通
判職官兼丞簿其紏合檢防訓飭如大宗正司西南外
兩司闕知宗間令大宗正司選擇保明而後授之又各
置教授以課其行藝初建炎南幸先徙宗室於江淮於
是大宗正司移江寕南外移鎮江西外移揚州其後屢
徙後西外止於福南外止於泉又有紹興府宗正司盖
初隨其所寓而分管轄之乾道七年嘗欲移紹興府宗
正司於蜀不果後歸倂行在嘉定間用臣僚言乞凡除
授知宗須擇老成更練之人詔知宗宗丞照百司例每
日入局所以示增重宗盟之意
玉牒所淳化六年始設局置官倣唐制也詔以皇宋玉
牒為名建玉牒殿宇新寺九年以知制誥劉筠夏竦為
修玉牒官自後置一員或二員(朱勝非秀水閑居錄本朝國書嚴奉寳藏未有)
(如玉牒者用金花紅羅標黃金軸至神宗朝以軸大難於披閱詔為黃金梵夾又以黃金為匣鎻鑰皆金也進)
(呈畢安奉於宗正寺玉牒殿士大夫罕有知其制度者予頃在朝廷因宗正丞謝汲自本寺事論及玉牒問宰)
(執諸公制度趙元鼎曰不過刻如王冊耳子曰國家宗支之蕃自古無之每朝為一牒宗室官稱名行女與其)
(夫皆錄之以玉刊不其難乎年又中興系年錄注每朝為一牒乃載人主系序及歴行事如帝紀而差詳其)
(後附以皇后事迹親王宗室子女則有宗蕃慶系錄仙源𩔖譜仙源積慶圖三書詳焉非同為一牒也玉牒則)
(奉安於玉牒殿𩔖譜則安於屬籍堂勝非亦少誤)景祐元年宗正寺脩玉牒官
李淑申請詔以編脩院廳西閣子充脩纂玉牒之所(李淑)
(言前脩玉牒官馮允亦是兼編修會要盖緣國史玉牒事節須要照會所以只就編修院修纂)熙寕三
年玉牒於三班院置局後徙編脩院皇帝玉牒十年一
進脩玉牒官並以學士典領自元豐行官制分隸宗正
寺官六年詔宗正寺脩玉牒照用日歴所文字並指定
所書事令本所節錄元符二年宗正寺丞陳覺民乞將
先帝玉牒内聖政令本寺修玉牒官抄寫封送國史院
從之紹興十二年襲舊制始建以宰臣一人提舉脩玉
牒官一人以侍從兼凡宗正卿少而下悉與脩纂二十
九年詔玉牒所倂入宗正寺更不置脩玉牒官檢討官
以本寺少卿及丞同領編脩事詔玉牒所宰臣提舉依
舊脩書官一員同宗正卿丞修纂更不置檢討官紹興
三十二年詔尚書左僕射陳康伯提舉編脩玉牒後或
以參知政事簽書樞密院事兼權提舉(乾道元年錢端禮以參政兼權)
(蒋芾以簽樞兼權見玉牒所題名記)故事玉牒以首相領之自後相府有
闕則以首參兼領仍帶權字淳熙十五年王丞相淮去
位周益公以右揆兼領時勑令所纔罷而首參仲至無
兼局益公乃奏乞以仲至權提舉玉牒宰相在位而執
政權領寳訓玉歴自此始也
丞漢亦用皇族後漢一人(劉茂字子衛為宗正丞)歴代皆有之隋
有二人唐因之
宋初為寄祿官後改為奉議郎元豐正官名詔宗正寺
除長貳外自今後更不專差國姓(以楊畏趙君錫為之)建炎三年
罷紹興五年復置
主簿梁置陳北齊隋皆有唐因之置一人
宋天禧時以衛尉丞兼元豐正名初除楊完建炎三年
罷紹興十年復置
崇元置令一人初後魏天興二年置仙人博士掌煑煉
百藥北齊置昭元等寺掌諸佛教有大統一人都維那
三人兼置功曹主簿等員以管諸州縣沙門之法後周
置司寂上士中士掌法門之政又置司元中士下士掌
道門之政隋初置崇元署令丞至煬帝改郡縣佛寺為
道場置道場監一人改觀為元壇監一人唐復置崇元
署初又每寺觀各置監一人屬鴻臚貞觀中省開元中
以崇元署隸宗正寺掌觀及道士女冠簿籍齋醮之事
令一人正八品下丞一人正九品下(有府二人史三人典事六人掌固二)
(人崇元學博士一人學生百人隋以署隸鴻臚又有道場元壇唐置諸寺觀監隷鴻臚寺每寺觀有監一人貞)
(觀中廢寺觀監上元二年置漆園監尋廢開元二十五年置崇元學於元元皇帝廟天寳元年兩京置博士助)
(教各一員學生百人每祠享以學生代齋郎二載改崇元學曰崇賢館博士曰學士助教曰直學士置大學士)
(二人以宰相為之領兩京元元宫及道院改天下崇元學為通道學博士曰道德博士未幾而罷寳應永泰間)
(學生存者無幾大歴三年復增至百人初天下僧尼道士女冠皆隸鴻臚寺武后延載元年以僧尼隸祠部開)
(元二十四年道士女冠隸宗正寺天寳二載以道士隸司封貞元四年崇元館罷大學士後復置左右銜大功)
(德使東都功德使總僧尼之籍及功役元和二年以道士女官隸左右銜功德使會昌二年以僧尼隸主客太)
(清宫置元元館亦有學士至六年廢而僧尼復隸兩銜功德使)
宋自真宗興崇道教置玉清昭應宫景靈宫會靈觀使
以宰相為之副使判官都監及集禧觀醴泉觀東西太
一宫提舉則以兩省兩制丞郎及防禦諸司使副為之
掌奉齋醮之事又有譯經潤文使亦以宰相為之熙寕
以後增置祠祿之官以尊老優賢而時相欲以宫觀之
祿處不奉行新法之人遂無限員亦無職事而釋老之
事則如歴代領之祠部郎官又屬鴻臚寺至徽宗時以
道教改隸秘書省置道階自六字先生至額外鑒義品
秩比視中大夫至將仕郎凡二十六等又置道學升貢
及三歲大比法同科舉應天下神霄玉清萬夀宫天慶
觀知及副知將來有聞並以學校登科人充其餘宫觀
亦依此令禮部署名籍差注如吏部法以蔡攸通行提
舉道錄院中興後道釋教門事仍歸祠部
按崇元署一官唐創之以司道教而必屬之宗正
司者盖唐以老氏為始祖則崇其教者亦以為尊
祖宗之事也杜氏通典所載凡唐所創之官而前
代所無者則必叙其所掌之事以通之於前代如
崇元一官前代無之然興崇二教而為之建立官
司則非始於唐也故必叙後魏所置仙人博士北
齊所置昭元寺之類以先之愚又嘗欲以宋所創
之官而通之於唐如崇元署宋雖無其官然亦嘗
興崇道教為之置立官司張皇而推奬之矣故以
真徽兩廟所置玉清景靈宫使副及都提舉道錄
院等事附見焉然唐則專主以一官而其品秩稍
卑宋雖不專置官而常以宰相貴官兼之但天寳
間所置崇元館大學士二人以宰相為之則又景
靈玉清宫使譯經使所取法也
諸陵園寝官漢置屬太常(長陵令秩二千石為高祖陵也故尊其秩)元帝永
光元年分諸陵邑屬三輔(史記曰司馬相如為孝文園令)後漢每陵園
令各一人掌按行掃除丞及校長各一人(校長主戒盗賊)晉宋
皆曰令而梁初為監後亦改為令梁以下皆有之唐每
陵令丞各一人初屬太常開元二十五年並屬宗正寺
宋以宗正寺知丞事掌奉宗廟諸陵薦享之事
諸廟寝園令長丞漢置(宋志曰漢西京曰長東京曰令)晉有太廟令宋
太廟令領齋郎二十四人齊梁以下皆有(後魏有太常齋郎漢書曰)
(田千秋為高廟寝郎)舊屬太常唐開元二十五年二月勑宗廟所
奉尊敬之極因以名署情所未安宜令禮官詳擇所宜
奏聞至五月太常少卿韋縚奏曰謹詳經典兼尋令式
宗廟享薦皆主奉常别置署司事非稽古其太廟署請
廢省本司專奉其事許之二十五年勑宗正設官實司
屬籍而陵寝崇敬宗廟惟嚴割隸太常殊乖本系奉先
之旨深所未妥自今以後諸廟署並隸宗正寺
宋以宗正寺知丞事掌奉宗廟諸陵薦享之事室長齋
郎無常數廟直官一人太廟后廟宫闈令三人以入内
内侍充元豐後太廟令屬宗正寺掌宗廟薦新七祀及
功臣從享之禮(品秩與大社籍田令同)
文獻通考卷五十五
