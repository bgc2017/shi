文獻通考卷二百七十七
鄱陽馬端臨貴與著
封建考十八
五代諸王
梁親王
廣王全昱太祖兄也太祖受禪封貞明二年卒
友諒全昱子初封衡王後嗣廣王坐弟友能反廢囚
京師唐師入汴見殺
友能昱子封惠王後為宋滑二州留後舉兵反敗死
友誨昱子封邵王坐友能反廢後為唐兵所殺
安王友寧太祖兄存子受禪後封
密王友倫太祖兄存子受禪後封
郴王友裕太祖子為忠武節度使卒受禪後追封
博王友文本姓康名勒太祖養以為子受禪後封郢王
友珪弑逆並殺友文
郢王友珪太祖子受禪後封乾化二年弑太祖簒位均
王以兵討之自殺追廢為庶人
福王友璋太祖子受禪後封
賀王友雍太祖子受禪後封
建王友徽太祖子受禪後封
康王友孜太祖子末帝即位後封後以反誅
唐親王
邕王存美太祖子同光三年封莊宗敗不知所終
永王存霸太祖子同光三年封莊宗敗為軍卒所殺
薛王存禮太祖子同光三年封莊宗敗不知所終
申王存渥太祖子同光三年封莊宗敗與劉皇后同奔
太原為部下所殺
睦王存乂太祖子同光三年封後以郭崇韜壻為莊宗
所殺
通王存確太祖子同光三年封莊宗敗為霍彥威所殺
雅王存紀太祖子同光三年封莊宗敗為霍彥威所殺
魏王繼岌莊宗長子同光三年封將兵伐蜀取之師回
至渭南聞莊宗敗師徒潰散自縊死
繼湩繼嵩繼蟾繼嶢並莊宗子同光三年拜光
祿大夫檢校司徒未封莊宗敗並不知所終
秦王從榮明宗子長興元年封後舉兵反敗死廢為庶
人
許王從益明宗子長興四年封晉天福四年封郇國公
為二王後奉唐帝祀開運三年契丹犯京師復封許王
尋為番將蕭翰立為帝知南朝軍國事漢高祖入洛遇
害
雍王重美末帝子清泰三年封晉兵入與末帝俱自焚
死
洋王從璋明宗從子長興四年封晉時降封隴西郡公
兖王從温明宗從子晉時為忠武軍節度使
涇王從敏明宗從子晉時降封秦國公
晉親王
韓王敬暉高祖弟為曹州防禦使卒天福八年追封子
曦嗣
楚王重信高祖子天福初為河陽三城節度使范延光
反遇害追封
陳王重杲高祖子蚤卒追封
壽王重乂高祖子張從賓反遇害追封
漢親王
魏王承訓高祖子蚤卒追封
陳王承勲高祖子隱帝即位為開封尹周廣順元年追
封
周親王
郯王侗太祖子漢末遇害顯德時追封
把王信太祖子漢末遇害顯德時追封
越王宗誼世宗長子漢末遇害顯德時追封
曹王宗讓世宗子顯德六年封
紀王熙謹世宗子顯德六年封宋乾德二年卒
蘄王熙誨世宗子顯德六年封
封爵之差唐制王食邑五千戶郡王國公三千戸開國
郡公二千戶縣公千五百戶縣侯千戶伯七百戶子五
百戸男三百戶又有食實封者給縑帛每賜爵逓加一
級唐末及五代始有特加邑戶而罷實封之給又去縣
公之名封侯以郡宋朝沿其制文臣少卿監以上内職
崇班以上有封爵丞相學士刺史大將軍諸司使以上
有實封但以增戸數為差不繫爵級邑過其爵則并進
爵焉止於開國郡公每加食邑自千戶至二百戶實封
自六百戶至百戶皆六等親王重臣或特加有踰千戸
者(郡公食邑有累加至萬餘者實封至數千者又於王爵之上有國王及西平南平之號皆非常典所加)
凡加食邑宰相千戶實封四百戶餘降麻官七百戶實
封三百戶直學士以上五百戶實封二百戶舍人待制
散尚書至少卿監以上實封一百戶食邑三百戶封縣
開國男五百戶封子七百戶封伯千戶封郡侯二千戶
封公千五百戶以上始加實封惟將相食邑萬戶即開
國亦或謙而不就者仁宗慶歴七年郊惟夏竦滿萬戶
中書請封英國公因詔使相未滿萬戶皆得封皇屬有
特封郡公縣公或贈侯者無開國字(侯無開國字在開國郡公之上)開
寳以來伐國降主及外臣叛命赦不誅者亦封侯皆因
名以著罪焉(開寳四年劉鋹封恩赦侯九年李煜封違命侯淳化五年趙保忠封宥罪侯)又
采秦制賜民爵曰公士其王公以下封國之名舊有大
次小三等以為進封之叙然每或封拜又有權升次小
國為大國者(淳化五年九月詔升壽為大國列於晉之下燕之上咸平六年八月故兖王追封安)
(王升安為大國景德二年八月故雍王追封鄆王仍升鄆為大國大中祥符七年五月故舒王追封曹王仍升)
(曹為大國乾興元年三月進封鄧申冀三大長公主並升為大國)景祐中詔春秋秦漢
以來下及皇朝所封舊名别分大次小三等以為定制
焉太祖時詔晉王(太宗)齊王(廷美)武功郡王(德昭)朝會班宰
相上太宗太平興國八年詔自今宰相序立宜在親王
上宰相宋琪李昉等頓首言漢法丞相在諸侯王下請
如舊制不許王府講官有翊善一人直講一人贊讀
二人記室一人又有諸王宫大小教授
宋諸王(王子侯)
邕王光濟宣祖長子太祖兄蚤亡建隆三年贈中書令
封邕王
秦王廷美宣祖第四子太祖弟建隆元年授嘉州防禦
使進同平章太宗即位封齊王繼封秦王後以罪降封
涪陵縣公房州安置卒於房陵真宗即位追復官封
廷美十子
德恭為左武衞大將軍封樂平縣公
德隆右武衞大將軍封長寧郡侯
德雍贈寧遠軍節度使臨沂郡公
德彛保寧軍節度留後追封信都郡王
德均左監門衞大將軍追封安鄉侯
德欽雲州觀察使追封雲中侯
德潤右羽林將軍追封金城侯
德愿右武衞將軍追封姑臧侯
德存左羽林將軍追封洮陽侯
德文昭武軍節度使東平郡王
䕫王光贊宣祖第五子太祖幼弟早卒建隆三年贈侍
中追封
右宣祖之世
魏王德昭太祖子乾德二年出閤授貴州防禦使遷同
平章事太平興國元年封武功郡王四年以譴自殺贈
中書令追封魏王
止齋陳氏曰謹按國史乾德二年以皇子德昭為
貴州防禦使時年十七前代皇子出閤即封王上
以德昭未冠特殺其禮非舊典也夫貴州屬廣西
下州防禦使從五品耳皇子始命以此禮曰天子
之元子士也天下無生而貴者也儲君副主猶云
士明人有賢行著德乃得貴也先王以家人不憚
自貶如此損益教道行矣故國人觀之曰世子將
君我而齒我於學然後衆知父子之道君臣之義
長幼之節出閤封王後世之夸心也藝祖起百世
之後獨追古意自王禮殺而為防禦使非聖人能
之乎紹聖中皇子初命便封國公遂為故事
惟正德昭長子建寧軍節度使追封同安郡公
從讜惟正子温州團練使坐罪死贈濟南侯
世程從讜子洺州防禦使贈榮國公
世智從讜子桂州觀察使贈申國公
世繁從讜子袁州防禦使贈信都郡公
惟吉德昭次子早卒
守節惟吉子彰化軍節度留後追封丹陽郡王
守㢲惟吉子和州防禦使贈楚國公
守度惟吉子英州團練使贈廬江侯
世延惟吉孫絳州防禦使贈彭城郡公
世靜惟吉孫均州防禦使贈北海郡公
世長惟吉孫解州防禦使贈濟陽郡公
世茂惟吉孫鳳州刺史贈東陽侯
惟忠德昭子早卒
從恪惟忠子贈磁州刺史東萊侯
從藹惟忠子齊州防禦使追封韓國公
世綱惟忠孫澧州刺史贈南康侯
從質惟忠子信州團練使贈博陵侯
從信惟忠子雄州防禦使贈楚國公
惟和德昭子早卒
從審惟和子復州防禦使宣城郡公
從誨台州團練使襄陽侯
岐王德芳太祖子開寳九年出閤授防禦使太平興國
中進同平章事六年薨
惟叙德芳子懷州防禦使追封河南侯
從煦惟敘子歸州團練使齊國公
世逸從煦子耀州觀察使贈惠國公
惟憲德芳子資州團練使贈英國公
從演惟憲子登州防禦使贈遂寧侯
從郁惟憲子贈金州觀察使新興侯
世奕惟憲孫永州團練使贈南康侯
惟能德芳子右羽林將軍贈張掖侯
從古惟能子登州觀察使楚國公
從贄惟能子温州團練使贈南陽侯
世瑞惟能子嘉州刺史贈華陰侯
安定郡王從式太祖曾孫岐王德芳次子英國公惟憲
之子神宗熙寧元年詔以太祖肇造區夏令中書門下
考太宗之屬籍近行尊者一人裂地王之使常從獻於
郊廟於是從式最長乃拜彰化軍節度觀察留後封安
定郡王薨追封榮王
世清熙寧五年嗣封
世凖元豐七年嗣封
世開紹聖元年嗣封
世雄建中靖國元年嗣封
世福崇寧五年嗣封
令盪宣和二年嗣封
令話紹興元年嗣封
令畤二年嗣封
令矼五年嗣封
令懬六年嗣封
令誏二十五年嗣封
令衿二十六年嗣封
令德乾道元年嗣封
令檯八年嗣封
子棟淳熙七年嗣封
子肜九年嗣封
子恭慶元元年嗣封
子覿嘉泰二年嗣封
伯栩嘉泰四年嗣封
伯柷嘉定元年嗣封
伯澤八年嗣封
熙寧所封安定郡王從式乃秦王德芳之孫從式薨
乃更封燕王德昭曾孫世清為嗣安定郡王紹興初
燕秦二王後爭襲封禮部員外郎王居正言燕王太
祖長子其後當襲封議遂定自紹興至嘉定襲封者
並燕王後自孝宗後受封者率自下僚承襲且多癃
老疾病不能起跪嘉定十二年臣僚言自今有該封
襲之人先行下所居州郡審驗委堪拜跪方與保明
申奏仍遣赴都堂察審然後取旨除授或序當承襲
本州宗司見其不能拜跪與特轉一官及一子恩澤
以華其老却於次行内更行選襲從之
秀安僖王子偁太祖六世孫岐王德芳之後德芳生英
國公惟憲惟憲生新興侯從郁從郁生華陰侯世將世
將生東頭供奉官令繪令繪生子偁以舍試合格調嘉
興丞生子是為孝宗六歲選入宫紹興十四年子偁卒
孝宗既正儲宫詔贈子偁中書令秀王
伯圭子偁子封滎陽郡王光宗時嗣秀王
師夔伯圭子永興軍節度使開府儀同三司贈新安
郡王
師揆伯圭次子奉國軍節度使贈澧王
師禹伯圭季子保康軍節度使贈和王
信王璩太祖七世孫父子彦高宗紹興四年育孝宗於
宫中明年詔再選璩入宫憲聖慈烈皇后以為己子九
年封崇國公五年封恩平郡王孝宗既正儲宫璩始稱
皇姪三十年出居紹興府淳熙十四年薨追封信王
右太祖之世
楚王元佐太宗長子初封衞王後徙封楚坐罪廢為庶
人真宗即位復封爵仁宗初薨
允升元佐子封延安郡王
宗禮允升子虔州觀察使成國公
宗道允升子常州團練使贈高密侯
宗楷允升子康州刺史漢東侯
宗回沂州防禦使漢東郡公
宗默昭州刺史安康侯
宗秀左武衞華陰侯
仲翹允升孫眉州防禦使通義侯
昭成太子元僖太宗次子太平興國七年初封廣平郡
王後封許王尹開封淳化三年薨追贈太子
陳王元份太宗子太平興國八年初封冀王景德二年
薨追封陳王
允寧元份子武定軍節度使信安郡王
宗敏允寧子文州刺史會稽侯
宗盂允寧子汝州防禦使臨汝侯
允讓元份子知大宗正事汝南郡王贈濮安懿王
宗懿允讓子宿州觀察使和國公
宗詠洪州觀察使豫章侯
宗師密州觀察使高密侯
宗邈隴州防禦使濟陽侯
宗沔洛州防禦使廣平侯
宗望舒州防禦使高密郡公
安王元傑太宗子太平興國八年初封益王咸平六年
薨無子
密王元偓太宗子端拱元年封徐國公真宗即位封彭
城郡王天禧元年封徐王二年薨
曹王元偁太宗子初封涇國公真宗即位封安定郡王
大中祥符七年薨贈曹王
鎮王元儼太宗子景德初封廣陵郡王仁宗即位拜太
尉尚書令天聖七年封鎮王後改荆王慶歷四年薨
允廸元儼子安靜軍節度使贈永嘉郡王
允熙元儼子滁州刺史博平侯
允初元儼子寧國軍節度使贈博平郡王
代國公元億太宗子早薨至道三年追封
嗣濮王宗暉太宗曾孫安懿王允讓之子英宗之親兄
神宗時嗣封濮王紹聖元年薨
宗晟安懿王子紹聖元年嗣封
宗愈紹聖二年嗣封
宗綽紹聖二年嗣封
宗楚紹聖三年嗣封
宗祐紹聖四年嗣封
宗漢紹聖五年嗣封
仲增安懿王孫大觀三年嗣封
仲御政和五年嗣封
仲爰宣和四年嗣封
仲理靖康時襲封北遷
仲良建炎二年嗣封
仲儡建炎八年嗣封
士俴安懿王曾孫紹興二十五年嗣封
士輵隆興初嗣封
士歆淳熙時嗣封
不秸安懿王元孫慶元二年嗣封
不舋慶元六年嗣封
不儔開禧三年嗣封
不嫖嘉定十一年嗣封
不凌嘉定十五年嗣封
右太宗之世
按諸侯王與列侯皆以其嫡子嫡孫世襲其所受
之封爵自非有罪者與無後者則爵不奪而國不
除此法漢以來未之有改也至唐則臣下之封公
侯者始止其身而無以子襲封者然親王則子孫
襲封如故雖所謂茅土食邑多為虚名然始受封
之國與爵則父殁子繼世世相承如吳王恪曹王
明俱太宗之子受封於貞觀時中更武氏禄山之
禍皇族殱夷陵替之餘然其苗裔苟存則嗣吳王
嗣曹王尚見於肅代德順之間至宋則皇子之為
王者封爵僅止其身而子孫無問嫡庶不過承蔭
入仕為環衞官廉車節鉞以序而遷如庶姓貴官
蔭子入仕之例必須歴任年深齒德稍尊方特封
以王爵而其祖父所受之爵則不襲也國朝會要
載慶歷四年七月制封宗室乃以皇叔馮翊郡公
德文為東平郡王皇兄允讓為汝南郡王皇弟允
良為華原郡王皇姪從藹為潁國公從煦為安國
公宗說為祁國公昭成太子孫宗保為建安郡王
華王孫宗達為恩平郡王邢王孫宗望為清源郡
公自燕王薨而祖宗之後未有封王爵者議者以
為自三代以來皆建宗戚用自承助於是次第封
拜之盖仁宗鮮兄弟享國既久又無皇子藝祖太
宗之子為王者皆已物故是時宗姓幾無一王故
擇其行尊齒宿者王之至濮安懿王以英宗之故
安定郡王以藝祖之故方令世世承襲然又不以
昭穆相承嫡庶為别每嗣王歿則只擇本宗直下
之行尊者承襲於是濮安懿王有二十七子而得
嗣封者七人四十六孫而得嗣封者亦七人盖嗣
濮王凡十四人纔更兩代耳安定郡王之後世字
行嗣封者五人令字行嗣封者九人子字行嗣封
者四人伯字行嗣封者三人盖嗣安定郡王凡二
十一人纔更四代耳此例亦古所無也又按蔡元
道祖宗官制舊典稱皇子生百晬命名初除美軍
額節度使兩遇大禮移鎮再遇封國公出閤拜使
相封郡王納夫人建外第方除兩鎮封王然則皇
子雖在所必王然其遷轉亦有次第不遽封也
周王元祐真宗子咸平五年封信國公六年薨追封王
右真宗之世
褒王昉仁宗子蚤薨追封
豫王昕仁宗子蚤薨追封
鄂王曦仁宗子蚤薨追封
右仁宗之世
吳王顥英宗子初封東陽郡王神宗立封昌王哲宗立
徙楚王紹聖初薨
孝騫顥子寧國軍節度使豫章郡王
益王頵英宗子初封樂安郡王進封嘉王元祐三年薨
潤王顔英宗子蚤薨追封
右英宗之世
成王佾神宗子早薨追封
惠王僅神宗子早薨追封
唐王俊神宗子初封永國公薨追封王
褒王伸神宗子早薨追封
冀王僴神宗子初封景國公薨追封王
豫王价神宗子初封建國公薨追封王
徐王倜神宗子蚤薨追封
吳王佖神宗子初封儀國公哲宗即位封太寧郡王徽
宗即位封陳王崇寧五年薨
儀王偉神宗子蚤薨追封
燕王俁神宗子初封成國公哲宗即位封咸寧郡王徽
宗時積封至燕王靖康從北狩不知所終
楚王似神宗子初封和國公哲宗即位封普寧郡王徽
宗時封蔡王崇寧五年薨
越王偲神宗子初封祁國公後積封至越王靖康從北
狩不知所終
右神宗之世
獻愍太子茂哲宗子早薨初贈越王再贈太子
右哲宗之世
兖王檉徽宗子早薨追封
鄆王楷徽宗子初封魏國公進封高密郡王政和八年
策進士居第一積封至鄆王靖康從北狩
荆王楫徽宗子初封楚國公進封南陽郡王崇寧三年
薨
肅王樞徽宗子初封吳國公積封至肅王靖康中與張
邦昌同質於金國北去
景王把徽宗子初封冀國公積封至景王靖康從北狩
濟王栩徽宗子初封魯國公積封至濟王靖康從北狩
濟陽郡王棫徽宗子初封楊國公進封濟陽郡王
邠王材徽宗子初封魏國公薨追封
祁王模徽宗子初封鎮國公積封至祁王靖康從北狩
莘王植徽宗子初封吳國公積封至莘王靖康從北狩
華原郡王朴徽宗子初封雍國公進爵華原郡王
徐王棣徽宗子初封徐國公積封至徐王靖康從北狩
沂王㮙徽宗子初封冀國公積封至沂王靖康從北狩
鄆王栱徽宗子初封定國公薨追封王
和王栻徽宗子初封廣國公積封至和王
信王榛徽宗子初封福國公積封至信王靖康從北狩
至河北得脱馬廣以鄉兵保慶源五馬山寨奉榛為主
建炎二年詔為河外兵馬都元帥後敵破山寨不知所
終
漢王椿徽宗子初封慶國公薨追封王
安康郡王楃徽宗子初封衞國公進封安康郡王
廣平郡王楗徽宗子初封韓國公靖康時追封
陳王機徽宗子早薨追封
相國公梴徽宗子政和四年封
瀛國公樾徽宗子政和五年封
建安郡王楧徽宗子初封惠國公宣和時追封
嘉國公椅徽宗子政和八年封
温國公棟徽宗子政和八年封
英國公橞徽宗子宣和二年封
儀國公桐徽宗子宣和二年封
昌國公柄徽宗子宣和四年封
潤國公樅徽宗子宣和七年封
右徽宗之世
元懿太子旉高宗子初封魏國公苗傅劉正彦為逆立
旉為帝改元明受上復辟立為皇太子其年薨贈元懿
太子
右高宗之世
莊文太子愭孝宗子紹興三十二年封鄧王乾道元年
立為皇太子三年薨年二十四追謚
挺愭子武當軍節度使豫國公
魏惠獻王愷孝宗子初封慶王繼封魏王乾道七年薨
抦愷子昭慶軍節度使吳興郡王贈沂王諡靖惠
右孝宗之世
景獻太子曮藝祖十世孫燕懿王後寧宗慶元四年育
於宫中嘉泰二年封衞國公開禧元年為皇子封榮王
三年立為皇太子嘉定十三年薨年二十八追諡
華冲穆王坦寧宗子早薨追封
申冲懿王□寧宗子早薨追封
順冲懷王忻寧宗子早薨追封
肅冲昭王□寧宗子早薨追封
濟陽郡王竑沂靖惠王子嘉定十四年立為皇子封祁
國公再封濟國公十七年進封濟陽郡王
右寧宗之世
文獻通考卷二百七十七
