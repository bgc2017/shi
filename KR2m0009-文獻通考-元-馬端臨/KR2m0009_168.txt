文獻通考卷一百六十八
鄱陽馬端臨貴與著
刑考七
徒流(配沒)
虞舜流宥五刑(宥寬也以流放之法寬五刑)流共工於幽洲(幽洲北裔冰中)
(可居曰洲)放驩兜扵崇山(崇山南裔)竄三苗扵三危(三苗國名三危西裔)殛
鯀扵羽山(羽山東裔在海中)四罪而天下咸服五流有宅五宅
三居(謂不忍加刑則放流之若四凶者五刑之流各有所居五居之等有三等之居大罪四裔次九州之)
(外次千里之外)
周官大司宼之職凡萬民之有罪過而未麗於灋而害
於州里者桎梏而坐諸嘉石役諸司空重罪旬有三日
坐朞役其次九日坐九月役其次七日坐七月役其次
五日坐五月役其下罪三日坐三月役使州里任之則
宥而舍之(役諸司空坐日訖使給百工之役役月訖使其州里之人任之乃赦)司厲掌
盗賊之任器貨賄辨其物皆有數量賈而楬之入於司
兵(任器貨賄謂盗賊所用傷人兵器及所盗財物也入扵司兵若今時傷殺人所用兵器盗賊贓加責役入)
(縣官)其奴男子入扵罪隸女子入扵舂藁(鄭司農云謂坐為盗賊而為奴)
(者輸於罪隸舂人藁人之官也今日為奴婢古之罪也故書曰予則奴戮汝論語曰箕子為之奴罪隸之奴也)
(春秋傳斐豹隸也著扵丹書豹恥為奴欲除其籍然後殺督戎元謂奴從坐而没入縣官者男女同名)凡
有爵者與七十者與未齓者皆不為奴(有爵命士以上齓毁齒也男八)
(歲女七歲毁齒)司圜掌收教罷民凡害人者弗使冠飾而加
明刑焉任之以事而收教之能改者上罪三年而舍中
罪二年而舍下罪一年而舍其不能改而出圜土者殺雖
出三年不齒(弗使冠飾者著黑幪若古人之象刑與舍釋之也鄭司農云罷民謂惡人不從化為)
(百姓所患苦而未入五刑者)凡圜土之刑人也不虧體其罸人也不
虧財(言其刑人但加以明刑罰人但任之以事耳鄭司農云以此知其為民所苦而未入刑者也故大司)
(宼職曰凡萬民之有罪過而未麗扵法而害扵州里者桎梏而坐諸嘉石役諸司空又曰以嘉石平罷民國語)
(曰罷士無伍罷女無家言為惡無所容入也元謂圜土所收教者過失害人已麗扵法者)
掌戮墨者使守門劓者使守關宫者使守内刖者使守
囿髠者使守積(注見刑制門)
司隸掌五隸之法辨其物而掌其政令(五隸謂罪隸四翟之隸也物謂)
(衣服兵器之屬也)帥其民而搏盗賊役國中之辱事為百官積
任器凡囚執人之事(民五隸之民也鄭司農云百官所當任持之器物此官主為積聚之)
(也元謂任猶用也)邦有祭祀賓客喪紀之事則役其煩辱之事
(煩猶劇也士喪禮下篇曰隸人湼厠)掌帥四翟之隸使之皆服其邦之服
執其邦之兵守王宫與野舍之厲禁(野舍王行所止舍也厲遮列也)
罪隸掌役百官府與凡有守者掌使令之小事(役給其小役)
凡封國若家牛助為牽傍(鄭司農云凡封國若家謂建諸侯立大夫家也牛助為牽)
(傍此官主為送致之也元謂牛助國以牛助轉徙也罪隸牽傍之在前曰牽在旁曰傍疏國家以官牛助諸)
(侯及大夫家運物往致任所)其守王宫與其厲禁者如蠻隸之事(罪隸)
(盗賊之家為奴者蠻隸征南夷所獲閩隸南蠻之别夷隸征東夷所獲貉隸征東北夷所獲疏古者身有大)
(罪身既從戮男女緣坐男子入扵罪隸女子入扵舂藁五隸各百二十人者謂隸中選取善者以為之員役數)
(為限其餘衆以為隸民罪隸則中國之以罪為隸者餘四隸征伐所獲)
秦始皇時嫪毒作亂討誅之其徒皆梟首車裂輕者為
鬼薪(取薪給宗廟為鬼薪律曰鬼薪作三歲)
三十四年燒詩書百家語令下三十日不燒黥為城旦
(城旦者旦起行治城四歲刑也)
漢文帝詔除肉刑定律曰諸當完者完為城旦舂(城旦注見)
(上舂者婦不預外徭但舂作米皆四歲刑也臣瓉曰文帝除肉刑皆有以易之故以完代髠以宫代劓以&KR0898;左)
(右趾代刖令既曰完矣不復云以完代完此當言髠者完也)當黥者髠鉗為城旦舂
罪人獄已决完為城旦舂滿三歲為鬼薪白粲(坐擇米使正白)
(為白粲者三歲刑)鬼薪白粲一歲為隸臣妾隸臣妾一歲免為
庶人(師古曰男子為隸臣女子為隸妾鬼薪白粲滿三歲為隸臣隸臣一歲免為庶人隸妾亦然也)隸
臣妾滿二歲為司宼司宼一歲及作如司宼二歲皆免
為庶人(如淳曰罪降為司宼故一歲正司寇故二歲也)其亡逃及有耐罪以上
不用此令(於本罪中又重犯也)前令之刑城旦舂歲而非禁錮者
完為城旦舂歲數以免(李竒曰謂文帝作此令之前有刑者)
武帝建元元年赦吳楚七國孥輸在官者(吳楚七國反時其首事者)
(妻子沒入為官奴婢帝即位哀而赦之)
平帝元始二年令天下女徒已論歸家僱山錢月三百
(如淳曰已論者罪已定已令甲如女子犯罪作如徒六月僱山遣歸說以為當扵山伐木聽使入錢僱功直故)
(謂之僱山應劭曰舊刑鬼薪取薪扵山以給宗廟今使女徒出錢僱薪故曰僱山也師古曰古說如近之謂女)
(徒論罪已定並放歸家不親役之但令一月出錢三百以僱人也况為此恩者所以行太皇太后之德施惠於)
(婦人)
後漢光武建武三年詔令女徒僱山歸家(注見上)
七年詔罪囚非犯殊死勿按其罪見徒免為庶人
二十九年詔罪囚各减本罪一等其餘贖罪輸作有差
輸作司宼(前書謂之罰作一歲刑也)輸作左校(韋彪傳注云左校曹名屬將作)輸
作右校(屬將作)輸作若盧(龐参為左校令犯法輸作若盧)耐(光紀注云一歲刑為)
(罰作二歲已上為耐音乃代反前書又作而)施刑(光紀注云施讀曰弛謂有赦令去其鉗&KR0898;赭衣)
明帝即位詔施刑及郡國徒在中元元年四月己卯赦
前所犯而後捕繋者悉免其刑
八年詔郡國中都官死罪繫囚减罪一等勿笞屯朔方
五原之邊縣
肅宗建初七年詔天下繋囚减死一等勿笞詣邊妻子
自隨占犯殊死一切募下蠶室其女子宫繋囚鬼薪白
粲已上皆减本罪各一等輸司宼作
元和七年令如前
和帝永元三年詔中書官徒各除半刑讁其未竟五月
以下皆免遣
八年詔郡國中都官繫囚减死一等詣燉煌屯
十一年詔郡國中都官徒及篤癃老小女徒各除半刑
其未竟三月者皆免歸田里
元初二年詔中書都官繫囚减死一等勿笞詣馮翊扶
風屯妻子自隨
延光三年詔死罪囚繫减死一等詣燉煌隴西及度遼
營
順帝漢安二年令繋囚殊死以下入贖其不能入贖者
遣詣臨光縣居作二歲
冲帝即位令郡國中都官繫囚减死一等徙邊謀反大
逆不用此令
魏明帝定律髠刑有四完刑作刑各三
晉武帝制新律累作不過十一歲月贖不計日日作不
拘月歲數不疑閏
劉頌為廷尉請復肉刑疏曰今為徒者類性元惡不
軌之族也去家縣遠作役山谷饑寒切身志不聊生
又有廉士介者苟慮不首死則皆為盗賊况本性姦
凶無頼之徒乎又今徒富者輸財觧日歸家乃無役
之人也貧者起為姦盗又不制之虜也不刑則罪無
所禁不制則羣惡横肆若是近不盡善也是以徒亡
日屬賊盗日煩亡之數者至有十數得輒加刑日益
一歲此為終身之徒也自顧反善無期而災困逼身
其志亡思盗勢不得息事使之然也
成帝時邵廣盗官幔二帳坐死其子宗雲乞自没為奚
官奴以贖父命(事見詳讞門)
宋制為劫者身斬家人棄市同籍周親讁補兵(見詳讞門)
梁制謀反降叛大逆已上皆斬父子同産男女無少長
皆棄市母妻姊妹及應從坐棄市者妻子女妾同補奚
官為奴婢貲財没官劫身皆斬妻子補兵遇赦降死者
黵面為劫字髠鉗補冶鎻士終身其下又讁運配財官
冶士尙方鎖士皆輕重差其年數其重者或終身
梁天監十一年詔自今捕讁之家及罪應質作若年有
老小者可停將送
時百姓有罪緣坐則老幼不免一人亡逃則舉家質
作人既窮急姦宄益深帝思所以寬之乃下是詔
時徒居作者具五任其無任者著升械若病疾權解
之是後囚徒或有優劇大同中皇太子在春宫視事
見而愍之乃上疏曰臣以比時奉敕權視京師雜事
切見南北郊壇材官車府太官下省左装等處上啟
並請四五歲以下輕囚助充使役自有刑均罪等愆
目不異而甲付錢署乙配郊壇錢署三所於辛為劇
郊壇六處在役則優今聽獄官詳其可否舞文之路
自此而生公平難遇其人流泉易啟其齒將恐玉科
重輕全關墨綬金書去取更由丹筆愚謂其詳立條
制以為永准帝手敕報曰頃年以來處處之役唯資
徒讁逐急充配若科繁細義同繭絲切湏之處終不
可得引例興訟紛紜方始防杜姦巧自是為難更當
别思取其便也竟弗之從
陳制獲賊帥及士人惡逆免死付冶聽將妻入役不為
年數其髠鞭五歲刑降死一等鎻二重其五歲刑以下
並鎻一重五歲四歲刑若有官凖當二年餘並居作
後魏太武定律令當刑者贖負則加鞭二百畿内人富
者燒炭於山貧者役扵圊溷女子入舂藁其痼疾不逮
平人者守苑囿
孝文時以有罪徙邊者多逋亡乃制一人逋亡合門充
役崔挺上書諫曰天下善人少惡人多若一人有罪延
及闔門則司馬牛受桓魋之罪柳下惠嬰盗跖之誅豈
不哀哉帝善之乃除其制
齊神武秉政改制諸強盗殺人者斬妻子同籍配為樂
戶小盗贓滿十疋以上魁首死妻子配驛從者流武成
時制齊律一曰流刑謂論犯可罪原情可降鞭笞百髠
之投於邊裔以為兵卒未有道里之差其不合遠配者
男子長徒女子配舂並六年二曰刑罪即耐罪也有五
歲四歲三歲二歲一歲之差凡五等各加鞭六歲者加
笞百其五歲者又加笞八十四歲者六十三歲者四十
二歲者二十一歲者無笞並鏁輸作左校而不髠無保
者鉗之婦人配舂及掖庭織盗及殺人而亡者即懸名
注籍甄其一房配驛戶
周制徒刑五徒一年者鞭六十笞十徒二年者鞭七十
笞二十徒三年者鞭八十笞三十徒四年者鞭九十笞
四十徒五年者鞭一百笞五十流刑流衛服去皇畿二
千五百里者鞭一百笞六十流要服去皇畿三千里者
鞭一百笞七十流荒服去皇畿三千五百里者鞭一百
笞八十流鎮服去皇畿四千里者鞭一百笞九十流藩
服去皇畿四千五百里者鞭一百笞一百徒輸作者皆
任其所能而役使之為盗賊及謀反大逆降叛惡逆罪
當流者皆甄一房配為雜戶其為盗賊發逃亡者懸名
注配若再犯徒三犯鞭者一身永配下役自魏晉相承
死罪其重者妻子皆以補兵魏虜西凉之人没入名為
隸戶孝武入關隸戶皆在東魏後齊因之仍供厮役建
德六年齊平後帝欲施輕典於新國乃詔凡諸新戶悉
放為百姓自是無復新戸
隋文帝令高熲定新律流刑三有千里千五百里二千
里應配者千里居作二年千五百里居作二年半二千
里居作三年徒刑五有一年一年半二年二年半三年
其流徒之罪皆减從輕流役六年改為五年徒刑五年
改為三年犯法私罪以官當徒者五品以上一官當徒
二年九品以上一官當徒一年當流者三流同皆比徒
三年若犯公罪者加一年當流者各加一等其追徒過
九年者徒二千里其後改徒及流並為配防
唐初徒流之刑皆因隋制武德四年詔裴寂等更定律
令流罪三皆加千里居作三歲至二歲半悉為一歲居
作者着鉗若校京師隸將作女子隸少府縫作旬給假
一日臘寒食一日毋出役院病者釋鉗校給假疾差倍
役謀反者男女奴婢没為官奴婢隸司農七十者免之
凡役男子入扵蔬圃女子入扵厨饍流移人在道疾病
婦人免乳祖父母父母喪男女奴婢死皆給假授程糧
非反逆緣坐六歲縱之特流者三歲縱之有官者得復
仕
太宗初議絞刑之屬五十皆免死而斷右趾既又哀其
毁傷支體乃除斷趾流為加役流三千里居作又比隋
舊律减大辟入流九十二條减入徒七十一條貞觀二
年詔三品以上犯公罪流私罪徒皆不追身
十四年制流罪三等不限以里數量配邊要之州
十五年敇犯反逆免死配流者六歲之後仍不聽仕
武后長夀元年有人上封事言嶺南流人有隂謀逆者
乃遣司刑評事萬國俊攝監察御史就案之若得反状便
許斬决國俊至廣州徧召流人擁之水次以次加戮三
百餘人一時併命然後鍜鍊曲成反状仍誣奏云諸道
流人咸有怨望若不推䆒為變不遥后然其奏又命攝
監察御史劉光業王德夀鮑思恭王大正屈正筠等分
往劍南黔中安南嶺南等六道案鞫流人於是光業誅
七百人德夀五百人其餘少者不减數百人
元宗開元十年敇自今以後准格敕合應决杖人若有
便流移左貶之邑决訖許一月内將息發遣其緣惡逆
指斥乘輿者臨時發遣
天寳五載敕流貶人多在道逗留自今左降官情罪稍
重者日馳十驛以上自是流貶者多不全矣
肅宗乾元元年敕左降官非反逆緣坐及犯惡逆名教
枉法強盜贓如有親年八十以上及患在牀枕不堪扶
持更無兄弟者許停官終養其流移人亦凖此
德宗建中三年敕諸色貶流人及左降官身死並許親
屬收之本貫殯葬其造蠱毒移鄉人不在此限
憲宗元和八年刑部侍郎王璠奏天德軍五城及諸邊
城配流人等臣切見諸處配流人每逢恩赦悉得歸還
惟前件流人皆被本道重奏稱要防邊遂令沒身終無
歸日臣又見比年邊城犯流者多是胥徒小吏或是鬭
打輕刑據罪可原在邊無益請自今流人准格例滿日
六年後並許放還所冀抵法者足以悛懲滿歲者絶其
愁怨從之
穆宗長慶元年制應亡官失爵及放還流人如先有莊
田不經沒官被人請射作主如本主及子孫已歸並委
州府却還務令安業
武宗會昌六年赦書節文應徒流人在天德振武者官
中量借糧種俾令耕田以為生業
僖宗乾符三年敕流徒之人殘疾者懲贖(見贖刑門)
後唐清泰三年尚書刑部郎中李元龜奏准開成格應
斷天下徒流人到所流處本管畫時申御史臺候年月
滿日申奏方得放還本貫近年凡徒流人所管雖奏不
申御史臺報大理寺所以不知放還年月望依律格處
分從之
宋太祖皇帝開寳時定刑制凡流刑四徒刑五(詳見刑制門)
流配舊制止扵遠徙不刺而晉天福中始創刺面之
法遂為戢姦重典宋因其法
開寳五年御史臺上言伏見大理寺斷徒罪人非有官
當贖銅之外送將作監役者其將作監舊兼充内作又
有左校右校中校署比來工役並在此司今雖有其名
無復役使或遇祠祭供具水火乏人使令欲望令大理
寺依格斷遣徒罪人後並送作坊應役從之
太宗以國初諸方割據沿五代之制罪人率配隸西北
邊然多亡投塞外誘羌戎為患乃詔自今當徙者勿復
隸秦州靈武通遠軍及緣邊諸州時江南湖廣已平扵
是罪人皆流南方
太平興國五年詔配役者分隸鹽亭役使
先是國初以來犯死罪獲貸者多配隸登州沙門島
通州海島皆屯兵使者領護而通州島中凡兩處豪
強難制者隸崇明鎮懦弱者隸東布州兩處悉官煮
鹽是歲始令配役者分隸鹽亭役使之而沙門如故
端拱二年詔免嶺南流配人荷校執役又令婦人有罪
至流者免配役
真宗咸平三年先是江浙荆湖廣南遠地應強盗及持
仗不死者并部其屬至京師多殞扵道路乃詔自今止
決杖黵面配所在五百里外牢城
仁宗景祐中以罪人貸死者舊多配沙門島在登州
海中至者多死乃詔當配沙門島者第配廣南遠惡
地牢城廣南罪人乃配嶺北然其後亦有配沙門島
者
神宗熙寧三年詔决配強盗無以全黨置之一路
刪定編敕官曾布請復肉刑略曰今大辟之次處以
流刑代墨劓剕宫之法不惟非先王流宥之意而又
失重輕之差古者鄉田同井人皆安土重遷流之遠
方無所資給徒隸困辱以至終身近世之民輕去鄉
土轉徙四方固不為患而居作一年即聽附籍比於
古亦輕矣况折杖之法扵古為鞭朴之刑刑輕不能
止惡故犯法日衆其終必至扵殺戮是欲輕反重也
六年審刑院言登州沙門島寨配隸以二百人為額餘
則移置海外非禁姦之意詔自今以三百人為額
吳充建請流人冬寒被創上道多凍死請自今非情
理巨蠧過冬月聽留役本處至春遣之奏可
九年詔以交趾犯順應配廣南東西路罪人並權配三
千里外
元豐八年罷就配法並如舊制行
初帝以流人去鄉邑疾死於道而護送禁卒往來勞
費用張誠一之議隨所在配諸軍重役至是中丞黃
履言其報仇非便罷之
詔犯盗刺環於耳後徒流以方杖以圓三犯杖移扵面
徑不得過五分
元祐六年刑部言配諸隸沙門島強盗殺人縱火贓滿
五萬錢強姦毆傷兩犯至死累贓至二十萬錢謀殺致
至及十惡死罪造蠱已殺人者不移配強盗徒黨殺
人不同謀贓滿二十五萬遇赦移配廣南溢額者配隸
遠惡餘犯遇赦移配荆湖南北福建路諸州溢額者配
隸廣南在沙門島滿五年遇赦不&KR1308;移配與不許縱還
而年及六十以上者移配廣南在島十年者依餘犯格
移配篤疾在身年及七十在島三年以上移配近鄉州
軍犯状應移而老病者同其永不放還者各加二年移
配從之
紹聖三年詔配沙門島人已溢額者並配瓊州萬安軍
昌化珠崖軍定為令
徽宗崇寧三年宰臣蔡京請倣周官司圜之法令諸州
築圜土以居強盗貸死者晝則役作夜則拘之視罪之
輕重以為久近之限許出圜土充軍無過者縱釋詔從
其請五年罷之大觀元年復行四年復罷
石林葉氏曰前世常患加役流法太重官有監驅
之勞而配隸者有道路犇亡困踣之患蘇子容元
豐中建議請依古圜土取當流者治罪訖髠首鉗
足晝夜居作夜則置之圜土滿三歲而後釋未滿
歲而遇赦者不原既釋仍送本鄉稽察出入又三
歲不犯乃聽自如崇寧初蔡魯公始行之人不以
為善也
高宗建炎二年以盗賊竊發所在道梗乃詔諸州罪人
斷配訖權送本處重役俟盗息路通日遣行
四年詔臨安府四至州郡犯罪合配之人毋得配本府
候回鑾日如舊
紹興十九年刑部看詳捕獲沿海劫盗並係持杖兇徒
理宜措置關防今將合&KR1308;刺配廣南及三千里之人斷
訖權行刺配鄂州都統制軍下二千五百里以下之人
斷訖量地里遠近權行刺配池州太平州建康府都統
制軍下並收管重役其配字欲以配州府屯駐軍重役
字為文候盗賊衰息日依舊例從之
二十四年詔諸路州軍有編管之人願充廂軍者聽
上因宣諭大臣曰朕昨在元帥府見河朔州軍將編
管人穿鎻傳送旅店三五相聯乞丐於市蓋緣不給
之食至於此真可憫惻可申嚴約束行下
孝宗隆興元年臣僚言諸州斷配海賊例送廣南遠惡
州軍緣瀕海之郡多為賊船嘯聚慮長姦惡請自今並
分隸兩淮水軍收管從之
淳熙十一年校書郎羅點言比年以來所在流配人甚
衆強盗之獄每案必有逃卒積此不已為害不細臣嘗
推原其端蓋由配法太繁本朝折杖之制視前代用刑
為輕而刺配之法視前代用刑為重國初敕令尚簡入
配者少承平既久防禁益密在仁宗朝張方平極陳其
弊建議减除迨今百有餘年有增無損切謂欲戢盗賊
不可不銷逃亡之卒欲銷逃亡之卒不可不减刺配之
法望詔有司將見行刺配情輕者從寬减降别定居役
或編管之令其應配者檢會淳熙元年五月指揮擇其
強壯刺充屯駐大軍庶幾州郡黥配之卒自此漸少上曰
近歲配隸稍多久後當如何凖等奏如雜犯死罪猶可
從輕至如劫盗六項指揮之行為盗者莫不曉得將欲
為盗必先虚立為首之名殺人姦濫之罪皆歸之以故
為首者不獲而犯者免死盗何由懲上曰可令刑寺集
議奏聞既而刑部大理寺奏言象以典刑墨居其一流
放之法用宥五刑是墨刑不施而後宥以流也鞭作官
刑說者曰鞭以為治官事之刑是流墨不施而後及於
鞭也蓋曰墨曰流曰鞭三者俱為九刑之一自帝舜以
迄三王未聞有兼施並用者漢文帝除肉刑當黥者髠
鉗為城旦舂惟劓與刖方及扵笞則黥之與笞漢時亦
不兼用也歴代遵尚鞭笞度數雖有不同止用其一無
復他法隋文始改百王之制而用其二然亦不兼施今
簡冊可考也流刑徙之遠方則在千里千五百里二千
里之外止扵離其鄉井徒刑役於當處則有一年一年
半二年二年半三年之限止役作其身凡是二者皆不
笞决惟杖刑自六十至百笞刑自十五至五十是二者
笞决其身隨即縱遣至唐高祖加千里之流太宗申加
役之制餘因隋舊而已晉天福始創刺配合用其二仍
役而不決逮我藝祖一洗五代之苛猶以隋制為重於
是悉易以決為流徒杖笞之法名存實改自加役流至
流二千里其刑四並决脊杖配役有差所謂配役非今
之所謂配古所謂徒役是也自徒三年至徒一年其刑
有五並決脊杖有差而盡免其徒役之年自杖一百至
六十自笞五十至十其刑各五悉易以臀杖而减其數
如杖一百止决二十减其八十之數是也由杖九十以
下至於笞十悉從末减於是帝舜三居之法至此始不
用流罪得免遠徒徒罪得免役年笞杖得减决數而省
刑之意遂冠百王其後坐特貸者方决杖黥面配遠州
牢城而舜之九刑始併用其三黥為墨配即流杖廼鞭
三者始萃扵一夫之身蓋其制將以宥死罪合三為一
猶為生刑端未為過至太宗皇帝始詔竊盗贓滿五貫
者决杖黥面配役其意亦以宥死蓋國初之制竊盗三
貫棄市故也累聖相承固未嘗有惨於用刑之意而人
情狃於見聞法令易以滋彰據張方平所奏祥符天聖
慶歴其數至倍是也今以刑書考之其麗於配者幾五
百條中間有數項比之慶歴又復數倍積少成多殆非
一朝一夕之故然回視藝祖創法之始特以宥死者固
已遠矣又有罪不至配而用情重決配者亦有泛言决
配而因以決配者嘗推原其故爰自建隆以及淳熙二
百年之間决配既多視以為常不復知有前代之遺制
與夫祖宗之美意臣僚奏請動以決配為言有司建立
亦以决配為可而配法始滋矣近者李樁嘗建此議陛
下特詔近臣各述所見其間亦有為陛下略言及此者
而講之不詳亦卒以廢格良可惜也竊謂今罪之麗於
大辟者宥其一死俯從决配乃藝祖之遺制固不容輕
議自餘流罪以下情理重害未可遽去者且仍舊其次
重者當如方平之請代以役年其輕者並行刊削如此
既不失藝祖創法之本意亦稍復前代沿襲之舊章非
細故也但方平之請止具四等而今世配法乃至十四
等今欲推廣方平之意永不放還者役終身海外者役
八年遠惡廣南者役七年三千里二千五百里者並役
六年二千里一千五百里者並役五年千五百里者並
役四年特旨配鄰州者役三年本州本城者並役二年
不刺面者役一年免其文面並役當處雖累會恩不許
原免則方平之意得矣上尋謂輔臣曰朕思之配法雜
犯配罪只配本州牢城犯私茶鹽之類不必遠配只刺
充本州廂軍令著役若是劫盗已經三次便可置之死
可諭刑寺熟議奏來
十四年八月臣僚言刺配之法始於晉天福間國初加
杖用貸死罪其後科禁寖密刺配日增考之祥符編敇
止四十六條至於慶歴已一百七十餘條今淳熙配法
凡五百七十條配法既多犯者自衆黥隸之人所至充
斥近臣僚建請改定居役之法已降指揮看詳至今未
見定論蓋緣刺配情理稍輕既欲降居役則編管乃為
從坐不應却令徙鄉輕重不倫議乃中格竊謂前後創
立配條不為無說若止令居役不離鄉井則幾扵惠姦
不足以懲惡若盡用配法不䘏黥刺則面目一壊誰復
顧藉強民適長威力有過無由自新檢照元豐刑部格
諸編配人自有不移不放及移放條限政和編配格又
有情重稍重情輕稍輕四等色目莫若依倣舊格稍加
參訂將犯配法人如入情重則依舊刺面用不移不放
之格其次稍重則止刺額角用配及十年之格其次稍
輕則與免黥刺面放還之格其次最輕則降為居役别
立年限縱免之格倘使居役本條或有從坐編管則置
之本城减其放限如此則於見行條法並無抵牾且使
刺面之法專處情犯兇蠧而其他偶麗扵罪皆得全其
面目知有顧藉可以自新省黥徒銷姦黨誠天下之切
務惟陛下留神速詔有司裁定施行後迄如舊制
光宗紹熙二年知瓊州黃揆言今中外之姦民以罪抵
死而獲貸者必盡投之海外以為兵是聚千百虎狼而
共置之一丘也今日積者已多而纍纍逓送者方來未
巳一旦稔惡積釁潰裂四出臣恐偏州之民項背不能
帖席而臥也請自今凡兇惡貸死而隸於流籍者許分
之沿江諸屯及其他遠惡之地無專指海外以為兇藪
庶幾隂消潜削不至滋蔓流毒偏方從之
三年臣僚言配法自有年限方許放停近來更不照應
一二年間隨即放便是致人皆玩法以配為常請行下
諸路應犯法刺配人如至本州湏依條限方許放停如
限内再有所犯乞撥入屯駐軍中重役永不放便從之
寧宗嘉泰四年正月臣僚言後世衣食之路日蹙犯法
者衆配隸之人中路多逸及到配所州郡憚扵贍飬往
往故縱不捕此徒雖幸脫免而其身實無所容扵天地
間饑寒切身若非羣衆販買私商即是聚為強盗配隸
之人蓋有兩等其間鄉民一時鬭毆殺傷及胥吏犯贓
貸命流配等人設使逃逸未必皆是強勇能為大過欲
止徒配本州牢城重役立為條限限滿給據復為良民
至於累犯強盗及聚衆販賣私商曾經殺傷捕獲之人
皆能跳梁山溪運動兵仗非村民胥吏之比欲並配屯
駐軍立為年限限滿改刺從正軍衣糧誠為利便從之
開禧元年閏八月臣僚言國朝品式條章燦然偹具謂
人之難於離鄉井也於是有配隸羈管編管之條然非
姦贓強盗殺人貸命與夫鬪傷情重者不以是罪之今
世酷吏曾不是思於配隸編管羈管之外自創為押出
外界之條使之蕩析離居浮游失所未免有客死異鄉
之嘆欲嚴飭中外自配隸編管羈管之外惟他郡作過
之人許勒歸本貫其餘悉從本條科罪不得輙將土著
之家人屬押出外界從之
文獻通考卷一百六十八
