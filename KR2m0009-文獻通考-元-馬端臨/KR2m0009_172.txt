文獻通考卷一百七十二
鄱陽馬端臨貴與著
刑考十一
赦宥
魏文帝即位改元黃初大赦五年東廵幸許昌宮水
軍御龍舟循蔡潁浮淮幸夀春揚州界將吏士民犯五
歲刑以下皆原除之至廣陵赦青徐二州
明帝即位大赦二年赦繫囚非殊死以下五年皇
太子生大赦青龍二年大赦景初元年大赦二
年大赦
齊王即位正月大赦八月以帝親政大赦四年立
皇后大赦嘉平元年誅曹爽大赦三年大赦四
年立皇后大赦六年二月誅李豐夏侯元大赦四
月立皇后大赦
高貴鄉公即位大赦二年誅母邱儉文欽特赦淮南
士民為儉欽所詿誤者又以隴右四郡及金城連年受
敵或亡叛投賊其親戚留在本土不安者特赦之甘露
二年五月誅諸葛誕赦淮南將吏士民為誕所詿誤者
九月大赦
陳留王即位大赦景元四年平蜀特赦益州士民
咸熙元年誅鍾會特赦諸在益土者二年大赦
晉武帝泰始元年受禪即位大赦逋債負皆勿收除舊
嫌解禁錮亡官失爵者悉復之四年大赦五年曲
赦交阯九真日南五歲刑六年赦五歲刑以下七
年雍梁秦三州饑赦其境内殊死以下又曲赦益州南
中四郡殊死以下八年大赦咸寧元年春大赦改
元二年二月赦五歲刑以下十月立皇后大赦
五年大赦太康元年平吳大赦五年大赦十年
太廟成祫祭大赦
惠帝即位大赦永平元年誅楊駿大赦二年大赦
四年赦夀春上谷居庸上庸地震被災者六年大
赦十年曲赦雍涼二州八年大赦永康元年正
月大赦四月趙王倫等廢賈后大赦八月曲赦洛
陽十一月立皇后大赦永寧元年四月趙王倫誅
帝復位大赦六月立皇太子大赦八月大赦泰
安元年赦司冀兖豫四州十二月河間王顒表誅齊
王冏大赦二年赦五歲刑八月張方入京師大赦
十月張方殺長沙王義大赦永興元年正月大赦
改元三月立成都王穎為皇太弟大赦七月戊戌
陳昣討穎大赦庚申穎敗王師大赦八月張方迎
帝幸其營大赦十一月方劫帝幸長安大赦十二
月立豫章王熾為太弟大赦(是歲大赦凡七)二年大赦光
熙元年大赦
懷帝即位大赦永嘉元年正月大赦改元三月立
皇太子大赦二年正月大赦十二月大赦三年
曲赦河南郡四年正月大赦
愍帝永嘉六年入長安為皇太子大赦建興元年即
位大赦二年大赦三年四月大赦六月大赦
元帝建武元年即晉王位大赦大興元年即皇帝位
大赦二年大赦永昌元年大赦改元四月王敦
反入石頭大赦
明帝即位大赦二年正月赦五歲刑以下十月誅
王敦大赦惟敦黨不原三年立皇太子大赦
成帝即位大赦咸和元年正月大赦改元十月赦
百里内五歲以下刑三年二月蘇峻反入石頭大赦
四年誅蘇峻大赦五年正月大赦七年正月大
赦八年正月赦五歲刑以下咸康元年加元服大
赦二年立皇后大赦五年正月大赦六年三月
大赦八年正月大赦
康帝即位大赦建元元年十一月大赦
穆帝即位大赦永和二年正月大赦三年大赦
五年正月大赦九年正月大赦升平元年正月帝
加元服大赦八月立皇后大赦逋租宿負皆勿收
五年正月大赦
哀帝即位大赦隆和元年正月大赦興寧元年二
月大赦
廢帝即位大赦太和元年曲赦梁益二州三年三
月大赦六年四月大赦
簡文帝即位大赦
孝武帝即位大赦寧康二年正月大赦三年正月
大赦太元元年正月帝加元服大赦五月以地震
大赦四年正月大赦五年四月赦五歲刑以下
六月以比歲荒歉大赦自太元三年以前逋租宿債蠲
除之六月赦五歲刑以下七年八月大赦八年
三月大赦十一月以破苻堅大赦九年十月以元
象乖度大赦十一年三月大赦十二年正月大赦
十五年三月大赦十七年正月大赦除逋租宿債
安帝即位大赦隆安二年十月大赦四年正月大
赦七月大赦元興元年正月大赦十二月桓元
擅政曲赦廣陵彭城大逆以下三年二月劉裕討桓
元置留臺承制大赦惟桓元一族不宥五月帝反政
於江陵大赦凡諸畏逼屈事逆命者一無所問義熙
元年大赦改元唯桓元桓振一族及同黨不在原例
三年春大赦五年正月大赦六年五月大赦八
年八月大赦十一年正月大赦九月大赦十二
年以伐姚泓大赦十四年正月大赦
恭帝即位大赦
宋武帝即位大赦改元逋租宿債勿收其犯鄉論清議
贓汙淫盗一皆蕩滌與之更始長徒之身特皆原遣亡
官失爵禁錮奪勞一依舊凖
裴子野論曰昔重華受終四凶流放武王克殷頑
民遷洛天下之惡一也鄉論清議除之過矣
其年八月立皇太子赦見罪人二年正月祀南郊大
赦
裴子野曰夫郊祀天地修歲事也赦彼有罪夫何
為哉
三年詔刑罪無輕重悉原之
少帝即位大赦景平元年正月大赦改元二年五
月傅亮等以太后令廢帝是日赦死罪以下
文帝即位大赦改元元嘉二年帝親政祀南郊大赦
三年正月討謝晦大赦四年正月曲赦建業百里
内六年立皇太子大赦八年六月大赦十年正
月大赦七月曲赦梁益秦三州十一年曲赦梁南
秦二州劔閣以北十二年正月大赦十三年三月
大赦十四年正月祀南郊大赦十六年皇太子冠
大赦十七年十月大赦十九年四月大赦二十
一年親耕籍田大赦二十三年四月大赦二十四
年正月大赦二十六年三月大赦二十七年十一
月大赦
孝武以元嘉三十年四月即位大赦六月曲赦建業
二百里内孝建元年大赦改元三年皇太子納妃
大赦大明元年大赦改元三年討誅竟陵王誕大
赦七年二月大赦十一月曲赦南豫州殊死以下
十二月大赦
前廢帝即位大赦景和元年正月大赦改元十一
月大赦
明帝即位大赦三年曲赦豫南豫青冀四州
後廢帝即位大赦元徽元年大赦改元
順帝即位大赦
齊高帝受禪即位大赦弛逋債及犯鄉論清議贓汙滛
盗者蕩滌如宋初二年大赦
武帝即位大赦永明元年祀南郊大赦改元三年
祀南郊赦三百里内罪應入重者降一等餘依赦制
四年宥殊死以下七年祀南郊大赦八年大赦
十一年曲赦南兖兖豫司徐五州
廢帝即位大赦隆昌元年大赦改元
海陵王即位大赦
明帝即位大赦改元建武四年大赦
東昏侯永元元年大赦改元二年曲赦都下及徐兖
二州三年祀南郊大赦
和帝即位大赦
梁武帝受禪即位大赦一如宋齊天監二年祀南郊
曲赦益州死囚以下三年大赦四年祀南郊大赦
五年大赦七年以皇子繹生赦大辟以下未結正
者八年祀南郊大赦十年祀南郊大赦十一年
曲赦揚徐二州十二年祀南郊赦大辟罪以下十
四年皇太子冠大赦十六年耕籍田赦罪人十七
年大赦十八年受佛戒赦罪人普通元年正月大
赦二年祀南郊大赦三年大赦四年祀南郊大
赦六年正月祀南郊大赦七月大赦七年赦死
罪以下大通元年曲赦東豫州中大通元年正月
祀南郊大赦十月設無遮會大赦三年祀南郊大
赦五年祀南郊大赦大同元年大赦三年正月
祀南郊大赦八月設無礙食大赦四年大赦六
年曲赦司豫徐兖四州及都下十年大赦中大同
元年大赦太清元年正月祀南郊大赦四月捨身
大赦二年曲赦交愛德三州及南豫州
簡文帝即位大赦大寳元年大赦改元
元帝即位大赦
敬帝即位大赦太平元年大赦
陳武帝受禪即位大赦一如宋齊梁故事永定二年
祀南郊大赦
文帝即位大赦天嘉元年大赦改元三年大赦
四年九月曲赦都下十二月大赦五年曲赦都下
及建安晉陽二郡六年曲赦都下天康元年大赦
廢帝即位大赦光大元年大赦改元
宣帝太建元年即位大赦二年大赦三年大赦
四年大赦六年赦江右淮北諸州十年大赦十
一年大赦
後主太建十四年正月即位大赦七月大赦至德
元年大赦改元十一月大赦三年大赦四年大
赦正明元年大赦
後魏道武帝天興元年定國號為魏大赦改元遷都平
城二年赦京師天賜元年大赦
明元帝永興元年即位大赦改元神瑞元年大赦
泰常元年大赦
太武帝即位大赦神䴥元年大赦延和元年大赦
二年大赦太延元年大赦四年大赦太平真
君元年皇孫生大赦九年大赦十一年曲赦定冀
相三州死罪以下正平元年大赦
文成帝即位大赦興光元年二月曲赦京師七月
皇子生大赦太安元年曲赦京師死囚以下二年
立皇太子大赦四年大赦五年赦京師死罪已下
和平元年大赦改元六年大赦
獻文帝即位大赦天安元年大赦改元皇興元年
皇子生大赦改元四年大赦
孝文帝元興二年曲赦京師及河西秦涇枹䍐凉州及
諸鎮四年曲赦仇池五年曲赦京師死罪承明
元年六月大赦九月曲赦京師太和元年大赦
二年曲赦京師三年三月曲赦京師十月大赦
四年曲赦京師五年大赦七年皇子生大赦十
年大赦十二年大赦十六年頒新律令大赦十
九年曲赦徐豫梁相四州二十年曲赦京師二十
三年大赦
宣武景明元年大赦改元二年二月大赦七月大
赦正始元年大赦三年正月皇子生大赦八月
曲赦涇秦岐凉河五州永平元年大赦三年皇子
生大赦延昌元年大赦
孝明帝即位正月大赦八月大赦熙平元年大赦
改元二年大赦神龜二年大赦正光三年大赦
五年大赦孝昌元年大赦二年大赦武泰元
年大赦
敬宗即位大赦改元二年七月大赦三年誅爾朱
榮大赦
節閔帝即位大赦改元
廢帝即位大赦改元
孝武帝即位大赦改元永熙三年入長安大赦
文帝即位大赦改元大統三年以獲神璽大赦四
年立皇后大赦九年大赦十三年大赦十四年
皇孫生大赦十六年大赦
孝靜帝即位大赦改元天平三年大赦四年大赦
元象元年大赦興和元年五月立皇后大赦十
一月新宮成大赦二年大赦武定元年大赦三
年大赦五年大赦六年以旱赦罪人有差七年
大赦
齊文宣帝天保元年五月即位大赦改元十月曲赦
并州
北齊赦日武庫令設金雞及鼓於閶闔門外之右勒
集囚徒於闕前撾鼓千聲脱枷鏁遣之
九年四月大赦十一月大赦
廢帝即位大赦
孝昭帝即位大赦
武成帝即位大赦河清元年立皇后太子大赦四
年傳位太子大赦
後主天統三年二月加元服大赦十一月以大明殿
成大赦四年太上皇崩大赦武平元年皇子生大
赦三年立皇后大赦五年大赦七年正月大赦
十二月大赦
周孝閔帝即位大赦
孝明帝即位大赦二年大赦武成元年大赦
武帝即位大赦保定四年大赦天和三年大赦
建德元年正月大赦改元四月立皇太子大赦三
年大赦五年以取齊并州大赦六年平齊詔去年
大赦頒宣未及之處悉從赦例
宣帝大成元年正月大赦改元二月傳位皇太子大
赦
時帝以高祖刑書要制為太重而除之又數行赦宥
京兆郡丞樂運上疏以為虞書所稱眚災肆赦謂過
誤為害當緩赦之吕刑云五刑之疑有赦謂刑疑從
罰罰疑從免也謹尋經典未有罪無輕重溥天大赦
之文豈可數施非常之惠以肆姦宄之惡乎帝不納
靜帝二年天元崩大赦
隋文帝受禪即位大赦改元開皇三年正月將遷新
都大赦九月大赦六年大赦七月曲赦江陵及
同州八年以伐陳曲赦陳國九年以平陳大赦
十五年二月大赦四月大赦十九年大赦
開皇末王伽為齊州參軍被州使送流囚李参等七
十餘人詣京師時流人並枷鎻傳送次滎陽伽憫其
辛苦悉呼而謂之曰卿輩既犯國刑虧損名教身嬰
縲紲此其軄也今復重勞援卒豈獨不愧於心哉參
等辭謝伽曰汝等雖犯憲法枷鎻亦大苦辛吾欲與
汝等脱去行至京師總集能不違期不皆拜謝曰必
不敢違伽於是悉脱枷停援卒與期曰某日當至京
師如致前却吾當為汝受死舍之而去流人感悅依
期而至一無離叛上聞而驚異召見與語稱善久之
於是悉召流人并令擕負妻子俱入賜宴於殿庭而
赦之乃下詔曰凡在有生含靈禀性咸知好惡並識
是非若臨以至誠明加勸導則俗必從化人皆遷善
往以海内亂離德教廢絶官人無慈愛之心兆庶懷
姦詐之意所以獄訟不息澆薄難理朕受命上天安
飬萬姓思導聖法以德化人朝夕孜孜意本如此而
伽深識朕意誠心宣導参等感悟自赴憲司明率土
之人非為難教良是官人不加示曉致令䧟罪無由
自新若使官盡王伽之儔人皆李参之輩刑措不用
其何遠哉於是擢伽為雍令政有能名
仁夀元年大赦二年曲赦益州
煬帝大業元年正月大赦改元十月赦江淮以南
三年頒律令大赦五年大赦九年大赦十年大
赦十一年曲赦太原鴈門死罪以下
恭帝即位大赦改元
唐制赦日武庫令設金雞及鼓於宮城門外之右勒
集囚徒於闕前撾鼓千聲訖宣制放其赦書頒諸州
用絹寫行下律曰曾赦及降者盗者准枉法猶徵正
贓餘贓非見在收贖之物限内未送者並從赦降原
諸赦前當罪不斷者若處輕為重宜改從輕處重為
輕即依輕法其常赦所不免者依常律(常赦所不免謂雖會大赦)
(猶處死及流若除名免所居官移鄉者赦書定罪名合從輕者不待引律比附入重違者各以故失論)
諸以赦前事相告言者以其罪罪之官司受而為理
者以故入人罪論至死者各加後流若事須追究者
不用此律(追究謂婚姻良賤赦限外蔽匿應改正徵收及追見贓之類)
唐高祖武德元年五月上受隋禪即皇帝位大赦改元
四年七月以王世充竇建德既平天下略定大赦
時赦令既下而王竇餘黨尚有遠徙者治書侍御史
孫伏伽請曰今兹大赦既云常赦不原者皆赦除非
直赦其有罪亦是與天下更新因何既赦而復徙之
且世充尚蒙寬宥况於餘黨所宜縱釋上從之
九年六月秦王世民誅太子建成齊王元吉大赦天下
八月太宗即皇帝位赦天下貞觀四年以克突厥
赦天下六年上親錄囚徒放死罪三百九十人歸於
家令明年秋来就刑其後應期畢至乃詔悉赦之
歐陽氏曰信義行於君子而刑戮施於小人刑入
於死者乃罪大惡極此又小人之尤甚者也寧以
義死不苟幸生而視死如歸此又君子之尤難者
也方唐太宗之六年錄大辟囚三百餘人縱使還
家約其自歸以就死是以君子之難能期小人之
尤者以必能也其囚及期而卒自歸無後者是君
子之所難而小人之所易也此豈近於人情或曰
罪大惡極誠小人矣及施恩德以臨之可使變而
為君子蓋恩德入人之深而移人之速有如是者
矣曰太宗之為此所以求此名也然安知夫縱之
去也不意其必来以冀免所以縱之乎又安知夫
被縱而去也不意其自歸而必獲免所以復來乎
夫意其必来而縱之是上賊下之情也意其必免
而復來是下賊上之心也吾見上下交相賊以成
此名也烏有所謂施恩德與夫知信義者哉不然
太宗施德於天下於兹六年矣不能使小人不為
極惡大罪而一日之恩能使視死如歸而存信義
此又不通之論也然則何為而可曰縱而来歸殺
之無赦而又縱之而又来則可知為恩德之致爾
然此必無之事也若夫縱而來歸而赦之可偶一
為之爾若屢為之則殺人者皆不死是可為天下
之常法乎不可為常者其聖人之法乎是以堯舜
三王之治必本於人情不立異以為高不逆情以
干譽
九年赦天下十四年赦雍州長安繫囚大辟以下
十七年立晉王治為皇太子赦天下二十三年三月
赦天下六月上崩高宗即位赦天下
上嘗謂侍臣曰凡赦唯及不軌之輩古言曰小人之
幸君子之不幸也一歲再赦善人喑啞凡飬稂莠者
傷禾稼惠姦宄者賊良人昔文王作罰刑兹無赦夫
小仁者大仁之賊故我有天下以来不甚放赦今四
海安靜禮義興行數赦即愚人常冀僥倖唯欲犯法
不能改過當須慎赦
高宗永徽三年立陳王忠為皇太子赦天下六年立
武氏為皇后赦天下顯慶元年改元赦天下四年
太子加元服赦天下五年平百濟赦天下龍朔二
年赦天下乾封元年封泰山赦天下咸亨元年赦
天下上元元年赦天下二年立雍王賢為皇太子
赦天下儀鳳元年赦天下三年赦天下調露元
年赦天下永隆元年立英王哲為皇太子赦天下
永淳元年赦天下宏道元年赦天下
武后光宅元年正月改元赦天下二月睿宗立赦天
下九月赦天下垂拱元年赦天下三年赦天下
四年赦天下天授元年十一月赦天下九月改
唐為周赦天下(是年用周正以十一月為歲首)長夀元年赦天下
延載元年赦天下天冊萬歲元年正月大赦九月
加尊號赦天下
獲嘉縣主簿劉知幾上表言皇業權輿天地開闢嗣
君即位黎元更始則時藉非常之慶以申再造之恩
今六合清晏而赦令不息近則一年再降遠則每歲
無遺至於違法悖禮之徒無頼不仁之輩編戶則宼
攘為業當官則贓賄是求而元日之朝指期天澤重
陽之節佇降皇恩如期忖度咸樂釋免咸為各垂結
正罪當斷决竊行貨賄方便規求故致稽延畢霑寬
宥用使俗多頑悖時罕廉隅為善者不預恩光作惡
者獨承徼幸若乃方正直言之士守善嫉惡之夫每
欲攬轡埋輪效鷹鸇而報國褰帷露冕去蝥賊以安
人而遇赦無以效其功閱恩無所施其巧古語云小
人之幸君子之不幸斯之謂也望今後頗節於赦使
黎民知禁姦宄肅清又海内具僚九品以上每歲逢
赦必賜階勲遂使緋服衆於青衣象版多於木笏皆
榮非德舉位罕才望稍息私恩使有善者愈效忠勤
無才者咸知勉勵疏奏太后頗嘉之
萬歲通天元年赦天下神功元年赦天下聖歴元
年正月大赦天下九月復立廬陵王為皇太子赦天
下二年赦天下久視元年五月赦天下十月赦
天下長安元年赦天下二年祀南郊赦天下
中宗神龍元年正月壬午朔赦天下甲辰太子監國
赦天下丙午中宗復位赦天下二年立皇后甲子
赦天下三年赦天下景龍元年赦天下二年二
月赦天下十一月赦天下三年祀南郊赦天下
睿宗即位赦天下二年制太子監國赦天下三年
正月耕籍田赦天下五月祭北郊赦天下
玄宗即位八月赦天下(即神龍三年改先天元年)十月謁太廟赦
天下開元元年誅太平公主赦天下五月赦天下
九年赦天下十一年祀南郊赦天下十三年封
泰山赦天下十七年赦天下二十年祀后土汾隂
赦天下二十七年赦天下天寳元年正月大赦改
元二月合祀天地南郊赦三載祀九宮貴神赦天
下六載合祭南郊赦天下七載上尊號赦天下
十載合祭南郊赦天下
肅宗即位於靈武赦天下二載克復兩京赦天下惟
與安禄山同反及李林甫王鉷楊國忠子孫在不免例
乾元元年二月赦天下改元四月新太廟成享廟
赦天下上元元年赦天下改元二年赦天下寳
應元年上皇崩赦天下
代宗即位赦天下廣德元年上尊號改元赦天下
二年赦天下永泰元年改元赦天下大歴元年赦
天下改元五年誅魚朝恩赦京師囚繫七年赦天
下九年赦天下
德宗即位赦天下建中元年改元赦天下興元元
年正月上在奉天大赦七月平朱泚復長安大赦
貞元元年赦天下改元四月赦天下九年祀圜丘
赦天下
順宗即位赦天下
德宗之末十年無赦羣臣以微過譴逐者皆不復叙
用至是始得量移
憲宗元和元年赦天下改元二年祀圜丘赦天下
三年受尊號赦天下十三年赦天下十四年受尊
號赦天下
穆宗長慶元年正月赦天下改元七月受尊號赦天
下
敬宗即位赦天下寳歴元年赦天下改元
文宗太和元年赦天下改元三年祀圜丘赦天下
開成元年赦天下改元
武宗即位赦天下會昌元年祀圜丘赦天下二年
受尊號赦天下五年赦天下
宣宗即位赦天下大中元年赦天下改元二年受
尊號赦天下四年赦天下七年祀圜丘赦天下
十三年赦天下
懿宗即位赦天下咸通元年祀圜丘赦天下三年
受尊號赦天下四年祀圜丘赦天下十一年受尊
號赦天下
僖宗即位赦天下乾符三年祀圜丘赦天下中和
元年上在成都赦天下改元光啟元年上還京赦天
下文德元年赦天下改元
昭宗龍紀元年赦天下改元二年赦天下景福元
年大赦改元乾寧元年大赦天下光化元年五月
赦天下天復元年赦天下
文獻通考卷一百七十二
