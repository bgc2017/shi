文獻通考卷三百二十三
鄱陽馬端臨貴與著
輿地考九
古南越
自嶺而南當唐虞三代為蠻夷之國是百越之地亦謂
之南越(或云南越之君亦夏禹之後按甌越閩越禹後少康之庶子所封之地即南越非其種也故輿)
(地志云東南有二越其義詳矣或曰自交趾至於會稽七八千里百越雜處各有種姓故不得盡云少康之後)
古謂之雕題(謂雕題刻其額也禮記王制曰南方曰雕題)非禹九州之域又
非周禮職方之限(晉書隋書並謂交廣之地為禹貢揚州之域今稽其封略考其鎮藪則禹)
(貢職方皆不及此故列於九州之外)在天文牽牛婺女則越之分野(得漢之蒼)
(梧鬱林合浦交趾九真南海日南皆其分也今南海義寕海豐恩平南陵招義臨賀高要潯江感義臨江扶南)
(晉康臨封開陽高凉始安之南境平樂蒙山正平開江連城鬱林平琴安城賀水常林象郡龍城融水朗寧南)
(潘懷澤寧仁新興普寧陵水南昌寧越定川寧浦横山修德龍池安南武峩龍水忻城九真福禄文陽日南承)
(化銅陵永定玉山合浦安樂海康蒼梧懷德臨潭樂古温水湯泉等郡是也)兼得椘之交(漢零)
(陵桂陽今始安之北境及始興皆宜屬楚)秦始皇略定揚越謫戍五方南守
五嶺(自北徂南入越之道必由嶺嶠時有五處塞上嶺一也今南安郡大庾嶺是騎田嶺二也今桂陽郡)
(臘嶺是都龐嶺三也今江華郡永明嶺是甿渚嶺四也亦江華界白芒嶺是越城嶺五也今始安郡北零陵郡)
(南臨源嶺是西自衡山之南東窮於海一山之限也)後遣任囂攻取陸梁之地遂
平南越置郡此為南海(今南海始興義寧海豐恩平南陵臨賀高要感義晉康臨封開)
(陽高凉連城新興銅陵懷德等郡是)桂林(今始安平樂蒙山開江潯江蒼梧臨江鬱林平琴安城賀水常)
(林象郡龍城融水朗寧懷澤寧浦横山脩德龍池永定等郡是)象(今招義南潘普寧陵水南昌定川寧越安)
(南武峩龍水忻城九真福祿文陽日南承化玉山合浦安樂海康温水湯泉等郡是)置南海尉以
典之所謂東南一尉者也(任囂病且死召趙佗謂曰番禺負山險阻南北東西數千)
(里可以為國遂以趙佗為南海尉)秦末趙佗遂王其地漢因封之佗後
數代其相吕嘉反叛武帝使伏波將軍路博德討平之
(分秦南海桂林象郡置蒼梧鬱林合浦日南九真交趾并舊九郡是)元封初又遣軍自合
浦徐聞入南海至大洲方千里略得之(置儋耳珠崖二郡至元帝時以)
(其數反罷棄之)後兼置交趾刺史(領七郡)其餘土宇自漢以後歴
代開拓(今臨潭扶南正平樂古珠崖昌化延德瓊山萬安等郡是)後漢建武中交趾
女子徵側妹徵貳反於是九真日南合浦蠻俚皆應之
自立為交趾帝使馬援平定交部始調立城郭置井邑
至獻帝乃立為交州(領郡七時張津為交趾刺史士燮為交趾太守共上表請立為州置)
(牧初理龍編縣即今安南府是也乃置交州牧徙理蒼梧廣信縣即今郡蒼梧縣也建安十六年又徙理南海)
(番禺縣即今郡縣也尋又移理龍編)其邊州詔使持節給鼓吹以重威鎮
加九錫六佾之舞漢末其地並屬吳仍分為廣州(領郡三理)
(番禺)後蜀以建寧太守遥領交州晉平蜀亦然及平吳仍
舊交廣二州(並因前代交領郡七廣領郡六)宋分為廣州(領郡十七理番禺)交
州(領郡五理龍編)越州(領郡三理臨漳今合浦郡)齊並因之(廣州領郡三十三交州領郡九)
(越州領郡十二)梁陳以来廢置混雜不能悉舉唐分十五部此
為嶺南道五代時為劉氏所據宋乾德四年平南漢始
盡得嶺南之地分為廣南東路西路
五嶺之南人雜夷獠不知教義以富為雄(父子别業父貧乃有質身)
(於子者其富豪並鑄銅為大鼓初成懸於庭中置酒以招同類又多搆讐怨欲相攻擊則叩此鼓到者如雲有)
(鼓者號為都老羣情推服尉佗於漢自稱蠻夷大長老夫臣佗故里人呼其所尊為長老也言訛故又稱都老)
(云)珠厓環海尤難賓服是以漢室嘗罷棄之(漢元帝時珠厓數反叛)
(賈捐之上書言不可煩中國師徒請罷棄命從之)大抵南方遐阻人強吏懦豪
富兼并役屬貧弱俘掠不忌古今是同其性輕悍易興
迷節(自尉佗徵側之後無代不有携亂故蕭齊志云憑恃遠險隱伏巖障恣行寇盗略無編戶)爰自
前代至於唐朝多委舊德重臣撫寧其地也
古南越歴代沿革之圖
秦時為郡三
南海郡桂林郡象郡
漢時為郡七縣五十五
南海郡六縣(番禺陽)(博羅)(中宿)(龍川)(四會)(揭)
鬱林郡十二縣(布山臨塵)(安廣定周)(阿林增食)(廣鬱中留)(潭中桂林)
(領方)(雍鷄)
蒼梧郡十縣(廣信富謝沭荔高要臨封陽猛端谿乘川浦賀陵)(馮)
交趾郡十縣(嬴&KR1454;西安定龍苟漏由麊泠朱北帶徐于編昜鳶)(稽)
合浦郡五縣(徐聞)(高凉)(合浦)(臨允)(朱盧)
日南郡五縣(朱吾)(比景)(盧容)(西捲)(象林)
九真郡七縣(胥浦無移風切編)(都龐)(餘𤼵)(咸驩)(無)
晉時為郡十七縣一百二十一
南海郡六縣(番禺夷)(四會)(增城)(博羅)(龍川)(平)
臨賀郡六縣(臨賀川)(謝沭)(馮乘)(封陽)(興安)(富)
始安郡七縣(始安永始陽平豐)(平樂)(荔浦)(常安)(熙)
高凉郡三縣(安寧)(高凉)(恩平)
始興郡七縣(曲江陽桂陽宿山)(始興)(含洭)(湞陽)(中)
高興郡五縣(廣化)(海安)(化平)(黃陽)(西平)
蒼梧郡十二縣(廣信農城)(端溪元谿)(高要臨允)(建陵新寧)(鄣平猛陵)
(都羅)(武城)
鬱林郡九縣(布山武阿林安新邑始晉平方熙廣建)(鬱平)(領)
桂林郡八縣(潭中武武豐軍粟平陽城驣)(羊平)(龍剛)(夹)
合浦郡六縣(合浦官)(南平)(蕩昌)(徐聞)(毒質)(珠)
日南郡五縣(象林)(盧容)(朱吾)(西捲)(比景)
交趾郡十四縣(龍編交興)(苟漏北帶)(望海稽徐)(嬴&KR1454;西于)(曲昜武寧)
(朱鳶)(安定)(南定)(海平)
九德郡八縣(九德浦咸驩都南陵胥陽洨)(陽遂)(扶苓)(曲)
九真郡七縣(胥浦原移風松)(津梧)(建初)(常樂)(扶樂)
武平郡七縣(武平封武興安溪)(進山)(根寧)(安武)(扶)
新昌郡六縣(麊泠道)(嘉寧)(吳定)(封山)(臨西)(西)
寧浦郡五縣(寧浦)(連道)(吳定)(昌平)(平山)
隋時為郡十八縣一百四十七
南海郡十五縣(南海清遠)(曲江浛洭)(始安政賓)(翁源增城)(化蒙寳安)
(樂昌)(四會)(懷集)(新會)(義寧)
龍川郡五縣(歸善)(河源)(博羅)(興寧)(海豐)
蒼梧郡四縣(封川)(都城)(蒼梧)(封陽)
高凉郡九縣(高凉吳電白茂杜原連海安龍川名江)(陽春)(石)
永平郡十一縣(永平寧人)(武林淳人)(隋建大賓)(安基隋安)(戎成普寧)
(賀川)
鬱林郡十二縣(鬱林安成)(鬱平寧浦)(領方樂山)(阿林石南)(馬度桂平)
(嶺山)(宣化)
合浦郡十一縣(合浦抱成)(南昌隋康)(北流扇沙)(封山定川)(海康龍蘇)
(鐡杷)
始安郡十五縣(始安義熙)(平樂龍城)(荔浦馬平)(建陵陽朔)(隋化富象)
(川)(龍平)(桂林)(陽壽)(豪静)
信安郡七縣(高要銅端溪林陵)(平興)(樂城)(新興)(博)
寧越郡六縣(欽江安)(安京)(内亭)(南賓)(遵化)(海)
永熙郡六縣(瀧水熙)(懷德)(良德)(安遂)(永業)(永)
珠崖郡十縣(義倫寧感恩澄顔盧昌毗善武吉安德遠邁化德)(延)
交趾郡九縣(宋平新龍編安朱鳶平隆平寧昌人道)(交趾)(嘉)
九真郡七縣(九真日移風順南)(胥浦)(隆安)(軍安)(安)
日南郡八縣(九德安咸驩光浦陽谷遠安)(越裳)(金寧)(交)
林邑郡四縣(象浦)(金山)(交江)(南極)
比景郡四縣(比景)(朱吾)(壽冷)(西捲)
海隂郡四縣(新容)(真龍)(多農)(安樂)
唐時為州七十縣二百八十九
廣州十三縣岡州二縣韶州六縣循州六縣
恩州三縣春州三縣賀州六縣端州二縣藤
州四縣康州四縣封州二縣高州三縣南義
州三縣新州二縣竇州四縣桂州十一縣昭
州三縣蒙州三縣富州三縣梧州三縣潯州
三縣龔州三縣鬱林州五縣賓州三縣繡州
三縣象州三縣柳州五縣融州三縣邕州七
縣貴州四縣黨州四縣横州三縣嚴州三縣
巒州三縣羅州五縣潘州三縣容州六縣化
州三縣白州五縣牢州三縣欽州五縣武峩
州五縣廉州四縣雷州三縣禺州四縣宜州
四縣芝州一縣崖州四縣儋州五縣振州五
縣瓊州五縣萬安州四縣安南都護府八縣
愛州六縣福禄州三縣長州四縣驩州四縣
峰州五縣陸州三縣巖州四縣湯州三縣瀼
州四縣籠州七縣環州八縣古州三縣田州
五縣山州二縣演州二縣林州三縣景州三
縣
宋時為州三十七縣一百一十二
廣州八縣韶州五縣南雄州二縣英州二縣
循州三縣惠州四縣南恩州二縣賀州三縣
肇慶府二縣藤州二縣德慶府二縣封州二縣
高州三縣新州一縣静江府十二縣昭州四
縣梧州一縣潯州二縣鬱林州二縣賓州三
縣象州四縣柳州三縣融州三縣邕州二縣
貴州一縣横州二縣容州三縣化州二縣
白州一縣欽州二縣廉州二縣雷州一縣宜
州五縣儋州三縣吉陽州二縣瓊州四縣萬
安州三縣
廣州秦置南海郡二漢因之兼置交州(領郡七後漢州治於此)
吳因之孫休以交州土壤太遠乃徙交州治龍編分交
州置廣州領郡十治番禺晉宋齊因之梁陳並置都督
府隋平陳置總管府後又置番州煬帝置南海郡唐改
為廣州或為南海郡属嶺南道武德二年分新會義寧
二縣置岡州貞觀廢岡州復以二縣来隸後以廣桂容
邕安南五府皆隸廣州以廣州為嶺南五府節度五管
經略使治所後為清海軍節度領縣十三(南海城番禺增四)
(會遠化蒙洭懷集陽洊水會東莞寧清浛湞新義)南漢置咸寧以湞
陽屬英州宋開寳四年以含光隸連州五年廢咸寧番
禺化蒙洊水四縣大觀元年陞為帥府領廣南東路兵
馬鈐轄兼本路經略安撫使貢胡椒石髮糖霜肉豆
蔻丁香母子零陵香補骨脂茴香沒藥沒石子沉香甲
香詹糖香石斛龜殼水馬鼊皮籐簟領縣八治南海
南海(隋縣有番禺山羅浮山練洲沉香浦)增城(漢縣有猊山增水)懷集(宋縣有驃山建溪)
清遠(隋縣有中宿峡金鏁)東莞(唐縣有珊瑚洲)四會(漢縣)新會(晉縣)信安(本義寧縣)
(宋改)
韶州春秋戰國皆屬楚地秦屬南海郡二漢屬桂陽
吳分置始興郡晉因之宋改為廣興郡齊又為始興郡
隋平陳廢始興郡併其地屬南海郡唐置韶州或為始
興郡屬嶺南道領縣六(始興仁化)(曲江翁源)(湞昌樂昌)後改湞昌
為保國南漢以保國隸南雄州宋開寳四年以始興屬
南雄州屬廣東南路宣和三年以岑水場析曲江翁源
地置建福縣貢絹鍾乳領縣五治曲江曲江(漢縣有桂)
(山曲江靈芝山韶石)樂昌(隋縣有昌山武溪)翁源(梁縣有靈池山)仁化(唐縣有白星山潼溪)
(五渡水)建福
南雄州南漢以韶州保昌縣置雄州宋開寳四年加
南字以韶州始興来屬宣和時賜郡名曰保昌屬廣東
路貢絹領縣二治保昌保昌(唐縣有大庾嶺樓船水保水)始興
(梁縣有東嶠山修仁水)
英州南漢以廣州湞陽縣置英州宋開寳六年以連
州浛光来屬宣和二年賜郡名曰湞陽屬廣東路貢
紵布領縣二治湞陽湞陽(唐縣有始興江沱水)浛光(漢縣有堯山淮水)
循州秦二漢南海郡地晉亦然宋屬南海東莞永平
三郡地齊因之隋平陳置循州煬帝初州廢置龍川郡
唐復為循州或為海豐郡屬嶺南道領縣六(歸善興河源寧)
(羅海豐鄉博雷)南漢以歸善博羅海豐河源屬惠州宋因
之屬廣南東路熙寧四年置長樂縣貢絹籐盤領縣
三治龍川龍川(唐雷鄉縣南漢改有龍川觸湖博羅山)興寧(晉縣有揭陽山興寧)
(江左師山别别溪)長樂(熙寧四年析興寧縣置)
惠州南漢以循州歸善縣置禎州以歸善海豐博羅
河源四縣来屬宋天禧四年以州名犯仁宗御名改為
惠州屬廣東路宣和二年賜郡名博羅貢甲香籐箱
領縣四治歸善歸善(隋縣有鰐池)海豐(宋縣有龍山南海)博羅(秦縣)
(有羅浮山羅浮水)河源(南齊縣有龍穴山新豐江)
南恩州秦屬南海郡二漢為合浦郡地唐貞觀中置
恩州或為恩平郡屬嶺南道領縣三(陽江杜恩平陵)宋開寳
九年廢恩平杜陵二縣慶歴八年改河北路貝州為恩
州乃加南字熙寧六年廢春州以陽春縣来隸屬廣南
東路貢銀領縣二治陽江陽江(唐縣有龍龜山恩平江)陽春
(梁縣有浮雲山)
春州秦屬南海郡二漢屬合浦郡地隋屬高凉郡唐
武德四年平蕭銑置春州或為南陵郡屬嶺南道領縣
三(陽春流羅水南)宋開寳五年州廢其地入恩州六年復置
州廢羅水流南二縣又以勤州之銅陵来屬并勤州之
富林入銅陵為一縣景德元年移治於陽春界石津古
城大中祥符九年又并入新州為新春州天禧四年復
置領縣二治陽春熙寧六年復廢以銅陵并入陽春為
縣屬南恩州(詳見南恩州下)
賀州秦屬南海郡二漢屬蒼梧郡吳分置臨賀郡晉
因之宋文帝改為臨慶國齊復為臨賀郡陳因之隋平
陳置賀州(因賀水為名)煬帝初廢為縣屬始安熙平二郡唐
復置賀州或為臨賀郡屬嶺南道領縣六(臨賀山桂嶺蕩富)
(川封馮乘陽)宋開寳四年廢蕩山封陽馮乘屬廣東路大
觀間改屬廣西貢銀領縣三治臨賀臨賀(漢縣有蕩山祥)
(山臨水賀水錫溪)富川(漢縣有富水)桂嶺(隋縣有桂嶺山)
肇慶府秦屬南海郡兩漢並屬蒼梧郡晉亦然宋齊
並屬南海郡陳置高要郡屬嶺南道領縣二(高要平興)宋開
寳五年廢平興元符三年陞興慶軍節度徽宗即位以
潜藩升為肇慶府屬廣東路又以廣州四會縣来隸
貢銀石硯領縣二治高要高要(漢縣有爛柯山端溪高要峡新江)四
會(見廣州)
籐州秦屬南海郡二漢並屬蒼梧郡晉屬永平郡隋
平陳置籐州煬帝初州廢後置永平郡唐復為籐州或
為感義郡屬嶺南道領縣四(寧風義昌)(感義鐔津)宋開寳五年
廢寧風感義義昌三縣熙寧四年廢南儀州為岑溪縣
隸籐州屬廣西路貢銀領縣二治鐔津鐔津(隋縣有鉛)
(穴山鐔江瘴江)岑溪(有蘇羅山龍驤水)
德慶府秦屬南海郡二漢屬蒼梧郡晉分置晉康郡
宋齊以下因之隋平陳廢晉康併入信安郡(今高要郡也)唐
復為康州或為晉康郡屬嶺南道領縣四(端溪晉康)(悦城都城)
宋開寳五年廢州以悦城晉康都城並入端溪以隸端
州尋復置州以廢瀧州之瀧水来屬以瀧州之開陽建
水嶺南三縣並入瀧水為一縣紹興元年以高宗潜藩
陞為德慶府永慶軍節度屬廣東路貢銀領縣二治
端溪端溪(漢縣有端山西江鬱水)瀧水(隋縣有靈陽山羅田水)
封州晉以前土地與康州同梁置梁信郡兼置成州
隋平陳廢梁信郡改成州為封州煬帝初州廢為封川
縣屬蒼梧郡唐復置封州或為臨封郡屬嶺南道領縣
二(封川開建)宋屬廣南東路貢銀領縣二治封川封川
(隋縣有西江)開建(唐縣有忠議山封溪水)
高州秦以前土地與晉康郡同二漢屬合浦郡吳置
高凉郡晉因之初吳又立高興郡晉亦有之其後悉併
於高凉郡齊亦為高凉郡梁兼置高州隋平陳郡廢而
高州如故煬帝初州廢屬高凉永熙二郡地唐復為高
州或為高凉郡屬嶺南道領縣三(良德電保定白)宋開寳五
年廢良德保定又廢潘州以其南巴潘水二縣併入茂
名来屬景德元年并入竇州移治荗名三年復置以二
縣還隸熙寧四年廢竇州以其懷德潭峩特亮併入信
義縣来屬屬廣西路貢銀領縣三治電白雷白(隋縣)
(有高凉山)信義(唐竇州四縣有羅竇洞潭峩水)茂名(唐潘州三縣有潘山潘水毛山)
南儀州秦屬南海郡二漢屬蒼梧郡唐武德四年置
南儀州貞觀初廢以其地屬南建州二年復置義州其
後或為連城郡屬嶺南道領縣三(岑溪連永業城)宋開寳四
年改為南儀州屬廣西路五年廢州以其地入竇州六
年復廢連城永業二縣并入岑溪熙寧四年州廢以岑
溪入籐州(詳見籐州下)
新州秦屬南海郡二漢屬合浦郡晉分置新寧郡宋
齊因之梁置新州隋屬信安郡唐為新州或為新興郡
屬嶺南道領縣二(新興永順)宋開寳五年廢永順屬廣東路
貢銀領縣一新興(唐縣有露山利山新江封水)
竇州秦屬南海郡二漢屬蒼梧郡隋屬永熙郡唐武
德五年置南扶州貞觀八年改為竇州或為懷德郡屬
嶺南道領縣四(信義潭峩)(懷德特亮)宋開寳五年廢潭峩懷德
特亮熙寧四年州廢以縣隸高州(詳見高州下)
靜江府戰國時楚國及越之交秦為桂林郡地二漢
屬零陵蒼梧二郡吳分置始安郡晉因之宋改始安為
始建國齊復為始安郡梁置桂州隋平陳置總管府煬
帝初府廢復置始安郡唐為桂州或為始安郡有越城
嶺今謂之臨源嶺即五嶺之一自荔浦以北為楚以南
為越今靜江有中州清淑之氣荔浦相距纔百餘里遂
入瘴鄉是天所以限楚越也屬嶺南道領縣十一(臨桂理)
(定水靈川仁陽朔化永福豐修恭古)(荔浦全義)後為下都督靜江軍
節度桂管都防禦觀察使湖南馬氏置義寧縣宋大觀
時陞為帥府領廣南西路兵馬鈐轄兼本路經略安撫
使紹興三年以高宗初潜陞為靜江府貢銀桂心領
縣十二治臨桂臨桂(唐縣有獨秀山維山桂江)靈川(唐縣有靈巖川銀江甘水)
興安(唐全義縣宋改有海陽山灕江湘水)陽朔(梁縣有陽朔山烏詐夷人竹王祠)永福(唐縣)
(有永福山白石水)修仁(唐縣有崇仁山駱駝水)理定(唐縣有橄㰖山蘭麻山古東水)慕化
(唐恭化縣後唐改後併入臨桂縣)荔浦(漢縣有荔江方山)義寧(本義寧鎮馬氏置有思江)永
寧(唐豐水縣梁改有豐水後廢為鎮入荔浦)古(唐縣有常安水)
昭州秦桂林郡地二漢屬蒼梧郡晉末屬始建國齊
屬始安郡隋亦然唐武德四年置樂州貞觀八年改為
昭州(取昭潭為名長沙郡本潭州亦取昭潭為名則彼此皆有昭潭郡地有昭岡潭只在江中盖因岡為)
(名)或曰平樂郡屬嶺南道領縣三(平樂恭永平城)宋開寳五
年廢永平以廢富州之思勤開江二縣并入龍平来屬
熙寧五年廢蒙州以東區蒙山二縣并入立山来屬屬
廣西路貢銀領縣四治平樂平樂(吳縣有縈山平樂江荔浦昭岡)
(潭)恭城(唐縣有銀殿水樂水)龍平(本富州二縣有富豪山恩負水)立山(本象州三縣有東區)
(山象山)
蒙州秦桂林郡地二漢屬蒼梧郡地梁為開江武成
二郡地陳置静州改開江武成二郡為逍遥郡隋平陳
並廢為縣屬始安郡唐又置静州貞觀間改為富州(因富)
(水名)
梧州秦屬桂林郡二漢為蒼梧兼置交州(領郡十治於此)晉
以後並因之梁屬成州隋平陳改為封州煬帝初州廢
屬蒼梧水平二郡地唐為梧州或為蒼梧郡地屬嶺南
道領縣三(蒼梧孟戎城陵)宋開寳五年廢孟陵熙寧四年省
戎城為鎮並入蒼梧屬廣西路貢銀白石英領縣一
蒼梧(隋縣有火山火泉桂江永水鰐魚池士燮冡)
潯州秦屬桂林郡二漢以後並屬鬱林郡隋屬永平
鬱林二郡地唐置潯州或為潯江郡屬嶺南道領縣三
(桂平大宣化賓)後廢大賓宋開寳五年廢宣化紹興六年廢
龔州以地来隸屬廣西路貢銀領縣二治桂平桂
平(梁縣有潯江鬱江)平南(本龔州領六縣開寳五年併為一縣又以思明州之武郎縣来屬俄復廢)
(武郎只作平南一縣紹興時廢龔州来隸有石勞山龔江)
龔州秦屬桂林郡二漢属蒼梧鬱林二郡地晉因之
唐置龔州或為臨江郡屬嶺南道領縣六(平南林大同武隋)
(建寧陽川風)宋開寳五年廢陽川武林隋建大同寧風以
武明州之武郎来屬嘉祐二年廢武郎入平南紹興六
年廢龔州以其地入潯州
鬱林州秦為桂林郡漢改為鬱林郡後漢亦同梁置
定州後改為南定州隋平陳改為尹州尋改為鬱林郡
唐為鬱林州或為郡屬嶺南道領縣五(石南鬱平)(興業潭栗)
(興德)後廢石南潭栗宋開寳五年廢鬱平興德并入興
業為一縣又廢牢州以定川宕川并入南流又廢平琴
州之容山懷義黨州之撫安善勞并入南流為一縣屬
廣西路貢銀縮砂領縣二治南流南流(本牢州平琴州黨州)
(之地有牢江馬援營)興業(唐縣有北斗山小江)
賓州秦属桂林郡二漢為鬱林郡晉宋齊因之隋屬
鬱林郡唐置賓州或為安城郡屬嶺南道領縣三(領方琅)
(邪城保)宋開寳二年廢琅邪保城二縣廢澄州以止戈無
虞賀水三縣并入上林縣来屬天禧四年置遷江縣屬
廣西路貢銀籐噐領縣三治領方領方(漢縣有賓水浮江古)
(漏關)上林(本唐澄州三縣有賀水莫耶關)遷江(本邕州羈縻州有都泥山賀水)
繡州秦屬桂林郡二漢屬鬱林郡晉以後因之唐平
蕭銑置繡州或為常林郡屬嶺南道領縣三(常林阿羅繡林)
宋開寳五年廢繡州以其地入容州普寧縣(詳見容州下)
象州秦屬桂林郡二漢屬鬱林郡地吳又分置桂林
郡晉宋齊皆因之隋平陳置象州因象山為名煬帝廢
入始安郡唐復置象州或為象郡(秦之象郡今合浦郡是也非今象郡)屬
嶺南道領縣三(武化武陽夀仙)宋開寳七年廢嚴州以其来
賓縣来屬屬廣西路貢金籐器領縣四治陽夀陽
夀(唐縣有象水山陽水)武仙(唐縣有仙人山鬱水)武化(唐縣)来賓(本嚴州縣開寳中廢以歸)
(化并入有䍧牱江)
柳州秦土地與象郡同晉以後屬桂林郡隋屬始安
郡唐平蕭銑置昆州貞觀八年改為柳州或為龍城郡
領縣五(馬平洛龍城象洛封容)宋淳化元年以洛封屬宜州
嘉祐四年廢象縣入洛容屬廣西路貢銀領縣三治
馬平馬平(隋縣有鵝山潯江羅池神祠)柳城(梁龍城縣宋改有烏蠻山龍江)洛容
(唐縣有洛青山蹄江黃洞江)
融州土地與龍城郡同唐置融州或為融水郡屬嶺
南道領縣三(融水武黃水陽)後併黃水入武陽宋開寳五年
置羅城縣大觀間陞為清遠軍節度屬廣西路貢金
桂心領縣三治融水融水(唐縣有融山靈巖山潯江)武陽(唐縣有靈山永)
(平水熙寧初廢為鎮入融水)羅城(宋縣本珠州洞地熙寧初廢為鎮入融水)
邕州秦屬桂林郡二漢以後屬鬱林郡唐武德四年
置南晉州貞觀五年改為邕州或為朗寧郡建武軍節
度邕管經略使屬嶺南道領縣七(宣化緣朗寧龍如和武思晉)
(興陵封)宋開寳五年廢朗寧封陵思龍景祐三年廢如和
縣入宣化樂昌縣入武緣又管羈縻州四十四縣五洞
十一貢銀領縣二治宣化宣化(隋縣有如和山鬱水邕水駱越水武)
(離水羅陸水)武緣(唐縣有武緣水崑崙寨)
貴州古西甌駱越之地秦屬桂林郡徙謫人居之自
漢以下與鬱林郡同唐置貴州或為懷澤郡屬嶺南道
領縣四(鬱平山懷澤水義潮)宋開寳五年廢懷澤潮水義山
屬廣西路貢銀領縣一鬱林(唐鬱平縣宋改有龍馬山石平)
黨州秦桂林郡地唐永淳元年開古黨洞置黨州或
為寧仁郡屬嶺南道領縣四(善勞善文)(撫安寧仁)宋開寳七年
廢黨州以其地入鬱林州之南流縣(詳見鬱林州下)
横州秦桂林郡二漢鬱林合浦二郡地吳置寧浦郡
晉因之宋齊不改梁又分置簡陽郡隋平陳二郡並廢
置簡州後又為緣州煬帝廢州屬鬱林唐為横州或為
寧浦郡屬嶺南道領縣三(寧浦樂淳風山)宋開寳二年廢樂
山淳風又廢巒州以武羅靈竹并入永定来屬貢銀
領縣二治寧浦寧浦(晉縣有巒山鳴石山鬱江鰐江)永定(本巒州三縣開寳中)
(廢州并為一縣来屬)
嚴州秦桂林郡地唐乾封三年置嚴州或為修德郡
屬嶺南道領縣三(来賓修歸化德)宋開寳七年廢嚴州以修
德歸化屬来賓隸象州(詳見象州下)
巒州秦屬鬱林郡唐置淳州天寳九年改為永定郡
乾元元年復為淳州永貞元年改為巒州屬嶺南道領
縣三(永定靈武羅竹)宋開寳二年廢巒州以其地屬横州(詳見)
(横州下)
羅州秦屬象郡二漢屬合浦郡地宋屬高涼郡齊因
之梁陳置羅州(因宋置羅縣為名)及高興郡隋平陳郡廢羅州
如故煬帝初州廢併其地入高涼郡唐復為羅州或為
招義郡屬嶺南道領縣五(石城招吳川零南河義綠)宋開寳四
年廢羅州以其地并為吳川一縣入化州(詳見化州下)
潘州秦屬象郡二漢屬合浦唐武德四年置南宕州
八年改為潘州或為南潘郡屬嶺南道領縣三(茂名南巴)
(潘水)宋開寳五年廢潘州以其地并入茂名一縣入高
州(詳見高州下)
容州秦屬象郡二漢屬合浦郡隋為合浦永平二郡
地唐平蕭銑後置銅州貞觀八年改為容州(州有容山)或為
普寧郡(州南去三十餘里有兩石相對状若關門闊三十步俗號鬼門關漢伏波將軍馬援討林邑蠻)
(由此路立碑石龜尚在昔時往交阯皆由此關其南尤多瘴癘去者罕得生還諺云鬼門關十人去九不還)
屬嶺南道為下都督經略領縣六(北流竇渭龍道普寧羅欣陵)
(城)宋屬廣西路為寧遠軍節度開寳五年廢欣道渭龍
陵城又廢繡州順州禺州以其地入焉貢銀朱砂領
縣三治普寧普寧(隋縣宋廢繡州以常林阿林羅繡三縣併入有容山繡江)陸川
(唐縣宋廢順州以龍淳温水龍化南河四縣併入有鷄籠山龍化水)北流(隋縣宋廢禺州以峩石扶莱羅)
(辨三縣併入有勾漏山鬼門關)
化州秦屬象郡二漢屬合浦郡唐置辯州或為陵水
郡屬嶺南道領縣三(石龍化陵羅龍)後廢龍化宋開寳五
年廢陵羅又以廢羅州之吳川来屬太平興國五年改
名化州屬廣西路貢銀高良薑領縣二治石龍石
龍(隋縣有石龍江陵水羅水)吳川(本羅州宋廢其州并入吳川一縣来屬有黎山吳川水)
白州秦屬象郡二漢屬合浦郡唐平蕭銑於此置南
州尋改為白州或為南昌郡屬嶺南道領縣五(博白龍豪)
(南昌周建寧羅)後廢龍豪宋開寳五年廢南昌建寧周羅并
作博白一縣政和元年廢以其地隸鬱林州三年復紹
興間復廢為縣隸鬱林州貢銀縮砂領縣一博白
(唐縣有博白山博白水周羅山周羅水綠珠江綠珠井)
牢州秦為象郡地二漢屬日南郡吳省晉平吳復置
宋分置南流郡齊梁曰定川郡隋屬合浦郡唐置義州
後改為智州又改為牢州或為定川郡屬嶺南道領縣
三(南流宕定川川)宋開寳五年廢牢州以定川宕川併入南
流為一縣屬鬱林州(詳見鬱林州下)
欽州晉以前與白州同宋齊以来置宋夀郡梁又置
安州隋平陳郡廢而安州如故後改安州為欽州煬帝
初州廢置寧越郡唐為欽州或為寧越郡屬嶺南道領
縣五(欽江内靈山保遵化亭京)宋屬廣西路開寳五年廢遵化
欽江内亭三縣貢高良薑翡翠毛領縣二治靈山
靈山(唐縣有桂山欽水羅彌水)安遠(唐保京縣宋改有安京山如洪江羅浮山水)
武峩州土地與安南府同唐置武峩州或為武峩郡
屬嶺南道領縣五(武勞武如馬梁武緣峩山)宋為邕州所管右
江道羈縻州
廉州秦象郡地漢置合浦郡後漢同吳改為珠官晉
又為合浦郡宋因之兼置臨瘴郡及越州(領郡三治於此時西江督)
(護陳伯紹請置遂以為刺史始立州鎮穿山為城門威服狸獠)齊又因之煬帝改為禄
州尋改為合州又廢州置合浦郡唐置廉州(州界有瘴江)或
為合浦郡屬嶺南道領縣四(合浦蔡龍)(封山大廉)宋開寳五年
廢封山蔡龍大廉移州治於長沙場置石康縣太平興
國八年改太平軍移治海門鎮咸平元年復舊屬廣西
路貢銀領縣二治合浦合浦(漢縣有合浦銅船湖珠池)石康(本常)
(樂州宋并為縣)
雷州秦象郡地二漢以後並屬合浦郡地梁分置合
州大同末以合肥為合州此為南合州隋平陳不改煬帝
初州廢屬合浦郡唐置雷州或為海康郡屬嶺南道領
縣三(海康徐遂溪聞)宋開寳五年廢徐聞遂溪屬廣西路
貢斑竹領縣一海康(有擎雷山擎雷水冠頭一寨)
禺州秦屬象郡唐置宕州後改為東峩州又改為禺
州或為温水郡屬嶺南道領縣四(峩石陸川)(温水扶萊)宋開寳
五年廢禺州以其四縣併作北流一縣屬容州(詳見容州下)
宜州土地與安南府同秦屬象郡後沒於蠻夷唐開
置粤州乾封中更名宜州天寳元年曰龍水郡屬嶺南
道領縣四(龍水東璽)(崖山天河)五代時為楚馬氏所有後入南
漢省崖山東璽宋淳化元年以柳州洛曹縣来屬慶歴
三年廢芝州以其地来屬屬廣西路貢生豆䓻草豆
䓻銀領縣五治龍水龍水(唐縣有武鵝山龍口江)洛曹(唐縣有洛稜山)
天河(唐縣有溪江)忻城(唐芝州治)思恩(唐環州地後沒蠻夷慶歴八年来屬)
芝州土地與安南府同唐為芝州或為忻城郡屬嶺
南道領縣一忻城宋慶歴三年隸宜州(詳見宜州下)
崖州海中之洲也(其洲方千里)漢武置珠崖儋耳二郡昭
帝省儋耳并珠崖元帝又罷珠崖郡以其阻絶數反故
罷棄之與今海康郡之徐聞縣對自徐聞徑渡便風揚
帆一日一夕即至梁置崖州隋置珠崖郡唐為崖州屬
嶺南道領縣四(舍城文昌)(澄邁臨高)宋廢屬瓊州而以唐之振
州為崖州(詳見瓊州下)
儋州土地與珠崖郡同漢置儋耳郡唐置儋州或為
昌化郡屬嶺南道領縣五(義倫洛昌化富感恩陽羅)南漢廢富
羅宋廢洛陽熙寧六年降為昌化軍屬廣西路貢高
良薑銀領縣三治宜倫宜倫(隋義倫縣宋改有毗耶山耶山倫江)昌化
(隋縣有昌化石南崖江)感恩(隋縣有感勞山湳龍江)
吉陽軍土地與崖州同隋置臨振郡唐置振州或為
延德郡領縣五(寧遠臨延德落吉陽川屯)南漢省延德臨川落
屯宋開寳五年改振州為崖州熙寧六年降為珠崖軍
政和七年改吉陽郡今軍城非崖與振之舊乃舊吉陽
縣基也貢高良薑領縣二治寧遠寧遠(隋縣)吉陽(唐縣)
熙寧六年二縣並省為鎮紹興復為縣
瓊州土地與珠崖郡同唐割崖州置瓊州或為瓊山
郡屬嶺南道領縣五(瓊山樂曾口顔容瓊會羅)自乾封後沒山
洞蠻貞元五年復七年省容瓊五代時省曾口顔羅宋
開寳五年廢崖州以舍城文昌澄邁三縣来屬熙寧四
年省舍城大觀元年割樂會隸萬安軍是年以黎母山
夷峒建鎮州賜軍額為靖海軍節度政和元年州廢以
其地及軍額来歸屬廣西路貢銀㯽榔領縣四治瓊
山瓊山(唐縣有瓊山)澄邁(隋縣有澄邁山)文昌(唐縣有紫貝山那射水)臨高
(唐縣有南歸水)
萬安州土地與珠崖同唐置萬安州或為萬安郡屬
嶺南道領縣四(萬安富雲)(陵水博遼)南漢省富雲博遼宋屬廣
西路至大觀元年以瓊州樂會縣来隸貢銀領縣三
治萬寧萬寧(唐縣有赤隴山金仙水)陵水(唐縣有靈山陵柵水)樂會(唐縣有湳)
(泰水)
安南都護府古駱越之地秦屬象郡漢交趾日南二
郡界(今南方夷人其足大指開廣若並足而立其趾則交故名交趾)後漢因之兼置交
州(領郡七治於此)晉宋齊並因之(晉領郡七家領郡五齊領郡九皆治於此)宋又置
宋平郡齊因之亦為交趾郡地梁因之隋平陳廢郡置
交州煬帝初州廢置交趾郡唐為交州後改曰安南都
護府屬嶺南道貢蕉㯽榔鮫革蚺蛇膽翠羽領縣八
宋平(宋置宋平郡在此)朱鳶(吳軍晉縣地舊置武平郡鳶以專反)龍編(漢舊縣)太
平交趾(漢龍編縣地)武平(吳舊縣)平道(齊置昌國縣)南定(唐縣)宋初
為丁璉所據其後黎氏李氏陳氏世據安南之地
石湖范氏桂海虞衡志曰余按交趾之名其来最久
王制曰南方曰蠻雕題交趾有不火食者矣盖湼其
面額至今猶然太史公書北至於幽陵南至於交趾
西至於龍沙東至於蟠木日月所照莫不砥屬言極
南也漢武帝始置交趾郡在洛陽南萬一千里歷代置
守今獨為蠻方記曰南方曰蠻雕題交趾有不火食
者矣記與雕題同言則其人形必小異交州記云交
趾之人出南定縣足骨無節身有毛卧者更扶始得
起山海經亦言交脛國人交脛郭璞云脚脛曲戾相
交故謂之交趾今安南地乃漢唐郡縣其人百骸與
華無異愛州唐姜公輔實生之何嘗有交脛等說或
傳安南有播流山環數百里皆如鐡圍不可攀躋中
有土田惟一竅可入而常自窒之人物詭怪不與外
人通疑此是古交趾地必有能辯之者
愛州秦象郡地漢武帝置九真郡後漢同晉亦屬九
真郡宋齊因之梁置愛州隋為九真郡唐為愛州或為
九真郡屬嶺南道貢紗絁孔雀尾領縣六九真
安順崇平日南(並漢居縣地)無編(漢舊縣又有漢西于縣故城今在縣東)
軍寧宋無此州
福禄州土地與九真郡同唐總章初智州刺史謝
法成招慰生獠昆明北樓等七千餘落以故唐林州地
置福禄州或為福禄郡屬嶺南道貢白蠟紫□領縣
三柔遠唐林福禄宋無此州
長州歴代地理與福禄州同唐立長州天寳元年曰
文陽郡貢金領縣四文陽銅蔡長山其常
宋無此州
驩州古越裳氏國重九譯者也秦屬象郡二漢屬九
真郡吳分置九德郡晉宋齊因之隋置驩州後為日南
郡唐為驩州或為日南郡屬嶺南道貢金金泊黃屑
象牙犀角沉香斑竹領縣四九德(晉縣)越裳(吳縣)懷驩
浦陽(晉縣)宋無此州
峯州古文朗國(有文朗水)亦陸梁地秦屬象郡二漢屬交
趾郡吳分置新興郡晉改為新昌郡宋齊因之陳置興
州隋平陳郡廢改為峰州煬帝初州廢并入交趾郡唐
武德四年以交趾郡之嘉寧置峰州屬嶺南道貢銀
籐器白蠟蚺蛇膽豆蔻領縣五嘉寧承化新昌
(並漢麊泠縣地麊音麋)嵩山珠禄宋無此州
陸州秦象郡地漢以来屬交趾郡梁分置黃州及寧
海郡隋平陳郡廢改黃州為玉州煬帝初州廢併地入
寧越郡唐復置玉州上元二年改為陸州(州界有陸水)或為
玉山郡屬嶺南道貢銀玳瑁鼊皮翠羽甲香領縣三
烏雷寧海華清宋無此州
巖州土地與合浦郡同唐調露中析横貴二州立以
巖岡之地因以為名天寳時曰常樂郡屬嶺南道貢
金領縣四常樂恩封高城石巖宋無此州
湯州秦屬象郡唐置湯州或為湯泉郡屬嶺南道
貢金領縣三湯泉渌水羅韶宋無此州
瀼州隋大將軍劉方始開此路置鎮守尋廢不通唐
貞觀中清平公李宏節尋劉方故道開置瀼州以達交
趾今州在鬱林之西南交趾之東北(州界有瀼水)其後或為
臨潭郡屬嶺南道貞元後沒於蠻夷名存而已領縣四
瀼江波零鵠山弘遠宋無此州
籠州唐貞觀十二年清平公李宏節招降生蠻置籠
州或為扶南郡屬嶺南道領縣七武勒武禮羅
籠扶南龍頼武觀武江宋無此州
環州唐李宏節開招生蠻置或為正平郡屬嶺南道
領縣八福零正平龍源饒勉思恩武名
歌良蒙都宋無此州
古州土地與瀼州同唐李宏節開夷獠置屬嶺南道
貢蠟領縣三樂山古書樂興宋無此州
田州唐開元中開蠻洞立田州或為横山郡屬嶺南
道領縣五都救惠佳武龍横山如頼宋
無此州
山州歴代地理與驩州同唐立山州或為龍池郡屬
嶺南道領縣二貞元末廢龍池盆山宋無此州
演州歴代地理與驩州同唐武德五年立驩州貞觀
九年改為演州而别立驩州十六年州廢入驩州廣德
二年析驩州復立本忠義郡亦曰龍池郡又曰演水郡
元立六縣後廢思農武郡武容金四縣屬嶺南道領縣
二忠義龍池宋無此州
林州秦象郡漢日南地東漢因之晉宋以後為林邑
所據隋大業中平林邑立冲州尋改為林邑郡唐初立
林州貞觀九年綏懷林邑乃寄治於驩州之南境(漢末日南)
(郡象林縣功曹區連殺縣令自立為林邑王後有范熊范文范諸農相繼自立累世不賓至隋平之立冲州後)
(改為林邑郡唐貞觀中其君長修職貢乃於驩州南境僑立林州及林邑縣以羈縻之非正林邑也)屬嶺
南道貞元末廢領縣三林邑(漢象林縣)金龍海界宋
無此州
景州歴代地理與林州同隋大業元年平林邑立蕩
州尋改為比景郡唐初并為七州又更名曰南景州貞
觀二年綏懷林邑乃寄治於驩州之南境八年曰景州
(比景漢晉屬日南郡後為林邑所據比讀如芘蔭之芘晉九真太守灌邃討林邑其王范佛降乃於其國五月)
(五日立八尺表日景在表南九寸一分故自比景以南皆開北戶以向日唐於驩州南境僑立景州及比景縣)
(非正比景也)屬嶺南道貞元末廢領縣三比景由文
朱吾宋無此州
按演林景三州秦漢為郡縣漢末沒於林邑隋復
取之唐初置此三郡至貞元間方廢而唐史地理
志及杜氏通典俱不載故取歐陽忞輿地廣記中
所載以補之
文獻通考卷三百二十三
