文獻通考卷一百九十四
鄱陽馬端臨貴與著
經籍考二十一
史(起居注)
穆天子傳六卷
鼂氏曰晉太康六年汲縣民盗發古冡所得凡六
卷八千五百一十四字詔荀勖和嶠等以隸字寫
之云按春秋左氏傳穆王欲肆其心周行天下將
皆有車轍馬跡焉此書所載即其事也穆王始廵
狩得驊驪綠耳之乘造父為御以觀四荒北絶流
沙西登崑崙與太史公既同汲郡守書不謹多毁
缺雖其言不典皆古書頗可觀覽郭璞注本謂之周
王遊行記勖之時古文已不能盡識時有缺者又
轉寫益誤殆不可讀
陳氏曰其體制與起居注同起居注者自漢明德
馬皇后始漢魏以來因之
唐創業起居注五卷
鼂氏曰唐温大雅撰紀高祖建義至受隋禪用師
符䜟受命典冊事
陳氏曰所載起義至受禪凡三百五十七日其述
神堯不受九錫反復之語甚詳愚嘗書其後曰新
史稱除隋之亂比跡湯武湯武未易比也唐之受
命正與漢高帝等爾其不受九錫足以掃除魏晉
以來欺天㒺人之態而猶不免曰受隋禪者乃以
尊立代王之故曾不若以子嬰屬吏之為明白洞
逹也
唐高祖實錄二十卷
鼂氏曰唐房玄齡等撰太宗詔玄齡與許敬宗敬
播同脩起創業盡武德九年貞觀十七年書成
陳氏曰唐給事中河東敬播撰按志稱房玄齡監
脩許敬宗刪改今本首題監脩國史許敬宗奉勅
定第十一卷題司空房玄齡奉勅撰不詳其故
唐太宗實錄四十卷
鼂氏曰唐許敬宗等撰起即位盡貞觀二十年初
貞觀十七年房玄齡許敬宗敬播撰今上實錄止
十四年成二十卷永徽五年無忌與史官續十五
年後盡昭陵事今四十卷其後敬宗改定
陳氏曰按藝文志有今上實錄二十卷敬播等撰
房玄齡監脩又有長孫無忌太宗實錄四十卷今
惟題中書令許敬宗奉勅撰蓋敬宗當高宗時以
私意竄改國史中興書目言之詳矣但今本既云
許敬宗撰而以為恐止是玄齡無忌所進則不可
考也
唐高宗實錄三十卷
鼂氏曰唐劉知幾等撰起即位盡永淳二年凡二
十九初令狐德棻許敬宗等撰錄止顯慶三年成
二十卷上之後知幾與吳兢續成
陳氏曰按志令狐德棻撰止乾封知幾續成之故
號後修書本三十卷闕十一卷
唐則天實錄二十卷
鼂氏曰吳兢撰初神龍二年詔武三思魏元忠祝
欽明徐彦伯同應融岑羲徐堅撰錄三十卷開元
四年兢與劉知幾刊脩成此書上之起嗣聖改元
甲申臨朝止長安四年甲辰傳位凡二十一年
陳氏曰按志魏元忠等撰劉知幾吳兢刪正今惟
題兢撰武氏罪大惡極固不應復入唐廟而題主
猶有聖帝之稱至開元中禮官有言乃去之武氏
不應有實錄猶正史之不應有本紀皆沿襲史漢
吕后例惟沈既濟之論為正而范氏唐鑑用之
唐中宗實錄二十卷
鼂氏曰唐吳兢撰起神龍元年復位盡景龍四年
凡六年
唐睿宗實錄十卷
鼂氏曰唐劉知幾撰知幾與吳兢先脩太上皇實
錄起初誕止傳位凡四年後續脩益止山陵
陳氏曰志有二錄五卷者為兢今此十卷當是知
幾也館閣書目亦别有五卷者
唐玄宗實錄一百卷
鼂氏曰唐元載等撰起即位盡上元三年凡五十
年安史之亂元宗起居注亡大歴中史官令狐峘
裒掇詔策備一朝之遺闕開元天寳間君臣事多
漏略
陳氏曰題元載撰蓋左拾遺令狐峘所為而載以
宰相監脩也史稱事多漏略拙於取棄不稱良史
峘德棻五世孫也
唐肅宗實錄三十卷
鼂氏曰唐元載等撰起即位盡後元年凡六年
陳氏曰亦元載監脩不見史官姓名
唐代宗實錄四十卷
鼂氏曰唐令狐峘撰初詔峘撰錄未成書貶官卒
元和二年子丕上之當時名宦如房琯不立傳抗
直如顔真卿略而不載時譏漏略起寳應元年壬
寅止大歴十四年己未凡十七年
陳氏曰尤為漏略
唐建中實錄十卷
崇文總目唐史館修撰沈既濟撰起大歴十四年德
宗即位盡建中二年十月既濟罷史官之日自作五
例所以異於常者舉終必見始善惡必評月必舉朔
史官雖卑出入必書太子曰薨自謂辭雖不足而書
法無隐云
唐德宗實錄五十卷
鼂氏曰裴垍等撰起即位盡貞元二十一年凡二
十五年元和二年詔蔣乂樊紳林寳韋處厚獨孤
郁同脩五年垍上之
唐順宗實錄五卷
鼂氏曰韓愈撰起貞元二十一年乙酉正月止永
貞元年丙戍八月初愈撰錄禁中事為切直閹宦
不喜訾其非實文宗詔路隋刊正隋建言衆議以
刊脩非是李宗閔牛僧孺謂史官李漢蔣係皆愈
之壻不可参撰俾臣下筆臣謂不然且愈之所書
非自已出元和以來相循逮今漢等以嫌無害公
誼請條其甚謬誤者付史官刊定詔摘去元和永
貞間數事為失實錄不復改
陳氏曰按志稱韓愈沈傳師宇文籍撰李吉甫監
脩新史謂議者閧然不息卒竄定無完篇以閹宦
惡其書禁中事切直也
唐憲宗實錄四十卷
鼂氏曰唐路隋等撰起即位盡元和十五年初穆
宗長慶二年詔監脩國史杜元穎與史官韋處厚
路隋沈傳師鄭澣宇文籍等脩元和實錄未及成
書太和四年隋與蘇景裔陳夷行李漢蔣係續成
上之統例取舍皆出處厚焉
陳氏曰按志稱沈傳師鄭澣宇文籍蔣係李漢陳
夷行蘇景裔撰蓋前後史官也又稱杜元穎韋處
厚路隋監脩亦前後宰相也
唐穆宗實錄二十卷
鼂氏曰唐路隋等撰起即位盡長慶四年按文宗
實錄太和四年隋與蘇景裔等上憲宗實錄後有
王彦威楊漢公蘇滌裴休並為史官云
唐敬宗實錄十卷
鼂氏曰唐李譲夷等撰起長慶四年甲辰即位止
寳歴二年丁未凡三年武宗會昌中詔史官陳商
鄭亞同脩讓夷監脩書成上之
唐文宗實錄四十卷
鼂氏曰魏謩等撰起即位盡開成五年凡十四年
宣宗大中八年史官蔣偕牛叢王諷盧吉同脩
陳氏曰謩監脩偕等史官也
唐武宗實錄一卷
鼂氏曰唐韋保衡撰武宗以後實錄皆亡今止有
會昌元年正月二月
陳氏曰按唐志惟有武宗實錄三十卷其後皆未
嘗修纂更五代武錄亦不存邯鄲書目惟有一卷
而已
唐宣宗實錄三十卷懿宗實錄二十五卷僖宗實
錄三十卷昭宗實錄三十卷哀宗實錄八卷
鼂氏曰國朝宋敏求次道所補宣錄三十卷懿錄
三十卷(一作二十五卷)僖錄三十卷昭錄三十卷哀錄八
卷通百二十八卷世服其博聞
陳氏曰五錄者皆敏求追述為書按兩朝史志初
為一百卷其後增益為一百四十八卷今按懿錄
三十五卷止有二十五卷而始終皆備非闕也實
一百四十三卷館閣書目又言闕第九一卷今亦
不闕云
建康實錄二十卷
鼂氏曰唐許嵩撰始自吳起漢興平元年終於陳
末禎明三年南朝六代四十帝四百年間君臣行
事及土地山川城池宫苑制置興壊用存古跡其
異事則注之以益見聞按南朝四百年除西晉平
吳之年并吳首事之年而已吳大帝在武昌七年
梁元年都江陵三年其實在建康宫三百二十一
年也十父按嵩自叙此書云使周覽而不繁約而
無失然自順帝以後復為紀傳而廢編年其間重
複一事牴牾者甚衆至於名號稱謂又絶無法蓋
亦煩而多失矣
陳氏曰載吳晉宋齊梁陳六朝都建康者編年附
傳大略用實錄體
後唐莊宗實錄三十卷
陳氏曰監修趙鳳史官張昭遠撰天成四年上
後唐明宗實錄三十卷
陳氏曰監脩姚顗史官張昭遠撰清泰三年上
後唐廢帝實錄十七卷
陳氏曰張昭尹拙劉温叟撰按昭本傳撰梁均王
郢王後唐愍帝廢帝漢隠帝實錄惟梁二王祀寖
遠事皆遺失遂不脩餘三帝實錄皆藏史閣周世
宗時也蓋昭本撰周祖實錄以其歴試之跡多在
漢隐帝時故請先修隐錄因併及前代云
晉高祖實錄三十卷晉出帝實錄二十卷
陳氏曰監修竇正固史官賈偉王伸竇儼等撰周
廣順元年上正固字體仁同州人相漢至周罷歸
洛陽國初卒
漢高祖實錄十七卷
陳氏曰監修蘇逄吉史官賈偉等撰乾祐二年上
書本二十卷今闕末三卷中興書目作十卷
漢隠帝實錄十五卷
陳氏曰張昭等撰事已見前
周太祖實錄三十卷
陳氏曰張昭等撰顯德五年上昭即昭遠字潜夫
濮上人避漢祖諱止稱昭逮事本朝為吏部尚書
開寳五年卒
周世宗實錄四十卷
陳氏曰監脩官晉陽王溥齊物脩撰范陽扈蒙日
用撰
蜀高祖實錄三十卷
鼂氏曰偽蜀李昊撰高祖者孟知祥也昊相知祥
子昶時被命撰起唐咸通甲午終於偽明德元年
甲午凡六十一年
太祖實錄五十卷
鼂氏曰皇朝沈倫撰太平興國三年詔李昉扈蒙
李穆郭贄宋白董淳趙隣幾同修倫總其事更歴
二載書成起創業迄山陵凡十七年淳化中王禹
偁作箧中記叙云太祖神聖文武曠世無倫自受
命之後功德日新皆禹偁耳目所聞見今為史臣
多有諱忌而不書又上近取實錄入禁中親筆削
之禹偁恐歲月寖久遺落不傳因編次十餘事按
禹偁所言雖未可盡信然咸平祥符間亦以所書
漏落一再命儒臣重脩多所增益故有三本傳於
世
重脩太祖實錄五十卷
鼂氏曰皇朝李沆等撰咸平中真宗以前錄漏略
詔錢若水王禹偁李宗鍔梁顥趙安仁重加刊修
吕端監脩端罷沆代二年書成奏御沆表云前錄
天造之始國姓之源發揮無取削平諸臣僣主偽
臣頗亡事迹今之所正率由典章又益諸臣傳一
百四人按書太宗不𣙜市及杜太后遺言與司馬
温公所書不同多類此
陳氏曰監修國史肥鄉李沆太初史官集賢院學
士河南錢若水淡成等重修初上命李至張洎等
脩太祖史未成及咸平元年太宗實錄成書以太
祖朝事多漏略故再命若水修撰二年書成上之
卷首有沆進書表叙前錄之失及新書刊脩條目
甚詳同條者直館饒陽李宗鍔昌武東平梁顥太
素直集賢院河南趙安仁樂道李燾云世傳太祖
自陳橋推戴馬上約束諸將本太祖聖意前錄無
太宗叩馬之語乃後錄所增也然則燾亦嘗見舊
錄也邪近聞士大夫家亦多有之求之未獲也
太宗實錄八十卷
鼂氏曰皇朝錢若水等撰至道三年命若水專修
不隸史局若水即引柴成務宋度吳淑楊億為佐
咸平元年書成上於朝起即位止至道三年丁酉
三月凡二十年初太宗有馴犬常在乘輿側及崩
犬輙不食李至常作歌紀其事以遺若水其斷章
曰白麟赤馬君勿書勸君書此懲浮俗而若水不
為載吕端雖為監修而未嘗涖局書成署端名至
抉其事以為專美若水援唐朝故事若此者甚衆
時議不能奪世又傳億子娶張洎女而不終故洎
傳多醜辭嗚呼若水及億天下稱賢尚不能免於
流議如此信乎執史筆者之難也
陳氏曰錢若水等以至道三年十一月受命咸平
元年八月上之九月而畢人難其速按楊億傳書
凡八十篇而億獨草五十六卷
眞宗實錄一百五十卷
鼂氏曰皇朝王欽若等撰起藩邸止乾興元年壬
戍二月凡二十六年乾興元年詔李維晏殊孫奭
宋綬陳堯佐舉正李淑同修馮拯監修拯卒欽若
代天聖三年書成奏御
陳氏曰學士承旨肥鄉李維仲方學士臨川晏殊
同叔撰
容齋洪氏随筆曰司馬遷作史記於封禪書中述
武帝神仙鬼竈方士之事甚備故王允謂之謗書
國朝景德祥符之間王文穆陳文忠陳文僖丁晉
公諸人造作天書符瑞以為固寵容悅之計及眞
宗上仙王沂公愳貽譏後世故請藏天書於梓宫
以滅迹而實錄之成乃文穆監修其載崇奉宫廟
祥雲芝鶴惟恐不詳遂為信史之累與太史公謗
書意異而實同也
仁宗實錄二百卷
鼂氏曰皇朝韓琦等撰起藩邸盡嘉祐八年三月
凡四十二年嘉祐八年十二月詔琦提舉王珪賈
黯范鎮修撰宋敏求吕夏卿韓維檢討治平中又
命陳薦陳繹同編修熙寧二年奏御
英宗實錄三十卷
鼂氏曰皇朝曾公亮等撰起藩邸盡治平四年正
月凡四年熙寧元年正月詔公亮提舉吕公著韓
維修撰孫覺曾鞏檢討三月又以錢藻檢討四月
又以王安石吳充為修撰二年七月書成
王氏揮麈錄曰英宗實錄熙寧元年曾宣靖提舉
王荆公時已入翰林宣靖自為之兼實錄修撰不
置官屬成書三十卷出於一手東坡先生嘗語劉
莊輿羲仲云此書詞簡而事備文古而意明為國
朝諸史之冠
神宗實錄二百卷
鼂氏曰皇朝曾布等撰起籓邸止元豐八年三月
凡十九年
神宗朱墨史二百卷
鼂氏曰元祐元年詔脩神宗實錄鄧温伯陸佃脩
撰林希曾肇檢討蔡確提舉確罷司馬光代光薨吕
公著代公著薨大防代六年奏御趙彦若范祖禹
黃庭堅後亦與編脩書成賞勞皆遷官一等紹聖
中諫官翟思言元祐間吕大防提舉實錄祖禹庭
堅等編脩刊落事迹變亂美惡外應姦人抵誣之
說命曾布重行修定其後奏書以舊錄為本用墨
書添入者用朱書其刪去者用黃抹已而將舊錄
焚毁宣和中或得其本於禁中遂傳於民間號朱
墨史云
陳氏曰紹聖中蔡卞林希等重脩前史官由是得
罪其書大抵以安石日錄為主陳瓘所謂尊私史
而壓宗廟者也
神宗實錄考異二百卷
陳氏曰監修解梁趙鼎元鎮史官成都范冲元長
等撰進建炎之初有詔重修紹興六年先進呈五
十卷六年正月書成考異者備朱墨黃三書而明
著其去取之意也闕百六十一至百七十一卷初
蔡卞既敗舊錄每一卷成納之禁中蓋將泯其迹
而使新錄獨行所謂朱墨本者不可得而見也及
梁師成用事自謂蘇氏遺體頗招延元祐諸家子
孫若范温秦湛之流師成在禁中見其書為諸家
人道之諸人幸其書之出因曰此不可不錄也師
成如其言及敗没入有得其書者攜以渡江遂傳
於世嗚呼此可謂非天乎
哲宗前錄一百卷後錄九十四卷
鼂氏曰蔡京撰前錄起藩邸盡元祐七年十二月
後錄紹聖元年正月盡元符三年正月共十三年
京之意以宣仁垂簾時政非出於上故分前後錄
蓋厚誣也
重修哲宗實錄一百五十卷
鼂氏曰紹興四年三月壬子太上皇帝顧謂宰臣
朱勝非等曰神宗哲宗兩朝史錄事多失實非所
以傳信後世當重别修定著唐鑑范祖禹有子名
冲者有召命可促來令兼史臣勝非奏曰神宗史
緣添入王安石日錄哲宗史經蔡京蔡卞之手議
論多不公今蒙聖諭命官刪定以昭彰二帝盛美
天下幸甚十八日丙申新除宗正少卿兼直史館
范冲辭免恩命勝非奏曰冲謂史館專脩神宗哲
宗史錄而其父祖禹元祐間任諫官後坐章䟽議
論責死嶺表而神宗實錄又經祖禹之手今既重
修則凡出京卞之意及其增添者不無刪改儻使
冲預其事恐其黨未能厭服上曰以私意增添不
知當否勝非曰皆非公論上曰然則刪之何害紛
紛浮議不足䘏也臣勝非曰范冲不得不以此為
辭今聖斷不私冲亦安敢有請上復愀然謂勝非
等曰此事豈朕敢私頃歲昭慈聖獻皇后誕辰因
置酒宫中從容語及前朝事昭慈謂朕曰吾老矣
幸相聚於此他時身後吾復何患然有一事當為
官家言之吾逮事宣仁聖烈皇后求之古今母后
之賢未見其比因姦臣快其私憤肆加誣謗有玷
盛德建炎初雖嘗下詔辨明而史錄所載未經刪
改豈足傳信後世吾意在天之靈不無望於官家
也朕每念此惕然於懷朝夕降一詔書明載昭慈
遺旨庶使中外知朕之本意臣勝非進曰聖諭及
此天下幸甚臣等仰惟神宗哲宗兩朝實錄以太
上皇帝聖意先定爰命宰臣悉令刪修故具載聖
語於篇末云
王氏揮麈錄曰徐敦立云在館中時見重修哲宗
實錄其舊書崇寧間率多貴游子弟以預討論於
一時名臣行事既多疎略而新書復因之於時急
於成書不復廣加搜討有一傳而僅載歴官先後
且據逐人碑誌有傳中合書名猶云公者讀之使
人不能無恨
徽宗實錄二百卷
鼂氏曰皇朝程俱撰先是汪藻編庚辰以來詔旨
頗繁雜俱刪輯成此書且附以靖康建炎時事
陳氏曰徽宗實錄一百五十卷監修宰相湯思退
等紹興七年詔修十一年先上六十卷至二十八
年書成修撰官歴年既久前後非一人至乾道五
年祕書少監李燾言此書疎舛特甚請重修淳熙
四年成凡二百卷考異百五十卷目錄二十五卷
今百五十卷者前本也
欽宗實錄四十卷
陳氏曰乾道四年修撰洪邁等進
高宗實錄五百卷
陳氏曰慶元三年修撰濟源傅伯夀景仁撰初進
二百八十卷止紹興十六年嘉泰二年修撰建安
袁說友起岩等又進二百二十卷止三十二年
孝宗實錄五百卷
陳氏曰嘉泰二年修撰𫝊伯夀等撰進中興以來
兩朝五十餘載事跡置院既久不以時成涉筆之
臣乍遷忽徙不可殫紀及有詔趣進則怱遽抄錄
甚者一委吏手卷帙猥多而記載無法疎略牴牾
不復可稽故二錄比之前世最為闕典觀者為之
太息
中興國史志高宗命范冲重修神錄已進而冲去國
尹焞繼之又進哲宗徽宗實錄紹興末嘗成書建炎
後史牘不存皆仰搜討故猶多脫略孝宗命李燾增
修之欽宗實錄洪邁用龔荗良所補日歴文直事核
高宗實錄慶元嘉泰間所上時史無專官莫知誰筆
孝宗光宗實錄初以付龔敦頤卒專委𫝊伯夀陸游
孝錄比諸錄為疎
高宗日歴一千卷
國史日歴所李燾等修進自為序略曰日歴起初潜
訖内禪用春秋四繫之法雜取左右史起居注三省
密院時政記及百司移報綜錯成章凡關於時靡不
畢載前後所論著共成一千卷卷為一冊總一千冊
謹繕進呈顧惟紀述聖神之言動事大體重臣愚豈
能獨任加之歲周三紀史非一官掇緝穿聫簡策繁
夥其間脫略牴牾違失本真安敢自保在昔英主往
往指授重加刊正房玄齡等進武德貞觀事迹太宗
更令紀實如臣妄庸於玄齡無能為役姑自罄竭強
附於唐虞氏史臣之義爾
中興藝文志高宗日歴初年者多為秦檜改棄專政
以後紀錄尤不足信韓侂胄當國寧宗日歴亦多誣
後皆命刊修然高宗日歴時政記亡失多不復可考
西漢詔令十二卷
陳氏曰吳郡林虙德祖編采括志傳参之本紀以
示信安程俱致道俱以世次先後各為一卷差比
歲月摹而成書且為之序虙中詞學為開封府掾
東漢詔令十一卷
陳氏曰宗正寺主簿鄞樓昉暘叔編大抵用林舊
體自為之序帝王之制具在百篇後世不可及矣
兩漢猶為近古愚未冠時無書可觀雖二史亦從
人借嘗於班書志傳錄出諸詔與紀中相附以便
覽閱既仕於越及得見林氏書而樓書近出其為
好古博雅斯以勤矣惟平獻二朝莽操用事如錫
莽及廢伏后之類皆當削去而莽時尤多也
本朝大詔令二百四十卷
陳氏曰寳謨閣直學士豫章李大異伯珍刻於建
寧云紹興間宋宣獻公家子孫所編摹也而不著
其名始自國初迄於宣政分門别類凡目至為詳
悉
玉堂制草十卷
陳氏曰参政鉅野李邴漢老編承平以前制詔
元符庚辰以來詔旨三卷
鼂氏曰汪藻編徽宗即位後詔旨未全
中興玉堂制草六十四卷
陳氏曰同知樞密鄱陽洪遵景嚴編起建炎迄紹
興末
中興續玉堂制草三十卷
陳氏曰丞相益文忠公周必大子充為學士院時
編進始嘗建言加上德夀尊號不以表而以議且
稱嗣皇帝為非是遂革之今書以尊號表為卷首
而增附館職筆問於後起隆興迄淳熙改元自後
未有續者
綸言集三十一卷
陳氏曰宇文粹中虚中兄弟所編集
中興綸言集二十八卷
陳氏曰左司郎中莆田鄭寅子敬編寅知樞密院
僑之子端重博洽藏書數萬卷於本朝典故尤熟
文獻通考卷一百九十四
