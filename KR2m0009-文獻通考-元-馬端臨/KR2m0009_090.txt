文獻通考卷九十
鄱陽馬端臨貴與著
郊社考二十三
雜祠淫祠
大宗伯以疈辜祭四方百物(疈孚逼反鬯注疏見四方禮春官人凡祭祀疈)
(事用散注䟽見祭器條)鼓人凡祭祀百物之神鼓兵舞帗舞者(兵謂)
(干戚也帗列五采繒為之有秉皆舞者所執舞疏曰云鼓兵舞帗舞者天地之小神所舞不過此兵帗舞二)
(事按下舞師山川用兵舞社稷用帗舞今此小神䓁若義近山川者舞兵舞義近社稷者舞帗舞故六舞之中)
(唯言此二舞而已按司兵云祭祀授舞者兵鄭亦云授以朱干玉戚必知兵舞是干戚者見禮記云干戚之舞)
(祭統又用朱干玉戚並是大武之舞是知兵舞干戚也又知帗舞列五采繒為之有秉者按樂師注帗析五采)
(繒今靈星舞子持之是舉今以曉古故知之也地官)一獻質(謂祭羣小祀也䟽曰祭羣小)
(祀最卑但一獻而已其禮質略)一獻孰(一獻祭羣小祀也孰而已並禮器)王祭羣小
祀則元冕(羣小祀林澤墳衍四方百物之属元者衣無文裳刺黻而已凡冕服皆元衣纁裳䟽曰)
(以其祭服衣本是元今元冕一章仍以元為名眀衣上無畫一章者刺黻於裳而已)
周立夀星祠於下杜亳(亳湯所都濟隂亳縣師古曰亳即京兆亳縣有亳亭非湯之都)
(也)時奉焉又立杜主祠因宣王殺杜伯射王故周人尊
其鬼以歲時奉祠
惠王十五年有神降於莘(惠王十五年魯莊公三十二年降下也言自上而下有聲)
(像以接人也莘虢地也)王問於内史過(内史周大夫過名也掌爵禄廢置及策命諸侯孤卿)
(大夫也)曰是何故固有之乎(故事也固猶常也)對曰有之國之將
興其君齊眀衷正(齊一也衷中也)精潔惠和其德足以昭其馨
香(惠愛也馨香芳馨之升聞也)其惠足以同其民人(同一也)神享而民
聽民神無怨故眀神降之觀其政德而均布福焉國之
將亡其君貪冒辟邪淫泆荒怠麤穢暴虐其政腥臊馨
香不登(腥臊臭惡也登上也若馨香不上聞於神神不享也𫝊曰黍稷非馨眀德唯馨)其刑矯
誣(以詐用法曰矯加誅無罪曰誣)百姓攜貮(攜離貳二心也)眀神不蠲(蠲潔也)而
民有遠志(欲叛也)民神怨痛無所依懷(懷歸也)故神亦往焉
觀其苛慝而降之禍(苛煩也慝惡也)是以或見神以興亦或以
亡昔夏之興也融降於崇山(融祝融也崇崇高山也夏居陽城崇高所近也)其
亾也回禄信於耹隧(回禄火神再宿為信耹隧地名)商之興也檮杌次
於丕山(檮杌鯀也過信曰次丕大邳山在河東)其亡也夷羊在牧(夷羊神獸牧商)
(郊牧野也)周之興也鸑鷟鳴於岐山(三君云鸑鷟鳳之别名也詩云鳳凰鳴矣於彼)
(高岡其在岐山之脊)其衰也杜伯射王於鄗(鄗鄗京杜國伯爵唐氏之後也春秋傳曰)
(宣王殺杜伯而不辜後三年宣王會諸侯田於囿日中杜伯起於道左衣朱衣冠朱冠操朱弓朱矢射宣王中)
(心折脊而死也)是皆眀神之志者也(志記也見記錄在史籍也)王曰今是何
神也對曰昔昭王娶於房曰房后(康王之子昭王也房國名)實有爽
德協於丹朱(爽二也協合也丹朱堯子也)丹朱憑身以儀之生穆王
焉(憑依也儀匹也詩云實維我儀言房后之行有似丹朱丹朱憑依其身而匹偶焉生穆王也)是實
臨照周之子孫而禍福之夫神壹不遠徙遷(言神一心依憑於人)
(不遠遷也)若由是觀之其丹朱之神乎王曰其誰受之對曰
在虢(言神在虢虢其受之)王曰然則何為(何為在虢)曰臣聞之道而得
神是謂逢福(逢迎也)淫而得神是為貪禍(以貪取禍也)今虢少
荒其亡乎王曰吾其若之何對曰使太宰以祝史帥狸
姓奉犧牲粢盛往獻焉(太宰王卿也掌祭祀之式玉帛之事祝太祝也掌祈福祥史太)
(史也掌次王位狸姓丹朱之後是也其神必歆故帥之以往也凡純色謂之犧也)無有祈也(祈求)
(也無有祈請禮之而已)王曰虢其幾何對曰昔堯臨民以五(五五年廵)
(狩也)今其胄見(胄後也謂丹朱之神)神之見也不過其物(物數也)若由
是觀之不過五年王使太宰忌父(周公忌也)帥傅氏及祝史
(傅氏狸姓也在周為傅氏)奉犧牲玉鬯往獻焉(玉鬯鬯酒之圭長尺二寸有瓉所以灌地)
(降神之器)内史過從之虢(從從太宰而往也内史不掌祭祀王以其賢以聽之也)虢公
亦使祝史請土焉(祝史虢之祝史祝應史嚚)内史過歸以告王曰虢
必亡矣不禋於神而求福焉神必禍之(潔祀曰禋)不親於民
而求用焉人必違之(用用其財力也)精意以享禋也(享獻也)慈保
庶民親也(慈愛也保養也)今虢公動匱百姓以逞其違離民怒
神而求利焉不亦難乎十九年晉取虢(惠王十九年魯僖之五年也)
秦文公東獵汧渭之間夢黃蛇自天而下属地其口
止於鄜衍乃作鄜畤後九年文公獲若石云於陳倉
北阪城祠之(質如石似肝陳倉之北阪上城中也)其神㦯歲不至㦯歲
數来也常以夜光輝若流星從東方来集於祠城若
雄雉其聲殷殷云野雞夜鳴(師古曰殷殷聲也云𫝊聲之亂也言陳寳若来)
(而有聲則野雞皆鳴以應之也雉即是野雞)以一牢祠之名曰陳寳作陳
寳祠(臣瓉曰陳倉縣有寳夫人祠或一歲二歲與葉君合葉君神来時天為之殷殷雷鳴雉為之雊)
(也若正義曰晉太康地志云秦文公時陳倉人獵得獸彘不知名牽以獻之逢二童子童子曰此名為)
(媦常在地中食人腦即欲殺之拍捶其首媦亦語曰二童子名陳寳得雄者王得雌者覇陳倉人乃逐二)
(童子化為雌雉上陳倉北阪為石秦祠之搜神記云其雄者飛至南陽其後光武起於南陽皆如其言也)
始皇既併天下東游海上禮祠名山大川及八神(見山川門)
而雍又有日月參神諸祠(見祭星門)又有四海九臣十四臣
諸布諸嚴諸逐之属(皆淫祠也未聞其義)百有餘廟西亦有數十
祠於湖有周天子祠於下邽有天神豐鎬有昭眀天子
辟池於杜亳有五社主之祠夀星祠而雍菅廟祠亦有
杜主杜主故周之右將軍(即杜伯)其在秦中最小鬼之神
也(鬼雖小而有神靈)各以歲時奉祠唯雍四畤上帝為尊其光
景動人民唯陳寳
漢高祖初起兵徇沛為沛公祀蚩尤釁鼓旗
二年東擊項籍入關立北畤有司進祠上不親往悉召
故秦祀官復置太祝太宰如其故儀禮因令縣為公社
(李竒曰猶官社)下詔曰吾甚重祠而敬祭今上帝之祭及山川
諸神當祠者各以其時禮祠之如故後四歲天下已定
詔御史令豐治枌榆社常以時春以羊彘祠之令祝立
蚩尤之祠於長安置祠祝官女巫其梁巫祠天地天社
天水房中堂上之属晉巫祠五帝東君雲中君巫社巫
祠族人炊之属(服虔曰東君以下皆神名也師古曰東君日神也雲中君謂雲神也巫社巫祠)
(皆古巫之神也族人炊古主炊母之神也炊謂饎爨也)秦巫祠社主巫保族纍之
属(師古曰社主即上所云五社主也巫保族纍二神名纍力追反)荆巫祠堂下巫先司
命施糜之属(師古曰堂下在堂之下巫先巫之最先者也司命說者云文昌苐四星也施糜其先)
(常施設糜鬻者也)九天巫祠九天(師古曰九天者謂中央鈞天東方蒼天東北旻天北方元)
(天西北幽天西方浩天西南朱天南方炎天東南陽天也其說見淮南子一說云東方旻天東南陽天南方赤)
(天西南朱天西方成天西北幽天北方元天東北變天中央鈞天也)皆以歲時祠宫中其
河巫祠河於臨晉而南山巫祠南山秦中秦中者二世
皇帝也(張晏曰以其彊死魂魄為厲故祠之成帝時匡衡奏罷之)各有時日
武帝七年上求神君舍之上林中磃氏館(磃音斯)神君長
陵女子以乳死見神於先後宛若(産乳而死也兄弟妻謂先後古謂娣姒今)
(人俗呼之以為妯娌宛若字也)宛若祠之其室民多往祠平原君亦往
祠其後子孫以尊顯(平原君武帝外祖母也)及上即位則厚禮置
祠之内中聞其言不見其人云
亳人謬忌奏祠泰一方置夀宫神君(見祀星門)後人復有言
古天子常以春解祠祠黃帝用一梟破鏡(見祀前代門)冥羊
用羊祠馬行用一青牡馬泰一皋山君用牛武夷君用
乾魚隂陽使者以一牛令祠官領之如其方眀年齊
人少翁以方見上上有所幸李夫人卒少翁以方盖夜
致夫人及竈鬼之貌云天子自帷中望見焉廼拜少翁
為文成將軍賞賜甚多以客禮禮之文成言上即欲與
神通宫室被服非象神神物不至廼作畫雲氣車及各
以勝日(甲乙五行相尅之日如火勝金用丙丁日不用庚辛日也)駕車辟惡鬼又作
甘泉宫中為臺室畫天地泰一諸鬼神而置祭具以致
天神居歲餘其方益衰神不至乃見誅
元封元年公孫卿言見神人東萊山若云欲見天子天
子於是幸緱氏城拜卿為中大夫遂至東萊宿留之數
日毋所見見大人迹云是歲旱天子既出而無名廼禱
萬里沙(萬里沙神祠也在東萊曲城)過祠泰山還至瓠子自臨塞决
河湛祠而去(湛讀作沉謂沉祭具於水中也)既滅兩粤粤人勇之乃
言粤人信鬼而其祠皆見鬼數有效昔東甌王敬鬼夀
百六十歲後世怠慢故衰耗乃命粤巫立粤祝祠安臺
無壇亦祠天神帝百鬼(天帝之神及百鬼)而以雞卜(持雞骨卜如鼠卜)
上信之粤祠雞卜自此始
太初元年西伐大宛蝗大起丁夫人雒陽虞初等(丁夫人其)
(先丁復本越人封陽都侯夫人其後以詛軍為功丁姓夫人名)以方祠詛匈奴大宛焉
諸所興祠如薄忌泰一及三一冥羊馬行赤星五牀寬
舒之祠宫(皆祠名)以歲時致禮凡六祠皆太祝領之至如
八神諸眀年几山他名祠行過則祠去則已方士所具
祠各自主其人終則已祠官不主他祠皆如故
天漢二年秋止禁巫祠道中者(文穎曰始漢家於道中祠排禍咎移之扵行人)
(百姓以其不經今止之也師古曰非也祕祝移過文帝久已除之今此總禁百姓巫覡於道中祠祭耳)
宣帝時南郡獲白虎獻其皮爪上為立祠又以方士言
為随侯劒寳玉寳璧周康寳鼎立四祠於未央宫中又
祠太室山於即墨三戶山於下密(師古曰即墨下密皆膠東之縣也)祠
天封宛火井於鴻門(如淳曰地理志西河鴻門縣有天封宛火井祠火從地中有)又
立歲星辰星太白星熒惑南斗祠於長安城旁又祠參
山八神於曲城(師古曰東萊之縣也)蓬山石社石鼓於臨朐(師古曰臨)
(朐齊郡縣也朐音劬地理志蓬山作逹山也)之罘山於腄成山於不夜萊山
於黃(應劭曰腄音甀晉灼曰腄不夜黃縣皆属東萊師古曰腄音丈瑞反)成山祠日萊山
祠月又祠四時於瑯琊蚩尤於夀良(師古曰東郡之縣也)京師近
縣鄠則有勞谷五牀山日月五帝仙人玉女祠雲陽有
徑路神祠祭休屠王也(師古曰休屠匈奴王號也徑路神本匈奴之祠也休音許蚪反)
(屠音除)又立五龍山仙人祠及黃帝天神帝原水凡四祠
於膚施(膚施上郡之縣也)㦯言益州有金馬碧雞之神(金形似馬碧形)
(似雞)可醮祭而致於是遣諫大夫王褒使持節而求之
漢舊儀祭先隴西西縣人先山山上皆有畦畤如種
菜畦畦中各一土封祭西王母於石室皆在所二千
石令長奉祠祠已胙皆瘞埋餘祭具而去
成帝時丞相匡衡奏罷五畤及陳寳祠復條奏長安厨
官給祠郡國候神方士使者所祠凡六百八十三所其
二百八所應禮及疑無眀文可奉祠如故其餘四百七
十五所不應禮㦯復重(復扶目反重文庸反)請皆罷奏可夲雍舊
祠二百三所唯山川諸星十五所為應禮云若諸布諸
嚴諸逐皆罷社主有五祠置其一又罷高祖所立梁晉
秦荆巫九天南山萊中之属及孝文渭陽孝武薄忌泰
一三一黃帝冥羊馬行泰一皋山山君武夷夏后唘母
石萬里沙八神延年之属及孝宣參山蓬山之罘成山
萊山四時蚩尤勞谷五牀仙人玉女徑路黃帝天神原
水之属皆罷候神方士使者副佐本草待詔七十餘人
皆歸家(師古曰本草待詔謂方藥本草而待詔者)
眀年匡衡坐事免官爵衆庶多言不當變動祭祀者
又初罷甘泉泰畤作南郊日大風壊甘泉竹宫折拔
畤中樹木十圍以上百餘天子異之以問劉向對曰
家人尚不欲絶種祠(師古曰家人謂庶人之家也種祠繼嗣所𫝊祠也)况於
國之神寳舊畤且甘泉汾隂及雍五畤始立皆有神
祇感應然後營之非苟而已也武宣之世奉此三神
禮敬勅備(勅整也)神光尤著祖宗所立神祇舊位誠未
易動及陳寳祠自秦文公至今七百餘歲矣漢興世
世常来光色赤黃長四五丈直祠而息音聲砰隠野
雞皆雊(直當也息止也當祠處而止也砰普萌反)每見雍太祝祠以太牢
遣候者乘𫝊馳詣行在所(報神之来也𫝊張戀反)以為福祥高
祖時五来文帝二十六來武帝七十五来宣帝二十
五来初元元年以来亦二十来此陽氣舊祠也及漢
宗廟之禮不得擅議皆祖宗之君與賢臣所共定古
今異制經無眀文至尊至重難以疑說正也前始納
貢禹議後人相因多所動搖易大𫝊曰誣神者殃及
三世恐其咎不獨止禹等上意恨之後上以無繼嗣
令皇太后下詔復甘泉泰畤汾隂后土及雍五畤陳
寳祠在陳倉者又復長安雍及郡國祠著眀者且半
成帝末年頗好鬼神亦以無繼嗣故多上書言祭祀方
術者皆得待詔祠祭上林苑中長安城旁費用甚多然
無大貴盛者
太中大夫谷永說上曰臣聞眀於天地之性不可惑
以神怪知萬物之情不可罔以非類諸背仁義之正
道不遵五經之法言而盛稱竒怪鬼神廣崇祭祀之
方求報無福之祠及言世有仙人服食不終之藥䢣
興輕舉(䢣古遥字遠也興舉也起也謂起而遠去也)登遐倒景(如淳曰在日月之上)
(反從下照故其景倒遐亦遠也)覽觀縣圃浮游蓬萊(李竒曰崑崙九成上有所謂縣)
(圃縣圃之上即閶闔天門)耕耘五德朝種暮穫(晉灼曰翼氏風角五德東方甲南方)
(丙西方庚北方壬中央戊種五色禾於此地而耕耘也)與山石無極(師古曰言獲長夀比)
(於山石無窮也)黃冶變化(晉灼曰黃者鑄黃金也道家言冶丹沙令變化可鑄作黃金也)堅
冰淖溺(晉灼曰方士詐以藥王若陷冰丸投之冰上冰即消液因假為神仙道使然也㦯日謂冶)
(金令可餌也師古曰或說非也淖濡甚也音女教反)化色五倉之術者(李竒曰思身中)
(有五色腹中有五倉神五色存則不死五倉存則不饑)皆姦人惑衆挟左道懷
詐偽以欺罔世主(師古曰左道邪僻之道非正義也)聽其言洋洋滿
耳若將可遇(師古曰洋洋美盛之貌也)求之盪盪如係風捕景終
不可得是以眀王距而不聽聖人絶而不語若周史
萇弘欲以鬼神之術輔尊靈王會朝諸侯而周室愈
微諸侯愈叛楚懷王隆祭祀事鬼神欲以獲福助卻
秦師而兵挫地削身辱國危秦始皇初并天下甘心
於神仙之道遣徐福韓終之属多齎童男童女入海
求神采藥因逃不還天下怨恨漢興新垣平齊人少
翁公孫卿欒大䓁皆以仙人黃冶祭祠事鬼使物入
海求神采藥貴幸賞賜累千金大尤尊盛至妻公主
爵位重絫震動海内(絫古累字)元鼎元封之際燕齊之間
方士瞋目㧖掔言有神仙祭祀致福之術者以萬數
其後平䓁皆以術窮詐得誅夷伏辜至初元中有天
淵玉女鉅鹿神人轑陽侯師張宗之姦紛紛復起(師古)
(曰轑陽侯江仁也元帝時坐使家丞上印綬随宗學仙免官轑音遼)夫周秦之末三五
之隆(三謂三王五謂五帝)已嘗專意散財厚爵禄竦精神舉天
下以求之矣曠日經年靡有毫釐之驗足以揆今經
曰享多儀儀不及物惟曰不享(師古曰周書洛誥之辭也言祭享之道唯)
(以潔誠若多其容儀而不及禮物則不為神所享也)論語說曰子不語怪神唯
陛下距絶此類毋令姦人有以窺朝者上善其言
致堂胡氏曰天子事七廟郊上帝望于山川而徧
于羣神羣神謂何䓁也日月星辰風雨之属則從
類於上帝矣林麓邱陵水澤之属則包舉於山川
矣帝王無妄祭無徼福然則凡載於秩典者其皆
有功德垂世如祭法所謂法施於民以死勤事以
勞定國能禦大菑能扞大患及上古君臣之賢聖
者歟非此族也則非所事矣漢興禮廢之後先王
祭法既不𫝊自秦以来乃多淫祀至武帝用方士
言而尤盛焉皆無所經見率意建立逮於季世凡
七百餘祀一歲萬七千祠其不度可知矣貢禹匡
衡皆請罷之是也然稽泉臺之義不必毁撤姑存
而勿舉可也劉向資氣精忠為漢賢大夫豈永衡
所敢望然學少不純頗信異端鴻寳秘書其所舊
習今兹種祠之論謂皆有感應而後營之者何考
之未詳歟是皆山呼巨跡之類以欺武帝者豈當
據以為實也善乎谷永之言曰眀天地之性而知
萬物之情則不可惑以神怪罔以非類以永諂邪
而能及此向反不及乎尺有所短寸有所長其果
然矣
哀帝即位寝疾博徵方術士京師諸縣皆有侍祠使者
盡復前世所常興諸神祠官凡七百餘所一歲二萬七
千祠云
王莽末年崇鬼神淫祀自天地六宗以下至諸小鬼
神凡千七百所用三牲鳥獸三千餘種後不能備廼
以雞當鶩鴈大當麋鹿
范曄論曰臧文仲祀爰居孔子以為不知漢書郊
祀志著自秦以来訖於王莽典祀㦯有未修而爰
居之類衆焉世祖中興蠲除非常修復舊祀方之
前事邈殊矣
章帝元和二年詔曰山川百神應祀者未盡其議增修
羣祀宜享祀者
殤帝延平元年詔罷祀官不在祀典者(本紀注云東觀記曰鄧太后性)
(不好淫祠)
桓帝即位十八年好神仙事初使中常侍之陳國苦縣
祠老子又親祠老子於濯龍文罽為壇飾淳金釦設華
盖之座用郊天樂也
延熹八年壊郡國諸房祀(本記表紀云壊諸淫祀祠)
魏文帝黃初五年詔曰先王制禮所以昭孝事祖大則
郊社其次宗廟三辰五行名山大川非此族也不在祀
典叔世衰亂崇信巫史至乃宫殿之内戶牖之間無不
沃酹甚矣其惑也自今其敢設非禮之祭巫祝之言皆
以執左道論著於令
晉武帝泰始元年詔曰昔聖帝眀王修五嶽四瀆名山
川澤各有定制所以報隂陽之功故也然以道涖天下
者其鬼不神其神不傷人故祝史薦而無愧辭是以其
人敬慎幽冥而淫祀不作末世信道不篤僣禮黷神縦
欲祈請曾不敬而遠之徒偷以求幸妖妄相煽舍正為
邪故魏朝疾之其按舊禮具為之制使功著於人者必
有其報而妖淫之鬼不亂其間二年正月有司奏春分
祠厲殃及禳祠詔曰不在祀典除之
穆帝升平中何琦論五嶽祠曰今非典之祠可謂非一
考其正名則淫昏之鬼推其糜費則百姓之蠧而山川
大神更為簡闕今元憝已殱宜修舊典(詳見祭山川門)
宋武帝永初二年普禁淫祀由是蒋子文祠以下皆絶
孝建初更修蒋侯祠所在山川漸皆循復眀年立九州
廟於雞籠山大聚羣臣加蒋侯爵位至相國大都督中
外諸軍事加鍾山王蘇侯驃騎大將軍四方諸神咸加
爵秩
後魏自入中國以来雖頗用古禮祀天地宗廟百神而
猶循其舊俗所祀胡神甚衆太武時崔浩請存合於祀
典者五十七所其餘重復及小神悉罷之
孝文時自天地社稷以下合千七十五所歲用牲七萬
五千五百頭詔曰朕承天事神以育羣品而咸秩處廣
用牲甚衆夫神眀正直享德與信何必在牲其令有司
非天地宗廟社稷之祀皆用酒脯
太和十四年詔自先朝以来享祀凡千二百餘處今欲
減省務從簡易先常有水火之神四十餘名及城北星
辰今圜丘之下既祭風伯雨師司中司命䓁眀堂祭五
祀皆有此四十神悉罷之初每以正月吉日於庭設幕
中置松栢樹設五帝座至孝文詔曰禮云自外至者無
主不止此既無祖配揆之古典實無所取又探冊之祭
可悉罷之
北齊後主末年祭非其鬼至於躬自鼓儛以事胡天鄴
中遂多淫祠此風逮唐不絶
後周欲招来西域又有拜胡天制皇帝親焉其儀並從
夷俗淫僻不可紀
唐武后時河南道廵撫大使狄仁傑以吳楚多淫祠奏
焚其一千七百餘所獨留夏禹吳太伯季札伍員四祠
元宗開元二年詔祠龍池右拾遺蔡孚獻龍池篇公卿
以下一百三十萹詔太常寺考其詞合音律者為龍池
樂章十首又詔置壇及祠堂每仲春將祭則奏之
十八年有龍見於興慶池因祀而見也勅太常卿韋縚
草祭儀縚奏曰臣謹按周禮以疈辜祭四方百物祭法
曰能出雲為風雨者皆曰神龍者四靈之畜亦百物能
爲雲雨亦曰神也禮有公食大夫饗之文即生曰食亦
曰饗矣其饗之日合用仲春之月易曰震為龍震者東
方春用事於二月也饗之法請用二月有司筮日池旁
設壇官致齋設籩豆如祭雨師之儀以龍致雨也其牲
用少牢樂用鼓鐘奏姑洗歌南吕鄭元云風師雨師及
小祀用此樂凡六樂者三變而致鱗物今享龍亦請三
變舞用帗舞罇用散酒以一獻周禮曰凡祭羣小祀用
之也詔從之
肅宗至德二年八月道士李國正奏皇室仙系修崇靈
路請於昭應縣南三十里山頂置天華上宫露臺天地
三婆父皇道君太古天皇中古伏羲媧皇等祠堂并置
灑掃宫戶一百人又於縣之南義扶谷故湫置祠堂並
許之昭應縣令梁鎮上䟽其略曰天地婆父祀典無文
言甚不經義無可取若陛下特與天地建祖宗之廟必
上天貽向背之責又夫湫者龍之窟也龍得水則神無
水則螻蟻之匹也故知水存則龍在水竭則龍亡今湫
竭已久龍安所在何必崇飾祠宇豐潔薦奠其三皇五
帝則兩京及所都之處已建宫觀祠廟時設齋醮享祀
其湫既竭不可更置祠堂又不當更為天地建立宗廟
臣並請停其三皇道君天皇伏羲女媧䓁既先各有廟
望並於本祠依禮齋祭制曰可
宋京城東舊有五龍即唐開元中因興慶宫池設壇常
以仲春祭之宋因唐禮行其祀用中祠禮大中祥符元
年詔飾神帳又城西南隅有九龍堂四年賜名普濟堂
皇祐三年葺其廟訛𫝊池水能愈疾都人日赴不可勝
計乃塞其池
德安公廟在亰城北作坊即夷門山神也景德中葺其
廟加封爵令開封府春秋設祭
崔府君廟在京城北相𫝊唐滏陽令設為神主幽冥事
廟在磁州淳化初民有於此置廟後詔修廟宇賜名護
國廟及送衣服供具景德元年重修每歲春秋令開封
府遣官致祭後封護國顯應公
要冊湫在寧州真寧縣按舊記古有五池今四竭一在
山之半周一百六十步潨注不益凡歲旱祈禱無不應
後人立祠其旁乾符三年封應聖侯光化二年進封普
濟王太宗在晉邸嘗有神告事具符瑞志太平興國二
年閏七月詔曰要冊湫神普濟王宅於水府幽贊上元
功烈顯著嚴祀有常宜加崇號以表靈休特改封顯聖
王增飾祠宇春秋奉祀仍立碑以紀其事雍熙二年令
有司改造禮衣冠劒及祭器端拱二年冬旱祈雪即日
大雨雪遣使送銀香爐䓁天禧二年夏乾州旱取湫水
禱雨詔本州祭醮
鎮戎軍有朝那湫即秦漢湫淵祠也是歲四月賜廟名
靈澤
靈顯王廟在鄭州城東僕射陂側是陂本後魏賜僕射
李沖唐末建廟因陂為名俗𫝊李靖神也後唐天成二
年冊贈靖為太保晉加號靈顯王建隆元年正月太祖
臨幸因遣内侍葺祠宇每歲春秋二祀景德元年遣使
增修二年又修後殿四年車駕朝陵命入内都知石知
顒致祭祀汾隂廻親幸登東北亭觀陂
顯靈廟在安陵東北舊有蛇王祠景德四年賜名大中
祥符四年朝陵遣官以中祠例致祭
昭聖靈惠二廟並在河南永安縣界先是陵域附山而
高常苦乏水景德中朝陵車駕至則泉源瀵湧濟用無
闕詔封泉神為昭應公廟曰昭聖大中祥符四年再朝
陵遣官致祭以中祠禮時祀汾隂經度制置使陳堯叟
議𨗳徘徊泉緣山麓入邑中眀年三陵副使江守訓立
廟泉側賜名靈惠
泰山玉女池在太平頂池側有石像泉源素壅而濁東
封先營頓置泉忽湍涌上徙升山其流自廣清泠可鑑
味甚甘美經度制置使王欽若請浚治之像頗摧折詔
皇城使劉承珪易以玉石既成上與近臣臨觀遣使礱
石為龕奉置舊所令欽若致祭上為作記
炳靈公廟在泰山下後唐長興三年詔以泰山三郎為
威雄將軍大中祥符元年十月封禪畢親幸加封令兖
州增葺祠宇經度制置使王欽若自言嘗夢覩神又於
廟北壖建亭名曰靈感
三水府神者偽唐保大中封馬當上水府為廣祐寧江
王采石中水府為濟遠定江王金山下水府為靈肅鎮
江王大中祥符二年八月詔改封上水府為福善安江
王中水府為順聖平江王下水府為昭信泰江王令九
江太平潤州遣官祭告
杭州吳山廟即濤神也大中祥符五年夏江濤毁岸遣
内侍白崇慶致祭濤勢驟息五月詔封神為英烈王令
本州每春秋二仲就廟建道場三晝夜及以素饌祠神
眀應公廟在潤州焦山大中祥符七年上以京江多覆
溺之患是山在江中近海門禱祈有應詔封山神以公
爵仍製文告之刻石廟中
廣惠王廟宣州昭亭山神也唐景福中封昭威侯偽唐
保大中加為王景德元年正月知州裴莊表言靈應請
加朝命詔封焉
廣濟王廟秦蜀守李冰祠也偽蜀封大安王又封應聖
靈感王開寳五年詔修廟七年改號廣濟王歲一祀
英顯王廟在劒州即梓潼神張亞子仕晉戰沒人為立
廟唐元宗西狩追命左丞僖宗入蜀封濟順王咸平中
王均為亂官軍進討忽有人登梯衝指賊大呼曰梓潼
神遣我来九月二十日城陷你軰悉當夷滅賊射之倏
不見及期果克城招安使雷有終以聞詔改王號修飾
祠宇仍令少府造衣冠法物祭器
靈濟公廟在梓州射洪縣白崖山下唐中書舍人陸弼
貶涪州刺史卒葬山側土人立廟水旱禱之必應偽蜀
封洪濟王大中祥符六年詔封公號
䢼亭廟在南康軍䢼亭湖上能使行舟分風上下先是
江中有蛟為害東晉旌陽令許遜斬之小蛟逸去後頗
為害行舟多覆溺者大中祥符三年内侍趙履信奉使
過滄湖有龍長十餘丈自空而下湏臾暴雨因焚香祝
之異日龍自湖中復乘雲而上又有木筏過湖忽有巨
蟒登筏筏遂沉俗言即廟神也遂詔官吏祭蛟又改蛇
山為吳山立廟山側下即其穴六年十月上作戒蛟文
遣中使齎往刻石仍致祭自是頗有靈應
祠山廟在廣德軍土人言其靈應遠近多以耕牛為獻
偽唐以来聽鄉民租賃每一牛歲輸絹一疋供本廟之
費其後以絹悉入官景德二年知軍崔憲請量給絹完
葺祠宇上曰此載在祀典當官為崇飾因詔本軍葺之
神宗元豐三年詔加號江州盧山太平興國觀九天採
訪使者為應元保運真君蜀州青城山丈人觀九天丈
人為儲福定命真君
六年太常寺言博士王古請自今諸神祠加封無爵號
者賜廟額已賜廟者加封爵初封侯再封公次封王先
有爵位者從其本婦人之神封夫人再封妃其封號者
初二字再加四字神仙封號初真人次真君如此則錫
命馭神恩禮有序從之
哲宗元祐三年廣南經略司言儂寇之亂康州趙師旦
封州曹覲邕州蘇緘戰死請為立祠載祀典從之
紹聖二年禮部侍郎黃裳請詔天下州軍籍所祠廟略
敘本末如圖經命曰某州祀典從之
徽宗建中靖國元年封皮場土地廟神為靈貺侯其後
累封眀靈昭惠王
崇寧元年方士魏漢津請備百物之象鑄九鼎四年三
月九鼎成詔於中泰一宫之南為殿以奉安各周以垣
上施睥睨墁以方色之土外築垣環之名曰九成宫中
央曰帝鼐其色黃祭以土王日為大祠幣用黃樂用宫
架北方曰寳鼎其色白祭以冬至幣用皂東北曰牡鼎
其色白祭以立春幣用皂東方曰蒼鼎其色碧祭以春
分幣用青東南曰岡鼎其色綠祭以立夏幣用緋南方
曰彤鼎其色紫祭以夏至幣用緋西南曰阜鼎其色黑
祭以立秋幣用白西方曰皛鼎其色赤祭以秋分幣用
白西北曰魁鼎其色白祭以立冬幣用皂八鼎皆為中
祠樂用登歌享用素饌復於帝鼐之宫立大角鼎星之
祠
大觀三年詔以鑄鼎之地作寳成宫總屋七十區中置
殿曰神靈以祀黃帝東廡殿曰成功祀夏后氏西廡殿
曰持盈祀周成王及周公旦召公奭後置堂曰昭應祀
唐李艮及隠士嘉成侯魏漢津
又詔每歲八月二十五日舉祀事祀黃帝依感生帝
神州地祇為大祠幣用黃樂用宫架祝文依祀聖祖
稱嗣皇帝臣名其成功持盈二殿禮用中祠幣各用
白昭應堂禮用小祀並以素饌
按三代之九鼎未聞有神司之而列之祀典也崇
寧時用方士之說鑄鼎而名以其方色祭之則不
知司鼎者何神歟至於因采首山銅之說而祀黃
帝因貢金九牧之說而祀夏后因定鼎郏鄏之說
而祀成王周召然此三數聖賢之所以當祀者固
不以鼎也若魏漢津則當時獻言鑄鼎之方士耳
亦尸而祝之俾侑食於聖賢䙝慢不經甚矣
四年封英靈順濟龍王為靈順昭應安濟王
詳定九域圖志所言郡邑祠廟多出流俗一時建置
初非有功烈於民者請申勅禮官纂修祀典頒之天
下以倣先王之命祀與圖志實相表裏從之尋令
禮部太常寺修祀典已賜爵及曾封爵者為一䓁功
德顯著無封額者為一䓁若民俗所建祠無功德為
一䓁各係上尚書省参詳可否若兩處廟號不同者
取一高爵為定從之
八月詔天下五龍神皆封王爵青龍神封廣仁王赤龍
神封嘉澤王黃龍神封孚應王白龍神封義濟王黑龍
神封靈澤王
政和元年詔開封府應神祠不在祀典者毁之凡毁一
千三十八區仍禁軍民擅立神祠
欽宗靖康元年詔佑聖真武靈應真君加號佑聖助順
真武靈應真君三聖廟靈威公進封威成王靈佑公追
封威烈王靈顯公追封威惠王
高宗紹興十一年太常卿陳桷等言自来神祠加賜廟
額及封王公侯爵䓁給降勅告自有定式昨自渡江後
来神祠加封合給告者止命詞給勅竊恐未稱褒崇之
意大觀三年三月二十三日詔神祠封王侯真人真君
婦人封妃夫人者並給告賜額降勅欲乞自今後每遇
神祠封王公侯真人真君婦人之神封妃夫人者並乞
命詞給告其道釋封太師塔額神祠賜廟額及封將軍
並乞依舊降勅從之
二十三年七月二十一日將作監主簿孫祖夀言聖王
之制祭祀非忠勞扵國功德及民者不與祀典間者禁
止淫祠不為不至而愚民無知至於殺人以祭巫鬼篤
信不疑湖廣䕫峽自昔為甚近歲此風又寖行於他路
往往隂遣其徒越境千里營致生人以販奴婢為名每
至歲閏屠害益繁雖異姓至親亦不遑恤今浙東又有
殺人而祭海神者四川又有殺人而祭鹽井者守令不
嚴禁之生人實被其害今歲閏在季冬良民罹其非横
者必多若不早為之所則弗及矣欲望申嚴法令戒飭
監司州官之吏治之縱之眀示賞罰增入考課令格加
之鄉保連坐誥誡禁止期於革心毁撤巫鬼淫祠從之
文獻通考卷九十
