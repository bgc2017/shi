文獻通考卷二百十
鄱陽馬端臨貴與著
經籍考三十七
子(儒家)
周子通書一卷太極圖說一卷
朱子序曰通書者濓溪夫子之所作也夫子自少
即以學行有聞於世而莫或知其師傳之所自獨
以河南兩程夫子嘗受學焉而得孔孟不傳之正
統則其淵源固可槩見然所以指夫仲尼顔子之
樂而發其吟風弄月之趣者亦不可得而悉聞矣
所著之書又多放失獨此一篇本號易通與太極
圖說並出程氏以傳於世而其為說實相表裏大
抵推一理二氣五行之分合以紀綱道體之精微
決道義文辭禄利之取舍以振起俗學之卑陋至
論所以入德之方經世之具又皆親切簡要不為
空言顧其宏綱大用既非秦漢以來諸儒所及而
其條理之密意味之深又非今世學者所能驟而
窺也是以程子既没而傳者鮮焉其知之者不過
以為用意高遠而已
又曰通書文雖高簡而體實淵慤且其所論不出
乎陰陽變化修已治人之事未嘗遽談無物之先
文字之外也周子留下太極圖若無通書却教
人如何曉得故太極圖得通書而始明朱子既為
太極圖說則錄以寄廣漢張敬夫以書來曰先生
所與門人講論問答之言見於書者詳矣其於西
銘蓋屡言之至此圖則未嘗一言及也謂其必有
微意是則固然然所謂微意者果何謂邪熹竊以
為此圖立象盡意剖析幽微周子蓋不得已而作
也觀其手授之意蓋以為惟程子為能當之至程
子而不言則疑其未有能受之者爾夫既未能默
識於言意之表則馳心空妙入耳出口其弊必有
不勝言者
鼂氏曰茂叔師事鶴林寺僧壽涯以其學傳二程
遂大顯於世此其所著書也
濓溪遺文遺事一卷
陳氏曰侍講朱熹集次於南康
正蒙書十卷
鼂氏曰皇朝張載子厚撰張舜民嘗乞追贈載於
朝云横渠先生張載著書萬餘言名曰正蒙陰陽
變化之端仁義道德之理死生性命之分治亂國
家之經罔不䆒通方之前人其孟軻掦雄之流乎
此書是也初無篇次其後門人蘇昞等區别成十
七篇又為前後序又有胡安國所傳編為一卷末
有行狀一卷
藍田吕氏曰先生晩自崇文移疾西歸終日危坐
一室左右簡編俯而讀仰而思有得則識之或中
夜起坐取燭以書其志道精思未始須臾息亦未
嘗須臾忘也熙寧九年秋集所立言謂之正蒙出
示門人曰此書予歴年致思之所得其言殆與前
聖合大要發端示人而已其觸𩔖廣之則吾將有
待於學者
朱子語錄曰正蒙有差分曉底看或問正蒙中
說得有病處還是他命辭不出有差還是見得差
曰他是見得差如曰繼之者善也方是善惡混云
云成之者性是到得聖人處方是成得性所以說
知禮成性而道義出似這處都見差了
西銘集解一卷
陳氏曰張載作訂頑砭愚二銘後更曰東西銘其
西銘即訂頑也大抵發理一分殊之旨有趙師俠
者集吕大臨胡安國張九成朱熹四家說為一篇
刻之興化軍又有戶部侍郎王夢龍集通書西銘
解為三卷
龜山楊氏曰西銘理一而分殊知其理一所以為
仁知其分殊所以為義所謂分殊猶孟子言親親
而仁民仁民而愛物其分不同故所施不能無差
等耳或曰如是則體用果離而為二矣曰用未嘗
離體也以人觀之四支百骸具於一身者體至其
用處則首不可以加屨足不可以納冠蓋即體而
言分已在其中矣
程氏遺書二十五卷附錄一卷外書十三卷
陳氏曰朱熹集錄二程門人李籲端伯而下諸家
所聞見問答之語附錄行狀哀詞祭文之屬八篇
其年譜朱公所撰述也外書則又二十五篇之所
遺者
朱子答張敬夫書曰明道之言發明極致通透灑
落善開發人伊川之言即事明理質慤精深尤耐
咀嚼然明道之言一見便好久看愈好所以賢愚
皆獲其益伊川之書乍看未好久看方好故非久
於玩索者不能知其味又答吕伯恭書曰遺書
節本已寫出愚意所刪去者亦須用草紙抄出逐
叚略注刪去之意方見不草草處若只暗地刪却
久遠却惑人記論語者只為不曾如此留下家語
至今作病痛也
河南師說十卷
陳氏曰尚書潁川韓元吉無咎以河南雅言伊川
雜說及諸家語錄釐為十卷以尹和靖所編為卷
首不如遺書之詳訂也
皇極經世書十二卷
鼂氏曰皇朝邵雍堯夫撰雍隐居博學尤精於易
世謂其能窮作易之本原前知来物其始學之時
睡不施枕者三十年此書以元經會以會經運以
運經世起於堯即位之二十二年甲辰終於周顯
德六年己未編年紀興亡治亂之事以符其學又
有觀物萹繫於後其子伯温解
陳氏曰其學出於李之才挺之之才受之穆修伯
長修受之种放明逸放受之陳摶蓋數學也曰元
會運世以元經會以運經世自帝堯至於五代天
下離合治亂興廢得失邪正之迹以人事而驗天
時以陰陽剛柔窮聲音律吕以窮萬物之數末二
卷論所以為書之意窮日月星辰飛走動植之數
以盡天地萬物之理述皇帝王覇之事以明大中
至正之道書謂之皇極經世篇謂之觀物凡六十
二篇其子伯温為之叙系具載先天後天變卦反
對諸圖又為易學辯惑一篇叙傳授本末真偽然
世之能明其學者蓋鮮焉
朱子語錄曰康節其初想只是看得太極生兩儀
兩儀生四象心只管在上面轉久之便透想得一
舉眼便成四片其法四之外又有四焉凡物才過
到二之半時便煩惱了蓋已漸趨之於衰也謂如
見花方蓓蕾則知其將盛既開則知其將衰其理
不過如此謂如今日戌時從此推上去至未有天
地之始從此推下去至人物消盡之時蓋理在數
内數在理内康節是他見得一箇盛衰消長之理
故能知之若只說他知得甚事如歐陽叔弼定諡
之𩔖此知康節之淺陋者也程先生有一柬說先
天圖甚有理可試往聽他說看觀其意甚不把當
事然自有易以來只有康節說一箇物事如此齊
整如揚子雲太元便零星補凑得可笑若不補又
却欠四分之一補得來又却多四分之三如潛虚
之數用五只似如今算位一般其直一畫則五也
下横一畫則為六横二畫則為七蓋亦補湊之書
也
又曰易是卜筮之書皇極經世是推步之書經世
以十二辟卦管十二會綳定時節却就中推吉凶
消長堯時正是乾卦九五其書與易自不相干只
是加一倍推將去問伯温解經世書如何先生曰
他也只是說將去那裏面精微曲折也未必曉得
當時康節只說與王某不曾說與伯温
又曰康節之學骨髓在皇極經世其花草便是詩
觀物外篇六卷
鼂氏曰右邵雍之没門人記其平生之言合二卷
雖以次筆授不能無小失然足以發明成書為多
故以外篇名之或分為六卷
陳氏曰康節門人太常寺簿張崏子望記其言雖
十纔一二而足以發明成書
觀物内篇二卷
陳氏曰康節之子右奉直大夫伯溫撰即經世書
之第十一十二卷也張氏曰先生觀物有内外篇
内篇先生所著之書也外篇門人所記先生之言
也内篇理深而數略外篇數詳而理顯學先天者
當自外篇始先生詩云若無揚子天人學安有莊
周内外篇以此知外篇亦先生之文門人蓋編集
之耳
又曰皇極經世者康節之易先天之說也觀物篇
立言廣大措意精微如繫辭然稽之以理既無不
通參之以數亦無不合
漁樵問對一卷
鼂氏曰皇朝邵雍撰設為問答以論陰陽化育之
端性命道德之奧云邵氏言其祖之書也當考
程氏雜說十卷
鼂氏曰皇朝程頥正叔門人雜記其師之言
信聞紀一卷經學理窟一卷
鼂氏曰皇朝張載撰雜記經傳之義辯釋老之失
近思錄十四卷
陳氏曰朱熹吕祖謙取周程氏之書關於大體而
切於日用者六百十九條取切問近思之義以教
後學
趙氏跋曰朱子吕子相與講明伊洛之學取其言
之簡而要者集為是書要使學者知所趨向譬如
洛居天下之中行者四面而至苟不惑其塗路則
千里雖遠行無不至矣然其間亦有平居師友相
問答之際盡意傾吐義已切至而語不暇擇者學
者得其意玩其辭可也不然徒高遠其言詭異其
行俾世之人咸共指目曰道學云云者則甚非朱
吕所以為書之意也
答邇英聖問一卷
兩朝國史志慶歴四年三月仁宗於邇英閣出御書
十有三軸凡三十五事一曰遵祖宗之訓二曰奉真
考之業三曰念祖宗艱難四曰思祖宗愛民五曰守
信義六曰不巧詐七曰親碩學八曰精六藝九曰慎
言語十曰待耆老十一曰崇静退十二曰求忠正十
三曰懼貴驕十四曰招勇將十五曰尚儒術十六曰
議釋老十七曰重良臣十八曰廣視聽十九曰功無
迹二十曰戒喜怒二十一曰明巧媚二十二曰杜希
旨二十三曰從民欲二十四曰慎滿盈二十五曰傷
暴露兵二十六曰哀鰥寡二十七曰訪屠釣二十八
曰講遠圖二十九曰絶朋比三十曰斥諂佞三十一
曰察小忠三十二曰鑒迎合三十三曰罪已為民三
十四曰損躬撫軍三十五曰求善補過又出危竿諭
一篇述居高慎危之意顧丁度等曰朕觀書之暇取
臣僚上言及進對事目可施於政治者書以分賜卿
等度暨曾公亮楊安國王洙等既拜賜因請注釋其
義是月丁度等上答邇英聖問一卷上覽之終篇指
其中體大者六事付中書樞密院令奉行之答聖問
者即所釋前所賜三十五事也
帝學十卷
鼂氏曰皇朝范祖禹淳夫纂自古賢君迨於祖宗
務學事迹為一篇以勸講淳夫元祐時在講筵八
年詰旦當講前一夕正衣冠儼然如在上前命子
弟侍坐先按講其說平時語若不出諸口及當講
開列古議仍參之時事以為勸戒其音琅然聞者
興起東坡常曰淳夫講書言簡義明粲然成文章
為今講官第一
陳氏曰其所編集上自三皇五帝迄於本朝神宗
凡聖學事實皆具焉
儒言一卷
鼂氏曰從父詹事公撰其書蓋辯正王安石之學
違僻者
元城語錄三卷
陳氏曰右朝散郎維揚馬永卿大年撰永卿初仕
亳州永城主簿從寓公劉安世器之學記其所聞
之語
劉先生談錄一卷
陳氏曰知秀州韓瓘德全撰瓘億之曾孫緬之孫
官二浙道睢陽往來必見劉元城記其所談二十
一則
道護錄一卷
陳氏曰胡珵德輝所錄劉元城語凡十九則以上
三書皆刻章貢末又有邵伯温吕本中所記數事
附焉
節孝先生語一卷
陳氏曰江端禮季恭所錄山陽徐積仲車語
龜山語錄五卷
陳氏曰延平陳淵幾叟羅從彦仲素建安胡大原
伯逄所錄楊時中立語及其子迥藁錄共四卷末
卷為附錄墓誌遺事順昌廖德明子晦所集也
庭闈槀錄一卷
陳氏曰即楊迥所錄當政和八年其父亡恙時也
龜山别錄二卷
陳氏曰不知何人所錄
尹和靖語錄四卷
陳氏曰馮忠恕祈寬居之吕堅中崇實所錄尹焞
彦明語
胡氏傳家錄五卷
陳氏曰曾幾吉父徐時動舜鄰楊訓子中所記胡
安國康侯問答之語及其子寧和仲所錄家庭之
訓
無垢語錄十四卷言行編遺文共一卷
陳氏曰張九成子韶之甥于恕所編心傳錄及其
門人郎曄所記日新錄近時徐鹿卿德夫教授南
安復裒其言行繫以歲月及遺文三十篇附於末
師友雜志一卷雜說一卷
陳氏曰吕本中撰
胡子知言一卷
陳氏曰五峯胡宏仁仲撰文定季子南軒從之遊
朱子語錄有曰因與諸子論湖湘學者崇尚胡子
知言曰知言固有好處然亦大有差失如論性却
曰不可以善惡辯不可以是非分既無善惡又無
是非則是告子湍水之說爾如曰好惡性也君子
好惡以道小人好惡以已則是以好惡說性而道
在性外矣不知此理却從何而出問所謂探視聽
言動無息之際可以會情此猶告子生之謂性之
意否曰此語亦有病下文謂道義明著孰知其為
此心物欲引誘孰知其為人欲便以道義對物欲
却似性中本無道義逐旋於此處攙入兩端則是
性亦不可以善言矣如曰性也者天地鬼神之奧
也善不足以名之况惡乎孟子說性善云者歎美
之辭不與惡對其所謂天地鬼神之奥言語亦太
故誇逞某嘗謂聖賢言語自是平易如孟子尚自
有些險處孔子則直是平實東萊云知言勝似
正蒙先生曰蓋後出者巧也
忘筌書一卷
陳氏曰浦城潘植子醇撰多言易亦涉異端凡五
十一篇此書載鳴道集為九十二篇附見者又十
有三而館閣書目又稱七十七篇皆未詳
諸儒鳴道集七十二卷
陳氏曰不知何人所集洓水濓溪明道伊川横渠
元城上蔡無垢以及江民表劉子翬潘子醇凡十
一家其去取不可曉
兼山遺學六卷
陳氏曰河南郭雍錄其父忠孝之遺書前二卷為
易蓍卦次為九圖又次說春秋又次為性說三篇
末卷問答雜說忠孝父子世系出處本末次詳見
易𩔖
玉泉講學一卷
陳氏曰沙隨程迥可久所記喻樗子才語樗本末
見語孟𩔖
周簡惠聖傳錄一卷
陳氏曰參政荆溪周葵惇義撰自堯舜至孔孟聖
傳正統為絶句詩二十章而各著其說自為一家
然無高論
南軒語錄十二卷
陳氏曰蔣邁所記張栻敬夫語
睎顔錄一卷
陳氏曰張栻取經傳中凡言及顔子者錄為一編
晦庵語錄四十六卷
陳氏曰著作佐郎陵陽李道傳貫之裒晦翁門人
廖德明子晦而下三十二家刻之九江
晦庵續錄四十六卷
陳氏曰李太史之弟樞密性傳成之又得黃幹直
卿而下四十一家及前錄所無者併刻之
吕氏讀書記七卷
陳氏曰吕祖謙撰乾道癸巳淳熙乙未家居日閱
之書隨意手筆或數字或全篇蓋偶有所感發或
以備遺忘者
閫範十卷
陳氏曰吕祖謙撰集經史子傳發明人倫之道見
於父子兄弟之間者為一篇時教授嚴州張南軒
守郡實為之序
先聖大訓六卷
陳氏曰龍圖閣學士慈溪楊簡敬仲撰取禮記家
語左傳國語而下諸書凡稱孔子之言皆𩔖為此
編然聖人之旨意未易識也喪欲速貧死欲速朽
自門弟子已不能知其有為而言況於百氏所記
其間淺陋依托可勝道哉多聞闕疑庶乎其弗畔
也
已易一卷
陳氏曰楊簡撰
慈湖遺書三卷
陳氏曰楊簡撰前二卷雜說末一卷遺文慈湖之
學專主乎心之精神是謂聖一語其誨人惟欲發
明本心而有所覺然稱學者之覺亦頗輕於印可
蓋其用功偏於上逹受人之欺而不疑竊嘗謂誠
明一理焉有誠而不明者乎當淳熙中象山陸九
淵之學盛行於江西朱侍講不然之朱公於前輩
不肯張無垢於同流不肯陸象山為其本原未純
故也象山之後一傳而慈湖遂如此甚矣道之不
明賢者過之也
明倫集十卷
陳氏曰高安塗近止撰取經傳言行之要以孝為
本推而廣之為十篇塗有子登科得初品官致仕
心經法語一卷
陳氏曰參知政事建安真德秀希元撰集聖賢論
心格言
三先生諡議一卷
陳氏曰嘉定中魏了翁華父為潼川憲奏請賜周
程諡寳慶守李大謙集而刻之併及諸郡祠堂記
文
言子三卷
陳氏曰言偃吳人相傳所居在常熟縣慶元間邑
宰孫應時季和始為立祠求朱晦翁為記近新昌
王爚伯晦復裒論語書所載問答為此書邑中至
今有言氏亦買田教飬之
文獻通考卷二百十
