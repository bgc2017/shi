文獻通考卷二百七十八
鄱陽馬端臨貴與著
象緯考一
中宮三垣
漢天文志曰凡天文在圖籍昭昭可知者經星常宿中
外官凡一百十八名積數七百八十三星皆有州國官
宮物類之象其伏見早晚邪正存亡虚實闊陿(孟康曰伏見早)
(晩謂五星也日月五星下道為邪存謂列宿不虧也亡謂恒星不見虚實若天牢星實則囚多虚則開出之屬)
(也闊陿若三台星相去遠近也)及五星所行合散犯守陵歴鬭食(孟康曰合)
(同舍也散五星有變則精散為祅星也犯五寸以内光芒相及也陵相冒過也食星月相凌不見者則所食也)
(韋昭曰自下往觸之曰犯居其宿曰守經之為歴突掩為凌星相擊為鬭也)彗孛飛流日月
薄食(張晏曰彗所以除舊布新也孛氣似彗飛流謂飛星流星也孟康曰飛絶迹而去流光迹相連也日)
(月無光曰薄京房易傳曰日月赤黃為薄或曰不交而食曰薄韋昭曰氣往廹之為薄虧毁曰食也)暈適
背穴抱珥&KR1734;蜺(孟康曰皆日旁氣也適日之將食先有黑之變也背形如背字也穴多作鐍其)
(形如玉鐍也抱氣向日也珥形點黑也如淳曰暈讀曰運&KR1734;或作虹蜺讀曰齧螮蝀謂之&KR1734;表云雄為&KR1734;雌為)
(蜺凡氣在日上冠為戴在旁直對為珥在旁如半環向日為抱向外為背有氣刺日為鐍鐍抉傷也)迅雷
風祅怪雲變氣此皆陰陽之精其本在地而上發於天
者也政失於此則變見於彼猶景之象形鄉之應聲(師古)
(曰鄉讀曰響)是以明君覩之而寤飭身正事思其咎謝其過
則禍除而福至自然之符也
晉天文志曰張衡云文曜麗乎天其動者有七日月五
星是也日者陽精之宗月者陰精之宗五星五行之精
衆星列布體生於地精成於列列居錯峙各有攸屬在
野象物在朝象官在人象神其以神差有五列焉是為
三十五名一居中央謂之北斗四布於方各七為二十
八舍日月運行歷示吉凶五緯躔次用告禍福中外之
官常明者百有二十四可名者三百二十為星二千五
百微星之數盖萬一千五百二十庶物蠢蠢咸得繫命
不然何得總而理諸後武帝時太史令陳卓總甘石巫
咸三家所著星圖大凢二百八十三官一千四百六十
四星以為定紀今略其昭昭者以備天官云
中宫
北極紫微宫
中元北極紫微宫北極五星在其中大帝之座第二珠
第三之宫庶子居第一號曰為太子四為后宫五天樞
(一云第三明者帝之居第四明曰四庶子最小第五天之樞)左右四星是四輔天一
太一當門路左樞右樞夾南門兩面營衞一十五上宰
少尉兩相對少宰上輔次少輔上衞少衞次上丞後門
東邊大贊府門西唤作一少丞以次却向門前數陰德
門裏兩黃聚尚書以次其位五女史柱史各一戶御女
四星五天柱大理兩星隂德邊勾陳尾指北極顛勾陳
六星六甲前天皇獨在勾陳裏五帝内座後門是華盖
并杠十六星杠作柄象華盖形盖上連連九箇星名曰
傳舍如連丁垣外左右各六珠右是内階左天厨階前
八星名八穀厨下五箇天棓宿天床六星左樞在内厨
兩星右樞對文昌斗上半月形希疎分明六箇星文昌
之下曰三公太尊只向三公明天牢六星太尊邊太陽
之守四勢前一箇宰相太陽側更有三公相西邊即是
元戈一星圓天理四星斗裏暗輔星近著開陽淡(一本云文)
(昌之下三師名天牢六星四勢前更有二公相西偏即是太陽一星圓天理四星斗裡暗輔星近著開陽淡)
北斗之星七宿明第一主帝名樞精第二第三璇璣是
第四名權第五衡開陽搖光六七名
北極五星在紫微宫中一名天極一名北辰其紐星
天之樞也天運無窮三光迭耀而極星不移故曰居
其所而衆星共之第一星主月太子也第二星主日
帝王也亦為太乙之座謂最赤明者也第三星主五
星庶子也北極五星最為尊也中星不明主不用事
右星不明太子憂也其第四星為后宫第五星為天
樞張衡云二星並為後宫北極五星明大則吉變動
則憂抱極樞四星曰四輔所以輔佐北樞而出度受
政也張衡云抱極之細星也為輔臣之位主贊萬機
小而明吉大明及芒角臣逼君暗則官不理天乙一
星在紫宫門右星之南天帝之神也主戰鬭知人吉
凶者也太乙一星在天乙南相近亦天帝神也主使
十六神知風雨水旱兵革饑饉疾疫災害所生之國
也張衡云天乙逼閶闔外其占明而有光則隂陽和
合萬物成人主吉不然反是太乙占與天乙略同紫
微垣十五星其西蕃七東蕃八在北斗之北一曰紫
微大帝之座也天子之常居也主命主度也一曰長
垣一曰天營一曰旗星為藩衞備藩臣也宫闕兵起
旗星直天子出自將宫中兵張衡云紫微垣十五星
東藩八西藩七其東藩近閶闔門第一星為左樞第
二星為上宰第三星為少宰第四星為上輔第五星
為少輔第六星為上衞第七星為少衞第八星為少
丞其西藩近閶闔門第一星為右樞第二星為少尉
第三星為上輔第四星為少輔第五星為上衞第六
星為少衞第七星為少丞皆以明大有常則吉若盛
明則内輔盛也宫垣直而明天子將兵開則兵起西
藩開如門象名閶闔門有流星自門而出四野者當
有中使銜命視其所適野而諭之也陰德二星在紫
微宫内尚書之西主施德者其占以不明為宜明則
新君踐極隋志曰尚書西二星曰陰德陽德主周急
振撫又分為二坐星矣門内東南維五星曰尚書主
納言夙夜咨謀龍作納言此之象也張衡曰八座大
臣之象其占與四輔不殊極東一星曰柱下史主左
右記君之過星明則史直辭不明反是柱史北一星
曰女史婦人之微者主傳漏故漢有侍史張衡云婦
官也主記宫中之事其占與柱史同御女四星在紫
微宫内勾陳之北八十一御妻之象也其占眀則多
内寵不明則否晉志謂之女御宫天柱五星在紫微
宫門内華盖杠左旁近東垣北隅法五行主晦朔晝
夜之職明正則吉人安陰陽調不然則司歷過隋志
云建政教立圖法之府也常以朔望日垂禁令於天
柱以示百司周禮以正歲之月示法象魏此之謂也
大理二星在紫微門内次近陰德决獄之官星明則
刑憲平不明則冤酷深勾陳六星在紫微宫華盖之
下隋志云後宫也大帝之正妃也大帝之常居也張
衡云大帝所居之宫也亦將軍之象也星明則吉暗
則人主惡之勾陳口一星曰天皇大帝其神曰曜魄
寳主御羣靈秉萬機神圖也其星隐而不見則為災
六甲六星在紫微宫内華盖杠左旁分掌陰陽紀時
節明則陰陽和不明則寒暑易節五帝内座五星在
華盖下勾陳上斧扆之象所以備宸居者明正則吉
變動則災凶隋志云客星犯紫微宫中座大臣犯主
華蓋七星其杠九星合十六星在勾陳上正當大帝
所以覆蔽大帝之座也明正則吉傾動則凶傳舍九
星在華盖上近河賓客之館主胡人入中國客星守
之備姦使亦曰胡兵起内階六星在文昌北天皇之
陛也明吉傾動凶紫微東垣北維外六星曰天厨天
子百官之厨也見吉不見凶八穀八星在紫微西藩
之外五車之北其八星一主稻二主黍三主大麥四
主小麥五主大豆六主小豆七主粟八主麻子明則
八穀皆成暗則不熟一星不見則八穀不登八星不
見則國人糊口天棓五星在女床東北天子先驅所
以禦難也不明則國兵起一曰主爭訟明大凶小吉
天床六星當閶闔門外主天子寢舍解息燕休之處
星正大吉君有慶傾則人主不安一云在宫門外聽
政之象也為寢舍也暗凶内厨兩星在紫微垣外西
南角主六宫之内飲食府也一云主后夫人與太子
飲晏居常無咎有犯守凶文昌六星在北斗魁前天
之六府也主集計天道一曰上將大將軍建威武次
二曰次將尚書正左右三曰貴相太常理文緒四曰
司禄司中司隸賞功進爵五曰司命司怪太史主滅
咎六曰司寇大理佐理寳所謂一者起北斗魁前近
内階者也明潤大小齊天瑞臻張衡云其占黃潤光
明萬人安大小均天瑞降青黑細微多所害搖動移
徙大臣憂金火守入兵興孛犯國亂一曰文昌動則
三公受誅后崩災福與三公同三公三星在北斗柄
東又三公星在北斗魁西並為太尉司空司徒之象
主爕理陰陽弼君機務其星移徙不吉居常安金火
守之三公有凶隋志曰杓南三星及魁第一星皆曰
三公宣德化調七政和陰陽之官也太尊一星在中
台之北貴戚也巫咸云聖公之象居常為定不見則
凶金犯守為災貴賤將敗者也天牢六星在北斗魁
下貴人之牢也主愆過禁暴淫與貫索同占太陽守
一星在相西大將大臣之象也主戒不虞設武備也
非其常兵起明吉暗凶移徙大臣誅勢四星在太陽
西北刑餘人而用事者也不明吉明即閹官擅權相
一星在北斗南隋志曰相者總領百官而掌邦教以
佐帝王安邦國集衆事也明吉元戈一星在招搖北
一曰天戈也芒角大而動則四夷兵起其占與梗河
相類北斗魁中四黑星為貴人之牢曰天理明及搖
動與有星者為貴人下獄北斗七星輔一星在太微
北七政之樞機陰陽之本元也故運乎天中而臨制
四方以建四時而均五行也魁四星為璇璣杓三星
為玉衡又象號令之主又為帝車取乎運動之義也
又魁第一星曰天樞二曰璇三曰璣四曰權五曰玉
衡六曰開陽七曰搖光一至四為魁五至七為杓樞
為天璇為地璣為人權為時玉衡為音開陽為律搖
光為星石氏云第一曰正星主陽德天子之象也二
曰法星主陰刑女主之位也三曰令星主禍害也四
曰伐星主天理伐無道五曰殺星主中央助四旁殺
有罪六曰危星主天倉五穀七曰部星亦曰應星主
兵又云一主天二主地三主火四主水五主土六主
木七主金又曰一主秦二主楚三主梁四主吳五主
趙六主燕七主齊輔星附乎開陽所以佐斗成功也
又曰主危正矯不平又曰丞相之象也七政星明則
國昌不明則國殃斗旁欲多星則安斗中少星則人
怨上天下多訟法者無星二十日有輔星明而斗不
明臣強主弱斗明輔不明主強臣弱也杓南三星及
魁第一星皆曰三公宣德化調七政和陰陽之官也
張衡云若廣營宫室妄鑿山陵則第二星不明或變
色若不愛百姓聚興征役則第三星不明或變色若
發號令不明四時不明天道則第四星不明或變色
若廢正樂務淫聲則第五星不明或變色若不勸農
桑不務稼穡峻法濫刑退賢傷政則第六星不明或
變色若不撫四方不安夷夏則第七星不明或變色
凡日月暈連環及斗月暈及搖動兵起其傍側中小
星多則天下不安人多怨一云小星多則天下安不
然則國人散五曜及客星守入皆凶孛彗尤甚也
右夾漈鄭氏作通志天文略言漢晉諸志所載諸
星名數災祥叢雜難舉惟隋丹元子作步天歌句
中有圖言下見象或豐或約無餘無失故特取其
歌而於歌之後採諸家之言以備之今所載其前
則丹元子歌也後則夾漈所取諸志以釋之者也
其說亦略備矣然宋史志所載近代諸儒之說則
考訂尤詳故又摭其所未備者附見各叚之末云
宋兩朝天文志舊說皆以紐星正樞機後祖暅之立
儀測之洎皇祐中以銅儀管候之其不動處猶在樞
星之末一度餘
朱子語錄曰北辰乃天之北極天如水車北辰乃
軸處水車動而軸未嘗動又曰北辰是那中間
無星處些子不動是天之樞紐北辰無星緣人要
取此為極不可無箇記認所以就其旁取一小星
謂之極星問極星動否曰極星也動只是近那辰
後雖動而不覺今人以管去窺那極星見其動來
動去只在管裡面不動出去向來人說北極便是
北辰皆只說北極不動至本朝人方去推得是北
極只在北辰邊頭而極星依舊動
宋兩朝天文志太子星去北極十五度入心宿三度
四輔四星去天樞各四度勾陳六星去極六度
半入壁宿五度天皇大帝星去極八度半入室宿
十一度華盖七星杠九星距中大星去極二十六
度入婁宿四度五帝内座五星距中大星去極十
二度半入室宿六度六甲六星距南星去極一十
五度入奎宿四度御女四星距西南星去極一十
三度半入奎宿一度天柱五星距東南星去極十
三度半入危宿初度尚書五星距西南星去極一
十九度入尾宿十四度柱下史一星去極十八度
入斗宿十三度女史一星去極十七度半入斗宿
二度陰德二星距東星去極十九度入房宿二度
大理二星距東星去極二十三度半入心宿五度
天床六星距西南星去極二十二度入氐宿二度
半紫微垣十五星其左驂樞去極二十七度半入
房宿一度右驂樞去極二十一度入亢宿八度
天乙一星去極二十度半入亢宿一度半太乙一
星去極二十一度入亢宿一度内厨二星距西南
星去極十九度半入軫宿十一度天厨六星距大
星去極二十四度入井宿二十二度内階六星距
西南星去極二十三度入井宿二十六度八穀八
星距西南星去極三十一度半入畢宿三度傳舍
九星距西第四星去極二十八度半入胃宿五度
閣道六星距南星去極四十八度入奎宿四度半
策一星去極三十三度半入壁宿五度鈎九星距
大星去極二十四度入危宿初度扶筐七星距南
第一星去極三十二度半入斗宿六度北斗七星
天樞去極二十三度半入張宿十度搖光去極三十
五度入角宿九度輔一星去極三十度入角宿三
度天理四星距東南星去極二十八度入翼宿九
度三公三星距東星去極三十五度少入角宿六
度三師三星距西星去極二十一度入張宿初度
半文昌六星距西南星去極三十四度半入柳宿
二度半天牢六星距西北星去極二十八度半入
張宿六度天相一星去極三十三度入軫宿四度
勢四星去極三十一度入翼宿二度天槍三星
距大星去極三十二度半入氐宿初度天棓五星
距南星去極四十四度入箕宿三度
先公曰古今志天文者述天官星之名義大略皆
同兩朝志亦出入晉隋二史但此能言其去極若
干度某宿若干度為異耳
宋中興天文志坎正北方也北極不於坎乾而於艮
丑以艮東北萬物之所成終而所成始也作歷者逆
推而上之以至於數千百載必得日月合璧五星連
珠於建牛之次然後用之為歷元謂建牛艮丑分野
萬物成終成始之地也故北極則居其方為天之極
而七政則會其分為歷之元當七政會其分之時亦
必纏運適當其方次天道自然知者鮮矣此其辨之
一曰北極第二星最赤明者星圖謂之帝而勾陳口
中又為天皇大帝非是按巫咸通元經寳鏡圖北極
五星勾陳六星在紫極宫中柰宮一而帝二也此當
辨曰賈逵張衡蔡邕王蕃陸績皆以紐星為不動處
晉志謂北辰為最尊者是也孔子曰譬如北辰居其
所而衆星共之言於天象為至尊是於五星為第一
而志反以第五倒置之甚此當辨夫不以紐星之居
其所衆星共者為帝而以從極之赤明者為帝則異
乎吾孔子所云此當辨北辰一星不為帝而指勾陳
口中星為天皇大帝豈居其所非大而不居其所為
大乎口中一星即大帝之座不當遂指為天皇大帝
遂以為耀魄寳此當辨志曰北極五星其紐星天之
樞也第一星主月太子也第二星主日帝王也亦太
乙之座謂最赤明者也第三星主五星庶子也非是
按大象列星圖亦以一為太子二為帝王三為庶子
而餘星則以為後宮乾象新書所載傳言亦以一主
月為太子二主日為帝王而三則以為主五行四則
以為主諸王五則以為主庶子核其說皆非是而未
暇辨所辨者日月五星各分所主而非其義也藉令
必有所主則主者惟帝耳太子何得分主月庶子又
何得分主五星而帝乃獨主日乎此當辨天官書前
漢志及春秋合誠圖曰中宮天極星其一明者太乙
常居旁三星三公或曰子屬後勾四星末大星正妃
餘三星後宮之屬也孝經援神契曰辰極横后妃四
星從端大妃光明二說大略相類然考之經觀之象
則指三星為三公固不可而又以三星為子屬尤不
可且既以為三公又以為子屬何自二其說乎子屬
即旁二星耳太子一庶子一豈又有子屬乎宫南三
星曰三公内座杓南三星及魁上三星曰三公三孤
後豈此又有三公乎所謂後勾四星勾曲抱極志謂
四輔星也則言末大星正妃餘三星後宫之屬者與
言后妃四星從端大妃光明者皆非是此當辨夫以
四輔末大星為妃者固非是而志則曰勾陳後宫也
大帝之正妃也亦非是勾陳實主六軍大司馬巫咸
曰主天子護軍即不當以為後宫又不當以為正妃
此當辨曰然則北極五星之辨如何聞之師云天樞
紐星在四輔中者是為天皇大帝其神曰耀魄寳此
是也而彼所指勾陳中一星為耀魄寳者非也故初
一曰帝次二曰后次三曰妃次四曰太子乃其赤明
者也次五曰庶子因知中宫帝當以孔子所稱北辰
為据其精北極星其神耀魄寶太公望閎夭書不誣
此其辨之二
又曰極星之在紫垣萬神所宗七曜三垣二十八宿
衆星所拱是北極為天文之正中而自唐以來歷家
以儀象考測則中國南北極之正實去極星之北一
度有半此盖中原地勢之度數也
中興更造渾儀而太史局令丁師仁言臨安府地勢
向南於北辰極高下當量行移易局官呂璨言渾天
無量行更易之制若用於臨安與天參合移之他往
必有差忒於此罷議後十餘年邵諤鑄儀則果用臨
安北極高下為之以今清臺儀校之實去極星四度
有奇焉若列星諸宿去極之度數與赤道之遠近則
清臺一遵皇祐所測無所更易舊史已具兹不復言
太微宫
上元太微宫昭昭列象在蒼穹端門只是門之中左右
執法門西東門首皂衣一謁者以次即是烏三公三黑
九卿公背傍五黑諸侯卿後行四箇門西主軒屏五帝
内座於中正幸臣太子并從官烏列帝後從東定郎將
虎賁居左右常陳郎位居其後常陳七星不相誤郎位
陳東一十五兩面宫垣十星布左右執法是其數宫外
明堂布政宫三箇靈臺候雲雨少微四星西南隅長垣
雙雙微西居北門西外接三台與垣相對無兵災
太微垣十星在翼軫北張衡云天子之宮庭五帝之
座十二諸侯府也其外蕃九卿也一曰軒轅為權太
微為衡衡主平也隋志云又為天庭理法平辭監升
授德列宿受符諸神考節舒情稽疑也南蕃中二星
間曰端門東曰左執法廷尉之象也西曰右執法御
史大夫之象也執法所以舉刺凶奸者也左執法之
東左掖門也右執法之西右掖門也東蕃四星南第
一曰上相其北東太陽門也第二星曰次相其北中
華東門也第三星曰次將其北東太陰門也第四星
曰上將所謂四輔也西蕃四星南第一星曰上將其
北西太陽門也第二星曰次將其北中華西門也第
三星曰次相其北西太陰門也第四星曰上相亦四
輔也東西蕃有芒及動搖者諸侯謀天子也執法移
則刑罰尤急月五星入太微軌道吉其所犯中座成
刑謁者一星在太微内在執法東北主贊賓客也不
見外國不賓服謁者東北三星曰三公内座朝會之
所居也張衡云以輔弼帝者其名與夹斗三公同三
公北三星曰九卿内座主治萬事與天紀同占九卿
西五星曰内五諸侯内侍天子不之國也辟雍之禮
得則太微諸侯明屏四星在端門内帝座南近右執
法屏所以擁蔽帝庭也執法主刺舉星明潤則君臣
有禮黃帝内座一星在太微中含樞紐之神也天子
動得天度止得地意從容中道則太微五帝之座明
以光黃帝座不明人主當求賢士以輔治不然則奪
勢又曰太微五帝座小弱青黑天子國亡四帝内座
四星夾黃帝座東方星蒼帝靈威仰之神也南方星
赤帝赤熛怒之神也西方星白帝白招矩之神也北
方星黑帝叶光紀之神也張衡云五帝同明而光則
天下歸心不然則失位金火水入太微若順入軌道
伺其出之所守之分則為天子所誅也帝座東北一
星曰幸臣主親愛臣明則幸臣用事微細吉太子一
星在幸臣西五帝座北儲貳之星明而潤則太子賢
不然則否金火守入太子不廢則為簒逆之事從官
一星在太子西北主從官不見則帝不安如常則吉
郎將一星在郎位東北所以為武衞張衡云今左右
中郎將是也大明芒角將恐不可當也虎賁一星在
太微西蕃之外上相之西下台之南靜室旄頭之騎
官也張衡云主侍從之武臣也與車騎同占常陳七
星如畢狀在郎位北天子宿衞虎賁之士以設強毅
也星搖動天子自出明則武兵用微則兵弱郎位十
五星又云二十四星在帝座東北一曰依烏郎位也
周官之元士漢官之光禄中散騎諫議議郎三署郎
中是其職也張衡云今之尚書郎也欲其大小相均
光潤有常吉隋志郎位主守衞也其星明大臣有劫
主又曰客犯上其星不具后死幸臣誅客星入之大
臣為亂明堂三星在太微西南角外天子布政之宫
也明吉暗凶明堂西三星曰靈臺主觀雲物察符瑞
候災變也占與司怪同少微長垣二座星已釋在張
星之次矣三台六星兩兩而居起文昌列招搖太微
一曰天柱三公之位也在天曰三台主開德宣符也
西近文昌二星曰上台為司命主夀次二星對軒轅
曰中台為司中主宗室東二星抵太微曰下台為司
禄主兵所以昭德塞違也又曰三台為天階太乙躡
以上下一曰泰階上階上星為天子下星為女主中
階上星為諸侯三公下星為卿大夫下階上星為士
下星為庶人所以和陰陽而理萬物也其星有變各
以所主占之君臣和集如其常度張衡云色齊明而
行列相類則君臣和法令平不齊為乖度金火守入
兵起彗孛尤甚也
宋兩朝天文志太微十星右執法去極八十四度入
翼宿十二度半左執法去極八十六度入軫宿初度
半謁者一星去極八十三度入軫宿一度三公
三星距東星去極八十四度半入軫六度九卿三
星距西北星去極七十五度入軫七度内五諸侯
五星距西星去極七十度入軫一度五帝座五星
距中大星去極七十一度半入翼十一度屏四星
距西南星去極八十度入翼十度太子一星去極
六十六度半入翼十一度半從官一星去極六十
四度半入翼八度半幸臣一星去極六十六度半
入翼十五度郎位十五星距西南星去極六十度
入翼十八度郎將一星去極四十七度半入軫十
一度常陳七星距東星去極五十一度半入軫初
度虎賁一星去極六十二度少入翼二度
宋中興天文志曰太微垣有五帝座五帝内座又列
乎紫宮何也曰五帝常居在太微而入覲乎紫宮故
有内座也然則五帝何帝也此志所謂靈威仰赤熛
怒含樞紐白招矩叶光紀之神也有天皇矣而又有
五帝何也五帝在天主五行在地主五嶽分方主事
以輔天皇者昔周公郊祀后稷以配天斯北極紫微
中宫天皇大帝也而宗祀文王於明堂以配上帝則
宫南太微五帝也此月令明堂所以分五宫祀五帝
也
天市垣
下元一宫名天市兩扇垣牆二十二當門六角黑市樓
門左兩星是車肆兩箇宗正四宗人宗星一雙亦依次
帛度兩星屠肆前候星還在帝座邊帝座一星常光明
四箇微茫宦者星以次兩星名列肆斗斛帝前依其次
斗是五星斛是四垣北九箇貫索星索口横者七公成
天紀恰似七公形數著分明多兩星紀北三星名女牀
此座還依織女傍三光之象無相侵二十八宿隨其隂
水火木土并與金以次别有五行吟
天市垣二十二星在房心東北主權衡主聚衆一曰
天旗庭主斬戮之事也市中星衆潤澤則歲實星希
則歲虚熒惑守之戮不忠之臣又曰若怒角守之者
臣殺主彗星出為徙市易都客星入之兵大起出之
有貴喪張衡云天市明則市利急商人無利忽暗則
反是市樓六星在市中臨箕星之上主司闤闠明則
吉暗則市利不理也隋志市樓者市府也主市價律
度其陽為金錢其陰為珠玉變見各以所主占之車
肆二星在天市垣南門之内主車駕不明則國車盡
行隋志主衆賈之區宗正二星在帝座東南宗大夫
也彗星守之若失色宗正有事客星守動則天子親
屬有變又曰客星守之貴人死又曰宗正明則宗室
有秩暗則國家凶宗人四星在宗正東主錄親疎享
祀如綺而明正族人有序宗星二星在宗人東北候
星之東宗室之象帝輔血脉之臣也客星守之宗人
不和帛度二星在宗室星東北主度量明則尺量平
商人不欺暗則否屠肆二星在帛度東北主烹宰明
大則肆中多宰殺候一星在帝座東北主伺陰陽也
明大則輔臣強四夷開候細微則國安亡則主失位
移則主不安居常則吉帝座一星在天市中候星西
天庭也光而潤則天子吉威令行微細凶大人當之
或云暗則大人不正張衡云帝座者帝王之座帝座
有五一座在紫微宫一座在大角一座在心中一座
在天市垣一座在太微宫咸云帝座一曰神農所居
不見則大人當其咎宦者四星在帝座西南帝傍之
閹人也星微則吉明則凶非其常宦者有憂其占與
勢星同列肆二星在斛西北主寳玉之貨移徙則列
肆不安火守入兵大起斗五星在宦者西南主平量
覆則歲熟仰則大饑明暗與帛度同斛四星在市樓
北亦曰天斛主量者也占與斗同貫索九星在七公
前一曰連索一曰連營一曰天牢主法律禁暴強也
牢口一星為門欲其開也九星皆明天下獄煩七星
見小赦五星見大赦動則斧鑕用中空則更元漢志
云十五星張衡云貫索開有赦不見則形獄簡若閉
口及星入牢中有繫死者常以午子夜候之一星不
見則有小喜二星不見賜禄三星不見人主德令行
且赦若客星出視其小大大有大赦小有小赦或云
貫索為賤人之牢一星芒有喜事二星芒賜爵禄三
星芒有赦門閉牢中多死水犯災火犯米貴七公七
星在招搖東天之相也三公之象張衡云七公横列
貫索之口主執法列善惡之官也星齊正則國法平
差戾則獄多冤酷或云星入河米貴火犯之兵起天
紀九星在貫索東九卿也為九河主萬事之紀理冤
訟也明則天下多詞訟亡則政理壞國紀亂散絶則
地震山崩女床三星在天紀之北為後宫御女主女
事明則宫人恣意常則無咎
宋兩朝天文志天市垣二十二星東西列各十一星
其東垣南第一星曰宋第二星曰南海第三星曰燕
第四星曰東海第五星曰徐第六星曰吳越第七星
曰齊第八星曰中山第九星曰九河第十星曰趙第
十一星曰魏其西垣第一星曰韓第二星曰楚第三
星曰梁第四星曰巴第五星曰蜀第六星曰秦第七
星曰周第八星曰鄭第九星曰晉第十星曰河間第
十一星曰河中東垣南第一星宋去極一百五度
半入危宿七度西垣第一星韓去極九十八度半
入心宿五度市樓一星距東南星去極九十八度
入尾宿十二度車肆二星距西大星去極一百度
入尾宿三度斛四星距西南星去極八十七度半
入尾宿三度列肆二星距東星去極八十六度入
心宿三度半帝座一星去極七十五度入尾十度
候一星去極七十八度半入尾十六度宦者四
星距南星去極七十六度半入尾九度半斗五星
距東大星去極七十九度入尾六度半宗正二星
距北星去極八十五度半入尾十六度宗人四星
距大星去極八十六度入箕一度宗室二星距北
大星去極八十度半入箕五度帛度二星距西星
去極六十九度少入箕三度屠肆二星距西星去
極六十八度半入箕宿三度
宋中興天文志天市垣中一星明大者謂之帝座帝
座東北一星為后舊誤作候西南三星為妃舊失其
位妃北一星在帝右后北一星在帝左是為左右常
侍妃南四星為宦寺宦寺南一星為閽人閽人南四
星為内屏此其别也而舊乃以右常侍一星及妃三
星為宦者又以宦寺閽人合五星為斗又以内屏四
星為斛皆誤也
又曰凢三垣紫宫在中天市在紫宫之東北太微在
紫宮之東南而大角在紫宫之正東故天市在大角
左太微在大角右大角一星晉隋志雜之衆星中謂
之天王座其說不同司馬遷云大角者天王帝廷其
兩旁各有三星鼎足勾之曰攝提攝提者直斗柄所
指以建時節故曰攝提格雖於衆星中頗表而出之
亦未為得也故凢曰天王座曰天王帝廷曰直斗柄
所指以建時節皆非是
文獻通考卷二百七十八
