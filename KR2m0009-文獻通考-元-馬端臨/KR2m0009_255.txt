文獻通考卷二百五十五
鄱陽馬端臨貴與著
帝系考六
后妃
唐開元禮
皇帝納后儀
告圜丘
卜日告圜丘方澤並如時廵告祭儀其祝文臨時撰
臨軒命使
將行納采制命太尉為使者宗正卿為副使吏部承以
戒之(問名納徵納吉告期并奉迎並同使)前一日尚書舍奉御設幄座於
太極殿如常守宫設羣官客使等諸應陪位者次於東
西朝堂太樂令展宫懸於殿庭設舉麾位於殿上一位
於懸下鼓吹令設十二案乘黃令陳車輅尚輦奉御陳
輿輦皆如元日之儀典儀設文官一品以下五品以上
位於懸東六品以下於横街南皆重行西面北上設武
官一品以下五品以上位於懸西六品以下於横街南
當文官皆重行東面北上設朝集使位各分方於文武
官當品之下設諸親位於四品五品之下(皇帝親在東異親親在西)
設蕃客位各分方於朝集使六品之南諸州使人分方
位於朝集使九品之後設典儀位於懸東北贊者二人
在南少退俱西向設使者受命位於大横街南道東副
使又於其東少退俱北面奉禮設門外位於東西朝堂
如元日儀其日諸衛勒所部列黃麾仗如常儀羣官依
時刻集朝堂俱就位各服其服通事舍人引就朝堂前
位侍中量時刻版請中嚴鈒戟近仗入陳於殿庭太樂
令帥工人就舞位協律郎入就舉麾位諸侍衛之官各
服其器服符寳俱就閤奉迎典儀帥贊者先入就位通
事舍人引羣官入就位又引使副入立於太極門外道
東西面黃門侍郎引主節執幡節中書侍郎引制書案
立於左延明門内道北西面北上侍中版奏外辦皇帝
服衮冕御輦以出曲直華蓋警蹕侍衛如常儀皇帝將
出仗動出自西房即御座南向符寳郎奉寶置於御座
如常通事舍人引使主副入就位定典儀曰再拜贊者
承傳羣官在位者皆再拜侍中前承制降詣使者東北
西面稱有制使主副俱再拜侍中宣制曰納某官女為
皇后命公等持節行納采等禮宣訖使主副又再拜侍
中還侍位黃門侍郎引主節於使者東北西面授使者
使者受付主節主節立於使後黃門侍郎退中書侍郎
引制書案立於使者東北西面中書侍郎取制書(持案退自)
(使後立於使者之左)西面授使者使者受制書置於案持案者退
立於使後中書侍郎退典儀曰再拜贊者承傳羣官在
位者皆再拜舍人引使者主副出持節者前導持案者
次之侍中前跪奏稱侍中臣某言禮畢俛伏興還侍位
皇帝降座御輿入自東房侍衛警蹕如來儀舍人引羣
官在位以次出初使主副乘輅備儀仗而行鼓吹備而
不作從者乘車以從其制書油絡網犢車載而行自後
皆如之
納采
前一日守宫設使者次於后氏大門外道右南向其日
大昕使主副至於后氏大門外掌次者迎入次(凡賓主及行事)
(者皆公服)主人受於廟(無廟者受於正寝)掌事者設神席於室戸外
之西莞筵紛純加藻席畫純南向右雕几使主副出次
謁者引立於大門外之西東面北上持幡節者立於使
者之北少退東面令史二人對舉制案立於使者之南
執鴈者又在其南俱東面主人立於大門内西面儐者
立於主人之左北面受命出立門東西面曰敢請事使
者曰某奉制納采儐者入告主人曰臣某之女若如人
既蒙制訪臣某不敢辭儐者出告入引主人出迎使者
於大門外之南北面主人再拜使者不答拜主人揖使
者先入於階使者及宗正卿入幡節先導其持節案及
執鴈者從入幡節立西階之西東門(自後幡節皆如之)使者由
西階升於兩楹間南面使副在使者西南執案及執鴈
者在使副西南俱東面主人升阼階詣使者前北面持
案者以案進使副前使副取制書持案者退復位使副
奉制書進授使者退復位持節者脫節衣使者曰有制
主人再拜宣制畢主人降詣階間北面再拜稽首訖升
進北面受制書退以授左右仍北面立使副取鴈以授
使者退復位使者受鴈主人再拜進受鴈退以授左右
仍北面立儐者引二人對舉答表案進於主人後少西
儐者取表以授主人主人進授使者訖退復位再拜持
節者加節衣謁者引使者及使副等降自西階以出
制文(凡六禮皆以版長一尺二寸博四寸厚八分后家答版亦如之)
皇帝曰咨具官封姓渾元資始肇經人倫爰及夫婦以
奉天地宗廟社稷謀於公卿咸以為宜率由舊典今使
持節太尉封某宗正卿封某以禮納采
答文
皇帝嘉命訪婚陋族備數采擇(姑姊妹則云先臣某官之遺女)未閑教
訓衣履若如人欽承舊章肅奉典制某官封臣姓名稽
首頓首再拜承制詔
問名
使者既出遂立於内門外之西東向並如納采位初使
者降主人降立於内門内東廂西面儐者進受命出請
事使者曰將加卜筮奉制問名儐者入告主人曰臣某
之子若如人既蒙制訪臣某不敢辭儐者出告入引主
人出迎使者至主人受鴈訖出如納采儀使者出立於
内門之西使副在南少退俱東面初使者降主人使者
立於東階下西面儐者進受命出請事使者曰禮畢儐
者入告主人曰某公奉制至於某之室某有先人之禮
請禮從者儐者出告使者曰某既得命將事敢辭儐者
入告主人曰先人之禮敢固以請儐者出告使者曰某
辭不得命敢不從儐者入告遂引主人升立於序端掌
事者徹几改設二筵東上(各用莞筵紛純加藻席繢純)設甒醴於東
房西牖下加勺羃坫在罇北實觶二角柶二各一籩一
豆實以脯醢在坫北又設洗於東階東南如常訖儐者
引主人降迎使者於内門外之東西面揖使者先入使
者入門而左副從之主人入門而右至階主人曰請某
位升使者曰某敢辭主人曰固請某位升使者曰某敢
固辭主人曰終請某位升使者曰某敢終辭主人升阼
階使者升西階副從升俱北面主人阼階上北面再拜
使者及副西階上北面答再拜主人受几於序端掌事
者内拂几三奉兩端西北向以進主人東南向外拂几
三振袂内執之掌事者又一人又執几以從主人進西
北向使者序進迎受於筵前東南向以俟主人還東階
上北向再拜送使者以几筵進北面跪各設於座差退
於西階上北面東上俱答再拜立於階西東面南上贊
者二人俱升取觶降盥手洗觶升實醴加柶於觶覆之
面葉出房南面主人受醴面柄進使者筵前西北面又
贊者執觶以從使者西階上北面各一拜序進筵前東
南面主人又以次授醴使者受俱復西階上位主人退
復東階上北面一拜送掌事者以次薦脯醢於筵前使
者各進升筵皆坐左執觶右取脯擩於醢祭於籩豆間
各以柶祭醴三始版一祭又版再祭興各以柶兼諸觶
上獵降筵於西階上俱北面坐俱啐醴建柶各奠觶遂
拜執觶主人答拜使者進升筵坐各奠觶於薦東降筵
序立於西階上東面南上掌事者牽馬入陳於門内三
分庭一在南北首西上又掌事者奉幣升東階以授主
人主人受於序端進西面掌事者一人又奉幣篚立於
主人之後使者西階上俱北面再拜主人進詣楹間南
面立使者序進立於主人之西俱南面主人以幣篚授
使者使者受退立於西階上東面掌事者又以幣篚授
主人主人受以授使副使副受退立於使者北俱東面
主人還東階上北面拜送使者降西階從者迓受幣使
者當庭實揖馬出牽馬者從出使者出大門之外西東
面立從者迓受馬主人出門東西面再拜送使者退主
人入立於東階下西面儐者告主人曰賓不顧矣主人
反於寝使者奉答表詣闕進
制文
皇帝曰咨某官封姓兩儀配合承天統物正位乎内必
俟令族重章舊典今使使持節太尉封某宗正卿封某
以禮問名
答文
皇帝嘉命使者某重宣中制問臣名族臣女夫婦所生
先臣故某官之遺元孫先臣故某官之遺曾孫先臣故
某官之遺孫先臣故某官之外孫女年若干欽承舊章
謹奉典制某官某臣姓某稽首頓首再拜承制詔(若女祖以)
(上在則直云某官臣之孫女等語)
納吉
前一日守宫設使者次以下至主人立於大門内西面
如納采儀儐者進受命出請事使者曰加諸卜筮占曰
從制某也納吉儐者入告主人曰臣某之女若如人龜
筮云吉臣占在焉臣某謹奉典制儐者出告入引主人
出迎使者於大門外以下至使者降自西階以出如納
采儀使者出立於内門外之西使副在南少退俱東面
初使者降主人立於東階下西面儐者進受命出請事
使者曰禮畢其賓使者如問名之儀
制文
皇帝曰咨某官姓人謀龜從僉曰貞吉敬順典禮今使
使持節太尉封某宗正卿封某以禮納吉
答文
皇帝嘉命使者某重宣中制太卜元吉臣陋族卑鄙憂
懼不堪欽承舊章肅奉典制某官臣姓某稽首頓首再
拜承制詔
納徵
前一日守宫設使者次如初其日大昕使主副至后氏
大門外掌次者延入次執事者入布羃於内門外元纁
束帛陳於羃上六馬陳於幕南北首西上執事者奉榖
珪以匱俟於幕東西掌事者設几筵如初使主副出次
謁者引立於大門之外西東南面北上持幡節者立於
使之北少退東面令史二人對舉制案立於使副南東
面主人立於大門内西面儐者進受命出請事使者曰
某奉制納徵儐者入告主人曰奉制賜臣以重禮某祗
奉典制儐者出告入引主人出迎使者於大門外之南
北面主人再拜使者不答拜謁者引使者及使副入幡
節前導持案者從入使者入門而左主人入門而右至
於内門使主副立於門西東面北上主人立於門東西
面儐者引主人揖使者先入門至階使副從入由西階
升立於楹間南面使副在使者西南持案者在使副西
南俱東面主人由阼階詣使者前北面立執事者坐啟
匱取珪加於元纁上及牽馬者從入三分庭一在南北
首西上執珪者在馬西俱北面持案者以案進使副前
使副取制書持案退復位使副奉制書進授使者退復
位持節者脫節衣使者曰有制主人再拜使者宣制畢
主人降詣階間北面再拜稽首訖升進北面受制書退
以授左右仍北面立儐者引二人對舉答表案進主人
後少西儐者取表以授主人主人受以授使者訖退復
位再拜謁者引使者及使副等降自西階以出立於内
門外之西使副在南少退俱東面初主人受制書訖左
右受玉帛於庭受馬者自左受之以東牽馬者既授馬
自前面而出主人降立於東階下西面儐者進受命出
請事使者曰禮畢其賓使者如納吉之儀
制文
皇帝曰咨某官姓之女有母儀之德窈窕之姿如山如
河宜奉宗廟永承天祚以元纁車馬以章典禮今使使
持節太尉封某宗正卿封某以禮納徵
答文
皇帝嘉命使者某重宣中制降婚卑陋崇以上公寵以
豐禮備物典册欽承舊章肅奉典制某官臣姓名稽首
頓首再拜承制詔
告期
前一日守宫設使者次以下至出請事如納采儀使者
曰制使某告期儐者入告主人曰臣某謹奉制儐者出
告入引主人出迎使者以下至禮畢如納采儀
制文
皇帝曰咨某官姓謀於公卿大筮元龜㒺有不臧率遵
典禮今使使持節太尉封某宗正卿封某以禮告期
答文
皇帝嘉命使者某重宣中制告曰惟某月某日可迎臣
欽承舊章肅奉典制某官臣姓某稽首頓首再拜承制
詔
告廟
有司以特牲告如常告禮祝文臨時撰
册后
前一日守宫設使者次於后氏第大門外之西如常尚
舍設尚宮以下次於后氏閤外道西東向障以行帷其
日臨軒命使如納采命使之儀(太尉為正使司徒為副使)奉禮設使
者位於大門外之西東向使副及内使位於使者之南
舉册案及寶綬者在南差退持節者在使者之北少退
俱東面設主人位於大門外之南北面設使者以下及
主人位於内門外亦如之設内謁者監位於内門外主
人之南西面謁者監設司贊位於東階東南掌贊二人
在南差退俱西向内謁者監又先置一案於閤外近限
使主副乘輅持節備儀仗鼓吹備而不作至后氏大門
外使者降輅掌次者延入次尚宫以下至客之次内僕
進重翟以下大門外道西東向北上諸衛令其屬布后
儀仗如常使者出次謁者引使者以下就門外位主人
朝服出立於東階下西面儐者進受命出門東西面曰
敢請事使者曰某奉制授皇后備物典冊儐者入告遂
引主人出迎於大門外北面再拜使者不答拜謁者引
使者入門而左持節者前導持案者次之主人入門而
右至内門外各就位立定奉册寶案者進當使副前使
副受册寶持案者退復位使副以冊寶進授使者退復
位内侍進使者前西面受冊寶東面授内謁者監復位
内謁者監持册寶入立於閤外之西東面跪置冊寶於
案俛伏興尚宮以下入閤奉后首飾褘衣(其衣服所司先進)傅
姆贊出尚宫引降立於庭中北面尚宮跪取冊尚服跪
取寶綬興立於后之右少前西向司言司寶各一人進
於后左少前東向尚宮稱有制尚儀贊皇后再拜皇后
再拜宣冊訖尚儀又贊皇后再拜皇后再拜尚宮奉冊
進授皇后皇后受以授司言尚服又奉寶綬進授皇后
皇后受以授司寶訖尚儀贊皇后升座尚宮引皇后升
座南向坐内官以下俱降立於庭重行北向西上立定
司贊曰再拜掌事承傳内官以下皆再拜訖諸應侍衛
者各升立於侍位尚儀前跪奏稱禮畢皇后降座尚宮
引皇后入於宮主人賓使者如告期之儀前使者乘輅
而還詣闕復命
冊文
維某年月日皇帝使使持節太尉封某司徒封某册命
某官女某氏為皇后咨爾易階乾坤詩首關雎王化之
本實由内輔是故皇英嬪虞帝道以光太妊妣姬周允
克昌皇后其祗勖厥德以肅承宗廟虔恭中饋盡敬於
婦道師道於六宮作範儀於四海皇天無親惟德是依
可不慎歟
命使奉迎
其日晡後侍中量其時刻版奏請中嚴晡後三刻皇帝
服衮冕出升所御殿宮人侍衞如常文武之官五品以
上立於東西朝堂如常儀奉迎前一日守宮設使者次
於大門外道右設使副及内侍次於使者次西俱南向
尚舍設宫人次於閤外道西奉禮設使者位於大門外
之西東向使副位於使者之南持案及執鴈者又在南
差退持節者在使者北少退俱東向奉禮位於使副西
南贊者二人在南差退俱東面設内侍位於大門外道
左西面其日司贊設宮人以下位於堂前使主副朝服
發朝堂乘輅持節備儀仗至大門外使者降輅掌次者
延入位宫人等各之次奉迎文武官至宿衞及列鹵簿
如常儀尚儀奏請皇后中嚴量時刻姆傳導皇后尚宮
前引出升堂宮人等侍衛如常儀皇后將出主婦出於
房外之西南文武奉迎者皆陪立於大門外文東武西
北上位定謁者引使者謁大門外位使副内侍等各就
位主人立於内門外堂前東階下西面儐者受命出請
事使者曰某奉制以今吉辰率職奉迎儐者入告主人
曰臣謹奉典制儐者出告入引主人出門南北面再拜
使者不答拜謁者引使者入門而左持節者前導使副
及持案執鴈者次之主人入門而右至内門外堂西階
使者先升立於兩楹間南面使副在使者西南持案及
執鴈者在使副西南俱東面主人升東階詣使者前北
面立持案者以案進使副前使副取制書持案者退復
位使副奉制書授使者退復位使者曰有制主人再拜
使者宣制畢主人降詣階間北面再拜稽首訖升進北
面受制書退授左右訖主人再拜進受鴈授左右仍北
面立儐者引二人對舉答表案進立於主人後少西儐
者取表以授主人主人受以授使者訖退復位再拜謁
者引使者及使副降自西階以出復門外位立定奉禮
曰再拜贊者承傳使主副俱再拜使者曰今月吉日某
等承制率職奉迎内侍受以入傳於司言司言受以奏
聞尚儀奏請皇后再拜皇后再拜訖主人升自東階進
西面誡之曰戒之敬之夙夜毋違命主人退立於東階
上西面母誡於西階上施衿結帨曰勉之敬之夙夜無
違命訖腰輿進皇后升輿以降尚宮前導六尚以下侍
衞如常皇后升重翟以几姆加幜内官侍從及内侍導
引應乘車從者如鹵簿常儀奉迎使及百官當引從者
皆退隨便立俟皇后車出大門外以次乘車馬引從如
常
制文
皇帝曰咨某官姓歲吉月令吉日惟某率由典禮今遣
使持節太尉封某宗正卿封某以禮迎
答文
皇帝嘉命使者某重宣中詔令月吉辰備禮以迎螻蟻
之族猥承大禮憂懼戰悸欽承舊章肅奉典制某官臣
姓某稽首頓首再拜承詔制
同牢
其日内侍之屬設皇后大次於皇帝所御殿門外之東
南向鋪座如常將夕尚寢設皇帝御幄於所御之殿室
内之奥東向鋪地席重茵施屏障初昏尚食設洗於東
階東南東西當東霤南北以堂深罍水在洗東篚在洗
西南肆(篚實以巾二爵二)設后洗於東房近北罍水在洗西篚
在洗東北肆皆加勺羃饌於東房西牖下籩豆各二十
四簋簠各二㽅各三皆加巾蓋爼三罇於室内北牖下
元酒在西加羃勺南柄(羃夏用絺冬用緆)又罇於房戶外之東
無元酒坫在南加四爵合卺(其器皆以漆惟㽅以陶卺以匏)皇后重翟
入大門鳴鐘鼓(其鐘鼓所司先陳設鳴鼓鐘者所以聲告内外)鹵簿止於外近
侍應從者如常皇后從永巷至大次前廻車南向施步
障畢尚儀進當車前跪奏請降車興退復位皇后降車
御輿司輿率繖扇等司燈率執燭者俱布列前後皇后
入就大次嚴整訖尚宮引皇后詣所御殿門外之東西
向立尚儀跪奏外辦請降座禮迎皇帝降座尚宮前引
詣門内之西東面揖后以入尚食徹罇羃酌元酒三注
於罇尚寝設席於室内之西東向(莞筵紛純加藻席繢純次席黼純對席亦)
(凖此)皇帝導后升西階入室即席東向立皇后入立於罇
西南向皇帝盥於南洗皇后盥於北洗尚食率其屬以
饌入設醬於席前葅醢在其北俎三入設於豆東豕俎
特於葅北(豆東葅醢之東)尚食設黍於醬東稷稻粱又在東設
湇於醬南(饌西方也)設對醬於東(對醬后醬也設之當特俎)葅醢在其南
北上設黍於豕俎北其西稷稲粱設湇於醬北尚食啓會
卻於簋簠之南對簠簋於北(啓𤼵也豆蓋徹於房)各加七箸尚寝
設對席於饌東尚食西面跪奏饌具興皇帝揖皇后對
席西面皆坐尚食跪取韭葅擩醢授皇帝又尚食跪取
韭葅擩醢授皇后皇帝及皇后俱受祭於豆間尚食又
取黍實於左手遍取稷稻粱反於右手授皇帝又尚食
取黍實於左手遍取稷稻粱反於右手授皇后皇帝及
皇后俱受祭於豆間尚食各以肺加於俎司飾二人以
巾授皇帝及皇后俱帨手訖尚食各跪品嘗饌訖各移
黍置於席上以次授肺脊皇帝及皇后皆食三飯卒食
尚食二人俱盥手洗爵於房入室詣酒罇所酌酒進授
皇帝及皇后俱受爵祭酒尚食各以肝從皆奠爵振祭
嚌之尚食皆受實於葅豆各取爵皆飲訖尚儀俱進受
虛爵奠於坫再酳如初三酳用卺如再酳尚食俱降東
階洗爵升酌於戶外罇進北面俱奠爵興再拜跪取爵
祭酒遂飲卒爵奠爵遂拜執爵奠興降奠於篚還侍立
尚儀北面跪奏稱禮畢興皇帝皇后俱興尚宮引皇帝
入東房釋冕服御常服又尚宫引皇后入幄脫服尚宮
引皇帝入尚食帥其屬徹饌於東房如初皇后從者餕
皇帝之饌皇帝侍者餕皇后之饌
皇后表謝
皇后至宮之日服展衣出司言引尚宮尚宮前導及左
右侍從如常升正殿兩楹間北面立又尚儀以謝表授
皇后又尚儀以案俟於前皇后置表案上尚宫贊拜皇
后再拜訖尚儀以表降殿授内侍因中書以聞初内侍
出門皇后降殿還寢如常
朝皇太后
其日大昕所司設皇太后御座地席於所御之殿南尚
食帥司膳設側罇甒醴於東房内東壁下加勺羃籩一
豆一實以脯醢設於罇北又設洗於罇西近北罍水在
洗西篚在洗東北肆(篚實以巾羃角觶一角柶一)其日皇后夙興沐
浴尚儀版奏請皇后中嚴質明六尚及諸侍衛宮人俱
詣於寢殿奉迎尚儀版奏外辦皇后服禕衣加首飾御
輿尚宮前導降自西階以出侍衞如常至皇太后閤外
皇后降輿障扇侍從如常立於西廂東面皇后將至尚
儀奏請皇太后中嚴皇后既至閤外尚儀奏皇太后外
辦皇太后服褘衣首飾司言引尚宮尚宮引皇太后出
即御座前南向坐侍從如常皇后執笲棗栗脯脩司言
引尚宮尚宮引皇后入升西階北面再拜司言引尚儀
尚儀引皇后進跪奠笲於皇太后座前皇太后撫之尚
食進徹以東司言引尚宮尚宮引皇后退北面又再拜
司設設皇后席於戶牖之間近北南向司言引尚宮尚
宮引皇后立於席西南向尚食於東房盥手洗觶酌醴
加柶面柄出進詣皇后席前北向立皇后進北面再拜
受醴尚食薦脯醢於席前皇后升席坐左執觶右取脯
擩於醢祭於籩豆間以柶祭醢三始扱一祭又扱再祭
加柶於觶面葉興降席北面跪啐醴建柶興北面再拜
進升席跪奠觶於薦東興降席司言引尚宮尚宮引皇
后降自西階以出御輿而還侍從如來儀初皇后出閤
尚儀跪奏稱禮畢俛伏興還侍位皇太后降座入室如
常
皇后受羣臣賀
右如正冬賀儀唯辭云具官臣某等言伏惟殿下徽猷
昭備至德應期凡厥黔黎不勝慶躍
皇帝會羣臣
右如正冬會儀唯樂備而不作又上夀辭云具官臣某
等言伏惟皇后坤儀配天德昭厚載克榮萬葉明嗣徽
音凡厥元庶載懷鳬藻臣等不勝慶忭謹上千秋萬歲
壽
外命婦朝會
右如正冬朝會唯賀辭云某位妾姓等言伏惟殿下坤
象配天德昭厚載率土含識不勝忭舞會辭唯嘉謹上
千萬歲壽
羣臣上禮(如加元服上禮之儀)
皇后廟見
前一日皇后清齋於别殿内官應從入廟者俱清齋一
日於殿所諸衞令其屬晡後一刻各以其方器服守衛
廟門與太樂工人俱清齋一宿前二日尚舍直長施皇
后大次於太廟北門内之西東向周以行帷尚舍奉御
鋪御座尚舍直長又量設内官以下次於大次之後守
宫設外命婦妃主以下次於廟北門外之西道北南向
東上周以行帷設行事太尉以下次於齋坊之内太樂
令設宮懸之樂於廟庭如式前一日右校清掃内外内
謁者監設皇后版位於樂懸之北道西北向設外命婦
位於其次前北面東上奉禮設太尉以下及御使等位
於内外並如常儀設酒罇之位於廟堂上前楹間各於
室戶之左北向每室彝二罇二(春夏用雞彝罇秋冬用斝黃彝著罇)山罍
二皆加勺羃皆西上各有坫(以置瓚爵)設洗於東階東南北
向以下至太祝持版如加元服謁廟儀太祝持版進於
室戸外之右東向跪讀祝文曰維某年歲次月朔日子
孝曾孫開元神武皇帝某(太祖以下稱臣某)謹遣太尉封臣名
敢昭告於皇祖某諡皇后某氏(太祖以下廟則稱妾某氏)將伸祗見
謹以一元太武明粢薌箕嘉蔬嘉薦醴齊敬薦尚饗訖
興太尉再拜初讀祝文樂作太祝進跪奠版於神座前
俛伏興還罇所太尉拜訖樂止謁者引太尉以次獻如
祖之儀(惟不盥洗)徧獻訖以下如加元服謁廟儀唯執事則
每事訖還齋所
車駕出宮
前出宫三日本司宣攝内外各供其職其日晝漏上水
四刻車駕出宮𤼵引前七刻搥一鼓為一嚴(三嚴時刻前一日内)
(侍中奏裁)𤼵引前五刻搥二鼓為再嚴尚儀版奏請中嚴司
贊設内命婦版位於皇后所御殿閤外道東重行西向
北上内命婦各服其服所司陳小駕鹵簿𤼵引前二刻
搥三鼓為三嚴司賓引内命婦各就位六尚以下各服
其服俱詣室奉迎(尚服負璽如式)内僕進重翟於閤外尚儀版
奏外辦馭者執轡皇后首飾褘衣乘輿以出警蹕侍衞
如常儀皇后升車仗衞如常六尚等乘車陪從如式司
賓引内命婦退隨近以俟諸翊駕之官皆乘馬駕動稱
警蹕如常不鳴鼓角諸衞前後督攝如常外命婦三品
以上及公主縣主皆先至各就次俱服其服車駕將去
内外之屬守廟四門内謁者贊外命婦妃主等出次内
典引引就位立駕過引還次初駕將至内侍之屬守廟
四門駕至廟北門廻車北向尚儀進當前跪奏稱尚儀
妾姓言請降車興還侍位皇后降車升輿入大次繖扇
華蓋侍衞如常儀鹵簿停於廟外皇后停大次半刻頃
司言引尚宮立於大次門外當門西向尚儀版奏外辦
皇后出次侍衞如常(尚服負璽陪從如式)司言引尚宮尚宮引皇
后(凡尚宫前導皆司言先引)至版位北向立尚宮與司言退立於左
皇后立定尚宮前奏請再拜皇后再拜少頃尚宮又奏
請再拜皇后又再拜見司言引尚宮尚宮引皇后還大
次内侍版奏請觧嚴(將士不得輙離部伍)皇后停大次半刻頃搥
一鼓為一嚴轉仗衛於還途如來儀三刻頃搥二鼓為
再嚴尚儀版奏請中嚴皇后改著鈿釵禮衣五刻頃搥
三鼓為三嚴六尚以下詣大次奏迎内僕進重翟於廟
北門外尚儀版奏外辦馭者執轡皇后乘輿出次華蓋
侍衞如常皇后升車鼓吹振作而還六尚等升車陪從
如來儀皇后將出門内謁者贊引外命婦等出次内典
引引就位駕至位所内侍奏請駕權停外命婦再拜訖
内侍承令令外命婦還外命婦又再拜車駕還内典引
引外命婦各還第駕至所御殿閤外廻車南向尚儀進
當車前跪奏稱尚儀妾姓言請降車還侍位皇后降車
輿以入侍衞如常於車駕將至司賓引内命婦俱就位
皇后既入司賓引内命婦退内侍版奏請解嚴將士各
還其所
皇帝臨軒冊命皇后儀
卜日告圜丘方丘太廟並有司行事如常告儀
臨軒命使
將行冊禮所司奏請太尉為使司徒為副前一日尚舍
奉御設御幄於太極殿庭陳設樂懸内外官次侍衞警
蹕並如納后儀皇帝將出仗動太樂令令撞黃鍾之鐘
右五鐘皆應恊律郎跪俛伏興舉麾鼓柷奏太和之樂
鼓吹振作皇帝出自西房即御座南向坐符寶郎奉寶
置於御座如常樂止通事舍人引冊使副入就位太尉
初入門舒和之樂作至位樂止立定典儀唱曰再拜贊
者承傳命羣官在位者皆再拜侍中前承制降請使者
前東北西面稱有制冊使再拜侍中宣制曰冊某氏為
皇后命公等執節展禮宣制訖又俱再拜侍中還侍位
黃門侍郎持節西面授太尉太尉受付主節立於使後
黃門侍郎退中書侍郎引冊案及琮璽綬案立於冊使
東北面中書侍郎取冊(持案者退自使後立於太尉之左)西面授太尉
太尉受冊置於案持案者退立於使者後中書侍郎又
取琮璽綬以授太尉太尉受置於案皆如受冊之儀中
書侍郎退典儀曰再拜贊者承傳羣臣在位者皆再拜
通事舍人引冊使出持節者前導持案者次之太尉初
行樂作出門樂止侍中前奏稱侍中臣某言禮畢俛伏
興還侍位皇帝降座侍衞警蹕如來儀入自東房樂止
通事舍人引羣官在位者以次出(蕃客先出)
皇后受冊
前一日守宫於肅章門外道西近南隨使設太尉司徒
等次東向北上又於命婦朝堂設外命婦次如常尚寝
率其屬於皇后正殿設御幄座南向又設皇后受冊位
於殿庭階間北向又設命婦等脫舃席於西階前近西
東向太樂展宮懸之樂於殿庭設麾於殿上西階之西
東向並如常内僕進重翟以下於肅章門外道東西向
以北為上其日依時刻諸衞勒所屯門列仗及陳布於
皇后殿正南門之内如常儀典儀設冊使位於肅章門
外之西東向北上設内侍位於使副之南舉冊案及琮
璽綬者位南向差退俱東面又設内給事位於北廂南
向又設内謁者監位於其東南西向内謁者設外命婦
位於命婦朝堂分左右廂大長公主以下在東太夫人
以下在西並每等異位重行南向以北為上司贊設内
命婦及内官非供奉者位於受冊正殿之庭東廂西向
重行北上又設内命婦等朝位於殿庭御道東行北面
西上又設外命婦朝位於殿庭御道左右近南大長公
主以下在東北面西上太夫人以下在道西每等異位
重行北面以東為上又設司贊位於東階東南典贊二
人在南差退俱西向内侍版奏皇后請中嚴外命婦依
時刻俱赴集朝堂次各服其服内謁者監先置二案於
肅章門外近限太尉司徒既受命出至朝堂俱乘輅備
鹵簿鼓吹持節如式其冊琮璽綬各以油絡網犢車載
而行内侍之屬與所司守掌之至永安門外降輅謁者
引入持節者前導持案者次之掌次者俱引入次内典
引引外命婦就朝堂位司樂帥工人入就位典樂升就
舉麾位司贊帥典贊先就殿庭位内典引各引外命婦
兩行俱以次進至肅章門司賓接引進入立於皇后正
殿閤外如朝堂之位謁者引太尉以下就肅章門外持
節者立於太尉之北少退東面内謁者監引内給事就
南面位内謁者監退復位内命婦等應陪列者各服其
服司賓引就陪列位尚儀版奏外辦皇后首飾褘衣司
言引尚宮尚宮引皇后出自正殿西房侍衞警蹕如常
儀(首飾褘衣所司先進)典樂舉麾奏正和之樂(凡樂皆典樂舉麾鼓柷而後作偃麾)
(戞敔而後止)皇后至兩楹間南向立定樂止初内給事既就
南面位太尉進内給事前北向跪稱太尉封臣某司徒
封臣某奉制授皇后備物典冊訖俛伏興退復位内謁
者監引内給事詣肅章門傳告司言司言入詣皇后前
跪奏訖興還侍位初司言入奉冊琮璽綬者以次進當
司徒前司徒取冊琮璽綬以次進授太尉舉案者以次
退司徒授訖退復位内侍進太尉前西面以次受冊琮
璽綬東面授内謁者監(量以内謁者等助舉之)退復位内謁者監
持冊琮璽綬等進立於肅章門外跪置冊琮璽綬於案
俛伏興初司言奏訖尚儀贊皇后降司言引尚宮尚宮
引皇后初行樂作立定樂止初皇后將降又尚宮詣門
取冊尚服詣門跪取琮璽綬興進俱立入於皇后之右
西向司言司寳各一人進立於皇后之左少前東向尚
宮稱有制尚儀贊皇后再拜尚宫宣冊訖尚儀又贊皇
后再拜尚宮奉冊進授皇后皇后受以授司言尚服又
奉琮璽綬以次授皇后皇后以授司寳訖尚儀贊皇后
升御座皇后御輿繖扇侍衞如常皇后升初行樂作即
御座南向坐司璽奉琮璽置於御座樂止司賓引内命
婦等陪列者以次進就北面位為首者初行典樂舉麾
舒和之樂作至位樂止司贊曰再拜掌贊承傳内命婦
皆再拜司賓引為首者一人詣西階初行樂作至階樂
止為首者脫舃升進當御座前北面跪奏某妃妾姓等
言伏惟殿下坤象配天德昭厚載凡厥兆庶不勝慶躍
訖起司賓引為首者自西階降納舃樂作復位樂止司
贊曰再拜掌贊承傳内命婦等皆再拜司言前承令降
自西階詣内命婦西北東面稱令旨内命婦等皆再拜
宣令訖在位者又再拜司贊曰再拜典贊承傳在位者
皆再拜司賓以次從隨使出門各還其寝為首者初行
樂作至門樂止司賓又引外命婦以次入為首者初入
門舒和之樂作至位樂止立定司贊曰再拜掌贊承傳
外命婦等皆再拜訖司賓引為首者一人進升奉賀復
位拜樂止及宣令拜拜辭等皆如内命婦之儀訖引出
為首者初行樂作出門樂止司言又奏羣官賀訖尚儀
前跪奏稱尚儀妾姓言禮畢退還侍位皇后降座樂作
御輿入自東房侍衞警蹕如儀樂止女工人退冊命使
者乘輅詣朝堂至降輅入至太極殿庭大横街南御道
東北面西上立中書令於太極殿東北西面太尉等再
拜復命曰奉制授皇后備物典冊禮畢又再拜中書令
奏聞太尉等退鹵簿幡節等還本司
皇后受羣臣賀
皇后表謝
朝皇太后
皇帝會羣臣
皇后會外命婦
皇后廟見(右並如納后儀)
皇太子納妃儀
臨軒命使
將行納采制命使者吏部承以戒之前一日尚舍奉御
設御幄於太極殿北壁下南向衞尉設羣官次於東西
朝堂太樂令展宮懸並如常儀其日典儀設文武一品
以下五品以上位於横街之北西面北上朝集使五品
以上合班六品以下位於横街南朝集使六品以下合
班蕃客又於其南皆西面北上設武官五品以上位於
横街北東面北上朝集使五品以上合班諸親位於其
南六品以下位於横街南朝集使六品以下蕃客等又
在南皆東面北上設典儀位於懸之東北贊者二人在
南少退俱西向設舉麾位於殿上西階之西東面設使
者受命位於横街南道東北面西上奉禮設門外位文
官一品以下五品以上位於順天門外道東每等異位
重行西面武官三品以下位於門西每等異位俱重行
東面以北為上未明二刻諸衞勒所部中門布黃麾半
仗入陳於殿庭如常儀羣官依時刻集朝堂俱就次各
服朝服侍中量時刻版奏請中嚴鈒戟近仗就陳於閤
外太極令以下帥工人入就位請侍衞之官各服其器
服侍中中書令以下諸侍臣俱謁閤奉迎典儀帥贊者
先入就位吏部兵部各贊羣官出次典謁各引就門外
位侍中版奏外辦皇帝服袞冕出坐如常儀通事舍人
引羣官以次入就位立定典儀曰再拜贊者承傳羣官
在位者皆再拜吏部與禮部侍郎贊使主副出典謁引
就受命位侍中前承制降詣使者西北東面稱有制使
主副俱再拜侍中宣制畢使主副又再拜侍中還侍位
典謁引使主副出初使者將出典儀曰再拜贊者承傳
羣官在位者皆再拜承傳通事舍人引羣官出侍中前
跪奏稱侍中臣某言禮畢俛伏興還侍位皇帝降座入
自東房侍衞警蹕如來儀侍臣從至閤使主副乘輅備
儀仗而行從者乘車以從
納采
前一日主人設使者次於大門之外道右南向其日大
昕使者公服至於妃氏大門外掌次者延入次(凡賓主行事者)
(皆公服)主人受其禮於廟(無廟者受於正寝)掌事者布神席於室
戸外之西莞筵紛純加藻席畫純南向右雕几使者出
次謁者引立於大門外之西東面主人立於大門内西
儐者立於主人之左北面受命出立於門東西面曰敢
請事使者曰奉制作儷儲宮允歸令德率由舊章使某
納采儐者入告主人曰臣某之女不教若如人既蒙制
訪臣某不敢辭儐者出告掌畜者以鴈授使副進授使
者退復位使者左手執之儐者引主人迎於大門之南
北面再拜使者不答拜謁者引使者入門而左主人入
門而右使者升自西階立於楹間俱南面西上主人升
自東階進使者前北面使者曰某奉制納采主人降詣
階間北面再拜稽首升進北面受鴈退位於東階上西
面使者降自西階以出
問名
使者既出立於門外之西東面初使者降左右受鴈於
序端主人降立於内門東廂西面儐者進受命出請事
使者曰某將加卜筮奉制問名儐者入告主人曰制以
某之子備數於儲宮臣某不敢辭儐者出告掌畜者以
鴈授使副主人拜迎入俱升堂南面如納采儀使者曰
某奉制問名將加諸卜筮主人降詣階間北面再拜稽
首升進北面受鴈少退仍北面曰臣某第某女某氏出
使者降自西階出立於内門外之西東面初使者降主
人退於阼階東左右受鴈於序端主人降立於内門東
廂西面儐者進受命出請事使者曰禮畢儐者入告主
人曰某公為事故至某之室某有先人之禮謹禮從者
(其儀與納后禮賓同)
納吉
前一日主人設使者次如常其日大昕使者至妃氏大
門以下儐者出請事如納采儀使者曰加諸卜筮占曰
恊從制使某也納吉儐者入告主人曰臣某之子弗敬
唯恐不堪龜筮云吉臣某謹奉典制儐者出告掌畜者
以鴈授使副主人迎拜入俱升堂南面並如納采儀主
人降詣階間北面再拜稽首升進北面受鴈使者降自
西階立於大門外之西東面外初使者降主人還阼階
東左右受鴈於序端主人降立於内門西面儐者進受
命出請事使者曰禮畢其賓使者皆如問名之儀
納徵
前一日主人設使者次如常儀其日大昕使者至妃氏
大門外掌次者延入次執事者設布幕於内門之外元
纁束帛陳於幕上乘馬陳於幕南北首西上執事者奉
榖珪以匱俟於幕東西面主人掌事者設几筵如常使
者出次謁者引立於大門外之西東面主人立於大門
内西面儐者進受命出請事使者曰制使某以玉帛乘
馬納徵儐者入告主人曰奉制賜臣以重禮臣某祗奉
典制儐者出告又儐者引主人迎於大門外之南北面
再拜使者不答拜謁者引使者入門而左主人入門而
右至於内門外使者立於門西東面北上主人立於門
東西面執事者坐啟匱取珪加於元纁上興以授使副
使副進授使者退復位使者受玉帛謁者引使者入門
而左主人入門而右牽乘馬者從入三分庭一在南首
西上使者升自西階立於楹間俱南面西上主人升自
東階進使者前北面使者曰某奉制納徵主人降階間
北面再拜稽首升進北面受玉帛使者降自西階出立
於内門外之西東面初使者降主人還阼階東左右受
玉帛受馬自左受之以東牽馬者既授馬自前面出儐
者進受命出請事使者曰禮畢其賓使者如納吉之儀
告期
前一日主人設次設几筵及儐者受命請事等並如納
采儀使者曰詢於龜筮某月某日吉制使某告期其授
鴈升堂受命之儀一如納采使者曰某奉制告期主人
降詣階間北面再拜以下禮畢如納采賓從使者如納
徵
告廟
有司以特牲告如常禮祝文臨時撰
冊妃
前一日主人設使者次如常設宮人次於使者西南俱
東面障以行幃其日奉禮設使者位於大門外之西東
向使副及内侍位於使者之南舉冊案及璽綬命服者
在南差退俱東向設主人位於門南北面設使者以下
及主人位於内門外皆如之設典内位於内門外主人
南西面設宫人位於門外於使者之後俱重行東向以
北為上障以行幃設贊者二人於東階東南西向典内
先置一案於閤外近限使主副朝服乘輅持節備儀仗
鼓吹備而不作至妃氏大門外使者降輅掌次者延入
次宫人等各之次掌嚴奉褕翟衣及首飾内廐尉進厭
翟車於大門之外道之西東向以北為上諸尉率其屬
布妃儀仗如常使者出次典謁引使者以下持節者前
導及宮人典内各就位持節者立於使者之北少退俱
東向主人朝服出迎於大門外之東西面立定少頃北
面再拜使者不答拜典謁引使者持節者前導入門而
左持案以下從之主人入門而右至内門外各就位立
定奉冊寶案者進當使副前使副受冊寶奉案者退復
位使副以冊寶進授使者退復位内侍進使者前西面
受冊寶東面授典内退復位典内持冊寶立入於閤外
之西東面跪置冊寶於案典内俛伏興奉衣服及侍衛
者從入皆立於典内之南俱東面北上傅姆贊妃出引
立於庭中北面掌書進跪取玉寶興進立於妃前南向
掌嚴奉首飾及褕翟與諸宫侍衞者次入侍衞如常典
内還復位司則前贊妃再拜還侍位妃再拜司則進掌
書前北面受冊寶進妃前南向授妃妃受以授司閨司
則又前贊妃再拜還侍位妃又再拜訖司則前請妃升
座還侍位司閨引妃升座南向坐宮官以下俱降立於
庭重行北向以西為上立定贊唱者曰再拜宮官以下
皆再拜訖諸應侍衛者各升立於侍位司則前啓禮畢
妃降座司閨引妃入室主人賓使者如禮賓之儀使者
乘輅而還
臨軒醮戒
前二日本司宣攝内外各供其職前一日衞尉設次於
東朝堂之北西向又設宮官次於重眀門外如常儀其
日前三刻宮官俱集於次各之次皆服其服諸衞各勒
所部依圖陳設左庶子贊請中嚴内僕進金輅於閤外
南向率一人執刀於輅前北向前二刻諸衞之官各服
其器服以次詣閤奉迎(左庶子負璽如式)宮官應從者各出次
立於門外文東武西重行相向北上左庶子奏外辦太
僕奮衣而升執轡皇太子著衮冕之服以出左右侍衞
如常儀皇太子乃升僕立授綏車驅左庶子以下夾侍
如常出門車權停令車右升輅陪乘宮臣上馬訖皇太
子車動鼓吹振作如式文武官皆乘馬如常至承天門
下車所㢠廻輅南向左庶子進當輅跪奏稱左庶子臣某
言請降輅俛伏興還侍位皇太子降輅典謁引舍人舍
人引皇太子就位侍衞如常儀前一日尚舍奉御整設
御座於太極殿阼階上西南衞尉設羣官次於朝堂太
樂令展宮懸於殿庭乘黃令陳車輅並如常儀其日尚
舍直長鋪皇太子席位於牖間南向(其席莞筵紛純加藻席繢純)尚
食奉御設酒罇於東序下有坫加勺設羃實爵一又陳
籩脯一豆醢一在罇西晡前三刻典儀設羣官版位於
内奉禮設版位於外如朝禮諸衞勒所部屯門布仗立
仗入陳於殿庭羣官依時刻集朝堂俱就次各服其服
其侍中版奏請中嚴鈒戟近仗就陳於閤外太極令帥
工人入就位晡前三刻諸侍衞之官各服其器服侍中
中書令以下俱詣閤奉迎典儀帥贊者先入就次吏部
兵部贊羣官俱出次通事舍人各引就門外位侍中版
奏外辦皇帝服通天冠絳紗袍乘輿以出曲直華蓋警
蹕侍衞如常儀皇帝將出仗動皇帝出自西房即御座
西向坐符寶郎奉寶置於御座如常通事舍人引羣官
以次入就位羣官立定典儀曰再拜贊者承傳羣官在
位者皆再拜初羣官入訖典謁引舍人舍人引皇太子
(侍從如常式皇太子每行事左庶子執儀贊相)至懸南北面立典儀曰再拜贊
者承傳皇太子再拜典謁引舍人舍人引皇太子詣西
階皇太子脫舃舍人引升就席西南面立尚食奉御酌
酒於序進詣皇太子西南東面立皇太子再拜受爵尚
食直長又薦脯醢於序前皇太子升薦座左執爵右取
脯擩於醢祭於籩豆之間右祭酒興降席西南面坐啐
酒奠爵再拜執爵興奉御受虛爵直長徹薦還於房舍
人引皇太子進當御座東面立皇帝命曰往迎爾相承
我宗事勖帥以敬皇太子曰謹奉制旨遂再拜舍人引
皇太子降自西階納舃訖典謁引舍人舍人引皇太子
出門典儀曰再拜贊者承傳羣官在位者皆再拜通事
舍人引羣官以次出侍中前跪奏稱侍中臣某言禮畢
俛伏興還侍位皇帝降座入自東房警蹕侍衛如來儀
侍臣從至閤
親迎
前一日衞尉設皇太子次於妃氏大門之外道西南向
設侍衞羣官次於皇太子次西南東向北上皇太子旣
受命遂適妃第執燭馬前鼓吹振作如式侍從如常皇
太子車至妃氏大門外次前㢠廻輅南向左庶子進當輅
前跪奏稱左庶子臣某言請降輅俛伏興還侍位皇太
子降輅之次車將至主人設几筵如常醴女如别儀妃
服褕翟花鈿立於東房侍從如常主婦衣禮衣鈿釵立
於房戸外之西南向主人公服出立於大門之内西面
(在廟則主人以下著祭服)儐者公服立於主人之左北向左庶子前
跪奏稱左庶子臣某言請就位俛伏興還侍位皇太子
出次立於門西東面侍衞警蹕如常儐者進受命出門
東西面曰敢請事左庶子承傳進跪奏如常皇太子曰
以茲初婚某奉制承命左庶子俛伏興傳於儐者入告
主人曰某謹敬具少頃儐者出傳於左庶子奏如初儐
者引主人迎於門外之東西面再拜左庶子前跪奏稱
左庶子臣某言請答俛伏興還侍位皇太子答再拜主
人揖皇太子先入掌畜者以鴈授左庶子進東南向奉
授皇太子既執鴈進入侍衞者量入侍從及内門主人
譲曰請皇太子入皇太子曰某弗敢先主人又曰固請
皇太子入皇太子曰某固不敢先主人揖入皇太子從
入皇太子入門而左主人入門而右内門主人揖入内
霤將曲揖當階揖皇太子皆報揖至於階主人曰請皇
太子升皇太子曰某敢辭主人曰固請皇太子升皇
太子曰某固敢辭主人又曰終請皇太子升皇太子又
曰某敢終辭主人揖皇太子報揖主人升立於阼階上
西面皇太子升進當房戸前北面跪奠鴈俛伏興再拜
降出主人不降送内廐尉進厭翟於内門外傅姆導妃
司則前引出於母左傅姆在右保姆在左(執燭及侍從如式)父
少進西面戒之必有正焉若衣若花命之曰戒之敬之
夙夜無違命母戒之西階上施衿結帨命之曰勉之敬
之夙夜無違庶母及門内施鞶申之以父母之命命之
曰恭敬聽宗父母之言夙夜無愆視諸衿鞶妃既出内
門至輅後皇太子授綏母辭不受曰未教不足與為禮
妃升輅乘以几姆加幜皇太子御輪三周馭者代之皇
太子出大門乘輅還宫侍衞如來儀妃仗次於後主人
使其屬送妃以儐從
同牢
其日司閨設妃次於東閤内道東南向掌筵鋪褥席將
夕司閨設皇太子幄於殿室西廂東向鋪地重茵施屏
障設同牢之席於室内皇太子之席西廂南向妃東廂
西向(席皆莞筵紛純加藻席繢純)席間量容牢饌典膳監設洗於東
階東南東西當霤南北以堂深罍水在洗東篚在洗西
南肆(篚實以二巾二爵)設妃洗在東房筵北罍水在洗西篚在
洗東北肆皆加勺巾羃典膳監先設饌於房西牖下籩
豆各二十簠簋各二鉶各三瓦甒一皆加巾羃蓋俎三
罇在室内北牖下元酒在西加羃勺南柄(羃夏用絺冬用緆)罇
在房戸外之東無元酒篚在南實四爵合卺(其器皆烏漆惟㽅以)
(陶卺以匏)皇太子車至侍臣下馬所車權停文武侍臣皆下
馬車左降立於輅右車動車右夾輅而趨車至左閤㢠廻
輅南向左庶子進當輅前跪奏稱左庶子臣某言請降
輅俛伏興還侍位皇太子降輅入俟於内殿門外之東
西面侍衞如常儀庶子以下皆退妃至宮門鹵簿仗衞
停於門外近侍者從如常入至左閤外㢠廻輅南向司則
進當輅前啓請妃降輅掌筵依式執扇前後執燭如常
儀妃降輅就次整飾司閨引妃詣内殿門西東面皇太
子揖妃以入又司閨前升自西階妃後升執扇燭者陳
於東西階内皇太子即席東向立妃即席西向立司饌
進詣階間北面跪奏稱司饌妾姓言請具牢饌興司則
承令曰諾司饌帥其屬升奉饌入設於皇太子及妃座
前醬在席前葅醢在其北俎三入陳於豆東豕俎特於
俎北(豆東葅醢之東)司饌設黍於醬東(饌在西也)設對醬於東(對醬婦醬)
(也設之當特俎)葅醢在其南北上設黍於豕俎北其西稷稻粱
設湇於醬北司饌啓會於簠簋之南對簠簋於北(啓𤼵也豆)
(蓋徹於房内)各加七箸設訖司饌北面跪奏饌具興皇太子
及妃俱坐司饌跪取脯擩於醢取韭葅擩醢授皇太子
又司饌取脯擩於醢取韭葅擩醢授妃皇太子及妃受
俱祭於籩豆之間司饌興取黍實於左手徧取稷反於
右手授皇太子又司饌取黍實於左手徧取稷反於右
手授妃皇太子及妃各受祭於葅醢之間司饌俱興各
立取肺皆絶末跪授皇太子及妃俱受又祭於葅醢之
間司饌俱以肺加於俎掌嚴授皇太子巾又掌嚴授妃
巾皇太子及妃俱帨手以柶扱上鉶徧擩之祭於上豆
之間司饌品嘗皇太子饌又司饌品嘗妃饌司饌各移
黍置於席上以次跪授肺脊皇太子及妃皆食以湇醬
三飯卒食司饌北面跪奏稱司饌妾姓言請進酒司則
承令曰依奏興司饌北面俱盥手洗爵於房入室詣酒
罇所酌酒進北面立皇太子及妃俱再拜興一人進授
爵皇太子一人以爵授妃皇太子及妃俱受爵司饌俱
退北面答再拜皇太子及妃俱坐皇太子及妃俱祭酒
司饌各以肝從司則俱進受虛爵奠於篚司饌又俱洗
爵酌酒再醑皇太子及妃俱受爵俱飲司則進受虛爵
奠於篚三醑用卺如禮再拜皇太子及妃立於席後司
則降東階洗爵升酌於戸外罇進北面俱奠爵興再拜
皇太子及妃俱答拜司則俱坐取爵祭酒遂飲卒爵奠
爵遂拜執爵興降奠爵於篚還侍位司饌北面奏稱司
饌妾姓言牢饌畢司則承令曰諾司饌徹饌設於房司
則前跪奏稱司則妾姓言請殿下入俛伏興還侍位皇
太子入於東房釋冕服著袴褶司則啓妃入幃幄皇太
子及妃俱入室媵餕皇太子之饌御餕妃之饌
妃朝見
其日晝漏上水一刻所司列御座於所御殿阼階上西
面(其席莞筵紛純加藻席畫純次席黻純左右玉几)司設設皇后座於室戸外
之西近北南向尚食帥司膳設酒罇於房内東壁下有
坫加勺羃(罇用瓦甒實以醴酒)籩一豆一實以脯醢設於罇北又
設洗於東房近北罍水在洗西篚在東北肆(篚實以巾羃觶一角)
(柶一)其日夙興妃沐浴司則啓請妃内嚴質眀諸衞帥其
屬陳布儀仗如常儀近仗入陳於寝門外内廐尉進厭
翟於正寝西階之前南向司則啓外辦妃服褕翟加首
飾以出降自西階升輅侍衞如常至降車所司則贊妃
降輅司言引妃入仗衞停於閤外障扇侍從如常妃至
寝門之外立於西廂東面諸衞勒所部屯門布仗三仗
入陳於所御殿閤外如常侍中奏請皇后内嚴妃既至
寢門侍中版奏外辦皇帝服通天冠絳紗袍以出升自
阼階即御座西向坐侍衞如常儀尚儀又奏皇后外辦
皇后褘衣首飾司言引尚宮尚宮引皇后出即御座南
向坐侍從如常妃奉笲棗栗司饌又執奉笲腵脩以從
司則引妃入立於庭北再拜司賓引妃升自西階進東
面跪奠笲於御座前皇帝撫之尚食進徹以東司言引
妃自西階降復北面位奉笲腵脩再拜司言引妃升進
北面跪奠笲於皇后座前皇后撫之尚食進徹以東司
言引妃退立於西序東面又再拜司設設妃席於戸牖
之間近北面南向司言引妃立於席西南向尚食又入
東房盥手洗觶酌醴齊加柶面柄出進詣妃席前北向
立妃進東面再拜受醴尚食薦脯醢於席妃升席坐左
執觶右取脯擩於醢祭於籩豆之間以柶祭醴三始扱
一祭又扱再祭降席進東面跪取觶興即位席坐奠觶
於薦東興降席司賓引妃降自西階出閤乘車還宮障
扇侍從如來儀
會羣臣
皇帝會羣臣於太極殿如正至之儀唯上夀辭云皇太
子嘉聘禮成克崇景福臣某等不勝慶忭謹上千秋萬
歲壽
文獻通考卷二百五十五
