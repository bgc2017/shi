文獻通考卷二百三十九
鄱陽馬端臨貴與著
經籍考六十六
集(别集)
空青遺文十卷
陳氏曰直寳文閣曾紆公衮撰紆布之子有異材
建中靖國初布在相位奉詔為景靈西宮碑紆之
筆也建炎紹興之際將漕江浙入為司農少卿知
信衢州以卒汪彦章志其墓孫仲益序其文王銍
性之其壻也
孫鴻慶序公文章固守家法而學詩以母夫人魯
國魏氏為師句法清麗絶去刀尺有古詩之風黃
魯直遷宜州道出零陵得公江越書事二小詩書
團扇上諸詩人莫能辯也
先公序略曰余自誦涪翁扶藜對蘚之吟曲阜把
卷臨燈之句固已心慕公衮才章之盛顧前修日
遠自乾淳諸老文字猶多遺落况過江前後間乎
一日西泉吳太史為言此吾鄉空青公也有集藏
於家余惟空青公子弟起家文章繼世潛逃於家
君柄用之時繾綣於諸賢流落之後未幾滅跡毁
廬相隨入黨迄天地重開迨能以三朝正論暴白
於世視同時諸貴公子孫所謂繼志述事者其為
人賢不肖何如也昔石林葉公以親見揚雄美其
詩以新樣元和評其書以三世風流頌其文近世
李鴈湖亦謂人惡雋異俗疵文雅如空青諸人雖
不偶於一時而文采爛然垂後著世不能掩也今
其遺文如魯殿秦碑見者珍惜自可孤行於南豐
曲阜之後云
北山小集四十卷
陳氏曰中書舍人信安程俱致道撰俱父祖世科
而俱乃以外祖鄧潤甫蔭入仕宣和中賜上舍出
身為南宮舍人紹興初入西掖徐俯為諫大夫封
還詞頭罷去後以次對修史病不能赴而卒
石林葉氏序略曰余居吳始識致道見其學問風
節卓然有不獨見於其文者即為移書當路并上
其文數十篇宰相見而驚曰今之韓退之也亟召
見政事堂其後二十四年間卒登侍從為天子掌
制命文章擅一時今觀其文精確深遠議論皆本
仁義而經緯錯綜之際則左邱明班孟堅之用意
也至於詩章兼得唐中葉以後名士衆體晩而在
朝雖不久遇所建明尤偉蓋其為人剛介自信擇
於理者明所行寧失之隘不肯少貶以從物是以
善類皆相與推先惟恐失之雖有不樂之者亦不
敢秋毫加疵病信乎直道之不終屈也
陵陽集五十卷
陳氏曰中書舍人仙井韓駒子蒼撰自幼能詩黃
太史稱其超軼絶塵蘇文定以比儲光羲游太學
不第政和初獻書召試出身後入西掖坐蘇氏鄉
黨曲學罷
丹陽集四十二卷後集四十二卷
陳氏曰顯謨閣待制江陰葛勝仲魯卿撰紹聖四
年進士元符三年詞科洪慶善序其文有所謂絶
郭天信拒朱勔慙盛章而怒李彦者蓋其平生出
處之略也再知湖州後遂家焉
孫鴻慶序略曰公中宏詞第一時天子輯瑞應蒐
講彌文報禮上下四方以符瑞來告者不可勝數
大臣表賀皆出公手瓌竒英麗獨步一時公卿交
譽屢遷擢大司丞遂躋法從
毘陵集五十卷
陳氏曰參政文清毘陵張守全眞撰一字子同崇
寧進士詞科紹興執政張魏公在相位薦秦檜再
用守有力焉一日與魏公言某誤公聽今朝夕同
班列得欵曲其人似以曩者一跌為戒有患失心
宜自劾謝上魏公為作墓誌著其語
張章簡華陽集四十卷
陳氏曰參政金壇張綱彦正撰大觀中舍法三中
首選釋褐為承事郎辟雍正蓋專於新學者紹興
初在𤨏闥忤張俊求去復與秦隙遂引年秦亡乃
召用乾道初年八十四而終自號華陽老人華陽
者茅山也
非有齋類稿五十卷
陳氏曰給事中吳興劉一止行簡撰宣和三年進
士居瑣闥僅百餘日忤秦檜罷去閒居十餘年以
次對致仕檜死被召力辭進擢學士而終年八十
二實紹興庚辰
竹西集十卷西垣集五卷
陳氏曰兵部侍郎維揚王居正剛中撰宣和三年
進士紹興初入詞掖西垣集者制草及繳章也其
篇目凡繳章皆云封還詞頭蓋其子孫編次者之
失也除授則有詞頭政刑庶事何詞頭之有
張巨山集三十卷
陳氏曰中書舍人光化張嵲巨山撰嵲為司勲郎
官金人再取河南秦相皇恐上章引伊尹善無常
主及周任不能者止之文以自解嵲之筆也秦德
之遂擢修注掌制而其具稿倉卒誤以伊尹告太
甲為告湯及周任之言為孔子自言時祕書省寓
傳法寺有書其門曰周任為孔聖太甲作成湯秦
疑諸館職為之多被逐然嵲亦以答檜三折肱之
語謂其貳於已無幾亦罷
默成居士集十五卷
陳氏曰中書舍人潘良貴子賤撰一字義榮剛介
之士也朱侍講序其集略見其出處大致
朱子序略曰公自宣和初為博士則己不肯托昏
富貴之家而獨嘗論斥大臣蒙蔽之姦及為館職
又不肯游蔡京父子門使淮南又不肯與中官同
燕席靖康召對因論時宰何㮚唐恪不可用恐誤
國事以是謫去不旋踵而言果驗建炎初召為右
司諫首論亂臣逆黨當用重典以正邦法壯國威
且及當時用事者姦邪之狀大為汪黃所忌書奏
三日而左遷以去紹興入為都司又忤時相以歸
復為左史直前奏事明大公至正之道服喪還朝
又以廷叱奏事官而忤旨以去自是之後秦檜擅
朝則公遂廢於家而不復起矣然公平生廉介自
持自少至老出入三朝而前後在官不過八百六
十餘日所居僅庇風雨郭外無尺寸之田經界法
行獨以邱墓之寄輸帛數尺而已其清苦貧約蓋
有人所不堪者而處之超然未嘗少屈於檜其子
熺暴起鼎貴勢傾内外亦未嘗與通問也嘗誦君
子三戒之言而深以志得之規痛自儆飭至於造
次之間一言一行凡所以接朋友教子弟亦未嘗
不以孝弟忠敬節儉正直防微謹獨之意為本其
讀書磨鏡之喻&KR0704;中學者之病當世蓋多傳之而
所論汲長孺蓋寬饒之為人尤足以見其志之所
存也嗚呼若公之清明直諒確然亡慾其眞可謂
剛毅而近仁矣夫以三代之時聖人之世而夫子
已歎剛者之不可見况於百世之下幸有如公者
焉而不得少申其志以沒其條奏草稿有補於時
可為後法者又以公自焚削而不復存其平生之
言頗可見者獨有賦詠筆札之餘數十百篇而已
後之君子蓋將由此以論公之事其可使之沒沒
無傳而遂已乎
筠溪集二十四卷
陳氏曰戸部侍郎連江李彌遠似之撰大觀三年
上舍第一知冀州能抗金兵攝江東帥與忠定平
周德之亂晩為從官沮和議坐廢而終
鄱陽集十卷
陳氏曰徽猷閣直學士鄱陽洪皓光弼撰皓奉使
金廷守節不屈旣歸為秦所忌謫英州死之日與
秦適相先後三子登詞科俱顯貴
東窗集四十卷
陳氏曰中書舍人鄱陽張廣彦實撰與呂居仁為
詩友其在西掖當紹興十一年
雪溪集略八卷
陳氏曰汝陰王銍性之撰國初周易博士昭素之
後也其父萃樂道嘗從歐公學銍為曾紆壻嘗撰
七朝國史紹興初常同子正薦之詔視秩史官給
札奏御會秦氏柄國中止書竟不傳其子明清著
揮麈錄
竹軒雜著十五卷
陳氏曰太常少卿永嘉林季仲懿成撰以趙元鎮
薦入朝奏疏沮和議得罪仲熊叔豹季貍其弟也
皆知名
北山集三十卷
陳氏曰端明殿學士金華鄭剛中亨仲撰紹興二
年亞魁受知秦相使川陜後忤意貶死封州
澹菴集七十八卷
陳氏曰端明殿學士忠簡廬陵胡銓邦衡撰建炎
甲科第五人旣上書乞斬秦檜謫嶺海秦死得歸
孝宗即位始復官召用又以沮再和之議得罪去
乾道中入為丞郎亦不容於時奉祠至淳熙七年
乃終七十九
平園周氏跋曰胡忠簡公詩有不可及者三用事
博而精下語豪而華一也士子投獻必用韻酬答
雖百韻亦然愈多而愈工二也此篇和王君行簡
時年七十五長歌小楷與四五十人無異三也誠
齋序先生之文肖其為人議論閎以挺其記序古
以馴其代言典而嚴其書事約而悉其為詩蓋自
詆斥時宰誕置嶺海愁狖酸骨饑蛟血牙風呻雨
喟濤譎波詭有非人間世之所堪耐者不介於心
而反昌其詩視李杜夜郎䕫子之音益加恢竒云
至於騷詞涵茫嶄崒鉥劌刻屈抉天之幽洩神之
廋槁癯而不瘁恫愀而不懟自宋玉而下不論也
李文簡公集一百二十卷
敷文閣學士丹稜李燾仁父撰水心集序曰自有
文字以來名世數十大抵以筆勢縱放凌厲馳騁
為極功風霆怒而江河流六驥調而八音和春輝
秋明而海澄嶽靜也高者自能餘則勉而效之矣
雖然此韓愈所謂下逮莊騷其上無是也觀公大
篇詳而正短語簡而法初未嘗藻黼琢鏤以媚俗
為意曾點之瑟方希化人之酒欲清又非以聲色
臭味自怡悦也獨於古文墜學堂上之議起虞造
周如挈裘領振之焉固遺其下而獨至其上者歟
蜀自三蘇死公父子兄弟後起兼方合流以就家
學綜練古今名實之際有補於世天下𫝊以繼蘇
氏云
沈子壽文集
水心集序曰吳興沈子壽少入太學名聞四方仕
四十餘年絀於王官再入郡三佐帥幕公私憔悴
而子壽老矣然其平生業嗜文字若性命在身非
外物也甲乙自著累百千首嗚呼何其勤且多也
余後學也不足以識子壽之文其不為竒險而瑰
富精切自然新美使讀之者如設芳醴珍殽足飲
饜食而無醉飽之失也又能融釋衆疑兼趨空寂
讀者不惟醉飽而己又當消愠忘憂心舒意閑而
自以為有得於斯文也觀其開闔疾徐之間旁觀
而横陳逸騖而高翔蓋宗廟朝廷之文非自娛於
幽遠淡泊者也
徐斯遠文集
水心集序曰斯遠盡平生文僅二十餘首首輙精
善疑其親自料揀應留者止此爾徐觀筆墨輕重
以十一斂藏千百雖鋪寫縱放亦無怠惰剝落之
態迷流陡起體勢各成殆非精㨂所能致也詩險
而肆對面崖壑咫尺千里操舍自命不限常律慶
歴嘉祐以來天下以杜甫為師始黜唐人之學而
江西宗𣲖章焉然而格有高下技有工拙趣有淺
深材有大小以夫汗漫廣莫徒枵然從之而不足
充其所求曾不如脰鳴吻吷出毫芒之竒可以運
轉而無極也故近歲學者已復稍趨於唐而獲焉
曷若斯遠淹玩衆作凌暴偃蹇情瘦而意潤貎枯
而神澤旣能下陋唐人方於宗𣲖斯又過之斯遠
有物外不移之好負山林沉痼之疾而師友學問
小心抑畏異方名聞之士未嘗不遐歎長想千里
而同席也初渡江時上饒號稱賢俊所聚義理之
宅如漢許下晉會稽焉風流幾冺議論將絶斯遠
與趙昌父韓仲止扶植遺緒固窮一節難合而易
忤視榮利如土梗以文逹志為後生法凡此皆強
為善者之所宜知也
相山集二十六卷
陳氏曰朝奉大夫濡須王之道彦猷撰宣和六年
兄弟三人同登科建炎之亂率衆保明避山從之
者皆得免以功改京官沮和議得罪晩年歴麾節
其子藺被遇阜陵貴顯
韋齋小集十二卷
陳氏曰吏部員外郎新安朱松喬年撰侍講文公
之父也文公嘗言韋齋先生自為兒童時出語已
驚人及去場屋始放意為詩文其詩初亦不事彫
飾而天然秀發格律閑暇超然有出塵寰之趣
關博士集二十卷
陳氏曰太學博士錢塘關注子東撰紹興五年進
士嘗為湖州教授自號香巖居士
石月老人集三十五卷
陳氏曰朝議大夫致仕鄱陽余安行勉仲撰安行
累舉不第其子應求以童子登崇寧五年進士科
為御史歴麾節所至迎養其父至九十六乃終著
書號至言蓋純篤之士也
王著作集四卷
陳氏曰著作郎福清王蘋信伯撰從程門學以趙
忠簡薦召對賜出身秦檜惡之會其族子坐法牽
連文致奪官以死
屏山集二十卷
陳氏曰通判興化軍崇安劉子翬彦冲撰父韐兄
子羽子翬以蔭入仕年甫四十八而卒朱文公其
門人也嘗謂朱曰吾少聞佛老之說歸讀吾書然
後知吾道之大體用之全如此於易得入德之門
焉作復齋銘聖傳論可以見吾志矣
東溪集二十卷
陳氏曰廸功郎漳浦高登彦先撰考試潮州策問
忤秦相謫死
水心葉氏序略曰君高遠獨出無拘留泥滓間意
學已成謂當直施用不曲步捷行以漸巧取之論
說必窮盡欲砭時陋扶世壞文不為扶疏茂好惟
自根極而成者無不具也故不得志於科舉至轉
富入貧本業微折終不動心一以溪山雲月為家
宅筆墨簡策為情性常覃研竟日曰孔顏不如是
也
繙經堂集八卷
陳氏曰知旴𣅿軍東平畢良史少董撰文簡公士
安五世孫嘗陷敵有從之游者因為圖名繙經寫
其訪問紬繹之狀
三近齋餘錄
朝奉郎知信州王從正夫撰從文正公五世孫有
詩文四百八十餘篇自題三近齋餘錄楊誠齋序
略曰其詩如落木森猶力寒山淡欲無如地迥高
樓目天寒故國心如凉風回遠笛暝色帶歸舟如
塵心依水淨歸鬢與山青不减晩唐諸子如墮蘂
盡應輸燕子懶寒猶及占梨花如一番風雨催寒
食千里鶯花想故園如身閒更得憑陵酒花早殊
非愛惜春如秋生列岫雲尤薄泉瀨懸崖路更慳
置之江西社中何辨幽蘭云臨春慘不舒蓋國空
自香意不在蘭也至於騷辭如釣臺沐髮乞巧悼
亡等篇出入遠游天問之海頡頏幽通思元之囿
矣及上前論事之文皆卓然近用又如簋餐豆肉
之可以求飽笥裳篚纊之可以御冬使其遇合功
用詎可量哉紀之甗鄭之瓚櫝而不讎瘞而不起
久則光怪四出貫日襲月有不可掩者惟不求知
所以不可掩也歟
藥寮叢稿二十卷
陳氏曰太常少卿上蔡謝伋景思撰參政克家之
子
水心葉氏序略曰崇觀後文字散壞相矜以浮肆
於險膚無據之辭苟以蕩心意移耳目取貴一時
雅道盡矣謝公尚童子脫丱髦游太學俊筆湧出
排窄老蒼而不能不受俗學薰染自漢魏根底齊
梁波流上遡經訓旁涉傳記門樞戸鑰庭旅陛列
撥棄組繡考擊金石洗削纖巧完補太樸其藥園
小畫記蓋謝靈運山居之約言志潔而稱物芳無
憂憤不堪之情也
巖壑老人詩文一卷
陳氏曰左朝請大夫洛陽朱敦儒希眞撰初以遺
逸召用嘗為館職既挂冠秦檜之孫塤欲學為詩
起希眞為鴻臚少卿將使教之
鶴溪集十二卷
陳氏曰辟雍博士青田陳汝錫師予撰紹聖四年
進士持節數路帥越而卒青田登科人自汝錫始
希點子與其孫也
岳武穆集十卷
陳氏曰樞副鄴郡岳飛鵬舉撰飛功業偉矣不必
以集著也世所傳誦其賀和議成一表當亦是幕
客所為而意則出於岳也
漢濱集六十卷
陳氏曰參政襄陽王之望瞻叔撰周益公為集序
序略曰公生於羊杜成功之地慕其為人博學能
文知略輻輳學根於經故有淵源文適於用故無
枝葉奏劄甚多皆可行之言内制雖少得坦明之
體酷嗜吟詠詞贍而理到近世論文章事業公實
兼之豈與夫一偏一曲之士較短量長而已
玉山翰林詞草五卷
陳氏曰尚書玉山汪應辰聖錫撰紹興五年進士
首選本名洋御筆改賜天才甚高而不喜為文謂
不宜敝精神於無用然每作輙過人以天官兼翰
苑近二年所撰制誥温雅典實得王言體朱晦翁
稱為近世第一
太倉稊米集七十卷
陳氏曰樞密編修宣城周紫芝少隱撰自號竹坡
居士
白蘋集四卷
陳氏曰右文林郎單父龐謙孺祐甫撰莊敏公籍
之曾孫也用季父恩仕不遂而死韓南澗志其墓
嘗客居吳興故集名白蘋
南澗甲乙稿七十卷
陳氏曰吏部尚書潁川韓元吉無咎撰門下侍郎
維之元孫與其從兄元龍子雲皆嘗試詞科不利
居廣信溪南號南澗
艇齋雜著一卷
陳氏曰南豐曾季貍裘父撰鞏之弟曰湘潭主簿
宰宰之孫曰大理司直晦之季貍其子也多從呂
居仁徐師川游曾一試禮部不中乾淳間名公多
敬畏之具見其子濰所集師友尺牘此篇蓋其議
論古今之文辭質而義正可以得其人之大略
溪園集十卷
陳氏曰蘄春吳億大年撰其父擇仁為尙書億仕
至靜江倅居餘干有溪園佳勝世傳其樓雪初消
詞為建康帥鼂謙之作
于湖集四十卷
陳氏曰中書舍人歴陽張孝祥安國撰甲戍冠多
士出思陵親擢秦相孫塤既居其下秦忌惡之以
他事下其父子大理獄明年秦亡上旣素眷不五
年登法從阜陵尤眷之不幸不得年死時才四十
餘上常有用不盡之歎其文翰皆超逸天才也
南軒集三十卷
陳氏曰侍講廣漢張栻敬夫撰魏忠獻公浚之長
子當孝宗朝以任子不賜第入西掖者韓元吉劉
孝韙其入經筵則栻也
王司業集三十卷
陳氏曰國子司業宛邱王逨致君撰建炎初其家
避兵沿汴南下逨年十一偶小泊登岸敵適至亟
解維不暇顧遂失之在金十年間關得歸其父工
部尚書俁旣歸入太學登癸未科為諫官御史歴
麾節終於少司成
周平園序略曰公志氣強學問博其文章贍而不
失之泛嚴而不失之拘議論馳騁於數千百載之
上而䆒極利害於四方萬里之遠其為歌詩慷慨
憂時而比興存焉他文閎辯該貫直欲措諸事業
所謂援古證今黼黻其辭特餘事耳
浮山集十六卷
陳氏曰左朝請大夫江都仲并彌性撰紹興壬子
進士晩丞光禄寺得知蘄州并嘗倅湖籍中有所
盼為作生朝青詞好事傳誦之遂漏露坐謫官其
訓詞略曰爾為瀆侮之詞曾不知畏天其知畏吾
法乎吾鄉前輩能道其事如此
周平園序略曰彌性自少卓犖不羣潛心問學力
排王氏一偏之說惟六藝孔孟是師筆勢翩翩俊
聲籍甚古律如王良造父馭駿馬駕車有犇軼絶
塵之勢其賡險韻如繭抽絲印印泥愈出愈新送
妹長篇孝友慈愛溢於言外殆欲上規風雅其四
六叙事雖閎肆而關鍵甚密對屬雖切而非駢儷
所能拘最後蘄州謝上表以古文就今體自成一
家雜著題䟦清雅可愛復以餘力出入釋氏游戲
歌詞無不過人
小醜集十二卷續集三卷
陳氏曰直秘閣眉山任盡言元受撰元符諫官伯
雨之孫紹興從臣申先之子甲科仕為太常寺主
簿終於閩憲
楊誠齋序謂其詩文孤峭而有風稜雄健而有英
骨忠慨而有義氣蓋將與唐之貞元元和本朝之
慶歴元祐諸公並轡而先終非近世陳陳相因累
累隨行之作也
拙齋集二十二卷
陳氏曰校書郎侯官林之竒少穎撰之竒學於呂
氏本中而太史祖謙學於之竒其登第當紹興辛
未年已四十未幾即入館方鄉用而得末疾
霜傑集三十卷
陳氏曰德興董穎仲逹撰紹興初人從汪彦章徐
師川游彦章為作序
妙峰集四十卷
陳氏曰中書舍人福清林遹述中撰元符三年甲
科苖劉之變在西掖不失節思陵嘉之終龍圖直
學士
鄮峰眞隱漫錄五十卷
陳氏曰丞相文惠公四明史浩直翁撰
詅癡符二十卷
陳氏曰御史臨海李庚子長撰詅之義衒鬻也市
人鬻物於市誇號之曰詅此三字本出顔氏家訓
以譏無才思而流布醜拙者以名其集示謙也庚
乙丑進士以湯鵬舉薦辟入臺家藏書甚富
梯雲集二十五卷
陳氏曰中書舍人資川趙逵莊叔撰辛未大魁有
氣節四十一歲卒
海陵集三十二卷
陳氏曰同知密院海陵周麟之茂振撰乙丑進士
戊辰詞科既執政被命使金廷辭行得罪去
胡獻簡詞垣草四卷
陳氏曰禮部尚書會稽胡沂周伯撰
介庵集十卷
陳氏曰左司郎官趙彦端德莊撰乾淳間名士也
嘗宰餘干趙忠定其邑人初冠多士德莊在朝往
謁謝德莊語之曰謹勿以一魁先置胷中可謂名
言
文獻通考卷二百三十九
