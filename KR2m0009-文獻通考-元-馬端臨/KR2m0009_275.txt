文獻通考卷二百七十五
鄱陽馬端臨貴與著
封建考十六
唐諸王
唐高祖受禪以天下未定廣封宗室以威天下皇從弟
及姪年始孩童者數十人皆封為郡王太宗即位因舉
屬籍問侍臣曰封宗子於天下便乎尚書右僕射封德
彛對曰不便歷觀往古封王者今日最多兩漢以降唯
封帝子及親兄弟若宗室疏遠者非有大功如周之郇
滕如漢之賈澤並不得濫叨名器所以别親疏也先朝
敦睦九族一切封王爵命既崇多給力役蓋以天下為
私殊非至公馭物之道也太宗曰然朕理天下本為百
姓非欲勞百姓以養巳之親也於是率以屬疏降爵唯
有功者數人得王餘並封為縣公
貞觀二年太宗以宇内晏清思以致理謂公卿曰朕欲
使子孫長久社稷永固其理如何尚書右僕射宋國公
蕭瑀對曰臣觀前代國祚所以長久者莫不封建諸侯
以為磐石之固秦并六國罷侯置守二世而亡漢有天
下參建藩屏年踰四百魏晉廢之不能永久封建之法
實可遵行上然之始議永封列土之制禮部侍郎李百
藥論曰周氏以鑒夏殷之長久遵黃唐之並建維城磐
石深根固本雖王綱弛廢而枝榦相持故使逆節不生
宗祀不絶秦氏背師古之訓棄先王之道剪華恃險罷
侯置守子弟無尺土之邑兆庶罕共理之憂故一夫號
澤七廟隳祀臣以為自古皇王君臨㝢内莫不受命上
元飛名帝籙締搆遇興王之運殷憂屬啟聖之期雖魏
武攜養之資漢高徒役之賤非止意有覬覦推之不能
去也若其獄訟不歸菁華已竭雖帝堯之光被四表大
舜之上齊七政非止情存揖讓守之亦不可固焉以放
勲重華之德尚不能克昌厥後是知祚之長短必在天
時政或盛衰有關人事宗周卜世三十卜年七百雖淪
胥之道斯極而文武之器猶在斯則龜鼎運祚巳懸之
於杳冥也至使南征不返東遷避逼禋祀如綫郊畿不
守此乃陵夷之漸有累於封建焉暴秦運距閠餘數鍾
百六受命之主德異禹湯繼世之君才非啟誦借使李
斯王綰之輩咸開四履將閭子嬰之徒俱啟千乘豈能
逆帝王之勃興抗龍顔之祚命者也然則得失成敗各
有由焉而著述之家多守常轍莫不情忘今古理蔽澆
淳欲以百王之季行三代之法天下五服之内盡封諸
侯王畿千里之間俱為采地是則以結繩之化行虞夏
之朝用象刑之典理劉曹之末鍥船求劍未見其可膠
柱成文彌所多惑徒知問鼎請隧有懼霸王之師白馬
素車無復藩籬之援不悟望夷之釁未甚羿浞之災復
思高貴之殃寧異申繒之酷此乃欽明昏亂自繫安危
固非守宰公侯以成興廢且數代之後王室䆮微始自
藩屏化為仇敵家殊俗國異政強凌弱衆暴寡疆埸彼
此干戈侵伐狐駘之役女子盡髽崤陵之師隻輪不返
斯蓋略舉一隅其餘不可勝數陸士衡方規規然云嗣
王委其九鼎凶族據其大邑天下晏然以理待亂斯言
之謬也而設官分職任賢使能以循良之才膺共理之
寄刺舉分竹何代無人至使地或呈祥天不愛寳人稱
父母政比神明曹元首方區區然稱與人共其樂者人
必憂其憂與人同其安者人必拯其危豈容委以侯伯
則同其安危任之牧宰則殊其憂樂何斯言之妄也封
君列國藉慶門資忘先業之艱難輕自然之崇貴莫不
代增淫虐時益驕侈離宫别館切漢凌雲或刑人力而
將盡或召諸侯而共樂陳靈則君臣悖禮共侮徵舒衞
宣則父子聚麀終誅壽朔乃云為已思理豈若是乎内
外羣臣選自朝廷擢士庶以任之澄水鏡以鑒之年勞
優其階品考績明其黜陟爵非代及用賢之路斯廣人
無定主附下之情不固此乃愚智所辨安可惑哉至如
滅國殺君亂常干紀春秋二百年間略無寧歲次睢咸
秩遂用玉帛之君魯道有蕩每等衣裳之會縱使西漢
哀平之際東漢桓靈之時下吏淫暴必不至此為政之
理可以一言蔽焉陛下獨照宸衷永懷前古將復五等
而修舊制建萬國而親諸侯竊以漢魏以還餘風之弊
未盡勲華既往至公之道斯革請待琢琱成朴以質代
文刑措之教一行登封之禮云畢然後定疆理之制議
山河之賞未為晚也中書侍郎顔師古論封建表曰伏
聞前年陛下親發聖慮特降明勅博問卿士議欲封建
既合事宜實惟理要然而議者不一各執異端或欲追
法殷周遠遵上古天下之地盡為封國庶姓羣官皆錫
茅社或云凋弊之後人稀土曠封建之事普未可行此
皆不臻至理兩失其衷臣愚以為當今之要莫不量其
遠近分置王國均其戶邑強弱相濟畫野分疆不得過
大間以州縣雜錯而居互相維持永無傾奪使各守其
境而不能為非協力同心則足扶京室陛下然後分命
諸子各就封之為置官僚皆一省選用法令之外不得
擅作威刑朝貢禮儀具為條式一定此制萬代永久則
狂狡絶暴慢之心本朝無怵惕之慮特進魏徵議曰臣
聞三代之利建藩屏保乂皇家兩漢之大啓山河同奬
王室故楚國不恭齊桓有召陵之舉諸呂搆難朱虚奮
北軍之謀九鼎危而復安諸侯慠而還肅比夫秦之孤
立子弟為匹夫魏氏虚名藩扞若囹圄豈可同年而語
哉至於同憂共樂之談百足不僵之義曹冏六代陸機
五等論之詳矣陛下發明詔封五等事雖盡善時即未
遑何也自隋氏亂離百殃俱起黎元塗炭十不一存始
蒙敷至仁以流元澤沐春風而霑夏雨一朝棄之為諸
侯之隸衆心未定或致逃亡其未可一也既立諸侯當
建社廟禮樂文物儀衞左右頓闕則理必不安粗修則
事有未暇其未可二也大夫卿士咸資禄俸薄賦則官
府困窮厚斂則人不堪命其未可三也王畿千里地税
不多至於貢賦所資在於侯甸之外今若並為國邑京
師府藏必虛諸侯朝宗無所取給其未可四也今燕秦
趙代俱帶蕃夷黠羌旅拒匈奴未滅追兵内地遠赴邊
庭不堪其勞將有他變難安易動悔或不追其不可五
也原夫聖人舉事貴在相時時或未可理資通變敢進
芻蕘之議惟明主擇焉
六年監察御史馬周上疏曰伏惟詔書令宗室勲賢作
鎮部貽厥子孫嗣守其政非有大故則無黜免臣竊惟
陛下封之者誠愛之重之欲其允裔承守而與國無疆
也臣以為如詔旨者陛下思所以安存之富貴之然後
使其為世官也何則以堯舜之父而有朱均之子倘有
孩童嗣職萬一驕愚則兆庶被其殃而國家受其敗正
欲絶之則子文之理尤在正欲留之而欒黶之惡已彰
與其毒害於見存之百姓則寧使割恩於已亡之一臣
明矣則向所謂愛之者乃適所以傷之也臣謂宜賦以
茅土疇其戸邑必有材行隨器方授則雖其翰翮非強
亦可以獲免尤累昔漢光武不任功臣以吏事所以終
全其代者良得其術也願陛下深思其宜使夫得奉大
恩而子孫終其福禄也
十一年詔曰設官司以制海内建藩屏以輔王室莫不
明其典章義存於致理崇其賢戚志在於無疆者也今
採按部之嘉名參建侯之舊制共理之職重矣分土之
實存矣已有詔書存其至理繼世垂範貽其後昆維城
作固同符前列荆州都督荆王元景凉州都督漢王元
昌徐州都督徐王元禮潞州都督韓王元嘉遂州都督
彭王元則鄭州刺史鄭王元懿絳州刺史霍王元軌虢
州刺史虢王元鳳豫州刺史道王元慶壽州刺史舒王
元名鄧州刺史鄧王元裕幽州都督燕王靈䕫蘇州刺
史許王元祥安州都督吳王恪相州都督魏王泰齊州
都督齊王祐益州都督蜀王愔襄州刺史蔣王惲揚州
都督越王貞并州都督晉王治秦州都督紀王慎等或
地居旦奭夙聞詩禮或望乃間平早稱才藝並爵崇土
宇寵兼車服誠孝之心無㤀於造次風政之譽克著於
期月宜冠藩垣胙以休命其所署刺史咸令子孫世世
承襲
十一年又以司空長孫無忌為趙州刺史改封趙國公
尚書左僕射房元齡為宋州刺史改封梁國公司空杜
如晦密州刺史封萊國公特進李靖為濮州刺史改封
衞國公特進高士廉為申州刺史改封申國公趙郡王
孝恭為觀州刺史改封河間郡王同州刺史尉遲敬德
為宣州刺史改封鄂國公光禄大夫李勣為蘇州刺史
改封英國公左驍衞大將軍叚志元為金州刺史改封
褒國公右領軍大將軍程知節為普州刺史改封盧國
公兵部尚書侯君集為陳州刺史改封陳國公任城王
道宗為鄂州刺史改封江夏郡王太僕卿劉弘基為朗
州刺史改封䕫國公金紫光禄大夫張亮為澧州刺史
改封鄖國公詔曰周武定業胙茅土於子孫漢高受命
誓帶礪於功臣豈止重親賢之地崇其典禮抑亦固磐
石之基寄以藩翰但今之刺史古之諸侯雖立名不同
而監統一也故申命有司斟酌前代宣條委共理之寄
象賢存代及之典司空無忌等並策名運始功參締構
即令子孫世世承襲非有大故無或黜免餘官食邑並
如故其後無忌將之國情皆係戀不願是行辭不獲免
謬出怨言以激上怒曰臣披荆棘以事陛下今海内寧
一乃令世牧外州復與遷徙何異因上表固讓太宗謂
之曰割地以封功臣古今之通義也意欲公之枝葉翼
朕子孫長為藩翰傳之永久情在此耳而公等薄山河
之誓發言怨望朕亦安可強公以土宇邪太子左庶子
于志寧以古今事殊恐非久安之道上疏爭之竟從志
寧議
劉秩政典曰自漢以降雖封建失道然諸侯猶皆就
國今封建子弟有其名號而無其國邑空樹官僚而
無涖事聚居京師食租衣税國用所以不足也
按文中子後序言太宗嘗讀周官辨方正位體國
經野設官分職以為民極之言慨然歎曰不井田
不封建不足以法三代之治然則詔羣臣議封建
必是時事也後之儒者往往追恨當時諸臣不能
將明英主之美意使生民復見三代之治以為遺
憾愚嘗竊論之以為必能偹究古今之事情然後
可以斷其議論之是非法制之得失蓋封建一事
漢以來未嘗廢也然行之輙利少而害多其故有
二一則不能存三代之公心二則不能存三代之
良法公心者何昔文武成康之衆建諸侯也有德
有功者則卑之初未嘗專以私其宗親雖曰兄弟
甥舅之邦然所封皆極一時之選若其果賢則微
子尹東夏蔡仲君蔡邦雖仇讐不廢也若其不賢
則管蔡為戮五叔無官雖同氣不恕也至漢則且
私且忌故始則勦滅異代所建國而盡以卑其功
臣繼則𠞰滅異姓王而盡以卑其同宗又繼則𠞰
滅疏屬劉氏王而盡以卑其近親而其所建置若
濞若長之徒初無功德足以君國子民特以其近
親而王之故不旋踵而犯上作亂墟其國而隕其
身矣蓋有先王之公心則其弊不至於此良法者
何昔先王之建邦也上有方伯連率下有公侯伯
子男小大相維尊卑相制如公侯受封之地雖多
而制禄不過十倍其卿成國不過半天子之軍名
山大澤不以封必賜弓矢然後征必賜圭瓉然後
鬯有廵守有述職有慶有讓綱紀未嘗一日隳也
若漢初諸侯王則卑以大城名都連數千里未嘗
為之分限山澤蓄貨在其國者不領於天子之大
農五嶽四瀆在其國者不領於天子之祠官故為
諸侯者一受封之後即自負其富強摘山煑海招
納亡命擅爵人赦死罪天子不能訶謀臣不敢議
所以縱恣之者如此及景武之後則作左官之律
嚴附益之法吹毛求疵積毁銷骨所以猜防之者
復如此蓋方其縱恣也則畏之有同乎敵國及其
猜防也則抑之不啻如謫徙矣蓋有先王之良法
則其弊不至於此由漢而來有天下者未嘗不王
其昆弟子姓而名之曰封建然其得失與漢無以
大相遠盖其初也惟務私其宗親未嘗有擇德而
授之意故有國者不皆可使南面之人而復不能
固結之以恩義繩律之以法度故仁恕者則流於
縱恣西晉是也尅核者則過於猜防曹魏是也而
晉魏皆緣是以亡是豈封建誤之哉先王之意之
法不存而強慕美名則適足以為禍亂之階耳唐
太宗亦好名之主然審時量已固自不能存帝王
之心而行帝王之事矣故刺史世襲之詔不久而
遂停而當時諸臣雖以魏鄭公之賢亦以為事雖
至善時即未遑而有五不可之說蓋其度之審矣
如顔師古之議欲封建與郡縣並行王侯與守令
錯處則漢初已嘗如此至景帝令諸侯王不得治
民補吏而漢置内史以治其地則封建之地悉為
郡縣矣盖古之所謂諸侯即後之所謂守令然自
漢中葉以後王侯之與守令始判然為二承流宣
化而實有治人之責者守令也食租衣税而但襲
茅土之封者王侯也令欲並建則凡王侯受封之
地必盡廢内史之官即付之兵民之任而後可但
恐恣縱專擅犯上作亂復如漢初之事容之則廢
法而貽子孫之深憂誅之則傷恩而失封建之初
意矣又况魏晉以後王侯多是虚封有三分食一
四分食一五分食一者又有非其境内之地而遙
封者如元魏之以會稽蒼梧建業丹陽等郡封其
臣為公侯之類是也盖戶封既為虚名則受封者
之俸禄必仰給於縣官而出納之吝有所不能免
於是遂有虚食真食之異今欲盡復舊制則王侯
受封之地其戶邑之入必合盡捐以予之地既瓜
分租賦隨之京師府藏頓鮮無以供軍國之用非
居上之利也又王侯於所受封之郡邑既無撫字
之責而徒利租賦之入於是一意侵漁不顧怨讟
為封戶者甚於征行非百姓之利也又所謂王侯
者非子弟即勳臣素號名貴人華屋玉食之奉於
京師為宜今使之塊處外郡朝不坐宴不預憂䜛
畏譏此絳侯之所以恐懼長孫司空之所以怨望
然則又非受封者之利也夫封建者古帝王所以
建萬世之長策今其公心良法一不復存而顧強
希其美名以行之上則不利於君中則不利於臣
下則不利於民而方追咎其不能力行此書生之
論所以不能通古今之變也
唐制皇兄弟皇子為王皆封國之親王(龍朔二年制諸王子嫡者封郡)
(王任職從四品下叙其衆子封郡公從五品上叙貞觀中王珪奏曰三品以上遇親王於塗皆降乘違法申敬)
(有乖儀注太宗曰卿欲自尊而卑吾子乎魏徵曰自古迄今親王班次三公以下今三品皆天子列卿及八座)
(之長為王降乘非王所宜當也詔從之)親王府各置官屬(凡府官國官王未出閤則皆不)
(置)領親事帳内二府及國官太子男封郡王其庶姓卿
士功業特盛者亦封郡王(自至德元載至大歷三年封異姓為王者凡百一十有二)
(人)其次封國公其次有郡縣開國公侯伯子男之號亦
九等並無官土其加實封者則食其封分食諸郡以租
調給(自武德至天寳實封者百餘家自至德二載至大歷三年食實封者二百六十五家凡食四萬四千)
(八百六十戶)十六年制王府官以四考為限(高宗時滕王元嬰江王元祥蔣)
(王惲虢王鳳俱以貪暴為吏人所患有授其府官者皆比嶺外荒裔為之語曰寧向儋崖象白不事江滕蔣虢)
嗣聖二年初置公府官員武太后天授二年又置皇孫
官員開元四年三月制諸封國自始封至曾孫者其封
戶三分減一十年加永穆公主封千戶凡諸王及公主
以下所食封邑皆以課戶充州縣與國官邑官共執文
帳准其戶數收其租調均為三分其一入官其二入國
公所食邑則全給焉二十年五月勅諸食邑實封並以
三丁為限不須一分入官其物仍令封隨庸調送入京
親王府置傅一人(師範輔導參議可否初置王師景雲二年改為傅)咨議參
軍一人(匡正幕府咨謀庶事)友一人(陪隨左右拾遺補闕)文學二人(修撰文章讐校)
(經史)東西閤祭酒各一人(接引賓客)長史司馬各一人(通判)掾一
人(通判功倉戸三曹)屬一人(通判兵騎法士四曹)主簿一人(覆省教命)記室參
軍二人(掌表啟書疏宣行教命)錄事參軍一人(受事勾檢)功曹倉曹戶
曹兵曹法曹士曹等參軍各一人(各有所主)參軍二人行參
軍四人(掌出使及雜檢校)典籖二人(宣傳教命)親事府置典軍副典
軍各二人(掌守衞陪從)執仗親事(執弓刀衞從)執乘親事各十六
人(供進騎乘)親事三百三十三人帳内府置典軍副典軍各
三人(掌儀衞陪從兼知鞍馬等)帳内六百六十七人親王國(施行公文准等)
(署式嗣王以下府准此)國令一人大農二人(通判國司)尉二人(分判)丞一
人(監印勾稽)小吏有差若府主薨則諸府佐視事帳内過葬
追退(雖無妻子亦准此)其國官聽終喪(若有襲爵者聽其回事)諸公主邑
司有家令丞錄事各一人(並隸宗正寺出降者不置)
景龍三年應食封邑者一百四十餘家應出封戶凡
五十四州皆天下膏腴物産其安樂太平公主封又
取富戶不在損免限百姓著封戶者甚於征行十一
月河南廵使監察御史宋務光上疏曰臣聞分珪列
土各有方位通邑大都不以封錫前猷未遠古義亦
深自頃命侯稍殊舊式莫居墝塉專擇雄奥徐州貢
土方色巳乖寢邱辭封讓德不嗣且滑州者國之近
甸密邇帝畿地出縑紈人多趨射所以列縣惟七分
封有五王賦少於侯租入家倍於輸國求諸既往實
所未聞每科封丁有甚征役因而失業莫返其居此
土風逃者舊少頃日波散良緣封多伏願稍均封戶
散配餘州下息疲甿上遵古制則公侯不失於采地
流人得還於故鄉諸州封戶亦望准此又徵封使者
往來相繼既勞傳驛甚擾公私請附租庸每年送納
望停封使以靜下人仍編入新格庶為永例又聞五
等崇榮百王盛典自非邢茅懿戚寇鄧洪勲無以誓
彼山河疇其爵土近者封建頗緣恩澤功無横草人
已分茅遂使沃壤名藩多入侯國邑收家税半於天
府經費不足盖亦有由竊見武德之初建侯故事於
時天保新定王業創開佐命如雲謀臣如雨然而封
者不過十數人今禮樂承平邦家繼世有象賢舊德
之裔無野戰攻城之勤至於命封不合全廣論功謝
於前業食邑多於往時既減邊儲實虧國用伏惟酌
宗周之前訓咨武德之舊章地匪宗盟勲殊社稷不
宜加於實邑自可寵以虚名如此則庶績其凝彛倫
攸敘臣忝當廉問備採風謠見此不安豈敢自默知
必被封家所疾顧常以報國為心乞擇愚言訪諸朝
宰秋毫有益夕死無憂兵部尚書韋嗣立上疏曰臣
竊見食封之家其數甚衆昨問戶部云用六十餘萬
丁一丁兩疋計一百二十萬疋已上臣頃在太府知
每年庸調絹數多不過百萬少則七八十萬以來比
諸封家所入全少臣聞自古封茅土列山河皆須業
著經綸功申草昧然後配宗廟之享承帶礪之恩往
者皇運之初功臣共定天下當食封纔祗三二十家
今以恩澤受封百四十家已上國家租賦大半私門
私門資用有餘國家支計不足有餘則或致奢僭不
足則坐致憂危制國之方豈謂為得封戶之物諸家
自徵或是官典或是奴僕多挾勢騁威凌蔑州縣凡
是封戶皆不勝侵漁若戶不滿丁物送太府封家但
於右藏請受不得輒自徵催則必免侵漁人冀蘇息
矣
愚嘗謂古之諸侯即後之守令自漢以來始判而
為二為王侯者於其受封之地實無撫字之責而
但利其租食之入於是反為百姓之患若宋韋二
公之疏所言尤詳故備著之
江夏郡王道宗太祖曾孫高祖兄子以從秦王討賊功
初封任城王貞觀時更封永徽初坐罪流象州薨子景
恒封盧國公
道興道宗弟初封廣寧郡王後以疏屬降封縣公
永安壯王孝基武德初封二年將兵討劉武周師敗為
賊所害道立以兄子嗣封高平王後降為公
淮陽壯王道元武德初封後將兵討劉黑闥戰歿道
明以弟嗣王坐罪奪爵
長平肅王叔良武德初封子孝協初王范陽後降為郇
國公思訓中宗復位以宗室耆舊封隴西郡王
新興郡王德良叔良弟晉(坐罪誅)
長樂郡王幼良德良弟後坐罪賜死
蔡烈王蔚子安武德時封琛儉(降為公)
河間元王孝恭安子子崇義嗣降封譙國公
濟北郡王瑊安子武德初封
漢陽郡王瓌安子武德初封後降為公
廬江郡王瑗蔚孫武德初封後坐反誅
淮安靖王神通武德初封子道彦嗣後降為公
孝詧神通子初封高密王
孝同神通子初封淄川王
孝慈神通子初封廣平王
孝友神通子初封河間王
孝節神通子初封清河王
孝義神通子初封膠西王後並降為公
孝逸神通子封梁郡公
襄邑王神符神通弟武德初封子七人初並封郡王
後降為公
隴西恭王博乂世祖孫高祖兄蜀王湛子武德初封
渤海敬王奉慈博乂弟武德初封
右太祖世祖子孫王者
息隱王建成高祖長子帝即位立為太子後為太宗所
殺追封息王
太原王承宗建成長子蚤卒
安陸王承道河間王承德武安王承訓汝南
王承明鉅鹿王承義俱建成子建成死時並坐誅
衞懷王元霸蚤薨武德初追封諡泰太宗子以嗣元
霸保定宗室西平王子泰徙封復以保定嗣
巢刺王元吉初封齊王後為太宗所殺追封
梁郡王承業漁陽王承鸞普安王承奬江夏
王承裕義陽王承度俱元吉子元吉死時並坐誅
楚哀王智雲隋大業末高祖起兵吏捕送長安害之武
德初追封寬(太宗子嗣封)靈龜福(降為公)承况(神龍中同節愍太子)
(死於難)
荆王元景武德三年封後坐預房遺愛反謀賜死長
沙(降為侯)逖(復王爵無子國除)
漢王元昌武德三年封後坐預太子承乾反謀賜死國
除
鄷悼王元亨武德三年封蚤薨無子國除
周王元方武德四年封貞觀時薨無子國除
徐康王元禮武德四年封子茂嗣(後坐罪廢)璀延年(坐罪貶國)
(除)諷(再嗣封)
韓王元嘉武德四年封武后時坐謀舉兵誅武氏遇害
訥(元嘉第五子神龍初復嗣爵)叔璩煒
彭思王元則武德四年封絢(以霍王子嗣)志暕
鄭惠王元懿武德六年封子璥嗣希言
霍王元軌武德四年封武后時坐預謀舉兵廢死
緒元軌子封江都王暉
純亦元軌子封安定王
虢莊王鳳武德六年封子翼嗣㝢邕巨
道孝王元慶武德六年封子誘嗣微鍊
鄧康王元裕貞觀五年封炅孝先
舒王元名貞觀五年封後為武后所殺
亶元名子封豫章王亦為武后所殺津萬藻
魯王靈䕫貞觀五年封後坐謀起兵討武氏見害
詵靈䕫子為清河王(早夭)
藹靈䕫子為范陽王道堅子宇嗣
江安王元祥貞觀五年封子晫嗣(坐罪誅)欽
皎元祥子封武陽王繼宗
密貞王元曉貞觀五年封子穎嗣勖曇徹
滕王元嬰貞觀十三年封子修琦嗣涉湛然
右高祖子孫王者
常山愍王承乾太宗長子武德三年封常山王太宗即
位立為太子後坐謀逆廢為庶人徙黔州死
楚王寬武德三年出後楚哀王蚤薨貞觀初追封
吳王恪貞觀二年封永徽中長孫無忌譛殺之子仁貶
為鬱林縣男中宗反正改王成紀以預誅武三思死
祇祇巘
濮恭王泰貞觀二年封子欣嗣嶠
徽泰次子封新安郡王
齊王祐武德八年封後坐反廢為庶人賜死
蜀悼王愔貞觀五年封永徽時以吳王恪母弟得罪廢
徙俄復封涪陵子璠嗣褕
蔣王惲貞觀五年封子煒嗣為武氏所害紹宗欽
福
越王貞貞觀五年封中宗廢貞起兵討武氏不克死子
冲與貞同死開元初追復爵王琳
紀王慎貞觀五年封武后時謫死證行同
東平王續慎子
義陽王叡慎子為武氏所殺
趙王福貞觀十三年封出後隱太子思順
曹王明貞觀二十一年封出後巢刺王高宗時坐太子
賢事廢死子俊嗣(為武氏所殺)允戢臯
右太宗子孫王者
燕王忠高宗長子貞觀二十年封帝即位立為太子後
立武后子宏乃降封王尋為許敬宗所誣賜死
澤王上金永徽初封後為武氏所殺子義詢(神龍初嗣)潓
許王素節永徽初封後為武氏所殺子瓘(神龍初嗣)益
孝敬皇帝宏永徽六年封代王顯慶元年立為皇太子
後為武后所鴆追諡帝
章懷太子賢始王潞後立為太子以忤武后廢死守
禮承宏
樂安王光順犍為王守義(並賢子)
右高宗子
懿德太子重潤中宗長子永淳時立為皇太孫中宗失
位廢後封邵王為武氏所殺神龍初追贈
譙王重福高宗時封神龍初為韋后所譖廢徙睿宗立
召還至東都謀作亂不克死
節愍太子重俊聖歷三年封義興王中宗復位立為皇
太子後與李多祚等殺武三思兵敗死睿宗立追諡子
宗暉封湖陽郡王
右中宗子
讓皇帝憲睿宗子文明元年立為皇太子後改王夀又
改王宋元宗即位徙王寧薨追諡帝子璡封汝陽王
莊憲子封濟陰王
琳憲子嗣寧王
瑀憲子封漢中王
惠莊太子撝垂拱三年封恒王開元時薨贈太子珣
璹
惠文太子範初封鄭王從元宗誅太平有功開元十四
年薨贈太子子瑾嗣珍(後坐罪死)
惠宣太子業始封趙王後進王薛開元二十二年薨贈
太子
瑗業子封樂安王
瑒業子封滎陽王
琄業子嗣薛王
右睿宗子
奉天皇帝琮元宗子景雲九年封許昌郡王天寳十載
薨贈太子肅宗立諡帝子俅嗣
太子瑛初封真定王開元三年立為皇太子後為武惠
妃所構為庶人賜死寳應初贈太子
儼瑛子封新平郡王
伸瑛子封平原郡王
俅瑛子嗣慶王
棣王琰開元二年始封後坐罪以幽死
僎琰子王汝南
僑琰子王宜都
俊琰子王濟南
俀琰子王順化
鄂王瑤開元時封二十五年為武惠妃所譖與太子瑛
同廢死
倩瑤子王陳
靖恭太子琬始王鄄徙王榮天寳末薨追諡太子
俯琬子王濟陰
偕琬子王北平
光王琚開元十三年封二十五年為武惠妃所譖與太
子瑛同廢死
儀王璲開元十三年封
侁璲子王鍾陵
僆璲子王廣陵
潁王璬開元十三年封建中時薨
神璬子王滎陽
僝璬子王高邑
永王璘開元十三年封至德初謀反兵敗死
儹璘子王餘姚
壽王瑁開元十五年封大歷十年薨
僾瑁子王德陽
伾瑁子王濟陽
偡瑁子王廣陽
延王玢開元十三年封興元初薨
倬玢子王彭城
侹玢子王平陽
盛宣王琦開元十三年封廣德二年薨
償琦子王真定
佩琦子王武都
濟王環開元十三年封
傃環子王永嘉
俛環子王平樂
信王瑝開元二十一年封
佟瑝子王新安
倜瑝子王晉陵
義王玼開元二十一年封
儀玼子王舞陽
僇玼子王晉陽
陳王珪開元二十一年封
倫珪子王安南
佗珪子王臨淮
佼珪子王安陽
豐王珙開元二十一年封廣德初坐罪賜死
佻珙子王齊安
恒王瑱開元二十一年封代宗時薨
凉王璿開元二十一年封代宗時薨
仂璿子王瀘陽
汴哀王璥開元二十一年封明年薨
右元宗子孫王者
文獻通考卷二百七十五
