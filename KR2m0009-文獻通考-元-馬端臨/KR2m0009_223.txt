文獻通考卷二百二十三
鄱陽馬端臨貴與著
經籍考五十
子(醫家)
太平聖惠方一百卷
鼂氏曰太宗皇帝在潛邸日多蓄名方異術太平
興國中内出親驗者千餘首乃詔醫局各上家傳
方書命王懷隱王祐鄭彦陳昭遇校正編類各篇
首著其疾證淳化初書成御製序引
慶歴善救方一卷
兩朝藝文志詔以福州奏獄醫林士元藥下蠱毒人
以獲全錄其方令國醫類集附益八年頒行
皇祐簡要濟衆方五卷
兩朝藝文志皇祐中仁宗謂輔臣曰外無善醫民有
疾疫或不能救療其令太醫簡聖惠方之要者頒下
諸道仍勅長史按方劑以時拯濟令醫官使周應編
以爲此方三年頒行
太醫局方十卷
鼂氏曰元豐中詔天下高手醫各以得效祕方進
下太醫局驗試依方製藥鬻之仍模本傳於世
和劑局方十卷
鼂氏曰大觀中詔通醫刊正藥局方書閱歲書成
校正七百八字增損七十餘方
陳氏曰庫部郎中陳師文等校正凡二十一門二
百九十七方其後時有增補
王氏博濟方五卷
鼂氏曰皇朝太原王袞撰慶歴間因官滑臺暇日
出家藏七十餘方擇其善者爲此書名醫云其方
用之無不效如草還丹治大風太乙丹治鬼胎尤
奇驗
藥凖一卷
陳氏曰潞公文彦博寬夫撰所集方才四十首以
爲依本草而用藥則有凖故以此四十方為處方
用藥之凖也
沈存中良方十卷
鼂氏曰皇朝沈括存中撰存中博學通醫術類其
經驗方成此書用者多驗或以蘇子瞻論醫藥雜
說附之
陳氏曰不知何人所錄其間辯鷄舌香一叚言靈
苑所辯猶有未盡者館閣書目别有沈氏良方十
卷蘇沈良方十五卷而無靈苑方
靈苑二十卷
鼂氏曰亦存中編本朝士夫如高若訥林億孫奇
龐安常皆以善醫名世而存中尤善方書此書所
載多可用
孫氏傳家祕寶方三卷
陳氏曰尚藥奉御太醫令孫用和集其子殿中丞
兆父子皆以醫名自昭陵時迄於熙豐無能出其
右者元豐八年兆弟宰爲河東漕屬呂惠卿帥并
從宰得其書序而刻之自言爲思邈之後鼂氏讀
書志作孫尚祕寶方凡十卷
養生必用方十六卷
鼂氏曰皇朝初虞世撰序謂古人醫經行於世者
多矣所以别著者古方分劑與今銖兩不侔用者
頗難此方其證易詳其法易用苟尋文為治雖不
習之人亦可無求於醫也虞世本朝士一旦削髮
爲僧在襄陽與十父遊從甚密
尊生要訣二卷
陳氏曰卽初虞世四時常用要方有廬山陳淮者
復附益焉
楊子護命方五卷通神論十四卷
鼂氏曰皇朝楊退修撰以岐伯論五運六氣以治
百病後世通之者惟王砯一人而已然猶於遷變
行度莫知其始終次序故著此方論云
龐氏家藏祕寶方五卷
陳氏曰蘄水龐安時安常撰安時以醫名世所著
書傳於世者惟傷寒而已此書南城吳炎晦父錄
以見遺
山谷黃氏龐安常傷寒論後序安常自少時善醫
方爲人治病處其生死多驗名傾江淮諸醫然爲
氣任俠鬭雞走狗蹴踘擊毬少年豪縱事無所不
爲博奕音技一工所難而兼能之家富多後房不
出戸而所欲得人之以醫聘之也皆多陳其所好
以順適其意其來也病家如市其疾已也君脱然
不受謝而去之中年乃屏絶戲弄閉門讀書自神
農黃帝經方扁鵲八十一難經靈樞甲乙葛洪所
綜緝百家之言無不貫穿其簡策紛錯黃素朽蠧
先師或失其讀學術淺陋私智穿鑿曲士或竄其
文安常悉能辯論發揮每用以視病如是而生如
是而不治幾乎十全矣然人以病造之不擇貴賤
貧富便齋曲房調護以寒暑之宜珍膳羹饘時節
其饑飽之度愛其老而慈其幼如痛在己也未嘗
輕用人之疾嘗試其所不知之方蓋其輕財如糞
土而樂義耐事如慈母而有常似秦漢間游俠而
不害人似戰國四公子而不爭利所以能動而得
意起人之疾不可縷數他日過之未嘗有德色其
所論著傷寒論多得古人不言之意其所師用而
得意於病家之隂陽虛實今世所謂良醫十不得
其五也余始欲掇其大要論其精微使士大夫稍
知之適有心腹之疾未能卒業然未嘗游其庭者
雖得吾言而不解若有意於斯者讀其書自足攬
其精微故特著其行事以為後序云其前序海上
道人諾爲之故虛右以待
宛邱張氏䟦傷寒論曰張仲景傷寒論論病處方
纖悉必具又爲之增損進退之法以預告人嗟夫
仁人之用心哉且非通神造妙不能爲也安常又
竊憂其有病證而無方者續著為論數卷用心爲
術追儷古人淮南謂安常能與傷寒說話豈不信
哉
錢氏小兒方八卷
鼂氏曰皇朝錢乙仲陽撰神宗時擢太醫丞於書
無所不窺他人勤勤守古獨度越縱舍卒與法合
尤邃本草多識物理辯正闕誤最工療嬰孺病年
八十二而終閻季忠方附其後
錢氏小兒藥證眞訣三卷
陳氏曰錢仲陽撰閻季忠集上卷言證中卷叙嘗
所治病下卷爲方季忠亦頗附以己說且以劉斯
立所作仲陽傳附於末宣和元年也
嬰童寶鏡十卷
鼂氏曰題曰栖眞子不著姓名錄世行應驗方成
此書
小兒靈祕方十三卷
鼂氏曰不題撰人辯小兒疾證及治療之方多爲
歌訣
小兒玉訣一卷
鼂氏曰未詳撰人名氏爲韻語以記小兒疾證治
法二十三
醫說十卷
陳氏曰新安張景季明撰
食治通說一卷
陳氏曰東虢婁居中撰臨安藥肆金藥臼者有子
登第以恩得初品官趙忠定丞相䟦其後書凡十
六篇大要以食治則身治此上工醫未病之一術
也
趙丞相序略曰君自幼業醫至是歴八十一寒暑
矣錢唐行都多貴人君未嘗出謁卿相王侯之家
屢迎之不可致每旦肩輿至藥肆羣兒已四集悲
啼呌號囂然滿室君皆調護委曲坐良久徐起枚
視之一以至之先後為序輙爲言兒本無疾愛之
者害之也如言兒下利時此為脾虛乳食過傷所
致惟苦節其乳食微以參术藥温其胃即愈矣而
愛之者曰兒數利氣且乏非強食莫補其所喪於
是胃虛不能攝化其氣重傷參术弗效增以薑附
薑附不已重以金石而兒殆矣胡不以身喻之方
吾曹盛壯時日食二升米飯幾不滿欲一日意中
微不佳則粒米不堪向口何况兒乎予每視君持
藥欲授時必諄諄爲人開說口幾欲破又為紙囊
貯藥各著其說於上使歸而勿忘焉
治病須知一卷
陳氏曰不知名氏專論外證以用藥之次第爲不
能脉者設也
正俗方一卷
陳氏曰知虔州長樂劉彛執中撰以虔俗信巫無
醫藥集此方以教人
奉親養老書一卷
陳氏曰泰州興化令陳眞撰元豐中人
小兒班疹論一卷
陳氏曰東平董汲及之撰錢乙元祐癸酉題其末
脚氣治法一卷
陳氏曰董汲撰
指迷方三卷
陳氏曰考城子王貺子亨撰吳丞相敏爲之序貺
為南京名醫宋毅叔之壻宣和中以醫得幸至朝
請大夫
九籥衛生方三卷
陳氏曰宣和宗室忠州防禦使士紆撰
治風一卷
陳氏曰張耒文潛所傳凡三十二方
小兒醫方妙選三卷
陳氏曰成安大夫惠州團練使張渙撰凡四百二
十方渙五世爲小兒醫未嘗改科靖康元年自為
之序
鷄峯備急方一卷
陳氏曰太醫教授張銳撰紹興三年爲序大抵皆
單方也
産育保慶集一卷
陳氏曰濮陽李師聖得産論二十一篇有其說而
無其書醫學教授郭稽中以方附諸論之末遂為
全書近時括蒼陳言嘗評其得失於三因方婺醫
杜荍者又附益之頗爲詳備
本事方十卷
陳氏曰維揚許叔微知可撰紹興三年進士第六
人以藥餌隂功見於夢寐事載夷堅志晚歲取平
生已試驗之方併記其事實以為此書取本事詩
詞之例以名之
傷寒歌三卷
陳氏曰許叔微撰凡百篇皆本仲景法又有治法
八十一篇及仲景脉法三十六圖翼傷寒論二卷
辯類五卷皆未見
指南方二卷
陳氏曰蜀人史堪載之撰凡三十一門各有論
楊氏方二十卷
陳氏曰樞密楊倓子靖以家藏方一千一百十有
一首刻之當塗世多用之
本草單方三十五卷
陳氏曰工部侍郎宛邱王俁碩父撰取本草諸藥
條下所載單方以門類編之凡四千二百有六方
何氏方六卷
陳氏曰太常博士括蒼何偁德揚撰
洪氏方一卷
陳氏曰鄱陽洪氏
莫氏方一卷
陳氏曰刑部郎中吳興莫伯虛致道刻博濟方於
永嘉而以其家藏經驗方附於後
備急總效方四十卷
陳氏曰知平江府溧陽李朝正撰大抵皆單方也
是齋百一選方三十卷
陳氏曰山隂王璆孟玉撰百一言其選之精也
三因極一方六卷
陳氏曰括蒼陳言無擇撰三因者内因外因不内
外因其說出金匱要略其所述方論往往皆古書
也
小兒保生方三卷
陳氏曰左司郎姑熟李檉與幾撰
傷寒要旨二卷
陳氏曰李檉撰列方於前而類證於後皆不外仲
景
漢東王氏小兒方二卷
陳氏曰不著名
幼幼新書五十卷
陳氏曰直龍圖閣知潭州劉昉方明撰集刊未畢
而死徐璹夀卿以漕攝郡趣成之
大衍方十二卷
陳氏曰朝散大夫孫紹遠稽仲撰凡藥當預備者
四十九種故名大衍所在易得者不與焉諸方附
於後
海上方一卷
陳氏曰不著姓名括蒼刻本館閣書目有此方云
乾道中知處州錢竽編
集效方一卷
陳氏曰南康守李觀民集
胎産經驗方一卷
陳氏曰陸子正撰集
葉氏方三卷
陳氏曰太社令延平葉大廉撰
胡氏方一卷
陳氏曰不著名
傳道適用方二卷
陳氏曰稱拙菴吳彦䕫淳熙庚子
陳氏手集方一卷
陳氏曰建安陳抃
選奇方十卷後集十卷
陳氏曰青田余綱堯舉撰
傷寒瀉痢要方一卷
陳氏曰直龍圖閣長樂陳孔碩膚仲撰
湯氏嬰孩妙訣二卷
陳氏曰東陽湯衡撰衡之祖民望精小兒醫有子
曰麟登科衡麟之子尤邃於祖業爲此書也十九
篇
諸家名方二卷
陳氏曰福建提舉司所刊市肆常貨而局方所未
收者
易簡方一卷
陳氏曰永嘉王碩德膚撰增損方三十首㕮咀藥
三十品市肆常貨圓子藥十種以爲倉卒應用之
備其書盛行於世
四時治要方一卷
陳氏曰永嘉屠鵬時舉撰專爲時疾瘧痢吐瀉傷
寒之類雜病不與焉
治奇疾方一卷
陳氏曰夏子益撰凡三十八道皆奇形怪證世間
所未見者
傷寒證類要略二卷玉鑑新書二卷
陳氏曰汴人平堯卿撰專爲傷寒而作皆仲景之
舊也亦别未有發明
瘡疹證治一卷
陳氏曰金華謝天錫撰
產寶諸方一卷
陳氏曰不著名氏集諸家方而以十二月產圖冠
之
纂要備急諸方一卷
陳氏曰不知何人集皆倉卒危急所須藥及雜術
也
摘要方一卷
陳氏曰傷寒十勸及危證十病末載托裏十補散
方
劉涓子神仙遺論十卷
陳氏曰東蜀刺史李頔錄按中興書目引崇文總
目云宋龔慶宣撰劉涓子者晉末人於丹陽縣得
鬼遺方一卷皆治癰疽之法慶宣得而次第之今
按唐志有慶宣劉涓子男方十卷未知卽此書否
卷或一板或止數行名為十卷實不多也
衛濟寶書一卷
陳氏曰稱東軒居士不著名氏治癰疽方也
外科保安方三卷
陳氏曰知興化軍亳社張允蹈家藏方龔參政茂
良劉太史夙爲之序跋
五發方論一卷
陳氏曰不知名氏亦吳晦父所錄
李氏集驗背疽方一卷
陳氏曰泉江李迅嗣立撰凡五十二條其論議詳
盡曲當
皇帝醫相馬經三卷
晁氏曰唐穆蠡集伯樂王良等六家書成此編皇
帝斥神農也
育駿方三卷
晁氏曰未詳撰人相馬術及醫治畜牧之方
相馬經一卷
晁氏曰未詳撰人相馬法式并著馬之疾狀及治
療之術李氏書目有之
文獻通考卷二百二十三
