文獻通考卷一百二十五
鄱陽馬端臨貴與著
王禮考二十
山陵
魏武王崩遺令無藏金玉珍寶高陵(建安二十五年正月庚子崩二月丁)
(卯葬)
文帝黃初二年十月表首陽山東為壽陵
帝自作終制曰禮國君即位為椑存不忘亡也(椑音扶歴)
(反臣松之按禮天子諸侯之棺各有重數棺之親身者曰椑)昔堯葬榖林通樹之
禹葬會稽農不易畝(吕氏春秋堯葬於榖林通樹之舜葬於紀市㕓不變其肆禹葬)
(會稽不變人徒)故葬於山林則合乎山林封樹之制非上古
也吾無取焉壽陵因山為體無為封樹無立寢殿造
園邑通神道夫葬也者藏也欲使人之不得見也骨
無痛癢之知冡非棲神之宅禮不墓祭欲存亡之不
黷也為棺槨足以朽骨衣衾足以朽肉而已故吾營
此邱墟不食之地欲使易代之後不知其處無施葦
炭無藏金銀銅鐵一以瓦器合古塗車芻靈之義棺
但漆際會三過飯含無以珠玉無施珠𥜗玉匣諸愚
俗所為也季孫以璠璵歛孔子歴級而救之譬之暴
骸中原宋公厚葬君子謂華元樂莒不臣以為棄君
於惡漢文帝之不發霸陵無求也光武之掘原陵封
樹也霸陵之完功在釋之原陵之掘罪在明帝而釋
之忠以利君明帝孝以害親也忠臣孝子宜思仲尼
邱明釋之之言鑒華元樂莒明帝之戒存其所以安
君定親使魂靈萬載無危斯則賢聖之忠孝矣自古
及今未有不亡之國亦無不掘之墓也喪亂以來漢
氏諸陵無不發掘至乃燒取玉匣金縷骸骨并盡是
焚如之刑也豈不重痛哉禍由乎厚葬封樹桑霍為
我戒不亦明乎其皇后及貴人以下不隨王之國者
有終沒皆葬澗西前又以表其處矣蓋舜葬蒼梧二
妃不從延陵葬子遠在羸博魂而有靈無不之也一
澗之間不足為遠若違今詔妄有所變改造施吾為
戮尸地下(戮而重戮死而重死臣子為蔑死君父不忠不孝使死者有靈將不福汝其以此詔)
(藏之宗廟副在尚書祕書三省)
按魏武父子遺令俱欲薄葬世傳曹公疑冢七十
有餘其防患至矣秦始皇高齊神武俱厚葬且殺
匠徒以滅口然易代之後不免發掘三人俱英雄
而末著識逹則曹為優云
始武帝葬高陵有司依漢立陵上祭殿至黃初三年
詔曰先帝躬履節儉遺詔省約子以述父為孝臣以
繫事為忠古不墓祭皆設於廟先帝高平陵上殿皆
毁壊車馬還廐衣服藏府以從先帝儉德之志遂革
上陵之禮及齊王在位九載始一謁高平陵
七年帝崩葬首陽陵自殯及葬皆以終祭從事(五月丁巳崩六)
(月戊寅葬)
明帝將送葬曹眞陳羣王朗等以暑熱固諫乃止
孫盛曰夫窀穸之事孝子之極痛也人倫之道於
斯為重故天子七月而葬同軌畢至夫以義感之
情猶盡臨隧之哀况乎天性發中敦禮者重之哉
魏氏之德仍世不基矣昔華元厚葬君子以謂棄
君於惡羣等之諫棄孰甚焉
明帝景初二年帝崩葬高平陵(正月丁亥崩二月癸丑葬)
帝崩殯於九龍殿尚書訪曰當以明皇帝諡告四祖
祝文於高皇稱元孫之子云何王肅曰禮稱曾孫某
謂國家也荀爽鄭元說皆云天子諸侯事曾祖已上
皆稱曾孫又訪按漢既葬容衣還儒者以為宜如文
皇帝故事以存時所服王肅曰禮雖無容衣之制今
須容衣還而後虞祭宜依尸服卒者上服之制生時
䙝服可隨所存至於制度則不如禮孔子曰祭之以
禮亦為此也諸侯之上服則命服也天子不為命服
然亦所以命服之上也按漢氏西京故事月游衣冠
則容衣也言冠以正服不以䙝衣也尚書又訪容衣
還羣臣故當在帳中常填衛見王肅曰禮不墓祭而
漢氏正月上陵神座在西序東向百辟計吏前告郡
之榖價人之疾苦欲先帝魂靈聞知時蔡邕以為禮
有煩而不可去事亡如存况今無填衞之禁而合於
如事存之義可見於門内拜訖入帳臨乃除服
晉武帝泰始二年八月詔曰此上旬先帝棄天下之日
便已周年思慕煩毒欲詣陵瞻侍以盡哀憤主者具行
備安平王孚尚書令裴秀等奏陛下至孝縗麻雖除哀
毁蔬食有損神和秋節尚有餘暑謁見山陵悲感摧傷
宜降抑聖情以慰萬國帝曰朕得奉瞻山陵以敘哀憤
體氣自佳耳又曰今當見山陵何心無服其以縗絰行
(詳見國恤門)
晉宣王遺令子弟羣官皆不得謁陵景文遵旨武帝
猶再謁崇陽陵(景帝陵)一謁峻平陵(文帝陵)然遂不敢謁
高原陵(宣帝陵)至惠帝復止也
晉尚書問按禮天子七月葬新議曰禮無吉駕象生
之旆四海遏密八音豈有釋其縗絰以服元黃黼黻
哉雖於神明哀素之心已不稱矣輙除鼓吹吉駕鹵
簿孫毓駮尚書顧命成王新崩傳遺命文物權用吉
禮又禮卜家占宅朝服推此無不吉服也又巾車旆
遣車及葬執蓋從方相元衣裳此鹵簿所從出也今
之吉駕亦象生之義凶服可除鼓吹吉服可設而不
作摯虞曰按漢魏故事將葬設吉凶鹵簿皆有鼓吹
新禮無吉駕導從之文愚按禮葬有祥車曠左則今
之容車也春秋鄭大夫公孫蠆卒天子追賜大輅使
以行禮又士喪禮有道車乘車以象生存此兼有吉
駕明文既有吉駕則宜有導從宜定新禮設吉服導
從其凶服鼓吹宜除銘旌建太常畫日月星辰杜云
九仞旒委地(杜元凱喪服要集云)遣車易以轝牀舉奠祭之具
及器藏物皆覆以白練
漢魏故事大喪及大臣之喪執紼者輓歌新禮以為
輓歌出於漢武帝役人之勞歌聲哀切遂以為送終
之禮雖音曲摧愴非經典所制違禮設銜枚義方在
號慕不宜以歌為名除不輓歌摯虞以為輓歌因倡
和而為摧愴之聲銜枚所以全哀此亦以感衆雖非
經典所載是歴代故事詩稱君子作歌惟以告哀以
歌為名亦無所嫌宜定新禮如舊詔從之
武帝崩葬峻陽陵(四月己酉崩五月辛未葬)
惠帝崩葬太陽陵(十一月庚午崩十二月己酉葬)
元帝崩葬建平陵明帝徒跣至於陵所(永昌元年閏十一月己丑崩次)
(年二月葬係太寧元年)
元帝崩後諸公始有謁陵辭陵之事蓋由義同友執
率情而舉也成帝時中宫亦年年拜陵議者以為非
禮遂止穆帝時禇太后臨朝又拜陵帝時幼也孝武
崩驃騎將軍會稽王導子曰今雖制釋服至於朔日
月半諸節自應展情陵所以一周為斷於是至陵變
服單衣煩瀆無准非禮也及安帝元興元年左僕射
桓謙奏百僚拜陵起於中興非晉舊典積習生常遂
為近法尋武帝詔乃不使人主諸王拜陵及義熙初
又復江左之舊
自漢魏以來羣臣不拜山陵王導以元帝睠同布衣
匪惟君臣而已每一崇進皆就拜不勝哀戚由此詔
百官拜陵自導始
明帝崩葬武平陵(七月戊子崩九月辛丑葬)
成帝咸康七年皇后杜氏崩有司奏大行皇后陵所作
凶門栢歴門號明陽端門詔曰門如所處凶門栢歴大
為繁費停之(按蔡謨說以二瓦器始死之際繫於木裹以葦席置庭中近南門為重今之凶門是)
(其象也禮記虞而作主今未葬未有主故以重當之禮稱為主道此其義也范堅又曰凶門非禮禮有懸重形)
(似凶門後人出門以表喪俗遂行之簿帳即古弔幕之類也)
是時又詔曰重壤之下豈宜崇飾陵中惟潔掃而已
有司又奏依舊選公卿以下六品子弟六十人為輓
郎詔又停之
成帝崩葬興平陵(六月癸巳崩七月丙辰葬)康帝徒行送葬至閶闔
門乃升素輿至陵所
康帝崩葬崇平陵(九月戊戌崩十月乙丑葬)
穆帝永和八年峻平崇陽二陵崩(景帝文帝陵)帝臨三日遣
殿中都尉王惠如洛陽以衛五陵
穆帝崩葬永平陵(五月丁巳崩七月戊午葬)
哀帝崩葬安平陵(二月丙辰崩三月壬申葬)
簡文帝崩葬高平陵(七月己未崩十月丁卯葬)
孝武帝崩葬隆平陵(九月庚申崩十月甲申葬)
安帝義熙十二年劉裕北伐秦將姚光以洛陽降兼司
空高密王恢之修謁五陵
安帝崩葬休平陵(十二月戊寅崩正月庚申葬)
恭帝崩葬冲平陵
宋崔元凱喪儀云銘旌今之旐也天子丈二尺皆施
跗樹於壙中遣車九乘謂結草為馬以泥為車疏布
□四面有障置壙四角以載遣奠牢肉斬取骨脛車
各一枚
武帝崩葬丹陽建康縣蔣山初寧陵(五月癸亥崩七月己酉葬)
武帝母孝懿蕭皇后崩遺令漢世帝后陵皆異處今可
於塋域之外别為一壙一遵往式乃開别壙與興寧合
墳
初武帝微時貧約過甚孝皇之殂葬禮多闕帝遺旨
太后百歲後不須祔葬至今故稱后遺令云
文帝每歲正月謁初寧陵孝武明帝亦每歲拜初寧長
寧陵
文帝崩葬長寧陵(二月甲子崩三月癸巳葬)
孝武帝崩葬丹陽秣陵縣巖山景寧陵(五月庚申崩七月丙午葬)
明帝崩葬臨沙縣莫府山高寧陵(正月己亥崩七月戊寅葬)
齊高帝崩梓宫於東府前渚升龍舟葬於武進泰安陵
於升龍舟卒哭内外反吉(三月壬戌崩四月丙午葬)
武帝崩葬景安陵(七月戊寅崩八月丙寅葬)
明帝崩葬興安陵
梁武帝崩葬脩陵(五月丙辰崩十二月乙卯葬)
簡文帝崩葬莊陵(十月壬寅崩次年侯景平以四月乙丑日葬)
陳永定三年七月武帝崩尚書左丞庾特云晉宋以來
皇帝大行儀注未祖一日告南郊太廟奏策奉諡梓宫
將登輼輬侍中版奏已稱某諡皇帝遣奠出於階下方
以此時乃讀哀策而前代策文猶稱大行皇帝請明加
詳正國子博士知禮儀沈文阿等謂應劭風俗通前帝
諡未定臣子稱大行以别嗣主近檢梁儀自梓宫將登
輼輬版奏皆某諡皇帝登輼輬伏尋今祖祭以奉策諡
哀策既在庭遣祭不應猶稱大行且哀策篆書藏於元
宫請依梁儀以傳無窮詔可
武帝崩六日成服時朝臣共議大行皇帝靈座俠御
人衣服吉凶之制博士沈文阿議宜服吉劉師知議
云既稱成服本備喪禮按梁昭明太子薨成服俠侍
之官悉著縗斬唯著鎧不異此即可擬愚謂六日成
服俠靈座須服縗絰中書舍人蔡景歴江德藻謝岐
等同師知議時以二議不同乃啓取左丞徐陵決斷
陵云鹵簿吉簿伍中公卿以下導引者爰及武賁鼓
吹執蓋奉車並是吉服豈容俠御獨為縗絰若言公
卿胥吏並服縗絰此與梓宫部伍有何差别若言文
物並吉司事者凶豈容杖絰而奉華蓋縗衣而升玉
輅邪同博士議謝岐議曰靈筵祔宗廟梓官還山陵
實如左丞議但山陵鹵簿備有吉凶從靈輿者儀服
無變從梓宫者皆服苴縗爰至士禮悉同此置此自
是山陵之儀非關成服今謂梓宫靈扆共在西階稱
為成服亦無鹵簿直是爰自胥吏上至王公四海之
内必備縗絰按梁昭明太子薨略是成例豈容凡百
士庶悉此日服重而侍中至於武衛最是近官反鳴
玉紆青與吉不異左丞既推以山陵事愚意或謂與
成服有殊衆議不能決乃具錄二議奏聞上從師知
議
武帝崩葬萬安陵(六月丙午崩八月丙申葬)
文帝崩葬永寧陵(四月癸酉崩六月丙寅葬)
宣帝崩葬顯寧陵(正月甲寅崩二月癸巳葬)
後魏道武帝崩葬盛樂金陵(天賜六年十月戊辰崩永興二年七月甲寅葬)
明元帝崩葬雲中金陵(十一月己巳崩十二月庚子葬)
太武帝崩葬雲中金陵
文成帝崩葬雲中金陵(五月崩八月葬)
獻文帝崩葬雲中金陵
孝文太和十四年太皇太后馮氏崩帝哀毁過禮諸王
公詣闕上表請時定兆域及依漢魏故事幷太皇太后
終制既葬公除詔曰自遭禍罰慌惚如昨奉侍梓宫猶
希髣髴山陵遷厝所未忍聞王公復上表固請詔曰山
陵可依典冊喪服之宜情所未忍帝欲親至陵所詔諸
常從之具悉可停之其武衛之官防侍如法葬太后於
永固陵帝謁陵王公固請公除不從
按古者天子之喪七月而葬左傳以為同軌至荀
卿子曰天子之喪動四海屬諸侯又曰天子七月
諸侯五月大夫士三月皆使其須足容事事足容
成成足容文文足容備曲容備物之謂道矣(須待也謂)
(所待之期也事喪具也道者委曲容物備物者也)蓋以萬乘之尊四海之
廣喪期至於三年則必備物盡禮以致其孝勿之
有悔焉耳此古孝子之心也秦漢以來習為短喪
之制例以既葬釋服於是惟恐葬期之不促自兩
漢至六朝人主之喪大行在殯少有及兩月者是
天子而不克行大夫士之禮也魏孝文力行古道
獨為三年之喪而其臣狃於歴代之制固請釋服
欲釋重服則必先促葬期而帝答詔曰侍奉梓宫
猶希彷彿山陵遷厝所未忍聞固請而始葬既葬
而終不釋服賢矣哉
孝文帝崩葬長陵(四月丙午崩五月丙申葬)
初帝孝於文明太后乃於永固陵東北里餘營壽宫
遂有終焉瞻望之志及遷洛陽乃自表瀍西以為山
陵之所而方山虛宫號曰萬年堂云(方山即永固陵)
宣武帝崩葬景陵(正月丁巳崩二月甲午葬)
孝明帝崩葬定陵(二月癸丑崩三月乙酉葬)
齊神武帝葬於鄴西北漳水之西號義平陵
齊世子澄虛葬神武於漳水之西潛鑿成安鼓山石
窟佛頂之旁為穴納其柩而塞之殺其羣匠及齊之
亡也一匠之子知之發石取金而逃
文宣帝崩葬武寧陵(十月甲午崩次年二月丙申崩)
孝昭帝崩葬文静陵
武成帝崩葬永平陵(十二月辛未崩次年二月甲申葬)
周文帝崩葬成陵
孝閔帝崩葬靜陵
明帝崩葬昭陵(四月辛丑崩五月辛未葬)
武帝崩葬孝陵(六月丁酉崩七月己未葬)
宣帝崩葬定陵(五月己酉崩七月丙申葬)
隋文帝崩葬太陵與獨孤后同墳異穴士庶赴葬者皆
聽入視陵内(七月丁未崩十月乙卯葬)
煬帝初葬吳公臺下後改葬雷塘
唐高祖崩葬獻陵在京兆府三涼縣界(五月六日崩十月庚寅葬)
貞觀九年高祖崩詔定山陵制度依漢長陵故事務
存崇厚時限既促功役勞弊祕書監虞世南上封事
曰臣聞古之聖帝明王所以薄葬者非不欲崇高光
明珍寳異物以厚其親然審而言之高墳厚壠珍物
必備此通為親累非曰孝也是以深思遠慮安於菲
薄以為長久萬代之計割其常情以定之耳今為丘
壠如此其内雖不藏珍寶亦無益之萬代之後人但
見高墳大冡豈謂無金玉也臣之愚計以為漢文霸
陵既因山勢雖不起墳自然高敞今之所卜地勢即
平不可不起宜依白虎通所陳周制為三仞之墳其
方中制度事事減少事竟之日刻石於陵側書今封
大小高下之式明器所須皆以瓦木合於禮文一不
得用金銀銅鐵使後代子孫並皆遵奉一通藏之宗
廟豈不美乎且臣下除服用三十六日已依霸陵今
為墳壠又以長陵為法非所依也伏願深覽古今為
長久之慮書奏不報虞世南又上疏曰漢家即位之
初便營陵墓近者十餘歲遠者十五年方始成就今
以數月之間而造數十年事其於人力亦以勞矣漢
家大郡五十萬戶即日人衆未及往時而工役與之
一等此臣所致疑也又公卿上奏請遵遺詔務從節
儉太宗乃令中書侍郎岑文本謂曰朕欲一如遺詔
朕臣子之心不忍頓為儉素如欲稱朕崇厚之志復
恐百代之後不免有廢毁之憂朕為此不能自決任
卿等平章必令得所勿置朕於不孝之地因出虞世
南封事付所司詳議以聞司空房元齡等議曰謹按
漢高祖長陵高九尺光武陵高六尺漢文魏文並不
封不樹因山為陵竊以長陵制度過為宏侈二丈立
規又傷矯俗光武中興明主多依典故遵為成式實
謂攸宜伏願仰遵故命俯順禮經詔曰朕既為子卿
等為臣愛敬罔極義猶一體無容固陳節儉陷朕於
不義也今便敬依來議於是山陵制度頗有減省
唐凡國陵之制皇祖以上至太祖陵皆朔望上食元日
冬至寒食伏臘社冬一祭皇考陵朔望及節祭而日進
食又薦新於諸陵其物五十有六品始將進御所司必
先以送太常與尚食滋味薦之如宗廟
貞觀十三年正月一日太宗朝於獻陵先是日宿設黃
麾仗周衞陵寢至是質明七廟子孫及諸侯百寮蕃夷
君長皆陪列於司馬門内太宗至小次降輿納履哭於
闕門西面再拜慟絶不能興禮畢改服入於寢宫執饌
閱視高祖及先後服御之物匍匐床前悲慟左右侍御
莫不欷歔
十八年帝謂侍臣曰昔漢家皆先造山陵既逹始終身
復親見又省子孫經營不頓費人功古者因山為墳此
誠便事九嵕山孤聳迥絶因而旁鑿可置山陵處朕有
終焉之理乃詔營山陵於九嵕山之上足容一棺而已
務從儉約又佐命功臣義深舟楫追念在昔何日忘之
漢氏相將陪陵又給東園祕器篤終之義恩意深厚自
今以後功臣密戚及德業佐時者如有薨亡賜塋地一
所及賜以祕器使窀穸之時喪事無闕凡功臣密戚請
陪陵葬者聽之以文武分為左右而列(墳高四丈已下三丈已上)若
父祖陪陵子孫從葬者亦如之(若宫人陪葬則陵戶為之成墳凡諸陵皆置留)
(守領甲士與陵令日知廵警左右兆域内禁人無得葬埋古墳則不毁之)
獻陵陪葬名氏楚國太妃萬氏館陶公主河間王
孝恭襄邑王神符清河王誕韓王元嘉彭王元則道
王元慶鄭王元懿虢王元鳳酆王元亨徐王元禮滕
王元嬰鄧王元裕魯王元䕫霍王元軌江王元祥密
王元曉幷州總管張綸榮國公樊興平原郡公王長
楷譚國公邱和巢國公錢九龍刑部尚書劉德威刑
部尚書沈叔安
十年十一月葬文德皇后長孫氏於昭陵帝為文刻之
石稱皇后節儉遺言薄葬以為盗賊之心止求珍貨既
無珍貨復何所求朕之本意亦復如此王者以天下為
家何必物在陵中乃為己有今因九嵕山為陵鑿石之
工纔百餘人數十日而畢不藏金玉人馬器皿皆用土
木形具而已庶幾姦盗息心存歿無累當使百世子孫
奉以為法
上念后不已於苑中作層觀望昭陵嘗引魏徵同登
使視之徵熟視曰臣昏眊不能見上指示之徵曰以
為陛下望獻陵若昭陵則臣固見之矣上泣為毁觀
太宗崩葬昭陵在京兆府醴泉縣因九嵕層峰鑿山南
西深七十五尺為元宫山旁巖架梁為棧道懸絶百仞
繞山二百三十步始逹元宫門頂上亦起遊殿(五月己巳崩八)
(月庚寅葬)
文德皇后即元宫後有五重石門其門外於䨇棧道
上山起舍宫人供養如平常及太宗山陵畢宫人亦
依故事留棧道准舊山陵使閻立德奏曰元宫棧道
本留擬有今日今既始終永畢與前事不同謹按故
事唯有寢宫安神供奉之法而無陵上侍衞之儀望
除棧道固同山嶽上嗚咽不許長孫無忌等援引禮
經重有表請乃依奏
上欲闡揚先帝徽烈乃令匠人琢石寫諸蕃君長貞
觀中擒服者頡利等十四人列於北司馬門内
昭陵陪葬名氏越國太妃燕氏趙國太妃楊氏紀
國太妃韋氏賢妃鄭氏才人徐氏鄭國夫人彭城郡
夫人蜀王愔趙王福紀王愼越王貞嗣紀王澄曹王
明蔣王惲清河公主駙馬程知亮晉國公主駙馬韋
思安豫章公主駙馬唐善識新興公主駙馬長孫曦
蘭陵公主駙馬竇懷哲高密公主駙馬叚綸長樂公
主駙馬長孫冲遂安公主駙馬王大禮南平公主駙
馬劉元懿衡陽公主駙馬阿史那杜爾新城公主駙
馬韋政舉城陽公主駙馬薛瓘長廣公主駙馬楊師
道襄城公主駙馬蕭銳長沙公主駙馬豆盧讓安康
公主駙馬獨孤彦雲臨川公主駙馬周道務普安公
主駙馬史仁表中書令馬周中書令岑文本并男方
倩中書令崔敦禮英國公李勣衞國公李靖虞國公
温彦博宋國公蕭瑀申國公高士廉梁國公房元齡
鄭國公魏徵高陽公許敬宗趙國公長孫無忌莒國
公唐儉吏部侍郎馬載戶部尚書李大亮兵部尚書
房仁裕禮部尚書張復允國子祭酒孔穎逹禮部侍
郎孔志約工部侍郎孔元惠太常卿褚亮禮部尚書
虞世南工部尚書閻立德吏部侍郎姜晦太常卿姜
皎殿中監唐嘉會學士姚思廉衞尉卿魏叔玉光禄
卿姜遠祕書監岑景儔宗正卿李芝芳光禄卿房光
義并男原州别駕暉咸陽縣丞曜衞尉卿房光敏并
男閬州刺史誕清河郡主壻贈鴻臚卿竇庭蘭金州
刺史虞正松洪州刺史吳黑闥晉州刺史裴藝寧州
刺史竇義節衞州刺史蕭鄴吏部郎中馬覬幽州都
督長孫敞原州都督李政明臨淮公李規瑯琊公王
珍常州公李倩千金公李俊中山王李裾汝州别駕
房漸左清道率房恒江夏王道宗雍州長史李弼䕫
國公弘基觀國公楊仁恭原州都督史幼虔陜王府
司馬史為謙芮國公豆盧行業西平郡王李琛簡州
刺史李震安南都督姜簡薛國公阿史那忠鄂國公
尉遲敬德嘉國公周仁護丹陽公李客師鴈門公梁
建方虢國公張士貴胡國公秦叔寶周國公鄭仁泰
大將軍薛咄摩大將軍蘇泥熟大將軍漢東公李孟
嘗芮國公盧寬大將軍尉遲寶林大將軍阿史那道
眞大將軍邱行恭大將軍賀蘭整大將軍張世師大
將軍許洛仁大將軍張延師大將軍瑯琊王駢大將
軍懷德公于伯億左金吾大將軍梁仁裕大將軍史
大奈大將軍卞波利大將軍姜確大將軍可汗阿史
那步眞大將軍史奕大將軍李森大將軍阿史那德
昌大將軍公孫雅靖右監門將軍執失善左金吾將
軍房先忠内侍張阿難横野軍都督拔拽都督渾大
寧于闐王尉遲光盧國公程知節將軍仇懷古將軍
杜君綽將軍麻仁靖將軍賀拔儼將軍何道將軍楊
思訓將軍元仲文將軍豆盧承基將軍斛思正貴將
軍徐定成將軍康野將軍叚志元將軍薛萬鈞將軍
元思元將軍李承祖將軍薛承慶右衛郎將軍尉遲
昱左衞郎將軍姜昕中郎將殷存爽天冊府記室薛
收右衞大將軍李思摩薩寶王贊普新羅王女德貞
(初長孫無忌自於昭陵封内先造墳墓至上元元年九月七日許歸葬)
永徽二年有司言先帝時獻陵既三年惟朔望冬至夏
秋伏臘清明社上食今昭陵喪期畢請上食如獻陵從
之
六年正月朔高宗謁昭陵行哭就位再拜擗踊畢易服
謁寢宫入寢哭踊進東階西向拜號久乃薦太牢之饌
加珍羞拜哭奠饌閱服御而辭行哭出寢北門御小輦
還
顯慶五年詔歲春秋季一廵宜以王公行陵太常少卿
貳之太常給鹵簿仍著於令
高宗崩葬乾陵在京兆府奉天縣界(弘道元年十二月四日崩次年八月)
(庚寅日葬)
乾陵陪葬名氏章懷太子賢懿德太子重潤澤王
上金許王素節邠王守禮義陽公主新都公主永泰
公主安興公主特進王及善中書令薛元超特進劉
番禮尚書左僕射豆盧欽望左僕射楊再思右僕射
劉仁軌左衞將軍李謹行左武衞將軍高侃
始貞觀禮歲以春仲月廵陵至武后時乃以四季月
生日忌日遣使詣陵起居景龍二年右臺侍御史唐
紹上書曰禮不祭墓唐家之制春秋仲月遣使具鹵
簿衣冠廵陵天授之後乃有起居遂為故事夫起居
者參候動止事生之道非陵寢法請停四季及生日
忌日節日起居準式二時廵陵手勅曰乾陵歲冬至
寒食以外使二忌以内使朝奉他陵如紹奏至是又
獻昭乾陵皆日日祭太常博士彭景直上疏曰禮無
日祭陵惟宗廟月有祭故王者設廟祧壇墠為親疏
多少之數立七廟一壇一墠曰考廟曰王考廟曰皇
考廟曰顯考廟皆月祭之遠廟為祧享嘗乃止去祧
為壇去壇為墠有禱焉祭之無禱乃止又譙周祭志
天子始祖高祖曾祖祖考之廟皆月朔加薦以象平
生朔食謂之月祭二祧之廟無月祭則古皆無日祭
者今諸朔望食則近於古之殷事諸節日食近於古
之薦新鄭注禮記殷事月朔半薦新之奠也又既大
祥即四時焉此其祭皆在廟近代始以朔望諸節祭
陵寢惟四時及臘五享廟考經據禮固無日祭於陵
唯漢七廟議京師自高祖下至宣帝與太上皇悼皇
考陵旁立廟園各有寢便殿故日祭於寢月祭於便
殿元帝時貢禹以禮節煩數願罷郡國廟丞相韋元
成等又議七廟外寢園皆無復議者亦以祭不欲數
宜復古四時祭於廟後劉歆引春秋傳日祭月祀時
享歲貢祖禰則日祭曾高則月祭二祧則時享壇墠
則歲貢後漢陵寢之祭無傳焉魏晉以降皆不祭墓
國家諸陵日祭請停如禮疏奏天子以語侍臣曰禮
官言諸陵不當日進食夫禮以人情沿革何專古為
乾陵宜朝晡進奠如故昭獻二陵日一進或所司苦
於費可減朕常膳為之
武后崩將合葬乾陵給事中嚴善思建言尊者先葬
卑者不得入今啓乾陵是以卑動尊術家所忌且元
關石門冶金錮隙非攻鑿不能開神道幽靜多所驚
瀆若别攻隧以入其中即往昔葬時神位前定更且
有害曩營乾陵因有大難易姓建國二十餘年今又
營之難且復生合葬非古也况事有不安豈足循據
漢世皇后别起陵墓魏晉始合葬漢積祀四百魏晉
祚卒不長亦其驗也今若更擇吉地附近乾陵取從
葬之義使神有知無所不通若其無知合亦何益山
川精氣上為列星葬得其所則神安而後嗣昌失其
宜則神危而後嗣損願割私愛使社稷久長中宗不
納
中宗崩葬定陵在京兆府富平縣界(六月二日崩十一月己酉葬)
睿宗崩葬橋陵在京兆府奉天縣界(五月十二日崩十月庚午日葬)
致堂讀史管見言明皇於睿宗孝養素薄故其崩
也五月而遽葬以為薄於其親然愚嘗考之自漢
以來並未嘗守天子七月而葬之制如隋以前歴
代葬期多只在一兩月之内蓋以預規山陵而嗣
君又急於從吉故也雖至孝如晉武帝魏孝文亦
廹於其臣下之請不免徇近代之制惟以禍亂不
克葬者方有數月之淹如梁武帝父子是也至唐
高祖崩五月而葬則以升遐之後方營山陵故少
遲於前代虞世南諫疏可見及太宗預為壽域則
又不及五月高宗以後或遲或速大槩不越五六
月雖少遲於近代而終未能復古禮明皇蓋亦循
故事耳致堂豈未之考邪
橋陵陪葬名氏節愍太子重俊宜城公主金城公
主長寧公主城安公主定安公主鄎國公主彭國公
主駙馬李思訓
開元十七年元宗因拜橋陵至金粟山覩岡巒有龍盤
鳳翔之勢謂左右曰吾千秋後宜葬於此後遂追先旨
葬焉
天寶二年制每歲以九月一日薦衣於陵寢又以寒食
薦餳粥鷄毬雷車五月五日薦衣扇
十三載制獻昭乾定橋五署改為臺令丞各陞一階自
後諸陵例皆稱臺
唐開元禮
皇帝謁陵
行宫距陵十里設坐於齋室設小次於陵所道西南大
次於寢西南侍臣次於大次西南陪位者次又於西南
皆東向文官於北武官於南朝集使又於南皆相地之
宜前行二日遣太尉告於廟皇帝行至宫即齋室陵令
以玉冊進署設御位於陵東南隅西向有岡麓之閡則
隨地之宜又設位於寢宫之殿東陛之東南西向罇坫
陳於堂戶東南百官行從宗室客使位神道左右寢宫
則分方序立大次前其日未明五刻陳黃麾大仗於陵
寢三刻行事官及宗室親五等諸親三等以上并客使
之當陪者就位皇帝素服乘馬華蓋繖扇侍臣騎從詣
小次步出次至位再拜又再拜在位皆再拜又再拜少
選太常卿請辭皇帝再拜又再拜奉禮曰奉辭在位者
再拜皇帝還小次乘馬詣大次仗衞列立以俟行百官
宗室諸親客使序立次前皇帝步至寢宫南門仗衞止
乃入繇東序進殿陛東南位再拜升自東階北向再拜
又再拜入省服玩收拭帳簀進太牢之饌加珍羞皇帝
出罇所酌酒入三奠爵北立太祝二人持玉冊於戶外
東向跪讀皇帝再拜又再拜乃出戶當前北向立太常
卿請辭皇帝再拜出東門還大次宿行宫若太子諸王
公主陪葬栢城者皆祭寢殿東廡功臣陪葬者祭東序
為位奠饌以有司行事或皇后從謁則設大次寢宫東
先朝妃嬪次於大次南大長公主諸親命婦之次又於
其南皆東向以行帷具帳謁所内謁者設皇后位於寢
宫東大次前少東先朝妃嬪位西南各於次東司贊位
妃嬪東北皆東向皇帝既發行宫皇后乘四望車之大
次改服假髻白練單衣内典引導妃嬪以下就位皇后
再拜陪者皆拜少選遂辭又拜陪者皆拜皇后還寢東
大次陪者退皇后鈿釵禮衣乘輿詣寢宫先朝妃嬪大
長公主以下從至北門降輿入大次詣寢殿前西階之
西妃嬪公主位於西司贊位妃嬪東北皆東向皇后再
拜在位者皆拜皇后繇西階入室詣先帝前再拜復詣
先后前再拜進省先后服玩退西廂東向立進食皇后
乃降西階位辭再拜妃嬪皆拜詣大次更衣皇帝過乃
出寢宫北門乘車還天子不躬謁則以太常卿行陵所
司撰日車府令具軺車一馬清道青衣團扇曲蓋繖列
俟於太常寺門設次陵南百步道東西向右校令具雜
器以備灑掃太常卿公服乘車奉禮郎以下從至次設
卿位兆門外之左陵官位卿東南執事又於其南皆西
向奉禮郎位陵官之西贊引二人居南太常卿以下再
拜在位皆拜謁者導卿贊引導衆官入奉行復位皆拜
出乘車之他陵有芟治則命之
自開元十七年以後無親謁陵故事
玄宗崩葬泰陵在京兆府奉天縣界(四月五日崩次年三月辛酉葬)
泰陵陪葬名氏贈揚州大都督高力士
肅宗崩葬建陵在京兆府醴泉縣界(四月十八日崩次年三月庚午日葬)
建陵陪葬名氏尚父汾陽王郭子儀(元和九年左金吾衞大將)
(軍郭釗奏亡祖子儀陪葬建陵欲於墳所種植松楸勅如遇年月通便陵寢修營宜令所司許其種植)
寶歴二年二月太常奏追尊孝敬皇帝以下四陵宜停
朝拜事(孝敬皇帝恭陵讓皇帝惠陵奉天皇帝齊陵承文皇帝順陵)
前件四陵昔年追尊大號皆是恩制緣情而行當時
已不合經典今乃二時朝拜上擬祖宗切以情禮之
差過猶不及謹按禮記及歴代禮文并國朝故事皇
帝旁親無服又云五代而親屬盡伏以四陵親非祖
宗事無故德緣情權制禮合變更有司因循尚為常
典况今宗廟之上遷代已遠尊卑降殺朝拜須停勅
旨依奏
代宗崩葬元陵在京兆府富平縣界(五月二十日崩十月己酉葬)
無陪葬
葬代宗時發引帝見輼輬車不當馳道移指丁未之
間問其故有司曰陛下本命在午不敢衝也上哭曰
安有枉靈駕而謀自利乎命改轅直午而行
貞元十四年令有司修葺陵寢以昭陵舊宫先因火焚
毁故詔百官詳議議者多云舊宫既被焚爇請移就山
下或有議請修舊宫者上意亦不欲移由是復以山上
為定於是遣左諫議大夫平章事崔損完修八陵使及
所司計獻昭乾定泰五陵各造屋三百七十八間橋陵
一百四十間元陵三十間唯建陵不復創造但修葺而
已所緣陵寢中帷幄床蓐一事已上並令制置上親閱
焉
德宗崩葬崇陵在京兆府雲陽縣界(正月崩十月葬)
無陪葬
順宗崩葬豐陵在京兆府富平縣界(正月崩七月葬)
無陪葬
憲宗崩葬景陵在京兆府奉天縣界(正月崩五月葬)
景陵陪葬名氏惠昭太子寧孝明太后鄭氏懿安
太后郭氏賢妃王氏
穆宗崩葬光陵在京兆府奉天縣界(正月崩十一月葬)
光陵陪葬名氏恭僖太后王氏正獻太后蕭氏
敬宗崩葬莊陵在京兆府三原縣界(十二月崩次年七月葬)
莊陵陪葬名氏悼懷太子普
文宗崩葬章陵在京兆府富平縣界(正月崩八月葬)
無陪葬
武宗崩葬端陵在京兆府三原縣界(三月崩八月葬)
端陵陪葬名氏賢妃王氏
宣宗崩葬正陵在京兆府雲陽縣界(八月崩次年二月葬)
正陵陪葬名氏婕妤柳氏
懿宗崩葬簡陵在京兆府富平縣界(七月崩次年二月葬)
無陪葬
僖宗崩葬靖陵在京兆府奉天縣界(三月崩十二月葬)
無陪葬
昭宗崩葬和陵在河南府緱氏縣界
梁太祖崩葬宣陵在洛京伊闕縣(六月五日崩十月十日葬)
後唐同光三年六月勅關内諸陵頃因喪亂類遭穿發
多未掩修其下宫殿宇法物等各令奉陵州府據所管
陵園修製仍四時各依例薦饗逐陵各差近陵百姓二
十戶放雜差役以備灑掃其壽陵等一十陵亦一例修
掩量差陵戶仍授尚書工部郎中李途京兆少尹完修
奉諸陵使
後唐莊宗崩葬雍陵在洛京新安縣(四月崩次年七月葬)
明宗崩葬徽陵在洛京洛陽縣(十一月崩次年四月葬)
末帝泰清三年車駕北幸路當徽陵乃至陵所朝謁
晉高祖崩葬顯陵在洛京壽安縣(六月十三日崩十月十日葬)
漢高祖崩葬睿陵在洛京都城縣(正月二十七日崩十一月二十七日葬)
隱帝崩葬潁陵在許州陽翟縣(十一月二十一日崩八月十二日葬)
周太祖崩葬嵩陵在鄭州新鄭縣(正月十七日崩四月十二日葬)
先時帝屢戒晉王曰昔吾西征見唐十八陵無不發
掘者此無他惟多藏金玉故也我死當衣以紙衣斂
以瓦棺速營葬勿久留宫中壙中無用石以甓代之
工人徒役皆和雇勿以煩民葬畢募近陵民三十戶
蠲其雜徭使之守視勿修下宫勿置守陵宫人勿作
石羊虎人馬惟刻石至陵前云周天子平生好儉約
遺令用紙衣瓦棺嗣天子不敢違也汝或違吾吾不
福汝
世宗顯德元年六月車駕征太原回拜嵩陵至陵所哀
泣感左右祭奠而退賜奉陵將吏及近郊人金帛有差
世宗崩葬慶陵在鄭州管城縣(六月十九日崩十一月一日葬)
恭帝崩葬順陵在慶陵之側
文獻通考卷一百二十五
