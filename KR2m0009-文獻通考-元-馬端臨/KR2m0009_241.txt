文獻通考卷二百四十一
鄱陽馬端臨貴與著
經籍考六十八
集(别集)
水心集二十八卷拾遺一卷别集十六卷
陳氏曰吏部侍郎永嘉葉適正則撰淮東本無拾
遺編次亦不同外集者前九卷為制科進卷後六
卷號外藳皆論時事末卷號後總專論買田贍兵
邱文定集十卷拾遺一卷
陳氏曰樞密江陰邱崈宗卿撰隆興癸未進士第
三人其文慷慨有氣而以吏能顯故其文不章
趙忠定集十五卷奏議十五卷
陳氏曰丞相福公趙汝愚子直撰别本總為一集
亦三十卷
鴈湖李氏書後丞相餘干趙公秉正履度卽之凜
然至形於篇章則思致清麗逸發雖古今能文辭
者有不逮而世顧鮮知者非繇德業之巨器能之
偉所以詞華見没邪
龍川集四十卷外集四卷
陳氏曰永康陳亮同甫撰少入太學嘗三上孝廟
書召詣政事堂宰相無弘度迄報罷後病免舉為
癸丑進士第一未禄而卒所上書論本朝治體本
末源流一時諸賢未之及也亮才甚高而學駁其
與朱晦庵往返書所謂金銀銅鐵混為一器者可
見矣平生不能詩外集皆長短句極不工而自負
以為經綸之意具在是尤不可曉也葉正則未遇
時亮獨先識之後為集序及跋皆含譏誚識者以
為議
水心葉氏集序曰同甫文字行於世者酌古論陳
子課藁上皇帝三書最著者也子沆聚他作為若
干卷以授予初天子得同甫所上書驚異累日以
為絶出使執政召問當從何處下手將由布衣徑
唯諾殿上以定大事何其盛也然而詆訕交起竟
用空言羅織成罪再入大理獄幾死又何酷也使
同甫晚不登進士第則世終以為狼疾人矣嗚呼
悲夫同甫其果有罪於世乎天乎余知其無罪也
同甫其果無罪於世乎世之好惡未有不以情者
彼於同甫何獨異哉雖然同甫為德不為怨自厚
而薄責人則疑若以為有罪焉可矣同甫旣修皇
帝王霸之學上下二千餘年考其合散發其祕藏
見聖賢之精微常流行於事物儒者失其指故不
足以開物成務其說皆今人所未講朱公元晦意
有不與而不能奪也呂公伯恭退居金華同甫間
往視之極論至夜呂公歎曰未可以世為不能用
虎帥以聽誰敢犯子同甫亦頗慰意焉余最鄙且
鈍同甫微言十不能觧一二獨以為可教者病眊
十年耗忘盡矣今其遺文大抵班班具焉覽者詳
之而已
軒山集十卷
陳氏曰樞密使獻肅公濡須王藺謙仲撰淳熙乙
未駕幸太學藺為武學諭在班列中人物偉然上
一見竒之自是擢用不由邑最徑為察官馴至執
政其在經帷論宮僚攀附而登輔佐者挾數用術
道䛕濟私陳義凜然嘉定以來其子孫不敢求仕
亦不敢請諡至端平乃得諡
合齋集十六卷
陳氏曰祕書少監永嘉王柟木叔撰乾道丙戍進
士在永嘉諸老最為先登其容貌偉然襟韻灑然
雖不以文自鳴而諸老皆推敬之
兼山集四十卷
陳氏曰端明殿學士劔門黃裳文叔撰在嘉邸最
久備盡忠益甲寅御極未及大用病不能朝士論
惜之
攻愧集一百二十卷
陳氏曰參政四明樓鑰大防撰隆興癸未省試考
作賦魁以犯諱當黜知舉洪文安遵奏收寘三甲
首
西山眞氏集序曰公之文如三辰五星森麗天漢
昭昭乎其可觀而不可窮如泰華喬嶽蓄泄雲雨
巖巖乎莫測其顚際如九江百川波瀾蕩潏淵淵
乎不見其涯涘人徒見其英華發外之盛而不知
其本有在也公生於故家接中朝文獻博極羣書
識古文竒字文備衆體非他人窘狹僻澁以一長
名家而又發之以忠孝本之以仁義其大典冊大
議論則世道之消長學術之廢興善類之離合係
焉方淳紹間鴻碩滿朝每一奏篇出其援據該洽
義理條逹者一詔令下其詞氣雄渾筆力雅健者
學士大夫讀之必曰樓公之文也嗚呼所謂有本
者如是非邪
齊齋甲藁二十卷乙藁十五卷翰林前藁二十卷
後藁二卷掖垣詞草二十卷兼山論著三十卷
附錄五卷年譜一卷
陳氏曰禮部尚書歸安倪思正父撰丙戍進士戊
戍宏詞受知阜陵早登禁直紹熙間遂位法從立
朝剛介不苟合慶元嘉定屢召屢出嘗言與其為
有瑕執政寧為無瑕從官由是名重天下端平初
詔以先朝遺直得諡文節
静安作具十四卷别集十卷
陳氏曰清江徐得之思叔撰與其子筠孟堅同甲
辰進士次子天麟仲祥亦乙丑甲科其家長於史
學
晦巖集十二卷
陳氏曰祕書丞鹽官沈清臣正卿撰嘗為國子錄
有薦於朝欲得召試執政有發笑者曰安有張子
蓋女壻而可為館職者乎遂罷欲為竒節以蓋之
會王希呂為諫官上書力言其不可孝宗大怒時
相虞允文惡沈介下清臣大理風使引介不從謫
封州晚乃召用勸孝宗力行三年喪為翊善嘉邸
以直諒稱初從張無垢學後居霅川自嶺南歸開
門授徒動以聖賢自命效禪門入室規式與其徒
問答下語不契輙使再參頗為人所譏
定齋集四十卷
陳氏曰寶謨閣直學士蔡戡定夫撰君謨四世孫
丙戌甲科
小山雜著八卷
陳氏曰知樞密院龍泉何澹自然撰
東江集十卷
陳氏曰丞相臨海謝深甫子肅撰
慈溪甲藁二十卷
陳氏曰寶謨閣直學士慈溪楊簡敬仲撰
鈍齋集六十卷
陳氏曰著作郎楊濟濟道撰淳熙五年進士京鏜
帥蜀上已出遨濟為樂語首云三月三日豈無水
邊麗人一觴一詠亦有山陰禊事又云良辰美景
賞心樂事四者難并崇山峻嶺修竹茂林羣賢畢
至一時傳誦京為相召入館權郎出知果州以終
周氏山房集二十卷後集二十卷
陳氏曰祕書省正字吳郡周南南仲撰南有聲學
校庚戌登甲科而仕不偶再入館再罷以殿廷所
授文林郎終焉
水心葉氏墓誌曰君躭書喜誦出於天性十五六
時視吳下問學止科舉心陋之一往旬日已棄去
歲五易師一易師為傾動相播告擯絶旣從余初
若無所論質已而耳改目化氣竦神涌古今事物
錯落高下不以涯量頓悟捷得受之若驚行之若
疑標樹山嶽之上越軼風霆之外故朋昔類望塵
不及皆靡弛而逝矣常以世道興廢為已重負一
飯不顧私憂時如家憂人如身人情多玩忽見事
君悸心怛慮覩緩知亟考校小史引坐深語所知
往往非人所能知也文詞撥去今作脱換騷雅欲
以力自成家而瓌麗精切達於時用亦非人所及
也端行拱立尺寸程凖門内順穆廉節整飭自賜
第授文林郎終身不進官兩為館職數月止旣絶
意屏坐衣食敝惡雞鳴挾書晝夜分皆憶念上口
數千載未了事皆欲正定名章偉著皆欲銓品異
聞逸傳皆欲論述曰此所以遺吾老俟吾死也
平庵悔藁十五卷後編六卷
陳氏曰太府卿松陽項安世平父撰悔藁者以語
言得罪悔不復為也自序當慶元丙辰後編自丁
已至壬戍
自序項子題所為文藁曰滑稽篇客曰是所謂文
似相如始類俳之意非邪曰非也世之人無貴賤
皆畏人笑獨滑稽者不畏人笑非獨不畏且甚欲
之凡其貎服言動皆欲得人之笑人小笑之則小
愜大笑之則大愜人不笑之則大愧若予之為文
亦若是耳人之笑予之藥也人小笑之則予亡其
小病矣人大笑之則予亡其大病矣人不笑之則
予之病其危哉是與滑稽之技無以異也客聞其
說觀其文大笑冠帶盡脫項子赧然汗下矍然神
醒曰予病瘳矣再拜謝客書以為序
東平集二十七卷
陳氏曰鞏豐仲至撰淳熙甲辰進士
水心墓誌略曰時新迪義理之學草茅士震於見
聞多衿露怵忸至他文史言論儒之藝業又昧陋
顚倒莫知幅程獨仲至抑縱開闔條流品彙應變
不迫富若素有余本拙疎不能自達而仲至廣導
曲引出幽入眇蓋為之黽勉追逐於荒原斷澗之
側數年仲至日益有名不幸不得用然有以自負
命雲侶月跨越汗漫浩乎不可浼而余畏懼怯劣
常痼留一榻不敢越戸限然後知人之禀分高下
絶殊固非切磋誘掖所能增長矣仲至學敏而早
成自童丱時前輩源緒古今音節事之因革總統
如注水千丈之壑迫前隨後宿艾駭服以為積數
十年燈火勤力聚數十家師友講明猶不能到也
其文無險怪華巧而以理屈人片詞半牘皆清朗
得言外趣尤工為詩多至三千餘首
三松集十八卷
陳氏曰廬陵王子俊才臣撰周益公楊誠齋各以
列薦補官入蜀為成都帥幕
橫堂小集十卷
陳氏曰右司郎中福清林桶子長撰
潔齋集二十六卷後集十二卷
陳氏曰禮部侍郎四明袁燮和叔撰
北山集略十卷
陳氏曰直龍圖閣三山陳孔碩膚仲撰全集未傳
育德堂外制集八卷内制集三卷
陳氏曰兵部尚書永嘉蔡幼學行之撰成童穎異
從同郡陳傅良君舉學治春秋年十七試補上庠
首選陳反出其下明年陳改用賦冠監舉而幼學
經魁又明年省闈先多士而陳傅良亦為賦魁一
時師弟子雄視場屋莫不歆羡
水心葉氏墓誌曰公雖幼以文顯無浮巧輕豔之
作旣長益務闡教化飬性情花卉之炫麗風露之
凄爽不道也詞命最温厚亦不自矜貴惟於國史
研貫專一朱墨義類刊潤齊整各就書法為續司
馬公卿百官表年歴大事記偹志辨疑編年政要
列傳舉要等百餘篇今代之完書也天資凝重危
坐竟日或不通一詞龍川陳同甫言吾嘗與陳君
舉極論往往擊桮案聲撼林木行之在旁邈若無
聞吾頗訥之衆亦云素無短長其間也一日夜盡
散忽語吾道一爾奚皇帝王覇之云吾方辨數而
行之橫啓縱闔援今證古釐為十百聚為一二抵
夜接日若懸江河吾謝不能乃已則復寡言默默
如故故雖並舍連榻不知也然則昔人謂得人於
眉睫定士於俄頃亦豈盡然歟蓋公之中深隱厚
可驗於是矣
止安集十八卷
陳氏曰太府寺丞三山陳振震亨撰
西山集五十六卷
陳氏曰參政浦城眞德秀希元撰
平齋集三十二卷
陳氏曰翰林學士於潛洪咨蘷舜俞撰
退庵集十五卷
陳氏曰提轄文思院龍泉陳炳撰
梅軒集十二卷
陳氏曰奉化丞山陰諸葛興仁叟撰
遁思遺藁六卷事監韻語三卷
陳氏曰永康呂晧子陽撰遁思其庵名後溪劉光
祖德修為作記當淳熙中投匭救父兄之難朝奏
上夕報可一時非辜盡得清脱其書辭甚偉然非
孝廟聖明安能照覆盆之下哉
劉汝一進卷十卷
陳氏曰諫議大夫吳興劉度汝一撰度嘗應大科
此其所業也策曰傳言論曰鑑古各二十五篇
唯室兩漢論一卷
陳氏曰吳郡陳長方齊之撰紹興八年進士
鼎論三卷時議一卷
陳氏曰三山何萬一之撰隆興元年進士仕為都
司知漳州
治述十卷
陳氏曰從政郎鄭湜紹熙元年撰進按丙戍牓有
三山鄭湜溥之是年已為祕書郎面對劄子剴切
通練於今傳誦此當别是鄭湜邪
廬山雜著一卷
陳氏曰知南康軍錢聞詩撰
閑静治本論五卷將論五卷
陳氏曰知樞密院廣陵張巖肖翁撰
林綱山集
福清林亦之學可撰後村劉氏序略曰余嘗評艾
軒高處逼檀弓穀梁平處猶與韓並驅他人極力
摹擬不見其峻潔而古奥者惟見其寂寥而稀短
者縱使逼眞或可亂眞猶虎賁之似蔡邕也至於
綱山論著句句字字足以明周公之志得少陵之
髓矣其律詩高妙者絶類唐人疑老師當避其鋒
他文稱是
陳樂軒集
福清陳藻元潔撰後村劉氏序略曰樂軒七十五
乃死年出於其師而窮尤甚於其師城中無片瓦
僑居福清縣之橫塘開門授徒不足自給至浮游
江湖崎嶇嶺海積鏹得百千歸買田數畝輙為人
奪去士之窮無過於此矣今讀其文講學明理浩
乎自得不汲汲於希世求合螢窗雪案猶宗廟百
官也菜羹脫粟猶堂食萬錢也入則課妻子耕織
勤生務本有拾穗之歌焉出則與諸生弦誦登山
臨水有舞雩之詠焉自昔遺佚阨窮之士功名頓
挫時命齟齬往往有感時觸事之作以洩其無憀
不平之鳴若虞卿之愁韓非之憤墨翟之悲梁鴻
之噫唐衢之哭是已樂軒平生可愁可憤可悲可
噫可哭之時多矣而以樂自扁樂之為義在孔門
惟許顔子先儒教人必令求顔氏之所樂嗚呼此
固樂軒之所聞於二師歟樂軒沒二十餘年余從
竹溪林侯肅翁傳抄遺藁姑叙其平生大致如此
肅翁又樂軒之高弟也他日居魏文貞之地秉陳
叔達之筆當為河汾先生立傳無使天下後世有
遺恨云
李易安集十二卷
鼂氏曰李格非之女幼有才藻名先嫁趙誠之其
舅正夫相徽宗朝李氏嘗獻詩曰炙手可熱心可
寒然無檢操後適張汝舟不終晚節流落江湖間
以卒
閨秀集二卷
陳氏曰建安徐氏撰徐林穉山之從姑祥符勑頭
奭之姪孫女嫁括蒼祝璣璣為部使者有子曰永
之嘗知滁州
德洪覺範筠溪集十卷
鼂氏曰僧惠洪覺範姓喻氏高安人少孤能緝文
張天覺聞其名請住峽州天寧寺以為今世融肇
也未幾坐累民之及天覺當國復度為僧易名德
洪數延入府中及天覺去位制獄窮治其傳逹言
語於郭大信竄海南島上後北歸建炎中卒著書
數萬言如林間錄僧寶傳冷齋夜話之類皆行於
世然多夸誕人莫之信云
石門文宗禪三十卷
陳氏曰德洪覺範撰其在釋門得法於眞淨克文
而於士大夫則與黨人皆厚善誦習其文得罪不
悔為張商英陳瓘鄒浩尤盡力其文俊偉不類浮
屠語韓駒子蒼為㙮銘云
饒德操集一卷
鼂氏曰饒節字德操曾布之客也性剛峻晚與布
論不合因棄去祝髮為浮屠在襄漢間聲望甚重
云
陳氏曰節為僧號如璧其詩名倚松集二卷
文獻通考卷二百四十一
