文獻通考卷二百十一
鄱陽馬端臨貴與著
經籍考三十八
子(道家)
漢藝文志曰道者秉要執本清虛以自守卑弱以自
持此君人南面之術也合於堯之克讓易之謙謙一
謙而四益此其所長也及放者為之則欲絶去禮學
兼棄仁義曰獨任清虚可以為法
隋經籍志曰自黃帝而下聖哲之士所言道者傳之
其人世無師說漢時曹參始薦盖公能言黃老文帝
宗之自是相傳道學衆矣下士為之不推其本苟以
異俗為高狂狷為尚迂誕譎怪而失其真
漢志三十七家九百九十三篇
隋志七十八部合五百二十五卷
唐志七十七家八十四部一千有四卷
宋三朝志四十三部二百五十卷
宋兩朝志八部十五卷
宋四朝志九部三十二卷
宋中興志四十七家五十二部一百八十七卷
鬻子一卷
鼂氏曰楚鬻熊撰按漢志云為周師自文王以下
問焉周封為楚祖凡二十二篇今存者十四篇唐
逢行珪注永徽中上於朝叙稱見文王時行年九
十而書載周公封康叔事盖著書時百餘歲矣
石林葉氏曰世傳鬻子一卷出祖無擇家漢藝文
志本二十二篇載之道家鬻熊文王所師不知何
以名道家而小說家亦别出十九卷亦莫知孰是
又何以名小說今一卷止十四篇本唐永徽中逢
行珪所獻其文大略古人著書不應爾廖仲容子
抄云六篇馬總意林亦然其所載辭略與行珪先
後差不倫恐行珪書或有附益云
巽岩李氏曰藝文志二十六篇今十四篇崇文總
目以為其八篇亡特存此十四篇耳某謂劉向父
子及班固所著錄者或有他本此盖後世所依託
也熊既年九十始遇文王胡乃尚說三監曲阜時
何邪又文多殘闕卷第與目篇皆錯亂甚者幾不
可曉而注尤謬誤然不敢以意刪定姑存之以俟
考
高氏子略曰魏相奏記載霍光曰文王見鬻子年
九十餘文王曰噫老矣鬻子曰君若使臣捕虎逐
麛臣已老矣若使坐策國事臣年尚少文王善之
遂以為師今觀其書則曰發政施仁謂之道上下
相親謂之和不求而得謂之信除天下之害謂之
仁其所以啓文王者決矣其與太公之遇文王有
相合者太公之言曰君有六守仁義忠信勇謀又
曰鷙鳥將擊卑飛翩翼虎狼將擊弭耳俯伏聖人
將動必有愚色尤決於啓文王者矣非二公之言
殊相經緯然其書辭意大略淆雜若大誥洛誥之
所以為書者是亦漢儒之所綴輯者乎太公又曰
天下非一人之天下天下之天下也竒矣藝文志
敘鬻子名熊著書二十二篇今一卷六篇唐貞元
間柳伯存嘗言子書起於鬻熊此語亦佳因錄之
永徽中逢行珪為之序曰漢志所載六篇此本凡
十四篇予家所𫝊乃十有二篇
陳氏曰漢志云二十二篇今書十五篇陸佃農師
所校唐鄭縣尉逢行珪注止十四篇盖中間以二
章合而為一故視陸本又少一篇此書甲乙篇次
皆不可曉二本前後亦不同姑兩存之
老子道德經二卷
鼂氏曰李耳撰以周平王四十二年授關尹喜凡
五千七百四十有八言八十一章言道德之旨予
嘗學焉通其大旨而悲之盖不幸居亂世憂懼者
所為之書乎不然何其求全之甚也古之君子應
世也或知或愚或勇或怯惟其當之為貴初不滯
於一曲也至於成敗生死則以為有命非人力所
能及不用智於其間以求全特隨其所遇而處之
以道耳是以臨禍福得喪而未嘗有憂懼之心焉
今耳之書則不然畏明之易暗故守以昏畏寵之
必失故不辭辱畏剛之折則致柔畏直之挫則致
曲畏厚亡也則不敢多蔵畏盈溢也則不如其已
既貴矣畏其咎故退功成矣畏其去故不居凡所
以知䧺守雌知白守黑以懦弱謙下為道者其意
盖曰不如是則將不免於咎矣由此觀之豈非所
謂求全也哉嗟夫人惟有意於求全故中懷憂懼
先事以謀而有所不敢為有所不敢為則其蔽大
矣此老子之學所以雖深約博大不免卒列於百
家而不為天下逹道歟以諸家本參校其不同者
近二百字互有得失乙者五字注者五十五字塗
者三十八字其間徽宗御注最異諸本云天下柔
弱莫過於水而攻堅強者莫之能勝以其無能易
之而御注作天下莫柔弱於水而攻堅強者莫之
能先以其無以易之也諸本云恬淡為上勝而不
美而美之者是樂殺人者不可得志於天下矣吉
事尚左凶事尚右偏將軍處左上將軍處右言以
喪禮處之御注作恬淡為上故不美也若美必樂
之樂之者是樂殺人也夫樂殺人也不可得志於
天下者故吉事尚左凶事尚右偏將軍處左上將
軍處右言居上則以喪禮處之其不同如此
朱子語錄曰老子之術須自家占得十分穏便方
肯做纔有一毫與已不便便不肯做老子術冲
嗇不肯役精神問先儒論老子多為之出脱云
老子乃矯時之說以某觀之不是矯時只是不見
實理故不知禮樂刑政之所出而欲去之曰使渠
識得寂然不動感而遂通天下之故自不應如此
他本不知下一節欲占一簡徑言之然上節無實
見故亦不脱灑老子之學只要退步柔伏不與
你爭纔有一毫主張計較思慮之心這氣便粗了
故曰致虛極守靜篤又曰專氣致柔能如嬰兒乎
又曰知其雄守其雌為天下谿知其白守其黑為
天下谷所謂谿所謂谷只是低下處讓爾在高處
他只要在卑下處全不與爾爭他這工夫極難常
見畫本老子便是這般氣象笑嘻嘻地便是箇退
步占便宜底人雖未必肖他然亦是他氣象也只
是他放出無狀來便不可當如曰以正治國以竒
用兵以無事取天下他取天下便是用此道如子
房之術全是如此嶢關之戰啗秦將以利與之連
和即回兵殺之與項羽約和已講解了即勸高祖
追之漢家始終治天下全是得此術至武帝盡發
出來便郎當子房閑時不做聲氣莫教他說一話
更不可當少年也任俠殺人後來因黃石公教得
來較細只是都使人不疑他此其所以乖也老子
說話只是欲退步占姦不要與事物接如治人事
天莫若嗇廹而後動不得已而後起皆是這意思
故為其學者多流於術數如申韓之徒是也其後
則兵家亦祖其說如隂符經之𩔖是也
陳氏曰昔人言諡曰聃故世稱老聃然聃之為訓
耳漫無輪也似不得為諡
河上公注老子二卷
鼂氏曰太史公言河上丈人通老子再傳而至盖
公盖公即齊相曹參師也而晉葛洪曰河上公者
莫知其姓名漢孝文時居河之濱侍郎裴楷言其
通老子孝文詣問之即授素書道經章句兩說不
同當從太史公也其書頗言吐故納新按摩導引
之術近神仙家劉子元稱其非真殆以此歟傅奕
謂常善救人故無棄人常善救物故無棄物四句
古本無有獨得於公耳
老子指歸十三卷
鼂氏曰漢嚴遵君平撰谷神子注其章句頗與諸
本不同如以曲則全章末十七字為後章首之𩔖
按唐志有嚴遵指歸四十卷馮廓注指歸十三卷
此本卷數與廓注題谷神子而不顯名姓疑即廓
也
老子略論一卷
鼂氏曰魏王弼撰凡十有八章景迂云弼有得於
老子而無得於易注易資於老子而老子論無資
於易則其淺深之效可見矣
陳氏曰魏晉之世元學盛行弼之談元冠於流輩
故其注易亦多元義鼂以道言弼注易亦假老子
之旨世所行老子分道德經為上下卷此本道德
經且無章目當是古本
明皇老子注二卷疏一卷
鼂氏曰唐元宗撰天寳中加號元邁道德經世不
稱焉又頗增其詞如而貴食母作兒貴求合於母
之𩔖貴食母者嬰兒未孩之義諸侯之子以大夫
妻為食母增之贅矣
三十家注老子八卷
鼂氏曰唐蜀郡岷山道士張君相集河上公嚴遵
王弼何晏郭象鍾會孫登羊祜羅什盧裕劉仁會
顧歡陶隠居松靈仙人裴處思杜弼節解張憑張
嗣臧元靜大孟小孟竇略宋文明褚糅劉進喜蔡
子晃成元英車惠弼等注君相稱三十家而列其
名止二十有九盖君相自以為一家言并數之耳
君相不知何時人而謂成元英為皇朝道士則唐
天寳後人也以絶學無憂一句附絶聖棄知章末
以唯之與阿别為一章與諸本不同
道德經傳四卷
崇文總目唐陸希聲撰傳疏道德二經義
道德經廣聖義三十卷
崇文總目唐杜光庭撰以明皇注疏演其義
道德經疏二卷
崇文總目不著撰人名氏集河上公葛仙翁鄭思遠
唐睿宗明皇諸家注序其自疏
道德經疏節解上下各二卷
崇文總目偽蜀喬諷撰諷仕偽蜀為諫議大夫知制
誥奉詔以唐明皇注疏杜光庭義綴其要附以已意
解釋之
道德經小解二卷
崇文總目不著撰人名氏注解道德經義
道德經譜二卷
崇文總目道士扶小明撰不詳何代人以道德經章
句略為義訓
老子道德經論著二卷
鼂氏曰皇朝司馬光撰光意謂太史公曰老子著
書言道德之意後人以其篇首之文名上篇曰道
下篇曰德夫道德連體不可偏舉故廢道經德經
之名而曰道德論墓誌載其目無名天地之始有
名萬物之母常無欲以觀其妙常有欲以觀其徼
皆於無與有下斷句不與先儒同
王介甫注老子二卷王雱注二卷呂惠卿注二卷
陸佃注二卷劉仲平注二卷
鼂氏曰王介甫平生最喜老子故解釋最所致意
首章皆斷有無作一讀與温公同後其子雱及其
徒呂惠卿陸佃劉仲平皆有老子注
呂氏老子注二卷
鼂氏曰皇朝呂大臨撰其意以老氏之學合有無
謂之元以為道之所由出盖至於命矣其言道體
非獨智之見孰能臻此求之終篇膠於聖人者盖
寡但不當以聖智仁義為可絶棄耳
蘇子由注老子二卷
鼂氏曰皇朝蘇轍子由注子由謫官筠州頗與學
浮屠者游而有所得焉於是解老子嘗曰中庸云
喜怒哀樂未發謂之中發而皆中節謂之和致中
和天地位焉萬物育焉此盖佛法也六祖謂不思
善不思惡則喜怒哀樂之未發也盖中者佛法之
異名而和者六度萬行之總目致中極和而天地
萬物生於其間非佛法何以當之天下無二道而
所以治人則異古之聖人忠信行道而不毁世法
以此耳故解老子亦時有與佛法合者其自序云
爾其解是謂襲明以為釋氏傳燈之𩔖
陳氏曰東坡䟦曰使戰國有此書則無商鞅韓非
使漢初有此書則孔老為一使晉宋間有此書則
佛老不為二
朱子雜學辯曰蘇侍郎晩著此書合吾儒於老子
以為未足又并釋氏而彌縫之可謂舛矣然其自
許甚高至謂當世無一人可與語此者而其兄東
坡公亦以為不意晩年見此竒特以予觀之其可
謂無忌憚者歟因與之辯而或者謂蘇氏兄弟以
文義贊佛乘盖未得其所謂如傳燈錄解之屬其
失又有甚焉不但此書為可辯也應之曰予之所
病病其學儒之失而流於異端不病其學佛未至
而溺於文義也其不得已而論此豈好辯哉誠懼
其亂吾學之傳而失人心之正爾若求諸彼而不
得其說則予又何暇知焉
御注老子二卷
鼂氏曰徽宗御撰或曰鄭居中視草未詳
劉巨濟注老子二卷
鼂氏曰皇朝劉涇巨濟注涇蜀人篤志於學文詞
竒偉早登蘇子瞻之門晩受知蔡京除太學博士
老子解二卷
陳氏曰葉夢得撰其說曰孔子稱竊比於我老彭
孟子闢楊墨而不及老氏老氏之書孔孟所不廢
也所解生之徒十有三死之徒十有三以為四支
九竅本韓非子解老之說
易老通言十卷
陳氏曰程太昌撰其序言多為訓老而實該故曰
易老通言易在而六經皆在矣盖以易為六經之
首也
李暹注文子十二卷
鼂氏曰右李暹注其傳曰姓辛葵丘濮上人號曰
計然范蠡師事之本受業於老子錄其遺言為十
二篇云按劉向錄文子九篇而已唐志錄暹注與
今篇次同豈暹析之歟顔籕以其與孔子並時而
稱周平王問疑依託者然三代之書經秦火幸而
存者其錯亂參差𩔖如此爾雅周公作也而有張
仲孝友列子鄭穆公時人而有子陽餽粟是也李
暹師事僧般若流支盖元魏人也
河東柳氏辯文子曰文子書十二篇其傳曰老子
弟子(唐有徐靈府注又有李暹注訓或謂其書錄老子遺言)其辭有若可取
其旨意皆本老子然考其書(孝即考字)盖駮書也其渾
而𩔖者少竊取他書以合之者多凡孟子輩數家
皆見剽竊嶢然而出其𩔖(童曰嶢音堯山高貎或作嶤)其意緒
文辭义牙相抵而不合不知人之增益之歟或者
衆為聚歛以成其書歟然觀其往往有可立者又
頗惜之閔其為之也勞今刊去謬惡亂雜者取其
似是者又頗為發其意蔵於家
高氏子略曰天寳中以文子為通元真經柳子厚
為刊去謬亂頗發其意子厚所刊之書世不可見
矣今觀其言曰神者智之淵神清則智明智者心
之府智公則心平又曰上學以神聽之中學以心
聽之下學以耳聽之又曰貴則觀其所齊富則觀
其所欲貧則觀其所愛又曰人性欲平嗜欲害之
此亦學之一臠也
周氏涉筆曰文子一書誠如柳子厚所云駮書也
然不獨其文聚歛而成亦黃老名法儒墨諸家各
以其說入之氣脉皆不相應其稱平王者往往是
楚平王序者以為周平王時人非也
陳氏曰按志有文子九篇老子弟子與孔子同時
而稱周平王問似依託者也又按史記貨殖傳
徐廣注計然范蠡師名研裴駰曰計然葵邱濮上
人姓辛字文子默希子引以為據然自班固時已
疑其依託况未必當時本書乎至以文子為計然
之字尤不可考信
墨希子注文子十二卷
鼂氏曰墨希子者唐徐靈府自號也靈府謂文子
周平王時人
朱元注文子十二卷
鼂氏曰唐朱元注缺府言一篇或取默希注補焉
張湛注列子八卷
鼂氏曰鄭列禦寇撰劉向校定八篇云繆公時人
學本於黃帝老子清虛無為務崇不競其寓言與
莊周𩔖晉張湛注唐號冲虚真經景德中加至德
之號力命篇言夀夭不存於葆養窮逹不繫於智
力皆天之命楊朱篇言肆耳目之欲而不卹生之危
縱酒色之娛而不顧名之醜是之謂制命於内劉
向以二義乖背不似一家之言予以道家之學本
謂世衰道喪物偽滋起或騁智力以圖利不知張
毅之走高門竟以病殞或背天真以徇名不知伯
夷之在首陽因以餒終是以兩皆排擯欲使好利
者不巧詐以干命好名者不矯妄以失性爾非不
同也雖然儒者之道則異乎是雖知夀夭窮逹非
人力也必修身以俟焉以為立巖墻之下而死者
非正命也知耳目之於聲色有性焉以為其樂也
外而不易吾内鳴呼以此自為則為愛已以此教
人則為愛人儒者之道所以萬世而無弊歟
河東柳氏辯列子曰劉向古稱博極羣書然其錄
列子獨曰鄭穆公時人穆公在孔子前幾百歲列
子書言鄭國皆云子産鄧析不知向何以言之如
此史記鄭繻公二十四年楚悼王四年圍鄭鄭殺
其相駟子陽子陽正與列子同時是歲周安王三
年秦惠王韓烈侯趙武侯二年魏文侯二十七年
燕釐公五年(釐古文僖字)齊康公七年宋悼公六年魯
穆公十年不知向言魯穆公時遂誤為鄭耶不然
何乖錯至如是其後張湛徒知怪列子書言穆公
後事亦不能推知其時然其書亦多增竄非其實
要之莊周為放依其辭(放方往切)其稱夏棘狙公紀渻
子(渻音省)季咸等皆出列子不可盡紀雖不概於孔
子道然其虛泊寥廓居亂世遠於利禍不得逮於
身而其心不窮易之遁世無悶者其近是歟余故
取焉其文辭𩔖莊子而尤質厚少為作好文者可
廢耶其楊朱力命(列子篇名)疑其楊子書其言魏牟孔
穿皆出列子後不可信然觀其辭亦足通知古之
多異術也讀焉者慎取之而已矣
石林葉氏曰列子天瑞黃帝兩篇皆其至理之極
盡言之而不隠故與佛書直相表裏所謂莊語者
也自周穆王以後始漸縱弛談譎縱横惟其所欲
言盖慮後人淺狹難與直言正理則設為詭辭以
激之劉向弗悟遂以為不似一家之書張湛微知
之至於逐事為注則又多迷失然能知其近佛是
時佛經到中國者尚未多亦不易得矣要之讀老
氏莊列三書皆不可正以言求其間自有莊語有
荒唐之辭如佛氏至唐禪宗自作一種語自與諸
經不𩔖亦此意也
容齋洪氏隨筆曰列子書事簡勁宏妙多出莊子
之右其言惠盎見宋康王說勇有力一叚語宛轉
四反非數百言曲而暢之不能了而潔淨粹白如
此後人筆力渠可復到耶
朱子語錄曰列子平淡疎曠孟子莊子文章皆
好列子便有迂僻處左氏亦然皆好高而少事實
因言列子語佛氏多用之莊子全寫列子又變得
峻竒列子語温純柳子厚常稱之
高氏子略曰太史公史殊不傳列子如莊周所載
許由務光之事漢去古未遠也許由務光往往可
稽遷猶疑之所謂禦寇之說獨見於寓言耳遷於
此詎得不致疑耶周之末篇敘墨翟禽滑釐慎到
田駢關尹之徒以及於周而禦寇獨不在其列豈
禦寇者其亦所謂鴻蒙列缺者歟然則是書與莊
子合者十七章其間尤有淺近迂僻者特出於後
人會萃而成之耳至於西方之人有聖者焉不言
而自信不化而自行此故有及於佛而世尤疑之
夫天毒之國紀於山海竺乾之師間於柱史此楊
文公之文也佛之為教已見於是何待於此時乎
然其可疑可怪者不在此也
列子釋文二卷
鼂氏曰唐殷敬順撰敬順嘗為當塗丞
郭象注莊子十卷
鼂氏曰莊周撰郭象注周為蒙漆園吏按漢書志
本五十二篇晉向秀郭象合為三十三篇内篇八
外篇十五雜篇十一唐世號南華真經自孔子没
天下之道術日散老聃始著書垂世而虛無自然
之論起周又從而羽翼之掊擊百世之聖人殫殘
天下之聖法而不忌其言可謂反道矣自荀卿揚
䧺以來諸儒莫不闢之而放者猶自謂游方之外
尊其學以自肆於是乎禮教大壊戎狄亂華而天
下横流兩晉之禍是已自熙寧元豐之後學者用
意過中見其書末篇論天下之道術雖老聃與其
身皆列之為一家而不及孔子莫不以為陽訿孔
子而隂尊焉遂引而内之殊不察其言之指歸宗
老氏邪宗孔氏邪既曰宗老氏矣詎有隂助孔子
之理也邪至其論道術而有是言盖不得已耳夫
盗之暴也又何嘗不知主人之為主人邪顧可以
其智及此遂以為尊我開關揖而進之乎竊懼夫
禍之過乎兩晉也
東坡蘇氏莊子祠堂記曰謹按史記莊子與梁惠
王齊宣王同時其學無所不窺然要本歸於老子
之言故其著書十餘萬言大抵率寓言也作漁父
盗蹠胠篋以詆訾孔子之徒以明老子之術此知
莊子之粗者余以為莊子盖助孔子者要不可以
為法耳楚公子微服出亡而門者難之其僕操箠
而罵曰隸也不力門者出之事固有倒行而逆施
者以僕為不愛公子則不可以為事公子之法亦
不可故莊子之言皆實予而文不予陽擠而隂助
之其正言盖無幾至於詆訾孔子未嘗不微見其
意其論天下道術自墨翟禽滑釐彭蒙慎到田駢
關尹老聃之徒以至於其身皆以為一家而孔子
不與其尊之也至矣然余嘗疑盗蹠漁父則若真
詆孔子者至於讓王說劔皆淺漏不入於道反覆
觀之得其寓言之終曰陽子居西遊於秦遇老子
老子曰而睢睢而旴旴而誰與居太白若辱盛德
若不足陽子居蹵然變容其往也舍者將迎其家
公執席妻執巾櫛舍者避席煬者避竈其反也舍
者與之爭席矣去其讓王說劒漁父盗蹠四篇以
合於列禦寇之篇曰列禦寇之齊中道而反曰吾
驚焉吾食於十漿而五漿先餽然後悟而笑曰是
固一章也莊子之言未終而昧者勦之以入其言
余不可以不辯凡分章名篇皆出於世俗非莊子
之本意
朱子語錄曰莊列亦似曾點底意思他也不是專
學老子吾儒書他都看來不知如何被他&KR3524;見這
箇物事便放浪去了今禪學也是恁地列莊本楊
朱之學故其書多引其語莊子說子之於親也命
也不可解於心至臣之於君則曰義也無所逃於
天地之間是他看得那君臣之義却似是逃不得
不奈何須着臣伏他更無一箇自然相胥為一體
處可怪故孟子以為無君此𩔖是也又莊子比
列子見較高氣較豪他是事事識得又却蹴踏了
以為不足為列子却有規矩問莊子孟子同時何
不曾相遇又不聞相道及先生曰莊子當時也無
人宗之他只是在僻處自說孟子平生足跡只在
齊魯滕大梁之間不曾過大梁之南莊子自是楚
人想見聲聞止於梁而止然當時南方亦多異端
如陳良之𩔖是也
陳氏曰按晉郭象傳向秀解莊子未竟而卒頗有
别本遷流象竊以為已注乃自注秋水至樂二篇
又易馬蹄一篇其餘點定文句而已其後秀義别
出故今有向郭二莊其義一也然向義今不傳但
時見陸氏釋文
莊子音義三卷
陳氏曰唐陸德明撰即經典釋文二十六至二十
八卷
成元英莊子疏三十三卷
鼂氏曰唐道士成元英撰本郭象注為之疏義元
英字子實陜州人隠居東海貞觀五年召至京師
加號西華法師永徽中流郁州不知坐何事書成
道士王元慶邀文學賈鼎就授大義序云周字子休
師長桑公子内篇理深故别立篇目外篇雜篇其
題取篇目二字而已
文如海莊子疏十卷
鼂氏曰唐文如海撰如海明皇時道士也以郭象
注放乎自然而絶學習失莊生之旨因再為之解
凡九萬餘言
呂吉甫注莊子十卷
鼂氏曰皇朝吕惠卿撰吉甫惠卿字也元豐七年
先表進内篇餘續成之
王元澤注莊子十卷
鼂氏曰皇朝王雱字元澤撰
東坡廣成子解一卷
鼂氏曰皇朝蘇軾撰取莊子中黃帝問道於廣成
子一章為之解景迂嘗難之其序略曰某晩玷先
生薦賢中安敢與先生異論然先生許我不苟同
翰墨具在
鶡冠子八卷
鼂氏曰班固載鶡冠子楚人居深山以鶡羽為冠
著書一篇因以名之至唐韓愈稱愛其博選學問
篇而柳宗元以其多取賈誼鵩賦非斥之按四庫
書目鶡冠子三十六篇與愈合已非漢志之舊今
書乃八卷前三卷十三篇與今所傳墨子書同中
三卷十九篇愈所稱兩卷皆在宗元非之者篇名
世兵亦在後兩卷有十九論多稱引漢以後事皆
後人雜亂附益之今削去前後五卷止存十九篇
庶得其真其詞雜黃老刑名意皆淺鄙宗元之評
盖不誣
昌黎韓愈讀鶡冠子曰鶡冠子十九篇其詞雜黃
老刑名其博選篇四稽五至之說當矣使其人遇
時授其道而施於國家功德豈少哉學問篇稱賤
生於無所用中流失船一壺千金者余三讀其詞
而悲之文字脱謬為之正三十有五字乙者三滅
者二十有二注十有二字云
河東柳氏辯鶡冠子曰余讀賈誼鵩賦嘉其詞而
學者以為盡出鶡冠子(鶡冠子十九篇論三才變通古今治亂之道其世兵)
(篇頭與鵩賦相亂)余往來京師求鶡冠子無所見至長沙
始得其書讀之盡鄙淺言也惟誼所引用為美餘
無可者吾意好事者偽為其書反用鵩賦以文飾
之非誼有取之决也太史公伯夷列傳稱賈子曰
貪夫徇財烈士徇名夸者死權不稱鶡冠子遷號
為博極羣書假令當時有其書遷豈不見耶假令
真有鶡冠子書亦必不取鵩賦以充入之者何以
知其然邪曰不𩔖
高氏子略曰列仙傳曰鶡冠子楚人隠居著書言
道家事則盡出於黃老矣其書有曰小人事其君
務蔽其明塞其聰乘其威以灼熱天下天高不難
追有福不可請有禍不可違其言如此是盖未能
忘情於斯世者
周氏涉筆曰韓文讀鶡冠子僅表出首篇四稽五
至末章一壺千金盖此外文勢闕自不足錄柳子
厚則斷然以為非矣按王鈇篇所載全用楚制又
似非賈誼後所為先王比閭起教鄉遂逹才道廣
法寬尊上帥下君師之義然也今自五長里有司
扁長鄉師縣嗇夫郡大夫遞相傳告以及柱國令
尹然動輒有誅柱國滅門令尹斬首舉國上下相
持如束濕而三事六官亦皆非所取通與編氓用
三尺法此何典也處士山林談道可也乃妄論王
政何哉
陳氏曰陸佃解今書十九篇韓吏部稱十有六篇
故陸謂其非全韓公頗道其書而柳以盡鄙淺言
自今考之柳說為長
崇文總目今書十五篇述三才變通古今治亂之道
唐世常辯此書後出非古所謂鶡冠子者
亢倉子二卷
鼂氏曰唐柳宗元曰太史公為莊周列傳稱其為
書畏累亢倉子皆空言無事實今世有亢倉子書
其首篇出莊子而益以庸言盖周所云者尚不能
有事實又况取其語而益之者其為空言尤也劉
向班固錄書無亢倉子而今之為術者乃始為之
傳注以教於世不亦惑乎按唐天寳元年詔號亢
倉子為洞靈真經然求之不獲襄陽處士王士元
謂莊子作庚桑子太史公列子作亢倉子其實一
也取諸子文義𩔖者補其亡今此書乃士元補亡
者宗元不知其故而遽詆之可見其銳於譏議也
其書多作古文竒字豈内不足者必假外飾歟何
璨註
高氏子略曰開元天寳間天子方鄉道家者流之
說尊表老氏莊列又以亢桑子號洞靈真經既不
知其人之仙否又不識其書之可經一旦表而出
之固未始有此書也處士王褒乃趨世好廹上意
撰而獻之今讀其篇往往采諸列子文子又采吕
氏春秋新序說苑又時采諸戴氏禮源流不一往
往論殊而辭異可謂雜而不純濫而不實者矣
周氏涉筆曰庚桑楚固寓言然所居以忘言化俗
以醇和感天今所著切切用誅罰政術盖全未識
庚桑者其稱危代以文章取士剪巧綺濫益至正
指唐事又補賊廣引俟赦率是獄案文書又一鄉
一縣一州被青紫章服皆近制既為唐人短淺者
無書不煩子厚掊擊也惟農道一書可讀自合孤
行
陳氏曰首篇所載與莊子庚桑楚同亢倉者庚桑
聲之變也崇文總目凡九篇
關尹子九卷
陳氏曰周關令尹喜盖與老子同時啟老子著書
言道德者按漢志有關尹子九篇而隋唐及國史
志皆不著錄意其書亡久矣徐藏子禮得之於永
嘉孫定首載劉向校定序末有葛洪後序未知孫
定從何傳授殆皆依託也序亦不𩔖向文
素書一卷
鼂氏曰題黃石公著凡一千三百六十六言其書
言治國治家治身之道龐雜無統盖采諸書以成
之者也
陳氏曰後人傅會依託以為之者
無盡居士注素書一卷
鼂氏曰皇朝張商英注商英稱素書凡六篇按漢
書黃石公圯上授子房世人多以三略為是盖誤
也晉亂有盗發子房塜玉枕中獲此書商英之言
世未有信之者
十一賢注隂符經一卷李筌注隂符經一卷
鼂氏曰唐少室山人布衣李筌註云隂符經者黃
帝之書或曰受之廣成子或曰受之元女或曰黃
帝與風后玉女論隂陽六甲退而自著其事隂者
暗也符者合也天機暗合於事機故曰隂符皇朝
黃庭堅魯直嘗䟦其後云隂符出於李筌熟讀其
文知非黃帝書也盖欲其文竒古反詭譎不經盖
糅雜兵家語又妄說太公范蠡鬼谷張良諸葛亮
訓註尤可笑惜不經柳子厚一掊擊也
朱子語錄閭邱主簿進黃帝隂符經傳先生說握
竒經等文字恐非黃帝作唐李筌為之聖賢言語
自平正却無蹺欹如許
崇文總目自太公而下註傳尤多今集諸家之說合
為一書若太公范蠡鬼谷子諸葛亮張良李筌李合
李鑒李銳楊晟凡十一家自淳風以下皆唐人又有
傳曰者不詳何代人太公之書世遠不傳張良本傳
不云著書二說疑後人假托云又有隂符經敘一卷
不詳何代人敘集太公以後為隂符經註者凡六家
并以惠光嗣等傳附之
隂符機一卷
崇文總目唐李靖撰以謂隂符者應機制變之書破
演其說為隂符機又有勢滋及論合三篇
隂符經太無傳一卷隂符經辯命論一卷
崇文總目唐張果傳或曰果於道藏得此傳不詳何
代人所作因編次而正之今别為古字盖當時道書
所得之本也
隂符經正義一卷
崇文總目唐韋洪撰
隂符經要義一卷隂符經小解一卷
崇文總目題云元解先生撰不詳何代人
天機子一卷
鼂氏曰不著撰人凡二十五篇或曰一名隂符二
十四機諸葛亮撰予觀其詞旨殆李筌所為爾托
之孔明也載道藏中
隂符元機一卷
崇文總目唐李筌撰自號少室山逹觀子筌好神仙
嘗於嵩山虎口岩石壁得黃石隂符本題云魏道士
宼謙之傳諸名山筌雖略抄記而未曉其義後入秦
驪山逢老母傳授
陳氏曰即隂符經也監察御史新安朱安國註此
書出於李筌云得於驪山老母舊志列於道家安
國以為兵書之祖要之非古書也
無能子三卷
鼂氏曰不著撰人唐光啟三年天子在褒寓三輔
景氏舍成書三十篇述老莊自然之旨總目錄之
道家
陳氏曰唐志云光啟間隠民盖其自敘
四子治國樞要四卷
鼂氏曰唐范乾九集四子謂莊子文子列子亢倉
子其意以為黃老之道内足以修身外足以治國
者分為二十門
元真子外篇三卷
陳氏曰唐隠士金華張志和撰唐元真十二卷今
纔三卷非全書也既曰外篇則必有内篇矣志和
事跡詳見余所集碑傳
莊子十論一卷
陳氏曰題李士表撰未詳何人
文獻通考卷二百十一
