文獻通考卷三十六
鄱陽馬端臨貴與著
選舉考九
舉官
虞書帝光天之下至于海隅蒼生萬邦黎獻共惟帝臣
惟帝時舉敷納以言明試以功車服以庸
臯陶曰都亦行有九德亦言其人有德乃言曰載采采
(載行采事也稱其人之有德必舉事以為驗)禹曰何臯陶曰寬而粟(寬弘莊栗)柔
而立愿而恭亂而敬(亂治也)擾而毅(擾順也毅果也)直而温簡而
廉(性簡易而有廉隅)剛而塞(剛斷而實塞)強而義彰厥有常吉哉(明九)
(德之常以擇人而官之)日宣三德夙夜浚明有家(九德中有其三宣布夙早浚思)
(也卿大夫稱家言能日日布行三德早夜思之可以為卿大夫)日嚴祇敬六德亮采有
邦(嚴敬其身行六德可為諸侯)翕受敷施九德咸事俊乂在官百僚
師師百工惟時撫于五辰庶績其凝
周官舉能其官惟爾之能稱匪其人惟爾不任
按古人之取士蓋將以官之然則舉士之與舉官
非二途也三代之時法制雖簡而考核本明毁譽
既公而賢愚自判往往當時士之被舉未有不入
官者也降及後世巧偽日甚而法令亦滋多遂以
科目為舉士之途銓選為舉官之途二者各自為
防閑檢校之法至唐則以試士屬之禮部試吏屬
之吏部於是科目之法銓選之法日新月異不相
為謀蓋有舉於禮部而不得官者不舉於禮部而
得官者則士所以進身之塗轍亦復不一不可比
而同之也於是立舉士舉官兩門以統之然三代
兩漢之時二者本是一事故摭其事實原其法意
之詳於士者入舉士門詳於官者入舉官門然大
槩未嘗各自立法如後世之為也故所紀多互見
必參考然後得之
秦自孝公納商鞅策富國強兵為務仕進之塗唯闢田
與勝敵而已至始皇遂平天下
漢高祖十一年詔曰賢士大夫既與我定有天下而不
與吾共安利之可乎有肯從吾游者吾能尊榮之布告
天下其有意稱明德者御史中執法郡守必身勸勉遣
詣丞相府署行義及年有而不言覺免(詳見舉士門)
景帝詔曰有市籍貲多得官廉士寡欲易足今貲算十
以上乃得官貲少則不得官朕甚憐之減至四算算得
官(詳及注見貲選門)
漢制凡郡國之官非傅相其他既自署置又調僚屬及
部人之賢者舉為秀才廉吏而貢於王庭多拜為郎居
三署無常員或至千人屬光禄勲故卿校牧守居閑待
詔或郡國貢送公車徵起悉在焉光禄&KR0564;復於三署中
銓第郎中歲舉秀才廉吏出為他官以補闕員
武帝元封五年以名臣文武欲盡詔曰蓋有非常之功
必待非常之人故馬或奔踶而致千里士或有負俗之
累而立功名(負俗謂被世譏論也)夫泛駕之馬跅㢮之士亦在御
之而已其令州郡察吏民有茂材異等可為將相及使
絶國者
先公曰汲黯常諫帝曰陛下求賢甚勞未盡其用
輒已殺之以有限之士供無已之誅臣恐天下賢
材將盡陛下誰與共為治乎帝笑曰有材不肯盡
用與無材同不殺何施蓋至是名臣文武欲盡則
黯之說十餘年而遂驗矣帝徒知殺之之易而不
知招之之難也無怪乎詔下而無有應舉者雖然
帝於是春秋高而血氣亦寖定矣
元帝永光元年詔丞相御史舉質樸淳厚謙遜有行者
光禄歲以此科第郎從官
師古曰始令丞相御史舉此四科人以擢用之而
見在郎及從官又令光禄每歲依此科考校定其
第高下用知其人賢否也
按西都舉人之法如孝廉及賢良方正有未仕而
舉者有既仕而舉者至是復詔舉此四科盖未仕
者則以此開選舉之門而既仕者就以此定考課
之法也
成帝陽朔二年奉使者不稱詔丞相御史與中二千石
二千石雜舉可充博士位者使卓然可觀
元延元年詔以日食星隕令北邊二十二郡舉勇猛知
兵法者各一人
哀帝建平元年詔大司馬列侯中二千石州牧守相舉
孝弟淳厚能直言通政事延於側陋可親民者各一人
東漢之制選舉於郡國屬功曹於公府屬東西曹於天
臺屬吏曹尚書亦曰選部
光武建武十二年詔三公舉茂材各一人廉吏各一人
左右將軍歲察廉吏各二人光禄歲舉郎茂材四行各
一人察廉吏三人中二千石歲察廉吏一人監御史司
隸州牧歲舉茂材各一人改前漢常侍曹尚書為吏部
尚書其所進用加以歲月先後之次又詔三公以四科
辟召(見辟舉門)
舊制光禄舉三署郎以高功久次才德尤異者為茂
材四行(四行淳厚質樸謙遜節儉也)
明帝永平九年令司隸校尉部刺史歲上墨綬長吏視
事三歲以上理狀尤異者各一人與計偕上
章帝時詔復用前漢丞相故事以四科辟士凡所舉士
先試之以職乃得充選其德行尤異不宜試職者疏於
他狀舉非人兼不舉者罪
武帝因董仲舒之言立制故事在丞相府今復用之
第一科補西曹南閣祭酒二科補議曹三科補四辭
八奏四科補賊决
和帝永元五年詔曰選舉良材為政之本科别行能必
由鄕曲而郡縣舉吏不加簡擇故先帝明敇在所令試
之以職乃得充選又德行尤異不湏經職者别著狀上
而宣布以來出入九年二千石曾不承奉恣心從好司
隸刺史訖無糾察今新蒙赦令且復申敇後有犯者顯
明其罰在位不以選舉為憂督察不以發覺為務非獨
州郡是以庶官非人下民被傷由法不行故也
安帝永初二年詔王主官屬墨綬下至郎謁者其經明
任博士居鄉里有廉清孝順之稱國相歲移名與計偕
上尚書公府通調令得外補
永初五年詔三公特進九卿校尉舉列將子孫明曉戰
陣任將帥者
安帝時三府任輕陳忠上疏曰今之三公雖當其名
而無其實選舉誅賞一由尚書尚書見任重於三公
延光二年詔選三署郎及吏人能通古文尚書毛詩榖
梁春秋各一人
順帝陽嘉元年詔曰間者以來吏政不勤故災咎屢臻
盜賊多有退省所由皆以選舉不實官非其人令刺史
二千石之選歸任三司(三公也)其簡叙先後情覈高下歲
月之次文武之宜務存厥中
二年郎顗上疏曰今選舉牧守委任三府長吏不良
既咎州郡州郡有失豈得不歸貢舉者書奏帝復使
對尚書顗對曰今選舉皆歸三司非有周召之才而
當則哲之重每有選用輒參之掾屬公府門巷賓客
填集送去迎來財貨無已其當遷者競相薦謁各遣
子弟充塞道路開長姦門興致浮偽非所謂率由舊
章尚書職在機衡宮禁嚴密私曲之意差不得通偏
黨之恩或無所用選舉之任不如還在機密
按自光武不任三公事歸臺閣故選舉之任亦在
尚書今陳忠之說如彼而郎顗之說復如此要之
三公與尚書均是人也得其人則皆能舉賢失其
人則皆不免徇私苟欲徇私則何所不至而謂其
職在機衡宫禁嚴密私意不得通疎矣
永和三年令大將軍三公舉故刺史二千石及見令長
郎謁者四府掾屬剛毅武猛謀謨任將帥者各二人特
進卿校尉各一人
左雄舉故冀州刺史馮直任將帥直嘗坐贓受罪周
舉以此劾奏雄雄曰詔書使我選武猛不使我選清
高舉曰詔書使郡選武猛不使郡選貪汚也
桓帝時綱紀隳紊凡所選用莫非情故時議以州郡相
阿人情比周乃制婚姻之家及兩州之人不得相臨遂
有三互法(三互謂婚姻之家及兩州不得交互為官是時史弼遷山陽太守其妻鉅野薛氏女以三)
(互自上轉拜平原相)禁網益密選用艱難幽冀二州久缺而公府
限以三互經時不補議郎蔡邕上言曰幽冀舊壤缺職
經時而三府選舉踰月不定而坐設三互自坐留閡昔
韓安國起自徒中朱買臣出於幽賤並以才宜還守本
邦豈復顧循三互限以末制願蠲除近禁無拘三互以
差厥中書奏不省
靈帝時呂強上言舊典選舉委任三府三府有選參議
掾屬咨其行狀度其器能受試任用責以成功若無可
察然後付之尚書舉劾請下廷尉覆按虚實行其誅罰
今但任尚書或復敇用如是三公得免選舉之負尚書
亦復不坐責賞無歸豈肯空自勞苦乎
黃琬為五官中郎將陳蕃為光禄勲深相敬待數與
議事舊制光禄舉三署郎以高功久次才德尤異者
為茂材四行時權富子弟多以人事得舉而貧約守
志者以窮退見遺京師為之謠曰欲得不能光禄茂
材於是琬蕃同心顯用名士平原劉醇河東朱山蜀
郡殷參等並以才行蒙舉蕃琬遂為權富郎所見中
傷坐免官禁錮
曹公初建魏府以毛玠崔琰為東曹掾吏銓衡人物選
用先尚勤儉於是天下士人皆砥礪名節務從約損和
洽言於公曰天下大器在位與人不可以一節儉也儉
素過中自以處身則可以此格物所失或多今朝廷之
儀吏有著新衣好車者不謂之廉潔至令士大夫故汙
辱其衣藏其輿服朝府大吏或自挈壺飱以入官寺夫
立教觀俗貴處中庸為可繼也今崇一槩難堪之行以
檢殊途勉而為之必有疲瘁古之大教務在通人情而
已凡激詭之行則容偽矣
魏文帝立九品官人之法州郡皆置中正(見舉士門)
漢昭烈既崩諸葛孔明秉政懲惡舉善量能授任不計
資叙時犍為郡守李嚴以楊洪為功曹嚴未去郡而洪
以才能已為蜀郡守洪門下書佐何祇有才策洪未去
郡而祇已為廣漢郡守
孫氏有江東選曹尚書主選舉吳郡暨豔性峭刻好
清議為尚書以郎署混淆多非其人豔欲激濁揚清
别其善否乃覈選三署皆貶高就下降損數等其居
位貪婪志節卑汚者皆以為軍吏置之營府於是怨
聲囂然競言豔用私情虧公法豔坐自殺
明帝太和之後俗用浮靡遞相標目而夏侯諸葛何鄧
之儔有四聰八達之稱帝深所嫉惡於是士大夫之有
名聲者或禁錮廢黜以懲之帝曰選舉莫取有名名如
畫地作餅不可啖也吏部尚書盧毓曰名不足以致異
人而可以得常士常士畏教慕善然後有名
其後士人多務進趨廉遜道缺劉寔著崇譲論以矯
之其略曰古聖王之化天下所以貴譲者欲以出賢
才息爭競也夫人情莫不欲已之賢也故勸令讓賢
以自明賢也豈假讓不賢哉故讓道興賢能之人不
求而自至矣至公之舉自立矣百官之副亦豫具矣
一官缺擇衆官所讓最多者而用之審之道也在朝
之士相譲於上下皆化之推賢讓能之風從此生矣
為一國所讓則一國士也天下所共推則天下士也
推讓之風行則賢不肖灼然殊矣故非時獨乏賢也
時不貴讓一人有先衆之譽毁必隨之名不得成使
之然也雖令稷契復存亦不復全其名矣能否混雜
優劣不分士無素定之價官職有缺主選之吏不知
所用但按官次而舉之同才之人先用者非勢家之
子則必為有勢者之所念也非能獨賢因其先用之
資而復遷之無已不勝其任之病發矣夫一時在官
之人雖雜有凡猥之材其中賢明者亦多矣豈可謂
皆不知讓賢為貴邪直以時皆不讓習以成俗故遂
不為耳人臣初除皆通表上聞名之謝章所由來尚
矣原謝章之本意欲進賢能以謝國恩也昔舜以禹
為司空禹拜稽首讓於稷契及咎繇益譲熊羆伯夷
譲䕫龍唐虞之時衆官初除莫不皆譲也謝章之義
盖取於此季代不能譲賢虚謝見用之恩而已相承
不變習俗之失也夫叙用之官得通章表者其譲賢
推能乃通其不能有所譲徒費簡紙者皆絶不通人
臣初除各思推賢能而譲之矣譲文付主者掌之三
司有缺擇三司所譲最多者而用之此為一公缺三
公已豫選之矣且主選之吏不必任公而選三公不
如令三公自共選一公為詳也推之四征尚書郡守
皆然夫衆官百郡之譲與主者共相比不可同歲而
論也賢愚皆譲百姓耳目盡為國耳目夫人情爭則
欲毁已所不如譲則競推於勝已故世爭則毁譽交
錯優劣不分難得而詳也時譲則賢智顯出能否之
美歴歴相次不可得而亂也當此時也能退身修已
者譲之者多矣雖欲守貧賤不可得也馳騖進取而
欲人見譲猶却行而求前也夫如此愚智皆知進身
求通非修之於已則無由矣浮聲虚論不禁而自止
矣
齊王嘉平初夏侯元請使官長各考其屬能否而中正
則惟考行跡(詳見舉士門)
晉武帝泰始七年詔公卿以下舉將帥各一人
太康九年令内外羣官舉清能拔寒素又令舉守令之
才
晉依魏氏九品之制内官吏部尚書司徒左長史外官
州有大中正郡國有小中正皆掌選舉凡吏部選用必
下中正徵其人居及祖父官名
山濤為吏部尚書再居職共十有餘年每一官缺輒
啓擬數人詔旨有所向然後顯奏隨帝意所欲為先
故帝之所用或非舉首衆情不察以濤輕重任意或
譖之於帝故帝手詔戒濤曰夫用人惟才不遺疎遠
單賤天下便化之而濤行之自若一年之後衆情乃
寢濤所奏甄拔人物各為題目時稱山公啟事
侍中彭權遷當選代按雍州刺史郭奕高簡有雅量
在朝廷足以肅正左右衞將軍王濟才高美茂後來
之冠此二人誠顧問之秀聖意倘惜濟主兵者驍騎
將軍荀愷智器明敏其典宿衞終不減濟博士祭酒
庾純強正有學義亦堪此選國學初建王荀已亡純
能其事宜當小留粗立其制不審宜爾有當聖旨者
否又尚書令缺宜得其人征南大將軍祜體義立政
可以肅整朝廷又云有疾苦者大將軍雖不整正湏
筋力戎馬間猶宜得健者征北大將軍瓘貞正靜一
中書監荀勖達練事物三者皆人彦不審有可參舉
者不
王戎遷尚書左僕射領吏部始為甲午制凡選舉皆
先治百姓然後授用司隸傅咸奏戎曰書稱三載考
績三考黜陟幽明今内外羣官居職未期而戎奏還
既未定其優劣且送故迎新相望道路巧詐由生傷
農害政戎不仰依堯舜典謨而驅動浮華虧敗風俗
宜免戎官戎與賈郭通親竟得不坐戎與時卷舒自
經典選未嘗進寒素退虚名但與時浮沉戶調門選
而已
王戎有人倫鑒識嘗目山濤如璞玉渾金人皆欽其
寳莫能名其器王衍神姿高徹如瑤林瓊樹自然是
風塵表物謂裴頠拙於用長荀勖工於用短陳道寧
䋿䋿(初六反)如束長竿族弟敦有高名戎惡之敦每候
戎戎輒託疾不之見敦後果為逆亂其鑒賞先見如
此
按西晉時以吏部尚書執用人之柄山濤王戎相
繼居是職二人雖賢否不同而皆有知人之鑒巨
源啟事中所處分者内則要地外則方面戎所評
議者亦一時名勝非後進小吏也蓋當時尚書權
任之重如此後來居是職者既未嘗有二公之鍳
識且其所權衡不過么麽微官所謂唯取年勞不
簡賢否使義均行鴈次若貫魚勘簿呼名一吏足
矣數人而用何謂銓衡者是也近世葉水心言今
之大臣以堂除與人者乃昔日銓選常行之事大
臣不知其職任有大於此者而止以堂除為宰相
之大權則毋怪銓選為奉行文書之地也使今日
銓選得稍稍自用若堂除之選盡歸銓部然後大
臣知職任而銓選亦能少助朝廷用人尚書侍郎
不虚設矣此語足以箴後來之失然後來之大臣
苟非作姦擅權固位植黨者其於用人亦不過謹
守資格以為寡過之地毋以異於吏部之銓衡如
蕭何之以大將舉韓信狄仁傑之以宰相舉張柬
之其事亦寥寥矣
九品之法漸敝中正任久愛憎由已遂計官資以定
品格天下唯以居位為貴尚書僕射劉毅上言九品
始因魏初喪亂是軍中權時之制非經久之典也宜
用土斷復古鄉舉里選之法因言九品有八損而官
才有三難人物難知一也愛憎難防二也情偽難明
三也凡官不同事人不同能今九品不狀才能之所
宜而以九等為例以品取人或非才能之所長以狀
取人則為本品之所限若狀得其實猶品狀相妨况
不實者乎(詳見舉士門)
按既曰九品中正之官設之於州縣是即鄉舉里
選之遺意然未仕者居鄉有履行之善惡所謂品
也既仕者居官有才能績效之優劣所謂狀也品
則中正可得而定狀則非中正可得而知今欲為
中正者以其才能之狀著於九品則宜其難憑要
知既入仕之後朝廷自合别有考課之法而復以
中正所定之品目第其升沉拘矣况中正所定者
又未必允當乎
宋營陽王時以蔡廓為吏部尚書廓謂傅亮曰選事若
悉以見付不論不然不能拜也亮以語錄尚書徐羡之
羡之曰黃散以下悉以委蔡吾徒不復措懷自此以上
故宜互參同異廓曰我不能為徐干木署紙尾遂不拜
干木羡之小字黃紙錄尚書與吏部尚書連名故云署
紙尾宋黃門第五品也
文帝元嘉中限年三十而仕郡縣以六周而代刺史或
十餘年及孝武即位仕者不復拘老幼守宰以三周為
滿時中軍錄事參軍周朗上疏曰欲為教者宜以二十
五家選一長百家置一帥男子十三至十七皆令學經
十七至二十皆令習武訓以書記圖緯忠孝仁義之禮
廉讓恭勤之則授以兵經戰略軍部舟騎之容挽強擊
刺之法習經者五年有成而言之司徒習武者三年善
藝亦升之司馬若七年而經不明五年而勇不達即更
求其言行考其事業必不足取者雖公卿子弟長歸農
畝終身不得為吏兼述農桑生植之本及禮教刑政之
端帝省之不悦左衛將軍謝莊以其時搜才路狹又上
表曰九服之曠九流之難提鈞懸衡委之選部一人之
鑒易限而天下之才難原以易限之鑒照難原之才使
國無遺授野無滯器其可得乎請普令大臣各舉所知
以付尚書銓用不從帝又不欲重權在下乃分吏部置
兩尚書以散其權
裴子野曰官人之難尚矣居家視其孝友鄉黨察
其誠信出入觀其志義憂難取其智謀煩之以事
以求其理臨之以利以察其廉周禮始於學校論
之州里告諸六事然後貢於王庭其在漢家州郡
積其功能五府舉為掾屬三公參其得失尚書奏
之天子一人之身所閱者衆故能官得其才罕有
敗事魏晉易是所失弘多夫厚貌深衷險如谿壑
擇言觀行猶懼弗周况今萬品千羣俄析乎一面
庶僚百位專斷於一司於是囂風遂行不可抑止
干進務得兼加諂黷無復廉恥之風謹愿之操官
邪國敗不可紀綱假使龍作納言舜居南面而治
致平章不可必也况後之官人者哉孝武雖分曹
為兩不能反之於周漢朝三暮四其庸愈乎
顔竣為吏部尚書留心選舉奏無不可後謝莊代竣
意多不行竣容貎嚴毅莊風姿甚美賓客喧訴嘗歡
笑答之人言顔竣嗔而予人官謝莊笑而不與人官
按自魏晉以來州郡無上計之事公府無辟召之
舉士之入仕者始則中正别其賢否次則吏部司
其升沉而已所以尚書之權最重而其於人恩怨
亦深故賈充與任愷爭權則啟令其典選俾之易
生間隙蔡廓以主闇時艱不欲居通塞之地蓋非
精於裁鑒者不能稱其任而恬於權勢者多不樂
居其位也
齊因宋代限年之制鄉舉里選不覈才德其所進取以
官婚胄籍為先遂令甲族以二十登仕後門以三十試
吏故有增年矯貎以圖進者(詳見舉士門)
左僕射王儉請解領選謂褚淵曰選曹之始近自漢
末今若反古使州郡貢計三府辟士與衆共之猶賢
一人之意古者選衆今則不然竒才絶智所以見遺
於草澤也淵曰誠如卿言但行之已久卒難為改也
梁初無中正制年二十五方得入仕天監中制九流常
選年未三十不通一經者不得為官(詳見舉士門)
陳依梁制凡年未三十不得入仕唯經學生策試得第
諸州迎主簿西曹左奏及嘗為挽郎得未壯而仕諸郡
唯正王為丹陽尹經迎得出身者亦然庶姓尹則否有
高才異行殊勲别降恩旨叙用不在常例凡選無定時
隨缺則補官有清濁以為升降從濁得清則勝於遷若
有遷授吏部先為白牒列數十人名尚書與參掌者共
署奏敇或可或否其可者則下於選曹量貴賤别内外
隨才補用以黃紙錄名八座通署奏可乃出以付於典
名典名書其名帖鶴頭板修容整儀送所授之家其别
發詔除者即宣付詔局詔局草奏聞敕可黃紙寫出門
下門下答詔請付外施行又敇可付選司行名得官者
不必待行名到但聞詔出明日即入謝後詣尚書上省
拜受若拜王公則臨軒凡拜官皆在午後初武帝承侯
景喪亂之後綱維頽壞制度未立百官無復考校殿最
之法但更年互遷驟班進秩法無可稱者後徐陵孔奐
繼為吏部尚書差有其序
後魏州郡皆有中正掌選舉每以季月與吏部銓擇可
否其秀才對策第居中上表叙之
文成帝和平三年詔曰今選舉之官多不以次令班白
處後晩進居先豈所謂彜倫攸叙也諸曹選補宜各書
勞舊才能其後中正所銓但在門第吏部彛倫仍不才
舉
崔浩為冀州大中正薦冀定相幽并五州士數十人
各起家為郡守景穆帝謂浩曰先召之人亦州郡選
也在職已久勤勞未答令先補前召外任郡縣以新
召者代為郎吏又守宰人宜使更事者浩固爭而遣
之高允曰崔公其不免乎苟遂其非而較勝於上何
以能濟
郭祚為吏部尚書特絜清重惜官位至於銓授假令
得人必徘徊久之然後下筆即云此人便已貴矣由
是事頗為稽滯每招怨讟然而所拔用者量材稱職
士論歸之
孝文勵精求治内官通班以上皆自考覈以為黜陟(見考)
(課門)
任城王澄為吏部尚書詔澄簡舊臣初魏自公侯以
下迄於選臣動有萬數冗散無事澄品為三等量其
優劣盡其能否咸無怨言
自太和以前精選中正德高鄉國者充其邊州小郡人
物單鮮者則併附他州其在遐陋者則闕而不置當時
稱為簡當頗為得人及宣武孝明之時州無大小必置
中正既不可悉得其人故或有庸鄙者操銓覈之權而
選叙頽紊至正始元年冬乃罷諸郡中正時有以雜類
冒登清流遂令在位者皆五人相保無人保任者奪官
還役
清河王懌以官人失序上表曰孝文帝制出身之人
本以門品高下有恒若准資蔭自公卿令僕之子甲
乙丙丁之族上則散騎祕著下逮御史長兼皆條例
昭然文無虧沒自此或身非三事之子解褐公府正
佐地非甲乙之類而得上宰行僚自兹以降亦多乖
舛且參軍事專非出身之職今必釋褐而居祕著本
為起家之官今或遷轉以至斯皆仰失先准有違明
令非所謂式遵遺範奉順成規此雖官人之失相循
已久然推其彌漫抑亦有由何者信一人之明當九
流之廣必令該鑒氏族辨照人倫才識有限固難審
悉所以州置中正之官清定門胄品藻高卑四海畫
一專尸衡石任實不輕故自置中正以來暨於太和
之日莫不高擬其人妙盡兹選皆湏名位重於鄉國
才德允於具瞻然後可以品裁州郡綜覈人物今之
所置多非其人乞明為敕制使官人選才備依先旨
無令能否乖方違才易務并革選中正一依前軌庶
清源有歸流序允穆靈太后詔依表施行而終不能
用
征西將軍冀州大中正張彛之子仲瑀上封事請銓
别選格排抑武夫不使預清品於是武夫憤怒羽林
虎賁千餘人焚彛第殺其父子詔斬其兇強者八人
餘大赦以安之
張彛既死靈太后乃命武官得依資入選既而官員少
應調者多選曹無以處之及崔亮為吏部侍郎乃奏為
格制官不問賢愚以停解日月為斷雖復官需此人停
日後者終不得取庸才下品年月久者則先擢用時沉
滯者皆稱其能
亮甥劉景安貽書規之亮答曰昔有中正品其才第
上之尚書據狀量人授職此乃與天下羣賢共爵人
也吾謂當爾之時無濫舉矣而汝猶云十收六七况
今日之選專歸尚書以一人之鑒照察天下劉毅所
云一吏部兩郎中而欲究鑒人物何異以管窺天而
求其博哉今勲人甚多又羽林入選武夫倔起而不
解書計唯可彍弩前驅指蹤捕噬而已忽令佩組乘
軒求其烹鮮之效未嘗操刀而使剸割又武人至多
官員至少不可周溥設令十人共一官猶無官可授
况一人冀一官何由不怨哉吾近面執不宜使武人
入選請賜其爵厚其禄既不見從是以權立此格限
以停年耳
水心葉氏曰按蕭寳寅傳載魏世外官代還六年
方叙内官四年為限今亮立此格專以停罷後歲
月斷之不總計其平生資歴抑新進拔滯淹故為
有意利柄在已人不得干雖曰失之猶有所獲不
若後世沈塗考任無復止法容僥倖長躁求使士
大夫皆傲然取必於上其得失相較又遠矣
先公曰按停年格立於武人入選之後武人入選
始於羽林作亂之餘此當時事情也通鑑述崔亮
答書削去本旨已為未然胡氏葉氏之論古今得
失則然矣而停年之所以立弗深考也
後甄琛元修義城陽王徽相繼為吏部尚書利其便已
踵而行之自是賢愚同貫涇渭無别魏之失才從亮始
也及辛雄為吏部郎中上疏曰自神龜以來專以停年
為選士無善惡歲久先叙職無劇易名到授官執案之
吏以差次日月為功能銓衡之人以簡得老舊為平直
且庸劣之人莫不貪鄙委斗筲以共理之重託碩鼠以
百里之命皆貨賄是求肆心縱意其制雖煩不勝其欲
致令徭役不均發調違謬聚斂盈門囚執滿道蓋助陛
下理天下者唯在守令最湏簡置以康國道但郡縣選
舉由來所輕貴遊雋才莫肯居此宜改其弊以定官方
請上等郡縣為第一清中等為第二清下等為第三清
選補之法妙盡才具如不可並後地先才不得拘以停
年竟無銓革三載黜陟有稱者補在京名官如前代故
事不歴郡縣不得為内職則人思自勉上下同心枉屈
可申強暴自息書奏會帝崩及孝莊帝初詔求德才文
藝政事強直者縣令郡守刺史皆叙其志業具以表聞
得三人以上縣令太守刺史賞一階舉非其人者黜一
階凡官郡守縣令六年為滿滿後六年為叙
薛琡為吏部郎中上言使選曹唯取年勞不簡賢否
義均行鴈次若貫魚勘簿呼名一吏足矣數人而用
何謂銓衡請積勞之中有材堪牧人者在先用之限
其餘不堪者既壯藉其力豈容老而棄之將佐丞尉
去人稍遠小小當否未為多失宜依次補序以酬其
勞不報
東魏元象中文襄王高澄秉政攝吏部尚書乃革後魏
崔亮年勞之制務求才實自遷鄴以後掌大選知名者
不過數四文襄年少高朗其弊也疎袁聿修沈密謹厚
所傷者細楊遵彦風流辯給所取失於浮華唯辛術貞
明簡實新舊參舉管庫必擢門閥不遺衡鑒之美一人
而已至孝昭帝皇建二年詔内外執事官從五品以上
三府主簿錄事參軍諸王文學侍御史廷尉三官尚書
郎中中書舍人每在三年之内各舉一人或夙在朝倫
沈屈未用或先官後進今見停散或白屋之人巾褐未
釋其高才良器允文允武理識深長幹具通濟操履凝
峻學業宏贍諸如此軰隨取一長無待兼資方充舉限
舉薦之文指論事實隨能量用必陳所堪不得高談謬
加褒飾所舉之人止在一職三載之内有犯死罪以下
刑罪以上舉主准舉人之犯各罰其金自鞭以下舉主
勿論若未經三載而更餘轉通計後官日月合滿三周
凡所舉人必主事立功禆益時政不限年之遠近舉主
之賞亦當非次被舉之人别當擢授其違限不舉依式
罰金又擁旄作鎮任總百城分符共理職司千里凡其
部統理宜委悉刺史於所管之内下郡太守縣令丞尉
府佐錄事參軍以降州官州官都主簿以下但霑在吏
職及前為官并白人等並聽表薦太守則曹掾以下及
管内之人亦聽表舉其大州中州下州畿内上郡中郡
並三年之内各舉一人其不入品州并自餘郡守不在
舉限
楊愔典選二十餘年奬擢人倫以為巳任然取士多
以言貎時致謗言以為愔之用人似貧士市瓜取其
大者
水心葉氏曰魏以停年致亂高氏反之觀此則奔
走一時材用以赴功名自不係君德也銓叙羣彦
雖曰吏部之職然宰相知人能盡器使乃職業中
一大事
後周以吏部中大夫一人掌選舉小吏部下大夫一人
以貳之初覇府時蘇綽為六條詔書其四曰擢賢良綽
深思本始懲魏齊之失罷門資之制其所察舉頗加精
謹及武帝平齊廣收遺逸乃詔山東諸州舉明經幹理
者上縣六人中縣五人下縣四人
樂遜上疏論選舉曰選曹賞錄勲賢補擬官爵必宜
與衆共之有明揚之授使人得盡心如覩白日其材
有升降功有厚薄禄秩所加無容不審即如州郡選
置猶集鄉閭况天下選曹不取人物若方州列郡自
可内除此外付選曹銓叙者既非機事何足可密人
生處世以榮禄為重修身履行以基身名逢時既難
失時為易其選置之日宜令衆心明白然後呈奏使
功勤見知品物稱悦
隋文帝開皇七年制諸州歲貢三人工商不得入仕開
皇十八年詔京官五品以上及總管刺史並以志行脩
謹清平幹濟二科舉人牛弘為吏部尚書高構為侍郎
選舉先德行而後文材最為稱職當時之制尚書舉其
大者侍郎銓其小者則六品以下官咸吏部所掌自是
海内一命以上之官州郡無復辟署矣
牛弘問於劉炫曰魏齊之時令史從容而已今則不
遑寧處其事何由炫曰往者州唯置紀綱郡置守丞
縣唯令而已其所事具僚則長官自辟受詔赴任每
州不過數十今則不然大小之官悉是吏部纖介之
迹皆屬考功所以繁也省官不如省事省事不如清
心官事不省而欲從容其可得乎弘甚善其言而不
能行
自後周以降選無清濁及盧愷攝吏部尚書與侍郎薛
道衡陸彦師等甄别物𩔖頗為清簡而譖愬紛紜愷及
道衡皆除名
沈既濟曰選法之難行久矣夫天産萬𩔖美寡而
惡衆人分九流君子孤而小人羣雖消長迭有而
善惡不常此古今之通理然也將退不肖而懲其
濫必懸法以示人而俾人知懼舉善以勸而不仁
自遠可以隂隲而潛移之故難明斥其惡而強擠
也暨&KR1904;張彛皆以不及是而敗悲夫斯理甚明蓋
非英明之君不可以語焉故崔毛當魏武而政舉
盧薛值隋文而身墜時難不其然乎
煬帝制百官不得計考增級其功德行能有昭然者乃
擢之
大業三年始置吏部侍郎一人分掌尚書職事時武夫
參選多授文職八年詔曰頃自班朝治人乃由勲叙拔
之行陣起自勇夫蠧政害人寔由於此自後諸授勲官
並不得授文官職事
帝自江都幸涿郡御龍舟渡河入永濟渠敕選部門下
内史御史四司於前船選補受選者三千餘人徒步隨
船三千餘里不得處分死者什一二
致堂胡氏曰甚矣美才難得而凡馬之衆也夫自
江都至涿郡隨舟徒行自東南而極北逖矣而受
選之士三千餘人甘於重趼逐逐而不去以至死
亡者於以見此三千餘人皆恣睢嵬瑣之流耳委
以章綬錯諸百姓之上處於庶務之間決知其不
免於瘝曠之負也故善為天下者如漢光武唐太
宗皆減省吏員而賢才是擇唯恐其壅於上聞也
專顧已私者不為官擇人入仕者數倍於員闕以
收其虚譽而嶄然見頭角者則消磨汰斥之惟恐
其與已軋也於是服膺官使新故更代往往恣睢
嵬瑣之流而天下之禍亂起矣
文獻通考卷三十六
