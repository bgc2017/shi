文獻通考卷二百五十一
鄱陽馬端臨貴與著
帝系考二
太上皇太皇太后皇太后(母后臨朝稱制及推尊私親父母附追尊私)
(親父母見宗廟門此不錄)
虞舜踐帝位乃載天子旌旗往朝瞽瞍唯謹以子道
孟子咸邱蒙問曰語云盛德之士君不得而臣父不
得而子舜南面而立堯帥諸侯北面而朝之瞽瞍亦
北面而朝之舜見瞽瞍其容有蹙孔子曰於斯時也
天下殆哉岌岌乎不識此語誠然乎哉孟子曰否此
非君子之言齊東野人之語也堯老而舜攝也堯典
曰二十有八載放勲乃徂落百姓如喪考妣三年四
海遏密八音孔子曰天無二日民無二王舜既為天
子矣又帥天下諸侯以為堯三年喪是二天子矣(朱子)
(集註咸邱蒙孟子弟子語古語也蹙顰蹙不自安也岌岌不安貎言人倫乖亂天下將危也齊東齊國東)
(鄙也孟子言堯但老而不治事而舜攝天子之事堯時舜未嘗即天子位堯何由北面而朝之乎又引書)
(及孔子之言以眀之)咸邱蒙曰舜之不臣堯則吾既得聞命矣
詩云普天之下莫非王土率土之濱莫非王臣而舜
既為天子矣敢問瞽瞍之非臣如何曰是詩也非是
之謂也勞於王事而不得養父母也曰此莫非王事
我獨賢勞也(不臣堯不以堯為臣使北面而朝也詩小雅北山之篇普徧也率循也此詩今)
(毛氏序云役使不均已勞於王事而不得養其父母焉其詩下文亦云大夫不均我從事獨賢乃作詩者)
(自言天下皆王臣何為獨使我以賢才而勞苦乎非謂天子可臣其父也)孝子之至莫大
乎尊親尊親之至莫大乎以天下養為天子父尊之
至也以天下養養之至也詩曰永言孝思孝思維則
此之謂也(言瞽瞍既為天子之父則當享天下之養此舜之所以為尊親養親之至也豈有使)
(之北面而朝之理乎詩大雅下武之篇言人能長言孝思而不忘則可以為天下法則也)書曰祗
載見瞽瞍夔夔齊栗瞽瞍亦允若是為父不得而子
也(書大禹謨篇也祗敬也載事也䕫䕫齊栗敬謹恐懼之貎允信也若順也言舜事瞽瞍往而見之敬)
(謹如此瞽瞍亦信而順之也孟子引此而言瞽瞍不能以不善及其子而反見化於其子則是所謂父不)
(得而子者而非如咸邱蒙之說也)
漢高祖六年尊太公為太上皇
上歸櫟陽五日一朝太公太公家令說太公曰天無
二日土無二王皇帝雖子人主也太公雖父人臣也
奈何使人主拜人臣如此則威重不行後上朝太公
擁彗(李竒曰為恭也如今卒持帚也師古曰彗所以掃也音似歲反)迎門郤行(郤退而行)
上大驚下扶太公太公曰帝人主奈何以我亂天下
法於是上心善家令言賜黃金五百斤夏五月丙午
詔曰人之至親莫親於父子故父有天下傳歸於子
子有天下尊歸於父此人道之極也前日天下大亂
兵革並起萬民苦殃朕親被堅執銳自帥士卒犯危
難平暴亂立諸侯偃兵息民天下大安此皆太公之
教訓也諸王通侯將軍羣卿大夫已尊朕為皇帝而
太公未有號今尊太公曰太上皇(師古曰太上極尊之稱也皇君也天)
(子之父故曰皇不預治國故不言帝也)
後漢荀悅曰孝經云故雖天子必有尊也言有父
也王者父事三老以示天下所以眀孝也無父猶
設三老之禮况其存者乎孝莫大於嚴父故子尊
不加於父母家令之言於是過矣
晉愍懷太子令問中庶子劉寶云太公家令說太
公為是為非對曰荀悅論賜家令為非臣以為悅
不識高帝意高帝雖貴為天子事父不失子之禮
時即位已六年而不加父號是以家令言雖父乃
人臣也言無可尊敬當與人臣同禮欲以此感動
之帝聞家令言乃悟即立號太上皇得人子尊父
之道若不聞家令言父終無號矣家令說是也(師古)
(亦以為善其發悟已心因得尊崇父號非善其令父敬已)
漢因秦之稱號帝母稱皇太后祖母稱太皇太后
高祖崩惠帝即位尊呂皇后為皇太后(太后首末並見皇后門後同)
惠帝崩太后取後宮子名為孝惠子立之年幼太后臨
朝稱制(師古曰天子之言一曰制書二曰詔書制書者謂為制度之命也非皇后所得稱今呂太后臨)
(朝行天子事斷决萬機故稱制詔)立兄子呂台産祿台子通四人為王
封諸呂六人為列侯四年少帝自知非皇后子出怨言
太后廢之立恒山王弘為帝八年皇太后崩諸呂謀亂
大臣誅之
文帝立尊母薄姬為皇太后(姬初為代太后)薄氏侯者一人後
文帝崩二歲孝景前二年崩葬南陵因呂后不合葬長
陵故特自起陵近文帝
景帝立尊母竇皇后為皇太后竇氏侯者三人後景帝
六歲以武帝元光六年崩
武帝立尊母王皇后為皇太后王氏田氏侯者凡三人
後景帝十五歲元朔三年崩合葬陽陵
昭帝崩霍光迎立昌邑王賀尊上官皇后為皇太后既
廢賀立宣帝尊太后為太皇太后以建昭二年崩合葬
平陵
元帝立尊孝宣王皇后為皇太后元帝崩成帝即位為
太皇太后王氏列侯二人關内侯一人時成帝母亦姓
王氏故世號太皇太后為卭成太后永始元年崩合葬
杜陵稱東園(師古曰雖同營兆而别為墳王后陵次宣帝陵東故曰東園也)
成帝立尊母王皇后為皇太后以平陽侯鳳為大司馬
大將軍領尚書事又封太后同母弟崇為侯鳳庶弟譚
為關内侯後五年又封舅譚商立根逢時皆為侯世謂
之五侯後又封兄子莽為新都侯哀帝即位尊為太皇
太后哀帝崩無子太皇太后以莽為大司馬立平帝太
后臨朝委政於莽羣臣希旨奏請莽為安漢公宰衡平
帝崩莽徵宣帝元孫嬰為帝居攝踐祚既而即真號太
后為新室文母年八十四建國五年崩合葬渭陵
司徒掾班彪曰三代以來春秋所記王公國君與
其失世希不以女寵漢興后妃之家呂霍上官幾
危國者數矣及王莽之興由孝元后歴漢四世為
天下母享國六十餘載羣弟世權更持國柄五將
十侯卒成新都位號已移於天下而元后拳拳猶
握一璽不欲以授莽婦人之仁悲夫
致堂胡氏曰外戚之禍在王氏然漢初功臣平勃
等預有辠焉高祖崩唱言呂后與帝共定天下帝
王諸劉后王諸呂無不可者(共定之語本出酈寄然當時必有此議論)
於是大裂土疆以王諸呂侵弱劉氏罪一也孝惠
即世聽張辟疆之說縱諸呂居中用事專權禁闥
共斡兵柄上以媚太后下以安己身由是諸呂不
可制罪二矣高氏即世雖能誅諸呂立孝文然自
兹以往母后習見前世用事例為出閫之言觀大
臣議所言皆曰齊王高帝孫然母家駟鈞惡淮南
王母家又惡獨代王母家薄氏謹良遂立孝文則
平勃之徒畏母后深矣盖漢母后預政不必臨朝
少主雖長君亦然竇太后好黃老惡儒士儒士多
不得進趙綰王臧欲助上興制度則發其姦利害
之竇嬰兄子也惡之則除門籍喜之則為相梁孝
王愛之則誦言請立為嗣不顧大宗之重王太后
於灌夫罵坐則不食論棄市韓嫣帝所貴也太后
欲殺之則帝不能救可謂司晨預事矣武帝欲立
昭則先殺鈎弋夫人馴致王氏篡奪其所從來者
遠矣
先公曰今按胡氏之說足以盡西京外威貽禍之
本末矣嘗因是而極論之天地間有陽不能無隂
隂而乘陽則宇宙分裂人極隳亡矣歐陽公謂宦
官之禍甚於女子盖為唐末一代言之耳以古今
大勢論則女禍深矣少女子能蠱惑人主以亡國
老女子能崇長外戚以亡國三代之亡國皆由此
物矣周之東遷以褒姒周雖不亡於此已衰於此
矣秦后始有宣太后穰侯之專莊襄悅美姬以易
其宗漢高帝起於閭閻呂氏初無功於王業也而
漢初諸人之論每以為呂氏雅故本推轂高帝就
天下(田生語註謂翼戴以成帝業若車之行助推其轂)又謂呂后與高帝
共定天下(酈寄語)是以諸呂之心自謂與諸劉等&KR0832;
然有取而代之之意而後動於惡中間霍氏擁昭
立宣隂妻邪謀特覺之早耳而終不免新莽之亂
焉曹魏之見篡於司馬氏也一再廢殺專以母后
為之主及晉武帝平吳之後耽惑女寵楊賈實召
劉石紛争之亂天下既為南北矣齊陳以女色亡
元魏以淫后亡隋文帝起外戚以篡周唐高祖主
外戚竊宮嬪以取隋太宗寵武才人開聚麀之醜
子孫殱焉祿山之起為太真妃也唐雖未亡於此
而已衰於此矣河朔失而勁兵亡東南虚而蠻禍
起非權輿於天寶末乎朱梁以女寵開子禍而亡
後唐莊宗以劉后殺功臣靳軍賞而亡皆女子之
為也
哀帝立尊趙后為皇太后趙氏侯者二人哀帝為太子
頗得趙太后力傅太后恩趙太后趙太后亦歸心故成
帝母及王氏皆怨之哀帝崩王莽白太后太后詔有司
曰前皇太后與昭儀俱封帷幄姊弟專妬殘滅繼祀以
危宗廟貶為孝成皇后徙北宮後月餘復詔廢為庶人
就其園自殺立十六年哀帝既為太子成帝母王太后
欲令傅太后(哀帝祖母)丁姬(哀帝母)十日一至太子家成帝曰
太子承正統共養陛下不得復顧私親王太后曰太子
小而傅太后抱養之今至太子家以乳母恩耳於是令
傅太后得至太子家丁姬以不小養太子獨不得哀帝
即位王太后詔令傅太后丁姬十日一至未央宫後下
詔尊定陶共王為共皇尊傅太后為共皇太后丁姬為
共皇后各置左右詹事食邑如長信宮中宫後歲餘下
詔曰漢家之制推親親以顯尊尊定陶共皇之號不宜
復稱定陶其尊共皇太后為帝太太后丁姬為帝太后
復又更號帝太太后為皇太太后稱永信宮帝太后稱
中安宮而成帝母太皇太后本稱長信宮成帝趙后為
皇太后並四太后各置少府太僕秩皆二千石傅氏侯
者六人傅太后既尊後尤驕元壽元年崩合葬渭陵稱
孝元傅皇后丁氏侯者二人太后建平二年崩起陵恭
皇之園哀帝崩王莽秉政使有司舉奏丁傅罪惡皆免
官爵徙故郡貶𫝊丁二太后號夷其陵
東漢眀帝即位尊隂皇后為皇太后永平七年崩在位
二十四年年六十合葬原陵
肅宗即位尊馬皇后為皇太后帝欲封爵諸舅太后不
聽建初四年崩在位二十三年年四十餘合葬顯節陵
和帝即位尊竇皇后為皇太后太后臨朝兄憲等並顯
貴擅威權後密謀不軌發覺誅九年太后崩在位十八
年臨朝四年未葬而帝母梁貴人姊嬺(一計反)上書陳貴
人為后所陷枉殁之狀太尉張酺等請依光武黜呂太
后故事貶太后尊號不宜合葬先帝帝手詔曰竇氏雖
不遵法度而太后常自减損朕奉事十年深惟大義禮
臣子無貶尊上之文恩不忍離義不忍虧按前世上官
太后亦無降黜其勿復議於是合葬敬陵
和帝崩長子平原王有疾而諸皇子夭殁前後十數後
生者輙隱祕養於人間殤帝生始百日鄧皇后迎立之
尊后為皇太后太后臨朝殤帝崩太后定策立安帝猶
臨朝政以連遭大憂百姓苦役乃詔減除浮費錄冤獄
自太后臨朝水旱十載四夷外侵盗賊内起每聞人饑
或逹旦不寐躬自減徹以救災厄故天下復平歲還豐
穰永寧二年崩在位二十年臨朝十七年年四十一合
葬順陵
范曄論曰鄧后稱制終身號令自出術謝前政之
良身闕眀辟之義(前政謂周公也辟君也尚書曰朕復子明辟言周公攝位復還)
(成王今太后不還故曰闕也)至使嗣主側目斂衽於虚器(器謂神器)
(喻帝位也)直生懷懣懸書於象魏(象魏闕也直生杜根等上書請太后還政)
借之儀者殆其惑哉(借猶假也殆近也言太后不還政於安帝近可惑也)然
而建光之後王柄有歸(太后建光之中崩)遂乃名賢戮辱
便孽黨進(帝寵用乳母王聖及其女伯榮出入宮掖通傳姦賂太尉楊震及鄧隲皆被中)
(官譖誅也)衰斁之來兹焉有徵(斁敗也安帝臨政衰敗逾甚故曰有徵也)故
知持權引謗所幸者非已焦心䘏患自強者唯國
(言執持朝權以招衆謗者所幸不為己身唯憂國也)是以班母一說闔門辭
事(太后兄大將軍隲以母憂上書乞身太后不許以問班昭乃許之語見昭𫝊也)愛姪微
愆髠剔謝罪(太后兄隲子鳳受遺事泄隲遂髠妻及鳳以謝天下語見隲𫝊)將杜
根逢誅未值其誠乎(誠信也言未為太后所信)但蹊田之牛奪
之已甚(左傳申叔時曰牽牛以蹊人之田而奪之牛牽牛以蹊者信有罪矣而奪之牛罰已)
(重矣此喻杜根上書雖曰有罪太后殺之為過甚也)
安帝閻皇后與兄顯及江京譖皇太子保廢為濟陰王
帝崩為皇太后欲久專國政貪立幼年與顯等定策禁
中迎濟北惠王子北鄉侯懿立為皇帝太后臨朝(蔡邕獨斷)
(曰少帝即位太后即代攝政臨前殿朝羣臣太后東面少帝西面羣臣奏事上書皆為兩通一詣后一詣少帝)
少帝立二百餘日而薨京白太后徵濟北河間王子未
至而中黃門孫程等合謀殺江京等立濟隂王是為順
帝顯等皆伏誅遷太后於離宮家屬徙比景眀年太后
崩在位十二年合葬恭陵
順帝崩梁皇后無子美人虞氏子炳立是為冲帝尊后
為皇太后太后臨朝冲帝尋崩復立質帝猶秉朝政時
寇盗羌蠻擾亂賦斂煩數官民困竭太后夙夜勤勞推
心拔賢委任太尉李固等拔忠良誅貪慝崇節儉寇夷
消弭海内肅然而兄大將軍冀鴆殺質帝專權暴忌數
以邪說疑誤太后遂立桓帝而誅李固天下失望和平
元年歸政尋崩在位十九年臨朝六年年四十五合葬
憲陵
桓帝既立追尊本生父蠡吾侯翼為孝崇皇帝梁太后
既崩乃追尊妾母匽氏為孝崇皇后遣司徒持節奉策
授璽綬賫乘輿器服備法物宫曰永樂置太僕少府以
下皆如長樂宮故事(漢官儀曰帝祖母稱長信宮帝母稱長樂宮故有長信少府長樂少)
(府及職吏皆宦官為之)又置虎賁羽林衛士起宮室分鉅鹿九縣
為后湯沐邑在位三年元嘉二年崩以帝弟平原王石
為喪主葬儀比皇后
桓帝崩無子竇皇后為皇太后臨朝定策立解瀆侯宏
是為靈帝太后父大將軍武謀誅宦官而中常侍曹節
等矯詔殺武遷太后於南宮雲臺家屬徙比景竇氏雖
誅帝猶以太后有援立之恩朝於南宫親饋上壽供養
資奉有加於前熹平元年崩立七年合葬宣陵
靈帝既立追尊本生父解瀆亭侯萇為孝仁皇帝夫人
董氏為孝仁皇后迎至京師居南宮嘉德殿宮稱永樂
及竇太后崩始預政使帝賣官求貨帝崩何太后臨朝
孝仁后欲參預政事太后輙禁塞之忿恚太后與兄何
進謀奏蕃后故事不得留京師請遷本國收其兄子重
免官重自殺孝仁后以憂崩在位二十二年
靈帝崩皇子辨即位尊母何皇后為皇太后臨朝后兄
大將軍進欲誅宦官不克反為所害董卓將兵入洛陽
遂廢少帝而立協是為獻帝遷太后於永安宮遇鴆而
崩在位一年
范曄論曰自古雖主幼時艱王家多釁必委成冢
宰簡求忠良未有專任婦人斷割重器唯秦芉太
后始攝政事故穰侯權重於昭王家富於嬴國(太后)
(昭王母也號宣太后史記曰昭王立年少宣太后自知事以同母弟魏冉為將軍任政封為穰侯太)
(后攝政始於此也)漢仍其謬知患莫改東京皇統屢絶權
歸女主外立者四帝(安質桓靈)臨朝者六后(章帝竇太后和熹鄧)
(太后安思閻太后順烈梁太后桓思竇太后靈思何太后也)莫不定策帷帟委
事父兄貪孩童以久其政抑眀賢以專其威(周禮幕人)
(掌帷帟幄幕之事鄭元註曰帟幄中坐上承塵也殤帝崩鄧太后與兄隲等定立安帝年十三冲帝)
(崩梁太后與兄冀迎立質帝年八歲質帝崩太后與兄冀迎立桓帝年十五桓帝崩竇太后與父武)
(迎立靈帝年十二)任重道悠利深禍速身犯霧露於雲臺
之上(霧露謂疾病也不可指言死故假霧露以言之靈帝時中常侍曹節矯詔遷太后於雲臺)
(謝弼上封事曰伏惟皇太后援立眀聖幽居空宮如有霧露之疾陛下當何面目以見天下)家
嬰縲紲於圄犴之下(縲索也絏繫也囹圄周獄名也鄉亭之獄曰犴音五旦反)
(謂外戚等被誅也)湮滅連踵傾輈繼路(踵跡也輈車轅也賈誼曰前車覆後)
(車戒)而赴蹈不息燋爛為期終陵夷大運淪亡神寶
(陵夷猶頽替神寶帝位也)詩書所歎略同一揆故考列行跡以
為皇后本紀
魏文帝受禪尊卞后曰皇太后稱永壽宮眀帝即位尊
太后曰太皇太后太和四年崩合葬高陵
黃初元年詔曰婦人與政亂之本也自今以後羣臣
不得奏事太后后族之家不得當輔政之任又不得
横受茅土之爵以此詔傳之後世若有違背天下共
誅之
眀帝立尊郭皇后為皇太后稱永安宮青龍三年帝數
問甄后死狀於太后由是太后以憂崩
齊王即位尊郭皇后為皇太后稱永寧宮其後值三主
幼弱宰輔統政與奪大事皆先咨啓於太后而後施行
母邱儉鍾會等作亂咸假其命以為辭焉景元四年崩
葬高平陵西
景元元年十一月燕王表賀冬稱臣(帝即燕王宇之子宇稱臣故以為疑)
詔曰古之先王者或有不臣今王宜依此表不稱臣乎
又當為報答夫係大宗者降其私親况所係者重邪若
便同之臣妾朕所未安其皆依禮典據當務盡其義有
司議奏以為禮莫崇於尊祖制莫重於王典陛下紹大
宗之重崇三祖之業伏惟燕王禮尊屬戚正位蕃服躬
秉虔肅以先萬國其於王典闡濟大順誠宜割以非常
之制奉以不臣之禮臣等立議以為燕王章表可聽如
舊式中詔所施宜曰皇帝敬問大王侍御議又云至於
制書國之舊典朝廷所以辨章於天下者也宜循法故
曰制詔燕王議又曰凡詔命制書奏事上書文書有應
稱燕王者皆云上字其非宗廟助祭之事不得稱王名
奏事上事及吏人皆不得觸王諱以彰殊禮加於羣后
云上遵王典尊祖之制俯順聖旨敬承之心
晉何琦議曰父母之尊擬則天地君親之道資敬
是同今承受命運君臨率土而父以子尸天祿不
敢子天子以眀王者之尊而子雖以為天子必有
尊也推斯以言父必臣天位之君而子自必尊天
性之父
晉惠帝即位尊楊皇后為皇太后后父駿受遺詔輔政
元康元年賈后不肯以婦道事太后又欲干預政事而
為太傅駿所抑乃啓帝作詔誣駿謀反誅之夷其族賈
后矯詔使後軍將軍荀悝送太后於永寧宮特全太后
母高都君龐氏之命聽就太后居尋復諷羣公有司奏
曰皇太后隂潛姦謀圖危社稷飛箭繫書要募壯士同
惡相濟自絶於天魯侯絶文姜春秋所許蓋奉祖宗任
至公於天下陛下雖懷無已之情臣下不敢奉詔詔曰
此大事更詳之有司又奏宜廢皇太后為峻陽庶人中
書監張華議皇太后非得罪於先帝今黨其所親為不
母於聖世宜依漢廢趙太后為孝成后故事貶皇太后
之號還稱武皇后居異宮以全始終之恩左僕射荀愷
與太子少師下邳王晃等議曰皇太后謀危社稷不可
復配先帝宜貶尊號廢詣金墉城於是有司奏請從晃
等議廢太后為庶人詔可又奏楊駿造亂家屬應誅詔
原其妻龐命以慰太后心今太皇后廢為庶人宜以龐
付廷尉行刑詔不許有司復請乃從之龐臨刑太后抱
持號呌截髮稽顙上表詣賈后稱妾請全母命不見省
董養遊太學升堂嘆曰朝廷建斯堂將以何為乎每覽
國家赦書謀反大逆皆赦至於殺祖父母父母不赦者
以為王法所不容故也奈何公卿處議文飾典禮乃至
此乎天人之理既滅大亂將作矣二年太后以絶膳而
崩年三十四在位十五年永嘉初追復尊號
致堂胡氏曰按羣公有司所奏張華所議徑以太
后圖危社稷不母於聖世方是時討楊駿者兩親
王將殿中兵而出駿既無逆謀至是又未嘗有一
戈指闕坐受攻討蹙廹而死太后以父之故射帛
於外以祈免耳不知何名為圖危社稷不母於聖
世乎及有司再請廢后為庶人詔旨畫可華不復
切諫依阿緘默陰附虐后而庸奴其君不待式乾
之事已當誅殛不得赦矣
先公曰賈后殺故楊太后饑而死之也武帝身創
大業且智力足以得天下而無以保妻子何也司
馬氏三世以來強人之母以廢人之子奪人之國
宜有斯報矣彼且以虚罪誣高貴鄉公而實受報
於武悼后且皆是賈氏發之駕虚罪於高貴鄉公
者充也效實報於楊太后者南風也天道昭昭亦
巧於示報矣
東晉成帝即位尊庾皇后為皇太后羣臣奏天子幼冲
宜依漢和熹皇后故事辟讓數四不得已臨朝稱萬機
后兄中書令亮管詔命公卿奏事稱皇太后陛下及蘇
峻作逆京師傾覆后見逼辱遂以憂崩年三十二在位
六年
哀帝即位詔有司議生母章貴人位號乃尊為皇太妃
儀服與太后同又詔朝臣不為太妃敬合典禮不太常
江逌議位號不極不應盡敬興寕元年薨帝欲服重服
江霦啓應緦麻三月詔欲降為期年霦又啓厭屈私情
所以上嚴祖考帝從之
穆帝即位尊禇皇后為皇太后以帝幼冲臨朝稱制太
常殷融議從鄭元議后父衛將軍裒在宮庭則盡臣敬
太后歸寧之日自如家人之禮太后詔曰典禮誠所未
詳如所奏是情所不能安也更詳之征西將軍翼等議
謂父尊盡於一家君敬重於天下鄭元議合情理之中
太后從之自是朝臣皆敬裒焉帝加元服乃居崇德宮
哀帝海西公之世太后復臨朝稱制簡文帝即位尊后
為崇德太后帝崩孝武幼冲羣臣復請臨朝孝武冠復
稱崇德太后太元九年崩於顯陽殿年六十一在位四
十年太后於帝為從嫂朝議疑其服太學博士徐澡議
曰資父事君而敬同又曰其夫屬父道者妻皆母道也
則夫屬君道妻亦后道矣服后以齊母之義也魯譏逆
祀以明尊卑今上躬奉康穆哀皇及靖后之把致敬同
於所天豈可敬之以君道而服廢於本親謂應齊縗期
從之
孝武皇帝即位尊生母李氏為淑妃太元三年進為貴
人九年又進為夫人十二年加為皇太妃儀服一同太
后十九年尊為皇太后稱崇訓宮安帝即位尊為太皇
太后隆安四年崩葬修平陵神主祔於宣太后廟(宣太后簡)
(文帝母也)
徐邈與范甯公書訪其事甯答謂子不得爵命母妃
是太子婦號必也正名可以稱母也邈重與甯書曰
禮天子之妃曰后關雎稱后妃之德妃后之名可謂
大同所以憲章皇極禮崇物備者在於此也故太后
之號定於前朝而當今所率由也若必欲服章同於
后而名號異於妃則可因夫人之稱而加皇太以眀
尊雖曰一理然於文物之章猶未盡崇高之極此又
今之所疑不可得而行也足下嫌太子妻稱妃然古
無此稱出於後代今有皇太之别可例論邪
宋武帝受禪尊後母蕭氏為皇太后帝事太后孝謹即
位時春秋已高每旦朝太后未嘗失時刻少帝即位尊
為太皇太后景平元年崩年八十一
宋武帝將崩手詔曰後世若有幼主朝事一委宰相母
后不煩臨朝
孝武即位尊母路淑媛為皇太后宫曰崇憲廢帝立為太
皇太后眀帝立號崇憲太后乃居中宮崩
廢帝即位尊孝武王皇后為太后宮曰永訓其年崩後
廢帝即位尊眀帝王皇后為皇太后宮曰弘訓順帝禪
位遷居丹陽宮拜汝陰王太妃順帝殂更立第都下薨
於第
後廢帝母陳氏既即位尊為皇太妃輿服一如晉孝武
李太妃故事宫曰弘化置家令一人改諸國太妃曰太
姬昇明初降為蒼梧王太妃
陳文帝即位尊武帝章皇后為皇太后宮曰慈訓廢帝
即位后為太皇太后光大二年后下令黜廢帝為臨海
王命宣帝嗣立太建元年復為皇太后崩年六十五
後主即位尊宣帝柳皇后為皇太后宮曰弘範陳亡入
長安隋大業十二年薨於東都年八十三
後魏太武即位尊眀元杜皇后為皇太后封后弟為遼
東王真君元年崩詔天下大臨三日别立后寢廟於陵
所
獻文即位尊文成馮皇后為太后帝年十二居諒闇丞
相乙渾謀逆后密定策誅之遂臨朝聽政内行不正寵
李奕等獻文誅奕遂害獻文孝文時尊曰太皇太后復
臨聽政孝文雅性孝謹事無巨細一禀於太后后多智
猜忍能行大事十四年崩年四十九孝文行三年喪
魏獻文帝好黃老浮屠之學雅薄富貴常有遺世之心
欲禪位於京兆王子推羣臣固諫任城王雲曰陛下方
隆太平臨覆四海豈得上違宗廟下棄兆民且父子相
𫝊其來久矣陛下必欲委棄塵務則皇太子宜承正統
中書令高允曰願陛下上思宗廟託付之重追念周公
抱成王之事帝曰然則立太子羣公輔之有何不可乃
傳位於太子下詔曰朕希心元古志存澹泊爰命儲宮
踐升大位朕得優游恭已栖心浩然羣臣奏曰昔漢高
祖稱皇帝尊其父曰太上皇眀不統天下也今皇帝幼
冲萬機大政猶宜陛下總之謹上尊號曰太上皇帝從
之上皇徙居崇光宮采椽不斵土階而已國之大事咸
以聞崇光宮在北苑中又建鹿野浮屠於苑中之西山
與禪僧居之五年崩
眀帝即位尊宣武高皇后為皇太后尋為尼居瑶光寺
非大節慶不入宫中時天文有變靈太后欲以后當之
遂暴崩天下冤之喪還瑶光佛寺殯皆以尼禮
明帝尊母胡充華為皇太妃後尊為皇太后臨朝聽政
猶曰殿下後改令稱詔羣臣上書曰陛下自稱曰朕以
眀帝冲幼未堪親祭欲依周禮夫人與君交獻之義代
行祭禮禮官博議以為不可而太后欲以幃幔自障觀
三公行事重問侍中崔光光便據漢和熹鄧后薦祭故
事太后大悅遂攝行初祀臨朝滛恣五年為元义所幽
又六年誅义復臨朝自是朝政疎緩恩威不立又三年
鴆孝眀立孝文曾孫釗爾朱榮興兵向闕沉后於河
齊文宣受禪尊母婁妃為皇太后宮曰宣訓濟南即位
尊為太皇太后密與孝昭諸將誅楊愔等廢濟南立孝
昭復為皇太后孝昭崩又下詔立武成帝大寧二年崩
年六十二
武成即位四年傳位於太子緯自稱太上皇又四年崩
後主即位武成既崩尊武成胡后為皇太后后内行不
謹幸和士開及沙門曇獻等齊亡入周又恣行姦穢開
皇中殂
周武帝即位尊母叱奴氏為皇太后建德二年崩
宣帝即位尊武帝后阿史那氏為皇太后大象元年改
為天元皇太后二年又尊為天元上皇太后宣帝崩靜
帝尊為太后隋開皇二年殂年三十二又尊母李氏
為帝太后大象元年改為天元帝太后又尊為太皇太
后二年又尊為天元聖皇太后靜帝立尊為大帝太后
隋開皇初出俗為尼八年殂以尼禮葬
宣帝既立一年傳位於太子闡自稱天元皇帝所居稱
天臺冕二十四旒車旂鼓皆倍於前王之數每對臣下
自稱為天用罇彛珪瓚以飲食令羣臣朝天臺者齊三
日清身一日自比上帝立五皇后二年而崩
天元崩靜帝時楊堅秉政尊天元楊后為皇太后居弘
聖宫堅既受禪后憤惋愈甚堅内甚愧之開皇中封為
樂平公主大業五年殂
靜帝母朱氏天元崩後尊為帝太后隋初出俗為尼
文獻通考卷二百五十一
