文獻通考卷二百八十九
鄱陽馬端臨貴與著
象緯考十二
月五星凌犯
唐高祖武德元年六月丙子熒惑犯右執法占曰執法
大臣象二年七月戊寅月犯牽牛凡月與列宿相犯
其宿地憂牽牛吳越分九月庚寅太白書見冬熒惑守
五諸侯六年七月癸卯熒惑犯輿鬼西南星占曰大
臣有誅七年六月熒惑犯右執法七月戊寅歲星犯
畢占曰邊有兵八年九月癸丑熒惑入太微太微天
廷也冬太白入南斗斗主爵禄九年五月太白晝見
六月丁巳經天己未又經天在秦分丙寅月犯氐氐為
天子宿宫己卯太白晝見七月辛亥晝見甲寅晝見八
月丁巳晝見太白上公經天者隂乘陽也
太宗貞觀三年三月丁丑歲星逆行入氐占曰人君治
宫室過度一曰饑五年五月庚申鎮星犯鍵閉占為
腹心喉舌臣九年四月丙午熒惑犯軒轅十年四
月癸酉復犯之占曰熒惑主禮禮失而後罰出焉軒轅
為後宫十一年二月癸未熒惑入輿鬼占曰賊在大
人側十二年六月辛夘熒惑入東井占曰旱十三
年五月乙巳犯右執法六月太白犯東井北轅井京師
分也十四年十一月壬午月入太微占曰君不安
十五年二月熒惑逆行犯太微東上相十六年五月
太白犯畢左股畢為邊將六月戊戌晝見九月己未熒惑
犯太微西上將十月丙戌入太微犯左執法十七年
火犯鍵閉三月丁巳守心前星癸酉逆行犯鈎鈐熒惑
常以十月入太微受制而出伺其所守犯天子所誅也
鍵閉為心腹喉舌臣鈎鈐以開闔天心皆貴臣象十
八年十一月乙未月掩鈎鈐十九年七月壬午太白
入太微是夜月掩南斗太白遂犯左執法光芒相及箕
斗間漢津高麗地也太白為兵亦罰星也二十年七
月丁未歲星守東壁占曰五穀以水傷二十一年四
月戊寅月犯熒惑占曰貴臣死十二月丁丑月食昴占
曰天子破匈奴二十三年五月丁亥犯右執法七月
太白晝見乙巳鎮星守東井占曰旱閏十二月辛巳太
白犯建星占曰大臣相譖
高宗永徽元年二月己丑熒惑犯東井占曰旱四月己
巳月犯五諸侯熒惑犯輿鬼占曰諸侯凶五月己未太
白晝見二年六月己丑太白入太微犯右執法九月
甲午犯心前星十二月乙未太白晝見三年正月壬
戌犯牽牛牽牛為將軍又吳越分也丁亥歲星掩太微
上將二月己丑熒惑犯五諸侯五月戊子掩右執法
四年六月己丑太白晝見六年七月乙亥歲星守尾
占曰人主以嬪為后己丑熒惑入輿鬼八月丁夘入軒
轅顯慶元年四月丁酉太白犯東井北轅占曰秦有
兵五年二月甲午熒惑入南斗六月戊申復犯之南
斗天廟去復來者其事大且久也龍朔元年六月辛
巳太白晝見經天九月癸夘犯左執法二年七月己
丑熒惑守羽林羽林禁兵也三年正月己夘犯天街
占曰政塞姦出六月乙酉太白入東井占曰君失政大
臣有誅麟德二年三月戊午熒惑犯東井四月壬寅
入輿鬼犯質星乾封元年八月乙巳熒惑入東井
二年五月庚申入軒轅三年正月乙巳月犯軒轅大
星咸亨元年四月癸夘月犯東井占曰人主憂七月
壬申熒惑入東井占曰旱丙申月犯熒惑占曰貴人死
十二月丙子熒惑入太微二年四月戊辰復犯太微
垣將相位也五年六月壬寅太白入東井上元二
年正月甲寅熒惑犯房占曰君有憂一曰有喪三年
正月丁夘太白犯牽牛占曰將軍凶儀鳳二年八月
辛亥太白犯軒轅左角左角貴相也三年七月戊寅
熒惑犯鈎鈐四年四月戊午入羽林占曰軍憂調
露元年七月辛巳入天囷永隆元年五月癸未犯輿
鬼丁酉太白晝見經天是謂隂乘陽陽君道也永淳
元年五月丁巳辰星犯軒轅九月庚戌熒惑入輿鬼犯
質星十一月乙未復犯輿鬼去而復來是謂勾己
武后垂拱元年四月癸未辰星犯東井北轅辰星為廷
尉東井為法令失道則相犯也十二月戊子月掩軒轅
大星二年三月丙辰復犯之萬歲通天元年十一
月乙丑歲星犯司怪占曰水旱不時聖歴元年五月
庚午太白犯天關天關主邊事二年熒惑入輿鬼
三年三月辛亥歲星犯左執法久視元年十二月甲
戌晦熒惑犯軒轅自乾封二年後月及熒惑太白辰星凌
犯軒轅者六長安二年熒惑犯五諸侯渾儀監尚獻
甫奏臣命在金五諸侯太史之位火克金臣將死矣武
后曰朕為卿禳之以獻甫為水衡都尉水生金又去太
史之位卿無憂矣是秋獻甫卒四年熒惑入月鎮星
犯天關
中宗神龍元年三月癸巳熒惑犯天田占曰旱七月辛
巳掩氐西南星占賊臣在内二年閏正月丁夘月掩
軒轅后星九月壬子熒惑犯左執法己巳月犯軒轅后
星十一月辛亥犯昴占曰胡王死戊午熒惑入氐十二
月丁酉犯天江占曰旱三年五月戊戌太白入輿鬼
中占曰大臣有誅景龍三年六月癸巳太白晝見在
東井京師分也四年二月癸未熒惑犯天街五月甲
子月犯五諸侯
睿宗景雲二年三月壬申太白入羽林八月己未歲星
犯執法三月壬申熒惑入東井
元宗先天元年八月甲子太白襲月占曰太白兵象月
大臣體二年十一月丙子熒惑犯司怪開元二年
七月己丑太白犯輿鬼東南星七年六月甲戌太白
犯東井鉞星占曰斧鉞用八年三月庚午犯東井北
轅五月甲子犯軒轅十一年十一月丁夘歲星犯進
賢十四年十月甲寅太白晝見二十五年六月壬
戌熒惑犯房二十七年七月辛丑犯南斗占曰貴相
凶天寳十三載五月熒惑守心五旬餘占曰主去其
宫十四載十二月月食歲星在東井占曰其國亡東
井京師分也
肅宗至德二載七月己酉太白晝見經天至於十一月
戊午不見歴秦周楚鄭宋燕之分十二月歲星犯軒轅
大星占曰女主謀君乾元元年五月癸未月掩心前
星占曰太子憂六月癸丑入南斗魁中占曰大人憂
二年正月癸未歲星食月在翼楚分也一曰饑二月丙
辰月犯心中星占曰主命惡之上元元年五月癸丑
月掩昴占曰胡王死八月己酉太白犯進賢十二月癸
未歲星掩房占曰將相憂三年建子月癸巳月掩昴
出昴北八月丁卯又掩昴
代宗廣德元年四月己丑月掩歲星占曰饑永泰元
年九月辛夘太白晝見經天大歴二年七月癸亥熒
惑入氐其色赤黃乙丑鎮星犯水位占曰有水災乙亥
歲星犯司怪八月壬午月入氐丙申犯畢九月戊申歲
星守東井占皆為有兵乙丑熒惑犯南斗在燕分十二
月丁丑犯壘壁占曰兵起三年正月壬子月掩畢八
月己未復掩畢辛酉入東井九月壬申歲星入輿鬼主
死喪丁丑熒惑入太微二旬而出己夘太白犯左執法
四年二月壬寅熒惑守房上相丙午有芒角三月壬
午逆行入氐中是月鎮星犯輿鬼七月戊辰熒惑犯次
相九月丁夘犯建星占曰大臣相譛五年二月乙巳
歲星入軒轅六月丁酉月犯進賢庚子犯氐庚戌太白
入東井六年七月乙巳月掩畢入畢中壬子月犯太
微八月甲戌熒惑犯鎮星庚辰月入太微九月壬辰熒
惑犯哭星庚子犯泣星是夜月掩畢丁未入太微十月
丁夘掩畢己巳熒惑犯壘壁甲戌月入軒轅占曰憂在
後宫十一月壬寅入太微丙午掩氐十二月己巳入太
微七年正月乙未犯軒轅二月戊午掩天關占曰亂
臣更天子法令己巳熒惑犯天街四月丁巳入東井辛
未歲星犯左角占曰天下之道不通壬申月入羽林五
月丙戌入太微八年四月癸丑歲星掩房占曰將相
憂又宋分也甲寅熒惑入壘壁五月庚辰入羽林七月
己夘太白入東井留七日非常度也占曰秦有兵乙未
月入畢中癸未入羽林己丑太白入太微占曰兵入天
廷八月晝見十一月丁巳月掩畢壬戌入輿鬼掩質星
庚午月及太白入氐中占曰君有哭泣事十一月己夘
月入羽林癸未太白入房占曰白衣會不曰犯而曰入
盖鈎鈐間癸丑月掩天關甲寅入東井癸酉入羽林
九年三月丁未熒惑入東井四月丁丑月入太微五月
己未太白入軒轅占曰憂在後宫六月己夘月掩南斗
庚辰入太微七月甲辰掩房辛亥入羽林壬戌入輿鬼
九月辛丑太白入南斗占曰有反臣又曰有赦甲子熒
惑入氐宋分也十月戊子歲星入南斗占曰大臣有誅
十二月戊辰月入羽林十年三月庚戌熒惑入壘壁
四月甲子入羽林八月戊辰月入太微十一年閏八
月丁酉太白晝見經天十二年正月乙丑月掩軒轅
癸酉掩心前星宋分也丙子入南斗魁中二月乙未鎮
星入氐中占曰其分兵喪李正已地也三月壬戌月入
太微四月乙未掩心前星五月丙辰入太微戊戌入羽
林七月庚戌入南斗乙亥熒惑入東井十月壬辰月掩
昴庚子入太微十一月乙夘入羽林十二月壬午復入
羽林自六年至此月入太微者十有二入羽林者八熒
惑入東井冄入羽林三入壘壁月太白歲星犯皆南斗
魁中十四年春歲星入東井
德宗建中元年十一月月食歲星在秦分占曰其國亡
是月歲星食天尸天尸輿鬼中星占曰有妖言小人在
位君王失樞死者大半三年七月月掩心中星貞
元四年五月丁夘月犯歲星在營室六月癸夘熒惑逆
行入羽林占曰君有憂六年五月戊辰月犯太白間
容一指占曰大將死十年四月太白晝見十一年
七月熒惑太白相繼犯太微上將十三年二月戊辰
太白入昴三月庚寅月犯太白十九年三月熒惑入
南斗色如血斗吳越分色如血者旱妖也二十一年
正月己酉太白犯昴趙分也
順宗永貞元年十二月丙午月犯畢己酉歲星犯太微
西垣將相位也
憲宗元和元年十月太白入南斗十二月復犯之斗吳
分也二年正月癸丑月犯太白于女虛二月壬申月
掩歲星占曰大臣死四月丙子太白犯東井北轅己夘
月犯房上相三年三月乙未鎮星食月在氐占曰其
地主死四年九月癸亥太白犯南斗七年正月辛
未月掩熒惑五月癸亥熒惑犯右執法六月己亥月犯
南斗魁八年七月癸酉月犯五諸侯十月己丑熒惑
犯太微西上將十二月掩左執法九年二月丁酉月
犯心中星七月辛亥掩心中星占曰其宿地凶心豫州
分壬辰月掩軒轅是月太白入南斗至十月出乃晝見
熒惑入南斗中因留犯之南斗天廟又丞相位也十
年八月丙午月入南斗魁中十一年二月丙辰月掩
心是月熒惑入氐因逆行三月己丑月犯鎮星在女齊
分也四月丙辰太白犯輿鬼占曰有僇臣六月甲辰月
掩心後星是月熒惑復入氐是謂勾己十一月戊寅月
犯歲星十二月甲午犯鎮星在危亦齊分也十二年
三月丁丑月犯心十三年正月乙未歲星逆行犯太
微西上將三月熒惑入南斗因逆留至於七月在南斗
中大如五升器色赤而怒乃東行非常也八月甲戌太
白犯左執法乙巳熒惑犯哭星十月甲子月犯昴趙分
也十四年正月癸夘月犯南斗魁占曰相凶五月丙
戌月犯心中星七月乙酉掩心中星十五年正月丙
申復犯中星四月太白犯昴七月庚申熒惑逆行入羽
林八月己夘月掩牽牛吳越分也十一月壬子月犯東
井西轅
穆宗長慶元年正月丙午月掩東井鉞遂犯南轅第一
星二月乙亥太白犯昴趙分也丁亥月犯歲星在尾占
曰大臣死燕分也三月庚戌太白犯五車因晝見至於
七月以歴度推之在唐及趙魏之分占曰兵起七月壬
寅月掩房次相九月乙巳太白犯左執法二年九月
太白晝見熒惑守天囷六旬餘乃去占曰天囷上帝之
藏耗祥也十月熒惑犯鎮星於昴甲子月掩牽牛中星
占曰吳越凶十一月丁丑掩左角十二月復掩之占曰
將死甲寅月犯太白於南斗四年三月庚午太白犯
東井北轅遂入井中晝見經天七日而出因犯輿鬼京
師分也五月乙亥月掩畢大星六月丙戌鎮星依歴在
觜觽贏行至參六度當居不居失行而前遂犯井鉞占
曰所居宿久國福厚易福薄又曰贏為王不寧鉞主斬
刈而又犯之其占重癸未熒惑犯東井丁亥入井中己
丑太白犯軒轅右角因晝見至於九月占曰相凶十月
辛巳月入畢口十一月熒惑逆行向參鎮星守天關十
二月戊子月掩東井
敬宗寳歴元年四月壬寅熒惑入輿鬼掩積尸七月癸
夘犯執法甲辰鎮星犯東井甲子月掩畢大星癸未太
白犯南斗丙戌月犯畢十月辛亥犯天囷十一月庚辰
鎮星復犯東井癸未月犯東井二年正月甲申犯左
執法戊子入於氐三月丙午犯畢五月甲午熒惑犯昴
六月太白犯昴七月壬申月犯畢八月庚戌熒惑犯輿
鬼
文宗太和元年正月庚午月掩畢三月癸丑入畢掩大
星月變於畢者自寳歴元年九月及兹而五五月月掩
熒惑在太微西垣丙戌熒惑犯執法二年正月庚午
月掩鎮星七月甲辰熒惑掩輿鬼質星十月丁夘月掩
東井北轅三年二月乙夘太白犯昴壬申熒惑掩右
執法七月入於氐十月入於南斗四年四月庚申月
掩南斗杓次星十一月辛未熒惑犯右執法五年二
月甲申月掩熒惑三月熒惑犯南斗杓次星六年四
月辛未月掩鎮星於端門己丑太白晝見七月戊戌月
掩心大星辛丑月掩南斗杓次星七年五月甲辰熒
惑守心中星六月丙子月掩心中星遂犯熒惑七月甲
午月掩心中星丙申掩南斗口第二星九月丁巳入於
箕戊辰入於南斗癸酉太白入南斗冬鎮星守角次年
二月始去八年七月戊子月犯昴十月庚子熒惑鎮
星合於亢十二月丙戌月掩昴是歲月入南斗者五占
曰大人憂九年夏太白晝見自軒轅至翼軫六月庚
寅月掩歲星在危而暈十月庚辰月復掩歲星在危
開成元年正月甲辰太白掩建星占曰大臣相譖六月
丁未月掩心前星八月乙巳入南斗二年正月壬申
月掩昴二月己亥月掩太白於昴中六月甲寅月掩昴
而暈太白亦有暈六月己酉大星晝見庚申太白入東
井七月壬申月入南斗丁亥掩太白於柳八月壬子太
白入太微遂犯左右執法九月丙子月掩昴三年二
月己酉掩心前星二月戊午熒惑入東井三月乙酉入
輿鬼五月辛酉太白犯輿鬼庚午月犯心中星甲寅太
白犯右執法七月乙丑月掩心前星十月辛夘太白犯
南斗四年二月丁卯月掩歲星於畢三月乙酉掩東
井七月乙未月犯熒惑占曰貴臣死八月壬申熒惑犯
鉞遂入東井十月戊午辰星入南斗魁中占曰大赦
五年春木當王而歲星小闇無光占曰有大喪二月壬
申熒惑入輿鬼四月太白入輿鬼五月辰星見於七星
色赤如火七月乙酉月掩歲星
武宗會昌元年閏八月丁酉熒惑入輿鬼中占曰有兵
喪十二月庚午月犯太白於羽林二年正月壬戌掩
太白於羽林六月丙寅太白犯東井十月丙戌月掩歲
星於角三年三月丙申又掩歲星於角七月癸巳熒
惑入東井色蒼赤動搖井中八月丁丑犯輿鬼十月壬
午晝月食太白於亢四年二月歲星守房掩上相熒
惑逆行守軒轅四旬乃去庚申月掩畢大星十月癸未
太白與熒惑合遂入南斗五年二月壬午太白掩昴
五月辛酉入畢口八月壬午犯軒轅大星九月癸巳熒
惑犯太微上將六年二月丁丑犯畢大星丁亥月出
無光犯熒惑於太微頃之乃稍有光遂犯左執法丙申
掩牽牛南星遂犯歲星牽牛揚州分
宣宗大中十一年八月熒惑犯東井
懿宗咸通十年春熒惑逆行守心
僖宗乾符二年四月庚辰太白晝見在昴三年七月
常星晝見四年七月月犯房六年冬歲星入南斗魁
中占曰有反臣光啟二年四月熒惑犯月於角文
德元年七月丙午月入南斗八月熒惑守輿鬼占曰多
戰死
昭宗龍紀元年七月甲辰月犯心乾寧二年七月癸
亥熒惑犯心光化二年鎮星入南斗三年八月壬
寅太白應見在氐不見至九月丁亥乃見是謂當出不
出十一月丁未太白犯月因晝見天復元年五月自
丁酉至於己亥太白晝見經天在井度十月大角五色
散搖煌煌如火占曰王者惡之二年五月甲子太白
襲熒惑在軒轅后星上太白遂犯端門又犯長垣中星
占曰賊臣謀亂京畿大戰十月甲戌太白夕見在斗去
地一丈而墜占曰兵聚其下又曰山摧石裂大水竭庚
子辰星見氐中小而不眀占曰負海之國大水是歲鎮
星守虛三年二月始去虛十一月丙戌太白在南斗去
地五尺許色小而黃至明年正月乃高十丈光芒甚大
是冬熒惑徘徊於東井間久而不去京師分也三年
八月丙午歲星在哭星上生黃白氣如孛狀天祐元
年二月辛夘太白夕見昴西色赤炎燄如火壬辰有三
角如花而動搖占曰有反城有火災胡起六月甲午太
白在張芒角甚大癸丑勾己犯水位自夏及秋大角五色
散搖煌煌然占同
梁太祖開平二年夏四月辛丑熒惑犯上將乾化二
年正月熒惑犯房第二星戊申月犯心大星四月甲寅
月掩心大星五月壬戍熒惑犯心大星去心四度順行
心帝王之星其年六月五日帝崩
梁主瑱貞明四年十二月鎮星犯文昌上將
後唐莊宗同光二年八月熒惑犯星九月熒惑在江東
犯第一星是年大水三年丙申熒惑犯上相四月甲
子熒惑犯左執法六月丙寅歲星犯右執法
眀宗天成元年四月庚戌金犯積尸七月己未月犯太
白乙丑月入南斗魁八月癸夘太白犯心大星乙巳月
犯五諸侯辛亥熒惑犯上將九月丁巳月犯心大星己
巳月犯昴庚午熒惑犯右執法己夘熒惑犯左執法十
月戊子熒惑犯上相丙午月掩左執法十一月丁丑月
暈匝火木戊寅月犯金木土十二月熒惑犯氐乙巳月
掩心庶子二年二月辛夘熒惑犯鍵閉三月月掩鬼
己巳熒惑犯上相乙亥月入羽林四月丁亥月犯左執
法癸夘月入羽林六月辛丑熒惑犯房庚子月犯五諸
侯九月壬子歲犯房庚申月入羽林壬申月犯上將十
月壬午月犯五諸侯十一月乙夘月入羽林三年四
月丁酉月犯五諸侯五月丁巳月掩房距星六月乙酉
月掩心庶子癸巳月入羽林七月月入南斗魁閏八月
熒惑犯上將戊申月犯南斗乙夘熒惑犯右執法庚戌
太白犯右執法十一月月掩軒轅大星乙未太白犯鎮
月掩房十二月熒惑犯房四年正月癸巳月入南斗
魁二月月及火土合於斗三月歲犯牛七月丁丑月入
南斗九月丙子熒惑入哭星長興元年六月乙夘太
白犯天鐏八月己亥月犯南斗乙夘月犯積尸十一月
熒惑犯氐十二月熒惑犯天江二年正月太白犯羽
林庚辰月犯心距星二月丁未月犯房四月熒惑犯羽
林八月丁巳辰犯端門十一月丙戌太白犯鍵閉三
年四月庚辰熒惑犯積尸九月庚寅太白犯哭星十一
月己亥太白犯壘壁四年九月辛巳太白犯右執法
六月甲戌太白犯右執法
晉高帝天福元年三月熒惑犯積尸三年五月壬子
月犯上將四年四月辛巳太白犯東井北轅甲午太
白犯五諸侯五月太白犯輿鬼中星九月癸未月掩畢
六年八月辛夘太白犯軒轅九月己夘熒惑犯上將
八年八月丙子熒惑犯右掖十月丙辰熒惑犯進賢
十一月月犯房
出帝開運元年二月壬戌太白犯昴己巳熒惑犯天鑰
四月太白犯五諸侯七月月犯熒惑壬午月入南斗庚
寅月太白犯東井八月甲辰熒惑入南斗九月丙子月
入南斗庚寅月犯五諸侯十月癸卯月入南斗十一月
辛巳月犯昴二年七月月犯角壬寅月犯心前大星
庚戍歲犯井鉞八月甲戌歲犯東井九月己酉月犯昴
甲寅太白犯南斗魁十一月太白犯哭星癸丑月掩距
星戊午月犯心後星
漢高帝天福十二年十月己丑太白犯亢距星十一月
月犯昴己亥月掩心大星己夘月犯南斗
隱帝乾祐元年四月月犯南斗乙未月入南斗七月月
掩心庶子星八月鎮犯太微西垣戊戌歲犯右執法九
月月掩鬼十月歲犯左執法二年六月壬午月犯心
丙戌月犯天關八月乙亥月犯房次將九月壬寅太白
犯右執法辛酉鎮犯右執法甲寅月犯昴三年二月
月犯昴六月鎮犯左掖七月熒惑犯司怪八月太白犯
房庚戌太白犯心大星十月月犯心大星
周太祖廣順元年二月歲犯咸池己未熒惑犯五諸侯
三月歲守心己夘熒惑犯鬼壬午熒惑犯天尸四月歲
犯鈎鈐二年七月熒惑犯井鉞八月熒惑犯天鐏九
月熒惑犯鬼庚辰太白掩右執法十月太白犯進賢
三年四月熒惑犯靈臺五月熒惑犯上將丙申熒惑犯
右執法七月月犯房
世宗顯德六年六月熒惑與心大星合度光芒相射具
月帝崩先是熒惑勾己於房心間凡數月至上臨崩之
前一夕與心大星合度是夜方順行
宋太祖建隆元年正月甲子太白犯熒惑於婁十月壬
申又犯於軫占曰荆楚有兵時李重進以揚州叛討平
之癸卯熒惑犯進賢十一月犯氐占曰後宫災明年昭
憲皇太后崩三年十月熒惑犯氐占曰後宫災明年
孝明皇后崩十二月熒惑入天鑰月入南斗魁占曰大
臣憂踰年宰相范質王溥魏仁浦罷開寳五年二月
熒惑退入太微上相眀年宰相趙普出鎮
太宗太平興國八年三月己巳熒惑犯歲星占云有赦
九年七月月犯五諸侯第三星占曰諸侯有誅責九
月丁未月犯南斗魁甲子又犯昴占曰胡不安十一月
戊戌太白入氐占曰有兵次年河北用兵端拱元年
十二月熒惑犯亢第二星占云大臣憂又曰鄭旱明年
京輔少雨淳化元年七月月犯畢占云隂國憂又主
霖雨二年正月丙戌熒惑犯房第一星占曰大臣憂
其年宰相吕蒙正樞密使王顯參政王沔陳恕罷四
年四月熒惑入羽林占云主有兵明年李繼隆擒趙保
忠王繼恩平李順十月太白犯南斗魁占云將相憂明
年右驍衛大將軍張遜卒其年冬宰相李沆參政賈黃
中同知樞密院溫仲舒罷五年十月熒惑入氐犯西
南星占云后妃大臣憂明年孝章皇后崩十一月乙夘
月犯畢大星占云五日内有雨雪之應至道三年九
月癸未月入軒轅占曰宫中有憂明年秦國成聖繼明
夫人薨
真宗咸平元年六月壬辰月入太微占曰大臣有憂是
年冬宰相吕端參政温仲舒罷庚戌歲星入氐占曰氐
為路寢王者宿宫歲星三入天子當將兵於野明年契
丹犯塞車駕幸河北七月癸酉太白犯角左星占曰有
兵戰不勝將軍憂踰年敵寇河間副都部署康保裔戰
死二年正月己夘月入南斗魁占曰吳分饑疫眀年
兩浙大饑民疫死十月癸亥月犯昴占曰匈奴受兵眀
年范廷召大破契丹於黃州東八月甲子熒惑犯輿鬼
占曰執法憂明年御史中丞趙昌言等貶十月丙午太
白入南斗占曰丞相憂明年宰相向敏中罷乙夘月犯
五車占曰主兵起路壅塞其年遷賊大擾靈州陷閏十
二月月犯角大星占曰主大戰明年遷賊圍麟州擊敗
之五年八月熒惑犯房占曰將相憂明年宰相吕蒙
正罷十二月甲申月掩心前星占曰月數犯心後星復
掩前星皇太子憂明年周王薨又皇太子生兩月不育
六年正月辛亥月犯房上將次將心小星占曰將臣
死其年戎寇南牧副都部署王繼忠戰歿四月太白犯
輿鬼占曰大臣有薨黜者是秋兗王薨十一月甲辰熒
惑犯太微上相占曰上相憂眀年宰相李沆卒景德
元年六月月犯昴占曰匈奴受兵戊寅又犯五車東南
星占曰兵起七月乙巳熒惑犯氐占曰天子親征是冬
契丹來寇上勞軍於澶州閏九月太白犯南斗占曰外
國有使至又曰有赦令其年契丹使來求和赦河北
二年六月月犯南斗占曰大臣死其年宰相畢士安薨
九月丁未熒惑太白犯太微上相占曰丞相有免者明
年宰相寇凖罷三年九月戊子辰星晨見東方在亢
太白又見西方在尾占曰金水各一方主有兵不戰
大中祥符元年七月己未歲星在太微占曰將相憂明
年殿前都指揮使劉謙卒二年九月月入東井占曰
有大水明年夏京師大水壊廬舍十月鎮星犯進賢占
曰卿相憂明年節度使同平章事石保吉安定郡公惟
吉卒丁酉月犯畢占曰北國憂踰月契丹母卒三年
三月鎮星犯進賢占曰卿相憂明年參政馮拯罷四月
歲星退行入氐丙午又守氐占曰主饑疫明年江淮饑
壬戌太白犯建星占曰大臣有出者明年參政趙安仁
罷五年十月太白犯箕占曰後宫有大慶其年立皇
后閏月熒惑在諸王北占曰侯王憂踰年舒王薨六
年四月甲辰昏度月犯南斗占曰大臣憂明年樞密使
王欽若陳堯叟副使馬知節罷八年二月熒惑犯五
諸侯占曰侯王憂其年榮王元儼降封端王閏六月月
犯鍵閉占曰將相災明年天平節度周瑩卒樞密使同
平章事陳堯叟罷九年十二月月入太微占曰大臣
憂明年參政王曾罷天禧元年二月鎮星犯建星占
曰大臣憂其年太尉王旦薨八月太白犯房次相占曰
將相有大憂明年徐王薨十月月入太微端門占曰大
臣憂明年參政張知白罷十一月又犯太微上相踰年
宰相王欽若罷二年正月月犯南斗距星占曰德令
下其年立皇子大赦六月月犯房占曰房中道也月行
中道天下和平三年五月鎮星犯牽牛占曰有土功
其年河決滑州大興役徒塞之十月太白犯進賢占曰
卿相有憂明年宰相向敏中卒十一月月入太微占曰
大臣憂明年宰相李廸罷四年二月月犯箕占曰有
大風其年四月西北大風起飛沙折木晝晦數刻四月
月掩房次將占曰臣下有憂宜察邪亂之臣不然有暴
兵戊戌又掩南斗魁占曰將相有憂其年宰相寇凖罷
五月癸亥又掩日後星占曰臣下災有隂謀是年周懷
政謀亂覺伏誅
仁宗乾興元年三月木犯房占云秋多雨水四月月犯
南斗魁第二星占曰宜謹關梁察姦詐將帥有憂十一
月月犯五車占曰有兵疫事天聖元年五月月掩房
占曰次將災九月火犯壘壁陣占曰將兵者有災二
年二月月犯鬼因掩積尸十一月火犯房三年正月
火犯天鑰五月金犯太微上將七月月犯房十一月火
犯外屏四年二月火犯天高十月月犯東井占曰冬
多雨雪春多雨水五年九月金犯靈臺占曰日官失
職水旱失時乙巳金犯明堂占曰天子易宫宜避正殿
正寢以順天道十月月犯牽牛中星占曰牛疫犧牲之
官有憂六年正月甲寅日官言熒惑行近天街當犯
而不犯請宣付史館從之六月月犯氐占曰兵饑刑失
中八月木犯鉞十月月犯東井七年六月月掩畢八
月木犯輿鬼八年正月火犯東井占曰秦分小兵作
四月木犯鬼尸九月木犯軒轅十月月掩畢第二星
九年九月火犯輿鬼十一月月掩畢明道元年二月
庚午金犯五車六月金犯東井光相接八月金掩軒轅
左角十一月月犯謁者二年二月月入畢口九月月
入太微十月金犯南斗景祐元年正月木犯東咸五
月火犯右執法七月月犯南斗十一月月犯房二年
三月金犯東井四月犯五諸侯七月火犯靈臺十一月
金入氐三年正月火犯進賢六月月犯氐八月月犯
南斗四年六月金犯東井七月金犯軒轅大星十月
土犯左執法寳元元年正月火犯房四月月犯角九
月火犯天雞二年五月月犯心大星十月犯南斗
康定元年正月火犯建星六月木犯井鉞七月木犯東
井十一月月犯軒轅御女慶歴元年正月月犯房次
將六月犯東井七月月掩斗天相十一月木退犯輿鬼
占曰秦分饑二年二月月犯輿鬼四月木犯鬼尸
三年五月金犯軒轅大星九月木犯左執法四年二
月木犯左執法七月月犯東井五年二月火犯東井
五月犯軒轅大星十二月月犯房上相六年七月金
犯左角十一月月犯畢距星七年正月火犯五諸侯
六月土犯建八月月犯畢大星八年二月金犯五車
東南星六月月犯畢八月火犯鬼尸十一月月掩畢
皇祐元年二月又掩畢五月火犯右執法九月金犯斗
天相十一月月掩畢二年三月月犯軒轅大星八月
月入東井十一月月犯畢入氐占曰水蟲多死三年
三月月犯畢四月月入太微占曰貴臣失勢八月火犯
天江四年正月月犯東井占為風雨之候及水官有
黜者八月犯輿鬼十月金犯南斗占曰兵起五年六
月金犯井鉞閏七月火犯天江占曰旱饑至和元年
十一月火犯亢二年九月犯壘壁陣三年二月月
犯氐占曰氐為宿宫月犯之郎將有咎四月金犯畢占
畢為邊兵七月月犯南斗占南為天廟丞相太宰之位
今月宿魁中犯之大臣其有咎風雨則解嘉祐元年
十月金入氐占曰天下疫二年三月火犯壘壁陣占
曰有兵四月月犯心占大臣有憂八月木犯氐占曰有
赦令三年二月月入魁占曰大臣辱又曰宫中有盜
賊四月月犯五諸侯東星占曰將相憂九月月掩箕占
曰箕為後宫亦曰天雞主八風今月犯之宜明號令及
後宫政教亦主大風十一月火犯鈎鈐占曰大臣有咎
四年正月木犯建占曰建六星在南斗東北天之都
宫主謀議木犯之大臣相譖宜察臣下之不和者四月
月掩昴占曰胡地有災七月火犯畢距星占曰刑罰用
趙分有冤獄又主戰事十月火犯月星占曰主兵亂
五年三月月犯南斗距占曰風雨不時四月月掩輿鬼
西北星占曰鬼天目也以視察姦謀其西北星為金玉
之積今月掩之寳貨出紀彈之官災秦地侯王有憂七
月木退犯十二諸國代星占曰主其地有兵災十月土
退犯東井距星占曰民多疾病六年正月月掩心大
星六月金犯畢距星占曰邊兵動大將危屬趙冀之分
宜備河北七月月掩心大星占曰心大辰海内之主宜
寅奉天道崇德以禳之十月火退犯五諸侯占曰大謀
變不成七年三月火犯輿鬼西北星占曰有天下有
兵喪忠臣憂五月火犯靈臺占曰日官有咎八月土入
鬼占曰大臣憂十一月金犯罰星占曰刑罰有所未中
八年二月月犯東井占曰為水事六月火犯諸王占
曰宗室諸王有咎七月月犯牽牛占曰牛多死將軍有
憂馬暴貴十二月火犯軒轅占曰後宫有憂
英宗治平元年正月月掩天關占曰司關津者有罪邪
臣有欲更變天子法令者閏五月木入東井占曰暴雨
害黍稷及有川瀆之事七月金犯輿鬼占曰兵革動孕
婦多損屬秦分十月金入氐占曰霜不時春糴貴宋分
疫二年正月月犯左角占曰鄭分兵旱四月木犯天
鐏占云主憫育孤民憐給衣食之事七月火犯鬼鑕占
曰主兵賊動秦分災十月月犯牽牛中星三年三月
火犯太微西垣上將占曰將相有憂四月犯右執法九
月木犯靈臺占曰候天文災變者當其咎十月犯太微
西垣上將占曰不利總兵者
月犯五緯
宋太祖建隆二年十一月癸未犯歲星開寳三年九
月乙夘犯鎮星
太宗太平興國三年七月己亥掩熒惑八月甲戍與太
白合八年七月辛亥凌犯歲星端拱元年二月戊
申犯鎮星辛亥犯歲星六月丁夘掩鎮星淳化元年
十一月丙申與熒惑合二年六月己丑犯歲星三
年三月癸亥與太白合九月戊午掩熒惑十二月甲申
與熒惑合四年十月癸未與辰星合五年十月己
亥犯歲星至道三年八月戊申犯鎮星十二月癸丑
犯歲星
真宗咸平元年三月乙丑犯熒惑五月己巳掩歲星十
二月甲午犯鎮星二年二月戊子犯太白十一月乙
未犯熒惑三年二月壬子犯太白四年十月辛酉
掩熒惑五年二月癸巳犯歲星六年十一月癸夘
犯鎮星七月庚午犯歲星大中祥符二年十一月丙
子又犯三年十月丙辰犯熒惑四年正月丁丑犯
太白二月壬辰犯鎮星八月丙寅犯太白五年三月
癸未犯鎮星六年二月丙戌犯歲星七年十二月
丁丑犯鎮星四月丙辰掩熒惑八月癸未犯鎮星九
年五月己巳犯歲星十月戊戌犯太白十二月丙戌犯
熒惑天禧元年正月戊申犯歲星三年四月乙未
犯熒惑相距五寸許九月己夘犯歲星七月辛亥犯太
白八月庚子犯熒惑五年五月辛夘犯鎮星
仁宗天聖三年正月丁未月犯火五年七月己未犯
木八月丁亥犯火十一月戊申掩木六年九月己酉
犯土明道元年九月戊子又犯土景祐二年四月
丁巳掩金五年三月戊申入太微犯土四月庚寅犯
木慶歴元年八月庚子掩土十月丙申犯土四年
七月壬午犯火六年三月丙申犯木七月乙酉又犯
木皇祐元年七月丙午又犯木二年六月壬申犯
土四年十月己丑犯木至和二年五月庚辰犯土
十月己酉犯木十二月辛夘犯土光芒相接甲辰掩木
三年三月丙寅又掩土閏三月癸巳又掩木五月戊
子犯土嘉祐二年四月庚申犯火六月戊申犯金乙
夘犯火四年五月丁酉犯金占曰強國作難十月甲
戌犯火十二月庚午掩火五年三月甲午掩火在井
七度半占曰憂在宫中又輔相死六年閏八月辛丑
犯土在井十七度占曰女主憂後宫有出者十一月癸
亥又犯土占曰後宫憂秦分民流八年七月壬戌掩
木在畢五度十一月辛亥又掩木
文獻通考卷二百八十九
