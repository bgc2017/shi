文獻通考卷二百七十一
鄱陽馬端臨貴與著
封建考十二
晉諸侯王列侯
晉亦有王公侯伯子男六等之封(晉令曰有開國郡公縣公郡侯縣侯伯子)
(男及鄉亭關中關内外等侯之爵)唯安平郡公孚邑萬戶制度如魏諸
王其餘縣公邑千八百戶地方七十五里大國侯邑千
六百戶地方七十里次國侯邑千四百戶地方六十五
里大國伯邑千二百戶地方六十里次國伯邑千戸地
方五十里大國子邑八百戶地方五十里次國子邑六
百戸地方四十里男邑四百戶地方四十里武帝受禪
之初泰始元年封建子弟爲王二十餘人以郡爲國邑
二萬戶爲大國置上中下三軍兵五千人邑萬戶次國
置上軍下軍兵三千人邑五千戶爲小國置一軍兵千
五百人王不之國官於京師罷五等之制公侯邑萬戶
以上爲大國五千以上爲次國不滿五千戶爲小國初
雖有封國而王公皆在京都咸寕三年詔徙諸王公皆
歸國(時楊珧荀勖以齊王攸有時名懼惠帝有後難乃追故司空裴秀立封建之旨遂詔王公悉令歸國)
更制戸邑皆中尉領兵其平原汝南琅琊扶風齊爲大
國梁趙樂安燕安平義陽爲次國其餘爲小國皆制所
近縣益滿萬戶又爲郡公制度如小國王亦中尉領兵
郡侯如不滿五千戶王置一軍千一百人亦中尉領之
於時唯特增魯國公戶邑追進封故司空博陵公王沈
爲郡公鉅平侯羊祜爲南城郡侯又南宫王丞隨王萬
各於泰始中封爲縣王邑千戶至是改正縣王增邑爲
三千戶制度如郡侯亦置一軍自此非皇子不得爲王
而諸王之支庶皆皇家之近屬至親亦各以土推恩受
其大國次國始封王之支子爲公承封王之支子爲侯
繼承封王之支子爲伯小國五千戶始封王之支子及
始封公侯之支子皆爲男非此皆不得封其公之制度
如五千戶國侯之制度如不滿五千戶國亦置一軍千
人中尉領之伯子男以下各有差而不置軍大國始封
之孫罷下軍曾孫又罷上軍次國始封之孫亦罷下軍
其餘付以一軍爲常大國中軍二千人上下軍各千五
百人次國上軍二千人下軍千人其未之國大國置守
士百人次國八十人小國六十人郡侯縣公亦如小國
制度既行所增徙各如本奏(既遣就國而諸公皆戀京師涕泣而去及吳平後齊)
(王攸遂之國)凡名山大澤不以封鹽鐡金銀銅錫始平之竹
園别都宫室園囿皆不爲屬國其仕在天朝者與之國
同皆自選其文武官(時齊王攸國相上長史缺典書令請求差選攸下令曰官人叙才皆)
(朝廷之事非國所宜裁也其令自上請之又當時王家人衣食皆出御府攸乃表租秩足自供遂求絶之)諸
入作卿士而其世子年已壯者皆遣莅國其王公侯以
下茅社符璽車旗命服一如泰始故事凡王金印龜紐
纁朱綬遠遊三梁冠絳紗朝服佩山元玉(開國郡公縣公金章皂朱)
(紱綬郡侯青朱綬同進賢三梁冠絳朝服佩山元玉開國縣侯伯子男金章朱墨綬冠玉亦同)初武帝
踐祚封宣帝孫永爲東莞郡王始置二卿侯以下置官
屬隨國大小無定制諸侯並三分食一東晉元帝太
興元年始置九分食一(元帝以西陽王羕屬尊元會特爲設牀明帝以羕皇室元老特)
(爲之拜成帝詔羡依安平獻王孚故事設牀帳於殿上帝親迎拜)王國有傅(傅即師也以景)
(帝諱故曰傅武帝初置亦謂之師山公啓事曰王爲燕王師)友(武帝初置一人蓋因文王仲尼四友之名)
典書令丞(掌國教令職官錄曰漢制本曰尚書改爲治書國諱又改爲典書至晉武置典書令)文
學(一人)郎中令中尉大農(爲三卿)左右常侍(大國各二人次國各一人掌贊)
(相獻替)内史(改太守爲内史又晉書曰改國相爲内史)將軍(大國上中下軍三將軍次國上下二)
(軍將軍各一人小國上軍而已)典祠典衞學官令治書中尉司馬世子
庶子陵廟牧長謁者中大夫舍人典府等其後省相及
僕省郎中置侍郎二人(初晉武帝輔魏政阮籍常言於帝曰平生曾游東平樂其風土)
(即拜爲東平相籍乘驢到郡壞府舍屏障使内外相通法令清簡旬日而還)公侯以下國官
屬遞減(晉書曰詔以夀光公鄭冲及朗陵公何曾國皆置郎中令又曰元帝初渡江即晉王位諸參軍)
(奉車都尉掾屬者百餘人時人謂之百六掾)
晉諸侯王
安平獻王孚宣帝次弟泰始元年封邑四萬戶拜太宰
八年薨孫穆王隆嗣無子國除
義陽城王望孚子初出繼伯父朗武帝受禪封邑萬戶
泰始七年薨孫竒嗣後徙封棘陽王
河間平王洪望子出繼叔父昌武帝受禪封咸寕二年
薨子混嗣滔休
隨穆王整望子武帝以義陽國一縣封整爲隨縣王薨
子邁嗣
竟陵王楙望子武帝受禪封東平王邑三千九十七戶
懷帝踐祚改封竟陵王後爲亂兵所害
太原成王輔孚子武帝受禪封渤海王邑五千三百七
十九戶後徙爲太原王薨子弘嗣後徙封中丘鑠
下邳獻王晃孚子武帝受禪封邑五千一百七十六戶
薨子韡嗣韶
太原烈王瓌孚子武帝受禪封邑五千四百九十六戶
薨子顒立徙封河間王趙王倫簒位齊王冏謀討之遣
使告顒顒初不從遣張方助倫後見冏等兵盛乃從之
倫既誅顒復興兵討冏殺之復與成都王穎謀舉兵誅
長沙王乂遣張方入京城大掠以穎爲太弟奉乘輿都
長安後爲南陽王模所殺并其三子融彭城王植子
詔以爲顒嗣改封樂成縣王欽
高陽元王珪孚子武帝受禪封邑五千五百七十戶薨
子哀王緝嗣訟
常山孝王衡孚子武帝受禪封邑三千七百九十戶薨
子敦嗣
沛順王景孚子武帝受禪封邑三千四百戸薨子韜嗣
彭城穆王權宣帝弟武帝受禪封邑二千九百戶薨子
元王植嗣康王釋雄紘元宏之邵之
崇之緝之(宋受禪國除)
高密文獻王泰宣帝弟武帝受禪封隴西王邑三千二
百戶後改封高密王邑萬戶薨子孝王略嗣恭王俊
敬王純之恢之(宋受禪國除)
東海孝獻王越泰次子以討楊駿功封五千戶侯後封
東海王食六縣長沙王乂既敗帝西幸以越爲太傅與
河間王顒共輔朝政越引兵奉帝還洛陽遂專朝政帝
崩懷帝立委政於越所在寇亂上下崩離越以憂薨
冲元帝子以嗣越率徙封瑯琊王後嗣帝位桓溫廢
之彦璋爲桓元所殺國除
南陽王模泰子初封平昌公永嘉初進爵南陽王轉征
西大將軍代河間王顒鎮關中劉聰攻長安模敗降爲
聰所害子保嗣
新蔡武哀王騰泰子初封東瀛公永嘉初封新蔡王遷
車騎將軍鎮鄴羣盗李豐等攻鄴騰不能守爲豐所害
子莊王確嗣(爲石勒所殺)弼邈晃崇惠(宋受禪國除)
范陽康王綏宣帝弟武帝受禪封薨子虓嗣黎
濟南惠王遂宣帝弟武帝受禪封薨子耽嗣
譙剛王遜宣帝弟武帝受禪封邑四千四戸薨子定王
隨䆳(沒於石勒)
閔王承隨弟元帝以紹遜封爲湘州刺史王敦構逆
圍承兵敗死之烈王無忌忠王尚之(爲桓元所殺)文
思(坐謀逆死國除)
高陽王睦宣帝弟武帝受禪封中山王邑五千二百戶
後徙封高陽王薨孫毅嗣(沒於石勒)文深法連(宋受禪國除)
任城景王陵宣帝弟武帝受禪封北海王邑四千七百
戶後改封任城薨子濟立(爲石勒所害)
西河繆王斌陵子武帝受禪封陳王邑千七百一十戶
後改封西河薨子隱嗣孴
平原王幹宣帝子武帝受禪封邑萬一千三百戶薨(會劉)
(聰亂不遑贈典世子早卒)
瑯琊武王伷宣帝子武帝受禪封東莞郡王邑萬六百
戶後徙瑯琊薨子恭王覲立睿渡江是爲元帝裒
以皇子奉恭王祀早薨昱徙封會稽後爲簡文帝
德文是爲恭帝既立瑯琊國除
武陵莊王澹伷子伷薨分國封之(後爲石勒所害)子哀王喆嗣
晞(元帝子繼喆後)㻱遵
東安王繇伷子伷薨封(後爲成都王穎所殺)渾(無子國除)
淮陵王瓘伷子以預討趙王倫功封薨子貞王融嗣
藴安之(宋受禪國除)
燕王機父清惠亭侯宣帝子早卒武帝受禪封機爲燕
王邑六千六百六十三戶後增戶至二萬薨子幾嗣
扶風武王駿宣帝子武帝踐阼進封汝陰王邑萬戶後
徙封扶風薨子暢嗣改封順陽王(劉聰入洛不知所終)
新野莊王歆駿子駿薨推恩分國封歆縣公後以預討
趙王倫功封王邑二萬戶(後爲賊張昌所害)劭(沒於石勒)
梁孝王肜宣帝子武帝踐阼封邑五千三百五十八戸
後與趙王倫共廢賈后爲太宰增封二萬戶薨禧(沒於)
(石勒)翹㻱龢珍之(爲劉裕所害國除)
齊獻王攸文帝子以景帝無子命爲嗣武帝受禪封齊
王薨子冏嗣趙王倫簒位冏起兵誅倫惠帝反正拜大
司馬河間王顒長沙王乂舉兵殺之子超嗣柔之
建之(宋受禪國除)
東萊王蕤攸子出繼遼東王定國後徙封東萊齊王冏
既秉政蕤密謀廢冏坐廢死(定國文帝子)
廣漢冲王贊攸子繼廣漢殤王薨(殤王文帝子)實(以弟繼改封北海王)
城陽哀王肇文帝子早死武帝踐阼追封景度憲
祗遐
樂安平王鑒文帝子武帝踐阼封尋薨籍冰
樂平王延祚文帝子以篤疾不任封太康初封尋薨無
子
汝南文成王亮宣帝第四子武帝踐阼封扶風王邑萬
戶惠帝即位楊駿誅爲太宰錄尚書事後爲賈后及楚
王瑋所殺矩(與亮同遇害)祐義遵之蓮扶(宋受禪國)
(除)
西陽王羕亮子惠帝時封元帝渡江即位拜侍中太保
明帝崩受遺輔成帝後坐降蘇峻賜死國除
南頓王宗亮子以討劉喬功封萬戶後渡江爲左將軍
坐反死
汝陽王熙亮子以討劉喬功封永嘉末沒於石勒
楚隱王瑋武帝第五子初封始平王後徙楚楊駿誅賈
后令瑋誅汝南王亮及衞瓘復以矯詔罪瑋而殺之
範(爲石勒所害)
趙王倫宣帝第九子武帝即位封瑯琊郡王後徙趙惠
帝時爲車騎將軍諂事賈后及后廢殺皇太子倫以兵
廢后簒位齊王冏等討而誅之
長沙厲王乂武帝第六子太康十五年封趙王倫簒位
乂與齊王冏等舉兵誅倫復攻冏而殺之河間王顒等
以兵攻乂東海王越收乂送金墉城張方取而殺之子
碩嗣(沒於劉聰)
成都王穎武帝第十六子太康未受封趙王倫簒位穎
與齊王冏等以兵討誅之及冏敗穎鎮鄴遙執朝政憚
長沙王乂與河間王顒等以兵犯京師執乂殺之廢太
子覃以穎爲太弟穎僣侈無君陳昣等奉帝討之敗績
後爲烏丸羯末等所襲奉帝奔長安河間王顒廢穎以
豫章王爲皇太弟范陽王虓幽穎而殺之遵(沒於石勒)
秦獻王柬武帝子泰始初封汝陽王後徙封秦邑八萬
戶於時諸王封中土者皆五萬戶以東爲太子同産特
加之元康元年薨郁鄴以吳王晏子嗣後入紹帝
位爲愍帝國絶
毘陵悼王軌武帝子二歲天太康時追封以楚王瑋子
義嗣
城陽懷王景武帝子出繼叔父城陽哀王兆後早薨無
子
東海冲王祗武帝子受封早薨
始平哀王裕武帝子受封早薨廸(以淮南王允子嗣)
淮南忠壯王允武帝子初封濮陽王後更封趙王倫既
廢賈后以允爲太尉倫將簒允帥兵攻之爲倫所害
祥
代哀王演武帝子太康十年封薨子廓嗣
新都王該武帝子咸寧三年封薨無子國除
清河康王遐武帝子出繼叔父城陽哀王兆永康中薨
子覃後立爲皇太子河間王顒等舉兵脅遷復廢爲清
河王未幾被害籥
汝陰哀王謨武帝子早薨無後
吳敬王晏武帝子太康十年封洛京陷遇害
渤海殤王恢武帝子早薨無後
武帝太康時劉頌上疏曰三代並建明德以藩帝室
延祚久遠近者五六百歲遠者千載秦氏罷侯置守
二世而亡漢承周秦之後雜而用之前後二代各二
百餘年揆其封建強弱不適不盡事中然跡其衰亡
常在同姓失職諸侯微時不在強盛昔吕氏之亂頼
齊代以寧社稷七國叛逆梁王扞之以彌其難自是
之後威權日削王莾得以遂其奸謀傾蕩天下光武
紹起雖封樹子弟而不建成國之制祚亦不延魏氏
乘之圈閉親戚幽囚子弟是以神器速傾天命移在
陛下又魏氏時三方未賓實有戰國相持之勢大晉
之興宣帝定燕太祖平蜀陛下滅吳可謂功格天地
宜因盛明之時開啓土宇使同姓必王建久安於萬
載垂長世於無窮今諸侯裂土皆秉於古之諸侯而
君賤其爵臣恥其位莫有安志其故何也法同郡縣
無成國之制故也今之建置宜一如古典
惠帝永興初劉宏上言曰自頃兵戈紛亂猜禍蜂生
疑隙構於羣王災難延於宗子今夕爲忠明旦爲逆
翩其反而互爲戎首載籍以來骨肉之禍未有如今
者臣切悲之今籩陲無備豫之儲中華有杼軸之困
而股肱之臣不惟國體職競尋常自相楚剝萬一四
夷乘虛爲變此亦猛虎交鬭自效於卞莊者矣臣以
爲宜速發明詔詔顒越等令兩釋猜嫌各保分局自
今以後其有不被詔書擅興兵馬者天下共伐之
按魏疎忌骨肉故武之子文之母弟不過食一縣
且刻削遷徙殊無寧日幾不能以自存晉矯其敝
受禪之初不特宣文之子孫畢王雖宣帝諸弟如
孚如泰輩之子孫亦且同時俱封又許其自選官
屬而王家人衣食御府别給之親親之意亦厚矣
劉頌所言無成國之勢盖以其徒享封土而不治
吏民有同郡縣此乃漢景武以後之法制然惠帝
既立之後諸王或鎮雄藩或專國政廢賈誅趙猶
運之掌則亦不可以言無事任矣而干戈相侵自
相屠毒遂以覆國蓋晉之創業不以道而垂統非
其人故天命不祐雖有磐石之宗適以基禍固難
以周漢自詭也
臨川獻王郁簡文帝子早卒簡文即位追封寧康
寳
會稽文孝王道子簡文帝少子出繼瑯琊王後更封會
稽孝武即位進錄尚書事安帝即位進太傅假黃鉞後
以討桓元不克爲元所害子脩之
右晉宗室王姓名之見於史傳者
張軌安定烏氏人永寧初爲護羌校尉凉州刺史以破
鮮卑功封安樂鄉侯進封西平郡公立十三年薨諡武
公子寔嗣立進位大都督凉州牧侍中司空承制行事
六年爲閻沙等所殺諡昭公弟茂嗣五年薨諡成公兄
子駿嗣時羣寮勸駿稱凉王駿不許然自後境内皆稱
之爲王立二十二年薨諡文公子重華嗣始自稱持節
大都督太尉護羌校尉凉州牧河西公假凉王立十一
年薨諡昭公子曜靈嗣爲伯父長寧侯祚所弑諡哀公
祚簒位改元爲和平元年三年爲張瓘等所殺元
靚耀靈庶弟嗣廢和平之號復稱晉正朔立九年薨爲
天錫所弑諡冲公天錫駿少子嗣立十三年秦王堅
遣將苟萇伐之天錫兵敗降秦自軌爲凉州至天錫
凡九世七十六年
李暠隴西成紀人呂光末燉煌人推暠爲太守六郡推
暠爲大都督大將軍凉公領秦凉二州牧義熙元年暠
改元建初遣使奉表詣建康立三年薨國人諡爲武昭
王子士業嗣改元爲嘉興爲沮渠蒙遜所敗死國亡
暠以晉安帝隆安四年立至宋少帝景平元年滅凡再
世二十四年
右晉祚中微羣䧺割據以一隅之地盗名字者不
一惟二凉累世不失藩臣禮故晉書述於列傳明
其異於載記所書僭僞之羣胡也故今叙其世系
於宗室王之後爲異姓王云
晉五等侯
王祥瑯琊臨沂人魏末以從討毋邱儉功封亭侯後拜
司空爲睢陵侯晉武即位進爵爲公薨諡元公子復嗣
根
鄭冲滎陽開封人常道鄉公時拜太保封壽光侯武帝
即位進爵爲公薨諡成公子徽嗣簡
何曾陳國陽夏人少襲父䕫爵武陽亭侯後封朗陵侯
武帝即位進爵爲公薨諡孝子劭嗣
石苞渤海南皮人以破諸葛誕功封東光侯武帝即位
封樂陵郡公薨諡武子統嗣
崇苞子統弟以伐吳功封安陽鄉侯後爲孫秀所殺
羊祜泰山南城人魏世封鉅平子武帝即位以佐命功
進爵爲侯後鎮襄陽以功改封南城公薨諡成篇(以祜)
(兄子嗣)法興(孝武時封後以桓元黨誅國除)
杜預京兆杜陵人襲祖畿爵豐樂亭侯從平蜀增邑以
滅吳功進爵當陽縣侯薨諡成子錫嗣乂
陳騫臨淮東陽人爲相國司馬封安國亭侯武帝即位
以佐命功封高平郡公薨諡武子輿嗣粹浩之(以騫)
(元孫襲爵宋受禪國除)
裴秀河東聞喜人以從討諸葛誕封魯陽鄉侯武帝即
位封鉅鹿郡公薨諡元子濬嗣頠(濬少弟嗣賈后時輔政爲趙王倫所)
(殺)嵩(頠子)
楷秀從弟與楊駿爲姻家駿誅坐不阿附封臨海侯
薨諡元子輿嗣
衞瓘河東安邑人襲父覬爵閺鄉侯後以平蜀誅鍾鄧
功封菑陽侯武帝即位進封公惠帝時爲賈后所殺後
諡成璪(以孫襲爵)崇
張華范陽方城人以贊伐吳功封廣武縣侯惠帝時輔
政封壯武縣公賈后廢爲趙王倫所殺
王沈太原晉陽人高貴鄉公將攻文帝沈奔白帝以功
封安平侯武帝即位進爵爲公薨諡元子浚嗣(後爲石勒所殺)
道素(太元初以從孫襲)崇之(宋受禪國除)
荀覬潁川人以預討毋邱儉等功封亭侯武帝即位進
爵臨淮公薨諡康徽(以從孫嗣)龍符(宋受禪國除)
荀勖潁川潁陰人文帝爲晉王封安陽子武帝即位改
封濟北郡公薨諡成子輯嗣畯
賈充平陽襄陵人少襲父逵陽里亭侯以預弑高貴鄉
公封安陽鄉侯武帝受禪封魯郡公薨諡武謐韓壽
子以外孫襲爵爲趙王倫所殺
模充從子以預誅楊駿功封平陽鄉侯薨諡成子遊
嗣
郭彰太原人以賈后從舅封冠軍縣侯薨諡烈
楊駿弘農華陰人以后父封臨晉侯惠帝即位秉政爲
賈后所殺
魏舒任城樊人武帝即位爲司徒封劇陽子薨諡康
融(庶孫嗣)晃
李熹上黨銅鞮人武帝即位以佐命封祁侯薨諡成子
贊嗣
劉寔平原高唐人以參文帝相國事封循陽子元康初
進爵爲侯薨諡元子躋嗣
高光陳留圉城人以討成都王穎功封延陵縣公薨
王渾太原晉陽人襲父昶爵京陵侯以平吳功進爵爲
公薨諡元子濟嗣
王濬弘農湖人以平吳功封襄陽縣侯薨諡武子矩嗣
唐彬魯國鄒人與王濬共伐吳以功封上庸縣侯薨諡
襄
山濤河内懷人武帝即位以佐命功封新沓伯薨諡康
子該嗣
王戎渾子以預平吳功進安豐縣侯惠帝即位爲三公
薨諡元愔子(以從弟子嗣)
鄭袤滎陽開封人魏常道鄉公立以定策功封安成鄉
侯泰始間薨諡元子默嗣
李允遼東襄平人文帝時爲廣陸伯泰始初進爵爲侯
薨諡成志
盧欽范陽涿人少襲父毓爵亭侯武帝即位爲大梁侯
薨諡元子浮嗣
石鑒樂陵厭次人武帝即位封棠陽子後拜司空封昌
安縣侯薨諡元子陋嗣
溫羡太原祁人以從駕討成都王穎功封大陵縣公薨
諡元
武陵沛國弘邑人景帝時爲大將軍引爲從事中郎後
封亭侯武帝即位封薛縣侯薨諡定子鋪嗣
任愷樂安博昌人尚魏明帝女晉國建封昌國縣侯薨
諡元子罕嗣
郭奕太原陽曲人武帝即位以東宫官封平陵男卒諡
穆
侯史光東萊掖人泰始初以侍中持節循風俗還稱旨
封臨海侯薨子元嗣施
何攀蜀郡郫人以預誅楊駿功封西城侯薨子璋嗣
傅元北地泥陽人魏時以典農校尉稱職封鶉觚男武
帝即位進爵爲子薨後追封清泉侯子咸嗣敷
祗咸從父弟以預誅楊駿功封靈川縣公薨
閻纘巴西安漢人爲西戎校尉有功封平樂鄉侯
謝鯤陳國陽夏人爲王敦長史以討杜弢功封咸亭侯
薨子尚嗣康肅靈祐
曹志譙人魏陳思王植之子少襲封武帝受禪降爲鄄
城縣公薨諡定
華譚廣陵人以討石冰黨功封都亭侯薨諡胡子茂嗣
羅憲襄陽人爲蜀巴東太守蜀亡以郡降後卒追封西
鄂侯諡烈
滕修南陽西鄂人爲吳廣州牧王師伐吳修帥衆赴難
至巴邱而孫皓降乃與諸郡送印綬封武當侯卒諡聲
子並嗣聲以討蘇峻功更封夏陽侯
馬隆東平平陸人以討羌平凉州功封奉高侯子咸嗣
胡奮安定臨涇人以從宣帝征伐功封夏陽子薨諡壯
陶璜丹陽秣陵人嘗爲吳交州刺史吳亡以地降封宛
陵侯
趙誘淮南人以討華軼杜弢等功封平阿縣侯後戰没
諡敬
周玘義興陽羡人以討陳敏等定江南功封烏程侯薨
諡忠烈子勰嗣
札玘弟以討錢璯功封東遷縣侯後爲王敦所殺
懋札兄子爲晉陵太守封清流侯
贊懋弟大將軍從事中郎封武康縣侯
縉贊弟太子文學封都鄉侯
周訪汝南安成人以討賊功封尋陽縣侯薨諡壯子撫
嗣以功進封建城縣公楚瓊虓
孟觀渤海東光人以受賈后旨殺楊駿封上谷郡公後
坐趙王倫黨誅
張輔南陽西鄂人爲吏以擊搏豪強政迹封宜昌亭侯
後爲帳下督富整所殺
索靖燉煌人以討孫秀及破羌等功封安樂亭侯薨諡
莊子聿嗣
綝靖子愍帝時輔政以禦劉曜功封上洛郡公後與
帝俱降劉聰爲聰所殺
賈疋武威人愍帝時爲雍州刺史封酒泉公邀擊劉曜
大破之後爲羣胡所襲敗死
周浚汝南安城人以平吳功封成武侯薨子顗嗣(爲王敦所)
(殺)閔琳
周馥浚從父弟以討陳敏功封永寧伯
苟晞河内山陽人以破汲桑石勒等功封東平郡侯進
爵爲公後爲石勒所殺
劉喬南陽人以預誅賈謐功封安衆男
劉琨中山魏昌人以斬石超迎大駕於長安封廣武侯
後爲叚匹磾所殺諡愍子羣嗣
劉輿琨兄爲東海王越范陽王虓等所用有功封定襄
侯薨諡貞子演嗣
邵續魏郡安陽人以敗石勒功封祝阿子後没於石虎
爲所殺
李矩平陽人以伐氐齊萬年功封東明亭侯
段匹磾東部鮮卑人父務勿塵遣兵助東海王越有功
封遼西公匹磾襲父爵領幽州刺史爲石虎所攻敗没
於虎被害
右西晉列侯姓名之見於史者按晉始分五等則
侯之秩已不一又永熙初楊駿輔政普進封爵以
求媚於衆議者以爲優於泰始革命之初及諸將
平吳之功其後趙王倫既誅賈后遂竊帝位在職
者皆封侯厮役亦加以爵位金銀冶鑄不給於印
故有白版之侯君子恥之則其所濫及者蓋不可
勝道矣
王導瑯琊臨沂人少襲祖覽爵即邱子元帝渡江導輔
政歴受遺輔明成二帝爲相積封至始興郡公薨諡文
獻世子悦(早卒)混(悦弟子嗣)嘏恢
恬導次子襲即邱子爵
恊導子襲武岡侯爵謐(嗣恊爵)
劉宏沛國相人以平張昌等功封新城郡公薨諡元
陶侃番陽人初以軍功封東鄉侯後以平蘇峻積功封
長沙郡公薨諡桓子夏嗣宏綽之延壽(宋受禪降爲吳)
(昌侯)
温嶠太原祁人以討王敦功封建寧縣公及平蘇峻進
始安郡公薨諡忠武子放之嗣式之(以弟嗣)
郗鑒高平金鄉人以預討王敦功封高平侯後更封南
昌縣公薨諡文成子愔嗣超僧施
曇鑒子少賜爵東安縣伯恢(曇子襲封)循(恢子)
顧榮吳國吳人以討葛旟功封嘉興伯元帝鎮江東以
爲軍司卒帝即位追封爲公諡元子毗嗣
紀瞻丹陽秣陵人以討陳敏功封臨湘縣侯薨諡穆子
景(早卒)友(景子嗣)
賀循會稽山隂人以討華軼功封鄉侯薨諡穆
薛兼丹陽人元帝即位以佐命功封安陽鄉侯
劉隗彭城人元帝即位以佐命功封都鄉侯後以王敦
反奔石勒
戴淵廣陵人以討賊功封秣陵侯王敦反淵拒之兵敗
爲敦所殺諡簡
應詹汝南南頓人以討賊功封觀陽縣侯薨諡烈子元
嗣
甘卓丹陽人以討周馥杜弢等功封于湖侯王敦反卓
討之敦襲殺卓諡敬
卞壼濟陰冤句人父粹齊王冏輔政時爲中書令封成
陽公爲長沙王乂所殺壼襲父爵成帝時輔政蘇峻反
壼力戰死之諡忠貞子眕(與壼同死)誕(聄子嗣)
敦壼從父弟以討杜弢功封安陵亭侯薨諡敬子滔
嗣
劉超瑯琊臨沂人元帝即位以佐命功封原鄉亭侯後
爲蘇峻所殺諡忠子訥嗣
孫惠吳國富陽人爲東海王越參軍以迎大駕功封臨
湘縣公
庾亮明穆皇后兄以討華軼功封都亭侯討錢鳳沈充
平之進封永昌縣公薨諡文康子羲嗣凖
翼亮弟以討蘇峻功封廣饒男
冰亮弟以討蘇峻功封吳縣侯薨諡忠成
桓彜譙國龍亢人以討王敦功封萬寧縣男蘇峻之反
爲賊所害諡簡子雲嗣序
冲彜子以從兄溫破姚萇有功封豐城公薨諡宣子
允嗣
王承太原晉陽人永寧初以豫迎大駕封藍田縣侯薨
子述嗣坦之愷
荀崧潁川臨潁人以預平王敦功封平樂伯薨諡敬子
蕤嗣籍
范汪雍州刺史晷孫以預討蘇峻功封都鄉侯薨諡穆
子康嗣
王舒丞相導之從弟以破蘇峻功封彭澤縣侯薨諡穆
子崑之嗣陋之(宋受禪國除)
允之舒子以討蘇峻功封番禺縣侯薨諡忠子晞之
嗣肇之
王廙導從弟以討杜弢等功封武陵縣侯薨諡康子頤
之嗣
虞潭會稽餘姚人以征討張昌等功賜爵都亭侯後進
至武昌縣侯薨諡孝烈子仡嗣嘯父
顧衆吳郡吳人以討蘇峻功封鄱陽縣伯薨諡靖子昌
嗣
張闓丹陽人以討蘇峻功封宜陽伯子混嗣
陸曄吳郡吳人以平錢鳳功封江陵伯薨諡穆子諶嗣
玩曄弟以討蘇峻功封興平伯薨諡康子始嗣
何充廬江灊人以討蘇峻功封都鄉侯薨諡文弟子放
嗣松
褚翜太傅裒從父兄以拒蘇峻封長平縣伯薨諡穆子
希嗣
蔡謨陳留考城人以平蘇峻功封濟陽男薨諡文穆
諸葛恢瑯琊陽都人以討周馥封博陵亭侯討王含功
封建安伯薨諡敬子甝嗣
孔愉會稽山陰人以討華軼功封餘不亭侯薨諡貞子
誾嗣靜
沉愉從子蘇峻反以扈從功封永安伯薨諡簡子話
嗣
陶回丹陽人以破韓晃功封康樂伯薨諡威子汪嗣
謝安陳國陽夏人孝武時輔政以禦苻堅功封建昌縣
公薨諡文靖更封廬陵郡公子瑶嗣該
琰安子以破苻堅功封望蔡公後爲賊所害諡忠肅
子混嗣
峻琰子封建昌縣侯子密嗣
元安兄子以征伐功封東興縣侯後以破苻堅功進
康樂縣公薨諡獻武子瑍嗣靈運
石安弟以破苻堅時爲元帥封南康郡公薨諡襄子
注嗣明慧暠
王遜魏興人以征蠻功封褎中縣公薨諡壯子澄嗣
羊鑒泰山人以預誅蘇峻功封豐城縣侯
劉允東萊掖人以拒蘇峻功封豐城子後爲郭默所殺
子赤松嗣
桓宣譙國銍人以前後戰功封竟陵縣男
伊宣族子以破苻堅功封永修縣侯薨諡烈子肅之
嗣陵
毛寶滎陽陽武人以破蘇峻功封州陵縣侯後守邾城
戰没子穆之嗣(即虎生)以入洛功徙封建安侯珍
璩虎生子以討桓元功封歸鄉公子宏之嗣
劉遐廣平易陽人以討王含功封泉陵公薨子紹嗣
舉遵之伯齡
鄧岳陳郡人以討郭默功封宜城縣伯薨子遐嗣
朱序義陽人以討司馬勲功封襄平子後陷苻堅淮淝
捷歸國
虞預徵士喜之弟從平王含封平康縣侯
徐廣東莞姑幕人義熙初封樂成侯
袁瓌陳郡陽夏人以討蘇峻功封長合鄉侯薨諡恭子
喬嗣方平崧
耽瓌弟以平蘇峻功封秭歸男
劉牢之彭城人以破苻堅功封武岡縣男後謀拒桓元
不克死元敗子敬宣嗣光祖
劉毅彭城沛人以誅桓元反正功封南平郡公後爲劉
裕所殺
諸葛長民瑯琊陽都人以誅桓元反正功封新淦縣公
後爲劉裕所殺
何無忌東海郯人以討桓元反正功封安成郡公後討
盧循戰死諡忠肅子邕嗣
檀憑之高平人討桓元戰殁追封曲阿縣公
魏詠之任城人以贊討桓元功封江陵縣公
嵇紹康之子賈謐誅以不阿比凶族封弋陽子蕩陰之
戰死之贈進爵爲侯翰(從孫襲封)曠
魯芝扶風郿人以討諸葛誕功封武進亭侯後進爵漦
城鄉侯薨諡貞
胡威淮南壽春人武帝時爲刺史以功封平春侯薨諡
烈子奕嗣
羊琇景獻皇后之從父弟封甘露亭侯薨諡威
王虔文明皇后之弟封安壽亭侯子士文嗣
愷虔弟封山東縣侯
楊文宗武元皇后父封蓩亭侯諡穆
羊元之惠皇后父封興晉侯
虞豫元敬皇后父早卒追封平山縣侯子允嗣洪
禇裒康獻皇后父以平蘇峻功封都卿亭侯薨諡元穆
子歆嗣
何凖穆章皇后父封晉興縣侯
王藴孝定武皇后父封建昌縣侯
王敦司徒導之從父兄以討華軼等功封漢安侯後舉
兵反破石頭進爵武昌郡公病死討平跽而斬之
桓溫彜子初襲爵萬寕男平蜀功封臨賀郡公北伐功
封南郡公子元嗣(僭位誅)
祖約逖之弟以討王敦功封五等侯後謀反兵敗奔石
勒爲勒所誅
蘇峻長廣掖人以破沈充功封邵陵公後舉兵反伏誅
右東晉列侯姓名之見於史者
文獻通考卷二百七十一
