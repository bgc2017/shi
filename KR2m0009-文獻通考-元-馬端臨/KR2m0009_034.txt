文獻通考卷三十四
鄱陽馬端臨貴與著
選舉考七
孝廉
漢文帝十二年詔曰孝悌天下之大順也力田為生之
本也廉吏民之表也朕甚嘉此二三大夫之行今萬家
之縣云亡應令豈實人情是吏舉賢之道未備也其遣
謁者勞賜孝者帛人三疋悌者力田二疋廉吏二百石
以上率百石三疋(自二百石以上每百石加三匹也)
孝景後二年詔曰其唯廉士寡欲易足今訾算十以上
乃得官廉士算不必衆有市籍不得官亡訾又不得官
朕甚愍之訾算四得官亡令廉士久失職貪夫長利
孝武元光元年冬初令郡國舉孝廉各一人
董仲舒對策曰臣愚以為使諸列侯郡守二千石各
擇其吏民之賢者歲貢各二人故州郡舉茂材孝廉
皆自仲舒發之
元朔元年詔曰朕深詔執事興廉舉孝今或闔郡不薦
一人是化不下究而積行之君子雍於上聞也(詳見鄉舉里選)
(考)
按漢時詔郡國薦舉人才賢良方正與孝廉二科
並行然賢良一科文帝與武帝時每對輙百餘人
又徵詣公車上書自衒鬻者以千數而孝廉之選
文帝之詔以為萬家之縣亡應令者武帝之詔以
為闔郡不薦一人蓋賢良則稍有文墨材學者可
以充選而孝廉則非有實行可見者不容謬舉故
也
孝宣黃龍元年詔曰舉廉吏誠欲得其真也吏六百石
位大夫有罪先請秩禄上通足以效其賢材自今以來
毋得舉(言吏六百石者不得復舉為廉吏也)
孝平元始元年令宗室其為吏舉廉佐吏補四百石
西漢舉孝廉
路温舒(以决曹吏舉遷山邑丞)龔勝(郡吏三舉孝廉再為尉一為丞)鮑宣
(以郡功曹舉遷郎)京房(以孝廉舉為郎)趙廣漢(以州從事舉茂材察廉遷陽翟)
(令)張敞(以太守卒史察廉為甘泉倉長)尹翁歸(以督郵舉廉為緱氏尉又以都)
(内令舉廉為弘農都尉)王尊(以州從事舉遷鹽官長)蓋寬饒(郡文學舉遷郎)
劉輔(遷襄賁令)蕭望之(御吏官屬遷治禮丞)薛宣(以大司農斗食屬察)
(廉補不其丞又以不其丞察廉遷樂浪都尉丞)馮逡(野王子遷郎)朱博(以太常掾)
(察廉補安陵丞)杜鄴(遷郎)王嘉(光禄掾察廉為南陵丞復察廉為長陵尉)師
丹(遷郎)孟喜(遷郎)黃覇(左馮翊卒史察補河東均輸長復察廉為河南太守丞)
尹賞(以郡吏察廉為樓煩長)王吉(郡吏舉孝廉為郎)平當(以大鴻臚)
(文學察廉為順陽長)
東漢之制郡太守舉孝廉郡口二十萬舉一人(百官志)
故事尚書郎以令史久次補之光武始用孝廉為尚書
郎
建武十二年詔三公舉廉吏各二人光禄歲察廉吏三
人中二千石歲察廉吏各一人廷尉大司農各二人將
兵將軍歲察廉吏各二人
章帝建初元年初舉孝廉郎中寬博有謀任典城者以
補長相
和帝時大郡口五六十萬舉孝廉二人小郡口二十萬
并有蠻夷者亦舉二人帝以為不均下公卿會議丁鴻
與司空劉方上言凡口率之科宜有階品蠻夷錯雜不
得為數自今郡國率二十萬口歲舉孝廉一人四十萬
二人六十萬三人八十萬四人百萬五人百二十萬六
人不滿二十萬二歲一人不滿十萬三歲一人帝從之
(丁鴻傳)
永元七年四月詔曰舊典因孝廉之舉以求人有司詳
選郎官寬博有謀才任典城者三十人既而悉以所選
郎出補守相
十三年詔緣邊郡口十萬以上歲舉孝廉一人不滿十
萬二歲舉一人五萬以下三歲舉一人
安帝元初六年詔光禄勲與中郎將選孝廉郎寬博有
謀清白行高者五十人補令長丞尉
延光二年八月初令三署郎通達經術任牧民者視事
三歲以上皆得察舉
順帝即位令郡國守相視事未滿歲者一切得舉孝廉
吏
陽嘉元年左雄上言孔子曰四十不惑禮稱彊仕請自
今孝廉年不滿四十不得察舉皆先詣公府諸生試家
法文吏課牋奏副之端門練其虛實以觀異能以美風
俗有不承科令者正其罪法若有茂材異行自可不拘
年齒帝從之胡廣郭虔史敞上書駮之曰凡選舉因才
無拘定制六竒之策不出經學鄭阿之政非必章奏甘
竒顯用年乖彊仕終賈揚聲亦在弱冠前世以來貢舉
之制莫或回革今以一臣之言剗戾舊章便利未明衆
心不厭矯枉變常政之所重而不訪台司不謀卿士若
事下之後議者剥異異之則朝失其便同之則王言己
行臣愚以為可宣下百官參其同異然後覽擇勝否詳
采厥衷帝不從辛卯初令郡國舉孝廉限年四十以上
諸生通章句文吏能牋奏乃得應選其有異才異行若
顔淵子竒不拘年齒久之廣陵所舉孝廉徐淑年未四
十臺郎詰之對曰詔書曰有如顔回子竒不拘年齒是
故本郡以臣充選郎不能屈左雄詰之曰昔顔回聞一
知十孝廉問一知幾邪淑無以對乃罷却之閏月丁
亥令諸以詔除為郎年四十以上課試如孝廉科者得
參廉選歲舉一人
左雄前議舉吏先試之於公府又覆之於端門尚書
張盛奏除此科黃瓊復上言覆試之作將以澄清洗
濁覆實虛濫不宜改革帝乃止
二年張衡言自初舉孝廉迄今二百歲矣皆先孝行行
有餘力始學文法辛卯詔書以能章句奏案為限雖有
至孝猶不應科此棄本而取末曾子長於孝然實魯鈍
文學不若游夏政事不若冉季今欲使一人兼之苟外
有可觀内必有闕則違選舉孝廉之志矣
漢安元年尚書令黃瓊以前左雄所上孝廉之選專用
儒學文吏於取士之義猶有所遺乃奏增孝悌及能從
政者為四科帝從之
桓帝即位詔曰孝廉廉吏皆當典城牧民禁姦舉善興
化之本常必由之詔書連下分明懇惻而在所翫習遂
至怠慢選舉乖錯害及元元頃雖頗繩正猶未懲改方
今淮夷未殄軍師屢出百姓疲悴困於調發庶望羣吏
惠我勞民蠲滌貪穢以祈休祥其令秩滿百石十歲以
上有殊才異行乃得參選贓吏子孫不得察舉杜絶邪
偽請託之原令廉白守道者得信其操各明守所司將
觀厥後
詔侍中尚書中官子弟不得為吏察孝廉
徐氏曰按孝廉之舉始自西都嘗考元朔詔書云
深詔執事興廉舉孝今或至闔郡不薦一人其與
中二千石禮官博士議不舉者罪有司奏議曰不
舉孝不奉詔當以不敬論不察廉不勝任也當免
詳觀此文則孝之與廉當是各為一科故蕭望之
薛宣黃覇張敞等皆以察廉補長丞獨王吉京房
師丹孟喜皆以舉孝廉為郎劉輔舉孝廉為襄賁
令至東都則合為一科矣西都止從郡國奏舉未
有試文之事至東都則諸生試家法文吏課牋奏
無異於後世科舉之法矣西都末始限年至東都
則年四十以上始得察舉矣黃瓊言左雄所上孝
廉之選專用儒學文吏於取士之選猶有所遺乃
奏增孝悌及能從政者為四科則知當時雖以孝
廉名科而未嘗責其孝行廉隅之實是亦失設科
之本意也雖然漢世諸科雖以賢良方正為至重
而得人之盛則莫如孝廉斯亦後世之所不能及
按西漢舉賢良文學則令其對策而孝廉則無對
策之事蓋所謂賢良文學者取其忠言嘉謨足以
佐國崇論宏議足以康時故非試之以對策則無
以盡其材若孝廉則取其履行而非資其議論也
今亦從而有試焉則所謂孝廉者若何而著之於
篇乎又况左雄所言諸生試家法(謂儒有一家之學六藝專門之)
(𩔖)文吏課牋奏則又文之靡者去賢良所對尚復
遠甚而何以言孝廉乎雄又言郡國孝廉古之貢
士出則寧民宣協風教若其面墻則無所施用愚
以為真孝實廉之人豈有不學墻面之理而以家
法牋奏應選者又豈可遽許以學古入官之事也
然史言雄立此法之後濟隂太守胡廣等十餘人
皆坐繆舉免黜唯汝南陳蕃潁川李膺下邳陳球
等三十餘人得拜郎中自是牧守畏慄莫敢輕舉
則知當時孝廉一科濫吹特甚於文墨小技尚未
能精通固無問其實行也科以孝廉名而猶如此
則其他可知王荆公詩言文章始隋唐進取歸一
律安知鴻都事竟用程人物嗚呼其來久矣非始
於隋唐也
許荆祖父武太守第五倫舉為孝廉武以二弟晏普
未顯欲令成名乃請之曰禮有分異之義家有别居
之道於是共割財産以為三分武自取肥田廣宅奴
婢強者二弟所得悉劣少鄉人皆稱弟克讓而鄙武
貪婪晏等以此並得選舉武乃會宗親泣曰吾為兄
不肖盗聲竊位二弟年長未豫榮禄所以求得分財
自取大譏今理産所增三倍於前悉以推二弟一無
所留於是郡中翕然遠近稱之位至長樂少府
按此後漢初之事當時之所謂孝廉必取其實行
稽諸鄉評譽望著者入選掄而聲稱損者遭擯棄
故所舉大概皆得其人中葉以來此意不存往往
多庸妄之流以干請而得之於是只得假試文之
事以為革繆之法矣
至孝
安帝永初五年舉至孝與衆卓異者
桓帝建和元年詔大將軍公卿郡國舉至孝篤行之士
各一人
延熹九年詔公卿校尉郡國舉至孝
獻帝建安五年詔三公舉至孝二人九卿校尉郡國各
一人皆上封事靡有所諱
徐氏曰按荀爽傳太常趙典舉爽至孝對策陳便
宜靈帝詔舉有道之士而謝弼陳淳公孫度俱對
策除郎中由是觀之漢世諸科皆有制策有司因
以定其科第之等也
東漢舉孝廉
馬稜(伏波族孫以郡功曹舉遷謁者)魏覇韋彪馮豹賈琮
鄭弘周章張覇桓典桓鸞劉平江革
周槃第五倫鍾離意寒朗朱穆徐防
張敏胡廣袁安應劭霍諝陳禪龐
參陳龜橋元黃憲(不就)楊彪張綱王龔
种暠陳球杜根劉陶李雲傅爕蓋
勲張衡(不就)左雄李固杜喬吳祐延篤
叚熲陳蕃李膺劉祐宗慈巴肅范
滂尹勲蔡衍羊陟陳翔檀敷劉儒
賈彪符融(不就)鄭太(不就)荀彧皇甫嵩朱雋
劉虞公孫瓚袁術許荆第五訪劉矩
劉寵陽球劉昆張興包咸楊仁董
鈞服虔穎容許慎葛龔劉梁高彪
劉茂張武戴封雷義王烈謝夷吾李
郃公沙穆華佗(不就)
長水校尉樊儵上言郡國舉孝廉率取年少能報恩
者耆宿大賢多見廢棄宜勅郡國簡用良俊
种暠始為縣門下史時河南尹田歆外甥王諶名知
人歆謂之曰今當舉六孝廉多得貴戚書命不宜相
違欲自用一名士以報國家爾助我求之明日諶送
客於大陽郭遥見暠異之還白歆曰為尹得孝廉矣
近洛陽門下史也歆笑曰當求山澤隠滯近洛陽吏
邪諶曰山澤不必有異士異士不必在山澤歆即召
暠於庭辨詰職事暠辭對有序歆甚知之召署主簿
辟太尉府舉高第
按東京選舉孝廉一科為盛名士多出其中然以
此二段觀之則濫吹者亦多如樊儵所言取年少
能報恩者固非矣若田歆庭詰种暠而觀其辭對
有序則謂之能吏可耳所謂孝廉豈於一應對之
頃而知之乎
魏黃初二年初令郡國口滿十萬者歲察孝廉一人其
有秀異無拘戶口
三府議舉孝廉本以德行不復限以試經司徒華歆
以為喪亂以來六籍隳廢當務存立以崇王道夫制
法者所以經盛衰今聽孝廉不以經試恐學業從此
而廢若有秀異可特徵用患於無其人何患不得哉
帝從其言
魏舒年四十餘郡舉上計掾察孝廉宗黨以舒無學
業勸令不就可以為高舒曰若試而不中其負在我
安可虛竊不就之高以為己榮乎於是自課百日習
一經因而對策升第
東晉元帝初以天下喪亂務存慰勉遠方孝秀不復策
試後以經略麤定乃令試經其後孝秀莫敢應命至者
多辭以疾(詳見舉士門)
宋制州舉秀才郡舉孝廉皆策試(見舉士門)
北齊制中書策秀才集書策貢士考功郎中策賢良(見舉)
(士門)
周武帝詔郡舉經明行修者為孝廉歲一人(見舉士門)
唐太宗貞觀十八年引汴鄜諸州所舉孝廉賜坐於御
前上問以皇王政術及皇太子問以曾參說孝經並不
能答太宗謂曰昔楚莊王言事羣臣莫逮退而有憂色
曰諸侯能自得師者王自謀而莫已若者亡今以不榖
之不德羣臣莫能逮吾國其幾於亡乎朕發詔徵天下
俊異纔以淺近問之咸不能答海内賢哲將無其人邪
朕甚憂之
代宗寳應二年禮部侍郎楊綰奏請每歲舉人依鄉舉
里選察秀才孝廉敕旨每州每歲察孝廉取在鄉閭有
孝弟廉恥之行薦焉委有司以禮待之試其所通之學
五經之内精通一經兼能對策達於理體者並量行業
授官其明經進士並停進舉亦宜准此同所司作條件
處分七月二十六日禮部侍郎楊綰奏貢舉條孝廉各
令精通一經其取左氏傳公羊榖梁禮記周禮儀禮毛
詩尚書周易任通一經每經問義二十條皆取傍通諸
義務窮根本試策三道問古今理體及當時要務取堪
行用者仍每日問一道頻二道日畢經義及策全通為
上第其上第者望付吏部便與官其問義每十條通七
策通二為中第與出身下者罷之又論語孝經皆聖人
深旨孟子亦儒門之達者其學官望兼習此三者共為
一經其試如上秀才舉望令精通五經問義二十條對
策五道全通者為上第上第者送名中書門下請超與
處分問義十條通七策通四為中第中第者送吏部與
官下者罷之孝悌力田但能熟讀一經言經音切即令
所司舉送試通便與出身其今年舉人或舊業既成理
難速改或遠州所送身己在途事須收奬不可中廢其
今秋舉人中有情願依舊業舉者亦聽今年之後並依
新敕敕旨進士明經置來日久今頓令改業恐難有其
人諸色舉人宜與舊法兼行至建中元年六月九日敕
孝廉科宜停
宋太祖皇帝開寳八年詔諸州察民有孝悌力田竒才
異行或有文武材幹年二十以上至五十可任使者選
擇具送闕下如無人塞詔亦以實聞
九年詔翰林學士李昉等於禮部貢院同閱諸道所解
孝悌力田及有人材武學凡七百四十人試問所習之
業皆無可採而濮州以孝悌薦名者二百七十人上駭
其頗多召問於講武殿率不如詔猶稱素能習武復試
以騎射則隕越顛沛失次上顧曰止可隸兵籍皆號告
求免乃悉令退去詔劾本部官司濫舉之罪
按以孝廉或孝悌名科蓋取其平日之素履固難
於一閱試之頃而知之也然自東漢以來孝廉遂
為取士科目之通稱不復有循名責實之舉不過
試以文墨小技而命之官至倥偬之際則并不試
文而悉官之矣隋唐而後始有進士明經等科遂
無復有舉孝廉之事蓋隋唐而後之進士明經即
東漢以來之孝廉皆借其名以為士子進取之塗
耳然上之人慕孝廉之美名故時有察舉之詔而
貞觀之孝廉至不能答曾參所說孝經開寳之孝
弟至不能言所習之業淺陋可笑如此蓋自以文
藝取人士之精華果銳者皆盡瘁於記問詞章聲
病帖括之中其不能以進士明經自進者皆椎朴
無文之人遂欲别求進身之塗轍故夤緣州郡以
應詔舉詳史所載二帝所以詢訪之者固非僻經
奥傳傲以所不知也而已不能答則其無所抱負
可知景祐間李淑言所謂茂材者本求出𩔖之雋
而士之不利鄉舉者應焉非求材之本意也意貞
觀開寳所解孝悌力田文武才幹皆不能應鄉舉
之軰耳
武舉
漢興六郡良家子選給羽林期門(師古曰六郡謂隴西天水安定北地上郡)
(西河也)以材力為官名將多出焉軍功多用超等大者
封侯卿大夫小者郎
公孫賀北地人少為騎士從軍李廣隴西人以良
家子從軍趙充國隴西人以六郡良家子善騎射
補羽林傅介子北地人以從軍為官甘延壽北
地人以良家子善騎射為羽林馮奉世上黨人以
良家子選為郎張次公以勇悍從軍常惠應募
隨蘇武使匈奴鄭吉以卒伍從軍傅介子斬樓
蘭王士刺王者皆補侍郎灌夫以候司馬從擊吳
楚蘇建以校尉從大將軍
唐武舉起於武后之時長安二年始置武舉其制有長
垜馬射步射平射筒射又有馬槍翹關負重身材之選
翹關者長一丈七尺徑三寸半凡十舉後手持關距出
處無過一尺負重者負米五斛行二十步皆為中第亦
以鄉飲酒禮送兵部其選用之法不足道故不復書
按選舉志言唐武舉起武后之時其選用之法不
足道故不詳書然郭子儀大勲盛德身係安危自
武舉異等中出是豈可概言其不足道邪唐登科
記所載異科出身者衆獨軼武舉亦一欠事
永隆元年岳牧舉武陟縣尉員半千及第上御武成
殿親問曰兵書云天陣地陣人陣之名何謂也半千
對曰臣觀載籍多謂天陣謂星宿孤虛也地陣謂山
川向背也人陣謂偏伍彌縫也以臣愚見謂不然矣
夫師出以義有若時雨得天之時此天陣也兵在足
食且耕且戰得地之利此地陣也士卒輕利將帥和
睦此人陣也若用兵去是三者其何以戰上深賞之
右補闕薛謙光言今武能制敵之科祗令彎弧夫趙
雲雖勇資諸葛之指揮周勃雖雄乏陳平之計略若
使樊噲居蕭何之任必失指蹤之機使蕭何入戲下
之軍亦無免主之效是知謀將不取於弓馬良相不
資於射策願降明制循名責實文則試以效官武則
令其守禦
唐武選兵部主之課試之法如舉人之制取其軀幹雄
偉應對詳明有驍勇材藝及可為統師者若文吏求為
武選取身長六尺以上籍年四十以下強勇可以統人
者武夫求為文選取書判精通有理人之才而無殿犯
者
宋有武舉武選咸平時令兩制館閣詳定入官資序故
事而未嘗行
仁宗天聖八年親試武舉十二人先閱其騎射而後試
之
景祐四年韓億言武臣宜知兵書而禁不得傳請纂
其要以授之於是出神武祕略以授邊臣
慶歷六年策武舉馮維師奏武舉以策為去留弓馬為
高下
神宗熙寧五年樞密請建武學於武成王廟選文武官
知兵者為教授使臣未參班與門蔭草澤人召京官保
任人材弓馬應格聽入學給食習諸家兵法教授纂次
歴代用兵成敗前世忠義之節足以訓者講釋之願試
陣隊者量給兵伍在學三年具藝業考試等第推恩未
及格者逾年再試凡試中三班使臣與三路廵檢寨主
未有官人與經略司教隊差使三年無過則陞親民至
大使臣有兩省待制或本路鈐轄以上三人保舉堪將
領者並兼諸衛將軍外任回歸環衛班以尚書兵部郎
中韓縝判學内藏庫副使郭固同判賜食本錢萬緡生
員以百人為額科場前一年武臣路分都監文官轉運
判官以上各奏舉一人聽免試入學生員及應舉者不
過二百人春秋各一試步射以一石三斗馬射以八斗
矢五發中的或習武伎副之策略雖弓力不及學業卓
然並為優等補上舍以三十人為額
八年詔武學與文舉同時鎻試以防進士之被黜而改
習者
高宗建炎二年兵部言應武舉得解免解人各召保官
賫公據赴部引騐於行在殿前司試弓馬訖就淮南轉
運司别場附試程文從之
紹興十六年始建武學兵部上武士弓馬及選試去留
格凡初補入學步射弓一石若公私試步騎射不中即
不許試程文其射格自一石五斗以下九斗凡五等上
可其奏因謂輔臣國家武選政欲得人今諸將子弟皆
恥習弓馬求換文資數年之後將無人習武矣宜勸誘
之
凡武學生習七書兵法步騎射分上内外三舍學生
以百人為額置博士一員以文臣有出身或武舉高
選人為之學諭一員以武舉補官人為之
孝宗隆興元年御試得正奏名三十七人殿中侍御史
胡沂言臣觀唐之郭子儀以武舉異等初補右衛長史
歴振遠横塞天德軍使祖宗時試中武藝人並赴陜西
任使又武舉中選者或除京東捉賊或三路沿邊試其
效用或經略司教押軍隊凖備差使今率授以𣙜酤之
事是所取非所用所用非所學也臣請取近歲中選人
數量其才品之高下考任之深淺授以軍職使之習練
邊事諳曉軍旅實選用之初意也
乾道五年廷試始依文舉給黃牒同正奏名三十三人
榜首賜武舉及第餘並賜武舉出身
上垂意武科以授官與文士不𩔖詔自今第一人補
秉義郎堂除諸司計議官序位在機宜之上第二第
三人保義郎諸路帥司凖備將領代還轉忠翊郎第
四第五人承節郎諸路兵馬監押代還將保義郎皆
倣進士甲科恩例四年又以文舉狀元代還例除館
職亦召武舉榜首為閤門舍人五年御試得正奏名
四十四名始立武學國子額收補武臣親屬其文臣
親屬願赴武補者亦聽七年初立武舉絶倫並從軍
法凡願從軍者殿試第一人與同正將第二第三名
同副將第五名已上省試第六名已下並同凖備將
從軍以後立軍功及人才出衆特旨擢用上曰武舉
本求將帥之才今前名皆從軍以七年為限則久在
軍中諳練軍政他日可備擢用
武臣試換文資祖宗朝許從官三人薦舉紹興令敦
武郎以下聽召保官二人以經義詩賦求試其後太
學諸生久不第者多去從武舉已乃鎻廳應進士第
凡以秉義或忠翊皆換京秩恩數與第一人等後以
林穎秀言武士舍棄弓矢更習程文褒衣大袖專效
舉子夫科以武名不得雄健喜功之士徒啟其僥倖
名爵之心於是詔自今毋得鎻換
寧宗初復武科鎻換令
任子
漢儀注吏二千石以上視事滿三歲得任同産若子一
人為郎
董仲舒對策曰夫選吏多出於郎中郎中吏二千石
子弟未必賢也王吉言舜湯不用三公九卿之世而
舉臯陶伊尹不仁者遠今使俗吏得任子弟率多驕
驁不通古今至於積功治人亡益於民此伐檀所為
作也宜明選求賢除任子之令外家及故人可厚以
財不宜居位
哀帝元年除任子令
先公曰漢二千石任職二年得任其子若同産蓋
有八九歲為郎備宿衛者朝夕左右與聞公卿議
論執戟殿陛中郎將以兵法部屬之而淳厚有行
者光禄勲歲課第之時出意上書疏足以禆缺失
而天子亦因以習知其性而識其才之能否自郎
選為縣令自大夫選為守相或持節四方天子時
課其功而召之入蓋上之久留意其選而法制使
之然也
西漢任子入仕
蘇武以父任為郎劉向以父任為輦郎孔光子
男放為侍郎董恭為御史任賢為太子舍人蕭
育以父任為太子庶子史丹九男皆以丹任為侍
中汲黯以父任為太子洗馬史丹馮野王皆以
父任為太子中庶子伏湛以父任為博士弟子
辛慶忌以父任為右校丞杜延年以三公子補軍
司空虎賁諸郎皆父死子代
右父任
霍去病任光為郎楊惲以忠任為郎袁盎兄噲
任盎為郎中
右兄任
成帝時侯覇以族父任為太子舍人趙兼淮南王
舅子由以宗家任為郎
右宗家任
元始二年龔勝邴漢乞骸骨策曰其上子若孫若同
産子一人所上子男皆除為郎
右致仕任
安帝建光元年以公卿校尉尚書子弟一人為郎舍人
東漢任子入仕
桓郁桓焉周勰耿秉馬廖宋均黃瓊
袁敞黃琬臧洪何休
延熹中宦官方熾任及子弟為官布滿州縣
按任子法始於漢而其法尤備於唐漢唐史列傳
中凡以門蔭入仕者皆備言之獨魏晉南北史不
言門蔭之法而列傳中亦不言以門蔭入仕之人
何也蓋兩漢入仕之途或從辟召或舉孝廉至隋
唐則專以科目取人所以漢唐之以門蔭入仕者
皆不由科目與辟召者也自魏晉以來始以九品
中正為取人之法而九品所取大槩多以世家為
主所謂上品無寒門下品無世族故自魏晉以來
仕者多世家逮南北分裂凡三百年而用人之法
多取之世族如南之王謝北之崔盧雖朝代推移
鼎遷物改猶卬然以門地自負上之人亦緣其門
地而用之故當時南人有三公之子傲九棘之家
黃散之孫蔑令長之室之說北人亦有以貴襲貴
以賤襲賤之說往往其時仕者或從辟召或舉孝
廉雖與兩漢無異而所謂從辟召舉孝廉之人則
皆貴胄也其起自單族匹士而顯貴者蓋所罕見
當時既皆尊世胄而賤孤寒故不至如後世之誇
特起而鄙門蔭而史傳中所以不言以蔭叙入官
者蓋所以見當時雖以他途登仕版居清要者亦
皆世家也
唐制凡用蔭一品子正七品上二品子正七品下三品
子從七品上從三品子從七品下正四品子正八品上
從四品子正八品下正五品子從八品上從五品及國
公子從八品下(餘見舉官門)
宋太祖皇帝乾德元年詔減每歲奏補千牛齋郎之額
自今臺省六品諸司五品登朝第二任方得蔭補
止齋陳氏曰唐制禮部簡試太廟齋郎郊社齋郎
文資也兵部簡試千牛備身及太子千牛武資也
蓋文武蔭補之制自後唐天成三年和凝奏齋郎
歲以三十人為限同光二年奏千牛左右仗各六
員歲以十二員為限至是減之歲凡補二十五員
恭惟藝祖初定任子之法臺省六品諸司五品必
嘗登朝歴兩任然後得請不請者則不補矣太宗
淳化始因改元恩霈文班中書舍人武班大將軍
以上並許蔭補如遇轉品即許更蔭一子而奏薦
之廣自此始至道二年始有壽寧節推恩之令則
聖節奏薦自此為例大中祥符元年始有東封禮
畢推恩之令則郊禋奏薦自此為例前朝患之累
嘗裁定聖節奏薦自嘉祐元年罷今惟郊禋如故
至於致仕遺表之恩凡與者皆特典也而後亦為
定制至熙寧始裁定諸衛將軍諸司副使累奏不
得過二人非任路分都監差遣即須入仕三十年
方聽奏薦而限年限員之法立宣和四年中大夫
至帶職朝奉郎入官十五年諸衛大將軍至武翊
大夫入官二十年(宣和四年九月二十九日敕)内侍官武功大
夫至武翊郎累奏不得過二人逮於孝宗法度益
嚴淳熙九年更務裁抑始立遇郊蔭補恩澤正數
宰相十人(開府儀同三司以上同)執政八人侍從六人(觀察使至)
(節度使侍御史同)中散大夫至中大夫(右武大夫及至通侍大夫同)帶
職朝奉郎朝儀大夫三人(武翊大夫至武功大夫同)致仕遺表
恩澤文臣見任宰相八名(舊十二名)曾任宰執七名(舊十)
(名)見任執政六名(舊九名)曾任執政(謂帶職者)五名(舊七名)
在内侍從在外待制以上或不帶職大中大夫以
上二名(舊二名)無遺表止得致仕者侍御史(舊二名)中
散中奉至中大夫(舊二名)朝奉郎至朝議大夫一名
武臣見任使相七名(舊九名)曾任使相六名(舊八名)見
任執政太尉(謂許依執政官例者)六名(舊七名)曾任執政節度
使五名(舊七名)諸衛上將軍至承宣使四名(舊五名)觀
察使三名(舊四名)通侍大夫二名(舊四名)正侍至右武
大夫(舊二名)諸衛大將軍武功至武翊大夫一名(遥郡)
(同)
又詔齋郎每歲以十五人為額取年貌合格誦書精熟
者充覆試不如所奏三司坐之
真宗大中祥符二年詔應以門蔭授京官年二十五以
上求差使者當令於國學聽習經書以二年為限仍令
審官院與判監官考試訖以名聞既而引對大理評事
錢象中太常寺舉禮郎陳宗紀並以學業未精令且習
讀俟次年引對又詔已有官而再奏者至所合授止
又詔鎻廳就試至禮部不合格者停見任(詳見舉士門)
石林葉氏曰祖宗時見任官應進士舉謂之鏁廳
雖中選止令遷官而不賜科第不中則停見任其
愛惜科名如此淳化三年滁州軍事推官鮑當等
應舉合格始各賜進士及第自是遂皆賜第
七年幸南京詔文武臣僚逮事太祖者賜一子恩澤
初轉運使辭日皆得奏一人天禧後唯川廣福建路
始聽餘路再任者始得奏焉
仁宗慶歷中大減恩蔭制入仕之路罷聖節奏蔭恩例
學士以下遇郊恩許奏大功以上親再遇郊許奏小功
以下親蔭長子孫皆不限年諸子孫須年過十五若弟
姪須過二十必五服親乃得蔭已嘗蔭而物故者無子
孫禄仕聽再蔭自是任子之恩殺矣
英宗登極四方監司州守賀即位押貢奉人悉命以官
知諫院司馬光言監司太守遣親屬奉表至京師者
不問官職高下親屬遠近一例推恩乃至班行幕職
權知州軍或所遣之人非親屬者亦除齋郎差使殿
侍此蓋國初承五代姑息藩鎮之弊大臣因循故事
不能革正國家爵禄本待賢才及有功效之人今使
此等無故受官誠為太濫今縱不能盡罷其進表人
若五服内親者或乞等第授以官其無服及非親屬
者並量賜金帛罷去庶少救濫官之失時以詔令已
行不從
英宗慨然思革天下之弊時方患官冗言者皆謂由三
歲一磨勘其進甚亟稍遷以至高位故獲蔭者衆乃令
自今待制以上自遷官後六歲無過遷之有過益展年
至諫議大夫止京朝官四歲磨勘至前行郎中止少卿
監限七十員員有闕以前行郎中久次者補之少卿監
以上遷官聽旨
神宗熙寧四年中書言蔭補者免試注官多不習事以
致失職試者又須限年二十五才者既滯所試又止律
詩豈足甄才及已受任而無勞可書亦無薦者法當再
試書判三道亦成虛文今請守選者歲以二月八月試
斷案二或律令大義五或議三道法官同銓曹官撰式
考試第為三等上之中書上等免選注官優等依判超
例陞資無出身者賜之試不中或不能試滿三歲亦許
注官惟不得入縣令司理司法自是更不試判仍除去
免選恩格若歴任有舉者五人自與免試注官其蔭補
人亦罷試詩年及二十許自言而試斷案律義及議應
格即許注官優等亦賜出身試而不中或不能試年及
三十自許參注若年及二十授官已及三年出官亦不
用試若秩入京朝即展任監當三年在任有二人薦之
免展詔悉從之
舊制蔭補初赴選皆試律暨詩已仕而無勞績舉薦
及無免試恩皆試判更制以後暨試律義斷案議後
又增試經義中選者皆得隨銓擬注其入優等者往
往特旨擢賜進士出身
熙寧初裁損奏蔭之法自宰相使相而下併及宫掖外
戚遞有減損舊制諸妃遇聖節奏親屬一人間一年許
奏三人郊禮許奏一人今定諸妃每遇聖節并郊許奏
有服親一人舊制皇親妻兩遇郊許奏親屬一人今罷
舊制郡縣主遇郊許奏親生子及其夫之親今只許奏
親子舊制臣僚之妻為國夫人者得遺表恩今除之舊
制公主每遇聖節郊禮許奏夫之親屬一人并遇公主
生日許奏一人今罷生日恩聖節許奏有服親
按熙寧所裁損奏蔭之法先自妃嬪公主始此法
之所以必行外如皇親妻及命婦郡縣主所蔭其
恩尤濫故並抑之而聖節奏蔭恩例則仁宗時已
罷之往往行之於臣僚而未嘗行之於妃主至此
方有施行然亦但裁抑其濫及者而未嘗盡罷此
例云
五年曾布等言中外臣僚陳請恩澤未有定制今欲見
任二府許乞差遣一人宰相樞密使兼平章事因事罷
者陳乞轉官一人指射差遣一人餘以次有差
徽宗宣和元年侍御史張汝舟言奏補之法有太濫者
有太吝者今法所該奏補與先朝同而所從該奏者異
昔之官至大夫歴官不下三五十年而今之出官有閱
三五年間已至大夫者矣文武官至大夫既易且速其
來日衆而奏補未嘗限年此所以為太濫也朝請至朝
奉郎得致仕恩雖亡殁在給勅後皆得蔭補至若中大
夫以下及武功武翼大夫已求致仕而受勅不在生前
者乃格其恩不與於是有以疾危而致仕身謝而未受
勅者則其家往往匿哀須限仍以不及親授不與霑恩
者多矣此所以為太吝也欲乞文武官雖遇郊當蔭文
入官不及十五年武入官不及二十年皆未許蔭補以
抑其太濫至於文武官及大夫以上嘗乞休致而身謝
在出勅前並許奏蔭以補其所不及詔除寺監長貳至
開封少尹係用職事蔭補不合限年餘悉從之
司諫李會言比年大臣子弟僅能勝衣即簉從列遇
大禮亦得奏補其稚年顯貴身既濫矣未有子而移
蔭他人是疊濫也請待制以上無出身人須年及三
十通歴任及十年者遇郊許奏從之其後朱勝非追
記當時權臣欺君濫恩其言曰祖宗舊制宰執子弟
例不堂除只於銓部注擬罷政不以罪則推恩遷擢
蓋二府號表則之地不阿其親當以身率故也趙普
子弟皆官右列普再相長子遂受莊宅使元祐中范
純仁再相子正平博學有文行未嘗出官竟死選調
紹聖中章惇作相九年子援及持皆高第有學問士
論推許並為州縣幕職監當官惟是仁宗朝夏竦子
安期以累任邊帥授待制直學士熙寧間王安石薦
其子雱為崇政殿說書除待制後因三經義成遷直
學士力辭不受然安期猶有才幹雱猶有學問至蔡
京拜相不數年子六人孫四人同時為執政從官宰
相鄭居中子修年億年劉正夫子皂民阜民余深子
日章兄清王黼子閎孚白時中子彦暉執政蔡卞子
仍鄧洵仁子襄鄧洵武子雍並以曲恩倖例列於從
班而阜民襄閎孚尤懦騃或始十餘歲宣和末諫官
李會疏論以為尚嬉竹馬已獲荷囊未應娶婦已得
任子時亦覺其太濫遂免奉朝而列侍從如故
高宗建炎元年李綱言宣靖以來宰相子悉以恩澤至
待制雜學士乃詔宰執子弟任待制已上者並罷
紹興四年太尉神武右軍都統制張俊乞以明堂恩任
子宗元文資吏部言有礙條格詔特許之武臣非使相
而以文資禄子孫者自是為例
中書舍人趙思誠言孤寒之士名在選部皆待數年
之闕大率十年而不得一任今親祠之歲任子約四
千人是十年之後增萬二千員科舉取士不與焉將
見寒士有三十年不得調者矣祖宗朝祕書監今之
中大夫也諸寺卿今之中奉中散大夫也仕至此者
皆實以年勞功績得之年必六十身不過得恩澤五
六人政和宣和之後私謁行横恩廣有年未三十而
官至大夫者數員比祖宗時不知其幾倍而恩例未
嘗少損有一人而任子至十餘者此而不革實政事
之大蠧也望特旨侍從官共議所以革弊之術示之
以至公斷之以必行詔下其議會思誠去國議遂格
二十二年右諫議大夫林大鼐言武臣多出軍中爵秩
多而族姓少凡有奏薦同姓皆期功異姓皆中表閭巷
之徒附會以進寨帥柵長利其高貲有司不能詰其端
他人不能伺其隙請自今須經統轄長官結罪保明詭
冒者連坐之
孝宗即位慨然思革冗官之弊初詔百官任子者遇郊
恩權免奏薦年七十人遇郊不許奏子俄又詔未奏者
許一名
乾道九年詔武臣嘗任執政官遇郊聽補文資於是恩
數視執政者亦得之蓋戚里宗王與夫攀附之臣皆爭
以文資禄其子不可復正矣
寧宗嘉泰初言者以官冗恩濫諸宗女夫授官者依舊
法終身只任一子兩府使相不得以郊恩奏門客著為
令
慶元蔭補新格使相以上十人執政官太尉八人文
官大中大夫以上及侍御史武臣節度承宣觀察使
六人文臣中散大夫以上武臣防團刺史及横行四
人文臣帶職朝郎以上武臣正使三人致仕遺表文
臣前宰相見任三少使相共八人曾任三少使相七
人曾任執政官六人大中大夫以上二人武臣使相
已上八人節度使六人承宣使五人觀察使四人文
臣中大夫武臣防禦使已下並不得推遺表恩先是
紹興初中書舍人趙思誠嘗上任子限員之議詔從
官討論申省淳熙九年八月庚子始用廷臣集議行
之既而從官有身前已奏六人而身後推恩為吏部
所格者開禧末議者有請乃詔致仕遺表恩澤在限
員之外若非泛恩澤則概不許云(謂監司帥臣遇有恩及泛使出疆之)
(𩔖)銓試者舊有之凡任子若同進士出身之人皆赴
建炎兵火後權停紹興三年始復舊無出身人許習
經義詩賦時議或刑統義斷案十三年九月詔兼試
二場惟有出身人試律如故其任子之在蜀者舊法
令益梓兩路漕司輪年分春秋銓試乾道二年從知
蜀州楊民望之請委制置司主之後有降勅差監試
考試官惟蜀士同出身之在東南者則免銓試故事
春秋再試十人而取七乾道二年後上春試二人而
取一紹熙末議者病其寡學乃請三人而取一後三
年謝用光為吏部侍郎上言今世禄之家已留意學
問請復舊制詔許焉今蜀中銓試甚寬凡假手者率
費七百緡又勢要子孫鮮不與選或謂宜悉赴吏部
然吏部亦不免此要當如祖宗時先試而後命可也
舊銓試未合格者許堂除淳熙中孝宗始嚴其令八
年八月趙衛公帥瀘奏其子昱書寫機宜文字既受
敕矣木待問藴之在西掖緣他事以未銓試為言遂
寢其命紹熙元年八月計司葉衡又奏乞中選人就
吏部長貳廳前簾試試中然後許參選(小經義一首或小賦或省)
(題詩一首)明年四月吏部條具如所奏内同進士出身并
恩科人更不簾試仍下四川制置司一體施行從之
黃子由時為考功郎官建言今已增試律義自不須
更簾試大臣進呈光宗曰簾試以革代筆之弊正當
加嚴豈可廢也三年八月謝子肅侍郎又言銓試不
中四十以上注殘零闕人乞令郎官就長貳廳寫律
一條俾之解釋如或不通未得參注從之始任子降
等補文學者與恩科人皆免銓試孝宗以為非是亦
命試焉惟宗室子銓試則終場無雜犯者皆出官蓋
朝廷優天屬之意(廣東西漕司舊亦有銓試乾道八年罷之)
乾道元年吏部尚書葉顒上言選人差注格法堂除
賞典並在中銓人之上比年以來調官者急於請謁
而堂除不勝其多在官者巧於經營而賞典不勝其
濫至於銓試號為公選舊來一歲二試十取其七今
乃從而損之歲止一試十取其五夫其嚴且難如此
而注授之際乃為多且濫者所陞壓非所以為平也
上從其議命更法焉
淳熙十二年臣僚言比年銓試有以國戚而與宫觀
有以勲閥而與差遣問嘗中銓乎曰未也臣聞古之
行法必自貴近始捨貴近而行於疎遠則天下不服
法行而天下不服則法廢矣請明詔執事自今一時
除授未察其中否者令吏部條具來上未中者許給
舍繳駮臺諫彈罷雖宫觀嶽祠帶貼職者亦在所不
與蓋貼職者天子之優恩非可假此以免試也嶽祠
宫觀臨民之漸也不中銓試不以貼職而出官不以
嶽祠宫觀而臨民則倖塞矣從之
文獻通考卷三十四
