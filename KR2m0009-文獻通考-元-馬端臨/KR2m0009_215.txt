文獻通考卷二百十五
鄱陽馬端臨貴與著
經籍考四十二
子(小說家)
漢藝文志小說者流其源蓋出於稗官(稗傍卦切音粺草似糓而)
(實細也李如淳曰稗音&KR1992;家排九章細米為粺街談巷說其細碎之言也昔王者欲知閭巷之風俗故立)
(稗官使稱說之今世偶語為稗顔師古又曰稗音稊稗之稗不與&KR1992;排同也稗官小官名漢名臣奏唐林)
(請省置吏公卿大夫至都官稗官各減十三是也)街談巷語道聽塗說者之
所造也孔子有曰雖小道必有可觀者焉致遠恐泥
是以君子弗為也然亦弗之滅也閭里小智之所及
亦使綴而不忘如或一言可采此亦芻蕘狂夫之議
也
漢志十五家一千三百八十篇
隋志二十五部合一百五十九卷
唐志三十九家四十一部三百八卷(失姓名二家李恕以下不著錄七十)
(八家三百二十七卷)
宋三朝志一百四十六部一千一百五十二卷
宋兩朝志四十六部一百一十三卷
宋四朝志四十六部四百一十二卷
宋中興志二百三十二家二百六十部一千九百五十
五卷
燕丹子三卷
中興藝文志丹燕王喜太子此書載太子丹與荆軻
事
周氏涉筆曰燕丹荆軻事既卓佹傳記所載亦甚
崛竒今觀燕丹子三篇與史記所載皆相合似是
史記事本也然烏頭白馬生角機橋不發史記則
以怪誕削之進金擲鼃膾千里馬肝截美人手史
記則以過當削之聽琴姬得隠語史記則以徵所
聞削之司馬遷不獨文字䧺深至於識見高明超
出戰國以後其書芟削百家誣謬亦豈可勝計哉
今世祗謂太史公好竒亦未然也又如許由伊尹
范蠡亦多疑辭惟信孔氏門人傳錄太過如五帝
本紀孔子世家其間秕妄居多是亦未能充其類
也
鼂氏曰不題撰人
神異經一卷
陳氏曰稱東方朔撰張茂先傳
十洲記一卷
鼂氏曰漢東方朔撰班固贊言朔之談諧逢占射
覆其事浮淺童兒牧豎莫不眩耀而後世好事者
因取竒言怪語附著之朔豈謂此書之類乎
陳氏曰亦稱東方朔撰二書詭誕不經皆假托也
漢書本傳叙朔之辭末言劉向所錄朔書具是矣
世所傳他事皆非也贊又言朔之談諧其事浮淺
行於衆庶而後世好事者因取竒言怪語附著之
朔故詳錄焉史家欲祛妄惑可謂明矣
洞冥記四卷拾遺一卷
鼂氏曰後漢郭憲子横撰其序言漢武明雋特異
之主東方朔因滑稽浮誕以匡諫洞心於道教使
冥跡之奥昭然顯著故曰洞冥
陳氏曰題漢武别國洞冥記其别錄又於御覽中
抄出然則四卷亦非全書也凡若是者藏書之家
備名數而已無之不足為損有之不足為益况於
詳略尤非所計也唐志入神僊家
周盧注博物志十卷盧氏注六卷
殷文奎啟注晉張華讀三十車書作博物志四百
武帝以為繁只作十卷
鼂氏曰晉張華撰載歷代四方竒物異事兩本前
六卷略同無周氏注者稍多而無後四卷周名日
用西京賦曰小說九百起自虞初周人也其小說
之來尚矣然不過志夢卜紀譎怪記談諧之類而
已其後史臣務採異聞往往取之故近時為小說
者始多及人之善惡甚者肆喜怒之私變是非之
實以誤後世至於譽桓温而毁陶侃褒盧杞而貶
陸贄者有之今以志怪者為上褒貶者為下云
陳氏曰其書作竒聞異事華能辯龍鮓識劒氣其
學固然也
王子年拾遺記十卷
鼂氏曰梁蕭綺叙錄晉王嘉字子年嘗著書百二
十篇載伏羲以來異事前世竒詭之說書逸不完
綺綴拾殘缺而叙之
名山記一卷
陳氏曰亦稱王子年即前之第十卷大抵皆詭誕
嘉苻秦時人見晉書藝術傳
世說新語十卷重編世說十卷
鼂氏曰宋劉義慶撰梁劉孝標注東漢以後事分
三十八門唐藝文志云劉義慶世說八卷劉孝標
續十卷而崇文總目止載十卷當是孝標續義慶
元本八卷通成十卷耳家本有二一極詳一殊略
略有稱改正未知誰氏所定然其目則同劉知幾
頗言此書非實錄予亦云
陳氏曰今本三卷叙錄二卷叙錄者近世學士新
安汪藻彦章所為也首為考異繼列人物世譜姓
字異同末記所引書目按唐志作八卷劉孝標續
十卷自餘諸家所藏卷第多不同叙錄詳之此本
董令升刻之嚴州以為晏元獻公手自校定刪去
重複者
高氏緯略曰義慶採擷漢晉以來佳事佳話為世
說新語極為精絶而猶未為竒也梁劉孝標注此
書引援詳確有不言之妙如引漢魏吳諸史乃子
傳地理之書皆不必言只如晉氏一朝史及晉諸
公别傳譜錄文章凡一百六十六家皆出於正史
之外紀載特詳聞見未接實為注書之法
殷芸小說十卷
鼂氏曰宋殷芸撰述秦漢以來雜事予家本題曰
劉餗李淑以為非
陳氏曰邯鄲書目云或題劉餗非也今此書首題
秦漢魏晉宋諸帝注云齊殷芸撰非劉餗明矣故
其叙事止宋初蓋於諸史傳記中抄集或稱商芸
者宣祖廟未祧時避諱也
述異記二卷
鼂氏曰梁任昉撰昉家藏書三萬卷天監中採輯
前世之事纂新述異皆時所未聞將以資後來屬
文之用亦博物之意唐志以為祖同所作誤也
續齊諧記一卷
陳氏曰梁奉朝請吳均撰齊諧志怪本莊子語也
唐志又有東陽無疑齊諧志今不傳此書殆續之
者歟
北齊還冤志二卷
陳氏曰顔之推撰
古今同姓名錄一卷
陳氏曰梁元帝撰有陸善經者續之至五代時
隋唐嘉語一卷劉餗小說三卷
陳氏曰並唐右補闕劉餗鼎卿撰
博異志一卷
鼂氏曰題曰谷神子纂序稱其書頗箴規時事故
隠姓名或曰名還古而竟不知其姓志怪之書也
陳氏曰記唐初及中世事
卓異記一卷
鼂氏曰唐李翺撰或題云陳翺開成中在襄陽記
唐室君臣功業殊異者二十七類
陳氏曰記當時君臣卓絶盛事
集異記二卷
鼂氏曰唐薛用弱撰集隋唐間談詭之事一題古
異記首載徐佐卿化鶴事
陸氏集異記二卷
鼂氏曰唐陸勲纂語怪之書也凡三十二事言犬
怪者居三之一
稽神異苑十卷
鼂氏曰題云南齊焦度撰雜編傳記鬼神變化及
草木禽獸妖怪譎詭事按焦度南安氐也質訥朴
戇以勇力事高帝决不能著書又卒於建元四年
而所記有梁天監中事必非也唐志有焦路窮神
秘苑十卷豈即此書而相傳之訛歟
朝野僉載補遺三卷
鼂氏曰唐張鷟文成撰分三十五門載唐朝雜事
鷟自號浮休子盖取莊子其生也浮其死也休之
義
容齋洪氏曰僉載紀事皆瑣尾摘裂且多媟語
陳氏曰其書本三十卷此特其節略耳别求之未
獲
冥報記二卷
陳氏曰唐吏部尚書京兆唐臨本德撰
辨疑志三卷
陳氏曰唐宣武行軍司馬吳郡陸長源撰辨俚俗
流傳之妄
宣室志十卷
鼂氏曰唐張讀聖朋撰纂輯仙鬼靈異事名曰宣
室志者取漢文召見賈生論鬼神之義苖台符為
之序
封氏見聞記五卷
鼂氏曰唐封演撰分門記儒道經籍人物地里雜
事且辨說訛謬蓋著其所見聞如此
陳氏曰前紀典故末及雜事頗有可觀
劉公嘉話一卷
鼂氏曰唐韋絢撰劉公謂禹錫絢字文明執誼子
也咸通中節度義武幼從學於禹錫錄其話言
戎幕閑談一卷
鼂氏曰唐韋絢撰太和中為李德裕從事記德裕
所談
平泉草木記一卷
鼂氏曰唐李德裕撰記其别墅竒花異草樹石名
品仍以嘆詠其美者詩二十餘篇附於後平泉即
别墅地名
元怪錄十卷
鼂氏曰唐牛僧孺撰僧孺為宰相有聞於世而著
此等書周秦行紀之謗盖有以致之也
陳氏曰唐志十卷又言李復言續錄五卷館閣書
目同今但有十一卷而無續錄
續元怪錄十卷
鼂氏曰李復言續僧孺書分仙術感應三門
周秦行紀一卷
鼂氏曰唐牛僧孺自叙所遇異事賈黃中以為韋
瓘所撰瓘李德裕門人以此誣僧孺
洽聞記三卷
鼂氏曰唐鄭常撰記古今神異詭譎事凡百五十
六條或題曰鄭遂
甘澤謠一卷
鼂氏曰唐袁郊撰載譎異事九章咸通中久雨卧
疾所著故曰甘澤謠
陳氏曰咸通戊子自序以其春雨澤應故有甘澤
成謠之語以名其書
河東記三卷
鼂氏曰唐薛漁思撰亦記譎怪事序云續牛僧孺
之書
酉陽雜爼二十卷續酉陽雜爼十卷
鼂氏曰唐叚成式撰自序云縫掖之徒及怪及戲
無侵於儒詩書為大羹史為折爼子為醯醢大小
二酉山多藏竒書故名篇曰酉陽雜爼分三十門
為二十卷其後續十卷
陳氏曰所記固多譎怪其標目亦竒詭如天咫玉
格壺史貝編尸穸之類成式文昌之子
因話錄六卷
鼂氏曰唐趙璘撰字澤章大中時為衢州刺史記
唐史逸事
劇談錄三卷
鼂氏曰康駢字駕言撰乾符中登進士第書咸載
唐世故事
唐語林十卷
鼂氏曰未詳撰人效世說體分門記唐世名言新
增嗜好等十七門餘皆仍舊
史話三卷
鼂氏曰不題撰人自後漢及江左朝野雜事皆記
之
資暇三卷
鼂氏曰唐李匡義濟翁撰序稱世俗之談類多訛
誤雖有見聞默不敢證故著此書上篇正誤中篇
譚原下篇本物以資休暇云
芝田錄一卷
鼂氏曰叙謂嘗憩緱氏故取潘岳酉征賦名其書
記隋唐雜事未詳何人總六百條
朝廷卓絶事一卷
鼂氏曰唐陳岠撰記唐朝忠賢卓絶五十事
杜陽雜編三卷
鼂氏曰唐蘇鶚字德祥撰光啟中進士家武功杜
陽川雜錄廣德以至咸通時事
雲溪友議三卷
鼂氏曰唐范攄撰記開元以後事攄五溪人故以
名其書
陳氏曰咸通時人唐志三卷今本十二卷
談賓錄十卷
鼂氏曰唐朝璩子温撰皆唐朝史之所遺文武間
人
乾&KR0871;子三卷
鼂氏曰唐温庭筠撰序謂語怪以悦賓無異&KR0871;味
之適口故以乾&KR0871;名書
陳氏曰序言不爵不觥非炰非炙能悦諸心聊甘
衆口庶乎乾&KR0871;之義&KR0871;與饌同字從肉見古禮經
尚書故實一卷
鼂氏曰唐李綽編崇文總目謂尚書即張延賞也
綽記延賞所談故又題曰尚書談錄按其書稱嘉
貞為四世祖疑非延賞也
陳氏曰其書首言賓護尚書河東張公三代相門
謂嘉貞延賞弘靖弘靖盧龍失御貶賓客分司綽
唐末人未必及弘靖弘靖之後文規次宗彦遠皆
不登八座未詳所謂唐志即以為延賞尤不然
家學要錄一卷
鼂氏曰唐柳珵採其曾祖彦昭祖芳父冕家集所
記累朝典章因革時政得失著此錄小說之尤者
也
常侍言旨一卷
鼂氏曰唐柳珵記其世父芳所著凡六章末有劉
出求及上清傳附
異聞集十卷
鼂氏曰唐陳翰編以傳記所載唐朝竒怪事類為
一書
陳氏曰唐末人見唐志而第七卷所載王魁乃本
朝事當是後人勦入之耳
聞竒錄一卷
陳氏曰不著名氏當是唐末人
松窗錄一卷
鼂氏曰唐韋叡撰記唐朝故事
瀟湘錄十卷
陳氏曰唐校書郎李隠撰館閣書目云爾唐志作
柳詳未知書目何據也
幽閑鼓吹一卷
鼂氏曰唐張固撰紀唐史遺事二十五篇懿僖間
人
知命錄一卷
陳氏曰唐劉愿撰凡二十事
前定錄一卷
陳氏曰唐崇文館校書鍾輅撰凡二十二事别本
又有續錄二十四事
雜纂一卷
陳氏曰唐李商隠義山撰俚俗常談鄙事可資戲
笑以類相從今世所稱殺風景蓋出於此又有别
本稍多皆後人附益
巽岩李氏曰用諸酒杯流行之際可謂善謔其言
雖不雅馴然所訶誚多中俗病聞者或足以為戒
不但為笑也
盧氏雜說一卷
陳氏曰唐盧言撰
廬陵官下記二卷
陳氏曰段成式撰為吉州刺史時
唐缺史三卷
陳氏曰唐高彦休撰自號參寥子乾符中人
北里志一卷
鼂氏曰唐孫棨撰記大中進士游俠平康事孫光
憲言棨之意在譏盧相擕也蓋擕之女與其甥通
擕知之遂以妻之殺家人以滅口云
五泉筆端三卷又别一卷
陳氏曰不著名氏有序中和三年作末有䟦云扶
風李昭德家藏之書也即故淮海相公孫又稱黃
巢䧟洛之明年䟦亦不知何人别一本號玉泉子
比此本少數條而多五十二條無序䟦錄其所多
者為一卷
三水小牘三卷
陳氏曰唐皇甫牧遵美撰天祐中人三水者安定
屬邑也
醉鄉日月三卷
陳氏曰唐皇甫松子竒撰唐人飲酒令此書詳載
然今人皆不能暁也
龍城錄一卷
陳氏曰稱柳宗元撰龍城謂柳州也羅浮梅花夢
事出其中唐志無此書蓋依托也或云王銍性之
作
朱子語錄曰柳文後龍城錄雜記王銍所為也子
厚叙事文字多少筆力此記衰弱之甚皆寓古人
詩文中不可暁知底於其中似暗影出
唐朝新纂三卷
陳氏曰融州副史石文德撰
豪異秘纂一卷
陳氏曰無名氏所錄五事其扶餘國王一則所謂
虬須客者也
樹萱錄一卷
陳氏曰不著名氏序稱纂尚書滎陽公所談者亦
不知何人又云普聖圜丘之明年普聖者僖宗由
普王踐位也書雖見唐志今亦未必真本或云劉
燾無言所為也
續樹萱錄一卷
容齋洪氏隨筆曰頃在秘閣抄書得續樹萱錄一
卷其中載隠君子元撰夜見吳王夫差與唐諸詩
人吟詠事李翰林詩曰芙蓉露濃紅壓枝幽禽感
秋花畔啼玉人一去未回馬梁間燕子三見歸張
司業曰綠頭鴨兒咂萍藻採蓮女郎笑花老杜舍
人曰鼓鼙夜戰北忩風霜葉㳂階貼亂紅三人皆
全篇杜工部曰紫領寬袍漉酒巾江頭蕭散作閑
人白少傅曰不因霜葉辭林去的當山翁未覺秋
李賀曰魚鱗甃空排嫩碧露桂稍寒掛團璧三人
皆未終篇細味其體格語句往往逼真後閱秦少
游集有秋興九首皆擬唐人前所載咸在焉關子
東為秦集序云擬古數篇曲盡唐人之體正謂是
也何子楚云續萱錄乃王性之所作而托名他人
今其書才有三事其一曰賈博諭一曰全若虛一
曰元撰詳命名之義蓋取諸子虚亡是公云
雲仙散錄一卷
陳氏曰稱唐金城馮贄撰天復元年叙馮贄者不
知何人自言取家世所蓄異書撮其異說而所引
書名皆古今所不聞且其記事造語如出一手政
如世俗所行東坡杜詩注之類然則所謂馮贄者
及其所蓄書皆子虚烏有也亦可謂枉用其心者
矣
容齋洪氏隨筆曰俗間所傳淺妄之書如所謂雲
仙散錄老杜事實之類皆絶可笑然士大夫或信
之孔傳續六帖採摭唐事殊有工而悉載雲仙錄
中事自穢其書近世南劒州學刊散錄可毁
文獻通考卷二百十五
