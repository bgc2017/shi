文獻通考卷一百九十九
鄱陽馬端臨貴與著
經籍考二十六
史(傳記)
魏公語錄一卷
陳氏曰與别錄小異而實同别錄分四卷此總為
一篇先後次第亦不同而末一則别錄所無姑並
存之
魏公别錄四卷
鼂氏曰其門人王巖叟記其言論事實然以國史
考之其歲月往往抵牾蓋失之誣也
杜祁公語錄一卷
陳氏曰不知何人作
文潞公私記一卷
鼂氏曰皇朝文彦博所撰元豐初王堯臣之子同
老以其父至和中所撰立英宗為皇子詔草上之
且曰時宰相文彦博富弼知狀神宗以問彦博彦
博具以實對至元祐中賈易為言官為韓忠彦爭
辨其事彦博乃著此其後云自古惟霍禹云縣官
非我家將軍不得至此楊復恭自稱定策國老謂
昭宗為門生天子鞅鞅不道之言卒被夷滅
陳氏曰記至和請建儲及元豐褒賞事
潛德錄一卷
鼂氏曰皇朝吕誨獻可之孫撰記其祖乞立英宗
言章
嘉祐名臣傳五卷
鼂氏曰張唐英傳仁宗朝賢臣五十餘人
王氏揮麈錄曰唐英天覺同胞兄仕至殿中侍御
史嘗述仁宗政要上於朝所謂嘉祐名臣傳特政
要中一門耳
孔子編年三卷
鼂氏曰皇朝孔傳取左氏國語公羊史記及他書
所載孔子事以年次之自生至卒
東家雜記二卷
鼂氏曰亦孔傳撰孔子四十七代孫也纂其家舊
聞軼事於此書
陳氏曰歴代追崇先聖故事及孔林古跡
鼂以道揚雄别傳一卷
鼂氏曰從父詹事公撰雜取諸書所載雄逸事為
一編係之以贊
唐質肅遺事一卷
陳氏曰無名氏所記唐介子方事也
韓莊敏遺事一卷
陳氏曰祕書丞韓宗武文若撰記其父丞相縝玉
汝事末亦雜載他事宗武即少年遇洋客者也年
八十二乃卒此編亦載其詩云熙寧間得異疾與
神物遇
范忠宣言行錄二十卷
陳氏曰不著名氏其家所錄也
范太史遺事一卷
陳氏曰翰林學士范冲元長記其父事
傅獻簡佳語一卷
陳氏曰不知何人所作記傅堯俞所談
杜公談錄一卷
陳氏曰雷繹杜師益等錄其父務滋之言王廣淵
作序
豐清敏遺事一卷
陳氏曰給事中章貢李朴先之撰記豐稷相之事
朱熹為之後序
宗忠簡公遺事三卷
陳氏曰不著名氏錄留守開封事亦其家子孫所
為
後村劉氏序曰公遺事行世已久今連帥寶謨王
公鎔公之外孫復稍採摭舊聞以傅翼之
呂忠穆家傳一卷逢辰記一卷遺事一卷
陳氏曰記建炎丞相吕頥浩元直事孫昭問刻之
廣德軍
褒德集二卷易學辨惑一卷
陳氏曰邵伯溫撰錄其父告命諡議行狀墓誌之
屬辯惑述傳授源流辯鄭夬之妄
吕氏家塾記一卷
陳氏曰侍講吕希哲原明撰
桐隂舊話十卷
陳氏曰吏部尚書潁川韓元吉無咎撰記其家世
舊事以京師第門有桐木故云元吉門下侍郎維
之四世孫也
趙康靖日記一卷
陳氏曰參政睢陽趙槩叔平所記治平乙巳丙午
間在政路初事
劉忠肅公行年記一卷
陳氏曰丞相東平劉摯莘老撰
文昌雜錄六卷
陳氏曰主客郎中南京龐元英懋賢撰官制初行
元英為郎在省四年記一時見聞及古今典故可
觀覽元英丞相莊敏公籍之子
聞見近錄一卷
陳氏曰宗正丞三槐王鞏定國撰
辯欺錄一卷
陳氏曰韓忠彦記其父嘉祐末命事與文富諸公
辯
回天錄一卷
陳氏曰宣教郎秦湛處度撰記吕好問圍城中事
好問除右丞訓詞有回天之力語故以名錄後有
好問謝其祖公著復官表及遺表
盡忠補過錄一卷
陳氏曰修職郎穆伯芻撰記張孝純在偽齊時所
上本朝書
吳丞相手錄一卷
陳氏曰吳敏元忠撰記靖康初元事
岳飛事實六卷辯誣五卷
陳氏曰飛之孫珂撰
丁卯實編一卷
陳氏曰成忠郎李珙撰誅曦之功楊巨源為多安
丙忌而殺之珙為作傳上之於朝以昭其功而申
其冤
孔子編年五卷
陳氏曰新安胡仔元任撰其父待制舜陟命仔采
摭經傳為之
諸葛武侯傳一卷
陳氏曰侍講張栻撰以陳壽作史私且陋裒集他
傳及裴松之所注為此傳而削去管樂自許一則
朱晦翁以為不然又為後論以達其意謂其體正
大而學未至使得游洙泗之門所就不止此
韓文公歴官記一卷
陳氏曰新安張敦頥撰頗疏略其最誤者序言擒
吳元濟出牛元翼為一事此大謬也為裴度行軍
司馬在憲宗元和時奉使鎮州王庭湊在穆宗長
慶時
歐公本末四卷
陳氏曰吕祖謙編蓋因觀歐陽公集考其歴仕歲
月同官同朝之人略著其事迹而集中詩文亦随
事附見非獨歐公本末而時事時賢之本末亦大
略可觀矣故以入傳記類
皇祐平蠻記二卷
陳氏曰殿中丞馮炳撰記儂智高事
孫威敏征南錄一卷
陳氏曰學士睢陽滕甫元發撰言平南之功皆本
孫沔元規狄青之至莫能出其右者余靖歸美於
青非實也甫時通判潮州
唃厮囉傳一卷
陳氏曰不著作者
陜西聚米圖經五卷
陳氏曰閤門通事舍人雄州趙珣撰珣父振博州
防禦使久在西邊珣訪得五路徼外山川道里康
定二年為此書韓魏公經略言於朝詔取其書召
見執政吕許公宋莒公言用兵以來策士之言以
干數無如珣者擢涇原都監定川之敗死焉珣勁
特好學恂恂類儒者人皆惜之
元豐平蠻錄三卷
陳氏曰金部員外郎知鳳翔府家安國撰記乞弟
韓存寶事
元祐分疆錄三卷
陳氏曰直龍圖閣京兆游師雄景叔撰元祐初議
棄西邊四寨執政召師雄問之對曰先帝棄之可
也主上棄之則不可且示弱夷狄反益邊患爭之
甚力不聽卒棄之四寨者葭蘆米脂浮屠安疆也
夏人以事出望外萌侵侮之心連年犯順皆如師
雄所料此書前三卷記當時論辨本末後一卷行
實不知何人作也是歲師雄被命行邊請以便宜
行事夏人與鬼章謀寇熙河師雄說劉舜卿出師
种誼遂破洮州擒鬼章以獻其功偉矣元祐諸老
固欲休兵息民師雄言既不行功復不賞殆以專
反熙豐失於偏滯終成紹述之禍亦有以也師雄
治平二年進士
青唐錄一卷
陳氏曰右班殿直李遠撰元符中取邈川青唐已
而皆棄之遠紹聖武舉人官鎮洮奉檄軍前記其
經歴見聞之實燦然可觀
交趾事迹十卷
陳氏曰知新州趙勰撰
占城國錄一卷
陳氏曰不著名氏
雞林類事三卷
陳氏曰不著名氏
政和大理入貢錄一卷
陳氏曰右廸功郎錢塘周邦撰其祖穜為集賢修
撰知桂州時歸明人黃璘招來大理國入貢詔穜
考究其眞偽穜言偽妄不可憑乞依熙寧故事支
馬價發還璘至京師力主其事穜落職奉祠久而
覺其詐乃改正復職知廣州
安南表状一卷
陳氏曰紹興二十五年李天祚進貢自靖康二年
以後至是始通也
邊和錄五卷
陳氏曰承議郎河東陳伯疆撰載胡世將承公宣
撫川陜事
建炎德安守禦錄三卷
陳氏曰郡丞東平劉荀子卿編次建炎初高密陳規
元則守德安禦羣盗事跡功状規後守順昌與劉
錡共成却敵之功者也以樞密直學士知廬州而
卒
淮西從軍記一卷
陳氏曰不著名氏記紹興十年金人敗盟淮西諸
帥守禦事
順昌破敵錄一卷
陳氏曰不著名氏記劉錡信叔守禦戰勝本末
滕公守台錄一卷
陳氏曰不著名氏睢陽滕膺子勤為台州戶曹方
臘之亂仙居人吕師囊應之攻城甚急膺佐太守
備禦卒全一城郡人德之至今廟食行状事實聚
見此篇膺後至直祕閣京西漕而終
二楊歸朝錄一卷
楊堯弼楊載紹興八年所與達蘭烏珠書時偽齊
初廢也末有探報敵事數十條
逆臣劉豫傳一卷
陳氏曰楊堯弼等撰二楊事跡當考前錄題銜稱
宣義郎廸功郎並為大總管府官屬此傳堯弼為
右從事郎載為右廸功郎
許右丞行狀一卷
陳氏曰吏部員外郎許忻撰許公翰字崧老襄邑
人為尚書右丞忻其弟也
李忠定行狀一卷
陳氏曰通判洪州李綸撰其兄丞相綱伯紀事狀
葉適正則所作諡議附於後
翟忠惠家傳一卷
陳氏曰翟耆年伯壽述其父汝文公巽事實忠惠
者私諡也耆年實邢恕外孫
艾軒家傳一卷
陳氏曰莆田林成季述其季父工部侍郎光朝謙
之事實
夾漈家傳一卷(所著書目附)
陳氏曰莆田鄭翁歸述其父樵漁仲事迹翁歸年
八十歲老貧不競頃佐莆郡時猶識之
葉丞相行狀一卷
陳氏曰閣學廬陵楊萬里廷秀撰丞相莆田葉顒
子昂乾道丁亥以冬雷罷相至建寧而薨
謝脩撰行狀墓誌一卷
陳氏曰昭武謝師稷務本奉使閩部有惠愛沒而
民祠之行狀里人黃遹景聲撰墓誌永嘉陳謙益
之撰其廟曰昭應
朱侍講行狀一卷
陳氏曰奉議郎三山黃榦直卿撰其高第弟子且
子壻也
紫陽年譜三卷
陳氏曰朱侍講門人通判辰州昭武李方子公晦
撰
篤行事實一卷
陳氏曰丞相趙汝愚子直編其父善應彦遠事而
羅願朱熹所撰行狀墓銘及諸賢哀詞題跋之屬
萃為一編篤行者陳福公題其墓云爾吕太史䟦
語有云處者易持出者難工朱侍講取其意以為
銘所以勉其子之意深矣
趙丞相行實一卷附錄二卷
陳氏曰知靜江府趙崇憲履常編集忠定長子也
其一時諸賢祭文挽歌與嘉定更化之後昭雪誣
枉改正史牒本末皆見附錄
趙忠定行狀一卷續議一卷
陳氏曰知光州鄱陽柴中行與之撰其諡議允濟
全之楊方子直所為也
倪文節言行錄三卷遺奏誌狀碑銘諡議一卷
陳氏曰戶部郎中倪祖常子武輯其父尚書遺事
行狀錫山蔣重珍良貴撰碑銘臨卭魏了翁華甫
撰
趙華文行狀一卷
陳氏曰文林郎趙山李燔敬子撰忠定之子吏部
崇憲履常也
八朝名臣言行錄二十四卷
陳氏曰侍講朱熹撰以近代文集及傳記載本朝
名臣言行掇取其要輯為此錄前五朝五十五人
後三朝四十二人
中興志議忠錄三卷
陳氏曰龔頥正撰自建炎至紹興辛巳上自李若
水劉韐貴臣名士下及一婦人卒伍之微皆錄之
孝史五十卷
太學博士新喻謝諤昌國撰集曰君紹五后德一
宗表五臣傳三十五文類二夷附一諤後至御史
丞淳熙名臣樂易君子也
孝行錄三卷
陳氏曰京兆胡訥撰始得此書不知訥何人也所
記多國初人已而知其為安定先生翼之之父仕
為寧海節度推官
古今孝悌錄二十四卷
陳氏曰廬陵王紹圭唐卿撰
廉吏傳十卷
陳氏曰成都費樞伯樞撰自秦至唐凡百十有四
人宣和乙巳為序
南陽先民傳二十卷
陳氏曰題南陽王襄元祐癸酉歲序所記鄧州人
物自百里奚直不疑而下至唐范傳正韓翃凡一
百六十人
典刑錄十二卷
陳氏曰苕溪吳宏編凡五十二門大略於言行錄
中抄出
近世厚德錄四卷
陳氏曰題百鍊眞隠李元綱國紀編沈濬道原為
作序
救荒活民書三卷
陳氏曰從政郎鄱陽董煟編進煟紹熙五年進士
嘗知瑞安縣
仁政活民書二卷
陳氏曰秀州司戶會稽丁銳集
好還集一卷
陳氏曰秀水婁伯高元龍編報應之事為十門
先賢施仁濟世錄一卷
陳氏曰奉化丞山隂諸葛興編凡十門皆本朝諸
賢事實也
莆陽人物志三卷
陳氏曰知興化軍永嘉林紘文伯撰以圖志不叙
人物故特為是編莆壤地褊小而人物特盛
臥遊錄一卷
陳氏曰吕祖謙撰晩歲病廢臥家取史傳所載古
今人境勝處錄之時以宗少文臥遊之語實諸卷
首
上庠錄十卷
陳氏曰光州助教吕榮義撰雜記京師太學故事
上庠後錄十二卷
陳氏曰三山周士貴撰記中興太學事頗疏略
昭明太子事實二卷
陳氏曰知池州趙彦博富文編昭明廟食於池頗
著靈響元祐始賜額曰文孝
祠山家世編一卷
陳氏曰詹仁澤曾樵編輯廣德横山神張王事跡
海神靈應錄一卷
陳氏曰永嘉貢士陸維則撰太守韓彦直子溫為
之序初元祐中守直龍圖閣范峋夢海神曰吾唐
李德裕也郡城東北隅海仙壇之上有廟初不知
其為何代人峋明日往謁其像即夢中所見自是
多響應然封爵訓詞惟曰海神而已
鄂國金佗粹編二十八卷續編三十卷
陳氏曰岳珂撰
宋登科記三卷
鼂氏曰皇朝登科人名氏未詳何人所撰
唐宋科名分定錄三卷
鼂氏曰不題撰人元符間所著書也序云己卯歲
得張君房所誌唐朝科場故事今續添五代及本
朝科名分定事迄於李常寧云
大宋登科記三十二卷
陳氏曰洪适編始吳興郡學有鋟板不分卷第止
述進士一科适始倣姚康錄制舉詞科自建隆庚
申迄紹興庚辰二萬三千六百人有竒為二十卷
自後皆續書之
中興登科小錄三卷姓類一卷
陳氏曰通判徽州江都李椿撰新安舊有登科記
但逐榜全錄姓名而已椿家藏小錄自建炎戊申
至嘉熙戊戍節次取名字鄉貫三代諱刊之後以
韻類其姓凡一萬五千八百人有竒太守吳興倪
祖常子武刻之以備前記之闕文
乘軺錄一卷
陳氏曰知制誥祁陽路振子發撰祥符中使契丹
歸進此錄事見其傳
奉使别錄一卷
陳氏曰河南富弼彦國撰慶歴使契丹歸為語錄
以進機宜事節則具於此錄又一本有兩朝往來
書附於末
劉氏西行錄一卷
陳氏曰直昭文館保塞劉渙中章撰按康定二年
朝廷議遣使通河西唃氏渙以屯田郎知晉州請
行以十月十九日出界慶歴元年三月十日回泰
州此其行紀也唃氏自此與中國通而元昊始病
於牽制矣渙後擢刺史歴典數州至留後以工部
尚書致仕
契丹講和記一卷
陳氏曰不著名氏載契丹初講和本末未有慶歴
增幣後北朝誓書
慶歴正旦國信語錄一卷
陳氏曰余靖慶歴三年使北所記
熙寧正旦國信錄一卷
陳氏曰天章閣待制竇卞熙寧八年使北所記
接伴送語錄一卷
陳氏曰集賢校理沈季長熙寧九年接伴送北使
耶律運所記
使遼見聞錄二卷
陳氏曰尚書膳部郎中李罕撰
宣和使金錄一卷
陳氏曰大常少卿安陸連南夫鵬舉弔祭阿固達
奉使所記時宣和六年
奉使雜錄一卷
陳氏曰紹興十二年何鑄使北所錄禮物名銜表
章之屬
館伴目錄一卷
陳氏曰無名氏紹興二十四年
隆興奉使審議錄一卷
陳氏曰左奉議郎雍希稷堯佐撰隆興二年編修
官胡昉閣門祗候楊由義使金營軍前審議海泗
唐鄧等事不屈而歸希稷其禮物官也所抗辯應
對之語多出由義
攬轡錄一卷
陳氏曰吳郡范成大至能乾道六年使北所記聞
見
北行日錄一卷
陳氏曰參政四明樓鑰大防乾道己丑待次溫州
教授以書狀官從其舅汪大猷仲嘉使北紀行
乾道奉使錄一卷
陳氏曰參政諸暨姚憲令則乾道壬辰使北日記
奉使執禮錄一卷
陳氏曰進士鄭儼撰淳熙己酉中書舍人莆田鄭
僑惠叔使北賀正會其主病篤欲令於閤門進國
書僑不可已而殂遂回
使燕錄一卷
陳氏曰尚書戶部郎龍游余嶸景瞻撰嘉定辛未
嶸使北賀生辰會有北師行至涿州定興縣而回
文獻通考卷一百九十九
