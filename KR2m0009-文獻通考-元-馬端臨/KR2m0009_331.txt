文獻通考卷三百三十一
鄱陽馬端臨貴與著
四裔考八
南丹州蠻
南丹州蠻亦溪洞之種其地與宜州接宋開寳七年酋
帥莫洪□遣使奉表求内附九年復來貢求賜牌印詔
刻印以給之太平興國五年貢銀百兩賀平太原雍熙
四年洪□族人莫淮閬以河池縣知縣余承鑒取其牛
怒而劫掠誘羣蠻為宼詔誅承鑒以知宜州侯汀失於
備禦免官發諸州兵進討未至而蠻已遁詔拊諭之自
是不復宼淳化元年洪□卒其弟洪皓襲稱刺史遣使
入貢上降優詔賜綵自洪□領州十餘年歲輸白金百
兩洪皓襲兄位專地利不修常貢其弟洪玩忿之挈妻
子來奔宜州洪皓數引兵攻洪玩乃乘傳詣闕訴其事
請發兵致討上以其蠻夷但羈縻而已不欲為之興師
報怨洪玩先自稱南丹州副使以為邵州團練副使給
田十頃下詔戒飭洪皓景德二年洪皓死長子淮勍襲
父任俄為其弟淮辿所逐遂以淮辿知南丹州淮勍帥
屬來奔詔宜州賜閑田資給之大中祥符九年討撫水
蠻詔淮辿約勒溪峒勿從誘脅明年平撫水蠻淮辿等
以勞進秩景祐三年淮辿老自言願傳其子世漸至和
元年命世漸為檢校散騎常侍權發遣州事明年以淮
辿為懷遠大將軍致仕世漸為刺史檢校工部尚書賜
袍帶錢十萬絹百疋又補其親黨數十人為檢校官如
故事也世漸死嘉祐末命其子公帳襲之有世忍者亦
淮辿子也初率其屬入内附治平初逃歸攻殺公帳奪
其地自守請於朝廷願授刺史補其親黨如故事歲輸
銀百兩三年遂命為刺史皆如其請熙寧二年授世忍
檢校禮部尚書元豐三年入貢其印以西南諸道武盛
軍德政官家夫國主為文詔以南丹州印賜之令毁其
舊印六年遷檢校戶部尚書官其子姪九人世忍死子
公佞襲大觀元年廣西經略使王祖道言公佞就擒進
築平允從州收文地蘭那安外習南丹八州之地併為
鎮庭孚觀州延德軍以其弟公晟襲刺史宣和四年公
晟乞以州事傳其姪延豐願與其子歸朝詔從之仍乘
驛給劵紹興三年廣西經略安撫劉亮適言南丹州莫
公晟領賊圍打觀州燒毁寳積監宰臣朱勝非奏此皆
是大觀及宣和以來所開新邊近來往往棄而不守如
觀州屢下本路帥臣監司相度皆以為所據控扼不宜
棄之上曰前日用事之臣貪功生事公為欺罔其實勞
民費財使遠俗不安也亮適又言公晟自添差路分鈐
轄逃去後未曾差官乞先與一職名欲於遥郡下添入
知南丹州兼溪峒都廵檢使提舉盗賊公事舊賜南丹
州刺史印記今依舊行使從之而公晟未出受命至二
十四年廣西經略安撫司言愿忠言莫公晟進馬與諸
蠻首領並皆歸順令公晟守本官致仕以其子延沈承
襲上諭輔臣曰得南丹州非以廣地但猺人不作過百
姓安業可喜於是延沈承襲銀青光禄大夫檢校太子
賓客使持節南丹州諸軍事南丹州刺史兼御史大夫
知南丹州公事武騎尉愿忠又奏說諭到諸蠻三十一
種族計二十七州一百三十五縣四十寨一鎮三十二
團一百七十九峒皆納欵面内乞作羈縻州縣實為熙
朝盛事明年又加延沈團練防禦使三十一年廣西諸
司言莫延沈恣行慘酷為諸蠻廹逐歸投省地而死衆
共推莫延廩承襲知南丹州詔依例補授官孝宗隆興
初延廪以諸蠻謀害擕家歸朝廷延葚管州事經略司
保奏以聞詔延葚承襲知南丹州淳熙元年南丹州為
永樂州所攻使來告急廣西帥差官齎旗榜往二州說
諭聽從和觧十四年經略司奏莫延蔭乞承襲延葚官
爵詔從之寧宗嘉定五年詔以莫延蔭男莫光照承襲
知南丹州從經略司所請也
石湖范氏桂海虞衡志曰南丹在宜州西境地産竒
材異藥惡獸毒虺其人剽悍以勁木為弩聚毒傅矢
中人立死宜之高峯寨古觀州也與南丹接境地勢
極高南丹對境亦高二壘矢可相及南丹日通市於
高峯少不如意則怨毒思亂其酋莫氏國朝命為刺
史月支鹽料及守臣供給錢百五十千比内郡自號
莫大王間入宜州則禮之以列郡來已數十年矣其
說以為宜州徼外西原黃洞武陽羣小蠻即唐黃家
賊之地崇建丹使控制之然莫氏家人亦時自相攻
剽今刺史莫延葚逐其弟延廪而自立延廪奔朝廷
謂之出宋(凡州洞歸朝皆稱出宋)延葚淫酷不能服其類隣永
樂州玉氏與為仇歲相攻乾道丁亥與玉氏戰敗告
急於帥司帥司遣官為和觧永樂益淬勵有勝兵萬
人志滅莫氏延葚乃益驕不奉法至私刻經略安撫
司及宜州溪洞司印效帥守花書行移以嚇諸蕃落
己丑歲自言州去産馬蠻不遠願與國買馬乞於宜
州置場意欲藉朝廷任使威制永樂邊將常恭與交
通至為代作奏章至闕下不經由帥司樞密院是其
說差官置司宜州余論奏宜州密邇内地無故通道
諸蠻且開邊隙不敢奉詔且自行在所捕得常恭囚
而劾奏其事朝廷大悟削籍竄之九江永不放還外
有省民冒法商販入南丹受其帖牒至内地幹事者
多桂之興安人余亦物色得其渠送獄論如法南丹
稍讋
撫水蠻
撫水蠻在宜州南有縣四曰撫水曰京水曰多建曰古
勞唐隸黔南其酋皆蒙姓同出有上中下三房民則有
區廖潘吳四姓亦種水田採魚其保聚山險者雖畬田
收榖粟甚少但以藥箭射生取鳥獸盡即徙他處無羊
馬桑柘地曰帚洞五十里至前村川原稍平合五百餘
家夾龍江居種稻似湖湘中有樓屋戰棚衛以竹柵即
其酋所居兵器有環刀標牌木弩善為藥箭中者大呌
信宿死得邕藥觧之即活宋雍熙中數宼邊境掠取民
口畜産詔書招安補其酋蒙令地殿直蒙令札奉職咸
平中又數為宼盗上令邊臣驅逐出境其黨狡獪者凡
三十餘人宜州守將因擒送闕下上召見詰責之對曰
臣等蠻陬小民為飢寒所廹耳上顧謂左右曰昨不欲
盡令殺戮顧無噍類矣因釋罪賜錦袍冠𢃄銀綵戒勗
遣還逾年酋長蒙頂等六十五人詣闕納器甲百七十
事又蒙漢誠蒙虔瑋蒙搷來朝上器甲數百及毒箭藥
誓不騷邊比歲皆遣使來貢及輸兵器乃授漢誠官賜
物有差既而侵軼如故太中祥符九年數寇宜融州界
詔以知宜州董元已不善撫綏黜之仍行招撫羣蠻拒
命侵掠不已乃命平州刺史曹克明領兵討之傷殺甚
衆蠻逃竄窮蹙酋帥蒙承貴等面縛詣軍自首悉還所
掠漢口資畜歃血立誓不敢復叛乃還師詔以撫水州
為安化州撫水縣為歸仁縣京水縣為長寧縣自是間
歲朝貢不復為邊患寳元元年寇宜融等州發兵討之
踰年乃定慶歴嘉祐間再入貢其後首領月赴宜州參
謁及貿巨板每歲州四管犒及三歲聽輸所貢兵械於
思立寨以其直償之遞以官資遷補熙寧初知宜州錢
師孟等擅裁損侵削之土人羅世念等為亂攻殺寨官
詔遣兵討之未入境明年世念等率其徒來降各拜官
崇寧三年復嘯聚為宼經略司遣兵擊却之大觀二年
以三州一鎮戶口六萬一千來上詔知融州程鄰往黔
南路撫諭官吏推恩有差紹興三年蠻酋蒙全劍等宼
掠省地詔帥司討平之二十九年詔加安化上州蒙自
臨等七人官勲及賜錢帛有差孝宗淳熙十一年以知
宜州馬寧祖減刻蠻人生料錢鹽致令犯邊降一官十
二年廣西經略司言蠻人出犯省地多用強弩藥箭本
路造木弩五十架給付兩路踏射并造藥箭備用詔常
加閱習
石湖范氏桂海虞衡志曰安化州最鷙悍在宜州西
境官月給生料鹽以拊之猶日侵省地以耕民不敢
與爭州亦不敢禁頃有凌羅二將者建炎間嘗率峒
兵出勤王賊曹成入廣西建大旗購二人二人遣健
兵侏儒者數十軰截髮為牧童候成兵過自牛背彍
弩以毒矢射之中者立死成驚懼遁去時盗滿四方
廣西獨晏然者二將之力也至今南人稱之子孫有
仕於州縣者
黎峒
黎峒唐故瓊管之地在大海南距雷州泛海一日而至
其地有黎母山黎人居焉舊說五嶺之南人雜夷獠珠
崖環海豪富兼并役屬貧弱婦人服緦緶績木皮為布
陶土為釡器用瓠瓢人飲石汁又有椒酒以安石榴花
着甕中即成酒俗呼山嶺為黎居其間者號曰黎人弓
刀未嘗去手弓以竹為弦今儋崖萬安皆與黎為境其
服屬州者為熟黎其居山峒無征徭者為生黎時出與
郡人互市宋至和初有黎人符護者邊吏嘗獲其奴婢
十人還之符護亦嘗犯邊執瓊崖州廵檢慕容允則及
軍士至是以軍士五十六人與允則來歸允則道病死
詔軍士至是貸其罪紹興三十年廣西運判鄧酢言黎
州王文滿結連西峒王承聞等攻破定南寨後復犯省
地遂分遣官燒蕩巢穴生擒黎賊王用賓等詔令廣西
諸司撫存歸業人戶乾道二年廣西經略轉運司言欲
下瓊管及三軍守倅措置說諭黎人示以朝廷德意威
命使之自新退復省地能說諭收復者量功立賞任内
有侵犯省地或逃失省民亦重責罰其先省民逃居黎
峒之人守臣招誘復鄉蠲其逋税詔從之六年黎人王
用休犯邊萬安權守廵檢孫滋等招諭之遂定九年樂
昌縣黎賊劫省民焚官舍瓊管安撫請於朝黎人王用
存王承福陳顏等招降復寨有功借補官資彈壓邊面
義兵統制黃文廣屢戰有功並欲推賞以澄邁縣廵檢
權移駐劄樂昌縣控制黎人其省民久陷歸業蠲賦已
責從之淳熙元年詔承節郎王日存等許子孫承襲以
瓊州言其祖父居蔭元係入貢又自宣和以來能撫諭
諸黎彈壓有勞也八年六月瓊管司言承襲宜人三十
六峒統領王氏稱其祖本化外州皇祐熙寧間歸順彈
壓三十六峒捍禦隘口正係瓊管咽喉之地三世受朝
廷告命至母黃氏承襲彈壓邊界用寧紹興間又說諭
化外黎人各安生業莫肯從亂乾道七年受告封宜人
今年老無男有一女欲依例承襲詔王氏襲其後又以
王氏之姪黃間補官守寨彈壓黎峒嘉定九年詔復許
宜人王氏吳氏承襲
石湖范氏桂海虞衡志曰黎海南四郡隝土蠻也隝
直雷州由徐聞渡半日至隝之中有黎母山諸蠻環
居四傍號黎人内為生黎外為熟黎山極高常在霧
靄中黎人自鮮識之久晴海氛清廓時或見翠尖浮
半空下猶洪濛也山水分流四郡熟黎所居已阻深
生黎之巢深䆳外人不復跡黎母之巔則雖生黎亦
不能至相傳其上有人壽考逸樂不與世接虎豹守
險無路可攀但覺水泉甘美絶異爾蠻去省地遠不
供賦役者名生黎耕作省地供賦役者名熟黎各以
所邇分隸四郡皆椎髻跣足插銀銅錫釵腰繚花布
執長靶刀長鞘弓長荷槍跬步不捨去熟黎能漢語
變服入州縣墟市日晩鳴角結隊以歸婦人繡面高
髻釵上加銅環耳墜垂肩衣裙皆五色吉貝無袴襦
但繫裙數重製四圍合縫以足穿而繫之羣浴於川
先去上衣自濯乃濯足漸升其裙至頂以身串入水
浴已則裙復自頂而下身亦出水繡面乃其吉禮女
年將及笄置酒會親屬女伴自施針筆湼為極細蟲
蛾花卉而以淡粟紋徧其餘地謂之繡面女婢獲則
否女工紡織得中國綵帛拆取色絲和吉貝織花所
謂黎錦黎單及鞍搭之類精粗有差居處架木兩重
上以自居下以畜牧婚姻折箭為定聚會亦椎鼓舞
歌親死不哭不粥飯惟食生牛肉以為哀痛之至葬
則舁櫬而行令一人前行以雞子擲地雞子不破處
即為吉穴客來未相識主人先於隙間窺之客儼然
矜莊始遣奴布席於地客即坐又移時主人乃出對
坐不交一談少焉置酒先以惡臭穢味嘗客客食不
疑則喜繼設中酒遂相親否則遣客不復與交會飲
未嘗捨刀三杯後各請弛備雖觧器械猶置身傍也
一語不相能則起而相戕性喜讐殺謂之捉拗所親
為人所殺後見仇家人及其洞中種類皆擒取以荔
枝木械之要牛酒銀缾乃釋謂之贖命土産沉水蓬
萊諸香漫山悉檳榔椰子木亦産小馬翠羽黃蠟之
屬與省地商人博易甚有信而不受欺紿商人有信
則相與如至親借貸有所不吝歲望其一來不來則
數數念之或負約不至自一錢以上雖數十年後其
同郡人擒之以為質枷其項關以横木俟前負者來
償乃釋負者或遠或死無辜被繫累歲月至死乃已
復伺其同郡人來亦枷繫之被繫家人往負債之家
痛詬責償或鄉黨率斂為償始觧凡負錢一緡次年
倍責兩緡倍至十年乃止本負一緡十年為千緡以
故人不敢負其一錢客或誤殺其一雞則鳴鼓告衆
責償曰某客殺我一雞當償一鬭一鬭者雌雄各一
也一雄為錢三十一雌五十一鬭每生十子五為雄
五為雌一歲四産十雞併種當為六鬭六鬭當生六
十雞以此倍計展轉十年乃已誤殺其一雞雖富商
亦償不足客其家無敢損動其一毫閩商値風水蕩
去其貲多入黎地耕種不歸官吏及省民經由村洞
必舍其家恃以安熟黎之地始是州縣大扺四郡各
占隝之一陲其中黎地不可得亦無路通珠崖在隝
南陲既不可取徑則復桴海循隝而南所謂再涉鯨
波也四郡之人多黎姓蓋其裔族而今黎人乃多姓
王生黎質直獷悍不受欺觸不服王化亦不出為人
患熟黎貪狡湖廣福建之姦民亡命雜焉侵軼省界
常為四郡患有王二娘者瓊州熟黎之酋有夫而名
不聞家饒財善用衆能制服羣黎朝廷封宜人瓊管
有號令必下王宜人無不帖然二娘死女能繼之其
餘三郡強名小壘實不及江浙間一村落縣邑或為
黎人據其廳事治所遣人說謝始得還前後邊吏惴
不敢言淳熙元年十月指山生黎洞首王仲期率其
傍人十洞丁口千八百二十歸化仲期與諸洞首王
仲文等八十一人詣瓊管司瓊管司受之以例詣顯
應廟研石歃血約誓改過不復鈔掠犒賜遣歸瓊守
圖其形状衣製上經略司髻露者以絳帛約髻根或
以綵帛包髻或戴小花笠皆簮二銀篦或加雉尾衣
花織短衫繫花襈裙悉跣足是其盛飾也惟王居則
青布紅錦袍束帶麻鞋自云祖父宣和中嘗納土補
官賜錦袍云
海南序略
海南諸國漢時通焉大抵在交州南及西南居大海中
洲上相去或三五百里三五千里遠者二三萬里乘舶
舉帆道里不可詳知外國諸書雖言里數亦非定實也
其西與諸胡國接元鼎中遣伏波將軍路博德開百越
置日南郡其徼外國自武帝以來皆獻見後漢桓帝時
大秦天竺皆由此道遣使貢獻及吳孫權遣宣化從事
朱應中郎康泰使諸國其所經及傳聞則有百數十國
因立記傳晉代通中國者蓋尠及宋齊至者有十餘國
自梁武隋煬諸國使至踰於前代至唐貞觀以後聲教
遠被自古未通者重譯而至又多梁隋焉其無異聞亦
不復更記
黃支
黃支國漢時通焉合海日南之南三萬里俗略與珠崖
相類自武帝以來皆獻見有明珠玉璧琉璃竒石異物
大珠至圍二寸以下而至圓者置之平地終日不停
哥羅
哥羅國漢時聞焉在槃槃東南亦曰哥羅富沙羅國云
其王姓矢利婆羅名米失鉢羅其治城累石為之城有
樓闕門有禁宮室覆之以草國有二十四州而無縣庭
列儀仗有纛以孔雀羽飾焉兵器有弓箭刀矟皮甲征
伐皆乘象一隊有象百頭每象有百人衞之象鞍有鈎
欄其中有四人一人執矟一人執弓矢一人執殳一人
執刀賦税人出銀一銖國無蠶絲麻紵唯出吉貝布畜
有牛少馬其俗非有官者不得上髮褁頭又嫁娶初問
婚惟以㯽榔為禮多者至二百盤成婚時惟以黃金為
財多者至二百兩婦人嫁訖則從夫姓音樂有琵琶横
笛銅鈸鐡鼓簧吹蠡擊鼓死亡則焚屍盛以金甖沉之
大海
林邑
林邑國秦象郡林邑縣地漢為象林縣屬日南郡古越
裳之界也在交阯南海行三千里其地縱廣可六百里
去日南界四百餘里其南水步道二千餘里有西屠夷
亦稱王焉馬援所植兩銅柱表漢界處也(馬援北還留十餘戶於銅)
(柱處至隋有三百餘戶悉姓馬土人以為流寓號曰馬留人銅柱尋没馬留人常識其處林邑國記馬援植兩)
(銅柱於象林南界與西屠國分漢之南境又云銅柱山周十里形如倚蓋西跨重巖東臨大海屈璆道里記又)
(云林邑大浦口有五銅柱焉)後漢末大亂縣功曹姓區有子曰連殺
縣令自號為王子孫相承吳時通使其後王無嗣外
范熊代立熊死子逸代立其國有金山石皆赤色其中
生金金夜則出飛状如螢火又出瑇瑁貝齒吉貝沉水
香吉貝者樹名也其華成時如鵝毛抽以績紡作布潔
白與紵布不殊亦染成五色織為斑布也沉香者土人
破斷之積以歲年朽爛而心節獨在置水中則沉故曰
沉香次不沉者曰棧香也又出猩猩獸(爾雅曰肉之美者猩猩之唇)
多琥珀松脂淪入地千歲為茯苓又千歲為琥珀又云
楓脂為之琥珀在地其上及傍不生草木深者或八九
尺如大斛削去皮成焉初如桃膠凝成乃堅其金寳物
産大抵與交阯同以塼為城蜃灰塗之居處為閣名曰
干蘭皆開北戶以向日或東西無定尊官有二其一曰
西郡婆帝其二曰薩婆地歌其屬官三等其一曰倫多
姓次歌倫致帝次一地伽蘭外官分為二百餘部其長
官曰弗羅次曰阿倫如牧宰之差也書樹葉為紙施椰
葉為席男女皆以横幅吉貝繞腰以下謂之干漫穿耳
貫小環貴者著革履賤者跣行自林邑扶南諸國皆然
也其王戴金花冠形如章甫加纓絡出則乘象吹螺擊
鼓罩吉貝繖以吉貝為幡旗國不設刑法有罪者使象
蹋殺之林邑浦外有不勞山罪人亦送此山令其自死
其大姓號婆羅門嫁娶必用八月女先求男由貴男而
賤女也同姓還相婚姻人性凶悍果於戰鬭有弓箭刀
槊以竹為弩樂有瑟笛琵琶五弦頗與中國同每擊鼓
以警衆吹蠡以節戎其人深目高鼻髮卷色黑婦人椎
髻四時暄暖無霜雪王死七日而葬有官者三日庶人
一日皆以函盛屍鼓舞導從轝至水次積薪焚之收餘
骨王則内金甖中沉之於海有官者以銅沉之海口庶
人以瓦送之於江男女截髮隨喪至水次盡哀而止其
寡婦孤居散髮至老人皆奉釋法文字同於天竺王事
尼乾道鑄金銀人像大十圍至晉武帝太康中又來貢
獻成帝咸康二年逸死奴文簒位奴文昔嘗北至洛陽
商貨因教王作宮室兵車器械王愛信之使為將乃譖
王諸子或徙或奔及王死無嗣遂自立為王乃攻旁國
并有衆四五萬至穆帝永和三年文率其衆攻陷日南
(今郡地)遂據其地告交州刺史朱蕃(交州今安南府)求以日南北
鄙(今郡地)横山為界初徼外諸國嘗齎寳物自海路來貿
貨賄而交州刺史日南太守多貪利侵侮十折二三由
是諸國怨憤且林邑少田故貪日南之地文又襲九眞
(今郡地)害士庶十八九文死子佛立猶屯日南九眞太守
灌䆳率兵討佛走之䆳追至林邑時五月立表日在表
北影在表南九寸一分自北影之南故開北戶以向日
此大較也佛乃請降其後頻寇日南九德之郡(今安南日南郡)
(界)殺傷甚多交州遂至虛弱至佛曾孫文敵後為扶南
王子當根純所殺大臣范諸農平其亂而立為王死子
陽邁立死子咄復名曰陽邁(初其父陽邁母始産夢人以金籍之夷人謂金為陽)
(邁故為名至咄纂父業又名焉)宋文帝元嘉中侵暴日南九德諸郡(宋九)
(德郡今安南日南郡界)宋使振武將軍宗元幹討之克林邑陽邁父
子並挺身奔逃所獲珍異皆是未名之寳又銷其金人
得黃金數十萬斤其後累代自宋齊梁陳皆遣使朝貢
隋文帝既平陳後遣大將軍劉方步騎萬餘人擊之其
王梵志率其徒乘象而戰方多掘小坑草覆其上因以
兵挑之梵志悉衆而陣方偽北走梵志逐之其象多陷
轉相驚駭軍遂亂方縱兵擊大破之遂棄城而走方入
其都獲其廟主十八枚皆鑄金為之蓋其有國十八葉
矣方既平其國班師故地遂空梵志收拾遺人别建國
邑唐武德中再遣使貢方物貞觀時王頭黎獻馴象鏐
鎻五色𢃄朝霞大火珠其言不恭羣臣請問罪帝赦不
問又獻五色鸚鵡白鸚鵡數訴寒有詔還之頭黎死子
鎮龍立獻通天犀雜寳十九年摩訶慢多伽獨弑鎮龍
滅其宗范姓絶國人立頭黎壻婆羅門為王大臣共廢
之更立頭黎女為王諸葛地者頭黎之姑子父得罪奔
眞臘女王不能定國大臣共迎諸葛地為王妻以女永
徽至天寳三入獻(嘗獻火環大如雞卵状如水晶日正午時以艾藉珠輙火出云得之羅刹)
(國)至德復更號環王元和初不朝獻安南都護張丹執
其偽驩愛州都督斬三萬級虜王子五十九獲戰舠鎧
扶南
扶南國在日南郡之南海西大島中去日南可七千里
在林邑西南三千餘里其境廣袤三千餘里國俗本躶
文身被髮(躶郎果反)不制衣裳其先有女人為主號曰柳葉
年少壮健有似男子其南有激國人名混潰來伐柳葉
降之遂以為妻惡其躶露形體乃穿疊布貫其首理其
國子孫相傳至王混盤况死國人立其大將范師蔓為
王蔓勇健有權略以兵威伐旁國咸服屬之自號扶南
大王開地五六千里蔓死國亂大將范尋自立為王是
吳晉時也土地坳下而平博氣候風俗物産大較與林
邑同有城邑宫室國王居重閣以木柵為城海邊生大
若葉長八九尺編其葉以覆屋國人亦為閣居為船八
九丈廣纔六七尺頭尾似魚國王行乘象人皆醜黑卷
髮躶身跣行耕種為務一歲種三歲穫又好雕文刻鏤
食器多以銀為之出金鋼可以刻玉状似紫石英其所
生乃在百丈水底盤石上如鍾乳人没水取之竟日乃
出以鐵鎚之而不傷鐵乃自損以羚羊角扣之漼然冰
泮貢賦以金銀珠香亦有書記府庫文字類蕃吳時遣
康泰朱應使於尋國國人猶裸唯婦人着貫頭泰應謂
曰國中實佳但人䙝露可怪耳尋始令國内男子著横
幅今干漫也大家乃截錦為之貧者以布又有老鵰入
海為玳可以裁作馬勒謂之珂西晉太始太康中皆遣
使貢獻東晉時有竺旃檀稱王亦遣使其後王姓憍陳
如本天竺婆羅門也有神語曰應王扶南憍陳如南至
槃槃扶南人聞之迎而立焉復改制度用天竺法令其
國人居不穿井數十家共一池引汲之俗事天神以銅
為像二面者四手四面者八手手各有所持或小兒或
鳥獸或日月王坐則偏踞翹膝垂左膝至地以白疊敷
前設金盆香爐於其上居喪則剃除鬢髮人無禮義男
女恣其奔隨宋齊梁並獻方物隋時其國王姓古龍諸
國多姓古龍訊耆老言古龍無姓氏乃崑崙之訛隋代
遣使貢獻唐武德後頻來貢貞觀中又獻白頭國二人
於洛陽其國在扶南之西在參半之西南男女生皆素
首身又凝白居山洞之中四面巖嶮故人莫至與參半
國相接
頓遜
頓遜國梁時聞焉(一曰典遜)在海崎山上地方千里王並羈
屬扶南北去扶南可三千餘里其國之東界通交州其
西界接天竺安息徼外諸國賈人多至其國市焉所以
然者頓遜迥入海中千餘里漲海無涯岸舶未曾得逕
過也其市東西交會日有萬餘人珍物寳貨無種不有
又有酒樹似安石榴採其花汁停酒甕中數日成酒出
藿香插枝便生葉如都梁以裛衣國有區撥等花十餘種
冬夏不衰日載數十車貨之其花燥更芬馥亦末為粉
以傅身焉其俗又多鳥葬將死親賓歌舞於郭外有鳥
如鵝口鸎鵡而紅色飛來萬許家人避之鳥食肉盡乃
去燒其骨沉海中以為上行人也必升天鳥若廻翔不
食其人乃自悲復以為巳有穢乃更就火葬以為次行
也若不能生入火又不被鳥食以為下行也
毗騫
毗騫國梁時聞焉在頓遜之外大海洲中去扶南八千
里傳其王身長丈二尺頭長三尺自古來不死莫知其
年其王神聖知將來事南方號曰長頭王國俗有室居
衣服噉粳米其人言語小異扶南國不受估客有往者
亦殺而噉之是以商旅不敢至王常樓居不血食不事
鬼神其子孫生死如常人惟王不死又傳扶南東界即
漲海海中有大洲洲上有諸薄國國東有馬五洲復東
行漲海千餘里有燃火洲其上有樹生火中洲左近人
剝取其皮紡績作布極得數尺以為手巾與蕉麻無異
而色微青黑若小有垢汚則投火復更精潔毗騫王亦
能作天竺書書可三千言說其宿命所由與佛經相似
並論善事
干陀利
干陀利國在南海洲上其俗與林邑扶南略同出斑布
吉貝檳榔特精好為諸國之極宋孝武世王釋婆羅那
隣陀遣長史竺留㢮獻金銀寳器梁天監元年其王瞿
曇脩跋陀羅以四月八日夢一僧曰中國今有聖主十
年之後佛法大興汝若遣使貢奉禮敬則土地豐樂商
旅百倍若不信我則境土不得自安初未之信既而又
夢此僧曰汝若不信我當與汝往觀乃於夢中至中國
拜覲天子既覺心異之陀羅本工畫乃寫夢中所見武
帝容質飾以丹青乃遣使并畫工奉表獻玉盤等物使
人既至摸寫帝形以還其國比本畫則符同焉因盛以
寳函日加禮敬後跋陀死子毗針邪跋摩立十七年遣
長史毗員跋摩奉表獻金芙蓉雜香藥等普通元年復
遣獻方物
按干陀利王夢僧所言一叚南史夷貊傳所載杜
氏通典削之蓋梁武好佛之志通於華夷適干陀
利以其時入貢佞臣黠僧遂立此說導之以納諂
非事實也島夷朝貢不過利於互市賜予豈真慕
義而來諷以希旨宜無不可况所謂瞿曇脩跋陀
羅者本佛之徒亦欲其教之行於中土又安知其
不自神其說以中帝之欲乎越裳氏所以贊武王
周公者梁武豈足以當之哉
狼牙脩國
狼牙脩國在南海中其界東西三十日行南北二十日
行北去廣州二萬四千里土氣物産與扶南略同偏多
棧沉婆律香等其俗男女皆袒而被髮以吉貝為干漫
其王及貴臣乃加雲霞布覆胛以金繩為絡帶金環貫
耳女子則布以纓絡繞身其國累塼為城重門樓閣王
出乘象有幡毦旗鼓罩白蓋兵衞甚嚴國人說立國以
來四百餘年後嗣衰弱王族有賢者國人歸向之王聞
乃枷囚執其鎖無故自斷王以為神不敢害乃逐出境
遂奔天竺天竺妻以長女俄而狼牙王死大臣迎還為
王二十餘年死子婆加逹多立梁天監十四年遣使阿
撒多奉表
婆利國
婆利國在廣州東南海中洲上去廣州二月日行國界
東西五十日行南北二十日行有一百三十六聚土氣
熱如中國之盛夏榖一歲再熟草木常榮海出文螺紫
貝有石名坩貝羅初采之柔軟及刻削為物暴乾之遂
大硬其國人披吉貝如帊及為都縵乃用斑絲者以纓
絡繞身頭著金冠高尺餘形如弁綴以七寳之飾帶金
装劍偏坐金高坐以銀蹬支足侍女皆為金花雜寳之
飾或持白毦拂及孔雀扇王出以象駕輿輿以雜香為
之上施羽蓋珠簾其導從吹螺擊鼓王姓憍陳如自古
未通中國問其先及年數不能記自言白净王夫人即
其國女梁天監十六年遣使奉表獻金席等普通三年
其王頻伽復遣使珠智獻白鸚鵡青蟲兜鍪瑠璃器吉
貝螺杯雜香藥等數十種其國有舍利鳥通人言俗黑
身朱髮而卷鷹爪獸牙穿耳傅璫以吉貝一幅繚於腰
以夜為市自掩其面隋大業中又遣使入貢其王姓刹
利邪伽名護路那婆唐貞觀中又遣使朝貢其東即羅
刹也與婆利同俗隋煬帝遣常駿使赤土遂通中國赤
土西南入海得婆羅總章二年其王旃逹鉢遣使者與
環王使者偕朝環王南有珠奈者汎交阯海二月乃至
與婆羅同俗貞觀二年使者上方物九年甘棠使者入
朝國居海南十二年僧高武令迦乍鳩密四國使者朝
貢僧高直水眞臘西北與環王同俗其後鳩密王尸利
鳩摩又與富那王尸利提婆跋摩等遣使來貢僧高等
國永徽後為眞臘所并
槃槃
槃槃國梁時通焉在南海大洲中北與林邑隔小海自
交州船行四十日至其國其王曰楊栗翨(音翅)栗翨父曰
楊德武連以上無得而記百姓多緣水而居國無城皆
竪木為柵王坐金龍牀每坐諸大人皆兩手交抱肩而
跽(九暨反)又其國多有婆羅門自天竺來就王乞財物王
甚重之其大臣曰㪍郎索濫次曰崐崘帝也次曰崐崘
㪍和(胡卧反)次曰崐崘㪍帝索甘且其言崐崘古龍聲相
近故或有謂為古龍者其在外城者曰那延猶中夏刺
史縣令其矢以石為鏃矟則以鐵為刃有僧尼寺十所
僧尼讀佛經皆肉食而不飲酒亦有道士寺一所道士
不食酒肉讀阿修羅王經其國不甚重之俗皆呼僧為
比邱呼道士為貪宋元嘉孝建大明中並遣使貢獻梁
中大通元年四年其王使使奉表累送佛牙及畫塔并
獻香物十種六年復遣使送菩提國舍利及畫塔圖并
菩提樹葉詹糖等香隋大業中亦遣使朝賀
赤土國
赤土國扶南之别種也在南海中水行百餘日而逹所
都土色多赤因以為號東波羅刺國西婆羅娑國南訶
羅旦國北拒大海地方數千里其王姓瞿曇氏名利富
多塞不知有國遠近稱其父釋王位出家為道傳位於
利富多塞在位十六年矣有三妻並隣國女也居僧祗
城有門三重相去各百許步每門圖畫菩薩飛仙之象
懸金花鈴毦婦人數十人或奏樂或捧金花又飾四婦
人容飾如佛塔邊金剛力士之状夾門而立門外者持
兵仗門内者執白拂夾道垂素網綴花王宫諸屋悉是
重閣北戶北面而坐三重之榻衣朝霞布冠金花冠垂
雜寳纓絡四女子立侍左右兵衛百餘人王榻後作一
木龕以金銀五香木雜鈿之龕後懸一金光焰夾榻又
樹二金鏡鏡前並陳金甕甕前各有金香爐當前置一
金伏牛前樹一寳蓋蓋左右皆有寳扇婆羅門等數百
人東西重行相向而坐其官薩陀迦邏一人陀拏逹义
二人迦利密迦三人共掌政事俱羅末帝一人掌刑法
每城置那邪迦一人鉢帝一人其俗皆穿耳翦髮無跪
拜之禮以香油塗身其俗敬佛尤重婆羅門婦人作髻
於項後男女通以朝霞朝雲雜色布為衣豪富之室恣
意華靡唯金鎖非王賜不得服用每婚姻擇吉日女家
先期五日作樂飲酒父執女手以授壻七日乃配既娶
即分財别居唯幼子與父居父母兄弟死則剔髮素服
就水上構竹木為棚棚内積薪以屍置上燒香建幡吹
蠡擊鼓以送火焚薪遂落於水貴賤皆同唯國王燒訖
收夾貯以金瓶藏於廟屋冬夏常温雨多霽少種植無
時特宜稻穄白豆黑麻自餘物産多同於交趾以甘蔗
作酒雜以紫瓜根酒色黃赤味亦香美亦名椰漿為酒
隋煬帝嗣位募能通絶域者大業三年屯田主事常駿
虞部主事王君政等請使赤土帝大悦遣齎物五千叚
以賜赤土王其年十月駿等自南海郡乘舟晝夜二旬
每日遇便風至焦石山而過東南詣陵伽鉢拔多洲西
與林邑相對上有神祠焉又南行至師子石自是島嶼
連接又行二三日西望見狼牙脩國之山於是南逹雞
籠島至於赤土之界其王遣婆羅門鳩摩羅以舶三十
艘來迎吹蠡擊鼓樂隋使進金鏁以纜船月鑷金合二
枚貯香油金瓶八枚貯香水白疊布四條以擬供使者
盥洗其日未時那邪迦又將象二頭持孔雀蓋以迎使
人并致金盤金花以藉詔函男女百人奏蠡鼓婆羅門
二人導路至王宫駿等奉詔書上閣王以下皆坐宣詔
訖引駿等坐奏天竺樂事畢駿等還館又遣婆羅門就
館送食以草葉為盤其大方丈因謂駿曰今是大國臣
非復赤土國矣後數日請駿等入宴儀衞導從如初見
之禮王前設兩牀牀上並設草葉盤方一丈五尺上有
黃白紫赤四色之飰牛羊魚鼈猪蝳蝐之肉百餘品延
駿升牀從者於地席各以金鐘置酒女樂迭奏禮遺甚
厚遣那邪迦隨貢方物并獻金芙蓉冠龍腦香以鑄金
為多羅葉隱起成文以為表金函封之令婆羅門以香
花奏蠡鼓而送之既入海見綠魚羣飛水上浮海十餘
日至林邑東南並山而行其海水色黃氣腥舟行一日
不絶云是大魚糞也循海北岸逹於交趾駿以明年春
與那邪迦於弘農謁帝帝大悦授駿等執戟都尉那邪
迦等官賞各有差
文獻通考卷三百三十一
