文獻通考卷一百四十九
鄱陽馬端臨貴與著
兵考一
兵制
周官大司馬凡制軍萬有二千五百人為軍王六軍大
國三軍次國二軍小國一軍軍將皆命卿二千有五百
人為師師帥皆中大夫五百人為旅旅帥皆下大夫百
人為卒卒長皆上士二十五人為兩兩司馬皆中士五
人為伍伍皆有長(軍師旅卒兩伍皆衆名也伍一比兩一閭卒一族旅一黨師一州軍一鄉)
(家所出一人將帥長司馬者其師吏也言軍將皆命卿則凡軍帥不特置選於六官六鄉之吏自卿以下德任)
(者使兼官焉春秋傳曰成國不過半天子之軍詩常武曰整我六師文王曰六師及之此周為六軍之見於經)
(者也春秋傳曰王使虢公命曲沃伯以一軍為晉侯此小國一軍之見於傳也百人為卒二十五人為兩故春)
(秋傳曰廣有一卒卒偏之兩比疏云此皆據在鄉時為卿大夫州長黨正族師閭胥長時尊卑命數而言伍)
(長不言下士者以衆為官卑故略而不言大國次國小國皆以命數同者軍數則同則上公為大國侯伯為次)
(國子男為小國魯是侯爵而魯頌言公徒三萬注云萬二千五百人為軍三軍合三萬七千五百人言三萬者)
(舉成數也如襄公作三軍則是前無三軍惟僖公盛時有之又季武子為三軍叔孫昭子不可云我小侯也是)
(伯禽大侯之時有之楚之軍法百人為卒五十人為偏二十五人曰兩君之戎分為二廣廣有一卒為承承有)
(偏有兩以證此經百人為卒二十五人為兩之意也)一軍則二府六史胥十人徒
百人
盱江李氏曰此則六鄉為六軍又按遂人職云稽
其人民而授之田野簡其兵器康成謂遂之軍法
如六鄉則六遂亦為六軍注疏謂天子六鄉六遂
合有十二軍而止六軍何也蓋六鄉為正軍六遂
為副倅至於大國之三鄉三遂次國之二鄉二遂
小國之一鄉一遂莫不皆然但以王家迭用之則
常六軍爾故止言六軍此鄉遂制軍之法
小司徒乃會萬民之卒伍而用之五人為伍五伍為兩
四兩為卒五卒為旅五旅為師五師為軍以起軍旅以
作田役以比追胥以令貢賦(用謂使民事之伍兩旅卒師軍皆衆之名兩二十五)
(人卒百人旅五百人師二千五百人軍萬二千五百人此皆先王所因農事而定軍令者也欲其恩足相恤義)
(足相救服容相别音聲相識作為也使功令之事追逐宼也春秋公追戎於濟西胥伺捕盗賊也疏曰五人)
(為伍即五家為比家出一人在家為比在軍為伍五伍為兩即五比為閭閭二十五家兩二十五人四兩為卒)
(即四閭為族族百家卒百人五卒為旅即五族為黨黨五百家旅五百人五旅為師即五黨為州州二千五百)
(家師二千五百人五師為軍即五州為鄉鄉萬二千五百家軍萬二千五百人管子内政寄軍令在鄉五家為)
(比以營農事比長領之及其出軍家出一人五人為伍則伍長領之在家閭胥領之閭在軍則為兩司馬領之)
(在家為族師在軍為卒長在家為黨正在軍為旅師在家為州長在軍為師帥在鄉為大夫在軍為軍將)乃
均土地以稽其人民而周知其數上地家七人可任也
者家三人中地家六人可任也者二家五人下地家五
人可任也者家二人(均平也周猶徧也一家男女七人以上則授之以上地所養者衆也)
(男女五人以下則授之以下地所養者寡也正以七人六人五人為率者有夫有婦然後為家自二人以至十)
(為九等七六五者為其中可任謂丁強任力役之事者也出老者一人而已其餘男女強弱相半其大數)凡
起徒役者毋過家一人以其餘為羡唯田與追胥竭作
(鄭司農云羡者饒也田謂田獵也追謂追逐寇賊也竭作者盡行也)凡國之大事致民大
故致餘子(大事謂戎事也大故謂災寇者也鄭司農云凡國有大事乃當徵召會聚百姓則小司徒)
(召聚之餘子謂羡也元謂餘子卿大夫之子也當守於王宫者也疏曰此謂六鄉之内上劑致甿一人為正卒)
(其餘皆為羡卒也若六遂之内以下劑致甿一人為正卒一人為羡卒其餘皆為餘夫饒遠故也)
遂人以歲時稽其人民而授之田野簡其兵器教之稼
穯凡治野以下劑致甿(致猶會也民雖受上田中田下田及會之以下劑為率謂可任)
(者家二人優遠民也)
陳氏禮書曰古者國有遊倅田有餘夫軍有羡卒
皆所以副其正也六鄉以三劑致民上地家七人
至毋過家一人以其餘為羡則一人為正卒餘可
任者皆羡卒也六遂以下劑致民上地可任者家
三人中地可任者二家五人而皆以下地二人任
之則一人為正卒一人為羡卒其餘不預所以優
野人也惟田與追胥竭作鄉遂皆然以田獵禽獸
人所同欲追伺盗賊人所同惡故也羡卒亦謂之
餘子則餘子自私言之羡卒自公言之故周詩曰
其軍三單先儒謂公劉始遷於豳無羡卒是也
班固漢志殷周以兵定天下矣天下既定戢藏干戈
教以文德而猶立司馬之官設六軍之衆因井田而
制軍賦地方一里為井井十為通通十為成成方十
里成十為終終十為同同方百里同十為封封十為
畿畿方千里有稅有賦(師古曰稅者田租也賦謂𤼵賦斂之賦也)稅以足
食賦以足兵故四井為邑四邑為邱邱十六井也有
戎馬一匹牛三頭四邱為甸甸六十四井也有戎馬
四匹兵車一乘牛十二頭甲士三人卒七十二人干
戈備具是謂乘馬之法(鄭氏曰甲士在車士也)一同百里提封
萬井(提舉也舉四封之内)除山川沈斥城池邑居園囿術路三
千六百井(沈斥水田潟鹵也術大道也川謂水之通流者沈謂居深水之下也斥鹹鹵之地)
定出賦六千四百井戎馬四百匹兵車百乘此卿大
夫采地之大者也(采官也因官食地故曰采地)是謂百乘之家一
封三百一十六里提封十萬井定出賦六萬四千井
戎馬四千匹兵車千乘此諸侯之大者也是謂千乘
之國天子畿方千里提封百萬井定出賦六十四萬
井戎馬四萬匹兵車萬乘之王戎馬車徒干戈素具
春振旅以蒐夏苃舍以苗秋治兵以獮冬大閱以狩
皆於農隙以講事焉五國為屬屬有長十國為連連
有帥三十國為卒卒有正二百一十國為州州有牧
連帥比年簡車卒正三年簡徒羣牧五載大簡車徒
此先王為國立武足兵之大略也
薛氏曰一封出車千乘以杜氏法積算十同千乘
當有戎馬四千匹牛一萬二千頭甲士三千人步
卒七萬二千人合士卒之數可以為六軍然而大
國不過三軍其有六軍者猶天子六鄉六遂迭用
之耳記曰大國不過千乘蓋諸侯地不過百里車
不過千乘以開方之法計之方十里為方一里者
百其賦十乘方百里者為方一里者萬其賦千乘
然賦雖出千乘而兵不過三軍五百乘而已則五
百乘三鄉之所出也千乘闔境之所出也何則鄉
萬二千五百家合三鄉則三萬七千五百家凡起
徒役毋過家一人則三軍為三萬七千五百人矣
三軍而車五百乘則天子六軍為車千乘矣
又曰周制萬二千五百人為軍六軍七萬五千人
千里之畿提封萬井定出賦六十四萬井一井之
田八家耕之總計六十四萬井之田為五百一十
二萬家家之一夫為五百一十二萬夫以此夫衆
而供萬乘之賦是為七家而賦一兵孫子曰興師
十萬日費千金内外騷動怠於道路不得操事者
七十萬家蓋言一夫從軍七家奉之此亦見七家
賦一兵也自夫率之七家相更以給軍則王畿之
内凡七征而役方一遍焉
章氏曰司徒之可任者如此其多司馬法之出士
徒如彼其少蓋古人之於兵不盡用之小司徒只
言其可任者非實數也後世反此晉作州兵乃是
盡數調發甚非先王之制其他如魯成作邱甲蘇
秦謂齊宣王臨淄之中七萬戶不下戶三男子而
卒以二十一萬曹操謂崔琰曰昨按戶籍可得三
十萬衆故為大州是皆以實數調發惟孔明僅有
此意以蜀之大其兵常不過十二萬而所用八萬
常留四萬以為更代蜀之強以孔明不盡用之故
及蜀之亡尚有十萬二千數年之間所折不過二
萬耳
成周兵制圖
王六鄉六遂六軍(七萬五千人)
大國(上公)三鄉三遂三軍(三萬七千五百人)
次國(侯伯)二鄉二遂二軍(二萬五千人)
小國(子男)一鄉一遂一軍(一萬二千五百人)
伍(五人)伍長公司馬下士(一軍伍長二千五百人六軍共一萬五千人)
兩(二十五人)兩司馬中士(一軍兩司馬五百人六軍共三千人)
卒(百人)卒長上士(一軍卒長一百二十五人六軍共七百五十人)
旅(五百人)旅師下大夫(一軍旅師二十五人六軍共一百五十人)
師(二千五百人)師帥中大夫(一軍師帥五人六軍共三十人)
軍(萬二千五百人)軍將卿(一軍一人卿六軍共六)
章氏曰王畿千里近郊五十里遠郊百里郊為鄉
六鄉百里通十為同為百里者十提封九萬井九
十萬夫之地除山川城邑之屬三萬六千井(為六萬四)
(千井六十四萬夫之地)除公田九分之一為五十萬二千夫
又以一易再易三易通之三分去一為三十五萬
四百夫率三百五十家賦一乘(四邱為乘故曰邱乘)積六鄉
為千乘而餘率七家賦一兵積六鄉為七萬五千
人此六軍之制也六遂及三等侯國皆如鄉之法
畿方千里為百里者十如鄉之除為三百五十萬
四千夫賦車千乘卒七十五萬人為六軍者十此
通畿之師也(牧野之師紂七十萬意通圻皆發)大司馬遞而征之
(大司馬教兵號名有縣鄙家鄉官野之異等物有諸侯軍吏師都遂郊野之别此見其遞征)十
年而役一遍凡三家可任者率十有一人則終身
無過一再給公上事蓋先王忠厚之至更勞均逸
不欲窮民之力也古者畿内之兵不出所以重内
也卒有四方之役即用諸侯人耳或遣上公帥王
賦亦不過元戎十乘以先啓而行也(王有四方之事冡宰徵師)
(於諸侯如詩常武文王命卿士太師皇父整我六師冢宰也小宰掌戎是虎賁氏奉書以牙璋發之)
而調兵諸侯亦各從其方之便高宗伐楚蓋裒荆
之旅武王克商實用西土至於征徐以魯(費誓)追貊
以韓(韓奕)於淮夷以江漢略見於經可考也平王出
戍遠以見刺當是時周都洛矣自洛戍申許無乃
未甚遠而周人已不堪况後世有勞師萬里者哉
春秋之初從王伐鄭猶有蔡人衛人二百四十二
年間王人會伐屢矣未嘗見師之出唯敗績於茅
戎王師自出春秋深譏焉
齊桓公問管仲行伯用師之道仲曰公欲定卒伍修
甲兵大國亦將修之而小國設備則難以速得志矣
乃作内政而寓軍令焉三分其國為二十一鄉工商
之鄉六(工商各三也二者不從戎役)士鄉十五(韋昭謂此士軍士也十五鄉合三萬)
(人是為三軍農野處而不暱不在都邑之數則下云五鄙是也)參國起案以為三官
臣立三宰工立三族市立三鄉澤立三虞山立三衡
作内政而寄軍令焉五家為軌軌為之長十軌為里
里有司四里為連連為之長十連為鄉鄉有良人焉
以為軍令五家為軌故五人為伍軌長帥之(居則為軌出則)
(為伍所謂寄政)十軌為里故五十人為小戎里有司帥之(小戎)
(兵車也詩云小戎俴收)四里為連故二百人為卒連長帥之十
連為鄉故二千人為旅鄉良人帥之五鄉一帥故萬
人為一軍五鄉之帥帥之公將其一(工商之鄉隸公)國子帥
五鄉焉高子帥五鄉焉三軍故有中軍之鼓有國子
之鼓有高子之鼓春以蒐振旅秋以獮治兵是故卒
伍整於里軍旅整於郊内教既成令勿遷徙夜戰聲
相聞足以不乖晝戰目相視足以相識凡三軍教士
三萬人車八百乘(周制戎車一乘步卒七十二人萬二千五百人為軍今齊車一乘五)
(十人萬人為軍以齊法參周制車增三百乘徒損三萬人吳子云齊桓募士五萬人未詳)蓋如鄉
之法五鄙制鄙三十家為邑邑有司(制野鄙之政此以下與郊内之)
(政異)十邑為卒卒有卒帥十卒為鄉鄉有鄉帥三鄉為
縣縣有縣帥十縣為屬屬有大夫五屬故立五大夫
各使治一屬焉立五正(長也)各使聽一屬焉是故正之
政聽屬(正五正聽大夫之治)牧政聽縣(牧五屬大夫聽縣帥之治)下政聽鄉
(下政縣帥聽鄉帥之治)自邑積至於五屬為四十五萬家率九
家得一兵得甲十萬九十家一車得車五千乘可為
三軍者四(長勺之戰桓公自謂有帶甲十萬車五千乘蓋斥地甚大非齊舊制)蓋如遂
之法以通國之數而遞征之率車用六之一士用十
之三大略依周變從輕便(當時地廣參用王畿之制)正月之朝鄉
長復事君親問焉嚴蔽明蔽賢下比之罰其賢者則
鄉長進之官長書之公訾相之謂之三選國子高子
退而修鄉鄉退而修連連退而修里里退而修軌軌
退而修伍伍退而修家五屬大夫復事擇其寡過者
而摘之亦嚴蔽賢蔽明下比之罰五屬大夫於是退
而修屬屬退而修縣縣退而修鄉鄉退而修卒卒退
而修邑邑退而修家政既成以守則固以征則強
蘇氏曰嘗讀周官司馬法得軍旅什伍之數其後
讀管夷吾書又得管子所以變周之制蓋王者之
兵出於不得已而非以求勝敵也故其為法要以
不可敗而已至於威文非決勝無以定覇故其法
在必勝繁而曲者所以為不可敗也簡而直者所
以為必勝也周之制萬二千五百人而為軍萬之
有二千二千之有五百其數奇而不齊是以知其
所以為繁且曲也今夫天度三百六十均之十二
辰得三十者此其正也五日四分之一者此其奇
也使天度而無奇則千載之日雖婦人孺子皆以
坐而計唯其奇而不齊是故巧歴有所不能盡也
聖人知其然故為之章會統元以盡其數以極其
變司馬曰五人為伍五伍為兩萬二千五百人而
為軍二百五十十取三焉而為奇其餘七以為正
四奇四正而八陣生焉夫以萬二千五百人而均
之八陣之中宜其有奇而不齊者是以多為之曲
折以盡其數以極其變鉤聯蟠屈各有條理故三
代之興治其兵農軍賦皆數十百年而後得志於
天下自周之亡秦漢陣法不復三代其後諸葛獨
識其遺制以為可用以取天下然相持數歲魏人
不敢决戰而孔明亦卒無尺寸之功豈八陣者先
王所以為不可敗而非以逐利勝者邪若夫管仲
之制兵其可謂截然而易曉矣三分其國以為三
軍五人為軌軌有長十軌為里里有司四里為連
連有長十連為鄉鄉有良人五鄉一帥萬人為一
軍公將其一高國將其二三軍三萬人如貫繩如
畫碁局疎暢洞達雖有智者無所施其巧故其法
令簡一而民有餘力以致其死昔者嘗讀左氏春
秋以為邱明最好兵法蓋三代之制至於列國猶
有存者以區區之鄭而魚麗鵝鸛之陣見於其書
及至管仲陣法不少槩見者何哉蓋管仲欲以歲
月服天下故變古司馬法而為是簡略速勝之兵
是莫得而見其法也其後吳晉爭長於黃池王孫
雒教夫差以三萬人壓晉壘而戰陣百為行行百
為陣行陣皆徹無有隠蔽援桴而鼓之勇怯盡應
三軍皆讙晉師大駭卒以得志由此觀之不簡而
直不可以决勝深惟後世不達繁簡之宜以取敗
北而三代什伍之數與管子所以治齊之兵雖不
可盡用而其近於繁而曲者以之固守近於簡而
直者以之决戰則庶乎其不可敗而有所必勝矣
林氏曰如韋昭之說則是國内無農其六鄉為工
商其十五則為兵而已五屬之地則皆農居之四
民之外特有所謂士卒則是兵農分矣或曰齊變
周制欲速得志於天下則釐國内之民在十五鄉
者專使之為士卒亦必有田以授之第不使出租
稅供他役庶調發雖煩而民亦不怨若其工商之
六鄉為農之五屬則皆不以為兵
右齊兵制
晉曲沃武公并翼僖王使虢公命曲沃伯以一軍為
晉侯(莊十六年)獻公之十六年始作二軍公將上軍太子
申生將下軍以滅耿滅霍滅魏惠公韓之敗作州兵
(僖十五年惠公獲晉侯吕甥言於衆曰征繕以輔孺子甲兵益多庶有益乎衆說晉於是乎作州兵五黨)
(為州州二千五百家也率一家起五人則是一萬二千五百人古制也孔穎達曰周禮卿大夫以歲時登)
(其夫家之衆寡辨其可任者州長則否今以州長管人既少督察易精故使州長治之)文公蒐
於被廬作三軍(僖公二十七年)郤縠將中軍郤溱佐之狐毛
將上軍狐偃佐之欒枝將下軍先軫佐之二軍則上
軍為尊三軍則中軍為尊城濮之戰賦車七百乘(五萬)
(一千五百人)按楚蒍啓疆曰晉十家九縣長轂九百其餘
四十縣遺守四千而平公治兵邾南甲車四千乘則
晉通國率亦五千乘用七百乘猶齊之法其後作三
行以禦狄(二十八年)荀林父將中行屠擊將右行先蔑將
左行成國不過三軍今復置三行以辟天子六軍之
名而實則為六軍(按吳子晉文公召為前行四萬以獲其志意即三行)清原之
蒐遂作五軍(三十年)蓋文公雖增置三行自知其僭故
罷之更為上下新軍襄公蒐於夷(文公六年)舍二軍以復
三軍之制景公邲之戰(宣十二年)三軍增置大夫各一人
則猶三行也至鞌之戰(成二年)郤克請益車八百乘始
作六軍賞鞌之功(上中下各增新軍成六軍)韓厥趙括鞏朔韓穿
荀騅趙旃皆為卿僭更王度若此厲公鄢陵之戰罷
新上軍(十六年)悼公初尚四軍(襄公八年楚伐鄭子展曰四軍無闕)其後
新軍無帥公使其什吏帥其卒乘官屬以從於下軍
明年遂舍之(襄十四年)傳曰禮也成國不過半天子之軍
蓋自文公僭王度至悼公方革焉
右晉兵制
魯自禽父封於曲阜及僖公能復周公之宇其詩曰
公車千乘說者以為大國之賦也又公徒三萬說者
以為大國之軍也故知三軍魯之舊其曰三萬舉成
數也(實三萬七千五百人)宣公奢泰初稅畝什二而稅既益民
稅及成公謀伐齊(元年)作丘甲丘各一甲又益民賦率
一甸而加步卒二十四人甲士一人三甸而加一乘
兵車之賦非復司馬法之舊矣
程氏曰周禮九夫為井四井為邑四邑為丘丘十
六井出戎馬一匹牛三頭四丘為甸甸方八里六
十四井出長轂一乘戎馬四匹牛十二頭甲士三
人步卒七十二人又成方十里出長轂一乘古者
或以甸為乘或以乘為甸以甸為乘稍人掌丘乘
之政令禮記為社丘乘粢盛是也以乘為甸衞良
夫乘甸兩牡是也蓋乘者甸之賦甸者乘之地甸
方八里據地言之成方十里無溝洫言之其實一
也今作丘甲者即丘出甲一人是一甸之中共百
人為兵也榖梁以為甲非人人之所能為杜預以
為丘出甸賦加四倍誤矣
胡氏曰魯至昭公時嘗蒐於紅至增三之一耳明
年戰於鞌四卿並出(前此春秋未有累書帥師者)襄公十一年
三桓改作三軍三分魯而各征其一季氏使其乘
之人以其役邑入者無征不入者倍征孟氏使其
半為臣若子若弟叔孫氏使盡為臣不然不舍至
是中軍削矣昭公五年遂舍中軍四分公室季氏
擇二二子各一皆盡征之而貢於公季氏專將一
軍而孟仲各專一軍之半公無軍焉八年蒐於紅
自根牟至於商衛(根牟魯東界商宋也魯西南境衞北隣也)革車千乘
故邾人告吳曰魯賦八百乘邾六百乘蓋竭作也
考之春秋書蒐五皆在昭定之世自蒐紅之後繼
大蒐於北蒲(十一年)於昌閭(二十二年)又於北蒲者再(定公)
(十三年十四年)獨異於他公者用見二公在位君不得有
其國而奪於大夫大夫不得專其政而制於陪臣
各恃兵威以為強假大蒐之名隂擇其材力可任
者以植私黨使國人莫敢睥睨終於不可制蓋傷
公室削弱疾臣下恣横也迄哀公十二年用田賦
又以夫田而賦軍旅之征悉變邱乘之制民無餘
力矣(兵賦之法因其田財九夫為井十六井為邱通出馬一匹牛三頭今欲别其田及家財各)
(為一賦故言田賦古者田以出粟為主而足食賦以出軍為主而足兵今開田而賦軍旅之征非矣)
右魯兵制
楚自若敖蚡冒篳路藍縷以啓山林武王始為軍政
作荆尸以伐隨授師孑以立陳法(莊四年楚武王荆尸授師孑焉以伐)
(隨按宣十二年隨武子論楚之兵曰荆尸而舉杜預曰荆楚也尸陳也楚武王始更此為陳法遂以為名)
(孑鎗屬亦楚陳所利大抵陳中有利於長兵者有利於短兵者弓矢利遠是長兵孑是短兵蓋楚麥用孑)
(為陳)成王地方千里城濮之役(僖二十八年)子玉請戰王怒
少與之師唯西廣東宫與若敖之六卒從之大抵皆
非正軍制亦非古(子玉以若敖之六卒將中軍蓋兵屬子玉者子西將左子上將右當)
(是西廣東宫之兵傳曰楚右師左師潰楚敗績子玉收其卒而止故不敗杜曰三軍惟中軍完則不敗者)
(止若敖之六卒楚軍有兩廣即其親軍今曰西廣止分其一而已杜注東宫曰太子有宫甲分取以給之)
(按文元年宫臣以宫甲圍成王是宫中兵也若敖楚武王之祖父葬若敖者子玉之祖也杜預曰六卒子)
(玉宗人之兵六百人言不悉師以益之於時子玉既為令尹而乃請戰蓋欲增兵耳若敖之六卒乃子玉)
(家兵觀宣公四年楚子與若敖氏戰於臯滸敢於敵君戰則兵強可知)穆王按晉文襄
覇之後楚益強大時則嚴環衞之屬(文元年傳潘崇掌環列之尹杜)
(注宫衞之官列兵而環王宫又宣十二年傳内官序當其夜以待不虞注官當同環列之尹都君子王馬)
(之屬所以親衞於王出入同之)厥貉之會陳鄭及宋受役於司馬以
田孟諸時則有右盂左盂兩甄之制(文十年會於厥貉宋道楚子以)
(田孟諸宋公為右盂鄭伯為左盂期思公復遂為右司馬子朱及文之無畏為左司馬杜注盂田獵陳名)
(將獵張兩甄故置二左司馬蓋期思公復遂一人為右司馬當中央則左司馬二人為兩甄矣兩甄猶言)
(兩翼)莊王覇強克庸以來(文十六年)無日不討國人而訓之
于民生之不易在軍無日不討軍實而申儆之于勝
之不可保逮邲之戰(宣十二年)軍制備矣蓋兆於武王備
於莊王𫝊莫詳焉三軍以為正軍(傳曰楚子北師次於邲沈尹將中軍)
(子重將左軍子反將右軍此三軍者蓋正軍也是時孫叔敖為令尹秉政不在三軍之數如南轅反旆軍)
(進退皆由之故知令尹為兼統三軍矣)二廣以為親軍(傳載欒武子言楚軍制曰其軍)
(之戎分二廣右廣初駕數及日中左受之至於昏内官序當其夜鄭氏曰廣平横陳之車杜預注二廣君)
(之親兵按傳楚子分左右廣雞鳴而駕日中而說左則受之日入而說許偃御右廣養由基為右彭名御)
(左廣屈蕩為右王乘左廣以逐趙旃杜預注楚王更迭載之故各有御傳又曰王見右廣將從之乘屈蕩)
(尸之曰君以此始亦必以終自是楚之乘廣先左蓋左右二廣為王親軍右廣初駕以及日中左廣受之)
(以及日入嘗在王側内官序當其夜若今之當更循環衞敵安當掩襲親軍之制詳矣僖二十八年西廣)
(從子玉時子玉專軍政故分西廣以屬之今邲之戰則二廣皆以侯王迭載其曰楚之乘廣先左杜預雖)
(云以乘左得勝然實則楚人尚左故親軍分為二廣而王則乘左)游闕以為游兵(傳使)
(潘黨率游闕四十乘從唐侯游闕蓋游兵往來游補闕者觀兵陳何處為薄則從而補之所謂奇軍以防)
(敗失由正軍中逐旋分出不係步伍之數也)廣有一卒卒偏之兩(傳曰廣有一卒)
(卒偏之兩又曰楚子為乘廣三十乘分為左右司馬法百人為卒卒二十五人為兩車十五乘為大偏九)
(乘為小偏其尤大者又有二十五乘之偏今一廣十五乘則古大偏之法而曰卒偏之兩者孔穎逹謂兩)
(廣之别各有一卒之兵百人也言一卒之外復有十五乘之偏并二十五人之兩既一卒又云卒偏之)
(兩言卒之者成辭婉句耳蓋防正軍有敗則以偏卒易之正卒有闕則以偏卒補之)於陳則分
左右二拒(傳曰尹齊將右拒卒以逐下軍使潘黨率游闕四十乘從唐侯以為左拒以從上軍)
(亦猶鄭二拒蓋楚子在中軍與晉中軍相對臨戰分此二拒右拒當晉下軍左拒當晉上軍故杜預謂為)
(陳名)調卒之法商農工賈不敗其業卒乘輯睦不奸於
事行軍之典則右轅左追蓐前茅慮無中權後勁百
官象物而動軍政不戒而備(軍行右轅左追蓐凡兵車有甲士有步卒甲士)
(在車不供碎役分步卒為前左右三處兵車一轅服馬夾之而言夾轅者步卒被主分左右者軍行時又)
(分之在兩廂挾轅以為戰備傳曰令尹南轅又曰改乘轅楚陳以轅為主以轅表車正是挾車嚴兵以備)
(不虞其應左右者使之追步草蓐令離道求草不近兵車蓐謂卧止之草以為宿備豫定左右之别在道)
(分使之故云軍行至於對陳則在車左右前茅慮無爾雅曰茅明也在前者明為思慮所無之事恐卒有)
(非常則預告軍衆使知而為備如今軍行令人遠在軍前斥度候望虞有伏兵使踰行人持以絳及白為)
(幡與軍人為私號曲禮前有水則載青旌之𩔖是也茅明釋言文舍人曰茅昧之明也杜預注或曰時楚)
(以茅為旌義未詳中權是中軍大將軍進退之權三軍之心在此權者謂謀之高下輕重皆當後勁以精)
(兵為殿後世勁兵多在前或被擊敗則後無應勁兵之後此最良法百官象物而動物猶𩔖也謂旌旗畫)
(物𩔖也百官尊卑不同象其所見之物而行動軍之政教不待號令而自備周禮大司馬仲秋教治兵辨)
(旗物之用王載太常諸侯載旆軍吏載旅師都載旌鄉遂載旆郊野載旐百官載旟凡旗有軍衆者畫異)
(物無者帛而已尊卑所建各有物𩔖此云象物而動謂軍行時當指治兵之法)行軍之翼日
則輜重至(乙卯王乘左廣以逐趙旃及昏楚師軍於邲晉之餘師不能軍丙辰楚重至於邲杜)
(注輜重也楚輜重嘗後正軍一日蓋楚軍有法輜重若與正軍過遠則有邀擊之患過近則重兵纔亂正)
(軍亦漬後世用兵先擊輜重取勝者多蓋以非太近則太遠以是知楚輜重遠大兵一日為得宜也)凡
此皆軍政之善者也若共王之世公子嬰齊為簡之
師組甲被練皆創名之(襄三年傳楚子重伐吳為簡之師使鄧廖帥組甲三百被)
(練三千簡謂選擇也杜預注組甲被練皆戰備也組甲漆甲成文被練之袍賈逵云組甲以組綴甲車士)
(服之被練帛也以帛綴甲步卒服之孔穎達曰甲貴牢固練若不固宜皆用組何當造不牢之甲而令步)
(卒服之豈欲其被傷故使甲不牢也若練以綴甲何以謂之被又組是條繩不可為衣服安得以為甲裏)
(杜言組甲漆甲成組文今時漆甲有為文者被練文不言甲必非甲名被是被覆衣著之名故以練袍被)
(於身上雖並無明證而杜說近之吕祖謙曰組甲被練皆擇兵之精者被練若今之軟纏之𩔖)康王
以蒍掩為司馬始井沃衍牧隰臯賦車籍馬而有車
兵徒兵甲楯之數(襄二十五年楚蒍掩為司馬子木使莊賦數甲兵掩書土田牧隰臯)
(井衍沃量入修賦賦車籍馬賦車兵徒甲兵楯之數既成以授子木)靈王斥地益大陳
蔡不羹邑賦千乘於是有五帥(左氏傳吳人敗諸豫章獲其五帥)平
王簡上國東國之兵都外都師精練有法(昭十四年楚平王使)
(然丹簡上國之兵於宗邱且撫其民使屈罷簡東國之兵於召陵亦如之好於邊疆息民五年而復用師)
(杜預注上國都在國都之西西方居上流故謂之上國按下云簡東國之兵亦如此知此是簡西國之兵)
(也西國東國皆是楚人在國之東西者孔穎達曰西為上則東為下下言東則此是西互見也)至若
成丁則若申息之子弟(僖二十八年楚子入居於申子玉城濮之敗王使謂之曰)
(大夫若入其若申息之老何杜預曰申息二邑子弟皆從子玉而死)士兵則若都君子
按之則若王馬之屬(昭二十七年傳左司馬戍帥都君子與王馬之屬以濟師杜注)
(在都邑之士有復除者賈逵云平常免其行役事急乃使之耳君子既有士則不調發唯吳楚多有此事)
(急則從如越有君子六千人是也王馬之屬王養馬官屬校人之𩔖凡此皆以急調役非常法)其為
舟師以待吳寇而卒莫能以得志故曰吳用木也我
用革也(楚用舟師自康王始考之經傳吳自成七年始入州來暨共王卒繼侵楚明年敗楚於臯)
(舟之隘是吳利在舟師楚懼無以敵吳後十年康王始為舟師以略吳疆而吳乃滅巢昭王時救潛之役)
(令尹子常以舟師及河内而還竟無成功其後囊瓦伐吳師於豫章吳人見舟豫章而潛師於巢遂敗楚)
(師入郢之後吳太子終纍又敗楚舟師獲其帥蓋楚雖以備吴置舟師而實莫能勝亦地形用便有不同)
(耳)
右楚兵制
秦自非子為孝王養馬汧渭之間封為附庸至秦仲
始大秦仲之孫襄公當平王初興兵討西戎以救周
平王東遷遂有岐豐之地列為諸侯地與戎相錯襄
公修其車馬備其兵甲武事備矣至穆公覇西戎始
作三軍殽之役三帥而車三百乘又置陷陣(吳子秦置陷陣)
(三萬)魯定公五年秦子蒲子虎帥車五百乘救楚兵力
益以強盛及孝公用商鞅定變法之令令民為什伍
而相收連坐告姦者與斬敵首同賞匿姦者與降敵
同罰民有二男以上不分異者倍其賦有軍功者各
以率(音律)受上爵為私鬭者各以輕重被刑宗室非有
軍功論不得為屬籍行之十年民勇於公戰怯於私
鬭又以秦地曠而人寡晉地狹而人稠誘三晉之人
耕秦地優其田宅而使秦人應敵於外大率百人則
五十人為農五十人習戰凡民年二十三附之疇官
給郡縣一月而更謂卒復給中都一歲謂正卒復屯
邊一歲謂戍卒凡戰獲一首賜爵一級(自公士至大庶長十八級)
(後通關内列侯二十級)皆以戰功相君長長平之役年十五以
上悉發又非商鞅之舊矣
右秦兵制
蘇秦說燕文侯曰燕東有朝鮮遼東(二水名)北有林胡
樓煩(樓煩屬鴈門郡二胡國名朔嵐已北)西有雲中九原(二郡名)南有滹
沱易水地方二千里帶甲數十萬車六百乘騎六千
匹粟支數年南有碣石鴈門之饒北有棗栗之利民
雖不佃作而足於棗栗矣此所謂之天府也說趙
肅侯曰當今之時山東之建國莫強於趙趙地方二
千餘里帶甲數十萬車千乘騎萬匹粟支數年西有
常山南有河漳東有清河北有燕國臣竊以天下地
圖按之諸侯之地五倍於秦料度諸侯之卒十倍於
秦六國為一并力西向而攻秦破秦必矣說韓宣
惠王曰韓北有鞏洛成臯之固西有宜陽商阪之塞
東有宛穰(二縣名)洧水南有陘山地方九百餘里帶甲
數十萬天下之強弓勁弩皆從韓出谿子(南方谿子蠻夷柘弩)
(皆善材)少府時力距來者(韓有谿子弩又有少府所造二種之弩按時力謂作之得)
(時力倍於常故名時力距來者謂弩勢勁利足距來敵也見淮南子)皆射六百步之外
韓卒超卒而射百發不暇止遠者括蔽洞胷近者鏑
弇心韓卒之劒戟皆出於冥山(冥山在朔州北)棠谿(在豫州偃城)
墨陽(淮南子曰墨陽之莫邪也)合賻(戰國罙作合伯春秋後語作合相)鄧師宛馮
(鄧國有功鑄劒因名鄧師宛人於馮池鑄劒故號宛馮在滎陽)龍淵太阿(二劒名)皆陸
斷牛馬水截鵠鴈當敵則斬堅甲鐡幕革抉㕹芮(抉音)
(決謂以革為射決決射韝也㕹音伐謂楯也芮謂繋盾之紛綬也)無不畢具以韓卒
之勇被堅甲疏勁弩帶利劒一人當百不足言也
說魏襄王曰大王之地南有鴻溝陳汝南許郾昆陽
召陵舞陽新都新郪東有淮穎煑棗無胥西有長城
之界北有河外卷衍酸棗地方千里地名雖小然而
田舍廬廡之數曾無所芻牧人民之衆車馬之多日
夜行不絶輷輷殷殷(輷麾宏反殷音隠)若有三軍之衆臣竊
量大王之國不下於楚竊聞大王之卒武士二十萬(即魏)
(氏武卒也注見後班固刑法志)蒼頭二十萬(謂以青布裹頭以異於衆荀子魏有蒼頭二十)
(萬是也)奮擊二十萬厮徒十萬(厮養之卒謂養馬賤者亦為兵)車六百
乘騎五千匹此其過越句踐武王遠矣說齊宣王
曰齊南有泰山東有琅邪西有清河北有勃海此所
謂四塞之國也齊地方二千餘里帶申數十萬粟如
邱山三軍之良五家之兵(五家即五國)進如鋒矢戰如雷
霆解如風雨即有軍役未嘗背泰山絶清河涉勃海
也(言臨淄自足齊有軍役不用度河取二部)臨淄之中七萬戶臣竊度之
不下戶三男子三七二十一萬不待發於遠縣而臨
淄之卒固已二十一萬矣說楚威王曰楚天下之
強國也王天下之賢王也西有黔中巫郡東有夏州
海陽南有洞庭蒼梧北有陘塞郇陽地方五千餘里
帶甲百萬車千乘騎萬匹粟支十年此伯王之資也
班固漢書刑法志曰春秋之後滅弱吞小並為戰國
稍增講武之禮以為戲樂用相夸視(師古曰視讀曰示)而秦
更名角抵(師古曰抵音丁禮反解在武紀)先王之禮没於淫樂中矣
雄桀之士因埶輔時作為權詐以相傾覆吳有孫武
齊有孫臏(師古曰臏音頻忍反)魏有吳起秦有商鞅皆禽敵立
勝垂著篇籍當此之時合從連衡(師古曰衡横也戰國時齊楚韓魏燕)
(趙為從秦國為衡從音子容反謂其地形南北從長也秦地形東西横長故為衡也)轉相攻伐
代為雌雄(師古曰代亦迭也)齊愍以技擊強(孟康曰兵家之技巧技巧者習)
(手足便器械積機關以立攻守之勝)魏惠以武卒奮(師古曰奮盛起)秦昭以銳
士勝(師古曰銳勇利)世方爭於功利而馳說者以孫吳為宗
時唯荀卿明於王道而非之曰彼孫吳者上埶利而
貴變詐施於暴亂昏嫚之國君臣有間(師古曰言有間隙不諧和)
上下離心政謀不良故可變而詐也夫仁人在上為
下所卬(卬讀作仰)猶子弟之衞父兄若手足之扞頭目何
可當也(扞禦難也)鄰國望我歡若親戚芬若椒蘭顧視其
上猶焚灼仇讎人情豈肯為其所惡而攻其所好哉
故以桀攻桀猶有巧拙以桀攻堯若卵投石夫何幸
之有(師古曰言往必破碎)詩曰武王載旆有虔秉鉞如火烈烈
則莫我敢遏(師古曰殷頌長發之詩也武王謂湯也虔敬也遏止也言湯建號興師猶本仁)
(義雖執戚鉞以敬為先故得如火之盛無能止也)言以仁義綏民者無敵於
天下也若齊之技擊得一首則受賜金事小敵脆則
媮可用也(師古曰媮與偷同謂苟且)事鉅敵堅則渙然離矣是亡
國之兵也魏氏武卒衣三屬之甲(服虔曰作大甲三屬竟人身也蘇林)
(曰兜鍪也盆領也髀襌也如淳曰上身一髀褌一踁繳一凡三屬也屬聯也)操十二石之
弩負矢五十个置戈其上冠胄帶劒贏三日之糧(師古)
(曰个讀曰个个枚也胄兜鍪也冠胄帶劒者著兜鍪而又帶劒也贏謂擔負也音盈)日中而趨
百里(師古曰中一日之中)中試則復其戶利其田宅(師古曰中試試之而)
(中科條也復謂免其賦稅也利田宅者給其便利之處也中音竹仲反復音方目反)如此則其
地雖廣其稅必寡其氣力數年而衰是危國之兵也
秦人其生民也陿阸其使民也酷烈(師古曰陿地小也隘險固也酷)
(重辱也烈猛威也)劫之以埶隠之以阸(鄭氏曰秦地多隘蔵隠其民於隘中也臣)
(瓚曰秦政急峻隠括其民於隘狹之法)狃之以賞慶道之以刑罰(師古曰狃)
(串習也音女救反道讀曰導)使民所以要利於上者非戰無由也
功賞相長五甲首而隸五家(服虔曰能得著甲者五人首使得隸役五家也)
(如淳曰役隸五家是為相君長)是最為有數故能四者有勝於天下
然皆干賞蹈利之兵庸徒鬻賣之道耳(師古曰鬻音育)未有
安制矜節之理也(師古曰矜持也)故雖地廣兵彊鰓鰓常恐
天下之一合而共軋已也(蘇林曰鰓音慎而無禮則葸之葸鰓懼貌也張晏曰)
(軋踐轢也師古曰鰓音先祀反軋音於黠反)至乎齊桓晉文之兵可謂入
其域而有節制矣(孟康曰入王兵之域而未盡也)然猶未本仁義之
統也故齊之技擊不可以遇魏之武卒魏之武卒不
可以直秦之銳士(師古曰直亦當也)秦之銳士不可以當桓
文之節制桓文之節制不可以敵湯武之仁義故曰
善師者不陳(師古曰戰陳之義本因陳列為名而音變耳字則作陳更無别體而末代學者)
(輙改其字旁從車非經史之本文也今宜依古不從流俗也)善陳者不戰善戰者
不敗善敗者不亡若夫舜脩百僚咎繇作士(師古曰士師理)
(官謂司寇之職也)命以蠻夷猾夏寇賊姦宄而刑無所用所
謂善師不陳者也湯武征伐陳師誓衆而放禽桀紂
(師古曰謂湯誓泰誓牧誓是也)所謂善陳不戰者也齊桓南服彊楚
使貢周室(師古曰謂僖四年伐楚次於陘責包茅不入王祭不供也)北伐山戎為
燕開路(師古曰謂莊三十年伐山戎以其病燕故)存亡繼絶功為伯首(師古)
(曰謂存三亡國衞邢魯也伯讀曰覇)所謂善戰不敗者也楚昭王遭闔
廬之禍國滅出亡(師古曰謂定四年吳入郢楚子出涉雎濟江入於雲中也)父老
送之王曰父老反矣何患無君父老曰有君如是其
賢也相與從之或犇走赴秦號哭請救(師古曰謂申包胥如秦乞)
(師也犇古奔字)秦人為之出兵(師古曰謂秦子蒲子武帥車五百乘以救楚也)二國
并力遂走吳師(師古曰謂子蒲大敗夫槩王於沂薳射之子從子西敗吳師於軍祥)昭
王返國(師古曰吳師已歸楚子入郢)所謂善敗不亡者也若秦因
四世之勝據河山之阻任用白起王翦豺狼之徒奮
其爪牙禽獵六國以并天下(師古曰言如獵之取獸)窮武極詐
士民不附卒隸之徒還為敵讎(師古曰謂陳勝吳廣英布之徒也)猋
起雲合果共軋之(師古曰猋疾風也如猋之起言其速也如雲之合言其盛也猋音必)
(遥反)斯為下矣凡兵所以存亡繼絶救亂除害也故伊
吕之將子孫有國與商周並(師古曰言其同盛衰也)至於末世
苟任詐力以快貪殘爭城殺人盈城爭地殺人滿野
孫吳商白之徒皆身誅戮於前而國滅亡於後(師古曰孫)
(武孫臏吳起商鞅白起也)報應之埶各以𩔖至其道然矣
自周室以東諸侯強大僭侈兵法軍制國自為政
俱非先王之舊晉楚齊秦其尤也魯雖弱國而軍
制亦屢變故摭左氏内外傳諸書略考諸國之兵
制至戰國時六王爭強軍政雖無可考而略見於
蘇秦之說班孟堅西漢刑法志論兵多述春秋戰
國時事頗有可考故具載之
秦始皇既并天下分為三十六郡郡置材官聚天下兵
器於咸陽鑄為鐘鐻講武之禮罷為角觝是時北築長
城四十餘萬南戍五嶺五十餘萬驪山阿房之役各七
十餘萬兵不足用而後發謫矣其後里門之左一切發
之而勝廣起(里門左謂閭里之左凡居者以富強為右貧弱為左秦役戍多富者役盡兼取貧弱)
(而發之也)
山齋易氏曰始皇既并天下北築長城南戌五嶺
又有驪山阿房之役兵不足用乃至發謫先發弛
刑之𩔖次發西賈人之𩔖次發治獄不直者之𩔖
次以隠官刑徒者次以嘗有市籍者又其次則大
父母父母嘗有市籍者先發里門之左名閭左之
戍未及發右而二世立復調材士五萬人以衞咸
陽民不聊生天下騷動而勝廣起矣是時楚兵百
萬而秦發近縣不及乃赦驪山徒奴産子以擊盗
及關東盗賊益熾又發關中卒以擊之而章邯三
歲將兵亡失已十數萬坑於降楚者又二十餘萬
沛公入關而秦遂以亡原秦之亡皆起於兵備廢
弛而倚辦於倉卒高祖鑒其弊而於郡國京師兵
備嚴整且内外有相制之勢漢法之善者也
按班史以銷鋒鏑弛武備為秦之所以亡山齋因
而發明其說然愚以為秦之亡非關於兵弛也當
時盡吞六雄威震六合彼胡越僻在裔夷豈能為
纖芥之害而發百萬之師以戍之驪山阿房之役
又復數十萬健卒壯士虚耗於無用之時糜爛於
不切之役蓋側目倒戈相挺而並起者皆秦兵也
史記言先是諸侯吏卒繇使屯戍過秦中者秦中
吏卒遇之多無狀及章邯以秦軍降諸侯諸侯吏
卒乘勝多奴虜使之輕折辱秦吏卒秦吏卒多怨
竊言曰章將軍等詐吾屬降諸侯今能入關破秦
大善即不能諸侯虜吾屬而東秦又盡誅吾父母
妻子奈何諸將微聞其語以告項羽羽乃盡坑秦
卒二十餘萬人夫此二十萬人者即十餘年前王
翦王賁等將之以横行天下誅滅六雄者也國有
興廢而士心之勇怯頓殊異哉然章邯之降也特
以畏趙高之讒二世之誅而其兵固非小弱亦未
嘗甚敗衂也而此二十萬人者亦復弭耳解甲而
曾無異辭雖明知必蹈禍機反幸諸侯之入關以
紓禍所謂寡助之至親戚叛之者歟
文獻通考卷一百四十九
