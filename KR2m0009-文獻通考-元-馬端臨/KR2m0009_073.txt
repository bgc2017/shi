文獻通考卷七十三
鄱陽馬端臨貴與著
郊社考六
明堂
黃帝拜祀上帝於明堂(或謂之合宫)其堂之制中有一殿四
面無壁以茅蓋通水水圜宫垣為複道上有樓從西南
入名昆侖
右黃帝明堂制度之說乃漢武帝時濟南人公玉
帶所上楊氏祭禮明堂篇以其不經而削之然其
所言茅蓋通水與夫戴禮所記略同又考工記所
言夏后世室殷人重屋周人明堂其制大槩由質
而趨於文由狹而趨於廣以是推之黃帝時無明
堂則已苟有之則一殿無壁蓋以茅正太古儉朴
之制又按武帝欲求仙延年方士之謬誕者多假
設黃帝之事以售其說如所謂作五城十二樓封
名山接萬靈明廷采首出銅鑄鼎之𩔖皆矯誣古
聖張大其詞以迎合時主之侈心獨公玉帶所上
明堂之制乃簡朴如此雖不經見然豈不可稍規
千門萬戶之失固未可以其言之並出於封禪求
仙之時而例黜之也
唐虞祀五帝於五府(府者聚也言五帝之神聚而祭於此堂)蒼曰靈府赤
曰文祖黃曰神記白曰明紀黑曰元矩五府之制未詳
夏后氏世室堂修二七廣四修一(世室者宗廟也魯廟有世室夏度以步令)
(堂修十四步其廣益以四分修之一則堂廣十七步半疏曰云夏度以步者下文云三四步明此二七是十)
(四步也云令堂修十四步者言假令以此堂云二七約之知用步無正文故鄭以假令言之也知堂廣十七步)
(半者以南北為修十四步四分之取十二步益三步為十五步餘二步益半步為二步半添前十五步是十七)
(步半也)五室三四步四三尺(堂上為五室象五行也三四步室方也四三尺以益廣也)
(木室於東北火室於東南金室於西南水室於西北其方皆三步其廣益之以三尺土室於中央方四步其廣)
(益之以四尺此五室居堂南北六丈東西七丈中疏曰云五室象五行者以其宗廟制如明堂明堂之有五)
(天帝五人帝五人神之坐皆法五行故知五室象五行也揚氏曰注四室皆三步六尺為步三步一丈八尺也)
(其廣益之以三尺為二丈一尺中央四步二丈四尺也其廣益之以四尺為二丈八尺合南北二室為三丈六)
(尺及堂二丈四尺為六丈合東西二室為四丈二尺及堂二丈八尺為七丈)九階(南面三三面各二)
(疏曰按賈馬諸家皆以為九等階鄭不從者以周殷差之夏人卑宫室當一尺之堂為九等階於義不可故為)
(旁九階也鄭知南面三階者見明堂位云三公中階之前北面東上諸侯之位阼階之東西面北上諸伯之國)
(西階之西東面北上故知南面三階也知餘三面各二者大射禮云升自北階又雜記云升自側階奔喪云升)
(自東階以此而言四面有階可知)四旁兩夾窗(窗助戶為明每室四戶八窗疏曰言四旁者)
(五室室有四戶四戶之旁皆有兩夾窗則五室二十戶四十窗也)白盛(蜃灰也盛之言成也以蜃灰堊)
(墻所以飾成宫室反蜃常軫反堊烏路)門堂三之二(門堂門側之堂取數於正堂今堂如上制)
(則門堂南北九步二尺東西十一步四尺爾雅曰門側之堂謂之塾)室三之一(兩室與門各居一分)
(各疏曰此室則在門堂之上作之也言居一分者謂兩室與門各居一分)
殷人重屋堂修七尋堂崇三尺四阿重屋(重直龍反宫重屋者王)
(正堂若大寢也其修七尋五丈六尺放夏周則其廣九尋七丈二尺也五室各二尋崇高也四阿若今四注屋)
(重屋複笮也云放方往反複音福笮側白反南疏曰雖言放夏周經堂修七尋則廣九尋若周言北七筵)
(則東西九筵是偏放周法而言放夏者七九偏據周夏后氏南北狹東西長亦是放之故得兼言放夏也云四)
(阿若今四注屋者燕禮云設洗當東霤則此四阿四霤者也云重屋複笮也者若明堂位云複廟重檐鄭注云)
(重檐重承壁材也則此複笮亦重承材故謂之重屋)
周人明堂度九尺之筵東西九筵南北七筵堂崇一筵
五室凡室二筵(明堂者明政教之堂周度以筵亦王者相改周堂高九尺殷三尺則夏一尺矣)
(相參之數禹卑宫室謂此一尺之堂與此三者或舉宗廟或舉王寢或舉明堂互言之以明其同制疏曰云)
(其同制者謂當代三者其制同非謂三代制同也)室中度以几堂上度以筵宫
中度以尋野度以步涂度以軌(周文者各因物宜為之數室中舉謂四壁之内)
(中疏曰因物宜者謂室中坐時馮几堂上行禮用筵宫合院之内無几無筵故用手之尋也在野論里數皆)
(以步故用步涂有三道車從中央故用車之軌是因物所宜也)廟門容大扄七个(大扄牛鼎)
(之扄長三尺每扄為一个七个二丈一尺制疏曰知大扄十鼎之扄長二尺者此約漢禮器度)闈門
容小扄三个(廟中之門曰闈門小扄膷鼎之扄長二尺三个六尺疏曰云廟中之門曰闈門者)
(爾雅文此即雜記云夫人至入自闈門是也膷鼎亦牛鼎但上牛鼎扄長三尺據正鼎而言此言膷鼎據陪鼎)
(三膷臐膮而說也膷音香冬官考工記)天子負斧依南鄉而立(負之言背也斧)
(依為斧文屏風於戶牖之間於前立焉)三公中階之前北面東上諸侯之
位阼階之東西面北上諸伯之國西階之西東面北上
諸子之國門東北面東上諸男之國門西北面東上九
夷之國東門之外西面北上八蠻之國南門之外北面
東上六戎之國西門之外東面南上五狄之國北門之
外南面東上九采之國應門之外北面東上四塞世告
至此周公明堂之位也(九采九州之牧典貢職者也正門謂之應門方伯帥諸侯而入)
(牧居外而糾察之也四塞謂夷服鎮服蕃服在四方為蔽塞者新君即位則來朝周禮侯服歲一見甸服二歲)
(一見男服三歲一見采服四歲一見衛服五歲一見要服六歲一見九州之外謂之蕃國世一見明堂位)
(朱子曰鄭氏謂天子廟及路寢如明堂制者蓋未必然明堂位與考工記所記明堂之制度者非出於舊典亦)
(未敢必信也楊氏曰此章云周公相武王以伐紂武王崩成王幼弱周公踐天子之位以治天下六年朝諸侯)
(於明堂註家云周公攝王位以明堂之禮儀朝諸侯此說舛謬故削去之)孟春之月天子
居青陽左个(青陽左个大寢東堂北偏)仲春之月天子居青陽太廟
(青陽太廟東堂當太室)季春之月天子居青陽右个(青陽右个東堂南偏)孟
夏之月天子居明堂左个(明堂左个大寢南堂東偏也)仲夏之月天
子居明堂太廟(明堂太廟南堂當太室也)季夏之月天子居明堂右
个(明堂右个南堂西偏也)中央土天子居太廟太室(太廟太室中央室也)孟
秋之月天子居總章左个(總章左个大寢西堂南偏)仲秋之月天子
居總章太廟(總章太廟西堂堂太室也)季秋之月天子居總章右个
(總章右个西堂北偏)孟冬之月天子居元堂左个(元堂左个北堂西偏)仲冬
之月天子居元堂太廟(元堂太廟北堂當太室)季冬之月天子居
元堂右个(元堂右个北堂東偏月令)
大戴禮曰明堂者古有之也淮南子言神農之世
祀於明堂明堂有蓋四方又漢武帝時有獻黃帝
明堂圖者或始於此凡九室一室有四戶八牖三
十六戶七十二牖以茅蓋屋茅取其潔質也上圓
下方明堂者所以明諸侯尊卑外水曰辟雍韓詩
說辟圓如璧雍以水不言圓言辟者取辟有德不
言辟水言雍雍和也南蠻東夷北狄西戎言四海
之君於祭也各以其方列於水外明堂月令於明
堂之中施十二月之令赤綴戶也白綴牖也綴飾
也二九四七五三六一八記用九室謂法龜文堂
高三尺東西九筵南北七筵上圓下方九室十二
堂室四戶戶二牖其宫三百步在近郊近郊三十
里淳于登說明堂在國之陽三里之外七里之内
丙巳之地韓詩說明堂在南方七里之郊然三十
里無所取也再言圓方及戶牖之數亦煩重或以
為明堂者文王之廟也明堂與文王之廟不同處
或說謬朱草日生一葉至十五日生十五葉十六
日一葉落終而復始也孝經援神契曰朱草生蓂
莢孳嘉禾成莆生蓂莢堯時夾階而生以記朔也
朱草可食王者慈仁則生其形無記周時德澤洽
和蒿茂大以為宫柱名為蒿宫也晏子春秋曰明
堂之制下之潤濕不及也上之寒暑不入也木工
不鏤示民知節也然或以高為柱表其儉質也此
天子之路寢也不齊不居其室路寢亦為此制
明堂位疏曰明堂說月令說明堂高三丈東西九
筵南北七筵上圓下方四堂十二室四戶八牖其
宫方三百步在近郊三十里淳于登說云明堂在
國之陽三里之外七里之内丙巳之地就陽位上
圓下方八窗四闥布政之宫故稱明堂明堂盛貎
周公祀文王於明堂以古周禮孝經說明堂文王
之廟夏后氏曰世室殷人曰重屋周人曰明堂東
西九筵南北七筵堂崇一筵五室凡室二筵蓋之
以茅周公祀文王於明堂以昭事上帝許君謹案
今禮古禮各以義說無明文以知之鄭駮之云戴
禮所云雖出盛德篇云九室三十六戶七十二牖
似秦相吕不韋作春秋時說者蓋非古制也四堂
十二室字誤本書云九室十二堂淳于登之言取
義於孝經援神契說宗祀文王於明堂以配上帝
曰明堂者上圓下方八窗四闥布政之宫在國之
陽帝者諦也象上承五精之神五精之神實在太
微在辰為巳是以登云然今漢立明堂丙巳由此
為之如鄭此言用淳于登之說此别錄所云依考
工記之文然先代諸儒所說不一故蔡邕明堂月
令章句明堂者天子太廟所以祭祀夏后氏世室
殷人重屋周人明堂饗功養老教學選士皆在其
中故言取尊崇之貎則曰太廟取其正室則曰太
室取其堂則曰明堂取其四時之學則曰太學取
其圜水則曰辟雍雖名别而實同鄭必以為各異
者袁凖正論明堂宗廟太學禮之本物也事義不
同各有所為而世之論者合以為一體取詩書放
逸之文經典相似之語推而致之考之人情失之
遠矣宗廟之中人所致敬幽隱清淨鬼神所居而
使學衆處焉饗射其中人鬼慢黷死生交錯囚俘
截耳以干鬼神非其理也茅茨采椽至質之物建
日月乘玉路以處其中非其𩔖也夫宗廟鬼神所
居祭天而於人鬼之室非其處也王者五門宗廟
在一門之内若射在於廟而張三侯又辟雍在内
人物衆多殆非宗廟之中所能容也如凖之所論
是鄭所謂不同之意
蔡邕明堂論(見辟廱門)
陳氏禮書曰夏世室商重屋周明堂則制漸文矣
夏度以步商度以尋周度以筵則堂漸廣矣夏言
堂修廣而不言崇商言堂修而不言廣言四阿而
不言室周言堂修廣崇而不言四阿其言蓋皆互
備鄭康成曰夏堂崇一尺商堂廣九尋理或然也
月令中央太室東青陽南明堂西總章北元堂皆
分左右个與太廟則五室十二堂矣明堂位前中
階阼階賓階旁四門而南門之外又有應門則南
三階東西北各二階而為九階矣(考工記五室九階)蓋木
室於東北火室於東南金室於西南水室於西北
土室於中央其外别之以十二堂通之以九階環
之以四門而南門之外加以應門此明堂之大略
也大戴禮白虎通韓嬰公玉帶淳于登桓譚鄭康
成蔡邕之徒其論明堂多矣時淳于登以為在國
之陽三里之外七里之内其說蓋有所傳然也何
則聽朔必於明堂而玉藻曰聽朔於南門之外則
明堂在國之南可知成玉之朝諸侯四夷之君咸
列四門之外而朝寢之間有是制乎則明堂在國
之外可知然大戴謂九室三十六戶七十二牖上
圓下方公玉帶謂為一殿居中覆之以茅環之以
水設之以複通之以樓鄭康成謂明堂太廟路寢
異實同制(康成以春秋書世室屋壊明堂位稱魯公之廟文世室武公之廟武世室則以)
(考工記所謂世室為廟重屋為寢或舉王寢或舉明堂互言之)蔡邕謂明堂太廟
辟雍同實異名豈其然哉諸侯之廟見於公食大
夫有東西堂東西夾而已天子路寢見於書亦東
西房東西夾又東序西序東堂西堂而已則太廟
路寢無五室十二堂矣謂之明堂太廟路寢異實
同制非也宗廟居雉門之内而教學飲射於其中
則莫之容處學者於鬼神之宫享天神於人鬼之
室則失之瀆袁凖嘗攻之矣則謂之明堂太廟辟
雍同實異名非也彼蓋以魯之太廟有天子明堂
之飾晉之明堂有功臣登享之事乃有同實異實
之論是不知諸侯有太廟無明堂特魯放其制晉
放其名也四時之氣春為青陽夏為朱明秋為白
藏冬為元英則青者春之色春者陽之中故春堂
名之總者物之聚章者文之成故秋堂名之明者
萬物之相見元者萬物之復本故冬夏之堂名之
左右之堂曰个以其介於四隅故也中之堂曰太
廟以其大享在焉故也古者鬼神所在皆謂之廟
書與士虞以殯宫為廟則大享在焉謂之太廟可
也明堂之作不始於周公而武王之時有之記曰
祀乎明堂而民知孝是也不特建之於内而外之
四嶽亦有之孟子之時齊有泰山之明堂是也(荀子)
(強國篇曰雖為之築明堂於塞外而朝諸侯使殆可也漢有奉高明堂)月令言明堂
之制則然其言四時乘異路載異旂衣異衣用異
器則非也明堂位言朝諸侯於明堂則然其言周
公踐天子之阼負扆而受朝則非也何則王者迎
五氣則於東南西北之四郊禮六神則以蒼黃青
赤白元之牲玉象四時以廵嶽順閏月以居門而
天地之間罔不欽若則十二月之異堂聽朔不為
過也若夫車旗之辨見於巾車司常衣冠之等見
於弁師司服皆無四時之異禮運曰五色十二衣
旋相為質郎顗曰王者隨天自春徂夏改青服絳
非古制也書曰周公位冢宰正百工詩序曰周公
既成洛邑朝諸侯乃率以祀文王蓋成王宅憂周
公位冢宰而百工總已以聽焉及既成洛邑輔成
王以朝諸侯詩序言朝諸侯乃率以祀文王則朝
不在廟而在明堂可知也
朱子曰論明堂之制者非一某竊意當有九室如
井田之制東之中為青陽太廟東之南為青陽右
个東之北為青陽左个南之中為明堂太廟南之
東即東之南為明堂左个南之西即西之南為明
堂右个西之中為總章太廟西之南即南之西為
總章左个西之北即北之西為總章右个北之中
為元堂太廟北之東即東之北為元堂右个北之
西即西之北為元堂左个中是太廟太室凡四方
之太廟異方所其左个右个則青陽之右个乃明
堂之左个明堂右个乃總章之左个也總章之右
个乃元堂之左个元堂之右个乃青陽之左个也
但隨其時之方位開門耳太廟太室則每季十八
日天子居焉古人制事多用井田遺意此恐也是
問郊祀后稷以配天宗祀文王以配上帝帝只
是天天只是帝却分祭何也朱子曰為壇而祭故
謂之天祭於屋下而以神祗祭之故謂之帝又
曰明堂想只是一个三間九架屋子
楊氏曰愚按明堂者王者之堂也謂王者所居以
出教令之堂也夫王者所居非謂王之常居也疏
家云明堂在國之南丙巳之地三里之外七里之
内此言雖未可以為據然其制必凛然森嚴肅然
清淨王者朝諸侯出教令之時而後居焉而亦可
以事天地交神明於此地而無愧焉周人祀上帝
於明堂而以文王配之者此也說者乃以明堂為
宗廟又為大寢又為太學則不待辨說而知其謬
矣惟考工記謂明堂五室大戴禮謂明堂九室二
說不同前代欲建明堂者或云五室或云九室往
往惑於二說莫知所決而遂止愚謂五室取五方
之義也九室則五方之外而必備四隅也九室之
制視五室為尤備然王者居明堂必順月令信如
月令之說則為十二室可乎此又不通之論也惟
朱子明堂圖謂青陽之右个乃明堂之左个東之
南即南之東明堂之右个乃總章之左个南之西
即西之南總章之右个乃元堂之左个西之北即
北之西元堂之右个乃青陽之左个北之東即東
之北但隨其時之方位開門耳太廟太室則每時
十八日居焉古人制事多用井田遺意此恐然也
朱子所謂明堂想是一个三間九架屋子者指五
方四隅凡有九室之大略而言之也然則朱子之
說其亦有據乎曰漢承秦後禮經無全書姑以考
工記觀之亦粗可見考工記曰周人明堂度九尺
之筵東西九筵為八丈一尺言明堂之廣也南北
七筵為六丈三尺言明堂之修也五室象五行之
方位有五方則有四隅不言可知也夫有五方四
隅則一堂之地裂而為九室矣又安得通而為一
復有九筵之廣七筵之修乎蓋明堂云者通明之
堂也所以朝諸侯行王政者在是所以享上帝配
祖考者在是非七筵九筵之修廣不能行也五方
四隅亦惟辨其方正其位隨王者所居之月掌次
以帷幕幄帟為之以詔王居以順月令以奉天道
耳亦如所謂隨其時之方位開門是也此其大略
也又按齊宣王欲毁明堂孟子曰王欲行王政
則勿毁之矣此又王者廵狩之地有明堂以朝諸
侯行政教非在國之明堂也
又曰按月令迎春東郊及祠高禖注引王居明堂
禮漢藝文志有明堂隂陽三十三篇明堂隂陽說
五篇魏相每表采易隂陽及明堂月令奏之漢有
此書今無傳焉
右經傳及諸儒所言明堂制度(北史李謐傳載謐著明堂制度論甚)
(詳)
孝經子曰孝莫大於嚴父(嚴謂敬也尊嚴其父)嚴父莫大於配天
則周公其人也(言以父配天之禮始於周公)昔者周公郊祀后稷以
配天宗祀文王於明堂以配上帝(明堂天子布政之宫周公因祀五方上帝)
(於明堂乃尊文王以配之)是以四海之内各以其職來祭(謂諸侯修其職來助)
(祭)
月令季秋上丁命樂正入學習吹(為將饗帝也春夏重舞秋冬重吹也)是
月也大饗帝(疏曰大饗與帝連文故謂祭天)詩我將祀文王於明堂
也我將我享維羊維牛維天其右之儀式刑文王之典
日靖四方伊嘏文王既右享之我其夙夜畏天之威於
時保之
陳氏禮書曰先王之於天尊而遠之故祀於郊而
配以祖親而近之故祀於明堂而配以父孝經曰
孝莫大於配天又曰郊祀后稷以配天宗祀文王
於明堂以配上帝嚴父配天矣又曰配上帝者天
則昊天上帝也上帝則五帝與天也明堂不祀昊
天上帝不可謂配天五帝不與不可謂配上帝以
上帝為昊天上帝邪而周禮以旅上帝對旅四望
言之則上帝非一帝也以明堂時祀昊天上帝邪
而考工記明堂有五室則五室非一位也祭法曰
周人禘嚳而郊稷祖文王而宗武王鄭氏曰禘郊
祖宗謂祭祀以配食也其說以為坐五帝於堂上
以五人帝及文王配之坐五神於庭中以武王配
之然古者祖有功而宗有德謂祖宗其廟耳非謂
配於明堂也(王肅曰審如鄭說則經當言祖祀文王不言宗祀也凡言宗者尊也周人)
(既祖其廟又宗其祀)月令之五人帝五人神所以配食四郊
也其與享明堂於經無見又况降五神於庭中降
武王以配之豈嚴父之意哉然宗祀文王則成王
矣成王不祀武王而祀文王者蓋於是時成王未
畢喪武王未立廟故宗祀文王而已此所以言周
公其人也詩序曰豐年秋冬報則秋報者季秋之
於明堂也冬報者冬至之於郊也先明堂而後郊
者禮由内以及外也先嚴父而後祖者禮由親以
及尊也明堂之祀於郊為文於廟為質故郊掃地
藁秸而已明堂則有堂有筵郊特牲而已明堂則
維羊維牛然郊有燔燎而明堂固有升煙漢武帝
明堂禮畢燎於堂下古之遺制也由漢及唐或祠
太一五帝(光武)或特祀五帝(光武明帝)或除五帝之坐同
稱昊天上帝(晉武帝時議除明堂五帝之坐同稱昊天上帝各設一坐而已後又復武)
(帝位)或合祭天地(唐武后合祭天地於明堂中宗仍之)或配以祖或配
以羣祖(漢武帝祠明堂高皇帝對之章帝祠明堂以光武配後又以高祖太宗世宗中宗世)
(祖顯宗配各一太牢)其服也或以衮冕(東晉武帝)或以大裘(梁禮)其
獻也或以一獻或以三獻(梁朱异曰祀明堂改服大裘又以貴質不應三)
(獻請停三獻止於一獻隋於雩壇行三獻禮)抑又明堂之制變易不常
與考工之說不同皆一時之制然也
朱子曰古者祭天於圜丘掃地而行事器用陶匏
牲用犢其禮極簡聖人之意以為未足以盡其意
之委曲故於季秋之月有大享之禮焉天即帝也
郊而曰天所以尊之也故以后稷配后稷遠矣配
稷於郊亦所以尊稷也明堂而曰帝所以親之也
以文王配焉文王親也配文王於明堂亦以親文
王也尊尊而親親周道備矣然則郊者古禮而明
堂者周制也周公以義起之也
楊氏曰愚按郊祀配天明堂配上帝天與上帝一
也祀上帝祀並如郊祀然月令有大饗之文我將
之詩有維羊維牛之語則明堂之禮為尤備故程
子曰其禮必以宗廟之禮享之朱子亦曰祭於屋
下而以神祇祭之蓋謂此也
又曰按周人宗祀文王於明堂以配上帝上帝即
天也配帝即文王也自漢以來乃有並祭五帝之
禮鄭康成注祭法祖文王宗武王之說差誤特甚
至唐以來遂有三帝並侑之禮皆非古人制禮之
本意故今具載於後併列諸儒議論以明之
祭法祖文王而宗武王注曰祭五帝五神於明堂
曰祖宗祖宗通言爾孝經曰宗祀文王於明堂以
配上帝月令春曰其帝太皥其神句芒夏曰其帝
炎帝其神祝融中央曰其帝黃帝其神后土秋曰
其帝少昊其神蓐收冬曰其帝顓頊其神元冥
疏曰云祭五帝五神於明堂曰祖宗祖宗通言爾
者以明堂月令五時俱有帝及神又月令季秋大
饗帝故知明堂之祭有五人神及五天帝也孝經
云宗祀文王於明堂以配上帝故知於明堂也又
郊特牲疏云五時迎氣及雩祭則以五方人帝配
之九月大饗五帝則以五人帝及文武配之以文
王配五天帝則謂之祖以武王配五人神則謂之
宗崔氏云皆在明堂之上祖宗通言故祭法云祖
文王文王稱祖孝經云宗祀文王於明堂是文王
稱宗文王既爾則武王亦有祖宗之號故云祖宗
通言
王肅駁鄭義曰古者祖有功而宗有德祖宗自是
不毁之名非謂配食於明堂者也審如鄭言則經
當言祖祀文王於明堂不得言宗祀也宗者尊也
周人既祖其廟又尊其祀孰謂祖於明堂者乎鄭
引孝經以觧祭法而不曉周公本意殊非仲尼之
義旨也
通典宗祀文王於明堂以配上帝謂祀昊天上帝
先儒所釋不同若以祭五帝則以天帝皆坐明堂
之中以五人帝及文王配之五官之神坐於庭中
以武王配之通名曰祖宗故云祖文王而宗武王
文王為父配祭於上武王為子配祭於下如其所
論非為通理但五神皆生為上公死為貴神生存
之日帝王享會皆須升堂今死為貴神獨配於下
屈武王之尊同下坐之義為不便意為合祭五帝
於明堂唯有一祭月令所謂九月大享帝於明堂
也五帝及神俱坐於上以文武二祖汎配五帝及
五神而祭之以文王配祭五帝則謂之祖以武王
配祭五神則謂之宗明二君同配故祭法云祖文
王而宗武王夫祖者始也宗者尊也所以名祭為
祖宗者明祭之中有此二義
漢武帝元封五年初天子封泰山泰山東北趾古時有
明堂處險不敝上欲治明堂奉高堂未曉其制度濟南
人公玉帶上黃帝時明堂圖明堂圖中有一殿四面無
壁以茅蓋通水圜宫垣為複道上有樓從南入命曰昆
侖天子從之入以拜祀上帝焉於是上令奉高作明堂
汶上(徐廣曰在元封二年秋)如帶圖及五年修封則祀太一五帝
於明堂上坐令高皇帝祠坐對之祠后土於下房以二
十太牢天子從昆侖道入始拜明堂如郊禮禮畢燎堂
下因朝諸侯王列侯受郡國計(師古曰計若今之諸州計帳也)
太初元年十一月甲子朔旦冬至祀上帝於明堂後每
修封其贊饗曰天增授皇帝泰元神策周而復始皇帝
敬拜太一(師古曰自此以上贊祝者詞)毋修封禪(徐廣曰常五年一修耳今適二年故)
(但祠於明堂)
天漢四年行幸泰山修封祀明堂因受計
太始四年三月行幸泰山壬午祀高祖於明堂以配上
帝因受計癸未祀孝景皇帝於明堂
征和四年幸泰山修封祀於明堂
平帝元始四年安漢公王莾奏立明堂辟雍
五年春正月祫祭明堂(禮五年一祫祫者毁廟與未毁廟之主皆合食於太祖也)
致堂胡氏曰明堂辟雍靈臺雜見於孝經孟子詩
與禮記其制作之詳不可得而聞矣後世紛紛之
論所以起歟然以理考之先王舉事動可為憲必
不如後世之妄作爾王者向明而治古之堂今之
殿也孝經以為宗祀之所孟子以為王政之堂然
則是人君之路寢猶後世大朝會之正衙也王者
見羣臣覲諸侯頒朔布政皆於是焉故曰欲行王
政則不可毁也齊何以有明堂僣也人謂宣王毁
之者俾革其僣也孟子語以勿毁者教使行王政
也則何以用之宗祀乎文王已有廟矣以季秋享
帝而奉文王配焉不可於七廟中獨舉大禮于一
廟故迎主致之明堂以配帝也祭帝必於明堂者
帝出震而宰萬物猶向明而治天下也武王即位
追王文王周公制禮推本王功故以文王配帝而
祀於明堂此義𩔖也是明堂之說也後世紛紛皆
狃於劉歆世室重屋之載吕不韋青陽總章之比
是可信乎
世祖中元元年初營明堂辟雍靈臺未用事
明帝永平二年正月辛未初祀五帝於明堂光武帝配
五帝坐位堂上各處其方黃帝在未皆如南郊之位光
武帝位在青帝之南少退西面牲各一犢帝及公卿列
侯始服冠冕衣裳玉珮絇屨以行事奏樂如南郊禮畢
登靈臺使尚書令持節詔驃騎將軍三公曰今令月吉
日宗祀光武皇帝於明堂以配五帝禮偹法物樂和八
音詠祉福舞功德其班時令敕羣后事畢升靈臺望元
氣吹時律觀物變羣僚藩輔宗室子孫衆郡奉計百蠻
貢職烏桓濊貊咸來助祭單于侍子骨都侯亦皆陪位
斯固聖祖功德之所致也朕以闇陋奉承大業親執圭
璧恭祀天地仰惟先帝受命中興撥亂反正以寧天下
封泰山建明堂立辟雍起靈臺恢弘大道被之八極而
嗣子無成康之質羣臣無吕旦之謀盥洗進爵踧踖惟
慙素性頑鄙臨事益懼其令天下自殊死以下皆赦除
之百僚師尹其勉修厥職順行時令敬若昊天以綏兆
人
班固東都賦明堂詩於昭明堂明堂孔陽聖王宗祀
穆穆煌煌上帝宴享五位時序誰其配之世祖光武
普天率土各以其職猗歟緝熙允懷多福
東京賦曰復廟重屋八逹九房薛綜注曰八逹謂
室有八窗也堂後有九室所以異於周制也王隆
漢官篇曰是古者清廟茅屋胡廣曰古之清廟以
茅蓋屋所以示儉也今之明堂茅蓋之乃加瓦其
上不忘古也
章帝建初三年宗祀明堂禮畢登靈臺望雲物
元和二年二月幸泰山柴告岱宗進幸奉高壬申宗祀
五帝於孝武所作汶上明堂光武帝配如雒陽明堂禮
癸酉更告祀高祖太宗世宗中宗世祖顯宗於明堂各
一太牢
安帝延光三年東廵泰山祀汶上明堂如元和二年故
事順帝即位修奉常祀
和帝永元五年祀五帝於明堂遂登靈臺望雲物
順帝永和元年宗祀明堂登靈臺改元大赦
漢安元年正月宗祀明堂大赦改元
靈帝初黃門朱瑀等隂於明堂中禱皇天曰竇氏無
道請皇天輔帝誅之既殺武等詔太官給塞具(塞報祀也)
(賽通用)
東漢制明堂及靈臺令各一人掌守明堂靈臺掌候
日月星氣皆屬太史東漢明堂制上圓下方(法天地)八
窗四閨(法八風四時)九室十二座(法九州十二月)三十六戶七十
二牖(法三十六旬七十二候)
魏明帝太和元年正月丁未宗祀文帝於明堂以配上
帝祝稱天子臣某齊王亦行其禮
晉武帝太始元年二月丁丑宗祀文皇帝於明堂以配
上帝又議明堂宜除五帝坐同稱昊天上帝各設一坐
而已
晉明堂裴頠議立只為一殿
十年十月詔復明堂五帝位
晉初以文帝配後復以宣帝尋復還以文帝配其餘
無所變革是則郊與明堂同配異配參差不同矣摯
虞議以為漢魏故事明堂祀五帝之神新禮五帝即
上帝帝即天也明堂除五帝之位惟祭上帝按仲尼
稱郊祀后稷以配天宗祀文王於明堂以配上帝周
禮祀天旅上帝祀地旅四望四望非地則上帝非天
斷可識矣郊丘之祀掃地而祭牲用繭栗器用陶匏
事反其始故配以遠祖明堂之祭備物以薦玉牲並
陳籩豆成列禮同人理故配以近考郊堂兆位居然
異體牲牢品物質文殊趣且祖考同配非謂尊嚴之
美三日再祀非謂不黷之義其非一神亦足明矣昔
在上古生為明王沒則配五行故太昊配木神農配
火少昊配金顓頊配水黃帝配土此五帝者配天之
神同兆之於四郊報之以明堂祀天大裘而冕祀五
帝亦如之或以為五精之帝佐天育物者也前代相
因莫之或廢晉初始從異議庚午詔書明堂及南郊
除五帝之位惟祀天神新禮奉而用之前太醫令韓
楊上書宜如舊祀五帝太康十年詔已施用宜定新
禮明堂及郊祀五帝如舊議詔從之江左以後未遑
脩建
晉傅元製天地郊明堂夕牲歌一天地郊明堂降
神歌一明堂饗神歌一
東晉孝武帝太元十三年正月後辛祀明堂車服之儀
率遵漢制出以法駕服以衮冕(時孫耆之議郊以祀天故配之以后稷明堂祀)
(帝故配之以文王由斯言之郊為皇天之位明堂為上帝之廟故徐邈以配之為言必有神主郊為天壇則明)
(堂非文廟矣時議帝親奉今親祀北郊明年正月上辛祀昊天次辛祀后土後辛祀明堂)
宋孝武大明五年依漢汶上儀設五帝位太祖文帝對
饗祭皇天上帝鼎俎彛簋一依太廟禮堂制但作大殿
屋十二間無古三十六戶七十二牖文飾雕畫而巳(時有)
(司奏伏尋明堂辟雍制無定文自漢暨晉莫之能辨周書云清廟明堂路寢同制鄭元注禮義生於斯諸儒又)
(云明堂在國之陽丙巳之地三里之内晉侍中裴頠以爲尊祖配天其義明著廟宇之制理據未分直可為殿)
(以崇嚴祀其餘雜碎一皆除之裴頠所奏竊謂可安國學之南地實丙巳其墻宇規範宜擬則太廟唯十有二)
(間以應一周之數)
齊高帝建元元年祭五帝之神於明堂有功德之君配
明堂制五室(時從王儉議)
明帝崇昌元年有司奏以武帝配(國子助教謝曇濟議按祭法禘郊祖宗並)
(列嚴祀鄭元注義亦據兼享宜祖宗兩配文武䨇祀左僕射王晏議若用鄭元祖宗通稱則生有功德沒垂尊)
(稱歴代配帝何止於二今殷薦上帝元屬武帝百代不毁其文廟乎詔可)
梁祀五帝於明堂服大裘冕罇以瓦爼豆以純漆牲以
特牛餚膳凖二郊若水土之品蔬菜之屬宜以薦郊所
無者從省除五配五帝行禮自東階升先春郊帝為始
止一獻清酒停三獻及灌事(儀曹郎朱异議祀明堂改服大裘又以貴質不應二)
(獻禮云朝踐用太罇鄭元云太罇瓦也有虞氏瓦罇此皆是宗廟猶以質素况在明堂理不容象罇也郊祀貴)
(質器用陶匏宗廟貴文誠宜雕爼明堂之禮於郊為文比廟為質請改器用純漆庶合文質之衷舊儀鬯灌求)
(神初獻清酒次醽終醁禮畢太祝取俎上祭肉當御前以授俎五帝天神不可求之於地二郊主祭無授肉之)
(禮請停三獻灌鬯及授俎之法止於一獻清酒舊用太牢按郊用繭栗詩云祀文王於明堂有維羊維牛良由)
(周監二代其義貴文明堂方郊未為極質故特用三牲今斟酌百王義存通典蔬菜之薦雖符周禮而牲牢之)
(用宜遵夏殷請自今明堂牲用特牛從之)其堂制十二年毁宋太極殿以其
材構明堂十二間皆凖太廟以中央六間安六天座悉
南向東來第一青帝五帝依次而列又五人帝配饗在
阼階東上北向大殿後為小殿五間以為五佐室焉(帝曰)
(明堂之祭五帝則是總義在郊之祭五帝則是别義宗祀所配復應有室若專配一室則義非配五若皆配五)
(則成五位以理而言明堂無室朱异以月令天子居明堂左个右个聽朔之禮既在明堂今若無室則於義或)
(闕帝又曰鄭元義聽朔必在明堂此則人神混淆莊敬道廢春秋左氏傳云介居二大國之間此云左右个者)
(謂祀帝堂南又有小室亦號明堂分為三處聽朔既有三處則有左右之義在宫之内明堂之外人神有别差)
(無相干其議是非莫定初尚未改十二年太常丞虞瞬復引周禮明堂九尺之筵以為高下修廣之數堂崇一)
(筵故階高九尺漢家制度猶遵此禮於是毁宋太極殿為明堂十二間)
梁明堂送神諴雅一曲四言明堂徧歌五帝登歌
五曲四言
陳祀昊天上帝五帝於明堂牲以太牢粢盛六飯鉶羹
蔬備薦焉武帝以德帝配文帝以武帝配堂制殿屋十
二間中央六間依前代安六座四方帝各依其方黃帝
居坤維而配享坐依梁法
後魏文帝太和十三年四月經始明堂改營太廟遷洛
之後宣武永平延昌中欲建明堂而議者或云五室或
云九室至明帝神龜中復議之元乂執政遂營九室值
代亂不成宗配之禮迄無所設
北齊採周官考工記為五室
後周採漢三輔黃圖為九室並竟不成
隋文帝開皇十三年議立明堂繁役不就終隋代季秋
祀五方上帝於雩壇上其用幣各依其方人帝各在天
帝之左太祖在太昊南西向五官在庭各依其方牲用
犢十二皇帝太尉司農行三獻禮於青帝及太祖自餘
有司助奠五官位於堂下行一獻禮有燎其省牲進熟
如南郊禮(時禮部尚書牛弘定議造明堂將作大匠宇文愷依月令樣重檐複屋五房四逹丈尺規)
(矩皆有凖憑帝命有司規兆方欲崇建又命詳定諸儒爭論莫之能決煬帝大業年中愷又奏之以他役繁興)
(遂寢)
唐高祖武德初定令每歲季秋祀五方上帝於明堂以
元帝配五人帝五官並從祀迄於貞觀之末竟未議立
明堂季秋大享則於圜丘行事
新唐書禮樂志明堂自漢以來諸儒之論不一至
於莫知所從則一切臨時增損而不能合古然推
其本旨要於布政交神於王者尊嚴之居而已其
制作何必與古同然為之者至於無所據依乃引
天地四時風氣乾坤五行數象之𩔖以為倣象而
衆說亦不克成隋無明堂而季秋大享常寓雩壇
唐高祖太宗時寓於圜丘貞觀中禮部尚書豆盧
寬等議從昆侖道上層以祭天下層以布政而太
子中允孔穎逹以為非(穎逹大略謂六藝羣書皆訓基上曰堂樓上曰觀未)
(聞重樓之上而有明堂又明堂法天聖王示儉今若飛樓架道浮閣凌空不合古言又古者敬重大)
(事與祭相似是以朝覲祭祀並在於廟若樓上祭祖樓下視朝閣道升樓路便窄隘乘輦則接神不)
(敬步陟則勞勤聖躬侍衛在旁百司供奉求之經誥全無此理)侍中魏徵請為五
室重屋上圓下方上以祭天下以布政謂前世儒
者所言雖異而以為如此者多同至於高下廣狹
丈尺之制可以因事制宜也祕書監顔師古曰周
書叙明堂有應門雉門之制以此知為王者之常
居爾其青陽總章元堂太廟左右个皆路寢之名
也文王居明堂之篇帶弓韣禮高禖九門磔禳國
有酒以合三族推其事皆與月令合則皆在路寢
也大戴禮曰在近郊又曰文王之廟也此奚足信
哉且門有臯庫豈知施於郊野謂宜近在宫中徵
及師古皆當時名儒其論止於如此
高宗永徽二年奉太宗配祀明堂有司遂請以高祖配
五天帝太宗配五人帝
顯慶元年詔以高祖配圜丘太宗配明堂
太尉長孫無忌等議曰宗祀明堂必配天帝而伏義
五代本配五郊參之明堂自緣從祀今以太宗作配
理有未安伏見永徽二年追奉太宗以遵嚴配當時
高祖先在明堂禮司致惑竟未遷祀乃以太宗降配
五人帝雖復亦在明堂不得對越天帝謹按孝經孝
莫大於嚴父嚴父莫大於配天昔者周公郊祀后稷
以配天宗祀文王於明堂以配上帝又尋歴代禮儀
且無父子同配明堂之義唯祭法云周人禘嚳而郊
稷祖文王而宗武王鄭元注曰禘郊宗祖謂祭祀以
配食也禘謂祭昊天於圜丘郊謂祭上帝於南郊祖
宗謂祭五帝五神於明堂也尋鄭此注乃以宗祖合
為一祭又以文武共在明堂連祍配祠良為謬矣故
王肅駁之臣謹上考殷周下洎貞觀並無一代兩帝
同配於明堂伏惟高祖太武皇帝躬受天命奄有神
州創制改物體元居正為國始祖抑有舊章太宗文
武皇帝道格上元功清下黷拯率土之塗炭布大造
於生靈請准詔書宗祀於明堂以配上帝從之
乾封初詔明堂仍祭五方上帝依鄭元義
儀鳳二年太常少卿韋萬碩奏曰明堂大饗凖古禮
鄭元義祀五天帝王肅義祀五行帝貞觀禮依鄭義
祀五帝顯慶以來新修禮祀昊天上帝奉乾封二年
敕祀五帝又奉制兼祀昊天上帝又奉上元三年三
月敕五祀行用已久並依貞觀年禮為定又奉去年
敕並依周禮行事今用樂須定所祀之神未審依定
何禮臣以去年十二月錄奏至今未奉進止所以樂
章不定上及宰臣並不能斷乃詔尚書省召學者更
參議之事仍不定自此明堂大饗兼用貞觀顯慶二
禮禮司益無憑凖
高宗改元總章分萬年縣置明堂縣示欲必立之而議
者紛然或以為五室或以為九室帝依兩議以帟幕為
之與公卿臨觀而議益不一乃下詔率意班其制度至
取象黃琮上設鴟尾其言益不經而明堂卒不能立
上内出九室樣更令有司損益之有司奏言内樣堂
基三重每基階各十二上基方九雉八角高一尺中
基方三百尺高一筵下基方三百六十尺高一丈二
尺上基象黃琮為八角四面安十二階請從内樣為
定基高下仍請凖周制高九尺其方共作司約凖百
四十八尺中基下基望並不用又内樣室各方三筵
開四闥八窗屋圓楣徑二百九十一尺按季秋大饗
五帝各在一室商量不便請依兩漢季秋合饗總於
太室若四時迎氣之祀則各於其方之室其安置九
室之制增損明堂故事三三相重太室在中央方六
丈其四隅之室謂之左右房各方二丈四尺當太室
四面青陽明堂總章元堂等室各長六丈以應太室
闊二丈四尺以應左右房室間並通巷各廣一文八
尺其九室并巷在堂上總方一百四十四尺法坤之
策屋圓楣檐或為未允請據鄭元盧植等說以前梁
為楣其徑二百一十六尺法乾之策圓楣之下所施
圓柱旁出九宫四隅各七尺法天以七紀柱外餘基
共作司約凖面别各餘一丈一尺内樣室别四闥八
窗檢與古合請依為定其戶仍在外設而不開内樣
外有柱三十六每柱十梁内有七間柱根以上至梁
高三丈梁已上至屋峻起計高八十一尺上圓下方
飛檐應規請依内樣為定其蓋屋形制仍望據考工
記改為四阿并依禮加重檐凖太廟安鴟尾堂四向
五色請依周禮白盛為便其四向各隨方色請施四
垣及四門辟雍按大戴禮及前代說辟雍多無水廣
内徑之數蔡邕云水廣二十四丈四周於外三輔黃
圖云水廣四周與蔡邕不異仍云水外周堤又張衡
東京賦稱造舟為梁禮記明堂陰陽錄水左旋以象
天商量水廣二十四丈恐傷於闊今請減為二十四
步垣外量取周足仍依故事造舟為梁其外周以圓
堤并取陰陽水行左旋之制殿垣按三輔黃圖殿垣
四周方在水内高不蔽日殿門去殿七十二步准今
行事陳設猶恐窄小其方垣四門去堂步數請凖太
廟南門去廟基遠近為制仍立四門八觀依太廟門
别各安三門施元閫四角造三重巍闕自後羣儒分
競各執異議九室五室俱有依憑上令所司於觀德
殿前依兩議張設上觀之謂公卿曰明堂之制自古
有之議者不同所以未造今令張設兩議公等以何
者為宜工部尚書閻立德奏曰兩議不同俱有典故
九室自暗五室自明取舍之宜斷在聖慮上亦以五
室為便(後以制度未定而止)
文獻通考卷七十三
