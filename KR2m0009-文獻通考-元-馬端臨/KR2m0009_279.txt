文獻通考卷二百七十九
鄱陽馬端臨貴與著
象緯考二
二十八宿
東方蒼龍七宿
宋中興天文志石氏云東宫青帝其精蒼龍為七宿
其象有角有亢有氐有房有心有尾有箕氐胸房腹
箕所糞也司春司木司東嶽司東方司鱗蟲三百有
六十蒼龍為鱗蟲之長
角兩星南北正直著中有平道上天田總是黑星兩相
連别有一烏名進賢平道右畔獨淵然最上三星周鼎
形角下天門左平星雙雙横扵庫樓上庫樓十星屈曲
眀樓中柱有十五星三三相著如鼎形其中四星别名
衡南門樓外兩星横
角二星十二度為主造化萬物布君之威信謂之天
闕其間天門也其内天庭也故黃道經其中七曜之
所行也其眀則太平芒動則國不寧日食右角國不
寧月食左角天下道斷金火犯有戰敵金守之大將
持政左角為天田為理主刑其南為太陽道五星犯
之為旱右角爲將主兵其北為太隂道五星犯之爲
水盖天之三門猶房之四表也左右角間二星曰平
道為天子八達之衢眀正則吉動搖則法駕有虞天
田主天子畿内封疆金守之主兵火守之主旱水守
之主潦平道西一星曰進賢在太微宫東眀則賢者
在位暗則在野又曰主卿相主逸才周鼎三星在攝
提西國之神噐也不見或移徙則運祚不寧天門二
黑星在平星北角之南主天之門爲朝聘待客之所
眀則四方歸化不見則兵革起邪佞生平星二星在
庫樓北平天下之法獄廷尉之象也庫樓十星其六
大星為庫南四星為樓在角南一曰天庫兵車之府
也旁十五星三三而聚者柱也中央四小星衡也主
陳兵其占曰庫中星不見兵四合無星則下臣謀上
眀而動搖則兵出四方盡不見則國無君庫樓東北
二星曰陽門主守隘塞也南門二星在庫樓南天之
外門也主守兵眀則遠方入貢暗則夷狄畔客星守
之主兵至
宋兩朝天文志角二星距南星去極九十七度半
庫樓二星距西北星去極一百二十三度入軫十五
度半南門二星距西星去極一百三十七度入軫
十一度平道二星距東星去極九十一度入角二
度天門二星距西星去極一百四度半入軫十六
度平星二星距西星去極一百九度半入軫十六
度天田二星距西星去極八十二度半入角二度
半周鼎三星距東北星去極六十四度半入角宿
七度半
亢四星恰似彎弓状大角一星直上眀折威七箇亢下
横大角左右攝提星三三相似如鼎形折威下左頓頑
星兩箇斜安黃色精頑西二星號陽門色若頓頑直下
存
亢四星九度日月之中道主天子内朝天下之禮法
也又曰總攝天下奏事聽訟理獄錄功者也亦為疏
廟主疾疫其星眀大四海歸王輔臣納忠人無疾疫
移動多病不見則天下鼎沸而旱澇作矣大角一星
在攝提間天王坐也又爲天子梁棟金守之則兵起
日食主凶亢南七黑星曰折威主斬殺金火守之夷
狄犯邊將有棄市者攝提六星直斗柄之南主建時
節伺禨祥攝提為盾以夾擁帝坐也主九卿眀大三
公恣横客星入之聖人受制一曰大臣之象頓頑二
星在折威東南主考囚察情偽也陽門在庫樓東北
主邊塞險阻之地客星出陽門夷狄犯邊
宋兩朝天文志亢四星距南第二星去極九十六度
攝提六星其右距北大星去極六十七度入亢七
度其左距南星去極七十二度半入亢七度太陽
門二星距西星去極一百一十三度入角十度折
威七星距西第三大星去極一百三度入亢三度
大角二星去極六十六度入亢二度半頓頑二星
距東南星去極一百一十二度半入亢四度
氐四星似斗側量米天乳氐上黑一星世人不識稱無
名一箇招搖梗河上梗河横列三星状帝席三黑河之
西亢池六星近攝提氐下衆星騎官出騎官之衆二十
七三三相連十欠一陣車氐下騎官次騎官下三車騎
位天輻兩星在陣傍將軍陣裏振威霜
氐十六度下二尺為五星日月中道為天子之路寝
眀則大臣妃后奉君不失節如不見或移動則臣將
謀内禍亂生矣日月食主内亂木犯之立妃后火犯
臣僭上金犯拜將水犯百官憂客星犯婚禮不整彗
孛犯暴兵起月暈人不安一曰氐為后妃之府休觧
之房前二星適也後二星妾也將有徭役之事氐先
動星眀大則民無勞天乳在氐北主甘露明則潤澤
甘露降招搖一星在梗河北次北斗柄端主胡兵芒
角變色搖動則兵革大起梗河二星在大角北天子
以備不虞其色變動有兵喪帝席三星在大角西北
天子燕樂獻夀之所其星不見大人失位亢池六黑
星為泛舟楫主迎送移徙則凶騎官二十七星在氐
南天子騎士之象星衆則安不見兵起車騎三黑星
在氐西騎官之上都車騎之將也金火犯為災動搖
車騎行天輻兩黃星在房西主鸞駕客星来守之則
輦轂有憂也騎陣將軍一星在騎官東南主騎將也
搖動則騎將出
宋兩朝天文志氐四星距西南星去極一百四度半
亢池六星距北大星去極七十度半入亢三度
天乳一星去極九十二度入氐十四度招搖一星
去極五十一度入亢四度半梗河三星距大星去
極五十九度入氐二度騎官二十七星距西北星
去極一百二十度入氐宿初度車騎三星距東南
星去極一百四十度入氐二度帝席三星距東星
去極六十七度半入氐宿一度半
房四星直下主眀堂鍵閉一黃斜向上鈎鈐兩箇近其
傍罰有三星直鍵上兩咸夾罰似房状房下一星號為
日從官兩箇日下出
房六度為眀堂天子布政之宫也亦四輔也下第四
星上將也次次將也次次相也上星上相也南二星
君位北二星夫人位又為四表中間為天衢之大道
亦謂之天闕黃道之所經也南間曰陽環亦曰陽道
其南曰太陽北間曰隂間亦曰隂道其北曰太隂七
曜由乎天衢則天下平和由陽道則主旱喪由隂道
則主水兵房星亦曰天駟為天馬主車駕南星曰左
驂次左服次右服次右驂亦曰天廐又主開閉為蓄
藏之所由也房星眀則王者眀驂星大則兵起星離
則人流日月食主昏亂權臣横彗孛犯之兵起下二
星為隂五星犯之為水上二星為陽五星犯之為旱
房北二小星曰鈎鈐房之鈐鍵天之管籥主閉蔵鍵
天心也王者孝則鈎鈐眀近房天下同心遠則天下
不和王者絶後房鉤鈐間有星及疎拆則地動河清
東咸西咸各四星在房星北日月五星之道也為房
之戶所以防淫泆也眀則吉暗則凶日月五星犯守
之有隂謀火守之兵起罰三星在東咸正西南北而
列主受金贖罪正而列則法令太平曲而斜行則刑
罰不中日一星在房中道前太陽之精主眀德金火
犯守之有憂從官二星在積卒西北
宋兩朝天文志房四星距南第二星去極一百一十
四度半鍵閉一星去極一百八度入房四度罰
三星距南星去極一百八度入心一度半東咸四
星距西南星去極一百一十一度入心一度日一
星去極一百一十三度入氐十四度半從官二星
距西星去極一百二十二度入氐十四度西咸四
星距西南星去極一百四度半入氐十五度鈎鈐
二小星去極一百九度半入房二度半
中興天文志甘氏云日一星在房之西氐之東日者
陽宗之精也為雞三足為烏二足雞在日中而烏之
精為星以司太陽之行度日生扵東故扵是在焉
心三星中央色最深下有積卒共十二三三相聚心下
是
心六度一名大火天王位也中星曰眀堂為大辰天
子之正位也前星為太子不眀則太子不得位後星
為庶子眀則庶子繼心上四尺為日月五星之中道
中心眀則化成道昌直則地動移徙不見國亡又曰
心變黑色大人有憂直則王失勢動則國有憂離則
民流金火犯血光不止土木犯及日月食不吉月暈
兵起火来守之國無主客星及孛犯天下兵荒積卒
十二星在房心西南五營軍士也微而小則吉眀大
搖動兵大起一星亡兵出二星亡兵半出三星亡兵
出盡他星守之兵大起近臣誅
宋兩朝志心三星距西前星去極一百一十四度半
積卒十二星距大星去極一百二十六度半入氐
宿十五度
尾九星如鉤蒼龍尾下頭五點號龜星尾上天江四横
是尾東一箇名傅說傅說東畔一魚子龜西一室是神
宫所以列在后妃中
尾十九度后妃之府後宫之場也北之一丈為天之
中道上第一星后也次三星夫人次則嬪妾第三星
傍一星名曰神宫解衣之内室尾亦為九子星色𣣔
均眀大小相承則后妃無妬忌後宫有叙多子孫星
微細暗后有憂疾疎遠則后失勢動移則君臣不和
天下亂就聚則大水木犯之及月暈則后妃死火犯
宫中内亂土犯吉水犯之中有事客星犯大臣誅日
月食主饑一曰金火守之後宫兵起龜五星在尾南
漢中主占定吉凶眀則君臣和不眀則為乖戾亡則
赤地千里火守之兵起在外守之兵罷天江四星在
尾之北主太隂不𣣔眀眀而動水暴出參差則馬貴
其星不具則津河關道不通熒惑守之有立主客星
入河津絶傅說一星在尾後河中主後宫女巫祝祀
神靈祈禱子孕故曰主王后之内祭祀以求子孫詩
云克禋克祀以弗無子此之象也其星眀大王者多
子孫小而暗後宫少子動搖則後宫不安星搖則天
子無嗣魚一星在尾後河中主隂事知雲雨之期也
大眀則隂陽和風雨時暗則魚多亡動搖則大水暴
出漢中則大魚多死火守在南則旱在北則水起
宋兩朝天文志尾九星去極一百二十七度半龜
五星距南第二星去極一百一十四度半入尾宿十
度魚一星去極一百二十六度入尾宿十五度半
傅說一星去極一百八度半入尾宿十四度
中興天文志石氏云傅說者章祝女巫官一名太祝
司天王之内祭祀以祈子孫故有太祝以傅說扵神
宫或讀傅為傅遂謂之殷相說自莊周妄言
夾漈鄭氏曰按傅說一星惟主後宫女巫禱祠求
子之事謂之傅說者古有傅母有保母傅而說者
謂傅母喜之也今之婦人求子皆祀婆神此傅說
之義也偶商之傅說與此同音諸子家更不詳審
其義則曰傅說騎箕尾而去殊不知箕尾專主後
宫之事故有傅說之佐焉
按傅說商之良宰輔也而其星則所主者宫中禱
祠以祈子孫其事不類故先儒疑之然諸星中所
謂軒轅社稷造父奚仲王良皆古人之名也盖在
天為星辰在人為聖賢於理有之今疑其不類而
改以為傅說則過矣
箕四星形状如簸箕箕下三星名木杵箕前一黑是糠
皮
箕十一度亦謂之天津後宫妃后之位上六尺爲天
之中道箕一曰天雞主八風凡日月宿在箕東壁翼
軫者風起又主口舌主客蠻夷胡貊故蠻夷將動先
表箕焉星大眀直則五榖熟君無讒間疎暗則無君
世亂五穀貴蠻夷不伏内外有差&KR0556;聚細微天下憂
動則蠻夷有使来離徙則人流若移入河國災人相
食月暈金火犯之兵起流星犯大臣叛日宿其野風
起杵三星在箕南主杵臼之用也縦為豐横為饑移
徙人失業不見人相食客星入杵臼天下有急變糠
一星在箕口前杵臼西北眀則為豐暗為饑不見人
相食
宋兩朝天文志箕四星距西北星去極一百二十一
度半杵三星距中心大星去極一百三十八度入
箕宿三度糠一星去極一百一十七度入尾宿十
七度半
北方元武七宿
宋中興志石氏云北方黑帝其精元武為七宿斗有
龜蛇蟠結之象牛蛇象女龜象虚危室壁皆龜蛇蟠
蚪之象司冬司水司北嶽司北方司介蟲三百有六
十王奕曰龜不獨介蟲之長也北冬令其氣蟄蔵有
縮蔵之象焉
斗六星其状似北斗魁上建星三相對天弁建上三三
九斗下圓安十四星雖然名鼈貫索形天雞建背雙黑
星天籥柄前八黃精狗國四方雞下生天淵十星鼈東
邊更有兩狗斗魁前農家丈人狗下眠天淵十黃狗色
元
斗二十五度天廟也亦曰天機五星貫中日月正道
為丞相太宰之位酌量政事之宜褒進賢良禀授爵
禄又主兵南二星魁天梁也中央二星天相也北二
星杓天府廷也亦為夀命之期將有天子之事占扵
南斗星盛眀君臣一心天下和平爵禄行芒角動搖
天子愁兵起移徙其臣逐日月五星逆入斗天下流
蕩孛犯之兵起星小暗則廢宰相及死鼈十四星在
南斗南鼈為水蟲歸太隂有星守之白衣會主有水
火守之旱建六星在斗背亦曰天旗臨扵黃道天之
都關也建斗之間七曜之道建為謀事為天鼓為天
馬南二星天庫也中央二星市也鈇鑕也上二星旗
跗也建動搖則人勞月暈之蛟龍見牛馬疫月食五
星犯守大臣相譛臣謀主亦為關梁不通有大水天
弁九星在建星北入河市官之長也主列肆闤闠若
市籍之事以知市珍也星眀則吉彗星犯守之糴貴
兵起天雞二星在狗國北主候時也金火守入兵大
起天籥八星在斗南北杓西主鎖籥關閉眀吉暗凶
狗國四星在建東北主鮮卑烏丸沃沮眀則邊寇作
金火犯守外夷有變太白逆守其國亂客星守犯之
有大盜其王且来天淵十星在鱉東南一曰天海主
溉灌火守之大旱水守之大水一曰主海中魚鱉狗
二黑星在斗魁前主吠守防奸回也不居常處為大
災農丈人一星在南斗西南老農主稼穡也其占與
糠略同
宋兩朝志南斗六星距西第三星去極一百一十九
度鱉十四星距東大星去極一百三十度入斗五
度天弁九星距西大星去極九十九度半入斗宿
初度建六星距西星去極一百一十三度入斗宿
四度天籥八星距西大星去極一百一十四度半
入尾宿十九度狗二星距東大星去極一百一十
八度入斗宿十二度天淵十星距中北星去極一
百二十九度入斗宿十七度天雞二星距西星去
極一百一十度入斗宿十六度半狗國四星距西
北星去極一百二十度入斗宿十八度農丈人一
星去極一百二十四度半入箕宿六度半
牛六星近在河岸頭頭上雖然有兩角腹下從来欠一
脚牛下九黑是天田田下三三九坎連牛上直建三河
鼓鼓上三星號織女左旗右旗各九星河鼓兩畔左邊
眀更有四黃名天桴河鼓直下如連珠羅堰三烏牛東
居漸臺四星似口形輦道東足連五丁輦道漸臺在何
許欲得見時近織女
牛七度天之關梁日月五星之中道主犧牲其北二
星一曰即路二曰聚火又曰上一星主道路次二星
主關梁次三星主南越甘氏曰上二星主道路次二
星主關梁次二星主南夷中一星主牛移動則牛多
殃眀大則王道昌其星曲則糴貴又曰星眀大則關
梁通牛貴怒則馬貴不眀失常穀不登細則牛賤中
星移上下牛多死小星亡則牛多疫月暈損犢金火
犯之兵災水土犯之吉天田九星牽牛南太微東主
天子畿内之田其占與角之天田同九坎九黑星在
天田東主溝渠所以導達泉源流瀉盈溢眀盛則有
災夷狄侵邊不眀則吉河鼓三星在牽牛北天鼓也
主軍鼓及鈇鉞一曰三武主天子三將軍中央大星
為大將軍左星為左將軍右星為右將軍左星南星
也所以備關梁設險阻而拒難也眀大光潤將軍吉
動搖差度亂兵起直則將有功曲則將失律右旗左
旗各九星在河鼓左右皆天之旗鼓也旗星眀潤將
軍吉動搖兵起怒則馬貴旗端四星南北列曰天桴
鼓桴也星不眀漏刻失時動搖軍鼓用桴鼓相直亦
然織女三星在河北天紀東端天女也主果蓏絲綿
寳玉也王者至孝神祇咸喜則織女星俱眀天下和
平大星怒角布帛貴又曰三星俱明女功善暗而微
天下女功廢不見兵起東足四星曰漸臺臨水之臺
也主漏刻律吕之事西足五星曰輦道天子嬉遊之
道金火守之御路兵起羅堰三星在牽牛東主堤塘
壅蓄水潦灌溉田苗大而眀大水泛濫
宋兩朝天文志牛六星距中央大星去極一百八度
半天田九星距西北星去極一百一十六度半入
斗宿二十二度九坎九星距大星去極一百四十
一度半入斗宿二十五度左旗九星距西第四大
星去極七十三度半入斗宿二十四度天桴四星
距大星去極九十四度入斗宿二十四度半羅堰
三星距北星去極一百九度入牛宿四度漸臺四
星距東南星去極五十八度入斗宿十度輦道五
星距西北星去極四十七度半入斗宿十一度半
織女三星距大星去極五十二度半入斗宿五度
夹漈鄭氏曰按張衡云牽女織女七月七日相見
者即此也爾雅云河鼓謂之牽牛又歌曰東飛百
勞西飛燕黃姑織女時相見黃姑即河鼓也音訛
耳
容齋洪氏随筆曰宋蒼梧王當七夕夜令楊玉夫
伺織女渡河曰見當報我不見當殺汝錢希白洞
微志載蘇德哥為徐肇祀其先人曰當夜半可已
盖候鬼宿渡河之後翟公巽作祭儀十卷云或祭
扵昏或祭於旦皆非是當以鬼宿渡河為候而鬼
宿渡河常在中夜必使人仰占以候之葉少藴云公
巽博學多聞援證皆有据不肯碌碌同衆所見必
過人予按天下經星終古不動鬼宿随天西行春
昏見於南夏晨見於東秋夜半見於東冬昏見於
東安有所謂渡河及常在中夜之理織女昏晨與
鬼宿正相反其理則同蒼梧王荒悖小兒不足笑
錢翟葉三公皆名儒碩學亦不深考如此杜詩云
牛女漫愁思秋期猶渡河牛女年年渡何曾風浪
生梁劉孝儀詩云欲待黃昏至含嬌淺渡河唐人
七夕詩皆有此說此自是牽俗遣詞之過故杜老
又有詩云牽牛出河西織女處其東萬古永相望
七夕誰見同神光竟難候此事終朦朧盖自洞曉
其實非他人比也
女四星如箕主嫁娶十二諸國在下陳先從越國向東
論東西兩周次二秦雍州南下雙鴈門代國向西一晉
伸韓魏各一皆北輪楚之一國魏西屯楚城南畔獨燕
軍燕西一郡是齊隣齊北兩邑平原君𣣔知鄭在越下
存十六黃星細區分五箇離珠女上星敗瓜珠上瓠瓜
生兩箇各五瓠瓜眀天津九箇弹弓形兩星入牛河中
横四箇奚仲天津上七箇仲側扶筐星
女十一度下九尺為日月中道天之少府也謂之須
女者湏賤妾之稱婦職之卑者也主婦女之位其星
如婦功之式主布帛裁製嫁娶星眀天下豐女功昌
小暗則國蔵虚移動則婦女受殃産死者多后妃廢
日月食國憂木犯立后火犯女喪金犯災土孛犯損
蠶月暈婦人災又曰水守之萬物不成火守之布帛
貴人多死土守之有女喪金守之兵起十二國有十
六星齊一星在九坎之東齊北二星曰趙趙北一星
曰鄭鄭北一星曰越越東二星曰周周東南北列二
星曰秦秦南二星曰代代西一星曰晉晉北一星曰
韓韓北一星曰魏魏西一星曰楚楚南一星曰燕其
星有變各以其國離珠五星在湏女北須女之蔵府
也為女子之星非其故後宫亂客星犯之後宫凶瓠
瓜五星在離珠北主隂謀主後宫主果食眀則歲熟
微則后失勢瓜果不登客星守之魚鹽貴旁五星曰
敗瓜主種與瓠瓜略同天津九星在虚危北横漢中
津梁所度眀而動則兵起如流沙死人如亂麻參差
不齊馬貴一星不偹關梁不通三星不備覆䧟天下
星亡水災河溢水賊稱王奚仲四星在天津北古車
正也金火守之兵車必起扶筐七黑星主蠶事見吉
不見凶
宋兩朝天文志女四星距西南星去極一百四度半
十二諸侯十六星其趙距西星去極一百二十三
度入牛宿四度離珠五星距東北大星去極九十
五度入牛宿六度半敗瓜五星距南星去極八十
二度半入牛宿六度瓠瓜五星距西星去極七十
九度入牛宿七度天津九星距西弰星去極四十
七度半入斗宿二十三度奚仲四星距西北星去
極三十八度入牛宿十八度
宋中興天文志石氏云女一名婺女左傳昭公十年
有星出扵婺女杜預注婺女為既嫁之女織女為處
女也
夾漈鄭氏曰謹按天之所覆者廣而華夏所占者
牛女下十二國耳牛女在東南故釋氏謂華夏為
南贍部州其二十八宿所管者多十二國之分野
随其隸耳
按鄭氏因牛女間有十二國星而以為華夏所占
者只牛女二宿且引釋氏南贍部州說以爲證然
以十二次言之牛女雖屬揚州而華夏之地所謂
十二國者則不特揚州而已又揚州雖可言東南
而牛女在天則北方宿也與南贍部州之說異矣
且北斗七星其次舍自張而至扵角星書以為一
主秦二主楚三主梁四主吴五主趙六主燕七主
齊五車五星其次舍在畢星書以為西北一星主
秦東北一星主趙燕東南一星主魯衞中央一星
主楚西南一星主魏然則北斗五車所主者亦此
十二國而此二星初未嘗屬乎牛女也謂牛女專
主華夏可乎
虛上下各一如連珠命禄危非虚上呈虚危之下哭泣
星哭泣雙雙下壘城天壘圓團十三星敗臼四星城下
横臼西三箇離瑜眀
虚九度少強冢宰之官也主邑居廟堂祭祀之事又
主風雲死喪下九尺為天之中道眀静則天下安動
搖則有死喪哭泣日月食兵起流星犯賊亂宗廟五
星犯有災虚北二星曰司命主舉過行罰滅不祥又
北二星曰司禄主爵禄增年延德故在六宗之祀司
危二星在司祿之北主驕佚司非二星在危之北主
愆過凡此四司皆黑星眀大為災居常則平虚南二
星曰哭主號哭也哭東二星曰泣主死眀則國多哭
泣金火守之亦然泣南十三星曰天壘城如貫索形
主北夷丁零匈奴敗臼四星在虚危南知凶災他星
守之饑兵起秦代東三星南北列曰離瑜離圭衣也
瑜玉飾皆婦人之服星也微則後宫儉約眀大則婦
人奢
宋兩朝天文志虚二星距南星去極一百度半司
命二星距西星去極九十二度入虚宿三度司禄
二星距西星去極九十度入虚宿四度司危二星
距西星去極八十五度半入女宿八度司非二星
距西星去極七十九度半入女宿九度半哭二星
距西星去極一百一十七度半入女宿九度泣二
星距南星去極一百四度半入危宿三度天壘城
十三星距西星去極一百二十六度入女宿十一度
敗臼四星距北星去極一百三十九度半入虚宿
八度離瑜三星距西星去極一百二十八度入女
宿九度
危三星不直舊先知危上五黑號人星人下三四杵臼
形人上七烏號車府府上天鈎九黃晶鈎上五鵶字造
父危下四星號墳墓墓下四星斜虚梁十箇天錢梁下
黃墓傍兩星能盖屋身著黑衣危下宿
危十六度主天府天庫架屋甘氏云為天市廟堂下
九尺為天之中道主架屋受蔵風雨墓墳祠祀如動
則天下大動土功張衡云虚危等為死喪哭泣之事
亦為邑居廟堂祠祀之事冡宰之官動則死喪哭泣
火守則天子將兵金守則饑饉兵起虚危動則有土
功火守則兵起水守則下謀上一云危動則不眀土
功兵革起月暈日月五星犯即有災車府東南五黑
星曰人星有如人象主静衆庶柔遠能邇一曰卧星
主防淫不見則人有詐行詔書眀則人安暗凶内杵
三星在人星傍主軍糧正直下臼吉不相當糧絶不
直民饑内臼四星在人星東南主舂臼覆則大饑仰
則大豐隋志云客星入杵臼兵起天下聚米天津東
南七星曰車府東近河邊扺司非主官車之府金火
守之兵車大動天鈎九星如鈎状在造父西河中主
乘輦服飾法式直則地將動眀則服飾正也傳舍南
河中五星曰造父御官也一曰司馬或曰伯樂星亡
馬大貴眀則吉墳墓四星在危下如墓形主喪葬之
事眀則多死亡虚梁四星在盖屋南主園陵寝廟非
人所處故曰虚梁金火守入犯兵災大起天錢十星
在北落西北主錢帛所聚占眀則府蔵盈不爾虚耗
金火守之兵盜起盖屋二星在危南主天子所居室
亦為宫室之官金守之國兵起彗星尤甚也
宋兩朝天文志危三星距南星去極九十六度人
五星距西南星去極七十度入虚宿六度半杵三
星距南星去極六十一度半入危宿三度臼四星
距西南星去極六十九度半入危宿三度半車府
七星距西第一星去極五十六度半入虚宿四度半
造父五星距北星去極三十八度入危宿十一度
墳墓四星距中星去極九十六度入危宿五度半
虚梁四星距東西去極一百度半入危宿八度
天錢十星距東北星去極一百一十八度入危宿三
度盖屋二星距西星去極九十七度入虚宿九度
室兩星上有離宫出遶室三雙有六星下頭六箇雷電
形壘壁陣次十二星十二兩頭大似并陣下分布羽林
軍四十五卒三為羣軍西四星多難論子細歴歴看區
分三粒黃金名鈇鉞一顆真珠北落門門東八魁九箇
子門西一宿天綱是電傍兩黑土公吏騰蛇室上二十
二
室十七度亦謂之營室甘氏為太廟天子之宫也石
氏謂之元宫一曰清廟又謂軍糧之府及土功事星
眀國昌小不眀祠祀鬼神不享國多疾疫動則有土
功兵出野離宫六星兩兩居之分布室壁之間天子
之别宫也主隐蔵休息之所金火守入則兵起室南
六星曰雷電主興雷動蟄眀或動則震雷作壁陣十
二星在羽林北横列營室之南羽林之垣壘也星衆
而眀則安寧希而動則兵革起不見天下亂五星入
天軍皆為兵起金火水尤甚羽林四十五星三三而
聚散在營室之南天軍也主軍騎又主翼王也星衆
而明則安寧希而動則兵革起不見天下亂金火水
守入兵起斧鉞三星亦曰斧鑕在八魁西北主誅夷
不眀則斧鑕不用移動則兵起有星入之皆為大臣
誅北落師門一星在羽林西南天之蕃落也亦曰天
軍蕃之候門長安北門曰北落門以象此也主非常
以候兵眀大則軍安微弱則兵起金火守之有兵災
一曰有星守之虜入塞北落東南九黑星曰八魁主
張禽獸之官也客星入之多盜賊兵起金火入亦然
北落西南一星曰天綱主武帳天子游獵之所會金
火守兵起室西南二星曰土功吏主土功之官也動
搖則有修築之事隋志土功吏主司過度騰蛇二十
二星在營室北若盤蛇之状居扵河濱謂之天蛇星
主水蟲微則國安眀則不寧移南大旱移北大水客
星守之水雨為災水物不收
宋兩朝天文志室二星距南星去極八十度半雷
電六星距西南星去極八十七度入危宿十二度
壁陣壘十二星距西第一星去極一百十五度入女
宿十一度羽林四十五星距大星去極一百一十
七度入危宿十五度半斧鉞三星距北星去極一
百三十度入室宿二度北落師門一星去極一百
二十六度入危宿十一度半八魁九星距南星去
極一百三十九度入壁宿四度半天綱一星去極
一百二十九度入危宿五度土公二星距西星去
極八十五度入壁宿初度騰蛇二十二星距中大
星去極四十四度入危宿九度半
宋中興天文志曰甘氏云雷電在室南霹靂在雷電
南雲雨在霹靂南土工吏在壁西南盖雷公電姥雲
將雨師與夫霹靂斧吏皆北方水府之精而娵訾為
天門故其神棲焉室不得司之也
壁兩星下頭是霹靂霹靂五星横著行雲雨次之曰四
方壁上天廐十圓黃鈇鑕五星羽林傍
壁九度下九尺為天之中道主文章天下圖書之祕
府也亦主土功眀則圖書集道術行小人退君子進
星失色大小不同天子重武臣賤文士圖書隠親黨
回邪用星動則有土功離徙&KR0556;聚為田宅事日月食
損賢臣五星孛犯兵起土功西南五星曰霹靂主興
雷奮擊眀而動用事不眀凶霹靂南四星曰雲雨眀
則多雨水火守之大旱天廐十星在東壁北盖天馬
之廐今之驛亭也不見則天下道斷鈇鑕五星在天
倉西門刈具也主斬芻飼牛馬眀則牛馬肥微暗則
牛馬饑餓并死喪也
宋兩朝天文志壁二星距南星去極八十度半霹
靂五星距西星去極九十三度入危宿十五度雲
雨四星距西北星去極九十五度入室宿五度天
廐十星距西星去極四十九度半入壁宿初度
西方白虎七宿
宋中興天文志石氏云西宫白帝其精白虎為七宿
奎象白虎婁胃昴虎三子也畢象虎觜參象麟觜首
參身也司秋司金司西嶽司西海司西方司毛蟲三
百有六十王奕曰蒼龍朱雀靈龜不獨蟲之長也實
為王者嘉瑞故列宿象焉白虎奚預也曰白虎亦瑞
獸也爾雅謂之甝胡甘反盖騶虞之異名也不食生
物食自死肉其性至仁五靈之一也以五行嫓之蒼
龍木也木得其性則蒼龍見朱鳥火也火得其性則
朱鳥見靈龜水也水得其性則靈龜見白虎金也金
得其性則白虎見與麟鳳龜俱為王者之瑞故西方
七宿配焉漢宣帝時南郡獲白虎宋元嘉中琅琊有
白虎史臣俱以為瑞而特書之也
奎腰細頭尖似破鞋一十六星遶鞋生外屏七烏奎下
横屏下七星天溷眀司空左畔土之精奎上一宿軍南
門河中六箇閣道形附路一星道傍眀五箇吐花王良
星良星近上一策名
奎十六度天之武庫也石氏謂之天豕亦曰封豕主
兵九尺下為天之中道又主溝瀆西南大星所謂天
豕目亦曰大將明則天下安動則兵亂客星守入兵
起金火守有水災隋志云若帝滛佚政不平則奎有
角角動則有兵不出年中或有溝瀆之事又曰奎中
星眀水大出日月食五星犯皆有凶奎南七星曰外
屏以蔽天溷也占與天囷同天溷七星在外屏南天
之厠也不見則人不安移徙亦然天溷南一星曰土
司空主水土之事大而黃眀天下安若客星入之多
土功天下大疫軍南門一星在將軍西南主誰何出
入動搖則軍行不見則兵亂閣道六星在王良前飛
道也從紫宫至河神所乘也一曰主道里張衡云天
子游别宫之道一曰王良旗一曰紫宫旗亦所以為
旌表而不𣣔其搖動一星不具則輦道不通動搖則
宫掖之内兵起附路一星在閣道南傍别道也偹閣
道之敗復而乘之也一曰太僕主禦風雨亦游從之
義也一曰占與閣道同王良五星在奎北居河中天
子奉車御官也其四星曰天駟旁一星曰王良亦曰
天馬其星動為策馬故曰王良策馬車騎滿野亦曰
王梁梁為天橋主禦風雨水道故或占津梁其星移
主有兵亦曰馬病客星守之橋不通金火守之皆為
兵憂前一星曰策王良之御策也主天子僕御在王
良旁若移在馬後是謂車騎滿野
宋兩朝天文志奎十六星距西南大星去極七十二
度外屏距西星去極八十九度入壁宿八度半
天溷七星距西南星去極九十七度入奎宿三度
土司空一星去極一百一十五度少入壁宿九度
軍南門一星去極六十六度入奎宿十五度附路
一星去極三十五度半入奎宿五度王良五星距
西星去極三十七度入壁宿初度
婁三星不勻近一頭左更右更烏夹婁天倉六箇婁下
頭天庾三星倉東脚婁上十二將軍侯
婁十二度下九尺為日月中道亦為天獄主苑牧犧
牲供給郊祀亦為興兵聚衆動搖則聚衆星直則有
執主之命者&KR0556;聚國不安金火守之則宫苑之内兵
起日月食宫内亂金木火土犯凶水犯吉孛起兵月
暈兩軍各退左更五星在婁東山虞也主知山澤林
藪之事亦主仁智右更五星在婁西牧師也主官養
牧牛馬亦主禮義金火守之山澤有兵其占兩更同
兩更者秦爵名天倉六星在婁南倉榖所蔵也星黃
而大歲熟西南四星曰天庾積厨粟之所也天將軍
十二星在婁北主武兵中央大星天之大將也外小
星吏士也大將星搖兵起大將出小星不具兵起
宋兩朝天文志婁三星距中星去極七十五度半
左更五星距西南星去極七十六度半入婁宿四度
半右更五星距東北星去極七十五度入奎宿十
四度天倉六星距西北星去極一百四度半入奎
宿十一度天庾三星距中大星去極一百二十五
度半入婁宿五度天大將軍十二星距大星去極
六十度半入婁宿四度
胃三星鼎足河之次天廪胃下斜四星天囷十三如乙
形河中八星名大陵陵北九箇天船名陵中積尸一箇
星積水船中一黑星
胃十五度天之厨蔵五穀之倉也又名大梁眀則四
時和平天下晏然倉廩實不眀則上下失位星少則
少穀輸運又云動則有輸運事&KR0556;聚則穀貴人流暗
則凶荒五星犯日月食孛侵並有災天廪四星在昴
南一曰天廥張衡云主積蓄黍稷以供享祀春秋所
謂御廩也天囷十三星在胃南倉廪之屬主給御糧
也眀而黃則歲豐微變常色則不吉金火守之即災
起大陵八星在胃北主陵墓眀而大或中星多則天
下多死喪或兵起天船九星在大陵之北居河中一
曰舟星主渡亦主水旱不在河中津河不通水泛溢
中四星𣣔其均眀即天下安不則兵若喪移徙亦然
客彗出入為大水有兵大陵中一星曰積尸眀則死
人如山張衡云一名積廪積尸明而大或有傍星多
則天下足死喪或兵起若不見而暗皆吉火守則天
下大哭泣天船中一星曰積水主候水災
宋兩朝天文志胃三星距西南星去極六十七度半
天廪四星距南星去極八十五度半入胃宿十二
度天囷十三星距大星去極九十一度半入胃宿
六度半大陵八星距大星去極五十四度入胃宿
七度天船九星距大星去極五十四度半入胃宿
十度積尸一星去極五十五度入胃宿四度積
水一星去極五十三度入昴宿初度
昴七星一聚實不少河西月東各一星月下五黃天隂
名隂下六烏芻藁營營南十六天苑形河裏六星名卷
舌舌中黑點天䜛星礪石舌傍斜四丁
昴十一度下為日月中道天之耳目也主西方主獄
事又為旄頭胡星也又主喪甘氏云主口舌奏對若
眀大則君無佞臣天下安和暗小則佞者被誅搖動
則信䜛殺忠良張衡云昴明則獄訟平暗則刑罰濫
六星與大星等大水有白衣會七星黃兵大起動搖
有大臣下獄大而盡動若跳躍者胡兵大起一星不
見皆憂兵之象也天河一星在胃東月一星在昴東
皆黑星並主女人災福又曰天河主察山林妖變天
隂五星在畢柄西主從天子弋獵之臣預隂謀也不
明則禁言漏洩天苑十六星在昴畢南如環状天子
之苑囿養禽獸之所也主馬牛羊明則馬牛羊盈希
則死芻藁六星在苑西以供牛馬之食也一曰天積
天子之蔵府也星盛則歲豐穰希則貨財散張衡云
不見則牛暴死火守之則火災起卷舌六星在昴北
天讒之外主口語以知讒佞張衡云主樞機曲而靜
則賢人用直而動則讒人得志卷舌移出漢則天下
多妄言旁星繁則死人如邱山天讒一星在卷舌中
主醫巫占與從官同礪石四星在五車北主磨礪鋒
刃明則兵起如常則吉金火及客星守之兵動
宋兩朝天文志昴七星距西南星去極七十度天
河一星去極六十六度入胃宿十度月一星去極
七十一度半入昴宿五度天隂五星距西星去極
七十五度半入胃宿七度天苑十六星距東北星
去極一百七度半入昴宿七度半芻藁六星距西
行中星去極一百八度入婁宿十一度卷舌六星
去極五十三度入昴宿初度天讒一星去極六十
一度半入昴宿半度礪石四星距南第二星去極
六十五度入昴宿六度
宋中興天文志月與天街皆在昴畢間故昴畢之間
爲天街黃道之所經也月者隂宗之精也為兔四足
為蟾蜍三足兔在月中而蟾蜍之精為星以司太陰
之行度月生扵西故扵是在焉日精在氐房月精在
昴畢自司其行度而氐房昴畢乃黃道之所經不得
而司之
畢恰似瓜义八星出附耳畢股一星光天街兩星畢背
傍天節耳下八烏幢畢上横列六諸王王下四皂天高
星節下團圓九州城畢口斜對五車口車有三柱任縱
横車中五箇天潢精潢畔咸池三黑星天關一星車脚
邊參旗九箇參車閒旗下直建九斿連斿下十三烏天
園九斿天園参脚邊
畢十七度主邊兵主弋獵其大星曰天高一曰邊將
主四夷之尉也星眀大則遠夷来貢天下安失色則
邊兵亂一星亡為兵喪動搖邊城兵起有讒臣離徙
天下獄亂&KR0556;聚法令酷甘氏云畢主街巷隂雨天之
雨師也故眀而移動則霖潦及街壅塞眀而定則天
下安張衡云畢為天馬一曰日月食邊兵凶將衰木
犯有軍功昴畢間二星曰天街三光之道也主伺候
關梁張衡云主國界也街南為華夏街北為夷狄金
火守之胡夷兵起眀王道正暗兵起附耳一星在畢
下天高東南隅主聽得失伺愆邪察不祥星盛則中
國微有盜賊邊候警外國反鬭兵連年合移動則佞
讒行兵大起邊尤甚入畢兵起天節八星在畢南主
使臣之所持也宣威德扵四方眀吉暗凶諸王六星
在五車南天漢之中主宗社蕃屏王室也眀則諸侯
奉上天下安不見宗社傾危四方兵起天高四星在
参旗西北近畢此臺榭之高主遠望氣象不見則官
失其守隂陽不和五車五星三柱九星共十四星在
畢東北五車主天子五兵張衡云天子兵車舍也西
北曰天庫主太白秦也次東北星曰天獄主辰星燕
趙也次東南星曰天倉主歲星衞魯也中央星曰司
空主鎮星楚也次西南星曰卿星主熒惑魏也五星
有變各以其所主而占之三柱一曰三泉一曰休一
曰旗五星均眀柱皆具即人倉廩實不具其國絶食
兵且起五車三柱有變各以其國占之三柱出外兵
出柱入兵入柱出一月米貴三倍期一年出兩月米
貴六倍期二年出三月米貴十倍期三年柱出不與
天倉相近米穀運出千里柱倒立尤甚火入守天下
旱金入守兵起水入月暈不爾則有赦天潢五星在
五車中主河梁濟渡之處也不見則河梁不通咸池
三星在五車中天潢南魚囿也金火犯之則有大災
隋志云月五星入天潢兵起道不通天下亂易政咸
池眀有龍墜死虎狼害人兵起天關一星在五車南
畢西北亦曰天門日月五星所行之道也主邊塞事
主關閉芒角有兵五星守之貴人多死移徙若與五
車合大將軍披甲参旗九星在参西五車之間天旗
也眀而希則邊寇不動不然反是隋志参旗一曰天
旗一曰天弓主司弓弩之張候變禦難玉井西南九
星曰九斿天子之旗也主邊軍進退金火守之兵亂
起天苑之南十三星曰天園植果菜之所也曲而鈎
則果菜熟不然則否
宋兩朝天文志畢八星距右股第一星去極七十五
度天街二星距南星去極七十一度入昴宿十度
附耳一星去極七十七度畢宿三度天節八星
距北星去極八十度半入畢宿三度諸王六星距
西星去極七十度入畢宿三度天高四星距東星
去極七十四度半入畢宿六度五車五星三柱九
星距大星去極四十七度半入畢宿八度半天潢
三星距西北星去極五十八度入畢宿十一度咸
池三星距南星去極五十一度入畢宿十一度半
天關一星去極七十一度半入觜宿初度参旗九
星距南第一大星去極八十七度入畢宿六度九
斿九星距南星去極一百一十三度入畢宿十二度
天園十三星距東北星去極一百二十四度入畢
宿五度
觜三星相近作参橤觜上坐旗直指天尊卑之位九相
連司怪曲立坐旗邊四鵶大近井鉞前
觜一度在参之右角如鼎足形主天之關眀大則天
下安五穀熟移動則君臣失位天下旱隋志云觜觽
為三軍之候行軍之藏府主葆旅收斂萬物眀則軍
儲盈將得勢動而眀盜賊羣行葆旅起動移將有逐
者張衡云葆旅野生之可食者金火来守國易政兵
起災生日食臣不忠月食君害臣五星犯災生孛客
星犯兵起坐旗九星在司怪西北主别君臣尊卑之
位明則國有禮暗則反是司怪四星在井鉞前候天
地日月星辰禽獸蟲蛇草木之變與天高占同
宋兩朝天文志觜三星距西南星去極八十二度半
坐旗九星距南星去極六十一度半入参宿八度
司怪四星距西星去極七十一度入参宿六度半
参總有七星觜相侵兩肩雙足三為心伐有三星足裏
深玉井四星右足隂屏星兩扇井南襟軍井四星屏上
吟左足下四天厠臨厠下一物天屎沉
参十度上為五星日月中道甘氏曰参為忠良孝謹
之子眀大則臣忠子孝安吉移動殺忠臣一曰参伐
一曰大辰一曰天市一曰鈇鉞主斬刈又為天獄主
殺伐又主權衡所以平理也又主邊城為九譯故不
𣣔其動也参白獸之體其中三星横列三將也東北
曰左肩主左將西北曰右肩主右將東南曰左足主
後將軍西南曰右足主偏將軍故黃帝占参應七將
中央三小星曰伐天之都尉也主胡鮮卑戎狄之國
故不欲眀又曰七將皆眀天下兵精也王道缺則芒
角張伐星眀與参等大臣謀亂兵起参星失色軍散
敗芒角動搖邊候有急天下兵起又曰有斬伐之事
参左足入玉井中兵大起秦地大水若有喪山石為
怪参足若突出玉井則虎狼暴害星差戾王臣貳金
火来守則國易政兵起災生日月食則田荒米貴五
星犯災甚玉井四星在参西右下水象也屏二星在
玉井南屏為屏風客星入之四足蟲大疾人亦多死
不見則國内寝疾玉井東西四星曰軍井行軍之井
也軍井未達將不言渴名取此也又曰主軍營之事
天厠四星在屏東溷也主天下疾病黃吉青赤白皆
凶不見與屏同天屎一星在厠南色黃則吉他色皆
凶
兩朝天文志参十星距中星西第一星去極九十二
度半玉井四星距西北星去極九十八度少入畢
宿十一度半天屏二星距南星去極一百一十五
度入畢宿十三度半軍井四星距西南星去極一
百五度半入畢宿十四度天厠四星距西北星去
極一百一十度半入参宿二度屎一星去極一百
一十五度入参宿三度半
南方朱鳥七宿
中興天文志石氏云南宫赤帝其精朱鳥為七宿井
首鬼目柳喙星頸張嗉翼翮軫尾司夏司火司南嶽
司南海司南方司羽蟲三百有六十王奕曰朱鳥其
以羽蟲之長稱歟而曰鶉首鶉火鶉尾何也師曠禽
經鶉鳳也青鳳謂之鶡赤鳳謂之鶉白鳳謂之鷫紫
鳳謂之鷟盖鳳生扵丹穴鶉又鳳之赤者故南方七
宿取象焉考之月令春其蟲鱗龍鱗之長故東方之
宿為蒼龍秋其蟲毛虎毛蟲之長故西方之宿為白
虎冬其蟲介龜介蟲之長故北方之宿為元武夏其
蟲羽鳳羽蟲之長故南方之宿為朱鳥吴興沈氏以
朱鳥為丹鶉豈知四獸皆蟲之長也鶉之微何預
井八星行列河中淨一星名鉞井邊安兩河各三南北
正天樽三星井上頭樽上横列五諸侯侯上北河西積
水欲覓積薪東畔是鉞下四星名水府水位東邊四星
序四瀆横列南河裏南河下頭是軍市軍市團圓十三
星中有一箇野雞精孫子丈人市下列各立兩星從東
說闕丘三箇南河東丘下一狼光蓬茸左畔九箇彎弧
弓一矢擬射頑狼胷有箇老人南極中春秋出来夀無
窮
井三十四度甘氏云井八星在河中主泉水日月五
星貫之為中道石氏謂之東井亦曰天井主諸侯帝
戚三公之位故眀大則封侯建國搖動失色則誅侯
戚廢戮三公帝師受殃矣張衡云天之南門也黃道
所經為天子之亭候主水衡事法令所取平也王者
用法平則井眀而端列鉞一星附井之前主伺奢淫
而斬之故不𣣔其眀大與井齊或搖動則天子用鉞
扵大臣月宿井有風雨之應又曰井為天子府暗芒
并日月食五星逆犯大臣謀亂兵起中有六星不欲
大眀眀即水災南北兩河各三星分夹東井一曰天
高天之闕門主關梁河南曰南戍一曰南宫一曰陽
門一曰越門一曰權星主火北河曰北戍一曰北宫
一曰隂門一曰胡門一曰衡星主水兩戍之間三光
之常道也河戍動搖中國兵起天樽三星在五諸侯
南主盛饘粥以給酒食之正也張衡云以給貧餒明
則豐暗則荒或言暗吉五諸侯五星在東井東北近
北河主刺舉戒不虞又曰治陰陽察得失亦曰主帝
心一曰帝師二曰帝友三曰三公四曰博士五曰太
史又曰五曰大夫此五者常為帝定疑議星眀大潤
澤則天下大治芒角則禍在中張衡又曰五諸侯治
陰陽察得失眀而潤大小齊等則國之福又曰赤則
豐暗則荒積水一星在河北所以供酒用也不見爲
災又曰主候水災積薪一星在積水東以偹庖厨之
用眀則人主康火守之大旱水府四星在東井西南
水官也占與水位同水位四星在東井主水衡又主
瀉溢流也故巫咸氏贊曰水位四星瀉溢流移動近
北河則國沒為江河若水火及客星守犯之百川盈
溢四瀆四星在井南軒轅東是江河淮濟之積精也
眀大則水泛溢軍市十三星如錢状在参東南天軍
貨易之市客星及金火守之軍大饑野雞一星在軍
市中主變怪也以芒角動搖為兵災移出則諸侯兵
起軍市西南二星曰丈人丈人東二星曰子子東二
星曰孫丈人主夀考之臣不見人臣不得通子與孫
皆侍丈人之側相扶而居不見為災守常無咎闕邱
三星在南河東主象魏天子之雙闕諸侯之兩觀也
金火守之兵戰闕下狼一星在井東南爲野將主殺
掠色有常不𣣔變動角而變色動搖盜賊作胡兵起
人相食&KR0997;則人主不靜不居其宫馳騁天下張衡云
居非其處則人相食色黃白而眀吉黑凶赤芒角兵
起金火守之亦然弧矢九星在狼東南天弓也以備
盜賊嘗向狼弧矢動搖不如常者多盜賊眀則兵大
起狼弧張害及胡天下乖亂又曰天弓張天下盡兵
主與臣相謀張衡云滿則天下兵起老人一星在弧
南一曰南極常以秋分之旦見扵丙春分之夕沒扵
丁常以秋分候之南郊眀大則人主有夀天下安寧
不見則人主憂
兩朝天文志井八星距西扇北第一星去極六十九
度鉞一星去極六十九度少入参宿八度半北
河三星距東大星去極六十一度半入井宿二十度
南河三星距東大星去極八十三度半入井宿二
十一度天樽三星距西星去極六十八度入井宿
十六度五諸侯五星距西星去極五十六度半入
井宿六度半積水一星去極五十四度半入井宿
十八度積薪一星去極六十五度半入井宿二十
七度水府四星距西星去極七十六度半入参宿
七度半水位四星距西星去極七十三度半入井
宿十八度四瀆四星距西南星去極八十六度入
井宿二度軍市十三星距西北星去極一百七度
半入井宿初度野雞一星去極一百九度半入井
宿四度半丈人二星距西星去極一百二十八度
入参宿四度子二星距西星去極一百二十八度
入参宿九度孫二星距西星去極一百二十五度
入井宿六度闕邱二星距大星去極九十一度少
入井宿十五度狼一星去極一百七度半入井宿
十度弧矢九星去極一百一十四度入井宿十五
度老人一星去極一百四十三度入井宿三度
宋中興天文志南極老人在弧矢南司天下人民夀
算盖北極在丑艮故南極在未坤南極入地三十六
度不可得而見也故其精神出地以見乎南謂之南
極老人然其出地亦不甚遠故隠見不常見則為祥
其勢位等威盖與中斗相埓以輔上帝故雖在井分
井不得而司之也
鬼四星册方似木櫃中央白者積尸氣鬼上四星是爟
位天狗七星鬼下是外厨六間柳星次天社六箇弧東
倚社東一星是天紀
輿鬼二度為日月五星之中道主死亡疾病張衡云
主祠事天日也又主視明察奸謀東北星主積馬東
南星主積兵西南星主積布帛西北星主積金玉隨
其變占之中央一星名積尸亦曰積尸氣者但見氣
而已主死喪祠祀一曰鈇質主誅斬鬼星眀六穀成
不眀人散動而光上賦斂重徭役多星徙人愁政令
急鬼質𣣔其忽忽不眀則安眀則兵起大臣謀主下
流亡甘氏云積尸搖動失色則疾病鬼哭人荒軒轅
西四星曰爟亦曰烽爟主烽火&KR0640;警急占以不眀安
静眀大甚則邊亭警急搖動芒角亦然又曰眀吉暗
凶天狗七星在鬼西南狼之北横河中以守賊也移
徙則兵起金火守之人相食外厨六星在柳南天子
之外厨也占與天厨同弧南六星為天社在老人東
南似柳直眀則吉隋志云共工之子勾龍能平水土
故祀以配社其精為星外厨之南一星曰天紀主知
禽獸齒歲金火守之禽獸多死
兩朝天文志鬼四星距西南星去極六十九度半
爟四星距西北星去極六十度半入井宿二十九度
天狗七星距西星去極一百二度入井宿二十二
度外厨六星距大星去極九十二度半入鬼宿二
度天社六星距西南星去極一百三十四度入井
宿十二度天紀一星去極一百一度半入柳宿五
度
柳八星曲頭垂似柳近上三星號為酒享宴大酺五星
守
柳十四度上為天之中道甘氏云主飲食倉庫酒醋
之位眀大則人豐酒食搖動則大人酒死失色則天
下不安饑饉流扵道路不過三年必應張衡云柳為
朱雀之嗉天之厨宰也主尚食和滋味隋志云又主
雷雨一曰天相一曰天庫一曰注又主木功星眀大
臣重慎國安厨食具注舉首王命興輔佐出星直天
下謀伐其主&KR0556;聚兵鬭國門酒旗三星在軒轅右角
之南酒官之旗也主宴享飲食五星守酒旗天下大
酺有酒肉財物之賜及爵宗室
兩朝天文志柳八星距西第三星去極八十二度半
酒旗三星距西北星去極七十七度入柳宿十四
度
星七星如鉤柳下生星上十七軒轅形軒轅東頭四内
平平下三箇名天相相下稷星横五靈
七星七度甘氏云主后妃御女之位亦為賢士失色
芒動則后妃死賢士誅眀大則道化成國盛張衡云
七星為朱鳥之頸一名天都主衣裳文繡隋志云主
急兵守盜賊故欲眀眀則主道昌暗則賢良不處天
下空天子疾動則兵起離則易政日食兵饑婦人災
木犯人安火犯旱金土水犯俱災月暈孛犯兵起軒
轅十七星在七星北黃帝之神黃龍之體也后妃之
主士女職也一曰東陵一曰權星主雷雨之神南大
星女主也次北一星夫人也屏也上將也次北一星
妃也次將也其次諸星皆次妃之屬也女主南小星
女御也左一星少民少后宗也右一星大民太后宗
也𣣔其色黃小而眀也張衡云軒轅如龍之體主雷
雨之神後宫之象焉陰陽交合盛為雷激為電和為
雨怒為風亂為霧凝為霜散為露聚為雲立為虹蜺
離為背矞分為抱珥此乃十四變皆軒轅主之其星
𣣔小而黃眀則吉移徙則國人流逆東西角張而振
后敗水火金守之女主惡也漢注曰軒轅為權太微
為衡月五星守犯者如衡占内平四星在中台南爟
之北平罪之官也眀則刑罰平暗則否酒旗南三星
曰天相丞相之象也其占與相星略同稷五星在七
星之南主農正也取乎百穀之長以為其號眀大則
歲大豐不眀則儉不見則人相食
兩朝天文志星七星距大星去極九十六度軒轅
十七星距大星去極七十五度入張宿二度内平
四星距西星去極五十二度入張宿六度天相三
星距北星去極九十五度入星宿六度天稷五星
距大星去極一百三十七度入柳宿十三度
中興天文志石氏云中宫黃帝其精黃龍為軒轅首
枕星張尾掛柳井體映三台司四季司中嶽司中土
司黃河江漢淮濟之水司黃帝之子孫司倮蟲三百
六十按張衡靈憲蒼龍連蜷扵左白虎猛據扵右朱
雀奮翼扵前靈龜圈脊扵後黃龍軒轅扵中則是軒
轅一星與蒼龍白虎朱雀元武四獸為五矣世之言
星者惟知四獸而不知黃龍是求之未盡也孟康曰
軒轅為權太微為衡以軒轅一曰權星故為權太微
垣主理法平詞如衡之平故曰衡史記正義謂權四
星在軒轅尾西非也軒轅西四曰爟星主烽火偹警
急不曰權也爟字從火誤為權字張守節不審指以
釋此殊為疎繆
又曰或謂自有乾象便有此星軒轅果黃帝之神也
有黃帝而後有之乎吕氏曰軒轅之星黃龍也兩角
有軒轅之象故名之曰軒轅軒轅降神而生黃帝知
之故自號曰軒轅云爾號軒轅非名也且如王良奚
仲造父皆星名亦其神降而為人人去而復為星也
何獨扵軒轅疑之
按軒轅本天市垣之星而在張宿之分野則南方
朱鳥七宿之所司也三垣中外官諸星雖所掌有
小大其位有尊卑而未有不隸扵二十八宿者盖
二十八宿分布周天之躔度分野不可外也中興
天文志據石氏星書以黃龍軒轅配四方二十八
宿所謂青龍朱鳥元武白虎者分而為五而以為
土德寄王鶉火夫五行之不可缺土土之寄王固
然矣遂以為爟積水積薪五諸侯天樽闕邱北河
南河四瀆水位諸星皆為軒轅之屬按爟以下諸
星與軒轅亦俱寄躔扵二十八宿者也今𣣔尊軒
轅而以諸星屬之則軒轅豈能外二十八宿而自
為躔度分野以處諸星乎
張六星似軫在星傍張下只是有天廟十四之星册四
方長垣少微雖向上星數欹在太微傍天尊一星直上
黃
張十七度甘氏云主天廟眀堂御史之位上為天之
中道若眀大國則盛強失色宗廟不安眀堂宫廢隋
志云主珍寳宗廟所用及衣服又主天厨飲食賞賚
之事星眀則王者行五禮得天之中動則賞賚離徙
天下有逆人&KR0556;聚有兵金火守之有兵起或云主貢
物色細無光王者少子孫日食虧修禮也月食大澇
魚行人道火孛犯兵起土水犯國不寧張南十四星
曰天廟天子祖廟也客星守之祠官有憂其占與虚
梁同長垣四星在少微南主界域及胡夷火守之胡
人入中國太白入之九卿謀反少微四星在太微西
南北列士大夫之位也一名處士亦天子副主或曰
博士官一曰主衛掖門南第一星為處士第二星為
議士第三星為隠士第四星為大夫眀大而黃則賢
士舉月五星犯守之處士女主憂宰相易
兩朝天文志張六星距西第二星去極一百二度半
天廟十四星距西北星去極一百十三度半入柳
宿十三度長垣四星距南星去極七十六度入張
宿十四度少微四星距東南大星去極六十五度
半入張宿十五度半
翼二十二星大難識上五下五横著行中心六箇恰似
張更有六星在何處三三相連張畔附必若不能分處
所更請向前看記取五箇黑星翼下頭欲知名字是東
甌
翼十九度甘氏云主太微三公化道文籍失色則民
流日月交食五星並逆芒動則化道不行文籍壊滅
動移則三公廢眀大則化成隋志云翼為天之樂府
主俳倡戱樂又主夷狄遠客負海之賓眀大則禮樂
興四夷来賓動則蠻夷使来離徙則天子舉兵或云
眀則禮樂興暗則政教失日食臣僣月食婦人憂五
星孛流客犯大凶東甌五星在翼之南蠻夷星也張
衡云主東越穿胷越三夷金火守之其地有兵芒角
動移兵内叛
兩朝天文志翼二十二星距中央西第二星去極百
四度東甌五星距西南星去極一百二十九度入
張宿七度
軫四星似張翼相近中央一箇長沙子左轄右轄附兩
星軍門兩黃近翼是門下四箇土司空門東七烏青邱
子青邱之下名噐府噐府之星三十二以上便為太微
宫黃道向二看取是
軫十七度甘氏云軫七星主將軍樂府歌讙之事五
星犯之失位亡國女子主政人失業賊黨掠人禍生
扵百日内若眀大則天下昌萬民康四海歸王張衡
云軫為冢宰輔臣也主車騎眀大則車騎用一云眀
大則車騎用一云明大則車騎動隋志云主載任有
軍出入皆占扵軫又主死喪眀則車駕備動則車騎
用離徙天子憂&KR0556;聚兵大起軫轄星附軫兩傍主王
侯右轄為王者同姓左轄為異姓星眀兵大起遠軫
凶軫轄舉南蠻侵張衡云轄不見國有大憂長沙一
星在軫之中主夀命也長沙眀則人壽長子孫盛軍
門二黃星在青邱西天子六軍之門也主營候豹尾
威旗占以移其處為道不通土司空四黃星在軍門
南主土功巫咸氏云金火犯之天下田不得耕女不
得織隋志云一曰司徒主界域青邱七黑星在軫東
南主東方三韓之國占與東甌同軫南三十二星曰
器府主樂器之属也明則樂器調理暗則有咎
兩朝天文志軫四星距西北星去極一百三度半
右轄星去極一百一十度半入翼宿十六度半左
轄星去極一百一度半入軫宿五度軍門二星距
西南星去極一百一十二度半入翼宿十三度土
司空四星距南星去極一百二十度入翼宿十四度
青邱七星距西北星去極一百二十四度半入軫
宿五度噐府三十二星距西北星去極一百三十
七度半入翼宿八度半
中興天文志總論曰甘石巫咸三家後代所宗也頋
或不深考以故三垣大角之列衞二十八舍内官外
官之分隸不無異同今扵三家参諸說考定二百九
十座所以不知者闕如也盖諸星有以一星為一座
者有以二三十星為一座者有相為比附者有相比
而不附者杠附華盖凡十八星為一座衡附庫樓凡
二十九星為一座也鉞不附井耳不附畢糠不附箕
長沙不附軫鈎鈐鍵閉不附房則以屬吏自爲官故
也矢得以附弧臼不得以附杵以弧矢一人司之杵
臼二人司之故也野雞不附軍市雞自守其所司也
南門不附庫樓南門不但為庫樓門也他如積水不
附天船積尸不附大陵天䜛不附卷舌咸池天潢三
淵不附五車石氏甘氏皆有其辨不可臆說也若夫
稱名取類傳記錯見則又有不可概舉者北極為北
辰水星為辰参為大辰而大火亦曰大辰宋大辰之
墟是也見左氏昭十七年孫炎曰龍星眀者以為時
刻故曰大辰心在中最眀時刻主焉元枵亦曰天黿
星在天黿是也見國語武王伐商星在天黿昭十九
年疏天黿元枵别名也娵訾亦曰豕韋歲在豕韋是
也見襄十八年疏豕韋亦名娵訾也鶉尾亦曰鳥帑
以害鳥帑是也見襄二十八年裨竈曰歲棄其次而
旅扵眀年之次以害鳥帑注南為朱鳥鳥尾曰帑疏
曰人妻子為帑鳥尾曰帑妻子為人後鳥尾亦鳥之
後故俱以帑為言也氐謂之天根見爾雅天根氐也
郭璞曰角亢下繋扵氐猶木之有根國語曰天根見
而水涸也室謂之定見爾雅云營室謂之定郭璞曰
定正也作宫室以營室中為正詩定之方中作于楚
宫昴謂之留見史記索隐曰留昴也而毛傳亦以留
為昴也畢謂之濁見爾雅濁謂之畢也柳謂之咮丁
救反見襄九年咮為鶉火疏曰柳謂之咮咮鳥口也
若斯名類昉扵堯典詳扵爾雅左氏國語諸書而所
入之度則未悉也若夫二十八舍諸言度分亦或差
殊斗井度視諸舍為闊参僅一度古昏旦至觀弧建
為定亦由所見而莫著其度近世王奕所述十二次
二十八度有可考焉
按史志言三家所考三垣大角之列衛二十八舍
内外官之分隸不無異同今按歷代天文志惟宋
兩朝及中興志與隋丹元子步天歌能言諸星之
分隸然大角一星兩朝志以為屬亢中興志以為
屬角庫樓十星丹元子以為屬角而兩朝志以為
屬軫其為異同大概若此盖自唐開元中一行所
造渾儀其所測宿度已與舊經異而宋太平興國
中渾儀所測又與唐異所爭或一二度或三五度
以管窺天豈能無誤扵是此以為軫彼以為角甲
以為氐乙以為房所差者常在裨鄰之次舍則亦
不過三五度間耳天道幽遠術家各持一說固未
有以訂其是非也至如南斗六星即斗牛之斗則
其分野反在北方北斗天樞在張宿十度則其分
野反在南方則其理有不可究詰者當俟知星者
而質之
二十八宿度
中興天文志王奕按自古言天者皆曰周天三百六
十五度四分度之一何從而知審也曰天本無度因
日之行一晝夜所躔闊狭強名曰度盖日之行也三
百六十五日之外又行四分日之一以一年而周扵
天焉以一日所行為一度故分為三百六十五度四
分度之一范蔚宗謂日之所行在天成度在歴成日
是也曰天固有其度而二十八宿亦各有度何從而
定之一也曰二十八宿亦未始有度也天體冲漠雖
分為三百六十五度然其度難别也故作歴者隸其
度扵二十八宿用以紀日月所躔而已盖天之有度
也猶地之有里也二十八宿所分之度猶九州列縣
所占之里也二十八宿各有其度則日之行扵天也
孟春在某星幾度仲春在某星幾度日躔可得而名
也九州列縣各有其里則人之行扵地也某日至某
州幾里某日至某縣幾里驛可得而計也此星度所
由起也曰二十八宿之度或闊狭何也曰日之所躔
偶與此宿相當此闊狭扵是分也故說渾天者曰日
之所躔或多或寡適當其星者凡二十八故度之多
寡扵是生焉井斗之舍非無星也然不與日躔相當
故其度不得不闊觜鬼之傍非無星也然日躔一二
日而其星適與相當故其度不得不狭也夫其得度
闊狭非舉一宿全體盡占此度也南斗六星也舉全
體言之合距杓星為度而今歴家距魁第四星為度
杓二星則入扵箕牽牛六星也舉全體言之合距西
二星為度今歴家距中二星為度而西二星則入扵
斗虚二星也舉全體言之合距北星為度而今歴家
距南星為度北星則入扵牽牛盖南斗六星之中杓
二星不當日之度而魁第四星當度故距扵魁而得
二十六度牽牛六星之中西星不當日之度而中二
星當度故牽牛距魁而得六度虚二星之中北一星
不當日之度而南一星當度故虚距南星而得十度
古之造歴假設是法以步日躔或者不察謂二十八
宿夲有其度又見某宿得幾度遂謂舉一宿全體在
焉則又非矣又按唐志一行所謂虚北星舊圖入虚
今測在湏女九度危北星舊圖入危今測在虚六度
半又奎誤距以西大星故壁損二度奎增二度今復
距西南大星即奎壁各得夲度又柳誤距以第四星
今復用第三星張中央四星為朱鳥嗉外二星為翼
北距以翼而不距以膺故張增二度半七星減二度
半今復以膺為距則七星張合得半度吴興沈氏曰
二十八宿為二十八星當度故立以為宿前世測候
每或改變如唐書測得畢有十七度半觜只有半度
之類皆繆說也星既不當度自不當為宿次自是渾
儀度距疎密不等耳凡二十八宿度數皆以赤道為
法推黃道有不合度者盖黃道有斜有直故度數與
赤道不等即復以當度星為宿惟虚度未有竒數自
是日之餘分歷家取扵斗分者此也餘宿則不然
沈氏筆談曰予編校昭文書時預詳定渾天儀官
長問予二十八宿多者三十三度少者止一度如
此不均何也予對曰天事夲無度推歷者無以寓
其數乃以日所行分天為三百六十五度有竒(日平)
(行三百六十五日有餘而一朞天故以一日為一度也)既分之必有物記之
然後可窺而數扵是以當度之星記之循黃道日
之所行一朞當者止二十八宿星而已(度如傘橑當度謂正)
(當傘橑上者故車盖二十八弓以象二十八宿則如渾儀秦儀所謂度不可見可見者星也日月五)
(星之所由有星焉當度之晝者凡二十有八謂之舍舍所以挈度所以生數也)今所謂距
度星者是也非不𣣔均也黃道所由當度之星止
有此而已
按中興志所載王奕之說即沈括之說也王沈二
公不知其孰先孰後孰倡孰襲然王說詳而眀沈
說簡而當故不嫌並著之云
文獻通考卷二百七十九
