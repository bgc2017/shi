文獻通考卷一百五十五
鄱陽馬端臨貴與著
兵考七
禁衞兵
周官宫正掌王宫之戒令紏禁以時比宫中之官府次
舍之衆寡(時四時比校次其人之在否官府之在宫中者若膳夫王府内宰之屬次諸吏直宿若今)
(部署諸廬者舍其所居寺也)為之版以待(官府次舍之版圖及其人之名籍以待比)夕擊
柝而比之(莫行夜以比直宿者為其有懈怠離部署)國有故則令宿其比亦
如之(故謂災禍令宿謂衞王宫也)辨内外而時禁(分别内外人禁其非時出入)稽
其功緒紏其德行(功吏職也緒其志業)譏其出入均其稍食去其
滛怠與其竒袤之民(民宫中吏之家人也滛放濫怠懈慢竒袤譎觚非常)會其什
伍而教之道藝(五人為伍二伍為什寄宿衞之令)月終則會其稍食歲
終則會其行事(行事吏職也)
宫伯掌王宫之士庶子凡在版者(鄭司農云庶子宿衞之官版名籍也以版)
(為之若今鄉戶籍謂之戶版謂王宫之士謂王宫中諸吏之適子也庶子其支庶也)掌其政令行
其秩叙作其徒役之事(秩禄秩也叙才等也作徒役之事天子所用)授八次
八舍之職事(衞王宫者必居四角四中於徼候便也鄭司農云庶子衞王宫在内為次在外為舍)
(玄謂次其宿衞所在舍其休沐之處)若邦有大事作宫衆則令之(謂王宫之士庶)
(子於邦之大事或當選行)月終則均秩歲終則均叙以時頒其衣裘
掌其誅賞虎賁氏虎士八百人(士徒選有勇力者)掌先後王而
趨以卒伍(王出將虎賁士居前後雖羣行亦有局分)軍旅會同亦如之舍則
守王閑(舍王出所止宿處閑梐枑也)王在國則守王宫(為周衞)國有大
故則守王門大喪亦如之及葬從遣車而哭適四方使
則從士大夫(虎士從使者)若道路不通有徵事則奉書以使
於四方(不通逢兵寇若泥水奉書徵師役也)
旅賁氏掌執戈盾夾王車而趨左八人右八人車止則
持輪(夾王車者其下士也下士十有六人士為之帥焉)凡祭祀會同賓客則服
而趨(服而趨夾王車趨也會同賓客王亦齋服服袞冕則此士之齋服玄玄端)喪記則衰葛
執戈盾(葛葛絰武士尚輕)軍旅則介而趨(介被甲)
司隸掌五隸之法辨其物而掌其政令(五隸謂罪隸四翟之隸也物衣)
(服兵器之屬)掌帥四翟之役使之皆服其邦之服執其邦之
兵守王宫與野舍之厲禁(野舍王行所止舍也厲遮衞也疏服其邦之服若東方)
(南方衣皮帛執刀劍西北方衣氊裘執弓矢)
蠻隸在王宫者執其國之兵以守王宫在野外則守厲
禁
罪隸夷隸貉隸其守王宫與其守厲禁者如蠻隸
之事
林氏曰周廬千列設戟百重入守虎關出陪豹尾
此古人設衞所以強榦弱枝防未然而滅不軌也
昔成周宿衞之制居則宫正宫伯之衞行則虎賁
氏之衞僕從之衞掌於太僕守隸之衞掌於司隸
其制盖不一矣宫正有宫之徒役宫伯有公卿大
夫之士庶子以為環列腹心之任居衞之制然也
虎賁氏有虎士八百人掌先後王而趨以卒伍視
朝則在路門之右行衞之制然也太僕掌奉輿馬
督扈從視朝則在路門之左(太僕王視朝則荷正位而退入亦如之王)
(出入則左馭而前驅太僕而下有小臣祭僕隸僕御僕皆屬焉又司云太僕大有太僕從者在路門)
(之左)司隸掌率夷隸執兵器服兵服以衞王之門外
朝在野外則守内列僕從守隸之衞制然也由是
言之環列腹心之衞非兵衞在内而不出虎士之
衞為重兵之衞非王出亦不行四翟之衞則環衞
諸門僕從之徒則整飾騶從此宿衞之别詳矣然
虎賁綴衣無非吉士侍御僕從㒺非正人執劉鉞
而上戈刃者皆用冠冕之士大夫(顧命四人綦弁執戈上刃夾兩)
(階戺一人冕執劉立於東堂)居虎門而詔王媺者乃率四夷之
賤隸(師氏掌以媺詔王使其屬率四夷之隸)紏其德行稽其功緒勸
以善也掌其紏禁嚴其誅賞防以過也由是言之
腹心之衞固擇有道有德之賢而宿衞之兵亦皆
使賢士大夫為之其任嚴矣而聖人防微杜漸之
意又不止是盖人君處内庭之時多處外庭之時
少親侍臣之意玩親大臣之意嚴今宫正宫伯之
兵衞郎衞固為太宰之屬而虎賁之虎士掌於司
馬司隸之伍隸掌於司寇皆聽命於太宰内外相
維而賢否無混淆之患事權不分而政令無下移
之漸此周制之所以盡善也
漢制南軍在京城門内衞尉主之北軍在宫城門外中
尉主之(詳見兵制門)郎中令秦官掌宫殿掖門戶有丞武帝
太初元年更名光禄勲屬官有大夫郎謁者皆秦官又
期門羽林皆屬焉
衞尉秦官掌宫門衞屯兵有丞景帝初更名中大夫令
後元年復為衞尉屬官有公車司馬衞士旅賁三令丞
衞三丞又諸屯衞候司馬十二官皆附焉
郎掌守門戶出充車騎有議郎中郎侍郎郎中皆無員
多至千人
徐氏官考曰謹按周之兵制無事則散之田畝有
役則召以縣師而宿衞常飬之兵則有虎賁之士
八百人至六軍之徒一軍百人大司馬之屬徒三
百有二十人又在虎賁之外然不常有而虎賁之
禄比下士足以代耕盖庶人在官者也漢期門千
人而秩比郎亦古虎賁之遺意歟
後漢光禄勲掌宿衞宫殿門戶典謁書郎更直執戟宿
衞門戶考其德行而進退之五官中郎將五官中郎五
官侍郎五官郎中凡郎官皆主更直執戟宿衞諸殿門
戶出充車騎左右僕射主虎賁郎習射左右陛長主直
虎賁朝會在殿中虎賁郎虎賁中郎將羽林中郎將羽
林郎無員掌宿衞侍從掌選漢陽隴西安定北地上郡
西河凡六郡良家子弟補
林氏曰漢制南軍衞宫衞尉主之北軍護京中尉
主之南軍則有郎衞兵衞之别如三署諸郎羽林
期門則皆郎衞也如衞士令丞諸屯衞候則皆兵
衞也是衞也非南軍守衞之衞乎北軍則有調兵
募兵之分如三輔兵卒則是調兵而衞(表中尉屬官左右京)
(輔都尉尉丞有兵卒按黃覇為京兆尹坐𤼵騎士詣北軍調馬不適士貶秩則京輔兵卒番上北軍)
(明矣)如八校胡騎越騎則是募兵而衞(八校尉皆武帝初置中壘)
(屯騎步兵越騎長水胡騎射聲虎賁)是衞也非北軍護京之衞乎此
漢人南北軍之制也朱虛入衞卒平諸吕方朔執
戟坐折董偃袁盎以中郎却慎夫人之坐日磾入
侍縛莽何羅之逆(事並見夲傳)王國侯國拘不得入(漢制)
(王國侯國不得入宿衞龔勝為楚王常侍後三舉孝廉不得宿衞)同族犯法限不
得與(漢制同族犯法不得宿衞蕭望之以甲科為郎後坐弟犯法不得宿衞)雖以龔
勝蕭望之之賢寧從退免則宿衞所任之人固無
愧於周耳然始以南北軍皆隸三公而太尉周勃
得入北軍以成安劉之功可也自武帝疎遠外庭
之後衞尉之職領於將軍(王莽以大將軍兼衞尉)城門之兵
領於司馬(成帝世陽阿侯王譚成都侯王商紅陽侯王音皆以大司馬特進領城門軍)
往往以中朝任之而大臣皆無預焉大司馬之任
又非向時大尉之比豈知禁嚴之地大臣皆不預
聞則凡可以轉移人主之心志惑亂人主之視聽
無所不至異日之變可見耳至東漢以來又舉五
官郎將羽林虎賁以職屬大夫議郎謁者僕射以
文屬(後漢官志五官中郎將左右中郎將羽林虎賁中郎將羽林監以職屬光禄大夫大中大)
(夫中散大夫諫議大夫議郎謁者僕射常侍謁者以文屬)分屬之後政令不行
於其間而又光禄大夫不在宿直議郎不與執戟
(後志自五官至羽林凡七署唯議郎與光禄大夫同不在直中餘同後志)惟不在宿直
執戟之列則凡為禁衞者皆非士人之流而郎官
三省盡為諸黃門之廬耳故宦官内典門戶外與
政事(竇武說太后曰故事黃門常侍但當給事省内典門戶耳今乃使與政事而任權重子弟)
(布列專為貪暴)及何進誅宦者太后不聽曰中官領統禁
省自古及今漢家故事我奈何與士人共對事乎
則知士人不為郎中久矣後盡除宦者選三署郎
入守宦官之廬即此可見(何進傳)推原其故皆光武
不任三公多置黃門(光武不任三公事歸臺閣後官少府屬多置黃門)其
流禍至是也
唐有南北衙兵南衙諸衞兵是也北衙禁軍是也高祖
初起兵有元從禁軍太宗時置百騎武后時改為千騎
睿宗時增至萬騎肅宗時有供奉射生官代宗以後有
左右神策軍(並詳見兵制門)
左右監門衞掌諸禁衞門籍之法左右千牛衞掌衞及
供御兵仗親衞一府勲衞二府翊衞二府凡有五府每
府中郎將一人左右中郎將各一人凡府中郎將掌領
校尉旅師親衞之屬宿衞者而總其府事左右郎將二
焉番上者以名簿上於大將軍而配以職
武德貞觀世重資蔭二品三品子補親衞二品曾孫
三品孫四品子職事官五品子若孫勲官三品以上
有封及國公子補勲衞及率府親衞四品孫五品及
上柱國子補翊衞及率府勲衞勲官二品及縣男以
上子若孫補諸衞及率府翊衞王府執仗親事執乘
親事每月番上者數千人宿衞内廡及城門給廪食
執扇三衞三百人擇少壮肩膊齊儀容整美者夲衞
印臂送殿中省隸習仗下每番三衞一人為太僕寺
引輅其後入官路艱三衞非權勢子弟輒退番柱國
子有白首不得進者流外雖鄙不數年給禄廪故三
衞益賤人罕趨之
左右衞上將軍各一人大將軍各一人將軍各二人掌
宫禁宿衞凡五府及外府皆總制焉凡五府三衞及折
衝府驍騎番上受其名簿而配以職
左右衞左右驍騎左右武衞左右威衞左右領軍左右
金吾左右監門左右千牛衞凡十六左右千牛衞掌
侍從及僕御器仗以千牛備身左右執弓箭宿衞以主
仗守戎器折衝都尉掌領屬備宿衞師役則總戎具
資點習以三百人為團一校尉領之
十六衞每衞有上將軍有大將軍有將軍自左右衞
至領軍並掌宫禁宿衞金吾掌宫中京城警監門掌
諸門禁衞千牛掌侍衞凡五府外府之番上者十二
衞受其名簿而配以職除監門千牛凡左右四衞不
領故但十二衞五府謂親勲翊三衞外府折衝府也
五府惟左右衞兼領之餘但翊衞二府而已
林氏曰唐制有八衞各分左右自左右以至千牛
皆典扈從是故宫禁宿衞是統是司内廂儀仗是
臨是職者左右衞也皇城四面宫城内外諸門置
兵分助其役者驍騎也正衙朝會釐鎧旅卒兩廂
列仗唱警應蹕者武衞也正殿之前隊立於階長
樂永安隊列於廡者威衞也皇城之四面宫苑之
城門則職於領軍京城烽堠之宜南衙番上之數
則職於金吾禁衞名籍器仗出入則職於監門僕
御兵仗宿衞弓箭則職於千牛此唐人十六衞之
制也張延師之謹畏至三十年未嘗有過(唐職林張延師)
(為左衞大將軍性謹畏典羽林三十年未嘗有過)阿史那忠之清謹至四
十八年無有纖隙(忠性清謹為右驍騎大將軍宿衞四十八年無纖隙時人比之)
(金日磾)龐玉久典宿衞習知制度(玉久宿衞習知朝廷制度高祖顧諸)
(將多不閑儀檢故授玉領軍武衞一大將軍使衆觀以為法)叚志元衞章武門
夜不示詔(叚志元為左驍騎大將軍文德皇后之葬勒兵衞章武門太宗夜遣使至志元)
(拒曰軍門不夜開使者示以手詔志元曰夜不能辨比旦帝嘆曰真將軍也)則宿衞所
任之人亦無愧於周然始以大臣兼領宿衞使文
皇有甘寢之安可也(元微之行子季友右羽林將軍制曰分八舍之衆寡均一)
(庚之勞逸皆將軍之力也是以李大亮上直禁中而文皇甘寢則心腹瓜牙之任不細矣時李大亮)
(以冬官兼)自六軍禁衞皆用市人其選始輕(天寳之後衞佐悉以)
(假人為童奴京師人耻之至相屬辱必曰侍官而六軍宿衞皆市人)禄山吐蕃之變
神策禁軍外入赴難國家遂以倚重悉命中人主
之其勢益横(兵至上元中以北衙軍使衞伯玉為神策軍節度使鎮陜州中使魚朝恩)
(為觀軍容使監其軍祿山反時伯玉以磨環門軍赴難即神策軍也其後吐蕃入寇朝恩又以神策)
(軍屯苑自是復益分為左右廂大歴四年請以京兆之好畤鳳翔之麟游普閏皆隸神策)自是
南衙日輕北衙日重矣夫所謂禁軍者盖太宗舉
義兵起太原已定天下悉罷還歸而願留宿衞者
三萬人給以渭北腴田號曰元從禁軍夲為兵立
制非為制置兵(見唐兵志詳已具兵制門)其後左右羽林龍武
神武及神策神威而總名北衙者豈太宗初制哉
(唐兵志載詳已具兵制門)且唐之十六衞已備漢人南北軍之
制以衞尉護南軍以金吾廵北軍今十六衞已有
金吾將軍掌京城廵警是北軍已寓其間觀白集
羽林衞將軍之制所謂國家設十六衞猶漢之有
南北軍其知之矣(白集王元輔授左羽林衞將軍制國家設十六衞猶漢之有南)
(北軍而左右羽林尤稱親重)而其元從禁軍亦猶官制員外之
置初非禁衞正兵也今以禁軍為北衙衞兵為南
衙以備漢制豈不過歟北衙既横之後外庭諸臣
莫之誰何蕭復言之而不見聽(蕭復言艱難以來始用宦者監軍權)
(望太重是曹政可委宫掖事兵要政機勿使參預不聽)高元裕言之而不及
用(夲傳敬宗視朝不時决事禁中宦寺恣放大臣不得進見元裕諫曰西頭勢乃重南衙樞密之)
(權過宰相帝雖悟而不能用)惜夫推原其故皆外臣不預禁軍
專歸宦者其為患至是也噫漢不以中朝屬外朝
而使閹宦宿直卒成何進之亂(見進夲傳)唐不以北衙
隸南衙亦使宦官典兵反致王叔文之亂(見唐兵志)其
視周人以禁衞屬冢宰之意又何止天淵哉
梁太祖始置侍衞馬步軍
開平元年改左右長直為左右龍虎軍左右内衞為左
右羽林軍左右監銳夾馬突將為左右神武軍左右親
隨軍將馬軍為左右龍&KR0750;軍其年九月置左右天興左
右廣勝軍仍以親王為軍使
二年十月置左右神捷軍十二月改左右天武為左右
龍虎軍左右龍虎為左右天武軍左右天威為左右羽
林軍左右羽林為左右天威軍左右英武為左右神武
軍左右神武為左右英武軍(前朝置龍虎等六軍謂之衞士至是以天威天武英)
(武等六軍易其軍號而任勲舊焉)
後唐長興三年三月勅衞軍神威雄威及魏府廣捷以
下指揮宜改為左右羽林置四十指揮每十指揮立為
一軍每一軍置都指揮使一人兼分為左右廂應順元
年三月改左右羽林四十指揮為嚴衞左右軍龍武神
武四十指揮為捧聖左右軍清泰元年六月改捧聖馬
軍為彰聖左右軍嚴衞步軍為寧衞左右軍
晉天福六年改拱宸威和内直軍並為興順至八月改
奉德兩軍為護聖左右軍周廣順元年四月改侍衞馬
軍曰龍捷左右軍步軍曰虎捷左右軍
顯德元年詔汰簡諸軍取武藝超絶者為殿前諸班(見軍)
(制門)
宋太祖皇帝建隆初詔殿前侍衞二司各閱所掌兵練
其驍勇者為上軍老弱者為剰員又詔諸州長吏選所
部兵送都下以補禁旅之闕(詳見兵制門)禁軍殿前侍衞司
分領之殿前司領騎兵之額三十七步兵之額二十六
侍衞司領騎兵之額三十五步兵之額八十三御前忠
佐軍頭司領步騎之額四皇城司領步兵之額二左右
騏驥院領騎兵之額二廂軍亦内屬侍衞司(見郡國門)
仁宗天聖至寳元間增募禁軍陜西蕃落廣銳河北雲
翼京畿廣捷虎翼效忠陜西河東清邊弩手京西江淮
荆湖歸遠總百餘營
康定初趙元昊反西邊用師詔募神捷兵既而易名萬
勝為二十營所募多雜市井之人選偄不足以備戰守
是時禁兵多戍陜西陜西並邊土兵雖不及等然驍勇
善戰而以京師所遣戍為東兵東兵雖魁碩大率不能
辛苦而摧鋒䧟陣非其所長又北兵戍川陜嶺嶠荆湖
間多不便習水土故建議者欲益募土兵為就糧於是
增置陜西蕃落保捷定功河北雲翼有馬勁勇陜西河
北振武河北京東武衞陜西京西壯勇延州青澗登州
澄海弩手京畿近郡亦增募龍騎廣勇廣捷虎翼步鬭
步武復升河北招收無敵聽予馬陜西制勝并州充戎
騎射麟州飛騎府州威遠秦州建威慶州有馬安塞保
州威邊安肅軍忠銳嵐府州建安登州平海皆為禁兵
盖用外馬步凡增數百營
揀選之制有自廂軍升禁軍禁軍升上軍上軍升班
直升上軍及班直者皆臨軒親閱自非才勇絶羣不
以應召募餘皆自下選補仁宗嘗詔樞密院次禁軍
選補之法凡入上四軍者捧日天武弓以九斗龍衞
神衞弓以七斗天武弩以二石七斗神衞弩以二石
三斗為中格恩冀員僚直驍捷軍士選中四軍則不
復閱試自餘招揀中選者並引對凡員僚直闕人則
以選中上軍及龍衞等樣弓射七斗合格者充仍許
如龍衞例選補班直凡選禁軍自奉錢三百以上弓
射一石五斗弩蹠三石五斗等樣及龍衞者並親閱
以隸龍衞神衞凡騎御馬直闕小底則閱拱聖驍騎
少壮善射者充凡弓手内殿直以下選補殿前指揮
使射一石五斗御龍弓箭直選補御龍直御龍骨朵
子直東西班帶甲殿侍選補長入祗候御龍諸直將
虞候選補十將射皆一石四斗東西班散直選補内
殿直捧日員僚直天武神衞龍衞親從選補諸班直
御龍骨朵子直弓箭直將虞候選補十將御龍諸直
長行選補將虞候射皆一石三斗員僚龍御騎御馬
直小底選補散直射皆一石二斗
神宗初揀罷禁軍之不如法者入并廢諸軍營(詳見兵制門)
熙寧之籍天下禁軍凡五十六萬八千六百八十八人
元豐之籍六十一萬二千二百四十三人
徽宗宣和五年尚書省言昨臣僚言古制六軍所以備
王之爪牙而羽林又禁衞之總名也今臣僚使令兵卒
所居營分曰六軍而復有左右衞林之名稱謂失當詔
令措置今欲將揀中六軍并六軍指揮並改為廣效内
揀中六軍作第一指揮左龍武第二左羽林第三左神
武第四右龍武第五右羽林第六右神武第七從之
高宗建炎元年五月始置御營司
以黃潛善汪伯彦兼使副國初以來殿前侍御馬步
司三衙禁旅合十餘萬人自高俅得用軍政遂弛靖
康末衞士僅三萬人及城破所存無幾至是殿前司
以左言權領而侍衞二司猶在東京禁衞寡弱諸將
楊惟忠王淵韓世忠以河北兵劉光世以陜西兵張
俊苖傅等以帥府及降盗兵皆在行朝不相統一於
是始置御營司以總齊軍中之政令因其所部為五
軍以淵為使司都總制世忠俊傅等並為統制官又命
光世提舉使同一行事務潛善伯彦别置親兵各千
人優其廪賜議者非之
四年三省言夲府分兩府而兵權盡付樞密院今又置
御營司是政出於三也乃詔御營司併歸樞密院紹興
四年詔改御前五軍為神武御營五軍為神武副軍並
隸樞密院既而左僕射趙鼎言神武乃北齊舊號且督
府軍馬今撥隸三衙乃廢神武中軍隸殿前司以楊沂
中主管殿司公事又以都督府兵分隸之於是殿司之
兵柄始一
建炎以來朝野雜記國朝舊制殿前侍衞馬步三衙
禁旅合十餘萬人宣和間僅存三萬而已京城之破
多死於敵建炎元年秋騎帥郭仲荀自東京部禁旅
至南京已而還為副留守三年秋仲荀以敵過京城
糧儲告竭遂率餘兵赴行在其冬上將航海避狄而
衞士張寳等不欲行因吕元直入朝率衆圍之出語
不遜上怒誅十七人於明州市除行門外盡廢其班
明年春上至台州兵衞寡弱惟中軍統制官辛永宗
有衆數千而吕元直之親軍將姚端衆獨盛上皆優
遇四月上還會稽乃選中軍五百人入直殿巖悉烏
合之衆時趙元鎮初秉政因為上言祖宗於兵政最
為留意今諸將各總衆兵不隸三衙則兵政已壊獨
衞兵髣髴舊制亦掃蕩不存是因咽而廢食也上悟
尋復舊制然衞兵不滿三千識者病其單弱數以為
言紹興二年秋詔三衙措置已而上謂輔臣曰一衞
士所給可贍三四兵朕命楊沂中治神武中軍此皆
宿衞兵也遂命沂中兼提舉宿衞親兵五年冬廢神
武中軍隸殿前司以沂中主管殿前司公事(十二月庚子)
又以都督府兵分隸三衙(是月庚戍)七年夏復合馬司餘
軍及八字軍為六軍十二將命劉信叔主之(四月丙申)觧
承宣潛典步軍如故自是三衙始復矣
神武中軍舊止三部自楊存中職殿巖始增為五軍
又置護聖踏白選鋒神奕神勇馬步凡十二軍時江
海盗作因分制諸軍控制之如泉之左翼贛之右翼
循之推鋒明之水軍皆隸殿司總七萬人由是殿司
兵籍為天下冠
初御營五軍之外又置御前三軍尋又改為神武五
軍紹興元年又改為行營四護軍張俊稱前軍韓世
忠稱後軍岳飛稱左軍劉光世稱右軍楊沂中中軍
以隸殿前司而吳玠軍如故七年光世軍叛降偽齊
於是川陜軍更以右護軍為號十一年三宣撫罷乃
改稱某州駐劄御前諸軍十八年川陜諸軍亦如之
其軍皆不隸三衙由是御前軍又在禁軍之外矣
二十四年殿前都指揮使楊存中劄子乞遵依祖宗法
在京所管捧日天武拱聖驍勝騎勝寧朔神騎神勇宣武
虎翼廣勇諸指揮禁軍内捧日天武依條陞揀扈衞諸
班直拱聖神勇以下陞揀捧日天武除逃亡事故外有
一千九百人差使日增人數日虧欲乞於今年分定月
分内招一千人請給例物並依先招人體例詔依二十
七年十二月樞密院言殿前都指揮使楊存中劄子凖
旨三衙所招軍兵效用權行住招自紹興二十六年見
闕四千四十六人及三十七年揀汰三千四十四人見
闕二千一百四十人并已揀汰五百四十人共闕六千
七百二十六人若不招填兵數日有虧損緣近來游手
人陳乞情願投軍稍多望令夲司自來年正月一日為
始依舊招募情願投軍少壮百姓刺充效用勝捷吐渾
雄威填額使換依例支破請給所招係填名闕即不曾
添請給照依今三衙依分定月分招填
孝宗隆興三年主管步軍司公事郭振言夲司在京日
所管軍額計三萬九千五百人今來行在見管止一千
二百一十九人緣諸處非乏差使應副不行乞招一千
七百八十人通作三千人為額刺充神衞虎翼飛山床
子弩雄武等指揮其請給例物等依則例行詔特依
乾道四年樞密院言殿前司步軍司内有官人子弟多
願投充效用其間不及等杖二三寸却有膂力強壮之
人詔今後令逐司遇有闕額除及等杖外若低一二寸
令射八斗力弓低三寸令射九斗力弓委承旨司審騐
強壯即行指試
六年主管侍衞馬軍司公事李顯忠言夲司諸軍兵將
官有闕自來遴選衆所推服之人不以次序申乞陞差
近年以來須自訓練官差充准備將及二年陞副將副
將及二年陞正將正將及三年陞統領再及三年陞統
制官切恐無以激勸士氣乞今後兵將官有闕不以年
限許令夲司銓量人材膽勇過人能服衆者保明申朝
廷取旨差填從之(時處禁旅廷補夲末見軍制門)
七年虞允文乞移馬司於建康以為出師之漸乃以李
顯忠為都指揮使統馬軍屯焉元額三萬人
乾道初殿步馬司兵馬權以七萬三千人為額二年
降旨馬司以三萬人步司以二萬七千人
慶元二年殿前都指揮使郭杲言南渡以來捧日天武
已下權以三千人為額今諸班直見管一千七百五十
九人并新揀中人共二千二百五十二人請立為定額
詔依
大抵此一軍乃高宗所收諸將之部曲其殿前司則
辛永宗諸軍部曲而益以他軍也馬軍司則合王彦
部曲而益以觧潛劉錡田盛之兵步軍司則夲王彦
所部之兵其軍校之制有殿前司都指揮使副都指
揮使都虞候各一人諸班有都虞候都虞候指揮使
都知副都知押班御龍諸班有四直都虞候夲直各
有都虞候指揮使都頭十將將虞候馬步軍有捧日
四廂都指揮使(管舊城裏左廂煙大及殿前司馬軍)天武四廂都指揮
使(管舊城裏右廂煙火及殿前司馬軍)捧日天武左右廂各有都指揮
使每軍有都指揮使都虞候每指揮有指揮使副指
揮使每都有軍使(步軍四都頭)副兵馬使(副軍四副都頭)十將虞
候承局押官(其下有統制官領官同統領正將副將同副將准備將同准備將之分推之侍)
(衞司廂禁軍皆如之)中興制自殿前左右班御龍直骨朵直内
殿直弓箭直弩直散員散指揮散都頭散祗候金槍
銀槍班茶酒新班西一班殿侍東五班散直班二十
四班為上軍
文獻通考卷一百五十五
