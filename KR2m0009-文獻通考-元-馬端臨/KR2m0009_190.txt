文獻通考卷一百九十
鄱陽馬端臨貴與著
經籍考十七
經(小學)
禮部韵略五卷
鼂氏曰皇朝丁度等撰元祐中孫諤蘇軾載加詳
定
陳氏曰雍熙中殿中丞丘雍景德龍圖閣待制戚
綸所定景祐制誥丁度重脩元祐太學博士增補
其曰略者舉子詩賦所常用蓋字書聲韵之略也
干禄字書一卷
鼂氏曰唐顔元孫撰以經史所用為正世所行為
俗二者之間為通凡三體
林氏小說三卷
鼂氏曰唐林罕撰凡五百四十一字以說文部居
隨字出文以定偏傍其說頗與許慎不同而亙有
得失邵必緣進禮記石經陛對仁宗顧問罕之書
如何必曰雖有所長而微好怪說文歸字從堆從
止從帚以堆為聲罕云從追於聲為近此長於許
氏矣說文哭從吅獄省聲罕乃云象犬嘷此怪也
有石刻在成都公武嘗從數友就觀之其解字殊
可駭笑者不疑好怪之論誠然
復古編二卷
鼂氏曰吴興道士張有謙中撰有自幼喜小篆年
六十成此書三千言據古說文以為正其點畫之
微轉側從横高下曲直毫髮有差則形聲頓異自
陽冰前後名人格以古文往往而失其精且博如
此
陳氏曰有工篆書專夲許氏說文一點畫不妄錯
林中書攄母魏國夫人墓道碑有書之魏字從山
攄以為非有曰世俗以從山者為巍不從山者為
魏非也其實二字皆當從山蓋一字而二音爾說
文所無手可斷字不可易也攄不能強晩著此書
專辨俗體之訛手自書之陳了齋為之序
古文四聲五卷
鼂氏曰皇朝夏竦撰博採古文竒字分四聲編次
以便檢尋
龍龕手鏡三卷
鼂氏曰契丹僧行均撰凡二萬六千四百三十字
注十六萬三千一百餘字僧智光為之序後題云
統和十五年丁酉按紀年通譜耶律隆緒嘗改元
統和丁酉至道三年也沈存中言契丹書禁甚嚴
𫝊入中國者法皆死熙寧中有人自敵中得此書
入傅欽之家蒲𫝊正帥浙西取以刻版其末舊題
云重熙二年序蒲公削去之今夲乃云統和非重
熙字存中不見舊題妄記之耶
英公字源一卷
鼂氏曰皇朝釋夢英撰夢英通篆籕之學書偏傍
五百三十九字郭忠恕云按說文字源唯有五百
四十部子字合收在子部今目錄妄有更改又集
解中誤收去部在注中今檢點偏傍少晶惢至龜
弦五字故知林氏虚誕誤後進其小說可焚夢英
因此書正之柴禹錫為立石
釋鑒聿韵總五篇
洛陽僧鑒聿撰歐公序略曰儒之學者信哉遠且
大而用功多則其有所不暇者宜也文字之為學
儒者之所用也其為精也有聲形曲直毫釐之别
音嚮清濁相生之類五方言語風俗之殊故儒者
莫暇精之其有精者則往往不能乎其他是以學
者莫肯捨其所事而盡心乎此所謂不兩能者也
必待乎用心專者而或能之然後儒者有一取焉
洛僧鑒聿為韵總五篇推子母輕重之法以定四
聲考求前儒之失辨正五方之訛顧其用心之精
可謂入於忽微櫛(一有者字)之於髮績(一有者字)之於絲雖
細且多而條理不亂儒之學者莫能難也鑒聿通
於易能知大衍之數又學乎隂陽地理黃帝岐伯
之書其尤盡心者韵總也浮圖之書行乎世者數
百萬言其文字雜以夷夏讀者罕得其真往往就
(一有聿字)而正焉鑒(一無此字)聿之書(一作韵)非獨有取於吾
儒亦欲𫝊於其徒也
字說二十卷
鼂氏曰皇朝王安石介甫撰晩年閑居金陵以天
地萬物之理著於此書與易相表裏而元祐中言
者指其揉雜釋老穿鑿破碎聾瞽學者特禁絶之
王氏自序曰文者竒耦剛柔雜比以相承如天地
之文故謂之文字者始於一一而生於無窮如母
之字子故謂之字其聲之抑揚開塞合散出入其
形之衡從曲直邪正上下内外左右皆有義皆出
於自然非人私智所能為也與伏羲八卦文王六
十四異用而同制相待而成易先王以為不可忽
而患天下後世失其法故三歲一同同者所以一
道德也秦燒詩書殺學士而於是時始變古而為
隸蓋天之喪斯文也不然則秦何力之能為而許
眘說文於書之意時有所悟因序錄其說為二十
卷以與門人所推經義附之惜乎先王之文缺已
久眘所記不具又多舛而以予之淺陋考之宜有
所不合雖然庸詎非天之將興斯文也而以予贊
其始故其教學必自此始能知此者則於道德之
意已十九矣
石林葉氏曰凡字不為無義但古之制字不專主
義或聲或形其類不一先王略别之以為六書而
謂之小學者自是專門一家之學其微處遽未易
盡通又更篆隸損益變易必多乖失許慎之說文
但據東漢所存以偏旁類次其造字之夲初未嘗
深究也王氏見字多有義遂一槩以義取之雖六
書且不問矣况所謂小學之專門者乎是以每至
於穿鑿附會有一字析為三四文者古書豈如是
煩碎哉學者所以閧然起而交詆誠不為無罪然
遂謂之皆無足取則過也
王元澤爾雅
王雱撰項平甫跋予讀王元澤爾雅為之永歎曰
嗚呼以王氏父子之學之苦即其比物引類之博
分章析句之工其用力也久其屬辭也精以此名
家自足垂世視揚子雲許叔重何至多遜而必欲
用此說也咸五帝而登三王縛頡利而臣高昌則
已疎矣度不能勝而乃濟之以愎輔之以狡招合
一時之羣小盡逐累世之舊臣以蹙吾國而覆之
其遺凶流毒至使後之擅國者世師焉以享上祗
辟之說悦人主以邦朋國是之說空廷臣則王氏
父子實為之津梁可不痛哉
唐氏字說解一百二十卷
鼂氏曰皇朝唐耜撰紹聖以來用字說程試諸生
解者甚衆耜集成此書頗注其用事所出一時稱
之耜知卭州日奏御
字說偏旁音釋一卷字說疊解備檢一卷
鼂氏曰不著撰人名氏
切韵指玄論三卷四聲等第圖一卷
鼂氏曰皇朝王宗道撰切韵之學切韵者上字為
切下字為韵其學夲出西域今其法類夲韵字各
歸於母幫滂並明非敷奉微唇音也端透定泥知
徹澄娘齒音也曉匣影喻牙音也來日半齒半舌
也凡三十六分為五音天下之聲總於是矣切歸
夲母韵歸夲等者謂之音和常夲等聲盡汎入别
等者謂之類隔變也中國自齊梁以前此學未𫝊
至沈約以後始以之為文章至於近時始有專門
者矣
韵補五卷
陳氏曰吴棫撰取古書自易書詩而下以及夲朝
歐蘇凡五十種其聲韵與今不同者皆入焉朱侍
講多用其說於詩傳楚辭注其為書詳且博矣又
有毛詩補音一書别見詩類大歸亦如此以愚考
之古今世殊南北俗異語言音聲誠有不得盡合
者古之為詩學者多以風誦不專在竹帛竹帛所
𫝊不過文字而聲音不可得而𫝊也又漢以前未
有反切之學許氏說文鄭氏箋註但曰讀若某而
已其於後世四聲七音又豈能盡合哉反切之學
自西域入中國至齊梁間盛行然後聲病之說詳
焉韵書肇於陸法言於是有音同韵異若東冬鍾
虞魚模庚耕清青登蒸之斷斷乎不可以相雜若
此者豈惟古書未之有漢魏以前亦未之有也陸
德明於燕燕詩以南韵心有讀南作泥心切者陸
以為古人韻緩不煩改字此誠名言今之讀古書
古韵者但當隨其聲之叶而讀之若來之為釐慶
之為羌馬之為姥聲韵全别不容不改其聲韵若
相近可以叶讀則何必改字如燔字必欲作汾沿
反官字必欲作俱員反天字必欲鐡因反之類則
贅矣
廣干禄字書五卷
中興藝文志婁機撰機取許慎說文及諸家字書按
以蔡伯喈五經備體張參五經文字田放九經字樣
與夫經典釋文子史古字參以夲朝丁度所書集韵
為廣干禄字書蓋廣唐人顔元孫之書也
陳氏曰唐顔元孫為干禄字書其姪真卿書之刻
石吳興為世所寳辨正通俗三體目以干禄謂舉
子所資也機熟於小學嘉泰中教授資善堂景獻
時為惠國公數問字畫之異因為此書續唐之舊
故仍干禄之名既而悟其非所以施於朱邸也則
以干禄百福之義傅會焉
修校韵略五卷
陳氏曰祕書省正字莆田劉孟容以說文字林干
禄書五經文字九經字樣佩觹復古編等書修校
韵略分毫補注字譜一卷
陳氏曰進士耒陽秦昌朝撰附前韵略之後皆永
嘉教授臨安錢厚所刻也竊謂小學當論偏旁尚
矣許叔重以来諸書是也韵以略稱止施於禮部
貢舉夲非小學全書於此而校其偏傍既不足以
盡天下之字而欲使科舉士子盡用篆籕點畫於
試卷不幾於迂而可笑矣哉進退皆無據謂之贅
可也
附釋文亙注韻略五卷
陳氏曰以監夲增注而釋之
押韵釋疑五卷
陳氏曰進士廬陵歐陽德隆易有開撰凡字同義
異字異義同者皆辨之尤便於場屋
正字韵類
謝季澤撰止齋陳氏序略曰季澤家學長於詩禮
頗欲有所論次而未就僅及就此篇其於字學偏
傍訓故學者易入焉韓昌黎嘗言注爾雅蟲魚非
磊落人歐陽公序韵總亦曰儒者莫暇精之其有
精者往往不能乎其他余方悲季澤官不足行其
志位不足稱其才且懼後之人見此書如二公之
云也於是道其平昔大槩序之篇端焉
字通一卷
陳氏曰彭山李從周肩吾撰
切韵義一卷纂要圖例一卷
陳氏曰汴陽謝暉撰紹興十年序
三十六字母圖一卷
夾漈鄭氏曰僧守温撰切韵之學起自西域舊所
𫝊十四字貫一切音文省而音博謂之婆羅門書
然猶未也其後又得三十六字母而音韵之道始
備中華之韵只弹四聲然有聲有音聲為經音為
緯平上去入者四聲也其體縱故為經宮商角徵
羽半徵半商者七音也其體横故為緯經緯錯綜
然後成文愚所作韵書備矣釋氏謂此學為小悟
學者誠不可忽也
智永千字文一卷
鼂氏曰梁周興嗣撰釋智永所書
後村劉氏曰嘗疑千字文世以為梁散騎常侍周
興嗣所作然法帖中漢章帝已嘗書此文殆非梁
人作也
經典釋文三十卷
鼂氏曰唐陸德明撰德明名元朗以字行釋易書
詩並三禮三𫝊孝經論語爾雅老莊頗載古文及
諸家同異德明蓋博極羣書也
羣經音辨七卷
鼂氏曰皇朝賈昌朝撰先是大臣稽古不過秦漢
引經義議政蓋自昌朝始此書以古文多通借音
詁乃辨正之凡五門
佩觹三卷
鼂氏曰皇朝郭忠恕撰取字文相類者别其所從
以檢訛舛上篇論今𫝊記小學異同極為辨博
陳氏曰忠恕為國子周易博士觹者所以觧結也
忠恕恃酒狂縱數犯法忤物得罪其死時頗異世
以為尸觧
翰林禁經八卷
鼂氏曰唐李陽冰撰論書勢筆法所禁故以名書
墨藪十卷
鼂氏曰高陽許歸與編未詳何代人李氏書目止
五卷而梁武評書王逸少筆勢皆别出
陳氏曰不知何代人所集凡十八篇又一夲二十
一篇
臨池妙訣三卷
鼂氏曰未詳何人撰後有江南李煜述書
周越書苑十五卷
鼂氏曰皇朝周越撰越以善書名世天聖八年四
月成此書奏御故其序稱臣越臣兄起於柳公權
書又云亡兄間稱名而不臣似未精討論也
陳氏曰主客郎中臨淄周越與其兄起皆有書名
起書未見越書間有之俗甚
唐藏經音義四卷
鼂氏曰未詳撰人分四聲以類相從蜀中印夲也
鐘鼎篆韵七卷
鼂氏曰皇朝薛尚功集元祐中呂大臨所載僅數
百字政和中王楚所𫝊亦不過數千字今是書所
綠凡一萬一百二十有五
陳氏曰不著名氏按館閣書目此書有二家其一
七卷其一一卷七卷者紹興中通直郎薛尚功所
廣一卷者政和中主管衡州露仙觀王楚也則未
知此書之為王楚歟薛尚功歟尚功有鐘鼎法帖
十卷刻於江州當是其篆韵之所夲也
漢隸字源六卷
陳氏曰婁機撰以世所存漢碑三百有九韵類其
字魏碑附寫焉者僅三十之一首為碑目一卷每
字先載今文而以漢字著其下一字數體者並列
之皆以碑目之次苐著其所從出洪邁作序
象類書十一卷
中興藝文志鄭樵撰中興後安石之字說既廢樵復
理其緒餘初有象類之書復約而歸於六書象形類
六百八指事類百七會意類七百四十轉注類三百
七十二諧聲類二萬一千八百十假借類五百九十
八
隸釋二十七卷隸續二十一卷
中興藝文志洪适撰适取古今石刻法其字為之韵
辨其文為之釋以辨隸書曰隸釋隸續
陳氏曰凡漢刻之存於世者以今文寫之而為之
釋又為之世代譜及物象圖碑形式悉具之魏初
近古者亦附焉年來北方舊刻不可復得覽此猶
可慨想
字始連環二卷
陳氏曰鄭樵撰大略謂六書惟類聲之生無窮音
切之學自西域流入中國而古人取音制字乃與
韵圖脗合
論梵書一卷
陳氏曰鄭樵撰
樵論華梵曰諸蕃文字不同而多夲於梵書流入
中國代有大鴻臚之職譯經潤文之官恐不能盡
通其旨不可不論也梵書左旋其勢向右華書右
旋其勢向左華以正錯成文梵以徧纏成體華則
一字該一音梵則一字或貫數音華以直相隨梵
以横相綴華蓋以目傳故必詳於書梵以口𫝊如
曲譜然書但識其大略華之讀别聲故就聲而借
梵之讀别音故即音而借
又曰梵人别音在音不在字華人别字在字不在
音故梵書甚簡不過數個屈曲耳差别不多亦不
成文理而有無字之音焉華人苦不别音如切韵
之學自漢以前人皆不識實自西域流入中土所
以韵圖之類釋子多能言之而儒者皆不識起例
以其源流出於彼耳華書制字極密點畫極多梵
書比之實相遼邈故梵有無窮之音而華有無窮
之字梵則音有妙義而字無文彩華則字有變通
而音無錙銖梵人長於音所得從聞入故曰此方
真教體清淨在音聞我昔三菩提盡從聞中入有
目根功德少耳根功德多之說華人長於文所得
從見入故天下以識字人為賢智不識字人為庸
愚
石鼓文考三卷
陳氏曰鄭樵撰其說以為石鼓出於秦其文有與
秦斤秦權合者
嘯臺集古錄二卷
陳氏曰王球子弁撰李邴漢老序之稱故人長孺
之子未詳何王氏也皆錄古彝器欵識自商迄秦
凡數百章以今文釋之疑者闕焉
前漢古字韵編五卷
陳氏曰侍郎宣城陳天麟季陵撰取漢書所用古
字以今韵編入之
班馬字類二卷
陳氏曰參政嘉禾婁機彦發撰取二史所用古字
及假借通用者以韵之洪邁景盧作序
閣夲法帖十卷
樂静李昭玘跋太宗皇帝治定餘暇遊意翰墨遣
使購古帝王名卿墨帖集為十卷詔鏤版藏禁中
每大臣登二府即賜焉歲久寖不復賜元豐中嘉
王嘗從神考借其版模拂幾百夲王府官盡得之
士大夫間亦見一二初長沙僧希白填夲刻石河
東潘氏御史劉次莊又作别夲識者謂希白善書
不甚失真潘復易次間以他書御史所模尤疎闊
夫獨前者縱學步者拘因人之迹而又加意焉則
目亂而心疑神已虧矣故終不近也
法帖釋文十卷
鼂氏曰淳化法帖既已焚板元祐中有劉次莊者
模刻之石復取帖中草書世所病讀者為釋文行
於世
陳氏曰劉次莊元祐中為官帖釋文刻石臨江而
武岡又嘗𫝊刻絳州民潘氏帖嘉定中汪立中取
劉夲分二十卷中官帖所無者增附之
法書要錄十卷
陳氏曰唐大理卿河東張彦遠愛賓撰彦遠弘靖
之孫三世相閱其父文規嘗刺湖州著吴興雜錄
金壺記一卷
陳氏曰僧適之撰集書家故事以二字為題而注
所出於其下凡三百餘條
飛白叙錄一卷
陳氏曰錢惟演希聖撰天聖四年序進
法帖刊誤二卷
陳氏曰黃伯思長睿撰淳化帖出於待詔王著去
取時祕府墨蹟真贗雜居著不能辨也但欲備晉
宋間名蹟遂至以江南人一手偽帖竄入其間鄙
惡之甚米南宮辨之十已得七八至長睿益精詳
矣
籕史二卷
陳氏曰翟耆年伯夀撰裒諸家鍾鼎圖說為一編
頗有攷究
絳帖評二十卷
陳氏曰鄱陽姜夔堯章撰
山谷黃氏跋絳夲法帖心能轉腕手能轉筆書字
便如人意古人工書無他異但能用筆耳元豐八
年五月戊申趙正夫出此書於平原官舍會觀者
三人石庭簡柳子文黃庭堅
蘭亭博議十五卷
陳氏曰淮海桑世昌撰世昌居天台陸放翁諸甥
博雅能詩
蘭亭考十三卷
山谷黃氏蘭亭跋曰王右軍禊飲序草號稱最得
意書宋齊以來似藏在祕府士大夫間未聞稱述
豈未經大盜兵火時蓋有墨蹟在蘭亭右者及蕭
氏宇文焚蕩之餘千不存一永師晩出所見好迹
唯有蘭亭故為虞褚輩道之所以太宗求之百方
期於必得其後公私相盜今竟失之書家晩得定
武石夲髣髴有古人筆意耳褚庭晦所臨極肥而
洛陽張景元斸地得缺石極瘦武定夲則肥不剩
肉瘦不露骨猶可想其風流三石刻皆有佳處不
必寳已有而非彼也
陳氏曰即博議也浙東庾司所刻視初夲頗有刪
改初十五篇今存十三篇去其集字篇後人集蘭
亭字作書帖詩銘之類者又附見篇兼及右軍他
書蹟於樂毅論尤詳其書始成夲名博議高内翰
文虎炳如為之序及其刊也其子似孫主為刪改
去此二篇固當而其他務從省文多失事實或戾
夲意其最甚者序文夲亦條逹可觀亦竄改無完
篇首末闕漏文理斷續於其父猶然深可怪也此
書累十餘卷不過為晉人一遺帖自是作無益玩
物喪志夲無足云其中所錄諸家跋語有昭然偽
妄而不能辨者不暇疏舉
法言撮要十卷
陳氏曰吴興蔡耑山父撰以書家事實分門條類
亦無所發明淳熙中人
書苑菁華二十卷
陳氏曰臨安書肆陳思者集刻
按以字書入小學門自漢志已然歴代史志從之
至陳直齋所著書錄解題則以為書品書斷之類
所論書法之工拙正與射御同科特削之俾列於
雜藝不以入經錄夫書雖至於鍾王乃游藝之末
者非所以為學削之誠是也然六經皆夲於字字
則必有真行草篆之殊矣且均一字也屬乎偏旁
音韵者則入於小學屬乎真行草篆者則入於雜
藝一書而析為二門於義亦無所當矣故今並以
入小學門仍前史之舊
蒙求三卷
鼂氏曰唐李瀚撰纂經𫝊善惡事實類者两两相
比為韵語取蒙卦童蒙求我之義名其書蓋以教
學童云
陳氏曰夲無義例信手肆意雜襲成章取其韵語
易於訓誦而已今舉世誦之以為小學發蒙之事
補注蒙求八卷
陳氏曰徐子光撰以李瀚蒙求句為之注夲句之
外兼及其他人事
左氏蒙求三卷
鼂氏曰皇朝王舜俞序不知何人所作過於綱領
者
左氏綱領四卷
鼂氏曰皇朝文濟道撰排比事實為&KR1275;句蒙求之
類也
兩漢蒙求十卷
陳氏曰樞密吴興劉班希范撰紹聖中所序
十七史蒙求二卷
陳氏曰題王先生不著名或云王令也
宋朝蒙求二卷
陳氏曰端明殿學士成都范鎮景仁撰
唐史屬辭五卷南北史蒙求十卷
鼂氏曰未詳撰人皆效李瀚也
班左誨蒙三卷
陳氏曰程俱致道撰
趙氏家塾蒙求二十五卷宗室蒙求二卷幼學須
知五卷
程氏曰餘符孫應符仲潜撰次此書夲書坊所為
以教小學應符從而增廣之
童蒙訓一卷
陳氏曰中書舍人東萊呂夲中居仁撰
少儀外𫝊二卷
陳氏曰呂祖謙撰雜取經𫝊嘉言善行切於立身
應世者皆小學切問之事也而大要以謹厚為夲
大愚呂氏跋曰少儀外𫝊一編先兄太史所自次
輯者也首命其名曰帥初次更其名曰辨志而其
終則定以是名焉某嘗侍坐蓋與聞所以為此編
之意蓋以始學之士徒玩乎見聞汨乎思慮輕自
大而卒無據故指其前言往行所當知而易見者
登之於冊使之不待攷索而自有得於日用之間
其於未易遽知而非可卒見者則皆略而不載苟
讀是編而無所厭忽各因其所得而有自立之地
則先兄之夲心庶乎其不泯矣
辨志錄一卷
陳氏曰皆已見上書而無次苐當是草創夲
小學書四卷
陳氏曰朱熹所集古聖格言至論以教學者皆成
童幼志進學之序也内篇曰立教明倫敬身稽古
外篇曰嘉言善行
朱子語錄曰脩身之法小學備矣後生初學且看
小學之書這個是做人底樣子學之小大雖不同
而其道則一小學是事如事君事父事兄處友等
事大學是發明此事之理游倪曰自幼既失小
學之序願授大學先生曰授大學甚好也須把小
學書看只消旬日工夫
小學字訓
程端蒙撰
朱子曰字訓甚佳言語雖不多却是一部大爾雅
也
弟子職等五書一卷
陳氏曰漳州教授張時舉以管子弟子職篇班氏
女誡呂氏鄉約鄉禮司馬氏居家雜儀合為一篇
文獻通考卷一百九十
