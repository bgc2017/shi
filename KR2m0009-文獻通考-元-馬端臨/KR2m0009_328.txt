文獻通考卷三百二十八
鄱陽馬端臨貴與著
四裔考五
南
杜氏通典邊防總序曰南蠻其在唐虞與之要質故
曰要服夏商之時漸為邊患暨於周代黨衆彌盛故
詩曰蠢爾荆蠻大邦為讐至楚王時蠻與羅子共敗
楚師殺其將屈瑕(莫敖不設備故敗縊於荒谷羣帥囚於冶父)楚師復振
遂屬於楚及吳起相悼王南并蠻越遂有洞庭蒼梧
之地(今長沙衡陽等郡也)秦昭王使將伐楚略取蠻夷置黔中
郡(今武陵澧陽及黔中五溪中諸郡地)漢興以後時有寇盗其西南諸
夷夜郎之屬悉平定置郡縣(今夜郎播州犍為即古夜郎地)公孫述
時夜郎大姓為漢保境後漢初從番禺江奉貢光武
建武中武陵蠻帥單程(今武陵澧陽黔中寧夷盧溪等郡即漢武陵郡)大寇
郡縣漢將劉尚戰敗數歲方平順帝時武陵太守增
其租賦蠻又舉種反殺鄉吏東晉時沔中蠻因劉石
亂後漸徙於陸渾以南偏滿山谷宋齊以後荆雍二
州(今荆南江陵郡雍州襄陽郡)各置校尉以撫寧之羣蠻酋帥互
受南北朝封爵至後魏末暴患滋甚僭稱侯王屯據
峽路斷絶行旅周武帝遣陸騰大破之其獠初因蜀
李勢亂後自蜀漢山谷出侵擾郡縣至梁時州郡每
歲伐獠以自利及後周平梁益(梁漢川益蜀川)自爾遂同華
人矣以其黔中東謝西謝自古不臣中國唐貞觀以
後置羈縻州領之
盤瓠種
盤瓠種昔帝嚳時患犬戎入寇乃訪募天下有能得犬
戎之吳將軍頭者妻以少女時帝有畜狗名曰盤瓠遂
銜其將軍首而至乃以女配之(杜氏通典曰按范曄後漢史蠻夷傳皆怪誕不)
(經大抵諸家所序四夷亦多此類未詳其本出且因而商略之曄云高辛氏募能得犬戎之將軍頭者購黃金)
(千鎰邑萬家妻以少女按黃金周以前為斤秦以二十兩為鎰三代以前分土自秦漢分人又周末始有將軍)
(之官其吳姓宜自周命氏曄皆以高辛之代何不詳之甚又宋史曄被收後於獄中與諸甥姪書自序云六夷)
(諸序論筆勢放縱實天下之竒作其中合者往往不减過秦篇嘗共比方班氏非但不愧之而已按班賈序事)
(豈復語怪而曄紕謬若此又何不减不愧之有乎)盤瓠得女負走入南山(在國之南)
(即五溪之中山)止石穴中生六男六女因自相夫妻織績木皮
染以草實好五色衣服製裁皆有尾形衣裳斑斕語言
侏離其後滋蔓號曰蠻夷有邑君長名渠帥曰精夫相
呼為姎徒(說文曰姎女人自稱姎我也烏郎反)所居皆深山重阻人跡罕
至長沙黔中五溪蠻皆是也(一辰溪二酉溪三巫溪四武溪五沅溪)秦昭
王使白起伐楚略取蠻夷始置黔中郡漢興改為武陵
郡(今武陵澧陽黔中寧夷盧溪盧陽靈溪潭陽郡地皆是也)歲令大人輸布一疋小
口二丈是謂賨布(說文曰賨南蠻賦才冬反)雖時為寇盗而郡國討
平之後漢光武建武二十三年十二月武陵蠻精夫相
單程等大寇郡縣遣武威將軍劉尚發南郡(今江陵巴東夷陵)
長沙(今長沙衡陽巴陵郡)武陵(今澧陽武陵黔中郡也)兵萬餘人乘船泝流
自沅水入武溪擊之(沅水出䍧牱故且蘭東北經靈溪長沙巴陵郡入洞庭通江也武陵)
(溪在今盧溪郡靈溪縣)尚輕敵深入悉為所沒又遣伏波將軍馬
援將兵至臨沅(今武陵郡武陵縣即漢臨沅縣地)擊破之單程等飢困
乞降會援病卒謁者宗均為置吏以司之羣蠻遂平歴
章和安順四朝累反叛攻劫州郡討平之永和初武陵
太守上書以蠻夷卒服可比漢人增其租賦議者皆以
為可尚書令虞詡獨奏曰自古聖王不臣異俗非德不
能及威不能加其獸心貪婪難率以禮是故羈縻而綏
撫之附則受而不逆叛則棄而不追先帝舊典貢税多
少所由來久矣今猥增之必有怨叛計其所得不償所
費帝不從其冬澧中漊中蠻(漊水出今澧陽郡縣漊音婁)果爭布非
舊約遂殺鄉吏舉種反自後至桓靈二帝又累反叛攻
劫州郡討破之蜀先主章武初吳將李異屯巫柹歸(今巴)
(東郡縣)先主遣將軍吳班攻破之於是武陵五溪蠻夷相
率響應(今黔中道謂之五溪)其後種落布在諸郡縣居武陵者為
五溪蠻而宜都天門巴東建平江北諸郡蠻所居皆深
山重阻人跡罕至焉自晉劉石亂後諸蠻無所忌憚故
其族漸得北遷陸渾以南滿於山谷宛洛蕭條略為邱
墟矣魏道武泰常八年蠻王梅安率渠帥數千朝京師
求留質子以表忠欵詔拜官褒慰之延興中太陽蠻首
桓誕(誕元子元誅誕亡入蠻中蠻推為主)擁河水以北滍葉以南八萬餘
落遣使内附孝文嘉之拜誕征南將軍荆州刺史襄陽
王後降為公其後蠻首田益宗雷婆思等俱率衆内屬
景明三年魯陽蠻伯鷰四年東荆州蠻樊素等反俱討
平之永寧初東荆州表太守桓叔興前後招慰太陽蠻
歸附者一萬七百戶請置郡十六縣五十詔從之叔興
誕子也三年梁遣兵討江沔破掠諸蠻遣兵擊走之其
後累遣將圍廣陵楚城諸蠻並為前驅自汝水以南蠻
暴掠連年攻討散而復合其暴滋甚又有冉氏田氏向
氏者陬落尤盛餘則大者萬家小者千戶更相崇僭稱
王侯屯據三峽斷遏水路荆蜀行人至有假道者周文
略定伊瀍聲教南被諸蠻畏服武成初文州蠻及冉令
賢向五子等叛討平之隋置辰州以處蠻唐置錦州溪
州巫州叙州皆其地也唐季蠻酋分據其地自署刺史
晉天福中馬希範襲父業有湖南溪州刺史彭士愁等
以溪錦蔣州歸馬氏立銅柱為界宋建隆四年慕容延
釗平湖湘知溪州彭允林前溪州刺史田洪贇等列状歸
順詔仍其官父死則以其子繼之太平興國二年梅山
洞蠻首領率衆寇劫商人詔遣使招諭猶寇暴不止乃
發潭州兵擊平之八年溪錦敘巫四州蠻相率詣辰州
願比内郡民輸租税詔不許自後首領入貢不絶每加
賞賜存恤之最大者曰彭氏彭氏世有溪州州有三曰
上中下又有龍賜天賜忠順保静感化永順州六懿安
遠新給富來寧南順高州十一總二十州皆置刺史而
以下溪州刺史兼都誓主十九州皆隸焉謂之誓下州
誓下州將承襲都誓主率蠻酋合議子孫若弟姪親黨
人當立者具州名移辰州州為保證申鈐轄司以聞廼
賜勑告印符受命者隔江北望拜謝州有押案副使及
校吏聽自補置彭氏自允殊文勇儒猛相繼為下溪州
刺史天禧中儒猛叛亡辰州𤼵兵捕之執其子仕漢等
歸京師儒猛降授仕漢殿直處之西京後輒遁歸天聖
初以状白辰州自言父老兄亡潛歸本道願放還家屬
詔徙其家京師舍以官第未幾儒猛言仕漢逃歸引羣
蠻為亂遣别子仕端等殺人朝廷嘉其忠降詔奬諭自
咸平以來始聽二十州納貢歲有賜蠻以為利有罪則
絶之熙寧初天子方用兵以威四夷湖北提刑趙鼎言
陜州洞酋刻剝無度蠻衆願内附屬辰州布衣張翹亦
上書言南北江利害遂以章惇察訪湖北經制蠻事北
江諸蠻隸辰州在黔之西南阻五溪漢黔中地為羈縻
州三十六而下溪州為大彭氏世居之南江諸蠻自辰
州逹於長沙各有溪峒本唐郡縣五代失守諸酋分據
其地曰敘曰峽曰中勝曰元則舒氏居之曰蔣曰錦曰
懿曰晃則田氏居之曰富曰鶴曰保順曰天賜曰古則
向氏居之惇既經制於是南江之舒氏北江之彭氏梅
山之蘇氏誠州之楊氏相繼納土創立城寨使之比内
地為王民置沅誠二州元祐初傅堯俞等言置二州以
來設官屯兵費巨萬計公私騷然荆湖兩路為之空竭
乃廢誠州為渠陽軍而沅州至今為郡時朝廷方務休
息痛懲邀功生事者廣西張整融州温嵩坐擅殺蠻人
皆寘之罪詔諭湖南北及廣西路曰國家疆理四海務
在柔遠頃荆湖諸蠻近漢者無所統一因其請吏量置
城邑以撫治之邊臣邀功獻議創融州道路侵逼洞穴
致生疑懼朝廷知其無用旋即廢罷邊吏失於撫遏遂
爾扇搖其叛酋楊晟臺等並免追討諸路所開道路創
置堡寨並廢自後五溪郡縣棄而不問崇寧以來開邊
拓土之議復熾於是安化上三州及思廣洞蒙光明樂
安洞程大法都丹團黃光明靖州西道楊再立辰州覃
都管罵等各願納土輸貢賦又令廣西招納左右江四
百五十餘洞宣和中議者以為招致熟蕃接武請吏竭
金帛繒絮以㗖其欲捐高爵厚俸以侈其心開辟荒蕪
草創城邑張皇事勢僥倖賞恩入版圖者存虚名充府
庫者亡實利不毛之地既不可耕狼子野心頑又莫革
建築之後西南夷獠交寇而溪洞之蠻亦復跳梁士卒
死於干戈官吏没於王事生民肝腦塗地往往有之以
此知納土之議非徒亡益而又害之所由生也莫若俾
帥臣監司條具建築以來財用出入之數商較利病可
省者省可併者併减戍兵省漕運而夷狄可撫邊鄙可
無患矣乃詔悉廢所置州郡復祖宗之舊云崇寧初改
誠州為靖州紹興初監察御史明槖言溪洞歸明官應
湖南邊郡及二廣皆有之自崇觀以來員數寖多當時
務要優䘏添差州郡指使及酒税之類本不取其才任
及諸州措置隘寨闕人把拓又令管押兵夫而所管押
者皆鄉民也其歸明官生長溪峒初無愛民之意亦不
習朝廷法令貪婪無厭鞭笞推辱無所赴愬議者欲令
帥臣措置適宜既不致歸明官失所生怨亦無使遠民
受害詔廣南荆湖路帥臣措置以聞隆興初右正言尹
穡言湖南州縣地界與溪峒蠻傜連接以故省民與傜
人交結往來擅易田産其間豪猾大姓規免税役多以
産寄傜人戶下内虧國賦外滋邊隙省地與傜人相連
舊有界至者宜詔湖南帥臣遣吏親詣其處明立封堠
自今不許省民將田産典賣與傜人及私以産業寄隠
若已前賣入傜戶難以遽行改追止令置籍如傜人願
退還省地田産者縣以官錢代還之仍委曲榜諭從之
嘉泰三年湖南安撫趙亮勵言湖南九郡皆與溪峒相
接其地闊遠南接二廣北連湖右其人狼子野心不能
長保其無事或因饑饉或因讐怨或因劫掠或至殺傷
州縣稍失隄防則不安巢穴越界生事為今日計莫若
先事選擇土豪為傜人所信服者為總首以任彈壓之
責潛以馭之凡細微爭鬭止令總首彈壓開諭勸解自
無浸淫之患蓋總首者語言嗜好皆與之同朝夕相接
婚姻相通習知其利害審察其情偽而其力足以惠利
之每遇饑歲則糴粟以賑其困乏傜人莫不感悦而聽
從其言若先借補名目使得藉此以榮其身而見重於
鄉曲彼必自愛惜而盡忠於公家如此則傜民之衆可
坐以制之然亦湏五年彈壓委有勞效然後正補以所
借之官所捐者虚名所得者實利安邊之策莫急於此
詔令本路諸司相度條具諸司言趙亮勵所言謂以蠻
傜治蠻傜其策莫良宜詔本路監司遵守從之嘉定初
柳州黑風峒傜人羅世傅出掠省地飛虎統制邊寧戰
沒遂為江西湖南之擾明年知隆興府趙希懌知潭州
史彌堅同共招降之二年李元礪羅孟二又率衆犯江
西攻破龍泉縣知隆興府王居安擒獲之七年臣僚言
夫熟戶山傜峒丁有田不許擅鬻頃畝多寡山畬闊狹
各有界至任其耕種但以丁名繫籍每丁量納課米三
斗悉無其他科配熟戶山傜峒丁樂其有田之可耕生
界有警極力為衛蓋欲保守田業也近年以來生界傜
獠其沒省地而州縣無以禁戢者皆繇不能遵守良法
有以致之夫溪峒之專條山傜峒丁田地不許與省民
交易蓋慮其窮困而無所顧藉不為我用今州郡謾不
加恩山傜峒丁有田者悉聽其與省民交易但利牙契
所得而又省民得田輸税在版籍常賦之外可以資郡
帑泛用而山傜峒丁之米掛籍自如催督嚴峻多不聊
生往往奔入生界溪峒受顧以贍口腹或為鄉導或為
徒伴引惹生界出沒省地駸駸不已為害甚大宜明敇
湖廣監司行下諸郡凡屬溪峒山傜峒丁田業不得擅
與省民交易犯者以違制論仍歸其田庶山傜峒丁有
田可耕不致妄生邊釁實綏靖遠民之良策從之
石湖范氏桂海虞衡志傜本盤瓠之後其地山溪高
深介於巴蜀湖廣間綿亘數千里椎髻跣足衣斑斕
布褐名為傜而實不供征役各自以遠近為伍以木
葉覆屋種禾黍粟豆山芋雜以為糧截竹筒而炊暇
則獵食山獸以續食嶺蹬險阨負戴者悉着背上䋲
繫於額僂而趨俗喜讐殺猜忍輕死又能忍饑行鬭
左腰長刀右負大弩手長鎗上下山險若飛兒始能
行燒鐡石烙其跟蹠使頑木不仁故能履棘茨根枿
而不傷兒始生秤之以鐡如其重漬之毒水兒長大
煆其鋼以製刀終身用之試刀必斬牛仰刃牛項下
以肩負刀一負即殊者良刀也弩名偏架弩隨跳躍
中以一足蹶張背手傅矢往往命中鎗名掉鎗長二
丈餘徒以護弩不恃以取勝戰則一弩一鎗相將而
前執鎗者前却不常以衛弩執弩者口銜刀而手射
人敵或冒刃逼之鎗無所施弩人釋弩取口中刀奮
擊以救度險整其行列退去必有伏弩土軍弓手軰
與之角技藝爭地利往往不能决勝也歲首祭盤瓠
雜揉魚肉酒飯於木槽扣槽羣號為禮十月朔日各
以聚落祭都貝大王男女各成列連袂相擕而舞謂
之踏傜意相得則男咿鳴躍之女羣負所愛去遂為
夫婦不由父母其無配者俟來歲再會女三年無所
向父母或欲殺之以其為人所棄云樂有盧沙銃鼓
胡盧笙竹笛之屬其合樂時衆音競閧擊竹筒以為
節團欒跳躍呌咏以相之歲暮羣操樂入省地州縣
扣人門乞錢米酒炙如儺然傜之屬桂林者興安靈
川臨桂義寧古縣諸邑皆廹近山傜最強者曰羅曼
傜麻園傜其餘如黃沙甲石嶺屯褒江贈脚黃村赤
水藍思巾江竦江定花冷石白面黃意大利小平灘
頭丹江閃江等傜不可勝數山谷間稻田無幾天少
雨稑種不收無所得食則四出犯省地求斗升以免
死久乃玩狎雖豐歲猶剽掠沿邊省民與傜犬牙者
風聲氣習及筋力技藝略相當或與通婚姻結怨仇
往往為傜鄉導而分鹵獲傜既自識徑路遂數數侵
軼邊民遂不能誰何攻害田廬剽榖粟牛畜無歲無
之踉蹡篁竹飄忽往來州縣覺知則已趠入巢穴官
軍不可入但分屯路口山多蹊不可以徧防加久成
勞費又傜人常以山貨沙板滑石之屬竊與省民博
鹽米山田易旱乾若一切閉截無所得食且冒死突
出為毒滋烈沿邊省民因與交關或侵負之與締仇
怨則又私出相讐殺余既得其所以然乾道九年夏
遣吏經理之悉罷官軍專用邊民籍其可用者七千
餘人分為五十團立之長副階級相制毋得與傜通
為之噐械教習使可捍小寇不待報官傜犯一團諸
團鳴鼓應之次告諭近傜亦視省民相團結毋得犯
法則通其博易之路不然絶之彼見邊民已結形格
勢禁不可輕犯幸得通博買有鹽米之利皆驩然聽
命最後擇勇敢吏將桑江歸順五十二傜頭首深入
生徑羅曼等洞尤狠戾素不賓化者亦以近傜利害
諭之悉從乃為置博易場二一在義寧一在融州之
榮溪天子誕節首領得赴屬縣與犒宴諸傜大悦伍
籍遂定保鄣隠然萬一遠傜弗率必須先破近傜近
傜欲動亦須先勝邊團始能越至城郭然亦難矣既
數月諸傜團長袁臺等數十人詣經略司謁謝悉紫
袍巾裹横梃犒以銀盌綵絁鹽酒勞遣之又各以誓
状來其略云某等既充山職今當鈐束男姪男行持
棒女行把麻任從出入不得生事者上有太陽下有
地宿其翻背者生兒成驢生女成猪舉家滅絶不得
翻面說好背面說惡不得偷寒送煖上山同路下水
同船男兒帶刀同一邊一點一齊同殺盗賊不用此
欵者並依山例山例者誅殺也蠻語鄙陋不欲沒其
實略志於此余承乏帥事二年諸傜無一跡及省地
遂具以條約上聞詔許遵守行之
廪君種
廪君種不知何代初巴氏樊氏曋(音審)氏相氏鄭氏五姓
皆出於武落鍾離山(在今夷陵郡巴山縣)其上有赤黑二穴巴氏
之子生於赤穴四姓之子皆生黑穴未有君長共立巴
氏子務相是為廪君從夷水下至鹽陽(按今夷陵郡巴山縣清江水一)
(名夷水一名鹽水其源出清江縣西都亭山)廪君於是君乎夷城四姓皆臣
之巴梁間諸巴皆是也(即巴漢之地按范曄後漢史云四姓之子未有君長俱事鬼神)
(乃共擲劒於石穴約能中者奉以為君務相乃獨中之又令各乘土船約能浮者當以為君餘姓悉沉惟務相)
(獨浮因共立之是為廩君乃乘土船從夷水下鹽陽鹽水有神女謂廩君曰此地廣大魚鹽所出願留共居廪)
(君不許鹽神暮輙來宿詰朝即化為蟲與諸蟲羣飛掩蔽日光天地晦冥積十餘日廩君伺其便因射殺之天)
(乃開明廪君於是居於夷城四姓皆臣之廪君死魂魄化為白虎巴氏以虎飲人血故以人祠焉是皆怪誕以)
(此不取)戰國時秦惠王并巴中以巴氏為蠻夷君長其人
歲出賦二千一十六錢三歲一出義賦千八百錢其人
戶出幏布八丈二尺雞羽三十鍭(說文曰幏布南蠻反夷布也幏音公亞)
(毛詩四鍭既均儀禮鍭矢一乘鄭元曰鍭猶候也候物而射之三十鍭百二十也鍭音侯)漢興南郡
太守靳強奏請一依秦時故事至光武建武二十三年
南郡奏潳山蠻雷遷等始反叛(潳音屠)武威將軍劉尚討
破之徙其種人七千餘口置江夏界中其後沔中蠻是
也(漢之江夏郡今竟陵富水安陸齊安漢陽江夏蘄春郡地是也)和帝永元十三年巫
蠻許聖等(漢之巫縣今雲安郡巫山縣也)以郡收税不均反叛𤼵荆州
諸郡兵(今江陵夷陵澧陽武陵長沙衡陽等郡地也)討破之復悉徙置江夏
靈帝光和三年江夏蠻復反寇患累年廬江太守陸康
討破之(漢廬江即今郡地)漢末張魯居漢中以鬼道教百姓賨
人敬信巫覡多往奉之値天下大亂自巴西之宕渠遷
於漢中楊車坂抄掠行旅百姓患之號為楊車巴魏武克
漢中李特之祖將五百餘家歸之拜為將軍遷於略陽
北土號之為巴氐特父慕為東羌獵將特少仕州縣見
異當時雄武沉毅有大度元康中氐齊萬年反關中擾
亂頻歲大饑百姓流移就食相與入漢川者數萬特隨
流人入蜀聚巴西勇壮為寇盗遂據梁益傳其弟流子
雄僭即帝位傳班期壽勢六世而亡
板楯蠻
板楯蠻秦昭襄王時有一白虎於蜀巴漢之境傷害千
餘人昭王乃募有能殺虎者賞邑萬家時有巴郡閬中
夷(今閬中郡縣)廖仲等射殺白虎昭王以其夷人不欲加封
乃刻石盟要復夷人頃田不租十妻不算(一戶免其一頃田之租税)
(雖有十妻不輸口筭之錢)傷人者論殺人得以賧錢贖死(何承天纂文曰賧蠻)
(夷贖罪貨也賧徒濫反)盟曰秦犯夷輸黃龍二䨇夷犯秦輸清酒
一鍾夷人安之至漢高帝為漢王發夷人還三秦(今關中秦)
(川也)秦地既定乃遣還巴中復其渠帥羅朴督鄂度夕龔
七姓不輸租賦餘戶乃歲入口錢四十巴人呼賦為賨
謂之賨人焉代號為板楯蠻夷閬中有渝水其人多居
水左右天性勁勇初為漢前鋒數陷陣俗喜歌舞高帝
命樂人習之所謂巴渝舞也遂代代服從至後漢以後
郡守常率以征伐靈帝光和三年巴郡板楯蠻叛(今通川潾)
(山南平涪陵南川清化雲安始寧巴川南賓南浦閬中南充安岳盛山等郡地則巴川之地是也)寇掠
三蜀及漢中諸郡(即漢川諸郡今漢中安康洋川房陵郡地皆是也)靈帝乃問
益州計吏考以征伐方略漢中計吏程苞對曰板楯七姓
以射殺白虎立功先代復為羌人其人勇猛善戰昔安
帝永初中羌入漢川郡縣破壊得板楯救之羌死敗殆
盡故號為神兵至桓帝建和二年羌復大入實賴板楯
連摧破之前車騎將軍馮緄南征武陵(緄古本反)亦倚板楯
以成其功近益州郡縣亂(今漢川蜀川郡縣地)太守李顯之亦以
板楯討而平之忠功如此本無惡心但長吏鄉亭更賦
至重僕役箠楚過於奴虜闕庭悠遠不能自聞含怨呼
天叩心窮谷故邑落相聚以致叛戾非有謀主僭號以
圖不軌今但遣明能牧守自然安集不煩征伐也帝從
其言遣太守曹謙宣詔赦之即皆降服及漢末天下亂
自巴西之宕渠(今符陽郡)遷於漢中楊車坂抄掠行旅號為
楊車巴魏武克漢中李特之祖將五百家歸魏武又遷
於略陽北復號之為巴氐(略陽今天水郡龍城縣)蜀後主劉禪建
興十一年涪陵屬國人夷反(今涪陵郡地)車騎將軍鄧芝往
討皆破平之其沔中蠻至晉時劉石亂後漸得北遷陸
渾以南滿於山谷宋時荆州置南蠻校尉(今江陵郡巴東夷陵雲安)
(等郡地)雍州置寧蠻校尉以領之(今襄陽南陽郡地)如蠻人順附
者一戶輸榖數斛其餘無事宋人賦役嚴苦貧者不復
堪命多逃亡入蠻蠻無傜役強者又不供官税結黨連
群動有數百千人州郡力弱則起為盗賊種類稍多戶
口不可知也文帝元嘉中天門(今澧陽郡地)漢中令宋矯之
傜賦過重蠻不堪命蠻田向求等為寇破漊中虜掠百
姓及劉道産善撫諸蠻前後不附官者莫不順服皆引
出平土多緣沔為居道産亡後蠻又反叛孝武帝出為
雍州時巴東(今巴東)建平(今巴郡)宜都(今夷陵郡)天門四郡蠻為
寇諸郡人戶流散百不存一孝武即位後大明中西陽
夷(今弋陽郡)皆反叛沈慶之率江雍荆河州諸軍討破之(江今)
(潯陽鄱陽章郡臨川廬陵等郡地雍已具上荆河今廬江同安郡也)明帝順帝時尤甚雖
遣攻討終不能禁荆州為之虚弊齊高帝時武陵西溪
蠻田思飄武帝永明初黔陽蠻田豆渠(武陵黔陽皆今五溪中也)湘
川蠻陳雙李答並寇掠州郡討平之(湘川今長沙衡陽也)其後雍
司州蠻(司州今義陽弋陽郡)與後魏通助荒人桓天生侵害齊境
六年除田駟路為試守北遂安左郡太守田驢王為試
守宜人左郡太守田何代為試守新平左郡太守皆郢
州蠻帥(並漢沔間蠻也其左郡亦兹地焉郢州今江夏漢陽郡地)後魏孝文太和中
襄陽蠻酋雷婆思率戶千餘内徙求居太和川詔給廪
食後開南陽全有沔北之地(今武當南陽漢東等郡)蠻人安堵不
為寇賊宣武帝景明初大陽蠻酋田育邱等共二萬八
千戶叛齊附魏詔置四郡十八縣魯陽蠻(今臨汝郡魯山縣也)魯
伯鷰等聚衆萬餘攻逼潁陽詔遣左衛將軍李崇討平
之斬級數千徙萬餘家於河北諸州及六鎮尋叛南走
(六鎮今單于府馬邑郡界也)所在追討比及於河殺之皆盡梁武帝
遣兵沿沔破掠諸蠻又遣蔡令孫等三將步騎五千侵
南荆之西沿漢上下(今襄陽郡之上武當郡以東地)破略諸蠻後魏遣
蠻帥桓叔率蠻夏二萬餘人擊之斬令孫等俘虜二千
餘人其後因六鎮秦(今天水郡地)隴(今汧陽郡地)所在反叛荆(今南)
(陽淮安郡地)郢(今汝南義陽郡)蠻大擾動斷三鵶路(今南陽郡向城縣北至臨汝郡)
至於襄城(今臨汝郡縣)汝水處處鈔劫百姓多被其害自後
魏與宋齊梁之時淮汝江漢間諸蠻渠帥互有所屬皆
授封爵焉及魏末為暴滋甚有冉氏向氏田氏者陬落
尤盛大者萬家小者千戶更相崇樹僭稱王侯屯據三
峽斷遏水路荆蜀行人至有假道者西魏文帝大統十
一年沔漢諸蠻擾動大將軍楊忠擊破之其唐州蠻田
魯嘉亦叛(唐州今淮安郡)自號荆河州伯遣王雄討之後周明
帝時蠻帥冉令賢向五子王等反攻陷白帝(今雲安郡)武帝
天和初詔開府陸騰討斬之蠻衆大潰斬首萬餘級騰
乃積其骸骨於水邏城側為京觀後蠻蜑見者輙大號
哭自此狠戾之心輟矣信州舊理白帝騰更於蜀先主
故城南八陣之北臨江岸築城移置信州又以巫縣信
陵秭歸(今雲安巴東二郡界)並是峽中要險於是築城置防以為
襟帶焉(按後漢史其在黔中五溪長沙間則為盤瓠之後其在峽中巴梁間則為廩君之後種落繁盛)
(侵擾州郡或移徙交雜亦不可得詳别焉)
通典言按後漢史其在黔中五溪長沙間者則為
盤瓠之種其在峽中巴梁間者則為廪君之後其
後種落繁盛侵擾州郡或移徙交錯不可得而詳
别今按通典所叙板楯蠻魏晉以後之事南史謂
之荆揚蠻北史謂之蠻獠而俱以為其源出自盤
瓠不言板楯然六朝時蠻漸徙而之北則亦無由
究其源流宗派矣姑兩存之
南平蠻
南平蠻東距智州南屬渝州西接南州北涪州戶四千
餘多瘴癘山有毒草沙虱蝮蛇人樓居梯而上名為干
欄婦人橫布二幅穿中貫其首號曰通□美髮髻垂於
後竹筒三寸斜穿其耳貴者飾以珠璫俗女多男少婦
人任役婚法女先以貨求男貧者無以嫁則賣為婢男
子左袵露髮徒跣其王姓朱氏號劒荔王唐貞觀三年
遣使内欵以其地隸渝州又有寗氏世為南平渠帥陳
末以其帥猛力為寧越太守陳亡自以為與陳叔寶同
日而生當代為天子乃不入朝隋兵阻瘴不能進猛力
死子長眞襲刺史及討林邑長眞出兵攻其後又率部
落從征遼東焬帝授官遣還又以其族人寗宣為合浦
太守隋亂皆以其地附蕭銑武德初以寧越鬱林之地
降自是交愛諸州始通長眞死子據襲刺史其地西南
接烏蠻昆明哥蠻大小播州部族數十居之宋治平中
熟夷李光吉梁秀等三族據其地各有衆數千家間以
威勢誘脅漢戶有不從者屠之沒入土田往往投充客
戶謂之納身税賦皆里胥代償藏匿亡命數以其徒偽
為生獠劫邊民官軍追捕輙遯去習以為常密賂黠民
覘守令動静稍築城堡繕噐甲遠近患之熙寧三年轉
運使孫固判官張詵使兵馬使馮儀葉簡杜安行圖之
以禍福開諭因進兵復賓化寨平蕩三族以其地賦民
凡得租三萬五百石絲綿一萬六千两以賓化寨為隆
化縣隸涪州建榮懿扶歡兩寨其外銅佛埧者隸渝州
南州縣地皆膏腴自光吉等平他部族據有之朝廷因
補其土人王才進充巡檢委之控扼才進死部族無所
統數出盗邊朝廷命熊本討平之建埧為南平軍以渝
州南州涪州隆化隸焉元豐四年有楊光震者助官軍
破乞弟殺其黨阿訛大觀二年木攀首領趙秦播州夷
族楊光榮各以地内屬詔建溱播二州後皆廢
東謝
東謝渠帥姓謝氏南蠻别種在黔中之東地方千里其
俗無文字刻木為約巢居刀劒不離其身冠熊皮被猛
獸革酋長名元深代襲其一族不育女自云高姓不可
下嫁唐貞觀三年元深入朝冠烏熊皮冠若今之旄頭
以金絡額身披毛帔韋皮行縢而著履貞觀中開其地
為應州隸黔州都督府(今黔中郡所管羈縻州)
西趙
西趙蠻在東謝之南並南蠻别種其界東至夷子西至
昆明南至西洱河山洞深阻莫知里數南北十八日行
東西二十三日行其風俗與東謝同趙氏代為酋長有
萬餘戶自古不臣中國唐貞觀三年遣使入朝二十一
年以其地置朝州以首領趙唐為刺史
䍧牱
䍧牱渠帥姓謝氏舊臣中國代為本土牧守隋末大亂
遂絶唐貞觀中其酋遣使脩職貢勝兵戰士數萬於是
列其地為䍧州(唐黔中郡羈縻州)昆明蠻一曰昆彌以西洱河
為境即葉榆河也距京師九千里土歊濕宜秔稲人辮
首左袵與突厥同逐水草畜牧夏處高山冬入深谷尚
戰死惡病亡勝兵數萬武德中嶲州治中吉偉使南寧
因至其國諭使朝貢求内屬發兵戍守自是歲與䍧牱
使皆來龍朔三年矩州刺史謝法成招慰北樓等七千
戶内附總章三年置禄火湯望州咸亨三年昆明十四
姓率戶二萬内附析其地為殷州總州敦州以安輯之
殷州居戎州西北總州居西南敦州居南遠不過五百
餘里近三百里其後又置盤麻等四十一州皆以首領
為刺史昆明九百里即䍧牱國也兵數出侵地數千里
元和八年上表請盡歸䍧牱故地開成元年鬼主阿□
内屬會昌中封其别帥為羅殿王世襲爵其後又封别
帥為滇王皆䍧牱蠻也東距辰州二千四百里其南千
五百里即交州也無城郭土熱多霖雨稻粟再熟無傜
役戰乃屯聚刻木為契盗者倍三而償殺人者牛馬三
十俗與東謝同首領亦姓謝氏
充州
充州䍧牱别部與䍧牱隣境勝兵二萬(唐黔中郡羈縻州)唐貞
觀中朝貢列其地為充州開元中䍧牱酋長元齊死孫
嘉藝襲官封其後乃以趙氏為酋長天寶中其裔趙珍
裔有戰功閤羅鳳叛宰相楊國忠授珍裔黔中都督屢
敗南詔護五溪十餘年天下方亂其部獨寧終工部尚
書貞元元和以訖開成朝貢不絶
石湖范氏桂海虞衡志曰南方曰蠻亦曰西南蕃今
郡縣之外羈縻州洞雖故皆蠻地猶近省民供税役
故不以蠻命之過羈縻則謂之化外真蠻矣區落連
亘湖廣接於西戎種類殊詭不可勝計此等前世蓋
嘗内附建黔南帥府於融州以統之今融帥已罷一
切化外也融在傜洞之南蕃蠻之東蕃蠻時出州縣
城郭以蜜臘草香等貿易每歲聖節亦有出赴燕設
者其稱大小張大小王龍石騰謝等謂之西南蕃地
與䍧牱接人椎髻跣足或着木履衣青花斑布以射
獵讐殺為事持木牌標槍木弩藥箭相鈔掠而峩州
以西又有羅坐夜回計利流求萬壽多嶺阿悞等蠻
謂之蠻酋酋自謂太保大抵與山獠相似但有首領
耳其人椎髻以白紙繫之云尚與諸葛武侯制服也
西南蕃俗大抵介别男夫甚剛妻女甚潔夫婦異居
妻所居深藏不見人夫過其妻掛劒於門而後入或
期於深山不䙝穢其居謂否則鬼神禍之此諸蠻皆
未嘗為害故其事亦不能詳知又有漢蠻者十年前
大理馬至橫山此蠻亦附以來衣服與中國略同能
通華言自云本諸葛武侯戍兵聞其種人絶少按三
國志初無留戍事唐史有西屠夷乃馬伏波兵留不
去者初止十戶隋末至三百戶皆姓馬號馬留人與
林邑分唐境疑漢蠻即此類其南連邕州南江之外
稍有名稱者羅殿自把以國名羅孔特磨白衣九道
等以道名此皆成聚落地皆近南詔羅在融宜之西
邕之西北唐會昌中封其帥為羅殿王世襲爵歲以
馬至橫山互市亦有移至邕稱守羅國王羅呂押馬
者稱西南謝蕃知武州節度使都大照會羅殿國文
字按唐史東謝蠻居黔州西謝氏世酋長部落尊畏
之然則謝蕃蓋羅殿之巨室又知其地近䍧牱自把
本小蠻尤兇狡嗜利其賣馬於橫山少拂意即拔刃
向人亦嘗有所殺傷邕管亦殺數蠻以相當事乃已
今其國王曰阿已生三歲而立其臣阿謝柄國善撫
其衆諸蠻比多附之至有精騎萬計阿已年十七阿
謝乃歸國政阿已猶舉國以聽之諸蠻之至邕管賣
馬者風聲氣習大抵略同其人多深目長身黑面白
牙以錦纏椎髻短褐徒跣戴笠荷氊珥刷牙金環約
臂背長刀腰弩箭箙腋下佩皮篋胷至腰駢束麻索
以便乘馬取馬於羣但持長䋲走前擲馬首絡之一
投必中刀長三尺甚利出自大理者尤竒性好潔數
人共飯一柈中植一七置杯水其傍少長共七而食
探七於水抄飯一哺許摶之柈令圓淨始加之匕上
躍以入口蓋不欲汚七妨他人每飯極少飲酒亦止
一杯數嚥始能盡蓋腰腹束於繩故也食鹽礬胡椒
不食彘肉食已必刷齒故常皓然甚惡穢氣野次有
穢必坎而覆之邕人每以此制其忿戾投以穢噐輙
躍馬驚走
獠
獠蓋蠻之别種往代初出自梁益之間自漢中逹於卭
笮川谷之間所在皆有(北自漢中西南及越嶲以來皆有之笮才各反)俗不辯
姓氏又無名字所生男女長幼次第呼之其丈夫稱阿
謩阿叚婦人阿夷阿等之類皆其語之次第稱謂也依
樹積木以居其上名曰干欄干欄大小隨其家之口數
往往推一酋帥為主亦不能遠相統攝父死則子繼若
中國之黨族也獠王各有鼓角一雙使其子弟自吹擊
之好殺害多仇怨不敢遠行性同禽獸至於忿怒父子
不相避惟手有兵刃者先殺之若殺其父走避於外求
得一狗以謝其母然後敢歸母得狗謝不復嫌恨若報
怨相攻擊必殺而食之遞相劫掠不避親戚賣如猪狗
而已亡失兒女一哭便止被賣者號哭不服逃竄避之
乃將買人捕逐若亡叛獲便縛之但經被縛者即服為
賤隸不敢更稱良矣惟執楯持矛不識弓矢用竹為簧
羣聚鼓之以為音節為絈布色至鮮淨大狗一頭買一
生口性尤畏鬼所殺之人美鬚髯者必剝其面皮籠之
於竹及燥號之曰鬼鼓舞祀之以求福利俗尚淫祀至
有賣其昆季妻孥盡者乃自賣以供祭焉鑄銅為噐大
口寬腹名曰銅㸑既薄且輕易於熟食蜀本無獠晉李
勢時諸獠始出巴西渠川廣漢陽安資中犍為梓潼(今蜀)
(川之内)布在山谷十餘萬落攻破郡縣為益州大患自桓
温破蜀之後力不能制又蜀人東流山險之地多空獠
遂挾山傍谷與人參居參居者頗輸租賦在深山者乃
為匪人至梁武帝梁益二州(今漢川蜀川郡縣也)歲歲伐獠以自
禆潤公私頗藉為利後魏宣武帝正始初將夏侯道遷
舉漢中附魏宣武帝遣尚書邢巒為梁益二州刺史以
鎮之其後以梁益二州控攝嶮遠乃立巴州(在今清化郡)以
統諸獠後以巴酋帥嚴始欣為刺史又立隆城鎮隆鎮
所綰獠二十萬戶所謂北獠也歲輸租布魏明帝孝昌
初據城叛入梁益二州並遣將討之攻陷巴州執始欣
斬之後梁州為梁氏所陷(今漢中郡)自此又屬梁矣後周武
帝平梁(達奚武平之)益(尉遲迥平之)令所在撫慰其與華人雜居
者亦頗從賦役然天性暴亂旋致擾動每歲命随近州
鎮出兵討之獲其生口以充賤隸謂之壓獠焉復有商
旅往來者亦資以為貨公卿逮於人庶之家有獠口者
多矣其種類滋蔓保據巖壑依林走險若履平地性又
無知殆同禽獸諸夷之中最難以道義招懷也劒南諸
獠唐武德貞觀間數寇州縣者不一巴州山獠王為馨
叛梁州都督龐玉梟其首又破餘黨符陽白石二縣獠
其後眉州獠反益州行臺郭行方大破之未幾又破洪
雅二州獠俘男女五千口是歲益州獠亦反都督竇軌
請擊之太宗報曰獠依山險當拊以恩信脅人以兵威
豈為人父母意邪貞觀七年東西玉洞獠反以右屯衛
大將軍張士貴為龔州道行軍總管討平之十二年巫
州獠叛夔州都督齊善行擊破之俘男女三千餘口鈞
州獠叛桂州都督張寶德討平之明州山獠又叛交州
都督李道彦擊走之是歲巴洋集壁四州山獠叛攻巴
州遣右武候將軍上官懷仁破之於壁州虜男女萬餘
明年遂平十四年羅竇諸獠叛以廣州都督黨仁弘為
竇州道行軍總管擊之虜男女七千餘人太宗再伐高
麗為船劒南諸獠皆半役雅卭眉三州獠不堪其擾相
率叛詔發隴右峽兵二萬以茂州都督張士貴為雅州
道行軍總管與右衛將軍梁建方平之高宗初琰州獠
叛梓州都督謝萬歲充州刺史謝法興黔州都督李孟
嘗討之萬歲法興入洞招慰遇害顯慶二年羅竇生獠
酋領多胡桑率衆内附上元末納州獠叛寇故茂都掌
二縣殺吏民焚廨舍詔黔州都督發兵擊之大歴二年
桂州山獠叛陷州刺史李良遁去貞元中嘉州綏山縣
婆籠川生獠首領甫枳兄弟誘生蠻為亂剽居人西川
節度使韋臯斬獠招其首領勇于等出降或請增柵東
陵界以守臯不從曰無戎而城害所生也獠亦自是不
擾境戎瀘間有葛獠居依山俗林箐踰數百里俗喜叛
州縣撫視不至必合黨數千人持排而戰奉酋帥為王
號曰婆能出入前後植旗大中末昌瀘二州刺史貪沓
以弱繒及羊彊獠市米麥一斛得直不及半羣獠訴曰
當為賊取死耳刺史召二吏榜之曰皆爾屬為之非吾
過獠相視大笑遂叛立酋長始艾為王踰梓潼所過焚
剽刺史劉成師誘降其黨斬首領七十餘人餘衆遁至
東川節度使柳仲郢諭降之始艾稽首謝罪仲郢貰遣
之
石湖范氏桂海虞衡志曰獠依山林而居無酋長版
籍蠻之荒忽無常者也以射生食動為活蟲豸能蠕
動者皆取食無年甲姓名一村中推有事力者曰郎
火餘但稱火歲首以土杯十二貯水随辰位布列郎
火禱焉乃集衆往觀若寅有水而卯涸則知正月雨
二月旱自以不差諸蕃歲賣馬於官道其境必要取
貨及鹽牛否則梗馬路官亦以鹽綵和謝之其稍稍
漸有名稱曰上下者則入蠻類舊傳獠有飛頭鑿齒
鼻飲白衫花面赤裩之屬二十一種今右江西南一
帶甚多殆百餘種唐房千里異物志言獠婦生子即
出夫憊卧如乳婦不謹則病其妻乃無苦唐志言飛
頭獠者頭欲飛周項有㾗如縷妻子共守之及夜如
病頭忽亡比旦還又有烏武獠地多瘴毒中者不能
飲藥故自鑿齒
文獻通考卷三百二十八
