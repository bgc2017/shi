文獻通考卷一百七十一上
鄱陽馬端臨貴與著
刑考十上
贖刑
虞舜金作贖刑(金黃金誤而入刑出金以贖罪)
周官職金掌受士之金罰貨罰入於司兵(給治兵及工直也貨泉貝)
(也罰贖也書曰金作贖刑是也)
穆王呂刑墨辟疑赦其罰百鍰閱實其罪劓辟疑赦其
罰惟倍閱實其罪剕辟疑赦其罰倍差閱實其罪宮辟
疑赦其罰六百鍰閱實其罪大辟疑赦其罰千鍰閱實
其罪(註並見刑制門)
蔡氏曰舜典之金作贖刑蓋官府學校鞭扑之刑
爾夫刑莫輕於鞭扑入於鞭扑之刑而又情法猶
有可議者則是無法以治之故使之贖特不欲遽
釋之也五刑之寬惟處以流鞭扑之寬方許其贖
今穆王贖法則皆及五刑雖大辟亦許其贖免矣
漢張敞以討羌兵食不繼建為入榖贖罪之法初
亦未嘗及夫殺人及盗之罪而蕭望之等猶以為
如此則富者得生貧者獨死恐開利路以傷治化
曾謂唐虞之時而有是贖法哉
愚論見刑制門
漢惠帝元年令民有罪得買爵三十級以免死罪(應劭曰一)
(級直錢二千凡為六萬若令贖罪入三十疋縑矣師古曰令出買爵之錢以贖罪)
孝文時納鼂錯之說募民入粟塞下得以除罪
武帝天漢四年令死罪入贖錢五十萬減死一等
時大司農陳藏錢經用賦税既竭不足以奉戰士有
司請令民得買爵贖禁錮免贜罪
宣帝時西羌反遣師征之京兆尹張敞議國兵在外吏
民並給轉輸田事頗廢雖羌虜已破来春民食必乏縣
官榖度不足以振之願令各諸有罪非盗受財殺人及
犯法不得赦者皆得以差入榖此八郡贖罪(差次也八郡者隴西)
(以北安定以西)務益致榖以豫備百姓之急事下有司少府蕭
望之等以為不可乃止
望之等言今欲令民量粟以贖罪如此則富者得生
貧者獨死是貧富異刑而法不壹也人情貧窮父兄
囚執聞出財得以生活為人子弟者將不顧死亡之
患敗亂之行以赴財利求救親戚一人得生十人以
喪如此伯夷之行壊公綽之名滅政教一傾雖有周
召之佐恐不能服古者藏富於民不足則取有餘則
與詩曰爰及矜人哀此鰥寡上惠下也又曰雨我公
田遂及我私下急上也今有西邊之役民失作業雖
戸賦口斂以贍其困乏(師古曰率戶而賦計口而斂也)古之通義百
姓莫以為非以死救生恐未可也(師古曰子弟竭死以救父兄令其生)
(也)陛下布德施教教化既成堯舜亡以加也今議開
利路以傷既成之化臣竊痛之於是天子復下議兩
府丞相御史以難問張敞敞曰少府左馮翊所言常
人之所守耳昔先帝征四夷兵行三十餘年百姓猶
不加賦而軍用給今羌虜一隅小夷跳梁於山谷間
漢但令辠人出財減罪以誅之其名賢於煩擾良民
横興賦斂也(師古曰横音胡孟反)又諸盗及殺人犯不道者百
姓所疾苦也皆不得贖首匿見知縱所不當得為之
屬議者或頗言其法可蠲除(師古曰以其罪輕而法重故常欲除此條科)
今因此令贖罪其便明甚何化之所亂甫刑之罰小
過赦薄罪贖(師古曰呂侯為周穆王司寇作贖刑之法謂之呂刑後改為甫侯故又稱甫刑)
有金選之品(應劭曰選音刷金銖兩名也師古曰音刷是也字本作鋝鋝即鍰也其重十一)
(銖二十五分銖之十三一曰重六兩呂刑曰墨辟疑赦其罰百鍰劓辟疑赦其罰惟倍剕辟疑赦其罰倍)
(差宮辟疑赦其罰六百鍰大辟疑赦其罰千鍰是其品也)所從来久矣何賊之所
生敞備皂衣二十餘年(如淳曰雖有五時服至朝皆著皂衣)嘗聞罪人
贖矣未聞盗賊起也竊憐涼州被宼方秋饒時民尚
有饑乏病死於道路况至来春將大困乎不早慮所
以振救之策而引常經以難恐後為重責常人可與
守經未可與權也敞幸得備列卿以輔兩府為職不
敢不盡愚望之復彊對曰先帝聖德賢良在位作憲
垂法為無窮之規永惟邊竟之不贍(師古曰惟思也竟讀曰境其下)
(亦同)故金布令甲曰(師古曰金布者令篇名也其上有府庫金錢布帛之事因以名篇令)
(甲者其篇甲乙之次)邊郡數被兵離饑寒(師古曰離遭也)夭絶天年父
子相失令天下共給其費(師古曰共給之也自此以上令甲之文)固為
軍旅卒暴之事也(師古曰卒讀曰猝言此令文專為軍旅猝暴而施設)聞天漢
四年常使死罪人入五十萬錢減死罪一等豪彊吏
民請奪假貣(師古曰貣音士得反)至為盗賊以贖罪其後姦邪
横逆羣盗並起(師古曰横音胡孟反)至攻城邑殺郡守充滿山
谷吏不能禁明詔遣繡衣使者以興兵擊之(師古曰軍興之)
(法也)誅者過半然後衰止愚以為此使死罪贖之效也
故曰不便時丞相魏相御史大夫丙吉亦以為羌虜
且破轉輸略足相給遂不施敞議
元帝時貢禹上疏請除贖罪之法
禹言孝文皇帝時貴廉潔賤貪汙賈人贅壻及吏坐
贓者皆禁錮不得為吏賞善罰惡不阿親戚罪白者
伏其誅(師古曰白明也)疑者以與民(師古曰罪疑從輕也)亡贖罪之法
故令行禁止海内大化天下斷獄四百與刑措亡異
武帝始臨天下尊賢用士闢地廣境數千里自見功
大威行遂從耆欲(師古曰從讀曰縱耆讀曰嗜)用度不足乃行一
切之變使犯法者贖罪入榖者補吏是以天下奢侈
官亂民貧盗賊並起亡命者衆郡國恐伏其誅則擇
便巧史書習於計簿能欺上府者以為右職(師古曰上府謂)
(所屬之府右職高職也)姦軌不勝則取勇猛能操切百姓者以
苛暴威服下者使居大位(師古曰操持也切刻也操音千高反)故亡義
而有財者顯於世欺謾而善書者尊於朝(師古曰謾誑也謾音)
(慢又武連反)誖逆而勇猛者貴於官(師古曰誖亂也音布内反)故俗皆
曰何以孝弟為財多而光榮何以禮義為史書而仕
宦何以謹慎為勇猛而臨官故黥劓而髠鉗者猶復
攘臂為政於世行雖犬彘家富勢足目指氣使是為
賢耳(師古曰動目以指物出氣以使人)故謂居官而置富者為雄桀
處姦而得利者為壮士兄勸其弟父勉其子俗之壊
敗乃至於是察其所以然者皆以犯法得贖罪求士
不得真賢相守崇財利(師古曰相諸侯相也守郡守也崇尚也)誅不行
之所致也今欲興至治致太平宜除贖罪之法相守
選舉不以實及有贓者輙行其誅亡但免官(師古曰不止免)
(官而已)則爭盡力為善貴孝弟賤賈人進真賢舉實廉
而天下治矣
後漢光武建武二十九年令天下罪囚殊死以下及徒
各減本罪一等其餘贖罪輸作有差
明帝即位詔罪囚中二千石下至黃綬貶秩贖論者悉
皆復秩還贖又詔天下亡命殊死以下聽得贖論死罪
入縑二十疋右趾至髠鉗城旦舂十疋全城旦舂至司
宼作三疋其未發覺詔書到日先自告者半入贖
八年詔犯罪亡命者贖罪各有差
十五年詔亡命殊死以下贖死罪縑四十疋右趾及髠
城旦舂十疋全城旦至司宼五疋犯罪未發覺詔書到
日自告者半入贖
十八年詔天下亡命自殊死以下贖死罪縑三十疋右
趾髠鉗以下各有差
肅宗建初七年詔亡命贖死罪入縑二十疋餘各有差
永元六年廷尉陳寵言今律令贖罪以下二千六百八
十一溢於甫刑者七十九事(詳見刑制門)
順帝漢安二年令罪囚殊死以下出縑贖各有差其不
能入贖者遣詣臨光縣居作二歲
桓帝建和三年詔死罪及亡命以下贖各有差
靈帝建寧元年令天下繫囚未决入縑贖各有差
三年及熹平六年光和三年中和四年俱有此令
橋元乞天下凡有劫質皆并殺之不得以財寳開張
姦路詔下其章
魏明帝改士庶罰金之令男聽以罰代金
太和五年令罪非殊死聽贖各有差
魏律贖刑十一贖金六
晉新律意善功惡以金贖之金等不過四兩
梁武帝依周漢故事有罪者贖其科凡在官身犯罰金
鞭扑杖督之罪悉入贖停罰其臺省令史士卒欲贖者
聽之五歲刑笞二百收贖絹男子六十疋又有四歲刑
男子四十八疋又有三歲刑男子三十六疋又有二歲
刑男子二十四疋罰金一兩以上為贖罪贖死者金二
斤男子十六疋贖髠鉗五歲刑笞二百者金一斤十二
兩男子十四疋贖四歲刑者金一斤八兩男子十二疋
贖三歲刑者金一斤四兩男子十疋贖二歲刑者金一
斤男子八疋罰金十二兩者男子六疋罰金八兩者男
子四疋罰金四兩者男子二疋罰金二兩者男子一疋
罰金一兩者男子二丈女子各半之五刑不簡正於五
罰五罰不服正於五過以贖論故為此十四等之差將
吏以上及女子應有罰者以罰金代之
致堂胡氏曰按舜典五刑之目一曰象以典刑二
曰鞭作官刑三曰扑作教刑四曰金作贖刑五曰
怙終賊刑何為設贖謂罪之疑者也三代相承至
周穆王其法尤密乃有罰鍰之數皆為疑刑也鞭
施於官蓋胥吏徒隸也扑施於教蓋學校夏楚也
是則鞭重而扑輕鞭以痛懲扑以愧耻而已夫當
官典刑教臨時之用有何可疑而使贖乎無疑而
贖則頑者肆怠者縱法不嚴而人易犯其末流乃
至於惟贖之利變亂正刑其弊有不可勝言者且
使士流與卒伍同條豈刑不上大夫之義乎
案虞書言金作贖刑而已九峯蔡氏則以為贖特
為鞭扑輕刑設五刑夲無贖法而以穆王贖鍰之
事為非致堂胡氏則以為贖本為五刑之疑者而
鞭扑輕刑則無贖法二論正相反然以書之本文
考之固未見其專為五刑設或專為鞭扑設也愚
嘗論之五刑刑之大者所以懲創其罪愆鞭扑刑
之小者所以課督其慵怠五刑而許之論贖者蓋
矜其過誤之失書所謂罪疑惟輕所謂五刑之疑
有赦是也鞭扑而許其論贖者蓋飬其愧耻之心
記所謂刑不上大夫東坡所謂鞭撻一行則豪傑
不出於其間故士之刑者不可用用者不可刑是
也二者皆聖人忠厚之意也
天監三年詔以金作權典宜在蠲息於是除贖罪之科
十一年復開贖罪之科
陳存贖罪之律其三歲刑若有官准當二年餘一年贖
若公坐過誤罰金其二歲刑有官者贖論一歲刑無官
亦贖論
後魏起自朔方其初刑法甚峻死罪至多後乃令當死
者其家獻金馬以贖
北齊律贖罪舊有金皆代以中絹死百疋流九十二疋
刑五歲七十八疋四歲六十四疋三歲五十疋二歲三
十六疋各通鞭笞論一歲無笞則通鞭二十四疋鞭杖
每十贖絹一疋無絹之鄉皆凖絹收錢自贖笞十以上
至死又為十五等之差當加減次如正决法合贖者謂
流内官及爵秩比視老小閹癡并過失之屬犯罰絹一
疋及杖十以下皆各為罪人
後周制其贖杖刑五金一兩至五兩贖鞭刑五金六兩
至十兩贖徒刑一年金十二兩二年十五兩三年一斤
二兩四年一斤五兩五年一斤八兩贖流刑一斤十二
兩贖死刑金二斤婦人當笞者聽以贖論應贖金者鞭
杖十收中絹一疋流徒者依限歲收絹十二疋死罪者
百疋其贖刑死罪五旬流刑四旬徒刑三旬鞭刑一旬
限外不輸者歸於法貧者請而免之
隋制官品第九以上犯罪者聽贖應贖者皆以銅代絹
銅一斤為負負十為殿笞十者銅一斤加至杖百則十
斤徒一年贖銅二十斤每等加銅十斤三年則六十斤
流千里贖銅八十斤每等則加銅十斤三千里則百斤
絞斬二死刑皆贖銅百二十斤
煬帝即位以文帝禁網深刻每加减降然斗秤皆小舊
二倍其贖銅亦加二倍為差其實不異開皇舊制
唐元宗天寳六載敇節文其贖銅如情願納錢每斤一
百二十文若欠負官物應徵正贓及贖物無財以備官
役折庸其物雖多限三年一人一日折絹四疋若會恩
其物合免者停役
僖宗乾符三年敇應殘疾篤疾犯徒流罪或是連累即
許徵贖如身犯罪不在免限其年十五以下者准律文
處分
晉天福六年尚書刑部員外郎李象奏請今後凡是散
官不計高低若犯罪不得當贖亦不得上請詳定院覆
奏應内外文武官有品官者自依品官法無品官有散
試官者應内外帶職廷臣賓從有功將校等並請同九
品官例其京都軍廵使及諸道州府衙前職員内外雜
任鎮將等並請准律不得上請當贖其廵司馬步司判
官雖有曾歴品官者亦請同流外職准律杖罪已下依
决罰例徒罪已上仍依當贖法
宋太祖皇帝開寳四年大理正高繼申上言准刑統三
品五品七品以上官親屬犯罪各有等用蔭减贖伏恐
年代已深子孫不肖為先祖曾有官品不畏憲章欲請
自今犯罪人用祖父親屬蔭减贖者即須祖父曾任本
朝官據品秩得使前代官即須有功及國有惠及民為
時所推官及三品方得上請從之
端拱二年詔諸州民犯薄罪或入金以贖長吏得以任
情而輕重自今後並决杖遣之不得以贖論
真宗景德二年審刑院大理寺上折杖贖金條犯加役
流而下一罪先發已經論罰餘罪後發又計前杖科决
上以細民膚革薦傷殊非哀矜之意詔申定其制止贖
金以滿餘數若情理兇惡者即復决杖
仁宗慶歴三年詔曰先王用法簡約使人知禁而易從
後代設茶鹽酒税之禁奪民厚利刑用滋章今之編敇
皆出律外又數改更官吏且不能曉百姓安得聞之而
一陷於理身體髮膚以之毁傷父母妻子以之離散情
雖可哀法不得贖豈禮樂之化未行而專用刑罰之敝
歟孔子曰禮樂不興則刑罰不中刑罰不中則民無所
措手足漢文帝使天下人入粟於邊以受爵免罪而幾
於刑措其後京師之錢累百巨萬太倉之粟陳陳相因
其議科條有非著以律者或細民難知或人情不免或
冐利犯禁或奢侈違令或過誤可閔之類别為贖法鄉
民以榖麥市人以錢帛使人重榖帛免刑罰則農桑自
勸富夀可期矣詔下論者以為富人皆得贖罪而貧者
不能以自免非朝廷用法之意不果行
至和初詔前代帝王後嘗仕本朝官不及七品者祖父
母父母妻子罪流以下聽贖雖不仕而嘗被賜予者有
罪非巨蠧亦如之
神宗熙寧四年前單州碭山縣尉王存立言嘉祐中同
學究出身以父坐事配隸納官贖自便而鄉縣不免丁
役願同舉人例詔復賜出身仍注合入官
中書言刑名未安者五條其四令州縣考察士民有
能孝悌力田為衆所知者給帖付身偶有犯令情輕
可恕者特議贖罰其不悛者科决後竟不行
文獻通考卷一百七十一上
文獻通考卷一百七十一下
鄱陽馬端臨貴與著
刑考十下
赦宥(寬恤)
虞舜眚災肆赦(眚過災害也肆緩也過而有害當緩赦之)
周官司刺掌三刺三宥三赦之灋以贊司寇聽獄訟壹
刺曰訊羣臣再刺曰訊羣吏三刺曰訊萬民(註見刑制門)壹
宥曰不識再宥曰過失三宥曰遺亡(鄭司農云不識謂愚民無所識則宥)
(之過失若今律過失殺人不坐死元謂識審也不審若今仇讎當報甲見乙誠以為甲而殺之者過失若舉刃)
(欲斫伐而軼中人者遺亡若間帷薄忘有在焉而以兵矢投射之)壹赦曰幼弱再赦曰
老耄三赦曰憃愚(憃愚生而癡騃童昏者鄭司農云幼弱老耄若今律令年未滿八年八十)
(以上非手殺人他皆不坐)以此三灋者求民情斷民中而施上服下
服之罪然後刑殺(上服殺與墨劓下服宮刖也司約職曰其不信者服墨刑凡行刑必先規)
(識所刑之處乃後行之)
穆王呂刑五刑之疑有赦五罰之疑有赦其審克之(詳見)
(刑制及贖刑門)
王制疑獄汎與衆共之衆疑赦之
管仲曰文有三情武無一赦赦者先易而後難久而
不勝其禍法者先難而後易久而不勝其福故惠者
人之仇讎也法者人之父母也凡赦者小利而大害
者也無赦者小害而大利者也夫盗賊不勝則良人
危法禁不立則姦邪煩故赦者奔馬之委轡也
椘陶朱公中子殺人繫獄乃令其長子賫千金遺楚
王所信善莊生請之莊生入見楚王言某星宿某獨
以德為可以除之王乃使使者封三錢之庫楚人告
朱公長男曰王且赦曰何以也曰每王且赦常封三
錢之府昨暮王使使封之(錢幣至重慮人或逆知故盗竊之故以封庫備竊盗)
(也)朱公長男以為赦弟固當出重千金虚棄莊生以
為殊無短長也乃復見莊生以為王且赦莊生乃還
其金羞為所賣復入言王曰臣前言某星王言欲修
德報之今臣出道路皆言陶之富人朱公之子殺人
囚椘其家多持金錢賂王左右王非為椘國而赦乃
以朱公子故也椘王大怒令論殺朱公子明日遂下
赦令
按唐虞三代之所謂赦者或以其情之可矜或以
其事之可疑或以其在三赦三宥八議之列然後
赦之蓋臨時隨事而為之斟酌所謂議事以制者
也至後世乃有大赦之法不問情之淺深罪之輕
重凡所犯在赦前則殺人者不死傷人者不刑盗
賊及作姦犯科者不詰於是赦遂為偏枯之物長
姦之門今觀管仲所言及陶朱公之事則知春秋
戰國時已有大赦之法矣
秦二世元年陳涉將周文兵至戲下二世大驚少府章
邯曰盗已至衆彊今發近縣不及矣驪山徒多請赦之
授兵以擊之二世乃大赦天下使章邯免驪山徒人奴
産子悉發以擊椘軍大破之
漢高帝二年正月赦罪人六月立太子赦罪人五
年正月兵事畢赦天下殊死以下六月都長安大赦
天下六年以豪傑未習法令故犯法其赦天下九
年正月丙寅前有罪殊死以下皆赦之十一年正月
立代王大赦天下七月征英布赦天下死罪以下令
從軍十二年帝崩發喪大赦天下
右高帝在位十二年凡九赦
惠帝四年皇帝冠赦天下
右惠帝在位七年唯此一赦
呂太后臨朝稱制大赦天下六年赦天下八年遺
詔大赦天下
右呂后臨朝八年凡三赦
文帝初即位赦天下七年赦天下十五年郊見五
帝赦天下後四年日食赦天下
右文帝在位二十三年凡四赦
景帝元年赦天下四年赦天下中元年赦天下
五年赦天下後元年赦天下
右景帝在位十六年凡五赦
武帝建元元年赦天下元光元年赦天下四年地
震赦天下元朔元年赦天下與民更始三年赦天
下六年赦天下元狩元年赦天下三年赦天下
元鼎元年赦天下五年赦天下元封二年甘泉
産芝赦天下五年修封禪赦天下天漢元年赦天
下三年修封禪赦天下太始元年赦天下四年
修封還赦天下征和三年赦天下後元元年郊泰
畤赦天下
右武帝在位五十五年凡十八赦
昭帝始即位赦天下始元元年赦天下四年立皇
后赦天下元鳳元年赦天下二年赦天下四年
赦天下六年赦天下
右昭帝在位十三年凡七赦
宣帝即位大赦天下本始元年鳳凰集赦天下四
年立皇后赦天下地節二年鳳凰集赦天下三年
立皇太子赦天下元康二年赦天下與士大夫厲精
更始神爵二年鳳凰甘露降集赦天下四年嘉瑞
並見赦天下五鳳三年婁蒙嘉瑞赦殊死以下甘
露二年赦天下
右宣帝在位二十五年凡十赦
元帝初元元年大赦天下三年地動赦天下三年
白鶴館災赦天下永光元年赦天下二年二月大
赦天下六月赦天下四年赦天下建昭二年赦
天下四年斬郅支赦天下五年赦天下
右元帝在位十五年凡十赦
元帝時匡衡上疏曰陛下躬聖德開太平之路閔愚
吏民觸法抵禁比年大赦使百姓得改行自新天下
幸甚臣竊見大赦之後姦邪不為衰止今日大赦明
日犯法相隨入獄此殆導之未得其務也蓋保民者
陳之以德義示之以好惡觀其失而制其宜故動之
而和綏之而安今天下俗貪財賤義好聲色上侈靡
廉恥之節薄滛僻之意縱綱紀失序疏者踰内親戚
之恩薄婚姻之黨隆苟合徼幸以身設利不改其原
雖歲赦之刑猶難使錯而不用也
成帝即位大赦天下建始元年火災大赦天下河
平元年赦天下陽朔二年大赦天下四年赦天下
鴻嘉三年赦天下永始元年赦天下元延元年
赦天下綏和元年大赦天下
右成帝在位二十六年凡九赦
成帝時王尊劾奏丞相衡御史大夫譚知中書謁者
令顯等專權擅勢皆不道在赦令前赦後衡譚舉奏
顯云云天子下御史問狀劾奏尊妄詆欺非謗赦前
事有詔左遷
哀帝即位大赦天下建平元年赦天下二年六月
改元赦天下元夀元年大赦天下
右哀帝在位六年凡四赦
帝即位詔有司無得舉赦前往事
平帝即位大赦天下元始元年日食大赦天下三
年立皇后大赦天下五年帝崩大赦天下
右平帝在位五年凡四赦
帝即位詔曰夫赦令者將與天下更始誠欲令百姓
改行潔已全其性命也往者有司多舉奏赦前事累
增罪過誅陷亡辜殆非重信審刑灑心自新之意也
自今以来有司毋得陳赦前事置奏上有不如詔書
為虧恩以不道論定著令布告天下使明知之
赦徒
文帝二年民謫作縣官及貸種食未入備者皆赦之
景帝中四年赦作陽陵者死罪欲腐者許之
武帝元封元年封泰山赦所過徒
宣帝元康元年鳳凰集赦天下徒五鳳元年赦徒作
杜陵者
元帝初元四年祠后土赦汾隂徒永光元年幸甘泉
赦雲陽徒
成帝建始二年祀南郊赦奉郊縣及中都官耏罪徒
三年赦天下徒四年單于朝赦天下徒陽朔元年
赦天下徒鴻嘉元年幸初陵赦作徒
哀帝建平二年赦天下徒
平帝元始元年赦天下徒二年赦天下徒
别赦
漢高帝五年遣使者赦田横八年吏有罪未發覺者
赦之十年太上皇崩葬萬年赦櫟陽囚死罪以下(瓚曰)
(萬年陵有櫟陽縣界)十二年擊盧綰居去来歸者赦之
惠帝六年八月赦降(司馬氏大事記)
文帝三年七月詔濟北吏民兵未至先自定及以軍城
邑降者皆赦之復官爵與王興居去来者亦赦八月
赦諸與興居反者
景帝三年赦襄平侯及妻子當坐者六月詔吳王濞
已滅吏民當坐濞等及逋逃亡軍者皆赦之
武帝建元元年赦吳楚七國孥輸在官者六年赦鴈
門代郡軍吏不循法者元封四年祭后土赦汾隂夏
陽中都死罪以下益州昆明反赦京師亡命令從軍
太初二年用事介山祭后土赦汾隂安邑殊死以下
昭帝元鳳元年赦燕王太子建公主子文信及宗室子
與燕主上官桀等謀反父母同産當坐者皆免為庶人
其吏為桀等所詿誤未發覺在吏者除其罪
宣帝地節四年諸為霍氏所詿誤未發覺者皆赦之
元康二年諸觸諱在令前者赦之
後漢光武建武元年大赦天下(即位)二年二月大赦天
下六月戊戌大赦天下(立太子)三年正月大赦天下
六月壬戍大赦天下四年正月大赦天下五年
正月大赦天下七年四月大赦天下(日食)中元元年
大赦天下(封禪)
明帝永平二年自殊死以下謀反大逆皆赦除之(祀明堂)
十年四月大赦天下十五年四月大赦天下其謀
反大逆及諸不應宥者皆赦除之
章帝建初三年大赦天下(祀明堂)元年二年大赦天下
(祀明堂)
時赦天下繫囚在四月丙子以前减罪一等勿笞詣
金城而文不及亡命未發覺者郭躬上封事曰聖恩
所以减死罪使戍邊者重人命也今死罪亡命無慮
萬人又自赦以来捕得甚衆而詔令不及皆當重論
伏惟天恩莫不蕩宥死罪已下並蒙更生而亡命捕
得獨不沾澤臣以為赦前犯死罪而繫在赦後者可
皆勿笞詣金城以全人命有益於邊肅宗善之即下
詔赦焉
和帝永元十一年大赦天下十四年三月大赦天下
(臨辟雍)元興元年大赦天下(改元)
殤帝延平元年大赦天下
安帝永初元年大赦天下三年正月大赦天下(加元服)
四年四月大赦天下元和三年二月大赦天下
永寧元年大赦天下(立太子)建光元年大赦天下延
光元年大赦天下(改元)四年六月大赦天下
順帝永建元年大赦天下四年正月大赦天下陽
嘉元年大赦天下三年五月大赦天下永和三年
四月大赦天下漢安元年大赦天下(改元)建康元年
大赦天下
質帝即位大赦天下本初元年六月大赦天下
桓帝建和元年大赦天下二年大赦天下(加元服)和
平元年大赦天下元嘉元年大赦天下永興元年
大赦天下永夀元年正月大赦天下(改元)三年正月
大赦天下延熹元年六月大赦天下三年正月大
赦天下四年六月大赦天下六年三月大赦天下
八年三月大赦天下九年六月大赦天下
靈帝建寧元年大赦天下四年正月大赦天下熹
平元年五月大赦天下二年二月大赦天下三年
二月大赦天下四年五月大赦天下五年四月大
赦天下六年正月大赦天下光和元年三月大赦
天下二年四月大赦天下三年正月大赦天下
四年四月大赦天下五年正月大赦天下六年三
月大赦天下中平元年十二月大赦天下三年二
月大赦天下四年正月大赦天下六年四月大赦
天下八月辛未大赦天下
獻帝初平元年大赦天下二年正月大赦天下三
年正月大赦天下四年正月大赦天下興平元年
正月大赦天下二年正月大赦天下建安元年正
月大赦天下二年正月大赦天下
光武時吳漢言願陛下謹勿赦而已
安帝永初中尚書陳忠上言母子兄弟相代死者聽
赦所代者從之
王符述赦篇曰凡療病者必知脉之虚實氣之所
結然後為之方故疾可愈而夀可長也為國者必
先知民之所苦禍之所起然後為之禁故姦可塞
而國可安也今日賊良民之甚者莫大於數赦贖
赦贖數則惡人昌而善人傷矣何以明之哉夫謹
勅之人身不蹈非又有為吏正直不避彊禦而姦
猾之黨横加誣言者皆知赦之不久故也善人君
子被侵怨而能至闕庭自明萬無數人數人之中
得省問者百不過一既對尚書而空遣去者復十
六七矣其輕薄姦宄既陷罪法怨毒之家冀其辜
戮以解蓄憤而反一槩悉蒙赦釋令惡人高會而
誇咤老盗服臧而過門孝子見讎而不得討遭盗
者覩物而不可取痛莫甚焉夫飬稂莠者傷禾稼
惠姦宄者賊良民書曰文王作罰刑兹無赦先王
之制刑法也非好傷人肌膚斷人夀命也貴威姦
懲惡除人害也故經稱天命有德五服五章哉天
討有罪五刑五用哉詩刺彼宜有罪汝反脱之古
者惟始受命之君承大亂之極寇賊姦宄難為法
禁故不得不有一赦與之更新頤育萬物以成大
化非以飬姦活罪放縱大賊也夫性惡之民民之
豺狼雖得放宥之澤終無改悔之心旦脱重梏夕
還囹圄嚴明令尹不能使其斷絶何也凡敢為大
姦者才必有過於衆而能自媚於上者也多散誕
得之財奉以諂諛之辭以轉相驅非有第五公之
廉直孰不為顧哉論者多曰久不赦則姦宄熾而
吏不制宜數肆眚以解散之此未昭亂之本源不
察禍福之所生也
昭烈章武元年即皇帝位大赦
後主元年即位大赦建興十二年丞相亮北征卒於
軍中師還大赦延熙元年立皇后大赦九年秋大
赦
大司農河南孟光責大將軍費禕曰夫赦者偏枯之
物非明世所宜有也衰敝窮極必不得已然後乃可
權而行之耳今主上仁賢百僚稱軄何有旦夕之急
而數施非常之恩以惠姦宄之惡禕謝之初丞相亮
時有言公惜赦者亮答曰治世以大德不以小惠故
匡衡吳漢不願為赦先帝亦言周旋陳元方鄭康成
間每見啟告治亂之道悉矣曾不語赦也若劉景昇
季玉父子歲歲赦宥何益於治由是蜀人稱亮之賢
知禕不及焉
陳夀評曰諸葛亮為政軍旅數興而赦不妄下不
亦卓乎
致堂胡氏曰赦之無益於治道也前賢言之多矣
而終不能革至按以常典而行之於其間有吉慶
克捷祥瑞祈禱之事則又赦焉不信二帝三王之
法而循後世之制是何也其說多矣始受命則赦
改年號則赦獲珍禽竒獸則赦河水清則赦刻章
璽則赦立皇后則赦建太子則赦生皇孫則赦平
叛亂則赦開境土則赦遇災異則赦有疾病則赦
郊祀天地則赦行大典禮則赦或三年一赦或比
歲一赦或一歲再赦三赦赦令之下也有罪者除
之有負者蠲之有滯者通之或得以廕補子孫或
得以封爵祖考大槩如是而已耳明哲之君則赦
希而實昏亂之世則赦數而文希者尚按故事而
不能盡去也數者則意在邀福而歸諸已也實者
有罪必除有負必蠲也文者雖有是言而人不被
其澤也復有姦宄擅權者以急征暴賦多獄無罪
歸之上而施行寬宥布宣惠心自我請之由是數
者而論赦為有益乎為無益乎人君誠以明哲自
期而以昏亂為戒則所謂按故事而釋有罪者尚
在所議故事有是有非豈可盡循罪人若審有罪
豈可盡貸有罪而貸則善人奈何甲殺乙而遇赦
乙巳不可復生而甲得不死以赦為偏枯者此也
若曰乙巳不辜而死矣吾未知甲之果當殺之乎
抑疑似也則援寧失不經之文而赦之以為從厚
而終不恤乙之無辜以赦為偏枯者此也百姓負
租或以旱或以貧或以已納而不為之除籍或為
官司所抑代人而輸其事非一每下赦令未嘗不
蠲也而百姓有黃紙放白紙催之言自古如此則
以著於甲令者曰凡蠲旱稅不得過若干分而赦
令則曰歲大旱其盡蠲之百姓喜於盡蠲之文而
不知令甲之有限也則相與怨其上曰黃紙之放
特紿我耳此又偏枯之甚者也姦宄亂賊之人知
赦之可擬也則甫期而為姦宄亂賊之事僥倖貸
釋不可勝數矣亦或病其然則下令曰凡距赦若
干日而殺人是待赦也不得以赦原先為遠期焉
而姦宄亂賊之人有財可行有力可援有反可恃
有来可使一入囹圄用是數者遷延稽故終以無
事而捕寇之吏被傷之主發覺之人往往反坐於
是良善困於姦宄閭里怵於亂賊喑嗚飲氣無路
伸吐此又偏枯之甚者也靈帝行冠禮大赦天下
而黨人不與焉自是後凡五赦而益增五族之錮
又五赦而黃巾起不得已乃赦黨人黨人縱有罪
不輕於十赦之惡逆乎况黨人無罪而願忠於君
志除姦凶以清天下者也乃經十赦不得已而後
赦此豈直偏枯而已舉四肢皆廢矣四肢盡廢頭
首兀然其能不為人所捽擊曳挽而仆乎於是董
卓角之袁紹掎之曹操靡之獻帝為所挟而不得
赦伏后為所弑而不得赦二皇子為所弑而不得
赦語赦至此無益明矣明哲之君監失而思得舍
非而從是莫若兼用虞舜大易呂刑周官之法則
雖曠歲而不一赦一年而十百赦無不可者舜之
法曰眚災肆赦謂有目病而害加乎人者也大易
之法曰君子以赦過宥罪過誤則直肆之罪咎則
稍寬之而已呂刑之法曰五刑五罰之疑而不明
者則赦無疑則不赦矣周公之法曰赦幼弱老耄
憃愚非此三者則不赦矣魯國肆大眚春秋非之
以其無謂而盡赦也取正乎孔子略法乎虞周大
易之訓則刑罰盡道可以代天之春生秋殺矣夫
吳漢攻戰之士也臨終獻言勸光武以勿赦陳夀
於孔明有憾者也而稱譽不赦之卓况為天下國
家者可不如吳漢陳夀之見乎
十一年四月大赦十四年冬大赦十七年春大赦
十九年大赦二十年大赦景耀元年大赦(改元)
四年冬大赦六年大赦(改元炎興)
文獻通考卷一百七十一下
