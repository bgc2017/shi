文獻通考卷八
鄱陽馬端臨貴與著
錢幣考一
歴代錢幣之制
自太皥以來則有錢矣太皥氏高陽氏謂之金有熊氏
高辛氏謂之貨陶唐氏謂之泉商人齊人謂之布齊人
莒人謂之刀
神農列鄽於國以聚貨帛日中為市以交有無虞夏商
之幣金為三品或黃或白或赤或錢或布或刀或龜貝
管子曰湯七年旱禹五年水人之無&KR1399;(章延反糜也)有賣
子者湯以莊山之金鑄幣而贖人之無&KR1399;賣子者禹
以歴山之金鑄幣以救人之困夫玉起於禺(音虞)氏金
起於汝漢珠起於赤墅東西南北去周七八千里水
絶壤斷舟車不能通為其途之遠其至之難故託用
於其重以珠玉為上幣以黃金為中幣以刀布為下
幣三幣握之則非有補於暖也食之則非有補於飽
也先王以守財物以御人事而平天下也是以命之
曰衡衡者使物一高一下不得有調也(若五穀與萬物平則人無)
(其利故設上中下幣而行輕重之術使一高一下乃可權制利門悉歸於上)
周制以商通貨以賈易物太公又立九府圜法(周官有太府玉)
(府内府外府泉府天府職内職幣職金皆掌財幣之官故云九府圜謂均而通也)黃金方寸而
重一斤錢圜函方(外圜而内孔方)輕重以銖(黃金以斤為名錢以銖為重也)布
帛廣二尺二寸為幅長四丈為疋故貨寶於金利於刀
流於泉(流行如泉)布於布(布於民間)束於帛(束聚也)周官司市國凶
荒札喪則市無征而作布(凶年物貴置錢以饒民)
夾漈鄭氏曰謂之泉者言其形謂之金者言其質
謂之刀者言其器謂之貨謂之布者言其用古文
錢字作泉者言其形如泉文一變而為刀器再變
而為圜法(即太公所作)自圜法流通於世民實便之故
泉與刀為廢後人不曉其謂也觀古錢其形即篆
泉文也後世代以錢字故泉之文借為泉水之泉
其實泉之篆文下體不從水也先儒不知本末因
謂流於泉布於布寶於金利於刀此皆沿鑿之義
也
外府掌邦布之入出以共百物而待邦之用凡有法者
(布泉也有法百官之公用也)共王及后世子之衣服之用凡祭祀賓
客喪紀會同軍旅共其財用之幣齎賜予之財(齎行道之財用)
(也)凡邦之小用皆受焉歲終則會唯王及后之服不會
泉府掌以市之征布斂市之不售貨之滯於民用者以
其賈買之物揭而書之以待不時而買者買者各從其
抵都鄙從其主國人郊人從其有司然後予之(抵故賈也主者)
(别治大夫也康成謂抵本也本謂所屬吏主有司是也)凡賒者祭祀無過旬日喪
紀無過三月凡民之貸者與其有司辯而授之以國服
為之息(鄭司農謂以其所賈之國所出為息也假令其國出絲絮則以絲絮償出絺葛則以絺葛償康)
(成謂以其於國服事之税為息也於國事受園㕓之田而貸萬泉者則朞出息五百)凡國事之財
用取具焉歲終則會其出入而納其餘
按周禮主財之官雖多而專掌錢布則惟外府泉
府二官外府掌齎賜之出入泉府掌買賣之出入
自王介甫以鄭注國服為息之說行青苗誤天下
而後儒之解此語者或以息為生息之息或以息
為休息之息然於義皆無所當蓋古人創泉布之
本意實取其流通緣貨則或滯於民用而錢則無
所不通而泉府一官最為便民滯則買之不時而
欲買者則賣之無力者則賖貸與之蓋先王視民
如子洞察其隱微而多方濟其缺乏仁政莫尚於
此初非專為謀利取息設也不原其立官之本意
而勦其一語以斷天下大事可乎
買之於方滯之時賣之於欲買之際此與常平賤
糴貴糶之意同泉府則以錢易貨常平則以錢易
粟其本意皆以利民非謀利也然後世常平之法
轉而為和糴且以其所儲他用而不以濟民則惟
恐其數之不多利之不羡於是亦以理財之法視
之矣
周景王二十一年患錢輕更鑄大錢徑一寸二分重十
二銖文曰大泉五十肉好皆有周郭以勸農贍不足
王將鑄大錢單穆公曰不可古者天災降戾於是乎
量資幣權輕重以賑救民民患輕則為作重幣以行
之(幣輕物貴也)於是乎有母權子而行民皆得焉(重曰母輕曰子)
(相權並行也)若不堪重則多作輕而行之亦不廢重於是
乎有子權母而行大小利之(民患幣重則多作輕錢而行之亦不廢去重者)
(言重者行其貴輕者行其賤)今王廢輕而作重民失其資能無匱
乎若匱王用將有所乏乏則將厚取於民民不給將
有遠志是離民也且夫有備未至而設之有至而後
救之是不相入也可先而不備謂之急可後而先之
謂之召災且絶民用以實王府猶塞川原而為潢汙
也其竭無日矣王弗聽
楚莊王以為幣重更以小為大百姓不便皆去其業
孫叔敖為相市令言於相曰市亂人莫安其處行不
定叔敖白於王遂令復如故而百姓乃安
秦兼天下幣為二等黃金鎰為名上幣(二十兩為鎰改周一斤之制更)
(以鎰為金之名數也高祖初賜張良金百鎰此尚秦制也上幣者二等之中黃金為上而錢為下也)銅錢
質如周錢文曰半兩重如其文而珠玉龜貝銀錫之屬
為器飾寶藏不為幣然各隨時而輕重無常
漢興以為秦錢重難用更令民鑄莢錢(如榆莢也莢音頰)黃金
一斤(復周之制更以斤名金)而不軌逐利之民畜積餘贏以稽市
物踴騰躍(稽貯滿也言以其贏餘之財畜積羣貨使物甚騰躍也)米至石萬錢馬
至匹百金
高后二年行八銖錢(即秦半兩錢也漢初患其重更鑄榆莢人患太輕故復行此)
六年行五分錢(即莢錢)
文帝五年為錢益多而輕乃更鑄四銖錢其文為半兩
除盗鑄錢使民放鑄
賈誼諫曰法使天下公得顧租鑄銅錫為錢敢雜以
鉛鐡為他巧者其罪黥(顧租謂雇傭之直或租其本)然鑄錢之情
非殽雜為巧則不可得贏而殽之甚微為利甚厚夫
事有召禍而法有起姦今令細民人操造幣之勢各
隱屛而鑄作因欲禁其厚利微姦雖黥罪日報其勢
不止乃者民抵罪多者一縣百數及吏之所疑榜笞
奔走者甚衆夫縣法以誘民使入陷穽孰積於此曩
禁鑄錢死罪積下(言死罪多委積於下)今公鑄錢黥罪積下為
法若此上何頼焉又民用錢郡縣不同或用輕錢百
加若干(時錢重四銖法錢百枚當重一斤十六銖輕則以錢足之若干枚令滿平也)或用
重錢平稱不受(秦錢重半兩漢初鑄莢錢文帝更鑄四銖錢秦錢與莢錢皆當廢而故與)
(四銖並行民以其見廢故用輕錢則百加若干用重錢雖以一當一猶復不受之是以郡縣不同也)法
錢不立(法錢依法之錢也)吏急而壹之乎則大為煩苛而力
不能勝縱而弗呵乎則市肆異用錢文大亂苟非其
術何鄉而可哉今農事棄捐而采銅者日蕃釋其耒
耜冶鎔吹炭姦錢日多五穀不為多善人怵而為姦
邪愿民陷而之刑戮刑戮將甚不詳奈何而忽國知
患此吏議必曰禁之禁之不得其術其傷必大令禁
鑄錢則錢必重重則其利深盗鑄如雲而起棄市之
罪又不足以禁矣姦數不勝而法禁數潰銅使之然
也故銅布於天下其為禍博矣今博禍可除而七福
可致也何謂七福上收銅勿令布則民不鑄錢黥罪
不積一矣偽錢不蕃民不相疑二矣采銅鑄作者反
於耕田三矣銅畢歸於上上挾銅積以御輕重錢輕
則以術斂之重則以術散之貨物必平四矣以作兵
器以假貴臣多少有制用别貴賤五矣以臨萬貨以
調盈虛以收奇羡則官富實而末民困六矣制吾棄
財以與匈奴逐爭其民則敵必懷七矣故善為天下
者因禍而為福轉敗而為功今久退七福而行博禍
臣誠傷之上不從
是時吳以諸侯即山鑄錢富埒天子後卒叛逆鄧通
以鑄錢財過王者故吳鄧錢布天下
賈山上書諫以為錢者無用器也而可以易富貴富
貴者人主之操柄也令民為之是與人主共操柄不
可長也其後復禁鑄錢
景帝中六年定鑄錢偽黃金棄市律
人有告鄧通盗出徼外鑄錢下吏驗問頗有遂竟案
盡沒之
武帝建元元年行三銖錢(壊四銖造此也重如其文)
五年罷三銖錢行半兩錢自孝文更造四銖錢至元狩
四年四十餘年從建元以來用少縣官往往多即銅山
而鑄錢民亦盗鑄不可勝數錢益多而輕物益少而貴
有司言曰今半兩錢法重四銖而姦或盗磨錢質而取
鋊(鋊銅屑也)錢益輕薄而物貴則遠方用幣煩費不省乃令
縣官銷半兩錢更鑄三銖錢重如其文其明年有司言
三銖錢輕輕錢易作姦詐乃更請郡國鑄五銖周郭其
質令不得磨錢取鋊
元狩四年造白金及皮幣
時縣官大空而富商賈或滯財役貧轉轂數百冶鑄
䰞鹽財或累萬金而不佐公家之急黎民重困於是
天子與公卿議更造錢幣以贍用時禁苑有白鹿而
少府多銀錫有司言曰古者皮幣諸侯以聘享金有
三等黃金為上白金為中赤金為下今半兩錢法重
四銖而姦或盗磨錢質而取鋊錢益輕薄而物貴則
遠方用幣煩費不省今以白鹿皮方尺緣以繢為皮
幣直四十萬王侯宗室朝覲享必以皮幣薦璧然後
得行又造銀錫白金以為天用莫如龍地用莫如馬
人用莫如龜故曰金三品其一曰重八兩圜之其文
龍名白撰直三千二曰以重差小方之其文馬直五
百三曰復小撱之(撱下而長)其文龜直三百(一重八兩則二重六兩三)
(重四兩)其後官鑄赤仄白金稍賤民弗寶用縣官以令
禁之無益歲餘終廢不行自造白金五銖錢後五歲
而赦吏民之坐盗鑄金錢死者數十萬人其不發覺
相殺者不可勝計赦自出者百餘萬人然不能半自
出天下大抵無慮皆鑄金錢矣犯法衆吏不能盡誅
於是遣博士褚大徐偃等分行郡國舉并兼之徒守
相為利者劾之
時張湯用事帝與湯造白鹿皮幣以問大司農顏異
對曰今王侯朝賀以蒼璧直數千而皮薦反四十萬
本末不相稱上不悅湯奏異腹誹坐死
元鼎二年令京師鑄官赤仄
時郡國鑄錢而民多姦鑄錢多輕而公卿請令京師
鑄官赤仄(以赤銅為其郭也)一當五賦官用非赤仄不得行
其後二歲赤仄錢賤民巧法用之不便又廢於是悉
禁郡國毋鑄錢專令上林三官鑄錢既多而令天下
非三官錢不得行諸郡國前所鑄錢皆廢銷之輸入
其銅三官而民之鑄錢益少計其費不能相當唯眞
工大姦乃盗為之
元帝時貢禹言鑄錢採銅一歲十萬人不耕民坐盗鑄
陷刑者多富人藏錢滿室猶無厭足民心動搖棄本逐
末耕者不能半姦邪不可禁原起於錢疾其末者絶其
本宜罷採珠玉金銀鑄錢之官毋復以為幣除其販賣
租銖之律(租銖謂計其所賣物價平其錙銖而收租也)租稅祿賜皆以布帛
及穀使百姓一意農桑議者以為交易待錢布帛不可
尺寸分裂禹議亦寢
師丹傳有上書言古者以龜貝為貨今以錢易之民
以故貧宜可改幣上以問丹丹對言可改章下有司
議皆以為行錢以來久難卒變易
自孝武元狩五年三官初鑄五銖錢至平帝元始中成
錢二百八十億萬餘云
石林葉氏曰漢書王嘉傳元帝時都内錢四十萬
萬水衡錢一十五萬萬少府錢十八萬萬言其多
也以今計之纔八百三十萬貫耳不足以當𣙜貨
務盛時一歲之入蓋漢時錢極重而幣輕穀價甚
賤時至斛五錢(耿壽昌以穀賤傷農建常平之議其年斛五錢)故嘉言是
時外戚貲千萬者少正使有千萬亦是今一萬貫
中下戶皆有之漢律丞相大司馬大將軍月俸六
萬乃今六十貫御史大夫四萬而大將軍米月三
百五十斛下至佐史秩百石猶月八斛有竒其賜
臣下黃金每百斤二百斤少亦三十斤雖燕王劉
澤以諸侯賜田生金亦二百斤梁孝王死有金四
十餘萬斤幣輕故米賤金多近世患國用不足以
為錢少故夾錫當十等交具卒未嘗有補蓋錢之
多寡係幣之輕重不在鼓鑄廣狹也
又曰如魏文侯相李悝言一夫治田百畝畝收粟
一石半為粟百五十石一夫五口人月食一石半
百畝之入以其十五石為税九十石為食餘四十
五石石錢三十計錢千三百五十而社閭嘗新春
秋之祠只用錢三百而其餘錢以為五口之衣(衣人)
(率用錢三百五人終歲用千五百今只餘千五十不足四百五十)則固不嫌錢之
少也然正使幣輕亦何至是蓋日用猶不滿一錢
不知何以為生
王莽居攝變漢制以周錢有子母相權於是更造大錢
徑寸二分重十二銖文曰大錢五十又造契刀錯刀契
刀其環如大錢身形如刀長二寸文曰契刀五百錯刀
以黃金錯其文曰一刀直五十(張晏曰按今所見契刀錯刀形質如大錢而肉)
(好輪厚異於此大錢形如大刀環矣契刀身形員不長二寸也其文左曰契右曰刀無五百字也錯刀則刻之)
(作字也以黃金填其文上曰一下曰刀二刀泉甚不與志相應也似札單差錯文字磨滅故耳師古曰張說非)
(也王莽錢刀今並尚在形質及文並與志相合)與五銖錢凡四品並行
莽即眞以為書劉字有金刀乃罷錯刀契刀及五銖錢
而更作金銀龜貝錢布之品名曰寶貨小錢徑六分重
一銖文曰小錢直一次七分三銖曰么錢一十(么小也)次
八分五銖曰幼錢二十次九分七銖曰中錢三十次一
寸九銖曰壯錢四十因前大錢五十是為錢貨六品直
各如其文黃金重一斤直錢萬朱提銀重八兩為一流
直一千五百八十(朱提縣名屬犍為出善銀朱音殊提字音上支反)他銀一流
直千是為銀貨二品元龜岠冉長尺二寸(冉龜甲緣也岠至也度背)
(兩邊緣尺二寸也)直二千一百六十為大貝十朋(兩貝為朋朋直二百一十)
(六元龜十朋故二千一百六十也)公龜九寸直五百為壯貝十朋侯龜
七寸以上直三百為么貝十朋子龜五寸以上直百為
小貝十朋是為龜寶四品大貝四寸八分以上二枚為
一朋直二百一十六壯貝三寸六分以上二枚為一朋
直五十么貝二寸四分以上二枚為一朋直三十小貝
寸二分以上二枚為一朋直十不盈寸二分漏度不得
為朋率枚直錢三是為貝貨五品大布次布第布壯布
中布差布厚布幼布么布小布小布長寸五分重十五銖文
曰小布一百自小布以上各相長一分相重一銖文各
為其布名直各加一百上至大布長二寸四分重一兩
而直千錢矣是為布貨十品(布亦錢)凡寶貨五物六名二
十八品鑄作錢布皆用銅殽以鏈錫(許慎曰鏈銅屬也然則以鏈及雜銅)
(而為錢也鏈音連)文質周郭放漢五銖錢云(放依)其金銀與他物
雜色不純好龜不盈五寸貝不盈六分皆不得為寶貨
元龜為蔡非四民所得居有者入太卜受直其後百姓
憒亂其貨不行民私以五銖錢市買莽患之下詔敢挾
五銖錢者為惑衆投諸四裔於是農商失業食貨俱廢
民涕泣於市道坐賣買田宅奴婢鑄錢抵罪者自公卿
大夫至庶人不可稱數莽知民愁廼但行小錢直一與
大錢五十二品並行龜貝布屬遂廢莽天鳳元年復申
下金錢龜貝之貨頗增減其價直而罷大小錢改作貨
布長二寸五分廣一寸首長八分有竒其廣八分其圓
好徑二分半足枝長八分間廣二分其文右曰貨左曰
布重二十五銖直貨泉二十五貨泉徑一寸重五銖文
右曰貨左曰泉枚直一與貨布二品並行又以大錢行
久罷之恐民挾不止廼令民且獨行大錢與新貨泉俱
枚直一並行盡六年毋得復挾大錢矣每壹易錢民用
破業而大陷刑莽以私鑄錢死及非沮寶貨投四裔犯
法者多不可勝行廼更輕其法私鑄作泉布者與妻子
没為官奴婢吏及比伍知而不舉告與同罪(比音頻未反)非
沮寶貨民罰作一歲吏免官犯者愈衆又五人相坐皆
没入郡國檻車鐡鏁傳送長安鍾官(鍾官主鑄錢者)愁苦死者
十六七漢錢舊用五銖自王莽改革百姓皆不便之及
公孫述廢銅錢置鐡官鑄鐡錢百姓貨幣不行時童謠
曰黃牛白腹五銖當復好事者竊言王莽稱黃述欲繼
之故稱白腹五銖漢貨言漢當復幷天下
世祖建武十六年始行五銖錢天下頼其便
初王莽亂後貨幣雜用布帛金粟建武初馬援在隴
西上書言宜如舊鑄五銖錢事下三府三府奏以為
未可許事遂寢及援還從公府求得前奏難十餘條
乃隨牒解釋更具表言帝從之
建武時長安鑄錢多姦第五倫為督鑄錢掾領長安
市倫平銓衡正斗斛市無阿枉百姓悦服
桓帝時議改鑄大錢劉陶言其不便乃止
時有上書言人以貨輕財薄故致貧困宜改鑄大錢
事下四府羣僚及太學能言之士陶上議曰當今之
憂不在於貨在於民饑蓋民可百年無貨不可一朝
有饑故食為至急也議者不達農殖之本多言冶鑄
之便故欲因緣行詐以賈國利國利將盡取者爭競
造鑄之端於是乎生蓋萬人鑄之一人奪之猶不能
給况一人鑄之萬人奪之乎夫欲民殷財阜要在止
役禁奪則百姓不勞而足陛下欲鑄錢齊貨以救其
弊此猶養魚沸鼎之中棲鳥烈火之上水木本魚鳥
之所生也用之不時必致焦爛帝乃止不鑄錢
靈帝中平三年鑄四出文錢
錢皆四道識者竊言侈虐已甚形象兆見此錢成必
四道而去及京師亂錢果流布四海
獻帝初平元年鑄小錢
董卓壊五銖錢更鑄小錢悉取洛陽長安銅人鐘簴
飛廉銅馬之屬以充鑄故貨賤物貴穀石數萬又錢
無倫理文章不便人用
昭烈取蜀鑄直百錢
先主攻劉璋與士衆約若事定府庫百姓孤無取焉
及入成都士庶皆捨干戈赴諸庫藏取寶物軍用不
足備憂之西曹掾劉巴曰此易耳但當鑄直百錢平
諸物價令吏為官市備從之旬月之間府庫充實文
曰直百亦有勒為五銖者大小秤兩如一焉並徑七
分重四銖
魏文帝黃初二年罷五銖錢使百姓以穀帛為市至明
帝世廢錢穀用既久人間巧偽漸多競濕穀以要利作
薄絹以為市雖處以嚴刑不能禁司馬芝等議以為用
錢非徒豐國亦以省刑若更鑄五銖錢則國豐刑省於
是為便明帝乃立五銖錢
孫權嘉平五年鑄大錢一當五百赤烏元年又鑄當千
錢故呂蒙定荆州孫權賜錢一億錢既太貴但有空名
人間患之權聞百姓不以為便省息之鑄為器物官勿
復出也私家有者並以輸藏平畀其直勿有所枉
晉用魏五銖錢不聞有所更創
元帝過江用孫氏舊錢輕重雜行大者謂之比輪中者
謂之四文吳興沈充又鑄小錢謂之沈郎錢錢既不多
由是稍貴
孝武太元三年詔曰錢國之重寶小人貪利銷壊無已
監司當以為意廣州夷人寶貴銅鼓而州境素不出銅
聞官司賈人皆貪比輪錢斤兩差重以入廣州貨與夷
人鑄韛作鼓其重為禁制得者科罪
安帝元興中桓元輔政議欲廢錢用穀帛朝議以為不
可乃止
孔琳之議曰洪範八政貨為食次豈不以交易之所
資為用之至要者乎若使百姓用力於為錢則是妨
為生之業禁之可也今農自務穀工自務器各肄其
業何嘗致勤於錢故聖王制無用之貨以通有用之
財既無毁敗之費又省運致之苦此錢所以嗣功龜
貝歴代不可廢者也穀帛本充於衣食今分以為貨
則致損甚多又勞毁於商販之手耗棄於割截之用
此之謂弊著於目前故鍾繇曰巧偽之人競濕穀以
要利制薄絹以充資魏代制以嚴刑弗能禁也是以
司馬芝以為用錢非徒豐國亦所以省刑錢之不用
由於兵亂積久用之於廢有由而然漢末是也今既
用而廢之則百姓頓亡其利今既度天下之穀以周
天下之食或倉庫充溢或糧靡斗儲以相資通則貧
者仰富致之之道實假於錢一朝斷之便為棄物是
有錢無糧之人皆坐而饑困此斷之又立弊也且據
今用錢之處不為貧用穀之處不為富又人習來久
革之怨惑語曰利不百不易業况又錢便於穀也魏
明帝時錢廢用穀四十年矣以不便於人乃舉朝大
議精才達政之士莫不以宜復用錢下無異情朝無
異論彼尚捨穀帛而用錢足以明穀帛之弊著於已
試也愚謂救弊之術無取於廢錢朝議多同琳之故
元議不行
前涼張軌太府參軍索輔言於軌曰古以金貝皮幣
為貨息穀帛量度之耗二漢制五銖錢通易不滯晉
太始中河西荒廢遂不用錢裂疋以為叚數縑布既
壊市易又難徒壊女工不任衣用弊之甚也今中州
雖亂此方全安宜復五銖以濟通變之會軌納之立
制凖布用錢錢遂大行人頼其利
宋文帝元嘉七年立錢置法鑄四銖文曰四銖重如其
文
人間頗盜鑄多翦鑿古錢取銅帝甚患之錄尚書江
夏王義恭建議以一大錢當兩以防穿鑿議者多同
之何尚之議曰夫泉貝之興以估貨為本事在交易
豈假多數數少則幣輕數多則物重多少雖異濟用
不殊况復以一當兩徒崇虛價夫錢之形大小多品
直云大錢則未知其格若止於四銖五銖則文皆古
篆既非庸下所識如或漫滅尤難分明公私交亂爭
訟必起此最足深疑者也命旨兼慮翦鑿日多以致
銷盡鄙意復謂直由紏察不精致使立制以來發覺
者寡今雖有懸金之名竟無酬與之實若申明舊科
擒獲即報畏法希賞不日息矣中領軍沈演之以為
晉遷江南疆境未廓或土習其風錢不普用今封略
開廣聲教遐暨金鏹布洽爰逮邊荒用彌廣而貨愈
狹如復競竊翦鑿銷毁滋繁刑雖重禁姦弊方密肆
力之甿徒勤不足以供贍誠由貨貴物賤常調未革
愚謂若以大錢當兩則國傳難毁之寶家贏一倍之
利不俟加憲巧源日絶上從演之議遂以一錢當兩
行之經時公私非便乃罷時言事者多以錢貨減少
國用不足欲禁私銅以充官鑄五銖范泰又陳曰夫
貨存貿易不在多少昔日之貴今日之賤彼此共之
其揆一也但令官人均通則無患不足若使必資廣
以收國用者則龜貝之屬自古而行銅之為器在用
也博矣鍾律所通者遠機衡所揆者大器有要用則
貴賤同資物有適宜則家國共給今毁必資之器而
為無施之錢於貨則功不補勞在用則君人俱困較
之以實損多益少良由階根未固意存遠略伏願思
可久之道贖欲速之情則嘉謨日陳聖慮可廣
自元嘉中鑄四銖錢輪郭形製與古五銖同價無利百
姓不資盜鑄孝武孝建初鑄四銖文曰孝建一邊為四
銖其後稍去四銖專為孝建
尚書右丞徐爰議曰貨薄人貧公私俱罄不有革造
將大乏宜應遵式古典收銅繕鑄納贖刊刑著在往
策合宜以銅贖刑隨罪為品詔可之所鑄錢形式薄
小輪郭不成就於是人間盜鑄者雲起雜以鉛錫並
不牢固又翦鑿古錢以取其銅錢既轉小稍違官式
雖重制嚴刑人吏官長坐罪免者相係而盜鑄彌甚
百物踊貴人患苦之乃立品格薄小無輪郭者悉加
禁斷時議者又以銅轉難得欲鑄二銖錢顔竣曰議
者將謂官藏空虛宜更改變天下銅少宜減錢式以
救災弊賑國弔人愚以為不然今鑄二銖恣行新細
於官無解於乏而人姦巧大興天下之貨將糜碎至
盡空立嚴禁而利深難絶不過一二年間其弊不可
復救此其不可一也今鎔鑄獲利不見有頓得一二
倍之理縱復得此必待彌年又不可二也人懲大錢
之改兼畏近日新禁市井之間必生紛擾富商得志
貧人困窮又不可三也况又未見其利而衆弊如此
失算當時取誚百代上不聽
廢帝景和二年鑄二銖錢文曰景和形式轉細官錢每
出人間即模效之而大小厚薄皆不及也無輪郭不磨
翦鑿者謂之來子謂尤輕薄者謂之荇葉市井通用之
永光元年沈慶之啓通私鑄由是錢貨亂敗一千錢長
不盈三寸大小稱此謂之鵝眼錢劣於此者謂之綖環
錢入水不沉隨手破碎市井不復斷數十萬錢不盈一
掬斗米一萬商賈不行
明帝太始初唯禁鵝眼綖環其餘皆通用復禁民鑄官
署亦廢工尋又普斷唯用古錢
齊高帝建元四年奉朝請孔覬上書曰三吳國之關
閫比歲被水潦而糴不貴是天下錢少非穀穰賤此
不可不察也鑄錢之弊在輕重屢更重錢患難用而
難用為無累輕錢弊盜鑄而盜鑄為禍深人所盜鑄
嚴法不禁者由上鑄錢惜銅愛工也惜銅愛工也者
謂錢無用之器以通交易務欲令輕而數多使省工
而易成不詳慮其患也自漢鑄五銖錢至宋文帝四
百餘年制度有廢興而不變五銖者其輕重可得貨
之宜也以為開置錢府方督貢金大興鎔鑄錢重五
銖一依漢法府庫以實國用有儲乃量俸祿薄賦税
則家給人足頃盜鑄新錢者皆效作翦鑿不鑄大錢
也若官錢已布於人使嚴斷翦鑿小輕破缺無周郭
者悉不得行官錢細小者稱合銖兩銷以為大利貧
良之人塞姦巧之路錢貨既均遠近則一百姓樂業
市道無爭衣食滋殖矣時議者以為錢貨轉少宜更
廣鑄重其銖兩以防人姦上乃使諸州大市銅上崩
乃止武帝時竟陵王子良上表曰頃錢貴物賤殆
欲兼倍凡在觸類莫不知兹稼穡艱劬斛直數千機
杼勤苦疋纔三百所以然者實亦有由人間錢多翦
鑿鮮復完者公家所受必須圓大以兩代一困於無
所鞭捶質繫益致無聊
梁初唯京師及三吳荆郢江襄梁益用錢其餘州郡則
雜以穀帛交易交廣之域則全以金銀為貨
武帝乃鑄錢肉好周郭文曰五銖重四銖三絫二黍
其文則重一斤三兩又别鑄除其肉郭謂之公式女
錢徑一寸文曰五銖重如新鑄五銖二品並行百姓
或私以古錢交易者其五銖徑一寸一分重八銖文
曰五銖三吳屬縣行之女錢徑一寸重五銖無輪郭
郡縣皆通用太平百錢二種並徑一寸重四銖源流
本一但文字古今之殊耳文並曰太平百錢定平一
百五銖徑六分重一銖半文曰定平一稚錢五銖徑
一分半重四銖文曰五銖源出於五銖但狹小東境
謂之稚錢五銖錢徑七分半重三銖半文曰五朱源
出稚錢但稍遷異以銖為朱耳三吳行之差少於餘
錢又有對文錢其原未聞豐貨錢徑一寸重四銖半
代之謂之男錢云婦人佩之即生男也此等輕重不
一天子頻下詔書非新鑄二種之錢並不許用而趨
利之徒私用轉甚至普通中乃議盡罷銅錢更鑄鐡
錢人以鐡錢易得並皆私鑄及大同以後所在鐡錢
遂如邱山物價騰貴交易者以車載錢不復計數而
惟論貫商旅姦詐因之以求利自破嶺以東八十為
陌名曰東錢江郢以上七十為陌名曰西錢京師以
九十為陌名曰長錢大同元年天子乃詔通用足陌
詔下而人不從錢陌益多至末年遂以三十五為陌
陳初承梁喪亂之後鐡錢不行始梁末又有兩柱錢及
鵝眼錢時人雜用其價同但兩柱重而鵝眼輕私家多
鎔鑄又間以錫錢兼以粟帛為貨文帝天嘉五年改鑄
五銖初出一當鵝眼十宣帝大建十一年又鑄大貨六
銖以一當五銖之十與五銖並行後還當一人皆不便
乃相與訛言曰六銖錢有不利縣官之象未幾而帝崩
遂廢六銖而行五銖竟至陳亡其嶺南諸州多以鹽米
布交易俱不用錢
後魏初置太和錢貨無所用也
孝文帝始詔天下用錢十九年公鑄粗備文曰泰和五
銖詔京師及諸州鎮皆通行之内外百官祿皆凖絹給
錢疋為錢二百在所遣錢工備爐冶人有欲鑄就聽鑄
之銅必精鍊無所和雜
宣武帝永平三年冬又鑄五銖錢京師及諸州鎮或不
用或有止用古錢不行新錢致商貨不通貿遷頗隔
孝明熙平初尚書令任城王澄上言竊尋太和之錢
孝文留心創制後與五銖並行此乃不刊之式臣竊
聞之君子行禮不求變俗因其所宜順而致用太和
五銖雖利於京邑之肆所不入徐揚之市(徐今彭城瑯琊郡地)
(揚今壽春郡地)土貨既殊貿鬻亦異便於荆郢之邦者則礙
於兗徐之域(荆今南陽郡地郢今汝南郡地兗今魯郡東平郡地)致使貧人有
重困之切王道貽隔化之訟臣之愚意謂今之太和
與新鑄五銖及諸古錢方俗所便用者雖有小大之
異並得通行貴賤之差自依鄉價庶貨環海内公私
無壅其不行之錢及盜鑄毁大為小偽不如法者據
律罪之詔曰錢行已久今東南有事且可依舊澄又
奏太和五銖乃大魏之通貨不朽之常模寧可專貨
於京邑不行於天下但今戎馬在郊江疆未一東南
之州依舊為便至於京北京邑域内州鎮未用錢處
行之則不足為難塞之則有乖通典何者布帛不可
尺寸而裂五穀則有負擔之難錢之為用貫繦相屬
不假斗斛之器不勞秤尺之平濟代之宜便益於此
請並下諸方鎮其太和及新鑄并古錢内外全好者
不限大小悉聽行之鵝眼環鑿依律而禁河南州鎮
先用錢者既聽依舊不在斷限唯太和五銖二錢得
用公造新者其餘雜種一用古錢生新之類普同禁
約諸方錢通用京師其聽依舊使與太和錢及新造
五銖並行若盜鑄錢者罪當重憲詔從之而河北諸
州舊少錢貨猶以他物交易錢略不入於市二年冬
尚書崔亮奏弘農郡銅青谷有銅鑛計一斗得銅五
兩四銖葦池谷鑛一斗得銅五兩鸞帳山鑛一斗得
銅四兩河内郡王屋山(今玉山縣)鑛一斗得銅八兩南有
青州苑燭山齊州商山並是往昔銅官舊迹見在謹
按鑄錢方興用銅處廣既有冶利並許開鑄詔從之
自後所行之錢人多私鑄錢稍小薄價用彌賤建初
重制盜鑄之禁開紏賞之格
孝莊帝初私鑄者益更薄小乃至風飄水浮米斗幾
直一千祕書郎楊偘奏曰臣頃在雍州表陳聽人與
官並鑄五銖錢使人樂為而俗弊得改旨下尚書八
座不許以今况昔為理不殊求取臣前表經御披析
偘乃隨宜剖說帝從之乃鑄五銖錢御史中尉高恭
之又奏曰四民之業錢貨為本救弊改鑄王政所先
自頃以來私鑄薄濫官司紏繩挂網非一在今銅價
八十一文得銅一斤私造薄錢斤餘二百既示之以
深利又隨之以重刑得罪者雖多姦鑄者彌衆今錢
徒有五銖之文而無二銖之實薄甚榆莢上貫便破
置之水上殆欲不沉此乃因循有漸科防不切朝廷
失之彼復何罪昔漢文以五分錢小改鑄四銖至孝
武復改三銖為半兩此皆以大易小以重代輕也論
今據古宜改鑄大錢文載年號以記其始則一斤所
成七十六文銅價至賤五十有餘其中人功食料錫
炭鉛沙縱復私營不能自潤直置無利應自息心况
復嚴刑廣設以臣測之必當錢貨永通公私獲允後
遂用楊偘計永安二年秋詔更鑄文曰永安五銖錢
官自立鑪亦聽人就鑄起自九月至三年正月而止
官欲知貴賤乃出藏絹分遣使人於三市賣之絹疋
止錢二百而私市者猶三百利之所在盜鑄彌衆巧
偽既多輕重非一四方州鎮用各不同時鑄錢都督
長史高謙之(即高恭之兄字道讓)上表求鑄三銖錢曰蓋錢貨
之立本以通有無便交易故錢之輕重時代不同太
公為周置九府圜法至景王時更鑄大錢秦兼海内
錢重半兩漢興以秦錢重改鑄莢錢至孝文五年復
為四銖孝武時悉復銷壊更鑄三銖至元狩中變為
五銖又造赤仄以一當五王莽攝政錢有六等大錢
重十二銖次九銖次七銖次五銖次三銖次一銖魏
文帝罷五銖至明帝復立孫權江左鑄大錢一當五
百權赤烏五年復鑄大錢一當千輕重大小莫不隨
時而變况今寇難未除州郡淪没人物凋零軍國用
少則鑄小錢可以富益何損於政何妨於人也且政
興不以錢大政衰不以錢小唯貴公私得所政化無
虧既行之於古亦宜效之於今矣臣今請鑄以濟交
乏五銖之錢任使並用行之無損國得其益詔將從
之事未就會卒
北齊神武霸政之初猶用永安五銖遷鄴已後百姓私
鑄體制漸别遂各以為名有雍州青州梁州生厚緊錢
古錢河陽生澁天柱赤牽之稱冀州之北錢皆不行交
貿者皆以絹布神武乃收境内之銅及錢仍依舊文更
鑄流之四境未幾之間漸復細薄姦偽競起
武定六年文襄王以錢文五銖名須稱實宜秤錢一
文重五銖者聽入市用計一百文重一斤四兩二十
銖自餘皆凖此為數其京邑二市天下州鎮郡縣之
市各置二秤懸於市門私人所用之秤皆凖市秤以
定輕重凡有私鑄悉不禁斷但重五銖然後聽用若
入市之錢不重五銖或雖重五銖而多雜鉛鑞並不
聽用若輙以小薄雜錢入市有人紏獲其錢悉入告
者其薄小之錢若便禁斷恐人交乏絶畿内五十日
外州百日為限羣官參議咸以為時穀稍貴請待有
年王從之而止
文宣受東魏禪除永安之錢改鑄常平五銖重如其文
其錢甚貴而製造甚精其錢未行而私鑄已興一二年
間即有濫惡雖殺戮不能止乃令市增長銅價由此利
薄私鑄少止至乾明皇建之間往往私鑄鄴中用錢有
赤郭青熟細眉赤生之異河南所用有青薄鉛錫之别
青齊徐兗梁荆河等州輩類各殊武平以後私鑄轉甚
或以生鐡和銅至於齊亡卒不能禁
後周之初尚用魏錢及武帝保定元年乃更鑄布泉之
錢以一當五與五銖並行梁益之境又雜用古錢交易
河西諸郡或用西域金銀之錢(漢書西域傳罽賓國以銀為錢文為騎馬幕為)
(人面幕即漫也烏弋山離國之錢與罽賓國同文為為人頭幕為騎馬加金銀飾其仄安息亦以銀為錢文)
(王面幕為夫人面王死即更鑄大月氏亦同)而官不禁建德三年更鑄五行
大布錢以一當十大收商賈之利與布泉錢並行四年
又以邊境之錢人多盜鑄乃禁五行大布不得出入四
關布泉之錢聽入而不聽出五年以布錢漸賤而人不
用遂廢之初令私鑄者絞從者遠配為戶齊平以後山東
之人猶雜用齊氏舊錢至宣帝大成元年又鑄永通萬
國錢以一當千與五行大布五銖凡三品並用
隋文帝開皇元年以天下錢貨輕重不一乃更鑄新錢
背面肉好皆有周郭文曰五銖而重如其文每錢一千
重四斤二兩(後魏食貨志云齊文襄令錢一文重五銖者聽入市用計一百錢重一斤四兩二十)
(銖則一千錢重十二斤以上而隋代五銖錢一千重四斤二兩當是大小秤之差耳)是時錢既雜
出百姓或私有鎔鑄三年詔四面諸關各付百錢為樣
從關外來勘樣相似然後得過樣不同者則壊以為銅
入官詔行新錢以後前代舊錢有五行大布永通萬國
及常平所在勿用以其貿易不止四年詔依舊不禁者
縣令奪半年祿然百姓習用既久猶不能絶五年詔又
嚴其制自是錢貨始一所在流布百姓便之是時見用
之錢皆須和以錫鑞錫鑞既賤求利者多私鑄之錢不
可禁約其年詔乃禁出錫鑞之處並不得私有採取十
年詔晉王廣聽於揚州立五鑪鑄錢其後姦猾稍多漸
磨鑢錢郭取銅私鑄又雜以鉛錫遞相倣傚錢遂輕薄
乃下惡錢之禁京師及諸州邸肆之上皆令立榜置樣
為准不中樣者不入於市十八年詔漢王諒聽於并州
立五鑪鑄錢又江南人間錢少晉王廣又請於鄂州白
紵山有銅鑛處鑄錢於是詔聽置十鑪鑄錢又詔蜀王
秀於益州立五鑪鑄錢是時錢益濫惡乃令有司檢天
下邸肆見錢非官鑄者皆毁之其銅入官而京師以惡
錢貿易為吏所執有死者數年之間私鑄頗息大業以
後王綱弛紊巨姦大猾遂多私鑄錢轉薄惡每千宜重
二斤後漸輕至一斤或剪鐡鐷裁衣糊紙以為錢相雜
用之貨賤物貴以至於亡
唐武德四年廢五銖錢鑄開元通寶錢每十錢重一兩
計一千重六斤四兩得輕重大小之中置錢監於洛并
幽益等諸州賜秦王齊王三鑪右僕射裴寂一鑪以鑄
盜鑄者死没其家屬
高祖初入關民間行綫環錢其製輕小凡八九萬纔
滿半斛乃鑄開元通寶其文給事中歐陽詢製詞及
書時稱其工字含八分及篆隸三體其詞先上後下
次左後右讀之自上及左廻環讀之其義亦通流俗
謂之開通元寶錢鄭虔會粹云詢初進蠟樣日文德
皇后掐一甲跡故錢上有掐文每兩二十四銖則一
錢重二銖半以下古秤比今秤三之一也則今錢為
古秤之七銖以上古五銖則加重二銖以上
顯慶五年以盜鑄惡錢多官為市之以一善錢售五惡
錢民間藏惡錢以待禁弛
儀鳳四年以天下惡錢轉多令東都出遠年糙米及粟
於市糶斗别納惡錢百文其惡錢令少府司農相知即
令鑄破其厚重合斤兩者任將行用
乾封元年改鑄乾封泉寶錢徑寸重二銖六分以一當
舊錢之十踰年而舊錢多廢明年以商賈不通米帛踴
貴復行開通元寶錢天下皆鑄之然私鑄犯法日蕃有
以舟筏鑄江中者詔所在納惡錢而姦亦不息儀鳳中
瀕江民多私鑄錢為業詔巡江官督捕載銅錫鑞過百
斤者沒官四年命東都糶米粟别納惡錢百文少府司
農毁之時鑄多錢賤米踴貴乃詔少府鑄尋復舊永淳
元年私鑄者抵死隣保從坐
武后長安中令懸樣於市令百姓依樣用錢俄而揀擇
艱難交易留滯乃令錢非穿穴及鐡錫銅液皆得用之
熟銅排斗沙澁之錢皆售自是盜鑄蜂起江淮尤甚吏
莫能捕先天之際兩京錢益濫郴衡錢纔有輪郭鐡錫
五銖之屬皆可用之或鎔錫模錢須臾千百
元宗開元初宰相宋璟請禁惡錢行二銖四絫錢毁舊
錢不可用者江淮有官鑪錢偏鑪錢稜錢時錢遣監察
御史蕭隱之使江淮括惡錢隱之嚴急煩擾怨嗟盈路
坐貶官璟又請糶十萬斛收惡錢少府毁之
開元二十二年三月二十一日勅布泉不可以尺寸為
交易菽粟不可以抄勺貿有無古之為錢以通貨幣頃
雖官鑄所入無幾約工計本勞費又多公私之間給用
不贍永言其弊豈無變通往者漢文之時已有放鑄之
令雖見非於賈誼亦無廢於賢君古往今來時移事異
亦欲不禁私鑄其理如何公卿百僚詳議可否祕書監
崔沔議曰夫國之有錢時所通用若許私鑄人必競為
各徇所求小如有利漸忘本業大計斯貧是以賈生之
陳七福規於更漢令太公之創九府將以殷貧人况依
法則不成違法乃有利謹按漢書文帝雖除盜鑄錢令
而不得雜以鉛鐡為他巧者然則雖私鑄不容姦錢錢
不容姦則鑄者無利鑄者無利則私鑄自息斯則除之
與不除為法正等能謹於法而節其用則令行而詐不
起事變而姦不生斯所以稱賢君也今若聽其私鑄嚴
斷惡錢官必得人人皆知禁誠則漢政可侔猶恐未若
皇唐之舊也今若税銅折役則官冶可成計估度庸則
私錢無利易而可久簡而難誣謹守舊章無越制度且
夫錢之為物貴以通貨利不在多何待私鑄然後足用
也左監門錄事參軍劉秩議曰古者以珠玉為上幣黃
金為中幣刀布為下幣管子曰夫三幣握之則非有補
於暖也捨之則非有損於飽也先王以守財物以御人
事而平天下是以命之曰衡衡者使物一高一下不得
有常故與之在君奪之在君以人戴君如日月親君如
父母用此術也是謂人主之權今之錢即古之下幣也
陛下若捨之任人則上無以御下下無以事上其不可
一也夫物賤則傷農錢賤則傷賈故善為國者觀物之
貴賤錢之輕重夫物重則錢輕錢輕由乎物多多則作
法收之使少少則重重則作法布之使輕輕重之本必
由乎是奈何而假於人其不可二也夫鑄錢不雜以鉛
鐡則無利雜以鉛鐡則惡不重禁不足以懲息方今塞
其私鑄之路人猶冒死以犯之况啓其源而欲人之從
令乎是設陷穽而誘之入其不可三也夫許人鑄錢無
利則人不鑄有利則人去南畝者衆去南畝者衆則草
萊不墾又鄰於寒餒其不可四也夫人富溢則不可以
賞勸貧餒則不可以威禁故法令不行人之不理皆由
貧富之不齊也若許其鑄錢則貧者必不能為臣恐貧
者彌貧而服役於富室富室乘之則益盜昔漢文時吳
濞諸侯也富埒天子鄧通大夫也財侔王者此皆鑄錢
所致也必欲許其私鑄是與人利權而捨其柄其不可
五也陛下必以錢重而傷本工費而利寡則臣願言其
失以效愚計夫錢重者繇人日滋於前而鑪不加於舊
又公錢重與銅之價頗等故盜鑄者破重錢以為輕錢
禁寬則行禁嚴則止止則棄矣此錢之所以少也夫鑄
錢用不贍者在乎銅貴銅貴之由在於採用者衆矣夫
銅以為兵則不如鐡以為器則不如漆禁之無害陛下
何不禁於人則銅無所用銅無所用則銅益賤銅賤則
錢之用給矣夫銅不布下則盜鑄者無因而鑄無因而
鑄則公錢不破公錢不破則人不犯死刑錢又日增末
復利矣是一舉而四美兼也伏惟陛下熟察之其年十
月六日勅貨幣兼通將以利用而布帛為本錢刀是末
賤本貴末為弊則深法教之間宜有變革自今以後所
有莊宅口馬交易並先用絹布綾羅絲綿等其餘市買
至一千以上亦令錢物兼用違者科罪二十六年於宣
潤等州置錢監
時兩京用錢稍善米粟價益下其後錢又漸惡詔出
銅所在置監鑄開元通寶錢京師庫藏皆滿天下盜
鑄益起廣陵丹陽宜城尤甚京師權豪歲歲取之舟
車相屬江淮偏鑪錢數十種雜以鐡錫輕漫無復錢
形以一當偏鑪錢七八富商往往藏之以易江淮私
鑄者兩京錢有鵝眼古文綖環之别每貫重三四斤
至剪鐡而緡之宰相李林甫請出絹布三百萬疋平
估收錢物價踴貴訴者百萬人兵部侍郎楊國忠欲
招權以市恩揚鞭市門曰行當復之明日詔復行舊
錢天寶十一載又出錢三十萬緡易兩市惡錢出左
藏庫排斗錢許民易之國忠又言非鐡錫銅沙穿穴
古文皆得用之是時增調農人鑄錢既非所習皆不
聊生内作判官韋倫請厚價募工繇是役用減而鼓
鑄多天下鑪九十九絳州三十揚潤宣鄂蔚皆十益
郴皆五洋州三定州一每鑪歲鑄錢三千三百緡役
丁匠三十費銅二萬一千二百斤鑞三千七百斤錫
五百斤每千錢費錢七百五十天下歲鑄三十二萬
七千緡
肅宗乾元元年戶部侍郎第五琦以國用未足幣重貨
輕乃請鑄乾元重寶錢徑一寸每緡重十斤以一當十
與開元通寶參用及琦為相又鑄重輪乾元錢一當五
十每緡重十二斤與三品錢並行法既屢易物價騰踴
斗米至七千錢死者滿道初有虚錢京師人人私鑄并
小錢壊鐘像犯禁者愈衆鄭叔清為京兆尹數月榜死
者八百餘人上元元年減重輪錢以一當三十開元舊
錢與乾元十當錢皆以一當十碾磑鬻受得為實錢虛
錢交易皆用十當錢由是錢有虛實之名
史思明據東都鑄得一元寶錢徑一寸四分以當開
元通寶之百既而惡得一非長祚之兆改其文曰順
天元寶
代宗即位乾元重寶錢以一當二重輪錢以一當三凡
三日而大小錢皆以一當一自第五𤦺更鑄犯法者日
數百州縣不能禁止至是人甚便之其後民間乾元重
輪二錢鑄為器不復出矣
當時議者以為自天寳至今戶九百餘萬王制上農食
九人中農夫七人以中農夫計之為六千三百萬人
少壯相均人食米二升日費米百二十六萬斛歲費
四萬五千三百六十萬斛而衣倍之吉凶之禮再倍
餘三年之儲以備水旱凶災當米十三萬六千八十
萬斛以貴賤豐儉相當則米之直與錢均也田以高
下肥瘠豐耗為率一頃出米五十餘斛當田二千七
百二十一萬六千頃而錢亦歲毁於棺瓶埋藏焚溺
其間銅貴錢賤有鑄以為器者不出十年錢幾盡不
足以周當世之用諸道鹽鐡轉運使劉晏以江嶺諸
州任土所出皆重粗賤弱之貨輸京師不足以供道
路之直於是積之江淮易銅鉛薪炭廣鑄錢每歲得
十餘萬緡輸京師及荆揚二州自是錢日增矣
建中元年九月戶部侍郎韓洄上言江淮錢監歲共鑄
錢四萬五千貫輸於京師度工用轉送之費每貫計錢
二千是本倍利也今商州有紅崖冶出銅益多又有洛
源監久廢不理請增工鑿山以取銅興洛源故監置十
鑪鑄之歲計出錢七萬二千貫度用工轉送之費貫計
錢九百則浮本矣其江淮七監請皆停罷從之
二年八月諸道鹽鐡使包佶奏江淮百姓近日市肆交
易錢交下粗惡揀擇納官者三分纔有二分餘並鉛錫
銅盪不敷斤兩致使絹價騰貴惡錢漸多訪聞諸州山
野地窖皆有私錢轉相貨易姦宄漸深今後委本道觀
察使明立賞罰切加禁斷
貞元九年正月張滂奏諸州府公私諸色鑄造銅器雜
物等伏以國家錢少損失多門興販之徒潛將銷錢一
千為銅六斤造寫器物則斤直六百餘有利既厚銷鑄
遂多江淮之間錢實減耗伏請凖從前勅文除鑄鏡外
一切禁斷
十年六月勅今後天下鑄造買賣銅器並不須禁止其
器物約每斤價直不得過一百六十文委所在長吏及
巡院同勾當訪察如有銷錢為銅者以盜鑄錢罪論
十四年十二月鹽鐡使李若初奏諸道州府多以近日
泉貨數少繒帛價輕禁止見錢不令出界致使課利有
缺商賈不通請指揮見錢任其往來勿使禁止從之
憲宗以錢少復禁用銅器時商賈至京師委錢諸路進
奏院及諸軍諸使富家以輕裝趨四方合劵乃取之號
飛錢京兆尹裴武請禁與商賈飛錢者搜索諸坊十人
為保鹽鐡使李巽以郴州平陽銅坑二百八十餘復置
桂陽監以兩鑪日鑄錢二十萬天下歲鑄錢十三萬五
千緡命商賈蓄錢者皆出以市貨天下有銀之山必有
銅唯銀無益於人五嶺以北採銀一兩者流他州官吏
論罪
元和四年京師用錢緡少二十及有鉛錫錢者捕之非
交易而錢行衢路者不問復詔採五嶺銀坑禁錢出嶺
六年貨易錢十緡以上者參用布帛蔚州三河冶距飛
狐故監二十里而近河東節度使王鍔置鑪疏拒馬河
水鑄錢工費尤省以刺史李聽為使以五鑪鑄每鑪月
鑄錢三十萬自是河東錫錢皆廢自京師禁飛錢家有
滯藏物價頓輕判度支盧坦兵部尚書判戶部事王紹
鹽鐡使王播請許商人於戶部度支鹽鐡三司飛錢每
千緡增給百錢然商人至者復許與商人敵貫而易
之然錢重幣輕如故憲宗為之出内庫錢五十萬緡市
布帛每疋加舊估十之一會吳元濟王承宗連衡拒命
以七道兵討之經費屈竭皇甫鎛建議内外用錢每緡
墊二十外復抽五十送度支以贍軍
十二年勅自今文武官僚不問品秩高下并公郡縣主
中使下至士庶商旅寺觀坊市所有私貯見錢並不得
過五千貫如有過此許從勅出後限一月市别物收貯
如限内未了更請限亦不得過兩月限滿違犯者白身
人處死有官人等聞奏科貶其賸貯錢納官五分取一
充賞時京師里閈區肆所積多方鎮錢如王鍔韓弘李
惟簡少者不下五十萬貫於是競買地屋以變其錢而
高貲大價多依倚左右軍官錢為名府縣不能究治竟
不行
先是三年詔應天下商賈先蓄見錢者委所在長吏
令收市貨物官中不得輙有程限逼迫商人任其貨
易以求便利周歲之後此法徧行朕當别立新規設
蓄錢之禁所以先有告示許其方員意在他時行法
不貸
按後之為國者不能制民之産以均貧富而徒欲
設法以限豪強兼并之徒限民名田猶云可也限
民蓄錢不亦甚乎然買田者志於吞併故必須上
之人立法以限其頃畝蓄錢者志於流通初不煩
上之人立法以教其懋遷也今以錢重物輕之故
立蓄錢之限然錢重物輕正蔵鏹逐利者之所樂
聞也人棄我取誰無是心正不必設法禁以驅之
徒開告訐之門而重為煩擾耳
穆宗即位京師鬻賣金銀十兩亦墊一兩糴米鹽百錢
墊七八京兆尹柳公綽以嚴法禁止之尋以所在用錢
墊陌不一詔從俗所宜内外給用每緡墊八十
寶歴初河南尹王起請銷錢為佛像者以盜鑄錢論
太和三年詔佛像以鉛錫土木為之飾帶以金銀鍮石
烏油藍鐡唯鑑磬釘鐶鈕得用銅餘皆禁之盜鑄者死
是時峻鉛鐡錢之禁告千錢者賞以五千
四年詔積錢以七千緡為率十萬緡者期以一年出之
二十萬以二年凡交易百緡以上者疋帛米粟居半河
南府揚州江陵府以都會之劇約束如京師未幾皆罷
八年河東錫錢復起鹽鐡使王涯置飛狐鑄錢院於蔚
州天下歲鑄錢不及十萬緡文宗病幣輕錢重詔方鎮
縱錢穀交易時雖禁銅為器而江淮嶺南列肆鬻之鑄
千錢為器售利數倍宰相李珏請加鑪鑄錢於是禁銅
器官一切為市之天下銅坑五十歲采銅二十六萬六
千斤及武宗廢浮屠法永平監官李郁彦請以銅像鐘
磬鑪鐸皆歸巡院州縣銅亦多矣鹽鐡使以工有常力
不足以加鑄許諸道觀察使皆得置錢坊淮南節度使
李紳請天下以州名鑄錢京師為京錢大小徑寸如開
元通寶交易禁用舊錢會宣宗即位盡黜會昌之政新
錢以字可辯復鑄為像昭宗末京師用錢八百五十為
貫每百纔八十五河南府以八十為百云
文獻通考卷八
