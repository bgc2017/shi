文獻通考卷二百二十
鄱陽馬端臨貴與著
經籍考四十七
子(五行)(占筮)(形法)
廣古今五行志三十卷
鼂氏曰竇鋈撰唐志有其目未詳何人纂五行變
異叙其徵應蓋為洪範之學者自古術數之學多
矣言五行則本洪範言卜筮則本周易近時兩者
之學殆絶而最盛於世者葬書相術五星祿命六
壬遁甲星禽而已然六壬之類足以推一時吉凶
星禽五星祿命相術之類足以推一身之吉凶葬
書之類足以推一家之吉凶遁甲之類足以推一
國之吉凶其所知若有遠近之異而或中或否不
可盡信則一也
遁甲萬一訣一卷
鼂氏曰題云唐李靖所纂黃帝書按遁甲之書見
於隋志凡十三家則其學之來亦不在近世矣以
休生傷杜景死驚開八門推國家之吉凶通其學
者以為有驗未之嘗試也
遁甲經一卷
鼂氏曰唐胡乾撰李氏書目亦云九天元女術推
九星八門三竒六儀之法
景祐遁甲玉函符應經二卷
陳氏曰司天春官正楊惟德撰御製序
景祐太一福應集要十卷
陳氏曰楊惟德撰御製序末題紹興元年嵩陽潛
士魏郡劉箕其積算自建炎三年己酉推之者其
所附益也九宫八門與遁甲相表裏字多訛未有
他本可校
陰陽二遁圖局一卷并雜訣
三元立成圖局二卷遁甲八門機要一卷太乙淘
金歌一卷
陳氏曰已上四種皆不著撰著人名氏得之旴江
吳炎
遁甲選時圖二卷
陳氏曰紹興府所刻本亦無名氏
秤星經三卷
鼂氏曰不著撰人以日月五星羅㬋計都紫氣月
孛十一曜演十二宫宿度以推人貴賤壽夭休咎
不知其術之所起或云天竺梵學也按洪範曰歲
月日時無易百榖用成乂用明俊民用章家用平
康月之從星則以風雨伶州鳩曰武王伐殷歲在
鶉火月在天駟一曰在析木之津辰在斗柄星在
天黿以此言之五星之術其來尚矣蓋可以占國
則可以占事可以占事則可以占人也然術家用
日月五星以占吉凶又加以交初交中之神紫氣
月孛之宿初中者交食之會亦可以意求惟氣孛
無稽而術家獨以為效且曰土木之餘氣五星之
行土木最遲而為吉凶者久故有餘氣云
周易十二論一卷
鼂氏曰未詳撰人論日月五星直年以占吉凶
珞琭子三命一卷
鼂氏曰李獻臣云珞琭者取珞珞如玉琭琭如石
之義推人生休咎否泰之法箕子曰五行水火金
木土禹曰辛壬癸甲則甲子五行之名蓋起於堯
舜三代之時矣鄭氏釋天命之謂性曰謂木神則
仁金神則義之類又釋我辰安在曰謂六物之吉
凶此以五行甲子推知休咎否泰於其傳者也呂
才稱起於司馬季主及王充其言淺哉然才所詆
建祿背祿三刑劫殺建學空亡勾絞六害驛馬之
類皆今世三命之術也亦在才之前矣由是觀之
視他術淵源獨遠且小運之法本於說文已字之
訓空亡之說本於史記孤虛之術多有所自來故
精於其學者巧發竒中最多
陳氏曰此書祿命家以為本經其言鄙閭巷賣卜
人所為也
珞琭子疏五卷
鼂氏曰皇朝李全東方明撰
李虛中命書三卷
鼂氏曰唐李虛中撰虛中字常容姓纂云冲之八
代孫學最深於五行書壽夭貴賤利不利輙先處
其年時百不失一韓愈言冲為虛中十一世祖誤
也
河圖天運二賦一卷
鼂氏曰不著撰人論天地二運蓋三命書也崇文
目以為卜筮類
壺中賦一卷
陳氏曰稱紫雲溪壺中子莫知何人
源髓歌六卷後集三卷
陳氏曰唐沈芝撰後集妄也
太乙命訣一卷
陳氏曰稱袁天綱妄人假託
五命祕訣一卷
鼂氏曰皇朝林開撰三命之術年月日支干也加
以時胎故曰五命
鮮鶚經十卷
鼂氏曰未詳撰人凡十門六十二章以星禽推知
人之吉凶言其性情嗜好為尤驗說者謂本神仙
之訣也故此書載於道藏李邯鄲云羅浮山逍遥
子撰
紫堂訣三卷
鼂氏曰紫堂先生撰未詳何代人著紫垣十二星
至隱曜總三百六十位分二十八舍附之以五星
配十二辰以推人命之吉凶
五星命書一卷
陳氏曰不著名氏其歌訣頗詳然未必驗也
五星三命指南十四卷
陳氏曰亦不知名氏大抵書坊售利求俗師為之
聿斯歌一卷
陳氏曰靑羅布衣王希明撰不知何人
靈臺三十六歌一卷
陳氏曰題稱武平先生所撰然亦不知其為何代
人
五星六曜約法一卷洞微歌一卷紫宙經一卷
陳氏曰以上三種皆無撰著名氏亦莫考其所自
出
四門經一卷
陳氏曰唐待詔陳周輔撰
青羅立成歴一卷
陳氏曰司天監朱奉奏據其歴起貞元十年甲戌
入歴至今乾寧四年丁巳則是唐末人
羅計二隱曜立成歴一卷
陳氏曰稱太中大夫曹士蔿亦莫知何人但云起
元和元年入歴
諸家五星書一卷
陳氏曰雜錄五星祿命之說前數家亦多在焉
遁甲八門命訣一卷
陳氏曰不知名氏
信齋百中經一卷
陳氏曰不著名氏安慶府本術士言最善
怡齋百中經一卷
陳氏曰東陽術士曹東野自言今世言五星者皆
用唐顯慶歴歴法更本朝前後無慮十餘變而百
中經猶守舊安得不差乃用見行歴法推算其說
如此未之能質也
五行精紀三十四卷
陳氏曰清江鄉貢進士廖中撰周益公為之序集
諸家三命說
三辰通載三十四卷
陳氏曰嘉禾錢如璧編集五星命術
廣濟陰陽百忌歴二卷
陳氏曰稱唐呂才撰有序按才序陰陽書其三篇
見於本傳曰祿命曰卜宅曰葬盡掃世俗拘滯之
論安得復有此歴本初固已假託後人附益尤不
經
三歴會同十卷
陳氏曰不知作者集百忌總聖集正三書
萬歴會同三十卷
陳氏曰陳從古撰以前書推廣之書坊售利之具
也
彈冠必用一卷
陳氏曰周謂撰專為宦游擇日設
三歴撮要一卷
陳氏曰無名氏又一本名擇日撮要歴大略皆同
建安徐清叟真翁云其尊人尚書公應龍所輯不
欲著名
陰陽備用十二卷
陳氏曰通判舒州新安胡舜甲汝嘉撰此書本為
地理形法而諸家選對日法要皆在焉故附於此
右五行
焦氏易林十六卷
鼂氏曰漢天水焦延壽傳易於孟喜此其所著書
也費直題其前曰六十四卦變又有唐渝王序所
書每卦變六十四總四千九十六首皆為韻語與
左氏傳載鳳凰於飛和鳴鏘鏘漢書所載大横庚
庚予為天王之語絶相類豈古之卜者各有此等
書邪
石林葉氏曰吾家有焦貢易林京房易二書大抵
皆卜筮陰陽氣候之言不復更及易道考之班固
儒林傳漢初傳易大抵皆本之田何而焦貢獨得
隱士之說以授京房貢嘗從孟喜問易會喜死房
即以其學出孟氏其徒翟牧白生不肯皆曰非也
然孟喜雖授學田王孫至其候陰陽災變言田生
死時枕喜膝獨傳喜其實妄也故梁邱賀辨以為
田生絶施讐手中時喜歸東海無此事則二氏書
其源流固無所本縱焦貢書出孟氏固謬矣如趙
賓說箕子明夷為箕子者萬物方荄兹也云受於
喜為喜為名之則喜乃妄人而已
陳氏曰又名大易通變唐會昌景寅越五雲谿王
俞序凡四千九十六卦其辭假出於經史其意雅
通於神祇蓋一卦可以變六十四也舊見沙隨程
迥所記南渡諸人以易林筮國事多竒驗求之累
年寳慶丁亥始得之莆田皆韻語古雅頗類左氏
所載繇辭或時援引古事間嘗筮之亦驗頗恨多
脱誤嘉熙庚子從湖守王寺丞侑借本兩相校十
得八九其中亦多重復或諸卦數爻共一繇莫可
考也
八神筮法二卷
鼂氏曰以八卦世分六十四卦每卦首必云子夏
曰論易筮之吉凶
靈棋經二卷
鼂氏曰漢東方朔撰又云張良劉安未知孰是晉
顏幼明宋何承天注有唐李遠叙歸來子以為黃
石公書豈謂以授良者邪按南史載客從南來遺
我良財寳貨珠璣金盌玉杯之繇則古之遺書也
明矣凡百二十卦皆有繇辭
靈龜經一卷
鼂氏曰史蘇撰論龜兆之吉凶崇文目三卷
易傳積算法雜占條例一卷
陳氏曰漢京房撰詳已見易類世所傳京氏遺學
不過如此而已今世卜者世應飛伏納甲之類皆
出京氏
周易版詞一卷
陳氏曰不知名氏當是漢魏以前人所為其間官
名皆東京制也
周易元悟一卷
陳氏曰題李淳風撰
火珠林一卷
陳氏曰無名氏今賣卜者擲錢占卦盡用此書
揲蓍古法一卷
陳氏曰開封鄭克武子撰
蓍卦辯疑序三卷
陳氏曰郭雍撰自序略言學者相傳謂九為老陽
七為少陽六為老陰八為少陰及觀乾爻稱九坤
爻稱六則九六為陰陽蓋無疑也而六子皆稱九
六不言七八則少陰少陽未有所據及考乾坤之
策曰乾之策二百一十有六坤之策百四十有四
六之一則乾爻得三十六坤爻得二十四是則老
陰老陽之數也又考二篇之策陽爻百九十有二
以三十六乘之積六千九百十有二陰爻百九十
有二以二十四乘之積四千六百八合之為萬有
一千五百二十則二篇之策亦皆老陰老陽之數
也而少隂少陽之數又無所見再置陽爻百九十
有二以少陽二十八乘之積五千三百七十六再
置陰爻百九十有二以少陰三十二乘之積六千
一百四十四合之亦為萬有一千五百二十以是
知少陰少陽之數隱於老陰老陽之中如是則七
九皆為陽六八皆為陰其畫為竒為耦皆同聖人
畫卦初未必以陰陽老少為異然卜史之家欲取
動爻之後卦故分别老少之象與聖人畫卦之道
已不同矣然七九為陽六八為陰蓋謂陰陽各有
二道與說卦言立天之道曰陰與陽立地之道曰
柔與剛其義皆同是道也以聖人不明載之繫辭
後世紛紛互相矛盾至有大失聖人之意者大率
多主卜史之論不知所謂策數遂妄為臆說也
朱子語錄曰揲蓍雖是一小事自孔子來千五百
年人都理會不得唐時人說得雖有病痛大體理
會得是近來說得大乖自郭子和始竒者揲之餘
為竒扐者歸其餘扐二指之中今子和反以掛一
為竒而以揲之餘為扐又不用老少只用三十六
三十二二十八二十四不知為策數以為聖賢從
來只說陰陽不曾說老少不知他既無老少則七
八九六皆無用又何以為卦又曰龜為卜策為筮
策是餘數謂之策他只是胡亂說策字或問他既
如此說則再扐而後掛之說何如曰他以第一揲
扐為扐第二第三揲不掛為扐第四揲又掛然如
此則無五年再閏如某已前排眞个是五年再閏
聖人下字皆有義理掛者挂也扐者勒於二指之
中也
常陽經一卷
鼂氏曰崇文目題曰黃帝式用蓋六壬占卜術也
六壬要訣一卷
鼂氏曰未詳何人撰隋志載六壬之書兩種金鑾
密記及五代史記頗言其驗今世龜筮道息而此
術獨行
六壬課鈐一卷
鼂氏曰未詳何人所纂以六十甲子加十二時成
七百二十三課三傳入神以占吉凶
玉關歌一卷
鼂氏曰不題撰人六壬課訣也
六壬翠羽歌一卷
陳氏曰後唐長興中僧令岑撰錯誤極多未有他
本可校
六壬洞微賦一卷
陳氏曰不知名氏瞽卜劉松年所傳
京氏參同契律歴志一卷
陳氏曰虞翻注專言占象而不可盡通字亦多誤
未有别本校
京氏易式一卷
陳氏曰鼂說之以道撰
占燈法一卷觀燈法一卷
鼂氏曰唐李淳風撰崇文總目亦有之
右占筮
八五經一卷
鼂氏曰序云黃帝書八五謂八卦五行雖後人依
託而其辭亦馴雅相墓書也呂才葬篇以六說詰
其不驗且云世人之為葬巫所欺忘擗踊荼毒以
期徼幸由是相塋隴希官爵擇時日規財利誠哉
是言也
陳氏曰序稱大將軍記室郭璞後序言余受郭公
囊書數篇此居一公戒以祕之丞相王公盡索余
書余以公言告之得免末稱太興元年六月蓋晉
元帝時王公謂導也然皆依託耳其書為相墓作
狐首經一卷
陳氏曰不著名氏稱郭景純序亦依託也胡汝嘉
始序而傳之其文亦雅馴言頗有理
續葬書一卷
陳氏曰稱郭景純撰鄙俗依託
青囊補注三卷
鼂氏曰郭璞撰世傳葬書之學皆云無出郭璞之
右者今盛行皆璞書也按璞傳載葬母事世傳蓋
不誣矣璞未幾為王敦所殺若謂禍福皆係於葬
則璞不應擇凶地以取禍若謂禍福有定數或他
有以致之則葬地不必擇矣嗚呼璞自用其術尚
如此况後遵其遺書者乎
撥沙經一卷
鼂氏曰唐呂才撰地理書畫山水之形成圖蓋依
託者
青囊本旨一卷
鼂氏曰不記撰人演郭璞相墓青囊經也
洞林别訣一卷尋龍入式一卷
鼂氏曰江南范越鳳集郭璞所記諸家地理書得
失為此書二十四篇并司空班尋龍入式歌附
陳氏曰又名洞林别訣范越鳳相傳縉雲人家於
將樂
地理少一卷
陳氏曰稱李淳風亦未必然
會元經二十四卷
鼂氏曰孫季邕撰未詳何代人集諸家相地書芟
其鄙陋無驗者成是書
金鎻正要一卷元談經一卷錦囊遺錄一卷五
行統例一卷
鼂氏曰四書皆地理書也
五音地理新書三十卷
鼂氏曰唐僧一行撰以人姓五音驗八山三十八
將吉凶之方其學今世不行
地理口訣一卷
陳氏曰不知何人所集曰楊筠松曾楊乙黃禪師
左仙朱仙桃范越鳳劉公頼太素張師姑王吉凡
十家
楊公遺訣曜金歌并三十六圖象一卷
陳氏曰楊即筠松也又號楊救貧
神龍鬼砂一卷羅星妙論一卷
陳氏曰皆不知作者
九星賦一卷
陳氏曰題范公
陰陽精義二十篇
朱伯起撰水心序伯起從鄭公景望學而與景元
為友酷嗜地理談山如啖蔗浮海葬妻大芙蓉云
後百年當驗著書二十篇論原起乘止尤詳二鄭
因是喜陰陽家余嘗怪蘇公子瞻居陽羡而葬嵩
山一身豈能應四方山水之求近時朱公元晦聽
蔡季通預卜壽藏門人裹糧行紼六日始至乃知
好竒者固通人大儒之常患也
龍髓經一卷疑龍經一卷辯龍經一卷龍髓别
旨一卷九星祖局圖一卷五星龍祖一卷二十
八禽星圖一卷
陳氏曰以上七種皆無名氏并前諸家多吳炎錄
以見遺江西有風水之學往往人皆道之
三十二家相書三卷
鼂氏曰或集許負以下三十二家書成此編
月波洞中記一卷
鼂氏曰序稱唐任逍遙得之於太白山月波洞石
壁上凡九篇相形術也崇文總目置之五行類
雜相書一卷
陳氏曰凡三十二種又有拾遺亦吳晦父所錄
成和子觀妙經一卷
陳氏曰不著名氏
希夷先生龜鑑一卷
陳氏曰逸人亳社陳搏圖南撰劉康國注館閣書
目作人倫風鑒
䄂中記一卷
鼂氏曰皇朝李唐濬撰辨人形色知人壽夭吉凶
羣書古鑒一卷
鼂氏曰未詳撰者姓名熙寧間集書史相術驗者
諸家相書五卷
陳氏曰知莆田縣昭武黃庚毅夫撰集
玉管神照一卷
陳氏曰無名氏
相馬經
鼂氏曰伯樂撰
集馬相書一卷
鼂氏曰光祿少卿孫珪撰
相牛經一卷
鼂氏曰序曰寗戚傳之百里奚漢世河西薛公得
其書以相牛千百不失其一至魏世高堂生又傳
晉宣帝其後祕之細字薛公注也
相鶴經一卷
鼂氏曰題曰浮邱公撰其傳云浮邱公傳於王子
晉後崔文子學道於子晉得其文藏於嵩山之石
室淮南公採藥得之乃傳於世
相貝經一卷
陳氏曰不知作者
師曠禽經一卷
陳氏曰稱張華注
右形法
文獻通考卷二百二十
