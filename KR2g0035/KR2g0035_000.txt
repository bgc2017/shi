古今列女傳傳記類三(總錄之屬)
提要
(臣)等謹案古今列女傳三卷明解縉等奉勅
撰先是明太祖孝慈皇后馬氏每聽女史讀
書至列女傳謂宜加討論因請於帝命儒臣
攷訂未就永樂元年成祖既追上馬后尊諡
册寳仁孝皇后徐氏復以此書為言因命縉
及黃淮胡廣胡儼楊榮金幼孜楊士竒王洪
蒋驥沈度等同加編輯書成上進帝自製序
文刊印頒行上卷皆歷代后妃中卷諸侯大
夫妻下卷士庶人妻時徐后作貞烈事實以
闡幽微顯頗留意於風教故諸臣編輯是書
稍為經意不似五經四書大全之潦草所錄
事蹟起自有虞迄于元明漢以前多本之劉
尚書後代則略取各史列女傳而以明初人
附益之去取頗見審慎盖在明代官書之中
猶為善本此為秀水項元汴家所藏猶明内
府初刊之板黃虞稷千頃堂書目稱此書成
於永樂元年十二月今考成祖御製序實題
九月朔旦知虞稷未見原書僅據傳聞著錄
矣乾隆四十三年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
古今列女傳原序
朕聞惟天下至誠為能經綸天下之大經立天下之大
本知天地之化育大經者五品之人倫也大哉經綸之
道乎而以人倫為本人之大倫有五而男女夫婦為先
有夫婦而後有父子有父子而後有君臣妃匹之際生
民之始萬福之原經訓之作皆載之首篇聖帝明王相
傳之要道豈有加於此哉是故唐虞遠矣三代莫盛於
周太王王季肇建邦家文王誕膺天命以撫方夏武王
周公修太平之業姜任繼美姒續徽音輔成關雎麟趾
之化朕嘗求之豳風觀其習俗之美家人婦子驩然有
恩粲然有文饁田畝為酒食治蠶績供衣裳以奉獻祭
實二南之權輿也及乎周南后妃貴而勤富而儉長而
敬不㢮於師傅嫁而孝不衰於父母樂而不滛憂而不
傷逮下而有螽斯之祥仁厚而致麟趾之應雍雍乎熙
熙乎漢廣汝墳咸被其化端莊静一無狎眤之私離别
告語皆忠厚之意何其盛也盖古必有女師之官所以
教之之具委曲詳盡皆著於書周衰散佚今内則諸篇
寂寥數言而巳近世有欲復古者相承述作其說浸廣
獨劉向輯古列女傳上自后妃下逮士庶人之妻惓惓
忠愛之意欲以感悟其君其意亦美矣惜其傳久殽亂
南豐曾鞏已不得其詳論其乖異而曰覽者擇其是非
向之分類尤不能無議者有虞二妃而冠之母儀之篇
謂之何哉向之失不至此其亦未成之書歟朕自少時
伏覩皇考修身齊家皇妣輔治同德訓飭整齊委曲詳
盡古人之遺意復見於今日皇妣每聽女史讀書至列
女傳謂宜加討論刪定為書永作世範請於皇考命儒
臣考正有緒未就皇妣違榮皇考每歎息悲傷其意竟
未及成書永樂元年六月朕既上冊寳尊諡皇考聖神
文武欽明啓運俊德成功統天大孝高皇帝皇妣孝慈
昭憲至仁文德承天順聖高皇后纂成實錄宫壼復申
皇妣之意朕不敢違乃命儒臣編次古今后妃諸侯大
夫士庶人妻之事分為三卷頒之六宮行之天下俾為
師氏知所以教而閨門知所以學庶修身者不至以家
自累而内外有以相成全體經綸之功大復虞周之盛
以知天地之化衍關雎麟趾之風朕於是書實有望焉
永樂元年九月朔旦御製
