景定嚴州續志卷九
宋方仁榮鄭珤同撰
分水縣
縣在前志為中縣領以選人其佐官惟尉兼簿嘉定壬
午始創簿員地拱行都民俗日蕃阜淳祐壬子陞上縣
以京官知縣事開慶已未冬省稅官置廵檢剏寨曰定安
鄉里
官鄉六為里者十八
生仙裏鄉嘉德里前志訛謂家德
生仙外鄉普樂里前志訛謂普落
招延鄉真素里前志訛謂真表畢山里今改延德
學校
縣舊有宣聖廟在縣治西治平間縣令蘇㲄遷之縣治
東經宣和兵火廟巋然獨存紹興間知縣李端民始置
門廡後知縣章涓始創講堂攻媿樓鑰書其扁曰振文
為齋二曰明德曰升俊直舍之後有亭曰高青樗寮張
即之書
官廨
縣衙在縣市中前揖巖山後帶雙峯公廳之東為近民
堂東北為琴齋縣圃名昇平亭館久廢
主簿自剏員後以東昭德驛為廨
尉廨在縣衙西相𫝊謂唐時建政和間簷瓦墜有唐會
昌四年八月字
定安寨在縣東二十里吳村(開慶已未冬糝塢民張鬍十三嘯聚宼畢浦民何氏)
(縣不能戢州若帥府遣兵致討事平奏即其地建寨)
玉華樓在縣衙東酒坊在焉
咸若亭在縣東二里為祝聖放生之所
濯纓亭在甘泉寺東五十步
望江亭在縣東五里
窪泉亭在縣東南五里白沙嶺
知縣題名
羅闓(寳慶二年十二月到任紹定二年十二月滿)
盧岳(紹定二年十二月到任三年六月替)
黃仁楙(紹定三年十二月到任五年十一月滿)
趙師㟒(紹定六年到任端平三年六月滿)
孫次山(端平三年七月到任嘉熙二年五月滿)
趙汝櫧(嘉熙二年八月到任三年八月替)
毛肇(嘉熙三年十月到任淳祐二年十月滿)
趙汝僐(淳祐二年十月到任五年八月滿)
何處寬(淳祐五年八月到任七年九月滿)
沈柬(淳祐七年十月到任九年二月滿)
柴士表(淳祐九年三月到任十一年滿)
趙希瑈(淳祐十一年到任)
江鍈(寳祐元年到任)
何宗禹(寳祐四年到任)
楊仲方(寳祐五年到任)
錢廙之(開慶元年七月到任)
蔣曉(開慶元年十二月到任)
坊市
縣市為坊者十有二
觀政宣化景泰慶雲阜民朝京靈巖
社壇雙桂延鴻聯魁行原(景定庚申知縣蔣曉為分水鄉)
(民陳氏三子同日刲股療父疾為立功表之)
橋梁
縣舊有浮梁在縣東天目溪咸若亭之下今廢
縣治西有橋曰雙桂諸鄉橋而屋者四在分水者曰
邵舍在柳柏者曰廣濟在生仙者曰陳村曰寳定
山
雙峯山在縣之北縣治依為主山
紫龍山在縣南二十里分水鄉上有龍池(前志云在縣西南三)
(百九十步非也)
湧泉巖在縣南四里下有唐令公廟廟前有湧泉
池
雲峯巖在縣西北二十五里生仙外鄉四面如削一
峯宛在雲中
百聖巖在縣東十五里定安鄉其高為最相𫝊神鞭
其峯墮洛口為梁明山(梁明山止一小峯立平地中梁明府君廟在焉)
水
天目溪源出天目山繚縣境而南逹于浙江可勝百
斛舟若於潜若昌化舊航粟浙江胥此焉入故客艘
輻湊於縣後京府嚴糴禁航粟遂梗縣市亦蕭條矣
前溪在縣南源出柳栢鄉經分水鄉入定安會于天
目溪
廣陵溪在縣東六十里招延鄉源出新城縣
滄父溪在縣東五里
寺觀
靈巖宫在縣衙西北百步紹興間縣人王司諫白縣
即禪定院廢址剏為祝聖朝拜之所請淳安廢額名
之
塔院在五雲山北
安寧尼院在生仙外鄉去縣二十里(前志不曰尼院)
孝明尼院在分水鄉大雛源去縣五十里錢王時鄉
民駱業以親病祈福獨緣建其開山尼曰善通寺有
都元帥判押執狀
祠廟
東嶽行宫在甘泉寺東建炎間建後邑民有羅其姓
者親走奉香火以歸靈貺響荅
五顯行祠在縣圃後
柳山靈祐廟在柳栢鄉去縣三十里廟有柳侯墓據
廟記神姓柳本河東人東晉為新安内史卒柩經此
山馬駭人愕百夫不能舉因葬焉民廟而祠之梁貞
明四年贈尚書左僕射廣信侯後唐清泰三年封鴻
仁廣信王告命在州西别廟中今縣西仍有行祠以
便祈禱
靈休廟在縣東一十五里定安鄉洛口有墓存焉神
姓張國朝賜今額
廣惠行祠在縣東南百步瑞雲山之巔
英烈王廟在縣西南四十五里分水鄉歌舞嶺相𫝊
謂子胥避難至此喜而歌舞後人因以名嶺廟左有
小池舊云與錢塘潮候相應
唐令公廟在縣南湧泉鄉之左其神為邑令有惠政
民祠之歲旱禱之必應
靈應廟在湧泉鄉神姓方自後晉即有祠嘉泰中賜
今額
紫龍王廟在縣西南十五里乃紫龍山之神山有三
池歲旱請水祈禱以水中得生物為雨䜟端平乙未
知縣趙師㟒新其廟以荅神賜
麻姑廟在生仙裏鄉去縣四十里
葛仙翁廟在招延鄉横塘源去縣四十里
古跡
石佛在玉瑞寺長不盈尺刻石為之舊𫝊陳時所造
寺於鄧原别為石佛庵併貌陳主奉之
仙人跡在月溪寺外小澗中相𫝊嘗有仙人濯足於
此其跡尚存
鐘潭在生仙外鄉去縣二十五里相𫝊有古鐘沒潭
中其紐猶見漁人撼之莫能動
擔石去縣三十五里在招延鄉舊𫝊有郎將軍者以
勇力稱肩石至此層絫成臺今其上有偃松十數本
方春和時野花泉竹四面環合遊賞留題者甚衆邑
令奚君所謂松懸雙石上者即此石也
柱石在擔石之東石紋層疊過者輒以木梗支之云
可健步
錢王拄杖孔在縣東北三里圓徑一尺中有泉一泓
清冽可愛冬夏不竭相𫝊為錢王經行植杖之地
碑碣
修學記三其一紹興二年知縣李端民撰其一紹熙
二年知縣奚士逹撰其一淳祐六年前學長何雷撰
放生池記知縣李端民撰
施肩吾寄徐凝詩熙寧間知縣齊諶刻建中靖國諶
為轉運使再刻肩吾及第告于石隂
王司諫書鞠大夫事紹興間知縣奚士逹立石(鞠名嗣復)
(錢塘人宣和中以正郎權縣會宼至無援為賊所執輒罵賊不屈賊不敢害寓慶雲寺中尋除知睦州不)
(及上)
郭祥正題名(郭與東坡為詩友熙寧中因訪邑宰題識歲月後乃刻石)
右並在縣學
放生亭記紹興癸丑史彌忠撰
柳山廟記紹興間知縣王瑋撰寓公大理寺丞俞公
明重立石
創定主簿廳記嘉定間吳興祖撰
創定安寨記景定庚申通判曹元發撰
景定嚴州續志卷九
