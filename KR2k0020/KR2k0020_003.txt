景定嚴州續志卷三
宋方仁榮鄭珤同撰
學校
州學在城西北隅始學門屈折東出乾道五年張宣公
知州始闢南向直北為櫺星門又北為泮水為大成殿
門殿于一學為中殿廡為從祀為前廊位兩廡有俠廊
錢粮庫在其東由殿門而東為肅儀位為魁星樓西為
公厨大成殿之北為明倫堂堂之東為名侯祠(宋廣平范文)
(正堂田諫議獻張宣公空胡致趙清潘養)西為先賢祠(皇甫吏部李都官)
(復方元英諫嚴先生光喻玉泉融趙齋江議詹禄錢堂)即堂廡為四齋
東曰時習曰近思西曰克已曰篤志明倫堂之北為勑
書樓下為南軒東萊二先生祠東為世美祠以時郡侯
之世守者西為直舍學計病不給每有敝壊必州郡捐
帑葺治初雍熙二年卜今址更田諫議范文正趙清獻
三大賢然後棟宇之制教養之具悉備自雍熙至大觀
一新之大觀至紹興又一新之蓋百五十年間三改作
矣自紹興至今百二十年補苴支吾僅免頽壓撒故就
新未易議也今侯錢可則廉知學有樵山一段官家以
薄租專其利滋久命奪以還學專以地利給修造費美
意為作繼云諸生立石于學
魁星樓為一學偉觀前知州吳槃既勤樸斵今侯錢可
則始丹堊其上以奉魁星郡人方逢辰書其扁其下為
會食之所始名育美眉山楊棟為記今改為登雲
釣臺書院
釣臺距城五十里范文正公始創祠宇紹興四年知州
顔為嘗加葺治名其閣曰客星軒曰羊裘八年知州董
弅作招隐堂于祠之左前志列于桐廬縣古跡下淳熙
五年知州蕭燧重修吕成公為記紹定戊子知州陸子
遹始創書院淳祐辛丑知州王佖始延堂長訓嚴氏子
孫月計所廪給之又十一月辛亥知州趙汝歴鑿石累
土以廣其地益以棟宇為門三間榜曰釣臺書院歴級
而升為官廳左仍先生祠也羊裘軒客星閣悉仍其舊
以招隐堂廢産為燕居堂下為門廡榜曰燕居之門由
官廳而右為講堂榜曰清風堂堂之北為複屋榜曰遂
高堂堂之南臨流為閣榜曰雲峰烟水為四齋曰明善
在清風堂之南希賢在其右曰尚志在雲峰烟水之左
修已在其右為爐亭曰會友山長堂長有位祭器有庫
儲畜有倉庖湢有所於是延致衿佩教養其間綸釣之
地有弦誦聲矣改登臺路于書院之右山腰有亭以待
憩息東臺舊有亭更為亭西臺對立相望第董事者識
凡芟夷古木路取逕直無復盤旋之舊識者非之郡捐
帑五萬緡就城為抵質庫月收其息以助養士明年知
州季鏞聞于朝以州學教授兼山長循故實以四仲月
守致詞遣山長率職事致祭守亦時往書院之制盖略
備矣然枕高懸虚以為基壬子巨浸溝湮土頽不十年
廪廪欲壓景定辛酉今侯錢可則亟修治之視舊益勝
客星閣舊淪於僧舍頽圮滋甚命僧撒其故為法堂更
卜爽塏於佛廬之左建焉此山草木自是益精神矣書
院有田今六十四畝有竒以嚴氏孫掌之而山長稽其
出納養士錢米仍給之州山之隂有平疇山先生故所
耕也
州學教授題名
學惟教授一員宣靖兵興至乃闕官紹興二年始復置
乾道五年吕成公以太學博士需次來為員外教授後
未有繼者淳祐十三年省併京局官為在外添差乃復
員外置以監封樁庫江一鶚為之然非常員前志例無
題名今補其闕自紹興二年始
石嗣慶(紹興二年八月初三日到任)
朱良弼(紹興五年十一月初四日到任)
沈傃(紹興八年十二月初五日到任)
鄭範(紹興十一年十二月初五日到任)
繆若虚(紹興十四年十二月初五日到任)
王大治(紹興十八年十二月二十五日到任)
葛騏(紹興二十一年閏四月十三日到任)
陳祖言(紹興二十三年十月初六日到任)
嚴抗(紹興二十六年五月初三日到任)
鄭南(紹興二十八年四月二十六日到任)
徐存(紹興三十一年五月初二日到任)
沈必豫(隆興二年六月初三日到任)
鄭庶(乾道三年六月初十日到任)
吕祖謙(乾道五年九月十五日到任)
曹嶧(乾道六年七月初三日到任)
蔡霖(乾道六年十一月十九日到任)
程宏圖(乾道六年九月初七日到任)
袁樞(乾道九年二月二十四日到任)
顧強(淳熙三年二月二十六日到任)
祝華(淳熙六年二月初三日到任)
楊寅(淳熙八年八月初二日到任)
劉文富(淳熙十年六月二十四日到任)
蔡冲飛(淳熙十三年八月初一日到任)
鄭昉(淳熙十六年十月二十七日到任)
練文(紹熙三年十二月初三日到任)
黃楫(慶元元年十二月十七日到任五年二月十三日滿)
俞森(慶元五年二月十三日到任)
何剡(慶元五年六月二十四日到任嘉泰二年八月召除學官)
林式之(嘉泰二年八月二十日到任開熹二年二月十八日滿)
侯允(開禧二年二月十八日到任嘉定二年三月二十一日滿)
葉洪(嘉定二年三月二十一日到任五年三月二十一日滿)
徐有孚(嘉定五年三月二十一日到任八年四月十七日滿)
陳潮(嘉定八年四月十八日到任)
元伯潜(嘉定十年十一月二十六日到任)
施琮(嘉定十二年六月二十九日到任於十五年八月替滿赴班)
陳震(嘉定十五年九月初一日到任寳慶二年正月初八日滿)
李大同(寳慶二年正月初九日到任三年十月十五日凖省劄兩易慶元府教授)
卜夢符(慶元三年十二月初七日兩易到任)
林石(紹興二年四月初五日到任五年五月初三日滿替赴班)
戚逹先(紹興五年五月初四日到任當年十二月去赴班)
陳鑄(紹興六年八月二十四日到任端平元年六月初六日兩易行在省倉上界門)
葉英(端平元年七月十五日到任嘉熙元年十月十四日滿)
周琮(嘉熙元年十二月二十五日到任淳祐元年三月二十四日滿任)
陸叡(淳祐元年三月二十四日到任當年五月二十日去任)
桂錫孫(淳祐元年十月初二日到任四年十月十六日滿)
章士元(淳祐四年十月十六日到任)
王得一
趙良維(淳祐八年四月二十九日到任十一年六月十六日滿)
沈應丑(淳祐十一年六月到任寳祐二年八月内滿替)
方畿(寳祐二年八月十三日到任四年十月初二日去任)
林申(寳祐四年十二月二十七日到任開慶元年二月七日滿)
江一鶚(寳祐六年特旨添差十一月初二日到任至景定元年十一月得旨特差提領戸部犒賞)
(所准遣)
鄭珤(景定元年正月二十五日到任四年二月十三日滿替)
陳夢虎(景定四年二月十三日到任咸淳二年二月二十六日滿)
聞有大(景定三年指揮使增差詩賦教官咸淳改元以釋褐被旨特與堂除填見闕是年二月十)
(六日到任四年七月二十日滿替)
翁淳甫(咸淳二年二月二十六日到任五年三月二十一日滿替)
方用(咸淳四年七月二十日到任)
趙希埊(咸淳五年三月二十一日到任八年六月初八日滿替)
貢舉
貢院在州學之西賓興就試者逾七千人解額僅十八
人淳祐已酉知州趙孟𫝊增創西廊八間寳祐乙卯知
州吳槃採巨木造試桌分置廊廡以革納案雜遝之患
初端平甲午詔增天下解額視辛卯舉終場人數為差
辛卯衢宼猖獗郡與衢隣士以保護鄉井多不暇試終
場人數比他舉不逮故增額亦不及之今以書學專門
者餘二千五百人而貢者四人艱亦甚矣淳祐丁未舉
人黃蛻大對為天下第二庚戍舉人方逢辰大對為天
下第一知州趙孟傳吳槃今侯錢可則迭援近比以增
解額為請天高聽遠尚仍其舊云
登科題名
郡山川竒勝士生其間清高相向科第餘事耳趙清獻
公知州始刻碑州學紀登科者名後來者續刻之洎淳
熙丁未刻石始遍更為第二碑今又將遍矣盖郡之士
風日盛射策君門者比舉益衆碑之屢續也固宜乃若
黃銳為丁未第二人方逢辰為庚戌第一人又皆以氣
節自貴重無忝大名非但鄉閭之榮也今續題名自寳
慶二年始
寳慶二年王會龍榜
洪夢炎余肆葉微
馬登龍葉端平趙孟修
趙師緝趙爖夫趙汝綰
趙汝□趙彦岳
紹定二年黃朴牓
方應旗汪自強洪牧
胡伯驥
紹定五年徐元杰牓
江時舉洪揚祖(上舍)姚夢角
李濬
端平二年吳叔告牓
江應𤼵趙由迪
嘉熙二年周坦牓
邵應豹林旂(上舍)方若
吳季子王紘何應旂
方洪趙綵夫
淳祐元年徐儼夫牓
邵甲翁應弼黃宗仁
洪松櫳
淳祜四年留柳炎牓
余夢洪胡夢魁舒文龍(國學)
淳祐七年張淵微牓
黃蛻(榜眼)葉曇(甲科)趙與椯
洪元忠(國學)方元善(國學)趙儌夫(上舍)
翁文龍翁旂李鴻翼
淳祐九年方逢辰牓
方逢辰(元名夢魁御賜今名)方登(甲科)方吉
馬季麟吳洪惪洪蘭
胡夢麟
寳祐元年徐勉牓
黃應棪(國學)葉洪祖任桂發
洪承祖方繢
寳祐四年文天祥牓
洪文伯(上舍)趙與東(上舍)黃嘉
洪伏龍盧萬里(上舍)時賽
鄭涇
開慶元年周震炎牓
洪榕何應斗翁蒙正
鄭琚
景定三年方山京牓
方炎午(上舍)方槐吳雄飛(上舍)
胡順昌(上舍)余義端(省試前名)濮桂發
胡夢高(内舍)方龍榮周濓
鄉飲
古者黨庠術序鄉飲有常後乃視為曠典雖名都大藩
或百載不一舉况於嚴乎亦越名侯相望思美教化用
能酌時之宜為之損益以無忘古意焉故特書之
紹興間知州蘇簡行鄉飲禮成有詩示諸生刻于學
嘉定戊寅知州鄭之悌行鄉飲于貢院會者千餘人
郡人詹艮為賓
淳祐壬寅夏四月癸丑朔知州王佖行鄉飲於貢院
會者千餘人郡人錢時為賓明日時詣學講書有紀
事一卷校官桂錫孫為之序
寳祐甲寅知州季鏞修學告成秋七月辛丑朔舍菜
于先聖先師祀畢升堂講書因酌諸生會者百餘人
景定辛酉今侯錢可則以正月甲午舍采于先聖先
師祀畢序拜齒飲會者五百有餘人郡人王巖為賓
推高年者為老飲畢饋賓老以幣有紀事一卷校官
鄭珤為之序(學所以明人倫也古者黨有庠術冇序鄉冇學鄉飲之禮歲一行於黨再歲行)
(於州三年一行於鄉人倫之化無時而不明也世降而下至廼視為曠典今嚴為輔邦土儉俗貧綰菟苻)
(者率支補不給蒐墜舉逸尤弗暇盖自壬寅之後寥寥至今景定初元東萊先生來宣天子德意政教並)
(行人士胥悅游刃之下不見肯綮先立春數日戒學宫飭舊典其以改歲之二日釋菜于先聖先師爰命)
(邦人序拜齒飲庶昭學校明倫之意珤禀承未幾先生即以成式示居敬行簡井然有條即事之日先生)
(率郡僚延三老質明咸集登降冇度獻酬冇文尊老冇餽仁義之氣藹如也耆耉在右怡怡愉愉俊秀在)
(列肅肅雍雍顧瞻敬嘆莫敢踰越信哉學之所以明人倫也矧是邦人士風陶宣公成公之化二公有祠)
(與學同久今儲君以歲上元奠謁于膠庠首躋二公於從祀之列而先生又以儲邸之戚相門之英來修)
(二公之化以嘉惠儲君之治道脉國脉相為無窮先生致澤之規模其殆昉於此矣邦人士德先生之意)
(甚厚)
鄉會
鄉會所以篤枌榆之誼惟唱第畢鄉之位于朝與仕于
京者張宴湖山為新貴者慶最為盛集嚴為恭聖仁烈
皇后毓慶之鄉后兄楊惠節王次山字仲甫后姪敏肅
王谷字聲之忠憲王石字介之每集必為統盟其後節
鉞蟬聯纓紱輝映率繼先志今節使蕃孫之子鎮以尚
帝姬益貴斯集益有光焉每集必有題名今摭紹定龍
飛所題于左
紹定龍飛題名
主集
新安郡王
永寧郡王
與集
王臨應伯方俌士武鄭穎茂叔
方萬里子萬王井深父趙時傒民望
趙時恢洪道邵克勤宗禹王彝倫叔叙
余輝文炳詹好德懿子洪擬祖季擬
方若水善甫朱淮長源洪&KR2713;汝忠
方應旗正甫汪自強行之洪牧尊之
胡伯驥德甫
人物
郡人物表表相望大抵尚氣節而輕功名有子陵一絲
之風南渡人物前志尚闕如也今嗣書之
詹至字及夫郡人父安為鄉先生躬教四子皆登進
士第公其次也建炎初通判鞏州敵騎將及境郡守
假它檄去公合民兵七千人授甲登陴入與家人訣
出約死守敵力攻五日而遁紹興初詔有事于明堂
公奏與其崇孝饗之虚文曷若厲復讎之大義請移
費佐軍剋圖恢復事雖不行識者韙之張忠獻公督
師辟公掌機事以功除直秘閣忠獻去國公不復用
後為永興等路提點刑獄丐祠歸沒張宣公銘其墓
詹儀之字體仁至猶子也登紹興二十一年進士第
乾道間張宣公守鄉郡吕成公分教公方家食日以
問學為事淳熙二年公知信州時朱文公吕成公俱
在鵝湖往復問辨無虚日及帥廣東首以濂溪舊治
立祠曲江上張宣公為之記後論廣鹽官鬻之弊孝
廟韙之除公吏部侍郎知静江府因任六年官鹽弊
革未幾代者飛語中公有袁州行光皇登極念公故
宫僚許自便既歸而沒公論惜之
胡國瑞字嘉言郡人登崇寧二年進士第以博學稱
大觀初命修九域志尋為删修官又除為編修官時
奔競成風公獨以在館中為樂不覬他官宣和寇起
鄉郡命公為鄉導勦之後仕至吏部侍郎
葉三省本郡人以太學生釋褐後入仕為中書舍人
紹興二十二年坐詆休兵為非下之理責居筠州
喻樗字子才登建炎二年進士第嘗受業龜山趙忠
簡公崇尚洛學薦公除正字告詞有曰頃窮西洛之
淵源遂見古人之大體雖為衆所嫉而忠簡知之益
信有中庸大學論語解及玉泉語錄行于世寳祐甲
寅知州季鏞繪肖于學宫祠之
葉義問字審言郡人登建炎二年進士第紹興二十
九年為吏部侍郎時相主和議兵備寖弛公奏有備
無患請防海道守淮甸遣戍卒嚴斥堠揀軍馬牧此
六者今日急務卒行則不及預備則有餘尋除兼尚
書三十一年以知樞密院視師江淮遂有采石之捷
馬大同字會叔郡人登紹興二十四年進士第自為
小官即以剛介聞改秩除國子監簿對便殿上與語
輒奏不然明日謂宰執曰夜來馬大同奏對朕與之
辨論凡不然朕說者三氣節可喜由是簡知孝廟有
大用意後每對上輒陳恢復大計歴中外要官必求
盡職以洗冤澤物為已任所至雖遐僻童孺無不知
公名仕至戸部侍郎
趙彦肅字子欽郡人號復齋先生天資孝友留意聖
賢之學窮理盡性弗深造自得弗措也登乾道二年
進士第會高皇遺劔輟三年不仕宰臣周必大薦之
孝廟甚力先生益以近名為謙仕至寧海軍節度推
官有易說及廣學雜辨士冠士昏饋食圖行於世朱
文公觀其書嘆曰近世未有如此看文字者嘉定已
卯知州鄭之悌即祥符寺遺址建堂祠之命學官春
秋詣祀寳祐甲寅知州季鏞復繪肖于學宫之先賢
祠
鄭穎字茂叔郡人游太學有聲登嘉定十年進士第
宦轍所至輒以最聞守嘉禾以理卿召言者沮之且
逮吏稽在任出納摘其疵無所得私嘆服之後其子
璹為大理評事會時相以意嫉邊守下之理必死之
公謂璹曰殺人以苟容如天理何璹奉法如公教竟
以忤歸公笑曰是足為吾子矣公自嘉禾歸十五年
竟不復仕
錢時字子是郡人號融堂少力學自貴重後著書立
言以鄉先生稱嘗以易領漕舉試南宫輒不利絶意
仕進嘉熙二年宰臣喬行簡奏上補迪功郎秘閣校
勘兩人史館終不蘄顯仕有周易釋傳尚書演義學
詩管見春秋大旨四書管見兩漢筆記國史宏綱蜀
阜前後續槀冠昏記等書行于世寳祐甲寅知州季
鏞繪肖于學宫之先賢祠
景定嚴州續志卷三
