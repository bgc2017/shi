翰苑羣書卷二宋洪遵編
元稹承旨學士院記
舊制學士無得以承旨為名者應對顧問旅次班第以
官為上下憲宗章武孝皇帝以永貞元年即大位始命
鄭公絪為承旨學士位在諸學士上居在東第一閤乘
輿奉郊廟輒得乘廐馬自浴殿由内朝以從揭雞竿布
大澤則升丹鳳之西南隅外賓客進見於麟德則止直
禁中以俟凡大誥令大廢置丞相之密畫内外之密奏
上之所甚注意者莫不專受專對他人無得而參非自
異也法不當言用是十七年之間由鄭至杜十一人而
九參天政其不至者衞公詔及門而返事適然也(禁省中備)
(傳其事)至於張則弄相印以俟其病間者久之卒不興命
也已若此則安可以昩陋不肖之稹繼居九丞相二名
卿之後乎俛仰瞻睹如遭大賓每自誨其心曰以若之
不俊不明而又使欲惡欹曲攻於内且决事於冥冥之
中無暴揚報效之慮遂忿行私易也然而隂潛之神必
有記善惡之餘者以君父之遇若如是而猶舉枉措直
可乎哉使若之心忽而為他人盡數若之所為而終不
自愧乃可矣昔魯恭王餘畫先賢於屋壁以自警臨我
以十一賢之名氏豈直自警哉由是謹其遷授書於座
隅長慶元年八月十日記
鄭絪貞元二十一年二月自司勲員外郎翰林學士拜
中書舍人賜紫金魚袋充其年十月二十七日拜中書
侍郎同中書門下平章事集賢殿大學士
李吉甫永貞元年十二月二十四日自考功郎中知制
誥入院二十七日正除仍賜紫金魚袋充元和元年加
銀青光禄大夫二年正月二十一日拜中書侍郎同中
書門下平章事
裴垍元和二年四月十六日自考功郎中知制誥翰林
學士賜紫金魚袋拜中書舍人充三年四月二十五日
出院拜戶部侍郎其年冬拜中書侍郎平章事
衞次公元和三年六月二十五日以兵部侍郎入院充
七月二十三日加知制誥四年三月改太子賓客出院
後拜淮南節度使
李絳元和四年四月十七日自主客員外郎翰林學士
拜司勲員外郎知制誥充五月十九日賜紫金魚袋五
年五月五日遷司勲郎中知制誥十二月正除六年二
月二十七日出院拜戶部侍郎其年十月拜中書侍郎
平章事
崔羣元和六年二月四日以庫部郎中知制誥翰林學
士賜緋魚袋充七年四月二十九日正除九年六月二
十六日出院拜戶部侍郎十二月拜中書侍郎平章事
王涯元和十一年正月十八日以中書舍人入院充二
十四日賜紫金魚袋十月十七日拜工部侍郎知制誥
十二月十九日拜中書侍郎同中書門下平章事
令狐楚元和十二年二月二十四日以職方郎中知制
誥翰林學士賜緋魚袋充三月二十日正除八月四日
出守本官後自河陽節度拜中書侍郎平章事
張仲素元和十三年二月十八日以司封郎中知制誥
翰林學士仍賜紫金魚袋十四年三月二十八日正除
其年卒官贈禮部侍郎
段文昌元和十五年閏正月一日以中書舍人翰林學
士與杜元穎同承旨仍賜紫金魚袋八月拜中書侍郎
同中書門下平章事
杜元穎元和十五年閏正月一日以司勲員外郎翰林
學士充賜紫金魚袋二十一日正除十一月十七日拜
戶部侍郎知制誥長慶元年二月十五日以本官同中
書門下平章事
元稹長慶元年二月十六日自祠部郎中知制誥行中
書舍人翰林學士仍賜紫金魚袋其年十月十九日拜
工部侍郎出院二年二月拜本官平章事
李德裕長慶元年正月二十九日以考功郎中知制誥
翰林學士賜緋魚袋二月四日遷中書舍人充餘如故
十九日改御史中丞出院
李紳長慶二年二月十九日自司勲員外郎知制誥翰
林學士賜緋魚袋遷中書舍人充二十三日賜紫金魚
袋三年三月二十七日改御史中丞出院
韋處厚長慶四年二月十三日以侍講學士權知兵部
侍郎知制誥賜紫金魚袋為翰林學士充十月十四日
正拜兵部侍郎餘如故寶歷元年十二月十七日拜中
書侍郎平章事
翰苑羣書卷二
