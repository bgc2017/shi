殿閣詞林記卷四
明廖道南撰
院學
翰林院學士封姑孰郡公陶安
陶安字主敬太平當塗人幼穎敏有大志通判馬昂夫
令賦喜雨詩立就竒之自是肆力問學博極羣書得程
氏讀書日程及吕舍人學規益究心濓洛沉潜道藝元
至正甲申舉浙江鄉薦為明道書院山長再調高節書
院講明朱陸之學乙未夏六月朔高皇帝渡江至太平
安偕耆儒李習率父老迎謁驚相謂曰龍姿鳳質非常
人也我輩今有主矣上召見與語安因說曰四海鼎沸
豪傑並争悉多攻城屠邑志在子女玉帛爾非有撥亂
救民安天下之心明公率衆渡江神武不殺人心悅服
應天順人以行弔伐天下不足平也上曰爾言甚善吾
欲取金陵何如安曰金陵古帝王都龍蟠虎踞長江天
塹取而有之撫形勝以臨四方所向無敵何憂不克此
天所以資明公也上甚悅乃改太平路為府命習知府
事以安參謀拜左司員外郎丙申克金陵乃陟本司郎
中先是劉基宋濓章溢葉琛來謁上問安孰賢安曰臣
謀不如基學不如濓治民之才不如溢琛遠甚上嘉其
讓已而克武昌乃以安知黃州府事尋改令桐城知饒
州府事時閩寇攻城急安諭衆固守援兵至圍解諸將
以民多從寇欲屠之安曰民被脅誘非其本心頼以全
活甚衆民為立生祠上親製詩勞之(詩曰匡廬岩穴甚濟濟水&KR0988;無端盈)
(彭蠡鰐魚因韓去遠□陶安鄱陽即一理)吴元年始置翰林院開禮樂二局
首召安為學士凡制度儀章悉安草創上錫之誥命有
曰國家之立必有一心之臣遵戴匡輔用能張紀綱植
表儀正名位善辭命基圖丕安朕初渡江卿安首謁軍
門即期以帝王事功贊襄兵務多歷年所宣號令則軍
民信議禮樂則體要成建陳以忠出納惟允捍城禦侮
勞績茂著朕甚嘉焉廼者開翰苑以崇文治設學士以
冠儒英重道尊賢莫先於爾擢居宥密俾職論思錫以
寵章用昭國典尚勤獻納贊我皇猷綜理人文以臻至
治可翰林學士嘉議大夫知制誥兼修國史洪武元年
修大明律令成為總裁官上親製春帖褒之(帖曰國朝謀略無雙)
(士翰苑文章第一家)遂拜江西行省參知政事上諭曰卿安遇朕
敷陳王業幕府軍旅禆益良多繼入翰林日聞讜論兹
以江西地居上游可代汪廣洋者宜莫如卿安辭曰臣
恐付託不效有孤渥恩上曰躬擐甲冑决勝負於兩陣
間此武夫之事儒生非所能若承流宣化綏輯一方此
儒者之事非武夫所能也卿才宜是任吾豈私一人弗
愛一方乎乃錫以誥命追封其祖父為姑孰侯秋九月
癸卯卒年五十九追封為姑孰郡公安為人外癯而内
實精於易數為文純雅疏暢力追古人一日侍上論學
術安曰道之不明邪說害之也上曰邪說害道猶美味
悅口美色眩目人鮮不為所惑非有豪傑之見不能决
去之也戰國之時縱横捭闔類皆游說諸侯急於功利
者多從其術事未就而國隨以亡此誠何益夫邪說不
去則正道不興正道不興天下焉得而治安對曰陛下
所言深探其本上曰仁義治天下之本也賈生論秦之
亡不行仁義之過夫秦襲戰國習弊又安知此安頓首
謝其所啓沃類如此廖道南曰漢初逐秦羣雄紛擾靡
克定一至董公說以仁義其興也勃焉我高皇起應昌
運遠超於漢方其奮跡濠梁取滁和渡采石定當塗陶
安謁見期以王道决計趍金陵肆居帷幄英謨密議幽
贊神明且言邪說害道其見逖哉弘遠矣可不謂一代
儒宗爾矣乎彭韶贊曰濓洛關閩灼有定式屏跡江南
授徒考德適遇天兵來皇斯域謀猶無雙王業是職鄱
陽有成翰苑之陟律以表民文以華國
翰林院學士朱升
朱升字允升徽州休寧人後徙歙之石門幼師鄉進士
陳櫟櫟深器之元至正癸未聞資中黃楚望講道湓浦
偕趙汸往學焉既有得乃歸讀書紫陽祠中乙酉舉鄉
薦授池州路學正壬辰淮甸蘄黃兵起升所居窮僻雖
避兵逋竄詞述不輟脫去俗學直造本真究極玄微覃
精大道丁酉夏六月高皇帝遣元帥胡大海等至徽改
徽州路為興安府升被徵入見顧問稱旨(上問之對曰高築墻廣積)
(糧緩稱王上嘉其朴)遂參密議凡禮樂征伐典章文物多所贊畫
吴元年丁未拜侍讀學士中順大夫知制誥同修國史
上親製誥詞有曰眷我同宗之老實為耆哲之英無何
乃陟為本院學士特免其朝謁以優禮之洪武元年二
月乙卯上御東閣顧謂升曰近觀周禮有所謂六夢者
朕嘗感異夢厥兆維何升對曰人之精魄上通於天此
陛下受命之兆也軒轅夢遊華胥天下大治帝王之興
自有天命盖振古如兹矣三月辛未命儒臣修女誡又
諭升曰治天下者修身為本正家為先始于謹夫婦后
妃雖母儀天下不可使預政事至嬪嬙之屬不過備職
事侍巾櫛若寵之太過恐驕恣犯分上下失序歷代宫
闈政由内出未有不為禍本者夫内嬖惑人甚於鴆毒
惟明主能察於未然其他鮮不為所惑卿等為朕述女
誡及古賢妃之事可為法者示後世子孫有所持守升
受命纂輯二年三月戊戌復命撰齋戒文是月請老歸
石門乃居梅花初月樓上親灑宸翰以賜卒年七十二
學者稱為楓林先生所著有易書詩周禮儀禮禮記孝
經四書小學旁註及書傳補輯諸書傳解行於世廖道
南曰予幼從石門大夫學即誦楓林小四書迥然異之
及覽觀諸經旁註慨然興嗟以為道可即矣石門大夫
仍復示以玄旨約之精義乃今知朱允升之學要亦&KR0704;
當不可誣也贊曰矯矯耆儒紫陽之裔文不喪天道未
墜地乃究淵源好學篤志躬遇真人風雲景會乃攷禮
樂乃新規制樂道石門始終一致
翰林院學士宋濓
宋濓字景濓浙之金華人兒時即抱鉅人志日記五千
言既長受春秋于聞人夢吉學古文于柳貫黃溍吴萊
之門講道於浦江之青蘿山著書號龍門子元以國史
編修徵辭不就高皇帝定鼎金陵遣使聘至建禮賢館
以居之初為儒學提舉陳友諒平乃撰平江漢頌上大
稱賞遣世子受經甲辰十月轉起居注上御端門論黃
石公三略濓曰尚書二典三謨帝王大經大法具載願
皇上講明是書心學復傳矣上曰朕非不知典謨為帝
王大道顧三略為今日攻取急務爾時中書省臣奏請
給牛種於民上令勿徵其租乃謂濓曰朕所言當乎濓
曰民富則君不至獨貧民貧則君不至獨富捐利予民
實興邦要道也乙巳三月濓卧病館舍上曰老宋起居
何久不見繼聞在告乃憂形于色曰宋起居誠篤之士
不参以分毫人偽侍予五年猶一日也乃謂侍臣曰爾
往傳命俾歸金華山中父子祖孫懽然同聚疾必速愈
愈且速造朝國家文翰庶有頼哉乃贐以金幣皇太子
致贈有加焉濓歸上表謝并奉書東宫勉以孝友恭敬
毋惰毋縱懋修德業副天下望上覽書喜甚召太子諭
曰吾自幼備歷艱難今爾曹冠服華麗飲食甘美安居
深宫不知勇於進修是自棄也宋起居言有益爾其味
之且酬之以御劄曰先生教吾子以嚴是不佞也以聖
人文法變俗教之是不固也以忠厚立心以節儉制行
是得體也昔聞古人乃今見矣仍以文綺侑書洪武二
年濓終喪詔修元史以濓為総裁官兼修禮書六月陟
翰林學士知制誥三年二月辛酉上御東閣濓等進講
大學至有土有人反覆陳說上曰人者國之本德者身
之本德厚則人懷民安則國固故仁主有仁愛之德則
人歸之如就父母人心既歸有土有財自然之理也若
德不足以懷衆雖有財亦何用哉七月元史成賜金幣
有差時甘露屢降濓撰頌其末有曰受命不于天于其人
休符不于祥于其仁孔子作春秋祥瑞不書有年則書
豈不以天道難知人事可徵者乎皇上留神至治以得
仁賢為瑞以臻和豐為祥視前代植金莖以承液誇嘉
瑞以紀年者不侔矣上嘗論古帝王宴安之餘多嗜神
仙濓曰漢武好神仙方士至梁武好佛異僧集使移此
心求賢為治天下其有不平乎上姪文正獲罪且不測
濓曰文正罪固弗宥皇上廣親親之恩生之而置諸遠
地斯善矣上既追封外王父為楊王立廟將服衮冕以
祭濓曰衮冕惟天地宗廟用餘則當降禮也上從之命
濓撰楊王廟碑後失朝左遷編修十一月轉國子司業
四年七月坐考祭禮遲滯與魏觀同謫濓為安遠令十
一月召還為禮部主事是年明昇貢異馬乃撰龍馬贊
五年六月嘉瓜生于句容撰嘉瓜贊十二月丁酉復以
濓為太子贊善大夫六年正月以舉人張唯等為編修
入文華堂肄業命濓為之師上聽政之暇輒幸堂中評
文優劣每食太子親王迭為之主是月昭鑒錄成八月
寳訓成十二月日歷成俱命濓為序上問帝王之學何
書最要濓以大學衍義對上命書於兩廡壁時睇觀之
因覽史記論黃老事命濓講析濓曰人主能以義理養
心則邪說不能侵興學校教民則禍亂無由作矣上曰
朕上畏天地下畏兆民兢業不敢自逸對曰陛下此心
古先哲王之心也慎終如始斯無間矣乃復以濓為侍
讀學士七年十一月孝慈錄成八年三月洪武正韻及
大明律成濓俱為総裁官五月丁丑上御端門出内庫
蟠桃核示詞臣命濓為賦九月侍皇太子親王遊中都
濓隨處開說多所規益既歸上謂濓曰皇太子留心治
道卿等居常諷諭庶廣識見幸善調護之上於後苑觀
穫曰農事成矣濓曰國以民為本民以食為天皇上知
稼穡之艱難念民生之疾苦實盛德也九年五月上御
奉天門謂濓曰自古有國家者未有不資賢才而能獨
理秦之時張良陳平韓信皆隐屠釣漢高卒用以成帝
業今山林巖穴豈無超羣拔衆之才兹欲羅而致之其
道何繇濓曰取士莫善於鄉舉里選用人莫善於任官
任官莫善於久居不遷古有是論而陛下行之得才之
效無過此矣是月復命為學士承旨知制誥如故十年
三月致仕上賜緡帛文綺及御製文集皇太子贈衣二
襲上曰朕慎于賞予卿誠貫金石故以是賜卿今年幾
何對曰六十有八上曰藏此綺俟三十二年作百歲衣
也濓辭行上復曰江漲不可舟卿宜循内河庶保無虞
矣九月來朝上勞之曰卿去此數月朕思之今卿復來
朕恐失顧問特遣禮官致餽卿當引觴自酌食以養神
又親調甘露以賜之曰酌此可頥夀康也是日侍遊禁
苑日晏始退上嘆曰純臣哉爾濓今四夷皆知卿名卿
其自愛濓謝不敢當十月觀心亭成復命濓為記濓自
布衣感上龍飛之遇凡有任使夙夜匪懈虔恭勤慎凡
郊社宗廟山川百神之典禮樂律歷名物度數之制四
夷朝貢賞賚之儀及勲臣碑碣銘誌之文承上意旨即
時撰次常曰君猶父也天也其可欺耶上欲命參大政
辭曰臣少無他長惟文墨是工不敢當是任上愈厚之
每燕見必命坐賜茶每旦令侍膳或召問廷臣臧否第
稱其善者濓素不能飲上強之飲至再面赭行不成步
上賦詩一章賜之仍命羣臣咸賦醉學士歌曰俾後世
知朕君臣同樂至此也因濓艱於行步詔皇太子選廐
馬以賜上復賦良馬歌命羣臣咸賦以紀之有上萬言
疏者上怒欲重其罪濓曰彼應詔陳言未可深罪上默
然已而釋之其扶植善類類如此上嘗謂廷臣曰古之
人大上為聖其次為賢其次為君子宋濓事朕十有九
年未嘗有一言之偽誚一人之短寵辱不驚始終無異
君子哉若人乎抑亦可謂賢矣濓子璲為中書舍人孫
慎為儀禮司序班十三年璲因事連坐有司請罪濓上
念濓舊臣乃安置于茂州卒于夔州所著有龍門子凝
道記潜溪集鑾坡前後集翰苑續别集芝園集朝京稿
蘿山集浦陽人物記廖道南曰天降時雨山川出雲國
家將興必有禎祥若景濓者非天啓之以翊初運者乎
予嘗讀楊維楨序景濓之文曰其隐龍門也煜乎其虎
豹煙霞也其居館閣也燦乎其鸞鳳日星也貝瓊曰正
聲勁氣充塞宇宙星辰河漢山川草木風雨雷電鬼神
變化龍跳虎躍瑰詭竒絶揭沉曰浩乎其博淵乎其深
蔚乎其色鏗乎其聲春濤之瀰漫也鐵騎之縱横也武
庫之珍異也龍門砥柱之可駭也盖論其文者然也至
其門人方孝孺稱之曰公之量可以包天下而天下不
能容公之一身公之識可以鍳一世而舉世不能知公
之為人道可以陶冶造化而不獲終于正寢德可以涵
濡萬類而不穫盖其後昆公之所能者皆衆人之所難
勉而未嘗自以為足其所遇者皆衆人之所難處則快
然委命而不置乎休戚此公所以跨越前古拔彙超倫
控宇宙而獨立後天地而長存者乎可謂知言矣彭韶
贊曰春日載陽列宿繁張江流湯湯是為先生德容之
粹文名之高學問之長禦敵輔夏正我綱常功在萬世
其曷敢㤀
翰林院學士劉三吾
劉三吾名昆孫以字行長沙茶陵人兄耕孫夀孫皆事
元三吾少習舉子業元季避兵廣西行省授靖江教授
儒學副提舉王師克廣西乃歸茶陵洪武十八年通政
衡山茹瑺薦其才可大受乃以為左春坊左贊善三吾
年已近老博覽善記應對詳敏屢承顧問悉多稱旨七
月戊寅上問侍臣以民生安否三吾對曰頼陛下威德
四方無虞盜賊屏息歲比豐登民咸安樂上曰天下之
民之衆豈能保其皆安朕為天下主心常在民惟恐失
所每加詢問未嘗一日㤀之三吾曰聖心拳拳若此恩
德之及民者深矣上曰恩德亦非汎然醫如盧扁不施
藥石疾不自瘳匠如公輸不施䋲墨木不自正君如堯
舜無紀綱法度之施而但曰恩德所謂徒善不足以為
政也上嘗命儒臣編集歷代帝王祭祀祥異感應可為
鑒戒者萃為一書名曰存心錄命三吾編集漢唐以來
災異之應於臣下者别為一書名曰省躬錄二十年二
月甲辰御註洪範書成上謂三吾曰朕觀洪範一書帝
王為治之要道也所以叙彛倫立皇極保萬民叙四時
成百榖本於天道騐於人事箕子為武王陳之武王猶
自謙曰五帝之道我未能焉朕每為惕然遂疏其旨朝
夕省覽三吾曰陛下留心是書上明聖道下福生民為
萬世開太平者也遂命三吾撰序二十一年五月乙酉
五色雲見三吾進曰雲物之祥徵於治世舜之時興於
詩歌此實聖德所致也上曰古人有言天降災祥在德
誠使吾德靡悔災亦可弭苟爽其德雖祥無應國家之
慶不專於此也二十二年十一月乙丑朔上御謹身殿
因論治民之道三吾曰南地風俗不同有可以德化有
當以威制上曰地有南兆民無兩心帝王一視同仁豈
有彼此之間君子懷德小人懷刑施之各有攸當焉爾
十二月癸亥上謂三吾曰愚民犯法如㗖飲酒嗜之而
不知止設法以防其犯而犯者益多推恕以行吾仁而
仁或可濟三吾曰三代而上刑罰常簡本仁恕也三代
而下刑罰常濫以嚴刻也上曰善為國家者惟以生道
樹德不以刑殺立威二十四年七月命攷定武臣封贈
之制十一月上御武英殿觀書至惠廸吉從逆凶乃曰
凡人罹凶咎無不自己求之者彼事勢窮促冀求苟免
竟亦何益三吾曰如是者當聽乎天上曰心無所愧可
聽於天若其自求於天何預二十七年正月辛巳上退
朝謂三吾曰朕歷年久而益懼者恐為治之心懈也懈
心一生百事皆廢生民休戚係焉故日慎一日惟恐弗
及如是而治效猶未臻甚矣為治之難也自古先王之
治必本於愛民然愛民而無實心則民心不蒙其澤民
不蒙澤則衆心離于下積怨聚于上欲國家不危難矣
三吾曰陛下之言及此天地神人之福也三月辛丑又
謂三吾曰人主之聦明不可使有壅蔽一有壅蔽則耳
目聾瞽天下之事難達矣三吾曰人君惟博采衆論任
賢使能則視聽廣而聦明無所蔽若信任憸邪隔絶賢
路則視聽偏而聦明為所蔽也上曰人主以天下之耳
目為視聽則是非無所隐而賢否自見昔唐玄宗内惑
于聲色外蔽于權奸以養成安史之亂及京師失守倉
惶出幸雖田夫野老皆能言其必有今日者玄宗雖恍
然悔悟亦已晚矣夫以田夫野老皆知而玄宗不知其
蔽於聰明甚矣使其能廣視聽任用賢能不為邪佞所
惑則亂何從生哉七月己酉上因改定書𫝊謂三吾等
曰朕每觀天象自洪武初有黑氣凝于奎壁今年春暮
其氣始消文運當興爾等宜考古證今有所述作以稱
朕意於是禮遇諸儒甚厚各賜以綺繒衣被又御製詩
命次韻和之朝參則列於侍衛之前燕享則坐於殿中
仍以朝鮮所貢玳瑁筆賜三吾及修寰宇通衢書禮制
集要成俱倍加賞賚三十年命三吾主考會試北士偶
黜竟以是獲罪三吾為人慷慨坦夷不設城府自號曰
坦坦翁至于大節則屹乎其不可奪也上嘗欲易太子
三吾痛哭曰太子天下本若欲易之置秦晉二王於何
地事多忤旨降為博士久之乃復為學士廖道南曰可
以託六尺之孤可以寄百里之命臨大節而不可奪若
三吾者非其人與方茹忠誠之薦也聖祖虛席以待而
密勿啓沃格心居多至於易儲痛哭以争可不謂節乎
贊曰星沙之南雲陽之墟嶽祗發祥是生鴻儒惟彼鴻
儒台輔之器學顔之學志尹之志晚登秘省嘉謨嘉猷
嗟予小子景慕前修
翰林院侍讀學士張以寧
張以寧字志道其先河南固始人厥祖光祿大夫從王
審知入閩遂居福建之古田少貧苦嗜學登元泰定辛
卯進士初授黃巖州判官轉六合縣尹坐事免至正中
復起為國子助教後遷待制侍讀學士以寧有俊才元
末遺老多物故以寧獨擅名于時人呼為小張學士國
初王師入元都以寧與危素等以故官來歸奏對稱旨
仍以為侍讀學士階朝列大夫知制誥特被寵遇洪武
己酉與典簿牛諒奉使安南上親製詩送之時安南王
陳日煃偶卒嗣君日㷂遣其臣阮亮求詔璽以寧不許
乃留居洱江俾諒往其國諭以朝廷威福彼遂復遣陪
臣杜舜卿來告訃上親御翰墨為祭文命編修王廉主
事林唐臣往將命事竣上御製詩八章暨錫以璽書褒
之還卒于道中詔有司還其柩于家所在致祭以寧清
潔自守所居瀟然未嘗營財産其奉使也襆被而往臨
終時有詩云覆身惟有黔婁被垂槖都無陸賈金有詩
文數十卷號翠屏集子煜為蒲圻知縣炬為刑部員外
郎大學士楊榮銘其墓曰世德相傳厥為名族固始徙
閩肇於光祿積善流慶懋敏文儒鬱如喬松温若美瑜
富有才華早登科第敡歷中外英聲倏起際我皇明奉
職詞林用弘禆益恩眷彌深使節煌煌遠臨交阯夷俗
丕變龍顔以喜寵命方降訃音遠來天語興嗟失兹良
才廖道南曰使於四方不辱君命可以為難乃若季文
子求遭喪之禮以行亦求不辱而已以寧持節遐荒行
李蕭條生則哦詩自樂寄興翠屏死則述詩見志投疏
皂囊亦可謂不辱君命巳矣贊曰閩山之堧是為古田
堅持古道希古之賢嗟哉斯人死于王事去邊就華卒
死遠裔
翰林院侍講學士李翀
李翀(原闕)洪武初為典籍十五年十一月
乃陟為侍講學士上賜之勑曰治天下之美非賢何以
治民非文何以昌化文所以備載萬物闡演幽微昔有
唐天下歲和時豐乃啓弘文館集四方之賢任館内之
事内相慮勤以致遐邇來庭外戶不閉斗米三錢家給
人足朕欲肩之何用賢之道不齊致遺賢於遠邇今特
命爾翀居是任尚期文同韓柳勲比房杜以昌治化汝
往欽哉十七年正月庚戊上與翀等論武事翀曰用兵
重在任將上曰任將之道固重然必任之重信之篤而
後可以成功昔齊用司馬穰苴魏用樂羊可謂任之專
信之篤故皆有功若唐憲宗用魚朝恩肅宗用吐突承
璀為監軍諸將掣肘以致敗事者是任將不專信之不
篤故也翀曰惟陛下聖明深知滋弊上曰將必擇有識
有謀有仁有勇者有識能察幾于未形有謀能制勝于
未動有仁能得士心有勇能摧堅破銳兼是四者而後
可以成功然亦在人君任之何如爾又有王時者以元
故官與危素同為侍講學士有李遜者直隸景州人登
洪武甲子鄉試官至學士其行蹟多不考云廖道南曰
易有之聖人作而萬物睹信哉言乎觀李翀之勑詞望
以文同韓柳勲比房杜意亦至矣贊曰翀也鳳舉竹實
梧陰于彼高崗栖于禁林時以舊臣犬為其主素既無
為於爾何取鈞以儒學遜以選舉寥寥今古莫可遐晤
翰林院直學士陳桱
陳桱字子經浙江奉化人祖著宋秘監知台州父秘元
饒州教授桱自束髮受書即知弘前人業乃撰紀二百
卷傳諸同志又上論䆳古逮于高辛下據三史會于有
宋述近理刪繁詞比事於通鑑較義於綱目斟酌前編
而不必苟同至於尊正統以定大分凛然大義萬世不
可易也其紀年則司馬公之補遺其書法則朱文公之
綱目猶不敢自比於二公故但名之曰通鑑續編洪武
二年春正月以朱升為學士詹同及桱為直學士廖道
南曰墳典既遐史傳斯創左史紀言右史紀動後世沿
之紀言為寳訓紀動為實錄文彌繁而道愈遠矣乃若
陳子經值元末亂亡潜心史學祖晦翁綱目之律例𫐠
君實資治之龜鑑昭正統彰大義其文核其事該其旨
淵以正可不謂良史爾矣乎贊曰兩浙之區實為奥壖
天目岧嶢鴈蕩蜿蜒篤生良士為國仁賢表章正學纂
緝遺編董狐斯偶班馬仔肩予生也晚有開必先
翰林院侍讀學士秦裕伯
秦裕伯字景容大名人從父仕元都就學冑監登第累
官至福建行省郎中會世亂棄官寓揚州復避地松江
之上海以養母時張士誠據蘇州遣人招之不納吴元
年上命中書省檄下松江起之裕伯對使者曰受元祿
二十餘年背之不忠也母喪未終亡哀而出不孝也乃
上書中書省固辭洪武元年復檄起之稱疾不出上乃
手書諭之曰海濱之民好闘裕伯智謀之士而居此地
苟堅守不起恐有後悔裕伯拜書入朝辯博善為辭說
上命為侍讀學士洪武二年改待制一日論學術上曰
為學之道志不可滿量不可狹意不可矜志滿則盈量
狹則驕意矜則小盈則損驕則惰小則陋故聖人之學
以天為凖賢人之學以聖為則苟局于小而拘于凡近
豈能充廣其學哉裕伯對曰誠如聖言尋出知隴州廖
道南曰予讀國初事蹟乃知楚才晉用不獨裕伯為然
易有之水就濕火就燥雲從龍風從虎聖人作而萬物
睹其然乎贊曰大名之北瀛海攸趍松江之南笠澤攸
濡矯矯裕伯士林之魁出遇真人左右是毘明哲保身
云何桑隅誦厥遺言悵然深悲
翰林院侍講學士潘廷堅
潘廷堅字叔聞太平當塗人先世業儒有聲江左廷堅
性資穎拔博學強記元末教授鄉邦學者多從之遊會
薦起為富陽縣教諭歲乙未高皇渡江駐蹕采石廷堅
同李習陶安謁見遂命為太平府教授明年金陵平召
為中書博士庚子補金華同知壬寅入拜侍講學士階
嘉議大夫以年老致政廷堅為人慎密謙約每參謨議
為上所重子黼為起居注中書左司都事江西湖東按
察使今其裔家當塗之多福鄉廖道南曰予觀太平志
乃見天兵初臨耆儒入謁然皆彬彬然多文學士視漢
之酈生諸人尚變詐恃智巧者不侔矣贊曰大江浩渺
采石縈紆篤生英哲雅集師儒伯羽既翔主敬為基叔
聞多學探討淵微彙征斯吉聮翩以飛鬱鬱禁林鸞鳳
攸栖高山景行于兹焉依
翰林院侍講學士葛鈞
葛鈞(原闕)洪武初以明經薦授河南府學教
授躬行訓督多所造就徵為侍講學士時劉三吾以耆
儒掌院鈞與相得甚懽凡草創禮儀稽考經籍享祀神
祗校閱文卷罔不事事庚午九月命鈞考定諸臣封爵
之制鈞奏宋制功臣韓琦生封魏國沒封蘄王考其先
世止封公爵王及三代別無舊制若開平王常遇春三
代封王出自特恩難為定例今中山王徐達𡵨陽王李
文忠追贈三代宜准宋制上謂中山岐陽皆開國元勲
三代准贈王爵十一月高麗貢玳瑁筆分賜三吾及鈞
等是年命授秦晉諸王經銓曹糾其怠惰上曰儒者不
任劇職俱降國子助教未幾復職廖道南曰漢初命叔
孫通創緜蕝之儀史稱其為漢儒宗夫叔孫所定未必
如先王經制而因時制宜要亦有可行者我朝自陶安
朱升詹同宋濓魏觀諸儒開厥初即繼以三吾與鈞率
循彛典潤色徽猷於乎蔚矣贊曰石渠蘭臺漢閣儲書
崇文麗正唐院延儒草昧建侯雲雷啓運登崇俊良以
協中正鈞也端亮矯跡中原碧嵩渾河靈啓崐崘
翰林院侍讀學士王達
王達字達善常州無錫人初以明經授邑庠訓導入補
國子助教太宗登極姚廣孝薦之擢編修侍皇太子于
東宫尋進侍讀學士甲申七月進講乾卦九四一爻舉
儲貳為說仁宗問楊士竒恐達含諷意士竒對曰講官
非正道不陳豈敢譏諷此宋儒胡瑗之說也仁宗曰易
旨無之若遇庸人亦將為兹說乎士竒曰程子有云凡
卦六爻聖賢有聖賢用衆人有衆人用君有君用臣有
臣用宋王昭素講易以節儉莫若愛民養心莫若寡欲
為對宋太祖特書其言于屏間仁宗遂悅命諸臣分撰
五經講義以進一日太宗問建文君如何達對曰可與
為善惜輔導非其人以是誤之耳後攖疾卒年六十五
時有曾章字日章者永樂辛酉以侍讀學士置南院與
達盖後先相望云廖道南曰子觀毘陵志稱達所著有
詩書心法易經選註桂林機要及天游集是亦潜心于
理性者惜乎未之槩見也贊曰立賢無方夢卜惟徵論
學無窮博約惟明吁嗟達善署庠贊冑論易儲闈談詩
文囿誰其闡幽國史有紀毘陵之志未䆒厥委
翰林院學士王景
王景字景彰浙江松陽人洪武中以明經薦授懷遠教
諭歷陞知州擢山西布政司右參政坐事謫雲南撰平
雲南頌及黔寧昭靖王碑建文中以知縣召入纂修高
廟實錄守制服闋吏部尚書張紞前為雲南布政雅知
其賢薦陞翰林院侍講太宗入正大統陞學士一日問
建文君葬禮景對宜從厚葬以天子禮上然其言景博
學以古文自擅亦擅筆札然不謹細故與時多忤云廖
道南曰予考文衡乃見王景彰所撰諸篇俱舂容爾雅
暢茂敷賁乃知國初渾厚和平之氣不獨於運數見之
寔有徵于文物也巳贊曰淛海之濱巨儒潜光滇池之
滸逐臣賁章賜環金門視草玉堂鬱鬱文衡雷電合章
翰林院學士藺從善
藺從善字有恒河南磁州人永樂癸酉貢士初任揚州
府學教授召入授編修轉侍讀宣德中預修兩朝實錄
成遷司經局洗馬進侍讀學士未幾改右庶子正統初
陞學士與王文端公錢文肅公相得甚懽賜之奠章曰
卿以文學典教郡邑用膺簡擢進事先朝翰苑宫坊累
遷清秩暨朕嗣統陞職有加史館經筵悉勤乃事操履
篤實益久不渝廖道南曰予觀王文端公稱從善心淳
氣平學行端方景泰易儲詞林加宫保者二十餘員而
從善獨守官如舊及讀崔仲鳬所撰彰德志益信其為
篤厚君子也贊曰燕趙多材古為巨邑太行西来恒山
北峙藺君産焉抱兹竒氣篤實輝光久而不墜
翰林院侍講學士周叙
周叙字功叙江西吉水人永樂戊戌進士選庶吉士授
編修宣德初預修兩朝實錄成轉修撰正統中進侍讀
辛酉閏十一月叙上言三事一曰興學校二曰勸農桑
三曰慎銓選上命所司舉行未幾陞侍講學士掌南京
翰林院事己巳九月英宗北狩叙上言八事一曰勵剛
明二曰觀經史三曰修軍政四曰選賢才五曰安民心
六曰廣言路七曰謹微漸八曰修庶政疏上嘉納天順
初叙上言請修宋史詔令自修進呈又上制治保邦十
二事中興太平十四事俱付所司采擇行之廖道南曰
士之負竒氣樹壯節出而效用於時不少媕婀淟涊以
自立者必有所建白以垂不朽乃若功叙筮仕史官即
上疏論天下事今載諸蘭臺石室者可攷也然而忌才
者衆卒之老於南院而不少試悲夫贊曰皎皎易汙嶢
嶢難全蘭以香焚膏以明煎上書北臺視篆南署老而
不倦克承墜緒
翰林院侍講學士曾鶴齡
曾鶴齡字延年江西泰和人永樂辛丑進士第一授修
撰庚戌秩滿轉侍讀正統戊午預修三朝實錄進侍講
學士掌南京翰林院事致仕鶴齡為人和厚易直交際
以誠作文典實如其為人初生時母夢鶴翔空而下後
頂骨有紅暈故其父命之曰鶴齡云孫追進士及第官
編修廖道南曰夫人之生豈亦有殊狀哉宋文憲公之生
也紫衣未脫薛文清公之生也肌如水晶奚必徵諸往
代夫鶴齡亦有然者矣然而功業未究著述靡聞豈其
乘軒而弗鳴臯者耶贊曰有鶴南飛翔于江臯玄裳縞
衣高栖松巢曾氏夙兆誕瑞彌昭孫䋲祖武振羽煙霄
翰林院侍講學士黃諫
黃諫字廷臣陜西蘭縣人曾祖仕源為元提舉祖文質
父志道咸隐約不耀諫幼有異才正統壬戌進士及第
授編修景泰中上鐃歌鼔吹曲詔付史館出使安南始
定使臣之禮餽遺悉無所受還朝同少卿劉傑主考順
天鄉試時大學士陳循子瑛王文子倫俱不第遂搆䧟
考官頼大學士高榖覆試獲免秩滿轉左春坊左中允
兼編修天順初改尚寳司丞仍兼前職石亨等言其功
擢尚寳卿兼侍講未幾進侍講學士石亨敗謫廣東同
知尋被逮卒于淮兵部尚書王竑時理淮漕嘆曰季札
葬于嬴傅之間孔子以為知禮况廷臣高郵人也乃卜
葬于淮成化間官其子琳為中書舍人倪文僖公䟦其
鐃歌曰辭旨閎壯音韻鏗鏘誠可施之軍旅者也楊䆳
菴銘其墓曰驥足康莊既奮而驤忽一蹶以傷鄧林之
良登置明堂雷風舂撞化為土壤奈何乎彼蒼惟劍之
氣與玉之光不隨物以亡廖道南曰予讀黃公使南藁
及南坡諸集蒼然之色淵然之光直逼古人及攷國史
始阨于陳循終阨于石亨豈造物者亦忌才乎贊曰三
秦帝京兩淮帝鄉生也挺秀沒也流芳幸菴有贊䆳菴
有志誰表遺書以傳奕世
翰林院侍讀學士吴希賢
吴希賢字汝賢福建莆田人天順甲申進士選庶吉士
授檢討與修英廟實錄陞修撰成化乙巳遷左諭德丁
未進侍讀學士掌南京翰林院事希賢為文章有竒氣
尤工於詩每僚友宴會累數百言立就人多服其敏然
負氣豪俠人亦以是少之太常卿陳音銘其墓曰東野
昌詩子厚優文君殆兼之永播厥芬廖道南曰予觀莆
陽文獻謂希賢與西涯咸稱神童及同舉進士則又相
篤厚以故西涯奠文有云國有譽望代有文章非虚語
也贊曰有美一人宛清揚兮為蟬則緌蟹有匡兮天球
河圖寳物蔵兮仰觀斗牛劍氣光兮
翰林院侍講學士曾彦
曾彦字士美江西泰和人成化戊戌進士第一授修撰
時執政欲矯時弊捄文以質而彦所對簡約遂置之魁
選邱文莊公作春聮以贈之彦年已近六十餘矣丁未
轉侍讀弘治紀元預修憲廟實錄遷左諭德甲申進侍
講學士掌南京翰林院事廖道南曰夫士童而習之白
首紛如養其才將有試也茂其學將有為也乃若老而
射策居殿元者在前則曾士美在後則唐守之俱遲暮
不振無聞于時惟吴文定公則老而不衰乃克自見豈
天之降才爾殊哉贊曰孰謂桑榆取日虞淵孰謂湛盧
貫斗龍泉壯而行之老而彌堅未酬厥志夫奚取焉
翰林院侍讀學士徐穆
徐穆字舜和江西吉水人幼聦悟日記千餘言弘治癸
丑進士及第授編修己未同考禮闈得倫文叙為省元
癸亥轉侍讀預修通鑑纂要宋元論斷多出其手乙丑
復考禮闈得董玘為省元二公皆名士人以此多穆之
知人武宗登極奉使朝鮮還朝預修孝廟實錄充經筵
講官值逆瑾柄國怒諸詞林不為禮乃改汪俊等于別
衙門是時穆居外艱改南京禮部員外郎服闋改兵部
瑾敗復職病甚擢侍讀學士卒廖道南曰予觀李文正
公所撰墓誌稱穆事親孝事長恭博極羣籍公堂廣坐
言論英發略無遜避非其人噤不出一語其所自負每
骯髒不下物盖實錄也贊曰躍之鏗然鑄之凝然擊之
錚然若干將然胡為而然而胡不然抑豈其然
殿閣詞林記卷四
