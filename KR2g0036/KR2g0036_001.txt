殿閣詞林記卷一
明廖道南撰
殿學
武英殿大學士吳伯宗
吳伯宗名柘以字行撫州金谿人父儀元鄉貢進士伯
宗生而岐嶷十歲通舉子業識者竒之嘆曰此兒玉光
劔氣終不可掩洪武庚戌鄉試辛亥廷試俱第一是時
初議開科取士命國子祭酒魏觀博士孫吾與修撰王
僎為讀卷官高皇帝親製策問略曰古者敷奏以言明
試以功漢之賢良宋之制舉得人為盛今特延子大夫
于廷不知古帝王敬天勤民其道何繇伯宗條對稱旨
上擢為第一賜袍笏冠服授承直郎禮部員外郎命與
學士宋訥等同修日歷時丞相胡惟庸專横伯宗性剛
直不屈惟庸&KR0742;之八年坐貶鳳陽伯宗上疏論時政因
指斥胡惟庸罪狀不宜獨任以政恐滋久為國大蠧辭
甚切直上覽其奏即召還賜襲衣鈔錠奉使安南獲馴
象方物以歸獻之改國子助教十二年進講東宫首陳
正心誠意之學皇太子嘉納明年改典籍御試以十題
命賦詩伯宗援筆立就風格峻絶上大稱賞賜織金錦
衣十四年遷太常丞不拜十五年又以為國子司業又
不拜忤旨貶陜西金縣教諭行至淮召還以為檢討拜
武英殿大學士十六年冬至弟仲晏為三河令薦舉不
以實坐是復降檢討卒伯宗為人温厚貞諒而不苟媕
婀故屢獲罪所著有南宫集使交集成均玉堂諸稿廖
道南曰喬林之枝風折之殘當衢之蘭物踐之傷若伯
宗者以忤惟庸竟坐貶斥其直氣勁操屢折不回說者
以為開科第一人名德俱稱非耶贊曰矯矯烈士大廷
之魁侃侃直節君子之才積忤權臣乃遭竒禍人亦有
言義不可過歴數往哲如君幾人誰其繼之一峯羅倫
華蓋殿大學士劉仲質
劉仲質字文質袁州分宜人敏而好學博通經典洪武
初為宜春訓𨗳被薦入詞垣奏對稱旨授文林郎歴遷
禮部尚書十五年四月詔天下通祀孔子增學校及師
生廪膳上諭質曰孔子明帝王之道以教後世使君君
臣臣父父子子綱常以正彛倫攸叙其功參于天地今
天下郡縣廟學並建而報祀之禮止行京師未遍天下
豈非闕典耶卿與儒臣共定釋奠禮儀頒之天下令每
歲春秋仲月通祀孔子是年十一月戊午倣宋殿閣大
學士之制以仲質為華蓋殿大學士宋訥為文淵閣大
學士吳伯宗為武英殿大學士吳沉為東閣大學士上
親製誥文賜仲質曰朕閱宋書見尚文之美崇儒之道
廓焉且當時諸儒皆以賢德輔景運三百有竒焉今特
倣宋制殿閣之名必期近侍有補文並歐蘇爾仲質才
頗稱任授以華蓋殿大學士奉議大夫爾往欽哉未幾
質坐事降御史時有邵質亦為大學士質為人篤厚文
多質實如其人云廖道南曰予讀國史乃知倣宋殿閣
大學士之制設華蓋文華武英文淵東閣大學士以崇
文儒以備顧問及觀聖祖御製文集乃見所謂華蓋劉
仲質文淵宋訥之誥於乎休哉重矣或者漫不之攷乃
云創自永樂是又可駭也贊曰端明龍圖寳謨煥章自
宋已然文運隆昌高皇作則乃建殿閣嗟乎仲質耆儒
宿學宿學耆儒公輔之儲禮文寵重其究何如
文華殿大學士鮑恂
鮑恂字仲孚其先嘉興人元至治間始遷崇德之千乘
鄉恂沉悟淵穎受易于臨川吳幼清深有所得著大易
傳義泰定元統省試第一人至正中由鄉薦授温州路
學正改教婺州御史劉彦博薦其學有原本為世儒宗
洪武初以明經徵為文華殿大學士輔導皇太子暨皇
太孫固辭歸隠與貝瓊結詩社所著有西溪稿云廖道
南曰漢高欲立趙王如意留侯乃為吕后畫策招致四
皓以輔翌之矧洪武建極即創大本堂以教太子乃蒲
輪玄纁聘諸耆儒視古帝王之禮臨雍齒胄何如耶不
知恂詮長年將何以畀之耶贊曰浙水之南寔惟桐江
咄咄子陵高尚鮮雙浙水之北寔惟檇李矯矯德輿才
名罔儷江風山月白雲紫芝德輿為友子陵為師
文華殿大學士全思誠
全思誠字希賢松江上海人博雅宏粹少負文名洪武
十六年以耆儒徵授文華殿大學士賜敕致仕其辭曰
朕觀古人有志之士雖髮白氣衰心猶不怠故能善其
始終垂芳史冊卿懷才抱德志肩古人朕甚嘉焉惜乎
年迫衰暮志雖存而力不能任朕不忍復勞特令卿還
鄉里以撫子孫享其奉養不亦悅乎時又有全詮湖州
安吉人張長年高郵人張紳山東登州人俱年七十餘
禮部主事劉庸薦詮等明經通逹治體遣使徵之恂詮
長年先至上見之甚喜賜坐顧問終日俱命為文華殿
大學士詮等固辭上曰朕以卿等年高故授此職以輔
導太子爾免卿早朝日晏而入不久當從其志庶不負卿
等平生所學而鄉里亦有光矣卿何辭焉恂等復固辭
翌日放還紳後至以為鄠縣教諭廖道南曰粤自商山
茹芝冥鴻寥落上下千載數人而已全誠賜敕恂詮被
寵龐眉皓首安車蒲輪雖竹帛所書圖畫所傳何以加
焉贊曰采采紫芝英英白雲葆光凝和脫垢離氛既樂
且康眉夀黃耉國之蓍龜號稱大老康侯晝接天子葵
之邈矣高風為世所師
華蓋殿大學士楊士竒
楊士竒名寓以字行江西泰和人曾祖景行仕元為待
制景行生榮榮生子將子將生士竒士竒幼孤力學越
章貢浮琴江艤鄂渚登黃鶴與蔣隠溪子立恭遊西山
慨然有幽人貞士之志已而應奉翰林授王府審理靖
難兵起約偕周是修諸人死難是修縊於尊經閣士竒
不往文皇履極擢國史編修簡入文淵閣進侍講兼春
坊左中允轉左諭德永樂二年撰文華殿講義上諭曰
先儒謂堯典一章大學全書皆具亶其然乎士竒對曰
堯舜禹湯文武數聖人凡修諸身施諸家國天下者皆
大學之道也上曰帝王之道貴切已實用故孟子道性
善言必稱堯舜爾等講說理性當證諸古人以牖朕衷
焉是歲饒州士人朱季友獻所著書詆訾濓洛諸儒士
竒請焚其書毋使惑衆二年命侍東宫講學士竒撰易
本義要旨以進皇太子悅賜名周易直指因閱真氏文
章正宗諭士竒曰德秀學術純正如此對曰德秀所著
大學衍義為君者不可不知為臣者不可不知君臣不
知此義為治皆苟而已又閱歐陽修文集喜其奏議懇
切令贊善陳濟校正諭士竒曰為文不本大道斯無用
之文為臣不能正言斯不忠之臣如歐陽子無忝矣廬
陵有君子爾其勉之又間與贊善王汝玉論詩問士竒
曰古人詩法何如士竒曰詩以言志明良喜起之歌南
薰解阜之詩唐虞之君之志尚矣後世若漢高帝大風
歌唐太宗雪耻除兇詩徒尚覇力皆非王道至於漢武
帝秋風辭及隋煬帝陳後主所為詩則萬世之戒也五
年廣東布政徐竒入覲遍賂要津獨不及士竒文皇知
之召士竒謂曰為臣當戒私交為士當務清慎爾其𢡟
諸六年冬車駕巡狩北京命士竒輔監國于南京九年
三月朔上御右順門召士竒問曰汝輔監國最久東宫
所行如何對曰皇太子天資甚高非人所能及事宗廟
謹祭祀可以觀孝遇進表箋及諸儀物于行在必躬必
親可以觀敬且有過未嘗不知知之未嘗不改其用人
以愛人為本不輕任匪人真宗社之福也又問高煦奪
嫡之謀信否士竒對曰臣與蹇義同事東宫匪見之真
不敢妄對漢王初封于滇不之之也改封于青又不之
之也茲聞徙都北京彼欲留守南京其意可知已上默
然還宫廉知高煦罪狀即禠其衣冠縶之且削其護衛
徙封樂安州十一年十二月歲除欽天監奏明年元旦
日有食之禮部請朝賀如常儀士竒曰日食天變之大
者宋仁宗時元旦日食富弼請罷晏撤樂吕夷簡不從
後聞契丹免賀仁宗悔甚臣愚以為宜免賀上曰君子
愛人以德其如士竒議乃加左春坊大學士十四年十
一月周王楚王來朝命士竒議謁陵禮士竒曰二王尊
屬也皇太子太孫嫡宗也二王當居前分為兩行太子
當于二王之後之中太孫又于太子之後之中諸孫班
視太孫行視二王此非臣之臆見也朱熹家禮之序也
上出儀注于袖中與士竒合十二月壬申歴代名臣奏
議成上命刊賜皇太子太孫諭士竒曰致治之道千古
一揆君能納善臣能盡忠天下未有不治朕觀是書見
當時人君之量人臣之直為君者以前日之事為今事
為臣者以古人之心為已心天下國家之福也二十二
年八月仁宗繼統進太子少傅禮部侍郎兼華蓋殿大
學士上見士竒陛謁謂尚書夏原吉曰新華蓋來必自
有說士竒奏恩詔甫下惜薪司傳旨賦棗於山東河南
以供香炭至八十餘萬民何以堪上喜曰吾固知爾言
中理即殺其半會禮部尚書吕震題請釋服易吉元旦
用樂士竒以為不可兵部尚書李慶建請朝覲官員宜
給養官馬士竒又以為不可尚書蹇義論事偶及舊侍
御史舒仲成李祥欲逮問之士竒又以為不可大理卿
虞謙少卿弋謙各上封事過激上大怒左遷虞謙為少
卿免弋謙朝參而以屬吏楊時習代虞謙士竒又力争
以為不可上皆霽威從之諭曰為君以受直言為賢不
受直言則過益深為臣以能直言為賢不能直言則忠
不盡朕自今行有未當卿當盡心言之賜之銀章一曰
繩愆紏繆諭曰卿祗事先帝二十餘年又事朕于東宫
朕今嗣位凡軍國重務協心贊輔或羣臣有言未之能
從卿有言未之悉從宜用兹印密疏以聞君臣之間盡
誠相與庶幾朝無闕政民無失所而祖宗付托之重亦
不負矣士竒遂密疏言事上褒荅曰卿助朕以德期朕
為唐虞主真股肱臣也卿勿以朕尊居宸極或有所畏
而不之盡言繼自今其知無不言洪熙元年正月陟兵
部尚書兼職如故賜天元玉歷賦諭曰天道人事未嘗
判殊有動於此即應於彼朕少侍皇祖教以慎修敬天
未嘗敢怠是書言簡理當左右輔臣亦當知之四月既
望上御奉天門召蹇義夏原吉楊榮及士竒諭曰夜來
星變卿等知之乎乃歎曰天之命也夫勅士竒曰國家
肇建兩都庶務孔殷卿侍朕監國籌畫適中屢歴艱虞
㤀身徇國兹特錫爾牙章文曰貞一用傳厥家與國咸
休宣德元年高煦叛宣宗親征罪人既得師既旋大學
士陳山請乘勝襲執趙王楊榮力贊之上命士竒草勅
士竒曰勅旨以何為辭榮山咸曰汝敢沮撓大事乎士
竒曰太宗三子惟趙王在且上親叔也有罪者既不可
赦無罪者亦當加厚庶幾仰慰在天之靈上聞之不懌
還京始召士竒問曰人言趙王滋衆奈何士竒對曰趙
王懿親當思保全毋惑羣言悔之何及上曰朕業已思
之於是檢羣臣章疏命廣平侯袁容齎賜趙王諭士竒
曰趙邸獲全卿之力也二年十月黎利奏稱安南陳王
孫暠宜立為後上命廷臣集議英國公張輔曰此黎利
譎謀爾當𤼵兵討之蹇義夏原吉曰舉以與之無名徒
示弱耳士竒曰立陳氏後者先帝本心求之不得乃郡
縣其地且十數年來兵民困於交阯之役極矣體祖宗
之初心以保祖宗之赤子此盛德事也何謂無名漢棄
珠厓前史榮之何謂示弱上從其言遂棄交阯三年十
月下都御史劉觀于獄士竒舉通政使顧佐代之臺紀
遂振五年二月上御南齋宫命士竒草寬恤詔多所禆
益三月清明上奉皇太后謁陵士竒扈從上曰母后為
朕言先帝在青宫惟卿言不避忤意先帝能從以不敗
事又謂朕當受直言士竒對曰此皇太后盛德之言也
願陛下念之六年七月日既夕上微行至士竒宅傳呼
范太監來士竒叩首曰陛下奈何以宗廟社稷之身自
輕至此擾擾塵埃誰識至尊若變起倉卒何以備之上
笑謂曰朕思卿一言故來爾明日遣太監范弘問曰海
内平靜時一微行何足過慮士竒曰天子尊居九重恩
澤未洽幽隠萬一有冤夫怨婦窺伺竊𤼵誠不可不慮
也後果獲盗如士竒言上歎曰愛朕莫若卿朕自今不
復微行矣正統初進少師同知經筵事展墓還鄉冢子
稷坐事逮繫英宗賜之璽書曰歴事祖宗寔惟簡在暨
朕繼統啟沃弼贊厥勞尤多卿子既乖家訓干國紀朕
不敢私卿其以禮自處以副倚毗士竒感泣卒年八十
贈特進光祿大夫左柱國太師諡文貞官其子穟為尚
寳丞所著有沙羡稿石臺稿文籍志法書志東里集楊
溥銘其墓曰斯文遭際千載亨期以翼君德以福羣黎
遠稽諸古異世同規皇眀啓運大統重熙純佑有命挺
生瓌竒左右密勿四紀于茲老成耆德以臣以師中流
砥柱羣疑蓍龜天不愸遺吁其以悲廖道南曰予觀沙
羡稿及石臺稿見文貞蚤歲跅弛魁岸視天下莫已若
及觀國史暨三朝聖諭錄乃知管仲之才優于召忽魏
徵之績多於王珪視諸詭隨無良者不侔矣然而輔亮
東宫保全趙邸歴事四朝終始如一非所謂社稷之臣
與或者乃以周是修之死子稷之獄少之則吾不知也
贊曰肇啟文淵首拔文貞和調鼎鼐潤色絲綸羽翼儲
皇煦媪宗親殄䜛以信剗偽以真夷吾在齊語稱其仁
玄成在唐史著厥徵彼君子兮不失令名
謹身殿大學士楊榮
楊榮字勉仁福建建安人曾祖伯遜祖達卿父伯成嘗
遇異人得吉地遂生榮初名子榮鄉薦魁閩多士洪武
庚辰進士授國史編修太宗履極簡入文淵閣更名榮
轉修撰侍講一日上御右順門召解縉等七人惟榮在
出江西守臣奏章示之先是吉安鄉民嘯聚遣行人許
子謨齎勅撫諭復遣都督韓觀統兵繼之至是奏至其
亂已平上欲賜璽書褒觀榮言不可從之永樂元年請
告歸省二年賜二品金織衣謂榮曰天下事朕與若等
共計之非若六卿祗分理也二年選侍皇太子于東宫
進春坊右諭德階奉訓大夫未幾轉右庶子五年命往
甘肅閱視邊關險要及糧餉豐耗旋奏稱旨六年給傳
奔父母喪奪情起復七年正月車駕巡狩北京命胡廣
金幼孜及榮扈從甘肅守將何福奏降將托克托布哈等
率衆來歸命榮往受降仍命持節至額齊訥之地封福
為寧遠侯道經寧夏會同寧陽侯陳懋區書邊務悉中
機宜及還建白上皆嘉納八年二月上北征布尼雅實哩
榮仍扈從至臚朐河命榮馳報東宫于南都復還北京
九年春命中官宋成護榮犇喪還閩中皇太子召起為
太孫講學十年二月甘肅守帥西寧侯宋琥奏叛寇婁
達衮等逃居赤斤蒙古諸衛將為邊患上命榮同豐城
侯李彬往討之十二月榮馳還奏餉道險遠士馬疲困
師不可久居且小醜勝之不武久當自定上從之未幾
叛者復歸果如榮筭十一年春扈狩北京十二年三月
上親征衛喇特博囉皇太孫從命榮兼尚寳司卿同胡廣
金幼孜扈行凡行營有暇即與講學比還敇修五經四書
性理大全充總裁官十四年陟學士仍兼庶子十五年
扈狩北京十六年夏高廟實錄成命掌翰林院事上疏
指陳府部臺寺十弊言多過直𤼵人隂私上留中問曰
兵食何由充足對曰擇將屯田訓練有方耕耨有時則
食足兵精矣十七年進文淵閣大學士兼學士階奉政
大夫十八年北征還將西征有言建文時江西垜集民
兵宜徵赴行在上召榮議對曰陛下命復民業二十年
矣今復徵之非所以示信于天下也遂寢其事是年三
殿災榮上疏論十事悉允行之二十一年復扈西征寧
陽侯陳懋奏邊人額森圖罕來降命榮復往受降二十
二年正月上親征阿嚕台次長樂鎮諭榮曰漢高帝過
栢人慮迫于人今朕至長樂思與天下同樂何時庶幾
乎此榮對曰有志者事竟成陛下聖志如此天必助順
矣師旋適浙江守臣奏至謂處州之麗水福建之政和
山寇竊𤼵榮請遣使撫處上從之次翠微岡諭榮曰東
宫歴涉年久政務已熟朕還京後軍國重事悉以付之
朕惟優游暮年以享安和之福不亦可乎榮對曰東宫
孝友仁厚天下屬心付托允稱矣上喜命中官馬榮賜
羊酒次榆木川宫車晏駕榮議秘不𤼵喪朝夕上食如
常儀即馳歸報皇太子尋遷太常寺卿階嘉議大夫兼
職如故逾月進太子少傅階資善大夫兼謹身殿大學
士山陵事竣太監孟繼言榮盡心襄事陟工部尚書仍
兼前職洪熙元年賜銀章一曰繩愆紏繆榮盡言無隠
匡贊居多宣宗親征漢邸榮勸之尤力既而黎利據交
阯以叛請立陳氏後上顧楊士竒及榮曰爾二人云何
榮曰交阯在荒服外唐虞三代不有其地不失為聖君
漢唐以來雖嘗為郡縣然叛服不常棄之可也上從之
五月車駕北巡召榮問曰人君馭世之權何者為重對
曰命德討罪二者為重上曰二者天下公器舜舉十六
相而天下服以天下之好惡為好惡也齊威王封即墨
大夫烹阿大夫此不以左右之好惡為好惡也故爵賞
刑罰至公無私然後能服天下榮頓首曰誠如聖諭是
歲進榮祿大夫太子少傅兼支尚書大學士三俸又賜
之銀章一曰方直剛正天潢玉牒成上諭曰古人重世
譜蓋欲正倫理篤恩義我國家宗族之盛皆祖宗積德
所致也八年賜之敕曰卿榮以博通之學明敏之識練
逹之才歴事祖考踰三十年多效勤誠以樹勞勣朕即
位以來卿秉誠攄謀飭武綏夷忠言讜論禆益為多人
惟求舊允釐天工卿其懋諸英宗嗣位進光禄大夫柱
國少師仍兼尚書大學士賜玉帶同知經筵五年展墓
還京卒于杭州武陵驛年七十贈太師諡文敏官其子
恭為尚寳丞所著有默菴集退思集北征記訓子編靜
軒雲山二稾楊士竒銘其墓曰桓桓文敏通才博識遭
際聖明光奮于績承明延閣著作之庭以翺以翔舒華
振英北裔西陲從狩萬里職典者文亦兼知武晚陟三
公貳工弘化恪恭朝夕敢或遑暇帝懷敷仁鞠躬承之
民懷被福黽勉成之志存寬惠行在果斷嘉謨讜議褒
書有煥越昔内閣七人同事荏苒三紀我銘其四公壽
考終哀榮寵光於乎文敏歿也不亡廖道南曰宋儒有
言德勝才謂之君子才勝德謂之小人信斯言也豈天
之降才爾殊哉非其才之罪也夫國家多難羽檄旁午
匪才弗逹上下多危蕭墻交搆匪才弗定敵國窺伺内
猜外疑匪才弗靖奸雄僣竊彼甲此乙匪才弗協是故
陳平燕居深念張良借箸前籌才矣而謂之小人可乎
或謂文貞正而不譎文敏譎而不正則予豈敢彭韶贊
曰文武兼資通人之器運籌帷幄折衝千里擁佑三朝
捧日而起恩遇有加抑畏無替保身全名經邦掌制巍
巍當時煜煜來裔卓哉相業吁其難繼
武英殿大學士金幼孜
金幼孜名善以字行江西新淦人祖仲卿父守正咸有
隠德幼孜初學春秋于聶鉉超悟不羣洪武庚辰舉進
士授戶科給事中永樂初改翰林檢討簡入文淵閣轉
侍講時皇太子立幼孜纂集春秋十二公事名曰春秋要
旨以進五年遷春坊右諭德階奉訓大夫七年扈從車
駕巡狩北京八年二月上親征北邊胡廣楊榮及幼孜
從之次永甸雪初霽諸峰竒絶上曰雪後看山此景最
佳過雞鳴山躡野狐嶺曰至此看山盡在下矣至興和
曰汝觀地勢遠望似高近即漸平此隂山脊也若因山
為塹因壑為池守茲巖險雖有鐵騎千羣安能飛度耶
次鳴鑾戍曰此大巴延山其西北則為小巴延山其東
北則為開平汝等觀此始知塞外風景也駐蹕凌霄峰
上召至帳殿夜分乃出次環瓊圃指示塞北山川曰古
交河在今哈剌火州兩河相交水齾沙出唐之碑蹟尚
在也次小甘泉曰女直有山其巔有水色白草木虎豹
色皆如之所謂長白山也至長清塞曰至此南望北斗
矣經闊灤海曰此水周圍千餘里斡離臚朐凡七河注
其中遂名為玄溟池次通川甸又遥指海邊石山曰此
即三石山也爾等記之還京階奉直大夫錫之誥命十
二年扈從北征還京重修高廟實錄及五經四書性理
大全俱充總裁官進學士兼諭德階奉議大夫賜金織
襲衣十八年擢文淵閣大學士仍兼學士二十二年扈
從北征次開平上召至幄中諭曰朕夢神人語曰上帝
好生者三是何祥也豈天謂兹寇乎幼孜請班師上曰
卿言正合朕意即命草詔次清平鎮上晏羣臣命内侍
歌高皇御製詞五章曰此先帝垂諭創業守成之難戒
荒淫酣酗之失也朕嗣鴻業惟恐失墜尚相與勉之於
是自製五章以奉天法祖勤政恤民為言仍命内侍歌
之次清水源命幼孜刻石曰俾後世知朕親征過此也
仁宗嗣位進戶部侍郎兼文淵閣大學士踰月加太子
少保武英殿大學士專典内制賜之銀章一曰繩愆紏
繆是歲持節冊梁王及趙王妃洪熙元年陟禮部尚書
階資善大夫給告歸省宣德元年命充兩朝實錄總裁
官明年持節之寧夏冊安化貞寧二王妃歴覽周秦漢
唐之墟事竣上封事上嘉納之實錄成賜金織襲衣及
金綺鞍馬五年三月命同楊士竒等選進士薩琦等八
人為庶吉士十月壬午扈從巡邊度雞鳴山上曰唐太
宗恃其英武征遼嘗過此山對曰太宗後亦悔之此憫
忠閣所繇建也上曰山崩于元順帝時人謂元亡之徵
信乎對曰順帝亡國之主也雖山不崩國亦亡上曰自
古聖帝明王未嘗無災異國之存亡繫乎君之仁與不
仁而已矣後歲餘遘疾屬纊子姓有干澤者正色斥之
曰君子所耻正襟危坐而卒年六十四贈榮祿大夫少
保諡文靖子五人昭伯舉進士楊士竒銘其墓曰玉笥
崔巍金川湛澄公生其間萃龢挺英賓興賢能濟濟偕
至青萍出匣淬礪初試六御乘時登庸玉署清䆳崇巖
參典密務恪勤夙夕小心寅恭于狩于征龍旂率從上
承簡知履坦平平鵾游滄溟鵬翔九天歴事三聖敬終
猶始不競不絿有譽無毁方簡大冊天府所藏崇碑厚
碣敷在四方廖道南曰予觀國史稱述文靖簡易沉默
温裕有容且不伐善不騖名名其燕室曰退菴古所謂
金玉君子者非其人耶七人之中保全始終堅立名節
如公者蓋不多見也贊曰我聞諸易謙謙君子謙之為
象地山有美我聞諸詩温温恭人温之為義緡木有宜
惟彼文靖誦詩玩易捫舌斯默檢躬斯益扈從六飛為
王先驅北征有記情見乎詞求諸古人金温玉粹始終
一節庶幾無愧
武英殿大學士黃淮
黃淮字宗豫浙江永嘉人曾祖應發為松陽教諭生子
通通生性性生淮淮幼抱鉅人志年十二賦詩竒絶充
邑庠弟子員洪武丁丑舉進士授中書舍人太宗一日
御奉天門左室裁决庶務召見訪以大政淮對稱旨簡
入文淵閣擢編修轉侍讀一日吏部以南人官北土凡
建文中不效順者例編伍淮曰近勅旨凡征討官與舊
官同一體若復追罪南人是示人以不廣也永樂二年
命同解縉考試天下士得曾棨等四百七十二人四年
三月上問建儲事對曰立嫡以長萬世法也皇太子既
立進左春坊左庶子兼侍讀賜以袍笏五年遷右春坊
大學士兼輔導皇太孫六年上巡狩北京命蹇義金忠
楊士竒及淮留守南京諭曰朕留汝四人居守猶唐太
宗之任房玄齡也卿等其識朕意七月上諭曰東宫天
性仁厚識見甚正朕嘗問今日說何書對曰論語君子
小人和同章朕問君子難進易退小人易進難退何如
對曰君子守道而無欲小人逞才而無耻朕又問小人
何以常勝君子對曰視君上好惡何如爾如明主在上
君子必勝矣朕又問明主果不盡用小人乎對曰小人
有才不可棄者湏駕馭之有方警飭之不使有過可也
朕聞之甚喜爾等其用心輔翼之八年長沙妖寇李法
良亂淮薦豐城侯李彬討之高煦譛彬不可用淮曰豐
城老將必能成功後果如淮算九年阿嚕台率衆來降
請併女直吐蕃諸部屬其約束淮曰此人莫測其心離
其黨使各為心則易制若併為一則難圖矣上曰黃淮
如立高岡無遠不見諸人如處平地所見惟目前爾十
一年西域烏思藏大寳法王來朝上命玉工以全璞製
印畀之淮曰朝廷賜諸番制勅所用廣運二寳亦有限
制今此璞大於璽書恐非所以示諸夷也上嘉納之十
二年高煦隨侍北征潜蓄異志譛淮尤力值進表行在
稍滯上怒逮繫詔獄凡十年淮在狴犴惟賦詩引咎名
曰省愆集又即人情物變寓之於情名曰自省錄仁宗
嗣位遷通政使兼武英殿大學士仍典機要洪熙元年
加少保戶部尚書仍兼大學士職階榮祿大夫宫車晏
駕淮佐鄭府襄府二王監國宣宗嗣統親征高煦淮留
守盡勞夙夜匪懈師旋請告終制陛辭賜遊西苑命乘
肩輿登萬歲山淮撰詩以進上悅仍命宴餞于太液池
且諭之曰明年朕誕辰卿其復來越明年如期至寵錫
有加卒年八十三諡文簡官其子來為中書舍人所著
有介菴集歸田藁祭酒陳敬宗銘其墓曰惟周三公視
古百揆公不獨立三孤以二爰副調燮益弘化理惟寅
惟亮公寔職此王躬是保百辟攸式寵顧雖隆小心翼
翼視草玉堂高文大冊六經黃麻有典有則獻替密勿
日于帝側定策安邦宣慶布德廟堂柱石薦紳蓍龜惟
鹽惟梅鼎鼐是資列聖眷倚心膂股肱功在社稷福及
蒼生廖道南曰予觀文貞所載日錄謂淮忌胡廣解縉
及觀國史亦謂縉之死淮有力焉再觀省愆錄乃知淮
之不容于時下獄十年家食二十餘年杜門掃軌不問
國事而同事七人縉既雉罹廣亦蟪夭惟文貞秉鈞文
敏謀幄淮之蒙詬亦未可知也贊曰淛海浩瀚&KR1672;流仙
壇羅山崒嵂俯瞰神湍篤生哲人持危以安貝錦青蠅
䜛夫鼓瀾省愆有集炳炳如丹
武英殿大學士楊溥
楊溥字弘濟湖廣石首人洪武時為諸生入試考官胡
儼大加稱許建文庚辰進士授編修永樂二年四月辛
未選用東宫官屬遷司經局洗馬仍兼編修侍皇太子
于南都一日問漢廷尉張釋之之賢溥對曰釋之誠不
易得然世豈無其人但無文帝寬厚仁恕之君用之爾
釋之固難得文帝尤難得也退采文帝事關治道者編
為事類以進皇太子嘉納之十二年七月車駕北征東
宫遣使奉迎稽緩漢王高煦譛之上怒曰此輔導者之
咎也黃淮先至下之獄楊士竒金問繼至上曰楊士竒
姑宥之朕不識金問何人乃爾得侍東宫命法司鞫之
辭連溥及芮善王愷遂俱逮之淹繫十年仁宗登極釋
之擢行在翰林學士洪熙元年正月己卯建弘文閣于
思善門之左命溥掌閣事選侍講王進侍直改儒士陳
繼為博士學錄楊敬為編修訓導何澄為給事中俱輪班奏
對上親握閣印授溥曰朕用卿等於左右非止助益學問
亦欲廣知民事為理道助卿等有所建白即用封識以
進十一月丙申溥密疏言事上褒荅曰覽卿所奏為國
家計誠合朕心但望始終如一知無不言贊朕政治以
承天休感卿忠懇特用酬報賜寳鈔綵幣卿其領之尋
陞太常寺卿兼學士宣宗嗣位預修兩朝實錄為總裁
官宣德元年十二月上召溥語及治兵之道溥曰兵貴
訓練有方撫養得宜上曰養之厚則得其心練之精則
得其用必氣銳志果而後可用若素不訓養一旦驅之
矢石之間進退失措何望有濟溥曰誠如聖諭四年正
月上御齋宫召溥諭曰朕即位以來今四年常念祖宗
創業之難子孫守成之不易夙夜惓惓未嘗敢怠今幸
百姓初安皆賴天地祖宗敷祐蓋亦羣臣勵翼之功朕
恒自喜然自古國家禍亂每生于不虞朕未嘗不以為
憂溥對曰聖人治不忘亂安不忘危今聖心如此足以
膺天眷福蒼生也上曰滄海之大皆由江河之助古之
君臣更相戒飭克致太平號稱賢良若為君不求資于
臣為臣不克輔其君欲求善治未之有也比來人臣多
進諛詞朕殊厭之卿宜輔朕于善道溥對曰臣荷至恩
敢忘報稱上曰卿覺朕有過舉直言無隠即為報多矣
溥曰自古直言非難受盡言為難陛下樂聞讜論臣敢
不竭愚衷是年十月上幸文淵閣諭溥曰朕聞有道之
君願治之主崇禮儒臣講求治道卿等職專秘閣朕躬
至此冀有所聞稍暇當復至卿等必有所陳論也遂製
詩一章賜之五年正月實錄成賜溥白金十鎰羅衣一
襲綵帛十二端六年十一月上御文華殿溥同楊士竒
楊榮入侍諭曰朕念祖宗積德累善篤生太祖繼天立
極創業垂統太宗迅掃姦回再安宗社皇考仁宗恢弘
治化增高累厚以固鴻業朕承天位夙夜不忘記曰先
祖有美而不知不明知而不傳不仁是用撰述成詩揭
之座上朝夕覽觀勉圖繼述庶幾永保天命今以刻本
賜卿當亦思祖宗開創之難守成不易盡心輔朕國家
安卿等亦與有榮焉溥頓首受賜未幾奪情起復陟禮
部尚書兼學士英宗繼統命溥同知經筵總裁宣廟實
錄成加少保禮部尚書兼武英殿大學士卒贈特進光
祿大夫左柱國太師謚文定官其子夀為尚寳丞大學
士曹鼐銘其墓廖道南曰予觀國史謂溥與士竒榮相
繼入相時稱三楊士竒有相業榮有相才溥有相度雖
兒童婦女咸知其名然繫獄不改其操秉鈞不渝其忠
史謂謙恭淳謹不愧斯言已矣贊曰荆山岹嶢陽岐斯
支岷江澔涆渚宫斯涯山祗毓靈水若貢祉元和凝會
誕生君子彼君子兮惟楚之良厥德允常厥謀允臧九
折厥肱三緘厥口嘉石如肺金印如斗履險視夷處平
思陂史稱醇儒夫復何辭
華蓋殿大學士張瑛
張瑛字子玉直隸邢臺人洪武丙子鄉貢士授陜西寧
州訓導調武德衛再調宿遷縣永樂戊子秩滿九載擢
吏科給事中時宣廟為皇太孫瑛與選為伴讀洪熙元
年遷春坊中允進諭德改洗馬宣德元年三月錄瑛舊
勞陞行在禮部右侍郎未幾轉左侍郎兼華蓋殿大學
士入内閣丁未加禮部尚書五年正月總裁兩朝實錄
成賞白金六十兩金織羅衣一襲綵幣十端未幾調南
京禮部七年十月瑛上言天下儒學廪膳生員計三萬
有竒歲食廪米不下十數萬石朝廷養士之隆自古鮮
儷洪熙定制舉人額數應天歲取八十人宣德以來稍
加增益凡諸省皆然臣愚以為人才與氣運相為消長
不可預為額數才寡而數盈其失也濫才多而數少其
失也隘矧今各府州縣教官多員缺學政多廢弛士習
多未正請自今副榜中式悉補教官其鄉試額數量為
加補疏入下之所司甲寅奪情起復賜御詩十餘軸楮
萬緡卒年六十二廖道南曰予觀國史謂瑛儀觀魁梧
持已莊重文章政事非其所長予竊惑焉夫渾朴多木
強老成類遲鈍恂恂若不能言者藏辯於訥蹇蹇若無
能為者晦巧於拙然則子玉若是班乎跡其所言豈其
然乎贊曰俚哉子玉歴踐清階扈日青宫上應星台排
雲華蓋中紓眷懷彼何人斯亦已焉哉
謹身殿大學士陳山
陳山字(闕)福建沙縣人初繇教官召拜吏科給事中時
偕張瑛侍宣廟講讀遷左春坊左庶子宣德元年陟戶
部尚書兼謹身殿大學士時高煦反形已具上親征師
旋山迎謁請間謂宜乘勝移師彰德襲執趙王則朝廷
永寧可無蕭墻虞也上召楊榮以山言諭之榮曰山之
言國之大計請先勅責趙王詰其與高煦連謀六師奄
至可不旋踵而擒也楊士竒執不可上悟其非遂薄山
不復任四年十月朔上御左順門遥見山趍朝問楊士
竒曰汝試言山何如人對曰山雖侍從日久然寡學術
昧大體非君子也上曰然趙邸幾為所誤近聞干謁諸
司内閣政本之地豈可令斯人貽溷也遂命改山機務
專授内豎習書既而疏陳休致卒年七十廖道南曰予
觀國史謂山存心險刻臨事乖方趙邸之謀終身蒙訾
信乎擇術不可不慎也贊曰漢之代邸從官有差張武
受賂宋昌無私唐之策府文學亦異玄齡忠懇敬宗詭
偽張陳二君翊龍以飛一忠一佞各有攸歸
文華殿大學士權謹
權謹字仲常直隸徐州人十歲喪父哀毁頓絶復甦洪
武初薦知樂安縣清慎平恕其民懷之九載考績遷光
祿署丞迎母就養母疾籲天祈以身代母卒躬負土成
墳廬墓三年有白兔青蛇馴擾不去有司以聞太宗嘉
之召拜文華殿大學士扈從皇太子往南京諸臣皆獻
方物不受至徐州謹以孔門聖賢道統圖獻特賜留覧
洪熙元年九月改通政司左參議致仕仍旌其門曰孝
行廖道南曰古稱求忠臣于孝子之門亶其然乎夫一
孝立萬善從孝之不立道奚生焉君子是以重權謹也
贊曰雲龍之山其山嵯峨吕梁之水會流于河彼仲常
兮孝思匪他擢居殿學以風天下山水增榮光流閭舍
視彼權姦盗負且乘孰重孰輕請問天命
華蓋殿大學士陳循
陳循字德遵江西泰和人永樂乙未進士第一授翰林
修撰太宗特重儒臣賜第萬寳坊駕幸北京命循載秘
書詣行在遂留用之三殿災循上疏多采納洪熙改元
轉侍講宣德初命與楊溥輪直南宫備顧問又賜第于
玉河西庚戌擢侍講學士時御史張楷上詩涉時政僉
事陳祚勸講大學衍義忤旨宣廟震怒循力捄之獲免
正統初兼經筵官壬戌擢學士甲子入内閣乙丑遷戶
部侍郎尋陟尚書兼學士奏復近侍翰林官於早朝時
當立于金臺左側於午朝時當先諸司奏事悉從之未
幾加少保兼太子太傅景泰初兼文淵閣大學士集古
帝王行事名曰勤政要典上之修寰宇通志成進華蓋
殿大學士時額森擁駕入關索大臣于謙胡濙王直出
迎衆知其詐循奏請勅各邊精騎入衛京師又多𤼵榜
文招諭回番以疑其心額森計窮復遁嗣後景帝臨御
既久循秉鈞軸擅易儲宫㗖以爵禄遽變初志恃權剛
愎不能容物其子瑛入試不第與王文誣奏考官劉儼
黃諫欲抵之罪又謀取鄉人塚域傾䧟御史周鑑王豪
士論鄙之英宗復辟言者𤼵其奸狀謫戌遼東及石亨
敗奏雪已愆釋之復其官廖道南曰予觀𤨏綴錄所載
陳芳洲事語多近俚及觀國史乃見其城府深刻羅鉗
吉網靡所不為視厥初疏陳諸事力救張楷陳祚若有
睽焉不然又胡為乎力詆劉儼黃諫末流至此極也豈
孔子所謂患得患失者耶贊曰匪位之患令名為艱匪
名之患令終為艱保初節易保晚節難於乎德遵有&KR0804;
斯顔
謹身殿大學士高榖
高榖字世用揚之興化人永樂乙未進士選翰林庶吉
士授中書舍人甲辰改春坊司直郎洪熙初擢翰林侍
讀宣德乙卯考順天鄉試正統改元楊士竒薦侍經筵
講讀賜三品服戊午預修宣廟實錄成轉侍講學士甲
子考應天鄉試乙丑遷工部右侍郎仍兼前職入内閣
與聞機務已巳上北征命榖居守景泰初陟工部尚書
兼學士時敵情叵測羽檄旁午乘輿未返人心恟懼中
書舍人趙榮獨請往迎穀壯其志解所束金帶贈之及
都御史楊善迎太上皇歸榖奏禮宜從厚有千戶龔遂
榮投書于穀穀即以示公卿陳循見之恚甚請下之獄
穀執議如初未幾加少保兼東閣大學士壬申加太子
太傅上言内外諸司惟賢是用况經筵日講關係聖德
尤在得人遂薦少卿陳詢學士吕原中允楊鼎都御史
王文大理卿蕭維禎司業王恂疏上命詢鼎侍經筵文
入内閣甲戌命往南京巡視災歉事竣還朝都給事中
林聦忤權貴將置重辟穀持正救解賴末减丙子進謹
身殿大學士是歲順天鄉試循奏考官劉儼黜其子命
穀覆試穀曰貴冑與寒畯爭進固已不可况從而為之
辭乎因閱卷止黜林挺一人餘俱從儼所選從之英廟
復辟榖辭職乞休賜璽書慰諭仍侑以金鏹給驛以歸
卒謚文毅廖道南曰予讀國史稱穀為人高簡廉靜不
比匪人觀其白劉儼之公救林聦之直嘉趙遂榮之忠
推是心也天日將為昭焉贊曰江海之會寔維維揚毓
和委灝𤼵為禎祥有斐君子邦之司直衆醉獨醒抗顔
不屈寧為孤立毋為依違侃侃誾誾永世有辭
謹身殿大學士王文
王文初名強字千之保定束鹿人永樂中繇鄉薦計偕
如京師太宗命選下第舉人給冠帶入冑監文預焉辛
丑登進士擢監察御史綽有能聲與同官王翺于謙咸
為都御史顧佐所稱許時彰德妖寇張普祥謀逆宣廟
簡命往治事平還奏稱旨欽改名文擢陜西按察使正
統己未轉右副都御史巡撫寧夏兼理軍務辛酉入為
大理寺卿壬戌夏大旱上命中貴興安審錄狴犴文片
言折獄衆皆輸服未幾陟右都御史時冢宰郭璡貪墨
文疏其罪風紀大振癸亥命代陳鑑撫鎮陜西額森犯
順當國者移文沿邊歛民入城以避其鋒文謂邊衆逆
天神人共憤不宜驚擾以惑人心關中安堵如故尋召
還加太子太保改左都御史景泰壬申南畿及山東河
南被災命往綏懷多所全活大學士高穀薦入内閣改
吏部尚書兼翰林學士參預機務疏陳舉官賑民數事
悉中時宜甲戌應天蘇松大水命往巡視蘇人鼓術惑
衆互相屠戮文悉捕獲誅之加少保兼東閣大學士修
寰宇通志充總裁官進謹身殿大學士因其子倫不第
訐奏考官峻文深詆英廟復辟言者首論于謙王文迎
立外藩擅易儲宫廷鞫文力辯謙不言遂同戮于市後
其子倫改名宗彛仕至尚書請雪父冤詔復其官加太
保諡毅愍廖道南曰予觀國史謂文為人深沉剛果屢
鎮大藩兩總憲政每廷議百官莫敢先𤼵文以一二語
裁决與陳鑑交代一揖之外未嘗接談及入閣毅然欲
有所為即茲以觀其志果其情深其才充其器隘迺若
私詆考官廷詰獄吏誣薛文清以死又何險也贊曰廣
漢神明延壽深刻匪術弗精匪才弗逹果于自用昏于
自恕彼何人斯秉心乖戾張湯之後安世則侯犂牛騂
角誰謂無郵
華蓋殿大學士徐有貞
徐有貞初名珵字元玉蘇州吳縣人宣德癸丑進士選
庶吉士授編修正統初進侍講己巳之變倡議南遷尚
書于謙斥之于廷遂懷悵惘大學士陳循授之策曰汝
當更名無使内家習知也即更有貞以易儲事轉左諭
德遷左僉都御史往視水災時河决沙灣居民播蕩漕
運阻艱有貞奏曰凡平水土在知天時地利人事三者
天時既經地利既緯人事庶可施也今欲捄之請先䟽
其勢水勢平乃治其决决止乃濬其淤茲為之方以時
節宣一曰置造水門二曰開分水河三曰挑濬運河於
是决渠以平水勢築堤以平水性作閘以平水道功告
成為文紀之召還為副都御史歲丁丑天象告變有貞
隂結太監曹吉祥武靖侯石亨及太平侯張輗等密謀
迎請上皇復辟禁漏下數十刻有貞等擁至南内躬舁
步輦陞奉天殿夜已嚮晨鼓三嚴百官班定而景帝已
彌留不起矣英廟嘉其功加特進光禄大夫柱國封武
功伯兵部尚書兼華蓋殿大學士掌文淵閣事值山東
荐饑𤼵内帑賑之有司奏請增給上召有貞同李賢議
可否賢曰可有貞怫然曰不可竊恐里胥滋弊惠澤阻
遏罔及小民賢曰雖有滋弊民方待哺不可不救也有
貞退而不樂時石亨張輗外雖結納中實猜疑御史楊
瑄張鵬糾其不法上謂有貞曰御史敢言如此實為難
得因語有貞及賢恊心輔政亨軰聞之益懼遂訴其奪
門之功詬有貞泄其謀上怒下有貞及李賢于獄是日
震雷雨雹大風拔木乃出有貞為廣東參政行至德州
會有投匿空名文書者亨輩以為有貞所為上怒甚覆
逮詔獄拷治無驗乃命取誥劵出示三法司刑部侍郎
劉廣衡等劾奏有貞詐撰制文竊弄國柄自謂治水希
蹤神禹敢以定策冒貪天功大不敬無人臣禮宜戮市
曹會承天門災乃宥之編置雲南金齒為民及曹吉祥
石亨張輗相繼伏誅上御奉天門論及人才謂李賢曰
徐有貞才學亦難得當時有何大罪乃石亨張輗輩害
之耳茲若不宥後世其謂何可令生還故里於乎聖人
恩法可謂兩盡矣廖道南曰予觀吳志謂有貞短小精
悍其學自天官地理兵法河渠隂陽方術無不通貫及
讀其所為漕河碑閎博爾雅當時詞臣無出其右然而
心術險賊急嗜功利首倡南遷繼謀奪門比眤奸回屠
戮忠良金齒之行亦天道也贊曰謂天蓋高不敢不跼
謂地蓋厚不敢不踳彼其之子狡焉猖狂負氣以逞搆
謀匪臧遷國奚忠奪門奚智亦已焉哉胡不惴惴
殿閣詞林記卷一
