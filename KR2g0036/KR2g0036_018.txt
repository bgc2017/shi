殿閣詞林記卷十八明黃佐
廖道南撰
奏績
本院官凡歷俸連閠計三年例給由考滿六年九年皆
然先具脚色事蹟及過名有無呈掌印官以憑考覈乃
往吏部相見六品以下循廊至堂上送迎待以殊禮五
品以上冢宰迎至後堂賓主坐送出移咨都察院掌院
皆迎至後堂坐送出不計崇卑洪武十四年十月壬申
定考覈之法翰林院等衙門為近侍不係常選官員任
滿黜陟取自上裁蓋未嘗往吏部也十六年六月己夘
吏部奏定考覈在京翰林院等衙門屬官俱從正官考
覈各以功過稱職與否開具送部覆考從之永樂元年
吏部奏准本院五品以上堂上官照例不考五年奏准
詹事府六品以上官亦不考俟九年奏請黜陟而凡左
右春坊司經局中書舍人俱不咨都察院惟吏部考覈
而本院官猶咨都察院劄付河南道覆考稍與洪武時
異矣近凡考滿皆本部引奏復職六年亦然九年則考
功司例差官送題作文不知起自何時大率皆非祖宗
禮待文學侍從之舊也九年考滿該陞品級具奏請自
上裁尚循舊典焉若考察之法或間一舉行成化四年
令翰林院屬官并帶俸官譯字等官本院學士會同内
閣考察弘治元年令翰林院官亦從吏部考察十年令
兩京官照例考察惟翰林院學士不在五品之例百餘
年來儒臣未嘗玷清議自考察之典行修撰錢福編修
孫清蓋由兹退者夫惟祖宗之世日勤晉接照臨雖遠
不遺而何邇臣之能掩然既著為令甲耳目有攸寄矣
嘉靖初學士以上自陳不入考察張孚敬桂萼自外入
始專其柄矣
遷轉
聖祖定本院官為近侍清職凡遷轉皆出自上裁未嘗
付諸銓衡百餘年來遵之不易然洪武中自本院官遷
轉者多大拜二年十月以應奉睢稼為中書省參政十
九年二月以待詔朱善為文淵閣大學士三月以檢討
茹太素為戶部尚書二十七年九月以少詹事任亨泰
為禮部尚書二十八年四月以編修齊麟為禮部右侍
郎盧原質為太常少卿六月命編修馬京署通政使司
事已而拜禮部左侍郎二十九年正月以詹事府丞杜
澤為吏部尚書左贊善門克新為禮部尚書又有依資
格者三年十二月以侍讀學士魏觀為國子祭酒太史
令劉基為弘文館學士十二年十一月以修撰迮原霖
為通政司右參議十五年四月以正字魏德壽為春坊
司直郎八月祭酒吳顒有罪以文淵閣大學士宋訥代
之二十九年二月以修撰黃觀為尚寶司卿編修張顯
宗為太常寺丞皆出親擢又有止在本院者如侍讀學
士朱升為學士之𩔖永樂遷轉亦止在本院獨永樂元
年十一月舉人王偁以薦為檢討既命下成祖顧問左
右曰檢討之下何官時曰博士典籍侍書待詔問曰除
人否復以巳除對上嘆曰古所謂用人如積薪此𩔖是
巳用人以賢以勞偁之賢既未可知勞亦未有而令賢
有勞者居在下何以服其心遂命吏部凡翰林自博士
以下皆陞職與偁同遂陞博士張伯穎王汝玉典籍沈
度潘畿侍書蘇伯厚待詔王延齡劉宗平解榮皆檢討
其後内閣陞擢漸至三孤洪熙宣德二朝任益隆矣自
是本院遷轉非九年考滿則纂修書籍名雖親擢實則
循資格也惟正綂末侍講楊鼎徐珵擢副都御史檢討
王詢擢大理寺丞各巡撫河南山東貴州等地方成化
初修撰張頥擢僉都御史巡撫為殊典餘惟始遷詹事
府左右春坊司經局轉吏部尚書侍郎以至内閣不及
他途天順二年學士李紹陞禮部右侍郎實出上命及
履任公卿往賀吏部尚書王翺舉酒酹曰天選侍郎也
前此倖進者入奏事多南音上曰大臣以德選何以聲
音為會祭酒缺吏部請以紹兼領之上謂王翺曰禮部
不可無此人其别選代之翺退語同列曰我不知李侍
郎見重如此孝宗登極推恩宫僚擢少詹事兼侍講學
士楊守陳為吏部侍郎初當筆者猶擬南京上覽疏改
留列聖禮重儒臣若此
貤恩
凡貤恩受封贈三年考滿及特恩始有之本院正官頒
給誥命取自上裁吏部奏聞具手本開寫合授散官并
年籍脚色送中書舍人候書寫完備吏部仍具手本於
御前用寶訖具奏御前頒給講讀以下官亦如之第用
同寮勘結送吏部驗封司為不同耳其最異者洪武九
年十一月學士承旨宋濂致仕詔贈其父原贈禮部侍
郎諡文昭為嘉議大夫禮部尚書母德人陳氏為淑人
祖德政贈亞中大夫太常寺少卿祖妣金氏贈淑人妻
賈氏封亦如之誥辭皆親製稱濂有曰德量之弘如千
頃陂澄之不清撓之不濁天下榮之成化十五年少詹
事兼學士王獻滿三載乞恩貤封父母詔如其官嘉靖
六年臣道南考滿吏部考語云多見多聞抱出羣之志
有學有行負經世之才都察院考語云名高湖海學博
古而識達天人器重台階文華國而力追秦漢蒙恩錫
父母本身妻勅命十三年考滿復荷特旨廖道南日侍
講讀效有勤勞伊父母應得誥命准給與他
改調
吳二年修撰朱夢炎轉山西行省員外郎此改調外擢
之始也洪武三年學士陶安出為江西行省參政八年
編修朱右以稽古不能詳上譴之出為晉府長史九年
編修張鳳擢廣西行省參政十六年八月以侍講學士
李翀為浙江右布政使左春坊正字魏德壽為江西右
布政使二十五年八月左春坊大學士董倫出為河南
左參議自是近侍文學之臣或遂以為例永樂初淇國
公丘福以儲位未建請立漢王高煦上詔學士解縉定
議然秘未發明年立皇太子又明年福等所議泄於外
高煦言於上曰藩府之舊泄者其維縉乎遂出縉為廣
西右參議又有出自薦舉者正綂元年正月大學士楊
士竒舉侍講劉永清才堪繁劇出為廣東右布政使十
三年十月侍講學士陳文亦以大學士高穀薦出為雲
南右布政使成化二十三年司經局洗馬羅璟服闋至
京為鄉人隂中調南京禮部員外郎弘治十一年庶子
王臣以事出為廣西左參政若洪武初起居注王褘出
為南康府同知特賜金帶寵勞之復詔自漳州判為待
制特歷試以難劇且出於寵勞非左遷也正德時學士
張芮或咎其無文名逆瑾用事遂出為鎮江府同知修
撰何瑭以抗直不詭逆瑾出為開封府同知大率本院
官外擢皆陞高位無有對品調者若王褘則出自聖祖
親擢云
謫譴
洪武中本院官降為屬官或國子及風憲等職元年十
月以直學士詹同侍讀學士秦裕伯為待制此謫調之
始也三年十一月學士宋濂待制王褘坐失朝降為編
修八年七月降修撰達魯與權為典籍九年十月降編
修朱孟辯為中書舍人十二年十二月降待制吳沈為
編修十三年六月復官尋改典籍拜東閣大學士十六
年八月降東閣大學士吳沈為侍書以進講後期考功
監劾之尋改為國子博士十五年華盖殿大學士邵質
降監察御史二十二年十二月降學士劉三吾為國子
博士侍講學士葛鈞為助教三吾等受命授晉王世子
經吏部侍郎侯庸劾奏三吾等在職怠惰宜黜降别用
上曰儒者不任劇事令教國子未幾復職二十四年鈞
以稽古不稱旨仍降助教三十年編修景清改御史其
後侍講戴德彝編修尹昌隆亦然洪熙初侍講李時勉
以言事降交趾道御史修撰羅汝敬亦以言事降雲南
道御史此皆内任者洪武四年八月侍讀學士魏觀坐
考禮不以時謫龍南知縣編修宋濂坐祭孔子遲慢謫
安遠知縣五年二月召致仕學士詹同等至京師賜宴
奉天門復觀與濂為禮部主事十二月擢觀國子祭酒
兼太子贊善大夫此謫外復任之始也九年六月修撰
朱善以家屬不完謫教遼東未至賜還鄉十五年三月
謫編修吳沈為臨洮府渭源縣學教諭未行復以為典
籍十六年典籍吳伯宗降太常寺丞不拜又除國子司
業又辭忤旨貶金縣教諭正統中編修頼世隆坐事降浙
江台州府經歷後召還已卒天順中修撰丘玉謫廣東
欽州同知未行復令編戍曹石譛之故也成化元年學
士黃諫坐罪降廣州府通判二年侍讀學士錢溥坐罪
降順德縣知縣三年修撰羅倫以言大學士李賢奪情
起復事忤旨降福建泉州市舶提舉五年編修章懋黃
仲昭檢討莊㫤同疏諫上元燈火上怒杖之調懋及仲
昭為知縣㫤為判官未行用給事中毛弘言改懋及仲
昭南京大理評事㫤南京行人司副未幾召倫還復秩
時謂翰林四諫十二年學士江朝宗坐事降廣東市舶
提舉正統初逆瑾用事凡修孝廟實錄者擠黜大半修
會典者亦褫其秩於是侍讀徐穆編修汪俊等俱謫南
京部屬等官亦有降知縣者皆以擴充政務為名迨武
宗南巡修撰舒芬編修王思江暉馬汝驥上疏諫語多
直戅武宗乃謫芬為廣東提舉思為三河驛丞暉汝驥
為知州嘉靖初修撰吕柟編修鄒守益以言禮柟謫判
解州守益判廣德張孚敬又以擴充政事謫侍讀崔桐
修撰楊維聰等十二年七月詹事顧鼎臣輪講衍義不
到席春讒譛乃謫臣道南判徽州蔡昂判湖州十三年
三月今上祀帝社稷壇問日講官五員如何少兩員司
禮監查名張孚敬即擬伊甥祭酒王激等補充講官上
曰見今侍從人少廖道南蔡昂著取回復職照舊供事
起用
洪武元年起故元學士承旨危素學士張以寧王時等
至京師以素及時為侍講學士以寧為侍讀學士又起
前起居注王褘為待制兼國史院編修官十六年驛召
金縣教諭吳伯宗除檢討尋拜武英殿大學士以薦舉
失人出知三河縣復召為檢討十七年上思用老成驛
召前修撰朱善于家授待詔尋拜文淵閣大學士三十
一年前河南左參議董倫至自雲南拜禮部左侍郎兼
學士又起漢中府學教授方孝孺為侍講前御史解縉
為待詔永樂二十八年八月仁宗起左春坊大學士黃
淮于獄命為通政使兼武英殿大學士又起前司經局
洗馬兼編修楊溥復其官尋陞學士正統四年查本院
剰員檢討李紹等放歸田里期年驛召復任天順八年
前修撰岳正自戍所召還未及用憲宗即位詔復正原
職吏部言當調南京有旨勿調命充經筵官成化二年
閏三月復順德知縣錢溥為侍讀學士致仕尋起為南
京禮部侍郎三年三月起用前學士商輅于内閣五年
七月起前學士倪謙復職尋進禮部右侍郎六年復市
舶提舉羅倫為修撰弘治初侍講謝鐸編修張元貞自
養疾起編修王敕自外謫起為四川提學僉事南京禮
部員外郎羅璟為福建提學副使十年五月侍讀學士
致仕程敏政前左庶子張昇皆復官正德五年逆瑾誅
起南京兵部員外郎徐穆等為侍讀等官處州府同知
張芮亦起為南京尚寶司卿尋擢南京太常寺卿檢討
劉瑞起自外謫為浙江提學副使十六年前修撰何塘
亦起自外謫為副使提學山西云
起復
國初隆重儒臣惟以孝德學士宋濂待制王褘皆奪情
起復其前後扣筭年月以詔臣子移孝為忠也惟永樂
六年學士楊榮居父喪給𫝊歸既葬遂命起復是年冬
復居母喪奏歸守制時已下詔巡北京不許九年春奉
命始葬奔喪遣中使護送榮還時洗馬楊溥丁父憂詔
奪情起為侍讀二十二年大學士黃淮丁母憂乞守制
不許特命乘𫝊奔喪起復内閣視事洪熙元年大學士
金幼孜亦丁母憂宣宗召修兩朝實錄起為總裁官正
統十四年八月修撰彭時居母憂遣校尉至門宣喚入
朝與商輅及陳循每辦事時具啓辭不允奪情辦事景
泰七年少詹事劉鉉丁母憂欲奪情起之力求終制成
化初大學士李賢遭喪去官詔留之修撰羅倫詣其私
第告以不可賢始以其言為然既數日倫上疏陳古今
起復之非且曰如其不然必凖富弼故事終喪劉珙故
事言事卒口誦兩句云爾來閣下考三考我去家中眠
一眠語雖戲而對亦切蓋當時考吏必集閣下於此可
見
清黃
會典云凡兵部清理武官貼黃奏請命學士等官一員
同該部及法司堂上官於闕右門清理本院官專管撰
述
閱武
會典云凡該繼軍丁告願科舉者兵部奏送本院出題
考試批定中否送本院施行按景泰元年盧龍軍士劉
宣弘治五年府軍前衛軍姚學禮皆發解第一然則
軍士中不可謂無人要在甄鑒之爾
稽課
會典云凡國子監生課簿按月送内閣稽考凡精微文
簿所自置殆不可考按永樂元年司禮監請如舊制鑄
出入精微印從之則是廢而復置也會典云凡五府六
部都察院等衙門關給内府精微文簿開寫日行事務
註銷前件按月奏送本院稽考年終類送司禮監交收
譯課
洪武十五年命侍講火原潔等編華夷譯語以言無文
字但借高昌之書製蒙古字以通天下之言至是乃命
原潔以華語譯其語天文地理人事物類服食器用靡
不具載復取元秘史參考紐切諧音既成刊行之譯字
官隸本院蓋始於此永樂中上選太學生年少者習四
夷諸番字諸生多不欲輒生謗議上怒將罪之學士楊
榮力救得免遂命榮掌之榮訓勵得宜自是帖服率皆
有成有官至五品六品者宣德元年兼選官民子弟委
官為教師本院學士稽考課程後内閣委官提督弘治
元年奏准科目出身四品以上官二員提督三年奏准
子弟不許别圖出身三年後考中食糧月給米一石又
三年考中冠帶為譯字官三年考中授序班職事監生
初入館照坐監例食糧三年考中食糧一石又三年考
中授從八品職事其曾習業者非精通譯字不准應試
八年奏准子弟有願習舉業者考送順天府應試按自
後提督官例用太常寺卿及少卿而景泰天順間譯字
官多有取進士者甲申庶吉士劉淳自譯字官𤼵身後
為中書舍人陞吏部員外郎云
給假
在京官凡省親展墓歸娶及送子還鄉改葬先墓具有
定制獨本院儒臣多出特恩宋濂在國初壬寅年八月
告歸省親有白金文綺之賜編修張藻仲歸娶給驛舟
并賜寶鈔七年十一月皇太子臨大本堂召東宫贊讀
凡二十五人立庭下親面諭之有云兹聞爾諸臣離父
母去墳墓者三年矣今冬氣向深草木摇落寧不動懷
土之情乎吾已為爾請于上宜各旋歸毋久淹為也因
出内府錢分賜以為道塗費永樂元年七月侍講楊榮
請告歸省給驛十月榮以妻喪復詔乘𫝊歸葬仁宗即
位詔百官有違親三年以上者聽給告歸省於是大學
士金幼孜首奏省母左春坊大學士王英亦乞歸省皆
俾馳驛往還賜賚甚厚宣宗初特詔翰林諸詞臣還鄉
焚黃宣德元年三月學士楊溥得告歸省其母于時不
得見者十有八年矣十月大學士張英給告省父侍讀
曾鶴齡告歸省亦俞允正統初大學士楊士竒還鄉展
墓甫數旬而還二年十二月右諭德黎恬在任甫五年
謁告歸展先墓賜道里費給驛舟五年二月少師楊士
竒展墓上錫之金綺前此未有也宣德六年二月編修
謝璉初考貤封二親給告歸省十二年四月學士馬愉
以父病乞歸省允之賜以驛騎并藥餌費天順初洗馬
柯潛拜尚寶少卿兼職如故即告歸省修撰王獻入仕
僅五年亦得賜歸省皆給驛往還成化元年南京禮部
尚書倪謙致仕其子編修岳予告省親及謙疾乞歸省
得終制二年大學士彭時乞歸省給驛往還命太監許
安致道里費長隨張敬護送抵家未踰月促還朝明年
二月至上慰勞之弘治中侍讀學士傅瀚在任二十四
年乞歸省許之學士張芮諭德蔣冕乞歸省給驛編修
謝丕省親亦從其請正德中編修孫紹祖修撰唐臯乞
歸改葬俱給驛嘉靖中左庶子童承叙乞歸展墓亦如
之
休告
洪武中宋濂歸聖祖問之曰爾往傳命俾歸養金華山
中父子祖孫懽然同聚疾必易愈愈且速造朝國家文
翰庶有賴哉及宣上旨濂力疾起拜命越翼日陛辭上
勅黃門内使出大府金鎰以束帛賜之自是候問之使
相屬于道時方嚴肩輿之禁雖相國亦不之許特命造
安車給徤丁六人以載此尤異數也又數日皇太子以
舊學故復遣内臣存問賚以金幣又二日啓行夏四月
十七日始抵金華故居十八日具謝表一通進上東朝
上謂太子曰此書汝當日誦一過復親御翰墨賜書褒
答其文則上所自製字乃侍臣代書其外封九字内年
月六字及花押則御筆也復出官局文綺白金各一命
皇太子署名緘封遣使者即其家以賜六月七日也濂
之自叙如此聖祖禮遇文儒可謂隆矣宣德初大學士
黃淮乞骸骨不許固請始令歸田養疾賜楮鏹萬貫陛
辭加賜萬貫既歸遂乞致仕丁外艱賜祭葬以一品禮
淮入謝賜遊西苑召淮之子采從行且特命乘肩輿登
萬歲山賜宴于山之麓淮獻詩以謝上悦比辭宴餞于
太液池親灑宸翰製詩送給路費賜金綺五年召修會
典遷學士充日講官兼侍東宫講讀數月以母憂去
侍養
洪武中太子贊善大夫和希文言于東朝曰小臣有母
春秋高八十有四矣無他兄弟以為養臣行年亦且六
十雖有子僅四歲耳烏鳥私情其能已乎言訖澘然出
涕皇太子以其言聞詔許歸養此後侍親者多允弘治
四年南京侍講學士張元禎以母老乞謝病歸六年編
修劉存業乞歸亦如之
迎養
國初嘗令在京官員有親者許迎養永樂中修撰羅汝
敬之父以明就養京師朝見畢謁皇太子于文華殿特
加問勞命大官賜膳人皆榮之黃淮之父性累封至右
春坊大學士仁宗監國屢問安否嘗賜瓊玉膏一器天
順中李賢之父昇封少保吏部尚書兼大學士以貤恩
詣闕謝就養者數月及陛辭上特賜寶鏹三千貫因顧
謂賢曰先生已盡天倫之樂乎賢頓首曰臣父子所以
有今日者皆陛下之賜也迎養父母者尚多有之而其
特蒙優賜惟三數公為然
養疾
國初乙巳年春起居注宋濂三月卧京師之邸舍不入
侍者六日上顧近臣曰老宋起居何久不見耶因言其
致疾之詳上憂形於色曰宋起居純實之士不參以分
毫人偽侍予五年猶一日也不知何以有斯疾乎越一
日又問病勢稍損否對曰如初賜紗衣一襲且諭之曰
明年朕生日卿其復來如期至上留之數月乃還正綂
元年編修楊珙養疾詔許之天順末禮部侍郎兼學士
李紹為修實錄副總裁書垂成感微疾即上章求解任
不允成化二年八月上察其誠許暫歸候疾愈復來七
年用國初例劉崧署司業復起為祭酒降勅召之未及
門而紹卒矣三年編修張元禎謝病得允家居者二十
二年孝宗即位乃起為左贊善二十三年太子少保禮
部尚書兼學士彭華始得風疾上命醫往視遣中官賜
羊酒蔬米越三月辭禄不許又三月進今官賜麒麟服
再辭辭益懇乃獲允俾歸就醫藥疾已即來瀕行又賜
金綺襲衣輿疾出都城過闕門葡匐稽顙因淚下沾臆
而去弘治四年少詹事兼侍講學士汪諧疾作在告三
月上疏請停俸給不許每時賜珍味憲廟實錄成以副
總裁陞禮部右侍郎明年復懇辭乃許之十六年禮部
右侍郎掌國子監事謝鐸以疾在告累疏乃允歸就醫
命給驛以行有司俟病愈奏聞蓋養疾得給驛者惟本
院遂為例焉
辭職
洪武初故元温州路教授江寧陳遇隠居于家以謀臣
秦從龍薦召見上與語大悦即拜學士固辭不受命其
後徵聘之士膺館職不拜者多從其請國子學正蘇伯
衡擢編修官以瞶辭歸已而學士承旨宋濂致仕將還
上命舉可自代者即以伯衡應詔既復固辭上憫其誠
賜文綺賞之俾老焉天順中吳與弼辭左諭德語在薦
舉類皆高尚其志者也
優老
吳元年十一月詔以侍講學士宋升年老特免朝謁洪武
二年以危素為侍講學士尋兼弘文館學士賜小車免
朝謁七年五月命學士承旨罷所兼職待以優禮又以
大學士宋濂老而艱於行步特命皇太子選良馬以賜
上御製白馬歌令羣臣賡和示寵輝焉永樂中學士曾棨
年踰六十有痰疾一日侍朝遽引退上見之敇免當日
朝宣德中上念先朝老臣尚書兼詹事蹇義大學士楊
榮等四人皆春秋高並賜勅褒諭命輟職務朝夕左右
侍論議賜玉帶及御製詩畫以見優寵正統時學士王
直累遷至尚書年近八十上特詔免朝謁學士王英亦
累遷至禮部侍郎上章乞休者屢矣十三年八月上特
陞英為南京禮部尚書謝恩之日内傳旨曰以卿久任
多效勤勞進秩南京俾得安逸弘治十年少傅兼太子
少傅吏部尚書謹身殿大學士徐溥年七十以疾在告
上疏辭不許命醫診視遣中使賜羊酒楮幣仍令風雨
及寒暑免朝蓋成周尊禮黃耉俾耆壽俊在服遺意
致仕
洪武七年學士承旨詹同既復任將以年請老不敢言
上知之八月甲辰詔致仕官其一子魯召同入賜坐從
容慰勞之夜漏十刻始勅内官扶掖而出乙巳新製文
一篇以賜九年十一月學士承旨宋濂致仕將行上曰
卿去何時復來見朕乎幸相待數日始徐徐行由是留
者數月十年二月遂辭歸瀕行賜紙幣文綺及御製文
集皇太子贈以衣三襲上論曰朕最慎于賞予卿忠誠
可貫金石故以是賜卿今年幾何矣曰六十有八上曰
藏此綺俟三十二年後作百歲衣也濂叩首謝上復曰
大江漲不可舟宜循内河達家庶幾無虞仍俾其孫中
書舍人慎護行濂至家即拜表遣慎詣闕稱謝仍上箋
皇太子申明正心治國之要上賜詔褒答謂忠良之臣
勲業既著文章必傳功成身退惟卿獨全耳濂辭時請
歲一來朝是年九月朔遂入朝越十有四日陛見上佇
想已久廷問屢矣及見大喜加勞再三皇太子諸王皆
驩顔動色翌日上降勅符遣儀曹賜醪珍膳諸物抵寓
館自是日侍上游盤旋禁籞咨詢備至便殿侍食日晏
始退恩禮之優羣臣莫敢望上嘗喟然嘆曰純臣哉爾
濂純臣哉爾濂方今四夷皆知卿名卿其自愛濂避謝
不敢當凡所陳論皆古格言朝廷百官惟恐濂不見留
守人衛卒見濂亦皆以手加額推排迎拜留凡七旬餘
以歲暮力辭還復遣中貴人賜上尊至於道所經行皆
上為之指畫既行數日上問其子璲曰爾父道中無恙
否璲以安對未幾復謂璲曰朕疇昔之夜夢見爾父笑
談如曩時爾父雖去其容儀儼然在朕目中也璲叩首
謝曰非陛下垂念臣父之至何以形諸夢寐於是中書
舍人史靖可太子正字桂彦良皆為歌詩以紀之八年正
月修撰李叔允以年老乞致仕從之七月待制王僎致
仕賜以綺帛給舟車還鄉十年八月賜應奉陳傳還御
製詩文賜之十一年四月賜編修張美和致仕製文贈
之有曰千載一遇今古之通言然全於始終者罕矣卿
善始善終不亦美乎八年七月賜待制王僎致仕十四
年九月賜修撰趙新致仕十五年十二月賜文華殿大
學士兼左中允全思誠致仕並加優禮十八年九月文
淵閣大學士朱善遘危疾上命醫治月餘增劇遣其子
逢掖詣闕上訴得告歸十九年二月左思直郎汪仲魯
請老上期秋至乃俞其請三月朏上御奉天門召仲魯
至賜坐顧曰若知所以見召乎起對曰不知曰昨期秋
方許爾歸已乃思之若等光隂有限矧喘𠻳誠未易痊
即今還鄉無庸再來矣所戒者近侍之歸郡邑官或來
見當閉門謝之否則筆之于簡俾僮僕示之若曰仲魯
幸蒙聖恩予告還鄉理宜杜門謝客輸租應役則有恒
制矣其敢以自是速厥戾如是則可考終矣仲魯叩首
謝明日陛辭而還洪熙元年春國子祭酒兼侍講掌本
院事胡儼以疾辭加授太子賓客致仕賜璽書褒美復
其子孫詔給舟車楮幣為道里費未幾侍講余鼎修撰
桂宗儒以疾陳乞致仕許之英宗復辟大學士高穀懇
乞休上憫其老特允之賜白金楮幣織金襲衣給驛舟
送歸其鄉賜勅褒之學士薛瑄入閣數月見將臣石亨
等竊弄威福嘆曰君子見幾而作豈俟終日乎遂引疾
乞休成化十三年太子少保吏部尚書兼謹身殿大學
士商輅以疾致仕詔陞少保兼職如故賜璽書金幣襲
衣寶鏹給驛以歸孝宗登極少師兼大學士徐溥以目
眚致仕特加優渥焉正德初逆瑾用事少師兼大學士
劉健少保兼大學士謝遷皆致仕而少傅兼大學士李
東陽獨留其和遷登舟見寄詩有曰天外冥鴻君得志
池邊蹲鳳我何人蓋自傷也東陽於是調和其間瑾誅
後累加至少師食正一品俸致仕歲時賜鮮及頒上尊
珍饌與任事時同郊祀慶成光禄猶致宴皆先是所未
有者
宥過
本院刑名屬刑部山西清吏司及大理寺左寺紏覈過
名則屬河南道御史然祖宗時禮重儒紳多見宥免洪
武初有御史言學士陶安隠過上曰朕素知安安豈有
此且爾何由知之對曰風聞上責之曰道聽塗說以毁
譽人以此為盡職乎不得已而本院官以失議見呵正
字桂彥良奏言當取所長略其短上曰不然吾因其長
而拔其短以造其全耳九年十月壬午上御午門樓學
士承旨宋濂編修傅藻奏事由左門入監察御史吉昌
等劾之詔皆宥之他日濂又以事惰見責上製其誥詞
有曰使爾檢閱則有餘用之於施行則甚有不足蓋惜
之也二十二年八月監察御史蔡新奏覈諸司案牘稽
遲者請速問之詔貸其罪以移文責報惟翰林院勿問
二十五年閏十二月學士劉三吾自陳子壻戶部尚書
趙勉夫婦坐賍皆緣失教自當引退以勵廉恥遂免其
官明年九月復職永樂中侍講曾棨起復扈從同邑有
坐奸黨事連棨者人以為危成祖特原之曰朕惜爾才
也所居西長安門外家人不戒火延及禁垣亦以棨故
不問編修楊敬便道過家有司奏其冒支廩給擅役驛
逓人夫上怒曰敬奉朕命奈何辱之詔不問水東日記
云凡大班奏事有常規亦多所司預進事目惟正統戊
辰狀元彭時謝恩以夜坐久誤入朝被劾上赦之國家
之禮重儒臣如此
宥親
永樂六年上北巡命楊士竒輔導明年其同母弟羅京
以事當徙北京為民士竒顧其子尚幼而母墓兼守之
者乃以情白仁宗乞留京不徙且言京兄弟二人兄從
戌遠方京復當徙困苦流離有足矜者辭意甚懇切監
國憫之遂以京給士竒并開羅氏軍籍學士楊溥江陵
産也國初江陵人有南徼之戍什伍連屬楊氏亦隸籍
焉其地在瘴鄉往戌者多不得生還追逮無虚歲溥母
甚厭苦之溥乘間以聞上優詔復其家
擬諡
國初追尊四代考妣為帝后尊諡皆儒臣擬奏請旨孝
慈皇后懿文皇太子亦然洪武二十五年詔凡親王及
功臣賜諡令禮部行本院擬奏請旨弘治十五年奏准
文武大臣有請諡者本部照例上請得旨行吏兵二部
備查實蹟禮部定有上中下三等開送本院擬奏請旨
本部抄出施行親王例用一字郡王二字其文武大臣
亦用二字若官未高品而侍從有勞或以死勤事特恩
賜諡者不拘常例本院官有諡始自洪武末時王褘賜
諡文節自是曾入翰林院者俱用文為諡如胡廣諡文
穆之類亦有以名避者惟大學士陳文諡莊靖翰林之
外得諡為文魏驥文靖吳訥文恪姚夔文敏葉盛文莊
何喬新文肅皆異數也
䘏典
成憲凡學士大學士以一品兼者及贈一品者其殁也
賜祭四壇若父母妻則一壇以侍郎兼學士贈尚書者
賜祭二壇他官四品以下無有䘏典惟本院最為崇異
洪武二十四年十月編修唐震卒于四川命禮部遣官
往祭之仍命還其喪于京師二十三年十月編修羅原
質奔父喪詔賜驛舟楮幣遣歸辛巳年九月修撰王艮
卒遣禮部左侍郎黃觀諭祭宣德七年少詹事兼侍講
學士王英丁母憂上命禮部賜祭工部造墳遣中官阮
童護之奔喪尋奪情起用成化四年學士柯潛丁父憂
有司請賜祭有旨并與葬六年正月復丁母憂遣官諭
祭五品父母有䘏典自潛始也七年左庶子兼侍講徐
溥丁父憂特遣官賜祭十三年溥以少詹事兼侍講學
士丁母憂賜白金楮幣及葬祭二十年侍講學士李東
陽丁父憂賜祭一壇正德初學士張芮以宫恩加從四
品俸丁母憂賜葬祭嘉靖十五年七月臣道南奉勅管
校列聖寶訓實錄聞母宜人江氏憂禮部以聞今上親
批云廖道南日侍講讀效有勤勞伊母准照例與祭葬
還著給驛十一月遣左參政陳渙代諭祭仍命工部造
墳十六年六月接丁父主事五洪公憂上命與祭一壇
開壙安葬遣右參政劉儲秀行禮又該大學士李時題
為進呈事欽奉聖旨廖道南候服制滿日陞一級用還
賞銀三十兩紵絲一表裏蓋前此所未有也
殿閣詞林記卷十八
