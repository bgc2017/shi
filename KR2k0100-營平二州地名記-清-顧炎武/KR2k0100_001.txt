營平二州地名記
崑山顧炎武撰
唐
碣石書夾右碣石入于河(傳曰碣石海畔山疏曰碣石在右北平驪城縣西南)
(太史記索隱曰地理志云碣石山在北平驪城縣西南康地理志云樂浪遂城縣有碣石山長城所起又水)
(經云在遼西臨榆縣南水中盖碣石山有二此云夾右碣石入于河當非北平之碣石)
商
孤竹國爾雅孤竹北戸史記伯夷叔齊孤竹君之
二子也(正義引括地志云孤竹古城在盧龍縣南十二里殷時諸侯孤竹國)漢書令支有
孤竹城(應劭曰故伯夷國)魏書肥如有孤竹山祠水經註玄
水又西南逕孤竹城北西入濡水(案水經註言祠在山上城在山側肥如縣)
(南十二里水之會也今孤竹城巳無遺跡而祠在府城之西北二十里灤河之左洞山之隂夾河有孤竹君三)
(冡豈魏之肥如治尚在其東北耶而又案孤竹始封于此北即令支南即黃雒儉于百里遼史云興中府本)
(古孤竹國漢柳城之地則又在今祠東北五百餘里幅員之廣幾方千里矣豈殷末諸侯兼併而致之歟隋裴)
(矩又言高麗本孤竹國周以封箕子則恐逢君之指而為是說耳)
首陽山論語伯夷叔齊餓于首陽之下說文首陽
山在遼西(論語注馬融曰首陽山在河東蒲坂華山之河北曲之中史記正義引曹大家註幽通賦)
(云在隴西戴延之西征記云雒陽東北首陽山有夷齊祠今在偃師縣西北並引說文此語歴代祀典並在河)
(東蒲坂為証盖從馬融之說)
黃雒城遼史灤州古黃雒城
周
山戎春秋莊公三十年冬齊人伐山戎(註曰山戎北狄)史記
齊世家山戎伐燕燕告急於齊齊桓公救燕遂伐山戎
至于孤竹而還匈奴傳山戎越燕而伐齊齊釐公與
戰於齊郊其後四十四年而山戎伐燕燕告急于齊齊
桓公北伐山戎山戎走(胡三省通鑑註曰自漢北平無終白狼以北皆大山重谷諸戎)
(居之春秋謂之山戎北郭造卿曰山戎北戎是二種自燕東北以外為遼西以外為代遼後分為東西無非)
(北戎地代後截為上谷無非山戎地而北戎為尤大故必平山戎而同許男以伐之)
令支國語桓公北伐山戎刜令支斬孤竹而來歸海
濱諸夷莫不率服史記齊世家北伐山戎離枝孤竹
(集解曰地理志曰令支縣有孤竹城疑離枝即令支也令離聲相近應劭曰令音鈴鈴離聲亦相近管子亦作)
(離字縣索隱曰離枝孤竹皆古國名秦以離支為又案周書王會曰不令支者令支也)
卑耳山國語懸車束馬踰太行與辟耳之谿枸夏(韋昭)
(曰太行辟耳山名枸夏辟耳之谿也三者皆山險谿谷鉤懸其車偪束其馬以度也)史記齊世家
登太行至卑耳山而還(正義曰卑音壁)管子桓公二十年征孤
竹未至卑耳之谿十里(案卑耳與太行連属為文據二書皆云西伐而管子則云征孤)
(竹或以此地為太行東北之極境亦可通)
燕
碣石史記蘇秦傳說燕文侯曰南有碣石鴈門之饒
長城史記匈奴傳七國時燕北有東胡山戎各分散
居谿谷自有君長燕築長城自造陽至㐮平置上谷漁
陽右北平遼西遼東郡以拒胡
秦
碣石史記始皇紀三十二年始皇之碣石使燕人盧
生求羡門高誓刻碣石門壞城郭決通隄防其辭曰遂
興師旅誅戮無道為逆滅息武殄暴逆文復無罪庶心
咸服惠論功勞賞及牛馬恩肥土域皇帝奮威德并諸
侯初一泰平墮壞城郭決通川防夷去險阻地勢既定
黎庶無繇天下咸撫男樂其疇女修其業事各有序惠
被諸産久並來田莫不安所羣臣誦烈請刻此石垂著
儀矩二世元年東行郡縣到碣石並海南至會稽而
盡列始皇所立石刻石旁著大臣從者名
長城史記匈奴傳始皇帝使蒙恬將十萬之衆北擊
胡悉收河南地因河為塞築四十四縣城臨河徙適戍
以充之而通直道自九原至雲陽因邊山險壍谿谷可
繕者治之起臨洮至遼東萬餘里(正義曰括地志云秦隴西郡臨洮縣即今)
(岷州城本秦長城首起岷州西十二里延袤萬餘里東入遼水案秦長城當在今大寧界内)
漢
右北平郡漢書秦置莽曰北順水經註魏氏土地
記曰薊城東北三百里有右北平城(後漢書章懷太子註營州西南有右)
(北平郡故城括地志漁陽郡東南七十里有右北平城案史記匈奴傳燕置右北平郡不始于秦史但自秦分)
(天下為三十六郡言之耳)
平剛(右北平治)魏志田疇傳舊北平郡治在平剛道出盧龍
達于柳城(通鑑註前漢右北平郡治平剛縣後漢省平剛縣改治土垠縣)
石城(見水經註)
廷陵漢書莽曰鋪武
薋漢書都尉治莽曰裒睦(師古曰薋才私反)
字漢書榆水出東
白狼漢書莽曰伏狄(師古曰有白狼山故以名縣)魏志太祖紀建
安十二年北征烏桓登白狼山水經註遼水北屈逕
白鹿山西即白狼山
夕陽漢書有鐵官莽曰夕隂晉書慕容雲載記封
夕陽公
驪成漢書大揭石山在縣西南莽曰揭石(師古曰揭音桀)
廣成漢書莽曰平虜晉書慕容皝載記石虎進陷
廣成
聚陽漢書莽曰篤睦
平明漢書莽曰平陽
遼西郡漢書秦置(杜佑曰漢遼西郡故城在盧龍城東)
且慮漢書有高廟莽曰鉏慮(師古曰且子余反慮音廬)
海陽漢書龍解水東入封大水封大水緩虚水皆南
入海有鹽官史記功臣表海陽侯摇母餘水經註
魏土地記曰令支城南六十里有海陽城
新安平漢書夷水東入塞外
柳城(遼西之縣)漢書馬首山在西南參柳水北入海西部都
尉治後漢書趙苞傳遣使迎母及妻子將至郡道經
柳城(註故城在今營州南案後漢遼西郡治陽樂而苞母自甘陵來不當經柳城未詳)公孫瓉
傳瓉深入無繼反為丘力居等所圍扵遼西管子城二
百餘日糧盡衆潰士卒死者什五六虜亦飢困還走柳
城
令支漢書有孤竹城莽曰令氏亭(應劭曰故伯夷國令音鈴孟康曰支)
(音祗)
肥如漢書玄水東入濡水濡水南入海陽又有盧水
南入玄莽曰肥而(應劭曰晉滅肥肥子奔燕燕封于此)史記功臣表肥如
侯葵寅荆燕世家燕王定國殺肥如令郢人
賓徒漢書莽曰勉武
交黎漢書渝水首受塞外南入海東部都尉治莽曰
禽虜(應劭曰今昌黎師古曰渝音喻)
陽樂水經注魏氏土地記曰海陽城西南有陽樂城
狐蘇漢書唐就水至徒河入海
徒河漢書莽曰河福
文成漢書莽曰言虜
臨渝漢書渝水首受白狼東入塞外又有侯水北入
渝莽曰馮德(師古曰馮讀曰憑)
絫漢書下官水南入海又有揭石水賓水皆南入官
莽曰選武(師古曰絫力追反)
碣石漢書武帝紀元封元年夏上東巡海上至碣石
自遼西歴北邊九原歸于甘泉(文穎曰碣石在遼西絫縣絫縣今罷属臨渝此)
(石著海旁)
後漢
遼西郡後漢志雒陽東北三千三百里
陽樂
海陽
令支
肥如後漢書和帝紀永元九年秋八月鮮卑寇肥如
(注故城在今平州)劉虞傳前中山相張純等反衆至十餘萬屯
肥如
臨渝後漢志山海經曰碣石之山編水出焉其上有
玉其下有青碧水經曰在縣南郭璞曰或曰在右北平
驪城縣海邊山也
盧龍塞三國志魏太祖紀建安十二年春北征烏桓
夏五月至無終秋七月大水傍海道不通田疇請為鄉
導公從之引軍出盧龍塞塞外道絶不通乃塹山堙谷
五百餘里八月登白狼山卒與虜遇衆甚盛公車重在
後被甲者少左右皆懼公登高望虜陣不整乃縱兵擊
之使張遼為先鋒虜衆大崩斬蹋頓及名王以下胡漢
降者二十餘萬口田疇傳隨軍次無終時方夏水雨
而濱海洿下濘滯不通虜亦遮守溪要軍不得進太祖
患之以問疇疇曰此道秋夏每常有水淺不通車馬深
不載舟船為難久矣舊北平郡治在平剛道出盧龍達
于柳城自建武以來陷壊斷絶垂二百載而尚有餘徑
可從今虜將以大軍當由無終不得進而退懈弛無備
若嘿回軍從盧龍口越白檀之險出空虚之地路近而
便掩其不備蹋頓之首可不戰而禽也太祖曰善乃引
軍還而署大木表扵水側路旁曰方今暑夏道路不通
且俟秋冬乃復進軍虜候騎見之誠以為大軍去也太
祖令疇將其衆為鄉導上徐無山出盧龍歴平剛登白
狼堆去柳城二百餘里虜乃驚覺單于身自臨陣太祖
與交戰遂大斬獲追奔逐北至柳城(通鑑註曰前漢右北平郡治平剛縣)
(後漢省平剛縣改治土垠縣杜佑曰盧龍縣在今平州城西北二百里又曰此時鮮卑庭已在右北平郡界)
(蓋慕容廆之先也)
水經注濡水又東南逕盧龍塞塞道自無終東出渡
濡水向林蘭陘東至清陘盧龍之險峻坂縈折故有
九爭之名矣燕景昭元璽三年遣將軍步渾治盧龍
道焚山刊石令通方軌刻石嶺上以記事功其銘尚
存按盧龍東越青陘至凡城二百里許自凡城東
北出趨平剛故城百八十里向黃龍則五百里
盧龍城水經注濡水又東南逕盧龍故城東漢
建安十二年魏武征蹋頓所築也
魏
碣石晉書宣帝紀魏明帝景初二年討公孫淵進
師經孤竹越碣石次于遼水
晉
遼西郡晉書惠帝紀太安二年封鮮卑段勿塵
為遼西公段匹磾傳自務勿塵以後值晉喪亂
自稱位號據有遼西之地而臣御晉人其地西盡幽
州東界遼水所統胡晉可三萬餘家控弦可四五
萬騎慕容皝載記前軍師慕容評敗石虎將
石成等于遼西通鑑晉成帝咸康五年趙王
虎以遼西廹近燕境數遭攻襲乃悉徙其民于冀
州之南
陽樂通鑑晉愍帝建興元年廆遣慕容翰攻段
氏取徒河新城至陽樂翰因留鎮徒河壁青山(註賢曰陽)
(樂在今平州東)
肥如晉書慕容廆載記帝遣幽州諸軍討廆戰于肥
如廆衆大敗慕容熙載記大城肥如及宿軍以尚書
劉木為鎮南大將軍冀州刺史鎮肥如地理志高雲
以幽冀二州牧鎮肥如魏書馮弘傳黜世子崇鎮肥
如
海陽通鑑海陽令平翰
令支晉書慕容廆載記段末波初統其國而不修備
廆遣皝襲之入令支收其名馬寳物而還(通鑑注令支縣漢為遼西)
(郡晉省段氏據之為國都杜佑曰今北平郡盧龍縣即其地)通鑑晉明帝太寕三年慕
容廆與段氏方睦為段牙謀使之徙都牙從之即去令支慕
容皝載記石虎至徐無段遼奔雲山虎進入令支石虎載
記以李農為使持節監遼西北平諸軍事征東將軍營州
牧鎮令支(通鑑注趙置營州統遼西北平二郡)通鑑晉康帝建元元年趙王虎
命段蘭帥所從鮮卑二千人屯令支慕容垂載記餘巖叛據
令支慕容農攻克令支慕容盛載記李朗留其子飬守
令支躬迎魏師于北平李旱候知之襲克令支遣廣威將
軍孟廣平率騎追朗及于無終斬之慕容熙載記以上庸公懿
為鎮西將軍幽史刺史鎮令支魏書太祖紀慕容熙遣
將寇遼西虎威將軍宿沓干等拒戰不利棄令支而還
幽州(即令支)晉書慕容盛載記魏襲幽州執刺史盧溥而
去魏書太宗紀命驍騎將軍延普自幽州北趨遼西
漂渝津晉書石虎載記以桃豹為橫海將軍王華為
度遼將軍統舟師十萬出漂渝津伐段遼
安樂城晉書石虎載記石季龍將討慕容皝具船萬
艘自河通海運穀豆千一百萬斛于安樂城通鑑晉
穆帝永和元年趙王虎使征東將軍鄧恒將兵數萬屯
樂安治攻具為取燕之計水經注濡水東南過遼西
海陽縣又經牧城南分為二水北水謂之小濡水東逕
樂安亭北東南入海濡水東南流逕樂安亭南東與新
河故瀆合魏太祖征蹋頓所導也
三陘通鑑晉穆帝永和六年慕容霸軍至三陘魏征
東將軍鄧恒惶怖焚倉庫棄樂安遁去(註魏收地形志海陽縣有橫山)
(盖即三陘之地)
蹋頓城晉書石虎載記虎謀伐昌黎遣曹伏將青州
之衆渡海戌蹋頓城無水而還因戌于海島運穀三百
萬斛以給之隋書煬帝紀右第七軍可蹋頓道
臨渝通鑑晉安帝義熙十年燕王䟦之宗族猶在長
樂河間人褚匡請往迎之䟦曰道路數千里復隔異國
如何可致匡曰章武郡臨海舟楫可通出于遼西臨渝
不為難也䟦許之以匡為遊擊將軍中書侍郎厚資遣
之匡與䟦從兄買從弟睹自長樂帥五千餘戸歸扵和
龍
盧溥鎮晉書地理志自幽州至扵盧溥鎮以南地入
于魏(案魏書太祖紀范陽人盧溥聚衆海濱稱使持節征北大將軍幽州刺史攻掠郡縣殺幽州刺史封)
(沓干于此或其遺址也)
平岡晉書成帝紀咸康四年二月石虎帥衆七萬擊
段遼扵遼西遼奔于平岡慕容皝載記遣揚威將軍
淑虞攻烏丸悉羅侯于平堈
盧龍塞晉書慕容儁載記儁率諸軍南伐出自盧龍
次扵無終魏書慕容儁傳鑿山除道入自盧龍克薊
城而都之通鑑晉穆帝永和五年趙王虎卒國内大
亂慕容霸上書燕主儁請伐趙儁曰鄴中雖亂鄧恒據
樂安兵彊糧足今若伐趙東道不可通也當由盧龍盧
龍山徑險狹虜乘高斷要首尾為患將若之何霸曰恒
雖欲為石氏拒守其將士顧家人懷歸志若大軍臨之
自然瓦觧臣請為殿下前驅東出徒河潜趨令支出其
不意彼必震駭上不過閉門自守下不免棄城逃潰然則
殿下可以安步而前無留難矣儁從之六年二月燕
主&KR1441;使慕容霸將兵一萬自東道出徒河慕輿于自西
道出蠮螉塞&KR1441;自中道出盧龍塞以伐趙命慕輿埿槎
山通道水經註燕景昭元璽二年遣將軍步渾治盧
龍道焚山刊石令通方軌刻石嶺上以紀事功通鑑
晉孝武太元二十一年清河王會使征南將軍庫傉官
偉建威將軍崇將兵五千為前鋒偉等屯盧龍近百日
(註遼東新昌縣有盧龍縣唐為平州盧龍縣慕容令所謂守肥如之險即其地也此遼東新昌後人置于漢遼)
(西郡界非漢舊郡縣地也)
蠮螉塞晉書慕容皝將圖石氏從容謂諸將曰石虎
自以安樂諸城守防嚴重城之南北必不設備今若詭
路出不意冀之北境盡可破也于是率騎二萬出蠮螉
塞長驅至于薊城(通鑑註自龍城取西道入蠮螉塞)通鑑晉孝武太元
十年燕主垂遣慕容農出蠮螉塞歴凡城趙龍城討餘
巖
平州晉書地理志後漢末公孫度自號平州牧及其
子康康子淵並擅據遼東東夷九種皆服事焉魏置東
夷校尉居㐮平而分遼東昌黎玄菟帶方樂浪五郡為
平州後還合為幽州及淵滅後有護東夷校尉居襄平
咸寕二年十月分昌黎遼東玄菟帶方樂浪等郡國五
置平州平州初置以慕容廆為刺史永嘉之亂廆為
衆所推及其孫儁移都于薊其後慕容垂子寶徙平州
昌黎郡晉書漢属遼東属國都尉魏置郡統縣二(通鑑)
(註昌黎漢交黎縣属遼西郡後漢属遼東属國都尉魏正始五年鮮卑内附復置遼東属國立昌黎縣以居之)
(後立昌黎郡)武帝紀太康二年十月慕容廆寇昌黎二年
三月安北將軍嚴詢敗慕容廆于昌黎康帝紀建元
二年二月慕容皝及鮮卑帥宇文歸戰于昌黎歸衆大
敗奔扵漠北慕容廆載記元帝承制拜廆散騎常侍
都督遼左雜夷流人諸軍事龍&KR0750;將軍大單于昌黎公
慕容皝載記皝將乘海討仁乃率三軍從昌黎踐凌
而進後徙昌黎郡
昌黎
賓徒晉書吳王晏傳貶為賓徒縣王慕容垂載記
苻堅以為冠軍將軍討賓都侯(通鑑作賓徒)
紫蒙川晉書慕容廆載記其先有熊氏之苗裔世居
北夷邑于紫蒙之野
棘城晉書慕容廆載記曾祖莫護䟦魏初率其諸部
入居遼西從宣帝伐公孫氏有功拜率義王始建國于
棘城之北(通鑑註棘城在昌黎縣界是後慕容氏置棘城縣元魏太平真君八年併棘城入昌黎郡)
(龍城縣杜佑曰棘城在營州城東南一百七十里)廆以大棘城即帝顓頊之墟
也元康四年乃移居之大素延率衆十萬圍棘城
平州刺史崔毖隂結高句驪及宇文段國等共攻棘城
連營三十里慕容皝載記石虎進軍至棘城戍卒數
十萬四面進攻
文昌殿晉書慕容皝載記起文昌殿
朝陽門晉書慕容皝載記立籍田扵朝陽門東(案當在棘)
(城)
徒河晉書慕容廆載記太康十年廆遷于徒河之青
山(通鑑註徒河縣漢属遼西後漢属遼東属國魏晉省併入昌黎郡後慕容氏復置徒河縣魏太平真君八)
(年併徒河入昌黎郡廣興縣杜佑曰徒河青山在營州城東百九十里)慕容皝載記段遼
寇徒河皝將張萌逆擊敗之慕容垂載記石虎遣將
鄧恒率衆數萬屯于樂安營攻取之備垂戌徒河與恒
相持
柳城晉書慕容皝載記段遼弟蘭與翰寇柳城都尉
石琮擊敗之句餘蘭翰復圍柳城皝遣寧遠將軍慕容
汗及封奕等救之為蘭所敗蘭復攻柳城為飛梯地道
圍守二旬石琮躬勒將士出擊敗之蘭乃遁歸
龍城晉書慕容皝載記使陽裕唐柱等築龍城構宫
廟改柳城為龍城縣通鑑晉成帝咸康七年正月燕
王皝使唐國内史陽裕等築城扵柳城之北龍山之西
立宗廟宫室命曰龍城(慕容廆居徒河之青山後徙棘城今自棘城徙都龍城杜佑曰)
(營州柳城郡古孤竹國也春秋為山戎肥子二國地慕容氏龍城在其北柳城縣有白狼山白狼水又有黎扶)
(縣縣故城在東南其龍山即慕容皝余龍所也有饒樂水漢徒河縣城)八年十月燕王
皝遷都龍城其時有黑龍白龍各一見于龍山皝親率
遼属覘之去龍二百餘步祭以太牢二龍交首嬉翔解
角而去皝大悦還宫赦其境内號新宫曰和龍立龍翔
佛寺扵山上慕容暐載記慕容桓率鮮卑五千退保
和龍苻堅載記遣後將軍俱難與鄧羌等率步騎二
十萬東出和龍討代王涉翼犍苻雒率衆七萬發和
龍使石越率騎一萬自東萊出石逕襲和龍海行四
百餘里慕容垂載記慕容農還屯龍城通鑑晉孝
武太元十年燕主垂以農為使持節都督幽平二州北
狄諸軍事幽州牧鎮龍城晉書慕容垂載記建留臺
于龍城以高陽王隆錄留臺尚書事慕容寶載記垂
之伐魏以龍城舊都宗廟所在復使寶庶子清河公會
鎮幽州委以東北之重寶率百數騎馳如龍城慕
容盛載記慕容奇引軍至橫溝去龍城十里魏書世
祖紀延和元年車駕至和龍臨其城發民三萬人穿圍
塹以守之二年遣撫軍大將軍永昌王健尚書左僕
射安原督諸軍討和龍健三年撫軍大將軍永昌王建
司空汝隂公長孫道生侍中古弼督諸軍討和龍太
延元年詔驃騎大將軍樂平王丕等五將率騎四萬伐
和龍
正陽殿晉書慕容儁載記燕巢扵儁正陽殿之西椒
新昌殿晉書慕容盛載記宴其羣臣扵新昌殿
承華殿晉書慕容熙載記為苻氏起承華殿高承光
一倍負土于北門土與穀同價
弘光門晉書慕容熙載記擬鄴之鳳陽門作弘光門
累級三層通鑑晉安帝義熙三年馮跋等與左衛將
軍張興及苻進餘黨作亂推夕陽公雲為主跋弟乳陳
等帥衆攻弘光門鼓噪而進五年離班桃仁等弑燕
主雲馮跋升洪光門以觀變(案當作弘光門)
龍騰苑晉書慕容熙載記大築龍騰苑廣袤十餘里
役徒二萬人起景雲山于苑内基廣五百步峯高十七
丈又起逍遥宫甘露殿連房數百觀閤相交鑿天河渠
引水入宫又為其昭儀苻氏鑿曲光海清涼池熙至
龍城攻北門不克遂敗走入龍騰苑微服隱于林中
景雲山逍遥宫甘露殿天河渠曲光海清
涼池(並見上)
白雀園晉書慕容盛載記有雀素身綠首集于端門
翩翔東園二旬而去改東園為白雀園
大單于臺晉書慕容熙載記改北燕臺為大單于臺
社晉書慕容寶載記皝之遷扵龍城也植松為社主
及秦滅燕大風吹拔之後數年社處忽有桑二根生焉
先是遼川無桑及廆通于晉求種江南平州桑悉由吳
來廆終而垂以吳王中興寶之將敗大風又拔其一
龍陵通鑑晉穆帝升平四年燕葬烈祖于龍陵(慕容儁號)
(烈祖)
宣平陵通鑑晉孝武太元二十一年燕章武王宙泰
世祖及成哀段后之喪葬于龍城宣平陵(慕容垂號世祖)
徽平陵晉書慕容熙載記苻氏死制公卿以下至于
百姓率戸營墓費殫府藏下固三泉周輪百里内則圖
畫尚書八坐之象號曰徽平陵
長谷陵魏書馮跋傳跋父安東徙昌黎家于長谷
通鑑宋文帝元嘉七年燕葬太祖于長谷陵(馮䟦號太祖)
凡城晉書石虎載記平北將軍尹農攻燕凡城不克
而還慕容皝載記遣子恪擊敗石虎乘勝追之斬獲
三萬餘級築戌凡城而還虎又使石成入攻凡城不
克進陷廣城慕容儁載記徙代郡人于凡城凡城
獻異鳥五色成章地理志慕容熙以并州刺史鎮凡
城魏書世祖紀延和二年將軍樓勃將五千騎圍凡
城守將封羽以城降收其民三千餘家
白狼晉書石虎載記自幽州東至白狼大興屯田(通鑑)
(註白狼縣漢属北平郡後漢晉省魏收地形志太平真君八年置建德郡注白狼城其地在唐營州柳城縣界)
慕容皝載記皝遣其司馬封奕攻鮮卑木堤于白狼
慕容盛載記蘭汗二子魯公和陳公楊分屯令支白狼
地理志高雲以并州刺史鎮白狼(通鑑作并州牧)通鑑晉安
帝義熙六年燕廣川公萬泥上谷公乳陳據白狼叛
通鑑宋文帝元嘉十三年魏人攻燕白狼城克之宿軍
晉書地理志慕容熙以營州刺史鎮宿軍(通鑑註宿軍城在龍)
(城東北)慕容熙載記大城肥如及宿軍以仇尼倪為鎮東
將軍營州刺史鎮宿軍通鑑晉安帝元興元年高句
麗攻宿軍平州刺史慕容歸棄城走(案當作營州)魏書馮弘
傳宿軍地然一夕而滅
新城晉書慕容熙以青州刺史鎮新城
乙連城晉書慕容皝載記材官劉佩攻乙連不克(通鑑)
(註乙連城段國之東境也在曲水之西)築好城于乙連東使將軍蘭勃戌
之以逼乙連又城曲水以為勃援通鑑晉成帝咸康
三年段連以車數千兩輸乙連粟蘭勃擊而取之慕
容寶載記寶發龍城以步騎三萬次于乙連慕容盛
載記慕容奇擊滅蘭汗兄子全進屯乙連通鑑晉安
帝義熙十四年魏長孫道生等拔乙連城進攻和龍
建安通鑑晉安帝隆安二年燕主寶北行至建安抵
民張曹家(註建安城在令支之北乙連之南)晉書慕容盛載記慕容奇
聚衆于建安遼西太守家朗叛遣輔國將軍李旱率
騎討之師次建安召旱旋師
北平郡通鑑晉孝武太元十六年北平人吳柱聚衆
千餘立沙門灋長為天子破北平郡轉寇廣都入白狼
城高陽王隆遣安昌侯進將百餘騎赴白狼城柱衆潰
窮捕斬之(註魏收地形志廣都縣属建德郡在漢右北平白狼縣隋省入遼西石城縣)
石城郡(見下)
石城縣通鑑晉安帝隆安元年燕主寶帥數百騎二
百里晡時至龍城會遣騎追至石城不及(註石城縣漢属北平郡後)
(魏属建德郡隋併入柳城縣)晉書慕容熙載記石城令高和
建德郡魏書世祖紀馮弘石城太守李崇建德太守
王融十餘郡來降撫軍大將軍永昌王健攻建德拔
之
冀陽郡晉書慕容廆載記時二京傾覆幽冀淪陥廆
刑政脩明虚懷引納流亡士庶多襁負歸之廆乃立郡
以統流人冀州人為冀陽郡(通鑑註當置于漢右北平平剛縣界)豫州人
為成周郡青州人為營丘郡并州人為唐國郡通鑑
晉成帝咸康四年冀陽流寓之士共殺太守宋燭以降
趙魏書世祖紀驃騎大將軍樂平王丕攻冀陽拔之
營丘郡通鑑晉成帝咸和四年營丘内史鮮于屈遣
使降趙晉書載記韓恒傳遷營丘太守皇甫真傳
守遼東營丘二郡太守魏書世祖紀徙營丘成周遼
東樂浪帶方玄菟六郡民三萬家于幽州水經注渝
水又南逕營丘城西
成周郡通鑑成周内史崔燾
唐國郡通鑑唐國内史陽裕
遼東郡晉書慕容廆載記廆率騎討鮮卑素連木津
大敗斬之二部悉降徙之棘城立遼東郡而歸
樂浪郡通鑑晉成帝咸和四年樂浪太守鞠彭以境
内皆叛選鄉里壯士二百餘人共還棘城(註樂浪非漢古郡地也慕)
(容廆所置以五代志攷之樂浪冀陽營丘郡朝鮮武寧等縣當盡在隋遼西郡柳城縣界)
玄莵郡通鑑玄莵太守劉佩
興集縣寧集縣興平縣育黎縣吳縣晉書
慕容皝載記罷成周冀陽營丘等郡以勃海人為興集
縣河間人為寧集縣廣平魏郡人為興平縣東萊北海
人為育黎縣吳人為吳縣悉隸燕國
武原縣通鑑武原令常霸
武寧縣通鑑武寧令孫興
朝鮮縣通鑑朝鮮令孫泳
新昌縣晉書載記韓恒傳出為新昌令
和陽縣武次縣西樂縣晉書慕容皝載記斬仁
所置守宰分徙遼東大姓于棘城置和陽武次西樂三
縣而歸
榼盧城通鑑晉成帝咸康五年燕王皝以榼盧城人
悦綰為禦難將軍授兵一千使守凡城(註即水經註榼倫水也)
榆隂城安晉城晉書慕容皝載記宇文乞得歸為
其别部逸豆歸所逐奔死于外皝率騎討之逸豆歸懼
而請和遂築榆隂安晉二城而還(通鑑註榆隂城盖在大榆河之隂安晉城)
(在威德城西南)宇文歸入寇安晉(又見曲水亭下)
威德城晉書慕容皝載記改涉奕干城為威德城
通鑑晉海西公太和五年慕容令帥謫戌士東襲威德
城
廣安通鑑晉成帝咸和八年慕容皝引兵討宇文乞
得歸軍于廣安(註廣安在棘城之北)
武興晉書慕容皝載記段遼遣其將李詠夜襲武興
遇雨引還
興國(見五官水下)
臨川通鑑宋文帝元嘉十三年高麗屯于臨川(註臨川在)
(和龍城東)
曲水亭晉書慕容皝載記段蘭擁衆數萬屯于曲水
亭將攻柳城宇文歸入寇安晉為蘭聲援皝以步騎五
萬擊之師次柳城蘭歸皆遁遣封奕率輕騎遊擊敗之
收其軍實館穀二旬而還謂諸將曰二虜恥無功而歸
必復重至宜于柳城左右設伏以待之遣封奕率騎潜
于馬兜山諸道俄而遼騎果至奕夾擊大敗之斬其將
榮保(又見乙連下)
馬兜山(見曲水亭下)
遏陘山晉書冉閔載記閔既至龍城斬于遏陘山山
左右七里草木悉枯
九城山晉書隱逸傳公孫鳳隱于昌黎之九城山谷
青嶺晉書慕容熙載記苻后好游田熙從之北登白
鹿山東過青嶺南臨滄海士卒為豺狼所害及凍死者
五千餘人
牛尾谷通鑑晉成帝咸和九年慕容汗與段蘭遇于
牛尾谷汗兵大敗
黃榆谷晉書慕容寶載記寶奔于廣都黃榆谷
索莫汗陘通鑑晉安帝隆安二年燕主寶至索莫汗
陘去龍城四十里
饒樂水後漢書鮮卑傳以季春月大會于饒樂水上
(註水在今營州北)
澆水通鑑晉明帝太寧三年宇文乞得歸據澆水以
拒皝(註澆水即澆雒水也)
渾水晉書慕容皝載記涉奕干率騎追戰于渾水敗
之
五官水晉書慕容皝載記段遼遣將屈雲攻興國與
皝將慕容遵大戰于五官水上雲敗斬之
羌胡固魏書世祖紀馮弘尚書高紹率萬餘家保羌
胡固車駕討紹斬之
魏
平州魏書晉置治肥如城肅宗紀熙平二年九月
城平州所治肥如
遼西郡魏書世祖紀延和元年馮弘長樂公崇及其
母弟朗朗弟邈以遼西内属弘遣將封羽圍遼西二
年撫軍大將軍永昌王健督諸軍救遼西
肥如魏書二漢晉属有孤竹山祠揭石武王祠令支
城黃山濡河
陽樂魏書二漢晉属太平真君七年併令支合資属
焉有武歴山覆舟山林榆山太平真山(合資二字未詳漢右北平有薋)
(縣疑即薋字之誤)
海陽魏書二漢晉屬有横山新婦山清水
北平郡魏書世祖紀慕容渴悉隣反于北平攻破郡
治太守與守將擊敗之
朝鮮魏書二漢晉属樂浪後罷延和元年徙朝鮮民
于肥如復置属焉
新昌魏書前漢属涿後漢晉属遼東後属有盧龍山
(案前漢涿郡有新昌去遼東絶遠後漢志遼東郡新昌下亦不言故属涿盖名同而地異魏史誤也)
黃山魏書高宗紀太安三年十月詔太宰常英起行
宫于遼西黃山四年正月東巡平州庚午至于遼西
黃山宫游宴數日親對高年勞問疾苦常英傳英之
徵也夢日墜其所居黃山下水中
碣石山魏書高宗紀太安四年二月丙子登碣石山
覘滄海大饗羣臣于山下班賞進爵各有差改碣石山
為樂遊山築壇記行于海濱世宗紀自碣石至于劒
閣東西七千里置二十二都尉(又見濡水下水經註)
濡水魏書太宗紀泰常元年庫傉官斌先降後復叛
歸馮跋驍騎將軍延普渡濡水討擊大破之世祖紀
延和元年車駕伐和龍至濡水水經註濡水出禦夷
鎮東南其水二源雙引夾山西北流出山合成一又
西北逕禦夷故城東鎮北百四十里北流左道則連泉
水注之出故城東西北流逕故城南又西北逕渌水池
南其水潭而不流其水又西屈而北流又東逕故城北
連結兩池沼謂之連泉浦又東北注難河難河右則汗
水入焉水出東塢南西北流逕沙野南北人名之曰沙
鎮東北二百三十里西北入難河濡難聲相近狄俗語
訛耳水又北逕沙野西又北逕箕安山東屈而東北流
逕沙野北東北流逕林山北水北有池潭而不流濡水
又東北流逕孤山南東北流吕泉水注之水出呂泉塢
西東南流屈而東逕塢南東北流三泉水注之其源三
泉鴈次合為一水鎮東北四百里東南注吕泉水吕泉
水又東逕孤山北又東北逆流水注之水出東南導泉
西流右屈而東北注木林山水會之水出山南東注逆
水亂流東北注濡河濡河又東盤泉入焉水自西北東
南流注濡河濡河又東南水流逥曲謂之曲河鎮東北
三百里又東出峽入安州界東南流逕漁陽白檀縣故
城又東南流右與要水合水出塞外三川並導謂之大
要水東南流逕要陽縣故城東又東南流逕白檀縣東
南流入于濡濡水又東而南索頭水注之水北流南逕
廣陽僑郡西魏分右北平置今安州治又南流注于濡
濡水又東南流武列水入焉其水山川派合西源右為
溪水亦曰西藏水東南流出溪與蟠泉水合泉發州東
十五里東流九十里東注西藏水西藏水又西南流東
藏水注之水出東溪一日東藏水西南流出谷與中藏
水合水導中溪南流出谷南注東藏水故目其川曰三
藏川水曰三藏水東藏水又南右入西藏水亂流右會
龍泉水水出東山下淵深不測其水西南流注于三藏
水三藏水又西南流與龍芻水合兩出于龍芻之溪東
流入藏水又東南流逕列溪謂之武列水東南歴石□
下左層巒之上有孤石雲舉臨崖危峻可高百餘仞其
水東合流入濡濡水又東南五渡水注之水北出安樂
縣丁原山南流逕其縣故城西本三會城也其水南入
五渡塘又南流注于濡濡水又與高石水合水東出安
樂縣東山西流歴川三會城南西入五渡川下注濡水
濡水又東南逕盧龍塞塞道自無終東縣出渡濡水向
林蘭陘東至清陘盧龍之嶮峻坂縈折故有九崢之名
矣濡水又東南逕盧龍故城東又南黃洛水注之水北
出盧龍山南流入于濡濡水又東南水名合焉水出盧
龍塞西南流注濡水又合屈而注得去潤水又會敖水
二水並自盧龍西注濡水又東南流逕令支縣故城魏
氏王地記曰肥如城西十里有濡水南流注逕孤竹城
西右合玄内也謂之小濡水非也水出肥如東北玄溪
西南流逕其縣東東屈南轉西迴逕肥如縣故城南俗
又謂肥如水非也西南流右會盧水水出縣東北沮溪
南流謂之大沮水又南左合陽樂水水出東北陽樂縣
又西南入于沮水謂之陽日沮水又西南小沮水注之
發冷溪世謂之冷池又南得温泉水口注之東出北温
溪自溪西南流入于小沮水小沮水又南流與大沮水
合而為盧水也盧水有二渠號小沮大沮合而入于玄
盧水又南與温水合水出肥如城北西流注于玄水地
理志曰盧水又南入玄水玄水又西南逕孤竹城北西
入濡水故地理志曰玄水東入濡盖自東而注也濡水
自孤竹城東南逕主鄉北瓠溝水溝注之出城東南東
流注濡水濡水又逕牧城南分為二水北水枝出世謂
之小濡水也東逕樂安亭北東南入海濡水東南流逕
樂安亭東南與新河故瀆合自雍奴縣承鮑丘水東城
謂之鹽關口魏太祖征蹋頓與洵口俱導也世謂新河
矣陳夀魏志以通河海也新河又東北絶庾水又東北
出逕右北平絶泃渠之水又東北逕昌城又東為二水
枝凟東南八海新河自板渠東出合封大水謂之交流
合水出新平縣西南流逕新平縣故城西(當作新安平)又東
南流龍鮮水注之水出縣西北世謂之馬頭山二源俱
導南合一川東流注封大水地理志曰龍鮮水東入封
大水者也亂流南會新河南流于海地理志曰封大水
于海陽縣南入海新河又東出海陽縣與緩靈水會水
出新平縣東北世謂之大籠山東南流逕令支城西西
南流與新河合南流注于海地理志曰緩靈水與封大
水皆南入海新河又東與素河會謂之白水口出令支
縣之廬山南合新河又東南入海新河又東至九遇口
枝分南注海新河又東逕海陽縣故城南又東與清水
會水出海陽縣東南流逕海陽城東又南合新河又南
流一十許里西入九遇注海新河東絶清水又東本究
水出焉南入海新河又東左迤為北陽孤淀名又絶新
河南海注新河又東會于濡濡水又東南至絫縣碣石
山地理志曰大碣石山在右北平驪城縣西南漢武帝
嘗登之以望巨海而勒其石于此今枕海有石如埇道
數十里當山頂有大石如柱形往往而見立于巨海之
中潮水大至及潮波退不動不没不知深淺世名之天
橋柱也狀若人造要亦非人力所就韋昭亦指此以為
碣石也濡水于此南入海
盧龍塞魏書常景傳杜雒周反于燕州以景兼尚書
為行臺與幽州都督平北將軍元譚禦之景表求勒幽
州諸縣悉入古城山路有通城之處權發兵夫隨宜置
戌以為防遏肅宗從之别勑譚西至軍都關北從盧龍
塞據此二嶮以杜賊出入之路又詔景山中嶮路之處
悉令捍塞
營州魏書治和龍城太延二年為鎮太平真君五年
改置永安末陷天平初復肅宗紀熙平二年九月城
營州所治和龍昌黎郡魏書晉分遼東置太平真君
八年併冀陽屬焉
城龍魏書太平真君八年併柳城昌黎棘城属焉有
堯祠榆頓城狼水
廣興魏書太平真君八年併徒河永樂燕昌属焉有
鷄鳴山石城大柳城
定荒魏書正光末置有鹿頭山柗山
建德郡魏書太平真君八年置治白狼城
石城魏書前漢属右北平後属太平真君八年併遼
陽路大樂属焉有白鹿山祠
廣都魏書太平真君八年併白狼建德望平属焉有
紫金城
陽武魏書正光末置有三合城
冀陽郡魏書太平真君八年併昌黎武定五年復
平剛
柳城
營丘城魏書正光末置
冨平魏書正光末置
永安魏書正光末置
長城魏書長孫陳傳為羽林郎征和龍賊自西門出
將犯外圍陳擊退之追斬至長城下
渝水白狼水水經註遼水又右會白狼水出右
北平白狼縣東南廣成縣北流西北屈逕廣成縣故城
南俗謂之廣都城又西北石城川水注之水出西南城
石山東流逕石城縣故城南北屈逕白鹿山西即白狼
山也又東北入廣成縣東注白狼水白狼水北逕白狼
縣城東又東方城川水注之水發川西南山下流北屈
逕故城西世謂之雀目城東屈逕方城北東入白狼
水白狼水又東北逕昌黎縣故城西高平川水注之水
出西北平川東流逕倭城北又東南逕乳樓城北盖逕
戎鄉邑兼夷稱之又東南注白狼水白狼水又東北自
魯水注之導西北遠山東南注白狼水白狼水又東北
逕龍山西燕慕容晃以柳城之北龍山之南福地也使
陽裕築龍城改柳城為龍城縣白狼水又北逕黃龍城
東十三州志曰遼東屬國都尉治昌黎道有黃龍亭者
也魏營州刺史治魏氏土地記曰黃龍城西南有白狼
河東北流附城東北下即是也又東北濫真水出西北
塞外東南歴重山東南入白狼水白狼水又東北出東
流為二水右水疑即渝水也地理志曰渝水首受白狼
水西南巡山逕一故城以為河連城疑是臨渝縣之故
城渝水南流東屈與一水會世名之曰榼倫水疑即地
理所謂侯水北入渝者也十三州志曰侯水南入渝地
理志言盖自北而南也又西南流注于渝渝水又東南
逕一故城東俗曰女羅城又東逕營丘城西其水東南
入海地理志曰渝水自塞南入海一水東北出塞為白
狼水又東南流至房縣至于遼魏氏土地記曰白狼水
下入遼也
思燕佛圖魏書后妃傳立思燕佛圖于龍城刊石立
碑
隋
北平郡隋書舊置平州
盧龍隋書舊置北平郡領新昌朝鮮二縣後齊省朝
鮮入新昌又省遼西郡并所領海陽縣入肥如開皇六
年又省肥如入新昌十八年改名盧龍大業初置北平
郡有長城有關宫有臨渝宫有覆舟山有碣石有玄水
盧水涅水閏水龍鮮水臣梁水有海
遼西柳隋書舊置營州開皇初置總管府大業初廢
府
柳城隋書後魏置營州于和龍城領建德冀陽昌黎
遼東樂浪營丘等郡龍城大興永樂帶方定荒石城廣
都陽武㐮平新昌平剛柳城富平等縣後齊惟留建德
冀陽二郡永樂帶方龍城大興等縣其餘並廢開皇元
年唯留建德一郡龍城一縣其餘並廢尋又廢郡改縣
為龍山十八年改為柳城大業初置遼西郡有帶方山
禿黎山鷄鳴山松山有渝水白狼水王世勣傳遼東
之役與漢王並為行軍元帥至柳城遇疾疫而還虞
綽傳行宫次于柳城縣之臨海頓李景傳景在北平
為高開道所圍獨守孤城外無聲援遼西太守鄧暠率
兵救之遂歸柳城靺鞨傳渠帥度地稽率其部來降
拜為右光禄大夫居之柳城
臨渝宫隋書煬帝紀大業十年三月癸亥次臨渝宫
親御戎服禡祭黃帝斬叛軍者以釁鼓
盧龍塞隋書隂夀傳開皇初高寶寧引突厥攻圍北
平令夀率步騎數萬出盧龍塞以討之梁文謙傳領
武賁郎將為盧龍道軍副
臨渝鎮隋書突厥傳營州刺史高寶寧作亂沙鉢略
與之合軍攻陷臨渝鎮
渝關隋書高祖紀開皇三年二月癸亥城榆關(通鑑註臨)
(渝關在平州盧龍縣東一百八十里新唐書營州城西四百八十里有渝關守捉五代史云幽州北七百里有)
(渝關下有渝水通海循海有道狹處纔數尺是所謂臨渝關也宋白續通典曰漢石城舊縣取碣立如城以名)
(之唐貞觀十五年于故臨渝縣城置臨渝縣萬歲通天二年改為石城今史文多誤作榆)賀婁子幹
傳高祖以子幹曉習邊事授榆關總管十鎮諸軍事
高麗傳漢王諒討高麗餽運不繼師出臨渝關復遇疾
疫王師不振
瀘河鎮通鑑大業七年帝將討高麗發民夫運米積
于瀘河懷遠二鎮(註新唐志曰隋于營州之境汝羅故城置遼西郡領遼西瀘河懷遠三縣)
隋書觀王雄傳出遼道次瀘河鎮
懷遠鎮隋書薛世雄傳帝至柳城以世雄為東北道
大使行燕郡太守鎮懷遠高麗傳高麗遣使乞降帝
許之頓于懷遠鎮受其降欵唐書高祖紀煬帝征遼
東遣高祖督運糧于懷遠鎮
臨海頓隋書觀王雄傳帝令綝于臨海頓别有所督
望海頓通鑑大業八年勑運黎陽雒口太原等倉穀
於望海頓(註望海頓當在遼西界)
黃龍隋書高祖紀開皇三年行軍總管隂夀破高寶
寧于黃龍赦黃龍死罪以下長孫晟車騎將軍出
黃龍道齎幣賜奚霫契丹等
白狼塞隋書于仲文傳詔仲文率兵屯白狼塞以備
胡
唐
平州北平郡唐書地理志平州北平郡下初治臨
渝武德元年徙盧龍土貢熊鞹蔓荆實人葠有府一
曰盧龍有盧龍軍天寶二年置又有柳城軍永泰元年
置有温溝白望西硤石東硤石渌疇米磚長楊黃花紫
蒙白狼昌黎遼西等十二戌受川周愛二鎮城東北有
明□關鶻湖城牛尾城
盧龍唐書地理志中本肥如武德二年更名又置撫
寧縣七年省
石城唐書地理志中本臨渝武德七年省貞觀十五
年復置萬歲通天二年更名有臨渝關一名臨閭關有
大海關有碣石山有温昌鎮
馬城唐書地理志中古海陽城也開元二十八年置
以通水運東北有千金冶城東有茂鄉鎮城
碣石唐書唐休璟傳休璟以儒者號知兵自碣石踰
四鎮其間緜地幾萬里山川夷坦障塞之要皆能言之
故行師料敵未嘗敗
渝關唐書高麗傳帝總飛騎入臨渝關皇太子迎道
左郭英傑傳與禆將吳克勤烏知義羅守忠帥萬騎
及奚衆討契丹屯渝關契丹酋長可突干拒戰都山下
官軍不利知義守忠引麾下遁去英傑克勤力戰死
契丹傳營州都督許欽澹以州甲五百合奚君長李大
酺兵共攻可突干不勝欽澹懼徙軍入渝關奚傳契
丹可突干反脅奚衆并附突厥魯蘇不能制奔渝關
李忠臣傳攻長楊戰獨山襲渝關北平通鑑後梁均
王乾化三年初幽州七百里有渝關下有渝水通海自
關東北循海有道道狹處纔數尺旁皆亂山高峻不可
越北至進午口舊置八防禦軍募土兵予之田租皆供
軍食不入于薊幽州歲致繒纊以供戰士衣每歲早穫
清野堅壁以待契丹契丹至輒閉壁不戰俟其去選驍
勇據隘邀之契丹常失利土兵皆自為田園力戰有功
則賜勲加賞由是契丹不敢輕入寇及周德威為盧龍
節度使恃勇不修邊備遂失渝關之險契丹每芻牧
于營平之間五代史渝關東臨海北有兔耳覆舟山
山皆斗絶並海東北有路狹僅通車其旁地可耕植唐
時置東硤石西硤石渌疇米磚長楊黃花紫蒙白狼城
以扼之宋白續通典渝關關城下有渝水入大海其
關東臨海北有兔耳山覆舟山山皆斗峻山下循海岸
東北行狹處纔通一軌三面皆海北連陸關西亂山至
進牛柵凡六口柵戍相接此天所限内外也(通鑑註引金國節要)
(燕山之地易州西北乃金坡關昌平縣之西乃居庸關順州之地乃古北口景州之東北乃松亭關平州之東)
(乃渝關渝關之東即金人來路也此數關皆天造地設以分蕃漢之限一夫守之可以當百本朝復燕之役若得諸)
(關門則燕山之境可保然關内之地平灤營三州自後唐陷于安巴堅改平州為遼興府以營灤二州隸之號)
(為平州路至石晉之初耶律德光又得燕山檀順景薊涿易諸州建燕山為燕京以轄六郡號燕京路而與平)
(州自成兩路海上議割地但云燕雲兩路而已初謂燕山路盡得關内之地殊不知燕山平州盡在關内而異)
(路也破遼之後金人復得平州路據之故斡里雅布後由平州入寇乃當時議燕雲不明地理之故又金國行程)
(云灤州故無之唐末安巴堅攻陷平營劉守光據幽州暴虐民多亡入敵中築乃此城營州古柳城郡舜所築)
(也乃殷之孤竹國漢唐遼西地其城外多大山高下皆石不産草木地當營室故以為名自營州東至渝關並)
(無保障沃野千里北限大山重岡複嶺中有五關唯渝關居庸可以通餉饋松亭金坡古北口止通人馬不可)
(行車其山之南則五穀百果良材美本無所不有出關未數里則地皆瘠鹵豈天設此以限内外乎)
漢武臺唐書太宗紀貞觀十九年九月戊午次漢武
臺刻石紀功
西硤石唐書契丹傳諸將戰西硤石黃麞谷王師敗
績
東硤石唐書王孝傑傳軍至東硤石谷與賊接道隘
虜衆孝傑率銳兵先驅出谷整陣與賊戰而後軍總管
蘇宏暉以其軍退援不至為虜所乘軍潰孝傑隨令死
士相蹂且盡契丹傳武后更詔夏官尚書王孝傑羽
林衛將軍蘇宏暉率兵十七萬討契丹戰東硤石師敗
孝傑死之
營州柳城郡唐書地理志營州柳城郡上都督府
本遼西郡萬歲通天元年為契丹所陷聖歷二年僑治
漁陽開元五年又還治柳城天寶元年更名土貢人葠
麝香豹尾骨&KR1633;有平盧軍開元初置東有鎮安軍本
燕郡守捉城貞元二年為軍城西四百八十里有渝關
守捉城又有汝羅懷遠巫關㐮平四守捉城唐書宋
慶禮傳初營州都督府治柳城扼制奚契丹武后時趙
文&KR1304;失兩國情攻殘其府更治東冶陽城玄宗時奚契
丹欵附帝欲復治故城宋璟固争不可獨慶禮執處其
利乃詔輿人子詹平姜師度左驍衛將軍邵宏等為使
築裁三旬畢俄兼營州都督開屯田八十餘所追拔漁
陽淄青没戸還舊田宅又集商胡立邸肆不數年倉廥
充居人蕃輯
柳城唐書地理志中西北接奚北接契丹有東北鎮
醫巫閭山祠又東有碣石山
都山唐書契丹傳可突干盜邊幽州長史薛楚王等
率萬騎及奚擊之戰都山下
摘星山唐書契丹傳欽德入寇幽州劉仁恭窮師踰
摘星山討之(通鑑作摘星嶺)
白狼河唐書奚傳其地東北接契丹西突厥南白狼
河北霫吐護真河安禄山傳率河東兵討契丹至吐
護真河晝夜行三百里次天門嶺(通鑑註自雄武軍東北度灤河有古盧龍)
(鎮有斗陘嶺自古盧龍北經九荆嶺受米城張洪隘度石嶺至奚王帳六百里又東北傍吐護真河五百里至)
(奚契丹牙帳乂出檀州燕樂縣東北百八十五里至長城口又北八百里有吐護真河奚王牙帳也)
紫蒙川通鑑玄宗開元二十二年張守珪出師紫蒙
川大閱以鎮撫之(註據晉書載記秦漢之間東胡邑于紫蒙之野唐書地理志平州有紫蒙)
(白狼昌黎等戍蓋平州之北境契丹之南界也)
伐孤竹
桓公北伐孤竹未至卑耳之谿十里闟然正瞠然視援
弓將射引而未敢發也謂左右曰見是前人乎左右對
曰不見也公曰事其不濟乎寡人大惑豈有人若此者
乎管仲對曰臣聞登山之神有俞兒者長尺而人物具
焉霸王之君興而登山神見且走馬前疾道也袪衣示
前有水也右袪衣示從右方涉也至卑耳之谿有贊水
者曰從左方涉其深及冠從右方涉其深至膝若右涉
其大濟桓公立拜管仲于馬前曰仲父之聖至若此寡
人之抵罪也久矣管仲對曰夷吾聞之聖人先知無形
今也有形而後知之臣非聖也善承教也
營平二州地名記
