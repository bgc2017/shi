欽定四庫全書
明史卷二百九十七
大學士張廷玉等奉敕修
列傳第一百八十五
孝義二
王俊(劉準楊敬)石鼐(任鏜)
史五常周敖
鄭韺(榮瑄葉文榮)傅檝
楊成章謝用
何競王原
黃璽歸鉞(族子繡)
何麟孫清(宋顯章李豫)
劉憲(羅璋等)容師偃(劉静温鉞)
俞孜(張震孫文)崔鑑
唐儼邱緒
張鈞(張承相等)王在復(王鍲等)
夏子孝阿寄
趙重華(謝廣)王世名
李文詠(王應元等)孔金(子良)
楊通照(弟通杰浦邵等)張清雅(白精忠等)
王俊城武人父為順天府知事母卒於官舍俊扶櫬還
葬刈草萊為茭舍寢處塋側野火延爇將及俊叩首慟
哭火及塋樹而止正統三年被旌劉準者唐山諸生父
喪廬墓冬月野火將及塚樹準悲號告天火遂息正統
六年旌表楊敬者歸德人父歿於陣為木主招魂以葬
每讀書至戰陣之事輒隕涕不止母歿柩在堂鄰家失
火烈焰甚迫敬撫柩哀號風止火滅正統十三年旌表
石鼐渾源諸生父歿廬墓墓初成天大雨山水驟漲鼐
仰天號哭水將及墓忽分兩道去墓獲全弘治五年旌
表任鏜夏邑人嫡母卒廬於墓黃河衝溢將齧塋域鏜
伏地號哭河即南徙嘉靖二十五年旌表
史五常内黃人父萱官廣東僉事卒葬南海和光寺側
五常方七歲母攜以歸比長奉母至孝常恨父不得歸
葬母語之曰爾父杉木櫬内置大錢十爾謹志之母歿
廬墓致毁既終喪往迎父櫬時相去已五十年寺歿於
水久矣五常泣禱有老人以杖指示寺址發地果得父
櫬内置錢如母言乃扶歸與母合葬復廬墓側正統六
年旌表
周敖河州衛軍家子也正統末聞英宗北狩大哭不食
七日而死其子諸生路方諸書别墅聞父死慟哭奔歸
以頭觸庭槐亦死鄕人異之聞於州知州躬臨其喪賻
麥四十斛白金一斤路妻方氏厲志守節撫子堂成立
後為知縣
鄭韺石康人父賜舉人兄&KR0008;進士天順中母為猺賊所
掠韺年十六挺身入賊壘紿之曰吾欲丐吾母豈惜金
第金皆母所瘞願代母歸取之賊遂拘韺而釋母然其
家實無金也韺遂被殺廉州知府張岳建祠祀之榮瑄
瓊州人三歲而孤與兄琇竝以孝聞天順四年土賊據
瓊城瑄兄弟扶母走避遇賊琇謂瑄曰我以死衛母汝
急去瑄從之琇與母遂陷賊中官軍至琇被執主將將
殺琇瑄趨至叩頭流血泣請曰兄以母故陷賊母老家
貧恃兄為命願殺瑄存兄養母主將不察竟殺瑄後有
葉文榮海寧人弟殺人論死母日悲泣不食文榮謂母
曰兒年已長有子請代弟死遂詣官服殺人罪弟得釋
而文榮坐死
傅檝字定濟福建南安人祖凱父浚竝進士為部郎檝
年十六舉鄕試二十成進士弘治中授行人出行襄府
半道聞母病請入京省視再往竣事禮部尚書劉春曰
無害於若而可教孝奏許之浚後遷山東鹽運司同知
娶繼妻私其二奴浚聞將治之遂暴卒檝心疑未發奴
遽亡去久之偵一奴逃德化縣傭巨姓家檝微行往伺
奴出袖鐵椎擊殺之而其一不可跡矣檝不欲見繼母
葬父畢號慟曰父讐尚在何以為人乃裂衣冠屏妻子
出宿郊墟間蓬首垢面饑寒風雨不知就避親戚故人
率目之為狂檝終不自明也子壽卒不哭或詰之則垂
涕曰我不能為子敢為父乎繼母卒乃歸蓋自廢自罰
者三十五年又十五年而卒
楊成章道州人父泰為浙江長亭廵檢妻何氏無出納
丁氏女為妾生成章甫四歲泰卒何將扶櫬歸丁氏父
予之子而奪其母母乃剪銀錢與何别約各藏其半俟
成章長授之越六年何臨歿授成章半錢告之故成章
嗚咽受命既冠娶婦月餘即執半錢之浙中尋母母先
已適東陽郭氏生子曰珉而成章不知也徧訪之無所
遇而還弘治十一年東陽典史李紹裔以事宿珉家珉
母知為道州人遣珉問成章存否知成章已為諸生乃
令珉執半錢覓其兄會有會稽人官訓導者嘗設教東
陽為珉師與成章述珉母憶子狀成章亦往尋母遇珉
於江西舟次兄弟悲且喜各出半錢合之益信遂俱至
東陽母子始相聚自是成章三往迎母不遂棄月廩赴
東陽侍養及母卒廬墓三載始返至嘉靖十年成章以
歲貢入都珉亦以事至乃述成章尋親事上之吏部請
進一官部臣言成章孝行兩地已勘實登之朝覲憲綱
珉言非謬昔朱壽昌棄官尋母宋神宗詔令就官今所
司知而不能薦臣等又拘例而不請旌真有愧於古誼
請量授成章國子學錄賜珉花紅羊酒制曰可
謝用字希中祁門人父永貞生母馬氏方姙永貞客外
嫡母汪氏妒而嫁之遂生用永貞還大恨抱用歸寄乳
隣媪汪氏收而自鞠之踰年亦生子均愛無厚薄用既
冠始知所生密訪之則又改適不知其所矣用遍覓幾
一載一夕宿休寧農家有寡嫗出問曰若為誰用告以
姓名及尋母之故曰若母為誰曰馬氏曰若非永貞之
子乎曰然媪遂抱用曰我即汝母也於是母子相持而
哭時弘治十五年四月也用歸告父并其同母弟迎歸
居别室孝養二母曲盡其誠後汪感悔令迎馬同居訖
無間言永貞卒用居喪以孝聞隣人失火延數十家將
至用舍風反火息用時為諸生督學御史廉其孝列之
德行優等月廩之
何競字邦植蕭山人父舜賓為御史謫戍廣西慶遠衛
遇赦還好持吏短長有鄒魯者當塗人亦以御史謫官
稍遷蕭山知縣貪暴狡悍舜賓求魯隂事訐之兩人互
相猜縣中湘湖為富人私據舜賓發其事於官奏覈之
富人因奏舜賓以戍卒潛逃擅自冠帶章竝下所司覈
治魯隐其文牒詭言舜賓遇赦無騐宜行原衛查核上
官不可駁之會舜賓門人訓導童顯章為魯所䧟論死
下府覆驗道舜賓家魯隂使押顯章過之詬曰舜賓乃
敢竄重囚發卒圍其門掫捕舜賓徑解慶遠又令爪牙
吏屏其衣服至餘干宿昌國寺夜以濕衣閉其口壓殺
之魯復捕舜賓妻子競與母逃常熟匿父友王鼎家已
而魯遷山西僉事將行競乃潛歸與族人謀召親黨數
十人飲之酒為舜賓稱冤中坐競出叩首哭以請皆踴
躍願效命乃各持噐伏道旁伺魯過競袖鐵鎚奮擊騶
從駭散仆其輿裸之杖齊下矐兩目鬚髮盡拔競拔佩
刀砍其左股必欲殺之為衆所止乃與魯連鎖赴按察
司而預令族父澤走闕下訴冤僉事蕭翀故黨魯嚴刑
訊競競大言曰必欲殺我我非畏死者顧人孰無父母
且我已訟於朝非公輩所得擅殺噬臂肉擲案上含血
噀翀面一堂皆驚會競疏已上遣刑部郎中李時給事
中李舉會廵按御史鄧璋雜治諸人持兩端擬魯故屏
人衣食至死競部民毆本屬知縣篤疾律俱絞餘所逮
數百人擬罪有差競母朱氏復撾登聞鼓訴冤魯亦使
人馳訴乃命大理寺正曹廉會廵按御史陳銓覆治廉
曰爾等何毆縣官競曰競知父讐不知縣官但恨未殺
之耳廉以致死無據遣縣令揭棺驗之驗者報傷而解
役任寬慷慨首實且出舜賓臨命所付血書於是衆皆
辭伏改擬魯斬競徒三年法司議競遣戍且曰魯已成
篤疾競為父報讐律意有在均俟上裁帝從其議戍競
福寧衛時弘治十四年二月也後武宗登極肆赦魯免
死競赦歸又九年卒競自父歿至死凡十六年服衰終
其身
王原文安人正德中父珣以家貧役重逃去原稍長問
父所在母告以故原大悲慟乃設肆於邑治之衢治酒
食舍諸行旅遇遠方客至則告以父姓名年貌冀得父蹤
跡久之無所得既娶婦月餘跪告母曰兒將尋父母
泣曰汝父去二十餘載存亡不可知且若父甿耳流落
何所誰知名者無為父子相繼作羈鬼使我無依原痛
哭曰幸有婦陪母母無以兒為念兒不得父不歸也號
泣辭母去遍歷山東南北去來者數年一日渡海至田
横島假寐神祠中夢至一寺當午炊莎和肉羹食之一
老父至驚覺原告之夢請占之老父曰若何為者曰尋
父老父曰午者正南位也莎根附子肉和之附子膾也
求諸南方父子其會乎原喜謝去而南踰洺漳至輝縣
帶山有寺曰夢覺原心動天雨雪寒甚卧寺門外及曙
一僧啟門出駭曰汝何人曰文安人尋父而來曰識之
乎曰不識也引入禪堂憐而予之粥珣方執爨竈下僧
知為文安人謂之曰若同里有少年來尋父者若倘識
其人珣出見原皆不相識問其父姓名則王珣也珣亦
呼原乳名相抱持慟哭寺僧莫不感動珣曰歸告汝母
我無顔復歸故鄕矣原曰父不歸兒有死耳牽衣哭不
止寺僧力勸之父子相持歸夫妻子母復聚後原子孫
多仕宦者
黃璽字廷璽餘姚人兄伯震商十年不歸璽出求之經
行萬里不得蹤跡最後至衡州禱南岳廟夢神人授以
纏綿盜賊際狼狽江漢行二句一書生告之曰此杜甫
舂陵行詩也舂陵今道州曷往尋之璽從其言既至無
所遇一日入厠置傘道旁伯震適過之曰此吾鄕之傘
也循其柄而觀見有餘姚黃廷璽記六字方疑駭璽出
問訊則其兄也遂奉以歸
歸鉞字汝威嘉定人早喪母父更娶繼妻有子鉞遂失
愛父偶撻鉞繼母輒索大杖與之曰毋傷乃翁力也家
貧食不足每炊將熟即諓諓數鉞過父怒而逐之其母
子得飽食鉞飢困匍匐道中比歸父母相與言曰有子
不居家在外作賊耳輒復杖之屢瀕於死及父卒母益
擯不納因販鹽市中時私其弟問母飲食致甘鮮焉正
德三年大饑母不能自活鉞涕泣奉迎母内自慚不欲
往然以無所資迄從之鉞得食先母弟而已有飢色弟
尋卒鉞養母終其身嘉靖中卒族子繡亦販鹽與二弟
紋緯友愛緯數犯法繡輒罄貲護之終無愠色繡妻朱
製衣必三襲曰二叔無室豈可使郎君獨暖耶里人稱
為歸氏二孝子
何麟沁水人為布政司吏武宗微行由大同抵太原城
門閉不得入怒及還京遣中官逮守臣不啟門者巡撫
以下皆大懼麟曰朝廷未知主名請厚賄中官麟與俱
往即聖怒不測麟一身獨當之及抵京上疏曰陛下巡
幸晉陽司城門者實臣麟一人他官無預也臣不能啟
門迎駕罪當萬死但陛下輕宗廟社稷而事巡游且易
服微行無清道警蹕之詔白龍魚服臣下何由辨焉昔
漢光武夜獵至上東門守臣郅惲拒弗納光武以惲能
守法而賞之今小臣欲守郅惲之節而陛下乃有不敬
之誅臣恐天下後世以為臣之不幸不若郅惲陛下寬
仁之量亦遠遜光武也疏入帝怒稍觧廷杖六十釋還
餘不問巡撫以下郊迎禮敬之
孫清睢陽諸生也幼孤事母孝母歿未葬流賊入其境
居民盡逃清獨守柩不去賊兩經其門皆不入里人多
頼以全正德九年四月河南巡按御史江良貴奏聞并
言清同邑徐儀女雪梅嚴清女銳兒皆不受賊汚憤罵
見殺沭陽諸生沈麟以知府劉祥縣丞程儉為賊所執
挺身詣賊開陳利害願以身代賊義之二人獲釋凡此
義烈有關風化宜如制旌表章下禮官先是八年二月
山東巡按御史張璿奏賊所過州縣有子救父婦衛夫
罹賊兵刃者凡百十九人皆宜旌表時傅珪代費宏為
禮部言所奏人多費廣宜準山西近例於所在旌善亭
側建二石碑分書男婦姓名邑里及其孝義貞烈大略
以示旌揚有司量給殯殮費厥後地方有奏悉以此令
從事帝可之至是良貴奏下劉春代珪為禮部竟不請
旌但用珪前議并給銀建坊之令亦不復行而旌善之
意微矣當是時濮州諸生宋顯章浙川諸生李豫皆以
孝行著聞流賊過其門不敢犯里人亦多頼以全而顯
章之死也其妻辛氏自縊以殉知州李緝為建孝節坊
竝祠祀嘉靖七年豫獨被旌
劉憲靈石諸生也父先亡母年七十餘兩目俱瞽憲奉
事惟謹正德六年流賊入城憲負母避之城外賊追至
欲殺母憲哀告曰寧殺我毋害我母賊乃釋之行至嶺
後憲竟為他賊所殺賊縱火焚民居獨憲宅隨爇隨滅
同時羅璋遂寧諸生大盜亂蜀中母為賊所獲璋手挺
長鎗連斃三賊賊舍母去後賊追至璋力捍賊久之力
疲竟被執賊憤甚剜心剖肝裂其屍竝正德中旌表有
李壯丁者安定縣人嘉靖中北寇入犯從父母奔避山
谷遇賊縛母去壯丁取石奮擊母得脱前行復遇五賊
一賊縛其母母大呼曰兒速去毋顧我壯丁憤手提鐵
噐擊仆賊母得逃而壯丁竟為賊所殺正德中賊掠鉅
鹿執趙智趙慧之母將殺之智追至跪告曰母年老願
殺我慧亦至泣曰兄年長願留養母而殺我智方與争
死而母復請曰吾老當死乞留二子羣賊笑曰皆好人
也竝釋之
容師偃香山人父患癱疾扶持不離側正德十二年寇
掠其鄕師偃負父而逃追者急父麾使遯泣曰父子相
為命去將安之俄被執賊灼其父師偃號泣請代賊從
之父得釋而師偃焚死後有劉静者萬安諸生嘉靖間
流賊陷其縣負母出奔遇賊將殺母静以身翼蔽求代
死賊怒攢刃殺之猶抱母不解屍閱七日不變萬歷元
年旌表又有温鉞者大同人父景清有膽力嘉靖三年
鎮兵叛殺巡撫張文錦其後巡撫蔡天祐令景清密捕
首惡戮數人其黨恨之十二年復叛殺繼兵李瑾因遍
索昔年為軍府效命者景清深匿不出遂執鉞及其母
王氏以去令言景清所在鉞曰爾欲殺我父而使我言
其處是我殺父也如讐不可解則殺我舒憤足矣賊不
聽逼母使言母大罵不輟賊怒支解以怵鉞鉞大哭且
罵并被殺事平母子竝獲旌
俞孜字景修浙江山隂人為諸生敦行誼嘉靖初父華
充里役解流人徐鐸至口外鐸毒殺華亡走孜扶櫬歸
誓必報讐蹤跡數十郡不可得後聞已還鄕匿其甥楊
氏家乃結力士十數人佯為賣魚往來偵伺且謁知府
南大吉乞助大吉義之遣數健卒與俱夜半驟率卒入
楊氏家呼鐸出見縛送於官寘諸法孜自是不復應舉
養繼母以終有張震者餘姚農家子也生周歲父為人
所陷將死齧震指語曰某吾讐也汝勿忘震長而指瘡
不愈母告以故震誓必報其友謂曰汝力弱吾為汝殺
之未幾讐乘馬出友以田器擊之即死震喜走告父墓
已而事發有司傷其志減死論戍遇赦歸孫文亦餘姚
人也幼時父為族人時行箠死長欲報之而力不敵乃
偽與和好共武斷鄕曲時行坦然不復疑一日值時行
於田間即以田噐擊殺之坐戍未幾遇赦獲釋
崔鑑京師人父嗜酒狎娼召與居娼恃寵時時陵鑑母
父又被酒數侵辱之一日娼惡言詈母母復之娼遂擊
敗母面母不勝憤入室伏牀而泣將自盡鑑時年十三
自學舍歸問之母告以故鑑曰母無死即走至學舍挾
刃還娼適埽地且埽且詈鑑拔刃刺其左脇立斃乃匿
刃牖下亡走數里忽自念曰父不知我殺娼必累我母
急趨歸父果訴於官將縶其母矣鑑至告捕者曰此我
所為非母也衆見其幼不信鑑曰汝等不信請問凶器
安在自出刃示之衆乃釋母縶鑑寘獄事聞下刑部讞
尚書聞淵等議鑑志在救母且年少可矜難拘常律帝
亦貸其罪
唐儼全州諸生也父蔭郴州知州歸老得危疾儼年十
二潛割臂肉進之疾良已及父歿哀毁如成人其後游
學於外嫡母寢疾儼妻鄧氏年十八奮曰吾婦人安知
湯藥昔夫子以臂肉療吾舅吾獨不能療吾姑哉於是
割脇肉以進姑疾亦愈儼聞母疾馳歸則無恙久矣拜
其妻曰此吾分也當急召我何自苦如比妻曰子事父
婦事姑一也方危急時召子何及且事必待子安用婦
為儼益歎異嫡母歿二十年而生母歿儼廬墓三年嘉
靖四年貢至京有司奏旌其門
邱緒字繼先鄞縣諸生也生母黃為嫡余所逐適江東
包氏未幾轉適他所遂不復相聞緒年十五父歿事余
至孝余疾謹奉湯藥不解衣帶者數月余重感其孝病
革與訣曰我即死汝無忘若母時母被逐已二十年矣
一夕夢人告曰若母在台州金鰲寺前覺而識之次日
與一人憩於途詰之則包氏故養馬厮也叩以母所向
曰有周平者曾悉其事今已戍京衛矣緒姊壻謁選在
京遺書囑訪平久之未得一日有避雨於邸門者其聲
類鄞人叩之即周平也言黃已適台州李副使子緒得
報即之台而李已歿其嗣子漫不知前事緒徬徨掩泣
於道有傷之者導謁老媒妁王四曰已再適仙居吴義
官吴仙居巨族也緒至歷瞷數十家無所遇已而抵一
儒生吴秉朗家語之故生感其意留止焉有叔母聞所
留者異鄕人也恚而咻之生告以緒意叔母者黃故主
母也頗憶前事然不詳所往呼舊蒼頭問之云金鰲寺
前去歲經之棺已殯寺旁矣緒以其言與夢合信之行
且泣牛觸之墜於溝則輿夫馬長之門也駭而出問所
從來緒以情告長曰吾前輿一婦至縉雲蒼嶺下殆是
也輿緒至其處緒徧物色無所遇倀倀行委巷中一媪
立門外探之知為鄞人告以所從來嫗亦轉詢邱氏耗
則緒母也抱持而哭閭里皆感動寺旁棺者蓋其姒氏
云所適陳翁貧而無子且多負緒還取金償之并迎翁
以歸備極孝養嘉靖十四年知縣趙民順入覲疏聞於
朝獲旌表
張鈞石州人父赦國子生以二親早亡矢志不仕隐居
城北村鈞正德末舉於鄕以親老亦不仕讀書養親遠
近皆稱其孝嘉靖二十年諳達犯石州鈞慮父遭難自
城中馳一騎號泣赴救寇射中其肩裹瘡疾馳至則父
已被殺鈞隕絶盡餂父血水漿不入口三日不勝悲痛
而卒越二年有司上其狀獲旌是時殺掠甚慘石州為
親死者十一人而張承相于博張永安尤著承相少孤
及長為諸生養母二十餘年以孝聞寇至負母出逃為
所得叩頭號泣乞免其母寇怒并殺之抱母首死博二
歲而孤奉母盡孝寇抵城下博方讀書城中母居村舍
亟下城號泣求母母已被執遇諸途博取石奮擊寇寇
就剖其心母得逸去年止十有八永安石州吏也父為
寇所逐永安持梃追擊之傷二賊趣父逸去而身自後
衛之被數十創死與鈞同被旌有温繼宗者沁州諸生
父卒不能葬日守柩哀泣嘉靖二十一年寇入犯或勸
出城避難以父殯不肯去寇至與叔父淵等力禦擊傷
一賊中矢死柩旁淵等皆死亦與鈞同被旌
王在復太倉人年二十一從父讀書城外倭寇入犯父
子亟奔入城父體肥不能速行中道遇賊遂相失在復
走二里許展轉尋父聞父被執急趨賊所叩頭求免賊
不聽拔刃擬其父在復以身蔽之痛哭哀求賊怒并殺
之兩首墜地而手猶抱父不釋時嘉靖三十三年五月
也當是時倭亂東南孝子以衛父母見殺者甚衆其得
旌於朝者在復及黃巖王鍲慈谿向叙無錫蔡元銳丹
徒殷士望鍲随父顯避賊顯被執將殺之鍲亟趨前請
代賊遂殺鍲而釋顯叙為慈谿諸生倭入寇以縣無城
掖母出避遇賊踣叙而斫其母叙急起抱母頸大呼曰
寧殺我毋殺我母賊如其言母獲全俱嘉靖三十五年
旌表元銳無錫人與弟元鐸竝孝友倭犯無鍚入元銳
家兄弟急扶父升屋避匿而元銳為賊執令言父所在
堅不從遂見殺元鐸不知兄死明日持重貲往贖并見
殺嘉靖三十八年旌表士望丹徒人事親孝倭犯京口
父被掠士望請代死賊笑而試之火炙刀刺受之怡然
賊兩釋之嘉靖四十三年旌表其他未及旌表者又有
陳經孚龔可正伍民憲經孚平陽人倭至負母出逃遇
賊索母珥環欲殺之經孚以身翼蔽賊怒揮刃截耳及
肩而死手猶抱母頸不解可正嘉定諸生負祖母避賊
天雨泥濘猝遇賊賊惡見婦人欲殺其祖母叱可正去
可正跪泣請代賊不從可正以身覆祖母賊竝殺之民
憲晉江人扶父避難遇賊長跪哀告曰勿驚我父他物
任取之賊不聽竟殺其父民憲憤挺身殺二賊傷數賊
賊至益多斷民憲右手卧草中猶一手執戈呼其父三
日而絶
夏子孝字以忠桐城人六歲失母哀哭如成人九歲父
得危疾禱天地刲股六寸許調羹以進父食之頓愈翌
日子孝痛創父詰其故始知之里老以聞於官知府胡
麟先夢王祥來謁詰旦而縣牒至詫曰孺子其祥後身
耶召見易其舊名恩曰子孝督學御史胡植即令入學
為諸生月廪之麟復屬貢士趙簡授之經嘉靖末父卒
廬墓獨居荒山身無完衣形容槁瘁後歷事王畿羅汝
芳史桂芳耿定向獲聞聖賢之學定向為督學御史將
疏閫於朝固辭曰不肖不忍以亡親賈名乃止將死命
其子曰葬我父墓側
阿寄者淳安徐氏僕也徐氏昆弟析産而居伯得一馬
仲得一牛季寡婦得阿寄時年五十餘矣寡婦泣曰馬
則乘牛則耕老僕何益寄嘆曰主謂我不若牛馬耶乃
畫策營生示可用狀寡婦盡脱簪珥得白金十二兩畀
寄寄入山販漆期年而三倍其息謂寡婦曰主無憂富
可致矣歷二十年積資巨萬為寡婦嫁三女婚二子齎
聘皆千金又延師教二子輸粟為太學生自是寡婦財
雄一邑及寄病且死謂寡婦曰老奴牛馬之報盡矣出
枕中二籍則家鉅細悉均分之曰以此遺兩郎君可世
守也既歿或疑其有私竊啟其箧無一金蓄所遺一嫗
一兒僅敝緼掩體而已
趙重華雲南太和人七歲時父廷瑞遊江湖間久不返
重華長謁郡守請路引榜其背曰萬里尋親别書父年
貎邑里數千紙所歷都會州縣徧張之西禱武當山經
太子巖巖隂有字曰嘉靖四十四年十二月十二日趙
廷瑞朝山至此重華讀之慟曰吾父果過此今吾之來
月日正同可卜相逄矣遂書其後曰萬歷六年十二月
十二日趙廷瑞之子重華尋父至此久之竟無所遇過
丹陽盜攫其資所遺獨路引且行且乞遇一老僧呼問
其故笑曰汝父客無錫南禪寺中語訖忽不見重華急
趨至寺果其父出路引示之相與慟哭留數日乃還雲
南是時有謝廣者祁門人父求仙不返廣娶婦七日即
别母求父遇於開封逆旅中父乘間復脱去廣跋涉四
方者垂二十年終不得父聞者哀之
王世名字時望武義人父良與族子俊同居争屋為俊
毆死世名年十七恐殘父屍不忍就理乃佯聽其輸田
議和凡田所入輒易價封識俊有所餽亦佯受之而潛
繪父像懸密室繪已像於旁帶刀侍朝夕泣拜且購一
刃銘報讐二字母妻不知也服闋為諸生及生子數月
謂母妻曰吾已有後可以死矣一日俊自外醉歸世名
挺刃迎擊之立斃出號於衆入白母即取前封識者詣
吏請死時萬歷九年二月去父死六年矣知縣陳某曰
此孝子也不可置獄别館之而上其事於府府檄金華
知縣汪大受來訊世名請死大受曰檢屍有傷爾可無
死曰吾惟不忍殘父屍以至今日不然何待六年乞放
歸辭母乃就死許之歸母迎而泣世名曰身者父之遺
也以父之遺為父死雖離母得從父矣何憾頃之大受
至縣人奔走直世名者以千計大受乃令人舁致父棺
將開視之世名大慟以頭觸階石血流殷地大受及旁
觀者咸為隕涕乃令舁柩去將白上官免檢屍以全孝
子世名曰此非法也非法無君何以生為遂不食而死
妻俞氏撫孤三載自縊以殉旌其門曰孝烈
李文詠崑山諸生父大經故沂水令萬歷二十七年父
寢室被火文詠突入將父抱出而榱棟盡覆父子俱焚
死火息入視屍猶覆其父父存全體文詠但餘一股王
應元武隆人力農養父父醉卧家失火應元自外趨烈
焰中竟不能出抱父死唐治黃岡人父柩在堂鄰居火
治盡出資財募人舁柩人各自顧無應者或挽之出泣
曰父柩在此我死不出火息後堂巋然獨存柩亦無恙
而治竟熏灼伏柩死萬歷中旌表許恩蘄水人夜半鄰
家失火恩驚出徧尋母不得復突入遂與母俱焚馮象
臨慈谿諸生家被火徧覓父母烟熖彌空迷失庭戶象
臨大呼初得母即從火中負出再入負父并挾一弟以
出半體已焦爛聞妹尚留卧内母號呼將自入亟止之
觸烈焰攜妹出竟灼爛而死事聞賜旌後有龔作梅者
陳州人年十七父母俱亡殯於舍闖賊火民居作梅跪
柩前焚死
孔金山陽人父早亡母謝氏遺腹三月而生金母為大
賈杜言逼娶投河死金長屢訟於官不勝言行賄欲斃
金金乃乞食走闕下擊登聞鼓訴冤不得達還墓所晝
夜號泣里人劉清等陳其事於府知府張守約異之召
閭族媒氏質實坐言大辟未幾守約卒言夤緣免金復
號訴不已被箠無完膚已而撫按理舊牘仍坐言大辟
迄死獄中金子良亦有孝行父病刲股為羹以進旋愈
比卒廬墓哀毁萬歷四十三年父子竝得旌
楊通照通杰銅仁人母周氏有疾兄弟争拜禱求以身
代閱三年不入内室萬歷三十六年羣苗流劫至其家
母被執去二人追鬭數十里被傷不顧至鬼空溪見賊
縶母大罵聲震山谷横擊萬衆中為賊所磔死通照年
二十五通杰年二十二泰昌元年巡撫李橒巡按史永
安上其事旌曰雙孝之門時無錫民浦邵賊縳其父虞
將殺之邵以首迎刃而死父得免寧化民林上元賊掠
其繼母李氏出城上元從城上持鎗一躍而下直奔賊
壘刺死二人賊避其鋒立出李氏因引去城頼以全皆
萬歷四十三年旌崇禎七年流賊陷竹溪執知縣余霄
將殺之子諸生伯麟請代乃免
張清雅潛山人家貧力學養親崇禎十年張獻忠來犯
清雅以父年老卧病守之不去無何父卒歛甫畢賊入
其家疑棺内藏金銀欲剖視之清雅據棺哀泣賊斷其
手仆地幼子超藝年十六號哭求代賊復砍之父子俱
死而棺得不剖僕雲滿具兩棺歛之亦不食死時有白
精忠者潁州人五歲而孤母袁氏撫之家貧母食糠覈
而以精者哺兒精忠知之每餐必先啖其惡者天啟中
舉於鄕崇禎八年流賊陷潁州家人勸逃匿精忠以母
年老不忍獨去遂遇害州有檀之槐者護母柩不去與
賊格鬭殺數人被磔死又有李心唯素敦孝行賊至泣
守母喪賊掠其室將縛之不出被殺子果見父死厲聲
罵賊賊又殺之有余承德者無為人崇禎十五年流賊
突至掖其祖母劉氏母魏氏及妻楊氏妹玉女出避祖
母母行遲為盜所獲欲刃之承德號呼救護竝遇害楊
氏見之急投河死賊將犯玉女玉女大罵堅不從寸磔
而死
明史卷二百九十七
