欽定四庫全書
明史卷二百六十九
艾萬年傳點燈子入山西萬年從文詔連敗之(臣)方
煒按點燈子即趙勝初起於清澗之解家清奔突韓
城宜雒間秦撫練國事以四年三月敗之於中部四
月内屢克之於郃陽韓村上峪口俘斬一千六百有
竒賊乃於七月夜半渡河入晉見綏寇紀略謹附識
艾萬年傳從參政樊一蘅討平不沾泥(臣)方煒按不
沾泥原名張存孟以是年四月攻米脂葭川一蘅與
萬年及總兵王承恩等率兵千人壓其巢命孫守法
遮絶河津賊逃至含峪為馬科所躡過河守法親擒
之見明紀事本末謹附識
艾萬年傳萬年國鎮力戰不支皆戰歿(臣)方煒按艾
萬年及柳國鎮
賜諡俱另載卷末謹識
李卑傳混天猴陷宜君鄜州(臣)方煒按是時混天猴
與上天猴掠河西道郭允登所觧餉十萬七千金于
甘泉戕允登及知縣郭永固上天猴旋伏法而混天
猴既叛遂連䧟諸邑見綏寇紀略謹附識
李卑傳會王自用䧟遼州(臣)方煒按自用即紫金樑
賊王嘉允餘黨也見綏寇紀略謹附識
李卑傳臨洮總兵曹文詔改大同命卑代署其事(臣)
方煒按卑署臨洮總兵從職方郎李繼貞之薦也見
崇禎長編謹識
湯九州傳九年二月賊走登封石陽關與伊嵩賊合
(臣)方煒按是年二月賊攻密縣不利走登封王進忠
周維墉敗之於郜城鎮遂奔石陽關見綏寇紀略謹
附識
湯九州傳勢不敵夜移營為賊所乘遂戰歿(臣)方煒
按湯九州及楊正芳張上選楊世恩羅安邦
賜諡俱另載卷末謹識
湯九州傳從孫文瓊伏闕三上書請䘏不報文瓊後亦
殉難(臣)方煒按湯文瓊
賜祀忠義祠謹識
湯九州傳楊世恩附祖寬大破賊滁州世恩從盧象昇
馳至復大破之(臣)方煒按是時滁州被圍象昇在
西沙河聞警遣祖寬羅岱祖克勇乘夜疾馳平明抵
滁大破之象昇自引世恩從定遠至淮撫朱大典亦
引兵大破之俘斬無算圍遂解見明紀事本末謹附
識
陳于王傳于王手執大刀左右殺賊重傷力竭北面叩
頭自刎死閱十日面色如生(臣)方煒按陳于王及
包文逹程龍潘可大詹兆鵬莫是驊唐世龍王宏猷
賜諡俱另載卷末謹識
陳于王傳陸王猷殺賊過當賊臠分其肉死莫是驊唐
世龍及千戶王定遠皆力戰死(臣)方煒按陸王猷
王定遠
賜祀忠義祠謹識
陳于王傳餘蔭贈有差(臣)方煒按是時贈詹兆鵬等
十二員為懷遠將軍署指揮同知見綏寇紀略傳未
詳載謹附考
侯良柱傳總督洪承疇大舉討賊令良拄扼賊入川路
(臣)方煒按是時承疇疏言副將張令參將譚大孝
兵九千臣未敢遠調聽蜀撫王維章總兵侯良柱率
之親赴秦楚交界處相機調度見綏寇紀略謹附識
侯良柱傳十月李自成過天星混天星等陷寧羌分三
道入寇(臣)方煒按是時賊一軍攻七盤一軍入廣
元一軍向白水所謂三道入寇也迨廣元破連陷昭
化劍門劍州梓潼又分其軍一往錦州一往鹽亭一
往江油其由江油入者徑薄成都見明紀事本末謹
附識
侯良柱傳良柱急拒戰於綿州衆寡不敵陣亡(臣)方
煒按侯良柱
賜諡另載卷末謹識
張令傳獻忠等悉奔興安為令所扼不得入漢中乃轉
寇䕫州十三年二月大敗瑪瑙山(臣)方煒按獻忠
瑪瑙山之敗在二月七日參將張應元江之鳳乘勝
逐北十六日及之於水右壩斬馘九百賊遂走坌溪
見明紀事本末謹附識
張令傳令力戰中矢死(臣)方煒按張令
賜諡另載卷末謹識
猛如虎傳坐事落職𤼵邊外方立功(臣)方煒按如虎
所坐何事明紀事本末諸書皆無可考謹識
猛如虎傳元吉應元營安岳城下以扼其歸路(臣)方
煒按是年十二月嗣昌駐重慶戒期進兵三檄賀人
龍不奉命而左良玉亦怨望萬元吉言軍心不一未
可戰欲令前軍躡賊後軍繼之中軍從間道出梓潼
扼歸路嗣昌不聽見綏寇紀略謹附識
猛如虎傳乃收殘卒從嗣昌下荆州(臣)方煒按嗣昌
在雲陽關敗頓足曰悔不用萬參軍之言遂退回重
慶順流歸楚賊已席卷出川西焚新開驛置而楚蜀
消息中斷矣見明紀事本末謹附識
猛如虎傳祚及分守參議艾毓初南陽知縣姚運熙並
死之(臣)方煒按猛如虎及劉士杰郭開猛先捷劉
光祚艾毓初姚運熙
賜諡俱另載卷末謹識
猛如虎傳劉光祚附賊渠賀宗漢號活地草者見其黨
劉浩然高加討破滅偽乞降光祚伏兵斬之(臣)方
煒按劉浩然即鄉里人也如虎及虎大威麾下安集
掾龔能善用諜以間賊賊遂内自疑持浩然首以降
見綏寇紀略謹附識
虎大威傳從總兵尤世禄擊王嘉允於河曲力戰被傷
(臣)方煒按是時嘉允以三千人出掠方裕昆敗績
於櫻桃鎮大威與尤勝隆皆負重傷見綏寇紀略謹
附識
虎大威傳九月次新蔡抵孟家莊將戰秦帥賀人龍軍
先潰大威軍亦潰遂奔沈邱(臣)方煒按宗龍文岳
以九月四日次新蔡命軍中起浮橋期翼日渡河自
成亦過河窺汝寧相與值二督夜召諸將諜邀擊遲
明賊過且盡師至孟家莊諸將解鞍休士賊突出人
龍奔李國竒初接戰亦奔與大威同避於沈邱二督
自以親軍與賊持文岳是夜奔陳州宗親被圍十餘
日突圍出被執死之見綏寇紀略謹附識
虎大威傳出攻賊寨中礮死(臣)方煒按虎大威
賜諡另載卷末謹識
姜名武傳被執大罵為賊磔死(臣)方煒按姜名武及
王来聘甄竒傑鄧祖禹
賜諡另載卷末謹識
孫應元傳擊賊羅山力戰孤軍無援遂陣歿(臣)方煒
按孫應元
賜諡另載卷末謹識
尤世威傳世威世欽世國昌齡並被執縳(臣)方煒按
尤世威及都任惠顯劉廷傑廷䕫王世欽世國王學
書李昌齡尤世祿翟文尤岱
賜諡俱另載卷末謹識
尤世威傳(王世欽附)歷山海左部總兵官謝病去(臣)
方煒按世欽始官都督僉事與蕭如董白兆慶分練
三大營軍遷都督同知孫承宗設山海三大將用為
左部總兵官言官欲去承宗先擊世欽遂謝病去見
陕西通志謹附識
尤世威傳(尤世祿附)世祿為寧夏總兵官累著戰功
(臣)方煒按世祿於三年冬由保定總兵調山西擊王
嘉允於河曲四年十月稱病五年冬總督張宗衡起
之與李卑賀人龍同援遼州復之八年闖塌天整齊
王等躪江北為世禄所振退屯商雒山中見綏寇紀
略所謂屢著戰功指此謹附識
侯世祿傳父子被執俱不屈死(臣)方煒按侯世祿及
子拱極
賜諡俱另載卷末謹識
劉國能傳尋南走荆襄與總兵秦翼明數戰(臣)方煒
按是時翼明自言以三千餘騎與闖塌天等賊十萬
戰於豐陽界山均州官山觀音關七星店真武山大
小數十戰雖未嘗敗北賊益強終不能破見綏寇紀
略謹附識
劉國能傳國能瞋目罵曰我初與若同為賊今則王臣
也何故降賊遂殺之(臣)方煒按劉國能李萬慶
賜諡俱另載卷末謹識
劉國能傳(李萬慶附)八月進忠光玉大挫於潼關(臣)
方煒按是年八月進忠光玉敺宛雒之衆思入潼關
傅庭與承疇擊賊邠寧間乃辭承疇出關嚴陣擊之
賊拔營還走九月熊文燦遣左良玉陳洪範龍在田
大破賊於雙溝營斬首二千餘自文燦出師以雙溝
之捷為第一見綏寇紀略謹附識
明史卷二百六十九考證
附明史卷二百六十九考證後
乾隆四十一年
賜諡諸臣
尤世威專諡忠剛
艾萬年湯九州潘可大侯良柱張令
猛如虎劉光祚虎大威孫應元姜名武
鄧祖禹都任惠顯劉廷傑劉廷䕫
王世欽李昌齡侯世祿
以上通諡忠烈
艾毓初通諡忠節
柳國鎮楊正芳張上選楊世恩陳于王
包文達程龍詹兆鵬莫是驊唐世龍
王弘猷劉士杰郭開猛先捷王来聘
王世國甄竒傑王學書尤世祿尤翟文
尤岱侯拱極劉國能李萬慶
以上通諡烈愍
羅安邦姚運熙
以上通諡節愍
