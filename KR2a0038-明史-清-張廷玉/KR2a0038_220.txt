欽定四庫全書
明史卷一百六十八考證
陳循傳宣德初受命直南宫日承顧問賜第玉河橋
(臣)黃夀齡按獻徵錄及識大錄循授修撰時即賜第
萬寳坊至是又賜第玉河橋也史略之謹識
王文傳文之死人皆知其誣以素刻忮且迎駕復儲之
議不愜輿論故冤死而民不思(臣)黃夀齡按識大
錄及獻徵錄石亨等以公在都察院時曾劾之乘機
報復設計誣䧟而死四方冤之年六十有五史略之
謹識
江淵傳英宗復位與陳循等俱謪戍遼東(臣)黃夀齡
按謪戍遼東史言與陳循等俱謪殆亦為石亨輩所
劾耶且識大錄及獻徵錄亦有後石亨敗復其官之
語謹附識
萬安傳同年生詹事李泰中官永昌養子也齒少於安
安兄事之(臣)黃夀齡按獻徵錄泰齒少於安十二
歲謹識
尹直傳成化初充經筵講官與修英宗實錄總裁欲革
去景泰帝號(臣)黃夀齡按總裁欲革去景泰帝號
事史未詳載其創議今據憲宗本紀載有左庶子黎
淳疏駁事而雷禮列卿紀又載淳於成化初嘗預修
英宗實錄是此議出自淳意亦未可知謹附考
明史卷一百六十八考證
