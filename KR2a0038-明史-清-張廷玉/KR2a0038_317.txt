欽定四庫全書
明史卷二百十七
大學士張廷玉等奉敕修
列傳第一百五
王家屏陳于陛
沈鯉于慎行
李廷機吳道南
王家屏字忠伯大同山陰人隆慶二年進士選庶吉士
授編修預修世宗實錄高拱兄捷前為操江都御史以
官帑遺趙文華家屏直書之時拱方柄國囑稍諱家屏
執不可萬歷初進修撰充日講官敷奏剴摯帝嘗斂容
受稱為端士張居正寢疾詞臣率奔走禱祈獨家屏不
往再遷侍講學士十二年擢禮部右侍郎改吏部甫踰
月命以左侍郎兼東閣大學士入預機務去史官二年
即輔政前此未有也申時行當國許國王錫爵次之家
屏居末每議事秉正持法不亢不隨越二年遭繼母憂
詔賜銀幣馳傳行人護行服甫闋詔進禮部尚書遣行
人召還抵京師三月未得見家屏以為言請因聖節御
殿受賀畢發留中章奏舉行册立皇太子禮不報復偕
同官疏請帝乃於萬夀節強一臨御焉俄遣中官諭家
屏奬以忠愛家屏疏謝復請帝勤視朝居數日帝為一
御門延見自是益深居不出矣評事雒于仁進四箴帝
將重罪之家屏言人主出入起居之節耳目心志之娛
庶官不及知不敢諫者輔弼之臣得先知而預諫之故
能防欲於微渺今于仁以庶僚上言而臣備位密勿反
緘默苟容上虧聖明之譽下陷庶僚蒙不測之威臣罪
大矣尚可一日立於聖世哉帝不懌留中而于仁得善
去十八年以久旱乞罷言邇年以來天鳴地震星隕風
霾川竭河涸加以旱潦蝗螟疫癘札瘥調燮之難莫甚
今日况套賊跳梁於陜右土蠻猖獗於遼西貢市屬國
復鴟張虎視於宣大虚内事外内已竭而外患未休剥
民供軍民已窮而軍食未裕且議論紛紜罕持大體簿
書凌雜祗飾靡文綱維縱弛愒玩之習成名實混淆僥
倖之風啓陛下又深居靜攝朝講希臨統計臣一歲間
僅兩覲天顔而已間嘗一進瞽言竟與諸司章奏並寢
不行今驕陽爍石小民愁苦之聲殷天震地而獨未徹
九閽此臣所以中夜旁皇飲食俱廢不能自己者也乞
賜罷歸用避賢路不報時儲位未定廷臣交章請冊立
其年十月閣臣合疏以去就爭帝不悦傳諭數百言切
責廷臣沽名激擾指為悖逆時行等相顧錯愕各具疏
再爭杜門乞去獨家屏在閣復請速決大計帝乃遣内
侍傳語期以明年春夏廷臣無所奏擾即於冬間議行
否則待踰十五歲家屏以口敇難據欲帝特頒詔諭立
具草進帝不用復諭二十年春舉行家屏喜即宣示外
廷外廷歡然而帝意實猶預聞家屏宣示弗善也傳諭
詰責時行等合詞謝乃已明年秋工部主事張有德以
冊立儀注請帝復以為激擾命止其事國執爭去時行
被人言不得已亦去錫爵先以省親歸家屏遂為首輔
以國諫疏已列名不當獨留再疏乞罷不允乃視事家
屏制行端嚴推誠秉公百司事一無所撓性忠讜好直
諫冊立期數更中外議論紛然家屏深憂之力請踐大
信以塞口語消宫闈釁不報二十年春給事中李獻可
等請豫教帝黜之家屏封還御批力諫帝益怒譴謫者
相屬家屏遂引疾求罷上言漢汲黯有言天子置公卿
輔弼之臣寧令從臾承意陷主於不義乎每感斯言惕
然内愧頃年以來九閽重閉宴安懷毒郊廟不饗堂陛
不交天災物怪罔徹宸聰國計民生莫關聖慮臣備員
輔弼曠職鰥官久當退避迺今數月間請朝講請廟饗
請元旦受賀請大計臨朝悉寢不報臣犬馬微誠不克
感回天意已可見矣至豫教皇儲自宜早計奈何厭聞
直言槩加貶謫臣誠不忍明主蒙咈諫之名熙朝有横
施之罰故冒死屢陳若依違保祿淟涊苟容汲黯所謂
陷主不義者臣死不敢出此願賜骸骨還田里帝得奏
不下次輔趙志臯亦為家屏具揭帝遂責家屏希名託
疾家屏復奏言名非臣所敢棄顧臣所希者陛下為堯
舜之主臣為堯舜之臣則名垂千載沒有餘榮若徒犯
顔觸忌抗爭僨事被譴罷歸何名之有必不希名將使
臣身處高官家享厚祿主愆莫正政亂莫匡可謂不希
名之臣矣國家奚頼焉更使臣棄名不顧逢迎為悦阿
䛕取容許敬宗李林甫之姦侫無不可為九廟神靈必
陰殛臣豈特得罪於李獻可諸臣已哉疏入帝益不悦
遣内侍至邸責以徑駁御批故激主怒且託疾要君家
屏言言涉至親不宜有怒事關典禮不宜有怒臣與諸
臣但知為宗社大計盡言效忠而已豈意激皇上之怒
哉於是求去益力或勸少需就大事家屏曰人君惟所
欲為者由大臣持祿小臣畏罪有輕羣下心吾意大臣
不愛爵祿小臣不畏刑誅事庶有濟耳遂復兩疏懇請
詔馳傳歸家屏柄國止半載又強半杜門以戇直去國
朝野惜焉閱九年儲位始定遣官齎敕存問賚金幣羊
酒又二年卒年六十八贈少保諡文端熹宗立再贈太
保任一子尚寳丞家屏家居時朝鮮用兵貽書經略顧
養謙曰昔衛為狄滅齊桓率諸侯城楚邱春秋高其義
未聞遂與狄仇連諸侯兵以伐之也今第以保會稽之
恥激厲朝鮮以城楚邱之功奬率將吏無為主而為客
則善矣養廉不能用朝鮮兵數年無功其深識有謀皆
此類也
陳于陛字元忠大學士以勤子也隆慶二年進士選庶
吉士授編修萬歷初預修世穆兩朝實錄充日講官累
遷侍講學士擢詹事掌翰林院疏請早建東宫十九年
拜禮部右侍郎領詹事府事明年改吏部進左侍郎教
習庶吉士奏言元子不當封王請及時冊立豫教又請
早朝勤政皆不報又明年進禮部尚書仍領詹事府事
于陛少從父以勤習國家故實為史官益究經世學以
前代皆修國史疏言臣考史家之法紀表志傳謂之正
史宋去我朝近制尤可考真宗祥符間王旦等撰進太
祖太宗兩朝正史仁宗天聖間吕夷簡等增入真宗朝
名三朝國史此則本朝君臣自修本朝正史之明證也
我朝史籍止有列聖實錄正史闕焉未講伏覩朝野所
撰次可備採擇者無慮數百種倘不及時網羅歲月浸
邈卷帙散脱耆舊漸凋事跡罕據欲成信史將不可得
惟陛下立下明詔設局編輯使一代經制典章犂然可
攷鴻謨偉烈光炳天壤豈非萬世不朽盛事哉詔從之
二十二年三月遂命詞臣分曺類纂以于陛及尚書沈
一貫少詹事馮琦為副總裁而閣臣總裁之其年夏首
輔王錫爵謝政遂命于陛兼東閣大學士入參機務疏
陳親大臣錄遺賢奬外吏核邊餉儲將才擇邊吏六事
末言以肅皇帝之精明而末年貪黷成風封疆多事則
倦勤故也今至尊端拱百職不修不亟圖更始後將安
極帝優詔答之而不能用帝以軍政失察斤兩都言官
三十餘人于陛與同官申救至再又獨疏請宥俱不納
以甘肅破賊功加太子少保二十四年兩宫災請面對
不報乞罷亦不許其秋二品三年滿改文淵閣進太子
太保時内閣四人趙志臯張位沈一貫皆于陛同年生
遇事無齟齬而帝拒諫益甚上下否隔于陛憂形於色
以不能補救在直廬數太息視日影而已十二月病卒
於位史亦竟罷贈少保諡文憲終明世父子為宰輔者
惟南充陳氏世以比漢韋平焉
沈鯉字仲化歸德人祖瀚建寧知府鯉嘉靖中舉鄉試
師尚詔作亂陷歸德已而西去鯉策賊必再至急白守
臣捕殺城中通賊者嚴為守具賊還逼見有備去奸人
倡言屠城將驅掠居民鯉請諭止之衆始定四十四年
成進士改庶吉士授檢討大學士高拱其座主又鄉人
也旅見外未嘗以私謁神宗在東官鯉為講官嘗令諸
講官書扇鯉書魏卞蘭太子頌以進因命陳大義甚悉
神宗咨美遂蒙眷比即位用宫寮恩進編修旋進左贊
善每直講舉止端雅所陳說獨契帝心帝亟稱之連遭
父母喪帝數問沈講官何在又問服闋期命先補講官
俟之萬歷九年還朝屬當輟講特命展一日示優異焉
明年秋擢侍講學士再遷禮部右侍郎尋改吏部進左
侍郎屏絶私交好推轂賢士不使知十二年冬拜禮部
尚書去六品甫二年至正卿素負物望時論不以為驟
久之會典成加太子少保鯉初官翰林中官黃錦緣同
鄉以幣交拒不納教習内書堂侍講筵皆數與巨璫接
未嘗與交及官愈高益無所假借雖上命及政府指不
徇也十四年春貴妃鄭氏生子進封皇貴妃鯉率僚屬
請冊建皇長子進封其母不許未幾復以為言且請宥
建儲貶官姜應麟等忤旨譙讓帝既却羣臣請因詔諭
少俟二三年至十六年期已届鯉執前旨固請帝復不
從鯉素鯁亮其在部持典禮多所建白念時俗侈靡稽
先朝典制自喪祭冠婚宫室器服率定為中制頒天下
又以士習不端奏行學政八事又請復建文年號重定
景帝實錄勿稱郕戾王大同巡撫胡來貢議移祀北岳
於渾源力駁其無據太廟侑享請移親王及諸功臣於
兩廡毋與帝后雜祀進世廟諸妃葬金山者配食永陵
諸帝陵祀請各遣官毋兼攝諸王及妃墳祝版稱謂未
協者率請裁定帝憂旱步禱郊壇議分遣大臣禱天下
名山大川鯉言使臣往來驛騷恐重困民請齋三日以
告文授太常屬致之罷寺觀勿禱帝多可其奏鄭貴妃
父承憲為父請恤援后父永年伯例鯉力駁之詔畀葬
資五千金鯉復言過濫順義王妻三娘子請封鯉不予
妃號但稱夫人真人張國祥言肅皇享國久長由虔奉
元修所致勸帝效之鯉劾國祥詆誣導䛕請正刑辟事
亦寢秦王誼澏故由中尉入繼而乞封其弟郡王中官
為請申時行助之鯉不可唐府違制請封妾子執不從
帝並以特旨許之京師久旱鯉備陳恤民實政以崇儉
戒奢為本且請減織造已京師地震又請謹天戒恤民
窮畿輔大侵請上下交修詞甚切帝以四方災敇廷臣
修省鯉因請大損供億營建振救小民帝每嘉納初藩
府有所奏請賄中官居間禮臣不敢違輒如志至鯉一
切格之中官皆大怨數以事間於帝帝漸不能無疑累
加詰責且奪其俸鯉自是有去志而時行銜鯉不附己
亦忌之一日鯉請告遽擬旨放歸帝曰沈尚書好官奈
何使去傳旨諭留時行益忌其私人給事中陳與郊為
人求考官不得怨鯉屬其同官陳尚象劾之與郊復危
言撼鯉鯉求去益力帝有意大用鯉微言沈尚書不曉
人意有老宫人從子為内豎者走告鯉司禮張誠亦屬
鯉鄉人内豎廖某密告之鯉並拒之曰禁中語非所敢
聞皆恚而去鯉卒屢疏引疾歸累推内閣及吏部尚書
皆不用二十二年起南京禮部尚書辭弗就二十九年
趙志臯卒沈一貫獨當國廷推閣臣詔鯉以故官兼東
閣大學士入參機務與朱賡並命屢辭不允明年七月
始入朝時年七十有一矣一貫以士心夙附鯉深忌之
貽書李三才曰歸德公來必奪吾位將何以備之鯉歸
德人意欲風鯉辭召命也三才答書言鯉忠實無他腸
勸一貫同心一貫由此并憾三才鯉既至即具陳道中
所見礦税之害他日復與賡疏論皆弗納楚假王被訐
事起禮部侍郎郭正域請行勘鯉是之及奸人所撰續
憂危竑議發一貫輩張皇其事令其黨錢夢臯誣奏正
域鯉門生協造妖言并羅織鯉奸贓數事帝察其誣不
問而一貫輩使邏卒日夜操兵圍守其邸已而事解復
譖鯉詛咒鯉嘗置小屏閣中列書謹天戒恤民窮開言
路發章奏用大僚補庶官起廢棄舉考選釋冤獄撤税
使十事而上書天啓聖聰撥亂反治八字每入閣輒焚
香拜祝之讒者遂指為詛咒帝取入視之曰此豈詛咒
耶讒者曰彼詛咒語固不宣諸口頼帝知鯉深不之信
先是閣臣奏揭不輕進進則無不答者是時中外扞格
奏揭繁多寢不下鯉以失職累引疾求退奬諭有加卒
不能行其所請三十二年敘皮林功加太子太保尋以
秩滿加少保改文淵閣鯉初相即請除礦税居位數年
數以為言會孝陵明樓災鯉語一貫賡各為奏俟時上
之一日大雨鯉曰可矣兩人問故鯉曰帝惡言礦税事
疏入多不視今吾輩冒雨素服詣文華奏之上訝而取
閱亦一機也兩人從其言帝得疏曰必有急事啓視果
心動然不為罷明年長至一貫在告鯉賡謁賀仁德門
帝賜食司禮太監陳矩侍小璫數往來竊聽且執筆以
俟鯉因極陳礦税害民狀矩亦戚然鯉復進曰礦使出
破壞天下名山大川靈氣盡矣恐於聖躬不利矩嘆息
還具為帝道之帝悚然遣矩咨鯉所以補救者鯉曰此
無他急停開鑿則靈氣自復帝聞為首肯一貫慮鯉獨
收其功急草疏上帝不懌復止然越月果下停礦之命
鯉力也鯉遇事秉正不撓壓於一貫志不盡行而是時
一貫數被論引疾杜門鯉乃得行閣事皇孫生詔赦天
下中官請徵茶蠟夙逋鯉以戾詔旨再執奏竟報寢帝
乳母翊聖夫人金氏其夫官都督同知歿請以從子繼
鯉言都督非世官乃已真人張國祥謂皇孫誕生已有
祝釐功乞三代誥命且世襲詹事主簿鯉力斥其謬乃
賚以金幣帝惑中官言將察核畿輔牧地諭鯉撰敕鯉
言近年以來百利之源盡籠於朝廷常恐勢極生變况
此牧地豈真有豪右隠占新墾未科者奸民所傳未足
深信遂止雲南武弁殺税使楊榮帝怒甚將遣官建治
鯉具陳榮罪狀請誅為首殺榮者而貸其餘乃不果逮
陜西税使梁永求領鎮守事亦以鯉言罷遼東税使高
淮假進貢名率所統練甲至國門鯉中夜密奏其不可
詔責淮而止時一貫雖稱疾杜門而章奏多即家擬旨
鯉力言非故事鯉既積忤一貫一貫將去慮鯉在貽已
後憂欲與俱去密傾之帝亦嫌鯉方鯁因鯉乞休遽命
與一貫同致仕賡疏乞留鯉不報既抵家疏謝猶極陳
怠政之弊以明作進規年八十遣官存問賚銀幣鯉奏
謝復陳時政要務又五年卒年八十五贈太師諡文端
于慎行字無垢東阿人年十七舉於鄉御史欲即鹿鳴
宴冠之以未奉父命辭隆慶二年成進士改庶吉士授
編修萬歷初穆宗實錄成進修撰充日講官故事率以
翰林大僚直日講無及史官者慎行與張位及王家屏
沈一貫陳于陛咸以史官得之異數也嘗講罷帝出御
府圖畫令講官分題慎行不善書詩成屬人書之具以
實對帝悦嘗大書責難陳善四字賜之詞林傳為盛事
御史劉臺以劾張居正被逮僚友悉避匿慎行獨往視
之及居正奪情偕同官具疏諫吕調陽格之不得上居
正聞而怒他日謂慎行曰子吾所厚亦為此耶慎行從
容對曰正以公見厚故耳居正怫然慎行尋以疾歸居
正卒起故官進左諭德日講如故時居正已敗侍郎邱
橓往籍其家慎行遺書言居正母老諸子覆巢之下顛
沛可傷宜推明主帷蓋恩全大臣簪履之誼詞極懇摯
時論韙之由侍講學士擢禮部右侍郎轉左改吏部掌
詹事府尋遷禮部尚書慎行明習典制諸大禮多所裁
定先是嘉靖中孝烈后升祔祧仁宗萬歷改元穆宗升
祔復祧宣宗慎行謂非禮作太廟祧遷考言古七廟之
制三昭三穆與太祖之廟而七劉歆王肅並以高曾祖
禰及五世六世為三昭三穆其兄弟相傳則同堂異室
不可為一世國朝成祖既為世室與太祖俱百世不遷
則仁宗以下必實歷六世而後三昭三穆始備孝宗與
睿宗兄弟武宗與世宗兄弟昭穆同不當各為一世世
宗升祔距仁宗止六世不當祧仁宗穆宗升祔當祧仁
宗不當祧宣宗引晉唐宋故事為據其言辨而覈事雖
不行識者服其知禮又言南昌夀春等十五王世次既
遠宜别祭陵園不宜祔享太廟亦寢不行十八年正月
疏請早建東宫出閣講讀及冬又請帝怒再嚴旨詰責
慎行不為懾明日復言冊立臣部職掌臣等不言罪有
所歸幸速決大計放歸田里帝益不悦責以要君疑上
淆亂國本及僚屬皆奪俸山東鄉試預傳典試者名已
而果然言者遂劾禮官皆停俸慎行引罪乞休章累上
乃許家居十餘年中外屢薦率報寢三十三年始起掌
詹事府疏辭復留不下居二年廷推閣臣七人首慎行
詔加太子少保兼東閣大學士入參機務再辭不允乃
就道時慎行已得疾及廷謝拜起不如儀上疏請罪歸
臥於家遂草遺疏請帝親大臣錄遺逸補言官數日卒
年六十三贈太子太保諡文定慎行學有原委貫穿百
家神宗時詞館中以慎行及臨朐馮琦文學為一時冠
李廷機字爾張晉江人貢入太學順天鄉試第一萬歷
十一年會試復第一以進士第二授編修累遷祭酒故
事祭酒每視事則二生共舉一牌詣前大書整齊嚴肅
四字蓋高皇帝所製以警師儒者廷機見之惕然故其
立教一以嚴為主久之遷南京吏部右侍郎署部事二
十七年典京察無偏私嘗兼署戶工二部事綜理精密
奏行軫恤行戶四事商困大蘇外城陵垣多所繕治費
皆取公帑奇羨不以煩民召為禮部右侍郎四辭不允
越二年始受任時已進左侍郎遂代郭正域視部事會
楚王華奎因正域發其餽遺書誣訐正域不發數事廷
機意右楚王而微為正域解大學士沈一貫欲藉妖書
傾正域廷機與御史沈裕同官涂宗濬俱署名上趣定
皦生光獄株連遂絶三十三年夏雷震郊壇既率同列
條上修省事宜復言今日闕失莫如礦税宜罷撤不報
其冬類上四方災異秦王誼漶由中尉進封其庶長子
應授本爵夤緣欲封郡王廷機三疏力持王遣人居間
廷機固拒特旨許之益府服内請封亦持不可廷機遇
事有執尤廉潔帝知之然性刻深亦頗偏愎不諳大體
楚宗人華趆以奏訐楚王撫按官既擬奪爵錮高牆廷
機援祖訓謀害親王例議寘之死言路勢張政府暨銓
曺畏之不敢出諸外年例遂廢禮部主事聶雲翰論之
廷機希言路意中雲翰察典給事中袁懋謙劾之廷機
求退不允時内閣止朱賡一人給事中王元翰等慮廷
機且入輔數陰詆之三十五年夏廷推閣臣廷機果與
焉給事中曺于汴宋一韓御史陳宗契不可相持久之
卒列以上帝雅重廷機命以禮部尚書兼東閣大學士
入參機務廷機三辭始視事元翰及給事中胡忻攻之
不已帝為奪俸以慰廷機已而姜士昌宋燾復以論廷
機被黜羣情益憤廷機力辨求罷又疏陳十宜去帝慰
諭有加明年四月主事鄭振先論賡十二罪并及廷機
廷機累疏乞休杜門數月不出言者疑其偽數十人交
章力攻廷機求去不已帝屢詔勉留且遣鴻臚趣出堅
臥不起待命踰年乃屏居荒廟廷臣猶有繁言至四十
年九月疏已百二十餘上乃陛辭出都待命同官葉向
高言廷機已行不可再挽乃加太子太保賜道里費乘
傳以行人護歸居四年卒贈少保諡文節廷機繋閣籍
六年秉政止九月無大過言路以其與申時行沈一貫
輩密相授受故交章逐之輔臣以齮齕受辱屏棄積年
而後去前此未有也廷機輔政時四川巡撫喬璧星銳
欲討鎮雄安堯臣與貴州守臣持議不決廷機力主撤
兵其後卒無事議者稱之閩人入閣自楊榮陳山後以
語言難曉垂二百年無人廷機始與葉向高並命後周
如磐張瑞圖林釬蒋德璟黃景昉復相繼云
吳道南字會甫崇仁人萬歷十七年進士及第授編修
進左中允直講東宫太子偶旁瞩道南即輟講拱竢太
子為改容歷左諭德少詹事擢禮部右侍郎署部事歷
城高苑牛産犢皆兩首兩鼻道南請盡蠲山東諸税召
還内臣又因災異言貂璫斂怨乞下詔罪已與天下更
新皆不報尋請追諡建文朝忠臣京師久旱疏言天下
人情鬱而不散致成旱災如東宫天下本不使講明經
術練習政務久寘深闈聰明隔塞鬱一也法司懸缺半
載讞鞫無人囹圄充滿有入無出愁憤之氣上薄日星
鬱二也内藏山積而閭閻半菽不充曾不發帑振救坐
視其死亡轉徙鬱三也纍臣滿朝薦卞孔時時稱循吏
因權璫搆陷一繋數年鬱四也廢棄諸臣實堪世用一
斥不復山林終老鬱五也陛下誠渙發德音除此數鬱
不崇朝而雨露遍天下矣帝不省道南遇事有操執明
達政體朝鮮貢使歸請市火藥執不予土魯番貢玉請
勿納遼東議開科試士以巖疆當重武格不行父喪歸
服闋即家拜禮部尚書兼東閣大學士預機務與方從
哲並命三辭不允久之始入朝故事廷臣受官先面謝
乃蒞任帝不視朝久皆先蒞任道南至不獲見不敢入
直仝官從哲為言帝令先視事道南疏謝居數日言臣
就列經旬僅下瑞王婚禮一疏他若儲宫出講諸王豫
教簡大僚舉遺佚撤税使補言官諸事廷臣舌敝以請
者舉皆杳然豈陛下簡置臣等意帝優詔答之卒不行
迨帝因梃擊之變召見羣臣慈寧宫道南始得面謝自
是不獲再見織造中官劉成死遣其黨吕貴往護貴嗾
奸民留已督造中旨許之命草勅道南偕從哲爭且詢
疏所從進請永杜内降弗聽鄱陽故無商税中官為税
使置關湖口征課道南極言傍湖舟無所泊多覆没請
罷關勿征亦不納道南輔大政不為詭隨頗有時望歲
丙辰偕禮部侍郎劉楚先典會試吳江舉人沈同和者
副都御史季文子目不知書賄禮部吏與同里趙鳴陽
連號舍其首場七篇自坊刻外皆鳴陽筆也榜發同和
第一鳴陽亦中式都下大譁道南等亟檢舉詔令覆試
同和竟日搆一文下吏戍烟瘴鳴陽亦除名先是湯賓
尹科場事實道南發之其黨側目御史李嵩周師旦遂
連章論道南而給事中劉文炳攻尤力道南疏辨乞休
頗侵文炳文炳遂極詆御史張至發助之道南不能堪
言臺諫劾閣臣職也未有肆口嫚罵者臣辱國已甚請
立罷黜帝雅重道南謫文炳外任奪嵩等俸御史韓浚
朱階救文炳復詆道南道南益求去杜門踰年疏二十
七上帝猶勉留會繼母訃至乃賜道里費遣行人護歸
天啓初以覃恩即家進太子太保居二年卒贈少保諡
文恪
贊曰傳稱道合則服從不合則去其王家屏沈鯉之謂
乎廷機雖頗叢物議然清節不汙若于陛之世德慎行
之博聞亦足稱羽儀廊廟之選矣
明史卷二百十七
