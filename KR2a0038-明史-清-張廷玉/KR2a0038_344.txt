欽定四庫全書
明史卷二百三十考證
蔡時鼎傳御史丁此吕(至)申時行(臣)方煒按此吕言
啟愚以試題勸進居正帝手疏示時行時行謂此吕
以曖昧䧟人大辟漸不可長巍因請出此吕於外帝
從巍言時鼎因疏救之見明實錄謹附識
萬國欽傳七月帝召見時行至為言(臣)方煒按召見
時閣臣許國言寇欲無厭宜一大創之不可復羈縻
帝心然國言而時行為政不能奪見明紀事本末謹
附識
饒伸傳伸既斥(至)屢請敘用(臣)方煒按是時御史喬
璧星疏請帝戒諭錫爵務擴休休之量見明實錄謹
附識
逯中立傳文選郎顧憲成(至)被斥(臣)方煒按閣臣王
家屏初以諫册儲罷歸至二十二年五月上諭有不
拘資品會推之語吏部遂以家屏及沈鯉陳有年沈
一貫孫丕掦鄧以讃馮琦等名上上不懌詰責之憲
成遂被斥見明實錄謹附識
楊恂傳王錫爵謝政(至)守誠劾之(臣)方煒按是時佐
與守誠言吏部郎顧憲成等空司而逐志臯實激帝
怒見明實錄謹附識
楊恂傳恂復論志臯並及張位(臣)方煒按是時與恂
先後劾志臯者為給事中張濤御史况上進南評事
龍起雷而廵按吳崇禮則劾志臯子兩淮運副鳳威
鳳威坐停俸見明紀事本末謹附識
姜士昌傳明年禮部(至)邊方用(臣)方煒按振先疏指
一貫賡廷機為過去見在未來三身上斥其誣詆謫
普安州判見明紀事本末謹附識
馬孟禎傳王錫爵辭召(至)痛詆(臣)方煒按錫爵疏言
上於章奏一概留中特鄙夷之如禽鳥之音等語其
疏甚秘都御史李三才鈎得之泄于衆諸言官大憤
謂錫爵以臺省為禽獸見明紀事本末傳所謂痛詆
言官者指此謹附識
馬孟禎傳孟禎及(至)貨罪(臣)方煒按是時與孟禎同
論錫爵者為給事中胡嘉棟宋一韓御史梁州彦陳
于廷等見明實錄謹附識
馬孟禎傳是時三黨(至)副使(臣)方煒按是時臺省有
齊楚浙三方鼎峙之號齊為亓詩教韓浚周永春楚
為官應震吳亮嗣浙為劉廷元姚宗文等皆攻擊東
林者見明紀事本末所為三黨即指此謹附識
明史卷二百三十考證
