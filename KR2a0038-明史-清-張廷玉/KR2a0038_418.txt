欽定四庫全書
明史卷二百六十七考證
張伯鯨傳微服遁還(臣)黃夀齡按微服遁還考明史
紀事本末云賊殺守門御史王章守卒蟻墜伯鯨於
是走匿民舍較傳特詳謹識
范淑泰傳淑泰𤼵其停匿章奏狀(臣)黃夀齡按停匿
章奏考一鵬及王應熊傳謂其改填月日與傳所載
微異謹識
范淑泰傳十二月
大清兵圍兖州(臣)黃夀齡按兵圍兖州恭按
太宗文皇帝實錄云崇德七年十二月兵圍錦州並查莊烈
帝本紀亦苐言崇禎十五年十二月
大清兵趨曺濮俱未及兖州紀載互異謹識
高名衡傳名衡集衆守(臣)黃夀齡按明史紀事本末
名衡集衆守城賊兵砲及城中殺傷相繼軍餉告匱
周王恭枵出庫金五十萬買米麥至懸金募死士謂
能擊死一賊者予五十金謹識
高名衡傳帝以陷福藩罪詔逮仙風(臣)黃夀齡按明
史紀事本末背城而戰時一日三捷至仙風被逮聞
之即自縊傳俱未詳載謹識
高名衡傳次于朱仙鎮(臣)黃夀齡按諸軍次朱仙鎮
時考綏寇紀略云生馘二十三人斬一千七百十有
八級城乃克全傳未之載謹識
高名衡傳名衡永福偕監司梁炳蘇壯吳士講同知蘇
茂灼通判彭士竒推官黃澍等守益堅(臣)黃夀齡
按名衡永福偕監司梁炳等守益堅考守汴日志時
任濬守曹門吳士講黃澍協守曹門王爕守北門桑
開第曺坤張文光協守北門梁炳守東門譚國禎協
守東門蘇壯守西門名衡與永福守南門較傳所載
特詳謹識
高名衡傳王爕以舟迎王(臣)黃夀齡按王爕以舟迎
王而通鑑紀事則云侯恂以舟迎之綏寇紀略亦云
侯恂率總兵卜從善以舟迎王紀載互異謹識
高名衡傳加名衡兵部右侍郎(臣)黃夀齡按加名衡
兵部右侍郎考守汴日志作左侍郎紀載互異謹識
高名衡傳名衡辭以疾(臣)黃夀齡按名衡辭以疾考
守汴日志云仍賞銀四十兩傳未之載謹識
徐汧傳陳時政七事(臣)黃夀齡按七事傳未臚列他
書皆無可考謹識
徐汧傳周順昌被逮(臣)黃夀齡按明史紀事本末云
周順昌被逮諸生五六百人於巡撫毛一鷺前懇其
其疏救此未之載謹附識
鹿善繼傳以言事謫澤州判官(臣)黃夀齡以言事謫
澤州傳未詳所言何事他書亦無可考謹識
明史卷二百六十七考證
附明史卷二百六十七考證後
乾隆四十一年
賜諡諸臣
耿蔭樓薛一鶚
以上通諡節愍
宋玫高名衡徐汧楊廷樞
以上通諡忠節
范淑泰通諡忠烈
