欽定四庫全書
明史卷一百二十一
大學士張廷玉等奉敕修
列傳第九
公主
明制皇姑曰大長公主皇姊妹曰長公主皇女曰公主
俱授金冊禄二千石壻曰駙馬都尉親王女曰郡主郡
王女曰縣主孫女曰郡君曾孫女曰縣君元孫女曰鄉
君壻皆儀賓郡主禄八百石餘遞減有差郡主以下恩
禮既殺無足書者今依前史例作公主𫝊而駙馬都尉
附焉
仁祖二女太祖十六女(福成慶陽二主駙)
興宗四女成祖五女
仁宗七女宣宗二女
英宗八女景帝一女
憲宗五女孝宗三女
睿宗二女世宗五女
穆宗六女神宗十女
光宗九女熹宗二女
莊烈帝六女
仁祖二女
太原長公主淳皇后所生嫁王七一早卒洪武三年追
冊并贈七一榮禄大夫駙馬都尉遣使具衣冠改葬於
盱眙
曹國長公主太原主母妹嫁李貞主性純孝助貞理家
尤勤儉早卒貞攜子文忠避兵依太祖於滁陽洪武元
年二月追冊主為孝親公主封貞恩親侯駙馬都尉先
是兵亂主未葬命有司具禮葬於李氏先墓詔曰公主
祠堂碑亭其制悉視功臣之贈爵為王者三年改冊主
隴西長公主五年以文忠貴加冊曹國公公主并進貞
右柱國曹國公貞性孝友恭謹初文忠守嚴州屢以征
伐事出皆委貞權掌軍務文忠克桐廬以所俘卒送嚴
嚴城空虚俘卒謀叛去貞饗其衆醉而縛之以歸應天
太祖嘉之累授官如子爵賜甲第西華門元津橋之西
帝數臨幸太子諸王時往起居親重無與比晚歲尤折
節謙抑嘗曰富貴而忘貧賤君子不為也十二年冬卒
贈隴西王諡恭獻文忠自有𫝊
太祖十六女(附福成慶陽二主)
臨安公主洪武九年下嫁李祺韓國公善長子也是時
始定公主婚禮先期賜駙馬冠誥並朝服儀從甚盛主
執婦道甚備祺功臣子帝長壻頗委任之四方水旱每
命祺往振濟二十三年善長坐事死祺與主徙江浦祺
於永樂元年卒主至永樂十九年薨
寧國公主孝慈皇后生洪武十一年下嫁梅殷殷字伯
殷汝南侯思祖從子也天性恭謹有謀略便弓馬太祖
十六女諸駙馬中尤愛殷時李文忠以上公典國學而
殷視山東學政賜敕褒美謂殷精通經史堪為儒宗當
世皆榮之帝春秋高諸王強盛殷嘗受密命輔皇太孫
及燕師日逼惠帝命殷充總兵官鎮守淮安悉心防禦
號令嚴明燕兵破何福軍執諸將平安等遣使假道於
殷以進香為名殷答曰進香皇考有禁不遵者為不孝
王大怒復書言今興兵誅君側惡天命有歸非人所能
阻殷割使者耳鼻縱之曰留汝口為殿下言君臣大義
王為氣沮而鳳陽守徐安亦拆浮橋絶舟檝以遏燕燕
兵乃涉泗出天長取道揚州王即帝位殷尚擁兵淮上
帝廹公主齧血為書投殷殷得書慟哭乃還京既入見
帝迎勞曰駙馬勞苦殷曰勞而無功耳帝默然永樂二
年都御史陳瑛奏殷畜飬亡命與女秀才劉氏朋邪詛
咒帝曰朕自處之因諭戶部考定公侯駙馬伯儀仗從
人之數而别命錦衣衛執殷家人送遼東明年冬十月
殷入朝前軍都督僉事譚深錦衣衛指揮趙曦擠殷笪
橋下溺死以殷自投水聞都督同知許成發其事帝怒
命法司治深曦罪斬之籍其家遣官為殷治喪諡榮定
而封許成為永新伯初公主聞殷死謂上果殺殷牽衣
大哭問駙馬安在帝曰為主跡賊無自苦尋官殷二子
順昌為中府都督同知景福為旗手衛指揮使賜公主
書曰駙馬殷雖有過失兄以至親不問比聞溺死兄甚
疑之都督許成來首已加爵賞謀害之人悉置重罪特
報妹知之鄂爾和者降人也事殷久謂深曦實殺殷請
於帝斷二人手足剖其腸祭殷遂自經死十二月進封
公主為寧國長公主宣德九年八月薨年七十一初主
聞成祖舉兵貽書責以大義不答成祖至淮北貽主書
命遷居太平門外勿罹兵禍主亦不答然成祖故重主
即位後歲時賜與無算諸王莫敢望殷孫純成化中舉
進士知定遠縣忤上官棄歸襲武階為中都副留守
崇寧公主洪武十七年下嫁牛城未幾薨
安慶公主寧國主母妹洪武十四年下嫁歐陽倫倫頗
不法洪武末茶禁方嚴數遣人私販茶出境所至驛騷
雖太史不敢問有家奴周保者尤横輒呼有司科民車
至數十輛過河橋廵檢司擅捶辱司吏吏不堪以聞帝
大怒賜倫死保等皆伏誅
汝寧公主洪武十五年與懷慶大名二主先後下嫁而
主下嫁陸賈吉安侯仲亨子也
懷慶公主母成穆孫貴妃下嫁王寧寧夀州人既尚主
掌後軍都督府事建文中嘗洩中朝事於燕籍其家繋
錦衣衛獄成祖即位稱寧孝於太祖忠於國家正直不
阿横遭誣搆封永春侯子世劵寧能詩頗好佛嘗侍帝
燕語勸帝誦佛經飯僧為太祖資福帝不懌自是恩禮
漸衰久之坐事下獄見原卒子貞亮官羽林前衛僉事
先寧卒宣德十年貞亮子彜援詔書言公主嫡孫當嗣
侯不許命以衛僉事帶俸奉主祝寧又有子貞慶工詩
與劉溥等稱十才子
大名公主下嫁李堅堅武陟人父英洪武初為驍騎右
衛指揮僉事從征雲南陣沒贈指揮使堅有才勇既尚
主掌前軍都督府事建文初以左副將軍從伐燕及戰
勝負略相當封灤城侯子世劵滹沱河之戰燕卒薛禄
刺堅墮馬被禽械送北平道卒子莊年七歲嗣侯成祖
即位莊父姓名在姦黨中以主故獲宥主懼禍遂納侯
誥劵宣德元年主薨莊在南京師事劉溥放浪詩酒以
壽終
福清公主母鄭安妃洪武十八年下嫁張麟鳳翔侯龍
子也麟未嗣侯卒永樂十五年主薨
壽春公主洪武十九年下嫁傅忠潁國公友德子也先
是九年二月定制公主未受封者歲給紵絲紗絹布線
已封賜莊田一區歲徵租一千五百石鈔二千貫主為
太祖所愛賜吳江縣田一百二十餘頃皆上腴歲入八
千石踰他主數倍二十一年薨賜明器儀仗以葬
十公主早薨
南康公主洪武二十一年下嫁胡觀東川侯海子也海
嘗以罪奪禄田及觀尚主詔給田如故觀初在選中帝
命黃巖徐宗實教之既婚督課益嚴又為書數千言引
古義相戒勸觀執弟子禮甚恭太祖為大喜建文三年
觀從李景隆北征為燕兵所執永樂初奉使晉府還科
道官劾觀僭乘晉王所賜㯶輿詔姑宥之已都御史陳
瑛等劾觀強取民間子女又娶娼為妾且言預知李景
隆逆謀陛下曲加寬宥絶無悛心宜正其罪遂罷觀朝
請尋自經死宣德中主為子忠乞嗣詔授孝陵衛指揮
僉事進同知正統三年主薨
永嘉公主母郭惠妃洪武二十二年下嫁郭鎮武定侯
英子也英卒鎮不得嗣宣德十年主乞以子珍嗣語在
英𫝊景泰六年主薨世宗即位元孫勛有寵為主乞追
諡特賜諡貞懿
十三公主早薨
含山公主母高麗妃韓氏洪武二十七年下嫁尹清建
文初清掌後府都督事先主卒主至天順六年始薨年
八十有二
汝陽公主永嘉主同母妹與含山主同年下嫁謝逹達
父彦鳳陽人少育於孫氏冐其姓數從征討有功累官
前軍都督僉事詔復謝姓選其子尚主仁宗即位主以
屬尊與寧國懷慶大名南康永嘉含山寳慶七主皆進
稱大長公主自後諸帝即位公主進封長公主大長公
主皆如制
寳慶公主太祖最幼女下嫁趙輝輝父和以千戶從征
安南陣沒輝襲父官先是成祖即位主甫八歲命仁孝
皇后撫之如女永樂十一年輝以千戶守金川門年二
十餘狀貌偉麗遂選以尚主主既為后所撫裝齎視他
主倍渥婚夕特詔皇太子送入邸主性純淑宣德八年
薨輝至成化十二年始卒凡事六朝歷掌南京都督及
宗人府事家故豪侈姬妾至百餘人享有富貴者六十
餘年夀九十
福成公主南昌王女母王氏嫁王克恭克恭嘗為福建
行省参政後改福州衛指揮使
慶陽公主蒙城王女嫁黃琛琛本名寳武昌人以帳前
參隨舍人擢兵馬副指揮太祖愛其謹厚配以王女累
從征討積功至龍江翼守禦千戶洪武元年冊兩王女
為公主授克恭琛為駙馬都尉遷琛淮安衛指揮使四
年三月禮官上言皇姪女宜改封郡主克恭琛當上駙
馬都尉誥帝曰朕惟姪女二人不忍遽加降奪其稱公
主駙馬如故公主歲給禄米五百石視他主减三之二
駙馬止食本官俸擢琛中都留守卒官子鉉至都督僉
事主至建文時改封慶成郡主燕師南下主嘗詣軍中
議和蓋成祖從姊或謂福成慶陽皆太祖從姊者誤也
興宗四女
江都公主洪武二十七年下嫁耿璿長興侯炳文子也
累官前軍都督僉事主為懿文太子長女初稱江都郡
主建文元年進公主璿為駙馬都尉炳文之伐燕也璿
嘗勸直搗北平會炳文罷歸謀不用永樂初稱疾不出
坐罪死主復降為郡主憂卒
宜論郡主永樂十五年下嫁于禮
三女無考
南平郡主未下嫁永樂十年薨追冊
成祖五女
永安公主下嫁袁容容壽州人父洪以開國功官都督
洪武二十八年選容為燕府儀賓配永安郡主燕兵起
有戰守功永樂元年進郡主為公主容駙馬都尉再論
功封廣平侯禄一千五百石予世劵凡車駕廵幸皆命
容居守初都指揮欵台乘馬過容門容怒其不下箠之
幾死帝聞之賜趙王高燧書曰自洪武來往來駙馬門
者未聞令下馬也昔晉王敦為駙馬縱恣暴横卒以滅
亾汝其以書示客令械辱欵台之人送京師容由是斂
戢十五年主薨停容侯禄宣宗即位復故卒贈沂國公
諡忠穆子貞嗣卒無子庶弟瑄正統初乞嗣帝曰容封
以公主恩禎嗣以公主子瑄庶子可長陵衛指揮僉事
天順元年詔復侯爵卒弟琇成化十五年嗣卒姪輅乞
嗣侯言官持不可帝曰詔書許子孫嗣輅容孫也輅後
母嗣仍世衛僉事輅卒子夔弘治間乞嗣侯不許
永平公主下嫁李譲譲舒城人與袁容同歲選為燕府
儀賓燕兵起帥府兵執謝貴等取大寧戰白溝河有功
署掌北平布政司事佐仁宗居守其父申官留守左衛
指揮同知惠帝欲誘致譲曰譲來吾宥爾父譲不從力
戰破平安兵帝遂殺申籍其家姻族皆坐死或徙邊永
樂元年進譲駙馬都尉封富陽侯食禄千石掌北京行
部事卒贈景國公諡恭敏子茂芳嗣侯仁宗即位以茂
芳母子在先帝時有逆謀廢為庶人追奪其父譲并三
代誥劵毁之是年茂芳死正統九年主薨天順元年詔
與茂芳子輿伯爵卒成化間授輿子欽長陵衛指揮僉
事
安成公主文皇后生成祖即位下嫁宋琥西寧侯晟子
也正統八年主薨
咸寧公主安成主同母妹永樂九年下嫁宋瑛琥弟也
襲西寧侯正統五年主薨十四年瑛與武進伯朱冕禦
額森於陽和戰死
常寧公主下嫁沭昕西平侯英子主恭慎有禮通孝經
女則正統六年薨年二十二
仁宗七女
嘉興公主昭皇后生宣德三年下嫁井源正統四年薨
後十年源死土木之難
慶都公主宣德三年下嫁焦敬正統五年薨
清河公主宣德四年下嫁李銘八年薨
真定公主母李賢妃與清河主同年下嫁王宜景泰元
年薨
德安公主早薨仁宗即位之十月與蘄王瞻垠同日追
封諡悼簡冊辭謂第四女蓋早殤名次未定也又五女
延平公主六女德慶公主俱未下嫁薨
宣宗二女
順德公主正統二年下嫁石璟璟昌黎人天順五年曹
欽反璟帥衆殺賊禽其黨托克托詔奬勞成化十四年
奉祀南京踰年卒
常德公主章皇后生正統五年下嫁薛桓成化六年薨
英宗八女
重慶公主與憲宗同母天順五年下嫁周景景字德彰
安陽人好學能書英宗愛之間燕遊幸多從憲宗立命
掌宗人府事居官廉慎詩書之外無所好主事舅姑甚
孝衣履多手製歲時拜謁如家人禮景每早朝主必親
起視飲食主之賢近世未有也弘治八年景卒又四年
主薨年五十四子賢歷官都揮揮僉事有聲
嘉善公主母王惠妃成化二年下嫁王增兵部尚書驥
孫也弘治十二年薨
淳安公主成化二年下嫁蔡震震行醇謹正德中劉瑾
下獄詔廷訊有問者瑾輒指其人附已廷臣無敢詰震
厲聲曰我皇家至戚應不附爾趣獄卒考掠之瑾乃服
罪以是知名嘉靖中卒贈太保諡康僖
崇德公主母楊安妃成化二年下嫁楊偉興濟伯善孫
也弘治二年薨
廣德公主母萬宸妃成化八年下嫁樊凱二十年八月
薨
宜興公主母魏德妃成化九年下嫁馬誠正德九年薨
隆慶公主母高淑妃成化九年下嫁游泰十五年薨
嘉祥公主母妃劉氏成化十三年下嫁黃鏞後六年薨
景帝一女
固安公主英宗復辟降稱郡主成化時年已長憲宗以
閣臣奏五年十一月下嫁王憲禮儀視公主以故尚書
蹇義賜第賜之
憲宗五女
仁和公主弘治二年下嫁齊世英嘉靖二十三年薨
永康公主弘治六年下嫁崔元元代州人世宗入繼以
迎立功封京山侯給誥劵禮部言奉迎乃臣子之分遽
膺封爵無故事帝曰永樂初年太宗入繼大統駙馬都
尉王寧以翊戴功封永春侯何得言無故事給事中底
藴御史高越等連章論其不可皆不聽已坐張延齡事
下詔獄尋釋元好交文士播聲譽寵幸優渥勛臣戚畹
莫敢望焉嘉靖二十八年卒贈左柱國太傅兼太子太
傅諡榮恭駙馬封侯贈官不以軍功自元始主先元薨
德清公主弘治九年下嫁林岳岳字鎮卿應天人少習
舉子業奉母孝撫弟巒極友愛主亦有賢行事姑如齊
民禮岳卒於正德十三年主孀居三十一年始薨
長泰公主成化二十三年薨追冊
仙遊公主弘治五年薨追冊
孝宗三女
太康公主弘治十一年薨末下嫁
永福公主嘉靖二年下嫁鄔景和景和崑山人嘗奉旨
直西苑撰元文以不諳元理辭帝不悅時有事清馥殿
在直諸臣俱行祝釐禮景和不俟禮成而出已而賞賫
諸臣景和與焉疏言無功受賞懼增罪戾乞容辭免俾
洗心滌慮以效他日馬革裹尸銜環結草之報帝大怒
謂詛咒失人臣禮削職歸原籍時主已薨矣三十五年
入賀聖誕畢因言臣自五世祖寄籍錦衣衛世居北地
今被罪南徙不勝犬馬戀主之私扶服入賀退而私省
公主墳墓邱封翳然荆棘不剪臣切自念狐死尚正首
邱臣託命貴主獨與逝者魂魄相弔於數千里外不得
春秋祭掃拊心傷悔五内崩裂臣之罪重不敢祈恩惟
陛下幸哀故主使得寄籍原衛長與相依死無所恨帝
憐而許之隆慶二年復官卒贈少保諡榮簡
永淳公主下嫁謝詔
睿宗二女
長寧公主早薨
善化公主早薨嘉靖四年二主同日追冊
世宗五女
常安公主未下嫁嘉靖二十八年薨追冊
思柔公主常安主二月薨年十二追冊
寧安公主嘉靖三十四年下嫁李和
歸安公主嘉靖二十三年薨追冊葬祭視太康主
嘉善公主嘉靖三十六年下嫁許從誠四十三年薨
穆宗六女
蓬萊公主早薨
太和公主早薨隆慶元年與蓬萊公主同日追冊
夀陽公主萬歷九年下嫁侯拱辰國本議起拱辰掌宗
人府亦具疏力爭卒贈太傅諡康
永寧公主下嫁梁邦瑞萬歷三十五年薨
瑞安公主神宗同母妹萬歷十三年下嫁萬煒崇禎時
主累加大長公主所産子及庶子長祚弘祚皆官都督
煒官至太傅管宗人府印嘗以親臣侍經筵每文華進
講佩刀入直李建泰西征命煒以太牢告廟年七十餘
矣國變同子長祚死於賊弘祚投水死長祚妻李氏亦
赴井死
延慶公主萬歷十五年下嫁王昺昺嘗救御史劉光復
觸帝怒削職光宗立復官
神宗十女
榮昌公主萬歷二十四年下嫁楊春元四十四年春元
卒久之主薨
夀寧公主二十七年下嫁冉興譲主為神宗所愛命五
日一來朝恩澤異他主崇禎時洛陽失守莊烈帝命興
譲同太監王裕民給事中葉高標往慰福世子於河北
都城陷興譲死於賊
静樂雲和雲夢靈邱仙居泰順香山天台八公主皆早
世追冊
光宗九女
懷淑公主七歲而薨追冊餘五女皆早世未封
寧德公主下嫁劉有福
遂平公主天啓七年下嫁齊贊元崇禎末贊元奔南京
主前薨
樂安公主下嫁鞏永固永固字洪圖宛平人好讀書負
才氣崇禎十六年二月帝召公侯伯於德政殿言祖制
勛臣駙馬入監讀書習武經弓馬諸臣各有子弟否成
國公朱純臣定國公徐允禎等皆以幼對而永固獨上
疏請肄業太學帝褒答之總督趙光抃以邊事繋獄特
疏申救又請復建文皇帝廟諡事雖未行時論韙焉甲
申春賊破宣大李邦華請太子南遷為異議所格及事
急帝密召永固及新樂侯劉文炳護行叩頭言親臣不
藏甲臣等難以空手搏賊皆相向涕泣十九日都城陷
時公主已薨未葬永固以黃繩縛子女五人繋柩旁曰
此帝甥也不可汙賊手舉劍自刎闔室自焚死
熹宗二女皆早世
莊烈帝六女
坤儀公主周皇后生追諡
長平公主年十六帝選周世顯尚主將婚以宼警停城
陷帝入夀寧宫主牽帝衣哭帝曰汝何故生我家以劍
揮斫之斷左臂又斫昭仁公主於昭仁殿越五日長平
主復甦
大清順治二年上書言九死臣妾跼蹐高天願髠緇空
王稍申罔極
詔不許命顯復尚故主土田邸第金錢車馬錫予有加主
涕泣踰年病
賜葬廣寧門外餘三女皆早世無考
明史卷一百二十一
