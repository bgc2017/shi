欽定四庫全書
明史卷一百四十八考證
楊士竒傳早孤隨母適羅氏已而復宗(臣)章宗瀛按
士奇又字僑仲其隨母適羅氏也年甫六歲見其家
歲時祭祀不令陪禮問之母悉其故即私於别室祀
先世羅家人密窺之見其拜俯感泣如成人遂命復
姓楊氏見明陳賞所撰東里先生小傳謹附考
楊士奇傳下錦衣衞獄旬日而釋(臣)章宗瀛按永樂
實錄士奇以二十年九月壬戌逮繫以癸酉復職計
十二日謹附考
楊士奇傳楊榮力贊之因傳旨令士奇草敇詰趙王士
奇曰事當有實天地鬼神可欺乎榮勵聲曰汝欲撓
大計耶舊作榮力贊决士奇曰何謂無辭(臣)章宗
瀛按獻徵錄載是時楊榮傳旨命士奇草敕詰趙王
惟楊溥與士奇意合約同力諫榮己先入二人乃繼
之閽者不納敘述甚詳傳既未敘明傳旨事似乎在
仁宗前力争者此處又云榮先入士奇繼之而不及
溥於當日情事未能條晰擬改榮力贊决句作楊榮
力贊之下增因傳旨令士奇草敇詰趙王句而刪去
今逆黨言句又改五頁前三行士奇二字作二人以
字數計之於原板亦相符合謹識舊本下文又云
榮先入士奇繼之閽者不納尋召義原吉入
楊士奇傳(臣)章宗瀛按東里小傳載士奇弱冠時曾
攝琴江教諭時縣有獲偽鈔者令疑其偽造搒掠備
至不伏士奇問装中尚有真鈔乎曰有之士奇曰山
谷人不辨真偽邂逅售得之乃欲重治其罪不可令
遂釋之其人懷白金五十兩夜諧謝士奇厲聲斥去
焉事雖小其建立大節已兆於此謹附考
楊榮傳劉觀之從輕典皆賴其力(臣)章宗瀛按劉觀
傳觀因私納賄賂御史交章劾之并其子輻諸不法
事宣宗怒將置重典榮與楊士奇乞貸其死因謫輻
戍遼東而命觀隨往是無戍名而已有其實傳云免
戍邊未的擬改從輕典三字謹識
明史卷一百四十八考證
