欽定四庫全書
明史卷一百七十二考證
羅亨信傳父喪歸葬還朝改命巡撫宣府大同參將(
臣)黃夀齡按亨信先已聞父喪因軍務方殷暫留視
事及王驥等敗敵黑泉始命馳驛歸葬見明黃佐所
撰傳史未詳載謹識
侯璡傳景泰初貴州苖韋同烈叛圍新添平越清平興
隆諸衛命璡總督貴州軍務討之時副總兵田禮已
觧新添平越圍璡遂遣兵攻敗盧水西諸賊兵(臣)
黃夀齡按苖叛始於正統十四年四月維時王驥甫
自雲南班師遂命往討璡與田禮之捷則在景泰元
年五月傳俱以景泰初貫之蓋綜其成功言之也謹
附考
孫原貞傳置雲和宣平景寧三邑(臣)黃夀齡按一統
志雲和宣平景寧三邑皆於景泰二三年分置即原
貞平處州賊後所經理也考之地理志亦同傳誤三
邑作四邑謹據改
楊信民傳尋以王直薦擢廣東左參議清操絶俗嘗行
田野訪利弊為更置(臣)黃夀齡按信民官廣東時
民有以公事待詢者所司欲繫諸獄信民曰彼無罪
姑遣之去及期自來可也民感其德無不至見明邱
濬所撰碑文傳未載謹識
程信傳額森犯京師信督軍守西城上言五事(臣)黃
夀齡按信所言五事一曰新號令二曰募勇敢三曰
急勤王四曰設武偹五曰養銳氣見明劉珝所撰墓
志謹附考
程信民明年改左僉都御史巡撫遼東(臣)黃夀齡按
信巡遼時守將董興為曹欽姻家信力裁抑之為之
歛戢見琬琰錄傳未載謹識
明史卷一百七十二考證
