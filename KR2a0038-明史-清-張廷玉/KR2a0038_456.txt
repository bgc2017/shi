欽定四庫全書
明史卷二百八十六考證
林鴻傳(鄭定等附)王偁字孟敭父翰仕元抗節死(臣)
方煒按翰仕元為閩行省中後為潮州路總管棄官
走閩為黃冠棲永泰山中十年太祖聞其賢詔有司
強起之遂自刎死見獻徵錄傳未詳載謹附識
王紱傳洪武中累戍朔州(臣)方煒按紱以何事坐累
獻徵錄諸書均無可考謹識
王紱傳(夏㫤附)永樂十三年進士改庶吉士歷官太常
寺卿(臣)方煒按㫤由庶吉士為中書舍人累進太
常寺卿遷本寺卿見
御製書畫譜與此小異謹附考
沈度傳坐累謫雲南(臣)方煒按度以何事坐累明實
錄均無可考謹識
沈度傳(弟粲附)崑山夏昺者字孟暘與其弟㫤以善書
畫聞同官中書舍人時號大小中書而度粲號大小
學士(臣)方煒按昺洪武末為永寧丞謫戍雲南永
樂初㫤入中書科習字上臨視稱善㫤因言及昺召
對稱旨遂並命為中書舍人見識大錄謹附識
程敏政傳擢少詹事(臣)方煒按敏政為少詹時詔議
從祀諸賢敏政請斥戴聖劉向賈逵馬融何休王肅
王弼杜預八人及公伯寮秦冉顔何蘧瑗林放荀況
等而進鄭衆王通胡瑗下廷臣議為學士吳寬侍郎
倪岳等所格嘉靖時卒用其議見識大錄謹附識
羅玘傳臺諫救劉遜盡下獄(臣)方煒按是時遜知武
岡以忤岷藩被逮給事中龐泮等救之並下詔獄見
識大錄謹附識
羅玘傳臣請降敕密諭使引疾退或斥以他事庶不為
朝廷羞而仕路亦清(臣)方煒按是時南京科道楊
廉洪遠等交章劾玘妄言亂政且言尚書屠滽白昂
必不可不去帝不問見明實錄謹附識
儲巏傳疏薦前直隷貶謫者主事張吉王純中書舍人
丁璣進士李文祥吉等(臣)方煒按明實錄巏爾時
薦直諫貶謫者尚有前進士謫臨西縣縣丞敖毓元
與吉時共五人此所載獨遺毓元謹附考
儲巏傳條禦邊五事(臣)方煒按巏所陳禦邊五事馬
政四事諸書皆無可考謹識
李夢陽傳應詔上書陳二病三害六漸凡五千餘言極
論得失(臣)方煒按夢陽所陳二病三害六漸明實
錄及獻徵錄諸書皆無可考謹識
李夢陽傳萬實復奏夢陽短及偽為奏草事(臣)方煒
案是時吉安知府劉喬嘗為夢陽所挫辱乃求夢陽
短及偽為奏草事白萬實令奏之見識大錄謹附識
李夢陽傳(康海附)殿試第一授修撰(臣)方煒按海廷
試時孝宗見海策謂輔臣曰明興百五十年無此文
體是可以復古矣遂置第一見識大錄謹附識
李夢陽傳(王九思附)由庶吉士授檢討尋調吏部至郎
中(臣)方煒按正德四年四月孝宗實錄成預纂修
者當遷秩瑾惡翰林素不附己於是調侍講吳一鵬
及九思等十六人於南北六部名曰擴充政事見明
實錄謹附識
邊貢傳都御史劾其縦酒廢職遂罷歸(臣)方煒按是
時劾貢廢職者為都御史汪鋐見明實錄謹附識
顧璘傳歷浙江左布政使山西湖廣巡撫右副都御史
所至有聲遷吏部右侍郎改工部董顯陵工畢遷南
京刑部尚書(臣)方煒按識大錄稱璘於嘉靖十一
年召拜右副都御史巡撫山西疏乞終養忤旨遂落
職以布政使致仕十六年再起為副都御史巡撫湖
廣十八年拜刑部侍郎轉吏部顯陵肇工晉工部尚
書事竣遂遷南刑部尚書皆與此小異謹附考
鄭善夫傳嘉靖改元用薦起南京刑部郎中(臣)方煒
按是時薦起善夫者為都御史周季鳳御史汪㻚見
識大錄謹附識
鄭善夫傳(殷雲霄附)官南京給事中(臣)方煒按雲霄
由進士授靖江知縣調青田遷南京工科給事中見
獻徵錄傳未詳載謹附識
陸深傳致仕卒諡文裕(臣)方煒按深以嘉靖二十三
年七月卒賜諡時並贈禮部右侍郎見明實錄傳未
載謹附考
王廷陳傳已而疏上帝怒罰跪五日杖於廷(臣)方煒
按廷陳是時與舒芬汪應軫江暉曹嘉馬汝驥合疏
劾江彬罪見明實錄謹附識
明史卷二百八十六考證
