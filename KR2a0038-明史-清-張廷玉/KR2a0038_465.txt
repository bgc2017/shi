欽定四庫全書
明史卷二百九十一
大學士張廷玉等奉勅修
列傳第二百九十一
忠義三
潘宗顔(永澄等)張銓
何廷魁(徐國全)高邦佐(顧頤)
崔儒秀(陳輔堯段展)鄭國昌(張鳳竒盧成功等)
黨還醇(安上達任光裕等)李獻明(何天球徐澤武起潛)
張春閻生斗(李師聖等)
王肇坤(王一桂上官藎等)孫士美(白慧元李禎宁等)
喬若雯(李崇德等)張秉文(宋學朱等)
顔孕紹(趙珽等)吉孔嘉(王端冕等)
邢國璽(馮守禮等)張振秀(劉源清等)
鄧藩錫(王維新等)張焜芳
潘宗顔字士瓚保安衛人善詩賦曉天文兵法舉萬歷
四十一年進士歴戶部郎中數上書當路言遼事當路
不能用以宗顔知兵命督餉遼東旋擢開原兵備僉事
四十六年馬林將出師宗顔上書經略楊鎬曰林庸懦
不堪當一面乞易他將以林為後繼不然必敗鎬不從
宗顔監林軍出三岔口營稗子峪夜聞杜松敗林軍遂
譁及旦
大清兵大至林恐甚一戰而敗策馬先奔宗顔殿後奮
呼衝擊膽氣彌厲自辰至午力不支與遊擊竇永澄守
備江萬春贊理通判董爾礪等皆死焉事聞賜祭葬贈
光祿卿再贈大理卿廕錦衣世百戶諡節愍立祠奉祀
永澄等亦賜恤如制
張銓字宇衡沁水人萬歷三十二年進士授保定推官
擢御史廵視陜西茶馬以憂歸起按江西時遼東總兵
官張承蔭敗歿經略楊鎬方議四道出師銓馳奏言遼
東山川險易我未能悉知懸軍深入保無抄絶且突騎
野戰彼所長我所短以短擊長以勞赴逸以客當主非
計也昔臚朐河之戰五將不還奈何輕出塞為今計不
必徵兵四方但當就近調募屯集要害以固吾圉厚撫
北關以樹其敵多行間諜以攜其黨然後伺隙而動若
加賦選丁騷擾天下恐識者之憂不在遼東因請發帑
金補大僚宥直言開儲講先為自治之本又言李如柏
杜松劉綎以宿將並起宜責鎬約束以一事權唐九節
度相州之潰可為明鑑又言廷議將恤承蔭夫承蔭見
誘不知輕進取敗是謂無謀猝與相遇行列錯亂是謂
無法率萬餘之衆不能死戰是謂無勇臣以為不宜恤
又論鎬非大帥才而力薦熊廷弼四十八年夏復上疏
言自軍興以來所司創議加賦畝增銀三釐未幾至七
釐又未幾至九釐辟之一身遼東肩背也天下腹心也
肩背有患猶藉腹心之血脈滋灌若腹心先潰危亡可
立待竭天下以救遼遼未必安而天下已危今宜聯人
心以固根本豈可朘削無已驅之使亂且陛下内廷積
金如山以有用之物置無用之地與瓦礫糞土何異乃
𤼵帑之請叫閽不應加派之議朝奏夕可臣殊不得其
解銓疏皆關軍國安危而帝與當軸卒不省綎松敗時
謂銓有先見云熹宗即位出按遼東經略袁應泰下納
降令銓力爭不聽曰禍始此矣天啓元年三月瀋陽破
銓請令遼東廵撫薛國用帥河西兵駐海就薊遼總督
文球帥山海兵駐廣寧以壯聲援疏甫上遼陽受圍軍
大潰銓與應泰分城守應泰令銓退保河西以圖再舉
不從守三日城破就執欲生之慰諭再四不可奪乃令
自盡銓衣冠向闕拜又遥拜父母就縊事聞贈大理卿
再贈兵部尚書諡忠烈官其子道濬錦衣指揮僉事銓
父五典歷官南京大理卿時侍養家居詔以銓所贈官
加之及卒贈太子太保初五典度海内將亂築所居竇
莊為堡堅甚崇禎四年流賊至五典已殁獨銓妻霍氏
在衆請避之曰避賊而出家不保出而遇賊身更不保
等死耳盍死扵家乃率僮僕堅守賊環攻四晝夜不克
而去副使王肇生名其堡曰夫人城鄉人避賊者多賴
以免道濬既官錦衣以忠臣子見重屢加都指揮僉事
僉書衛所顧與閹黨楊維垣等相善而受王永光指攻
錢龍錫成基命等為公論所不予尋以納賄事敗戍鴈
門流賊起山西廵撫宋統殷檄道濬軍前贊畫道濬家
多壯丁能禦賊崇禎五年四月賊犯沁水寧武守偹猛
忠戰死道濬遣遊擊張瓚馳援賊乃退八月紫金樑老
回回八金剛等以三萬衆圍竇莊謀執道濬以脅廵撫
道濬屢敗賊賊乃欲因道濬求撫紫金樑請見免胄前
曰我王自用也誤從王佳允至此又一人跽致辭曰我
宜川廩生韓廷憲為佳允所獲請誓死奉約束道濬勞
遣之而陰使使啗廷憲圖賊賊至舊縣守約不動廷憲
日惎紫金樑就款未决官軍襲之賊怒尤廷憲遂敗約
南突濟源陥溫陽九月廷憲知紫金樑疑已思殺之以
歸約道濬伏兵沁河以待道濬遣所部劉偉佐之是夕
賊攻諸生蓋汝璋樓掘地深丈餘樓不毁賊怒誓必拔
鷄鳴不得間廷憲知事且洩偕偉倉卒奔賊追之及河
伏起殺追者滚山虎等六人皆賊腹心也賊臨沁河索
廷憲竇莊東面河道濬潛渡上流繞賊後大噪賊駭遁
去未幾官軍扼賊陵川師潰道濬據九仙臺以免十二
月廷憲知紫金樑亂世王有隙縱諜遺書間之亂世王
果疑遣其弟混世王就道濬乞降時統殷以失賊罷許
鼎臣來代主進討道濬權詞難之曰斬紫金樑以來乃
得請混世王怏怏去賊衆遂分部掠諸郡縣明年三月
官軍躡賊自陽城而北道濬設伏三纏凹禽賊渠滿天
星等廵撫鼎臣奏道濬功第一八月賊陥沁水沁水當
賊衝去來無時道濬倡鄉人築堡五十四以守賊五犯
皆却去至是乃陥道濬率家衆三百人馳赴擊賊賊退
徙十五里道濬收散亡捕賊衆傾家囷以餉副使王肇
生列狀上道濬功道濬故得罪清議冀用軍功自湔祓
而言者劾其離伍冒功廵按御史馮明玠覆劾謂沁城
既失不可言功乃更戍海寧衛
何廷魁字汝謙山西威遠衛人萬歷二十九年進士授
涇縣知縣調寧晉遷刑部主事歴歸德衛輝河南知府
西寧副使坐考功法復為黎平知府會遼事棘遷副使
分廵遼陽袁應泰納降廷魁爭不聽及瀋陽破同事者
遣孥歸廷魁曰吾不敢為民望
大清兵渡濠廷魁請乘半濟急擊之俄薄城圍未合又
請盡銳出禦應泰並不從遼陽破廷魁懷印率其妾高
氏金氏投井死婢僕從死者六人都司徐國全聞之亦
自經公署事聞贈光祿卿再贈大理卿賜祭葬諡忠愍
世廕錦衣百戶國全贈恤如制
高邦佐字以道襄陵人萬歷二十三年進士授壽光知
縣教民懇荒招集流亡三千家歷戶部主事員外郎遷
永平知府濬灤河築長堤裁抑税使高淮不敢大横遷
天津兵備副使平巨盗董時耀轉神木參政屢破套寇
沙津以嫡母憂歸補薊州道坐調兵忤主者意被劾歸
天啓元年遼陽破起參政分守廣寧以母年八十餘涕
泣不忍去母責以大義乃行熊廷弼王化貞搆隙邦佐
知遼事必敗累乞歸方報允而化貞棄廣寧逃衆謂邦
佐既請告可入關邦佐叱曰吾一日未去則一日封疆
臣也將安之夜作書訣母策騎趨右屯謁廷弼言城中
雖亂外尚未知亟提兵入城斬一二人人心自定公即
不行請授邦佐兵赴難廷弼不納偕化貞並走邦佐仰
天長嘆泣語從者曰經撫俱逃事去矣松山吾守地當
死此汝歸報太夫人遂西向拜闕復拜母解印綬自經
官舍僕高永曰主死安可無從者亦自經於側事聞賜
祭葬贈光祿卿再贈太僕卿諡忠節世廕錦衣百戶邦
佐與張銓何廷魁皆山西人詔建祠宣武門外顔曰三
忠同時顧頥以右參政分守遼海道廣寧之變力屈自
經贈太僕少卿世廕本衛副千戶
崔儒秀字儆初陜州人萬歷二十六年進士歷戶部郎
中遷開原兵備僉事時開原已失儒秀募壯士携家辭
墓行經略袁應泰以兵馬甲仗不足恃為憂儒秀曰恃
人有必死之心耳應泰深然之遼陽受圍分守東城矢
集如雨不少却會兵潰儒秀痛哭戎服北向拜自經事
聞賜恤視何廷魁賜祠曰愍忠以陳輔堯段展配祀輔
堯揚州人萬歷中舉於鄉歷永平同知轉餉出關與自
在知州段展駐瀋陽天啓元年日暈異常展牒應泰言
天象示警宜豫防踰月瀋陽破展死之輔堯方奉命印
烙左右以無守土責勸之去輔堯曰孰非封疆臣何去
為望闕拜拔刀自剄與展並贈按察僉事輔堯官膠州
時有餽山繭者受而懸之公帑中展涇陽舉人
鄭國昌邠州人萬歷三十五年進士歴山西參政崇禎
元年以按察使治兵永平遷山西右布政使上官奏留
之三月正月
大清兵自京師東行先使人伏文廟承塵上主者不覺
也初四日黎明登城有守將左右之國昌覺其異捶之
至死須臾北樓火發城遂破國昌自縊城上中軍守備
程應琦從之應琦妻奔告國昌妻與之偕死知府張鳳
竒推官盧成功盧龍教諭趙允殖副總兵焦延慶東勝
衛指揮張國翰及里居中書舍人廖汝欽武舉唐之俊
諸生韓洞原周祚新馮維京胡起鳴胡光奎田種玉等
十數人皆死國昌鳳竒一門盡死事聞贈國昌太常卿
鳳竒光禄卿並賜祭葬廕一子成功等贈恤有差鳳竒
陽曲人起家鄉舉
党還醇字子貞三原人天啟五年進士授休寧知縣有
善政以父憂歸崇禎二年服闋起官良鄉十二月
大清兵薄城督吏民乘城拒守或言縣小無兵盍避去
還醇毅然曰吾守土吏也去將安之救兵不至力屈城
破與教諭安上達訓導李廷表典史史之棟驛丞楊其
禮並死焉事定父老覓還醇屍得之草間赤身面縛體
被數鎗羣哭而殮之上達貴州安順人萬歷末年舉扵
鄉謁選得教諭至是闔門死難事聞贈還醇光祿丞予
祭葬有司建祠官其一子之棟等亦贈卹給驛歸其喪
已而吏科上言還醇城亡與亡之死靡貳猶曰有守土
責也上達之棟等微員末秩亦能致命遂志有死無隕
宜破格褒崇以為世勸朝廷必不惜今日之虚名作將
來之忠義乃僅贈國學教職良鄉主簿於聖主優䘏之
典謂何帝感其言下部更議乃贈上達廷表五經博士
與之棟等及千戶蕭如龍何秉忠百戶李廕並配祀還
醇祠武舉陳蠡測諸生梅友松等十五人烈婦朱氏等
十七人並建坊旌表順天府尹劉宗周以上達得死難
之正請贈翰苑宮坊不報是時列城以死事聞者更有
香河知縣任光裕灤州知州楊燫光裕贈䘏如還醇燫
贈光祿少卿並任一子
李獻明字思皇夀光人崇禎元年進士授保定推官明
年十一月
大清兵臨遵化廵撫王元雅與推官何天球遵化知縣
徐澤及先任知縣武起潛等憑城拒守時獻明以察核
官庫駐城中或謂此邑非君所轄去無罪獻明正色曰
莫非王土安敢見危避難請守東門城破死之元雅太
原人為廵撫數月即遇變自縊死天球以永平推官理
遵化軍餉澤字兑若襄陽人獻明同年進士涖任七日
與天球起潛並殉難起潛字用潛進賢人天啓五年進
士初為武清知縣有諸生為人所訐納金酒甕以獻起
潛召學官及諸生貧者數人置甕庭中謂之曰美酒不
可獨享與諸生共之酒盡金見其人惶恐請罪即以金
分畀貧者治縣一年有聲調繁遵化坐事被劾解官候
代遂及扵難廵撫方大任論畿輔諸臣功罪因言元雅
有失城罪而一死節槩凛然足以盖愆樞輔孫承宗請
卹殉難諸臣亦首元雅帝贈獻明天球光祿少卿澤光
祿丞俱廕一子元雅以大吏失城贈卹不及
張春字泰宇同州人萬歷二十八年舉於鄉歷刑部主
事勵操行善談兵天啟二年遼東西盡失廷議急邊才
擢山東僉事永平燕建二路兵備道時大軍屯山海關
永平為孔道士馬絡繹關外難民雲集春運籌有方事
就理而民不病累轉副使參政仍故官七年哈喇沁部
長汪薩本者擁衆窺桃林口春督守將禽三人薩本叩
關願受罰春等責數之誓不敢叛崇禎元年改關内道
兵部尚書王在晉惑浮言劾春嗜殺一日梟斬十二人
春具揭辯關内民亦為訟冤在晉復劾其通奄尅餉遂
削籍下法司治督師袁崇煥言春廉惠不聽御史李炳
言春疾惡過甚為人中傷夫殺之濫否一勘即明乞免
提問不從明年法司言春被劾無實乃釋之三年正月
永平失守起春永平兵備參議春言永平統五縣一州
今郡城及灤州遷安並失昌黎樂亭撫寧又關内道所
轄臣寄跡無所當駐何城臣以兵備名官而實無一兵
操空拳入虎穴安能濟事乞於赴援大將中敕一人與
臣同事臣亦招舊日義勇率之自效臣身已許此城不
敢少規避但必求實濟封疆此臣區區之忠所以報聖
明而盡臣職也因言兵事不可預洩乞賜陛見面陳方
略帝許之既入對帝數稱善進春參政已而偕諸將收
復永平諸城論功加太僕少卿仍涖兵備事候廵撫缺
推用時乙榜起家者多授節鉞而春獨需後命以無援
於朝也永平當兵燹之餘閭閻困敝春盡心撫卹人益
懷之四年八月
大清兵圍大凌河新城命春監總兵吴襄宋偉軍馳救
九月二十四日渡小凌河越三日次長山距城十五里
大清兵以二萬騎來逆戰兩軍交鋒火器競發聲震天
地春營被衝諸軍遂敗襄先敗春復收潰衆立營時風
起黑雲見春命縱火風順火甚熾天忽雨反風士卒焚
死甚衆少頃雨霽兩軍復鏖戰偉力不支亦走春及參
將張洪謨楊華徵遊擊薛大湖等三十三人俱就執部
卒死者無算諸人見我
太宗文皇帝皆行臣禮春獨植立不跪至晚遣使賜以珍
饌春曰忠臣不事二君禮也我若貪生亦安用我遂不
食越三日復以酒饌賜之感
太宗文皇帝恩始一食令薙髮不從居古廟服故衣冠迄
不失臣節而死初襄等敗書聞以春守志不屈遥遷右
副都御史恤其家春妻翟聞之慟哭六日不食自縊死
當春未死時我
大清有議和意春為言之於朝朝中譁然詆春誠意伯
劉孔昭遂劾春就降不忠乞削其所授憲職朝議雖不
從而有司繫其二子死於獄
閻生斗字文瀾汾西人由歲貢生歷保安知州
大清兵入保安生斗集吏民固守城破就執死之判官
李師聖吏目王本立訓導張文魁亦同死時崇禎七年
七月也八月入靈邱知縣蒋秉采募兵堅守力屈衆潰
投繯死合門殉之守備于世奇把總陳彦武馬如豸典
史張標教諭路登甫並鬭死事聞贈生斗太僕少卿餘
贈恤如制秉采字衷白全州舉人
王肇坤字亦資蘭谿人崇禎四年進士除刑部主事改
御史初流賊破鳳陽疏言兵驕將悍之弊請假督撫重
權大將犯軍令者便宜行戮得旨申飭而已出廵山海
居庸二關九年七月
大清兵入喜峯口肇坤激衆往禦不敵退保昌平受圍
與守陵太監王希忠總兵官巢丕昌戶部主事王一桂
趙悦攝知州事保定通判王禹佐分門守有降丁二千
為内應城遂破肇坤被四矢兩刃而死丕昌出降一桂
悦禹佐希忠及判官胡惟忠吏目郭永學正解懷亮訓
導常時光守備咸貞吉皆死之禹佐子亦從父死一桂
黃岡舉人督餉昌平以南城最衝身往扼之俄西城失
守就執死妻妾子女暨家衆二十七人悉赴井死悦以
公事赴昌平遂遇難未幾
大清兵攻順義知縣上官藎字忠赤曲沃人起家鄉舉
廉執有聲左官三年薦章十餘上與遊擊冶國器都指
揮蘇時雨等拒守城破藎自經國器時雨及訓導陳所
藴皆死尋破寳坻知縣趙國鼎主簿樊樞典史張六師
訓導趙士秀皆死國鼎山西樂平人鄉試第一崇禎七
年進士定興破教諭灤州熊嘉志殉節死安肅破知縣
臨清鄭延任與妻同殉教諭靈夀耿三麟亦死之事聞
贈肇坤大理卿予祭葬官一子一桂悦並贈太僕少卿
廕子祭葬餘贈恤如制
孫士美青浦人由鄉舉授舒城教諭崇禎八年春賊來
犯縣令以公事出士美代守七十餘日城以全明年擢
知深州十一年冬
大清兵至力守三日城破自剄於角樓父訥亦自縊一
家死者十三人贈太僕少卿訥亦被旌是時畿輔諸郡
悉被兵長吏多望風遁失城四十有八任邱白慧元慶
都黃承宗靈夀馮登鼇文安王鑰蠡縣王采新河崔賢
鹽山陳誌故城王九鼎皆以殉難聞他若青縣張文煥
興濟錢珍慶雲陳緘城破見殺教官死難者則有劉廷
訓張純儒唐一中鄉官則喬若雯李禎宁最著而棄城
者吳橋知縣李綦隆等十人皆坐死白慧元青澗人崇
禎七年進士居官善袪蠧吏民畏之九年以守城功命
減俸行取會與大閹有隙摭其罪於帝逮治之未行
大兵已抵城下乃與代者李廉仲共守無何廉仲縋城
遁慧元躬擐甲胄防禦甚力及城破一門俱死贈僉事
鄉官李禎宁萬歷三十八年進士歴山西按察使罷歸
佐慧元拒守城破率家衆格鬭身中數槊而死一門從
死者數人承宗未詳何許人馮登鼇膚施舉人其從父
大緯為蠡縣訓導亦死王鑰武功舉人王采澤州人進
士崔賢弋州舉人誌九鼎亦未詳何許人誌自經死九
鼎戰死城上各贈卹有差劉廷訓順天通州人歲貢生
為吴橋訓導崇禎十一年
大清兵入畿内知縣李綦隆欲遁廷訓止之與共守外
圍將合綦隆縋城走廷訓急趨城上語守者曰守死逃
亦死盍死於守為忠義鬼乎衆泣諾乃堅拒三晝夜廷
訓中流矢束胸力戰又中六矢乃死踰月其子啟棺更
殮面如生張純儒新安人為臨城訓𨗳率諸生共守城
城破死之唐一中全州人為鉅鹿教諭抗節死
喬若雯臨城人萬歷四十七年進士授中書舍人遷禮
部主事崇禎元年春廷臣爭擊魏忠賢黨若雯亦兩疏
劾兵部侍郎秦士文御史張訥智鋌備列其傾邪狀尋
言故輔魏廣微罪惡㴞天致先帝冒桓靈之名罪不下
忠賢其徒陳九疇張訥智鋌為之鷹犬專噬善類罪不
下彪虎乞死者削其官階生者投之荒裔帝責其詆毁
先帝而九疇等下所司行遣若雯尋改吏部遷員外郎
出為兖州知府剔除積弊豪猾斂手以疾歸士民遮道
泣送及城陥若雯端坐按劍以待遂見殺時鄉官李崇
德董祚魏克家並以城亡殉難崇德青縣人祚隆平人
克家高陽人皆舉人崇德歷戶部員外郎祚未仕克家
為鄒平知縣有善政若雯贈太常少卿餘贈恤有差
張秉文字含之桐城人祖淳官參政事具循吏𫝊秉文
舉萬歷三十八年進士歷福建右參政與永海宼李魁
奇崇禎中歴廣東按察使右布政使調山東為左十一
年冬
大清兵自畿輔南下本兵楊嗣昌&KR0702;山東廵撫顔繼祖
移師德州於是濟南空虛止鄉兵五百萊州援兵七百
勢弱不足守廵按御史宋學朱方行部章邱聞警馳還
與秉文及副使周之訓翁鴻業參議鄧謙鹽運使唐世
熊等議守城連章告急於朝嗣昌無以應督師中官高
起潛擁重兵臨清不救大將祖寬倪寵等亦觀望
大清兵尋下州縣十有六遂臨濟南秉文等分門死守
晝夜不解甲援兵竟無至者明年正月二日城潰秉文
擐甲巷戰已被箭力不能支死之妻方妾陳並投大明
湖死學朱之訓謙世熊及濟南知府苟好善同知陳虞
孕通判熊烈獻歴城知縣韓承宣皆死焉德王由樞就
執秉文贈太常寺卿之訓謙光祿卿承宣光禄少卿皆
建特祠餘贈卹如制學朱死不得屍疑未實獨格不予
福王時贈大理卿鴻業及推官陸燦不知所終贈卹亦
不及學朱字用晦長洲人崇禎四年進士為御史嘗抗
疏劾楊嗣昌田維嘉時論壯之之訓黃岡人進士累官
浙江按察使坐事貶官被薦未擢而購難望闕再拜與
妻劉偕死闔門殉之謙孝感人進士戰扵城上與季父
有正偕死母莫氏匿民間不食死族戚傔從死者四十
餘人世熊灌陽舉人分守西門見殺好善醴泉人進士
虞孕未詳烈獻黃陂貢生城破與二子俱死承宣大學
士爌孫進士與妻妾同死有劉大年者江西廣昌人官
兵部主事奉使南京還朝道歴城城破抗節死贈光禄
少卿時
大清兵所破州縣守令失城者皆論死而臨邑宋希堯
博平張列宿茌平黃建極武城李承芳邱縣高重光皆
以死節蒙贈卹重光字秀恒保定人由貢生為柏鄉訓
導率蒼頭擊盗以全城遂擢為令及
大軍至吏民欲負之逃重光不可抱印赴井死其縉紳
殉難者恩縣李應薦天啓時官御史以附魏忠賢麗名
逆案至是捐貲募士佐有司力守城城破身被數刃而
死歷城劉化光與子漢儀先後舉扵鄉父子俱守城力
戰死贈恤有差
顔孕紹字賡明曲阜人復聖六十五代孫也崇禎四年
進士歷知鳳陽江都邯鄲遷真定同知守城𠞰寇有功
十五年擢河間知府比歲大饑死亡載道寇盗充斥拊
循甚至閏十一月
大清兵至與參議趙珽同知姚汝明知縣陳三接等堅
守援兵雲集率逗遛孕紹知城必破豫集一家老稚於
室中積薪繞之而身往城上策戰守城破趨歸官舍舉
火焚室衣冠北向再拜躍入火中同死珽字秉珪慈谿
人崇禎元年進士知南安候官二縣屢遷河間兵備僉
事一門十四人悉被難汝明夏縣人天啓初舉於鄉性
孝友崇禎間歲大祲傾廩振濟立義塚瘞暴骨授蠡縣
知縣聞鄉邑又饑貽書其子令振救如初後官河間與
妾任同死三接文水人舉崇禎六年鄉試知河間縣歲
旱饑人相食三接至雨即降有疑獄數年不决至即决
之妻武氏賢三接見封疆多故遣之歸答曰夫死忠妻
死節分也三接巷戰死武從之珽贈太僕卿孕紹光禄
卿汝明三接並僉事有周而淳者掖縣人由進士拜兵
科給事中與同官六人分督畿輔諸郡城守事而淳甫
至河間城即受圍遂與諸臣同死贈太常少卿先是
大兵入霸州兵備副使趙煇知州丁師羲里居參政李
時茪等督士民固拒援軍不至城遂破煇整冠帶自盡
子琬同死師羲時茪皆死之煇字黃如河津人崇禎七
年進士贈光祿卿師羲字象先楚雄人選貢生贈參議
時茪進士累官參政贈太常卿
吉孔嘉洋縣人幼時愬父冤扵廵按御史獲釋以孝稱
舉崇禎三年鄉試授寧津知縣蠲繁苛除寇賊闔邑頌
德累遷順德知府十五年冬
大清兵臨城與鄉官知府傅梅中書舍人孟魯鉢張鳳
鳴募兵悉力拒守力屈城破孔嘉與妻張長子惠廸次
子婦王俱死贈太僕少卿妻子皆獲旌梅邢臺人萬歷
十九年舉於鄉除知登封有善政遷刑部主事治張差
梃擊案事别見死贈太常少卿魯鉢工部主事時以守
城殉難者有王端冕字服先江陵舉人知趙州以廉惠
得民城破就執死之教諭陳廣心元城人起家乙榜城
將破衣冠危坐諸子環泣請避厲聲曰吾平生所學何
事豈為兒女戀戀耶遂見殺訓導王一統成安人居家
多義行死節明倫堂唐鉉字節玉睢州人崇禎七年進
士歷定州知州死之高維岱昌邑人舉扵鄉知永清縣
視事甫旬餘即遇變一門死之典史李時正教諭邸養
性鄉官劉維蕙同死清豐破教諭曹一貞訓導董調元
皆死鄉官吏部郎中李其紀黃州推官佀鶴舉富陽知
縣杜斗愚亦死之而南樂監生鄭獻書河間襄陽知縣
賈太初永年山東副使申為憲皆抗節死鉉贈右參議
維岱僉事餘贈恤有差
邢國璽長葛人崇禎七年進士授濰縣知縣改建石城
盡心民事時帝以修城郭練民兵儲糗糧備戎器四事
課天下有司率視為具文惟國璽奉行如詔上官交薦
遷戶部主事運道梗於盗有議開膠萊河者國璽力陳
其便擢登萊兵備僉事經度河道十五年畿輔戒嚴部
檄徵山東兵入衛國璽監督至龍岡猝遇
大清兵部卒驚懼欲竄國璽叱止之身先搏戰矢刃交
加墮馬死撫按不奏帝降旨嚴責乃具聞贈恤如制時
大兵下山東直抵海州贑榆沭陽豐沛列城將吏或遁
或降其身死封疆者有馮守禮張日新張予卿朱迥添
任萬民等守禮猗氏人舉於鄉縣令有疑獄語訴者得
馮孝廉一刺獄即解其人懷金以告拒不聽選平定州
學正諸生兄弟爭產相訐餽以金守禮嚴却之勸以友
悌感悟去歷遷知萊蕪縣城破與二子攄奇拱奇並自
殺日新浙江建德人由歲貢為訓導遷齊東教諭見海
内宼起與諸生講藝習射招土寇安守夏降之及齊東
受圍與守夏登陴守力屈及子光裔死之妻方氏自刎
守夏亦從死予卿知信陽城陥殉難迥添者瀋陽宗室
也居潞安由宗學貢生為鄒平知縣城失全節以死萬
民陽曲諸生見鄉郡被宼草救時八議守城十二策獻
之當事果得其用以保舉授武城知縣在職三年有能
聲竟殉城死又文昌時全州舉人知臨淄縣以廉慎得
民及
大清兵東下城受圍與訓導申周輔共守城破舉家自
焚周輔亦殉難同時夀光知縣李耿大興人崇禎中進
士自縊城上吳良能遼東蓋州人舉於鄉知滕縣城將
破盡殺家屬拜母出力戰死吴汝宗寧洋人知東阿城
失守死之周啓元黃岡舉人知高苑縣城破朱衣坐堂
上死之劉光先未詳里居知豐縣
大兵二千騎營西城外不攻夜一人自營逸出語城上
人曰得梯即攻不信又有逸者曰梯成立攻矣婦人亦
自營出曰盡甲矣昧爽突攻西南陬方力禦已登西北
陬光先殉焉劉士璟亦不知何許人知沭陽有強幹聲
竭力捍城城破死之贈山東僉事
張振秀臨清人萬歷三十八年進士知肥鄉永平遷兵
部主事泰昌元年改吏部更歷四司至文選員外郎乞
假歸崇禎改元起驗封郎中歷考功文選擢太常少卿
坐事落職歸崇禎十五年
大清兵圍河間遠近震恐臨清總兵官劉源清偕榷關
主事陳興言同知路如瀛判官徐應芳吏目陳翔龍在
籍兵部侍郎張宗衡員外郎邢泰吉臨汾知縣尹任及
振秀等合力備禦未幾城受圍力拒數日援不至城破
並死之興言南靖人如瀛陵川人應芳臨川人翔龍蕭
山人泰吉任皆進士宗衡自有𫝊源清澤清弟贈太子
少保其時城破殉難者夀張王大年曹州楚煙滕縣劉
弘緒數人大年舉進士歴御史加太僕少卿以附魏忠
賢名挂逆案至是盡節死煙舉進士歷戶部主事解職
歸及城失守力抗子鳳苞以身翼之皆見殺妻趙觸柱
死弘緒歷車駕郎中遇變死
鄧藩錫字晉伯金壇人崇禎七年進士歴南京兵部主
事十五年遷兖州知府甫抵任已聞
大清兵入塞亟繕守具未幾四萬騎薄城下藩錫走告
魯王曰郡有吏國有王猶同舟也列城失守皆由貴家
惜金錢而令窶人餓夫列陴捍禦夫城郭者我之命也
財賄者人之命也我不能畀彼以命而望彼畀我以命
乎王誠散積儲以鼓士氣城猶可存不然大事一去悔
無及矣王不能從藩錫與監軍參議王維新同知譚絲
曾文蔚通判閻鼎推官李昌期滋陽知縣郝芳聲副將
丁文明長史俞起蛟及里居給事中范淑泰等分門死
守至十二月八日力不支城破維新猶力戰被二十一
創乃死藩錫受縛不降見殺其妾携穉子投井死魯王
以派亦見殺昌期永年人芳聲忻州人並起家進士昌
期嘗監軍破土宼萬衆推其才芳聲治縣有聲至是皆
死起蛟錢塘人由貢生歴官魯府左長史相憲王及惠
王立欲易世子起蛟力諫乃已世子嗣位值歲凶勸王
振貸自出粟二千石佐之大盗李青山率衆來犯偕淑
泰出擊大破其衆及王被難起蛟率親屬二十三人殉
之文明亦戰死事聞贈維新光祿卿藩錫太僕少卿昌
期僉事餘贈卹有差有樊吉人者元城人由進士知滋
陽累擢山東兵備僉事未行遇變自刎死淑泰自有𫝊
張焜芳會稽人崇禎元年進士歷南京戶科給事中十
一年春疏薦黃道周惠世揚陳子壯金光辰而為舊撫
文震孟請卹帝以沽名市恩切責之又糾太僕少卿史
&KR1159;為&KR1159;所訐遂罷職事具薛國觀𫝊十六年正月焜芳
北上抵臨清遇
大清兵與諸生馬之騆之駉俱就執死之其妻妾聞之
赴井死時又有天津參將賀秉鉞者泰寧左衛人崇禎
四年第武科一甲第三亦以扶父柩至臨清巷戰終日
矢盡就執死
明史卷二百九十一
