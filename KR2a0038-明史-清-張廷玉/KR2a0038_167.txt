欽定四庫全書
明史卷一百四十一考證
齊泰傳洪武十七年舉應天鄉試第一名明年成進士
(臣)章宗瀛按名臣實錄名臣志鈔俱云泰洪武二
十年鄉貢明年舉進士獻徵錄明書皆同史獨作十
七年舉鄉試明年成進士考進士題名碑錄齊德更
名泰洪武十八年三甲一百名進士與史同但作溧
陽人不作溧水謹識闕疑
齊泰傳二十八年以兵部郎中擢左侍郎(臣)章宗瀛
按名臣實錄獻徵錄俱云三十年陞兵部左侍郎明
年進本部尚書明書所紀亦同惟左侍郎作右侍郎
差誤耳獨史稱二十八年擢兵部左侍郎年分遲速
迥殊謹識
齊泰傳時遺詔諸王臨國中毋奔喪(臣)章宗瀛按明
書名臣實錄名臣志鈔獻徵錄俱云燕王入臨至淮
安泰請急出符勒歸國王益恨泰史略之謹識
齊泰傳先是帝為太孫時諸王多擁屬擁重兵患之至
是因密議削藩(臣)章宗瀛按名臣實錄明書俱云
泰嘗使北平燕王賄泰泰受歸請為兵費上益重倚
泰史略之謹識
黃子澄傳名湜以字行(臣)章宗瀛按明書子澄以字
行改字伯淵謹附識
黃子澄傳會有言周王橚不法者遂命李景隆帥兵襲
執之(臣)章宗瀛按周王不法事史不詳原委考是
時告橚謀不軌者即櫹子有慟也謹識
方孝儒傳洪武十五年以吳沈揭樞薦召見(臣)章宗
瀛按洪武十五年孝儒以吳沈揭樞薦召見名臣實
錄名臣志鈔與史同惟明書云洪武十八年濓入京
侍宴受命作靈芝甘露頌歸醉臥忘之孝儒為代之
濓持入上覽曰此非學士筆也濓以實對上曰良勝
汝召見試以一論五策立成上嘆曰異才也賜緋袍
腰帶猶平巾往見東宫宴禮部則潜使人欹所坐几
試之孝儒必正席乃坐上喜其端整而嫌其傲考明
書略同惟賜宴後作罷歸斷又以吳沈揭樞薦召見
與史互異謹識闕疑
方孝儒傳工文章醇深雄邁每一篇出海内争相傳誦
永樂中藏孝儒文者罪至死門人王稌潜錄為侯城
集故後得行於世(臣)章宗瀛按名臣實錄名臣志
鈔明書皆云所著有遜志齋集四十卷史略之謹識
方孝儒傳世宗時松江人俞斌自稱孝儒後一時士大
夫信之為纂歸宗錄既而方氏察其偽言於官乃已
(臣)章宗瀛按名臣實錄名臣志鈔俱云錄孝儒家
時得魏典史澤周旋藏其幼子以故孝儒尚有結俞
斌之事惟明書與史合謹識闕疑
方孝儒之死宗族親友前後坐誅者數百人(臣)章宗
瀛按名臣實錄名臣志鈔明書明代紀事本末俱云
宗族坐誅者八百七十三人史云數百人概詞也謹
識
方孝儒傳(盧原質附)燕兵不屈與弟原朴等皆被殺死
(臣)章宗瀛按原朴明書作原林謹識闕疑
方孝儒傳(盧原質鄭公智林嘉猷附臣)章宗瀛按明
書盧原質鄭公智作寧海人林嘉猷作臨海人與史
稍異惟明臣實錄與史同謹識闕疑
方孝儒傳(鄭居貞附)鄭居貞閩人(臣)章宗瀛按明書
鄭居貞初名久成後改恒以字行徽州人從官於閩
因家焉史不詳其改之故且作閩人謹附識
方孝儒傳(劉政附)孝儒主順天鄉試所得士有長洲劉
政(臣)章宗瀛按明書劉政建文己夘應天鄉試第
一考官方孝儒以托孤寄命命題得其文驚曰此他
日臨大節而不可奪者一時稱為得人史略之謹識
練子寧傳族其家姻戚俱戍邊(臣)章宗瀛按練子寧
家考明書名臣實錄名臣志鈔明代紀事本末諸書
俱云死者百五十一人戍邊者數百人較史稍詳謹
識
練子寧傳燕王即位縛子寧至語不遜磔死(臣)章宗
瀛按明書子寧被逮之前夕以血大書一練字於裙
幅令侍媵抱匝歲子至民間得免展轉入閩傭保六
世孫綺為新寧陳舉掌書記後白當事以幣聘之授
衣巾奉先祠萬歷初詔錄諸臣後得子寧妾秦氏媷
生戍所者曰善慶俾主祀史略之謹識
練子寧傳(宋徵附)徵不知何許人(臣)章宗瀛按宋徵
明書名臣實錄明代紀事本末均不詳其邑里俱云
嘗言耿李諸將失律懷二心史略之謹識
茅大芳傳建文元年遷副都御史(臣)章宗瀛按明書
作遷副都御史執法嚴正遷吏部左侍郎史略之謹
識
茅大芳傳(周璿附臣)章宗瀛按周璿明書作山東諸
城人謹識
茅大芳傳燕王稱帝與大芳竝見收不屈死(臣)章宗
瀛按明書茅大芳正德末祀於鄉郡人侍郎儲巏輯其遺文曰希董集史略之謹識
卓敬傳卓敬字惟恭瑞安人(臣)章宗瀛按明書卓敬
瑞安人後徙滄州謹識
卓敬傳他日與同官見適八十一人命改官為元士尋
以六科為政事之本源又改曰源士已復稱給事中
(臣)章宗瀛按改給事中為源士又改源士事在洪
武二十二年見職官志謹識
卓敬傳(郭任盧迴任附)任與同官盧迴主調兵食京師
失守被擒不屈死之(臣)章宗瀛按明書郭任嘉靖
中鎮江知府劉儲秀祀之鄉賢祠謹識
陳迪傳以通經薦歴官侍講(臣)章宗瀛按明書名臣
實錄俱云十二年薦召為翰林編修遷侍經謹識
胡閏傳京師䧟召閏不屈與子傳道俱死(臣)章宗瀛
按明書作子傳慶與其族二百七十人皆市斬次子
傳福方戍雲南史云與子傳道俱死次子傳慶戍邊
且不及連坐之人彼此互異惟名臣實錄與史同謹
識
胡閏傳(高翔附)翔喪服入見語不遜族之(臣)章宗瀛
按明書明代紀事本末俱云燕王入京著方孝儒草
詔繼召閏及高翔皆衰絰至哭聲徹殿陛太宗召閏
先入諭今更服閏曰死即死服不可更史祇云翔喪
服入見而不及閏草詔孝儒附傳但及樓璉而亦不
及閏翔彼此互異謹識
王度傳(董鏞附)又董鏞不知何許人(臣)章宗瀛按明
書董鏞長沙人金川失守執殺之姻族死戍者二百
三十人史云不知何許人又不載連坐者謹識
明史卷一百四十一考證
