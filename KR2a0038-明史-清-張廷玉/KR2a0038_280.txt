明史卷一百九十八考證
楊一清傳瑾誣一清冒破邊費下錦衣衛獄(臣)章宗
瀛按明實錄正德二年六月罷修邊垣輸其費於京
師十月逮問各邊巡撫都御史一清之下獄當在是
時謹附考
楊一清傳饋謝有所入緣手即散之(臣)章宗瀛按獻
徵錄載一清為相時人有饋美珠一斗者一清直受
之後諸邊將謁議兵事乃以所受珠分給之頃刻都
盡傳云饋謝緣手即散或指此謹附考
楊一清傳伊伯格勒竄西海為西寕洮河害(臣)章宗
瀛西海即即青海古湟中地也考明史西域傳伊伯
格勒本蒙古部人因得罪其主率衆竄據其地為西
寧邊患者二十年至嘉靖十一年為濟農所破患始
稍息傳未詳叙謹附考
楊一清傳一清又因災變請戒飭百官和衷(臣)章宗
瀛按一清于嘉靖五年疏陳五事一曰聖學二曰聖
政三曰聽言四曰宥過五曰和衷見明實錄傳所言
戒百官和衷宥議禮諸臣當指此但云因災變而言
與實錄互異謹附考
彭澤傳陳便宜十一事(臣)章宗瀛按澤所陳便宜十
一事明實錄未載原疏他書亦無可考謹識
彭澤傳内應絶乃復求和(臣)章宗瀛按西域傳是時
土魯番與衛拉特相攻力不敵乃求和欵塞非因拘
其使無内應也謹附考
彭澤傳會沙布㙮子訟父冤(臣)章宗瀛按明實錄沙
布塔既繫獄旋被捶死故其子為之訟冤謹附考
毛伯温傳巡按福建河南(臣)章宗瀛按伯温按河南
時折服中官孫某奸滑歛迹又曾按湖廣繩夀王軍
校以法見羅洪先所撰状傳俱未載謹附考
毛伯温傳上方略六事(臣)章宗瀛按伯温所上六事
一曰正名二曰用兵三曰用人四曰理財五曰明賞
罰六曰一事體盖非專指南安而言見獻徵錄謹附
考
毛伯温傳伯温會廷臣議上防邊二十四事(臣)章宗
瀛按伯温所上防邊二十四事明實錄及獻徵錄識
大錄諸書俱未載謹識
翁萬達傳會尚文萬騎至參將田琦騎千餘與合連戰
曹家莊(臣)章宗瀛按周尚文曹家莊之戰在嘉靖
二十八年見明實錄傳類叙于二十七年之後謹識
明史卷一百九十八考證
