欽定四庫全書
明史卷三百二十六
大學士張廷玉等奉敕修
列傳第二百一十四
外國七
古里柯枝
小葛蘭(大葛蘭)錫蘭山
榜葛剌沼納樸兒
祖法兒木骨都束
不剌哇竹步
阿丹剌撒
麻林忽魯謨斯
溜山(比剌孫刺)南巫里
加異勒甘巴里
急蘭丹沙里灣泥
底里千里逹
失剌比古里班卒
刺泥(夏刺比竒剌泥窟察泥拾剌齊彭加那八可意烏沙刺踢坎巴
阿哇打回)白葛逹(黑葛逹)
拂菻意大里亞
古里西洋大國西濱大海南距柯枝國北距狼奴兒國
東七百里距坎巴國自柯枝舟行三日可至自錫蘭山
十日可至諸蕃要會也永樂元年命中官尹慶奉詔撫
諭其國賚以綵幣其酋沙米的喜遣使從慶入朝貢方
物三年逹南京封為國王賜印誥及文綺諸物遂比年
入貢鄭和亦數使其國十三年偕柯枝南浡利甘巴里
滿剌加諸國入貢十四年又偕瓜哇滿剌加占城錫蘭
山木骨都束溜山南渤利不剌哇阿丹蘇門答剌麻林
剌撒忽魯謨斯柯枝南巫里沙里灣泥彭亨諸國入貢
是時諸蕃使臣充斥於廷以古里大國序其使者於首
十七年偕滿剌加十七國來貢十九年又偕忽魯謨斯
等國入貢二十一年復偕忽魯謨斯等國遣使千二百
人入貢時帝方出塞敇皇太子曰天時向寒貢使即令
禮官宴勞給賜遣還其以土物來市者官酬其直宣德
八年其王比里麻遣使偕蘇門答剌等國使臣入貢其
使久留都下正統元年乃命附瓜哇貢舟西還自是不
復至其國山多地瘠有榖無麥俗甚淳行者讓道道不
拾遺人分五等如柯枝其敬浮屠鑿井灌佛亦如之每
旦王及臣民取牛糞調水塗壁及地又煆為灰抹額及
股謂為敬佛國中半崇回教建禮拜寺數十處七日一
禮男女齋沭謝事午時拜天於寺未時乃散王老不𫝊
子而𫝊甥無甥則𫝊弟無弟則𫝊於國之有德者國事
皆决於二將領以回回人為之刑無鞭笞重者斷手足
輕者罰金珠尤重者夷族沒産鞫獄不承則置其手指
沸湯中三日不爛即免罪免罪者將領𨗳以鼓樂送還
家親戚致賀富家多植椰子樹至數千其嫩者漿可飲
亦可釀酒老者可作油糖亦可作飯幹可搆屋葉可代
瓦殼可製杯穰可索綯煆為灰可鑲金其他蔬菓畜産
多類中國所貢物有寳石珊瑚珠琉璃瓶琉璃枕寳鐵
刀拂郎雙刃刀金繋腰阿思模逹塗兒氣龍涎香蘇合
油花氊單伯蘭布苾布之屬
柯枝或言即古盤盤國宋梁隋唐皆入貢自小葛蘭西
北行順風一日夜可至永樂元年遣中官尹慶齎詔撫
諭其國賜以銷金帳幔織金文綺綵帛及華盖六年復
命鄭和使其國九年王可亦里遣使入貢十年鄭和再
使其國連二歲入貢其使者請賜印誥封其國中之山
帝遣鄭和齎印賜其王因撰碑文命勒石山上其詞曰
王化與天地流通凡覆載之内舉納於甄陶者體造化
之仁也盖天下無二理生民無二心憂戚喜樂之同情
安逸飽煖之同欲奚有間於遐邇哉任君民之寄者當
盡子民之道詩云邦畿千里惟民所止肇域彼四海書
云東漸於海西被於流沙朔南暨聲教訖于四海朕君
臨天下撫治華夷一視同仁無間彼此推古聖帝明王
之道以合乎天地之心遠邦異域咸使各得其所聞風
嚮化者爭恐後也柯枝國遠在西南鉅海之濱出諸蕃
國之外慕中華而歆德化久矣命令之至拳跽鼓舞順
附如歸咸仰天而拜曰何幸中國聖人之教沾及於我
乃數歲以來國内豊穣居有室廬食飽魚鼈衣足布帛
老者慈幼少者敬長熙熙然而樂凌厲争競之習無有
也山無猛獸溪絶惡魚海出竒珍林産嘉木諸物繁盛
倍越尋常暴風不興疾雨不作札沴殄息靡有害菑盖
甚盛矣朕揆德薄何能如是非其長民者之所致歟乃
封可亦里為國王賜以印章俾撫治其民并封其國中
之山為鎮國之山勒碑其上垂示無窮而系以銘曰截
彼高山作鎮海邦吐烟出雲為下國洪龐肅其煩歊時
其雨暘祛彼氛妖作彼豐穰靡菑靡沴永庇斯疆優游
卒歲室家胥慶於戲山之嶄兮海之深矣勒此銘詩相
為終始自後間歲入貢宣德五年復遣鄭和撫諭其國
八年王可亦里遣使偕錫蘭山諸國來貢正統元年遣
其使者附瓜哇貢舶還國并賜敇勞王王瑣里人崇釋
教佛座四旁皆水溝復穿一井每旦鳴鍾鼓汲水灌佛
二浴之始羅拜而退其國與錫蘭山對峙中通古里東
界大山三面距海俗頗淳築室以椰子樹為材取葉為
苫以覆屋風雨皆可蔽人分五等一曰南昆王族類二
曰回回三曰哲地皆富民四曰革全皆牙儈五曰木瓜
木瓜最貧為人執賤役者屋高不得過三尺衣上不得
過臍下不得過膝途遇南昆哲地人輙伏地俟其過乃
起氣候常熱一歲中二三月時有少雨國人皆治舍儲
食物以俟五六月間大雨不止街市成河七月始晴八
月後不復雨歲歲皆然田瘠少收諸榖皆産獨無麥諸
畜亦皆有獨無鵝與驢云
小葛蘭其國與柯枝接境自錫蘭山西北行六晝夜可
逹東大山西大海南北地窄西洋小國也永樂五年遣
使附古里蘇門答剌入貢賜其王綿綺紗羅鞍馬諸物
其使者亦有賜王及羣下皆𤨏里人奉釋教重牛及他
婚喪諸禮多與錫蘭同俗淳土薄收穫少仰給榜葛刺
鄭和嘗使其國厥貢惟珍珠傘白棉布胡椒又有大葛
蘭者波濤湍悍舟不可泊故商人罕至土黑墳本宜榖
麥民懶事耕作歲頼烏爹之米以足食風俗物産多類
小葛蘭
錫蘭山或云即古狼牙修梁時曾通中國自蘇門答剌
順風十二晝夜可逹永樂中鄭和使西洋至其地其王
亞烈苦奈兒欲害和和覺去之他國王又不睦鄰境屢
邀劫往來使臣諸蕃皆苦之及和歸復經其地乃誘和
至國中發兵五萬劫和塞歸路和乃率步卒二千由間
道乘虚攻拔其城生擒亞烈苦奈兒及妻子頭目獻俘
於朝廷臣請行戮帝憫其無知并妻子皆釋且給以衣
食命擇其族之賢者立之有邪把乃那者諸俘囚咸稱
其賢乃遣使齎印誥封為王其舊王亦遣歸自是海外
諸蕃益服天子威德貢使載道王遂屢入貢宣德五年
鄭和撫諭其國八年王不剌葛麻巴忽剌批遣使來貢
正統元年命附瓜哇貢舶歸賜敇諭之十年偕滿剌加
使者來貢天順三年王葛力生夏刺昔利把交刺惹遣
使來貢嗣後不復至其國地廣人稠貨物皆聚亞於瓜
哇東南海中有山三四座總名曰翠藍嶼大小七門門
皆可通舟中一山尤高大番名梭篤蠻山其人皆巢居
穴處赤身髠髮相𫝊釋迦佛昔經此山浴於水或竊其
架裟佛誓云後有穿衣者必爛其皮肉自是寸布掛身
輙發瘡毒故男女皆裸體但紉木葉蔽其前後或圍以
布故又名裸形國地不生榖惟啖魚蝦及山芋波羅蜜
芭蕉實之屬自此山西行七日見鸚哥嘴山又二三日
扺佛堂山即入錫蘭國境海邊山石上有一足跡長三
尺許故老云佛從翠藍嶼來踐此故足跡尚存中有淺
水四時不乾人皆手醮拭目洗面曰佛水清淨山下僧
寺有釋迦真身側卧狀上旁有佛牙及舍利相𫝊佛湼
槃處也其寢座以沈香為之飾以諸色寳石莊嚴甚王
所居側有大山高出雲漢其顛有巨人足跡入石深二
尺長八尺餘云是盤古遺跡此山産紅雅姑青雅姑黃
雅姑昔刺泥窟沒藍等諸色寳石每大雨衝流山下土
人競拾之海旁有浮沙珠蚌聚其内光彩㶑灔王使人
撈取置之地蚌爛而取其珠故其國珠寳特富王𤨏里
國人崇釋教重牛日取牛糞燒灰塗其體又調以水徧
塗地上乃禮佛手足直舒腹貼於地以為敬王及庶民
皆如之不食牛肉止食其乳死則瘞之有殺牛者罪至
死氣侯常熱米粟豐足民富饒然不喜噉飯欲噉則於
暗處不令人見徧體皆毫毛悉薙去惟髮不薙所貢物
有珠珊瑚寳石水晶撒哈剌西洋布乳香木香樹香檀
香沒藥硫黃藤竭蘆薈烏木胡椒碗石馴象之屬
榜葛剌即漢身毒國東漢曰天竺其後中天竺貢於梁
南天竺貢於魏唐亦分五天竺又名五印度宋仍名天
竺榜葛剌則東印度也自蘇門答剌順風二十晝夜可
至永樂六年其王靄牙思丁遣使來朝貢方物宴賚有
差七年其使凡再至攜從者二百三十餘人帝方招徠
絶域頒賜甚厚自是比年入貢十年貢使將至遣官宴
之於鎮江既將事使者告其王之喪遣官往祭封嗣子
賽勿丁為王十二年嗣王遣使奉表來謝貢麒麟及名
馬方物禮官請表賀帝勿許明年遣侯顯齎詔使其國
王與妃大臣皆有賜正統三年貢麒麟百官表賀明年
又入貢自是不復至其國地大物阜城池街市聚貨通
商繁華類中國四時氣侯常如夏土沃一歲二稔不待
&KR0008;耘俗淳龐有文字男女勤於耕織容體皆黑間有白
者王及官民皆回回人喪祭冠婚悉用其禮男子皆薙
髮裹以白布衣從頸貫下用布圍之歷不置閏刑有笞
杖徒流數等官司上下亦有行移醫卜隂陽百工技藝
悉如中國盖皆前世所流入也其王敬天朝聞使者至
遣官具儀物以千騎來迎王宫高廣柱皆黃銅包飾雕
琢花獸左右設長廊内列明甲馬隊千餘外列巨人明
盔甲執刀劒弓矢威儀甚壮丹墀左右設孔雀翎扇盖
百餘又置象隊百餘於殿前王飾八寳冠箕踞殿上高
座横劍於膝朝使入令拄銀杖者二人來導五步一呼
至中則止又拄金扙者二人𨗳如初其王拜迎詔叩頭
手加額開讀受賜訖設毧毯於殿宴朝使不飲酒以薔
薇露和香密水飲之贈使者金盔金繋腰金瓶金盆其
副則悉用銀從者皆有贈厥貢良馬金銀琉璃器青花
白瓷鶴頂犀角翠羽鸚鵡洗白苾布兜羅緜撒哈刺糖
霜乳香熟香烏香麻藤香烏爹泥紫膠藤竭烏木蘇木
胡椒粗黃
沼納樸兒其國在榜葛刺之西或言即中印度古所稱
佛國也永樂十年遣使者齎敇撫諭其國賜王亦不剌
金絨錦金織文綺綵帛等物十八年榜葛刺使者愬其
國王數舉兵侵優詔中官侯顯齎敕諭以睦隣保境之
義因賜之綵幣所過金剛寳座之地亦有賜然其王以
去中國絶遠朝貢竟不至
祖法兒自古里西北於舟順風十晝夜可至永樂十九
年遣使偕阿丹剌撒諸國入貢命鄭和齎璽書賜物報
之二十一年貢使復至宣德五年和再使其國其王阿
里即遣使朝貢八年逹京師正統元年還國賜璽書奬
王其國東南大海西北重山天時常若八九月五榖蔬
果諸畜咸備人體頎碩王及臣民悉奉回回教婚喪亦
遵其制多建禮拜寺遇禮拜日市絶貿易男女長幼皆
沐浴更新衣以薔薇露或沉香油拭面焚沈檀俺八兒
諸香土罏人立其上以薰衣然後往拜所過街市香經
時不散天使至詔書開讀訖其王徧諭國人盡出乳香
血竭蘆薈没藥蘇合油安息香諸物與華人交易乳香
乃樹脂其樹似榆而葉尖長土人砍樹取其脂為香有
駝雞頸長類鶴足高三四尺毛色若駝行亦如之常以
充貢
木骨都束自小葛蘭舟行二十晝夜可至永樂十四年
遣使與不剌哇麻林諸國奉表朝貢命鄭和齎敕及幣
偕其使者往報之後再入貢復命和偕行賜王及妃綵
幣二十一年貢使又至比還其王及妃更有賜宣德五
年和復頒詔其國國濱海山連地曠磽瘠少收歲常旱
或數年不雨俗頑嚚時操兵習射地不産木亦如忽魯
謨斯壘石為屋及用魚腊以飼牛羊馬駝云
不剌哇與木骨都束接壌自錫蘭山别羅里南行二十
一晝夜可至永樂十四年至二十一年凡四入貢並與
木骨都束偕鄭和亦兩使其國宣德五年和復往使其
國傍海而居地廣斥鹵少草木亦壘石為屋有鹽池但
投樹枝於中己而取起鹽即凝其上俗淳田不可耕蒜
䓤之外無他種專捕魚為食所産有馬哈獸狀如獐花
福禄狀如驢及犀象駱駝没藥乳香龍涎香之類常以
充貢
竹步亦與木骨都東接壌永樂中嘗入貢其地戶口不
繁風俗頗淳鄭和至其地地亦無草木壘石以居歲多
旱暵皆與木骨都束同所産有獅子金錢豹駝蹄雞龍
涎香乳香金珀胡椒之屬
阿丹在古里之西順風二十二晝夜可至永樂十四年
遣使奉表貢方物辭還命鄭和齋敕及綵幣偕往賜之
自是凡四入貢天子亦厚加賜賚宣德五年海外諸番
久缺貢復命和齎敇宣諭其王抹立克那思兒即遣使
來貢八年至京師正統元年始還自後天朝不復通使
遠番貢使亦不至前世梁隋唐時並有丹丹國或言即
其地地膏膄饒粟麥人性強悍有馬步銳卒七八千人
鄰邦畏之王及國人悉奉回回教氣候常和歲不置閠
其定時之法以月為凖如今夜見新月明日即為月朔
四季不定自有隂陽家推算其日為春首即有花開其
日為秋初即有葉落及日月交食風雨潮汐皆能預測
其王甚尊中國聞和船至躬率部領來迎入國宣詔訖
徧諭其下盡出珍寳互易永樂十九年中官周姓者往
市得貓睛重二錢許珊瑚樹高二尺者數枝又大珠金
珀諸色雅姑異寳麒麟獅子花貓鹿金錢豹駝鷄白鳩
以歸他國所不及也蔬果畜産咸備獨無鵝豕二者市
肆有書籍工人所製金首飾絶勝諸蕃所少惟無草木
其居亦皆壘石為之麒麟前足高九尺後六尺頸長丈
六尺有二短角牛尾鹿身食粟荳餅餌獅子形如虎黑
黃色無斑首太口廣尾尖聲吼若雷百獸見之皆伏地
嘉靖時製方丘朝日壇玉爵購紅黃玉於天方哈密諸
蕃不可得有通事言此玉産於阿丹去土魯番西南二
千里其地兩山對峙自為雌雄或自鳴請如永樂宣德
故事齎重賄往購帝從部議已之
刺撒自古里順風二十晝夜可至永樂十四年遣使來
貢命鄭和報之後凡三貢皆與阿丹不刺哇諸國偕宣
德五年和復齎敇往使竟不復貢國傍海而居氣候常
熱田瘠少收俗淳喪葬有禮有事則禱鬼神草木不生
久旱不雨居室悉與竹步諸國同所産有乳香龍涎香
千里駝之類
麻林去中國絶遠永樂十三年遣使貢麒麟將至禮部
尚書吕震請表賀帝曰往儒臣進五經四書大全請上
表朕許之以此書有益於治也麟之有無何所損益其
已之己而麻林與諸蕃使者以麟及天馬神鹿諸物進
帝御奉天門受之百僚稽首稱賀帝曰此皇考厚德所
致亦頼卿等翊贊故遠人畢來繼自今益宜秉德廸朕
不逮十四年又貢方物
忽魯謨斯西洋大國也自古里西北行二十五日可至
永樂十年天子以西洋近國已航海貢琛稽顙闕下而
遠者猶未賓服乃命鄭和齋璽書往諸國賜其王錦綺
綵帛紗羅妃及大臣皆有賜王即遣陪臣已即丁奉金
葉表貢馬及方物十二年至京師命禮官宴賜酬以馬
直比還賜王及妃以下有差自是凡四貢和亦再使後
朝使不往其使亦不來宣德五年復遣和宣詔其國其
王賽弗丁乃遣使來貢八年至京師宴賜有加正統元
年附瓜哇舟還國嗣後遂絶其國居西海之極自東南
諸蠻邦及大西洋商舶西域賈人皆來貿易故寳物填
溢氣侯有寒暑春發葩秋隕葉有霜無雪多露少雨土
瘠榖麥寡然他方轉輸者多故價殊賤民富俗厚或遭
禍致貧衆皆遺以錢帛共振助之人多白晳豐偉婦女
出則以紗蔽面市列㕓肆百物具備惟禁酒犯者罪至
死醫卜技藝皆類中華交易用銀錢書用回回字王及
臣下皆遵回教婚喪悉用其禮日齋戒沐浴虔拜者五
地多鹹不産草木牛羊馬駝皆噉魚腊壘石為屋有三
四層者寢處庖厠及待客之所咸在其上饒蔬果有核
桃把耼松子石榴葡萄花紅萬年棗之屬境内有大山
四面異色一紅鹽石鑿以為器盛食物不加鹽而味自
和一白土可塗垣壁一赤土一黃土皆適於用所貢有
獅子麒麟駝雞福禄靈羊常貢則大珠寳石之類
溜山自錫蘭山别羅里南去順風七晝夜可至自蘇門
答刺過小帽山西南行十晝夜可至永樂十年鄭和往
使其國十四年其王亦速福遣使來貢自後三貢並與
忽魯謨斯諸國偕宣德五年鄭和復使其國後竟不至
其山居海中有三石門並可通舟無城郭倚山聚居氣
候常熱土薄榖少無麥土人皆捕魚暴乾以充食王及
羣下盡回回人婚喪諸禮多類忽魯謨斯山下有八溜
或言外更有三千溜舟或失風入其處即沈溺又有國
曰比刺曰孫刺鄭和亦嘗齎敇往賜以去中華絶遠二
國貢使竟不至
南巫里在西南海中永樂三年遣使齋璽書綵幣撫諭
其國六年鄭和復往使九年其王遣使貢方物與急蘭
丹加異勒諸國偕來賜其王金織文綺金繡龍衣銷金
幃幔及&KR1259;盖諸物命禮官宴賜遣之十四年再貢命鄭
和與其使偕行後不復至
加異勒西洋小國也永樂六年遣鄭和齎詔招諭賜以
錦綺紗羅九年其酋長葛卜者麻遣使奉表貢方物命
賜宴及冠帶綵幣寳鈔十年和再使其國後凡三入貢
宣德五年和復使其國八年又偕阿丹等十一國來貢
甘巴里亦西洋小國永樂六年鄭和使其地賜其王錦
綺紗羅十二年遣使朝貢方物十九年再貢遣鄭和報
之宣德五年和復招諭其國王兜哇刺札遣使來貢八
年抵京師正統元年附瓜哇舟還國賜敕勞王其隣境
有阿撥把丹小阿蘭二國亦以六年命鄭和齎敇招諭
賜亦同
急蘭丹永樂九年王麻哈剌查苦馬兒遣使朝貢十年
命鄭和齎敕奬其王賚以錦綺紗羅綵帛
沙里灣泥永樂十四年遣使來獻方物命鄭和齎幣帛
還賜之
底里永樂十年遣使奉璽書招諭其王馬哈木賜絨錦
金織文綺綵帛諸物其地與沼納樸兒近并賜其王亦
不刺金
千里達永樂十六年遣使貢方物賜其使冠帶紵絲紗
羅綵帛及寳鈔比還賜其王有加
失刺比永樂十六年遣使朝貢賜其使冠帶金織文綺
襲衣綵幣白金有差其王亦優賜
古里班卒永樂中嘗入貢其土瘠榖少物産亦薄氣候
不齊夏多雨雨即寒
刺泥永樂元年其國中回回哈只馬哈沒竒刺泥等來
貢方物因擕胡椒與民市有司請徵其税帝曰徵税以
抑逐末之民豈以為利今遠人慕義來乃取其貨所得
幾何而虧損國體多矣其已之刺泥而外有數國曰夏
刺比曰竒刺泥曰窟察泥曰捨剌齊曰彭加那曰八可
意曰烏沙刺踢曰坎巴曰阿哇曰打回永樂中嘗遣使
朝貢其國之風土物産無可稽
白葛逹永樂元年遣其臣和者里一思入貢其使臣言
遭風破舟貢物盡失國主惓惓忠敬之忱無由上達此
使臣之罪惟聖天子恩貸賜之冠帶俾得歸見國主知
陪臣實詣闕廷庶幾免責帝許之使附隣國貢舟歸國
諭之曰倉卒失風豈人力能制歸語爾主朕嘉王之誠
不在物也宴賜悉如禮及辭歸帝謂禮官曰天時漸寒
海道遼遠可賜路費及衣服其國土地瘠薄崇釋教市
易用鐡錢又有黑葛達亦以宣德時來貢國小民貧尚
佛畏刑多牛羊亦以鐡鑄錢
拂菻即漢大秦桓帝時始通中國晉及魏皆曰大秦嘗
入貢唐曰拂菻宋仍之亦數入貢而宋史謂歷代未嘗
朝貢疑其非大秦也元末其國人捏古倫入市中國元
亡不能歸太祖聞之以洪武四年八月召見命齎詔書
還諭其王曰自有宋失馭天絶其祀元興沙漠入主中
國百有餘年天厭其昏淫亦用隕絶其命中原優亂十
有八年當羣雄初起時朕為淮右布衣起義救民荷天
之靈授以文武諸臣東渡江左練兵養士十有四年西
平漢王陳友諒東縳吳王張士誠南平閩粤戡定巴蜀
北定幽燕奠安方夏復我中國之舊疆朕為臣民推戴
即皇帝位定有天下之號曰大明建元洪武於今四年
矣凡四夷諸邦皆遣官告諭惟爾拂菻隔越西海未及
報知今遣爾國之民捏古倫齎詔往諭朕雖未及古先
哲王俾萬方懷德然不可不使天下知朕平定四海之
意故兹詔告己而復命使臣普刺等齎敇書綵幣招諭
其國乃遣使入貢後不復至萬歷時大西洋人至京師
言天主耶穌生於如德亞即古大秦國也其國自開闢
以來六千年史書所載世代相嬗及萬事萬物原始無
不詳悉謂為天主肇生人類之邦言頗誕謾不可信其
物産珍寳之盛具見前史
意大里亞居大西洋中自古不通中國萬歴時其國人
利瑪竇至京師為萬國全圖言天下有五大洲第一曰
亞細亞洲中凡百餘國而中國居其一第二曰歐羅巴
洲中凡七十餘國而意大里亞居其一第三曰利未亞
洲亦百餘國第四曰亞墨利加洲地更大以境土相連
分為南北二洲最後得墨瓦臘泥加洲為第五而域中
大地盡矣其說荒渺莫考然其國人充斥中土則其地
固有之不可誣也大都歐羅巴諸國悉奉天主耶穌教
而耶穌生於如德亞其國在亞細亞洲之中西行教於
歐羅巴其始生在漢哀帝元夀二年庚申閱一千五百
八十一年至萬歴九年利瑪竇始汎海九萬里至廣州
之香山澳其教遂沾染中土至二十九年入京師中官
馬堂以其方物進獻自稱大西洋人禮部言會典止有
西洋瑣里國無大西洋其真偽不可知又寄居二十年
方行進貢則與遠方慕義特來獻琛者不同且其所貢
天主及天主母圖既屬不經而所攜又有神仙骨諸物
夫既稱神仙自能飛昇安得有骨則唐韓愈所謂凶穢
之餘不宜入貢禁者也况此等方物未經臣部譯騐徑
行進獻則内臣混進之非與臣等溺職之罪俱有不容
辭者及奉旨送部乃不赴部審譯而私寓僧舍臣等不
知其何意但諸番朝貢例有回賜其使臣必有宴賞乞
給賜冠帶還國勿令潛居兩京與中人交往别生事端
不報八月又言臣等議令利瑪竇還國候命五月未賜
綸音母怪乎遠人之鬱病而思歸也察其情辭懇切真
有不願尚方錫予惟欲山棲野宿之意譬之禽鹿久羈
愈思長林豐草人情固然乞速為頒賜遣赴江西諸處
聽其深山䆳谷寄跡怡老亦不敢己而帝嘉其遠來假
舘授粲給賜優厚公卿以下重其人咸與晉接瑪竇安
之遂留居不去以三十八年四月卒於京賜葬西郭外
其年十一月朔日食歴官推算多謬朝議將修改明年
五官正周子愚言大西洋歸化人龐廸我熊三拔等深
明歴法其所攜歴書有中國載籍所未及者當令譯上
以資採擇禮部侍郎翁正春等因請倣洪武初設回回
歴科之例令廸我等同測驗從之自瑪竇入中國後其
徒來益衆有王豐肅者居南京專以天主教惑衆士大
夫曁里巷小民間為所誘禮部郎中徐如珂惡之其徒
又自誇風土人物遠勝中華如珂乃召兩人授以筆劄
令各書所記憶悉舛謬不相合乃倡議驅斥四十四年
與侍郎沈㴶給事中晏文輝等合疏斥其邪說惑衆且
疑其為佛郎機假託乞急行驅逐禮科給事中余懋孳
亦言自利瑪竇東來而中國復有天主之教乃留都王
豐肅陽瑪諾等煽惑羣衆不下萬人朔望朝拜動以千
計夫通番左道並有禁今公然夜聚曉散一如白蓮無
為諸教且往來壕鏡與澳中諸番通謀而所司不為遣
斥國家禁令安在帝納其言至十二月令豐肅及廸我
等俱遣赴廣東聽還本國命下久之遷延不行所司亦
不為督發四十六年四月廸我等奏臣與先臣利瑪竇
等十餘年涉海九萬里觀光上國叨食大官十有七年
近南北参劾議行屏斥竊念臣等焚修學道尊奉天主
豈有邪謀敢墮惡業惟聖明垂憐候風便還國若寄居
海嶼愈滋猜疑乞并南都諸處陪臣一體寬假不報乃
怏怏而去豐肅尋變姓名復入南京行教如故朝士莫
能察也其國善製礮視西洋更巨既𫝊入内地華人多
效之而不能用天啟崇禎間東北用兵數召澳中人入
都令將士學習其人亦為盡力崇禎時歴法益疏舛禮
部尚書徐光啟請令其徒羅雅谷湯若望等以其國新
法相參較開局纂修報可久之書成即以崇禎元年戊
辰為歴元名之曰崇禎歷書雖未頒行其法視大統歴
為密識者有取焉其國人東來者大都聪明特逹之士
意專行教不求禄利其所著書多華人所未道故一時
好異者咸尚之而士大夫如徐光啟李之藻輩首好其
說且為潤色其文詞故其教驟興時著聲中土者更有
龍華民畢方濟艾如略鄧玉函諸人華民方濟如略及
熊三拔皆意大里亞國人玉函熱而瑪尼國人龐廸我
依西把尼亞國人陽瑪諾波而都瓦爾國人皆歐羅巴
洲之國也其所言風俗物産多夸且有職方外紀諸書
在不具述
明史卷三百二十六
