欽定四庫全書
明史卷三百二十四
大學士張廷玉等奉敕修
列傳第二百一十二
外國五
占城(賓童龍)真臘
暹羅瓜哇(闍婆蘇吉丹碟里日羅夏治)
三佛齊
占城居南海中自瓊州航海順風一晝夜可至自福州
西南行十晝夜可至即周越裳地秦為林邑漢為象林
縣後漢末區連據其地始稱林邑王自晉至隋仍之唐
時或稱占不勞或稱占婆其王所居曰占城至德後改
號曰環王迄周宋遂以占城為號朝貢不替元世祖
惡其阻命大舉兵擊破之亦不能定洪武二年太祖遣
官以即位詔諭其國其王阿荅阿者先已遣使奉表來
朝貢象虎方物帝喜即遣官齎璽書大統歴文綺紗羅
偕其使者往賜其王復遣使來貢自後或比歲貢或間
歲或一歲再貢未幾命中書省管勾甘桓會同館副使
路景賢齎詔封阿荅阿者為占城國王賜綵幣四十大
統歴三千三年遣使往祀其山川尋頒科舉詔於其國
初安南與占城搆兵天子遣使諭解而安南復相侵四
年其王奉金葉表來朝長尺餘廣五寸刻本國字館人
譯之其意曰大明皇帝登大寳位撫有四海如天地覆
載日月照臨阿荅阿者譬一草木爾欽蒙遣使以金印
封為國王感戴忻悦倍萬恒情惟是安南用兵侵擾疆
域殺掠吏民伏願皇帝垂慈賜以兵器及樂器樂人俾
安南知我占城乃聲教所被輸貢之地庶不敢欺陵帝
命禮部諭之曰占城安南並事朝廷同奉正朔乃擅自
搆兵毒害生靈既失事君之禮又乖交鄰之道已咨安
南國王令即日罷兵本國亦宜講信修睦各保疆土所
請兵器於王何吝何兩國互搆而賜占城是助爾相攻
甚非撫安之義樂器樂人語音殊異難以遣發爾國有
曉華言者其選擇以來當令肄習因命福建省臣勿徵
其税示懷柔之意六年貢使言海寇張汝厚林福等自
稱元帥剽劫海上國主擊破之賊魁溺死獲其舟二十
艘蘇木七萬斤謹奉獻帝嘉之命給賜加等冬遣使獻
安南之捷帝謂省臣曰去冬安南言占城犯境今年占
城謂安南擾邊未審曲直可遣人往諭各罷兵息民毋
相侵擾十年與安南王陳煓大戰煓敗死十二年貢使
至都中書不以時奏帝切責丞相胡惟庸汪廣洋二人
遂獲罪遣官賜王大統歴及衣幣令與安南修好罷兵
十三年遣使賀萬壽節帝聞其與安南水戰不利賜敕
諭曰曩者安南兵出敗於占城占城乘勝入安南安南
之辱已甚王能保境息民則福可長享如必驅兵苦戰
勝負不可知而鷸蚌相持漁人得利他日悔之不亦晚
乎十六年貢象牙二百枝及方物遣官賜以勘合文冊
及織金文綺三十二磁器萬九千十九年遣子寳部領
詩那日忽來朝賀萬壽節獻象五十四皇太子亦有獻
帝嘉其誠賜賚優渥命中官送還明年復貢象五十一
及伽南犀角諸物帝加宴賚還至廣東復命中官宴餞
給道里費真臘貢象占城王奪其四之一其他失德事
甚多帝聞之怒二十一年夏命行人董紹敕責之紹未
至而其貢使抵京尋復遣使謝罪乃命宴賜如制時阿
荅阿者失道大臣閣勝懷不軌謀二十三年弑王自立
明年遣太師奉表來貢帝惡其悖逆却之三十年後復
連入貢成祖即位詔諭其國永樂元年其王占巴的賴
奉金葉表朝貢且告安南侵掠請降敕戒諭帝可之遣
行人蔣賓興王樞使其國賜以絨錦織金文綺紗羅明
年以安南王胡&KR1039;奏詔戢兵遣官諭占城王而王遣使
奏安南不遵詔旨以舟師來侵朝貢人回賜物悉遭奪
掠又畀臣冠服印章俾為臣屬且已據臣沙離牙諸地
更侵掠未已臣恐不能自存乞隸版圖遣官往治帝怒
敕責胡&KR1039;而賜占城王紗幣四年貢白象方物復告安
南之難帝大發兵往討敕占城嚴兵境上遏其越逸獲
者即送京師五年攻取安南所侵地獲賊黨胡烈潘麻
休等獻俘闕下貢方物謝恩帝嘉其助兵討逆遣中官
王貴通齎敕及銀幣賜之六年鄭和使其國王遣其孫
舍楊該貢象及方物謝恩十年其貢使乞冠帶予之復
命鄭和使其國十三年王師方征陳季擴命占城助兵
尚書陳洽言其王隂懷二心愆期不進反以金帛戰象
資季擴季擴以黎蒼女遺之復約季擴舅陳翁挺侵升
華府所轄四州十一縣地厥罪維均宜遣兵致討帝以
交阯初平不欲勞師但賜敕切責俾還侵地王即遣使
謝罪十六年遣其孫舍那挫來朝命中官林貴行人倪
俊送歸有賜宣德元年行人黃原昌往頒正朔繩其王
不恪卻所酬金幣以歸擢戶部員外郎正統元年瓊州
知府程瑩言占城比年一貢勞費實多乞如暹羅諸國
例三年一貢帝是之敕其使如瑩言賜王及妃綵幣然
番人利中國市易雖有此令迄不遵六年王占巴的賴
卒其孫摩訶賁該以遺命遣王孫述提昆來朝貢且乞
嗣位乃遣給事中舒瞳行人吳惠齎詔封為王新王及
妃並有賜七年春述提昆卒於途帝憫之遣官賜祭八
年遣從子且揚樂催貢舞牌旗黑象十一年敕諭摩訶
賁該曰邇者安南王黎濬遣使奏王欺其孤幼曩已侵
升華思義四州今又屢攻化州掠其人畜財物二國俱
受朝命各有分疆豈可興兵搆怨乖睦隣保境之義王
宜祗循禮分嚴飭邊臣毋恣肆侵軼貽禍生靈并諭安
南嚴行備禦毋挾私報復先是定三年一貢之例其國
不遵及詰其使者則云先王已逝前敕無存故不知此
令是歲貢使復至再敕王遵制賜王及妃綵幣冬復遣
使來貢十二年王與安南戰大敗被執故王占巴的賴
姪摩訶貴來遣使奏先王抱疾曾以臣為世子欲令嗣
位臣時年方幼弱遜位於舅氏摩訶賁該後屢興兵伐
安南致敵兵入舊州古壘等處殺掠人畜殆盡王亦被
禽國人以臣先王之姪且有遺命請臣代位辭之再三
不得已始於府前治事臣不敢自專伏候朝命乃遣給
事中陳誼行人薛幹封為王諭以保國交鄰并諭國中
臣民共相輔翼十三年敕安南送摩訶賁該還國不奉
命景泰三年遣使來貢且告王訃命給事中潘本愚行
人邊永封其弟摩訶貴由為王天順元年入貢賜其正
副使鈒花金帶二年王摩訶槃羅悦新立遣使奉表朝
貢四年復貢自正使以下賜紗帽及金銀角帶有差使
者訴安南見侵因敕諭安南王九月使來告王喪命給
事中黃汝霖行人劉恕封王弟槃羅茶全為王八年入
貢憲宗嗣位應頒賜蕃國錦幣禮官請付使臣齎回從
之使者復訴安南見侵求索白象乞如永樂時遣官安
撫建立界牌石以杜侵陵兵部以兩國方争不便遣使
乞令使臣歸諭國王務循禮法固封疆捍外侮毋輕搆
禍從之成化五年入貢時安南索占城犀象寳貨令以
事天朝之禮事之占城不從大舉往伐七年破其國執
王槃羅茶全及家屬五十餘人劫印符大肆焚掠遂據
其地王弟槃羅茶悦逃山中遣使告難兵部言安南吞
并與國若不為處分非惟失占城歸附之心抑恐啓安
南跋扈之志宜遣官齎敕宣諭還其國王及眷屬帝慮
安南逆命令俟貢使至日賜敕責之八年以槃羅茶悦
請封命給事中陳峻行人李珊持節往峻等至新州港
守者拒之知其國已為安南所據改為交南州乃不敢
入十年冬還朝安南既破占城復遣兵執槃羅茶悦立
前王孫齋亞麻弗菴為王以國南邊地予之十四年遣
使朝貢請封命給事中馮義行人張瑾往封之義等多
攜私物既至廣東聞齋亞麻弗菴已死其弟古來遣使
乞封義等慮空還失利亟至占城占城人言王孫請封
之後即為古來所殺安南以偽敕立其國人提婆苔為
王義等不俟奏報輒以印幣授提婆苔封之得所賂黃
金百餘兩又往滿剌加國盡貨其私物以歸義至海洋
病死瑾具其事并上偽敕於朝十七年古來遣使朝貢
言安南破臣國時故王弟槃羅茶悦逃居佛靈山比天
使齎封誥至已為賊人執去臣與兄齋亞麻弗菴潛竄
山谷後賊人畏懼天威遣人訪覓臣兄還以故地然自
邦都郎至真臘止五處臣兄權國未幾遽爾隕殁臣當
嗣立不敢自專仰望天恩賜之冊印臣國所有土地本
二十七處四府一州二十二縣東至海南至真臘西至
黎人山北至阿本喇補凡三千五百餘里乞特諭交人
盡還本國章下廷議英國公張懋等請特遣近臣有威
望者二人往使時安南貢使方歸即賜敕詰責黎灝令
速還地毋抗朝命禮官乃劾瑾擅封執下詔獄具得其
情論死時古來所遣使臣在館召問之云古來實王弟
其王病死非弑提婆苔不知何人乃命使臣暫歸廣東
俟提婆苔使至審誠偽處之使臣候命經年提婆苔使
者不至乃令還國二十年敕古來撫諭提婆苔使納原
降國王印宥其受偽封之罪仍為頭目提婆苔不受命
乃遣給事中李孟暘行人葉應冊封古來為國王孟暘
等言占城險遠安南搆兵未已提婆苔又竊據其地稍
或不慎反損國威宜令來使𫝊諭古來詣廣東受封并
敕安南悔禍從之古來乃自老撾絜家赴崖州孟暘竣
封事而返古來又欲躬詣闕廷奏安南之罪二十三年
總督宋旻以聞廷議遣大臣一人往勞檄安南存亡繼
絶迎古來返占城帝報可命南京右都御史屠滽往至
廣東即𫝊檄安南宣示禍福募健卒二千人駕海舟二
十艘護古來還國安南以滽大臣奉特遣不敢抗古來
乃得入明年弘治改元遣使入貢二年遣弟卜古良赴
廣東言安南仍肆侵陵乞如永樂時遣將督兵守護總
督秦紘等以聞兵部言安南占城皆祖訓所載不征之
國永樂間命將出師乃正黎賊弑逆之罪非以隣境交
惡之故今黎灝修貢惟謹古來膚受之愬容有過情不
可信其單詞勞師不征之國宜令守臣回咨言近交人
殺害王子古蘇麻王即率衆敗之仇恥已雪王宜自強
修政撫䘏國人保固疆圍仍與安南敦睦修好其餘嫌
細故悉宜捐除倘不能自強專籍朝廷發兵渡海代王
守國古無是理帝如其言三年遣使謝恩其國自殘破
後民物蕭條貢使漸稀十二年遣使奏本國新州港之
地仍為安南侵奪患方未息臣年已老請及臣未死命
長子沙古卜洛襲封庶他日可保國土廷議安南為占
城患已非一日朝廷嘗因占城之愬累降璽書曲垂誨
諭安南前後奏報皆言祇承朝命土地人民悉已退還
然安南辨釋之語方至而占城控訴之詞又聞恐真有
不獲己之情宜仍令守臣切諭安南毋貪人土地自貽
禍殃否則議遣偏師往問其罪至占城王長子無父在
襲封之理請令先立為世子攝國事俟他日當襲位時
如例請封帝報允尋遣王孫沙不登古魯來貢十八年
古來卒子沙古卜洛遣使來貢不告父喪但乞命大臣
往其國仍以新州港諸地封之别有占奪方輿之奏微
及父卒事給事中任良弼等言占城前因國土削弱假
貢乞封仰仗天威讋伏隣國其實國王之立不立不係
朝廷之封不封也今稱古來已殁虚實難知萬一我使
至彼古來尚存將遂封其子乎抑義不可而已乎迫脅
之間事極難處如往時科臣林霄之使滿剌加不肯北
面屈膝幽餓而死迄不能問其罪君命國威不可不慎
大都海外諸蕃無事則廢朝貢而自立有事則假朝貢
而請封今者貢使之來豈急於求封不過欲復安南之
侵地還粤東之逃人耳夫安南侵地璽書屢諭歸還占
據如故今若再諭彼將玩視之天威䙝矣倘我使往封
占城羈留不遣求為處分朝廷將何以應又或拘我使
者令索逃人是以天朝之貴臣質於海外之蠻邦宜如
往年古來就封廣東事令其領敕歸國於計為便禮部
亦以古來存亡未明請令廣東守臣移文占城勘報從
之既而封事久不行正德五年沙古卜洛遣叔父沙係
把麻入貢因請封命給事中李貫行人劉文瑞往貫抵
廣東憚行請如古來故事令其使臣領封廷議遣
官已二年今若中止非興滅繼絶義倘其使不願領封
或領歸而受非其人重起事端益傷國體宜令貫等亟
往貫終憚行以乏通事火長為詞廷議令廣東守臣采
訪其人如終不得則如舊例行貫復設詞言臣奉命五
載似憚風波之險殊不知占城自古來被逐後竄居赤
坎邦都郎國非舊疆勢不可往況古來乃前王齋亞麻
弗菴之頭目殺王而奪其位王有三子其一尚存義又
不可律以春秋之法雖不興問罪之師亦必絶朝貢之
使奈何又為采訪之議徒延歲月於事無益廣東巡按
丁楷亦附會具奏廷議從之十年令其使臣齎敕往自
是遂為故事其國貢使亦不常至嘉靖二十二年遣王
叔沙不登古魯來貢訴數為安南侵擾道阻難歸乞遣
官護送還國報可其國無霜雪四時皆似夏草木常青
民以漁為業無二麥力穡者少故收穫薄國人皆食檳
榔終日不離口不解朔望但以月生為初月晦為盡不
置閏分晝夜為十更非日中不起非夜分不卧見月則
飲酒歌舞為樂無紙筆用羊皮槌薄熏黑削細竹蘸白
灰為字狀若蚯蚓有城郭甲兵人性狠而狡貿易多不
平戸皆北向民居悉覆茅檐高不得過三尺部領分差
等門高卑亦有限飲食穢汚魚非腐爛不食釀不生蛆
不為美人體黑男蓬頭女椎結俱跣足王鎖里人崇釋
教歲時采生人膽入酒中與家人同飲且以浴身曰通
身是膽其國人采以獻王又以洗象目每伺人於道出
不意急殺之取膽以去若其人驚覺則膽已先裂不足
用矣置衆膽於器華人膽輒居上故尤貴之五六月間
商人出必戒備王在位三十年則避位入深山以兄弟
子姪代而已持齋受戒告於天曰我為君無道願狼虎
食我或病死居一年無恙則復位如初國中呼為昔嚟
馬哈剌乃至尊至聖之稱也國不甚富惟犀象最多烏
木降香樵以為薪伽南香獨産其地一山酋長遣人守
之民不得采犯者至斷手有鰐魚潭獄疑不決者令兩
造騎牛過其旁曲者魚輒躍而食之直者即數往返不
食也有尸頭蠻者一名屍致魚本媍人惟無瞳神為異
夜中與人同寢忽飛頭食人穢物來即復活若人知而
封其頸或移之他所其媍即死國設厲禁有而不告者
罪及一家
賓童龍國與占城接壤或言如來入舍衛國乞食即其
地氣候草木人物風土大類占城惟遭喪能持服葬以
僻地設齋禮佛婚姻偶合酋出入乘象或馬從者百餘
人前後讚唱民編茅覆屋貨用金銀花布有崑崙山節
然大海中與占城及東西竺鼎峙相望其山方廣而高
其海即曰崑崙洋諸往西洋者必待順風七晝夜始得
過故舟人為之諺曰上怕七州下怕崑崙針迷舵失人
船莫存此山無異産人皆穴居巢處食果實魚蝦無室
廬井竈
真臘在占城南順風三晝夜可至隋唐及宋皆朝貢宋
慶元中滅占城而并其地因改國名曰占臘元時仍稱
真臘洪武三年遣使臣郭徵等齎詔撫諭其國四年其
國巴山王忽爾那遣使進表貢方物賀明年正旦詔賜
大統歴及綵幣使者亦給賜有差六年進貢十三年王
參答甘武者持達志遣使來貢宴賜如前十三年復貢
十六年遣使齎勘合文冊賜其王凡國中使至勘合不
符者即屬矯偽許縶縳以聞復遣使賜織金文綺三十
二磁器萬九千其王遣使來貢十九年遣行人劉敏唐
敬偕中官齎磁器往賜明年敬等還王遣使貢象五十
九香六萬斤尋遣使賜其王鍍金銀印王及妃皆有賜
其王參烈寳毘邪甘菩者遣使貢象及方物明年復貢
象二十八象奴三十四人番奴四十五人謝賜印之恩
二十二年三貢明年復貢永樂元年遣行人蔣賓興王
樞以即位詔諭其國明年王參烈婆毘牙遣使來朝貢
方物初中官使真臘有部卒三人潛遁索之不得王以
其國三人代之至是引見帝曰華人自逃於彼何預而
責償且語言不通風土不習吾焉用之命賜衣服及道
里費遣還三年遣使來貢告故王之喪命鴻臚序班王
孜致祭給事中畢進中官王琮齎詔封其嗣子參烈昭
平牙為王進等還嗣王遣使偕來謝恩六年十二年再
入貢使者以其國數被占城侵擾久留不去帝遣中官
送之還并敕占城王罷兵修好十五年十七年並入貢
宣德景泰中亦遣使入貢自後不常至其國城隍周七
十餘里幅員廣數千里國中有金墖金橋殿宇三十餘
所王歲時一會羅列玉猿孔雀白象犀牛於前名曰百
墖洲盛食以金盤金椀故有富貴真臘之諺民俗富饒
天時常熱不識霜雪禾一歲數稔男女椎結穿短衫圍
梢布刑有劓刖刺配盜則去手足番人殺唐人罪死唐
人殺番人則罰金無金則鬻身贖罪唐人者諸番呼華
人之稱也凡海外諸國盡然婚嫁兩家俱八日不出門
晝夜燃燈人死置於野任烏鳶食俄頃食盡者謂為福
報居喪但髠其髮女子額上剪髮如錢大曰用此報
親文字以麂鹿雜皮染黑用粉為小條畫於上永不脱
落以十月為歲首閏悉用九月夜分四更亦有曉天文
者能算日月薄蝕其地謂儒為班詰僧為苧姑道為八
思班詰不知讀何書由此入仕者為華貫先時項掛一
白線以自别既貴曳白如故俗尚釋教僧皆食魚肉或
以供佛惟不飲酒其國自稱甘孛智後訛為甘破蔗萬
歴後又改為東埔寨
暹羅在占城西南順風十晝夜可至即隋唐赤土國後
分為羅斛暹二國暹土瘠不宜稼羅斛地平衍種多穫
暹仰給焉元時暹常入貢其後羅斛強併有暹地遂稱
暹羅斛國洪武三年命使臣呂宗俊等齎詔諭其國四
年其王參烈昭毘牙遣使奉表與宗俊等偕來貢馴象
六足龜及方物詔賜其王錦綺及使者幣帛有差已復
遣使賀明年正旦詔賜大統歴及綵幣五年貢黑熊白
猿及方物明年復來貢其王之姊參烈思寧别遣使進
金葉表貢方物於宮中却之己而其姊復遣使來貢帝
仍却之而宴賚其使時其王懦而不武國人推其伯父
參烈寳毘邪&KR3679;哩哆囉禄主國事遣使來告貢方物宴
賚如制己而新王遣使來貢謝恩其使者亦有獻帝不
納己遣使賀明年正旦貢方物且獻本國地圖七年使
臣沙里拔來貢言去年舟次烏猪洋遭風壊舟飄至海
南賴官司救護尚存飄餘兜羅綿降香蘇木諸物進獻
廣東省臣以聞帝怪其無表既言舟覆而方物乃有存
者疑其為番商命却之諭中書及禮部臣曰古諸侯於
天子比年一小聘三年一大聘九州之外則每世一朝
所貢方物表誠敬而已惟高麗頗知禮樂故令三年一
貢他遠國如占城安南西洋瑣里瓜哇浡泥三佛齊暹
羅斛真臘諸國入貢既頻勞費太甚今不必復爾其移
牒諸國俾知之然而來者不止其世子蘇門邦王昭禄
羣膺亦遣使上箋於皇太子貢方物命引其使朝東宫
宴賚遣之八年再入貢其舊明臺王世子昭孛羅局亦
遣使奉表朝貢宴賚如王使十年昭禄羣膺承其父命
來朝帝喜命禮部員外郎王恒等齎詔及印賜之文曰
暹羅國王之印并賜世子衣幣及道里費自是其國遵
朝命始稱暹羅比年一貢或一年兩貢至正統後或數
年一貢云十六年賜勘合文冊及文綺磁器與真臘等
二十年貢胡椒一萬斤蘇木一萬斤帝遣官厚報之時
温州民有市其沈香諸物者所司坐以通番當棄市帝
曰温州乃暹羅必經之地因其往來而市之非通番也
乃獲宥二十一年貢象三十番奴六十二十二年世子
昭禄羣膺遣使來貢二十三年貢蘇木胡椒降香十七
萬斤二十八年昭禄羣膺遣使朝貢且告父喪命中官
趙達等往祭敕世子嗣王位賜賚有加諭曰朕自即位
以來命使出疆周於四維足履其境者三十六聲同於
耳者三十一風殊俗異大國十有八小國百四十九較
之於今暹羅最近邇者使至知爾先王已逝王紹先王
之緒有道於邦家臣民懽懌兹特遣人錫命王其罔失
法度罔淫於樂以光前烈欽哉成祖即位詔諭其國永
樂元年賜其王昭禄羣膺哆囉諦剌駝鈕鍍金銀印其
王即遣使謝恩六月以上高皇帝尊諡遣官頒詔有賜
八月復命給事中王哲行人成務賜其王錦綺九月命
中官李興等齎敕勞賜其王其文武諸臣並有賜二年
有番船飄至福建海岸詰之乃暹羅與琉球通好者所
司籍其貨以聞帝曰二國修好乃甚美事不幸遭風正
宜憐惜豈可因以為利所司治其舟給粟俟風便遣赴
琉球是月其王以帝降璽書勞賜遣使來謝貢方物賜
賚有加并賜列女傳百冊使者請頒量衡為國永式從
之先是占城貢使返風飄其舟至彭亨暹羅索取其使
羈留不遣蘇門答剌及滿剌加又訴暹羅恃強發兵奪
天朝所賜印誥帝降敕責之曰占城蘇門答剌滿剌加
與爾俱受朝命安得逞威拘其貢使奪其誥印天有顯
道福善禍淫安南黎賊可為鍳戒其即返占城使者還
蘇門答剌滿剌加印誥自今奉法循理保境睦隣庶永
享太平之福時暹羅所遣貢使失風飄至安南盡為黎
賊所殺止餘孛黑一人後官軍征安南獲之以歸帝憫
之六年八月命中官張原送還國賜王幣帛令厚恤被
殺者之家九月中官鄭和使其國其王遣使貢方物謝
前罪七年使來祭仁孝皇后命中官告之几筵時奸民
何八觀等逃入暹羅帝命使者還告其主毋納逋逃其
王即奉命遣使貢馬及方物并送八觀等還命張原齎
敕幣奬之十年命中官洪保等往賜幣十四年王子三
賴波羅摩剌劄的賴遣使告父之喪命中官郭文往祭
别遣官齎詔封其子為王賜以素錦素羅隨遣使謝恩
十七年命中官楊敏等護歸以暹羅侵滿剌加遣使責
令輯睦王復遣使謝罪宣德八年王悉里麻哈賴遣使
朝貢初其國陪臣柰三鐸等貢舟次占城新州港盡為
其國人所掠正統元年奈三鐸潛附小舟來京訴占城
劫掠狀帝命召占城使者與相質使者無以對乃敕占
城王令盡還所掠人物已占城移咨禮部言本國前歲
遣使往須文達那亦為暹羅賊人掠去必暹羅先還所
掠本國不敢不還三年暹羅貢使又至賜敕曉以此意
令亟還占城人物十一年王思利波羅麻那惹智剌遣
使入貢景泰四年命給事中劉洙行人劉泰祭其故王
波羅摩剌劄的賴封其嗣子把羅蘭米孫剌為王天順
元年賜其貢使鈒花金帶六年王孛剌藍羅者直波智
遣使朝貢成化九年貢使言天順元年所頒勘合為蟲
所蝕乞改給從之十七年貢使還至中途竊買子女且
多載私鹽命遣官戒諭諸番先是汀州人謝文彬以販
鹽下海飄入其國仕至坤岳猶天朝學士也後充使來
朝貿易禁物事覺下吏十八年遣使朝貢且告父喪命
給事中林霄行人姚隆往封其子國隆勃剌略坤息剌
旡地為王弘治十年入貢時四夷館無暹羅譯字官閣
臣徐溥等請移牒廣東訪取能通彼國言語文字者赴
京備用從之正德四年暹羅船有飄至廣東者市舶中
官熊宣與守臣議税其物供軍需事聞詔斥宣妄攬事
柄撤還南京十年進金葉表朝貢館中無識其字者閣
臣梁儲等請選留其使一二人入館肄習報可嘉靖元
年暹羅占城貨船至廣東市舶中官牛榮縱家人私市
論死如律三十二年遣使貢白象及方物象死於途使
者以珠寳飾其牙盛以金盤并尾來獻帝嘉其意厚遣
之隆慶中其隣國東蠻牛求婚不得慙怒大發兵攻破
其國王自經擄其世子及天朝所賜印以歸次子嗣位
奉表請印予之自是為東蠻牛所制嗣王勵志復仇萬
歴間敵兵復至王整兵奮擊大破之殺其子餘衆宵遁
暹羅由是雄海上移兵攻破真臘降其王從此歲歲用
兵遂霸諸國六年遣使入貢二十年日本破朝鮮暹羅
請潛師直擣日本牽其後中樞石星議從之兩廣督臣
蕭彦持不可乃已其後奉貢不替崇禎十六年猶入貢
其國周千里風俗勁悍習於水戰大將用聖鐵裹身刀
矢不能入聖鐵者人腦骨也王瑣里人官分十等自王
至庶民有事皆决於其婦其婦人志量實出男子上婦
私華人則夫置酒同飲恬不為怪曰我婦美而為華人
所悦也崇信釋教男女多為僧尼亦居菴寺持齋受戒
衣服頗類中國富貴者尤敬佛百金之産即以其半施
之氣候不正或寒或熱地卑濕人皆樓居男女椎結以
白布裹首富貴者死用水銀灌其口而葬之貧者則移
置海濱即有羣鴉飛啄俄頃而盡家人拾其骨號泣而
棄之於海謂之鳥葬亦延僧設齋禮佛交易用海&KR1437;是
年不用&KR1437;則國必大疫其貢物有象象牙犀角孔雀尾
翠羽龜筒六足龜寳石珊瑚片腦米腦糠腦腦油腦柴
薔薇水碗石丁皮阿魏紫梗藤竭藤黃硫黃没藥烏爹
泥安息香羅斛香速香檀香黃熟香降真香乳香樹香
木香丁香烏香胡椒蘇木肉荳蔲白荳蔲蓽茇烏木大
風子及撒哈剌西洋諸布其國有三寳廟祀中官鄭和
瓜哇在占城西南元世祖時遣使臣孟琪往黥其面世
祖大舉兵伐之破其國而還洪武二年太祖遣使以即
位詔諭其國其使臣先奉貢於元還至福建而元亡因
入居京師太祖復遣使送之還且賜以大統歴三年以
平定沙漠頒詔曰自古為天下主者視天地所覆載日
月所照臨若遠若近生人之類莫不欲其安土而樂生
然必中國安而後四方萬國順附邇元君托歡特穆爾
荒淫昏弱志不在民天下英雄分裂疆宇朕憫生民之
塗炭興舉義兵攘除亂略天下軍民共尊朕居帝位國
號大明建元洪武前年克取元都四方底定占城安南
高麗諸國俱來朝貢今年遣將北征始知元君已沒獲
其孫邁迪哩巴拉封為崇禮侯朕倣前代帝王治理天
下惟欲中外人民各安其所又慮諸蕃僻在遠方未悉
朕意故遣使者往諭咸使聞知九月其王昔里八達剌
蒲遣使奉金葉表來朝貢方物宴賚如禮五年又遣使
隨朝使常克敬來貢上元所授宣敕三道八年又貢十
年王八達那巴那務遣使朝貢其國又有東西二王東
蕃王勿院勞網結西蕃王勿勞波務各遣使朝貢天子
以其禮意不誠詔留其使己而釋還之十二年王八達
那巴那務遣使朝貢明年又貢時遣使賜三佛齊王印
綬瓜哇誘而殺之天子怒留其使月餘將加罪已遣還
賜敕責之十四年遣使貢黑奴三百人及他方物明年
又貢黑奴男女百人大珠八顆胡椒七萬五千斤二十
六年再貢明年又貢成祖即位詔諭其國永樂元年又
遣副使聞良輔行人寗善賜其王絨錦織金文綺紗羅
使者既行其西王都馬板遣使入賀復命中官馬彬等
賜以鍍金銀印西王遣使謝賜印貢方物而東王孛令
達哈亦遣使朝貢請印命遣官賜之自後二王並貢三
年遣中官鄭和使其國明年西王與東王搆兵東王戰
敗國被滅適朝使經東王地部卒入市西王國人殺之
凡百七十人西王懼遣使謝罪帝賜敕切責之命輸黃
金六萬兩以贖六年再遣鄭和使其國西王獻黃金萬
兩禮官以輸數不足請下其使於獄帝曰朕於遠人欲
其畏罪而已寧利其金耶悉捐之自後比年一貢或間
歲一貢或一歲數貢中官吳賓鄭和先後使其國時舊
港地有為瓜哇侵據者滿剌加國王矯朝命索之帝乃
賜敕曰前中官尹慶還言王恭待敕使有加無替比聞
滿剌加國索舊港之地王甚疑懼朕推誠待人若果許
之必有敕諭王何疑焉小人浮詞慎勿輕聽十三年其
王改名揚惟西沙遣使謝恩貢方物時朝使所攜卒有
遭風飄至班卒兒國者瓜哇人珍班聞之用金贖還歸
之王所十六年王遣使朝貢因送還諸卒帝嘉之賜敕
奬王并優賜珍班自是朝貢使臣大率每歲一至正統
元年使臣馬用良言先任八諦來朝蒙恩賜銀帶今為
亞烈秩四品乞賜金帶從之閏六月遣古里蘇門答剌
錫蘭山柯枝天方加異勒阿丹忽魯謨斯祖法兒甘巴
里真臘使臣偕瓜哇使臣郭信等同往賜瓜哇敕曰王
自我先朝修職勿怠朕今嗣服復遣使來朝意誠具悉
宣德時有古里等十一國來貢今因王使者歸令諸使
同往王其加意撫䘏分遣還國副朕懷遠之忱五年使
臣回遭風溺死五十六人存者八十三人仍返廣東命
所司廩給俟便舟附歸八年廣東參政張琰言瓜哇朝
貢頻數供億費煩敝中國以事遠人非計帝納之其使
還賜敕曰海外諸邦並三年一貢王亦宜體恤軍民一
遵此制十一年復三貢後乃漸稀景泰三年王巴剌武
遣使朝貢天順四年王都馬班遣使入貢使者還至安
慶酗酒與入貢番僧鬭僧死者六人禮官請治伴送行
人罪使者敕國王自治從之成化元年入貢弘治十二
年貢使遭風舟壊止通事一舟達廣東禮官請敕所司
量予賜賚遣還其貢物仍進京師制可自是貢使鮮有
至者其國近占城二十畫夜可至元師西征以至元二
十九年十二月發泉州明年正月即抵其國相去止月
餘宣德七年入貢表書一千三百七十六年蓋漢宣帝
元康元年乃其建國之始也地廣人稠性兇悍男子無
少長貴賤皆佩刀稍忤輒相賊故其甲兵為諸蕃之最
字類瑣里無紙筆刻於茭蔁葉氣候常似夏稻歲二稔
無几榻七箸人有三種華人流寓者服食鮮華他國賈
人居久者亦尚雅潔其本國人最汚穢好啖蛇蟻虫蚓
與犬同寢食狀黝黑猱頭赤脚崇信鬼道殺人者避之
三日即免罪父母死舁至野縱犬食之不盡則大戚燔
其餘妻妾多燔以殉其國一名莆家龍又曰下港曰順
塔萬歴時紅毛番築土庫於大澗東佛郎機築於大澗
西歲歲互市中國商旅亦往來不絶其國有新村最號
饒富中華及諸番商舶輻輳其地寳貨填溢其村主即
廣東人永樂九年自遣使表貢方物
闍婆古曰闍婆達宋元嘉時始朝中國唐曰訶陵又曰
社婆其王居闍婆城宋曰闍婆皆入貢洪武十一年其
王摩那駝喃遣使奉表貢方物其後不復至或曰瓜哇
即闍婆然元史瓜哇傳不言且曰其風俗物産無所考
太祖時兩國並時入貢其王之名不同或本為二國其
後為瓜哇所滅然不可考
蘇吉丹瓜哇屬國後訛為思吉港國在山中止數聚落
酋居吉力石其水潏舟不可泊商船俱往饒洞其地平
衍國人皆就此貿易其與國有思魯瓦及猪蠻猪蠻多
盜華人鮮至
碟里近瓜哇永樂三年遣使附其使臣來貢其地尚釋
教俗淳少訟物産甚薄
日羅夏治近瓜哇永樂三年遣使附其使臣入貢國小
知種藝無盜賊亦尚釋教所産止蘇木胡椒
三佛齊古名干陀利劉宋孝武帝時常遣使奉貢梁武
帝時數至宋名三佛齊修貢不絶洪武三年太祖遣行
人趙述詔諭其國明年其王馬哈剌札八剌卜遣使奉
金葉表隨入貢黑熊火雞孔雀五色鸚鵡諸香苾布兜
羅被諸物詔賜大統歴及錦綺有差戶部言其貨舶至
泉州宜徵税命勿徵六年王怛麻沙那阿者遣使朝貢
又一表賀明年正旦時其國有三王七年王麻那哈寳
林邦遣使來貢八年正月復貢九月王僧伽烈宇蘭遣
使隨招諭拂菻國朝使入貢九年怛麻沙那阿者卒子
麻那者巫里嗣明年遣使貢犀牛黑熊火雞白猴紅綠
鸚鵡龜筒及丁香米腦諸物使者言嗣子不敢擅立請
命於朝天子嘉其義命使臣齎印敕封為三佛齊國王
時瓜哇強己威服三佛齊而役屬之聞天朝封為國王
與己埓則大怒遣人誘朝使邀殺之天子亦不能問罪
其國益衰貢使遂絶三十年禮官以諸蕃久缺貢奏聞
帝曰洪武初諸蕃貢使不絶邇者安南占城真臘暹羅
瓜哇大琉球三佛齊浡泥彭亨等花蘇門答剌西洋等
三十國以胡惟庸作亂三佛齊乃生間諜紿我使臣至
彼瓜哇王聞知遣人戒飭禮送還朝由是商旅阻遏諸
國之意不通惟安南占城真臘暹羅大琉球朝貢如故
大琉球且遣子弟入學凡諸番國使臣來者皆以禮待
之我視諸國不薄未知諸國心若何今欲遣使瓜哇恐
三佛齊中途沮之聞三佛齊本瓜哇屬國可述朕意移
咨暹羅俾轉達瓜哇於是部臣移牒曰自有天地以來
即有君臣上下之分中國四裔之防我朝混一之初海
外諸蕃莫不來享豈意胡惟庸謀亂三佛齊遂生異心
紿我信使肆行巧詐我聖天子一以仁義待諸蕃何諸
蕃敢背大恩失君臣之禮倘天子震怒遣一偏將將十
萬之師恭行天罰易如覆手爾諸蕃何不思之甚我聖
天子嘗曰安南占城真臘暹羅大琉球皆修臣職惟三
佛齊梗我聲教彼以蕞爾之國敢倔強不服自取滅亡
爾暹羅恪守臣節天朝眷禮有加可轉達瓜哇令以大
義告諭三佛齊誠能省愆從善則禮待如初時瓜哇已
破三佛齊據其國改其名曰舊港三佛齊遂亡國中大
亂瓜哇亦不能盡有其地華人流寓者往往起而據之
有梁道明者廣州南海縣人久居其國閩粤軍民泛海
從之者數千家推道明為首雄視一方會指揮孫鉉使
海外遇其子挾與俱來永樂三年成祖以行人譚勝受
與道明同邑命偕千戶楊信等齎敕招之道明及其黨
鄭伯可隨入朝貢方物受賜而還四年舊港頭目陳祖
義遣子士良道明遣從子觀政竝來朝祖義亦廣東人
雖朝貢而為盜海上貢使往來者苦之五年鄭和自西
洋還遣人招諭之祖義詐降潛謀邀劫有施進卿者告
於和祖義來襲被禽獻於朝伏誅時進卿適遣壻邱彦
誠朝貢命設舊港宣慰司以進卿為使錫誥印及冠帶
自是屢入貢然進卿雖受朝命猶服屬瓜哇其地狹小
非故時三佛齊比也二十二年進卿子濟孫告父訃乞
嗣職許之洪熙元年遣使入貢訴舊印為火燬帝命重
給其後朝貢漸稀嘉靖末廣東大盜張璉作亂官軍已
報克獲萬歴五年商人詣舊港者見璉列肆為蕃舶長
漳泉人多附之猶中國市舶官云其地為諸蕃要會在
瓜哇之西順風八晝夜可至轄十五洲土沃宜稼語云
一年種穀三年生金言收穫盛而貿金多也俗富好淫
習於水戰隣國畏之地多水惟部領陸居庶民皆水居
編筏築室繋之於樁水漲則筏浮無沈溺患欲徙則拔
樁去之不費財力下稱其上曰詹卑猶國君也後大酋
所居即號詹卑國改故都為舊港初本富饒自瓜哇破
滅後漸致蕭索商舶鮮至其他風俗物産具詳宋史
明史卷三百二十四
