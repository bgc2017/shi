欽定四庫全書
明史卷二百七十二考證
金國鳳傳國鳳憤將士恇怯率親丁數十人出據北山
岡鏖戰移時矢盡力竭與二子俱死(臣)方煒按
國鳳及楊振楊國柱
賜諡俱另載卷末謹識
金國鳳傳踞地南向坐語從官李祿曰為我告城中人
堅守援軍即日至矣(臣)方煒按李祿
賜祀忠義詞謹識
曹變蛟傳幼從文詔積軍功至遊擊(臣)方煒按三年
冬王嘉允連䧟清水府谷遂據河曲是年四月變蛟
與艾萬年曹文耀等從文詔攻復嘉允走六月禽之
見綏寇紀略謹附識
曹變蛟傳明年連破賊紅軍友等於張麻村隴安水落
城唐毛山(臣)方煒按紅軍友為神一魁餘黨文詔
縦反間紿其黨殺之餘衆走唐毛山變蛟先登殄之
見明紀事本末謹附識
曹變蛟傳明年起討陜西賊變蛟以故官從大捷金嶺
川鏖真寧之湫頭鎮皆為軍鋒(臣)方煒按是時文
詔至商州追賊五十里至金嶺川賊據險逆戰變蛟
力鬪諸將曹鼎蛟侯一位白廣恩等繼之遂大捷湫
頭鎮之役變蛟為前鋒直前衝賊斬級五百餘乘勝
窮追三十里見綏寇紀略謹附識
曺變蛟傳十月賊瞷蜀中虛陷寧羌州分三道連陷三
十餘州縣(臣)方煒按是時自成與混天星過天星
一由黃壩攻七盤一由梨樹口麥坪入廣元一由陽
平過青岡坪土門塔向白水見綏寇紀略所謂分三
道指此謹附識
曺變蛟傳變蛟光先並鐫五官戴罪辦賊(臣)方煒按
是時並鐫承疇尚書宫保見明紀事本末謹附識
曺變蛟𫝊變蛟轉戰千里身不解甲者二十七晝夜餘
賊潰入塞(臣)方煒按是時承疇由階文返轡逐賊
變蛟乃率張天祿賈呈芳窮追大戰羌中捷書踵至
上曰吾固知承疇往洮河非避賊其益自效見綏寇
紀略謹附識
曹變蛟傳其别部號三隊及仁義王混天王降於光先
(臣)方煒按是時三賊合竄寧遠亦入禮縣山中光
先張疑兵馬塢而疾馳桃坪掩擊俘斬三百餘扼其
歸路遂降於光先見明紀事本末謹附識
曹變蛟傳承疇令變蛟窮追而設三覆於潼關之南原
(臣)方煒按是年十月承疇謂傳庭曰自成勢蹙必
奔潼關公誠能設三覆以待吾蹙而致之可一戰擒
也傳庭乃於潼關南原每五十里立一營變蛟躬執
長刀驅賊遂殱之見綏寇紀略謹附識
曺變蛟傳變蛟廷臣及巡撫邱民仰故總兵祖大樂兵
備道張斗姚恭王之楨副將江翥饒勲朱文德參將
以下百餘人皆就執見殺(臣)方煒按曺變蛟及王
廷臣張斗姚恭王之楨江翥饒勲朱文德李輔明
賜諡俱另載卷末謹識
曺變蛟傳(李輔明附)輔明遼東人累官副將總兵崇禎
八年從祖寬擊賊連破之(臣)方煒按祖寬遼東總
兵也八年十一月張獻忠走嵩汝寬敗之於嵩縣九
皋山又敗之於汝州圪料鎮獻忠憤糾合高迎祥李
自成與寬遇於龍門白沙復敗之十二月迎祥自成
陷光州之南城寬復敗之於確山俘斬無算見明紀
事本末謹附識
曺變蛟傳樸由父廕屢遷京營副將崇禎六年賊躪畿
南命樸與倪寵為總兵官(臣)方煒按是時潞王有
疏告急言衛輝城卑土惡選護衛助守捐歲祿益餉
又因故妃冡被發以鳳泗陵寢可虞並勸帝毋輕
視賊遂有王樸倪寵之命見綏寇紀略謹附識
(臣)方煒按王樸之加總兵也與倪寵并賜弓矢千五
百戰馬三百以行職方郎李繼貞争之曰樸原無實
歷累次敘加多因父功無以慰人望且左良玉李卑
等身經百戰位次反出其下恐聞而解體宜量加左
李二將以都督僉事署總兵上從之見明紀事本末
謹附識
曺變蛟傳廣恩初從混天猴為盜既降屢立戰功(臣)
方煒按五年八月曺文詔與總兵賀虎臣楊騏追賊
於平凉陣斬可天飛李都司二賊廣恩遂殺其黨以
降見綏寇紀略謹附識
劉肇基傳世威罷肇基及遊擊羅岱分將其兵與祖
寬大破賊汝州斬首千六百有竒(臣)方煒按八年
十一月獻忠走嵩汝寬敗之於嵩縣肇基與羅岱敗
之於蘇羊再赶汝州擊之於屹料鎮寬擊其前肇基
等扼其後大破之伏屍二十餘里見綏寇紀略謹附
識
劉肇基傳副將乙邦才馬應魁莊子固等皆同死
(臣)方煒按劉肇基乙邦才馬應魁莊子固樓挺江
雲龍李䂊陶國祚許謹馮國用陳光玉李隆徐純
仁李大忠孫開忠姚懷龍解學曾
賜諡俱另載卷末謹識
明史卷二百七十二考證
附明史卷二百七十二考證後
乾隆四十一年
賜諡諸臣
金國鳳曺變蛟劉肇基
以上通諡忠烈
楊振楊國柱朱文德李輔明乙邦才馬應魁莊子固樓挺江雲龍李豫陶國祚許謹馮國用陳光玉李龍
徐純仁李大忠孫開忠姚懷龍解學曾
以上通諡烈愍
王廷臣通諡忠節
張斗姚恭王之楨江翥饒勲
以上通諡節愍
