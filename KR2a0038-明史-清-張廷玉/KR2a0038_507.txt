欽定四庫全書
明史卷三百十二考證
遵義府傳景泰三年楊輝奏黃龍韋保等殺掠人民
(臣)章宗瀛按景泰二年貴州賊首韋同烈偽稱苗王
糾衆數萬屯聚興隆之截洞攻平越清平湖廣總督
玉來率總兵梁珤等進勦縛同烈械送京師五年四
川苗賊黃龍韋保偽稱平天大王聚衆攻劫播州等
處貴州提督都御史蒋琳率官軍進勦擒韋保等送
京師見明實錄謹附考
遵義府傳應龍夲雄猜阻兵嗜殺(臣)章宗瀛按應龍
所居僣飾龍鳳用繡女閹人嬖妾田氏雌鳳疑嫡妻
張氏姦淫出之已而飲田氏兄所乘醉封刀取張氏
及其母首屠其家初惑七姓言虐所屬黃平五司既
而覺七姓欺已遂結關外生苗戕七姓見蠻司合志
謹附考
遵義府傳應龍上書自白遣其黨攜金入京行間執原
奏何恩詣綦江縣(臣)章宗瀛按蠻司合志言應龍
遣行間者懷金入京為原奏何恩所執觧綦江縣此
言執原奏何恩詣綦江縣彼此迥異查何恩係告應
龍謀反之人是時應龍方上書自白斷無敢執原奏
之理且綦江係内地執詣内地尤屬無謂應以蠻司
合志為何恩執應龍所遣攜金入京行間之人為是
謹據改拜節去上文二字以符勻刻
永寧𫝊七年陞永寧等處軍民安撫司為宣撫使司
(臣)章宗瀛按陞永寧安撫司為宣撫司統志及地理
志俱作八年正月此作七年誤謹據改再此處既作
八年則下文八年二字應刪去於上文增入二字以
符勻刻
永寧街𫝊國子學錄黃明善奏四川山都掌蠻屢歲出
没(臣)章宗瀛按明善奏有平蠻三策一竄之鄰境
以離其黨欲將都掌蠻民分隸烏撒等四府安置撫
恤有不從者許土官勦之則兵不血刃而境土自安
矣二分屬漢蠻以别其類都掌地與永寧芒部相錯
接永寧者割隸永寧接芒部者割隸芒部而該縣止
管漢民則漢蠻各有統屬矣三據險固守以待其斃
都掌北距叙州馬湖無北走之路今宜選將領兵由
納溪斷其後門半年之内皆為餓殍矣見明實錄傳
未載謹附考
永寧街𫝊效忠死妻世統無子(臣)章宗瀛按效忠死
崇周當襲職顧稚弱而總兵劉顯見世續而喜遂以
世續名請冠帶視宣撫事效忠弟沙卜通于其嫂世
統欲世統襲兄職而朝命屬世續大怒遂囑夷目攻
世續于落紅世續遁居永寧見蠻司合志謹附考
永寧街傳十四年屠崇周代職未幾死(臣)章宗瀛按
蠻司合志言二十三年征楊應龍崇周應調已行沙
卜伏甲道左將殺崇周崇周力戰斬二十八級追沙
卜至河殺之沙卜之子白僕亡之貴陽密使白春芳
以蠱飲崇周崇周死是崇周於十四年襲職至二十
三年征楊應龍時已十年不可謂未幾謹改幷節去
上文二字以符勻刻
永寧街傳樊龍等以增行糧為名乘機反(臣)章宗瀛
按時以邊事急徵四方兵崇明上疏請提兵三萬赴
援遣其將樊龍等以兵至重慶廵撫徐可求點核汰
其老幼索餉餉復弗繼龍等遂鼓衆反舞槊刺殺可
求遂一擁而上道臣孫好古駱日升李繼周知府章
文炳同知王世科熊嗣先推官王三宅知縣段高選
總兵黃守魁王守忠參將萬金王登爵皆死之原任
鞏昌同知董盡倫聞變率衆入城殺賊遇伏死見通
鑑紀事謹附考
永寧街傳樊龍分兵攻合江納溪(臣)章宗瀛按瀘州
有納溪縣因縣西有納溪故名此作汭溪誤據地理
志及統志謹改
酉陽州傳元屬懷德府(臣)章宗瀛按酉陽州元史及
明史地理志皆屬懷德府此言屬紹慶誤謹據改
明史卷三百十二考證
