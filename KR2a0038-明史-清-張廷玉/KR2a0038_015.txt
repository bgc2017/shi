欽定四庫全書
眀史卷十五
大學士張廷玉等奉敕脩
本紀第十五
孝宗
孝宗達天明道純誠中正聖文神武至仁大德敬皇帝
諱祐樘憲宗第三子也母淑妃紀氏成化六年七月生
帝於西宫時萬貴妃專寵宫中莫敢言悼恭太子薨後
憲宗始知之育周太后宫中十一年敕禮部命名大學
士商輅等因以建儲請是年六月淑妃暴薨帝年六歲
哀慕如成人十一月立為皇太子二十三年八月憲宗
崩九月壬寅即皇帝位大赦天下以明年為弘治元年
丁未斥諸佞倖侍郎李牧省太監梁芳外戚萬喜及其
黨謫戍有差冬十月丁卯汰𫝊奉官罷右通政任傑侍
郎蒯鋼等千餘人論罪戍斥革法王佛子國師真人封
號乙亥尊皇太后周氏為太皇太后皇后王氏為皇太
后丙子立妃張氏為皇后丁亥萬安罷壬辰追諡母淑
妃為孝穆皇太后癸巳以吏部左侍郎兼翰林學士徐
溥入閣預機務十一月乙巳召王恕為吏部尚書以馬
文升為左都御史癸丑尹直罷乙卯以詹事劉健為禮
部侍郎兼翰林學士入閣預機務戊午下梁芳李□省
於獄十二月壬午葬純皇帝於茂陵是月免江西湖廣
被災税糧是年安南暹羅哈密吐魯番烏斯藏琉球入
貢封占城王子古來為王諭安南黎灝還占城侵地
弘治元年春正月己亥享太廟丙午大祀天地於南郊
己未始考察鎮守武臣庚申以何喬新為刑部尚書二
月戊戌祭社稷丁未耕耤田封哈密衛左都督哈商為
忠順王丁巳罷選淑女丙辰禁廷臣請托公事三月乙
丑疏文武大臣及中外四品以上官姓名揭文華殿壁
癸酉釋奠於先師孔子乙亥小王子寇蘭州都指揮廖
斌擊敗之丙子御經筵丁丑命儒臣日講起用言事降
謫諸臣夏四月甲寅以天暑錄囚嗣後歲以為常五月
丙寅嘉興盜起命刑部侍郎彭韶討平之六月癸巳朔
日有食之秋七月戊辰減浙江銀課汰管理銀場官八
月乙巳小王子犯山丹永昌辛亥犯獨石馬營冬十月
乙卯振湖廣四川饑十一月甲申妖僧繼曉伏誅乙酉
免河南被災秋糧是年吐魯番殺忠順王哈商復據哈
密琉球占城賽瑪爾堪烏斯藏入貢
二年春正月丁卯收已故内臣賜田給百姓辛未大祀
天地於南郊二月癸巳振四川饑乙卯以馬文升為兵
部尚書兼提督團營三月己未免陜西被災秋糧三分
之二戊寅閉會川衛銀礦夏五月庚申河決開封入沁
河役五萬人治之秋七月癸亥以京師霪雨南京大風
雷修省求直言戊寅振畿内水災免税糧給貧民麥種
八月丁酉復四川流民復業者雜役三年己酉憲宗神
主祔太廟十一月戊午順天饑發粟平糶十二月甲申
朔日有食之辛卯賜于謙諡立祠曰旌功是年吐魯番
入貢賽瑪爾堪貢獅子鸚鵡却之
三年春正月甲子大祀天地於南郊二月壬辰免河南
被災秋糧甲午戶部請免南畿湖廣税糧上曰凶歲義
當損上益下必欲取盈如病民何悉從之三月丙辰命
天下預偹倉積粟以里數多寡為差不及額者罪之庚
午賜錢福等進士及第出身有差甲戌命侍郎張海通
政使元守直閱邊秋九月庚戌禁内府加派供御物料
閏月癸巳禁宗室勲戚奏請田土及受人投獻冬十一
月甲辰停工役罷内官燒造瓷器十二月辛亥以彗星
見敕羣臣修省陳軍民利病己未京師地震壬戌減供
御品物罷明年上元燈火是年琉球安南哈密賽瑪爾
堪天方吐魯番入貢
四年春正月癸未以脩省罷上元節假己丑大祀天地
於南郊停慶成宴二月己巳敕法司曰曩因天道示異
敕天下諸司審錄重囚發遣數十百人朕以為與其寬
之於終孰若謹之於始嗣後两京三法司及天下問刑
官務存心仁恕持法公平詳審其情罪所當庶不悖於
古聖人欽恤之訓三月己亥逮兩廣總督秦紘紘劾鎮
守總兵安遠侯柳景貪暴詔并逮紘對理尋宥景罪紘
致仕六月辛亥京師地震秋八月庚戌蘇松浙江水停
本年織造乙卯南京地震己未封皇弟祐榰為夀王祐
梈汝王祐橓涇王祐樞榮王祐楷申王冬十月丙辰以
皇長子生詔天下戊午河溢振河南被災者乙丑以禮
部尚書邱濬兼文淵閣大學士預機務十一月庚辰振
南畿災十二月甲子吐魯番以哈密地及金印來歸己
巳召秦紘為南京戶部尚書是年暹羅入貢
五年春正月壬午大祀天地於南郊二月丙寅命善巴
襲封忠順王庚午減陜西織造絨毼之半三月戊寅立
皇子厚照為皇太子大赦錄太祖廟配享功臣絶封者
後辛卯廣西副總兵馬俊參議馬鉉千戶王珊等討古
田叛獞遇伏死夏六月丁未免南畿去年被災税糧秋
七月甲午振南京浙江山東饑八月癸卯劉吉致仕乙
丑停蘇松浙江額外織造召督造官還冬十月壬戌湖
廣總兵官鎮遠侯顧溥貴州巡撫都御史鄧廷瓚太監
江惪會師討貴州黑苗十一月丙申閉温處銀坑十二
月丁巳荆王見潚以悖亂廢為庶人是年琉球烏斯藏
吐魯番入貢呼爾察國貢方物不受給廩食遣還
六年春正月己夘大祀天地於南郊二月甲寅錄常遇
春季文忠鄧愈湯和後裔世襲指揮使丁巳擢布政使
劉大夏右副都御史治張秋決河三月癸未賜毛澄等
進士及第出身有差夏四月己亥吐魯番素爾坦阿哈
瑪特襲執善巴據哈密己酉命侍郎張海都督同知緱
謙經略哈密辛酉久旱敕修省求直言五月丙寅小王
子犯寧夏殺指揮趙璽閏月乙未免南京被災秋糧六
月庚午捕蝗壬申都御史閔珪擊破古田叛獞秋八月
甲戌免順天被災夏税九月丁酉免陜西被災夏税冬
十月丙寅以災傷罷明年上元燈火庚辰停甘肅織造
絨毼十一月庚申振京師流民十二月己卯敇天下鎮
巡官修省是年安南烏斯藏吐魯番暹羅入貢
七年春正月丁酉大祀天地於南郊二月甲子以去年
冬孝陵風雷之變遣使祭告修省求直言命内外慎刑
獄决輕繫三月癸巳貴州黑苗平戊申兩畿捕蝗夏五
月甲辰命太監李興平江伯陳銳同劉大夏治張秋決
河六月乙丑高郵康濟河成秋七月乙巳京師地震丙
午命工部侍郎徐貫巡撫副都御史何鑑經理南畿水
利九月丁亥以水災停蘇松諸府所辦物料留關鈔戶
鹽備振冬十一月壬子京師地震十二月甲戌張秋河
工成己卯振甘涼被兵軍民給牛種是年免北京河南
湖廣陜西山西被災税糧琉球入貢以吐魯番據哈密
却其貢使
八年春正月乙未大祀天地於南郊以太皇太后不豫
免慶成宴壬子甘肅總兵官劉寧敗小王子於涼州二
月乙卯朔日有食之戊午邱濬卒乙丑以禮部侍郎李
東陽少詹事謝遷入閣預機務己卯黃陵岡河口工成
三月壬辰免湖廣被災税糧己亥寧夏地震夏四月甲
寅蘇松各府治水工成壬戌諭吏部都察院人材進退
考察務得實跡不可偏聽枉人五月己丑免南畿被災
秋糧秋七月丁亥封宋儒楊時將樂伯從祀孔子廟廷
戊子廣西副總兵歐磐擊破平樂叛猺八月癸亥以四
方災異數見敕羣臣修省冬十一月己酉免直隸被災
秋糧十二月辛酉巡撫甘肅僉都御史許進總兵官劉
寧入哈密吐魯番遁遂班師是年瓜哇占城烏斯藏入
貢默克埒諸部欵肅州塞求入貢却之
九年春正月壬辰大祀天地於南郊二月庚午免河南
被災税糧辛未命右通政張璞大理少卿馬中錫閱邊
三月丙申賜朱希周等進士及第出身有差夏四月戊
子以岷王膺鉟奏逮武岡州知州劉遜給事中御史龐
泮劉紳等諫下錦衣衞獄尋釋之六月庚子免江西被
災稅糧秋八月壬寅免湖廣被災秋糧己酉禁勢家侵
奪民利是年日本琉球烏斯藏入貢
十年春正月庚戌大祀天地於南郊三月辛亥以旱霾
修省求直言甲子召大學士劉健李東陽謝遷於文華
殿議庶政後以為常夏五月戊辰小王子犯潮河川己
巳犯大同六月己卯命侍郎劉大夏李介理宣府大同
軍餉秋七月癸丑命都督楊玉帥京營軍備永平冬十
一月庚子吐魯番歸善巴乞通貢是年免南畿山西陜
西被災税糧振山東四川水災安南暹羅烏斯藏入貢
十一年春正月丁未大祀天地於南郊二月己巳小王
子遣使求貢三月己亥皇太子出閣講讀夏五月戊申
甘肅參將楊翥敗小王子於黑山秋七月己酉總制三
邊都御史王越襲小王子於賀蘭山後敗之癸亥徐溥
致仕八月癸未振祥符民被河患者冬十月丙寅命工
作不得役團營軍士甲戌清寧宫災丁亥敇羣臣修
省求直言罷眀年上元燈火十一月壬子免陜西織造羊
絨閏月壬戌朔日有食之丁丑給事中吳仕偉請罷鎮
守中官不報乙酉罷福建織造綵布十二月庚子禁中
外奢靡踰制壬子以清寧宫災詔赦天下是年免山西
陜西兩畿廣西廣東被災税糧吐魯番烏斯藏入貢
十二年春正月辛未大祀天地於南郊免慶成宴二月
壬辰免山東被災夏税戊申嚴左道惑衆之禁三月丁
丑賜倫文敘等進士及第出身有差夏四月癸巳敇宣
大延綏備邊是月免湖廣江西被災税糧五月戊寅免
南畿被災秋糧六月甲辰闕里先師廟災遣使慰祭秋
八月免河南南畿被災夏税九月壬午普安賊婦米魯
作亂甲申重建清寧宫成冬十二月庚寅吏部尚書屠
滽等請罷傳奉官不報是年占城烏斯藏吐魯番瓜哇
賽瑪爾堪入貢
十三年春正月乙丑大祀天地於南郊二月戊子免山
西被災税糧庚寅定問刑條例乙未嚴旌舉連坐之法
夏四月和碩寇大同遊擊將軍王杲敗績於威遠衞乙
巳命平江伯陳銳為靖虜將軍充總兵官太監金輔監
軍戶部左侍郎許進提督軍務禦之五月甲寅朔日有
食之丙辰召大學士劉健李東陽謝遷於平臺議京營
將領癸亥和碩大舉入寇大同左衞遊擊將軍張浚禦
却之六月甲申免江西被災秋糧停山陜採辦物料庚
子召陳銳金輔還保國公朱暉太監扶安往代益兵禦
寇秋七月己巳京師地震八月辛卯振江西水災冬十
月戊申兩京地震是月小王子諸部寇大同十二月辛
丑和碩寇大同南掠百餘里是年小王子部入居河套
犯延綏神木堡琉球吐魯番烏斯藏入貢
十四年春正月庚戌朔陜西地大震己未大祀天地於
南郊二月己亥罷陜西織造中官夏四月庚辰命工部
侍郎李鐩總督延綏邊餉戊子命保國公朱暉提督軍
務都御史史琳監軍太監苗逵分道進師延綏戊戌免
陜西山西物料是月和碩諸部寇固原五月庚戌振大
同被兵軍民免税糧辛酉免陜西被災税糧戊辰修闕
里先師廟命各布政使司上地里圖秋七月丁未泰寧
衞賊犯遼東掠長勝諸屯堡癸亥命南京戶部尚書王
軾兼左副都御史提督軍務討貴州賊婦米魯丁卯朱
暉史琳襲小王子於河套庚午分遣給事中御史清理
屯田閏月乙酉都指揮王泰禦小王子於鹽池戰死戊
戌振兩畿江西山東河南水災八月己酉免河南被災
税糧是月和碩諸部犯固原大掠韋州環縣萌城靈州
己巳減光禄寺供應如元年制和碩諸部犯寧夏東路
九月丙子朔日有食之丁亥遣使募兵於延綏寧夏甘
涼甲辰召史琳還起秦紘為戶部尚書兼副都御史代
之冬十月丙寅以馬文升為吏部尚書劉大夏為兵部
尚書十一月癸巳分遣侍郎何鑑大理寺丞吳一貫振
䘏兩畿山東河南饑民十二月戊辰遼東大饑振之是
月寇出河套是年免湖廣江西山西山東陜西河南畿
内被災税糧安南琉球入貢
十五年春正月丙子朱暉帥師還丙戌大祀天地於南
郊二月癸丑免河南被災税糧三月癸未罷饒州督造
瓷器中官庚寅賜康海等進士及第出身有差夏四月
壬寅振京師貧民五月庚子免湖廣被災秋糧秋七月
己夘錄劉基後裔世襲指揮使己丑王軾破斬米魯貴
州賊平辛卯命各邊衞設養濟院漏澤園八月庚戌以
南京鳳陽霪雨大風江溢為災遣使祭告敕兩京羣臣
修省九月庚午朔日有食之戊子放減内府所畜鳥獸
冬十月癸卯罷明年上元燈火十一月壬申瓊州黎賊
作亂甲午罷廣東採珠十二月己酉大明會典成辛亥
以病不視朝是月免南畿被災秋糧是年琉球安南入
貢
十六年春正月癸酉遣官代享太廟二月辛丑視朝戊
申大祀天地於南郊三月癸巳免山西被災税糧夏四
月辛亥敇宣大嚴邊備五月戊子以雲南災變敇羣臣
修省命刑部侍郎樊瑩巡視雲貴察官吏問民疾苦秋
七月廣東官軍討黎賊敗之九月丁丑振兩畿浙江山
東河南湖廣被災軍民冬十一月甲戌罷營造器物及
明年上元烟火是月免南畿被災秋糧十二月丙午免淮
揚浙江物料是年安南暹羅哈密吐魯番賽瑪爾堪入貢
十七年春正月辛未命南京工部侍郎高銓振應天饑
甲戌大祀天地於南郊壬午嚴誣告之禁丙戌以道士
崔志端為禮部尚書二月甲寅減供用物料己未嚴䜟
緯妖書之禁庚申免浙江被災税糧三月壬戌太皇太
后崩癸未定太廟各室一帝一后之制夏四月己酉葬
孝肅皇太后閏月辛酉闕里先師廟成遣大學士李東
陽祭告庚午免山東被災税糧乙亥以四方災荒敕羣
臣修省庚辰命諸司詳議害民弊政五月壬辰罷南京
蘇杭織造中官六月癸亥雨雪乙亥始命兩京五品以
下官六年一考察辛巳召劉健李東陽於暖閣議邊務
癸未和碩入大同指揮鄭瑀力戰死甲申廬山鳴秋七
月癸巳命工部侍郎李鐩大理少卿吳一貫通政司參
議叢蘭分道經略邊塞甲午命左副都御史閻仲宇
通政司參議熊偉分理邊餉八月戊辰命天下撫按三司
官奏軍民利病士民建言可採者所司以聞甲申免南
畿被災夏稅丁亥召馬文升戴珊於暖閣諭以明年考
察務訪實蹟以求至當九月庚寅諭法司不得任情偏
執致淹獄囚甲寅命太常少卿孫交經略宣大邊務丁巳
御暖閣諭劉健李東陽謝遷諸邊首功巡按御史察
勘動淹歲年非所以示勸自今奏報以遠近立限違者
詰治諭講官進講直言毋諱冬十一月戊子罷雲南銀
場十二月庚午申閉糴之禁甲申免湖廣被災秋糧是年
琉球賽瑪爾堪哈密烏斯藏入貢
十八年春正月己丑小王子諸部圍靈州入花馬池遂掠
韋州環縣命戶部侍郎顧佐理陜西軍餉乙未大祀天
地於南郊甲辰小王子陷寧夏清水營二月戊辰御
奉天門諭戶兵工三部曰方今生齒漸繁而戶口軍伍
日就耗損此皆官司撫䘏無方因仍苟且所致其悉議
弊政以聞三月癸卯賜顧鼎臣等進士及第出身有差
夏四月戊寅命刑部侍郎何鑑撫輯荆襄流民甲申帝
不豫五月庚寅大漸召大學士劉健李東陽謝遷受
顧命辛卯崩於乾清宫年三十有六六月庚申上尊諡
廟號孝宗葬泰陵
贊曰眀有天下𫝊世十六太祖以來繼體之君可稱者
仁宗宣宗孝宗而已仁宣之際國勢初張綱紀修立淳
樸未漓也成化以後號為太平夫宴安則長佚怠富盛
則啟驕奢孝宗恭儉愛民勤勤於持盈保泰十八年間
朝序清明民物康阜非偶然也雖其時監軍鎮守未革
刑餘内批𫝊奉尚沿秕政而乾綱是飭大德不踰信為
一代令主矣
明史卷十五
