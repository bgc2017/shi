欽定四庫全書
明史卷二百四十四考證
楊漣傳漣光斗乃倡言於朝共詰責鄭養性(臣)方煒
按帝有疾之後都督僉事鄭養性有請收回封后成
命一書至是漣疏中並劾養性云當年主鬯未定實
不聞有調護之深心而此時長君踐阼儘無取乎沾
沾承奉之虚文矣見明實錄原疏謹附識
楊漣傳帝温言久之數目漣語外廷毋信流言遂逐文
昇(臣)方煒按帝因漣有劾文昇一書故召見部院
吏科河南道外特及漣云見明實錄謹附識
楊漣傳再召大臣皆及漣(臣)方煒按光宗實錄八月
癸酉召見惟賢從哲等於乾清宫甲戍大漸復召諸
臣受顧命蓋八月二十八九日也所謂再召大臣者
指此謹附識
楊漣傳且選侍昨於先帝召對羣臣時強上入復推之
出(臣)方煒按八月乙卯光宗諭禮部封選侍為皇
貴妃至甲戌召見羣臣復申前諭語未既選侍呼皇
長子入趣之出曰欲封后帝不語見明紀事本末謹
附識
楊漣傳羣臣遂退(臣)方煒按漣退時内監王安等曰
外事緩急在諸大臣調護聖躬在爾等責有所歸復
語錦衣帥駱思恭嚴緹騎内外防護見明紀事本末
謹附識
楊漣傳御史馮三元極詆熊廷弼(臣)方煒按是時三
元詆廷弼無謀者八欺君者三詔下廷臣議見孫承
澤春明夢餘錄謹附識
楊漣傳漣疏論其事獨持平(臣)方煒按漣論廷弼疏
云議經略者終難抹煞其功憐經略者亦難掩餙其
咎功在支撑辛苦得二載之倖安咎在積弱難持悵
萬全之無策見明實錄原疏所謂持平者指此謹附
識
楊漣傳旋劾兵部尚書黃嘉善八大罪(臣)方煒按漣
所劾嘉善八大罪明實錄諸書俱無可考謹識
楊漣傳大學士從哲封還上諭(臣)方煒按從哲之封
還上諭也帝冄諭發抄南京御史王允成紏從哲曰
陛下發一諭不過如常人表明心跡耳而從哲輙敢
封還司馬昭之心路人知之見明紀事本末謹附識
楊漣傳漣恐繼春說遂滋亦上敬述移宫始末䟽(臣)
方煒按漣疏並言前此宸居未定則先帝之付托為重
而平日之寵爱為輕宸居已定既盡臣子防危之忠
即當體皇上如天之度因請於皇弟皇妹時賜慰安
並酌加選侍恩數見實錄原疏謹附識
楊漣傳其年六月漣遂抗疏劾忠賢列其二十四大罪
(臣)方煒按是時御史李應昇以内操諫給事中霍
守典以忠賢乞祠額諫御史劉廷佐以忠賢濫廕諫
給事中沈惟柄以立枷諫忠賢皆矯旨切責漣于是
憤極劾之見孫承澤春明夢餘錄謹附識
楊漣傳孫慎行鄒元標以公義發憤(臣)方煒按二年
四月慎行以紅丸事力劾方從哲元標相繼言之見
明實錄所謂以公義發憤者指此謹附識
楊漣傳忠賢初聞疏懼甚其黨王體乾及客氏力為保
持遂令魏廣微調旨既上忠賢懼甚切責漣(臣)方煒
按漣疏既上忠賢懼甚求解於韓爌爌不應遂趨帝
前乞訴且辭東厰而客氏曲為剖析體乾等翼之遂
温旨慰留而切責漣見眀紀事本末謹附識
楊漣傳先是漣疏就欲早朝面奏值次日免朝恐再宿
机洩遂於會極門上之(臣)方煒按漣被責後給事
中魏大中陳良訓許譽卿御史劉璞楊玉珂等太常
卿胡世賞祭酒蔡毅中撫寕侯朱國弼南京兵部尚
書陳道亨侍郎岳元聲等七十餘人交章論忠賢不
法皆不聽見明實錄謹附識
左光斗傳議兵屯議力田(臣)方煒按是時光斗並於
河間天津設屯學試騎射為武生給田百畆見屯田
志謹附識
左光斗傳繼春用是得罪(臣)方煒按繼春是時屢奉
嚴旨切責令陳状御史張慎言高弘圖連章求寬帝
益怒奪慎言等俸既而繼春回奏詞甚哀且隠雉經
入井二語帝益窮詰令冄陳言得之風聞乃除名永
錮見孫承澤春明夢餘錄謹附識
左光斗傳光斗憤甚草奏劾忠賢及魏廣微三十二斬
罪(臣)方煒按光斗所劾忠賢等三十二罪為當時
屬草未上之疏故明實錄諸書均無考謹附識
左光斗傳忠賢詗知先二日假會推事與漣俱削籍
(臣)方煒按四年十月吏部尚書趙南星左都御史高
攀龍致仕令别推可吏部都察院者及推上忠賢矯
旨責漣光斗與陳于廷等黨比並削籍見明紀事本
末謹附識
魏大中𫝊楊鎬李如楨既論大辟以僉都御史王德完
言大學士韓爌遽擬旨減死大中憤抗疏力争(臣)
方煒按是時廷臣急欲誅鎬等德完乃上疏請酌公
論㦯遣戍立功或即時正辟蓋設兩途以俟帝寬之
且因薦順天府丞卲輔忠通政恭議吳殿邦以二人
嘗力攻李三才也及旨下果减死于是大中力爭之
見明實錄謹附識
魏大中傳御史黃尊素語鎮撫劉僑旻言無足惜不可使
搢紳禍由此起僑領之獄辭無所連(臣)方煒按僑
以治文言獄失忠賢指遂削籍以許顯純代之見明
紀事本末謹附識
魏大中傳孟冬時享廣微偃寨後至大中遂抗疏劾之
(臣)方煒按廣微被劾上書自理御史李應昇劾之
先是趙南星以年老奏免早朝而應昇劾廣微疏引
律祭享失誤杖一百之文廣微乃言尚書可免早朝
内閣失儀乃遽欲行杖耶遂决意傾善類見明紀事
本末謹附識
周朝瑞傳貶秩調外(臣)方煒按是時帝責朝瑞要譽
妄言降一級調外文選司員外郎范景文申救不聽
見孫承澤春明夢餘錄謹附識
周朝瑞傳十二月辛巳日上有一物覆壓忽大風揚沙
天盡赤(臣)方煒按天文志天啟四年十二月辛巳
午刻非煙非霧覆壓日上摩蕩如蓋如吞通天皆赤
此叙于元年之後互異謹附識
袁化中傳化中上疏劾輔臣方從哲(臣)方煒按化中
劾從哲疏言其占籍京師近習中涓皆其梓里柄政
以来摸棱朋比並列其于移宫紅丸兩案観望袒庇
之罪見明實錄原疏謹附識
頋大章傳熊廷弼王化貞之下吏也(臣)方煒按廷弼
化貞下吏時大章已調禮部王紀重其才留之屬以
大獄見明紀事本末謹附識
王之寀傳於是刑部行薊州道提馬三道等疏請法司
提龐保劉成對鞫(臣)方煒按是時太常少卿史孟
麟亦疏言宜力窮其事見明實錄謹附識
明史卷二百四十四考證
