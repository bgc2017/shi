欽定四庫全書
明史卷二百五十八
大學士張廷玉等奉敕修
列傳第一百四十六
許譽卿華允誠
魏呈潤(胡良機李曰輔趙東曦)毛羽健(黃昌宗韓一良)
吳執御(吳彥芳王績燦)章正宸
黃紹杰(李世祺)傅朝佑(莊鼇獻李汝璨)
姜埰(弟垓)熊開元(方士亮)
詹爾選湯開遠
成勇陳龍正
許譽卿字公實華亭人萬歷四十四年進士授金華推
官天啟三年徵拜吏科給事中疏言錦衣世職不當濫
畀保姆奄尹織造中官李實誣劾蘇州同知楊姜侵撫
按職中旨謂姜賄譽卿出疏停譽卿俸半年楊漣劾魏
忠賢譽卿亦抗疏極論忠賢大逆不道視漢之朋結趙
嬈唐之勢傾中外宋之典兵矯詔謀間两宫何異忠賢
大怒又言内閣政本重地而票擬大權拱手授之内廷
厰衛一奉打問之旨五毒備施邇復用立枷法士民槁
項斃者不知凡幾又行數十年不行之廷杖流毒縉紳
豈所以昭君德哉祖制宦官不典兵今禁旅日繁内操
未罷聚虎狼於蕭牆之内逞金革於禁闥之中不為早
除必貽後患於是忠賢怒益甚會趙南星高攀龍被逐
譽卿偕同列論救遂鐫秩歸莊烈帝即位誅崔魏將大
計天下吏奄黨房壯麗安伸楊維垣之徒冀收餘燼屢
詔起廢輒把持使不得進引其同類譽卿時已起兵科
給事中具疏爭吏部尚書王永光素附璫讎東林尤陰
鷙詔定逆案頌璫者即黨逆永光嘗頌璫治逆案陰護
持之南京給事中陳堯言疏劾永光璫孽不當正銓席
然帝方眷永光責堯言譽卿又抗疏爭於是都給事中
薛國觀以己亦璫孽也遂訐譽卿及同官沈惟炳東林
主盟結黨亂政譽卿上疏自白即日引去七年起故官
歴工科都給事中明年正月流賊䧟潁州譽卿請急調
五千人守鳳陽疏入而鳳陽已䧟皇陵毁焉譽卿痛憤
直發本兵張鳳翼固位失事及大學士溫體仁王應熊
玩寇速禍罪言賊在秦晉早設總督遏其渡河禍止西
北一隅耳乃侍郎彭汝楠避不肯行及賊入楚豫人言
交攻然後不得已而議設之侍郎汪慶百又避不行乃
推極邊之陳奇瑜鞭長不及釀成今日之禍非樞臣之
固位失事乎流寇發難已久樞臣因東南震鄰始有淮
撫操江移鎮之疏識者已恨其晚及奉旨則曰不必移
鎮臣觀各地方稍有兵力賊即不敢輕犯鳳陽何地使
廵撫早移豈有今日今樞臣以曾請移鎮藉口撫臣以
不必移鎮為詞則輔臣欲諱玩宼速禍其可得哉帝以
苛求責之而是時官吳履中等復交章劾體仁應熊以
相交贊美其擬旨慰留曰忠悃曰藎畫曰絶私奉公曰
弘濟時艱不知時事至此忠藎安在而奉公濟艱者何
事也譽卿再疏論帝仍不問譽卿曰皇上臨馭有年法
無假貸獨於悮國輔臣不一問今者廵撫楊一鵬廵按
吴振纓且相繼就逮矣輔臣顧從容入直退食委蛇謂
可超然事外乎帝終不聽譽卿在天啟時謝陞方為文
選郎及是陞長吏部譽卿猶滯垣中以資深當擢京卿
陞希體仁意出之南京大學士文震孟慍語侵陞陞亦
慍適山東布政使勞永嘉賄營登萊廵撫主給事中宋
之普家陞等列之舉首為給事中張第元所發帝以詰
陞言路因欲攻陞及都御史唐世濟譽卿以世濟恃體
仁惡尤甚當先去之御史張纘曾乃獨劾陞陞疑出譽
卿及震孟意之普又搆之陞先是福建布政使申紹芳
亦欲得登萊廵撫譽卿曾言之陞陞遂疏攻譽卿謂其
營求北缺不欲南遷為把持朝政地幷及囑紹芳事體
仁從中主之譽卿遂削籍紹芳逮問遣戍十五年御史
劉逹及給事中楊枝起相繼論薦竟不果用福王立起
光禄卿不赴國變薙髮為僧久之卒
華允誠字汝立無錫人曾祖舜欽瑞州知府祖啟直四
川參政允誠舉天啟二年進士從同里高攀龍講學首
善書院先後旋里遂受業為弟子傳其主靜之學四年
春從攀龍入都授都水司主事攀龍去官允誠亦告歸
崇禎改元起營繕主事進員外郎二年冬京師戒嚴分
守德勝門四十餘日不懈帝微行察知之賜白金叙功
加俸一年改職方員外郎五年六月以溫體仁閔洪學
亂政疏陳三大可惜四大可憂略言當事借皇上剛嚴
而佐以舞文擊斷之術倚皇上綜核而騁其訟逋握算
之能遂使和恒之世競尚刑名清明之躬寖成叢脞以
聖主圖治之盛心為諸臣鬭智之捷徑可惜一帥屬大
僚驚魂於回奏認罪封駁重臣奔命於接本守科遂使
直指風裁徒徵事件長吏考課惟問錢糧以多士靖共
之精神為案牘鈎較之能事可惜二廟堂不以人心為
憂政府不以人才為重四海漸成土崩瓦解之形諸臣
但有角戶分門之念意見互觭議論滋擾遂使𠞰撫等
於築舍用舍有若舉棋以興邦啟聖之歲時為即聾從
昧之舉動可惜三人主所以總一天下者法令也喪師
悞國之王化貞與楊鎬異辟潔已愛民之余大成與孫
元化並逮甚至一言一事之偶誤執訊隨之遂使刑罰
不中鈇鉞無威一可憂也國家所恃以為元氣者公論
也直言敢諫之士一鳴輒斥指侫薦賢之章目為奸黨
不惟不用其言幷錮其人又加之罪遂使喑默求容是
非共蔽二可憂也國家所賴以防維者廉恥也近者中
使一遣妄自尊大羣僚趨走惟恐後時皇上以近臣可
倚而不知倖竇已開以操縱惟吾而不知屈辱士大夫
已甚遂使阿諛成風羞惡盡喪三可憂也國家所藉以
進賢退不肖者銓衡也我朝罷丞相以用人之權歸之
吏部閣臣不得侵焉今㳄輔體仁與冢臣洪學同邑朋
比惟異己之驅除閣臣兼操吏部之權吏部惟阿閣臣
之意造門請命夜以為常黜陟大柄祗供報復之私甚
至庇同卿則逆黨公然保舉而白簡反為罪案排正類
則講官借題逼逐而薦剡遂作爰書欺莫大於此矣擅
莫專於此矣黨莫固於此矣遂使威福下移舉措倒置
四可憂也疏入帝詰其别有指使允誠乃例上洪學徇
私數事且曰體仁生平紾臂塗顏廉隅掃地陛下排衆
議而用之以其悻直寡諧豈知包藏禍心陰肆其毒又
有如洪學者為之羽翼遍植私人戕盡善類無一人敢
犯其鋒者臣復受何人指使帝以體仁純忠亮節而摘
疏中握定機關語再令陳狀允誠復上言二人朋比舉
朝共知溫育仁不識一丁以家貲而首拔鄧英以論沈
演而謫羅喻義以左右非人一語而逐此非事之章明
較著者乎帝亦悟两人同里有私乃奪允誠俸半年而
洪學亦旋罷去其冬以省親歸孝養母母年八十三而
終後為福王驗封員外郎十餘日即引疾歸允誠踐履
篤實不慕榮逹延儒再召遣人以京卿㗖之允誠拒不
應入南京士英先造請亦不報謝國變後屛居墓田不
肯薙髮與從孫尚濓駢斬於南京
魏呈潤字中嚴龍溪人崇禎元年進士由庶吉士改兵
科給事中三年冬疏陳兵屯之策請敇順天保定两廵
撫簡所部壯士大邑五百人小邑二三百人分營訓諫
而天津翟鳳翀通州范景文昌平侯恂並建節鉞宜令
練兵之外兼營屯田又陳閩海𠞰撫機宜六事並議行
明年夏久旱求言疏言驛站所裁纔六十萬未足充軍
餉十一而郵傳益疲勢必再編里甲是猶剜肉醫瘡瘡
未瘳而肉先潰關外舊兵十八萬額餉七百餘萬今兵
止十萬七千合薊門援卒非溢原數加𣲖五百九十萬
外新增又百四十餘萬猶憂不足可不為稽核乎邊報
告急非臣子言功之日而小捷頻聞躐加峻秩門客厮
養詭名戎籍不階而升悉糜俸料臣懼其難繼也江淮
旱災五湖之間海岸為谷舊穀不登新絲未熟上供織
造宜且暫停銓法壊於事例正途日壅不可不疏通撫
按諸臣捐貲助餉大抵索之民間顧奉急公之褒上蒙
而下削不可不禁飭又條陳數策請大修北方水政帝
皆納其言熹宗時司業朱之俊議建魏忠賢祠國學旁
下教有功不在禹下語置籍責諸生捐助及帝即位委
過諸生陸萬齡曹代何以自觧首輔韓爌以同鄉庇之
漏逆案及是之俊已遷侍講呈潤發其奸請與萬齡棄
西市之俊由是廢宣府監視中官王坤以册籍委頓劾
廵按御史胡良機帝奪良機官即令坤按核呈潤上言
我國家設御史廵九邊秩卑而任鉅良機在先朝以糾
逆璫削籍今果有罪則有回道考覈之法在而乃以付
坤且邊事日壊病在十羊九牧既有將帥又有監司既
有督撫有巡方又有監視一官出增一官擾中官之威
又復十倍御史偶獲戾且莫自必其命誰復以國事抗
者異日九邊聲息監視善惡奚從而聞之乞召還良機
母使仰鼻息於中官帝以呈潤黨比貶三級出之外良
機者南昌人也字省之萬歷四十四年進士天啟間為
御史嘗糾魏忠賢之惡不減汪直劉瑾忠賢憾之以年
例遷廣東參議良機方按貴州不俟代而去之遂斥為
民崇禎元年起故官按宣大二鎮年滿當代以其敏練
再廵一年至是遂為坤劾罷時又有御史李曰輔者亦以
論中官獲譴廷臣交章論救不聽而御史趙東曦又疏
劾坤亦獲譴云曰輔字元卿亦南昌人也與胡良機同
里閈萬歷中舉於鄕為成都推官與廵撫朱燮元計兵
事偕諸將攻復重慶崇禎四年擢南京御史時中官四
出張彝憲總理戶工錢糧唐文征提督京營戎政王坤
監餉宣府劉文忠監餉大同劉允中監餉山西又命王
應期監軍關寧張國元監軍東協王之心監軍中協鄧
希詔監軍西協又命吳直監餉登島李茂奇監茶馬陜
西曰輔上疏諫曰邇者一日遣内臣四尋又遣用五非
兵機則要地也廷臣方交章而登島陜西又有两閹之
遣假專擅之權駭中外之聽啟水火之隙開依附之門
灰任事之心藉委卸之口臣愚實為寒心陛下踐阼初
盡撤内臣中外稱聖昔何以撤今何以遣天下多故擇
將為先陛下不築黃金臺招頗牧乃汲汲内臣是遣曾
何補理亂之數哉帝怒謫曰輔廣東布政司照磨東曦
字馭初上海人萬歷四十七年進士崇禎五年由知縣
入為刑科給事中請興屯塞下以充軍用不報適宣塞
有私和事王坤時監宣餉且請代東曦上言宣塞失事
陛下赫然震怒逮廵撫沈棨罷本兵熊明遇乃監視王
坤方會飲城樓商搉和議邊臣倚庇欺䔩日甚坤不得
辭扶同罪反侈邊烽已熄為己功且請代夫内臣之遣
陛下一用之非不易之典今即盡撤之猶謂不早坤顧
請代圖彌縫於去後願陛下正坤罪撤各使還京帝言
宣鎮擅和實坤奏發何謂欺隱調東曦外任謫福建布
政司都事異時呈潤起官以光禄署丞終良機起光禄
典簿終南京吏部主事東曦稍遷行人司正禮部郎中
奉使還里福王時召東曦為給事中曰輔爲御史而二
人者皆已死矣
毛羽健字芝田公安人天啟二年進士崇禎元年由知
縣徵授御史好言事首劾楊維垣八大罪及阮大鋮反
覆變幻狀二人遂被斥王師討安邦彥久無功羽健言
賊巢在大方黔其前門蜀遵永其後戶由黔進兵必渡
陸廣奇險七晝夜抵大方一夫當關千人自廢王三善
蔡復一所以屢敗也遵義距大方三日程而畢節止百
餘里平衍從此進兵何患不克因畫上足兵措餉方略
幷薦舊總督朱燮元閔夢得等帝即議行後果平賊已
陳驛遞之害兵部勘合有發出無繳入士紳處相假一
紙洗補數四差役之威如虎小民之命如絲帝即飭所
司嚴加釐革積困為蘇當是之時閹黨既敗東林大盛
而朝端王永光陰陽閃爍溫體仁猾賊周延儒回佞言
路新進標直之徒尤競抨擊以為名高體仁之訐
科場舊事也延儒助之惡且目攻己者為結黨欺
君帝怒而為之罷會推矣御史黃宗昌疏糾體仁熱中
枚卜欲以結黨二字破前此公論之不予且箝後來言
路之多口羽健亦憤朋黨之說曰彼附逆諸奸既不可
用勢不得不用諸奸擯斥之人如以今之連袂登進者
為相黨而來抑將以昔之鱗次削奪者為相黨而去乎
陛下不識在朝諸臣與奸黨諸臣之孰正孰邪不觀天
啟七年前與崇禎元年後之天下乎孰危孰安今日語
太平則不足語剔弊則有餘諸臣亦何負國家哉一夫
高張輒疑舉朝皆黨則株連蔓引不且一網盡哉帝責
羽健疑揣而以前條陳驛遞原之太常少卿謝陞求廵
撫於永光永光長吏部陞當推薊鎮畏而引病以避後
推太僕則不病羽徤劾陞永光朋比宜並罪永光召對
文華殿力詆羽健請究主使之者大學士韓爌曰究言
官非體也帝不從已而宥之一日帝御文華殿獨召延
儒語良久事秘舉朝疑駭羽健曰召見不以盈廷而以
獨侍清問不以朝參而以燕閒更漏已沉閣門猶啟漢
臣有言所言公公言之所言私王者不受私疏入切責
羽健既積忤權要其黨思因事去之及袁崇煥下獄主
事陸澄源以羽健嘗疏譽崇煥劾之落職歸卒黃宗昌
字長倩即墨人天啟二年進士崇禎初為御史請斥矯
旨偽官言先帝賓天在八月二十三日三殿敘功止先
一日正當帝疾大漸之時豈能安閒出詔凡加銜進秩
皆魏氏官也得旨汰敘功冐濫者宗昌爭曰臣所糾乃
矯旨非冒濫也冒濫猶可容矯偽不可貸遂列上黃克
纘范濟世霍維華邵輔忠純呂如等六十一人乞罷免
帝以列名多不聽尋劾罷逆黨尚書張我續侍郎吕圖
南通政使岳駿聲給事中潘士聞御史王珙又劾周延
儒貪穢數事帝怒停俸半年既而劾體仁不納二年冬
廵按湖廣岷王禋洪為校尉侍聖及善化王長子企鋀
等所弑參政龔承薦等不以實聞獄不決者久之宗昌
至羣奸始㐲辜帝責問前諸臣失出罪宗昌糾承薦等
時體仁延儒皆已入閣而永光意忌以為不先劾承薦
也鐫宗昌四級宗昌遂歸十五年即墨被兵宗昌率鄉
人拒守城全仲子基中流矢死其妻周氏及三妾郭氏
二劉氏殉之謂之一門五烈莊烈帝初在位銳意圖治
數召見羣臣論事然語不合輒訶譴而王永光長吏部
尤樂沮之澄城人韓一良者元年授戶科給事中言陛
下平臺召對有文官不愛錢語而今何處非用錢之地
何官非愛錢之人向以錢進安得不以錢償以官言之
則縣官為行賄之首給事為納賄之尤今言者俱咎守
令不廉然守令亦安得廉俸薪幾何上司督取過客有
書儀考满朝覲之費無慮數千金此金非從天䧏非從
地出而欲守令之廉得乎臣两月來辭却書帕五百金
臣寡交猶然餘可推矣㐲乞陛下大為懲創逮治其尤
者帝大喜召見廷臣即令一良宣讀讀已以疏遍視閣
臣曰一良忠鯁可僉都御史永光請令指實一良唯唯
如不欲告訐人者則令密奏五日不奏而舉周應秋閻
鳴泰一二舊事為言語頗侵永光帝乃再召見一良永
光及廷臣手前疏循環頌音琅然而曰此金非從天䧏
非從地出則掩卷而歎問一良五百金誰之餽也一良
卒無所指固問則對如前帝欲一良指實將有所懲創
一良卒以風聞謝大不懌謂大學士劉鴻訓曰都御史
可輕授耶叱一良前後矛眉褫其官
吳執御字朗公黃巖人天啟二年進士除濟南推官德
州建魏忠賢祠不赴崇禎三年徵授刑科給事中明年
請除掣簽法使人地相配議格不行請蠲畿輔加𣲖示
四方停免之期曉然知息肩有日不至召亂請捐罷助
搜括毋為貪墨藏奸數帝以沽名市德責之劾吏部尚
書王永光比匪用王元雅而封疆悮聽張道濬賄舉尹
同臯而祖制紊國家立法懲貪而永光誨貪官邪何日
正寵賂何日清帝以永光清慎不納其言請召黃克纘
劉宗周鄭鄤忤旨譙讓又言往者邊警袁崇煥王元雅
擁金錢數百萬士馬數十萬狼狽失守而史應聘王象
雲張星左應選以一邑抗強敵故曰籌邊不在增兵餉
而在擇人請畿輔東北及秦晉沿邊州縣選授精敏甲
科賜璽書畀本地租賦撫練軍民自禦寇邊關文武吏
繕修戰守外責以理財如先臣王翺葉盛輩所為客兵
可撤餉省可數百萬帝時未審執御所論畿輔秦晉也
而曰歲賦留本地則國用何資不聽又劾首輔周延儒
攬權其姻親陳于泰及幕客李元功等交關為奸利初
執御行取入都延儒遣元功招之不赴至是竟劾延儒
又陳内外陰陽之說九邊中原廟堂之上無非陰氣心
膂大臣不皆君子帝以所稱陽剛君子無主名令指實
執御乃以前所薦劉宗周三人及姜曰廣文震孟陳仁
錫黃道周倪元璐曹于汴惠世掦羅喻義易應昌對會
御史吳彥芳言執御所舉固真君子他若侍郎李瑾李
邦華畢懋康倪思輝程紹皆忠良當用通政使章光岳
邪媚當斥帝怒其朋比執政復從中搆之遂削二人籍
下法司訊時御史王績燦方以薦李邦華劉宗周等下
獄而執御彥芳復繼之舉朝震駭言官為申救卒坐三
人贖徒三年彥芳字延祖歙縣人為御史大凌被圍疏
論孫承宗又駁逆案吕純如辨冤之謬登州用兵請設
監島中官至是譴歸績燦字偉奏安福人與給事中鄧
英陳奸吏私𣲖之弊又進賜環起廢容諫三說薦張鳳
翔李邦華劉宗周惠世掦遂獲罪卒福王時復官彥芳
績燦两人者皆以天啟五年舉進士彥芳授莆田知縣
績燦授興化知縣又皆以治行高等擢崇禎四年御史
並有聲其免官也又皆以薦才不中與吳執御同論譴
云
章正宸字羽侯會稽人從學同里劉宗周有學行崇禎
四年進士由庶吉士改禮科給事中勸帝法周孔黜管
商崇仁義賤富強禮部侍郎王應熊者溫體仁私人也
廷推閣臣望輕不得與體仁引為助為營入閣正宸上
言應熊強愎自張何緣特簡事因多擾變以刻成綜核
傷察宜存渾厚奈何使很傲之人與贊平明之治哉帝
大怒下獄拷訊竟削歸籍九年冬召為戶科給事中遷
吏科都給事中周延儒再相帝尊禮之特重正宸出其
門與搘拄歲旦朝會帝隆師傅禮進延儒等而揖之曰
朕以天下聽先生正宸曰陛下隆禮閣臣願閣臣積誠
以格君心母緣中官毋修恩怨毋以寵利居成功毋以
爵禄私親暱語皆風刺延儒延儒欲用宣府撫廵江禹
緒為宣大總督正宸持不可吏部希延儒指用之延儒
欲起江陵知縣史調元正宸止之延儒以罪輔溤銓之力
得再召欲假守涿功復銓冠帶正宸爭之事遂寢其不
肯阿徇如此未幾會推閣臣救李日宣謫戍均州語在
日宣傳福王立召復正宸故官正宸痛舉朝無討賊心
上疏曰比者河北山左各結營寨禽殺偽官為朝廷效
死力忠義所激四方響應宜亟檄江北四鎮分渡河淮
聯絡諸路一心齊力互為聲援兩京血脉通而後塞井
陘絶孟津據武關以攻隴右陛下縞素親率六師駐蹕
淮上聲靈宸動人切同仇勇氣將自倍簡車徒選將帥
繕城塹進寸則寸進尺則尺據險處要以規中原天下
大矣詎無人應運而出哉魏國公徐弘基薦逆案張捷
部議並起用鄒之麟張孫振劉光斗安遠侯柳祚昌等
薦起阮大鋮正宸並疏諫不納改大理丞正宸請假歸
魯王監國署舊官事敗棄家為僧
黃紹杰萬安人天啟五年進士授中書舍人崇禎元年
考選給事中需次劾罷奄黨南京御史李時馨徐復陽
補授兵科五年薊遼總督曹文衡與監視中官鄧希詔
相訐紹杰言文衡烈士受内臣指摘何顏立三軍上希
詔内豎訐邊臣辱國大不便宜亟更文衡而罷希詔帝
不聽久之文衡以閒住去紹杰遷刑科左給事中七年
五月因旱求言紹杰疏論大學士溫體仁曰漢世災異
策免三公宰執亦引罪以求罷今者久旱陛下修明
政治納讜言可謂應天以實矣而雨澤不䧏何哉天有所
甚怒而不觧也次輔溫體仁者秉政數載上干天和無
歲不旱暵無日不風霾無處不盜賊無人不愁怨秉政
既久窺瞷益工中外趨承益巧一人當用則曰體仁意
未遽爾也一事當行則曰體仁聞恐不樂也覆一疏建
一議又曰慮體仁有他屬不然則體仁忌諱母攖其兇
鋒也凡此召變之尤願陛下罷體仁以回天意體仁罷
而甘霖不䧏殺臣以正欺君之罪帝方眷體仁貶紹杰
一秩體仁辨且訐其别有指授紹杰言廷臣言事指及
乘輿猶荷優容一字涉體仁必遭貶黜誰不自愛為人
指授耶因列其罪狀東南不肯設立總督庇兵部侍郎
彭汝楠致失機宜用貪穢胡鍾麟為職方郎而黜李繼
貞囑尚書閔洪學起私人唐世濟為南京總憲錮正人
瞿式耜等庇姻婭沈棨為宣撫私款辱國庇主考丁進
從寬磨勘且曰臣所仰祝聖明洞燭體仁奸欺者其說
則有两端下惟朋黨一語可以箝言官之口挑善類之
禍上惟票擬一語可以激聖明之怒蓋僨悞之愆體仁
猶辨且以朋黨為言紹杰遂言體仁受銅商王誠金體
仁長子受廵撫棨及两淮廵鹽高欽順等金皆萬計體
仁用門幹王治東南之利皆其轉輸體仁私邸两被盜
失黃金寳玉無算匿不敢言帝怒調為上林苑署丞遷
行人司副八年賊犯皇陵紹杰再劾體仁悮國召寇再
謫應天府檢校屢遷南京吏部郎中卒先是七年正月
給事中李世祺論溫體仁及大學士吳宗逹幷劾兵部
尚書張鳳翼溺職狀帝怒謫福建按察司檢校世祺字
夀生青浦人天啟二年進士授行人崇禎三年擢刑科
給事中陳大計之當定者二曰兵食之計民生之計大
弊之當釐者三曰六曹之弊在吏胥邊吏之弊在欺隱
貪墨之弊在奢靡夏旱禱雨未應乃進修政之說三曰
恤畿甸議催枓預儲備帝並納之中官出鎮世祺上言
祖宗立法錢榖兵馬軍民各分事權防專擅内閣入奉
天顏出司兵食内廷意旨既得而陰伺之外廷事權又
得而顯操之魏忠賢盜弄神器則頼聖天子躬翦除之
而奈何復躬自蹈之不聽五年八月淫雨損山陵昌平
地動世祺上言日者輔理調燮無聞精神為固寵之用
統軍衡才無術緩急無可恃之人中樞决策掩耳盜鈴
主計持籌醫瘡剜肉州縣廹功令鞭策不前六曹窘簿
書救過不贍簪筆執簡之臣接跡囹圄考槃薖軸之士
抗聲鴻舉一人議疑及衆人一事訾疑及衆事黃衣之
使頡頏卿貳之堂貂蟬之座雄踞節鉞之上低眉則氣
折強項則釁開各邊監視之遣已將期月初雖間有摘
發至竟同歸模棱效不效可槩見伏願撤回各使以明
陰不干陽之分然後採公論以進退大臣酌事情以衡
量小臣釋疑忌之根開功名之路庶天變可回時艱可
濟帝以借端瀆奏切責之給事中陳贊化劾周延儒謂
延儒嘗語人曰今上羲皇上人也此成何語臣聞之世
祺帝詰世祺則言聞之贊化帝詰責者再三世祺執如
初乃已至是論體仁絶世之奸大貪之尤遂貶官久之
起行人司副屢遷太僕寺卿遣祭魯王事竣旋里國變
杜門不出久之卒
傅朝佑字右君臨川人有孝行萬歷中舉鄉試第一師
事鄒元標天啟二年成進士授中書舍人崇禎三年考
選給事中永平初復列上善後七事帝採納之補授兵
科明年八月疏劾首輔周延儒以機械變詐之心運刑
名督責之術見佞則加之膝結袁弘勛張道濬為腹心
遇賢則墜之淵擯錢象坤劉宗周於草莽傾䧟正士加
之極刑曰上意不測也攘竊明旨播諸朝右曰吾意固
然也皇上因旱求言則恐其掦已過故削言官以立威
皇上慎密兵機則欲其箝人口故挫直臣以怵衆往時
糾其罪惡者盡遭斥逐而親知鄕曲遍列要津大臣之
道固如是乎忤旨切責屢遷工科左給事中陳當務十
二事一納諫二恤民三擇相四勿以内批用輔臣五勿
使中官司彈劾六勿令法外加濫刑七止緹騎八停内
操九抑武臣驕玩十廣起廢十一敇有司修城積粟十
二講聖諭六條出封益藩事竣還里九年即家進刑科
都給事中還朝愆期為給事中陳啟新所劾貶秩調
外未行疏論溫體仁六大罪略言陛下當邊警時特簡體
仁入閣體仁乃不以道事君而務刑名窺陛下意在振
作彼則借以快恩仇窺陛下治尚精明彼則託以張威
福此謂得罪於天子鳳陽昌平鍾靈之地體仁曾無未
雨綢繆两地失守陵寝震驚此謂得罪於祖宗爕理職
在三公體仁為相日月交蝕星辰失行風霾迭見四方
告災歲比不登地震河决城䧟井枯曾莫之懲則曰尋
恩怨圖報睚眦此謂得罪於天地強敵内逼大盜四起
高麗旦暮且䧟體仁冒賞冒廕中外觧體因之此謂得
罪於封疆體仁子見屛於復社諸生募人糾彈株連不
已且七年又議裁減荗才國家三百年取士之經一旦
壊於體仁之手此謂得罪於聖賢同生天地誰無本心
體仁自有肺腸偏欲殘害忠良祗今文武臣僚幾數百
人駢首囹圄天良盡喪此謂得罪於心性夫人主之辨
姦在明而人主之去姦在斷伏願陛下大施明斷速去
體仁毋以天變為不足畏毋以人言為不足恤毋以羣
小之逢迎為必可任毋以一己之精明為必可恃大赦
天下除苛政庶倒懸可觧太平可致帝怒除名下吏按
治踰月體仁亦罷中官杜勲雅重朝佑令其上疏請罪
而已從中主之可復故官朝佑不應十一年冬國事益
棘獲罪者益衆獄幾滿朝佑乃從獄中上書請寬恤語
過激會有邊警未報也明年春責以顛倒賢奸恣意訕
侮廷杖六十創重而卒當時臺省競言事言不中多獲
譴章正宸莊鼇獻李汝璨之徒好直諫朝佑嘗疏稱之
鼇獻字任公晉江人崇禎六年由庶吉士改兵科給事
中上太平十二策極論東厰之害忤旨貶浙江布政司
照磨汝璨字用章南昌人崇禎時為刑科給事中十年
閏月因旱求言陳回天四要論財用政事之弊又言八
九年來干和召災始於端揆積於四海水旱盜賊頻見
疉出勢將未已何怪其然帝怒削籍歸國變衰絰北面
哀號作祈死文祈死竟死汝璨朝佑既死福王時復官
鼇獻事福王復官久之卒
姜埰字如農萊陽人崇禎四年進士授密雲知縣調儀
真遷禮部主事十五年擢禮科給事中山陽武舉陳啟
新者崇禎九年詣闕上書言天下三大病士子作文高
談孝弟仁義及服官恣行奸慝此科目之病也國初典
史授都御史貢士授布政秀才授尚書嘉靖時猶三途
並用今惟一途舉貢不得至顯官一舉進士横行放誕
此資格之病也舊制給事御史教官得為之其後途稍
隘而舉人推官知縣猶與其列今惟以進士選彼受任
時先以給事御史自待監司郡守承奉不暇剝下虐民
恣其所為此行取考選之病也請停科目以絀虚文舉
孝廉以崇實行罷行取考選以除積横之習蠲災傷田
賦以蘇民困專拜大將以節制有司便宜行事捧疏跪
正陽門三日中官取以進帝大喜立擢吏科給事中歴
兵科左給事中劉宗周詹爾選等先後論之歙人楊光
先訐其出身賤役及徇私納賄狀帝悉不究然啟新在
事所條奏率無關大計御史王聚奎劾其溺職帝怒謫
聚奎以僉都御史李先春議聚奎罰輕並奪其職久之
御史倫之楷劾其請託受賕還鄕驕横始詔行勘未上
而啟新遭母憂埰因劾其不忠不孝大奸大詐遂削啟
新籍下撫按追贓擬罪啟新竟逃去不知所之國變後
為僧以卒時帝以寇氛未息民罹鋒鏑建齋南城埰上
疏諫不報已陳蕩寇二策曰明農業牧勇敢帝善其言
初溫體仁及薛國觀排異已及建言者周延儒再相盡
反所為廣引清流言路亦蜂起論事忌者乃造二十四
氣之說以指朝士二十四人直逹御前帝適下詔戒諭
百官責言路尤至埰疑帝已入其說乃上言陛下視言
官重故責之嚴如聖諭云代人規卸為人出缺者臣敢
謂無其事然陛下何所見而云倘如二十四氣蜚語此
必大奸巨憝恐言者不利己而思以中之激至尊之怒
箝言官之口人皆喑默誰與陛下言天下事者先是給
事中方士亮論密雲廵撫王繼謨不勝任保定參政錢
天錫因夤緣給事中楊枝起廖國遴以屬延儒及廷推
遂得俞旨適帝有為人出缺諭蓋舉廷臣積習告戒之
非為天錫發也埰探之未審謂帝實指其事倉卒拜疏
而帝於是時方憂勞天下默告上帝戴罪省愆所頒戒
諭詞旨哀痛讀者感傷埰顧反覆詰難若深疑於帝者
帝遂大怒曰埰敢詰問詔旨藐玩特甚立下詔獄考訊
掌鎮撫梁清宏以獄詞上帝曰埰情罪特重且二十四
氣之說類匿名文書見即當毁何故累騰奏牘其速按
實以聞時行人熊開元亦以建言下錦衣衛帝怒两人
甚密旨下衛帥駱養性令潛斃之獄養性懼以語同官
同官曰不見田爾耕許顯純事乎養性乃不敢奉命私
以語同鄉給事中廖國遴國遴以語同官曹良直良直
即疏劾養性歸過於君而自以為功陛下無此旨不宜
誣謗即有之不宜洩請並誅養性開元養性大懼帝亦
不欲殺諫臣疏竟留中會鎮撫再上埰獄言掠訊者再
供無異詞養性亦封還密旨乃命移刑官定罪尚書徐
石麟等擬埰戍開元贖徒帝責以徇情骫法令對狀乃
奪石麟及郎中劉沂春官而逮埰開元至午門並杖一
百埰已死埰弟垓口溺灌之乃復蘇仍繫刑部獄明年
秋大疫命諸囚出外收保埰開元出即謁謝賓客帝以
語刑部尚書張忻忻懼復禁之獄十七年二月始釋埰
戍宣州衛將赴戍所而都城䧟福王立遇赦起故官丁
父艱不赴國變後流寓蘇州以卒且死語其二子曰吾
奉先帝命戍宣州死必葬我敬亭之麓二子如其言垓
字如須崇禎十三年進士授行人埰下獄垓盡力營護
後聞鄉邑破父殉難一門死者二十餘人垓請代兄繋
獄釋埰歸葬不許即日奔喪奉母南走蘇州初垓為行
人見署中題名碑崔呈秀阮大鋮與魏大中並列立拜
疏請去二人名及大鋮得志滋欲殺垓甚垓乃變姓名
逃之寧波國亡乃觧
熊開元字魚山嘉魚人天啟五年進士除崇明知縣調
繁吳江崇禎四年徵授吏科給事中帝遣中官王應期
等監視關寧軍馬開元抗疏爭不納王化貞久繫不决
奸人張應時等疏頌其功請以身代死俾戴罪立功開
元疏駁之言化貞家貲鉅萬每會朝審輒買燕市少年
雜立道旁投熊廷弼瓦礫嗟嘆化貞不休以此熒惑上
聽今應時復敢為此請宜立肆化貞市朝化貞卒正法
時有令有司徵賦不及額者不得考選給事中周瑞豹
考選而後完賦帝怒貶謫之命如瑞豹者悉以聞於是
開元及御史鄭友元等三人並貶二秩調外開元不赴
官久之起山西按察司照磨遷光禄寺監事十三年遷
行人司副左䧏官率驟遷開元以淹久頗觖望會光禄
丞缺開元詣首輔周延儒述已困頓狀延儒適以他事
輒命駕出開元大慍會帝以畿輔被兵求言官民陳事
者報名會極門即日召對開元欲論延儒次日即請見
帝召入文昭閣開元請密論軍事帝屛左右獨輔臣在
開元不敢言但奏軍事而出越十餘日復請見帝御德
政殿秉燭坐開元從輔臣入奏言易稱君不密則失臣
臣不密則失身請輔臣暫退延儒等引退者再帝不許
開元遂言陛下求治十五年天下日以亂必有其故帝
曰其故安在開元言今所謀畫惟兵食寇賊不揣其本
而末是圖雖終日夜不寢食求天下治無益也陛下臨
御以来輔臣至數十人不過陛下曰賢左右曰賢而己
未必諸大夫國人皆曰賢也天子心膂肱股而任之易
如此庸人在高位相繼為奸人禍天殃迄無衰止迨言
官發其罪狀誅之斥之已敗壞不可復救矣帝與詰問
久之疑開元有所為曰爾意有人欲用乎開元辨無有
且奏且頻目延儒延儒謝帝曰天下不治皆朕過於卿
等何與開元言陛下令大小臣工不時面奏而輔臣在
左右誰敢為異同之論以速禍且昔以輔臣繁刑厚歛
屛棄忠良賢人君子攻之今輔臣奉行德意釋纍囚蠲
逋賦起廢籍賢人君子皆其所引用偶有不平私慨歎
而已帝責開元有私開元辨延儒等亦前為觧開元復
請徧召廷臣問之輔臣賢否輔臣心事明諸臣流品亦
别陛下若不察將吏狃情面賄賂失地喪師皆得無罪
誰復為陛下捐軀報國者延儒等奏情面不盡無賄賂
則無有開元復言敵兵入口四十餘日未聞逮治一督
撫帝曰督撫初推人以為賢數月後即以為不賢必欲
去之而後快邊方與内地不同使人何以展布開元言
四方督撫率自監司明日廷推今日傳單其人姓名不
列至期吏部出諸䄂諸臣唯唯而已既推後言官轉相
採訪而其人伎俩亦自露於數月間故人得而指之非
初以為賢繼以為不賢也帝命之退延儒等請令補牘
從之當是時開元欲發延儒罪以其在側不敢言而延
儒慮其補牘謀沮之大理卿孫晉兵部侍郎馮元飇責
開元首輔多引賢者首輔退賢者且盡逐開元意動大
理丞吳履中至亦以開元言為驟禮部郎中吳昌時者
開元知吳江時所拔士也復致書言之開元乃止述奏
辭不更及延儒他事帝方信延儒
大清兵又未退焦勞甚得奏大怒令錦衣衛逮治衛帥
駱養性開元鄉人也雅怨延儒次日即以獄上帝益怒
開元䜛譖輔弼必使朕孤立於上乃便彼行私必有主
使者養性不加刑溺職甚其再嚴訊以聞十二月朔嚴
刑詰供主謀開元堅不承而盡發延儒之隱養性具以
聞帝乃廷杖開元繫獄始方士亮劾罷密雲廵撫王繼
謨參政錢天錫得巡撫御史孫鳳毛發其事劾給事中
楊枝起廖國遴為天錫夤緣因言開元面奏實二人主
之欲令邱瑜秉政陳演為首輔御史李陳玉亦言之帝
以開元已下吏不問而責令鳳毛陳奏鳳毛死其子訴
冤謂國遴枝起酖殺之两人及天錫並削職下獄士亮
又言恐代繼謨者未能勝繼謨繼謨得留任十六年六
月延儒罷言官多救開元者不報刑部擬贖徒不許明
年正月遣戍杭州未幾京師䧟福王召起吏科給事中
丁母艱不赴唐王立起工科左給事中連擢太常卿左
僉都御史隨征東閣大學士乞假歸汀州破棄家為僧
隱蘇州之靈巖以終士亮歙縣人崇禎四年進士歴嘉
興福州推官擢兵科給事中與同官朱徽倪仁禎等謁
大學士謝陞於朝房陞言人主以不用聰明為高今上
太用聰明致天下盡壊又曰欵事諸君不必言皇上祈
籖奉先殿意已决諸人退謂陞誹謗君父洩禁中語仁
禎國遴等交章論之斥陞大不道無人臣禮士亮及他
言官繼之疏數十上帝大怒削陞籍已而士亮連劾諸
督撫張福臻徐世廕朱大典葉廷貴及兵部侍郎吕大
器甘肅總兵馬爌事多施行又請召舊諫臣姚思孝何
楷李化龍張作楫張焜芳李模詹爾選李右讜林蘭友
成勇傅元初而恤已死者吳執御魏呈潤傅朝佑吳彥
芳王績燦葛樞帝頗採納周延儒出督師請士亮贊畫
軍務延儒獲譴士亮亦削職下獄久之釋歸福王時復
官國變後卒
詹爾選字思吉撫安人崇禎四年進士授大常博士八
年擢御史時詔廷臣舉守令爾選言縣令多而難擇莫
若精擇郡守郡守賢縣令無不賢因請起用侍郎陳子
壯推官湯開遠報聞明年疏劾陳啟新宜召九卿科道
覿面敷陳罄其底蘊果有他長然後授官遽爾授官非
所以重名器吏部尚書謝陞大學士溫體仁不加駁正
尸素可愧帝怒未幾大學士錢士升以爭武生李璡搜
括富戶忤旨引罪乞休去爾選上疏曰輔臣引咎求黜
遽奉回籍之諭夫人臣所以不肯言者其源在不肯去
耳輔臣肯言肯去臣實榮之獨不能不為朝廷惜此一
舉也璡以非法𨗳主上其端一開大亂將至輔臣憂心
如焚忽奉改擬之命遂爾執奏皇上方嘉許不暇顧以
為疑君要譽耶人臣無故疑其君非忠也乃謂吾君萬
舉萬當者第容悦之借名必非忠人臣沽名義所不敢
出也乃人主不以名譽鼓天下使其臣尸位保寵寡廉
鮮恥亦必非國家利况今天下疑皇上者不少矣將驕
卒惰尚方不靈億萬民命徒供武夫貪冒則或疑過於
右武穿札與操觚並課非是者弗錄人見賣牛買馬絀
德齊力徒使強寇混跡於道途父兄莫必其子弟則或
疑緩於敷文免覲之說行上意在甦民困也而或疑朝
宗之大義不敵數萬路用之金錢駁問之事煩上意在
懲奸頑也而或疑明啟之刑書幾禁加等之紛亂其君
子憂驅策之無當其小人懼䧟累之多門明知一切苟
且之政或拊心愧恨或對衆欷歔輔臣不過偶因一事
代天下發憤耳而竟鬱鬱以去恐後之大臣無復有敢
言者矣大臣不敢言而小臣愈難望其言矣所日與皇
上言者惟苛細刻薄不識大體之徒似忠似直如狂如
癡售則挺身招搖敗則潛形逋竄駭心志而爚耳目毁
成法而釀隱憂天下事尚忍言哉祈皇上以遠大宅心
以簡静率憲責大臣弼違之義作言官敢諫之風寧獻
可替否毋藉口聖明獨斷掩聖主之謙沖寧進禮退義
毋藉口君恩未酬飾引身之濡滯臣愚不勝惓惓疏入
帝震怒召見武英殿詰之曰輔臣之去前旨甚明汝安
得為此言對曰皇上大開言路輔臣乃以言去國恐後
來大臣以言為戒非皇上求言意帝曰建言乃諫官事
大臣何建言對曰大臣雖在格心然非言亦無由格大
臣止言其大者决無不言之理大臣不言誰當言者帝
曰朕如此焦勞天下尚疑朕乎即尚方劍何嘗不賜彼
不能用何言不靈對曰誠如聖諭但臣見督理有參疏
未蒙皇上大處分與未賜何異帝曰刑官擬罪不合朕
不當駁乎對曰刑官不職但當易其又不當侵其事帝
曰汝言一切苟且之政何者為苟且對曰加𣲖帝曰加
𣲖因賊未平賊平何難停汝尚有言乎對曰搜括抽扣
亦是帝曰供此軍國之用非輸之内帑汝更何言對曰
即捐助亦是帝曰本令願捐者聽何嘗強人時帝聲色
俱厲左右皆震懾而爾選詞氣不撓帝又詰發憤諸語
及貼黃簡略斥為欺罔命錦衣提下爾選叩頭曰臣死
不足惜皇上幸聽臣事尚可為即不聽亦可留為他日
思帝愈怒罪且不測諸大臣力救乃命繫於直廬明日
下都察院議罪議止停俸帝以語涉誇詡并罪視草御
史張三謨令使部同論請鐫五級以雜職用復不許乃
削籍歸自後言者屢薦皆不聽十五年給事中沈迅左
懋第相繼薦有詔召還未及赴而都城䧟福王立首起
故官未上羣小用事憚爾選鯁直令補外僚遂不出國
變後十二年而終
湯開遠字伯開主事顯祖子也早負器識經濟自許崇
禎五年由舉人為河南府推官帝惡廷臣玩愒持法過
嚴開遠疏諫曰陛下臨御以來明罰敇法自小臣至大
臣蒙重譴下禁獄者相繼幾於刑亂國用重典矣見廷
臣薦舉不當疑為黨徇惡廷臣執奏不疑為藐抗移以
策勵望諸臣於是戴罪者多而不開以立功之路以詳
慎責諸臣於是引罪者衆而不諒其致誤之由墨吏宜
逮然望稍寬出入無絀能臣至三時多害五方交警諸
臣怵參罰惟急催科民窮則易爲亂陛下寬一分在臣
子即寬一分在民生此可不再計決者尤望推諸臣以
心待諸臣以禮諭中外法司以平允至錦衣禁獄非寇
賊奸宄不宜輕入帝怒摘其疏中桁楊慘毒遍施勞臣
語責令指實乃上奏曰時事孔棘諸臣有過可議亦有
勞可準有罪可程亦有情可原究之議過不足懲過而
後事轉因前事以灰心聲罪不足服罪而故者更藉誤
者以實口綜核大過則要領失措懲創太深則本實多
缺往往上以為宜詳宜新之事而下以為宜略宜仍之
事朝所為縲辱擯棄不少愛之人又野所為推重愾歎
不可少之人上與下異心朝與野異議欲天下治平不
可得也蘇州僉事左應選任昌黎縣令率土著保孤城
事平之日擢任監司乃用小過卒以贓擬城池失守者
既不少貸捍禦著績者又不獲原諸臣安所適從哉事
急則鉅萬可捐事平則錙銖必較向使昌黎不守同於
遵永不知費朝廷幾許金錢安所得涓滴而問之臣所
惜者此其一給事中馬思理御史高倬值草埸火發狂
奔盡氣無救燎原此不過為法受過耳更欲以他罪論
則甚矣今歲盛夏雪雹地震京圻草埸不爇自焚陛下
不寬刑修省反嚴鞫而長繋之非所以召天和稱善事
也臣所惜者此其一宣大廵按胡良機陛下知其諳練
两任巖疆尋因過悞褫革輿論惜之豈成命終難反汗
哉臣所惜者此其一監兌主事吳灃宵旦河干經營漕
事運升稽違量行責戒乃褫革之又欲究治之夫兵譁
則為兵易將將譁則為武抑文勇於譁而怯於鬭安用
此驕兵驕將爲也臣所惜者此又其一末復為都御史
陳于廷易應昌申辨帝切責之河南流賊大熾開遠以
監左良玉軍躬擐甲胄屢致克捷帝以天下用兵意頗
重武督撫失事多逮繫而大將率姑息開遠以為偏八
年十月上疏曰比年寇賊縱横撫鎮為要乃陛下於撫
臣則懲創之於鎮臣則優遇之試觀近日諸撫臣有不
褫奪不囚繫者乎諸帥臣及偏裨有一禮貌不崇陛廕
不遂者乎即觀望敗衂罪狀顯著者有不寬假優容者
乎夫懲創撫臣欲其惕而戒也優遇武臣欲其感而奮
也然而封疆日破壊寇賊日蔓延者分别之法少也撫
臣清操如沈棨幹濟如練國事捍禦兩河身自為將
如元默拮据兵事沮賊長驅如吴甡或麗爰書或登白
簡其他未可悉數而武臣桀驁恣雎無日不上條陳爭
體統一旦有警輒逡廵退縮即嚴旨屢頒褎如充耳如
王樸尤世勛王世恩輩其罪可勝誅哉秦撫甘學闊有
法紀全疎一疏請正縱賊諸弁以法明旨顧切責之然
則自今以後敗將當不問矣文臣未必無才能乃有寧
甘斥黜必不肯任不敢任者以任亦罪不任亦罪不任
之罪猶輕而任之罪更重也誠欲使諸臣踴躍任事在
寬文法原情實分别去留母以一眚棄賢才至韎韐之
夫不使怯且欺者倖乎其間則賞罰以平文武用命矣
帝以撫臣不任者無所指實責令再陳乃上言曰朝廷
賞罰無章於是諸臣之不肯任不敢任者罪而肯任敢
任者亦罪且其罪反重勸懲無當欲勘定大亂未之前
聞從來無詘督臣以伸庸帥者至今而楊嗣昌不得關
其說從來無抑言路以伸劣弁者至今而王肇坤不得
保其秩王樸恇怯暴著聽敵飽去猶得與吳甡並論播
之天下不大為口實哉若撫臣之不肯任不敢任者如
陜西之胡廷晏山西之仙克謹宋統殷許鼎臣何以當
日處分視後皆輕練國事元默承大壊極敇之後竭力
撐持何以當日處分較前更重且近日為辦寇而誅督
臣者一逮督臣撫臣者二褫撫臣者亦二甚至廵方與
撫臣並議而并逮两按臣計典與失事牽合而幷褫南
樞臣若監司守令之獲重譴者不可勝紀試問前後諸
帥臣有一誅且逮者乎即䧏而偏裨有一誅且逮者乎
甚至避寇縱寇養寇助寇者皆置弗問卽或處分不過
䧏級戴罪而已然則諸將之不肯任不敢任者直謂之
無罪可乎是陛下於文武二途委任同責成不同明旨
所謂一體者終非一體矣不特此也按臣曾週當舊撫
艱去力障寇鋒初非失事乃竟從逮配將來無肯任敢
任之按臣矣道臣祝萬齡拮据兵食寢餌俱廢至疽發
於背而遽行削籍將來無肯任敢任之監司矣史洪謨
作令宜陽戰守素備賊渡澠池不敢薄城及知六安復
有全城之績而褫奪驟加將来無肯任敢任之州縣矣
賊薄永寧舊蜀撫張論與子給事鼎延傾貲募士夙夜
登陴及論物故鼎延請恤并其子官奪之將來無肯任
敢任之鄉官矣吏部惟雜職多弊臣鄕吳羽文竭力釐
剔致刀筆賈豎鬨然而起羽文略不為撓乃以起廢一
事長繫深求將來無肯任敢任之部曹矣臣讀明旨謂
諸事皆經確核以議處有銓部議罪有法司稽核糾舉
有按臣也不知旨旨一下銓部即議䧏議革有肯執奏
曰此不當處者乎一下法司即擬配擬戍有肯執奏曰
此不當罪者乎至查核失事按臣不過據事上聞有原
功中之罪罪中之功乞貸於朝廷者乎是非諸臣不肯
分别也知陛下一意重創言之必不聽或反以甚其罪
也所以行間失事無日不議處議罪而於蕩寇安民毫
無少補則今日所少者豈非大公之賞罰哉帝得奏大
怒命削籍撫按觧京訊治河南人聞之若失慈母左良
玉偕將士七十餘人合奏乞留廵按金光辰亦備列其
功狀以告帝為動容命釋還戴罪辦賊十年正月討平
舞陽大盜楊四論功當進秩總理王家禎復薦之乃擢
按察僉事監安廬二郡軍其年冬太子將出閣奏言陛
下言教不如身教請謹幽獨恤民窮優大臣容直諫寬
拙吏薄貨財疏滯獄俾太子得習見習聞為他日出治
臨民之本帝深納之是時賊犬擾江北開遠數有功廵
撫史可法薦其治行卓異進秩副使監軍如故十三年
與總兵官黃得功等大破革裏眼諸賊賊遂乞䧏朝議
將用為河南廵撫竟以勞瘁卒官軍民咸為泣下贈太
僕少卿
成勇字仁有樂安人天啟五年進士授饒州推官謁鄒
元標於吉水師事之中使至知府以下郊迎勇不往且
捕笞其從人丁内外艱歴開封歸德二府推官流賊攻
歸德擊走之崇禎十年行取入京時變考選例優者得
為翰林公論首勇而吏部尚書田唯嘉抑之勇得南京
吏部主事以去明年二月帝御經筵問講官保舉考選
得失諭德黃景昉訟勇及朱天麟屈帝親策諸臣天麟
得翰林而勇以先赴南京不與尋用御史涂必泓言授
南京御史楊嗣昌奪情入閣言者咸獲譴勇憤其年九
月上疏言嗣昌秉樞两年一籌莫展邊警屢驚羣寇滿
野清議不畏名教不畏萬世公義不畏臣竊為青史慮
疏入帝大怒削籍提訊詰主使姓名勇獄中上書言臣
十二年外吏數十日南臺無權可招無賄可納不知有
黨帝怒竟戍寧波衛中外十餘䟽不召後以副都御史
張瑋言執政合詞請擢用帝以勇宥罪方新不當復職
命以他官用甫聞命而京師䧟福王時起御史不赴披
緇為僧越十五年而終
陳龍正字惕龍嘉善人父于王福建按察使龍正遊高
攀龍門崇禎七年成進士授中書舍人時政尚綜覈中
外爭為深文以避罪東厰緝事尤冤濫十一年五月熒
惑守心下詔修省有哀懇上帝語龍正讀之泣上養和
好生二疏略曰回天在好生好生無過減死臯陶贊舜
曰罪疑惟輕是聖人於折獄不能無失也蓋獄情至隱
人命至重故不貴專信而取兼疑不務必得而甘或失
臣居家所見聞四方罪犯無甚窮凶奇謀者及來京師
此等乃無虚月且罪案一成立就誅磔亦宜有所懲戒
何犯者若此纍纍臣願陛下懷帝舜之疑寧使聖主有
過仁之舉臣下獲不經之愆蓋陰指東厰事也越數日
果諭提督中官王之心不得輕視人命云其冬京師戒
嚴詔廷臣舉堪任督撫者御史葉紹顒舉龍正久之刑
部主事趙奕昌請訪求天下眞賢才帝令奕昌自舉亦
以龍正對帝皆不用龍正居冷曹好言事十二年十月
彗星見是歲冬至大雷電雨雹十三年二月京師大風
天黃日眚浹旬不觧龍正皆應詔條奏大指在聽言省
刑十五年夏帝復下詔求言云拯困甦殘不知何道龍
正上言拯困甦殘以生財為本但財非折色之謂以折
色為財則取於人而易盡必知本色為財則生於地而
不窮今持籌之臣曰設處曰搜括曰加𣲖皆損下之事
聚歛之别名也民日病國奚由足臣謂宜專意墾荒申
明累朝永不起科之制招集南人巨賈盡墾荒田使畿
輔河南山東菽粟日多則京倉之積邊軍之餉皆可隨
宜取給或平糴或拜爵或中監國家命脉不專倚數千
里外之轉運則民間加𣲖自可盡除然是時中原多殘
破有田不得耕龍正執常理而已翌日復進用人探本
疏帝皆優容焉給事中黃雲師劾其學非而博言偽而
辯又以進墾荒議為陵競帝不問時議欲用龍正為吏
部御史黃澍以偽學詆之十七年正月左遷南京國子
監丞甫抵家而京師䧟福王立於南京用為祠祭員外
郎不就南京不守龍正已得疾遂卒
贊曰崇禎時僉壬相繼枋政天下多故事之可言者衆
矣許譽卿諸人抨擊時宰有直臣之風然傅朝佑死杖
下姜埰熊開元得重譴而詹爾選抗雷霆之威顧獲放
免言天子易言大臣難信哉湯開遠以疎遠外僚侃侃
論事憤惋溢於辭表就其所列國勢亦重可慨矣夫
明史卷二百五十八
