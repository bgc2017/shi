欽定四庫全書
明史卷一百十九
大學士張廷玉等奉敕修
列傳第七
諸王四
仁宗諸子
鄭王瞻埈(廬江王載堙)越王瞻墉
蘄王瞻垠襄王瞻墡(棗陽王祐楒)
荆王瞻堈淮王瞻墺
滕王瞻塏梁王瞻垍
衛王瞻埏
英宗諸子
德王見潾許王見淳
秀王見澍崇王見澤
吉王見浚忻王見治
徽王見沛
景帝子
懷獻太子見濟
憲宗諸子
悼恭太子祐極岐王祐棆
益王祐檳衡王祐楎(新樂王載璽)
雍王祐橒夀王祐榰
法王祐梈涇王祐橓
榮王祐樞申王祐楷
孝宗子
蔚王厚煒
仁宗十子昭皇后生宣宗越王瞻墉襄王瞻墡李賢妃
生鄭王瞻埈蘄王瞻垠淮王瞻墺張順妃生荆王瞻堈
郭貴妃生滕王瞻塏梁王瞻垍衛王瞻埏
鄭靖王瞻埈仁宗第二子永樂二十二年九月封仁宗
崩皇后命與襄王監國以待宣宗宣德元年帝征樂安
仍命與襄王居守四年就藩鳳翔正統八年詔遷懷慶
留京邸明年之國瞻埈暴厲數斃人杖下英宗以御史
周瑛為長史稍戢成化二年薨子簡王祁鍈嗣祁鍈之
為世子也襄王朝京師經新鄉祁鍈不請命遣長史往
迎英宗聞之不悦賜書責讓及嗣王多不法又待世子
寡恩長史江萬程諫被責辱萬程以聞帝遣英國公張
懋太監王允中齎敕往諭始上書謝罪弘治八年薨世
子見滋母韓妃不為祁鍈所禮見滋悒悒先卒子康王
祐枔嗣正德二年薨無子從弟懿王祐檡嗣十六年薨
子恭王厚烷嗣世宗幸承天厚烷迎謁於新鄉加祿三
百石疏奏母閻太妃貞孝事蹟詔付史館其後帝修齋
醮諸王争遣使進香厚烷獨不遣嘉靖二十七年七月
上書請帝修德講學進居敬窮理克己存誠四箴演連
珠十章以神仙土木為規諫語切直帝怒下其使者於
獄詔曰前宗室有謗訕者置不治兹復效尤王今之西
伯也欲為為之後二年而有祐橏之事厚烷遂𫉬罪初
祁鍈有子十人世子見滋次孟津王見濍次東垣王見
[泳-永+貢]見濍母有寵於祁鍈規奪嫡不得竊世子金册以去
祁鍈索之急因怨不復朝所為益不法祁鍈言之憲宗
革為庶人及康王薨無子見濍子祐橏應及以前罪廢
乃立東垣王子祐檡至是祐橏求復郡王爵怨厚烷不
為奏乘帝怒摭厚烷四十罪以叛逆告詔駙馬中官即
訊還報反無驗治宫室名號擬乘輿則有之帝怒曰厚
烷訕朕躬在國驕傲無禮大不道削爵錮之鳳陽隆慶
元年復王爵增祿四百石厚烷自少至老布衣蔬食世
子載堉篤學有至性痛父非罪見繋築土室宫門外席
藁獨處者十九年厚烷還邸始入宫萬歷十九年厚烷
薨載堉曰鄭宗之序盟津為長前王見濍既錫諡復爵
矣爵宜歸盟津後累疏懇辭禮臣言載堉雖深執讓節
然嗣鄭王已三世無中更理宜以載堉子翊錫嗣載堉
執奏如初乃以祐橏之孫載璽嗣而令載堉及翊錫以
世子世孫祿終其身子孫仍封東垣王二十二年正月
載堉上疏請宗室皆得儒服就試毋論中外職中式者
視才品器使詔允行明年又上歷算歲差之法及所著
樂律書考辨詳確識者稱之卒諡端清崇禎中載璽子
翊鍾以罪賜死國除廬江王載堙簡王元孫也崇禎十
七年二月賊陷懷慶載堙整冠服端坐堂上賊至被執
欲屈之厲聲曰吾天朝藩王肯降汝逆賊耶詬罵不屈
遇害賊執其長子翊檭擁之北行三月過定興於旅店
作絶命詞遂不食死
越靖王瞻墉仁宗第三子永樂二十二年封衢州未之
藩宣宗賜以冒平莊田正統四年薨妃吳氏殉諡貞惠
無後
蘄獻王瞻垠仁宗第四子初封静樂王永樂十九年薨
諡莊獻仁宗即位追加封諡無後
襄獻王瞻墡仁宗第五子永樂二十二年封莊敬有令
譽宣德四年就藩長沙正統元年徙襄陽英宗北狩諸
王中瞻墡最長且賢衆望頗屬太后命取襄國金符入
宫不果召瞻墡上書請立皇長子令郕王監國募勇智
士迎車駕書至景帝立數日矣英宗還京師居南内又
上書景帝宜旦夕省膳問安率羣臣朔望見無忘恭順
英宗復辟石亨等誣于謙王文有迎立外藩語帝頗疑
瞻墡久之從宫中得瞻墡所上二書而襄國金符固在
太后閣中乃賜書召瞻墡比二書於金縢入朝宴便殿
避席請曰臣過汴汴父老遮道言按察使王槩賢以誣
逮詔獄願皇上加察帝立出槩命為大理卿詔設襄陽
護衛命有司為王營夀藏及歸帝親送至午門外握手
泣别瞻墡逡巡再拜帝曰叔父欲何言頓首曰萬方望
治如饑渴願省刑薄歛帝拱謝曰敬受教目送出端門
乃還四年復入朝命百官朝王於邸詔王詣昌平謁三
陵及辭歸禮送加隆且敕王歲時與諸子得出城遊獵
蓋異數也六年又召以老辭歲時存問禮遇之隆諸藩
所未有成化十四年薨子定王祁鏞嗣弘治元年薨子
簡王見淑嗣三年薨子懷王祐材嗣好鷹犬蓄善馬往
返南陽八百里日猶未晡妃父井海誘使殺人孝宗戒
諭戍海及其左右祐材好道術賜予無節又嘗與興邸
争地連逮七十餘家獄久不决大理卿汪綸兩解之乃
得已十七年薨弟康王祐櫍嗣亦好道術嘉靖二十九
年薨無子從子莊王厚熲由陽山王嗣定王曾孫也時
王邸災先世蓄積一空厚熲折節為恭儉節祿以餉邊
進金助三殿工兩賜書幣事嫡母王太妃及生母潘太
妃以孝聞潘卒殯之東偏王太妃曰汝母有子社稷是
賴無以我故避正寢厚熲泣曰臣不敢以非禮加臣母
及葬跣足扶襯五十里士大夫過襄者皆為韋布交四
十五年薨子靖王載堯嗣萬歷二十三年薨子翊銘嗣
崇禎十四年張獻忠陷襄陽遇害初大學士楊嗣昌之
視師也以襄陽為軍府增堞浚隍貯五省餉金及弓刀
火器是年二月獻忠邀殺嗣昌使於道奪其符驗以數
十騎紿入襄城夜半火作遲明賊大至執翊銘南城樓
屬巵酒曰王無罪王死嗣昌得以死償王遂殺王及貴
陽王常洪火城樓焚其屍賊去僅拾顱骨數寸妃妾輩
死者四十三人福清王常澄進賢王常淦走免事聞帝
震悼命所司備喪禮諡曰忠王嗣昌朝惠王於荆州謁
者謝之曰先生惠顧寡人願先之襄陽謂襄城之破罪
在嗣昌也十七年以常澄嗣襄王寄居九江後徙汀州
不知所終棗陽王祐楒憲王曾孫也材武善文章博涉
星歷醫卜之書嘉靖初上書請考興獻帝世宗以其議
發自宗人足厭服羣心褒之更請除宗人祿使以四民
業自為生賢者用射策應科第寢不行時襄王祐櫍病
廢不事承奉邵亨挾權自恣至捶死鎮寧王母舅祐楒
誘致之抉其目帝遣大理少卿袁宗儒偕中官錦衣往
訊亨論死祐楒坐奪爵帝幸承天念祐楒前疏復之
荆憲王瞻堈仁宗第六子永樂二十二年封宣德四年
就藩建昌宫中有巨蛇蜿蜒自梁垂地或凭王座瞻堈
大懼請徙正統十年徙蘄州景泰二年上書請朝上皇
不許四年薨子靖王祁鎬嗣天順五年薨子見潚嗣靖
王三子長見潚次都梁王見溥樊山王見澋見潚與見
溥同母怨母䁥見溥也錮母奪其衣食竟餓死出柩於
竇召見溥入後園箠殺之紿其妃何氏入宫逼淫之從
弟都昌王見潭妻茆氏美求通焉見潭母馬氏防之嚴
見潚髠馬氏鞭之囊土壓死潭死械繋茆妃入宫嘗集
惡少年輕騎微服涉漢水掠人妻女見澋懼其及也密
聞於孝宗召至京帝御文華門命廷臣會鞫見潚引伏
廢為庶人錮西内居二年見潚從西内摭奏見澋罪誣
其與楚府永安王謀不軌帝遣使往按問不實見澋更
奏見潚嘗私造弓弩與子祐柄有異謀驗之實賜見潚
死廢祐柄而以見溥子祐欄嗣為荆王時弘治七年也
十七年薨諡曰和子端王厚烇嗣性謙和銳意典籍嘉
靖中病辭祿不允令冨順王厚焜攝朝謁厚焜和王第
二子與弟永新王厚熿以能詩善畫名厚烇子永定王
載墭長厚焜即謝攝事人尤以為賢嘉靖三十二年厚
烇薨載墭已前卒其子恭王翊鉅嗣荆自靖王諸子交
惡失令譽及厚烇兄弟感先世家難以禮讓訓飭宗人
見澋曾孫載琌尤折節恭謹以文行稱郡王女例請祿
於朝載埁四女皆妻士人不請封嘗上應詔正禮二疏
不報讀易窮理著大隠山人集子翊&KR0008;翊&KR1350;翊&KR0034;皆工
詩兄弟嘗共一處樓號花萼社翊鉅表載埁賢以訓諸
子諸子不率教世子常泠尤殘恣翊鉅言於朝革為庶
人隆慶四年翊鉅薨次子常&KR0008;嗣萬歷四年薨無子弟
康王常泴由安城王嗣萬歷二十五年薨子定王由樊
嗣天啟二年薨子慈煙嗣崇禎時流賊革裏眼左金王
詭降於楚帥慈□欲與為好召宴盛陳女樂十六年正
月張獻忠陷蘄州慈□先一月薨賊圍王宫盡掠其所
見妓樂去
淮靖王瞻墺仁宗第七子永樂二十二年封宣德四年
就藩韶州英宗即位之十月以韶多瘴癘正統元年徙
饒州正統十一年薨子康王祁銓嗣弘治十五年薨世
子見濂早卒無子從子定王祐棨嗣游戲無度左右倚
勢暴横境内苦之長史莊典以輔導失職自免詔不許
推官汪文盛數持王府事有顧嵩者病狂持刀斧入王
門官校執詰之謬言出汪指使典白之守臣鎮守太監
黎安嘗以事至饒從騎入端禮門被撻銜祐棨甚先是
祐棨有名琴曰天風環珮寧王宸濠求之不得又求濱
湖地不與至是嗾安奏祐棨過失及文盛被誣事詔下
撫按訊安與宸濠謀不待報遽擊典及府中官校鞫之
典辭倨宸濠箠之斃獄中他所連坐甚衆於是祐棨奏
安挾仇殺典庇嵩帝遣都御史金獻民太監張欽往按
治祐棨畏宸濠不能自明欽等復言祐棨信奸徒為暴
請嚴戒之軍校坐戌者二十餘人典冤竟不白嘉靖三
年祐棨薨無子弟莊王祐楑嗣十六年薨子憲王厚燾
嗣四十二年薨子恭王載坮嗣萬歷五年薨弟順王載
堅嗣二十三年薨子翊&KR0008;嗣翊&KR0008;之未王也與妓王愛
狎冒妾額入宫且令撫庶子常洪為子陳妃與世子常
清俱失愛潛謀易嫡御史陳王道以理諭王出之外舍
常洪遂與宗人翊釧等謀夜入王宮盜冊寳資貨以出
守臣上其事王愛論死勒常洪自盡翊釧等削屬籍永
錮奪翊&KR0008;四歲祿久之薨子常清嗣國王不知所終
滕懷王瞻塏仁宗第八子永樂二十二年封雲南未之
國洪熙元年薨無後
梁莊王瞻垍仁宗第九子永樂二十二年封宣德初詔
鄭越襄荆淮五王歲給鈔五萬貫惟梁倍之四年就藩
安陵故郢邸也襄王瞻墡自長沙徙襄陽道安陸與瞻
垍留連不忍去瀕别瞻垍慟曰兄弟不復更相見奈何
左右皆泣下正統元年言府卑濕乞更爽塏地帝詔郢
中歲歉俟有秋理之竟不果六年薨無子封除梁故得
郢田宅園湖後皆賜襄王及睿宗封安陸盡得郢梁邸
田供二王祠祀
衛恭王瞻埏仁宗第十子永樂二十二年封懷王幼善
病宣宗撫愛之未就藩歲時謁陵皆命攝祀孝謹好學
以賢聞正統三年薨妃楊氏殉賜諡貞烈無子封除
英宗九子周太后生憲宗崇王見澤萬宸妃生德王見
潾及皇子見湜吉王見浚忻王見治王惠妃生許王見
淳高淑妃生秀王見澍韋德妃生徽王見沛
德莊王見潾英宗第二子初名見清景泰三年封榮王
天順元年三月復東宫同日封德秀崇吉四王歲祿各
萬石初國德州改濟南成化三年就藩請得齊漢二庶
人所遺東昌兖州閒田及白雲景陽廣平三湖地憲宗
悉予之復請業南旺湖以漕渠故不許又請漢庶人舊
牧馬地知府趙璜言地歸民間供税賦已久不宜奪帝
從之正德初詔王府莊田畆徵銀三分歲為常見潾奏
初年兖州莊田歲畆二十升獨清河一縣成化中用少
卿宋旻議歲畆五升若如新䛇臣將無以自給戶部執
山東水旱相仍百姓凋敝宜如詔帝曰王何患貧其勿
許十二年薨子懿王祐榕嗣嘉靖中戶部議覈王府所
請山場湖陂斷自宣德以後者皆還官詔允行於是山
東巡撫都御史邵錫奏德府莊田俱在革中與祐榕相
訐奏錫持之益急儀衛司軍額千七百人逃絶者以餘
丁補陽謂非制檄濟南知府楊撫籍諸補充者勿與餉
軍校大譁毁府門詔逮問長史楊穀楊孟法戍儀衛副
薛寧及軍校陶榮諭王守侯度毋徇羣小滋多事議者
謂錫故激致其罪不盡祐榕過云此十一年八月事至
十八年涇徽二王復請得所革莊田祐榕援以為請詔
仍與三湖地使自徵其課其年薨孫恭王載墱嗣萬歷
二年薨子定王翊錧嗣十六年薨子常□嗣崇禎五年
薨世子由樞嗣十二年正月
大清兵克濟南就執
見湜英宗第三子早卒復辟後不復追贈
許悼王見淳英宗第四子景泰三年封明年薨禮臣請
用親王禮葬帝以王幼殺其制
秀懷王見澍英宗第五子生於南宫天順元年封成化
六年就藩汝寧長史劉誠獻千秋日鑒錄見澍朝夕誦
之就藩時慮途中擾民令併日行王居隘左右請遷文
廟廣之見澍不聽曰居近學宫時聞絃頌聲顧不美乎
論書至西伯戡黎長史誠主吳氏說曰戡黎者武王也
右長史趙銳主孔氏說曰實文王事争之失色見澍曰
經義未有定論不嫌往復今若此非先皇帝簡二先生
意也成化八年薨無子封除
崇簡王見澤英宗第六子生於南宫天順元年封成化
十年就藩汝寧故秀邸也弘治八年七月皇太后春秋
高思一見王帝特敇召之禮部尚書倪岳言數年來三
王之國道路供億民力殫竭今召王復來往返勞費兼
水溢旱蝗舟車所經恐有他虞親王入朝雖有故事自
宣德來已鮮舉行英宗復辟襄王奉詔來朝雖篤敦叙
之恩實塞疑讒之隙非故事也大學士徐溥亦以為言
帝重違太后意不允既而言官交章及之乃已十八年
薨子靖王祐樒嗣正德六年薨子恭王厚燿嗣三王並
有賢名而靖王尤孝友嘉靖十六年厚燿薨子莊王載
境嗣三十六年薨子端王翊&KR2462;嗣萬歷三十八年薨孫
由樻嗣崇禎十五年閏十一月李自成陷汝寧執由樻
去偽封襄陽伯令諭降州縣之未下者由樻不從殺之
於泌陽城弟河陽王由材世子慈輝等皆遇害
吉簡王見浚英宗第七子生於南官天順元年封時甫
二歲成化十三年就藩長沙刻先聖圖及尚書於嶽麓
書院以授學者嘉靖六年薨孫定王厚□嗣請湘潭商
税益邸租不許十八年薨子端王載均由光化王嗣四
十年薨子莊王翊鎮嗣隆慶四年薨無子庶兄宣王翊
鑾由龍陽王嗣萬歷四十六年薨孫由棟嗣崇禎九年
薨子慈煃嗣十六年張獻忠入湖南同惠王走衡州隨
入粤國亡後死於緬甸
忻穆王見治英宗第八子成化二年封未就藩八年薨
無後
徽莊王見沛英宗第九子成化二年封十七年就藩鈞
州承奉司自置吏左布政使徐恪革之見沛以聞憲宗
書諭王置吏非制也恪無罪正德元年薨子簡王祐檯
嗣嘉靖四年薨子恭王厚爝嗣二十九年薨子浦城王
載埨嗣初厚爝好琴斵琴者與知州陳吉交惡厚爝庇
之劾吉逮詔獄都御史駱昂御史王三聘白吉冤帝怒
并逮之昂杖死三聘吉俱戍邊議者不直厚爝時方士
陶仲文有寵於世宗厚爝厚結之仲文具言王忠敬奉
道帝喜封厚爝太清輔元宣化真人予金印及載埨嗣
王益以奉道自媚於帝命綰其父真人印南陽人梁高
輔自言能導引服食載埨用其術和藥命高輔因仲文
以進帝封高輔通妙散人載埨清微翊教輔化忠孝真
人載埨遂益恣壊民屋作臺榭苑囿庫官王章諫杖殺
之嘗微服之揚州鳳陽為邏者所獲羈留三月走歸時
高輔被上寵不復親載埨載埨銜之已而為帝取藥不
得求載埨舊所蓄者載埨不與而與仲文高輔大恨乘
間言載埨私往南中與他過失帝疑之奪真人印仲文
知釁已成不復敢言三十五年有民耿安者奏載埨奪
其女下按治有司因發其諸不法事獄成降為庶人錮
高牆時載埨居宫中所司防守嚴獄詞不得聞及帝遣
内臣同撫按至始大懼登樓望龍亭後有紅板輿歎曰
吾不能自明徒生奚為遂自縊死妃沈氏次妃林氏争
取帛自縊子安陽王翊錡萬善王翊鈁并革爵及未封
子女皆遷開封聽周王約束國除
景皇帝一子
懷獻太子見濟母杭妃始為郕王世子英宗北狩皇太
后命立憲宗為皇太子而以郕王監國及郕王即位心
欲以見濟代太子而難於發皇后汪氏又力以為不可
遲回久之太監王誠舒良為帝謀先賜大學士陳循高
穀百金侍郎江淵王一寧蕭鎡學士商輅半之用以緘
其口然猶未發也會廣西土官都指揮使黃&KR0939;以私怨
戕其弟思明知府&KR1215;滅其家所司聞於朝&KR0939;懼罪急遣
千戶袁洪走京師上疏勸帝早與親信大臣密定大計
易建東宫以一中外之心絶覬覦之望疏入景帝大喜
函下廷臣會議且令釋&KR0939;罪進階都督時景泰三年四
月也疏下之明日禮部尚書胡濙侍郎薩琦鄒幹集文
武羣臣廷議衆相顧莫敢發言惟都給事中李侃林聰
御史朱英以為不可吏部尚書王直亦有難色司禮太
監興安厲聲曰此事不可已即以為不可者勿署名無
持兩端羣臣皆唯唯署議於是濙等暨魏國公徐承宗
寧陽侯陳懋安遠侯柳溥石清侯石亨成安侯郭晟定
西侯蔣琬駙馬都尉薛桓襄城伯李瑾武進伯朱瑛平
鄉伯陳輔安鄉伯張寧都督孫鏜張軏楊俊都督同知
田禮范廣過興衛穎都督僉事張輗劉深張通郭瑛劉
鑑張義錦衣衛指揮同知畢旺曹敬指揮僉事林福吏
部尚書王直戶部尚書文淵閣大學士陳循工部尚書
東閣大學士高穀吏部尚書何文淵戶部尚書金濓兵
部尚書于謙刑部尚書俞士悅左都御史王文王翺楊
善吏部侍郎江淵俞山項文耀戶部侍郎劉中敷沈翼
蕭鎡禮部侍郎王一寧兵部侍郎李賢刑部侍郎周瑄
工部侍郎趙榮張敏通政使李錫通政欒惲王復參議
馮貫諸寺卿蕭維禎許彬蔣守約齊整李賓少卿張固
習嘉言李宗周蔚能陳誠黃士儁張翔齊政寺丞李茂
李希安柴望酈鏞楊詢王溢翰林學士商輅六科都給
事中李讚李侃李春蘇霖林聰張文質十三道御史王
震朱英凃謙丁泰亨強弘劉琚陸厚原傑嚴樞沈義楊
宜王驥左鼎上言陛下膺天明命中興邦家統緒之傳
宜歸聖子黃&KR0939;奏是制曰可禮部具儀擇日以聞即日
簡置東宫官公孤詹事僚屬悉備五月廢汪后立杭妃
為皇后更封太子為沂王立見濟為太子詔曰天佑下
民作之君實遺安於四海父有天下𫝊之子斯本固於
萬年大赦天下令百官朔望朝太子賜諸親王公主邊
鎮文武内外羣臣又加賜陳循高穀江淵王一寧蕭鎡
商輅各黃金五十兩四年二月乙未太子冠十一月以
御史張鵬言簡東宫師傅講讀官越四日太子薨諡曰
懷獻葬西山天順元年降稱懷獻世子諸建議易儲者
皆得罪
憲宗十四子萬貴妃生皇第一子栢賢妃生悼恭太子
祐極紀太后生孝宗邵太后生興獻帝祐杭岐王祐棆
雍王祐橒張德妃生益王祐檳衡王祐楎汝王祐梈姚
安妃生夀王祐榰楊恭妃生涇王祐橓申王祐楷潘端
妃生榮王祐樞王敬妃生皇第十子第一子第十子皆
未名殤
悼恭太子祐極憲宗次子成化七年立為皇太子薨
岐惠王祐棆憲宗第五子成化二十三年與益衡雍三
王同日封弘治八年之藩德安十四年薨無子封除
益端王祐檳憲宗第六子弘治八年之藩建昌故荆邸
也性儉約巾服澣至再日一素食好書史愛民重士無
所侵擾嘉靖十八年薨子莊王厚煜嗣性朴素外物無
所嗜三十五年薨無子弟恭王厚炫嗣自奉益儉辭祿
二千石萬歷五年薨孫宣王翊鈏嗣嗜結客厚炫所積
府藏悉斥以招賓從通聘問於諸藩不數年頓盡三十
一年薨子敬王常&KR1320;嗣四十三年薨子由夲嗣國亡竄
閩中
衡恭王祐楎憲宗第七子弘治十二年之藩青州嘉靖
十七年薨子莊王厚燆嗣嘗辭祿五千石以贍宗室宗
人德之隆慶六年薨子康王載圭嗣萬歷七年薨無子
弟安王載封嗣十四年薨子定王翊鑊嗣二十年薨子
常㵂嗣新樂王載璽恭王孫也博雅善文辭索諸藩所
纂述得數十種梓而行之又撰洪武聖政頌皇明政要
諸書多可傳者從父高唐王厚煐齊東王厚炳皆以博
學篤行聞嘉靖中賜敕奬諭者再
雍靖王祐橒憲宗第八子初封保寧弘治十二年之藩
衡州地卑濕宫殿朽敗不可居邸中數有異乞移山東
東平州廷臣以擇地别建勞民傷財四川叙州有申王
故府宜徙居之詔可既而以道遠不可徙正德二年地
裂宫室壊王薨無子封除
夀定王祐榰憲宗第九子弘治四年與汝涇榮申四王
同日封十一年就藩保寧正德元年以岐王世絶改就
岐邸於德安校尉横攖市民知府李重抑之奏逮重安
陸民劉鵬隨重詣大理對簿重未之識也訝之鵬曰太
守仁為民受過民皆得效死豈待識乎重卒得白祐榰
聞而悔之後以賢聞嘉靖二十四年薨無子除封
汝安王祐梈憲宗第十一子弘治十四年之藩衛輝正
德十五年請預支食鹽十年為婚費詔别給長蘆鹽二
千引食鹽如故世宗南巡迓於途甚恭加祿五百石錫
金幣嘉靖二十年薨無子封除
涇簡王祐橓憲宗第十二子弘治十五年之藩沂州嘉
靖十六年薨子厚烇未封而卒無子封除
榮莊王祐樞憲宗第十三子正德初尚留京邸乞霸州
信安鎮田故牧地也部臣言永樂中設立草場蕃育馬
匹以資武備至成化中近倖始陳乞為莊後岐夀二府
相沿莫之改正暨孝宗皇帝留神戎務清理還屯不以
私廢公也今榮王就國有期所請宜勿與三年之藩常
德祐樞狀貌類高帝居國稍驕縱世宗詔以沅江酉港
天心團坪河泊税入王邸嘉靖十八年薨孫恭王載墐
嗣萬歷二十三年薨子翊鉁嗣四十年薨子常溒嗣薨
子憲王由枵嗣薨子慈炤嗣張獻忠入湖南奉母妃姚
氏走辰溪不知所終
申懿王祐楷憲宗第十四子封叙州未就藩弘治十六
年薨無子封除
孝宗二子武宗蔚王厚煒俱張皇后生
蔚悼王厚煒孝宗次子生三歲殤追加封諡
明史卷一百十九
