欽定四庫全書
明史卷二百五十
大學士張廷玉等奉敕修
列傳第一百三十八
孫承宗(子鉁等)
孫承宗字稚繩高陽人貌竒偉鬚髯戟張與人言聲殷
牆壁始為縣學生授經邊郡往來飛狐拒馬間直走白
登又從紇干清波故道南下喜從材官老兵究問險要
阨塞用是曉暢邊事萬歷三十二年登進士第二人授
編修進中允挺擊獄起大學士吳道南以諮承宗對曰
事關東宫不可不問事連貴妃不可深問龐保劉成而
下不可不問也龐保劉成而上不可深問也道南如其
言具揭上之事遂定出典應天鄉試發策著其語攖黨
人忌將以大計出諸外學士劉一燝保持乃得免歴諭
德洗馬熹宗即位以左庶子充日講官帝每聽承宗講
輒曰心開故眷注特殷天啟元年進少詹事時瀋遼相
繼失舉朝洶洶御史方震孺請罷兵部尚書崔景榮以
承宗代廷臣亦皆以承宗知兵遂推為兵部添設侍郎
主東事帝不欲承宗離講筵疏再上不許二年擢禮部
右侍郎協理詹事府未幾
大清兵逼廣寧王化貞棄城走熊廷弼與俱入關兵部
尚書張鶴鳴懼罪出行邊帝亦患東事遂拜承宗兵部
尚書兼東閣大學士入直辨事越數日命以閣臣掌部
務承宗上䟽曰邇年兵多不練餉多不覈以將用兵而
以文官招練以將臨陣而以文官指發以武略備邊而
日增置文官於幕以邊任經撫而日問戰守於朝此極
弊也今天下當重將權擇一沉雄有氣略者授之節鉞
得自辟置偏禆以下勿使文吏用小見沾沾陵其上邊
疆小勝小敗皆不足問要使守關無闌入而徐為恢復
計因列上撫西部恤遼民簡京軍增永平大帥修薊鎮
亭障開京東屯田數策帝褒納焉時邊警屢告閣部大
臣幸旦暮無事而言路日益紛呶承宗乃請下廷弼於
理與化貞並獻用正朝士黨護又請逮給事中明時舉
御史李達以懲四川之招兵致寇者又請詰責遼東巡
按方震孺登莱監軍梁之垣薊州兵備邵可立以警在
位之骫骳者諸人以次獲譴朝右聳然而側目怨咨者
亦衆矣兵部尚書王在晉代廷弼經略邊東與總督王
象乾深相倚結象乾在薊門久習知西部穜類情性西
部亦愛戴之然實無他長惟啖以財物相羈縻冀得以
老觧職而已在晉謀用西部襲廣寧象乾惎之曰得廣
寧不能守也獲罪滋大不如重關設險衛山海以衛京
師在晉乃請於山海關外八里舖築重關用四萬人守
之其僚佐袁崇煥沈棨孫元化等力争不能得奏記於
首輔葉向高向高曰是未可臆度也承宗請身往決之
帝大喜加太子太保賜蟒玉銀幣抵關詰在晉曰新城
成即移舊城四萬人以守乎在晉曰否當更設兵曰如
此則八里内守兵八萬矣一片石西北不當設兵乎且
築關在八里内新城背即舊城趾舊城之品坑地雷為
敵人設抑為新兵設乎新城可守安用舊城如不可守
則四萬新兵倒戈舊城下將開關延入乎抑閉關以委
敵乎曰關外有三道關可入也曰若此則敵至而兵逃
如故也安用重關曰將建三寨於山以待潰卒曰兵未
潰而築寨以待之是教之潰也且潰兵可入敵亦可尾
之入今不為恢復計畫關而守將盡撤藩籬日閧堂奥
畿東其有寧宇乎在晉無以難承宗乃議守關外監軍
閻鳴泰主覺華島袁崇煥主寧遠衛在晉持不可主守
中前所舊監司邢慎言張應吾逃在關皆附和之初化
貞等既逃自寧遠以西五城七十二堡悉為喀喇沁諸
部所據聲言助守邊前哨遊擊左輔名駐中前實不出
八里舖承宗知諸部不足信而寧遠覺華之可守已決
計將自在晉發之推心告語凡七晝夜終不應還朝言
敵未抵鎮武而我自燒寧前此前日經撫罪也我棄寧
前敵終不至而我不敢出關一步此今日將吏罪也將
吏匿關内無能轉其畏敵之心以畏法化其謀利之智
以謀敵此臣與經臣罪也與其以百萬金錢浪擲於無
用之版築曷若築寧遠要害以守八里鋪之四萬人當
寧遠衝與覺華相犄角敵窺城令島上卒旁出三岔斷
浮橋繞其後而横擊之即無事亦且收二百里疆土總
之敵人之帳幕必不可近關門杏山之難民必不可置
膜外不盡破庸人之論遼事不可為也其他制置軍事
又十餘疏帝嘉納無何御講筵承宗面奏在晉不足任
乃改南京兵部尚書并斥逃臣慎言等而八里築城之
議遂熄在晉既去承宗自請督師詔給關防敕書以原
官督山海關及薊遼天津登萊諸處軍務便宜行事不
從中制而以鳴泰為遼東廵撫承宗乃辟職方主事鹿
善繼王則古為贊畫請帑金八十萬以行帝特御門臨
遣賜尚方劍坐蟒閣臣送之崇文門外既至關令總兵
江應詔定軍制僉事崇煥建營舍廢將李秉誠練火器
贊畫善繼則古治軍儲沈棨杜應芳繕甲杖司務孫元
化築礮臺中書舍人宋獻羽林經歷程崙主市馬廣寧
道僉事萬有孚主採木而令遊擊祖大壽佐金冠於覺
華副將陳諫助趙率教於前屯遊擊魯之甲拯難民副
將李承先練騎卒參將楊應乾募遼人為軍是時關上
兵名七萬顧無紀律冒餉多承宗大閱汰逃將數百人
遣還河南真定疲兵萬餘以之甲所救難民七千發前
屯為兵應乾所募遼卒出戍寧遠咨朝鮮使助聲援犒
毛文龍於東江令復四衛檄登帥沈有容進據廣鹿島
欲以春防躬詣登莱商進取而中朝意方急遼弗許也
應詔被劾承宗請用馬世龍代之以尤世禄王世欽為
南北帥聽世龍節制且為世龍請尚方劍帝皆可之世
龍既受事承宗為築壇拜行授鉞禮率教已守前屯盡
驅哈喇沁諸部撫場猶在八里舖象乾議開水關撫之
關内承宗不可乃定於高臺堡時
大清兵委廣寧去遼遺民入居之察罕部以告有孚有
孚謀挾西部乘閒殱之冒恢復功承宗下檄曰西部殺
我人者致罸如盟言是役也全活千餘人帝好察邊情
時令東厰遣人詣關門具事状奏報名曰較事及魏忠
賢竊政遣其黨劉朝胡良輔紀用等四十五人齎内庫
神礮甲仗弓矢之屬數萬至關門為軍中用又以白金
十萬蟒麒麟獅子虎豹諸幣頒賚將士而賜承宗蟒服
白金慰勞之實覘軍也承宗方出關巡寧遠中路聞之
立疏言中使觀兵自古有戒帝温旨報之使者至具杯
茗而已鳴泰之為廵撫也承宗薦之後知其無實軍事
多不與議鳴泰怏怏求去承宗亦引病言官共留承宗
詆鳴泰廵關御史潘雲翼復論劾之帝乃罷鳴泰而以
張鳳翼代鳳翼怯復主守關議承宗不悦乃復出關巡
視抵寧遠集將吏議所守衆多如鳳翼指獨世龍請守
中後所而崇煥善繼及副將茅元儀力請守寧遠承宗
然之議乃定令大夀興工崇煥滿桂守之先是呼爾敦
圖竊出盗掠率教捕斬四人衆乾欲斬率教謝虎部承
宗不可而承宗所遣王楹戍中右護其兵出採木為西
部洛索所殺承宗怒遣世龍𠞰之象乾恐壊撫局令洛
索縳逃人為殺楹者以獻而增市賞千金承宗方疏争
而象乾以憂去承宗患主欵者撓權言督師總督可
勿兼設請罷已不可則弗推總督并請以遼撫移駐寧
遠帝命止總督推而鳳翼謂置已死地也因大恨與其
鄉人雲翼有孚等力毁世龍以憾承宗無何有孚為薊
撫岳和聲所劾益疑世龍與崇煥搆陷乃共為浮言撓
出關計給事中解學龍遂極論世龍罪承宗憤抗疏陳
守禦策言拒敵門庭之中與拒諸門庭外勢既辨我促
敵二百里外敵促我二百里中勢又辨蓋廣寧我遠而
敵近寧遠我近而敵遠我不進逼敵敵將進而逼我今
日即不能恢遼左而寧遠覺華終不可棄請敕廷臣雜
議主客之兵可否久戍本折之餉可否久輸關外之土
地人民可否捐棄屯築戰守可否興舉再察敵人情形
果否坐待可以支吾臣不敢為百年久計祗計及五年
間究竟何如倘臣言不當立斥臣以定大計無紆㢠廻不
決使全軀保妻子之臣附合衆喙以殺臣一身而悞天
下也復為世龍辨而發有孚等交搆狀有孚者故侍郎
世德子也為廣寧理餉同知城陷逃歸象乾題為廣寧
道僉事專撫察罕乾没多至是以承宗言被斥鳳翼亦
以憂歸喻安性代而廷臣言總督不可裁命吳用先督
薊遼代象乾承宗惡本兵趙彦多中制稱疾求罷舉彦
自代以困之廷議不可而止時寧遠城工竣關外守具
畢備承宗圖大舉奏言前哨已置連山大凌河速畀臣
餉二十四萬則功可立奏帝命所司給之兵工二部相
與謀曰餉足渠即妄為不如許而不與文移往復稽緩
之承宗再䟽促具以情告帝為飭諸曹而師竟不果出
初方震儒游士任李達明時舉之譴承宗實劾之後皆
為求宥復稱楊鎬熊廷弼王化貞之勞請免死遣戌朝
端譁然給事中顧其仁許譽卿御史袁化中交章論駁
帝皆置弗省會承宗叙五防效勞諸臣且引疾乞罷乃
遣中官劉應坤等齎帑金十萬犒將士而賜承宗坐蟒
膝襴佐以金幣當是時忠賢益盗柄以承宗功高欲親
附之令應坤等申意承宗不與交一言忠賢由是大憾
會忠賢逐楊漣趙南星高攀龍等承宗方西廵薊昌念
抗疏帝未必親覧往在講筵每奏對輒有入乃請以賀
聖壽入朝面奏機宜欲因是論其罪魏廣微聞之奔告
忠賢承宗擁兵數萬將清君側兵部侍郎李邦華為内
主公立虀粉矣忠賢悸甚繞御牀哭帝亦為心動令内
閣擬旨次輔顧秉謙奮筆曰無旨離信地非祖宗法違
者不宥夜啟禁門召兵部尚書入令三道飛騎止之又
矯旨諭九門守閹承宗若至齊化門反接以入承宗抵通
州聞命而返忠賢遣人偵之一襆被置輿中後車鹿善繼
而己意少解而其黨李蕃崔呈秀徐大化連疏詆之至
比之王敦李懷光承宗乃杜門求罷五年四月給事中
郭興治請令廷臣議去留論冒餉者復踵至遂下廷臣
雜議吏部尚書崔景榮持之乃下詔勉留而以簡將汰
兵清餉三事責承宗奏報承宗方遣諸將分戍錦州大
小凌河松杏右屯諸要害拓地復二百里罷大將世欽
世禄副將李秉誠孫諫汰軍萬七千餘人省度支六十
八萬而言官論世龍不已至九月遂有柳河之敗死者
四百餘人語詳世龍𫝊於是臺省劾世龍并及承宗章
疏數十上承宗求去益力十月始得請先已屢加左柱
國少師太子太師中極殿大學士遂加特進光禄大夫
廕子中書舍人賜蟒服銀幣行人護歸而以兵部尚書
高第代為經略無何安性亦罷遂廢巡撫不設初第力
扼承宗請撤關外以守關内承宗駁之第深憾明年寧
遠被圍乃疏言關門兵止存五萬言者益以為承宗罪
承宗告戸部曰第初莅關嘗給十一萬七千人餉今但
給五萬人餉足矣第果以妄言引罪後忠賢遣其黨梁
夢環巡關欲傅致承宗罪無所得而止承宗在關四年
前後修復大城九堡四十五練兵十一萬立車營十二
水營五火營二前鋒後勁營八造甲胄器械弓矢礮石
渠答鹵楯之具合數百萬拓地四百里開屯五千頃歲
入十五萬後叙寧遠功廕子錦衣世千戶莊烈帝即位
在晉入為兵部尚書恨承宗不置極論世龍及元儀熒
惑樞輔壊關事又嗾臺省交口詆承宗以沮其出二年
十月
大清兵入大安口取遵化將薄都城廷臣爭請召承宗
詔以原官兼兵部尚書守通州仍入朝陛見承宗至召
對平臺帝慰勞畢問方略承宗奏臣聞袁宗煥駐薊州
滿桂駐順義侯世禄駐三河此為得策又聞尤世威回
昌平世禄駐通州似未合宜帝問卿欲守三河何意對
曰守三河可以沮西奔遏南下帝稱善曰若何為朕保
護京師承宗言當緩急之際守陴人苦饑寒非萬全策
請整器械厚犒勞以固人心所條畫俱稱旨帝曰卿不
須往通其為朕總督京城内外守禦事務仍參帷幄趣
首輔韓爌草敕下所司鑄關防承宗出漏下二十刻矣
即周閱都城五鼓而畢復出閱重城明日夜半忽傳旨
守通州時烽火徧近郊承宗從二十七騎出東便門道
亡其三疾馳抵通門者幾不納既入城與保定廵撫解
經傳御史方大任總兵楊國棟登陴固守而
大清兵已薄都城乃急遣遊擊尤岱以騎卒三千赴援
旋遣副將劉國柱督軍二千與岱合而發密雲兵三千
營東直門保定兵五千營廣寧門以其間遣將復馬蘭
三屯二城至十二月四日而有祖大壽之變大壽遼東
前鋒總兵官也偕崇煥入衛見崇煥下吏懼誅遂與副
將何可綱等率所部萬五千人東潰遠近大震承宗聞
急遣都司賈登科齎手書慰諭大壽而令遊擊石柱國
馳撫諸軍大壽見登科言麾下卒赴援連戰俱捷冀得
厚賞城上人羣詈為賊投石擊死數人所遣邏卒指為
間諜而殺之勞而見罪是以奔還當出搗朵顔然後束
身歸命柱國追及諸軍其將士持弓刀相向皆垂涕言
督師既戮又將以大礮擊斃我軍故至此柱國復前追
大壽去已遠乃返承宗奏言大壽危疑已甚又不肯受
滿桂節制因為言激衆東奔非部下盡欲叛也當大開
生路曲收衆心遼將多馬世龍舊部曲臣謹用便宜遣
世龍馳諭其將士必解甲歸大壽不足慮也帝喜從之
承宗密札諭大壽急上章自列且立功贖督師罪而已
當代為剖白大壽諾之具列東奔之故悉如將士言帝
優詔報之命承宗移鎮關門諸將聞承宗世龍至多自
拔來歸者大壽妻左氏亦以大義責其夫大壽歛兵待
命當潰兵出關關城被劫掠閉門罷市承宗至人心始
定關城故十六里衛城止二里今敵在内關城無可守
衛城連關可步屧而上也乃别築牆横亘於關城穴之
使礮可平出城中水不足一晝夜穿鑿百井舊汰牙門
將僑寓者千人窮而思亂皆廪之於官使巡行街衢守
臺護倉君有所事内間不得發外來者輒為邏騎所得
由是關門守完乃遣世龍督步騎兵萬五千入援令遊
擊祖可法等率騎兵四營西戍撫寧三年正月大壽入
關謁承宗親軍五百人甲而候於門承宗開誠與語即
日列其所統步騎三萬於教場行誓師禮羣疑頓釋時
我
大清已拔遵化而守之是月四日拔永平八日拔遷安
遂下灤州分兵攻撫寧可法等堅守不下
大清兵遂向山海關離三十里而營副將官惟賢等力
戰乃還攻撫寧及昌黎俱不下當是時京師道梗承宗
大壽軍在東世龍及四方援軍在西承宗募死士沿海
達京師始知關城尚無恙關西南三縣曰撫寧昌黎楽
亭西北三城曰石門臺頭燕河六城東護關門西繞永
平皆近關要地承宗飭諸城嚴守而遣將戍開平復建
昌聲援始接方京師戒嚴天下勤王兵先後至者二十
萬皆壁於薊門及近畿莫利先進詔旨屢督趣諸將亦
時戰攻然莫能克復世龍請先復遵化承宗曰不然遵
在北易取而難守不如姑留之以分其勢而先圖灤今
當多為聲勢示欲圖遵之狀以牽之諸鎮赴豐潤開平
聯關兵以圖灤得灤則以開平兵守之而騎兵決戰以
圖永得灤永則關永合而取遵易易矣議既定乃令東
西諸營並進親詣撫寧以督之五月十日大夀及張春
邱禾嘉諸軍先抵灤城下世龍及尤世禄吳自勉楊麒
王承思繼至越二日克之而副將王維城等亦入遷安
我
大清兵守永平者盡撤而北還承宗遂入永平十六日
諸將謝尚政等亦入遵化四城俱復帝為告謝郊廟大
行賞賚加承宗太傅賜蟒服白金世襲錦衣衛指揮僉
事力辭太傅不受而屢疏稱疾乞休優詔不允朵顔蘇
布廸反覆承宗令大將王威擊敗之復賚銀幣先以冊
立東宫加太保及神宗實錄成加官亦如之並辭免而
乞休不已帝命閣臣議去留不能決特遣中書齎手詔
慰問乃起視事四年正月出關東廵抵松山錦州還入
關復西廵徧閱三協十二路而返條上東西邊政八事
帝咸採納五月以考滿詔加太傅兼食尚書俸廕尚寳
司丞賚蟒服銀幣羊酒復辭太傅不受初右屯大凌河
二城承宗已設兵戍守後高第來代盡撤之二城遂被
毁至是禾嘉廵撫遼東議復取廣寧義州右屯三城承
宗言廣寧道遠當先據右屯築城大凌河以漸而進兵
部尚書梁廷棟主之遂以七月興工工甫竣我
大清兵大至圍數周承宗聞馳赴錦州遣吳襄宋偉往
救禾嘉屢易師期偉與襄又不相能遂大敗於長山至
十月城中糧盡援絶守將祖大壽力屈出降城復被毁
廷臣追咎築城非策也交章論禾嘉及承宗承宗復連
疏引疾十一月得請賜銀幣乘傳歸言者追論其喪師
辱國奪官閒住并奪寧遠世廕承宗復列上邊計十六
事而極言禾嘉軍謀牴牾之失帝報聞而已家居七年
中外屢請召用不報十一年我
大清兵破墻子嶺以十一月九日攻高陽承宗率家人
拒守
大兵將引去繞城納喊者三守者亦應之三曰此城笑
也於法當破圍復合明日城陷被執望關叩頭投繯而
死年七十有六子舉人鉁尚寳丞鑰官生鈰生員&KR0008;鎬
從子鍊及孫之沆之滂之澋之洁之瀗從孫之澈之渼
之泳之澤之渙之瀚皆戰死督師中官高起潛以聞帝
嗟悼命所司優䘏當國者楊嗣昌薛國觀輩隂扼之但
復故官予祭葬而已福王時始贈太師諡文忠
贊曰承宗以宰相再視師皆粗有成效矣奄豎斗筲後
先齮扼卒屏諸田野至闔門膏斧鑕而恤典不加國是如
此求無危安可得也夫攻不足者守有餘度彼之才恢
復固未易言令專任之猶足以慎固封守而廷論紛呶
亟行翦除蓋
天眷有德氣運將更有莫之為而為者夫
明史卷二百五十
