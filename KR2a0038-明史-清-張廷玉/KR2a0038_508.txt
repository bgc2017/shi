欽定四庫全書
明史卷三百十三
大學士張廷玉等奉敕修
列傳第二百一
雲南土司
明洪武十四年大軍至滇梁王走死遂置雲南府自是
諸郡以次來歸垂及累世規制咸定統而稽之大理臨
安以下元江永昌以上皆府治也孟艮孟定等處則為
司新化北勝等處則為州或設流官或仍土職今以諸
府州槩列之土司者從其始也盖滇省所屬多蠻夷雜
處即正印為流官亦必以土司佐之而土司名目淆雜
難以縷析故係之府州以括其所轄而於土司事迹止
摭其大綱有關乎治亂興亡者載之俾控馭者識所鑒
焉
雲南土司一
雲南大理
臨安楚䧺
澂江景東
廣南廣西
鎮沅永寧
順寧蒙化
孟艮孟定(耿馬安撫司附)曲靖
雲南滇國也漢武帝時始置益州郡蜀漢置雲南郡隋
置昆州唐仍之後為南詔蒙氏所據改鄯闡府歷鄭趙
楊三氏至大理段氏以高智昇領鄯闡牧世其地元初
置鄯闡萬戶府既改置中慶路封子和克齊為雲南王
鎮之仍錄段氏子孫守其土和克齊死其子嗣封為梁
王洪武五年遣翰林待制王禕等齎詔諭梁王久留不
遣卒遇害八年復遣湖廣行省參政吳雲往中途為梁
使所害十四年征南將軍傅友德副將軍藍玉沐英率
師至滇梁王赴滇池死定其地明年二月置雲南都指揮
使司以都督僉事謝熊等署司事旋改中慶路為雲南府
並詔諭諸郡蠻九月友德等分兵攻諸蠻之未服者土
官楊苴乘隙作亂集衆二十餘萬攻雲南城時城中
食少士卒多病都督謝熊馮誠等攖城固守賊不能攻
遂遠營為久困計時沐英方駐師烏撒聞之將驍騎還
救至曲靖遣卒潛入報城中為賊所得紿之曰總兵官
領三十萬衆至矣賊衆驚愕拔營宵遁走安寧羅次邵
甸富民晉寧大祺江川等處復據險樹柵謀再寇英分
調將士勦降之斬首六萬餘級生擒四千餘人諸部悉
定十六年三月師還詔英留鎮英卒子春襲封西平侯
仍鎮雲南自英在鎮十年恩威著於蠻徼每下片楮諸番部
具威儀出郭叩迎盥而後啟曰此令旨也沐氏亦皆能
以功名世其家每大征伐輒以征南將軍印授之沐氏
未嘗不在行間數𫝊而西平裔孫當襲侯守臣爭之謂
滇人知有黔國公不知西平侯也孝宗以為然許之自
是遂以公爵佩印為故事諸土司之進止予奪皆咨稟
及承平久文網周密凡事必與太監撫按三司會議後
行動多掣肘土官子孫承襲有積至二三十年不得職
者土官復慢令玩法無所忌憚待其罪大惡極然後興
兵征勦致軍民日困地方日壞大學士楊一清等因武
定安銓之亂痛切陳之黔國公沐紹勲亦以為言雖得
旨允行亦不能更革馴至神宗之世朝廷惰媮封疆敗
壞日甚一日𬗟莽之叛皆土官之失職者導之雖稍奏
膚功而滇南喪敗卒由土官沙定洲之禍沙定洲者王
弄山長官司沙源之子也源驍勇有將材萬歷中數從
征調有功巡撫委以王弄副長官事繼以征建水功以
安南長官司廢地畀之後征東川水西馬龍山等處全
雲南會城稱首功累加至宣撫使時號沙兵定洲其仲
子也崇禎中元謀土知州吾必奎叛黔國公沐天波勦
之調定洲從征定洲不欲行出怨言會奸徒饒希之余錫
朋者逋天波金無以償錫朋常出入土司家誇黔府
富盛定洲心動隂結都司阮韻嘉諸人為内應既定洲
入城辭行天波以家諱曰不視事定洲譟而入焚劫其
府天波聞變由小竇遁時寧州土司禄永命在城方巷
戰拒賊從官周鼎止天波留討賊天波疑鼎為定洲誘
已殺之其母妻皆走城北自焚死定洲據黔府盤踞會
城劫巡撫吴兆元使題請代天波鎮滇𫝊檄州縣全滇
震動禄永命與石屏州龍在田俱引所部去天波走楚
䧺金滄副使楊畏知奉調駐城中謂天波曰公何不走
永昌使楚得為備而公在彼犄角首尾牽制之上策也
天波從之定洲至楚䧺城閉不得入乃去遣其黨王翔
李日芳等攻䧟大理蒙化畏知乘間檄城外居民盡入
城築陴濬隍調土漢兵守之定洲聞禄永命等各固守
不敢至永昌恐畏知截其歸路急還兵攻楚䧺畏知坐
城樓賊發巨礟擊之煙熖籠城櫓衆謂畏知已死而畏
知端坐自如賊相驚謂神畏知伺賊間輒出奇兵殺賊
甚衆賊引去攻石屏不下還攻寧州禄永命戰死賊計
迤東稍稍定乃復攻楚䧺分兵為七十二營環城掘濠
為久困計會張獻忠死其部將孫可望率餘衆由遵義
入黔稱黔國焦夫人弟來復仇民久困沙兵喜其來迎
之定洲解楚䧺圍迎戰於草泥關大敗遁阿迷可望破曲
靖及交水俱屠之遂由陸涼宜良入雲南城分遣李定
國徇迤東諸府而可望自率兵西出畏知禦於禄豐縣
兵敗被執可望聞其名不殺語之曰吾與爾共討賊何
如畏知要以三事不用獻忠偽號不殺百姓不擄婦女
吾從爾可望皆許之即折箭相誓乃以書諭天波如畏
知言天波亦來歸而李定國之徇臨安者定洲部目李
阿楚拒戰甚力定國穴地置礟礟發城䧟遂入驅城中
官民於城外白場殺之凡七萬八千餘人斬獲不與焉
當時皆意定國破臨安必襲阿迷取定洲乃僅掠臨安
子女而回所過無不屠滅迤西以畏知在軍得保全始
定洲歸屯兵洱革龍且借安南援自固會可望與定國
不協聲其罪杖之百責以取定洲自贖定國既至定洲
土目楊嘉方迎定洲就其營宴定國偵知之率兵圍營
相拒數日乃出降遂械定洲及妻萬氏數百人回雲南
剥其皮市中可望遂據滇而天波卒走死於𬗟甸
大理唐葉榆縣境也麟德初置姚州都督府開元末蒙
詔皮羅閣逐洱河蠻取太和城至閣羅鳳號大蒙國徙
治太和為南詔尋改大禮國後鄭買賜趙善政楊干
貞五簒奪五代晉時段思平得之更號大理國元憲宗
取征滇至大理叚智興降附乃設都元帥封智興為瑪哈
羅磋管領八方又以劉時中為宣撫使同智興安輯其
民段氏有大理𫝊十世至寳聞太祖開基江南遣其叔
段真由會川奉表歸欵洪武十四年征南將軍傅友德
克雲南授段明為宣慰使明遣都使張元享貽征南將
軍書曰大理乃唐交綏之外國鄯闡實宋斧畫之餘邦
難列營屯徒勞兵甲請依唐宋故事寬我蒙段奉正朔
佩華篆比年一小貢三年一大貢友德怒辱其使明再
貽書曰漢武習戰僅置益州元祖親征衹緣鄯闡乞賜
班師友德答書曰大明龍飛淮甸混一區宇陋漢唐之
小智卑宋元之淺圖大兵所至神龍助陣天地應符汝
段氏接武蒙氏運已絶於元代寬延至今我師已殱梁
王報汝世仇不降何待十五年征南左將軍藍玉右將
軍沐英率師攻大理大理城倚點蒼山西臨洱河為固
聞王師至聚衆扼下關下關者南詔皮羅閣所築龍尾
關也號極險玉等至品甸遣定遠侯王弼以兵由洱水
東趨上關為掎角勢自率衆抵下關造攻具遣都督
胡海由石門間道夜渡河繞出點蒼山後攀木援崖而
上立旗幟昧爽軍抵下關者望見皆踴躍讙譟蠻衆驚
亂英身先士卒策馬渡河水没馬腹將士隨之遂斬關
入蠻兵潰拔其城酋長段世就禽世明叔父也並俘寳孫苴
仁苴義至京帝諭曰段寳曾有降表朕不忍廢賜苴
仁名歸仁授雁門衛鎮撫苴義名歸義授永昌衛鎮撫大
理悉定因改大理路為大理府置衛設指揮使司十
六年品甸土酋杜惠來朝命為千夫長命六安侯王志
安慶侯仇成鳳翔侯張龍督兵往雲南品甸繕城池立
屯堡置郵𫝊安輯人民十七年以土官阿這為鄧川知
州阿散為太和府正千夫長李朱為副千夫長楊奴為
雲南縣丞十九年置雲南洱海衞指揮使司以賴鎮為
指揮僉事洱海本品甸也兵燹後人民流亡室廬無復
存者鎮至復城池建譙樓治廬舍市里修屯堡隄防斥
堠又開白鹽井民始安輯二十年詔景川侯曺震及四
川都司選精兵二萬五千人給軍器農具即雲南品甸
屯種以俟征討永樂以後雲南諸土官州縣率按期入
貢進馬及方物朝廷賜予如制嘉靖元年改十二關長
官司於一泡江之西從巡撫何孟春奏也
臨安古句町國漢制縣唐為羈縻牁州地天寳末南詔
蒙氏於此置通海郡元時内附置阿𤏡部萬戸府至元
中改臨安路屬臨安廣西元江等處宣慰司洪武十四
年征南將軍下雲南遣宣德侯金朝興分道取臨安元
右丞鄂博台元帥旺扎勒圖及土官楊政降改路為府
廢宣慰司置臨安衞指揮使司十七年以土官和寧為
阿迷知州弄甥為寧州知州陸羡為蒙自知縣普少為
納樓茶甸副長官俱來朝貢因給誥敕冠帶以命之十八
年臨安府千戸納速丁等來朝人賜米十石永樂九年
溪處甸長官司副長官自恩來朝貢馬及金銀器賜賚
如例自恩因言本司歲納海&KR1684;七萬九千八百索非土
所産乞准鈔銀為便戸部以洪武中定額難准折輸帝
曰取有於無適以厲民況彼遠蠻尤當寬恤其除之宣
德五年中官雲仙還自雲南奏設東山口巡檢司以故
土官後普覺為之八年虧容甸長官司奏河底江自洪
武中官置渡船路通車里八百近年軍民有逃逸出境
詐稱使者迫令乘載往往被害又沿河時有劫盜出没
乞置巡檢司以故把事袁凱之子瑀為巡檢從之嘉靖
元年復設寧州流官知州掌州事土知州祿氏專職巡
捕寧州舊設流官正德初土官禄俸陰賄劉瑾罷之遂
交通彌勒州十八寨強賊為亂為官軍捕誅其子禄世
爵復以罪論死撫按請仍設流官從之初臨安阿迷州
土官普柱洪武中為土知州後設流錄其後覺為東山
巡檢既而以他事廢正德二年以廣西維摩王弄山與
阿迷接壤盜出没仍令普覺後納繼前職普維藩者與
寧州禄氏搆兵師殱焉維藩子名聲幼育於官既長有
司俾繼父職名聲收拾舊部勇於攻戰從討奢安有功
仍授土知州漸驕恣崇禎五年御史趙洪範按部名聲
不出迎已出戈甲旗幟列數里洪範大怒謀之巡撫王
伉請討得旨官軍進圍州城名聲恐使人約降而陰以
重賄求援於元謀土官吾必奎時官軍已調必奎隨征
必奎與名聲戰兵始合佯敗走官軍望見遂大潰布政
使周士昌戰死朝廷以起釁罪伉逮治而名聲就撫然
驕恣益甚當事者頗以為患已而廣西知府張繼孟道
出阿迷以計毒殺之必奎聞名聲死遂反連䧟武定禄
豐楚䧺諸城寧州土官禄永命石屏州土目龍在田俱
與必奎名聲從征著名至是黔國公沐天波檄之統兵
合勦禽必奎名聲妻萬氏本江西寄籍女淫而狡名聲
死後改嫁王弄山副長官沙源之子定洲名聲有子曰
服遠與萬氏分寨居定洲誘殺服遠併其地天波檄定
洲取必奎定洲不欲行遂反詳前𫝊臨安領州六縣四
其長官司有九曰納樓茶甸曰教化三部曰溪處甸曰
左能寨曰王弄山曰虧容甸曰思陀甸曰落恐甸曰安
南其地皆在郡東南西平侯征安南取道於此蓮花灘
之外即交荒外而臨安無南面之虞者以諸甸為之備
也但地多瘴流官不欲入諸長官亦不請代襲自相冠
帶日尋干戈納樓部内有礦場三曰中埸鵝黃摩訶封
閉已久亡命多竊取之其安南長官司本阿僰蠻所居
舊名褒古後名捨資元為捨資千戸所以地近交阯改
安南屬臨安路正德八年蒙自土舍禄祥争襲父職鴆
殺其嫡兄禄仁安南長官司土舍那代助之以兵遂稱
亂守臣討平之事聞命革蒙自土官改長官司為新安
守禦千戸所調臨安衞中所官軍戍之
楚䧺昔為威楚元憲宗置威楚萬戶府至元後置威楚
開南路宣撫司洪武十五年南䧺侯趙庸取其地改為
楚雄府十七年以土官高政為府同知阿魯為定邊縣
丞永樂初楚䧺府言所屬蠻民不知禮義惟僰種性温
良有讀書識字者府州已設學教養其縣學未設縣所
轄六里僰人過半請立學置官訓誨從之宣德五年命
故土知府高政女襲同知政初為同知永樂中來朝時
仁宗監國嘉其勤誠陞知府子孫仍襲同知政卒無子
妻襲又卒其女奏乞襲知府帝曰皇考有成命令襲同
知八年陞南安州琅井土巡檢李保為州判官以鄉老
言本州俱羅舞和泥烏蠻雜類禀性頑獷以無土官管
束多致流移差役賦稅俱難理辦衆嘗推保署州事撫
綏得宜民皆向服流移復歸乞授本州土官吏部言南
安舊無土官難從其請帝以為治在順民情從之九年
黔國公沐晟等奏楚䧺所屬黑石江及泥坎村銀場軍
民盜礦千百為羣執兵攘奪楚雄縣賊首者些糾合武
定賊者惟等劫掠軍民殺巡檢張禎又定邊縣阿苴里
諸處強賊聚衆抄掠景東等衞大理蒙化楚䧺姚州皆
有盜出没帝敕責晟等期以三年討靖諸為亂者嘉靖
四十三年楚䧺叛蠻阿方等兵起先攻易門所流劫嶍
峨昆陽新化各州縣僭稱王約土官王一心王行道為
援一心後悔詣軍門請討賊自效巡撫吕光洵許之招
降數百人官軍分道進禽獲賊黨乘勝攻大小木址二
寨克之斬阿方首餘賊悉平
澂江唐為南寧昆二州地天寳末沒於蠻號羅伽甸宋
時大理段氏號羅伽部元置羅伽萬戶府至元中改澂
江路洪武十五年雲南平澂江歸附改澂江府地居滇
省之中山川明秀蠶衣耕食民安於業近郡之玀玀性
雖頑很然恭敬上官官至争迎到家刲羊擊豕罄所有
以供之婦女皆出羅拜故於諸府獨號安静云
景東古柘南也漢尚未有其地唐南詔蒙氏始置銀生
府後為金齒白蠻所據元中統三年討平之以所部隸
威楚萬戸至元中置開南州洪武十五年平雲南景東
先歸附土官俄陶獻馬百六十匹銀三十一百兩馴象
二詔置景東府以俄陶知府事賜以文綺襲衣十八年
百夷思倫發叛率衆十餘萬攻景東之北吉寨俄陶率
衆禦之為所敗率其民千餘家避於大理府之白崖川
事聞帝嘉其忠遣通政司經歴楊大用齎白金文綺賜
之二十三年沐英討平思倫發復景東地因奏景東百
夷要衝宜置衞以錦衣衞僉事胡常守之俄陶仍舊職
二十四年帝以景東為雲南要害且多腴田調白崖川
軍士屯守二十六年命洱海衞指揮同知賴鎮守景東
從沐春請也宣德五年置孟𬗟長官司時景東奏所轄
孟𬗟孟梳地方遐遠屢被外寇侵擾乞井孟梳於孟緬
設長官司授把事姜嵩為長官以隸景東歲增貢銀五
十兩六年大候土知州刀奉罕侵據孟𬗟地敕黔國公
沐晟遣官撫諭正統中思任發叛官軍征麓川知府陶
瓚從征有功進階大中大夫弘治十五年正月景東衞
雲霧黑暗晝夜不别者凡七日巡撫陳金以聞命廷臣
議考察以謝天變南京刑部都察院承旨考黜文武官
千二百員嘉靖中者東甸稱亂劫景東府印去土舍陶
金追斬其頭目奪印歸景東部皆僰種性淳樸習弩射
以象戰歷討鐵索米魯那鑑安銓鳳繼祖諸役皆調其
兵及戰象天啟六年貴州水西安邦彦反率衆二十萬
入滇境至馬龍後山去會城十五里總兵官調景東土
舍陶明卿率兵伏路左賊分道并至官兵禦之賊拒戰
勢甚銳明卿乃以象陣從左翼衝出横擊賊潰追奔十
餘里巡撫上功推明卿第一景東每調兵二千必自效
千餘餉士之費未嘗仰給公家土司中最稱恭順其府治
東有邦泰山頗險峻土官陶姓所世居也
廣南宋時名特磨道土酋儂姓智高之裔也元至元間
立廣南西路宣撫司初領路城等五州後惟領安寧富
二州洪武十五年歸附改廣南府以土官儂郎金為同
知十八年郎金來朝賜錦綺鈔錠二十八年都指揮同
知王俊奉命率雲南後衛官軍至廣南築城建衞郎金
父貞佑不自安結衆據山寨拒守俊遣人招之不服時
伏草莽中劫掠覘官軍進退俊乃遣指揮歐慶等分兵
攻各寨自將取貞佑又以兵扼間道絶其救援諸寨悉
破衆潰貞佑竆促就禽械送京師降郎金為府通判永
樂六年富州土知州沈絃經入貢值仁孝皇后喪絃經
奉香幣致祭宣德元年土官儂郎舉來朝貢馬正統六
年廣南賊阿羅阿思等劫掠命總兵官沐昂等招撫之
時富州土官沈政與郎舉互訐糾衆侵地帝命昂等勘
處七年昂奏二人叛逆無實迹因有隙相妄奏兵部請
治政等罪帝以蠻人宥之政舉相讐殺已十餘年時方
征麓川憚兵威不敢動未幾郎舉以從征功陞同知死
無嗣四門舍目共推儂文舉署事屢立戰功萬歷七年
實授同知子應祖從征三鄉親獲賊首詔賞銀百兩播
州之役徵其兵三千討尋甸叛目皆有功賜四品服儂
氏自文舉藉四門舍目推擁之力得授職後儂氏襲替
必因之土官之政出於四門租税僅取十之一道險多
瘴知府不至其地印以臨安指揮一人署之指揮出印
封一室入取必有瘟癘死亡萬歷末知府廖鉉者避瘴
臨安以印付同知儂仕英子添夀添夀死家奴竊印并
經歷司印以逃既而歸印於其族叔儂仕祥時仕英親
弟仕獬例得襲索仕祥印仕祥不與遂獻地與泗城土
官岑接與連㛰搆兵滅仕獬家及仕祥死子琳以府印
送接而經歷司印又為琳弟瓊所有巡撫王懋中調兵
往問瓊懼還印於通判周憲接亦出府印獻於官時兵
方調至境遽遣歸廷議治鉉擅離與守巡失撫之罪瓊
接已輸服勿問詔可未幾儂紹湯兄弟争襲各糾交阯
兵象焚掠一空
廣西隋屬牂州後為東㸑烏蠻等部所居唐隸黔州都
督府後師宗彌勒二部寖盛蒙段皆莫能制元憲宗時
始内屬至元十二年籍二部為軍置廣西路洪武十五
年為府以土官普德署府事二十年普德及彌勒知州
赤善師宗知州阿的各遣人貢馬詔賜文綺鈔錠二十
四年布政使張紞奏維摩雲龍永寧蒗蕖越順等州縣
蠻民頑惡不遵政教宜置兵戍守以控制之是後朝貢
賜予如制正統六年總兵官沐昂奏師宗州及廣南府
賊阿羅阿思糾合為亂命昂等招諭未幾平成化中土
知府昂貴有罪革其職安置彌勒州乃置流官始築土
城嘉靖元年設雲南彌勒州十八寨守禦千戸所其部
衆好擄掠無紀律至水西烏撒用兵始征調之崇禎間
巡按御史傅宗龍由滇入黔招普兵以行時滇中最勍
稱沙普兵亦曰昂兵
鎮沅古濮洛雜蠻所居元史謂是和泥昔檏二蠻也唐
南詔蒙氏銀生府地其後金齒白蠻據之元時為威遠
蠻棚府屬元江路總管洪武十五年總管刀平與兄那
眞歸附授千夫長建文四年置鎮沅州以刀平為知州
永樂三年刀平率其子來朝貢方物賜鈔文綺從征八
百又從攻石崖者達寨外部整線來降入貢方物陞為
府以刀平為知府置經歷知事各一員貢賜皆如例成
化十七年以地方未平免鎮沅諸土官朝覲正統元年
復免嘉靖中征安銓調鎮沅兵千人命刀寧息領之復
調其子刀仁亦率兵千人征那鑑克魚復寨初鎮沅印
為那氏所奪至是得印以獻命給之領長官司一曰禄
谷寨永樂十年置
永寧昔樓頭睒地接吐蕃又名荅藍唐屬南詔後為麽
些蠻所據元憲宗時内附至元間置荅藍管民官
尋改永寕州隸麗江路洪武十五年屬北勝府旋屬鶴慶府
二十九年改屬瀾滄衞十二月土賊卜百如加劫殺軍
民前軍都督僉事何福遣指揮李榮等討之其子阿沙
遁入革失瓦都寨官軍齎三日糧深入追之會大雨衆
饑疲引還永樂四年設四長官司隸永寧土官以土酋
張首等為長官給印章賜冠帶並陞永寧為府隸布政
司陞土知州各吉八合知府遣之齎敕往大西番撫諭
蠻衆宣德四年永寧蠻寨矢不刺非糾四川鹽井衞土
官馬刺非殺各吉八合官軍撫定之命卜撒襲知府復
為矢不刺非所殺已命卜撒之弟南八襲馬刺非又據
永寧節卜上下三村逐南八大掠亱白尖住促卜瓦諸
寨事聞帝命都督同知沐昂勒兵諭以禍福并移檄四
川行都司下鹽井衞諭馬刺非還所據村寨正統二年
馬刺非為南八所攻拔烏節等寨南八亦言馬刺非殺
害詔鎮巡官驗問令各歸侵地乃寢永寧界東至四川
鹽井衞十五里西至麗江寳山州南至蒗蕖州北至西
番領長官司四曰刺次和曰瓦魯之曰革甸曰香羅
順寧府本蒲蠻地名慶甸宋以前不通中國雖蒙氏段
氏不能制元泰定間内附置順寧府并寶通州慶甸
縣洪武十五年歸附省寶通慶甸入府以土酋阿悦貢署
府事十七年命阿日貢為順寧知府二十三年土酋猛
邱土知府子邱等不輸徵賦自相仇殺大理衞指揮鄭
祥征蒙化賊移師至甸頭破其寨猛邱請降輸賦乃還
猛邱死把事阿羅等復起兵相攻擊二十九年西平侯
沐春遣鄭祥與指揮李榮等分道進討禽阿羅等誅之
後貢賜如制順寧與大候接境宣德中大候土舍奉赦
奉學兄弟不相能奉學倚妻父土知府猛廷瑞與兄赦
曰搆兵巡撫陳用賓檄參將李先著副使邵以仁勘處
以仁襲執廷瑞因請改順寧為流官先著被檄極言不
可討被謗語逮下獄瘐死然廷瑞實無反謀以參將吴
顯忠覘其富誣以助惡索金不應遂讒於巡按張應楊
轉告巡撫陳用賓廷瑞大恐不得已斬奉學以獻顯忠
益誣其陰事𫝊以反狀撫按會奏得旨大𠞰廷瑞出獻
印獻子以候命不從顯忠帥兵入其寨盡取猛氏十八
代蓄貲數百萬誘廷瑞至會城執之獻捷於朝於是所
部十三寨盡憤始聚兵反官兵悉勦除之并殺其子以
仁超擢右都御史廕子未幾坐大辟繫獄應楊亦病卒
人以為天道云順寧附境有猛猛猛撒猛緬所謂三猛
也猛猛最強部落萬人時與二猛為難其地田少箐多射
獵為業猛緬地雖廣而人柔弱部長賜冠帶最忠順猛
撒微弱後折入於耿馬云
蒙化唐屬姚州都督府蒙氏時細奴邏築城居之號蒙
舍詔段氏改開南縣元為州屬大理洪武十七年以土
酋左禾令為蒙化州判官施生為正千夫長二十三年
西平侯沐英以蒙化所屬蠻火頭字青等梗化不服請
置衞命指揮僉事李聚守蒙化賊高天惠作亂大理衛
指揮使鄭祥捕斬之𫝊首雲南永樂九年冬土知州左
禾令正來朝貢馬及方物賜予如例既左伽從征麓川戰
於大候功第一進秩臨安知府掌州事正統中陞州為
府以左伽為知府世襲所部江内諸蠻性柔頗馴擾江
外數枝以勇悍稱每應征調多野戰無行伍成化十七
年巡撫奏地方未寧免蒙化土官明年朝貢正統元年
詔復免萬歷四十八年雲龍土知州段龍死子嘉龍立
養子進忠殺嘉龍争襲流劫殺掠官軍進討進忠從間
道欲趨大理官軍禽誅之改設流官授段氏世吏目一
人
孟艮蠻名孟掯自古不通中國永樂三年來歸設孟艮
府隸雲南都司以土酋刀哀為知府給印誥冠帶時刀
哀遣人來朝請設治所歲辦差發黃金六十兩六年土
知府刀交遣弟刀哈哄貢衆及金銀器禮部言刀交嘗
搆兵攻劫鄰境詐譎不誠宜却其貢帝曰遠蠻能悔過
來朝往事不足責命賜鈔及絨錦綺帛是後貢賜皆如
例宣德六年命内官楊琳齎綵幣往賜孟艮知府刀光
正統間孟艮地多為木邦所并景泰中入貢知府名慶
馬辣不知於刀氏何屬也孟艮在姚關東南二千里外
沃野千里最殷富地多虎農者於樹杪結草樓以護稼
雲南知府趙混一嘗入其境待之禮慢後無復至者孟
定蠻名景麻至元中立孟定路軍民總管府領二甸隸
大理金齒等處宣慰司洪武三十五年土酋刀名扛
來朝貢方物賜綺帛鈔幣設孟定府以刀渾立為知府
永樂二年孟定土官刀景發遣人貢馬賜鈔羅綺遣使
往賜印誥冠帶襲衣復頒信符金字紅牌四年帝以孟
定道里險遠每歲朝貢不便令自今三年一貢如慶賀
謝恩不拘例初孟璉與孟定皆麓川地其土目皆故等
夷惡相屬後改孟璉隸雲南多以互侵土地仇殺宣德
六年土知府罕顔法以為言敕黔國公沐晟遣官撫諭
俾各歸侵掠正統中麓川叛孟定知府刀禄孟遁走木
邦土官罕葛從征有功總督王驥奏令食孟定之土嘉
靖間木邦罕烈據地奪印令土舍罕慶守之名為耿馬
地之所入悉歸木邦萬歷十二年官兵取隴川平孟定
故地以罕葛之後為知府十五年頒孟定府印崇禎末
孟定叛降於緬甸其地自姚關南八日程西接隴川東
連孟璉南木邦北鎮康土瘠人稀有馬援城在焉領安
撫司一曰耿馬萬歷十二年置以們罕為安撫使與孟
定隔喳哩江孟定居南耿馬居北罕死弟們罕金護印
屢奉朝貢時木邦思禮作亂侵灣甸鎮康倚罕金為聲
援天啟二年𬗟人攻猛乃孟艮罕金欲救之緬移兵攻
金金厚賂之乃解後與木邦罕正搆難不絶云
曲靖隋恭協二州地唐置南寧州改恭州為曲州分協
州置靖州元憲宗時置磨彌部萬戶至元時後改曲靖路宣慰
司洪武十四年傅友德下雲南元曲靖宣慰司征
行元帥張麟行省平章劉輝等降十五年改曲靖千戸
所為曲靖軍民指揮使司置曲靖軍民府十六年霑益
州土官安索叔安磁等貢馬及玀玀刀甲氊衫虎皮詔
賜磁冠帶綺羅衣各一襲并文綺鈔錠羅䧺州土酋納
居來朝賜鈔幣十七年亦佐縣土酋安伯作亂西平侯
沐英發兵討降之二十年越州土酋阿資與羅䧺州營
長發束等叛阿資者土官龍海子也越州蠻呼為苦麻
部元末龍海居之所屬俱囉囉斯種王師征南時英駐
兵其地之湯池山龍海降遂遣子入朝詔以龍海為知
州尋為亂英禽之徙遼東至盖州病死阿資繼其職益
桀驁至是叛帝命英會征南將軍傅友德進討道過平
夷以其山險惡宜駐兵屯守遂遷其山民往居卑午村
㽜神策衞千戸劉成等將千人置堡其地後以為平夷
千戸所阿資等率衆寇普安燒府治大肆剽掠友德率
兵擊之斬其營長二十二年友德等進攻土官普旦來
降阿資退屯普安倚崖壁為寨友德以精兵蹙之蠻衆
皆緣壁攀崖墜死者不可勝數生禽一千三百餘人獲
馬畜甚衆阿資遁還越州復追擊敗之斬其黨五十餘
人阿資窮蹙請降初阿資之遁也楊言曰國家有萬軍
之勇我地有萬山之險豈能盡滅我輩英乃請置越州
龍馬二衞扼其險要復分兵追捕至是遂降英等以陸
涼西南要地請設衛屯守命洱海衛指揮僉事滕聚於
古魯昌築城置陸涼衞指揮使司英又言曲靖指揮千
戶哈喇布哈乃故元守禦陸涼千戶今陸涼置衛宜調
於本衞鎮守庶絶後患詔從之帝以平夷尤當要衝四
面皆諸蠻部落乃遣開國公常昇往辰陽集民間丁壯
五千人統以右軍都督僉事王成即平夷千戸所改置
衞二十三年置越州衞二十四年徙越州衞於陸涼州
以英言雲南諸蠻皆降惟阿資恃險屢叛宜徙衛軍守
禦已阿資復叛命都督僉事何福為平羌將軍率師進
討屢敗賊衆會連月淫雨水溢阿資援絶與其衆降福
擇曠地列柵以置其衆西南有木容箐賊常出沒處復
調普安衞官軍置寧越堡鎮之然阿資終不悛二十七
年阿資復反西平侯沐春及福率兵營於越州城北遣
壯士伏於岐路而以兵挑戰蠻兵悉衆出伏起大敗之
阿資脱身遁初曲靖土軍千戶阿保張琳所守地與越
州接壤部衆多相與貿易春使人結阿保等覘阿資所在
及其經行地星列守堡絶其糧道賊益困二十八年
福潛引兵屯赤窩鋪遣百戸張忠等擣賊巢禽阿資斬
之俘其黨越州乃平自是以後諸土官按期朝貢西南
晏然正統二年曲靖軍民知府晏毅言四事一土官承
襲或子孫或兄弟或妻繼夫或妾繼嫡皆無豫定次序
致臨襲争奪仇殺連年乞敕該部移文所司豫為定序
造冊土官有故如序襲職一請卹陣亡子孫一請雲南
官俸悉如四川之例一均戸口田地事下所司議行毅
復請設霑益州松韶巡檢從之嘉靖中羅雄知州者濬
殺營長奪其妻生子繼榮稍長即持刀逐濬濬欲置之
死以其母故不忍及濬請老以繼榮代襲繼榮遂逐濬
濬訴之鎮巡官命迎濬歸繼榮陽事之實加禁錮萬歷
九年調羅䧺兵征𬗟繼榮將行恐㽜濬為難遂弑濬時
霑益土知州安世鼎死妻安素儀署州事亦提兵赴調
繼榮與之合營通焉且倚霑益兵力為助師過越州㽜
土官資氏家淫樂不進知州越應奎白於兵備將禽之
繼榮走遂聚衆反攻破陸涼鴨子塘陡陂諸寨築石城
於赤龍山據龍潭為險廣六十里名已所居曰龍樓鳳
閣環以羣寨實諸軍士妻女其中十三年巡撫劉世曾
乃檄諸道進兵適劉綎破𬗟解官回世曾以兵屬綎綎
遂馳赴普鮓營直擣赤龍寨斬賊渠帥繼榮遁去綎復
連破三寨降其衆一萬七千人追奔至阿拜江斬繼榮
賊平世曾請築城改設流官乃以何倓為知州者繼仁
為巡檢未幾蠻寇必大反殺繼仁執倓參將蔡兆吉等
討定之乃改羅䧺州曰羅平設千戸所曰定䧺時霑益
安素儀無子以烏撒土官子安紹慶為嗣慶死孫安遠
襲土婦設科作亂逐安遠糾衆焚掠霑益諸堡站陷平
夷衞天啟三年官兵禽設科誅之五年安邊據霑益從
水西叛事詳烏撒𫝊中初越州阿資罪誅永樂問以其
子禄寧為土縣丞與亦佐沙氏分土而居其地南北一
百二十里士馬精強征調銀至三千八百兩曲靖境内
有交水去平夷衞二舍與黔接壤滇師出上六衛必由
之道天啟初水西用兵撫臣議曲靖鎻鑰全滇交水當
黔滇之衝乃阨塞要地平夷右所宜移置交水去險築
城俾與平夷衛相望互為聲援便報可
明史卷三百十三
