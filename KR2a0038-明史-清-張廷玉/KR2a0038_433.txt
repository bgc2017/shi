欽定四庫全書
明史卷二百七十五
大學士張廷玉等奉敕修
列傳第一百六十三
張慎言(子履旋)徐石麒
解學龍高倬(黃端伯等)
左懋第祁彪佳
張慎言字金銘陽城人祖昇河南參政慎言舉萬歷三
十八年進士除夀張知縣有能聲調繁曹縣出庫銀糴
粟備振連值荒歲民賴以濟泰昌時擢御史踰月熹宗
即位時方會議三案慎言言皇祖召諭百工不䆒張差
黨與所以全父子之情然必摘發奸謀所以明君臣之
義至先皇踐阼蠱惑之計方行藥餌之奸旋發崔文昇
投凉劑於積憊之餘李可灼進紅丸於大漸之際法當
駢首恩反賜金誰秉國成一至此極若夫鼎湖再泣宗
廟之鼎鬯為重則先帝之簮履為輕雖神廟鄭妃且先
徙以為望選侍不即移宫計將安待無何賈繼春以請
安選侍被譴慎言抗疏救之帝怒奪俸二年天啟初出
督畿輔屯田言天津静海興濟間沃野萬頃可墾為田
近同知盧觀象墾田三千餘畝其溝洫廬舍之制種植
疏濬之方犂然具備可倣而行因列上官種佃種民種
軍種屯種五法又言廣寧失守遼人轉徙入關者不下
百萬宜招集津門以無家之衆墾不耕之田便詔從之
嘗疏薦趙南星劾馮銓銓大恨五年三月慎言假歸銓
屬曹欽程論劾誣盗曹縣庫銀三千遂下撫按徵贓編
戍肅州莊烈帝即位赦免崇禎元年起故官會當京察
請先治媚璫者附逆之罪其他始付考功報可旋擢太
僕少卿歴太常卿刑部右侍郎讞耿如杞獄不稱旨并
尚書韓繼思下吏尋落職歸久之召為工部右侍郎國
用不支廷議開採鼔鑄屯田鹽法諸事慎言屢疏陳奏
悉根本計大學士楊嗣昌議改府州縣佐為練備練總
慎言以更制事大歴陳八議其後卒不能行由左侍郎
遷南京戶部尚書七疏引疾不允就改吏部尚書掌右
都御史事十七年三月京師䧟五月福王立於南京命
慎言理部事上中興十議曰節鎮曰親藩曰開屯曰叛
逆曰偽命曰褒䘏曰功賞曰起廢曰懲貪曰漕稅皆嘉
納時大起廢籍慎言薦吳甡鄭三俊命甡陛見三俊不
許大學士高弘圖所擬也勲臣劉孔昭趙之龍等一日
朝罷羣詬於廷指慎言及甡為奸邪叱咤徹殿陛給事
中羅萬象言慎言平生俱在甡素有清望安得指為奸
邪孔昭等伏地痛哭謂慎言舉用文臣不及武臣囂爭
不已又疏劾慎言極詆三俊且謂慎言當迎立時阻難
懷二心乞寢甡陛見命且議慎言欺蔽罪慎言疏辨因
乞休萬象又言首膺封爵者四鎮也新改京營又加二
鎮銜何嘗不用武年來封疆之法先帝多寬武臣武臣
報先帝者安在祖制以票擬歸閣臣參駁歸言官不聞
委勲臣以糾劾也使勲臣得兼糾劾文臣可勝逐哉史
可法奏慎言疏薦無不當諸臣痛哭喧呼滅絶法紀恐
驕弁悍卒益輕朝廷御史王孫蕃言用人吏部職掌奈
何廷辱冡宰弘圖等亦以不能職和文武各疏乞休不
允甡既不出慎言乞休得請加太子太保廕一子山西
盡䧟於賊慎言無家可歸流寓蕪湖宣城間國亡後疽
發於背戒勿藥卒年六十九慎言少喪二親鞠於祖母
及為御史訃聞引義乞歸執喪三年以報子履旋舉崇
禎十五年鄉試賊䧟陽城投崖死事聞贈御史
徐石麒字寳摩嘉興人天啟二年進士授工部營繕主
事筦節慎庫魏忠賢兼領惜薪司所需悉從庫發石麒
輒持故事格之其黨譟於庭不為動御史黃尊素坐忤
忠賢下詔獄石麟為盡力忠賢怒適新城侯王昇子下
獄令誣賄石麒捕繫其家人勒完贓而削其籍崇禎三
年起南京禮部主事就遷考功郎中八年佐尚書鄭三
俊京察澄汰至公歷尚寳卿應天府丞十一年春入賀
三俊時為刑部尚書議侯恂獄不中得罪石麒疏救釋
之石麒官南京十餘年至是始入為左通政累遷光禄
卿通政使十五年擢刑部右侍郎讞吏部尚書李日宣
等獄帝曰枚卜大典日宣稱詡徇私石麒予輕比貶二
秩先是會推閣臣日宣一再推因及副都御史房可壯
工部右侍郎宋玫大理寺卿張三謨石麒與焉召對便
殿石麒獨不赴及是帝怒戍日宣及吏部都給事中章
正宸河南道御史張瑄奪可壯玫三謨及讞獄左侍郎
惠世揚官石麒代世揚掌部事旋進左當是時帝以威
刑馭下法官引律大抵深文附會予重比石麒奉命清
獄推明律意校正今斷獄之不合於律者十餘章先以
白同官以次審理十三司囚多寬減然廉公一時大法
赫然無敢倖免者兵部尚書陳新甲下獄朝士多營救
石麒持之曰人臣無境外交未有身在朝廷不告君父
而專擅便宜者新甲私欵辱國當失䧟城寨律斬帝曰
未中可覆擬乃論新甲䧟邊城四䧟腹城七十二䧟親
藩七從來未有之竒禍當臨敵缺乏不依期進兵策應
因而失誤軍機者斬奏上新甲棄市新甲黨皆大恨石
麒尋擢本部尚書中官王裕民坐劉元斌黨元斌縱軍
淫掠伏誅裕民以欺隠不舉下獄帝欲殺之初令三法
司同鞫後專付刑部石麒議戍烟瘴奏成署院寺名以
進帝怒其失出召詰都御史劉宗周對曰此獄非臣讞
徐曰臣雖不與聞然閱讞詞已曲盡情事刑官所執者
法耳法如是止石麒非私裕民也帝曰此奴欺罔實甚
卿等焉知令石麒改讞詞棄之市無何宗周以救姜埰
熊開元獲嚴譴僉都御史金光辰救之奪職石麒再疏
留不納埰開元既下詔獄移刑部定罪石麒據原詞擬
開元贖徒埰謫戍不復鞫訊帝責對狀石麒援故事對
帝大怒除司官三人名石麒落職閒住福王監國召拜
右都御史未任改吏部尚書奏陳省庶官慎破格行久
任重名器嚴起廢明保舉交堂廉七事時方考選與都
御史劉宗周矢公甄别以年例出御史黃耳鼎給事中
陸朗於外朗賄奄人得留用石麒發其罪朗恚詆石麒
石麒稱疾乞休耳鼎亦兩疏劾石麒并言其枉殺陳新
甲石麒疏辯求去益力馬士英擬嚴旨福王不許命馳
驛歸石麒剛方清介扼於權奸悒悒不得志士英挾定
策功將圖封石麒議格之中官田成輩納賄請囑石麒
悉拒不應由是中外皆怨搆之去去後以登極恩加太
子太保明年南都亡石麒時居郡城外城將破石麒曰
吾大臣也城亡與亡復入居城中以閏月二十六日朝
服自縊死年六十有八
解學龍字石帆揚州興化人萬歷四十一年進士歷金
華東昌二府推官天啟二年擢刑科給事中遼東難民
多渡海聚登州招練副使劉國縉請帑金十萬振之多
所乾沒學龍三疏發其弊國縉遂獲譴王紀忤魏忠賢
削籍學龍言紀亮節弘猷召寘廊廟必能表正百寮裁
决大務失忠賢意不報已劾川貴舊總督張我續貪淫
漏網新總督楊述中縮朒卸責帝不罪學龍通曉政務
上言遼左額兵舊九萬四千有竒歲餉四十餘萬今關
上兵止十餘萬月餉乃二十二萬遼兵盡潰關門宜募
新兵薊鎮舊有額兵乃亦給厚糈召募舊兵以其餉厚
悉竄入新營而舊額又如故漏巵可勝言國初文職五
千四百有竒武職二萬八千有竒神祖時文增至一萬
六千餘武增至八萬二千餘矣今不知又增幾倍誠度
冗者汰之歲可得餉數十萬裁冗吏核曠卒俾衛所應
襲子弟襲職而不給俸又可得數十萬京邊米一石民
輸則非一石也以民之費與國之收衷之國之一民之
三關餉一斛銀四錢以易錢則好米值錢百惡米止三
四十錢又其下腐臭不可食以國之費與兵之食衷之
兵之一國之三總計之民費其六而兵食其一况小民
作奸欺漕卒漕卒欺官司官司欺天子展轉相欺米已
化為糠粃沙土兼濕熱蒸變食不可咽是又化有用之
六為無用之一矣臣以為莫如修屯政屯政修則地闢
而民有樂土粟積而人有固志昔吳璘守天水縱横鑿
渠綿亘不絶名曰地網敵騎不能逞今倣其制溝涂之
界各樹土所宜木小可獲薪果之饒大可得抗扼之利
敵雖強何施乎帝亟下所司而議竟中格稍進右給事
中五年九月御史智鋌劾學龍及編修侯恪為東林鷹
犬遂削籍崇禎元年起歷戶科都給事中以民貧盗起
請大清吏治尋劾薊撫王應豸尅餉激變又上足餉十
六事帝皆採納遷太常少卿太僕卿五年改右僉都御
史巡撫江西疏言臣所部州縣七十八而坐逋賦降罰
者至九十人由數歲之逋責於一歲數人之逋責於一
人故終無及額之日也請别新舊酌多寡立帶徵之法
可之四方盗賊蠭起江西獨無重兵學龍以為言詔增
置千人討平都昌萍鄉諸盜合閩兵擊破封山妖賊張
普薇等賊遂殄滅十二年冬擢南京兵部右侍郎明年
春將解任遵例薦舉屬吏并及遷謫官黃道周帝怒徵
下獄責其黨庇行私廷杖八十削其籍移入詔獄竟坐
遣戍十五年秋道周召還半道請釋學龍不聽十七年
五月福王立於南京召拜兵部左侍郎十月擢刑部尚
書時方治從賊之獄倣唐制六等定罪學龍議定以十
二月上之其一等應磔者吏部員外郎宋企郊舉人牛
金星平陽知府張嶙然太僕少卿曹欽承御史李振聲
喻上猷山西提學參議黎志陞陜西左布政使陸之祺
兵科給事中高翔漢潼關道僉事楊王休翰林院檢討
劉世芳十一人也二等應斬秋決者刑科給事中光時
亨河南提學僉事鞏焴庶吉士周鍾兵部主事方允昌
四人也三等應絞擬贖者翰林修撰兼戶兵二科都給
事中陳名夏戶科給事中楊枝起廖國遴襄陽知府王
承曾天津兵備副使原毓宗庶吉士何孕光少詹事項
煜七人也四等應戍擬贖者禮部主事王孫蕙翰林院
檢討梁兆陽大理寺正錢位坤總督侍郎侯恂山西副
使王秉鑑御史陳羽白裴希度張懋爵禮部郎中劉大
鞏吏部員外郎郭萬象給事中申芝芳金汝勵舉人吳
達修撰楊廷鑑及黃繼祖十五人也五等應徒擬贖者
通政司參議宋學顯諭德方拱乾工部主事繆沅給事
中吕兆龍傅振鐸進士吳剛思檢討方以智傅鼎銓庶
吉士張家玉及沈元龍十人也六等應杖擬贖者工部
員外郎潘同春禮部員外郎吳泰來主事張琦行人王
于曜行取知縣周夀明進士徐家麟及向列星李棡八
人也其留北俟後定奪者少詹事何瑞徵楊觀光太僕
少卿張若麒副使方大猷戶部侍郎黨崇雅吏部侍郎
熊文舉太僕卿葉初春給事中龔鼎孳戴明說孫承澤
劉昌御史涂必泓張鳴駿司業薛所藴通政參議趙京
仕編修高爾儼戶部郎中衛周祚及黃紀孫襄十九人
也其另存再議者給事中翁元益郭充庶吉士魯㮚吳
爾壎史可程王自超白孕謙梁清標楊棲鶚張元琳吕
崇烈李化麟朱積趙熲劉廷琮吏部郎中侯佐員外郎
左懋泰禮部郎中吳之琦兵部員外郎鄒明魁行人許
作梅進士胡顯太常博士龔懋熙及王之牧王皋梅鶚
姬琨朱國夀吳嵩孕二十八人也其已奉旨錄用者兵
部尚書張縉彦給事中時敏諭德衛孕文韓四維御史
蘇京行取知縣黃國琦施鳳儀兵部郎中張正聲内閣
中書舍人顧大成及姜荃林等十人也得旨周鍾等不
當緩决陳名夏等未蔽厥辜侯恂宋學顯吳剛思方以
智潘同春等擬罪未合新榜進士盡汚偽命不當復玷
班聯合再議惟方拱乾結納馬阮特旨免其罪明年正
月學龍奉詔擬周鍾光時亨等各加一等潘同春諸臣
皆候補小臣受偽無據仍執前律當是時馬阮必欲殺
周鍾學龍欲緩其死謀之次輔王鐸乘士英注籍上之
且請停刑鐸即擬俞旨褒以詳慎平允士英聞之大怒
然事已無及大鋮暨其黨張捷楊維垣聲言欲劾學龍
學龍引疾命未下保國公朱國弼御史張孫振等詆其
曲庇行私遂削籍大鋮既殺鍾時亨即傳旨二等罪斬
者謫充雲南金齒軍三等罪絞者充廣西邊衛軍四等
以下俱為民永不叙用然學龍所定案亦多漏網而所
擬一等諸犯皆隨賊西行實未嘗正刑辟也黃繼祖沈
元龍向列星李棡黃紀孫襄王之牧王皋梅鶚姬琨朱
國夀吳嵩孕姜荃林皆未詳其官學龍歸南都旋失久
之卒於家
高倬字枝樓忠州人天啟五年進士除德清知縣調金
華崇禎四年徵授御史薊遼總督曹文衡與總監鄧希
詔相訐奏詔殫力幹濟以副委任倬乃上疏言文衡骯
髒成性必不能仰鼻息於中官希詔睚眦未忘何能化
戈矛為同氣封疆事重宜撤希詔安文衡心若文衡不
足用宜更置勿使中官參之諸邊鎮臣如希詔不少使
人效希詔督撫之展布益難即諸邊督撫如文衡亦不
少使人效文衡將邊事之廢壞愈甚疏入貶一秩視事
巡視草場坐失火下吏廷臣申救不納逾年熱審給事
中吳甘來以為言始釋歸起上林署丞稍遷大理右寺
副十一年五月火星逆行詔修省倬以近者刑獄滋繁
法官務停閣請敇諸司尅期奏報大者旬小者五日其
奉旨覆讞者或五日三日務俾積案盡疏囹圄衰減帝
為採納屢遷南京太僕卿太僕故駐滁州滁為南都西
北門戶請募州人為兵保障鄉土從之十六年二月擢
右僉都御史提督操江其秋操江改任武臣劉孔昭召
倬别用未赴而京師䧟福王立南京拜倬工部右侍郎
御用監内官請給工料銀置龍鳳几榻諸器物及宫殿
陳設金玉諸寳計貲數十萬倬請裁省光禄寺辦御用
器至萬五千七百有竒倬又以為言皆不納明年二月
由左侍郎拜刑部尚書國破倬投繯死是時大臣殉難
者倬與張捷楊維垣庶僚則有黃端伯劉成治吳嘉允
龔廷祥端伯字元公建昌新城人崇禎元年進士歷寧
波杭州二府推官行取赴都母憂歸服闋入都疏陳益
王居建昌不法狀王亦劾端伯離間親藩及出妻酗酒
諸事有詔候勘避居廬山福王立大學士姜曰廣薦起
之明年三月授儀制主事五月南都破百官皆迎降端
伯不出捕繫之閱四月諭之降不從卒就戮成治字廣
如漢陽人崇禎七年進士福王時歷官戶部郎中國破
忻城伯趙之龍將出降入戶部封府庫成治憤手搏之
之龍跳而免成治自經嘉允字繩如松江華亭人由鄉
舉歷官戶部主事奉使出都聞變還謁方孝孺祠投繯
死廷祥字伯興無錫人馬世竒門人也崇禎十六年進
士為中書舍人城破衣冠步至武定橋投水死時又有
欽天監博士陳于階國子生吳可箕武舉黃金璽布衣
陳士達並死焉
左懋第字蘿石萊陽人崇禎四年進士授韓城知縣有
異政遭父喪三年不入内寢事母盡孝十二年擢戶科
給事中疏陳四弊謂民困兵弱臣工委頓國計虚耗也
又陳貴粟之策令天下贖罪者盡輸粟鹽筴復開中之
舊令輸粟邊塞充軍食彗星見詔停刑懋第請馬上速
傳又請嚴禁將士剽掠有司朘削請散米錢振輦下饑
民收養嬰孩明年正月𠞰餉罷徵亦請馬上速行恐遠
方吏不知先已徵民不沾實惠帝並採納三月大風霾
帝布袍齋居禱之不止懋第言去秋星變朝停刑而夕
即滅今者不然豈陛下有其文未修其實乎臣敢以實
進練餉之加原非得已乃明旨減兵以省餉天下共知
之而餉猶未省何也請自今因兵徵餉預使天下知應
加之數官吏無所逞其奸以信陛下之明詔而刑獄則
以睿慮之疑信定諸囚之死生諸疑於心與疑信半者
悉從輕典豈停刑可止彗解網不可以返風乎且陛下
屢沛大恩四方死者猶枕藉盜賊未見衰止何也由蠲
停者止一二存留之賦有司迫考成催徵未敢緩是以
莫救於凶荒請於極荒州縣下詔速停有司息訟專以
救荒為務帝曰然於是上災七十五州縣新舊練三餉
並停中災六十八州縣止徵練餉下災二十八州縣秋
成督徵十四年督催漕運道中馳疏言臣自静海抵臨
清見人民饑死者三疫死者三為盜者四米石銀二十
四兩人死取以食惟聖明垂念又言臣自魚臺至南陽
流寇殺戮村市為墟其他饑疫死者屍積水涯河為不
流振捄安可不速已又陳安民息盜之策請核荒田察
逋戶予以有生之樂鼔其耕種之心又言臣有事河干
一載每進父老問疾苦皆言練餉之害三年來農怨於
野商嘆於途如此重派所練何兵兵在何所𠞰賊禦邊
效安在奈何使衆心瓦解一至此極乎又言臣去冬抵
宿遷見督漕臣史可法言山東米石二十兩而河南乃
至百五十兩漕儲多逋朝議不收折色需本色今淮鳳
間麥大熟如收兩地折色易麥轉輸豈不大利昔劉宴
有轉易之法今歲河北大稔山東東兖二郡亦有收誠
出内帑二三十萬分發所司及時收糴於國計便帝即
命議行屢遷刑科左給事中十六年秋出察江防明年
五月福王立進兵科都給事中旋擢右僉都御史巡撫
應天徽州諸府時
大清兵連破李自成朝議遣使通好而難其人懋第母
陳歿於燕懋第欲因是返匶葬請行乃拜懋第兵部右
侍郎兼右僉都御史與左都督陳弘範太僕少卿馬紹
愉偕而令懋第經理河北聯絡關東諸軍馬紹愉者故
兵部郎官也嘗為陳新甲通欵事至義州而還新甲既
誅紹愉以督戰致恤為懋第劾罷及是紹愉已起官郎
中乃進為少卿副懋第懋第言臣此行致祭先帝后梓
宫訪東宫二王縱跡臣既充使臣勢不能兼理封疆且
紹愉臣所劾罷不當復與臣共事必用臣經理則乞命
弘範同紹愉出使而假臣一旅偕山東撫臣收拾山東
以待不敢復言北行如用臣與弘範北行則去臣經理
但銜命而往而罷紹愉勿遣閣部議止紹愉改命原任
薊督王永吉王令仍遵前諭懋第瀕行言臣此行生死
未卜請以辭闕之身效一言願陛下以先帝仇恥為心
瞻高皇之弓劍則思成祖列聖之陵寢何存撫江上之
殘黎則念河北山東之赤子誰䘏更望時時整頓士馬
必能渡河而戰始能扼河而守必能扼河而守始能畫
江而安衆韙其言王令齋白金十萬兩幣帛數萬匹以
兵三千人護行八月舟渡淮十月朔次張家灣
本朝傳令止許百人從行懋第衰絰入都門至則館之
鴻臚寺請祭告諸陵及改葬先帝不可則陳太牢於旅
所哭而奠之即以是月二十有八日遣還出都弘範乃
請身赴江南招諸將劉澤清等降附而留懋第等勿遣
於是自滄州追還懋第改館太醫院
順治二年六月聞南京失守慟哭其從弟懋泰先為吏
部員外郎降賊後歸
本朝授官矣來謁懋第懋第曰此非吾弟也叱出之至
閏月十二日與從行兵部司務陳用極游擊王一斌都
司張良佐劉統王廷佐俱以不降誅而紹愉獲免
祁彪佳字弘吉浙江山隂人祖父世清白吏彪佳生而
英特丰姿絶人弱冠第天啟二年進士授興化府推官
始至吏民易其年少及治事剖决精明皆大畏服外艱
歸崇禎四年起御史疏陳賞罰之要言黔功因一級疑
稽三年之叙且恩及督撫總帥帷幄大臣而䧟敵衝鋒
之士不預何以勵行間山東之變六城連䧟未嘗議及
一官欺蒙之習不可不破帝即命議行又言九列之長
詰責時聞四朝遺老或蒙重譴諸臣怵嚴威競迎合以
保名位臣所慮於大臣者此也方伯或一二考臺員或
十餘載竟不得遷除監司守令多貶秩停俸臣子精神
才具無餘地展布曷由急功赴名之心不勝其掩罪匿
瑕臣所慮於小臣者此也國家聞鼙鼔思將帥苟得其
人推轂築壇禮亦宜之若必依序循資冒濫之竇雖可
清奬拔之術或未盡臣所慮於武臣者此也撫按則使
中官監視會同隙開水火其患顯潛通交結其患深臣
所慮於内臣者此也忤旨譙責尋上合籌天下全局疏
以策關寧制登海為二大要分析中州秦晉之流賊江
右楚粤之山賊浙閩東粤之海賊滇黔楚蜀之土賊為
四大勢極控制駕馭之宜而歸其要於戢行伍以節餉
實衛所以銷兵復陳民間十四大苦曰里甲曰虚糧曰
行戶曰搜贓曰欽提曰隔提曰訐訟曰窩訪曰私稅曰
私鑄曰解運曰馬戶曰鹽丁曰難民帝善其言下之所
司出按蘇松諸府連積猾四人杖殺之宜興民發首輔
周延儒祖墓又焚翰林陳于鼎于泰廬亦發其祖墓彪
佳捕治如法而於延儒無所徇延儒憾之回道考覈降
俸尋以侍養歸家居九年母服終召掌河南道事十六
年佐大計問遺莫敢及門刷卷南畿乞休不允便道還
家北都變聞謁福王於南京王監國或請登極彪佳請
發喪服滿議其儀從之高傑兵擾揚州民奔避江南奸
民乘機剽敓命彪佳往宣諭斬倡亂者數人一方遂安
遷大理寺丞旋擢右僉都御史巡撫江南蘇州諸生檄
討其鄉官從賊者奸民和之少詹事項煜及大理寺丞
錢位坤通政司參議宋學顯禮部員外郎湯有慶之家
皆被焚刦常熟又焚給事中時敏家燬其三代四棺彪
佳請議從逆諸臣罪而治焚掠之徒以加等從之詔設
厰衛執事官彪佳上言洪武初官民有犯或收繫錦衣
衛高皇帝見非法淩虐焚其形具送囚刑部是祖制原
無詔獄也後乃以羅織為事雖曰朝廷爪牙實為權奸
鷹狗舉朝盡知其枉而法司無敢雪慘酷等來周平反
無徐杜此詔獄之弊也洪武十五年改儀鑾司為錦衣
衛耑掌直駕侍衛等事未嘗令緝事也永樂間設立東
厰始開告密門兇人投為厮役赤手鉅萬飛誣及於善
良招承出於私栲怨憤滿乎京畿欲絶苞苴而苞苴彌
盛欲清奸宄而奸宄益多此緝事之弊也古者刑不上
大夫逆瑾用事始去衣受杖本無可殺之罪乃蒙必死
之刑朝廷受愎諫之名天下反歸忠直之譽此廷杖之
弊也疏奏乃命五城御史體訪而緝事官不設督輔部
將劉肇基陳可立張應夢于永綬駐京口浙江入衞都
司黃之奎亦部水陸兵三四千戍其地之奎御軍嚴四
將兵恣横刃傷民浙兵縳而投之江遂有隙已而守備
李大開統浙兵斫鎮兵馬鎮兵與相擊射殺大開亂兵
大焚掠死者四百人彪佳至永綬等遁去彪佳劾治四
將罪賙䘏被難家民大悅高傑駐瓜洲跋扈甚彪佳尅
期往會至期風大作傑意彪佳必無來彪佳攜數卒衝
風渡傑大駭異盡撤兵衛會彪佳於大觀樓彪佳披肝
膈勉以忠義共奬王室傑感嘆曰傑閱人多矣如公傑
甘為死公一日在吳傑一日遵公約矣共飯而别羣小
疾彪佳競詆諆以沮登極立潞王為言彪佳竟移疾去
明年五月南都失守六月杭州繼失彪佳即絶粒至閏
月四日紿家人先寢端坐池中而死年四十有四唐王
贈少保兵部尚書諡忠敏
贊曰張慎言徐石麒等皆北都舊臣剛方練達所建白
悉有禆時政令其受事熙朝從容展布庶幾乎列卿之
良也而遭時不造内外交訌動輒齟齬雖老成何能設
施幹濟哉左懋第仗節全貞蹈死不悔於奉使之義亦
無愧焉
明史卷二百七十五
