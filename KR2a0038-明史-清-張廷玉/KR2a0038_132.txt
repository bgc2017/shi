欽定四庫全書
明史卷一百二十四
大學士張廷玉等奉勅修
列傳第十二
庫庫特穆爾(荼子英)陳友定(巴延子中等)
巴咱爾斡爾密
庫庫特穆爾沈邱人本王姓小字保保元平章察罕特
穆爾甥也察罕飬為子順帝賜名庫庫特穆爾汝潁盜
起中原大亂元師久無功至正十二年察罕起義兵戰
河南北擊賊關中河東復汴梁走劉福通平山東降田
豐滅賊幾盡既而總大軍圍益都田豐叛察罕為王士
誠所刺事具元史察罕既死順帝即軍中拜庫庫太尉
中書平章政事知樞密院事如察罕官帥兵圍益都穴
地而入克之執豐士誠剖其心以祭察罕縳陳猱頭等
二十餘人獻闕下東取莒州山東地志定至正二十二
年也初察罕定晉冀博囉特穆爾在大同以兵爭其地
數相攻朝廷下詔和解終不聽庫庫既平齊地引軍還
駐太原與博囉搆難如故會朝臣羅達錫圓沁𫉬罪於
太子出奔博囉博囉匿之詔削博囉官解其兵柄博囉
遂舉兵叛京師殺丞相綽斯戩自為左丞相兵羅達錫
為平章圖沁知樞密院太子求援於庫庫庫庫遣其將
白索珠以萬騎入衛戰不利奉太子奔太原踰年庫庫
以太子令舉兵討博囉入大同進薄大都順帝乃襲殺
博囉於朝庫庫從太子入覲以為太傅左丞相當是時
微庫庫太子幾殆庫庫功雖高起行間驟至相位中朝
舊臣多忌之者而庫庫久典軍亦不樂在内居兩月即
請出治兵南平江淮詔許之封河南王俾總天下兵代
皇太子出征分省中官屬之半以自隨鹵簿甲仗亘數
十里軍容甚盛時太祖已滅陳友諒盡有江楚地張士
誠據淮東浙西庫庫知南軍強未可輕進乃駐軍河南
檄關中四將軍會師大舉四將軍者李思齊張思道孔
興圖魯卜也思齊羅山人與察罕同起義兵齒位略相
埒得檄大怒曰吾與若父交若髮未燥敢檄我耶令其
下一甲不得出武關思道等亦皆不聽調庫庫歎曰吾
奉詔總天下兵而鎮將不受節制何討賊為乃遣其弟
托音特穆爾以一軍屯濟南防遏南軍而自引兵西入
關攻思齊等思齊等會兵長安盟於含元殿舊基併力
拒庫庫相持經年數百戰未能決順帝使使諭令罷兵
專事江淮庫庫欲遂定思齊等然後引軍東乃遣其驍
將摩該趨河中欲出不意擣鳳翔覆思齊巢穴摩該所
將多博囉部曲行至衛輝軍變脅摩該叛庫庫襲衛輝
彰德據之罪状庫庫於朝初太子之奔太原也欲用唐
肅宗靈武故事自立庫庫不可及還京師皇后諭指令
以重兵擁太子入城脅順帝禪位庫庫未至京師十里
留其軍以數騎入朝由是太子銜之而順帝亦心忌庫
庫廷臣譁言庫庫受命平江淮乃西攻關中令罷兵不
奉詔跋扈有状及摩該奏至順帝乃削庫庫太傅中書
左丞相令以河南王就食邑汝南分其軍隸諸將而以
摩該知樞密院事兼平章總河北軍賜其軍號忠義功
臣太子開撫軍院於京師總制天下兵馬專備庫庫庫
庫既受詔退軍澤州其部將關保亦歸於朝朝廷知庫
庫勢孤乃詔李思齊等東出關與摩該合攻庫庫而令
關保以兵戍太原庫庫憤甚引軍據太原盡殺朝廷所
置官吏於是順帝下詔盡削庫庫官爵令諸軍四面討
之是時明兵已下山東收大梁梁王阿掄察罕之父也
以河東降托音特穆爾敗走餘皆望風降遁無一人抗
者既迫潼關思齊等倉皇解兵西歸而摩該關保皆為
庫庫所擒殺順帝大恐下詔歸罪於太子罷撫軍院志
復庫庫官令與思齊等分道南討詔下一月明兵已過
大都順帝北走庫庫入援不及大都遂䧟距察罕死時
僅六年云明兵已定元都將軍湯和等自澤州徇山西
庫庫遣將禦之戰於韓店明師大敗會順帝自開平命
庫庫復大都庫庫乃北出雁門將由保安徑居庸以攻
北平徐達常遇春乘虚擣太原庫庫還救部將呼必瑪
勒潛約降於明明兵因夜劫營營中驚潰庫庫倉卒以十八
騎北走明兵遂西入關思齊以臨洮降思道走寧夏其
弟良臣以慶陽降既而復叛明兵破誅之於是元臣皆
入於明唯庫庫擁兵塞上西北邊苦之洪武三年太祖
命大將軍徐達總大兵出西安擣定西庫庫方圍蘭州
趨赴之戰於沈兒峪大敗盡亡其衆獨與妻子數人北
走至黃河得流木以渡遂奔和林時順帝崩太子嗣位
復任以國事五年太祖復遣大將軍徐達左副將軍李
文忠征西將軍馮勝將十五萬衆分道出塞取庫庫大
將軍至嶺北與庫庫遇大敗死者數萬人劉基嘗言於
太祖曰庫庫朱可輕也至是帝思其言謂晉王曰吾用
兵未嘗敗北今諸將自請深入敗於和林輕信無謀致
多殺士卒不可不戒明年庫庫復攻雁門命諸將嚴為
之備自是明兵希出塞矣其後庫庫從其主徙金山卒
於哈喇諾海之衙庭其妻毛氏自經死蓋洪武八年也
初察罕破山東江淮震動太祖遣使通好元遣戸部尚
書張㫤郎中瑪哈木特浮海如江東授太祖榮禄大夫
江西等處行中書省平章政事賜以龍衣御酒甫至而
察罕被刺太祖遂不受殺瑪哈木特以張㫤才留官之
及庫庫視師河南太祖復遣使通好庫庫輙留使者不
遣凡七致書皆不答既出塞復遣人招諭亦不應最後
使李思齊往始至則待以禮尋使騎士送歸至塞下辭
曰主帥有命請公留一物為别思齊曰吾遠來無所齎
騎士曰願得公一臂思齊知不免遂斷與之還未幾死
太祖以是心敬庫庫一日大會諸將問曰天下竒男子
誰也皆對曰常遇春將不過萬人横行無敵真竒男子
太祖笑曰遇春雖人傑吾得而臣之吾不能臣王保保
其人竒男子也竟冊其妹為秦王妃張㫤仕明累官中
書省參知政事有才辨明習故事裁決如流甚見信任
自以故元臣心嘗戀戀會太祖縱降人北還㫤附私書
訪其子存亡楊憲得書稿以聞下吏按聞㫤大書牘背
曰身在江南心思塞北太祖乃殺之而庫庫幕下士不
屈節縱出塞者有蔡子英子英永寧人元至正中進士
察罕開府河南辟參軍事累薦至行省參政元亡從庫
庫走定西明兵克定西庫庫軍敗子英单騎走關中亡
入南山太祖聞其名使人繪形求得之𫝊詣京師至江
濱亡去變姓名賃舂久之復被𫉬械過洛陽見湯和長
揖不拜抑之跪不肯和怒爇火焚其鬚不動其妻適在
洛請與相見子英避不見至京師太祖命脫械以禮遇
之授以官不受退而上書曰陛下乘時應運削平羣雄
薄海内外莫不賓貢臣鼎魚漏網假息南山曩者見𫉬
復得脱亡七年之久重煩有司追跡而陛下以萬乘之
尊全匹夫之節不降天誅反療其疾易冠裳賜酒饌授
以官爵陛下之量包乎天地矣臣感恩無極非不欲自
竭犬馬但名義所存不敢輙渝初志自惟身本韋布智
識淺陋過蒙主將知薦仕至七命躍馬食肉十有五年
愧無尺寸以報國士之遇及國家破亡又復失節何面
目見天下士管子曰禮義廉恥國之四維今陛下創業
垂統正當挈持大經大法垂示子孫臣民奈何欲以無
禮義寡廉恥之俘囚而厠諸維新之朝賢士大夫之列
哉臣日夜思維咎往昔之不死至於今日分宜自裁陛
下待臣以恩禮臣固不敢賣死立名亦不敢偷生苟禄
若察臣之愚全臣之志禁錮海南畢其餘命則雖死之
日猶生之年昔王蠋閉戶以自縊李芾闔門以自屠彼
非惡榮利而樂死亡顧義之所在雖湯鑊有不得避也
渺焉之軀上愧古人死有餘恨惟陛下裁察上覽其書
益重之館之儀曹忽一夜大哭不止人問其故曰無他
思舊君耳帝知不可奪洪武九年十二月命有司送出
塞令從故主於和林
陳友定一名有定字安國福清人徙居汀之清流世業
農為人沈勇喜遊俠鄉里皆畏服至正中汀州府判蔡
公安至清流募民兵討賊友定應募公安與語竒之使
掌所募兵署為黃土砦巡檢以討平諸山塞功遷清流
尹陳友諒遣其將鄧克明等䧟汀邵略杉關行省授友
定汀州路總管禦之戰於黃土大捷走克明踰年克明
復取汀州急攻建寧守將旺扎勒特穆爾檄友定入援
連破賊&KR0662;復所失郡縣行省上其功第一進參知政事
已置分省於延平以友定為平章於是友定盡有福建
八郡之地友定以農家子起傭伍目不知書及據八郡
數招致文學知名士如閩縣鄭定廬州王翰之屬留置
幕下麤涉文史習為五字小詩皆有意理然頗任威福
所屬違令者輒承制誅竄不絶漳州守將羅良不平以
書責之曰郡縣者國家之土地官司者人主之臣役而
廥廩者朝廷之外府也今足下視郡縣如室家驅官僚
如圉僕擅廥廩如私蔵名雖報國實有鷹揚跋扈之心
不知足下欲為郭子儀乎抑為曹孟德乎友定怒竟以
兵誅良而福清宣慰使陳瑞孫崇安令孔楷建陽人詹
翰拒友定不從皆被殺於是友定威震八閩然事元未
嘗失臣節是時張士誠據浙西方國珍據浙東名為附
元歲漕粟大都輒不至而友定歲輸粟數十萬石海道
遼遠至者嘗十三四順帝嘉之下詔褒美太祖既定婺
州與友定接境友定侵處州參政胡深擊走之遂下浦
城克松溪𫉬友定將張子玉與朱亮祖進攻建寧破其
二柵友定遣阮德柔以兵四萬屯錦江繞出深後斷其
歸路而自帥牙將賴政等以銳師搏戰德柔自後夾擊
深兵敗被執死太祖既平方國珍即發兵伐友定將軍
胡廷瑞何文輝由江西趨杉關湯和廖永忠由明州海
道取福州李文忠由浦城取建寧而别遣使至延平招
諭友定友定置酒大會諸將及賓客殺明使者瀝其血
酒甕中與衆酌飲之酒酣誓於衆曰吾曹並受元厚恩
有不以死拒者身磔妻子戮遂往視福州環城作壘距
壘五十步輙築一臺嚴兵為拒守計已而聞杉關破急
分軍為二以一軍守福而自帥一軍守延平以相掎角
及湯和等舟師抵福之五虎門平章庫春引兵逆戰敗
明兵緣南臺蟻附登城守將遁去參政尹克仁宣政使
多爾瑪不屈死僉院拜特穆爾積薪樓下殺妻妾及二
女縱火自焚死廷瑞克建寧湯和進攻延平友定欲以
持久困之諸將請出戰不許數請不已友定疑所部將
叛殺蕭院判軍士多出降者會軍器局災城中砲聲震
地明師知有變急攻城友定呼其屬訣曰大事已去吾
一死報國諸君努力因退入省堂衣冠北面再拜仰藥
死所部爭開城門納明師師入趨視之猶未絶也舁出
水東門適天大雷雨友定復甦械送京師入見帝詰之
友定厲聲曰國破家亡死耳尚何言遂併其子海殺之
海一名宗海工騎射亦喜禮文士友定既被執自將樂
歸於軍門至是從死元末所在盜起民間起義兵保障
鄉里稱元帥者不可勝數元輙因而官之其後或去為
盜或事元不終惟友定父子死義時人稱完節焉友定
既死興化泉州皆望風納欵獨漳州路達嚕噶齊德爾
密什具公服北面再拜引斧砍印章以佩刀剚喉而死
時云閩有三忠謂友定拜特穆爾德爾密什也鄭定字
孟宣好擊劍為友定記室及敗浮海入交廣間久之還
居長樂洪武末累官至國子助教王翰字用文仕元為
潮州路總管友定敗為黃冠棲永泰山中者十載太祖
聞其賢強起之自刎死有子偁知名為友定所辟者又
有巴延子中其先本西域人後仕於江西因家焉子中
明春秋五舉有司不第行省辟授東湖書院山長遷建
昌教授子中雖儒生慷慨喜談兵江西盜起授分省都
事使守贛州而陳友諒兵已破贛子中倉卒募吏民與
鬭城下不勝脱身閒道走閩陳友定素知之辟授行省
員外郎出奇計以友定兵復建昌浮海如元都獻捷累
遷吏部侍郎持節發廣東何真兵救閩至則真已降於
廖永忠子中跳墮馬折一足致軍前永忠欲脅降之不
屈永忠義而舍之乃變姓名冠黃冠遊行江湖間太祖
求之不得簿錄其妻子子中竟不出嘗齎鴆自隨久之
事寢解乃還鄉里洪武十二年詔郡縣舉元遺民布政
使沈立本密言子中於朝以幣聘使者至子中太息曰
死晚矣為歌七章哭其祖父師友飲鴆而死當元亡時
守土臣仗節死者甚衆明兵克太平總管靳義赴水死
攻集慶行臺御史大夫福夀戰敗嬰城固守城破猶督
兵巷戰坐伏龜樓指揮左右或勸之遁福夀叱而射之
遂死於兵參政伯嘉努達嚕噶齊達尼斯達等皆戰死
克鎮江守將段武平章鼎鼎戰死克寧國百戶張文貴
殺妻妾自刎死克徽州萬戶吳訥戰敗自殺克婺州浙
東廉訪使楊惠婺州達嚕噶齊僧珠戰死克衢州總管
馬浩赴水死舒穆嚕伊遜守處州其母與弟和遜先為
明兵所獲令為書招之不聽比克處伊遜敗走建寧收
集士卒欲復處州攻慶元為耿再成所敗還走建寧半
道遇鄉兵被殺部將李彦文葬之龍泉太祖嘉其忠遣
使致祭復其處州生祠又祠福夀於應天余闕於安慶
李黼於江州闕黼事具元史其後大軍北克益都平章
布延布哈不屈死克東昌平章申榮自經死真定路達
嚕噶齊濟農實克聞明取元都朝服登城西崖北面再
拜投崖死克奉元西臺御史桑噶錫里與妻子俱投崖
死左丞巴勒唐古逃入終南山郎中恩克仰藥死檢校
阿什克布哈自經死三原縣尹朱春謂其妻曰吾當死
以報國妻曰君能盡忠妾豈不能盡節俱投繯死又大
軍攻永州右丞鄧祖勝固守食盡力窮仰藥死克梧州
吏部尚書布延特穆爾戰死張翺赴水死克靖江都事
趙元隆陳瑜劉永錫廉訪使僉事特穆爾布哈元帥約
尼圖們萬戶董綽哈府判趙世傑皆自殺至如劉福通
徐夀輝陳友諒等所破郡縣守吏將帥多死者已見元
史不具載載其見明實錄者又有劉諶江西人為仁夀
教官明玉珍入蜀棄官隱瀘州玉珍欲官之不就鳳山
趙善璞隱深山明玉珍聘為學士亦不就而張士誠破
平江時參軍楊椿挺身戰刃交於胸瞋目怒罵死妻亦
自經士誠又以書幣徵故左司員外郎楊乘於松江乘
具酒醴告祖禰顧西日晴明曰人生晚節如是足矣夜
分自經死其親藩死事最烈者有雲南梁王
梁王巴咱爾斡爾密元世祖第五子雲南王和克齊之
裔也封梁王仍鎮雲南順帝之世天下多故雲南僻遠
王撫治有威惠至正二十二年明玉珍僭號於蜀遣兵
三道來攻王走營金馬山明年以大理兵迎戰玉珍兵
敗退久之順帝北去大都不守中國無元尺寸地而王
守雲南自若歲遣使自塞外達元帝行在不少懈洪武
四年明師平四川天下大定太祖以雲南險僻不欲用
兵明年正月北平守將以所得王遣往漢北使者蘇成
來獻太祖命待制王禕齎詔偕成往招諭王待禕以禮
會元嗣君遣使托克托來徵餉托克托疑王有他意因
脅以危語王遂殺禕而以禮斂之踰三年太祖復遣湖
廣參政吳雲偕大軍所獲雲南使臣鐵知院等往知院
以已奉使被執誘雲改制書紿王雲不從被殺王聞雲
死收其骨送蜀給孤寺太祖知王終不可以諭降乃命
傅友德為征南將軍藍玉沐英為副帥師征之洪武十
四年十二月下普定王遣司徒平章達爾瑪率兵駐曲
靖沐英引軍疾趨乘霧抵白石江霧解達爾瑪望見大
驚友德等率兵進擊達爾瑪兵潰被擒先是王以女妻
大理酋段得功嘗倚其兵力後以疑殺之遂失大理援
至是達爾瑪敗失精甲十餘萬王知事不可為走普寧
州之忽納砦焚其龍衣驅妻子赴滇池死遂與左丞托
廸右丞魯爾夜入草舍俱自經太祖遷其家屬於耽羅
贊曰洪武九年方國珍死宋濓奉敇撰墓碑於一時羣
雄皆直書其名獨至察罕曰齊國李忠襄王順逆之理
昭然可見矣庫庫百戰不屈欲繼先志而齎恨以死友
定不作何真之偷生梁王恥為納克楚之背國要皆元
之忠臣也詩曰其儀一兮心如結兮易曰苦節悔亡其
巴延子中蔡子英之謂歟嘗謂元歸塞外一時從臣必
有賦式微之章於沙漠之表者惜其姓字湮沒不得見
於人間然則若子英者又豈非厚幸哉
明史卷一百二十四
