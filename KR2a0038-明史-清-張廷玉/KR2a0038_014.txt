欽定四庫全書
明史卷十四
大學士張廷玉等奉勅修
本紀第十四
憲宗二
十二年春正月辛亥南京地震有聲戊午大祀天地於
南郊二月乙亥朔日有食之甲午敇羣臣修省三月壬
子減内府供用物壬戌李震大破靖州苖夏五月丁卯
命副都御史原傑撫治荆襄流民庚申錄囚秋七月庚
戌黑𤯝見乙丑躬禱天地於禁中以用度不節工役勞
民忠言不聞仁政不施四事自責戊辰遣使錄天下囚
八月始設雲南巡撫以戶部侍郎王恕為之冬十月辛
巳京師地震十一月巡撫四川都御史張瓚討灣溪苖
破之乙卯大學士商輅等進續資治通鑑綱目十二月
己丑置鄖陽府設行都司衛所處流民是年吐魯番賽
瑪爾堪琉球烏斯藏入貢
十三年春正月庚戌大祀天地於南郊己巳置西厰命
太監汪直提督官校刺事夏四月汪直執郎中武清樂
章太醫院院判蔣宗武行人張廷綱浙江布政使劉福
下西厰獄五月甲戌執左通政方賢下西厰獄丙子大
學士商輅尚書項忠請罷西厰從之六月甲辰罷項忠
為民庚戌復設西厰丁巳商輅致仕秋八月壬戌錦衣
衞官校執工部尚書張文質繫獄帝知而釋之冬十月
戊申復立哈密衞於苦峪谷給土田牛種十一月張瓚
破松潘疊溪苖是年免浙江山東河南江西福建被災
税糧振山東南畿州縣饑安南琉球烏斯藏暹羅日本
入貢們都埒伽嘉色稜各遣使貢馬
十四年春正月甲戌大祀天地於南郊二月戊申皇太
子出閣就學三月戊辰免浙江被災秋糧己卯賜曾彦
等進士及第出身有差辛巳罷烏什衞銀場丙戌復開
遼東馬市丁亥以浙江饑罷採花木夏四月丁酉免南
畿山東被災秋糧六月庚子太白歲星同晝見癸卯命
太監汪直行遼東邊秋七月丁丑遣使振畿南山東饑
八月癸巳以直隸山東災傷詔六部條卹民事宜命南
京刑部侍郎金紳巡視江西水災庚戌免湖廣被災秋
糧甲寅下巡撫蘇松副都御史牟俸於錦衣衞獄謫戍
九月癸亥河決開封十二月甲午免畿内被災秋糧是
年占城烏斯藏賽瑪爾堪入貢
十五年春正月丁卯大祀天地於南郊辛巳振山東饑
免秋糧二月免湖廣被災秋糧甲寅詔脩開國勲臣墓
無後者置守塜一人夏四月丁亥以方士李孜省為太
常寺丞丙午免南畿被災税糧壬子下駙馬都尉馬誠
於錦衣衞獄五月壬戌汪直劾侍郎馬文升下文升獄
謫戍癸酉以馬文升牟俸事杖給事中李俊御史王濬
等五十六人於闕下己卯免湖廣河南被災税糧秋七
月癸酉汪直行大同宣府邊冬十月丁亥命撫寧侯朱
永為靖虜將軍充總兵官汪直監軍禦布達扎卜十二
月辛未論功封朱永保國公加汪直歲祿陞賞者二千
六百餘人是月免四川江西被災税糧是年琉球安南
烏斯藏入貢
十六年春正月甲午大祀天地於南郊丁酉命保國公
朱永為平虜將軍充總兵官王越提督軍務汪直監軍
禦伊斯瑪音於延綏二月癸酉免湖廣被災税糧戊寅
王越襲伊斯瑪音於威寧海子破之三月戊子以歲歉
減光祿寺供用物夏六月癸丑禁勢家侵占民田戊午
巡按遼東御史強珍劾陳鉞韋朗等欺罔不問秋八月
辛酉申存䘏孤老之令冬十二月庚申伊斯瑪音犯大
同丙寅朱永汪直王越帥京軍禦之是月總督兩廣軍
務都御史朱英總兵官平鄉伯陳政討廣西猺破之是
年免兩畿湖廣河南山東雲南被災税糧琉球暹羅蘇
門答剌吐魯番賽瑪爾堪入貢
十七年春正月壬午以方士顧玒為太常寺少卿丙戌
大祀天地於南郊二月壬戌覈天下庫藏出納之數是
月免浙江山西被災税糧三月辛卯賜王華等進士及
第出身有差夏四月庚申以久旱風霾敕羣臣修省戊
辰諭法司愼刑獄命太監懷恩同法司錄囚自是每五
歲遣内臣審錄以為常癸酉伊斯瑪音犯宣府五月己
亥命汪直監督軍務王越為平胡將軍充總兵官禦之
秋七月甲戌免南畿被災秋糧甲午命所在鎮守總兵
巡撫聽汪直王越節制己亥雷震郊壇承天門冬十月
壬戌振河南饑以道士鄧常恩為太常卿十一月戊子
取太倉銀三分之一入内庫是年安南占城滿剌加烏
斯藏入貢安南黎灝侵老撾宣慰司賜敕諭之
十八年春正月壬午大祀天地於南郊庚寅劉吉起復
三月己巳朔振南畿饑壬申罷西厰夏四月癸丑哈商
復哈密城甲子免山西被災夏税五月免山東南畿被
災税糧六月壬寅伊斯瑪音犯延綏汪直王越調兵禦
敗之秋八月癸丑遣使振畿内山東饑辛酉免河南被
災税糧閏月壬申倉副使應時用請罷饒州燒造御器
内臣下獄贖還職冬十一月免畿内陜西遼東被災秋
糧十二月庚午御製文華大訓成是年琉球哈密暹羅
吐魯番烏斯藏入貢
十九年春正月丙午大祀天地於南郊三月丙辰免湖
廣被災税糧夏四月丁丑免河南被災税糧五月壬子
詔罷京軍雜役六月乙亥汪直有罪調南京御馬監丁
丑陳政破廣西猺秋七月辛丑迤北小王子犯大同癸
卯總兵官許寧禦之敗績己未命朱永為鎮朔大將軍
充總兵官帥京軍禦之八月甲子犯宣府巡撫都御史
秦紘總兵官周玉禦却之乙丑命戶部侍郎李衍刑部
侍郎何喬新巡視邊關壬申謫汪直為奉御其黨王越
戴縉等貶黜有差是月朱永敗寇於大同宣府九月丁
未詔旌僧繼曉母朱氏冬十月壬申召朱永還是年賽
瑪爾堪貢獅子
二十年春正月庚寅京師地震壬辰敕羣臣修省詔減
貢獻飭備邊罷營造理冤獄寬銀課工役馬價䘏大同
陣亡士卒丁酉大祀天地於南郊三月庚寅賜李旻等
進士及第出身有差己酉命太監張善監督軍務定西
侯蔣琬充總兵官同總督尚書余子俊備大同宣府夏
四月戊午錄囚五月甲午再錄囚減死罪以下六月免
南畿陜西被災税糧秋八月壬申太白歲星同晝見九
月己酉朔日有食之是月寇復入居河套是秋陜西山
西大旱饑人相食停歲辦物料免税糧發帑轉粟開納
米事例振之冬十月丁巳刑部員外郎林俊以請誅妖
僧繼曉太監梁芳下錦衣衛獄都督府經歴張黻疏救
并逮問杖謫有差癸酉罷雲南元江諸府銀坑十二月
免山西河南被災夏税是年安南日本琉球哈密吐魯
番入貢
二十一年春正月甲申朔星隕有聲丙戌詔羣臣極言
時政庚寅赦天下乙未大祀天地於南郊乙巳遣侍郎
李賢何&KR1324;新賈俊振陜西山西河南饑二月己未放免
𫝊奉文武官五百六十餘人丁丑免陜西被災税糧夏
四月戊午以泰山屢震遣使祭告壬戌轉漕四十萬石
振陜西饑是月免南畿山東被災税糧五月壬戌京師
地震丙子振京師饑民六月辛巳令武臣納粟襲職癸
未詔盛暑祁寒廷臣所奏毋得過五事秋八月己卯朔
日有食之九月甲子劉珝致仕冬十月免山東山西河
南陜西四川被災税糧十一月丙寅京師地震十二月
甲申以詹事彭華為吏部左侍郎兼翰林學士入閣預
機務甲午振南畿饑是冬小王子犯蘭州莊浪鎮番涼
州是年哈密烏斯藏入貢
二十二年春正月己未大祀天地於南郊乙丑免河南
被災秋糧二月庚辰免畿南及湖廣被災秋糧夏四月
乙未清畿内勲戚莊田六月免南畿陜西被災税糧乙
亥敕羣臣修舉職業甲午諭法司慎刑秋七月小王子
犯甘州指揮姚英等戰死九月癸卯罷南京兵部尚書
王恕免河南廣東被災税糧戊申逮廣東布政使陳選
市舶司中官韋眷誣選貪墨被逮道卒丁卯以兵部左
侍郎尹直為戶部侍郎兼翰林學士入閣預機務冬十
一月癸丑占城為安南所侵王子古來來奔十二月免
江西廣西被災税糧是年哈密琉球入貢
二十三年春正月免陜西湖廣被災税糧庚戌大祀天
地於南郊二月庚辰以李孜省為禮部右侍郎乙酉命
副都御史邊鏞通政司參議田景賢巡視大同諸邊三
月丁未彭華致仕丁巳賜費宏等進士及第出身有差
癸亥免山東被災税糧夏四月乙亥免浙江被災秋糧
五月乙卯旱遣使分禱天下山川丙辰敕羣臣修省是
月朵顔三衞巴爾諾海入遼東令駐牧近邊給米布六
月免陜西南畿被災秋糧秋七月戊申封皇子祐杬為
興王祐棆岐王祐檳益王祐楎衡王祐橒雍王八月庚
辰帝不豫甲申皇太子攝事於文華殿己丑崩年四十
有一九月乙卯上尊諡廟號憲宗葬茂陵
贊曰憲宗踐阼之初朝多耆彦蠲賦省刑閭閻充足跡
其上景帝尊號雪于謙之冤抑黎淳召商輅可以脩明
綱紀奮發有為矣顧乃舉錯混淆雜流競進且不鑒土
木之失柄用汪直威福下移厰衞之禍遂與有明終始
履霜堅冰勢成積重可不慎哉可不畏哉
明史卷十四
