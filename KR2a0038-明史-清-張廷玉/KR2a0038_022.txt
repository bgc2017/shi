欽定四庫全書
明史卷二十二
大學士張廷玉等奉敕修
本紀第二十二
熹宗
熹宗達天闡道敦孝篤友章文襄武靖穆莊勤悊皇帝
諱由校光宗長子也母選侍王氏萬歷三十三年十一
月神宗以元孫生詔告天下四十八年七月神宗遺詔
皇長孫及時册立未及行九月乙亥光宗崩遺詔皇長
子嗣皇帝位羣臣哭臨畢請見皇長子於寢門奉至文
華殿行禮還居慈慶宫丙子頒遺詔時選侍李氏居乾
清宫吏部尚書周嘉謨等及御史左光斗疏請選侍移
宫御史王安舜疏論李可灼進藥之誤紅丸移宫二案
自是起己卯選侍移仁夀殿庚辰即皇帝位詔赦天下
以明年為天啟元年己丑以是年八月以後稱泰昌元
年辛卯逮遼東總兵官李如柏甲午廕太監魏進忠兄
釗錦衣衛千戶封乳保客氏為奉聖夫人官其子冬十
月丙午葬顯皇帝孝端顯皇后於定陵戊申以遼東廵
撫都御史袁應泰為兵部侍郎經略遼東代熊廷弼辛
酉御經筵壬戌以禮部尚書孫如游兼東閣大學士預
機務丁卯噦鸞宫災十一月丙子追諡皇妣孝元貞皇
后生母孝和皇太后十二月辛酉方從哲致仕
天啟元年春正月庚辰享太廟壬辰追諡伍文定等
十七三人壬寅御史王心一請罷客氏香火土田魏進忠
陵工叙錄不報二月甲辰言官請復當朝口奏及召對
之典從之己未御經筵閏月乙酉以風霾諭羣臣修省
丁亥孫如游致仕丙申除齊泰黃子登戚屬戍籍戊戌
昭和殿災三月乙卯
大清兵取瀋陽總兵官尤世功賀世賢戰死總兵官陳
策童仲揆戚金張名世帥諸將援遼戰於渾河皆敗沒
壬戌
大清兵取遼陽經略袁應泰等死之廵按御史張銓被
執不屈死丙寅諭兵部國家文武並用頃承平日久視
武弁不啻奴隸致令豪傑解體今邊疆多故大風猛士
深軫朕懷其令有司於山林草澤間慎選將材丁卯京
師戒嚴夏四月壬申朔日有食之甲戌禁抄發軍機丙
子以遼東巡撫僉都御史薛國用為兵部侍郎經略遼
東參議王化貞為右僉都御史巡撫廣寧戊寅募兵於
通州天津宣府大同甲午募兵於陜西河南山西浙江
戊戌立皇后張氏五月丁未貴州紅苗平甲寅禁訛言
辛酉陜西都指揮陳愚直以固原兵入援潰於臨洺未
幾寧夏援遼兵潰於三河六月丙子起熊廷弼為兵部
尚書兼右副都御史經略遼東辛巳以兵部尚書王象
乾總督薊遼軍務八月丙子擢參將毛文龍為副總兵
駐師鎮江城戊子杭州大火詔停織造癸巳停刑九月
壬寅葬貞皇帝於慶陵乙卯永寧宣撫使奢崇明反殺
巡撫徐可永據重慶分兵陷合江納溪瀘州丁卯陷興
文知縣張振德死之冬十月戊辰朔御史周宗建請出
客氏於外不聽給事中倪思輝朱欽相等相繼言皆謫
外任乙酉奢崇明圍成都布政使朱燮元固守尋擢燮
元僉都御史巡撫四川石砫宣撫使女土官秦良玉起
兵討賊壬辰葉向高復入閣十二月丁丑以巡撫河南
都御史張我續為兵部侍郎提督川貴軍務以陜西巡
撫移駐漢中鄖陽巡撫移駐夷陵湖廣官軍由巫峽趨
忠涪討賊庚辰援遼浙兵譁於玉田辛卯以熊廷弼王
化貞屢議戰守不合遣使宣諭是年安南吐魯番烏斯
藏入貢
二年春正月丁未命延綏總兵官杜文煥四川總兵官
楊愈懋討永寧賊丁巳
大清兵取西平堡副將羅一貫參將黑雲鶴死之鎮武
營總兵官劉渠祁秉忠副總兵劉徵逆戰於平陽橋敗
没王化貞走閭陽與熊廷弼等俱入關參政高邦佐留
松山死之壬戌振山東流徙遼民癸亥命兵部尚書張
鶴鳴視師遼東乙丑京師戒嚴成都圍解延綏永寧賊
將羅乾象約降與官軍共擊賊成都圍解二月癸酉水
西土同知安邦彦反陷畢節安順平壩霑益龍里遂圍
貴陽巡撫都御史李橒巡按御史史永安固守戊寅免
天下帶徵錢糧二年及北畿加派以禮部右侍郎孫承
宗為兵部尚書兼東閣大學士預機務己卯逮王化貞
熊廷弼聽勘己丑命孫承宗兼理兵部事三月丁酉朔
劉一燝致仕甲辰命陽武侯薛濓管理募兵以兵部侍
郎王在晉為尚書兼右副都御史經略遼薊天津登萊
軍務甲寅賜文震孟等進士及第出身有差丁巳敕湖
廣雲南廣西官軍援貴州是春舉内操夏四月甲申京
師旱五月戊戌復張居正原官己亥錄方孝孺遺嗣尋
予祭葬及諡丙午山東白蓮賊徐鴻儒反陷鄆城癸亥
秦良玉杜文煥破賊於佛圖關官軍合圍重慶復之六
月戊辰徐鴻儒陷鄒縣滕縣滕縣知縣姬文允死之加
毛文龍為總兵官命貴州總兵官張彦方為平蠻總兵
官從巡撫都御史王三善討水西賊己巳前總兵官楊
肇基遊擊陳九德帥兵討山東賊秋七月甲辰松潘副
使李忠臣約總兵官楊愈懋謀復永寧不克皆死之賊
攻大壩遊擊龔萬禄戰死遂陷遵義癸丑沈㴶致仕乙
卯神宗神主祔太廟庚申援黔兵潰於新添癸亥武邑
賊于宏志作亂尋伏誅八月庚辰命孫承宗以原官督
理山海關及薊遼天津登萊軍務九月甲午朔光宗神主
祔太廟壬寅御史馮英請設州縣額兵按畝供餉從之
乙卯封皇弟由檢為信王停刑冬十月辛未水西賊犯
雲南官軍擊敗之辛巳官軍復鄒縣擒徐鴻儒等山東
賊平壬午命總兵官魯欽代杜文煥為總理援貴州十
一月癸丒命朱燮元總督四川軍務十二月己巳王三
善副總兵劉超敗賊於龍里貴陽圍解是年暹羅入貢
三年春正月己酉以禮部侍郎朱國禎尚書顧秉謙侍
郎朱延禧魏廣微俱為禮部尚書兼東閣大學士預機
務乙卯紅夷據澎湖貴州官軍三路進討水西副總兵
劉超敗績於陸廣河二月乙酉贈䘏鄒縣死難博士孟
承光及母孔氏子弘略是月停南京進鮮遣中官刺邊
事三月癸卯朝鮮廢其主李暉是春振山東被兵州縣
夏四月庚申朔京師地震己巳朱國祚致仕五月辛丑
四川官軍敗賊於永寧奢崇明走紅崖秋七月辛卯南
京大内災壬辰奢崇明走龍場與安邦彦合丁酉安南
寇廣西巡撫都御史何士晉禦却之己亥史繼偕致仕
九月癸巳給事中陳良訓疏陳防微四事下鎮撫司獄
是秋客氏魏忠賢殺光宗選侍趙氏幽裕妃張氏於别
宫殺之冬十月乙亥京師地震丁丑停刑閏月壬寅以
皇子生詔赦天下是月王三善剿水西屢破賊至大方
十一月丁巳朔祀天於南郊十二月癸巳封李倧為朝
鮮國王戊戌京師地震庚戌命魏忠賢提督東厰是年
暹羅琉球入貢
四年春正月丙辰朔長興民吳野樵殺知縣石有恒主
簿徐可行尋伏誅乙丑王三善自大方旋師遇伏被執
死之諸官將皆死庚午何宗彦卒二月丁酉薊州永平
山海關地震壊城郭廬舍甲寅京師地震宫殿動搖有
聲帝不豫三月丁巳疾愈庚申杭州兵變是月京師屢
地震夏五月甲寅朔福寧兵變有司撫定之六月癸未
左副都御史楊漣劾魏忠賢二十四大罪南北諸臣論
忠賢者相繼皆不納丙申大雨雹杖殺工部郎中萬燝
逮杖御史林汝翥秋七月辛酉葉向高致仕癸亥河決
徐州振山東饑冬十月削吏部侍郎陳于廷副都御史
楊漣僉都御史左光斗籍十一月己巳韓爌致仕是月
貴州官兵敗賊於普定進至織金破之十二月辛巳逮
前廷杖除名内閣中書汪文言下鎮撫司獄丙申朱國
禎致仕癸卯南京地震如雷是月兩當民變殺知縣牛
得用
五年春正月癸亥
大清兵取旅順戊寅以慶陵工成予魏忠賢等廕賚是
月總理魯欽劉超等自織金旋師為賊所襲諸營兵潰
三月甲寅釋奠於先師孔子丙寅賜余煌等進士及第
出身有差甲戌命朱燮元總督雲貴川湖廣西軍務討
安邦彦丁丑讞汪文言獄逮楊漣左光斗袁化中魏大
中周朝瑞顧大章削尚書趙南星等籍未幾漣等逮至
下鎮撫司獄相繼死獄中夏四月乙亥削大學士劉一
燝籍五月癸亥給事中楊所修請以梃擊紅丸移宫三
案編次成書從之乙丑祀地於北郊庚午行宗室限禄
法六月丙戌朱延禧致仕秋七月壬戌毁首善書院壬
申韓爌削籍甲戌追論萬歷辛亥丁巳癸亥三京察尚
書李三才顧憲成等削籍八月壬午毁天下東林講學
書院削尚書孫慎行等籍戊子以禮部尚書周如磐兼
東閣大學士侍郎丁紹軾黃立極為禮部尚書少詹事
馮銓為禮部右侍郎並兼東閣大學士預機務己亥魏
廣微罷壬寅熊廷弼棄市傳首九邊九月壬子遼東副
總兵魯之甲敗沒於柳河冬十月己卯罷孫承宗命兵
部尚書高第經略遼薊登萊天津軍務丙戌停刑丙申
逮中書舍人吳懷賢下鎮撫司獄杖殺之庚子以皇子
生詔赦天下十一月壬子周如盤致仕十二月乙酉榜
東林黨人姓名頒示天下戊子戍前尚書趙南星是年
琉球烏斯藏入貢
六年春正月戊午作三朝要典丁卯
大清兵圍寧遠總兵官滿桂寧前道參政袁崇煥固守
己巳圍解二月乙亥以袁崇煥為僉都御史專理軍務
仍駐寧遠削高第職戊戌以蘇杭織造太監李實奏逮
前應天巡撫周起元吏部主事周順昌左都御史高攀
龍諭德繆昌期御史李應昇周宗建黃尊素攀龍赴水
死起元等下鎮撫司獄相繼死獄中己亥祭日於東郊
三月丁未設各邊鎮監軍内臣太監劉應坤鎮守山海
關大學士丁紹軾兵部尚書王永光等屢諫不聽論寧
遠解圍功封魏忠賢從子良卿肅寧伯庚戌安邦彦犯
貴州官軍敗績總理魯欽死之壬子以袁崇煥巡撫遼
東山海夏四月丁丑命南京守備内臣搜括應天各府
貯庫銀充殿工兵餉戊戌丁紹軾卒五月戊申王恭厰
災死者甚衆己酉以旱災敕羣臣修省癸亥朝天宫災
六月丙子京師地震靈邱地震經月壬午河決廣武辛
卯三朝要典成刊布中外閏月辛丑巡撫浙江僉都御
史潘汝禎請建魏忠賢生祠許之嗣是建祠幾遍天下
壬寅馮銓罷壬子朱燮元以憂去以偏沅巡撫都御史
葉夢得代之是夏京師大水江北山東旱蝗秋七月辛
未朔日當食隂雲不見辛巳下前揚州知府劉鐸詔獄
殺之丙戌以禮部侍郎施鳳來張瑞圖詹事李國&KR1376;俱
為禮部尚書兼東閣大學士預機務八月陜西流賊起
由保寧犯廣元九月庚寅顧秉謙致仕壬辰皇極殿成
停刑己亥魏良卿進封肅寧侯是月參將楊明輝齎敕
招諭水西賊被殺是秋江北大水河南蝗冬十月戊申
進魏忠賢爵上公魏良卿寧國公予誥劵加賜莊田一
千頃己酉以皇極殿成詔天下官匠雜流陞授者九百
六十五人癸丑改修光宗實錄十一月庚寅予魏良卿
鐵劵十二月戊申南京地震甲子潯州賊殺守備蔡人
龍是年安南烏斯藏琉球入貢
七年春正月辛未振鳳陽饑乙亥命太監凃文輔總督
太倉銀庫節慎庫崔文昇李明道提督漕運河道覈京
師通州諸倉辛卯免𣙜潼關咸陽商税二月壬戌修隆
德殿三月癸酉豐城侯李承祚請開採珠池銅礦不許
戊子澄城民變殺知縣張斗耀是春
大清兵征朝鮮夏四月丁酉下前侍郎王之寀鎮撫司
獄死獄中五月己巳監生陸萬齡請建魏忠賢生祠於
太學旁歲祀如孔子許之丙子
大清兵圍錦州癸巳攻寧遠六月庚子錦州圍解秋七
月乙丑朔帝不豫丙寅罷袁崇煥乙卯封魏忠賢孫鵬
翼為安平伯壬午戍孫慎行丁亥海賊寇廣東是月浙
江大水八月丙申加魏良卿太師魏鵬翼少師戊戌中
極建極二殿成己巳召見閣部科道諸臣於乾清宫諭
以魏忠賢王體乾忠貞可計大事封忠賢姪良棟為東
安侯甲寅大漸乙卯崩於乾清宫年二十三遺詔以皇
第五弟信王由檢嗣皇帝位冬十月庚子上尊諡廟號
熹宗葬德陵
贊曰明自世宗而後綱紀日以陵夷神宗末年廢壊極
矣雖有剛明英武之君已難復振而重以帝之昏庸婦
寺竊柄濫賞淫刑忠良慘禍億兆離心雖欲不亡何可
得哉
明史卷二十二
