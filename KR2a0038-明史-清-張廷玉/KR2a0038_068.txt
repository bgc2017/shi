欽定四庫全書
明史卷六十八
大學士張廷玉等奉敕修
志第四十四
輿服
皇帝寳璽皇后册寳
皇妃以下册印皇太子册寳
皇太子妃册寳親王以下册寳册印
鐡劵印信
符節宫室制度
臣庶室屋制度器用
明初寳璽十七其大者曰皇帝奉天之寳曰皇帝之寳
曰皇帝行寳曰皇帝信寳曰天子之寳曰天子行寳曰
天子信寳曰制誥之寳曰敕命之寳曰廣運之寳曰皇
帝尊親之寳曰皇帝親親之寳曰敬天勤民之寳又有
御前之寳表章經史之寳及欽文之璽丹符出驗四方
洪武元年欲制寳璽有賈胡浮海獻美玉曰此出于闐
祖父相傳當為帝王寳璽乃命製為寳不知十七寳中
此玉製何寳也成祖又製皇帝親親之寳皇帝奉天之
寳誥命之寳敕命之寳弘治十三年鄠縣民毛志學於
泥河濱得玉璽其文曰受命於天既夀永昌色白微青
螭紐陜西巡撫熊翀以為秦璽復出遣人獻之禮部尚
書傳瀚言自有秦璽以來歷代得喪真偽之跡具載史
籍今所進篆文與輟耕錄等書摹載魚鳥篆文不同其
螭紐又與史傳所紀文盤五龍螭缺一角旁刻魏錄者
不類蓋秦璽亡已久今所進與宋元所得疑皆後世摹
秦璽而刻之者竊惟璽之用以識文書防詐偽非以為
寳玩也自秦始皇得藍田玉以為璽漢以後傳用之自
是巧爭力取謂得此乃足以受命而不知受命以德不
以璽也故求之不得則偽造以欺人得之則君臣色喜
以誇示於天下是皆貽笑千載我高皇帝自制一代之
璽文各有義隨事而施真足以為一代受命之符而垂
法萬世何藉此璽哉帝從其言却而不用嘉靖十八年
新製七寳曰奉天承運大明天子寳大明受命之寳巡
狩天下之寳垂訓之寳命德之寳討罪安民之寳敇正
萬民之寳與國初寳璽共為御寳二十四尚寳司官掌
之
皇后之册用金册二片依周尺長一尺二寸廣五寸厚
二分五釐字依數分行鐫以真書上下有孔聯以紅縧
開闔如書帙藉以紅錦褥冊盝用木餙以渾金瀝粉蟠
龍紅紵絲襯裏内以紅羅銷金小袱裹冊外以紅羅銷
金夾袱包之五色小絛縈於外寳用金龜紐篆文曰皇
后之寳依周尺方五寸九分厚一寸七分寳池用金闊
取容寳篋二副一置寳一置寳池每副三重外篋用木
飾以渾金瀝粉蟠龍紅紵絲襯裏中篋用金鈒蟠龍内
小篋飾如外篋内置寳座四角雕蟠龍飾以渾金座上
用錦褥以銷金紅羅小夾袱裹寳其篋外各用紅羅銷
金大夾袱覆之臨冊之日冊寳俱置於紅髹輿案案頂
有紅羅瀝水用擔牀舉之
皇貴妃而下有冊無寳而有印妃冊用鍍金銀册二片
廣長與后册同冊盝飾以渾金瀝粉蟠鳳其印用金龜
紐尺寸與諸王寳同文曰皇妃之印篋飾以蟠鳳宣德
元年帝以貴妃孫氏有容德特請於皇太后製金寳賜
之未幾即誕皇嗣自是貴妃授寳遂為故事嘉靖十年
立九嬪冊用銀殺皇妃五分之一以金飾之
皇太子冊寳冊用金二片其制及盝篋之飾與皇后冊
同寳用金龜紐篆書皇太子寳其制及池篋之飾與后
寳同
皇太子妃冊寳其冊用金兩葉重百兩每葉高一尺二
寸廣五寸藉冊以錦聯冊以紅絲絛墊冊以錦褥裹冊
以紅羅銷金袱其盝飾以渾金瀝粉雲鳳内有花銀釘
鉸嵌金絲鐡筦籥外以紅羅銷金袱覆之其金寳之制
未詳洪武二十八年更定止授金冊不用寳
親王冊寳冊制與皇太子同其寳用金龜紐依周尺方
五寸二分厚一寸五分文曰某王之寳池篋之飾與皇
太子寳同寳盝之飾則雕蟠螭
親王妃冊印其金冊高視太子妃冊減一寸餘制悉同
冊文視親王其金印之制未詳洪武二十八年更定止
授金冊
公主冊印銀冊二片鐫字鍍金藉以紅錦褥冊盝飾以
渾金瀝粉蟠螭其印同宋制用金龜紐文曰某國公主
之印方五寸二分厚一寸五分印池用金廣取容印外
篋用木飾以渾金瀝粉盤鳳中篋用金鈒蟠鳳内小篋
飾如外篋
親王世子金冊金寳承襲止授金冊傳用金寳
世子妃亦用金冊洪武二十三年鑄世子妃印制視王
妃金印龜紐篆文曰某世子妃印
郡王鍍金銀冊鍍金銀印冊文視世子其妃止有鍍金
銀冊
功臣鐡劵洪武二年太祖欲封功臣議為鐡劵而未有
定制或言台州民錢允一有家藏吳越王鏐唐賜鐡劵
遂遣使取之因其式而損益焉其制如瓦第為七等公
二等一高尺廣一尺六寸五分一高九寸五分廣一尺
六寸侯三等一高九寸廣一尺五寸五分一高八寸五
分廣一尺五寸一高八寸廣一尺四寸五分伯二等一
高七寸五分廣一尺三寸五分一高六寸五分廣一尺
二寸五分外刻歷履恩數之詳以記其功中鐫免罪減
祿之數以防其過字嵌以金凡九十七副各分左右左
頒功臣右蔵内府有故則合之以取信焉三年大封功
臣公六人侯二十八人並賜鐡劵公李善長徐達李文
忠馮勝鄧愈常茂侯湯和唐勝宗陸仲亨周德興華雲
龍顧時耿炳文陳德郭子興王志鄭遇春費聚吳良吴
楨趙庸廖永忠俞通源華高楊璟康鐸朱亮祖傳友德
胡美韓政黃彬曺良臣梅思祖陸聚二十五年改製鐡
劵賜公傳友得侯王弼耿炳文郭英及故公徐達李文
忠侯吳傑沐英凡八家永樂初靖難功臣亦有賜者
百官印信洪武初鑄印局鑄中外諸司印信正一品銀
印三臺方三寸四分厚一寸六部都察院並在外各都
司俱正二品銀印二臺方三寸二分厚八分其餘正二
品從二品官銀印二臺方三寸一分厚七分惟衍聖公
以正二品三臺銀印則景泰三年賜也順天應天二府
俱正三品銀印方二寸九分厚六分五釐其餘正三品
從三品官俱銅印方二寸七分厚六分惟太僕光禄寺
並在外鹽運司俱從三品銅印方減一分厚減五釐正
四品從四品俱銅印方二寸五分厚五分正五品從五
品俱銅印方二寸四分厚四分五釐惟在外各州從五
品銅印方減一分厚減五釐正六品從六品俱銅印方
二寸二分厚三分五釐正七品從七品銅印方二寸一
分厚三分正從八品俱銅印方二寸厚二分五釐正從
九品俱銅印方一寸九分厚二分二釐未入流者銅條
記闊一寸三分長二寸五分厚二分一釐以上俱直紐
九疊篆文初雜職亦方印至洪武十三年始改條記凡
百官之印惟文淵閣銀印直紐方一寸七分厚六分玉
箸篆文誠重之也武臣受重寄者征西鎮朔平蠻諸將
軍銀印虎紐方三寸三分厚九分柳葉篆文洪武中嘗
用上公佩將軍印後以公侯伯及都督充總兵官名曰
掛印將軍有事征伐則命總兵佩印以往旋師則上所
佩印於朝此外惟漕運總兵印同將軍其在外鎮守總
兵參將掛印則洪熙元年始也有文臣掛將軍印者王
驥以兵部尚書征湖貴苗掛征蠻將軍印王越以左都
御史守大同掛征西將軍印其他文武大臣有領敕而
權重者或給以銅關防直紐廣一寸九分五釐長二寸
九分厚三分九疊篆文雖宰相行邊與部曺無異惟正
德時張永征安化王用金鑄嘉靖中顧鼎臣居守用牙
鏤關防皆特賜也初太祖重御史之職分河南等十三
道每道鑄二印文曰繩愆紏繆守院御史掌其一其一
蔵内府有事則受以出復命則納之洪武二十三年都
御史袁泰言各道印篆相類乃命改製某道監察御史
其奉差者則曰巡按某處監察御史銅印直紐有眼方
一寸五分厚三分八疊篆文成祖初幸北京有一官署
二三印者夏原吉至兼掌九卿印諸曺並於朝房取裁
其任重矣
明初賜高麗金印龜紐方三寸文曰高麗國王之印賜
安南鍍金銀印駝紐方三寸文曰安南國王之印賜占
城鍍金銀印駝紐方三寸文曰占城國王之印賜土蕃
金印駝紐方五寸文曰白蘭王印
符牌凡宣召親王必遣官齎金符以往親王之藩及鎮
守巡撫諸官奏請符騐俱從兵部奏行尚寳司領之洪
武二十六年定制凡公差以軍情重務及奉旨差遣給
驛者兵部既給勘合即赴内府關領符驗給驛而去事
竣則繳嘉靖三十七年定制南京鳳陽守備内外官並
各處鎮守總兵巡撫及各守一方不受鎮守節制内外
守備並領符驗奏事凡監鎗整飭兵備並一城一堡守
備官不許關領符驗其制上織船馬之狀起馬者用馬
字號起船者水字號起雙馬者達字號起單馬者通字
號起站船者信字號洪武四年始製用寳金牌凡軍機
文書自都督府中書省長官而外不許擅奏有詔調軍
中書省同都督府覆奏乃各出所藏金牌入請用寳又
造軍中調發符牌用鐡長五寸闊半之上鈒二飛龍下
鈒二麒麟首為圜竅貫以紅絲絛嘗遣官齎金牌信符
詣西番以茶易馬其牌四十一上號蔵内府下號降各
番篆文曰皇帝聖旨左曰合當差發右曰不信者斬二
十二年又頒西番金牌信符其後番官欵塞皆齎原降
牌符而至永樂二年製信符金字紅牌給雲南諸蠻凡
歷代改元則所頒外國信符金牌必更鑄新年號給之
此符信之達於四裔者也其武臣懸帶金牌則洪武四
年所造闊二寸長一尺上鈒雙龍下鈒二伏虎牌首尾
為圓竅貫以紅絲絛指揮佩金牌雙雲龍雙虎符千戸
佩鍍金銀牌獨雲龍獨虎符百戸素雲銀牌符太祖親
為文鈒之曰上天祐民朕乃率撫威加華夏實憑虎臣
賜爾金符永傳後嗣天子祀郊廟若視學耤田勲衛扈
從及公侯駙馬五府都督日直錦衣衛當直及都督率
諸衛千百戸夜巡内皇城金吾諸衛各輪官隨朝巡綽
俱給金牌有龍者虎者麒麟者獅者雲者以官為差其
扈駕金字銀牌則洪武六年所造尋改為守衛金牌以
銅為之塗以金高一尺闊三寸分字號凡五仁字號上
鈒獨龍蟠雲花公侯伯都督佩之義字號鈒伏虎盤雲
花指揮佩之禮字號鈒獬豸蟠雲花千戸衛鎮撫佩之
智字號鈒獅子蟠雲花百戶所鎮撫佩之信字號鈒蟠
雲花將軍佩之牌下鑄守衛二篆字背鑄凡守衛官軍
懸帶此牌等二十四字牌首竅貫青絲鎮撫及將軍隨
駕直宿衛者佩之下直則納之凡夜巡官於尚寳司領
令牌禁城各門金吾等衛指揮千戶分領申字號牌午
門自一至四長安左右門東華門自五至八西華門自
九至十二元武門自十三至十六五城兵馬指揮亦日
領令牌東西南北中城分領木金火水土五字號留守
五衛巡城官並金吾等衛守衛官俱領銅符留守衛指
揮所領承字及東西北字號牌俱左半字陽文左比金
吾等衛端門承天門東西北安門指揮千戶所領承字
及東西北字號俱右半字隂文右此銅符字號比對相
同方許巡行内官内使之出亦須守門官此對銅符而
後行皇城九門守衞軍與圍子手各領勇字號銅牌錦
衣校尉上直及光禄寺吏典厨役遇大祀俱佩雙魚銅
牌永樂六年駕幸北京扈從官俱帶牙牌五府六部都
察院大理寺錦衣衛各鑄印信通政司鴻臚寺各鑄關
防謂之行在衙門印信關防其後命内府印綬監收貯
嘉靖十八年南巡禮部領出以給扈從者焉凡郊廟諸
祭陪祀供事官及執事者入壇俱領牙牌洪武八年始
也圓花牌陪祀官領之長花牌供事官領之長素牌執
事人領之又謂之祀牌凡駕詣陵寢扈從官俱於尚寳
司領小牙牌嘉靖九年皇后行親蠶禮文官四品以上
武官三品以上命婦及使人俱於上寳司領牙牌有雲
花圜牌鳥形長牌之異凡文武朝參官錦衣衛當駕官
亦領牙牌以防姦偽洪武十一年始也其制以象牙為
之刻官職於上不佩則門者却之私相借者論如律牙
牌字號公侯伯以勲字駙馬都尉以親字文官以文字
武官以武字教坊官以樂字入内官以官字正德十六
年禮科邢寰言牙牌惟常朝職官得懸比來權姦侵柄
傳旨陞官者輒佩牙牌宜清核以重名器乃命文職不
朝參者毋得濫給牙牌武官進御侍班佩刀執金爐者
給與嘉靖二十八年内府供事匠作武職官皆帶朝參
牙牌嘗奉旨革奪旋復給之給事中陳邦修以為言禮
部覆奏會典所載文武官出入禁門帶牙牌有執事供
事朝參之别執事供事者皆届期而領如期而繳惟朝
參牙牌得朝夕懸之非徒為關防之具亦以示等威之
辨也虛銜帶俸供事執事者不宜槩領苐出入禁闥若
一切革奪何由譏察尚寳司所貯舊牌數百上有入内
府字號請以給之至於衛所武官掌印僉書侍衛之外
非屬朝參供役者盡革奪之其納粟填註冒賜牙牌及
罷退閑住官舊所關領不繳者俱逮問報可
洪武十五年製使節黃色三簷寳蓋長二尺黃紗袋籠
之又製丹漆架一以節置其上使者受命則戴以行使
歸則持之以復命二十三年詔考定使節之制禮部奏
漢光武時以竹為節柄長八尺其毛三重而黃公紹韻
會註漢節柄長三尺毛三重以旄牛為之詔從三尺之
制
宫室之制吳元年作新内正殿曰奉天殿後曰華蓋殿
又後曰謹身殿皆翼以廊廡奉天殿之前曰奉天門殿
左曰文樓右曰武樓謹身殿之後為宫前曰乾清後曰
坤寧六宫以次列宫殿之外周以皇城城之門南曰午
門東曰東華西曰西華北曰元武時有言瑞州文石可
甃地者太祖曰敦崇儉朴猶恐習於奢華爾乃導予奢
麗乎言者慚而退洪武八年改建大内宫殿十年告成
闕門曰午門翼以兩觀中三門東西為左右掖門午門
内曰奉天門門内奉天殿嘗御以受朝賀者也門左右
為東西角門奉天殿左右門左曰中左右曰中右兩廡
之間左曰文樓右曰武樓奉天殿之後曰華蓋殿華蓋
殿之後曰謹身殿殿後則乾清宫之正門也奉天門外
兩廡間有門左曰左順右曰右順左順門外有殿曰文
華為東宫視事之所右順門外有殿曰武英為皇帝齋
戒時所居制度如舊規模益宏二十五年改建大内金
水橋又建端門承天門樓各五間及長安東西二門永
樂十五年作西宫於北京中為奉天殿側為左右二殿
南為奉天門左右為東西角門其南為午門又南為承
天門殿北有後殿凉殿煖殿及仁夀景福仁和萬春永
夀長春等宫凡為屋千六百三十餘楹十八年建北京
凡宫殿門闕規制悉如南京壯麗過之中朝曰奉天殿
通為屋八千三百五十楹殿左曰中左門右曰中右門
丹墀東曰文樓西曰武樓南曰奉天門常朝所御也左
曰東角門右曰西角門東廡曰左順門西廡曰右順門
正南曰午門中三門翼以兩觀觀各有樓左曰左掖門
右曰右掖門午門左稍南曰闕左門曰神厨門内為太
廟右稍南曰闕右門曰社左門内為太社稷又正南曰
端門東曰廟街門即太廟右門也西曰社街門即太社
稷壇南左門也又正南曰承天門又折而東曰長安左
門折而西曰長安右門東後曰東安門西後曰西安門
北後曰北安門正南曰大明門中為馳道東西長廊各
千步奉天殿之後曰華蓋殿又後曰謹身殿謹身殿左
曰後左門右曰後右門正北曰乾清門内為乾清宫是
曰正寢後曰交泰殿又後曰坤寧宫為中宫所居東曰
仁夀宫西曰清寧宫以奉太后左順門之東曰文華殿
右順門之西曰武英殿文華殿東南曰東華門武英殿
西南曰西華門坤寧宫後曰坤寧門門之後曰元武門
其他宫殿名號繁多不能盡列所謂千門萬戶也皇城
内宫城外凡十有二門曰東上門東上北門東上南門
東中門西上門西上北門西上南門西中門北上門北
上東門北上西門北中門復於皇城東南建皇太孫宫
東安門外東南建十王街宣宗留意文雅建廣寒清暑
二殿及東西瓊島游觀所至悉置經籍正統六年重建
三殿嘉靖中於清寧宫後地建慈慶宫於仁夀宫故基
建慈寧宫三十六年三殿門樓灾帝以殿名奉天非題
扁所宜用敇禮部議之部臣會議言皇祖肇造之初名
曰奉天者昭揭以示虔爾既以名則是昊天監臨儼然
在上臨御之際坐以視朝似未安也今乃修復之始宜
更定以答天庥明年重建奉天門更名曰大朝門四十
一年更名奉天殿曰皇極華蓋殿曰中極謹身殿曰建
極文樓曰文昭閣武樓曰武成閣左順門曰會極右順
門曰歸極大朝門曰皇極東角門曰宏政西角門曰宣
治又改乾清宫右小閣名曰道心旁左門曰仁蕩右門
曰義平世宗初墾西苑隙地為田建殿曰無逸亭曰豳
風又建亭曰省耕曰省斂每歲耕穫帝輒臨觀十三年
西苑河東亭榭成親定名曰天鵝房北曰飛靄亭迎翠
殿前曰浮香亭寳月亭前曰秋輝亭昭和殿前曰澄淵
亭後曰&KR3366;臺坡臨漪亭前曰水雲榭西苑門外二亭曰
左臨海亭右臨海亭北閘口曰湧玉亭河之東曰聚景
亭改吕梁洪之亭曰吕梁前曰檥金亭翠玉館前曰擷
秀亭
親王府制洪武四年定城高二丈九尺正殿基高六尺
九寸正門前後殿四門城樓飾以青綠點金廊房飾以
青黛四城正門以丹漆金塗銅釘宫殿窠栱攢頂中畫
蟠螭飾以金邊畫八吉祥花前後殿座用紅漆金蟠螭
帳用紅銷金蟠螭座後壁則畫蟠螭彩雲後改為龍立
山川社稷宗廟於王城内七年定親王所居殿前曰承
運中曰圜殿後曰存心四城門南曰端禮北曰廣智東
曰禮仁西曰遵義太祖曰使諸王覩名思義以藩屏帝
室九年定親王宫殿門廡及城門樓皆覆以青色琉璃
瓦又命中書省臣惟親王宫得飾朱紅大青綠其他居
室止飾丹碧十二年諸王府告成其制中曰承運殿十
一間後為圜殿次曰存心殿各九間承運殿兩廡為左
右二殿自存心承運周迴兩廡至承運門為屋百三十
八間殿後為前中後三宫各九間宫門兩廂等室九十
九間王城之外周垣四門堂庫等室在其間凡為宫殿
室屋八百間有竒弘治八年更定王府之制頗有所增
損郡王府制天順四年定門樓廳廂廚庫米倉等共數
十間而已
公主府第洪武五年禮部言唐宋公主視正一品府第
並用正一品制度今擬公主第廳堂九間十一架施花
樣獸脊梁棟斗栱簷桷彩色繪飾惟不用金正門五間
七架大門綠油銅環石礎牆甎鐫鑿玲瓏花樣從之
百官第宅明初禁官民房屋不許雕刻古帝后聖賢人
物及日月龍鳳狻猊麒麟犀象之形凡官員任滿致仕
與見任同其父祖有官身歿子孫許居父祖房舍洪武
二十六年定制官員營造房屋不許歇山轉角重簷重
栱及繪藻井惟樓居重簷不禁公侯前廳七間兩厦九
架中堂七間九架後堂七間七架門三間五架用金漆
及獸面錫環家廟三間五架覆以黑板瓦脊用花樣瓦
獸梁棟斗栱簷桷綵繪飾門窗枋柱金漆飾廊廡庖庫
從屋不得過五間七架一品二品廳堂五間九架屋脊
用瓦獸梁棟斗栱簷桷青碧繪飾門三間五架綠油獸
面錫環三品至五品廳堂五間七架屋脊用瓦獸梁棟
簷桷青碧繪飾門三間三架黑油錫環六品至九品廳
堂三間七架梁棟飾以土黃門一間三架黑門鐡環品
官房舍門窗戶牖不得用丹漆功臣宅舍之後留空地
十丈左右皆五丈不許那移軍民居止更不許於宅前
後左右多占地構亭館開池塘以資遊眺三十五年申
明禁制一品三品廳堂各七間六品至九品廳堂梁棟
祇用粉青飾之
庶民廬舍洪武二十六年定制不過三間五架不許用
斗栱飾彩色三十五年復申禁飭不許造九五間數房
屋雖至一二十所隨其物力但不許過三間正統十二
年令稍變通之庶民房屋架多而間少者不在禁限
器用之禁洪武二十六年定公侯一品二品酒注酒盞
金餘用銀三品至五品酒注銀酒盞金六品至九品酒
注酒盞銀餘皆甆漆木器不許用硃紅及抹金描金雕
琢龍鳳文庶民酒注錫酒盞銀餘用甆漆百官牀面屏
風槅子雜色漆飾不許雕刻龍文並金飾朱漆軍官軍
士弓矢黑漆弓袋箭囊不許用朱漆描金裝飾建文四
年申飭官民不許僭用金酒爵其椅棹木器亦不許朱
紅金飾正德十六年定一品二品器皿不用玉止許用
金商賈技藝家器皿不許用銀餘與庶民同
明史卷六十八
