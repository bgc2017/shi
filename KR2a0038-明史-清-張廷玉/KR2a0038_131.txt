欽定四庫全書
明史卷一百二十三考證
陳友諒傳徐夀輝起兵至正十一年九月䧟蘄水及黃
州路敗元威順王遂即蘄水為都稱皇帝(臣)章宗
瀛按徐夀輝䧟蘄水及黃州路通鑑載在至正十一
年五月其稱帝在十月元史順帝紀則䧟黃州在九
月稱帝在十月蓋分紀與總叙不無互異也謹附考
陳友諒傳至正二十五年(臣)章宗瀛按上文叙至正
十一年十七年後書洪武五年此另叙熊天瑞事維
時明祖已自稱吴王所云二十五年乃至正紀年也
似應標例方合體例且清眉目舊無至正二字謹增
張士誠𫝊元以萬戶告身招之不受紿殺李齊(臣)章
宗瀛按薛應旂續通鑑士誠僣帝號在至正十三年
正月維時李齊先往招降被留已而賊酋自相猜乃
縱齊歸既有詔赦之賊詭云李齊至乃降行省復強
之往遂被害所云萬戶告身當即赦也謹識
張士誠𫝊士誠數以兵攻常州江隂建德長興諸全輒
不利去(臣)章宗瀛按諸全州元時郡縣無此名明
史地理志載太祖已亥正月改諸暨州為諸全州至
丙午年十二月降為縣仍名諸暨考己亥為元至正
十九年丙午為二十六年士誠於二十七年被擒則
其侵掠正在己亥丙午之間故傳稱諸全也謹附考
方國珍𫝊乃遣大司農達什穆爾招之遂降(臣)章宗
瀛按元史本𫝊達什特穆爾於至正八年拜大司農
九年出為湖廣行省其招降方國珍在官行省時此
云大司農是尚稱前官也謹仍原文而識之
方國珍傳授廣西行省左丞(臣)章宗瀛按舊本作廣
州西行省左丞明時無此官當時廣西行省左丞謹
據明實錄刪州字
詹鼎𫝊除留守司經歴(臣)章宗瀛按明史職官志有
留守司掌中都興都防護之事其属則經歴司經歴
洪武二年設無所謂留守經歴也舊本無司字謹增
詹鼎𫝊坐累死(臣)章宗瀛按詹鼎之坐累𫝊未明言
考之明史及洪武實錄亦不載惟朱國禎開國臣𫝊
稱鼎因大都督府除軍吏受賂事𤼵誣其有贓鼎言
在留守衛時所飬孤甥来省恐有之鼎實不知卒至
誅據此則鼎之贓罪或誣或實皆未可知𫝊故不詳
其事但僅云坐累死究欠分明謹附考而識之
明玉珍𫝊以二十三年春僣即皇帝位於重慶(臣)章
宗瀛按明玉珍稱王在至正二十二年五月其稱帝
在二十三年春正月續通鑑及元史順帝紀皆同此
以稱王叙於二十年陳友諒殺徐夀輝之後猶属總
叙文法至以稱帝属之二十二年誤矣謹改
明史卷一百二十三考證
