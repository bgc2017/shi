欽定四庫全書
明史卷二百六十五
大學士張廷玉等奉敇修
列傳第一百五十三
范景文倪元璐
李邦華王家彦
孟兆祥(子章明)施邦曜
淩義渠
崇禎十有七年三月流賊李自成犯京師十九日丁未
莊烈帝殉社稷文臣死國者東閣大學士范景文而下
凡二十有一人福王立南京並予贈諡
皇清順治九年
世祖章皇帝表章前代忠臣所司以范景文倪元璐李邦
華王家彦孟兆祥子章明施邦曜淩義渠吳麟徵周鳳
翔馬世竒劉理順汪偉吳甘來王章陳良謨申佳允許
直成德金鉉二十人名上
命所在有司各給地七十畆建祠致祭且予美諡焉
范景文字夢章吳橋人父永年南寧知府景文幼負器
識登萬歷四十一年進士授東昌推官以名節自勵苞
苴無敢及其門歲大饑盡心振救闔郡賴之用治行高
等擢吏部稽勲主事歴文選員外郎署選事泰昌時羣
賢登進景文力為多尋乞假去天啓五年二月起文選
郎中魏忠賢暨魏廣微中外用事景文同鄉不一詣其
門亦不附東林孤立行意而已嘗言天地人才當為天
地惜之朝廷名器當為朝廷守之天下萬世是非公論
當與天下萬世共之時以為名言視事未彌月謝病去
崇禎初用薦召為太常少卿二年七月擢右僉都御史
巡撫河南京師戒嚴率所部八千人勤王餉皆自齎抵
涿州四方援兵多剽掠獨河南軍無所犯移駐都門再
移昌平遠近恃以無恐明年三月擢兵部添注左侍郎
練兵通州通鎮初設兵皆召募景文綜理有法軍特精
嘗請有司實行一條鞭法徭役歸之官民稍助其費供
應平買不立官價名帝令永著為例居二年以父喪去
官七年冬起南京右都御史未幾就拜兵部尚書參贊
機務屢遣兵戍池河浦口援盧州扼滁陽有警輙發節
制精明嘗與南京戸部尚書錢春以軍食相訐奏坐鐫
秩視事已叙援𠞰功復故秩十一年冬京師戒嚴遣兵
入衛楊嗣昌奪情輔政廷臣力爭多被謫景文倡同列
合辭論救帝不悦詰首謀則自引罪且以衆論僉同為
言帝益怒削籍為民十五年秋用薦召拜刑部尚書未
上改工部入對帝迎勞曰不見卿久何癯也景文謝十
七年二月命以本官兼東閣大學士入參機務未幾李
自成破宣府烽火逼京師有請帝南幸者命集議閣中
景文曰固結人心堅守待援而已此外非臣所知及都
城䧟趨至宫門宫人曰駕出矣復趨朝房賊已塞道從
者請易服還邸景文曰駕出安歸就道旁廟草遺疏復
大書曰身為大臣不能滅賊雪耻死有餘恨遂至演象
所拜辭闕墓赴雙塔寺旁古井死景文死時猶謂帝南
幸也贈太傅諡文貞
本朝賜諡文忠
倪元璐字玉汝上虞人父涷歴知撫州淮安荆州瓊州
四府有當官稱天啓二年元璐成進士改庶吉士授編
修册封德府移疾歸還朝出典江西鄉試暨復命則莊
烈帝踐阼魏忠賢已伏誅矣楊維垣者逆奄遺孽也至
是上疏並詆東林崔魏元璐不能平崇禎元年正月上
疏曰臣頃閱章奏見攻崔魏者必與東林並稱邪黨夫
以東林為邪黨將以何者名崔魏崔魏既邪黨矣擊忠
賢呈秀者又邪黨乎哉東林天下才藪也而或樹高明
之幟繩人過刻持論太深謂之非中行則可謂之非狂
狷不可且天下議論寧假借必不可失名義士人行已
寧矯激必不可忘廉隅自以假借矯激為大咎於是彪
虎之徒公然背畔名義決裂廉隅頌德不已必將勸進
建祠不已必且呼嵩而人猶且寬之曰無可奈何不得
不然耳充此無可奈何不得不然之心又將何所不至
哉乃議者以忠厚之心曲原此輩而獨持已甚之論苛
責吾徒所謂舛也今大獄之後湯火僅存屢奉明綸俾
之酌用而當事者猶以道學封疆持為鐵案毋亦深防
其報復乎然臣以為過矣年來借東林媚崔魏者其人
自敗何待東林報復若不附崔魏又能攻去之其人已
喬嶽矣雖百東林烏能報復哉臣又伏讀聖旨有韓爌
清忠有執朕所鑒知之論而近聞廷臣之議殊有異同
可為大怪爌相業光偉他不具論即如紅丸議起舉國
沸然爌獨侃侃條揭明其不然夫孫慎行君子也爌且
不附况他人乎而今推轂不及點灼横加則徒以其票
擬熊廷弼一事耳廷弼固當誅爌不為無說封疆失事
纍纍有徒乃欲獨殺一廷弼豈平論哉此爌所以閣筆
也然廷弼究不死於封疆而死於局面不死於法吏而
死於奸璫則又不可謂後之人能殺廷弼而爌獨不能
殺之也又如詞臣文震孟正學勁骨有古大臣之品三
月居官昌言獲罪人以方之羅倫舒芬而今起用之旨
再下謬悠之譚不已將毋門戶二字不可重提耶用更
端以相遮抑耶書院生祠相勝負者也生祠毁書院豈
不當修復時柄國者悉忠賢遺黨疏入以論奏不當責
之於是維垣復疏駁元璐元璐再疏曰臣前疏原為維
垣發也陛下明旨曰分别門戸已非治徵曰化異為同
曰天下為公而維垣則倡為孫黨趙黨熊黨鄒黨之說
是陛下於方隅無不化而維垣實未化陛下於正氣無
不伸而維垣不肯伸維垣怪臣盛稱東林以東林嘗推
李三才而護熊廷弼也抑知東林有力擊魏忠賢之楊
漣首劾崔呈秀之高攀龍乎忠賢窮凶極惡維垣猶尊
稱之曰厰臣公厰臣不愛錢厰臣知為國為民而何責
乎三才五彪五虎之罪刑官僅擬削奪維垣不駁正又
何誅乎廷弼維垣又怪臣盛稱韓爌夫舍爌昭然忤璫
之大節而加以罔利莫須有之事已為失平至廷弼行
賄之說乃忠賢借以誣䧟清流為楊左諸人追贓地耳
天下誰不知維垣猶守是說乎維垣又怪臣盛稱文震
孟夫震孟忤璫削奪其破帽策蹇傲蟒玉馳驛語何可
非維垣試觀數年來破帽策蹇之輩較超階躐級之儔
孰為榮辱自此義不明畏破帽策蹇者相率而頌德建
祠希蟒玉馳驛者呼父呼九千歲而不怍可勝歎哉維
垣又怪臣盛稱鄒元標夫謂都門聚講為非則可謂元
標講學有他賜則不可當日忠賢驅逐諸人毁廢書院
者正欲箝學士大夫之口恣行不義耳自元標以偽學
見驅而逆璫遂以真儒自命學宫之内儼然揖先聖為
平交使元標諸人在豈遂至此維垣又駁臣假借矯激
夫當崔魏之世人皆任真率性頌德建祠使有一人假
借矯激而不頌不建豈不猶賴是人哉維垣以為真小
人待其貫滿可攻去之臣以為非計也必待其貫滿其
敗壊天下事已不可勝言雖攻去之不已晚乎即如崔
魏貫滿久矣不遇聖明誰攻去之維垣終以無可奈何
為頌德建祠者解臣以為非訓也假令呈秀一人舞蹈
稱臣於逆璫諸臣亦以為無可奈何而從之乎又令逆
璫以兵劫諸臣使從叛逆諸臣亦靡然從之以為無可
奈何而然乎維垣又言今日之忠直不當以崔魏為對
案臣謂正當以崔魏為對案也夫人品試之崔魏而定
矣故有東林之人為崔魏所恨其牴觸畏其才望而必
欲殺之逐之者此正人也有攻東林之人雖為崔魏所
借而勁節不阿或遠或逐者亦正人也以崔魏定邪正
猶以明鏡别妍媸維垣不取證於此而安取證哉總之
東林之取憎於逆璫獨深其得禍獨酷在今日當曲原
其被抑之苦不當毛舉其尺寸之瑕乃歸逆璫以首功
代逆璫而分謗斯亦不善立論者矣疏入柄國者以互
相詆訾兩解之當是時元兇雖殛其徒黨猶盛無敢頌
言東林者自元璐疏出清議漸明而善類亦稍登進矣
元璐尋進侍講其年四月請燬三朝要典言梃擊紅丸
移宫三議鬨於清流而三朝要典一書成於逆豎其議
可兼行其書必當速燬蓋當事起議興盈廷互訟主梃
擊者力護東宫爭梃擊者計安神祖主紅丸者仗義之
言爭紅丸者原情之論主移宫者弭變於幾先爭移宫
者持平於事後數者各有其是不可偏非總在逆璫未
用之先雖甚水火不害塤箎此一局也既而楊漣二十
四罪之疏發魏廣微此輩門戸之說興於是逆璫殺人
則借三案羣小求富貴則借三案經此二借而三案全
非矣故凡推慈歸孝於先皇正其頌德稱功於義父又
一局也網已密而猶疑有遺鱗勢已重而或憂其翻局
崔魏諸奸始創立私編標題要典以之批根今日則衆
正之黨碑以之免死他年即上公之鐵劵又一局也由
此而觀三案者天下之公議要典者魏氏之私書三案
自三案要典自要典也今為金石不刊之論者誠未深
思臣謂翻即紛囂改亦多事惟有燬之而已帝命禮部
會詞臣詳議議上遂焚其板侍講孫之獬忠賢黨也聞
之詣閣大哭天下笑之元璐歴遷南京司業右中允四
年進右諭德充日講官進右庶子上制實八策曰間插
部曰繕京邑曰優守兵曰靖降人曰益寇餉曰儲邊才
曰奠輦轂曰嚴教育又上制虚八策曰端政本曰伸公
議曰宣義問曰一條教曰慮久遠曰昭激勸曰勵名節
曰假體貌其端政本悉規切温體仁其伸公議則詆張
捷薦吕純如謀翻逆案事捷大怒上疏力攻元璐疏辨
帝俱不問八年遷國子祭酒元璐雅負時望位漸通顯
帝意嚮之深為體仁所忌一日帝手書其名下閣令以
履歴進體仁益恐會誠意伯劉孔昭謀掌戎政體仁餌
孔昭使攻元璐言其妻陳尚存而妾王冐繼配復封敗
禮亂法詔下吏部核奏其同里尚書姜逢元侍郎王業
浩劉宗周及其從兄御史元珙咸言陳氏以過被出繼
娶王非妾體仁意沮會部議行撫按勘奏即擬旨云登
科錄二氏並列罪跡顯然何待行勘遂落職閒住孔昭
京營不可得遂以南京操江償之十五年九月詔起兵
部右侍郎兼侍讀學士明年春抵都陳制敵機宜帝喜
五月超拜戸部尚書兼翰林院學士仍充日講官祖制
浙人不得官戸部元璐辭不許帝眷元璐甚五日三賜
對因奏陛下誠用臣臣請得參兵部謀帝曰已諭樞臣
令與卿協計當是時馮元飇為兵部與元璐同志鈎考
兵食中外想望治平惟帝亦以用兩人晚而時事益不
可為左支右詘既已無可奈何故事諸邊餉司悉中差
元璐請改為大差兼兵部銜令清核軍伍不稱職者即
遣人代之先是屢遣科臣出督四方租賦元璐以為擾
民無益罷之而專責撫按戸部侍郎莊祖誨督𠞰寇餉
憂為盜劫遠避之長沙衡州元璐請令督撫自催毋煩
朝使自軍興以來正供之外有邊餉有新餉有練餉款
目多黠吏易為奸元璐請合為一帝皆報可時國用益
詘而災傷蠲免又多元璐計無所出請開贖罪例且令
到官滿歲者得輸貲給封誥帝亦從之先是有崇明人
沈廷揚者獻海運策元璐奏聞命試行乃以廟灣船六
艘聽運進月餘廷揚見元璐元璐驚曰我已奏聞上謂
公去矣何在此廷揚曰已去復來矣運已至元璐又驚
喜聞上上亦喜命酌議乃議歲糧艘漕與海各相半行
焉十月命兼攝吏部事陳演忌元璐風魏藻德言於帝
曰元璐書生不習錢榖元璐亦數請解職十七年二月
命以原官專直日講踰月李自成䧟京師元璐整衣冠
拜闕大書几上曰南都尚可為死吾分也勿以衣衾斂
暴我屍聊志吾痛遂南向坐取帛自縊而死贈少保吏
部尚書諡文正
本朝賜諡文正
李邦華字孟闇吉水人受業同里鄒元標與父廷諫同
舉萬歷三十一年鄉試父子自相鏃礪布衣徒步赴公
車明年邦華成進士授涇縣知縣有異政行取擬授御
史值黨論初起朝士多詆顧憲成邦華與相拄遂指目
邦華東林以是越二年而後拜命陳法祖用人十事曰
内閣不當專用詞臣曰詞臣不當專守館局曰詞臣不
當教習内書堂曰六科都給事中不當内外間阻曰御
史陞遷不當概論考滿曰吏部乞假不當積至正郎曰
關倉諸差不當專用舉貢任子曰調簡推知不當驟遷
京秩曰進士改教不當概從内轉曰邊方州縣不當盡
用鄉貢疏上不報四十一年福王之藩已有期忽傳旨
莊田務足四萬頃廷臣相顧愕眙計田數必不足則期
將復更然無敢抗言爭之者邦華首疏諫廷臣乃相繼
爭期得毋易巡視銀庫上祛弊十事中官不便格不行
巡按浙江織造中官劉成死命歸其事於有司别遣中
官吕貴錄成遺貲貴嗾奸民紀光詭稱機戸詣闕保留
貴代成督造邦華極論二人交關作奸罪光疏不由通
政不下内閣以中旨行之邦華三疏爭皆不報是時神
宗好貨中官有所進奉名為孝順疏中刺及之並劾左
右大奄之黨貴者於是期滿久不得代四十四年引疾
歸時羣小力排東林指鄒元標為黨魁邦華與元標同
里相師友又性好别黑白或勸其委蛇邦華曰寧為偏
枯之學問不作反覆之小人聞者益嫉之明年以年例
出為山東參議其父廷諫時為南京刑部郎中亦罷歸
邦華乃辭疾不赴天啓元年起故官飭易州兵備明年
遷光祿少卿即還家省父四月擢右僉都御史代畢自
嚴巡撫天津軍府新立庶務草創邦華至極力振飭津
門軍遂為諸鎮冠進兵部右侍郎復還家省父四年夏
抵京奄黨大譁謂樞輔孫承宗以萬壽節入覲將清君
側之惡邦華實召之乃立勒承宗還鎮邦華引疾去明
年秋奄黨劾削其官崇禎元年四月起工部右侍郎總
督河道尋改兵部協理戎政還朝召見旋知武會試事
竣入營故事冬至郊列隊扈蹕用軍八萬五千人至是
增至十萬有竒時方郊總督勲臣缺邦華兼攝其事所
設雲輦龍旌寶纛金鼓旗幟甲胄劍戟煥然一新帝悦
明年春幸學亦如之命加兵部尚書時戎政大壊邦華
先陳更操法慎揀選改戰車精火藥專器械責典守節
金錢酌兑馬練大礮九事京營故有占役虚冐之弊占
役者其人為諸將所役一小營至四五百人且有賣聞
包操諸弊虚冐者無其人諸將及勛戚奄寺豪強以蒼
頭冐選鋒壯丁月支厚餉邦華核還占役萬清虚冒千
三大營軍十餘萬半老弱故事軍缺聽告補率由賄得
邦華必親校非年壯力強者不錄自是軍鮮冐濫三營
選鋒萬壯丁七千餉倍他軍而疲弱不異邦華下令每
把總兵五百月自簡五人年必二十五以下力必二百
五十斤以上技必兼弓矢火礮月一解送補選鋒壯丁
之缺自是人人思奮三大營領六副將又分三十六營
官以三百六十七人計所用掾史皆積猾邦華按罪十
餘人又行一歲二考察之令自是諸奸為戢營馬額二
萬六千至是止萬五千他官公事得借騎總督協理及
巡視科道例有坐班馬不肖且折槖入錢營馬大耗邦
華首減已班馬三之一他官借馬非公事不得騎自是
濫借為希京營歲領太僕銀萬六千兩屯田籽粒銀千
六十兩犒軍製器胥徒工食取給焉各官取之無度歲
用不敷邦華建議先協理歲取千四百總督巡視遞節
減自是營帑遂裕營將三百六十聽用者稱是一官缺
請託紛至邦華悉杜絶行計日省成法每小營各置簿
月上事狀於協理以定殿最舊制三大營外復設三備
兵營營三千人餉視正軍而不習技擊益為豪家隐冒
邦華核去四千餘人又汰老弱千疏請歸併三大營不
另設由是戎政大釐倉場總督南居益言京營歲支米
百六十六萬四千餘石視萬歷四十六年增五萬七千
餘石宜減省邦華因上議軍以十二萬為額餉以百四
十四萬石為額歲省二十二萬有竒帝亦報可著為令
帝知邦華忠奏無不從邦華亦感帝知不顧後患諸失
利者銜次骨而怨謗紛然矣其年十月畿輔被兵簡精
卒三千守通州二千援薊州自督諸軍營城外軍容甚
壯俄有命邦華軍撤還守陴於是偵者不敢遠出聲息
遂斷則請防寇賊緝間諜散奸宄禁譌言邦華自聞警
衣不解帶捐貲造礮車及諸火器又以外城單薄自請
出守而諸不逞之徒乃搆蜚語入大内襄城伯李守錡
督京營亦銜邦華扼已乘間詆諆邦華自危上疏陳情
歸命於帝會滿桂兵拒
大清兵德勝門外城上發大礮助桂悞傷桂兵多都察
院都事張道澤遂劾邦華言官交章論列遂罷邦華閒
住自是代者以為戒率因循姑息戎政不可問矣邦華
前後罷免家居二十年父廷諫無恙十二年四月起南
京兵部尚書定營制汰不急之將并分設之營謂守江
南不若守江北防下流不若防上流乃由浦口歴滁全
椒和相形勢繪圖以獻於浦口置沿江敵臺於滁設戍
卒於池河建城垣於滁椒咽喉則築堡於藕塘和遭屠
戮請以隸之太平又請開府采石之山置哨太平之港
大墾當塗閒田數萬頃資軍儲徐州南北要害水陸交
會請宿重兵設總督片檄徵調奠陵京萬全之勢皆下
所司未及行以父憂去十五年冬起故官掌南京都察
院事俄代劉宗周為左都御史都城被兵即日請督東
南援兵入衛力疾上道明年三月抵九江左良玉潰兵
數十萬聲言餉乏欲寄帑於南京艨艟蔽江東下留都
士民一夕數徙文武大吏相顧愕眙邦華歎曰中原安
靜土東南一角耳身為大臣忍坐視決裂袖手局外而
去乎乃停舟草檄告良玉責以大義良玉氣沮答書語
頗恭邦華用便宜發九江庫銀十五萬餉之而身入其
軍開誠慰勞良玉及其下皆感激誓殺賊報國一軍遂
安帝聞之大喜陛見嘉勞邦華跪奏移時數詔起立温
語如家人中官屏息遠伏其後召對百官帝輙目注邦
華云舊例御史出巡回道考覈邦華謂回道而後黜害
政已多論罷巡按巡鹽御史各一人奉命考試御史黜
冐濫者一人追黜御史無顯過而先任推官著貪聲者
一人臺中始畏法十七年二月李自成䧟山西邦華密
疏請帝固守京師倣永樂朝故事太子監國南都居數
日未得命又請定永二王分封太平寧國二府拱護兩
京帝得疏意動繞殿行且讀且歎將行其言會帝召對
羣臣中允李明睿疏言南遷便給事中光時亨以倡言
洩密糾之帝曰國君死社稷正也朕志定矣遂罷邦華
策不議未幾賊逼都城亟詣内閣言事魏藻德漫應曰
姑待之邦華太息而出已率諸御史登城羣奄拒之不
得上十八日外城䧟走宿文信國祠明日内城亦䧟乃
三揖信國曰邦華死國難請從先生於九京矣為詩曰
堂堂丈夫兮聖賢為徒忠孝大節兮誓死靡渝臨危授
命兮吾無愧吾遂投繯而絶贈太保吏部尚書諡忠文
本朝賜諡忠肅
王家彦字開美莆田人天啓二年進士授開化知縣調
蘭谿擢刑科給事中彈擊權貴無所避崇禎四年請釋
大學士錢龍錫於獄龍錫得減死請推行按月奏報例
於四方獄囚得無久淹閩海盜劉香擾郡邑撫鎮追勦
多失利朝議召募將大舉家彦言舊制衛所軍餼於官
無别兵亦無别將統於各衛之指揮寨設號船聯絡呼
應又添設遊擊等官雖支洋窮港戈船相望臣愚以今
日策防海莫若復舊制勤訓練練則衛所軍皆勁卒不
練雖添設召募兵猶驅市人而戰之糜餉擾民無益賊
終不能盡時以為名言奉命巡青所條奏多議行先是
隆慶間太僕種馬額存十二萬五千邊馬至二十六萬
言者以民間最苦養馬所納馬又不足用議馬徵銀十
兩加草料銀二兩歲可得銀百四十四萬兩中樞楊博
持不可詔折其半而馬政始變萬歷九年議盡行改折
南寺歲徵銀二十二萬北寺五十一萬銀入冏寺而馬
政日弛家彦極陳其弊請改國初種馬及西番茶馬之
制又班軍舊額十六萬後減至七萬至是止二萬有竒
更有建議盡徵行糧月糧免其番上者家彦時巡京營
力陳不可且請免其工役盡歸行伍帝皆褒納其言遵
化鐵冶久廢奸民請開之家彦言有害無利復有請開
開化雲霧山以興屯者亦以家彦言而止屢遷戸科都
給事中軍興餉詘總督盧象昇有因糧加餉之議戸部
尚書侯恂請於未被寇之地士大夫家賦銀兩者加二
錢民間五兩以上者兩加一錢家彦言民賦五兩上者
率百十家成一戸非富民不可以朘削軍食不足畿輔
山東河南江北召買米豆輸天津至九十餘萬石吏胥
侵耗率數十萬家彦請嚴治帝並採納焉憂歸十二年
起吏科都給事中流寇日熾緣墨吏朘民民益走為盜
盜日多民生日蹙家彦上疏曰臣見秦晉之間饑民相
煽千百為羣其始率自一鄉一邑守令早為之所取周
官荒政十二而行之民何至接踵為盜盜何至潰裂以
極論者謂功令使然催科急者書上考督責嚴者號循
良不肖而墨者以束濕濟其饕餮一二賢明吏束於文
法展布莫由惟稍寬文網壹令撫綏盜之聚者可散散
者可不復聚又舊制捕蝗令吏部歲九月頒勘合於有
司請實意舉行帝皆納之擢大理丞進本寺少卿十五
年遷太僕卿家彦向言馬政帝下兵部檄陜西督撫未
能行至是四疏言馬耗之故請行官牧及金牌差發遺
制且言課馬改折舊增至二十四萬兩已重困楊嗣昌
不恤民復增三十七萬致舊額反逋不可不釐正帝手
其疏語執政曰家彦奏皆善敇議行然軍興方亟不能
盡舉也頃之擢戸部右侍郎都城被兵命協理戎政即
日登陴閱視内外城十六門雪夜攜一燈步巡城堞人
無知者翊日校勤惰將士皆服爭自勵初分守阜城門
後移安定門寢處城樓者半歲解嚴賜宴午門增秩一
等十七年二月廷推戸部尚書帝曰戎政非家彦不可
特留任賊逼京師襄城伯李國禎督京營又命中官王
德化盡督内外軍國禎發三大營軍城外守陴益少諸
軍既出城見賊輙降降卒反攻城城上人皆其儕益無
固志廷臣分門守家彦守安定門號令進止由中官沮
諸臣毋得登城又縋叛監杜勲上與密約而去帝手敕
兵部尚書張縉彦登城察視家彦從中官猶固拒示之
手敕問勲安在曰去矣秦晉二王欲上城家彦曰二王
降賊即賊也賊安得上頓足哭偕縉彦詣宫門請見不
得入黎明城䧟家彦投城下不死自縊於民舍遭賊焚
殘其一臂僕收其餘體焉贈太子太保兵部尚書諡忠
端
本朝賜諡忠毅
孟兆祥字允吉山西澤州人也世籍交河舉於鄉九赴
會試天啓二年始擢第除大理左評事崇禎初遷吏部
稽勲主事歴文選員外郎門生謁選請善地兆祥正色
拒之其人悚然退進稽勲郎中歴考功忤權要貶行人
司副稍遷光祿丞進少卿歴左通政太僕卿旋進通政
使拜刑部右侍郎賊薄都城兆祥分守正陽門襄城伯
李國禎統京營軍稽月餉不予士無固志城䧟兆祥曰
社稷已覆吾將安之自經於門下長子章明字綱宜甫
成進士兆祥揮之曰我死汝可去對曰君父大節也君
亡父死我何生為乃投繯於父之側兆祥妻吕章明妻
王相向哭既而曰彼父子死忠矣我二人獨不死節乎
皆自縊兆祥贈刑部尚書諡忠貞章明河南道御史諡
節愍
本朝賜兆祥諡忠靖章明貞孝
施邦曜字爾韜餘姚人萬歷四十一年進士不樂為吏
改順天府學教授歴國子博士工部營繕主事進員外
郎魏忠賢興三殿工諸曹郎奔走其門邦曜不往忠賢
欲困之使拆北堂期五日適大風拔屋免譙責又使作
獸吻倣嘉靖間製莫考夢神告之發地得吻嘉靖舊物
也忠賢不能難遷屯田郎中稍遷漳州知府盡知屬縣
奸盜主名每發輙得闔郡驚為神盜劉香李魁竒横海
上邦曜縶香母誘之香就禽魁竒援鄭芝龍事請撫邦
曜言於巡撫鄒維璉討平之遷福建副使左參政四川
按察使福建左布政使並有聲或餽之朱墨竹者姊子
在旁請受之曰不可我受之即彼得以乘間而嘗我我
則示之以可欲之門矣性好山水或勸之遊峨嵋曰上
官遊覽動煩屬吏支應傷小民幾許物力矣其潔已愛
民如此歴兩京光祿寺卿改通政使黃道周既謫官復
逮下詔獄國子生涂仲吉上書訟之邦曜不為封進而
大署其副封曰書不必上論不可不存仲吉劾邦曜邦
曜以副封上帝見其署語怒下仲吉獄而奪邦曜官踰
年起南京通政使入都陛見陳學術吏治用兵財賦四
事帝改容納焉出都三日命中使召還曰南京無事留
此為朕效力吏部推刑部右侍郎帝曰邦曜清執可左
副都御史時崇禎十六年十二月也明年賊薄近郊邦
曜語兵部尚書張縉彦檄天下兵勤王縉彦慢弗省邦
曜太息而去城䧟趨長安門聞帝崩慟哭曰君殉社稷
矣臣子可偷生哉即解帶自經僕救之蘇恨曰是兒誤
我賊滿衢巷不得還邸舍望門求縊輙為居民所麾乃
命家人市信石雜燒酒即途中服之血迸裂而卒邦曜
少好王守仁之學以理學文章經濟三分其書而讀之
慕義無窮魯時生者里同年生也官庶吉士殁京師邦
曜手治含斂以女妻其子嘗買一婢命灑掃至東隅捧
篲凝視而泣怪問之曰此先人御史宅也時墮環兹地
不覺悽愴耳邦曜即分嫁女資擇士人歸之其篤於内
行如此贈太子少保左都御史諡忠介
本朝賜諡忠愍
凌義渠字駿甫烏程人天啓五年進士除行人崇禎三
年授禮科給事中知無不言三河知縣劉夢煒失餉銀
三千責償急自縊死有司責其家義渠言以金錢殞命
吏恐天下議朝廷重金意不在盜也帝特原之宜興溧
陽及遂安壽昌民亂焚掠巨室義渠言魏羽林軍焚領
軍張彝第高歡以為天下事可知日者告密漸啓藩國
悍宗入京越奏里閭小故叫閽聲冤僕豎侮家長下吏
箝上官市儈持縉紳此春秋所謂六逆也天下所以治
恃上下之分防維決裂即九重安所藉以提挈萬靈哉
義渠與温體仁同里無所附麗給事中劉含輝劾體仁
擬旨失當被貶二秩義渠言諫官不得規執政失而委
申飭權於部院反得制言路大臣以攬權為奉旨小臣
以結舌為盡職將貽國家無窮憂兵部尚書張鳳翼叙
廢將陳壯猷功為給事中劉昌所駁昌反被斥義渠言
今上下盡相蒙疆埸欺蔽為甚官方盡濫徇武弁倖功
為甚中樞不職捨其大摘其細已足為言者羞辨疏一
入調用隨之自今奸弊叢生功罪倒置言者將杜口不
納三遷兵科都給事中東江自毛文龍後叛者接踵義
渠言東島孤懸海外轉餉艱向仰給朝鮮今路阻絶不
得食内潰可慮居無何衆果潰挾帥求撫義渠言請陽
撫隂𠞰同惡必相戕及命新帥出海義渠言殲渠散黨
宜速速則可圖功遲則更生他釁後其語皆驗義渠居
諫垣九年建白多吏科給事中劉安行惡之以年例出
義渠福建參政尋遷按察使轉山東右布政使所至有
清操召拜南京光祿寺卿署應天尹事十六年入為大
理卿明年三月賊犯都城有旨召對趨赴長安門旦不
啓扉俄傳城䧟還已得帝崩聞負牆哀號首觸柱血被
面門生勸無死義渠厲聲曰爾當以道義相勖何姑息
為揮使去據几端坐取生平所好書籍盡焚之曰無使
賊手汚也旦日具緋衣拜闕作書辭父己自繫奮身絶
吭而死年五十二贈刑部尚書諡忠清
本朝賜諡忠介
贊曰范景文倪元璐等皆莊烈帝腹心大臣所共圖社
稷者國亡與亡正也當時靦顔屈節僥倖以偷生者多
被刑掠以死身名俱裂貽詬無窮而景文等樹義烈於
千秋荷褒揚於
興代名與日月爭光以彼絜此其相去得失何如也
明史卷二百六十五
