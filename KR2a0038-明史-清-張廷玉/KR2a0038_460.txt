欽定四庫全書
明史卷二百八十八考證
李維楨傳山東税監陳增貪横為益都知縣吳宗堯所
奏廵撫尹應元亦極論增罪(臣)章宗瀛按萬歷二
十六年九月宗堯奏太監陳增㒺上營私益都有鉛
砂無銀礦增強之入銀業非法矣且代納稍緩逮及
吏民陛下所得十一而增私槖十九廵撫尹應元亦
恭增罪二十餘條忤旨奪俸宗堯下鎮撫司削籍見
通鑑紀事謹附考
王穉登字伯榖長洲人能詩有盛名遊京師大學士袁
煒家煒試諸吉士紫牡丹詩皆不稱意命煒為之有
警句(臣)章宗瀛按朱彛尊詩話云伯榖詩亦華整
第嫌肉勝於骨至袁文榮所賞牡丹詩色借相公袍
上紫書生薄命原同妾等句媚竈之詞近於卑田乞
兒語矣謹附考
王叔承字承父(臣)章宗瀛按王叔承初名光允以字
行晩乃更字承父見朱彛尊詩話謹附考
程嘉燧傳舊本傳末云時人最重其詩稱曰松圓詩老
(臣)章宗瀛按嘉燧詩為時人所重亦不足為定評傳
末二句謹擬刪
陳仁錫傳孫文豸以誦步天歌見捕坐妖言鍜鍊成獄
詞連仁錫(臣)章宗瀛按文豸仁錫戚也嘗作策論
嘲時忠賢因誣文豸造妖言謗朝政置重辟所指妖
言則韓愈原道篇欽天監步天歌也先是仁錫在講
筵因王恭厰火災又見正人屠戮忠賢竭木土不休
講時不避忌諱忠賢復以不撰寕國封勅遂命許顯
仁擬文豸獄詞連仁錫等遂削籍歸見通鑑紀事謹
附考
董其昌傳始以宋米芾為宗後自成一家(臣)章宗瀛
按其昌云吾年十七學書師顔平原又學虞永興以
為唐書不如晉魏又學鍾王凡三年自謂逼古文徵
仲祝希喆不復置眼角比游嘉興見項子京家藏真
蹟又見官奴帖於金陵方悟從前妄自標評自此漸
有小得見畫禪室隨筆謹附識
米萬鍾字仲詔舊本作字友石(臣)章宗瀛謹按書畫
譜米萬鍾字仲詔關中人徙居京師性好石人謂無
南宫之顛而有其癖號為友石先生然則友石其號
而仲詔其字也傳以號作字誤謹改
張瑞圖者官至大學士(臣)章宗瀛按瑞圖以天啓七
年晉禮部尚書東閣大學士崇禎元年三月致仕見
宰輔表謹識
明史卷二百八十八考證
附明史卷二百八十八考証後
乾隆四十一年
賜諡諸臣
曹學佺諡忠節
