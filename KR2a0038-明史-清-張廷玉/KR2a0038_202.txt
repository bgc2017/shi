欽定四庫全書
明史卷一百五十九
大學士張廷玉等奉敕修
列傳
熊概(葉春)陳鎰
李儀(丁璿)陳泰
李棠(曾翬)賈銓
王宇崔恭
劉孜(宋傑邢宥)李侃(雷復李綱)
原傑彭誼
牟俸夏壎(子鍭)
高明楊繼宗
熊概字元節豐城人幼孤隨母適胡氏冒其姓永樂九
年進士授御史十六年擢廣西按察使峒谿蠻大出掠
布政使議請靖江王兵遏之概不可曰吾等居方面寇
至無捍禦顧煩王耶且寇必不至戒嚴而己巳而果然
久之調廣東洪熙元年正月命以原官與布政使周幹
參政葉春廵視南畿浙江初夏原吉治水江南還代以
左通政趙居任兼督農務居任不恤民歲以豐稔聞成
祖亦知其誣罔既卒左通政岳福繼之庸懦不事事仁
宗監國時嘗命概以御史署刑部知其賢故有是命是
年八月幹還言有司多不得人土豪肆惡而福不任職
宣宗召福還擢概大理寺卿與春同往廵撫南畿浙江
設廵撫自此始浙西豪持郡邑短長為不法海鹽民平
康暴横甚御史捕之遁去會赦還益聚黨八百餘人概
捕誅之已悉捕豪惡數十輩械至京論如法於是奸宄
帖息諸衛所糧運不繼軍乏食概以便宜發諸府贖罪
米四萬二千餘石贍軍乃聞於朝帝悅諭戸部勿以尃
擅罪概概用法嚴姦民憚之騰謗書於朝宣德二年行
在都御史劾概與春所至作威福縱兵擾民帝弗問陰
使御史廉之無所得由是益任概明年七月賜璽書奬
勵概亦自信諸當興革者皆列以聞時屢遣部官至江
南造紙市銅鐵概言水澇民饑乞罷之五年還朝始復
姓亡何遷右都御史治南院事行在都御史顧佐疾驛
召概代領其職兼署刑部九年十月錄囚自朝至日宴
未暇食忽風眩卒賜祭給舟歸其喪概性剛決廵視江
南威名甚盛及掌臺憲聲稱漸損於初葉春者海鹽人
起家掾吏歷禮部郎中兩淮鹽運使改四川右參政與
概廵撫江浙諸府既復奉命與錦衣指揮任啟御史賴
英太監劉寧廵視先後凡三涖浙西治事於鄉人無議
其私者概遷都御史春同日進刑部右侍郎卒於官
陳鎰字有戒吳縣人永樂十年進士授御史遷湖廣副
使歷山東浙江皆有聲英宗即位之三月擢右副都御
史與都督同知鄭銘鎮守陜西北方饑民多流移就食
鎰道出大名見之䟽陳其狀詔免賊役正統改元鎰言
陜西用兵民困供億派徵物料乞悉停免詔可明年五
月以勞績下敕奬勵因命廵延綏寧夏邊所至條奏軍
民便宜多所廢置所部六府饑請發倉振帝從輔臣請
修荒政鎰請徧行於各邊由是塞上咸有儲蓄六年春
以鎰久勞於外命與王翺歲一更代七年翺調遼東鎰
復出鎮歲滿當代以陜人乞留詔仍舊任時倉儲充溢
有軍衛者足支十年無者直可支百年鎰以陳腐委棄
可惜請每歲春夏時給官軍為月餉不復折鈔從之九
年春進右都御史鎮守如故秦中饑乞蠲租十之四其
餘米布兼收時衛拉特額森漸強遣人授罕東諸衛都督
能格等為平章又置甘肅行省名號鎰以聞請嚴為之
備已命與靖遠伯王驥廵視甘肅寧夏延綏邊務聽便
宜處置以災沴頻仍條上撫安軍民二十四事多議行
鎰嘗恐襄漢間流民嘯聚為亂請命河南湖廣陜西三
司官親至其地撫恤之得旨允行而當事者不以為意
王文亦相繼力言有司怠忽恐遺禍至成化時乃有項
忠之役人益思鎰言英宗北狩景帝監國鎰合大臣廷
論王振於是振姪王山伏誅額森將入犯以于謙薦出
撫畿内事寧召還進左都御史景泰二年陜西饑軍民
萬餘人願得陳公活我監司以聞帝復命之鎰至是凡
三鎮陜先後十餘年陜人戴之若父母每還朝必遮道
擁車泣再至則歡迎數百里不絶其得軍民心前後撫
陜者莫及也三年春召還加太子太保與王文並掌都
察院文威嚴諸御史畏之若神鎰性寬恕少風裁譽望
損於在陜時明年秋以疾致仕卒贈太保諡僖敏天順
七年詔官其子伸為刑部照磨
李儀涿人永樂間以薦舉授戸部主事宣宗既平高煦
儀請去趙王護衛尚書張本亦言往歲孟賢謀逆趙王
未必不知高煦亦謂與趙合謀儀言是帝不聽既而言
者益衆帝封其詞遣使諭王如儀指王即獻護衛趙卒
無事儀尋出知九江府有惠政英宗即位之歲始設諸
邊巡撫僉都御史丁璿方督大同宣府軍儲而儀以右
僉都御史巡撫其地盛有所建置明年請以大同東西
二路分責總兵官羅文方政從之時朝議遣方政楊洪
出塞與甘肅將蔣貴史昭合擊多爾濟巴勒儀言四裔
為患自古有之在備禦有方耳和寧殘部窮無所歸乍
臣乍叛小為邊寇邊將謹待之將自遁何必窮追萬一
乘虚襲我少有失適足為笑乞敕政等無窮追不納督
糧參政劉璉不職儀劾之璉乃誣儀淫亂事適參將石
亨欲奏鎮守中官郭敬罪先咨儀儀誤緘咨牒於核餉
主事文卷中戸部以聞致亨敬相奏訐詔儀璉自陳而
切責敬等璉止停俸二歲儀雖引罪自負其直詞頗激
遂被劾下吏瘐死正統二年二月也儀居官廉謹邊人
素德之聞其死建昭德祠以祠丁璿上元人永樂中進
士由御史擢居是職正統五年將征麓川命乘傳往備
儲餉尋言用兵便宜遂命撫雲南麓川平召為左副都
御史所至有聲
陳泰字吉亨光澤人幼從外家曹姓既貴乃復故舉鄉
試第一除安慶府學訓導正統初廷臣交薦擢御史廵
按貴州官軍征麓川歲取土兵二千為鄉導戰失利輒
殺以冒功泰奏罷之再按山西時百官俸薄折鈔又不
能即得泰上章乞量增祿廩俾足養廉然後治贓汚則
貪風自息事格不行六年夏言連歲災異咎在廷臣請
敕御史給事中糾彈大臣去其尤不職者而後所司各
考覈其屬帝從之於是御史馬謹等交章劾吏部尚書
郭璡等數十人已復出按山東泰素勵操行好搏擊三
為廵按懲奸去貪威稜甚峻九年超擢四川按察使與
鎮守都御史寇深相失十二年八月參議陳敏希深指
劾泰擅杖武職毆輿夫至死逮刑部獄坐斬泰奏辯大
理卿俞士悅亦具狀以聞皆不聽景帝監國赦復官于
謙薦守紫荆關額森入犯關門不守復論死景復宥之
命充為事官從總兵官顧興祖築關隘自劾景泰元年
擢大理寺少卿守備白羊口四月都督同知劉安代寧
遠伯任禮廵備涿易真保諸城命泰以右僉都御史參
其軍務三年兼廵撫保定六府尋命督治河道自儀真
至淮安濬渠八十里塞決口九築壩三役六萬人數月
而畢七年移撫蘇松天順改元罷廵撫官改廣東副使
以憂去四川盜起有言泰嘗莅其地有威名乃復故官
任廵撫八年進右副都御史總督漕運兼廵撫淮揚諸
府莅淮三年謝政歸成化六年卒
李棠字宗楷縉雲人宣德五年進士授刑部主事為尚
書魏源所器金濓代源以剛嚴懾下棠與辯論是非譴
訶不為動濓亦器之進員外郎錄囚南畿多所平反進
郎中景帝嗣位超擢本部侍郎未幾廵撫廣西提督軍
務所部多寇棠以次討平之正已帥下令行政舉景泰
三年思明土知府黃&KR1215;老子鈞嗣&KR1215;庶兄&KR0939;使其子殺
&KR1215;父子滅其家而以他盜為亂告棠檄右參政曾翬副
使劉仁宅按其事翬等誘執&KR0939;父子下之獄&KR0939;窘則遣
使走京師上書請帝廢太子立己子帝大喜立擢&KR0939;都
督同知出其子於獄事具懷獻太子及土司傳棠既不
得竟黃&KR0939;獄鬱鬱累疏謝病歸不攜嶺表一物以清節
顯曾翬字時升泰和人宣德八年進士治秦府永興王
葬却有司饋遺歷刑部員外郎尚書金濓器之俾典奏
牘有重獄諸郎不能決輒以屬翬秦王訐廵撫陳鎰狎
妓翬按得其情劾藩府誣大臣鎰得白正統十三年進
郎中以何文淵薦擢廣西右參政李棠檄翬及副使劉
仁宅按黃&KR0939;父子&KR0939;使人持千金賄於道且擁精兵挾
之二人佯許諾已誘執&KR0939;下之獄棠以聞未幾&KR0939;以上
書擢都督同知父子俱出獄翬等太息而已尋以憂去
服闋起官河南御史清軍者利得軍多枉及民翬辨釋
甚衆南陽諸府多流戸衆議驅逐人情惶急翬與廵撫
撫安之天順五年遷山東右布政使民懇田無賦者姦
民指為閒田獻諸戚畹部使者來勘翬曰祖制民墾荒
田永不科稅奈何奪之使者奏如言乃免成化初轉左
河南歲饑計開封積粟多奏請平糶貧民賴以濟召拜
刑部左侍郎仍食從二品俸尋廵視浙江考察官吏奏
罷不職者百餘人他弊政多所釐革還朝久之謝病去
翬操行謹所至有聲及歸生計蕭然絶跡公府鄉人以
為賢
賈銓字秉鈞邯鄲人永樂末進士宣德四年授禮科給
事中數有參駁英宗踐阼既肆赦復命讞在京重囚多
所原宥從銓請推之南京秩滿出為大理知府王驥征
麓川饋運有勞驥薦之麓川平擢雲南左參政仍知府
事尋以驥言還治司事正統十二年左布政使闕軍民
數萬人頌銓參贊軍務侍郎侯璡等亦疏請銓遂得擢
土官十餘部歲當貢馬輸差發銀及海&KR1684;八府民歲當
輸食鹽米鈔至景泰初皆積逋不能償銓等為言除之
治行聞賜誥旌異景泰七年九載滿當入都軍民乞留
命還任天順四年與梁楘等舉政績卓異戸部初闕尚
書王翺欲擢銓帝問李賢賢曰聞其名未見其人也及
是來覲帝命賢視之還奏貎寢乃以為右副都御史巡
撫山東尋兼撫河南山東歲祲請召還清軍御史河南
饑請停徵課馬皆許之成化初左都御史李秉督師遼
東召銓署院事中官唐慎等從征荆襄還杖死淮安知
事谷淵自奏丐免銓請罪之乃付慎等司禮監命法司
罪其從人未幾卒官諡恭靖銓在雲南治行為一時冠
比為巡撫清靜不自表暴吏民亦安之
王宇字仲宏祥符人童丱時日記萬言巡撫侍郎于謙
竒之登正統四年進士授南京戸部主事秩滿當轉郎
中吏部以宇才特用為撫州知府為政簡靜而鋤強遏
姦凛不可犯一府大治天順元年所司上其治行詔賜
誥命頃之擢山東右布政使命撫恤所屬饑民明年遷
右副都御史巡撫宣府中官嚴順都督張林等令家人
承納芻糧宇劾奏都御史宼深為解帝㘦責深尋命兼
撫大同石亨及從子彪驕恣大同其舊鎮地徵索尤横
宇抗疏論其姦乞置之法疏雖不行聞者敬憚督餉郎
中楊益不能備芻藁為宇所劾戸部庇之宇并劾尚書
沈固等皆輸罪遭喪起復為大理卿固辭不許宇剛介
所至有盛名居大理平反為多七年卒
崔恭字克讓廣宗人正統元年進士除戸部主事出理
延綏倉儲有能聲以楊溥薦擢萊州知府内地輸遼東
布悉貯郡庫歲久朽敝守者多破家恭别搆屋三十楹
貯之請約計歲輸外餘以充本府軍餉遂放遣守者八
百人額森犯京師遣民兵數千入援廷議城臨清檄發
役夫恭以方春民乏食請俟秋成居府六年萊人以比
漢楊震景泰中超遷湖廣右布政使諸司供給率取之
民恭與僚佐約悉罷之公安監利流民擅相殺恭下令
願附籍者聽否則迨秋遣歸衆遂定尋遷江西左布政
使司有廣濟庫官吏乾沒五十萬恭白於廵撫韓雍典
守者咸獲罪定均徭法酌輕重十年一役遂為定例天
順二年寧王奠培不法恭劾之削其護衛王稍戢遷右
副都御史代李秉廵撫蘇松諸府按部進耆老言利病
為興革與都督徐恭浚儀真漕河又浚常鎮河避江險
已大治吳淞江起崑山夏界口至上海白鶴江又自白
鶴江至嘉定下家渡迄莊家涇凡浚萬四千二百餘丈
又浚曹家港蒲匯塘新涇諸水民賴其利目曹家港為
都堂浦初周忱奏定耗羡則例李秉改定以賦之輕重
遞盈縮其例甚平而難於稽算吏不勝煩擾恭乃罷去
悉如忱舊吏部缺右侍郎李賢王翺舉恭遂召用置勸
懲簿有聞皆識之翺甚倚恭轉左父憂起復憲宗即位
乞致仕不允成化五年尚書李秉罷商輅欲用姚䕫彭
時欲用王概而北人居言路者謂時實逐秉喧謗於朝
時稱病不出侍讀尹直以時概皆已鄉人恐因此得罪
急言於輅以恭代秉越五月母喪歸服除起南京吏部
劾罷諸司不職者數人十一年春命参贊機務居三年
致仕又二年卒贈太子少保諡莊敏
劉孜字顯孜萬安人正統十年進士授御史出按遼東
景帝即位有建南遷議者孜馳奏乞斬言者以定人心
期滿當代朝議邊務方殷復留一歲再按畿輔時方築
滄州城以法言罷擢山東按察使天順四年吏部舉天
下治行卓異按察使惟孜一人遷左布政使明年春以
右副都御史廵撫江南十府蘇松財賦自周忱立法後
代者多紛更孜首訪忱遺蹟斟酌行之民稱便成化元
年應天饑方振貸而江北饑民就食者衆孜請盡發諸
縣廩全活無算時民間多積困瀕江官田久廢沒仍責
輸賦蘇松杭嘉諸府僉補富戸南京廊房既傾圯猶征
鈔上元江寧農民代河泊所綱戸採鰣魚應天都稅宣
課諸司額外增稅江陰諸縣民戸償納荒租六合江浦
官牛歲徵犢孜皆疏罷之召拜南京刑部尚書以宋傑
代四年致仕道卒孜廉慎治事精審然持法過嚴時議
其刻傑為人長者居二年罷去而邢宥代宥文昌人正
統十三年進士授御史出廵福建民十人被誣為盜當
刑呼冤宥為緩之果得真盜天順中出為台州知府有
治績坐累謫晉江丞憲宗復其職改知蘇州姦民攬納
秋賦置之法得其贓萬緡以隄沙河甓官道大水民饑
不待奏輒發米二十萬斛以振宥素廉介及治蘇嚴而
不苛傑薦於朝詔加浙江左參政仍理府事賜璽書居
半歲遂以右僉都御史代傑廵撫開丹陽河築奔牛閘
省兑運冗費民以為便尋兼理兩浙鹽政考察屬吏奏
黜不職者百七十餘人居數載引疾歸
李侃字希正東安人正統七年進士授戸科給事中景
帝監國陳簡將才募民壯用戰車三事額森逼京師議
者欲焚城外馬草侃言敵輕剽無持久心乞勿焚免復
斂為民累皆報許時父母在容城侃曉夜悲泣乞假冒
險迎之景泰初議錄扈從死事諸臣後侃因言避難偷
生者宜嚴譴以厲臣節上皇將還與同官劉福等言禮
宜從厚忤旨被詰尚書胡濙為解乃已再遷都給事中
軍興減天下學校師儒俸廩侃奏復之戸部尚書金濓
違詔徵租侃論濂下之吏石亨從子彪侵民業侃請置
重典并嚴禁勲戚中官不得豪奪細民有司隠者同罪
帝宥亨彪餘如其請時給事中敢言者林聰稱首侃亦
矯抗有直聲廷議易儲諸大臣唯唯侃泣言東宫無失
德聰與御史朱英亦言不可時議壯之擢詹事府丞天
順元年改太常丞進太僕卿明年復設廵撫擢侃右僉
都御史廵撫山西奏言塞北之地與窮荒無異非生長
其間者未有能寧居而狎敵者也今南人戍西北邊怯
風寒聞寇股栗而北人戍南亦不耐暑多潛逃宜令南
北清勾之軍各就本土補伍人情交便戎備得修時不
能用奏𤼵廵按李傑罪傑亦訐侃按傑事有騐除名侃
無贓罪獲宥六年考察屬吏奏罷布政使王允李正芳
以下百六十人因言諸臣年與臣若不堪任事者臣悉
退之臣亦當罷詔不許侃性剛方力振風紀貪墨者屏
跡其年冬以母喪歸軍民擁泣至不得行服除遂不出
家居十餘年卒侃事親孝好學安貧歿幾不能殮弘治
初國子生江紀等言前祭酒胡儼都御史高明李侃學
行事功章著耳目並乞賜諡寢不行侃二子德恢嚴州
知府德仁河東鹽運使雷復字景暘湖廣寧遠人正統
初進士授行人歷官廣西副使藤縣民胡趙成搆猺陷
縣治復與參將范信討斬之成化初以大臣會薦擢山
東右布政使七年徵拜禮部右侍郎尋改右副都御史
巡撫山西繼李侃後端恪守法得軍民心敗寇紅沙烟
再敗之烟寺溝石人村賜敕奬勞時山西大祲而廷議
以陜西用兵令預徵芻餉轉輸榆林復上言自山西至
榆林道路險絶民齎銀往易價騰踴不免稱貸償責多
破産今雨雪愆違饑民疾病流離困悴萬狀而應輸綾
帛藥果諸物又不下萬計乞依山東例蠲除仍發帑振
贍帝從之及發金三萬不足請鬻鹽四十萬引并令民
入粟授散官皆報可十年夏卒於官李綱字廷張長清
人幼從父入都墜車下車轢體過竟不傷人咸異之登
天順元年進士授御史歷按南畿浙江劾去浙江贓吏
至四百餘人時目為鐵御史奉敇編集陜西延綏土兵
還遷太僕寺少卿廵畿輔馬政盡却有司饋按冀州遇
盜問隸人曰太僕李公耶是何從得金不啟篋而去成
化十三年遷右僉都御史轉左出督漕運與平江伯陳
銳共事踰年卒銳見笥中惟敝衣揮涕曰君子也為具
棺歛聞其清節於朝帝特命賜祭葬不為令綱清剛似
李侃為時所重
原傑字子英陽城人正統十年進士又二年授南京御
史尋改北巡按江西捕誅劇盜姦宄歛跡出按順天諸
府大水牧官馬者乏芻馬多斃有司責償傑請免之開
中鹽引入米振饑疏入為部所格景帝卒從傑議超擢
江西按察使發寧王奠培淫亂事革其護衛治行聞賜
誥旌異還山東左布政使成化二年就拜右副都御史
巡撫其地歲凶振救民無流移召為戸部左侍郎時黃
河遷決不常彼陷則此淤軍民就淤墾種姦徒指為園
場屯地獻王府邀賞王府輒據有之傑請獻者謫戍并
罪受獻者從之江西盜起以傑嘗再莅其地得民詔往
治捕戮六百餘人餘悉解散改左副都御史還佐院事
荆襄流民數十萬朝廷以為憂祭酒周洪謨嘗著流民
圖說謂當增置府縣聽附籍為編氓可實襄鄧戸口俾
數百年無患都御史李賓以聞帝善之十二年遂命傑
出撫徧歷山谿宣朝廷德意諸流民欣然願附籍於是
大會湖廣河南陜西撫按官籍之得戸十一萬三千有
竒口四十三萬八千有竒其初至無産及平時頑梗者
驅還其鄉而附籍者用輕則定田賦民大悅因相地勢
以襄陽所轄鄖縣居竹房上津商洛諸縣中道路四達
去襄陽五百餘里山林阻深將吏鮮至猝有盜賊府難
遥制乃拓其城置鄖陽府以縣附之且置湖廣行都司
增兵設戍而析竹山置竹谿析鄖置鄖西析漢中之洵
陽置白河與竹山上津房咸隸新府又於西安增山陽
南陽增南召桐栢汝州增伊陽各隸其舊府制既定薦
知鄧州吳遠為鄖陽知府諸縣皆擇鄰境良吏為之流
人得所四境乂安將還以地界湖廣河南陜西事無統
紀因薦御史吳道宏自代詔擢道宏大理寺少卿撫治
鄖陽襄陽荆州南陽西安漢中六府鄖陽之有撫治自
此始也傑以功進右都御史傑數敭歷於外既居内臺
不欲出荆襄之命非其意也事竣急請還朝會南京兵
部缺尚書以傑任之傑疏辭不許遂卒於南陽年六十
一鄖襄民為立祠詔贈太子太保錄其子宗敏為國子
生
彭誼字景宜東莞人正統中由鄉舉除工部司務嘗與
尚書辯事無所阿景帝立用薦改御史從尚書石璞塞
沙灣決河進秩二等復決再往塞之景泰五年以從大
學士王文巡視江淮禽獲蘇州賊推大理寺丞明年二
月擢右僉都御史提督紫荆倒馬諸關劾都指揮胡璽
納賄縱軍罪天順初罪巡撫官中朝有不悦誼者下遷
紹興知府歲饑輒發廩振貸吏白當俟朝命誼曰民方
急安得循故事耶築白馬閘障海潮歷九載多惠政超
擢山東左布政使入為工部左侍郎成化四年遼東巡
撫張岐得罪吏部舉代者帝曰遼東自王翺後屢更巡
撫多不稱可於大臣中求之乃改誼右副都御史以往
鎮守中官横徵諸屬衛誼下令凡文牒不經巡撫審定
者所司毋輒行虐燄為息十年冬戸部檄所司開黑山
金場誼奏永樂中太監王彦等開是山督夫六千人三
閱月止得金八兩請罷之遂止誼好古博學通律歷占
象水利兵法之屬平居謙厚簡默臨事毅然有斷鎮遼
八年軍令振肅年未老四疏告歸家居四十餘年卒
牟俸巴人景泰初進士授御史巡按雲南南寧伯毛勝
鎮金齒俸列其違縱罪將吏肅然天順元年出為福建
僉事成化初進秩副使久之遷江西按察使政尚嚴厲
入為太僕卿八年以左僉都御史巡撫山東歲祲請發
濟南倉儲減價以糶令臨清關税收米麥濟振皆從之
時大饑雖獲振饑民衆轉徙益多俸請敕鄰境撫按隨
所在安輯秋成資遣復業又乞開中淮浙鹽百萬引盡
蠲州縣逋課詔如所請更命移臨清倉粟十萬石振之
至七月俸又言公私困竭救荒靡策乞開納粟例令胥
吏得就選富民授散官且截留漕糧備振十月復言今
救荒者止救其饑不謀其寒縱得食終不免僵死乞貸
貧民布棉帝皆嘉納俸又檄發東昌濟寧倉粟十萬餘
石為軍士月糧而以德州臨清寄庫銀易米振濟奏請
伏專擅罪帝特宥之已復以俸奏免柴夫折價銀移河
南輸邊粟濟山東而别給銀為邊餉山東輸京租二十
萬石給本地用十年又饑請發倉儲出貸撫山東五年
盡心荒政活饑民不可勝數以右副都御史改撫蘇松
俸性嚴以所部多巨室欲故摧抑之乃禁索私租勸富
家出糓備振動千計怨謗紛然中官汪直有事南京或
譖俸直歸未發也俸初在山東與布政陳鉞負氣不相
下後鉞從容言俸短直信之十四年俸議事至京直請
執俸下詔獄先是所親學士江朝宗除服還朝俸迓之
九江聯舟並下所至有司供張頗盛直因謂朝宗有所
關說并下獄詞連僉事吳㻞等十餘人俱被逮繫獄半
歲謫戍湖廣俸在江西時共成許聰獄人多議其深文
至是被禍皆知為直誣然無白其冤者踰年卒戍所
夏壎字宗成天台人景泰二年進士授御史天順初巡
按福建繼清軍江西發鎮守中官葉達恣横狀達為斂
威以薦超擢廣東按察使時用師歲久役民守城壎至
悉遣之成化初奏猺獞弗靖用兵無功由有司撫字乖
方賊因得誘良民為徒黨劇寇數百脅從萬千進則驅
之當前退則殺以抒憤害常在民而利常在彼況用兵
不已供斂日增以易搖之人心責無窮之軍費恐外患
未除内變先作請慎選監司守令撫綏遺民彼被脅之
衆自聞風來歸帝深納其言尋遷布政使調江西八年
以右副都御史巡撫四川苖獠時為寇壎立互知會捕
法賊為之戢古州苗萬餘居爛土久時議逐之壎謂非
計松潘參將堯彧請益戍兵三千又力陳不可皆得寢
已奏所部將校多犯法奏請踰時輒至遁逸請先逮繫
然後奏聞帝可之壎剛介善聽斷所至民不冤在蜀二
年民夷畏服然厭繁劇與時多齟齬子鍭獻詩勸歸壎
欣然納焉年未五十即求退章四上得請既歸杜門養
親不接賓客又五年卒鍭舉進士弘治四年謁選入都
上書請復李文祥鄒智等官罷大學士劉吉忤旨下獄
得釋久之除南京大理評事疏論賦斂徭役馬政鹽課
利弊及宗潘戚里侵漁狀不報鍭素無宦情居官僅歲
餘念母老乞侍養遂歸家居三十餘年竟不復出
高明字上達貴溪人幼事母以孝聞登景泰二年進士
授御史聞内苑造龍舟切諫有指揮為大臣所陷論死
辯出之徐州民訴有司於朝時例越訴者戍邊明言戍
邊防誣訴也今訴不誣法止當杖民有為妖言者吏貪
功誣以謀反明按無反狀止坐妖言律皆報許巡按河
南黜屬吏六十人再按畿輔入總諸道章奏天順初尚
書陳汝言有罪偕諸御史劾下之獄四年御史趙明等
劾天下朝覲官觸帝怒詰草疏主名衆大懼明獨自承
都御史寇深言頻年章疏盡出明手幸勿以細故加罪
帝意解反稱明能石亨既誅僮僕皆收明言不宜坐免
者百人擢大理寺丞憲宗立拜南京右僉都御史以留
都春夏淫雨請修人事以回天意時納馬入監者至萬
餘人明請區别薦郎中孫瓊陳鴻漸梅倫何宜主事宋
瑛皆端方廉潔恬於進取宜顯擢以風有位疏下所司
成化三年揚州鹽寇起守兵失利詔明討之造巨艦名
曰籌亭往來江上督戰並江置邏堡侯望賊蹤跡無所
匿遂平之内官鬻私鹽據法沒入鹽政大治因條上利
病十餘事多議行仍還原任以親老乞終養歸十四年
上杭盜發詔起巡撫福建督兵往討禽誅首惡餘皆滅
死遣戍以止杭地接江西廣東盜易嘯聚請析置永定
縣移疾徑歸久之卒
楊繼宗字承芳陽城人天順初進士授刑部主事囚多
疫死為時其食飲令三日一櫛沐全活甚衆又善辨疑
獄河間獲盜遣里民張文郭禮送京師盜逸文謂禮曰
吾二人並當死汝母老鮮兄弟以我代盜庶全汝母子
命禮泣謝從之文桎梧詣部繼宗察非盜竟辨出之成
化初用王翺薦擢嘉興知府以一僕自隨署齋蕭然性
剛廉孤峭人莫敢犯而時集父老問疾苦為法袪除之
大興社學民間子弟八歲不就學者罰其父兄遇學官
以賓禮師儒競勸文教大興御史孔儒清軍里老多撻
死繼宗榜曰御史杖人至死者詣府報名儒怒繼宗入
見曰為治有體公但剔姦弊勸懲官吏若比戸稽核則
有司事非憲體也儒不能難而心甚銜之瀕行突入府
署發篋視之敝衣數襲而已儒慙而去中官過者繼宗
遺以菱芡歷書中官索錢繼宗即發牒取庫金曰金具
在與我印劵中官咋舌不敢受入覲汪直欲見之不可
憲宗問直朝覲官孰廉直對曰天下不愛錢者惟楊繼
宗一人耳九載秩滿超遷浙江按察使數與中官張慶
忤慶兄敏在司禮每於帝前毁繼宗帝曰得非不私一
錢之楊繼宗乎敏惶恐遺書慶曰善遇之上已知其人
矣聞母喪立出止驛亭下盡籍廨中器物付有司惟攜
一僕書數卷而還服除以右僉都御史巡撫順天畿内
多權貴莊田有侵民業者輒奪還之按行關塞武備大
飭星變應詔陳言歷指中官及文武諸臣貪殘狀且請
召還中官出鎮者益為權貴所嫉治中陳翼訐其過權
貴因中之左遷雲南副使孝宗立遷湖廣按察使既至
命汲水百斛洗滌廳事而後視事曰吾以除穢也居無
何復以僉都御史巡撫雲南三司多舊僚相見歡然既
而出位揖之曰明日有公事諸君幸相諒遂劾罷不職
者八人未幾卒繼宗力持風節而居心慈厚自處必以
禮為知府謁上官必衣繡服朝覲謁吏部亦然或言不
可笑曰此朝廷法服也此而不服將安用之為浙江按
察時倉官十餘人坐缺糧繫獄至鬻子女以償繼宗欲
寬之而無由一日送月俸至命量之則溢原數較他司
亦然因悟倉吏缺糧之由將具實以聞衆懼請於繼宗
願捐俸代償由是十人者獲釋嘗監鄉試得二卷具朝
服再拜曰二子當大魁天下吾為朝廷得人賀耳及拆
卷王華李旻也後果相繼為狀元人服其鑑天啟初諡
貞肅
贊曰明初以十五布政司分治天下諸邊要害則遣侯
伯勲臣鎮扼之永樂之季敕蹇義等二十六人巡行天
下安撫軍民事竣還朝不為經制宣德初始命熊概巡
撫蘇松兩浙越數年而江西河南諸省以次專設巡撫
官天順初暫罷復設諸邊亦稍用廷臣出鎮或參贊軍
務蓋以地大物衆法令滋章三司謹奉教條修其常職
而興利除弊均賦税擊貪濁安善良惟巡撫得以便宜
從事熊概以下諸人強幹者立聲威愷悌者流惠愛政
績均有可紀于謙周忱巡撫最為有名而勲業尤盛故
别著焉
明史卷一百五十九
