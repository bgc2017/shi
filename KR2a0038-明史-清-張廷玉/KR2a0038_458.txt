欽定四庫全書
明史卷二百八十七考證
文徵明傳巡撫俞諫欲遺之金(臣)章宗瀛按諫一日
過徵明廬門渠沮洳諫曰通此渠若於堪輿言定當
第徵明曰公無念渠渠通損傍居民舍異日諫乃悔
曰吾欲通文生渠奈何先言之吾終不能為文生德
也見獻徵錄謹附考
文徵明傳蔡羽由國子生授南京翰林院孔目(臣)章
宗瀛按羽自弘治壬子應鄉試至嘉靖辛夘閱四十
年凡十有四試不售乃以太學生赴選調天官卿素
知其名曰此吾少日所聞蔡某今猶滯選調耶奏授
孔目居三年歸卒於家見獻徵錄謹附考
文徵明傳適趙宦光夫婦皆有聞於時(臣)章宗瀛按
趙宦光字凡夫太倉人卜居寒山所居書數十種尤
專精字學說文長箋其所獨擅也見吳縣志謹附考
文徵明傳王穀祥由進士改庶吉士歷官吏部員外郎
忤尚書汪鋐左遷真定通判以歸(臣)章宗瀛謹按
書畫譜穀祥乞歸家居二十年隆慶初起南吏部不
受書倣晉人不墜右軍大令之風篆籀八體並臻妙
品兼善繪事點染花卉意致獨到謹識
黃佐傳謁大學士夏言與論河套事不合(臣)章宗瀛
按時曾銑議復河套言喜言邊功力主之見通鑑紀
事謹附考
柯維騏傳宋史與遼金二史合之為一以遼金附之獨
出己見自為一書獨出己見自為一書舊本作褒
貶去取義例嚴整(臣)章宗瀛按遼盛於唐時去宋甚
遠且後亦未嘗附宋自當另為一書至宋之於金稱
臣稱子遠不逮東晉之於魏乃拓跋既已成書而於
正史何疑焉是附遼金於宋義例已非傳中褒貶二
句殊未允當謹改
王慎中傳曾忭軰咸在部曹(臣)章宗瀛按進士題名
錄曾忭泰和人嘉靖五年進士此作汴誤謹據改
王慎中傳詔簡部郎為翰林衆首擬慎中(臣)章宗瀛按詔
取才學之臣十人以充史館慎中居首張孚敬使人語曰
得一見館職不足定也慎中不往乃點用九人獨慎
中不用見獻徵錄謹附考
高叔嗣傳叔嗣少受知慶陽李夢陽舊本作邑人李
夢陽臣章宗瀛按李夢陽慶陽人時寓居開封不得
謂之邑人據李夢陽傳謹改
陳束傳張璁霍韜以前此館選悉改他曹(臣)章宗瀛
按嘉靖初張璁方得君好變易典制諸吉士皆少年
負氣不能屈往往抗視閣臣璁怒盡黜諸吉士見獻
徵錄謹附考
陳束傳嚴嵩惡葉經遂置之死(臣)章宗瀛按葉經初劾嚴嵩
受賂嵩心銜之二十二年經監山東鄉試嵩摘試錄
中謂有諷上語激帝怒逮至京廷杖死見通鑑紀事
謹附考
皇甫濓傳尚書文明召濓切責之濓抗言曰公掌邦政
縦奸人干紀又欲奪郎官法守邪明為歛容謝大計
謫河南布政司理問終興化同知(臣)章宗瀛按明
雖歛容謝而心中銜之乃出令榷稅荆州會大計考
功與濓有忌謫河南理問稍遷興化同知歸數年卒
見獻徵錄謹附考
茅坤傳總督應檟以問坤坤曰大征非兵十萬不可餉
稱之今猝不能集而賊已據險為備計莫若鵰剿倏
入殱其魁他部必讋謀自全此便計也檟善之悉以
兵事委坤連破十七砦(臣)章宗瀛按檟既以兵事
委坤乃簡部五千人團射角技遠猺以為常賊玩而
懈我兵爭願一戰遣善繪者圖其山川分所部兵為
七後先發約同日抵鬼子砦所過輒榜曰軍門進十
萬兵討殺陽朔令者他砦敢動先移兵滅之諸蠻見
旗幟徧山谷且怵於榜文皆不敢動於是連破十七
砦擒斬百五十人見獻徵錄謹附考
茅坤傳胡宗憲延之幕中(臣)章宗瀛按嘉靖四十二年宗憲
為浙閩總督給事中陸鳳儀劾之逮詣京宗憲自殺
坤上書訟其冤見通鑑紀事謹附考
李攀龍傳稍長為諸生(臣)章宗瀛按王慎中督學山
東竒攀龍文擢冠諸生見獻徵錄謹附考
李攀龍傳(梁有譽附臣)章宗瀛按有譽字公實南海
人見獻徵錄謹附考
王世貞傳用為青州兵備副使(臣)章宗瀛按青州豪
徐進道被訟罪不至死而進道恃其宗強黨衆隂謀
勒兵反世貞聞之故緩其獄令捕盜自效進道謀漸
解遂縛之盡散其黨見獻徵錄謹附考
王世貞傳二十一年卒於家(臣)章宗瀛按世貞卒贈
太子少保見明實錄謹附考
明史卷二百八十七考證
