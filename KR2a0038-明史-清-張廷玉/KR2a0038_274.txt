欽定四庫全書
明史卷一百九十五考證
王守仁傳劉瑾逮南京給事中御史戴銑等二十餘人
守仁抗章救(臣)方煒按是年冬劉健等致仕戴銑
及御史薄彦徵等疏請斥權閹留保輔以安社稷瑾
遂矯詔逮之見明實錄謹附識
王守仁傳謫貴州龍場驛丞(臣)方煒按識大錄守仁
在龍場時水西宣慰有亂萌守仁委曲諭以利害遂
止謹附識
王守仁傳命戡福建叛軍行至豐城而寧王宸濠反
(臣)方煒按是年五月福州三衛軍進貴等作亂王瓊
謂主事應典曰此小事不足煩守仁但假之便宜勅
書以待他變可也乃降勅令往勘故宸濠之叛守臣
俱被執惟守仁以勘閩軍出見紀事本末謹附識
王守仁傳御史謝源伍希儒自廣東還(臣)方煒按是
時謝源伍希儒以巡按復命還見識大錄謹附識
王守仁傳獨永時時左右之(臣)方煒按永先見帝備
言守仁忠並江彬等欲害之意彬等毁遂不入見雷
禮列卿記謹附識
王守仁傳諸同事有功者惟吉安守伍文定至大官當
上賞(臣)方煒按文定由按察使至副都御史邢珣
徐璉戴德孺擢布政使旋皆被斥御史伍希儒謝源
以考察去陳槐亦削籍見吾學編謹附識
王守仁傳思恩田州土酋盧蘇王受反(臣)方煒按盧
蘇王受即土官岑猛屬酋也猛已為鏌所誅二酋復
擁衆叛見識大錄謹附識
王守仁傳守仁在道疏陳用兵之非(臣)方煒按守仁
有辭兼巡撫一疏并舉伍文定梁材自代不允見雷
禮列卿記謹附識
王守仁傳帝令守仁更議(臣)方煒按是時帝并令守
仁以便宜行事故守仁遂悉散諸軍見識大錄謹附
識
王守仁傳萼遂顯詆守仁征撫交失(臣)方煒按萼又
嘗嗾錦衣指揮聶能遷誣守仁賄黃綰薦用兩廣綰
疏辨其誣下能遷于獄杖死之見雷禮列卿記謹附
識
王守仁傳詔贈新建侯諡文成(臣)方煒按隆慶初賜
諡時並賜祭葬見明實錄謹附識
王守仁傳冀元亨附言者交白其冤出獄中(臣)方煒
按明實錄謂元亨死于獄御史胡松列其状以聞得
旨元亨死不以罪令有司恤其家在獄有誣服如元
亨者亟與辨理此作出獄五日卒未知何據謹附考
明史卷一百九十五考證
