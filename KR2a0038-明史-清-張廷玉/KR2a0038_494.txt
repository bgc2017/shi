欽定四庫全書
明史卷三百五考證
李芳傳而是時司禮諸閹滕祥孟冲陳洪方有寵(臣)
方煒按明實錄滕祥乃御用監太監未掌司禮與此
互異謹識
李芳傳冲傳旨下海戶王印於鎮撫司論戍法司不預
聞納肅藩輔國將軍縉&KR1463;賄越制得嗣封肅王(臣)
方煒按肅王紳堵無子縉&KR1463;為紳堵從祖例不宜襲
部議以郡王理籓事帝不許隆慶五年特命嗣爵設
官屬之半見諸王列傳謹附考
李芳傳給事中石星李已陳吾德御史詹仰庇尚寳丞
鄭履淳皆廷杖削籍(臣)方煒按陳吾德傳時命中
官崔敏市珍寳李已執奏不從吾德復偕已上疏帝
怒杖已百錮獄斥吾德為民是吾德未經廷杖與此
稍異謹附識
馮保傳穆宗甫崩保言於后妃斥孟冲而奪其位(臣)
方煒按胡涍傳神宗即位之六日命馮保代孟冲掌
司禮監是保代冲在神宗即位後與此傳少異謹附
識
馮保傳所昵孫海客用為乾清宫管事牌子(臣)方煒
按時慈聖太后使保捕孫海客用杖而逐之見張居
正傳又按馮經綸傳有萬歷二十二年五城御史籍
中官客用家事是客用後復召還旋以得罪又被籍
也謹附考
馮保傳居正以遺疏薦其坐主潘晟入閣保即遣官召
之(臣)方煒按張居正傳稱潘晟為馮保所受書者故
強張居正薦之而此傳則謂晟為居正坐主蓋薦晟本
出保意居正又以座主故曲徇之合兩傳參觀情事
乃&KR0640;謹附識
馮保傳東宫舊閹張鯨張誠乘間陳其過惡請令閒住
(臣)方煒按李沂傳稱言官競劾張鯨時或謂鯨罪
至如馮保以張誠掌司禮素德保故授意言者發之
云云誠既德保不應陳其過惡其情事與此傳所記
互異謹附識
張鯨傳二十四年春以誠聯姻武清侯擅作威福降奉
御司香孝陵籍其家(臣)方煒按馬經綸傳張誠失
帝意會誠家奴錦衣千戶霍文炳當遷指揮僉事帝
以是罪之斥逐三十餘人事在二十三年與此少異
謹附考
張鯨傳鯨以私家閒住(臣)方煒按李世逹傳世逹為
刑部尚書時張鯨有罪言官交劾帝曲貸之世逹執
奏帝乃屏鯨於外此傳失載世逹名謹附識
陳增傳增始至山東即劾福山知縣韋國賢帝為逮問
削職(臣)方煒按時韋國賢忤增被侵辱廵撫萬象
春力保持之增劾國賢因及象春黨庇座奪俸見象
春本傳謹附識
陳增傳益都知縣吳宗堯抗增被䧟幾死(臣)方煒按
時守令見增如屬吏宗堯獨具賓主禮又驛丞金子
登說增開孟坵山礦宗堯叱其罔子登搆於增日徵
千人鑿山又誣富民盗礦三日捕繋五百人宗堯遂
盡發增不法事帝怒因逮治見宗堯本傳謹附考
陳增傳鹽務少監魯保亦奏守訓等阻塞鹽課(臣)方
煒按郭正域傳兩淮稅監魯保請給關防兼督江南
浙江織造沈鯉持不可正域亦力爭明史紀事本末
又有歙縣監生吳養晦投稅監魯保之文是保亦兼
領稅監謹附考
陳增傳(陳奉附)遂誣㐮陽知府李商畊(臣)方煒按明
史紀事本末作荆州知府李商畊與此互異謹附識
陳增傳帝為逮珏任重而謫州畊等官(臣)方煒按華
珏逮下詔獄以唐文獻力周旋得無死見文獻本傳
謹附考
陳增傳武昌兵偹僉事馮應京劾奉十大罪(臣)方煒
按馮應京傳稱應京抗疏列奉九大罪此作十大罪
與本傳互異應京原疏諸書不載無可考証謹附識
陳增傳而御馬監監承李道芳督理湖口船稅亦奏奉
水沮商舟陸截販賈徵三解一病國剥民(臣)方煒
按鄱陽故無商稅時李道為稅使置關湖口征課大
學士吳道南請罷關勿征帝不納見道南本傳謹附
考
陳增傳(高淮附)吏部尚書李戴刑部尚書蕭大亨皆劾
淮擅離信地挟兵潛住京師乃數百年未有之事
(臣)方煒按淮假進貢名率甲至國門大學士沈鯉中
夜密奏其不可詔責而止互見沈鯉本傳謹附考
陳增傳誣同知王邦才參將李獲陽逐殺欽使劫奪御
用錢糧二人皆逮問(臣)方煒按李頥傳又有淮誣
劾山海同知羅大器事此傳未載謹附考
梁永傳永又請兼鎮守職銜(臣)方煒按永求領鎮守
事以沈鯉言而罷互見鯉傳謹附考
梁永傳知縣宋時際怒弗予(臣)方煒按宋時際華珏
傳作宗時際明史紀事本末作宋時隆其姓名均與
此異謹識
梁永𫝊陜西廵撫顧其志盡發其奸(臣)方煒按余懋
衛傳時梁永慮軍民為難召亡命擐甲自衛御史王
基洪聲言永必反具陳永斬關及殺掠吏民状廵撫
顧其志頗為永諱永乃藉口辦與此傳所稱顧其志
盡發其奸者情事互異謹附考
梁永傳(楊榮附)榮由是愈怙寵誣劾尋甸知府蔡如川
(臣)方煒按明史紀事本未作雲南知府蔡如川與
此稍異謹附識
梁永傳帝乃止誅世勛等而用廵撫陳用賓議令四川
稅使邱来雲兼攝雲南事(臣)方煒按二百三十卷
汪若霖傳作廵撫趙用賓其妵與此互異考本紀有
雲南蠻叛廵撫都御史陳用賓坐失事下獄事與此
相合則作趙者誤謹於汪若霖傳内改正此傳仍原
文附識
梁永傳山西稅監孫朝劾降夏縣知縣韓薰(臣)方煒
按二百四十二卷程紹傳二百二十五卷李戴傳俱
作山西税使張忠以夏縣知縣韓薰忤已奏調僻地
與此作孫朝者不同但考張忠係礦監非税監况忠
所劾乃夏將知縣袁應春亦非韓薰此自係孫朝之
事當係李戴程紹二傳之誤謹於二傳内改正此傳
仍原文謹識
梁永傳江西礦監潘相激浮梁景德鎮民變焚燒厰
(臣)方煒按時潘相歐折輔國將軍謀圯股因劾李鴻
主使廵按御史吳達可疏救不聽相又請開廣信銅
塘山採大木鑿泰和斌姥山石膏達可復極諫閣臣
亦争之乃寢見達可本傳謹附考
陳矩傳自朝房至勲戚大臣門各有匿名書一帙名曰
續憂危竑議(臣)方煒按續憂危竑議内尚有陳汝
忠鄭國泰二人之名此傳未載謹附考
陳矩傳禮部侍郎李廷機亦以生光前詩與妖書詞合
乃具獄生光問凌遲死(臣)方煒按時廷機與御史
沈裕同官凃宗濬俱署名上疏趣定皦生光獄株連
遂絶見廷機本傳謹附考
陳矩傳鯉正域嘉慶及株連者皆賴矩得全(臣)方煒
按周嘉慶以治無騐令革任回籍又有同知胡化教
官阮明卿及厰衛所捕毛尚文皆以波及獲免見郭
正域傳謹附考
陳矩傳御史曺學程以阻封日本酋關白事繋獄且十
年法司請於矩求出矩謝不敢已而密白之竟得釋
(臣)方煒按曺學程傳學程父繋獄遇赦不原救者
率不聽三十四年九月始用朱賡言謫戍湖廣寧遠
衛與此傳稍異謹附識
魏忠賢傳變姓名曰李進忠(臣)方煒按忠賢初名進
忠與李選侍心腹閹李進忠者本屬二人以楊漣疏
恭及忠賢忠賢求救於王安安為委罪於選侍宫中
之李進忠以餙外廷外廷不能辨也見明史紀事本
末謹附考
魏忠賢傳封客氏奉聖夫人廕其子侯國興(臣)方煒
按明史紀事本末作加客氏子國興錦衣指揮使與
此作千戸者不同謹附識
魏忠賢傳忠賢同客氏逐魏朝(臣)方煒按魏朝被逐
後忠賢矯旨發鳳陽縊殺之見明史紀事本末謹附
考
魏忠賢傳皇后張氏孕客氏以計墮其胎(臣)方煒按
忠賢以張后為故司禮劉克敬所選遷怒克敬謫發
鳳陽縊殺之見閹黨傳謹附考
魏忠賢傳矯中旨召用例轉科道以朱童蒙郭允厚為
太僕少卿吕鵬雲孫杰為大理丞(臣)方煒按時擢
為京卿者尚有被察之徐大化科道復故官者尚有
王志道見霍維華傳此傳不載謹附考
魏忠賢傳呈秀造天鑒同志諸錄王紹徽亦造點將諸
錄皆以鄒元標顧憲成葉向高劉一燝等為魁盡羅
入不附忠賢者號曰東林黨人獻于忠賢(臣)方煒
按天鑒錄皆閹黨名姓有真心為國不附東林横被
排斥久抑林野冷局外轉諸目凡一百三人同志錄
皆東林黨人所列政府十一人部院五十七人卿等
七十三人臺省七十六人部曺四十一人藩臬以下
二十六人貲即武弁山人二十一人點將錄以坊行
水滸傳晁蓋及宋江等一百八人天罡地煞之數分
配東林諸人妵名謹附考
魏忠賢傳而御史梁夢環復興汪文言獄下鎮撫司拷
死許顯純具爰書詞連趙南星楊漣等二十餘人削
籍遣戍有差(臣)方煒按魏大中傳時文言下獄許
顯純自削牘以上趙南星楊漣左光斗魏大中李若
星毛士龍袁化中繆昌期鄒維璉鄧渼盧化鼇錢士
晉夏之令王之寀徐良彦熊明遇周朝瑞黃龍光顧
大章李三才惠世揚施天德黃正賓輩無所不牽引
所載妵名較此為詳謹附考
魏忠賢傳中書吴懷賢讀楊漣疏擊節稱歎奴告之斃
懷賢籍其家(臣)方煒按明史紀事本末懷賢見楊
漣疏擊節稱快旁註曰當如任守忠即時安置同官
傳應星入告忠賢即逮下獄拷死與此傳互異謹識
魏忠賢傳武牟蒋應陽為廷弼訟冤立誅死(臣)方煒
按明史紀事本末材官蒋應陽以熊廷弼下獄代為
投揭白冤復入監左右之忠賢緝獲以所擕圖畫指
為妖書寘之重辟與此傳較詳謹附考
魏忠賢傳評事許志吉(臣)方煒按明史紀事本末作
太僕寺丞許志吉又作大理寺副其官皆與此互異
謹附識
魏忠賢傳薊州道胡士容以不具建祠文遵化道耿如
祀入祠不拜皆下嶽論死(臣)方煒按明史紀事本
末胡士容以崔呈秀薦其妾弟蕭惟中為守&KR0640;不從
欲建祠於薊州又不聽遂激忠賢怒下獄與此稍異
謹附識
魏忠賢傳再叙三大工功封從子良棟為東安侯加良
卿太師鵬翼少師良棟太子太保(臣)方煒按封魏
鵬翼安平伯在天啟七年六月己夘加長卿太師鵬
翼少師在八月丙申封良棟東安侯在八月乙巳詳
見本紀謹附考
魏忠賢傳客氏居宫中脅持皇后殘虐宫嬪偶出歸私
第騶從赫奕照衢路望若鹵簿(臣)方煒按時客氏
在宫中乘小轎如妃嬪禮往私宅内侍王朝恩等數
十人着紅玉帶前驅客氏乘輿由嘉德門經月華門
至乾清宫前亦不下輿侍從呼殿之盛遠過聖駕燈
炬簇擁熒然白晝在外或住旬日忠賢促之始入出
入皆以五更見明史紀事本末所載視此為詳謹附
考
魏忠賢傳應元故忠賢博徒也帝知之斥應元(臣)方
煒按崇禎遺錄信府承奉徐應元王國用皆忠賢黨
上即位命以潛邸服玩器用賜皇親劉效祖周奎二
人匿其半他日較射上見應元棕帽金頂乃潛邸物
詰責之應元惶恐謝於是并國用禠逐之所紀與此
稍異謹附識
王體乾傳(李永貞附)莊烈帝立永貞陽引退行十五萬
金於體乾及司禮王永祚王本政求援三人惡其反
覆首於帝(臣)方煒按明史紀事本末永貞聞忠賢
敗餽太監王體乾王永祚王文政各五萬金懼泄以
獻内承運庫其情事相合而王本政作文政與此異
謹附識
張彛憲傳乃思復用近侍(臣)方煒按明史紀事本末
是年九月又命太監唐文征提督京營戎政十一月
以太監李竒茂監視陜西茶馬吳直監視登島兵餉
又李曰輔傳時又命張國元監軍東恊王之心中恊
鄧希詔西恊此傳均未載謹附考
張彛憲傳彛憲益驕縱故勒邊鎮軍器不發(臣)方煒
按袁繼咸傳時彛憲奏請令朝覲官齎册以隆體貌
繼咸疏論謂此令行則外官莫不參謁屏息跪拜於
中官之座率天下為無恥大不便彛憲大恚與繼咸
互訐奏帝不聽此傳未載謹附考
高起潛傳八年盡撤諸鎮内臣惟起潛監視如故(臣)
方煒按八年冬十一月太監高起潜弟廕錦衣衛中
所正千戶世襲見明史紀事本末此傳未載謹附考
高起潜傳起潜行部視師令監司以下悉用軍禮(臣)
方煒按明史紀事本末時監視之設止多一扣餉之
人監視欲滿則督撫鎮道皆有所恃以飾功掩過故
邊吏皆樂有監視而上方倚任中官不察也所言弊
竇視此傳為祥謹附考
高起潜傳勲從賊至(臣)方煒按時守陵太監申芝秀
自昌平降賊亦縋上入見偹述賊犯多不道語請遜
位上怒叱之見明史紀事本末謹附考
明史卷三百五考證
