欽定四庫全書
明史卷八
大學士張廷玉等奉勅修
本紀第八
仁宗
仁宗敬天體道純誠至德弘文欽武章聖逹孝昭皇帝
諱高熾成祖長子也母仁孝文皇后夢冠冕執圭者上
謁寤而生帝幼端重沉静言動有經稍長習射𤼵無不
中好學問從儒臣講論不輟洪武二十八年冊為燕世
子嘗命與秦晉周三世子分閱皇城四門衛士還奏獨
後問之對曰旦寒甚俟衛士朝食而後閱故後又命分
閱章奏獨取切軍民利病及關宗社大計者白之或文
字謬誤不以聞太祖指示之曰兒忽之耶對曰不敢忽
顧小過不足瀆天聽又嘗問堯湯時水旱百姓奚恃對
曰恃聖人有恤民之政太祖喜曰孫有君人之識矣成
祖舉兵世子守北平善拊士卒以萬人拒李景隆五十
萬衆城頼以全先是高煦高燧俱以慧黠有寵於成祖
而高煦從軍有功宦寺黃巖等復黨高燧隂謀奪嫡譖
世子會朝廷用方孝孺策賜世子書為離間世子不啟
緘上之而儼先潛報成祖曰世子與朝廷通使者至矣
無何世子所遣使亦至成祖發書視之乃歎曰吾父子
至愛尚見讒間况君臣乎成祖踐阼以北平為北京仍
命居守永樂二年二月始召至京立為皇太子成祖數
北征命之監國裁决庶政四方水旱饑饉輙遣振恤仁
聞大著而高煦高燧與其黨日伺隙讒構或問太子亦
知有讒人乎曰不知也吾知盡子職而已十年北征還
以太子遣使後期且書奏失辭悉徵宫僚黃淮等下獄
十五年高煦以罪徙安樂明年黃儼等復譖太子擅赦
罪人宫僚多坐死者侍郎胡濙奉命察之密疏太子誠
敬孝謹七事以聞成祖意乃釋其後黃儼等謀立高燧
事覺伏誅高燧以太子力觧得免自是太子始安二十
二年七月辛夘成祖崩於榆木川八月甲辰遺詔至遣
皇太孫迎喪開平丁未出夏原吉等於獄丁巳即皇帝
位大赦天下以明年為洪熙元年罷西洋寳船迤西市
馬及雲南交阯採辦戊午復夏原吉吳中楊勉官己未
命武安侯鄭亨鎮大同保定侯孟瑛鎮交阯襄城伯李
隆鎮山海武進伯朱榮鎮遼東復設三公三孤官以公
侯伯尚書兼之進楊榮太常寺卿金幼孜戸部侍郎兼
大學士如故楊士竒為禮部左侍郎兼華蓋殿大學士
黃淮通政使兼武英殿大學士俱掌内制楊溥為翰林
學士辛酉命鎮遠侯顧興祖充總兵官討廣西叛蠻甲
子汰冗官乙丑召漢王高煦赴京戊辰官吏謫隸軍籍
者放還鄉己巳詔文臣年七十致仕九月癸酉定用鈔
中鹽則例交阯都指揮方政與黎利戰於茶籠州敗績
指揮同知伍雲力戰死丙子召尚書黃福於交阯以兵
部尚書陳洽代之庚辰河溢開封免税糧遣右都御史
王彰撫恤之壬午敕自今官司所用物料於所産地計
直市之科𣲖病民者罪不宥癸未禮部尚書吕震請除
服不許乙酉增諸王歲祿鎮守交阯中官山夀請受交
阯頭目黎利為清化知府齎勅往諭從之丙戌以風憲
官備外任命給事中李謙等三人為僉事蕭竒等三十
五人為州縣官丁亥黎利宼清化指揮同知陳忠戰死
戊子始設南京守偹以襄城伯李隆為之乙未散畿内
民所養官馬於諸衛所戊戌賜吏部尚書蹇義及楊士
竒楊榮金幼孜銀章各一曰䋲愆紏謬諭以協心贊務
凡有闕失當言者用印密封以聞冬十月壬寅罷市民
間金銀革兩京戶部行用庫癸夘詔天下都司衛所修
治城池戊申通政司請以四方雨澤章奏送給事中收
貯帝曰祖宗令天下奏雨澤欲知水旱以施恤民之政
積之通政司既失之矣今又令收貯是欲上之人終不
知也自今奏至即以聞己酉冊妃張氏為皇后壬子立
長子瞻基為皇太子封子瞻埈為鄭王瞻墉越王瞻墡
襄王瞻堈荆王瞻墺淮王瞻塏滕王瞻垍梁王瞻埏衛
王乙夘詔中外官舉賢才嚴舉主連坐法丁巳令三法
司會大學士府部通政六科於承天門錄囚著為令戊
午以安遠王貴燮巴東王貴煊不奔父喪免為庶人庚
申增京官及軍士月廩壬戌封保母楊氏為衛聖夫人
丁卯擢監生徐永溍等二十人為給事中十一月壬申
朔詔禮部建文諸臣家屬在教坊司錦衣衛浣衣局及
習匠功臣家為奴者悉宥為民還其田土言事謫戍者
亦如之癸酉詔有司條政令之不便民者以聞凡被災
不即請振者罪之阿嚕台來貢馬甲戌詔羣臣言時政
闕失乙亥赦烏梁海罪始命近畿諸衛官軍更番詣京
師操練丙子遣御史廵按邊衛癸未遣御史分廵天下
考察官吏丙戌賜戶部尚書夏原吉䋲愆紏繆銀章己
丑禮部奏冬至節請受賀不許庚寅敕諸將嚴備邊辛
夘禁所司擅役屯田軍士壬辰以都督方政同榮昌伯
陳智鎮交阯是月諭蹇義楊士竒夏原吉楊榮金幼孜
曰前世人主或自尊大惡聞直言臣下相與阿附以至
於敗朕與卿等當用為戒又諭士竒曰頃羣臣頗懷忠
愛朕有過方自悔而進言者已至良愜朕心十二月癸
卯宥建文諸臣外戚全家戍邊者留一人餘悉放還辛
辛揭天下三司官姓名於奉天門西序癸丑免被災税
糧庚申葬文皇帝於長陵丙寅鎮遠侯顧興祖破平樂
潯州蠻是年于闐琉球占城哈密古麻剌朗滿剌加蘇
祿衛拉特入貢
洪熙元年春正月壬申朔御奉天門受朝不舉樂乙亥
敕内外羣臣修舉職業己夘享太廟建弘文閣命儒臣
入直楊溥掌閣事癸未以時雪不降敕羣臣修省丙戌
大祀天地於南郊奉太祖太宗配壬辰朝臣予告歸省
者賜鈔有差著為令己亥遣布政使周幹按察使胡槩
參政葉春廵視南畿浙江二月辛丑頒將軍印於諸邊
將戊申祭社稷命太監鄭和守偹南京丙辰耕耤田丙
寅太宗神主祔太廟是月南京地屢震三月壬申前光
祿署丞權謹以孝行擢文華殿大學士丁丑求直言戊
子隆平饑戶部請以官麥貸之帝曰即振之何貸為己
丑詔曰刑者所以禁暴止邪𨗳民於善非務誅殺也吏
或深文傅會以致冤濫朕深憫之自今朕或過於嫉惡
律外用籍沒及凌遲之刑者法司執奏五奏不允同三
公大臣執奏必允乃已諸司不得鞭囚背及加人宫刑
有自宫者以不孝論非謀反勿連坐親屬古之盛世採
聽民言用資戒儆今奸人往往摭拾誣為誹謗法吏刻
深鍜鍊成獄刑之不中民則無措其除誹謗禁有告者
一切勿治庚寅以陽武侯薛祿為鎮朔大將軍率師廵
開平大同邊辛卯命參將安平伯李安與榮昌伯陳智
同鎮交阯戊戌將還都南京詔北京諸司悉稱行在復
北京行部及行後軍都督府是月南京地屢震夏四月
壬寅帝聞山東及淮徐民乏食有司徵夏税方急乃御
西角門詔大學士楊士竒草詔免今年夏税及秋糧之
半士竒言上恩至矣但須戶工二部與聞帝曰救民之
窮當如救焚拯溺不可遲疑有司慮國用不足必持不
决之意趣命中官具楮筆令士竒就門樓書詔帝覽畢
即用璽付外行之顧士竒曰今可語部臣矣進大理少
卿弋謙為副都御史命治中官之採木四川貪横厲民
者設北京行都察院壬子命皇太子謁孝陵遂居守南
京戊午如天夀山謁長陵己未還宫是月振河南及大
名饑南京地屢震五月己卯侍讀李時勉侍講羅汝敬
以言事改御史尋下獄庚辰帝不豫遣使召皇太子於
南京辛巳大漸遣詔𫝊位皇太子是日崩於欽安殿年
四十有八七月己巳上尊諡廟號仁宗葬獻陵
贊曰當靖難師起仁宗以世子居守全城濟師其後成
祖乘輿歲出北征東宫監國朝無廢事然中遘媒孽瀕
於危疑者屢矣而終以誠敬獲全善乎其告人曰吾知
盡子職而已不知有讒人也是可為萬世子臣之法矣
在位一載用人行政善不勝書使天假之年涵濡休養
德化之盛豈不與文景比隆哉
明史卷八
