欽定四庫全書
明史卷三百二十五
大學士張廷玉等奉敕修
列傳第二百一十三
外國六
浡泥滿剌加
蘇門答剌須文達那
蘇禄西洋瑣里
瑣里覽邦
淡巴百花
彭亨(一作湓亨又作彭坑)那孤兒
黎伐南渤利
阿魯柔佛
丁機宜巴喇西
佛郎機和蘭
浡泥宋太宗時始通中國洪武三年八月命御史張敬
之福建行省都事沈秩往使自泉州航海閱半年抵闍
婆又踰月至其國王馬合謨沙傲慢不為禮秩責之始
丁座拜受詔時其國為蘇禄所侵頗衰耗王辭以貧請
三年後入貢秩曉以大義王既許諾其國素屬闍婆闍
婆人間之王意中沮秩折之曰闍婆久稱臣奉貢爾畏
闍婆反不畏天朝邪乃遣使奉表箋貢鶴頂生玳瑁孔
雀梅花大片龍腦米龍腦西洋布降真諸香八月從敬
之等入朝表用金箋用銀字近回鶻皆鏤之以進帝喜
宴賚甚厚八年命其國山川附祀福建山川之次永樂
三年冬其王麻那惹加那遣使入貢乃遣官封為國王
賜印誥敕符勘合錦綺綵幣王大悦率妃及弟妹子女
陪臣泛海來朝次福建守臣以聞遣中官往宴賚所過
州縣皆宴六年八月入都朝見帝奬勞之王跪致詞曰
陛下膺天寶命統一萬方臣遠在海島荷蒙天恩賜以
封爵自是國中雨𤾉時順歲屢豐登民無災厲山川之
間珍竒畢露草木鳥獸亦悉蕃育國中耆老咸謂此聖
天子覆冒所致臣願睹天日之表少輸悃誠不憚險遠
躬率家屬陪臣詣闕獻謝帝慰勞再三命王妃所進中
宮箋及方物陳之文華殿王詣殿進獻畢自王及妃以
下悉賜冠帶襲衣帝乃饗王於奉天門妃以下饗於他
所禮訖送歸會同館禮官請王見親王儀帝令準公侯
禮尋賜王儀仗交椅銀器傘扇銷金鞍馬金織文綺紗
羅綾絹衣十襲餘賜賚有差十月王卒於館帝哀悼輟
朝三日遣官致祭賻以繒帛東宫親王皆遣祭有司具
棺槨明器葬之安德門外石子岡樹碑神道又建祠墓
側有司春秋祀以少牢諡曰恭順賜敕慰其子遐旺命
襲封國王遐旺與其叔父上言臣國歲供瓜哇片腦四
十斤乞敕瓜哇罷歲供歲進天朝臣今歸國乞命護送
就留鎮一年慰國人之望并乞定朝貢期及傔從人數
帝悉從之命三年一貢傔從惟王所遣遂敕瓜哇國免
其歲供王辭歸賜玉帶一金百兩銀三千兩及錢鈔錦
綺紗羅衾褥帳幔器物餘皆有賜以中官張謙行人周
航護行初故王言臣蒙恩賜爵臣境土悉屬職方乞封
國之後山為一方鎮新王復以為言乃封為長寧鎮國
之山御製碑文令謙等勒碑其上其文曰上天佑啓我
國家萬世無疆之基誕命我太祖高皇帝全撫天下休
養生息以治以教仁聲義問薄極照臨四方萬國奔走
臣服充湊於廷神化感動之機其妙如此朕嗣守鴻圖
率由典式嚴恭祇畏協和所統無間内外均視一體遐
邇綏寧亦克承予意乃者浡泥國王誠敬之至知所尊
崇慕尚聲教益謹益虔率其眷屬陪臣不遠數萬里浮
海來朝達其志通其欲稽顙陳辭曰遠方臣妾丕冒天
子之恩以養以息既庶且安思見日月之光故不憚險
遠輒敢造廷又曰覆我者天載我者地使我有土地人
民之奉田疇邑井之聚宫室之居妻妾之樂和味宜服
利用備器以資其生強罔敢侵衆罔敢暴實惟天子之
賜是天子功德所加與天地竝然天仰則見地蹐則履
惟天子遠而難見誠有所不通是以遠方臣妾不敢自
外踰歴山海躬詣闕廷以伸其悃朕曰惟天惟皇考付
予以天下子飬庶民天與皇考視民同仁予其承天與
皇考之德惟恐弗堪弗若汝言乃又拜手稽首曰自天
子建元之載臣國時和歲豐山川之藏珍寶流溢草木
之無葩蘤者皆華而實異禽和鳴走獸蹌舞國之黃叟
咸曰中國聖人德化漸暨斯多嘉應臣土雖遠實天子
之氓故奮然而來覲也朕觀其言文貌恭動不踰則悦
喜禮教脱略夷習非超然卓異者不能稽之載籍自古
逷遠之國奉若天道仰服聲教身致帝廷者有之至於
舉妻子兄弟親戚陪臣頓首稱臣妾於階陛之下者惟
浡泥國王一人西南諸蕃國長未有如王賢者王之至
誠貫於金石達於神明而令名傅於悠久可謂有光顯
矣兹特錫封王國中之山為長寧鎮國之山賜文刻石
以著王休於昭萬年其永無斁系之詩曰炎海之墟浡
泥所處煦仁漸義有順無迕慺慺賢王惟化之慕導以
象胥遹來奔赴同其婦子兄弟陪臣稽顙闕下有言以
陳謂君猶天遺以休樂一視同仁匪偏厚薄顧兹鮮德
弗稱所云浪舶風穡實勞懇勤稽古遠臣順來怒趌以
躬或難矧曰家室王心亶誠金石其堅西南蕃長疇與
王賢矗矗高山以鎮王國鑱文於石懋昭王德王德克
昭王國攸寧於萬斯年仰我大明八年九月遣使從謙
等入貢謝恩明年復命謙賜其王錦綺紗羅綵絹凡百
二十匹其下皆有賜十年九月遐旺偕其母來朝命禮
官宴之會同館光禄寺旦暮給酒饌明日帝饗之奉天
門王母亦有宴越二日再宴賜王冠帶襲衣王母王叔
父以下分賜有差明年二月辭歸賜金百銀五百鈔三
千錠錢千五百緡錦四綺帛紗羅八十金織文繡文綺
衣各一衾褥幃幔器物咸具自十四年至洪熙元年四
入貢後貢使漸稀嘉靖九年給事中王希文言暹羅占
城琉球瓜哇浡泥五國來貢竝道東莞後因私攜賈客
多絶其貢正德間佛郎機闌入流毒槩行屏絶曾未幾
年遽爾議復損威已甚章下都察院請悉遵舊制毋許
混冒萬歴中其王卒無嗣族人爭立國中殺戮幾盡乃
立其女為王漳州人張姓者初為其國那督華言尊官
也因亂出奔女主立迎還之其女出入王宮得心疾妄
言父有反謀女主懼遣人按問其家那督自殺國人為
訟冤女主悔絞殺其女授其子官後雖不復朝貢而商
人往來不絶國統十四洲在舊港之西自占城四十日
可至初屬瓜哇後屬暹羅改名大泥華人多流寓其地
嘉靖末閩粤海寇遺孽逋逃至此積二千餘人萬歷時
紅毛番強商其境築土庫以居其入澎湖互市者所攜
乃大泥國文也諸風俗物産具詳宋史
滿剌加在占城南順風八日至龍牙門又西行二日即
至或云即古頓遜唐哥羅富沙永樂元年十月遣中官
尹慶使其地賜以織金文綺銷金帳幔諸物其地無王
亦不稱國服屬暹羅歲輸金四十兩為賦慶至宣示威
德及招徠之意其酋拜里迷蘇剌大喜遣使隨慶入朝
貢方物三年九月至京師帝嘉之封為滿剌加國王賜
誥印綵幣襲衣黃蓋復命慶往其使者言王慕義願同
中國列郡歲效職貢請封其山為一國之鎮帝從之製
碑文勒山上末綴以詩曰西南巨海中國通輸天灌地
億載同沐日浴月光景融雨崖露石草木濃金花寶鈿
生青紅有國於此民俗雍王好善義思朝宗願比内郡
依華風出入導從張蓋重儀文裼襲禮虔恭大書貢石
表爾忠爾國西山永鎮封山君海伯翕扈從皇考陟降
在彼穹後天監視久彌隆爾衆子孫萬福崇慶等再至
其王益喜禮待有加五年九月遣使入貢明年鄭和使
其國旋入貢九年其王率妻子陪臣五百四十餘人來
朝抵近郊命中官海夀禮部郎中黃裳等宴勞有司供
張會同館入朝奉天殿帝親宴之妃以下宴他所光禄
日致牲牢上尊賜王金繡龍衣二襲麒麟衣一襲金銀
器帷幔衾裯悉具妃以下皆有賜將歸賜王玉帶儀仗
鞍馬賜妃冠服瀕行賜宴奉天門再賜玉帶儀仗鞍馬
黃金百白金五百鈔四十萬貫錢二千六百貫錦綺紗
羅三百匹帛千匹渾金文綺二金織通袖膝襴二妃及
子姪陪臣以下宴賜有差禮官錢於龍江驛復賜宴龍
潭驛十年夏其姪入謝及辭歸命中官甘泉偕往旋又
入貢十二年王子母幹撒于的兒沙來朝告其父訃即
命襲封賜金幣嗣後或連歲或間歲入貢以為常十七
年王率妻子陪臣來朝謝恩及辭歸訴暹羅見侵狀帝
為賜敕諭暹羅暹羅乃奉詔二十二年西里麻哈剌以
父沒嗣位率妻子陪臣來朝宣德六年遣使者來言暹
羅謀侵本國王欲入朝懼為所阻欲奏聞無能書者令
臣三人附蘇門答剌貢舟入訴帝命附鄭和舟歸國因
令和齎敕諭暹羅責以輯睦鄰封毋違朝命初三人至
無貢物禮官言例不當賞帝曰遠人越數萬里來愬不
平豈可無賜遂賜襲衣綵幣如貢使例八年王率妻子
陪臣來朝抵南京天已寒命俟春和北上别遣人齎敕
勞賜王及妃洎入朝宴賚如禮及還有司為治舟王復
遣其弟貢駝馬方物時英宗已嗣位而王猶在廣東賜
敕奬王命守臣送還國因遣古里眞臘等十一國使臣
附載偕還正統十年其使者請賜王息力八密息瓦兒
丢八沙護國敕書及蟒服傘蓋以鎮服國人又言王欲
親詣闕下從人多乞賜一巨舟以便遠涉帝悉從之景
泰六年速魯檀無答佛哪沙貢馬及方物請封為王詔
給事中王暉往已復入貢言所賜冠帶燬於火命製皮
弁服紅羅常服及犀帶紗帽予之天順三年王子蘇丹
芒速沙遣使入貢命給事中陳嘉猷等往封之越二年
禮官言嘉猷等浮海二日至烏猪洋遇颶風舟壞飄六
日至清瀾守禦所獲救敕書無失諸賜物悉沾水乞重
給令使臣復往從之成化十年給事中陳峻冊封占城
王遇安南兵據占城不得入以所齎物至滿剌加諭其
王入貢其使者至帝喜賜敕嘉奬十七年九月貢使言
成化五年貢使還飄抵安南境多被殺餘黥為奴幼者
加宫刑今已據占城地又欲吞本國本國以皆為王臣
未敢與戰適安南貢使亦至滿剌加使臣請與廷辯兵
部言事屬既往不足深較帝乃因安南使還敕責其王
并諭滿剌加安南復侵陵即整兵待戰尋遣給事中林
榮行人黃乾亨冊封王子馬哈木沙為王二人溺死贈
官賜祭予廕恤其家餘敕有司海濱招魂祭亦恤其家
復遣給事中張晟行人左輔往晟卒於廣東命守臣擇
一官為輔副以終封事正德三年使臣端亞智等入貢
其通事亞劉本江西萬安人蕭明舉負罪逃入其國賂
大通事王永序班張字謀往浡泥索寳而禮部吏侯永
等亦受賂僞為符印擾郵𫝊還至廣東明舉與端亞智
輩爭言遂與同事彭萬春等劫殺之盡取其財物事覺
逮入京明舉凌遲萬春等斬王永減死罰米三百石與
張字侯永竝戍邊尚書白鉞以下皆議罰劉瑾因此罪
江西人減其解額五十名仕者不得任京職後佛郎機
強舉兵侵奪其地王蘇端媽末出奔遣使告難時世宗
嗣位敕責佛郎機令還其古土諭暹羅諸國王以救災
恤鄰之義迄無應者滿剌加竟為所滅時佛郎機亦遣
使朝貢請封抵廣東守臣以其國素不列王會羈其使
以聞詔予方物之直遣歸後改名麻六甲云滿剌加所
貢物有瑪瑙珍珠玳瑁珊瑚樹鶴頂金母鶴頂瑣服白
苾布西洋布撒哈剌犀角象牙黑熊黑猿白麂火雞鸚
鵡片腦薔薇露蘇合油梔子花烏爹泥沈香速香金銀
香阿魏之屬有山出泉流為溪土人淘沙取錫煎成塊
日斗錫田瘠少收民皆淘沙捕魚為業氣候朝熱暮寒
男女椎結身體黝黑間有白者唐人種也俗淳厚市道
頗平自為佛郎機所破其風頓殊商舶稀至多直詣蘇
門答剌然必取道其國率被邀劫海路幾斷其自販於
中國者則直達廣東香山澳接跡不絶云
蘇門答剌在滿剌加之西順風九晝夜可至或言即漢
條枝唐波斯犬食二國地西洋要會也成祖初遣使以
即位詔諭其國永樂二年遣副使聞良輔行人寗善賜
其酋織金文綺絨錦紗羅招徠之中官尹慶使瓜哇便
道復使其國三年鄭和下西洋復有賜和未至其酋宰
奴里阿必丁巳遣使隨慶入朝貢方物詔封為蘇門答
刺國王賜印誥綵幣襲衣遂比年入貢終成祖世不絶
鄭和凡三使其國先是其王之父與鄰國花面王戰中
矢死王子年幼王妻號於衆曰孰能為我報讐者我以
為夫與共國事有漁翁聞之率國人往擊馘其王而還
王妻遂與之合稱為老王既而王子年長潛與部領謀
殺老王而襲其位老王子蘇幹剌逃山中連年率衆侵
擾十三年和復至其國蘇幹剌以頒賜不及已怒統數
萬人邀擊和勒步卒及國人禦之大破賊衆追至南渤
利國俘以歸其王遣使入謝宣德元年遣使入賀五年
帝以外蕃貢使多不至遣和及王景弘遍歴諸國頒昭
曰朕恭膺天命祗承太祖高皇帝太宗文皇帝仁宗昭
皇帝大統君臨萬邦體祖宗之至仁普輯寧於庶類已
大赦天下紀元宣德爾諸蕃國遠在海外未有聞知兹
遣太監鄭和王景弘等齎詔往諭其各敬天道撫人民
共享太平之福凡歴二十餘國蘇門答剌與焉明年遣
使入貢者再八年貢麟麟九年王弟哈利之漢來朝卒
於京帝憫之贈鴻臚少卿賜誥有司治喪葬置守塜戶
時景弘再使其國王遣弟哈尼者罕隨入朝明年至言
王老不能治事請傳位於子乃封其子阿卜賽亦的為
國王自是貢使漸稀成化二十二年其使者至廣東有
司驗無印信勘合乃藏其表於庫却還其使别遣番人
輸貢物京師稍有給賜自後貢使不至迨萬歷間國兩
易姓其時為王者人奴也奴之主為國大臣握兵柄奴
桀黠主使牧象象肥俾監魚税日以大魚奉其主主大
喜俾給事左右一日隨主入朝見王尊嚴若神主鞠躬
惟謹出謂主曰主何恭之甚主曰彼王也焉敢抗曰主
第不欲王爾欲之主即王矣主詫叱退之他日又進曰
王左右侍衛少主擁重兵出鎮必入辭請以奴從主言
有機事乞屏左右王必不疑奴乘間刺殺之奉主為王
猶反掌耳主從之奴果殺王大呼曰王不道吾殺之吾
主即王矣敢異議者齒此刃衆懾服不敢動其主遂篡
位任奴為心腹委以兵柄未幾奴復殺主而代之乃大
為防衛拓其宫建六門不得闌入雖勲貴不得帶刀上
殿出乘象象駕亭而帷其外如是者百餘俾人莫測王
所在其國俗頗淳出言柔媚惟王好殺歲殺十餘人取
其血浴身謂可除疾貢物有寶石瑪瑙水晶石青回回
青善馬犀牛龍涎香沈香速香木香丁香降眞香刀弓
錫鎖服胡椒蘇木硫黃之屬貨舶至貿易稱平地本瘠
無麥有禾禾一歲二稔四方商賈輻輳華人往者以地
遠價高獲利倍他國其氣候朝如夏暮如秋夏有瘴氣
婦人裸體惟腰圍一布其他風俗類滿剌加簒弑後易
國名曰啞齊
須文達那洪武十六年國王殊旦麻勒兀達朌遣使俺
八兒來朝貢馬二匹幼苾布十五匹隔著布入的力布
各二匹花滿直地二番緜紬直地二兜羅緜二斤撒剌
八二箇幼賴革著一箇撒哈剌一箇及薔薇水沈香降
香速香諸佛命賜王大統歴綺羅寶鈔使臣襲衣或言
須文達那即蘇門答剌洪武時所更然其貢物與王之
名皆不同無可考
蘇禄地近浡泥闍婆洪武初發兵侵浡泥大獲以闍婆
援兵至乃還永樂十五年其國東王巴都葛叭哈剌西
王麻哈剌叱葛剌麻丁峒王妻叭都葛巴剌卜竝率其
家屬頭目凡三百四十餘人浮海朝貢進金鏤表文獻
珍珠寶石玳瑁諸物禮之若滿剌加尋竝封為國王賜
印誥襲衣冠帶及鞍馬儀仗器物其從者亦賜冠帶有
差居二十七日三王辭歸各賜玉帶一黃金百白金二
千羅錦文綺二百帛三百鈔萬錠錢二千緡金繡蠎龍
麒麟衣各一東王次德州卒於館帝遣官賜祭命有司
營葬勒碑墓道諡曰恭定留妻妾傔從十人守墓俟畢
三年喪遣歸乃遣使齎敕諭其長子都馬含曰爾父知
尊中國躬率家屬陪臣遠涉海道萬里來朝朕眷其誠
悃已錫王封優加賜賚遣官護歸舟次德州遭疾殞殁
朕聞之深為哀悼已葬祭如禮爾以嫡長為國人所屬
宜即繼承用綏藩服今特封爾為蘇禄國東王爾尚益
篤忠貞敬承天道以副眷懷以繼爾父之志欽哉十八
年西王遣使入貢十九年東王母遣王叔叭都加蘇里
來朝貢大珠一其重七兩有竒二十一年東王妃還國
厚賜遣之明年入貢自後不復至萬歷時佛郎機屢攻
之城據山險迄不能下其國於古無所考地瘠寡粟麥
民率食魚蝦煮海為鹽釀蔗為酒織竹為布氣候常熱
有珠池夜望之光浮水面土人以珠與華人市易大者
利數十倍商舶將返輒留數人為質冀其再來其旁近
國名高藥出玳瑁
西洋瑣里洪武二年命使臣劉叔勉以即位詔諭其國
三年平定沙漠復遣使臣頒詔其王别里提遣使奉金
葉表從叔勉獻方物賜文綺紗羅諸物甚厚并賜大統
歴成祖頒即位詔於海外諸國西洋亦與焉永樂元年
命副使聞良輔行人甯善使其國賜絨錦文綺紗羅已
復命中官馬彬往使賜如前其王即遣使來貢附載胡
椒與民市有司請徵税命勿徵二十一年偕庫哩阿爾
丹等十五國來貢
瑣里近西洋瑣里而差小洪武三年命使臣達哈特穆
爾齎詔撫諭其國五年王卜納的遣使奉表朝貢并獻
其國土地山川圖帝顧中書省臣曰西洋諸國素稱遠
蕃涉海而來難計歲月其朝貢無論疏數厚往薄來可
也乃賜大統歴及金織文綺紗羅各四匹使者亦賜幣
帛有差
覽邦在西南海中洪武九年王昔里馬哈剌札的剌札
遣使奉表來貢詔賜其王織金文綺紗羅使者宴賜如
制永樂宣德中嘗附鄰國朝貢其地多沙礫麻麥之外
無他種商賈鮮至山坦迤無峯巒水亦淺濁俗好佛勤
賽祀厥貢孔雀馬檀香降香胡椒蘇木交易用錢
淡巴亦西南海中國洪武十年其王佛喝思羅遣使上
表貢方物賜賚有差其國石城瓦屋王乘輿官跨官有
中國威儀土衍水清草木暢茂畜産甚夥男女勤於耕
織市有貿易野無寇盜稱樂土焉厥貢苾布兜羅緜被
沈香速香檀香胡椒
百花居西南海中洪武十一年其王剌丁剌者望沙遣
使奉金葉表貢白鹿紅猴龜筒玳瑁孔雀鸚鵡哇哇倒
掛鳥及胡椒香蠟諸物詔賜王及使者綺幣襲衣有差
國中氣候恒燠無霜雪多竒花異卉故名百花民富饒
尚釋教
彭亨在暹羅之西洪武十一年其王麻哈剌惹答饒遣
使齎金葉表貢番奴六人及方物宴賚如禮永樂九年
王巴剌密瑣剌達羅息泥遣使入貢十年鄭和使其國
十二年復入貢十四年與古里瓜哇諸國偕貢復令鄭
和報之其國土田沃氣候常温米粟饒足煮海為鹽釀
椰漿為酒上下親狎無寇賊然惑於鬼神刻香木為像
殺人祭賽以禳災祈福所貢有象牙片腦乳香速香檀
香胡椒蘇木之屬至萬歷時有柔佛國副王子娶彭亨
王女將婚副王送子至彭亨彭亨王置酒親戚畢會婆
羅國王子為彭亨王妹壻舉觴獻副王而手指有巨珠
甚美副王欲之許以重賄王子靳不予副王怒即歸國
發兵來攻彭亨人出不意不戰自潰王與婆羅王子奔
金山浡泥國王王妃兄也聞之率衆來援副王乃大肆
焚掠而去當是時國中鬼哭三日人民半死浡泥王迎
其妹歸彭亨王隨之而命其長子攝國已王復位次子
素凶悍遂毒殺其父弑其兄自立
那孤兒在蘇門答剌之西壤相接地狹止千餘家男子
皆以墨副面為花獸之状故又名花面國猱頭裸體男
女止單布圍腰然俗淳田足稻禾強不侵弱富不驕貧
悉自耕而食無寇盜永樂中鄭和使其國其酋長常入
貢方物
黎伐在那孤兒之西南大山北大海西接南渤利居民
三千家推一人為主隸蘇門答剌聲音風俗多與之同
永樂中嘗隨其使臣入貢
南渤利在蘇門答剌之西順風三日夜可至王及居民
皆回回人僅千餘家俗朴實地少榖人多食魚蝦西北
海中有山甚高大曰帽山其西復大海名那没黎洋西
來洋船俱望此山為準近山淺水内生珊瑚樹高者三
尺許永樂十年其王馬哈麻沙遣使附蘇門答剌使入
貢賜其使襲衣賜王印誥錦綺羅紗綵幣遣鄭和撫諭
其國終成祖時比年入貢其王子沙者罕亦遣使入貢
宣德五年鄭和遍賜諸國南渤利亦與焉
阿魯一名啞魯近滿剌加順風三日夜可達風俗氣候
大類蘇門答剌田瘠少收盛藝芭蕉椰子為食男女皆
裸體以布圍腰永樂九年王速魯唐忽先遣使附古里
諸國入貢賜其使冠帶綵幣寶鈔其王亦有賜十年鄭
和使其國十七年王子段阿剌沙遣使入貢十九年二
十一年再入貢宣德五年鄭和使諸蕃亦有賜其後貢
使不至
柔佛近彭亨一名烏丁礁林永樂中鄭和遍歴西洋無
柔佛名或言和曾經東西竺山今此山正在其地疑即
東西竺萬歴間其酋好搆兵鄰國丁機宜彭亨屢被其
患華人販他國者多就之貿易時或邀至其國國中覆
茅為屋列木為城環以池無事通商於外有事則召募
為兵稱強國焉地不産穀常易米於鄰壤男子薙髮徒
跣佩刀女子蓄髮椎結其酋則佩雙刀字用茭蔁葉以
刀刺之婚姻亦論門閥王用金銀為食器羣下則用磁
無七筯俗好持齋見星方食節序以四月為歲首居喪
婦人薙髮男子則重薙死者皆火葬所産有犀象玳瑁
片腦没藥血竭錫蠟嘉文簟木棉花檳榔海菜窩燕西
國米蛬吉柿之屬始其國吉寧仁為大庫忠於王為王
所倚信王弟以兄疏已潛殺之後出行墮馬死左右咸
見吉寧仁為祟自是家家祀之
丁機宜瓜哇屬國也幅員甚狹僅千餘家柔佛黠而雄
丁機宜與接壤時被其患後以厚幣求婚稍獲寧處其
國以木為城酋所居旁列鐘鼓樓出入乘象以十月為
歲首性好潔酋所食啖皆躬自割烹民俗類瓜哇物産
悉知柔佛酒禁甚嚴有常税然大家皆不飲維細民無
籍者飲之其曹偶咸非笑婚者男往女家持其門戶故
生女勝男喪用火葬華人往商交易甚平自為柔佛所
破往者亦鮮
巴喇西去中國絶遠正德六年遣使臣沙地白入貢言
其國在南海始奉王命來朝舟行四年半遭風飄至西
瀾海舟壊止存一小艇又飄流八日至得吉零國居一
年至祕得居八月乃遵陸行閱二十六日抵暹羅以情
告王獲賜日給且賜婦女四人居四年迄今年五月始
附番舶入廣東得達闕下進金葉表貢祖母綠一珊瑚
樹琉璃瓶玻璃盞各四及瑪瑙珠胡黑丹諸物帝嘉其
遠來賜賚有加
佛郎機近滿剌加正德中據滿剌加地逐其王十三年
遣使臣加必丹末等貢方物請封始知其名詔給方物
之直遣還其人久留不去剽劫行旅至掠小兒為食己
而夤緣鎮守中官許入京武宗南巡其使火者亞三因
江彬侍帝左右帝時學其語以為戲其留懷遠驛者益
掠買良民築室立寨為久居計十五年御史邱道隆言
滿剌加乃剌封之國而佛郎機敢併之且啗我以利邀
求封貢決不可許宜却其使臣明示順逆令還滿剌加
疆土方許朝貢倘執迷不悛必檄告諸蕃聲罪致討御
史何鰲言佛郎機最凶狡兵械較諸蕃獨精前歲駕大
舶突入廣東會城礮聲殷地留驛者違制交通入都者
桀驁爭長今聽其往來貿易勢必爭鬭殺傷南方之禍
殆無紀極祖宗朝貢有定期防有常制故來者不多近
因布政使吳廷舉謂缺上供香物不問何年來取貨致
番舶不絶於海澨蠻人雜遝於州城禁防既疏水道益
熟此佛郎機所以乘機突至也乞悉驅在澳番舶及番
人潛居者禁私通嚴守備庶一方獲安疏下禮部言道
隆先宰順德鰲即順德人故深晰利害宜俟滿剌加使
臣至廷詰佛郎機侵奪鄰邦擾亂内地之罪奏請處置
其他悉如御史言報可亞三侍帝驕甚從駕入都居會
同館見提督主事梁焯不屈膝焯怒撻之彬大詬曰彼
嘗與天子嬉獻肯跪汝小官邪明年武宗崩亞三下吏
自言本華人為番人所使乃伏法絶其朝貢其年七月
又以接濟朝使為詞攜土物求市守臣請抽分如故事
詔復拒之其將别都盧既以巨礮利兵肆掠滿剌加諸
國横行海上復率其屬疎世利等駕五舟擊破巴西國
嘉靖二年遂寇新會之西草灣指揮柯榮百戶王應恩
禦之轉戰至稍州向化人潘丁苟先登衆齊進生禽别
都盧疎世利等四十二人斬首三十五級獲其二舟餘
賊復率三舟接戰應恩陣亡賊亦敗遁官軍得其礮即
名為佛郎機副使汪鋐進之朝九年秋鋐累官右都御
史上言今塞上墩臺城堡未嘗不設乃寇來輒遭蹂躙
者蓋墩臺止膫望城堡又無制遠之具故往往受困當
用臣所進佛郎機其小止二十斤以下遠可六百步者
則用之墩臺每墩用其一以三人守之其大至七十斤
以上遠可五六里者則用之城堡每堡用其三以十人
守之五里一墩十里一堡大小相依遠近相應寇將無
所容足可坐收不戰之功帝悦即從之火礮之有佛郎
機自此始然將士不善用迄莫能制寇也初廣東文武
官月俸多以番貨代至是貨至者寡有議復許佛郎機
通市者給事中王希文力爭乃定令諸番貢不以時及
勘合差失者悉行禁止由是番舶幾絶巡撫林富上言
粤中公私諸費多資商税番舶不至則公私皆窘今許
佛郎機互市有四利祖宗時諸番常貢外原有抽分之
法稍取其餘足供御用利一兩粤比歲用兵庫藏耗竭
籍以充軍餉備不虞利二粤西素仰給粤東小有徵發
即措辦不前若番舶流通則上下交濟利三小民以懋
遷為生持一錢之貨即得展轉販易衣食其中利四助
國裕民兩有所賴此因民之利而利之非開利孔為民
梯禍也從之自是佛郎機得入香山澳為市而其徒又
越境商於福建往來不絶至二十六年朱紈為巡撫嚴
禁通番其人無所獲利則整衆犯漳泉之月港浯嶼副
使柯喬等禦却之二十八年又犯詔安官軍迎擊於走
馬溪生禽賊首李光頭等九十六人餘遁去紈用便宜
斬之怨紈者御史陳九德遂劾其專擅帝遣給事中杜
汝禎往驗言此滿剌加商人歲招海濱無賴之徒往來
鬻販無僭號流劫事紈擅自行誅誠如御史所劾紈遂
被逮自殺蓋不知滿剌加即佛郎機也自紈死海禁復
弛佛郎機遂縦横海上無所忌而其市香山澚壕鏡者
至築室建城雄踞海畔若一國然將吏不肖者反視為
外府矣壕鏡在香山縣南虎跳門外先是暹羅占城瓜
哇琉球浡泥諸國互市俱在廣州設市舶司領之正德
時移於高州之電白縣嘉靖十四年指揮黃慶納賄請
於上官移之壕鏡歲輸課二萬金佛郎機遂得混入高
棟飛甍櫛比相望閩粤商人趨之若騖久之其來益衆
諸國人畏而避之遂專為所據四十四年僞稱滿剌加
入貢已改稱蒲都麗家守臣以聞下部議言必佛郎機
假託乃却之萬歷中破滅呂宋盡擅閩粤海上之利勢
益熾至三十四年又於隔水青州建寺高六七丈閎敞
竒閟非中國所有知縣張大猷請毁其高墉不果明年
番禺舉人盧廷龍會試入都請盡逐澳中諸番出居浪
白外海還我壕鏡故地當事不能用番人既築城聚海
外雜番廣通貿易至萬餘人吏其土者皆畏懼莫敢詰
甚有利其寶貨佯禁而隂許之者總督戴燿在事十三
年養成其患悉人又潛匿倭賊敵殺官軍四十二年總
督張鳴岡檄番人驅倭出海因上言粤之有澳夷猶疽
之在背也澳之有倭賊猶虎之傅翼也今一旦驅斥不
費一矢此聖天子威德所致惟是倭去而番尚存有謂
宜𠞰除者有謂宜移之浪白外洋就船貿易者顧兵難
輕動而壕鏡在香山内地官軍環海而守彼日食所需
咸仰於我一懷異志我即制其死命若移之外洋則巨
海茫茫奸宄安詰制禦安施似不如申明約束内不許
一奷闌出外不許一倭闌入無啟釁無弛防相安無患
之為愈也部議從之居三年設參將於中路雍陌營調
千人戍之防禦漸密天啟元年守臣慮其終為遣遣監
司馮從龍等毁其所築青州城番亦不敢拒其時大西
洋人來中國亦居此澳蓋番人本求市易初無不軌謀
中朝疑之過甚迄不許其朝貢又無力以制之故議者
紛然然終明之世此番固未嘗為變也其人長身高鼻
貓睛鷹嘴赤髮赤鬚好經商恃強陵轢諸國無所不往
後又稱干系臘國所産多犀象珠貝衣服華潔貴者冠
賤者笠見尊長輒去之初奉佛教後奉天主教市易但
伸指示數雖累千金不立約契有事指天為誓不相負
自滅滿剌加巴西吕宋三國海外諸蕃無敢與抗者
和蘭又名紅毛番地近佛郎機永樂宣德時鄭和七下
西洋歴諸番數十國無所謂和蘭者其人深目長鼻髮
眉鬚皆赤足長尺二寸頎偉倍常萬歷中福建商人歲
給引往販大泥呂宋及咬𠺕吧者和蘭人就諸國轉販
未敢窺中國也自佛郎機市香山據吕宋和蘭聞而慕
之二十九年駕大艦攜巨礮直薄吕宋吕宋人力拒之
則轉薄香山澳澳中人數詰問言欲通貢市不敢為寇
當事難之税使李道即召其酋入城遊處一月不敢聞
於朝乃遣還澳中人慮其登陸謹防禦始引去海澄人
李錦及奸商潘秀郭震久居大泥與和蘭人習語及中
國事錦曰若欲通貢市無若漳州者漳南有澎湖嶼去
海遠誠奪而守之貢市不難成也其酋麻韋郎曰守臣
不許奈何曰税使高寀嗜金銀甚若厚賄之彼特疏上
聞天子必報可守臣敢抗旨哉酋曰善錦乃代為大泥
國王書一移寀一移兵備副使一移守將俾秀震齎以
來守將陶拱聖大駭亟白當事繫秀於獄震遂不敢入
初秀與酋約入閩有成議當遣舟相聞而酋卞急不能
待郎駕二大艦直抵澎湖時三十二年之七月汛兵已
撤如入無人之墟遂伐木築舍為久居計錦亦潛入漳
州偵探詭言被獲逃還當事已廉知其状并繫獄己而
議遣二人諭其酋還國許以自贖且拘震與俱三人既
與酋成約不欲自彰其失第云我國尚依違未定而當
事所遣將校詹獻忠齎檄往諭者乃多攜幣帛食物覬
其厚酬海濱人又潛載貨物往市酋益觀望不肯去當
事屢遣使諭之見酋語輒不競愈為所慢而寀已遣心
腹周之範詣酋說以三萬金餽寀即許貢市酋喜與之
盟已就矣會總兵施德政令都司沈有容將兵往諭有
容負膽智大聲論說酋心折乃曰我從不聞此言其下
人露刃相詰有容無所懾盛氣與辨酋乃悔悟令之範
還所贈金止以哆囉嗹玻璃器及番刀番酒餽寀乞代
奏通市寀不敢應而撫按嚴禁奸民下海犯者必誅由
是接濟路窮番人無所得食十月末揚帆去巡撫徐學
聚劾秀錦等罪論死遣戍有差然是時佛郎機横海上
紅毛與爭雄復汎舟東來攻破美洛居國與佛郎機分
地而守後又侵奪臺灣地築室耕田久留不去海上奸
民闌出貨物與市已又出據澎湖築城設守漸為求市
計守臣懼禍說以毁城遠徙即許互市番人從之天啟
三年果毁其城移舟去巡撫商周祚以遵諭遠徙上聞
然其據臺灣自若也己而互市不成番人怨復築城澎
湖掠漁舟六百餘艘俾華人運土石助築尋犯厦門官
軍禦之俘斬數十人乃詭詞求款再許毁城遠徙而修
築如故己又泊舟風櫃仔出沒浯嶼白坑東椗莆頭古
雷洪嶼沙洲甲洲間要求互市而海寇李旦復助之濱
海郡邑為戒嚴其年巡撫南居益初至謀討之上言臣
入境以來聞番船五艘續至與風櫃仔船合凡十有一
艘其勢愈熾有小校陳士瑛者先遣往咬𠺕吧宣諭其
王至三角嶼遇紅毛船言咬𠺕吧王已往阿南國因與
士瑛偕至大泥謁其王王言咬𠺕吧國主已大集戰艦
議往澎湖求互市若不見許必至搆兵蓋阿南即紅毛
番國而咬𠺕吧大泥與之合謀必不可以理諭為今日
計非用兵不可因列上調兵足餉方略部議從之四年
正月遣將先奪鎮海港而城之且築且戰番人乃退守
風櫃城居益增兵往助攻擊數月寇猶不退乃大發兵
諸軍齊進寇勢窘兩遣使求緩兵容運米入舟即退去
諸將以窮寇莫追許之遂揚帆去獨渠帥高文律等十
二人據高樓自守諸將破禽之獻俘於朝澎湖之警以
息而其據臺灣者猶自若也崇禎中為鄭芝龍所破不
敢窺内地者數年乃與香山佛郎機通好私貿外洋十
年駕四舶由虎跳門薄廣州聲言求市其酋招搖市上
奸民視之若金穴蓋大姓有為之主者當道鑒壕鏡事
議驅斥或從中撓之會總督張鏡心初至力持不可乃
遁去已為奸民李葉榮所誘交通總兵陳謙為居停出
入事露葉榮下吏謙自請調用以避禍為兵科淩義渠
等所劾坐逮訊自是奸民知事終不成不復敢勾引而
番人猶據臺灣自若其本國在西洋者去中華絶遠華
人未嘗至十所恃惟巨舟大礮舟長三十丈廣六丈厚
二尺餘樹五桅後為三層樓旁設小窗置銅礮桅下置
二丈巨鐵礮發之可洞裂石城震數十里世所稱紅夷
礮即其製也然以舟大難轉或遇淺沙即不能動而其
人又不善戰故往往挫衂其所役使名烏鬼入水不沈
走海面若平地其柁後置照海鏡大徑數尺能照數百
里其人悉奉天主教所産有金銀琥珀瑪瑙玻璃天鵝
絨𤨏服哆囉嗹國土既富遇中國貨物當意者不惜厚
資故華人樂與為市
明史卷三百二十五
