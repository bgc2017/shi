欽定四庫全書
明史卷二百七十四考證
史可法傳總兵官牟文綬劉良佐擊敗之挂車河(臣)
方煒按良綬是時本協守鳳陵緣舒城急淮撫邀之
援舒桐城非淮撫分地而於舒為唇齒按臣張煊請
救於文綬乃以閠四月偕良佐率馬步九千人至桐
城勝之仍以舒警行而分二千人戍桐城見明紀事
本末謹附識
史可法傳代朱大典總督漕運(臣)方煒按可法督漕
時廷議將易兵部尚書陳新甲於是尚書劉遵憲言
官章正宸等十一人並舉可法章下吏部尚書李日
宣等言可法文武才而漕事方亟宜俟報竣召用乃
復留見孫承澤春明夢餘錄謹附識
史可法傳奏行更新八事(臣)方煒按所奏八事明紀
事本末諸書皆無考謹識
史可法傳朝命可法往解得功良佐澤清皆聽命(臣)
方煒按是時監軍太僕寺少卿萬元吉詣諸將營往
來開諭乃解見元吉本傳謹附識
史可法傳十月傑帥師北征(臣)方煒按是年七月傑
發總兵李朝雲赴泗州防守參將蒋應雄許占魁郭
茂榮李玉赴徐州防守十月傑自提兵直趨歸開見
明紀事本末謹附識
史可法傳加故中允衛允文兵部右侍郎(臣)方煒按
中允衛允文士英本傳作侍講互異未知孰是謹附
考
史可法傳允文傑同鄊也陷賊南還傑請為己監軍
(臣)方煒按允文監傑軍時已以原官兼兵科給事中
見傑本傳謹附識
史可法傳得功已敗良玉兵(臣)方煒按是時以敗良
玉功封得功靖國公見綏寇紀略謹附識
史可法傳可法大呼曰我史督師也遂殺之(臣)方煒
按史可法及侯方巖任民育曲從直王纘爵周志畏
羅伏龍楊振熙吳道正王志端汪思城何剛
賜諡俱另開卷末謹識
史可法傳家人舉笏招魂葬於揚州郭外之梅花嶺
(臣)方煒按謹按乾隆四十年蒙
恩修可法祠墓並
繪其遺像刻石祠中表忠曠典誠自古所未有也謹識於
此
史可法傳可法才渭渭方歲貢當得官不受職而擬授
崑山歸昭等二十餘人為通判推官知縣甫二旬城
陷渭監守鈔關投於河昭死西門從死者十七人時
同守城死者又有遵義知府何剛庶吉士吳爾壎而
揚州諸生殉義者有高孝纘王士綉王纘王績王續
等又有武生戴之藩醫者陳天拔畫士陸愉義兵張
有德市民馮應昌舟子徐某並自盡(臣)方煒按
盧渭歸昭及高孝纘王士綉王纘王績王續戴之藩
陳天拔陸愉張有德馮應昌舟子徐某均
賜祀忠義祠謹識
高弘圖傳擢御史(臣)方煒按弘圖為御史時與言
官張慎言交章請寬賈繼春罪忤旨將重譴尚書周
嘉謨大學士劉一璟力救乃奪俸二年見明實錄謹
附識
高弘圖傳遂削籍歸家(臣)方煒按弘圖之削籍而歸
也在六年三月見明紀事本末謹附識
高弘圖傳馬士英疏薦阮大鋮弘圖不可(臣)方煒按
士英薦起大鋮時吏部尚書吕大器懷遠侯常延齡
太僕寺少卿萬元吉御史陳良弼詹兆恒郭維經王
孫蕃左光先兵部郎中尹民興等各疏争不聽見明
紀事本末謹附識
高弘圖傳其年十月弘圖四疏乞休(臣)方煒按是時
弘圖並請召還史可法不許見明紀事本末謹附識
姜曰廣傳曰廣嘗與士英交詆王前(臣)方煒按是時
議設厰衛緝事官蘇松巡撫祁彪佳力諫曰廣為擬
俞旨不從疏争之甚力乃命五城御史察訪見明紀
事本末謹附識
姜曰廣傳統&KR2099;復劾曰廣五大罪(臣)方煒按統&KR2099;所
劾曰廣五大罪一引用東林鄭三俊吳甡房可壯孫
晉把持朝政以劉士楨為通政遏章奏以王重為文
選植私人二簒逆令楊廷麟出劇盜南康獄交聫奸
俠日窺南都聲息將有劫遷别戴之謀三庇從賊諸
臣四納賄五奸媳給事中熊汝霖總督袁繼咸皆不
平抗疏論列不報見明紀事本末謹附識
姜曰廣傳曰廣投偰家池死(臣)方偉按姜曰廣
賜諡另載卷末謹識
姜曰廣傳(周鑣附)士英劾鑣從弟鍾從逆并及鑣(臣)
方煒按鍾崇禎十五年授庶吉士降於自成用為檢
討賊敗南歸或𫝊其勸進表有比堯舜而多武功邁
湯武而無慚德後又進急下江南策士英遂劾其罪
並言鑣及鍾胞弟前蕭山令銓均當從坐遂被逮見
明紀事本末謹附識
姜曰廣傳(周鑣附)大鋮謂鑣實召良玉兵(臣)方煒按
鑣友人桐城左國棅蕪湖沈士柱皆嘗列名防亂公
揭避大鋮客良玉所故大鋮謂鑣召良玉兵見綏寇
紀略謹附識
姜曰廣傳(雷縯祚附)劾楊嗣昌六大罪可斬(臣)方煒
按縯祚所劾嗣昌六大罪明紀事本末諸書皆無可
考謹識
姜曰廣傳(雷縯祚附)福王時統&KR2099;劾曰廣因及之遂逮
治(臣)方煒按甲申五月議立福王時曰廣謂縯祚
其門人言福王不可立當設法阻之至是統&KR2099;劾及
之大鋮復據以入告言縯祚當時欲設法阻之可為寒
心請立正典刑明年二月給事中林有本劾縯祚不
孝不忠四月遂賜死見明紀事本末謹附識
明史卷二百七十四考證
附明史卷二百七十四考証後
乾隆四十一年
賜諡諸臣
史可法專諡忠正
高弘圖專諡忠貞
姜曰廣專諡忠確
任民育何剛
以上通諡忠節
曲從直周志畏
以上通諡烈愍
侯方巖王纘爵羅伏龍楊振熙吳道正
王志端汪思誠
以上通諡節愍
