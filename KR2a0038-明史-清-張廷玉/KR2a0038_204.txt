欽定四庫全書
明史卷一百六十
大學士張廷玉等奉敕修
列傳第四十八
王彰魏源
金濓石璞(王卺)
羅通羅綺(張固)
張瑄張鵬
李裕
王彰字文昭鄭人洪武二十年舉於鄉補國子生使山
東平糴以廉幹稱擢吏科源士踰年革源士改給事中
累遷山西左參政永樂五年召為禮部侍郎父喪服除
改戶部陜西大疫奉使祀西嶽新安民鬻子女償賦彰
奏為蠲除贖還所鬻改右副都御史陜西僉事馬英激
肅州番為變殺御史及都指揮彰劾英置極典又劾御
史陳孟旭受賕枉法文獻盗銀課及金吾指揮李嚴逐
母不飬皆坐死他所論劾甚衆十一年從帝北巡彰有
母年八十餘矣命歸省賜其母冠服金幣諭之曰君子
居官不忘親居家不忘君凡所過民安否吏賢不肖悉
以聞彰還奏事稱旨久之進右都御史十九年帝遣廷
臣二十六人巡撫天下彰與給事中王勵往河南終明
世大臣得撫鄉土者彰與葉春而已河南水灾民多流
亡長吏不加恤彰奏黜貪刻者百餘人罷不急之徵十
餘事招復流民發廩振貸多所全活還朝命督餉北征
仁宗即位河溢䦕封命彰與都指揮李信往振恤宣德
元年五月命彰自良鄉抵南京巡撫軍民尋以所言率
常事降敕切責令詳具利病以聞復諭侍臣曰兩京相
距數千里驛使往來為擾或遘水旱小民失所朝使還
及御史巡歷皆不以告故遣彰往視今所奏多細故大
臣如此朕復何望卿等當悉朕意君臣同體勿有所疑
尋召還命與都督山雲巡山海至居庸諸關隘踰二月
還奏將士擅離伍者詔逮治遂命兵部三月一遣御史
給事中點閱明年四月卒於官彰嚴介自持請托皆絶
然用法過刻其母屢以為言不能改時劉觀為左都御
史人謂彰公而不恕觀私而不刻云
魏源字文淵建昌縣人永樂四年進士除監察御史辨
松江知府黃子威誣奏減浙東瀕海漁課巡按陜西西
安大疫療活甚衆奏言諸府倉粟積一千九十餘萬石
足支十年今民疫妨農請輸鈔代兩税之半從之凉州
土寇將為變亟請勦亂遂息兩遭喪俱起復洪熙元年
出為浙江按察副使宣德三年召署刑部右侍郎五年
河南旱荒民多轉徙帝以源廉正有為命為左布政使
俾馳驛之任時侍郎許廓往撫輯廷議又起丁憂布政
使李昌祺原官源與廓昌祺𤼵倉廪免逋賦雜役流民
漸歸雨亦旋降歲大豐居三年召還授刑部左侍郎明
年永豐民夏九旭等據大盤山為亂帝以源江西人命
撫之都督任禮帥兵隨其後未至官軍禽九旭因命二
人採木四川兼飭邊務英宗即位進尚書正統二年五
月命整飭大同宣府諸邊許便宜行事源遣都督僉事
李謙守獨石楊洪副之劾萬全衞指揮杜衡戍廣西明
年奏大同總兵官譚廣老帝命黃真楊洪充左右參將
協鎮諸將肅然按行天城朔州諸險要令將吏分守設
威遠衞增修䦕平龍門城自獨石抵宣府增置墩堠免
屯軍租一年儲火器為邊備諸依權貴避役者悉括歸
伍尋以宣大軍務久弛請召還巡撫僉都御史盧睿而
薦兵部侍郎于謙為鎮守參贊朝廷以謙方撫山西河
南不聽于是言官以臨邊擅易置大臣為源罪合疏劾
之且言源為御史嘗犯贓及冒領誥命帝以源有勞置
不問事竣還朝與都御史陳智相詈於直廬智以聞詔
兩責之歲旱錄上疑獄且請推行於天下報可旋坐决
獄不當與侍郎何文淵俱下獄得宥復以上遼王貴烚
罪狀不言其内亂事與三司官皆繫詔獄累月釋還職
源在刑部久議獄多平恕陜西僉事計資言武臣雜犯
等罪予半俸謫極邊源以所言深刻奏寢之郎中林厚
言禁刁訟告訐及擇理刑官勘重囚務凴贓具四事皆
以源議得施行六年以足疾命朝朔望八年致仕卒
金濓字宗瀚山陽人永樂十六年進士授御史宣德初
巡按廣東廉能最改按江西浙江捕巨盜不獲坐免盜
就執乃復官嘗言郡縣吏貪濁宜敕按察司巡按御史
察廉能者如洪武間故事遣使勞賚則清濁分循良勸
帝嘉納之用薦遷陜西副使正統元年上書請補衛所
缺官益寧夏守兵設漢中鎮守都指揮使多議行三年
擢僉都御史參贊寧夏軍務濓有心計善籌畫西陲晏
然寧夏舊有五渠而鳴沙洲七星漢伯石灰三渠淤濓
請濬之溉蕪田一千三百餘頃時詔富民輸米助邊千
石以上褒以璽書濂言邊地粟貴請并旌不及額者儲
由此充六年詔僉都御史與睿代明更代明年睿召還
濓復出鎮尋加右副都御史與睿代者再八年秋拜刑
部尚書侍經筵十一年安鄉伯張安與弟爭禄詔逮治
法司與戶部相諉言官劾濓及戸部尚書王佐右都御
史陳鎰侍郎丁鉉馬昂副都御史丁璿程富等俱下獄
數日釋之福建賊鄧茂七等為亂都督劉聚都御史張
楷征之不克十三年十一月大發兵命寧陽侯陳懋等
為將軍往討以濓參軍務比至御史丁瑄已大破賊茂
七死餘擁其兄子伯孫據九龍山拒官軍濓與與衆謀
羸師誘之出伏精兵入其壘遂禽伯孫帝乃移楷討浙
寇而留濓擊平餘賊未下者會英宗北狩兵事棘召還
言者交劾濓無功景帝不問加濓太子賓客給二俸尋
改戸部尚書進太子太保時四方用兵需餉急濓綜核
無遺議上撙節便宜十六事國用得無乏未幾上皇還
額森請遣使往來如初帝堅意絶之濓再疏諫不聽初
帝即位詔免景泰二年天下租十之三濓檄有司但減
米麥其折收銀布絲帛者徵如故三年二月學士江淵
以為言命部查理濓内慚抵無有給事中李侃等請詰
天下有司違詔故濓恐事敗乃言銀布絲帛詔書未載
若槩減免國用何資於是給事中御史劾濓失信於民
為國斂怨且訐其陰事帝欲宥之而侃與御史王允力
爭遂下都察院獄越三日釋之削宫保改工部吏部尚
書何文淵言理財非濓不可乃復還戸部濓上疏自理
遂乞骸骨帝慰留之東宫建復宫保尋復條上節軍匠
及僧道冗食共十事五年卒官以軍功追封沭陽伯諡
榮襄濓剛果有力所至以嚴辦稱然接下多暴怒在刑
部持法稍深及為戶部值兵興財詘頗厚斂以足用云
石璞字仲玉臨漳人永樂九年舉於鄉入國學選授御
史正統初歷任江西按察司三年坐逸囚降副使璞善
斷疑獄民娶婦三日歸寧失之婦翁訟婿殺女誣服論
死璞禱於神夢神示以麥字璞曰麥者兩人夾一人也
比明械囚趣行刑未出一童子窺門屏間捕入則道士
徒也叱曰爾師令爾偵事乎童子首實果二道士匿婦
稿麥中立捕論如法在江西數年風紀整肅雖婦䜿無
不知石憲使者七年遷山西布政使明年以朝廷歲用
物料有司科派擾民請于折糧銀内歲存千兩令官買
辦庶官用可完民亦不擾從之十三年工部尚書王卺
以不能屈意王振致仕去璞為振所善遂召為尚書明
年處州賊葉宗留作亂總兵官徐恭等往討以璞參其
軍事師未至宗留已為其黨陳鑑胡所殺巡撫張驥招
降鑑胡服勢稍息璞等逗遛無功為御史張洪等所劾
詔俟師旋以聞已而景帝嗣位召還論功兼大理寺卿
尋出募天下義勇還朝會中官金英下獄法司劾璞嘗
賂英遂并下璞獄當中特宥之出理大同軍餉敵犯馬
營命提督宣府軍務至則寇已退還理部事加太子太
保給二俸河決沙灣命治之璞以決口未易塞别濬渠
自黑洋山至徐州以通漕艘而決口如故乃命内官黎
賢等偕御史彭誼助之汗沙灣築石堤以禦決河䦕月
河二引水益運河以殺水勢決乃塞璞還言京師盜賊
多出軍伍間有獲者輒云糧餉虧減妻孥饑凍故又聞
兩畿山東河南被灾窮民多事剽掠不及今拊循恐方
來之憂甚於邊患口外守軍夜行晝伏艱苦萬狀今邊
疆未靖宜增餉以作士氣乃反減其月糧此實啟盜悞
國之端非節財足用之術帝深納其言沙灣復決璞再
往治之以母憂歸起復六年改兵部尚書與于謙協理
部事明年湖廣苗亂命璞總督軍務與南和伯方瑛討
之順天元年以捷聞召還命致仕既而論功賜鈔幣四
年冬用李賢薦召為南京左都御史時璞已老瞶不能
任事七年為錦衣衞指揮僉事門達所劾罷歸卒王卺
郿人永樂中鄉薦歷山東左布政使所至有惠政正統
六年入為工部侍郎代吳中為尚書歸家十五年卒
羅通字學古吉水人永樂十年進士授御史巡按四川
都指揮郭贇與清軍御史汪琳中交通為奸利通劾奏
逮治之三殿災偕同官何忠等極陳時政闕失忤旨出
為交阯清化知州宣德元年黎利反王通戰敗擅傳檄
割清化迤西畀賊賊方圍清化通與指揮打忠堅守乘
間破賊殺傷甚衆賊將遁而檄至通曰吾軰殺賊多若出
城必無全理與就縛曷若盡忠死乃與忠益固守賊久
攻不下令降將蔡福說降通登陴大罵賊知城不可拔
引去及還京宣宗大奬勞之改戸部員外郎出理宣府
軍餉奏言朝議儲餉䦕平令每軍運一石又當以騎士
護行計所費率二石七斗而致一石今軍民多願輸米
易鹽請捐舊例五分之二則人自樂輸餉足而兵不疲
帝可之正統初遷兵部郎中從尚書王驥整飭甘肅邊
務從破敵于烏拉納還以貪滛事為驥所覺驥遣通奏
邊情即䟽通罪下獄謫廣西容山閘官已調東莞河泊
所官九年都督僉事曹儉薦其有文武才乞收用吏部
執不可景帝監國以于謙陳循薦起兵部員外郎守居
庸關俄進郎中帝即位進右副都御史額森犯京師别
部攻居庸甚急天大寒通汲水灌城冰堅不得近七日
遁走追擊破之景泰元年召還時楊洪督京營命通參
軍務兼理院事言諸邊報警率由守將畏徵調餙詐以
惑朝廷遇賊數十輒稱殺敗數千向者德勝等門外不
知斬馘幾何而獲官者至六萬六千餘人輦下且然何
况塞外且韓信起自行伍穰苴拔於寒徵宜博搜將士
中如信苴者與議軍事若今腰玉珥貂皆苟全性命保
爵禄之人憎賢忌才能言而不能行未足與議也意蓋
詆謙與石亨輩謙疏辨言槩責邊報不實果有警不奏
必致悞事德勝門外官軍升級惟武清侯石亨功次冊
當先者萬九千八百餘人及陣亡三千餘人而已安所
得六萬之多通以為濫宜將臣及亨等陞爵削奪有如
韓信穰苴者乞即命指薦并罷臣營務俾專治部事疏
下廷議廷臣其言謙及石亨楊洪實堪其任又謂通志
在滅賊無他帝兩解之尋敕謙錄功不得如從前冒濫
盖因通言而發也給事中覃浩等言通本以知兵用不
宜理院事乃解其兼職塞上軍民多為寇所掠通請榜
諸邊能自歸者軍免戍守三年民復徭役終身又請懸
封爵重賞募能禽斬額森巴延特穆爾喜寧者已又言
古之將帥務搜拔衆才如知山川形勢者可使導軍能
騰高越險者可使覘敵能風角鳥占者可使備變今軍
中未見其人乞敕廷臣各舉所知命總兵官楊洪副將
孫鏜同臣考騐詔皆行之宣府有警總兵官朱謙告急
廷推都督同知范廣帥兵往以通提督軍務寇退駐師
懷來宣府以邊儲不敷召還六月于謙以山西近寇請
遣大臣往鎮楊洪亦乞遣重臣從雁門關護餉大同帝
以命通通不欲行請得與謙洪俱謙言國家多難非臣
子辭勞之日奏乞躬往帝不允卒命通通本謙所舉而
每事牴牾人由是不直通二年召還仍贊軍務東宫改
建加太子少保上言貢使擕馬四萬餘匹宜量增價酬
之價增則後來益衆此亦強中國弱外裔之一策帝以
所貢馬率不堪用若增價正墮賊計寢通奏四年進右
都御史贊軍務如故通好大言遇人輒談兵自陳殺賊
功求世襲武職為給事中王竑所劾帝釋不罪天順初
自陳預謀迎駕恐為石亨等所掩乃授其二子所鎮撫
三年致仕成化六年卒賜祭葬如例
羅綺磁州人宣德五年進士英宗即位授御史按直隸
福建有能名正統九年參贊寧夏軍務踰年當代軍民
詣鎮守都御史陳鎰乞留以聞命復任尋擢大理右寺
丞參贊如故常以事劾指揮任信陳斌二人皆王振黨
十一年四月信斌訐綺不法事下總兵官黃真覆覈真
謂綺常詈宦官為老奴以激怒振召還京法司擬贖振
改令錦衣衛再鞫指揮同知馬順鍛鍊成獄謫戍遼東
景帝立綺訴冤不聽尋用尚書于謙金濓薦召復官進
右少卿副李實使衛拉特上皇還以勞擢刑部左侍郎
明年二月出督雲南四川軍儲已代寇深鎮守松潘賊
首卓勞糾他砦阿兒結等頻為寇綺禽斬之土官王永
高茂林董敏相讐殺守將不能制綺搗永巢誅之又敗
黑虎諸塞番斬馘三百五十在鎮七年威名甚震天順
初召為左副都御史以功賜二品祿御史張鵬楊瑄劾
石亨亨謂綺與右都御史耿九疇使之并下獄降廣東
參政綺鞅鞅未赴明年閏二月綺鄉人告磁州同知龍
約自京還與綺言天子仍寵宦官刻香木為王振形以
葬綺微笑云朝廷失政致吾輩降黜奏上捕綺下吏坐
死籍其家陳所籍財賄于文華門示百官家屬戍邊婦
女没入浣衣局憲宗立赦為民還其資産時與綺先後
鎮四川者張固字公正新喻人宣德八年進士正統初
授刑科給事中改吏科奉命撫裕州流民景泰改元給
事中李實請於四川行都司設鎮守大臣乃遷固大理
右少卿鎮建昌有政績三年還理寺事山東盗起奉命
督捕適霖潦灾流人載道固盡心振卹盜賊弭散還卒
於官固在諫職敢言大臣多被彈劾又劾都御史陳鎰
等舉屬官出身掾吏者為知府自是掾吏不得歷知府
著為例英宗將北征偕同官疏諫復辟追念之已卒遣
使諭祭官其一子子黼仕至廣西按察使
張瑄字廷璽江浦人正統七年進士授刑部主事歷郎
中有能聲景泰時賜敕為吉安知府俗尚巫迎神無休
日瑄遇諸途投神水中俄遘危疾父老皆言神為崇請
復之瑄怒不許疾亦愈歲大饑陳牒上官不俟報輒𤼵
廩振貸居八年用薦擢廣東右布政使廣西賊莫文章
等越境陷連山瑄擊斬之又破陽山賊周公轉新興賊
鄧李保等既而大藤峽賊頻䧟屬邑瑄坐停俸成化初
韓雍平賊錄瑄轉餉勞賜銀幣給俸如初瑄按行所部
督建預備倉六十二修陂塘圩岸四千六百增築廣州
新會諸城垣一十二民德瑄惟恐其去既轉左布政使
會滿九載當赴京軍民相率乞留巡撫陳濓等為之請
乃仍故任八年始以右副都御史巡撫福建平賊林夀
六魏懷三等福安夀寧諸縣鄰江浙賊首葉旺葉春等
負險瑄捕誅之餘盡解散帝降敕勞之改撫河南議事
入都陳撫流民振滯才十八事所司多議行黃河水溢
瑄請振且移王府祿米於他所留應輸榆林餉濟荒石
取直八錢輸榆林民稱便還理院事尋遷南京刑部侍
郎久之進尚書二十年星變被劾帝弗問居三年給事
御史復劾之遂落職孝宗立復官致仕
張鵬字騰霄淶水人景泰二年進士授御史上疏言懷
利事君人臣所戒比每遇聖節或進羊馬錦綺交錯殿
廷自非貪賄安有餘財充進奉且陛下富有四海豈藉
是足國哉宜一切停罷塞謟諛奔競之途疏凡四事帝
頗採用出按大同宣府奏兩鎮軍士敝衣菲食病無藥
死無棺乞官給醫藥棺槥設義塚俾饗厲祭死者蒙恩
則生者勸帝立報可且命諸邊槩行之奏停淮揚征賦
給牛種天順元年同官楊瑄劾石亨曹吉祥鵬亦偕劉
泰魏瀚康驥論劾俱得罪下詔獄諸御史多謫官而鵬
瑄戍遼東頃之赦免復戍南丹憲宗立廷臣交薦召復
原官尋超擢福建按察使成化四年以右僉都御史巡
撫廣西勦蠻寇有功其冬罷巡撫官命還理南京都察
院事改督漕運兼撫淮揚四府尋觧漕務專理巡撫事
復還南京進副都御史巡撫寧夏召還歷兵部左右侍
郎十八年代陳鉞為兵部尚書守珠池宦官韋助乞往
來高肇瓊廉會守巡官捕寇鵬執不可帝竟許之南北
印馬率遣勛臣内侍後以灾傷止遣御史是年帝復欲
遣内侍鵬等執不可帝勉從之命俟後仍如故事鎮守
大同中官汪直言小王子將大舉請發京兵援鵬等言
大同士馬四萬已足用所請宜勿許且京軍困營造精
力銷沮猝有急何以作威厲氣請悉停其役詔可尋加
太子少保鵬初為御史剛直尚氣節有盛名後敭歷中
外惟事安靜羣小竊柄閣臣萬安劉吉輩專營私鵬循
職而已不能有所匡救二十一年星變鵬偕僚屬言傳
奉武職至八百餘人乞悉令閒住非軍功毋濫授四方
鎮守監槍守備内官非正統間原設者悉宜召還廷臣
亦交以請下兵部覆覈鵬畏中官不敢堅其議帝遂盡
留之時論皆咎鵬奸民章瑾獻珍寳得為錦衣鎮撫理
刑缺鵬所上不允知帝意屬瑾即推用焉臺諫劾大臣
不職者多及鵬鵬力求去遂賜敕給驛以歸弘治四年
卒諡懿簡
李裕字資德豐城人景泰五年進士授御史天順中巡
按陜西上安邊八事石彪濫報首功詔裕覈實彪從父
亨以書抵裕裕焚之以實聞亨亦旋敗由是有強直聲
都御史寇深遇僚屬嚴惟裕不為屈以才擢山東按察
使重囚二百餘人或經十餘年未判裕旬月間決遣殆
盡大峴山賊寨七十餘裕捕戮其魁縱脅從除其逋負
亂遂平成化初遷陜西左布政使入為順天府尹政聲
大著進右副都御史總督漕運兼巡撫江北諸府濬白
塔孟瀆二河以便漕張秋南旺及淮安西湖舊編木捍
衝激勞費無已裕與郎中楊恭等謀易以石遂為永利
淮鳳方饑而太僕徵預備馬二萬匹裕論罷之在淮六
歲每歲入計事陳利病多施行父憂歸服除留佐院事
十九年代戴縉為右都御史縉附汪直嘗請復立西厰
者也在臺綱紀不立裕欲振之御史有過或遭箠撻由
是得謗汪直敗偕副都御史屠滽請雪諸忤直得罪者
帝不悦奪俸又坐累調南京都察院考績赴都留為工
部尚書初吏部尚書尹旻罷耿裕代之以持正不為萬
安所喜而李孜省貴幸用事欲引鄉人乃協謀去耿裕
以李裕代之裕本廉介負時望以孜省故名頗損其銓
叙亦平故事考察目有四曰老疾曰罷軟曰貪酷曰不
謹裕言人材質不同偏執類酷遲鈍類軟乞立才力不
及一途以寓愛惜人才之意帝善之遂著為令孝宗立
言官交章劾裕進由孜省裕不平為辨誣錄連疏乞休
去正德中卒年八十八
贊曰王彰等或以性行未純為時訾議綜其生平瑕瑜
互見然敭歷中外勞績多有可紀書稱與人不求備春
秋之義善善長則諸人固不失為國家幹濟材歟
明史卷一百六十
