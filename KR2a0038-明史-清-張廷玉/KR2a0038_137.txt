欽定四庫全書
明史卷一百二十六考證
李文忠傳年十二而母死(臣)方煒按李文忠母殁之
年史刻本作年十二考焦竑獻徵錄亦同惟朱國楨
開國臣𫝊稱文忠来歸時年十五公主薨已二年是
文忠十三歲時公主乃殁與史文小異但無憑折衷
謹附識如左
李文忠傳(子景隆附)都督瞿能攻張掖門垂破景隆忌
能功止之(臣)方煒按掖門瞿能傳亦載之但考
遼金史明四史地理志及春明夢餘錄日下舊聞均
無此門名惟查金史燕京西門有名彰意者雖由元
至明已非其舊或當時猶沿呼其名而方言土語音
轉多訛遂呼為張掖耳謹考訂而仍其舊
鄧愈𫝊其明年友諒衆六十萬入寇(臣)方煒按陳友
諒圍洪都之衆開國臣傳稱五十萬史作六十萬傅
維鱗明書亦作六十萬或當時文報多寡偶殊沿襲
書之無從訂正謹考異而仍其舊
鄧愈𫝊鄧克明之弟志清據永豐有卒二萬愈擊破之
(臣)方煒按考獻徵錄開國臣𫝊均以據永豐者為
鄧青史作鄧克明之弟志清他無可考謹識以闕疑
湯和𫝊十八年思州蠻叛以征虜將軍從楚王討平之
(臣)方煒按開國臣𫝊稱十八年湯和從楚王討平
古州蠻不作思州又考獻徵錄十八年五開山獠為
亂王帥師討平之俘戮四萬人亦即此事也史作思
州不知何據謹識闕疑
沐英𫝊是年冬入朝賜宴奉天殿賚黃金二百兩白金
五千兩鈔五百錠綵幣百疋(臣)方煒按沐英賜鈔
數目開國臣𫝊作鈔五千錠獻徵錄又作鈔二萬五
千貫陳金三家世典又作七萬五千貫與史書五百
錠者多寡迥别當時傳聞異辭遂各就所見書之不
及詳考耳謹識如右
明史卷一百二十六考證
