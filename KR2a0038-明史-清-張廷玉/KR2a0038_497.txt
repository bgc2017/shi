欽定四庫全書
明史卷三百七考證
紀綱傳誣逮浙江按察使周新致之死(臣)方煒按綱
使千戶緝事浙中作威受賕周新捕治之千戶脱走
訴綱綱遂誣逮新旗校皆錦衣私人在道榜掠既至
致之死事詳明實錄及明史周新傳此傳未詳謹附
識
紀綱傳吴中故大豪沈萬三洪武時籍没所漏貲尚富
(臣)方煒按開國臣傳載萬三名富其弟萬四名貴
以力田致富明太祖初起萬三兄弟獻金佐軍用後
其孫漢傑玠等皆讀書仕宦未詳其籍没事與傳互
異謹附識
紀綱傳其黨敬江謙春瑛等誅譴有差(臣)方煒按明
實錄時丁鈺亦以母喪預慶成宴被劾帝始悟其奸
邪戍邊謹附識
門逹傳坐累解職(臣)方煒按門達坐累解職識大錄
諸書俱未載其事明實錄亦未見謹識
門達傳然是時英宗慮廷臣黨比欲知外事倚錦衣官
校為耳目(臣)方煒按明實錄天順二年冬十月李
賢請罷錦衣官校刺事帝不許於是杲逹等勢益熾
謹附考
門逹傳(逯杲附)杲所遣校尉誣寧府弋陽王奠壏母子
亂帝遣官往勘事已白靖王奠培等亦言無左騐帝
怒責杲杲執如初帝竟賜奠壏母子死方舁尸出大
雷雨平地水數尺人咸以為冤(臣)方煒按明實錄
殺弋陽王奠壏為天順五年夏五月事維時令奠壏
兄奠培具實以聞且遣官與杲按問𫝊中未及杲親
往勘一節謹附識
門逹傳當是時逹害大學士李賢寵又數規已嘗譖於
帝言賢受陸瑜金酬以尚書帝疑之不下詔者半載
至是拷掠塤教以引賢(臣)方煒按大事記楊塤一
作楊瑄為彩漆軍匠時逹逼瑄供李賢主使瑄陽諾
且曰我言於此無人證見不若請鞫於廷逹信之以
聞此又一說謹附識
門達傳憲宗嗣位綸敗(臣)方煒按王綸為東宮内侍
嘗從侍讀學士錢溥受學英宗疾綸私詣溥計事及
英宗崩綸又衰服襲貂憲宗惡之下獄謹附識
門達傳言官交章論其罪命逮治論斬(臣)方煒按達
坐調都勻衛左都御史李賓疏其罪當正國法乃論
斬初門達廷訊時負故強辨至賓前則曰公直訊我
遂引服見明實錄謹附識
李孜省傳九卿大臣給事御史皆極論𫝊奉官之弊首
及孜省常恩等(臣)方煒按憲章錄時工部主事張
吉上疏斥李孜省僧繼曉等罪惡戶部主事周軫兵部
郎中崔陞中書舍人丁璣等亦上疏力言俱不報
故孜省恨廷臣甚日事搆逐謹識
李孜省傳其年十月再復左通政益作威福(臣)方煒
按時言者多觸上怒書姓名於屏者六十人吏部不
敢陞拔見憲章錄謹識
李孜省傳孝宗嗣位始用科道言盡汰𫝊奉旨謪孜省
常恩玉芝玒中經戍邊衛(臣)方煒按是時四川番
僧國師法王等俱追奪誥勅印信發回四川光相寺
其吏部尚書李裕右都御史劉敷禮部侍郎黃景皆
以附李孜省故罷黜見憲章錄大事記諸書傳未詳
載謹附考
繼曉傳成化二十一年星變(臣)方煒按成化二十一
年春正月甲申朔申刻有火自中天西墜化白氣復
曲折上騰聲如雷踰時西方復有大星赤色自中天
西行化白氣曲如蛇形久之如雷震地於是廷臣皆
以星變各條陳政事見天文志謹附考
繼曉傳言官極論其罪始勒為民(臣)方煒按明實錄
給事中李俊上疏孜省繼曉輩尤中外所切齒乞行
斥革庶天變可回帝不得已勒繼曉為民謹附識
江彬傳七年賊漸平遣邊兵還鎮大同宣府(臣)方煒
按朱國禎江彬亂政記時威寧伯仇鉞言邊兵久勞
人馬俱病今賊漸平請留三之一餘遣還邊下廷議
乃以劉暉等所部各千人益以内地兵五千人分
之留鎮守餘軍俱遣還𫝊未之及謹附考
江彬傳賜彬泰國姓越二年遷都督僉事(臣)方煒按
彬前征流賊次新河縣不進及盗去乃殺居民以冐
首功累為言官所劾至是給事中潘塤覈實以聞上
不之罪事見江彬亂政記謹附識
江彬傳永平知府毛思義忤彬下獄謫官(臣)方煒按
時永平知府毛思義下令謂大喪未舉車駕必不遠
遊此皆奸徒矯詐煽惑人心百姓其各安業非有府
部撫院文書敢稱駕至擾民者捕治之武宗聞之怒
遂下獄事見大事記傳未詳載謹附識
江彬傳帝駐喜峰口欲令朵顔三衛和通巴爾斯等納
質宴勞御史劉元陳四不可不報(臣)方煒按是時
指揮黃勲以供應擾民士元按治之黃勲逃至行在
因嬖幸入譛於是縛士元至軍門杖之仍繋獄見明
實錄謹附考
江彬傳復欲南幸刑部主事汪金疏陳九不可且極言
酣酒當戒帝不省(臣)方煒按武宗嗜酒左右欲乘
昏醉市權亂政常置酒以待俟少醒即以進或未温
輙冷飲之凡事顛倒皆以此故金言不可者九無待
強聒所戒者一莫甚於酒言最警切詳見江彬亂政
記謹識
江彬傳至清江浦漁積水池帝舟覆被溺遂得疾(臣)
方煒按武宗及臨清召太醫自京中至内侍密問狀
曰疾亟矣可及還内耳及彬問則佯對曰何害行即
愈矣事見大事記謹附錄
江彬傳世宗即位磔彬於市(臣)方煒按各鎮奏報有
為彬壅滯二三歲不得逹者彬既執一時赴鴻臚寺
投進者凡九十九封赴通政司者七封藏彬家及鎮
國府者又三十餘封事見江彬亂政記謹附識
錢寧傳念富貴已極帝無子思結強藩自全為寧王宸
濠營復護衛(臣)方煒按朱國禎錢寕記寧於石徑
山造寺窮極奢麗𨗳上遊幸及通宸濠為江彬所覺
彬私令寧掌衛事居中不及從上出彬日譛之寧寵
衰傳中未詳及謹附識
陸炳傳及鸞病亟炳盡發其不軌狀帝大驚立收鸞敕
印鸞憂懼死至剖棺戮屍(臣)方煒按大事記上收
鸞妻孥下獄拷訊問反狀妻素識炳曰夫君有謀惟
公知之何問我衆皆失色炳恚甚遂成鸞獄至剖棺戮
尸𫝊首九邊傳中未詳謹附識
陸炳傳積貲數百萬營别宅十餘所莊園遍四方勢傾
天下(臣)方煒按炳於西湖建乳娘廟立宣公書院
皆極崇麗别宅分置姬妾田園遍臨清掦州南昌承
天等處勢傾天下威行宫省中外不稱官不稱號直
曰陸堂云見朱國禎陸炳記謹附識
邵元節傳世宗嗣位惑内侍崔文等言好鬼神事日事
齋醮(臣)方煒按明實錄世宗嘉靖二年閏四月始
修醮宫中時給事中劉最劾崔文左道下獄謫戍後
乃齋醮無虛日命夏言充監禮使湛若水顧鼎臣充
引𨗳官自此詞臣都以清詞干進謹附考
顧可學傳(盛端明附)隆慶初二人皆禠官奪諡(臣)方
煒按是時徐階草疏詔方士悉付法司論罪故可學
端明等亦俱禠官奪諡見明實錄謹附考
明史卷三百七考證
