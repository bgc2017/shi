欽定四庫全書
明史卷一百四十
大學士張廷玉等奉敕修
列傳第二十八
魏觀陶垕仲(王佑)
劉仕貆(王溥徐均)王宗顯(王興宗呂文燧王興福蘇恭讓
趙廷蘭)王觀(楊卓羅性)
道同(歐陽銘)盧熙(凡熊王士弘倪孟賢郎敏)
青文勝
魏觀字杞山蒲圻人元季隠居蒲山太祖下武昌聘授
國子助教再遷浙江按察司僉事吳元年遷兩淮都轉
運使入為起居注奉命偕吳琳以幣帛求遺賢於四方
洪武元年建大本堂命侍太子說書及授諸王經未幾
又命偕文原吉詹同吳輔趙壽等分行天下訪求遺才
所舉多擢用三年轉太常卿攷訂諸祀典稱旨改侍讀
學士尋遷祭酒明年坐考祀孔子禮不以時奏謫知龍
南縣旋召為禮部主事五年廷臣薦觀才出知蘇州府
前守陳寧苛刻人呼陳烙鐡觀盡改寧所為以明教化
正風俗為治建黌舍聘周南老王行徐用誠與教授貢
潁之定學儀王彝高啓張羽訂經史耆民周壽誼楊茂
林文友行鄉飲酒禮政化大行課績為天下最明年擢
四川行省參知政事未行以部民乞留命還任初張士
誠以蘇州舊治為宮遷府治於都水行司觀以其地湫
隘還治舊基又濬錦帆涇興水利或譖觀興旣滅之基
帝使御史張度廉其事遂被誅帝亦尋悔命歸葬
陶垕仲名鑄以字行鄞人洪武十六年以國子生擢監
察御史糾彈不避權貴劾刑部尚書䦕濟至死直聲動
天下未幾擢福建按察使誅贓吏數十人興學勸士撫
恤軍民帝下詔褒異布政使薛大方貪暴垕仲劾奏之
大方辭相連并逮至京訊實坐大方罪詔垕仲還官垕
仲言臣父昔為方氏部曲以故官例徙鳳陽臣幼弱依
兄撫飬至於有成今兄亦為鳳陽軍吏臣叨聖恩備位
司憲欲推禄養報生育恩使父母兄弟得復聚處實戴
聖天子孝治天下至意帝特許迎養去徙籍垕仲清介
自持禄入悉以贍賓客未幾卒官時廣西僉事王佑泰
和人按察使尋适嘗咨以政體佑曰蠻方之人瀆倫傷
化不及此時明禮法示勸懲後難治适從之廣西稱治
蜀平徙佑知重慶州招徠撫輯甚得民和坐事免官卒
劉仕貆字伯貞安福人父閈元末隐居不仕仕貆少受
父學紅巾賊亂掠其鄉母張氏率羣婦女況茨潭死賊
械仕貆久之得釋洪武初以供役為安福丞張禧所辱
仕貆憤益力學十五年應賢良舉對策稱旨授廣東按
察司僉事分司瓊州瓊俗善蠱上官至輒致所産珍貨
為贄受則喜不受則懼暗治蠱殺之仕瓊者多為所汙
仕貆廉且惠輕徭理枉大得民和雖却其贄夷人不忍
害也辱仕貆者張禧適調丞瓊山以屬吏謁大慚怖仕
貆待之與他吏等未幾朝議省僉事官例降東莞河泊
使渡河遇風殁於水同寮張仕祥葬之鴉磯後有王溥
者桂林人洪武末為廣東參政亦以廉名其弟自家來
省屬吏與同舟贈以布袍溥命還之曰一衣雖微不可
不慎此汙行辱身之漸也糧運由海道多漂沒溥至庾
嶺相度形勢命有司鑿石填塹修治橋梁易以車運民
甚便之居官數年笥無重衣庖無兼饌以誣逮下詔獄
寮屬餽贐皆不受曰吾豈以患難易其心哉事白得歸
卒時有徐均者陽春主簿也地僻土豪得盤踞為姦邑
長至輒得以厚賂從而把持之均至吏白應往視莫大
老莫大老者洞主也均曰此非王民邪不來且誅出雙
劍示之大老恐入謁均廉得其不法事繫之獄詰朝以
兩瓜及安石榴數枚為饋皆黃金美珠也均不視械送
府府官受賕縱之歸復致前饋均怒欲捕治之而府檄
調均攝陽江陽江大治以憂去官
王宗顯和州人僑居嚴州胡大海克嚴禮致幕中太祖
征婺州大海以宗顯見太祖曰我鄉里也命至婺覘敵
宗顯潛得城中虚實及諸將短長還白太祖太祖喜曰
我得婺以爾為知府既而元樞密同僉寗安慶與守將
特穆爾甲思貳遣都事縋城請降開東門納兵與宗顯
所刺事合改婺州為寧越府以宗顯知府事宗顯故儒者
博涉經史開郡學聘葉儀宋濓為五經師戴良為學正
吳況徐源等為訓導自兵興學校久廢至是始聞絃誦
聲未幾卒官太祖之下婺也又以王興宗為金華知縣
興宗故隸人也李善長李文忠皆以為不可太祖曰興
宗從我久勤廉能斷儒生法吏莫先也居三年果以治
行聞遷判南昌改知高州時方籍民為軍興宗奏曰元
末聚民為兵散則仍為民今軍民分矣若籍為軍則無
民何所徵賦帝曰善遷懷慶知府上計至京帝以事詰
諸郡守至興宗獨曰是守公勤不貪不須問再遷蘇州
擢河南布政使陛辭帝曰久不見爾老矣我鬚亦白宴
而遣之益勤其職後坐累得白卒於官同時有呂文燧
字用明永康人元末盗起文燧散家財募壯士得三千
人與盗連戰破走之三授以官皆不受太祖定婺置永
康翼以文燧為左副元帥兼知縣事尋召為營田司經
歴擢知廬州府浙西平徙知嘉興松江民作亂寇嘉興
文燧柵内署帥壯士拒守李文忠援至賊就擒諸將因
欲屠城文燧曰作亂者賊也民何罪力止之滿三載入
朝奉詔持節諭闍婆國次興化疾卒明年嘉興佐貳以
下坐鹽法死者數十人有司以文燧嘗署名公牘請籍
其家帝曰文燧誠信必不為姦利且沒於死事可念也
勿籍一時郡守以治行稱者又有王興福蘇恭讓二人
興福隨人初守徽州有善政遷杭州杭初附人心未安
興福善撫輯民甚德之秩滿當遷郡人遮道攀留興福
諭遣之曰非余能惠父老父老善守法耳太祖嘉之擢
吏部尚書坐事左遷西安知府卒官恭讓玉田人舉聰
明正直任漢陽知府為治嚴明而不苛有重役輒詣上
官反復陳說多得減省而知漢陽縣者趙庭蘭徐人亦
能愛民任事朝廷嘗遣使徵陳氏散卒他縣多以民丁
應庭蘭獨言縣無有漢陽人言郡守則稱恭讓言縣令
則稱庭蘭云
王觀字尚賓祥符人性耿介儀度英偉善談論由鄉薦
入太學擢知蘇州府公廉有威黠吏錢英屢陷長官觀
捶殺之事聞太祖遣行人齎敕褒之勞以御酒歲大祲
民多逋賦部使者督甚急觀置酒延諸富人勸代貧民
償辭指誠懇富人皆感動逋賦以完朝廷嘉其能榜以
勵天下守蘇者前有季亨魏觀後有姚善况鍾皆賢稱
姑蘇五太守竝祀學宫楊卓字自立泰和人洪武四年
進士授吏部主事踰年遷廣東行省員外郎田家婦獨
行山中遇伐木卒欲亂之婦不從被殺官拷同役卒二
十人皆引服卓曰卒人衆必善惡異也可盡抵罪乎列
二十人庭下熟視久之指兩卒曰殺人者汝也兩卒大
驚服罪坐事謫田鳳陽復起為杭州通判有兄弟爭田
者累歲不决卓至垂涕開諭遂罷爭卓精吏事吏不能
欺而治平恕民悦服焉病免卒卓同邑羅性字子理洪
武初舉於鄉授德安同知有大盗久不獲株連繫獄者
數百人性至郡悉出所繫約十日得賊即盡貸衆叩頭
願盡力七日果得嘗治蔬圃得窖鐵萬餘斤會方賦鐵
造軍器民爭求售性曰此天所以濟民也吾何預焉悉
以充賦秩滿赴京坐用棗木染軍衣謫戍西安性博學
時四方老師宿儒在西安者數十人吳人鄒奕曰合吾
輩所讀書庶幾羅先生之半年七十卒
多通河間人其先蒙古族也事母以孝聞洪武初薦授
太常司贊禮郎出為番禺知縣番禺故號煩劇而軍衛
尤横數鞭辱縣中佐吏前令率不能堪多通執法嚴非
理者一切抗弗從民頼以少安未幾永嘉侯朱亮祖至
數以威福撼之不為動土豪數十輩抑買市中珍貨稍
不快意輒詆以罪多通械其魁通衢諸豪家爭賄亮祖
求免亮祖置酒召多通為觧多通厲聲曰公大臣奈何
受小人役使亮祖不能屈他日亮祖破械脱之借他事
笞多通富民羅氏納女亮祖其兄弟因怙勢為奸多通
復按治亮祖又奪之去多通積不平條其事奏之未至
亮祖先劾多通無禮狀帝不知其由遂使使誅多通會
多通奏亦至帝悟以為多通職卑而敢言大臣不法事
其人骨鯁可用復使使宥之兩使者同日抵番禺後使
者甫到則多通已死矣縣民惜之或刻木為主祀於家
卜之輒驗遂傳為神云當多通未死時布政使徐本雅
重之多通方笞一醫未竟而本急欲得醫遣卒語釋之
多通岸然曰徐公亦效永嘉侯耶笞竟始遣自是上官
益憚多通然竟用此取禍先是有歐陽銘者亦嘗以事
抗將軍常遇春銘字日新泰和人以薦除江都縣丞兵
燹後民死徙者十七八銘招徠拊循漸次復業有繼母
告子不孝者呼至案前委曲䦕譬母子泣謝去卒以慈
孝稱嘗治廨後隙地得白金百兩會部符徵漆即市之
以輸遷知臨淄遇春師過其境卒入民家取酒相毆擊
一市盡譁銘笞而遣之卒訴令罵將軍遇春詰之曰卒
王師民亦王民也民毆且死卒不當笞耶銘雖愚何至
詈將軍將軍大賢奈何私一卒撓國法遇春意觧為責
軍士以謝後大將軍徐逹至軍士相戒曰是健吏會抗
常將軍者無犯也銘為治廉靜平恕暇輒進諸生講文
藝或單騎行田間課耕穫邑大治秩滿入覲卒
盧熙字公曁崑山人兄熊字公武為兗州知府時兵革
甫定會營魯王府又濬河大役竝興熊竭心調度民以
不擾後坐累死熙以薦授雎州同知有惠愛命行知府
事適御史奉命搜舊軍雎民濫入伍者千人檄熙追送
熙令民自實得嘗隸尺籍者數人畀之御史怒繫曹吏
必盡得不則以格詔論同官皆懼熙曰吾民牧也民散
安用牧乃自詣御史曰州軍籍盡此矣迫之民且散獨
有同知在耳請以充役御史怒斥去堅立不動已知不
能奪乃罷去後卒於官貧不能喪官為具殮喪歸吏民
挽哭者塞道大雨無一人却者又王士弘者知寧海縣
靖海侯吳楨奉命收方氏故卒無頼子誣引平民台温
騷然士弘上封事辭極懇切詔罷之民頼以安倪孟賢
南昌人知麗水縣民有賣卜者干富室不應遂詣京告
大姓陳公望等五十七人謀亂命錦衣衞千戶周原往
捕之孟賢廉得實謂僚屬曰朝廷命孟賢令是邑忍坐
視善良者横被荼毒耶即具疏聞復令耆老四十人赴
闕訴下法司鞫實論告密者如律又樂平奸民亦詣闕
訴大姓五十餘家謀逆饒州知府郎敏力為奏辨詔誅
奸民而被誣者得盡釋
青文勝字質夫䕫州人仕為龍陽典史龍陽瀕洞庭歲
罹水患逋賦數十萬敲扑死者相踵文勝慨然詣闕上
疏為民請命再上皆不報歎曰何面目歸見父老復具
疏擊登聞鼓以進遂自經於鼓下帝聞大驚憫其為民
殺身詔寬龍陽租二萬四千餘石定為額邑人建祠祀
之妻子貧不能歸飬以公田百畝萬歷十四年詔有司
春秋致祭名其祠曰惠烈
贊曰太祖起閭右稔墨吏為民害嘗以極刑處之然每
旌舉賢能以示勸勉不專任法也嘗遣行人齎敕併鈔
三十錠内酒一尊賜平陽知縣張礎又建陽知縣郭伯
泰丞陸鎰為政不避權勢遣使勞以酒醴遷其官丹徒
知縣胡夢通丞郭伯高金壇丞李思進坐事當逮民詣
闕言多善政帝竝賜内尊降敕褒勞永州守余彦誠齊
東令鄭敏等十人坐事下獄部民列政績以請皆復官
宜春令沈昌等四人更擢郡守其自下僚不次擢用者
寧遠尉王尚賢為廣西參政祥符丞鄒俊為大理卿靜
寧州判元善為僉都御史芝陽令李行素為刑部侍郎
至如懷寧丞陳希文宜興簿王復春先以善政擢已知
其貪肆旋置重典所以風厲激勸者甚至以故其時吏
治多可紀述云
明史卷一百四十終
