欽定四庫全書
明史卷二百九
大學士張廷玉等奉勅修
列傳第九十七
楊最(顧存仁高金王納言)馮恩(子行可時可宋邦輔薛宗鎧曾翀)
楊爵(浦鋐周天佐)周怡
劉魁沈束
沈鍊楊繼盛(何光裕龔愷)
楊允繩(馬從謙孫允中狄斯彬)
楊最字殿之射洪人正德十二年進士授工部主事督逋山西憫其
民貧不俟奏報輙返尚書李鐩劾之有詔復往最乃與巡按御史
牛天麟極陳歲災民困狀請緩其徵從之歴郎中治水淮揚
值世宗即位上言寶應汜光湖西南高東北下運舟行湖中
三十餘里而東北隄岸不踰三尺雨霪風厲輒衝决阻壊運
舟鹽城興化通泰良田悉遭其害宜如往年白圭修築高郵
康濟湖專敕大臣加修内河培舊隄為外障可百年無患是
為上策其次於緣河樹&KR0891;數重稍障風波而增舊隄毋使庳
薄亦足支數年若但窒隙補闕苟冀無事一遇霪潦蕩
為巨浸是為無策部議用其中策焉出為寧波知府請
罷淅東貢幣詔悉以銀充民以為便累遷貴州按察使
入為太僕卿世宗好神仙給事中顧存仁高金王納言
皆以直諫得罪會方士段朝用者以所煉白金器百餘
因郭勛以進云以盛飲食物供齋醮即神仙可致也帝
立召與語大悦朝用言帝深居無與外人接則黃金可
成不死藥可得帝益悦諭廷臣令太子監國朕少假一
二年親政如初舉朝愕不敢言最抗䟽諫曰陛下春秋
方壯乃聖諭及此不過得一方士欲服食求神仙耳神
仙乃山棲澡鍊者所為豈有高居黃屋紫闥衮衣玉食
而能白日翀舉者臣雖至愚不敢奉詔帝大怒立下詔
獄重杖之杖未畢而死最既死監國議亦罷明年勛以
罪瘐死朝用詐偽覺亦伏誅隆慶元年贈最右副都御
史諡忠節顧存仁字伯剛太倉人嘉靖十一年進士除
餘姚知縣徵為禮科給事中十七年冬疏陳五事首言
宜廣曠蕩恩赦楊慎馬錄馮恩呂經等末云敗俗妨農
莫甚釋氏葉凝秀何人而敢乞度帝方崇道家言凝秀
道士也帝以為刺己且惡其欲釋楊慎等遂責存仁妄
指凝秀為釋氏廷杖之六十編民口外往来塞上幾三
十年穆宗即位召為南京通政參議歴太僕卿未幾致
仕存仁困阨久方見用遽勇退世尤高之萬歷初卒高
金石州人為兵科給事中嘉靖九年上疏言陛下臨御
之初盡斥法王國師佛子近又黜姚廣孝配享臣每歎
大聖人作為千古莫及乃有真人邵元節者誤蒙殊恩
為聖德累夫元節一道流耳有勞優以金帛足矣乃加
崇秩復賜其師李得晟贈祭廣孝不可配享於太廟則
二人益不可拜寵於聖朝望削元節真人號並奪得晟
恩卹庶異端闢正道昌帝方欲授長生術大怒立下詔
獄拷掠終以其言直釋之尋偕御史唐愈賢稽覈御用
監財物劾奉御李興等侵蝕狀寘諸獄後累官蘇州兵
備副使王納言信陽人為戶科給事中請斥太常卿陳
道瀛等坐下詔獄謫湖廣布政司照磨累官陕西僉事
馮恩字子仁松江華亭人幼孤家貧母吳氏親督教之
比長知力學除夜無米且雨室盡濕恩讀書牀上自若
登嘉靖五年進士除行人出勞兩廣總督王守仁遂執
贄為弟子擢南京御史故事御史有所執訊不具獄以
移刑部刑部獄具不復牒報恩請尚書仍報御史諸曹
郎讙謂御史屬吏我恩曰非敢然也欲知事本末得相
檢覈耳尚書無以難已廵視上江指揮張紳殺人立寘
之辟大計朝覲吏南臺例先紏都御史汪鋐擅權請如
北臺既事畢始許論列恩與給事中林士元等疏争之
得如故帝用閣臣議分建南北郊且欲令皇后蠶北郊
詔廷臣各陳所見而詔中屢斥異議者為邪徒恩上言
人臣進言甚難明詔令直諫又詆之為邪徒安所適從
哉此非陛下意必左右奸佞欲信其說者隂詆之耳今
士風日下以緘默為老成以謇諤為矯激已難乎其忠
直矣若預恐有異議而逆詆之為邪則必雷同附和而
後可也况天地合祀已百餘年豈宜輕改禮男不言内
女不言外皇后深居九重豈宜遠出郊野願速罷二議
毋為好事希寵者所誤恩草疏時自意得重譴及疏奏
帝不之罪恩於是益感憤十一年冬彗星見詔求直言
恩以天道遠人道邇乃備指大臣邪正謂大學士李時
小心謙抑解棼撥亂非其所長翟鑾附勢持禄惟事模
稜戶部尚書許讃謙厚和易雖乏剸斷不經之費必無
禮部尚書夏言多蓄之學不羈之才駕馭任之庶幾救
時宰相兵部尚書王憲剛直不屈通逹有為刑部尚書
王時中進退昧幾委靡不振工部尚書趙璜廉介自持
制節謹度吏部尚書左侍郎周用才學有餘直諒不足
右侍郎許誥講論便捷學術迂邪禮部左侍郎湛若水
聚徒講學素行未合人心右侍郎顧鼎臣警悟疏通不
局偏長器足任重兵部左侍郎錢如京安静有操守右
侍郎黃宗時雖擅文學因人成事刑部左侍郎聞淵存
心正大處事精詳可寄以肱股右侍郎朱廷聲篤實不
浮謙約有守工部左侍郎黎奭滑稽淺近才亦有為右
侍郎林廷㭿才器可取通逹不執而極論大學士張孚
敬方獻夫右都御史汪鋐三人之奸謂孚敬剛惡兇險
媢嫉反側近都給事中魏良弼已痛言之不容復贅獻
夫外餙謹厚内實詐奸前在吏部私鄊曲報恩仇靡所
不至昨歲偽以病去陛下遣使徵之禮意懇至彼方倨
傲偃蹇入山讀書直俟傳旨别用然後忻然就道夫以
吏部尚書别用非入閣而何此獻夫之病所以痊也今
又遣兼掌吏部必將呼引朋類播弄威福不大壊國事
不止若鋐則如鬼如蜮不可方物所仇惟忠良所圖惟
報復今日奏䧏某官明日奏調某官非其所憎惡則宰
相之所憎惡也臣不意陛下寄鋐以腹心而鋐逞奸務
私乃至此極且都察院為綱紀之首陛下不早易之以
忠厚正直之人萬一御史銜命而出效其鍥薄以希稱
職為天下生民害可勝言哉故臣謂敬孚根本之彗也
鋐腹心之彗也獻夫門庭之彗也三彗不去百官不和
庶政不平雖欲弭災不可得已帝得疏大怒逮下錦衣
獄䆒主使名恩日受搒掠瀕死者數語卒不變惟言御
史宋邦輔嘗過南京談及朝政暨諸大臣得失遂并逮
邦輔下獄奪職明年春移恩刑部獄帝欲坐以上言大
臣德政律致之死尚書王時中等言恩疏毁譽相半非
專頌大臣宜減戍帝愈怒曰恩非專指孚敬三臣也徒
以大禮故仇君無上死有餘辜時中乃欲欺公鬻爵耶
遂禠時中職奪侍郎聞淵俸貶郎中張國維員外郎孫
雲極邊雜職而恩竟論死長子行可年十三伏闕訟冤
日夜匍匐長安街見冠盖者過輙攀轅號呼乞救終無
敢言者時鋐已遷吏部尚書而王廷相代為都御史以
恩所坐未當疏請寬之不聽比朝審鋐當主筆東向坐
恩獨向闕跪鋐令卒拽之西面恩起立不屈卒呵之恩
怒叱卒卒皆靡鋐曰汝屢上疏欲殺我我今先殺汝恩
叱曰聖天子在上汝為大臣欲以私怨殺言官耶且此
何地而對百寮公言之何無忌惮也吾死為厲鬼擊汝
鋐怒曰汝以廉直自負而獄中多受人餽遺何也恩曰
患難相恤古之義也豈若汝受金錢鬻官爵耶因歴數
其事詆鋐不已鋐益怒推案起欲毆之恩聲亦愈厲都
御史王廷相尚書夏言引大體為緩解鋐稍止然猶署
情真恩出長安門士民觀者如堵皆嘆曰是御史非但
口如鐵其膝其膽其骨皆如鐵也因稱四鐵御史母吳
氏擊登聞鼓訟冤不省又明年行可上書請代父死不
許其冬事益廹行可乃刺臂血書疏自縳闕下謂臣父
幼而失怙祖母吳氏守節教育底於成立得為御史舉
家受禄圖報無地私憂過計䧟於大辟祖母吳年已八
十餘憂傷之深僅餘氣息若臣父今日死祖母吳亦必
以今日死臣父死臣祖母復死臣煢然一孤必不獨生
冀陛下哀憐置臣辟而赧臣父苟延母子二人之命陛
下僇臣不傷臣心臣被僇不傷陛下法謹延頸以俟白
刃通政使陳經為入奏帝覧之惻然令法司再議尚書
聶賢與都御史廷相言前所引律情與法不相麗宜用
奏事不實律輸贖還職帝不許乃言恩情重律輕請戍
之邊徼制可遂遣戍雷州而鋐亦後兩月罷矣越六年
遇赦還家居專為德於鄊穆宗即位錄先朝直言恩年
已七十餘即家拜大理寺丞致仕復從有司言旌行可
為孝子恩年八十一卒行可既脱父於死越數年登鄊
薦久之不第謁選得光禄署正遷應天府通判有善政
弟時可隆慶五年進士累官按察使以文名宋邦輔字
子相東流人既罷歸躬耕飬親妻操井臼子樵牧歲時
與田夫會飲醉即作歌相和高風動遠邇士大夫造
其門者屏輿從而後入焉薛宗鎧字子修行人司正侃從
子也嘉靖二年與從父僑同成進士授貴溪知縣補將
樂調建陽求朱子後復之以主祀事歲饑振倉粟先發
後聞給由赴京留拜禮科給事中以逋賦還任至則民
争輸課更最仍詔入垣再遷戶科左給事中吏部尚書
汪鋐以私憾斥王臣等宗鎧白其枉語具戚賢傳其後
鋐愈驕會御史曾翀戴銑劾南京尚書劉龍聶賢等九
人鋐覆疏具留之帝召大學士李時言鋐有私留三人
而斥其六宗鎧與同官孫應奎復言鋐肆奸植黨擅主
威福巧庇龍等上格明詔下負公論且縱二子為奸利
鋐疏辨乞休帝不許而給事御史翁溥曹逵等更相繼
劾鋐鋐又抗辨且極詆宗鎧等挾私翀復言鋐一經論
劾輙肆中傷諍臣杜口已三年蔽塞言路罪莫大焉立
正厥辟帝果罷鋐官而責宗鎧言不早又惡翀諍臣杜
口語執下鎮撫司鞫訊詞連應奎逵及御史方一桂皆
杖闕下斥宗鎧翀一桂為民鐫應奎溥逵等級調外宗
鎧翀死杖下時十四年九月朔也隆慶初復宗鎧官贈
太常少卿曾翀字習之霍邱人以進士授南京刑部主
事改御史廷杖垂斃曰臣言已行臣死何憾神色無變
隆慶初贈太常少卿
楊爵字伯珍富平人年二十始讀書家貧燃薪代燭耕
隴上輙挟冊以誦兄為吏忤知縣繫獄爵投牒直之並
繫會代者至爵上書訟冤代者稱竒士立釋之資以膏
火益奮於學立意為竒節從同郡韓邦竒遊遂以學行
名登嘉靖八年進士授行人帝方崇餙禮文爵因使王
府還上言臣奉使湖廣睹民多菜色挈筐操刃割道殍
食之假令周公制作盡復於今何補老羸饑寒之衆奏
入被俞旨久之擢御史以母老乞歸飬母喪廬墓冬月
笋生推車糞田妻饁於旁見者不知其御史也服闋起
故官帝經年不視朝歲頻旱日夕建齋醮修雷壇屢興
工作方士陶仲文加宫保而太僕卿楊最諫死翊國公
郭勛尚承寵用事二十年元日微雪大學士夏言尚書
嚴嵩等作頌稱賀爵撫膺太息中宵不能寐踰月乃上
書極諫曰今天下大勢如人衰病已極腹心百骸莫不
受患即欲拯之無措手地方且奔競成俗賕賄公行遇
災變而不憂非祥瑞而稱賀讒謟面諛流為欺罔士風
人心頽壊極矣諍臣拂士日益遠而快情恣意之事無
敢齟齬於其間此天下大憂也去年自夏入秋恒晹不
雨畿輔千里已無秋禾既而一冬無雪元日微雪即止
民失所望憂旱之心遠近相同此正撤樂減膳憂懼不
寧之時而輔臣言等方以為符瑞而稱頌之欺天欺人
不已甚乎翊國公勛中外皆知為大奸大蠧陛下寵之
使稔惡肆毒羣狡趨赴善類退處此任用匪人足以失
人心而致危亂者一也臣廵視南城一月中凍餒死八
十人五城共計未知有幾孰非陛下赤子欲延須臾之
生而不能而土木之功十年未止工部屬官增設至數
十員又遣官遠修雷壇以一方士之故朘民膏血而不
知恤是豈不可以已乎况今北寇跳梁内盗竊發加以
頻年災沴上下交空尚可勞民糜費結怨天下哉此興
作未已足以失人心而致危亂者二也陛下即位之初
勵精有為嘗以敬一箴頒示天下矣乃數年以来朝御
希簡經筵曠廢大小臣庶朝參辭謝未得一睹聖容敷
陳復逆未得一聆天語恐人心日益怠媮中外日益渙
散非隆古君臣都俞吁咈恊恭圖治之氣象也此朝講
不親足以失人心而致危亂者三也左道惑衆聖王必
誅今異言異服列於朝苑金紫赤紱賞及外方夫保傅
之職坐而論道今舉而畀之竒邪之徒流品之亂莫以
加矣陛下誠與公卿賢士日論治道則心正身修天地
鬼神莫不佑享安用此妖誕邪妄之術列諸清禁為聖
躬累耶臣聞上之所好下必有甚近者妖盗繁興誅之
不息風聲所及人起異議貽四方之笑取百世之譏非
細故也此信用方術足以失人心而致危亂者四也陛
下臨御之初延訪忠謀虚懷納諫一時臣工言過激
切獲罪多有自此以来臣下震於天威懷危慮禍未
聞復有犯顔直諫以為沃心助者往歲太僕卿楊最
言出而身殞近日贊善羅洪先等皆以言罷斥國體
治道所損甚多臣非為最等惜也古今有國家者未
有不以任諫而興拒諫而亡忠藎杜口則讒諛交進
安危休戚無由得聞此阻抑言路足以失人心而致
危亂者五也望陛下念祖宗創業之艱難思今日守
成為不易覽臣所奏賜之施行宗社幸甚先是七年
三月靈寳縣黃河清帝遣使祭河神大學士楊一清
張璁等屢疏請賀御史鄞人周相抗疏言河未清不
足虧陛下德今好諛喜事之臣張大文飾之佞風一
開獻媚者將接踵願罷祭告止稱賀詔天下臣民毋
奏祥瑞水旱蝗蝻即時以聞帝大怒下相詔獄拷掠
之復杖於廷謪韶州經歴而諸慶典亦止不行及帝
中年益惡言者中外相戒無敢觸忌諱爵疏詆符瑞
且詞過切直帝震怒立下詔獄搒掠血肉狼藉關以
五木死一夕復甦所司請送法司擬罪帝不許命嚴錮
之獄卒以帝意不測屏其家人不許納飲食屢濱於
死處之泰然既而主事周天佐御史浦鋐以救爵先
後箠死獄中自是無敢救者踰年工部員外郎劉魁
再踰年給事中周怡皆以言事同繫歴五年不釋至
二十四年八月有神降於乩帝感其言立出三人獄未
踰月尚書熊浃疏言乩仙之妄帝怒曰我固知釋爵諸
妄言歸過者紛至矣復令東厰追執之爵抵家甫十日
校尉至與共麥飯畢即就道尉曰盍處置家事爵立屏
前呼婦曰朝廷逮我我去矣竟去不顧左右觀者為泣
下比三人至復同繫鎮撫獄桎梏加嚴飲食屢絶適有
天幸得不死二十六年十一月大高元殿災帝禱於露
臺火光中若有呼三人忠臣者遂傳詔急釋之居家二
年一日晨起大鳥集於舍爵曰伯起之祥至矣果三日
而卒隆慶初復官贈光禄卿任一子萬歷中賜諡忠介
爵之初入獄也帝令東厰伺爵言動五日一奏校尉周
宣稍左右之受譴其再至治厰事太監徐府奏報帝以
密諭不宜宣亦重得罪先後繋七年日與怡魁切劘講
論忘其困所著周易辨說中庸解則獄中作也浦鋐字
汝器文登人正德十二年進士授洪洞知縣有異政嘉
靖初召為御史刑部尚書林㑓去國中官秦文已斥復
用鋐疏力争之且言武定侯郭勛奸貪宜罷其兵權忤
旨奪俸三月以飬母歸母喪除起掌河南道事給事中
饒秀考察黜訐鋐與同官張禄段汝礪給事中李鳳来
考功郎余允緒談省署得失鋐等坐罷家居七年廷臣
交薦起故官出按陕西連上四十餘疏總督楊守禮請
破格超擢未報而楊爵以直諫繫詔獄鋐馳疏申救曰
臣惟天下治亂在言路通塞言路通則忠諫進而化理
成言路塞則奸諛恣而治道隳御史爵以言事下獄幽
囚已久懲創必深臣行部富平皆言爵慤誠孚鄉里孝
友式風俗有古賢士風且爵本以論郭勛獲罪今勛奸
大露陛下業致之理則爵前言未為悖妄望宏覆載之
量垂日月之照賜之矜釋使列朝端爵必能盡忠補過
不負所學疏奏帝大怒趣緹騎逮之秦民遠近奔送舍
車下者常萬人皆號哭曰願還我使君鋐赴徵業已病
既至下詔獄搒掠備至除日復杖之百錮以鐵柙爵迎
哭之鋐息已絶徐張目曰此吾職也子無然繫七日而
卒穆宗嗣位䘏典視爵等周天佐字子弼晉江人嘉靖
十四年進士授戶部主事屢分司倉場以清操聞二十
年夏四月九廟災詔百官言時政得失天佐上書曰陛
下以宗廟災變痛自修省許諸臣直言闕失此轉災為
祥之會也乃今闕政不乏而忠言未盡聞盖示人以言
不若示人以政求言之詔示人以言耳御史楊爵獄未
解是未示人以政也國家置言官以言為職爵繫獄數
月聖怒彌甚一則曰小人二則曰罪人夫以盡言直諫
為小人則為緘默逄迎之君子不難也以秉直納忠為
罪人又孰不能為容悦將順之功臣哉人君一喜一怒
上帝臨之陛下所以怒爵果合於天心否耶爵身非木
石命且不測萬一溘先朝露使諍臣飲恨直士寒心損
聖德不細願旌爵忠以風天下帝覧奏大怒杖之六十
下詔獄天佐體素弱不任楚獄吏絶其飲食不三日即
死年甫三十一比屍出獄皦日中雷忽震人皆失色天
佐與爵無生平交入獄時爵第隔扇相問訊而已大興
民有祭於柩而哭之慟者或問之民曰吾傷其忠之至
而死之酷也穆宗即位贈光禄少卿天啟初諡忠愍
周怡字順之太平縣人為諸生時嘗曰鼎鑊不避溝壑
不㤀可以稱士矣不然皆偽也從學於王畿鄒守益登
嘉靖十七年進士除順德推官舉卓異擢吏科給事中
疏劾尚書李如圭張瓉劉天和天和致仕去如圭還籍
待勘瓉留如故頃之劾湖廣廵撫陸杰工部尚書甘為
霖採木尚書樊繼祖立朝僅一歲所摧擊率當事有勢
力大臣在廷多側目怡益奮不顧二十三年六月吏部
尚書許瓉率其屬王與齡周鈇訐大學士翟鑾嚴嵩私
屬事帝方嚮嵩反責瓉逐與齡等怡上疏曰人臣以盡
心報國家為忠協力濟事為和未有公卿大臣争於朝
文武大臣争於邊而能修内治禦外侮者也大學士鑾
嵩與尚書瓉互相詆訐而總兵官張鳳周尚文又與總
制侍郎翟鵬督餉侍郎趙廷瑞交惡此最不祥事誤國
孰甚今陛下日事禱祠而四方災祲未銷歲開輸銀之
例而府庫未充累頒蠲租之令而百姓未蘇時下選將
練士之命而邊境未寧内則財貨匱而百役興外則寇
敵横而九邊耗乃鑾嵩憑藉寵靈背公營私弄播威福
市恩酬怨夫輔臣真知人賢不肖宜明告吏部進之退
之不宜挟勢徇私屬之進退嵩威靈氣㷔凌轢百司凡
有陳奏奔走其門先得意旨而後敢聞於陛下中外不
畏陛下惟畏嵩久矣鑾淟涊委靡讃雖小心謹畏然不
能以直氣正色銷權貴要求之心柔亦甚矣且直言敢
諫之臣於權臣不利於朝廷則大利也御史謝瑜童漢
臣以劾嵩故嵩皆假他事罪之諫諍之臣自此箝口雖
有檮杌驩兜誰復言之帝覧疏大怒降詔責其謗訕令
對狀杖之闕下錮詔獄者再隆慶元年起故官未上擢
太常少卿陳新政五事語多刺中官時近習方導上宴
遊由是忤旨出為登萊兵偹僉事給事中岑用賓為怡
訟不納改南京國子監司業復召為太常少卿未任卒
天啟初追贈恭節
劉魁字煥吾泰和人正德中登鄉薦受業王守仁之門
嘉靖初謁選得寳慶府通判歴鈞州知州潮州府同知
所至潔己愛人扶植風教入為工部員外郎疏陳安攘
十事帝嘉納二十一年秋帝用方士陶仲文言建祐國
康民雷殿於太液池西所司希帝意務宏侈程工峻急
魁欲諫度必得重禍先命家人粥棺以待遂上章曰頃
泰享殿大高元殿諸工尚未告竣内帑所積幾何歲入
幾何一役之費動至億萬土木衣文繡匠作班朱紫道
流所居擬於宫禁國用已耗民力已竭而復為此不經
無益之事非所以示天下後世帝震怒杖於廷錮之詔
獄時御史楊爵先已逮繋既而給事中周怡繼至三人
屢瀕死講誦不輟繋四年得釋未幾復追逮之魁未抵
家緹騎已先至繋其弟以行魁在道聞之趣就獄復與
爵怡同繫時帝怒不測獄吏懼罪窘迫之愈甚至不許
家人通飲食而三人處之如前無幾微尤怨又三年與
爵怡同釋尋卒隆慶初贈卹如制
沈束字宗安會稽人父儘邠州知州束登嘉靖二十三
年進士除徽州推官擢禮科給事中時大學士嚴嵩擅
政大同總兵官周尚文卒請卹典嚴嵩格不予束言尚
文為將忠義自許曹家莊之役奇功也雖晉秩未醻勲
宜贈封爵延子孫他如董𤾉江瀚力抗強敵繼之以死
雖已廟祀宜賜祭以彰死事忠今當事之臣任意予奪
冒濫或倖蒙忠勤反捐棄何以鼓士氣激軍心疏奏嵩
大恚激帝怒下吏部都察院議聞淵屠僑等言束無他
腸第疎狂當治帝愈怒奪淵僑俸下束詔獄已刑部坐
束奏事不實輸贖還職特命杖於廷仍錮詔獄時束入
諫垣未半歲也踰年諳達薄都城司業趙貞吉以請寬
束得罪自是無敢言者束繫久衣食屢絶惟日讀周易
為疏解後同邑沈鍊劾嵩嵩疑與束同族為報復令獄
吏械其手足徐階勸得免迨嵩去位束在獄十六年矣
妻張氏上書言臣夫家有老親年八十有九衰病侵尋
朝不計夕往臣因束無子為置妾潘氏比至京師束已
繫獄潘矢志不他適乃相與寄居旅舍紡織以供夫衣
食歲月積深悽楚萬狀欲歸奉舅則夫之饘粥無資欲
留飬夫則舅又旦暮待盡輾轉思維進退無策臣願代
夫繫獄令夫得送父終年仍還赴繋實陛下莫大之德
也法司亦為請帝終不許帝深疾言官以廷杖遣戍未
足遏其言乃長繋以困之而日令獄卒奏其語言食息
謂之監帖或無所得雖諧語亦以聞一日鵲噪於束前
束謾曰豈有喜及罪人耶卒以奏帝心動會戶部司務
何以尚疏救主事海瑞帝大怒杖之錮詔獄而釋束還
其家束還父已前卒束枕塊飲水佯狂自廢甫兩月世
宗崩穆宗嗣位起故官不赴喪除召為都給事中旋擢
南京右通政復辭疾布衣蔬食終老於家束繫獄十八
年比出潘氏猶處子也然束竟無子
沈鍊字純甫會稽人嘉靖十七年進士除溧陽知縣用
伉倨忤御史調茌平父憂去補清豐入為錦衣衛經歷
鍊為人剛直嫉惡如讐然頗疎狂每飲酒輒箕踞笑傲
旁若無人錦衣帥陸炳善遇之炳與嚴嵩父子交至深
以故鍊亦數從世蕃飲世蕃以酒虐客鍊心不平輒為
反之世蕃憚不敢較會諳達犯京師致書乞貢多嫚語
下廷臣博議司業趙貞吉請勿許廷臣無敢是貞吉者
獨鍊是之吏部上書夏邦謨曰若何官鍊曰錦衣衛經
歷沈鍊也大臣不言故小吏言之遂罷議鍊憤國無人
致寇猖狂疏請以萬騎護陵寢萬騎護通州軍儲而合
勤王師十餘萬人擊其惰歸可大得志帝弗省嵩貴幸
用事邊臣爭致賄遺及失事懼罪益輦金賄嵩賄日以
重鍊時時搤腕一日從尚寳丞張遜業飲酒半及嵩因
慷慨罵詈流涕交頣遂上疏言昨歲諳達犯順陛下奮
揚神武欲乘時北伐此文武羣臣所願戮力者也然制
勝必先廟算廟算必先為天下除奸邪然後外寇可平
今大學士嵩貪婪之性疾入膏肓愚鄙之心頑於鐵石
當主憂臣辱之時不聞延訪賢豪咨詢方略惟與子世
蕃規圖自便忠謀則多方沮之諛諂則曲意引之要賄
鬻官沽恩結客朝廷賞一人曰由我賞之罰一人曰由
我罰之人皆伺嚴氏之愛惡而不知朝廷之恩威尚忍
言哉姑舉其罪之大者言之納將帥之賄以啟邊陲之
釁一也受諸王餽遺每事隂為之地二也攬御史之權
雖州縣小吏亦皆貨取致官方大壞三也索撫按之歲
例致有司遞相承奉而閭閻之財日削四也隂制諫官
俾不敢直言五也妬賢嫉能一忤其意必致之死六也
縱子受財斂怨天下七也運財還家月無虚日致道途
驛騷八也久居政府擅寵害政九也不能協謀天討上
貽君父憂十也因併論邦謨諂諛黷貨狀請均罷斥以
謝天下帝大怒搒之數十謫佃保安既至未有館舍賈
人某詢知其得罪故徙家舍之里長老亦日致薪米遣
子弟就學鍊語以忠義大節皆大喜塞外人素戅直又
稔知嵩惡爭詈嵩以快鍊鍊亦大喜日相與詈嵩父子
為常且縳草為人象李林甫秦檜及嵩醉則聚子弟攢
射之或踔騎居庸關口南向戟手詈嵩復痛哭乃歸語
稍稍聞京師嵩大恨思有以報鍊先是許論總督宣大
常殺良民冒功鍊貽書誚讓後嵩黨楊順為總督會諳
逹入寇破應州四十餘堡懼罪欲上首功自解縱吏士
遮殺避兵人逾於論鍊遺書責之加切又作文祭死事
者詞多刺順順大怒走私人白世蕃言鍊結死士擊劍
習射意叵測世蕃以屬巡按御史李鳳毛鳳毛謬謝曰
有之已隂散其黨矣旣而代鳳毛者路楷亦嵩黨也世
蕃屬與順合圖之許厚報兩人日夜謀所以中鍊者會
蔚州妖人閻浩等素以白蓮教惑衆出入漠北泄邊情
為患官軍捕獲之詞所連及甚衆順喜謂楷曰是足以
報嚴公子矣竄鍊名其中誣浩等帥事鍊聽其指揮具
獄上嵩父子大喜前總督論適長兵部竟覆如其奏斬
鍊宣府市戌子襄極邊予順一子錦衣千戶楷待銓五
品卿寺時三十六年九月也順曰嚴公薄我賞意豈未
愜乎取鍊子衮褒杖殺之更移檄逮襄襄至掠訊方急
會順楷以他事逮乃免後嵩敗世蕃坐誅臨刑時鍊所
教保安子弟在太學者以一帛署鍊姓名官爵於其上
持入市觀世蕃斷頭訖大呼曰沈公可瞑目矣因慟哭
而去隆慶初詔褒言事者贈鍊光祿少卿任一子官襄
乃上書言順楷殺人媚奸狀給事中魏時亮陳瓚亦相
繼論之遂下順楷吏論死天啟初諡忠愍
楊繼盛字仲芳容城人七歲失母庶母妒使牧牛繼盛
經里塾覩里中兒讀書心好之因語兄請得從塾師學
兄曰若幼何學繼盛曰幼者任牧牛乃不任學耶兄言
於父聽之學然牧不廢也年十三歲始得從師學家貧
益自刻厲舉鄉試卒業國子監徐階亟賞之嘉靖二十
六年登進士授南京吏部主事從尚書韓邦奇遊覃思
律呂之學手製十二律吹之聲畢和邦奇大喜盡以所
學授之繼盛名益著召改兵部員外郎諳逹躙京師咸
寧侯仇鸞以勤王故有寵帝命鸞為大將軍倚以辦寇
鸞中情怯畏寇甚方請開互市市馬冀與諳逹媾幸無
戰鬭固恩寵繼盛以為讎恥未雪遽議和示弱大辱國
乃奏言十不可五謬大略謂互市者和親别名也諳逹
蹂躙我陵寢虔劉我赤子天下大讎也而先之和不可
一往下詔北伐天下曉然知聖意日夜征繕助兵食忽
更之曰和失信於天下不可二以堂堂中國與之互市
冠履倒置不可三海内豪傑爭磨礪待試一旦委置無
用異時欲號召誰復興起不可四使邊鎮將帥以和議
故美衣媮食弛懈兵事不可五往時邊卒私通境外吏
率裁禁今乃導之使與通不可六盜賊伏莽徒懾國威
不敢肆耳今知朝廷畏怯睥睨之漸必開不可七諳達
往歲深入乘我無備故也備之一歲以互市終彼謂國
有人乎不可八或諳達負約不至至矣或隂謀伏兵突
入或今日市明日復寇或以下馬索上直不可九歲帛
數十萬得馬數萬匹十年以後帛將不繼不可十議者
曰吾外為市以羈縻之而内得我甲兵此一謬也夫寇
欲無厭其以釁終明甚苟内修武備安事羈縻曰吾陰
市以益我馬此二謬也夫和則不戰馬將焉用且彼寧
肯予我良馬哉曰市不已彼且入貢此三謬也夫貢之
賞不貲是名美而實大損也曰諳達利我市必無失信
此四謬也吾之市能盡給其衆乎能信不給者之無入
掠乎曰佳兵不祥此五謬也敵加已而應之何佳也人
身四肢皆癰疽毒日内攻而憚用藥石可乎夫此十不
可五謬明顯易見蓋有為陛下主其事者故公卿大夫
知而莫為一言陛下宜奮獨斷悉按諸言互市者發明
詔選將練兵不出十年臣請為陛下竿諳達之首於藁
街以示天下萬世疏入帝頗心動下鸞及成國公朱希
忠大學士嚴嵩徐階吕本兵部尚書趙錦侍郎聶豹張
時徹議鸞攘臂詈曰豎子目不睹寇宜其易之諸大臣
遂言遣官已行勢難中止帝尚猶豫鸞復進密疏乃下
繼盛詔獄貶狄道典史其地雜番俗罕知詩書繼盛簡
子弟秀者百餘人聘三經師教之鬻所乘馬出婦服裝
市田資諸生縣有煤山為番人所據民仰薪二百里外
繼盛召番人諭之咸服曰楊公即須我曹穹帳亦舍之
况煤山耶番民信愛之呼曰楊父已而諳達數敗約入
寇鸞奸大露疽發背死戮其屍帝乃思繼盛言稍遷諸
城知縣月餘調南京戶部主事三日遷刑部員外郎當
是時嚴嵩最用事恨鸞凌已心善繼盛首攻鸞欲驟貴
之復改兵部武選司而繼盛惡嵩甚於鸞且念起謫籍
一歲四遷官思所以報國抵任甫一月草奏劾嵩齋三
日乃上奏曰臣孤直罪臣蒙天地恩超擢不次夙夜祗
懼思圖報稱蓋未有急於請誅賊臣者也方今外賊惟
諳達内賊惟嚴嵩未有内賊不去而可除外賊者去年
春雷久不聲占曰大臣專政冬日下有赤色占曰下有
叛臣又四方地震日月交食臣以為災皆嵩致請以嵩
十大罪為陛下陳之高皇帝罷丞相設立殿閣之臣備
顧問視制草而已嵩乃儼然以丞相自居凡府部題覆
先面白而後草奏百官請命奔走直房如市無丞相名
而有丞相權天下知有嵩不知有陛下是壞祖宗之成
法大罪一也陛下用一人嵩曰我薦也斥一人曰此非
我所親故罷之陛下宥一人嵩曰我救也罰一人曰此
得罪於我故報之伺陛下喜怒以恣威福羣臣感嵩甚
於感陛下畏嵩甚於畏陛下是竊君上之大權大罪二
也陛下有善政嵩必令世蕃告人曰主上不及此我議
而成之又以所進揭帖刊刻行世名曰嘉靖疏議欲天
下以陛下之善盡歸於嵩是掩君上之治功大罪三也
陛下令嵩司票擬盖其職也嵩何取而令子世蕃代擬
又何取而約諸義子趙文華輩羣聚而代擬題疏方上
天語已傳如沈鍊劾嵩疏陛下以命吕本本即潛送世
蕃所令其擬上是嵩以臣而竊君之權世蕃復以子而
盜父之柄故京師有大丞相小丞相之謠是縦姦子之
僭竊大罪四也嚴效忠嚴鵠乳臭子耳未嘗一涉行伍
嵩先令效忠冒兩廣功授錦衣所鎮撫矣效忠以病告
鵠襲兄職又冒瓊州功擢千戸以故總督歐陽必進躐
掌工部總兵陳圭洊統後府巡按黃如桂亦驟亞太僕
既藉私黨以官其子孫又因子孫以拔其私黨是冒朝
廷之軍功大罪五也逆鸞先已下獄論罪賄世蕃三千
金薦為大將鸞冒禽哈&KR0008;兒功世蕃亦得增秩嵩父子
自誇能薦鸞矣及知陛下有疑鸞心復互相排詆以冺
前迹鸞勾賊而嵩世蕃復勾鸞是引背逆之姦臣大罪
六也前諳逹深入擊其惰歸此一大機也兵部尚書丁
汝䕫問計於嵩嵩戒無戰及汝䕫逮治嵩復以論救紿
之汝䕫臨死大呼曰嵩悞我是悞國家之軍機大罪七
也即中徐學詩劾嵩革任矣復欲斥其兄中書舍人應
豐給事厲汝進劾嵩謫典史矣復以考察令吏部削其
籍内外之臣被中傷者何可勝計是專黜陟之大柄大
罪八也凡文武遷擢不論可否但衡金之多寡而畀之
將弁惟賄嵩不得不朘削士卒有司惟賄嵩不得不掊
剋百姓士卒失所百姓流離毒徧海内臣恐今日之患
不在境外而在域中是失天下之人心大罪九也自嵩
用事風俗大變賄賂者薦及盜跖疏拙者黜逮夷齊守
法度者為迂疎巧彌縫者為才能勵節介者為矯激善
奔走者為練事自古風俗之壞未有甚於今日者蓋嵩
好利天下皆尚貪嵩好諛天下皆尚諂源之弗潔流何
以澄是敝天下之風俗大罪十也嵩有是十罪而又濟
之以五奸知左右侍從之能察意旨也厚賄結納凡陛
下言動舉措莫不報嵩是陛下之左右皆賊嵩之間諜
也以通政司之主出納也用趙文華為使凡有疏至先
送嵩閱竟然後入御王宗茂劾嵩之章停五日乃上故
嵩得展轉遮飾是陛下之喉舌乃賊嵩之鷹犬也畏厰
衛之緝訪也令子世蕃結為婚姻陛下試詰嵩諸孫之
婦皆誰氏乎是陛下之爪牙皆賊嵩之爪葛也畏科道
之多言也進士非其私屬不得預中書行人選推官知
縣非通賄不得預給事御史選既選之後入則杯酒結
歡出則餽&KR0008;相屬所有愛憎授之論刺歷俸五六年無
所建白即擢京卿諸臣忍負國家不敢忤權臣是陛下
之耳目皆賊嵩之奴隸也科道雖入籠絡而部寺中或
有如徐學詩之輩亦可懼也令子世蕃擇其有才望者
羅置門下凡有事欲行者先令報嵩預為布置連絡蟠
結深根固蒂各部堂司大半皆其羽翼是陛下之臣工
皆賊嵩之心膂也陛下奈何愛一賊臣而忍百萬蒼生
陷於塗炭哉至如大學士徐階蒙陛下特擢乃亦每事
依違不敢持正不可不謂之負國也願陛下聽臣之言
察嵩之奸或召問裕景二王或詢諸閣臣重則置憲輕
則勒致仕内賊既去外賊自除雖諳達亦必畏陛下聖
斷不戰而喪膽矣疏入帝已怒嵩見召問二王語喜謂
可指此為罪密搆於帝帝益大怒下繼盛詔獄詰何故
引二王繼盛曰非二王誰不懾嵩者獄上乃杖之百令
刑部定罪侍郎王學益嵩黨也受嵩屬欲坐詐傳親王
令旨律絞郎中史朝賓持之嵩怒謫之外於是尚書何
鰲不敢違竟如嵩指成獄然帝猶未欲殺之也繫三載
有為營救於嵩者其黨胡植鄢懋卿怵之曰公不覩飬
虎者耶將自貽患嵩頷之會都御史張經李天寵坐大
辟嵩揣帝意必殺二人比秋審因附繼盛名並奏得報
其妻張氏伏闕上書言臣夫繼盛誤聞市井之言尚狃
書生之見遂發狂論聖明不即加戮俾從吏議兩經奏
讞俱荷寬恩今忽闌入張經疏尾奉旨處決臣仰惟聖
德昆蟲草木皆欲得所豈惜一迴宸顧下垂覆盆倘以
罪重必不可赦願即斬臣妾首以代夫誅夫雖遠禦魑
魅必能為疆場效死以報君父嵩屏不奏遂以三十四
年十月朔棄西市年四十臨刑賦詩曰浩氣還太虚丹
心照千古生平未報恩留作忠魂補天下相與涕泣傳
誦之初繼盛之將杖也或遺之蚺蛇膽却之曰椒山自
有膽何蚺蛇為椒山繼盛别號也及入獄創甚夜半而
蘇碎甆盌手割腐肉肉盡筋挂膜復手截去獄卒執燈
顫欲墜繼盛意氣自如朝審時觀者塞衢皆歎息有泣
下者後七年嵩敗穆宗立卹直諫諸臣以繼盛為首贈
太常少卿諡忠愍予祭葬任一子官已又從御史郝杰
言建祠保定名旌忠後繼盛論馬市得罪者何光裕龔
愷光裕字思問梓潼人嘉靖二十年進士改庶吉士除
刑科給事中偕同官楊上林齊譽請召遺佚帝可之已
而報罷巡視京營劾罷尚書路迎與給事中謝登之御
史曾佩建議節財冗費大省邊事迫命清理諸陵守衛
軍條上祛弊七事多報可屢遷兵科都給事中都指揮
呂元夤緣得錦衣總旗王松冒功襲千戶光裕皆舉奏
之兵部尚書趙錦疏辯帝斥元下松都察院獄而奪錦
等俸仇鸞之開馬市也命尚書史道主之徇諳逹請以
粟豆易牛羊光裕與御史龔愷等劾道委靡遷就馬市
既開復請封號今其表意在請乞而道以為謝恩况表
文非出賊手道不去則彼有無厭之求我無必戰之志
誤國事不小時帝方嚮鸞責光裕等借道論鸞以探朝
廷杖光裕愷八十餘奪俸光裕不勝杖卒隆慶初贈太
常少卿愷既杖官如故尋列靖江王驕恣狀疏止大征
粤寇終湖廣副使愷字次元松江華亭人嘉靖二十六
年進士
楊允繩字翼少松江華亭人嘉靖二十三年進士授行
人久之擢兵科給事中嚴嵩獨相有詔廷推閣員允繩
偕同官王德沈束陳慎簡輔臣收錄遺佚二事未幾奉
命會英國公張溶撫寧侯朱岳定西侯蔣傳等簡應襲
子弟於閱武場指揮鄭璽忽傳寇至溶等皆懼走允繩
獨不動因奏之褫璽職奪溶岳營務罰傳等俸由是知
名又劾罷兵部尚書趙廷瑞居諫垣未幾疏屢上言提
學憲臣宜簡行誼府州縣職宜量地煩簡為三等皆報
可諳達入犯朝議急兵事允繩請命五軍都督府府軍
前衛及錦衣衛堂上官每遇考選軍政之歲各具疏自
陳聽科道官拾遺騰驤四衛及錦衣衛指揮以下聽兵
部考察詔皆從之著為令已又陳禦邊四事報可再遷
戶科左給事中謝病歸久之起故官三十四年九月上
疏言倭患因推弊原謂近者督撫命令不行於有司非
官不尊權不重也督撫莅任例賂權要名謝禮有所奏
請佐以苞苴名候禮及俸滿營遷避難求去犯罪欲彌
縫失事希芘覆輸賄載道為數不貲督撫取諸有司有
司取諸小民有司德色以事上督撫靦顔以接下上下
相蒙風俗莫振不肖吏又乾沒其間指一科十孑遺待
盡之民必將挺而為盜隠憂不止海島間也其冬巡視
光祿光祿丞胡膏偽增物直允繩與同事御史張巽言
劾之下法司按驗膏窘言元典隆重所用品物不敢徒
取充數允繩憎臣簡别太精斥言醮齋之用取具可耳
何必精擇其欺謗元修如此帝遂大怒下允繩及膏詔
獄刑部尚書何鰲當允繩儀仗内訴事不實律絞帝命
仍與巽言杖於廷巽言奪三官膏調外任居五年允繩
竟死西市先是有馬從謙者以謗醮齋杖死穆宗即位
贈允繩光禄少卿予一子官天啟初諡忠恪膏尋以貪
墨被劾誅馬從謙字益之溧陽人嘉靖十年舉順天鄉
試第一越三年成進士授工部主事出治二洪有政績
改官主客擢尚寳丞掌内閣制誥章聖太后崩勸帝行
三年喪不報稍進光禄少卿提督中官杜泰乾沒歲鉅
萬為從謙奏發泰因誣從謙誹謗廵視給事中孫允中
御史狄斯彬劾泰如從謙言帝方惡人言醮齋而從謙
奏頗及之怒下從謙及泰詔獄所司言誹謗無左証帝
益怒下從謙法司以允中斯彬黨庇謫邊方雜職法司
擬從謙戍遠邊帝命廷杖八十戌烟瘴竟死杖下而泰
以能發謗臣罪宥之時三十一年十二月也久之光祿
寺災帝曰此馬從謙餘孽所致耳隆慶初卹先朝建言
杖死諸臣中官追恨從謙沮之給事中王治御史龐尚
鵬力爭帝以從謙所犯比子罵父終不許允中太原人
後屢遷應天府丞斯彬從謙同邑人
贊曰語有之君仁則臣直當世宗之代何直臣多與重
者顯戮次乃長繫最幸者得貶斥未有苟全者然主威
愈震而士氣不衰批鱗碎首者接踵而不可遏觀其蒙
難時處之泰然足使頑懦知所興起斯百餘年培飬之
效也
明史卷二百九
