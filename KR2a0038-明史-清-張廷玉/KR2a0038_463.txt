欽定四庫全書
明史卷二百九十
大學士張廷玉等奉勅修
列傳一百七十八
忠義二
王冕(龔諒)陳聞詩(董倫)
王鈇(錢泮)錢錞(唐一岑)
朱裒(齊恩)孫鏜
杜槐黃釧(陳見等)
王德(叔沛)汪一中(王應鵬唐鼎)
蘇夢暘(韋宗孝龍旌)張振德(章文炳等)
董盡倫(李忠臣高光等)龔萬禄(李世勛翟英等)
管良相(李應期等)
徐朝綱(楊以成孫克恕鄭鼎)
姬文允(孟承光)朱萬年(秦三輔等)
張瑶(王與䕫等)何天衢(楊于陛)
王冕字服周洛陽人正德十二年進士除萬安知縣宸
濠反長吏多奔竄冕募勇壯士得死士數千人從王守
仁攻復南昌宸濠解安慶圍還救至鄱陽湖兩軍相拒
濠盡出金帛犒士殊死戰官軍不利冕密白守仁以小
艇實葦於中擬建昌人語就賊艦乘風舉火濠兵大驚
遂潰敗焚溺死者無算濠易舟挟宫人遁冕部卒棹漁
舟追執之宸濠平守仁封新建伯而冕未及叙坐他事
落職既而錄前功擢兵部主事巡視山海關嘉靖三年
十二月遼東妖賊陸雄李真等作亂突入關侍吏欲扶
冕趨避冕不可曰吾有親在急趨母所執兵以衛賊至
母被傷冕奮前救之被執脅以刃大罵遂見害詔贈光
禄少卿有司祠祀世宗嗣位之歲寧津盗起轉掠至德
平知縣龔諒率吏民禦之力屈被殺贈濟南通判恤其
家
陳聞詩字廷訓柘城人嘉靖中舉於鄉以親老絶意仕
進親殁居喪哀毁三十二年秋賊師尚詔䧟歸德聞聞
詩名欲劫為帥已䧟柘城擁之至誘說百端不屈引其
家數人斬之曰不從滅而族聞詩紿曰必欲吾行毋殺
人毋縱火賊許諾擁以行聞詩遂不食至鹿邑自經死
董倫歸德檢校也尚詔入歸德知府及守衛官皆遁倫
率民兵巷戰被執垂死猶手刃數賊妻賈及童僕皆從
死詔贈聞詩鳳陽同知倫歸德同知並立祠死所
王鈇字德威順天人嘉靖二十九年進士授常熟知縣
濱海多大猾匿亡命作奸鈇悉貰其罪倭患起鈇語諸
猾曰何以報我咸請效死於是立耆長部署子弟得數
百人合防卒訓練縣故無城鈇率士卒城之倭来薄數
禦却之已自三丈浦分掠常熟江隂參政任環令鈇與
指揮孔燾分統官民兵三千破其寨斬首百五十有竒
焚二十七艘餘倭皆遁復掠旁縣將由尚湖還海鈇憤
曰賊尚敢涉吾地邪必擊殺之會邑人錢泮字鳴聲者
以江西參政里居忿倭爇其父柩力從臾贊鈇乃用小
艇數十躡倭倭夾擊之隘中獨耆長數人從皆力鬭死
鈇䧟淖瞋目大呼腹中刃死泮被數鎗殺三賊而死時
三十四年五月也詔贈泮光禄卿鈇太僕少卿並廕錦
衣世百戶遣官諭祭立祠死所歲時奉祀
錢錞字鳴叔鍾祥人嘉靖二十九年進士授江隂知縣
初至官倭已熾三十三年入犯鄉民奔入城者萬計兵
備道王從古不納錞曰民死不救守空城奚為遂開門
縱之入而身自搏戰於斜橋三戰却之明年六月倭據
蔡涇閘分衆犯塘頭錞提狼兵戰九里山薄暮雷雨大
作伏四起狼兵悉奔錞戰死時唐一岑知崇明縣建新
城成議徙居為千戶高才翟欽所沮倭突入一岑戰且
詈遂為亂軍所殺詔贈錞一岑光禄少卿錞世廕錦衣
百戶岑應國子生並建祠祀
朱裒字崇晉鄖西人嘉靖中舉於鄉署鞏縣教諭事遷
武功知縣抑豪強祛積弊關中呼為鐵漢遷揚州同知
吏無敢索民一錢三十四年倭入犯擊敗之沙河殲其
酋還所掠牲畜甚衆未幾復大至薄城東門督兵奮擊
兵潰死焉贈左參政錄一子明年倭犯無為州同知齊
恩率舟師敗倭於團山北等港斬首百餘級子嵩年十
八最驍勇擊倭至安港伏發被圍恩家二十餘人俱力
戰死惟嵩等三人獲全贈恩光禄丞錄一子厚恤其家
建祠祀之
孫鏜莒州人商販吳越倭擾松江謁郡守自請輸貲佐
軍守薦之參政翁大立試以雙刀若飛錄為土兵擊走
倭出參政任環圍中遣人還莒括家貲悉召里兒為爪
牙吳中倚鏜若長城倭舟渡泖滸鏜突出酣戰竟日援
兵不至還至石湖橋半渡伏大起鏜墮水中刃死贈光
禄丞禄一子亦建祠祀
杜槐字茂卿慈谿人倜儻任侠倭寇至縣僉其父文明
為部長令團結鄉勇槐傷父老以身任之數敗倭副使
劉起安委槐守餘姚慈谿定海遇倭定海之白沙一日
戰十三合斬三十餘人馘一酋身被數鎗墮馬死文明
擊倭鳴鶴場斬酋一人倭驚遁稱為杜將軍無何追至
奉化楓樹嶺戰殁文明贈府經歷槐贈光禄丞建祠並
祀廕槐子國子生
黃釧字珍夫安溪人由舉人歷官温州同知嘉靖三十
四年倭入犯釧擊走之知倭必復来日夜為備又三年
倭果大至釧出城逆擊分軍為三釧將中軍其二軍帥
皆紈袴子約左右應援及與倭遇倭遣衆分掩二軍而
以銳卒當中軍釧發勁弩巨礟戰良久倭方不支二軍
帥望敵而潰倭合兵擊釧釧腹背受敵遂被執脅之降
不屈責以金贖釧笑且罵曰爾不知黃大夫不愛錢邪
倭怒裸而寸斬之子購屍不獲具衣冠葬事聞贈浙江
參議官一子有司建祠是年倭䧟福清舉人陳見率衆
禦之與訓導鄔中涵被執大罵而死倭乘勝犯惠安知
縣番禺林咸拒守五晝夜倭引去已復至咸擊之鴨山
窮追逐北䧟伏死贈泉州同知賜祠任一子其䧟興化
延平同知奚世亮署府事守踰月城䧟力戰死贈右參
議廕子賜葬世亮字明仲黃岡人先是三十一年台州
知事溧水武暐追倭釣魚嶺力戰死上官不以聞其子
尚實訢於朝乃贈太僕丞而廕尚實為國子生
王德字汝修永嘉人嘉靖十七年進士歷戶科給事中
定國公徐延德丐無極諸縣閒田為業且言私置莊田
不宜以災傷免賦德抗疏劾之諳達圍都城屢陳軍國
便宜悉報可時城門盡閉避難者不得入號呼徹西内
德以為言民始獲入寇退命募兵山東所得悉驍勇為
諸道最還朝會李默長吏部怒德投刺倨出為嶺南兵
備僉事與巡撫爭事投劾徑歸默復起吏部用前憾落
職閒住德鄉居以倭亂奉母居城中傾貲募健兒為保
障計三十七年夏倭自梅頭至大掠德偕族父沛督義
兵擊之宵遁俄一舟突来犯沛及族弟崇堯崇修殲焉
亡何倭復至大掠德憤怒勒所部追襲至龍灣軍敗手
射殺數人罵賊死然倭自是不敢越德鄉侵郡城矣事
聞贈太僕少卿世廕錦衣百戶立祠曰愍忠沛贈太僕
丞立祠予廕
汪一中字正叔歙人嘉靖二十三年進士由開封推官
歷江西副使四十年鄰境賊入寇薄泰和一中方讌投
箸起曰賊鼓行而西掩我不備不早計且無噍類豈飲
酒時乎當路遂以討賊屬之先是泰和巡檢劉芳力戰
死賊怒磔其尸一中至率諸將吏祭曰爾職抱關猶死
疆事吾待罪方面不滅賊何以生為遂誓師列陣鼓之
俘五人斬首以徇旦日陣如前會賊至左右軍皆潰賊
悉赴中軍中軍亦潰一中躍馬當賊鋒射殺二人手刃
一人而左脇中鎗二臂中刃三與指揮王應鵬千戶唐
鼎皆死妻程投於井中人出之喪至不食五日死一中
贈光禄卿給祭葬諡忠愍妻程並贈恤如制
蘇夢暘萬歷間為雲南禄豐知縣三十五年十二月武
定賊鳳騰霄反圍雲南府城轉寇禄豐夢暘率民兵出
城力戰賊退去明年元旦方朝服祝釐賊出不意襲䧟
其城執之去不屈死贈光禄少卿有司建祠錄一子當
禄豐之未䧟也賊先犯嵩明州吏目韋宗孝出禦而敗
合門死之贈本州同知廕子入國學有龍旌者趙州人
由歲貢生為嵩明州學正賊薄城被執罵賊死贈國子
博士
張振德字季修崑山人祖情從祖意皆進士情福建副
使意山東副使振德由選貢生授四川興文知縣縣故
九絲蠻地萬歷初始建土牆數尺戶不滿千永寧宣撫
奢崇明有異志潛結奸人掠賣子女振德捕奸人論配
之招還被掠者三百餘人崇明賄以二千金振德怒却
之裂其牘天啟元年方赴成都與鄉闈事而崇明部將
樊龍殺巡撫徐可求副使駱日升李繼周等重慶知府
章文炳巴縣知縣段高選皆抗節死賊遂據重慶時振
德兼署長寧去賊稍遠從者欲走長寧振德曰守興文
正也疾趨入城長寧主簿徐大禮與振德善以騎來迎
振德却之督鄉兵與戰不敵退集居民城守會大風雨
賊毁土城入振德命妻錢及二女持一劍坐後堂曰若
輩死此吾死前堂乃取二印繫肘後北向拜曰臣奉職
無狀不能殺賊惟一死明志妻女先伏劍死乃命家人
舉火火熾自剄一門死者十二人賊至火所見振德面
如生左手繫印右手握刀忿怒如赴敵狀皆駭愕羅拜
而去事聞賜祭葬贈光禄卿諡烈愍敇有司建祠世廕
錦衣千戶振德既死興文教諭劉希文代署縣事甫半
載賊復薄城誓死不去妻白亦慷慨願同死城破夫婦
罵賊並死大禮守長寧城亦䧟大禮曰吾不可負張公
一家四人仰藥死贈重慶同知世廕百戶文炳長泰人
萬歷四十一年進士歷戶部郎中遷知府治行廉潔吏
民愛之賊既殺巡撫可求等文炳罵賊亦被殺後知其
賢為覓屍殯而歸之喪出江上夾岸皆大哭贈太僕少
卿再贈太常卿世廕外衛副千戶高選雲南劍川縣人
萬歷四十七年進士適在演武場聞變立遣吏歸印於
署厲聲叱賊賊魁戒其下勿殺而高選罵不絶聲遂遇
害父汝元母劉側室徐及一子一女聞變皆自盡僕冒
死覓主屍亦被害初贈尚寳卿世廕百戶崇禎元年子
暄援振德例叩閽請優恤贈光禄卿世廕錦衣千戶建
祠奉祀汝元等亦獲旌十五年復以諡請賜諡恭節時
先後殉難者灌縣知縣左重率壯士追賊成都力戰馬
蹶罵賊死南溪知縣王碩輔城䧟自盡賊支解之桐梓
知縣洪維翰城䧟奪印不屈死典史黃啟鳴亦死郫縣
訓導趙愷率衆擊賊被刺死遵義推官馮鳳雛挺身禦
賊被創死遵義司獄蘇樸威遠經歷袁一修義不汗賊
墜城死大足主簿張志譽典史宋應皐集兵奮戰力屈
死所司上其狀贈重碩輔維翰尚寳卿世廕千戶啟鳴重
慶通判愷重慶同知俱世廕試百戶崇禎十二年重子
廷皐援高選例乞恩命如其請崇明父子據永寧貴陽
同知嘉興王昌允分理永寧衛事死難贈僉事賜祭崇
禎初其子監生世駿言賊踞永寧臣父刺血草三揭繳
印上官以次年五月再拜自縊賊恨之焚其屍二孫一
孫女及僕婢十三人同日被害乞如張振德例優加卹
典報可
董盡倫字明吾合州人萬歷中舉於鄉除清水知縣調
安定咸有惠政秩滿安定人詣闕奏留詔加鞏昌同知
仍視縣事久之以同知理甘州軍餉解職歸天啟初奢
崇明反率衆薄城盡倫偕知州翁登彦固守賊遣使說
降盡倫大怒手刃賊使抉其睛啖之屢挫賊鋒城獲全
復率衆援銅梁有功尋被檄擣重慶孤軍深入伏四起
遂戰死贈光禄少卿世廕百戶建祠奉祀尋改廕指揮
僉事崇禎初論全城功改廕錦衣千戶其時里居士大
夫死節者有李忠臣永寧人官松潘參政家居䧟賊募
死士密約總兵官楊愈懋令以大兵薄城已為内應事
洩合門遇害高光瀘州人嘗為應天通判城䧟薙髮為
僧與子在崑募壯士殺賊百餘賊怒追至大葉壩光罵
賊不屈與家衆十二人同死胡縝永寧舉人預策崇明
必反上書當事不納賊起被執嚴刑錮獄中弟緯傾家
救免乃糾義徒潛結賊將張令等執其偽相部勒行陣
自當一面數斬馘賊甚畏之既而為火藥焚死聶繩昌
富順舉人毁家募義勇禦賊戰死吳長齡瀘州監生率
衆恢復瀘州尋中伏父子俱戰死胡一䕫興文人仕龍
陽縣丞被執不屈死皆未予恤
龔萬禄貴州人目不知書有瞻志膂力過人從劉綎征
楊應龍先登海龍囤署守備戍建武所奢崇明反衆推
萬禄遊擊將軍主兵事指揮李世勛名位先萬禄亦受
節制戮力固守崇明謀犯成都憚萬禄牽其後遣部將
張令說降令與萬禄結紿崇明以降崇明果遣他將来
戍萬禄脅降之誘殺無算復微服走敘州說副使徐如
珂曰賊精騎萃成都留故巢者悉老弱誠假萬禄萬人
搗其巢彼必還救成都圍立解矣如珂竒其計而不能
用未幾賊悉衆攻建武萬禄邀擊十里外兵少敗還城
遂䧟世勛具衣冠再拜率家屬自焚死萬禄手刃兩妾
兩孫自刎不殊乃握矟馳出大呼我龔萬禄也孰能追
我者賊相視不敢逼走至敘州乞師巡撫朱爕元遂以
兵復建武會官軍敗於江門賊四面来攻萬禄力戰三
日手刃數十人與子崇學並死詔贈都督僉事立祠賜
祭世廕百戶時成都衛指揮翟英扼賊龍泉驛成都後
衛指揮韓應泰赴援成都遇賊草堂寺小河所鎮撫郁
聫若鏖賊城西茂州百戶張羽救援郫縣皆力戰死
管良相者烏撒衛指揮也為人慷慨負竒節天啟初樊
龍等反於四川巡撫李橒召至麾下與籌軍事良相策
安邦彦必反佐橒為固守計尋以祖母疾乞假歸泣語
橒曰烏撒孤城密邇水西且與安效良相讐水西有變
禍必首及良相無子願以死報國乞建長策保此一方
逾月邦彦果反圍其城良相固守不下久之外援不至
城䧟自縊死同官李應期朱運泰蔣邦俊亦遇害時普
定衛王明重威清衛邱述堯平壩衛金紹勛壩陽把總
簡登龍里故守備劉皐皐子景並死難而訓導劉三畏
賊至不避兀坐齋中見殺人稱龍里三劉
徐朝綱雲南晉寧人萬歷二十八年舉於鄉天啟元年
授安順推官至即署府事明年安邦彦反来攻城朝綱
督兵民共守土官温如璋等開門迎賊朝綱奮怒督戰
賊執之逼降不屈索其印罵曰死賊奴吾頭可斷印不
可得賊怒刀斧交下而死其妻聞之登樓自縊長子婦
急舉火焚舍挈十歲女躍烈燄中死孫應魁年十六持
矛潰圍出城覓其祖遇賊被殺婢僕從死者十一人五
年正月恤殉難諸臣贈朝綱光禄少卿廕子入國學子
天鳳甫第進士即奔喪歸服闋授戶部主事䟽言臣家
一門臣死忠妻死節婦死姑孫死祖婢僕死主此從来
未有之節烈乞如張振德例再加優恤臣母臣嫂一體
旌表帝深嘉之再贈光禄卿改廕錦衣世千戶賜祭葬
立祠建坊諸從死者皆附祀同時殉難者楊以成雲南
路南人萬歷中由貢生授貴陽通判理畢節衛事秩滿
進同知仍治畢節邦彦圍貴陽以成具蠟書乞援於雲
南巡撫沈儆炌書𤼵而賊已至戰却之賊来益衆以成
遣吏懷印間道趨省身督吏民拒守會援兵至賊方夜
逃而衛吏阮世爵為内應城遂䧟以成倉皇投繯賊縶
之去乃為書述賊中情形寘竹筒中遣弟以恭赴雲南
告變至散納溪賊搜得其書并以成殺之家屬死者十
三人贈按察僉事賜葬鄭鼎字爾調龍溪人由鄉舉為
廣順知州策安邦彦必反上書當事言狀州故無城督
民樹柵實以土無何邦彦果反来攻城鼎誓死固守或
言賊勢盛宜走定番鼎曰吾守土吏也義當與城存亡
及賊入與土官金燦端坐堂上並為賊所殺婢僕從死
者六人吏目胡士統被執亦不屈死巡撫李橒上於朝
贈僉事賜祭崇禎元年以成子舉人興南鼎子舉人崑
禎皆援朝綱例請加䘏並贈光禄卿世廕錦衣千戶予
祭葬有司建祠立坊以恭亦附祀崑禎後舉進士歷御
史尚寳卿時有孫克恕者字推之馬平人舉於鄉歷官
貴州副使分巡思石道禦賊戰死有虎守其骸不去蠻
人嗟異事聞贈太僕卿賜祭葬
姬文允字士昌華州人舉於鄉天啟二年授滕縣知縣
視事甫三日白蓮賊徐鴻儒薄城民什九從亂文允徒
步呌號驅吏卒登陴不滿三百望賊輙走存者纔數十
問何故從賊曰禍由董二董二者故延綏巡撫董國光
子也居鄉貪暴民不聊生故從賊文允憑城諭曰良民
以董二故挺而從賊吾將執二寘諸法為若雪憤可乎
文允身長赤面鬚髯戟張賊望見駭為神人皆讙呼羅
拜俄而發箭西隅斃二賊視之延綏沙柳簳也賊謂文
允紿之大憤肉薄登城衆悉潰文允緋衣坐堂皇嚼齒
罵賊賊前搏裂冠裳械繋之罵不屈三日潛解印畀小
吏魏顯照及家僮李守務北向拜闕遂自經賊搒掠顯
照索印顯照潛授其父而與守務罵賊並死之事聞贈
太僕少卿立祠致祀錄一子優恤顯照守務家董二踰
城遁去時賊陷鄒縣博士孟承光被責詬詈不屈死贈
尚寳少卿世廕錦衣千戶承光字永觀亞聖裔世廕五
經博士也
朱萬年黎平人萬歷中舉於鄉歷莱州知府有惠政崇
禎五年叛將李九成等䧟登州率衆来犯萬年率吏民
固守時山東廵撫徐從治登萊廵撫謝璉並在城中被
圍堅守數月從治中礟死賊詭乞降璉率萬年往受為
所執萬年曰爾執我無益盍以精騎從我呼守者出降
賊以精騎五百擁萬年至城下萬年大呼曰我被禽誓
必死賊精銳盡在此急發礟擊之毋以我為念守將楊
御蕃不忍萬年復頓足大呼賊怒殺之城上人見萬年
已死遂發礟賊死過半事聞贈太常卿賜祭葬有司建
祠官一子初賊掠新城知縣秦三輔訓導王協中禦之
並死其陷黃縣知縣吳世揚罵賊死縣丞張國輔參將
張竒功守備熊奮渭皆力戰死䧟平度知州陳所聞自
縊死三輔世揚贈光禄少卿所聞贈太僕少卿並賜祭
葬建祠廕子協中國輔竒功亦贈恤有差三輔三原人
世揚洛陽人所聞畿輔人並起家乙榜
張瑶蓬莱人天啟五年進士授開封府推官絶請寄抑
豪強吏民畏如神崇禎四年行取入都吏科宋鳴梧力
援宋玫為給事而抑瑶授府同知瑶怒疏摭玫行賄状
吏部尚書閔洪學劾瑶饋遺奔競鳴梧復極論之謫河
州判官未赴明年正月李九成等逼登州瑶率家衆登
陴拒守城䧟瑶猶揮石奮擊賊擁執之大罵不屈被殺
妻女四人並投井死贈光禄少卿先是賊䧟新城舉人
王與䕫張儼然死之其䧟他縣者貢生張聫台蔣時行
亦死之皆格於例不獲旌禮部侍郎陳子壯上言舉貢
死難無恤典舊制也然名既登於天府恩獨後於流官
九泉之下能無怨恫比者武舉李調禦賊捐軀已蒙贈
恤武途如此文儒安得獨遺乞量贈一官永為定制可
之乃贈與䕫儼然宛平知縣聫台時行順天府教授其
後地方死難若舉人李譲吳之秀賈煜張慶雲貢生張
茂貞張茂恂皆贈官如前制
何天衢字升宇阿米州人有勇略土酋普名聲招為頭
目使駐三鄉崇禎三年名聲反謀出三路兵至昆明會
戰令天衢自維摩羅平入以礟手三百人助之天衢慨
然曰此大丈夫報國秋也吾豈為逆賊用哉坑殺礟手
數十人率衆歸附署維摩州同知李嗣泌開城納之名
聲已䧟彌勒聞大懼急撤兩路兵歸巡撫王伉上其事
授為守偹後數與嗣泌進勦有功及名聲死妻萬氏代
領其衆屢攻天衢天衢屢挫之錄功進參將十三年擢
副總兵萬氏贅沙定洲為壻益以南安兵且厚賂黔國
公用事者令毁天衢天衢請兵餉皆不應賊悉力攻之
食盡舉家自焚死初名聲之亂有楊于陛者劍州人舉
於鄉歷官武定府同知巡撫伉令監紀軍事兵敗被執
死之贈太僕少卿建祠曰精忠
明史卷二百九十
