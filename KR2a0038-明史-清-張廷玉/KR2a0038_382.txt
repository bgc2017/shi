欽定四庫全書
明史卷二百四十九考證
朱燮元傳龍䒭遂反殺可求及參政孫好古總兵官黃
守魁䓁(臣)方煒按是時與可求䓁同遇害者為恭
政駱日升李繼周知府章文炳同知王世科熊嗣先
推官王三宅總兵王守忠恭將萬金王登爵䓁見明
紀事本末傳未詳載謹附識
朱燮元傳女土官秦良玉軍敗賊牛頭鎮復新都(臣)
方煒按是年十一月良玉先遣其弟民屏姪翼明發
兵四千倍道潜度重慶營南坪關而自統精兵六千
趨城都見明紀事本末謹附識
朱燮元傳監軍僉事戴君恩令守偹金富廉攻斬賊將
張彤樊龍亦戰死(臣)方煒按土司傳及明紀事本末
燮元是時以計擒樊龍殺之張彤亦為亂兵所殺生
禽龍子友邦及其黨張國用䒭三十餘人遂復重慶
與此所載互異謹附識
朱燮元傳安氏世有水西宣慰使安位方幼邦産以故
得倡亂(臣)方煒按邦彦位之叔父也素懷異志與
崇明合至是因崇明反調兵水西邦彦遂挟位叛以
應之見明實錄謹附識
朱燮元傳副總兵秦衍祚䓁亦攻克遵義(臣)方煒按
是時賊首尤朝柄楊維新䓁據遵義衍祚副將侯良
杜督兵二千攻克之見明紀事本末謹附識
朱燮元傳貴總理魯欽敗於織金(臣)方煒按欽扵四
年七月偕總兵劉超拔敗巖頭寨破平茶又與總兵
黃銊分道深入邦彦大窘西奔遂織金斬獲無算及
明年正月欽等渡河還中伏敗死者數千人見明實
錄傳未詳載謹附識
朱燮元傳貴州巡撫王瑊為督臣移鎮貴陽有十便
(臣)方煒按瑊所陳移鎮十便明紀事本末諸書皆無
考謹識
朱燮元傳燮元授計成名誘賊至永寧乃遣總兵官林
兆鼎從三岔入副將王國楨從陸廣入劉養鯤從遵
義入合傾其巢(臣)方煒按是時廷彦分兵四應力
已不支燮元復令羅乾象以竒兵繞其背急擊之賊
大驚潰見明紀事本末謹附識
朱燮元傳(徐如珂附)賊大潰轉戰數十里斬首萬餘級
遂拔蘭州(臣)方煒按三年五月崇明奔入舊藺州
城羅乾象督兵破之掃其巢賊遂狼狽走見紀事本
末朱燮元傳及石珪土司傳所載亦同此似以拔蘭
州之功專歸如珂矣謹附識
朱燮元傳(劉可訓附)二年與總兵侯良柱破賊十萬衆
於五峰山斬崇明及安邦彦(臣)方煒按是時四川
巡撫張論上功狀不及黔將於是總兵許成名䒭與
良柱爭功朱燮元頗右黔將朝議不能决賞久不行
至是川中撫按及羽建皆訟可訓與良柱功見明紀
事本末謹附識
李橒傳烏撒土木安效良亦與通(臣)方煒按烏撒之
䧟也指揮管良相死之見明實錄傳未載謹附識
李橒傳又先後攻䧟廣州普定威清普安安南諸衛
(臣)方煒按賊之攻普安安南也雲都司李天常帥兵
四千救之賊將羅應奎偽降誘至叠水舖伏發全軍
沒於是諸衛先後䧟見明紀事本末謹附識
王三善傳天啟元年十月擢右僉都御史代李橒巡撫
貴州(臣)方煒按土司傳元年八月以王三善為巡
撫此作十月未知孰是謹附考
王三善傳三善䒭大軍亦至遂奪龍里城(臣)方煒按
賊黨洪邊土司宋萬化紏苖仲九股據龍里先此總
兵張彦芳將兵二萬赴接皆隔龍里不得進至是奪
之見明紀事夲末謹附識
王三傳三善渡渭河降者相繼率師抵大方(臣)方煒
按三年六月三善督兵禽土司何中慰䓁進營紅崖
連破天台水脚䒭七囤而張彦芳亦破賊於羊耳追
至鴨池河遂深入至紅鳥岡諸苗奔潰乃帥師直抵
大方見明紀事本末傳未詳載謹附識
王三善傳其愚故縱轡衝三善墜馬(臣)方煒按三善
遇害後監軍御史傅宗龍以計獲其愚誅之見明實
錄謹附識
蔡復一傳遣總理魯欽䒭救凱里斬賊衆五百餘(臣)
方煒按凱里土司運道咽喉也邦彦結諸蠻困其城
長官楊世慰不能守復一乃遣欽及總兵劉超救之
見明實錄謹附識
明史卷二百四十九考證
