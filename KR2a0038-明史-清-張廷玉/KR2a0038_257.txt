欽定四庫全書
明史卷一百八十七
大學士張廷玉等奉敇修
列傳第七十五
何鑑馬中錫
陸完洪鍾(陳鎬蔣昇)
陳金俞諫
周南(孫䘵)馬昊
何鑑字世光浙江新昌人成化五年進士授宜興知縣
徵拜御史巡宣府大同劾巡撫鄭寧以下數十人不職
按禆將孟璽等罪還廵太倉總督太監卒犯法逮治之
為所搆下錦衣獄得釋再按江北鳳陽皇陵所在近境
取寸木法皆死陵軍多倚禁虐民鑑請以山麓為限他
樵採勿禁遂著為令出為河南知府振累歲饑條行荒
政十事歴四川左右布政使弘治六年以右副都御史
巡撫江南兼理杭嘉湖三府稅糧蘇松水災用便宜發
漕米十五萬石振之與侍即徐貫疏吳淞白茆諸渠泄
水入海水患以除復巡撫山東遷刑部侍郎母憂去十
八年還朝時承平久生齒日繁孝宗覽天下戶籍數乃
視國初反減咎所司溺職欲釐正之敇鑑以故官兼左
僉都御史往河南湖廣陜西閱實戶口得戶二十三萬
五千有竒口七十三萬九千有竒因疏善後十事及軍
民利病以聞會孝宗已崩武宗悉採納之正德二年拜
南京兵即尚書參贊機務鑑前撫江南嘗按千戶張文
冕罪文冕亡去至是搆於劉瑾而瑾亦嗛鑑不與通遂
坐以事連罸米貧不能償奏愬獲免六年正月召為刑
部尚書時大盗並起劉寵劉宸楊虎劉惠齊彦名朱諒
等亂畿輔方四曹甫藍廷瑞鄢本恕等躙四川汪澄二
羅光權王浩八王鈺五等擾江西皆稱王四方告急無
虚日兵部尚書王敞不能辦賊帝既命洪鍾陳金馬中
錫督師分討其年五月罷敞以鑑代之鑑乃選將練兵
錄民間材武士令鄉聚悉樹柵浚溝圍結相救河南山
西兵守黃河斷太行京操班軍留守所在城邑每漕艘
運卒一人屯河濱護運道通行旅文武大吏軼賊請敇
峻責之而褒縣令能擊賊者以中錫玩宼奏遣陸完代
還調邊將從完討賊賊連為邊軍所破奔迸四出會中
官谷大用伏羌伯毛銳率師駐臨清賊遂謀以十二月
朔伺帝省牲南郊乘間犯駕先一日趋霸州鑑立奏聞
夜設備厥明帝召問鑑鑑請早出安人心遂成禮而還
賊知有備西掠保定諸州縣以去河南巡撫鄧璋請濟
師鑑言山東賊不及萬官軍奚啻十倍緣勢要私人營
充頭目撓律攘功失將士心請盡遣若屬還都指揮以
下失事即軍前行戮益調邊軍助璋帝悉從之尋以捷
書屢聞加鑑太子少保明年正月賊突霸州京師戒嚴
鑑令邊兵亟邀賊賊遁去賊渠楊虎朱諒死其黨分擾
山東河南鑑以山東賊劉寵劉宸齊彦名等責邊將許
泰郤永劉暉李鋐以河南賊劉惠趙鐩邢老虎等責邊
將馮禎時源神周金輔未幾毛銳敗績與大用俱召還
鑑乃請用彭澤與仇鉞同辦河南賊而以山東賊專委
陸完五月河南賊平七月山東餘賊亦平陳金洪鍾亦
以次平江西四川諸賊帝喜加鑑太子太保廕子錦衣
世百戶鑑乃上言羣盗蕩平民罹兵久乞量免田租多
方振贍黜貪殘長吏停不急工役還民故業貸以牛種
復其家三年有訐舊事及怙惡者並寘於理帝悉報可
先是七月中鑑以羣盗未盡請留邊將劉暉戍山東時
源戍河南郤永戍畿輔李鋐戍淮揚各假總兵之職俟
事寧始罷仇鉞言邊軍久勞風土不習人馬俱病今賊
已漸平請留三之一討賊餘悉遣還廷議二人議俱是
請四將各千人鎮壓他將許泰神周金輔温恭軰俱統
所部還邊鎮帝許之命延綏軍徑還遼東宣府大同軍
過闕勞賜帝時好弄兵羣小寵幸者言邊軍憨健過京
軍遠甚宜留之京營帝以為然至十一月三鎮軍畢至
遂命留之以京軍往代鑑力陳不可廷臣集議復極言
其害帝竟不從自是邊軍於大内團操號為外四家軍
而江彬進用矣八年宣府送迤北降人托克托台等至
京命充御馬監勇士鑑等上言漢魏徙氐羌於關中郭欽
江統皆勸晉武早絶亂階苻堅處鮮卑於漢南苻融亦
慮其窺測虚實今使降人出入禁中假寵踰分且生慢
侮萬一北寇聞之潛使黠賊偽降以為間諜寧不為將
來患哉帝不聽寧王宸濠謀復護衛鑑力遏之都督白
玉以失事罷厚賄豹房諸倖臣求復鑑執不從諸倖臣
嗾詗事者發鑑家僮取將校金錢言官遂交章劾鑑致
仕去閱九年卒年八十
馬中錫字天禄故城人父偉為唐府長史以直諫忤王
械送京師而盡縲其家人中錫以幼免乃奔訴巡按御
史御史言於王釋其家復奉母走京師訴冤父竟得白
終處州知府中錫舉成化十年鄕試第一明年成進士
授刑科給事中萬貴妃弟通驕横再疏斤之再被杖公
主侵畿内田勘還之民又嘗劾汪直違恣罪歷陜西督
學副使弘治五年召為大理右少卿南京守備太監蔣
琮與兵部郎中婁性指揮石文通相訐連數百人遣官
按不服中錫偕司禮太監趙忠等往一訊得實性除名
琮下獄抵罪擢右副都御史巡撫宣府劾罷貪耄總兵
官馬儀革鎮守以下私役軍士使隸尺籍寇嘗犯邊督
軍敗之引疾歸中外交薦武宗即位起撫遼東還屯田
於軍而劾鎮守太監朱秀置官店擅馬市諸罪正德元
年入歷兵部左右待即劉瑾初得志其黨朱瀛冒邊功
至數百人尚書閻仲宇許之中錫持不可瑾大恚中旨
改南京工部明年勒致仕其冬逮繋詔獄械送遼東責
償所收腐粟踰年事竣斤為民瑾誅起撫大同中錫居
官廉所至革弊任怨以故有名六年三月賊劉六等起
吏部尚書楊一清建議遣大臣節制諸道兵乃薦中錫
為右都御史提督軍務與惠安伯張偉統禁兵南征劉
六名寵其弟七名宸文安人也並驍悍善騎射先是有
司患盗召寵宸及其黨楊虎齊彦名等協捕頻有功會
劉瑾家人梁洪徵賄於寵等不得誣為盗遣寗杲柳尚
義繪形捕之破其家寵等乃投大盗張茂茂家高樓重
屋複壁深窖素招亡命為逋逃主宦官張忠與鄰茂結
為兄夤緣馬永成谷大用于經軰得出入豹房侍帝蹵
鞠而乘間為盗如故後數為河間參將袁彪所敗荗窘
求救於忠忠置酒私第招茂彪東西坐酒酣舉觴屬彪
字茂曰彦實吾弟也自今母相厄又舉觴屬茂曰袁公
善爾爾慎母犯河間彪畏忠唯唯而已已茂為寗杲所
禽寵等相率詣京謀自首忠與永成為請於帝且曰必
獻萬金乃赦寵宸不能辦逃去既而瑾誅有詔許自首
寵等乃出詣官兵部奏赦之令捕他盜自效寵等憚要
束未幾復叛黨日衆所至䧟城殺將吏中錫等受命出
師敗賊於彰德既又敗之河間進左都御史然賊方熾
諸將率畏懦莫敢當其鋒或反與之結參將桑玉嘗遇
賊文安村中寵宸窘蹙跳民家樓上欲自剄而玉素受
賊賂故緩之有頃彦名持大刀至殺傷數十人大呼抵
樓下寵宸知救至出射殺數人玉大敗參將宋振禦賊
棗強不發一矢城遂陷死者七千人當是時寵宸等自
畿輔犯山東河南南下湖廣抵江西復自南而北直窺
霸州楊虎等由河北入山西復東抵文安與寵等合破
邑百數縱横數千里所過若無人中錫雖有時望不習
兵偉亦紈袴子見賊強諸將怯度不能破賊乃議招撫
謂盜本良民由酷吏寗杲與中官貪黷所激若推誠待
之可母戰降也遂下令賊所在勿捕過勿邀擊饑渴則
食飲之降者待以不死賊聞欲就撫相戒母焚掠猶豫
未定而朝廷以京軍弱議發邊兵中錫欲戰則兵未集
欲撫則賊時向背終不得要領既建議主撫不能變會
寵等聞邊兵且至退屯德州桑園中錫肩輿入其營與
酒食開誠慰諭之衆拜且泣送馬為夀寵慷慨請降宸
乃仰天咨嗟曰騎虎不得下今奄臣柄國人所知也馬
都堂能自主乎遂罷會而是時方詔懸賞格購賊寵等
偵知之益疑懼徑去焚掠如故獨至故城戒母犯馬都
堂家由是中錫謗大起謂其以家故縱賊言官交劾之
下詔切責中錫猶堅持其說以請兵部尚書何鑑謂賊
誠解甲則貫死即不然母為所誑既而寵等終不降乃
遣侍郎陸完督師而召中錫偉還初中錫受命討賊大
學士楊廷和謂楊一清曰彼文士耳不足任也竟無功
與偉同下獄論死中錫死獄中偉革爵十一年巡按御
史盧雍追訟中錫冤謂賊實聽撫僉事許承芳忌之潜
請益兵疑賊心及賊再受約方至軍門而檻車已就道
矣朝廷乃復中錫官賜祭予廕
陸完字全卿長洲人為諸生中官王敬至蘇以事廷曳
諸生諸生競起擊之完不與惡完者中之敬遂首列完
名上聞巡撫王恕極論敬罪完乃得免舉成化二十三
年進士謁選恕方為吏部曰是嘗擊奄人者當為御史
入臺果有聲正德初歷江西按察使寧王宸濠雅重之
時召預曲宴以金罍為贈三年冬擢右僉都御史巡撫
宣府劉瑾惡完赴闕後期命以試職視事明年夏復改
南院督江防軍完以都御史試職非故事懼甚賄瑾召
為左僉都御史五年春拜兵部侍郎瑾敗言者劾其黨
附帝不問明年霸州賊劉六劉七等起奉楊虎為首惠
安伯張偉右都御史馬中錫師出無功逮繋論死八月
詔完兼右僉都御史提督軍務統京營宣府延綏軍討
之行及涿州忽𫝊賊且逼京師命還軍入衛會副總兵
許泰游擊郤永等敗楊虎等於霸州賊南走京師始解
嚴指揮賀勇等再敗賊信安副總兵馮禎復大敗之阜
城分兵追擊賊東圍滄州會劉六七中流矢乃解而南
䧟山東縣二十楊虎兵亦北殘威縣新河於是完頻請
濟師益發遼東山西諸鎮兵逐賊賊益南圍濟寧焚運
舟轉寇曹州禎泰永擊斬二千餘人獲其魁朱諒錄功
進完右都御史諸將皆增秩中官谷大用張忠意賊旦
暮平乃自請督師詔以大用總督軍務伏羌伯毛銳充
總兵官忠監神鎗統京軍五千人會完討賊時劉六等
縱横沂莒間而楊虎陷宿遷執淮安知府劉祥靈璧知
縣陳伯安連陷虹永城虞城夏邑及歸德州邊兵追及
賊退至小黃河波口百戶夏時設伏蹙之虎溺死餘賊
奔河南推劉惠為首大敗副總兵白玉軍攻䧟沈邱殺
都指揮王保執都指揮潘翀北陷鹿邑有陳翰者與寗
龍謀奉惠為奉天征討大元帥趙鐩副之翰自為侍謀
軍國重務元帥府長史與龍立東西二厰治事分其軍
為二十八營以應列宿營各置都督聚衆至十三萬欲
牽制官軍於是惠鐩擾河南劉六及齊彦名等擾山東
黨分為二已而六復轉而北永敗之濰縣還趨霸州帝
將出郊省牲聞之懼急召完赴援完擊破之文安賊南
至湯隂完又督諸將追敗之先後俘斬千人當是時六
等衆號數萬然多脅從精銳不過千餘人自兵部下首
功令官軍追賊賊輒驅良民前行急則棄所掠逸去官
軍所殺皆良民以故捷書屢奏而賊勢不衰明年正月
六等復突霸州京師戒嚴詔完及大用銳還禦近畿賊
乃西掠博野攻蠡縣臨城大用銳與遇於長垣大敗廷
議召二人還别命都御史彭澤同咸寧伯仇鉞辦河南
賊以畿輔山東賊委完完遣永追敗劉六於宋家莊賊
南犯滕縣副總兵劉暉大敗之賊遂奔登萊海套完師
次平度檄永玉與游擊温恭三道進攻命副總兵張俊
李鋐及泰暉分軍邀其奔逸賊走連戰皆大敗之賊乃
變服易馬而遁先後禽斬二千六百餘人賊止三百人
北走沿途招聚勢復張剽香河寳抵玉田轉攻武清游
擊王杲敗沒巡撫寗杲兵亦敗畿輔復震動而賊轉南
至冠縣暉襲敗之指揮張勛又敗之平原賊南奔邳州
渡河抵固始會河南賊已平劉六等勢益衰遂走湖廣
奪舟至夏口遇都御史馬炳然殺之復登陸焚漢口為
指揮滿弼等追及劉六中流矢與子仲淮赴水死劉七
齊彦名率五百人舟行自黃州順流抵鎮江南京告急
完疾趨而南帝命彭澤仇鉞會完軍進𠞰大兵盡集江
南北賊猶乘潮上下肆掠操江武靖伯趙弘澤都御史
陳世良遇之敗績死者無算七月賊治舟孟瀆宅等至
鎮江留鉞防守令恭以騎駐江北暉永以舟趨江隂完
率都指揮孫文傳鎧趨福山港賊懼抵通州颶風大作
棄舟走保狼山完命同知羅瑋夜導軍登山南蹙之彦
名中槍死七中矢亦赴水死餘賊盡平還朝進完太子
少保左都御史廕子錦衣世百戶明年代何鑑為兵部
尚書完有才智急功名善交權勢劉暉許泰江彬皆其
部將後並寵倖用事完遂得其力時宸濠已萌異志聞
完為兵部致書盛陳舊好欲復護衛及屯田完答書令
以祖制為詞宸濠遂遣人輦金帛鉅萬寓所善教坊臧
賢家徧遺用事貴人屬錢寧為内主比奏下完遂為覆
請而以屯田屬戶部請付廷議内閣擬旨上並子之舉
朝譁然六科給事中高淓十三道御史汪賜等力争章
並下部久不覆南京給事中徐文溥繼言之完乃請納
諫官言帝竟不許十年改吏部尚書宸濠反就執中官
張永至南昌搜其籍得完平日交通事上之帝大怒還
至通州執完收其母妻子女封識其家比還京反縛之
竿揭姓名於首雜俘囚中列凱旋前部以入將寘極刑
值武宗崩世宗立法司覆奏完交外藩而遺金不却處
護衛而執奏不堅當斬完復乞哀下廷臣覆讞以平賊
功在八議之列遂得減死戍福建靖海衛母年九十餘
竟死獄中初完嘗夢至一山曰大武及抵戍所有山如
其名歎曰吾戍已久定何所逃乎竟卒於戍所
洪鍾字宣之錢塘人成化十一年進士為刑部主事遷
即中奉命安輯江西福建流民還言福建武平上杭清
流永定江西安遠龍南廣東程鄉皆流移錯雜習鬭爭
易亂宜及平時令有司立鄉社學教之詩書禮讓弘治
初再遷四川按察使馬湖土知府安鼇恣淫虐土人怨
之刺骨有司利其金置不問遷延二十年僉事曲銳請
廵按御史張鸞按治鍾贊決捕鼇送京師寘極刑安氏
自唐以來世有馬湖至是改流官一方始靖歷江西福
建左右布政使十一年擢右副都御史巡撫順天整飭
薊州邊備建議增築塞垣自山海關西北至密雲古北
口黃花鎮直抵居庸延亘千餘里繕復城堡二百七十
所悉城緣邊諸縣因奏減防秋兵六千人歲省輓輸犒
賚費數萬計所部潮河川去京師二百里居兩山間廣
百餘又水漲成巨浸水退則坦然平陸寇得長驅直入
鍾言關以東三里許其山外高内庳約餘二丈可鑿為
兩渠分殺水勢而於口外斜築石堰以束水置關堰内
守以百人使宼不得馳&KR0691;可免京師北顧憂且得屯種
河壖地兵部尚書馬文升等請從之比興工鑿山山石
崩壓死者數百人御史弋福給事中馬予聰等劾鍾巡
撫張烜等請罷役不聽未幾工成侍郎張達偕司禮中
官往視還言石洞僅洩小水地近邊垣多沙石不利耕
種給事中屈伸等劾鍾欺妄三罪諸言官及兵部皆請
逮鍾帝以鍾為國繕邊不當罪停俸三月正德元年由
巡撫貴州召督漕運兼巡撫江北明年就進右都御史
蘇松浙江運舟由下港口及孟瀆河沂大江以達瓜洲
遠涉二百八十餘里往往遭風濤鍾言孟瀆對江有夾
河可抵白塔河口舊置四閘徑四十里至冥陵鎮再折
而北即抵掦州運河間濬為便從之改掌南京都察院
就遷刑部尚書四年冬加太子少保兼左都御史掌院
事五年春湖廣歲饑盜起命鍾以本官總制軍務陜西
河南四川亦隸焉沔陽賊楊清邱仁等僣稱天王將軍
出没洞庭間圍岳州陷臨湘官軍屢失利鍾及總兵官
毛倫檄都指揮潘勲柴奎布政使陳鎬副使蔣昇擊破
之於麻穰灘禽斬七百四十餘人賊遂平初鍾掌院事
劉瑾方熾及瑾誅言官劾鍾徇瑾撻御史朝議以鍾討
賊置不問時保寧賊藍廷瑞自稱順天王鄢本恕自稱
刮地王其黨廖惠稱掃地王衆十萬餘置四十八總管
延蔓陜西湖廣之境廷瑞與惠謀據保寧本恕謀據漢
中取鄖陽由荆襄東下巡撫林俊方議遏通江而惠已
至攻陷其城殺參議黃瓉僉事錢朝鳳等遁去適官軍
自他郡還賊疑援兵至亦遁俊益發玀&KR0624;及石砫土兵
助朝鳳進勦參議公勉仁亦會龍灘河漲賊半渡玀&KR0624;
奮擊之禽斬八百餘人墜崖溺水甚衆俊復遣知府張
敏何珊等追之獲惠餘衆奔陜西西鄕鍾乃下令招撫
歸者萬餘人既而賊收散亡陷營山殺僉事王源縱掠
蓬劍二州鍾赴四川與俊議多不合軍機牽制賊益熾
已乃檄陜西湖廣河南兵分道進湖廣兵先追及於陜
西石泉廷瑞走漢中都指揮金冕圍之陜西巡撫藍章
方駐漢中廷瑞遣其黨何虎詣章乞還川就撫章以廷
瑞本川賊恐急之必致死陜且受患遂令冕護之出境
廷瑞既入川求降鍾等令至東鄉聽撫賊意在緩師遷
延累月依山結營要求營山縣或臨江市屯其衆遣官
為質鍾令漢中通判羅賢入其營本恕來謁約既定會
官軍有殺其樵採者賊復疑懼遂殺賢剽如故官軍為
七壘守之賊不得逸其黨漸潰廷瑞以所掠女子詐為
己女結婚於永順土舍彭世麟冀得間逸去世麟密白
鍾鍾授方略使圖之及期廷瑞本恕暨其黨王金珠等
二十八人咸來會伏發悉就禽惟廖麻子得脱其衆聞
變驚潰渡河鍾遣兵追擊俘斬七百餘人以功進太子
太保未幾廖麻子及其黨曹甫掠營山蓬州七年總兵
官楊宏副使張敏馬昊何珊等合擊之賊勢蹙鍾乃議
招撫敏以单騎詣甫營甫聽命遂赴軍門受約束歸散
其黨而麻子忿甫背已殺之并其衆轉掠川東官軍不
敢擊潛躡賊後馘良民為功土兵虐尤甚時有謠曰賊
如梳軍如篦土兵如鬀巡按御史王綸紀功御史汪景
芳劾鍾縱兵不戢綸復奏鍾樂飲縱遊致賊自合州渡
江陷州縣詔召鍾還以彭澤代鍾遂乞歸嘉靖三年卒
諡襄惠陳鎬會稽人成化二十三年進士既平賊就遷
右副都御史巡撫湖廣蔣昇祁陽人鎬同年進士
陳金字汝礪應城人徙武昌祖坦䕫州知府父琳廣西
僉事金舉成化八年進士除婺源知縣擢南京御史弘
治初出按浙江還因災異劾文武大僚十九人侍即丁
永中南京大理卿吳道宏南寧伯毛文等多罷去尋遷
山西副使歷雲南左布政使討平竹子箐叛苖十三年
就拜右副都御史巡撫其地孟養酋思禄與孟密酋思
揲搆兵積年金奉詔發緬甸干崖隴川南甸諸部兵聚
糧十二萬為征討計而遣參議郭緒往撫之思禄懼遂
罷兵修貢金以功賚銀幣貴州兵敗賊婦米魯米魯退
攻平夷衛及大河扼勒諸堡金發兵連破之增俸一等
召為南京戶部右侍郎正德改元給事中周璽等劾不
職大臣金與焉詔不問金以母老乞歸不允尋以右都
御史總督兩廣軍務時内臣韋霦等建議請輸兩廣各
司所貯銀於京師金疏不可詔留二十餘萬馬平洛容
獞猖獗金偕總兵官毛銳發兵十三萬征之俘斬七千
餘人進左都御史斷藤峽苖時出剽金念苗嗜魚鹽可
以利縻也乃立約束令民與苖市改峽曰永通苗性貪
而黠初陽受約既乃不予直殺掠益甚潯州人為語曰
永通不通來葬江中誰其作者噫陳公盖咎金失計也
三年十月遷南京戶部尚書明年冬召為左都御史未
聞命以母喪歸六年二月江西盗起詔起金故官總制
軍務南畿浙江福建廣東湖廣文武將吏俱隸焉許便
宜從事都指揮以下不用命者專刑戮當是時撫州則
東鄉賊王鈺五徐仰三傅傑一揭端三等南昌則姚源
賊汪澄二王浩八殷勇十洪瑞七等瑞州則華林賊羅
光權陳福一等而贑州大帽山賊何積欽等又起官軍
累年不能克金以屬郡兵不足用奏調廣西狼土兵明
年二月先進兵東鄉遣參議徐蕃等兮屯要害而令副
總兵張勇土官岑瑬岑猛各統官兵目兵擊賊熟塘進
戰南㙩追敗之赤岸蔭嶺禽仰三馘鈺五等克栅二百
六十五斬首萬一千六百餘級俘七百五十餘人五月
移師姚源令參政董朴吳廷舉等分營餘干安仁貴溪
鄱陽樂平遏賊而親統大軍搗其巢勇十重創死會張
勇以目兵至毒弩射殺瑞七成七等俘斬共五千餘人
七月乘勝斬光權華林賊盡平又督副使王秩等擊大
帽山賊獲積欽俘斬千七百餘人半歲間勦賊幾盡遂
即東鄉立縣竝立萬年縣招降人居之前後每奏捷輒
賜璽書嘉勞賚銀幣加太子少保廕子錦衣世百戶金
累破劇賊然所用目兵貪殘嗜殺剽掠甚於賊有巨族
數百口闔門罹害者所獲婦女率指為賊屬載數千艘
去民間謠曰土賊猶可土兵殺我金亦知民患之方倚
其力不為禁又不能持廉軍資頗私入功雖多士民皆
深怨焉東鄉之役瑬兵縱弩射趫捷若飛賊大窘瑬兵
要賞千金金靳不予乃縱賊使逸桀黠者多不死尚數
千人金急欲成功遂下令招撫其破姚源賊也金喜謂
功在旦夕與將吏置酒高會賊覘諸要害無守者乃悉
所有賂目兵乘暮遁去時賊絶㸑已三日自分必死沿
途棄稚弱散婦女及抵貴溪始得一飽食遂轉掠衢徽
間金知失策亦下令招降賊首王浩八等故偽降以緩
宫兵攻剽如故卒不能盡賊紀功給事中黎奭及两京
言官交章劾金乃召金還以俞諫代金遂請終喪去十
年再起督兩廣軍務府江賊王公珣等為亂金集諸道
兵偕總兵官郭勛等分六路討之斬公珣大有所俘獲
加少保太子太保廕子如初復以饒平捷詔子先受廕
者進一秩金承召還朝道得疾歸詔強起之十四年冬
入掌都察院事世宗立請老命乘傳還久之卒
俞諫字良佐桐廬人父藎舉進士官御史按江西治外
戚王氏萬氏宗族恣横罪坐事謫澧州判官大築陂堰
溉田可萬頃累遷鄖陽知府諫舉弘治三年進士授長
清知縣擢南京御史遷河南僉事禽嵩賊呂梅歷江西
參議平大帽山賊遷廣東副使中道召為大理少卿正
德六年擢右僉都御史治水蘇杭諸府修治圩塘民享
其利尋進右副都御史提督操江八年春姚源降賊王
浩八叛詔以諫代陳金督江西浙江福建諸軍討之時
浩八衆萬餘屯浙江開化為同知伍文定等所敗遁還
江西德興以所執都指揮白弘江洪為質求撫於按察
使王秩秩受之為𫝊送姚源浩八奔據貴溪裴源山餘
衆復集連營十里諫令秩與副使胡世寧參政吳廷舉
列屯要害斷其歸路而躬與都督李鋐乘夜冒雨潛進
大破之俘斬數千人遂禽浩八其黨潰走玉山諫與南
贛巡撫周南江西巡撫任漢復擊斬七百餘人餘賊奔
姚源諫督廷舉等進勦逼禽之諫懲金失一意用兵而
任漢懦先為布政使嘗贊金主撫雖亟上首功追賊緩
餘黨復起先是東鄉賊為金所敗乞降隸世寧號新兵
而剽掠如故既懼罪復叛遣參將桂勇等討禽之萬年
雖立縣賊尚衆吏胥多賊黨官府動息必知之副使李
情治峻急衆欲叛畏鋐在餘干不敢發會鋐卒王垂七
胡念二等遂作亂殺情及饒州通判陳逹秦碧指揮邢
世臣等焚𪠘舍諫發兵禽之亂乃定言官劾諫及漢南
兵部請召漢還命諫兼領巡撫明年擊臨川賊斬其魁
而遣參將李隆擊新淦賊賊踞萬山中僭稱王且八年
隆等深入悉就禽俘斬千七百餘人錄功進諫右都御
史巡撫如故劇賊徐九齡者初嘯聚建昌醴源已出没
江湖間積三十年黃州德安九江安慶池州太平咸被
其害諫討斬之羣盗悉平寕王宸濠諷御史張鰲山劾
諫十一年召還遂乞致仕嘉靖改元用薦起故官總督
漕運青州礦盗王堂等起顔神鎮流劫東昌兖州濟南
都指揮楊紀及指揮楊浩等擊之浩死紀僅免詔責山
東將吏於是諸臣分道逐賊賊不復屯聚流刧金鄉魚
臺間突曹州欲渡河不得復掠考城竝河西岸至東明
長垣河南及保定守臣咸告急賊黨王友賢等轉掠祥
符封邱南抵徐州廷議以諸道巡撫權位相埓乃命諫
與都督魯綱竝提督兩畿山東河南軍務以便宜節制
諸道兵討之賊復流至考城官軍方欲擊而河南降賊
張進引三百騎馳至中都留守顔愷與俱前方戰進忽
三麾其旗先却賊乘之官軍大潰將士死者八百餘人
諫等連營進賊始滅其秋召掌都察院事踰年卒官贈
太子太保謚莊襄
周南字文化縉雲人成化十四年進士除六合知縣擢
御史出按畿輔弘治初再按廣東劾總兵官柳景歷江
西右布政使擢右副都御史巡撫大同武宗初立宼入
宣府參將陳雄等邀擊敗之錄功增南俸一秩母喪歸
正德三年劉瑾擅政以大同倉粟有浥爛者逮南及督
糧郎中孫祿下詔獄械送大同責倍輸會赦大同總兵
官葉椿等為請免其倍數輸畢釋為民瑾誅以故官撫
宣府不就引病歸明年起督南贛軍務南贛巡撫之設
自南始汀州大帽山賊張時旺黃鏞劉隆李四仔等聚
衆稱王攻剽城邑延及江西廣東之境數年不靖官軍
討之輒敗推官莫仲昭知縣蔣璣指揮揚澤等被執賊
勢愈熾南集諸道兵擊之龍牙禽時旺義民林富别擊
斬鏞於鐡坑其他諸砦為指揮孫堂等所破而副使楊
璋僉事淩相等亦擊隆四仔禽之先後斬獲五千人仲
昭等得逸還捷聞賜敕奬勞南乃移師會總督陳金共
平姚源諸賊境内遂寕九年春進右都御史總督兩廣
軍務踰年乞歸卒贈太子少保孫禄棲霞人弘治九年
進士由戶部主事歷郎中瑾敗起故官累遷至應天府
尹
馬昊本姓鄒字宗大寕夏人弘治十二年進士由行人
選御史正德初遷山東僉事坐累謫真定推官境内數
有盗昊教吏士習射廣設方略盗發輒獲再坐累謫判
開州真定吏民伏闕請留乃免遷四川僉事昊長身驍
捷善騎射知兵巨寇方四曹甫等方熾洪鍾討之久無
功昊至閱所部笑曰將不知兵其何以戰於是擇健卒
千人分數隊隊立長教之會甫將襲江津昊從巡撫林
俊勦賊大敗之俘斬及焚死者二千餘人明年方四陷
江津破綦江薄重慶昊夜出百騎舉火擊賊賊驚潰乘
之斬獲多遂合玀&KR0624;土兵摶賊賊陳左而伏兵其右昊
以正兵當左身率百騎搗其伏伏潰趨左左亦潰四奔
婺州與甫相攻衆遂散四變姓名走為他將所獲昊再
被奬進副使與總兵官楊宏擊敗甫甫降而其黨廖麻
子併其衆連陷銅梁榮昌坐奪冠帶時洪鍾已召還巡
撫高崇熙恇怯復主撫麻子等陽受約崇熙遽罷諸軍
令副使張敏徙開縣臨江市民空其地處之許給復三
年為請於朝昊力爭謂臨江市屬襟喉上逹重叙下連
湖湘地土饒衍奈何棄以資賊自遺患崇熙不從昊乃
益治兵觀變其明年賊果執敏叛詔逮崇熙而擢昊右
僉都御史代之賊圍中江將趨成都昊以五千騎與總
督彭澤敗之遊擊閻勲追斬麻子劍州餘衆走推其黨
喻思俸為主總兵官陳珣追至富村賊偽降因北渡江
襲殺都指揮姚震轉入巴山故巢尋出走大安鎮珣不
敢前而陜西兵與賊戰潰賊遂越寕羌犯略陽珣軍鼓
譟賊夜走度廣元為官軍所遏還趨通巴招餘黨諸將
率稱病不擊賊詔逮珣且讓昊昊乃與彭澤督諸軍獲
思俸西鄉山中復與澤平内江賊駱松祥羣盗悉靖錄
功進副都御史十年伊伯格勒寇松潘番人磨譲六少
等乘機亂為之鄉導西土大震昊招土番為間發兵掩
擊之千戸張倫等夜率熟番攻破賊獲磨讓六少伊伯格勒
遯去昊以松潘地險阻番人往往邀劫饋運乃督恭將
張傑等修築墻柵自三舍堡至風洞關凡五十里賜敇
褒之烏蒙芒部二府壤接筠連珙縣圍亘千里山箐深
阻諸蠻僰人子羿子仲家子猫子猓狢等雜居其中有
僰人子普法惡者通漢語曉符籙妄言彌勒出世自稱
蠻王煽諸夷作亂流民謝文禮謝文義應之都指揮杜
琮戰敗文義奪其胄十二年昊督指揮曹昱進討法惡
敗走保青山砦昊分據水口絶其汲道闕南方圍待之
賊乏水渴突南圍官軍遮擊法惡中流矢死諸蠻大奔
以功再進右都御史廕子錦衣世百戶昊有才氣能應
變揮霍自喜所向輒有功然官川中久狎其俗銳意立
功名卒以是敗先是伊伯格勒遁昊移兵攻小東路番
砦未下茂州羣蠻懼見侵遂紏生苖圍城堡參將芮錫
等討之兵敗指揮龐昇等皆死又嘗遣副總兵張傑副
使吳澧擊松潘南北二路番不利亡軍士三千餘人匿
不以聞僰蠻平不置戍守遽班師請改高縣為州設長
吏增高珙筠連田租千八百石令指揮魏武度田奪降
人業給之軍民而珙縣知縣步梁窺昊意誘殺降人阿
尚杜琮以亡胄故怨文義潛使人購其頭於是文義乘
羣蠻怨嗾之遂大訌攻高慶符二縣破其城琮率兵禦
之又敗死傷七百人自黎雅以西天全六番皆相繼亂
南京給事中孫懋暨巡按御史盧雍黎龍先後劾昊十
四年遂遣官逮昊行至河南疏稱疾篤留於家世宗即
位始就逮尋削籍歸楊一清胡世寧薦之為桂萼所駁
而止久之卒
贊曰何鑑綰中樞能任諸將滅賊蓋其時楊廷和在政
府閣部同心故克奏效云爾馬中錫雅負時望而軍旅
非其所長適用取敗然觀劉宸阻降之言亦可以觀朝
事矣陸完交結之罪浮於首功得從八議有佚罰焉洪
鍾陳金威略甚著而土兵之謠聞之心惻斯又統戎旃
者所當留意也
明史卷一百八十七
