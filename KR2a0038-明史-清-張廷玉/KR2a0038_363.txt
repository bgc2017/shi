欽定四庫全書
明史卷二百四十
大學士張廷玉等奉敕修
列傳第一百二十八
葉向高劉一燝(兄一焜一煜)
韓爌朱國祚(朱國禎)
何宗彦孫如游(孫嘉績)
葉向高字進卿福清人父朝榮飬利知州向高甫妊母
避倭難生道旁敗厠中數瀕死輒有神相之舉萬歷十
一年進士授庶吉士進編修遷南京國子司業改左中
允仍視司業事二十六年召為左庶子充皇長子侍班
官礦税横行向高上疏引東漢西邸聚錢事為鑑不報
尋擢南京禮部右侍即久之改吏部再陳礦税之害又
請罷遼東税監高淮語皆切至妖書獄興移書沈一貫
力諫一貫不悦以故滯南京九年後一貫罷沈鯉亦去
朱賡獨當國帝命增閣臣三十五年五月擢向高禮部
尚書兼東閣大學士與王錫爵于慎行李廷機並命十
一月向高入朝慎行已先卒錫爵堅辭不出明年首輔
賡亦卒次輔廷機以人言久杜門向高遂獨相當是時
帝在位日久倦勤朝事多廢弛大寮或空署士大夫推
擇遷轉之命往往不下上下乖隔甚廷臣部黨勢漸成
而中官𣙜税開礦大為民害帝又寵鄭貴妃福王不肻
之國向高用宿望居相位憂國奉公每事執争效忠藎
帝心重向高體貌優厚然其言大抵格不用所救正十
二三而已東宫輟講者五年廷臣屢請不得命三十七
年二月向高擇吉以請亦不報自是歲春秋必懇請帝
皆不納貴妃王氏太子生母也薨四日不發喪向高以
為言乃發喪而禮官上其儀注稽五日不行向高復争
之疏乃下福王府第成工部以之國請向高擬旨上帝
不發改明春及期迫向高請先飭儀衛舟車帝不納四
十一年春廷臣交章請復諭改明春已忽傳旨莊田非
四萬頃不行廷臣大駭向高因進曰田四萬頃必不能
足之國且無日明旨又不信於天下矣且王疏引祖制
而祖制無有是事曩惟世宗時景王有之景王久不之
國皇考在裕邸危疑不安此何可效也帝報曰莊田自
有成例且今大分已定何猜向高因疏謝言皇考時名
位雖未正然講讀不輟情意通今東宫輟講八年且不
奉天顔久而福王三日兩見以故不能無疑惟堅守明
春期而無以莊田藉口天下疑自釋帝報福王無一日
兩見事向高有裁斷善處大事錦衣百戶王曰乾者京
師奸人也與孔學趙宗舜趙聖等相訐告刑官讞未竟
曰乾乃入皇城放礮上疏刑官大驚將擬曰乾死罪曰
乾遂訐奏鄭妃内侍姜嚴山與學等及妖人王三詔用
厭勝術詛咒皇太后皇太子死擁立福王帝震怒遶殿
行半日曰此大變事宰相何無言内侍即跪上向高奏
奏言此事大類往年妖書然妖書匿名難詰今兩造具
在一訊即情得陛下當静處之稍張皇則中外大擾至
其詞牽引貴妃福王尤可痛恨臣與九卿所見皆同敢
以聞帝讀竟太息曰吾父子兄弟全矣明日向高又言
曰乾疏不宜發發則上驚聖母下驚東宫貴妃福王皆
不安宜留而而别諭法司治諸奸人罪且速定明春之
國期以息羣喙則天下帖然無事帝盡用其言太子福
王得相安貴妃終不欲福王之國言明年冬太后七十
夀王宜留慶賀帝令内閣宣諭向高留上諭弗宣請今
冬諭行慶夀禮如期之國帝遣中使至向高私邸必欲
下前諭向高言外廷喧傳陛下欲假賀夀名留福王約
千人伏闕請今果有此諭人情益疑駴將信王曰乾妖
言朝端必不静聖母聞之亦必不樂且潞王聖母愛子
亦居外藩何惓惓福王為因封還手諭帝不得已從之
福王乃之國向高嘗上疏言今天下必亂必危之道蓋
有數端而災傷寇盜物怪人妖不與焉廊廟空虚一也
上下否隔二也士大夫好勝喜争三也多藏厚積必有
悖出之釁四也風聲氣習日趨日下莫可挽回五也非
陛下奮然振作簡任老成布列朝署取積年廢弛政事
一舉新之恐社稷之憂不在敵國外患而即在廟堂之
上也其言絶痛切帝知其忠愛不能行初向高入閣未
幾陳用人理財策力請補缺官罷礦税見帝不能從乃
陳上下乖離之病兩疏乞罷帝不允向高自獨相即請
增閣臣帝不聽及吏部尚書孫丕揚以薦賢不用求去
向高特疏請留亦不報遂引疾屢諭乃出視事已又言
臣屢求去輒蒙恩諭留顧臣不在一身去留而在國家
治亂今天下所在災傷死亡畿輔中州齊魯流移載道
加中外空虚人才俱盡罪不在他人臣何可不去且陛
下用臣則當行其言今章奏不發大僚不補起廢不行
臣微誠不能上達留何益誠用臣言不徒縻臣身臣溘
先朝露有餘幸矣帝不省京師大水四方多奏水旱向
高又言自閣臣至九卿臺省曹署皆空南都九卿亦止
存其二天下方面大吏去秋至今未嘗用一人陛下萬
事不理以為天下長如此臣恐禍端一發不可收也帝
亦不省四十年春向高以歴代帝王享國四十年以上
者自三代迄今止十君勸帝力行新政因復以用人行
政請亦不報向高志不行無月不求去帝輒優旨勉留
向高復言臣進退可置不問而百寮必不可盡空臺諫
必不可盡廢諸方巡按必不可不代中外離心輦轂肘
腋間怨聲憤盈禍機不測而陛下務與臣下隔絶帷幄
不得關其忠六曹不得舉其職舉天下無一可信之人
而自以為神明之妙用臣恐自古聖帝明王無此法也
先是向高疾閣中無人章奏就其家擬旨者一月及是
向高堅臥益久即家擬旨如前論者以為非體向高亦
自言其非堅乞去帝卒不命他相遣鴻臚官慰留至帝
萬夀節始起視事其後向高主癸丑會試章奏皆送闈
中尤異事云帝考選科道七十餘人命久不下向高懇
請數十疏越二年乃下言官既多攻擊紛起帝心厭之
章悉留中向高請盡付所司定其去留因言大臣者小
臣之綱今六卿止趙煥一人而都御史十年不補弹壓
無人人心何由戢帝但責言官妄言而大僚迄不補向
高請增置閣臣章至百餘上帝始用方從哲吴道南向
高疏謝因引退優詔不允四十二年二月皇太后崩三
月福王之國向高乞歸益數章十餘上至八月允其去
向高以三載考績進太子太保文淵閣大學士敘延綏
戰功加少保兼太子太保改戶部尚書武英殿一品三
載滿加少傅兼太子太傅改戶部尚書建極殿至是命
加少師兼太子太師賜白金百彩幣四表裏大紅坐蟒
一襲遣行人護歸向高在相位務調劑羣情輯和異同
然其時黨論已大起御史鄭繼芳力攻給事中王元翰
左右兩人者相角向高請盡下諸疏敕部院評曲直罪
其論議顛倒者一二人以警其餘帝不報諸臣既無所
見得失益樹黨相攻未幾又争李三才之事黨勢乃成
無錫顧憲成家居講學東林書院朝士争慕與游三才
被攻憲成貽書向高暨尚書孫丕揚訟其賢會辛亥京
察攻三才者劉國縉以他過掛察典喬應甲亦用年例
出外其黨大譁向高以大體持之察典得無撓而兩黨
之争遂不可解及後齊楚浙黨人攻東林殆盡侵尋至
天啟時王紹徽等撰所為東林點將錄令魏忠賢按氏
名逐朝士以向高嘗右東林指目為黨魁云向高歸六
年光宗立特詔召還未幾熹宗立復賜敕趣之屢辭不
得命天啟元年十月還朝復為首輔言臣事皇祖八年
章奏必發臣擬即上意所欲行亦遣中使傳諭事有不
可臣力争皇祖必曲聽不欲中出一旨陛下虚懷恭已
信任輔臣然間有宣傳滋疑議宜慎重綸音凡事令臣
等擬上帝復旨報聞旋納向高請發帑金二百萬為東
西用兵之需熹宗初政羣賢滿朝天下欣欣望治然帝
本冲年不能辨忠佞魏忠賢客氏漸竊威福搆殺太監
王安以次逐吏部尚書周嘉謨及言官倪思輝等大學
士劉一燝亦力求去向高言客氏出復入而一燝顧命
大臣不得比保姆致使人揣摩於奥穾不可知之地其
漸當防忠賢見向高疏刺己恨甚既而刑部尚書王紀
削籍禮部尚書孫慎行都御史鄒元標先後被攻致仕
去向高争不得因請與元標同罷帝不聽而忠賢益恨
向高向高為人光明忠厚有德量好扶植善類再入相
事冲主不能謇直如神宗時然猶數有匡救給事中章
允儒請減上供袍服奄人激帝怒命廷杖向高論救者
再乃奪俸一年御史帥衆指斥宫禁奄人請帝出之外
以向高救免給事中傅櫆救王紀將貶謫亦以向高言
僅奪俸紀既罷去御史吴甡王祚昌薦之部議以故官
召忠賢怒將重譴文選郎向高亦救免給事中陳良訓
疏譏權奄忠賢摘其疏中國運將終語命下詔獄窮治
王使向高以去就争乃奪俸而止熊廷弼王化貞論死
言官勸帝速決向高請俟法司覆奏帝從之有旨括天
下布政司府州縣庫藏盡輸京師者向高言郡邑藏已
竭藩庫稍餘倘盡括之猝有如山東白蓮教之亂何以
應之帝皆不納忠賢既默恨向高而其時朝士與忠賢
抗者卒倚向高忠賢乃時毛舉細故責向高以困之向
高數求去四年四月給事中傅櫆劾左光斗魏大中交
通汪文言招權納賄命下文言詔獄向高言文言内閣
辦事實臣具題光斗等交文言事曖昧臣用文言顯然
乞陛下止罪臣而稍寬其他以消搢紳之禍因力求速
罷當是時忠賢欲大逞惮衆正盈廷伺隙動得櫆疏喜
甚欲藉是羅織東林終惮向高舊臣并光斗等不罪止
罪文言然東林禍自此起至六月楊漣上疏劾忠賢二
十四大罪向高謂事且決裂深以為非廷臣相繼抗章
至數十上或勸向高下其事可決勝也向高念忠賢未
易除閣臣從中挽回猶冀無大禍乃具奏稱忠賢勤勞
朝廷寵待厚盛滿難居宜解事權聽歸私第保全終始
忠賢不悦矯帝旨叙己功勤累百餘言向高駭曰此非
奄人所能必有代為草者探之則徐大化也忠賢雖憤
猶以外廷勢盛未敢加害其黨有導以興大獄者忠賢
意遂決於是工部郎中萬燝以劾忠賢廷杖向高力救
不從死杖下無何御史林汝翥亦以忤奄命廷杖汝翥
懼投遵化巡撫所或言汝翥向高甥也羣奄圍其邸大
譟向高以時事不可為乞歸已二十餘年至是請益力
乃命加太傅遣行人護歸所給賜視彝典有加尋聽辭
太傅有司月給米五石輿夫八向高既罷去韓爌朱國
禎相繼為首輔未久皆罷居政府者皆小人清流無所
依倚忠賢首誣殺漣光斗等次第戮辱貶削朝士之異
己者善類為一空云熹宗崩向高亦以是月卒年六十
有九崇禎初贈太師諡文忠
劉一燝字季晦南昌人父曰材嘉靖中進士陜西左布
政使萬歷十六年一燝與兄一焜一煜並舉於鄉越七
年又與一煜並舉進士改庶吉士授檢討一焜為考功
郎掌京察大學士沈一貫欲庇其私人錢夢臯鍾兆斗
等属一燝為請一燝謝不可夢臯等竟以中旨留由是
忤一貫意尋歴祭酒詹事掌翰林院事四十五年春京
察黨人用事謀逐孫承宗繆昌期等一燝力保持得免
故事掌院無滿歲不遷者一燝居四年始遷禮部右侍
郎教習庶吉士光宗即位擢禮部尚書兼東閣大學士
參務機務偕何宗彦韓爌並命時内閣止方從哲一人
萬歷末年神宗欲用史繼偕沈㴶兩人方在籍帝命召
之未及至帝復命宗彦一燝爌明日復命朱國祚及舊
輔葉向高而宗彦國祚向高亦皆在籍惟一燝爌入直
甫拜命帝已得疾一燝偕諸臣召見乾清宮明年九月
朔帝崩諸臣入臨畢一燝詰羣奄皇長子當柩前即位
今不在何也羣奄東西走不對東宫伴讀王安前曰為
李選侍所匿耳一燝大聲言誰敢匿新天子者安曰徐
之公等慎勿退遂趨入白選侍選侍頷之復中悔挽皇
長子裾安直前擁抱疾趨出一燝見之急趨前呼萬歲
捧皇長子左手英國公張惟賢捧右手掖升輦及門宮
中厲聲呼哥兒却還使使追躡者三輩一燝傍輦疾行
翼升文華殿先即東宫位羣臣叩頭呼萬歲事稍定選
侍猶趨還乾清時選侍居乾清一燝曰乾清不可居殿
下宜暫居慈慶皇長子心惮選侍然之一燝語安曰主
上冲年無母后外廷有事吾受過宫中起居公等不得
辭責明日周嘉謨左光斗疏請移宫時首輔從哲徘徊
其間已又欲緩移宫一燝曰本朝政事仁聖嫡母也移
慈慶慈聖生母也移慈寧今何日可姑緩耶初五日偕
同官請即日降旨竚立宫門以俟選侍不得已移噦鸞
宫天子復還乾清事始大定帝既踐阼從哲被劾在告
一燝遂當國與爌相得甚歡念内廷惟王安力衛新天
子乃引與共事安亦傾心嚮之所奏請無不從發内帑
抑近倖搜遺逸舊德宿齒布滿九列中外欣欣望治焉
明年天啟改元瀋陽失廷臣多請復用熊廷弼一燝亦
言廷弼守遼一載殘疆宴然不知何故剪除及下廷議
又皆畏懼不敢異同嗣後軍國大事陛下當毅然主持
敕諸臣洗心滌慮悉破雷同附和共憂國奉公帝優旨
褒答尋有詔盡謫前排廷弼者姚宗文等官言路多怨
一燝一燝嘗言任天下事者惟六官言路張則六官無
實政善治天下者俾六官任事言路得繩其愆言官陳
事政府得裁其是則天下治於是一切條奏悉下部議
有不經者詔格之初選侍將移宫其内豎李進忠劉朝
田詔等盜内府祕藏過乾清門仆金寳墮地帝怒悉下
法司案治甚急羣奄懼搆蜚語言帝薄先朝妃嬪致選
侍移宫日跣足投井以搖惑外廷御史賈繼春遂上安
選侍書刑部尚書黃克纉給事中李春曄御史王業浩
輩張大其辭欲脱盜奄罪帝惡繼春妄言且疑其有黨
將嚴譴之一燝謂天子新即位輒疑臣下朋黨異時奸
人乘間士大夫必受其禍乃具疏開帝意為繼春解而
反覆言朋黨無實繼春得削籍去御史張慎言高弘圖
疏救繼春帝欲并罪亦以一燝言而止帝憾選侍甚必
欲誅盜奄王安為司禮亦惡之諸奄百方救卒不得久
而帝漸忘前事安亦為魏忠賢排死諸奄乃厚賄忠賢
為地而上疏辨冤帝果免朝詔死下其疏法司一燝執
奏詔等議誅久無可雪疏直下部前無此制帝不得已
下其疏於閣一燝復言此疏外不由通政司内不由會
極門例不當擬旨謹封還原疏由是忠賢輩大恨朝等
亦竟免死益任用定陵工成忠賢欲以為功一燝援故
事内臣非司禮掌印及提督陵工不得濫廕止擬加恩
三等諸言官論客氏被謫者一燝皆疏救又請出客氏
於外及言官交章論沈㴶㴶疑一燝主之與忠賢客氏
等比而齮一燝一燝持大體不徇言路意言路頗怨又
密窺魏客等漸用事一燝勢孤是年四月候補御史劉
重慶遂力詆一燝不可用帝怒謫重慶一燝再論救不
聽而職方郎中余大成御史安伸給事中韋蕃霍維華
交章劾一燝帝不問既而維華外轉其同官孫杰疑一
燝属嘉謨為之上疏力攻一燝一燝疏辨求罷帝已慰
留給事中侯震暘御史陳九疇復劾之并刺其結納王
安於是一燝四疏乞歸忠賢從中主之傳旨允其去先
是從哲數稱一燝為首輔一燝不敢當虚位俟葉向高
及向高至入讒言謂一燝尼已至是知其無他力稱一
燝有翼衛功不可去帝復慰留一燝堅臥不起二年正
月疏十二上乃令乘傳歸既歸兵部尚書張鶴鳴興奸
細杜茂劉一巘獄欲指一巘為一燝族株連之刑部尚
書王紀不可遂被斥去而一燝得白鶴鳴一燝向所推
轂者也已而忠賢大熾矯旨責一燝誤用廷弼削官追
奪誥命勒令飬馬崇禎改元詔復官遣官存問一燝在
位累加少傅太子太傅吏部尚書中極殿大學士八年
卒贈少師福王時追諡文端一焜字元丙萬歷二十年
進士授行人歴考功郎中佐侍郎楊時喬典京察盡斥
執政私人已改文選遷太常少卿以憂去久之由故官
擢右僉都御史巡撫浙江帝遣中官曹奉建鎮海寺於
普陀山一焜偕巡按李邦華爭不可不聽織造中官劉
成卒一焜屢疏請勿遣代已得請會命中官呂貴護成
遺装奸人遂請留貴督織造疏直達禁中一焜與邦華
極論其罪帝卒命貴代之一焜復疏爭不報貴既任條
行十事多侵擾一焜疏駁且禁治其爪牙貴為斂威一
焜以暇築龕山海塘千二百丈濬復餘杭南湖民頼其
利御史沈珣誣訐其贓私一焜自引去卒贈工部右侍
郎一焜兵部郎中
韓爌字象雲蒲州人萬歷二十年進士選庶吉士進編
修歴少詹事充東宫講官四十五年擢禮部右侍郎協
理詹事府久之命教習庶吉士泰昌元年八月光宗嗣
位拜禮部尚書兼東閣大學士入參機務未幾光宗疾
大漸與方從哲劉一燝同受顧命時宫府危疑爌竭誠
翼衛中外倚以為重大帥李如柏如楨兄弟有罪當逮
治中旨寬之爌與一燝執奏逮如律以登極恩加太子
太保戶部尚書文淵閣大學士從哲去一燝當國爌協
心佐理天啟元年正月兩人以帝為皇孫時未嘗出閣
讀書請於十二月即開經筵自後日講不輟從之遼陽
失都城震驚爌一燝以人情偷玩擬御札戒勵百官共
圖實效帝納之廷臣以兵餉大絀合詞請發帑爌一燝
亦以為言詔發百萬兩大婚禮成加少保吏部尚書武
英殿大學士廕一子尚寳司丞未幾以貴州平苗功加
少傅太子太傅建極殿大學士帝封乳母客氏為奉聖
夫人大婚成當出外仍留之宮中御史畢佐周切諫六
科十三道復連署爭皆不納爌一燝引祖制為言乃命
俟梓宫發引擇日出宫二年四月禮部尚書孫慎行劾
方從哲用李可灼紅丸藥罪同弑逆廷議紛然一燝已
去位爌特疏白其事曰先帝以去年八月朔踐阼臣及
一燝以二十四日入閣適鴻臚寺官李可灼云有仙丹
欲進從哲愕然出所具問安揭有進藥十分宜慎語臣
等深以為然即諭之去二十七日召見羣臣先帝自言
不用藥已二十餘日至二十九日遇兩内臣言帝疾已
大漸有鴻臚寺官李可灼来思善門進藥從哲及臣等
皆言彼稱仙丹便不敢信是日仍召見諸臣問安畢先
帝即顧皇上命臣等輔佐為堯舜又語及夀宫臣等以
先帝山陵對則云是朕夀宫因問有鴻臚官進藥從哲
奏云李可灼自謂仙丹臣等未敢信先帝即命傳宣臣
等出移時可灼至同入診視言病源及治法甚合先帝
喜命速進臣等復出令與諸醫商搉一燝語臣其鄉兩
人用此損益參半諸臣相視實未敢明言宜否須臾先
帝趣和藥臣等復同入可灼調以進先帝喜曰忠臣忠
臣臣等出少頃中使傳聖體服藥後暖潤舒暢思進飲
膳諸臣歡躍而退比申末可灼出云聖上恐藥力不繼
欲再進一丸諸醫言不宜驟乃傳趣益急因再進訖臣
等問再服復何状答言平善如初此本日情事也次日
臣等趨朝而先帝已於夘刻上賓矣痛哉方先帝召見
羣臣時被衮憑几儼然顧命皇上焦顔侍側臣等環跪
徬徨操藥而前籲天以禱臣子際此憾不身代凡今所
謂宜慎宜止者豈不慮於心實未出於口抑且不以萌
諸心念先帝臨御雖止旬月恩膏實被九垓為臣子者
宜何如頌揚何如紀述乃禮臣忠憤之激談與遠邇驚
疑之紛議不知謂當時若何情景而進藥始末實止如
此若不據實詳剖直舉非命之凶稱加諸考終之令主
恐先帝在天之靈不無恫怨皇上終天之念何以為懷
乞渙發綸音布告中外俾議法者勿以小疑成大疑編
摹者勿以信史為謗史文震孟建言獲譴論救甚力三
年以山東平妖賊功加少師太子太師時葉向高當國
爌次之及楊漣劾魏忠賢二十四大罪忠賢頗懼求援
於爌爌不應忠賢深銜之既向高罷爌為首輔每事持
正為善類所倚然向高有智術籠絡羣奄爌惟廉直自
持勢不能敵而同官魏廣微又深結忠賢遍引邪黨其
冬忠賢假會推事逐趙南星高攀龍爌急率朱國禎等
上言陛下一日去兩大臣臣民失望且中旨徑宣不復
到閣而攀龍一疏經臣等擬上者又復更易大駭聽聞
有傷國體忠賢益不悦傳旨切責未幾又逐楊漣左光
斗陳于廷朝政大變忠賢勢益張故事閣中秉筆止首
輔一人廣微欲分其柄嘱忠賢傳旨諭爌同寅協恭而
責次輔毋伴食爌惶懼即抗疏乞休略言臣備位綸扉
咎愆日積如詰戎宜先營衛而觀兵禁掖無能紓宵旰
憂忠直尚稽召還而搒掠朝堂無能回震霆怒後先諸
臣之罷斥諭旨中出之紛更不能先時深念有調劑之
方又不能臨事執持為封還之戅皆臣罪之大者皇上
釋此不問責臣以協恭責同官以協贊同官奉詔以從
事臣欲補過無由矣乞亟褫臣官為佐理溺職之戒得
旨卿親承顧命當竭忠盡職乃歸非於上退有後言今
復悻悻求去可馳驛還籍諸輔臣請如故事加以體貌
不報爌疏謝有左右前後務近端良重綸綍以重仕途
肅紀綱以肅朝宁語忠賢及其黨益恨爌去朱國禎為
首輔李蕃攻去之顧秉謙代其位公卿庶僚皆忠賢私
人矣五年七月逆黨李魯生劾爌削籍除名又假他事
坐贓二千斃其家人於獄爌鬻田宅貸親故以償乃棲
止先墓上莊烈帝登極復故官崇禎元年言者爭請召
用為逆黨楊維垣等所扼但賜敕存問官其一子至五
月始遣行人召之十二月還朝復為首輔帝御文華後
殿閱章奏召爌等諭以擬旨務消異同開誠和衷期於
至當爌等頓首謝退言上所諭甚善而密勿政機諸臣
參互擬議不必顯言分合至臣等晨夕入直勢不能報
謝賓客商政事者宜相見於朝房而一切禁私邸交際
帝即諭百寮遵行二年正月大學士劉鴻訓以張慶臻
敕書事被重譴爌疏救不聽温體仁疏禁植黨御史任
贊化亦疏訐體仁帝召見廷臣體仁力詆贊化及御史
毛羽健為互為私黨帝怒切責贊化爌請寬贊化以安
體仁帝因謂進言者不憂國而植黨自名東林於朝事
何補爌退具揭言人臣不可以黨事君人君亦不可以
黨疑臣但當論其才品臧否職業修廢而黜陟之若戈
矛妄起於朝堂畛域横行於宫府非國之福也又率同
官力救贊化不納皇長子生請盡蠲天下積逋報可時
大治忠賢黨爌與李標錢龍錫主之列上二百六十二
人罪分六等名曰欽定逆案頒行天下言者爭擊吏部
尚書王永光南京禮部主事王永吉言之尤力帝怒將
罪之爌等言永吉不宥永光必不從乃止奪俸一年工
部尚書張鳳翔奏厰庫積弊帝怒召對廷臣詰責巡視
科道王都高賚明二人力辨帝命錦衣官執之爌標龍
錫並救解而是日永光以羽健疏劾請帝究主使者爌
退申救都等因言永光不宜請究言官帝不納然羽健
卒獲免初熊廷弼既死傳首九邊屍不得歸葬至是其
子詣闕疏請爌等因言廷弼之死由逆奄欲殺楊漣魏
大中誣以行賄因盡殺漣等復懸坐廷弼贓銀十七萬
刑及妻孥冤之甚者帝乃許收葬時遼事急朝議汰各
鎮兵又以兵科給事中劉懋疏議裁驛卒帝以問爌爌
言汰兵止當清占冒及增設冗兵爾衝地額兵不可汰
也驛𫝊疲累當責按臣核減以甦民困其所節省仍還
之民帝然之御史高捷史&KR1159;以罪免永光力引之都御
史曹于汴持不可永光再疏爭爌言故事當聽都察院
咨用帝力眷永光不從九月以將行慶典請停秋決亦
不從時逆案雖定永光及袁弘勛捷&KR1159;輩日為翻案計
至十月
大清兵入畿甸都城戒嚴初袁崇煥入朝嘗與錢龍錫
語邊事龍錫東林黨魁也永光等謀因崇煥興大獄可
盡傾東林倡言
大清兵之入由崇煥殺毛文龍所致捷遂首攻龍錫逐
之明年正月中書舍人加尚寳卿原抱竒故由輸貲進
亦劾爌主謀誤國玩敵欺君郡邑殘破宗社阽危不能
設一策拔一人坐視成敗以人國僥倖宜與龍錫並斥
其言主謀者以爌崇煥座主也帝重去爌貶抱竒秩無
何左庶子丁進以遷擢愆期怨爌亦劾之而工部主事
李逢申劾疏繼上爌即三疏引疾詔賜白金彩幣馳驛
遣行人護歸悉如彝典進逢申並爌會試所舉士也爌
先後作相老成慎重引正人抑邪黨天下稱其賢獨嘗
庇王永光云十七年春李自成陷蒲州迫礦出見不從
賊執其孫以脅爌止一孫乃出見賊釋其孫爌歸憤鬱
而卒年八十矣
朱國祚字兆隆秀水人萬歷十一年進士第一授修撰
進洗馬為皇長子侍班官尋進諭德日本陷朝鮮石星
惑沈惟敬言力主封貢國祚面詰星此我鄉曲無頼因
緣為奸利耳公獨不計辱國乎星不能用二十六年超
擢禮部右侍郎湖廣税監陳奉横甚國祚貽書巡按御
史曹楷令發其状帝怒幾逮楷奉亦因此撤去尚書余
繼登卒國祚攝部事時皇長子儲位未定冠婚踰期國
祚屢疏諫戚臣鄭國泰請先冠婚後册立國祚抗疏言
本朝外戚不得與政事册立大典非國泰所宜言况先
册立後冠婚其儀杖冠服之制祝醮敕戒之辭陞降坐
立之位朝賀拜舞之節因名制分因分制禮甚嚴且辨
一失其序名分大乖違累朝祖制背皇上明綸犯天下
清議皆此言也又言册立之事理不可緩初謂小臣激
䀨故遲之後羣臣勿言則曰待嫡及中宫久無所出則
曰皇長子體弱須其強今又待兩宫落成矣自三殿災
朝廷大政令率御文華殿三禮之行在殿不在宫頃歲
趣辦珠寳戶部所進視陛下大婚數倍之遠近疑陛下
借珠寳之未備以遲典禮且詔旨採辦珠寳額二千四
百萬而天下賦税之額乃止四百萬即不充國用不給
邊需猶當六年乃足必待取盈而後舉大禮幾無時矣
已又言太祖成祖仁宗即位初即建儲貳宣宗英宗册
為皇太子時止二歲憲宗孝宗止六歲陛下亦以六歲
未聞年十九而不册立者國祚攝尚書者年餘爭國本
至數十疏儲位卒定陜西狄道山崩其南湧小山五國
祚請修省社稷壇枯樹生烟復陳安人心收人望通下
情清濫獄四事雲南巡撫陳用賓進士物國祚劾之尋
轉左侍郎改吏部御史湯兆京劾其縱酒踰檢帝不問
國祚遂引疾歸光宗即位以國祚嘗侍潜邸特旨拜禮
部尚書兼東閣大學士入閣參機務天啟元年六月還
朝尋加太子太保進文淵閣國祚素行清慎事持大體
稱長者明年會試故事總裁止用内閣一人是科用何
宗彦及國祚有譏其中旨特用者國祚既竣事即求罷
優詔不允都御史鄒元標侍經筵而躓帝遣中使問状
國祚進曰元標在先朝直言受杖故步履猶艱帝為之
改容刑部尚書王紀為魏忠賢所逐國祚合疏救復具
私揭爭之紀為禮部侍郎時嘗以事忤國祚者也三年
進少保兼太子太保戸部尚書改武英殿十三疏乞休詔
加少傅兼太子太傅乘傳歸明年卒贈太傅字文恪從
子大啟文選郎中終刑部左侍郎同時朱國禎字文寧
烏程人萬歷十七年進士累官祭酒謝病歸久不出天
啟元年擢禮部右侍郎未上三年正月拜禮部尚書兼
東閣大學士與顧秉謙朱延禧魏廣微並命閣中已有
葉向高韓爌何宗彦朱國祚史繼偕又驟增四人直房
幾不容坐六月國禎還朝秉謙延禧以列名在後謙居
其次改文淵閣大學士累加少保兼太子太保魏忠賢
竊國柄國禎佐向高多所調護四年夏楊漣劾忠賢廷
臣多勸向高出䟽至有詬者向高愠甚國禎請容之及
向高密奏忤忠賢決計去謂國禎曰我去蒲州更非其
敵公亦當早歸蒲州謂爌也向高罷爌為首輔爌罷國
禎為首輔廣微與忠賢表裏為奸視國禎蔑如其冬為
逆黨李蕃所劾三疏引疾忠賢謂其黨曰此老亦邪人
但不作惡可令善去乃加少傅賜銀幣廕子中書舍人
遣行人送歸月廪輿夫皆如制崇禎五年卒贈太傅諡
文肅
何宗彦字君美其父由金谿客随州遂家焉宗彦舉萬
歷二十三年進士累官詹事四十二年遷禮部右侍郎
署部事福王之國河南請求無已宗彦上疏言可慮者
有六帝不聽又屢疏請東宫講學皇孫就傅及瑞惠桂
三王婚禮太子生母王貴妃薨不置守墳内官又不置
墳戶贍地宗彦力爭之梃擊事起宗彦因言天下疑陛
下薄太子久太子處積輕之勢致慈慶宫門止守以耄
年二内侍中門則寂無一人乞亟下張差廷訊凡青宫
諸典禮悉允臣部施行宗社幸甚不報尋轉左侍郎署
部如故四十四年冬隆德殿災宗彦請通下情修廢政
補缺官明年皇長孫年十三未就傅宗彦再疏力言自
是頻歲懇請帝終不納四十六年六月京師地震上修
省三事時帝不視朝已三十載朝政積弛庶官盡曠明
年秋遼事益棘宗彦率僚属上言自三路喪師開原鐵
嶺相繼没瀋陽孤危請陛下臨朝與臣等面籌兵食大
計帝亦不報宗彦清修有執攝尚書事六年遇事侃侃
敷奏時望甚隆其年十二月會推閣臣廷臣多首宗彦
獨吏科給事中張廷登不署名遂不獲與宗彦旋乞假
去御史薛敷政蕭毅中左光斗李徵儀倪應春彭際遇
張新詔等交章惜之而延登同官亓詩教薛鳳翔又屢
疏糾駁其時齊黨勢盛非同類率排去之宗彦無所附
麗故終不安其位明年神宗崩光宗立即家拜禮部尚
書兼東閣大學士天啟元年夏還朝屢加少師兼太子
太師吏部尚書建極殿大學士四年正月卒官贈太傅
諡文毅弟宗聖由鄉舉歴官工部主事以附魏忠賢驟
加本部右侍郎崇禎初削籍論配名麗逆案
孫如游字景文餘姚人都御史燧曾孫也萬歷二十三
年進士累官禮部右侍郎四十七年冬左侍郎何宗彦
去位署印無人大學士方從哲屢以如游請明年三月
始得命部事叢積如游決遣無滯時白蓮無為諸邪教
横行宗彦嘗疏請嚴禁如游復申其說帝從之七月帝
疾大漸偕諸大臣受顧命帝崩鄭貴妃懼禍深結李選
侍為請封后選侍喜亦為請封太后以悦之楊漣語如
游曰皇長子非選侍所愛選侍后嫡矣他日將若何亟
白執政用遺詔舉册立登極三日公即援詔以請如游
然之八月朔光宗即位三日如游請建東宫帝納之俄
遵遺旨諭閣臣封貴妃為皇太后如游奏曰考累朝典
禮以配而后者乃敵體之經以妃而后者則從子之義
祖宗以来豈無抱衾之愛而終引去席之嫌此禮所不
載也先帝念貴妃勞不在無名之位號陛下體先帝志
亦不在非分之尊崇若義所不可則遵命非孝遵禮為
孝臣不敢曲徇自蹈不忠之罪疏入未報如游尋進本
部尚書帝既命建東宫又言皇長子體質清弱稍緩册
立期如游力持不可二十三日命封選侍為皇貴妃期
已定矣越三日帝又趣之如游奏曰先奉諭上孝端皇
后孝靖皇太后尊諡又封郭元妃王才人為皇后禮皆
未竣貴妃之封宜在後既聖諭諄切且有保護聖儲功
即如先所定期亦無不可帝許之選侍以貴妃為未足
必欲得皇后二十九日再召廷臣選侍迫皇長子言之
如游曰上欲封選侍為皇貴妃當即具儀進帝漫應曰
諾選侍聞大不悦明日帝崩朝事大變如游請改册封
期報可熹宗為皇孫時未就傅即位七日如游即請開
講筵亦報可十月命以東閣大學士入參機務言者詆
其不由廷推交章論列如游亦屢乞去帝輒勉留天啟
元年二月上疏言祖宗任用閣臣多由特簡遠者無論
在世廟則有張璁桂萼方獻夫夏言徐階袁煒嚴訥李
春芳在穆廟則有陳以勤張居正趙貞吉在神廟則有
許國趙志臯張位即皇考之用朱國祚亦特簡也今陛
下冲齡臣才品又非諸臣比有累至尊知人之明乞速
賜骸骨還田里帝仍留之如游十四疏乞去乃加太子
太保文淵閣大學士遣官護送廕子給賜悉如彝典家
居四年卒贈少保諡文恭孫嘉績字碩膚崇禎十年進
士授南京工部主事召改兵部
大清兵薄都城按營不動衆莫測嘉績曰此待後至者
即舉衆南下爾越三日蒙古兵數萬果從青山口入即
日南下於是尚書楊嗣昌以嘉績知兵調為職方員外
郎進郎中督師中官高起潜譖之會有發其納賄事遂
下獄已黃道周亦下獄嘉績躬親飲食湯藥力調護之
因從受易會諸生涂仲吉疏救道周帝益怒移獄錦衣
嚴訊諸生與道周往来者多詭詞自脱獨嘉績無所隱
擬雜犯死罪繼擬烟瘴充軍皆不允保定總督張福臻
陛見薦嘉績才請用為參謀不聽徐石麒為刑部尚書
具爰書奏乃釋之福王時起九江兵備僉事未赴魯王
監國紹興擢右僉都御史累進東閣大學士王航海嘉
績從至舟山其年遘疾卒
贊曰熹宗初葉向高以宿望召起海内正人倚以為重
卒不能有所匡救蓋政柄内移非一日之積勢固無如
何也劉一燝韓爌諸人雖居端揆之地而宵小比肩權璫
掣肘紛撓杌&KR1150;幾不自全朱國祚何宗彦絀於黨人
孫如游又皆以中旨特用為外廷所詬於是而知明良
相遭誠千載之一遇也夫
明史卷二百四十
