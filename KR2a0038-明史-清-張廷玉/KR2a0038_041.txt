欽定四庫全書
明史卷四十一
大學士張廷玉等奉勅修
志第十七
地理二
山東
山東禹貢青兖二州地元直隸中書省又分置山東東
西道宣慰司(治益都路)屬焉洪武元年四月置山東等處行
中書省(治濟南府)三年十二月置青州都衞(治青州府)八年十月
改都衞為山東都指揮使司九年六月改行中書省為
承宣布政使司領府六屬州十五縣八十九(為里六千四百有竒)
南至郯城(與南直界)北至無棣(與北直界)西至定陶(與北直河南界)東至
海距南京一千八百五十里京師九百里洪武二十六
年編戶七十五萬三千八百九十四口五百二十五萬
五千八百七十六弘治四年戶七十七萬五百五十五
口六百七十五萬九千六百七十五萬歷六年戶一百
三十七萬二千二百六口五百六十六萬四千九十九
濟南府(元濟南路屬山東東西宣慰司)太祖吳元年為府領州四縣二
十六歷城(倚天順元年建德王府南有歷山東有華不注山有大清河在西北即濟水故道自
夀張縣流經縣界東北至利津入海又小清河即濟之南源一名濼水出城西趵突泉經城北下流至樂安縣
入海又大明湖在城内又東北有堰頭鎮巡檢司)章邱(府東東有長白山又有黌山南有東陵山又有
長城嶺又小清河在北又東有淯河一名繡江合諸泉西北滙為白雲湖下流入小清河)鄒平(府東北西
南有長白山接章邱長山二縣界北有小清河)淄川(府東元般陽路治此屬山東東西道宣慰司太祖吳
元年改路為淄川州縣仍為附郭二年七月州廢來屬西南有夾谷山南有原山與萊蕪縣界其山陰淄水出
焉又西有孝婦河自益都縣流入合瀧萌般諸水下流入小清河)長山(府東北元屬般陽路洪武二年
七月來屬西南有長白山西北有小清河南有孝婦河)新城(府東北元屬般陽路洪武二年七月來屬
七年十二月省入長山高苑二縣後復置北有小清河西北有孝婦河東有烏河其上流即時水下流至高苑
縣入小清河)齊河(府西元屬德州洪武二年七月改屬府有大清河)齊東(府東元屬河間路洪
武初來屬北有大清河東有減水河成化元年開濬洩小清河漲溢入大清河)濟陽(府北南有大清河)
禹城(府西北元屬曹州洪武二十年來屬西有漯水枯河俗名上河)臨邑(府北元屬河間路洪武初
來屬西北有盤河)長清(府西南元屬泰安州洪武二年七月改屬府治南有青崖山隔馬山方山西南
有大清河又有沙河自縣南流入焉亦曰沙溝河又東南有石都寨廵檢司)肥城(府西南元屬濟寧路
洪武二年七月來屬西北有巫山一名孝堂山肥水出焉西流入大清河)青城(府東北元屬河間路洪武
二年省入鄒平齊東二縣十三年十一月復置來屬北有大清河北有大石關舊置巡檢司後廢)陵(府西
北元德州治安德縣直隸中書省洪武元年省安德縣入州七年七月移州於故陵縣十三年十一月置陵縣
於此東有德河下流西入衞河)泰安州(元直隸中書省)洪武初來屬以州治
奉符縣省入(北有泰山即岱宗也亦曰東岳汶水出焉下流至汶上縣合大清河又東南有徂徠
山南有梁父山又城西有泰安巡檢司)北距府百八十里領縣二新泰
(州東南西北有宫山本名新甫西南有龜山東北有小汶河西流合汶水又西有上四莊巡檢司)萊蕪
(州東洪武初改屬濟南府二年仍來屬東北有原山其山陽汶水别原出焉又西南有冠山西北有韶山諸山
多産銅鐵錫)德州(元屬河間陵州路)洪武元年降為陵縣屬濟寧府
二年七月改屬德州七年七月省陵縣移德州治焉
(西有衛河東南有故篤馬河俗名土河)東南距府二百八十里領縣二
德平(州東東北有般河曰盤河或以為古鈎盤也)平原(州東南)武定州(元棣州治
厭次縣屬濟南路)洪武初州縣俱廢六年六月復置州改名樂
安宣德元年八月改為武定州(永樂十五年漢王府遷於此宣德元年除南有
大清河又有土河又有商河東南有清河巡檢司)西南距府二百四十里領縣
四陽信(州北元屬棣州東有商河)海豐(州東北洪武六年六月析樂安州南地置屬濱州後
來屬東北濱海又北有鬲津河又有無棣縣元屬棣州洪武初省東北有大沽河口巡檢司)樂陵(州西
北舊治在縣之咸平鎮屬滄州洪武元年改屬濟寧府二年移治富平鎮七月來屬南有般河及鬲津河又有
土河西南又有商河西北有舊縣鎮巡檢司)商河(州西南南有商河)濱州洪武初
以州治渤海縣省入(東北濱海産鹽南有大清河北有土傷河即鬲津别名也)西南
距府三百五十里領縣三利津(州東東北濱海有永阜等鹽場東有大清
河流入海又東北有豐國鎮巡檢司)霑化(州西北東北濱海有富國等鹽場又有久山鎮巡檢司)蒲
臺(州南元屬般陽路洪武二年七月來屬東濱海北有大清河)
兖州府(元兗州屬濟寧路)洪武十八年升為兖州府領州四縣
二十三東北距布政司三百五十里滋陽(倚洪武三年四月建
魯王府元曰嵫陽洪武初省入州十八年復置成化間改為滋陽泗水在東又有沂水自曲阜縣西流來合焉)
曲阜(府東東南有尼山沂水所出又東有防山北有泗水又有洙水西南流入於沂水又北有孔林)寧
陽(府北西北有汶水支流為洸水洸水者洙水也洸洙相入受通稱也俱西南入運河又東北有堽城堰即
汶洸分流處也)鄒(府東南元屬滕州洪武二年七月改屬東南有嶧山亦曰邾嶧又曰鄒嶧東北有昌平山
西南有鳬山又有泗河)泗水(府東東有陪尾山泗水出焉經縣北下流至南直清河縣入淮)滕(府東
南元滕州治滕縣屬益都路洪武二年七月州廢縣屬濟寧府十八年來屬東南有桃山東北有連青山又西
南有新運河北自南陽南至境山長一百九十四里嘉靖四十四年所開又薛水源自縣東高薛二山間西南
流合漷水一名南沙河至沛縣入運又有北沙河在縣北西流經魚臺入招湖又南有沙溝集巡檢司)嶧
(府東南元嶧州屬益都路洪武二年降為縣屬濟寧府後來屬東南有柱子山舊名葛嶧山氶水流其下又北
有君山一名抱犢山西泇水所出東南流至三合村有東泇河自沂水來會焉又南合武河彭氶諸水注於泗
謂之泇口萬歷中改為運道自夏鎮至直河口凡二百六十餘里避黃河之險者三百三十里又西北有鄒塢
鎮巡檢司嘉靖中移於縣西拖梨溝又東南有臺莊廵檢司萬歷三十四年置)金鄉(府西南元屬濟寧路
洪武十八年來屬金莎嶺在東大河在西南)魚臺(府西南元屬濟州洪武元年屬徐州二年七月屬濟
寧府十八年來屬泗河在東即運道也北有菏水一名五丈溝東入泗又東有穀亭鎮嘉靖九年黃河决於此
又南有塌場口洪武永樂間為運道所經)單(府西南元單州屬濟寧路洪武元年省州治單父縣入州二年
七月乃降州為縣屬濟寧府十八年來屬舊城在南正德十四年五月因河決改遷南濱大河)城武(府西
南元屬曹州洪武四年屬濟寧府十八年來屬縣城正德十四年五月因河決改遷南有故黃河即洪武間之
運道也弘治後堙)濟寧州(元任城縣為濟州治至正八年罷濟州徙濟寧路治此)太祖
吳元年為濟寧府十八年降為州以州治任城縣省入
(南臨會通河西有馬場湖又東南有魯橋鎮巡檢司)東距府六十里領縣三嘉
祥(州東元屬單州洪武二年來屬南有塔山東有會通河北有故黃河一名塔章河即塔場口之上流也)
鉅野(州西北元為濟寧路治至正八年徙路治任城縣以縣屬焉南有高平山東有鉅野澤元末為黃河
所決遂涸東南有會通河西南有故黃河弘治後堙西有安興集巡檢司)鄆城(州西北西有濉水又有故
黃河又有故濟水在西南)東平州(元東平路直隸中書省)太祖吳元年為府
七年十一月降為州屬濟寧府以州治須城縣省入十
八年改屬(北有瓠山東北有危山西南有安山亦曰安民山下有積水湖一名安山湖山南有安山
鎮會通河所經也汶水在南西流入安山湖又西北有金線閘巡檢司)東南距府百五十
里領縣五汶上(州東南西南有蜀山其下為蜀山湖又西為南旺湖其西北則馬踏河運
道經其中而北出則會通河也又汶水在東北舊時西流入大清河永樂中開會通河&KR2224;汶水西南流悉入南
旺湖)東阿(州西北故城在縣西南今治本故穀城縣也洪武八年徙於此南有碻磝山西有魚山會通河
自西南而北經此始與大清河分流又西有馬頰河俗名小鹽河東流入大清河又張秋鎮在西南弘治二年
河決於此七年十二月塞賜名安平鎮)平陰(州東北南有汶河西南有大清河又有滑口鎮巡檢司後
廢)陽榖(州西北東有會通河又東有阿膠井)夀張(州西洪武三年省入須城陽榖二縣十三年十
一月復置屬濟寧府後來屬東南有故城元時縣治在焉今治本王陵店洪武十三年徙置南有梁山濼故
大野澤下流東北有會通河又有沙灣弘治前黃河經此後堙西南有梁山集巡檢司)曹州正
統十年十二月以曹縣之黃河北舊土城置(東有舊黃河洪武初
引河入泗以通運處也永樂中亦嘗條濬南有灉河東南有菏澤流為菏水)東北距府三百
里領縣二曹(州東南元曹州治濟陰縣直隸中書省洪武元年省濟陰縣入州二年州治自
北徙於盤石鎮四年降為縣屬濟寧府正統十年十二月置州以縣屬焉西南有黃陵岡與河南儀封縣界弘
治五年黃河決於此河遂在縣南東入單縣界至南直徐州合泗入淮又西有賈魯河嘉靖前猶為運道後廢
東南有楚邱縣元屬曹州洪武初省又西北有安陵鎮巡檢司)定陶(州東南元屬曹州洪武元年屬濟寧
府十年五月省入城武縣十三年十一月復置仍屬濟寧府正統十年十二月來屬西有黃河故道弘治前河
經此至張秋之沙灣入會通河)沂州(元屬益都路後省州治臨沂縣入州)洪武元年屬
濟寧府五年屬濟南府七年十二月屬青州府十八年
來屬(弘治四年八月建涇王府嘉靖十六年除西有艾山東有沂水源自青州沂水縣南流至州境與枋
水合下流入泗又有沭水流經南直安東縣為漣水入淮又西南有泇水亦曰東泇水下流合嶧縣之西泇水
入運西南有羅藤鎮巡檢司)西距府五百六十里領縣二郯城(州東
南洪武初置東有馬陵山又有羽山與南直贛榆縣界又沭水在東沂水在西西有磨山鎮巡檢司後廢)費
(州西北西北有蒙山西南有大沫崓又有祊水東北有蒙陽水下流俱入於沂河西南有關陽鎮西北有毛陽
鎮二巡檢司)
東昌府(元東昌路直隸中書省)洪武初為府領州三縣十五東距
布政司二百九十里聊城(倚城東有會通河西南有武水枯河即漯河也為會
通河所截中湮)堂邑(府西東北有會通河西有舊黃河)博平(府東北洪武三年三月省尋復置西
南有會通河東北有故黃河)茌平(府東北西有故黃河又西北有故馬頰河)莘(府西南北有弇山舊
有泉湧出曰弇山泉)清平(府北元屬德州洪武元年屬恩州二年七月屬高唐州三年三月省尋復置改
屬西有會通河西南有魏家灣巡檢司)冠(府西南元冠州直隸中書省洪武三年降為縣來屬西北有衛
河又東有賈鎮堡東北有清水鎮堡俱嘉靖二十二年築)臨清州(元臨清縣屬濮州)洪武
二年七月改屬弘治二年升為州(舊治在南洪武二年徙治臨清閘景泰元
年又於閘東北三里築城徙治焉會通河在城南有衛河自西來會至天津直沽入河為北運河)東南
距府百二十里領縣二邱(州西元直隸東昌路弘治二年改屬州東南有衛河
又有漳河)館陶(州西南元屬濮州洪武二年七月屬東昌府三年三月省尋復置仍屬東昌府弘治二年
改屬州西有衛河自元城縣流入又西南有漳河又西南有南館陶鎮巡檢司)高唐州(元直隸中
書省)洪武初以州治高唐縣省入來屬(西有漯河溢涸無常又有馬頰河一
名舊黃河)西南距府百二十里領縣三恩(州北元恩州直隸中書省洪武
二年降為縣來屬西有故城今治本許官店洪武七年七月徙於此西北有衛河東南有馬頰枯河又高鷄泊
亦在縣西北)夏津(州西洪武三年三月省尋復置西南有衛河又東有馬頰故河又西有裴家圈巡檢
司)武城(州西北西有衛河東南有沙河東北有甲馬營巡檢司)濮州(元直隸中書省)洪
武二年以州治鄄城縣省入來屬(故城在東景泰三年以河患遷於王村即
今治也東南有故黃河永樂中河流由此入會通河後堙又西南有濮水一名洪河)東北距府一
百里領縣三范(州東北洪武三年三月省尋復置東南有故城洪武二十五年圮於河始
遷今治又東南有水堡寨巡檢司)觀城(州西北洪武三年三月省尋復置又東有馬頰河有黑羊
山水自西北流入焉)朝城(州北洪武三年三月省尋復置西南有故漯河)
青州府(元益都路屬山東東西道宣慰司)太祖吳元年為青州府領州
一縣十三西距布政司三百二十里益都(倚洪武三年四月建
齊王府永樂四年廢十三年建漢王府十五年遷於樂安成化二十三年建衡王府南有雲門山與劈山連西
北有堯山又西有九迴山北陽水出焉亦曰澠水經治嶺山麓曰五龍口下流經樂安縣入巨淀又有南陽水
源出縣西南石膏山流經城北又東北合北陽水又西有淄水下流至夀光入海又西南有顔神鎮孝婦河出
焉入淄川縣界有顔神鎮巡檢司嘉靖三十七年築城鎮西有青石關)臨淄(府西北南有牛山又有鼎
足山女水出焉下流合北陽水又有峱山又有南郊山其下為天齊淵城東有淄水又西有澠水又有系水下
流俱入時水其時水自西南而東北亦曰耏水又有澅水流入焉下流俱至樂安縣入海南有淄河店巡檢司
後廢)博興(府西北元博興州洪武二年降為縣南有小清河有時水)高苑(府西北東南有商山西南
有小清河西北有田鎮巡檢司後廢)樂安(府北東北濱海有鹽場北有小清河東有時水又東南有淄水
又有北陽水又有巨洋水俱滙流於縣東北之高家港入海港即古之馬車瀆也有高家港巡檢司又西北有
樂安鎮廵檢司又東北有塘頭寨有百戶所駐焉)夀光(府東北北濱海有鹽場西有淄水又有北陽水
又東有巨洋水又西北有清水泊即古之鉅定湖也其北接樂安縣之高家港又東北有廣陵鎮巡檢司)昌
樂(府東元屬濰州尋省後復置仍屬濰州洪武初改屬西北有故城洪武中徙於今治東南有方山東丹水所
出北逕昌樂故城西丹水流合焉下流至夀光縣入於海又南有白狼水至濰縣入海)臨胊(府東南有
胊山又有大峴山上有穆陵關巡檢司又東有沂山一名東泰山沭水瀰水俱發源於此瀰水一名巨洋水西
合石構水至夀光入海又東北有丹山一名丸山西丹河及白狼水出焉)安邱(府東南元屬密州洪武二
年七月州廢屬府西南有牟山又有峿山又東北有牟山東有濰水下流經濰縣入海又北有汶水源亦出沂
山下流合濰水)諸城(府東南元為密州治屬益都路洪武二年七月州廢屬府東南有琅邪山西南有常
山又有馬耳山北有濰水東北有盧水流合焉南有信陽鎮巡檢司又南有南龍灣海口巡檢司)蒙陰
(府西南元屬莒州洪武二年七月改屬府南有蒙陰山東有長山有蒙水北流入沂水東南有紫荆關巡檢司
萬歷間廢)莒州(元屬益都路)洪武初以州治莒縣省入(西有浮來山又
西北有箕屋山濰水出焉又西南有沭水流入沂州界南有十字路西南有葛溝店二巡檢司)北距府
二百里領縣二沂水(州西北西北有大弁山與雕崖山連沂水出焉南流經沂州界
入泗東北有沭水)日照(州東北東濱海有鹽場東南有夾倉鎮巡檢司)
萊州府(元萊州屬般陽路)洪武元年升為府六年降為州九年
五月復升為府領州二縣五西距布政司六百四十里
掖(倚北濱海有鹽場又有三山島在海南岸東北有萬里沙西南有掖水北入海東南有小沽河又東
北有王徐砦守禦千戸所嘉靖中置又西有海倉北有柴葫寨二巡檢司)平度州(元膠水縣)洪
武二十二年正月改置(北有萊山西有膠水下流至昌邑北入海東有大沽河源自黃
縣蹲天山流經州與小沽河合通名為沽河至即墨縣入海小沽即尤水也又西南有亭口鎮巡檢司)北
距府百里領縣二濰(州西元濰州屬益都路洪武元年以州治北海縣省入九年屬
萊州府十年五月降為縣二十二年正月改屬州南有濰水東北入海又東北有固堤店巡檢司)昌邑
(州西北元屬濰州洪武十年五月省入濰縣二十二年正月復置來屬東有濰水東北有膠河北有魚兒鎮巡
檢司)膠州(元屬益都路)洪武初以州治膠西縣省入九年來
屬(西南有鐵撅山膠水所出亦曰膠山東北有沽河南流入海又東南海口有靈山衛又有安東衞俱洪武
三十一年五月置又有夏河寨千戸所在靈山衛西南石臼島寨千戶所在安東衛南俱弘治後置又西南有
古鎮巡檢司北有逢猛鎮巡檢司)北距府二百二十里領縣二高密
(州西北元屬膠州洪武元年屬青州府九年五月屬萊州府尋復屬州東有膠水西有濰水又西南有密水一
名百尺溝北會於濰水)即墨(州東元屬膠州洪武初屬青州府九年五月屬萊州府十年五月仍屬州
東南有勞山在海濱又有田横島在東北海中東有鼇山衛洪武二十一年五月置又東北有雄崖守禦千戶
所南有浮山守禦千戸所俱洪武中置又東北有拷㧯島巡檢司又即墨營舊在縣南宣德八年移置縣北有
城)
登州府(元屬登州般陽路)洪武元年屬萊州府六年直隸山東
行省九年五月升為府領州一縣七西距布政司一千
零五十里蓬萊(倚洪武初廢九年五月復置北有丹崖山臨大海南有密神山密水所出
西南有黑石山黑水所出經城南合流北入於海西有龍山産鐵東有高山巡檢司本置於海中沙門島後遷
朱高山下又東南有楊家店巡檢司)黃(府西南東南有萊山西南有蹲犬山大沽水出焉又東有黃水東南
有泽水合流入海又西有馬亭鎮巡檢司)福山(府東南東北有之罘山三面臨海西南有義井河北入海
又竒山守禦千戸所在東北洪武三十一年置又北有孫夼鎮巡檢司)棲霞(府東南東有岠嵎山嘗産
金亦名金山又有百淵山西北有北曲山二山舊皆産鐵又南有翠屏山大河出焉即義井河之上源也)招
遠(府西南元屬萊州洪武九年五月來屬東北有原疃河北入海西有東良海口巡檢司)萊陽(府南
元屬萊州洪武九年五月來屬東南有昌水源發文登縣之昌山一名昌陽水南入海東有豯養澤又東南有
大嵩衛洪武三十一年五月置衛西有大山千戶所成化中置又南有行村寨巡檢司)寧海州
(元直隸山東東西道宣慰司)洪武初以州治牟平縣省入屬萊州府
九年改屬(東有金水河一名沁水西南有五大河俱北入海又西南有乳山寨巡檢司)西距
府二百二十里領縣一文登(州東南元属寕海州洪武初改屬萊州府九年
五月屬登州府後仍屬州東南有斥山南有成山又有鐵槎山又西有鐵官山東南濱海南有靖海衞東有成
山衛北有威海衛皆洪武三十一年五月置又寧津守禦千戸所在東南亦洪武三十一年置又東有海陽守
禦千戸所在靖海衛南金山守禦千戸所在威海衛西百尺崖守禦千戶所在威海衛北尋山守禦千戸所在
成山衛東南俱成化中置又北有辛汪寨東北有溫泉鎮東有赤山鎮三巡檢司)
遼東都指揮使司(元置遼陽等處行中書省治遼陽路)洪武四年七月置
定遼都衛六年六月置遼陽府縣八年十月改都衛為
遼東都指揮使司治定遼中衛領衛二十五州二十年
府縣俱罷東至鴨綠江西至山海關南至旅順海口北
至開原由海道至山東布政司二千一百五十里距南
京一千四百里京師一千七百里
定遼中衛(元遼陽路治遼陽縣)洪武四年罷六年復置十年復罷
十七年置衛(西南有首山南有千山又東南有安平山山有鐵場又西有遼河自塞外流入至海
州衞入海又西北有渾河一名小遼水東北有太子河一名大梁水又名東梁水下流俱入於遼水又東有鴨
綠江東南入海又東有鳳凰城在鳳凰山東南成化十七年築為朝鮮入貢之道又南有鎮江堡城又連山關
亦在東南)
定遼左衛定遼右衛俱洪武六年十一月置定
遼前衛洪武八年二月置定遼後衛本遼東衛洪武
四年二月置八年二月改九年十月徙治遼陽城北尋
復東寧衛本東寧南京海洋草河女直五千戶所洪
武十三年置十九年七月改置自在州永樂七年置
於三萬衛城尋徙以上五衛一州同治都司城内
海州衛本海州洪武初置於舊澄州城九年置衛二十
八年四月州廢(西南濱海有鹽場西有遼河滙渾河太子河入海謂之三岔河又西有南北通
江亦合於遼河東有大片嶺關有鹽場)東北距都司百二十里
蓋州衛(元盖州屬遼陽路)洪武四年廢五年六月復置九年十
月置衛二十八年四月州復廢(東北有石城山又北有平山其下有鹽場又東
有駐蹕山西濱海有連雲島上有關又東有泥河南有清河東南有畢里河下流皆入於海又南有永寧監城
永樂七年置又西北有梁房口關海運之舟由此入遼河旁有鹽場又東有石門關西有鹽場北有鐵場)北
距都司二百四十里
復州衛本復州洪武五年六月置於舊復州城十四年
九月置衛二十八年四月州廢(西濱海西南有長生島又南有沙河合麻河西
注於海東有得利嬴城元季土人築洪武四年二月置遼東衛於此尋徙又南有樂古關西有鹽場北有鐵場)
北距都司四百二十里
金州衛本金州洪武五年六月置於舊金州八年四月
置衛二十八年四月州廢(東有大黑山小沙河出焉又有小黑山駱馬河澄沙河俱
出焉衛東西南三面皆濱海南有南關島東有蓮花島東南有金線島又東有皮島又有長行島南有雙島及
三十島西南有鐵山島東北有蕭家島有關又旅順口關在南海運之舟由此登岸有南北二城其北城有中
左千戸所洪武二十年置又東南有望海堝石城永樂七年置又衛東有鐵場東北有鹽場)北距都
司六百里
廣寧衛(元廣寧府路)洪武初廢二十三年五月置衛(洪武二十五年
三月建遼王府建文中改封湖廣荆州府西有醫無閭山南濱海東有路河東北有珠子河下流皆注於遼河
又板橋河在西南流入海北有白土厰關又有分水嶺關西北有魏家嶺關又北有懿州元屬遼陽路洪武二
十六年正月置廣寧後屯衛於此永樂八年州廢徙衛於義州衛城又西南有閭陽關東北有望平縣元俱屬
廣寧路又西北有川州元屬大寧路又東北有順州西北有成州元俱屬東寧路又西南有鍾秀城元置千戶
所於此俱洪武中廢)東距都司四百二十里
廣寧中衛廣寧左衛俱洪武二十六年正月置二
十八年四月廢三十五年十一月復置廣寧右衛本
治大凌河堡洪武二十六年正月置二十八年四月廢
二十五年十一月復置以上三衛俱在廣寧衛城
廣寧前衛廣寧後衛俱洪武二十六年正月置後
俱廢
義州衛(元義州屬大寧路)洪武初州廢二十年八月置衛(西北有大
凌河下流入海東北有清河下流合大凌河)東南距都司五百四十里
廣寧後屯衛洪武二十六年正月置於舊懿州永樂八
年徙治義州衛城
廣寧中屯衛(元錦州屬大寧路)洪武初州廢二十四年九月置
衛(東有木葉山西有東西紅螺山西南有杏山東南有乳峯山又東有大凌河小凌河又西有女兒河與小
凌河合又南有松山堡在松山西宣德五年正月置中左千戸所於此轄杏山驛至小凌河驛東有大
凌河堡洪武二十六年正月置廣寧右衛二十八年四月廢宣德八年正月置中右千戸所於此轄凌河驛至十三山
驛又城南有鹽場二鐵場一又西有鐵場)東南距都司六百里
廣寧左屯衛洪武二十四年九月置於遼河西後徙廣
寧左屯衛城
廣寧右屯衛(元廣寧府地)洪武二十六年正月置於十三山
堡二十七年遷於舊閭陽縣之臨海鄉(北有十三山山西有十三山堡
西有大凌河又西南有望梅嶺又南有鹽場東有鐵場)東南距都司五百四十里
廣寧前屯衛(元瑞州屬大寧路)洪武初屬永平府七年七月州
廢二十六年正月置衛(西北有萬松山北有十八盤山西有麻子峪有鐵場東南為山
口峪有鹽場東北有六州河下流至蛇山務入海西有山海關與北直撫寧縣界又有急水河堡宣德五年正
月置中前千戶所於此轄山海東關至高嶺驛又東有杏林堡宣德五年正月置中後千戸所於此轄沙河驛
至東關驛)東距都司九百六十里
寧遠衛宣德五年正月分廣寧前屯中屯二衛地置治
湯池(西北有大團山東北有長嶺山南濱海東有桃花島東南有覺華島城西有寧遠河即女兒河也又
名三女河又東有塔山有中左千戶所轄連山驛至杏山驛西有沙河中右千戸所轄東關驛至曹莊驛俱宣
德五年正月置又南有鹽鐵二場)東距都司七百七十里
瀋陽中衛(元瀋陽路)洪武初廢三十一年閠五月置衛(洪武二十
四年建瀋王府永樂六年遷於山西潞州東有東牟山南有渾河又東有瀋水入焉又西有遼河又東北有撫
順千戶所洪武二十一年置所東有撫順關又北有蒲河千戶所亦洪武二十一年置)南距都司
百二十里
瀋陽左衛瀋陽右衛俱洪武初置建文初廢洪武
二十五年七月復置後仍廢
瀋陽中屯衛洪武三十一年閠五月置建文中廢洪武
二十五年十一月復置屬北平都司後屬後軍都督府
寄治北直河間縣
鐵嶺衛洪武二十一年三月以古鐵嶺城置二十六年
四月遷於古嚚州之地即今治也(西有遼河南有汛河又南有小清河俱流
入於遼河又南有懿路城洪武二十九年置懿路千戶所於此又范河城在衛南亦曰汛河城正統四年置汛
河千戶所於此東南有奉集縣即古鐵嶺城也接高麗界洪武初置縣尋廢又有咸平府元直隸遼東行省至
正二年正月降為縣洪武初廢)南距都司二百四十里
三萬衛(元開元路)洪武初廢二十年十二月置三萬衛於故
城西兼置兀者野人乞例迷女直軍民府二十一年府
罷徙衛於開元城(洪武二十四年建韓王府永樂二十二年遷於陕西平凉西北有金山東
有分水東嶺北有分水西嶺西有大清河東有小清河流合焉下流入於遼河又北有上河東北有艾河流合
焉謂之遼海即遼河上源也又北有金水河北流入塞外之松花江又鎮北關在東北廣順關在東又西有新
安關西南有清河關南有山頭關又北有北城即牛家莊也洪武二十三年三月置遼海衛於此二十六年衛
徙又南有中固城永樂五年置)南距都司三百三十里
遼海衛洪武二十三年三月置於牛家莊二十六年徙
三萬衛城安樂州永樂七年置在三萬衛城
山西禹貢冀州之域元置河東山西道宣慰司使(治大同路)
直隸中書省洪武二年四月置山西等處行中書省(治太
原路)三年十二月置太原都衛(與行中書省同治)八年十月改都
衛為山西都指揮使司九年六月改行中書省為承宣
布政使司領府五直隸州三屬州十六縣七十九(為里四千
四百有竒)東至真定(與北直界)北至大同(外為邊地)西南皆至河(與陕西河
南界)距南京二千四百里京師千二百里洪武二十六年
編戶五十九萬五千四百四十四口四百七萬二千一
百二十七弘治四年戸五十七萬五千二百四十九口
四百三十六萬四百七十六萬歷六年戸五十九萬六
千九十七口五百三十一萬九千三百五十九
太原府(元冀寧路屬河東山西道宣慰使)洪武元年十二月改為太原
府領州五縣二十陽曲(倚洪武三年四月建晉王府於城外東北維西有汾水自
静樂縣流經此下流至榮河縣合大河西北有天門關巡檢司東北有石嶺關巡檢司)太原(府西南元
曰平晉治在今東北洪武四年移於汾水西故晉陽城之南關八年更名太原西有懸甕山一名龍山又名結
絀山晉水所出下流入於汾西北有蒙山東有汾水東南有洞渦水源自樂平下流入汾)榆次(府東南有
凃水合小凃水西北流入洞渦水)太谷(府東南有馬嶺路出北直邢臺縣上有馬嶺關有巡檢司西有
太谷一名咸陽谷東北有象谷水流入汾)祁(府南少西東南有胡甲山隆舟水出焉下流至平遥入汾南有
隆舟峪巡檢司又東有團栢鎮)徐溝(府南北有洞渦水至此合汾)清源(府西南北有清源水東流
南入汾)交城(府西南東北有洋腸山東南有汾水又西有文水)文水(府西南有隠泉山東有文
水南入汾又東北有猷水或以為即鄔澤也)夀陽(府東西有殺熊嶺南有洞渦水黑水流合焉)㿻
(府東北元㿻州洪武二年降為縣東北有白馬山北有滹沱河東北入直平山縣界東北有伏馬關一名白馬
關又東有榆棗關)静樂(府西北元管州洪武二年改為靜樂縣東北有管涔山汾水所出又東北有燕
山上有天池又北有寧化守禦千戶所洪武二年置又東南有兩嶺關置故鎮巡檢司於此後移於稍東順
水村又南有樓煩鎮巡檢司又東北有沙婆嶺巡檢司後移於曲陽縣天門關)河曲(府西北元省洪武十
三年十一月復置西有火山臨大河河濱有娘娘灘太子灘皆套中渡河險要也也北有關河以經偏頭關而
名西北流入大河成化十一年十二月置偏頭關守禦千戸所與寧武雁門為三關)平定州(東有
綿山澤發水出焉即治河上源合沾水東流至平山縣入滹沱河南有洞渦水合浮化水西流入汾東南有新
固關守禦千戶所又東有故關即井陘關也洪武三年置故關巡檢司於此又有葦澤盤石二關在縣東北俱
接井陘縣界)西北距府一百八十里領縣一樂平(州東南東有臯
落山一名靈山西南有少山一名沾嶺為沾水清漳二水之𤼵源沾東流入澤𤼵水漳北流折而西南入和順
縣之梁榆水又西有陡泉嶺洞渦水所出又靜陽鎮在縣東南)忻州洪武初以州治
秀容縣省入(北有滹沱河又有忻水一名肆盧川自北流入焉西南有牛尾莊巡檢司後移於州
北十里又西有寨西巡檢司西北有沙溝廵檢司後俱廢又忻口寨亦在州北又東南有赤塘關)南距
府一百六十里領縣一定襄(州東少北北有滹沱河南有叢象山有三會水
合焉東北有胡谷砦巡檢司後廢)代州洪武二年降為縣八年二月
復升為州(句注山在西亦名西陘亦曰雁門山其北為雁門關有雁門守禦千戶所洪武十二年十
月置又於關北置廣武營城又東有夏屋山一名下壺又南有滹沱河源自繁峙入州界西南流經崞忻定襄
又東經五臺㿻入真定界又北有太和嶺水勤口二巡檢司後俱廢)西南距府三百五十
里領縣三五臺(州東南元臺州洪武二年改為五臺縣八年二月來屬東北有五臺山有
清水河東北流合虒陽河南入於滹沱又東南有高洪口巡檢司又東北有大谷口飯仙山二巡檢司後俱廢)
繁峙(州東元堅州洪武二年改為繁峙縣八年二月來屬舊治在縣南成化三年二月移治東義村萬歷
十四年十二月徙於河北之石龍崗東北有秦戲山滹沱河所出也逥環千三百七十里至北直靜海縣入海
又北有茹越口東北有北樓口東有平刑嶺三巡檢司後俱廢又東有郎嶺關城洪武十七年築)崞(州西
南元崞州洪武二年降為縣八年二月來屬西南有崞山東南有石鼓山又有滹沱河又西北有寧武關有寧
武守禦千戶所景泰元年置又有八角守禦千戶所嘉靖三年八月置又西南有蘆板寨巡檢司又西北有楊
武峪弔橋嶺胡峪北口三巡檢司)岢嵐州本岢嵐縣洪武七年十月
置八年十月又升為州(北有岢嵐山其東為雪山西南有嵐漪河北有蔚汾水下流俱
入大河又西北有岢嵐鎮巡檢司後廢又北有天澗堡隘路通朔州西北有于坑堡隘又有洪峪堡隘俱通保
德州)東南距府二百八十里領縣二嵐(州南少東元嵐州洪武初降為
縣西南有黃尖山蔚汾水所出又北有二郎關鹿陘嶺二巡檢司)興(州西南元興州洪武二年降為縣八
年十一月來屬東北有石樓山西濱大河南有蔚汾之水流入焉又東有界河口西南有㿻家峪二巡檢司)
保德州洪武七年降為縣八年十一月屬岢嵐州九年
正月復升為州(西濱大河東北有得馬水巡檢司後廢)東南距府五百里
平陽府(元晉寧路屬河東山西路宣慰司)洪武元年改為平陽府領州
六縣二十八東北距布政司五百九十里臨汾(倚西有姑
射山西南有平山晉水平水皆出於此東流入於汾)襄陵(府西南西南有三隥山東有汾水南有太平關
有巡檢司)洪桐(府北少東東有九箕山西有汾水)浮山(府東少南西有浮山北有澇水東南有潏
水下流俱入汾)趙城(府北元屬霍州洪武三年改屬西冇羅雲山又有汾水霍水自東南流入焉)太
平(府東北元屬絳州洪武二年改屬東有汾水)岳陽(府東北東有沁水流入澤州界北有界水又南
有赤壁水西北流會澗水入汾河)曲沃(府南元屬絳州洪武二年改屬南有紫金山産銅北有喬山西
有汾水西南有澮水下流入汾)翼城(府東南元屬絳州洪武二年改屬東南有紫金山産銅下有灤泉又
東有島嶺山澮水出焉)汾西(府北少西西有青山産鐵東有汾水)蒲(府西北元属隰州洪武二年改
屬西有第一河西流入大河東有張村岔巡檢司)靈石(府北元屬霍州萬歷二十三年五月改屬汾州
府四十三年還屬府東有綿山即介山也城北有汾水又東有谷水流入焉又北有靈石口巡檢司西南有陰
地關又有汾水關)蒲州(元河中府)洪武二年改為蒲州以州治河
東縣省入(中條山在東南即雷首山也又名首陽山跨臨晉聞喜垣曲平陸芮城安邑夏縣解州之
境又南有歷山又大河自榆林折而西經州城西又經中條山麓又折而東謂之河曲臨河有風陵關巡檢司
又東南有涑水即絳水下流又南有媯汭水俱注於大河)東北距府四百五十里領
縣五臨晉(州東北東南有王官谷西有大河南有涑水又西有吳王寨巡檢司)榮河(州北
少東大河在城西汾水至此入河)猗氏(州東北南有涑水東南有鹽池)萬泉(州東北南有介山)
河津(州東北西北有龍門山夾河對峙下有禹門渡巡檢司汾水舊由榮河縣北睢邱入河隆慶四年東
徙經縣西南葫蘆灘入河)解州洪武初以州治解縣省入(南有檀道山又
有石錐山東南有白徑嶺南濱大河東有鹽池西北又有女鹽池東北有長樂鎮巡檢司東南有鹽池巡檢司)
東北距府三百四十里領縣五安邑(州西東北西有鹽城北有嗚條
岡又有涑水西南有鹽池南有聖惠鎮巡檢司西南有西姚巡檢司)夏(州東北北有涑水)聞喜(州東
北東南有湯山産銅南有涑水又東北有乾河又有董澤)平陸(州東南東北有虞山一名吳山又東有𫝊
巖南濱大河中有底柱山東有大陽津上有闕亦曰茅津有沙澗茅津渡巡檢司又有白浪渡巡檢司)芮
城(州西南大河南經縣西折而東東南有陌底渡巡檢司西北有萬夀堡東有襄邑堡)絳州洪
武初以州治正平縣省入(西北有九泉山南有汾水澮水自東南流入焉西有武平
關)東北距府百五十里領縣三稷山(州西南有稷神山又有汾水)
絳(州東南東有太行山東南有太陰山又有陳村峪涑水出焉經聞喜夏安邑等縣至蒲州入黃河又西北
有絳山絳水出焉西流入涑又東南有教山教水出焉即乾河之源也絳山鐵産)垣曲(州東南西北有
折腰山山有銅冶又東北有王屋山南濱河西有清水流入焉又北有乾河西北有横嶺背巡檢司西南有留
莊隘)霍州洪武初以州治霍邑縣省入(東南有霍山刅曰霍太山西有汾水
又有霍水彘水俱出霍山下流俱入汾)南距府百四十五里吉州(西有孟門
山大河所經西南有壺口山又烏仁關在西平渡關在西北俱有巡檢司)東距府二百七十
里領縣一鄉寧(州東南西南有兩乳山西有黃河西北有龍尾磧巡檢司)隰州
洪武初以州治隰川縣省入(西有蒲水南入大河東北有廣武莊巡檢司)東
南距府二百八十里領縣二大寧(州西南西濱大河又東南有昕川西
注於河西有馬鬭關大河經其下有巡檢司)永和(州西西濱大河西北有永和關有巡檢司又有興德
關西南有鐵羅關三關俱與陜西濱河為界)
汾州府(元汾州屬冀寧路)洪武九年直隸布政司萬歷二十三
年五月升為府領州一縣七東北距布政司二百里
汾陽(倚元曰西河洪武初省入州萬歷二十三年五月復置更名東有汾水又東北有文水一名萬谷河
自文水縣東南流入焉西有金鎖關黃蘆嶺二巡檢司)孝義(府南少東西北有狐岐山勝水出焉東流
入汾又縣南有雀鼠谷與介休縣界汾水自東北來經此又西有温泉鎮巡檢司)平遥(府東南有麓臺
山一名蒙山又名謁戾山西有汾河東有中都水又有原祠水合流注於汾河又南有普同關巡檢司後移於
縣東北之洪善鎮)介休(府東南有介山亦曰綿山西有汾水東有石洞水西流入焉東北有鄔城泊與
平遙文水二縣界即昭餘祁藪之餘浸也或亦謂之蒿澤東南有關子嶺鎮巡檢司)石樓(府西少南无屬
晉寧路之隰州萬歷四十年改屬東南有石樓山西有黃河又有土軍川流入焉又西北有上平關西有永和
關東北有窟龍關三巡檢司)臨(府西北元臨州屬冀寧路洪武二年降為縣萬歷二十三年五月來屬北
濱黃河東北有榆林河流入焉西北有剋狐寨巡檢司)永寧州(元石州屬冀寧路)洪武
初以州治離石縣省入隆慶元年更名萬歷二十三年
五月來屬(大河在西東有穀積山下有石窟村東川河出焉北有赤堅嶺一名離石山離石水出焉
亦曰北川河合流注於大河又西有青龍渡北有赤堅嶺二巡檢司又西有孟門關)東南距府百
六十里領縣一寧鄉(州南東南有樓子臺山西有黃河)
潞安府(元潞州屬晉寧路)洪武二年直隸行中書省九年直隸
布政司嘉靖八年二月升為潞安府領縣八西北距布
政司四百五十里長治(倚永樂六年瀋王府自瀋陽遷此元上黨縣洪武二年省
入州嘉靖八年二月復置更名東南有壺關山舊置壺關口於山下西南有潞水即濁漳水自長子縣流入下
流至河南臨漳縣合清漳水又西有藍水東流與濁漳水合)長子(府西少南東南有羊頭山西南有發
鳩山一名鹿谷山濁漳水發源於此西北有藍水南有梁水皆流入漳水)屯留(府西北西北有三嵕山又
西南有盤秀山藍水出乎其陽絳水出乎其隂下流俱合濁漳水)襄垣(府北少西南有濁漳水西北有
小漳水又有湼水自武鄉縣流入界合小漳水下流入濁漳水西有五巑山巡檢司)潞城(府東北西有三
垂山北有濁漳水又有絳水流合焉謂之交漳)壺關(府東南南有趙屋嶺西南有大峪嶺俱産鐵東南有
羊腸坂西北有壺水西入濁漳)黎城(府東北西北有濁漳水東南入河南林縣界東北又有清漳水流入
河南涉縣界又東北有吾兒峪巡檢司)平順(嘉靖八年二月以潞城縣青羊里置析黎城壺關潞城三
縣地益之東北有濁漳水東南有虹梯關玉峽關二巡檢司)
大同府(元大同路屬河東山西道宣慰司)洪武二年升府領州四縣七
南距布政司六百七十里大同(倚洪武二十五年三月建代王府北有方
山西北有雷公山東有紇真山又東北有白登山又西有大河又南有桑乾河自馬邑縣流經此其下流至蔚
州入北直境為盧溝河又西北有金河又有紫河皆流入大河又西有武州山武州川水出焉又東有街河一
名如渾水南有十里河流合焉即武州川也俗曰合河南入於桑乾北有威寧海子又有孤店開山虎峪白陽
等口俱在東北又北有猫兒莊)懷仁(府西南西有清涼山西南有錦屏山舊皆有鐵冶南有桑乾河西南
有偏嶺等口)渾源州(南有恒山即北嶽也與北直曲陽縣界東有五峰山又南有翠屏山&KR0740;水
出焉與嘔夷水合下流為唐河又北有桑乾河西南有渾源川下流入桑乾河又東有亂嶺關南有瓷窯口東
南有大寨頭三巡檢司)西北距府百三十里應州洪武初以州
治金城縣省入(北有桑乾河西有小石口巡檢司東南有胡峪口巡檢司南有茹越口巡檢司
又有北婁大石等口路通繁峙縣)北距府百二十里領縣一山隂(州西
南北有桑乾水)朔州洪武初以州治鄯陽縣省入(西南有翠峰山西北
有黃河又南有灰河下流入桑乾河又西有武州元屬大同路洪武初省北有沙淨口西南有神池口二巡檢
司)東北距府二百八十里領縣一馬邑(州東少北西北有洪濤山
灅水出焉俗名洪濤泉即桑乾河上原也至北直武清縣入海東南有鴈門關又北有白陽)蔚州
(元屬上都路之順寧府至大元年十一月升為蔚昌府直隸上都路)洪武二年仍為州四
年來屬以州治靈仙縣省入(東有九宫山又有雪山又東南為小五臺山北有桑
乾水東入北直保安州界又北有壺流水一名葫蘆水西南有滋水流入焉下流入北直真定府界東北有定
安縣元屬州洪武初廢西南有石門口東南有神通溝鎮東北有鴛鴦口長寧鎮四巡檢司又東有九宫口巡
檢司後移於州南黑石鎮又東北有美峪口巡檢司尋徙於董家莊又有興寧口巡檢司後移於北口關)西
北距府三百五十里領縣三廣靈(州西少北北有九層山東南有豐水
即葫蘆河上源也又西南有滋水北有平嶺關巡檢司後徙於縣西南之林關口)廣昌(州東南元曰飛
狐洪武初更名東南有白石山東有雕窠崖舊有洞産銀又桑乾河在北唐河在南即&KR0740;水也又淶水在東源
出北厓古塔與縣南之拒馬河合東入北直淶水縣界又紫荆關在東北接北直易州界倒馬關在南接北直
定州界又飛狐關在北今為黑石嶺堡與蔚州界)靈邱(州西南東南有隘門山西北有槍峯嶺即高是
山也嘔夷水出焉又有枚回嶺滋水出焉)
澤州(元澤州屬晉寧路)洪武初以州治晉城縣省入二年直隸
行中書省九年直隸布政司(東南有馬牢山南有太行山山頂有天井關關南即
羊腸坂又東北有丹水南有白水流入焉下流注於泌河東南有柳樹店南有横望嶺二巡檢司)領縣
四西北距布政司六百四十里高平(州北少東西北有仙公山丹水
出焉又西南有空倉堡巡檢司西北有長平關又有磨槃寨)陽城(州西西南有析城山南有王屋山與
垣曲縣及河南濟源縣界東有沁河又西北有濩澤水入焉)陵川(州東北西北有蒲水西流入於丹水
南有永和隘巡檢司後廢)沁水(州西北東有沁河又西有蘆河下流入於沁水西北有東烏嶺巡檢司)
沁州(元屬晉寧路)洪武初以州治銅鞮縣省入二年直隸行
中書省九年直隸布政司萬歷二十三年五月改屬汾
州府三十二年仍直隸布政司(西南有護甲山湼水出焉南有銅鞮山正西有
銅鞮水有二流一名小漳河一名西漳河下流入襄垣縣合濁漳水)領縣二西北距布政
司三百十里沁源(州西少南北有綿山沁水出焉經縣東下流至河南修武縣入大河
行九百七十餘里又北有綿上巡檢司)武鄉(州東北西有湼水又西有武鄉水入焉)
遼州(元屬晉寧路)洪武初以州治遼山縣省入二年直隸行
中書九年直隸布政司(東南有太行山洺水所出上有黃澤嶺嶺有十八盤廵檢
司又東有清漳水分二流至東南交漳村而合南入黎城縣界又西北有遼陽水流合清漳水)領縣二
西北距布政司三百四十里榆社(州西西有榆水西南有武鄉水又西
北有黃花嶺馬陵關二巡檢司)和順(州北東有黃榆嶺北有松子嶺西有八賦嶺俱有巡檢司又清漳水
在西北松嶺水及八賦水梁榆水俱流入焉)
山西行都指揮使司本大同都衞洪武四年正月置(治白
羊城)八年十月更名二十五年八月(徙治大同府)二十六年二
月領衞二十六(宣府左右萬全左右懷安五衞改屬萬全都司)後領衞十四(朔州
衞治州城安東中屯衞寄治應州城)
大同前衞洪武七年二月置與行都司同城
大同後衞洪武二十五年八月置與行都司同城尋罷
二十六年二月復置治行都司東後仍徙行都司城(東有
聚落城天順三年築嘉靖二年九月置聚落守禦千戶所於此來屬)
大同中衞洪武二十五年八月置與行都司同城後罷
大同左衞洪武二十五年八月置與行都司同城三十
五年罷永樂元年九月復置七年徙治鎮朔衞城
大同右衞洪武二十五年八月置與行都司同城三十
五年罷永樂元年九月復置七年徙治定邊衞城
鎮朔衞洪武二十六年二月置屬行都司永樂元年二
月徙治北直薊州直隸後軍都督府而衞城遂虚七年
徙大同左衞來治正統十四年又徙雲川衞來同治(東有
雕嶺山北有兔毛川即武州川也又西北有御河自塞外流入下流入於桑乾河又北有鹽池)東北距
行都司一百二十里
定邊衞洪武二十六年二月置屬行都司永樂元年二
月徙治北直通州直隸後軍都督府而衞城遂虚七年
徙大同右衞來治正統十四年又徙玉林衞來同治(西有
大靑山東北有海子窊兔毛川出焉分為二其一東南流入左衞界其一西北流自殺虎口出塞又有南大河
經衞東南合於兔毛川)東南距行都司一百九十里
陽和衞(元白登縣屬大同路)洪武初縣廢二十六年二月置衞宣
德元年徙高山衞來同治(北有鴈門山鴈門水出焉南有桑乾河)西南距
行都司一百二十里
天成衞(元天成縣屬興和路)洪武四年五月改屬大同府縣尋廢
二十六年二月置衞後徙鎮虜衞來同治(桑乾河在南南洋河在北
即鴈門水也東入宣府西陽和堡界)西南距行都司一百八十里
平虜衞成化十七年置與行都司同城嘉靖中徙今治
(大河下流入於兔毛川)東距行都司一百八十里
平虜衞成化十七年置與行都司同城嘉靖中徙今治
(西有小青山又有黃河自東勝衞流入北有南大河西北有雲内縣本元雲内州屬大同路洪武五年廢宣德
中復置縣屬豐州正統十四年復廢西北有平地縣元屬大同路亦洪武中廢)東北距行都司
二百四十里領千戶所一井坪守禦千戶所(成化二十年七
月置)
雲川衞洪武二十六年二月置屬行都司永樂元年二
月徙治北直畿内直隸後軍都督府宣德元年還舊治
仍屬行都司正統十四年徙治舊鎮朔衞城與大同左
衞同治而衞城遂虚東距行都司二百里
玉林衞洪武二十六年二月置屬行都司永樂元年二
月徙治北直畿内直隸後軍都督府宣德元年還舊治
仍屬行都司正統十四年徙治舊定邊衞城與大同右
衞同治而衞城遂虚(東有玉林山玉林川出焉)東距行都司二百四
十里
鎮虜衞洪武二十六年二月置屬行都司永樂元年二
月徙治北直畿内直隸後軍都督府宣德元年還舊治
仍屬行都司正統十四年徙治天成衞城與天成衞同
治而衞城遂虚東距行都百十里
高山衞洪武二十六年二月置屬行都司永樂元年二
月徙治北直畿内直隸後軍都督府宣德元年徙陽和
衛城與陽和衛同治仍屬行都司而衛城遂虚嘉靖二
年九月置高山守禦千戶所於此屬大同前衛(東有高山西有
兔毛川)東距行都司三十里
宣德衛(元宣寧縣屬大同路)洪武中縣廢二十六年二月置宣德
衞後廢東南距行都司八十里
東勝衞(元東勝州屬大同路)洪武四年正月州廢置衞二十五年
八月分置東勝中右中前後五衞屬行都司二十六年
二月置中前後三衞永樂元年二月徙左衞於北直盧
龍縣右衞於北直遵化縣直隸後軍都督府三月置東
勝中前後三千戶所於懷仁等處守禦而衞城遂虚正
統三年九月復置後仍廢(北有赤兒山西有黃河西北有黑河源出舊豐州之官山
西流入雲内州界又東經此入於黃河又有兔毛川亦入於黃河又有紫河源出舊豐州西北之黑峪口下流
至雲内州界入於黑河又西有金河泊上承紫河下流亦入於黃河西北有豐州元屬大同路洪武中廢宣德
元年復置正統中内徙復廢又有淨州路元直隸中書省亦洪武中廢)西距行都司五百
里領千戶所五失寶赤千戶所五花城千戶所
幹魯忽奴千戶所燕只千戶所瓮吉刺千戸所(俱洪
武四年正月置)
明史卷四十一
