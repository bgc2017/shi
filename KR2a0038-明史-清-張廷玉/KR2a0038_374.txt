欽定四庫全書
明史卷二百四十五考證
周起元傳且上去蠧七事(臣)方煒按所上去蠧七事
明紀事本末諸書均無考謹識
周起元傳忠賢遂矯旨削起元籍(臣)方煒按是時給
事中李魯生承忠賢指劾起元遂削其籍謹附識
周起元傳矯旨逮起元(臣)方煒按起元被逮時并逮
松江知府張宗衡同知孫應崑見明紀事本末謹附
識
繆昌期傳會給事中孫杰承魏忠賢指劾一燝及周嘉
謨(臣)方煒按是年四月給事霍維華御史安伸等
交章劾一燝帝不問既而維華外轉杰遂疑一燝屬
嘉謨為之上疏力攻而給事侯震晹御史陳九疇復
劾之一燝四疏乞歸忠賢遂矯旨允之去見明實錄
謹附識
繆昌期傳高亦内慙密具揭請帝允忠賢(臣)方煒按
向高以密揭觸忠賢旋懼禍之及也揚言曰此非我
意門生繆昌期廹我也由是與代草漣疏之說應而
忠賢怒日深矣見明紀事本末謹附識
繆昌期傳具疏乞假遂落職閒住(臣)方煒按昌期嘗
典湖廣試以趙高仇士良發策語侵忠賢又忠賢嘗
乞墓碑於昌期昌期叱却之忠賢愈怒及推掌南翰
林院忠賢遣小璫至閣厲聲曰繆昌期仍留之送客
昌期遂請告見孫承澤春明夢餘錄謹附識
周順昌傳順昌乃自詣吏(臣)方煒按激變後有勸順
昌自裁者順昌曰予小臣也敢引高公不辱之義哉
遂自詣吏見朱彛尊詩話謹附識
周宗建傳給事中郭鞏者先以劾廷弼被謪(臣)方煒
按天啓元年廷臣復思起廷弼鞏力詆之並及閣臣
劉一燝由是御史江秉謙劾其排擠勞臣乃被謫見
明實錄謹附識
周宗建傳歷陳三不可九害(臣)方煒按宗建所陳三
不可九害明實錄諸書皆無考謹識
黃尊素傳三月朔京師地震(臣)方煒按五行志及熹
宗本紀四年二月甲寅京師地震宫殿動搖有聲銅
缸之水騰波震盪三月丙辰戊午又震庚申又震是
七日之内地震凡四矣此所載小異謹附考
黃尊素傳尊素力陳時政十失(臣)方煒按尊素所陳
十失明紀事本末諸書皆無可考謹識
黃尊素傳燝以創重卒尊素上言(至)死法(臣)方煒按
尊素疏中並言燝之杖也適與雨雹會六科廊之災
也適與杖汝翥會何其呼吸相應若此見明實錄原
疏謹附識
黃尊素傳河南進玉璽(臣)方煒按是時臨漳縣民邢
一泰於漳河西畔得一玉璽方四寸厚三寸餘文曰
受命于天既夀永昌巡撫程紹奏略言秦璽不足徵
請帝惟賢是寳任老成進忠直見朱彛尊詩話謹附
識
黃尊素傳事獲中止(臣)方煒按孫承澤春明夢餘錄
河南進玉璽時天子親御文華殿璽貯御前忠賢手
捧之憑軒頒示羣臣皆呼萬歲傳制受賀而罷是其
事固未嘗中止也謹附考
李應昇傳言有十害宜急除五反宜急去(臣)方煒按
應昇所除十害五反明實錄諸書皆無可考謹識
萬燝傳崇禎初贈光祿卿(臣)方煒按朱彛尊明詩綜
所撰小傳作贈太常少卿未知孰是謹附考
萬燝傳林汝翥懼逃之(臣)方煒按是時汝翥投遵化
或言汝翥葉向高甥也羣奄遂圍其邸大譟向高上
言二百年來無中使圍閤臣第者臣不去何面目見
士大夫帝優旨慰留而命收回中使見明紀事本末
謹附識
明史卷二百四十五考證
