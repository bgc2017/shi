欽定四庫全書
明史卷六十二
大學士張廷玉等奉敇修
志第三十八
樂二
樂章一
洪武元年圜丘樂章
迎神中和之曲昊天蒼兮穹窿廣覆燾兮龐洪建國
丘兮國之陽合衆神兮來臨之同念蝼蟻兮微衷莫自
期兮感通思神來兮金玉其容馭龍鸞兮秉雲駕風顧
南郊兮昭格望至尊兮崇崇
奠玉帛肅和之曲聖靈皇皇敬瞻威光玉帛以登承
筐是將穆穆崇嚴神妙難量謹兹禮祭功徵是皇
進俎凝和之曲祀儀祗陳物不於大敢用純犢告於
覆載維兹菲薦恐未周完神其容之以享以觀
初獻夀和之曲眇𦕈微躬何敢請於九重以煩帝聰
帝心矜憐有感而通既俯臨於几筵神繽紛而景從臣雖愚蒙
鼓舞歡容乃子孫之親祖宗酌彼酒兮在鍾仰至德兮元功
亞獻豫和之曲荷天之寵睠駐紫壇中情彌喜臣庶
均歡趨蹌奉承我心則寬再獻御前式燕且安
終獻熙和之曲小子於兹惟父天之恩惟恃天之慈
内外殷勤何以將之奠有芳齊設有明粢喜極而抃奉
神燕娭禮雖止於三獻情悠長兮遠而
徹饌雍和之曲享飪既陳薦獻斯就神之在位既歆
既右羣臣駿奔徹兹俎豆物倘未充尚幸神宥
送神安和之曲神之去兮難延想遐袂兮翩翩萬靈
從兮後先衛神駕兮回旋稽首兮瞻天雲之衢兮𦕈然
望燎時和之曲焚燎於壇燦爛晶瑩幣帛牲黍冀徹
帝京奉神於陽昭祀有神肅然望之玉宇光明
洪武八年御製圜丘樂章
迎神仰維兮昊穹臣率百職兮迓迎幸來臨兮壇中
上下護衛兮景從旌幢繚繞兮四維重悦聖心兮民獲
年豐
奠玉帛民依時兮用工感帝德兮大化成功臣將兮
以奠望納兮微衷
進俎庖人兮列鼎殽羞兮以成方俎兮再獻願享兮
以歆
初獻聖靈兮皇皇穆嚴兮金林臣令樂舞兮景張酒
行初獻兮捧觴
亞獻載斟兮載將百辟陪祀兮具張感聖情兮無已
拜手稽首兮願享
終獻三獻兮樂舞揚殽羞具納兮氣藹而芳光朗朗
兮上方况日吉兮時良
徹饌粗陳菲薦兮神喜將惑聖心兮何以㤀民福留
兮佳氣良臣拜手兮謝恩光
送神旌幢煜煜兮雲衢長龍車鳳輦兮駕飛楊遙瞻
冉冉兮去上方可見烝民兮永康
望燎進羅列兮詣燎方炬熖發兮煌煌神變化兮物
全於上感至恩兮無量
洪武二年方丘樂章
迎神中和之曲坤德博厚物資以生承天時行光大
且寧穆穆皇祇功順化成来御方丘嚴恭奉迎
奠玉帛肅和之曲地有四維大琮以方土有正色制
幣以黃敬存於中是薦是將奠之几筵臨鍳洋洋
進爼凝和之曲奉將純牡其牡童犢烹飪既嚴登爼
維肅升壇昭薦神光下燭眷佑邦家報效惟篤
初獻夀和之曲午為盛陽陰德初萌天地相遇品物
光榮吉日令辰明祀攸行進以醇醴展其潔清
亞獻豫和之曲至廣無邊道全持載山嶽所憑海瀆
咸頼民資水土既安且泰酌酒揭虔功德維大
終獻熙和之曲庸眇之資有此疆宇匪臣攸能仰承
佑助恩崇父母臣懽鼓舞八音宣揚叠侑明醑
徹饌雍和之曲牲牷在俎籩豆有實臨之肸蠁匪惟
飲食登歌乃徹薦獻爰畢執事奉承一其嚴慄
送神安和之曲神化無方妙用難量其功顯融其視
悠長飈輪云旋龍控鳳翔拜送稽首瞻禮餘光
望瘞時和之曲牲醴致幣餕饌惟馨瘞之於坎以達
坤靈奉神於隂典禮是程企而望之厚壤寬平
洪武八年御製方丘樂章
迎神仰皇祇兮駕來川嶽從迎兮咸靈備開香烟繚
繞兮神臨御街漸升壇兮穆穆靄瑞氣兮應結楼臺以
微衷兮率職幸望聖悦兮心諧但允臣兮固請願嘉烝
民兮永懷
奠玉帛臣奉兮以筐玉帛是進兮歲奠以常百辟陪
祀兮珮聲琅琅惟南薰兮解愠映燎炎兮煌煌
進爼庖人兮淨湯大烹牲兮氣靄而芳以微衷兮獻
上曰享兮曰康
初獻初獻行兮捧觴聖靈穆穆兮洋洋為烝民兮永
康鍳豐年兮耿光
亞獻雜殽羞兮已張法前王兮典章臣固展兮情悃
用酙醴兮載觴
終獻爵三獻兮將終臣心眷戀兮無窮恐殽羞兮禮
未具將何報兮神功
徹饌爼豆徹兮神熙鸞輿駕兮旋歸百神翼翼兮雲
衣敬奉行兮弗敢違
送神祥風興兮悠悠雲衢開兮民福留歲樂烝民兮
大有想洋洋兮舉觴載酒
望瘞殽羞玉帛兮瘞坎中遙瞻隠隠兮龍旗從祀事
成兮盡微衷感厚德兮民福雍雍
洪武十二年合祀天地樂章
迎神中和之曲荷蒙天地兮君主華夷欽承踴躍兮
備筵而祭誠惶無已兮寸衷微仰瞻俯首惟願來期兮
想龍翔鳳舞兮慶雲飛必昭昭穆穆兮降壇壝
奠玉帛肅和之曲天垂風露兮雨澤霑黃壤氤氲兮
氣化全民勤畎畝兮束帛鮮臣當設宴兮奉來前
進爼以後咸同八年圜丘詞
嘉靖九年復定分祀圜丘樂章
迎神中和之曲仰維元造兮於皇昊穹時當肇陽兮
大禮欽崇臣維蒲柳兮蝼蟻之衷使承眷命兮職統羣
工深懷愚昧兮恐負洪德爰遵彛典兮勉竭微衷遥瞻
天闕兮寳輦臨壇臣當稽首兮祇迓恩隆百辟陪列兮
舞拜於前萬神翊衛兮自西而東臣俯伏迎兮敬瞻帝
御願垂歆鍳兮拜德曷窮
奠玉帛肅和之曲龍輿既降兮奉禮先爰有束帛兮
暨瑤瑄臣謹上獻進帝前仰祈聽納兮荷蒼乾
進爼凝和之曲殽羞珍饌兮薦上元庖人列鼎兮致
精虔臣盍祇獻兮馨醴牷願垂歆享兮民福淵
初獻夀和之曲禮嚴初獻兮奉觴臣將上進兮聖皇
聖皇垂享兮穆穆臣拜手兮何以㤀
亞獻豫和之曲禮觴再舉兮薦玉漿帝顔歆悦兮民
福昂民生有頼兮感上蒼臣惟鞠拜兮荷恩長
終獻熙和之曲三獻兮禮告成一念微衷兮露悃情
景張樂舞兮聲鍠鋐仰瞻聖容兮俯錫恩泓
徹饌雍和之曲祀禮竣兮精意禋三獻備兮誠已申
敬徹弗遲兮肅恭寅恐多弗偹兮惟頼洪神
送神清和之曲禋祀迄終兮百辟惟張帝垂歆鍳兮
沐澤汪洋龍車冉冉兮寳駕旋雲靈風鼓舞兮瑞露清
瀼洪恩浩蕩兮無以為酬初陳菲薦兮已感歆嘗香氣
騰芳兮上徹帝座仰瞻聖造兮賜羣方臣同率土兮載
懽載感祇迴寳輦兮鳳嘯龍翔誠惶誠恐兮仰戀彌切
願福生民兮永錫亨昌
望燎時和之曲龍駕寳輦兮升帝鄉御羞菲帛兮奉
燎方環珮鏗鏘兮羅壇壝烥㷔特舉兮氣輝煌生民蒙
福兮聖澤霑臣荷眷佑兮拜謝恩光
嘉靖九年復定方丘樂章
迎神中和之曲俯瞻兮鳳輦來靈風兮拂九垓川嶽
從兮後先百辟陪兮襄列臣拜首兮迓迎願臨享兮幸
哉
奠玉帛廣和之曲祀禮有嚴兮奉虔玉帛在笥兮來
前皇靈垂享兮以納烝民率土兮樂豐年
進俎咸和之曲殽羞馨兮氣芳庖人奉役兮和湯奉
進兮皇祇歆慰臣稽首兮敬將
初獻夀和之曲酒行初獻兮樂舞張齊醴明潔兮馨
香願垂享兮以歆生民安兮永康
亞獻安和之曲載獻兮奉觴神顔和懿兮以嘗功隆
厚載兮配天民感德兮無量
終獻時和之曲三進兮玉露清百職奔繞兮珮環鳴
鳬鍾露鼓兮韻錚鍧願留福兮羣生
徹饌貞和之曲禮告終兮徹敢違深惟一念兮誠意
微神垂博容兮聽納恐未偹兮惟慈依
送神寧和之曲禮成兮誠已伸駕還兮法從陳靈祇
列兮以随百辟拜兮恭寅望坤宫兮奉辭願普福兮烝
民
望燎曲同寧和
洪武三年朝日樂章二十一年罷
迎神熙和之曲吉日良辰祀典式陳純陽之精惟是
大明濯濯厥靈昭鑒我心以候以迎來格來歆
奠幣保和之曲靈旗蒞止有赫其威一念潛通幽明
弗違有幣在篚物簿而微神兮安留尚其享之
初獻安和之曲神兮我留有薦必受享祀之初奠兹
醴酒晨光初升祥徵應候何以侑觴樂陳雅奏
亞獻中和之曲我祀維何奉兹犧牲爰酌醴齊貳觴
載升洋洋如在式燕以寧庶表微衷交於神明
終獻肅和之曲執事有嚴品物斯祭黍稷非馨式將
其意薦兹酒醴成我常祀神其顧歆永言樂只
徹饌凝和之曲春祈秋報率為我民我民之生賴於
爾神維神佑之康寧是臻祭祀云畢神其樂忻
送神壽和之曲三獻禮終九成樂作神人以和既燕
且樂雲車風馭靈光昭灼瞻望以思邈彼寥廓
望燎豫和之曲爼豆既徹禮樂已終神之云旋倏將
焉從以望以燎庶幾感通時和歲豐惟神之功
嘉定九年復定朝日樂章
迎神熙和之曲仰瞻兮大明位尊兮王宫時當仲春
兮氣融爰遵祀典兮報功微忱兮祈神昭鍳願來享兮
迓神聰
奠玉帛凝和之曲神臨壇兮肅其恭有帛在筐兮赤
琮奉神兮祈享以納予躬兮忻以顒
初獻夀和之曲玉帛方奠兮神歆酒行初獻兮舞呈
齊芳聲兮犠色騂神容悦兮鍳予情
亞獻時和之曲二齊升兮氣芬芳神顔怡和兮喜將
予令樂舞兮具張願垂普照兮民康
終獻保和之曲慇懃三獻兮告成羣職在列兮周盈
神錫休兮福民生萬世永頼兮神功明
徹饌安和之曲一誠盡兮予心懌五福降兮民獲禧
仰九光兮誠已申終三獻兮徹敢遲
送神昭和之曲祀禮既周兮樂舞楊神享以納兮還
青鄉予當拜首兮奉送願恩光兮普萬方永曜熹明兮
攸頼烝民咸仰兮恩光
望燎之曲覩六龍兮御駕神變化兮鳳翥鸞翔束帛
殽羞兮詣燎方佑我皇明兮基緒隆長
洪武三年夕月樂章(周天星辰附)二十一年罷
迎神凝和之曲吉日良辰祀典式陳太隂夜明以及
星辰濯濯厥靈昭鍳我心以候以迎來格來歆(四年星辰别祀
改以及星辰句為惟德孔神)
嘉靖九年復定夕月樂章
迎神凝和之曲隂曰配合兮承陽宗式循古典兮齋
以恭覩太隂來格兮星辰羅從予拜首兮迓神容
初獻夀和之曲神其來止有嚴其誠玉帛在筐清酤
方盈奉而奠之願鍳微情夫祀兮云何祈佑兮羣氓
亞獻豫和之曲二觴載斟樂舞雍雍神歆且樂百職
惟供願順歸兮五行祈民福兮惟神必從
終獻康和之曲一誠已申三舉金觥鐘鼓鍧鍧環珮
琤琤鍳予之情願永保我民生
徹饌安和之曲禮樂肅具精意用申位坎居歆納兹
藻蘋徹之弗遲儀典肅陳神其鑒之佑我生民
送神保和之曲禮偹告終兮神喜旋穹碧澄輝兮素
華鮮星辰從兮返神鄉露氣清兮霓裳蹁躚
望瘞之曲殽羞兮束帛薦之于瘞兮罔敢愆予拜首
兮奉送願永貺兮民樂豐年
嘉靖十年定祈榖樂章
迎神中和之曲臣惟穹昊兮為民物之初民請命兮
祀禮昭諸偹筵率職兮祈洪庥臣秉微𦕈兮悃懇誠攄
遥瞻駕降兮霽色輝歡迎鼓兮迓龍輿臣愧菲才兮后
斯民願福斯民兮聖恩渠
奠玉帛肅和之曲烝民勸職兮農事顓蠶工亦慎兮
固桑阡玉帛祇奉兮暨豆籩仰祈大化兮錫以豐年
進爼咸和之曲鼎烹兮氣馨香羞兮旨醽帝垂享兮
以歆烝民蒙福兮以寧
初獻夀和之曲禮嚴兮初獻行百職趨蹌兮珮琤鳴
臣謹進兮玉觥帝心歆鍳兮歲豐亨
亞獻景和之曲二觴舉兮致虔清醴載斟兮奉前仰
音容兮忻穆臣感聖恩兮實拳拳
終獻永和之曲三獻兮一誠微禋禮告成兮帝鍳是
依烝民沐德兮歲豐禨臣拜首兮竭誠祈
徹饌凝和之曲三獻周兮肅乃儀爼豆敬徹兮弗敢
遲願留福兮丕而曰雨曰𤾉兮若時
送神清和之曲祀禮告備兮帝鑒彰臣情上逹兮感
昊蒼雲程肅駕兮返帝鄉臣荷恩眷兮何以忘祥風瑞
靄兮彌壇壝烝民率土兮悉獲豐康
望燎太和之曲遙覩兮天衢長邈彼寥廓兮去上方
束帛薦火兮升聞悃愊通兮沛澤長樂終九奏兮神人
以和臣率土兮咸荷恩光
嘉靖十七年定大饗樂章
迎神中和之曲於皇穆清兮宏覆惟神既成萬寳兮
惠此烝民祇受厥明兮欲報無因爰稽古昔兮式展明
禋肅肅廣庭兮遥遥紫旻笙鏞始奏兮祥風導雲臣拜
稽首兮中心孔懃爰瞻寳輦兮森羅萬神庶幾昭格兮
眷命其申徘徊顧歆兮鍳我恭寅
奠玉帛肅和之曲捧珪幣兮瑶堂穆將愉兮聖皇秉
予心兮純一荷帝德兮溥將
進爼凝和之曲歲功阜兮庶類成黍稷飶兮濡鼎馨
敬薦之兮慚非輕大禮不凡兮惟一誠
初獻夀和之曲金風動兮玉宇澄初獻觴兮交聖靈
瞻元造兮懷鴻禎曷以酬之心怦怦
亞獻豫和之曲帝眷我兮居歆紛繁會兮五音再捧
觴兮莫殫臣心惟帝欣懌兮生民是任
終獻熙和之曲綏萬邦兮屡豐年眇眇予躬兮實荷
昊天酒三獻兮心益虔帝命參輿兮勿遽旋
徹饌雍和之曲祀禮既洽兮神人肅雍享帝享親兮
勉竭臣衷惟洪恩兮㒺極儼連蜷兮聖容
送神清和之曲九韶既成兮金玉鏗鏘百辟森立兮
戚羽斯藏皇天在上兮昭考在旁嚴父配天兮祇修厥
常殷薦既終兮神去無方元雲上升兮鸞鵠參翔靈光
回照兮郁乎芬芳載慕載瞻兮願錫亨昌子孫庶民兮
惟帝是將衿昭明德兮永懷不㤀
望燎時和之曲龍輿杳杳兮歸上方金風應律兮燎
斯揚達精誠兮合靈光帝廷納兮玉帛將顧下土兮眷
不㤀願錫吾民兮長阜康
嘉靖十八年興都大饗樂章
迎神中和之曲仰高高之在上兮皇穹冒九圍之徧
覆兮㒺止西東王者出王游衍兮必奉天顧愚臣之此
行兮亶荷帡幪
初獻夀和之曲於昭帝庥兮臣感恩淵淵廵省舊藩
之地兮實止承天下情思報兮此心拳拳瓊巵蒼幣兮
捧扣壇前
亞獻敷和之曲樂奏兮三成觴舉兮再呈帝鍳凡微
兮曰爾誠小臣頓首兮敢不嚴於此精
終獻承和之曲臣來兹土本之思親思親伊何昌厥
嗣人嗣人克昌匪載帝之臨汝夫何因
徹饌永和之曲肅其具兮祀禮行偹彼儀兮樂舞張
退省進止兮臣疎且狂沐含仁兮何以量
送神感和之曲王之狩兮典有禋望於維柴祀兮首
重上蒼臣情㒺殫兮夙夜惶惶祇神愚悃兮允頼恩光
遥瞻兮六龍騰翔帝垂祉兮萬世永昌
嘉靖十一年定雩祀樂章十七年罷
迎神中和之曲於穆上帝爰處瑶宫資爾黎庶覆憫
曷窮旗幢戾止委蛇雲龍霖澤斯漙萬寳有終
奠帛肅和之曲神之格思奠兹文纁盛樂斯舉香氣
氤氲精禋孔熯徹於紫冥懇祈膏澤渥我嘉生
進爼咸和之曲百川委潤名山出雲愆暘孔熾膏澤
斯屯祈年於天載牲於爼神之格思報以甘雨
初獻夀和之曲有嚴崇祀日吉辰良酌彼罍洗椒馨
飶香元功溥濟時雨時𤾉惟神是聽綏以多穣
亞獻景和之曲皇皇禋祀孔惠孔明瞻仰來歆拜首
欽承有醴惟醽有酒維清雲韶佑獻肅雍和鳴聖靈有
赫鍳享精誠
終獻永和之曲靈承無斁駿奔有容嘉玉以陳酌鬯
以供禮三再稱誠一以從偹物致志申薦彌恭神昭景
貺佑我耕農
徹饌凝和之曲有赫旱暵民勞瘁斯於牲於醴載舞
載詩禮成三獻敬徹不遲神之聽之雨我公私
送神清和之曲爰廸寅清昭事昊穹仰祈甘雨惠我
三農既歆既格言歸太空式霑下土萬方其同
望燎太和之曲赤龍旋馭禮洽樂成燔燎既舉昭格
精禋維帝降康雨施雲行登我黍稌溥受厥明
祭畢樂舞童羣歌雲門之曲&KR1402;龍精兮時見測鶉緯
兮宵懸肆廣樂兮鏗鍧列皇舞兮蹁躚祈方社兮不莫
薦圭璧兮孔虔需密雲兮六漠霈甘澍兮九元慰我農
兮既渥錫明昭兮有年
洪武元年太社稷異壇同壝樂章
迎神廣和之曲五土之靈百榖之英國依土而寧民
以食而生基圖肇建祀禮修明神其來臨肅恭而迎
奠幣肅和之曲有國有人社稷為重昭事云初玉帛
虔奉幣物匪奇敬實將之以斯為禮敬達明祇
進爼凝和之曲崇壇北向明禋方闡有潔犧牲禮因
物顯大房載設中情以展&KR1402;運既承神貺斯衍
初獻夀和之曲太社云高為山林深為川澤崇邱廣
衍亦有原隰惟神所司百靈效職清醴初陳顒然昭格
句龍配云平治水土萬世神功民安物遂萬世攸同
嘉惠無窮報祀宜豐配食尊嚴國家所崇太稷云黍
稷稲粱來牟降祥為民之天豐年穣穰其功甚大其恩
甚長乃登芳齊以享以將后稷配云皇皇后稷克配
於天誕降嘉種樹藝大田生民粒食功垂萬年建壇於
京歆兹吉蠲
亞獻豫和之曲太社云廣厚無偏其體宏兮德侔坤
順萬物生兮錫民地利神化行兮恭祀告虔國之禎兮
句龍配云周覧四方偉烈昭彰九州既平五行有常
壇位以妥牲醴之將是崇是嚴煥然典章太稷云億
兆林林所資者榖雨暘應時家給人足倉庾坁京神介
多福祇薦其儀昭事維肅后稷配云躬勤稼穯有相
之道不稂不莠實堅實好農事開國皇基永保有年自
今常奉蘋藻
終獻豫和之曲詞同亞獻
徹豆雍和之曲禮展其勤樂奏其節庶品苾芬神明
是逹有嚴執事俎豆乃徹穆穆雍雍均其欣悦
送神安和之曲維壇潔清維主堅貞神之所歸依兹
以寧土宇靖安年榖順成祀事昭明永致昇平
望瘞時和之曲晨光既發既侑既歆瘞兹牲幣逹於
幽隂神人和悦實獲我心永久禋祀其始於今
洪武十一年合祭太社稷樂章
迎神廣和之曲予惟土榖兮造化工為民立命兮當
報崇民歌且舞兮朝雍雍備筵率職兮候迓迎想聖來
兮祥風生欽當稽首兮告年豐
初獻夀和之曲氤氲氣合兮物遂蒙民之立命兮荷
隂功予將玉帛兮獻微衷初斟醴薦兮民福洪
亞獻豫和之曲予令樂舞兮再捧觴願神昭格兮軍
民康必穆穆兮靈洋洋感恩厚兮拜祥光
終獻熙和之曲干羽飛旋兮酒三行香烟燎繞兮雲
旌&KR1242;予今稽首兮忻且惶神顔悦兮霞彩彰
徹饌雍和之曲粗陳微禮兮神喜將琅然絲竹兮樂
舞揚願祥普降兮遐邇方烝民率土兮盡安康
送神安和之曲氤氲氤氲兮祥光張龍車鳳輦兮駕
飛揚遙瞻稽首兮去何方民福留兮時雨𤾉
望瘞時和之曲捧殽羞兮詣瘞方鳴鑾率舞兮聲鏗
鏘思神納兮民福昂予今稽首兮謝恩光
嘉靖十年初立帝社稷樂章
迎神時和之曲東風兮地脈以融首務兮稼穯之工
(秋祭云金風兮萬寳以充忻成兮稼穯之工)祀神於此兮苑中願來格兮慰
予衷
初獻夀和之曲神兮臨止禮薦清醇菲幣在笥初獻
式遵神其鍳之享斯藻蘋我祀伊何祈報是因神兮錫
祉則阜吾民
亞獻雍和之曲二觴載舉申此殷勤神悦兮以納祥
靄兮氤氲
終獻凝和之曲禮終兮酒三行喜茂實兮黍稷粱農
事待兮豐康予稽首兮以望
徹饌保和之曲祀事告終三獻既周徹之罔遲惠注
田疇迓以休貺庇之有秋
送神廣和之曲耕耨伊首(秋祭云耕耨告就)力事豆籩粢盛
頼之於此大田予將以祀神其少延願留嘉祉副我潔
虔肅駕兮雲旋普予兮有年
望瘞曲同
洪武二年分祀天神地祇樂章
迎天神奏中和之曲吉日良辰祀典式陳太歲尊神
雷雨風雲濯濯厥靈昭鍳我心以候以迎來格來歆
奠帛以後咸同朝日
迎地祇奏中和之曲吉日良辰祀典式陳維地之祇
百靈繽紛嶽鎮海瀆山川城隍内而中國外及四方濯
濯厥靈昭鑑我心以候以迎來格來歆
奠帛以後咸同朝日
洪武六年合祀天神地祇樂章
迎神保和之曲吉日良辰祀典式陳太歲尊神雷雨
風雲嶽鎮海瀆山川城隍内而中國外而四方濯濯厥
靈昭鍳我心以候以迎來格來歆
奠帛以後咸同朝日
嘉靖九年復分祀天神地祇樂章
迎天神保和之曲吉日良辰祀典式陳&KR1402;雲甘雨風
雷之神赫赫其靈功著生民參贊元化宣化蒼仁爰兹
報祀鍳斯藻蘋
奠帛以後俱如舊
迎地祇保和之曲吉日良辰祀典式陳靈嶽方鎮海
瀆之神京畿四方山澤羣真毓靈分隅福我生民薦斯
享報鍳我恭寅
奠帛以後亦如舊
洪武四年祀周天星辰樂章
迎神凝和之曲星辰垂象有列元穹擇兹吉日祀禮
是崇濯濯厥靈昭鍳我心謹候以迎庶幾來歆
奠帛保和之曲詞同朝日
初獻保和之曲神兮既留品物斯薦奉祀之初醴酒
斯奠仰維靈耀以享以歆何以侑觴樂奏八音
亞獻中和之曲神既初享亞獻再升以酌醴齊仰鍳
於神洋洋在上式燕以寕庶表微衷交於神明
終獻肅和之曲神既再享終享斯偹不腆菲儀式將
其意薦兹酒醴成我常祀神其顧歆永言樂只
徹豆豫和之曲祀事既畢神既歆只徹兹俎豆以成
其禮維神樂欣無間始終樂音再作庶逹微悰
送神雍和之曲詞同朝日
望燎雍和之曲神既享祀靈馭金旋燎煙既升神帛
斯焚巍巍霄漢倏焉以適拳拳余衷瞻望弗及
嘉靖八年祀太歲月將樂章
迎神吉日良辰祀典式陳輔國佑民太歲尊神四時
月將功曹司神濯濯厥靈赫赫厥心以候以迎來格來
歆
奠帛以後俱同神祇
洪武元年宗廟樂章
迎神太和之曲慶源發祥世德惟崇致我𦕈躬開基
建功京都之中親廟在東惟我子孫永懷祖風氣體則
同呼吸相通來格來崇皇靈顯融
奉册寳(時享不用)惟水有源維木有根先世積善福垂後
昆册寳鏤玉德顯名尊祇奉禮文仰答洪恩
進俎(時享不用)明明祖考妥神清廟薦以牲牷匪云盡孝
願通神明願成治效此帝王之道亦祖考之教
初獻夀和之曲德祖廟初獻云思皇高祖穆然深元
其遠歷年其神在天尊臨太室餘慶綿綿歆於几筵有
永其傳懿祖廟初獻云思皇曾祖清勤純古田里韜
光天篤其祜佑我曾孫宏開土宇追遠竭虔勉遵前矩
熙祖廟初獻云維我皇袓淑後貽謀盛德靈長與泗
同流發於孫枝明禋載酒嘉潤如海恩何以酬仁祖
廟初獻云維我皇考既淳且仁弗耀其身允開嗣人子
有天下尊歸於親&KR1402;運維新則有其因
亞獻豫和之曲對越至親儼然如生其氣昭明感格
在庭如見其形如聞其聲愛而敬之發乎中情
終獻熙和之曲承先人之德化家為國母曰予小子
基命成績欲報其德昊天罔極慇懃三獻我心悦懌
徹豆雍和之曲樂奏具肅神其燕嬉告成於祖亦右
皇妣敬徹不遲以終祀禮祥光煥揚錫以嘉祉
送神安和之曲顯兮幽兮神運無迹鸞馭逍遥安其
所適其靈在天其主在室子子孫孫孝思無斁
二十一年更定其初獻合奏餘並同
思皇先祖耀靈於天源衍慶流由高逮元元孫受命追
遠其先明禋世崇億萬斯年
永樂以後改迎神章致我𦕈躬句為助我祖宗又改終
獻章首四句為惟前人之功肇膺天歷延及於小子爰
受方國並同
嘉靖十五年孟春九廟特享樂章
太祖廟迎神太和之曲於皇於皇兮仰我聖祖乃武
乃文攘夷正華為天下大君比隆於古越彼放勛肇造
王業佑啓於子孫功德超邁大室攸尊首稱春祀誠敬
用申維神格思萬世如存
初獻夀和之曲薦帛於篚潔牲於俎嘉我黍稷酌我
清酤愚孫毖祀典獻初舉翼翼精誠對越我皇祖居然
顧歆永錫純祜
亞獻豫和之曲籥舞既薦八音洋洋工歌喤喤醇醴
載羞齋明其將之永佑於子孫歲事其承之俾嗣續克
承百世其表之
終獻凝和之曲三爵既崇禮秩有終盈溢孚顒顯相
肅雍惟皇祖格哉以繹以融申錫無窮暨於臣民萬福
攸同
徹饌豫和之曲禮畢樂成神悦人宜籩豆静嘉敬徹
不遲穆穆有容秩秩其儀益祇以嚴矧敢斁於斯
還宫安和之曲於皇我祖陟降在天清廟翼翼禋祀
首虔明神既留寢佑静淵介福綏禄錫蔭綿綿以惠我
家邦於萬斯年
成祖廟迎神太和之曲於維文皇重光是宣充戡内
難神轉旋乾外讋百蠻威行八埏貽典則於子孫不㤀
不愆聖德神功格於皇天作廟奕奕百世不遷祀事孔
明億萬斯年
初獻亞獻終獻徹饌還宫俱與太祖廟同
仁宗廟迎神太和之曲明明我祖盛德天成至治訏
謨遹駿有聲專奠致享惟古經是程春祀有嚴以迓聖
靈惟陟降在庭以賚我思成
初獻夀和之曲幣牲在陳金石在懸清酒方獻百執
事有虔明神洋洋降歆自天俾我孝思德音自天
亞獻豫和之曲中誠方殷明神如存醴齊孔醇再舉
罍尊福禄穰穰攸介攸臻追遠報酬㒺極之恩
終獻寕和之曲樂比聲歌佾舞婆娑稱彼玉爵酒旨
且多獻享維終神聽以和孝孫在位受福不那
徹饌雍和之曲牷牲在俎稷黍在簠孝享多儀格我
皇祖稱歌進徹髦士膴膴孝孫受福以敷錫於下土
還宫安和之曲犆享孔明物備禮成於昭在天以莫
不聽神明即安維華寢是憑肇祀迄今百世祇承
宣廟英廟顯廟俱與仁廟同
孝廟迎神太和之曲列祖垂統景運重熙於維孝皇
敬德允持用光於大烈化彼烝黎專廟以享經禮攸宜
俎豆式陳庶幾來思
初獻壽和之曲粢盛孔蠲腯肥牲牷考鼓淵淵萬舞
躚躚清醑初酌對越在天明神居歆式昭厥虔
亞獻豫和之曲祀事孔勤精意未分樂感鳳儀禮虔
駿奔醖齊挹清載奠瑶尊神其格思福禄來臻
終獻寧和之曲樂舞既成獻享維終明明對越彌篤
其恭篤恭維何明德是崇神之聽之萬福來同
徹饌雍和之曲牲牢醴陳我享我將黍稷蘋藻潔白
馨香徹以告成降禧穰穰神錫無疆祐我萬方
還宫安和之曲禮享既洽神御聿興廟寢煌煌以憑
以寧維神匪遐上下在庭於寢孔安永底我烝民之生
武廟迎神列祖垂統景運重熙於維武皇昭德敕威
用剪除奸兇大業弗隳專廟以享經禮攸宜俎豆式陳
庶幾來思
初獻亞獻終獻及徹饌還宫俱與孝廟同
睿廟迎神太和之曲於穆神皇秉德凝道仁厚積累
配於穹昊流慶顯休萃於𦕈躬施於無窮以似以續以
光紹我皇宗維兹氣始俎豆是供循厥典禮式敬式崇
神其至止以鍳愚衷
初獻夀和之曲制帛牲牢庶羞芬膫玉戚朱干協於
韶簫清醑在筵中情纏綿神之格思儀形僾然
亞獻豫和之曲瑶爵在陳侑以工歌籥舞蹌蹌八音
諧和孝思肫肫感格聖靈致慤則存如聞其聲
終獻寧和之曲儀式弗踰奠爵維三樂舞雍容以雅
以南仰仁源德澤嶽崇海淵願啟我子孫緝熙光明維
兩儀是參
徹饌雍和之曲嘉饌甘只亦既歆只登歌迅徹敬終
維始維神孔昭賚永成於孝矣
還宫安和之曲幽顯莫測神之無方祀事既成神返
諸帝鄉申祭休祥蔭嗣蕃昌宜君兮宜王歷世無彊
九廟時祫樂章
孟夏迎神太和之曲序屆夏首兮風氣薰禮嚴時祫
兮戞擊鐘鼖迎羣主來合享交欣於皇列聖正南面以
申崇報皇勲
初獻夀和之曲瞻曙色方昕仰列聖在上奠金觥而
捧幣紋小孫執盈兮敢不懼慇
亞獻豫和之曲思皇祖仰聖神來列主會太宸時祫
修循古倫維聖鍳歆愚孫忱恂
終獻寧和之曲齊醴清兮麥熟新籩豆潔兮孝念申
仰祖功兮宗德願降祐兮後人
徹饌雍和之曲樂終兮禮成告玉振兮訖金聲徹之
弗違以肅精誠
還宫安和之曲三獻就兮祖宗鍳享一誠露兮念維
長思弗盡兮思弗㤀深荷德澤之啟佑小孫維頼以餘
光神返宫永安保家國益昌
孟秋迎神時兮孟秋火西流感時毖祀兮爽氣回喜
金風兮飄來仰祖宗兮永慕哉秋祫是舉兮希鍳歆小
孫恭迓兮捧素裁
初獻皇祖降筵列聖靈聯執事恐蹎樂舞蹁躚小
孫
捧盈兮敢弗虔
亞獻再酌兮玉漿潔淨兮馨香祖宗垂享兮錫允昌
萬歲兮此禮行
終獻進酒三觥歌舞雍韺鐘鼓轟錚皇祖列聖永享
愚誠
徹饌秋嘗是舉稌黍豐農三獻既周聖靈顯容小孫
時思恩德兮惟&KR0885;
還宫仰皇祖兮聖神功祀典陳兮報莫窮嘗祫告竣
鸞馭旋宫皇靈在天主在室萬䙫陟降何有終
孟冬迎神時兮孟冬凛以凄感時毖祀兮氣潛回遡
朔風兮北來仰祖宗兮永慕哉冬祫是舉兮希鍳歆小
孫恭迓兮捧素裁
初亞終獻俱同孟秋
徹饌冬烝是舉俎豆維豐三獻旣周靈聖顯容小孫
時思恩德兮惟&KR0885;
還宫(同孟秋惟改嘗祫為烝祫)
大祫樂章
迎神仰慶源兮大發祥惟世德兮深長時惟歲殘大
祫洪張祖宗聖神明明皇皇遙瞻兮頓首世德兮何以
忘
初獻神之格兮慰我思慰我思兮捧玉巵捧來前兮
慄慄仰歆納兮是幸已而
亞獻再舉瑶漿樂舞羣張小孫在位陪助賢良百工
羅從大禮肅將惟我祖宗顯我恩光
終獻思祖功兮深長景宗德兮馨香報歲事之既成
兮典則先王惟功德之莫報兮何以量
徹饌三酌既終一誠感通仰聖靈兮居歆萬䙫是舉
兮庶乎酬報之衷
還宫顯兮幽兮神運無迹神運無迹兮化無方靈返
天兮主返室願神功聖德兮啟佑無終元孫拜送兮以
謝以祈
大楴樂章
迎神元和之曲於維皇祖肇創丕基鍾祥有自曰本
先之奄有萬方作之君師追報宜隆以申孝思瞻望稽
首介我休禧
初獻夀和之曲木有本兮水有源人本祖兮物本天
思報德兮禮莫先仰希鍳兮敢弗虔
亞獻仁和之曲中觴載升於此瑶觥小孫奉前願歆
其誠樂無在列庶職在庭祖鍳孔昭錫祐攸享
終獻德和之曲於維兮先祖延慶兮深高追報兮曷
能三進兮香醪
徹饌太和之曲芬兮豆籩潔兮黍稷祖垂歆享徹乎
敢違禮云告備以訖陳辭永裕後人億世丕而
送神永和之曲禘祀兮具張佳氣兮鬱昂皇靈錫納
兮喜將一誠通兮萬載昌祈鍳祐兮天下康仰源仁浩
德兮曷以量小孫頓首兮以望遥瞻冉冉兮聖靈皇皇
洪武七年御製祀歷代帝王樂
迎神雍和之曲仰瞻兮聖容想鑾輿兮景從降雲衢
兮後先來俯鍳兮微衷荷聖臨兮蒼生有崇睠諸帝兮
是臨予頓首兮幸蒙
奠帛和均之曲秉微忱兮動聖功來列坐兮殿庭予
今願兮效勤奉禮帛兮列酒尊鍳予情兮忻享方旋駕
兮雲程
初獻保和之曲酒行兮爵盈喜氣兮雍雍重荷蒙兮
載瞻載崇羣臣忻兮躍從願覩穆穆兮聖容
亞獻中和之曲酒斟兮禮明諸帝熙和兮悦情百職
奔走兮滿庭陳籩豆兮數重亞獻兮願成
終獻肅和之曲獻酒兮至終早整雲鸞兮將旋宫予
心眷戀兮神聖欲攀留兮無從躡雲衢兮緩行得遥瞻
兮逹九重
徹饌凝和之曲納殽羞兮領陳烝民樂兮幸生將何
以兮崇報惟歲時兮載瞻載迎
送神夀和之曲旛幢繚繞兮導來蹤鑾輿冉冉兮歸
天宫五雲擁兮祥風從民歌聖佑兮樂年豐
望燎豫和之曲神機不測兮造化工珍羞禮帛兮薦
火中望瘞庭兮稽首願神鍳兮寸衷
洪武六年定配先師孔子樂章
迎神咸和之曲大哉宣聖道德尊崇維持王化斯民
是宗典祀有常精純益隆神其來格於昭聖容
奠帛寧和之曲自生民來誰底其盛惟王神明度越
前聖粢帛具陳禮容斯稱黍稷維馨惟神之聽(惟王後改曰惟
師)
初獻安和之曲大哉聖王實天生德作樂以崇時祀
無斁清酤惟馨嘉牲孔碩薦羞神明庶幾昭格
亞終獻景和之曲百王宗師生民物軌瞻之洋洋神
其寧止酌彼金罍惟清且旨登獻惟三於戲成禮
徹饌咸和之曲犧象在前豆籩在列以享以薦既芬
既潔禮成樂偹人和神悦祭則受福率遵無越
送神咸和之曲有嚴學宫四方來宗恪恭祀事威儀
雍雍歆格惟馨神馭旋復明禋斯畢咸膺百福
洪武二年享先農樂章
迎神永和之曲東風啟蟄地脉奮然蒼龍掛角煜煜
天田民命惟食創物有先圜鍾既奏有降斯筵
奠帛永和之曲帝出乎震天發農祥神降於筵藹藹
洋洋禮神有帛其色惟蒼豈伊具物誠敬之將
進爼雍和之曲制帛既陳禮嚴奉牲載之於俎祀事
孔明簠簋攸列黍稷惟馨民力普存先穡之靈
初獻壽和之曲九榖未分庶草攸同表為嘉種實在
先農黍稌斯豐酒醴是供獻奠之初以祈感通配位
云厥初生民粒食其天開物惟智䆳古奚傳思文后稷
農官之先侑神作主初獻惟蠲
亞獻壽和之曲倬彼甫田其隰其原耒耜云載驂馭
之間報本思享亞獻惟虔神其歆之自古有年配位
云后稷配天興於有邰誕降嘉種有栽有培俶載南畆
祗事三推佑神再獻歆我尊罍
終獻夀和之曲帝耤之典享祀是資潔豐嘉栗咸仰
於斯時惟親耕享我農師禮成於三以訖陳詞配位
云嘉德之薦民和歲豐帝命率育報本之功陳常時夏
其德其功齊民有格惟獻之終
徹饌雍和之曲於赫先農歆此潔修於篚於爵於饌
於羞禮成告徹神惠敢留餕及終畝豐年是求
送神永和之曲神無不在於昭於天曰迎曰送於享
之筵冕衣在列金石在懸往無不之其佩翩翩
望瘞太和之曲祝帛牲醴先農既歆不留不䙝瘞之
厚深有幽其瘞有赫其臨曰禮之常匪今斯今
嘉靖九年定享先蠶樂章
迎神貞和之曲於穆維神肇啟蠶桑衣我萬民保我
家邦兹舉曠儀春日載陽恭迎霞馭靈氣洋洋
奠帛夀和之曲神其臨只有苾有芬乃獻玉齍乃奠
文纁仰祈昭鍳淑氣氤氲顧兹蠶婦祁祁如雲
初獻曲同奠帛
亞獻順和之曲載舉清觴蠶祀孔明以格以享鼓瑟
吹笙陰教用彰坤儀允貞神之聽之鍳此禋誠
終獻寧和之曲神之聽之桑土是宜三繅七就惟此
繭絲獻禮有終神不我遺錫我純服藻繪皇儀
徹饌安和之曲俎豆具徹式禮莫愆既匡既敇我祀
孔虔我思古人葛覃惟賢明靈歆只永顧桑阡
送神恒和之曲神之升矣日霽霞蒸相此女紅杼柚
其興兹返元宫鸞鳳翔騰瞻望弗及永錫嘉徵
望燎曲同送神
明史卷六十二
