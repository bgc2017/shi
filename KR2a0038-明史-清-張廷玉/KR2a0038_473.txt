欽定四庫全書
明史卷二百九十五
大學士張廷玉等奉敕修
列傳第一百八十三
忠義七
何復(邵宗元等)張羅俊(弟羅彥等)
金毓峒(韓東明等)湯文瓊(范箴聽等)
許琰(曹肅等)王喬棟
張繼孟(陳其赤等)劉士斗(沈雲祚等)
王勵精(劉三策等)尹伸(莊祖誥等)
高其勲(王士傑等)張耀(吳子騏曾異撰等)
米夀圖耿廷籙(馬乾)
席上珍(孔師程等)徐道興(羅國瓛等)
劉廷標(王運開王運閎)
何復字見元平度人邵宗元字景康碭山人復崇禎七
年進士知高縣有却賊功忤上官被劾謫戍後廷臣多
論薦起英山知縣累遷工部主事進員外郎十七年二
月擢保定府知府宗元由恩貢生歴保定同知有治行李
自成䧟山西遣偽副將軍劉方亮由固關東犯畿輔震
動及眞定游擊謝嘉福殺巡撫徐標反遣使迎賊人情
益洶洶宗元時攝府事亟集通判王宗周推官許曰可
清苑知縣朱永康後衛指揮劉忠嗣及鄉官張羅彦尹
洗等議城守復聞兼程馳入城宗元授以印復曰公部
署已定印仍佩之我相與僇力可也乃謁文廟與諸生
講見危致命章詞氣激烈講畢登城分守都城䧟之次
日賊使投書誘降宗元手裂之明日賊大至絡繹三百
里有數十騎服婦人衣言所過百餘城皆開門遠迎不
降即屠且京師已破汝為誰守城上人聞之髮豎眥裂
賊環攻累日宗元等守甚堅賊稍稍引却督師大學士
李建泰率殘卒數百輦餉銀十餘輛叩城求入宗元等
不許建泰舉敕印示之宗元等曰荷天子厚恩御門賜
劍酌酒餞别今不仗鉞西征乃叩關避賊耶建泰怒厲
聲叱呼且舉尚方劍脅之或請啟門宗元曰脱賊詐為
之若何衆以御史金毓峒嘗監建泰軍識建泰推出視
之信乃納之建泰入賊攻益厲建泰倡言曰勢不支矣
姑與議降書牒迫宗元用印宗元抵印厲聲曰我為朝
廷守土義不降欲降者任為之大哭引刀將自刎左右
急止之皆雨泣羅彦前曰邪說勿聽速擊賊復自起爇
西洋巨礮火𤼵被燎幾死賊攻無遺力雉堞盡傾俄賊
火箭中城西北樓復遂焚死南郭門又焚守者多散南
城守將王登洲縋城出降賊蜂擁而上建泰中軍副將
郭中杰等為内應城遂陷宗元及中官方正化不屈死
建泰率曰可永康出降忠嗣分守東城城將陷召女弟
適楊千戶者歸與妻毛子婦王同處一室俱以弓弦縊
殺之復登城拒守城破被執怒詈奪賊刀殺二賊賊麕
至剜目劓鼻支解死一時武臣死事者守備則張大同
與子之坦力戰死指揮則文運昌劉洪恩戴世爵劉元
靖呂九章呂一照李一廣中軍則楊儒秀鎮撫則管民
治千戶則楊仁政李尚忠紀動趙世貴劉本源侯繼先
張守道百戶則劉朝卿劉悦田守正王好善強忠武王
爾祉把總則郝國忠申錫皆殉城死有呂應蛟者保定
右衛人歴官密雲副總兵謝事歸賊至中官正化知其
能延與共守書夜戮力城破短兵鬭殺十餘賊而死
張羅俊字元美清苑人父純臣由武進士歴官署參將
神機營左副將生六子羅俊羅彦羅士羅善羅喆羅輔
羅俊娶瞽女終身不置妾羅彦字仲美舉崇禎二年進
士累遷吏部文選郎中楊嗣昌數借封疆事引用匪人
羅彦多駁正帝疑吏部行私厰卒常充庭曹郎多罹譴
者羅彦獨無所染秩滿遷光禄少卿被誣落職歸羅俊
以十六年秋舉進士羅輔亦以是年舉武進士而羅彦
少從父塞上習兵事初官行人奉使旋里鄉郡三被兵
佐當事守禦三著功給事中時敏奉使過其地夜半欲
入城羅彦不許敏劾其擅司鎖鑰羅彦疏辯帝不問十
七年二月賊逼京師衆議守禦羅彦兄弟與同知邵宗
元等歃血盟誓死守總兵官馬岱謁羅彦曰賊分两道一
出固關一趨河間吾當出屯蠡縣扼其衝先殺妻子而後
往其城守悉屬公羅彦曰諾詰旦岱果殺妻孥十一人率
師去羅彦等糾鄉兵二千分陴守羅俊守東城羅彦西北
羅輔為游兵公廩不足出私財佐之賊遣騎呼降羅俊顧
其下曰欲降者取我首去後衛指揮劉忠嗣挺劍曰有不
張氏兄弟死守者齒此劍怒目髮上指聞者咸憤厲守益
堅賊為引却已聞京師變衆皆哭北向拜又羅拜相盟誓
而賊攻益急城中多異議羅彦謂宗元曰小民無知非鼔
以大義氣不壯乃下令人綴崇禎錢一枚於項以示戴主
意賊謂羅彦主謀呼其名大詬且射書說降羅彦不顧賊
死傷多攻愈力李建泰親軍為内應城遂䧟羅俊猶持刀砍
賊刀脱两手抱賊齧其耳血淋漓口吻間賊至益衆大呼我
進士張羅俊也遂遇害羅彦見賊入急還家大書官階姓名
於壁投繯死子晉與羅俊子伸並赴井死羅善字舜卿為諸生
佐两兄守城城將䧟兩兄戒勿死羅善曰有死節之臣
不可無死節之士妻高攜三女投井死羅善亦投他井
死羅輔多力善射晝夜乘城射必殺賊城破與羅俊奪
圍走羅俊不可羅輔連射殺數人矢盡持短兵殺數人
乃死張氏兄弟六人羅士早卒其妻高守節十七年至
是自經死惟羅喆從水門走免其妻王亦縊死羅俊伯
母李罵賊死羅彦妻趙二妾宋錢及晉妻師當圍急時
並坐井傍以待賊入皆先羅彦投井死獨趙不沈家人
出之羅輔妻白在母家聞變欲死侍者止之紿以汲井
推幼女先入已從之羅俊再從子震妻徐巽妻劉亦投
井死一門死者凡二十三入
金毓峒字穉鶴保定衛人父銓戶部員外郎毓峒舉崇
禎七年進士授中書舍人十四年面陳漕務稱旨授御
史疏論兵部尚書陳新甲庸才悞國戶部尚書李待問
積病妨賢又請渙發德音自十五年始蠲除繁苛與海
内更新因言復社一案其人盡縫掖不可以一夫私怨
開禍端帝多採納明年出按陜西孫傳庭治兵關中吏
民苦征繕日夜望出關天子亦屢詔督趣毓峒獨謂將
驕卒悍未可輕戰抗疏爭帝不納師果敗十六年冬期
滿得代甫出境而賊入關復還至朝邑覈上將吏功罪
而後行明年三月召對命監李建泰軍馳赴山西抵保
定賊騎已逼遂偕邵宗元等共守毓峒分守西城散家
貲千餘金犒士其妻王亦出簪珥佐之京師變聞賊射
書說降衆頗懈毓峒厲聲曰正當為君父復讐敢異議
者斬懸銀牌令擊賊者自取衆争奮斃賊多城陷一賊
挽毓峒往謁其帥且罵且行遇井推賊仆地自墮井死
妻聞即自經其從子振孫有勇力以武舉佐守城賊至
衆皆散獨立城上大呼曰我金振孫前日殺數賊魁者
我也羣賊支解之振孫兄肖孫子婦陳與侍兒桂春亦
投井死肖孫匿毓峒二子為賊搒掠無完膚終不言二
孤獲免同時守城殉難者邠州知州韓東明武進士陳
國政赴井死平涼通判張維綱舉人張爾翬孫從範不
屈死舉人高經負母避難遇賊求釋母母獲釋而經被
執乘間赴水死貢一郭鳴世寢疾聞城陷整衣端坐賊
至持棒奮擊而死諸生王之珽先城陷一日置酒會家
人飲達旦城破偕妻齊及三子二女入井死諸生韓楓
何一中杜日芳王法等二十九人布衣劉宗向田仰名
劉自重等二十人或自經或溺或受刃皆不屈死婦人
盡節者一百十五人他若都給事中尹洗舉人劉會昌
貢生王聯芳以城陷次日為賊收獲亦不屈死賊揭其
首於竿書曰據城抗節惡官逆子見者飲泣
湯文瓊字兆鰲石埭人授徒京師見國事日非數獻策
闕下不報京師陷慨然語其友曰吾雖布衣獨非大明
臣子耶安忍見賊弑君簒國乃書其衣衿曰位非文丞
相之位心存文丞相之心投繯而卒福王時給事中熊
汝霖上疏曰北都之變臣傳詢南來者確知魏藻德為
報名入朝之首梁兆陽楊觀光何瑞徵為從逆獻謀之
首其他皆稽首賊庭乞憐恐後而文瓊以閭閻匹夫乃
能抗志捐生爭光日月賊聞其衣帶中語以責陳演即
斬演於市文瓊布衣死節賊猶重之不亟表章何以慰
忠魂勵臣節乃贈中書舍人祀旌忠祠時都城以布衣
盡節者又有范箴聽楊鉉李夢禧張世禧輩福王建國
喪亂益甚且見聞不詳未盡表章箴聽端方有義行高
攀龍講學都下受業其門魏國公徐允禎延為館賓數
進規諫允禎或倨見他客箴聽至輒斂容賊入置一棺
偃卧其上絶食七日死鉉善寫真京師陷攜二子赴井
死夢禧負志節與妻杜二子二女一婢俱縊死世禧儒
士也亦與二子懋賞懋官俱縊死又有周姓者悲憤槌
胸嘔血數升而死而柏鄉人郝奇遇居京師聞變謂妻
曰我欲死難汝能之乎妻曰能遂先死奇遇瘞畢服藥
死
許琰字玉仲吳縣人幼有至性嘗刲臂療父疾為諸生
磊落不羈聞京師陷帝殉社稷大慟誓欲舉義兵討賊
走告里薦紳皆不應端午日過友人出酒飲之琰擲杯
大詬曰今何日我輩讀聖賢書尚縱酒如平日耶拂衣
徑去已聚哭明倫堂琰衰杖擗踊號泣盡哀御史謁文
廟猶吉服琰率諸生責以大義御史惶悚謝罪去及南
都頒監國詔而哀詔猶未頒琰益憤慟趨古廟自經為
人所解乃步至胥門投於河潞王舟至拯之出詢其故
嗟嘆良久識琰者掖以歸家人旦夕守不得死遂絶粒
尋聞哀詔至即庭中稽首號慟并不復言以六月三日
卒鄉人私諡曰潛忠先生南中贈五經博士祀旌忠祠
是時諸生殉義者京師則曹肅藺衞卿周讜李汝翼大
同則李若葵金壇則王明灝丹陽則王介休雞澤則殷
淵肥鄉則宋湯齊郭珩王拱辰肅曾祖子登仕為甘肅
巡撫賊入肅與祖母姜母張嫂李及弟持敏妹持順弟
婦鄧並自縊衞卿止一幼女託其友亦自縊讜被執罵
賊不屈死汝翼布政使本緯子亦罵賊被磔死若葵與
親屬九人皆自縊題曰一門完節明灝聞變日夕慟哭
家人解慰之託故走二十里外投水死介休不食七日
死淵字仲弘父大白官監軍副使為楊嗣昌所殺淵負
奇氣從父兵間善技擊嘗欲報父讐及賊破雞澤謀起
兵恢復俄聞京師陷即同諸生黃祐等悲號𤼵喪約山
中壯士誅賊所置官偽令秦植踉蹌走乃入城行哭臨
禮義聲大震為奸人所乘被殺遠近悼之湯齊珩拱辰
亦起兵討賊為賊將張汝行所害
王喬棟雄縣人舉進士授朝邑知縣縣人王之寀為魏
忠賢黨所惡坐以贓下喬棟嚴徵喬棟不忍封印於庫
而去巡撫怒將劾之士民擁署號呼乃止崇禎初起順
天教授累遷湖廣參政楚中大亂諸道監司多不至喬
棟兼綰數篆乙酉夏李自成據武昌喬棟時駐興國州
城為賊陷自經城樓上
張繼孟字伯功扶風人萬歷末年進士知濰縣天啟三
年擢南京御史未出都奏籌邊六事末言已被抑南臺
由錢神世界公道無權宜嚴禁餽遺帝令實指繼孟以
風聞對詔詰責之左都御史趙南星言今天下進士重
而舉貢輕京官重而外官輕在北之科道重而南都輕
乞因繼孟言思偏重之弊敕下吏部極力挽回於用人
不為無補於是忌者咸指目繼孟為東林尋以不建魏
忠賢祠斥為邪黨削奪歸崇禎三年起故官上言近見
冢臣王永光人言踵至一疏語語謬戾其曰惠世揚等
借題當議夫云借者無其事而借名也世揚與楊漣左
光斗同事同心但未同死耳今楊左業有定議世揚方
昭揭於天下後世奈何以借名之謬一又曰高捷史&KR1159;
發奸已驗特用宜先夫捷&KR1159;之糾劉鴻訓也為楊維垣
等報讐耳鴻訓輔政止此一事快人意其後獲罪以納
賄非以捷&KR1159;劾也今指護奸者為發奸謬二又曰諸臣
所擁戴者錢謙益李騰芳孫慎行夫謙益本末陛下近
亦洞然至騰芳慎行天下共推服會推之時永光身主
其議乃指公論為擁戴謬三又曰欲諸臣疎一面網息
天下朋黨之局信斯言也則部議漏張文熙等數十人
是為疎網而陛下嚴核議罪反開朋黨之局乎謬四且
永光先為御史李應昇所糾今又為御史馬孟正徐尚
勛等所論而推轂永光者先為崔呈秀徐大化今則霍
維華楊維垣張文熙其賢不肖可知矣後又劾南京兵
部尚書胡應台貪汚帝並不納永光深疾之出為廣西
知府土酋普名聲久亂未靖繼孟設計酖之一方遂安
稍遷浙江鹽運使忤視鹽内官崔璘左遷保寧知府尋
進副使分巡川西十七年八月張獻忠寇成都與陳其
赤張孔教鄭安民方堯相等佐巡撫龍文光協守城陷
被執獻忠僭帝號欲用諸人備百官繼孟等不為屈乃
被殺妻賈從之其赤字石文崇仁人崇禎元年進士歴
兵備副使轄成都城陷投百花潭死家人同死者四十
餘人孔教字魯生會稽人舉於鄉歴四川僉事不屈死
子以衡奉母孔南竄匿不使知踰年母詣以衡書室見
副使周夢尹請孔教卹典疏隕絶罵以衡曰父死二載
我尚偷生使我無顔見汝父地下遂取刀斷喉死安民
浙江貢生歴蜀府左長史賊圍成都分守南城城陷不
屈死堯相字紹虞黃岡人官成都同知監紀軍事兵食
不足泣請於蜀王王不允自投於池以救免次日城陷
被殺於萬里橋下總兵劉佳蔭亦盡節
劉士斗字瞻甫南海人崇禎四年進士知太倉州有政
聲忤上官中計典謫江南按察司知事擢成都推官十
六年御史劉之勃薦為建昌兵備僉事明年八月賊將
入境之勃促之行士斗曰安危生死與公共復何往城
陷被執見之勃與張獻忠語大呼曰此賊也公不可少
屈獻忠怒命捽以下士斗又返顧之勃語如前遂闔門
被殺同時沈雲祚字子凌太倉人崇禎十三年進士知
華陽縣有奸民為猺黃賊耳目設策捕戮之賊破䕫門
成都大震雲祚走謁蜀王陳守禦策不聽聞内江王至
淥賢往說之曰成都危在旦夕而王府貨財山積不及
今募士殺賊疆場淪喪誰為王守至淥言於王不聽賊
迫成都王始出財佐軍已無及城陷獻忠欲用之幽之
大慈寺而遣其黨饋食以刃脅降不屈遂遇害
王勵精蒲城人崇禎中由選貢生授廣西府通判仁恕
善折獄歲凶毁銀帶易粟減價糶富人聞之爭出粟價
遂平遷崇慶知府多善政十七年張獻忠陷成都州人
驚竄勵精朝服北面拜又西向拜父母從容操筆書文
信國成仁取義四語於壁登樓縛利刃柱間而置火藥
樓下危坐以俟俄聞賊騎渡江即命舉火火𤼵觸刃貫
胸而死賊歎其忠歛葬之其墨迹久逾新滌之不滅後
二十餘年州人建祠奉祀祀甫畢壁即頽遠近歎異先
是十三年賊犯仁壽知縣鄱陽劉三策拒守城陷不屈
死贈尚寶司丞及是再陷知縣顧繩貽遇害賊陷郫縣
主簿山隂趙嘉煒守都江堰賊誘降不從投江死陷緜
竹典史卜大經與其僕俱縊死鄉官戶部郎中刁化神
亦死之他若榮縣知縣漢陽秦民湯蒲田知縣江夏朱
蘊羅興文知縣漢川艾吾鼎南部知縣鄭夢眉中江教
諭攝劍州事單之賓皆殉難夢眉夫婦並縊蘊羅吾鼎
闔家被難宗室朱奉&KR0008;由進士歴御史劾督師丁啟睿
諸疏為時所稱時里居并及於難
尹伸字子求宜賓人萬歷二十六年進士授承天推官
屢遷南京兵部郎中西安知府陜西提學副使蘇松兵
備參政公廉強直不事媕阿三任皆投劾去天啟時起
故官分守貴州威清道貴陽圍解巡撫王三善將深入
伸頗贊之監軍西征三善敗殁伸突圍歸坐奪官戴罪
辦賊四年賊圍普安伸赴援賊解去遂移駐其地賊復
來攻率參將范邦雄破走之逐北至三岔河總督蔡復
一上其功免戴罪貶一秩視事崇禎五年歴河南右布
政使以失禦流賊罷歸伸所至與長吏迕然待人有始
終篤分義工詩善書日課楷書五百字寒暑不輟張獻
忠陷敘州匿山中搜得之罵不肯行賊重其名不殺至
井研罵益厲遂攢殺之福王時起太常卿伸已先死蜀
中士大夫在籍死難者成都則雲南按察使莊祖誥廣
元則戶科給事中吳宇英資縣則工部主事蔡如蕙郫
縣則舉人江騰龍而安岳進士王起峩渠縣禮部員外
郎李含乙皆舉義兵討賊不克死
高其勲字懋功初襲千戶後舉武鄉試為黔國公標下
中軍吾必奎反擢參將守禦武定及沙定洲再反分兵
來攻固守月餘城陷衣冠望北拜服毒死時有陳正者
世為大理衞指揮未嗣職沙賊陷城督衆巷戰手馘數
賊而死王承憲者襲祖職為楚雄衛指揮擢遊擊為副
使楊畏知前鋒定洲來攻凡守禦備悉畏知深倚之賊
去復至承憲偕土官那籥等出城衝擊賊皆披靡俄為
流矢所中死弟承瑱力戰死一軍盡殁賊進圍大理時
太和縣丞王士傑佐上官畢力捍禦城陷死城上同死
者大理府教授段見錦經歴楊明盛及子一甲司獄魏
崇治而故永昌府同知蕭時顯解任以道阻寓居大理
亦自經士人同死者舉人則高拱極投池死楊士俊同
母妻妹自焚死諸生則尹夢旗夢符馮大成倡義助守
罵賊死楊憲偕妻女子婦姪女孫女弟婦一門自焚死
楊愻既死復甦妻竟死人稱太和節義為獨盛云單國
祚者會稽人為通海典史城陷握印坐堂上罵賊被殺
印猶在握縣人葬之諸葛山下
張耀字融我三原人萬歷中舉於鄉知聞喜縣慈惠撫
民民為立祠崇禎中歴官貴州布政使張獻忠死其部
將孫可望李定國等率衆奔貴州耀急言於巡撫請𤼵
兵民守禦巡撫以衆寡不敵難之俄賊衆奄至耀率家
衆乘城拒擊城陷被執賊帥與耀皆秦人說之曰公若
降當用為相耀怒詈不屈賊執其妾媵怵之曰降則免
一家死耀詈益甚賊殺之并其家屬十三人時鄉官吳
子騏劉琯楊元瀛等率兵敗賊賊來益衆戰敗遂被執
俱不屈死子騏字九逵貴陽人萬歷中舉於鄉知興寧
縣天啟時安邦彦圍貴陽子騏以母在城内倉皇棄官
歸崇禎十年蠻賊阿烏謎叛陷大方城逐守將總督朱
燮元屬子騏詣六廣走書召諸目曉以利害果乞降燮
元上其功優旨奬賞琯戶部主事元瀛府同知並起家
鄉舉同時譚先哲平壩衞人子騏同年生也官戶部郎
中賊陷其城與里人石聲和皆闔家殉難聲和天啟中
舉於鄉官寧前兵備參議有顧人龍者定番州人嘗出
仕解職家居流賊來犯率士民拒守殺賊甚衆城破大
罵而死可望寇安平僉事臨川曾益集衆拒守城陷死
之曾異撰榮昌人舉於鄉知永寧州可望既陷貴州將
長驅入雲南異撰與其客江津進士程玉成貢生龔茂
勲謀曰州據盤江天險控扼滇黔棄之不守事不可為
矣遂集衆登陴守城陷自焚死
米壽圖宛平人崇禎中由舉人知新鄉縣土寇來犯督
吏民破走之斬首千二百餘級以治行徵授南京御史
十五年四月極論監軍張若騏罪言若騏本不諳軍旅
諂附楊嗣昌遂由刑曹調職方督臣洪承疇孤軍遠出
若騏任意指揮視封疆如兒戲虛報大捷躐光禄卿冒
功罔上恃鄉人謝陞為内援陞奸險小人非與若騏駢
斬何以慰九廟之靈會廷臣多糾若騏遂論死陞亦除
名初嗣昌倡練兵之議擾民特甚夀圖疏陳十害又言
往時督撫多用京卿今封疆不靖遇卿貳則爭先推督
撫則引避宜嚴加甄别内外兼補因劾偏沅巡撫陳睿
謨廣西巡撫林贄貪黷帝納其言甲申年五月福王立
馬士英薦用阮大鋮壽圖論劾七月出按四川時川地
已為張獻忠所據命吏部簡堪任監司守令者從壽圖
西行至則與督師王應熊總督樊一蘅等聯絡諸將號
召遠近漸復川南郡縣唐王立擢右僉都御史巡撫貴
州
大清順治四年獻忠遺黨孫可望等陷貴陽壽圖出奔
沅州十一年沅州亦陷壽圖死之
耿廷籙臨安河西人天啟四年舉於鄉崇禎中知耀州
有能聲十五年夏疏陳時政言將多不若將良兵多不
若兵練餉多不若餉核又言諸臣恩怨當忘廉恥當勵
小怨必報何不大用於斷頭飲血之元兇私恩必酬何
不廣用於鵠面鳩形之赤子優旨褒納擢山西僉事改
監宣府軍十七年京師陷走南都十一月以張獻忠亂
四川命加太僕少卿赴雲南監沙定洲軍由建昌入川
討賊明年三月四川巡撫馬乾罷即拜廷籙右僉都御
史代之未赴而定洲作亂蜀地亦盡失遂止不行後李
定國掠臨安過河西廷籙聞之赴水死妻楊被執亦不
屈死馬乾者昆明人舉崇禎六年鄉試為四川廣安知
州䕫州告警巡撫邵捷春檄乾攝府事張獻忠攻圍二
十餘日固守不下督師楊嗣昌兵至圍始解擢川東兵
備僉事成都陷巡撫龍文光死蜀人共推乾攝巡撫事
賊陷重慶留其將劉廷舉戍守乾擊走之復其城督師
王應熊劾乾淫掠奪職提訊會蜀地大亂詔命不至乾
行事如故乃𫝊檄遠近協力討賊廷舉既敗去賊遣劉
文秀等以數萬衆來攻乾固守曾英等援兵至賊敗還
及獻忠死其黨孫可望等南奔
大清兵追至重慶乾戰敗而死
席上珍姚安人崇禎中舉於鄉磊落尚節義聞孫可望
李定國等入雲南與姚州知州何思大姚舉人金世鼎
據姚安城拒守可望遣張虎攻陷之世鼎自殺上珍思
被執至昆明可望遣張虎珍厲聲曰我大明忠臣肯為
若屈耶可望怒命引出斬之大罵不絶遂磔於市思亦
不屈死有孔師程者昆明人以從軍得官至是糾合晉
寧呈貢諸州縣起兵拒賊定國率衆奄至師程遁晉寧
知州石阡冷陽春呈貢知縣嘉興夏祖訓並死之晉寧
舉人段伯美諸生余繼善耿希哲助陽春城守亦殉難
賊陷富民貢生李開芳妻及二子俱赴井死開芳走至
松花壩自經其友王朝賀掩埋訖亦自經在籍知縣陳
昌裔不受偽職為賊杖死楚雄舉人杜天禎初佐楊畏
知拒沙賊頻有功後畏知督兵擊可望敗績天禎聞之
即自盡臨安之陷進士廖履亨赴水死
徐道興睢州人崇禎末官雲南都司經歴署師宗州事
廉潔愛民孫可望等入雲南破曲靖巡撫羅國瓛方按
部其地與知府焦潤生被執可望欲降之國瓛不屈攜
至昆明自焚死潤生亦不屈死道興見賊逼集士民諭
之曰力薄兵寡不能抗賊吾死分也若等可速去民請
偕行道興厲聲曰封疆之臣死封疆吾將安之衆雨泣
辭去舍中止一僕出俸金二錠授之曰一以賜汝一買
棺斂我僕大哭請從死道興曰爾死誰收吾骨僕叩頭
號泣乃去及賊入署令出迎其將道興大罵擲酒杯擊
之罵不絶口遂被殺國瓛嘉定州人崇禎十六年進士
潤生修撰竑子同時張朝綱廣通人由貢生授渾源州
同知解職歸可望等兵至與其妻馮並縊死子諸生耀
葬親訖亦縊死
劉廷標字霞起上杭人王運開字子朗夾江人廷標由
貢生歴永昌府通判運開舉於鄉授永昌推官沙定洲
之亂黔國公沐天波走永昌及孫可望等入雲南馳檄
諭天波降時運開攝監司事廷標攝府事方𤼵兵守瀾
滄而天波將遣子納款諭兩人以印往兩人堅不予各
遣家人走騰越永昌士民聞賊所至屠戮號泣請運開
納款紓禍運開不可慰遣之又詣廷標廷標亦不可衆
大哭廷標取毒酒將飲乃散去兩人相謂曰衆情如此
吾輩惟一死自靖耳是夕運開自經廷標聞之曰我老
當先死王公乃先我遂沐浴賦詩三章亦自經兩家子
弟自騰越來奔喪厝畢復返可望等重兩人死節求其
後或以運開弟運閎對即聘之行至潞江謂其僕曰吾
兄弟可異趣耶吾死若收吾骨與兄合葬遂躍入江死
明史卷二百九十五
