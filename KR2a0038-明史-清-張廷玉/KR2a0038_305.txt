欽定四庫全書
明史卷二百十一
大學士張廷玉等奉敕修
列傳第九十九
馬永梁震(祝雄)
王效周尚文(趙國忠)
馬芳(子林孫炯爌飈)何卿
沈希儀石邦憲
馬永字天錫遷安人生而魁岸驍果有謀習兵法好左
氏春秋嗣世職為金吾左衛指揮使正德時從陸完擊
賊有功進都指揮同知江彬練兵西内永當隸彬稱疾
避之守備遵化寇入馬蘭峪參將陳乾被劾擢永代戰
柏崖白羊峪皆有功十三年進都督僉事充總兵官鎮
守薊州盡汰諸營老弱聽其農賈取傭直給健卒由是
永所將獨雄於諸鎮武宗至喜峰口欲出塞永叩馬諫
帝注視久之笑而止中路擦崖當敵衝無城堡耕牧者
輒被掠永令人持一月糧營崖表版築其内城廨如期
立乃遷軍守之錄功進署都督同知嘉靖元年金山礦
盜作亂遣指揮康雄討平之塞其礦朵顔巴爾斯結諸
部邀賞不得盜邊永迎擊洪山口而伏兵斷其後斬獲
過當進右都督已復馘其驍將巴爾斯不敢復擾邊大
同兵變殺巡撫張文錦命桂勇為總兵官往鎮而議將
撫之永言逆賊干紀朝廷赦其脅從恩至渥也顧猶抗
命今不𠞰春和北寇南牧叛卒勾連禍滋大宜亟調鄰
鎮兵尅期攻城曉譬利害懸破格之賞令賊自相斬為
功元凶不難殄也乃命永督諸軍與侍郎胡瓚往會亂
平乃還鎮永上書爲陸完請恤典且乞宥議禮獲罪諸
臣帝大怒奪永官寄祿南京後府巡撫御史邱養浩言
永仁以恤軍廉以律己固邊防却強敵軍民安堵資彼
長城聞永去遮道乞留且攜子女欲遂逃移夫陸完久
死炎瘴非有權勢可托永徒感國士知欲效區區之報
不負知己寧負國家祈曲賜優容俾還鎮順天巡撫劉
澤及給事御史交章救之俱被譴永竟廢不用永杜門
讀書清約如寒士久之用薦僉書南京前府大同軍再
亂廷臣交薦召至已就撫復還南京十四年遼東兵變
罷總兵官劉淮以永代之太清堡守將徐顥誘殺大寧衛
九人部長巴爾達噶怒寇邊永擊斬之其族屬博遜借
朵顔兵報讐復為永所却已復入犯中官王永戰敗永
坐戴罪遼東自軍變後首惡雖誅漏網者衆悍卒無所
憚結黨叫呼動懷不逞廣寧卒佟伏張鑑等乘旱饑倡
衆為亂諸營軍憚永無應者伏等登譙樓鳴鼓大譟永
率家衆仰攻千戸張斌被殺永戰益力盡殲之事聞進
左都督永畜士百餘人皆西北健兒驍勇敢戰遼東變
初定帝問將於李時時薦永且曰其家衆足用也帝曰
將須文武兼寧專恃勇乎時曰遼士新定須有威力者
鎮之至是竟得其力都御史王廷相言永善用兵且廉
潔宜仍用之薊鎮作京師藩屏未及調卒遼人為罷市
喪過薊州州人亦灑泣兩鎮竝立祠永為將厚撫間諜
得敵人情偽故戰輒勝雅知人所拔卒校後多至大帥
尚書鄭曉稱永與梁震有古良將風
梁震新野人襲榆林衛指揮使嘉靖七年進署都指揮
僉事協守寧夏興武營尋充延綏遊擊將軍廉勇好讀
兵書善訓士力挽彊命中數先登擢延綏副總兵與總
兵官王效却敵鎮遠關進都督僉事濟農諳達犯延綏
震敗之黃甫川尋犯響水波羅參將任傑大敗之濟農
復以十萬騎入寇震大破之乾溝獲首功百餘先後被
奬賚已增俸一等乾溝凡三十里當敵衝震濬使深廣
築土牆其上寇不復輕犯十四年進都督同知充陜西
總兵官尋論黃甫川功進右都督明年移鎮大同大同
亂兵連殺巡撫張文錦總兵官李瑾繼瑾者魯綱威不
振兵益驕文武大吏不敢要束廷議以為憂移震往震
素畜健兒五百人至則下令軍中申約束鎮兵素憚震
由是帖服寇入犯震破之牛心山斬級百餘寇憤駐近
邊伺隙時車駕祀山陵震伏將士於諸路寇果入大破
之宣寧灣又破之紅崖兒斬獲甚衆進左都督廕一子
百戸震父棟前陣亡震辭廕子乞父祭葬帝嘉而許之
毛伯温督師與震修鎮邊諸堡不數月工成卒贈太子
太保賜其家銀幣加贈太保諡武壯震有機略號令明
審前後百十戰未嘗少挫時率健兒出塞劫敵營或議
其啟釁震曰凡啟釁者謂寇不擾邊我横挑邀功也今
數深入乃不思一挫之耶震殁健兒無所歸守臣以聞
編之伍邊將猶頗得其力代震者遼東祝雄起家世廕
歷都督僉事自山西副總兵遷鎮大同被劾解職起鎮
薊州善撫士治軍肅寇入塞率子弟為士卒先子少却
行法不貸世宗書其名御屏為將三十年布袍氊笠不
異卒伍既歿遺貲僅供殮具薊人祠祀之
王效延綏人讀書能文辭嫻韜略騎射絶人中武會試
嘉靖中累官都指揮僉事充延綏右參將出神木塞擣
寇尚納山斬獲多尋擢延綏副總兵十一年冬進署都
督僉事充總兵官代周尚文鎮寧夏濟農犯鎮遠關效
與梁震敗之柳門追北蜂窝山蹙溺之河斬首百四十
有奇璽書奬賚濟農十萬騎復窺花馬池效震拒之不
得入轉犯乾溝震分兵擊遂趨固原總兵官劉文力戰
寇趨青山峴大掠安定會寧效方敗别部於鼠湖追至
沙湖疾移師往援破之安定再破之靈州先後斬首百
五十餘級總制三邊尚書唐龍以大捷聞而廵按御史
奏諸將失事罪給事中戚賢往勘奏安會二縣多殺掠
文當罪然麾下卒僅八千倍道蒙險攖八九萬方張之
寇殊死戰宜以功贖震乾溝效鼠湖沙湖安定靈州之
戰以孤軍八百當寇萬餘功俱足錄龍亦善調度詔文
奪職震效賚銀幣龍一子入監是役也功多執政尼之
故賞薄御史周鈇以為言龍效震各加一級效進都督
同知尋以清水營功進右都督寇以輕騎犯寧夏效伏
兵打鎧口俟其半入横擊敗之而防河卒復以戰艘邀
斬其奔渡者捷聞進左都督寇憤設伏誘敗之貶右都
督十六年移鎮宣府踰年卒諡武襄效言行謹飭用兵
兼謀勇威名著西陲與馬永梁震周尚文竝為名將劉
文者陽和衛人襲指揮同知屢遷署都督僉事涼州右
副總兵嘉靖八年以總兵官鎮陜西大破洮岷叛番若
婁巴爾諸族斬首三百六十有奇十一年寇西掠還將
犯寧夏河東文擊破之積前功進都督同知後落職起
鎮延綏改甘肅卒亦諡武襄
周尚文字彦章西安後衛人幼讀書粗曉大義多謀略
精騎射年十六襲指揮同知屢出塞有功進指揮使寘
鐇反遏黃河渡口獲叛賊丁廣等推掌衛事關内回賊
四起倚南山尚文次第平之御史劉天和劾中官廖當
繫詔獄事連尚文拷掠令引天和終不承久之始釋已
守備階州計禽叛番進署都指揮僉事充甘肅遊擊將
軍嘉靖元年改寧夏參將尋進都指揮同知為涼州副
總兵御史按部莊浪猝遇寇尚文亟分軍擁御史而自
引麾下射之寇乃遁嘗追寇出塞寇來益衆尚文軍半
至麾下皆恐乃從容下馬解鞍背崖力戰所殺傷相當
部將丁杲來援寇始退尚文被創甚乃告歸尋起故官
濟農數踏冰入尚文築牆百二十里澆以水冰滑不可
上冰泮則令力士持長竿鐵鈞鈎殺渡者九年擢署都
督僉事充寧夏總兵官王瓊築邊牆尚文督其役且濬
渠開屯軍民利之寇掠西海過寧夏巡撫楊志學議發
兵邀尚文不從劾解職久之起山西副總兵寇由偏頭
關趨岢嵐尚文轉戰三百里破之與子君佐俱傷賚銀
幣尋以總兵官鎮延綏寇犯紅山墩力戰敗之被賚濟
農復大掠清平堡坐奪俸尚文優將才負氣桀傲所至
與文吏競文吏又往往挫折之以故彌不相得巡撫賈
啟劾尚文老誖兵部請調之甘肅帝不從各奪其俸廵
按張光祖言兩人必不可共處乃革尚文任亦貶啟秩
濟農大入抵固原天和時已為總督激尚文立功奮擊
之黑水苑殺其子號沙什王者獲首功百三十餘乃以
為都督同知二十一年用薦為東官廳聽征總兵官兼
僉後府事嚴嵩為禮部尚書子世蕃官後府都事驕蹇
尚文面叱將劾奏之嵩謝得免調世蕃治中以避尚文
銜次骨其秋以總兵官鎮大同請增餉及馬兵部言尚
文陳請過當方被詔切責而尚文與巡撫趙錦不協乞
休弗允日相搆御史王三聘乞移之他鎮廷議大同敵
衝尚文假此避不宜墮其奸謀乃以錦為甘肅巡撫濟
農數萬騎犯前衛尚文與戰黑山殺其子瑪哈岱追至
涼城斬獲多進右都督已寇由宣府逼畿甸出大同塞
而北尚文邀之稍有俘獲後寇復大舉犯鵓鴿峪將南
下尚文備陽和遣騎四出邀寇寇遁賜敕奬勞之總督
翁萬達議築邊牆自宣府西陽和至大同關山口延袤
二百餘里以屬尚文乃益築陽和以西至山西丫角山
凡四百餘里敵臺千餘斥屯田四萬餘頃益軍萬三千
有奇帝嘉其功進左都督加太子太保永除屯税叛人
充灼召小王子寇邊尚文偵得其使者加太保廕子錦
衣世千戶終明之世總兵官加三公者尚文一人而已
初諳達及濟農諸子盛強諸邊歲受其患大同尤甚自
尚文蒞鎮與總督萬達巡撫詹榮規畫戰守備邊民息
肩者數年尚文益招叛人孤敵勢歸者相屬二十七年
八月諳達伏兵五堡旁誘指揮顧相等出圍之彌陀山
尚文急督副總兵林椿參將呂勇遊擊李梅及二子君
佐君仁出塞援圍始解相及指揮周奉千戸吕愷郝經
等已陣歿尚文轉戰次野口伏突起殊死戰斬其長一
人相持月餘乃引去尚文設伏殺其殿卒而還尚文三
子俱罪戍至是以父功得釋諳達數萬騎犯宣府萬達
檄尚文大破之曹家莊錄功兼太子太傅賜賚有加其
年卒年七十五尚文清約愛士得士死力善用間知敵
中曲折故戰輒有功自二十年後諳達頻擾邊宿將王
效馬永梁震皆前死惟尚文存威名最盛嚴嵩父子謀
傾陷功高帝方籍以抗強敵讒不得入暨卒格恤典不
予給事中沈束以為言嵩激帝怒錮束詔獄穆宗立始
贈太傅諡武襄趙國忠字伯進錦州衛人嗣指揮職嘉
靖八年舉武會試進都指揮僉事守備靉陽擢錦義右
參將連破敵增秩賜金幣進署都督僉事為遼東總兵
官禦敵有功斬級百七十有奇進都督同知賜賚踰等
敵以八百騎從鴉鶻關入都指揮康雲戰歿裨將三人
亦死詔國忠戴罪立功已坐事被劾命白衣視事守備
張文瀚禦敵死國忠坐解任尋起西官廳右參將授都
督僉事提督東官廳諳達大舉犯宣府總兵官趙卿不
任戰命國忠代之至坌道寇已為周尚文所敗東走國
忠命參將孫勇率精卒逆擊於大滹沱敗之與尚文分
道擊寇盡走以功受賚復坐寇入降俸二等諳達薄京
師國忠趨入衛壁沙河北已移護諸陵寇騎至天壽山
見國忠陣紅門前不敢入三十一年再鎮遼東小王子
達喇蘇以數萬騎寇錦州國忠禦却之明年入獅子口
督參將李廣等逐出塞斬禽五十人寇屢入榆林堡高
臺蛤利河先後掩擊獲首功百五十有奇進秩一等尋
被論罷國忠善戰射穿札為將有威嚴歷兩鎮繕亭障
練士馬邊防賴之
馬芳字德馨蔚州人十歲為北寇所掠使之牧芳私以
曲木為弓剡矢射諳達獵虎虓其前芳一發斃之乃授
以良弓矢善馬侍左右芳陽為之用而?自間道亡歸
周尚文鎮大同奇之署為隊長數禦寇有功當得官以
父貧悉受賞以養嘉靖二十九年秋寇犯懷柔順義芳
馳斬其將授陽和衛總旗寇嘗入威遠伏驍騎鹽場而
以二十騎挑戰芳知其詐用百騎薄伏所三分其軍銳
以次擊之奮勇跳盪敵騎辟易十里斬首凡九十級已
復禦之新平寇營野馬川剋日戰芳度寇且遁急乘之
斬級益多衆方賀芳遽策馬曰賊至矣趣守險而身斷
後頃之寇果麕至芳戰益力寇乃去亡何戰泥河復大
破之累遷指揮僉事以功進都指揮僉事充宣府遊擊
將軍復以功超遷都督僉事隸總督為參將戰鎮山墩
不利奪俸已襲寇有功進二秩為右都督尋以功進左
賜蟒袍偏裨加左都督自芳始也三十六年遷薊鎮副
總兵分守建昌土默特十萬騎薄界嶺口芳與總兵官歐
陽安斬首數十獲驍騎蒙克圖等六人寇不知芳在芳
免胄示之驚曰馬太師也遂却捷聞廕世總旗未幾錫
林阿巴圖爾入躙遵化玉田芳追戰金山寺有功而州
縣破殘多總督王忬以下俱獲罪芳亦貶都督僉事尋
移守宣府寇大入山西芳一日夜馳五百里及之七戰
皆捷已復為左都督就擢總兵官以功進二秩寇薄通
州芳入衛令專護京師寇退再進一秩尋與故總兵劉
漢出北沙灘搗寇巢已坐寇入令戴罪四十五年七月錫
林阿以十萬騎入西路芳迎之馬蓮堡堡圯衆請塞之
不可請登臺亦不可開堡四門偃旗鼓寂若無人比暮
野燒燭天囂呼達旦芳臥日中不起敵騎窺者相屬莫
測所為明日芳蹶然起乘城指示衆曰彼軍多反顧且
走勒兵追擊大破之隆慶初或為錫林阿謀以五萬騎
犯蔚州誘芳出而以五萬騎襲宣府城可得志芳豫伐
木環城宼至不可上遂解去頃之率參將劉潭等出獨
石塞外二百里襲其帳於長水海還至塞追者及鞍子
山迎戰又大敗之廕子千戶芳有膽智諳敵情所至先
士卒一歲數出師搗巢或躬督戰或遣禆將家蓄健兒
得其死力嘗命三十人出塞四百里多所斬獲寇大震
芳乃帥師至大松林頓舊興和衛登高四望耀兵而還
時大同被寇視宣府尤甚總督陳其學恐擾畿輔令總
兵官趙岢扼紫荆關寇乃縱掠懷仁山隂間岢坐貶三
秩遂調芳與易鎮諳達轉犯威遠幾破會其學率胡鎮
等救而芳軍亦至相拒十餘日乃走芳謂諸將曰大同
非宣府比與我間一牆耳寇不時至非大創之不可乃
將兵出右衛戰威寧海子破之其年諳逹就撫塞上無
事萬歷初閱視侍郎吳百朋發芳行賄事勒閒住已起
僉書前軍都督府順義王要賞聲言渝盟復用芳鎮宣
府七年以疾乞歸又二年卒芳起行伍十餘年為大帥
戰膳房堡朔州登鷹巢鴿子堂龍門萬全右衛東嶺孤
山土木乾莊坌道張家堡得勝堡大沙灘大小百十接
身被數十創以少擊衆未嘗不大捷禽部長數十人斬
馘無算威名震邊陲為一時將帥冠石州城陷副將田
世威參將劉寶論死芳乞寢已廕子贖二將罪為御史
所劾勅戒諭後世威復為將遇芳薄芳不與校識者多
之二子棟林棟官至都督無所見林由父廕累官大同
參將萬歷二十年順義王徹哩克縶獻史車二部長林
以制敵功進副總兵二十七年擢署都督僉事為遼東
總兵官林雅好文學能詩工書交遊多名士時譽籍甚
自許亦甚高嘗陳邊務十策語多觸文吏寢不行税使
高淮横恣林力與抗淮劾奏之坐奪職給事中侯先春
論救改林戍烟瘴先春亦左遷二官久之遇赦免遼左
用兵詔林以故官從征楊鎬之四路出師也令林將一
軍由開原出三岔口而以遊擊竇永澄監北關軍竝進
林軍至尚間崖結營浚壕嚴斥堠自衛及聞杜松軍敗
方移營而
大清兵已逼乃還兵别立營浚壕三周列火器壕外更
布騎兵於火器外他士卒皆下馬結方陣壕内又一軍
西營飛芬山杜松軍既覆
大清兵乘銳薄林軍見林壕内軍已與壕外合而陳縱
精騎直前衝之林軍不能支遂大敗副將麻巖戰死林
僅以數騎免死者彌山谷血流尚間崖下水為之赤
大清遂移兵擊飛芬山僉事潘宗顔等一軍亦覆北關
兵聞之遂不敢進林既喪師謫充為事官俾守開原時
蒙古宰桑諾木圖許助林兵林與結約恃此不設備其
年六月
大清兵忽臨城林列衆城外分少兵登陴
大清兵設楯梯進攻而别以精騎擊破林軍之營東門
外者軍士爭門入遂乘勢奪門攻城兵亦踰城入林城
外軍望見盡奔
大清兵據城邀擊壕不得渡悉殱之林及副將于化龍
參將高貞遊擊于守志守備何懋官等皆死焉尋贈都
督同知進世廕二秩林雖更歷邊鎮然未經強敵無大
將才當事以虚名用之故敗林五子燃熠炯爌飈燃熠
戰死尚間崖炯天啟中湖廣總兵官協討貴州叛賊從
王三善至大方數戰皆捷已大敗三善自殺炯潰歸得
疾而卒爌幼習兵略天啟中為遼東遊擊督師閣部孫
承宗以其父死王事奬用之命代王楹守中右所及巡
撫袁崇煥更營制以故官掌前鋒左營數有功屢遷至
副總兵守徐州崇禎八年正月賊陷鳳陽大掠而去爌
及守備駱舉率兵入以恢復告遂留戍其地八月賊擾
河南總督朱大典命移駐潁亳事定還徐州十年賊犯
桐城爌赴救破之羅唱河尋以護陵功增秩一級歸德
徐州間有地曰朱家厰土寇據之時出掠爌𠞰滅之賊
犯固始大典檄爌及遊擊張士儀等分戍霍邱西南扼
賊東下賊遂走六安大典又移爌等駐壽州東兼護二
陵當是時長淮南北專以陵寢為重爌馳驅數年幸無
失事十二年六月擢總兵官鎮守天津久之移鎮甘肅
十五年督三協副將王世寵王加春魯蔭昌等討破叛
番斬首七百餘級撫安三十八族而還其冬督師孫傳
庭檄召不至疏劾之帝令察爌堪辦賊許戴罪圖功否
即以賜劍從事及爌至軍傳庭貸其罪已復以逗遛滛
掠被劾帝仍令戴罪自效明年秋傳庭將出關有傳賊
自内鄉窺商雒者檄爌移商州扼其北犯已而傳庭師
覆爌遂還鎮未幾賊陷延綏寧夏遂陷蘭州渡河抵甘
州環攻之爌與巡撫林曰瑞竭力固守賊乘雪夜坎而
登士卒寒甚不能戰城遂陷爌日瑞及中軍哈維新姚
世儒皆死焉弟飈為沔陽州同知城陷亦死之爌父子
兄弟皆死國難
何卿成都衛人有志操習武事正德中嗣世職為指揮
僉事以能擢筠連守備從巡撫盛應期擊斬叛賊謝文
禮文義世宗立論功進署都指揮僉事充左參將協守
松潘嘉靖初芒部土舍隴政土婦支祿等叛卿討之斬
首二百餘級降其衆數百人政奔烏撒卿檄土官安寧
禽以獻寧佯諾而匿政不出巡撫湯沐言狀帝奪卿冠
帶川貴兵合討賊始滅還冠帶如初五年春擢卿副總
兵仍鎮松潘隴氏已絶改芒部為鎮雄府設流官未幾
政遺黨沙保復叛卿偕參將魏武參議姚汝臯等並進
斬保等賊首七人餘盡殄錄功武最卿次之賜賚有差
黑虎五砦番反圍長安諸堡烏都鵓鴿諸番亦繼叛卿
皆破平之就進都督僉事威茂番十餘砦連兵劫軍饟
且攻茂州及長寧諸堡要撫賞卿與副使朱紈築茂州
外城以困之旋以計殘其衆戰屢捷遂攻深溝焚其碉
砦諸番窘請贖罪卿責獻首惡番不應復分勦淺溝渾
水二砦殱之諸番乃爭獻首惡插血斷指耳誓不復叛
卿乃與刻木為約分處其曹畫疆守松潘路復通巡撫
潘鑑等上二人功詔賚銀幣進署都督同知鎮守如故
久之以疾致仕二十三年塞上多警召卿以疾辭帝怒
奪其都督命以都指揮使詣部聽調未幾寇逼畿輔命
營盧溝橋松潘副總兵李爵為巡撫邱養浩劾罷詔以
卿代給事中許天倫言卿賄養浩劾爵自為地帝怒褫
卿及養浩官令巡按冉崇禮覈實時兵事棘翁萬達復
薦卿還其都督僉事督東官廳軍馬已而崇禮具言爵
貪汚卿鎮松潘十七年為蜀保障軍民頌德且貧安所
得賄帝意乃解四川白草番爲亂副總兵高岡鳳被劾
兵部尚書路迎奏卿代之卿再蒞松潘將士咸喜乃會
巡撫張時徹討禽渠惡數人俘斬九百七十有奇克營
砦四十七毁碉房四千八百獲馬牛器械儲積各萬計
進署都督同知卿素有威望為番人所憚自威茂迄松
潘龍安夾道築牆數百里行旌往來無剽敓患先後蒞
鎮二十四年軍民戴之若慈母再以疾歸三十三年倭
寇海上詔卿與沈希儀各率家衆赴蘇松軍門明年充
副總兵總理浙江及蘇松海防卿蜀中名將不諳海道
年已老兵與將不習竟不能有所為為巡撫御史周如
斗劾罷卒
沈希儀字唐佐貴縣人嗣世職為奉議衛指揮使機警
冇膽勇智計過絶於人正德十二年調征永安以數百
人擣陳村砦馬陷淖中騰而上連馘三酋破其餘衆進
署都指揮僉事義寧賊寇臨桂還巢希儀追之巢有兩
隘賊伏兵其一使熟猺紿官兵入希儀策其詐急從别
隘直抵賊巢賊倉卒還救遂大破之荔浦賊八千渡江
東掠希儀率五百人駐白面砦待其歸砦去蛟龍滑石
兩灘各數里希儀以滑石灘狹雖衆可薄蛟龍灘廣濟
則難圖欲誘致之滑石乃樹旗百蛟龍灘守以羸卒然
柴以疑之賊果趨滑石希儀預以小艦載勁卒伏葭葦
中賊渡且半乘瀧急衝之兩岸軍譟而前賊衆多墜水
死收所掠而還從副總兵張祐連破臨桂灌陽古田賊
進署都指揮同知掌都司事嘉靖五年總督姚鏌將討
田州岑猛用希儀計間猛婦翁歸順土酋岑璋使圖猛
而分兵五哨進希儀將中哨當工堯工堯賊要地聚衆
守之希儀夜遣軍三百人緣山上繞出其背比明合戰
則所遣軍已立幟山巔賊大潰敗猛走歸順為璋所執
田州平希儀功最鏌抑之止受賚鏌議設流官希儀曰
思恩以流官故亂至今未已田州復然兩賊且合從起
鏌不從以希儀為右參將分守思田希儀請還鄉治裝
以參將張經代守甫一月田州復叛鏌罷歸王守仁代
多用希儀計思田復定改右江柳慶參將駐柳州象州
武宣融縣猺反討破之謝病歸頃之還故任柳在萬山
中城外五里即賊巢軍民至無地可田而官軍素罷不
任戰又賊耳目徧官府閨闥動靜無不知希儀謂欲大
破賊非狼兵不可請於制府調那地狼兵二千來戍兵
稍振乃求得與猺通販易者數十人持其罪而厚撫之
使詗賊賊動靜希儀亦無不知希儀每出兵雖肘腋親
近不得聞至期鳴號則諸軍咸集令一人挾旗引諸軍
行不測所往及駐軍設伏賊必至遇伏輒奔官軍擊之
無不如志已賊寇他所官軍又先至遠村僻聚賊度官
軍所不逮者往寇之官軍又未嘗不在賊驚以為神希
儀得賊巢婦女畜産果鄰巢者悉還之惟取隂助賊者
諸猺盡讋伏無敢嚮賊希儀初至令熟猺得出入城中
無所禁因厚賞其黠者使為諜後漸令猺婦入見其妻
賚以酒食繒帛其夫常以賊情告者則隂厚之諸猺婦
利賞爭勸其夫輸賊情或自入府言之以故賊益無所
匿形希儀每於風雨晦冥夜偵賊所止宿分遣人齎銃
?伏舍旁中夜銃舉賊大駭曰老沈來矣咸挈妻子匍
匐上山兒啼女號或寒凍觸厓石死爭怨悔作賊非計
至曉下山則寂無人聲他巢亦然衆愈益驚?遣人入
城偵之則希儀故居城中不出也賊膽落多易面為熟
猺韋扶諫者馬平猺魁也累捕不得有報扶諫逃鄰賊
二層巢者希儀?率兵𠞰之則又與三層賊往劫他所
希儀盡俘三層巢妻子歸希儀俘賊妻子盡以畀狼兵
至是獨閉之空舍飲食之使熟猺往語其夫曰得韋扶
諫還矣諸猺聞悉來謁希儀令入室視之妻子固無恙
乃共誘扶諫出巢縛以獻易妻子還希儀剜扶諫目支
解之懸諸城門諸猺服希儀威信益不敢為盜自是柳
城四旁數百里無敢攘敚者希儀嘗上書於朝言狼兵
亦猺獞耳猺獞所在為賊而狼兵死不敢為非非狼兵
順而猺獞逆也狼兵隸土官猺獞隸流官土官令嚴足
以制狼兵流官勢輕不能制猺獞若割猺獞分隸之旁
近土官土官世世富貴不敢有他望以國家之力制土
官以土官之力制猺獞皆為狼兵兩廣世世無患矣時
不能用至十六年而有思恩岑金之變初思恩土官岑
濬既誅改設流官以其酋二人韋貴徐五為土巡檢分
掌其兵各萬餘夷民不樂漢法凡數叛鎮安有男子名
金自言濬子鎮安土官乃?召其舊部酋長出金而與
之盟曰若小主也諸酋羅拜擁金歸聚兵五千將攻城
復故地遠近洶洶濬誅時其酋楊留者無所歸率黨千
餘人詣賓州應募為打手希儀在賓留入言欲往見小
主人希儀故患金及聞留言益大駭因好謂留曰是岑
濬第九子也我向征田州固聞之因自語岑氏其復乎
欲以深動留留果喜已召留密室言予我重賂即為金
復官且出復呼入曰韋貴徐五今分將思恩兵必讐金
善防之留益大信金遂從五千人因留以見門者奔告
請無納希儀罵曰金土官子非賊奈何不納引入厚納
之又引以詣兵備副使隨以計漸散其五千人卒縛金
留亦自恨死思恩復寧已從總督張經大破斷籐峽弩
灘賊受賚歸希儀鎮柳慶久渠魁宿猾捕誅殆盡先後
擣巢斬馘積五千餘級未嘗悉奏功故多不叙十九年
復謝病柳人祀之山雲祠旋起四川左參將分守敘瀘
及貴州迤西諸處其冬擢署都督僉事充總兵官鎮貴
州復謝病歸塞上多警召天下名將至京師希儀在召
中希儀鎮柳慶每戰必先登身數被創隂雨輒痛劇故
數謝病至京亦以病辭帝疑其規避褫都督官令赴部
候用翁萬達薦其才會江淮多盜議設督捕總兵官乃
復希儀署都督僉事以往二十六年以為廣東副總兵
命自今將領至自川廣雲貴者毋推京營及西北邊著
為令從總督張岳大破賀縣賊倪仲亮等予實授仍賚
銀幣瓊州五指山熟黎素畏法供徭賦知州邵濬虐取
之其酋那燕遂結崖州感恩昌化諸黎為亂總督歐陽
必進議并萬州陵水黎討之分兵五道希儀適病最後
至謂必進曰萬州陵水黎未有黨惡之實奈何并誅益
樹敵莫若止三道必進從之希儀乃偕參將武鸞俞大
猷等直入五指山下斬那燕及其黨五千四百有奇俘
獲者五之一招降三千七百人捷聞進都督同知改貴
州總兵官復從岳平銅仁叛苗龍許保吳黑苗又以病
歸倭寇海上命督川廣兵赴勦無功為周如斗劾罷希
儀為人坦率居恒謔笑洞見肺腑及臨敵應變出奇人
莫測尤善撫士卒常染危病卒多自戕以禱於神最後
一人至以箭穿其喉其得士心如此
石邦憲字希尹貴州清平衛人嘉靖七年嗣世職為指
揮使累功進署都指揮僉事充銅仁參將苗龍許保吳
黑苗叛總督張岳議征之而賊陷印江石阡邦憲坐逮
問岳以銅仁賊巢穴而邦憲有謀勇乃奏留之邦憲遂
與川湖兵進貴州破苗砦十有五竄山箐者搜戮殆盡
上功邦憲第一未及敘而許保等突入思州執知府李
允簡以去邦憲急邀奪之歸坐是停俸戴罪賊既破思
州復糾餘黨與湖廣蜡爾山苖合欲攻石阡不克因過
省溪千戶安大朝等邀之斬獲大半盡奪其輜重賊不
能軍邦憲乃使使購老䝡老&KR0008;等執許保送軍門而黑
苗竄如故復以計購烏朗土官田興邦等斬黑苗賊盡
平遂進署都督僉事充總兵官代沈希儀鎮貴州臺黎
砦苗關保倡亂四川容山廣西洪江諸苗應之遠近騷
然撫𠞰莫能定邦憲與湖廣兵分道討破之傳檄十八
砦許執首惡贖罪諸苗聽撫設盟受約而還播州宣慰
楊烈殺長官王黼黼黨李保等治兵相攻且十年總督
馮岳與邦憲討平之播州苗盧阿項為亂邦憲以兵七
千編筏渡江直抵磨子崖策賊必夜襲先設備賊至擊
敗之賊求援於播州吳鯤諸將懼邦憲曰水西宣慰安
萬銓播州所畏也吾調水西兵攻烏江聲揚烈縱鯤助
逆罪烈奚暇救人乎已水西兵至邦憲進逼其巢乘風
縱火斬關而登賊大奔潰禽賊首父子斬獲四百七十
餘人進署都督同知破地隆阡叛苗四砦又破答千諸
砦禽其渠魁地隆阡遺賊龍老三龍得奎結龍停苗老
夭扳凳苗石章保等縱兵掠執石耶洞土官妻冉氏以
歸攻梅平砦官軍要禽老三得奎走免復與老夭等攻
破平南營囤邦憲偵冉氏在老夭所陽議贖而?擊殺
老夭官軍遂入龍停砦并執扳凳砦苗龍老丙令執獻
章保於是諸苖悉降白洗養鵝諸苗叛討禽其魁降百
餘砦湖廣溆浦猺沈亞當等為亂總督石勇檄邦憲討
之生禽亞當斬獲二百有奇漵浦甫平銅仁都勻苗相
煽叛邦憲亟馳還率守備安大朝進𠞰先破彪山砦賊
乘勝略定諸砦獲賊首龍老羅王三等餘黨盡平又與
總督黃光昇修湖北墪臺烽堠百十所招降冷水溪諸
洞苗二十八砦播州容山副長官土舍韓甸與正長官
土舍張問相攻甸屢勝遂糾生苗剽湖貴境垂二十年
問亦糾黨自助邦憲討之斬百餘人問?出被獲官軍
乘勝入甸巢會暮大雨迷失道守備葉勛百戶魏國相
等陷伏中死焉邦憲奪圍出還軍鎮遠再征之賊沿江
守邦憲佯與爭而别自上流三十里編竹以渡水陸並
進大破之斬甸容山平進右都督尋與巡撫吳維嶽招
降平州叛酋楊珂勦平龍里衞賊阿利等當是時水西
宣慰安國亨恃衆跋扈謁上官辭色不善輒鼔衆讙譟
而出邦憲召責之曰爾欲反耶吾視爾釡中魚爾爾兵
孰與雲貴川湖多爾四十八酋長吾鑄四十八印畀之
朝下令夕滅爾矣國亨叩頭謝為斂戢隆慶元年勦平
鎮遠苗已又破誅白泥土官楊贇及苗酋龍力水等部
内帖然邦憲生長黔土熟苗情善用兵大小數十百戰
無不摧破前後進秩者四賚銀幣十有三所得俸賜悉
以饗士家無贏資為總兵官十七年威鎮蠻中與四川
何卿廣西沈希儀並稱一時名將明年卒官贈左都督
贊曰嗚呼明至中葉曷嘗無邊材哉如馬永梁震周尚
文沈希儀之徒出奇制勝得士卒死力雖古名將何以
加焉然功高賞薄起蹶靡常此無異故其抗懷奮激無
以結歡在朝柄政重人宜其齟齬不相入也馬芳三代
為將父子兄弟先後殉國偉矣哉
明史卷二百十一
