欽定四庫全書
明史卷二百九考證
周怡傳陳新政五事(臣)章宗瀛按怡所言五事一曰
定君志二曰畏天命三曰敬大臣四曰擇左右五曰
勤朝政見姜寳所撰墓誌謹附考
劉魁傳(臣)章宗瀛按劉魁寳慶五年守鈞州七年
貳潮州六年所至民思為立祠見獻徵錄謹附考
劉魁傳得失未幾復追逮之魁未抵家緹騎已先至繋
其弟以行魁在道聞之趨就獄(臣)章宗瀛按唐伯
元撰劉魁傳魁下獄有百戶戴經者藥之得不死既
釋復逮又有校尉楊棟者食之得不死傳未之及又
魁之弟名元亦見伯元所撰傳謹附考
沈束傳踰年諳逹薄都城(臣)章宗瀛按諳逹薄都城
時束在獄聞状具疏請以精騎督戰且設計傳檄諸
路出竒夾擊被嚴嵩斥去謂囚安得上書具載獻徵
錄謹附考
沈束傳後同邑沈鍊劾嵩(臣)章宗瀛按餘姚趙錦上
虞徐學詩會稽沈鍊與束皆先後上書論嚴氏時號
越中四諫謹附考
沈鍊傳謫佃保安(臣)章宗瀛按鍊謫保安時值歲大侵
傾槖裝作粥食飢者收百里内骸骨買地瘞之故保
安人皆感事見獻徵錄謹附考
沈鍊傳路楷亦嵩黨也世藩屬與順合圖之(臣)章宗
瀛按王世貞沈鍊墓誌路楷行時世藩為酒夀楷謂
除我痬事成大者侯小者卿故後楷順軰有薄賞之
語殺鍊子不遺餘力也傳未及謹附考
楊繼盛傳其妻張氏伏闕上書(臣)章宗瀛按徐階撰
繼盛墓誌繼盛嘗獨居深念妻張氏問故公曰吾受
上恩思報耳張氏曰嚴相方用事豈君直言時耶公
不應遂於癸丑正月上疏謹附考
楊繼盛傳兵部尚書趙錦疏辯(臣)章宗瀛按繼盛得
罪後兵部郎中周冕申論嚴效忠冐功事亦下詔獄
雲南清軍御史趙錦以元旦日食䟽請罷嵩亦逮問
下獄趙錦字元樸餘姚人時有兩趙錦一為兵部尚
書一即雲南清軍御史也謹附識於此
馬從謙傳出治二洪有政績(臣)章宗瀛按陳愷所撰
從謙墓誌從謙署彭城飭典修令初徐梁牽夫不習
水性因檄州官以粟募能水者充役有召則千夫即
集又二洪之險舟觸立碎因捐俸募石工去其害可
補傳所未備謹附識
馬從謙傳竟死杖下(臣)章宗瀛按獻徵錄從謙未死
數日前出書教諸子且諭散粟帛以與親故無一語
及家事謹附考
明史卷二百九考證
