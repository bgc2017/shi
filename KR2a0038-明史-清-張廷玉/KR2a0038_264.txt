欽定四庫全書
明史卷一百九十考證
楊廷和傳廷和言中錫文士也不任此時業已行果不
能平賊(臣)方煒按是時中錫下教招撫賊偽降中
錫信之遂撤兵而劉六與其黨楊虎等益縦肆馳突
見獻徵錄傳未詳載謹附識
楊廷和傳尋以父卒乞奔喪不許三請乃許(臣)方煒
按廷和以憂去在正德十年三月見明實錄謹附識
楊廷和傳帝命迴鑾日羣臣各製旗帳迎廷和曰此里
俗以施之親舊耳天子至尊不敢凟獻帝再使使諭
意執不從乃已(臣)方煒按明武宗實錄稱正月丙
午上還自宣府羣臣候德勝門外具綵帳綵聫各千
數并綵幣羊酒進御為賀越日賜文武臣銀牌惟翰
林以無綵帳賀幣不與賜是彼時迎駕諸臣固未嘗
不用帳與傳所載異謹附識
楊廷和傳乃令中官入啟皇太后廷和等候左順門下
(臣)方煒按廷和等左順門候旨時吏部尚書王瓊
排掖門入厲聲曰此豈小事我九卿長顧不與耶衆
不答瓊意乃沮見明實錄謹附識
楊廷和傳於是廷和謀以皇太后捕誅彬(臣)方煒按
是時梁儲與中官勲戚等迎立世宗故誅彬之謀
惟冕紀助之見儲本傳謹附識
楊廷和傳頃之嚴至曰彬已禽矣(臣)方煒按收彬時
并下其黨神周李琮於獄論死見明實錄謹附考
楊廷和傳給事御史交章論王瓊罪狀(臣)方煒按瓊
初在兵部凡所誅賞悉聽中旨至是給事張九敘劾
瓊濫鬻將官依阿權倖又臺省交章劾瓊於哈密一
事挾私忌公見明實錄傳所云罪狀即指此謹附識
楊廷和傳瓊廹疏訐廷和以自觧(臣)方煒按是時瓊
疏訐廷和攬權專擢擢其子慎及第第一改其弟廷
儀吏部侍郎又庇其所厚都御史彭澤御史趙春劾
不當罪請罷之上怒并下所司見明實錄謹附識
楊廷和傳然廷和以帝雖冲年性英敏自信可輔太平
(臣)方煒按嘉靖元年五月有旨免日講午奏廷和
上疏力請接續講讀上喜其言見雷禮列卿記謹附
識
楊廷和傳言官史道曹嘉遂交劾廷和帝為薄謫道嘉
以安廷和(臣)方煒按道初謫南陽府通判嘉初謫
昌邑縣知縣後御史向信等各言道嘉之妄奏實浙
江僉事閻閎嗾之遂再貶道茂州判官嘉金縣縣丞
并降閎蒙自縣縣丞見明實錄謹附考
楊廷和傳改廕錦衣衛指揮使復辭帝以賞太輕加廕
四品京職世襲復辭(臣)方煒按是時給事中許復
禮張九功等御史江良貴秦武等及兵部主事霍韜
各交章言封爵武廕非諸臣所安宜聽辭免尋許改
廕文階復辭見明實錄謹附識
楊廷和傳廷和先累疏乞休其後請益力(臣)方煒按
南京給事孫懋等言廷臣因弟廷儀被劾之故與蔣
冕石瑶相繼乞休乞降旨勉留事在正德十六年八
月傳所云先累疏乞休者指此見明實錄謹附識
梁儲傳帝遂歷宣府大同直抵延綏(臣)方煒按是時
禮部尚書李遜學等廷議建儲居守錢寧謀以寧王
世子司香太廟江彬亦欲立所厚遠藩儲等力斥之
議遂寢見雷禮列卿表謹附識
蔣冕傳因力求去帝得疏不悦猶以大臣故優詔答之
(臣)方煒按是時御史葉可言楊廷和引疾求去陛
下曲遂其情今蔣冕亦復求去幸勿復聽御史蕭一
中亦以為言因薦石瑤吕柟魯鐸等可大用疏下所
司見明實錄謹附識
蔣冕傳疏上再以天變為言帝益不悦(臣)方煒按是
時帝責冕大禮灾異歸咎於上遂准致仕見雷禮
列卿記謹附識
毛紀傳四川連歲用兵流賊甫平蠻寇復起(臣)方煒
按六年八月尚書洪鍾巡撫林俊擒四川賊首藍廷
瑞鄢本茂等誅之後俊去賊方四餘黨復熾又賊麻
六兒先後倡亂鍾不能制乃命彭澤往討九年春平
之見識大錄傳云流賊盖指此謹附考
石珤傳而内廷楊廷和有所不悦甫二月復改掌詹事
府(臣)方煒按珤既掌吏部輔臣有不悦之者以誥
勅乏人請仍兼學士在内閣實奪之權也見雷禮列
卿記謹附識
石珤傳言官以珤望重交章請留乃起赴官(臣)方煒
按是時給事中張原言珤公忠直諒乞勅吏部遣官
敦促見明實錄傳云交章乞留盖指此謹附考
明史卷一百九十考證
