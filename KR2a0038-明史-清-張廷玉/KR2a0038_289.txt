欽定四庫全書
明史卷二百三
大學士張廷玉等奉勅修
列傳第九十一
鄭岳劉玉(子慤)
王元錫(邢寰)寇天敘
唐胄潘珍(族子旦余光)
李中(李楷)歐陽鐸
陶諧(孫大順大臨)潘塤(吕經)
歐陽重朱裳
陳察孫懋
王儀(子緘王學夔)曾鈞
鄭岳字汝華莆田人弘治六年進士授戸部主事改刑
部主事董天錫偕錦衣千戸張福決囚福坐天錫上岳
言其非體且言糾劾非鎮監職而董讓行之太常本禮
部屬而崔志端專之内外效尤益無忌憚忤旨繫獄尚
書周經侍郎許進等救不聽贖杖還職尋進員外郎許
進督師大同貴近惡其剛方議代之罷職總岳官趙㫤
謀起用京軍屢出無功岳言進不可代㫤不可用京軍
不可出朝論韙之遷湖廣僉事歸宗藩侵地於民施州
夷民相讐殺者有司以叛告岳禽治其魁餘悉縱遣荆
岳饑勸富民出粟弛河泊禁屬縣輸糧遠衛率二石致
一石岳以其直給衛而留粟備振民乃獲濟正德初擢
廣西副使土官岑猛當徙福建據田州不肯徙岳許為
奏改近地猛乃請自效尋改廣東遷江西按察使就遷
左布政使宸濠奪民田億萬計民立砦自保宸濠欲兵
之岳持不可會提學副使李夢陽與巡按御史江萬實
相訐岳承檄按之夢陽執岳親信吏言岳子沄受賕欲
因以脅岳宸濠因助夢陽奏其事囚掠沄巡撫任漢顧
慮不能決帝遣大理卿燕忠會給事中黎奭按問忠等
奏勘岳子私有迹而夢陽挾制撫按俱宜斥岳遂奪官
為民宸濠敗中外交薦起四川布政使以憂不赴世宗
初擢右副都御史巡撫江西甫兩月召為大理卿嘉靖
元年冬上言内臣有犯宜聽部院問理毋從中決不能
從帝數不豫岳請遵聖祖寡欲動治之訓宫寢有制進
御以時而退朝即御文華裁決章奏日暮還宫以養夀
命之源報聞出按甘肅亂卒事總兵官李隆等皆伏罪
還朝以災異陳刑獄失平八事尋遷兵部右侍郎時大
禮未定岳言若以兩考為嫌第稱孝宗廟號毋稱伯考
以稍存正統大學士石珤請從之帝切責珤奪岳俸兩
月轉左侍郎請罷山海關税弗許中官崔文欲用其兄
子為副將岳持不可寧夏總兵官仲勛行賄京師御史
聶豹以風聞論岳岳自白因乞休歸十五年而卒
劉玉字咸栗萬安人祖廣衡永樂末進士正統間以刑
部郎中出修浙江荒政積粟數百萬督治陂塘為旱澇
備景泰初歷左副都御史鎮守陜西請遇災傷毋俟勘
報即除其賦庶有司不得借覆核隂行科率從之還治
院事福建浙江盜起命往督兵捕議創夀寧縣於官臺
山以清盜窟討平處州賊已復巡撫遼東居官以廉節
稱終刑部尚書父喬成化初進士累官湖廣左布政使
玉登弘治九年進士授輝縣知縣發粟振饑奏蠲虚税
復業者千家擢御史初孫伯堅金琦王寧皆以傳奉得
官已又以指揮胡震為都指揮分守通州玉抗疏言傳
奉不已繼之内批累聖德乞皆罷之不納武宗即位甫
四月災異迭見玉陳修省六事出按京畿中官吴忠奉
命選后妃肆貪虐玉奏不問劉健謝遷罷玉馳疏言劉
瑾等佞幸小臣巧戲弄投陛下一笑顧讒邪而棄輔臣
此亂危所自起况今白虹貫日彗見紫微宫星搖天王
之位民窮財殫所在空虚陛下不改圖天下將殆乞置
瑾等於理仍留健遷輔政不報玉遂引疾歸後瑾榜玉
奸黨復誣搆之罰輸粟塞下者三最後逮繫詔獄削籍
放歸瑾誅起河南僉事遷福建副使皆董學政正德十
五年累擢南京右僉都御史提督江防宸濠反攻安慶
玉以舟師赴援事定改撫鄖陽世宗即位召為左僉都
御史論遏亂功進右副都御史嘉靖元年改左歷刑部
左右侍郎初偕九卿爭興獻帝不宜稱皇及帝欲考獻
帝又偕廷臣伏闕哭爭六年秋坐李福達獄削籍卒於
家玉所居僅庇風雨天文地理兵制刑律皆有論著隆
慶初贈刑部尚書諡端毅子慤南京工部右侍郎歷官
亦有聲
汪元錫字天啟婺源人正德六年進士授兵科給事中
三遷都給事中陜西鎮守中官廖鸞族子鎧冒功為錦
衣千戸隨鸞於陜元錫爭之言鎧父鵬已亂中州勿使
鎧復亂陜右乞徵還鸞寘鎧父子於理偏頭關之捷錄
功太濫偕同官言太監張忠總兵官劉暉等不宜賞湖
廣鎮守太監杜甫請巡歷所部帝許之元錫等據祖制
力爭帝幸昌平宣府大同元錫偕同官邢寰累疏諫復
言宣府守將朱振等皆扈從西巡寇乘虚入寨何以禦
之已聞帝將選禁軍親征四海治部寇復極陳不可安
遠侯柳文鎮湖廣奏攜參隨七十餘人元錫乞寢所奏
車駕還京以應州之捷大賚文武羣臣元錫等言是役
殺邊民無算六軍多傷今君臣欣喜交賀而軍民繫賊
庭南向號哭臣等何忍受賜中旨以納粟都指揮馬昊
守備儀真復遣内官分守潼關山海關駕又幸大喜峯
口欲招三衛花當巴爾斯元錫等皆抗章諫帝欲南幸
舒芬黃鞏切諫得罪給事御史遂不敢爭及帝將親征
宸濠元錫復諫沮宸濠就執元錫寰偕六科馳疏請迴
鑾十五年帝在南京元錫等復屢申前請且言供億繁
費使牒旁午奸宄冒官校少女充離宫陛下不以宗社
為重專事逸遊豈能長保天下語甚危切中旨以内官
晃進楊保分守蘭州肅州元錫等言二州逼強寇不可
增官守累居民羣小不悦矯旨責之詔改團營西官廳
為威武團練營以江彬許泰等提督之别擇地為團營
教場元錫言拓地則擾居民興工則費財力以朝廷自
將之軍而彬等槩加提督則僣名分不從會帝崩事已
世宗即位疏言都督郤永以附江彬下獄宜釋而用之
錦衣都指揮郭鰲等十人皆彬黨宜下獄治咸報可張
銑許泰繫獄帝忽宥其死元錫爭不聽屢遷至太僕卿
嘉靖六年帝以李福達獄下三法司於理元錫不能平
有後言聞於張璁并下獄奪職後用薦起故官歷戸部
左右侍郎致仕卒邢寰黃梅人正德三年進士數言事
有直聲
寇天敘字子惇榆次人由鄉舉入太學與崔銑吕柟善
登正德三年進士除南京大理評事進寺副累遷應天
府丞武宗駐南京從官衛士十餘萬日費金萬計近幸
求索倍之尹齊宗道憂懼卒天敘攝其事日青衣皂帽
坐堂上江彬使者至好語之曰民窮官帑乏無可結歡
丞專待譴耳彬使累至皆然彬亦止他權幸有求則曰
俟若奏即予禁軍攫民物天敘與兵部尚書喬宇選拳
勇者與搏戲禁軍卒受傷慙且畏不敢横其隨事禁制
多類此駕駐九月南京不大困者天敘與宇力也嘉靖
三年以右僉都御史巡撫宣府未行改鄖陽甫二月又
改甘肅回賊犯山丹督將士禽其長托克托穆爾西域
貢獅子犀牛西狗天敘請却之不聽進右副都御史巡
撫陜西寇入固原擊敗之斬首百餘又討平大盜王居
等累賜銀幣織造太監至有司議奏罷之天敘曰甫至
遽請罷即不罷燄且益張會歲侵乃請蠲租税發粟振
饑民因言織造非儉歲所宜設帝立召還歷兵部右侍
郎卒家貧喪事不具天敘在太學時嘗聞父疾馳六晝
夜抵家父疾亦瘳
唐胄字平侯瓊山人弘治十五年進士授戸部主事以
憂歸劉瑾斥諸服除久不赴官者坐奪職瑾誅召用以
母老不出嘉靖初起故官疏諫内官織造請為宋死節
臣趙與珞追諡立祠進員外郎遷廣西提學僉事令土
官及猺蠻悉遣子入學擢金騰副使土酋莽信虐計禽
之木邦孟養搆兵胄遣使宣諭木邦遂獻地屢遷廣西
左布政使官軍討古田賊久無功胄遣使撫之其魁曰
是前唐使君令吾子入學者即解甲擢右副都御史巡
撫南贛移山東遷南京戸部右侍郎十五年改北部進
左侍郎帝以安南久不貢將致討郭勛復贊之詔遣錦
衣官問狀中外嚴兵待發胄上疏諫曰今日之事若欲
其修貢而已兵不必用官亦無容遣若欲討之則有不
可者七請一一陳之古帝王不以中國之治治蠻夷故
安南不征著在祖訓一也太宗既滅黎季孷求陳氏後
不得始郡縣之後兵連不解仁廟每以為恨章皇帝成
先志棄而不守今日當率循二也外夷紛爭中國之福
安南自五代至元更曲劉紹吴丁黎李陳八姓迭興迭
廢而嶺南外警遂稀今紛爭正不當問奈何殃赤子以
威小醜割心腹以補四肢無益有害三也若謂中國近
境宜乘亂取之臣考馬援南征深歷浪泊士卒死亡幾
半所立銅柱為漢極界乃近在今思明府耳先朝雖嘗
平之然屢服屢叛中國士馬物故者以數十萬計竭二
十餘年之財力僅得數十郡縣之虚名而止况又有征
之不克如宋太宗神宗元憲宗世祖朝故事乎此可為
殷鑒四也外邦入貢乃彼之利一則奉正朔以威其鄰
一則通貿易以足其國故今雖兵亂尚絫絫奉表牋具
方物欵關求入守臣以姓名不符却之是彼欲貢不得
非抗不貢也以此責之詞不順五也興師則需餉今四
川有採木之役貴州有凱口之師而兩廣積儲數十萬
率耗於田州岑猛之役又大工頻興所在儲軍悉輸將
作興師數十萬何以給之六也然臣所憂又不止此唐
之衰也自明皇南詔之役始宋之衰也自神宗伐遼之
役始今北寇日強據我河套邊卒屢叛毁我藩籬北顧
方殷更啟南征之議脱有不測誰任其咎七也錦衣武
人闇於大體倘稍枉是非之實致彼不服反足損威即
令按問得情伐之不可不伐不可進退無據何以為謀
且今嚴兵待發之詔初下而征求騷擾之害己形是憂
不在外夷而在邦域中矣請停遣勘官罷一切征調天
下幸甚章下兵部請從其議得旨待勘官還更議明年
四月帝決計征討待郎潘珍兩廣總督潘旦巡按御史
余光相繼諫皆不納後遣毛伯温往卒撫降之郭勛為
祖英請配享胄疏爭帝欲祀獻皇帝明堂配上帝胄力
言不可帝大怒下詔獄拷掠削籍歸遇赦復冠帶卒隆
慶初贈右都御史胄耿介孝友好學多著述立朝有執
持為嶺南人士之冠
潘珍字玉卿婺源人弘治十五年進士正德中歷官山
東僉事分巡兖州賊劉七等猝至有備不敢攻引去掠
曲阜珍奏徙縣治而城之遷福建副使湖廣左布政使
嘉靖七年以右副都御史巡撫遼東累遷兵部左侍郎
時議諫討安南珍上疏諫曰陳暠莫登庸皆弑逆之賊
黎寧與其父譓不請封入貢亦二十年揆以大義皆所
當討何獨徇寧請為左右且其地不足郡縣置叛服無
與中國今北敵日蕃聯帳萬里烽警屢聞顧釋門庭防
遠事瘴蠻非計之得宜遣大臣有文武才者聲言進討
檄數登庸罪赦其脇從且令黎寧合𠞰賊父子不擒則
降何必勞師帝責珍撓成命褫職歸尋以恩詔復官致
仕珍廉直有行誼中外十餘薦皆報寢卒贈右都御史
珍族子旦字希周弘治十八年進士知漳州邵武三遷
浙江左布政使斥羨金不取嘉靖八年擢右副都御史
撫治鄖陽數平巨寇累遷刑部右侍郎十五年冬以兵
部左侍郎提督兩廣軍務詔起復毛伯温討安南旦行
過其里語之曰安南非門庭寇公宜以終喪辭往來之
問少緩師期俟其聞命求欵因撫之可百全也旦抵廣
適安南使至馳疏言莫登庸之簒黎氏猶黎氏之簒陳
氏也朝廷將興問罪師登庸即有求貢之使何嘗不畏
天威乞容臣等觀變待彼國自定若登庸奉表獻琛於
中國體足矣豈必窮兵萬里哉章下禮兵二部族父珍
適以言得罪尚書嚴嵩張瓉絀旦議不用會伯温入都
見旦疏不悦言總督任重宜擇知兵者遂改旦南京兵
部以張經代之未行引疾乞休語侵伯温帝怒勒致仕
將還吏白例支庫金為道里費旦笑曰吾不以妄取為
例卒贈工部尚書旦上書半歲廣東巡按御史余光亦
言黎氏魚肉國君在陳氏為賊子抗拒中國在我朝為
亂魁今失國或天假手登庸以報之也自宋以來丁移
於李李奪於陳陳簒於黎今黎又轉於莫欲興黎氏勢
必不能臣已遣官責其修貢道里懸遠往復陳請必失
事僟乞令臣便宜從事帝以光疏中引五季六朝事下
之兵部咎光輕率奪其俸無何光進鄉試錄禮部尚書
嚴嵩摘其誤奏之被逮削籍光江寧人
李中字子庸吉水人正德九年進士楊一清為吏部數
召中應言官試不赴及授工部主事武宗自稱大慶法
王建寺西華門内用番僧住持廷臣莫敢言中拜官三
月即抗疏曰曩逆瑾竊權勢熖薰灼陛下既悟誅之無
赦聖武可謂卓絶矣今大權未收儲位未建義子未革
紀綱日弛風俗日壊小人日進君子日退士氣日靡言
路日閉名器日輕賄賂日行禮樂日廢刑罰日濫民財
日殫軍政日弊瑾既誅矣而善治一無可舉者由陛下
惑異端故也夫禁掖嚴䆳豈異教所得雜居今乃建寺
西華門内延止番僧日與聚處異言日沃忠言日遠用
舍顛倒舉錯乖方政務廢弛職此之故伏望陛下翻然
悔悟毁佛寺出番僧妙選儒臣朝夕勸講攬大權以絶
天下之奸建儲位以立天下之本革義子以正天下之
名則所謂振紀綱勵風俗進君子退小人諸事可次第
舉矣帝怒罪將不測以大臣救得免踰日中旨謫廣東
通衢驛丞王守仁撫贛州檄中參其軍事預平宸濠世
宗踐阼復故官未任擢廣東僉事再遷廣西提學副使
以身為教擇諸生高等聚五經書院五日一登堂講難
三遷廣東右布政使忤總督及巡撫御史坐以不稱職
當罷霍韜署吏部事稱中素廉節有才望當留會政府
有不悦者降四川右參政十八年擢右僉都御史巡撫
山東歲歉令民捕蝗者倍予穀蝗絶而饑者濟禽劇盜
關繼光隣境攘其功中不與辯進副都御史總督南京
糧儲御史金燦按四川時嘗薦中中不謝燦憾之至是
摭他事誣劾方議調用而中卒光宗時追諡莊介中守
官廉自廣西歸欲飯客貸米隣家米至又乏薪將以浴
器㸑會日已暮竟不及飯而别少學於同里楊珠既而
擴充之沈潜䆳密學者稱谷平先生門人羅洪先王龜
年周子恭皆能傳其學中族人楷又傳洪先之學楷字
邦正由舉人授湯溪知縣毋艱服闋補青田時倭躙東
南楷積穀資守禦青田故無城倭至楷禦於沙埠倭不
得渡乃以間築城倭又至登陴守日殺賊數人倭遁去
改知昌樂亦以治行聞
歐陽鐸字崇道泰和人正德三年進士授行人上書極
論時政不報使蜀府王厚遺之不受歷工部郎中改南
兵部出為延平知府毁淫祠數十百所以其材葺學宫
司禮太監蕭敬家奴殺人置之法調福州議均徭曰郡
多士大夫其士大夫又多旧産民有産者無幾耳而徭
則盡責之民請分民半役士大夫率不便巡按御史汪
珊力持之議乃行嘉靖三年擢廣東提學副使累遷南
京光禄卿歷右副都御史巡撫應天十府蘇松田不甚
相懸下者畝五升上者至二十倍鐸令賦最重者減耗
米派輕齎最輕者徵本色增耗米隂輕重之賦乃均諸
推收田從圩不從戶詭寄無所容州縣荒田四千四百
餘頃歲勒民償賦鐸以所清漏賦及他竒羨補之議徭
役及裁郵置費凡數十百條民皆稱便遷南京兵部侍
郎進吏部右侍郎九廟災自陳去鐸有文學内行修潔
仕雖通顯家具蕭然卒贈工部尚書諡恭簡
陶諧字世和會稽人弘治八年鄉試第一明年成進士
選庶吉士授工科給事中請命儒臣日講大學衍義孝
宗嘉納之正德改元劉瑾等亂政諧請以瑾等誤國罪
告先帝罪之勿赦瑾摘其譌字令對狀伏罪乃宥之帝
命中官崔杲等往江南浙江織造杲等復乞長蘆鹽引
諧再疏爭皆不聽諧當出理邊儲以工科掌印無人請
俟行日遣官代署瑾遂中諧下詔獄廷杖斥為民旋榜
為奸黨又誣以巡視十庫時缺布不奏復械至闕下杖
之謫戍肅州瑾誅釋還鄉其黨猶用事竟不獲召嘉靖
元年復官未至除江西僉事轉河南管河副使命沿河
植柳傍藝葭葦有事採以為埽總理都御史請推行之
諸道歲省費鉅萬遷參政歷左右布政使皆在河南久
之擢右副都御史提督南贛汀漳軍務疏言守令遷太
驟宜以六年為期言官忤旨當優容養病官才力堪任
者毋終棄時南京御史馬剔等劾王瓊被逮而新例養
病久者率不復收敘故諧以為言又奏今天下差徭煩
重既有河夫機兵打手富戶力士諸役乃編審里甲復
徵曠丁課及供億諸費乞皆罷免帝採納之尋遷兵部
右侍郎總督兩廣軍務海寇陳邦瑞許折桂等突入波
羅廟欲犯廣州為指揮李嶅所蹙邦瑞投水死折桂還
所執指揮二人乞就撫諧居折桂等東莞編為總甲使
約束其黨五百人為新民兵部以降賊羣聚恐乘隙為
變令解散其黨已陽春賊趙林花等攻城與德慶賊鳳
二全相倚為患諧討破百二十五砦帝曰諧功足錄第
前縱患者誰乃僅賚銀幣瓊山沙灣洞賊黎佛二等殺
典史諧復𠞰平為總督三年俘斬絫萬母憂歸起兵部
左侍郎九廟災自陳致仕歸卒贈兵部尚書隆慶初諡
莊敏孫大順字景熙嘉靖四十五年進士歷官福建右
布政使司帑失銀吏卒五十人皆坐繫大順言於左使
曰盜者兩三人耳何盡繫之為請為公治之乃縱囚令
跡盜果得真者終右副都御史廣西巡撫弟大臨字虞
臣嘉靖三十五年進士及第授編修吴時來劾嚴嵩大
臨為定疏草時來下詔獄詰所共謀大臨不顧日餉之
藥物時來亦忍死無一言萬歷初累官吏部侍郎卒贈
吏部尚書諡文僖大臨少應舉杭州隣婦夜奔拒之旦
遂徙舍為人寬然長者而内持貞介不以勢利易大順
子允淳與父同登進士終尚寶丞
潘塤字伯和山陽人正德三年進士授工科給事中性
剛決彈劾無所避論諸大寮王鼎劉機甯杲陳天祥等
多見納乾清宫災塤上疏曰陛下涖阼九年治效未臻
災祥迭見臣願非安宅不居非大道不由非正人不親
非儒術不崇非大閱不觀兵非執法不成獄非骨月之
親不干政非汗馬之勞不濫賞臣聞陛下好戲謔矣臣
以為入而内庭琴瑟鐘鼔人倫之樂不必遊離宫以為
懽狎羣小以為快也出而外廷華裔一統莫非臣妾不
必收朝官為私人集遠人為勇士也聞陛下好佛矣臣
以為南郊有天地太廟有祖宗鍚祉迎庥佛於何有番
僧可逐而度僧可止也聞陛下好勇好貨好土木矣臣
以為誅奸遏亂大勇也不須馳馬試劍以自勞三軍六
師大武也不須邊將邊軍以自擁任土作貢皇店奚為
闤闠駢闐内市安用阿房壯麗古以為金塊珠礫也况
養豹乎金碧熒煌古以為塗膏釁血也況供佛乎是數
者之好皆可已而不已者也疏入報聞十一年正月上
書言陛下始者血氣未定禮度或踰今春秋已盛更絃
易轍此其時也昔太甲居桐處仁遷義不失中興漢武
下輪臺之詔年已七十猶為令主况陛下過未浮於太
甲悔又早於武帝何愆不可蓋何治不可建乎時欲毁
西安門外民居有所興作塤與御史熊相曹雷復切諫
皆不報三遷至兵科都給事中右都督毛倫以附劉瑾
論死削世廕倫嘗有德於錢寧恃為内援其子求復襲
塤等力爭寧從中主之寢其奏忽中旨命塤與吏科給
事中吕經各進一階外調舉朝大駭給事中邵錫御史
王金等交章請留不報遂添註塤開州同知嘉靖七年
累官右副都御史巡撫河南潞州巨盜陳卿據青陽山
為亂山西巡撫江潮常道先後討賊無功乃勅塤會𠞰
塤謀於道曰賊守險難以陣合諸路夾攻出不意奪其
險乃可禽也遂分五哨三路入募土人為導首攻奪井
腦賊悉衆爭險官軍奮擊大破之追奔至莎草嶺燬安
陽諸巢山東副使牛鑾由潞城入破賊李莊泉其夕河
南副使翟瓉搗卿巢卿敗走瓉追敗之欒莊山又敗之
神河山西僉事陳大綱亦屢蹙賊先後降二千三百餘
人自進兵至搜滅賊巢凡二十九日捷聞帝將大賚遣
給事中夏言往覈未報河南大饑塤不以時振而河南
知府范鏓不待報輒開倉發粟民德而頌之塤怨聲大
起流聞禁中帝切責撫按匿災狀塤惶恐引罪且歸罪
於鏓遂為給事中蔡經等所劾詔罷塤永不敘用言覈
上平賊功塤為首桂萼惡之但賚銀幣年八十七卒吕
經字道夫陜西寧州人正德三年進士授禮科給事中
九年乾清宫災經上疏極論義子番僧邊帥之害屢遷
吏科都給事中復極論馬昂女弟入宫事又劾方面最
貪暴者四人羣小咸惡遂謫蒲州同知又以事忤中官
黃玉誣劾繫獄世宗即位擢山東參政嘉靖十三年累
官右副都御史巡撫遼東故事每軍一佐以餘丁三每
馬一給牧地五十畝經損餘丁之二編入均徭冊盡收
牧地還官又役軍築邊牆督趣過當諸軍詣經乞罷役
都指揮劉尚德叱之不退經呼左右榜訴者卒遂爭毆
尚德經竄花馬寺幽室中亂卒毁府門火均徭冊搜得
經裂其冠裳幽之都司署帝詔經還朝都指揮袁璘將
尅諸軍草價為辦裝平復執經裸而寘之獄虐辱之脅
鎮守中官王純等奏經十一罪帝逮經亂卒復寘官校
於獄久之始解經下詔獄謫戍茂州數年釋還隆慶初
復官卒亂卒為曾銑所定見銑傳
歐陽重字子重盧陵人正德三年進士殿試對策歷詆
闕政授刑部主事劉瑾兄死百官往弔重不往張銳錢
寧掌厰衛連搆搢紳獄重皆力與爭銳等假他事繫之
獄贖杖還職仍停俸再還郎中歷四川雲南提學副使
遷浙江按察使未上嘉靖六年春拜右僉都御史巡撫
應天會試甸土酋安銓鳳朝文反廷議以重諳滇事乃
改雲南初武定土知府鳳詔母子坐事留雲南朝文紿
其衆言詔已戮官軍將盡滅其部黨以故諸蠻悉從為
亂攻圍會城重督兵擊敗之而遣詔母子還故地其黨
愕相率歸之朝文計窮絶普渡河走追兵至殱焉銓逃
尋甸故巢官軍攻破其砦執銓賊盡平乃散其黨二萬
人遷尋甸府於鳳梧山下更設守禦千戶所重推功於
前撫臣傅習並進秩任子緬甸木邦隴川孟密孟養諸
酋相讐殺各訐奏於朝下重等勘覆遣參政王汝舟知
府嚴時泰等遍歷諸蠻譬以禍福皆還侵地供貢如故
重列善後數事悉報可賜璽書褒諭重乃䘏創殘振貧
乏輕徭賦規畫鹽鐵商税屯田諸務民咸便之雲南歲
貢金千兩費不貲大理太和蒼山産竒石鎮守中官遣
軍匠攻鑿山崩壓死無算重皆疏罷之浮費大省當是
時鎮守太監杜唐黔國公沐紹勛相比為奸利長吏不
敢問羣盜由此起重疏言盜率唐紹勛莊戶請究主者
又奏紹勛任千戸何經廣誘奸人奪民産唐役占官軍
歲取財萬計因極言鎮守中官宜革帝頗納其言頻下
詔飭紹勛命唐還京待勘二人懼且怒遣人結張璁謀
去重會重奉命清異姓冒軍弊都司久未報給餉後期
唐等遂嗾六衛軍譁於軍門巡按御史劉臬以聞劾重
及唐紹勛處置失當璁從中主之解重職責臬黨庇調
外任唐紹勛不問都給事中夏言等抗章曰以軍士譟
罪撫按紀綱謂何况重奉詔非生事臬言唐紹勛罪與
重等今處分失宜無以服天下頃年士卒驕悍相效成
風類以月糧借口如甘肅大同福州保定事變屢見失
今不治他日當事之臣以此為諱專務姑息孰肯為陛
下任事哉願曲宥二臣全朝廷之體帝怒奪言等俸重
罷歸在道聞御史王化劾其為桂萼黨不勝忿抗疏陳
辨請錄大禮大獄被逐諸臣而自乞褫職又言得紹勛
所遣百戶丁鎮私書知行賄張璁乞其覆護璁奸佞不
宜在左右璁疏辨帝以重失職怨望黜為民重以臬被
謫言等奪俸皆由已致之復疏乞重譴代言官罪帝益
怒以已除名置不問重家居二十餘年言者屢薦竟不
復召
朱裳字公垂沙河人年十四為諸生讀書黌舍躬執㸑
提學御史顧潜俾受學於崔銑登正德九年進士擢御
史巡鹽河南錢寧遣人牟鹽利裳禁不予巡按山東前
御史王相忤鎮守中官黎鑑被誣下詔獄裳抗疏直相
劾鑑八罪帝還自宣府裳請下罪已詔新庶政以結人
心不報山東大水淹城武單二城以裳言命相地改築
帝幸南都久裳極陳小人熒惑之害出為鞏昌知府嘉
靖二年舉治行卓異遷浙江副使日啜菜羹妻操井臼
迎父就養同列知其貧製衣一襲為夀父亦拒不納三
遷至浙江左布政使以右副都御史總理河道數條上
方略外艱歸久不起帝南巡謁行在命以故官總理河
道迎章聖太后梓宫冒暑卒隆慶中追贈戶部右侍郎
諡端簡
陳察字元習常熟人弘治十五年進士授南昌推官正
德初擢南京御史尋改北劉瑾既誅武宗猶日狎羣小
察偕同官請務講學節嗜欲勤視朝語甚切直以養親
歸家居九年始赴補會帝將親征宸濠察請無行而亟
下罪已詔忤旨奪俸一年諭羣臣更諫必置極典俄巡
按雲南助巡撫何孟春討定彌勒州以功增秩世宗即
位疏言金齒騰衝地極邊徼既統以巡撫總兵又有監
司守備分轄無事鎮守中官因劾太監劉玉都督沐崧
罪詔並罷還嘉靖初按四川請罷鎮守中官不聽帝親
鞫楊言落其一指察大呼曰臣願以不肖軀易言命不
忍言獨死帝目攝之察不為動退具疏申理且請下王
邦竒於獄直聲震朝野巡視京營與給事中王科極陳
武定侯郭勛貪横狀擢南京太僕少卿疏辭因請召前
給事中劉世賢等二十餘人帝怒責以市恩要名貶遠
方雜職給事中王俊民鄭一鵬論救皆奪俸察補海陽
教諭累遷山西左布政使入為光禄卿十二年以僉都
御史巡撫南贛居二年乞休因薦前都御史萬鏜大理
卿董天錫等十四人可用吏部請從其言帝奪部臣俸
責察徇私妄舉斥為民察居官廉既歸敝衣糲食而已
孫懋字德夫慈谿人正德六年進士授浦城知縣擢南
京吏科給事中御史張經寧波知府翟唐忤奄人被逮
懋偕同官論救織造太監史宣誣主事王鑾知縣胡守
約下之詔獄懋言宣妄言御賜黃棍聽撻死官吏脅主
簿孫錦死今又誣守職臣乞治宣罪還鑾守約故任未
幾復偕諸給事言臣等屢建白不擇可否一槩留中萬
一奸人隂結黨類公行阻遏朝有大事陛下不聞大臣
不知禍可勝言皆不報已又劾罷鹽法侍郎薛章請黜
太僕少卿馬陟留御史徐文華召還謝遷韓文孫交張
原周廣高公韶王思等罷游畋射獵復御朝常儀還久
留邊兵汰錦衣冗官諸疏皆侃侃江彬導帝巡幸懋言
彬島桀憸邪挾至尊出居庸無大臣保護獨處沙漠將
半載兩宫違養郊廟不親四方災異迭見盜賊蜂起留
彬一日為宗社一日憂乞立寘重典時中外章奏帝率
不省視規主闕者往往得無罪一觸權倖禍立至人皆
為懋危而彬方日侍帝娱樂亦不之見也請回鑾諫南
幸懋皆與宸濠反帝在南都懋從行請急定平賊功賞
既又數請還京率同官伏闕皆不省世宗即位疏薦建
言貶謫諸臣周廣范輅等二十人皆召用劾南京祭酒
陳霽太常卿張道榮皆罷未幾言謝遷韓文起用乞倣
宋起文彦博故事不煩職務大禮大政時令參預必有
裨新政帝雖善之不能用出為廣東參議遷副使嘉靖
四年有錦衣官校偵事廣東懋與按察使張祐疑其偽
執之事聞逮下詔獄謫藤縣典史屢遷至廣西布政使
十六年入為應天府尹坐所進鄉試錄忤旨致仕卒
王儀字克敬文安人嘉靖二年進士除靈璧知縣以能
調嘉定七年擢御史巡按陜西秦府豪占民産儀悉奪
還民延綏大饑朝命陜西布政使胡忠為巡撫儀論罷
之已巡按河南趙府輔國將軍祐椋招亡命殺人劫敓
積十餘年莫敢發儀偕巡撫吴山奏之奪爵禁錮會儀
出為蘇州知府甫三月祐椋潜入都春儀捃摭并訐都
御史毛伯温以私憾入已罪且言臣嘗建醮祈皇嗣為
知府王天民訕笑請并按問帝心知祐椋罪而悦其建
醮語為遣使覆按解儀伯温任下天民獄使者奏儀不
誣第祐椋罪在赦前宜輕坐帝終憐祐椋愛已竟復其
爵除儀名伯温山天民皆得罪終嘉靖世多以誹謗齋
醮獲重禍由祐椋訐奏始儀去蘇州士民走闕下乞留
帝不許既而薦起知撫州蘇州士民復走闕下乞還儀
至再不報歸愬於巡撫侯位位以聞帝乃許之至則歎
曰蘇賦當天下什二而田額淆無可考何以定賦乃履
畝丈之使縣各為籍以八事定田賦以三條核税課徭
役雜辦維均治為知府第一進浙江副使飭蘇松常鎮
兵備時巡撫歐陽鐸均田賦儀佐之以治蘇者推行於
旁郡坐與操江王學夔討賊敗績停俸戴罪未幾殪賊
江中進秩一等遷山西右參政分守冀寧寇抵清源城
儀洞開城門寇疑引去按行所部築城郭積糗糧榆次
平定間遂皆有城二十一年擢右僉都御史巡撫宣府
寇入龍門總兵官郤永等敗之儀進右副都御史尋以
築邊垣賚銀幣寇自萬全右衛入游騎犯完唐奪俸二
級考察拾遺貶一官已勘上失事罪貶秩如初久之除
肅州兵備副使協巡撫楊博徙哈密遺種於境外稍遷
右參政復拜右僉都御史巡撫甘肅未行諳達犯京師
詔儀馳鎮通州仇鸞部卒掠民貲捕笞之枷市門外鸞
訴於帝逮訊斥為民卒隆慶初子緘訟冤復官賜䘏緘
官按察使分巡遼陽以知兵名王學夔安福人正德時
以吏部主事諫南巡跪闕下受杖嘉靖初奏請裁戚畹
又申救言官歷考功文選郎中廉謹為時所稱嘗撫治
鄖陽有偽稱皇子者諸司議用兵學夔曰妄豎子耳密
捕致之辟累遷南京吏禮兵三部尚書隆慶萬歷間存
問者再年九十四卒贈太子少保
曾鈞字廷和進賢人嘉靖十一年進士授行人擢南京
禮科給事中時四方銀場得不償費且為盜窟鈞奏罷
之鈞剛廉疾俗首劾罷參贊尚書劉龍已劾翊國公郭
勛禮部尚書嚴嵩未幾劾工部侍郎蔣淦延綏巡撫趙
錦最後劾罷操江都御史柴經直聲震一時出為雲南
副使兩司詣黔國公率廷謁鈞始正其禮且釐還所侵
麗江民地遷四川參政黔寇亂撫定之屢遷河南左布
政使三十一年以右副都御史總理河道徐邳等十七
州縣連被水患帝憂之趣上方略鈞請濬劉伶臺至赤
宴廟八十里築草灣老黃河口增高家堰長堤繕新莊
等舊牐閱數月工成進工部右侍郎治河四年入為南
京刑部右侍郎久之乞歸家居十餘年卒贈刑部尚書
諡恭肅
贊曰鄭岳等居官歷著風操箴主闕抑近倖本末皆有
可觀斤斤奉職所至以治辦聞殆列卿之良歟唐胄論
安南切於事理歐陽鐸之均田賦惠愛在民令久於其
任幾與周忱比矣
明史卷二百三
