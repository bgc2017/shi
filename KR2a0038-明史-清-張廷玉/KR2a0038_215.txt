欽定四庫全書
明史卷一百六十五考證
陶成傳又自抵賊巢諭降者三千餘人(臣)方煒按是
時總兵徐恭尚書石璞久屯無功共推成成抵賊壘
留七日諭降之見識大錄謹附識
陶成傳(子魯附)每平賊率置縣建學以教化之(臣)方
煒按魯前後平瀧水後山賊置從化縣平恩平陽江
賊置恩平陽平縣平新寧白水賊置新寧縣見識大
錄謹附識
丁瑄傳十三年四月茂七圍延平刷卷御史張海登城
撫諭(臣)方煒按是時尤溪賊蔣福成有衆萬餘同
知鄧洪等帥兵捕之福成與茂七合官軍殱焉張海
遣都指揮張某以兵四千往𠞰敗績茂七遂圍延平
見紀事本末謹附識
丁瑄傳茂七雖死其從子伯孫等復熾朝廷更遣陳懋
等以大軍討(臣)方煒按明實錄十四年正月上以
閩師老無功命寧陽侯陳懋為征南將軍保定伯梁
瑤平江伯陳豫為副總兵是懋等之遣在茂七未殱
之前也紀事本末所載亦同與傳互異謹附識
毛吉傳成化元年二月新會告急(臣)方煒按元年正
月賊出惠之河源轉掠翁源吉率官軍二十追之賊
大敗遂西奔見識大錄謹附識
郭緒傳初孟密宣撫司之設也實割木邦宣慰司地既
而孟密思揲復於界外侵木邦地二十七所屢諭之
還不聽乃調孟養宣撫思禄兵脅之思揲始還所侵
地然多殺孟養兵思禄讎之𤼵兵越金沙江奪木邦
故割孟密地十有三所兩酋搆怨不已(臣)方煒按
思禄即思任少子據孟養地為亂正統十三年王驥
與畫金沙江為界許以酋目居孟養及征孟密時參
政毛科檄思禄兵思禄以嬴卒數千應孟密來禦科
大敗思禄軍殱焉遂違誓渡江而據孟養自立見明
實錄謹附考
