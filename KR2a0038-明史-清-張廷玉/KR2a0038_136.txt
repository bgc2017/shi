欽定四庫全書
明史卷一百二十六
大學士張廷玉等奉敕修
列傳第十四
李文忠鄧愈
湯和沐英
李文忠字思本小字保兒盱眙人太祖姊子也年十二
而母死父貞㩗之轉側亂軍中瀕死者數矣踰二年乃
謁太祖於滁陽太祖見保兒喜甚撫以為子令從己姓
讀書穎敏如素習年十九以舍人將親軍從援池州破
天完軍驍勇冠諸將别攻青陽石埭太平旌德皆下之
敗元院判阿勒哈於萬年街復敗苗軍於於潛昌化進
攻淳安夜襲洪元帥降其衆千餘授帳前左副都指揮
兼領元帥府事尋會胡大海鄧愈之師取建德以為嚴
州府守之苗帥楊完者以苗獠數萬水陸奄至文忠將
輕兵破其陸軍取所馘首浮巨筏上水軍見之亦遁完
者復来犯與鄧愈擊却之進克浦江禁焚掠示恩信義
門鄭氏避兵山谷招之還以兵護之民大悦完者死其
部將乞降撫之得三萬餘人與胡大海拔諸暨張士誠
寇嚴州禦之東門使别將出小北門間道襲其後夾擊
大破之踰月復來攻又破之大浪灘乘勝克分水士誠
遣將據三溪復擊敗之斬陸元帥焚其壘士誠自是不
敢窺嚴州進同僉行樞密院事胡大海得漢將李明道
王漢二送文忠所釋而禮之使招建昌守將王溥溥降
苗將蒋英劉震殺大海以金華叛文忠遣將擊走之親
撫定其衆處州苗軍亦殺耿再成叛文忠遣將屯縉雲
以圖之拜浙東行省左丞總制嚴衢信處諸全軍事吳
兵十萬方急攻諸全守將謝再興告急遣同僉胡德濟
往援再興復請益兵文忠兵少無以應會太祖使邵榮
討處州亂卒文忠乃揚言徐右丞邵平章將大軍刻日
進吳軍聞之懼謀夜遁德濟與再興帥死士夜半開門
突擊大破之諸全遂完明年再興叛降於吳以吳軍犯
東陽文忠與胡深迎戰於義烏將千騎横突其陣大敗
之已用深策去諸全五十里别築一城以相掎角士誠
遣司徒李伯昇以十六萬衆來攻不克踰年復以二十
萬衆攻新城文忠帥朱亮祖等馳救去新城十里而軍
德濟使人告賊勢盛宜少駐以俟大軍文忠曰兵在謀
不在衆乃下令曰彼衆而驕我少而銳以銳遇驕必克
之矣彼軍輜重山積此天以富汝曹也勉之會有白氣
自東北來覆軍上占之曰必勝詰朝會戰天大霧晦冥
文忠集諸將仰天誓曰國家之事在此一舉文忠不敢
愛死以後三軍乃使元帥徐大興湯克明等將左軍嚴
德王德等將右軍而自以中軍當敵衝會處州援兵亦
至奮前搏擊霧稍開文忠横槊引鐵騎數十乘高馳下
衝其中堅敵以精騎圍文忠數重文忠手所格殺甚衆
縦騎馳突所向皆披靡大軍乘之城中兵亦鼓譟出敵
遂大潰逐北數十里斬首數萬級溪水盡赤𫉬將校七
百甲士三千鎧仗芻粟收數日不盡伯昇僅以身免捷
聞太祖大喜召歸宴勞彌日賜御衣名馬遣還鎮明年
秋大軍伐吳令攻杭州以牽制之文忠帥亮祖等克桐
廬新城富陽遂攻餘杭守將謝五再興弟也諭之降許
以不死五與再興子五人出降諸將請僇之文忠不可
遂趨杭州守將潘元明亦降整軍入元明以女樂迎麾
去之營於麗譙下令曰擅入民居者死一卒借民釜斬
以徇城中帖然得兵三萬糧二十萬就加榮禄大夫浙
江行省平章事復姓李氏大軍征閩文忠别引軍屯浦
城以逼之師還餘寇金子隆等聚衆剽剠文忠復討禽
之遂定建延汀三州命軍中收養道上棄兒所全活無
算洪武二年春以徧將軍從右副將軍常遇春出塞薄
上都走元帝語具遇春𫝊遇春卒命文忠代將其軍奉
詔會大將軍徐達攻慶陽行次太原聞大同圍急謂左
丞趙庸曰我等受命而來閫外之事苟利於國專之可
也今大同甚急援之便遂出雁門次馬邑敗元游兵禽
平章劉特穆爾至白楊門天雨雪已駐營文忠令移
前五里阻水自固元兵乘夜來劫文忠堅壁不動質明
敵大至以二營委之殊死戰度敵疲乃出精兵左右擊
大破之禽其將圖爾卜俘斬萬餘人窮追至孟克桑而
還明年拜征虜左副將軍與大將軍分道北征以十萬
人出野狐嶺至興和降其守將進兵察罕諾爾擒平章
珠占次駱駝山走平章沙布迪音次開平降平章沙達
哈等時元帝已崩太子阿裕錫哩塔喇新立文忠諜知
兼程趨應昌元嗣君北走獲其嫡子密迪哩巴拉暨
后妃宫人諸王將相官屬數百人及宋元玉璽金寶十
五玉册二鎮圭大圭玉帶玉斧各一出精騎窮追至北
慶州而還道興州禽國公江文清等降三萬七千人至
紅羅山又降楊思祖之衆萬六千餘人獻捷京師帝御
奉天門受朝賀大封功臣文忠功最授開國輔運推誠
宣力武臣特進榮禄大夫右柱國大都督府左都督封
曹國公同知軍國事食禄三千石予世劵四年秋傅友
德等平蜀令文忠往拊循之築成都新城發軍戍諸郡
要害乃還明年復以左副將軍由東道北征出居庸趨
和林主坤元人遁進至臚朐河遂令部將韓政等守輜
重而自帥大軍人齎二十日糧疾馳至圖拉河元太師
曼濟哈喇章悉衆渡河列騎以待文忠引軍薄之敵稍
却至鄂爾坤河敵來益衆文忠馬中流矢下馬持短兵
門指揮李榮以所乘馬授文忠而自奪敵馬乘之文忠
復馬益殊死戰遂破敵虜𫉬萬計追奔至青海敵兵復
大集文忠乃歛兵據險椎牛饗士縱所獲馬畜於野敵
疑有伏稍稍引去文忠亦引還失故道至桑噶爾瑪乏
水渴甚禱於天所乘馬跑地泉湧出三軍皆給乃刑牲
以祭遂還是役也兩軍勝負相當而宣寧侯曹良臣指
揮使周顯常榮張耀俱戰死以故賞不行六年行北平
山西邊敗敵於三角村七年遣部將分道出賽至賽音
克拉克川俘平章陳阿里至順寧楊門斬沁珠克壘至
白登禽太尉不花其秋克大寧高州斬宗王托克托錫
哩禽承旨百家奴追奔至氊帽山擊斬魯王獲其妃及
司徒塔海等進師豐州禽元故官十二人馬駝牛羊甚
衆窮追至伯勒齊乃還是後屢出備邊十年命與韓國
公李善長議軍國重事十二年洮州十八番族叛與西
平侯沐英合兵討平之築城東籠山南川置洮州衛還
言西安城中水鹹鹵不可飲請鑿地引龍首渠入城以
便汲從之還掌大都督府兼領國子監事文忠器量沉
宏人莫測其際臨陣踔厲風發遇大敵益壮頗好學問
常師事金華范祖幹胡翰通曉經義為詩歌雄駿可觀
初太祖定應天以軍興不給增民田租文忠請之得減
額其釋兵家居恂恂若儒者帝雅愛重之家故多客嘗
以客言勸帝少誅僇又諫帝征日本及言宦者過甚非
天子不近刑人之義以是積忤旨不免譴責十六年冬
遂得疾帝親臨視使淮安侯華中護醫藥明年三月卒
年四十六帝疑中毒之貶中爵放其家屬於建昌衛諸
醫並妻子皆斬親為文致祭追封岐陽王諡武靖配享
太廟肖像功臣廟位皆第三父貞前卒贈隴西王諡恭
獻文忠三子長景隆次增枝芳英皆帝賜名增枝初授
勲衛擢前軍左都督芳英官至中都正留守景隆小字
九江讀書通典故長身眉目疎秀顧盻偉然每朝會進
止雍容甚都太祖數目屬之十九年襲爵屢出練軍湖
廣陜西河南市馬西番進掌左軍都督府事加太子太
傅建文帝即位景隆以肺腑見親任嘗被命執周王橚
及燕兵起長興侯耿炳文討燕失利齊泰黃子澄等共
薦景隆乃以景隆代炳文為大將軍將兵五十萬北伐
賜通天犀帶帝親為推輪餞之江滸令一切便宜行事
景隆貴公子不知兵惟自尊大諸宿將多怏怏不為用
景隆馳至德州會兵進營河間燕王聞之喜語諸將曰
李九江紈綺少年耳易與也遂命世子居守戒勿出戰
而自引兵援永平直趨大寧景隆聞之進圍北平都督
瞿能攻張掖門垂破景隆忌能攻止之及燕師破大寧
還軍擊景隆景隆屢大敗奔德州諸軍皆潰明年正月
燕王攻大同景隆引軍出紫荆關往救無功而還帝慮
景隆權尚輕遣中官齎璽書賜黃鉞弓矢專征伐方渡
江風雨舟壊賜物盡失乃更置以賜四月景隆大誓師
於德州會武定侯郭英安陸侯吳傑等於真定合軍六
十萬進營白溝河與燕軍連戰復大敗璽書斧鉞皆委
棄走德州復走濟南斯役也王師死者數十萬人南軍
遂不支帝始詔景隆還黃子澄慚憤執景隆於朝班請
誅之以謝天下燕師渡江帝旁皇甚方孝孺復請誅景
隆帝皆不問使景隆及尚書茹瑺都督王佐如燕軍割
地請和燕兵屯金川門景隆與谷王橞開門迎降燕王
即帝位授景隆奉天輔運推誠宣力武臣特進光禄大
夫左柱國增歲禄千石朝廷有大事景隆猶以班首主
議諸功臣咸不平永樂二年周王發其建文時至邸受
賂事刑部尚書鄭賜等亦劾景隆包藏禍心蓄養亡命
謀為不軌詔勿問已成國公朱能吏部尚書蹇義與文
武羣臣廷劾景隆及弟增枝逆謀有状六科給事中張
信等復劾之詔削勲號絶朝請以公歸第奉長公主祀
亡何禮部尚書李至剛等復言景隆在家坐受閽人伏
謁如君臣禮大不道增枝多立莊田蓄僮僕無慮千百
意叵測於是奪景隆爵竝增枝及妻子數十人錮私第
没其財産景隆嘗絶食旬日不死至永樂末乃卒正統
十三年始下詔令增枝等啟門第得自便弘治初錄文
忠後以景隆曾孫璿為南京錦衣衛世指揮使卒子濓
嗣卒子性嗣嘉靖十一年詔封為臨淮侯禄千石踰年
卒無子復以濓弟沂紹封卒子庭竹嗣屢典軍府提督
操江佩平蠻將軍印鎮湖廣卒子言恭嗣守偹南京入
督京營累加少保言恭字惟寅好學能詩折節寒素子
宗城少以文學知名萬歷中倭犯朝鮮兵部尚書石星
主封貢薦宗城才授都督僉事充正使持節往指揮楊
方亨副之宗城至朝鮮釡山倭來益衆道路籍籍言且
劫二使宗城恐變服逃歸而方亨渡海為倭所辱宗城
下獄論戍以其子邦鎮嗣侯明亡爵絶
鄧愈虹人初名友德太祖為賜名父順興據臨濠與元
兵戰死兄友隆代之復病死衆推愈領軍事愈年甫十
六每戰必先登陷陣軍中咸服其勇太祖起滁陽愈自
盱眙來歸授管軍總管從渡江克太平破禽陳額森略
定溧陽溧水下集慶取鎮江皆有功進廣興翼元帥出
守廣德州破長鎗帥謝國璽於城下俘其總管武世榮
獲甲士千人移鎮宣州以其兵取績溪與胡大海克徽
州遷行樞密院判官守之苗帥楊完者以十萬衆來攻
守禦單弱愈激厲將士與大海合擊破走之進拔休寧
婺源𫉬卒三千徇下高河壘與李文忠胡大海攻建德
道遂安破長鎗帥余子貞逐北至淳安又破其援兵遂
克建德楊完者來攻破禽其將李副樞降溪洞兵三萬
踰月復破完者於烏龍嶺再遷僉行樞密院事略臨安
李伯昇來援敗之閑林寨遣使說降饒州守將于光遂
移守饒饒濱彭蠡湖與友諒接境數來侵輒擊却之進
江南行省參政總制各翼軍馬取浮梁徇樂平餘干建
昌皆下友諒撫州守將鄧克明為吳宏所攻遣使偽降
以緩師愈知其情卷甲夜馳二百里比明入其城克明
出不意單騎走愈號令嚴肅秋毫不犯遂定撫州克明
不得已降會友諒丞相胡廷瑞獻龍興路改洪都府以
愈為江西行省參政守之而命降將祝宗康泰以所部
從二人初不欲降及奉命從徐達攻武昌遂反舟次女
兒港趨還乘夜破新城門而入愈倉卒聞變以數十騎
走數與賊遇從騎死且盡窘甚連易三馬馬輒踣最後
得養子馬乘之始得奪撫州門以出奔還應天太祖弗
之罪也既而徐達還師復洪都復命愈佐大都督朱文
正鎮之其明年友諒衆六十萬入宼樓船高與城等乘
漲直抵城下圍數百重愈分守撫州門當要衝友諒親
督衆來攻城壊且三十餘丈愈且築且戰敵攻益急晝
夜不解甲者三月太祖自將來援圍始解論功與克敵
等太祖已平武昌使愈帥兵徇江西未附州縣鄧克明
之弟志清據永豐有卒二萬愈擊破之禽其大帥五十
餘人從常遇春平沙坑麻嶺諸寨進兵取吉安圍贑州
五月乃克之進江西行省右丞時年二十八兵興諸將
早貴未有如愈與李文忠者愈為人簡重慎密不憚危
苦將軍嚴善撫降附其徇安福也部卒有虜掠者判官
潘樞入謁面責之愈驚起謝趣下令掠民者斬索軍中
所得子女盡出之樞因閉置空舍中自坐舍外作糜食
之卒有謀乘夜劫取者愈鞭之以徇樞悉護遣還其家
民大悦已而遇春克襄陽以愈為湖廣行省平章鎮其
地賜以書曰爾戍襄陽宜謹守法度山寨來歸者兵民
悉仍故籍小校以下悉令屯種且耕且戰爾所戍地鄰
庫庫若爾愛加於民法行於軍則彼所部皆將慕義來
歸如脱虎口就慈母我賴爾如長城爾其勉之愈披荆
棘立軍府營屯拊循招徠威惠甚著吳元年建御史臺
召為右御史大夫領臺事洪武元年兼太子諭德大軍
經略中原愈為征戍將軍帥襄漢兵取南陽以北未附
州郡遂克唐州進攻南陽敗元兵於瓦店逐北抵城下
遂克之禽史國公等二十六人隨葉舞陽魯山諸州縣
相繼降攻下牛心光石洪山諸山寨均房金商之地悉
定三年以征虜左副副將軍從大將軍出定西庫庫屯
車道峴愈直抵其壘立柵逼之庫庫敗走分兵自臨洮
進克河州招諭吐番諸酋長宣慰何索諾穆温布等皆
納印降追豫王至西黃河抵黑松林斬其大將河州以
西朵甘烏斯藏諸部悉附出甘肅西北數千里而還論
功授開國輔運推誠宣力武臣特進榮禄大夫右柱國
封衛國公同參軍國事歲禄三千石予世劵四年伐蜀
命愈赴襄陽練軍馬運糧給軍士五年辰澧諸蠻作亂
以愈為征南將軍江夏侯周德興江隂侯吳良為副討
之愈帥楊璟黃彬出澧州克四十八洞又捕斬房州反
者六年以右副將軍從徐達巡西北邊十年吐番川藏
為梗剽貢使愈以征西將軍偕副將軍沐英討之分兵
為三道窮追至崑崙山俘斬萬計𫉬馬牛羊十餘萬留
兵戍諸要害乃還道病至夀春卒年四十一追封寧河
王諡武順長子鎮嗣改封申國公以征南副將軍平永
新龍泉山宼再出塞有功其妻李善長外孫也善長敗
坐姦黨誅弟銘錦衣衛指揮僉事征蠻卒於軍有子源
為鎮後弘治中授源孫炳為南京錦衣衛世指揮使嘉
靖十一年詔封炳子繼坤定遠侯五𫝊至文明崇禎末
死流賊之難
湯和字鼎臣濠人與太祖同里閈幼有竒志嬉戲嘗習
騎射部勒羣兒及長身長七尺倜儻多計略郭子興初
起和帥壮士十餘人歸之已功授千戶從太祖攻大洪
山克滁州授管軍總管從取和州時諸將多太祖等夷
莫肯為下和長太祖三歲獨奉約束甚謹太祖甚悦之
從定太平𫉬馬三百從擊陳額森流矢中左股拔矢復
鬪卒與諸將破禽額森别下溧水句容從定集慶從徐
達取鎮江進統軍元帥徇奔牛吕城降陳保二取金壇
常州以和為樞密院同僉守之常與吳接境張士誠間
諜百出和防禦嚴密敵莫能窺再寇再擊却之俘斬千
計進攻無錫大破吳軍於錫山走莫天祐獲其妻子進
中書左丞以舟師徇黃楊山敗吳水軍𫉬千戶四十九
人拜平章政事援長興與張士信戰城下城中兵出夾
擊大敗之俘卒八千解圍而還討平江西諸山寨永新
守將周安叛進擊敗之連破其十七寨圍城三月克之
執安以獻還守常州從大軍伐士誠克太湖水寨下吳
江州圍平江戰於閶門飛礟傷左臂召還應天創愈復
往攻克之論功賜金帛初建御史臺以和為左御史大
夫兼太子諭德尋拜征南將軍與副將軍吳禎帥常州
長興江隂諸軍討方國珍渡曹娥江下餘姚上虞取慶
元國珍走入海追擊敗之獲其大帥二人海舟二十五
艘斬馘無算還定諸屬城遣使招國珍國珍詣軍門降
得卒二萬四千海舟四百餘艘浙東悉定遂與副將軍
廖永忠伐陳友定自眀州由海道乘風抵福州之五虎
門駐師南臺使人諭降不應遂圍之敗平章庫春於城
下參政袁仁請降遂乘城入分兵徇興化漳泉及福寧
諸州縣進拔延平執友定送京師時洪武元年正月也
大軍方北伐命造舟明州運糧輸直沽海多颶風輸鎮
江而還拜偏將軍從大將軍西征與右副將軍馮勝自
懷慶踰太行取澤潞晉絳諸州郡從大將軍拔河中明
年渡河入潼關分兵取涇州使部將招降張良臣既而
叛去會大軍圍慶陽執斬之又明年復以右副將軍從
大將軍敗庫庫於定西遂定寧夏逐北至察罕諾爾禽
猛將虎陳獲馬牛羊十餘萬徇東勝大同宣府皆有功
還授開國輔運推誠宣力武臣榮禄大夫柱國封中山
侯歲禄千五百石予世劵四年拜征西將軍與副將軍
廖永忠帥舟師溯江伐夏夏人以兵扼險攻不克江水
暴漲駐師大溪口久不進而傅友德已自秦隴深入取
漢中永忠先驅破瞿塘關入䕫州和乃引軍繼之入重
慶降明昇師還友德永忠受上賞而和不及明年從大
將軍北伐遇敵於斷頭山戰敗亡一指揮帝不問尋與
李善長營中都宫闕鎮北平甓彰德城征察罕諾爾大
捷九年巴延特穆兒為邊患以征西將軍防延安巴延
乞和乃還十一年春進封信國公歲禄三千石議軍國
事數出中都臨清北平練軍伍完城郭十四年以左副
將軍出塞征鼐爾布哈破敵灰山營獲平章伯爾克樞
密使覺通而還十八年思州蠻叛以征虜將軍從楚王
討平之俘𫉬四萬禽其酋以歸和沉敏多智數頗有酒
過守常州時嘗請事於太祖不得醉出怨言曰吾鎮此
城如坐屋脊左顧則左右顧則右太祖聞而銜之平中
原師還論功以和征閩時放遣陳友諒餘孽八郡復擾
師還為秀蘭山賊所襲失二指揮故不得封公伐蜀還
面數其逗撓罪頓首謝乃已其封信國公也猶數其常
州時過失鐫之劵於時帝春秋寖高天下無事魏國曹
國皆前卒意不欲諸將久典兵未有以發也和以間從
容言臣犬馬齒長不堪復任驅策願得歸故鄉為容棺
之墟以待骸骨帝大悦立賜鈔治第中都竝為諸公侯
治第既而倭寇上海帝患之顧謂和曰卿雖老強為朕
一行和請與方鳴謙俱鳴謙國珍從子也習海事常訪
以禦倭賊鳴謙曰倭海上來則海上禦之耳請量地遠
近置衛所陸聚步兵水具戰艦則倭不得入入亦不得
傅岸近海民四丁籍一以為軍戍守之可無煩客兵也
帝以為然和乃度地浙西東竝海設衛所城五十有九
選丁壮三萬五千人築之盡發州縣錢及籍罪人貲給
役役夫往往過望而民不能無擾浙人頗苦之或謂和
曰民讟矣奈何和曰成遠算者不恤近怨任大事者不
顧細謹復有讟者齒吾劍踰年而城成稽軍次定考格
立賞令浙東民四丁以上者戶取一丁戍之凡得五萬
八千七百餘人明年閩中竝海城工竣和還報命中都
新第亦成和帥妻子陛辭賜黃金三百兩白金二千兩
鈔三千錠彩幣四十有副夫人胡氏賜亦稱是竝降璽
書褒諭諸功臣莫能比焉自是和歲一朝京師二十三
年朝正旦感疾失音帝即日臨視惋嘆久之遣還里疾
小間復命其子迎至都俾以安居入内殿勞宴備至賜
金帛御膳法酒相屬二十七年病寖篤不能興帝思見
之詔以安車入覲手拊摩之與叙里閈故舊及兵興艱
難事甚悉和不能對稽首而已帝為流涕厚賜金帛為
葬費明年八月卒年七十追封東甌王諡襄武和晚年
益為恭慎入聞國論一語不敢外泄媵妾百餘病後悉
資遣之所得賞賜多分遺鄉曲見布衣時故交遺老歡
如也當時公侯諸宿將坐奸黨先後麗法稀得免者而
和獨享夀考以功名終嘉靖間東南苦倭患和所築沿
海城戍皆堅緻久且不圯浙人賴以自保多歌思之巡
按御史請於朝立廟以祀和五子長子鼎為前軍都督
僉事從征雲南道卒少子醴積功至左軍都督同知征
五開卒於軍鼎子晟晟子文瑜皆早世不得嗣英宗時
文瑜子傑乞嗣爵竟以歷四十餘年未襲罷之傑無子
以弟倫之子紹宗為後孝宗錄功臣後授紹宗南京錦
衣衛世指揮使嘉靖十一年封靈璧侯食禄千石𫝊子
至孫世隆隆慶中恊守南京兼領後府改提督漕運歴
四十餘年以勞加太子太保進少保卒諡僖敏𫝊爵至
明亡乃絶和曾孫允勣字公讓為諸生工詩負才使氣
巡撫尚書周忱使作啟事即席具數萬言忱薦之朝少
保于謙召詢古今將略及兵事允勣應對如響累授錦
衣千戶偕中書舍人趙榮通問英宗於沙漠托克托布
哈問朝事慷慨酬答不少屈景泰中用尚書胡濙薦
署指揮僉事天順中錦衣偵事者摭允勣舊事以聞謫
為民成化初復故官三年擢署都指揮僉事為延綏東
路參將分守孤山堡孤山最當寇衝允勣奏請築城聚
糧增兵戍守未報寇大至允勣病力疾上馬陷伏死事
聞贈祭如例
沐英字文英定遠人少孤從母避兵母又死太祖與孝
慈皇后憐之撫為子從朱姓年十八授帳前都尉守鎮
江稍遷指揮使守廣信已從大軍征福建破分水關略
崇安别破閔溪十八寨縛馮谷保始命復姓移鎮建寧
節制邵武延平汀州三衛尋遷大都督府僉事進同知
府中機務繁積英年少明敏剖决無滯后數稱其才帝
亦器重之洪武九年命乘𫝊詣關陜抵熙河問民疾苦
事有不便更置以聞明年充征西副將軍從衛國公鄧
愈討吐番西略川藏耀兵崑崙功多封開國輔運推誠
宣力武臣榮禄大夫柱國西平侯食禄二千五百石予
世劵明年拜征西將軍討西番敗之土門峽徑洮州𫉬
其長阿察錫納築城東籠山擊禽酋長三副使癭嗉子
等平朵甘納兒七站拓地數千里俘男女二萬雜畜二
十餘萬乃班師元國公托和齊等屯和林數擾邊十三
年命英總陜西兵出塞略額齊訥路渡黃河登賀蘭山
涉流沙七日至其境分四翼夜擊之而自以驍騎衝其
中堅禽托和齊及知院按珠等𫉬其全部以歸明年又
從大將軍北征異道出塞略公主山長寨克全寧四部
度臚朐河執知院李宣盡俘其衆尋拜征南右副將軍
同永昌侯藍玉從將軍傅友德取雲南元梁王遣平章
達爾瑪以兵十餘萬拒於曲靖英乘霧趨白石江霧霽
兩軍相望達爾瑪大驚友德欲渡江英曰我兵罷懼為
所扼乃帥諸軍嚴陳若將渡者而竒兵從下流濟出其
陳後張疑幟山谷間人吹一銅角元兵驚擾英急麾軍
渡江以善泅者先之長刀斫其軍軍却師畢濟鏖戰良
久復蹤鐡騎遂大敗之生禽達爾瑪僵屍十餘里長驅
入雲南梁王走死右丞觀音保以城降屬郡皆下獨大
理倚點蒼山洱海扼龍首龍尾二關關故南詔築土酋
段世守之英自將抵下關遣王弼由洱水東趨上關胡
海由石門間道渡河扳點蒼山而上立旗幟英亂流斬
關進山上軍亦馳下夾擊禽段世遂拔大理分兵收未
附諸蠻設官立衛守之回軍與友德會滇池分道平烏
撒東川建昌芒部諸蠻立烏撒畢節二衛土酋楊苴等
復煽諸蠻二十餘萬圍雲南城英馳救蠻潰竄山谷中
分兵捕滅之斬級六萬明年詔友德及玉班師而留英
鎮滇中十七年曲靖亦佐酋作亂討降之因定普定廣
南諸蠻通田州糧道二十年平浪穹蠻奉詔自永寧至
大理六十里設一堡留軍屯田明年百夷思倫發叛誘
羣蠻入寇摩沙勒寨遣都督寗正擊破之二十二年思
倫發復寇定邊衆號三十萬英選騎三萬馳救置火礟
勁弩為三行蠻敺百象被甲荷欄楯左右挾大竹為筒
筒置摽鎗銳甚英分軍為三都督馮誠將前軍寗正將
左都指揮同知湯昭將右將戰令曰今日之事有進無
退因乘風大呼礟弩竝發象皆反走昔刺亦者寇梟將
也殊死鬪左軍小却英登高望之取佩刀命左右斬帥
首來左帥見一人握刀馳下恐奮呼突陣大軍乘之斬
馘四萬餘人生獲三十七象餘象盡殪賊渠帥各被百
餘矢伏象背以死思倫發遁去諸蠻震慴麓川始不復
梗已會潁國公傅友德討平東川蠻又平越州酋阿資
及廣西阿赤部是年冬入朝賜宴奉天殿賚黃金二百
兩白金五千兩鈔五百錠彩幣百疋遣還陛辭帝親拊
之曰使我高枕無南顧憂者汝英也還鎮再敗百夷於
景東思倫發乞降貢方物阿資又叛擊降之南中悉定
使使以兵威諭降諸番番部有重譯入貢者二十五年
六月聞皇太子薨哭極哀初高皇后崩英哭至嘔血至
是感疾卒於鎮年四十八軍民卷哭遠夷皆為流涕歸
葬京師追封黔寧王諡昭靖侑享太廟英沉毅寡言笑
好賢禮士撫卒伍有恩未嘗妄殺在滇百務具舉簡守
令課農桑歲較屯田增損以為賞罸墾田至百萬餘畝
滇池隘浚而廣之無復水患通鹽井之利以來商旅辨
方物以定貢税視民數以均力役疎節闊目民以便安
居常讀書不釋卷暇則延諸儒生講說經史太祖初起
時數養他姓為子攻下郡邑輒遣之出守多至二十餘
人惟英在西南勲最大子春晟昂皆鎮雲南昕駙馬都
尉尚成祖女常寧公主春字景春材武有父風年十七
從英征西番又從征雲南從平江西寇皆先登積功授
後軍都督府僉事羣臣請試職帝曰兒有家人勿試也
遂予實授嘗命錄烈山囚又命鞫叛黨於蔚州所開釋
各數百人英卒命嗣爵鎮雲南洪武二十六年維摩十
一寨亂遣瞿能討平之明年平越巂蠻立瀾滄衛其冬
阿資復叛與何福討之春曰此賊積年逋誅者以與諸
土酋姻婭輾轉亡匿今悉發諸酋從軍縻繫之而多設
營堡制其出入授首必矣遂趨越州分道逼其城伏精
兵道左以羸卒誘賊縱擊大敗之阿資亡山谷中春陰
結旁近土官詗知所在樹壘斷其糧道賊困甚已出不
意擣其巢遂禽阿資竝誅其黨二百四十人越州遂平
廣南酋儂偵佑糾黨蠻拒官軍破禽之俘斬千計寧遠
酋刀拜爛依交阯不順命遣何福討降之三十年麓川
宣慰使思倫發為其屬刀幹孟所逐來奔春挾與俱朝
受上方略遂拜春為征虜前將軍帥何福徐凱討之先
以兵送思倫發於金齒檄幹孟來迎不應乃選卒五十
令福與瞿能將踰高良公山直擣南甸大破之斬其酋
刀名孟回軍擊景罕寨賊乘高堅守官軍糧且盡福告
急春帥五百騎救之夜渡怒江旦抵寨下令騎騁揚塵
蔽天賊大驚潰乘勝擊崆峒寨亦潰前後降者七萬人
將士欲屠之春不可幹孟乞降帝不許命春總滇黔蜀
兵攻之未發而春卒年三十六諡惠襄春在鎮七年大
修屯政闢田三十餘萬畝鑿鐵池河灌宜良涸田數萬
畝民復業者五千餘戶為立祠祀之無子弟晟嗣晟字
景荗少凝重寡言笑喜讀書太祖愛之歴官後軍左都
督建文元年嗣侯比就鎮而何福已破禽刀幹孟歸思
倫發亡何思倫發死諸蠻分據其地晟討平之以其地
為三府二州五長官司又於怒江西置屯衛千戶所戍
之麓川遂定初岷王封雲南不法為建文帝所囚成祖
即位遣歸藩益驕恣晟稍持之王怒譖晟帝以王故詔
誡晟貽書岷王稱其父功母督過永樂三年八百大甸
寇邊遏貢使晟會車里木邦討定之明年大發兵討交
阯拜晟征夷左副將軍與大將軍張輔異道自雲南入
遂由蒙自徑野蒲斬木通道奪猛烈掤華諸關隘舁舟
夜出洮水渡富良江與輔會師共破多邦城擣其東西
二都盪諸巢禽偽王黎季犛語在輔𫝊論功封黔國公
歲禄三千石予世劵交阯簡定復叛命晟佩征夷將軍
印討之戰生厥江敗績輔再出帥師合討禽定送京師
輔還晟留捕陳季擴連戰不能下輔復出帥師會晟窮
追至占城獲季擴乃班師晟亦受上賞十七年富州蠻
叛晟引兵臨之弗攻使人譬曉竟下之仁宗立加太傅
鑄征南將軍印給之沐氏繼鎮者輒子印以為常宣德
元年交阯黎利勢熾詔晟會安遠侯柳升進討升敗死
晟亦退兵羣臣交劾晟帝封其章示之正統三年麓川
思任發反晟抵金齒與弟昂及都督方政會兵政為前
鋒破賊沿江諸寨大軍遂北至高麗共山下再攻之明
年復破其舊寨政中伏死官軍敗績晟引還慚懼發病
至楚雄卒贈定遠王諡忠敬晟席父兄業用兵非所長
戰數不利朝廷以其絶遠且世將寬假之而滇人懾晟
父子威信莊事如朝廷片楮下土酋具威儀出郭迎盥
而後啟曰此令旨也晟久鎮置田園三百六十區資財
充牣善事朝貴賂遺不絶以故得中外聲晟有子斌字
文輝幼嗣公爵居京師而以昂代鎮昂字景高初為府
軍左衛指揮僉事成祖將使晟南討乃擢昂都指揮同
知領雲南都司累遷至右都督正統四年佩將印討麓
川抵金齒畏賊盛遷延者久之參將張榮前驅至芒部
敗昂不救引還貶秩二級己思任發入寇擊却之又捕
斬師宗反者六年兵部尚書王驥定西伯蔣貴將大軍
討思任發昂主餽運賊破復昂職命督軍捕思任發不
能得十年昂卒贈定邊伯諡武襄斌始之鎮會緬甸執
思任發送京師其子思機發來襲斌擊却之思機發復
據孟養十三年復大發兵使驥等討之而斌為後拒督
餉無乏卒贈太傅諡榮康子宗幼景泰初命昂孫璘以
都督同知代鎮璘字廷章素儒雅滇人易之既而號令
肅然不可犯天順初卒琮雖幼擢璘弟錦衣副千戶瓚
為都督同知往代居七年先後討平霑禄諸寨及土官
之搆兵者降思卜發勒還諸蠻侵地功多然頗黷貨成
化三年春琮始之鎮而以瓚為副總兵移鎮金齒琮字
廷芳通經義能詞章屬夷餽贄無所受尋甸酋殺兄子
求為守琮捕誅之廣西土官虐所部為亂琮請更設流
官民大便以次討平馬龍麗江劍川順寧羅雄諸叛蠻
捕禽橋甸南窩反者卒贈太師諡武僖無子以瓚孫崑
嗣崑字元中初襲錦衣指揮僉事琮撫為子朝議以崑
西平侯裔孫當嗣侯而守臣爭之謂滇人知黔國公不
知西平侯也侯之恐為所輕孝宗以為然令嗣公佩印
如故弘治十二年平龜山竹箐諸蠻又平普安賊再益
歲禄正德二年師宗民阿本作亂與都御史吳文度督
兵分三道進一出師宗一出羅雄一出彌勒而别遣一
軍伏盤江截賊巢遂大破之七年安南長官司那代爭
襲殺土官復與都御史顧源討禽之再加太子太傅崑
初喜文學自矜厲其後通賂權近所請無不得寖驕凌
三司使從角門入諸言官論劾者輒得罪去卒贈太師
諡莊襄子紹勛嗣尋甸土舍安銓叛都御史傅習討之
敗績武定土舍鳳朝文亦叛與銓連兵攻雲南大擾世
宗遣尚書伍文定將大軍征之未至而紹勛督所部先
進告土官子弟當襲者先子冠帶破賊後當為請衆多
奮戰賊大敗朝文絶普渡河走追斬之東川銓還尋甸
列砦數十官軍攻破之禽銓於芒部先後禽賊黨千餘
人俘斬無算時嘉靖七年也捷聞加太子太傅益歲禄
而是時老撾木邦孟養緬甸孟密相仇殺師宗納樓思
陀八寨皆亂久不解紹勛使使者徧歴諸蠻諷以武定
尋甸事皆慴伏願還侵地而木邦孟養俱貢方物謝罪
南中悉定紹勛有勇略用兵輒勝卒贈太師諡敏靖子
朝輔嗣都御史劉渠索賂朝輔與之因上章言臣家世
守兹土上下相承今有司紛更典制關臣職守率不與
聞接見不循故例臣疎遠孤危動作掣肘無以彈壓蠻
方乞申敕諸臣悉如其舊詔許之給事中萬虞愷劾朝
輔竝論渠詔罷渠而令朝輔治事如故卒贈太保諡恭
僖二子融鞏皆幼詔視琮璘故事令融嗣公給半禄而
授朝輔弟朝弼都督僉事佩印代鎮居三年融卒鞏當
嗣朝弼心害之於是朝弼嫡母李請護鞏居京師待其
長而還鎮報可鞏未至京卒朝弼遂得嗣嘉靖三十年
元江土舍那鑑叛詔朝弼與都御史石簡討之分五軍
薄其城城垂拔以瘴發引還詔罷簡將再出師鑑懼仰
藥死乃已四十四年討禽叛蠻阿方李向陽隆慶初平
武定叛酋鳳繼祖破賊巢三十餘朝弼素驕事母嫂不
如禮奪兄田宅匿罪人蒋旭等用調兵火符遣人詗京
師乃罪朝弼以其子昌祚嗣給半禄朝弼怏怏益放縱
葬母至南京都御史請留之詔許還滇毋得預滇事朝
弼恚欲殺昌祚撫按交章言状竝發其殺人通番諸不
法事逮繫詔獄論死援功錮之南京卒昌祚初以都督
僉事總兵官鎮守久之嗣公爵萬歷元年姚安蠻羅思
等叛殺郡守昌祚與都御史鄒應龍發漢土兵討之破
向寧鮓摩等十餘寨犂其巢盡得思等十一年隴川賊
岳鳳叛附緬甸挾其兵侵旁近土司昌祚璧洱海督禆
將鄧子龍劉綎等斬木邦叛酋罕虔以暑瘴退師明年
復攻罕虔故巢三道竝入禽其酋罕招等又破緬兵於
猛臉岳鳳降論功加太子太保悉食故禄復以次平羅
雄諸叛蠻再賜銀幣緬兵攻猛廣昌祚會師壁永昌緬
人遁追擊至那莫江瘴作而還二十一年緬人復入寇
昌祚遂之連戰俱捷遂傅於緬會羣蠻内亂乃還沐氏
在滇久威權日盛尊重擬親王昌祚出僉事楊寅秋不
避道昌祚笞其輿人寅秋訢於朝下詔切責己以病命
子叡代鎮武定土酋阿克叛攻會城脅府印去叡被逮
下獄昌祚復理鎮事卒孫啟元嗣卒子天波嗣十餘年
而土司沙定洲作亂天波奔永昌亂定復歸於滇永明
王由榔入滇天波任職如故已從奔緬甸緬人欲劫之
不屈死初沙定洲之亂天波母陳氏妻焦氏自焚死後
天波奔緬妾夏氏不及從自縊死踰數十日牧葬支體
不壊人以為節義所感焉
贊曰明興諸將以六王為稱首非獨功茂亦由其忠誠
有以契主知焉親莫如岐陽舊莫如東甌而寧和黔寧
皆以英年膺腹心之寄汗馬宣勞純勤不二旂常炳燿
洵無愧矣岐陽敦書說禮以儒雅見重東甌乞身歸第
以名哲自全皆卓然非人所能及獨黔寧威震遐荒剖
符奕世勲名與明相始終而寧和盡瘁馳驅功高齡促
後嗣亦少所表見論者謂諸王之遺澤隆替有殊然而
中山有增夀與岐陽之有景隆追溯先烈不無遺憾榮
遇之弗齊亦安見其有幸有不幸哉
明史卷一百二十六
