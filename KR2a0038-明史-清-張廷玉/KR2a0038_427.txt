欽定四庫全書
明史卷二百七十二
大學士張廷玉等奉勅修
列傳第一百六十
金國鳳(楊振楊國柱)曹變蛟(朱文德李輔明)
劉肇基(乙邦才莊子固馬應魁)
金國鳳宣府人崇禎中以副總兵守松山十二年二月
大清以重兵圍攻環城𤼵礮臺堞俱摧城中人負扉以
行國鳳間出兵突擊輙敗還乃以木石甃補城壊處
大清兵屢登屢却遂分兵攻塔山連山令銳卒分道穴
城國鳳多方拒守終不下閱四旬圍解帝大喜立擢署
都督僉事為寧遠團練總兵官再論功署都督同知廕
錦衣衛千戶是年十月
大清兵復攻寧遠國鳳憤將士恇怯率親丁數十人出
據北山岡鏖戰移時矢盡力竭與二子俱死帝聞痛悼
贈特進榮禄大夫左都督賜祭葬有司建祠增世職三
級總督洪承疇上言國鳳素懷忠勇前守松山兵不滿三
千乃能力抗大敵卒保孤城非其才力優也以事權專號
令一而人心肅也迨擢任大將兵近萬人反致隕命非其
才力短也由營伍紛紜號令難施而人心不一也乞自今
設連營節制之法凡遇警守城及統兵出戰惟總兵官令
是聽庶軍心齊肅戰守有資所係於封疆甚大帝即允行
之及國鳳父子柩歸帝念其忠命所過有司給以舟車且
加二祭其妻張氏援劉綎例乞加宫保部議格不行而請
於世職增級外再廕本衛試百戸世襲以勸忠臣帝可之
當松山被圍廵撫方一藻議遣兵救援諸將莫敢應獨副
將楊振請行至呂洪山遇伏一軍盡覆振就執令往松山
說降未至里許踞地南向坐語從官李祿曰為我告城中人
堅守援軍即日至矣禄詣城下致振語城中守益堅振禄皆
就戮事聞命優䘏振義州衛人世為本衛指揮使天啓二年
河東失守歸路梗其母自縊振隨父及弟夜行晝伏渡鴨綠
江入皮島毛文龍知其父子才竝署軍職文龍死振歸袁崇
煥為寧遠千總崇禎二年從入衛救開平有功進都司
僉書郵馬山之戰以遊擊進參將久之擢副總兵監視
中官高起潛招致之不往中以他事落職用一藻薦復
官及是死難振從父國柱崇禎九年為宣府總兵官十
一年冬入衛畿輔從總督盧象昇戰賈莊象昇敗歿國
柱當坐罪大學士劉宇亮侍郎孫傳庭皆言其身入重
圍非臨敵退却者比乃充為事官戴罪圖功十四年祖
大夀被困錦州總督洪承疇率八大將往救國柱先至
松山陷伏中
大清兵四面呼降國柱太息語其下曰此吾兄子昔年
殉難處也吾獨為降將軍乎突圍中矢墮馬卒事聞贈
䘏如制國柱二子俱殀妻何氏以所遺甲胄弓矢及戰
馬五十三匹獻諸朝帝深嘉歎命授一品夫人有司月
給米石餼之終身
曹變蛟文詔從子也幼從文詔積軍功至遊擊崇禎四
年從復河曲明年連破賊紅軍友等於張麻村隴安水
落城唐毛山又破劉道江等於銅川橋勇冠諸軍以御
史吳甡薦進參將文詔移山西變蛟從戰輙勝及文詔
改鎮大同山西巡撫許鼎臣言晉賊紫金梁雖死老回
回過天星大天王蝎子塊闖塌天諸渠未滅變蛟驍勇
絶人麾下健兒千百才乃文詔亞乞留之晉中從之七
年羣賊入湖廣命變蛟南征文詔团於大同又命北援
七月遇
大清兵廣武有戰功其冬文詔失事論戍變蛟亦以疾
歸明年文詔起討陕西賊變蛟以故官從大捷金嶺川
鏖真寧之湫頭鎮皆為軍鋒文詔既戰歿變蛟收潰卒
復成一軍總督洪承疇薦為副總兵置麾下與高傑破
賊關山鎮逐北三十餘里又與副將尤翟文遊擊孫守
法追闖王高迎祥與戰鳳翔官亭斬首七百餘級又與
總兵左光先敗迎祥乾州迎祥中箭走斬首三百五十
餘級已而寧祥自華隂南原絶大嶺夜出朱陽關先先
戰不利賴變蛟陷陣乃獲全九年破闖將澄城偕光先
等追至靖虜衛轉戰安定會寧抵静寧固寧賊屢挫其
秋追混天星等敗之蒲城賊西走平涼鞏昌復擊破之
十年正月巡撫孫傳庭部卒許忠叛勾賊混十萬謀犯
西安變蛟方西追過天星聞亂急還賊遂遁傳庭已誅
迎祥其黨闖將混天星過天星踞洮岷階文深谷間承
疇遣變蛟光先及祖大弼孫顯祖合擊四月望入山遇
賊郭家壩大雨諸將力戰賊死傷無算食盡引還九月
階州陷與光先並停俸俄擢都督僉事為臨洮總兵官
當是時承疇傳庭共矢滅賊傳庭戰於東承疇戰於西
東賊幾盡賊在西者復由階成出西和禮縣光先顯祖
皆無功獨變蛟降小紅狼餘賊竄走徽州兩當成鳳間
不敢大逞十月賊瞷蜀中虚陷寧羌州分三道連陷三
十餘州縣承疇率變蛟等由沔縣歷寧羌過七盤朝天
二關山高道狹士馬饑疲歲暮抵廣元賊已走還秦變
蛟等回軍邀擊斬首五百餘級時兵部尚書楊嗣昌剏
四正六隅之說限三月平賊十一年四月以滅賊踰期
普議降罰變蛟光先竝鐫五官戴罪辦賊賊之再入秦
也其渠魁號六隊者與大天王混天王爭管王四部連
營東犯混天星過天星二部仍伏階文獨闖將李自成
以三月自洮州出番地承疇令變蛟偕賀人龍追之連
戰斬首六千七百有竒番地乏食賊多死亡變蛟轉戰
千里身不解甲者二十七晝夜餘賊潰入塞大弼駐洮
州扼戰不力乃走入岷州及西和禮縣山中變蛟還𠞰
賊伏匿不敢出惟六隊勢猶張六月光先自固原進兵
賊已奔隴州清水光先追至秦州六隊及争管王復走
成縣階州為變蛟所扼其别部號三隊及仁義王混天
王降於光先而自成六隊及其黨祁總管避秦兵復謀
犯蜀副將馬科賀人龍拒之將還走階文及西鄉憚變
蛟乃走漢中又為光先所扼六隊祁總管皆降惟自成
東遁承疇令變蛟窮追而設三覆於潼關之南原變蛟
追及大呼斫賊伏盡起賊屍相枕藉村民用大棒擊逃
者自成妻女俱失從七騎遁去餘皆降是時曹兵最強
各鎮依之以為固錄關中平賊功進變蛟左都督十一
月京師戒嚴召承疇入衛變蛟及光先從之明年二月
抵近畿帝遣使迎勞將士各有賜未幾戰渾河無功再
戰太平砦北小有掩獲及解嚴留屯遵化麾下皆秦卒
思歸多逃亡者追斬之乃定時張獻忠羅汝才既降復
叛陜西再用兵總督鄭崇儉乞令變蛟兵西還帝不許
尋用為東協總兵官十三年五月錦州告急從總督承
疇出關駐寧遠七月與援𠞰總兵左光先山海總兵馬
科寧遠總兵吳三桂遼東總兵劉肇基遇
大清兵於黃土臺及松山杏山互有殺傷
大清兵退屯義州承疇議遣變蛟光先科之兵入關飬
銳留三桂肇基於松杏間佯示進兵状又請解肇基任
代以王廷臣遣光先西歸代以白廣恩部議咸從之而
請調旁近邊軍合關内外見卒十五萬人備戰守用承
疇言師行糧從必芻糧足支一歲然後可議益兵帝然
之敕所司速措給徵宣府總兵楊國柱大同總兵王樸
密雲總兵唐通各㨂精兵赴援以十四年三月偕變蛟
科廣恩先後出關合三桂廷臣凡八大將兵十三萬馬
四萬並駐寧遠承疇主持重而朝議以兵多餉艱職方
郎張若麒趣戰承疇念祖大夀被圍久乃議急救錦州
七月二十八日諸軍次松山營西北岡數戰圍不解入
月國柱戰歿以山西總兵李輔明代之承疇命變蛟營
松山之北乳峰山之西兩山間列七營環以長壕俄聞
我
太宗文皇帝親臨督陣諸將大懼及出戰連敗餉道又絶
樸先夜遁通科三桂廣恩輔明相繼走自杏山迤南沿
海東至塔山為
大清兵邀擊溺海死者無算變蛟廷臣聞敗馳至松山
與承疇固守三桂樸奔據杏山越數日欲走還寧遠至
高橋遇伏大敗僅以身免先後喪士卒凡五萬三千七
百餘人自是錦州圍益急而松山亦受圍應援俱絶矣
九月承疇變蛟等盡出城中馬步兵欲突圍出敗還守
半年至明年二月副將夏成德為内應松山遂破承疇
變蛟廷臣及巡撫邱民仰故總兵祖大樂兵備道張斗
姚恭王之楨副將江翥饒勲朱文德參將以下百餘人
皆就執見殺獨承疇與大樂獲免文德義州衛人後家
錦州崇禎時積功至松山副將忤監視中官高起潜為
所中斥罷十一年起故官及城受圍領前鋒拒守甚力
城破竟死三月大夀遂以錦州降杏山塔山連失京師
大震詔賜諸臣祭葬有司建祠變蛟妻高氏以贈廕請
乃贈榮禄大夫太子少保世廕錦衣指揮僉事法司會
鞫王樸罪御史郝晉言六鎮罪同皆宜死三桂實遼左
主將不戰而逃奈何反加提督兵部尚書陳新甲覆議請獨
斬樸勒科軍令狀再失機即斬決三桂失地應斬念守寧遠
功與輔明廣恩通皆貶秩充為事官輔明遼東人累官副總
兵崇禎八年從祖寬擊賊連蹙之嵩縣汝州確山明年追破
賊於滁州叙功加都督僉事十二年擢山西總兵官被劾罷
明年從承疇出關使代國柱竟敗十六年為援𠞰總兵是冬
大清兵薄寧遠輔明馳援軍敗猶力戰歿於陣事聞贈
特進榮禄大犬左都督世廕錦衣副千戶賜祭葬列壇
前屯祀之樸榆林衛人父威官左都督九佩將印為提
鎮者五十年兄世欽里居殉難見尤世威傳中樸由父
廕屢遷京營副將崇禎六年賊躙畿南命樸與倪寵為
總兵官將京軍六千監以中官楊應朝盧九德屢有斬
獲功進右都督明年代曹文詔鎮大同進左都督九年
秋都城戒嚴詔樸入衛賚蟒衣彩幣竟無功十一年加
太子太保是冬從總督盧象昇入衛方戰欒城束鹿間
或言大同有警即引兵歸及是救錦州以首逃下詔獄
十五年五月伏誅科起偏裨至大帥戰功亞變蛟與三
桂同守寧遠有功十六年春督兵入衛賜宴武英殿命
從大學士吳甡南征不果行明年三月從李建泰西征
李自成兵至科遂降封懷仁伯廣恩初從混天猴為盗
既降屢立戰功松山敗還代馬科鎮山海關是年十一
月京師戒嚴廣恩入衛賚銀幣羊酒俄戰龍王口稍有
掩獲以捷聞帝始惡廣恩觀望降旨譙責而冀其後效
特命叙功明年四月合八鎮兵戰螺山悉潰敗總督趙
光抃請帝召之入用為武經略廣恩以帝頻戮大將已
又多過懼不敢至假索餉名頓真定大學士吳甡將南
征密請帝嚴旨逮治而已力救率之𠞰寇廣恩感甚無
何帝遣中官齎二萬金犒其軍且諭以温旨廣恩遂騎
不為甡用大掠臨洺關徑歸陜西帝不得已命隸督師
孫傳庭辦賊十月郟縣師覆加廣恩盪寇將軍俾緣道
收潰卒以保潼關未幾潼關亦破廣恩西奔固原賊將
追躡及之即開門降自成大喜握手共飲封桃源伯通
口辯無勇略既敗歸仍鎮密雲其年冬奉詔入衛命守
禦三河平谷
大清兵下山東通尾之而南抵青州迄不敢一戰明年
復尾而北戰螺山敗績已命從甡南征甡未行而斥乃
令通轄薊鎮西協五月汰密雲總兵官命兼轄中協四
路尋用孔希貴於西協而命通專轄中協十月關外有
警命率師赴援以銀牌二百為賞功用事定復移鎮西
協帝顧通厚有蟒衣王帶之賜召見稱卿而不名錫之
宴奬勞備至明年賊逼宣府命移守居庸封定西伯無
何賊犯關即偕中官杜之秩迎降京師遂陷光先梟將
也與賊角陜西功最多自遼左遣還廢不用後聞廣恩
從賊亦詣賊降又有陳永福者守開封射李自成中目
及自成陷山西令廣恩諭之降永福懼誅意猶豫自成
折箭以示信乃降封為文水伯後自成敗還山西永福
為守太原殺晉府宗室殆盡
劉肇基字鼎維遼東人嗣世職指揮僉事遷都司僉書
隸山海總兵官尤世威麾下崇禎七年從世威援宣府
又從𠞰中原賊進遊擊戍雒南蘭草川明年遇賊戰敗
傷臂未幾世威罷肇基及遊擊羅岱分將其兵與祖寬
大破賊汝州斬首千六百有竒後從寬數有功而其部
下皆邊軍久戍思歸與寬軍譟而走總理盧象昇乃遣
之入秦其秋畿輔有警始還山海竟坐前罪解職令從
征自效俄以固守永平功復職屢遷遼東副總兵十二
年冬薊遼總督洪承疇請用為署總兵官分練寧遠諸
營卒兵部尚書傅宗龍稍持之帝怒下宗龍獄擢肇基
都督僉事任之明年三月錦州有警承疇命吳三桂偕
肇基赴松山為聲援三桂困松杏間肇基救出之喪士
卒千人七月與曹變蛟等戰黃土臺及松山杏山九月
復戰杏山肇基軍稍却承疇甄别諸將解肇基職代以
王廷臣十七年春加都督同知提督南京大教場及福
王立史可法督師淮揚肇基請從征自效屢加左都督
太子太保可法議分布諸將奏薦李成棟賀大成王之
綱李本身胡茂楨為總兵官成棟鎮徐州大成揚州之
綱開封本身茂楨隸高傑麾下為前鋒而令肇基駐高
家集李棲鳳駐雎寧以防河棲鳳本甘肅總兵以地失
留淮揚間也閣標前鋒則用張天禄駐瓜洲十一月肇
基棲鳳以可法命謀取宿遷初八日渡河復其城越數
日
大清兵圍邳州軍城北肇基軍城南相持半月
大清兵引去
順治二年三月
大清兵抵揚州可法邀諸將赴援獨肇基自白洋河趨
赴過高郵不見妻子既入城請乘
大清兵未集背城一戰可法持重肇基乃分守北門發
礮傷圍者已而城破率所部四百人巷戰格殺數百人
後騎來益衆力不支一軍皆沒副將乙邦才馬應魁莊
子固等皆同死乙邦才青州人崇禎中以隊長擊賊於
河南江北間大將黃得功與賊戰霍山單騎逐賊陷淖
中賊圍而射之馬斃得功徒步闘天將暮僅餘二矢邦
才大呼衝賊走得功乃得出邦才授以己馬分矢與之
且走且射殪追騎十餘人始得及其軍得功自是知邦
才時有張衡者亦以驍敢名賊圍六安急總督馬士英
救之甫至斥其左右副將而號於軍中曰孰為乙邦才
張衡者兩人入謁即牒補副將以其兵授之曰為我入
六安取知州状來報兩人出即簡精騎二百夜衝賊陣
而入遶城大呼曰大軍至矣固守勿懈城中人喜守㿽
堅兩人促知州署状復奪圍出不損一騎時潁夀六安
霍山諸州縣數被寇邦才大小十餘戰咸有功及可法
鎮揚州攜之行至是戰敗自刎死馬應魁字守卿貴池
人初為小將率家丁五十人巡村落間猝遇賊衆懼欲
奔應魁大聲曰勿怖死死命也連發二矢殪二賊賊即
退可法因拔為副總兵俾領旗鼓每戰披白甲大書盡
忠報國四字於背至是巷戰死莊子固字憲伯遼東人
年十三殺人亡命後從軍有功積官至參將嘗從山西
總兵許定國救開封軍半道譟歸定國獲罪子固輯餘
衆得免議後可法出鎮用為副總兵俾興屯於徐州
歸德間子固募壮士七百人以赤心報國為號聞揚
州被圍率衆馳救三日而至城將破欲擁可法出城
遇
大清兵格闘死他若副將樓挺江雲龍李豫參將陶國
祚許謹馮國用陳光玉李隆徐純仁遊擊李大忠孫開
忠都司姚懷龍解學曾等十餘人皆以巷戰死
贊曰金國鳳之善守曹變蛟之力戰均無媿良將材然
肇基效命偏隅孤忠彌厲而運移事易難於建功而易
於挫敗至謀勇兼絀以身殉之蓋天命有歸莫之為而
為者矣
明史卷二百七十二
