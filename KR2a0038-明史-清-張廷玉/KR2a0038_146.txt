欽定四庫全書
明史卷一百三十一
列傳第十九
顧時吳禎
薛顯郭興
陳德王志
梅思祖金朝興
唐勝宗陸仲亨
費聚陸聚
鄭遇春黃彬
葉昇
顧時字時舉濠人倜儻好竒略從太祖渡江積功由百
夫長授元帥取安慶南昌廬州泰州擢天策衛指揮同
知李濟據濠州時從平章韓政討降之攻張士誠昇山
水寨引小舫繞敵舟舟中多俯視而笑時乘其懈帥壯
士數人大呼躍入舟衆大亂餘舟競進五太子来援薛
顯又敗之五太子等降遂從大將軍平吳旋師取山東
洪武元年拜大都督府副使兼同知率府事從大將軍
定河南北浚牐以通舟師自臨清至通州下元都與諸
將分邏古北諸隘口從大軍取平陽克崞州獲逃將王
信等四十六人取蘭州圍慶陽張良臣耀兵城下擊敗
之獲其勁將九人良臣乃不敢復出慶陽平徐達還京
令時將騎兵略静寧州走賀宗哲西邊悉平三年進大
都督同知封濟寧侯祿千五百石予世劵四年為左副
將軍副傅友德帥河南陕西步騎伐蜀自興元進克階
文敗蜀兵於漢川遂克成都明年副李文忠北征分道
入沙漠迷失道糧且盡遇寇士疲不能戰時帥麾下數
百人躍馬衝擊敵衆引去獲其輜重糧畜以歸軍聲大
振六年從徐達鎮北平踰年召還八年復出鎮十二年
卒年四十六葬鍾山追封滕國公諡襄靖祔祭功臣廟
時能以少擊衆沉鷙不伐帝甚重之子敬金吾衛鎮撫
十五年嗣侯為左副將軍平龍泉山寇有功二十三年
追論胡惟庸黨榜列諸臣以時為首敬坐死爵除
吳禎江國襄烈公良弟也初名國寳賜名禎與良俱從
克滁和渡江克采石從定集慶下鎮江廣德常州宣城
江隂皆有功又從常遇春自銅陵取池州以舟師毁其
北門入城敵艦百餘至復大敗之遂克池州積功由帳
前都先鋒累遷為天興翼副元帥以千人助良守江隂
數敗吳兵破士誠水寨禽其驍將朱定授英武衛親軍
指揮使又大破吳兵於浮子門從大將軍徐達帥馬步
舟師取湖州勒竒兵出舊館大捷湖州平遂戍之從圍
平江破葑胥二門進僉大都督府事撫平江尋副征南
將軍湯和討方國珍乘潮入曹娥江毁壩通道出不意
直抵車厩國珍亡入海追及之盤嶼合戰自申至戍敗
之盡獲其戰艦士卒輜重國珍降復自海道進取福州
圍其西南水部三門一鼓克之洪武元年進兵破延平
禽陳友定閩海悉平還次昌國會海寇刦蘭秀山剿平
之兼率府副使尋為吳王左相兼僉大都督府事二年
大將軍平陕西還禎與副將軍馮勝駐慶陽三年討平
沂州答山賊命為靖海將軍練軍海上其冬封靖海侯
食祿千五百石予世劵與秦晉二王傅金朝興汪興祖
並專傅王解都督府事仇成戍遼陽命禎總舟師數萬
由登州餉之海道險遠經理有方兵食無乏完城練卒
盡收遼海未附之地降平章高嘉努等坐事謫定遼衛
指揮使尋召還七年海上有警復充總兵官同督都僉
事於顯總江隂四衛舟師出捕倭至琉球大洋獲其兵
船獻俘京師自是常往来海道總理軍務數年海上無
寇十一年奉詔出定遼得疾輿還京師明年卒追封海
國公諡襄毅與良俱肖像功臣廟子忠嗣侯二十三年
追論禎胡惟庸黨爵除
薛顯蕭人趙均用據徐州以顯為元帥守泗州均用死
以泗州来降授親軍指揮從征伐南昌平命顯從大都
督朱文正守之陳友諒寇南昌顯守章江新城二門友
諒攻甚急顯隨方禦之間出銳卒搏戰斬其平章劉進
昭禽副樞趙祥固守三月乃解武昌既平鄧仲謙據新
淦不下顯討斬之因徇下未附諸郡縣以功擢江西行
省參政從徐達等收淮東遂伐張士誠與常遇春攻湖
州别將游軍取德清攻昇山水寨士誠遣其五太子盛
兵来援遇春與戰小却顯帥舟師奮擊燒其船衆大潰
五太子及朱暹吕珍等以舊館降得兵六萬人遇春謂
顯曰今日之戰將軍功遇春弗如也五太子等既降吳
人震恐湖州遂下進圍平江與諸將分門而軍吳平進
行省右丞命從大將軍徐達取中原瀕行太祖諭諸將
謂薛顯傅友德勇略冠軍可當一面進克兗沂青濟取
東昌棣州樂安還收河南搗關陕渡河取衛輝彰德廣
平臨清帥馬步舟師取德州長蘆敗元兵於河西務又
敗之通州遂克元都分兵邏古北諸隘口略大同獲喬
右丞等三十四人進征山西次保定七垜取寨追敗托
音特穆爾與友德將鐵騎三千略平定西取太原走庫
庫降呼必勒瑪邀擊賀宗哲於石州拔白崖桃花諸寨
與大將軍達會平陽以降將杜旺等十一人見遂從入
關中抵臨洮别將攻馬鞍山西番寨大獲其畜産襲走
元豫王敗庫庫於寧夏復與達會師取平涼張良臣偽
以慶陽降顯往納之良臣蒲伏道迎夜刦顯營突圍免
良臣據城叛達進圍之庫庫遣哈扎噶爾攻原州以撓
明師顯駐靈州遏之良臣援絶遂敗追賀宗哲於六盤
山逐庫庫出塞外陕西悉平洪武三年冬大封功臣以
顯擅殺胥吏獸醫火者馬軍及千戶吳富面數其罪封
永城侯勿予劵謫居海南分其祿為三一以贍所殺吳
富及馬軍之家一以給其母妻令功過無相掩顯居海
南踰年帝念之召還予世劵食祿一千五百石復從大
將軍征漠北數奉命巡視河南屯田北平練軍山西從
魏國公巡北邊從宋國公出金山二十年冬召還次山
海衛卒贈永國公諡桓襄無子弟綱幼二十三年追坐
顯胡惟庸黨以死不問爵除
郭興一名子興濠人滁陽王郭子興據濠稱元帥興隸
麾下太祖在甥館興歸心焉軍行嘗備宿衛累功授管
軍總管進統軍元帥圍常州晝夜不解甲者七月城下
受上賞從攻寧國江隂宜興婺州安慶衢州皆下之戰
於鄱陽陳友諒連巨艦以進我師屢却興獻計以火攻
之友諒死從征武昌斬獲多進鷹揚衛指揮使從徐達
取廬州援安豐大敗張士誠兵平襄陽衡澧還克高郵
淮安轉戰湖州圍平江軍於婁門吳平擢鎮國將軍大
都督府僉事洪武元年從達取中原克汴梁守禦河南
馮勝取陕州請益兵守潼關達曰無如興者遂調守之
潼關三秦門戶時哈瑪爾圖據奉元李思齊張思道等
相掎角日窺伺欲東向興悉力捍禦王左丞来攻大敗
之從徐達帥輕騎直擣奉元大軍繼進遂克之移鎮鞏
昌邊境帖然三年為秦王武傅兼陕西行都督府僉事
其冬封功臣興以不守紀律止封鞏昌侯食祿一千五
百石予世劵四年伐蜀克漢川成都六年從徐達鎮北
平同陳德敗元兵於達喇海口十一年練兵臨清十六
年巡北邊召還踰年卒贈陕國公諡宣武二十三年追
坐胡惟庸黨爵除興女弟為寧妃弟英武定侯季弟德
成性通敏嗜酒兩兄弟功至列侯而德成止驍騎舍人
太祖以寧妃故欲貴顯之德成辭帝不悦頓首謝曰臣
性躭麯糵庸闇不能事事位高祿重必任職司事不治
上殆殺我人生貴適意但多得錢飲醇酒足矣餘非所
望帝稱善賜酒百罌金幣稱之寵遇益厚嘗侍宴後苑
醉匍匐脱冠謝帝顧見德成髮種種笑曰醉風漢髮如
此非酒過耶德成仰首曰臣猶厭之盡薙始快帝默然
既醒大懼佯狂自放剃髮衣僧衣唱佛不已帝謂寧妃
曰始以爾兄戲言今實為之真風漢也後黨事起坐死
者相屬德成竟得免
陳德字至善濠人世農家有勇力從太祖於定遠以萬
夫長從戰皆有功為帳前都先鋒同諸將取寧徽衢婺
諸城擢元帥李伯昇寇長興德往援擊走之從援南昌
大戰鄱陽湖禽水寨姚平章太祖舟膠淺德力戰身被
九矢不退從平武昌大敗張士誠兵於舊館擢天策衛
親軍指揮使吳平進僉大都督府事從大將軍北取中
原克元汴梁立河南行都督府以德署府事討平羣盜
征山西破澤州磨盤寨獲元參政喻仁遂會大軍克平
陽太原大同渡河取奉元鳳翔至秦州元守將吕國公
遁追禽之徐達圍張良臣於慶陽良臣恃兄思道為外
援間使往来德悉禽獲慶陽遂下又大破庫庫於古城
降其卒八萬洪武三年封臨江侯食祿一千五百石予
世劵明年從潁川侯傅友德伐蜀分道入綿州破龍德
大敗吳友仁之衆乘勝拔漢州向大亨戴夀等走成都
追敗之遂與友德圍成都蜀平賜白金綵幣復還汴五
年為左副將軍與馮勝征漠北破敵於别篤山俘斬萬
計克甘肅取額齊訥路留兵扼關而還明年復總兵出
朔方敗敵三岔山禽其副樞實喇罕等七十餘人其秋
再出戰於達喇海口斬首六百級獲其同僉忻都等五
十四人凡三戰三捷七年練兵北平十年還鳳陽十一
年卒追封杞國公諡定襄子鏞襲封十六年為征南左
副將軍討平龍泉諸山寇練兵汴梁十九年與清海侯
吳禎城會州二十年從馮勝征納克楚將至金山與大
軍異道相失敗沒二十三年追坐德胡惟庸黨詔書言
其征西時有過被鐫責遂與惟庸通謀爵除
王志臨淮人以鄉兵從太祖於濠下滁和從渡江屢騰
柵先登身冒矢石授右副元帥從取常州寧國江隂復
宜興攻高郵搗九江下黃梅鏖戰鄱陽從平武昌還克
廬州敗張士誠兵追奔四十里以親軍衛指揮使改六
安衛守六安從幸汴梁渡河取懷慶澤潞留守平陽大
將軍徐達西伐會師克興元洪武三年進同知都督府
事封六安侯歲祿九百石予世劵移守漢中帥兵出察
罕諾爾塞還鎮平陽復從大將軍征沙漠其後用兵西
南皆以偏將軍從雖無首功然持重未嘗敗衂其攻合
肥敗樓兒張禽吳副使為戰功第一領山西都司衛所
軍務帝稱其處置得宜十六年督兵往雲南品甸繕城
池立屯堡置驛𫝊安輯其民十九年卒追封許國公諡
襄簡子威二十二年嗣侯明年坐事謫安南衛指揮使
卒無子弟琙嗣改清平衛世襲志亦追坐胡惟庸黨以
死不問
梅思祖夏邑人初為元義兵元帥叛從劉福通庫庫醢
其父尋棄福通歸張士誠為中書左丞守淮安徐達兵
至迎降并獻四州士誠殺其兄弟數人太祖擢思祖大
都督府副使從大軍伐吳克昇山水寨下湖州圍平江
皆有功吳平遷浙江行省右丞從大將軍伐中原克山
東取汴洛破陕州下潼關旋師徇河北至衛輝元平章
龍二棄城走彰德師從之龍二復出走遂降其城守之
略定北平未下州郡從大軍平晉冀復從平陕西别將
克邠州獲元參政毛貴等三十人從大將軍破庫庫於
定西還自秦州破略陽入沔州取興元洪武三年論功
封汝南侯食祿九百石予世劵四年伐蜀五年征甘肅
還命巡視山陕遼東城池十四年四川水盡源通塔平
散毛諸洞長官作亂命思祖為征南副將軍與江夏侯
周德興帥兵討平之十五年復與傅友德平雲南置貴
州都司以思祖署都指揮使尋署雲南布政司事與平
帝潘元明同守雲南思祖善撫輯遠人安之是年卒賜
葬鍾山之隂子義遼東都指揮使二十三年追坐思祖
胡惟庸黨滅其家思祖從子殷為駙馬都尉别有傳
金朝興巢人淮西亂聚衆結寨自保俞通海等既歸太
祖朝興亦帥衆来附從渡江征伐皆預有功克常州為
都先鋒復宜興為左翼副元帥平武昌進龍驤衛指揮
同知平吳改鎮武衛指揮使克大同改大同衛指揮使
取東勝州獲元平章劉麟等十八人洪武三年論功為
都督僉事兼秦王左相未幾解都督府事專傳王四年
從大軍伐蜀七年師至黑城獲元太尉盧巴延平章特
穆爾布哈并省院事官二十五人遂從李文忠分領東
道兵取和林語具文忠傳朝興沉勇有智略所至以偏
師取勝雖未為大帥而功出諸將上十一年從沐英西
征收納鄰七站地明年論功封宣德侯祿二千石世襲
指揮使十五年從傅友德征雲南駐師臨安元右丞鄂
博台元帥烏哲勒圖土酋楊政俱降朝興撫輯有方軍
民咸悦進次會川卒追封沂國公諡武毅十七年論平
雲南功改錫世侯劵增祿五百石長子鎮嗣封二十三
年追坐朝興胡惟庸黨降鎮平&KR0309;衛指揮使從征有功
進都指揮使其後世襲衛指揮使嘉靖元年命立傅友
德梅思祖及朝興廟於雲南額曰報功
唐勝宗濠人太祖起兵勝宗年十八来歸從渡江積功
為中翼元帥從徐達克常州進圍寧國扼險力戰敗其
援兵城遂降從征婺州克之從征池州力戰敗陳友諒
兵擢龍驤衛指揮僉事從征友諒至安慶敵固守勝宗
為陸兵疑之出不意擣克其水寨從下南昌略定江西
諸郡援安豐攻廬州戰鄱陽邀擊涇江口皆有功擢驃
騎衛指揮同知從定武昌徇長沙沅陵澧陽從徐達取
江陵還定淮東穴城克安豐追獲元將錫都為安豐衛
指揮使守之從大將軍伐中原克汴梁歸德許州輒留
守從大軍克延安進都督府同知洪武三年冬封延安
侯食祿千五百石予世劵坐擅馳驛騎奪爵降指揮捕
代縣反者久之復爵十四年浙東山寇葉丁香等作亂
命總兵討之禽賊首併其黨三千餘人分兵平安福賊
至臨安降元右丞鄂博台等十五年巡視陕西督屯田
簡軍士明年鎮遼東奉敕勿通高麗高麗使至察其奸
表聞賜敕褒美比魏田豫却烏桓賂稱名臣在鎮七年
威信大著召還帥師討平貴州蠻練兵黃平二十三年
坐胡惟庸黨誅爵除
陸仲亨濠人歸太祖從征滁州取大柳樹諸寨克和陽
擊敗元兵逐青山羣盜從渡江取太平定集慶從徐達
下諸郡縣授左翼統軍元帥從征陳友諒功多進驃騎
衛指揮使從常遇春討贛州降熊天瑞為贛州衛指揮
使節制嶺南北新附諸郡調兵克梅州會昌湘鄉悉平
諸山寨洪武元年帥衛軍與廖永忠等征廣東略定諸
郡縣會永忠於廣州降元將盧左丞廣東平改美東衛
指揮使擢江西行省平章代鄧愈鎮襄陽改同知都督
府事三年冬封吉安侯祿千五百石予世劵與唐勝宗
同坐事降指揮使捕寇雁門同復爵十二年與周德興
黃彬等從湯和練兵臨清未幾即軍中逮三人至京既
而釋之移鎮成都平巨津州叛蠻烏撒諸蠻復叛從傅
友德討平之二十三年治胡惟庸黨家奴彭特穆爾告
仲亨與勝宗費聚趙庸皆與通謀下吏訊獄具帝曰朕
每怪其居貴位有憂色遂誅仲亨籍其家初仲亨年十
七為亂兵所掠父母兄弟俱亡持一升麥伏草間帝見
之呼曰来遂從征伐至封侯帝嘗曰此我初起時腹心
股肱也竟誅死
費聚字子英五河人父德興以材勇為游徼卒聚少習
技擊太祖遇於濠偉其貌深相結納定遠張家堡有民
兵無所屬郭子興欲招之念無可使者太祖力疾請行
偕聚騎而往步卒九人俱至寳公河望其營甚整弓弩
皆外向步卒懼欲走太祖曰彼以騎蹴我走將安往遂
前抵其營招諭已定約三日太祖先歸留聚俟之其帥
欲他屬聚還報太祖復偕聚以三百人往計縛其帥收
卒三千人豁鼻山有秦把頭八百餘人聚復招降之遂
從取靈璧克泗滁和州授承信校尉既定江東克長興
立永興翼元帥府以聚副耿炳文為元帥張士誠入寇
擊敗之召領宿衛援安豐兩定江西克武昌皆從改永
興翼元帥府為永興親軍指揮司仍副炳文為指揮同
知士誠復入寇獲其帥宋興祖再敗之士誠奪氣不敢
復窺長興隨征淮安湖州平江皆有功進指揮使湯和
討方國珍聚以舟師從海道邀擊浙東平復由海道取
福州破延平歸次昌國剿海寇葉陳二姓於蘭秀山至
是聚始獨將洪武二年會大軍取西安改西安衛指揮
使進都督府僉事鎮守平凉三年封平涼侯歲祿千五
百石予世劵時諸將在邊屯田募伍歲有常課聚頗躭
酒色無所事事又以招降無功召還切責之明年從傅
友德征雲南大戰白石江禽達爾瑪雲南平進取大理
未幾諸蠻復叛命副安陸侯吳復為總兵授以方略分
攻關索嶺及阿咱等寨悉下之蠻地始定置貴州都指
揮使司以聚署司事十八年命為總兵官帥指揮丁忠
等征廣南禽和爾丹俘其衆萬人還鎮雲南二十三年
召還李善長敗語連聚帝曰聚曩使姑蘇不稱旨朕嘗
詈責遂欲反耶竟坐黨死爵除子超征方國珍沒於陣
璿人以材舉官江西參政孫宏從征雲南積功為右衛
指揮使坐奏對不實戍金齒
陸聚不知何許人元樞密院同知托克托敗芝蔴李於
徐州彭大等奔濠聚撫戢流亡繕城保境寇不敢犯徐
達經理江淮聚以徐宿二州降太祖嘗詔二州吾桑梓
地未忍加兵及歸附大悦以聚為江南行省參政仍守
徐州遣兵略定沛魚臺邳宿蕭遷睢寧庫庫遣李左丞
侵徐駐陵子村聚遣指揮傅友德擊之俘其衆禽李左
丞又敗元兵於宿州禽僉院邢端等從定山東平汴梁
還鎮改山東行省參政從平元都略大同保定真定攻
克車子山及鳳山城山鐵山諸寨分守井陘故關會師
陕西克成天寨聚所部皆淮北勁卒雖燕趙精騎不及
也北征沂邳山民乘間作亂召聚還討平之洪武三年
封河南侯歲祿九百石予世劵八年同衛國公愈屯田
陕西置衛戍守十二年同信國公和練兵臨清尋理福
建軍務召還賜第鳳陽二十三年坐胡惟庸黨死爵除
鄭遇春濠人與兄遇霖俱以勇力聞遇霖與里人有郤
欲殺之遇春力護得解衆皆畏遇霖而以遇春為賢太
祖下滁州遇霖為先鋒取鐵佛岡三汊河大柳等寨遇
春亦累功至總管攻蕪湖遇霖戰死遇春領其衆時諸
將所部不過千人遇春兼兩隊而所部尤驍果累戰功
多授左翼元帥從平陳友諒身先士卒未嘗自言功太
祖異之取六安為六安衛指揮僉事從大將軍定山東
河南北克朔州改朔州衛指揮副使洪武三年進同知
大都督府事封榮陽侯歲祿九百石予世劵明年命駐
臨濠開行大都督府坐累奪爵尋復之復守朔州從傅
友德平雲南帥楊文等經略城池屯堡還京督金吾諸
衛造海船百八十艘運餉遼東籍陕西岷州諸衛官馬
二十三年坐胡惟庸黨死爵除
黃彬江夏人從歐普祥攻陷袁吉屬縣徐夀輝以普祥
守袁州及陳友諒殺夀輝僭偽號彬言於普祥曰公與
友諒比肩奈何下之友諒驕恣非江東敵也保境候東
師當不失富貴普祥遂遣使納欵友諒遣弟友仁攻之
彬與普祥敗其衆獲友仁友諒懼約分界不相犯乃釋
友仁時江楚諸郡皆為陳氏有袁扼其要害潭岳贛兵
不得出友諒勢大蹙太祖兵臨之遂棄江州彬力也太
祖至龍興令普祥仍守袁州而以彬為江西行省參政
未幾普祥死彬領其衆普祥故殘暴彬盡反所為民甚
安之從常遇春征贛州饒鼎臣據吉安為熊天瑞聲援
遇春兵至鼎臣走安福彬以兵躡之鼎臣走茶陵天瑞
乃降永新守將周安叛彬從湯和執安鼎臣亦殪移鎮
袁州招集諸山寨江西悉定進江淮行省中書左丞洪
武三年封宜春侯歲祿九百石予世劵四年贛州上猶
山寇叛討平之五年古州等洞蠻叛以鄧愈為征南將
軍三道出師彬與營陽侯璟出澧州師還賜第中都明
年從徐達鎮北平出練兵沂州臨清二十三年坐胡惟
庸黨死爵除
葉昇合肥人左君弼據廬昇自拔来歸以右翼元帥從
征江州以指揮僉事從取吳以府軍衛指揮使從定明
州洪武三年論功僉大都督府事明年從征西將軍湯
和以舟師取蜀越二年出為都指揮使鎮守西安討平
慶陽叛寇十二年復僉大都督府西番叛事與都督王
弼征之降切實嘉平其部落復討平延安巴延特穆爾
禽洮州番酋論功封靖寧侯歲祿二千石世指揮使鎮
遼東修海益復三城在鎮六年邊備修舉外寇不敢犯
發高麗賂遺帝屢賜敕與唐勝宗同褒二十年命同普
定侯陳桓總制諸軍於雲南定邊姚安立營屯田經理
畢節衛明年東川龍海諸蠻叛昇以參將從沐英討平
之己而湖廣安福所千戶夏德忠誘九溪洞蠻為寇昇
同胡海等討之潛兵出賊後掩擊禽德忠立永定九溪
二衛因留屯襄陽贛州山賊復結湖廣峒蠻為寇昇為
副將軍同湖海等討平之俘獲萬七千人昇凡三平叛
蠻再出練兵甘肅河南二十五年八月坐交通胡惟庸
事覺誅死涼國公藍玉昇姻也玉敗復連及昇以故名
隸兩黨云
贊曰諸將當草昧之際上觀天命委心明主戰勝攻取
克建殊勲皆一時之智勇也及海内寧謐乃名隸黨籍
或追論或身坐鮮有能自全者圭裳之錫固足酬功而
礪帶之盟不克再世亦可慨矣夫
明史卷一百三十一
