欽定四庫全書
明史卷二百八十四
大學士張廷玉等奉勅修
列傳第一百七十二
儒林三
孔希學(孔彦繩顔希惠曾質粹孔聞禮孟希文仲于陛
周冕程接道程克仁張文運邵繼祖朱梴
果墅)
孔希學字士行先聖五十六代孫也世居曲阜祖思晦
字明道仕元為教諭有學行仁宗時以思晦襲封衍聖
公卒諡文肅子克堅襲克堅字璟夫至正六年中書言
衍聖公階止嘉議大夫與爵不稱乃進通奉大夫予銀
印十五年有薦其明習禮樂者徵為同知太常禮儀院
事以子希學襲封克堅累遷國子祭酒二十二年克堅
謝病還闕里後起集賢學士山東廉訪使皆不赴洪武
元年三月徐達下濟寧克堅稱疾遣希學來見達送之
京師希學奏父病不能行太祖敕諭克堅末言稱疾則
不可會克堅亦來朝遇使者淮安惶恐兼程進見於謹
身殿間以年對曰臣年五十有三曰爾年未邁而病嬰
之今不煩爾以官爾家先聖後子孫不可不學爾子温
厚俾進學克堅頓首謝即日賜宅一區馬一匹米二十
石明日復召見命以訓厲族人因顧侍臣曰先聖後特
優禮之養以禄而不任以事也十一月命希學襲封衍
聖公置官屬曰掌書曰典籍曰司樂曰知印曰奏差曰
書寫各一人立孔顔孟三氏教授司教授學錄學司各
一人立尼山洙泗二書院各設山長一人復孔氏子孫
及顔孟大宗子孫徭役又命其族人希大為曲阜世襲
知縣而進衍聖公秩二品階資善大夫賜之誥曰古之
聖人自羲農至於文武法天治民明並日月德化之盛
莫有加焉然皆隨時制宜世有因革至於孔子雖不得
其位會前聖之道而通之以垂教萬世為帝者師其孫
子思又能傳𫐠而名言之以極其盛有國家者求其統
緒尊其爵號蓋所以崇德報功也歷代以來膺襲封者
或不能䋲其祖武朕甚閔焉當臨御之初訪世襲者得
五十六代孫孔希學大宗是紹爰行典禮以致褒崇爾
其領袖世儒益展聖道之用於當世以副朕之至望豈
不偉歟希大階承事郎賜之敕三年春克堅以病告歸
遣中使慰問疾篤詔給驛還家賜白金文綺舟次邳州
卒六年八月希學服闋入朝命所司致廪餼從人皆有
賜復勞以敕賜襲衣冠帶九月辭歸命翰林官餞於光
禄寺賚白金文綺明年二月希學言先聖廟堂廊廡圯
壊祭器樂器法服不備乞命有司修治先世田兵後多
蕪而徵賦如故乞減免並從之自是每歲入朝班亞丞
相皆加宴賚希學好讀書善隸法文詞爾雅每賓客讌
集談笑揮灑爛然成章承大亂之後廟貌服物畢力修
舉盡還舊觀十四年卒命守臣致祭子訥字言伯十七
年正月襲封命禮官以教坊樂導送至國學學官率諸
生二千餘人迎於成賢街自後每歲入覲給符乘傳帝
既革丞相官遂令班文臣首訥性恭謹處宗黨有恩建
文二年卒子公鑑襲公鑑字昭文有孝行嗣爵二年卒
成祖即位遣使致祭子彦縉字朝紳永樂八年襲甫十
歲命肄業國學久之遣歸十五年修闕里文廟成御製
碑文勒石仁宗踐阼彦縉來朝仁宗語侍臣曰外蕃貢
使皆有公館衍聖公假館民間非崇儒重道意遂賜宅
東安門外宣德四年彦縉將遣使福建市書咨禮部部
臣以聞命市與之已奏闕里雅樂及樂舞生冠服敝壊
詔所司修治景泰元年帝幸學彦縉率三氏子孫觀禮
賜坐彛倫堂聽講幸學必先期召衍聖公自此始彦縉
幼孤能自立然與族人不睦景泰六年族祖克昫等與
彦縉相訐帝置不問彦縉子承慶先卒孫弘緒字以敬
甫八歲而彦縉卒妾江訴弘緒幼弱為族人所侵詔遣
禮部郎為治喪而命其族父公恂理家事驛召弘緒至
京襲封賜玉帶金印簡教授一人課其學英宗復辟入
賀朝見便殿握其手置膝上語良久弘緒纔十歲進止
有儀帝甚悦每歲入賀聖夀帝聞其賜第湫隘以大第
易之凡南城賞花西苑較射皆與焉公恂字宗文景泰
五年舉會試聞母疾不赴廷對帝問禮部得其故遣使
召之日且午不及備試卷命翰林院給筆札登第即丁
母憂歸天順初授禮科給事中大學士李賢言公恂至
聖後贊善司馬恂宋大賢温國公光後宜輔導太子之
喜同日超拜少詹事侍東宫講讀入語孝肅皇后曰吾
今日得聖賢子孫為汝子傅孝肅皇后者憲宗生母方
以皇貴妃有寵於是具官服拜謝宫中傳為盛事云成
化初以言事謫漢陽知府未至丁父憂服闋還故秩莅
南京詹事府久之卒弘緒少貴又恃婦翁大學士李賢
多過舉成化五年被劾按治奪爵為庶人令其弟弘泰
襲弘泰歿爵仍歸弘緒子弘泰字以和既嗣爵弘治十
一年山東按臣言弘緒遷善改行命復冠帶明年六月
聖殿災弘泰方在朝廷緒率子弟奔救素服哭廟蔬食
百日弘泰還亦齋哭如居喪弘泰生七月而孤奉母孝
與弘緒友愛無間言十六年卒弘緒子聞韶襲聞韶字
知德明年新廟建規制踰舊遣大學士李東陽祭告御
製碑文勒石正德三年以尼山洙泗二書院及鄒縣子
思子廟各有祀事奏請弟聞禮主之帝授聞禮五經博
士主子思子祀事世以衍聖公弟為之兩書院各設學
錄一人薦族之賢者充焉六年山東盗起聞韶與廵撫
趙璜請城闕里遷曲阜縣治以衛廟不果行嘉靖二十
五年聞韶卒子貞幹襲貞幹字用濟三十五年入朝卒
子尚賢襲尚賢字象之巡撫丁以忠言尚賢沖年誼如
弘泰例國學肄業從之萬歷九年庶母郭氏訐尚賢帝
為革供奉女樂二十六戸令三歲一朝十七年尚賢仍
請比歲入賀許之尚賢博識天啓元年卒子蔭檜先卒
無嗣從弟子蔭植襲蔭植字對寰祖貞寧衍聖公貞幹
弟也仕為五經博士父尚坦國學生追封衍聖公蔭植
先為博士尚賢既喪子遂育為嗣天啓四年以覃恩加
太子太保崇禎元年加太子太傅
孔彦繩字朝武衢州西安人先聖五十九代孫也宋建
炎中衍聖公端友扈從南渡因家衢州高宗命以州學
為家廟賜田五頃以奉祭祀五傳至洙元至元間命歸
曲阜襲封洙讓爵曲阜之弟至弘治十八年衢州知府
沈杰奏言衢州聖廟自孔洙讓爵之後衣冠禮儀猥同
氓庶今訪得洙之六世孫彦繩請授以官俾主祀事又
言其先世祭田洪武初輕則起科後改徵重税請仍改
輕以供祀費帝可之正德元年授彦繩翰林院五經博
士子孫世襲并減其祭田之税彦繩卒子承美字永實
十四年襲卒子弘章字以達嘉靖二十六年襲卒子聞
音字知政萬歷五年襲卒子貞運字用行四十三年襲
時以在曲阜者為孔氏北宗在西安者為南宗云
顔希惠復聖五十九代孫也洪武初以顔子五十七代
孫池為宣德府學教授十五年改三氏學教授以奉祀
事池字德裕子拳字克膺拳子希仁字士元景泰三年
詔以顔孟子孫長而賢者各一人至京官之其年希仁
為巡按御史顧&KR0008;所劾詔黜希仁召希惠以為翰林院
五經博士未幾以希惠非嫡子仍以希仁長子議為之
議字定伯成化元年賜第京師入覲馳驛以為常議卒
子鋐字宗器十八年襲卒子重德字尚本正德二年襲
卒子從祖字守嗣襲卒無子嘉靖四十一年以從祖從
父重禮之長子肇先為嗣肇先字啟源卒子嗣慎字用
修襲卒長子尹宗先卒次子尹祚字永錫萬歷年襲尹
祚為人博學好義尹宗之子伯貞既長遂以其職讓之
伯貞字叔節二十七年襲卒子幼弟伯廉字叔清三十
四年襲卒子紹緒崇禎十四年襲
曾質粹字好古吉安永豐人宗聖五十九代孫也其先
都鄉侯據避新莽之亂徙家豫章子孫散居撫吉諸郡
間成化初山東守臣上言嘉祥縣南武山西南元寨山
之東麓有漁者䧟入穴中得懸棺碣曰曾參之墓詔加
修築正德間山東僉事錢鋐訪得曾子之後一人于嘉
祥山中未幾而沒嘉靖十二年以學士顧鼎臣言詔求
嫡嗣於是江西撫按以質粹名聞命回嘉祥以衣巾奉
祀十八年授翰林院五經博士子孫世襲三十九年卒
子昊未襲卒昊子繼祖字繩之少病目江西族人衮謀
奪其職為給事中劉不息御史劉光國所糾於是罷衮
官而繼祖仍主祀事卒子承業字洪光萬歷五年襲卒
子弘毅字泰東崇禎元年襲卒子聞逹字象輿十四年
襲
孔聞禮字知節衍聖公聞韶弟也正德二年詔授翰林
院五經博士以奉述聖祀事自後世以衍聖公弟為之
聞禮卒嘉靖二十五年貞寧字用致襲卒萬歷二十二
年蔭桂襲卒天啓二年蔭隆襲卒八年尚達襲卒崇禎
十年蔭相襲卒十四年蔭錫襲卒十六年蔭鈺襲
孟希文字士煥亞聖五十六代孫也洪武元年詔以孟
子五十四代孫思諒奉祀世復其家思諒字友道子克
仁字信夫克仁子希文景泰三年授希文翰林院五經
𫝊士子孫世襲卒子元字長伯弘治二年襲卒子公棨
幼嘉靖二年以元弟亨之子公肇襲公肇字先文少好
學事繼母孔氏以孝聞卒十二年仍以公棨襲公棨字
槖文卒子彦璞字朝璽隆慶元年襲卒子承光萬歷二
十九年襲卒子弘譽天啓三年襲卒子聞玉崇禎二年
襲
仲于陛先賢仲子六十二代孫也萬歷十五年詔以仲
子五十九代孫吕為奉祀吕子銓銓子則顯則顯子于
陛崇禎十六年以衍聖公孔蔭植言詔授于陛翰林院
五經博士子孫世襲賜泗水縣濟寧州田六十餘頃廟
戸三十一以奉其祭祀焉
周冕先賢元公周子十二代孫也其先道州人熙寧中
周子葬母江州子孫因家廬山蓮花峯下景泰七年授
冕翰林院五經博士子孫世襲還鄉以奉周子祀事卒
子繡麟襲卒子道襲卒子聯芳襲卒子濟襲卒從弟汝
忠襲卒子蓮應襲
程接道先賢正公程子後也宋淳熙間純公程子五世
孫有居江寧者嘗主金陵書院祀事卒以名幼學者承
之明初失傳崇禎三年河南巡按李日宣請以正公之
後為之嗣詔許之遂以接道為翰林院五經博士子孫
世襲十四年土賊于大忠作亂接道力拒死之
程克仁先賢正公程子十七代孫也世居嵩縣之六渾
景泰六年授翰林院五經博士子孫世襲以奉程子祀
事卒子繼祖襲卒仲子世宥襲卒子心傅襲心傳莊重
寡言為鄉黨所稱卒弟宗益襲卒從子佳引襲卒從弟
佳祚襲崇禎十四年為土賊于大忠所殺
張文運郿人先賢明公張子十四代孫也天啓二年授
翰林院五經博士子孫世襲以奉張子祀事崇禎三年
卒子承引以父憂未襲六年子元祥
本朝康熙元年襲
邵繼祖洛陽人先賢康節公邵子二十七代孫也崇禎
三年河南巡按吳甡請以繼祖為翰林院五經博士子
孫世襲以奉邵子祀事詔從之卒子養醇襲
朱梴字孟齡先賢文公朱子九世孫也世居福建建安
縣之紫霞洲景泰六年授翰林院五經博士子孫世襲
以奉朱子祀事梴為人淳謹言動有則卒子燉字孔暉
襲燉以事入都中途遇盜未幾有遺金道上者燉守之
以還其人人稱其廉介卒子壆字元厚襲卒子鎏襲卒
子法字兆祖襲法為人孝友卒子楗字士啓襲卒子瑩
字惟玉襲卒子之儁字喬之襲
朱墅先賢文公朱子十一世孫也正德間給事中戴銑
汪元錫御史王完等相繼言朱子繼孔子者也孔子之
後有曲阜西安朱子之後亦有建安婺源今建安恩典
已隆在婺源者請依闕里之例錄其子孫一人量授以
官俾掌祠事詔許之嘉靖二年授墅翰林院五經博士
三十八年以本學訓導席端言令其世襲墅卒子鎬襲
卒子德洪襲卒子邦相襲卒子煜襲卒子坤襲
明史卷二百八十四
