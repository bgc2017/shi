欽定四庫全書
明史卷八十一
大學士張廷玉等奉敕修
志第三十七
食貨五
錢鈔坑冶(附鐡冶銅場)
商税市舶
馬市
錢幣之興自九府圜法歷代遵用鈔始於唐之飛錢宋之交
會金之交鈔元世始終用鈔錢幾廢矣太祖初置寳源局於
應天鑄大中通寳錢與歷代錢兼行以四百文為一貫四十
文為一兩四文為一錢及平陳友諒命江西行省置貨泉局
頒大中通寳錢大小五等錢式即位頒洪武通寳錢其制凡
五等曰當十當五當三當二當一當十錢重一兩餘遞降至
重一錢止各行省皆設寳泉局與寳源局竝鑄而嚴私鑄之
禁洪武四年改鑄大中洪武通寳大錢為小錢初寳源局錢
鑄京字於背後多不鑄民間無京字者不行故改鑄小錢以便
之尋令私鑄錢作廢銅送官償以錢是時有司責民出銅民
毁器皿輸官頗以為苦而商賈沿元之舊習用鈔多不
便用錢七年帝乃設寳鈔提舉司明年始詔中書省造
大明寳鈔命民間通行以桑穰為料其制方高一尺廣
六寸質青色外為横文花欄横題其額曰大明通行寳
鈔其内上兩旁復為篆文八字曰大明寳鈔天下通行
中圖錢貫十串為一貫其下云中書省奏凖印造大明
寳鈔與銅錢通行使用偽造者斬告捕者賞銀二十五
兩仍給犯人財産若五百文則畫錢文為五串餘如其
制而遞減之其等凡六曰一貫曰五百文四百文三百
文二百文一百文每鈔一貫凖錢千文銀一兩四貫凖
黃金一兩禁民間不得以金銀物貨交易違者罪之以
金銀易鈔者聽遂罷寳源寳泉局越二年復設寳泉局
鑄小錢與鈔兼行百文以下止用錢商税兼收錢鈔錢
三鈔七十三年以鈔用久昏爛立倒鈔法令所在置行
用庫許軍民商賈以昏鈔納庫易新鈔量收工墨直會
中書省廢乃以造鈔屬戶部鑄錢屬工部而改寳鈔文
中書省為戸部與舊鈔兼行十五年置戶部寳鈔廣源
庫廣惠庫入則廣源掌之出則廣惠掌之在外衛所軍
士月鹽皆給鈔各鹽場給工本鈔十八年天下有司官
祿米皆給鈔二貫五百文凖米一石二十二年詔更定
錢式生銅一斤鑄小錢百六十折二鈔半之當三至當
十凖是為差更造小鈔自十文至五十文二十四年諭
𣙜税官吏凡鈔有字貫可辨者不問爛損即收受解京
抑勒與偽充者罪之二十五年設寳鈔行用庫於東市
凡三庫各給鈔三萬錠為鈔本倒收舊鈔送内府令大
明寳鈔與歷代錢兼行鈔一貫凖錢千文提舉司於三
月内印造十月内止所造鈔送内府充賞賚明年罷行
用庫又罷寳泉局時兩浙江西閩廣民重錢輕鈔有以
錢一百文十文折鈔一貫者由是物價翔貴而法益壞
不行三十年乃更申交易用金銀之禁成祖初犯者以
姦惡論帷置造首飾器皿不在禁例永樂二年詔犯者
免死徙家戍興州陜西都司僉事張豫坐抵易官鈔論
戍江夏民父死以銀營葬具當戍邊帝以其迫於治葬
非玩法特矜宥之都御史陳瑛言比歲鈔法不通皆緣
朝廷出鈔太多收斂無法以致物重鈔輕莫若暫行戶
口食鹽法天下人民不下千萬戶官軍不下二百萬家
誠令計口納鈔食鹽可收五千餘萬錠帝令戶部會羣
臣議大口月食鹽一斤納鈔一貫小口半之從其議設
北京寳鈔提舉司税糧課程贓罰俱折收鈔其直視洪
武初減十之九後又令鹽官納舊鈔支鹽發南京抽分
場積薪龍江提舉司竹木鬻之軍民收其鈔應天歲辦
蘆柴徵鈔十之八帝初即位戶部尚書夏原吉請更鈔
板篆文為永樂帝命仍其舊自後終明世皆用洪武年
號云仁宗監國令犯笞杖者輸鈔及即位以鈔不行詢
原吉原吉言鈔多則輕少則重民間鈔不行緣散多斂
少宜為法斂之請市肆門攤諸税度量輕重加其課程
鈔入官官取昏軟者悉燬之自今官鈔宜少出民間得
鈔難則自然重矣乃下令曰所增門攤課程鈔法通即
復舊金銀布帛交易者亦暫禁止然是時民卒輕鈔至
宣德初米一石用鈔五十貫乃弛布帛米麥交易之禁
凡以金銀交易及匿貨增直者罰鈔府縣衛所倉糧積
至十五年以上者鹽糧悉收鈔秋糧亦折鈔三分門攤
課鈔增五倍塌房舍月納納鈔五百貫果園驘車並令
納鈔戶部言民間交易惟用金銀鈔滯不行乃益嚴其
禁交易用銀一錢者罰鈔千貫贓吏受銀一兩者追鈔
萬貫更追免罪鈔如之英宗即位收賦有米麥折銀之
令遂減諸納鈔者而以米銀錢當鈔弛用銀之禁朝野
率皆用銀其小者乃用錢惟折官俸用鈔鈔壅不行十
三年復申禁令阻鈔者追一萬貫全家戍邊天順中始
弛其禁憲宗令内外課程錢鈔兼收官俸軍餉亦兼支
錢鈔是時鈔一貫不能直錢一文而計鈔徵之民則每
貫徵銀二分五釐民以大困弘治元年京城税課司順
天山東河南戶口食鹽俱收鈔各鈔關俱錢鈔兼收其
後乃皆改折用銀而洪武永樂宣德錢積不用詔發之
令與歷代錢兼用戶部請鼓鑄乃復開局鑄錢凡納贖
收税歷代錢制錢各收其半無制錢即收舊錢二以當
一制錢者國朝錢也舊制工部所鑄錢入太倉司鑰二
庫諸關税錢亦入司鑰庫共貯錢數千百萬中官掌之
京衛軍秋糧取給焉每七百當銀一兩武宗之初部臣
請察覆侵蝕又以錢當俸糧者僅及銀數三之一請於
承運庫給銀時中官方用事皆不聽已而司鑰庫太監
龐瑮言自弘治間𣙜關拆銀入承運庫錢鈔缺乏支放
不給請遵成化舊制錢鈔兼收從之正德三年以太倉
積錢給官俸十分為率錢一銀九又從太監張永言發
天財庫及戶部布政司庫錢關給徵收每七十文徵銀
一錢且申私鑄之禁嘉靖四年令宣課分司收税鈔一
貫折銀三釐錢七文折銀一分是時鈔不久行錢亦大
壅益專用銀矣明初鑄洪武錢成祖九年鑄永樂錢宣
德九年鑄宣德錢弘治十六年以後鑄弘治錢至世宗
嘉靖六年大鑄嘉靖錢每文重一錢三分且補鑄累朝
未鑄者三十二年鑄洪武至正德九號錢每號百萬錠
嘉靖錢千萬錠一錠五千文而税課抽分諸厰專收嘉
靖錢民患錢少乃發内庫新舊錢八千一百萬文折給
俸糧又令通行歷代錢有銷新舊錢及以銅造像製器
者罪比盗鑄先是民間行濫惡錢率以三四十錢當銀
一分後益雜鉛鍚薄劣無形製至以六七十文當銀一
分剪楮夾其中不可辨用給事中李用敬言以制錢與
前代雜錢相兼行上品者俱七文當銀一分餘視錢高
下為三等下者二十一文當銀一分私造濫惡錢悉禁
不行犯者置之法小錢行久驟革之民頗不便又出内
庫錢給文武官俸不論新舊美惡悉以七文折算諸以
俸錢市易者亦悉以七文抑勒予民民亦騷然屬連歲
大祲四方流民就食京師死者相枕藉論者謂錢法不
通使然於是御史何廷鈺條奏請許民用小錢以六十
文當銀一分戶部執不從廷鈺訐奏尚書方鈍及郎中
劉爾牧帝怒斥爾牧採廷鈺議命從民便且定嘉靖錢
七文洪武諸錢十文前代錢三十文當銀一分然諸濫
惡小錢以初禁之嚴雖奉行間行竟不復用而民間競
私鑄嘉靖通寳錢與官錢並行焉給事中殷正茂言兩
京銅價大高鑄錢得不償費宜採雲南銅運至岳州鼔
鑄費工本銀三十九萬可得錢六萬五千萬文直銀九
十三萬餘兩足以少佐國家之急戶部覆言雲南地辟
事簡即山鼓鑄為便乃敕巡撫以鹽課銀二萬兩為工
本未幾巡撫王昺言廢多入少乞罷鑄帝以小費不當
惜仍命行之越數年巡按王諍復言宜罷鑄部議錢法
壅滯者由宣課司收税以七文當一分姦民乘機阻撓
錢多則惡濫相欺錢少則增直罔利故禁愈繁而錢愈
滯自今準折聽民便不必定文數而課税及官俸且俱
用銀乃罷雲南鑄錢而從戶部議時所鑄錢有金背有
火漆有鏇邊議者以鑄錢艱難工匠勞費革鏇車用鑢
鐋於是鑄工競雜鉛鍚便剉治而輪郭麤糲色澤黯黲
姦偽倣傚盜鑄日滋金背錢反阻不行死罪日報終不
能止帝患之問大學士徐階階陳五害請停寳源局鑄
錢應支給錢者悉予銀帝乃鞫治工匠侵料減工罪而
停鼓鑄自後税課徵銀而不徵錢且民間止用制錢不
用古錢而私鑄者多隆慶初錢法不行兵部侍郎譚綸
言欲富民必重布帛菽粟而賤銀欲賤銀必制錢法以
濟銀之不足今錢惟布於天下而不以輸於上故其權
在市井請令民得以錢輸官則錢法自通於是課税銀
三兩以下復收錢民間交易一錢以下止許用錢時錢
八文折銀一分禁民無得任意低昂直隸巡按楊家相
請鑄大明通寳錢不識年號部議格不行高拱冄相言
錢法朝議夕更迄無成說小民恐今日得錢而明日不
用是以愈更愈亂愈禁愈疑請一從民便勿多為制以
亂人耳目帝深然之錢法復稍稍通矣寳鈔不用垂百
餘年課程亦鮮有收鈔者惟俸錢獨支鈔如故四年始
以新鑄隆慶錢給京官俸云萬歷四年命戶工二部準
嘉靖錢式鑄萬歷通寳金背及火漆錢一文重一錢二
分五釐又鑄鏇邊錢一文重一錢三分頒行天下俸糧
皆銀錢兼給雲南巡按郭庭梧言國初京師有寳源局
各省有寳泉局自嘉靖間省局停廢民用告匱滇中産
銅不行鼓鑄而反以重價購海&KR1684;非利也遂開局鑄錢
尋命十三布政司皆開局採工部言以五銖錢為準用
四火黃銅鑄金背二火黃銅鑄火漆麤惡者罪之蓋以
費多利少則私鑄自息也久之戶部言錢之輕重不常
輕則斂重則散故無壅閼匱乏之患初鑄時金背十文
直銀一分今萬歷金背五文嘉靖金背四文各直銀一
分火漆鏇邊亦如之僅踰十年而輕重不啻相半錢重
而物價騰踴宜發庫貯以平其直從之時玉府皆鑄造
私錢吏不敢訐古錢阻滯不行國用不足乃命南北寳
源局拓地增爐鼓鑄而北錢視南錢昂直三之一南鑄
大抵輕薄然各循其舊並行不廢天啟元年鑄泰昌錢
兵部尚書王象乾請鑄當十當百當千三等大錢用龍
文略倣白金三品之制於是兩京皆鑄大錢後有言大
錢之弊者詔南京停鑄大錢收大錢發局改鑄當是時
開局徧天下重課錢息崇禎元年南京鑄本七萬九千
餘兩獲息銀三萬九千有奇戶部鑄錢獲息銀二萬六
千有奇其所鑄錢皆以五十五文當銀一錢計息取銀
工匠之賠補行使之折閱不堪命矣寳泉局銅本四十
萬兩舊例錢成還本太倉次年冄借至是令永作鑄本
三年御史饒京言鑄錢開局本通行天下今乃苦於無
息旋開旋罷自南北兩局外僅存湖廣陜西四川雲南
及宣密二鎮而所鑄之息不盡歸朝廷復苦無鑄本蓋
以買銅而非採銅也乞遵洪武初及永樂九年嘉靖六
年例遣官各省鑄錢采銅於産銅之地置官吏駐兵倣
銀礦法十取其三銅山之利朝廷擅之小民所采仍予
直以市帝從之是時鑄厰並開用銅益多銅至益少南
京戶部尚書鄭三俊請專官買銅戶部議元籍産銅之
人駐鎮遠荆常銅鉛會集處所謂采銅於産銅之地也
帝俱從之既又采絳孟垣曲聞喜諸州縣銅鉛荆州抽
分主事朱大受言荆州上接黔蜀下聫江廣商販銅鉛
畢集一年可以四鑄四鑄之息兩倍於南三倍於北因
陳便宜四事即命大受專督之遂定錢式每文重一錢
每千直銀一兩南都錢輕薄屢旨嚴飭乃定每文重八
分初嘉靖錢最工隆萬錢加重半銖自啟禎新鑄出舊
錢悉棄置然日以惡薄大半雜鉛砂百不盈寸捽擲輒
破碎末年敕鑄當五錢不及鑄而明亡初制歷代錢與
制錢通行自神宗初從僉都御史龐尚鵬議古錢止許
行民間輸税贖罪俱用制錢啟禎時廣鑄錢始括古錢
以充廢銅民間市易亦擯不用矣莊烈帝初即位御平
臺召對給事中黃承昊疏有銷古錢之語大學士劉鴻
訓言北方皆用古錢若驟廢之於民不便常以為然既
而以御史王燮言收銷舊錢但行新錢於是古錢銷毁
頓盡蓋自隋時盡銷古錢至是凡冄見云錢法自弘正
間廢天啟時給事中惠世揚復請造行崇禎末有蔣臣
者申其說擢為戶部司務倪元璐方掌部事力主之言
終不可行而止
坑冶之課金銀銅鐵鉛汞硃砂青綠而金銀礦最為民
害徐達下山東近臣請開銀場太祖謂銀場之弊利於
官者少損於民者多不可開其後有請開陜州銀礦者
帝曰土地所産有時而窮歲課成額徵銀無已言利之
臣皆戕民之賊也臨淄丞乞發山海之藏以通寳路帝
黜之成祖斥河池民言採礦者仁宣仍世禁止填番禺
坑洞罷嵩縣白泥溝發礦然福建尤溪縣銀屏山錫場
局爐局四十二座始於洪武末年浙江温處麗水平陽
等七縣亦有場局歲課皆二千餘兩永樂間開陜州商
縣鳳皇山銀坑八所遣官湖廣貴州採辦金銀課復遣
中官御史往覆之又開福建浦城縣馬鞍等坑三所設
貴州太平溪交阯宣光鎮金場局葛溪銀場局雲南大
理銀冶其不産金銀者亦屢有革而福建歲額直增至
三萬餘兩浙江增至八萬餘宣宗初頗減福建課其後增至四
萬餘而浙江亦增至九萬餘英宗下詔封坑穴撒閘辦官民大
蘇息而歲額未除歲辦皆洪武舊額也閘辦者永宣所新增也
既而禁革永煎姦民私開坑穴相殺嚴禁不能止下詔宥之
不悛言者復請開銀場則利歸於上而盜無所容乃命侍郎
王質往經理定歲課福建銀二萬餘浙江倍之又分遣御史曹
祥馮傑提督供億過公税民困而盗愈衆鄧茂七葉宗留之徒
流毒浙閩久之始定景帝嘗封閉旋以盗礦者多兵部尚
書孫原貞開浙江銀場因並開福建乃命中官戴細保
提督之天順四年命中官羅永之浙江羅珪之雲南馮
讓之福建何能之四川課額浙閩大略如舊雲南十萬
兩有奇四川萬三千有奇總十八萬三千有奇成化中
開湖廣銀場武陵等十二縣凡二十一場歲役民夫五
十五萬死者無算得金僅五十三兩於是復閉而浙江
銀礦以缺額量減雲南屢開屢停弘治元年始減雲南
二萬兩温處萬兩餘罷浦城廢坑銀冶至十三年雲南
二萬兩温處萬兩餘罷浦城廢坑銀冶至十三年雲南
巡撫李士實言雲南九場銀四場礦脈久絶乞免其課
報可四川山東礦穴亦先後封閉武宗初從中官秦文
等奏復開浙閩銀礦既而浙江守臣言礦脈已絶乃令
歲進銀二萬兩劉瑾誅乃止世宗初閉大理礦場其後
薊豫齊晉川滇所在進礦砂金銀復議閉採以助大功
既獲玉旺峪礦銀帝諭閣臣廣開採戶部尚書方鈍等
請令四川山東河南撫按嚴督所屬一一搜訪以稱天
地降祥之異於是公私交騖礦利而浙江江西盗礦者
且劫徽寧天下漸多事矣隆慶初罷薊鎮採開南中諸
礦亦勒石禁止萬歷十二年姦民屢以礦利冀中上心
諸臣力陳其弊帝雖從之意快快二十四年張位秉政
前衛千戶仲春請開礦位不能止開採之端啟廢弁白
望獻礦銅者日至於是無地不開中使四出昌平則王
忠真保薊永房山蔚州則王虎昌黎則田進河東之開
封彰德衛輝懷慶葉縣信陽則魯坤山東之濟南青州
濟寧沂州滕費蓬萊福山棲霞招遠文登則陳增山西
之太原平陽潞安則張忠南直之寧國池州則郝隆劉
朝用湖廣之德安則陳奉浙江之杭嚴金衢孝豐諸暨
則曹金後代以劉忠陜西之西安則趙鑒趙欽四川則
邱乘雲遼東則高淮廣東則李敬廣西則沈永夀江西
則潘相福建則高寀雲南則楊榮皆給以關防并偕原
奏官往礦脈微細無所得勒民償之而姦人假開採之
名乘傳横索民財陵轢州縣有司恤民者罪以阻撓逮
問罷黜時中官多暴横而陳奉尤甚富家鉅族則誣以
盗礦良田美宅則指以為下有礦脈率役圍捕辱及婦
女甚至斷人手足投之江其酷虐如此帝縱不問自二
十五年至三十三年諸璫所進礦税銀幾及三百萬兩
羣小藉勢誅索不啻倍蓰民不聊生雲南巡撫魏允貞
上言方今水旱告災天鳴地震星流氣射四方日報中
外軍興百姓困敝而嗜利小人借開採以肆饕餮倘釁
由中作則礦夫冗役為禍尤烈至是而後求投珠抵璧
之說用之晚矣河南巡按姚思仁亦言開採之弊大可
慮者有八礦盜哨聚易於召亂一也礦頭累極勢成土
崩二也礦夫殘害逼迫流亡三也僱民糧缺饑餓噪呼
四也礦洞徧開無益浪費五也礦砂銀少強科民買六
也民皆開礦農桑失業七也奏官強横淫刑激變八也
今礦頭以賠累死平民以逼買死礦夫以傾壓死以爭
鬭死及今不止雖傾府庫之藏竭天下之力亦無濟於
存亡矣疏入皆不省失者以為明亡蓋兆於此
鐵冶所洪武六年置江西進賢新喻分宜湖廣興國黃
梅山東萊蕪廣東陽山陜西鞏昌山西吉州二太原澤
潞各一凡十三所歲輸鐵七百四十六萬餘斤河南四
川亦有鐵冶十四年益以茶陵十五年廣平吏王允道
言磁州産鐵元時置官歲收百餘萬斤請如舊帝以民
生甫定復設必重擾杖而流之海外十八年罷各布政
司鐵冶既而工部言山西交城産雲子鐵舊貢十萬斤
繕治兵器他處無有乃復設已而武昌吉州以次復焉
末年以工部言復盡開令民得自採鍊每三十分取其
二永樂時設四川龍州遼東都司三萬衛鐵冶景帝時
辦事吏請復陜西寧遠鐵礦工部劾其違法下獄給事
中張文質以為不宜塞言路乃釋之弘治十七年廣東
歸善縣請開鐵冶有司課外索賂唐大鬢等因作亂都
御史劉大夏討平之正德十四年廣州置鐵厰以鹽課
提舉司領之禁私販如鹽法嘉靖三十四年開建寧延
平諸府鐵冶隆萬以後率因舊制未嘗特開云
銅場明時惟江西德興鉛山其後四川梁山山西五臺
陜西寧羌略陽及雲南皆採水銀青綠太祖時廉州巡
檢言州界西戎有水銀坑冶及青綠紫泥願得兵取其
地帝不許惟貴州大萬山長官司有水銀硃砂場局而
四川東川府會川衛山産青銀銅綠以與外番接境虞
軍民潛取生事特禁飭之成化十七年封閉雲南路南
州銅坑弘治十八年裁革板坑水銀場局正德九年軍
士周達請開雲路諸銀礦因及銅鍚青綠詔可遂次第
開採嘉靖隆萬間因鼓鑄屢開雲南諸處銅場久之所
獲漸少崇禎時遂括古錢以供爐冶焉
關市之征宋元頗繁瑣明初務簡約其後增置漸多行
齎居鬻所過所止各有税其名物件析榜於官署按而
征之惟農具書籍及他不鬻於市者勿算應征而藏匿
者没其半買賣田宅頭匹必投契本别納紙價凡納税
地置店歷書所止商民名物數官司有都税有宣課有
司有局有分司有抽分場局有河泊所所收税課有夲
色有折色税課司局京城諸門及各府州縣市集多有
之凡四百餘所後以次裁併十之七抽分及在南京者
曰龍江大勝港在北京者曰通州白河盧溝通積廣積
在外者曰真定杭州荆州太平蘭州廣寧又令軍衛自
設場分收貯柴薪河泊所惟大河以南有之河北止鹽
山縣凡税課徵商估物貨抽分科竹木柴薪河泊取魚
課又有門攤課鈔領於有司太祖初征酒醋之税收官
店錢即吳王位減收官店錢改在京官店為宣課司府
縣官店為通課司凡商税三十而取一過者以違令論
洪武初命在京兵馬指揮領市司每三日一校勘街市
度量權衡稽牙儈物價在外城門兵馬亦令兼領市司
彰德税課司税及蔬果飲食畜牧諸物帝聞而黜之山
西平遠主簿成樂秩滿來朝上其考曰能恢辦商税帝
曰税有定額若以恢辦為能是剝削下民失吏職也州
考非是命吏部移文以訊十年戶部奏天下税課司局
征商不如額者百七八十處遂遣中官國子生及部委
官各一人覆實立為定額十三年戶部言税課司局歲
收額米不及五百石者凡三百六十四處宜罷之報可
胡帷庸伏誅帝諭戶部曰曩者姦臣聚斂税及纖悉朕
甚耻焉自今軍民嫁娶喪祭之物舟車絲布之類皆勿
税罷天下抽分竹木場明年令以野獸皮輸魚課製裘
以給邊卒初京師軍民居室皆官所給比舍無隙地商
貨或止於舟或貯于城外駔儈上下其價商人病之帝
乃命於三山諸門外瀕水為屋名塌房以貯商貨永樂
初定制嫁娶喪祭時節禮物自織布帛農器食品及買
既税之物車船運已貨物魚蔬雜果非市販者俱免税
凖南京例置京城官店塌房七年遣御史監生於收課
處各辦課程二十一年山東巡按陳濟言淮安濟寧東
昌臨清德州直沽商販所聚京都北平百貨倍往時其
商税宜遣人監𣙜一年以為定額帝從之洪熙元年增
市肆門攤課鈔宣德四年以鈔法不通由商居貨不税
由是於京省商賈湊集地市鎮店肆門攤税課增舊凡
五倍兩京蔬果園不課官私種而鬻堵塌房庫房店舍
居商貨者騾驢車受僱裝載者悉令納鈔委御史戶部
錦衣衛兵馬司官各一於城門察收舟船受僱裝載者
計所載料多寡路近遠納鈔鈔關之設自此始其倚勢
隠匿不報者物盡沒官仍罪之於是有漷縣濟寧徐州
淮安揚州上新河滸墅九江金沙洲臨清北新諸鈔關
量舟大小修廣而差其額謂之船料不税其貨惟臨清
北新則兼收貨税各差御史及戶部主事監收自南京
至通州經淮安濟寧徐州臨清每船百料納鈔百貫侍
郎曹弘言塌房月鈔五百貫良苦有鬻子女輸課者帝
令覆除之及鈔法通減北京蔬地課鈔之半船料百貫
者減至六十貫正統初詔凡課程門攤俱遵洪武舊額
不得籍口鈔法妄增未幾以兵部侍郎于謙奏革直省
税課司局領其税於有司罷濟寧徐州及南京上新河
船料鈔移漷縣鈔關於河西務船料當六七十貫者減
為二十貫商民稱便九年王佐掌戶部置彰義門官房
收商税課鈔復設直省税課司官征𣙜漸繁矣景泰元
年于謙柄國船料減至十五貫減張家灣及遼陽課税
之半大理卿薛瑄言抽分薪炭等匿不報者凖舶商匿
番貨罪盡没之過重請得比匿税律帝從之成化七年
增置蕪湖荆州杭州三處工部官初抽分竹木止取鈔
其後易以銀至是漸益至數萬兩尋遣御史𣙜税孝宗
初御史陳瑶言崇文門監税官以掊克為能非國體乃
命客貨外車輛毋得搜阻又從給事中王敞言取回蕪
湖荆州杭州抽分御史以府州佐貳官監收其税十三
年復遣御史正德十一年始收泰山碧霞元君祠香錢
從鎮守太監言也十二年御史胡文静請革新設諸抽
分厰未一年太監鄭璽請復設於順德廣平工部尚書
李鐩依阿持兩端横征之端復起尋命中官李文馬俊
之湖廣浙江抽分厰與主事中分𣙜税世宗初抽分中
官及江西福建廣東税課司局多所裁革又革真定諸
府抽印木植中官京城九門之税弘治初歲入鈔六十
六萬餘貫錢二百八十八萬餘文至末年數大減自正
德七十以後鈔增四倍錢增三十萬嘉靖三年詔如弘
治初年例仍減錢三十萬直省關税成化以來折收銀
其後復收錢鈔八年復收銀遂為定制始時鈔關估船
料定税既而以估料難核乃度梁頭廣狹為凖自五尺
至三尺六尺有差帝令以成尺為限勿科畸零太監李
能請於山海關𣙜商税行之數年主事鄔閱言廣寧八
里舖前屯衛既有𣙜場不宜冄𣙜罷之其後復山海關
税罷八里舖店錢四十二年令各關歲額定數之外餘
饒悉入公帑隆慶二年始給鈔關主事關防敕書尋令
鈔關去府近者知府收解去府遠者令佐貳官收貯府
庫季解部主事掌覆商所報物數以定税數收解無有
所神宗初令商貨進京者河西務給紅單前赴崇文門
併納正條船三税其不進京者河西務止收正税免條
船二税萬歷十一年革天下私設為名税課然自隆慶
以來凡橋梁道路關津私擅抽税罔利病民雖累詔察
革不能去也迨兩宫三殿災營建費不貲始開礦增税
而天津店租廣州珠𣙜兩淮餘鹽京口供用浙江市舶
成都鹽茶重慶名木湖口長江船税荆州店税寳坻魚
葦及門攤商税油布雜税中官偏天下非領税即領礦
驅脅官吏務朘削焉𣙜税之使自二十六年千戶趙承
勛奏請始高寀於京口暨祿於儀真劉成於浙李鳳於
廣州陳奉於荆州馬堂於臨清陳增於東昌孫隆於蘇
杭魯坤於河南孫朝於山西邱乘雲于四川梁永於陜
西李道於湖口王忠於密雲張&KR0008;於盧溝橋沈永夀於
廣西或徵市舶或徵店税或專領税務或兼領開採姦
民納賄於中官輒給指揮千戶劄用為瓜牙水陸行數
十里即樹旗建厰視商賈懦者肆為攘奪没其全貲負
戴行里亦被搜索又立土商名目窮鄉僻塢米鹽雞豕
皆令輸税所至數徼民變帝率庇不問諸所進税或稱
遣税或稱節省銀或稱罰贖或稱額外贏餘又假買辦
孝順之名金珠寳玩貂皮名馬雜然進奉帝以為能甚
至税監劉成因災荒請暫寬商税中旨仍徵課四萬其
嗜利如此三十三年始詔罷採礦以税務歸有司其税
使不撒李道詭稱有司固却乞如舊便帝遽從之又聽
福府承奉謝文銓設立官店於崇文門外以供福邸戶
部尚書趙世卿屢疏不聽世卿又言崇文門河西務臨
清九江滸墅揚州北新淮安各鈔關税徵本折約三十
二萬五千餘兩萬歷二十五年增銀八萬二千兩此定
額也乃二十七年以後歷税減縮至二十九年總解二
十六萬六千餘兩究厥所由則以税使苛斂商至者少
連年税使所供即此各關不足之數也疏入不省寳坻
銀魚厰永樂時設穆宗時止令估直備廟祀上供及是
始以中官坐採又徵其税後并税武清等縣非産魚之
處增葦網諸税且及青縣天津九門税尤苛舉子皆不
免甚至擊殺覲吏事聞詔法司治之監豎為小戢至四
十二年李太后遺詔減天下税額三之一免近今畸零
小税光宗立始盡蠲天下額外税撒回税監其派入地
畝行戶人丁間架者㮣免之天啟五年戶部尚書李起
元請復𣙜水陸衝要依萬歷二十七八年例量徵什一
允行之崇禎初關税每兩增一錢通八關增五萬兩三
年復增二錢惟臨清僅半而崇文門河西務俱如舊戶
部尚書畢自嚴議增南京宣課司税額一萬為三萬南
京戶部尚書鄭三俊以宣課所收落地税無幾請税蕪
湖以當增數自嚴遂議税蕪湖三萬兩而宣課仍增一
萬三俊悔疏爭不能已九年復議增税課欵項十三年
增關税二十萬兩而商民益困矣凡諸課程始收鈔間
折收米已而收錢鈔半後乃折收銀而折色本色遞年
輪收本色歸内庫折色歸太倉
明初東有馬市西有茶市皆以馭邊省戍守費海外諸
國入貢許附載方物與中國貿易因設市舶司置提舉
官以領之所以通夷情抑姦商俾法禁有所施因以消
其釁隙也洪武初設於太常黃渡等罷復設於寧波泉
州廣州寧波通日本泉州通琉球廣州通占城暹羅西
洋諸國琉球占城諸國皆恭順任其時至日貢惟日夲
叛服不常故獨限其期為十年人數為二百舟為二艘
以金葉勘合表文為驗以防詐偽侵軼後市舶司暫罷
輒復嚴禁瀕海居民及守備將卒私通海外諸國永樂
初西洋剌泥國回回哈只馬哈没奇等來朝附載胡椒
與民互市有司請徵其税帝曰商税者國家抑逐末之
民豈以為利今夷人慕義遠來乃侵其利所得幾何而
虧辱大體多矣不聽三年以諸番貢使益多乃置驛於
福建浙江廣東三市舶司以館之福建曰來遠浙江曰
安遠廣東曰懷遠尋設交阯雲南市舶提舉司接西南
諸國朝貢者初入貢海舟至有司封識俟奏報然後起
運宣宗命至即馳奏不待報隨送至京武宗時提舉市
舶太監畢真言舊制泛海諸船皆市舶司專理近領於
鎮巡及三司官乞如舊便禮部議市舶職司進貢方物
其汎海客商及風泊番船非敕旨所載例不當預中旨
令如熊宣舊例行宣先任市舶太監也嘗以不預滿剌
加諸國番舶抽分奏請兼理為禮部所劾而罷劉瑾私
真謬以為例云嘉靖二年日夲使宗設宋素卿分道入
貢互爭真偽市舶中官頼恩納素卿賄右素卿宗設遂
大掠寧波給事中夏言言倭患起於市舶遂罷之市舶
既罷日本海賈往來自如海上姦豪與之交通法禁無
所施轉為寇賊二十六年倭寇百艘久泊寧台數千人
登岸焚劫浙江巡撫朱紈訪知舶主皆貴官大姓市番
貨皆以虛直轉鬻牟利而直不時給以是構亂乃嚴海
禁毁餘皇奏請鐫諭戒大姓不報二十八年紈又言長
澳諸大俠林恭等勾引夷舟作亂而巨姦關通射利因
為嚮導躪我海濱宜正典刑部覆不允而通番大猾紈
輙以便宜誅之御史陳九德劾紈措置乖方專殺啟釁
帝逮紈聽勘紈既黜姦徒益無所憚外交内訌釀成禍
患汪直徐海陳東麻葉等起而海上無寧日矣三十五
年倭寇大掠福建浙直都御史胡宗憲遣其客蔣洲陳
可願使倭宣諭還報倭志欲通貢市兵部議不可乃止
三十九年鳳陽廵撫唐順之議復三市舶司部議從之
四十四年浙江以巡撫劉畿言仍罷福建開而復禁萬
歷中復通福建互市惟禁市硝黃已而兩市舶司悉復
以中官領職如故
永樂間設馬市三一在開原南關以待海西一在開原
城東五里一在廣寧皆以待三衛定直四等上直絹八
疋布十二次半之下二等皆以一遞減既而城東廣寧
市皆廢惟開原南關馬市獨存大同馬市始正統三年
巡撫盧睿請令軍民平價市駝馬達官指揮李原等通
譯語禁市兵器銅鐡帝從之十四年都御史沈固請支
山西行都司庫銀市馬時也先貢馬互市中官王振裁
其馬價也先大舉入寇遂致土木之變成化十四年陳
鉞撫遼東復開三衛馬市通事劉海姚安肆侵牟諸部
懷怨擾廣寧不復來市兵部侍郎王越請令參將布政
司官各一員監之毋有所侵剋遂治海安二人罪尋令
海西及三衛入市開原月一市廣寧月二市以互市之
税充撫賞正德時令驗放入市者依期出境不得挾弓
矢非互市日毋輒近塞垣嘉靖三十年以總兵仇鸞言
詔於宣府大同開馬市命侍郎史道總理之兵部員外
郎楊繼盛諫不從旋入寇抄大同市則寇宣府宣府市
則寇大同幣未出境警報隨至帝始悔之召道還然諸
部嗜馬市利未敢公言大舉而邊臣亦多畏懾以互市
㗖之明年罷大同馬市宣府猶未絶抄掠不已乃并絶
之隆慶四年孫把來降於是封貢互市之議起而宣大
互市復開邊境稍静然撫賞甚厚朝廷為省客兵餉減
哨銀以充之頻年加賞而求要滋甚司事者復從中乾
没邊費反過當矣遼東義州木市萬歷二十三年開事
具李化龍𫝊二十六年從巡撫張思忠奏罷之遂并罷
馬市其後總兵李成梁力請復而薊遼總督萬世德亦
疏於朝三十九年復開馬木二市後以為常
明史卷八十一
