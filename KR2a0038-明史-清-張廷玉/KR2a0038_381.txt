欽定四庫全書
明史卷二百四十九
大學士張廷玉等奉敕修
列傳第一百三十七
朱燮元(徐如珂劉可訓胡平表盧安世林兆鼎)李橒(史永安劉錫元)王三善(岳具仰等朱家民)蔡復一(沈儆炌袁善周鴻圖胡從儀段伯炌)
朱燮元字懋和浙江山陰人萬歷二十年進士除大理
評事遷蘇州知府四川副使改廣東提督學校以右參
政謝病歸起陜西按察使移四川右布政使天啟元年
就遷左將入覲會永寧奢崇明反蜀王要燮元治軍永
寧古藺州地奢氏猓玀種也洪武時歸附世為宣撫使
傳至崇周無子崇明以疏屬襲外恭内陰鷙子寅尤驍
桀好亂時詔給事中明時舉御史李達徵川兵援遼崇
明父子請行先遣土目樊龍樊虎以兵詣重慶巡撫徐
可求汰其老弱餉復不繼龍等遂反殺可求及參政孫
好古總兵官黃守魁等時舉達負傷遁時九月十有七
日也賊遂據重慶播州遺孽及諸亡命奸人蠭起應之
賊黨符國禎襲陷遵義列城多不守崇明僭偽號設丞
相五府等官統所部及徼外雜蠻數萬分道趨成都陷
新都内江盡據木椑龍泉諸隘口指揮周邦太降冉世
洪雷安世瞿英戰死成都兵止二千餉又絀燮元檄徵
石砫羅綱龍安松茂諸道兵入援歛二百里内粟入城
偕巡按御史薛敷政右布政使周著按察使林宰等分
陴守賊障革裹竹牌鈎梯附城壘土山上架蓬蓽伏弩
射城中燮元用火器擊却之又遣人決都江堰水注濠
賊治橋得少息因斬城中通賊者二百人賊失内應賊
四面立望樓高與城齊燮元命死士突出擊斬三賊帥
燔其樓既而援兵漸集登莱副使楊述程以募兵至湖
廣遂合安綿副使劉芬謙石砫女土官秦良玉軍敗賊
牛頭鎮復新都他路援兵亦連勝賊然賊亦愈增日發
塜擲枯骸忽自林中大譟數千人擁物如舟高丈許長
五十丈樓數重牛革蔽左右置板如平地一人披髮仗
劍上載羽旗中數百人挾機弩毒矢旁翼兩雲樓曳以
牛俯瞰城中城中人皆哭燮元曰此吕公車也乃用巨
木為機關轉索發礮飛千鈞石擊之又以大礮擊牛牛
返走敗去有諸生陷賊中遣人言賊將羅乾象欲反正
燮元令與乾象俱至呼飲戍樓中不脫其佩刀與同卧
酣寢乾象誓死報復縋而出自是賊中舉動無不知乃
遣部將詐降誘崇明至城下伏起崇明跳免會諸道援
軍至燮元策賊且走投木牌數百錦江流而下令有司
沈舟斷橋嚴兵待乾象因自内縦火崇明父子遁走瀘
州乾象遂以衆来歸城圍百二日而解初朝廷聞重慶
變即擢燮元僉都御史巡撫四川以楊愈懋為總兵官
而擢河南巡撫張我續總督四川貴州雲南湖廣軍未
至而成都圍解官軍乘勢復州縣衛所凡四十餘惟重
慶為懋龍等所據其地三面阻江一面通陸副使徐如
珂率兵繞出佛圖關後與良玉攻拔之崇明發卒數萬
来援如珂迎戰檄同知越其杰躡賊後殺萬餘人監軍
僉事戴君恩令守備金富廉攻斬賊將張彤樊龍亦戰
死帝告廟受賀進君恩三官燮元所遣他將復建武長
寧獲偽丞相何若海瀘州亦旋復先是國禎陷遵義貴
州巡撫李橒已遣兵復之永寧人李忠臣嘗為松潘副
使家居陷賊以書約愈懋為内應事覺合門遇害賊即
用其家僮紿愈懋襲殺之并殺順慶推官郭象儀等再
陷遵義殺推官馮鳳雛當是時崇明未平而貴州安邦
彦又起安氏世有水西宣慰使安位方幼邦彦以故得
倡亂朝議錄燮元守城功加兵部侍郎總督四川及湖
廣荆岳鄖襄陜西漢中五府軍務兼巡撫四川而以楊
述中總督貴州軍務兼制雲南及湖廣辰常衡永十一
府代我續共辦奢安二賊然兩督府分閫治軍川貴不
相應賊益得自恣三年燮元謀直取永寧集將佐曰我
久不得志於賊我以分賊以合也乃盡掣諸軍會長寧
連破麻塘坎觀音庵青山崖天蓬洞諸砦與良玉兵會
進攻永寧擊敗奢寅於土地坎追至老軍營凉傘鋪盡
焚其營寅被二鎗遁樊虎亦中鎗死復追敗之橫山入
青崗坪抵城下拔之禽叛將周邦太降賊二萬副總兵
秦衍祚等亦攻克遵義崇明父子逃入紅崖大囤官軍
蹙而拔之連拔天台白崖楠木諸囤撫定紅潦四十八
砦賊奔入舊藺州城五月為參將羅乾象所攻克崇明
父子率餘衆走水西龍場客仲壩倚其女弟奢社輝以
守初賊失永寧即求救於安邦彦邦彦遣二軍窺遵義
永寧燮元敗走之總兵官李維新等遂攻破客仲巢崇
明父子竄深箐維新偕副使李仙品僉事劉可訓參將
林兆鼎等搗龍場生禽崇明妻安氏弟崇輝寅國禎皆
被創走錄功進燮元右都御史時蜀中兵十六萬土漢
各半漢兵不任戰而土兵驕淫不肻盡力成都圍解不
即取重慶重慶復不即搗永寧及永寧藺州並下賊失
巢穴又縦使遠竄大抵土官利養寇官軍效之賊得展
轉為計崇明父子方窘甚燮元以蜀已無賊遂不窮追
永寧既拔拓地千里燮元割膏腴地歸永寧衛以其餘
地為四十八屯給諸降賊有功者令歲輸賦於官曰屯
將隸於叙州府增設同知一人領之且移敘州兵備道
於衛城與貴州參將同駐蜀中遂靖而邦彦張甚四年
春陷貴州巡撫王三善軍没明年搃理魯欽敗於織金
貴州總督蔡復一軍又敗廷臣以三善等失事由川師
不協助議合兩督府乃命燮元以兵部尚書兼督貴州
雲南貴州諸軍移鎮遵義而以尹同皋代撫四川燮元
赴重慶邦彦偵知之六年二月謀乘官軍未發分犯雲
南遵義而令寅專犯永寧未行寅被殺乃已寅凶淫甚
有阿引者受燮元金錢乘寅醉殺之寅既死崇明年老
無能為邦彦亦乞撫燮元聞於朝許之乃遣參將楊明
輝往撫燮元旋以父喪歸偏沅巡撫閔夢得来代先是
貴州巡撫王瑊謂督臣移鎮貴陽有十便朝議從之夢
得乃陳用兵機宜請自永寧始次普市摩泥赤水百五
十里皆坦途赤水有城可屯兵進白巖層臺畢節大方
僅二百餘里我既宿重兵諸番交通之路絶然後貴陽
遵義軍尅期進賊必不能支疏未報夢得召還代以尚
書張鶴鳴議遂寢鶴鳴未至明輝奉制書僅招撫安位
不云赦邦彦邦彦怒殺明輝撫議由此絶鶴鳴視師年
餘未嘗一戰賊得養其銳崇禎元年六月復召燮元代
之兼巡撫貴州仍賜尚方劍錄前功進少保世廕錦衣
指揮使時寇亂久里井蕭條貴陽民不及五百家山谷
悉苗仲而將士多殺降報功苗不附燮元招流移廣開
墾募勇敢用夢得前議檄雲南兵下烏撤四川兵出永
寧下畢節而親率大軍駐陸廣逼大方總兵官許成名
參政鄭朝棟由永寧復赤水邦彦聞之分守陸廣鴨池
三岔諸要害别以一軍趨遵義自稱四裔大長老號崇
明大梁王合兵十餘萬先犯赤水燮元受計成名誘賊
至永寧乃遣總兵官林兆鼎從三岔入副將王國禎從
陸廣入劉養鯤從遵義入合傾其巢邦彦擬先破永寧
乃還軍以拒諸將急索戰四川總兵官侯良柱副使劉
可訓遇賊十萬於五峯山桃紅壩大破之賊奔據山巔
諸將乘霧力攻賊復大破又追敗之紅土川邦彦崇明
皆授首時二年八月十有七日也捷聞帝大喜以成名
與良柱争功賞久不行烏撒安效良死其妻安氏招故
霑益土酋安遠弟邊為夫負固不服燮元乘兵威脅走
邊遂復烏撒燮元以境内賊略盡不欲窮兵乃檄招安
位位不決燮元集將吏議曰水西地深險多箐篁蠻烟
僰雨莫辨晝夜深入難出今當扼其要害四面迭攻賊
乏食將自斃於是攻之百餘日斬級萬餘養鯤復遣人
入大方燒其室廬位大恐三年春遣使乞降燮元與約
四事一貶秩二削水外六目地歸之朝廷三獻殺王巡
撫者首四開畢節等九驛位請如約率四十八目出降
燮元受之貴州亦靖遂上善後疏曰水西自河以外悉
入版圖沿河要害臣築城三十六所近控蠻苗遠聯滇
蜀皆立邸舍繕郵亭建倉廩賊必不敢猝入為寇鴨池
安莊傍河可屯之土不下二千頃人賦土使自贍鹽酪
芻茭出其中諸將士身經數百戰咸願得尺寸地長子
孫請割新疆以授之使知所激勸帝報可初崇明邦彦
之死實川中諸將功而黔將争之燮元頗右黔將屢奏
於朝為四川巡撫御史馬如蛟所劾燮元力求罷帝慰
留之其冬討平定番鎮寧叛苗乃通威清等上六衛及
平越清平偏橋鎮遠四衛道路凡一千六百餘里繕亭
障置游徼貴陽東北有洪邊十二馬頭故宣慰宋嗣殷
地也嗣殷以助邦彦被𠞰滅乃即其地置開州又奏復
故施秉縣招流民實之四年阿迷州土官普名聲作亂
陷彌勒州曲江所又攻臨安及寧州遠近震動巡撫王
伉總兵官沐天波不能禦伉逮戍燮元遣兵臨之遂就
撫龍場壩者隣大方邦彦以假崇明崇明既滅總兵侯
良柱欲設官屯守以自廣而安位謂已故地數舉兵争
燮元不之禁會燮元劾良柱不職良柱亦訐燮元曲庇
安氏納其重賄章下四川巡按御史劉宗祥宗祥亦劾
燮元受賄且以龍場永寧不置邑衛為欺㒺帝以責燮
元燮元乃上言禦蠻之法来則安之不專在攻取也今
水西已納款惟明定疆界俾自耕牧以輸國賦若設官
屯兵此地四面孤懸中限河水不利應援築城守渡轉
運煩費且内激藺州必死之鬭外挑水西扼吭之嫌兵
端一開未易猝止非國家久遠計帝猶未許後勘其地
果如所議論桃紅壩功進少師世廕錦衣指揮使一品
六年滿加左柱國再議平賊功世廕錦衣指揮僉事十
年安位死無嗣族屬争立朝議又欲郡縣其地燮元力
争遂傳檄土目布上威德諸蠻争納土獻重器燮元乃
裂疆域衆建諸蠻復上疏曰水西有宣慰之土有各目
之土宣慰公土宜還朝廷各目私土宜畀分守籍其戸
口徵其賦脫殊俗内嚮等之編氓大方西溪谷里北那
要害之地築城戍兵足銷反側夫西南之境皆荒服也
楊氏反播奢氏反藺安氏反水西滇之定番小州耳為
長官司者十有七數百年来未有反者非他苗好叛逆
而定番性忠順也地大者跋扈之資勢弱者保世之策
今臣分水西地授之酋長及有功漢人咸俾世守虐政
苛斂一切蠲除參用漢法可為長久計因言其便有九
不設郡縣置軍衛因其故俗土漢相安便一地益墾闢
聚落日繁經界既正土酋不得侵軼民地便二黔地荒
确仰給外邦今自食其地省轉輸勞便三有功將士酬
以金則國帑方匱酬以爵則名器將輕錫以土田於國
無損便四既世其土各圖久遠為子孫計反側不生便
五大小相維輕重相制無事易以安有事易以制便六
訓農治兵耀武河上俾賊遺孽不敢窺伺便七軍民願
耕者給田且耕且守衛所自實無勾軍之累便八軍耕
抵餉民耕輸糧以屯課耕不拘其籍以耕聚人不世其
伍便九帝咸報可無何所撫土目有叛者諸將方國安
等軍敗燮元坐貶一秩已竟破滅之十一年春卒官年
七十三燮元長八尺腹大十圍飲啖兼二十人鎮西南
久軍貲贖鍰歲不下數十萬皆籍之於官治事明決軍
書絡繹不假手幕佐行軍務持重謀定後戰尤善用間
使人各當其材犯法即親愛必誅有功厮養不遺賞也
馭蠻以忠信不妄殺苗民懷之初官陜西時遇一老叟
載與歸盡得其風角占候遁甲諸術將别語燮言曰幸
自愛他日西南有事公當之矣内江牟康民者竒士也
兵未起時語人曰蜀且有變平之者朱公乎已而果然
徐如珂字季鳴吳縣人萬歷二十三年進士除刑部主
事歴郎中主事謝廷讃疏請建儲帝怒盡貶刑曹官如
珂降雲南布政司照磨累遷南京禮部郎中廣東嶺南
道右參議暹羅貢使餽犀角象牙如珂不受天啟元年
遷川東兵備道使擊殺奢崇明黨樊龍復重慶奉檄搗
藺州土城賊借水西兵十萬来援前軍少却捍子軍覃
懋勲挽白竹弩連中之賊大潰轉戰數十里斬首萬餘
級遂拔藺州崇明父子竄水西去乃召如珂為太僕少
卿轉左通政魏忠賢逐楊漣如珂郊餞之忠賢銜甚遷
光祿卿脩公廨竣疏詞無所稱頌六年九月廷推南京
工部右侍郎遂削籍歸里三月治具飲客頃之卒崇禎
初以原推起用死歲餘矣尋錄破賊功賜祭葬進秩一
等官一子劉可訓澧州人萬歷中舉鄉試歷官刑部員
外郎天啟元年恤刑四川會奢崇明反圍成都可訓佐
城守有功擢僉事監軍討賊崇明走龍場壩可訓督諸
將進𠞰功最多總督朱燮元彙奏文武將吏功盛推可
訓乃遷威茂兵備參議崇禎元年改敘瀘副使仍監諸
將軍二年與總兵侯良柱破賊十萬衆於五峰山斬崇
明及安邦彦御史毛羽健言可訓將孤軍出入蠻烟瘴
雨者多年初無守土責因奉命錄囚而乃見危授命解
圍成都奏捷永寧掃除藺穴逆寅授首五路大戰十道
並攻皆抱病督軍誓死殉國畀以節鉞誰曰不宜帝頗
納其言未幾畿輔被兵可訓率師入衛三年五月恢復
遵化擢右僉都御史巡撫順天永平督薊鎮邊務兵部
尚書梁廷棟囑私人沈敏於可訓敏遂交關為奸利御
史水佳允劾可訓落職歸後叙四川平寇功復官世廕
錦衣千戶未及起用卒於家胡平表雲南臨安人萬歷
中舉於鄉歴中州判官天啟元年秋樊龍陷重慶平表
縋城下詣石砫土官秦良玉乞師號泣不食飲者五晝
夜良玉為發兵巡撫朱燮元檄平表監良玉軍會擢新
鄭知縣燮元奏留之改重慶推官監軍兼副總兵盡護
諸軍將戰數有功擢四川監軍僉事兼理屯田遷貴州
右參議崇禎元年總督張鶴鳴言平表偏州小吏慷慨
赴義復新都解成都圍連戰白市驛馬廟進據兩嶺俘
斬無算奪二郎關禽賊帥黑蓬頭追降樊龍遂克重慶
用六千人敗奢安二酋十萬兵請以本官加督師御史
銜賜之專敕必能梟逆賊首獻闕下部議格不行乃進
秩右參政分守貴寧道廕子錦衣世千戶久之擢貴州
布政使四年大計坐不謹落職十三年督師楊嗣昌薦
之詔以武昌通判監標下軍事嗣昌卒乃罷歸盧安世
貴州赤水衛人萬歷四十年舉於鄉為富順教諭天啟
初奢崇明反遣賊逼取縣印署令棄城走安世收印率
壯士擊斬賊無何賊數萬猝至安世單騎鬭手馘數人
詣上官請兵復其城帝用大學士孫承宗言超擢僉事
監軍討賊屢戰有功五年四月總督朱燮元上言自遵
義五路進兵永寧破巢之後大小數百戰禽獲幾四萬
人降賊將百三十四人招撫羣賊及土漢苗仲二十九
萬三千二百餘人皆監司李仙品劉可訓鄭朝棟及安
世等功武將則林兆鼎秦翼明羅乾象土官則陳治安
冉紹文悅先民等帝納之安世進貴州右參議遷四川
副使遵義監軍功復多崇禎初予世廕武職進右參政
久之解官歸卒林兆鼎福建人天啟中為四川參將積
功至總兵官都督同知崇禎三年遣將討定番州苗連
破十餘寨禽其魁四年遣將討湖廣苗黑酋攻拔二百
餘寨加左都督召僉南京右府卒贈太子少保
李橒字長孺鄞人曾祖循義衡州知府祖生威鳳陽推
官橒登萬歷二十九年進士授行人擢御史例轉廣東
鹽法僉事歴山東參議陜西提學副使山東參政按察
使四十七年秋擢右僉都御史巡撫貴州貴州宣慰同
知安邦彦者宣慰使堯臣族子堯臣死子位幼其母奢
社輝代領其事社輝永寧宣撫奢崇明女弟也邦彦遂
專兵柄會朝議徵西南兵援遼邦彦素桀黠欲乘以起
事詣橒請行橒諭止之邦彦歸益為反謀橒累疏請增
兵益餉中朝方急遼事置不問會橒被劾乃六疏乞休
天啟元年始得請以王三善代而奢崇明已反重慶陷
遵義貴陽大震橒遂留視事時城中兵不及三千倉庫
空虛橒與巡按御史史永安貸雲南湖廣銀四萬有竒
募兵四千儲米二萬石治戰守具而急遣總兵官張彦
芳都司許成名黃運清監軍副使朱芹提學僉事劉錫
元等援四川屢捷遂復遵義綏陽湄潭真安桐梓二年
二月或傳崇明陷成都邦彦遂挾安位反自稱羅甸王
四十八支及他部頭目安邦俊陳其愚等蠭起相應烏
撒土目安效良亦與通邦彦首襲畢節都司楊明廷固
守擊斬數百人效良助邦彦陷其城明廷敗殁賊遂分
兵陷安順平壩效良亦西陷霑益而邦彦自統水西軍
及羅鬼苗仲數萬東渡陸廣河直趨貴陽别遣王倫等
下甕安襲偏橋以斷援兵洪邊土司宋萬化糾苗仲九
股陷龍里橒永安聞變亟議城守會藩臬守令咸入覲
而彦芳鎮銅仁運清駐遵義城中文武無幾人乃分兵
為五令錫元及參議邵應禎都司劉嘉言故副總兵劉
岳分禦四門橒自當北門之衝永安居譙樓團街市兵
防内變學官及諸生亦督民兵分堞守賊至盡銳攻北
城橒迎戰敗之轉攻東門為錫元所却乃日夕分番馳
突以疲官兵為三丈樓臨城用婦人雞犬厭勝術橒永
安烹彘雜斗米飯投飼雞犬而張虎豹皮於城樓以祓
之乃得施礮石夜縋死士燒其樓賊又作竹籠萬餘土
壘之高踰睥睨永安急撤大寺鐘樓建城上賊棄籠去
官軍出燒之數出城邀賊糧賊怒盡發城外塚徧燒村
砦又先後攻陷廣州普安威清普安安南諸衛貴陽西
數千里盡為賊據初被圍彦芳運清來救敗賊於新添
賊誘入龍里二將皆敗乃縦之入城曰使耗汝糧城中
果大困川貴總督張我續巡撫王三善擁兵不進橒永
安連疏告急詔旨督責之會彦芳等出戰頻得利賊退
保澤溪乃遣禆將商士傑等率九千人分控威清新添
二衛且乞援兵賊謂城必拔沿山列營柵隔内外間旬
日一来攻輒敗去副總兵徐時逢參將范仲仁赴援遇
賊壅城河仲仁戰不利時逢擁兵不救遂大敗諸將馬
一龍白自強等殲焉援遂絶賊聞三善將進兵益日夜
攻擊長梯蟻附城幾陷者數矣橒奮臂一呼士卒雖委
頓皆強起斫賊賊皆顛踣死城下王三善屢被嚴旨乃
率師破重圍而進十二月七日抵貴陽城下圍始解橒
乃辭兵事解官去三善既破賊我續無寸功乾没軍資
六十萬言官交劾解職候勘我續邯鄲人刑部尚書國
彦子其後夤緣魏忠賢起戶部侍郎進尚書名麗逆案
云方官廩之告竭也米升直二十金食糠覈草木敗革
皆盡食死人肉後乃生食人至親屬相噉彦芳運清部
卒公屠人市肆斤易銀一兩橒盡焚書籍冠服預戒家
人急則自盡皆授以刀繯城中戶十萬圍困三百日僅
存者千餘人孤城卒定皆橒及永安錫元功熹宗用都
御史鄒元標言進橒兵部右侍郎永安太僕少卿錫元
右參政及圍解當再敘功御史蔣允儀言安位襲職時
橒索其金盆致啟釁章下貴州巡撫侯恂覈未報御史
張應辰力頌橒功恂覈上亦白其誣帝責允儀初永安
遣運清往新添平越趣援兵懼其不濟欲出城督之錫
元疑永安有去志以咨橒橒止永安及錫元當絶食時
議發兵護橒永安出城身留死守永安亦疑錫元而運
清因交搆其間三人遂相失永安詆錫元議留身守城
欲輸城於賊橒亦與謀兩人上章辨吏部尚書趙南星
左都御史孫瑋等力為三人解而言永安功第一當不
次大用橒已進官當召還錫元已進恭政當更優敘詔
可之然橒竟不召錫元亦無他擢二人並還里獨永安
在朝連擢太常卿右僉都御史巡撫寧夏再以兵部右
侍郎總督三邊橒及諸將吏功迄不敘六年秋御史田
景新頌橒功不納崇禎元年給事中許譽御再以金盆
事劾橒帝召咨廷臣獨御史毛羽健為橒解吏部尚書
王永光等議如羽健言給事中余昌祚詆羽健曲庇帝
下川貴總督朱燮元等再覈羽健乃上疏曰安奢世為
婚姻同謀已久奢寅寇蜀邦彦即寇黔何用激變當貴
陽告急正廣寧新破之日舉朝皇皇已置不問後知橒
不死孤城尚存始命王三善往救至則圍已十月安酋
初發難崇明欲取成都作家邦彦欲圖貴陽為窟西取
雲南東擾偏沅荆襄非橒扼其衝東南盡塗炭乃按臣
永安不二三載躋卿貳督師三邊橒則投閒林壑又以
永安謗書為橒罪案金盆之設發自允儀當年已自承
風聞何至今猶執為實事貴州人亦争為橒頌冤燮元
乃偕巡按御史趙洪範交章雪其枉橒事始白九年冬
敘守城功進一秩賚銀幣久之卒於家錫元長洲人崇
禎中任寧夏參政永安武定人共橒城守功多以在邊
時建魏忠賢祠後為御史甯光先論罷不為人所重云
王三善字彭祖永城人萬歷二十九年進士由荆州推
官入為吏部主事齊楚浙三黨抨擊李三才三善自請
單騎行勘遂為其黨所推歴考功文選即中進太常少
卿天啟元年十月擢右僉都御史代李橒巡撫貴州時
奢崇明已陷重慶明年二月安邦彦亦反圍貴陽橒及
巡按御史史永安連章告急趣三善馳援三善始駐沅
州調集兵食已次鎮遠再次平越去貴陽百八十里方
遣知府朱家民乞兵四川兵未至不敢進疏請便宜從
事給空名部牒得隨才委任帝&KR0662;報可至十二月朔知
貴陽圍益困集衆計曰失城死法進援死敵等死耳盍
死敵乎乃分兵為三副使何天麟等從清水江進為右
部僉事楊世賞等從都勻進為左部自將二萬人與參
議向日升副總兵劉超參將楊明楷劉志敏孫元謨王
建中等由中路當賊鋒舟次新安抵龍頭營超前鋒遇
賊衆欲退斬二人乃定賊酋阿成驍勇超率兵卒張良
俊直前斬其頭賊衆披靡三善等大軍亦至遂奪龍里
城諸將議駐師觀變三善不可策馬先邦彦疑三善有
衆數十萬乃?遁餘賊退屯龍洞官軍遂奪七里冲進
兵畢節舖元模明楷連敗賊其渠安邦彦中礮死生獲
邦彦弟阿倫遂抵貴陽城下賊解圍去橒永安請三善
入城三善曰賊兵不遠我不可即安營於南門外明日
破賊澤溪賊走渡陸廣河居數日左右二部兵及湖廣
廣西四川援兵先後至三善以二萬人破賊十萬有輕
敵心欲因糧於敵舉超為總兵官令渡陸廣趨大方搗
安位巢以世賞監之總兵官張彦芳渡鴨池搗邦彦巢
以天麟監之漢土兵各三萬别將都司線補衮出黃沙
渡尅期並進超等至陸廣連戰皆捷彦芳部將秦民屏
亦破賊五大寨諸將益輕敵邦彦先合崇明效良兵誘
官軍深入三年正月超渡陸廣賊薄之獨山土官蒙詔
先遁官軍大敗争渡河超走免明楷被執諸將姚旺等
二十六人殱焉賊遂攻破鴨池軍部將覃弘化先逃諸
營盡潰彦芳退保威清惟補衮軍獨全諸苗見王師失
利復蠭起土酋何仲尉進據龍里而邦彦使李阿二圍
青巖斷定番餉道令宋萬化吳楚漢為左右翼自將趨
貴陽遠近大震三善急遣遊擊祁繼祖等取龍里王建
中劉志敏救青巖繼祖燔上中下三牌及賊百五十砦
建中亦燔賊四十八莊龍里定番路皆通三善又夜遣
建中繼祖搗楚漢八姑蕩燔莊砦二百餘薄而攻之賊
溺死無算萬化不知楚漢敗詐降三善佯許而令諸將
捲甲趨之萬化倉皇出戰被禽邦彦為奪氣羣苗復效
順三善給黃幟令樹營中邦彦望見不敢出增兵守鴨
池陸廣諸要害時崇明父子屢敗邦彦救之為川師敗
走總理魯欽等𠞰禽中尉彦芳亦追賊鴨池而賊復乘
間陷普安總督楊述中駐沅州畏賊朝命屢趣始移鎮
遠議與三善左三善屢求退不許會崇明為川師所窘
逃入貴州龍場依邦彦三善議會師進討述中暨諸將
多持不可三善排羣議以閏十月自將六萬人渡烏江
次黑石連敗賊斬前逃將覃弘化以徇賊乃柵漆山日
遣遊騎掠樵採者軍中乏食諸將請退師三善怒曰汝
曹欲退不如斬吾首詣賊降諸將乃不敢言三善募壯
士逼漆山緋衣峩冠肩輿張蓋自督師語將士曰戰不
捷此即吾致身處也旁一山頗峻麾左軍據其顛賊倉
皇拔柵争山將士殊死戰賊大敗邦彦狼狽走三善渡
渭河降者相繼師抵大方入居安位第位偕母奢社輝
走火灼堡邦彦竄織金先所陷將陽明楷乃得還位窘
遣使詣述中請降述中令縛崇明父子自贖三善責并
獻邦彦往返之間賊得用計為備三善以賊方平議郡
縣其地諸苗及土司咸惴恐益合於邦彦三善先約四
川總兵官李維新滅賊以餉乏辭三善屯大方久食盡
述中弗為援不得已議退師四年正月盡焚大方廬舍
而東賊躡之中軍參將王健中副總兵秦民屏戰殁官
軍行且戰至内莊後軍為賊所斷三善還救士卒多奔
陳其愚者賊腹心先詐降三善信之與籌兵事故軍中
虛實賊無不知至是遇賊其愚故縱轡衝三善墜馬三
善知有變急解印綬付家人拔刀自刎不殊羣賊擁之
去罵不屈遂遇害同知梁思泰主事田景猷等四十餘
人皆死賊拘監軍副使岳具仰以要撫具仰遣人馳蠟
書於外被殺三善倜儻負氣多權略家中州好交四方
竒士俠客後輒得其用救貴陽時得邸報不視曰吾方
辦賊奚暇及此且朝議戰守紛紛閱之徒亂人意其堅
決如此然性卞急不能持重竟敗先以解圍功加兵部
右侍郎既殁巡按御史陸獻明請優䘏所司格不行崇
禎改元贈兵部尚書世廕錦衣僉事立祠祭祀九年冬
再敘解圍功贈太子少保大方之役御史貴陽徐卿伯
上言邦彦招四方奸宄多狡計撫臣安得驟進視蠢苗
不足平不知澤溪以西渡陸廣河皆鳥道深林叢箐彼
誘我深入以木石塞路斷其郵書阻餉道遮援師則彼
不勞一卒不費一矢而我兵已坐困矣後悉如其言岳
具仰延安人舉於鄉歴瀘州知州戶部郎中貴州亂朝
議具仰知兵用為監軍副使内莊之敗監軍四人其三
得脫還惟具仰竟死田景猷貴州思南人天啟二年甫
釋褐憤邦彦反請齎敕宣諭廷議壯之即日擢職方主
事賊方圍貴陽景猷單騎往曉以禍福令釋兵歸朝邦
彦不聽欲屈景猷日陳寶玩以誘之不為動賊乃留景
猷遣其徒恐以危禍景猷怒拔刀擊之其人走免羈賊
中二年至是遇害具仰贈光祿卿景猷太常少卿並錄
其一子楊明楷者銅仁烏羅司人内莊之敗明楷為中
軍免死後從魯欽討長田賊功最終副總兵朱家民字
同人曲靖人萬歷三十四年舉於鄉為涪州知州天啟
二年官貴陽知府奉三善命乞援兵於四川又借河南
兵共解其圍乃撫傷殘招流移寬徭賊遠邇悅服丁父
憂奪情擢安普監軍副使加右參政崇禎時就遷按察
使左布政以平寇功加俸一級久之致仕歸卒自邦彦
始亂雲貴諸土酋盡反攻陷安南等上六衛雲南路斷
其後路雖通羣苗猶出没為患家民率參將許成名等
討平盤江外阿野魯頗諸砦於是相度盤江西坡板橋
海子馬場諸要害築石城五宿兵衛民於其山間築六
城廨舍廬井畢備羣苗惕息行旅晏然盤江居雲貴交
兩山夾寺一水中絶湍激迅悍舟濟者多溺陷家民倣
瀾滄橋制冶鐵為絙三十有六長數百丈貫兩崖之石
而懸之覆以板類於蜀之棧而道始通
蔡復一字敬夫同安人萬歷二十三年進士除刑部主
事歷兵部郎中居即署十七年始遷湖廣參政分守湖
北進按察使右布政使以疾歸光宗立起故官遷山西
左布政使天啟二年以右副都御史撫治鄖陽歲大旱
布衣素冠自繫於獄遂大雨奢崇明安邦彦反貴州巡
撫王三善敗殁進復一兵部右侍郎代之兵燹之餘斗
米值一金復一勞徠拊循人心始定尋代楊述中總督
貴州雲南湖廣軍務兼巡撫貴州賜尚方劍便宜從事
復一乃召集將吏申嚴紀律遣總兵魯欽等救凱里斬
賊衆五百餘賊圍普定遣參將尹伸副使楊世賞救却
之搗其巢斬首千二百級發兵通盤江路斬逆酋沙國
珍及從賊五百欽與總兵黃越等復破賊於汪家沖蔣
義寨斬首二千二百長驅織金織金者邦彦巢也緣道
皆重關疊隘木石塞山徑將士用巨斧開之或攀籐穿
竇而入賊戰敗遁深箐斬首復千級窮搜不得邦彦乃
班師是役也焚賊巢數千里獲牛馬甲仗無算復一以
隣境不協討致賊未滅請敕四川出兵遵義抵水西雲
南出兵霑益抵烏撒掎角平賊帝悉可之因命廣西雲
南四川諸郡隣貴州者聽復一節制五年正月欽等旋
師渡河賊從後襲擊諸營盡潰死者數千人時復一為
總督而朱燮元亦以尚書督四川湖廣陜西諸軍以故
復一節制不行於境外欽等深入四川雲南兵皆不至
復一自劾因論事權不一故敗巡按御史傅宗龍亦以
為言廷議移燮元督河道令復一專督五路師御史楊
維垣為言廷議移燮元督河道令復一任聽勘而以王
瑊為右僉都御史代撫貴州復一候代仍拮据兵事與
宗龍計𠞰破烏粟螺蝦長田及兩江十五砦叛苗斬七
百餘級賊黨安效良首助邦彦陷霑益雲南巡撫沈儆
炌遣兵討之未定遷侍郎去代者閔洪學招撫之亦未
定及是見雲南出師懼約邦彦犯曲靖尋甸復一遣許
成名往援賊望風遁又遣劉超等討平越苗阿秩等破
百七十砦斬級二千三百有竒至十月復一卒於平越
軍中訃聞帝嘉其忠勤贈兵部尚書諡清憲任一子官
復一好古博學善屬文耿介負大節既殁槖無遺貲瑊
既至見邦彦不易平欲解去夤緣魏賞李魯生遷南京
戶部右侍郎崇禎初被劾歸流賊陷應城遇害沈儆炌
字叔永歸安人父子木官南京右都御史儆炌登萬歷
十七年進士歴河南左布政使入為光祿卿四十七年
以右副都御史巡撫雲南神宗末詔增歲貢黃金二千
儆炌疏争會光宗立如其請雲龍州土舍段進志掠永
昌大理儆炌討禽之安邦彦反諸土目並起安效良陷
霑益李賢陷平夷祿千鍾犯尋甸嵩明張世臣攻武定
邦彦女弟設科掠曲靖轉寇陸涼儆炌起故參將雲南
人袁善令率守備金為貴土官沙源等馳救嵩明大破
之賊轉寇尋甸復大敗去乃請復善故官與諸將分討
賊數有功會儆炌遷南京兵部右侍郎而大者閔洪學
至乃以兵事委之去後拜南京工部尚書為魏忠賢黨
石三畏所劾落職閒住崇禎初復官卒於家子允培禮
科都給事中洪學既至亦任用袁善賊陷普安圍安南
善攻破之通上六衛道王三善之殁六衛復梗善護御
史傅宗龍赴黔道復通已而敗安效良於霑益又敗賊
於炎方馬龍七年御史朱泰禎核上武定嵩明尋甸破
賊功大小者三十三戰斬四千六百餘級請宣捷告廟
從之魏忠賢等並進秩廕子善加都督同知世廕錦衣
指揮僉事崇禎初卒官周鴻圖字子固即墨人起家歲
貢生知宿遷縣以侯恂薦遷貴陽同知監紀軍事積軍
功至知府會勻哈叛苗與邦彦相倚為亂天啟六年春
巡撫王瑊及御史傅宗龍使監胡從儀及都司張雲鵬
軍分道搜山所向摧破會聞魯欽敗賊復趨龍場助邦
彦已而邦彦屢敗賊返故巢鴻圖從儀等攻之破焚一
百餘寨斬首千二百餘級鴻圖擢副使分巡新鎮道從
儀進副總兵當明時鴻圖駐平越轄下六衛參議段伯
炌駐安莊轄上六衛千餘里間奸宄屏息兩人力也鴻
圖終陜西參政伯炌雲南晉寧人由鄉舉為鎮寧知州
力拒安邦彦超擢僉事分巡鎮寧邦彦寇普定偕從儀
擊破之由此擢參議胡從儀山西人天啟四年以遊擊
援普定功多既而破賊長田以參將討平勻哈後又與
諸將平老蟲添崇禎三年討平苗賊汪狂抱角召為保
定總兵官卒於京邸贈都督僉事黔人愛之為立真將
軍碑
贊曰奢安之亂竊發於蜀蔓延於黔勞師者幾十載燮
元戡之以兵威因俗制宜開屯設衛不亟亟焉郡縣其
地以蹈三善之覆輒而西南由兹永寧厥績偉矣他如
復一之長驅罙入志雖未竟其功固不可冺橒等力捍
危城幾於匝歲蓋尤封疆之所難云
明史卷二百四十九
