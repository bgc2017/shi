欽定四庫全書
明史卷二百二十五
大學士張廷玉等奉敕修
列傳第一百十三
張瀚王國光
梁夢龍楊巍
李戴趙煥
鄭繼之
張瀚字子文仁和人嘉靖十四年進士授南京工部主
事歷廬州知府改大名諳達圍京師詔遣兵部郎中徵
畿輔民兵入衛瀚立閱戶籍三十丁簡一人而以二十
九人供其餉得八百人馳至真定請使者閱兵使者稱
其才累遷陜西左布政使擢右副都御史巡撫其地甫
半歲入為大理卿進刑部右侍郎俄改兵部總督漕運
隆慶元年改督兩廣運務時兩廣各設巡撫官事不關
督撫瀚請加三邊例乃悉聽節制大盜曾一本寇掠廣
州詔切責瀚停總兵官俞大猷郭成俸已一本浮海犯
福建官軍迎擊大破之賚銀幣已復犯廣東䧟碣石衛
叛將周雲翔等殺雷瓊參將耿宗元與賊合廷議鐫瀚
一秩調用已而成大破賊獲雲翔詔還瀚秩即家俟召
再撫陜西遷南京右都御史就改工部尚書萬歷元年
吏部尚書楊博罷召瀚代之秩滿加太子少保時廷推
吏部尚書首左都御史葛守禮次工部尚書朱衡次瀚
居正惡守禮戇厭衡驕故特拔瀚瀚資望淺忽見擢舉
朝益趨事居正而瀚進退大臣率奉居正指即出己意
輿論多不協以是為御史鄭准王希元所劾居正顧之
厚不納也御史劉臺劾居正因論瀚撫陜狼籍又唯諾
居正狀比居正遭喪謀奪情瀚心非之中指令瀚諭留
居正居正又自為牘風瀚屬吏以覆旨請瀚佯不喻謂
政府奔喪宜予殊典禮部事也何關吏部居正復令客
說之不為動乃傳旨責瀚久不奉詔無人臣禮廷臣惴
恐交章留居正瀚獨不與撫膺太息曰三綱淪矣居正
怒嗾給事中王道成御史謝思啓摭他事劾之勒致仕
歸居正殁帝頗念瀚詔有司給月廩年及八十特賜存
問卒贈太子少保謚忠懿
王國光字汝觀陽城人嘉靖二十三年進士授吴江知
縣鄰邑有疑獄來質訊輒得情調儀封擢兵部主事改
吏部歷文選郎中屡遷戶部右侍郎總督倉場謝病去
隆慶四年起刑部左侍郎拜南京刑部尚書未上改戶
部再督倉場神宗即位還理部事時簿牒繁冗自州縣
逹部有繕書輸解交納諸費公私苦之國光疏請裁併
去繁文十三四時稱簡便戶部十三司自弘治來以公
署隘惟郎中一人治事員外郎主事止除官日一赴而
已郎中力不給則委之吏胥弊益滋國光盡令入署職
務得修舉邊餉告匱而諸邊歲出及屯田鹽課無可稽
國光請敕邊臣核實且畫經久策以聞甘肅巡撫廖逢
節等各條上其數耗蠧為損萬歷元年奏言國初天下
州縣存留夏税秋糧可一千二百萬石其時議主寬大
歲用外計贏銀百萬有餘使有司歲徵無缺則州縣積
貯自豐水旱盗賊不能為災患今一遘兵荒輒留京儲
發内帑由有司視存留甚緩苟事催科則謂擾民弊遂
至此請行天下撫按官督所司具報出入存留逋負之
數臣部得通融會計以其餘濟邊有司催徵不力者悉
以新令從事制可京軍支糧通州者伺候甚艱國光請
遣部郎一人司之名坐糧廳投牒驗發無過三日諸軍
便之天下錢榖散隸諸司國光請歸併責成畿輔府州
縣歸福建司南畿歸四川司鹽課歸山東司關税歸貴
州司淮徐臨德諸倉歸雲南司御馬象房及二十四馬
房芻料歸廣西司遂為定制三年京察拾遺國光為南
京給事御史所劾再疏乞罷帝特留之明年復固以請
乃詔乘傳歸瀕行以所輯條例名萬歷會計錄上之帝
嘉其留心國計令戶部訂正及書成詔襃諭焉五年冬
吏部尚書張瀚罷起國光代陳采實政别繁簡責守令
恤卑官罷加納數事皆允行尋以考績加太子太保八
年當考察外吏請毋限日期詔許之且命詿誤者聽從
公辯雪明年大計京朝官徇張居正意寘吴中行等五
人於察籍國光有才智初掌邦計多所建白及是受制
執政聲名損於初給事中商尚忠論國光銓選私所親
而給事中張世則出為河南僉事憾國光劾其鬻官黷
貨國光再奏辯帝再慰留責世則挾私貶儀真丞及居
正卒御史楊寅秋劾國光六罪帝遂怒落職閒住已念
其勞命復官致仕
梁夢龍字乾吉真定人嘉靖三十六年進士改庶吉士
授兵科給事中首劾吏部尚書李默帝方顧默厚不問
出覈陜西軍儲劾故延綏巡撫王輪督糧郎中陳燦等
廢斥有差歷吏科都給事中帝怒禮部尚書吴山夢龍
惡獨劾山得罪清議乃并吏部尚書吴鵬劾罷之嘗上
疏言相臣賢否關治道汚隆請毋拘資格敕在廷公舉
名德宿望之臣以光聖治帝疑諸臣私有所推引責令
陳狀夢龍惶恐謝罪乃奪俸擢順天府丞坐京察拾遺
出為河南副使河决沛縣尚書朱衡議開徐邳新河夢
龍董其役三遷河南右布政使隆慶四年擢右僉都御
史巡撫山東是秋河决宿遷覆漕糧八百艘朝議通海
運以屬夢龍夢龍言海道南自淮安至膠州北自天津
至海倉各有商艇往來其間自膠州至海倉島人及商
賈亦時出入臣等因遣人自淮安轉粟二千石自膠州
轉麥千五百石入海達天津以試海道無不利者由淮
安至天津大要兩旬可達歲五月以前風勢柔順揚帆
尤便况舟由近洋洋中島嶼聯絡遇風可依苟船非朽
敝按占候以行自可無虞較元人殷明略故道安便尤
甚邱濬所稱傍海通運即此是也請以河為正運海為
備運萬一河未易通則海運可濟而河亦得悉心疏濬
以圖經久又海防綦重沿海衛所玩愒歲久不加繕飭
識者有未然之憂今行海運兼治河防非徒足裨國計
兼於軍事有補章下戶部部議海運久廢猝難盡復請
令漕司量撥糧十二萬石自淮入海以達天津工部給
銀為海艘經費報可己而海運卒不行事具王宗沐傳
明年冬遷右副都御史移撫河南神宗初張居正當國
夢龍其門下士特愛之召為戶部右侍郎尋改兵部出
賚遼東有功將士五年以兵部左侍郎進右都御史總
督薊遼保定軍務李成梁大破土默特於長定堡帝告
廟宣捷大行賞賚官夢龍一子已給事中光懋言此乃保
塞内屬之部游擊陶承嚳假犒賚掩襲之請坐以殺䧏
罪兵部尚書方逢時曲為解夢龍等亦辭免恩廕及土
默特三萬騎入東昌堡成梁擊敗之寧前復警夢龍親
率勁卒三千出山海關為成梁聲援分遣兩參將遮擊
復移繼光駐一片石邀之敵引去前後奏永甸堡丁字
泊馬蘭谷養善木紅土城寬甸廣寧右屯錦義大寧堡
諸捷累賜敕奬勵就加兵部尚書以修築黃花鎮古北
口邊牆加太子少保再廕子至錦衣世千戶召入掌部
務疏陳軍政四事尋錄防邊功加太子太保十年六月
居正歿吏部尚書王國光劾罷夢龍代其位踰月御史
江東之劾夢龍凂徐爵賄保得吏部以孫女聘保弟為
子婦御史鄧練趙楷復劾之遂令致仕家居十九年卒
天啟中起南星訟其邊功贈少保崇禎末追諡貞敏
楊巍字伯謙海豐人嘉靖二十六年進士除武進知縣
擢兵科給事中操江僉都御史史襃善己遷大理卿巍
言東南倭患方劇參贊巡撫俱論罪襃善獨倖免又夤
緣美遷請并吏部罰治帝怒停選司俸還襃善故官巍
既忤吏部遂出為山西僉事已遷參議分守宣府寇入
犯加副將馬芳擊斬其部長賚銀幣尋為陽和兵備副
使擢右僉都御史巡撫宣府錄擣巢功進秩二級踰年
以養母歸歸二年召起巡撫陜西增補屯戍軍伍清還
屯地之奪於藩府者隆慶初進右副都御史移撫山西
所部驛遞銀歲徵五十四萬巍請減四之一修築沿邊
城堡檄散大盗李九經黨復乞養母去神宗立起兵部
右侍郎萬歷二年改吏部進左又以終養歸母年逾百
歲卒十年起南京戶部尚書旋召為工部尚書有詔營
建行宫近功德寺巍争之乃止明年改戶部遷吏部尚
書明制六部分涖天下事内閣不得侵至嚴嵩始隂撓
部權迨張居正時部權盡歸内閣逡巡請事如屬吏祖
制由此變至是申時行當國巍素勵清操有時望然年
耄骫骳多聽其指揮御史丁此吕論科場事時行及余
有丁許國輩皆惡之巍論謪此吕為御史江東之李植
等所攻與時行俱乞罷帝從諸大臣請慰留巍等而戒
論言者巍乃起復視事當居正初敗言路張甚帝亦心
疑諸大臣朋比欲言官摘發之以杜壅蔽諸大臣懼見
攻政府與銓部隂相倚以制言路先是九年京察張居
正令吏部盡除異己者十五年復當大計都御史辛自
修欲大有所澄汰巍徇政府指持之出身進士者貶黜
僅三十三人而翰林吏部給事御史無一焉賢否混淆
羣情失望十七年夏帝久不視朝中外疑帝以張鯨不
用故托疾巍率同列請以秋日御殿至十月巍等復請
帝不悦責以沽名巍初剔歷中外甚有聲及秉銓素望
大損然有清操性長厚不為劾覈行明年以年幾八十
屢疏乞歸詔乘傳給廪隸如故事歸十五年年九十二
而卒贈少保
李戴字仁夫延津人隆慶二年進士除興化知縣有惠
政擢戶科給事中廣東以軍興故增民間税至萬歷初
亂定戴奏正之累遷禮科都給事中出為陜西右參政
進按察使張居正尚名法四方大吏承風刻覈戴獨行
之以寬由山西左布政使擢右副都御史廵撫山東歲
凶累請蠲振入為刑部侍郎累進南京戶部尚書召拜
工部尚書以繼母憂去二十六年吏部尚書蔡國珍罷
廷推代者七人戴居末帝特擢用之當是時趙志臯沈
一貫輔政雖不敢撓部權然大僚缺人九卿及科道掌
印者咸得自舉聽上裁而吏部諸曹郎亦由九卿推舉
尚書不得自擇其屬在外府佐及州縣正佐官則盡用
掣簽法部權日輕戴視事謹守新令幸無罪而已明年
京察編修劉綱中書舍人丁元薦南京評事龍起雷嘗
以言事忤當路咸置察中時議頗不直戴而是時國本
未定皇長子冠婚久稽戴每倡廷臣直諫及礦税害劇
戴率九卿言陳增開礦山東知縣吴宗堯逮李道抽分
湖口知府吴寳秀等又逮天下為增道者何限有司安
所措手足且今水旱頻仍田里蕭耗重以東方增兵益
餉而西事又見告矣民不聊生奸宄方竊發奈何反為
發其機速其變哉不報山西税使張忠奏調夏縣知縣
韓薰簡僻戴以内官不當擅舉刺疏争之湖廣陳奉屢
奏逮有司戴等又極論且言奉及遼東高淮擅募勁卒
横民間尤不可不問帝亦弗聽己復偕同列言自去夏
六月不雨至今路殣相望巡撫汪應蛟所奏饑民十八
萬人加以頻值寇警屢興征討之師按丁增調履畆加
租賦額視二十年前不啻倍之矣瘡痍未起而採𣙜之
害又生不論礦税有無概勒取之民間此何理也天下
富室無幾奸人肆虐何極指其屋而恐之曰彼有礦則
家立破矣彼漏税則槖立罄矣持無可究詰之說用無
所顧畏之人蚩蚩小民安得不窮且亂也湖廣激變已
數告而近日武昌尤甚此輩寧不愛性命哉變亦死不
變亦死與其吞聲獨死母寧與讐家俱糜故一發不可
遏耳陛下可視為細故耶亦不報三十年二月帝有疾
詔罷礦税釋繋囚錄建言譴責諸臣越日帝稍愈命礦
税採𣙜如故戴率同官力諫時釋罪起廢二事猶令閣
臣議行戴即欲疏名上請而刑部尚書蕭大亨謂釋罪
必當奏聞方具疏上太僕卿南企仲以二事久稽劾戴
等不能將順帝怒并停前詔戴引罪求罷帝不許自是
請起廢者再率九卿乞停礦税者四皆不省稽勲郎中
趙邦清素剛介為給事中張鳳翔所劾疑出文選郎中
鄧光祚騐封郎中侯執躬意辨疏侵之御史沈正隆給
事中田大益交章劾邦清邦清憤盡發光祚執躬私事
光祚亦騰疏力攻部中大閱戴無所裁抑御史左宗郢
李培遂劾戴表率無狀戴引疾乞去帝諭留為貶邦清
三秩允光祚執躬歸羣囂乃息明年冬妖書事起錦衣
官王之楨等與同官周嘉慶有隙言妖書嘉慶所為下
詔獄窮治嘉慶戴甥也比會鞫戴引避帝聞而惡之會
王士騏通書事發下部議士騏奏辨帝謂士騏不宜辨
責戴不能鉗屬官戴引罪而疏紙誤用印復被譙譲罪
其司屬戴疏謝用印如故帝怒令致仕奪郎中以下俸
戴秉銓六年温然長者然聲望出陸光祖諸人下趙志
臯沈一貫柄政戴不敢為異以是久於其位而銓政益
頽廢矣卒贈少保
趙煥字文光掖縣人嘉靖四十四年進士授烏城知縣
入為工部主事改御史萬歷三年中官張宏請遣其黨
𣙜真定材木煥及給事中侯于趙執奏不從張居正遭
父喪言官交章請留煥獨不署名擢順天府丞累遷左
僉都御史十四年三月風霾求言煥請恢聖度納忠言
謹嚬笑信政令時召大臣商𣙜治理次第舉行實政弊
在内府者一切報罷而飭戒督府有司務求民瘼帝嘉
納焉尋遷工部右侍郎改吏部進左乞假去起南京右
都御史以親老辭時煥兄遼東巡撫僉都御史燿亦乞
歸養吏部言二人情同燿為長子且任封疆久可聽其
歸乃趣煥就職尋召為刑部尚書議曰本貢事力言非
策男子諸龍光訐奏李如松通倭下吏并及其黨陳仲
登枷赤日中滿戍瘴鄉煥以盛暑必斃而二人罪不當
死兩疏力争忤旨詰責復以議浙江巡按彭應參獄失
帝意遂引疾歸再起南京右都御史就改吏部尚書皆
不赴家居十六年召拜刑部尚書尋兼署兵部四十年
二月孫丕揚去改署吏部時神宗怠於政事曹署多空
内閣惟葉向高杜門者已三月六卿止一煥在又兼署
吏部吏部無復堂上官兵部尚書李化龍卒召王象乾
未至亦不除侍郎戶禮工三部各止一侍郎而已都察
院自温純罷去八年無正官故事給事中五十年御史
一百十人至是皆不過十人煥累疏乞除補帝皆不報
其年八月遂用煥為吏部尚書諸部亦除侍郎四人既
而考選命下補給事中十七人御史五十人言路稱盛
然是時朋黨已成中朝議論角立煥素有清望驟起田
間於朝臣本無所左右顧雅不善東林諸攻東林者乘
間入之所舉措往往不協清議先後為御史李若星給
事中孫振基所劾帝皆優詔慰留之己兵部主事卜履
吉為署部事都御史孫瑋所論煥以履吉罪輕擬奪俸
三月給事中趙興邦劾煥徇私煥疏辨再乞罷向高言
今國事艱難人才日寡在野者既賜環無期在朝者復
晨星無幾乃大小臣工日尋水火甚非國家福也臣願
自今已後共捐成心憂國事議論聽之言官主張聽之
當事使大臣得展布而毋苦言官之掣肘言官得發舒
而毋患當事之摧殘天下事尚可為也因請諭煥起視
事煥乃出明年春以年例出振基及御史王時熙魏雲
中於外三人嘗力攻湯賓尹熊廷弼者又不移咨都察
院於是御史湯兆京守故事爭且詆煥煥屢疏訐辯杜
門不出詔慰起之兆京以争不得投劾徑歸其同官李
邦華周起元孫居相及戶部郎中賀烺交章劾煥擅權
請還振基等於言路帝為奪諸臣俸貶烺官以慰煥煥
請去益力九月遂叩首闕前出城待命帝猶遣諭留給
事中李成名復劾煥伐異黨同煥遂稱疾篤堅不起踰
月乃許乘傳歸四十六年吏部尚書鄭繼之去國時黨
人勢成清流斥逐己盡齊黨亓詩教勢尤張以煥為鄉
人老而易制力引煥代繼之年七十有七矣比至一聽
詩教指揮不敢異同由是素望益損帝終以煥清操委
信之及明年七月遼東告警煥率廷臣詣文華門固請
帝臨朝議政抵暮始遣中官諭之退而諸軍機要務廢
閣如故煥等復具疏趣之且作危語曰他日薊門摧敗
敵兵臨城陛下能高枕深宫稱疾謝却之乎帝由是嗛
焉考滿當增秩寢不報煥尋卒䘏典不及光宗立始賜
如制熹宗初贈太子太保
鄭繼之字伯孝襄陽人嘉靖四十四年進士除餘干知
縣遷戶部主事歷郎中遷寧國知府進四川副使以養
親歸服除久之不出萬歷十九年用給事中陳尚象薦
起官江西進右參政召為太僕少卿累遷大理卿遼東
師罷吏部尚書李戴議留戍兵萬五千令朝鮮供億繼
之曰既留兵自當轉餉奈何疲敝屬國議者韙之為大
理九年擢南京戶部尚書就改吏部四十一年吏部尚
書趙煥罷時帝雖倦勤特謹銓部選久不除代以繼之
有清望明年二月乃召之代煥繼之久處散地無黨援
然是時言路持權齊楚浙三黨尤横大僚進退惟其喜
怒繼之故楚産習楚人議論且年八十餘耄而憒遂一
聽黨人意指文選郎中王大智者繼之所倚信其秋以
年例出御史李槃潘之祥給事中張鍵南京給事中張
篤敬於外皆嘗攻湯賓尹熊廷弼者也時定制科道外
遷必會都察院吏科繼之不令與聞比考選科道中書
舍人張光房知縣趙運昌張廷拱曠鳴鸞濮中玉當預
而持議頗右于玉立李三才遂見抑改授部曹大智同
官趙國𤦺以為言大智怒搆於繼之逐之去由是御史
孫居相張五典周起元等援年例故事以争且為光房
等五人稱枉吏科都給事中李瑾亦以失職抗疏劾大
智御史唐世濟則右吏部詆居相等居相瑾怒交章劾
世濟給事中御史復助世濟排擊居相居相再疏力攻
大智大智乃引疾去繼之亦覺其非不為辯至明年二
月胡來朝為文選出兵科都給事中張國儒御史馬孟
楨徐良彥於外復不咨都察院吏科國儒已陪推京卿
法不當出外孟楨良彦則素忤黨人故來朝抑之繼之
不能禁時居相等已去國獨瑾再争詆繼之來朝甚力
來朝等不能難其黨思以衆力勝之於是諸御史羣起
攻瑾瑾争之強疏三上來朝等亦三疏詆訐詞頗窮來
朝乃言年例協贊之旨實秉國者調停兩袒非可為制
乞改前令從事帝一無處分瑾方奉使自引去去其秋
給事中梅之煥御史李若星張五典年例外轉所司復
不預聞吏科韓光裕御史徐養量稍言之然勢孤竟不
能争也時縉雲李鋕以刑部尚書兼署都察院亦浙黨
所推轂四十五年大計京官繼之與鋕司其事考功郎
中趙士諤給事中徐紹吉御史韓浚佐之所去留悉出
紹吉等意繼之受成而已一時與黨人異趣者貶黜殆
盡大僚則中以拾遺善類為空繼之以篤老累疏乞休
帝輒慰留不允明年春稽首闕下出郊待命帝聞命乘
傳歸又數年卒年九十二贈少保
贊曰張瀚王國光梁夢龍皆以才辯稱楊巍趙煥鄭繼
之亦負清望及秉銓政蒙詬議焉於時政府參懷言路
脅制固積重難返然以公滅私之節諸人盖不能無愧
云
明史卷二百二十五
