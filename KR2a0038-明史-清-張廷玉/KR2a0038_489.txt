欽定四庫全書
明史卷三百三
大學士張廷玉等奉敇修
列傳第一百九十一
列女三
徐貞女劉氏
余氏虞鳳娘
林貞女王貞女
倪美玉劉烈女
上海某氏谷氏
白氏高烈婦
于氏(臺氏)胡氏
王氏劉孝女
崔氏高陵李氏
烈婦柴氏周氏(王氏)
荆媧宋氏
陳氏李氏蘄水李氏(婢阿來)
萬氏(王氏五烈婦明倫堂女)陳氏
雞澤二李氏姜氏
六安氏石氏女(謝氏)
莊氏馮氏
唐烈妻陳氏(劉氏)唐氏(顔氏)
盧氏于氏(蕭氏楊氏)
仲氏女何氏
趙氏倪氏(王氏韓氏)
卲氏(李氏)江氏
楊氏張氏
石氏(王氏等)郭氏
姚氏朱氏(徐氏女)
定州李氏胡敬妻姚氏
熊氏邱氏(乾氏黃氏)
冼馬畈婦向氏
雷氏商州邱氏
吕氏曲州邵氏
王氏吳之瑞妻張氏
韓鼎允妻劉氏江都程氏六烈
江都張氏(蘭氏等)張秉純妻劉氏
陶氏田氏
和州王氏方氏
陸氏(子道弘妻)于氏
項淑姜(王氏)甬上四烈婦
夏氏
徐貞女宣城人少字施之濟年十五里豪湯一泰豔之倚
從子祭酒賓尹強委禽焉女父子仁不受夜趣施舁女
歸一泰恚甚脅有司攝徐氏欲庭奪以歸先使人捽之
濟父子及媒妁數人毆之府門有司莫能制徐氏被攝
侯里次城東旅舍懼不免夜伺人靜投池中死衣上下縫
紉不見寸體觀者皆泣下共舁古廟盛夏鬱䒱蠅不敢近
郡守張德明臨視立祠城東祀之
劉氏京師人有松江人戍邊者詐稱無妻娶劉氏而遇
赦歸紿劉曰吾暫歸省久之不復至劉抵松訪之夫拒
不納劉哭曰良人棄我我將安歸乃剪髮為尼行乞市
上人多憐而周之劉置一棺夜卧棺中數十年隣火起
劉入棺呼曰乞與闔棺以畢吾事遂焚死
余氏黃岡宋蒙妾蒙妻劉舉子女各一人余無所出及
蒙卒劉他適妾辛勤育之日事紡績非丙夜不休壼政
嚴肅親屬莫敢窺其門踰二十年忽謂子女曰吾命將
盡不能終視若彼惟望若輩為上流人爾越數日無疾
而逝
虞鳳娘義烏人其姊嫁徐明輝而卒明輝聞鳳娘賢懇
其父欲聘為繼室女知泣謂父母曰兄弟未嘗同妻即
姊妹可知父執不聽女絶口不言自經死
林貞女候官人父舜道官參政女幼許長樂副都御史
陳省子長源既納幣長源卒女蓬首削脂澤稱疾卧牀
哭無聲而神傷或謂未成婦何自苦荅曰予名氏歲月
飾而櫝之以歸陳忍自昧哉固請於父欲赴陳喪父為
達其意陳父荅曰以凶歸所不忍以好歸疇與主之姑
俟喪除女大悲咤曰是欲緩之覬奪吾志也遂不食積
七日嘔血死
王貞女崑山人太僕卿宇之孫諸生述之女字侍郎顧
章志孫同吉未幾同吉卒女即去飾白衣至父母前不
言亦不泣若促駕行者父母有難色使嫗告其舅姑舅
姑掃庭内待之女既至拜跪而不哭歛容見舅姑有終
焉之意姑含淚曰兒不幸早亡奈何累新婦女聞姑稱
新婦汩簌簌下遂留執婦道不去早晩跪奠柩前視姑
眠食外輒自屏一室雖至戚遣女奴候視皆謝絶曰吾
義不見門以外人後姑病女服勤晝夜不懈及病劇女
入候牀前出視藥竈往來冄三若有所為羣婢窺之而
莫得其迹姑既進藥則睡覺而病立間呼女曰向飲我
者何藥乃速愈如是欲執其手勞之女縮手有難進之
狀姑怪起視已斷一指煮藥中矣姑歎曰吾以天奪吾
子常憂老無所倚今婦不惜支體以療吾疾豈不勝有
子耶流涕久之人皆稱王孝女云
倪美玉年十八歸董緒緒居喪過毁得疾謂妻曰吾無
兄弟又無子吾死父母祀絶矣當以吾屋為小宗祠置
祀田數畆小宗人遞主之春秋享祀吾父母獲與焉吾
無憾矣汝必以此意告我叔父而行之緒卒倪立從子
為後治喪畢㩗其女及田二十畆囑其姒曰以此累姆
及夫叔父自外郡至泣拜致夫命叔父如其言事竣婦
出拜謝即入室卧不食居數日沐浴整衣曰亡夫召我
矣舉手别父母親屬而逝年二十二
劉烈女錢塘人少字吳嘉諫隣富兒張阿官屢窺之二
夕緣梯入女呼父母共執之將訟官張之從子倡言劉
女誨淫縳人取財人多信之女呼告父曰賊汚我名不
可活矣我當訴帝求直耳即自縊盛暑待驗暴日下無
屍氣嘉諫初惑人言不哭徐察之知其誣也伏屍大慟
女目忽開流血淚數行若對泣者張延訟師丁二執前
說女𫝊魂於二曰若以筆汚我我先殺汝二立死時江
濤震吼岸土裂崩數十丈人以為女冤所致有司遂杖
殺阿官及從子
上海某氏既嫁夫患瘋癩舅姑謀奪以妻少子婦覺密
告其丈夫泣遣之歸寧婦潛製騐具夫既死舅姑不以
告不闔棺露置水濱以俗忌惡疾也婦聞盂飯瀹雞偕
幼妹至棺所抱屍浴之斂以衣衾闔棺設祭祭畢與妹
訣以巾幕面投水死
谷氏餘姚史茂妻父以茂為文學贅之於家數日隣人
宋思徵責於父見氏美遂指逋錢為聘物訟之官知縣
馬從龍察其誣杖遣之及氏下階茂將扶以行氏故未
嘗出閨閣見隸人林立而夫以身近已慚發頳推茂遠
之從龍望見以氏意不屬茂也立改判歸思思即率衆
擁輿中而去氏母隨之至思舍氏呼號求速死斷髮屬
母遺茂思族婦十餘人環相勸慰不可解乘間縊死從
龍聞之大驚捕思思亡去茂感妻義終身不娶
白氏清澗惠道昌妻年十八夫亡懷娠六月欲以死殉
衆諭之曰胡不少待舉子以延夫嗣氏泣曰非不念良
人無後但心痛不能須臾緩耳七日不食而死
高烈婦博平諸生賈垓妻垓卒氏自計曰死節易守節
難況當兵亂之際吾寧為其易者執姑手泣曰婦不能
奉事舅姑反遺孤孫為累然婦殉夫為得正勿過痛也
遂縊
于氏穎州鄧任妻任病家貧藥餌不給氏罄嫁笥救之
閱六月病革氏取聘簪二綰一於夫髮自綰其一撫任
頸泣曰妾必不負君納指任口中令齧為信任歿
三日縊死州又有臺氏諸生張雲鵬妻夫病氏单衣蔬
食禱天願代割臂為糜以進夫病危許以身殉訂期三
日夫付紅帨為訣氏號泣受之越三日結所授帨就縊
侍婢救不死恨曰何物奴敗我事令我負三日約自是
水漿不入口舉聲一號熱血迸流至七日頓足曰遲矣
郎得毋疑我毋偶出櫛沐扄戸縊死
胡氏諸城人遂平知縣麗明孫女也年十七歸諸生李
敬中生一女而夫卒初哭踊甚哀比三日不哭盥櫛拜
舅姑堂下家人怪之從容荅曰婦不幸失所天無子將
從死者地下不得復事舅姑幸強飯自愛他日叔有子
為亡人立嗣歲時奠麥飯足矣姑及其母泣止之不可
乃焚香告柩前願家人曰洗舍汝等親之不可近男子
遂入戸自經母與姑槌門痛哭疾呼終不顧而
死王氏淄川成象妻夫死痛哭三日唇焦齒黑父不忍予
之水謝勿飲又三日氣息漸微強起語父曰翁姑未葬
夫亦露殯奈何父許任其事氏就枕叩頭而瞑年十七
劉孝女京師人父蘭卒矢志不嫁以養其母崇禎元年
年四十六矣母病歿女遂絶粒殉之
崔氏香河王錫田繼妻崇禎二年城破氏與衆訣曰我
義不受辱涕泣乳其女將自縊家人力持不得遂兵及
門衆俱奔氏倉皇縊於戸後恐賊見其貌或解之也
高陵李氏鎮撫劉光燦妻夫歿勵志苦守崇禎四年賊
䧟高陵年七十九其家掖之走曰未亡人棄先夫室何
往語未已賊露刃入即取刀自刺流血淋漓賊壯其烈
與飲食怒不受以盌擊賊罵曰吾忍死四十九年今啜
賊食焉遂遇害
烈婦柴氏夏縣孫貞妻崇禎四年夫婦避賊山中賊搜
山見氏悦之執其手氏以口齧肉棄之曰賊汚吾手繼
扳其肱又以口齧肉棄之曰賊汚吾肱賊捨之去氏罵
不絶聲還殺之
周氏登州人新城王永命妻登州都督遇吉兄女也幼
通孝經列女傳崇禎五年叛將耿仲明李九成等據登
州反縱兵淫掠一小校將辱之氏紿之去即投繯死明
日賊至怒其誑已支解之事平永命偵賊所在擊斬之
以其首祭墓時蓬萊浦延禧妻王氏年二十守節撫孤
九成叛城䧟從父允章至其家問所向荅曰兒豈向患
難中求活時有麻索在牀頭允章以手振之曰欲决計
於此乎氏首肯從容就縊
荆媧陜西淳化人姓高氏兄起鳳邑諸生崇禎五年流
賊掠繼母秦氏及荆媧去起鳳馳赴賊營請贖賊索二
馬起鳳傾貲得一馬予之賊止還其母起鳳與妹訣曰
我去汝即死賊令勸妹從已且欲留為書記起鳳大罵
不從被殺百計脅荆媧大罵求死賊悦其色割髮裂衣
以恐之荆媧益罵不已賊乃殺之年甫十六巡按吳甡
上其事兄妹皆旌
宋氏陳丹餘妻丹餘為鄖陽諸生崇禎六年賊至被掠
并執其女迫令入空室前有古槐母女抱樹立罵曰吾
母子死白日下豈受汚暗室中大罵不行賊斷其手益
大罵俱被害
陳氏霍邱令黃日芳妻妾李氏崇禎八年日芳齎計簿
入郡流賊突至圍城二人相謂曰主君未還城必不守
我兩人獨有一死耳密縫内外衣甚固城䧟南望冄拜
携赴藏天澗死越三日日芳至號哭澗側兩屍應聲浮
出顔色如生手尚相援
蘄水李氏諸生何之旦妻流賊至蘄執而逼之去不從
則衆挾之李罵益厲齧賊求死賊怒刺之創徧體未嘗
有懼色賊斷其頸死從婢阿來抱李幼女守哭賊奪女
將殺之不與伏地以身庇之刺數十創婢女俱死
萬氏和州儒士姚守中妻泉州知府慶女孫也生六子
皆有室崇禎八年流賊陷其城慟哭孀姑前命諸婦曰
我等女子也誓必死節諸子環泣急麾之曰汝輩男子
當圖存宗祀何泣焉長子承舜泣曰兒讀書惟識忠孝
字耳願為厲鬼殺賊何忍母獨死遂負母投於塘諸婦
女孫相隨死者十數人僅存子希舜求其屍共聚塘㘭
無一相離者當是時和州又有王氏一時五烈婦王用
賓妻尹氏用賢妻杜氏用䀻妻魯氏用極妻戴氏又王
氏良器女劉臺妻也五人同匿城西别墅誓偕死及賊
登陴呼聲震地五人相持泣曰亟死亟死毋汚賊刃結
繯繯斷適用賢所佩劍挂壁上杜趨拔之爭磨以剄次
第死州又有女失其姓與諸婦共匿明倫堂後共四人已
為賊執用帛牽之獨此女不肯就執多方迫之不得四
婦勸之泣曰我處女也可同男子去耶以頭搶地賊搴
其足而曳之女大罵賊怒一手搴足以刀從下劈之體
裂為四
陳氏涇陽王生妻有子方晬生疾將死以遺孩屬陳陳
曰吾當生死以之流賊至陳抱子避樓上賊燒樓陳從
樓簷跳下不死賊視其色麗挾之馬上陳躍身墜地者
冄最後以索縳之行數里陳力斷所繫索并鞍墜焉賊
知不可奪乃殺之賊退家人收其屍子&KR0561;&KR0561;懷中兩手
猶堅抱如故
雞澤二李氏一同邑田藴璽妻遇亂藴璽兄弟被殺李
抱女同姒王抱男而逃王足創難行令李速去李曰良
人兄弟俱死當存此子以留田氏後遂棄已女抱其子
赴城得無恙一嫁曲周郭某遭亂舉家走匿翁姑旋被
殺李携幼男及夫弟方七歲者共逃力罷不能俱全或
教之舍叔而抱男李曰翁姑死矣叔豈冄得乎子雖難
捨然吾夫在外或未死尚可期也竟棄男負叔而走
姜氏宋德成妻臨清人德成知贊皇縣寇入署姜投井
賊出之逼令食罵曰待官兵𠞰汝醢為脯吾當食之以
簪自剔一目示賊曰吾廢人也速殺為幸賊怒殺之
六安女失其姓崇禎中流賊入境見其美將犯之以帕
蒙其頭輒壞之曰毋汚我髮被以錦衣又擲之曰毋汚
吾身強擁諸馬上復投地大罵請死賊怒刃之既而歎
曰真烈女
石氏女失其邑里隨父守仁寓五河崇禎十年流賊突
至執欲汚之女抱槐樹厲聲罵賊賊使數人牽之不解
斮其兩手罵如初又斷其足愈罵不絶痛仆地佯死賊
就褫其衣女以口齧賊指斷其三含血升許噴賊乃瞑
賊擁薪焚之厥後所焚地血痕耿耿遇雨則燥𤾉則濕
村人駭異掘去之色亦入土三尺許又當塗舉人吳昌
祚妻謝氏為亂卒所掠謝以手抱樹大罵不止卒怒斷
其附樹之指復拾斷指擲卒面卒磔殺之
莊氏周彦敬妻彦敬棲霞知縣氏讀書知大義亂起鄉
人悉竄山穴中氏以男女無别有難色彦敬強之曰不
入且見殺氏曰無禮不如死君疑我難死乎即引刀自
裁彦敬感其義終身不復娶
馮氏梁凝禧妻凝禧隨州諸生崇禎十年聞賊警夫婦
買舟避難行至西河賊追急登岸奔魏家砦夫婦要同
死氏訣凝禧曰同死固甘但君尚無子老母在堂幸速
迯明早可於此地尋我凝禧遂迯次早果得屍於分手
處
唐烈妻陳氏烈孝感諸生崇禎十年從夫避難山砦賊
突至夫與子俱奔散陳獨行山谷間砦人曰非唐氏嫗
乎事迫矣可急入保陳問夫與子至未曰未也陳泣曰
我煢煢一婦人靡因而至諸君雖憐而生我我何面目
安兹土耶夫存亡未知依人以生不貞棄夫之難不義
失貞與義何以為人吾其行也卒不入已賊至逼去不
從大罵死又劉氏懷寧人應天府丞顔素之孫婦也崇
禎末亂兵焚掠江市其舅與夫先在南京劉孑身出避
倉皇無所之見男婦雜走登舟慨然曰吾儕婦人保姆
不在義不出帷敢亂羣乎遂投江死
唐氏廣濟潘龍躍妻崇禎十三年避賊靈果山賊至加
刃龍躍頸索錢唐跪泣乞以身代夫不許女巽跪泣乞
以身代父不許唐知夫不免投於塘女從之賊愴然釋
其夫又顔氏長樂諸生黃應運妻城陷兵至其家欲殺
應運生母詹氏顔泣訢願身代及顔方受刃妾曾又奔
號曰此我主母無所出願殺我以全其命卒感其義兩
釋之
盧氏穎州王瀚妻家貧春織終歲崇禎十四年大饑夫
患疫氏語夫曰君死我當從及夫死時溽暑氏求親戚
斂錢以葬曰我當死但酷熱無衣棺恐更為親戚累遲
之秋爽耳聞者咍之及秋盡糶其新榖置粗布衣餘買
酒蔬祀夫墓歸至家市棃數十進姑并貽妯娌語人曰
我可死矣夜半自縊
于氏汝州張鐸妻崇禎十四年賊破城氏謂兩婢曰吾
輩今日必死曷若先出擊賊殺賊而斃不失為義烈鬼
於是執梃而前賊先入者三出不意悉為所踣羣賊怒
攅刺之皆死蕭氏萬安賴南叔妻夫早喪無子遺一女
寇大起築室與女共居盗突至率女持利刃遮門詈曰
昔寧化曾氏婦立砦殺賊汝謂我刃不利邪犯我必殺
汝賊怒縱火焚之二人咸燼又楊氏安定舉人張國綋
妾崇禎十六年賊賀錦攻城急國鋐與守者議丁壯登
陴女子運石楊先倡城中女子從之須臾四城皆徧及
城陷楊死譙樓旁事定家人獲其屍兩手猶抱石不脱
仲氏女湖州人隨父賈漢陽崇禎中漢陽陷從羣婦將
出城賊守門者止之有頃賊大肆淫掠見女美執之女
剺面披髮大罵賊具馬命二賊挾之上連墜傷額終不
肯往賊露刃迫之曰身往何如頭往笑曰頭往善遂被
害
何氏鄺抱義妻抱義臨武諸生崇禎末氏為賊所執乃
垢面蓬髮紿以病疫賊懼釋之及賊退家人咸喜何泣
曰平昔謁拜伯叔猶赭顔汗發今匿身不固以面目對
賊牽臂引裾雖免汚辱何以為人竟忿恚不食死
趙氏湯祖契妻祖契睢州諸生氏知書有志節崇禎十
五年賊陷太康將抵睢氏語家人曰州為兵衝未易保
也脱變起有死耳及城破屬祖契負其母以逃而已闔
戶自經家人解之投井復為家人所阻怒曰賊至不死
非節也死不以時非義也賊至環刃相向牽之出厲聲
訶賊遂遇害
倪氏蕭來鳳妻來鳳商城貢生慷慨有大節賊逼受職
不屈死倪自經從之又有宋愈亨深澤舉人寇至投井
死妻王氏曰夫既如此吾敢有負媳韓生男甫六日願
從死相對縊
邵氏鄒縣張一桂妻同妾李氏遇賊欲迫李行邵罵曰
亡夫以妾託我豈令受賊辱賊怒殺之李知不免紿曰
我有簪珥埋後園井旁賊隨李發之至則曰主母為我
死我豈獨生即投井賊下井扶之李披髮破面罵不已
扭其衣欲令併死井底叫聲若雷賊知不可強乃刃之
江氏宗允芳妻魯山人子麟祥進士流賊之亂江與麟
祥妻袁氏率孫女孫婦九人登樓俱懸於梁視其已死
乃引刀自剄
楊氏曺復彬妻復彬江都諸生城破復彬創仆地楊匿
破屋中長女蒨文年十四趣母決計次女蒨紅年十二
請更衣死楊止之復彬執不可乃為三繯次第而縊
張氏梁以樟妻大興人以樟知商邱縣崇禎十五年流
賊圍商邱急積薪樓下集婢女其上俱令就縊謂子燮
曰汝父城守命不可知宗祀惟汝是賴屬乳媪匿民家
自縊死家人舉火諸屍俱燼
石氏鄭完我妻甘州衞人完我南陽府同知既之官妻
王氏奉石家居崇禎十六年賊圍甘州石預戒家人積
薪室中及城陷擕王及一孫女縱火自焚寇退出屍灰
燼間姑媳牽挽不釋手女距三尺許覆以甕啟視色如
生
郭氏長治宋體道妻崇禎十五年任國琦作亂同居諸
婦皆羅跪呼郭不出獨匿垝垣賊怒詰其不跪瞪目厲
聲曰我跪亦死不跪亦死已安排不活矣賊加數刃迄
死罵不絶口
姚氏桐城人湘潭知縣之騏女諸生吳道震妻年十九
夫亡以子德堅在襁褓忍死撫之越二十六年至崇禎
末流賊掠桐城兄孫林奉母避潛山氏偕行賊奄至孫
林格鬭死德堅負氏逃氏曰事急矣汝書生焉能負我
遠行倘賊追及即俱死汝不能全母顧反絶父祀乎叱
之去德堅泣弗忍氏推之墜層厓下須臾賊至叱曰出
金可免氏曰我流離遠道安得有金賊令解衣騐之罵
曰何物賊奴敢作此語賊怒刃交下死
朱氏無為人徐畢璋妻年十七歸璋璋有妹名京年十
五未字崇禎十五年流賊破城朱方懷孕奔井邊謂京
曰吾姙在懷井口狹可推而納之京曰唯納畢即哭呼
曰父母安在乎吾伴嫂死矣一躍而入
李氏定州人廣平教授元薦女歸同里郝生崇禎十六
年州被兵生將奉親避山中留李與二子居其母家生
控馬將發李哭拜馬前指庭中井訣曰若有變即潔身
此中以衣袂為識旁有白線一行者即我也比城破藏
二子他所入井死兵退生出其屍顔色如生
胡敬妻姚氏敬孝感貢生流賊陷孝感姚乘舟避難南
湖欷歔不已隣舟婦解之曰賊入黃從未殺人何畏也
姚曰我非畏殺畏其不殺耳聞賊將入湖歎曰賊至而
死辱矣遂携二女僮投水死
熊氏武昌李臣藎妻大名知縣正南女藎臣父周華官
贑州知府藎臣從父之任留婦於家崇禎十六年武昌
陷婦匿林藪中為賊所得奪刀自刎賊去隣嫗救活之
明年李自成率殘卒南奔婦隻身竄山谷有胡姓者欲
為子娶之婦曰吾頸可斷汝不聞前事乎已藎臣自江
西歸遇賊被殺婦慟三日自縊死
邱氏孝感劉應景妻崇禎末為賊所執逼從不可賊曰
刃汝邱曰得死為幸賊注油滿甕漬其衣語同類曰此
婦倔強將熱之邱哂曰若謂死溺死焚死刃有間乎官
兵旦夕至若求如我得哉賊怒束於木焚之火熾罵不
絶口同邑乾氏年十七歸高文煥文煥卒無子拔刀自
裁母及姑救之越三日復甦自是斷葷日不冄食崇禎
十六年間賊陷德安將及孝感從子高騫將扶避山砦
氏曰吾老矣豈從出門求活行吾四十年前之志可也
投後園池中死邑又有黃氏張挺然妻崇禎末賊帥白
旺陷德安授挺然偽掌旅黃泣止之不聽賊令挺然取
婦為質黃携十歲兒匿青山砦挺然誘以利刦以兵且
使親戚招之皆不應已而破砦焚已居以窮黃黃匿愈
深竟不可得挺然寄兒金簪兒以綰髮黃怒拔棄之曰
何為以賊物汚首久之賊敗挺然走死襄陽黃耕織以
撫其子鄉人義之
洗馬畈婦某氏蘄水人為賊所執不從賊刃其腹一手
抱嬰兒一手捧腹使氣不即盡以待夫夫至付兒放手
而斃向氏黃陂人年十八歸王旦士未久賊陷黃陂被
執賊持刀迫之氏罵不絶口賊指衆曰若非汝父母即
舅姑兄弟必盡殺而後及汝氏曰我義不辱與家人何
與奪刃自刎賊怒立磔之
雷氏劉長庚妻長庚為同州諸生賊陷潼關將及州長
庚拜家廟召妻及二子曰汝年長且有子當迯召雷及
所生女曰汝年少當從吾死雷田妾志也長庚携酒登
樓謂妾曰汝平日不飲今當共醉妾欣然引滿長庚且
飲且歌夜半偏題四壁拔刀示妾曰可以行乎對曰請
先之奪刀自刎長庚乃解所繫條縊於梁女方七歲横
刀於壁以頸就之而死
邵氏商州人布政使可立女侍郎雒南薛國用子匡倫
妻也流賊將至避之母家商州䧟賊驅使執㸑罵曰吾
大家女嫁大臣子肯為狗賊作飯耶賊怒斫其足罵益
厲斷舌寸磔之
吕氏關陳諫妻陳諫雲夢諸生族有安氏者殉其夫關
坤吕每談及輒感慨欷歔曰婦人義當如是崇禎末寇
陷鄰郡吕謂夫曰賊焰方張不如早為之所取魚綱結
其體甚固俄寇至俾縫衣吕投剪破賊面罵曰賊敢辱
我鍼黹乎手可斷衣不可縫賊怒磔之投於水
邵氏曲周李純盛妻寇至姑姊妹俱避地洞中邵為寇
所得問洞所在紿之行寇喜隨之徑往井傍投井死洞
中五十餘人俱獲免
王氏宛平劉應龍妻年十六嫁應龍家貧以女紅養舅
姑應龍父子相繼亡王事姑撫子閱二十年賊陷都城
泣拜其姑曰留長孫奉事祖母婦死已決遂携幼子投
井死
吳之瑞妻張氏之瑞宿松諸生福王時城破軍士欲汚
之張恐禍及夫與子紿曰此吾家塾師攜其子在此吾
醜之若遣去則惟命夫與二子去已遠張乃厲聲唾罵
撞石死
韓鼎允妻劉氏鼎允為懷寧諸生福王時城破舅姑雙
柩殯於堂劉守不去賊欲剖棺劉抱棺號哭賊釋之一
女年十三賊欲縱火而數盻其女劉紿之曰苟不驚先
柩女非所惜也賊喜投炬攜女去劉送女目門外池示之
女即投池死賊怒刃劉劉罵不絶口死
江都程氏六烈程煜節者江都諸生也其祖姑有適林
者其姑有適李者其叔母曰劉氏鄒氏胡氏而煜節之
妹曰程娥未字城被圍與劉約俱死各以大帶置袖中
城破女理髮更衣再拜别其母遂縊死劉有女甫一歲
啼甚慘劉乳之復以糕餌一器置女側乃死鄒與胡亦
同死適林者投井死適李者遭掠紿卒至井旁大罵投
井死時稱一門六烈
張氏江都史著馨妻年二十六夫亡及城破撫其子泣曰
嚮也撫孤為難今也全節為大兒其善圖吾不能顧矣
遂赴水死又蘭氏孫道升繼妻其前妻女曰四蘭所生
女曰七皆嫁古氏次曰存孫女曰巽皆未嫁其弟道乾
道新並先卒道乾妻王氏子天麟妻丁氏道新妻古氏
其從弟子啓先妻董氏江都之圍諸婦女各手一刃一
繩自隨城破巽先縊死蘭時五十四引繩自縊死王氏
丁氏投舍後汪中死古氏亦五十四守節三十年頭盡
白投井死有女嫁於吳生女曰睿方八歲適在外家從
死於井董氏以帶繫門樞縊死存病足力疾投井死董
氏之娣有祖母曰陳氏方寄居與董氏同處亦自縊死
四與七同縊於牀死同時有張廷鉉者妻薛氏城破自
縊死廷鉉之妹曰五遇卒鞭撻使從已大呼曰殺即殺
何鞭為遂殺死
張秉純妻劉氏秉純和州諸生家故貧氏操井臼處之
怡然國亡秉純絶粒死氏一勺水不入口閱十有六日
肌骨銷鑠命子扶至柩前祭拜痛哭而絶
陶氏當塗孫士毅妻守節十年南都覆為卒為掠縳其
手介刃於兩指之間曰從我則完否則裂陶曰義不以身
辱速盡為惠兵不忍殺稍創其指血流竟手曰從乎曰
不從卒怒裂其手而下且剜其胸寸磔死陶母奔護亦
被殺
田氏儀真李鐵匠妻姿甚美高傑步卒掠江上執犯之
田以死拒挾馬上至城南小橋馬不能渡田紿卒牽衣
行覩中流急湍曳二卒赴水並溺死
王氏和州諸生張侣顔妻南都不守劉良佐部卒肆掠
氏同母匿潮陽洞卒攻洞急氏以子付母曰賊勢洶洶
我少婦即苟免何面目回夫家此張氏一綫善撫之言
訖挺身跳洞外洞高數十仞亂石巉巖若鋒刃碎身死
焉
方氏桐城錢秉鐙妻避寇寓南都歲祲饘粥不給以女
紅易米食其夫已與婢僕雜食糠籺客過潔茗治饌取
諸簮珥與秉鐙遊者未嘗知其貧也秉鐙與阮大鋮同
里有隙避吳中方挈子女追尋得之已而吳中亦亂方
知不免乃密紉上下服抱女赴水死
陸氏嘉定黃應爵妻少喪夫家貧紡績自給踰三十年
甫歿嘉定城破子道弘妻亡其姓持二女倉卒欲赴井
長女曰若使母先投必戀念吾二女不如先之乃挽妹
亟入道弘妻繼之並溺死
于氏丹陽荆潹妻潹父大澈為亂兵所殺于聞變知不
免謂潹曰請先殺妾潹不忍怒曰君不自殺欲留為亂
兵汚耶潹慟哭從之
項淑美淳安人適方希文希文好蓄書杭州不守大師
方國安潰兵掠江滸數百里無寧宇希文避山間載書
以往會幼子病疹希文出延醫淑美與一嫗一婢處是
夕亂兵突至縱火肆掠婢挽淑美衣欲與俱出正色叱
曰出則死於兵不出死於火等死耳死火不辱時嫗已
先去見火熾復入呼曰火至奈何弗出淑美不應急取
書堆左右高與身等坐其中須臾大迫書盡焚遂死賊
退希文歸則餘燼旋而成堆若護其骨者一慟灰即散
乃收骨瘞先兆先是有慈谿王氏歸同里方姓甫逾月
火起延及其屋夫適他出氏堅坐小樓不下遂被焚骸
骨俱燼惟心獨存夫歸捧之長號未頃即化
甬上四烈婦錢塘張氏鄞縣舉人楊文瓚妻國變後文
瓚與兄文琦友華夏屠獻宸俱坐死張糿箴聯其首棺
殮畢即盛服題絶命詩徧拜族戚呑腦子不死以佩帶
自縊而卒文琦妻沈氏亦自縊夏繼妻陸氏結帨於梁
引頸就縊身肥重帨絶墜地時炎暑流汗沾衣乃坐而
搖扇謂其人曰余且一凉既復取帨結之而盡有司聞
楊華三婦之縊遣丐婦四人至獻宸家防其妻朱氏甚
嚴朱不得間陽為歡笑以接之且時時誚三婦之徒自
苦也數日防者稍懈因謂之曰我將一浴汝儕可暫屏
丐婦聽之閤戸自盡時稱甬上四烈婦
夏氏黔國公沐天波侍女也沙定洲之亂天波出走母
陳妻焦亦避外舍懼賊迫焦謂姑曰吾輩皆命婦可陷
賊手乎舉火自焚死夏歸其母家獲免後天波自永昌
還夏復歸府則已薙為尼矣天波感其義俾佐内政及
天波從亡緬甸夏遂自經時城中大亂死者載道屍為
烏犬所食血肉狼藉夏屍棄十餘日獨無犯者
明史卷三百三
