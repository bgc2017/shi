欽定四庫全書
明史卷一百六十六
大學士張廷玉等奉敇修
列傳第五十四
韓觀山雲
蕭授(吳亮)方瑛(陳友)
李震王信(都勝郭鋐)
彭倫歐磐
張祐
韓觀字彦賓虹人高陽忠壯侯成子也以舍人宿衛忠
謹為太祖所知授桂林右衛指揮僉事洪武十九年討
平柳州融縣諸蠻累遷廣西都指揮使二十二年平富
川蠻設靈亭千戶所二十五年平賓州上林蠻二十七
年會湖廣兵討全州灌陽諸猺斬千四百餘人明年捕
禽宜山諸縣蠻斬其偽王及萬戶以下二千八百餘人
以征南左副將軍從都督楊文討龍州土官趙宗夀宗
夀伏罪移兵征南丹奉議及都康向武高勞上林思恩
都亮諸蠻先後斬獲萬餘級觀生長兵間有勇略性鷙
悍誅罰無所假下令如山人莫敢犯初羣蠻所在蜂起
剽郡縣殺守吏勢甚熾將士畏觀法爭死鬭觀得賊必
處以極刑間縱一二使歸告諸蠻諸蠻膽落由是境内
得安二十九年召還進都督同知明年復從楊文討平
吉州及五䦕叛苖與顧成討平水西諸蠻堡還理左府
事建文元年練兵德州禦燕師無功成祖即位委任如
故命往江西練軍城守兼節制廣東福建湖廣三都司
廬陵民嘯聚山澤帝不欲用兵遣行人許子謨齎敕招
諭命觀臨撫之觀至衆皆復業賜璽書褒勞命佩征南
將軍印鎮廣西節制兩廣官軍帝知觀嗜殺賜璽書戒
之曰蠻民易叛難服殺愈多愈不治卿往鎮務綏懷之
毋專殺僇會羣蠻復叛帝遣員外郎李宗輔齎敕招之
觀大陳兵示將𤼵状而遣使與宗輔俱桂林蠻復業者
六千家惟思恩蠻未附而慶遠柳潯諸蠻方殺掠吏民
乃上章請討永樂元年與指揮葛森等斬擊理定諸縣
山賊千一百八十有奇擒其酋五十餘人斬以徇還所
掠男女於民而撫輯其逃散者明年遣都指揮朱輝諭
降宜山忻城諸山寨荔波猺震恐乞為編戶帝屬觀撫
之八十餘洞皆歸附明年潯桂柳三府蠻作亂已撫復
叛遣朱輝以偏師破之蠻大懼會朝廷遣郎中徐子良
至遂來降歸所掠人畜器械四年大𤼵兵討安南詔觀
畫方略轉粟二十萬石餉軍已復命偕大理卿陳洽選
土兵三萬會太平仍令觀偵安南賊中動靜尋從大兵
發憑祥抵坡壘關以所部營關下伐木治橋梁給軍食
安南平命措置交阯緣途諸堡而柳潯諸蠻乘觀出復
叛五年觀旋師抵柳州賊望風遁匿觀請俟秋凉深入
且請濟師帝使使發湖廣廣東貴州三都司兵又敕新
城侯張輔遣都督朱廣方政以征交阯兵協討十月諸
軍皆集分道進剿觀自以貴州兩廣兵由柳州攻馬平
來賓遷江賓州上林羅城融縣皆破之會兵象州復進
武宣東鄉桂林貴平永福斬首萬餘級禽萬三千餘人
羣蠻復定捷聞帝嘉勞之九年拜征夷副將軍仍佩故
印總兵鎮交阯明年復命轉粟給張輔軍輔再出師定
交阯觀皆主饋運不為將故功不著觀在廣西久威震
南中蠻人惴惴奉命繼之者自山雲外皆不能及十二
年九月卒無子宣德二年保定伯梁銘奏求觀南京故
宅帝許之既聞觀妻居其中曰觀功臣也雖歿豈可奪
之遂不許令有司以他宅賜銘
山雲徐人父青以百戶從成祖起兵積功至都督僉事
雲貌魁梧多智略初襲金吾左衛指揮使數從出塞有
功時幼軍二十五所隸府軍前衛掌衛者不任事更命
雲及李玉等五人撫戢之仁宗立擢行在中軍都督僉
事宣德元年改北京行都督府命偕都御史王彰自山
海抵居庸巡視關隘以便宜行事帝征樂安召輔鄭王
襄王居守明年柳慶蠻韋朝烈等掠臨桂諸縣時鎮遠
侯顧興以不救邱温被逮公侯大臣舉雲帝亦自知之
三年正月命佩征蠻將軍印充總兵官往鎮雲至討朝
烈破之賊保山巔山峻險掛木於藤壘石其上官軍至
輒斷藤下木石無敢近者雲夜半束火牛羊角以金鼔
隨其後驅向賊賊謂官軍至亟斷藤比明木石且盡衆
譟而登遂盡破之南安廣源諸蠻悉下是夏忻城蠻譚
團作亂雲討禽之四年春討平柳潯諸蠻其秋雒容蠻
出掠遣指揮王綸破之雲上綸功並劾其殺良民罪帝
宥綸而心重雲廣西自韓觀卒後諸蠻漸横雲以廣西
兵少留貴州兵為用先後討平潯柳平樂桂林宜山思
恩諸蠻九年又以慶遠鬱林苖猺非大創不服請濟師
詔𤼵廣東兵千五百人益雲雲分道剿捕禽斬甚衆復
遣指揮田真攻大藤峽賊破之雲在鎮先後大戰十餘
斬首萬二千二百六十降賊酋三百七十奪還男女二
千五百八十築城堡十三舖舍五百陶磚鑿石增高益
厚自是猺獞屏跡居民安堵論功進都督同知璽書褒
勞雲謀勇深沉而端潔不苟取公賞罰嚴號令與士卒
同甘苦臨機應變戰無不捷廣西鎮帥初至土官率饋
獻為故事帥受之即為所持雲始至聞府隸鄭牢剛直
召問曰饋可受乎牢曰潔衣被體一汚不可湔將軍新
潔衣也雲曰不受彼且生疑奈何牢曰黷貨法當死將
軍不畏天子法乃畏土夷乎雲曰善盡却饋獻嚴馭之
由是土官畏服調𤼵無敢後者雲所至詢問里老撫善
良察誣枉土人皆愛之英宗即位雲墜馬傷股帝遣醫
馳視以病請代優詔不許進右都督正統二年上言潯
州與大藤峽諸山相錯猺宼出沒占耕旁近田左右兩
江土官所屬人多田少其狼兵素勇為賊所畏若量撥
田州土兵於近山屯種分界耕守斷賊出入不過數年
賊必坐困報可嗣後東南有急輒調用狼兵自此始也
明年冬卒於鎮贈懷遠伯諡忠毅長子俊襲府君前衛
指揮使廣西人思雲不置立祠肖像祀焉初韓觀鎮廣
西專殺戮慶遠諸生來迓觀曰此皆賊覘我也悉斬之
雲平恕參佐有罪輒上請不妄殺人人亦不敢犯鄭牢
嘗逮事觀觀醉輒殺人牢輒留之醉乃以白牢為士大
夫所重然竟以隸終
蕭授華容人由千戸從成祖起兵至都指揮同知永樂
十六年擢右軍都督僉事充總兵官鎮湖廣貴州宣德
元年鎮遠卭水蠻銀總作亂指揮祝貴往撫被殺授遣
都指揮張名破斬之貴州宣慰所轄乖西巴香諸洞寨
山箐深險諸蠻錯居攻剽他部傷官軍𤼵民塜而昆阻
比諸寨亦恃險不輸賦二年授遣都指揮蘇保會宣慰
宋斌攻破昆阻比寨窮追斬偽王以下數百人乖西諸
蠻皆震懾歸命水西蠻阿閉妨宜作亂授結旁寨酋以
計誅之而西堡蠻阿骨等與寨底豐寧清平平越普安
諸苖復相聚為寇四川筠連諸蠻應之授且捕且撫諸
蠻先後聽命承制赦之以豐寧酋稔惡械送京師伏誅
七年諭降安隆酋岑俊已討辰州蠻禽其酋八十斬馘
無算移兵擊江華苖討富川山賊先後破禽之先是貴
州治古答意二長官司苖數出掠授築二十四堡環其
地分兵以戍賊不得逞久之其酋吳不爾覘官軍少復
掠清浪殺官吏授遣張名擊破之賊走湖廣境結生苖
勢復張授乃𤼵黔楚蜀軍分道捕討進軍竿子坪誅不
爾斬首五百九十餘級賊悉平九年都勻蠻為亂引廣
西賊入掠授遣指揮陳原顧勇分道邀擊獲賊首韋萬
良等降下合江蔡郎等五十餘寨英宗即位命佩征蠻
副將軍印鎮守如故念授年老以都督僉事吴亮副之
正統元年普定蠻阿遲等叛僭稱王四出攻掠授遣顧
勇等擣其巢破之而廣西蒙顧十六洞與湖廣逃民相
聚蜂起授督兵圍之再戰悉禽斬其酋餘黨就誅捷聞
進右都督上言靖州與廣西接壤時苦苖患永樂宣德
間嘗儲糧數萬石備軍興比年儲糧少有警𤼵人徒轉
輸賊輒先覺以故不能得賊乞於清浪靖州二衛各增
儲五萬石庶緩急可藉報可四年貴州計沙賊苖金蟲
苖總牌糾紅江生苖作亂偽立統千侯統萬侯號授督
兵抵計沙分遣都指揮鄭通攻三羊洞馬&KR0008;攻黃栢山
大破之吳亮窮追至蒲頭紅江斬總牌千戶尹勝誘斬
金蟲於是生苖盡降授沉毅多計算裨校皆盡其材而
馭軍嚴整自鎮遠侯顧成歿羣蠻所在屯結官軍討之
皆無功授在鎮二十餘年規畫多本於成久益明練威
信大行寇起輒滅前後諸帥莫及也論功進左都督是
年六月召還以老致仕尋起視事右府十年卒贈臨武
伯諡靖襄吳亮來安人永樂初為旗手衛指揮僉事宣
德中署湖廣都指揮僉事尋以右副總兵與王瑜督漕
運英宗初討新淦賊有功累進都督僉事副授鎮湖廣
貴州破普定蠻進都督同知平計沙苗進右都督方政
歿於麓川召亮還京命為副總兵將兵五萬往討至雲
南賊益熾坐金齒參將張榮敗不救逮下獄左遷都督
僉事仍佩征南副將軍印鎮湖廣貴州討平四川都掌
蠻尋召還視右府事正統十一年卒亮姿貎魁梧性寬
簡不喜殺僇所至蠻人懷附好讀書至老手不釋卷
方瑛都督政之子正統初以舍人從父征麓川父戰死
瑛𤼵憤矢報父讐初襲指揮使已論政死事功遷都指
揮同知六年從王驥征麓川師兵六千突賊壘賊渠衣
黃衣帳中瑛直前左右擊斬數百人躪死者無算遂平
其地進都指揮使尋復從驥破貢章沙壩阿嶺諸蠻進
都督僉事涖後府事充右參將協守雲南十三年復從
驥征麓川破鬼山大寨留鎮雲南景泰元年廷議以瑛
有將略命都督毛福夀代還進都督同知甫抵京而貴
州羣苖叛道梗驥請瑛還討其年四月拜右副總兵與
保定伯梁珤侍郎侯璡次第破走之進右都督復破賞
改諸砦禽偽苖王王阿同等璡卒都御史王來代督軍
務分道擊賊香爐山瑛入自龍場大破平之三年秋來
劾瑛違法事置不問來召還命瑛鎮守貴州其冬討白
石崖賊俘斬二千五百人招降四百六十砦進左都督
五年四川草塘苖黃龍韋保作亂自稱平天大王剽播
州西坪黃灘英與巡撫蔣琳會川兵進剿賊魁皆就縛
因分兵克中潮山及三百灘乖西谷種乖立諸砦執偽
王谷蟻丁等斬首七千餘詔封南和伯瑛為將嚴紀律
信賞罰臨陳勇敢善撫士士皆樂為用以故數有功廷
臣言宜委以禁旅乃召還同石亨督京營軍務明年琳
奏瑛前守貴州邊境寧苖蠻畏服乞遣還帝不許未幾
湖廣苖叛拜瑛平蠻將軍率京軍討之而使御史張鵬
偵其後還奏瑛所過秋毫不犯帝大喜七年賊渠蒙能
攻平溪衛都指揮鄭泰等擊却之能中火槍死瑛遂進
沅州連破鬼板等一百六十餘砦與尚書石璞移兵天
柱率陳友等分擊天堂諸砦復大破之克砦二百七十
禽偽侯伯以下一百二人時英宗已復位捷聞璞召還
瑛留鎮貴州湖廣瑛討蒙能餘黨克銅鼓藕洞一百九
十五砦覃洞上隆諸苖各斬其渠納欵帝嘉瑛功進侯
天順二年貴東苖千把豬等僭偽號攻都勻諸衛命瑛
與巡撫白圭合川湖雲貴軍討之克六百餘砦邊方悉
定瑛前後克砦幾二千俘斬四萬餘平苗之功前此無
與比者尋卒於鎮年四十五帝震悼賜諡忠襄瑛天姿
英邁曉古兵法嘗上練兵法及陣圖老將多稱之為人
廉和不伐所至鎮以安靜民思之久而不忘子毅嗣伯
爵誘祖母誣從父瑞不孝坐奪爵閒住卒子夀祥嗣正
德中歷鎮貴州湖廣傳爵至明亡乃絶陳友其先西域
人家全椒正統初官千戶累遷都指揮僉事頻年使衛
拉特有勞尋復進都指揮使九年充寧夏游擊將軍與總
兵官黃真擊烏梁海多獲進都督僉事未幾出塞招達
哈布等四百人來歸景帝即位進都督同知征湖廣貴
州苖尋充左參將守備靖州景泰二年偕王來等擊賊
香爐山自萬潮山入大破之留鎮湖廣論功進右都督
四年春奏斬苖五百餘級五年又奏斬苖三百餘而都
指揮戚安等八人戰死兵部疑首功不實指揮蔡昇亦
奏友欺妄命總督石璞廉之斬獲僅三四十人陷將士
千四百人宜罪詔令殺賊自效天順元年隨瑛征天堂
諸苖大獲命充左副總兵仍鎮湖廣已又偕瑛破蒙能
餘黨召封武平伯予世劵保喇犯邊充游擊將軍從安
遠侯柳溥等往禦率都指揮趙瑛等與戰敵敗遁再犯
鎮番復擊却之俘百六十人尋佩將軍印充總兵官討
寧夏寇先是寇大入甘涼溥及總兵衛潁等不能禦惟
友稍獲至是巡撫苪釗列諸將失事状兵部請免友罪
詔並宥溥等召還進侯卒傳子至孫綱弘治中請友贈
諡詔贈沔國公諡武僖綱傳子勲及熹嘉靖中吏部以
友征苖功多冒濫請停襲帝不從熹子大策復得嗣至
明亡乃絶
李震南陽人父謙都督僉事震襲指揮使正統九年從
征烏梁海有功進都指揮僉事已從王驥平麓川進同
知景帝即位充貴州右參將擊苖於偏橋敗之景泰二
年從王來征韋同烈破鎖兒流源諸砦俘斬千六百人
共克香爐山獲同烈進都指揮使守靖州尋坐罪徵還
方瑛討苖乞震隨軍詔許立功贖已從瑛大破天堂諸
苗仍充左參將瑛平銅鼔諸賊震亦進武崗克牛欄等
五十四砦斬獲多進都督僉事天順中復從瑛平貴東
苖干把豬瑛卒即以震充總兵官代鎮貴州湖廣初麻
城人李添保以逋賦逃入苗中偽稱唐太宗後衆萬餘
僭王建元武烈剽掠遠近震進擊大破之添保遁入貴
州鬼池諸苖中復誘羣苗出掠震禽之送京師尋破西
堡苖五年春剿城步猺獞攻横水城溪莫宜中平諸砦
皆破之長驅至廣西西延會總兵官過興軍克十八團
諸猺前後俘斬數千人其冬命震專鎮湖廣以李安充
總兵守貴州明年夏率師由錦田江華抵雲川貴嶺横
江諸砦破猺俘斬二千八百餘人七年冬苖據赤谿湳
洞長官司震與安分道進斬賊渠飛天侯等破砦二百
遂復長官司進都督同知明年冬廣西猺侵湖南夜入
桂陽州大掠震遣兵分道追擊連敗之俘斬千餘人成
化改元守備靖州都指揮同知莊榮奏貴州黎平諸府
密邇湖廣五開諸衛非大將總領不可乃復命震兼鎮
貴州未幾獲賊首苖蟲蝦荆襄賊劉千斤石和尚為亂
震進討賊屢敗乘勝追及於梅溪賊巢官軍不利都指
揮以下死者三十八人有詔切責白圭等大軍至震自
南漳進兵合擊大破之賊遂平論功進右都督時武崗
沅靖銅鼓五開苗復蜂起而貴州亦告警震言貴州終
難遙制請專鎮湖廣許之乃還兵由銅鼓天柱分四道
進連破賊直抵清水江因苖為導深入賊境兩月間破
巢八百焚廬舍萬三千斬獲三千三百而廣西猺刦桂陽
者亦擊斬三千八百有奇當是時震威名著西南苗獠
聞風畏懾呼為金牌李七年與項忠討平流賊李原招
撫流民九十萬人荆襄遂定語具忠傳十一年苗復犯
武崗靖州湖湘大擾震與巡撫劉敷等分五道進破
六百二十餘砦俘斬八千五百餘人獲賊孥萬計論功
封興寧伯時武靖侯趙輔寧晉伯劉聚皆以功封論者
多訾議之獨震功最高人無異言參將吳經者與震有
隙弟千戶綬為汪直腹心經屬綬譖之會直方傾項忠
詞連震遂逮下獄奪爵降左都督南京閒住未幾直遣
校尉緝事言震陰結守備太監覃包私通貨賂帝怒遣
直赴南京數包等罪責降包孝陵司香勒震回京直敗
震訴復爵尋卒震在湖湘久熟知苖情善用兵一時征
苖功方瑛後震為最然貪功好進事交結竟以是敗
王信字君實南鄭人生半歲父忠征北戰殁母岳氏苦
節育之後俱獲旌正統中信襲寬河衛千戶成化初積
功至都指揮僉事守備荆襄劉千斤反信以房縣險進
據之民兵不滿千人賊衆四千突至圍其城拒四十餘
日選死士出城五六里舉礮賊疑援至驚走追敗之已
白圭統大軍至以信為右參將分道抵後巖山賊遂滅
論功進都指揮同知賊黨石龍復陷巫山信與諸將共
平之而流民仍嘯荆襄南陽間信以為憂言於朝即命
信兼督南陽軍務賊首李原等果亂信復與項忠討平
之擢署都督僉事鎮守臨清十三年以本官佩平蠻將
軍印移鎮湖廣永順保靖二宣慰世相讐殺信諭以禍
福兵即解靖州及武崗蠻久不戢守臣議剿之信親詣
犒以牛酒責其無狀衆稽顙服罪十七年疏言湖廣諸
蠻雖腹心蠧實無能為久不靖者由我將士利其竊𤼵
以邀功也選精銳慎隄防其患自息荆襄流逋本避徭
役濫誅恐傷天和南畝之氓咸無蓄積收穫未幾餱糧
已空機杼方停布縷何在乞選公正仁惠守令加意撫
綏濫授冗員無慮千百無一矢勞冒崇階之賞乞察勘
削奪部指揮劉斌張全智勇力薦於朝且云英雄之士
處心剛正安肯俯首求媚若不加意延訪則志士沉淪
朝廷安得而用之二十一年巡撫馬馴等言副總兵周
賢參將彭倫官皆都督僉事而信反止署職宜量進一
秩以重其權兵部言信無軍功帝特擢為都督同知頃
之改總督漕運帥府舊有湖擅為利信開以泊漕艘勢
要壅水一裁以法漕務修舉明年卒信沉毅簡重好觀
書被服儒雅歷大鎮不營私産嘗曰儉足以久死後不
累子孫所遺多矣故人婚喪傾資助之子繼善從善皆
舉進士繼信總漕運者寧津都勝合肥郭鋐勝襲職南
京羽林左衛指揮僉事鋐襲彭城衛指揮使成化初勝
擢署都指揮僉事而鋐亦以從征荔浦功進都指揮僉
事中武舉遷同知勝備倭揚州擊敗鹽徒為亂者尹旻
等舉勝將才鋐亦為張懋所舉乃命勝充參將協同漕
運而鋐代之備倭陜西大饑勝奉詔輸米百萬石往振
信卒遂遷署部指揮使充總兵官代之鋐代勝為參將
弘治中勝以都督僉事帶俸南京前府時鋐已鎮守廣
西副總兵破府江獞賊遂以時望擢總漕運鋐沉毅有
將略而勝無汗馬勲徒以居官廉静故頻有任使歷任
五十七年所處皆膏腴地而自奉簡淡日食止豆腐時
因以為號鋐累進都督同知凡軍民利病多陳於朝嘗
濬通州河二十里置壩令淺船搬運歲省白金數萬當
孝宗時朝政整肅文武大臣率得人鋐筦漕十三年不
易正德初始召佐後府尋卒
彭倫初職為湖廣永定衛指揮使累功至都指揮同知
成化初從趙輔平大藤峽賊進都指揮使守備貴州清
浪諸處討破茅坪銅鼓叛苖賊掠乾溪倫討之賊還所
掠與盟而退倫以賊入時道卭水諸砦不即邀遏乃下
令賊入境能生致者予重賞縱者置諸法由是諸司各
約所屬凡生苖軼入即禽之送帳下者纍纍倫大會所
部目把縛俘囚寘高竿集健卒亂射殺之復割裂肢體
烹噉諸壯士罪輕者截耳鼻使去曰以此識再犯不赦
矣因令諸砦樹牌為界羣苖股栗不敢犯明年充右參
將仍鎮清浪益盡心邊計戎事畢舉妖賊石全州潛入
絞洞煽動古州苖洪江甘篆諸苖咸應之倫遣兵截禽
並搜獲其妻子諸苖將攻鎮遠倫大敗之斬首及墮崖
死者無算無何卭水十四砦苖糾洪江生苖為逆倫分
五哨往甫行雨如注倫曰賊不虞我急趨之可得志也
競進夾攻縶其魁俘斬餘黨賊盡平靖州苖亂湖廣總
兵官李震檄倫會討軍至卭水江諸熟苖驚欲竄倫與
僉事李晃計曰苖竄必助賊乃急撫定之又緣道降天
堂小坪諸苖既抵靖州倫將右哨出賊背布營賊走據
高山倫軍仰攻之賊敗走遂渡江搗其巢大獲乘勝攻
白崖塘崖高萬仞下臨深淵稱絶險倫會左哨同進得
徑路夜登賊倉皇潰追斬二千餘級俘獲如之盡夷其
砦初臻剖六洞苖侵熟苖田不輸賦又不供驛馬有司
莫敢問倫遣人諭之頓首請如制錄功進都督僉事久
之御史鄧庠員外郎費瑄勘事貴州總兵官吳經等皆
被劾獨薦倫智謀老成弘治中經論罷即以倫代倫用
師先計後戰故多功四年以老致仕卒予䘏如制
歐磐滁人襲世職指揮使成化中擢廣東都指揮僉事
屢剿蠻寇有功用總督朱英薦充廣西右參將分守柳
州慶遠與左參將馬義討融縣八砦猺克之師旋餘賊
復出掠被劾帝絀磐等功但䘏死事家猺賊方公強亂
兵部刻總鎮中官顧恒並及磐常謫戍督撫奏磐所守
乃猺獞出沒地磐募死士夜入賊巢斬其渠胡公返威
震羣蠻論功可贖罪帝乃宥之還故任二十三年鬱林
陸川賊黃公定胡公明等亂磐偕按察使陶魯等分五
道攻破之進都指揮同知弘治初謝病解職總督奏綋
言磐多歷戰陣有才有守乞起用詔還任八年府江永
安諸獞亂總督閔珪調兵六萬分四哨往討磐自象州
修仁直搗陸峒所向摧破已偕諸軍連破山砦百八十
斬首六千有奇進都指揮使遷廣西副總兵思恩土官
岑濬築石城於丹良莊截江括商利帥府令毁之不聽
磐自田州還督兵將毁城濬率衆拒擊敗之卒夷其城
都御史鄧廷瓚等以磐功多言於朝進都督僉事十五
年命佩平蠻將軍印鎮守湖廣磐為將廉能得士久鎮
南邦蠻人畏服十八年請老又二年卒祭葬如制
張祐字天祐廣州人幼好學能文弘治中襲世職為廣
州右衛指揮使年十九從總督潘蕃從南海寇禢元祖
先登有功正德二年擢署都指揮僉事守備德慶瀧水
猺獞負險者聞其威信稍稍遁去總督林廷選引為中
軍事無大小咨焉守備惠潮擣盜魁劉文安李通寳穴
平之遷廣西右參將分守柳慶總督陳金討府江賊命
祐進沈沙口大破之增俸一等擢副總兵鎮守廣西尋
進署都督僉事古田諸猺獞亂祐言先年征討率倚兩
江土兵賞不酬勞今調多失期乞定議優賚從之督都
指揮沈希儀等討臨桂灌陽諸猺斬首五百餘級璽書
奬勞又連破古田賊俘斬四千七百進署都督同知己
復討平洛容肇慶平樂諸蠻增俸一等蔭子世百戶嘉
靖改元母喪哀毁骨立尋以疾乞休還衛初上思州土
目黃鏐作亂祐購其黨黃廷寳縳獻之總督張嵿惡祐
不白已至劾祐懷奸避難逮繋德慶獄數上書訟冤釋
令閒住盧蘇王受亂田州總督姚鏌召至軍中待以賓
禮多所裨贊後王守仁代鏌詢撫剿之宜祐曰以夷治
夷可不煩兵而下守仁納之蘇受果效順因命祐部分
其衆事寧守仁言思田初定宜設一副總兵鎮之請即
以命祐報可破封川賊盤古子又剿廣東會寧劇賊邱
區長等斬首一千二百勒銘大隆山十一年楊春賊趙
林花陷高州總督陶諧檄祐討深入多所斬獲忽中危
疾卒軍中為哀慟祐身長八尺智識絶人馭軍有節制
與下同甘苦不營私産性好書每載以自隨軍暇即延
儒生講論嘗過烏蠻灘謁馬伏波祠太息曰歿不爼豆
其間非夫也題詩而去後田州人立祠横山祀之
贊曰苖蠻阻險自固易動難服自其性然而草薙禽獮
濫殺邀功貪貨賄興事端控馭乖方綏懷無策則鎮將
之過也韓觀諸人功最焯著皆以威信震懾蠻荒若山
雲王信張祐之廉儉有守雖士君子何以過故尤足尚
云
明史卷一百六十六
