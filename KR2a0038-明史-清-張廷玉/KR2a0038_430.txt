欽定四庫全書
明史卷二百七十三考證
左良玉傳會賊寇修武清化者竄入平陽因檄良玉入
山西禦之(臣)方煒按良玉以五年冬入晉十二月
賊抵王屋山犯西陽衆二萬官兵二千餘人以礟擊
之賊死者三百遂西遁聚於高平之間見綏寇紀略
謹附識
左良玉傳河南巡撫樊尚璟以良玉駐澤州扼豫晉咽
喉可四面為援兵(臣)方煒按尚璟疏言良玉在澤
州北可援高平長子東可救臨縣潞安西可應陽城
沁水既保晉境兼顧濟源見明紀事本末所謂四面
為援者指此謹附識
左良玉傳良玉兵與賊戰武安敗(臣)方煒按良玉武
安敗後賊以四萬從趙寨而東中軍曹鳴鶚馬擢遇
之於邰原關鳴鶚與戰勝之翼日鳴鶚力戰賊益衆
移營於擢合為所乘二將及禆將姚應鵾皆死賊遂
走輝縣見綏寇紀略謹附識
左良玉傳賊奔修武殺遊擊越效忠追參將陶希謙希
謙以墜馬死(臣)方煒按越效忠陶希謙及楊遇春
王信田應龍張應春
賜謚俱另載卷末謹識
左良玉傳而鳳儀以孤軍戰没於候家莊(臣)方煒按
是時鳳儀被圍於候家莊保撫一軍孫宏謨楊芳不
救一軍盡没見明紀事本末謹附識
左良玉傳良玉九洲扼其前京營兵尾其後賊大困
(臣)方煒按是時九州勝之於青店石岡京兵勝之於
石坡牛尾賊遂大困見綏寇紀略謹附識
左良玉傳扼新安澠池(臣)方煒按是時河南賊從商
東抵澠池者為闖王過天星從商南趨河汝者為老
&KR0624;&KR0624;從雒南上津踰鄖陽抵鄧州者為横天王九條
龍共七十二營見明紀事本末所謂又分為三者指
此謹附識
左良玉傳尤世威守雒南(臣)方煒按是時命世威與
徐來朝守雒南之蘭草川朱陽關既而來朝不肯入
山兵譁於慮氏七月兵變來朝遁見綏寇紀略謹附
識
左良玉傳八月敗賊於鄢陵(臣)方煒按鄢陵之勝為
八月二十六日是日馬良文與李雲程敗之於彭祖
店見明紀事本末謹附識
左良玉傳賊再攻密良玉自郟援之乃去(臣)方煒按
賊先於九月六日自嵩華趨郟禹攻密縣知縣苗之
庭敗之城下至二十六日再攻之三晝夜之庭乘堙
殺賊三百餘人良玉至乃去見明紀事本末謹附識
左良玉傳總理熊文燦至安慶部檄以良玉軍隸焉
(臣)方煒按是時文燦至安慶所隨黔兵千人無騎上
疏請戰馬三千匹嗣昌因命良玉隷之見明紀事本
末謹附識
左良玉傳是月許州兵變(臣)方煒按許州之變先是
馬士秀杜應金降良玉以其衆八千人命知許州董
夢蘭處之郊良玉孥與賄皆寄焉至是士秀應金偽
傳左軍號入城劫庫殺職官挈其貲投李萬慶夢蘭
逃以免見明紀事本末謹附識
左良玉傳良玉家在許殱焉(臣)方煒按良玉許州之
敗妻女俱為自成所得厚奉養之以其女配賊將王
四後遣至武昌冀以致良玉良玉不應以金帛遣歸
之見綏寇紀略與傳異謹附識
左良玉傳良玉兵斬掃地王曺威白馬鄧天王等渠魁
十六人(臣)方煒按良玉瑪瑙山之役陣降賊將三
百三十八人獲馬驘千餘頭甲仗軍貲以數千計見
綏寇紀略謹附識
左良玉傳而是時李自成方殘襄城圍良玉於偃城幾
䧟會陜西總督汪喬年出關自成乃輟圍與喬年戰
襄陽城外(臣)方煒按是時良玉過臨穎殺賊所置
偽官盡獲其牛馬財物自成怒盡銳與争而喬年則
於撫秦時檄發自成祖塋者也故復輟圍與戰見綏
寇紀略謹附識
左良玉傳乃釋故尚書初薦良玉者侯恂於獄起為督
師(臣)方煒按是時並拔河内令王漢為御史監良
玉軍見明紀事本末謹附識
左良玉傳開封以河決而亡(臣)方煒按是時良玉遣
其將金聲桓以五千人從恂而詭云身率三十萬會
於河北久之不至汴遂亡見綏寇紀略謹附識
左良玉傳諸降賊附之(臣)方煒按所謂降賊者謂惠
登相常國安馬進忠馬士秀杜應金吳學禮等見綏
寇紀略謹附識
左良玉傳都御史李邦華被召道湖口草檄告良玉以
危詞動之(臣)方煒按邦華檄定左軍後親入其營
坐樓船大閱士馬慰勞諸將良玉令於軍斬滛殺者
四人以徇釋被掠男婦四千餘人還漕鹽船五百餘
艘見明紀事本末謹附識
左良玉傳大器無兵不能救(臣)方煒按是時大器所
仗惟李輔明馬科二將科已改調關寕輔明又不足
用見綏寇紀略所謂無兵者指此謹附識
左良玉傳良玉得以其間稍復楚西境之荆州德安承
天(臣)方煒按是時以收復承天陵園為良玉功責
所司補給十六年楚餉缺額四十萬見明紀事本末
謹附識
左良玉傳監軍御史黃㴻挾良玉勢面觸馬阮(臣)方
煒按㴻面紏士英十罪且言其常受獻賊偽官周文
江賄因於王前舉笏擊之復連上十疏力攻王不聽
諭澍還見綏寇紀略謹附識
左良玉傳(郭玘附)已擊賊徇陽乜家溝連戰皆捷(臣)
方煒按是時承疇已平安塞賊譚雄而泉壩康家坪
蚋溪共獲首功六千餘見綏寇紀略所謂連戰皆捷
者指此謹附識
左良玉傳(賀人龍附)其冬張福臻代承疇遣人龍𠞰賊
(臣)方煒按是時承疇已平安塞賊譚雄而降賊黨
雄王得貴高凌志等糾賊千餘攻綏德州人龍隨總
兵王承恩千總吳國偉追勦斬級二百餘指揮鄧得
威以福臻令誘雄等七人斬之見綏寇紀略此所載
未晰謹附識
左良玉傳(賀人龍附)守兩月左光先救至圍始解(臣)
方煒按是時洪承恩從甘鎮還聞人龍急自平凉遣
光先等率師出華亭救之以九月晦日抵攏州賊衆
亦内離圍遂解見明紀事本末謹附識
左良玉傳(賀人龍附)都司田應龍等死(臣)方煒按是
時與應龍同死者為都司張應春見綏寇紀略謹附
識
左良玉傳(賀人龍附)從巡撫孫傳庭大破賊盩厔禽迎
祥(臣)方煒按是時迎祥陷漢中之石泉由陳倉子
午出將窺西安傳庭破之墊厔之黑水峪生得迎祥
及其領哨黃龍偽總管劉哲三人見明紀事本末謹
附識
左良玉傳(賀人龍附)人龍子大明戰没(臣)方煒按賀
大明
賜祀忠義祠謹識
祖寬𫝊高迎祥李自成至與獻忠合攻閿鄉寬赴救賊
解而趨靈寳斷良玉寬軍不相應(臣)方煒按是時
良玉禦之靈寳東寬禦之靈寳西寬以十一月朔入
閿鄉城良玉亦棄大營來靈欲與寬合相隔七十里
為賊所斷越四日賊遂陷陜州見綏寇紀略謹附識
明史卷二百七十三考證
附明史卷二百七十三考証後
乾隆四十一年
賜諡諸臣
陶希謙楊遇春王信
以上通諡節愍
越效忠田應龍張應春
以上通諡烈愍
