欽定四庫全書
明史卷一百十七
大學士張廷玉等奉敕修
列傳第五
諸王二
太祖諸子二
蜀王椿湘王柏
代王桂(襄垣王遜燂靈邱王遜烇成&KR0008;廷鄣)
肅王楧遼王植
慶王㮵寧王權
蜀獻王椿太祖第十一子洪武十一年封十八年命駐
鳳陽二十三年就藩成都性孝友慈祥博綜典籍容止
都雅帝嘗呼為蜀秀才在鳳陽時闢西堂延李叔荆蘇
伯衡商㩁文史既至蜀聘方孝孺為世子傅表其居曰
正學以風蜀人詣講郡學知諸博士貧分禄餼之月一
石後為定制造安車賜長史陳南賓聞義烏王紳賢聘
至待以客禮紳父禕死雲南往求遺骼資給之時諸王
皆備邊練士卒椿獨以禮教守西陲番人入寇燒黑崖
關椿請於朝遣都指揮瞿能隨涼國公藍玉出大渡河
邀擊之自是番人讋伏前代兩川之亂皆因内地不逞
者鉤致為患有司私市蠻中物或需索起爭端椿請繒
錦香扇之屬從王邸定為常貢此外悉免宣索蜀人由
此安業日益殷富川中二百年不被兵革椿力也成祖
即位來朝賜予倍諸藩谷王橞椿母弟也圖不軌椿子
悦燇𫉬咎扵椿走橞所橞稱為故建文君以詭衆永樂
十四年椿暴其罪帝報曰王此舉周公安王室之心也
入朝賚金銀繒綵鉅萬二十一年薨世子悦熑先卒孫
靖王友堉嗣初華陽王悦爠謀奪嫡椿覺之會有他過
杖之百將械於朝友堉為力請得釋椿之薨友堉方在
京師悦爠竊王帑友堉歸不問悦爠更誣奏友堉怨誹
成祖召入訊之會崩仁宗察其誣命歸藩召悦爠悦爠
猶執奏仁宗抵其章於地遷之武岡復遷澧州宣德五
年總兵官陳懷奏都司私遺蜀邸礟用以警夜非制詔
逮都司首領官明年獻還二護衛從之是年薨妃李侍
姬黃皆自經以殉無子弟僖王友&KR0008;由羅江王嗣九年
薨獻王第五子和王悦&KR3929;由保寧王嗣天順五年薨繼
妃徐氏年二十六不食死諡静節子定王友垓嗣七年
薨子懷王申鈘嗣成化七年薨弟惠王申鑿嗣弘治六
年薨子昭王賓瀚嗣正德三年薨子成王讓栩嗣自椿
以下四世七王幾百五十年皆檢飭守禮法好學能文
孝宗恒稱蜀多賢王舉獻王家範為諸宗法讓栩尤賢
明喜儒雅不邇聲伎創義學修水利振災䘏荒嘉靖十
五年巡撫都御史吳山巡按御史金燦以聞賜敕嘉奬
署坊表曰忠孝賢良二十年建太廟獻黃金六十斤白
金六百斤酬以玉帶幣帛二十六年薨子康王承爚嗣
三十七年薨子端王宣圻嗣萬歷四十年薨子恭王奉
銓嗣四十三年薨子至澍嗣崇禎末京師陷蜀尚無恙
未幾張獻忠陷成都合宗被害至澍率妃妾投於井
湘獻王柏太祖第十二子洪武十一年封十八年就藩
荆州性嗜學讀書每至夜分開景元閣招納俊乂日事
校讐志在經國喜談兵膂力過人善弓矢刀槊馳馬若
飛三十年五月同楚王楨討古州蠻每出入縹囊載書
以隨遇山水勝境輒徘徊終日尤善道家言自號紫虚
子建文初有告柏反者帝遣使即訊柏懼無以自明闔
宫焚死諡曰戾王無子封除永樂初改諡獻置祠官守
其園
代簡王桂太祖第十三子洪武十一年封豫王二十五
年改封代是年就藩大同粮餉艱遠令立衛屯田以省
轉運明年詔帥護衛兵出塞受晉王節制桂性暴建文
時以罪廢為庶人成祖即位復爵永樂元年正月還晉
封十一月賜璽書曰聞帝縦戮取財國人甚苦告者數
矣且王獨不記建文時耶尋命有司自今王府不得擅
役軍民斂財物聽者治之已復有告王不軌者賜敕列
其三十二罪召入朝不至再召至中途遣還革其三護
衛及官屬王妃中山王徐達女仁孝文皇后妹也驕妒
嘗漆桂二侍女為癩事聞帝以中山王故不罪桂移怒
世子遜煓出其母子居外舍桂已老尚時時與諸子遜
炓遜焴窄衣秃帽遊行市中袖錘斧傷人王府教授楊
普上言遜炓狎軍人武亮與博戲致錘殺軍人朝廷杖
治亮降勑責戒稍斂戢十六年四月復護衛及官屬正
統十一年桂薨世子遜煓先卒孫𨼆王仕壥嗣景泰中
嘗上言總兵官郭登守城功朝廷為勞登天順七年薨
子惠王成鋉嗣弘治二年薨子聰沫先封武邑王以肆
酒革爵已居惠王喪益滛酗廢為庶人遷太原久之惠
王妃為疏理復封武邑王卒子懿王俊杖襲封代王嘉
靖三年大同軍叛圍王宫俊杖走免事平賜書慰問六
年薨子昭王充燿嗣十二年大同軍又叛充燿走宣府
再賜慰問事平返國奏亂賊既除軍民交困乞遣大臣
振撫詔允行二十四年和州奉國將軍充灼坐罪奪禄
怨充燿不為解乃與襄垣中尉充&KR0008;謀引敵入大同殺
王會應州人羅廷璽等以白蓮教惑衆見充灼為妖言
因畫策約奉小王子入塞藉其兵攻鴈門取平陽立充
灼為主事定即計殺小王子充灼然之先遣人隂持火
箭焚大同草場五六所而令通蒙古語者衛奉闌出邊
為總兵周尚文邏卒所獲並得其所獻小王子表鞫實
以聞逮充灼等至京賜死焚其屍王府長史等官皆逮
治總督侍郎翁萬達疏言大同狹瘠禄餉不支代宗日
繁衍衆聚而貧且地近邊易生反側請量移和州昌化
諸郡王於山狹隙地詔改遷於山西先是景泰間昌化
王仕墰乞移封景帝不許至是乃遷代宗自簡至懿封
郡王者凡二十有三而外徙者十王二十六年充爠薨
子恭王廷埼嗣饒陽王充□數以事侵廷埼恐得罪乃
以陳邊事為名三十一年奏鎮巡官之罪世宗為黜巡
撫都御史何思逮總兵官徐仁等充□益驕遂與廷埼
互訐前後勘官莫能判巡撫都御史侯鉞奏奪其禄充
□怒不承三十三年詔遣司禮少監王臻即訊究□乃
伏下法司錮高牆萬歷元年廷埼薨子定王鼐鉉嗣二
十二年薨無子弟新寧王鼐鈞嗣薨子康王鼎渭嗣崇
禎二年薨再傳至孫𫝊㸄崇禎十七年三月李自成入
大同闔門遇害襄垣王遜燂簡王第五子分封蒲州諸
王就藩後非請命不同歲時定省遜燂念大同不置作
思親篇詞甚悲切其後宗人聰瀺聰泈俊㰙俊𣙜俊&KR0008;
俊杓俊噤充焞皆嫻扵文章俊噤字若訥尤博學有盛
名不慕榮利姊陵川縣君適裴禹卿地震城崩禹卿死
縣君以首觸棺木嘔血卒年二十有一詔諡貞節邱王
遜烇簡王第六子宣宗時封好學工詩尤善醫嘗施藥
治瘟疫全活無算子仕&KR0008;孫成鈠曾孫聰滆三王皆以
孝旌聰滆子俊格能文善書嘉靖時獻皇儲明堂二頌
興獻帝后挽歌賜金帛聰滆嘗乞封其孫廷址為曾長
孫禮官奏無故事帝以王夀考特許之已而復封廷址
子鼐濓為元長孫聰滆薨年八十三鼐䥥襲高祖爵聰
滆之從父成䥩亦有孝行聰滆聞於朝賜金幣奬諭詔
禮官自今宗室中孝行卓異如成䥩者撫按疏聞又成
&KR0008;者隰川王諸孫父仕&KR0008;坐罪幽鳳陽病死成&KR0008;微服
走鳳陽視喪上疏自劾越禁乞負父骨歸葬澤州即不
得願為庶人止墓側歲時省視詔許歸葬弟城鐎亦好
學有志槩嘉靖十三年上言雲中叛卒之變幸𫉬稍弭
究其釁端實貪酷官吏激成之臣慮天下之禍𨼆扵民
心異日不獨雲中而已指陳切直帝下廷臣飭行時以
其兄弟為二難焉萬歷二十年西夏弗寧山隂王俊柵
奏詩八章寓規風之旨代處塞上諸宗洊經禍亂其言
皆憂深思遠有中朝士大夫所不及者廷鄣代府宗室
也崇禎中為鞏昌府通判署秦州事有廉直聲十六年
冬賊陷秦州被執使之跪叱曰我天朝宗姓頭可斷膝
不可屈賊欲活之大呼曰今日惟求一死坐自若遂被
害
肅莊王楧太祖第十四子洪武十四年封漠王二十四
年命偕衛谷慶寧岷五王練兵臨清明年改封肅又明
年詔之國以陕西各衛兵未集命駐平涼二十八年始
就藩甘州詔王理陜西行都司甘州五衛軍務三十年
令督軍屯糧遇征伐以長興侯耿炳文從建文元年乞
内徙遂移蘭州永樂六年以捶殺衛卒三人及受哈密
進馬逮其長史官屬己又聽百戶劉成言罪平凉衛軍
敕械成等京師十七年薨子康王瞻熖嗣宣德七年上
二護衛府中被盜為榜募告捕者御史言非制罪其長
史楊威瞻熖又請加歲禄敕曰洪武永樂間歲禄不過
五百石莊王不言者以朝廷念遠地轉輸難故也仁考
即位加五百石矣朕守祖制不敢違正統元年上言甘
州舊邸改都司而先王墳園尚在乞禁近邸樵採從之
天順三年上馬五百匹備邊予直不受帝強予之八年
薨子簡王禄埤嗣成化十五年薨子恭王貢錝嗣嘉靖
十五年薨世子真淤長孫弼桓皆蚤卒次孫定王弼桄
嗣四十一年薨子緒烱先卒孫懷王紳堵嗣踰二年薨
無子靖王第四子弼柿子輔國將軍縉&KR1463;以屬近宜嗣
禮官言縉&KR1463;懷王從父不宜襲詔以本職理府事上冊
寳罷諸官屬穆宗即位定王妃吳氏及延長王真滰等
先後上言聖祖刈羣雄定天下報功之典有隆無替臣
祖莊王受封邊境操練征戍屏衛天家不幸大宗中絶
反拘扵昭穆之次不及勲武繼絶之典非所以崇本支
厚藩衛也下部議議以郡王理藩政帝不許隆慶五年
特命縉&KR1463;嗣肅王設官屬之半萬歷十六年薨諡曰懿
子憲王紳堯嗣四十六年薨子識鋐嗣崇禎十六年冬
李自成破蘭州被執宗人皆死
遼簡王植太祖第十五子洪武十一年封衛王二十五
年改封遼明年就藩廣寧以宫室未成暫駐大凌河北
樹柵為營帝命武定侯郭英為築城郭宫室英王妃父
也督工峻急會高麗自國中至鴨綠江皆積粟帝慮其
有隂謀而役作軍士艱苦令輟役至三十年始命都督
楊文督遼東諸衛士繕治之增其雉堞以嚴邊衛復圖
西北沿邊要害示植與寧王權諭之曰自東勝以西至
寧夏西河察罕諾爾東勝以東至大同宣府開平又東
南至大寧又東至遼東抵鴨綠江北至大漠又自鴈門
關外西抵黃河渡河至察罕諾爾又東至紫荆關又東
至居庸關及古北口又東至山海衛凡軍民屯種地毋
縦畜牧其荒曠地及山場聽諸王駙馬牧放樵採東西
往來營駐因以時練兵防寇違者論之植在邊習軍旅
屢樹軍功建文中北平兵起召植及寧王權還京植渡
海歸朝改封荆州永樂元年入朝帝以植初貳於己嫌
之十年削其護衛留軍校厨役三百人備使令二十二
年薨長子陽王貴烚嗣初植庶子遠安王貴燮巴東王
貴煊嘗告其父有異謀及父死又不奔喪仁宗即位皆
廢為庶人正統元年府僚乞加王禄敕曰簡王得罪朝
廷成祖特厚待仁宗朝加禄得支二千石宣宗又給旗
軍三百人親親已至王素乖禮度府臣不匡正顧為王
請乎不許三年巡撫侍郎吳政奏王不友諸弟待庶母
寡恩捶死長史杜述居國多過召訊京師盡得其淫穢
黷倫兇暴諸不法事眀年四月廢為庶人守簡王園弟
肅王貴暧嗣成化七年薨子靖王豪墭嗣十四年薨子
惠王恩鑙嗣弘治五年松滋王府諸宗人恩鑡等闌入
荆州府支歲禄恩鑙禁之皆怨己儀賓袁鏞復誘恩鑙
等招羣小奪軍民商賈利恩鑙𤼵其事恩鑡等愈怨謀
殺王朝廷遣官按實幽恩鑡等鳳陽謫戍其黨有差恩
鑙隂使送者刑梏之死八十餘人不數日世子暴卒八
年恩鑙疽發背薨子恭王寵涭嗣與弟光澤王寵&KR3262;友
愛飲食服御必俱寵&KR3262;有令德寵涭有事必告之後行
正德十六年薨子莊王致格嗣病不視事妃毛氏明書
史沈毅有斷中外肅然賢聲聞天下嘉靖十六年致格
薨子憲㸅嗣以奉道為世宗所寵賜號清微忠教真人
予金印隆慶元年御史陳省劾憲㸅諸不法事詔奪真
人號及印明年巡按御史郜光先復劾其大罪十三命
刑部侍郎洪朝選往勘具得其淫虐僭擬諸罪状帝以
憲㸅宜誅念宗親免死廢為庶人錮高牆初副使施篤
臣憾憲㸅甚朝選至湖廣督臣詐為憲㸅書餽朝選因
刦持之憲㸅建白纛曰訟冤之纛篤臣驚曰王反矣使
卒五百圍王宫朝選還朝實王罪不言王反大學士張
居正家荆州故與憲㸅有隙嗛朝選不坐憲㸅反久之
屬巡撫都御史勞堪羅織朝選死獄中其後居正死憲
㸅訟冤籍居正家而篤臣亦死遼國除諸宗隸楚藩以
廣元王述&KR0008;為宗理
慶靖王㮵太祖第十六子洪武二十四年封二十六年
就藩寧夏以餉未敷令駐慶陽北古韋州城就延安綏
寧租税二十六年詔王理慶陽寧夏延安綏德諸衛軍
務三十年始建邸王好學有文忠孝出天性成祖善之
令歲一至韋州度夏宣德初言寧夏卑濕水泉惡乞仍
居韋不許令歲一往来如成祖時正統初寧夏總兵官
史昭奏王沮邊務占靈州草場畜牧遣使由綏德草地
往還煽惑土民章未下或告王閱兵造戎器購天文書
㮵疑皆昭為之三年上書請徙國避昭英宗不可貽書
慰諭其年薨子康王秩煃嗣景泰元年以寧夏屢被兵
乞徙内地不許成化五年薨子懷王䆳&KR0034;嗣十五年薨
弟莊王䆳墀嗣弘治四年薨子恭王寘錖嗣十一年薨
子定王台浤嗣正德五年安化王寘鐇反台浤稽首行
君臣禮詔削護衛革禄三之一戍其承奉長史嘉靖三
年台浤賄鎮守太監李昕總兵官种勛求為奏請復禄
昕勛不納台浤銜之會寕夏衛指揮楊欽等得罪於巡
撫都御史張謀藉王殺及勛事覺下都司按察司
按治欽等誣台浤不軌以聞帝使太監扶安副都御
史王時中等復按上言台浤他罪有之無謀不軌事詔
廷臣定議坐前屈事寘鐇蒙恩不悛煽構羣小謀害守
爵廢為庶人留邸歲與米三百石以其叔父鞏昌王寘
銂攝府事寘銂裁慶邸宫妃薪米取邸中金帛萬計台
浤子&KR1364;櫍幼失愛扵父逃寘銂所寘銂造台浤謀逆謠
語使寺人誘鼒櫍吟誦圖䧟台浤自立懷王妃王氏奏
寘銂裁減衣食至不能自存豊林王台瀚亦欲陷寘銂
遂發其瀆亂人倫諸罪騐實廢為庶人幽高牆廷議謂
台浤父子乖離徙台浤西安而封鼒櫍世子視府事十
一年十月也十五日以兩宫徽號恩復台浤冠帶薨鼒
櫍先卒弟惠王鼒枋嗣好學樂善以禮飭諸宗世宗賜
之敕建坊表之寧夏築邊牆鼒枋出銀米佐工萬歷二
年薨子端王倪&KR1463;嗣十六年薨子憲王伸域嗣十九年
薨明年寧夏賊巴拜反王妃方氏匿其子帥鋅地窖中
自經死時夀陽嗣王倪爋巴拜脇降之不屈為所囚鎮
原王伸塇理府事謀襲賊弗克府中人皆被殺賊平御
史劉芳譽言諸宗死節者俱應䘏錄凡妃宜建祠旌表
詔從之給銀一萬五千兩分振諸宗人帥鋅嗣薨子倬
㴶嗣崇禎十六年流賊破寧夏被執安塞王秩炅靖王
㴶嗣也十二而孤母位氏誨之性通敏過目不㤀善古
文遇搢紳學士質難辨惑移日不倦所著有隨筆二十
卷庶人寘鐇祖秩炵靖王第四子也封安化王父䆳墁
鎮國將軍以寘鐇襲王爵性狂誕相者言其當大貴巫
王九兒教鸚鵡妄言禍福寘鐇遂覬望非分寕夏指揮
周昂千戶何錦丁廣衛諸學生孫景文孟彬史連輩皆
往來寘鐇所正德五年帝遣大理少卿周東度寧夏屯
田東希劉瑾意以五十畆為一頃又畆歛銀為瑾賄敲
扑慘酷戍將營卒皆憤怨而巡撫都御史安惟學數杖
辱將士妻將士銜刺骨寘鐇知衆怒令景文飲諸武臣
酒以言激之諸武臣多願從寘鐇者又令人結平鹵城
戍將及素所厚張欽等會有邊警参將仇鉞副總兵楊
英帥兵出防禦總兵官姜漢簡銳卒六十人為牙兵令
周昂領之遂與何錦定約四月五日寘鐇設宴邀撫鎮
官飲於第惟學東不至錦昂帥牙兵直入殺姜漢及太
監李增鄧廣於坐分遣卒殺惟學東及都指揮楊忠於
公署遂焚官府釋囚繋撤黃河渡船扵西岸以絶渡者
遣人招楊英仇鉞皆佯許之英率衆保王宏堡衆潰英
奔靈州鉞引還寘鐇奪其軍出金帛犒將士偽署何錦
大將軍周昂丁廣副將軍張欽先鋒魏鎮楊泰等總兵
都護令孫景文作檄以討劉瑾為名陜西總兵官曹雄
聞變遣指揮黃正駐靈州檄楊英督靈州兵防黃河都
指揮韓斌總兵官侯勲參將時源各以兵會英密使蒼
頭執仇鉞為内應令史墉浮渡奪西岸船營河東焚大
小二壩草寘鐇懼令錦等出禦獨留昂守城使使召鉞
鉞稱病昂来問疾鉞刺昂死令親兵馳寘鐇第擊殺景
文連等十餘人遂擒寘鐇迎英衆入寘鐇反十有八日
而擒錦廣泰欽先後皆獲械送伏誅寘鐇賜死諸子弟
皆論死有孫鼒材逃出削髮為僧居永寕山中未幾為
土僧所凌詣官言状𫝊至京安化宫人左寳瓶在浣衣
居使騐之咤曰此鼒材殿下也帝念其自歸免死安置
鳳陽
寧獻王權太祖第十七子洪武二十四年封踰二年就
藩大寧大寧在喜峯口外古會州地東連遼左西接宣
府為巨鎮帶甲八萬革車六千所屬朵顔三衛騎兵皆
驍勇善戰權數會諸王出塞以善謀稱燕王初起兵與
諸將議曰昔余巡塞上見大寧諸軍慓悍吾得大寧斷
遼東取邊騎助戰大事濟矣建文元年朝議恐權與燕
合使人召權權不至坐削三護衛其年九月江隂侯吳
高攻永平燕王往救高退燕王遂自劉家口間道趨大
寧詭言窮蹙来求就權邀燕王單騎入城執手大慟具
言不得已起兵故求代草表謝罪居數日欵洽不為備
北平銳卒伏城外吏士稍稍入城隂結三衛部長及諸
戍卒燕王辭去權祖之郊伏兵起擁權行三衛彍騎及
諸戍卒一呼畢集守將朱鑑不能禦戰殁王府妃妾世
子皆隨入松亭關歸北平大寧城為空權入燕軍時時
為燕王革檄燕王謂權事成當中分天下比即位王乞
改南土請蘇州曰畿内也請錢塘曰皇考以予五弟竟
不果建文無道以王其弟亦不克享建寧崇慶荆州東
昌皆善也惟弟擇焉永樂元年二月改封南昌帝親製
詩送之詔即布政司為邸瓴甋規制無所更已而人告
權巫蠱誹謗事密探無騐得已自是日韜晦搆精廬一
區鼔琴讀書其間終成祖世得無患仁宗時法禁稍解
乃上書言南昌非其封國帝答書曰南昌叔父受之皇
考已二十餘年非封國而何宣德三年請乞近郭灌城
鄉土田明年又論宗室不應定品級帝怒頗有所誥責
權上書謝過時年已老有司多齮齕以示威重權日與
文學士相往還託志翀舉自號臞仙嘗奉敕輯通鑑博
論二卷又作家訓六篇寧國儀範七十四章漢唐祕史
二卷史斷一卷文譜八卷詩譜一卷其他註纂數十種
正統十三年薨世子盤烒先卒孫靖王奠培嗣奠培善
文辭而性卞急多嫌猜景泰七年弟弋陽王奠壏訐其
反逆巡撫韓雍以聞帝遣官往讞不實時軍民連逮者
六七百人會英宗復辟俱赦釋惟謫戍其教授游堅奠
培由是憾守土官不為禮布政使崔恭積不平王府事
多持不行奠培遂劾奏恭不法恭與按察使原傑亦奏
奠培私獻惠二王恭人逼内官熊璧自盡按問皆實遂
奪𫉬衛踰三年而奠壏以有罪賜死初錦衣衛指揮逯
杲聽詗事者言誣奠壏烝母帝令奠培具實以聞復遣
駙馬都尉薛桓與杲按問奠培奏無是事杲按亦無實
帝怒責問杲杲懼仍以為實遂賜奠壏母子自盡焚其
屍是日雷雨大作平地水深數尺衆咸冤之弘治四年
奠培薨子康王覲鈞嗣十年薨子上高王宸濠嗣其母
故娼也始生靖王夢蛇啖其室旦日鴟鳴惡之及長輕
佻無威儀而善以文行自飾術士李自然李日芳妄言
其有異表又謂城東南有天子氣宸濠喜時時詗中朝
事聞謗言輒喜或言帝明聖朝廷治即怒武宗末年無
子羣臣數請召宗室子子之宸濠屬疎顧深結左右扵
帝前稱其賢初宸濠賄劉瑾復所奪護衛瑾誅仍論奪
及陸完為兵部尚書宸濠結嬖人錢寧臧賢為内主欲
奏復大學士費宏執不可諸嬖人乘宏讀廷試卷取中
旨行之宸濠益恣擅殺都指揮戴宣逐布政使鄭岳御
史范輅幽知府鄭巘宋以方盡奪諸附王府民廬責民
間子錢強奪田宅子女養羣盜劫財江湖間有司不敢
問日與致仕都御史李士實舉人劉養正等謀不軌副
使胡世寧請朝廷早裁抑之宸濠連奏世寧罪世寧坐
謫戍自是無敢言者正德十二年典儀閻順内官陳宣
劉良間行詣闕上變寧賢等庇之不問宸濠疑出承奉
周儀殺儀家及典仗查武等數百人巡撫都御史孫燧
列其事中道為所邀不得達宸濠又賄錢寧求取中旨
召其子司香太廟寧言於帝用異色龍牋加金報賜異
色龍牋者故事所賜監國書牋也宸濠大喜列仗受賀
復勒諸生父老奏闕下稱其孝且勤時邊將江彬新得
幸太監張忠附彬欲頃寧賢乘間為帝言寧賢盛稱寧
王陛下以為何如帝曰薦文武百執事可任使也薦藩
王何為者忠曰賢稱寧王孝譏陛下不孝耳稱寧王勤
譏陛下不勤耳帝曰然下詔逐王府人毋留闕下是時
宸濠與士實飬正日夜謀益遣姦人盧孔章等分布水
陸孔道萬里傳報浹旬往返蹤跡大露朝野皆知其必
反巡撫都御史孫燧七上章言之皆為所邀沮諸權奸
多得宸濠金錢匿其事不以聞四十四年御史蕭淮言
宸濠諸罪謂不早制將来之患有不可勝言者疏下内
閣大學士楊廷和謂宜如宣宗處趙府事遣勲戚大臣
宣諭令王自新帝命駙馬都尉崔元都御史顔頤夀太
監頼義持諭往收其護衛令還所奪官民田宸濠聞元
等且至乃定計以已生辰日宴諸守土官詰旦皆入謝
宸濠命甲士環之稱奉太后密旨令起兵入朝孫燧及
副使許逵不從縛出斬之執御史王金主事馬思聰金
山參議黃宏許傚廉布政使胡廉參政陳杲劉棐僉事
頼鳳指揮許金白昂等下獄參政王綸季斆僉事潘鵬
師夔布政使梁宸按察使楊璋副使唐錦皆從逆以李
士實劉飬正為左右丞相王倫為兵部尚書集兵號十
萬命其承奉凃欽與素所蓄羣盗閔念四等略九江南
康破之馳檄指斥朝廷七月壬辰朔宸濠出江西留其
黨宜春王拱樤内官萬銳等守城自帥舟師蔽江下攻
安慶汀贑巡撫僉都御史王守仁聞變與吉安知府伍
文定等檄諸郡兵先後至乃使奉新知縣劉守緒破其
墳厰伏兵戊申直攻南昌辛亥城破拱樤銳等皆就擒
宫人自焚死宸濠方攻安慶不克聞南昌破大恐解圍
還守仁逆擊之乙夘遇於黃家渡賊兵乘風進薄氣驕
甚文定及指揮余恩佯北誘賊趨利前後不相及知府
邢珣徐連戴德孺從後急擊文定還兵乘之賊潰斬溺
萬計又别遣知府陳槐林瑊曾璵周朝佐復九江南康
明日復戰官兵稍却文定帥士卒殊死鬭擒斬二千餘
級宸濠乃退保樵舍明日官軍以火攻之宸濠大敗諸
妃嬪皆赴水死將士焚溺死者三萬餘人宸濠及其世
子郡王儀賓並李士實劉養正凃欽王綸等俱就擒宸
濠自舉事至敗蓋四十有三日時帝聞宸濠反下詔暴
其罪告宗廟廢為庶人逮繋尚書陸完嬖人錢寧臧賢
等藉其家江彬張忠從臾帝親征至良鄉守仁捷奏至
檄止之守仁已械繋宸濠等取道浙江帝留南京遣許
泰朱暉及内臣張永張忠搜捕江西餘黨民不勝其擾
檄守仁還江西守仁至杭州遇張永以俘付之使送行
在十五年十二月帝受所獻俘回鑾至通州誅之封除
初宸濠謀逆其妃婁氏嘗諫及敗嘆曰昔紂用婦言亡
我以不用婦言亡悔何及嘉靖四年弋陽王拱樻等言
獻王惠王四服子孫所共祀非宸濠一人所自出如臣
等皆得甄别守職業如故而二王不𫉬廟享臣竊痛之
疏三上帝命弋陽王以郡王奉祀樂舞齋郎之屢半給
之寧藩既廢諸郡王勢頡頑莫能一帝命拱樻攝府事
卒樂安王拱欏攝拱欏奏以建安樂安弋陽三王分治
七支著為令石城王奠堵惠王第四子性莊毅家法甚
嚴靖王奠培與諸郡王交惡臨川弋陽皆被搆得罪奠
堵獨謹約不能坐以過失子覲鎬孝友有令譽早卒孫
宸浮嗣與母弟宸浦庶兄宸憫皆淫縦殺人弘治十二
年互訐奏宸浮宸浦並革為庶人宸澅宸憫奪禄宸澅
遂從宸濠反雷震死嘉靖二十四年復宸浮宸浦冠帶
宸憫子拱挺上書為父澡雪亦還爵宸澅弟宸浫素方
正宸濓欲屈之不得數使人火其居而諷諸宗資給之
以示惠宸浫辭不受宸濠敗宸浫得免子輔國將軍拱
概孫奉國將軍多&KR0008;曾孫鎮國中尉謀㙔三世皆端謹
自好而謀㙔尤貫串羣集通曉朝廷典故諸王子孫好
學敦行自周藩中尉睦㮮而外莫及謀㙔者萬歷二十
二年廷議增設石城宜春管理命謀㙔以中尉理石城
王府事得劾治不法者典藩政三十年宗人咸就約束
暇則閉戶讀書著易象通詩故春秋戴記魯論箋及他
書凡百十有二種皆手自繕寫黃汝享為進賢令投謁
抗禮劇談久之逡巡改席次日北面稱弟子人兩稱之
病革猶與諸子說易子八人皆賢而好學從弟謀㬜築
室龍沙躬耕賦詩以終奉國將軍拱摇瑞昌王奠墠四
世孫也父宸渠為宸濠累逮繋中都兄拱榣請以身代
拱榣佐之卒得白嘉靖九年上書請建宗學令宗室設
壇墠行耕桑禮謹祀典加意恤刑皆得旨俞允捐田白
鹿洞瞻學者其後以議禮稱旨拱枘上大禮頌並賜敕
褒諭諸子羣從多知名者多煴多燩以孝友著多煪多
&KR0008;以秉禮嚴重稱多&KR1463;多煃多炘以善詞賦名而多煴
與從兄多煡獨杜門却掃多購異書校讐以為樂萬歷
中督撫薦理瑞昌王府事謝不起多煪父拱樛以宸濠
事被逮多煪甫十餘齡哭走軍門乞以自代王守仁見
而異之嘉靖二年疏訟父冤得釋歸復爵時諸郡王統
扵弋陽而瑞昌始王不祀多煪自謂小宗宜典宗祏請
於朝特敕許焉乃益祭田修飭家政儼若朝典四子皆
莊謹嗜學奉國將軍多煌惠王第五子弋陽王奠壏五
世孫也孝友嗜學弋陽五傳而絶宗人舉多煌賢能敕
攝瑞昌府事諸宗皆屬焉性廉静寡欲淑人熊氏早卒
不再娶獨處齋閣者二十六年萬歷二十一年撫按以
行誼聞詔褒之會病卒詔守臣加祭一壇又多炡者亦
奉國將軍潁敏善詩歌嘗變姓名出遊蹤跡遍吳楚晚
病羸猶不廢吟誦卒門人私諡曰清敏先生子謀堚亦
有父風時樂安輔國將軍多&KR0034;有詩癖與謀堚等放志
文酒終其世
明史卷一百十七
