欽定四庫全書
明史卷一百七十四
大學士張廷玉等奉敕修
列傳第六十二
史昭(劉昭李達)巫凱(曹義施聚)
許貴(子寧)周賢(子玉)
歐信王璽
魯鑑(子麟孫經)劉寧(周璽莊鑑)
彭清姜漢(子奭孫應熊)
安國杭雄
史昭合肥人永樂初積功至都指揮僉事八年充總兵
官鎮涼州土軍婁達哈先與千戶呼巴作亂呼巴敗婁
達哈就撫昭上書言其必叛狀未至而婁達哈果叛昭
與都指揮滿都等擊平之移鎮西寧仁宗立進都督僉
事上言西寧風俗鄙悍請設學校如中土報可宣德初
昭以衞軍守禦不暇屯種其家屬願力田者七百七十
餘人請俾耕藝收賦以足軍食從之五年庫森衞都指
揮使薩竒蘇邀劫西域使臣昭率參將趙安中官王安
王瑾討之長驅至庫森薩竒蘇望風遁擒其黨達勒達
布哈等獲男女三百四十人馬駝牛羊三十餘萬威震
塞外捷聞璽書慰勞賞賚加等七年春以征西將軍鎮
寧夏博廸達爾瑪犯邊遣兵擊之至庫爾台察罕俘獲
甚衆進都督同知正統初昭以寧夏孤懸河外東抵綏
德二千里曠遠難守請於花馬池築哨馬營增設烽堠
直接哈喇烏遜邊備大固尋進右都督時阿勒台多爾
濟巴勒數寇邊詔昭與甘肅守將蔣貴趙安進勦並無
功被詔切貴貶都督僉事三年復右都督八年以老召
還明年卒昭居寧夏十二年老成持重兵政修舉亦會
敵勢衰弱邊境得無事兵部尚書王驥寧夏參將王榮
嘗舉其過朝議以昭守邊久習兵事不易也而與昭並
為邊將最久有勲績可稱者都督同知劉昭鎮西寧二
十年都指揮李達鎮洮州至四十年並為蕃漢所畏服
劉昭全椒人永樂五年以都指揮同知使朵甘烏思藏
建驛站還至靈藏番賊邀劫昭敗之進都指揮使鎮河
州宣德二年副陳懷討平松潘寇累進都督同知移西
寧復鎮河州兼轄西寧罕東酋扎爾結邀殺中官使西
域者奪璽書金幣去命昭副甘肅總兵官劉廣討之扎
爾結請還所掠書幣貢馬贖罪帝以窮寇不足深治命
昭等還李達定遠人累官都督僉事正統中致仕
巫凱句容人由廬州衞百戶積功至都指揮同知永樂
六年以從英國公張輔平交阯功遷遼東都指揮使十
一年召帥所部會北京明年從征沙漠命先還凱言諸
衞兵宜以三之二守禦而以其一屯糧開原市馬悉給
本衞乘操從之宣宗立以都督僉事佩征虜前將軍印
代朱榮鎮遼東時中國人自塞外脱歸者令悉送京師
俟親屬赴領凱言遠道往來恐致失所阻遠人慕歸心
乃更令有馬及少壯者送京師餘得自便敵掠西山凱
擊敗之盡得所掠者降敕褒勉帝嘗遣使造舟松花江
招諸部地遠軍民轉輸大困多逃亡會有警凱力請罷
其役而逃軍入海西諸部者已五百餘人既而造舟役
復興中官阮堯民都指揮劉清等董之多不法致激變
凱劾堯民等下之吏英宗登極進都督同知上言邊情
八事請厚恤死事者家益官吏折俸鈔歲給軍士冬衣
布棉軍中口糧芻粟如舊制且召商實邊俱允行未幾
為兵部尚書王驥所劾朝廷知凱賢令凱自陳并諭廷
臣文武官有罪得實始奏誣者罪不貸凱由是得行其
志正統三年十二月有疾命醫馳視未至而卒凱性剛
毅饒智略馭衆嚴而有恩在遼東三十餘年威惠並行
邊務修飭前後守東陲者曹義外皆莫及義字敬方儀
真人以燕山左衞指揮僉事累功至都督僉事副凱守
遼東凱卒代為總兵官凱名將義承其後廉介有守遼
人安之烏梁海犯廣寧前屯詔切責命王翺往飭軍務
劾義死罪頃之義獲犯邊貝台等詔戮於市自是義數
與烏梁海戰正統九年會朱勇軍夾擊斬獲多進都督
同知累官左都督義在邊二十年無赫赫功然能謹守
邊陲其麾下施聚焦禮等皆至大將英宗復辟特封義
豐潤伯聚亦封懷柔伯居四年義卒贈侯諡莊武繼室
李氏殉詔旌之施聚其先沙漠人居順天通州父忠為
金吾右衛指揮使從北征陣殁聚嗣職宣德中備禦遼
東累擢都指揮同知以義薦進都指揮使義與烏梁海
戰聚皆從額森逼京師景帝詔聚與焦禮俱入衞聚慟
哭即日引兵西部下進牛酒聚揮之曰天子安在吾屬
何心饗此比至寇已退乃還聚以勇敢稱官至左都督
值英宗推恩得封伯後義二年卒贈侯諡威靖義三傳
至棟聚四傳至瑾吏部皆言不當復襲世宗特許之傳
爵至明亡
許貴字用和江都人永新伯成子也襲職為羽林左衞
指揮使安鄉伯張安舉貴將才試騎射及策皆最擢署
都指揮同知尋以武進伯朱冕薦擢山西行都司督操
大同諸衛士馬正統末守備大同西路額森入寇從石
亨戰陽和後日敗績貴力戰得還英宗北狩邊城悉殘
破大同當敵衝人心尤恟懼貴以忠義激戰士敵來擊
敗之進都指揮使景泰元年春充右參將敵寇威遠追
敗之蒲州營奪還所掠人畜敵萬騎逼城下禦却之再
遷都督同知大同乏馬命求民間得八百餘匹所司不
給直貴為請乃予之嘗募死士入賊壘劫馬百餘悉畀
戰士士皆樂為用分守中官韋力轉淫虐衆莫敢言貴
劾奏之三年疾還京英宗復辟命理左府事尋調南京
松潘地雜番苗密邇董卜韓胡舊設參將一人天順五
年守臣告警廷議設副總兵以貴鎮守未抵鎮而山都
掌蠻叛詔便道先翦之貴分兩哨直抵其巢連破四十
餘砦斬首千一百級生擒八百餘人餘賊遠遁貴亦感
嵐氣未至松潘卒帝為輟朝一日賜賻及祭葬如制子
寧字志道正統末自以舍人從軍有功為錦衣千戶貴
殁嗣指揮使用薦擢署都指揮僉事守禦柴溝堡成化
初充大同遊擊將軍寇入犯與同官秦傑等禦之小龍
州澗擒其右丞巴圖等十一人改督宣府操練移延綏
地逼河套寇數入掠孤山堡寧提孤軍奮擊之三戰皆
捷寇渡河走明年復以三千騎入沙河墩與總兵官房
能禦之寇退復掠康家岔寧出塞百五十里追與戰獲
馬牛羊千餘而還時能守延綏無將略巡撫王銳請濟
師詔大同巡撫王越帥衆赴越遣寧出西路破敵黎家
澗進都指揮同知復遣寧與都指揮陳輝追寇獲馬騾
六百朝廷以阿勒楚爾復入河套頻擾邊命越與朱永
禦以寧才擢都督僉事佩靖虜副將軍印代能充總兵
官寧起世胄不十年至大將同列推讓不及父友多隸
部下亦不以為驟踰月寇大入永遣寧及遊擊孫鉞禦
之至博囉堡相持三日夜寇乃解去亡失多寧以力戰
得出卒被賞至冬賊人安邊寧追擊有功七年又與孫
鉞祝雄等敗寇於鴻和忽圖河璽書褒奬迤北開元王
巴哈博囉屢欲降内懼朝廷見罪外畏阿勒楚爾讐之
徬徨不決寧請撫慰以固其心卒降之明年參將錢亮
敗績於師婆澗士卒死者十三四寧與越等俱被劾帝
不罪時們都埒等屢犯延綏寧帥鎮兵力戰寇不得志
乃出西路直犯環慶固原寧將輕騎夜襲之鴨子湖奪
馬畜而還又明年寇入榆林澗與巡撫余子俊敗之們
都埒等大入西路留其家紅鹽池越乘間與寧及宣府
將周玉襲破其巢進署都督同知與子俊築邊牆增營
堡寇患少衰十八年寇分數道入寧蹙之邊牆獲級百
二十予實授時越方鎮大同命寧與易鎮至則與鎮守
太監汪直不恊巡撫郭鏜以聞調直南京小王子大入
寧知敵勢盛欲持重俟隙乃斂兵守而别遣將劉寧董
升與周璽相掎角寇大掠焚代王别堡王趣戰使衆哭
於轅門寧憤與鏜等營城外寇以十餘人為誘太監蔡
新部騎馳擊寧將士争赴之遇伏大敗死者千餘人寧
奔夏米莊鏜新馳入城會璽等來援寇乃退寧還陣亡
家婦子號呼詬詈擲以瓦礫寧大喪氣已而寇復入劉
寧宋澄莊鑑等禦之十戰少利寇退寧等掩其敗更以
捷聞巡按程春震𤼵之與鏜新俱下獄鏜降六官新以
初任降三官寧降指揮同知閒住弘治中用薦署都指
揮使分領操練十一年十二月卒贈都督僉事寧束髮
從軍大小百十餘戰身被二十七創性沉毅守官廉待
士有恩不屑干進劉寧神英李杲皆出麾下子泰自有
傳
周賢滁人襲宣府前衛千戶景泰初累功至都指揮僉
事守備猫兒峪助副總兵孫安守實巴爾城尋充右參
將代安鎮守烏梁海入寇總兵官過興令宣府副將楊
信及賢合擊賢不俟信徑擊敗之信被劾都御史李秉
言信緩師賢亦棄約帝兩宥之天順初總兵官楊能奏
賢擢都督僉事寇駐塞下能檄賢與大軍會失期徵下
獄以故官赴寧夏隸定遠伯石彪寇二萬騎入安邊營
彪率賢等擊之連戰皆捷追至野馬澗半坡墩寇大敗
而賢追不已中流矢卒詔贈都督同知賢初下吏自以
不復用及得釋感激誓死報竟如其志子玉字廷璧當
嗣指揮使以父死事超二官為萬全都司都指揮同知
督理屯田進都指揮使充宣府遊擊將軍九年會昌侯
孫繼宗等奉詔舉將才玉為首詔率所部援延綏從王
越襲紅鹽池進署都督僉事還守宣府寇入馬營赤城
擊敗之兵部言宣府諸大帥無功玉所部三千人能追
敵出境請加一秩酬其勞乃予實授尋充宣府副總兵
十三年佩征朔將軍印鎮宣府破敵紅崖追奔至水磨
灣進署都督同知十七年五月寇復入參將吳儼少監
崖榮追出塞至薩巴爾圖為所遮兵分為三皆被圍儼
榮走據北山困甚守備張澄率兵進力戰解二圍抵北
山下儼榮已夜遁澄拔其衆而還死者過半澄所部七
百人亦多戰死詔錄澄功治儼等罪玉先以葛谷堡赤
城頻受掠凡三被論至是復以節制不嚴見劾帝皆置
不問十九年小王子犯大同敗總兵官許寧入順聖川
大掠以六千騎寇宣府玉將二千人前行巡撫秦紘兵
繼進至白腰山擊敗之指揮曹洪邀擊至西陽河都指
揮孫成亦敗寇七馬房時寇乘勝氣甚銳竟為玉等所
挫一時稱其功未幾寇復入玉伏兵敗之朱永至大同
復會玉軍擊敗之鵓鴿峪進署右都督余子俊築邊牆
玉不為力且與紘不相能子俊惡之奏與寧夏神英易
鎮久之復移鎮甘肅孝宗嗣位實授右都督玉督邊牆
工峻急部卒張伏興等以瓦石投之兵部言悍卒漸不
可長遂戮伏興戍其黨土魯番貢獅子願獻還哈密城
及金印贖所留使者玉為之奏帝命與巡撫王繼經畫
既果來歸玉等皆受賚七年病歸尋卒諡武僖玉初為
偏裨及鎮宣府甚有名後涖甘肅部下屢失事又侵屯
田死後事發子襲職降二等
歐信嗣世職金吾右衛指揮使景泰三年以廣東破賊
功擢都指揮同知已命守備白羊口遷大寧都指揮使
天順初以都督僉事充參將守備廣東雷廉諸府巡撫
葉盛薦其廉勇進都督同知代副總兵翁信兩廣猺獞
陷開建殺官吏帝趣進兵信破賊化州之馬里村再破
之石城擊斬海南衛反者邵瑄時所在盜羣起將吏不
能定廣西參將范信守潯梧猺盡在境内隂納猺賂縱
使越境流劫約毋犯已於是雷廉高肇悉被寇帝命廣
西總兵官陳涇及信合勦時有斬馘而賊勢不衰朝廷
猶倚范信會涇以罪徵乃擢范信都督僉事充副總兵
鎮廣東而命信佩征蠻將軍印代涇鎮廣西成化元年
賊掠英德諸縣信討斬五百餘人奪還人口韓雍督師
令信等分五哨攻破大籐峽已而餘賊復入潯州信被
劾獲宥召還理前府事七年春充總兵官鎮守遼東累
敗福餘三衛言者謂信已老請召還巡撫彭誼奏官軍
耆老五千餘人皆言信忠謹有謀勇累立戰功威鎮邊
陲年六旬騎射勝壯士不宜召回乃留鎮如故久之陳
鉞代誼鉞貪功信不能違十四年為巡按王崇之所劾
其冬乃召歸尋遣中官汪直等往按直右鉞歸罪信等
下獄鐫一官閒住飲恨而卒范信既徙廣東賊勢愈盛
劫掠不止乃語人曰今賊仍犯廣東亦我遣之耶而是
時都督顔彪佩征夷將軍印討賊久無功濫殺良民報
捷嶺南人咸疾之
王璽太原左衛指揮同知也成化初擢署都指揮僉事
守禦黃河七墅巡撫李侃薦於朝阿嚕出寇延綏命充
遊擊將軍赴援戰孤山堡敗之寇再入戰漫天嶺劉宗
塢及滿達勒水磨川皆有功進都指揮同知充副總兵
鎮寧夏九年以將才與周玉同薦十二年擢署都督
僉事充總兵官鎮守甘肅黃河以西自莊浪抵肅州南
山其外番人昂吉等二十九族所居也洪武間立石畫
界約樵牧毋越疆歲久湮廢諸番往往闌入而中國無
賴人又潛與交通為邊患璽請復畫疆域召集諸番諭
以界石廢恐官軍欺凌諸部今復立之聽界外駐牧互
市則入關如此番人必聽命可潛消他日憂帝稱善從
之十七年進署都督同知時璽以都督僉事為總兵官
而魯鑑以署都督同知為參將璽恐難於節制乞解兵
柄故有是命初哈密為土魯番所擾使其將伊蘭守之
都督哈商寄居苦峪口近赤斤罕東數相攻哈商勢窮
援撫朝議敕璽築城苦峪别立哈密衛以居之璽遣諜
者間伊蘭伊蘭不聽得其所羈掠九十餘人以歸具悉
虚實十七年召集赤斤罕東將士犒以牛酒令助哈商
哈商合二衛兵夜襲哈密及拉們等八城遂復其地仍
令哈商居之事聞奬勞賚金幣已罕東入寇璽禦却之
請興師以討帝念其常助哈商第遣使責諭明年北寇
殺哨卒璽率參將李俊及赤斤兵擊之於狼心山黑河
西多所斬獲二十年移鎮大同璽有復哈密功官不進
陳於朝乃實授都督同知璽習韜略諳文事勇而有謀
廷臣多稱之在邊二十餘年為番人所憚弘治元年卒
賜祭葬贈䘏有加
魯鑑其先山西大同人祖阿實克圖衮布沙克嘉明初
率部落歸附太祖授百夫長俾統所部居莊浪傳子沙
克嘉累官莊浪衛指揮同知正統末嗣父職後擢署都
指揮僉事成化四年固原滿四反率土兵千人從征諸
軍圍石城日挑戰鑑出則先驅入則殿後最為賊所憚
賊平進署都督同知尋充左參將分守莊浪命其子麟
為百戶統治土軍十七年坐寇入境戴罪立功尋充左
副總兵協守甘肅宼犯永昌被劾鑑疏辨第停其俸兩
月俄命充總兵官鎮守延綏自陳往功予實授孝宗立
得疾致仕弘治初命麟襲指揮使加都指揮僉事已進
同知充甘肅遊擊將軍魯氏世守西陲有捍禦功至鑑
官益顯其世業益大而所部土軍生齒又日盛麟既移
甘肅帝以土軍非鑑不能治特起治之且命有司建坊
旌其世績鑑乃條上邊務四事多議行鑑有材勇遇敵
輒冐矢石數被傷不為沮故能積功至大將十五年以
舊創疾發卒贈右都督賜䘏如制時麟已由甘肅參將
擢左副總兵豪傑如其父而恭順不如先為遊擊時寇
入永昌失律委罪副將陶禎下御史按當戍邊但貶一
秩遊擊如故暨為副將調韋州禦寇寇大入不能擊遣
都指揮楊琳邀之孔壩溝琳大敗不救連被劾麟自愬
止停俸二月時已授麟子經官令約束土軍而麟奏經
幼土人不受要束乞歸治之不俟報徑歸帝用劉大夏
言從其請武宗立甘肅巡撫畢亨薦經及麟謀勇令率
所部協戰守正德二年經既襲指揮使自陳嘗隨父有
功乃以為都指揮僉事未幾麟卒贈都督僉事賜祭葬
故事都指揮無䘏典以經乞破例予之經積戰功再遷
都指揮使充左參將分守莊浪復自陳功閥兵部執不
可帝特命為署都督僉事世宗立乞休巡撫許鳳翔言
經力戰被創疾行愈且世將敢戰知名異域今邊患棘
不宜聽其去帝乃諭留且勞以銀幣尋充副總兵分守
如故嘉靖六年冬以都督同知充總兵官鎮守延綏大
學士楊一清言經守莊浪二十餘載屢立戰功其部下
土軍非他人所能雖其子瞻已為指揮僉事而奉命統
轄然年尚少今陜西總兵官張鳳乃延綏世將若調鳳
延綏而改經陜西自可彈壓莊浪無西顧患帝立從之
居二年竟以疾致仕久之命瞻以本官守備山丹經奏
言自臣高祖後世守兹土今臣家居瞻又移他鎮土軍
皇皇不欲别附若因此生他患是隳先業而負世恩也
乞令守故業可二十二年宣大有警詔經簡壯士五千
赴援至而邊患已息乃遣還以經力疾趨召厚賚之明
年瞻卒經以次子及孫皆幼請得自轄土軍詔許之經
驍勇奉職寡過繼祖父為大帥保功名稱良將三十五
年卒賜䘏如制
劉寧字世安其先山陽人襲世職為永寧衛指揮使勇
敢善戰自以冗散無所見會延綏用兵疏請效死尚書
白圭許之屢以功遷都指揮使充宣府遊擊將軍周璽
字廷玉遷安人嗣職為開平衛指揮使負氣習兵書善
騎射以征北功擢署都指揮僉事充右參將分守陽和
敕部兵三千訓肄聽調成化十六年從王越征威寧海
子累進都指揮使時邊寇無虚歲十八年分道入掠璽
與遊擊董昇戰黑石崖寧戰塔喇山皆有功璽進署都
督僉事遷大同副總兵寧進都督僉事改左參將分守
陽和十九年秋伊斯瑪音大入大同總兵官許寧分遣
璽守懷仁寧與董昇營西山自將中軍擊之夏米莊敗
績寧昇被圍數重幾陷亟發巨礟擊之敵多死圍乃解
璽聞中軍失利亟還兵援夜遇敵乘勝前銳甚璽厲將
士曰今日有進無退大呼陷陣敵少却久之短兵接臂
中流矢拔鏃戰益急與子鵬及麾下壯士擊殺數十人
會寧兵至中軍潰卒亦稍集敵乃退許寧等亦還無何
復入掠寧將兵三千遇之聚落站西連戰敗之復敗之
白登柳林又追敗之小鵓鴿谷而大同西路參將莊鑑
亦邀其歸路戰於牛心山敵遂遁時諸將多失利許寧
以下獲罪而璽以功予實授寧超遷都督同知莊鑑以
所部無失亡亦賚銀幣鑑遼東人天順中襲定遼右衛
指揮使驍猛有膽決遇賊輒奮數有功累官都督僉事
掌左府弘治十一年佩鎮朔將軍印鎮宣府以才與大
同總兵官張俊易鎮兵部侍郎熊繡奏其經畫功進都
督同知璽尋以右副總兵分守代州兼督偏頭諸關而
改寧左副總兵協守大同二人並著功北邊稱名將璽
以偏頭去太原遠請改分守為鎮守又以鎮守不當聽
節制乞易總兵銜憲宗皆曲從之弘治初移鎮陜西討
平扶風諸縣附籍回回三年佩征西將軍印鎮守寧夏
甫一歲卒且死召諸子曰吾佩印分閫分已足獨未嘗
大破敵抱恨入地矣連呼殺賊而瞑子鵬累官錦衣衛
指揮僉事璽殁後三年而寧佩平羌將軍印鎮甘肅其
冬寇犯涼州寧與戰抹山墩擒斬五十餘相持至暮收
輜重南行寇復來襲擒其長一人明日參將顔玉來援
副將陶禎兵亦至寇乃遁俘其稚弱獲馬駝牛羊二千
進右都督明年與巡撫許進襲破土魯番於哈密進左
都督增俸百石以疾還京十三年大同告警命寧為副
總兵從平江伯陳銳禦之銳無將略與寧不協止毋戰
寇遂得志去坐停半俸閒住尋以參將贊畫朱暉軍務
亦無功寧自陳哈密功乞封伯詔還全俸寧有膽智為
大同副將時入貢者數萬人懷異志寧率二十騎直抵
其營衆駭愕有部長勒馬引弓出寧前下馬與諸部長
坐舉策指畫宣天子威德一人語不遜寧摑其面奮臂
起其長叱之退寧復坐與語呼酒歡飲皆感悟卒如約
嘗仿古番上法以五十八人為隊隊伍重為陣建五色
幟又各建五巨幟於中軍中幟起五陣各視其色應之
循環無端每戰用是取勝晩再赴大同已老病帥又怯
懦故無成功然孝宗朝良將稱寧十七年卒贈廣昌伯
彭清字源潔榆林人初襲綏德衛指揮使以功擢都指
揮僉事弘治初充右參將分守肅州寇入犯率兵躡之
獲馬駝器仗及所掠人畜而還尋與巡撫王繼恢復哈
密有功清雖位偏校而好謀有勇略名聞中朝尤為尚
書馬文升所器嘗引疾乞休文升力言於朝慰留之八
年甘肅有警以文升薦擢左副總兵仍守甘肅未幾巡
撫許進乞移清涼州而是時哈密復為土魯番所據文
升方密圖恢復倚清成功言肅州多故而清名著西域
不可易乃寢文升既得楊翥策銳欲搗哈密襲伊蘭乃
發罕東赤斤暨哈密兵令清統之為前鋒從許進潛往
行半月抵其城下攻克之伊蘭已先遁乃撫安哈密遺
種全師而還是役也文升授方略擬從間道往而進仍
由故道伊蘭遂逸去斬獲無幾然番人素輕中國謂不
能涉其地至是始知畏清功居多稍遷都指揮使十年
總兵官劉寧罷擢清都督僉事代之其冬土魯番歸哈
密忠順王善巴且乞通貢西域復定屢辭疾請解兵柄
不允十五年卒清御士有恩久鎮西陲威名甚著番夷
憚之性廉潔在鎮遭母及妻妹四喪貧不能歸葬卒之
日將士及庶民婦豎皆流涕遺命其子不得受賻贈故
其喪亦不能歸帝聞之命撫臣𤼵帑錢資送歸里賜祭
葬如制
姜漢榆林衞人弘治中嗣世職為本衛指揮使御史胡
希顔薦其材勇進都指揮僉事充延綏遊擊將軍十八
年春寇犯寧夏興武營漢帥所部馳援遇於中沙墩擊
敗之賜敕奬勞武宗嗣位寇大舉犯宣大漢偕副總兵
曹雄參將王戟分道援有功尋代雄為副總兵協守延
綏正德三年移守涼州明年冬擢署都督僉事充總兵
官鎮寧夏漢馭軍嚴整得將士心甫數月而安化王寘
鐇謀逆置酒召漢及巡撫安惟學等宴酒半其黨何錦
等率衆入即座上執漢漢奮起怒罵不屈遂遇害子奭
逃免賊平訟於朝詔賜祭葬有司為立祠春秋祭之嘉
靖時復從巡撫張珩請賜額憫忠奭當嗣職帝以漢死
事特進一官為都指揮僉事十一年回賊魏景陽作亂
華隂諸縣悉被害巡撫蕭翀檄奭討之獲景陽進署都
指揮同知充右參將守肅州嘉靖二年擢右副總兵分
守涼州進署都督僉事充總兵官鎮甘肅回賊犯甘州
奭與戰張欽堡敗走之未幾西海賊八千騎犯涼州奭
率遊擊周倫等襲擊於苦水墩大敗之斬首百餘級殱
其長還所掠人口千二百畜産二千都指揮張錦亦戰
死錄功進署都督同知濟農他部寇莊浪奭與遇分水
嶺再勝之遂至平嶺敵騎大集奭伏兵誘之復斬其長
一人獲首功七十予實授十六年春寇大入甘州不能
禦貶二秩戴罪尋以永昌破敵功復署都督僉事其冬
坐前罪罷久之以薦擢副總兵協守大同為總督翁萬
達劾罷卒子應熊嗣指揮使擢宣府西路參將二十七
年春諳達寇大同總兵官周尚交戰曹家莊應熊從萬
達自懷來鼓譟揚塵而西寇不測衆寡遂遁累進都督
僉事充總兵官鎮守寧夏三十二年套寇數萬騎屯賀
蘭山遣精騎掠紅井應熊戒將士固守以綴敵而潛師
攻敵營斬首百四十級進都督同知越二年套寇數萬
踏冰西渡由寧夏山後直抵莊涼應熊等掩擊獲首功
百餘進右都督御史崔棟劾其縱寇褫職逮問充為事
官赴塞上立功四十年秋寇六萬餘騎犯居庸岔道口
應熊被圍於南溝中五鎗墮馬參將胡鎮殺數人奪之
歸其冬復為右都督充總兵官鎮守大同以招徠塞外
人口增俸一級四十二年寇大舉犯畿輔詔應熊等入
援諸鎮兵盡集見敵勢盛不敢擊給事中李瑜遂劾應
熊及宣大總督江東保定總兵官祝福坐視胡鎮被圍
一卒不發帝怒降敕嚴責會寇將遁應熊禦之密雲頗
有斬獲宼退帝令江東第諸將功以應熊為首詔增其
祖職二級已錄防秋勞進左都督總督趙炳然劾其縱
寇互市殘害朔州坐戍邊穆宗立赦還子顯祚襲職累
官署都督僉事總兵官歴鎮山西宣府子弼亦至都督
僉事為援遼總兵官姜氏為大將著邊功凡五世
安國字良臣綏德衛人初為諸生通春秋子史知名里
中後襲世職為指揮僉事正德三年中武會舉第一進
署指揮使赴陜西三邊立功劉瑾要賄國同舉六十人
咸無貲瑾乃編之行伍有警聽調禁其擅歸六十人者
悉大窘儕於戍卒不聊生而邊臣憚瑾竟無有收恤之
者寘鐇反肆赦始放還通政叢蘭請收用瑾怒諷給事
中張瓚等劾諸人皆庸才悉停其加官瑾誅始以故官
分守寧夏西路尋進署都指揮僉事充右參將擢右副
總兵協守大同徙延綏十一年冬寇二萬騎分掠偏頭
關諸處國偕遊擊杭雄馳敗之岢嵐州斬首八十餘級
獲馬千餘匹寇遂遁初寇大入白羊口帝遣中官張忠
都督劉暉侍郎丁鳳統京軍討之比至已飽掠去忠暉
恥無功紀功御史劉澄甫攘國等功歸之大行遷賞忠
等悉增禄予世廕尚書王瓊亦加少保廕子錦衣國時
以署都督僉事為寧夏總兵官僅予實授意不平不敢
自列乃具疏力辭為部卒重傷者乞敘錄瓊請再叙國
功始進都督同知當是時佞倖擅朝債帥風大熾獨國
以材武致大將端謹練戎務所至思盡職推將材者必
歸焉在鎮四年卒特諡武敏
杭雄字世威世為綏德衛總旗雄承廕數先登積首功
六遷至指揮使正德七年進署都指揮僉事勦賊四川
尋守備西寧用尚書楊一清薦擢延綏遊擊將軍從都
御史彭澤經略哈密偕副將安國破敵岢嵐進都督僉
事改參將擢都督同知統邊兵操於西内武宗幸宣府
大同雄扈從即拜大同總兵官嘉靖初汰傳奉官雄當
貶以方守邊命署都督僉事鎮守如故小王子萬餘騎
入沙河堡雄戰却之未幾復大入不能禦求罷不許移
延綏召僉書後軍都督府三年秋土魯番侵甘肅詔尚
書金獻民視師以雄佩平虜大將軍印充總兵官提督
陜西延綏寧夏甘肅四鎮軍務列侯出征始佩大將軍
印無授都督者至是特以命雄甫至寇已破走而雄亦
得廕錦衣千戶既班師復出鎮寧夏濟農大入總督王
憲檄雄等破之進都督同知寇八千騎乘冰犯寧夏雄
及副總兵趙鎮禦之前鋒陷伏中雄等皆敗總督王瓊
劾之奪官閒住明年卒雄敢戰嘗以數騎行邊敵麕至
乃下馬積鞍為壘跪而射之敵退解衣腋凝血乃知中
飛矢武宗在大同見雄氊帷敝甚曰老杭窮乃爾寇至
帝將親擊雄叩馬諫曰主人畜犬不使吠盜奚用犬為
願聽臣等效力帝笑而止少役延綏巡撫行臺既貴每
至臺議事不敢正席坐曰此當年役所也正德嘉靖間
西北名將馬永而下稱雄云
贊曰時平則將略無由見或綰符出鎮守疆禦侮著有
勞效以功名終亦足尚矣許貴周賢魯鑑姜漢家世為
將勲閥相承而賢與漢死事尤烈彭清杭雄之清節斯
又其最優者歟
明史卷一百七十四
