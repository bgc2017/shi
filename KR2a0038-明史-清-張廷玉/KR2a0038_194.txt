欽定四庫全書
明史卷一百五十五
大學士張廷玉等奉敕修
列傳第四十三
宋晟薛禄(郭義金玉)
劉榮朱榮
費瓛譚廣
陳懷蒋貴(孫琬)
任禮趙安
趙輔劉聚
宋晟字景陽定遠人父朝用兄國興竝從渡江皆積功
至元帥攻集慶國興戰歿晟嗣其職既而朝用請老晟
方從鄧愈克徽州召還襲父官累進都指揮同知歴鎮
江西大同陜西洪武十二年坐法降凉州衛指揮使十
七年五月討西番叛酋至亦集乃路禽元海道千戶額
森特穆爾國公吳巴圖爾齊等俘獲萬八千人送酋長
京師簡其精銳干人補卒伍餘悉放遣召還復為都指
揮進右軍都督僉事仍鎮凉州二十四年充總兵官與
都督劉真討哈瑪爾其地去肅州千餘里晟令軍中多
具糧糗倍道疾馳乘夜至城下質明金鼓聲震地闔城
股栗遂克之禽其王子埓爾錦特穆爾及偽國公以下
三十餘人收其部落輜重以歸自是番戎慴服兵威極
于西域明年五月從藍玉征罕東徇阿珍川土酋哈繖
等遁去師還調中軍都督僉事二十八年六月從總兵
官周興出開原至和喇江部長桑阿遁追至布達密城
俘其人畜而還明年拜征南右副將軍討廣西帡幪諸
寨苖禽斬七千餘人又明年總羽林八衛兵討平五開
龍里苖三十一年出鎮開平從燕王出塞還城萬全諸
衛建文改元仍鎮甘肅成祖即位入朝進後軍左都督
拜平羌將軍遣還鎮永樂三年招降巴圖特穆爾婁多
爾呼等部落五千人獲馬駝牛羊萬六千封西寧侯禄
千一百石世指揮使晟凡四鎮凉州前後二十餘年威
信著絶域帝以晟舊臣有大將材專任以邊事所請奏
輒報可御史劾晟自專帝曰任人不專則不能成功况
大將統制一邊寧能盡拘文法即敕晟以便宜從事晟
嘗請入朝報曰西北邊務一以委卿非召命毋輒來尋
命營河西牧地及圖出塞方略會病卒五年七月也晟
三子長瑄建文中為府軍右衞指揮使戰靈壁先登斬
數級力鬭死瑄弟琥尚成祖女安成公主得嗣侯子世
劵八年佩前將軍印鎮甘肅十年與李彬捕叛酋婁達
哈俘斬甚衆召還洪熙元年坐不敬奪爵并削駙馬都
尉官宣德中復都尉琥既廢弟瑛嗣瑛尚咸寧公主正
統中歴掌左軍前府事衛拉特額森入宼瑛充總兵官
督大同守將朱冕石亨等戰陽和全軍敗沒瑛冕皆戰
死贈鄆國公諡忠順子傑嗣景泰中典禁兵宿衛以謹
慎稱卒子誠嗣署右府事復佩平羌將軍印鎮甘肅誠
有材武嘗出獵至凉州遇寇掠牛馬北去誠三矢殪三
人寇驚散盡驅所掠還九傳至孫裕德死流寇難
薛禄膠人行六軍中呼曰薛六既貴乃更名禄禄以卒
伍從燕起兵首奪九門真定之戰左副將軍李堅迎鬭
鋒始交禄持槊刺堅墜馬禽之擢指揮僉事從援永平
下大寧富峪會州寬河還救北平先驅敗南軍游騎進
指揮同知攻大同為先鋒戰白溝河追奔至濟南遷指
揮使戰東昌以五十騎敗南兵數百時成祖為盛庸所
敗還走北平庸檄真定諸將屯威縣深州邀燕歸路禄
皆擊走之戰滹沱河右軍却禄馳赴陣出入數十戰破
之追奔至夾河斬馘無算戰單家橋為平安所執奮脱
縳拔刀殺守卒馳還復戰大敗安軍掠順德大名彰德
攻西水寨生禽都指揮花英乘勢下東阿東平汶上連
戰淝河小河靈壁功最入京師擢都督僉事永樂六年
進同知八年充驃騎將軍從北征進右都督十年上言
自古用人必資豫教今武臣子弟閒暇不教恐緩急無
可使者帝韙其言會四方送幼軍數萬至悉隸禄操習
之十五年以行在後軍都督董營造十八年十二月定
都北京授奉天靖難推誠宣力武臣封陽武侯禄千一
百石二十一年將右哨從北征還討平長興盗二十二
年再領右哨從北征仁宗即位命掌左府加太子太保
予世劵洪熙元年充總兵官備禦塞外尋以獲寇功益
禄五百石是年頒諸將軍印于各邊鎮禄佩鎮朔大將
軍印巡開平至大同邊宣宗即位召還陳備邊五事尋
復遣巡邊宣德元年從征樂安為前鋒高煦就禽留禄
與尚書張本鎮撫之明年春奉詔巡視幾南諸府城池
嚴戒軍士毋擾民違者以軍法論是夏復佩大將軍印
北巡開平還駐宣府敵犯開平無所得而退去城三百
餘里禄帥精兵晝伏夜行三夕至縱輕騎蹂敵營破之
大獲人畜師還敵躡其後復奮擊敗之敵由是遠遁召
還三年從北征破敵于寬河留鎮薊州永平復數佩鎮
朔印巡邊護餉出開平宣府間五年遇敵于鳳凰嶺斬
獲多加太保上言永寧衛團山及鵰鶚赤城雲州獨石
宜築城堡便守禦詔𤼵軍民三萬六千赴工精騎一千
五百護之皆聽禄節制臨行賜詩以山甫南仲為比禄
武人不知書以問楊士竒士竒曰上以古賢人待君也
禄拊心曰禄安敢望前賢然敢不勉圖報上恩萬一其
年六月有疾召還踰月卒贈鄞國公諡忠武禄有勇而
好謀謀定後戰戰必勝紀律嚴明秋毫無犯善撫士卒
同甘苦人樂為用北平諸功臣張玉朱能及禄三人為
最而禄逮事三朝巍然為時宿將孫詵嗣至曾孫翰卒
無子族人争襲久之不得請田宅竝入官世絶者三十
餘年萬歷五年乃復封翰族子鋹為侯再傳至濓崇禎
末京師陷被害永樂中從起兵北平後積功至大將封
侯伯不以燕師功者薛禄及郭義金玉劉榮朱榮凡五
人而義玉與禄同日封云郭義濟寧人洪武時累功為
燕山千戶從成祖入京師累遷左都督永樂九年坐曠
職謫交阯立功已而宥之數從出塞有功封安陽侯禄
千一百石亦授奉天靖難武臣號時義在南京疾革聞
命而卒金玉江浦人襲父官為羽林衛百戶調燕山護
衛從起兵有功累遷河南都指揮使永樂三年進都督
僉事八年充鷹揚將軍從北征師旋為殿至長秀川收
敵所棄牛羊雜畜亘數十里十四年討平山西妖賊劉
子進論前後功封惠安伯禄九百石十九年卒妾田氏
自經以殉贈淑人
劉榮宿遷人初冒父名江從魏國公徐達戰灰山黑松
林為總旗給事燕邸雄偉多智略成祖深器之授密雲
衛百戶從起兵為前鋒屢立戰功徇山東與朱榮帥精
騎三千夜襲南軍于滑口斬數千人獲馬三千禽都指
揮唐禮等累受都指揮僉事戰滹沱河奪浮橋掠館陶
曹州大獲還軍救北平敗平安軍于平村楊文以遼東
兵圍永平江往援文引却江聲言還北平行二十餘里
卷甲夜入永平文聞江去復來攻江突出掩擊大敗之
斬首數千禽指揮王䧺等七十一人遷都指揮使從至
淝河與白義王真以輕騎誘致平安敗之時南軍駐宿
州積糧為持久計成祖患之議絶其餉道命江將三千
人往趦趄不行成祖大怒欲斬之諸將叩首請乃免渡
江策功以前罪不封止授都督僉事遷中府右都督永
樂八年從北征以遊擊將軍督前哨乘夜據清水源敗
敵鄂諾河復敗阿嚕台於靖虜鎮師還為殿即軍中進
左都督遣鎮遼東敵闌入殺官軍帝怒命斬江既而宥
之九年復鎮遼東十二年再從北征仍為前鋒將勁騎
偵敵飲馬河見敵騎東走追至剛哈拉海擊斬數十
人復與大軍合擊瑪哈木特于和實衮下馬持短兵突
進斬獲多受上賞復充總兵官鎮遼東倭數寇海上北
抵遼南訖浙閩瀕海郡邑多被害江度形勢請于金線
島西北望海堝築城堡設烽堠嚴兵以待十七年六月
瞭者言東南海島中舉火江急引兵赴堝上倭三十餘
舟至泊馬䧺島登岸奔望海堝江依山設伏别遣將斷
其歸路以步卒迎戰佯却賊入伏中礮舉伏起自辰至
酉大破賊賊走櫻桃園空堡中江開西壁縱之走復分
兩路夾擊盡覆之斬首千餘級生禽百三十人自是倭
大創不敢復入遼東詔封廣寧伯禄千二百石予世劵
始更名榮尋遣還鎮明年四月卒榮為將常為軍鋒所
向無堅陣馭士卒有紀律恩信嚴明諸欵塞者撫輯備
至既卒人咸思之贈侯諡忠武子湍嗣卒無子弟安嗣
正統十四年與郭登鎮大同額森擁英宗至城下邀登
出見登不可安出見伏哭帝前景帝降敕切責安馳至
京師言奉上皇命來告敵情且言進已為侯羣臣交劾
下獄論死會京師戒嚴釋安充總兵官陣東直門寇退
進都督同知守備白羊口復伯爵英宗復位予世侯再
益禄三百石曹欽反安被創加太子少傅成化中卒贈
嶧國公諡忠僖傳爵至明亡
朱榮字仲華沂人洪武十四年以總旗從西平侯沐英
征雲南累官副千戶守大寧降于成祖襲孫霖于滑口
圍定州斷南軍餉道大小二十餘戰論功授都督僉事
永樂四年從新城侯張輔征交阯破雞陵關會沐晟於
白鶴輔等議于嘉林江上流濟師遣榮陣下流十八里
日增其數以惑賊又作舟筏為欲濟状以牽制之賊果
分兵渡江登岸榮等奪擊大破之大軍進克多邦城榮
功為多帝以榮嘗怠事師還論功僅擢右都督賜白金
鈔幣七年復從輔討賊餘黨平之明年督右掖從征阿
嚕台與劉榮竝進左都督十二年復從北征與榮俱為
前鋒其冬充總兵官鎮大同修忙牛嶺兔毛河赤山榆
楊口來勝諸城寇不敢近居三年召還十八年代劉榮
鎮遼東二十年復從北征為前鋒駐鵰鶚詗寇以五千
騎視敵所向大軍次玉沙泉榮帥銳士三百人人三馬
齎二十日糧深入敵已棄牛羊馬駝北走悉收之焚其
輜重移師破烏梁海師還封武進伯禄千二百石仍鎮
遼東二十二年復從北征已還鎮洪熙元年佩征虜前
將軍印鎮如故其年七月卒于鎮贈侯諡忠靖子冕嗣
以晉王濟熿新廢命鎮山西尋召還六年命輸餉獨石
因巡其地正統四年佩征西將軍印鎮大同十四年從
北征戰於陽和死之諡忠慤子瑛嗣傳爵至明亡
費瓛定遠人祖愚洪武時為燕府左相改授燕山中護
衛指揮使傳子肅至瓛從成祖起兵有功累進後軍都
督僉事永樂八年春凉州衛千戶呼巴永昌衛千戶額
琳沁巴勒等叛衆數千屯據驛路新附巴延特穆爾等
應之西鄙震動都指揮李智不能勝賊聲言攻永昌凉
州城皇太子命瓛往討至凉州智及都指揮陳懷以師
會遂進兵鎮番遇賊于雙城瓛擊其左懷等擊其右賊
大敗走斬首三百餘級追奔至黑魚海獲賊千餘馬駝
牛羊十二萬呼巴等遠遁乃班師十二年充總兵官鎮
甘肅瓛以肅州兵多糧少脱有調發猝難措置請以臨
鞏税糧付近邊軍丁轉運又以凉州多閒田請給軍屯
墾從之洪熙元年予平羌將軍印永樂時諸邊率用宦
官協鎮恣睢專軍務瓛亦為所制仁宗知之賜璽書責
之曰爾以名臣後受國重寄乃俯首受制于人豈大丈
夫所為其痛自懲艾圖後效瓛得書陳謝宣宗嗣位進
右府左都督元年七月入朝封崇信伯禄千一百石從
征高煦次流河驛帝念前鋒薛禄軍少命瓛帥兵益之
還予世券復鎮甘肅二年沙州衛賊屢劫賽瑪爾堪及
伊蘭巴里貢使瓛討破之明年卒于鎮瓛為人和易善
撫士在鎮十五年境内寧謐子釗嗣從征鄧茂七還掌
都督府天順中受武定侯郭英次孫昭賂誣謫孫昌不
孝欲奪其爵法司請逮治詔解府事卒子淮嗣爵傳至
明亡乃絶
譚廣字仲宏丹徒人洪武初起卒伍從征金山為燕山
護衛百戶從成祖起兵以百騎掠涿州生得將校三十
人戰白溝真定夾河咸有功屢遷指揮使留守保定都
督韓觀帥師十二萬來攻廣以孤軍力拒四十餘日伺
間破走之永樂九年進大寧都指揮僉事董建北京既
而領神機營從北征充驍騎將軍十一年練軍山西明
年從征九龍口為前鋒賊數萬憑岸廣命挽強士射之
萬矢齊發死者無算乘勝夾擊賊大敗論功進都督僉
事仁宗嗣位擢左都督佩鎮朔將軍印鎮宣府宣德三
年請軍衛如郡縣例立風雲雷雨山川社稷壇六年以
宣府糧少請如開平獨石召商中鹽納粟以足兵食俱
從之明年帝從戶部議令他衛軍戍宣府者悉遣還屯
種廣上言臣所守邊一千四百餘里敵人窺伺竊𤼵無
時脱有警徵兵數百里外勢豈能及屯種之議臣愚未
見其可帝以邊卒戍守有餘但命永樂中調戍者勿遣
正統初朝議以托歡雖欵塞狡謀未可測命廣及他鎮
總兵官陳懷李謙王彧圖上方略廣等各上議大要謂
邊寇出沒不常為守禦為上策宜分兵扼要害而間遣
精銳巡塞外遇敵則量力戰守間諜以偵之輕兵以躡
之寇來無所得去有所懼則邊患可少弭帝納其言六
年十一月以禦敵功封永寧伯禄千二百石仍鎮宣府
八年乞致仕優詔不許明年十月召還陛見帝憫其老
免常朝是月卒年八十二諡襄毅廣長身多力奮跡行
伍至大將大小百餘戰未嘗挫衂在宣府二十年修屯
堡嚴守備增驛傳又請頒給火器于各邊將校失律即
奏請置罪而撫士卒有恩邊徼帖然稱名將嘗逞憤杖
殺都司經歴又以私憾杖百戶竝為言官所劾置不問
既卒吏部言非世劵授其子序指揮使
陳懷合肥人襲父職為真定副千戶永樂初積功至都
指揮僉事從平安南進都指揮使涖山西都司事再從
張輔禽安南賊簡定從都督費瓛征凉州叛人虎保皆
有功仁宗立進都督同知宣德元年代梁銘為總兵官
鎮寧夏時官軍征交阯者屢敗詔𤼵松潘軍援之將士
憚行千戶錢宏與衆謀詐言番叛帥兵掠麥匝諸族番
人震恐遂反殺指揮陳傑等陷松潘疊溪圍威茂諸州
指揮吳玉韓整高隆相繼敗績西鄙騷然詔遣鴻臚丞
何敏指揮吳瑋往招之而命懷統劉昭趙安蒋貴帥師
數萬隨其後瑋等至賊不順命瑋與龍州知州薛繼賢
擊賊復松潘比懷至仍用瑋前鋒遂復疊溪降二十餘
寨招撫復業者萬二千二百餘戶歸所掠軍民二千二
百餘人事遂定進左都督厚賚金幣而絀瑋功不錄懷
留鎮四川在鎮驕縱不法干預民事受賕庇罪人侵奪
屯田笞辱僉事柴震等數為言官所劾帝降敕責譲復
以御史王禮彈章示之懷引罪置不問六年松潘勒都
北定諸族暨空郎龍溪諸寨番復叛懷遣兵戰敗指揮
安寧等死者三百餘人懷乃親督兵深入破革兒骨寨
進攻空郎乞兒洞賊敗斬首墜崖死者無算革兒骨賊
復聚生苗邀戰擊破之𠞰戮殆盡于是任昌牛心諸寨
番聞風乞降羣寇悉平久之巡按御史及按察使復奏
懷僭侈踰分每旦令三司官分班立有事跪白懷中坐
稱旨行遣且日荒于酒不飭邊備致城寨失陷宣宗怒
召懷還命文武大臣鞫之罪當斬下都察院獄宥死落
職正統二年以原官鎮大同時北人來貢者日給廩餼
為軍民累懷言于朝得減省居二年以老召還命理中
府事九年春與中官但住出古北口征烏梁海還與馬
亮等同封而懷得平鄉伯十四年扈駕北征死土木贈
侯諡忠毅子輔乞襲爵吏部言非世劵執不許景帝以
懷死事許之輔卒子政請襲吏部執如初中旨許嗣政
鎮兩廣久自陳軍功乞世劵吏部復執不可詔予之政
卒子信嗣弘治中卒無子弟俊嗣指揮使馬亮淇人以
燕山衛卒從成祖起兵累功至都指揮僉事宣宗時官
至左都督烏梁海之役偕中官劉永誠出劉家口至黑
山大松林流沙河諸處遇賊勝之還封招遠伯是役也
王振主之故諸將功少率得封亮善騎射每戰身先士
卒所向克捷時稱驍將為伯三年卒諡榮毅
蔣貴字大富江都人以燕山衛卒從成祖起兵䧺偉多
力善騎射積功至昌國衛指揮同知從大軍征交阯及
沙漠遷都指揮僉事掌彭城衛事宣德二年四川松潘
諸番叛充右參將從總兵官陳懷討之募鄉導絶險而
進薄其巢一日十數戰大敗之進都指揮同知鎮守密
雲七年復命為参將佐懷鎮松潘明年進都督僉事充
副總兵協方政鎮守又明年諸番復叛政等分道進討
貴督兵四千攻破任昌大寨會都指揮趙得宮聚兵以
次討平龍溪等三十七寨斬首一千七百級投崖墜水
死者無算捷聞進都督同知充總兵官佩平蠻將軍印
代政鎮守英宗即位以所統皆極邊奏增軍士月糧
正統元年召還為右都督阿勒台寇甘凉邊將告急命
佩平虜將軍印帥師討之賊犯莊浪都指揮江源戰死
亡士卒百四十餘人侍郎徐晞劾貴朝議以貴方選軍
甘州勢不相及而莊浪乃晞所統責晞委罪置貴不問
明年春諜報敵駐賀蘭山後詔大同總兵官方政都指
揮楊洪出大同迤西貴與都督趙安出凉州塞會勦貴
至魚兒海子都指揮安敬言前途無水草引還鎮守陜
西都御史陳鎰言状尚書王驥出理邊務斬敬責貴立
功貴感奮會多爾濟巴勒懼罪連遣使入貢敵勢稍弱
貴帥輕騎敗之于狼山追抵石城已聞多爾濟巴勒依
阿勒台于烏拉納地貴將二千五百人為前鋒往襲副
將李安沮之貴拔劍厲聲叱安曰敢阻軍者死遂出鎮
夷間道疾馳三日夜抵其巢阿勒台方牧馬貴猝入馬
羣令士卒以鞭擊弓韣驚馬馬盡佚敵失馬挽弓步鬭
貴縱騎蹂擊指揮茂哈喇奮入其陣大敗之復分軍為
兩翼别遣百騎乘高為疑兵轉戰八十里會任禮亦追
敵至黑泉阿勒台與多爾濟巴勒以數騎遠遁西邊悉
平三年四月王驥以捷聞論功封定西伯食禄一千二
百石給世劵明年代任禮鎮甘肅又明年冬以征麓川
蠻思任發召還京六年命佩平蠻將軍印充總兵官與
王驥帥師抵金齒分路進搗麓川上江寨破木籠山七
寨及馬鞍山象陣功皆第二事詳王驥傳明年師還進
封侯㿽禄三百石八年夏復佩平蠻將軍印與王驥討
思任𤼵子思機𤼵攻破其寨明年師還賞賚甚渥加歲
禄五百石是役也貴子䧺乘敵敗帥三十人深入敵扼
其後自刎沉于江贈懷遠將軍彭城衛指揮使十四年
正月貴卒年七十贈涇國公諡武勇貴起卒伍不識字
天性朴實忘已下人能與士卒同甘苦出境討賊衣粮
器械常身自囊負不役一人臨陣輒身先之以故所向
有功子義病不能嗣以義子琬嗣侯天順末佩平羌將
軍印總兵肅築甘州沙河諸屯堡成化八年召還協
守南京兼督操江十年入督十二團營尋兼總神機營
兵上言太祖肇建南京京城外復築土城以衛居民誠
萬世之業今北京但有内城己巳之變敵騎長驅直薄
城下可以為鍳今西北隅故址猶存亟行勸募之令濟
以工罰成功不難又言大同宣府諸塞下腴田無慮數
十萬悉為豪右所占畿内八府良田半屬勢要家細民
失業脱使邊關有警内郡何資運道或梗京師安給請
遣給事御史按覈塞下田定其科額畿内民田嚴戢豪
右毋得侵奪庶兵民足食而内外有備章下所司雖不
盡行時論韙之十三年帥京軍安秋大同宣府陳機宜
十餘事皆報可十五年偕汪直按遼東邊事二十年佩
將軍印出禦邊寇寇退班師累加太保兼太子太傅卒
贈凉國公諡敏毅子驥嗣典京營兵弘治中充總兵官
歴鎮薊州遼東湖廣官中外二十年家無餘貲再傳至
孫傳嘉靖中累典軍府佩征蠻將軍印鎮兩廣以平海
賊及慶遠猺功加太子太保明亡爵絶
任禮字尚義臨漳人以燕山衛卒從成祖起兵積功至
山東都指揮使永樂二十年擢都督僉事從北征前行
偵敵還受厚賞仁宗即位命掌廣西都司事尋改遼東
宣宗立進都指揮同知從平樂安又從征烏梁海還為
後拒英宗立進左都督正統元年佩平羌將軍印充左
副總兵鎮甘肅阿勒台多爾濟巴勒數犯肅州璽書譙
讓二年復寇莊浪都指揮魏榮擊却之禽多爾濟巴勒
姪巴圖博羅禮以聞三年與王驥蔣貴出塞敗多爾濟
巴勒于石城分道至梧桐林額齊納進至黑泉而還
斬獲多封寧遠伯禄千二百石明年還朝又明年代貴
鎮甘肅八年赤斤蒙古衛都督且旺鍚嘉苦額森暴横
欲移駐伊嚕布拉克禮以其地近肅州執不許已奏請
建寺于其地禮復言建寺彼必移居遺後患事竟
寝時邊將家僮墾塞上田者每頃輸糧十二石禮連請
於朝得減四石是時邊塞無警禮與巡撫曹翼屯田積
粟繕甲訓兵邊備甚固十一年沙州衛都督納格兄弟
争部衆離貳禮欲乘其饑窘遷之内地會納格亦請居
肅州境内禮因遣都指揮茂哈喇往撫其衆而親帥兵
繼其後比至納格復持兩端其部下欲奔衛拉特禮進
兵逼之遂收其全部千二百餘人以還事聞賜賚甚厚
時衛拉特額森方盛封納格弟索諾木本為祁王禮以
二寇合則勢益難制遣人招之欲從未决禮潛
師直抵罕東縶之以歸帝大喜賜禮鐵劵令世襲十四
年額森分道入寇抵肅州禮遣禆將禦之再戰再敗失
士馬萬計徵還以伯就第景泰初提督三千營以老致
仕久之復起守備南京入掌中府禮自起卒伍至大將
恪謹奉法成化初卒贈侯諡僖武子夀嗣總兵鎮陜西
坐征滿四失律宥死戍邊子弘予世指揮使
趙安狄道人從兄琦土指揮同知坐罪死安謫戍甘州
永樂元年進馬除臨洮百戶使西域從北征有功累進
都指揮同知宣德二年松潘番叛充左參將從總兵陳
懷討平之進都督僉事時議討烏梁海詔安與史昭統
所部赴京師烏梁海旋來朝命回原衛使烏斯藏四年
還明年復以左參將從史昭討庫森斬獲多九年中官
宋成等使烏斯藏命安帥兵千五百人送之必琳滿江
尋與侍郎徐晞出塞討阿勒台多爾濟巴勒敗之正統
元年進都督同知充右副總兵官協任禮鎮甘肅明年
與蔣貴出塞𠞰寇無功三年復與王驥任禮蔣貴
進師至刁力溝執右丞達嚕噶齊等三十人以功封會
川伯祿千石明年移鎮凉州安家臨洮姻黨厮養多為
盗副使陳斌以聞在凉州又多招無賴為僮奴擾民復
為御史孫毓所劾詔皆不問安勇敢有將略與貴禮竝
稱西邊良將九年十二月卒子英為指揮使立功進都
督同知
趙輔字良佐鳳陽人襲職為濟寧衛指揮使景帝嗣位
尚書王直等以將才薦擢署都指揮僉事充左参將守
懷來天順初徵入右府涖事成化元年與中府都督同
知拜征夷將軍與韓雍討兩廣蠻克大藤峽還封武靖
伯已而蠻入潯州言官交劾廣西巡按御史端宏謂賊
流毒方甚而輔妄言賊盡冒封爵不罪輔無以示戒輔
乃自陳戰伐委其罪于守將歐信帝皆不問三年總兵
征迤東與都御史李秉從撫順深入連戰有功進侯八
年廷議大舉搜河套拜輔將軍陜西延綏寧夏三鎮兵
皆聽節制輔至榆林寇已深入大掠輔不能制與王越
疏請罷兵言官交論其罪命給事中郭鏜往勘還言寇
于六月入平凉鞏昌臨洮殺掠人畜迨七月而縱横慶
陽内境輔與越至榆林不進宜治其弛兵玩寇罪帝不
納輔還猶督京營言者攻益力詔姑置之輔辭侯乞世
伯帝許其世伯侯如故僅減禄二百石言官力争不聽
輔復上疏暴功言減禄無以贍老又言上命内官盧永
征南蠻黃順汪直征東北皆莫大功宜付史館余子俊
等請寘輔于法卒不問十二年解營務家居十年卒贈
容國公謚恭肅輔少俊辯有才善詞翰多交文士又好
結權幸故屢遭論劾卒無患子承慶嗣伯協守南京正
德初坐傳寫諫官劉&KR0581;疏為劉瑾所惡削半禄閒住四
傳至元孫光遠萬歷中鎮湖廣明亡乃絶
劉聚者太監永誠從子也為金吾指揮同知以奪門功
進都指揮僉事復超擢都督同知與討曹欽進右都督
成化六年以右副總兵從朱永赴延綏追賊黃草梁遇
伏鏖戰傷頦麾下力捍以免頃復與都督范瑾等擊寇
青草溝敗之永等追寇牛家砦聚亦據南山力攻寇大
敗七年論功進左都督以内援特封寧晉伯八年冬代
趙輔為將軍總陜西諸鎮兵寇入花馬池率副總兵孫
鉞遊擊將軍玉璽等擊却之還至高家堡寇復至敗之
追至漫天嶺伏起夾擊又敗之鉞璽亦别破賊于井
油山捷聞予世劵是年博勒呼們都埓竒木嘉色稜連
兵深入至秦州安定會寧諸州縣縱横數千里賊退適
王越自紅鹽池還妄以大捷聞璽書嘉勞頃之紀功兵
部員外郎張謹劾聚及總兵官范瑾等六將殺被掠者
冒功部科及御史交章劾詔遣給事中韓文往勘還奏
如謹言所報首功百五十僅十九級帝以寇既遁置不
問聚尋卒贈侯謚威勇傳子禄及福福弘治中掌三千
營加太子太保卒子岳嗣卒從子文請嗣吏部言聚無
大功子孫不宜再襲世宗不允命文嗣亦傳至明亡乃
絶
贊曰宋晟在太祖時即與開國諸元勲参迹戎行其後
四鎮凉州威著西鄙兩子尚主世列徹侯功名盛矣薛
禄諸人皆從北平起事禄東昌滹沱之戰劉榮守
永平譚廣守保定宣力最著雖策勲之日未即剖符而
各以積閥受封其善撫士卒慎固封守恪謹奉職有足
尚者趙輔劉聚猷績遠遜前人而帶礪之盟與國終始
誠厚幸哉諸人竝以勲爵鎮禦邊陲故類著於篇
明史卷一百五十五
