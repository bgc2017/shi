欽定四庫全書
明史卷一百八十九
大學士張廷玉等奉敕修
列傳第七十七
李文祥孫磐(徐珪)
胡爟(周時從王雄)羅僑
葉釗(劉天麒)戴冠
黃鞏陸震
夏良勝(萬潮等)何遵(劉校等)
李文祥字天瑞麻城人祖正芳山西布政使父㵾陜西
參政文祥自幼俊異弱冠舉於鄉成化末登進士萬安
當國重其才以孫弘璧與同榜款於家文祥意弗慊也
屬題畫鳩語含刺安深銜之未幾孝宗嗣位即上封事
略曰祖宗設内閣六卿贊萬幾理庶務職至重也頃者
在位多匪人權移内侍賞罰任其喜怒禍福聽其轉移
讐視言官公行賄賂阿之則交引驟遷忤之則巧讒遠
竄朝野寒心道路側目望陛下密察渠魁明彰國憲擇
謹厚者供使令更博選大臣諮諏治理推心委任不復
嫌疑然後體統正而近習不得肆也祖宗定律輕重適
宜頃法司專徇已私不恤國典豪強者雖重必寬貧弱
者雖輕必罪惠及奸宄養成玩俗兼之風尚奢麗禮制
蕩然豪民僭王者之居富室擬公侯之服竒技淫巧上
下同流望陛下申明舊章俾法曹遵律令臣庶各守等
威然後禮法明而人心不敢玩也然國無其人誰與共
理致仕尚書王恕王竑孤忠自許齒力未衰南京主事
林俊思南通判王純剛方植躬才品兼茂望陛下起列
朝端資其議論必有裨益可翊明時且賢才難得自古
為然習俗移人豪杰不免惟兹臣庶不盡庸愚能知自
愧即屬名流樂其危菑乃為猥品願陛下明察羣倫罷
其罔上營私違天蠧物者餘則勉以自新既開改過之
路必多遷善之人臣見登極詔書不許風聞言事古聖
王懸鼓設木自求誹謗言之縱非其情聽者亦足為戒
何害於國遽欲罪之昔李林甫持此以禍唐王安石持
此以禍宋遠近驟聞莫不驚駭願陛下再頒明詔廣求
直言庶不墮奸謀足彰聖德大率君子之言决非小人
之利諮問倘及必肆中傷如有所疑請試面對疏奏宦
官及執政萬安劉吉尹直等咸惡之數日不下忽詔詣
左順門以疏内有中興再造語傳旨詰責文祥從容辨
析而出謫授陜西咸寧丞南京主事夏崇文論救不納
工部主事莆田林沂復請召文祥及湯鼐納崇文言且
召陳獻章謝鐸等時安已去吉直激帝怒嚴旨切責之
廷臣多薦文祥率為吉直所沮弘治二年以王恕薦召
為兵部主事監司以下餽贐皆不納到官未踰月復以
吉人事下獄貶貴州興隆衛經歴都御史鄧廷瓚征苗
咨以兵事大竒之欲薦為監司文祥曰昔以言事出今
以軍功進不可固辭不得乃請齎表入都固乞告歸疏
再上不許還經商城渡冰陷死焉年僅三十
孫磐遼陽人弘治九年進士觀政在部時刑部典吏徐
珪以滿倉兒事劾中官楊鵬得罪磐上疏曰近諫官以
言為諱而排寵倖觸權奸者乃在胥吏臣竊羞之請定
建言者為四等最上不避患害抗彈權貴者其次揚清
激濁能補闕拾遺又其次建白時政有裨軍國皆分别
擢敘而粉飾文具循默不言者則罷黜之庶言官知警
不至曠瘝時不見用徐珪者應城人先是千戸吳能以
女滿倉兒付媒者鬻於樂婦張紿曰周皇親家也後轉
鬻樂工袁璘所能歿妻聶訪得之女怨母鬻己詭言非
己母聶與子劫女歸璘訟於刑部郎中丁哲員外郎王
爵訊得情璘語不遜哲笞璘數日死御史陳王主事孔
琦驗璘屍瘞之東厰中官楊鵬從子嘗與女淫教璘妻
訴冤於鵬而令張指女為妹又令賈校尉屬女亦如張
言媒者遂言聶女前鬻周皇親矣奏下鎮撫司坐哲爵
等罪復下法司錦衣衛讞索女皇親周彧家無有復命
府部大臣及給事御史廷訊張與女始吐實都察院奏
哲因公杖人死罪當徒爵玉琦及聶母女當杖獄上珪
憤懣抗疏曰聶女之獄哲斷之審矣鵬拷聶使誣服鎮
撫司共相蔽欺陛下令法司錦衣會問懼東厰莫敢明
至鞫之朝堂乃不能隠夫女誣母僅擬杖哲等無罪反
加以徒輕重倒置如此者東厰威劫所致也臣在刑部
三年見鞫問盜賊多東厰鎮撫司緝獲有稱校尉誣陷
者有稱校尉為人報讐者有稱校尉受首惡贓而以為
從令傍人抵罪者刑官洞見其情無敢擅更一字上干
天和災異迭見臣願陛下革去東厰戮鵬叔姪並賈校
尉及此女於市謫戍鎮撫司官極邊進哲爵𤦺玉各一
階以洗其冤則天意可回太平可致如不罷東厰亦當
推選謹厚中官如陳寬韋泰者居之仍簡一大臣與共
理鎮撫司理刑亦不宜專用錦衣官乞推選在京各衛
一二人及刑部主事一人共蒞其事或三年六年一更
則巡捕官校當無有作奸擅刑誣及無辜者矣臣一介
微軀左右前後皆東厰鎮撫司之人禍必不免顧與其
死於此輩孰若死於朝廷願斬臣頭以行臣言給與妻
子送骸骨歸臣雖死無恨帝怒下都察院考訊都御史
閔珪等抵以奏事不實贖徒還役帝責具狀皆上疏引
罪奪俸有差珪贖徒畢發為民既而給事中龐泮等言
哲等獄詞覆奏已餘三月繋獄者凡三十八人乞早為
省釋乃杖滿倉兒送浣衣局哲給璘埋葬貲發為民爵
及𤦺玉俱贖杖還職時弘治九年十二月也磐尋擢吏
部主事正德元年宦官漸用復上疏曰今日弊政
莫甚於内臣典兵夫臣以内稱外事皆不當預矧可使
握兵柄哉前代盛時未嘗有此唐宋季世始置監軍而
其國遂以不永今九邊鎮守監槍諸内臣恃勢專恣侵
尅百端有警則擁精卒自衛克敵則縱部下攘功武弁
藉以夤緣憲司莫敢訐問所攜家人頭目率惡少無賴
吞筮争攫勢同狼虎致三軍喪氣百職灰心乞盡撤還
京專以邊務責將帥此今日修攘要務也不從及劉瑾
得志斥磐為奸黨勒之歸瑾誅起河南僉事坐累罷珪
以刑部主事陳鳳梧薦授桐鄉丞正德中歴贑州通判
招降盜魁何積玉已復叛下珪獄尋釋之後以平盜功
擢知州
胡爟字仲光蕪湖人弘治六年進士改庶吉士授戸部
主事十年三月災異求言爟應詔疏言中官李廣楊鵬
引左道劉良輔輩惑亂聖聰濫設齋醮耗蠧國儲而不
肖士大夫方昏暮乞憐於其門交通請託隂盛陽微災
何由弭因極陳戚畹方士傳奉冗員之害疏留中未幾
廣死故爟得無罪當成化時宦官用事孝宗嗣位雖間
有罷黜而勢積重不能驟返忤之者必結黨排陷不勝
不止前後庶僚以忤璫被陷者如弘治元年戸部員外
郎周時從疏請寘先朝遺奸汪直錢能蔡用輩於重典
而察核兩京及四方鎮守中官諸宦官摘其奏中宗社
字不越格命法司逮治已而釋之十三年秋大同有警
命保國公朱暉禦之行人永清王雄極言暉不足任且
請罷中官監督以重將權苗逵方督暉軍謂雄阻軍乃
下詔獄謫雲南浪穹丞
羅僑字維升吉水人性純静寡嗜慾受業張元禎講學
里中舉弘治十二年進士除新會知縣有惠愛正德初
入為大理右評事五年四月京師旱霾上疏曰臣聞人
道理則隂陽和政事失則災沴作頃因京師久旱陛下
特沛德音釋逋戍之囚弛株連之禁而齋禱經旬雨澤
尚滯臣竊以為天心仁愛未已也陛下視朝或至日昃
狎侮羣小號呶逹旦其何以承天心基大業乎文網日
密誅求峻急盜賊白晝殺人百姓流移載道元氣索然
科道知之而不敢言内閣言之而不敢盡此壅蔽之大
患也古者進退大臣必有體貌黥劓之罪不上大夫邇
来公卿去不以禮先朝忠藎如劉大夏者謫戍窮邊已
及三載陛下置之不問非所以待耆舊敬大臣也本朝
律例參酌古今足以懲奸而蔽罪近者法司承望風旨
巧中善類傳曰賞僭則及淫人刑濫則及善人不幸而
過寧僭無濫今之刑罰濫孰甚焉願陛下慎逸游屏玩
好放棄小人召還舊德與在廷臣工宵旰圖治并勅法
司慎守成律即有律輕情重者亦必奏請裁決毋擅有
輕重庶可上弭天變下收人心時朝士久以言為諱僑
疏上自揣必死輿櫬待命劉瑾大怒矯中旨詰責數百
言令廷臣議罪大學士李東陽力救得改原籍教職其
秋瑾敗僑尋召復官引病去宸濠反王守仁起兵吉安
僑首赴義世宗即位即家授台州知府建忠節祠祀方
孝孺延布衣張尺詢民間疾苦歲時循行阡陌課農桑
講明冠婚喪祭禮境内大治嘉靖二年舉行卓異都御
史姚鏌上書訟僑曰人臣犯顔進諫自古為難曩八黨
弄權逆瑾亂政廷臣結舌全軀自保而給事中劉&KR0581;評
事羅僑殉國忘身發摘時弊幸存餘息遭遇聖朝謂宜
顯加奬擢用厲具臣乃僑知台州&KR0581;知長沙使懷忠竭
節之士淹於常調臣竊為朝廷惜之帝納其言擢僑廣
東左𠫭政僑辭部牒敦趣不得已之官踰年遂謝病歸
僑敦行誼動則古人羅洪先居喪不廢講學僑以為非
禮遺書責之其峭直如此
葉釗字時勉豐城人弘治十五年進士除南京刑部主
事獄囚久淹悉按法出之守備中官侵蘆洲判歸之民
應天諸府災上荒政四事尋進員外郎武宗立應詔陳
八事中言宣大被寇殺卒幾千人監督中官苗逵妄報
首功宜召還候勘宦官典兵於古未見唐始用之而宗
社邱墟我正統朝用之而鑾輿北狩自今軍務勿遣監
督鎮守者亦宜撤還且國初宦官悉隸禮部秩不過四
品職不過掃除今請仍隸之部易置司禮俾供雜役罷
革東厰移為他置斯左右不得擅權而後天下可安也
又乞召還劉大夏宥諫官戴銑等劉瑾怒坐斷獄詿誤
逮下詔獄削籍歸講學西江瑾誅起禮部員外郎未聞
命卒學者祀之石鼓書院時又有工部主事劉天麒者
臨桂人釗同年進士分司吕梁奄人過者不為禮愬之
瑾逮下詔獄謫貴州安莊驛丞卒嘉靖初復官予祭
戴冠信陽人正德三年進士為戸部主事見寵倖日多
廪祿多耗乃上疏極諫略曰古人理財務去冗食近京
師勢要家子弟僮奴苟竊爵賞錦衣官屬數至萬餘次
者繋籍勇士投充監局匠役不可數計皆國家蠧也歲
漕四百萬宿有贏餘近絀水旱所入不及前而歲支反
過之計為此輩耗三之一陛下何忍以赤子膏血養無
用之蠧乎兵貴精不貴多邊軍生長邊土習戰陣足以
守禦今遇警輙發京軍而宣府調入京操之軍累經臣
下論列堅不遣還不知陛下何樂於邊軍而不為關塞
慮也天子藏富天下務鳩聚為帑藏是匹夫商賈計也
逆瑾既敗所籍財産不歸有司而貯之豹房遂創新庫
夫供御之物内有監局外有部司此庫何所用之疏入
帝大怒貶廣東烏石驛丞嘉靖初起官歴山東提學副
使以清介聞
黃鞏字伯固莆田人弘治十八年進士正德中由德安
推官入為刑部主事掌諸司奏牘歴職方武選郎中十
四年三月有詔南巡鞏上疏曰陛下臨御以来祖宗之
綱紀法度一壊於逆瑾再壊於佞倖又再壊於邊帥蓋
蕩然無餘矣天下知有權臣不知有天子亂本已成禍
變將起試舉當今最急者陳之一崇正學臣聞聖人主
静君子慎動陛下盤遊無度流連忘反動亦過矣臣願
陛下高拱九重凝神定慮屏紛華斥異端遠佞人延故
老訪忠良可以㴠養氣質薰陶德性而聖學維新聖政
自舉二通言路言路者國家之命脈也古者明王導人
以言用其言而顯其身今則不然臣僚言及時政者左
右匿不以聞或事關權臣則留中不出而中傷以他事
使其不以言獲罪而以他事獲罪由是雖有安民長策
謀國至計無因自逹雖必亂之事不軌之臣陛下亦何
由知臣願廣開言路勿罪其出位勿責其沽名將忠言
日進聰明日廣亂臣賊子亦有所畏而不敢肆矣三正
名號陛下無故降稱大將軍太師鎮國公遠近傳聞莫
不驚嘆如此則誰為天子者天下不以天子事陛下而
以將軍事陛下天下皆為將軍之臣矣今不削去諸名
號昭上下之分則體統不正朝廷不尊古之天子亦有
號稱獨夫求為匹夫而不得者竊為陛下懼焉四戒遊
幸陛下始時遊戲不出大庭馳逐止於南内論者猶謂
不可既而幸宣府矣幸大同矣幸太原榆林矣所至費
財動衆郡縣騷然至使民間夫婦不相保陛下為民父
母何忍使至此極也近復有南巡之命南方之民争先
挈妻子避去流離奔踣怨讟煩興今江淮大饑父子兄
弟相食天時人事如此陛下又重蹙之幾何不流為盜
賊也奸雄窺伺待時而發變生在内則欲歸無路變生
在外則望救無及陛下斯時悔之晚矣彼居位大臣用
事中官親暱羣小夫豈有毫髮愛陛下之心哉皆欲陛
下遠出而後得以擅權自恣乘機為利也其不然則亦
袖手旁觀如秦越人不相休戚也陛下宜翻然悔悟下
哀痛罪已之詔罷南巡撤宣府離宫示不復出發内帑
以振江淮散邊軍以歸卒伍雪已往之謬舉收既失之
人心如是則尚可為也五去小人自古未有小人用事
不忘國喪身者也今之小人簸弄威權貪溺富貴者實
繁有徒至於首開邊事以兵為戲阿陛下勞天下之力
竭四海之財傷百姓之心者則江彬之為也彬行伍庸
流兇狠傲誕無人臣禮臣但見其有可誅之罪不聞其
有可賞之功今乃賜以國姓封以伯爵託以心腹付以
京營重寄使其外持兵柄内蓄逆謀以成騎虎之勢此
必亂之道也天下切齒怒罵皆欲食彬之肉陛下亦何
惜一彬不以謝天下哉六建儲貳陛下春秋漸高前星
未耀祖宗社稷之託搖搖無所寄方且遠事觀遊屢犯
不測收養義子布滿左右獨不能豫建親賢以承大業
臣以為陛下殆倒置也伏望上告宗廟請命太后旁諏
大臣擇宗室親賢者一人養於中宫以繋四海之望他
日誕生皇子仍俾出藩實宗社無疆之福也員外郎陸
震草疏將諫見鞏疏稱歎因毁已槀與鞏連署以進帝
怒甚下二人詔獄復跪午門衆謂天子且出鞏曰天子
出吾當牽裾死之跪五日期滿仍繋獄越二十餘日廷
杖五十斥為民彬使人沿途刺鞏有治洪主事知而匿
之間行得脱既歸潛心著述或米盡日中未爨晏如也
嘗歎曰人生至公卿富貴矣然不過三四十年惟立身
行道千載不朽世人顧往往以此易彼何也世宗立召
為南京大理丞疏請稽古正學敬天勤民取則堯舜保
全君子辨别小人明年入賀卒於京師行人張岳訟其
直節贈大理少卿賜祭葬天啟初追諡忠裕
陸震字汝亨蘭谿人受業同縣章懋以學行知名正德
三年進士除泰和知縣時劉瑾擅政以逋鹽課責縣民
償者連數百人震力白之上官得免鎮守中官歲徵貢
絺為減其額增築學舍居諸生毁淫祠祀忠節浮糧累
民稽賦籍得詭寄隠匿者萬五千石以補之建倉縣左
儲穀待振親行鄉落勸課農桑立保伍法使民備盜甓
城七里外為土城十里周之時發狼兵討賊所至擾民
震言於總督令毋聽檥舟官具糧糗以次績食兵行肅
然督捕永豐新淦賊以功受賞撫按交薦徵為兵部主
事泰和人生祠之在部主諸司章奏與中人忤改巡紫
荆諸關又以論都御史彭澤副使胡世寧無罪忤尚書
王瓊陸完孝貞皇后崩武宗至自宣府既發喪數日復
欲北出震抗疏曰日者昊天不弔威降大戚車駕在狩
羣情惶惶陛下單騎衝雪還宫百官有司莫不感愴以
為陛下前蔽而今明也乃者梓宫在殯遽擬遊巡臣知
陛下之心必有戚然不安者且陛下即位十有二年矣
十者干之終十有二者支之終當氣運周會正修德更
新時顧乃營宣府以為居縱騎射以為樂此臣所深懼
也古人君車馬遊畋之好雖或有之至若以外為主以
家為客挈天下大器賞罰大柄付之於人漠然不關意
念此古今所絶無者伏望勉終喪制深戒盤遊不報進
武選員外郎已偕黃鞏諫南巡遂下詔獄獄中與鞏講
易九卦明憂患之道同繋者率處分後事震獨無一言
既杖創甚作書與諸子吾雖死汝等當勉為忠孝吾筆
亂神不亂也遂卒世宗立贈太常少卿予祭方震等繋
獄江彬必欲致之死絶其飲食震季子體仁年十五變
服為他囚親屬職納槖饘焉後有詔錄一子官諸兄讓
體仁為漳州通判有政聲孫可教由進士歴南京禮部
侍郎
夏良勝字于中南城人少為督學副使蔡清所知曰子
異日必為良臣當無有勝子者遂名良勝正德二年舉
鄉試第一明年成進士授刑部主事調吏部進考功員
外郎南巡詔下良勝具疏與禮部主事萬潮太常博士
陳九川連署以進言方今東南之禍不獨江淮西北之
憂近在輦轂廟祀之鬯位不可以久虚聖母之孝養不
可以恒曠宫壼之孕祥尚可以早圖機務之繁重未可
以盡委鎮國之號傳聞海内恐生覬覦之階邊將之屬
納於禁近詎忘肘腋之患巡遊不已臣等將不知死所
矣時舒芬黃鞏陸震疏已前入吏部郎中張衍瑞等十
四人刑部郎中陸俸等五十三人繼之禮部郎中姜龍
等十六人兵部郎中孫鳳等十六人又繼之而醫士徐
鏊亦以其術諫略言養身之道猶置燭然室閉之則堅
風暴之則淚陛下輕萬乘習嬉娛躍馬操弓捕魚玩獸
邇復不憚遠遊冐寒暑涉關河饍飲不調餚䔩無擇誠
非養生道也况南方卑濕尤易致病乞念宗廟社稷之
重勿事鞍馬勿過醉飽喜無傷心怒無傷肝慾無傷腎
勞無傷脾就密室之安違暴風之禍臣不勝至願諸疏
既入帝與諸倖臣皆大怒遂下良勝潮九川鞏震鏊詔
獄芬及衍瑞等百有七人罰跪午門外五日而大理寺
正周敘等十人行人司副余廷瓚等二十人工部主事
林大輅何遵蔣山卿連名疏相繼上帝益怒並下詔獄
俄令敘廷瓚大輅等與良勝等六人俱跪闕下五日加
梏拲焉至晩仍繋獄諸臣晨入暮出纍纍若重囚道途
觀者無不泣下而廷臣自大學士楊廷和戸部尚書石
玠疏救外莫有言者士民咸憤爭擲瓦礫詬詈之諸大
臣皆恐入朝不待辨色請下詔禁言事者通政司遂格
不受疏是時天連曀晝晦禁苑南海子水涌四尺餘橋
下七鐵柱皆折如斬金吾衛都指揮僉事張英曰此變
徵也駕出必不利乃肉袒戟刃於胸囊土數升持諫疏
當蹕道跪哭即自刺其胸血流滿地衛士奪其刃縛送
詔獄問囊土何為曰恐汚帝廷灑土掩血耳詔杖之八
十遂死芬等百有七人跪既畢杖各三十以芬衍瑞俸
龍鳳為倡首謫於外餘奪俸半歲良勝等六人及敘廷
瓚大輅各杖五十餘三十人四十鞏震良勝潮九川除
名他貶黜有差鏊戌邊而車駕亦不復出矣良勝既歸
講授生徒世宗立召復故官尚書喬宇賢之奏為文選
郎中公廉多所振拔大禮議起數偕寮長力爭及席書
張璁桂萼方獻夫用中旨超擢又執不可是為議禮者
由所切齒以久次遷南京太常少卿未赴外轉給事中
陳洸上書傅會張璁等議斥良勝茶陵知州等羣結朋
黨任情擠排遂謫良勝茶陵知州及明倫大典成詔責
前郎中良勝脅持庶官釀禍特深黜為民初良勝輯其
部中章奏名曰銓司存槀凡議禮諸疏具在為讐家所
發再下獄論杖當贖特旨謫戍遼東三萬衛踰五年卒
於戍所穆宗立贈太常卿舒芬等自有傳萬潮字汝信
進賢人正德六年進士由寧國推官入為儀制主事與
芬良勝九川稱江西四諫世宗立起故官歴浙江提學
副使久之遷參政以忤權貴調廣西屢遷陜西左布政
使右副都御史巡撫延綏所至著聲陳九川字惟濬臨
川人正德九年進士從王守仁遊尋授太常博士既削
籍復從守仁卒業世宗嗣位召復故官再遷主客郎中
正貢獻名物節貢使犒賞費數萬會天方國貢玉石九
川簡去其不㻣者所求蟒衣不為奏覆復怒罵通事胡
士紳等士紳恚假番人詞訐九川及會同館主事陳邦
偁帝怒下二人詔獄而是時張璁桂萼欲傾費宏奪其
位乃屬士紳再訐九川盗貢玉饋宏製帶詞連兵部郎
中張&KR0008;錦衣指揮張潮等帝益怒并下&KR0008;等詔獄指揮
駱安請攝士紳質訊給事中解一貫等亦以為言帝不
許獄成九川戍鎮海衛邦偁等削籍有差久之遇赦放
還卒張衍瑞字元承汲人弘治十八年進士為清豐知
縣以執法忤劉瑾逮下詔獄幾死瑾誅得釋官吏部文
選郎中既杖謫平陽同知嘉靖初召還擢太常少卿等
卒贈太僕卿姜龍太倉人見父昂傳孫鳳洛陽人陸俸
吳縣人周敘九谿衛人林大輅莆田人蔣山卿儀真人
皆由進士山卿遊顧璘門以詩名於時既杖鳳俸並謫
府同知敘縣丞大輅州判官山卿前府都事世宗立悉
召復故官鳳終副使俸知府敘工部尚書大輅右副都
御史巡撫湖廣山卿廣西參政徐鏊嘉定人本高氏子
少孤依舅京師冐徐姓從其業為醫供事内殿既杖謫
戍烏撒世宗即位召還尋擢御醫鏊性耿介時朝士多
新貴不知鏊鏊亦不言前事一官垂三十年不調年七
十求致仕值同縣徐學謨為禮部郎中引見尚書吳山
山閱牘有諫南巡事瞿然曰此武廟時徐先生耶何淹
也兩侍郎嫌其老學謨抗聲曰鏊雖老然少與舒狀元
同患難為可敬耳又久之始遷院判自引歸卒年八十
三時同受杖者吏部則姚繼巖行人則陶滋巴思明李
錫顧可久鄧顯麒熊榮楊秦王懋黃國用李儼潘銳劉
黻張岳大理寺則寺正金罍寺副孟庭柯張士鎬郝鳳
升傅尚文郭五常評事姚如臯蔡時並謫官世宗立召
還張英亦得贈官予祭授弟雄都指揮僉事姚繼巖南
通州人張衍瑞同年生也當遷文選郎中讓衍瑞嘉靖
初歴太常少卿伏闕爭大禮甘貧約遠權勢及卒不能
成喪
何遵字孟循江寧人家貧父命之賈不願也去為儒舉
正德九年進士吏部尚書陸完聞其名使子弟從學及
選臺諫遵引疾曰不可因人進也授工部主事𣙜木荆
州下令税自百金以下減三之一風濤敗貨者勿算入
算者手實其數自識之藏於郡帑數日一會所入比去
不私一錢帝將南巡以進香東嶽為詞遵抗言滛祠無
福萬一宗藩中藉口奉迎潛懷不軌則福未降而禍已
隨蓋指宸濠也諸權倖見疏遏勿進時黃鞏等已得罪
遵復與同官林大輅蔣山卿上疏乞罷南巡極言江彬
怙權倡亂鞏等無罪願特寬宥毋使後世有殺諫臣名
帝怒下詔獄廷杖四十創甚肢體俱裂越二日遂卒年
三十四家貧僚友助而殮之當遵草疏時家僮前抱持
哭曰主縱不自計獨不念老親幼子乎遵執筆從容曰
為我謝大人兒子勿令廢學足矣死之日其父方與家
人祭墓歸有鳥悲鳴心異之或傳工部有以言獲罪者
父長號曰遵死矣已而果然時先遵受杖死者刑部主
事郾城劉校照磨汲人劉珏與遵同死杖下者陸震而
外大理評事長樂林公黼行人司副鄱陽余廷瓚行人
盱眙李紹賢澤州孟陽玉山詹軾安陸劉槩祥符李惠
劉校字宗道性至孝母胡教子嚴偶不悦輙長跪請罪
母悦乃起正德六年與詹軾劉槩同舉進士授刑部主
事迎父就養卒於途校奔赴抱屍痛哭幾絶面有塵以
舌䑛而拭之及起故官帝將南巡刑曹諫疏校所草也
杖將死大呼曰校無恨恨不見老母耳子元婁年十一
哭於旁校曰爾讀書不多獨不識事君致身義乎善事
祖母及母母媿而父遂絶劉珏由貢士林公黼字質夫
父母喪三年蔬粥不御内正德十二年與李紹賢李惠
同舉進士諸曹諫南巡者皆罰跪闕前諸奸又日以危
言恫喝聞者惴惴以故戸曹不敢出疏工曹諫者止三
人獨大理闔署諫故帝怒加甚公黼夜草疏時聞暗中
泣歎聲不顧比入獄黃鞏與語歎曰吾取友徧天下乃
近遺質夫古人謂入險不驚殆斯人乎公黼體羸竟不
勝杖而卒余廷瓚字伯獻與孟陽皆正德九年進士當
禮兵二曹之進諫也廷瓚亦率其僚陳巡遊十不可通
政司獨留之居數日諸曹已罰跪疏始上帝愈怒掠治
尤嚴李紹賢字崇德嘗頒詔至徐州監倉中使席班首
紹賢立命撤其席中使愕然去比逮繋見中官猶奴視
之孟陽字子乾吏部侍郎春之子為行人久不遷或諷
之見當路陽不可及是語諸僚此舉繋社稷安危一命
之士皆與有憂豈必言官乃當效死父春前巡撫宣府
有軍功忤中官張永罷歸聞子死諫哭之以詩語甚悲
壯人爭傳之詹軾字敬之為人開爽磊落善談論從父
瀚字汝約與公黼同舉進士時方為刑部主事亦以諫
受杖軾死為經紀其喪以歸嘉靖中瀚争大禮再受杖
每隂雨創痛曰吾無媿敬之地下足矣積官刑部侍郎
劉槩字平甫李惠字德卿尚書鉞之子世宗立贈邊校
尚寶卿珏刑部主事公黼廷瓚太常丞紹賢御史各賜
祭錄一子入國學其以創死稍後者禮部員外郎慈谿
馮涇驗封郎中吳江王鑾行人昌黎王瀚馮涇字伯清
與瀚皆正德九年進士涇以孝友稱既卒家貧不能還
喪世宗立吏部以狀聞賜米二十斛命有司厚恤其家
王鑾字汝和正德六年進士試政吏部為尚書楊一清
所知擢文選主事朝夕扃戸人罕得見再還驗封郎中
被創踰年卒王瀚亦前卒世宗立贈御史賜祭當諸曹
連章迭諫江彬怒甚隂屬典詔獄者重其杖以故諸臣
多死哭聲撤禁掖帝亦為感動竟罷南巡諸臣之力也
嘉靖初主事仵瑜上疏曰正德間給事御史挾勢凌人
趨權擇便凡朝廷大闕失羣臣大奸惡緘口不言一時
犯顔敢諍視死如歸或拷死闕廷或流竄邊塞皆郎中
員外主事評事行人照磨庶吉士非有言責者張英本
一武夫抗言就死行道悲傷今幸聖皇御極褒恤忠良
諸給事御史更何顔復立清明之朝請加黜罰以示創
懲章下吏部瑜後以争大禮杖死自有傳
贊曰李文祥孫磐甫釋褐觀政未列庶位胡爟以下率
諸曹尚書郎或冗散卑末非司風憲當言路以諫諍為
盡職也抗言極論竄謫接踵而来者愈多死相枕籍而
赴蹈恐後其抵觸權倖指斥乘輿皆切於安危之至計
若張英陷胸以悟主徐鏊託術以諷諭誠心出於忠愛
抑尤人所難能者矣
明史卷一百八十九
