欽定四庫全書
明史卷三百二十七考證
韃靼𫝊時元主奔應昌其將王保保據定西為邊患
(臣)方煒按王保保即庫庫特穆爾本名見本𫝊謹附
考
韃靼𫝊諡元主曰順帝(臣)方煒按是時國人諡元主
曰惠宗見歷代建元考𫝊未及謹附識
韃靼𫝊大將軍逹由中路出鴈門戰不利(臣)方煒按
是年五月徐逹與庫庫兵遇於嶺北中伏大敗死者
數萬人見明實錄及庫庫本𫝊非僅不利也謹附考
韃靼𫝊逹等尋召還(臣)方煒按是年七月湯和又敗
於斷頭山見開國臣𫝊𫝊末載謹附考
韃靼𫝊洪武十一年夏故元太子阿裕錫哩逹喇卒
(臣)方煒按阿裕錫哩逹喇在位十一年建元宣光其
卒也國人諡曰昭宗嗣子即位改元天元見高麗志
此𫝊未詳謹附考
韃靼𫝊已將脱去為鄭國公常茂所傷(臣)方煒按是
時納克楚意中變顧其下咄咄語鄭國公常荗麾下
有曉蒙古語者以告茂茂乃抽刀直前斫之後馮勝
以激變咎茂茂亦以行軍貪淫不律訐勝明祖收勝
總兵印而謫茂戍龍州見開國臣𫝊謹附考
韃靼𫝊五𫝊至琨特穆爾咸被弑(臣)方煒按朔漠國
考稱坤特穆爾以建文三年卒不言其被弑與𫝊互
異謹附考
韃靼𫝊驥被殺(臣)方煒按郭驥被殺乃永樂七年事
見明實錄謹附考
韃靼𫝊遇王子額森托干率妻子部屬來降(臣)方煒
按額森托干係蒙古王子與托歡之子額森異派時
隨阿嚕台北走為其所忌故率屬降見本𫝊謹附考
韃靼𫝊太監苗逵監軍(臣)方煒按是時監軍太監為
扶安見明實錄與𫝊異謹附識
韃靼𫝊劉瑾用事監軍皆閹人一清不得職去(臣)方
煒按是時一清方議築邊牆修墎堡武宗已允其請發
帑金數十萬後因劉瑾憾之引疾去僅修築四十里
而已見獻徵錄及本𫝊謹附考
韃靼𫝊帝幸陽和親部署督諸將往援(臣)方煒按是
時武宗方以江彬之言出游宣府遂至陽和非因禦北
兵而去也𫝊敘次尚未明晰謹附考
韃靼𫝊諳達下石嶺關趣太原(臣)方煒按是時三月
諳達掠蘭州參將鄭東戰死見明實錄𫝊未載謹附
考
韃靼𫝊諳達犯延綏宼及大同(臣)方煒按是年諳達先
掠松子嶺守備張文瀚戰死見明實錄傳未載謹附
考
韃靼𫝊既而帝意中變(臣)方煒按是時嚴嵩與陸炳
相比傾言發其與邊將書稱關節故河套之議中變
見明實錄及閹黨𫝊謹附考
韃靼𫝊總兵李涞戰死(臣)方煒按是時戰死者尚有
參將馮恩見明實錄謹附考
韃靼𫝊參將趙傾葵李光啓丁碧先後戰死(臣)方煒
按明實錄是年參將李光啓被執不屈死𫝊云戰死
互異謹識
韃靼𫝊秋復入大同右衛境(臣)方煒按是年三月濟
農同時犯延綏副總兵陳鳳戰死見明本紀𫝊未載
謹附考
韃靼𫝊秋總兵楊照敗死(臣)方煒按楊照因襲敵廣
寧塞外戰死見明實錄𫝊未詳載謹附識
韃靼𫝊自是敵數入成梁等數敗之(臣)方煒按明實
錄萬歷九年土默特犯錦州游擊周之望敗沒旋為
李成梁擊𫝊傳未詳敘謹附考
韃靼𫝊總兵李如松遠出擣巢死之(臣)方煒按如松
以中伏而敗事在是年四月見明實錄謹附考
韃靼𫝊
大清兵遂大會諸部於烏蘇河南岡頒軍律焉而胡土
克圖已卒(臣)方煒謹按胡土克圖即林丹汗以
大兵入境西奔走於打草灘見
實錄𫝊未詳叙蓋元裔之稱汗至此乃絶實與明相終始謹
識
韃靼𫝊明未亡而察哈爾先斃諸部皆折入於
大清(臣)方煒恭考
實錄
太宗文皇帝天聰六年平察哈爾維時為明崇禎五年謹識
明史卷三百二十七考證
