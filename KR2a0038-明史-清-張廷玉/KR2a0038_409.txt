欽定四庫全書
明史卷二百六十三
大學士張廷玉等奉敕修
列傳第一百五十一
宋一鶴(沈夀崇蕭漢)馮師孔(黃絅等)
林日瑞(郭天吉等)蔡懋德(趙建極等)
衛景瑗(朱家仕等)朱之馮(朱敏泰等)
陳士竒(陳纁等)龍文光(劉佳引)劉之勃(劉鎮籓)
宋一鶴宛平人為諸生見天下大亂即究心兵事崇禎
三年舉於鄉授教諭以薦遷邱縣知縣復以薦加東昌
同知仍知縣事廵按御史禹好善以一鶴知兵薦之授
兵部員外郎尋擢天津兵備僉事改飭汝南兵備駐信
陽時熊文燦總理南畿河南山西陜西湖廣四川軍務
主撫議一鶴降其盜魁黃三耀又降其死賊順天王之
黨劉喜才一鶴先後𠞰劇賊斬首七百有竒從副將龍
在田破賊固始一鶴毒殺其賊千人左良玉降其賊李
萬慶一鶴撫而定之數萬文燦屢上其功薦之進副使
調鄖陽文燦誅楊嗣昌代以一鶴能薦之擢右僉都御
史代方孔炤巡撫湖廣時湖廣賊為諸將所逼多竄入
四川一鶴以雲南軍移鎮當陽中官劉元斌以京軍移
鎮京門相犄角左良玉等大破賊於瑪瑙山一鶴叙功
增俸遣副將王允成孫應元等大破賊汝才五大營於
豐邑坪斬首三千餘級嗣昌署一鶴荆楚第一功獻忠
陷襄陽與革裏眼左金王等東萃黃州汝寧間一鶴移
駐蘄州焚舟遏賊渡賊移而北一鶴又斷横江賊不敢
渡嗣昌卒丁啟睿代啟睿破獻忠於麻城會一鶴及鳳
陽總督朱大典安慶巡撫鄭二陽蹙賊左金王老回回
等於潛山懷寧山中一鶴又督恭將王嘉謨等追破左
金王争世王治世王於燈草坪斬首千八百級十五年
遣部將陳治等合江北兵破賊於桐城舒城一鶴起鄉
舉不十年秉節鉞廷臣不能無忮御史衛周允上疏醜
詆一鶴一鶴屢建功然亦往往蒙時詬嗣昌父名鶴一
鶴投揭自署其名曰一鳥楚人𫝊笑之一鶴亦連疏引
疾帝疑其偽下所司嚴核先以襄陽陷奪職戴罪至是
許解官候代趨救汝寧汝寧城已陷十二月襄陽德安
荆州連告陷一鶴趨承天護獻陵陵軍柵木為城賊積
薪燒之烟罯純德山城穿一鼓而登犯獻陵毁禋殿守
陵巡按御史李振聲總兵官錢中選皆降歲除攻承天
明年正月二日有以城下賊者城遂陷一鶴自經故留
守沈崇夀鍾祥知縣蕭漢俱死分巡副使張鳳翥走入
山中先是左良玉軍擾襄樊一鶴疏糾之既良玉自襄
走承天軍饑而掠乞餉於一鶴不許良玉銜之至是一
鶴謀留良玉兵良玉走武昌故及於難夀崇宣城人都
督有容子崇禎初武進士忤巡按被劾罷未行而賊至
遂及於難贈都督僉事廕子錦衣百戶漢字雲濤南豐
人崇禎十年進士秩滿將行賊薄城即辭家廟授帨於
妾媵曰男忠女烈努力自盡遂出登陴拒守五晝夜元
旦突圍出趨獻陵賊騎環之漢大呼鍾祥令在誰敢驚
陵寢者賊挾之去不殺說降不聽明日城陷送漢吉祥
寺謹視之求死不得越三日從僧榻得剃刀藏之取敝
紙書楊繼盛絶命詞紙盡投筆起復拾土塊畫鍾祥縣
令蕭漢願死此寺十字於壁即對壁自剄血正濺字上
死矣賊嘉其義令錦衣歛而瘞之賊退其門人改歛之
以時服曰嗚呼大白其無黷乎吾師肯服賊服乎悉易
之詔贈漢大理寺丞振聲米脂人與自成同縣而同姓
自成呼之為兄後復殺之將發獻陵大聲起山谷若雷
震虎嘷懼乃止
馮師孔字景魯原武人萬歷四十四年進士授刑部主
事歷員外郎郎中恤刑陜西釋疑獄百八十人天啟初
出為真武知府遷井陘兵備副使憂歸崇禎二年起臨
鞏兵備改固原再以憂歸服闋起懷來兵備副使移密
雲忤鎮守中官鄧希詔希詔摭他事劾之下吏削籍歸
十五年詔舉邊才用薦起故官監通州軍勤王兵集都
下剽劫公行割婦人首報功師孔大怒以其卒抵死明
年舉天下賢能方面官鄭三俊薦師孔六月擢右僉都
御史代蔡官治巡撫陜西調兵食趣總督孫傳庭出關
當是之時賊十三家七十二營降師殆盡惟李自成張
獻忠存自成尤強據襄陽以河洛荆襄四戰之地關中
其故鄉士馬甲天下據之可以覇决策西向憚潼關天
險將自析川龍車寨間道入陜西傳庭聞之令師孔率
四川甘肅兵駐商雒為犄角而師孔趣戰無何傅庭敗
績於南陽賊遂乘勝破潼關大隊長驅勢如破竹師孔
整衆守西安人或咎師孔趣師致敗也賊至守將王根
子開門入之十月十一日城陷師孔投井死同死者按
察使黃絅長安知縣吳從義秦府長史章尚絅指揮崔
爾達絅字季侯光州人天啟二年進士崇禎中以淮海
兵備副使憂歸流賊陷州城絅方廬墓山中子彝如死
於賊其妹亦被難服除起臨鞏兵備副使調番兵大敗
李自成潼關原尋以右參政分守洮岷擢陜西按察使
自成勸之降叱曰潼關之役汝我戮餘也今日肯降汝
耶妻王赴井絅得間亦赴井皆死贈太常卿諡忠烈尚
絅會稽人聞城䧟投印井中冠服趨王府端禮門雉經
贈按察司副使從義山隂人兒時夢一人拊其背曰歲
寒松柏其在斯乎崇禎十三年成進士之官兵荒從義
練丁壮三百人殺賊賊破秦從義曰嗟乎豈非天哉吾
唯昔夢是踐矣遂投井死贈按察司僉事爾達不知何
許人亦投井死之自是長安多義井賊遂執秦王存樞
處其宫署置百官稱王西安坐王府中日執士大夫拷
掠索金錢分兵四出攻抄有小吏邱從周者長不及三
尺乘醉罵自成曰若一小民無賴妄踞王府將僭偽號
而所為暴虐若此何能久賊怒斫殺之而布政使平湖
陸之祺及里居吏部郎乾州宋企郊提學僉事真寧鞏
焴皆降賊得寵用先是戶部尚書倪元璐奏曰天下諸
藩孰與秦晉秦晉山險用武國也請諭二王以勦賊保
秦責秦王以遏賊不入責晉王王能殺賊假王以大將
軍權不能殺賊宜悉輸王所有與其齎盜何不享軍封
王各一子如親王亦足以明報矣二王獨不鑒十一宗
之禍乎賢王忠而熟於計必知所處矣書上不報至是
賊果破秦悉為賊有焉
林日瑞字浴元詔安人萬歷四十四年進士崇禎初以
江西右參政憂歸服闋起故官分守湖廣屬縣鉛山界
閩妖人聚山中謀不軌圍鉛山日瑞擊敗之搗其巢屢
遷陜西左右布政使十五年夏遷右僉都御史代吕大
器巡撫甘肅明年十一月李自成屠慶陽其别將賀錦
犯蘭州蘭州人開城迎賊賊遂渡河涼州莊浪二衛降
即進逼甘州日瑞聞賊急結西羌嚴兵以待而自率副
將郭天吉等扼諸河干十二月賊踏冰過直抵甘州城
下日瑞入城戰且守大雪深丈餘樹盡介角幹折手足
皸瘃守者咸怨賊承夜坎雪而登城陷執日瑞誘以官
不從磔於市初日瑞撫甘肅廷議以其不任也遣楊汝
經代之未至日瑞遂及於難天吉及總兵官馬爌撫標
中軍哈維新姚世儒監紀同知藍臺里居總兵官羅俊
傑趙宦並死之賊殺居民四萬七千餘人三邊既陷列
城望風降惟西寧衛固守不下賊無後顧乃長驅而東
福王時贈日瑞兵部尚書臺太僕寺少卿皆賜祭葬
蔡懋德字維立崑山人少慕王守仁為人著管見宗良
知之說舉萬歷四十七年進士授杭州推官天啟間行
取入都同鄉顧秉謙柄國懋德不與通秉謙怒以故不
得顯擢授禮部儀制主事進祠祭員外郎尚書率諸司
往謁魏忠賢祠懋德託疾不赴崇禎初出為江西提學
副使好以守仁拔本塞源論教諸生大抵釋氏之緒論
遷浙江右參政分守嘉興湖州劇盜屠阿丑有衆千餘
出没太湖懋德曰此可計擒也悉召瀕湖豪家把其罪
簡壮士與同發遂擒阿丑僉曰懋德知兵内艱服除起
井陘兵備旱懋德禱即雨他鄉争迎以禱又輙雨調寧
遠以守松山及修臺堡功數叙賚會災異求言懋德上
省過治平二疏規切君相二時咸笑為迂懋德好釋氏
律身如苦行頭陀楊嗣昌謂其清修弱質不宜處邊地
改濟南道濟南新殘破大吏多缺人懋德攝兩司及三
道印遷山東按察使河南右布政使田荒榖貴民苦催
科賊復以先服不輸租相煽誘懋德亟檄州縣停徵上
疏自劾詔鐫七級視事十四年冬擢右僉都御史巡撫
山西召對賜酒饌銀幣明年春抵任討平大盜王冕十
月統兵入衛京師詔扼守龍泉固關二關李自成已陷
河南懋德禦之河上十六年冬自成破潼關據西安盡
有三秦十二月懋德師次平陽遣副將陳尚智扼守河
津山西京師右臂蒲州北抵寳德悉隣賊依黃河為險
然窮冬冰合賊騎得長驅懋德連章告急請禁旅及保
定宣府大同兵疾赴河干合拒中朝益積憂山西言防
河者甚衆然無兵可援懋德以疲卒三千當百萬狂寇
時太原&KR0837;&KR0837;晉王手教趣懋德還省十八日懋德去平
陽二十日賊抵河津自船窩東渡尚智走還平陽二十
二日賊攻平陽拔之尚智奔入泥源山中二十八日懋
德還太原明年正月自成稱王於西安賊既渡河轉掠
河東列城皆陷於是山西廵按御史汪宗友上言曰晉
河二千里平陽居其半撫臣懋德不待春融冰泮遽爾
平陽返旆賊即於明日報渡矣隨行馬步千人即時倍
道西向召集陳尚智叛卒移檄各路防兵援勦乃不發
一兵歲終至省臣言宜提一旅星馳而前張疑聲討尚
冀桑榆之收無如不聽何賊日遣偽官匝月餘郡皆失
是誰之過歟有詔奪官候勘以郭景昌代之二十三日
尚智叛降於賊於是懋德誓師於太原布政使趙建極
監司毛文炳藺剛中畢拱辰太原知府孫康周署陽曲
縣事長史范志泰等官吏軍民咸在懋德哭衆皆哭罷
官命適至或請出城候代懋德不可曰吾已辦一死矣
景昌即至吾亦與俱死調陽和兵三千協守東門剛中
慮其内應移之南關之外遣步將張雄分守新南門召
中軍副總兵應時盛入𠫭謀議懋德等登城二月五日
賊至城下遣步將牛勇朱孔訓王永魁出戰死之明日
自成具鹵簿督衆攻城陽和兵叛降賊又明日晝晦懋
德草遺表須臾大風起拔木揚砂調張雄守大南門雄
已縋城出降語其黨曰城東南角樓火器火藥皆在我
下即焚樓夜中火起風轉烈守者皆散賊登城懋德北
面再拜出遺表付友人賈士璋間道達京師語人曰吾
學道有年已勘了死生今日吾致命時也即自剄麾下
持之時盛請下城巷戰顧懋德曰上馬懋德上馬時盛
持矛突殺賊數十人至炭市口賊騎充斥時盛呼曰出
西門懋德遽下馬曰我當死封疆諸君自去衆復擁懋
德上馬至水西門懋德叱曰諸君欲陷我不忠耶復下
馬據地坐時盛已出城殺妻子還顧不見復斫門入語
懋德曰請與君俱死遂偕至三立祠懋德就縊未絶時
盛釋甲加其肩乃絶時盛取弓弦自經建極危坐公堂
賊擁之見自成不屈將斬之下階呼萬歲者再曰臣失
守封疆死有餘罪自成以為呼己也曳還建極瞋目曰
我呼大明皇帝寧呼賊耶立射殺之時自成執晉王據
王宫云文炳被殺妻趙妾李亦投井死子兆夢甫數歲
賊掠去士民以其忠臣子也贖而歸之欲降剛中不從
殺之首既墮復躍起丈餘賊皆辟易賊適得新刀拱辰
睨之問何睨曰欲得此斫頭耳遂取斬之康周巷戰死
志泰不食死自懋德而下太原死事凡四十有六人賊
皆尸之城上自成恨懋德之不終也驗其尸以刃斷頸
而去福王時以懋德不守河為失策乃諡忠襄賜祭葬
而不予贈廕餘賜恤有差間考四十六人行事多缺姓
名不傳莫得而次云建極河南永寧人賊掠永寧時建
極五子皆死後生三子又夭至是趙氏一門竟絶文炳
字夢石鄭州人以吏科給事中出為山西兵備副使為
給事時楊嗣昌督師議調民兵討賊文炳言民兵可守
不可調不若官軍乘馬便殺賊又言當大計主計者喜
奔競抑廉静宜令官得互紏不公者帝皆納其言剛中
字坦生陵縣人為南京給事中奏保護留都六事又陳
漕事救弊之要山東饑疏言民死而丁存田荒而賦在
安得不為盗宜清戶口并里甲皆切時病遷山西副使
拱辰字星伯掖縣人知朝邑鹽城二縣數遷數貶歷淮
徐兵備僉事督漕侍郎史可法謂其不任移之冀寧建
極文炳剛中拱辰由進士康周字晉侯安邱人由鄉舉
時盛遼陽諸生為懋德所知拔隸幕下至都督僉事志
泰虞城人餘莫考太原既破賊移檄遠近所至郡縣望
風結寨以拒官兵而其仗義死難䧟胸斷脰而甘心者
則有若安邑知縣房之屏宛平人起家鄉舉城䧟北向
拜天子入署拜其母命妻子各自盡遂投井賊曳出斬
之忻州知州楊家龍字惕若曲陽人為寧鄉知縣凡七
年流亡復其業遷忻賊即至曰此城必不守我出爾民
可全也出城罵賊而死州人祠祀之代州參將閻夢䕫
鹿邑人汾州知州侯君昭皆城亡與亡汾陽知縣劉必
達袖出罵賊文賊誦而殺之其義勇范竒方刺殺一偽
都尉而自剄寧武兵備副使王孕懋字有懷由太原知
府遷自成既䧟太原遣使說降孕懋斬之與總兵官周
遇吉共守城䧟自殺妻楊投井殉之孕懋霸州人進士
遇吉自有傅寧武失賊破三關犯大同
衛景瑗字仲玉韓城人天啟五年進士授河南推官崇
禎四年徵授御史劾首輔周延儒納賄行私數事復劾
吏部侍郎曾楚卿憸邪帝不納出按真定諸府父喪不
俟命竟歸服闋起故官疏救給事中傅朝佑李汝璨以
論温體仁下吏故帝不懌左遷行人司正歷尚寶大理
丞進少卿十五年春擢右僉都御史巡撫大同歲饑疫
疏乞賑濟蒐軍實煉火器戢豪宗聲績甚著十七年正
月李自成將犯山西宣大總督王繼謨檄大同總兵官
姜瓖扼之河上瓖潛使納欵而還景瑗不知其變也及
山西䧟景瑗邀瓖插血守瓖出告人曰衛廵撫秦人也
將應賊矣代王疑之不見景瑗永慶王射殺景瑗僕會
景瑗有足疾不時出兵事瓖主之瓖兄瑄故昌平總兵
也勸瓖降賊瓖慮其下不從人犒之銀言勵守城將士
代王信之諸郡王分門守瓖每門遣卒二百人助守至
三月朔賊抵城下瓖即射殺永慶王開門迎賊入紿景
瑗計事景瑗乘馬出始知其變也自墜馬下賊執之見
自成自成欲官之景瑗據地坐大呼皇帝而哭賊義之
曰忠臣也不殺景瑗猝起以頭觸階石血淋漓賊引出
顧見瓖罵曰反賊與我盟而叛神其赦汝耶賊使景瑗
母勸之降景瑗曰母年八十餘矣當自為計兒國大臣
不可以不死母出景瑗謂人曰我不罵賊者以全母也
初六日自縊於僧寺賊歎曰忠臣移其妻子空舍戒毋
犯殺代王傳㸄及其宗室殆盡分巡副使朱家仕盡驅
妻妾子女入井而已從之死者十有六人督儲郎中徐
有聲山隂知縣李倬亦死之諸生李若蔡自題其壁曰
一門完節一家九人自經家仕河洲人福王時贈景瑗
兵部尚書諡忠毅賊既䧟大同以兵徇陽和長驅向宣
府
朱之馮字樂三大興人天啓五年進士授戶部主事𣙜
税河西務課贏貯公帑無所私以外艱去崇禎二年起
故官進員外郎坐罣誤謫浙江布政司理問稍遷行人
司副歷刑部郎中浙江驛傳僉事青州參議盗劫沂水
民株連甚衆之馮捕得真盗大獄盡解禽治樂安土豪
李中行權貴為請不聽進副使齎表入都寄家屬濟南
濟南破妻馮匿姑及子於他所而自沉於井姑李聞之
為絶粒而死柩還之馮廬墓側三年起河東副使河東
大猾朱全宇潛通秦賊之馮至則執殺之部内以寧之
馮自妻死不再娶亦不置妾媵一室蕭然十六年正月
擢右僉都御史巡撫宣府司餉主事張碩抱以剋餉激
變羣縛碩抱之馮出撫諭貸商民貲給散而密捕誅首
惡七人劾碩抱下吏軍情帖然明年三月李自成䧟大
同之馮集將吏於城樓設高皇帝位歃血誓死守懸賞
格厲將士而人心已散監視中官杜勛且與總兵王承
允爭先納欵矣見之馮叩頭請以城下賊之馮大罵曰
勛爾帝所倚信特遣爾以封疆屬爾爾至即通賊何面
目見帝勛不答笑而去俄賊且至勛蟒袍鳴騶郊迎三
十里之外將士皆散之馮登城太息見大礮語左右為
我發之默無應者自起爇火則礮孔丁塞或從後掣其
肘之馮撫膺歎曰不意人心至此仰天大哭賊至城下
承允開門入之訛言賊不殺人且免徭賦則舉城譁然
皆喜結綵焚香以迎左右欲擁之馮出走之馮叱之乃
南向叩頭草遺表勸帝收人心厲士節自縊而死賊棄
其屍濠中濠旁犬日食人屍獨之馮無損也同日死者
督糧通判朱敏泰諸生姚時中副將寗龍及繫獄總兵
董用文副將劉九卿及里居知縣申以孝其他婦女死
義者又十餘人福王時贈之馮兵部尚書諡忠壯勛既
降賊從攻京師射書於城中城中初聞勛死宣府帝為
予贈廕立祠至是以為鬼守城監王承恩倚女牆而與
語縋勛入見帝盛稱自成上可自為計復縋之出笑語
諸守監曰吾軰富貴自在也
陳士竒字平人漳浦人也好學有文名不知兵舉天啟
五年進士授中書舍人崇禎四年考選授禮部主事擢
廣西提學僉事父憂歸服闋起重慶兵備尋改貴州復
督學政母憂闋起贛州兵備參議進副使督四川學政
廷臣交章薦士竒知兵十五年秋擢右僉都御史代廖
大竒巡撫四川松潘兵變衆數萬士竒諭以禍福咸就
撫姚黃賊十三家縱横川東北十餘年殺掠軍民無算
執少壯文其面為軍至數十萬士竒檄副使陳其赤葛
徵竒參將趙榮貴等進討屢告捷而賊狡迄不能制士
竒本文人再督學政好與諸生談兵朝士以士竒知兵
及秉節鉞反以文墨為事軍政廢弛石砫女將秦良玉
嘗圖全蜀形勢請益兵分守十三隘扼賊奔突置不問
蜀以是擾明年十二月朝議以其不任命龍文光代之
士竒方候代而陽平將趙光遠擁兵二萬護瑞王常浩
自漢中來奔士民避難者又數萬至保寧蜀人震駭士
竒馳責光遠曰若退守陽平關為吾捍衛不惜二萬金
犒軍如頓此需厚餉吾頭可斷餉不可得也光遠退屯
陽平王以三千騎奔重慶明年四月文光受代士竒將
行京師告變士竒自以知兵也曰必報國仇遂留駐重
慶遣水師參將曾英擊賊於忠州焚其舟遣趙榮貴禦
賊於梁山獻忠由葫蘆壩左步右騎翼舟而上二將敗
奔遂奪佛圖關䧟涪州士竒徵石砫援兵不至或勸公
已謝事宜去士竒不可賊抵城下擊以滚礮賊死無數
二十日夜黑雲四布賊穴地轟城城䧟王士竒及副使
陳纁知府王行儉知縣王錫俱被執士竒大罵賊縛於
教場將殺之忽雷雨晦暝咫尺不見獻忠仰而詬曰我
殺人何與天事用大礮向天叢擊俄晴霽遂肆毒士竒
罵不絶口而死王亦遇害賊集軍民三萬七千餘人斫
其臂遂犯成都纁本關南兵備副使護瑞王入蜀及於
難行儉字質行宜興人崇禎十年進士守重慶善撫馭
為賊臠死錫新建人崇禎十三年進士除巴縣知縣嘗
從士竒殲土寇彭長庚之黨又斬搖黃賊魁馬超至是
賊蒙巨板穴城錫灌以熱油多死及被執大罵抉其齒
罵不已捶膝使跪益仡立舁至教場縳樹上射之又臠
而烙之既死復燬其骨指揮顧景聞城䧟入瑞王府以
已所乘馬乘王鞭而走遇賊呼曰寧殺我毋殺帝子也
賊刺殺王景遂死之
龍文光馬平人天啟二年進士崇禎十七年以川北參
政擢右僉都御史代陳士竒巡撫四川聞命與總兵官
劉佳引率兵三千由順慶馳赴之部署未定數日而城
䧟賊盡驅文武將吏及軍民男婦於東門之外將僇之
忽有龍尾下垂賊以為瑞遂停刑文光佳引卒不屈賊
殺文光於濯錦橋佳引自投於浣花溪
劉之勃字安侯鳳翔人崇禎七年進士授行人擢御史
上節財六義言先朝馬萬計草場止五六所今馬漸少
場反增二倍可節省者一水衡工役費歲幾百萬近奉
明旨朝廷不事興作而節慎庫額數襲為常可節省者
二諸鎮兵馬時敗潰而餉額不減虚伍必多可節省者
三光禄宴享賜賚大抵從簡而監局厨役多冗濫可節
省者四三吳織造澤潞機杼以及香蠟藥材陶器無歲
不貢積之内為廢物輸之下皆金錢可節省者五軍前
監紀監軍贊畫之官不可勝紀平時則以一人而糜千
百人之餉臨敵又以千百人而衛一人之身耗食兼耗
兵可節省者六又疏陳東厰三弊言東厰司緝訪而内
五城外巡按以及刑部大理皆不能舉其職此不便於
官守奸民千里首告假捏姓名一紙株連萬金立罄此
不便於民生子弟訐父兄奴僕訐家主部民訐官長東
厰皆樂聞此不便於國體帝皆納其言十五年出按四
川十六年秋類報災異請緩賦省刑亦弭災一術時不
能用明年正月張獻忠大破川中郡邑四月聞都城失
守人心益恟懼舉人楊鏘劉道貞等謀擁蜀王至澍監
國之勃不可躍入池中議乃寢八月賊逼成都之勃與
巡撫龍文光建昌兵備副使劉士斗等分陴拒守總兵
官劉鎮藩出戰而敗賊穴城實以火藥又刳大木長數
丈者合之纏以帛貯藥向城樓之勃厲衆奮擊賊却二
三里皆喜以為將去也初九日黎明火發北樓䧟木石
飛蔽天守陴者皆散賊遂入城蜀王率妃妾自沉於菊
井鎮藩突圍出赴浣花溪死之之勃等被執賊以之勃
同鄉欲用之之勃勸以不殺百姓輔立蜀世子不從遂
大罵賊攢箭射殺之時福王立於南京擢之勃右僉都
御史巡撫四川已不及聞矣
贊曰潼關既破李自成乘勝竊據三秦渡河而東勢如
燎原宣大既覆明亡遂决一時封疆諸臣後先爭死可
不謂烈哉然平陽之旆甫東船窩之警旋告死非難所
以處死為難君子不能無憾於懋德焉若夫一鶴之死
顯陵士竒之死䕫州劉之勃龍文光之死成都不亦得
死所者歟
明史卷二百六十三
