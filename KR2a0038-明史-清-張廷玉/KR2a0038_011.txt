欽定四庫全書
明文卷十一
大學士張廷玉等奉勅修
本紀第十一
景帝
恭仁康定景皇帝諱祁鈺宣宗次子也母賢妃吳氏英
宗即位封郕王正統十四年秋八月英宗北狩皇太后
命王監國丙寅移通州糧入京師徵兩畿山東河南備
倭運糧諸軍入衞召寕陽候陳懋帥師還戊辰以兵部
侍郎于謙為本部尚書今羣臣直言時事舉人材己巳
皇太后詔立皇子見深為皇太子仍命郕王為輔䘏陣
亡將士庚午籍王振家辛未命右都御史陳鎰撫安畿
内軍民壬申命都督石亨總京營兵乙亥諭邊將衛拉
特奉駕至不得輕出輸南京軍器於京師命修撰商輅
彭時入閣預機務是月廣東賊黃蕭飬作亂九月癸未
王即皇帝位遥尊皇帝為太上皇帝以明年為景泰元
年大赦天下免景泰二年田租十之三甲申夷王振族
庚寅處州賊平癸巳指揮僉事李鐸奉皇太后命逹於
上皇甲午祭宣府土木陣亡將士瘞遺骸乙未總兵官
安卿伯張安討廣州賊敗死指揮僉事王清被執死之
辛丑以給事中孫祥郎中羅通為右副都御史分守紫
荆居庸關甲辰遣御史十五人募兵畿内山東山西河
南都督同知陳友帥師討湖廣貴州叛苗乙巳遣使奉
書上皇丙午苗圍平越衛調雲南四州兵會王驥討之
以參議楊信民為右僉都御史討廣東賊冬十月戊申
朔額森擁上皇至大同壬子詔諸王勤王乙卯于謙提督
諸營石亨及諸將分守九門丙辰叛閹喜寕導額森陷
紫荆關孫祥死之京師戒嚴丁巳詔宣府遼東總兵官
山東河南山西陜西廵撫及募兵御史將兵入援戊午
額森薄都城都督高禮毛福夀右都督孫鏜力戰敗之
于彰義門己未右通政王復太常少卿王榮使額森營
朝上皇于土城庚申徵兵于朝鮮調河州諸衛土軍入
拔于謙石亨等連敗額森衆于城下右都督武興戰死
壬戌寇退甲子出紫荆關丁卯詔止諸王兵衛拉特汗
托克托布哈使來辛未命昌平伯楊洪充總兵官都督
孫鏜范廣副之勦畿内餘寇十一月癸未修沿邊關隘
辛卯命毛福夀為副總兵討辰州叛苗壬辰上皇至衛
拉特乙未命侍郎耿九疇撫安南畿流民賜復三年十
一月庚戌尊皇太后為上聖皇太后辛亥命王驥為平
蠻將軍充總兵官討貴州叛苗侍郎候璡總督軍務都
督同知董興為左副總兵討廣東賊戶部侍郎孟鑑參
贊軍務癸丑尊母賢妃為皇太后甲寅立妃汪氏為皇
后丙辰大赦己未命石亨楊洪柳溥分練京營兵戊辰
祭陣亡官軍于西直門外是年琉球中山占城烏斯藏
賽瑪爾堪入貢
景泰元年春正月丁丑朔罷朝賀辛巳城昌平壬午享
太廟丙戌大祀天地于南郊閏月甲寅衛拉特寇寕夏
癸亥詔會試取士母拘額庚午大同總兵官郭登敗衛
拉特于沙窩又追敗之于栲栳山封登定襄伯是月免
大名真定開封衛輝被災税糧二月戊寅耕棤田癸未
懸賞格招陷敵軍民丙戌命石亨為鎮朔大將軍帥師
廵大同都指揮同知楊能充遊擊將軍廵宣府壬辰叛
閹喜寕伏誅三月己酉衛拉特寇朔州辛亥錄土木死
事諸臣後癸丑衛拉特寇寕夏慶陽乙卯寇朔州癸亥
免畿内逋賦及夏税夏四月丙子廣東都指揮李昇何
貴帥兵捕海賊戰死辛巳衛拉特宼大同官軍擊却之
丁亥命保定伯梁珤代王驥討貴州叛苗戊子遣大理
寺丞李茂錄囚南京考黜百司訪軍民利病丙申衛拉
特寇雁門己亥命都督同知劉安充總兵官練兵於真
定保定及涿易通三州僉都御史曹泰參贊軍務庚子
振山東饑辛丑振畿内被寇州縣癸卯衛拉特寇大同
郭登擊却之五月乙巳免山西被災税糧衛拉持掠河
曲代州遂南犯詔劉安督涿易諸軍禦之茂申衛拉特
寇㕍門益黃花鎮戍兵衛陵寢癸丑董興擊破廣東賊
黃蕭養伏誅餘黨盡殄壬戌振大同被寇軍民丙寅侍
郎侯璡副總兵田禮大破貴州苖辛未衞拉特遣使請
和六月壬午衞拉特寇大同郭登擊却之丙戌額森復
擁上皇至大同丁亥左都御史陳鎡王文以鞫太監金
英家人不實下獄尋釋之戍子衛拉特寇宣府都督朱
謙參將紀廣禦却之戊戌免山東被災州縣税糧己亥
給事中李實大理寺丞羅綺使衞拉特秋七月庚戌尚
書侯璡參將方瑛破貴州苗擒其酋獻京師庚申右都
御史楊善工部侍郎趙榮使衞拉特停山西民運糧大
同癸亥李實羅綺還己巳楊善至衛拉特額森許上皇
歸八月癸酉上皇發衛拉特戊寅祀社稷甲申遣侍讀
商輅迎上皇于居庸關丙戌上皇還京師帝迎于東安
門入居南宫帝帥百官朝謁庚寅赦天下辛卯以刑部
右侍郎江淵兼翰林學士直文淵閣預機務九月癸丑
命廵撫河南副都御史王來總督湖廣貴州軍務討數
苖冬十月辛卯錄囚癸巳免畿内逋賦十一月辛亥禮
部尚書胡濙請令百官賀上皇萬夀節十二月丙申復
請明年正旦百官朝上皇于延安門皆不許是年朝鮮
貢馬者三
二年春正月庚戌大祀天地于南郊壬子詔天下朝覲
官當黜者運糧口外二月辛未釋奠于先師孔子辛卯
以星變修省詔廷臣條議寬卹諸政癸巳詔畿内及山
東廵撫官舉廉能吏專司勸農授民荒田貸牛種三月
壬寅賜柯潛等進士及第出身有差夏四月乙酉梁珤
王來等破平越苗獻俘京師甲午衞拉特寇宣府馬營
勅遊擊將軍石彪等巡邊乙未命石亨選京營兵操練
尚書石璞總督軍務五月乙巳城固原調西安等衞官
軍戍之六月戊辰朔日當食不見己卯詔貴州各衞修
舉屯田秋七月戊申普定永寧畢節諸苗復叛梁珤等
留軍討之八月壬申南京地震辛巳復午朝九月乙夘
禁諸司起復冬十月己丑免山西被災税糧十二月庚
寅以禮部左侍郎王一寧祭酒蕭鎡兼翰林學士直文
淵閣預機務是月額森弑其主托克托布哈是年安南
琉球中山衞拉特哈密入貢
三年春正月丙午大祀天地于南郊二月乙酉副都御
史劉廣衡錄南京囚戊子戶部尚書金濓以違詔徵收
應免税糧下獄尋釋之三月戊午毛福夀討湖廣巴馬
苖克之夏四月甲申廣西土目黃&KR0939;有罪懼誅因馳奏
請易皇太子帝曰萬里外乃有此忠臣下廷臣議并釋
&KR0939;罪五月甲午廢皇太子見深為沂王立皇子見濟為
皇太子廢皇后汪氏立太子母杭氏為皇后封上皇子
見清榮王見淳許王大赦天下丙申築沙灣堤成辛丑
河南流民復業者計口給食五年乙巳官顔孟二氏子
孫各一人六月乙亥以寇警民流罷各省廵撫官入京
議事是月大雨河決沙灣秋七月乙未左都御史王翺
總督兩廣軍務壬寅王一寧卒八月乙丑振徐兖水災
戊辰命都御史洪英尚書孫原貞薛希璉等分行天下
考察官吏丁丑振兩畿水災州縣免税糧乙酉振南畿
河南山東流民九月庚寅江淵起復辛卯以南京地震
兩淮大水河決命都御史王文巡視安輯乙未振兩畿
山東山西福建廣西江西遼東被災州縣閏月癸未復
開處州銀場是月福建盗起冬十月戊戌以左都御史
王文兼翰林學士直文淵閣預機務丙辰命都督孫鏜
僉事石彪守大同都督同知衞穎僉事楊能張欽守宣
府備額森十一月己未朔日有食之戊辰都督方瑛平
白石崖諸苖甲戌安輯畿内山東山西逃民復賦役五
年是月免山東及淮徐水災税糧十二月癸巳始立團
营命太監阮讓都督楊俊等分統之聽于謙石亨太監
劉永誠曹吉祥節制是月免河南及永平被災秋糧是
年衞拉特琉球中山瓜哇暹羅安南哈密烏斯藏入貢
四年春正月辛未大祀天地于南郊二月戊子五開清
浪諸苗復叛梁珤王來討之庚戌免江西去年被災秋
糧三月戊寅復開建寧銀場夏四月戊子築沙灣決口
運南京倉粟振徐州五月丁巳發徐淮倉振饑民己巳
王文起復甲戌徐州復大水民益饑發支運及鹽課糧
振之丁丑發淮安倉振鳳陽乙酉沙灣河復決六月壬
辰吏部尚書何文淵以給事中林聰言下獄尋令致仕
辛亥瘞土木大同紫荆關暴骸秋七月庚辰停諸不急
工役八月己丑振河南饑甲午額森自立為汗冬十月
庚寅詔天下鎮守巡撫官督課農桑甲午以諭德徐有
貞為左僉都御史治沙灣決河戊戌額森遣使來十一
月辛未皇太子見濟薨十二月乙未免山東被災税糧
乙巳賚邊軍是年琉球中山安南瓜哇日本占城哈密
衞拉特入貢
五年春正月戊午黃河清自龍門至于芮城甲子大祀
天地于南郊壬申罷福州建寧銀瑒甲戌命平江侯陳
豫學士江淵撫輯山東河南被災軍民二月乙巳以雨
𤾉弗時詔修省求直言三月壬子賜孫賢等進士及第
出身有差辛酉命學士江淵振淮北饑民王文撫卹
南畿甲子總督兩廣副都御史馬昂破瀧水猺庚辰緬
甸執獻思穖發夏四月壬午朔日有食之辛卯方瑛破
草塘苗封瑛南和伯五月甲子禮部郎中章綸御史鍾
同以請復沂王為皇太子下錦衣衞獄六月戊子錄囚
秋七月癸酉振南畿水災八月丁酉復命天下巡撫官
赴京師議事九月壬戌免蘇松常揚杭嘉湖漕糧二百
餘萬石冬十月庚辰副都御史劉廣衡巡撫浙江福建
專司討賊十一月戊午罷蘇松常鎮織造採辦十二月
免南畿浙江被災税糧是年安南琉球中山瓜哇入貢
額森為知院阿拉所殺
六年春正月戊午大祀天地于南郊二月壬午太監王
誠同法司刑科錄囚大理少卿李茂等錄南京浙江囚
夏四月丙子朔日有食之辛巳勅戶兵二部及兩畿山
東河南浙江湖廣撫按三司官條寬卹事罷不急諸務
五月己巳禱雨於南郊六月乙亥授宋儒朱熹裔孫梃
為翰林院世襲五經博士癸未河決開封詔三司築之
秋七月乙亥沙灣決口隄成庚寅以南京災異屢見勅
羣臣修省八月庚申南京大理少卿廖莊以請復沂王
為皇太子杖于闕下并杖章綸鍾同于獄同斃九月乙
亥振蘇松饑民米麥一百餘萬石冬十月戊午免陜西
被災税糧十一月乙亥命南和伯方瑛為平蠻將軍充
總兵官討湖廣苖十二月己巳免南畿被災秋糧是年
琉球中山暹羅哈密滿刺加入貢
七年春正月己卯以苗賊未平命尚書石璞撫安湖廣
軍民壬午大祀天地于南郊二月庚申皇后崩甲子營
夀陵三月戊寅免雲南被災税糧夏五月戊寅以水旱
災異勅内外諸臣修省辛卯授宋儒周敦頤裔孫冕為
翰林院世襲五經博士六月庚申葬肅孝皇后冬十月
癸卯振江西饑十二月己亥方瑛大破湖廣苖戊午振
畿内山東河南水災癸亥帝不豫罷明年元旦朝賀是
冬免畿内山東被災税糧並蠲逋賦是年琉球中山賽
瑪爾堪烏斯藏入貢
八年春正月戊辰免江西被災税糧丁丑帝輿疾宿南
郊齋宫己卯羣臣請建太子不聽壬午武清侯石亨副
都御史徐有貞等迎上皇復位二月乙未廢帝為郕王
遷西内皇太后吳氏以下悉仍舊號癸丑王薨于西宫
年三十諡曰戾毁所營夀陵以親王禮葬西山給武成
中衞軍二百戶守護成化十一年十二月戊子制曰朕
叔郕王踐阼戡難保邦奠安宗社殆將八載彌留之際
姦臣貪功妄興讒構請削帝號先帝旋知其枉每用悔
恨以次抵諸姦于法不幸上賓未及舉正朕敦念親親
用成先志可仍皇帝之號其議諡以聞遂上尊諡敕有
司繕陵寢祭饗視諸陵
贊曰景帝奉命居攝宜也當倥偬之際大難怵心任賢
勤政宗社再安所謂其亡其亡繫于苞桑者歟至其逾
月即位汲汲易儲南内深錮恩誼恝然終于輿疾齋宫
小人乘間邀利事起倉猝不克以令名終惜夫
