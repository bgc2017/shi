欽定四庫全書
明史卷五十六
大學士張廷玉等奉敕修
志第三十二
禮十
巡狩
皇長孫監國
迎接詔赦儀
進表箋儀
蕃王朝貢禮
蕃國遣使進表儀
庶人相見禮
巡狩之制永樂六年北巡禮部行直省凡有重事及四
夷來朝與進表者俱達行在所小事達京師啟聞車駕
將發奏告天地社稷太廟孝陵祭大江旗纛等神軷祭
於承天門緣塗當祭者遣官祭將至北京設壇祭北京
山川等神車駕至奏告天地祭境内山川扈從馬步軍
五萬侍從五府都督各一吏戶兵刑四部堂上官各一
禮工二部堂上官各二都察院堂上官一御史二十四
給事中十九通政大理太常光禄鴻臚堂上官共二十
翰林院内閣官三侍讀修撰典籍等官六六部郎官共
五十四餘不具載車駕將發宴郡臣賜扈從官及軍校
鈔至北京宴羣臣耆老賜百官及命婦鈔所過郡縣官
吏生員耆老朝見分遣廷臣覈守令賢否即加黜陟給
事御史存問高年賜幣帛酒肉嘉靖十八年幸承天先
期親告上帝於元極寳殿同日告皇祖及睿宗廟遣官
分告北郊及成祖以下諸廟社稷日月神祇駕出正陽
門后妃輦轎從錦衣衞設欽製武陣駕衞卒八千奉輿
輦執儀仗衞指揮前驅武重臣二員留守兵部尚書参
贊機務各賜敕行事分命文武重臣出督宣大薊州山
海關行九邊亦各賜敕皇城及京城諸門皆命文武大
臣各一員坐守設警備扈駕官軍六千駕發百官吉服
送於彰儀門外扈從官軍略如永樂時數先發在塗者
免朝參惟禮兵二部鴻臚太常科道紏儀官及光禄寺
從行過真定望祭北嶽帝常服從臣大臣及巡撫都御
史吉服行禮衞輝遣官祭濟瀆鈞州望祭中嶽滎澤祭
河禮如北嶽南陽遣祭武當山塗次古帝王聖賢忠臣
烈士祠墓遣官致祭撫按三司迎於境上至行宫吉服
朝見生員耆老俱三十里外迎所過王府親王常服候
駕隨至行宫冕服朝見賜宴宗室不許出至承天詣獻
皇帝廟謁告越四日行告天禮於龍飛殿丹陛上奉献
皇帝配更皮弁服詣國社稷及山川壇行禮次日謁顯
陵次日從駕官上表賀遂頒詔如儀回京親謝上帝皇
祖皇考分遣官告郊廟社稷羣臣行禮如初
東宫監國古制太子出曰撫軍守曰監國三代而下惟
唐太子監國結雙龍符而其儀不著永樂七年駕幸北
京定制凡常朝皇太子於午門左視事左右侍衞及各
官啟事如常儀若御文華殿承旨召入者方入凡内外
軍機及王府急務悉奏請有邊警即調軍勦捕仍馳奏
行在皇城及各門守衛皆增置官軍遇聖節正旦冬至
皇太子率百官於文華殿前拜表行十二拜禮表由中
門出皇太子由左門送至午門還宫百官導至長安右
門外文五品武四品以上及近侍官監察御史俱乘馬
導至三山門外以表授進奏官至期告天祝夀行八拜
禮其正旦冬至千秋節百官於文華殿慶賀如常儀凡
享太廟及社稷諸神之祭先期敕皇太子攝祭其祀典
神祇太常寺於行在奏聞遣官行禮凡四夷來朝循例
賜宴命禮部遣送行在所凡詔書至設龍亭儀仗大樂
百官朝服出三山門外奉迎皇太子冕服迎于午門前
至文華殿行五拜三叩頭禮升殿展讀使者捧詔置龍
亭中皇太子送至午門外禮部官置詔書雲輿中文武
二品以上官迎至承天門開讀如儀以鼓樂送使者詣
會同館使者見皇太子行四拜禮賜宴於禮部十二年
北征復定制常朝於文華殿視事文武啟事俱達北京
嘉靖十八年南巡命皇太子監國時太子幼命輔臣一
人居守軍國機務悉聽啟行
皇太孫監國永樂八年帝自北京北征時皇太子已監
國於南乃命皇長孫居北京監國時宣宗未冠及冠始
加稱皇太孫云其制每日皇長孫於奉天門左視事侍
衞如常儀諸司有事具啟施行若軍機及王府要務一
啟皇太子處分一奏聞行在所聖節設香案於奉天殿
行禮如常儀天下諸司表文俱詣北京四夷朝貢俱送
南京武選及官民有犯大者啟皇太子小者皇長孫行
之皇孫有犯啟皇太子所犯情重及謀逆者即時拘執
命皇親會問不服乃命公侯伯五府六部都察院大理
寺會皇親再問啟皇太子候車駕回京奏請處分
頒詔儀凡頒命四方有詔書有赦書有敕符丹符有制
諭手詔詔赦先於闕廷宣讀然後頒行敕符等則使者
齎付所授官秘不敢發開讀迎接儀各不同洪武二十
六年定頒詔儀設御座於奉天殿設寳案於殿東陳中
和韶樂於殿内設大樂於午門及承天門外設宣讀案
於承天門上西南向清晨校尉擎雲蓋於殿内簾前百
官朝服班承天門外公侯班午門外東西向皇帝皮弁
服升殿如儀禮部官捧詔書詣案前用寳訖置雲蓋中
校尉擎雲蓋由殿東門出大樂作自東陛降由奉天門
至金水橋南午門外樂作公侯前導迎至承天門上鳴
贊唱排班文武官就位樂作四拜樂止宣讀展讀官升
案稱有制衆官跪禮部官捧詔書授宣讀官宣訖禮部
官捧置雲蓋中贊禮唱俯伏興樂作四拜樂止舞蹈山
呼又四拜儀禮司奏禮畢駕興禮部官捧詔書分授使
者百官退嘉靖六年續定鴻臚官設詔案錦衣衞設雲
蓋盤於奉天殿内東别設雲盤於承天門上設綵輿于
午門外鴻臚官設宣讀案於承天門上百官入丹墀侍
立帝冕服升座如朝儀翰林院官捧詔書從至御座前
東立百官入班四拜出至承天門外贊頒詔翰林院官
捧詔書授禮部官捧至雲盤案上校尉擎雲蓋俱從殿
左門出至午門外捧詔置綵輿内公侯伯三品以上官
前導迎至承天門上宣讀贊拜俱如上儀禮部官捧詔
書授錦衣衛官置雲匣中以綵索繫之龍竿頒降禮部
官捧置龍亭内鼓樂迎至禮部授使者頒行隆慶六年
詔出至皇極門即奏禮畢駕還
迎接詔赦儀洪武中定凡遣使開讀詔赦本處官具龍
亭儀仗鼔樂出郭迎使者下馬奉詔書置龍亭中南向
本處官朝服行五拜禮衆官及鼓樂前導使者上馬隨
龍亭後至公𪠘門衆官先入文武東西序立候龍亭至
排班四拜使者捧詔授展讀官展讀官跪受詣開讀案
宣讀訖捧詔授朝使仍置龍亭中衆官四拜舞蹈山呼
復四拜畢班首詣龍亭前跪問皇躬萬福使者鞠躬答
曰聖躬萬福衆官退易服見使者並行兩拜禮復具鼓
樂送詔於官亭如有出使官在則先守臣行禮
進書儀惟實錄最重皇帝具袞冕百官朝服進表稱賀
其餘纂修書成則以表進重錄書及玉牒止捧進兹詳
載進實錄儀餘可推見云建文時太祖實錄成其進儀
無考永樂元年重修太祖實錄成設香案於奉天殿丹
陛正中表案於丹陛之東設寳輿於奉天門設鹵簿大
樂如儀史官捧實錄置輿中帝御殿如大朝儀百官詣
丹墀左右立鴻臚官引寳輿至丹陛上史官舉實錄置
於案遂入班鴻臚官奏進實錄序班舉實錄案以次由
殿中門入班首由左門入帝興序班以實錄案置于殿
中班首跪於案前贊史官皆跪序班并内侍官舉實錄
案入謹身殿置於中帝復座贊俯伏班首俯伏興復位
贊四拜贊進表序班舉表案由左門入置于殿中贊宣
表贊衆官皆跪宣訖俯伏興四拜進實錄官退於東班
百官入班鴻臚官奏慶賀各官四拜興贊有制史官仍
入班贊跪宣制云太祖高皇帝高皇后功德光華纂述
詳實朕心懽慶與卿等同之宣訖俯伏興三舞蹈又四
拜禮畢萬歷五年世祖實錄成續定進儀設寳輿香亭
表亭於史館前帝冕服御中極殿百官朝服侍班監修
總裁纂修等官朝服至館前監修官捧表置表亭中纂
修官捧實錄置寳輿中鴻臚官導迎用鼓樂繖蓋由會
極門下階至橋南由中道行監修總裁等官隨表亭後
由二橋行至皇極門實錄輿由中門入表亭由左門入
至丹墀案前監修官捧表置於案纂修官捧實錄置于
案俱侍立於石墀東内殿百官行禮訖帝出御皇極殿
監修總裁等官入進實錄進表俱如永樂儀次日司禮
監官自内殿送實錄下殿仍置寳輿中用繖蓋與監修
總裁官同送皇史宬尊藏
進表箋儀明初定制凡王府遇聖節及冬至正旦先期
陳設畢王冕服就位四拜詣香案前跪進表訖復位四
拜三舞蹈山呼又四拜百官朝服隨班行禮進中宫箋
儀如之惟不舞蹈山呼進皇太子箋王皮弁服行八拜
禮百官朝服隨班行禮凡進賀表箋皇子封王者于天
子前自稱曰第幾子某王某稱天子曰父皇陛下皇后
曰母后殿下若孫則自稱曰第幾孫某王某稱天子曰
祖父皇帝陛下皇后曰祖母皇后殿下若弟則自稱曰
第幾弟某封某稱天子曰大兄皇帝陛下皇后曰尊嫂
皇后殿下姪則自稱曰第幾姪某封某稱天子曰伯父
皇帝陛下叔父皇帝陛下皇后曰伯母皇后殿下叔母
皇后殿下若尊屬則自稱曰某封臣某稱天子曰皇帝
陛下皇后曰皇后殿下若從孫以下則稱從孫再從孫
三從孫某封某皆稱皇帝皇后曰伯祖叔祖皇帝陛下
伯祖母叔祖母皇后殿下至世宗時始令各王府表箋
俱用聖號不得用家人禮凡在外百官進賀表箋前一
日結綵於公廨及街衢文武官各齋沐宿本署清晨設
龍亭於庭中設儀仗鼓樂於露臺設表箋案於龍亭前
香案於表箋案前設進表箋官位于龍亭東鼓初嚴各
官具服次嚴班首具服詣香案前滌印用印訖以表箋
置於案退立幕次三嚴各官入班四拜班首詣香案前
贊跪衆官皆跪執事者以表箋跪受班首班首跪授進
表官進表官跪受置龍亭中班首復位各官皆四拜三
舞蹈山呼四拜金鼓儀仗鼓樂百官前導進表官在龍
亭後東至郊外置龍亭南向儀仗鼓樂陳立如前文武
官侍立班首取表箋授進表官進表官就於馬上受表
即行百官退
鄉飲酒禮記曰鄉飲酒之禮廢則争鬭之獄繁矣故儀
禮所記惟鄉飲之禮達於庶民自周迄明損益代殊而
其禮不廢洪武五年詔禮部奏定鄉飲禮儀命有司與
學官率士大夫之老者行於學校民間里社亦行之十
六年詔班鄉飲酒禮圖式於天下每歲正月十五日十
月初一日於儒學行之其儀以府州縣長吏為主以鄉
之致仕官有德行者一人為賓擇年高有德者為僎賓
其次為介又其次為三賓又其次為衆賓教職為司正
贊禮贊引讀律皆使能者前期設賓席於堂北兩楹之
間少西南面主席於阼階上西面介席於西介上東面
僎席於賓東南面三賓席於賓西南面皆專席不屬衆
賓六十以上者席於西序東面北上席多則設席於西
階北面東上僚佐席於東序西面北上設衆賓五十以
下者位於堂下西階之西當序東面北上賓多則又設
位於西階之南北面東上司正及讀律者位於堂下阼
階之南北面西上設主之贊者位於阼階之東西面北
上設主及僚佐以下次於東廊賓介及衆賓次於庠門
之外僎次亦在門外設酒尊於堂上東南隅加勺羃用
葛巾爵洗於阼階下東南篚一於洗西實以爵觶盥洗
在爵洗東設桌案於堂上下席位前陳豆於其上六十
者三豆七十者四豆八十者五豆九十者六豆堂下者
二豆主人豆如賓之數皆實以葅醢至期賓將及門執
事者進報曰賓至主人率僚屬出迎於門外主西面賓
以下皆東面三揖三讓而後升堂相向再拜升坐執事
者報僎至迎坐如前儀贊禮唱司正揚觶司正詣盥洗
位次諸爵洗位取觶於篚洗觶升自西階詣尊所酌酒
進兩楹之間北面立在坐者皆起司正揖僎賓以下皆
報揖司正乃舉觶言曰恭惟朝廷率由舊章敦崇禮教
舉行鄉飲非為飲食凡我長幼各相勸勉為臣竭忠為
子盡孝長幼有序兄友弟恭内睦宗族外和鄉里無或
廢墜以忝所生言畢贊禮唱司正飲酒飲畢揖報如初
司正復位僎賓以下皆坐贊禮唱讀律令執事舉律令
案於堂之中讀律令者詣案前北向立讀皆如揚觶儀
有過之人俱赴正席立聽讀畢復位贊禮唱供饌執事
者舉饌案至賓前次僎次介次主三賓以下各以次舉
訖贊禮唱獻賓主降詣盥洗及爵洗位洗爵酌酒至賓
前置於席稍退兩拜賓答拜又詣僎前亦如之主退復
位贊禮唱賓酬酒賓起僎從之詣盥洗爵洗位如儀至
主前置爵賓僎主皆再拜各就坐執事者於介三賓衆
賓以下以次斟酒訖贊禮唱飲酒或三行或五行供湯
三品畢唱禮唱徹饌在坐者皆興僎主僚屬居東賓介
三賓衆賓居西皆再拜贊禮唱送賓以次下堂分東西
行仍三揖出庠門而退里中鄉飲略同二十二年命凡
有過犯之人列於外坐同類者成席不許雜於善良之
中著為令
三曰賓禮以待蕃國之君長與其使者宋政和間詳定
五禮取周官司儀掌九儀賓客擯相詔王南鄉以朝諸
侯之義故以朝會儀列為賓禮按古之諸侯各君其國
子其民待以客禮可也不可與後世之臣下等兹改從
其舊而百官庶人相見之禮附焉
蕃王朝貢禮蕃王入朝其迎勞宴饗之禮惟唐制為詳
宋時蕃國皆遣使入貢所接見惟使臣而已明洪武二
年定制凡蕃王至龍江驛遣侍儀通贊二人接伴館人
陳蕃王座於廳西北東向應天府知府出迎設座於廳
東南西向以賓主接見宴畢知府還蕃王送於門外明
日接伴官送蕃王入會同館禮部尚書即館宴勞尚書
至蕃王服其國服相見宴饗迎送俱如龍江驛酒行用
樂明日中書省奏聞命官一員詣館如前宴勞侍儀司
以蕃王及從官具服於天界寺習儀三日擇日朝見設
蕃王及從官次於午門外蕃王拜位於丹墀中道稍西
從官在其後設方物案於丹墀中道東西知班二位於
蕃王拜位北引蕃王舍人二位於蕃王從官北鼓三嚴
百官入侍執事舉方物案蕃王隨案由西門入至殿前
丹墀西俟立皇帝服通天冠絳紗袍御殿蕃王及從官
各就拜位以方物案置拜位前贊四拜訖引班導蕃王
升殿宣方物官以方物狀由西陛升入殿西門内贊引
至御前贊拜蕃王再拜跪稱賀致詞宣方物官宣狀承
制官宣制訖蕃王俯伏興再拜出殿西門復位贊拜蕃
王及其從官皆四拜禮畢皇帝興蕃王以下出樂作樂
止皆如常見皇太子於東宫正殿設拜位於殿外皇太
子皮弁服升座蕃王再拜皇太子立受蕃王跪稱賀致
詞訖復位再拜皇太子答拜蕃王出其從官行四拜禮
見親王東西相向再拜王答拜俱就座王座稍北禮畢
揖而出見丞相三公大都督御史大夫皆鈞禮蕃王陛
辭如朝見儀不𫝊制中書省率禮部官送至龍江驛宴
如初二十七年四月以舊儀煩命更定凡蕃國來朝先
遣禮部官勞於會同館明日各具其國服如嘗賜朝服
者則服朝服於奉天殿朝見行八拜禮畢即詣文華殿
朝皇太子行四拜禮見親王亦如之王立受答後二拜
從官隨蕃王後行禮凡遇賓會蕃王居侯伯之下凡蕃
國遣使朝貢至驛遣應天府同知禮待明日至會同館
中書省奏聞命禮部侍郎於館中禮待如儀宴畢習儀
三日擇日朝見陳設儀仗及進表俱如儀承制官詣使
者前稱有制使者跪宣制曰皇帝問使者來時爾國王
安否使者答畢俯伏興再拜承制官稱有後制使者跪
宣制曰皇帝又問爾使者遠來勤勞使者俯伏興再拜
承制官復命訖使者復四拜禮畢皇帝興樂作止如儀
見東宫四拜進方物訖復四拜謁丞相大都督御史大
夫再拜獻書復再拜見左司郎中等皆鈞禮凡錫宴陳
御座於謹身殿設皇太子座於御座東諸王座於皇太
子下西向設蕃王座於殿西第一行東向設文武官座
於第二第三行東西向酒九行上食五次大樂細樂間
作呈舞隊蕃國從官坐於西廡下酒數食品同不作樂
東宫宴蕃王殿上正中設皇太子座設諸王座於旁東
西向蕃王座於西偏諸王之下東向三師賓客諭德位
於殿上第二行東西向蕃王徔官及東宫官位於西廡
東向北上和聲郎陳樂光禄寺設酒饌俱如謹身殿儀
或宰相請旨宴勞則設席於中書省後堂賓西主東設
蕃王從官及左右司官坐於左司教坊司陳樂於堂及
左司南楹蕃王至省門外省官迎入從官各從其後升
階就坐酒七行食五品作樂雜陳諸戲宴畢省官送至
門外都督府御史臺宴如之其宴蕃使禮部奉旨錫宴
於會同館館人設坐次及御酒案教坊司設樂舞禮部
官陳龍亭於午門外光禄寺官請旨取御酒置龍亭儀
仗鼓樂前導至館蕃使出迎于門外執事者捧酒由中
道入置酒於案奉旨官立於案東稱有制使者望闕跪
聽宣畢贊再拜奉旨官酌酒授使者北面跪飲畢又再
拜各就坐酒七行湯五品作樂陳戲如儀宴畢奉旨官
出使者送至門外皇太子錫宴則遣宮官禮待之省府
臺亦置酒宴會酒五行食五品作樂不陳戲
遣使之蕃國儀凡遣使賜璽綬及問遺慶弔自漢始唐
使外國謂之入蕃使宋謂之國信使明祖旣定天下分
遣使者奉詔書往諭諸國或降香幣以祀其國之山川
撫柔之意甚厚而不傷國體視前代為得凡遣使翰林
院官草詔至期陳設如常儀百官入侍皇帝御奉天殿
禮部官捧詔書尚寳司奏用寳以黃銷金袱裹置盤中
置於案使者就拜位四拜樂作止如儀承制官至丹陛
稱有制使者跪宣制曰皇帝敕使爾某詔諭某國爾宜
恭承朕命宣訖使者俯伏興四拜禮部官奉詔降自中
陛以授使者使者捧出午門置龍亭内駕興百官出使
者入蕃國境先遣人報於王王遣使遠接前期於國門
外公館設幄結綵陳龍亭香案備金鼔儀仗大樂又於
城内街巷結綵設闕亭於王殿上設香案於其前設捧
詔官位殿陛之東北宣詔展詔官以次南俱西向詔使
至迎入館王率國中官及耆老出迎於國門外行五拜
禮儀仗鼓樂導龍亭入使者隨之至殿上置龍亭於正
中使者立香案東蕃王位殿庭中北向衆官隨之使者
南向立稱有制蕃王以下皆四拜蕃王升自西階詣香
案前跪三上香俯伏興衆官同蕃王復位使者詣龍亭
前取詔書授捧詔官捧詔官捧詣開讀案授宣詔官宣
詔官受詔展詔官對展蕃王以下皆跪聽宣訖仍以詔
置龍亭蕃王以下皆俯伏興四拜三舞蹈復四拜凡拜
皆作樂禮畢使者以詔書付所司頒行蕃王與使者分
賓主行禮其賜蕃王印綬及禮物宣制曰皇帝敕使爾
某授某國王印綬爾其恭承朕命至蕃國宣制曰皇帝
敕使某持印賜爾國王某并賜禮物餘如儀
蕃國遣使進表儀洪武二年定所司於王宫及國城街
巷結綵設闕庭於殿上正中前設表箋案又前設香案
使者位於香案東捧表箋二人於香案西設龍亭於殿
庭南正中儀仗鼓樂俱備清晨司印者陳印案於殿中
滌印訖以表箋及印俱置於案王冕服衆官朝服詣案
前用印畢用黃袱裹表紅袱裹箋各置於匣中仍各以
黃袱裹之捧表箋官捧置於案引禮引王至殿庭正中
衆官位其後贊拜樂作再拜樂止正詣香案前跪衆官
皆跪三上香訖捧表官取表東向跪進王王授表以進
於使者使者西向跪受興置於案贊興王復位贊拜樂
作王與衆官皆四拜樂止禮畢捧表箋官捧表前行置
於龍亭中金鼓儀仗鼓樂前導王送至宫門外還衆官
朝服送至國門外使者皆行
品官相見禮凡官員揖拜洪武二十年定公侯駙馬相
見各行兩拜禮一品官見公侯駙馬一品官居右行兩
拜禮公侯駙馬居左答禮二品見一品亦如之三品以
下倣此若三品見一品四品見二品行兩拜禮一品二
品答受從宜餘品倣此如有親戚尊卑之分從行私禮
三十年令凡百官以品秩高下分尊卑品近者行禮則
東西對立卑者西高者東其品越二三等者卑者下尊
者上其越四等者則卑者拜下尊者坐受有事則跪白
凡文武官公聚各依品級序坐若資品同者照衙門次
第若王府官與朝官坐立各照品級俱在朝官之次成
化十四年定在外總兵巡撫官位次左右都督與左右
都御史並都督同知與副都御史並都督僉事與僉都
御史並俱文東武西伯以上則坐於左十五年重定都
御史係總督及提督軍務者不分左右副僉俱坐於左
總兵官雖伯亦坐於右凡官員相遇迴避洪武三十年
定駙馬遇公侯分路而行一品二品遇公侯駙馬引馬
側立須其過二品見一品趨右讓道而行三品遇公侯
駙馬引馬迴避遇一品引馬側立遇二品趨右讓道而
行四品遇一品以上官引馬迴避遇二品引馬側立遇
三品趨右讓道而行五品至九品皆視此遞差其後不
盡遵行文職雖一命以上不避公侯勲戚大臣而其相
迴避者亦論官不論品秩矣凡屬官見上司洪武二十
年定屬官序立於堂階之上總行一揖上司拱手首領
官答揖其公幹節序見上司官皆行兩拜禮長官拱手
首領官答禮凡官員公座洪武二十年定大小衙門官
員每日公座行肅揖禮佐貳官揖長官長官答禮首領
官揖長官佐貳官長官佐貳官拱手
庶人相見禮洪武五年令凡鄉黨序齒民間士農工商
人等平居相見及歲時宴會謁拜之禮幼者先施坐次
之列長者居上十二年令内外官致仕居鄉惟於宗族
及外祖妻家序尊卑如家人禮若筵宴則設别席不許
坐於無官者之下與同致仕官會則序爵爵同序齒其
與異姓無官者相見不須答禮庶民則以官禮謁見凌
侮者論如律二十六年定凡民間子孫弟姪甥婿見尊
長生徒見其師奴婢見家長久别行四拜禮近别行揖
禮其餘親戚長幼悉依等第久别行四拜禮近别行揖
禮平交同
