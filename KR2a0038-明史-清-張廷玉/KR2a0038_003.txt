欽定四庫全書
明史卷三
大學士張廷玉等奉勅修
本紀第三
太祖三
十五年春正月辛巳宴羣臣於謹身殿始用九奏樂景
川侯曹震定遠侯王弼下威楚路壬午元曲靖宣慰司
及中慶澂江武定諸路俱降雲南平己丑詔大辟囚皆
減死論乙未大祀天地於南郊庚戌命天下朝覲官各
舉所知一人二月壬子河決河南命駙馬都尉李祺振
之甲寅以雲南平詔天下閏月癸夘藍玉沐英克大理
分兵徇鶴慶麗江金齒俱下三月丙辰改國子學為國
子監庚午河決朝邑夏四月甲申遷元梁王巴咱爾斡
爾密及威順王子巴拜等家屬於耽羅丙戌詔天下通
祀孔子壬辰免畿内浙江江西河南山東稅糧四月乙
未置錦衣衛丙申殺大理寺卿李仕魯帝崇信沙門高
其官秩頗寄耳目仕魯諫不聽遂乞骸骨納笏帝前帝
大怒命武士捽搏之立死五月乙丑太學成釋奠於先
師孔子丙子廣平府吏王允道請開磁州鐵冶帝曰朕
聞王者使天下無遺賢不聞無遺利今軍器不乏而民
業已定無益於國且重擾民杖之流嶺南丁丑遣行人
訪經明行修之士秋七月乙夘河決滎澤陽武辛酉罷
四輔官乙亥傅友德沐英擊烏撒蠻大敗之八月丁丑
復設科取士三年一行為定制丙戌皇后馬氏崩己丑
命延安侯唐勝宗長興侯耿炳文屯田陜西丁酉以秀
才曾泰為戸部尚書辛丑命徵至秀才分六科試用九
月己酉吏部以經明行修之士鄭韜等三千七百餘人
入見令舉所知復遣使徵之賜韜等鈔尋各授布政使
參政等官有差庚午葬孝慈皇后於孝陵選僧侍諸王
冬十月丙子置都察院丙申錄囚甲辰徐達還是月廣
東羣盜平詔趙庸班師十一月戊午置殿閣大學士以
邵質吳伯宗宋訥吳沉為之十二月辛夘振北平被災
屯田士卒己亥命永城侯薛顯理山西軍務是年瓜哇
琉球烏斯藏占城入貢
十六年春正月乙夘大祀天地於南郊戊午命徐達鎮
北平二月丙申初命天下學校歲貢士於京師三月甲
辰召征南師還沐英留鎮雲南丙寅復鳳陽臨淮二縣
民繇賦世世無所與夏五月庚申免畿内各府田租六
月辛夘免畿内十二州縣養馬戸田租一年滁州免二
年秋七月分遣御史錄囚八月壬申朔日有食之九月
癸亥命申國公鄧鎮為征南將軍討龍泉山寇平之冬
十月丁丑召徐達等還十二月甲午刑部尚書開濟受
賂縱囚殺獄官滅口與侍郎王希哲等並坐誅是年琉
球占城西番打箭爐暹羅須文達那入貢
十七年春正月丁未大祀天地於南郊戊申命徐達鎮
北平壬戌命湯和巡視沿海諸城防倭三月戊戌朔頒
科舉取士式曹國公李文忠卒甲子大赦天下夏四月
壬午論平雲南功進封傅友德潁國公陳桓等侯者四
人大賚將士庚寅收陣亡遺骸增築國子學舍五月丙
寅涼州指揮宋晟討西番於額齊納敗之秋七月戊戌
禁内官預外事勅諸司毋通内官監文移癸丑詔百官
迎養父母者官給舟車丁巳免畿内今年田租之半庚
申錄囚壬戌盱眙人獻天書誅之八月丙寅河決開封
壬申決杞縣遣官塞之己丑蠲河南諸省逋賦冬十月
丙子河南北平大水分遣駙馬都尉李祺等振之閏月
癸丑詔天下刑獄刑部都察院詳議大理寺覆讞奏決
是月召徐達還十二月壬子蠲雲南逋賦是年琉球暹
羅安南占城入貢
十八年春正月辛未大祀天地於南郊癸酉朝覲官分
五等考績黜陟有差二月甲辰以久隂雨雷雹詔臣民
極言得失己未魏國公徐達卒三月壬戌賜丁顯等進
士及第出身有差詔中外官父母殁任所者有司給舟
車歸其喪著為令乙亥免畿内今年田租命天下郡縣
瘞暴骨丙子初選進士為翰林院承敕監六科庶吉士
己丑戸部侍郎郭桓坐盜官糧誅夏四月丁酉吏部尚
書余熂牒祭酒宋訥致仕坐專擅誅丙辰思州蠻叛命
湯和為征虜將軍周德興為副將軍帥師從楚王楨討
之六月戊申定外官三年一朝著為令秋七月甲戌封
王禑為高麗國王庚辰五開蠻叛八月庚戌命馮勝傅
友德藍玉備邊北平是月振河南水災冬十月己丑頒
大誥於天下癸夘詔馮勝還甲辰詔曰孟子𫝊道有功
名教歴年既久子孫甚微近有以罪輸作者豈禮先賢
之意哉其加意詢訪凡聖賢後裔輸作者皆免之是月
楚王楨信國公湯和討平五開蠻十一月乙亥蠲河南
山東北平田租十二月丙午詔有司舉孝廉癸丑麓川
平緬宣慰使思倫發反都督馮誠敗績千戸王昇死之
是年高麗琉球安南暹羅入貢
十九年春正月辛酉振大名及江浦水災甲子大祀天
地於南郊是月征蠻師還二月丙申耕耤田癸丑振河
南饑夏四月甲辰詔贖河南饑民所鬻子女六月甲辰
詔有司存問高年貧民年八十以上月給米五斗酒三
斗肉五斤九十以上歲加帛一匹絮一斤有田産者罷
給米應天鳳陽富民年八十以上賜爵社士九十以上
鄉士天下富民八十以上里士九十以上社士皆與縣
官均禮復其家鰥寡孤獨不能自存者歲給米六石士
卒戰傷除其籍賜復三年將校陣亡其子世襲加一秩
巖穴之士以禮聘遣丁未振青州及鄭州饑秋七月癸
未詔舉經明行修練達時務之士年六十以上者置翰
林備顧問六十以上於六部布按二司用之八月甲辰
命皇太子修泗州盱眙祖陵葬德祖以下帝后冕服九
月庚申屯田雲南冬十月壬申命官軍已亡子女幼或
父母老者皆給全俸著為令十二月癸未朔日有食之
是月命宋國公馮勝分兵防邊𤼵北平山東山西河南
民運糧於大寧是年高麗琉球暹羅占城安南入貢
二十年春正月癸丑命馮勝為征虜大將軍傅友德藍
玉副之率師征納克楚焚錦衣衛刑具以繫囚付刑部
甲子大祀天地於南郊二月壬午閱武乙未耕耤田三
月辛亥馮勝率師出松亭關城大寧寬河會州富峪夏
四月戊子江夏侯周德興築福建瀕海城練兵防倭六
月庚子臨江侯陳鏞從征失道戰沒癸夘馮勝兵踰金
山丁未納克楚降閏月庚申師還次金山都督濮英殿
軍遇納克楚潰軍伏發死之秋八月癸酉收馮勝將軍
印召還藍玉攝軍事命景川侯曹震屯田雲南品甸九
月戊寅封納克楚海西侯癸未置大寧都指揮使司丁
酉鄭國公常茂坐激散納克楚降軍安置龍州丁未命
藍玉為征虜大將軍延安侯唐勝宗武定侯郭英副之
北征沙漠是月城西寧冬十月戊申封朱夀為舳艫侯
張赫為航海侯是月馮勝罷歸鳳陽奉朝請十一月壬
午命普定侯陳桓靖寧侯葉昇屯田定邊姚安畢節諸
衛己丑湯和還凡築寧海臨山等五十九城十二月壬
申振登萊饑是年琉球安南高麗占城真臘朵安烏斯
藏入貢
二十一年春正月辛巳麓川蠻思倫𤼵入寇馬龍他郎
甸都督寗正擊敗之辛夘大祀天地於南郊甲午振青
州饑逮治有司匿不以聞者三月乙亥賜任亨泰等進
士及第出身有差丙戌振東昌饑甲辰沐英討思倫𤼵
敗之夏四月丙辰藍玉襲破元嗣君於捕魚兒海獲其
次子迪保努及妃主王公以下數萬人而還五月甲戌
朔日有食之六月甲辰信國公湯和歸鳳陽甲子命傅
友德為征南將軍沐英陳桓為左右副將軍帥師討東
川叛蠻秋七月戊寅安置廸保努於琉球八月癸丑徙
澤潞民無業者墾河南北田賜鈔備農具復三年丁夘
藍玉師還大賚北征將士戊辰封孫恪為全寧侯是月
御製八諭飭武臣九月丙戌秦晉燕周楚齊湘魯潭九
王來朝癸巳越州蠻阿資叛沐英會傅友德討之冬十
月丁未東川蠻平十二月壬戌進封藍玉涼國公是年
高麗占城琉球暹羅真臘賽瑪爾堪安南入貢詔安南
三歲一朝象犀之屬毋獻安南黎季犛弑其主煒
二十二年春正月丙戌改大宗正院曰宗人府以秦王
樉為宗人令晉王棡燕王棣為左右宗正周王橚楚王
楨為左右宗人丁亥大祀天地於南郊乙未傅友德破
阿資於普安二月己未命藍玉練兵四川壬戌禁武臣
預民事癸亥湖廣千戸夏得忠結九溪蠻作亂靖寧侯
葉昇討平之得忠伏誅是月阿資降三月庚午命傅友
德帥諸將分屯四川湖廣防西南蠻夏四月己亥徙江
南民田淮南賜鈔備農具復三年癸丑命魏國公徐允
恭開國公常昇等練兵湖廣甲寅徙元降王於耽羅是
月遣御史按山東官匿災不奏者五月辛夘置泰寧朵
顔福餘三衛於烏梁海秋七月傅友德等還八月乙夘
詔天下舉高年有德識時務者是月更定大明律九月
丙寅朔日有食之冬十一月丙寅命宣德侯金鎮等練
兵湖廣己夘思倫發入貢謝罪麓川平十二月甲辰周
王橚私居鳳陽坐擅棄其國遷雲南尋罷徙留居京師
命定遠侯王弼等練兵山西河南陜西是年高麗安南
占城暹羅真臘入貢元伊遜岱爾弑其主特古思特穆
爾而立琨特穆爾高麗廢其主禑又廢其主昌安南黎
季犛復弑其主日焜
二十三年春正月丁夘命晉王棡燕王棣帥師征元丞
相耀珠太尉鼐爾布哈征虜前將軍潁國公傅友德等
皆聽節制己夘大祀天地於南郊庚辰貴州蠻叛延安
侯唐勝宗討平之乙酉命齊王榑帥師從燕王棣北征
贛州賊為亂命東川侯胡海充總兵官普定侯陳桓靖
寧侯葉昇為副將討平之命唐勝宗督貴州各衛屯田
二月戊申藍玉討平西番叛蠻丙申耕耤田癸亥河決
歸德發諸軍民塞之三月癸巳燕王棣師次伊都耀珠
等降夏四月丙申吉安侯陸仲亨等坐胡惟庸黨下獄
潭王梓自焚死梓妃都督於顯女顯坐胡惟庸黨誅梓
疑懼與妃皆自焚閏月甲戌詔百官期服毋奔喪丙子
藍玉平施南忠建叛蠻五月甲午遣諸公侯還里賜金
幣有差乙夘追論胡惟庸黨賜太師韓國公李善長死
陸仲亨等皆坐誅作昭示姦黨錄布告天下六月乙丑
藍玉遣鳳翔侯張龍平都勻散毛諸蠻庚寅授耆民有
才德知典故者官秋七月壬辰河決開封振之癸己崇
明海門風雨海溢遣官振之發民二十五萬築隄八月
壬申詔毋以吏卒充選舉藍玉還是月振河南北平山
東水災九月庚寅朔日有食之冬十月己夘振湖廣饑
十一月癸丑免山東被災田租十二月癸亥令殊死以
下囚輸粟北邊自贖壬申罷天下歲織文綺是年默拉
哈瑪爾高麗占城真臘琉球暹羅入貢
二十四年春正月癸夘大祀天地於南郊戊申以潁國
公傅友德為征虜將軍定遠侯王弼武定侯郭英副之
備北平邊丁巳免山東田租二月壬申耕耤田三月戊
子朔日有食之命魏國公徐輝祖曹國公李景隆涼國
公藍玉等備邊陜西乙未命靖寧侯葉昇練兵甘肅丁
酉賜許觀等進士及第出身有差夏四月辛未封皇子
㮵為慶王權寧王楩岷王橞谷王松韓王模瀋王楹安
王桱唐王棟郢王㰘伊王癸未燕王棣督傅友德諸將
出塞敗敵而還五月戊戌命漢衛谷慶寧岷六王練兵
臨清六月己未詔廷臣參考歴代禮制更定冠服居室
器用制度甲子久旱錄囚秋七月庚子徙富民實京師
辛丑免畿内官田租之半八月乙夘秦王樉以怨望召
還京師乙丑命皇太子巡撫陜西乙亥都督僉事劉真
宋晟討哈瑪爾敗之九月乙酉遣使諭西域是月倭寇
雷州百戸李玉鎮撫陶鼎戰死冬十月丁巳免北平河
間被水田租十一月甲午五開蠻叛都督僉事茅鼎討
平之庚戌皇太子還京師晉王棡来朝辛亥振河南水
災十二月庚午周王橚復國辛巳阿資復叛都督僉事
何福討降之是年天下郡縣賦役黃冊成計戸千六十
八萬四千四百三十五丁五千六百七十七萬四千五
百六十一琉球暹羅巴什伯里賽瑪爾堪入貢以占城
簒逆却之
二十五年春正月戊子周王橚來朝庚寅河決陽武發
軍民塞之免被水田租乙未大祀天地於南郊何福討
都勻畢節諸蠻平之辛丑宥死罪囚輸粟塞下壬寅晉
王棡燕王棣楚王楨湘王柏来朝二月戊午召曹國公
李景隆等還京師命靖寧侯葉昇等練兵於河南及臨
鞏甘涼延慶都督茅鼎等平五開蠻丙寅耕耤田庚辰
詔天下衛所軍以十之七屯田三月癸未命馮勝等十
四人分理陜西山西河南諸衛軍務庚寅改封豫王桂
為代王漢王楧為肅王衛王植為遼王夏四月壬子命
涼國公藍玉征罕東癸丑建昌衛指揮伊嚕特穆爾叛
指揮魯毅敗之丙子皇太子標薨戊寅命都督聶緯徐
司馬瞿能討伊嚕特穆爾俟藍玉還並聽節制五月辛
巳藍玉至罕東寇遁遂趨建昌己丑振陳州原武水災
六月丁夘西平侯沐英卒於雲南秋七月庚辰秦王樉
復國癸未指揮瞿能敗伊嚕特穆爾於雙狼寨丁丑改
詹事院為詹事府八月己未江夏侯周德興坐帷薄不
修誅丁夘命馮勝傅友德帥開國公常昇等分行山西
籍民為軍屯田於大同東勝立十六衛甲戌給公侯歲
禄歸賜田於官丙子靖寧侯葉昇坐胡惟庸黨誅九月
庚寅立皇孫允炆為皇太孫高麗李成桂幽其主瑶而
自立以國人表来請命詔聽之更其國號曰朝鮮冬十
月乙亥沐春襲封西平侯鎮雲南十一月甲午藍玉禽
伊嚕特穆爾誅之召玉還十二月甲戌以宋國公馮勝
潁國公傅友德等兼東宫師保官閏月戊戌命馮勝為
總兵官傅友德副之練兵山西河南兼領屯衛是年琉
球中山山南高麗哈瑪爾入貢
二十六年春正月戊申免天下耆民來朝辛酉大祀天
地於南郊二月丁丑命晉王棡統山西河南軍出塞召
馮勝傅友德常昇王弼等還乙酉蜀王椿來朝涼國公
藍玉以謀反并鶴慶侯張翼普定侯陳桓景川侯曹震
舳艫侯朱夀東莞伯何榮吏部尚書詹徽等皆坐誅己
丑頒逆臣錄於天下庚寅耕耤田三月辛亥命代王桂
率護衛兵出塞聽晉王節制長興侯耿炳文練兵陜西
丙辰命馮勝傅友德備邊山西北平其屬衛將校悉聽
晉王燕王節制庚申詔二王軍務大者始以聞壬戌會
寧侯張溫坐藍玉黨誅夏四月乙亥孝感饑遣使乘𫝊
發倉貸之詔自今遇歲饑先貸後聞著為令戊子周王
橚來朝庚寅旱詔羣臣直言得失省獄囚丙申以安南
擅廢立絶其朝貢秋七月甲辰朔日有食之戊申選秀
才張宗濬等隨詹事府官分直文華殿侍皇太孫八月
秦晉燕周齊五王來朝九月癸丑代肅遼慶寧五王来
朝赦胡惟庸藍玉餘黨冬十月丙申擢國子監生六十
四人為布政使等官十二月頒永鑑錄於諸王是年琉
球瓜哇暹羅入貢
二十七年春正月乙夘大祀天地於南郊辛酉命李景
隆為平羌將軍鎮甘肅發天下倉榖貸貧民三月庚子
賜張信等進士及第出身有差辛丑命魏國公徐輝祖
安陸侯吳傑備倭浙江庚戌詔課民樹桑棗木棉甲子
詔工部以四方底平收藏甲兵示不復用秋八月甲戌
命吳傑及永定侯張銓率致仕武臣備倭廣東乙亥遣
國子監生分行天下督吏民修水利丙戌階文軍亂命
都督寗正為平羌將軍討之九月命徐輝祖節制陜西
沿邊諸軍冬十一月乙丑賜潁國公傅友德死藍玉既
誅定遠侯王弼與友德語皆自危帝聞之賜死阿資復
叛西平侯沐春擊敗之十二月乙亥賜定遠侯王弼死
是年烏斯藏琉球𬗟朵甘瓜哇賽瑪爾堪朝鮮入貢安
南入貢却之
二十八年春正月丙午階文寇平命寗正以兵從秦王
樉征洮州叛番丁未大祀天地於南郊甲子西平侯沐
春擒斬阿資越州平是月周王橚晉王棡率河南山西
諸衛軍出塞築城屯田燕王棣帥總兵官周興出遼東
塞二月丁夘賜宋國公馮勝死己丑諭戸部編民百戸
為里婚姻死喪疾病患難里中富者助財貧者助力春
秋耕穫通力合作以教民睦六月壬申詔諸土司皆立
儒學辛巳周興等自開原追敵至布達密城不及而還
己丑御奉天門諭羣臣曰朕起兵至今四十餘年灼見
情偽懲創奸頑或法外用刑本非常典後嗣止循律與
大誥不許用黥刺剕劓閹割之刑臣下敢以請者寘重
典又曰朕罷丞相設府部都察院分理庶政事權歸於
朝廷嗣君不許復立丞相臣下敢以請者寘重典皇親
惟謀逆不赦餘罪宗親會議取上裁法司祇許舉奏毋
得擅逮勒諸典章永為遵守秋八月丁夘命都督楊文
為征南將軍指揮韓觀都督僉事宋晟副之討龍州土
官趙宗夀戊辰信國公湯和卒辛巳趙宗夀伏罪来朝
楊文移兵討奉議南丹叛蠻九月丁酉免畿内山東秋
糧庚戌頒皇明祖訓條章於中外後世有言更祖制者
以奸臣論十一月乙亥奉議南丹蠻悉平十二月壬辰
詔河南山東桑棗及二十七年後新墾田毋徵稅是年
朝鮮琉球暹羅入貢
二十九年春正月壬申大祀天地於南郊二月癸夘征
虜前將軍胡冕討郴桂蠻平之辛亥命燕王帥師巡大
寧周世子有燉帥師巡北平關隘三月辛酉楚王楨湘
王柏来朝甲子燕王敗敵於察察爾山又追敗之于烏
蘭哈達城而還秋八月丁未免應天太平五府田租九
月乙亥召致仕武臣二千五百餘人入朝大賚之各進
秩一級是年琉球安南朝鮮烏斯藏入貢
三十年春正月丙辰命耿炳文為征西將軍郭英副之
巡西北邊丙寅大祀天地於南郊丁夘置行太僕寺於
山西北平陜西甘肅遼東掌馬政己巳命左都督楊文
屯田遼東己夘改太常光禄二司為寺改儀禮司為鴻
臚寺是月沔縣盜起詔耿炳文討之二月庚寅水西蠻
叛命都督僉事顧成為征南將軍討平之三月癸丑賜
陳䢿等進士及第出身有差庚辰古州蠻叛龍里千戸
吳得鎮撫井孚戰死夏四月己亥命都指揮齊讓為平
羌將軍討之壬寅水西蠻平五月壬子朔日有食之乙
夘命楚王楨湘王柏帥師討古州蠻六月辛巳策試禮
部下第舉人賜韓克忠等進士出身有差己酉駙馬都
尉毆陽倫坐販私茶賜死秋八月丁亥河決開封甲午
命李景隆為征虜大將軍練兵河南九月庚戌漢沔寇
平戊辰麓川平緬土酋刀幹孟逐其宣慰使思倫發以
叛乙亥命都督楊文為征虜大將軍代齊讓冬十月戊
子停遼東海運辛夘命耿炳文練兵陜西乙未重建國
子監先師廟成十一月癸酉命沐春為征虜前將軍都
督何福等副之討刀幹孟是年琉球占城朝鮮暹羅烏
斯藏尼博囉入貢
三十一年春正月壬戌大祀天地於南郊乙丑遣使之
山東河南課耕二月乙酉倭寇寧海指揮陶鐸擊敗之
辛丑古州蠻平召楊文還甲辰都督僉事徐凱討平麽
些蠻夏四月庚辰廷臣以朝鮮屢生釁隙請討不許五
月丁未沐春擊刀幹孟大敗之甲寅帝不豫戊午命都
督楊文從燕王棣武定侯郭英從遼王植備禦開平俱
聽燕王節制閏月癸未帝疾大漸乙酉崩于西宫年七
十有一詔曰朕膺天命三十有一年憂危積心日勤不
怠務有益于民顧起自寒微無古人之博知好善惡惡
不及遠矣今得萬物自然之理其奚哀念之有皇太孫
允炆仁明孝友天下歸心宜登大位内外文武臣僚同
心輔政以安吾民喪祭儀物毋用金玉孝陵山川因其
故無改作天下臣民哭臨三日皆釋服毋妨嫁娶諸王
臨國中毋至京師諸不在令中者推此令從事辛夘葬
孝陵諡曰高皇帝廟號太祖永樂元年諡神聖文武欽
明啟運俊德成功統天大孝高皇帝嘉靖十七年增謚
開天行道肇紀立極大聖至神仁文義武俊德成功高
皇帝帝天授智勇統一方夏當肇造之初沉幾觀變次
第經略綽有成算嘗與諸臣論取天下之略曰朕遭時
喪亂初起鄉土本圖自全及渡江以来觀羣雄所為徒
為生民之患而張士誠陳友諒尤為巨蠧士誠恃富友
諒恃強朕獨無所恃惟不啫殺人布信義行節儉與卿
等同心共濟初與二寇相恃士誠尤逼近或謂宜先擊
之朕以友諒志驕士誠器小志驕則好生事器小則無
遠圖故先攻友諒鄱陽之役士誠卒不能出姑蘇一步
以為之援向使先攻士誠浙西負固堅守友諒必空國
而来吾腹背受敵矣二寇既除北定中原所以先山東
次河洛止潼關之兵不遽取秦隴者蓋庫庫特穆爾李
思齊張思道皆百戰之餘未肯遽下急之則併力一隅
猝未易定故出其不意反旆而北燕都既舉然後西征
張李望絶勢窮不戰而克然庫庫特穆爾猶力抗不屈
向令未下燕都驟與角力勝負未可知也帝之雄才大
略料敵制勝率類此故能勘定禍亂以有天下語云天
道後起者勝豈偶然哉
贊曰太祖以聰明神武之資抱濟世安民之志乘時應
運豪傑景從勘亂摧強十五歲而成帝業崛起布衣奄
奠海宇西漢以後所未有也懲元政廢弛治尚嚴峻而
能禮致耆儒考禮定樂昭揭經義尊崇正學加恩勝國
澄清吏治修人紀崇風教正後宫名義内治肅清禁宦
竪不得干政五府六部官職相維置衛屯田兵食俱足
武定禍亂文致太平太祖實身兼之至於雅尚志節聽
蔡子英北歸晚歲憂民益切嘗以一歲開支河暨塘堰
數萬以利農桑備旱潦用此子孫承業二百餘年士重
名義閭閻充實至今苖裔蒙澤尚如東樓白馬世承先
祀有以哉
明史卷三
