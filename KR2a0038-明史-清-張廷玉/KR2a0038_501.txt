欽定四庫全書
明史卷三百九考證
李自成傳喬應甲為陜西廵撫朱童蒙為延綏廵撫貪
黷不詰盗盗由是始(臣)嚴福按綏寇紀略陜西喬
應甲貪婪狂易法紀廢弛有道臣袁養和被劫請捕
盗應甲反脅取養和千金延撫朱童蒙朘削軍廪助
三殿大工兵民側目謹附考
李自成傳自成乃與兄子往從迎祥(臣)嚴福按綏寇
紀略自成妻韓氏故娼也與縣役盖君祿通自成殺
淫者偕李過亡命甘州投甘督梅之焕所部參將王
國為兵國奉調遣過金縣兵譁自成縛縣令索餉并
殺國遂反會高迎祥自號闖王自成往從之
李自成傳金堂典史潘夢科(臣)嚴福按忠義傳作潘
孟科與此互異
張獻忠傳文燦受其降(臣)嚴福按綏寇紀略獻忠既
降文燦責賂黃金蹏&KR1153;千珠琲盈斗他瓌貨累萬萬
而獻忠偏將韓城人薛姓者首輔薛國觀之子姪行
也走一騎出入國觀府中且徧見權貴人自國觀以
下無不受其賂者
張獻忠傳推官鄺曰廣(臣)嚴福按明紀事本末作酈
曰廣
明史卷三百九考證
