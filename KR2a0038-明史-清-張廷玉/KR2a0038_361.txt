欽定四庫全書
明史卷二百三十九
大學士張廷玉等奉敕修
列傳第一百二十七
張臣(子承廕孫應昌全昌德昌)董一元(王保)
杜桐(弟松孫文煥孫弘域)蕭如薰
達雲(尤繼先)官秉忠
柴國柱李懷信
張臣榆林衛人起行伍為隊長蹻捷精悍搏戰好䧟堅
從千總劉朋守黃甫川朋遇寇喪馬被圍臣單騎馳救
射中其魁奪馬載朋歸由此知名旋代朋職屢戰跨馬
梁李家溝高家堡田家梁西紅山並有功遷宣府膳房
堡守備寇嘗大入環攻堡欲生得臣臣召麾下酌水為
酒歡呼歌飲寇莫測所為不敢登臣夜决圍出取他道
以歸上官壯之擢延綏入衛遊擊將軍隆慶元年九月
土默特大入昌黎撫寧樂亭盧龍騎至灤河諸將莫敢
戰臣獨勒兵赴之遼帥王治道曰敵衆我寡往必無利
臣不顧率所部千人擐甲直馳呼聲震山谷寇以數騎
嘗奮前斬之追至棒槌崖斬首百十餘級墜崖死傷者
無筭事寧薊鎮諸將悉獲罪臣以功增秩二級無何寇
潛入場子嶺参將吴昂被殺命臣代之尋進副總兵領
總督標下事改守薊鎮西協萬歷初錄秋防功進署都
督僉事綽滿潛入古北口参將苑宗儒追至十八盤山
戰歿餘衆被圍臣急偕遊擊高廷禮等馳救寇始去坐
鐫一秩五年春以總兵官鎮守寧夏順義王諳逹報怨衛
拉特欲取道賀蘭臣不可諳達恚語不遜臣夜決漢唐
二渠水道不通復陳兵赤水口諳達乃從山後去三歲
互市毋敢譁者閱邊給事中以苛禮責望劾罷之十一
年小阿布呼犯黑峪關守將陳文治以下俱逮繫詔起
臣副總兵駐守馬蘭峪會朵顔長安屢擾邊薊鎮總兵
官楊四畏不能禦乃調四畏保定而徙臣代之長安雅
憚臣使其從母圖幹妻棟固欵關乞降乃撫賞如初孟
克章者諳達弟婁巴圖棄妾葉磋與小阿布呼犯黑峪
關罷歲賞既納欵復猖獗以謾詞報邊臣而令大必濟
代為謝罪大必濟者順義王徹辰汗棄妾葉沁等測其
詐令將士出塞捕二十三人繋之獄令還我被掠人孟
克章以所愛者五人在俘中許獻還所掠親叩關索故
賞臣等并召大必濟入演武場譙責甚厲兩婦叩頭請
死乃貸之先後獻還八十餘人中有被拘數十年者臣
以功紀錄優叙尋進署都督同知召僉書左府事出為
陕西總兵官鎮守固原十八年春移鎮甘肅浩爾齊犯
洮河布色圖將往助之其母泣沮不從遂擕妻女行由
永昌宋家莊穴牆入臣逆戰水泉三道溝手格殺數人
奪其坐纛布色圖及其黨綽和爾並中流矢走臣亦被
創將士斬級以百數生獲其愛女及牛馬羊萬八百有
竒布色圖仰天大慟曰傷哉我女悔不用母言以至此
也自是不敢歸巢與宰桑匿西海已属宰桑謝罪其母
及順義王亦代為言乃還其女而使歸套臣以功進秩
為真時諸部長桀驁甚經略鄭洛專主欵臣以為不足
恃上書陳八難五要大略云邊薄兵寡餉絀寇驕諸部
順逆難明宜復額兵嚴勾卒足糧餉分敵勢明賞罰且
以創重乞歸帝不許後二年謝病去臣更歴四鎮名著
塞垣為一時良將子承廕由父廕積功至延綏副總兵
勇而有謀尤精騎射數鏖戰未嘗挫䘐萬歷三十七年
代王威為延綏總兵官沙津及孟克什勒數犯邊是年
冬復犯波羅神木承廕邀郤之追斬八十餘人沙津欲
修貢守臣惡其反覆拒之益徙近邊以數千騎犯雙山
堡承廕擊走之俘斬百二十有竒四十年沙津復入塞
承廕遮擊之嚮水斬首百七十餘級積前功進署都督
同知世廕本衛副千戶是歲遼東總兵官麻貴罷敕承
廕馳代之莽錦諸部近寧前守將祖大夀間出獵被圍
曹莊將士死者二百三十人被掠者六百餘人大夀以
數騎免事聞論死承廕初抵任獲免烏克等犯中後所
拒斬其二長餘走出塞時呼爾敦圖綽哈努圖克濟賽
逼處遼境無歲不犯邊承廕未至時呼爾敦圖以三萬
騎犯穆家堡参將郎名忠等遏斬其四十餘騎及再舉
守將梁汝貴襲破其營已而奈曼諸部連犯中後所連
山驛副總兵李繼功力戰殪其魁徐引去自是呼爾敦
圖所属古英阿哈等三十餘部悉奉約束遼西得少安
承廕旋以病去甫歲餘起守薊鎮未至復改鎮遼東四
十六年四月我
太祖高皇帝起兵拔撫順廵撫李維翰趣承廕赴援承廕急率
副將頗廷相参將蒲世芳遊擊梁汝貴等諸營並發次撫
順承廕據山險分軍三立營浚濠布列火器甫交鋒
大清兵蹴之大潰承廕世芳皆戰死廷相汝貴已潰圍
出見失主將亦陷陣死將士死者萬人生還者十無一
二舉朝震駭既而撫安三岔兒白家衝三堡連失詔逮
維翰贈承廕少保左都督立祠曰精忠世廕指揮僉事
廷相以下贈廕有差承廕子應昌全昌德昌應昌嗣祖
臣職當為指揮僉事以父陣亡增三秩為都司僉書經
略楊鎬用為左翼遊擊四路出師使從李如栢天啟元
年遷大同井坪参將調延綏二年秋河套入犯不能禦
免歸督師孫承宗召置麾下命駐錦州承宗去高第盡
撤松錦守具應昌亦歸崇禎二年總督楊鶴檄應昌署
定邊鎮將事河套入寇擊斬百二十餘級擢昌平副總
兵鶴遂薦應昌以副將鎮定邊四年春神一元陷保安
應昌偕左光先破斬一元其弟一魁代領其衆圍慶陽
應昌及杜文煥趨戰圍始解巴扎納圍米脂應昌偕王
承恩擊走之楊鶴撫一魁處之寧塞而殺其黨茹成名
賊黨張孟金黃友才懼挟一魁以叛延綏巡撫張福&KR0008;
令應昌及馬科擊之斬首千七百餘級友才走一魁守
不下其冬洪承疇代鶴命参政戴君恩總兵曹文詔同
應昌討之數敗賊賊棄城走文詔偕應昌擊敗之駙馬
溝明年春應昌禽友才混天猴陷宜君鄜州襲靖邊應
昌追敗之射傷賊將白廣恩八月山西總兵官馬士麟
病免擢應昌都督僉事代之言者謂寧武卒善逃宜令
應昌率所部三千人以從報可王之臣陷臨縣其地倚
黃雲山榆林河水出焉入於黃河城三面峭壁西阻水
巡撫許鼎臣總督張宗衡督兵攻賊與土寇田福田科
等相倚久不拔會王自用陷遼州逼會城鼎臣還專以
恢復責應昌六年春賊約福劫官軍撫標中軍陳國威
因偽稱之臣往逆斬福頭懸城下急擊賊始降應昌在
關中威名甚著及是選愞逗撓務與賊相避總督宗衡
五檄之不赴奏諸朝限應昌與文詔三月平賊應昌避
賊不擊殺良民冒功為廵按御史李嵩兵科祝世美所
劾帝乃遣近侍為應昌内中軍七月部卒潰鳴謙驛監
視中官劉允中劾其避賊帝猶貸之令會𠞰畿南賊久
之擊賊平山偽報首功連為允中及巡按御史馮明玠
真定巡撫周堪賡所劾帝令圖功自贖七年春追賊靈
寳稍有功已擊賊均州五嶺山敗績身中一矢退還河
南其弟全昌為宣府總兵官宣府有警令應昌援又無
功命解職候勘八年洪承疇出師河南令率私家士馬
以從三月抵信陽會賊大入秦承疇命應昌及鄧玘尤
翟文防漢江南北玘死承疇以賊必由鳳縣棧道直入
略陽改命應昌翟文自鄖陽轉赴興安漢中以會左光
先趙光遠諸軍至六月艾萬年曹文詔相繼戰歿賊盡
趨西安承疇急檄應昌及光先還救八月李自成陷咸
陽越二日應昌光先兵至擊斬四百四十餘級獲軍師
一人及全昌兵敗陷賊其潰卒歸關中掠沿河州縣山
西巡撫吴甡請令應昌收置麾下應昌已得疾不能軍
無何卒全昌由廕叙歴官靈州参將崇禎四年與同官
趙大允擊點燈子於中部連戰郃陽韓城首功功多巡
撫練國事請加二將副將銜大允駐耀州富平間扼賊
西路全昌駐韓城郃陽間扼賊東路五年七月代應昌
為定邊副總兵曹文詔追賊隴州平鳳界全昌及馬科
率千人應之珍滅殆盡明年五月擢署都督僉事充總
兵官鎮守宣府應昌方鎮山西兄弟接壌為大帥明年
七月
大清兵西征察罕旋師入其境攻圍龍門新城赤城克
保安州薄鎮城全昌嬰城固守已而
大清兵西行全昌進兵應州帝以其孤軍敕吴襄尤世
威赴援不應全昌至渾源以捷聞還軍葛峪羊房口襄
等復不援八月
大清兵再入其境閏八月四日克萬全右衛他城堡多
失守既解嚴兄應昌以罪解職命全昌并將其軍兵科
常自裕言文臣張宗衡等重論而武臣輕貸非法於是
全昌與文詔並戍邊用山西巡撫吴甡請命全昌文詔
為援𠞰總兵官與猛如虎等大破高加計八年春會洪
承疇於汝寧擊敗汝州賊俄西入關與祖大弼敗賊涇
陽未幾敗賊醴泉五月與賀人龍敗老回回於秦王嶺
尋解鳳翔圍走賊秦州敗之張家川已而都司田應龍
張應龍戰死艾萬年曹文詔相繼歿官軍益衰賊盡趨
西安承疇急檄全昌及曹變蛟先赴渭華格其前親督
軍尾其後却賊紅鄉溝賊乃南入商雒承疇又命全昌
及趙光遠提兵三千截潼關大峪口部卒大譁闌入榮
澤劫庫殺人河南巡撫元默請急援盧氏不聽光遠擅
歸關中全昌迤邐至穎州九月中追蝎子塊於沈邱瓦
店戰敗被執賊挟之攻蘄黃金昌因代賊求撫總理盧
象昇不許責全昌喪師辱國曰賊果欲降可滅其黨示
信賊不聽命久之全昌脱歸謁象昇陽和象昇令募兵
山陕尋薦之朝令赴軍前立功帝不許十年四月以楊
嗣昌言逮付法司謫戍邊衛德昌崇禎初為清水營守
備三年夏𠞰王嘉胤被傷坐奪官久之起歴保定参將
連破土寇仁義王十四年春總督楊文岳命從虎大威
以五千人援開封不敢進其冬擢保定副總兵仍從文
岳數有功十六年卒贈特進榮祿大夫左都督
董一元宣府前衛人父暘嘉靖中為宣府遊擊將軍諳
達犯滴水崖力戰死贈官錫廕春秋世祝兄一奎都督
僉事歴鎮山西延綏寧夏三邊以勇敢著一元勇如兄
而智略過之嘉靖時歴薊鎮遊擊將軍土默特哈斯垣
等以萬餘騎犯一片石總兵胡鎮禦之一元功最超俸
三級遷石門寨参將隆慶初破敵棒槌崖功復最再進
二級遷副總兵駐防古北口移守宣府萬歷十一年以
都督僉事為昌平總兵官尋徙宣府十五年徙薊州久
之劾罷鄭洛經略洮河命一元練兵西寧浩爾齊入犯
一元擊之西川多所斬獲尋以副總兵協守寧夏擢延
綏總兵官巴拜之亂套中諸部長悉助之一元乘其西
掠輕騎搗圖們巢獲首功百三十驅其畜産而還寇内
掠引去進署都督同知入為中府僉事遼東自李成梁
後代以楊紹勲一歲三失事尤繼先繼之半歲病去廷
議擇帥乃以命一元泰寧蘇巴爾噶為官軍所殺其次子
巴圖爾常欲復讐從父綽哈及姑壻呼達助之勢益強
西部布延台吉故察罕土默特子也部衆十餘萬與巴
圖爾東西相倚數侵邊至是布延合伊克輝章諾穆岱
諸部聲犯廣寧而巴圖爾以綽哈呼達努圖克巴雅爾
之衆營舊遼陽將入掠鎮武錦義一元與巡撫李化龍
策曰布延雖衆然去邊遠特患巴圖爾及綽哈耳今其
衆不過萬騎破之則西部將不戰走乃遣副將孫守廉
馳右屯禦西部而親將大軍匿鎮武外為空營待之寇
馳入營大笑以為怯乃深入官軍忽從中起奮呼陷陣
自午至酉寇大奔逐北七十餘里至白沙堝俘斬五百
四十有竒獲馬駝二千計巴雅爾中矢死巴圖爾亦傷
餘衆終夜馳天明駐馬環哭其明日布延台吉入右屯
攻五日夜守廉等固守乃引去時二十二年十月也捷
聞帝大喜祭告郊廟宣捷行賞進一元左都督加太子
太保廕本衛世指揮使兵部尚書石星以下亦進秩有
差巴雅爾最慓悍諸部倚以為強嘗誘殺慶雲守備王
鳳翔坐革歲賞至是被殱諸部為奪氣其部下遂納欵
巴圖爾綽哈及布延台吉昭托爾岱青復臨邊駐牧期
以明年正月略遼瀋東西一元慮歲晏不備為寇所乘
乃先西巡以遏其鋒化龍亦留弱卒廣寧數西發以疑
寇一元提健卒踏冰渡河監軍楊鎬與之俱度墨山天
大雪將士氣益奮行四百里三日夜乃抵其巢斬首百
二十級獲牛馬甲仗無筭全師而還巴圖爾以鎮武創
重嘆曰我竟不獲報父讐乎未幾死其衆散亂諸部悉
遠遁一元以功進世廕二秩久之以病歸命王保代朝
鮮再用師詔一元隸總督邢玠麾下参贊軍事尋代李
如梅為禦倭總兵官時兵分四路一元由中路禦石曼
子於泗州先拔晉州下望晉乘勝濟江連毁永春昆陽
二寨賊退保泗州老營攻下之遊擊盧得功陣歿前逼
新寨寨三面臨江一面通陸引海為濠海艘泊寨下千
計築金海固城為左右翼一元分馬步夹攻步兵遊擊
彭信古用大棓擊寨碎其數處衆軍進逼賊濠毁其柵
忽營中礮裂煙焰漲天賊乘勢衝擊固城援賊亦至騎
兵諸將先奔一元亦還晉州事聞詔斬遊擊馬呈文郝
三聘落信古等職充為事官一元亦奪宫保貶秩三等
會關白死倭遁走石曼子為陳璘所殱一元得還故秩
賚銀幣久之卒一元歴鎮衝邊並著勞績與麻貴張臣
杜桐達雲為邊將選云王保榆林衛人驍勇絶倫起行
伍積功為延綏參將萬歷十六年遷延綏定邊副總兵
十九年冬擢署都督僉事充昌平總兵官尋改山西薊
鎮總兵官張邦竒被劾命保與易任自嘉靖庚戌後薊
鎮重於他鎮穆宗有詔獲大小部長者破格酬他鎮不
得比迨諳達欵寨宣大山西三鎮烽煙寂然陕西四鎮
以浩爾齊敗盟始復用兵然寇弱易禦獨泰寕察罕諸
部時時犯遼東而薊門密邇王畿與遼帥俱慎選以保
有威望用之朵顔長安當張臣鎮薊時納款居五六
年復連寇石門路木馬峪花瑒谷遂罷其市賞後偕音
登寇山海關已又馳喜峰口要賞邦竒佯許增市誘殺
其通事二十五人長安益怒犯大青山頃之遣其黨沙
哩勒等潛伏喜峰口射殺偵卒會保已至遂禽之長安
每資沙哩勒籌策懼而謝罪獻還被掠人畜保乃釋還
沙哩勒長安補五貢邊吏始補二賞互市如初御史陳
遇又援穆宗詔以請進保署都督同知副將張守愚以
下皆進秩薊三協南營兵戚繼光所募也調攻朝鮮撤
還道石門鼔譟挟增月餉保誘令赴演武場擊之殺數
百人以反聞給事中載士衡御史汪以時言南兵未嘗
反保縱意擊殺請遣官按問巡關御史馬文卿庇保言
南兵大逆有十尚書石星附會之遂以定變功進保秩
為真廕子督撫孫鑛李頣等亦進官受賜時論尤之二
十三年冬順義王徹哩克弟噶勒圖卒三軍犯白馬關
及東西臺為守備徐光啟副將李芳春戴延春所却明年
秋復偕部長多博犯黑谷頂敗而去保庭其再至分營
升連口及横河兒寇果馳横河官軍夜半疾抵石塘嶺
襲其營寇大驚潰乘勢追出塞其冬復犯羅文峪敗去
詔代一元鎮遼東朝鮮再用師敕保防海卒於海州贈
左都督子學書宣府總兵官學詩學禮並副總兵學書
既里居守榆林城拒李自成不屈死
杜桐字来儀崑山人徙延安衛萬歷初由世廕累官清
水營守備以謀勇著遷延綏衛遊擊將軍尋改古北口
參將用總督梁夢龍薦擢延綏副總兵十四年就拜署
都督僉事充總兵官時布色圖以都督同知為套中主
威令不行其下各雄長志常叵測朔漠素無痘症自嘉
靖庚戌深入石州染此症犯者輒死達爾罕者布色圖
祖濟農部落也數將命奉貢累官指揮同知一日互市
還與托充托台吉等俱染痘死托克托子阿津欵疑吏
酖其父思亂及布色圖西助浩爾齊共擾河西諸部遂
蠢動十九年冬達爾罕子圖們與他部明安互市訖復
臨邊要賞聲犯内地桐與巡撫賈仁元計先出兵襲之
乃令参將張剛自神木遊擊李紹祖自孤山桐率輕騎
自榆林三道並出遇寇力戰大破之斬首四百七十餘
級馘明安而還延綏自濟農納欵塞上息肩二十年自
此兵端復開明安子巴延台日思報復寇鈔無已時矣
桐先被劾罷以是役功超授右都督僉書後府二十一
年以總兵官鎮保定二十四年徙延綏明年再徙鎮寧
夏卓哩克圖宰桑入犯逆戰水塘溝俘斬百二十寇益
紏諸部連犯平虜興武桐督諸將馬孔英鄧鳳蕭如蕙
等連破之斬首二百餘級延綏將士亦數搗巢諸部長
懼乞欵詞甚哀三十年二鎮撫臣孫維城黃嘉善協謀
撫之乃復貢市論功文臣自内閣以下悉進官桐以先
去職但賚銀幣許復用而已久之卒於家桐自偏裨至
大帥積首功一千八百時服其勇弟松字來清有膽智
勇健絶倫由舍人從軍累功為寧夏守備萬歷二十二
年布色圖掠張春井大入下馬關松偕遊擊史見李經
以二千餘騎邀擊馬蓮井小勝誤入伏中見戰死松經
皆重傷士卒死過半麻貴援軍至松復裹創力戰寇始
敗走時松已進遊擊將軍論功遷延綏参將貴大舉搗
巢松以右軍出清平塞多所斬獲進副總兵尋以本官
改寧夏東路松為將廉尚氣不能容物常因小忿薙髮
為僧部議聽其歸尋起孤山副總兵三十三年擢署都
督僉事代李如樟鎮延綏明年套寇犯安邊懷遠松大破
之改鎮薊州三十六年夏代李成梁鎮遼東十二月敗敵
連山驛約蘇岱者朵顔長安子也狡黜為邊患與從
父莽錦潛入薊鎮河流口大掠去復結黃台吉謀犯喜
峰口松受總督王象乾指潛搗黃台吉帳以牽薊寇乃
從寧遠中左所夜馳至哈流圖掩殺恭圖部落百四十
餘級以大捷聞邀重賞副使馬拯謂恭圖内属不當𠞰
彼且復讐與松相訐松忿邀賞愈急詔予之恭圖果以
無罪見𠞰怒小岱青又數激之乃以五千騎攻陷大勝
堡執守將耿尚仁支解之深入小凌河肆焚掠遊擊于
守志遇於山口大敗死千餘人守志亦重創松駐大凌
河不敢救遼人多咎松朝議謂松前僅抵錦州邊十里
未嘗出塞所殺乃保塞部落悉縳殺之非陣斬松愈忿
言撫按諸臣附會馬拯害其竒功自提兵出塞將搗巣
以雪前恥而所得止五級士馬多陷大凌河松益慙憤
數欲自經盡焚其鎧胄器伏置一切疆事弗問兵部以
聞乃勒松歸里而以王威代之松既廢時多惜其勇然
惡其僨事無推轂之者至四十三年河套寇大入令松
以輕騎搗浩爾齊營獲首功二百有竒復叙用逾二年
薊遼多事特設總兵官鎮山海關以松任之四十六年
張承廕戰歿詔松馳援遼陽明年二月楊鎬議四路出
師以撫順最衝令松以六萬兵當之故總兵趙夢麟保
定總兵王宣為佐期三月二日抵二道關會李如栢等
並進松勇而無謀剛愎使氣二十九日夜出撫順關日
馳百餘里抵渾河半渡河流急不能盡渡松醉趣之將
士多溺河中松遂以前鋒進連克二小砦松喜三月朔
乘勢趨薩爾滸谷口時
大清方築城界凡山上役夫萬五千以精騎四百護之
聞松軍至精騎則盡伏谷口以待松軍過將半伏兵尾
擊之追至界凡渡口與築城夫合據山旁吉林崖明日
松引大軍圍崖别遣將營薩爾滸山上松軍攻崖方戰
大清益千人助之已又續遣二旗兵趨界凡以為援而
遣六旗兵攻松别將於薩爾滸山明日六旗兵大戰破
薩爾滸山軍死者相枕藉所遣助吉林崖者自山馳下
擊松軍二旗兵亦直前夹擊松兵大敗松與夢麟宣皆
歿於陣横屍亘山野流血成渠
大清兵逐北二十里至碩竒珊而還時車營五百尚阻
渾河而松已敗頃之馬林劉綎兩軍亦敗獨李如柏一
軍遁還事聞朝議多咎松輕進天啟初贈少保左都督
世廕千戶立祠賜祭宣亦贈官立祠世廕指揮僉事宣
榆林人夢麟見父岢傳桐子文煥字&KR0802;武由廕敘歷延
綏遊擊將軍累進參將副總兵四十三年擢署都督僉
事寧夏總兵官延綏被寇文煥赴救大破之明年遂代
官秉忠鎮延綏屢敗寇安邊保寧長樂斬首三百有竒
西路浩爾齊布延泰懼相率降沙等數盜邊為文煥所
敗遂納欵既而復與濟農明安合駐高家栢林邊要封
王補賞十事文煥襲其營斬首百五十浩爾齊諸部落
攅刀立誓獻罰九九九九者部落中罰駝馬牛羊數也
已沙津又伏兵沙溝誘殺都指揮王國安糾孟克什勒
犯雙山堡復犯波羅文煥擊破之追奔二十餘里當是
時套寇號十萬然其衆分四十二枝多者二三千少不
及千騎屢不得志沙津乃與濟農明安孟克什勒相繼
納欵延綏遂少事文煥尋以疾歸天啟元年再鎮延綏
詔文煥援遼文煥乃遣兵出河套搗巢以致寇諸部大
恨深入固原慶陽圍延安揚言必縛文煥掠十餘日始
去命解職候勘奢崇明圍成都總督張我續請令文煥
赴救至則圍已解偕諸軍復重慶崇明遁永寧文煥頓
不進尋擢總理盡統川貴湖廣軍度不能制賊謝病去
坐延綏失事罪戍邊七年起鎮寧夏寧錦告警詔文煥
馳援俄令分鎮寧遠進右都督調守關門尋引疾去崇
禎元年錄重慶功廕指揮僉事三年陕西羣盗起五鎮
總兵並以勤王行總督楊鶴請令文煥署延鎮事兼督
固原軍數敗賊賊亦日益多會山西總兵王國樑擊王
嘉允於河曲大敗賊入據其城部議設一大將兼統山
陕軍協討乃令文煥為提督偕曹文詔馳至河曲絶饟
道以困之神一元陷寧塞文煥家破遂留文詔令文煥
西還四年御史吴甡劾其殺延川難民冒功給事中張
承詔復劾之下獄褫職十五年用總督楊文岳薦以故
官討賊無功復謝病歸子弘域天啟初歴延綏副總兵
七年夏文煥援遼即擢總兵官代鎮寧夏積資至右都
督崇禎中提督池河浦口二營練兵遏賊南渡頗有功
十三年移鎮浙江尋謝病去國變後文煥父子歸原籍
崑山卒
蕭如薰字季馨延安衛人萬歷中由世廕百戶歴官寧
夏参將守平虜城二十年春巴拜劉東晹㩀寕夏鎮城
返遣其黨四出略地巴拜子承恩徇玉泉營遊擊𫝊桓拒
守為其下所執賊已徇中衛及廣武参將熊國臣等棄
城奔列城皆風靡賊黨土文秀徇平虜獨如薰堅守不下
如薰妻楊氏故尚書兆女也賢而有智贊夫死守日具
牛酒犒士巴拜養子雲最驍勇引河套卓哩克圖急攻
如薰伏兵南關佯敗誘賊入射雲死餘衆敗去又襲卓
哩克圖營獲人畜甚多卓哩克圖憤復来攻為麻貴所
却城獲全初帝聞如薰孤城抗賊大喜厚賚銀幣擢官
副總兵六月遂以都督僉事為寧夏總兵統延綏甘肅
固原諸援軍其秋竟與李如松等共平賊再進署都督同
知廕錦衣世指揮僉事妻楊氏亦被旌二十二年八月
布色圖西犯定邊闌入固原塞副將姜直不能禦遂由
沙梁隤牆入直抵下馬關縱横内地幾一月如薰免官
直下吏尋復以總兵官鎮守固原套寇入犯擊却之青
海寇糾番族犯洮岷如薰及臨洮總兵孫仁禦之禽斬
三百四十有竒撫叛番五千獲駝馬甲伏無筭再鎮寧
夏伊勒敦達春數入犯輒挫䘐去徙鎮薊州久之罷歸
再起故官鎮延綏天啟初廷議京軍不足用召邊將分
營訓練如薰典神機營陛見帝賜食加奬勞焉明年出
鎮徐州俄召還京復以總兵官鎮守保定五年夏魏忠
賢黨劾其與李三才聯姻遂奪職崇禎初卒賜恤如制
如薰為將持重更歷七鎮所在見稱自隆慶後欵市既
成烽燧少警輦下視鎮帥為外府山人雜流乞朝士尺
牘往者無不饜所欲薊鎮戚繼光有能詩名尤好延文
士傾貲結納取足軍府如薰亦能詩士趨之若鶩賓座
常滿妻楊氏繼妻南氏皆貴家女至脱簮珥供客猶不
給軍中患苦之如薰莫能却也一時風會所尚諸邊物
力為耗識者歎焉如薰祖漢涼州副總兵都督僉事父
文奎京營副將都督同知兄如蘭陕西副總兵都督僉
事前府僉書如蕙寧夏總兵官都督同知如芷提督南
京教場都督僉事
達雲涼州衛人勇悍饒智略萬歷中嗣世職指揮僉事
擢守備進肅州遊擊將軍綽和爾入犯偕𠫭將楊濬擊
敗之遷西寧𠫭將永什卜者順義王諳達從子也部衆
強盛先授都督同知再進龍虎將軍自以貢市在宣府
守臣遇已厚不可逞乃隨諳達西迎活佛留據青海與
衛拉特塔布囊歲為西寧患嘗誘殺副將李魁邊臣不
能執益有輕中國心二十三年九月九日度將士必燕
飲擁勁騎直入南川屬番偵告雲設兵要害令番人繞
出朵爾硖口外潛扼其背而已提精卒二千與戰方合
伏忽起宼首尾不相顧番人夹擊大敗之雲手馘其帥
一人斬首六百八十餘級其走峡外者又為番人所殱
獲駝馬戎器無筭為西陲戰功第一所馘巴圖爾罕即
前殺李魁者其地即魁陣亡處時又皆九月也先是副
將李聯芳為寇所殺總兵尤繼先生獲其讐邊人以此
二事為快雲既勝度寇必復至厚集以待踰月寇果連
宰桑浩爾齊諸部先圍番敕卜爾寨以誘官軍番不能
支合於寇寇遂逼西川雲督諸軍營康纏溝寇悉衆圍
之矢石如雨雲左右衝擊自辰至申戰數十合寇死傷
無筭乃以長鎗鈎杆專犯西寧軍西寧軍堅不可破寇
始遁追奔數十里而還捷聞帝大喜遣官告郊廟宣捷
大學士趙志臯以下悉進官雲擢都督同知廕本衛世
指揮使寇歲掠諸番番不敵則折而入寇及寇敗遠徙
雲急招番復業者七千餘戸永什卜連犯明沙上谷雲
並擊走之初南川奏捷雲已進副總兵至是命以總兵
鎮守延綏未幾鎮甘肅二十六年永什卜復犯西寧参
將趙希雲等陣歿雲坐停俸甘寧間有松山必圖阿齊
圖宰桑卓哩克圖等居之屢為兩鎮患巡撫田樂決策
恢復雲偕副將甘州馬應龍涼州姜河永昌王鐡塊等
分道襲之寇遠竄盡拔其巢攘地五百里雲以功進右
都督廕世指揮僉事無何青海寇紏衆分犯河西五道
俱有備獻首功百七十有竒松山既復為築邊垣分屯
置戍錄功進左都督寇戀其故巢乘官軍撤防時潛兵
入犯雲據險邀擊之寇大敗斬首百六十加雲太子少
保寇益紏其黨犯鎮番雲及諸將葛敕等大破之斬首
三百七十餘級帝為告廟行賞進雲世廕二秩寇復入
犯雲破走之時寇失松山走據賀蘭山後連青海諸部
寇鈔不已伊勒敦達春尤桀驁三十三年連營犯鎮番
雲遣副將柴國柱擊之寇大敗去未幾青海寇復大入
將士分道遮擊生禽其長實𠻳餘敗奔三十五年叙功
雲增勲廕是年松山青海二寇復連兵犯涼州雲逆戰
紅崖大獲斬首百三十有竒雲為將先登陷陣所至未
嘗挫䘐名震西陲為一時邊將之冠以秋防卒於軍贈
太子太保子竒勛萬歷未為昌平總兵官尤繼先榆林
衛人萬歷中積功為大同副總兵十八年浩爾齊宰桑
犯洮河副總兵李聯芳等戰死詔進署都督僉事充總
兵官代劉承嗣鎮守固原寇據莾剌捏工二川日蠶食
番族且擾西寧聞官軍大集布色圖又敗於水泉乃乘
冰堅渡黃河北走留其黨克伯里總塔爾等五百餘人
牧莾剌川南山南山即石門大山口走烏斯藏門戸也
属悉来告繼先乃命番以八百人前導與故總兵承嗣
遊擊原進學吴顯等疾馳七百里直抵南山奮擊大破
之斬首百五十有竒生獲十二人而拜巴爾的者克伯
里從子前殺聯芳至是被禽師旋寇尾至撒川見有備
乃夜走他寇犯鎮羌西寧石羊亦俱敗浩爾齊遂徙帳
西海錄功進秩為真增世廕一秩尋以病歸起僉中軍
府事二十一年冬為遼東總兵官綽哈二千騎入韓家
路繼先督諸軍奮擊寇乃去再引疾歸二十四年起鎮
薊州自戚繼光鎮守十年諸部雖叛服不常然邊警頗
稀寇嘗一入青山口輒敗去最後長安導班白二部長
入犯道石門闞山海關京東民盡逃入通州繼先出關
寇已縱掠寧前去總督蹇達怒繼先不追擊而繼先方
收召降丁八百人欲倚為用達乃疏言番情難馭恐遺
後夏請調繼先别鎮俾降丁隨往部議以延綏杜松與
易任巡撫劉四科争之達復疏言守邊在自強繼先獨
言惟藉降丁去歲出關何竟不得降丁力羽書狎至邊
隘虚實久為所窺呼吸變生安所措手兵科宋一韓等
力主達議且劾繼先他事繼先遂罷卒於家繼先眇一
目習兵敢戰時稱獨目將軍
官秉忠榆林衛人萬歷中起世廕歷官固原參將擢寧
夏甘肅副總兵嘗與主將達雲破寇於紅崖伊勒敦達
春屢被挫去移守薊鎮東協積功加署都督同知四十
年五月擢總兵官代張承廕鎮延綏套寇犯保寧秉忠
督参將杜文煥等敗之白土澗一日再捷俘斬二百五
十馘其長十二人無何旗牌撒勒犯長樂秉忠將輕騎
追襲之大獲孟克什勒犯保寧秉忠又破之已而孟克
什勒挟賞不獲再寇保寧及懷遠秉忠隨所向遮擊先
後斬首二百二十有竒克什勒及旗牌復以千餘騎犯
波羅遥見保寧軍遂遁去濟農者布色圖子為套中之
主士馬雄諸部見布色圖襲順義王補其五年市賞遂
挟求封王且還八年市賞邊臣不許則大怨會他部塔
類以痘瘡死忘言邊吏毒殺之而沙津盗邊又被䘐去
濟農遂合套中諸部大舉入寇東道高家大柏油神木
柏林中道波羅西道磚井寧塞諸城堡盡被蹂躙副將
孫洪謨禦之大栢油中伏被圍遊擊萬化孚等不救士
卒死傷過半洪謨遂降秉忠聞寇入急遣遊擊張榜潛劫
其營又敗死四百餘人會故帥杜松寧夏帥杜文煥援軍
至竝破敵而秉忠所部亦有斬獲寇始退然猶駐塞下時
鈔掠秉忠亦屢出襲擊多獲首功竟以前負被劾去官方
候代沙津謀從䨇山建安入犯秉忠設伏待之遂大敗去
斬其首二百有竒四十六年與劉綎柴國柱等同被召令
僉書前府尋赴援遼東楊鎬之四路出師也令秉忠防守
鎮城無何辭疾歸久之卒子撫民亦為寧夏總兵官
柴國柱西寧衛人萬歷中由世廕歷西寧守備驍猛善
射從𠫭將達雲擊寇南川勇冠軍錄功進都指揮僉事
寇盜邊輒為國柱屢挫屢進涼州副總兵松山既復方
建堡置堠寇數来擾國柱擊却之伊勒敦達春連兵寇
鎮番國柱馳救斬首二百有竒獲馬駝甲仗無筭青海
寇大掠鎮羌黑古城諸堡守備楊國珍不能禦國杜率
遊擊王允中等擊走之伊勒敦達春復犯河西國柱邀
擊獲首功百二十擢署都督僉事陕西總兵三十六年
春改鎮甘肅伊勒敦達春屢不得志益寇鈔永昌國柱
馳與大戰敗之追至麻山湖斬首百六十有竒其部落
復入寇守備鄭崇雅等戰歿國柱坐奪俸一年河套松
山諸部長合兵入寇國柱檄諸將分道擊復斬首百六
十屢加右都督世廕指揮僉事久之罷官四十六年夏
召僉書都督府事無何代杜松鎮山海關松敗歿呼爾敦
圖乘機犯邊國柱等力遏之尋移鎮瀋陽謝病歸天啟
初追錄邊功左都督卒賜恤如制
李懷信大同人由世廕歴都指揮僉事掌山西都司廉
勤數被推薦萬歷中遷延綏中路參將進定邊副總兵
布色圖浩爾齊塔類巴延泰等歲擾邊定邊居延綏西
被患尤棘懷信勇敢有謀寇入輙敗其先後鎮帥杜松
王威張承廕官秉忠又皆一時選故邊患雖劇而士氣
不衰四十三年擢甘肅總兵官延人為立生祠松山寇
入掠蘆溝墩諸處懷信邀擊大敗之斬首三百有竒獲
駝馬甲仗無筭已復分三道犯鎮番諸堡懷信亦分遏
之寇引還將士尾其後獲首功百九十有竒自後寇入
多失利去威名著河西先是陕西止設四鎮自西寧多
警增設臨洮總兵官遂為五鎮然惟甘延最當敵衝故
擇帥常慎而甘肅北有松山南臨青海諸部落環居其
外尤難禦懷信在鎮邊人恃以無恐四十七年遼東急
詔充援𠞰總兵馳赴遼東時熊廷弼為經略令懷信偕
柴國柱賀世賢以四萬人守瀋陽努圖克綽哈謀入犯
廷弼急移懷信戍首山寇不敢入俄泛懿有警檄懷信
禦却之遼事益急諸老將多引避廷弼復負氣凌諸將
懷信不能堪亦堅卧引疾去天啟二年起鎮大同明年
罷已追錄邊功進左都督久之卒於家
贊曰張臣諸人勇略自奮著效邊陲均一時良將選也
董一元白沙堝墨山之捷竒偉不下王越至承廕與松
以將門子捐軀報國視世所稱東李西麻者相去何等
也
明史卷二百三十九
