欽定四庫全書
明史卷二百三十八
大學士張廷玉等奉敕修
列傳第一百二十六
李成梁(如松如柏如楨如樟如梅)
麻貴(兄錦等)
李成梁字汝契高祖英自朝鮮内附授世鐵嶺衛指揮
僉事遂家焉成梁英毅驍健有大將才家貧不能襲職
年四十猶為諸生巡按御史器之資入京乃得襲積功
為遼東險山參將隆慶元年土默特入永平成梁赴援
有功進副總兵仍守險山尋協守遼陽三年四月張巴
克什等屯塞下成梁擊斬之殲其卒百六十有竒餘衆
遠徙遂空其地錄功進秩一等四年九月錫林阿大入
遼東總兵王治道戰死擢成梁署都督僉事代之時諳
達雖款塞而察罕部長土默特與從父哈斯坦弟衛徵
大衛徵從弟努圖克恭圖子布延台吉從子黃台吉勢
方強泰寧部長蘇巴爾噶綽哈朵顔部長董呼哩長安
佐之東則王杲王烏塔青噶諾爾楊珠諾爾之属亦時
窺塞下十年之間殷尚質楊照王治道皆戰死成梁乃
大修戎備甄拔將校收召四方健兒給以厚餼用為選
鋒軍聲始振明年五月敵犯盤山驛指揮蘇成勛擊走
之無何土默特入成梁遇於卓山麾副將趙完等夾擊
斷其首尾乘服抵巢馘部長二人斬首五百八十餘級
進署都督同知世廕千戶又明年十月土默特六百騎營
舊遼陽北河去邊二百餘里俟衆集大舉成梁擊走之
萬歷元年又擊走之前屯已又破走之鐵嶺鎮西諸堡
增秩二等朵顔烏嚕斯哈勒以四千騎毁牆入成梁禦
却之建州都指揮王杲故與撫順通馬市及是誘殺備
禦裴承祖成梁請討之明年十月杲復大入成梁檄副
將楊騰游擊王惟屏分屯要害而令參將曹簠挑戰諸
軍四面起敵大奔盡聚杲寨寨地高杲深溝堅壘以自
固成梁用火器攻之破數柵矢石雨下把總于志文秦
得倚先登諸將繼之杲走高臺射殺志文會大風起縱
火焚之先後斬馘千一百餘級毁其營壘而還進左都
督世廕都指揮同知杲大創不能軍走匿阿哈鼐寨曹
簠勒精騎往杲走南關王台執以獻斬之三年春土默
特犯長勇堡擊敗之其冬綽哈大會哈斯坦黃台吉布
延台吉伊勒登努圖克恭圖都哷勒等二萬餘騎從平
虜堡南掠副將曹簠馳擊遂轉掠瀋陽見城外列營乃
據西北高墩成梁邀戰發火器敵大潰棄輜重走追至
河溝乘勝渡河擊斬以千計加太子大保世廕錦衣千
戶明年哈斯坦大衛徵營大清堡邊外謀錦義成梁率
選鋒馳二百里逼其營破之殺部長四人獲級六十有
竒五月土默特復入聫營河東遣零騎西掠成梁掩其
巢得利而還明年正月蘇巴爾噶糾土默特入營劈山
成梁馳至丁字泊敵方分騎繞牆入成梁夜出塞二百
里搗破劈山營獲級四百三十馘其長五人加太保世
廕本衛指揮使三月游擊陶承嚳擊敵長定堡獻馘四
百七十有竒帝告謝郊廟大行賞賚廕成梁世指揮僉
事有言所殺乃土默特部曲因盗牛羊事覺懼罪来歸
承嚳掩殺之給事中光懋因請治承嚳殺降罪御史勘
如懋言兵部尚書方逢時督撫梁夢龍周詠先與承嚳
同叙功力為解卒如御史奏盡奪諸臣恩命六月敵犯
鎮静堡復擊退之十二月蘇巴爾噶綽哈努圖克恭圖
會土默特黃台吉大小衛徵布爾噶鴻和台等三萬餘
騎壁遼河攻東昌堡深入耀州成梁遣諸將分屯要害
以遏之親提銳卒出塞二百餘里直搗圜山斬首八百
四十及其長九人獲馬千二百匹敵聞之皆倉皇走出
塞論功封寧遠伯歲祿八百石時土默特數求貢市關
吏不許大恨七年十月復以四萬騎自前屯錦川營深
入成梁命諸將堅壁自督參將楊粟等遏其衝會戚繼
光来援敵遂退俄又與蘇巴爾噶合壁紅土城聲言入
海州而分兵入錦義成梁踰塞二百餘里直抵紅土城
擊敗之獲首功四百七十有竒迤東都督王烏塔故通
市寬甸後參將徐國輔弟國臣強抑市價烏塔乃與趙
索囉科數遣零騎侵邊明年三月以六百騎犯靉陽及
黃岡嶺指揮王宗義戰死復以千餘騎從永甸入成梁
擊走之追出塞二百里敵以騎卒拒而步卒登山鼓譟
成梁大敗之斬首七百五十盡毁其營壘捷聞并錄紅
土城功予成梁世襲秋烏塔復犯寬甸副將姚大節擊
破之烏塔由是不振土默特數侵邊不得志忿甚益徵
諸部兵分犯錦義及右屯大凌河以城堡堅不可克而
成梁及薊鎮兵亦集乃引去無何復以二萬餘騎從大
鎮堡入攻錦州參將熊朝臣固守而遣部將周之望王
應榮出戰頗有斬獲矢盡皆戰死敵乃分掠小凌河松
山杏山成梁馳援始出境九年正月土默特復與哈斯
坦大小衛徵布延台吉諾穆圖黃台吉伊勒登努圖克
恭圖綽和爾聚兵塞下謀入廣寧成梁率輕騎從大寧
堡出去塞四百餘里至鄂蘭圖大戰自辰迄未敵敗走
官軍將還敵来追成梁逆擊且戰且行先後斬首三百
四十及其長八人錄功增歲祿百石世廕一等四月哈
斯坦伊勒登小岱青布延圖入遼陽副將曹簠追至長
安堡遇伏失千總陳鵬以下三百十七人馬死四百六
十匹遂大掠人畜而去簠等下吏成梁不問十月土默
特復連蘇巴爾噶等十餘萬騎攻圍廣寧不克轉掠團
山堡盤山驛及十三山驛攻義州成梁却之十年三月
蘇巴爾噶率弟綽哈子布延圖犯義州成梁禦之鎮夷
堡設伏待之蘇巴爾噶入參將李平胡射中其脅墜馬
蒼頭李有名前斬之寇奔追馘百餘級綽哈等慟哭去
蘇巴爾噶為遼左患二十年至是死帝大喜詔賜甲第
京師世廕錦衣指揮使初王杲死子阿爾台走依翁台
長子呼爾噶以翁台獻其父嘗欲報之翁台死呼爾噶
勢衰阿爾台附北關合攻呼爾噶又數犯孤山汛河成
梁出塞遇於曹子谷斬首一千有竒獲馬五百阿爾台
復糾阿海連兵入抵瀋陽城南渾河大掠去成梁從撫順
出塞百餘里火攻古勒塞射死阿爾台連破阿海寨擊
殺之獻馘二千三百杲部遂滅錄功增歲祿百石世廕
指揮僉事北關青噶諾爾楊珠諾爾素讐南關翁台没屢侵
其季子蒙古博囉且藉土默特努圖克鴻和台兵侵邊
境其年十二月廵撫李松使備禦霍九臯許之貢市青噶諾爾楊
珠諾爾率二千騎詣鎮北關謁松九臯見其兵盛譙讓
之則以三百騎入松先伏甲於旁約二人不受撫則礮舉
甲起頃之二人抵關據鞍不遜松叱之九臯麾使下其
徒遽拔刀擊九臯并殺侍卒十餘人於是礮鳴伏盡起擊斬
二人并其從騎與青噶諾爾子烏遜博囉楊誅諾爾子哈拉
哈瑪盡殲焉成梁聞礮急出塞擊其留騎斬首千五百
有竒餘衆刑白馬攅刀誓永受約束乃旋師錄功增歲祿二
百石改前廕指揮僉事為錦衣衛指揮使方成梁之出
塞也綽哈等以數萬騎入蒲河及大寧堡將士防禦六
日始出塞十三年二月巴圖爾欲報父蘇巴爾噶之怨
偕從父綽哈姑壻呼達糾西部伊勒登等以數萬騎入
掠瀋陽既退駐牧遼河聲犯開原鐵嶺成梁與巡撫李
松潜為浮橋濟師踰塞百五十里疾掩其帳寇已先覺
整衆逆戰成梁為疊陣親督前陣擊而松以後陣繼之
斬首八百有竒捷聞增歲祿百石改廕錦衣指揮使為
都指揮使其年五月敵犯瀋陽伏精騎塞下誘官軍游
擊韓元功追襲之敗死閏九月諸部長復犯蒲河殺裨
將數人大剽掠而西部音登亦窺遼瀋成梁令部將李
平胡出塞三百五十里搗破音登營斬首一百八級諸
部長始引去十四年二月土默特部長伊克輝章糾巴
圖爾綽哈呼達等三萬騎約土默特諸子共馳遼陽挾
賞成梁偵得之率副將楊燮參將李寧李興孫守廉以
輕騎出鎮邊堡晝伏夜行二百餘里至庫克穆稜大風
雷敵不覺既至風日晴朗敵大驚發矢如雨將士冒死
陷陣獲首功九百斬其長二十四人十月敵七八萬騎
犯鎮夷諸堡閱五日始去十五年春東西部連營入犯
八月復以七八萬騎犯鎮夷堡十月巴罕岱青糾土默
特十萬騎由鎮夷大清二堡入數日始出北關既被創
後青噶諾爾子布扎爾與楊珠諾爾子納琳博囉漸強
盛數與南關呼爾噶子岱遜搆兵成梁以南關勢弱謀
討北關以輔翊之明年五月率師直搗其巢布扎爾走
與納琳博囉合憑城守城四重攻之不下用巨礮擊碎
其外郛遂拔二城斬馘五百餘布扎爾等請降誓不復
叛乃班師十七年三月復犯義州入太平堡把總朱永
夀等一軍盡沒九月諾穆岱合博和木達長安三萬騎
復犯平虜堡備禦李有年把總馮文昇皆戰死成梁選
鋒沒者數百人敵大掠瀋陽蒲河榆林八日始去明年
二月布延台吉黃台吉大小衛徵結西部察罕塔塔爾
五萬餘騎復深入遼瀋海蓋成梁潜遣兵出塞襲之遇
伏死者千人成梁乃報首功二百八十得增祿廕土默
特族弟圖們台珠借西部青巴圖恰卜實克及長安恭
圖十萬騎入海州成梁不敢擊縱掠數日而去十九年
閏二月成梁乘給事侯先春閱視謀邀搗巢功使副將
李寧等出鎮夷堡潜襲拜甡殺二百八十人師還遇敵
死者數千人成梁及總督蹇達不以聞巡按御史胡克
儉盡發其先後欺罔状語多侵政府疏雖不行成梁由
是不安於位及先春還朝詆尤力帝意頗動成梁再疏
辭疾言者亦踵至其年十一月帝竟從御史張鶴鳴言
解成梁任以寧遠伯奉朝請明年巴拜反寧夏御史梅
國楨請用成梁給事中王德完持不可乃寢成梁鎮遼
二十二年先後奏大捷者十帝輒祭告郊廟受廷臣賀
蟒衣金繒歲賜稠疊邊帥武功之盛二百年来未有也
其始銳意封巴拜師出必捷威振絶域已而位望益隆
子弟盡列崇階僕隸無不榮顯貴極而驕奢侈無度軍
貲馬價鹽課市賞歲乾沒不貲全遼商民之利盡籠入
已以是灌輸權門結納朝士中外要人無不飽其重賕
為之左右每奏捷内自閣部外自督撫而下大者進官
廕子小亦增俸賚金恩施優渥震耀當世而其戰功率
在塞外易為緣飾若敵入内地則以堅壁清野為詞擁
兵觀望甚或掩敗為功殺良民冒級閣部共為蒙蔽督
撫監司稍忤意輒排去之不得舉其法先後巡按陳登
雲許守恩廉得其殺降冒功状擬論奏之為巡撫李松
顧飬謙所沮止既而物議沸騰御史朱應轂給事中任
應徵僉事李琯交章抨擊事頗有跡卒頼奥援反詰責
言者及申時行許國王錫爵相繼謝政成梁失内主遂
以去位成梁諸戰功率藉健兒其後健兒李平胡李寧
李興秦得倚孫守廉輩皆富貴擁專城暮氣難振又轉
相掊克士馬蕭耗迨成梁去遼十年之間更易八帥邊
備益弛二十九年八月馬林獲罪大學士沈一貫言成
梁雖老尚堪將兵乃命再鎮遼東年已七十有六矣時
土默特長安及巴圖爾已死寇鈔漸稀而開原廣寧之
前復開馬木二市諸部耽市賞利争就款以故成梁復
鎮八年遼左少事以閱視叙勞加至太傅當萬歷初元
時兵部侍郎汪道昆閱邊成梁獻議移建孤山堡於章
嘉哈喇甸險山堡於寬甸沿江新安四堡於長甸長嶺諸處仍
以孤山險山二參將戍之可拓地七八百里益收耕牧
之利道昆上於朝報可自是生聚日繁至六萬四千餘
戶及三十四年成梁以地孤懸難守與督撫蹇達趙楫
建議棄之盡徙居民於内地居民戀家室則以大軍驅
迫之死者狼籍成梁等反以招復逃人功增秩受賞兵
科給事中宋一韓力言棄地非策巡按御史熊廷弼勘
奏如一韓言一韓復連章極論帝素眷成梁悉留中不
下久之卒年九十弟成材參將子如松如柏如楨如樟
如梅皆總兵官如梓如梧如桂如楠亦皆至參將
如松字子茂成梁長子以父廕為都指揮同知充寧遠
伯勲衛驍果敢戰少從父諳兵機再遷署都督僉事為
神機營右副將萬歷十一年出為山西總兵官給事中
黃道瞻等數言如松父子不當並居重鎮大學士申時
行請保全之乃召僉書右府尋提督京城巡捕給事中
邵庶嘗劾如松及其弟副總兵如柏不法且請稍抑以
全終始不納十五年復以總兵官鎮宣府巡撫許守謙
閱操如松引坐與並參政王學書却之語不相下幾攘
臂巡按御史王之棟因劾如松驕横并詆學書帝為兩
奪其俸已復被論給事中葉初春請改調之乃命與山
西李迎恩更鎮其後軍政拾遺給事中閱視數遭論劾
帝終眷之不為動召僉書中府二十年巴拜反寧夏御史梅
國楨薦如松大將才其弟如梅如樟並年少英傑宜令
討賊乃命如松為提督陜西討逆軍務總兵官即以國
楨監之武臣有提督自如松始也已命盡統遼東宣府
大同山西諸道援軍六月抵寧夏如松以權任既重不
欲受總督制事輒專行兵科許弘綱等以為非制尚書
石星亦言如松敕書受督臣節度不得自專帝乃下詔
申飭先是時諸將董一奎麻貴等數攻城不下松至攻
益力用布囊三萬實以土踐之登為礮石所却如樟夜
攀雲梯上不克游擊龔子敬提苗兵攻南關如松乘勢
將登亦不克乃決策水攻巴拜窘遣飬子克哷該往勾
套宼如松令部將李寧追斬之已套寇以萬餘騎至張
亮堡如松力戰手斬士卒畏縮者寇竟敗去水浸北關
城崩如松如及蕭如薰等佯擊北關誘賊潜以銳師襲南
關攀雲梯上巴拜及子承恩自斬叛黨劉東暘許朝乞
貸死於是如松先登如薰及麻貴劉承嗣等繼之滅巴
拜族錄功進都督世廕錦衣指揮同知會朝鮮倭患棘
詔如松提督薊遼保定山東諸軍尅期東征弟如柏如
梅並率師援勦如梅新立功氣益驕與經略宋應昌不
相下故事大帥初見督師甲胄庭謁出易冠帶始加禮
貌如松用監司謁督撫儀素服側坐而已十二月如松
至軍沈惟敬自倭歸言倭酋行長願封請退平壤迤西
以大同江為界如松叱惟敬憸邪欲斬之參謀李應試
曰藉惟敬紿倭封而隂襲之奇計也如松以為然乃置
惟敬於營誓師渡江二十一年正月四日師次肅寧館
行長以為封使將至遣牙將二十人来迎如松檄游擊
李寧生縛之倭猝起格鬭僅獲三人餘走還行長大駭
復遣所親信小西飛来謁如松慰遣之六日次平壤行
長猶以為封使也竚風月樓以待羣倭花衣夾道迎如
松分布諸軍抵平壤城諸將逡巡未入形大露倭悉登陴
拒守是夜襲如柏營擊却之明旦如松下令諸軍無割
首級攻圍缺東面以倭素易朝鮮軍令副將祖承訓詭
為其装潜伏西南令游擊吴惟忠攻迤北牡丹峯而如
松親提大軍直抵城下攻其東南倭礮矢如雨軍少却
如松斬先退者以徇募死士援鈎梯直上倭方輕南面
朝鮮軍承訓等乃卸装露明甲倭大驚急分兵捍拒如
松已督副將楊元等軍自小西門先登如柏等亦從大
西門入火器並發烟燄蔽空惟忠中礮傷胸猶奮呼督
戰如松馬斃於礮易馬馳墮塹躍而上麾兵益進將士
無不一當百遂克之獲首功千二百有竒倭退保風月
樓夜半行長渡大同江遁還龍山寧及參將查大受率
精卒三千潜伏東江間道復斬級三百六十乘勝逐北
十九日如柏遂復開城所失黃海平安京畿江源四道
並復酋清正據咸鏡亦遁還王京官軍既連勝有輕敵
心二十七日再進師朝鮮人以賊棄王京告如松信之
將輕騎趨碧蹄館距王京三十里猝遇倭圍數重如松
督部下鏖戰一金甲倭搏如松急指揮李有聲殊死救
被殺如柏等等奮前夾擊如梅射金甲倭墮馬楊元兵
亦至斫重圍入倭乃退官軍喪失甚多會天久雨騎入
稻畦中不得逞倭背岳山面漢水聯營城中廣樹飛樓
箭礮不絶官軍乃退駐開城二月既望諜報倭以二十
萬衆入寇如松令元軍平壤扼大同江接餉道如柏等
軍寳山諸處為聲援大受軍臨津留寧承訓軍開城而
身自東西調度聞倭將平秀嘉據龍山倉積粟數十萬
密令大受率死士從間焚之倭遂乏食初官軍捷平壤
鋒銳甚不復問封貢事及碧蹄敗䘐如松氣大索應昌
如松急欲休息而倭亦芻糧並絶且懲平壤之敗有歸
志於是惟敬款議復行四月十八日倭棄王京遁如松
與應昌入城遣兵渡漢江尾倭後將擊其隋歸倭步步
為營分番迭休官軍不敢擊倭乃結營釜山為久留計
時兵部尚書石星力主封貢議撤兵獨留劉綎拒守如
松乃以十二月班師論功加太子太保增歲祿百石言
者詆其和親辱國屢攻擊之帝不問二十五年冬遼東
總兵董一元罷廷推者三中旨特用如松言路復交章
力争帝置不報如松感帝知氣益奮明年四月土默特
犯遼東如松率輕騎遠出搗巢中伏力戰死帝痛悼令
具衣冠歸葬贈少保寧遠伯立祠諡忠烈以其弟如梅
代為總兵官授長子世忠錦衣衛指揮使掌南鎮撫司
仍充寧遠伯勲衛復廕一子夲衛指揮使世襲恤典優
渥皆出特恩云世忠未久卒無子弟顯忠由廕歴遼東
副總兵當嗣爵朝臣方惡李氏無為言者至崇禎中如
松妻武氏愬於朝章下部議竟寢後莊烈帝念成梁功
顯忠子尊祖得嗣寧遠伯闖賊陷京師遇難
如柏字子貞成梁第二子由父廕為錦衣千戶嘗與客
會飲礮聲徹大内下吏免官再以廕為指揮僉事數從
父出塞有功歴密雲游擊黃花嶺參將薊鎮副總兵萬
歷十六年御史任飬心言李氏兵權太盛姻親厮飬分
操兵柄環神京數千里縦横蟠據不可動搖如柏貪淫
䟦扈尤甚不早為計恐生他變帝乃解如柏任於是成
梁上書乞罷并請盡罷子弟官帝慰留不許久之起故
官署宣府參將引疾歸如松之禦倭朝鮮也詔如柏署
都督僉事先率師赴援既拔平壤如柏疾趨開城攻克
之斬首百六十有竒師旋進都督同知為五軍營副將
尋出為貴州總兵二十三年改鎮寧夏卓哩克圖犯平
虜横城如柏邀之大斬獲首二百七十有竒進右都督
再以疾歸家居二十餘年會遼東總兵官張承廕戰歿
文武大臣英國公張惟賢等合疏薦如柏詔以故官鎮
遼東蒙古綽哈入犯督諸將擊却之始成梁如松為將
厚畜健兒故所向克捷至是父兄故部曲已無復存而
如柏暨諸弟放情酒色亦無復少年英銳特以李氏世
將起自廢籍中顧如柏中情怯惟左次避敵而已我大
清師臨河如柏故引軍防懿路及楊鎬四路出師令如
柏以一軍出鴉鶻關甫抵呼蘭路鎬聞杜松馬林兩
軍已覆急檄如柏還
大清哨兵二十人見之登山鳴螺作大軍追擊状如柏
軍大驚奔走相蹴死者千餘人御史給事中交章論劾
給事中李奇珍連䟽爭尤力帝終念李氏詔還候勘既
入都言者不已如柏懼遂自裁
如楨成梁第三子由父廕為指揮使屢加至右都督並
在錦衣嘗掌南北鎮撫司提督西司房列環衛者四十
年最後軍政拾遺部議罷職章久留不下如楨雖將家
子然未歴行陣不知兵及兄如柏革任遼人謂李氏世
鎮遼東邊人憚服非再用李氏不可巡撫周永春以為
言而是時如柏兄弟獨如楨在兵部尚書黃嘉善遂徇
其請以如楨名上帝即可之時萬歷四十七年四月也
如楨藉父兄勢又自以錦衣近臣不肻居人下未出關
即遣使與總督汪可受講鈞禮朝議譁然嘉善亦特疏
言之如楨始怏怏去既抵遼經略楊鎬使守鐵嶺鐵嶺
故李氏宗族墳墓所在當如柏還京其族黨部曲高貲
者悉随之而西城中為空後鎬以孤城難守令如楨還
屯藩陽僅以參將丁碧等防守力益弱
大清兵臨城如楨擁兵不救城遂失言官交章論列經
略熊廷弼亦論如楨十不堪乃罷任天啓初言者復力
攻下獄論死崇禎四年帝念成梁勛特免死充軍
如樟亦由父廕歴都指揮僉事從兄如松征寧夏先登
有功累進都督僉事歴廣西延綏總兵官
如梅字子清亦由父廕歴都指揮僉事從兄如松征日
本却敵先發屢遷遼東副總兵二十四年綽哈布延圖
將入犯如梅謀先襲之督部將方時新等出塞三百里
直搗其廬帳斬首百餘級而還明年如梅與參政楊鎬
謀復從鎮西堡出塞潜襲敵營失利損部將十人士卒
百六十人如梅以血戰重創免罪日本封事敗其年八
月進署都督僉事充禦倭副總兵赴朝鮮援勦時麻貴
三路進師令如梅將左軍與右軍共攻蔚山如梅偕參
將楊登山騎兵先進設伏海濱而令遊擊巴薩以輕騎
誘賊斬首四百有竒餘賊遁歸島山副將陳寅冒矢石
奮呼上破栅兩重至第三栅垂拔楊鎬為總理宿與如
梅暱不欲寅功出其上遽鳴金收軍翊日如梅至攻之
不能拔已而賊援至如梅軍先奔諸軍亦相繼潰贊畫
主事丁應泰劾鎬并劾如梅當斬者二當罪者十帝不
納旋用為禦倭總兵官會其兄如松戰殁即命如梅馳
代之踰年坐擁兵畏葸劾罷久之起僉書左府四十年
鎬巡撫遼東力薦如梅為帥不得至以死争給事中麻
僖御史楊州鶴力持不可乃止成梁諸子如松最果敢
有父風其次稱如梅然躁動非大將才獨楊鎬深信後
復倚任其兄如柏卒以致敗
麻貴大同右衛人父祿嘉靖中為大同參將從鎮帥劉
漢襲板升大獲諳達圍右衛祿與副將尚表固守乘間
擊斬其部長寇乃退錫林阿犯京東祿以宣府副總兵
入衛與子遊擊錦並有却敵功貴由舍人從軍積功至
都指揮僉事充宣府遊擊將軍隆慶中遷大同新平堡
參將寇大入掠山隂懷仁應州將吏並獲罪獨貴與兄
副將錦拒戰有功受賞萬歷初再遷大同副總兵十年
冬以都督僉事充寧夏總兵官無何徙鎮大同時諸部
納款久徹哩克襲封順義王奉中國益虔貴頻以安邊
勞蒙賜賚十九年為閱視少卿曾乾亨所劾謫戍邊明
年寧夏巴拜反廷議貴健將知兵且多畜家丁乃起戍中為
副將總兵討賊屢攻城不克其五月巴拜以套寇五百
騎圍平虜堡貴選精卒三百間道馳却之俄以總督魏
學曾命撫卓哩克圖伊勒敦宰桑於横城啖以重利皆
不應貴乃還攻城寧夏總兵董一奎攻其南固原總兵
李煦攻其西故總兵劉承嗣攻其北牛秉忠攻其東貴
以遊兵策應巴拜自北門出戰將往勾套部貴逐之入
城别遣將馬孔英麻承詔等擊套寇援兵俘斬百二十
人巴拜初與套部深相結諸部長稱之為王日坐卓哩
克圖帳中主籌畫至是不敢復出俄朝命蕭如薰代董
一奎盡將諸道援兵以貴為副而李如松軍亦至攻益
急賊奉黃金繡蟒于布色圖等請急徇靈州先據下馬
關阻饟道布色圖與章圖哩果合兵犯定邊而宰桑從
花馬池西沙湃入貴迎擊挫宰桑於石溝會董一元搗
圖們巢諸部長解去賊復乞援於卓哩克圖擁衆大入
如松率勁騎迎戰張亮堡自卯迄已敵銳甚會貴及李
如樟等兵至夾擊之寇乃却逐北至賀蘭山獲首級百
二十餘持示賊賊益恟懼無何城破賊盡平貴以功增
秩予廕尋擢總兵官鎮守延綏二十二年七月布色圖
糾諸部深入定邊營張春井貴乘虚搗其帳於套中斬
首二百五十有奇還自寧塞復邀其零騎會寇留内地
久轉掠至下馬關寧夏總兵蕭如薰不能禦總督葉夢
熊急檄貴赴援督副將蕭如蘭等連戰曬馬臺薛家窪
斬首二百三十有竒獲畜産萬五千帝為告廟宣捷進
署都督同知予世廕明年布色圖復入寨掠八日而還
順義王徹哩克約之納款不從復擬大入貴勒兵萬五
千人遊擊閻逢時等出紅山為中軍參將師以律等出
高家堡神木孤山為左軍參將孫朝梁等出定邊安邊
平山為右軍而自以大軍當一面銜枚疾趨踰塞六十
里寇莫知所防大潰俘斬四百有竒獲馬駝牛羊千五
百再進秩予廕尋以病歸二十五年日本封事敗起貴
備倭總兵官赴朝鮮已加提督盡統南北諸軍貴馳至
王京倭已入慶州據閑山島圍南原守將楊元遁全州
守將陳愚衷亦遁倭乘勢逼王京貴别遣副將解生守
稷山朝鮮亦令都體察使李元翼出忠清道遮賊鋒生
頗有斬獲功參將彭友德亦破賊青山倭將行長退屯
井邑清正還慶州經略邢玠經理楊鎬先後至分兵三
協左李如梅右李芳春解生中高策貴與鎬督左右協
兵專攻清正策駐宜寧東援兩協西扼行長諸軍至慶
州倭悉退屯蔚山如梅誘敗之清正退保島山築三砦
自固遊擊茅國器率死士拔其砦斬馘六百五十諸軍
遂進圍其城城新築以石堅甚將士仰攻多死圍十日
倭襲敗生兵明年正月二日行長来援九將兵俱潰賊
張旗幟江上鎬懼倉皇撤師詭以捷奏既而敗状聞帝
罷鎬責貴以功贖與劉綎陳璘董一元分四路貴居東
當清正數戰有功會平秀吉死官軍益力攻十一月清
正先遁貴遂入島山西浦諸路共俘斬二千二百有竒
明年三月旋師進右都督予世廕三十八年命貴鎮遼
東泰寧綽哈素桀驁九子各將兵他部濟賽努圖克又
助之邊將畏戰但以增歲賞為事寇益無所忌明年臨
邊要賞將士出不意擊之拔營遁徙額哷蘇居焉其地
忽天鳴地震綽哈驚懼再徙渡老河去邊幾四百里其
第三子色特爾哂之南移庫克穆稜伺隙入犯貴伏兵
敗之追北至白雲山斬馘三百四十有竒色特爾憤謀
復讐糾濟賽伊勒登不應乃東糾布延昆巴雅爾西糾
哈喇汗奈曼合犯清河皆潰伊勒登等懼代綽哈求款
邊境乃寧明年察罕呼爾敦圖以三萬騎入掠穆家堡
敗去其夏貴引病乞罷詔乘傳歸貴果毅驍捷善用兵
東西並著功伐先後承特賜者七錫世廕者六及殁予
祭葬稱一時良將焉兄錦少從父行陣有戰功累官千
總協守大同右衛千戶魏昂者坐罪亡入沙漠引寇至
城下挾取妻子錦伏甲禽之諳達圍城數突圍城卒完
尋以殺人并父奪官下吏當事以塞上方用兵而錦父
子兄弟並敢戰曲法貸之屢遷宣府遊擊將軍以勤王
功進秩一等遷大同參將隆慶初進本鎮副總兵從趙
岢出塞敗寇兵與弟貴並有保境功諳達納款錦招塞
外叛人歸者甚衆萬歷五年擢山西總兵官尋改鎮宣
府卒錦子承勛遼東副總兵都督僉事南京後府僉書
從子承恩都督同知宣府延綏大同總兵官更歴諸鎮
以勇力聞後起援遼東屢退避下獄當死詔内馬八百
匹免罪其家遂破承詔寧夏參將從平巴拜有功後為
蒼頭所弑承訓薊鎮副總兵承宣洮岷副總兵承宗遼
東副總兵天啟初戰死沙嶺麻氏多將才人以方鐵嶺
李氏曰東李西麻
贊曰自諳達款宣大薊門設守固而遼獨被兵成梁遂
擅戰功至剖符受封震耀一時倘亦有天幸歟麻貴宣
力東西勲閥可稱兩家子弟多歴要鎮是以時論以李
麻並列然列戟擁麾世傳將種而恇怯退避隳其家聲
語曰將門有將諸人得無愧乎
明史卷二百三十八
