欽定四庫全書
明史卷一百三十四
大學士張廷玉等奉敕修
列傳第二十二
何文輝(徐司馬)葉旺(馬雲)
繆大亨(武德)蔡遷(陣文)
王銘甯正(袁義)
金興旺(費子賢)花茂
丁玉郭雲(王溥)
何文輝字德明滁人太祖下滁州得文輝年十四撫為
己子賜姓朱氏太祖初起多蓄義子及長命偕諸將分
守諸路周舍守鎮江道舍守寧國馬兒守婺州柴舍真
童守處州金剛努守衢州皆義子也金剛努後無考周
舍即沐英軍中又呼沐舍柴舍者朱文剛與耿再成死
處州難又有朱文遜史不傳其小字亦以義子死太平
自沐英外最著者唯道舍馬兒馬兒即徐司馬而道舍
即文輝也文輝以天寧翼元帥守寧國進江西行省參
政數攻江西未下州縣討新淦鄧仲廉斬之援安福走
饒鼎臣平山尖寨從徐達取淮東復從下平江賜文綺
進行省左丞復其姓以征南副將軍與平章胡美由江
西取福建度杉關入光澤徇邵武建陽直趨建寧元同
僉達爾瑪參政陳子琦閉門拒守文輝與美環攻之踰
十日達爾瑪不能支夜潛至文輝營乞降詰旦總管翟
額森布哈亦以衆降於文輝美怒兩人不詣己欲屠其
城文輝馳告美曰與公同受命至此為安百姓耳今既
降奈何以私忿殺人美乃止師入城秋毫無所犯汀泉
諸州縣聞之皆相次歸附會車駕幸汴梁召文輝扈從
因命為河南衞指揮使定汝州餘寇從大將軍取陜西
留守潼關洪武三年授大都督府都督僉事予世襲指
揮使復以參將從傅友德等平蜀賜金幣留守成都文
輝號令明肅軍民皆德之帝嘗稱其謀略威望遷大都
督府同知五年命帥山東兵從李文忠出應昌明年移
鎮北平文忠北征文輝督兵巡居庸關以疾召還九年
六月卒年三十六遣官營葬滁州東沙河上䘏賚甚厚
子環成都護衞指揮使征迤北陣沒徐司馬字從政揚
州人元末兵亂年九歲無所依太祖得之養為子亦賜
姓既長出入侍左右及取婺州除總制助元帥常遇春
守婺吳元年授金華衛指揮同知洪武二年從副將軍
李文忠北征擒元宗王齊克慎擢抗州衛指揮使尋進
都指揮使詔復姓九年遷鎮河南時新建北京於汴梁
號重地帝素賢司馬特委任之宋國公馮勝方練兵河
南會有星變占在大梁帝使使密敕勝且曰并以此語
馬兒知之既復敕二人曰天象屢見大梁軍民錯處尤
宜慎防今秦晉二王還京當嚴兵宿衞王抵汴時若宋
國公出迓則都指揮居守都指揮出迓則宋國公亦然
敕書官而不名倚重與宋公等十九年入覲遂擢中軍
都督府僉事二十五年以左副總兵從藍玉征建昌討
越巂明年正月還至成都卒追坐藍玉黨二人皆獲罪
司馬好文學性謙厚所至撫循士卒甚得衆心在河南
久尤有惠政公暇退居一室蕭然如寒素雖戰功不及
文輝而雅量過之並稱賢將云
葉旺六安人與合肥人馬雲同隸長槍軍謝再興為千
戶再興叛二人自拔歸數從征積功並授指揮僉事洪
武四年偕鎮遼東初元主北走其遼陽行省參政劉益
屯蓋州與平章高嘉努相為聲援保金復等州帝遣斷
事黃儔齎詔諭益益籍所部兵馬錢糧輿地之數來歸
乃立遼陽指揮使司以益為指揮同知未幾元平章洪
保保馬彦翬合謀殺益右丞張良佐左丞商暠擒彦翬
殺之保保挟儔走納克楚營良佐因權衛事以狀聞且
言遼東僻處海隅肘腋皆敵境平章高嘉努守遼陽山
寨知院哈喇章屯瀋陽古城開元則右丞額森布哈金
山則太尉納克楚彼此相依時謀入犯今保保逃往釁
必起乞留斷事吳立鎮撫軍民而以所擒平章巴勒丹
知院桑舒等送京師帝命立良佐暠俱為蓋州衛指揮
僉事既念遼陽重地復設都指揮使司統轄諸衞以旺
及雲並為都指揮使往鎮之已知儔被殺納克楚將内
犯敕旺等預為備未幾納克楚果以衆至見備禦嚴不
敢攻越蓋至金州金州城未完指揮韋富王勝等督士
卒分守諸門鼐喇固者敵驍將也率精騎數百挑戰城
下中伏弩仆為我兵所獲敵大沮富等縱兵擊敵引退
不敢由故道從蓋城南十里沿柞河遁旺先以兵扼柞
河自連雲島至庫圖勒寨十餘里緣河壘冰為墻沃以
水經宿凝冱如城布釘板沙中旁設坑穽伏兵以伺雲
及指揮周鶚吳立等建大旗城中嚴兵不動寂若無人
已寇至城南伏四起兩山旌旗蔽空矢石雨下納克楚
倉皇趨連雲島遇冰城旁走悉䧟於穽遂大潰雲自城
中出合兵追擊至將軍山畢嚕河斬獲及凍死者無算
乘勝至珠爾峪納克楚僅以身免第功進旺雲俱都督
僉事時洪武八年也十二年命雲征大寧捷聞受賞召
還京後數年卒旺留鎮如故會高麗遣使致書及禮物
而龍州鄭白等請内附旺以聞帝謂人臣無外交此間
諜之漸勿輕信彼特示弱於我以窺邊釁還之使無所
藉口明年旺復送高麗使者周誼入京帝以其國中弑
逆又詭殺朝使反覆不可信切責旺等絶之而留誼不
遣十九年召旺為後軍都督府僉事居三月遼東有警
復命還鎮二十一年三月卒旺與雲之鎮遼也翦荆棘
立軍府撫輯軍民墾田萬餘頃遂為永利旺尤久先後
凡十七年遼人德之嘉靖初以二人有功於遼命有司
立祠春秋祀之
繆大亨定遠人初糾義兵為元攻濠不克元兵潰大亨
獨以衆二萬人與張知院屯横澗山固守月餘太祖以
計夜襲其營破之大亨與子走免比明復收散卒列陣
以待太祖遣其叔貞諭降之命將所部從征數有功擢
元帥總兵取揚州克之降青軍元帥張鑑初鑑聚衆淮
西以青布為號稱青軍又以善長槍稱長槍軍由含山
轉掠揚州元鎮南王博囉布哈招降之以為濠泗義兵
元帥踰年食盡謀擁王作亂王走死淮安鑑遂據城屠
居民以食大亨言於太祖曰賊方飢困若掠食四出則
難制矣且驍鷙可用無為他人得太祖乃命大亨亟攻
之鑑降得衆數萬馬二千餘匹悉送其將校妻子至應
天改淮海翼元帥府為江南分樞密院以大亨為同僉
樞密院事總制揚州鎮江大亨有治略寬厚不擾而治
軍嚴肅禁暴除殘民甚悦之未幾卒太祖過鎮江歎曰
繆將軍生平端直未嘗有過惜不見矣遣使祭其墓武
德安豐人元至正中為義兵千戶知元將亡言於其帥
張鑑曰吾軰才䧺萬夫今東衂西挫事勢可知不如早
擇所依鑑然其言相率歸太祖隸李文忠從赴池州力
戰流矢中右股拔去戰自若取於潛昌化克嚴州皆預
進萬戶苖帥楊完者軍烏龍嶺德請曰此可襲而取也
文忠問故對曰乘高覘之其部曲徙舉不安而聲囂文
忠曰善即襲完者覆其營取蘭溪克諸暨攻紹興皆先
登䧟陣傷右臂不顧文忠歎曰將士人人如此何戰不
捷哉蒋英賀仁德之叛浙東大震從文忠定金華又從
攻處州遇仁德於劉山戈中右股德引刀斷戈追擊之
仁德再戰再敗走遂為其下所殺德還師守嚴後二年
定官制改管軍百戶從文忠破張士誠兵於諸暨與諸
將援浦城所過山寨皆下復從文忠下建延汀三州悉
定閩溪諸寨進管軍千戶移守衢予世襲最後從靖海
侯吳禎廵海上禎以德可任令守平陽在任八年致仕
及征雲南帝以德宿將命與諸大帥偕行張鑑又名明
鑑淮西人既歸太祖每攻伐必與德俱先德卒官至江
淮行樞密院副使
蔡遷不詳其鄉里元末從芝麻李據徐州李敗歸太祖
為先鋒從渡江下采石克太平取溧水破曼濟哈雅水
寨擒陳額森皆有功定集慶授千戶從徐達取廣德寧
國遷萬戶進攻常州獲黃元帥遂為都先鋒從征馬䭾
沙克池州攻樅陽從征衢婺二州授帳前左翼元帥敗
陳友諒於龍灣進復太平取安慶水寨收九江敗友諒
八陣指揮於瑞昌遂克南昌從援安豐攻合肥戰鄱陽
從征武昌進指揮同知從常遇春討平鄧克明餘黨進
攻贛州取南安南雄諸郡還兵追饒鼎臣於茶陵遷龍
驤衞同知從徐達克高郵破馬港授武德衞指揮使守
淮安移守黃州從下湘潭辰全道永諸州轉荆州衞指
揮進克廣西遷廣西行省參政兼靖江王相討平諸叛
蠻洪武三年九月卒詔歸葬京師贈安遠侯諡武襄遷
為將十五年未嘗獨任多從諸將征討身經數十戰輒
奮勇突出横刀左右擊敵皆披靡不敢近既還金瘡滿
體人視之不可堪而遷略不為意為太祖所愛重及卒
尤痛惜之親製文祭焉合肥陳文者南北征伐累立戰
功亦遷亞也文少孤奉母至孝元季挈家歸太祖積官
都督僉事卒追封東海侯諡孝勇明臣得諡孝者文一
人而已
王銘字子敬和州人初隸元帥俞通海麾下從攻曼濟
哈雅於采石以銘驍勇選充奇兵戰方合帥敢死士大
譟突之拔其水寨自是數有功與吳軍戰太湖流矢中
右臂引佩刀出其鏃復戰通海勞之復拔通州之黃橋
鵝項諸寨賜白金文綺龍灣之戰逐北至采石銘獨突
敵陣敵兵攢㮶刺銘傷頬銘三出三入所殺傷過當賜
文綺銀椀選充宿衞從取江州戰康郎山及涇江口復
克英山諸寨擢管軍百戶從副將軍常遇春戰湖州之
弁山再戰舊館已又戰烏鎮前後數十戰功多命守松
江移太倉捕斬倭寇千餘人再賜金幣洪武四年都試
百戶諸善用槍者率莫能與銘抗累官至長淮衞指揮
僉事移守温州上疏曰臣所領鎮外控島夷城池樓櫓
仍陋襲簡非獨不足壯國威猝有風潮之變捍禦無所
勢須改為帝報可於是繕城濬濠悉倍於舊加築外垣
起海神山屬郭公山首尾二千餘丈宏敞壯麗屹然東
浙巨鎮帝甚嘉之予世襲銘嘗請告暫還和州温士女
遮道迎送長吏皆相顧歎曰吾屬為天子牧民民視吾
屬去來漠然愧王指揮多矣歷右軍都督僉事二十六
年坐藍玉黨死
甯正字正卿夀州人幼為韋德成養子冒韋姓元末隨
德成來歸從渡江德成戰沒宣州以正領其衆積功授
鳳翔衞指揮副使從定中原入元都招降元將士八千
餘人傅友德自真定略平定州以正守真定已從大軍
取陜西馮勝克臨洮留正守之大軍圍慶陽正駐邠州
絶敵聲援慶陽下還守臨洮從鄧愈破定西克河州洪
武三年授河州衞指揮使上言西民轉粟餉軍甚勞而
茶布可易粟請以茶布給軍令自相貿易省輓運之苦
詔從之正初至衞城邑空虚勤於勞徕不數年河州遂
為樂土璽書嘉勞始復甯姓兼領寧夏衛事修築漢唐
舊渠引河水溉田開屯數萬頃兵食饒足十三年從沐
英北征擒元平章托和齊知院按珠取全寧四部十五
年遷四川都指揮使討平松茂諸州雲南初定命正與
馮誠共守之思倫𤼵作亂正破之於摩沙勒寨斬首千
五百已敵衆大集圍定邊沐英分兵三隊正將左軍鏖
戰大敗之語在英傳土酋阿資叛復從英討降之英卒
詔授正左都督代鎮已復命為平羌將軍總川陜兵討
平階文叛寇張者二十八年從秦王討平洮州番還京
明年卒又袁義廬江人本張姓德勝族弟也初為雙刀
趙總管守安慶敗趙同僉丁普郎於沙子港左君弼招
之弗從德勝戰死始來附為帳前親軍元帥賜姓名數
從征伐積功為興武衞指揮僉事從大將軍北征敗元
平章温普達等於通州走賀宗哲詹同於澤潞功最復
從定陜西敗元豫王兵與諸將合攻慶陽張良臣兵驟
薄義營義堅壁不為動俟其懈力擊破之走庫庫軍於
定西南取興元進本衞同知調羽林衞移鎮遼東已從
沐英征雲南克普定諸城留鎮楚雄蠻人屢叛義積糧
高壘且守且戰以功遷楚雄衞指揮使嘗入朝帝厚加
慰勞以其老命醫為染鬚鬢俾還任以威遠人且特賜
銀印寵異之歷二十年墾田築堰治城郭橋梁規畫甚
備軍民德之建文元年徵還為右軍都督府僉事進同
知卒官
金興旺不詳所始為威武衞指揮僉事進同知洪武元
年大將軍徐達自河南至陜西請益兵守潼關以興旺
副郭興守之進指揮使明年攻臨洮移興旺守鳳翔轉
軍餉未幾賀宗哲攻鳳翔興旺與知府周煥嬰城守敵
編荆為大箕形如半舫每箕五人負之攻城矢石不能
入投藁焚之輒颺起乃置鉤藁中擲著其隙火遂熾敵
棄箕走復為地道薄城城中以矛迎刺敵死甚衆而攻
不已興旺與煥謀曰彼謂我援師不至必不敢出乘其
不意擊之可敗也潛出西北門奮戰敵少却會百戶王
輅自臨洮收李思齊降卒東還即以其衆入城共守敵
拔營去衆欲追之輅曰未敗而退誘我也遣騎偵之至
五里坡伏果𤼵還師復圍城衆議欲走興旺叱曰天子
以城畀我寧可去耶以輅所將皆新附慮生變乃括城
中貲畜積庭中令曰敵少緩當大犒新兵新兵喜協力
固守相持十五日敵聞慶陽下乃引去帝遣使以金綺
勞興旺等明年達入沔州遣興旺與張龍由鳳翔入連
雲棧合攻興元守將降以興旺守之擢大都督府僉事
蜀將吳友仁帥衆三萬寇興元興旺悉城中兵三千禦
敵面中流矢拔矢復戰斬數百人敵益衆乃歛兵入城
友仁決濠填塹為必克計達聞之令傅友德夜襲木槽
關攻斗山寨人持十炬連亘山上友仁驚遁興旺出兵
躡之墜崖石死者無算友仁自是氣奪時興旺威鎮隴
蜀而國初諸都督中城守功興旺外尤推費子賢子賢
亦不詳所始從渡江為廣德翼元帥數有功取武康又
取安吉築城守之張士誠兵數來犯輒敗去最後張左
丞以兵八萬來攻子賢所部僅三千人而守甚固設車
弩城上射殺其梟將二人敵乃解去以功進指揮同知
取福建克元都定西俱有功授大都督府僉事世指揮
使
花荗巢縣人初從陳額森己而來歸從定江左滅陳友
諒平中原山西陜西積功授武昌衞副千戶征西蜀克
瞿唐關入重慶下左右兩江及田州進神策衞指揮僉
事調廣州左衞平陽春清遠英德翁源博羅諸山寨叛
蠻及東莞龍川諸縣亂民進指揮同知平電白歸善賊
再遷都指揮同知世襲指揮使數剿連州廣西湖廣諸
猺賊上言廣東南邊大海姦宄出沒東莞筍岡諸縣逋
逃蜑戶附居海島遇官軍則詭稱捕魚遇番賊則同為
寇盜飄忽不常難於訊詰不若籍以為兵庶便約束又
請設沿海依山廣海碣石神電等二十四衞所築城浚
池收集海島隠料無籍等軍仍於山海要害地立堡屯
軍以備不虞皆報可進都指揮使久之卒賜葬安德門
長子榮襲職次子英果毅有父風亦以軍功為廣東都
指揮使有聲永樂中
丁玉初名國珍河中人仕韓林兒為御史才辨有時譽
吕珍破安豐玉來歸隨征彭蠡為九江知府大兵還建
康彭澤山民叛玉聚鄉兵討平之太祖嘉其武略命兼
指揮更名玉從傅友德克衡州以指揮同知鎮其地復
調守永州玉有文武才撫輯新附威望甚著洪武元年
進都指揮使尋兼行省參政鎮廣西十年召為右御史
大夫四川威茂土酋董貼里叛以玉為平羌將軍討之
至威州貼里降承制設威州千戶所十二年平松州玉
遣指揮高顯等城之請立軍衞帝謂松州山多田少耕
種不能贍軍守之非策玉言松州為西羌要地軍衞不
可罷遂設官築戍如玉議會四川妖人彭普貴為亂焚
掠十四州縣指揮普亮等不能克命玉移軍討滅之帝
手敕襃美轉左御史大夫師還拜大都督府左都督十
三年坐胡惟庸姻誅
郭雲南陽人長八尺餘狀貌魁偉元季聚義兵保裕州
白泉寨累官湖廣行省平章政事元主北奔河南郡縣
皆下雲獨堅守大將軍徐達遣指揮曹諒圍之雲出戰
被執大將軍呵之跪雲植立嫚罵求死脅以刃不動大
將軍壯之繫送京師太祖竒其狀貌釋之時帝方閱漢
書問識字否對曰識因以書授之雲誦其書甚習帝大
喜厚加賞賜用為溧水知縣有政聲帝益以為賢特擢
南陽衛指揮僉事使還鄉收故部曲就戍其地凡數年
卒長子洪年甫十三帝為下制曰雲出田間倡義旗保
鄉曲崎嶇累年竭心所事王師北伐人神嚮應而雲數
戰不屈勢窮援絶終無異志朕嘉其節概試之有司則
閭閻頌德俾鎮故鄉則軍民樂業雖無汗馬之勲倒戈
之效治績克著忠義凛然子洪可入開國功臣列授宣
武將軍飛熊衞親軍指揮使司僉事世襲其同時以降
將予世職者有王溥溥安仁人仕陳友諒為平章守建
昌太祖命將攻之不克朱亮祖擊於饒之安仁港亦失
利友諒將李明道之寇信州也溥弟漢二在軍俱為胡
大海擒歸於行省李文忠文忠命二人招溥是歲太祖
拔江州友諒走武昌溥乃遣使降命仍守建昌明年太
祖次龍興帥其衆來見數慰勞從歸建康賜第聚寳門
外號其街曰宰相街以寵異之尋遣取撫州及江西未
附郡縣從克武昌進中書右丞洪武元年命兼詹事府
副詹事從大將軍北征屢有功賜文幣擢河南行省平
章不署事歲祿視李伯昇潘元明初溥未仕時奉母葉
氏避兵貴溪遇亂與母相失凡十八年嘗夢母若告以
所在至是從容言於帝請歸省墳墓許之且命禮官具
祭物溥率士卒之貴溪求不得晝夜號泣居人吳海言
夫人為賊逼投井中死矣溥求得井有鼠自井出投溥
懷中旋復入井汲井索之母屍在焉哀呼不自勝乃具
棺斂即其地以葬溥卒子孫世襲指揮同知
贊曰文輝司馬任寄股肱葉旺馬雲效著邊域大亨以
端直見思郭雲以政績蒙寵他如蔡遷王銘甯正金興
旺輩或善戰或善守或善撫綏要皆一時良將也蓋明
運初興人材蔚起鐵劵丹符之外其可稱者猶如此以
視詩人兔罝之詠何多讓哉
明史卷一百三十四
