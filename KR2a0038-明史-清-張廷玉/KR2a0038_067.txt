欽定四庫全書
明史卷六十七
大學士張廷玉等奉勅修
志第四十三
輿服三
文武官冠服命婦冠服
内外官親屬冠服内使冠服
侍儀以下冠服士庶冠服
樂工冠服軍隸冠服
外蕃冠服僧道服色
羣臣冠服洪武元年命制公服朝服以賜百官時禮部
言各官先授散官與見任職事高下不同如御史董希
哲前授朝列大夫灃州知州而任七品職事省司郎中
宋冕前授亞中大夫黃州知府而任五品職事散官與
見任之職不同故服色不能無異乞定其制乃詔省部
臣定議禮部復言唐制服色皆以散官為準元制散官
職事各從其高者服色因之國初服色依散官與唐制
同乃定服色準散官不計見職於是所賜袍帶亦並如
之三年禮部言歴代異尚夏黑商白周赤秦黑漢赤唐
服色黃旂幟赤今國家承元之後取法周漢唐宋服色
所尚於赤為宜從之
文武官朝服洪武二十六年定凡大祀慶成正旦冬至
聖節及頒詔開讀進表傳制俱用梁冠赤羅衣白紗中
單青飾領緣赤羅裳青緣赤羅蔽膝大帶赤白二色絹
革帶佩綬白韈黑履一品至九品以冠上梁數為差公
冠八梁加籠巾貂蟬立筆五折四柱香草五段前後玉
蟬侯七梁籠巾貂蟬立筆四折四柱香草四段前後金
蟬伯七梁籠巾貂蟬立筆二折四柱香草二段前後玳
瑁蟬俱插雉尾駙馬與侯同不用雉尾一品冠七梁不
用籠巾貂蟬革帶與佩俱玉綬用黃綠赤紫織成雲鳳
四色花錦下結青絲網玉綬環二二品六梁革帶綬環
犀餘同一品三品五梁革帶金佩玉綬用黃綠赤紫織
成雲鶴花錦下結青絲網金綬環二四品四梁革帶金
佩藥玉餘同三品五品三梁革帶銀鈒花佩藥玉綬用
黃綠赤紫織成盤鵰花錦下結青絲網銀鍍金綬環二
一品至五品笏俱象牙六品七品二梁革帶銀佩藥玉
綬用黃綠赤織成練鵲三色花錦下結青絲網銀綬環
二獨御史服獬廌八品九品一梁革帶烏角佩藥玉環
用黃綠織成鸂鶒二色花錦下結青絲網銅綬環二六
品至九品笏俱槐木其武官應直守衞者别有服色雜
職未入流品者大朝賀進表行禮止用公服三十年令
視九品官用朝服嘉靖八年更定朝服之制梁冠如舊
式上衣赤羅青緣長過腰指七寸毋掩下裳中單白紗
青緣下裳七幅前三後四每幅三襞積赤羅青緣蔽膝
綴革帶綬各從品級花樣革帶之後佩綬繫而掩之其
環亦各從品級用玉犀金銀銅不以織於綬大帶表裏
俱素惟兩耳及下垂緣綠又以青組約之革帶俱如舊
式珮玉一如詩傳之制去雙滴及二珩其三品以上玉
四品以下藥玉及韈履俱如舊式萬歷五年令百官正
旦朝賀毋僭躡朱履故事十一月百官戴煖耳是年朝
覲外官及舉人監生不許戴煖耳入朝
凡親祀郊廟社稷文武官分獻陪祀則服祭服洪武二
十六年定一品至九品青羅衣白紗中單俱皂領緣赤
羅裳皂緣赤羅蔽膝方心曲領其冠帶佩綬等差並同
朝服又定品官家用祭服三品以上去方心曲領四品
以下並去佩綬嘉靖八年更定百官祭服上衣青羅皂
緣與朝服同下裳赤羅皂緣與朝服同蔽膝綬環大帶
革帶佩玉韈履俱與朝服同其視牲朝日夕月耕耤祭
歴代帝王獨錦衣衞堂上官大紅蟒衣飛魚烏紗帽鸞
帶佩繡春刀祭太廟社稷則大紅便服
文武官公服洪武二十六年定每日早晚朝奏事及侍
班謝恩見辭則服之在外文武官每日公座服之其制
盤領右袵袍用紵絲或紗羅絹袖寬三尺一品至四品
緋袍五品至七品青袍八品九品綠袍未入流雜職官
袍笏帶與八品以下同公服花樣一品大獨科花徑五
寸二品小獨科花徑三寸三品散荅花無枝葉徑二寸
四品五品小雜花紋徑一寸五分六品七品小雜花徑
一寸八品以下無紋幞頭漆紗二等展角長一尺二寸
雜職官幞頭垂帶後復令展角不用垂帶與入流官同
笏依朝服為之腰帶一品玉或花或素二品犀三品四
品金茘枝五品以下烏角鞓用青革仍垂撻尾於下鞾
用皂其後朝常止便服惟朔朢具公服朝參凡武官應
直守衞者别有服色不拘此制公侯駙馬伯服色花樣
腰帶與一品同文武官花樣如無從織造則用素百官
入朝雨雪許服雨衣奉天華蓋武英諸殿奏事必躡履
鞵違者御史糾之萬歷五年令常朝俱衣本等錦繡服
色其朝覲官見辭謝恩不論己未入流公服行禮
文武官常服洪武三年定凡常朝視事以烏紗帽團領
衫束帶為公服其帶一品玉二品花犀三品金鈒花四
品素金五品銀鈒花六品七品素銀八品九品烏角凡
致仕及侍親辭閑官紗帽束帶為事黜降者服與庶人
同至二十四年又定公侯伯駙馬束帶與一品同雜職
官與八品九品同朝官常服禮鞵洪武六年定先是百
官入朝遇雨皆躡釘鞾聲徹殿陛侍儀司請禁之太祖
曰古者入朝有履自唐始用鞾其令朝官為輭底皮鞵
冒於鞾外出朝則釋之禮部言近奢侈越制詔中禁之
仍參酌漢唐之制頒行遵守凡職官一品二品用雜色
文綺綾羅綵繡帽頂帽珠用玉三品至五品用雜色文
綺綾羅帽頂用金帽珠除玉外隨所用六品至九品用
雜色文綺綾羅帽頂用銀帽珠瑪瑙水晶香木一品至
六品穿四爪龍以金繡為之者聽禮部又議品官見尊
長用朝君公服於理未安宜别製梁冠絳衣絳裳革帶
大帶大白襪烏舄佩綬其衣裳去緣襈三品以上佩綬
三品以下不用從之二十二年令文武官遇雨戴雨帽
公差出外戴帽子入城不許二十三年定制文官衣自
領至裔去地一寸袖長過手復回至肘公侯駙馬與文
官同武官去地五寸袖長過手七寸二十四年定公侯
駙馬伯服繡麒麟白澤文官一品仙鶴二品錦鷄三品
孔雀四品雲雁五品白鷴六品鷺鷥七品鸂鶒八品黃
鸝九品鵪鶉雜職練鵲風憲官獬廌武官一品二品獅
子三品四品虎豹五品熊羆六品七品彪八品犀牛九
品海馬又令品官常服用雜色紵絲綾羅綵繡官吏衣
服帳幔不許用元黃紫三色并織繡龍鳳文違者罪及
染造之人朝見人員四時並用色衣不許純素三十年
令致仕官服色與見任同若朝賀謝恩見辭一體具服
景泰四年令錦衣衞指揮侍衞者得衣麒麟天順二年
定官民衣服不得用蟒龍飛魚斗牛大鵬像生獅子四
寳相花大西番蓮大雲花樣并元黃紫及元色黑綠柳
黃薑黃明黃諸色宏治十三年奏定公侯伯文武大臣
及鎮守守備違例奏請蟒衣飛魚衣服者科道糾劾治
以重罪正德十一年設東西兩官廳將士悉衣黃罩甲
中外化之金緋盛服者亦必加此於上都督江彬等承
日紅笠之上綴以靛染天鵝翎以為貴飾貴者飄三英
次者二英兵部尚書王瓊得賜一英冠以下教場自謂
殊遇其後巡狩所經督餉侍郎巡撫都御史無不衣罩
甲見上者十三年車駕還京傳旨俾迎候者用曳撤大
帽鸞帶尋賜羣臣大紅紵絲羅紗各一其服色一品斗
牛二品飛魚三品蟒四品麒麟六七品虎彪翰林科道
不限品級皆與焉惟部曹五品下不與時文臣服色亦
以走獸而麒麟之服逮於四品尤異事也十八年世宗
登極詔云近來冒濫玉帶蟒龍飛魚斗牛服色皆庶官
雜流并各處將領夤緣奏乞今俱不許武職卑官僭用
公侯服色者亦禁絶之嘉靖六年復禁中外官不許濫
服五彩裝花織造違禁顏色七年既定燕居法服之制
閣臣張璁因言品官燕居之服未有明制詭異之徒競
為奇服以亂典章乞更法古元端别為簡易之制昭布
天下使貴賤有等帝因復製忠靜冠服圖頒禮部勅諭
之曰祖宗稽古定制品官朝祭之服各有等差苐常人
之情多謹於明顯怠於幽獨古聖王慎之制元端以為
燕居之服比來衣服詭異上下無辨民志何由定朕因
酌古元端之制更名忠靜庶幾乎進思盡忠退思補過
焉朕已著為圖說如式製造在京許七品以上官及八
品以上翰林院國子監行人司在外許方面官及各府
堂官州縣正堂儒學教官服之武官止都督以上其餘
不許濫服禮部以圖說頒布天下如勅奉行按忠靜冠
仿古元冠冠匡如制以烏紗冒之兩山俱列於後冠頂
仍方中微起三梁各壓以金線邊以金緣之四品以上
去金線以淺色絲線忠靜服仿古元端服色用深青以
紵絲紗羅為之三品以上雲四品以上素緣以藍青前
後飾本等花樣補子深衣用玉色素帶如古大夫之帶
制青表綠緣邊并裏素履青綠絛結白襪十六年羣臣
朝於駐蹕所兵部尚書張瓚服蟒帝怒諭閣臣夏言曰
尚書二品何自服蟒言對曰瓚所服乃欽賜飛魚服鮮
明類蟒耳帝曰飛魚何組兩角其嚴禁之於是禮部奏
定文武官不許擅用蟒衣飛魚斗牛違禁華異服色其
大紅紵絲紗羅服惟四品以上官及在京五品堂上官
經筵講官許服五品官及經筵不為講官者俱服青綠
錦繡遇吉禮止衣紅布絨褐品官花樣並依品級錦衣
衞指揮侍衞者仍得衣麒麟其帶俸非侍衞及千百戸
雖侍衞不許僭用
歴朝賜服文臣有未至一品而賜玉帶者自洪武中學
士羅復仁始衍聖公秩正二品服織金麒麟袍玉帶則
景泰中入朝拜賜自是以為常内閣賜蟒衣自宏治中
劉健李東陽始麒麟本公侯服而内閣服之則嘉靖中
嚴嵩徐階皆受賜也仙鶴文臣一品服也嘉靖中成國
公朱希忠都督陸炳服之皆以元壇供事而學士嚴訥
李春芳董份以五品撰青詞亦賜仙鶴尋諭供事壇中
乃用於是尚書皆不敢衣鶴後勅南京織閃黃補麒麟
仙鶴賜嚴嵩閃黃乃上用服色也又賜徐階教子升天
蟒萬歷中賜張居正坐蟒武清侯李偉以太后父亦受
賜
儀賓朝服公服常服俱視品級與文武官同惟笏皆象
牙常服花樣視武官弘治十三年定郡主儀賓鈒花金
帶胸背獅子縣主儀賓鈒花金帶郡君儀賓光素金帶
胸背俱虎豹縣君儀賓鈒花銀帶鄉君儀賓光素銀帶
胸背俱彪有僭用者革去冠帶戴平頭巾於儒學讀書
習禮三年
狀元及諸進士冠服狀元冠二梁緋羅圓領白絹中單
錦綬蔽膝紗帽槐木笏光銀帶藥玉佩朝鞾氊襪皆御
前頒賜上表謝恩日服之進士巾如烏紗帽頂微平展
角闊寸餘長五寸許系以垂帶皂紗為之深藍羅袍緣
以青羅袖廣而不殺槐木笏革帶青鞓飾以黑角垂撻
尾於後廷試後頒於國子監傳臚日服之上表謝恩後
謁先師行釋菜禮畢始易常服其巾袍仍送國子監藏
之
命婦冠服洪武元年定命婦一品冠花釵九樹兩博鬢
九鈿服用翟衣繡翟九重素紗中單黼領朱縠褾襈裾
蔽膝隨裳色以緅為領緣加文繡重翟為章二等玉帶
青襪舄佩綬二品冠花釵八樹兩博鬢八鈿服用翟衣
八等犀帶餘如一品三品冠花釵七樹兩博鬢七鈿翟
衣七等金革帶餘如二品四品冠花釵六樹兩博鬢六
鈿翟衣六等金革帶餘如三品五品冠花釵五樹兩博
鬢五鈿翟衣五等烏角帶餘如四品六品冠花釵四樹
兩博鬢四鈿翟衣四等烏角帶餘如五品七品冠花釵
三樹兩博鬢三鈿翟衣三等烏角帶餘如六品自一品
至五品衣色隨夫用紫六品七品衣色隨夫用緋其大
帶如衣色四年以古天子諸侯服衮冕后與夫人亦服
禕翟今羣臣既以梁冠絳衣為朝服不敢用冕則外命
婦亦不當服翟衣以朝命禮部議之奏定命婦以山松
特髻假鬢花鈿真紅大袖衣珠翠蹙金霞帔為朝服以
朱翠角冠金珠花釵闊袖雜色綠緣為燕居之服一品
衣金繡文霞帔金珠翠妝飾玉墜二品衣金繡雲肩大
雜花霞帔金珠翠妝飾金墜子三品衣金繡大雜花霞
帔珠翠妝飾金墜子四品衣繡小雜花霞帔翠妝飾金
墜子五品衣銷金大雜花霞帔生色畫絹起花妝飾金
墜子六品七品衣銷金小雜花霞帔生色畫絹起花妝
飾鍍金銀墜子八品九品衣大紅素羅霞帔生色畫絹
妝飾銀墜子首飾一品二品金玉珠翠三品四品金珠
翠五品金翠六品以下金鍍銀間用珠五年更定品官
命婦冠服一品禮服用山松特髻翠松五株金翠八口
銜珠結正面珠翠翟一珠翠花四朵珠翠雲喜花三朵
後鬢珠梭毬一珠翠飛翟一珠翠梳四金雲頭連三釵
一珠簾梳一金簪二珠梭環一雙大袖衫用真紅色霞
帔褙子俱用深青色紵絲綾羅紗隨用霞帔上施蹙金
繡雲霞翟文鈒花金墜子褙子上施金繡雲霞翟文常
服用珠翠慶雲冠珠翠翟三金翟一口銜珠結鬢邊珠
翠花二小珠翠梳一雙金雲頭連三釵一金壓鬢雙頭
釵二金腦梳一金簪二金脚珠翠佛面環一雙鐲釧皆
用金長襖長裙各色紵絲綾羅紗隨用長襖緣襈或紫
或綠上施蹙金繡雲霞翟文看帶用紅綠紫上施蹙金
繡雲霞帔文長裙横豎金繡纏枝花文二品特髻上金
翟七口銜珠結餘同一品常服亦與一品同三品特髻
上金孔雀六口銜珠結正面珠翠孔雀一後鬢翠孔雀
二霞帔上施蹙金雲霞孔雀文鈒花金墜子褙子上施
金繡雲霞孔雀文餘同二品常服冠上珠翠孔雀三金
孔雀二口銜珠結長襖緣襈看帶或紫或綠並繡雲霞
孔雀文長裙横豎襴並繡纏枝花文餘同二品四品特
髻上金孔雀五口銜珠結餘同三品常服亦與三品同
五品特髻上銀鍍金鴛鴦四口銜珠結正面珠翠鴛鴦
一小珠鋪翠雲喜花三朵後鬢翠鴛鴦二銀鍍金雲頭
連三釵一小珠簾梳一鍍金銀簪二小珠梳環一雙霞
帔上施繡雲霞鴛鴦文鍍金銀鈒花墜子褙子上施雲
霞鴛鴦文餘同四品常服冠上小珠翠鴛鴦三鍍金銀
鴛鴦二挑珠牌鬢邊小珠翠花二朵雲頭連三釵一梳
一壓鬢雙頭釵二鍍金簪二銀脚珠翠佛面環一雙鐲
釧皆用銀鍍金長襖緣襈繡雲霞鴛鴦文長裙横豎襴
繡纏枝花文餘同四品六品特髻上翠松三枝銀鍍金
練鵲四口銜珠結正面銀鍍金練鵲一小珠翠花四朵
後鬢翠梭毬一翠練鵲二翠梳四銀雲頭連三釵一珠
緣翠簾梳一銀簪二大袖衫綾羅紬絹隨所用霞帔施
繡雲霞練鵲文鈒花銀墜子褙子上施雲霞練鵲文餘
同五品常服冠上鍍金銀練鵲三又鍍金銀練鵲二挑
小珠牌鐲釧皆用銀長襖綠襈看帶或紫或綠繡雲霞
練鵲文長裙横豎襴繡纏枝花文餘同五品七品禮服
常服俱同六品其八品九品禮服惟用大袖衫霞帔褙
子大衫同七品霞帔上繡纏枝花鈒花銀墜子褙子上
繡摘枝團花通用小珠慶雲冠常服亦用小珠慶雲冠
銀間鍍金銀練鵲三又銀間鍍金銀練鵲二挑小珠牌
銀間鍍金雲頭連三釵一銀間鍍金壓鬢雙頭釵二銀
間鍍金腦梳一銀間鍍金簪二長襖緣襈看帶並繡纏
枝花餘同七品又定命婦團衫之制以紅羅為之繡重
雉為等第一品九等二品八等三品七等四品六等五
品五等六品四等七品三等其餘不用繡雉二十四年
定制命婦朝見君后在家見舅姑并夫及祭祀則服禮
服公侯伯夫人與一品同大䄂衫真紅色一品至五品
紵絲綾羅六品至九品綾羅紬絹霞帔褙子皆深青段
公侯及一品二品金繡雲霞翟文三品四品金繡雲霞
孔雀文五品繡雲霞鴛鴦文六品七品繡雲霞練鵲文
大袖衫領闊三寸兩領直下一尺間綴紐子三末綴紐
子二紐在掩紐之下拜則放之霞帔二條各繡禽七隨
品級用前四後三墜子中鈒花禽一四面雲霞文禽如
霞帔隨品級用笏以象牙為之二十六年定一品冠用
金事件珠翟五珠牡丹開頭二珠半開二翠雲二十四
片翠牡丹葉一十八片翠口圈一副上帶金寳鈿花八
金翟二口銜珠結二二品至四品冠用金事件珠翟四
珠牡丹開頭二珠半開四翠雲二十四片翠牡丹葉一
十八片翠口圈一副上帶金寳鈿花八金翟二口銜珠
結二一品二品霞帔褙子俱雲霞翟文鈒花金墜子三
品四品霞帔褙子俱雲霞孔雀文鈒花金墜子五品六
品冠用抹金銀事件珠翟三珠牡丹開頭二珠半開五
翠雲二十四片翠牡丹葉一十八片翠口圈一副上帶
抹金銀寳鈿花八抹金銀翟二口銜珠結子二五品霞
帔褙子俱雲霞鴛鴦文鍍金鈒花銀墜子六品霞帔褙
子俱雲霞練鵲文鈒花銀墜子七品至九品冠用抺金
銀事件珠翟二珠月桂開頭二珠半開六翠雲二十四
片翠月桂葉一十八片翠口圈一副上帶抺金銀寳鈿
花八抺金銀翟二口銜珠結子二七品霞帔墜子褙子
與六品同八品九品霞帔用繡纏枝花墜子與七品同
褙子繡摘枝團花
内外官親屬冠服洪武元年禮部尚書崔亮奉詔議定
内外官父兄伯叔子孫弟姪用烏紗帽軟脚垂帶圓領
衣烏角帶品官祖母及母與子孫同居親弟姪婦女禮
服合以本官所居官職品級通用漆紗珠翠慶雲冠本
品衫霞帔褙子緣襈襖裙惟山松特髻子止許受封誥
勅者用之品官次妻許用本品珠翠慶雲冠褙子為禮
服銷金闊領長襖長裙為常服二十五年令文武官父
兄伯叔弟姪子壻皆許穿鞾
内使冠服明初置内使監冠烏紗描金曲脚帽衣胸背
花盤領窄袖衫烏角帶鞾用紅扇面黑下樁各官火者
服與庶人同洪武三年諭宰臣内使監未有職名者當
别製冠以别監官禮部奏定内使監凡遇朝會依品具
朝服公服行禮其常服葵花胸背團領衫不拘顏色烏
紗帽犀角帶無品從者常服團領衫無胸背花不拘顔
色烏角帶烏紗帽垂軟帶年十五以下者惟戴烏紗小
頂帽按大政記永樂以後宦官在帝左右必蟒服製如
曳撒繡蟒於左右繫以鸞帶此燕閑之服也次則飛魚
惟入侍用之貴而用事者賜蟒文武一品官所不易得
也單蟒面皆斜向坐蟒則面正向尤貴又有膝襴者亦
如曳撒上有蟒補當膝處横織細雲蟒蓋南郊及山陵
扈從便於乘馬也或召對燕見君臣皆不用袍而用此
苐蟒有五爪四爪之分襴有紅黃之别耳弘治元年都
御史邊鏞言國朝品官無蟒衣之制夫蟒無角無足今
内官多乞蟒衣殊類龍形非制也乃下詔禁之十七年
諭閣臣劉健曰内臣僭妄尤多因言服色所宜禁曰蟒
龍飛魚斗牛本在所禁不合私織間有賜者或久而敝
不宜輒自織用元黃紫皂乃屬正禁即柳黃明黃薑黃
諸色亦應禁之孝宗加意鉗束故申飭者再然内官驕
恣已久積習相沿不能止也初太祖制内臣服其紗帽
與羣臣異且無朝冠幞頭亦無祭服萬歷初穆宗主入
太廟大璫冠進賢服祭服以從蓋内府祀中霤竈井之
神例遣中官因自創為祭服非由廷議也
侍儀舍人冠服洪武二年禮官議定侍儀舍人導禮依
元制展脚幞頭窄袖紫衫塗金束帶皂紋鞾常服烏紗
唐帽諸色盤領衫烏角束帶衫不用黃四年中書省議
定侍儀舍人併御史臺知班引禮執事冠進賢冠無梁
服絳色衣其蔽膝履襪帶笏與九品同惟不用中單
校尉冠服洪武三年定制執仗之士首服皆縷金額交
脚幞頭其服有諸色辟邪寳相花裙襖銅葵花束帶皂
紋鞾六年令校尉衣只孫束帶幞頭鞾鞵只孫一作質
孫本元制蓋一色衣也十四年改用金鵝帽黑漆戧金
荔枝銅釘樣每五釘攢就四面稍起邊襴鞓青緊束之
二十二年令將軍力士校尉旂軍常戴頭巾或榼腦二
十五年令校尉力士上直穿鞾出外不許
刻期冠服宋置快行親從官明初謂之刻期冠方頂巾
衣胸背鷹鷂花腰線襖子諸色闊匾絲絛大象牙雕花
環行縢八帶鞵洪武六年惟用雕刻象牙絛環餘同庶
民
儒士生員監生巾服洪武三年令士人戴四方平定巾
二十三年定儒士生員衣自領至裳去地一寸袖長過
手復回不及肘三寸二十四年以士子巾服無異吏胥
宜甄别之命工部制式以進太祖親視凡三易乃定生
員襴衫用玉色布絹為之寬袖皂緣皂絛軟巾垂帶貢
舉入監者不變所服洪武末許戴遮陽帽後遂私戴之
洪熙中帝問衣藍者何人左右以監生對帝曰著青衣
較好乃易青圓領嘉靖二十二年禮部言士子冠服詭
異有凌雲等巾甚乖禮制詔所司禁之萬歷二年禁舉
人監生生儒僭用忠靜冠巾錦綺鑲履及張繖蓋戴煖
耳違者五城御史送問
庶人冠服明初庶人婚許假九品服洪武三年庶人初
戴四帶巾改四方平定巾雜色盤領衣不許用黃又令
男女衣服不得僭用金繡錦綺紵絲綾羅止許紬絹素
紗其鞾不得裁製花樣金線裝飾首飾釵鐲不許用金
玉珠翠止用銀六年令庶人巾環不得用金玉瑪瑙珊
瑚琥珀未入流品者同庶人帽不得用頂帽珠止許水
晶香木十四年令農衣紬紗絹布商賈止衣絹布農家
有一人為商賈者亦不得衣紬紗二十二年令農夫戴
斗笠蒲笠出入市井不禁不親農業者不許二十三年
令耆民衣制袖長過手復回不及肘三寸庶人衣長去
地五寸袖長過手六寸袖樁廣一尺袖口五寸二十五
年以民間違禁鞾巧裁花樣嵌以金線藍條詔禮部嚴
禁庶人不許穿鞾止許穿皮札䩺惟北地苦寒許用牛
皮直縫鞾正德元年禁商販僕役倡優下賤不許服用
貂裘十六年禁軍民衣紫花罩甲或禁門或四外遊走
者緝事人禽之
士庶妻冠服洪武三年定制士庶妻首飾用銀鍍金耳
環用金珠釧鐲用銀服淺色圑衫用紵絲綾羅紬絹五
年令民間婦人禮服惟紫絁不用金繡袍衫止紫綠桃
紅及諸淺淡顏色不許用大紅鴉青黃色帶用藍絹布
女子在室者作三小髻金釵珠頭&KR2254;窄袖褙子凡婢使
高頂髻絹布狹領長襖長裙小婢使雙髻長袖短衣長
裙成化十年禁官民婦女不得僭用渾金衣服寳石首
飾正德元年令軍民婦女不許用銷金衣服帳幔寳石
首飾鐲釧
協律郎樂舞生冠服明初郊社宗廟用雅樂協律郎幞
頭紫羅袍荔枝帶樂生緋袍展脚幞頭舞士幞頭紅羅
袍荔枝帶皂鞾文舞生紅袍武舞生緋袍俱展脚幞頭
革帶皂鞾朝會大樂九奏歌工中華一統巾紅羅生色
大袖衫畫黃鶯鸚鵡花樣紅生絹襯衫錦領杏紅絹裙
白絹大口袴青絲絛白絹襪茶褐鞵其和聲郎押樂者
皂羅闊帶巾青羅大袖衫紅生絹襯衫錦領塗金束帶
皂鞾其三舞一武舞曰平定天下之舞舞士皆黃金束
髮冠紫絲纓青羅生色畫舞鶴花樣窄袖衫白生絹襯
衫錦領紅羅銷金大袖罩袍紅羅銷金裙皂生色畫花
緣襈白羅銷金汗袴藍青羅銷金緣紅絹擁項紅結子
紅絹束腰塗金束帶青絲大絛錦臂韝綠雲頭皂鞾舞
師黃金束髮冠紫絲纓青羅大袖衫白絹襯衫錦領塗
金束帶綠雲頭皂鞾一文舞曰車書會同之舞舞士皆
黑光描金方山冠青絲纓青紅羅大袖衫紅生絹襯衫
錦領紅羅擁項紅結子塗金束帶白絹大口袴白絹襪
茶褐鞵舞師冠服與舞士同惟大袖衫用青羅不用紅
羅擁項紅結子一文舞曰撫安四夷之舞舞士東夷四
人椎髻於後繫紅銷金頭繩紅羅銷金抺額中綴塗金
博山兩傍綴塗金巾環明金耳環青羅生色畫花大袖
衫紅生色領袖紅羅銷金裙青銷金裙緣紅生絹襯衫
錦領塗金束帶烏皮鞾西戎四人間道錦纏頭明金耳
環紅紵絲細摺襖子大紅羅生色雲肩綠生色緣藍青
羅銷金汗袴紅銷金緣繫腰合鉢十字泥金數珠五色
銷金羅香囊紅絹擁項紅結子赤皮鞾南蠻四人綰朝
天髻繫紅羅生色銀錠紅銷金抺額明金耳環紅織金
短襖子綠織金細摺短裙絨錦袴間道紵絲手巾泥金
頂牌金珠瓔珞綴小金鈴錦行纏泥金獅蠻帶綠銷金
擁項紅結子赤皮鞾北狄四人戴單于冠貂鼠皮簷雙
垂髻紅銷金頭繩紅羅銷金抹額諸色細摺襖子藍青
生色雲肩紅結子紅銷金汗袴繫腰合鉢皂皮鞾其舞
師皆戴白捲簷氊帽塗金帽頂一撒紅纓紫羅帽襻紅
綠金繡襖子白銷金汗袴藍青銷金緣塗金束帶綠擁
項紅結子赤皮鞾凡大樂工及文武二舞樂工皆曲脚
幞頭紅羅生色畫花大袖衫塗金束帶紅絹擁項紅結
子皂皮鞾四夷樂工皆蓮花帽諸色細摺襖子白銷金
汗袴紅銷金緣紅綠絹束帶紅羅擁項紅結子花鞾永
樂間定殿内侑食樂奏平定天下之舞引舞樂工皆青
羅包巾青紅綠玉色羅銷金胸背襖子渾金銅帶紅羅
褡䙏雲頭皂鞾青綠羅銷金包臀舞人服色如之奏撫
安四夷之舞高麗舞四人皆笠子青羅銷金胸背襖子
銅帶皂鞾琉球舞四人皆棉布花手巾青羅大袖襖子
銅帶白碾光絹間道踢袴皂皮鞾北番舞四人皆狐帽
青紅紵絲銷金襖子銅帶伍魯速回回舞四人皆青羅
帽比里罕棉布花手巾銅帶皂鞾奏車書會同之舞舞
人皆皂羅頭巾青綠玉色皂沿邊襴茶褐線絛皂皮四
縫鞾奏表正萬邦之舞引舞二人青羅包巾紅羅銷金
項帕紅生絹錦領中單紅生絹銷金通袖襖子青線絛
銅帶織錦臂韝雲頭皂鞾各色銷金包臀紅絹褡䙏舞
人樂工服色與引舞同奏天命有德之舞引舞二人青
幪紗如意冠紅生絹錦領中單紅生絹大袖袍各色絹
采畫直纏黑角偏帶藍絹綵雲頭皂鞾白布襪舞人樂
工服色與引舞同洪武五年定齋郎樂生文武舞生冠
服齋郎黑介幘漆布為之無花樣服紅絹窄袖衫紅生
絹為裏皂皮四縫鞾黑角帶文舞生及樂生黑介幘漆
布為之上加描金蟬服紅絹大紬袍胸背畫纏枝方葵
花紅生絹為裏加錦臂韝二皂皮四縫鞾黑角帶武舞
生武弁以漆布為之上加描金蟬服飾鞾帶並同文舞
生嘉靖九年定文武舞生服制圜丘服青紵絲方澤服
黑綠紗朝日壇服赤羅夕月壇服玉色羅
宮中女樂冠服洪武三年定制凡中宮供奉女樂奉鑾
等官妻本色䯼髻青羅圓領提調女樂黑漆唐巾大紅
羅銷金花圓領鍍金花帶皂鞾歌章女樂黑漆唐巾大
紅羅銷金裙襖胸帶大紅羅抺額青綠羅彩畫雲肩描
金牡丹花皂鞾奏樂女樂服色與歌章同嘉靖九年祀
先蠶定樂女生冠服黑縐紗描金蟬冠黑絲纓黑素羅
銷金葵花胸背大袖女袍黑生絹襯衫錦領塗金束帶
白襪黑鞵
教坊司冠服洪武三年定教坊司樂藝青卍字頂巾繫
紅綠褡䙏樂妓明角冠皂褙子不許與民妻同御前供
奉俳長鼓吹冠紅羅胸背小袖袍紅絹褡䙏皂鞾色長
鼓吹冠紅青羅紵絲彩畫百花袍紅絹褡䙏歌工弁冠
紅羅織金胸背大袖袍紅生絹錦領中單黑角帶紅熟
絹錦脚袴皂皮琴鞵白棉布夾襪樂工服色與歌工同
凡教坊司官常服冠帶與百官同至御前供奉執粉漆
勿服黑漆幞頭黑綠羅大袖襴袍黑角偏帶皂鞾教坊
司伶人常服綠色巾以别士庶之服樂人皆戴鼓吹冠
不用錦絛惟紅褡䙏服色不拘紅綠教坊司婦人不許
戴冠穿褙子樂人衣服止用明綠桃紅玉色水紅茶褐
色俳色長樂工俱皂頭巾雜色絛
王府樂工冠服洪武十五年定凡朝賀用大樂宴禮七
奏樂樂工俱紅絹彩畫胸背方花小袖單袍有花鼓吹
冠錦臂韝皂鞾抺額以紅羅彩畫束腰以紅絹其餘樂
工用綠絹彩畫胸背方花小袖單袍無花鼓吹冠抹額
以紅絹彩畫束腰以紅絹
軍士服洪武元年令製衣表裏異色謂之鴛鴦戰襖以
新軍號二十一年定旂手衞軍士力士俱紅絆襖其餘
衞所袢襖如之凡袢襖長齊膝窄袖内實以棉花二十
六年令騎士服對襟衣便於乘馬也不應服而服者罪
之
皂隸公人冠服洪武三年定皂隸圓頂巾皂衣四年定
皂隸公使人皂盤領衫平頂巾白褡䙏帶錫牌十四年
令各衙門祗禁原服皂衣改用淡青二十五年皂隸伴
當不許著鞾止用皮札䩺
外國君臣冠服洪武二年高麗入朝請祭服制度命製
給之二十七年定蕃國朝貢儀國王來朝如嘗賜朝服
者服之以朝三十一年賜琉球國王併其臣下冠服永
樂中賜琉球中山王皮弁玉圭麟袍犀帶視二品秩宣
德三年朝鮮國王李裪言洪武中蒙賜國王冕服九章
陪臣冠服比朝廷遞降二等故陪臣一等比朝臣第三
等得五梁冠服永樂初先臣芳遠遣世子禔入朝蒙賜
五梁冠服臣竊惟世子冠服何止同陪臣一等乞為定
制乃命製六梁冠賜之嘉靖六年令外國朝貢人不許
擅用違制衣服如違賣者買者同罪
僧道服洪武十四年定禪僧茶褐常服青絛玉色袈裟
講僧玉色常服綠絛淺紅袈裟教僧皂常服黑絛淺紅
袈裟僧官如之惟僧錄司官袈裟綠文及環皆飾以金
道士常服青法服朝衣皆赤道官亦如之惟道錄司官
法服朝服綠文飾金凡在京道官紅道衣金襴木簡在
外道官紅道衣木簡不用金襴道士青道服木簡
明史卷六十七
