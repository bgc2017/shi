欽定四庫全書
明史卷一百八
大學士張廷玉等奉敕修
表第九
外戚恩澤侯表
古恩澤封有三曰外戚曰中官曰嬖倖明興追崇外氏
廟貌之隆爵超五等而苗裔無考未及授官高后外家
不奉朝請家法之嚴有自來矣自文皇后而外率由儒
族單門入儷宸極后父初秩不過指揮侯伯保傅以漸
而進優者厚田宅列僮奴雖擁侈富之資曾無憑藉之
勢制防之微意寓焉肅宗申明功令裁抑世封戚畹周
親不得與汗馬餘勲為齒雖稱肺腑事劣封君上視漢
唐殆相懸絶兹考實錄所載封襲歲月備列為表以别
於元功之次他若宧官子弟濫列金貂方士義兒均從
班爵騁文臣之丕誕踵飬子之傾輈亂政亟行若循一
軌各依年次備著於篇亦班固表外戚譜張釋欒大之
例也
明史卷一百八
