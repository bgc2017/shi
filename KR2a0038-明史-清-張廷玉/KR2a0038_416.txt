欽定四庫全書
明史卷二百六十六考證
吳麟徵傳麟徵在諫垣直聲甚著(臣)方煒按是時河
決蘇家嘴淮揚諸邑悉被災督漕侍郎李待問不能
治麟徵極論其罪吏部即中牟道行左遷太平知府
麟徵言道行貪並不當守郡建安令徐爾驊用賄首
薦牘麟徵發其奸並劾湖廣巡按白士麟廣建生祠
罪諸人多獲譴同官章正宸以劾王應熊下獄麟徵
論救之見明紀事本末傳未詳載謹附識
吴麟徵傳起吏科都給事中(臣)方煒按麟徵掌吏科
時吴昌時以年例出言路十人於外麟徵與御史祁
彪佳劾其挟勢弄權見孫承澤春明夢餘錄謹附識
吳麟徵傳祝孝廉名淵(臣)方煒按淵海寧人乙酉閏
六月
大清兵平杭州淵與行人陸培舉人周宗彛及弟啟琦
進士俞士良死之見浙江通志謹附識
吳麟徵傳薊遼總督王永吉請撤寧遠吳三柱兵守關
門選士卒西行遏寇即京師警旦夕可援天子下其
議麟徵深然之(臣)方煒按永吉之請在十七年二
月帝始以為然今本兵具奏演言錦州告警寧遠必
不可調帝召羣臣會議不決獨成國公朱純臣戶部
尚書倪元璐刑部侍郎金之俊以為當調而麟徵争
尤力退復獨疏言之演復請下永吉等議永吉等皆
以撤兵為便帝乃俞之而已無及矣見明紀事本末
此作麟徵獨疏昌言帝弗省小異謹附考
劉理順傳疏陳作士氣矜窮民簡良吏定師期信賞罰
招脅從六事(臣)方煒按理順疏陳六事帝下所司
議行因蠲畿輔山東通賦見孫承澤春明夢餘錄謹
附識
吳甘来傳擢刑科給事中(臣)方煒按戶部尚書畢自
嚴以失察行事知縣鄭友元逋項被責飾辨觸帝怒
下獄御史李若讜疏救不納甘来抗疏論救乃釋之
見自嚴本傳謹識
王章傳時亨倉皇下馬跪章持鞭不顧叱曰吾視軍御
史也誰敢犯(臣)方煒按福王立時亨奔南京與周
鍾愫皆以從逆伏誅見明紀事本末謹附識
王章傳子之栻仕閩為職方主事亦死難(臣)方煒按
王之栻
賜諡另載卷末謹識
陳良謨傳流寇大入蜀(臣)方煒按是時督師楊嗣昌
議盡驅賊入蜀蹙而殱之檄諸大帥環集鄖襄良謨
曰是以蜀為壑也乃躬閱關隘飭將吏為堵勦計見
綏寇紀略謹附識
陳純德傳還邸慟哭遂自經(臣)方煒按陳純德
賜諡另載卷末謹識
申佳允傳上備邊五策(臣)方煒按佳允所上備邊五
策明紀事本末諸書皆無可考謹識
成德傳德道中具疏極論體仁罪而震孟已被體仁擠而
去之(臣)方煒按是時給事中許譽卿劾體仁納賄
庇私會謝陞以營求北缺劾譽卿體仁擬旨降調而
故重其詞帝果削譽卿籍震孟與何吾騶力争體仁
遂訐奏震孟言官罷斥為至榮語帝大怒逐震孟並
罷吾騶見孫承澤春明夢餘錄謹附識
成德傳别其母哭盡哀出而自縊(臣)方煒按其徇難
時繼妻霍氏及男李成龍皆自縊死一子方六歲德
撲殺之乃自盡見畿輔通志謹附識
成德傳先是懷柔城破德父文桂遇害(臣)方煒按成
文桂
賜祀忠義祠謹識
許直傳有族子德溥者(臣)方煒按許德溥
賜祀忠義祠謹識
金鉉傳始起兵部主事(臣)方煒按鉉是時任車駕司
主事見明紀事本末傳未詳載謹附識
金鉉傳事竣錝自經(臣)方煒按金錝
賜祀忠義祠謹識
金鉉傳宣城伯衛時春(臣)方煒按時春崇禎時掌後
府京城陷懷鐡劵闔門十七人皆赴井死功臣世表
及衛青傳皆同而表誤春為泰謹附考
金鉉傳而郎中周之茂員外郎寗承烈中書宋天顯署
丞於騰雲兵馬指揮姚成知州馬象乾皆以不屈死
(臣)方煒按徐有聲俞志虞徐標朱廷煥周之茂寗
承烈宋天顯於騰雲馬象乾
賜諡俱另載卷末謹識
金鉉傳姚成字孝威(臣)方煒按姚成
賜祀忠義祠謹識
金鉉傳姚成字孝威(臣)方煒按是時中書舍人滕之
所阮文貴經歷張應選咸投御河死經歷施溥仰藥
死儒士張世禧二子懋賞懋官自經死又東宫侍衛
周鏡都指揮王國興指揮同知李若珪順天府知事
陳貞達皆自經死千戶高文采守宣武門城陷一家
十七人皆自殺見紀事本末謹附識
明史卷二百六十六考證
附明史卷二百六十六考證後
乾隆四十一年
賜諡諸臣
王之栻徐標楊崇猷
以上通諡忠節
徐有聲朱廷煥周之茂
以上通諡烈愍
陳純德俞志虞顧肇迹鄧文明薛濓
宋天顯宋裕德吳遵周方履泰李國禄
寗承烈於騰雲馬象乾
以上通諡節愍
