欽定四庫全書
明史卷二百二十三考證
盛應期傳出轄濟寧諸牐(臣)章宗瀛按應期轄諸牐
時公私舟過悉束以法少宰吳寬赴召適封牐蓄水
守牐旬日乃聽過見袁&KR1030;所撰傳謹附識
盛應期傳謫雲南驛丞(臣)章宗瀛按應期是時謫雲
南安寧驛丞見明實錄謹附識
盛應期傳歷雲南僉事(臣)章宗瀛按應期為僉事時
常奏清閉銀礦以絶禍源見識大錄謹附識
盛應期傳四遷至陜西右布政使(臣)章宗瀛按應期
官陜西時鎮守太監應鑾貪漁公私為應期所裁鑾
怒思中傷之檄使督造絨罽費且鉅萬應期乃藉鑾
前後所侵以數萬計示鑾欲奏之鑾惶恐謝事乃已
見識大錄謹附識
盛應期傳應期至廣偕撫寧侯朱麒督參將李璋等討
平思恩土目劉召復賚銀幣(臣)章宗瀛按是時粤
中劇賊李文積為亂應期發兵捕之生禽文積俘斬
千五百餘人見識大錄謹附識
朱衡傳召為工部左侍郎四十四年進南京刑部尚書
(臣)章宗瀛按擢工部侍郎後旋以四十一年改吏
部閱三年乃進南京刑部尚書見明實錄傳未詳載
謹附識
朱衡傳六年正月召兼左副都御史經理河道(臣)章
宗衡按六年正月翁大立以誤漕削籍因復命衡經
理遂罷泇河議專事徐邳築長隄自徐州至宿遷三
百七十里并繕豐沛大黃隄運道復通見明實錄謹
附識
朱衡傳(翁大立附)至四年六月鴻溝境山諸工及淮流
疏濬次第告成(臣)章宗瀛按四年九月河决邳州
自雎寧白浪淺至宿遷小河口淤百八十里漕道復
阻大立言通來河患不在豐沛而在徐邳因請棄故
道而就新衝開泇河以避洪水帝命大立躬自相度
條利害以聞見明實錄謹附識
潘季馴傳擢御史(臣)章宗瀛按季馴為御史時三殿
灾奉勅藉南都大木季馴請無毁民居覆内官監籍
可得也果得萬木於河池中見識大錄謹附識
潘季馴傳總理河道與朱衡共䦕新河(臣)章宗瀛按
季馴與衡開盛應期新河並濬留城舊河新河自南
陽至留城一百四十餘里舊河自留城至境山五十
里有竒八閱月而成見萬恭河决考謹附識
潘季馴傳遂條上六事(臣)章宗瀛按季馴所條六事
曰塞决口以挽正河築隄防以杜潰决復插壩以防
外河創滚水壩以固隄岸止濬海工程以省縻費寢
開老黃河之議以仍利涉見明實錄謹附識
潘季馴傳上疏請復故河(臣)章宗瀛按季馴所陳復
故河五利一河從潘家口出小浮橋則新集迤東一
帶俱為平陸一河身深廣受水必多每歲可免泛溢
一河從南行去會通河甚遠閘渠可以無虞一來流
既深則徐州以下亦必因而深刷一小浮橋之來流
既遠則秦溝可免復衝而茶城永無淤塞見明實錄
謹附識
潘季馴傳黃水暴漲衝入夏鎮壊田廬居民多溺死季
馴復築塞之(臣)章宗瀛按季馴常有北河十議一
守戴村壩一守坎河口一守馮河二壩一挑濬汶河
淤沙一巡守五湖隄岸一因時分合汶流一先期挑
濬月河一築土壩以利接濟一䟽濬泉源一䟽衛濟
運見陳仁錫北河紀謹附識
萬恭傳會河决邳州運道大阻(臣)章宗瀛按邳州之
决都御史翁大立復議䦕泇河以達其勢潘季馴言
其不便會季馴被劾歸乃詔恭與朱衡覆視遂罷䦕
泇河之議見陳仁錫北河紀謹附識
吳桂芳傳潮州舊倭屯據鄒塘(臣)章宗瀛按是時潮
州倭二萬與大盗吳平相掎角而峒賊藍松三溫七
等與丹楼軰日掠惠潮間見識大錄謹附識
吳桂芳傳而新倭寇福建者為戚繼光所敗(臣)章宗
瀛按四十三年二月倭入寇繼光大破之復追擊之
同安又追擊之漳浦所謂為繼光所敗者指此見明
實錄謹附識
吳桂芳傳脱者還海豐副總兵楊克寬禽斬殆盡(臣)
章宗瀛按是時倭還保海豐俞大猷圍之兩月賊食
盡欲走克寬設㐲邀之手斬其梟將三人參將王詔
等繼至賊遂大潰乃移師潮州以次降丹樓及藍松
三等遂使招降大盗吳平居之梅嶺事在四十三年
而李亞元之就擒則在四十四年吳平既叛旋勦之
後見明實錄大猷傳所載亦同此以亞元之平并叙
於進討吳平之先互異謹附識
吳桂芳傳平初據南澳為戚繼光佘大猷所敗奔饒平
鳳凰山掠民舟出海自陽江奔安南(臣)章宗瀛按
四十四年平奔後大猷部將湯克寬李超攝賊後連
戰不利平遂得奔安南廵撫御史交章論之大猷坐
奪職會河源賊李亞元等猖獗桂芳抗疏留之大猷
乃生擒亞元平之因還其職見明實錄謹附識
吳桂芳傳尋以高郵湖隄成贈太子少保(臣)章宗瀛
按三年八月高郵湖决清水潭口先是孝宗初漕臣
白昂以運舟經甓社湖觸岸輙壊乃䦕複河於高郵
隄以避其險名曰康濟至是湖水决桂芳改挑康濟
越河修復老隄河成名曰宏濟遂為永利見明實錄
傳所謂成隄指此謹附識
王宗沐傳拜右副都御史總督漕運(臣)章宗瀛按宗
沐督漕時疏請勅河臣增隄防以衞陵寢見明實錄
謹附識
王宗沭傳(從子士性附)徵授禮科給事中(臣)章宗瀛
按士性為禮科時有請復黃河故道一疏見明紀事
本末謹附識
劉東星傳累遷湖廣左布政(臣)章宗瀛按萬歷改元
召東星為刑部主事轉戶部員外郎出為河南僉事
累遷至布政使見識大錄傳未詳載謹附識
劉東星傳其後李化龍循其遺迹與李三才共成之漕
永便焉(臣)章宗瀛按東星濬泇河時初䦕良莊以
試行運至化龍等修其舊迹由直河入泇口抵下鎮
凡二百六十里避黃河吕梁之險會化龍憂去侍郎
曹時聘終其事見明實錄謹附識
明史卷二百二十三考證
