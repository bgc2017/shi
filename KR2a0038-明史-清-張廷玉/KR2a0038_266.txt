欽定四庫全書
明史卷一百九十一考證
毛澄傳武宗立進左庶子直經筵以母憂歸正德四年
劉瑾摘會典小疵貶諸纂修者秩以澄為侍讀(臣)
方煒按澄官庶子直經筵時已兼侍讀見明實錄傳
未詳載謹附識
毛澄傳服闋還朝進侍講學士再進學士掌院事歷禮
部侍郎十二年五月拜尚書(臣)方煒按明實錄澄
於正德九年由學士陞吏部右侍郎十年轉左十二
年陞禮部尚書查邵寳所撰行狀及雷禮列卿記所
載皆同此作歷禮部侍郎互異謹附考
毛澄傳即諭禮部總督軍務威武大將軍總兵官太師
鎮國公朱夀遣往兩畿瞻東嶽奉安聖像祈福安民
(臣)方煒按明武宗實錄是時手勅云遣往南北兩
直隸山東泰安州等處公幹兼尊奉聖像供獻香帛
祈福安民傳所載未晰謹附識
毛澄傳王瓊欲陷彭澤澄獨白其無罪(臣)方煒按瓊
阿中官錢寧以哈密事陷澤幾置重典澄為力白給
事王爌石天柱皆如澄言澤乃免未幾爌天柱皆降
外見獻徵錄謹附識
毛澄傳至八月庚辰朔再命集議(臣)方煒按是時澄
等言給事中史于光御史盧瓊皆歷數璁議之偏誠
懼上搖聖志下啟羣疑宜將張璁戒諭不報見明紀
事本末謹附識
毛澄傳嘉靖改元正月清寧宫後小三宫灾澄復以為
言(臣)方煒按是時給事中鄧繼曾主事高尚賢鄭
佐皆相繼言宫灾為廢禮之應見明實錄謹附識
毛澄傳其卒也深悼惜之(臣)方煒按澄之卒也仍以
迎扈功廕一子中書舍人見明實錄謹附識
汪俊傳三年正月俊集廷臣七十有二人上議(臣)方
煒按是時楊廷和已罷俊請曰公去誰與主者適主
事侯廷訓據宗法為大禮辨俊得之大喜乃復會廷
臣上議見紀事本末謹附識
汪俊傳其他八十餘疏二百五十餘人皆如臣等議
(臣)方煒按是時給事張翀御史鄭本公等六十餘人
各抗章請從衆議上怒俱奪俸見明實錄謹附識
汪俊傳帝仍命遵前旨再議(臣)方煒按立廟之議吏
部尚書喬宇及湛若水石珤張翀任洛汪舉等皆疏
爭不聽見紀事本末謹附識
吳一鵬傳進侍講學士歷國子祭酒太常卿並在南京
(臣)方煒按一鵬於七年進侍講學士明年主順天
鄉試有摘策問語謂譏時宰者當道信之遂出為南
祭酒見獻徵錄謹附識
吳一鵬傳尋以省墓歸還朝仍典誥勅(臣)方煒按一
鵬省墓還疏陳江淮水旱並河運湮塞乞遣官體勘
帝嘉納之見獻徵錄謹附識
吳一鵬傳已乃出為南京吏部尚書(臣)方煒按一鵬
出理部事時岷藩與棗陽庶人俱奏乞復爵序班錢予
勲訓導王玠以考察去官亦援嘗議大禮乞復官萼
皆曲為之請一鵬一切不聽由是愈銜之見方鵬所
撰傳謹附識
何孟春傳清寧宫灾陳八事疏萬餘言(臣)方煒按嘉
靖元年正月清寧宫後小三宫灾見明實錄此直作
清寧宫灾小誤謹附考
何孟春傳及孟春官吏部則已尊本生父母為興獻帝
興國太后(臣)方煒按是時桂萼進繼統之說御史
馬明衡建言獲譴孟春復抗疏辨之見明實錄謹附
識
何孟春傳璁方盛氣列上禮官欺妄十三事且斥為朋
黨(臣)方煒按璁等所列十三事一三代前無立後
禮二祖訓亦無立後三孔子射矍圃斥為人後者四
遺詔不言繼嗣五禮輕本生父母六祖訓姪稱天子
為伯叔父七漢宣帝光武俱為其父立皇考廟八朱
熹嘗論定陶事為壊禮九古者遷國載主十祖訓皇
后治内外事無得干預十一皇上失行夀安皇太后
三年喪十二新頒詔令决宜重改十三臺諫連名疏
勢有所廹見明實錄謹附識
何孟春傳孟春金獻民徐文華復相號召(臣)方煒按
是時帝方齋居文華殿金獻民徐文華倡言曰諸疏
留中必改孝宗為伯考則太廟無考正統有間孟春
等遂率衆伏爭見紀事本末謹附識
何孟春傳命收繋四品以下官若干人(臣)方煒按是
時收繋四品以下馬理等凡一百三十有四人見明
實錄謹附識
徐文華傳已席書張璁桂萼方獻夫會廷臣大議(臣)
方煒按三年八月席書至京以孝宗考名未正令禮
部集議文華等謂孝宗祝享昭聖冊寳尊奉已久不
宜輕改帝切責之見明實錄所謂會議時力爭即指
此謹附識
明史卷一百九十一考證
