欽定四庫全書
明史卷三百二十八
大學士張廷玉等奉敕修
列傳第二百一十六
外國九
衞拉特朵顔(福餘泰寧)
衛拉特蒙古部落也在韃靼西元亡其強臣孟克特穆
爾據之死衆分為三其渠曰瑪哈穆特曰太平曰巴圖
博囉成祖卽位遣使往告永樂初復數使鎮撫逹哈特
穆爾等諭之并賜瑪哈穆特等文綺有差六年冬瑪哈
穆特等遣諾衮達實等随額埓蘇來朝貢馬仍請封明
年夏封瑪哈穆特為特進金紫光祿大夫順寧王太平
為特進金紫光祿大夫賢義王巴圖博囉為特進金紫
光祿大夫安樂王賜印誥諾衮逹實等宴賚如例八年
春衛拉特復貢馬謝恩自是歲一入貢時元主布尼雅
錫哩偕其屬阿嚕台居漠北瑪哈穆特乃以兵襲破之
八年帝既自將擊破布泥雅錫哩及阿嚕台兵瑪哈穆特
上言請得早為滅寇計十年瑪哈穆特遂攻殺布尼雅
錫哩復上言欲獻故元傳國璽慮阿嚕台來邀請
中國除之托克托布哈子在中國請遣還部屬多從戰
有勞請加賞賚又衛拉特士馬強請予軍器帝曰衛拉
特驕矣然不足較賚其使而遣之明年瑪哈穆特留敕
使不遣復請以甘肅寕夏歸附韃靼者多其所親請給
還帝怒命中官海童切責之冬瑪哈穆特等擁兵飲馬
河將入犯而揚言襲阿嚕台開平守將以聞帝詔親征
明年夏駐蹕和拉和實衮三部埽境来戰帝麾安遠侯
柳升武安候鄭享等先嘗之而親率鐵騎馳擊大破之
斬王子十餘人部衆數千級追奔度兩高山至圖拉河
瑪哈穆特等脫身遁乃班師明年春瑪哈穆特等貢馬
謝罪且還前所留使詞卑帝曰衛拉特故不足較受其
獻館其使者明年衛拉特與阿瀂台戰敗走未幾瑪哈
穆特死海童歸言衛拉特拒命由順寕順寕死賢義安
樂皆可撫帝因復使海童往勞太平巴圖博囉十六年春
海童偕衛拉特貢使来瑪哈穆特子托懽請襲爵帝封
為順寕王而海童及都督蘇和囉海等以綵幣往賜太
平巴圖博囉及弟恩克别遣使祭故順寕王自是衛拉
特復奉貢二十年衛拉特侵掠哈密朝廷責之遣使謝
罪二十二年冬衛拉特部屬賽音逹賚来降命為所鎮
撫賜綵幣襲衣鞍馬仍命有司給供具自後来歸者悉
如例宣德元年太平死子鼐喇呼嗣時托&KR0794;與阿嚕台
戰敗之遁穆納山察罕諾爾間宣德九年托&KR0794;襲殺阿
嚕台遣使来告且請獻玉璽帝賜敕曰王殺阿嚕台見
王克復世仇甚善顧王言玉璽傳世久近殊不在此王
得之王用之可也仍賜紵絲五十表裏正統元年冬成
國公朱勇言近衛拉特托&KR0794;以兵迫逐韃靼多爾濟巴
勒恐吞併之日益強大乞敕各邊廣儲積以備不虞帝
嘉納之未幾托&KR0794;内殺其賢義安樂兩王盡有其衆𣣔
自稱汗衆不可乃共立托克托布哈以先所併阿嚕台
衆歸之自為承相居漠北喀喇泌等部俱屬焉已襲破
多爾濟巴勒復脅誘朵顔諸衛窺伺塞下四年托懽死
子額森嗣稱太師淮王於是北部皆服屬額森托克托
布哈具空名不復相制每入貢主臣竝使朝廷亦兩敕
答之賜賚甚厚竝及其妻子部長故事衞拉特使不過
五十人利朝廷爵賞歲增至二千餘人屢敕不奉約使
往来多行殺掠又挾他部與俱邀索中國貴重難得之
物稍不饜輒造釁端所賜財物亦歲增額森攻破哈密
執王及王母旣而歸之又結婚沙州赤斤蒙古諸衞破
烏梁海脅朝鮮邊將知必大為寇屢疏聞止敕戒防禦
而已十一年冬額森攻烏梁海遣使抵大同乞糧并請
見守傋太監郭敬帝敕敬毋見毋予糧明年復致書宣
府守將楊洪洪以聞敕洪禮其使報之頃之其部衆有
来歸者言額森謀入寇托克托布哈止之額森不聽尋
約諸番共背中國帝詔問不報時朝使至衞拉特額森
等有所請乞無不許衞拉特使来更增至三千人復虚
其數以冐廩餼禮部按實予之所請又僅得五之一額
森大媿怒十四年七月遂誘脅諸番分道大舉入寇托
克托布哈以烏梁海寇遼東阿拉知院寇宣府圍赤城
又遣别騎寇甘州額森自寇大同參將吳浩戰死猫兒
莊羽書踵至太監王振挾帝親征羣臣伏闕争不得大
同守將西寕候宋瑛武進伯朱冕都督石亨等與額森
戰陽和太監郭敬監軍諸將悉為所制失律軍盡覆瑛
冕死盡伏草中免亨奔還車駕次大同連日風雨甚又
軍中常夜驚人恟懼郭敬密言於振始旋師車駕還次
宣府敵衆襲軍後恭順候吳克忠拒之敗殁成國公朱
勇永順伯薛綬以四萬人繼往至鷂兒嶺伏發盡陷次
日至土木諸臣議入保懷来振顧輜重遽止額森遂追
及土木地高掘井二丈不得水汲道已為敵據衆渴敵
騎蓋增明日敵見大軍止不行偽退振遽令移營而南
軍方動額森集騎四面衝之士卒爭先走行列大亂敵
跳陣而入六軍大潰死傷數十萬英國公張輔駙馬都
尉井源尚書鄺埜王佐侍郎曹鼐丁鉉等五十餘人死
之振亦死帝蒙塵中官喜寕從額森聞車駕至錯愕未
之信及見致禮甚恭奉帝居其弟巴延特穆爾營以先
所掠校尉袁彬来侍額森將謀逆會大雷雨震死額森
所乘馬復見帝寢幄有異瑞乃止額森擁帝至大同城
索金幣都督郭登與白金三萬登復謀奪駕入城帝沮
之不果額森遂擁帝北行九月郕王自監國即皇帝位
尊帝為太上皇帝額森詭稱奉上皇還由大同陽和抵
紫荆關攻入之直前犯京師兵部尚書于謙督武清伯石亨都
督孫鏜等禦之額森邀大臣出迎上皇未果亨等與戰數敗之
額森夜走自良鄉至紫荆大掠而出都督楊洪復大破其餘衆
於居庸額森仍以上皇北行額森夜常於御幄上遥見赤光奕
奕若龍蟠大驚異額森又欲以妺進上皇上皇却之益敬服時
時殺羊馬置酒為夀稽首行君臣禮景泰元年額森復奉上皇
至大同郭登不納仍謀欲奪上皇額森覺之引去初額森有輕
中國心及犯京師見中國兵強城池固始大沮會中國
已誘誅賊奄喜寧失其間諜而托克托布哈阿拉知院
復遣使與朝廷和皆撤所部歸額森亦決意息兵秋帝
遣侍郎李實少卿羅綺指揮馬政等齎璽書往諭托克
托布哈及額森而托克托布哈額森所遣必喇滿哈嗎
爾等已至帝因復使都御使楊善侍郎趙榮率指揮千
戶等往額森語實雨國利速和迎使夕至大駕朝發但
當遣一二大臣来實歸善等至致奉迎上皇意額森曰
上皇歸當仍作天子邪善曰天位已定不再更額森引
善見上皇遂設宴餞上皇行額森席地彈琵琶妻妾奉
酒顧善曰都尉史坐善不敢坐上皇曰太師著坐便坐
善承旨坐卽起周旋其間額森顧善曰有禮巴延等亦
各設餞畢額森築土臺坐上皇臺上率妻妾部長羅拜
其下各獻器用飲食物上皇行額森與部衆皆送約半
日程額森巴延乃下馬伏地慟哭曰皇帝行矣何時復
得相見良久乃去仍遣其頭目七十人送至京上皇歸
後衛拉特歲来貢上皇所亦别有獻於是帝意欲絶衛
拉特不復遣使往額森以為請尚書王直金濂胡濙等
相繼言絶之且起釁帝曰遣使有前事適以滋釁耳曩
衛拉特入寇時豈無使邪因敕額森曰前者使往小人
言語短長遂致失好朕今不復遣而太師請之甚無益
額森與托克托布哈内相猜托克托布哈妻額森姊也
額森欲立其姊子為太子不從額森亦疑其通中國將
謀已遂治兵相攻托克托布哈敗走額森追殺之執其
妻子以其人畜給諸部屬遂乘勝迫脅諸蕃東及建州
烏梁海西及赤斤蒙古哈密三年冬遣使来賀明年正
旦尚書王直等復請答使報之下兵部議兵部尚書于
謙言臣職司馬知戰而已行人事非所敢聞詔仍毋遣
使明年冬額森自立為汗以其次子為太師来朝書稱
大元田盛大汗末曰添元元年田盛猶言天聖也報書
稱曰衛拉特汗未幾額森復逼徙朵顔所部於黃河穆
納地額森恃強日益驕荒於酒色六年阿拉知院攻額
森殺之韃靼部保喇復殺阿拉奪額森母妻并其玉璽
額森諸子和爾固逹等徙居噶爾干河弟巴圖王侄烏
固納等往依哈密巴圖王哈密王母之弟也英宗復辟
三年哈密為請封詔授巴圖王都督僉事烏固納指揮
僉事自額森死衛拉特衰部屬分散其承襲代次不可
考天順中衛拉特阿實克特穆爾屢遣使入貢朝廷以
其為額森孫循例厚賚之又徹哩克者常與保喇讐殺
又拜薩哈勒者常偕哈密来朝其長曰克實克頗強數
糾韃靼小王子入宼克實克死揚汗王稱雄擁精兵數
萬克實克弟阿實克為太師成化二十三年楊汗王謀
犯邊哈密哈商来告楊汗不利去憾哈密兵還掠其逹
都拉弘治初衛拉特中稱太師者一日和爾和里一曰
呼嚕古逹衮皆遣使朝貢土魯番據哈密都御史許進
以金帛厚啗二部令以兵擊走之其部長博囉王者屯
駐博斯呼正德十三年土魯番犯肅州守臣陳九疇因
遺博囉王綵幣使乘虚襲破土魯番三城殺擄以萬計
土魯番畏逼與之和嘉靖九年復以議婚相仇隙土魯
番益強衛拉特數困敗又所部輒自殘多歸中國哈密
復乘間侵掠博囉王不支亦求内附朝廷不許遣出關
不知所終
朵顏福飲泰寕高皇帝所置三衛也其地為烏梁海在
黑龍江南漁陽塞北漢鮮卑唐吐谷渾宋契丹皆其地
也元為大寧路北境高皇帝有天下東蕃遼王惠寕王
朵顏元帥府相率乞内附遂卽古會州地置大寕都司
營州諸衛封子權為寕王使鎮焉已數為韃靼所抄洪
武二十二年置泰寕朵顏福餘三衛指揮使司俾其頭
目各自領其衆以為聲援自大寧前抵喜峰口近宣府
曰朵顏自錦義歴廣寕至遼河曰泰寕自黃泥窪逾瀋
陽鐵嶺至開原曰福餘獨朵顏地險而強久之皆叛去
成祖從燕起兵患寕王躡其後自永平攻大寕入之謀
脅寕王因厚賂三衛說之来成祖行寕王餞諸郊三衞
從一呼皆起遂擁寕王西入關成祖復選其三千人為
奇兵從戰天下旣定徙寕王南昌徙行都司於保定遂
盡割大寕地畀三衛以償前勞帝踐阼初遣百戶裴雅
鍚哩等往告永樂元年復使指揮蕭尚都齎敕諭之明
年夏頭目托爾呼爾察等二百九十四人隨尚都来朝
貢馬命托爾呼爾察為左軍都督府都督僉事哈喇威
岱為都指揮同知掌朵顏衛事安春及圖卜愼俱為都
指揮僉事掌福餘衛事呼喇博勒呼為都指揮僉事掌
泰寕衛事餘三百五十七人各授指揮千百戶等官賜
誥印冠帶及白金鈔幣襲衣自是三衛朝貢不絶三年
冬命来朝頭目額森為泰寕衛掌衛事都指揮僉事其
多爾多卧等各陞賞有差四年冬三衛饑請以馬易米
帝命有司第其馬之高下各倍價給之久之隂附韃靼
掠邊戍復假市馬来窺伺帝下詔切責令其以馬贖罪
十二年春納馬三千於遼東帝敕守將王眞一馬各予
布四匹已復叛附阿嚕台二十年帝親征阿嚕台還擊
之大敗其衆於楚埒河戰馘無算来降者釋勿殺仁宗
嗣位詔三衛許自新洪熙元年安春奏其印為宼所奪
請更給許之冬三衛頭目烏哲圖来歸授千戸賜鈔幣
襲衣鞍馬仍命有司給供具自後来歸者悉如例宣宗
初三衛掠永平山海間帝將親討之三衛頭目皆謝罪
入貢撫納之如初七年更給泰寕衛印秋以朵顏頭目
哈喇哈斯福餘頭目安春泰寕頭目吒和齊等恭事朝
廷久加賜織金綵幣表裏有差正統間屢寇遼東大同
延安境獨石守備楊洪擊敗之禽其頭目多囉特穆爾
未幾復附衛拉特額森泰寕卓泌妻額森以女皆隂為
之耳目入貢輒易名且互用其印又東合建州兵入廣
寕前屯帝惡其反覆九年春命成國公朱勇偕恭順候
吳克忠出喜峰興安伯徐亨出界領都督馬亮出劉家
口都督陳懷出古北各將精兵萬人分𠞰之勇等捕其
優邊者致闕下并奪回所掠人畜卓泌等拘肥河衛使
人殺之肥河衛頭目伯勒格與戰於克埓琨德楞卓泌
大敗衛拉特復分道截殺建州亦出兵攻之三衛大困
十二年春總兵曹義參將胡源都督焦禮等分廵東邊
値三衛入宼擊之斬三十二級禽七十餘人其年衛拉
特賽堪王復擊殺朵顔鼐爾布哈大掠以去額森繼至
朵顔泰寕皆不支乞降福餘獨走避諾衮江三衛益衰
畏衛拉特強不敢背仍歲来致貢止以利中國賜賚又
心銜邊將𠞰殺故常潛圖報復十四年夏大同參將石
亨等復擊其盗邊者於箭谿山禽斬五十人三衛益怨
秋遵衛拉特大入英宗遂以是役北狩景泰初朝廷仍
遣使撫諭三衛受額森旨數以非時入貢多遣使往来
伺察中國旣而額森虐使之復逼徙朵顔所部於黃河
穆納地三衛皆不堪遂隂輸衛拉特情於中國請得近
邊屯駐舊制三衛每歲三貢其貢使俱從喜峰口驗入
有急報則許進永平時三衛使有自獨石及萬全右衛
来者邊臣以為言敕止之天順中嘗乘間掠諸邊復竊
通韃靼保喇每為之鄉遵所遣使與保喇使臣偕見中
國待韃靼厚請加賞不得大忿遂益與保喇相結成化
元年頭目多羅干等以兵從保喇大入遼河已復西附
瑪哈噶東合海西兵數入塞又時獨出没廣寧義州間
九年遼東總兵歐信以偏將韓斌等敗之於興中追及
麥州斬六十二級獲馬畜器械幾數千其年喜峰守將
吳廣以貪賄失三衛心三衛入犯廣下獄死明年復掠
開原慶雲參將周俊擊退之十四年詔復三衛馬市初
國家設遼東馬市三一城東一廣寕皆以待三衛正統
間以其部衆屢叛罷之會韃靼們都埒暴強侵掠三衛
三衛頭目皆走避塞下數饑困請復馬市再四不許至
是廵撫陳鉞為帝言始許之們都埒死伊斯瑪音主兵
柄三衛復數為所窘二十二年韃靼别部諾海擁三萬
衆入大寕金山涉老河攻殺三衛頭目巴延等掠去人
畜以萬計三衛乃相率攜老弱走匿邊圉邊臣劉潺以
聞詔予芻糧優䘏之弘治初常盗掠古北開原境守臣
張玉總兵李杲等以計誘斬其来市者三百人遂北結
陀羅該請為復讐數宼廣寕寕遠諸處時海西尚呼者
以不得通貢叛中國數以兵阻諸蕃入貢諸蕃並銜之
朝廷旋許尚呼納款撫寧孟克特穆爾等皆以尚呼為
辭入寇遼陽殺掠甚衆韃靼小王子屢掠三衞三衞因
各叩關輸罪朝廷許之然陽為恭順而已朵顏都督和
爾丹子恃險而驕數請增貢加賞不許正德十年和爾
丹子巴爾斯以千騎毁鮎魚關入馬蘭峪大掠參將陳
乾戰死復以五百騎入板場谷千騎入神山領又千餘
騎入水開洞事聞命副總兵桂勇禦之和爾丹退去屯
駐紅羅山匿巴爾斯使其子逹哈等入朝請罪詔釋不
問十三年帝廵幸至大喜峰口將徵三衛頭目使悉詣
關下宴勞不果當巴爾斯犯邊時朝廷詔削其職巴爾
斯死其子伯格入貢嘉靖九年詔予伯格父爵而逹哈
自以和爾丹子不得職怒遂先後掠冷口擦崖喜峰間
參將袁繼勲等失於防禦皆逮治十七年春指揮徐顥
誘殺泰寕部九人其頭目巴爾逹噶率衆宼大清堡總
兵馬永擊斬之其屬博遜以朵顔部衆復入鎮守少監
王永與戰敗績二十二年冬攻圍墓田谷殺守備陳舜
副總兵王繼祖等赴援擊斬三十餘級其年詔罷舊設
三衛馬市并新設木市亦罷之秋三衛復導韃靼寇遼
州入沙河堡守將張景福戰死三衛之迭犯也實朵顏
部哈州兒陳通事為之二人者俱中國人被擄遂為三
衛用二十九年韃靼諳逹謀犯畿東哈舟兒為指潮河
川路諳逹移兵白廟近古北哈舟兒詐言敵已退邊備
緩諳逹遂由鴿子洞曹榆溝入直犯畿甸已諳逹請開
馬市哈舟兒復往来誘阻之三十年薊遼總督何棟購
捕至京伏誅朵顏托干者諳逹子錫林阿妻父也四十
二年古北哨卒出關為朵顔所撲殺俄托干叩關索賞
副總兵胡鎮伏兵執之總督楊選將為牽制錫林阿計
乃拘縶托干令其諸子更迭為質三衛恨甚遂導諳逹
入掠順義及三河選得罪萬歴初朵顏長安益強挾賞
不遂數糾衆入掠截諸蕃貢道十二年秋復導土默特
以四千騎分掠三山三道溝錦川諸處守臣李松請急
𠞰長安等朝議不從僅革其月賞未幾復以千騎犯劉
家口官軍禦之殺傷相當於是長安益䟦扈自恣東勾
土默特西結婚博和木逹以擾諸邊十七年合韃靼東
西二部寇遼東總兵李成梁逐之官軍大敗殲八百人
又二年大掠獨石路二十二年復擁衆犯中後所攻入
小屯臺副總兵趙夢麟秦得倚等力戰却之明年潛入
喜峰口官軍禽其頭目小郎兒二十九年長安與董呼
哩等皆納款請復寕前木市許之三十四年冬復糾韃
靼班布爾實巴延台吉等以萬騎迫山海關總兵姜顕
謨擊走之長安復以三千騎窺義院界邊將有備乃引
去旋詣喜峰自言班勒布入宼已不預知守臣具以聞
詔長安復貢市頒給撫賞加例長安死諸子稍衰三衛
皆靖崇禎初與察罕戰於哈喇烏蘇勝之殺獲萬計以
捷告未幾皆服屬於
大清云
明史卷三百二十八
