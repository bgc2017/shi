欽定四庫全書
明史卷二百五十一
大學士張廷玉等奉勅修
列傳第一百三十九
李標(李國&KR1376;周道登)劉鴻訓
錢龍錫(錢士升士晉)成基命
何如寵(兄如申錢象坤)徐光啟(鄭以偉林釬)
文震孟(周炳謨)蔣德璟(黃景昉)
方岳貢(邱瑜瑜子之陶)
李標字汝立高邑人萬歷三十五年進士改庶吉士授
檢討泰昌時累遷少詹事天啟中擢拜禮部右侍郎協
理詹事府標師同邑趙南星黨人忌之列名東林同志
錄中標懼禍引疾歸莊烈帝嗣位即家拜禮部尚書兼
東閣大學士崇禎元年三月入朝未幾李國&KR1376;來宗道
楊景辰相繼去標遂為首輔帝銳意圖治恒召大臣面
決庶政宣府巡撫李養冲疏言旂尉往來如織蹤跡難
憑且慮費無所出帝以示標等曰邊情危急遣旂尉偵
探奈何以為偽且祖宗設朝立厰衛奚為者標對曰事
固宜愼養冲以為不賂恐毁言日至賂之則物力難勝
耳帝默然同官劉鴻訓以增敕事為御史吴玉所糾帝
欲寘鴻訓於法標力辯其納賄之誣温體仁引已結
浙闈賄通關節事為詞給事中章允儒廷駁之帝怒
并考官將重譴又欲罪給事中瞿式耜御史房可壮
等標言允儒本因體仁言體仁乃不安求罷乞陛下
念事經恩詔姑令回籍於允儒仍許自新而式耜等
槩從薄罸諸臣安體仁亦安帝不從自是深疑
朝臣有黨標等遂不得行其志是冬韓爌還朝標讓為
首輔尋與爌等定逆案三年正月爌罷標復為首輔累
加至少保兼太子太保戶部尚書武英殿大學士先是
與標並相者六人宗道景辰以附璫斥鴻訓以增敕戍
周道登錢龍錫被攻去獨標在遂五疏乞休至三月得
請家居六年卒贈少傅諡文節李國&KR1376;字元治高陽人
萬歷四十一年進士由庶吉士歴官詹事天啟六年七
月超擢禮部尚書入閣釋褐十四年即登宰輔魏忠賢
以同鄉故援之也然國&KR1376;每持正論劉志選劾張國紀
以撼中宫國&KR1376;言子不宜佐父難母而况無問之父母
乎國紀乃得免罪御史方震孺及高陽令唐紹堯繫獄
皆力為保全崇禎初以登極恩進左柱國少師兼太子
太師吏部尚書中極殿大學士國子監生胡煥猷劾國
&KR1376;等褫衣冠國&KR1376;薦復之時人稱為長厚元年五月得
請歸里薦韓爌孫承宗自代卒贈太保諡文敏宗道景
辰事見黃立極傳中周道登吴江人萬歷二十六年進
士由庶吉士歴遷少詹事天啟時為禮部左侍郎頗有
所争執以病歸五年秋廷推禮部尚書魏忠賢削其籍
崇禎初與李標等同入閣道登無學術奏對鄙淺傳以
為笑御史田時震劉士禎王道直吴之仁任贊化給事
中閻可陛交劾之悉下廷議吏部尚書王永光等言道
登黨護樞臣王在晉及宗生朱統鉓鄉人陳于鼎館選
事俱有實跡乃罷歸閱五年而卒
劉鴻訓字默承長山人父一相由進士歷南京吏科給
事中追論故相張居正事執政忌之出為隴右僉事終
陜西副使萬歷四十一年鴻訓登第由庶吉士授編修
神光二宗相繼崩頒詔朝鮮甫入境遼陽陷朝鮮為造
二洋舶從海道還沿途收難民舶重而壊跳淺沙入小
舟飄泊三日夜僅得達登州報命遭母喪服闋進右中
允轉左諭德父喪歸天啟六年冬起少詹事忤魏忠賢
斥為民莊烈帝即位拜禮部尚書兼東閣大學士參預
機務遣行人召之三辭不允崇禎元年二月還朝當是
時忠賢雖敗其黨猶盛言路新進者羣起抨擊之諸執
政嘗與忠賢共事不敢顯為别白鴻訓至毅然主持斥
楊維垣李恒茂楊所修田景新孫之獬阮大鋮徐紹吉
張訥李蕃賈繼春霍維華等人情大快而御史袁弘勛
史&KR1159;高捷本由維垣輩進思合謀攻去鴻訓則黨人可
安也弘勛乃言所修繼春維垣夾攻表裏之奸有功無
罪而誅鋤自三臣始又詆鴻訓使朝鮮滿載貂參而歸
錦衣僉事張道濬亦訐攻鴻訓鴻訓奏辯給事中顔繼
祖言鴻訓先朝削奪朝鮮一役舟敗僅以身免乞諭鴻
訓入直共籌安攘之策至弘勛之借題傾人道濬之出
位亂政非重創未有已也帝是之給事中鄧英乃盡發
弘勛贓私且言弘勛以千金贄維垣得御史帝怒落弘
勛職候勘已而高捷上疏言鴻訓斥擊奸之維坦所修
繼春大鋮而不納孫之獬流涕忠言謬主焚燬要典以
便私黨孫愼行進用帝責以妄言停其俸史&KR1159;復佐捷
攻之言路多不直兩人兩人遂罷去七月以四川賊平
加鴻訓太子太保進文淵閣帝數召見廷臣鴻訓應對
獨敏謂民困由吏失職請帝久任責成以尚書畢自嚴
善治賦王在晉善治兵請帝加倚信帝初甚向之關門
兵以缺餉鼓譟帝意責戶部而鴻訓請發帑三十萬示
不測恩由是失帝指至九月而有改敕書之事舊例督
京營者不轄巡捕軍惠安伯張慶臻總督京營敕有兼
轄捕營語提督鄭其心以侵職論之命覈中書賄改之
故下舍人田佳璧獄給事中李覺斯言藳具兵部送輔
臣裁定乃令中書繕寫寫訖復審視進呈兵部及輔臣
皆當問十月帝御便殿問閣臣皆謝不知帝怒令廷臣
劾奏尚書自嚴等亦謝不知帝益怒給事中張鼎延御
史王道直咸言慶臻行賄有跡不知誰主使御史劉玉
言主使者鴻訓也慶臻曰改敕乃中書事臣實不預知
且增轄捕卒取利幾何乃行重賄帝叱之閱兵部揭有
鴻訓批西司房語佳璧亦供受鴻訓指事遂不可解而
侍郎張鳳翔詆之尤力閣臣李標錢龍錫言鴻訓不宜
有此請更察訪帝曰事已大著何更訪為促令擬旨標
等逡巡未上禮部尚書何如寵為鴻訓力辯帝意卒不
可回乃擬旨鴻訓慶臻並革職候勘無何御史田時震
劾鴻訓用田仰巡撫四川納賄二千金給事中閻可陛
劾副都御史賈毓祥由賂鴻訓擢用鴻訓數被劾連章
力辯因言都中神奸狄姓者詭誆慶臻千金致臣無辜
受禍帝不聽下廷臣議罪明年正月吏部尚書王永光
等言鴻訓慶臻罪無可辭而律有議貴條請寬貸兵部
尚書王在晉職方郎中苗思順贓證未確難懸坐帝不
許鴻訓謫戍代州在晉思順並削籍慶臻以世臣停祿
三年覺斯鼎延道直玉時震以直言增秩一級鴻訓居
政府銳意任事帝有所不可退而曰主上畢竟是冲主
帝聞深銜之欲寘之死賴諸大臣力救乃得稍寬七年
五月卒戍所福王時復官
錢龍錫字稚文松江華亭人萬歷三十五年進士由庶
吉士授編修屢遷少詹事天啟四年擢禮部右侍郎協
理詹事府明年改南京吏部右侍郎忤魏忠賢削籍莊
烈帝即位以閣臣黃立極施鳳來張瑞圖李國&KR1376;皆忠
賢所用不足倚詔廷臣推舉列上十人帝倣古枚卜典
貯名金甌焚香肅拜以次探之首得龍錫次李標來宗
道楊景辰輔臣以天下多故請益一二人復得周道登
劉鴻訓並拜禮部尚書兼東閣大學士明年六月龍錫
入朝立極等四人俱先罷宗道景辰亦以是月去標為
首輔龍錫鴻訓協心輔理朝政稍清尋以蜀寇平加太
子太保改文淵閣帝好察邊事頻遣旂尉偵探龍錫言
舊制止行於都城内外若遠遣恐難委信海寇犯中左
所總兵官俞咨臯棄城遁罪當誅帝欲并罪巡撫朱一
馮龍錫言一馮所駐遠非棄城者比罷職已足蔽辜瑞
王出封漢中請食川鹽龍錫言漢中食晉鹽而瑞藩獨
用川鹽恐奸徒借名私販莫敢譏察故事纂修實錄分
遣國學生探事蹟於四方龍錫言實錄所需在邸報及
諸司奏牘遣使無益徒滋擾宜停罷烏撒土官安效良
死其妻改適霑益土官安邊欲兼有烏撒部議將聽之
龍錫言效良有子其爵立其爵以收烏撒存亡繼絶於
理為順安邊淫亂不可長也帝悉從之明年帝以漕船
違禁越關欲復設漕運總兵官龍錫言久裁而復宜集
廷臣議得失事竟止廷議汰冗官帝謂學官尤冗龍錫
言學官舊用歲貢生近因舉人乞恩選貢纂修占缺者
多歲貢積至二千六百有竒皓首以殁良可憫且祖宗
設官於此稍寬者以師儒造士需老成故也帝亦納之
言官鄒毓祚韓一良章允儒劉斯琜獲譴並為申救御
史高捷史&KR1159;既罷王永光力引之頗為龍錫所扼兩人
大恨逆案之定半為龍錫主持奸黨銜之次骨及袁宗
煥殺毛文龍報疏云輔臣龍錫為此一事低徊過臣寓
復上善後疏言閣臣樞臣往復商確臣以是得奉行無
失時文龍擁兵自擅有跋扈聲崇煥一旦除之即當宁
不以為罪也其冬十二月
大清兵薄都城帝怒崇煥戰不力執下獄而捷&KR1159;已為
永光引用捷遂上章指通款殺將為龍錫罪且言祖大
夀師潰而東由龍錫所挑激帝以龍錫忠愼戒無過求
龍錫奏辯言崇煥陛見時臣見其貎寢退謂同官此人
恐不勝任及崇煥以五年復遼自詭往詢方略崇煥云
恢復當自東江始文龍可用則用之不可用則去之易
易耳迨崇煥突誅文龍疏有臣低徊一語臣念文龍功
罪朝端共知因置不理奈何以崇煥誇詡之詞坐臣朋
謀罪又辯挑激大夀之誣請賜罷黜帝慰諭之龍錫即
起視事捷再疏攻帝意頗動龍錫再辯引疾遂放歸時
兵事旁午未暇竟崇煥獄至三年八月&KR1159;復上疏言龍
錫主張崇煥斬帥致兵倡為款議以信五年成功之說
賣國欺君其罪莫逭龍錫出都以崇煥所畀重賄數萬
轉寄姻家巧為營幹致國法不伸帝怒敕刑部五日内
具獄於是錦衣劉僑上崇煥獄詞帝召諸臣於平臺寘
崇煥重辟責龍錫私結邊臣蒙隠不舉令廷臣議罪是
日羣議於中府謂斬帥雖龍錫啟端而兩書有處置愼
重語意不在擅殺殺文龍乃崇煥過舉至講款倡自崇
煥龍錫始答以酌量繼答以天子神武不宜講款然軍
國大事私自商度不抗疏發奸何所逃罪帝遂遣使逮
之十二月逮至下獄復疏辯悉封上崇煥原書及所答
書帝不省時羣小麗名逆案者聚謀指崇煥為逆首龍
錫等為逆黨更立一逆案相抵謀既定欲自兵部發之
尚書梁廷棟憚帝英明不敢任而止乃議龍錫大辟且
用夏言故事設厰西市以待帝以龍錫無逆謀令長繫
四年正月右中允黃道周疏言龍錫不宜坐死罪忤旨
貶秩調外而帝意寖解矣夏五月大旱刑部尚書胡應
台等乞宥龍錫給事中劉斯琜繼言之詔所司再讞乃
釋獄戍定海衛在戍十二年兩遇赦不原其子請輸粟
贖罪會周延儒再當國尼不行福王時復官歸里未幾
卒年六十有八錢士升字抑之嘉善人萬歷四十四年
殿試第一授修撰天啟初以養母乞歸久之進左中允
不赴高邑趙南星同里魏大中受璫禍及江西同年生
萬燝杖死追贓皆力為營護破産助之以是為東林所
推崇禎元年起少詹事掌南京翰林院明年以詹事召
會座主錢龍錫被逮送之河干即謝病歸四年起南京
禮部右侍郎署尚書事祭告鳳陽陵寢疏陳戶口流亡
之狀甚悉六年九月召拜禮部尚書兼東閣大學士參
預機務明年春入朝請停事例罷鼓鑄嚴贓吏之誅止
遣官督催新舊餉第責成於撫按帝悉從之帝操切温
體仁以刻薄佐之上下囂然士升因撰四箴以獻大指
謂寬以御衆簡以臨下虚以宅心平以出政其言深中
時病帝雖優旨報聞意殊不懌也無何武生李璡請括
江南富戶報名輸官行首實籍沒之法士升惡之擬旨
下刑部提問帝不許同官温體仁遂改輕擬士升曰此
亂本也當以去就争之乃疏言自陳啟新言事擢置省
闥比來借端倖進者實繁有徒然未有誕肆如璡者也
其曰縉紳豪右之家大者千百萬中者百十萬以萬計
者不能枚舉臣不知其所指何地就江南論之富家數
畝以對百計者什六七千計者什三四萬計者千百中
一二耳江南如此何况他省且郡邑有富家固貧民衣
食之源也地方水旱有司令出錢粟均糶濟饑一遇寇
警令助城堡守禦富家未嘗無益於國周禮荒政十二
保富居一今以兵荒歸罪於富家脧削議括其財而籍
沒之此秦皇不行於巴清漢武不行於卜式者而欲行
於聖明之世乎今秦晉楚豫已無寧宇獨江南數郡稍
安此議一倡無賴亡命相率而與富家為難不驅天下
之民胥為流寇不止或疑此輩乃流寇心腹倡横議以
搖人心豈直借端倖進已哉疏入而璡已下法司提問
帝報曰即欲沽名前疏已足致之毋庸汲汲前疏謂四
箴也士升惶懼引罪乞休帝即許之士升初入閣體仁
頗援之體仁推轂謝陞唐世濟士升皆為助文震孟被
擠士升弗能救論者咎之至是乃以讜言去位弟士晉
萬歷中由進士除刑部主事恤刑畿輔平反者千百人
崇禎時以山東右布政擢雲南巡撫築師宗新化六城
濬金針白沙等河平土官岑儂兩姓之亂頗著勞績已
而經歴吴鯤化訐其營賄體仁即擬嚴旨且屬同官林
釬弗洩欲因弟以逐其兄命下而士晉已卒事乃已士
升國變後七年乃卒
成基命字靖之大名人後避宣宗諱以字行萬歷三十
五年進士改庶吉士歴司經局洗馬署國子監司業事
天啟元年疏請幸學不先白政府執政者不悦令以原
官還局遂請告歸尋起少詹事累官禮部右侍郎兼太
子賓客改掌南京翰林院事六年魏忠賢以基命為楊
漣同門生落職閒住崇禎元年起吏部左侍郎明年十
月京師戒嚴基命請召還舊輔孫承宗省一切浮議倣
嘉靖朝故事增設樞臣帝並可之踰月拜禮部尚書兼
東閣大學士入閣輔政庶吉士金聲薦僧申甫為將帝
令基命閱其所部兵極言不可用後果一戰而敗袁崇
煥祖大夀入衛帝召見平臺執崇煥屬吏大夀在旁股
慄基命獨叩頭請愼重者再帝曰愼重即因循何益基
命復叩頭曰敵在城下非他時比帝終不省大夀至軍
即擁衆東潰帝憂之甚基命曰令崇煥作手札招之當
歸命也時兵事孔棘基命數建白皆允行及戒嚴召對
文華殿帝言法紀廢弛宜力振刷基命曰治道去太甚
譬理亂絲當覓其緒驟紛更益擾亂帝曰慢則糾之以
猛何謂紛更其後温體仁益導帝以操切天下遂大亂
三年二月工部主事李逢申劾基命欲脱袁崇煥罪故
乞愼重基命求罷帝為貶逢申一秩韓爌李標相繼去
基命遂為首輔與周延儒何如寵錢象坤共事以恢復
永平叙功並加太子太保進文淵閣至六月温體仁吴
宗逹入延儒體仁最為帝所眷比而傾基命基命遂不
安其位矣方崇煥之議罪也基命病足不入直錦衣張
道濬以委卸劾之工部主事陸澄源疏繼上基命奏辯
曰澄源謂臣嘗兩首廷推皆韓爌等欲藉以救崇煥當
廷推時崇煥方倚任安知後日之敗預謀救之其說祖
逢申道濬不逐臣不止乞放歸帝慰留之卒三疏自引
去基命性寬厚每事持大體先是四城未復兵部尚書
梁廷棟銜總理馬世龍將更置之以撼樞輔承宗基命
力調劑世龍卒收遵永功尚書張鳳翔喬允升韓繼思
相繼下吏並為申理副都御史易應昌下詔獄以基命
言改下法司御史李長春給事中杜齊芳坐私書事將
置重典基命力救不聽長跪會極門言祖宗立法眞死
罪猶三覆奏豈有詔獄一訊遽置極刑自辰至酉未起
帝意解得遣戍逢申初劾基命後以礮炸下獄擬戍帝
猶以為輕亦以基命言得如擬為首輔者數月帝欲委
政延儒遂為其黨所遂八年卒於家贈少保諡文穆
何如寵字康侯桐城人父思鼇知棲霞縣有德於民如
寵登萬歷二十六年進士由庶吉士累遷國子監祭酒
天啟時官禮部右侍郎協理詹事府五年正月廷推左
侍郎魏廣微言如寵與左光斗同里友善遂奪職閒住
崇禎元年起為吏部右侍郎未至拜禮部尚書宗藩婚
嫁命名例請於朝貧者為部所稽自萬歷末至是積疏
累千有白首不能完家室骨朽而尚未名者用如寵請
貧宗得嫁娶者六百餘人大學士劉鴻訓以增敕事帝
怒不測如寵力為剖析得免死戍邊明年冬京師戒嚴
都人桀黠者請以私財聚衆助官軍朝議壯之如寵力
言其叵測不善用必啟内釁帝召問對如初帝出片紙
示之則得之偵事與如寵言合由是受知十二月命與
周延儒錢象坤俱以本官兼東閣大學士入閣輔政帝
欲族袁崇煥以如寵申救免死者三百餘口累加少保
戶部尚書武英殿大學士四年春副延儒總裁會試事
竣即乞休疏九上乃允陛辭陳惇大明作之道抵家復
請時觀通鑑察古今理亂忠佞語甚切六年延儒罷政
體仁當為首輔而延儒憾體仁排已謀起如寵以抑之
如寵畏體仁六疏辭體仁遂為首輔如寵性孝友母年
九十色養不衰操行恬雅與物無競難進易退世尤高
之十四年卒福王時贈太保諡文端兄如申與如寵同
舉進士官戶部郎中督餉遼東有清操軍士請復留二
載終浙江右布政使錢象坤字弘載會稽人萬歷二十
九年進士改庶吉士授檢討進諭德轉庶子泰昌改元
官少詹事直講筵講畢見中官王安與執政議事即趨
出安使人延之堅不入天啟中給事中章允儒論織造
語侵中官詔予杖閣臣救不得象坤語葉向高講筵面
奏之乃免時行立枷法慘甚象坤白之帝多所寬釋再
遷禮部右侍郎兼太子賓客四年七月向高辭位御史
黃公輔慮象坤柄政請留向高詆象坤甚力象坤遂辭
去六年廷推南京禮部尚書魏忠賢私人指為繆昌期
黨落職閒住崇禎元年召拜禮部尚書協理詹事府明
年冬都城戒嚴條禦敵三策奉命登陴分守祁寒不懈
帝覘知遂與何如寵並相明年温體仁入象坤其門生
讓而居其下累加少保進武英殿象坤在翰林與龍鍚
士升並負物望有三錢之目及體仁相無附和跡
四年御史水佳允連劾兵部尚書梁廷棟廷棟不待旨
即奏辯廷棟故出象坤門佳允疑象坤洩之語侵象坤
延儒以廷棟嘗發其私人贓罪惡之并惡象坤象坤遂
五疏引疾去廷棟落職給事中吴執御傅朝佑稱象坤
難進易退不當以門生累不聽家居十年無病而卒贈
太保諡文貞廕一子中書舍人
徐光啟字子先上海人萬歷二十五年舉鄉試第一又
七年成進士由庶吉士歴贊善從西洋人利瑪竇學天
文歷算火器盡其術遂徧習兵機屯田鹽筴水利諸書
楊鎬四路喪師京師大震累疏請練兵自效神宗壯之
超擢少詹事兼河南道御史練兵通州列上十議時遼
事方急不能如所請光啟疏争乃稍給以民兵戎械未
幾熹宗即位光啟志不得展請裁去不聽既而以疾歸
遼陽破召起之還朝力請多鑄西洋大礮以資城守帝
善其言方議用而光啟與兵部尚書崔景榮議不合御
史邱兆麟劾之復移疾歸天啟三年起故官旋擢禮部
右侍郎五年魏忠賢黨智鋌劾之落職閒住崇禎元年
召還復申練兵之說未幾以左侍郎理部事帝憂國用
不足敕廷臣獻屯鹽善策光啟言屯政在乎墾荒鹽政
在嚴禁私販帝褒納之擢本部尚書時帝以日食失驗
欲罪臺官光啟言臺官測候本郭守敬法元時嘗當食
不食守敬且爾無怪臺官之失占臣聞歷久必差宜及
時修正帝從其言詔西洋人龍華民鄧玉函羅雅谷等
推算歷法光啟為監督四年春正月光啟進日躔歷指
一卷測天約說二卷大測二卷日躔表二卷割圜八線
表六卷黃道升度七卷黃赤距度表一卷通率表一卷
是冬十月辛丑朔日食復上測候四說其辯時差里差
之法最為詳密五年五月以本官兼東閣大學士入參
機務與鄭以偉並命累加太子太保進文淵閣光啟雅
負經濟才有志用世及柄用年已老值周延儒温體仁
專政不能有所建白明年十月卒贈少保鄭以偉字子
器上饒人萬歷二十九年進士改庶吉士授檢討累遷
少詹事泰昌元年官禮部右侍郎天啟元年光宗祔廟
當祧憲宗太常寺卿洪文衡以睿宗不當入廟請祧奉
玉芝宫以偉不可而止論者卒是文衡尋以左侍郎協
理詹事府四年以偉直講筵與璫忤上疏告歸崇禎二
年召拜禮部尚書久之與光啟並相再辭不允以偉修
潔自好書過目不忘文章奧博而票擬非其所長嘗曰
吾富於萬卷窘於數行乃為後進所藐章疏中有何况
二字悮以為人名也擬旨提問帝駁改始悟自是詞臣
為帝輕遂有館員須歴推知之諭而閣臣不專用翰林
矣以偉累乞休不允明年六月卒官贈太子太保御史
言光啟以偉相繼沒蓋棺之日囊無餘貲請優䘏以媿
貪墨者帝納之乃諡光啟文定以偉文恪其後二年同
安林釬為大學士未半歲而卒亦有言其清者得諡文
穆釬字實甫萬歷四十四年殿試第三人授編修天啟
時任國子司業監生陸萬齡請建魏忠賢祠於太學旁
具薄醵金強針為倡釬援筆塗抹即夕挂冠櫺星門徑
歸忠賢矯旨削其籍崇禎改元起少詹事九年由禮部
侍郎入閣有謹愿誠恪之稱久之帝念光啟博學強識
索其家遺書子驥入謝進農政全書六十卷詔令有司
刊布加贈太保錄其孫為中書舍人
文震孟字文起吴縣人待詔徵明曾孫也祖國子博士
彭父衛輝同知元發並有名行震孟弱冠以春秋舉於
鄉十赴會試至天啟二年殿試第一授修撰時魏忠賢
漸用事外廷應之數斥逐大臣震孟憤於是冬十月上
勤政講學疏言今四方多故無歲不蹙地陷城覆軍殺
將乃大小臣工卧薪嘗膽之日而因循粉飾將使祖宗
天下日銷月削非陛下大破常格鼓舞豪傑心天下事
未知所終也陛下昧爽臨朝寒暑靡輟政非不勤然鴻
臚引奏跪拜起立如傀儡登場已耳請按祖宗制唱六
部六科則六部六科以次白事糾彈敷奏陛下與輔弼
大臣面裁决焉則聖智日益明習而百執事各有奮心
若僅揭帖一紙長跪一諾北面一揖安取此鴛行豸繡
横玉腰金者為經筵日講臨御有期學非不講然侍臣
進讀鋪叙文辭如蒙師誦說已耳祖宗之朝君臣相對
如家人父子咨訪軍國重事閭閻隠微情形畢照奸詐
無所蔵左右近習亦無緣蒙蔽若僅尊嚴如神上下拱
手經傳典謨徒循故事安取此正笏垂紳展書簪筆者
為且陛下既與羣臣不洽朝夕侍御不越中涓之輩豈
知帝王宏遠規模於是危如山海而閣臣一出莫挽偷
安之習慘如黔圍而撫臣坐視不聞嚴譴之施近日舉
動尤可異者鄒元標去位馮從吾杜門首揆冢宰亦相
率求退空人國以營私窟幾似濁流之投詈道學以逐
名賢有甚偽學之禁唐宋末季可為前鍳疏入忠賢屏
不即奏乘帝觀劇摘疏中傀儡登場語謂比帝於偶人
不殺無以示天下帝頷之一日講筵畢忠賢傳旨廷杖
震孟八十首輔葉向高在告次輔韓爌力爭會庶吉士
鄭鄤疏復入内批俱貶秩調外言官交章論救不納震
孟亦不赴調而歸六年冬太倉進士顧同寅生員孫文
豸坐以詩悼惜熊廷弼為兵馬司緝獲御史門克新指
為妖言波及震孟與編修陳仁錫庶吉士鄭鄤並斥為
民崇禎元年以侍讀召改左中允充日講官三年春輔
臣定逆案者相繼去國忠賢遺黨王永光輩日乘機報
復震孟抗疏糾之帝方眷永光不報震孟尋進左諭德
掌司經局直講如故五月復上疏曰羣小合謀欲借邊
才翻逆案天下有無才悮事之君子必無懷忠報國之
小人今有平生無恥慘殺名賢之吕純如且藉奥援思
辯雪永光為六卿長假竊威福倒置用舍無事不專而
濟以狠發念必欺而飾以朴以年例大典而變亂祖制
以考選盛舉而擯斥清才舉朝震恐莫敢訟言臣下雷
同豈國之福帝令指實再奏震孟言殺名賢者故吏部
郎周順昌年例則抑吏科都給事中陳良訓考選則擯
中書舍人陳士竒潘有功是也永光窘甚密結大奄王
永祚謂士竒出姚希孟門震孟希孟舅也帝心疑之永
光辯疏得温旨而責震孟任情牽詆然羣小翻案之謀
亦由是中沮震孟在講筵最嚴正時大臣數逮繫震孟
講魯論君使臣以禮一章反覆規諷帝即降旨出尚書
喬允升侍郎胡世賞於獄帝嘗足加於膝適講五子之
歌至為人上者奈何不敬以目視帝足帝即袖掩之徐
為引下時稱眞講官既忤權臣欲避去出封益府便道
歸遂不復出五年即家擢右庶子久之進少詹事初天
啟時詔修光宗實錄禮部侍郎周炳謨載神宗時儲位
臲卼及妖書梃擊諸事直筆無所阿其後忠賢盜柄御
史石三畏劾削炳謨職忠賢使其黨重修是非倒置震
孟摘尤謬者數條疏請改正帝特御平臺召廷臣面議
卒為温體仁王應熊所沮八年正月賊犯鳳陽皇陵震
孟歴陳致亂之源因言當事諸臣不能憂國奉公一統
之朝強分畛域加膝墜淵總由恩怨數年來振綱肅紀
者何事推賢用能者何人安内攘外者何道富國強兵
者何策陛下宜奮然一怒發哀痛之詔按失律之誅正
誤國之罪行撫綏之實政寬閭閻之積逋先收人心以
遏寇盜徐議濬財之源毋徒竭澤而漁盡斥患得患失
之鄙夫廣集羣策羣力以定亂國事庶有瘳乎帝優旨
報之然亦不能盡行也故事講筵不列春秋帝以有裨
治亂令擇人進講震孟春秋名家為體仁所忌隠不舉
次輔錢士升指及之體仁佯驚曰幾失此人遂以其名
上及進講果稱帝旨六月帝將增置閣臣召廷臣數十
人試以票擬震孟引疾不入體仁方在告七月帝特擢
震孟禮部左侍郎兼東閣大學士入閣預政兩疏固辭
不許閣臣被命即投刺司禮大奄兼致儀狀震孟獨否
掌司禮者曹化淳故屬王安從奄雅慕震孟令人輾轉
道意卒不往震孟既入直體仁每擬旨必商之有所改
必從喜謂人曰温公虚懷何云奸也同官何吾騶曰此
人機深詎可輕信越十餘日體仁窺其疏所擬不當輒
令改不從則徑抹去震孟大愠以諸疏擲體仁前體仁
亦不顧都給事中許譽卿者故劾忠賢有聲震孟及吾
騶欲用為南京太常卿體仁忌譽卿伉直諷吏部尚書
謝陞劾其與福建布政使申紹芳營求美官體仁擬以
貶謫度帝欲重擬必發改已而果然遂擬斥譽卿爲民
紹芳提問震孟爭之不得咈然曰科道為民是天下極
榮事賴公玉成之體仁遽以聞帝果怒責吾騶震孟徇
私撓亂吾騶罷震孟落職閒住方震孟之拜命也即有
旨撤鎮守中官及次輔王應熊之去忌者謂震孟為之
由是有譖其居功者帝意遂移震孟剛方貞介有古大
臣風惜三月而斥未竟其用歸半歲會甥姚希孟卒哭
之慟亦卒廷臣請䘏不允十二年詔復故官十五年贈
禮部尚書賜祭葬官一子福王時追諡文肅二子秉乘
乘遭國變死於難周炳謨字仲觀無錫人父子義嘉靖
中庶吉士萬歷中仕至吏部侍郎卒諡文恪炳謨萬歷
三十二年進士當重修光宗實錄時炳謨已先卒崇禎
初贈禮部尚書諡文簡父子皆以學行稱於世
蔣德璟字申葆晉江人父光彦江西副使德璟天啟二
年進士改庶吉士授編修崇禎時由侍讀歴遷少詹事
條奏救荒事宜尋擢禮部右侍郎時議限民田德璟言
民田不可奪而足食莫如貴粟北平山陜江北諸處宜
聽民開墾及課種桑棗修農田水利府縣官考滿以是
為殿最至常平義倉歲輸本色依令甲行之足矣十四
年春楊嗣昌卒於軍命九卿議罪德璟議曰嗣昌倡
斂之議加𠞰餉練餉致天下民窮財盡胥為盜又匿失
事飾首功宜按仇鸞事追正其罪不從十五年二月耕
耤禮成請召還原任侍郎陳子壯祭酒倪元璐等帝皆
錄用六月廷推閣臣首德璟入對言邊臣須久任薊督
半載更五人事將益廢弛帝曰不稱當更對曰與其更
於後曷若愼於初帝問天變何由弭對曰莫如拯百姓
近加遼餉十萬練餉七百萬民何以堪祖制三協止一
督一撫一總兵今增二督三撫六總兵又設副將數十
人權不統一何由制勝帝頷之首輔周延儒嘗薦德璟
淵博可備顧問文體華贍宜用之代言遂擢德璟及黃
景昉吴甡為禮部尚書兼東閣大學士同入直延儒甡
各樹門戶德璟無所比性鯁直黃道周召用劉宗周免
罪德璟之力居多開封久被圍自請馳督諸將戰優韶
不允明年進御覽備邊册凡九邊十六鎮新舊兵食之
數及屯鹽民運漕糧馬價悉志焉已進諸邊撫賞册及
御覽簡明册帝深嘉之諸邊士馬報戶部者浮兵部過
半耗糧居多而屯田鹽引民運每鎮至數十百萬一聽
之邊臣天津海道輸薊遼歲米豆三百萬惟倉場督臣
及天津撫臣出入部中皆不稽覈德璟語部臣合部運
津運各邊民運屯鹽通為計畫餉額可足而加派之餉
可裁因復條十事以責部臣然卒不能盡釐也一日召
對帝語及練兵德璟曰會典高皇帝教練軍士一以弓
弩刀鎗行賞罰此練軍法衛所總小旂補役以鎗勝負
為升降凡武弁比試必騎射精嫺方准襲替此練將法
豈至今方設兵帝為悚然又言祖制各邊養軍止屯鹽
民運三者原無京運餘自正統時始有數萬迄萬歷末
亦止三百餘萬今則遼餉練餉并舊餉計二千餘萬而
兵反少於往時耗蠧乃如此又言文皇帝設京衛七十
二計軍四十萬畿内八府軍二十八萬又有中部大寧
山東河南班軍十六萬春秋入京操演深得居重馭輕
勢今皆虚冒且自來征討皆用衛所官軍嘉靖末始募
兵遂置軍不用至加派日增軍民兩困願憲章二祖修
復舊制帝是之而不果行十七年戶部主事蔣臣請行
鈔法言歲造三千萬貫一貫價一兩歲可得銀三千萬
兩侍郎王鰲永贊行之帝特設内寳鈔局晝夜督造募
商發賣無一人應者德璟言百姓雖愚誰肯以一金買
一紙帝不聽又因局官言責取桑穰二百萬斤於畿輔
山東河南浙江德璟力争帝留其揭不下後竟獲免先
以軍儲不足歲僉畿輔山東河南富戶給值令買米豆
輸天津多至百萬民大擾德璟因召對面陳其害帝即
令擬諭罷之二月帝以賊勢漸逼令羣臣會議以二十
二日奏聞都御史李邦華密疏云輔臣知而不敢言翼
日帝手其疏問何事陳演以少詹事項煜東宫南遷議
對帝取視默然德璟從旁力贊帝不答給事中光時亨
追論練餉之害德璟擬旨向來聚斂小人倡為練餉致
民窮禍結誤國良深帝不悅詰曰聚斂小人誰也德璟
不敢斥嗣昌以故尚書李待問對帝曰朕非聚斂但欲
練兵耳德璟曰陛下豈肯聚斂然既有舊餉五百萬新
餉九百餘萬復增練餉七百三十萬臣部實難辭責且
所練兵馬安在薊督練四萬五千今止二萬五千保督
練三萬今止二千五百保鎮練一萬今止二百若山永
兵七萬八千薊密兵十萬昌平兵四萬宣大山西及陜
西三邊各二十餘萬一經抽練原額兵馬俱不問并所
抽亦未練徒增餉七百餘萬為民累耳帝曰今已并三
餉為一何必多言德璟曰戶部雖并為一州縣追比仍
是三餉帝震怒責以朋比德璟力辯諸輔臣為申救尚
書倪元璐以鈔餉乃戶部職自引咎帝意稍解明日德
璟具疏引罪帝雖旋罷練餉而德璟竟以三月二日去
位給事中汪惟效檢討傅鼎銓等交章乞留不聽德璟
聞山西陷未敢行及知廷臣留己即辭朝移寓外城賊
至得亡去福王立於南京召入閣自陳三罪固辭明年
唐王立於福州與何吾騶黃景昉並召乂明年以足疾
辭歸九月王事敗而德璟適病篤遂以是月卒黃景昉
字太穉亦晉江人天啟五年進士由庶吉士歷官庶子
直日講崇禎十一年帝御經筵問用人之道景昉言近
日考選不公推官成勇朱天麟廉能素著乃不得預清
華選又言刑部尚書鄭三俊四朝元老至清無儔不當
久繫獄退復上章論之三俊旋獲釋勇等亦俱改官景
昉尋進少詹事嘗召對言近撤還監視中官高起潛關
外輒聞警報疑此中有隠情臣家海濱見沿海將吏每
遇調發即報海警冀得復留觸類而推其情自見帝頷
之十四年以詹事兼掌翰林院時庶常停選已久景昉
具疏請復又請召還修撰劉同升編修趙士春皆不報
十五年六月召對稱旨與蔣德璟吳甡並相明年並加
太子少保改戶部尚書文淵閣南京操江故設文武二
員帝欲裁去文臣專任誠意伯劉孔昭副都御史惠世
揚遲久不至帝命削其籍景昉俱揭争帝不悦遂連疏
引歸唐王時召入直未幾復告歸國變後家居十數年
始卒
方岳貢字四長穀城人天啟二年進士授戶部主事進
郎中歴典倉庫督永平糧儲並以廉謹聞崇禎元年出
為松江知府海濱多盜捕得輒杖殺之郡東南臨大海
颶潮衝擊時為民患築石堤二十里許遂為永利郡漕
京師數十萬石而諸倉乃相距五里為築城垣護之名
曰倉城他救荒助役修學課士咸有成績舉卓異者數
矣薛國觀敗其私人上海王陛彦下吏素有郤因言岳
貢嘗餽國觀三千金遂被逮士民詣闕訟冤巡撫黃希
亦白其誣下法司讞奏一日帝晏見輔臣問有一知府
積俸十餘年屢舉卓異者誰也蔣德璟以岳貢對帝曰
今安在德璟復以陛彦株連對帝頷之法司讞上言行
賄無實跡宜復官帝奬其清執報可無何給事中方十
亮薦岳貢及蘇州知府陳洪謐乃擢山東副使兼右參
議總理江南糧儲所督漕艘如期抵通州帝大喜吏部
尚書鄭三俊舉天下廉能監司五人岳貢與焉帝趣使
入對見於平臺問為政何先對曰欲天下治平在擇守
令察守令賢否在監司察監司賢否在巡方察巡方賢
否在總憲總憲得人御史安敢以身試法帝善之賜食
日晡乃出越六日即超擢左副都御史嘗召對帝適以
事詰吏部尚書李遇知遇知曰臣正糾駁岳貢曰何不
即題參深合帝意翼日命以本官兼東閣大學士時十
六年十一月也故事閣臣無帶都御史銜者自岳貢始
岳貢本吏材及為相務勾檢簿書請覈赦前舊賦意主
搜括聲名甚損十七年二月命以戶兵二部尚書兼文
淵閣大學士總督漕運屯田練兵諸務駐濟寧已而不
行李自成陷京師岳貢及邱瑜被執幽劉宗敏所賊索
銀岳貢素廉貧無以應拷掠備至搜其邸無所有松江
賈人為代輸千金四月朔日與瑜並釋十二日賊既殺
陳演等令監守者并殺二人監守者奉以繯二人並縊
死邱瑜宜城人天啟五年進士由庶吉士授檢討崇禎
中屢遷少詹事襄陽陷瑜上䘏難宗擇才吏旌死節停
催征蘇郵困禁勞役六事帝採納焉歴禮部左右侍郎
因召對言督師孫傳庭出關安危所係愼勿促之輕出
俾鎮定關中猶可號召諸將相機進𠞰帝不能從十七
年正月以本官兼東閣大學士同范景文入閣都城陷
受拷掠者再搜獲止二千金既而被害瑜子之陶年少
有幹略李自成陷宜瑜父民忠罵賊而死之陶被獲
用為兵政府從事尋以本府侍郎守襄陽襄陽尹牛佺
賊相金星子其倚任不如也之陶以蠟丸書貽傳庭曰
督師與之戰吾詭言左鎮兵大至搖其心彼必返顧督
師擊其後吾從中起賊可滅也傳庭大喜報書如其言
為賊邏者所得傳庭恃内應連營前進之陶果舉火報
左兵大至自成驗得其詐召而示以傳庭書責其負己
之陶大罵曰吾恨不斬汝萬段豈從汝反耶賊怒支解
之
贊曰莊烈帝在位僅十七年輔相乃至五十人其克
保令名者數人而已若標等是也基命能推轂舊輔以
定危難震孟以風節顯德璟諳悉舊章以陸喜之論薛
瑩者觀之所謂侃然體國執正不懼斟酌時宜時獻微
益者乎至於扶危定傾殆非易言也嗚呼國步方艱人
材亦與俱盡其所由來者漸矣
明史卷二百五十一
