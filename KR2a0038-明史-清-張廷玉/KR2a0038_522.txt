欽定四庫全書
明史卷三百二十
大學士張廷玉等奉敕修
列傳第二百八
外國一
朝鮮
朝鮮箕子所封國也漢以前曰朝鮮始為燕人衛滿所
據漢武帝平之置真番臨屯樂浪元莬四郡漢末有扶
餘人高氏據其地改國號曰高麗又曰高句麗居平壤
即樂浪也已為唐所破東徙後唐時王建代高氏兼併
新羅百濟地徙居松岳曰東京而以平壤為西京其國
北鄰契丹西則女直南曰日本元至元中西京内屬置
東寧路總管府盡慈嶺為界明興王高麗者王顓太祖
即位之元年遣使賜璽書二年送還其國流人顓表賀
貢方物且請封帝遣符璽郎偰斯齎詔及金印誥文封
顓為高麗國王賜歷及錦綺其秋顓遣總部尚書成惟
得千牛衛大將軍金甲兩上表謝并賀天夀節因請祭
服制度帝命工部製賜之惟得等辭歸帝從容問王居
國何為城郭修乎兵甲利乎宫室壯乎頓首言東海波
臣惟知崇信釋氏他未遑也遂以書諭之曰古者王公
設險未嘗去兵民以食為天而國必有出政令之所今
有人民而無城郭人將何依武備不修則威弛地不耕
則民艱於食且有居室無廳事無以示尊嚴此數者朕
甚不取夫國之大事在祀與戎苟闕斯二者而徒事佛
求福梁武之事可為明鑑王國北接契丹女直而南接
倭備禦之道王其念之因賜之六經四書通鑑自是貢
獻數至元旦及聖節皆遣使朝賀歲以為常三年正月
命使往祀其國之山川是歲頒科舉詔於高麗顓表謝
貢方物并納元所授金印中書省言高麗貢使多齎私
物入貨宜征税又多攜中國物出境禁之便俱不許五
年表請遣子弟入太學帝曰入學固美事但涉海遠不
欲者勿強貢使洪師範鄭夢周等一百五十餘人來京
失風溺死者三十九人師範與焉帝憫之遣元樞密使
延安特哩往諭入貢毋數而顓復遣其門下贊成事姜
仁裕來貢馬其賀正旦使金湑等已先至帝悉遣還謂
中書省臣曰高麗貢獻繁數既困敝其民而涉海復虞
覆溺宜遵古諸侯之禮三年一聘貢物惟所産毋過侈
其明諭朕意六年顓遣甲兩等貢馬五十匹道亡其二
甲兩以聞及進以私馬足之帝惡其不誠却之七年遣
監門護軍周誼鄭庇等來貢表請每歲一貢貢道從陸
由定遼毋涉海其貢物稱送太府監中書省言元時有
太府監本朝未嘗有言涉不誠帝命却其貢是歲顓為
權相李仁人所弑顓無子以寵臣辛肫之子禑為子於
是仁人立禑八年禑遣判宗簿事崔原來告哀且言前
有貢使金義殺朝使蔡斌今嗣王禑已誅義籍其家帝
疑其詐拘原而遣使往祭弔十年使來請故王顓諡號
帝曰顓被弑已久今始請諡將假吾朝命鎮撫其民且
掩其弑逆之跡不可許前所留使者其遣之於是釋原
歸其夏復遣周誼貢馬及方物却不受冬又遣使賀明
年正旦帝曰高麗王顓被弑奸臣竊命春秋之義亂臣
必誅夫又何言第前後使者皆稱嗣王所遣中書宜遣
人往問嗣王如何政令安在若政令如前嗣王不為羈
囚則當依前王言歲貢馬千匹明年貢金百斤銀萬兩
良馬百細布萬仍悉送還所拘遼東民方見王位真而
政令行朕無惑已否則弑君之賊必討無赦十一年四
月禑復命誼來貢十二年敕遼東守將潘敬葉旺等謹
飭邊備其冬禑遣李茂芳等來貢以不如約却之十三
年遼東送高麗使誼至京師帝敕敬等曰高麗弑君又
殺朝使前堅請入貢又不如期今遣誼來以虚文飾詐
他日必為邊患自今來者其絶勿通因留誼於京師十
六年來貢却之命禮部責其朝貢過期陪臣侮慢之罪
誠欲聽約者當以前五歲違約不貢之物并至十七年
六月禑遣司僕正崔涓禮儀判書金進宜貢馬二千匹
且言金非地所産願以馬代輸餘皆如約遼東守將唐
勝宗為之請帝許之然請顓諡號襲王爵未允也十八
年正月貢使至帝諭禮臣曰高麗屢請約束朕數不允
而其請不已故索歲貢以試其誠偽非以此為富也今
既聽命宜損其貢數令三年一朝貢馬五十匹至二十
一年正旦乃貢七月禑上表請襲爵並請故王諡命封
禑為高麗國王賜故王顓諡恭愍十九年二月遣使貢
布萬匹馬千匹九月表賀貢方物其後貢獻輒踰常額
且未嘗至三年也冬詔遣指揮僉事高家努以綺布市
馬於高麗二十年三月高家努還陳高麗表辭馬直帝
敕如數償之先是元末遼瀋兵起民避亂轉徙高麗至
是因市馬帝令就索之遂以遼瀋流民三百餘口來歸
十二月命戸部咨高麗王鐵嶺北東西之地舊屬開元
者遼東統之鐵嶺之南舊屬高麗者本國統之各正疆
境毋侵越二十一年四月禑表言鐵嶺之地實其世守
乞仍舊便帝曰高麗舊以鴨錄江為界今飾辭鐵嶺詐
偽昭然其以朕言諭之俾安分毋生釁端八月高麗千
戶陳景來降言是年四月禑欲寇遼東使都軍相崔瑩
李成桂繕兵西京成桂使陳景屯艾州以糧不繼退師
王怒殺成桂之子成桂還兵攻破王城囚王及瑩景懼
及故降帝敕遼東嚴守備仍遣人偵之十月禑請遜位
於其子昌帝曰前聞其王被囚此必成桂之謀姑俟之
以觀變二十二年權國事昌奏乞入朝帝不許是歲成
桂廢昌而立定昌國院君瑤二十三年正月遣使來告
二十四年三月詔市馬高麗八月權國事瑶進所市馬
千五百匹帝曰三韓君臣悖亂二紀於兹今王瑶嗣立
乃王氏苖裔宜遣使勞之十二月瑶遣其子奭朝賀明
年正旦奭未歸而成桂自立遂有其國瑤出居原州王
氏自五代傳國數百年至是絶二十五年九月高麗知
密直司事趙胖等持國都評議司奏言本國自恭愍王
薨無嗣權臣李仁人以辛肫子禑主國事昏暴好殺至
欲興師犯邊大將李成桂以為不可而回軍禑負罪惶
懼遜位於子昌國人弗順啟請恭愍王妃安氏擇宗親
瑶權國事已及四年昏戾信讒戕害勲舊子奭癡騃不
慧國人謂瑶不足主社稷今以安氏命退瑤於私第王
氏子姓無可當輿望者中外人心咸繫成桂臣等與國
人耆老共推主國事惟聖主俞允帝以高麗僻處東隅
非中國所治令禮部移諭果能順天道合人心不啟邊
釁使命往來實爾國之福我又何誅冬成桂聞皇太子
薨遣使表慰并請更國號帝命仍古號曰朝鮮二十六
年二月遣使進馬九千八百餘匹命運紵絲綿布一萬
九千七百餘匹酬之六月表謝貢馬及方物并上前恭
愍王金印請更己名曰旦從之是月遼東都指揮使司
奏朝鮮國招引女直五百餘人潛渡鴨綠江欲入邊乃
遣使敕諭示以禍福旦得敕惶懼陳謝上貢并械送逋
逃軍民三百八十餘人至遼東二十七年旦遣子入貢
二十八年遣使柳珣賀明年正旦帝以表文語慢詰責
之珣言表文乃門下評理鄭道傳所撰遂命逮道傳釋
珣歸二十九年送撰表人鄭總等三人至云表實總等
所撰道傳病不能行帝以總等亂邦搆釁留不遣三十
年冬復以表涉譏訕拘其使建文初旦表陳年老以子
芳遠襲位許之成祖立遣官頒即位詔永樂元年正月
芳遠遣使朝貢四月復遣陪臣李貴齡入貢奏芳遠父
有疾需龍腦沈香蘇合香油諸物齎布求市帝命太醫
院賜之還其布芳遠表謝因請冕服書籍帝嘉其能慕
中國禮賜金印誥命冕服九章圭玉佩玉妃珠翠七翟
冠霞帔金墜及經籍綵幣表裏自後貢獻歲輒四五至
焉二年十二月詔立芳遠子禔為世子從其請也五年
十二月貢馬三千匹至遼東命戶部運絹布萬五千匹
償之六年世子禔來朝賜織金文綺及歸帝親製詩賜
之時朝鮮納女後宫立為妃嬪者四人其秋遣陪臣鄭
擢來告其父旦之喪命官弔祭賜諡康獻十六年奏世
子禔不肖第三子祹孝弟力學國人所屬請立為嗣詔
聽王所擇因上表謝并陳已年老請以祹理國事命光
禄少卿韓確鴻臚丞劉泉封祹為朝鮮國王時帝已遷
北都朝鮮益近而事大之禮益恭朝廷亦待以加禮他
國不敢望也二十年芳遠卒賜諡恭定二十一年七月
祹請立嫡子珦為世子從之先是敕祹貢馬萬匹至是
如數至賜白金綺絹宣德二年三月遣中官賜白金紵
紗别敕進馬五千匹資邊用九月如數至四年賜祹書
珍禽異獸非朕所貴其勿獻後又敕祹金玉之器非爾
國所産宜止之土物效誠而已八年祹奏遣子弟詣太
學或遼東學帝不許賜五經四書性理通鑑綱目諸書
正統元年三月放朝鮮婦女金黑等五十三人還其國
金黑等自宣德初至京師至是遣中官送回三年八月
賜祹遠游冠絳紗袍玉佩赤舄先是建州長童倉避居
朝鮮界已復還建州朝鮮言昔以窮歸臣臣遇之善今
負恩還建州李滿住所慮其同謀擾邊建州長言所部
為朝鮮追殺阻留一百七十餘家五年詔祹還之七年
五月諭祹曰鴨錄江一帶東寧等衛密邇王境中多細
人逃至王國或被國人誘脅去者無問漢人女直至即
解京初衛拉特密令女直諸部誘朝鮮使背中國祹拒
之白其事於朝帝嘉其忠敕奬之并賜綵幣九年春倭
寇犯邊祹命將禽獲五十餘人械送京師十年又獲餘
黨來獻帝連敕奬諭賜賚加等十三年冬命使調發朝
鮮及女直諸部兵會遼東征北寇時英宗北狩郕王即位
遣官頒詔於其國景泰元年貢馬五百匹奏稱奉敕辦
馬二三萬匹此因鄰寇搆釁馬畜踣斃一時未能詔曰
寇今少息馬已至者償其直未至者止勿貢是年夏祹
卒賜弔祭諡莊憲封子珦為國王會遼東奏報開原瀋
陽有兵入境掠人畜係建州海西諸部女直頭目李滿
住等為嚮導因諭珦相為掎角截殺之其秋續貢馬千
五百餘匹賜冕服并償其直冬又賜珦及妃權氏誥命
封其子弘暐為世子二年冬以建州頭目潛與朝鮮通
戒珦絶其使三年秋珦卒來告哀遣中官往弔祭賜諡
恭順命子弘暐嗣立弘暐立三年以年幼且嬰夙疾請
以叔瑈權國事七年上表遜位乃封瑈為國王瑈請立
子暲為世子從之天順三年邊將奏有建州三衛都督
私與朝鮮結恐為中國患因敕瑈毋作不靖貽後悔瑈
疏辨復諭曰宣德正統年間以王國與彼互相侵掠敕
解怨息兵初不令交通給賞授官也彼既受朝廷官職
王又加之是與朝廷抗也王素秉禮義何爾文過飾非
後宜絶私交以全令譽四年復諭瑈曰王奏毛憐衛都
督朗布爾汗通謀煽亂已置之法夫法止可行於國中
豈得加於鄰境朗布爾汗有罪宜奏朝廷區處今輒行
殺害何怪其子阿必齊之思復讐也聞阿必齊之母尚
在宜急送遼東都司令阿必齊領回以解讐怨五年建
州衛諸部至義州殺掠瑈奏乞朝命還所掠兵部議朝
鮮先嘗誘殺朗布爾汗繼又誘致都指揮烏格縱兵掠
其家屬今諸部實係復讐宜諭朝鮮寇盜之來皆自取
惟守分安法庶弭邊釁從之成化元年冬陪臣李門炯
來朝卒於道命給棺賜祭并賜綵幣慰其家時朝鮮頻
貢異物三年春敕諭瑈修常貢勿事珍奇是時朝廷用
兵征建州敕瑈助兵進𠞰瑈遣中樞府知事康純統衆
萬餘渡鴨綠潑豬二江攻破九獮府諸寨斬獲多四年
正月遣官來獻俘詔從厚賚敕奬諭之是年瑈卒賜諡
惠莊遣太監鄭同崔安封世子晄為王給妃韓氏誥命
既行巡按遼東御史侯英奏曰遼東連年被兵瘡痍未
起今復禾稼不登軍民乏食太監鄭同等隨從人員所
過驛騷臣考先年曾於翰林院中選有學行文望者出
使今同安俱朝鮮人墳墓宗族皆在見其國王不免屈
節殊䙝中國體乞寢成命或翰林或給事中及行人内
推選一員往使為便帝曰英所言良是自後賞賚遣内
臣其冊封正副使選廷臣有學行者六年晄病篤以所
生子幼命其兄故世子暲之子娎權國事遣陪臣以聞
及卒賜諡襄悼命娎嗣位娎妻韓氏封王妃十年追贈
娎父世子暲為國王諡懷簡母韓氏為王妃從所請也
十一年四月娎奏建州諸部糾聚毛憐等衛縱横邊境
不已乞朝命戒飭十二年十月娎為繼妻尹氏請封賜
誥命冠服時禁外國互市兵器娎奏小邦北連諸部南
鄰倭島五兵之用不可缺一而弓材所需牛角仰於上
國高皇帝時嘗賜火藥火礮今望特許收買弓角不與
外番同禁兵部議歲市弓角五十後以不足於用請無
限額詔許倍市十五年十月命娎出兵夾擊建州女直
娎遂遣右贊成魚有沼率兵至滿浦江以冰泮後期復
遣左議政尹弼商節度使金嶠等渡江進𠞰十六年春
遣陪臣來獻捷帝命内官齎敕奬其能繼先烈賜金幣
領兵官賞賚如例後使還遣其臣許熙伴送熙歸至開
州建州騎二千邀之掠其從卒三十餘人馬二百三十
餘匹他所亡物稱是奏聞英國公張懋吏部尚書尹旻
等以遼東連年用兵未可輕動宜以此意諭娎敕遼東
守臣整飭邊備更令譯者窮究所掠期在必得仍賜熙
白金綵幣慰安之十七年娎奏繼妃尹氏失德廢置乞
更封副室尹氏從之十九年四月封娎長子㦕為世子
弘治七年十二月娎卒賜諡康靖明年四月封㦕為國
王妻慎氏為王妃十二年㦕奏本國人屢有違禁匿海
島誘引軍民漸至滋蔓乞許本國自行搜刷其係上國
地方請敕官追捕時遼東守臣亦奏如㦕言報可十五
年冬封㦕長子&KR0008;為世子正德二年㦕以世子&KR0008;夭亡
哀慟成疾奏請以國事付其弟懌其國人復奏請封懌
禮部議命懌權理國事俟㦕卒乃封既陪臣盧公弼等
以朝貢至京復請封懌廷議不允十二月㦕母妃奏懌
長且賢堪付重寄於是禮部奏㦕以痼疾辭位懌以親
弟承托授受既明友愛不失通國臣民舉無異詞宜順
其請上乃允懌嗣位遣中官敕封并賜其妃尹氏誥命
初成桂之自立也與宰相李仁人本異族永樂間降祭
海嶽祝文稱成桂為仁人子而祖訓亦載仁人子成桂
更名旦後成桂子芳遠奏辨太宗許令改正至是修大
明會典仍列祖訓於朝鮮國貢使市以歸懌上疏備陳
世系辨先世無弑逆事乞改正禮部議會典詳載本朝
制度事涉外國疑似之際在所略况成桂得國出皇祖
命其不繋仁人後太宗詔可徵宜從其請詔曰可十五
年冬命内官封懌子峼為世子賜懌金帛珠玉令括取
異物及童男女以進十六年世宗即位禮官言天子初
踐阼宜正中國之體絶外裔狎侮之端請諭懌非朝廷
意召内臣還毋有所索取帝從之嘉靖二年八月以俘
獲倭夷來獻并送還中國被掠八人賜白金錦紵八年
八月陪臣柳溥上言國祖李旦係本國全州人二十八
世祖瀚仕新羅為司空新羅亡六世孫兢休入高麗十
三世孫安社仕元為南京千戶所逹嚕噶齊元季兵興
安曾孫子春與男成桂避地東遷至正辛丑當恭愍王
之十年有紅巾賊入境成桂擊賊有功授武班職事時
尚未知名恭愍無嗣陰蓄寵臣辛肫之子禑為子晚為
嬖臣洪倫内䜿崔萬生所弑權臣李仁人誅倫萬生而
立禑擢成桂為門下侍中禑遣成桂侵遼東成桂不從
返兵禑懼遜位於子昌昌以偽姓見黜復立王氏裔定
昌君瑶竄仁人於外瑶復不道國人戴成桂請於高皇
帝立為王更名旦贍瑶别邸終其身實未嘗為弑前永
樂正德間屢經奏請俱蒙俞允而迄未改正今遇重修
會典乞賜昭雪詔送史館編纂十八年二月睿宗祔太
廟配享明堂禮成懌表賀帝特御奉天門引見賜宴禮
部二十三年冬懌卒二十四年正月來訃賜諡恭僖詔
立其子峼峼未踰年卒賜諡榮靖九月峼弟權國事峘
遣使謝祭諡并請襲封詔許之二十五年峘遣使送下
海番人六百餘至邊賜金幣二十六年正月峘咨稱福
建人從無泛海至本國者因往日本市易為風所漂前
後共獲千人以上皆挾軍器貨物致中國火礮亦為倭
有恐起兵端詔頃年沿海奸民犯禁福建尤甚往往為
外國所獲有傷國體海道官員令巡按御史察參仍賜
王銀幣以旌其忠三十一年冬以洪武永樂間所賜樂
器敝壊奏求律管更乞遣樂官赴京校習許之三十五
年五月有倭船四自浙直敗還漂入朝鮮境峘遣兵擊
殱之得中國被俘及助逆者三十餘人來獻因賀冬至
節帝賜璽書襃諭三十八年十一月奏今年五月有倭
寇駕船二十五隻來抵海岸臣命將李鐸等𠞰殺殆盡
獲中國民陳春等三百餘人内招通倭嚮導陳得等十
六人俱獻闕下復降敕奬勵厚賚銀幣并賜鐸等有差
四十二年九月峘復上書辨先世非李仁人後今修會
典雖蒙釐正乞著始祖旦父子春之名帝令附錄會典
隆慶元年六月遣官頒即位詔時帝將幸太學來使乞
留觀禮許之是年冬峘卒賜諡恭憲命其姪昖襲封萬
歷元年正月上穆宗尊諡兩宫徽號禮成昖表賀獻方
物馬匹時昖屢請賜皇明會典為其先康獻王旦雪冤
十六年正月會典成適貢使愈泓在京請給前書以終
前命許之十七年十一月陪臣奇芩等入賀冬至奏稱
本年六月大琉球國船遭風至海岸所有男婦合解京
給文放歸從之十九年十一月奏倭酋關白平秀吉聲
言明年三月來犯詔兵部申飭海防平秀吉者薩摩州
人初随倭關白信長會信長為其下所弑秀吉遂統信
長兵自號關白劫降六十餘州朝鮮與日本對馬島相
望時有倭夷往來互市二十年夏五月秀吉遂分渠帥
行長清正等率舟師逼釡山鎮潛渡臨津時朝鮮承平
久兵不習戰昖又湎酒弛備猝島夷作難望風皆潰昖
棄王城令次子琿攝國事奔平壤已復走義州願内屬
七月兵部議令駐劄險要以待天兵號召通國勤王以
圖恢復而是時倭已入王京毁墳墓劫王子陪臣剽府
庫八道幾盡没旦暮且渡鴨綠江請援之使絡繹於道
廷議以朝鮮為國藩籬在所必爭遣行人薛潘諭昖以
興復大義揚言大兵十萬且至而倭業抵平壤朝鮮君
臣益急出避愛州遊擊史儒等率師至平壤戰死副總
兵祖承訓統兵渡鴨綠江援之僅以身免中朝震動以
宋應昌為經略八月倭入豐德等郡兵部尚書石星計
無所出議遣人偵探之於是嘉興人沈惟敬應募惟敬
者市中無賴也是時秀吉次對馬島分其將行長等守
要害為聲援惟敬至平壤執禮甚卑行長紿曰天朝幸
按兵不動我不久當還以大同江為界平壤以西盡屬
朝鮮耳惟敬以聞廷議倭詐未可信乃趣應昌等進兵
而星頗惑於惟敬乃題署遊擊赴軍前且請金行間十
二月以李如松為東征提督明年正月如松督諸將進
戰大捷於平壤行長渡大同江遁還龍山所失黃海平
安京畿江源四道並復清正亦遁還王京如松既勝輕
騎趨碧蹄館敗退駐開城事具如松傳初如松誓師欲
斬惟敬以參軍李應試言而止至是敗氣縮而應昌急
圖成功倭亦乏食有歸志因而封貢之議起應昌得倭
報惟敬書乃令遊擊周弘謨同惟敬往諭倭獻王京返
王子如約縱歸倭果於四月棄王城遁時漢江以南千
有餘里朝鮮故土復定兵部言宜令王還國居守我各
鎮兵久疲海外以次撤歸為便詔可應昌疏稱釡山雖
瀕海南猶朝鮮境有如倭覘我罷兵突入再犯朝鮮不
支前功盡棄今撥兵協守為第一策即議撤宜少需俟
倭盡歸量留防戍部議留江浙兵五千分屯要害仍諭
昖蒐練軍實毋恃外援己而沈惟敬歸自釡山同倭使
來請款而倭随犯咸安晉州逼全羅聲復漢江以南以
王京漢江為界如松計全羅饒沃南原府尤其咽喉乃
命諸將分守要害已倭果分犯我師並有斬獲兵科給
事中張輔之遼東都御史趙燿皆言款貢不可輕受七
月倭從釡山移西生浦送回王子陪臣時師久暴露聞
撤勢難久羈應昌請留劉綎川兵吳惟忠駱尚志等南
兵合薊遼兵共萬六千聽綎分布慶尚之大邱月餉五
萬兩資之戸兵二部先是發帑給軍費已累百萬廷臣
言虚内實外非長策請以所留川兵命綎訓練兵餉令
本國自辦於是詔撤惟忠等兵止留綎兵防守諭朝鮮
世子臨海君珒居全慶以顧養謙為經略九月昖以三
都既復疆域再造上表謝恩然時倭猶據釡山也星益
一意主款九月兵部主事曾偉芳言關白大衆已還行
長留待知我兵未撤不敢以一矢加遺欲歸報關白捲
土重來則風不利正苦冬寒故款亦去不款亦去沈惟
敬前於倭營講購咸安晉州隨䧟而欲恃款冀來年不
攻則速之款者正速之來耳故款亦來不款亦來宜令
朝鮮自為守弔死問孤練兵積粟以圖自強帝以為然
因敕諭昖者甚至二十二年正月昖遣金晬等進方物
謝恩禮部郎中何喬遠奏晬涕泣言倭寇猖獗朝鮮束
手受刃者六萬餘人倭語悖慢無禮沈惟敬與倭交通
不云和親輒曰乞降臣謹將萬歷十九年中國被掠人
許儀所寄内地書倭夷答劉綎書及歷年入寇處置之
宜乞特敕急止封貢詔兵部議時廷臣交章皆以罷封
貢議戰守為言八月養謙奏講貢之說貢道宜從寧波
關白宜封為日本王諭行長部倭盡歸與封貢如約九
月昖請許保國帝乃切責羣臣阻撓追褫御史郭實等
詔小西飛入朝集多官面議要以三事一勒倭盡歸巢
一既封不與貢一誓無犯朝鮮倭俱聽從以聞帝復諭
於左闕語加周複十二月封議定命臨淮侯李宗城充
正使以都指揮楊方亨副之同沈惟敬往日本王給金
印行長授都督僉事二十三年九月昖奏立次子琿為
嗣先是昖庶長子臨海君珒䧟賊中驚憂成疾次子光
海君琿收集流散頗著功績奏請立之禮部尚書范謙
言繼統大義長幼定分不宜僭差遂不許至是復奏引
永樂間恭定王例上請禮臣執奏不從二十四年五月
昖復疏請立琿禮部仍執不可詔如議時國儲未建中
外恫疑故尚書范謙於朝鮮易封事三疏力持云九月
封使至日本先是沈惟敬抵釡山私奉秀吉蠎玉翼善
冠地圖武經良馬而李宗城以貪淫為倭守臣所逐棄
璽書夜遁事聞逮問乃以方亨充正使加惟敬神機營
銜副之及是奉冊至關白怒朝鮮王子不來謝止遣二
使奉白土綢為賀拒其使不見語惟敬曰若不思二子
三大臣三都八道悉遵天朝約付還今以卑官微物來
賀辱小邦邪辱天朝邪且留石曼子兵於彼候天朝處
分然後撤還翌日奉貢遣使賚表文二道随冊使渡海
至朝鮮廷議遣使於朝鮮取表文進驗其一謝恩其一
乞天子處分朝鮮初方亨詭報去年從釡山渡海倭於
大版受封即回和泉州然倭方責備朝鮮仍留兵釡山
如故謝表後時不發方亨徒手歸至是惟敬始投表文
案驗潦草前折用豐臣圖書不奉正朔無人臣禮而寬
甸副總兵馬棟報清正擁二百艘屯機張營方亨始直
吐本末委罪惟敬并呈石星前後手書帝大怒命逮石
星沈惟敬案問以兵部尚書邢玠總督薊遼改麻貴為
備倭大將軍經理朝鮮僉都御史楊鎬駐天津申警備
楊汝南丁應泰贊畫軍前五月玠至遼行長建樓清正
布種島倭窖水索朝鮮地圖玠遂決意用兵麻貴望鴨
綠江東發所統兵僅萬七千人請濟師玠以朝鮮兵惟
嫻水戰乃疏請募兵川浙并調薊遼宣大山陜兵及福
建吳淞水師劉綎督川漢兵聽𠞰貴密報候宣大兵至
乘倭未備掩釡山則行長禽清正走玠以為奇計乃檄
楊元屯南原吳惟忠屯忠州六月倭數千艘泊釡山戮
朝鮮郡守安弘國漸逼梁山熊川惟敬率營兵二百出
入釡山玠陽為慰藉檄楊元襲執之縛至貴營惟敬執
而嚮導始絶七月倭奪梁山三浪遂入慶州侵閑山統
制元均兵潰遂失閑山閑山島在朝鮮西海口右障南
原為全羅外藩一失守則沿海無備天津登萊皆可揚
帆而至而我水兵三千甫抵旅順閑山破經略檄守王
京西之漢江大同江扼倭西下兼防運道八月清正圍
南原乘夜猝攻守將楊元遁時全州有陳愚衷去南原
僅百里南原告急愚衷不敢救聞已破棄城走麻貴遣
遊擊牛伯英赴援與愚衷合兵屯公州倭遂犯全慶逼
王京王京為朝鮮八道之中東阻烏嶺忠州西則南原
全州道相通自二城失東西皆倭我兵單弱因退守王
京依險漢江麻貴請於玠欲棄王京退守鴨綠江海防
使蕭應宫以為不可自平壤兼程趨王京止之麻貴發
兵守稷山朝鮮亦調都體察使李元翼由烏嶺出忠清
道遮賊鋒玠既身赴王京人心始定玠召參軍李應試
問計應試請問廟廷主畫云何玠曰陽戰陰和陽𠞰陰
撫政府八字密畫無泄也應試曰然則易耳倭叛以處
分絶望其不敢殺楊元猶望處分也直使人諭之曰沈
惟敬不死則退矣因請使李大諫於行長馮仲纓於清
正玠從之九月倭至漢江楊鎬遣張貞明持惟敬手書
往責其動兵有乖靜候處分之實行長正成亦尤清正
輕舉乃退屯并邑麻貴遂報青山稷山大捷蕭應宫揭
言倭以惟敬手書而退青山稷山并未接戰何得言功
玠鎬怒遂劾應宫恇怯不親解惟敬並逮十一月玠徵
兵大集帝發帑金犒軍賜玠尚方劍而以御史陳效監
其軍玠大會諸將分三協鎬同貴率左右協自忠州烏
嶺向東安趨慶州專攻清正使李大諫通行長約勿往
援復遣中協屯宜城東援慶州西扼全羅以餘兵會朝
鮮合營詐攻順天等處以牽制行長東援十二月會慶
州麻貴遣黃應賜賄清正約和而率大兵奄至其營時
倭屯尉山城依山險中一江通釡寨其陸路由彦陽通
釡山貴欲專攻尉山恐釡倭由彦陽來援乃多張疑兵
又遣將遏其水路遂進逼倭壘遊擊擺寨以輕騎誘倭
入伏斬級四百餘獲其勇將乘勝拔兩柵倭焚死者無
算遂奔島山連築三寨翌日遊擊茅國器統浙兵先登
連破之斬獲甚多倭堅壁不出島山視尉山高石城堅
甚我師仰攻多損傷諸將乃議曰倭艱水道餉難繼第
坐因之清正可不戰縛也鎬等以為然分兵圍十日夜
倭饑甚偽約降緩攻俄行長援兵大至將繞出軍後鎬
不及下今策馬西奔諸軍皆潰遂撤兵還王京士卒物
故者二萬上聞之震怒乃罷鎬聽勘以天津巡撫萬世
德代事詳鎬傳二十六年正月邢玠以前役乏水兵無
功乃益募江南水兵議海運為持久計二月都督陳璘
以廣兵劉綎以川兵鄧子龍以浙直兵先後至玠分兵
三協為水陸四路路置大將中路如梅東路貴西路綎
水路璘各守汛地相機行𠞰時倭亦分三窟東路則清
正據尉山西路則行長據粟林曳橋建砦數重中路則
石曼子據泗州而行長水師番休濟餉往來如駛我師
約日並進尋報遼陽警李如松敗没詔如梅還赴之中
路以董一元代當應泰之劾鎬也昖請回乾斷崇勵鎮
撫以畢征討上不許又應曾以築城之議為鎬罪案謂
堅城得志啟朝鮮異日之患於是昖奏辨帝曰連年用
兵發餉以爾國素效忠順故也毋以人言自疑九月將
士分道進兵劉綎進逼行長營約行長為好會翌日攻
城斬首九十二陳璘舟師協堵擊毁倭船百餘行長潛
出千餘騎扼之綎不利退璘亦棄舟走麻貴至尉山頗
有斬獲倭偽退誘之貴入空壘伏兵起遂敗董一元進
取晉州乘勝渡江連燬二寨倭退保泗州老營鏖戰下
之前逼新寨寨三面臨江一面通陸引海為濠海艘泊
寨下千計築金海固城為左右翼十月董一元遣將四
面攻城用火器擊碎寨門兵競前拔柵忽營中火藥崩
烟燄漲天倭乘勢衝擊固城倭亦至兵遂大潰奔還晉
州帝聞命斬二遊擊以徇一元等各帶罪立功是月福
建都御史金學曾報七月九日平秀吉死各倭俱有歸
志十一月清正發舟先走麻貴遂入島山酉浦劉綎攻
奪曳橋石曼子引舟師救行長陳璘邀擊敗之諸倭揚
帆盡歸自倭亂朝鮮七載喪師數十萬糜餉數百萬中
朝與屬國迄無勝算至關白死而禍始息二十七年四
月以平倭詔告天下又敕諭昖曰倭奴平秀吉肆為不
道蹂躙爾邦朕念王世篤忠貞深用憫惻七年之中日
以此賊為事始行薄伐繼示包容終加嚴討蓋不殺乃
天之心而用兵非予得已安疆靖亂宜取蕩平神惡凶
盈陰殲魁首大師乘之追奔逐北鯨鯢盡戮海隅載清
捷書來聞憂勞始釋惟王雖還舊物實同新造振凋起
敝為力倍艱倭雖遁歸族類尚在兹命邢玠振旅歸京
量留萬世德等分布戍守王宜卧薪嘗膽無忘前恥惟
忠惟孝纘紹前休五月玠條陳東征善後事宜十事一
留戍兵馬步水陸共計三萬四千有奇馬三千匹一定
月餉每年計銀九十一萬八千有奇一定本色合用米
豆分派遼東天津山東等處每年十三萬石一留中都
海防道一裁餉司一重將領一添巡捕一分汛地一議
操練一責成本國廷臣議數年疲耗今始息肩自宜内
固根本不當更為繁費況彼國兵荒之後不獨苦倭之
擾兼苦我兵故今日善後事宜仍當商之彼國先量彼
餉之贏絀始可酌我兵之去留至於增買馬匹添補標
兵創立巡捕以至管餉府佐悉宜停止帝命督撫會同
國王酌奏八月昖獻方物助大工褒賞如例十月請留
水兵八千以資戍守其撤回官兵駐劄遼陽備警二十
八年四月請將義州等倉遺下米豆運回遼陽戶部議
輸運維艱莫若徑與彼國振其凋敝以昭皇仁詔曰可
二十九年二月兵部覆奏經督條陳七事一練兵士麗
人鷙悍耐寒苦而長衫大袖訓練無方宜以束伍之法
教之一守衝要朝鮮三面距海釡山與對馬相望巨濟
次之宜各守以重兵并尉山開山等處皆宜戍守一修
險隘王京北倚叢山南環滄海忠州左右烏竹二嶺羊
腸繞曲有一夫當關之險今營壘遺址尚存亟宜修葺
一建城池朝鮮八道十九無城平壤西北鴨浿二江俱
南通海倘倭别遣一旅占據平壤則王京聲援斷絶皆
應修築屯聚一造器械倭便戰陸不便海以船制重大
不利攻擊今准福唬造百十艘為奇兵并添造神機百
子大箭一訪異材朝鮮貴世官賤世役一切禁錮往往
走倭走敵為本國患宜破格搜採一修内治國家東南
臨海以登旅為門戶鎮江為咽喉應援之兵不宜盡撤
我自固亦所以固朝鮮也詔朝鮮刻勵以行九月奏所
頒誥命冕服遭變淪失祈補給從之時倭國内亂對馬
島主平義智悉遣降人還朝鮮遺書乞和且揚言秀吉
將家康將輸糧數十萬石為軍興資以脅朝鮮朝鮮與
對馬島一水相望島地不産五榖資米於朝鮮兵興後
絶開市因百計脅款秀吉死我兵盡撤朝鮮畏倭滋甚
欲與倭通款又懼開罪中國十二月昖以島倭求款來
請命兵部以事難遥度令總督世德酌議詔可三十年
十一月昖言倭使頻來要挾和款兵端漸露乞選將率
兵督同本國訓練修防帝曰曾留將士教習成法具在
無容再遣因命其使臣齎敕誡勵三十三年九月昖復
請封琿為世子禮部仍執立長之議三十五年四月昖
以家康求和來告兵部議聽王自計而已由是和款不
絶後三年始畫開市之事三十六年昖卒光海君琿自
稱署國事遣陪臣來訃且請諡帝惡其擅不允令該國
臣民公議以聞時我
大清兵征服各部漸近朝鮮兵部議令該王大修武備
整飭邊防并請敕遼左督撫鎮臣遣官宣達毋相侵犯
之意從之十月封琿為國王從其臣民請也三十七年
三月諡昖曰昭敬遣官賜琿及妃柳氏誥命初朝鮮失
守賴中國力得復倭棄釡山遁然陰謀啟疆為患不已
於是海上流言倭圖釡山朝鮮與之通四十一年九月
總兵官楊宗業以聞琿疏辨詔慰解之四十二年四月
奏請追封生母金氏禮部按會典嫡母受封而生母先
亡者得追贈乃命封為國王次妃四十三年十一月表
賀冬至因奏買回吾學編弇山堂别集等書載本國事
與會典乖錯乞改正禮部言野史不足憑今所請恥與
逆黨同譏宜憫其誠宣付史館報可初琿為生母已得
封至是復祈給冠服禮臣以金氏側室禮有隆殺執不
可四十五年正月琿請至再帝以琿屢次懇陳勉從之
四十七年楊鎬督馬林杜松劉綎等出師為我
大清兵所敗朝鮮助戰兵將或降或戰死琿告急詔加
優恤十一月兵部覆朝鮮入貢之道宜添兵防守詔鎮
江等處設兵將令經略熊廷弼調委四十八年正月琿
奏敵兵八月中攻破北關錦台什自焚巴楊古出降鐵
嶺之役蒙古宰桑亦為所滅聞其國謀議以朝鮮北關
宰桑皆助兵南朝北關宰桑既滅不可使朝鮮獨存
又聞設兵牛毛寨萬遮嶺欲略寬甸鎮江等處寬甸鎮
江與昌城義州諸堡隔水相望孤危非常敵若從靉陽
境上鴉鶻關取路遶出鳳凰城裏一日長驅寬鎮昌城
俱莫自保内而遼左八站外而東江一城彼此隔斷聲
援阻絶可為寒心望速調大兵共為掎角以固邊防時
遼鎮塘報稱朝鮮與
大清講和朝議遂謂琿陽衡陰順宜遣官宣諭或命將
監護其說紛挐琿疏辨二百年忠誠事大死生一節詞
極剴摯禮兵二部請降敕令曉諭以安其心帝是其議
然敕令陪臣往不遣官也天啟元年八月改朝鮮貢道
自海至登州直達京師時毛文龍以總兵鎮皮島招集
逃民為兵而仰給於朝鮮十一月琿奏力難餽餉乞循
萬歷東征例發運山東粟從之三年四月國人廢琿而
立其姪綾陽君倧以昭敬王妃之命權國事令議政府
移文督撫轉奏文龍為之揭報登州巡撫袁可立上言
琿果不道宜聽太妃具奏以待中國更立疏留中八月
王妃金氏疏請封倧禮部尚書林堯俞言朝鮮廢立之
事内外諸臣抒忠發憤有謂宜聲罪致討者有謂勿遽
討且受方貢覈顛末者或謂當責以大義察輿情之向
背者或謂當令倧討敵自洗者衆論咸有可采其謂琿
實悖德倧討叛臣以赤心奉朝廷者惟文龍一人耳皇
上奉天討逆扶植綱常此正法也毋亦念彼素稱恭順
迥異諸裔則更遣貞士信臣會同文龍公集臣民再四
詢訪勘辨既明再請聖斷報可十二月禮部復上言臣
前同兵部移咨登撫并劄毛帥遣官往勘今據申送彼
國公結十二道自宗室至八道臣民共稱倧為恭順且
彼之陪臣相率哀籲謂當此危急之秋必須君國之主
乞先頒敕諭令倧統理國事仍令發兵索賦同文龍設
伏出奇俟漸有次第始遣重臣往正封典庶幾字小之
中不失固圉之道從之四年四月封倧為國王五年十
二月文龍報朝鮮逆黨李适韓明璉等起兵昌城直趨
王京被臣禽獲餘孽韓潤鄭梅等竄入建州有左議府
尹義立約為内應期今冬大舉攻朝鮮臣已咨國王防
守暫移鐵山之衆就雲從島柴薪登萊巡撫武之望奏
毛帥自五月以來營室於須彌所謂雲從島是也今十
月又徙兵民商賈以實之而鐵山之地空矣故朝鮮各
道疑其有逼處之嫌甚至布兵以防禦之今鎮臣所稱
李适等之叛尹義立之内應臣等微聞之而未敢遽信
焉信之則益重鮮人之疑不信則恐貽後來之患兵部
言牽制敵國者朝鮮也聫屬朝鮮者毛鎮也駕馭毛鎮
者登撫也今撫臣與鎮臣不和以至鎮臣與屬國不和
大不利帝乃飭勉鎮撫同心而韓潤尹義立等令朝鮮
自處倧又請撤遼民安插中土兵部言遼人去留文龍
是視文龍一日不去則遼人一日不離鮮人驅之入島
可也驅之離島不可也宜令鎮臣將遼民盡刷過島登
撫刻期運糧朝鮮量行救振以資屯牧帝是之六年十
月倧上疏曰皇朝之於小邦覆幬之恩視同服内頃遭
昏亂潜通敵國皇天震怒降黜厥命臣自權署之初不
敢遑寧即命陪臣張晚為帥李适副之付以國中精銳
進屯寧邊一聽毛鎮節制以候協𠞰之期而适重兵在
握潛蓄覬覦遂與龜城府使明璉舉兵内叛直犯京城
晚收餘兵躡其後與京輔官兵表裏夾攻賊皆授首而
西邊軍實及列鎮儲偫罄於是役矣毛鎮當全遼淪没
之後孤軍東渡寄寓海上招集遼民前後數十萬亦小
邦所仰藉也顧以封疆多故土瘠民貧内供本國之軍
需外濟鎮兵之待哺生榖有限支給實難遼民迫於饑
餒散布村落強者攫奪弱者丐乞小邦兵民被撓不堪
抛棄鄉邑轉徙内地遼民逐食亦随而入自昌義以南
安肅以北客居六七主居三四向者將此情形具奏見
兵部題覆處分已定何敢再干至韓潤及弟潭係逆賊
明璉子姪亡命潛逃因而勾引來寇賊既叛國而去制
命已不在臣尹義立曾任判書本非議政頃年差為毛
鎮接伴官不稱任使褫職歸家並無怨叛之事毛鎮據
王仲保等所訴都無實事意必有讒邪之臣欺妄督撫
以售其交搆之計者毛帥久鎮海外臣與周旋已近十
稔雖餼牽將竭彼此俱困而情誼之殷實無少損且其
須彌之遷直為保護累重將以就便芻薪一進一退兵
家常事訛言噂沓本不介意竊見部撫移咨曰虞其逼
處曰驅其民驅其帥甚至有布兵以防屬國攜貳之語
似海外情事未盡諒悉臣之請刷遼民因力不足濟初
非慮及逼處也臣方與毛鎮同心一力建功報主豈敢
有一毫猜防意乎帝報曰王和協東鎮愛戴中朝忠貞
之忱溢乎言表鎮軍久懸鮮遼雜處久客累主生寡食
多微王言朕有不坐照萬里之外者然毛帥在中朝為
牽制之師在王國則唇齒之形也海上芻輓已令該部
區畫刻期運濟逃難邊民亦令毛帥悉心計處俾無重
為王累傳訛之言未足介懷并力一心王其勉之七年
三月兵部上文龍揭言麗官麗人招敵攻鐵山傷我兵
千人殺麗兵六萬焚糧百餘萬敵遂移兵攻麗矣帝敕
文龍速相機應援登撫李嵩奏朝鮮叛臣韓潤等引敵
入安州節度使南以興自焚死中國援兵都司王三桂
等俱陣亡既復奏義州及郭山凌漢山城俱破平壤黃
州不戰自潰敵兵直抵中和遊騎出入黃鳳之間又分
向雲從攻掠毛帥國王及士民遷於江華以避難時
大清兵所至輒下朝鮮列城望風奔潰乃遣使諭倧倧
輸款遂班師九月倧奏被兵情形時熹宗崩莊烈帝嗣
位優詔勵勉焉崇禎二年改每歲兩貢為一貢先是遼
路阻絶貢使取道登萊已十餘年矣自袁崇煥督師題
改覺華迂途冒險其國屢請復故至是遣戸曹判書鄭
斗源從登海來移書登撫孫元化屬其陳請元化委官
伴送仍疏聞帝以水路既有成命改途嫌於自便不許
是年六月督師袁崇煥殺平遼將軍左都督毛文龍於
雙島六年六月倧遺書總兵黃龍言文龍舊將孔有德
耿仲明率士卒二萬投順
大清向朝鮮徵糧本國以有德等曩在皮島為本國患
故未之應龍以聞十年正月
太宗文皇帝親征朝鮮責其渝盟助明之罪列城悉潰朝
鮮告急命總兵陳洪範調各鎮舟師赴援三月洪範奏
官兵出海越數日山東巡撫顔繼祖奏屬國失守江華
已破世子被禽國王出降今大治舟艦來攻皮島鐵山
其鋒甚銳宜急敕沈世魁陳洪範二鎮臣以堅守皮島
為第一義帝以繼祖不能協圖匡救切責之亡何皮島
並為
大清兵所破朝鮮遂絶不數載而明亦亡矣朝鮮在明
雖稱屬國而無異域内故朝貢絡繹鍚賚便蕃殆不勝
書止著其有關治亂者於篇至國之風土物産則具載
前史兹不復錄
明史卷三百二十
