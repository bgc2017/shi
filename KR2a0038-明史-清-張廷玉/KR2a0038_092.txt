欽定四庫全書
明史卷九十二
大學士張廷玉等奉敕修
志第六十八
兵四
清理軍伍訓練
賞功火器
車船馬政
明初垜集令行民出一丁為軍衛所無缺伍且有羡丁
未幾大都督府言起吳元年十月至洪武三年十一月
軍士逃亡者四萬七千九百餘於是下追捕之令立法
懲戒小旗逃所隸三人降為軍上至總旗百戶千戶皆
視逃軍多寡奪俸降革其從征在外者罰尤嚴十六年
命五軍府檄外衛所速逮缺伍士卒給事中潘庸等分
行清理之明年從兵部尚書俞綸言京衛軍戶絶者毋
冒取同姓及同姓之親令有司覈實發補府衛毋特遣
人二十一年詔衞所覈實軍伍有匿己子以養子代者
不許其秋令衛所著軍士姓名鄉貫為籍具載丁口以
便取補又置軍籍勘合分給内外軍士遇點閱以為驗
成祖即位遣給事等官分閱天下軍重定垜集軍更代
法初三丁巳上垜正軍一别有貼戶正軍死貼戶丁補
至是令正軍貼戸更代貼戶單丁者免當軍家蠲其一
丁徭洪熙元年興州左屯衛軍范濟極言勾軍之擾富
峪衛百戸錢興奏言祖本涿鹿衛軍死父繼以功授百
戸臣已襲父職而本衛猶以臣祖為逃軍屢行勾取帝
謂尚書張本曰軍伍不清弊多類此已而宣宗立軍弊
益滋點者往往匿其籍或誣攘良民充伍帝諭兵部曰
朝廷於軍民如舟車任載不可偏重有司宜審實毋混
乃分遣吏部侍郎黃宗載等清理天下軍衛三年敕給
事御史清軍定十一條例榜示天下明年復增為二十
二條五年從尚書張本請令天下官吏軍旗公勘自洪
永來勾軍之無蹤者豁免之六年令勾軍有親老疾獨
子者編之近地餘丁赴工逋亡者例發口外改為罰工
一年示優恤焉八年免蘇州衛抑配軍百五十九人已
食糧止令終其身者千二百三十九人先是蘇常軍戶
絶者株累族黨動以千計知府况鍾言於朝又常州民
訴受抑為軍者七百有奇故特敕廵撫侍郎周忱清理
正統初令勾軍家丁盡者除籍逃軍死亡及事故者或
家本軍籍而偶同姓名里胥挾讐妄報冒解或已解而
赴部聲冤者皆與豁免定例補伍皆發極邊而南北人
互易大學士楊士奇謂風土異宜瀕於夭折請從所宜
發戍署兵部侍郎鄺埜以為紊祖制寢之成化二年山
西巡撫李侃復請補近衛始議行十一年命御史十一
人分道清軍以十分為率及三分者最不及者殿時以
罪謫者逃故亦勾其家丁御史江昂謂非罰弗及嗣之
義乃禁之嘉靖初捕亡令愈苛有株累數十家勾攝經
數十年者丁口已盡猶移覆紛紜不已兵部尚書胡世
寧請屢經清報者免勾又避役之人必緩急難倚急改
編原籍衛所有缺伍則另選舍餘及犯罪者充補犯重
發邊衛者責賣家産闔房遷發使絶顧念庶衛卒皆土
著而逃亡益鮮帝是其言其後用主事王學益議製勾
單立法詳善久之停差清軍御史寬管解逃軍及軍赴
衛違限之科清軍官日玩愒文卷磨滅議者復請申飭
萬歷三年給事中徐貞明言勾軍東南資装出於戶丁
解送出於里遞每軍不下百金大困東南之民究無補
於軍政宜視班匠例免其解補而重徵班銀以資召募
使東南永無勾補之擾而西北之行伍亦充鄖陽巡撫
王世貞因言有四便應勾之戶樂於就近不圖避匿便
一各安水土不至困絶便二近則不逃逃亦易追便三
解戶不至破家便四而兵部卒格貞明議不行後十三
年南京兵部尚書郭應聘復請各就近地南北改編又
言應勾之軍南直隸至六萬六千餘株連至二三十萬
人請自天順以前竟與釋免報可遠近皆悦然改編令
下求改者相繼明年兵部言什伍漸耗邊鎮軍人且希
圖脱伍有旨復舊而應聘之議復不行凡軍衛掌於職
方而勾清則武庫主之有所勾攝自衛所䦕報先覈鄉
貫居止内府給批下有司提本軍謂之跟捕提家丁謂
之勾捕間有恩恤開伍者洪武二十三年令應補軍役
生員遣歸卒業宣德四年上虞人李志道充楚雄衛軍
死有孫宗臯宜繼時已中鄉試尚書張本言於帝得免
如此者絶少戶有軍籍必仕至兵部尚書始得除軍士
應起解者皆僉妻有津給軍裝解軍行糧軍丁口糧之
費其册單編造皆有恒式初定戶口收軍勾清三冊嘉
靖三十一年又編四冊曰軍貫曰兜底曰類衛類姓其
勾軍另給軍單蓋終明世於軍籍最嚴然弊政漸叢而
擾民日甚
明太祖起布衣策羣力取天下即位後屢命元勛宿將
分道練兵而其制未定洪武六年命中書省大都督府
御史臺六部議教練軍士律騎卒必善馳射槍刀步兵
必善弓弩槍步射以十二矢之半遠可到近可中為程
遠可到將弁百六十步軍士百二十步近可中五十步
彀弩以十二矢之五遠可到蹶張八十步划車六十步
槍必進退熟習在京衛所以五千人為率取其一指揮
以下官領赴御前驗試餘以次番試在外都司衛所每
衛五千人取五之一千戶以下官領赴京驗試餘以次
番試軍士步騎皆善將領各以其能受賞否則軍士給
錢六百為道里費將領自指揮使以下所統軍士三分
至六分不中者次第奪俸七分以上次第降官至為軍
止都指揮軍士四分以上不中奪俸一年六分以上罷
職後十六年令天下衛所善射者十選一於農隙分番
赴京較閱以優劣為千百戶賞罰邊軍本衛較射二十
年命衛士習射於午門丹墀明年復令天下衛所馬步
軍士各分十班將弁以廕叙久次陞者統之冬月至京
閱試指揮千百戶年深慣戰及屯田者仍免先下操練
法俾遵行不如法及不嫺習者罰明年詔五軍府比試
軍士分三等賞鈔又各給鈔三錠為路費不中者亦給
之明年再試不如式軍移戍雲南官謫從征總小旗降
為軍武臣子弟襲職試騎步射不中程令還衛署事與
半俸二年後仍試如故者亦降為軍文皇即位五駕北
征六師嘗自較閱又嘗敕秦晉周肅諸王各選護衛軍
五千命官督赴真定操練陜西甘肅寧夏大同遼東諸
守將及中都留守河南等都司徐宿等衛遣將統馬步
軍分駐真定德州操練候赴京閱視景泰初立十團營
給事中鄧林進軒轅圖即古八陣法也因用以教軍成
化間增團營為十二命月二次會操起仲春十五日止
仲夏十五日秋冬亦如之宏治九年兵部尚書馬文升
申明洪永操法五日内二日走陣下營三日演武武宗
好武勇每令提督坐營官操練又自執金鼓演四鎮卒
然大要以恣馳騁供嬉戲非有實也嘉靖六年定下營
布陣止用三疊陣及四門方營又令每營選槍刀箭牌
銃手各一二人為教師轉相教習及更營制分兵三十
枝設將三十員各統三千人訓練擇精銳者名選鋒厚
其校藝之賞總督大臣一月會操者四餘日營將分練
協理大臣及巡視給事御史隨意入一營校閱賞罰因
以擇選鋒帝又置内營於内教場練諸内使隆慶初命
各營將領以教練軍士分數多寡為黜陟全營教練者
加都督僉事以次减全不教練者降祖職一級革任回
衛三年内教練有成操協大臣奬諭恩錄無功績者議
罰規制雖立然將卒率媮惰操演徒為具文先是浙江
參將戚繼光以善教士聞嘗調土兵製鴛鴦陣破倭至
是己官總兵穆宗從給事中吳時来請命繼光練兵薊
門薊兵精整者數十年繼光嘗著練兵實紀以訓士一
曰練伍首騎次步次車次輜重先選伍次較藝總之以
合營二曰練膽氣使明作止進退及上下統屬相友相
助之義三曰練耳使明號令四曰練手足使熟技藝五
曰練營陣詳布陣起行結營及交鋒之正變終之以練
將後多遵用之
賞功之制太祖時大賞平定中原征南諸將及雲南越
州之功賞格雖具然不豫為令惟二十九年命沿海衛
所指揮千百戶獲倭一船及賊者陞一級賞銀五十兩
鈔五十錠軍士水陸禽殺賊賞銀有差永樂初以將士
久勞命禮部依太祖陞賞例參酌行之乃分竒功首功
次功三等其賞之輕重次第率臨時取旨亦不豫為令
十二年定凡交鋒之際突出敵背殺敗賊衆者勇敢入
陣斬將搴旗者本隊已勝别隊勝負未决而能救援克
敵者受命能任事出竒破賊成功者皆為竒功齊力前
進首先敗賊者前隊交鋒未决後隊向前敗賊者皆為
首功軍行及營中禽獲奸細者亦准首功餘皆次功又
立功賞勘合定四十字曰神威精勇猛強壯毅英雄克
勝兼超捷竒功奮銳鋒智謀宣妙略剛烈效忠誠果敢
能安定揚名顯大勲編號用寳貯内府印綬監當是時
稽功之法甚嚴正統十四年造賞功牌有竒功頭功齊
力之分以大臣主之凡挺身突陣斬將奪旗者與竒功
牌生禽衛拉特或斬首一級與頭功牌雖無功而被傷
者與齊力牌蓋專為衛拉特設也是後將士有功行賞
視立功之地凖例奏行北邊為上東北邊次之西番及
苖蠻又次之内地反賊又次之世宗時苦倭甚故海上
功比北邊尤為最北邊自甘肅迤東抵山海關成化十
四年例一人斬一級者進一秩至三秩止二人共斬者
為首進秩同壯男與實授幼弱婦女與署職為從及四
級以上俱給賞領軍官部下五百人者獲五級進一秩
領千人者倍之正德十年重定例獨斬一級者陞一秩
三人共者陞署一秩俱從給賞四五六人共者首給賞
從量賞二人共斬一幼敵者首視三人例從量賞不願
陞者每實授一秩賞銀五十兩署職二十兩嘉靖十五
年定領軍官千把總加至三秩止都指揮以上止陞署
職二級餘加賞東北邊初定三級當北邊之一萬歷中
改與北邊同番寇苖蠻亦三級進一秩實授署職視北
邊十級一上并不及數者給賞萬歷三年令陜西番寇
功視成化中例軍官千總領五百人者部下斬三十級
領千人者六十級把總領五百人者十級領千人者三
十級俱進一秩至三秩止南方蠻賊宣德九年例三級
以上及斬獲首賊俱陞一秩餘加賞正德十六年定軍
官部下斬百級者陞署一秩三百級者實授一秩四百
級者陞一秩餘功加賞倭賊嘉靖三十五年定斬倭首
賊一級陞實授三秩不願者賞銀百五十兩從賊一級
授一秩漢人脇從一級署一秩陣亡者本軍及子實授
一秩海洋遇賊有功均以竒功論萬歷十二年更定視
舊例少變以賊衆及船之多寡為功賞之差復定海洋
征戰無論倭寇海賊勘是竒功與世襲雲南夷賊禽斬
功次視倭功内地反賊成化十四年例六級陞一秩至
三秩止幼男婦女及十九級以上與不及數者給賞正
德七年定流賊例名賊一級授一秩世襲為從者給賞
次賊一級署一秩從賊三級及陣亡者俱授一秩世襲
重傷回營死者署一秩又以割耳多寡論功最多者至
陞二秩世襲先是五年寧夏功後嘉靖元年江西功俱
視流賊例崇禎中購闖獻以萬金爵封侯餘賊有差以
賊勢重變常格也其俘獲人畜器械成化例俱給所獲
者其論功陞秩成化十四年例軍士陞一秩為小旗舍
人陞一秩給冠帶以上類推嘉靖四十三年定都督等
官無階可陞者所應襲男廕冠帶萬歷十三年定都指
揮使陞秩者不授都督賞銀五十兩陞俸者半之其有
司民兵隆慶六年定視軍人例自洪宣以後賞格皆以
斬級多少豫定條例漸多倖弊日啓正德間副使胡世
寧言兩軍格鬪手眼瞬息不得差池何暇割級其獲級
者或殺已降或殺良民或偶得單行之賊被掠逃出之
人非真功也宜選強明剛正之員為紀功官痛懲此弊
時弗能行故事鎮守官奏帶例止五名後領兵官所奏
有至三四百名者不在斬馘之例别立名目曰運送神
鎗曰齎執旗牌曰衝鋒破敵曰三次當先曰軍前效勞
冒濫之弊至斯極已
古所謂礟皆以機發石元初得西域礟攻金蔡州城始
用火然造法不傳後亦罕用至明成祖平交阯得神機
鎗礟法特置神機營肄習製用生熟赤銅相間其用鐡
者建鐡柔為最西鐡次之大小不等大者發用車次及
小者用架用樁用托大利於守小利於戰隨宜而用為
行軍要器永樂十年詔自開平至懷來宣府萬全興和
諸山頂皆置五礟架二十年從張輔請增置於山西大
同天城陽和朔州等衛以禦敵然利器不可示人朝廷
亦慎惜之宣德五年敕宣府總兵官譚廣神銃國家所
重在邊墩堡量給以壯軍威勿輕給正統六年邊將黃
真楊洪立神銃局於宣府獨石帝以火器外造恐傳習
漏泄敕止之正統末邊備日亟御史楊善請鑄兩頭銅
銃景泰元年巡關侍郎江潮言真定藏都督平安火傘
上用鐡鎗頭環以響鈴置火藥筩三發之可潰敵馬應
州民師翺製銃有機頃刻三發及三百步外俱試驗之
天順八年延綏參將房能言麓川破賊用九龍筒一線
然則九箭齊發請頒式各邊至嘉靖八年始從右都御
史汪鋐言造佛郎機礟謂之大將軍發諸邊鎮佛郎機
者國名也正德末其國舶至廣東白沙巡檢何儒得其
制以銅為之長五六尺大者重千餘斤小者五百十斤
巨腹長頸腹有修孔以子銃五枚貯藥置腹中發及百
餘丈最利水戰駕以蜈蚣船所擊輙縻碎二十五年總
督軍務翁萬達奏所造火器兵部試之言三出連珠百
出先鋒鐡捧雷飛俱便用母子火獸布地雷礮止可夜
劫營御史張鐸亦進十眼銅礮大彈發及七百步小彈
百步四眼鐡鎗彈四百步詔工部造萬歷中通判華光
大奏其父所製神異火器命下兵部其後大西洋船至
復得巨礮曰紅夷長二丈餘重者至三千斤能洞裂石
城震數十里天啓中錫以大將軍號遣官祀之崇禎時
大學士徐光啓請令西洋人製造發各鎮然將帥多不
得人城守不固有委而去之者及流寇犯闕三大營兵
不戰而潰鎗礮皆為賊有反用以攻城城上亦發礮擊
賊時中官已多異志皆空器貯藥取聲震而已明置兵
仗軍器二局分造火器號將軍者自大至五又有奪門
將軍大小二樣神機礮襄陽礮盞口礮椀口礮旋風礮
流星礮虎尾礮石榴礮龍虎礮毒火飛礮連珠佛郎機
礮信礮神礮礮裡礮十眼銅礮三出連珠礮百出先鋒
礮鐵捧雷飛礮火獸布地雷礮椀口銅鐵銃手把銅鐵
銃神銃斬馬銃一窩鋒神機箭銃大中小佛郎機銅銃
佛郎機鐵銃木廂銅銃筋繳樺皮鐵銃無敵手銃鳥嘴
銃七眼銅銃千里銃四眼鐵鎗各號雙頭鐵鎗夾把鐵
手鎗快鎗以及火車火傘九龍筒之屬凡數十種正德
嘉靖間造最多又各邊自造自正統十四年四川始其
他刀牌弓箭槍弩狼筅蒺藜甲胄戰襖在内有兵仗軍
器鍼工鞍轡諸局屬内庫掌於中官在外有盔甲厰屬
兵部掌以郎官京省諸司衛所又俱有雜造局軍資器
械名目繁夥不具載惟火器前代所少故特詳焉
中原用車戰而東南利舟楫二者於兵事為最要自騎
兵起車制漸廢洪武五年造獨轅車北平山東千輛山
西河南八百輛永樂八年北征用武剛車三萬輛皆惟
以供餽軍至正統十二年始從總兵官朱冕議用火車
備戰自是言車戰者相繼十四年給事中李侃請以驘
車千輛鐡索聯絡騎卒處中每車翼以刀牌手五人賊
犯陣刀牌手擊之賊退則開索縱騎帝命造成祭而後
用下車式於邊境用七馬駕寧夏多溝壑總兵官張泰
請用獨馬小車時以為便箭工周四章言神機鎗一發
難繼請以車載鎗二十箭六百車首置五鎗架一人推
二人扶一人執㸑試可乃造景泰元年定襄伯郭登請
倣古制為偏箱車轅長丈三尺闊九尺高七尺五寸箱
用薄板置銃出則左右相連前後相接鈎環牽互車載
衣糧器械并鹿角二屯處十五步外設為藩每車鐵礮
弓弩刀牌甲士共十人無事輪番推挽外以長車二十
載大小將軍銃每方五輛轉輸樵採皆在圍中又用四
輪車一列五色旗視敵指揮廷議此可以守難於攻戰
命登酌行蘭州守備李進請造獨輪小車上施皮屋前
用木板畫獸面鑿口置椀口銃四鎗四神機箭十四樹
旗一行為陣止為營二年吏部郎中李賢請造戰車長
丈五尺高六尺四寸四圍箱板穴孔置銃上闢小窗每
車前後占地五步以千輛計四方可六十里芻糧器械
輜重咸取給焉帝令亟行成化二年從郭登言製軍隊
小車每隊六輛輛九人二人挽七人番代車前置牌畫
猊首遠望若城壘然八年寧都諸生何京上禦敵車式
上施鐵網網穴發鎗弩行則歛之五十車為一隊用士
三百七十五人十二年左都御史李賓請造偏箱車與
鹿角參用兵部尚書項忠請驗閱以登高陟險不便已
之十三年從甘肅總兵官王璽奏造雷火車中立樞軸
旋轉發礮二十年宣大總督余子俊以車五百輛為一
軍每輛卒十人車隙補以鹿角既成而遲重不可用時
人謂之鷓鴣軍宏治十五年陜西總制秦紘請用隻輪
車名曰全勝長丈四尺上下共六人可衝敵陣十六年
閒住知府范吉獻先鋒霹靂車嘉靖十一年南京給事
中王希文請倣郭固韓琦之制造車前銳後方上置七
鎗為櫓三層各置九牛神弩傍翼以卒行載甲兵止為
營陣下邊鎮酌行十五年總制劉天和復言全勝車之
便而稍為損益用四人推挽所載火器弓弩刀牌以百
五十斤為凖箱前畫狻猊旁列虎盾以護騎士命從其
制四十三年有司奏准京營教演兵車共四千輛每輛
步卒五人神鎗夾靶鎗各二自正統以來言車戰者如
此然未嘗一當敵至隆慶中戚繼光守薊門奏練兵車
七營以東西路副總兵及撫督標共四營分駐建昌遵
化石匣密雲薊遼總兵二營駐三屯昌平總兵一營駐
昌平每營重車百五十有六輕車加百步兵四千騎兵
三千十二路二千里間車騎相兼可禦敵數萬穆宗韙
之命給造費然特以遏衝突施火器亦未嘗以戰也是
後遼東巡撫魏學曾請設戰車營倣偏箱之制上設佛
郎機二下置雷飛礮快鎗六每車步卒二十五人萬歷
末經略熊廷弼請造雙輪戰車每車火礮二翼以十卒
皆持火鎗天啓中直隸巡按御史易應昌進戶部主事
曹履吉所製鋼輪車小衝車等式以禦敵皆罕得其用
大約邊地險阻不利車戰而舟楫之用則東南所宜舟
之制江海各異太祖於新江口設船四百永樂初命福
建都司造海船百三十七又命江楚兩浙及鎮江諸府
衛造海風船成化初濟川衛楊渠獻槳舟圖皆江舟也
海舟以舟山之烏槽為首福船耐風濤且禦火浙之十
裝標號軟風蒼山亦利追逐廣東船鐡栗木為之視福
船尤巨而堅其利用者二可發佛郎機可擲火毬大福
船亦然能容百人底尖上闊首昂尾高柁樓三重帆桅
二傍護以板上設木女牆及礮牀中為四層最下實土
石次寢息所次左右六門中置水櫃揚帆炊㸑皆在是
最上如露臺穴梯而登傍設翼板可憑以戰矢石火器
皆俯發可順風行海蒼視福船稍小開浪船能容三五
十人頭銳四槳一櫓其行如飛不拘風潮順逆艟&KR2827;船
視海蒼尤小蒼山船首尾皆闊帆櫓竝用櫓設船傍近
後每傍五枝每枝五跳跳二人以板閘跳上露首於外
其制上下三層下實土石上為戰場中寢處其張帆下
椗皆在上層戚繼光云倭舟甚小一入裏海大福海蒼
不能入必用蒼船逐之衝敵便捷溫人謂之蒼山鐡也
沙鷹二船相需成用沙船可接戰然無翼蔽鷹船兩端
銳進退如飛傍釘大茅竹竹間窗可發銃箭窗内舷外
隠人以盪槳先駕此入賊隊沙船隨進短兵接戰無不
勝漁船至小每舟三人一執布帆一執槳一執鳥嘴銃
隨波上下可掩賊不備網梭船定海臨海象山俱有之
形如梭竹桅布帆僅容二三人遇風濤輙舁入山麓可
哨探蜈蚣船象形也能駕佛郎機銃㡳尖面闊兩傍楫
數十行如飛兩頭船旋轉在舵因風四馳諸船無逾其
速蓋自嘉靖以來東南日備倭故海舟之制特詳備云
明制馬之屬内厩者曰御馬監中官掌之牧於大&KR0008;蓋
倣周禮十有二閑意牧於官者為太僕寺行太僕寺苑
馬寺及各軍衛即唐四十八監意牧於民者南則直隸
應天等府北則直隸及山東河南等府即宋保馬意其
曰備養馬者始於正統末選馬給邊邊馬足而寄牧於
畿甸者也官牧給邊鎮民牧給京軍皆有孳生駒官牧
之地曰草場或為軍民佃種曰熟地歲徵租佐牧人市
馬牧之人曰恩軍曰隊軍曰改編軍曰充發軍曰抽發
軍苑馬分三等上苑萬中七千下四千一夫牧馬十匹
五十夫設圉長一人凡馬肥瘠登耗籍其毛齒而時省
之三歲寺卿偕御史印烙鬻其羸劣以轉市邊衛營堡
府州縣軍民壯騎操馬則掌於行寺卿邊用不足又以
茶易於番以貨市於邊其民牧皆視丁田授馬始曰戶
馬既曰種馬按歲徵駒種馬死孳生不及數輙賠補此
其大凡也初太祖都金陵令應天太平鎮江廬州鳳陽
揚州六府滁和二州民牧馬洪武六年設太僕寺於滁
州統於兵部後增滁陽五牧監領四十八羣已為四十
監旋罷惟存天長大興舒城三監置草場於湯泉滁州
等地復令飛熊廣武英武三衛五軍養一馬馬歲生駒
一歲解京既而以監牧歸有司專令民牧江南十一戶
江北五戶養馬一復其身太僕官督理歲正月至六月
報定駒七月至十月報顯駒十一二月報重駒歲終考
馬政以法治府州縣官吏凡牡曰兒牝曰騍兒一騍四
為羣羣頭一人五羣羣長一人三十年設北平遼東山
西陜西甘肅行太僕寺定牧馬草場永樂初設太僕寺
於北京掌順天山東河南舊設者為南太僕寺掌應天
等六府二州四年設苑馬寺於陜西甘肅統六監監統
四苑又設北京遼東二苑馬寺所統視陜西甘肅十二
年令北畿民計丁養馬選居閒官教之畜牧民十五丁
以下一匹十六丁以上二匹為事編發者七戶一匹得
除罪尋以寺卿楊砥言北方人戶五丁養一免其田租
之半薊州以東至南海等衛戍守軍外每軍飼種馬一
又定南方養馬例鳳廬揚滁和五丁一應天太鎮十丁
一淮徐初養馬亦以丁為率十八年罷北京苑馬寺悉
牧之民洪熙元年令民牧二歲徵一駒免草粮之半自
是馬日蕃漸散於隣省濟南兖州東昌民養馬自宣德
四年始也彰德衛輝䦕封民養馬自正統十一年始也
已而也先入犯取馬二萬寄養近京充團營騎操而盡
以故時種馬給永平等府景泰三年令兒馬十八歲騍
馬二十歲以上免算駒成化二年以南土不産馬改徵
銀四年始建太僕寺常盈庫貯備用馬價是時民漸苦
養馬六年吏部侍郎葉盛言向時歲課一駒而民不擾
者以芻牧地廣民得為生也自豪右莊田漸多養馬漸
不足供洪熙初改兩年一駒成化初改三年一駒馬愈
削民愈貧然馬卒不可少乃復兩年一駒之制民愈不堪
請敕邊鎮隨俗所宜凡可以買馬足邊軍民交益者便
宜處置時馬文升撫陜西又極論邊軍償馬之累請令
屯田卒田多丁少而不領馬者歲輸銀一錢以助賠償
雖皆允行而民困不能舒也繼文升撫陜者蕭禎請省
行太僕寺兵部覆云洪永時設行太僕及苑馬寺凡茶
馬番人貢馬悉收寺苑放牧常數萬匹足充邊用正統
以後北敵屢入抄掠馬遂日耗言者每請裁革是惜小
費而忘大計於是敕諭禎但令加意督察而北畿自永
樂以來馬日滋輒責民牧民年十五者即養馬太僕少
卿彭禮以戶丁有限而課駒無窮請定種馬額會文升
為兵部尚書奏行其請乃定兩京太僕種馬兒馬二萬
五千騍馬四之二年納駒著為令時宏治六年也十五
年冬尚書劉大夏薦南京太常卿楊一清為副都御史
督理陜西馬政一清奏言我朝以陜右宜牧設監苑跨
二千餘里後皆廢惟存長樂靈武二監今牧地止數百
里然以供西邊尚無不足但苦監牧非人牧養無法耳
兩監六苑䦕城安定水泉便利宜為上苑牧萬馬廣寧
萬安為中苑黑水草場逼窄清平地狹土瘠為下苑萬
安可五千廣寧四千清平二千黑水千五百六苑馬給
軍外可常牧馬三萬二千五百足供三邊用然欲廣孳
息必多蓄種馬宜增滿萬匹兩年一駒五年可足前數
請支太僕馬價銀四萬二千兩於平慶臨鞏買種馬七
千又養馬恩隊軍不足請編流亡民及問遣回籍者且
視恩軍例凡發邊衛充軍者改令各苑牧馬增為三千
人又請相地勢築城通商種植榆柳春夏放牧秋冬還
廐馬既得安敵來亦可收保孝宗方重邊防大夏掌兵
部一清所奏輒行遷總制仍督馬政諸監草場原額十
三萬三千七百餘頃存者已不及半一清覈之得荒地
十二萬八千餘頃又䦕武安苑地二千九百餘頃正德
二年聞於朝及一清去官未幾復廢時御史王濟言民
苦養馬有一孳生馬輒害之間有定駒賂醫諱之有顯
駒墜落之馬虧欠不過納銀二兩既孳生者已聞官而
復倒斃不過納銀三兩孳生不死則飢餓馬日瘦削無
濟實用今種馬地畆人丁歲取有定額請以其額數令
民買馬而種馬孳生縣官無與兵部是其言自後每有
奏報輒引濟言縣官無與種馬事但責駒於民遺母求
子矣初邊臣請馬太僕寺以見馬給之自改徵銀馬日
少而請者相繼給價十萬買馬萬匹邊臣不能市良馬
馬多死太僕卿儲巏以為言請仍給馬又指陳各邊種
馬盗賣私借之弊語雖切不能從而邊鎮給發日益繁
延綏三十六營堡自宏治十一年始十年間發太僕銀
二十八萬有奇買補四萬九千餘匹寧夏大同居庸關
等處不與焉至德七年遂開納馬例凡十二條九年復
發太僕銀市馬萬五千於山東遼東河南及鳳陽保
定諸府嘉靖元年陜西苑馬少卿盧璧條上馬政請督
逋負明印烙訓醫藥均地差以救目前而闢場廣蓄為
經久計帝嘉納之自後言馬事者頗衆大都因事立說
補救一時而已二十九年俺達入寇太僕馬缺復行正
德納馬例已稍增損之至四十一年遂䦕例至捐馬授
職隆慶二年提督四夷館太常少卿武金言種馬之設
專為孳生備用備用馬既别買則種馬可遂省今備用
馬已足三萬宜令每馬折銀三十兩解太僕種馬盡賣
輸兵部一馬十兩則直隸山東河南十二萬匹可得銀
百二十萬且收草豆銀二十四萬御史謝廷傑謂祖制
所定關軍機不可廢兵部是廷傑言而是時内帑乏方
分使括天下逋賦穆宗可金奏下部議部請養賣各半
從之太僕之有銀也自成化時始然止三萬餘兩及種
馬賣銀日增是時通貢互市所貯亦無幾及張居正作
輔力主盡賣之議自萬歷九年始上馬八兩下至五兩
又折徵草豆地租銀益多以供團營買馬及各邊之請
然一騸馬輒發三十金而州縣以駑馬進其直止數金
且仍寄養於馬戶害民不減曩時又國家有興作賞賚
往往借支太僕銀太僕帑益耗十五年寺卿羅應鶴請
禁借支二十四年詔太僕給陜西賞功銀寺臣言先年
庫積四百餘萬自東西二役興僅餘四之一朝鮮用兵
百萬之積俱空今所存者止十餘萬况本寺寄養馬歲
額二萬匹今歲取折色則馬之派徵甚少而東征調兌
尤多卒然有警馬與銀俱竭何以應之章下部未能有
所釐革也崇禎初核戶兵工三部借支太僕馬價至一
千三百餘萬蓋自萬歷以來冏政大壊而邊牧廢弛愈
不可問既而遼東督師袁崇焕以缺馬請於兩京州縣
寄養馬内折三千匹價買之西邊太僕卿凃國鼎言祖
宗令民養馬專供京營騎操防護都城非為邊也後來
改折無事則易馬輸銀有警則出銀市馬仍是為京師
備禦之意今折銀已多給各鎮如并此馬盡折萬一變
生奈何帝是其言却崇焕請按明世馬政法久弊叢其
始盛終衰之故大率由草場興廢太祖既設草場於大
江南北復定北邊牧地自東勝以西至寧夏河西察罕
納爾以東至大同宣府開平又東南至大寧遼東抵鴨
綠江又北千里而南至各衛分守地又自雁門關西抵
黃河外東歴紫荆居庸古北抵山海衛荒間平埜非軍
民屯種者聽諸王駙馬以至近邊軍民樵採牧放在邊
藩不得自占永樂中又置草場於畿甸尋以順聖川至
桑乾河百三十餘里水草美令以太僕千騎令懷來
衛卒百人分牧後增至萬二千匹宣德初復置九馬坊
於保安州於是兵部奏馬大蕃息以色别而名之其毛
色二十五等其種三百六十其後莊田日增草場日削
軍民皆困於孳養宏治初兵部主事湯冕太僕卿王霽
給事中韓祐周旋御史張淳皆請清覈而旋言香河諸
縣地占於勢家霸州等處俱有仁夀宫皇莊乞罷之以
益牧地雖允行而占佃已久卒不能清南京諸衛牧場
亦久廢兵部尚書張鎣請復之御史胡海言恐遺地利
遂止京師團營官馬萬匹與旗手等衛上直官馬皆分
置草場歲春末馬非聽用者坐營官領下場放牧草豆
住支秋末回給事御史閱視馬斃軍逃者以聞後上直
馬不出牧而騎操馬仍歲出如例嘉靖六年武定侯郭
勛以邊警為辭奏免之徵各場租以充公費餘貯太僕
買馬於是營馬專仰秣司農歲費至十八萬戶部為詘
而草場益廢議者爭以租佃取贏浸滛至神宗時弊壊
極矣茶馬司洪武中立於川陜聽西番納馬易茶賜金
牌信符以防詐偽每三歲遣廷臣召諸番合符交易上
馬茶百二十觔中馬七十觔下馬五十觔以私茶出者
罪死雖勛戚無貸末年易馬至萬三千五百餘匹永樂
中禁稍弛易馬少乃命嚴邊關茶禁遣御史巡督正統
末罷金牌歲遣行人巡察邊氓冒禁私販者多成化間
定差御史一員領敕專理宏治間大學士李東陽言金
牌制廢私茶盛有司又屢以敝茶紿番族番人抱憾往
往以羸馬應宜嚴敕陜西官司揭榜招諭復金牌之制
嚴收良茶頗增馬直則得馬必蕃及楊一清督理苑馬
遂命并理鹽茶一清申舊制禁私販種官茶四年間易
馬九千餘匹而茶尚積四十餘萬觔靈州鹽池增課五
萬九千貯慶陽固原庫以買馬給邊又懼後無專官制
終廢也於正德初請令巡茶御史兼理馬政行太僕苑
馬寺官聽其提調報可御史翟唐歲收茶七十八萬餘
觔易馬九千有竒後法復弛嘉靖初戶部請揭榜禁私
茶凡引俱南戶部印發府州縣不得擅印三十年詔給
番族勘合然初制訖不能復矣馬市者始永樂間遼東
設市三二在開元一在廣寧各去城四十里成化中巡
撫陳鉞復奏行之後至萬歷初不廢嘉靖中開馬市於
大同陜邊宣鎮相繼行隆慶五年俺答上表稱貢總督
王崇古市馬七千餘匹為價九萬六千有竒其價遼東
以米布絹宣大山西以銀市易外有貢馬者以鈔幣加
賜之初太祖起江左所急惟馬屢遣使市於四方正元
夀節内外藩封將帥皆以馬為幣外國土司番部以時
入貢朝廷每厚加賜予所以招擕懷柔者備至文帝勤
遠略遣使絶域外國來朝者甚衆然所急者不在馬自
後狃於承平駕馭之權失馬無外增惟恃孳生歲課重
以官吏侵漁牧政荒廢軍民交困矣蓋明自宣德以後
祖制漸廢軍旅特甚而馬政其一云
明史卷九十二
