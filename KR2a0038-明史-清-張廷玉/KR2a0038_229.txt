欽定四庫全書
明史卷一百七十三
大學士張廷玉等奉敇修
列傳第六十一
楊洪(子俊從子能信)石亨(從子彪從孫後)
郭登朱謙(子永孫暉等)
孫鏜(趙勝)范廣
楊洪字宗道六合人祖政明初以功為漢中百戸父璟
戰死靈璧洪嗣職調開平善騎射遇敵輙身先突陣初從
成祖北征至鄂諾河獲人馬而還帝曰將才也令識
其名進千戶宣德四年命以精騎二百專巡檄塞上繼
命城西猫兒峪留兵戍之敗寇於紅山英宗立尚書王
驥言邊軍怯弱由訓練無人因言洪能詔加洪遊擊將
軍洪所部才五百詔選開平獨石騎兵益之再進都指
揮僉事時先朝宿將已盡洪後起以敢戰著名為人機
變敏捷善出竒搗虚未嘗小挫雖為偏校中朝大臣皆
知其能有毁之者輒為曲護洪以是得展其才尚書魏
源督邊事指揮杜衡部卒李全皆訐奏洪罪帝從源言
謫衡廣西執全付洪自治尋命洪副都督僉事李謙守
赤城獨石謙老而怯故與洪左洪每調兵謙輒隂阻之
洪嘗勵將士殺敵謙笑曰敵可盡乎徒殺吾人耳御史
張鵬劾罷謙因命洪代洪益自奮朝廷亦厚待之每奏
捷功雖微必叙洪初敗烏梁海兵執其部長多羅特穆
爾既代謙任復敗其兵於西凉亭帝賜敇嘉奬又敇宣
大總兵官譚廣等曰此即前寇延綏為指揮王禎所敗
者去若軍甚邇顧不能撲滅若視洪等媿不三年春擊
寇於巴延山洪馬蹶傷足戰益力擒其部長雅台等
四人追至寳昌州又擒阿台達爾罕等五人寇大敗遁
去璽書慰勞遣醫視進都指揮同知賜銀幣尋以譚廣
老命充右參將佐之洪建議加築開平城拓龍門所自
獨石至潮河川增置堠臺六十尋進都指揮使與烏梁
海兵戰三岔口又寇至伊爾巴圖河再遷都督同知
九年烏梁海寇延綏洪與内臣韓政等出大同至黑山
迤北邀破之克爾蒐進左都督軍士蒙賞者九千九百
餘人洪嘗請給旗牌不許乃自製小羽箭木牌令軍中
有司論其專擅帝不問十二年充總兵官代郭玹鎮宣
府自宣德以來迤北未嘗大舉入寇惟朵顔三衛衆乘
間擾邊多不過百騎或數十騎他將率巽愞洪獨以敢
戰至大將諸部亦憚之稱為楊王衛拉持汗托克托布
哈太師額森皆嘗致書於洪並遺之馬洪聞於朝敕受
之而報以禮嗣後數有曾遺帝方倚任洪不責也帝既
北狩道宣府額森傳帝命趣開門城上人對曰所守者
主上城池天已暮門不敢開且洪已他往額森乃擁帝
去景帝監國論前後功封昌平伯額森復令帝為書遺
洪洪封上之時景帝已即位馳使報洪上皇書偽也自
今雖真書毋受於是洪一意堅守額森逼京師急詔洪
將兵二萬入衛比至寇已退敕洪與孫鏜范廣等追擊
餘寇至霸州破之獲阿輝等四十八人還所掠人畜萬
計及關寇返鬭殺官軍數百人洪子俊幾為所及寇去
以功進侯命率所部留京師督京營訓練兼掌左府事
朝廷以洪宿將所言多采納嘗陳禦寇三策又奏請簡
汰三千諸營將校不得以貧弱充伍皆從之景泰元年
于謙以邊警未息宜令洪等條上方略洪言四事命兵
部議行都督宫聚王喜張斌先坐罪繋獄洪與石亨薦
三人習戰請釋令立功詔已許而言官劾其黨邪撓政
帝以國家多事務得人置不問上皇還洪與石亨俱授
奉天翊衛宣力武臣予世劵明年夏佩鎮朔大將軍印
還鎮宣府從子能信充左右參將其子俊為右都督管
三千營洪自以一門父子官極品手握重兵盛滿難居
乞休致請調俊等他鎮帝不許八月以疾召還京踰月
卒贈潁國公謚武襄妾葛氏自經以殉詔贈淑人洪久
居宣府御兵嚴肅士馬精強為一時邊將冠然未嘗專
殺又頗好文學嘗請建學宣府教諸將子弟子傑嗣上
言臣家一侯三都督蒼頭得官者十六人大懼不足報
稱乞停蒼頭楊釗等職詔許之仍令給俸傑卒無子庶
兄俊嗣俊初以舍人從軍正統中累官署都指揮僉事
總督獨石永寧諸處邊務景帝即位給事中金逹奉使
獨石劾俊貪侈乃召還額森犯京師俊敗其别部於居
庸進都督僉事尋充右參將佐朱謙鎮宣撫太監喜寧
數誘敵入寇中朝患之購擒斬寧者賞黃金千兩白金
二萬兩爵封侯寧為都指揮江福所獲而俊冒其功廷
臣請如詔帝以俊邊將卒所當為不允加右都督賜金
幣俊恃父勢恣横嘗以私憾杖都指揮陶忠至死洪懼
奏俊輕躁恐悞邊事乞令來京隨臣操練許之既至言
官交劾下獄論斬詔令隨洪立功未幾冒擒喜寧功事
覺詔追奪冒陞官軍别賞福等而降俊官令𠞰賊自效
俄充遊擊將軍巡徼真保涿易諸城還督三千營訓練
景泰三年俊上疏曰額森既弑其主併其衆包藏禍心
窺伺邊境直須時動耳聞其妻孥輜重去宣府纔數百
里我緣邊宿兵不下數十萬宜分為奇正以待誘使來
攻正兵列營大同宣府堅壁觀變而出竒兵倍道搗其
巢彼必還自救我軍夾攻可得志疏下廷議于縑等以
計非萬全遂寢團營初設命俊分督四營明年復充遊
擊將軍送衛拉特使歸至永寧被酒杖都指揮姚貴八
十且欲斬之諸將力解而止貴訴於朝宣府參政葉盛
亦論俊罪以俊嘗潰於獨石斥為敗軍之將俊上疏自
理封還所賜敕書以明已功言官劾其跋扈論斬錮之
獄會傑卒傑毋魏氏請暫釋俊營傑葬事乃宥死降都
督僉事旋襲洪職家人告俊盗軍儲再論死輸贖還爵
久之又以隂事告俊免死奪爵命其子珍襲俊初守永
寧懷來聞額森欲奉上皇還密戒將士毋輕納既還又
言是將為禍本及上皇復位張軏與俊不協言於朝廷
徵下詔獄坐誅奪珍爵戍廣西憲宗立授龍虎衛指揮
使能字文敬沈毅善騎射從洪屢立功為開平衛指揮
使進都指揮僉事景泰元年進同知充遊擊將軍沿邊
巡徼寇犯蔚州畏不進復興紀廣禦寇野狐嶺敗傷右
膝為御史張昊所劾宥之尋命與石彪各統精兵三千
訓練備調遣再加都督僉事累進左副總兵協守宣府
巡撫李秉劾其貪惰弗問五年召還總神機營天順初
以左都督為宣府總兵官與石彪破寇磨兒山封武強
伯額森已死保喇繼興能欲約烏梁海共襲劫之與以
信礮兵部劾其非計帝以能志在滅賊置不罪寇犯宣
府能失利復為兵部所劾帝亦宥之是年卒無子弟倫
襲羽林指揮使信字文實幼從洪擊敵興州賊將方躍
馬出陣前信直前擒之以是知名累功至指揮僉事正
統末進都指揮僉事守柴搆堡額森犯京師入衛進都
指揮同知景泰改元守懷來寇入不能禦護餉永寧聞
礮聲奔還皆被劾朝議以方用兵不問累進都督僉事
代能為左副總兵協鎮宣府上言鹿角之制臨陣可捍
敵馬結營可衛士卒每隊宜置十具遇敵團牌拒前鹿
角列後神銃弓矢相繼迭發則守無不固戰無不克從
之天順初移鎮延綏進都督同知明年破寇青陽溝大
獲封彰武伯佩副將軍印充總兵官鎮守如故延綏設
總兵官佩印自信始也頃之破寇高家堡三年與石彪
大破寇於野馬澗明年寇二萬騎入榆林信擊却之追
奔至金雞峪斬平章烏遜特穆爾還所掠人畜萬計其
冬代李文鎮大同憲宗即位信自陳前後戰功予世劵
成化元年冬禦寇延綏無功召還督三千營瑪拉噶據
河套命佩將軍印總諸鎮兵往禦寇既渡河北去已復
還據套分掠水泉營及朔州信等屢却之寇遂東入大
同因詔信還鎮大同六年信與副將徐恕參將張瑛分
道出塞敗寇於胡柴溝獲馬五百餘匹璽書奬勵信在
邊三十年鎮以安靜人樂為用然性好營利代王嘗奏
其違法事詔停一歲祿十三年冬卒於鎮贈侯鎰武毅
洪父子兄弟皆佩將印一門三侯伯其時稱名將者推
楊氏昌平侯既廢能以流爵弗世而信獨傳其子瑾弘
治初領將軍宿衛三傳至曾孫炳隆慶時協守南京召
掌京營戎政屢加少師卒諡恭襄傳子至孫崇猷李自
成䧟京師被殺
石亨渭南人生有異狀方面偉軀美髯及膝其從子彪
魁梧似之鬚亦過腹就飲酒肆相者曰今平世二人何
乃有封侯相亨嗣世父職為寬河衛指揮僉事善騎射
能用大刀每戰輒摧破正統初以獲首功累遷都指揮
僉事敗敵黃牛坡獲馬甚衆三年正月敵三百餘騎飲
馬黃河亨追擊至官山下多所斬獲進都指揮同知尋
充左參將佐武進伯朱冕守大同六年上言邊餉難繼
請分大同左右玉林雲川四衛軍墾淨水坪迤西壙土
官給牛種可歲增糧萬八千石明年又言大同西路屯
堡皆臨極邊玉林故城去右衛五十里與東勝單于城
接水草便利請分軍築壘防護屯種詔皆允行尋以敗
敵紅城功進都指揮使敵犯延安追至金山敗之再遷
都督僉事亨以國制搜將才未廣請倣漢唐制設軍謀
宏遠智識絶倫等科令人得自陳試騐擢用不專保舉
報可十四年與都督僉事馬麟巡徼塞外至箭谿山敗
烏梁海衆進都督同知是時邊將智勇者推楊洪其次
則亨亨雖偏將中朝倚之如大帥故亨亦盡力其秋額
森大舉寇大同亨及西寧侯宋瑛武進伯朱冕等戰陽
和口瑛冕戰没亨單騎奔還降官募兵自效郕王監國
尚書于縑薦之召掌五軍大營進右都督無何封武清
伯額森逼京師命偕都督陶瑾等九將分兵營九門外
德勝門當敵衝特以命亨于謙以尚書督軍寇薄彰儀
門都督高禮等却之轉至德勝門外亨用謙令伏兵誘
擊死者甚衆既而圍孫鏜西直門外以亨救引郤相持
五日寇斂衆遁論功亨為多進侯景泰元年二月命佩
鎮朔大將軍印帥京軍三萬人巡哨大同遇寇敗之其
秋予世襲誥劵易儲加亨太子太師于謙立團營命亨
提督總兵官如故八年帝將郊宿齋宫疾作不能親行
禮召亨代亨受命榻前見帝病甚遂與張軏曹吉祥等
謀迎立上皇上皇既復辟以亨首功進爵忠國公眷顧
特異言無不從其弟姪家人冒功錦衣者五十餘人部
曲親故竄名奪門籍得官者四千餘人兩京大臣斥逐
殆盡納私人重賄引用太僕丞孫弘郎中陳汝言蕭璁
張用瀚郝璜龍文朱銓員外郎劉本道為侍郎時有語
曰朱三千龍八百勢熖熏灼嗜進者競走其門既以私
憾殺于謙范廣等又以給事中成章御史甘澤等九人
嘗攻其失貶黜之數興大獄搆䧟耿九疇岳正而戍楊
瑄張鵬謫周斌盛顒等又惡文臣為廵撫抑武臣不得
肆盡撤還由是大權悉歸亨亨無日不進見數預政事
所請或不從艴然見於辭色即不召必假事以入出則
張大其勢市權利久之帝不能堪嘗以語閣臣李賢賢
曰惟獨斷乃可帝然之一日語賢曰閣臣有事須燕見
彼武臣何故頻見遂敇左順門非宣召毋得納總兵官
亨自此稀燕見亨嘗白帝立碑於其祖墓工部希亨指
請敇有司建立翰林院撰文帝以永樂以來無為功臣
祖宗立碑故事責部臣而令亨自立初帝命所司為亨
營第既成壯麗踰制帝登翔鳳樓見之問誰所居恭順
侯吳瑾謬對曰此必王府帝曰非也瑾曰非王府誰敢
僭踰若此帝頷之亨既權侔人主而從子彪亦封定遠
侯驕横如亨兩家蓄材官猛士數萬中外將帥半出其
門都人側目三年秋彪謀鎮大同令千戶楊斌等奏保
帝覺其詐收斌等拷問得實震怒下彪詔獄亨懼請罪
帝慰諭之亨請盡削其姪官放歸田里帝亦不許及鞠
彪得繡蟒龍衣及違式寢床諸不法事罪當死遂籍彪
家命亨養病亨嘗遣京衛指揮裴瑄出關市木遣大同
指揮盧昭追補亾者至是事覺法司請罪亨帝猶置不
問法司再鞫彪言彪初為大同遊擊以代王增祿為己
功王至跪謝自是數欵彪出歌妓行酒彪凌侮親王罪
亦當死因劾亨招權納賕肆行無忌與術士鄒叔彛等
私講天文妄談休咎宜置重典帝命錮彪於獄亨閒住
罷朝參時方議革奪門功窮治亨黨由亨得官者悉黜
朝署一清明年五月錦衣指揮逯杲奏亨怨望與其從
孫後等造妖言蓄飬無頼專伺朝廷動靜不軌迹已著
廷臣皆言不可輕宥乃下亨詔獄坐謀叛律斬没其家
貲踰月亨瘐死彪後竝伏誅彪驍勇敢戰善用斧初以
舍人從軍正統末積功至指揮同知額森逼京師既退
追襲餘寇頗有斬獲進署都指揮僉事景泰改元詔予
實授充遊擊將軍守偹威遠衛敵圍土城彪用礮擊死
百餘人遁去塞上日用兵彪勇冠流軰每戰必捷以故
一歲中數遷至都督僉事恃亨勢多縱家人占民産又
招納流亾五十餘戶檀越關置莊墾田為給事中李侃
御史張奎所劾請竝罪亨景帝皆宥不問但令給還民
産遣流亡戸復業而已三年冬充右參將協守大同嘗
憾巡撫年富抑己不得逞及英宗復辟召彪還亨方得
志彪遂誣奏富罪致之獄未幾進都督同知再以遊擊
將軍赴大同備敵與參將張鵬等哨磨兒山寇千餘騎
來襲彪率壯士衝擊斬巴圖王搴其旗俘斬百二十人
追至三山墩又斬七十二人以是封定遠伯遊擊如故
天順二年命偕高陽伯李文赴延綏禦寇以疾召還尋
充總兵官明年正月保喇二萬騎入掠安邊營彪與
彰武伯楊信等禦之連戰皆捷追奔出塞轉戰六十餘
里生擒四十餘人斬首五百餘級獲馬駝牛羊共二萬餘
為西北戰功第一捷聞進侯彪本以戰功起家不藉父
兄廕然一門二公侯勢盛而驕多行不義謀鎮大同與
亨表裏握兵柄為帝所疑遂及於禍後天順元年進士
助亨籌畫都督杜清出亨門下後造妖言有土木掌兵
權語蓋言杜也事覺後伏誅清亦流金齒
郭登字元登武定侯英孫也幼英敏及長博聞強記善
議論好談兵洪熙時授勲衛正統中從王驥征麓川有
功擢錦衣衞指揮僉事又從沐斌征騰衝遷署都指揮
僉事十四年車駕北征扈從至大同超拜都督僉事充
參將佐總兵官廣寧伯劉安鎮守朱允等軍覆倉猝議
旋師登告學士曹鼐張益曰車駕宜入紫荆關王振不
從遂及於敗當是時大同軍士多戰死城門晝閉人心
洶洶登慷慨奮勵修城堞繕兵械拊循士卒弔死問傷
親為裏創傳藥曰吾誓與此城共存亡不令諸君獨死
也八月額森擁帝北去經大同使袁彬入城索金幣登
閉城門以飛橋取彬入登與安及侍郎沈固給事中孫
祥知府霍瑄等出謁伏地慟哭以金二萬餘及宋瑛朱
冕内臣郭敬家資進地以賜額森等是夕敵營城西登
謀遣壯士劫營迎駕不果明日額森擁帝去景帝監國
進都督同知充副總兵尋令代安為總兵官十月額森
犯京師登將率所部入援先馳蠟書奏奏至敵已退景
帝優詔褒答進右都督登計京兵新集不可輕用上用
兵方略十餘事景泰元年春偵知寇騎數千自順聖川
入營沙窩登率兵躡之大破其衆追至栲栳山斬二百
餘級得所掠人畜八百有騎邊將自土木敗後畏縮無
敢與寇戰登以八百人破敵數千騎軍氣為之一振捷
聞封定襄伯予世劵四月寇騎數千奄至登出東門戰
佯北誘之入土城伏起敵敗走登度敵且復至令軍士
齎毒酒羊豕楮錢偽為祭冡者見寇即棄走寇至爭飲
食之死者甚衆六月額森復以二千騎入寇登再擊却
之越數日奉上皇至城外聲言送駕還登與同守者設
計具朝服候駕月城内伏兵城上俟上皇入即下月城
閘額森及門而覺遂擁上皇去時鎮守中官陳公忌登
會有發公奸贓者公疑登使之遂與登搆帝謂于謙曰
大同吾藩籬也公與登如是其何以守遣右監丞馬慶
代公還登愈感奮初額森欲取大同為巢穴故數來攻
及每至輒敗有一營數十人不還者敵氣懾始有還上
皇意上皇既還代王仕壥頌登功乞降敇奬勞兵部言
登已封伯乃止二年登以老疾乞休舉石彪自代且請
令其子嵩宿衛帝以嵩為散騎舍人不聽登辭是時邊
患甫息登悉心措置思得公廉有為者與俱遂劾奏沈
固廢事而薦尚書楊寧布政使年富又言大同既有御
史又有巡按御史僉都御史任寧宜止巡撫宣府帝悉
從之以年富代固而徵還固及寧其秋以疾召還登初
至大同仕卒可戰者纔數百馬百餘匹及是馬至萬五
千精卒數萬屹然成巨鎮登去大同人思之初英宗
過大同遣人謂登曰朕與登有姻何拒朕若是登奏
曰臣奉命守城不知其他英宗銜之及復辟登懼不
免首陳八事多迎合尋命掌南京中府事明年召還言
官劾登結陳汝言獲召鞫實論斬宥死降都督僉事立
功甘肅憲宗即位詔復伯爵充甘肅總兵官奏邊軍償馬
艱甚至鬻妻子乞借楚慶肅三王府馬各千匹官酬其直
從之用朱永等薦召掌中府事總神機營兵成化四年復
設十二團營命登偕朱永提督八年卒贈侯諡忠武登
儀觀甚偉髯垂過腹為將兼智勇紀律嚴明料敵制勝
動合機宜嘗以意造攪地龍飛天網鑿深塹覆以土木
如平地敵入圍中發其機自相撞擊頃刻皆陷又倣古
製造偏箱車四輪車中藏火器上建旗幟鉤環聯絡布
列成陣戰守皆可用其軍以五人為伍教之盟於神祠
一人有功五人同賞罰亦如之十伍為隊隊以能挽六
十斤弓者為先鋒十隊領以一都指揮令功無相撓罪
有專責一時稱善登事母孝居喪秉禮能詩明世武臣
無及者無子以兄子嵩為子登謫甘肅留家京師嵩窘
其衣食登妾縫紉自給幾殆弗顧登還欲黜之以其壻
於會昌侯侯嘗活已隠忍不發及卒嵩遂襲爵後以非
登嫡嗣止嵩身子參降錦衣衛指揮使
朱謙夏邑人永樂初襲父職為中都留守左衛指揮僉
事洪熙時隸陽武侯薛祿征北有功進指揮使宣德元
年進萬全都指揮僉事正統六年與參將王真巡哨至
巴延山遇寇擊走之次明安山遇烏梁海三百騎又敗
之追至莽賚泉寇越山澗遁去乃還時謙已遷都指揮
同知乃以為都指揮使八年充右參將守備萬全左衛
明年與楊洪破烏梁海兵於克爾蒐進都督僉事所部
發其不法事帝以方防秋宥之復以北征功進都督同
知帝北狩額森擁至宣府城下令開門謙與參將紀廣
都御史羅亨信不應遂去進右都督與楊洪入衛會寇
已退追襲之近畿戰失利洪劾之兵部竝劾洪不救景
帝俱弗問洪入總京營廷議欲得如洪者代之僉舉謙
乃進左都督充總兵官鎮守宣府景泰元年四月寇三
百騎入喜峯口復由故道去降勅切責踰月復入犯謙
率兵禦之次關子口寇數千騎突至謙拒以鹿角發火
器擊之寇少却如是數四謙軍且退寇復來追都督江
福援之亦失利謙卒力戰寇不得入六月復有二十騎
南侵謙遣都指揮牛璽等往禦戰南坡謙見塵起率參
將紀廣等馳援自巳至午寇敗遁論功封撫寧伯是時
寇氣甚驕屢擾宣府大同意二城且旦夕下而謙守宣
府郭登守大同數挫其衆額森知二人難犯始一意歸
上皇八月上皇還道宣府謙率子永出見厚犒其使者
既而謙謬報寇五千騎毁墻入察之則額森貢使也詔
切責之謙惶恐謝明年二月卒於鎮贈侯子永襲謙在
邊久善戰然勇而寡謀故其名不若楊洪石亨郭登之
著成化中諡武襄永字景昌偉軀貌顧盼有威初見上
皇於宣府數目屬焉景泰中嗣爵奉朝請英宗復辟睹
永識之曰是見朕宣府者耶永頓首謝即日召侍左右
分領宣威營禁軍天順四年宣大告警命帥京軍巡邊
七年統三千營尋兼神機營憲宗立改督團營領三千
營如故成化元年荆襄盜劉通作亂命永與尚書白圭
往討進師南漳擊斬九百有奇會疾留南漳而圭率大
軍破賊永往會道遇餘賊俘斬數百人其秋復進討右
龍馮喜皆捷論功進侯馮拉噶犯邊命佩將軍印會彰
武伯楊信禦之會遣使朝貢乃班師六年阿勒楚爾寇
延綏復拜將軍偕都御史王越都督劉玉劉聚往討敗
之蘇家寨寇萬騎自雙山堡分五道至戰於開荒川寇
少却乘勢馳之皆棄輜重走至牛家寨遇都指揮吳瓚
兵少寇圍之指揮李鎬滕忠至復力戰聚及都指揮范
瑾神英分據南山夾擊寇乃大敗斬首一百有六獲馬
牛數千阿勒楚爾中流矢遁時斬獲無多然諸將咸力
戰追敵邊人以謂為數十年所未有論功予世侯阿勒楚
爾雖少挫猶據河套明年正月屢入永所部屢有斬獲
三月復以萬餘騎分掠懷遠諸堡永與越等分兵為五
設伏敗之追至山口及鴻和爾圖河寇敗走遊擊孫鉞
蔡瑄别破他部於鹿窖山捷聞璽書奬勞永等再請班
師皆不許寇復以二萬餘騎入掠擊退之歲將盡乃召
永還留越總制三邊十四年加永太子太保明年冬拜
靖虜將軍東伐以中官汪直監督軍務還進爵保國公又
明年正月延綏告警命永為將軍越提督軍務直仍監
督分道出塞越與直選輕騎出孤店關俘寇於威寧海
子而永率大軍由西路出榆林不見寇道回遠費兵食
巨萬馬死者五千餘匹於是越得封伯直廕錫踰等而
永無功賞不行久之進太子太傅十七年二月復偕直
越出師大同禦伊斯瑪音獲首功百二十賜襲世公十
九年秋小王子入邊宣大告急越與直已得賜以永為
鎮朔大將軍中官蔡新監其軍督諸將周玉李璵等擊
敗之還仍督團營或設匿名書言永圖不軌永乞解兵
柄不許其冬手敇加太傅太子太師弘治四年監修太
廟成進太師永治軍嚴肅所至多奏功前後八佩將軍
印内總十二團營兼掌都督府列侯勛名無與比九年
卒追封宣平王諡武毅子暉嗣給事中王廷言永功不
當公朝議止予襲一世後皆侯詔可暉字東陽長身美
髯人稱其威重類父又屢從父塞下歴行陣時以為才
弘治五年授勲衞年垂五十始嗣爵分典神機營十二
年更置京營大帥命暉督三千營兼領右府事和碩入
大同平江伯陳銳等不能禦命暉佩大將軍印代之比
至寇已退乃還明年春和碩連小王子大入延綏寧夏
右都御史史琳請濟師復命暉佩大將軍印統都督李
俊李澄楊玉馬儀劉寧五將往而以中官苗逵監其軍
至寧夏寇已飽掠去乃與琳逵率五路師搗其巢於河
套寇已徙帳僅斬首三級獲馬駝牛羊千五百以歸未
幾寇入固原轉掠平涼慶陽關中大震兩鎮將嬰城不
敢戰而暉等畏怯不急赴比至斬首十二人還所掠生
口四千遂以捷聞是役也大帥非制勝才師行紆迴無
紀律邊民死者徧埜諸郡困轉輸餉軍費八十餘萬他
徵發稱是先後僅獲首功十五級廷臣連章劾三人罪
帝不問已而上搗巢有功將士萬餘人尚書馬文升大
學士劉徤持之帝先入逵等言竟錄二百十人署職一
級餘皆被賚及班師帝猶遣中官齎羊酒迎勞言官極
論暉罪終不聽以暉總督團營領三千營右府如故武
宗即位寇大入宣府復命暉偕逵琳帥師往寇轉掠大
同參將陳雄擊斬八十餘級還所掠人口二千七百有
奇暉等奏捷列有功將士二萬餘人兵部侍郎閻仲宇
大理丞鄧璋往勘所報多不實終以逵故衆咸給賜劉
瑾用事暉等更奏錄功太薄請依成化間白狐莊例兵
部力爭不納竟從暉言得擢者千五百六十三人暉加
太保正德六年卒子麒襲侯嘗充總兵官鎮兩廣與姚
鏌平田州誅岑猛加太子太保嘉靖初召還久之守備
南京卒子岳嗣亦守備南京隆慶中卒四傳至孫國弼
天啟中楊漣劾魏忠賢國弼亦乞速賜處分忠賢怒停
其歲禄崇禎時總督京營温體仁柄國國弼抗疏劾之
詔捕其門客及錄疏者下獄停祿如初及至南京進保
國公乃與馬士英阮大鋮相結以訖明亡
孫鏜字振遠東勝州人襲濟陽衛指揮同知用朱勇薦
進署指揮使正統末擢指揮僉事充左參將從總兵官
徐恭討葉宗留敗賊金華復破之烏龍嶺英宗北狩景
帝召鏜還超擢都督僉事典三千營額森將入犯進右
都督充總兵官統京軍一萬禦之紫荆關將發寇已久
遂營都城外寇薄德勝門為于謙等所卻轉至西直門
鏜與大戰斬其前鋒數人寇稍北鏜逐之寇益兵圍鏜
鏜力戰不解高禮毛福夀來援禮中流矢會石亨兵至
寇乃退詔鏜副楊洪追之戰於涿州深溝頗有斬獲師
還仍典營務景泰初楊洪劾鏜下獄石亨請殺鏜江淵
亦言城下之役惟鏜戰最力乃釋之三年冬充副總兵
協郭登鎮大同登節制嚴鏜不得逞欲與分軍且令子
百戶宏侮登帝械宏竟以鏜故貰之召還典三千營如
故英宗復辟以奪門功封懷寕伯尋予世劵天順間甘
肅告警詔鏜充總兵官帥京軍往討將陛辭病宿朝房
夜二鼓太監曹吉祥昭武伯曹欽反其部下都指揮馬
亮告變於恭順侯吳瑾瑾趨語鏜鏜草奏叩東長安門
自門隙投入内廷始得集兵縛吉祥守皇城諸門鏜走
太平侯張瑾家邀兵擊賊瑾不敢出鏜倉猝復走宣武
街急遣二子輔軏呼征西將士紿之曰刑部囚反獄獲
者重賞衆稍聚至二千人始語之故時已黎明遂擊欽
欽方攻東長安門不得入轉攻東安門鏜兵追及賊稍
散軏斫欽中膞軏亦被殺欽知事不成竄歸其家猶督
衆拒鏜力戰至晡始定論功第一進爵世侯仍典三千
營贈軏百戶世襲鏜麤猛善戰然數犯法初賄太監金
英得遷都督事覺論斬景帝特宥之天順末以受將士
賄屢被劾不自安求退詔解營務及府軍前衛事猶掌
左府憲宗即位中官劉玉得罪鏜坐與玉婚停祿閒住
尋陳情予半祿已復自陳功狀給禄如故成化七年卒
贈淶國公諡武敏子輔請嗣吏部言奪門功例不得世
傳帝以鏜輔反者予之傳子至孫應爵正德中總督團
營四傳至曾孫世忠萬歷中鎮守湖廣總督漕運凡二
十年又三傳至孫維蕃流賊䧟京師被殺鏜之冒奪門
功封伯爵也都督董興及曹義施聚趙勝等皆乘是時
冒封予世劵興義聚自有傳趙勝字克功遷安人襲職
為永平衛指揮使正統末禦寇西直門進都指揮僉事
天順初與孫鏜等預奪門功超遷都督僉事又與鏜擊
反者曹欽進同知保喇犯甘肅勝與李杲充左右參將
從白圭西征至固原擊寇却之憲宗立典鼔勇營訓練
成化改元山西告警拜將軍次雁門寇已退乃還明年
復出延綏禦寇會方納欵遂旋師尋典耀武營四年充
總兵官鎮遼東七年召典五軍營已改三千營伽嘉色
凌犯宣府詔勝為將軍統京兵萬人禦之亦以寇遁召
還久之進左都督加太子太保十九年封昌寧伯勝初
與李杲竝有名後屢督大師未見敵無功夤緣得封名
大損後加太保營萬貴妃塋墮崖石間死贈侯諡壯敏
弘治初孫鑑乞襲爵吏部言勝無功不當傳世乃授錦
衣衛指揮使
范廣遼東人正統中嗣世職為寧遠衛指揮僉事進指
揮使十四年積功遷遼東都指揮僉事廣精騎射驍勇
絶倫英宗北狩廷議舉將材尚書于謙薦廣擢都督僉
事充左副總兵為石亨副額森犯京師廣躍馬陷陣部
下從之勇氣百倍寇退又追敗之紫荆關錄功命實授
俄進都督同知出守懷來尋召還景泰元年二月亨出
巡邊時都督衛穎統大營命廣協理三月寇犯宣府敇
兵部會諸營將遴選將材僉舉廣命充總兵官偕都御
史羅通督兵巡哨駐居庸關外數月還京副石亨提督
團營軍馬亨所為不法其部曲多貪縱廣數以為言亨
銜之譖罷廣止領毅勇一營又與都督張軏等不相能
及英宗復辟亨軏恃奪門功誣廣黨附于謙謀立外藩
遂下獄論死子昇戍廣西籍其家以妻孥第宅賜降丁
明年春軏早朝還途中為拱揖狀左右怪問之曰范廣
過也遂得疾不能睡痛楚月餘而死成化初廷臣訟廣
冤命子昇仍襲世職廣性剛果每臨陣身先士卒未嘗
敗衂一時諸將盡出其下最為于謙所信任以故為儕
輩所忌
贊曰楊洪石亨輩遭時多事奮爪牙之力侯封世劵照
耀一門酬庸亦過厚矣洪知盛滿可懼而亨邪狠粗傲
怙寵而驕其赤族宜哉朱謙勇略不及郭登登乃無後
而謙子永進爵上公子孫世侯勿絶孫鏜范廣善戰略
相等而廣以冤死所遇有幸有不幸相去豈不遠哉
明史卷一百七十三
