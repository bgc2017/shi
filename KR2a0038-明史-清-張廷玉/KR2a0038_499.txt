欽定四庫全書
明史卷三百八考證
胡惟庸傳久之進左都御史大夫(臣)嚴福按明紀事
本末陳寧於九年同汪廣洋紏奏李善長善長父子
徒跣謝罪上命釋之尋拜寧為御史大夫謹附考
嚴嵩傳謫東平州同知(臣)嚴福按文華初為主事有
貪名出為知判以賄嵩復入為郎見通鑑紀事謹附
考
嚴嵩傳植與嵩鄉里嘗勸嵩殺楊繼盛(臣)嚴福按明
紀事本末繼盛繫獄每出朝審諸内臣士庶共指曰
此天下義士國子司業王材詣嵩曰人言籍籍謂繼
盛且不免公不憂萬世耶嵩曰我行當救之令其子
世蕃謀之胡植鄢懋卿曰此養虎遺患也植亦言不
可嵩遂决意殺之謹附考
温體仁傳遂用給事中許譽卿事逐之(臣)嚴福按綏
寇紀略震孟初入閣體仁有票擬必請正有改必從
震孟曰温公虚懷乃爾可謂好問官何吾騶曰是人
伏機甚深何可深信越數日體仁知其疎凡震孟票
擬竟抹去不用震孟拍案大呼以諸疏擲體仁體仁
亦不顧未幾以許譽卿事罷之謹附考
明史卷三百八考證
