欽定四庫全書
明史卷二十一
大學士張廷玉等奉敇修
本紀第二十一
神宗二
二十五年春正月丙辰朝鮮使來請援二月丙寅復議
征倭丙子以前都督同知麻貴為備倭總兵官統南北
諸軍三月乙巳以山東右參政楊鎬為僉都御史經略
朝鮮軍務己未以兵部侍郎邢玠為尚書總督薊遼保
定軍務經略禦倭夏六月戊寅皇極中極建極三殿災
詔修省癸未罷修國史秋七月癸巳誡諭羣臣丁酉詔
赦天下是月播州宣慰使楊應龍叛掠合江綦江八月
丁丑倭破朝鮮閑山遂薄南原副總兵楊元棄城走倭
逼王京甲申市師地震九月壬辰逮前兵部尚書石星
下獄諭死冬十月甲戌安南黎惟潭簒立欵關請罪詔
授安南都統使是年琉球入貢
二十六年春正月官軍攻倭於蔚山不克楊鎬麻貴奔
王京三月癸卯賜趙秉忠等進士及第出身有差壬子
羣臣詣文華門疏請皇長子冠㛰不允夏四月丁卯土
默特犯遼東總兵官李如松出塞遇伏戰死壬申京師
旱敇修省六月丁巳楊鎬罷戊午命中官李敬採珠廣
東丙寅張位罷丙子以廵撫天津僉都御史萬世德經
略朝鮮秋七月丙戌命中官魯保鬻兩淮餘鹽八月丁
丑京師地震九月壬辰免浙江被災田租冬十月乙卯
總兵官劉綎麻貴分道擊倭敗之董一元攻倭新寨敗
績十一月戊戌倭棄蔚山遁官軍分道進擊十二月總
兵官陳璘破倭於乙山朝鮮平是年烏斯藏入貢
二十七年春二月壬子分遣中官領浙江福建廣東市
舶司是月貴州巡撫江東之遣兵討楊應龍敗績三月
己亥以前兵部侍郎李化龍總督川湖貴州軍務討楊
應龍夏四月甲戌御午門受倭俘是月臨清民變焚税
使馬堂署殺其參隨三十四人閏月丙戌以倭平詔天
下除東征加派田賊己丑以久旱敕修省丙申以諸皇
子婚詔取太倉銀二千四百萬兩戶部告匱命嚴覈天
下積儲六月己亥楊應龍陷綦江參將房嘉寵遊擊張
良賢戰死秋八月甲午陜西狄道縣山崩九月土默特
犯錦州冬十月壬午振京城饑民丙戌以播州用兵加
四川湖廣田賦戊子貴州宣慰使安疆臣有罪詔討賊
自贖十一月己酉免河南被災田租癸酉振畿輔及鳳
陽等處饑十二月丁丑武昌漢陽民變擊傷税使陳奉
戊子振京師就食流民是年琉球入貢
二十八年春二月戊寅京師地震丙戌李化龍帥師分
八路進討播州六月丁丑克海龍囤楊應龍自縊死播
州平秋七月辛亥旱敕修省甲寅除征播加派田賦八
月辛未慈慶宫成丙子罷朝鮮戍兵九月甲寅停刑是
秋綽哈犯遼東副總兵解生等敗沒冬十月辛未貴州
皮林苗叛總兵官陳璘討之丙子命雲南稅監楊榮開
採阿瓦猛密寶井十二月乙未御午門受播州俘是年
兩畿各省災傷民饑盜起内外羣臣交章請罷礦税諸
監皆不聽大西洋利瑪竇進方物
二十九年春正月壬子以播州平詔天下蠲四川貴州
湖廣雲南加派田租逋賦除官民詿誤罪是月皮林苗
賊平二月甲戌振大同宣府饑三月乙卯賜張以誠等
進士及第出身有差是月武昌民變殺税監陳奉之參
隨六人焚巡撫公署夏四月乙酉徵陳奉還以守備承
天中官杜茂代之五月蘇州民變殺織造中官孫隆之
参隨數人六月京師自去年六月不雨至是月乙亥始
雨山東山西河南皆大旱丁亥法司請熱審不報是夏
振畿内饑秋九月壬寅河決開封歸德丁未趙志臯卒
癸丑振貴州饑戊午以前禮部尚書沈鯉朱賡並兼東
閣大學士預機務冬十月己卯立皇長子常洛為皇太
子封諸子常洵福王常浩瑞王常潤惠王常瀛桂王詔
赦天下壬辰加上慈聖皇太后尊號十二月辛未詔復
朵顔馬市是年琉球入貢
三十年春正月己未以四方災異敕修省二月己卯不
豫召大學士沈一貫於啟祥宫命罷礦税停織造釋逮
繋復建言諸臣職翼日疾瘳寢前詔甲申重建乾清坤
寧宫閏月丙申復河套諸部貢市戊午河州黃河竭三
月甲申騰越民變殺税監委官夏四月辛丒振順天永
平饑五月乙亥法司請熱審不報秋七月辛巳邊餉缺
命嚴催積逋是月緬賊陷蠻莫宣撫司宣撫思正奔騰
越賊追至有司殺正以謝賊始解冬十月戊戌振江北
災丙辰停刑是年琉球哈密入貢
三十一年春正月壬午營兩宫三月戊午吏部奏天下
郡守闕員不報是月播州餘賊吳洪等作亂有司討平
之夏四月丁亥朔日有食之五月丙辰閣臣請熱審不
報戊寅京師地震鳳陽大雨雹毁皇陵殿脊是夏河決
蘇家莊北浸豐沛魚臺單縣秋九月甲子江北盜起冬
十月甲申停刑丙申睢州賊楊思敬作亂有司討擒之
十一月甲子獲妖書言帝欲易太子詔五城大索十二
月丙戌召見皇太子於啟祥宫賜手敕慰諭
三十二年春二月壬寅閣臣請補司道郡守及遣巡方
御史不報三月甲子乾清宫成乙丑賜楊守勤等進士
及第出身有差夏四月辛巳朔日有食之是月濬泇河
工成五月癸酉雷火焚長陵明樓六月丙戌以陵災命
補闕官恤刑獄丁酉昌平大水壊長泰康昭四陵石梁
秋七月庚戌京師大雨壊城垣辛酉振被水居民八月
辛丑羣臣伏文華門疏請修舉實政降旨切責丙午分
水河工成九月戊申振畿南六府饑閏月辛丑武昌宗
人藴鉁等作亂殺巡撫都御史趙可懷冬十月甲寅始
叙平播州功是年琉球烏斯藏入貢
三十三年春正月重修京師外城庚辰伊勒敦達春犯
鎮番總兵官達雲擊敗之夏四月辛亥藴鉁等伏誅五
月丙申鳳陽大風雨毁陵殿神座庚子雷擊圜丘望燈
高杆六月乙巳以雷警敕修省秋七月戊戌復五路台
吉貢市八月己巳停刑九月甲午昭和殿災丙申京師
地震冬十一月辛巳免淮揚被災田租十二月壬寅詔
罷天下開礦以稅務歸有司歲輸所入之半於内府半
戶工二部丙午免河南被災田租乙卯以皇長孫由校
生詔赦天下開宗室科舉入仕例罷採廣東珠池雲南
寳井
三十四年春二月庚戌以皇孫生加上皇太后徽號辛
亥大學士沈鯉朱賡請補六部大僚不報三月己卯雲
南指揮賀世勲等殺税監楊榮焚其屍丁酉真定順德
廣平大名災蠲振有差夏四月癸亥濬朱旺口河工成
五月癸酉河套部犯延綏官軍擊走之六月癸卯緬甸
陷木邦副總兵陳寅等不救論罪有差是月畿内大蝗
秋七月癸未沈一貫沈鯉致仕九月甲午詔陜西嚴敕
邊備冬十月丙申停刑十一月己巳朵顔入犯總兵官
姜顯謨禦却之十二月己酉始命考散翰林院庶吉士
壬子南京妖賊劉天緒謀反事覺伏誅是年安南琉球
入貢蒙古喀爾喀諸部悉歸我
大清
三十五年春正月辛未給事中翁憲祥言撫按官解任
宜候命不宜聽其自去不報二月戊戌安南賊武德成
犯雲南總兵官沐叡禦却之三月辛巳賜黃士俊等進
士及第出身有差夏四月戊戌伊勒敦達春犯涼州副
總兵柴國柱擊走之壬子順義王徹哩克卒五月戊子
以前禮部尚書于慎行及禮部侍郎李廷機南京吏部
侍郎葉向高並禮部尚書兼東閣大學士預機務六月
湖廣及徽寧太平嚴州大水閏月辛巳復河套諸部貢
市秋七月庚子京師久雨刑部請發熱審疏不報八月
丙寅振畿内饑九月甲午停刑冬十月癸酉山東旱饑
蠲振有差十一月壬子于慎行卒十二月金沙江蠻鳳
阿克叛陷武定攻圍雲南别陷嵩明禄豐安南賊犯欽
州是年琉球入貢
三十六年春正月河南江北饑二月戊辰京師地震夏
六月乙卯南畿大水秋七月丁酉京師地震郴州礦賊
起八月癸亥治雲南失事諸臣罪巡撫都御史陳用賓
總兵官沐叡下獄論死庚辰振南畿及嘉興湖州饑九
月甲午四川巡撫都御史喬璧星奏擒阿克於東川賊
平冬十一月壬子朱賡卒十二月戊午再振南畿免税
糧是年琉球入貢
三十七年春三月辛卯恭圖陷大勝堡遊擊于守志戰
於小凌河敗績己酉大學士葉向高請發羣臣相攻諸
䟽公論是非以肅人心不報夏四月倭寇温州秋九月
癸卯左都御史詹沂封印自去丁未停刑是秋福建浙
江江西大水湖廣四川河南陜西山西旱畿内山東徐
州蝗冬十二月己巳留畿内山東諸省税銀三分之一
振饑民徐州賊殺如臯知縣張藩是年日本入琉球執
其國王尚寧哈密入貢
三十八年春三月癸巳賜韓敬等進士及第出身有差
夏四月丁丑正陽門樓災辛卯以旱災異常諭羣臣各
修職業勿彼此攻訐辛丑振畿内山東山西河南陜西
福建四川饑五月河南賊陳目管等作亂有司討擒之
冬十月辛丑停刑十一月壬寅朔日有食之丁卯以軍
乏餉諭廷臣陳足國長策不得請發内帑是年烏斯藏
入貢
三十九年春二月庚子河套部犯甘州之紅崖青湖官
軍禦却之夏四月京師旱戊子怡神殿災丙申設邊鎮
常平倉五月辛丑雷震正陽門樓壬寅御史徐兆魁疏
劾東林講學諸人陰持計典自是諸臣益相攻訐廣西
廣東大水六月自徐州北至京師大水是夏停熱審冬
十月丁卯戶部尚書趙世卿拜疏自去甲申停刑閣臣
請釋輕犯不報是年暹羅入貢
四十年春二月癸未吏部尚書孫丕揚拜疏自去三月
丙午振京師流民夏四月丙寅南京各道御史言臺省
空虛諸務廢墮上深居二十餘年未嘗一接見大臣天
下將有陸沉之憂不報五月甲午朔日有食之秋八月
河決徐州九月庚戌李廷機拜疏自去冬十月甲申停
刑是年琉球中山王尚寧遣使報歸國
四十一年春正月庚申諭朝鮮練兵防倭三月癸酉賜
周延儒等進士及第出身有差加淮揚田賦夏五月己
已諭吏部都察院年來議論混淆朝廷優容不問遂益
妄言排陷致大臣疑畏皆欲求去甚傷國體自今仍有
結黨亂政者罪不宥六月乙未布色圖襲封順義王秋
七月甲子兵部尚書掌都察院事孫瑋拜疏自去九月
壬申以吏部左侍郎方從哲前吏部左侍郎吳道南並
禮部尚書兼東閣大學士預機務庚辰吏部尚書趙煥
拜疏自去是年兩畿山東江西河南廣西湖廣遼東大
水烏斯藏入貢
四十二年春正月乙丑總兵官劉綎討建昌叛蠻平之
二月辛卯慈聖皇太后崩己丑振畿内饑三月丙子福
王之國夏四月丙戌以皇太后遺命赦天下六月甲午
葬孝定皇后秋八月甲午禮部右侍郎孫慎行拜疏自
去癸卯葉向高致仕是年安南吐魯番入貢
四十三年春正月乙丒徐州決河工成三月丁未朔日
有食之夏五月己酉薊州男子張差持梃入慈慶宫擊
傷守門内侍下獄丁巳刑部提牢主事王之宷揭言張
差獄情梃擊之案自是起己巳嚴皇城門禁癸酉召見
廷臣於慈寧宫御史劉光復下獄甲戌張差伏誅六月
戊寅久旱敕修省秋七月己酉振畿内饑甲戌停刑閏
八月庚戌重建三殿丁巳山東大旱盜起詔留税銀振
之丁卯河套諸部犯延綏官軍禦之敗績副總兵孫弘
謨被執冬十月辛酉京師地震十一月戊寅振京師饑
民十二月丙寅再振山東饑
四十四年春三月辛未朔日有食之乙酉賜錢士升等
進士及第出身有差是春畿内山東河南淮徐大饑蠲
振有差夏四月戊午河南盜起諭有司撫𠞰六月壬寅
河套諸部犯延綏總兵官杜文煥禦却之丁卯河決祥
符朱家口浸陳杞雎柘諸州縣秋七月乙未河套部長
吉納犯高家堡參將王國興敗沒是月陜西旱江西廣
東水河南淮揚常鎮蝗山東盜賊大起冬十月丁未停
刑十一月己巳隆德殿災
四十五年春二月戊午以去冬無雪入春不雨敕修省
辛未鎮撫司缺官獄囚久繫多死大學士方從哲等以
請不報三月乙亥振江西饑夏五月丙子久旱再諭修
省六月丙申畿南大饑有司請振不報是月閣臣法司
請熱審不報秋七月癸亥朔日有食之丁卯吳道南以
憂去是年兩畿河南山東山西陜西江西湖廣福建廣
東災暹羅烏斯藏入貢
四十六年春二月乙巳振廣東饑夏四月甲辰
大清兵克撫順城千總王命印死之庚戌總兵官張承
允帥師援撫順敗沒閏月庚申以楊鎬為兵部左侍郎
兼右僉都御史經略遼東六月壬午京師地震是夏有
司請熱審不報秋七月丙午
大清兵克清河堡守將鄒儲賢張旆死之八月壬申開
海運餉遼東庚辰奈曼等七部欵塞辛巳停刑壬辰遼
師乏餉有司請發各省税銀不報九月辛亥加天下田
賦乙卯京師地震十一月甲午以災異敕修省十二月
丁巳河套部長孟克什勒來降是年吐魯番天方賽瑪
爾堪魯默特哈密烏斯藏入貢
四十七年春二月乙丑經略楊鎬誓師於遼陽總兵官
李如柏杜松劉綎馬林分道出塞三月甲申杜松遇
大清兵於吉林崖戰死乙酉馬林兵敗於斐芬山兵備
僉事潘宗顔戰死庚寅劉綎兵深入阿布達哩岡戰死
辛丑賜莊際昌等進士及第出身有差夏四月癸酉盔
甲厰災六月丁卯
大清兵克開原馬林敗沒癸酉以大理寺丞熊廷弼為
兵部右侍郎兼右僉都御史經略遼東甲戌廷臣伏文
華門請發章奏及增兵發餉不報秋八月乙卯山東蝗
癸亥逮楊鎬九月庚辰停刑戊子百官伏闕請視朝行
政不報冬十月丁巳振京師饑民十二月再加天下田
賦辛未鎮江寬奠靉陽新募援兵潰是年暹羅入貢
四十八年春正月庚子朝鮮乞援三月庚寅復加天下
田賦夏四月癸丑皇后王氏崩戊午帝不豫召見方從
哲於弘德殿秋七月壬辰大漸召英國公張惟賢大學
士方從哲尚書周嘉謨李汝華黃嘉善張問達黃克纘
侍郎孫如游於弘德殿勉諸臣勤職丙申崩年五十有
八遺詔罷一切𣙜税併新增織造諸項九月甲申上尊
諡廟號神宗葬定陵
光宗
光宗崇天契道英睿恭純憲文景武淵仁懿孝貞皇帝
諱常洛神宗長子也母恭妃王氏萬歴十年八月生神
宗御殿受賀告祭郊廟社稷頒詔天下上兩宫徽號未
幾鄭貴妃生子常洵有寵儲位久不定廷臣交章固請
皆不聽二十九年十月乃立為皇太子三十一年獲妖
書言神宗欲易太子指斥鄭貴妃神宗怒捕逮株連者
甚衆最後得皦生光者磔之獄乃解四十一年六月姦
人王日乾上變告孔學等為巫蠱將謀不利於東宫語
連鄭貴妃福王事具葉向高傳四十三年夏五月己酉
薊州男子張差持梃入慈慶宫事復連貴妃内璫太子
請以屬吏獄具戮差於市斃内璫二人於禁中自是遂
有梃擊之案四十八年七月神宗崩丁酉太子遵遺詔
𤼵帑金百萬犒邊盡罷天下礦税起建言得罪諸臣己
亥再𤼵帑金百萬充邊賞八月丙午朔即皇帝位大赦
天下以明年為泰昌元年蠲直省被災租賦己酉以吏
部侍郎史繼偕南京禮部侍郎沈㴶為禮部尚書兼東
閣大學士預機務遼東大旱庚申蘭州黃河清凡三日
甲子以禮部侍郎何宗彦劉一燝韓爌為禮部尚書兼
東閣大學士預機務乙丑以南京禮部尚書朱國祚為
禮部尚書兼東閣大學士預機務召葉向高遣使恤刑
丙寅帝不豫戊辰召對英國公張惟賢大學士方從哲
等十有三人於乾清宫命皇長子出見甲戌大漸復召
從哲等受顧命是日鴻臚寺官李可灼進紅丸九月乙
亥朔崩於乾清宫在位一月年三十有九熹宗即位從
廷臣議改萬歴四十八年八月後為泰昌元年冬十月
上尊諡廟號光宗葬慶陵
贊曰神宗冲齡踐阼江陵秉政綜核名實國勢幾於富
強繼乃因循牽制晏處深宫綱紀廢弛君臣否隔於是
小人好權趨利者馳騖追逐與名節之士為仇讎門戶
紛然角立馴至悊愍邪黨滋蔓在廷正類無深識遠慮
以折其機牙而不勝忿激交相攻訐以致人主蓄疑賢
姦雜用潰敗決裂不可振救故論者謂明之亡實亡於
神宗豈不諒歟光宗潛德久彰海内屬望而嗣服一月
天不假年措施未展三案搆争黨禍益熾可哀也夫
明史卷二十一
