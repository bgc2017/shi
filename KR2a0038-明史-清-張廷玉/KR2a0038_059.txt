欽定四庫全書
明史卷五十九
大學士張廷玉等奉敕修
志第三十五
禮十三
皇后陵寢興宗帝后陵寢
睿宗帝后陵寢皇妃等喪葬
皇太子及妃喪葬諸王及妃公主喪葬
皇后陵寢洪武十五年皇后馬氏崩禮部引宋制為請
於是命在京文武官及聽除官人給布一匹令自製服
皆斬衰二十七日而除服素服百日凡在京官越三日
素服至右順門外具喪服入臨畢素服行奉慰禮三日而
止武官五品以上文官三品以上命婦亦於第四日素服
至乾清宫入臨用麻布蓋頭麻布衫裙鞋去首飾脂粉其
外官服制與京官同聞訃日於公廳成服命婦服亦與在
京命婦同皆三日而除軍民男女素服三日禁屠宰在京
四十九日在外三日停音樂祭祀百日嫁娶官停百日軍
民一月將發引告太廟遣官祭金水橋午門等神及鍾山
之神帝親祭於几筵百官喪服詣朝陽門外奉辭是日安
厝皇堂皇太子奠元鑂玉璧行奉辭禮神主還宫百官素
服迎於朝陽門外仍行奉慰禮帝復以醴饌祭於几筵殿
自再虞至九虞皆如之遣官告謝鍾山之神卒哭以神主
詣廟行祔享禮喪滿百日帝輟朝祭几筵殿致欽不拜東
宫以下殿帛爵百官素服行奉慰禮東宮親王妃主以牲
醴祭孝陵公侯等從命婦詣几筵殿祭奠自後凡節序及
忌日東宫親王祭几筵及陵小祥輟朝三日禁在京音樂
屠宰設醮於靈谷寺朝天宫各三日帝率皇太子以下詣
几筵殿祭百官素服詣宫門進香訖詣後右門奉慰外命
婦詣几筵殿進香皇太子親王熟布練官九&KR1645;皇孫七&KR1645;
皆去首飾負版辟領衰見帝及百官則素服烏紗帽烏犀
帶妃主以下熟布蓋頭去腰絰宗室駙馬練官去首絰内
尚衣尚冠以所釋服於几筵殿前丙位焚之皇太子親王
復詣陵行禮大祥奉安神主於奉先殿於期齋戒告廟
百官陪祀畢行奉慰禮成祖皇后徐氏崩自次日輟朝
不鳴鐘鼔帝素服御西角門百官素服詣思善門外哭
臨畢行奉慰禮三日成服哭臨如上儀自次日為始各
就公署齋宿二十七日止文武四品以上命婦成服日
為始詣思善門内哭臨三日聽選辨事官俱喪服人材
監生吏典僧道坊廂耆老各素服自成服日始赴應天
府舉哀三日餘悉遵高后時儀又定諸王公主等服制
世子郡王皆齊衰不杖期世子郡王妃郡主皆大功周
楚諸王及寧國諸公主及郡王之子皆小功遣中官訃
告諸王府造祔謁太廟祭器諡冊寶悉用檀香將用册
帝躬告天地於奉天殿丹陛上御華蓋殿鴻臚寺官引
頒册寶官入行禮𫝊制日永樂五年十月十四日冊諡
大行皇后命卿行禮四拜畢序班舉册寶案至奉天殿
丹陛上置綵輿中由中道出入右順門至几筵殿以冊
寶置案退俟於殿外尚儀女官詣香案前跪進曰皇帝
遣某官冊諡大行皇后謹告贊宣冊女官捧冊宣於几
筵之右置冊於案宣寶如之上儀奏禮畢女官以冊寶
案置几筵之左内官出報禮畢頒册寳官復命百日禮
部請御正門視朝鳴鐘鼓百官易淺淡色服帝以梓宮
未葬不允至周期帝素服詣几筵致祭百官西角門奉
慰輟朝三日在京停音樂禁屠宰七日禮部官於天禧
寺朝天官齋醮其明日帝吉服御奉天門視朝鳴鐘鼓
朔望朝見慶賀如常儀几筵祭祀熟布練官及發引齋
三日遣官以葬其告郊廟社稷帝素服祭告几筵皇太
子以下衰服行禮遣官祭所過橋門及沿途祀典諸神
百官及命婦俱素服以次路祭梓官至江濱百官奉辭
於江濱皇太子送渡江漢王護行途中朝夕哭奠官民
迎祭者皆素服既葬賜護送官軍及舁梓宫軍士鈔米
有差正統中仁宗皇后張氏崩禮部定大行太皇太后
喪禮皇后成服三日後即聽政祀典皆勿廢諸王以下
内外各官及命婦哭臨如前儀衰服二十七日而除軍
民男女素服十三日諸王勿會葬外官勿進香臣民勿
禁音樂嫁娶及葬遣官告太廟帝親奉太后衣冠謁列
祖帝后及仁宗神位及奉宣宗衣冠謁太后神位其禮
視時享天順中宣宗皇后孫氏崩儀如故事止改哭臨
於清寧門英宗皇后錢氏崩禮如舊惟屠宰止禁七日
外國使臣免哭臨正德元年景帝后汪氏薨禮部會羣
臣言宜如皇后妃例輟朝三日祭九壇太后中親王以
下文武大臣命婦皆有祭制可憲宗廢后吳氏正德四
年薨以大學士李東陽等言禮如英宗惠妃故事憲宗
皇后王氏正德十三年崩越三日帝至自宣府乃發喪
百官具素服於清寧宫門外聽宣遺誥及發引先期結
平臺與順天府交衢相值帝晨出北安門迎皇太后及
皇后御平臺候殯復入至清寧宫親奉梓宫朝祖百官
步送德勝門外惟送喪官騎送明日帝奉神主還京百
官迎於德勝門帝素服腰絰御西角門百官奉慰卒哭
始釋服孝宗母紀氏憲宗妃也成化中薨輟朝如故事
自初喪及葬帝及皇太后中宫妃主皇子皆致祭遣皇
子奉祝冊行禮塋域葬儀俱從厚皇親百官及命婦送
葬設祭皆如儀世宗祖母卲氏嘉靖元年崩服除部臣
毛澄等請即吉視事議再上命考肅孝太皇太后喪禮
澄等言孝肅崩時距葬期不遠故暫持凶服以待山陵
事竣與今不同况當正旦朝元亦不宜縞衣臨見萬國
若孝思未忘第毋御中門及不鳴鐘鼔足矣從之仍免
朔望日陞殿既葬四日帝御奉天門百官行奉慰禮始
從吉嘉靖中孝宗皇后張氏崩禮臣以舊制上帝謂郊
社不宜凟罷祭告又謂躬行諸禮前已諭代亦罷謁廟
禮及太常寺以朝祖祔廟請各廟捧主官詔主俱不必
出蓋從殺也先是武宗皇后夏氏崩禮部上儀注有素
冠素服絰帶舉哀及羣臣奉慰禮帝曰朕於皇兄后無
服矧上奉兩宫又迫聖母夀旦忍用純素服青服視事
諸儀再擬於是尚書夏言等言莊肅皇后喪禮在臣民
無容議惟是皇上以天子之尊服制既絶不必御西角
門羣臣成服後不當素服朝參及上喪葬儀帝復諭毅
皇后事宜與累朝皇后不同無几筵之奉當即行祔廟
令皇后攝事於内殿言等議按禮卒哭乃行祔告蓋以
新主當入舊主當祧故預以告也此在常典則然非今
日義例毅皇后神主誠宜即祔太廟以妥神靈而祔告
之禮宜免因具上其儀制可嘉靖七年世宗皇后陳氏
崩禮部上喪祭儀帝疑過隆議再上帝自裁定概
從減殺欲五日釋服閣臣張璁等言夫婦之倫參
三綱而立人君乃綱常之主尤不可不慎左傳昭
公十五年六月乙丑周景王太子夀卒秋八月戊
寅王穆后崩叔向曰王一歲而有三年之喪二焉
蓋古禮父為子夫為妻皆服報服三年後世夫為
妻始制為齊衰杖期父母在則不杖喪服自期以
下諸侯絶然特為旁期言若妻喪本自三年報服
殺為期年則固未嘗絶者今皇上為后服期以日
易月僅十二日臣子為君母服三年以日易月僅
二十七日較諸古禮已至殺矣皇上宜服期十二日
臣子素服終二十七日不然則恩紀不明典禮有乖禮
臣方獻夫亦雜引儀禮喪服等篇反覆争辨并三朝聖
諭所載仁宗皇后崩太宗衰服後仍復數月白衣冠故
事以證之帝言文皇后喪時上無聖母下有東宫從重
盡禮為宜今不敢不更其制已詹事霍韜言今百官遭
妻喪無服衰涖事之禮蓋禮喪内而不外陰不可當陽
也聖諭云素服十日倣輟朝之義於内廷行之則可若
對臨百官總理百幾履陽之位行中宫之服則不可百
官為皇后服衰為其母儀天下也禮父在為母杖不上
於堂尊父也於朝廷何獨不然臣請陛下元冠素服御
西角門十日即元冠元服御奉天門百官入左掖門則
烏紗帽素衣侍班退出公署及私室則仍素服白帽二
十七日若曰於禮猶有未慊則山林事畢而除帝從其
言尋定進冊諡儀禮部議先期帝衮冕告奉先殿崇先
殿致期帝常服御奉天門正副使常服百官淺淡色衣
黑角帶入班行禮如儀節冊至右順門内侍捧入正門
至几筵前置於案内贊贊就位上香宣冊官立宣訖復
置冊於案内侍持節由正門出以節授正副使報禮畢
正副使持節復命次日禮部謄黃頒示天下時中宫喪
禮自文皇后而後至是始再行永樂時典禮燬於火會
典所載皆略乃斷自帝心著為令梓宫將葬帝親定諸
儀亦從減損以思善門逼近仁智殿命百官哭臨止一
日亦罷辭祖禮喪由左王門出二十六年皇后方氏崩
即日發喪諭禮部皇后嘗救朕危其考元后喪禮行之
禮部定儀以第四日成服自後黑冠素服十日後易淺
色衣俱西角門視朝百官十日素服絰帶自後烏紗帽
黑角帶素服通前二十七日帝常服於奉天門視朝百
官淺色衣鳴鐘鼓鳴鞭如常朔望不陞殿梓宫發引百
官始常服帝於奉先等殿行禮俱常服於几筵祭則服
其服服滿日命中官代祭從之尋諭皇妃列太子後非
禮其改正及葬部臣以舊儀請詔梓宫由中道行虞祭
如制用九數安元宫居左他日即配祀部臣復上儀注
改席殿曰行享殿又以孝潔皇后自發引至神主還京
將半載遇令節百官常服今孝烈皇后初十日發引十
五日即還事禮不同以諸臣服制請帝命隨喪往来者
仍制服祭畢烏紗帽素服入朝素冠素服辦事迎主仍
制服思善門外行安神禮更素冠素服從事先是帝命
孝烈居左而遷孝潔既而以孝潔久安不宜妄動罷不
行乃更命孝烈居右而虚其左以自待穆宗母杜氏三
十三年薨禮部言宜用成化中淑妃紀氏喪制且裕王
已成婚宜持服主喪送葬出城乃議輟朝五日裕王遵
孝慈錄斬衰三日欽遣大臣題主開塋掩壙祠謝后土
并用工部官送葬儀仗人數皆增於舊帝謂非禮之正
令酌考賢妃鄭氏例於是尚書歐陽德等復上儀注輟
朝二日不鳴鐘鼓帝復淺淡色衣奉天門視事百官淺
色衣烏紗帽黑角帶朝參明裕王主饋奠之事王卒妃
入宫青服哭盡哀四拜視殮成服後朝夕哭臨三日後
每日一奠通前二十七日而止仍於燕居盡斬衰三年
之制冊諡焚黃日陳祭儀裕王詣靈前行禮喪出元武
門裕王步送至京城門外路祭畢還宫帝謂焚黃乃制
命非王可行仍如常儀禮部覆奏皇妃焚黃儀𫝊訛已
久皆拜獻酒跪讀祝乃參用上尊諡之儀而未思賜諡
為制命其祭文稱皇帝遣諭與上尊諡不同今奉旨以
常禮從事當改議賜諡如賜祭禮讀祝宣冊皆平立不
拜報可著為令穆宗皇后季氏裕邸元妃也先薨葬西
山隆慶元年加諡孝懿皇后親告世宗几筵御皇極門
遣大臣持節捧冊寶詣陵園上之神宗母皇太后李氏
萬歷四十二年崩帝諭禮部從優具儀帝衰服行奠祭
禮穆廟皇妃中宫妃殯太子諸王公主以下皆成服百
官詣慈寧宫門外哭臨命婦入宫門哭臨餘俱如大喪
禮
興宗帝后陵寢洪武二十五年皇太子薨命禮部議喪
禮侍郎張志等議曰喪禮父為長子服齊衰期年今皇
帝當以日易月復齊衰十二日祭畢釋之在内文武官
公署齋宿翌日素服入臨文華殿給衰麻服越三日成
服詣奉和門會哭明日素服行奉慰禮其當祭祀及送
葬者仍衰絰以行在京停大小祀事及樂至復土日而
止停嫁娶六十日在外文武官易服於公署發衰次日
成服行禮停大小祀事及樂十三日停嫁娶三十日其
内外官致祭者帝令光禄寺供具百官惟致哀行禮建
文帝即位追諡為興宗孝康皇帝所荐陵號不𫝊元妃
常氏先興宗薨太祖素服輟朝三日中宫素服哀臨皇
太子齊衰葬畢易常服皇孫斬衰祭奠則服之諸王公
主服如制建文初追諡曰孝康皇后永樂初皆追削福
王立南京復帝后故號
睿宗帝后陵寢在安陸州世宗入立追諡曰睿宗獻皇
帝葺陵廟荐號曰顯陵既而希進之徒屢言獻皇帝梓
宫宜改葬天夀山帝不聽嘉靖十七年帝母蔣太后崩
禮部言歲除日大行皇太后服制二十七日已滿適遇
正旦請用黑冠淺淡服受朝疏未下帝諭大學士夏言
元旦元極殿拜天仍具祭服先期一日宜變服否禮部
請正旦拜天受朝及先一日俱青服孟春時享前三日
齋青服臣下同之餘仍孝貞皇太后喪禮例不從於是
定議歲除日變服元色吉衣元旦祭服於元極殿行告
祀禮具翼善冠黃袍御殿百官公服致詞鳴鐘鼓鳴鞭
奏堂上樂是時議南北遷祔久不決帝親詣承天及歸
乃定議梓宫南祔禮部上葬儀自常典外帝復增定太
廟辭謁承天門辭奠朝陽門遣奠題主後降神饗神及
梓宫登舟升岸等祭梓宫祭引帝衰服行諸禮如儀百
官步送朝陽門外奠獻使行遣奠禮至通州題主官復
命神主回京百官奉迎於門外帝衰服率皇后以下哭
迎午門内奉安於几筵殿梓宫所過河瀆江山神祇俱
牲醴致祭勲臣青服行禮梓宫升席殿先詣睿宗舊陵
奉遷於祾恩殿復奉梓宫至殿合葬於新寢
皇妃等喪葬洪武七年九月貴妃孫氏薨無子太祖命
吳王橚主喪事服慈母服斬衰三年東宫諸王皆服期
由是作孝慈錄永樂中貴妃王氏薨輟朝五日御祭一
壇皇后皇妃皇太子各祭一壇親王共祭一壇公主共
祭一壇七七百日期再期皆祭贈諡册行焚黃禮開塋
域遣官祠后土發引前期辭靈祭壇與初喪同惟增六
尚司及内官内使各一壇啟奠祖奠遣奠各遣祭一壇
發引日百官送至路祭所皇親駙馬共一壇公侯伯文
武共一壇外命婦共一壇所過城門祭祀内門遣内官
外門遣太常寺官下葬遣奠遣祭一壇掩壙遣官祀后
土迎靈橋至享堂行安神禮遣祭一壇天順七年敬妃
劉氏薨輟朝五日帝服淺淡黃衣於奉天門視事百官
淺淡色衣烏紗帽黑角帶朝參冊文置靈柩前皇太子
以下迎三獻禮靈柩前儀仗内使女樂二十四人花旛
雪柳女隊子二十人女將軍十一人自初喪至期年辭
靈各於常祭外增祭一壇弘治十四年憲廟麗妃章氏
發引輟朝一日凡陪葬諸妃歲時俱享於殿内其别葬
金山諸處者各遣内官行禮嘉靖間始命併入諸陵從
祭祾恩殿之兩旁以紅紙牌書曰某皇帝第幾妃之位
祭畢焚之後改用木刻名號嘉靖十三年諭禮工二部
世婦御妻皆用九數九妃同一墓共一享殿為定制
皇太子及妃喪葬自洪武中懿文太子後至成化八年
懷獻太子薨年甫三歲帝諭禮部禮宜從簡王府及文
武官俱免進香帛禮部具儀上自發喪次日輟朝三日
帝服翼善冠素服七日而除又三日御西角門視朝不
鳴鐘鼓祭用素食文武羣臣素服麻布絰帶麻鞋布裹
紗帽詣思善門哭臨一日而除第四日素服朝西角門
奉慰在外王府井文武官素服舉哀二日而除嘉靖二
十八年莊敬太子薨禮部上喪禮帝曰天子絶期况十
五歲外方出三殤朕服非禮止輟朝十日百官如制成
服十二日而除詣停柩所行罷詣門哭臨葬遣戚臣行
禮萬歷四十七日二月皇太子才人王氏薨命視皇太
子妃郭氏例輟朝五日不鳴鐘鼓帝服淺淡色衣百官
青素服黑角帶朝參皇長孫主饋奠
諸王及妃公主喪葬諸儀洪武二十八年秦王樉薨詔
定喪禮禮部尚書任亨泰言孝宗制宜輟朝五日今遇
時享請暫輟一日皇帝及親王以下至郡主及靖江王
宫眷服制皆於魯王喪禮同皇太子服齊衰期亦以日
易月十二日而除素服期年從之定制親王喪輟朝三
日禮部奏遣官掌行喪葬禮翰林院撰祭文諡冊文壙
志文工部造銘旗遣官造墳欽天監官卜葬國子監監
生八名報訃各王府御祭一皇太后皇后東宫各一在
京文武官各一自初喪至除服御祭凡十三壇封内文
武祭一其服制王妃世子衆子及郡王郡主下至宫人
斬衰三年封内文武官齊衰三日哭臨五日而除在城
軍民素服五日郡王衆子郡主為兄及伯叔父齊衰期
年郡王妃小功凡親王妃喪御祭一壇皇太子中宫東
公宫主各祭一壇布政司委官開壙合葬繼妃次妃祭
禮同其夫人則止御祭一壇但造壙祔葬郡王喪輟朝
一日行人司遣官掌行喪葬禮餘多與親王同無皇太
后皇后祭郡王妃與親王妃同無公主祭合葬郡王繼
妃次妃喪禮俱於正妃同凡世子喪御祭一東宫祭一
遇七及百日下葬期年除服御祭各一凡世孫喪禮如
世子減七七及大祥祭凡鎮國將軍正聞喪百日下葬
三祭奉國將軍以下御祭一初洪武九年五月晉王妃
謝氏薨命議喪服之制侍講學士宋濓等議曰按唐制
皇帝為皇妃等舉哀宋制皇帝為皇親舉哀今參酌唐
宋之制皇帝及中宫服大功諸妃皆服小功南昌皇妃
服大功東宫公主親王等皆服小功晉王服齊衰期靖
江王妃小功王妃服緦麻輟朝三日既成服皇帝素服
入喪次十五舉音百官奉慰皇帝出次釋服服常服制
曰可其後王妃喪視此正統十三年定親王塋地五十
畝房十五間郡王塋地三十畝房九間郡王子塋地二
十畝房三間郡主縣主塋地十畝房三間天順二年禮
部奏定親王以下依文武大臣例或王或妃先故者合
造其壙後葬者止令所在官司安葬繼妃則祔葬其旁
同一享堂成化八年二月忻王見治薨發引日帝不視
朝及葬輟朝一日十三年四川按察使彭韶言親王郡
王薨逝皆遣官致祭使臣絡繹人夫勞擾自後惟親王
如舊其郡王初喪禮官一致祭使臣本處官凡王親母
妃之喪俱遣内官致祭今宗婦衆多其地有鎮守太監
者宜遣行禮又王國塋葬夫婦同穴初造之時遣官監
修壙開合葬乞止命本處官司帝從禮部覆奏王妃祭
禮如舊餘依議行弘治十六年七月申王祐楷薨禮部
言前沂穆王薨未出府申王已出府而未之國擬依沂
穆參以在外親王例行之王妃葬地載於會典者明初
追封夀春等十王及妃墳在鳳陽府及妃祔葬鳳陽有
司歲時祭署陵戸南昌等五王及妃祔葬鳳陽皇陵有
司歲時祭祀皆與享懷獻世子以下諸王未之國者多
葬於西山歲時遣内官行禮永樂十五年正月永安公
主薨時初舉張燈宴遂罷之輟朝四日賜祭命有司治
喪葬二月太祖第八女福清公主薨輟朝三日定制凡
公主喪聞輟朝一日自初喪至大祥御祭凡十二壇下
葬輟朝一日儀視諸王稍殺喪制同惟各官不成服其
未下嫁葬西山歲時遣内官行禮
明史卷五十九
