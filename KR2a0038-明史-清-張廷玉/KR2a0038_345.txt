欽定四庫全書
眀史卷二百三十一
大學士張廷玉等奉敕修
列傳第一百十九
顧憲成(歐陽東鳳吴炯)
顧允成(張納陛賈巖諸夀賢彭遵古)錢一本(子春)
于孔兼(陳泰来)史孟麟
薛敷教
安希范(吳弘濟譚一召孫繼有)劉元珍(龐時雍)
葉茂才
顧憲成字叔時無錫人萬歷四年舉鄉試第一八年成
進士授戸部主事大學士張居正病朝士羣為之禱憲
成不可同官代之署名憲成手削去之居正卒改吏部
主事請告歸三年補驗封主事十五年大計京朝官都
御史辛自修掌計事工部尚書何起鳴在拾遺中自修
坐是失執政意給事中陳與郊承風旨竝論起鳴自修
實以攻自修而庇起鳴於是二人竝罷并責御史紏起
鳴者四人憲成不平上疏語侵執政被旨切責謫桂陽
州判官稍遷處州推官丁母憂服除補泉州推官舉公
廉第一擢吏部考功主事歷員外郎會有詔三皇子竝
封王憲成偕同官上疏曰皇上因祖訓立嫡之條欲暫
令三皇子竝封王以待有嫡立嫡無嫡立長臣等伏而
思之待之一言有大不可者太子天下本豫定太子所
以固本是故有嫡立嫡無嫡立長就見在論是也待將
来則非也我朝建儲家法東宫不待嫡元子不並封廷
臣言甚詳皇上槩弗省豈皇上創見有加列聖之上乎
有天下者稱天子天子之元子稱太子天子繋乎天君
與天一體也太子繋乎父父子一體也主鬯承祧於是
乎在不可得而爵今欲竝封三王元子之封何所係乎
無所係則難乎其為名有所係則難乎其為實皇上以
為權宜云耳夫權宜者不得已而行之也元子為太子
諸子為藩王於理順於分稱於情安有何不得已而然
乎耦尊鈞大逼所由生皇上以祖訓為法子孫以皇上
為法皇上不難創其所無後世詎難襲其所有自是而
往幸皆有嫡可也不然是無東宫也又幸而如皇上之
英明可也不然凡皇子皆東宫也無乃啟萬世之大患
乎皇后與皇上共承宗祧期於宗祧得人而已皇上之
元子諸子即皇后之元子諸子恭妃皇貴妃不得而私
之統於尊也豈必如輔臣王鍚爵之請須拜皇后為母
而後稱子哉况始者奉旨少待二三年而已俄改二十
年又改於二十一年然猶可以歲月期也今曰待嫡是
未可以歲月期也命方布而忽更意屢遷而愈緩自竝
封命下叩閽上封事者不可勝數至里巷小民亦聚族
而竊議是孰使之然哉人心之公也而皇上猶責輔臣
以擔當鍚爵夙夜趣召乃排羣議而順上旨豈所謂擔
當必積誠感悟納皇上於無過之地乃眞擔當耳不然
皇上且不能如天下何而况錫爵哉皇上神明天縱非
溺寵狎昵之比而不諒者見影而疑形聞響而疑聲即
臣等亦有不能為皇上觧者皇上盛德大業比隆三五
而乃来此意外之紛紛不亦惜乎伏乞令皇元子早正
儲位皇第三子皇第五子各就王爵父父子子君君臣
臣兄兄弟弟宗廟之福社稷之慶悉在是矣憲成又遺
書錫爵反覆辨論其後竝封議遂寢二十一年京察吏
部尚書孫鑨考功郎中趙南星盡黜執政私人憲成實
左右之及南星被斥憲成疏請同罷不報尋遷文選即
中所推舉率與執政牴牾先是吏部缺尚書錫爵欲用
羅萬化憲成不可乃用陳有年後廷推閣臣萬化復不
與錫爵等皆恚萬化乃獲推會帝報罷而止及是錫爵
將謝政廷推代者憲成舉故大學士王家屏忤帝意削
籍歸事具有年傳憲成既廢名益高中外推薦無慮百
十疏帝悉不報至三十六年始起南京光禄少卿力辭
不就四十年卒於家天啟初贈太常卿魏忠賢亂政其
黨石三畏追論之遂削奪崇禎初贈吏部右侍郎諡端
文憲成姿性絶人幼即有志聖學暨削籍里居益覃精
硏䆒力闢王守仁無善無惡心之體之說邑故有東林
書院宋楊時講道處也憲成與弟允成倡修之常州知
府歐陽東鳳與無錫知縣林宰為之營搆落成偕同志
高攀龍錢一本薛敷教史孟麟于孔兼輩講學其中學
者稱涇陽先生當是時士大夫抱道忤時者率退處林
野聞風響附學舍至不能容憲成嘗曰官輦轂志不在
君父官封疆志不在民生居水邊林下志不在世道君
子無取焉故其講習之餘往往諷議朝政裁量人物朝
士慕其風者多遥相應和由是東林名大著而忌者亦
多既而淮撫李三才被論憲成貽書葉向高孫丕揚為
延譽御史吳亮刻之邸抄中攻三才者大譁而其時于
玉立黃正賓輩附麗其間頗有輕浮好事名徐兆魁之
徒遂以東林爲口實兆魁騰疏攻憲成恣意誣詆謂滸
墅有小河東林專其税為書院費關使至東林輙以書
招之即不赴亦必致厚餽講學所至僕從如雲縣令舘
榖億供非二百金不辦會時必談時政郡邑行事偶相
左必令改圖及受黃正賓賄其言絶無左驗光禄丞吳
炯上言爲一一致辨因言憲成貽書救三才誠爲出位
臣嘗咎之憲成亦自悔今憲成被誣天下將以講學爲
戒絶口不談孔孟之道國家正氣從此而損非細事也
疏入不報嗣後攻擊者不絶比憲成殁攻者猶未止凡
救三才者爭辛亥京察者衛國本者發韓敬科場弊者
請行勘熊廷弼者抗論張差梃擊者最後爭移宫紅丸
者忤魏忠賢者率指目為東林抨擊無虚日借魏忠賢
毒燄一網盡去之殺戮禁錮善類為一空崇禎立始漸
收用而朋黨勢已成小人卒大熾禍中於國迄明亡而
後已歐陽東鳳字千仞潛江人年十四喪父哀毁骨立
母病嘔血跪而食之舉於鄉縣令憫其貧遺以田二百
畝謝不受萬歷十七年成進士除興化知縣大水壞堤
請振於上官不應遂自疏於朝坐越奏停俸然竟如所
請屢遷南京刑部即中擢平樂知府撫諭生猺皆相親
如子弟因白督學監司擇其俊秀者入學猺漸知禮讓
税使横行東鳳力抗之以才調常州布帷瓦器胥吏不
能牟一錢禽奸人劇盗且盡憲成輩講學為建東林書
院居四年謝事歸起山西副使擢南京太僕少卿並辭
不就卒於家吳炯字晉明松江華亭人萬歷十七年成
進士授杭州推官入為兵部主事乞假歸恬靜端介不
騖榮利家居十二年始起故官久之進光禄丞天啟中
累遷南京太僕卿魏忠賢私人石三畏追論炯黨庇憲
成落職閒住崇禎初復官炯家世素封無子置義田以
贍族人郡中貧士及諸生赴舉者多所資給嘗輸萬金
助邊被詔旌奬
顧允成字季時憲成弟性耿介厲名節舉萬歷十一年
會試十四年始赴殿試對策中有曰陛下以鄭妃勤於
奉侍册為皇貴妃廷臣不勝私憂過計請立東宫進封
王恭妃非報罷則峻逐或不幸貴妃弄威福其戚屬左
右竊而張之内外害可勝言頃張居正罔上行私陛下
以為不足信而付之二三匪人恐居正之專尚與陛下
二此屬之專遂與陛下一二則易間一難圖也執政駭
且恚置末第會南畿督學御史德清人房寰連疏詆都
御史海瑞允成不勝憤偕同年生彭遵古諸夀賢抗疏
劾之略言寰妬賢醜正不復知人間羞恥事臣等自幼
讀書即知慕瑞以為當代偉人寰大肆貪汙聞瑞之風
宜愧且死反敢造言逞誣臣等所為痛心因劾其欺罔
七罪始寰疏出朝野多切齒而政府庇之但擬旨譙讓
及得允成等疏謂寰已切讓不當出位妄奏奪三人冠
帶還家省愆且令九卿約束辦事進士毋妄言時政南
京太僕卿沈思孝上言二三年来今日以建言防人明
日以越職加人罪且移牒諸司約禁而進士觀政者復
令堂官鉗束之夫禁其作奸犯科可也而反禁其讜言
直諫教其砥行立節可也而反教以緘默取容此風一
䦕流弊何極諫官避禍希寵不言矣庶官又不當言大
臣持禄養交不言矣小臣又不許言萬一權奸擅朝傾
危宗社陛下安從聞之臣歷稽先朝故事練綱鄒智孫
磐張璁並以書生建言未聞以為罪獨奈何錮允成等
耶疏入忤旨被責三人遂廢寰復詆瑞及思孝其言絶
狂誕自是獲罪清議出為江西副使給事中張鼎思劾
其奸貪寰亦訐鼎思請寄事諸給事中不平連章攻寰
寰與鼎思竝謫遂不復振久之南京御史陳邦科請錄
用允成等不許廵按御史復言之詔許以教授用允成
歷任南康保定入為國子監博士遷禮部主事三王並
封制下偕同官張納陛工部主事岳元聲合疏諫曰册
立大典年来無敢再凟者以奉二十一年舉行之明詔
兹既届期羣臣莫不引領而元輔王錫爵星駕趣朝一
見禮部尚書羅萬化儀制郎于孔兼即戒之勿言慨然
獨任臣等實喜且慰不意陛下出禁中密扎竟付錫爵
私邸而三王竝封之議遂成即次輔趙志臯張位亦不
預聞夫天下事非一家私議元子封王祖宗以来未有
此禮鍚爵安得專之而陛下安得創之當是時光禄丞
朱維京給事中王如堅疏先入帝震怒戍極邊維京同
官涂杰王學會繼之斥為民及是諫者益衆帝知不可
盡斥但報導旨行己而竟寢未幾吏部尚書孫鑨等以
拾遺事被責允成謂閣臣張位實為之上疏力詆位因
及錫爵納陛亦抗章極論并侵附執政者帝怒謫允成
光州判官納陛鄧州判官皆乞假歸不復出納陛字以
登宜興人年十六從王畿講學舉萬歷十七年進士由
刑部主事改禮部生平尚風節鄉邑有利害輒為請於
有司而後已東林書院之會納陛與焉又與同邑史孟
麟吳正志為麗澤大會東南人士爭赴之時與允成等
同以部曹爭三王竝封又爭拾遺事者戸部主事滁人
賈巖亦貶曹州判官投劾歸卒天啟中贈允成納陛光
禄少卿巖尚寳丞諸夀賢字延之崑山人既釋褐上疏
願放歸田力學十年然後從政章下所司寢不奏既斥
歸久之起南陽教授入為國子助教擢禮部主事戚里
中官干請輒拒之遘疾請告歸授徒自給久之卒彭遵
古麻城人終光禄少卿
錢一本字國瑞武進人萬歷十一年進士除廬陵知縣
徵授御史入臺即發原任江西廵按祝大舟貪墨狀大
舟至遣戍己論請從祀曹端陳眞晟羅倫羅洪先於文
廟出按廣西帝以張有德請備大禮儀物復更册立東
宫期而申時行柄國不能匡救一本上論相建儲二疏
其論相曰昨諭旨下輔臣令輔臣總政夫朝廷之政輔
臣安得總之内閣代言擬旨本顧問之遺遇有章奏閣
臣宜各擬一旨今一出時行專斷皇上斷之十一時行
斷者十九皇上斷謂之聖旨時行斷亦謂之聖旨惟嫌
怨所在則以出自聖斷為言罪何可勝誅所當論者二
評事雒于仁進四藥之箴陛下欲見之施行輔臣力勸
留中既有言及輔臣之章亦盡留中不下道吾君以遂
非文過如此復安望其盡忠補過耶所當論者二科場
弊竇汙人齒頰而敢擬原無私弊之旨以欺吾君臣請
執政子弟有中式而被人指摘者除名改廕又與見從
仕籍者暫還里居俟父致政乃議進止毋令犬馬報主
之心不勝其牛馬子孫之計所當論者三大臣以身殉
國安復有家乃以遠臣為近臣府庫又合遠近之臣為
内閣府庫開門受賂自執政始而歲歲申餽遺之禁何
為哉所當論者四墨敕斜封前代所患密啟言事先臣
弗為今閣臣或有救援之舉或有密勿之謀類具揭帖
以進雖格言正論讜議忠謀已類斜封密啟之為非有
公聽並觀之正况所言公當與天下公言之所言私忠
臣不私奈何援中書之故事啟留中之弊端昭恩怨之
所由示威福之自己所當論者五我國家倣古為治部
院即分職之六卿内閣即論道之三公未聞三公可盡
攬六卿之權歸一人掌握而六卿又頫首屏氣唯唯聽
命於三公必為請教而後行也所當論者六三公職在
論道師道之教訓今講幄經年不御是何師也傅傅之
德義今外帑匱乏私藏充盈不能一為救正是何傅也
保保其身體今聖躬常年靜攝尚以多疾為辭是何保
也其兼銜必曰太子之師傅保而册立皇元子之儀至
今又復改遲臣不知其所兼者何職矣所當論者七翰
林一途謂之儲相累貲躡級循列卿位以覬必得遂使
國家命相之大任僅為閣臣援引之私物庸者習軟熟
納結之態黠者恣憑陵侵奪之謀外推内引璫閣表裡
始進不正安望其終故自来内閣之臣一㩀其位遠者
二十年近者十年不敗不止嵩之鍳不遠而居正蹈之
居正之鍳不遠而時行又蹈之繼其後者庸碌罷駑或
甚於時行褊隘執拗又復為居正若非大破常格公天
下以選舉相道終未可言所當論者八先民詢芻蕘之
言明王設誹謗之木今大臣懼人攻己而欲鉗天下之
口不目之為奸為邪為浮薄必詈之為䜛為謗爲小人
目前之耳目可塗身後之是非難㒺所當論者九君臣
之分等於天地今上名之曰總政已亦居之曰總政以
其身居於寵利之極耐弹忍辱必老死於位而後已古
所謂元老大臣乃如是其不知進退存亡者耶大臣既
無難進易退之節天下安有頑廉懦立之風舉一世之
人心風俗糜爛於乞墦登壟之坑㴞㴞而莫之止是故
陛下之治前數年不勝其操切慘刻而勢㷔爍人後數
年不勝其姑息委靡而賢愚共貫前之政自居正總今
之政自時行總而皆不自朝廷總故也所當論者十然
君道莫先論相而取人亦在君身願陛下勿以國本為
兒戲昔孔子以九經告君而先之修身勸賢大抵䜛夫
女謁貨利之交一有惑溺則内之心志决不清明外之
身體决不強固矧以豔處之褒姒而為善譖之驪姬狐
媚既以蠱其心鹿臺又復移其志陛下之方寸臣知其
不能自持者多矣抑何以貴德尊士而修身取人哉其
論國本曰陛下所以遲遲建儲者謂欲效皇祖世宗之
為耳然皇祖中年嘗立莊敬為太子封皇考為裕王非
終不立太子也矧今日事體又迥然不同皇貴妃寵過
皇后其處心積慮無一日而不萌奪嫡之心無一日而
不思為援立其子之計此世宗時所無也凡子必依於
母皇元子之母壓於皇貴妃之下陛下曰長幼有序皇
貴妃曰貴賤有等倘一日遂其奪嫡之心不審陛下何
以處此此世宗時所無也景王就封止皇考一人在京
今則章服不别名分不正弟既憑母之寵而朝夕近倖
母又覬子之立而日夜樹功此世宗時所無也傳聞陛
下先曾失言於皇貴妃皇貴妃執此為信及今不斷蠱
惑日深剛斷日餒事體日難此世宗時所無也前者有
旨不許諸司激擾愈致遲延非陛下預設機穽以禦天
下言者乎使屆期無一人言及則佯為不知以冀其遲
延有一人言及則禦之曰此来激擾我也改遅一年明
年又一人言及則又曰此又来激擾我也又改二三年
必使天下無一人敢言而後已庶幾依違遷就以全其
袵席昵愛之私而曾不顧國本從此動搖天下從此危
亂臣以為陛下之禦人至巧而為謀則甚拙也此等機
智不可以罔匹夫匹婦顧欲以欺天下萬世耶疏入留
中時廷臣相繼爭國本惟一本言最戇直帝銜之無何
杖給事中孟養浩中旨以養浩所逞之詞根托一本造
言誣君搖亂大典遂斥為民屢薦卒不用一本既罷歸
潛心六經濓洛諸書尤硏精易學與顧憲成軰分主東
林講席學者稱啟新先生里居二十五年預尅卒日賦
詩誌之如期而逝天啟初贈太僕寺少卿子春字若木
萬歷三十二年進士歷知高陽獻二縣徵授御史太僕
少卿徐兆魁攻李三才因痛詆顧憲成春三疏首發其
憸邪出按湖廣請予禮部侍郎郭正域及光禄少卿顧
憲成䘏典楚宗人以訐偽王事錮高牆者甚衆春為訟
冤尋復請釋回故宗家屬語甚切至咸寧知縣滿朝薦
久繋奏請釋之因請并釋王邦才卞孔時又再疏劾守
備中官杜茂且備陳採𣙜之害言臣不忍皇上聽小人
之謀名出漢桓唐德下為我明基禍之主帝以湖廣地
為福王莊田春三疏力爭帝降旨切責葉向高致政去
方從哲為首輔春抗疏言今天下人材則朝虚野實貨
財則野虚朝實從哲不能救正而第於福王則無事不
曲從臣嘗歎皇上有為堯舜之資而輔佐無人僅得王
家屏沈鯉又俱不信用其餘大抵庸惡陋劣奸回媢嫉
之徒不意至從哲而風益下臣聞從哲每向人言輒云
内相之意是甘為萬安焦芳曾趙志臯沈一貫之不若
也從哲疏辨乞去帝慰留而責春妄言凟奏出為福建
右參議尋丁父艱天啟初起故官召為尚寳少卿歷遷
光禄卿五年魏忠賢黨門克新劾春倚恃東林父作子
述削籍歸崇禎九年召拜通政使遷戸部右侍即歷尚
書總督倉場條行釐弊十事以勞瘁予告未幾起南京
戶部尚書疏請皇太子出閣從之累疏引疾不允九年
條上戰守之策并論賊三可擊狀帝如議敕行十一年
黃道周劉同升等諫楊嗣昌奪情被貶謫范景文等疏
救春名與焉明年正月削景文籍置春不問春為御史
甚有聲及居大僚循職無咎會上疏請改折白糧忤旨
罷歸是年卒
于孔兼字元時金壇人萬歷八年進士授九江推官入
為禮部主事再遷儀制即中疏論都御史吳時来晚節
不終不當諡忠恪因請諡楊爵陳瓚孟秋乃奪時来諡
而諡爵忠介大學士王家屏以爭册立求去孔兼上言
陛下徇内嬖之情而搖主鬯之器不納輔臣之言反重
諫官之罰且移怒吏部削籍三人夫萬國欽獲罪申時
行饒伸獲罪王錫爵非獲罪於陛下也輔臣於數千里
外能遥制朝權若此毋乃陛下以此示恩欲其復来共
成他圖耶自陛下有近日之舉而善類寒心邪臣鼓掌
將来逢君必巧豫教無期申生楊廣再見於今此宗廟
之不利非直臣等憂也帝得疏怒甚已竟留中明年正
月有詔竝封三王孔兼與員外郎陳泰来合疏爭曰立
嫡之訓自古有之然歷考祖宗以来未有虚東宫之位
以候嫡子者昔陛下正位東宫年甫六歲仁聖皇太后
方在盛年先皇帝曾不少待陛下豈不省記乎地逼則
嫌生禮殊則分定願收還新諭建儲封王一時並舉宗
社幸甚未報孔兼又言陛下堅持待嫡之說既疑羣臣
謗訕又謂朝綱倒持遂欲坐諫者以無禮於君之罪夫
謂元子當立不容緩者君子也此有禮於君者王如堅
諸人是也謂並封可行逢上意者小人也此無禮於君
者許夢熊一人是也今欲以無禮之罪而加之有禮於
其君者何以服人心昭國法臣又惟巫蠱之謗啟於堯
母承乾之誅成於偏愛自古亂臣未有不窺人君之隙
而逢迎以遂其奸者始鍚爵之兩諭竝擬其負國悮君
大矣既不能轉移君心决計於初乃以杜門求去為計
夫前無失策一去可以成名失而後爭爭而不得雖去
不足塞責矣人謂錫爵言無不盡特苦陛下聽斷之不
行臣則云陛下悔心已萌特憂錫爵感孚之未至若姑
云徐徐坐視君父之過舉錫爵縱不為宗社計獨不為
身名計乎會廷臣多諫者其事竟寢亡何考功郎中趙
南星坐京察削籍孔兼泰来各疏救帝積前恨謫孔兼
安吉判官泰来饒平典史孔兼投牒歸家居二十年杜
門讀書矩矱整肅鄉人稱之無間言泰来字伯符平湖
人年十九舉萬歷五年進士授順天教授進國子博士
見執政與言路相水火上書規之坐是五年不調南京
禮部郎中馬應圖泰来同邑又同年生也十三年上疏
譏切執政又力詆給事中齊世臣御史龔懋賢蔡系周
孫愈賢吳定而盛稱吴中行趙用賢沈思孝李植諸人
忤旨謫大同典史給事中王致祥御史柴祥等希執政
意復連章劾應圖且言泰来為點定奏章帝以應圖既
貶不問泰來引疾歸久之起禮部王事進員外郎疏請
建儲不報踰年遂卒年三十六天啟中孔兼泰来俱贈
光禄少卿于氏為金壇望族孔兼祖湛戸部侍郎兄文
熙大名兵備副使再從弟仕廉南京戸部侍郎有清望
史孟麟字際明宜興人萬歷十一年進士授庶吉士改
吏科給事中疏劾少詹事黃洪憲典試作奸左都御史
吳時来沮抑言路執政庇之格不行員外郎趙南星主
事姜士昌相繼劾兩人并及副都御史詹仰庇執政滋
不說吏科都給事中陳與郊素附執政屬同官李春䦕
三疏訐南星士昌妄言帝止下春䦕疏而留南星士昌
奏不發給事中王繼光萬自約不平復抗章論時来等
詞甚峻切孟麟亦上疏力攻春開語并侵執政因求罷
不許孟麟竟自引歸春開亦謝病去後以考察罷孟麟
尋召為兵科右給事中二十年大學士趙志臯張位言
凡會議會推並令廷臣類奏取自上裁用杜專權孟麟
疏爭曰自臣通籍以来竊見閣臣侵部院之權言路希
閣臣之指官失其守言失其責久矣陛下更置輔臣與
天下更始政事歸六部公論付言官天下方欣欣望治
奈何忽有此令曩太祖罷中書省分設六部恐其專也
而官各有職不相侵越則又惟恐其不專蓋以一事任
一官則專不為害即使敗事亦罪有所歸此祖宗建官
之意也今令諸臣各書所見類奏以聽上裁則始以一
部之事分而散之於諸司䆒以諸司之權合而收之於
禁密事雖上裁旨由閣擬脱有私意奸其間内託上旨
外諉廷言誰執其咎又脱有馮保張居正者夤緣為奸
授意外廷小人趨承扶同罔上朝廷不得察其非當官
不能爭其是又誰執其咎臣竊謂政權分之六部不可
以為專惟六部不專則必有專之者是乃收攬威權之
漸必不可從也忤旨不納再遷吏科都給事中三王竝
封議起孟麟于孔兼等詣王錫爵邸爭之又進或問一
篇别白尤力尚書孫鑨考功郎中趙南星掌癸巳京察
孟麟實佐之南星以䜛言斥孟麟亦引疾歸召拜太僕
少卿復以疾去孟麟素砥名節復與東林講會時望益
重家居十五年召起故官督四夷舘會覩梃擊事疏請
册立皇太孫絶羣小覬覦之望且救御史劉光復帝怒
謫兩浙鹽運判官熹宗立稍遷南京禮部主事累擢太
僕卿卒
薛敷教字以身武進人祖應旂字仲常嘉靖十四年進
士由慈谿知縣屢遷南京考功郎中主京察大學士嚴
嵩嘗為給事中王曄所劾囑尚寳丞諸傑貽書應旂令
黜曄應旂反黜傑嵩大怒應旂又黜常州知府符驗嵩
令御史桂榮劾應旂挾私黜郡守謫建昌通判歷浙江
提學副使應旂雅工場屋文字與王鏊唐順之瞿景淳
齊名其閱文所品題百不失一以大計罷歸顧憲成兄
弟方少從之學敷教遂與善用風節相期許及舉萬歷
十七年進士與高攀龍同出趙南星門益以名教自任
會南京御史王藩臣疏劾廵撫周繼不具揭都察院為
其長耿定向所劾左都御史吳時来因請申飭憲規藩
臣坐停俸敷教上言時来壅遏言路代人狼噬而二三
輔臣曲學險詖又故繩庶宷以崇九列塞主上聰明宜
嚴黨邪之禁更易兩都臺長以清風憲疏上大學士申
時行等疏言故事御史建白北京即日投揭臺長南京
則以三日藩臣廢故事薄罰未為過必如敷教言將盡
抑大臣而後可耶副都御史詹仰庇劾敷教煽惑人心
淆亂國是詔敷教歸省過三年以教職用大學士許國
以敷教其門生而疏語侵己尤憤自請罷斥因言邇来
建言成風可要名可躐秩又可掩過故人競趨之為捷
徑此風既成莫可救止方今京師訛言東南赤旱臣未
為憂而獨憂此區區者彼止一時之災此則世道之慮
也時来亦乞休力詆敷教及主事饒伸帝慰留國時来
都給事中陳與郊復上疏極詆建言諸臣帝亦不問二
十年夏起敷教鳳翔教授旋遷國子助教明年力爭三
王並封又上書王錫爵尋以救南星謫光州學正省母
歸遂不復出敷教禔身嚴苦垢衣糲食終身未嘗受人
饋家居二十年力持清議大吏有舉動多用敷教言而
止後與憲成兄弟及攀龍輩講學卒贈尚寳司丞
安希范字小范無錫人萬歷十四年進士授行人遷禮
部主事乞便養母改南京吏部二十一年行人高攀龍
以趙用賢去國疏爭之與鄭材楊應宿相訐攀龍謫揭
陽典史御史吳弘濟復爭亦被黜希范上疏曰近年以
来正直之臣不安於位趙南星孟化鯉為選郎秉公持
正乃次第屏黜趙用賢節概震天下止以吳鎮豎子一
疏而歸使應宿材得窺意指交章攻擊至如孫鑨之清
修公正李世達之練達剛明李禎之孤介廉方並朝廷
儀表鑨世達先後去國禎亦堅懷去志天下共惜諸臣
不用而疑閣臣媢嫉不使竟其用也高攀龍一疏正直
和平此陛下忠臣亦輔臣諍友至如應宿辨疏塗面喪
心無復人理明旨下部科勘議未嘗不是攀龍非應宿
及奉處分之詔則應宿僅從薄謫攀龍反竄炎荒輔臣
誤國不忠無甚於此乃動輒自文諉之宸斷坐視君父
過舉弼違補衮之謂何苟俟降斥之後陽為申救以愚
天下耳目而天下早已知其肺腑矣吳弘濟辨别君子
小人較若蒼素乃與攀龍相繼得罪臣之所惜不為二
臣正恐君子皆退小人皆進誰為受其禍者乞陛下立
斥應宿材為小人媚竈之戒復攀龍弘濟官以奬忠良
并嚴諭閣臣王錫爵無挾私植黨仇視正人則相業光
而聖德亦光矣時南京刑部郎中譚一召主事孫繼有
方以劾錫爵被譴希范疏入帝怒斥為民希范恬靜簡
易與東林講學之會熹宗嗣位將起官先卒贈光禄少
卿吳弘濟字春陽秀水人希范同年進士由蒲圻知縣
擢御史連劾福建廵撫司汝濟大理卿吳定戎政侍郎
郝杰薊遼總督顧養謙不納三王竝封詔下偕同官抗
疏爭既而以論應宿攀龍事貶二秩調外王鍚爵等疏
救給事御史執政疏每上輒重其罰竟斥為民未幾卒
熹宗時贈官如希范譚一召大庾人孫繼有餘姚人一
召疏曰輔臣錫爵再輔政以来斥逐言者無虚月攀龍
弘濟之黜一何甚也自趙南星秉公考察錫爵含怒積
憤故南星一掛彈章而斥于孔兼薛敷教張納陛等以
申救而斥孟化鯉等以推張棟而斥李世逹孫鑨又相
繼罷去矣怒心横生觸事輒發又安知是非公論耶繼
有疏曰吳弘濟救攀龍則黜黃紀賢吳文梓救弘濟則
罰鄭材傾䧟善類而黜罰不加何其舛也今所指為攀
龍罪者以攀龍謂陛下不親一事批答盡出輔臣然疏
内初無此語何以服攀龍心然此猶小者耳本兵經略
安危所係乃以匪人石星宋應昌任之豈不悮國家大
計哉與一召疏並上帝怒曰近罪攀龍出朕獨斷小臣
無狀詆誣閣臣朋奸黨惡不可不罪其除一召名謫繼
有極邊雜職給事中葉繼美疏救二人及希范帝益怒
并除繼有名遣官逮希范一召奪繼美俸一年錫爵力
救詔免逮諸人遂廢於家繼有終知府
劉元珍字伯先無錫人萬歷二十三年進士初授南京
禮部主事進郎中親老歸養起南京職方釐汰老弱營
軍歲省銀二萬有竒三十三年京察吏部侍郎楊時喬
都御史温純盡黜政府私人錢夢臯等大學士沈一貫
密爲地詔給事御史被黜者皆留且不下察疏元珍方
服闋需次抗疏言一貫自秉政以来比暱憸人叢集奸
慝假至尊之權以售私竊朝廷之恩以市德罔上不忠
孰大於是近見夢臯有疏每以黨加人從古小人未有
不以朋黨之說先空善類者所關治亂安危之機非細
故也疏奏留中一貫亟自辨乞明示獨斷之意以釋羣
疑夢臯亦詆元珍為温純鷹犬疏皆不報未幾敕諭廷
臣以留用言官之故貶元珍一秩調邊方一貫佯救給
事御史侯慶遠葉永盛等亦爭之不從時員外郎賀燦
然南京御史朱吾弼相繼論察典而主事龐時雍則直
攻一貫欺罔者十誤國者十且曰一貫之富貴日崇陛
下之社稷日壊頃南郊雷震正當一貫奏請頒行敕諭
之時意者天厭其奸以警悟陛下俾早除䜛慝乎帝得
疏怒命并元珍燦然貶三秩調極邊頃之慶遠及御史
李柟等申救帝益怒奪其俸謫元珍等極邊雜職俄御
史周家棟指陳時政語過激帝遷怒元珍等皆除其名
然察疏亦下諸被留者皆自免去光宗即位起元珍光
禄少卿時遼瀋既没故贊畫主事劉國縉入南四衛以
招撫軍民為名投牒督餉侍郎令發舟南濟議者欲推
為東路廵撫元珍上疏言國縉乃李成梁義兒成梁棄
封彊國縉為營免遂基禍本楊鎬李如柏喪師國縉甫
為贊畫即奏保二人欲生杜松以違制創議用遼人冐
官帑二十萬金募土兵三萬曾不得一卒之用被劾觧
官乃忽擁數萬衆欲問道登莱竄處内地萬一敵中間
諜闌入其間何以備之疏下兵部廵撫議遂寢未幾元
珍卒官初元珍罷歸以講學為事表節義䘏鰥寡行義
重於時時雍汶上人萬歷二十年進士知丹徒縣歷戸
兵二部主事既除名未及起用而卒
葉茂才字參之無鍚人萬歷十七年進士除刑部主事
以便養改南京工部𣙜税蕪湖課登輒縱民舟去既而
課羡請以餉邊卒不取一錢就改吏部進郎中三遷南
京大理丞復引疾四十年起南京太僕少卿時朝士方
植黨爭權祭酒湯賓尹修撰韓敬既敗其黨猶力庇之
御史湯世濟者敬邑人也疏陳時政隂詆發敬奸弊者
茂才馳疏駁之其黨給事中官應震輩遂連疏力爭茂
才更具揭發其隠因移疾乞休世濟益恚偕同年金汝
諧牟志夔攻之不已茂才再疏折之竟自引去當是時
黨人悉踞言路凡他曹有言必合力逐之茂才既去黨
人益專無復操異議者天啟初召為太僕少卿改太常
皆不赴四年擢南京工部右侍郎明年抵官甫三月以
時政日非謝病歸友人高攀龍被逮赴水死使者將逮
其子茂才力救免之未幾卒茂才恬淡寡嗜好通籍四
十年家食強半始同邑顧憲成允成安希范劉元珍及
攀龍並建言去國直聲震一時茂才祗以醇德稱及官
太僕清流盡斥邪議益棼遂奮身與抗人由是服其勇
時稱東林八君子憲成允成攀龍希范元珍武進錢一
本薛敷教及茂才也
贊曰成弘以上學術醇而士習正其時講學未盛也正
嘉之際王守仁聚徒於軍旅之中徐階講學於端揆之
日流風所被傾動朝野於是搢紳之士遺佚之老聯講
會立書院相望於遠近而名高速謗氣盛招尤物議横
生黨禍繼作乃至衆射之的咸指東林甘陵之部洛蜀
之爭不烈於是矣憲成諸人清節姱修為士林標準雖
未嘗激揚標榜列君宗顧俊之目而負物望者引以為
重獵時譽者資以梯榮附麗游揚薰蕕猥雜豈講學初
心實然哉語曰為善無近名士君子亦可以知所處矣
明史卷二百三十一
