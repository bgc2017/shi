欽定四庫全書
明史卷十三
大學士張廷玉等奉勅修
本紀第十三
憲宗一
憲宗繼天凝道誠明仁敬崇文肅武宏德聖孝純皇帝
諱見深英宗長子也母貴妃周氏初名見濬英宗留衛
拉特皇太后命立為皇太子景泰三年廢為沂王天順
元年復立為皇太子改名見深天順八年正月英宗崩
乙亥即皇帝位以明年為成化元年大赦天下免明年
田租三之一詔浙江江西福建陕西臨清鎮守内外官
諸邊鎮守内官正統間所無者悉罷之下番使者緝事
官校皆召還二月丙申都御史李賓等劾指揮僉事門
逹恃恩不法下獄戍邊庚子始以内批授官三月甲寅
朔尊皇后為慈懿皇太后貴妃周氏為皇太后戊午放
宫人丙寅毁錦衣衛新獄庚午賜彭教等進士及第出
身有差癸酉詔内閣九卿考覈天下方面官戊寅復立
團營夏四月癸未朔日當食不見五月丁巳大風雨雹
敕羣臣修省庚申葬睿皇帝於裕陵秋七月壬申立吳
氏為皇后八月癸未御經筵甲申命儒臣日講癸夘廢
皇后吳氏下太監牛玉於獄冬十月壬辰立王氏為皇
后甲辰立武舉法十二月甲辰免京官雜犯罪是年雨
畿川廣荆襄盜賊大起道路不通安南烏斯藏入貢
成化元年春正月乙夘享太廟己未大祀天地於南郊
甲子命都督同知趙輔為征夷將軍充總兵官僉都御
史韓雍贊理軍務討廣西叛猺二月戊子祭社稷己丑
詔雪于謙冤甲午耕耤田三月庚戌四川山都掌蠻亂
丁巳釋奠於先師孔子夏五月辛酉大雨雹壬戌避正
殿減饍敕羣臣修省甲子四川盗趙鐸作亂官軍擊斬
之秋七月己酉免天下軍衛屯糧十之三甲子振兩畿
浙江河南饑八月丁丑命工部侍郎沈義僉都御史吳
琛振撫兩畿饑民辛巳瘞暴骸庚寅瑪拉噶犯延綏總
兵官房能敗之冬十二月癸卯命撫寧伯朱永為靖虜
將軍充總兵官太監唐慎監軍工部尚書白圭提督軍
務討荆襄賊是月韓雍大破大藤峽猺改名峽曰斷藤
是年琉球哈密瓜哇烏斯藏入貢
二年春正月戊申罷團營乙卯大祀天地於南郊辛酉
英宗神主袝太廟二月癸未命禮部侍郎鄒幹廵視畿
内饑民三月甲辰賜羅倫等進士及第出身有差己酉
李賢父卒乞終制不許乙卯朱永大破荆襄賊劉通於
南漳閏月癸酉振南畿饑乙未朱永擊擒劉通其黨石
龍遁轉掠四川夏五月癸酉修撰羅倫以論李賢起復
謫福建市舶司提舉己卯禁侵損古帝王忠臣烈士名
賢陵墓六月甲辰趙輔師還乙巳免今年天下屯糧十
之三壬子命楊信為平虜將軍充總兵官太監裴當監
督軍務禦宼延綏秋七月辛巳封弟見治為忻王見沛
徽王戊戌瑪拉噶犯固原八月丁巳犯寧夏都指揮焦
政戰死丁卯諭祭于謙復其子冕官冬十月丁未朱永
擊擒石龍賊平進永爵為侯十二月甲寅李賢卒丙辰
以太常寺少卿兼翰林院侍讀學士劉定之入閣預機
務癸亥鎮守開原太監韋朗坐失律赦不問是月斷藤
峽賊復起是年哈密琉球安南烏斯藏衛拉特入貢
三年春正月己卯大祀天地於南郊丙申命撫寧侯朱
永為平胡將軍充總兵官會楊信討瑪拉噶二月丁酉
朔日有食之丁巳湖廣總兵官李震討破靖州苖三月
戊辰召商輅為兵部侍郎復入閣己巳瑪拉噶犯大同
辛巳復開浙江福建四川雲南銀埸以内臣領之夏四
月以四川地屢震敕官吏修省遣使祭其山川乙巳錄
囚癸丑復立團營六月戊申雷震南京午門敕羣臣修
省辛酉命襄城伯李瑾為征夷將軍充總兵官兵部尚
書程信提督軍務太監劉恒監軍討山都掌蠻秋七月
乙酉停河南採辦九月辛未振湖廣江西饑十二月庚
子左庶子黎淳追論景泰廢立事帝以景泰事已往且
非臣下所當言切責之辛丑編修章懋黃仲昭校討莊
㫤疏諫上元張燈杖謫有差是月程信破山都掌蠻平
之是年琉球哈密占城烏斯藏入貢朝鮮獻海青白鵲
諭毋獻
四年春正月甲戌大祀天地於南郊三月甲子免湖廣
被災秋糧甲申禁勲戚請民田夏四月庚寅慶雲伯周
夀求涿州田許之丁巳錄囚陳文卒五月癸未遣使錄
天下囚六月丙午免江西被災秋糧辛亥開城賊滿俊
反陕西總兵官寧遠伯任夀廵撫都御史陳价討之甲
寅慈懿皇太后崩秋七月癸酉命都督同知劉王為平
虜副將軍充總兵官太監劉祥監軍副都御史項忠總
督軍務討滿俊八月癸巳京師地震乙卯朱永代劉玉
為總兵官是月任夀陳价寧夏總兵官廣義伯吳琮及
滿俊戰敗績都指揮蒋泰申澄被殺九月庚申葬孝莊
睿皇后於裕陵辛酉振陕西饑壬申以地震星變下詔
自責敕羣臣修省甲申給事中董旻御史胡深等九人
請罷商輅及禮部尚書姚䕫下獄杖之冬十月乙未項
忠敗賊於石城伏羌伯毛忠戰死十一月壬戌瑪拉噶
犯遼東指揮胡珍戰没是月項忠擊擒滿俊送京師伏
誅十二月己酉瑪拉噶犯延綏都指揮僉事許寧擊敗
之是年琉球烏斯藏哈密日本滿剌加入貢
五年春正月乙丑大祀天地於南郊三月辛丑賜張昇
等進士及第出身有差夏五月辛丑以禮部侍郎萬安
兼翰林院學士入閣預機務六月癸丑朔日有食之辛
酉錄囚秋八月辛酉劉定之卒冬十一月乙未瑪拉噶
犯延綏是年冬阿勒楚爾入居河套琉球哈密烏斯蔵
滿剌加安南吐魯番入貢
六年春正月己丑大祀天地於南郊己亥大同總兵官
楊信敗瑪拉噶於胡柴溝二月辛未命大理寺少卿宋
旻侍郎曾翬原傑王琛副都御史滕昭廵視畿南浙江
河南四川福建考察官吏訪軍民疾苦其餘直省有廵
撫等官者命亦如此丁丑禱雨於郊壇戊寅振廣西饑
三月甲申免湖廣山東被災税糧壬寅詔延綏屯田命
朱永為平虜將軍充總兵官太監傅恭顧恒監軍王越
參贊軍務&KR0640;阿勒楚爾於延綏夏五月丙申振畿内山
東河南饑丁酉王越敗阿勒楚爾於延綏東路六月戊
申朔日有食之秋七月己卯皇子祐樘生壬午朱永敗
阿勒楚爾於䨇山堡丙戌命都御史項忠侍郎葉盛振
畿輔饑民都督李㫤撫治屯營甲辰總兵官房能敗阿
勒楚爾於開荒川是月免南畿四川被災稅糧八月辛
亥振山西饑癸丑以水旱相仍下詔寬䘏冬十月免畿
内河南山東被災税糧十一月癸未荆襄流民作亂命
項忠總督河南湖廣荆襄軍務討之是月博勒呼渡河
與阿爾楚合十二月庚戌遣使十四人分振畿輔是年
琉球哈密烏斯藏入貢
七年春正月辛巳命京官五品以上及給事中御史各
舉堪州縣者一人丙戌大祀天地於南郊是月立漕粟
長運法二月增設蕪湖荆州杭州鈔關夏四月己巳錄
囚五月辛巳瘞京師暴骸秋八月甲辰振山東浙江水
災閏九月己未浙江潮溢漂民居鹽場遣工部侍郎李
顒往祭海神修築堤岸冬十月乙亥以王恕為刑部侍
郎總理河道十一月甲寅立皇子祐極為皇太子大赦
己未荆襄賊平流民復業者一百四十餘萬人十二月
甲戌彗星見下詔自責勅羣臣修省條時政得失壬午
彗星入紫微垣避正殿撤樂御奉天門聽政甲申始召
見閣臣於文華殿召朱永還命王越總督延綏軍務辛
卯減死罪以下是年伽嘉色稜入居河套與阿勒楚爾
合安南黎灝攻占城破之琉球安南入貢
八年春正月庚戌大祀天地於南郊癸亥皇太子薨是
月延綏參將錢亮禦瑪拉噶於安邊營敗績都指揮栢
隆陳英戰死伽嘉色稄犯固原平凉二月丙子預徵山
西河南明年賦三月癸丑賜吳寬等進士及第出身有
差夏四月京師旱運河水涸癸酉遣使禱於郊社山川
淮瀆東海之神乙酉錄囚丁亥遣使錄天下囚五月癸
丑命武靖侯趙輔為平虜將軍充總兵官節制各邊軍
馬同王越禦伽嘉色稜秋九月丙午諭安南黎灝還占
城侵地冬十一月己酉以寧晉伯劉聚代趙輔為將軍
屯延綏十二月癸酉振京師饑民是年博勒呼伽嘉色
稜屢入安邊營花馬池犯固原寧夏平凉臨鞏環慶通
渭琉球哈密安南入貢
九年春正月丁未大祀天地於南郊壬子劉聚王越敗
伽嘉色稜於漫天嶺是月吐魯番素爾坦阿里破哈密
據之三月畿南山東大饑民相食夏四月辛酉朔日有
食之甲子福餘三衞寇遼東總兵官歐信擊敗之戊辰
盡免山東税糧瘞京畿暴骸壬午閱武臣騎射於西苑
秋七月壬辰廵撫延綏都御史余子俊敗伽嘉色稜於
榆林澗九月辛卯鎮守浙江中官李義杖殺寧波衛指
揮馬璋詔勿問庚子王越襲們都埒博勒呼伽嘉色稜
於紅鹽池大破之諸部漸出河套冬十一月丁酉復閱
騎射於西苑是年免湖廣畿内山西南畿陕西被災税
糧振畿内陕西饑振山西者再山東者三哈密琉球暹
羅入貢
十年春正月丁亥朔振京師貧民丁酉大祀天地於南
郊癸卯命王越總制延綏甘肅寧夏三邊駐固原丙午
召劉聚還三月免南畿湖廣被災秋糧夏五月戊申申
藏袄書之禁是月免山西陜西被災秋糧閏六月乙巳
築邊牆自紫城砦至花馬池秋七月甲寅免江西被災
秋糧八月辛卯命都督同知趙勝為平虜將軍充總兵
官太監劉恒覃平監軍討伽嘉色稜九月癸丑朔日有
食之乙卯免南畿水災秋糧冬十一月丙子免河南被
災税糧十二月己丑罷寶慶諸府採金甲午錄袄書名
示天下是年琉球烏斯藏吐魯番入貢
十一年春正月癸亥大祀天地於南郊二月甲申禁酷
刑三月壬子賜謝遷等進士及第出身有差辛未彭時
卒夏四月乙酉以吏部侍郎劉珝禮部侍郎劉吉並兼
翰林學士入閣預機務壬辰乾清門災己亥錄囚五月
丁卯始召見皇子祐樘於西内癸酉免湖廣被災秋糧
秋八月辛巳浚通惠河丁亥命都埒伽嘉色稜遣使來
朝九月丁未朔日有食之冬十一月癸丑立皇子祐樘
為皇太子大赦十二月戊子復郕王帝號丁酉申自宫
之禁是年吐魯番琉球暹羅滿剌加安南入貢命琉球
貢使二年一至
明史卷十三
