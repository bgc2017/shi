欽定四庫全書
明史卷三百二十一
大學士張廷玉等奉勅修
列傳第二百九
外國二
安南
安南古交阯地唐以前皆隸中國五代時始為土人曲
承美竊據宋初封丁部領為交阯郡王三傳為大臣黎
桓所簒黎氏亦三傳為大臣李公藴所簒李氏八傳無
子傳其壻陳日炬元時屢破其國洪武元年王日煃聞
廖永忠定兩廣將遣使納款以梁王在雲南未果十二
月太祖命漢陽知府易濟招諭之日煃遣少中大夫同
時敏正大夫叚悌黎安世等奉表來朝貢方物明年六
月達京師帝喜賜宴命侍讀學士張以寧典簿牛諒往
封為安南國王賜駝紐塗金銀印詔曰咨爾安南國王
陳日煃惟乃祖父守境南陲稱藩中國克恭臣職以永
世封朕荷天地之靈肅清華夏馳書往報卿即奉表稱
臣專使來賀法前人之訓安遐壤之民睠兹勤誠深可
嘉尚是用遣使齎印仍封爾為安南國王於戲視廣同
仁思效哲王之盛典爵超五等俾承奕葉之遺芳益茂
令猷永為藩輔欽哉賜日煃大統歴織金文綺紗羅四
十匹同時敏以下皆有賜以寧等至日煃先卒姪日熞
嗣位遣其臣阮汝亮來迎請誥印以寧等不予日熞乃
復遣杜舜欽等請命於朝以寧駐安南俟命時安南占
城搆兵帝命翰林編修羅復仁兵部主事張福諭令罷
兵兩國皆奉詔明年舜欽等至告哀帝素服御西華門
引見遂命編修王廉往祭賻白金五十兩帛五十匹别
遣吏部主事林唐臣封日熞為王賜金印及織金文綺
紗羅四十匹廉既行帝以漢馬援立銅柱鎮南蠻厥功
甚偉命廉就祀之尋頒科舉詔於其國且以更定嶽瀆
神號及廓清沙漠兩遣官詔告之日熞遣上大夫阮兼
中大夫莫季龍下大夫黎元普等謝恩貢方物兼卒於
道詔賜其王及使臣而送兼柩歸國頃之復仁等還言
却其贐不受帝嘉之加賜季龍等四年春遣使貢象賀
平沙漠復遣使隨以寧等來朝其冬日熞為伯父叔明
逼死叔明懼罪貢象及方物踰年至京禮官見署表非
日熞名詰得其實詔却之叔明復朝貢謝罪且請封其
使者扺言日熞實病死叔明遜避於外為國人所推帝
命國人為日熞服而叔明姑以前王印視事七年叔明
遣使謝恩自稱年老乞命弟煓攝政從之煓遣使謝恩
請貢期詔三年一貢新王世見尋復遣使貢帝令所司
諭却且定使者毋過三四人貢物無厚十年煓侵占城
敗沒弟煒代立遣使告哀命中官陳能往祭時安南怙
強欲滅占城反致喪敗帝遣官諭前王叔明毋搆釁貽
禍以叔明實主國事也叔明貢方物謝罪廣西思明土
官訴安南犯境安南亦訴思明擾邊帝移檄數其奸誑
罪敕守臣勿納其使煒懼遣使謝罪頻年貢奄豎金銀
紫金盤黃金酒尊象馬之屬帝命助教楊盤往使令饋
雲南軍餉煒即輸五千石於臨安二十一年帝復命禮
部郎中邢文偉齎敕及幣往賜煒遣使謝復進象帝以
其頻煩且貢物侈命仍三歲一貢毋進犀象時國相黎
季犛竊柄廢其主煒尋弑之立叔明子日焜主國事仍
假煒名入貢朝廷不知而納之越數年始覺命廣西守
臣絶其使季犛懼二十七年遣使由廣東入貢帝怒遣
官詰責却其貢季犛益懼明年復詭詞入貢帝雖惡其
弑逆不欲勞師遠征乃納之大軍方討龍州趙宗壽命
禮部尚書任亨泰御史嚴震直諭日焜毋自疑季犛聞
言稍自安帝又遣刑部尚書楊靖諭令輸米八萬石餉
龍州軍季犛輸一萬石餽金千兩銀二萬兩言龍州陸
道險請運至憑祥洞靖不可令輸二萬石於沲海江江
距龍州止半日靖因言日焜年幼國事皆決季犛父子
乃敢觀望如此時帝以宗壽納款移兵征向武諸蠻遂
諭靖令輸二萬石給軍而免其所餽金銀明年季犛告
前王叔明之訃帝以叔明本簒弑弔祭則奬亂止不行
移檄使知之思明土官黃廣成言自元設思明總管府
所轄左江州縣東上思州南銅柱為界元征交阯去銅
柱百里立永平寨萬戶府遣兵戍守令交人給其軍元
季喪亂交人攻破永平越銅柱二百餘里侵奪思明所
屬邱溫如嶅慶遠淵脱等五縣地近又告任尚書置驛
思明洞登地臣嘗具奏蒙遣楊尚書勘實乞敕安南以
五縣地還臣仍畫銅柱為界帝命行人陳誠吕讓往諭
季犛執不從誠自為書諭日焜季犛貽書争且為日焜
書移戶部誠等復命帝知其終不肯還乃曰蠻夷相争
自古有之彼恃頑必召禍姑俟之建文元年季犛弑日
焜立其子顒又弑顒立其弟&KR0034;方在襁褓中復弑之大
殺陳氏宗族而自立更姓名為胡一元名其子蒼曰胡
&KR1039;謂出帝舜裔胡公後僭國號大虞年號元聖尋自稱
太上皇傳位&KR1039;朝廷不知也成祖既承大統遣官以即
位詔告其國永樂元年&KR1039;自署權理安南國事遣使奉
表朝貢言高皇帝時安南王日煃率先輸誠不幸早亡
後嗣絶臣陳氏甥為衆所推權理國事於今四年望天
恩賜封爵臣有死無二事下禮部部臣疑之請遣官廉
訪乃命行人楊渤等齎敕諭其陪臣父老凡陳氏繼嗣
之有無胡&KR1039;推戴之誠偽具以實聞賚&KR1039;使者遣還復
命行人吕讓邱智賜絨錦文綺紗羅既而&KR1039;使隨渤等
還進陪臣父老所上表如&KR1039;所以誑帝者乞即賜&KR1039;封
爵帝乃命禮部郎中夏止善封為安南國王&KR1039;遣使謝
恩然帝其國中自若也思明所轄禄州西平州永平寨
為所侵奪帝諭令還不聽占城訴安思侵掠詔令修好
&KR1039;陽言奉命侵掠如故且授印章逼為屬又邀奪天朝
賜物帝惡之方遣官切責而故陪臣裴伯耆詣闕告難
言臣祖父皆執政大夫死國事臣母陳氏近族故臣幼
侍國王官五品後隸武節侯陳渴真為裨將洪武末代
渴真禦寇東海而賊臣黎季犛父子弑主簒位屠戮忠
良滅族者以百十數臣兄弟妻孥亦遭害遣人捕臣欲
加誅醢臣棄軍遁逃伏處山谷思詣闕庭披瀝肝膽展
轉數年始睹天日竊惟季犛乃故經略使黎國髦之子
世事陳氏叨竊寵榮及其子蒼亦蒙貴任一旦簒奪更
姓易名僭號改元不恭朝命忠臣良士疾首痛心願興
弔伐之師隆繼絶之義蕩除奸凶復立陳氏後臣死且
不朽敢效申包胥之忠哀鳴闕下惟皇帝垂察帝得奏
感動命所司周以衣食會老撾送陳天平至言臣天平
前王日烜孫奣子日煃弟也黎賊盡滅陳族臣越在外
州獲免臣僚佐激於忠義推臣為主以討賊方議招軍
賊兵見迫倉皇出走竄伏巖谷萬死一生得達老撾恭
聞皇帝陛下入正大統臣有所依歸匍匐萬里哀愬明
庭陳氏後裔止臣一人臣與此賊不共戴天伏祈聖慈
垂憐迅發六師用章天討帝益感動命所司館之&KR1039;方
遣使賀正旦帝出天平示之皆錯愕下拜有泣者伯耆
責使者以大義惶恐不能答帝諭侍臣&KR1039;父子悖逆鬼
神所不容而國中臣民共為欺蔽一國皆罪人也朕烏
能容三年命御史李琦行人王樞齎敇責&KR1039;令具簒弑
之實以聞雲南寧遠州復訴&KR1039;侵奪七寨掠其壻女&KR1039;
遣其臣阮景真從琦等入朝謝罪抵言未嘗僭號改元
請迎天平歸奉為主且退還禄州寧遠地帝不虞其詐
許之命行人聶聰齎敇往諭言果迎還天平事以君禮
當建爾上公封以大郡&KR1039;復遣景真從聰等還報迎天
平聰力言&KR1039;誠可信帝乃令天平還國敇廣西左右副
將軍黃中吕毅將兵五千送之四年天平陛辭帝厚加
賚敇封&KR1039;順化郡公盡食所屬州縣三月中等護天平
入雞陵關將至芹站&KR1039;伏兵邀殺天平中等敗還帝大
怒召成國公朱能等謀決意討之七月命能佩征夷將
軍印充總兵官西平侯沐晟佩征夷副將軍印為左副
將軍新城侯張輔為右副將軍豐城侯李彬雲陽伯陳
旭為左右參將督師南征能至龍州病卒輔代將其軍
入安南坡壘關傳檄數一元父子二十大罪諭國人以
輔立陳氏子孫意師次芹站遂造浮橋於昌江以濟前
鋒抵富良江北嘉林縣而輔由芹站西取他道至北江
府新福縣諜晟彬軍亦自雲南至白鶴乃遣驃騎將軍
朱榮往會之時輔等分道進兵所至皆克賊乃緣江樹
柵增築土城於多邦隘城柵連九百餘里大發江北民
二百餘萬守之諸江海口皆下木樁所居東都嚴守備
水陸兵號七百萬欲持久以老官軍輔等乃移營三帶
州箇招市江口造戰艦帝慮賊緩師以待瘴癘敕輔等
必以明年春滅賊十二月晟次洮江北岸與多邦城對
壘輔遣旭攻洮州造浮橋濟師遂俱抵城下攻拔之賊
所恃惟此城既破膽裂大軍循富良江南下遂擣東都
賊棄城走大軍入據之薄西都賊大燒宫室駕舟入海
郡縣相繼納款抗拒者輙擊破之士民上書陳黎氏罪
惡日以百數五年正月大破季犛於木丸江宣詔訪求
陳氏子孫於是耆老千一百二十餘人詣軍門言陳氏
為黎賊殺盡無可繼者安南本中國地乞仍入職方同
内郡輔等以聞尋大破賊於富良江季犛父子以數舟
遁去諸軍水陸並追次茶籠縣知季犛走乂安遂循舉
厥江追至日南州竒羅海口命柳升出海追之賊數敗
不能軍五月獲季犛及偽太子於高望山安南盡平羣
臣請如耆老言設郡縣六月朔詔告天下改安南為交
阯設三司以都督僉事吕毅掌都司事黃中副之前工
部侍郎張顯宗福建布政司左參政王平為左右布政
使前河南按察使阮友彰為按察使裴伯耆授右參議
又命尚書黃福兼掌布按二司事設交州北江諒江三
江建平新安建昌奉化清化鎮蠻諒山新平演州乂安
順化十五府分轄三十六州一百八十一縣又設太原
宣化嘉興歸化廣威五州直隸布政司分轄二十九縣
其他要害咸設衛所控制之乃敕有司陳氏諸王被弑
者咸予贈諡建祠治塜各置灑埽二十戶宗族被害者
贈官軍民死亡暴露者瘞埋之居官者仍其舊與新除
者參治黎氏苛政一切蠲除遭刑者悉放免禮待高年
碩德鰥寡孤獨無告者設養濟院懷才抱德之彦敦遣
赴京又詔訪求山林隱逸明經博學賢良方正孝弟力
田聰明正直廉能幹濟練達吏事精通書算明習兵法
及容貌魁岸語言便利膂力勇敢隂陽術數醫藥方脉
諸人以禮敦致送京錄用於是輔等先後奏舉九
千餘人九月季犛蒼父子俘至闕下與偽將相胡杜等
悉屬吏赦蒼弟衛國大王澄子苪所司給衣食六年六
月輔等振旅還京上交阯地圖東西一千七百六十里
南北二千八百里安撫人民三百一十二萬有奇獲蠻
人二百八萬七千五百有竒象馬牛二十三萬五千九百
有竒米粟一千三百六十萬石船八千六百七十餘艘軍
器二百五十三萬九千八百於是大行封賞輔進英國
公晟黔國公餘叙賚有差時中朝所置吏務以寬厚輯
新造而蠻人自以非類數相驚恐陳氏故官簡定者先
降將遣詣京師偕其黨陳希葛逃去與化州偽官鄧悉
阮帥等謀亂定乃僭大號紀元興慶國曰大越出沒乂
安化州山中伺大軍還即出攻盤灘鹹子關扼三江府
往來孔道寇交州近境慈廉威蠻上洪天堂應平石室
諸州縣皆響應守將屢出討皆無功事聞命沐晟為征
夷將軍統雲南貴州四川軍四萬人由雲南往討而遣
使齎敕招降者予世官賊不應晟與戰生厥江大敗吕
毅及參贊尚書劉儁死之七年敗書聞益發南畿浙江
江西福建湖廣廣東廣西軍四萬七千人從英國公輔
征之輔以賊負江海不利陸師乃駐北江仙游大造戰
艦而撫諸遭寇逋播者遂連破慈廉廣威諸營柵偵其
黨鄧景異扼南策州盧渡江太平橋乃進軍鹹子關偽
金吾將軍阮世每衆二萬對岸立寨柵列船六百餘艘
樹樁東南以扞蔽時八月西北風急輔督陳旭朱廣俞
讓方政等舟齊進礮矢飇發斬首三千級生禽偽監門
將軍潘低等二百餘人獲船四百餘艘遂進擊景異景
異先走乃定交州北江諒江新安建昌鎮蠻諸府追破
景異太平海口獲其黨范必栗時阮帥等推簡定為越
上皇别立陳季擴為帝紀元重光乃遣使自稱前安南
王孫求封爵輔叱斬之由黃江阿江大安海口至福成
江轉入神投海口盡去賊所樹樁柵十餘日抵清化水
陸畢會定已奔演州季擴走乂安帥景異等亦散亡於
是駐軍捕餘黨定走美良縣吉利冊輔等窮追及之定
走入山大索不得遂圍之并其偽將相陳希葛阮汝勵
阮晏等俱就禽先是賊黨阮師檜僭王與偽金吾上將
軍杜元措等據東潮州安老縣之宜陽社衆二萬餘人
八年正月輔進擊之斬首四千五百餘級禽其黨范支
陳原卿阮人柱等二千餘人悉斬之築京觀輔將班師
言季擴及黨阮帥胡具鄧景異等尚在演州乂安逼清
化而鄧鎔塞神投福成江口據清化要路出沒乂安諸
處若諸軍盡還恐沐晟兵少不敵請留都督江浩都指
揮俞讓花英師祐等軍佐晟守禦從之五月晟追季擴
至虞江賊棄柵遁追至古靈縣及會潮靈長海口斬首
三千餘級獲偽將軍黎弄季擴大蹙奉表乞降帝心知
其詐姑許之詔授交阯布政使阮帥胡具鄧景異鄧鎔
並都指揮陳原樽右參政潘季祐按察副使詔既下念
賊無悛心九年復命輔督軍二萬四千合晟軍討之賊
據月常江樹樁四十餘丈兩崖置柵二三里列船三百
餘艘設伏山右秋輔晟等水陸並進阮帥胡具鄧景異
鄧鎔等來拒輔令朱廣等連艦拔樁以進自率方政等
以步隊𠞰其伏兵水陸夾攻賊大敗帥等皆散走生禽
偽將軍鄧宗稷黎德彛阮忠阮軒等獲船百二十艘輔
乃督水軍𠞰季擴聞石室福安諸州縣偽龍虎將軍黎
蕊等斷銳江浮橋阻生厥江交州後衛道路遂往征之
蕊及范慷來拒蕊中矢死斬偽將軍阮陁獲偽將軍楊
汝梅防禦使馮翕斬首千五百級追殺餘賊殆盡懷及
杜箇旦鄧明阮思瑊等亦就禽十年輔督方政等擊賊
舟於神投海大敗之禽偽將軍陳磊鄧汝戲等阮帥等
遠遁追之不及輔軍至乂安土黃偽少保潘季祐等請
降率偽官十七人上謁輔承制授季祐按察副使署乂
安府事於是偽將軍觀察安撫招討諸使陳敏阮士勤
陳全勖陳全敏等相繼降明年輔及晟合軍至順州阮
帥等設伏愛子江而據昆傳山險列象陣迎敵諸軍大
破之生禽偽將軍潘徑阮徐等五十六人追至愛母江
賊潰散鄧鎔弟偽侯鐵及將軍潘魯潘勤等盡降明年
春進軍政平賊帥胡同降言偽大將軍景異率黨黎蟾
等七百人逃暹蠻昆蒲柵遂進羅江舍騎步行比至賊
已遁追至叱蒲捺柵又遁昏夜行二十餘里聞更鼓聲
輔率政等銜枚疾趨黎明抵叱蒲幹柵江北賊猶寨南
岸官軍渡江圍之矢中景異脇禽之鎔及弟鈗亡走追
禽之盡獲其衆别將朱廣追偽大將軍阮帥於暹蠻大
搜暹人關諸山獲帥及季擴等家屬帥逃南靈州依土
官阮茶彙指揮薛聚追獲帥斬茶彙初鄧鎔之就執也
季擴逃乂安竹排山輔遣都指揮師祐襲之走老撾祐
踵其後老撾懼官軍躙其地請自縛以獻輔檄索之令
祐深入克三關抵金陵箇賊黨盡奔遂獲季擴及其弟
偽相國驩國王季揝他賊盡平明年二月輔晟等班師
入京四月復命輔佩征夷將軍印出鎮十四年召還明
年命豐城侯李彬代鎮交人故好亂中官馬騏以採辦
至大索境内珍寳人情騷動桀黠者鼓煽之大軍甫還
即並起為亂陸那阮貞順州黎核潘強與土官同知陳
可論判官阮昭千戶陳忷南靈州判官阮擬左平知縣
范伯高縣丞武萬百戶陳已律等一時並反彬皆遣將
討滅之而反者猶不止俄樂巡檢黎利四忙故知縣車
綿之子三乂安知府潘僚南靈州千戶陳順慶乂安衛
百戶陳直誠亦乘機作亂其他奸宄范軟起浮樂武貢
黃汝典起偈江儂文歴起邱温陳木果起武定阮特起
快州吳巨來起善誓鄭公證黎姪起同利陶強起善才
丁宗老起大灣范玉起安老皆自署官爵殺將吏焚廬
舍有楊恭阮多者皆自稱王署其黨韋五譚興邦阮嘉
為太師平章與羣寇相倚而潘僚范玉尤猖獗僚者故
乂安知府季祐子也嗣父職不堪馬騏虐遂反土官指
揮路文律千戶陳苔等從之玉為塗山寺僧自言天降
印劒遂僭稱羅平王紀元永寧與范善吳中黎行陶承
等為亂署為相國司空大將軍攻掠城邑彬東西征𠞰
日不暇給中朝以賊久未平十八年命榮昌伯陳智為
左參將助之又降敕責彬曰叛寇潘僚黎利車三儂文
歷等迄今未獲兵何時得息民何時得安宜廣為方略
速奏蕩平彬皇恐督諸將追𠞰明年秋賊悉破滅惟黎
利不能得利初仕陳季擴為金吾將軍後歸正用為清
化府俄樂縣巡檢邑邑不得志及大軍還遂反僭稱平
定王以弟石為相國與其黨段莽范柳范晏等放兵肆
掠官軍討之生禽晏等利遁去久之出據可藍柵行劫
諸將方政師祐𠞰獲其偽將軍阮箇立等利逃匿老撾
及政等還利潛出殺玉局巡檢已復出掠磊江每追擊
輒遁去及羣盜盡滅利益深匿彬奏言利竄老撾老撾
請官軍毋入當盡發所部兵捕利今久不遣情叵測帝
疑老撾匿賊令彬送其使臣至京詰問老撾乃逐利二
十年春彬卒詔智代彬二十一年智追利於寧化州車
來縣敗之利復遠竄明年秋智奏利初逃老撾後被逐
歸瑰縣官軍進擊其頭目范仰等已率男婦千六百人
降利雖求撫願以所部來歸而止俄樂不出造軍器未
已必當進兵奏至會仁宗以踐阼大赦天下因敕智善
撫之而利己寇茶籠州敗方政軍殺指揮伍雲利未叛
時與鎮守中官山夀善至是壽還朝力言利與已相信
今往諭之必來歸帝曰此賊狡詐若為所紿則其勢益
熾不易制也壽叩頭言如臣往諭而利不來臣當萬死
帝頷之遣壽齎敕授利清化知府慰諭甚至敕甫降利
己寇清化殺都指揮陳忠利得敕無降意即借撫愚守
臣佯言俟秋凉赴官而寇掠不已時洪熙改元鑄將軍
印分頒邊將智得征夷副將軍印又命安平伯李安往
佐之智素無將略憚賊因借撫以愚中朝且與方政迕
遂頓兵不進賊益無所忌再圍茶籠智等坐視不救閱
七月城中糧盡巡按御史以聞奏至而仁宗崩宣宗初
即位敕貴智及三司官智等不為意茶籠遂陷知府琴
彭死之尚書掌布按二司陳洽言利雖乞降内攜貳既
陷茶籠復結玉麻土官老撾酋長與之同惡始言俟秋
凉今秋已過復言與參政梁汝笏有怨乞改授茶籠州
而遣逆黨僠僚路文律等往嘉興廣威諸州招集徒衆
勢日滋蔓乞命總兵者速行𠞰滅奏上為降敕切責期
來春平賊智始懼與政薄可留關敗還至茶籠又敗政
勇而寡謀智懦而多忌素不相能而山壽專招撫擁兵
乂安不救是以屢敗宣德元年春事聞復降敇切責時
渠魁未平而小寇蠭起美留潘可利助逆宣化周莊太
原黃菴等結雲南寧遠州紅衣賊大掠帝敕沐晟𠞰寧
遠又發西南諸衛軍萬五千弩手三千赴交阯且敕老
撾不得容叛人四月命成山侯王通為征夷將軍都督
馬瑛為參將往討黎利削陳智方政職充為事官通未
至賊犯清化政不出戰都指揮王演擊敗之詔大赦交
阯罪人黎利潘僚降亦授職停採辦金銀香貨冀以弭
賊而賊無悛心政督諸軍進討李安及都指揮于瓚謝
鳳薛聚朱廣等先奔政由此敗俱謫為事官立功贖罪
未幾智遣都指揮袁亮擊賊黎善於廣威州欲渡河土
官何加伉言有伏亮不從遣指揮陶森錢輔等渡河中
伏並死亮亦被執善遂分兵三道犯交州其攻下關者
為都督陳濬所敗攻邊江小門者為李安所敗善夜走
通聞之亦分兵三道出擊馬瑛敗賊清威至石室與通
會俱至應平寧橋士卒行泥濘中遇伏兵大敗尚書陳
洽死焉通亦中脇還利在乂安聞之鼓行至清潭攻北
江進圍東關通素無戰功以父真死事封朝廷不知其
庸劣誤用之一戰而敗心膽皆喪舉動乖張不奉朝命
擅割清化以南地予賊盡撤官吏軍民還東關惟清化
知府羅通不從利移兵攻之不下賊分兵萬人圍隘留
關百戶萬琮奮擊乃退帝聞通敗大駭命安遠侯柳升
為總兵官保定伯梁銘副之督師赴討又命沐晟為征
南將軍興安伯徐亨新寧伯譚忠為左右副將軍從雲
南進兵兩軍共七萬餘人復敕通固守俟升二年春利
犯交州通與戰斬偽太監黎祕及太尉司徒司空等官
獲首級萬計利破膽奔遁諸將請乘勢追之通逗留三
日賊知其怯復立寨濬濠四出剽掠三月復發三萬三
千人從柳升沐晟征討賊分兵圍邱溫都指揮孫聚力
拒之先是賊以昌江為大軍往來要道發衆八萬餘人
來攻都指揮李任等力拒殺賊甚衆閱九月諸將觀望
不救賊懼升大軍至攻益力夏四月城陷任死之時賊
圍交州久通閉城不敢出賊益易之致書請和通欲許
之集衆議按察使楊時習曰奉命討賊與之和而擅退
師何以逃罪通怒厲聲叱之衆不敢言遂以利書聞升
奉命久俟諸軍集九月始抵隘留關利既與通有成言
乃詭稱陳氏有後率大小頭目具書詣升軍乞罷兵立
陳氏裔升不啓封遣使奏聞無何升進薄倒馬坡陷歿
後軍相繼盡歿通聞懼甚大集軍民官吏出下哨河立
壇與利盟誓約退師遂遣官偕賊使奉表及方物進獻
沐晟軍至水尾造船將進聞通已議和亦引退賊乘之
大敗鴻臚寺進賊與升書略言高皇帝龍飛安南首朝
貢特蒙褒賞錫以玉章後黎賊簒弑太宗皇帝興師討
滅求陳氏子孫陳族避禍方遠竄故無從訪求今有遺
嗣暠潛身老撾二十年本國人民不忘先王遺澤已訪
得之倘蒙轉達黼宸循太宗皇帝繼絶明詔還其爵土
匪獨陳氏一宗實蠻邦億萬生民之幸帝得書頷之明
日暠表亦至稱臣暠先王暊三世嫡孫其詞與利書略
同帝心知其詐欲藉此息兵遂納其言初帝嗣位與楊
士竒楊榮語交阯事即欲棄之至是以表示廷臣諭以
罷兵息民意士竒榮力贊之惟蹇義夏原吉不可然帝
意已決廷臣不敢争十一月朔命禮部左侍郎李琦工
部右侍郎羅汝敬為正使右通政黃驥鴻臚卿徐永達
為副使齎詔撫諭安南人民盡赦其罪與之更新令具
陳氏後人之實以聞因敕利以興滅繼絶之意并諭通
及三司官盡撤軍民北還詔未至通已棄交阯由陸路
還廣西中官山壽馬騏及三司守令由水路還欽州凡
得還者止八萬六千人為賊所殺及拘留者不可勝計
天下舉疾通棄地殃民而帝不怒也三年夏通等至京
文武諸臣合奏其罪廷鞫具服乃與陳智馬瑛方政山
壽馬騏及布政使弋謙俱論死下獄籍其家帝終不誅
長繫待決而已騏恣虐激變罪尤重而謙實無罪皆同
論時議非之廷臣復劾沐晟徐亨譚忠逗留及喪師辱
國罪帝不問琦等還朝利遣使奉表謝恩詭言暠於正
月物故陳氏子孫絶國人推利守其國謹俟朝命帝亦
知其詐不欲遽封復遣汝敬永達諭利及其下令訪陳
氏并盡還官吏人民及其眷屬明年春汝敬等還利復
言陳氏無遺種請别命因貢方物及代身金人又言臣
九歲女遭亂離散後知馬騏擕歸充宫婢臣不勝兒女
私冒昧以請帝心知陳氏即有後利必不言然以封利
無名復命琦汝敬敕諭再訪且以利女病死告之五年
春琦等還利遣使貢金銀器方物復飾詞具奏并具頭
目耆老奏請令利攝國政使臣歸帝復以訪陳氏裔還
中國遺民二事諭之詞不甚堅明年夏利遣使謝罪以
二事飾詞對復進頭目耆老奏仍為利乞封帝乃許之
命禮部右侍郎章敞右通政徐琦齎敕印命利權署安
南國事利遣使齎表及金銀器方物隨敞等入貢七年
二月達京師比還利及使臣皆有賜明年八月來貢命
兵部侍郎徐琦等與其使偕行諭以順天保民之道是
年利卒利雖受敕命其居國稱帝紀元順天建東西二
都分十三道曰山南京北山西海陽安邦諒山太原明
光諒化清華乂安順化廣南各設承政司憲察司總兵
使司擬中國三司東都在交州府西都在清華府置百
官設學校以經義詩賦二科取士彬彬有華風焉僭位
六年私諡太祖子麟繼麟一名龍自是其君長皆有二
名以一名奏天朝貢獻不絶如常制麟遣使告訃命侍
郎章敞行人侯璡敕麟權署國事明年遣使入貢謝恩
正統元年四月以宣宗賓天遣使進香又以英宗登極
及尊上太皇太后皇太后位號並遣使表賀貢方物閏
六月復貢帝以陳氏宗支既絶欲使麟正位下廷議咸
以為宜乃命兵部右侍郎李郁左通政柰亨齎敕印封
麟為安南國王明年遣使入貢謝恩時安南思郎州土
官攻掠廣西安平思陵二州據二峒二十一村帝命給
事中湯鼐行人高寅敕麟還侵地麟奉命遣使謝罪而
訴安平思陵土官侵掠思郎帝令守臣嚴飭七年安南
貢使還令齎皮弁冠服金織襲衣賜其王是歲麟卒私
諡太宗改元二紹平六年大寶三年子濬繼一名基隆
遣使告訃命光禄少卿宋傑兵科都給事中薛謙持節
冊封為國王濬遣將侵占城奪新州港擄其王摩訶賁
該以歸帝為立新王摩訶貴來敕安南使諭濬歸其故
王濬不奉詔侵掠人口至三萬三千餘占城入訢景泰
元年賜敕戒濬迄不奉詔四年遣使賀冊立皇太子天
順元年遣使入貢乞賜衮冕如朝鮮例不從其使者乞
以土物易書籍藥材從之二年遣使賀英宗復辟三年
十月其庶兄諒山王琮弑之而自立濬改元二大利十
一年延寧六年私諡仁宗琮一名宜民簒位九月改元
天與為國人所誅貶厲德侯以濬弟灝繼灝一名思誠
初琮弑濬以游湖溺死奏天朝不知將遣官弔祭琮恐
天使至覺其情言禮不弔溺不敢煩天使帝即己之使
者言濬無子請封琮命通政參議尹旻禮科給事中王
豫往封未入境聞琮已誅灝嗣位卽却還灝連遣使朝
貢請封禮官疑其詐請命廣西守臣覈實奏請從之使
臣言禮生有封死有祭今濬死既白請賜祭乃命行人往
祭六年二月命侍讀學士錢溥給事中王豫封灝為
國王憲宗踐阼命尚書卿淩信行人邵震賜王及妃綵
幣灝遣使來貢因請冕服不從但賜皮弁冠服及紗帽
犀帶成化元年八月以英宗賓天遣使進香命赴裕陵
行禮灝雄桀自負國富兵強輒坐大四年侵據廣西憑
祥帝聞命守臣謹備之七年破占城執其王盤羅茶全
逾三年又破之執其王盤羅茶悦遂改其國為交南州
設兵戍守安南貢道故由廣西時雲南鎮守中官錢能
貪恣遣指揮郭景齎敕取其貨灝素欲窺雲南遂以解
送廣西龍州罪人為詞隨景假道雲南入京索夫六百
餘且發兵繼其後雲南大擾兵部言雲南非貢道龍州
罪人宜解廣西不必赴京乃令守臣檄諭且嚴邊備灝
既得憑祥滅占城遂侵廣東瓊雷盜珠池廣西之龍州
右平雲南之臨安廣南鎮安亦數告警詔守臣詰之輒
詭詞對廟堂務姑息雖屢降敕諭無厲詞灝益玩侮無
畏忌言占城王盤羅茶全侵化州道為其弟盤羅茶悦
所弑因自立及將受封又為子茶質苔所弑其國自亂
非臣灝罪中朝知其詐不能詰但勸令還其土宇灝奏
言占城非沃壤家鮮積貯野絶桑麻山無金寶之收海
乏魚鹽之利止産象牙犀角烏木沈香得其地不可居
得其民不可使得其貨不足富此臣不侵奪占城故也
明詔令臣復其土宇乞遣朝使申畫郊圻俾兩國邊陲
休息臣不勝至願時占城久為所據而其詞誕如此先
是安南入貢多攜私物道憑祥龍州乏人轉運輒興讐
釁會遣使賀冊立皇太子有詔禁飭之十五年冬灝遣
兵八百餘人越雲南蒙自界聲言捕盜擅結營築室以
居守臣力止之始退灝既破占城志意益廣親督兵九
萬開山為三道攻破哀牢侵老撾復大破之殺宣慰刀
板雅蘭掌父子三人其季子怕雅賽走八百以免灝復
積糧練兵頒偽敕於車里徵其兵合攻八百將士暴死
者數千咸言為雷霆所擊八百乃遏其歸路襲殺萬餘
人灝始引還帝下廷議請令廣西布政司檄灝斂兵雲
南兩廣守臣戒邊備而已既而灝言未侵老撾且不知
八百疆宇何在語甚誑誕帝復慰諭之迄不奉命十七
年秋滿刺加亦以被侵告帝敕使諭令睦鄰保國未幾
使臣入貢請如暹羅瓜哇例賜冠帶許之不為例孝宗
踐阼命侍讀劉戩詔諭其國其使臣來貢以大喪免引
奏弘治三年時占城王古來以天朝力得還國復愬安
南見侵兵部尚書馬文升召安南使臣曰歸諭爾主各
保疆土享太平不然朝廷一旦赫然震怒天兵壓境如
永樂朝事爾主得無悔乎安南自是有所畏十年灝卒
私諡聖宗其改元二光順十年洪德二十八年子暉繼
一名鏳遣使告訃命行人徐鈺往祭尋賜暉皮弁服金
犀帶其使臣言國主受王封賜服與臣下無别乞改賜
禮官言安南名為王實中國臣也嗣王新立必賜皮弁
冠服使不失主宰一國之尊又賜一品常服俾不忘臣
事中國之義今所請紊亂祖制不可許然此非使臣罪
乃通事者導之妄奏宜懲帝特宥之十七年暉卒私諡
憲宗其改元曰景統子&KR0008;繼一名敬甫七月而卒私諡
肅宗弟誼繼一名璿武宗踐阼命修撰倫文敘給事中
張弘至詔諭其國誼亦遣使告訃命官致祭如常儀正
德元年冊為王誼寵任母黨阮种阮伯勝兄弟恣行威
虐屠戮宗親酖殺祖母种等怙寵竊權四年逼誼自殺
擁立其弟伯勝貶誼為厲愍王國人黎廣等討誅之立
灝孫晭改諡誼威穆帝誼在位四年改元端慶晭一名
瀅七年受封多行不義十一年社堂燒香官陳暠與二
子昺昇作亂殺晭自立詭言前王陳氏後仍稱大虞
皇帝改元應天貶晭為靈隱王晭臣都齋力士莫登庸初
附暠後與黎氏大臣阮弘裕等起兵討之暠敗走獲昺
及其黨陳璲等暠與昇奔諒山道據長寧太原清節三
府自保登庸等乃共立晭兄灦之子譓改諡晭襄翼帝
晭在位七年改元洪順譓將請封因國亂不果以登庸
有功封武川伯總水陸諸軍既握兵柄潛蓄異志黎氏
臣鄭綏以譓徒擁虚位别立其族子酉榜發兵攻都城
譓出走登庸擊破綏兵捕酉榜殺之益恃功專恣遂逼
妻譓母迎譓歸目為太傅仁國公十六年率兵攻陳暠
暠敗走死嘉靖元年登庸自稱安興王謀弑譓譓母以
告乃與其臣杜溫潤間行以免居於清華登庸立其庶
弟懬遷居海東長慶府世宗踐阼命編修孫承恩給事
中俞敦詔諭其國至龍州聞其國大亂道不通乃却還
四年夏譓遣使閒道通貢并請封為登庸所阻明年春
登庸賂欽州判官唐清為懬求封總督張嵿逮清死於
獄六年登庸令其黨范嘉謨偽為懬禪詔簒其位改元
明德立子方瀛為皇太子旋酖殺懬諡為恭皇帝踰年
遣使來貢至諒山城被攻而還九年登庸禪位於方瀛
自稱太上皇移居都齋海陽為方瀛外援作大誥五十
九條頒之國中方瀛改元大正其年九月黎譓卒於清
華國亡十五年冬皇子生當頒詔安南禮官夏言言安
南不貢已二十年兩廣守臣謂黎譓黎懬均非黎晭應
立之嫡莫登庸陳暠俱彼國簒逆之臣宜遣官按問求
罪人主名且前使既以道阻不通今宜暫停使命帝以
安南叛逆昭然宜急遣官往勘命言會兵部議征討言
及本兵張瓚等力言逆臣簒主奪國朝貢不修決宜致
討乞先遣錦衣官二人往覈其實敕兩廣雲南守臣整
兵積餉以俟師期制可乃命千戶陶鳳儀鄭璽等分往
廣西雲南詰罪人主名敕四川貴州湖廣福建江西守
臣預備兵食候征調戶部侍郎唐胄上疏力陳用兵七
不可語詳其傳中末言安南雖亂猶頻奉表箋具方物
欵關求入守臣以其姓名不符拒之是彼欲貢不得非
負固不貢也章下兵部亦以為然命俟勘官還更議十
六年安南黎寧遣國人鄭惟僚等赴京備陳登庸篡弑
狀言寧即譓子譓卒國人立寧為世孫權主國事屢馳
書邊臣告難俱為登庸邀殺乞興師問罪亟除國賊時
嚴嵩掌禮部謂其言未可盡信請羈之待勘官回奏從
之尋召鳳儀等還命禮兵二部會廷臣議列登庸十大
罪請大振宸斷尅期徂征乃起右都御史毛伯溫於家
參贊軍務命戶部侍郎胡璉高公韶先馳雲貴兩廣調
度軍食以都督僉事江桓牛桓為左右副總兵督軍征
討其大將需後命兵部復奉詔條用兵機宜十二事獨
侍郎潘珍持不可抗疏切諫帝怒褫其職兩廣總督潘
旦亦馳疏請停前命言朝廷方興問罪之師登庸即有
求貢之使宜因而許之戒嚴觀變以待彼國之自定嚴
嵩張瓚窺帝旨力言不可宥且言黎寧在清都圖恢復
而旦謂彼國俱定上表求貢決不可許旦疏遂寢五月
伯溫至京奏上方略六事以旦不可共事請易之優旨
褒答及兵部議上帝意忽中變謂黎寧誠偽未審令三
方守臣從宜撫𠞰參贊督餉大臣俱暫停旦調用以張
經代之時御史徐九臯給事中謝廷&KR0581;以修省陳言亦
請罷征南之師八月雲南巡撫汪文盛以獲登庸閒諜
及所撰偽大誥上聞帝震怒命守臣仍遵前詔征討時
文盛招納黎氏舊臣武文淵得其進兵地圖謂登庸必
可破遂上之朝廣東按臣余光言莫之簒黎猶黎之簒
陳不足深較但當罪其不庭責以稱臣修貢不必遠征
疲敝中國臣已遣使宣諭彼如來歸宜因以撫納帝以
光輕率奪禄一年文盛即傳檄安南登庸能束身歸命
籍上輿圖待以不死於是登庸父子遣使奉表乞降且
投牒文盛及黔國公沐朝輔具述黎氏衰亂陳暠叛逆
已與方瀛有功為國人歸附所有土地已載一統志中
乞貰其罪修貢如制朝輔等以十七年三月奏聞而黎
寧承前詔懼天朝竟納其降備以本國簒弑始末及軍
馬之數水陸進兵道里來上俱下兵部集廷臣議僉言
莫氏罪不可赦亟宜進師請以原推咸寧侯仇鸞總督
軍務伯溫仍為參贊從之張經上言安南進兵之道有
六兵當用三十萬一歲之餉當用百六十萬造舟市馬
制器犒軍諸費又須七十餘萬况我調大衆涉炎海與
彼勞逸殊勢不可不審處也疏方上欽州知州林希元
又力陳登庸可取狀兵部不能決復請廷議及議上帝
不悦曰朕聞卿士大夫私議咸謂不當興師爾等職司
邦政漫無主持悉委之會議既不協心謀國其已之鸞
伯溫别用十八年冊立皇太子當頒詔安南特起黃綰
為禮部尚書學士張治副之往使其國命甫下方瀛遣
使上表降並籍其土地戶口聽天朝處分凡為府五十
有三州四十有九縣一百七十有六帝納之下禮兵二
部協議至七月綰猶未行以忤旨落職遂停使命初征
討之議發自夏言帝既責綰因發怒曰安南事本一人
倡衆皆隨之乃訕上聽言計共作慢詞此國應棄應討
宜有定議兵部即集議以聞於是瓚及廷臣惶懼請如
前詔仍遣鸞伯溫南征如登庸父子束手歸命無異心
則待以不死從之登庸聞大喜十九年伯溫等抵廣西
傳檄諭以納款宥罪意時方瀛已卒登庸即遣使請降
十一月率從子文明及部目四十二人入鎮南關囚首
徒跣匍匐叩頭壇上進降表伯溫稱詔赦之復詣軍門
匍匐再拜上土地軍民籍請奉正朔永為藩臣伯溫等
宣示威德令歸國俟命疏聞帝大喜命削安南國為安
南都統使司授登庸都統使秩從二品銀印舊所僭擬
制度悉除去改其十三道為十三宣撫司各設宣撫同
知副使僉事聽都統黜陟廣西歲給大統歷仍三歲一
貢以為常更令覈黎寧真偽果黎氏後割所據四府奉
其祀事否則己之制下登庸悚惕受命二十二年登庸
卒方瀛子福海嗣遣宣撫同知阮敬典等來朝二十五
年福海卒子宏瀷嗣初登庸以石室人阮敬為義子封
西寧侯敬有女嫁方瀛次子敬典因與方瀛妻武氏通
得專兵柄宏瀷立方五歲敬益專恣用事登庸次子正
中及文明避之都齋其同輩阮如桂范子儀等亦避居
田里敬舉兵逼都齋正中如桂子儀等禦之不勝正中
文明率家屬奔欽州子儀收殘卒遁海東敬詭稱宏瀷
歿以迎立正中為詞犯欽州為參將俞大猷所敗誅死
宏瀷初立時遣使黎光賁來貢至南寧守臣以聞禮官
以其國内亂名分未定止來使勿進而令守臣覈所當
立者至三十年事白命授宏瀷都統使赴關領牒會部
目黎伯驪與黎寧臣鄭檢合兵來攻宏瀷奔海陽不克
赴光賁等留南寧且十五年其偕來使人物故大半宏
瀷祈守臣代請詔許入京其都統告身仍俟宏瀷赴關
則給四十三年宏瀷卒子茂洽嗣萬歷元年授都統使
三年遣使謝恩賀即位進方物又補累年所缺之貢時
莫氏漸衰黎氏復興互相構兵其國益多故始黎寧之
據清華也仍僭帝號以嘉靖九年改元元和居四年為
登庸所攻竄占城界國人立其弟憲改元光照十五年
廉知寧所在迎歸清華後遷於漆馬江寧卒其臣鄭檢
立寧子寵寵卒無子國人共立黎暉四世孫維邦維邦
卒檢子松立其子維潭世居清華自為一國萬歷十九
年維潭漸強舉兵攻茂洽茂洽敗奔嘉林縣明年冬松
誘土人内應襲殺茂洽奪其都統使印親黨多遇害有
莫敦讓者奔防城告難總督陳蕖以聞松復禽敦讓勢
益張茂洽子敬恭與宗人履遜等奔廣西思陵州莫履
機奔欽州獨莫敬邦有衆十餘萬起京北道擊走黎黨
范拔萃范百禄諸軍敦讓得復歸衆乃推敬邦署都統
諸流寓思陵欽州者悉還黎兵攻南策州敬邦被殺莫
氏勢益衰敬恭敬用屯諒山高平敬璋屯東海新安懼
黎兵追索竄至龍州憑祥界令土官列狀告當事維潭
亦叩關求通貢識以國王金印二十一年廣西巡撫陳
大科等上言蠻邦易姓如奕棋不當以彼之叛服為順
逆止當以彼之叛我服我為順逆今維潭雖圖恢復而
茂洽固天朝外臣也安得不請命而&KR0972;然戮之竊謂黎
氏擅興之罪不可不問莫氏孑遺之緒亦不可不存倘
如先朝故事聽黎氏納款而仍存莫氏比諸漆馬江亦
不翦其祀於計為便廷議如其言明年大科方遣官往
察敬用即遣使叩軍門告難且乞兵明年秋維潭亦遣
使謝罪求款時大科已為兩廣總督與廣西巡撫戴燿
並以屬左江副使楊寅秋寅秋竊計曰不拒黎亦不棄
莫吾策定矣兩遣官往問以敬恭等願居高平來告而
維潭求款之使亦數至寅秋乃與之期具報督撫會敬
璋率衆赴永安為黎氏兵擊敗海東新安地盡失於是
欵議益決時維潭圖恢復名不欲以登庸自處無束身
入關意寅秋復遣官諭之其使者來報如約至期忽言
於關吏曰士卒饑病款儀未備且莫氏吾讐也棲之高
平未敢聞命遂中宵遁去大科等疏聞謂其臣鄭松專
權所致維潭復遣使叩關白已非遁大科等再遣官諭
之維潭聽命二十五年遣使請期寅秋示以四月屇期
維潭至關外譯者詰以六事首擅殺茂洽曰復讐急不
遑請命次維潭宗𣲖曰世孫也祖暉天朝曾錫命次鄭
松曰此黎氏世臣非亂黎氏也然則何宵遁曰以儀物
之不戒非遁也何以用王章曰權倣為之立銷矣惟割
高平居莫氏猶相持不絶復諭之曰均貢臣也黎昔可
棲漆馬江莫獨不可棲高平乎乃聽命授以款關儀節
俾習之維潭率其下入關謁御幄一如登庸舊儀退謁
寅秋請用賓主禮不從四拜成禮而退安南復定詔授
維潭都統使頒歷奉貢一如莫氏故事先是黎利及登
庸進代身金人皆囚首面縛維潭以恢復名正獨立而
肅容當事嫌其倨令改製乃為俯伏狀鐫其背曰安南
黎氏世孫臣黎維潭不得蒲伏天門恭進代身金人悔
罪乞恩自是安南復為黎氏有而莫氏但保高平一郡
二十七年維潭卒子維新嗣鄭松專其柄會叛酋潘彦
搆亂維新與松移保清化三十四年遣使入貢命授都
統使時莫氏宗黨多竄處海隅往往僭稱公侯伯名號
侵軼邊境維新亦不能制守臣檄問數發兵夾𠞰雖應
時破滅而邊方頗受其害維新卒子維祺嗣天啓四年
發兵擊莫敬寬克之殺其長子掠其妻妾及少子以歸
敬寬與次子逃入山中復回高平勢益弱然迄明之世
二姓分據終不能歸一云安南都會在交州即唐都護
治所其疆域東距海西接老撾南渡海即占城北連廣
西之思明南寧雲南之臨安元江土膏膄氣侯熱榖歲
二稔人性獷悍驩演二州多文學交愛二州多倜儻士
較他方為異
明史卷三百二十一
