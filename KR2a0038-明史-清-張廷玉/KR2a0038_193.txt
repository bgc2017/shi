欽定四庫全書
明史卷一百五十四考證
張輔傳命成國公朱能為征夷將軍輔為右副將軍帥
豐城侯李彬等十八將軍(臣)章宗瀛按十八將軍
諸書俱不詳載惟明代紀事本末云以成國公朱能
為大將軍西平侯沐晟新城侯張輔為左右副將軍
豐城侯李彬雲陽伯陳旭為左右參將大將軍率右
副將軍右參將及清遠伯王友仁機將軍程寬朱貴
遊擊將軍毛八丹朱廣王恕等横海將軍魯麟王玉
商鵬鷹揚將軍吕毅朱吴江浩方政驃騎將軍朱榮
金銘吴旺劉劄出等二十五將軍史略其名謹附識
張輔傳賊緣江南北岸立柵聚舟其中築城于多邦隘
城柵橋艦相連九百餘里兵衆七百萬(臣)章宗瀛
按七百萬明代紀事本末作二百萬與史互異謹識
張輔傳斬其帥二人(臣)章宗瀛按賊帥二人名梁民
獻伯樂見明代紀事本末史略其名謹識
張輔傳悉破籌江困枚萬劫普賴寨(臣)章宗瀛按明
代紀事本末云張輔沐晟等襲賊籌江棚大破之又
追敗賊于萬刧江普賴山史槩以寨名之當屬統稱
耳謹識
張輔傳擒其將校百餘人(臣)章宗瀛按擒其將明代
紀事本末作殺其將阮子仁黃老岡百餘人獻徵錄
作擒其黨黃老岡彤文傑馮宗寔莫鉄范鞋阮利百
餘人史略其名謹識
張輔傳獲季犛及其子蒼並偽太子(臣)章宗瀛按偽
太子名苪見明代紀事本末識大錄謹識
張輔傳安南平得府州四十八縣一百八十(臣)章宗
瀛按明代紀事本末云分十七府曰交州北江諒江
三江建平新安建昌奉化清化宣化太原鎮蠻諒山
新平義安順化升華四十七州一百五十七縣衛十
一所三名臣志鈔識大錄弇州史料所紀府州縣之
目並同第不載府名耳安南傳則作十五府分轄三
十六州一百八十一縣府名無宣化太原升華有演
州而宣化太原與嘉興歸化廣威則作五直隸州分
轄二十九縣又陶季容為宣化府同知則宣化固府
也史作得府州四十八縣一百八十與諸書俱不符
惟名臣寔錄今獻備遺獻徵錄均與史同傳維鱗明
書則作得郡縣一百三十四尤混淆無别謹識
張輔傳戶三百十二萬(臣)章宗瀛按戶三百十二萬
弇州史料傅維鱗明書均與史同明代紀事本末云
安撫人民三百二十萬𫉬蠻人二百八萬七千五百
安南傳略同惟二十萬作十二萬當属字之顛倒耳
謹識
張輔傳遂設交阯布政司以其地内屬(臣)章宗瀛按
安傳輔上交阯地圖東西一千七百六十里南北二
千八百里謹識
張輔傳其年冬陳氏故臣簡定復叛(臣)章宗瀛按簡
定稱日南王僣號大越改元興慶雜見于弇州史料
明代紀事本末名臣志鈔獻徵錄安南傳諸書後定
自稱上皇立季擴為大越皇帝改元重光史并為一
敘次頗為不清謹識
張輔傳時簡定已僣稱越上皇别立陳季擴為皇(臣)
章宗瀛按明代紀事本末云季擴蠻人自稱陳氏後
弇州史料識大錄俱以為簡定從子史略之謹識
張輔傳輔帥陳旭等以划船戰乘風縱火擒賊帥二百
餘人(臣)章宗瀛按賊帥明代紀事本末作潘坻等
二百餘人史略其名謹識
張輔傳擒其帥五十六人(臣)章宗瀛按擒其帥明代
紀事本末云斬賊將阮山擒偽將潘經等數十人史
略其名謹識
張輔傳前後建置郡邑及增設驛傳逓運規畫甚備
(臣)章宗瀛按增設驛傳逓運考獻徵載輔言自欽州
天涯驛經猫尾港至涌淪佛淘從萬寧縣抵交阯多
由水道陸行止二百九十一里宜置水馬驛傳以便
往來于是命防城等處設九水驛龍門等處設二馬
驛寧越等處設七逓運所佛淘設廵檢司改交阯嘉
林縣為嘉林馬驛交州府瀘江欽州天涯俱為水馬
驛廣西横州州門水驛隸南寧府皆如輔所請云云
較史為詳謹識
張輔傳子懋九歲嗣公(臣)章宗瀛按張懋襲爵之事
考傅維鱗明書云長子忠勲衛病忠庶子傑乞嗣弟
文安伯輗太平侯軏言傑本忠婢子不可嗣景泰五
年庶子𢡟嗣公侯簿同但簿云張輔庶男張懋見年
十一歲應襲奏奉欽依張忠既殘疾其子來歷不明
著張懋襲爵史俱略之又考公侯簿作本年明書作
五年公侯簿作十一歲史作九歲互有異同謹識闕
疑
張轉傳諫止𤼵京營兵作圓通寺(臣)章宗瀛按懋之
諫𤼵京營兵作圓通寺及請罷作真武觀考諸書均
不載謹識
黃福傳改北京行部尚書(臣)章宗瀛按行部尚書今
獻備遺作刑部尚書名臣寔錄鄧元錫明書均與史
同考職官志永樂元年置北京行部尚書二人福之
拜官正當此時史文行部似為不誤今獻備遺或以
音近而訛耳謹識
黃福傳坐事逮下詔獄(臣)章宗瀛按黃福下獄被謫
史不詳坐事原委今獻備遺名臣寔錄鄧元錫明書
俱無下獄被謫之文他書亦無可考謹識
黃福傳參贊南京守備襄城伯李隆機務(臣)章宗瀛
按名臣寔錄云福每事先籌定付襄城伯襄城伯亦
敬信福比視事皆襄城伯處分福不出一語或以為
言福曰汝見守備何嘗一事錯鄧元錫明書略同史
以隆用福言一語槩之謹識
黃福傳歷事六朝多所建白(臣)章宗瀛按名臣寔錄時
以福議復設提學憲臣史略之謹識
黃福傳所得俸禄惟待賓客周匱乏而已(臣)章宗瀛
按名臣實錄鄧元錫明書俱云俸賜均贍姻族屬纊
之日室無百緡與史稱福之廉合謹識
陳洽𫝊中官馬騏貪暴(臣)章宗瀛按馬騏貪暴考明
紀事本末云騏定歲貢扇萬柄翠羽萬箇騏墨而殘
交人苦之較史為詳
陳洽𫝊與諸將言地險惡恐有伏宜駐師覘賊(臣)章
宗瀛按史云駐師覘賊今獻備遺明紀事本末云請
駐師石室縣之沙河以覘賊弱強語較明暢謹識
陳洽𫝊(王貴附)土兵二千人驍果善戰貴撫以恩意數
擊賊有功(臣)章宗瀛按二千人𫝊維鱗明書及明
紀事本末俱作二萬人與史異謹識
陳洽𫝊(陳忠附)坐事戍廣西(臣)章宗瀛按陳忠戍廣
西史不詳坐事原委諸書俱無可考無憑核訂謹識
闕疑
陳洽𫝊(劉子輔附)坐累左遷諒江知府(臣)章宗瀛按
子輔左遷傅維鱗明書與史同不詳坐累原委他書
無可考謹識
陳洽𫝊(劉子輔附)黎利反子輔與守將集兵民死守
(臣)章宗瀛按明紀事本末云子輔死軍民俱力戰無
一人降者史略之謹識
陳洽𫝊(何忠附)遂拘忠勝臨以白刃二人瞋目怒罵不
屈竝忠子皆被害(臣)章宗瀛按傅維鱗明書云且
鋸忠忠瞋目視賊大罵曰我天朝臣子恨不斬汝以
歸報朝廷肯從汝求生耶罵不絶口乃從容賦詩而
死較史為詳謹識
陳洽傳(周安附臣)章宗瀛按周安傅維鱗明書作劉
安事跡歷官俱同惟明史藁作周安謹識
李彬傳永樂元年四月以邱福議封豐城侯(臣)章宗
瀛按傅維鱗明書云護孝仁皇后至京明年封豐城
侯史作以邱福議封侯未知何據謹識
李彬傳清化府土廵儉黎利反(臣)章宗瀛按明紀事
本末云清化府俄樂縣土官廵檢黎利初從陳季擴
充偽金吾將軍後束身歸降以為巡檢然中懷反側
至是反僣稱平定王識大錄同較史為詳謹識
李彬傳潘僚者乂安土知府也為中官馬騏所虐反衙
儀(臣)章宗瀛按潘僚之叛識大錄云乂安土指揮
路文律從之史略其事謹識
李彬傳范玉者塗山侍僧也反東潮州(臣)章宗瀛按
識大錄云妖僧范玉自言天降劍印令為安南國主
亦僣稱羅平王反塗山較史為詳謹識
李彬傳(孫旻附)尋坐事罷(臣)章宗瀛按李旻罷坐史
不詳坐事原委他書俱無可考謹識
柳升傳妖婦唐賽兒反命升與都指揮劉忠將京軍往
𠞰圍其寨升自以大將意輕賊賊乞降信之為夜所
襲劉忠流矢死賽兒遁去及明始知追獲其黨百餘
人都指揮衛青力戰解安邱圍升忌其功摧辱之
(臣)章宗瀛按明紀事本末云行在戶部尚書吴中等
劾奏柳升賊臨境不設備都指揮劉忠身先軍士幾
破賊壘升忌其功不救致忠力盡而死賊遂遁去及
備倭指揮衛青聞賊圍安邱急躬率所部兵晝夜兼
行遂敗賊衆後三日升始至反忌青功故行摧擊較
史為詳謹識
柳升傳慶強起告升升不為意(臣)章宗瀛按明紀事
本末云梁銘李慶曰主帥氣甚驕兵累日不得休困
罷而少斥堠不據險握重而欲急𤼵卒如敵伏何較
史為詳然作銘慶語與史小異豈傳聞異詞耶謹識
梁銘傳坐事下獄(臣)章宗瀛按梁銘下獄史不詳坐
事原委傅維鱗明書亦不載他書無可考謹識
王通傳斬其司空丁禮以下萬餘級(臣)章宗瀛按明
紀事本末作司空丁禮司徒黎豸史略其一謹識
王通傳利乞和通以聞(臣)章宗瀛按利乞和通以聞
考明紀事本末云通自寧橋之敗氣大沮喪雖獲城
下一勝而志不固且意柳升師雖出道路多梗黎利
既求和不如徇其所請按察司楊時習曰奉命征討
乃與賊和棄地旋師何以逃罪通厲聲叱之曰非常
之事非常人能之史俱未詳謹識
明史卷一百五十四考證
