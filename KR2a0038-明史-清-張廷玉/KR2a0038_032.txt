欽定四庫全書
明史卷三十二
大學士張廷玉等奉勅修
志第八
歷二
大統歷法一上(法原)
造歷者各有本原史宜備錄使後世有以考如太初之
起數鍾律大衍之造端蓍策皆詳本志授時歷以測騐
算術為宗惟求合天不牽合律吕卦爻然其法之所以
立數之所從出以及晷影星度皆有全書郭守敬齊履
謙𫝊中有書名可考元史漫無采摭僅存李謙之議錄
歷經之初稿其後改三應率及立成之數與夫割圓弧
矢之法平立定三差之原盡削不載使作者精意湮沒
識者憾焉今據大統歷通軌及歷草諸書稍為編次首
法原次立成次推步而法原之目七曰句股測望曰弧
矢割圓曰黃赤道差曰黃赤道内外度曰白道交周曰
日月五星平立定三差曰里差刻漏
句股測望
北京立四丈表冬至日午正測得景長七丈九尺八寸
五分隨以簡儀測到太陽南至地平二十六度四十六
分半為半弧背求得矢度五度九十一分半置周
天半徑截矢餘五十四度九十六分為股乃本地去戴
日下之度以弦股别句術求得句二十六度一十七
分六十六秒為日出地半弧弦
北京立四丈表夏至日午正測得景長一丈一尺七寸
一分隨以簡儀測到太陽南至地平七十四度二十六
分半為半弧背求得矢度四十三度七十四分少
置周天半徑截矢餘一十七度一十三分二十五秒為
句乃本地去戴日下之度以句弦别股術求得股五
十八度四十五分半為日出地半弧弦
以二至日度相併得一百度七十三度折半得五十度
三十六分半為北京赤道出地度以赤道出地度轉
減周天四之一餘四十度九十四分九十三秒七十五
微為北京北極出地度
弧矢割圓
周天徑一百二十一度七十五分少(少不用)半徑六十
度八十七分半(又為黃赤道大弦)二至黃赤道内外半弧
背二十四度(所測就整)二至黃赤道弧矢四度八十四分
八十二秒黃赤道大句二十三度八十分七十秒
黃赤道大股五十六度二分六十八秒(半徑内減去矢度之數)
割圓求矢術置半弧背度自之為半弧背羃周天徑
自之為上廉上廉乘半弧背羃為正實上廉乘徑
為益從方半弧背倍之乘徑為下廉以初商乘上
廉得數以減益從方餘為從方置初商自之以減下
廉餘以初商乘之為從廉從方從廉相竝為下法
下法乘初商以減正實實不足減改初商實有不盡次
第商除之倍初商數與次商相竝以乘上廉得數以
減益從方餘為從方幷初商次商而自之又以初商
自之竝二數以減下廉餘以初商倍數竝次商乘之為
從廉從方從廉相竝為下法下法乘次商以減餘
實而定次商有不盡者如法商之皆以商得數為矢度
之數(黃赤道同用)
如以半弧背一度求矢度術曰置半弧背一度自之
得一度為半弧背羃置周天徑一百二十一度太自
之得一萬四千八百二十三度六分二十五秒為上
廉上廉乘半弧背羃得一萬四千八百二十三度
六分二五為正實上廉又乘徑得一百八十萬四
千七百七度八十五分九十三秒七五為益從方
半弧背一度倍之得二度以乘徑得二百四十三度五
十分為下廉初商八十秒置初商八十秒乘上廉
一萬四千八百二十三度六二五得一百一十八度
五八四五以減益從方一百八十萬四千七百七
度八五九三七五餘一百八十萬四千五百八十九
度二七四八七五為從方又置初商八十秒自之得
六十四微以減下廉餘二百四十三度四九九九三六
仍以八十秒乘之得一度九四七九九九四八八為從
廉以從廉從方竝之共得一百八十萬四千五百
九十一度二二二八七四四八八為下法下法乘初
商得一萬四千四百三十六度七十二分九七八二九
九五九四以減正實餘實三百八十六度三十三分
二七一七四九六次商二秒置初商八十
秒倍之得一分六十秒加次商二秒得一分六十二秒
乘上廉一萬四千八百二十三度六二五得二百四
十度一三三六一二五以減益從方餘一百八十
萬四千四百六十七度七二五七六二五為從方又
置初次商八十二秒自之得六十七微加初商八十秒
自之之數得一秒三十一微以減下廉餘二百四十三
度四九九八六九以前所得一分六十二秒乘之得三
度九十四分四六九七八七七八為從廉以從廉從
方竝得一百八十萬四千四百七十一度六十七分
四六三七七八為下法下法乘次商得三百六
十度八九四三三四九二七五五六以減餘實
仍餘二十五度四三八三八二九一二二四四(不足
一秒棄不用下同)
凡求得矢度八十二秒餘度各如上法求到矢度以為
黃赤相求及其内外度之根(數詳後)
黃赤道差
求黃道各度下赤道積度術置周天半徑内減去黃
道矢度餘為黃赤道小弦置黃赤道小弦以黃赤道
大股乘之(大股見割圓)為實黃赤道大弦(半徑)為法實如法而
一為黃赤道小股置黃道矢自乘為實以周天全徑
為法實如法而一為黃道半背弦差以差去減黃道
積度(即黃道半弧背)餘為黃道半弧弦置黃道半弧弦自之
為股羃黃赤道小股自之為句羃二羃竝之以開平方
法除之為赤道小弦置黃道半弧弦以周天半徑(亦為
赤道大弦)乘之為實以赤道小弦為法而一為赤道半弧弦
置黃赤道小股(亦為赤道横小句)以赤道大弦(即半徑)乘之為
實以赤道小弦為法而一為赤道横大句以減半徑餘
為赤道横弧矢横弧矢自之為實以全徑為法而一
為赤道半背弦差以差加赤道半弧弦為赤道積度
如黃道半弧背一度求赤道積度術曰置半徑六十
度八十七分五十秒(即黃赤道大弦)内減黃道矢八十二秒
餘六十度八六六八為黃赤道小弦置黃赤道小
弦以黃赤道大股五十六度二六八乘之得三千四
百一十度一七二三二四為實以黃赤道大弦
六十度八七五為法實如法而一得五十六度一
分九十二秒為黃赤道小股(又為赤道小句)置矢度八十二
秒自之得六十七微以全徑一百二十一度七五為法
除之得五十五纖為黃道半背弦差置黃道半弧背
一度内減黃道半背弦差餘為半弧弦因差在微以下
不減即用一度為半弧弦置黃道半弧弦一度自之
得一度為股羃黃赤道小股五十六度一九二自之
得三千一百三十八度一五七六八六四為句羃二
羃竝得三千一百三十九度一五七六八六四為弦
實平方開之得五十六度二八一為赤道小弦置
黃道半弧弦一度以半徑(即赤道大弦)乘之得六十度八
七五為實以赤道小弦五十六度二八一為法除之
得一度八分六十五秒為赤道半弧弦置黃赤道
小股五十六度一九二(又為赤道小句)以赤道大弦(半徑)六十
度八七五乘之得三千四百一十度一六八八為
實以赤道小弦為法除之得六十度八十六分五十
三秒為赤道横大句置半徑六十度八十七分五
十秒内減赤道大句六十度八十六分五十三秒餘
九十七秒為赤道横弧矢置赤道横弧矢九十七秒
自之得九十四微九以全徑為法除之得七十七纖
為赤道背弦差置赤道半弧弦一度八分六十五
秒加赤道背弦差為赤道積度今差在微已下不加即
用半弧弦為積度
凡求得赤道積度一度八分六十五秒餘度各如上
法求到各黃道度下赤道積度兩數相减即得黃赤道
差乃至後之率其分後以赤道度求黃道反此求之其
數竝同
黃赤道相求弧矢諸率立成上
黃赤相求弧矢諸率立成下
道積皮赤道半弧弦赤道矢度道積度度率黃赤道差
按郭守敬創法五端内一曰黃赤道差此其根率也
舊法以一百一度相減相乘授時立術以句股弧矢
方圓斜直所容求其差數合於渾象之理視古為密
顧至元歷經所載甚略又誤以黃道矢度為積差黃
道矢差為差率今正之
凡渾圓中剖則成平圓任割
平圓之一分成弧矢形皆有
弧背有弧弦有矢剖弧矢形
而半之則有半弧背有半弧
弦有矢因弦矢生句股形以
半弧弦為句矢減半徑之餘
為股半徑為弦句股内成小
句股則有小句小股小弦而
大小可互求平側可互用渾
圓之理斯為密近
平者為赤道斜者為黃道因
二至黃赤之距生大句
股因各度黃赤之距生小
句股
外大圓為赤道從北極平
視則黃道在赤道内有赤
道各度即各有其半弧弦
以生大句股又各有其相
當之黃道半弧弦以生小
句股此二者皆可互求
按舊史無圖然表亦圖之屬也今句股割圓弧矢之
法實為歴家測算之本非圖不明因存其要者數端
黃赤道内外度
推黃道各度距赤道内外及去極遠近術置半徑内
減去赤道小弦餘為赤道二弦差(又為黃赤道小弧矢又為内外矢又為股
弦差)置半徑内減去黃道矢度餘為黃赤道小弦以二
至黃赤道内外半弧弦乘之為實以黃赤道大弦為法
(即半徑)除之為黃赤道小弧弦(即黃赤道内外半弧弦又為黃赤道小句)置
黃赤道小弧矢自之(即赤道二弦差)以全徑除之為半背弦差以差
加黃赤道小弧矢為黃赤道小弧半背即黃赤道内外
度置黃赤道内外度視在盈初縮末限以加在縮初
盈末限以減皆加減象限度即各得太陽去北極度分
如冬至後四十四度求太陽去赤道内外及去極度
術曰置半徑六十度八十七分半内減黃道四十四
度下赤道小弦五十八度三十五分六十九秒餘二度
五十一分八十一秒為黃赤道小弧矢(即内外矢)置半徑
六十度八七五内減黃道四十四度矢一十六度五
十六分八十二秒餘四十四度三十分六十八秒為
黃赤道小弦置黃赤道小弦以二至黃赤道内外半
弧弦二十三度七十一分乘之得一千五十度五
十一分四二三八為實以黃赤道大弦六十度八七
五為法除之得一十七度二十五分六十九秒為黃赤
道小弧弦(即内外半弧弦)置黃赤道小弧矢二度五十一分
八十一秒自之為實以全徑一百二十一度七十五分
除之得五分二十一秒為背弦差以差加黃赤道小弧
弦一十七度二十五分六十九秒得一十七度三十
分八十九秒為二至前後四十四度太陽去赤道内外
度置象限九十一度三十一分四十三秒七五以内
外度一十七度三八九加之得一百八度六十二
分三十二秒七五為冬至後四十四度太陽去北極度
黃道每度去赤道内外及去北極立成
白道交周
推白赤道正交距黃赤道正交極數術曰置實測白
道出入黃道内外六度為半弧弦又為大圓弧矢又為
股弦差置半徑六十度八七五自之得三千七百
五度七六五六二五以矢六度而一得六百一十七度
六十三分為股弦和加矢六度共六百二十三度六十
三分為大圓徑依法求得容闊五度七十分又為小句
又以二至出入半弧弦二十三度七十一分為大句
以大句為法除大股五十六度六分五十秒得二
度三十七分(就整)為度差以度差乘小句得小股一十
三度四十七分八十二秒為容半長置半徑六十
度八七五為大弦以乘小句五度七十分為實以大句
二十三度七十一分為法除之得一十四度六十三分
為小弦又為白赤道正交距黃赤道正交半弧弦依
法求得半弧背一十四度六十六分為白赤道正交距
黃赤道正交極數
