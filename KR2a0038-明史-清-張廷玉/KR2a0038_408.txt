欽定四庫全書
明史卷二百六十二考證
傅宗龍傳貴州巡撫王三善為陳其愚詐降所紿敗歿
(臣)嚴福按毛竒齡蠻司合志安邦彦圍貴州朝命
以王三善代李橒為巡撫三善忠勇屢戰敗衆斬獲
無算而總督楊述中主撫與三善不合會安邦彦遣
陳其愚詐降三善謂楊督既立撫局勢難自異因受
降卒為其愚所害謹附考
傅宗龍傳用小故奪官矣(臣)嚴福按明實錄宗龍為
總督以崇禎七年兵科給事中常自效劾其赴援逗
遛奪官歸謹附考
汪喬年傳米脂令邊大受(臣)嚴福按任邱縣志受作
綬與此異
本朝仕至太原知府謹附考
孫傳庭傳縳援勦總兵賀人龍坐之麾下數而斬之
(臣)嚴福按明通鑑紀事傅宗龍汪喬年之歿帝深怒
人龍而人龍米脂人親族多在賊中欲誅之而未可
輕發及傳庭出帝授以意佯貰其死執斬之謹附考
孫傳庭傳傳庭出師潼關(臣)嚴福按綏寇紀略傳庭
出潼關賊有說之者曰公不奉駐洛陽之旨乎洛城
故址未毁修築半月可畢流離之民聞洛陽復定不
召自集公於此儲糗糧開屯田進戰退守經略中原
此祖逖之鎮雍邱宗澤之復東京也不聽謹附考
明史卷二百六十二考證
附明史卷二百六十二考證後
乾隆四十一年
賜諡諸臣
孫傳庭專諡忠靖
汪喬年黨威楊文岳王世琮
以上通諡忠烈
張國欽張一貫孫兆祿賈悌馮名聖
孫枝秀黑尚仁喬䢪高
以上通諡烈愍
曹思正𫝊汝為朱國寶文師頤任光裕
以上通諡節愍
