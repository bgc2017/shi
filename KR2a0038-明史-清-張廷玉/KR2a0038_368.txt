欽定四庫全書
明史卷二百四十二考證
畢懋康傳疏陳邊政十事(臣)章宗瀛按懋康所陳十
事明實錄及紀事本末均無可考謹識
蕭近高傳相失利擅移駐景德鎮(臣)章宗瀛按相之
移駐景德鎮事在二十七年逮三十年相激變鎮民
反誣劾通判陳竒可逮下獄至四十八年七月光宗
始以遺詔撤還見明實錄此作相不久自引去未知
何據謹附考
程紹傳山西税使張忠(臣)章宗瀛按山西稅使張忠
宦官楊榮傳作孫朝與此互異未知孰是謹附考
翟鳳翀傳御史劉光復方發口遽得罪(臣)章宗瀛按
是時帝親諭羣臣光復於班後抗言皇上東宫慈孝
語不甚悉帝怒其震驚聖母几筵遂下法司見孫承
澤春明夢餘錄謹附識
洪文衡傳文衡請祧睿宗(臣)章宗瀛按是時廷議將
祧憲宗故文衡有是請見孫承澤春明夢餘錄謹附
識
陳伯友傳楊漣劾魏忠賢伯友亦偕胡世賞等抗疏極
論(臣)章宗瀛按是時與漣相繼劾忠賢者如給事
陳良訓魏大中等御史袁化中周宗建等尚書趙彦
詹事翁正春等先後攻斥不下百餘疏見明紀事本
末謹附識
陳伯友傳李成名附吏部侍郎方從哲中旨起官(臣)
章宗瀛按從哲初以祭酒家居久不出人稱其恬雅
至是以中旨起成名疏劾之御史周起元亦相繼言
其不可見明實錄謹附識
董應舉傳陳十難十利(臣)章宗瀛按應舉所陳十難
十利明實錄食貨志諸書皆無可考謹識
董應舉傳天津葛沽故有水陸兵二千(臣)章宗瀛按
是時應舉疏言臣近至天津歷何家圈白塘口雙港
辛莊泥沽葛沽等處見汪應蛟開河舊蹟猶存可作
水田甚多挑濬舊河為力不多明年萬石之糧可必
也詔從之見孫承澤春明夢餘錄謹附識
林材傳經略宋應昌惑沈惟敬力請封貢(臣)章宗瀛
按是時因倭亂以侍郎宋應昌為經略都督李如松
為提督討之兵部尚書石星計無所出募能說倭者
偵之於是嘉興人沈惟敬應募遂假遊擊銜隸如松
麾下二十一年如松大捷於平壤乘勝趨碧蹄館敗
而退師於是封貢之議起見明紀事本末謹附識
明史卷二百四十二考證
