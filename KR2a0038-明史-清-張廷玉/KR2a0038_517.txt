欽定四庫全書
明史卷三百十七考證
桂林傳提督吳桂芳因其閒遣典史廖元入上六里撫
諭之(臣)章宗瀛按是時桂芳奏古田自弘正來知
縣未嘗入城今廖元撫賊有功宜陞主簿徐擢為縣
且本省總兵止以都指揮統之不兼制柳慶權輕位
下凡事輙為撫蠻道所持請稍重將權部議加都督
銜兼制柳慶廖元陞擢皆如議見明實錄謹附識
桂林傳既而生縳銀豹并其子扶枝膠送京師(臣)章
宗瀛按是時僉事金柱捕得銀豹正茂因自劾詔勿
問見明實錄謹附識
桂林傳更陞古田縣為永寧州(臣)章宗瀛按地理志
一統志稱古田縣之為永寧州也在隆慶五年三月
謹附識
平樂傳平樂初為縣(臣)章宗瀛按平樂漢屬蒼梧郡
地三國吳置縣歷晉至隋皆因之唐武德四年為樂
州旋改昭州天寳初曰平樂郡後復曰昭州宋曰昭
州平樂郡見一統志傳僅稱初為縣殊未詳核謹附
考
平樂傳府江有南岸三洞諸獞皆屬荔浦延袤千餘里
(臣)章宗瀛按正德十三年五月都御史陳金奏府
江為兩廣舟船必由之路苗賊出没江道阻塞請于
昭平堡創建守備署移守備平樂指揮居之摘撥廣
東各衛所官軍二哨並桂平梧柳民兵二千人分番
防守又調柳慶士民田州土兵三四千人耕種沿江
荒田從之見明實錄謹附識
平樂傳乃定善後六策以聞(臣)章宗瀛按所定善後
六策明實錄諸書均無考謹識
平樂傳荔浦之峰門南源修仁之麗壁永居之古眉四
巡司(臣)章宗瀛按峰門巡檢後遷中峒南源巡檢
後遷下峒又遷延賓江見一統志謹附識
潯州傳命以雍為僉都御史都督同知趙輔為征蠻將
軍(臣)章宗瀛按是時趙輔亦王&KR0939;所薦見明紀事
本末謹附識
潯州傳嘉靖十八年二月兩軍齊發(臣)章宗瀛按萬
達之追賊羅連山也檄右軍抵長洲沿江繞出賊背
賊於諸險隘伏器械防禦官軍以計發之追斬百餘
級會右軍迷失道愆期三日又土目盧蘇受賊賄歛
兵縱之而羅連亦官軍古所未至者賊深入山遂不
復窮追云見明實錄謹附考
潯州傳籐峽復平(臣)章宗瀛按籐峽復平之後萬達
汝成獻善後七事於蔡經一編保甲以處新民二立
營堡以通江道三設多備以控上游四改州治以建
屯所五請狼田以正疆界六處款兵以慎邊防七𣙜
商税以資公費經為奏行之見明實錄謹附識
明史卷三百十七考證
