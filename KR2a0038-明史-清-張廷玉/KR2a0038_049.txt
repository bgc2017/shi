欽定四庫全書
明史卷四十九
大學士張廷玉等奉敕修
志第二十五
禮三(吉禮三)
社稷朝日夕月
先農先蠶
高禖祭告
祈報神祇
星辰靈星壽星(司中司命司民司禄)太歲月將風雲雷雨嶽鎮海瀆山川
城隍
社稷之祀自京師以及王國府州縣皆有之其壇在宫
城西南者曰太社稷明初建太社在東太稷在西壇皆
北向洪武元年中書省臣定議周制小宗伯掌建國之
神位右社稷左宗廟社稷之祀壇而不屋其制在中門
之外外門之内尊而親之與先祖等然天子有三社為
羣姓立者曰太社其自為立者曰王社又勝國之社屋
之國雖亡而存之以重神也後世天子惟立太社太稷
漢高祖立官太社太稷一歲各再祀光武立太社稷於
洛陽宗廟之右春秋二仲月及臘一歲三祀唐因隋制
並建社稷於含先門右仲春秋戊日祭之元宗升社稷
為大祀仍令四時致祭宋制如東漢時元世祖營社稷
於和義門内以春秋二仲上戊日祭今宜祀以春秋二
仲月上戊日是年二月太祖親祀太社太稷社配以后
土西向稷配以后稷東向帝服皮弁服省牲通天冠絳
紗袍行三獻禮初帝命中書省翰林院議創屋備風雨
學士陶安言天子太社必受風雨霜露亡國之社則屋
之不受天陽也建屋非宜若遇風雨則請於齋宫望祭
從之三年於壇北建祭殿五間又北建拜殿五間以備
風雨十年太祖以社稷分祭配祀未當下禮官議尚書
張籌言按通典顓頊祀共工氏子句龍為后土后土社
也烈山氏子柱為稷稷田正也唐虞夏因之此社稷所
由始也商湯因旱遷社以后稷代柱欲遷句龍無可繼
者故止然王肅謂社祭句龍稷祭后稷皆人鬼非地神
而陳氏禮書又謂社祭五土之祇稷祭五穀之神鄭康
成亦謂社為五土總神稷為原隰之神句龍為平水土
功故配社后稷有播種功故配稷二說不同漢元始中
以夏禹配官社后稷配官稷唐宋及元又以句龍配社
周棄配稷此配祀之制初無定論也至社稷分合之義
書召誥言社於新邑孔注曰社稷共牢周禮封人掌設
王之社壝註云不言稷者舉社則稷從之陳氏禮書曰
稷非土無以生土非稷無以見生生之效故祭社必及
稷山堂考索曰社為九土之尊稷為五穀之長稷生於
土則社與稷固不可分其宜合祭古有明證請社稷共
為一壇至句龍共工氏之子也祀之無義商湯欲遷未
果漢嘗易以夏禹而夏禹今已列祀帝王之次棄稷亦
配先農請罷句龍棄配位謹奉仁祖淳皇帝配享以成
一代盛典遂改作於午門之右社稷共為一壇初社稷
列中祀及以仁祖配乃升為上祀具冕服以祭行奉安
禮十一年春祭社稷行新定儀迎神飲福送神凡十二
拜餘如舊建文時更奉太祖配永樂中北京社稷壇成
制如南京洪熙後奉太祖太宗同配舊制上丁釋奠孔
子次日上戊祀社稷弘治十七年八月上丁在初十日
上戊在朔日禮官請以十一日祀社稷御史金洪劾之
言如此則中戊非上戊矣禮部覆奏言洪武二十年嘗
以十一日為上戊失不始今日命遵舊制仍用上戊嘉
靖九年諭禮部天地至尊次則宗廟又次則社稷今奉
祖配天又奉祖配社此禮官之失也宜改從皇祖舊制
太社以句龍配太稷以后稷配乃以更正社稷壇配位
禮告太廟及社稷遂蔵二配位於寢廟更定行八拜禮
其壇在西苑豳風亭之西者曰帝社稷東帝社西帝稷
皆北向始名西苑土穀壇嘉靖十年帝謂土穀壇亦社
稷耳何以别於太社稷張璁等言古者天子稱王今若
稱王社王稷與王府社稷名同前定神牌曰五土穀之
神名義至當帝采帝耤之義改為帝社帝稷以上戊明
日祭後改次戊次戊在望後則仍用上已春告秋報為
定制隆慶元年禮部言帝社稷之名自古所無嫌於煩
數宜罷從之中都亦有太社壇洪武四年建取五方土
以築直隸河南進黃土浙江福建廣東廣西進赤土江
西湖廣陜西進白土山東進青土北平進黑土天下府
縣千三百餘城各土百觔取於名山高爽之地王國社
稷洪武四年定十一年禮臣言太社稷既同壇合祭王
國各府州縣亦宜同壇稱國社國稷之神不設配位詔
可十三年九月復定制兩壇一壝如初式十八年定王
國祭社稷山川等儀行十二拜禮府州縣社稷洪武元
年頒壇制於天下郡邑俱設於本城西北右社左稷十
一年定同壇合祭如京師獻官以守禦武臣為初獻文
官為亞獻終獻十三年溧水縣祭社稷以牛醢代鹿醢
禮部言定制祭物缺者許以他物代帝曰所謂缺者以
非土地所産溧水固有鹿是有司故為苟簡也有司所
以能理其職而盡民事者以其常存敬懼之心耳神猶
忽之於人事又何懼焉命論如律乃敕禮部下天下郡
邑凡祭祀必備物苟非地産無從市鬻者聽其缺十四
年令三獻皆以文職長官武官不與里社每里一百戶
立壇一所祀五土五穀之神
朝日夕月洪武三年禮部言古者祀日月之禮有六郊
特牲曰郊之祭大報天而主日配以月一也玉藻曰朝
日於東門之外祭義曰祭日於東郊祭月於西郊二也
大宗伯肆類於四郊兆日於東郊兆月於西郊三也月
令孟冬祈來年於天宗天宗日月之類四也覲禮拜日
於東門之外及祀方明禮日於南門之外禮月於北門
之外五也霜雪風雨之不時則禜日月六也說者謂因
郊祀而祀之非正祀也類禜而祀之與覲諸侯而禮之
非常祀也惟春分朝之於東門外秋分夕之於西門外
者祀之正與常也蓋天地至尊故用其始而祭以二至
日月次天地春分陽氣方永秋分隂氣方長故祭於二
分為得隂陽之義自秦祭八神六曰月主七曰日主雍
又有日月廟漢郊太乙朝日夕月改周法常以郊泰畤
質明出行宫東向揖日西向揖月又於殿下東西拜日
月宣帝於神山祠日萊山祠月魏明帝始朝日東郊夕
月西郊唐以二分日朝日夕月於國城東西宋人因之
升為大祀元郊壇以日月從祀其二分朝日夕月皇慶
中議建立而未行今當稽古正祭之禮各設壇專祀朝
日壇宜築於城東門外夕月壇宜築於城東門外朝日
以春分夕月以秋分星辰則祔祭於月壇從之其祀儀
與社稷同二十一年帝以大明夜明已從祀罷朝日夕
月之祭嘉靖九年帝謂大報天而主日配以月大明壇
當與夜明壇異且日月照臨其功甚大太歲等神歲有
二祭而日月星辰止一從祭義所不安大學士張璁亦
以為缺典遂定春秋分之祭如舊儀而建朝日壇於朝
陽門外西向夕月壇於阜城門外東向壇制有隆殺以
示别朝日護壇地一百畝夕月護壇地三十六畝朝日
無從祀夕月以五星二十八宿周天星辰共一壇南向
祔焉春祭時以寅迎日出也秋祭時以亥迎月出也十
年禮部上朝日夕月儀朝日迎神四拜飲福受胙兩拜
送神四拜夕月迎神飲福受胙送神皆再拜餘並如舊
儀隆慶元年禮部議定東郊以甲丙戊庚壬年西郊以
丑辰未戌年車駕親祭餘歲遣文大臣攝祭朝日壇武
大臣攝祭夕月壇三年禮部上朝日儀言正祭遇風雨
則設小次於壇前駕就小次行禮其升降奠獻俱以太
常寺執事官代制曰可
先農洪武元年諭廷臣以來春舉行耤田禮於是禮官
錢用壬等言漢鄭元謂王社在耤田之中唐祝欽明云
先農即社宋陳祥道謂社自社先農自先農耤田所祭
乃先農非社也至享先農與躬耕同日禮無明文惟周
語曰農正陳耤禮而韋昭注云祭其神為農祈也至漢
以耤田之日祀先農而其禮始著由晉至唐宋相沿不
廢政和間命有司享先農止行親耕之禮南渡後復親
祀元雖議耕耤竟不親行其祀先農命有司攝事今議
耕耤之日皇帝躬祀先農禮畢躬耕耤田以仲春擇日
行事從之二年二月帝建先農壇於南郊在耤田北親
祭以后稷配器物祀儀與社稷同祀畢行耕耤禮御耒
耜二具韜以青絹御耕牛四被以青衣禮畢還大次應
天府尹及上元江寧兩縣令率庶人終畝是日宴勞百
官耆老於壇所十年二月遣官享先農命應天府官率
農民耆老陪祀二十一年更定祭先農儀不設配位永
樂中建壇京師如南京制在太歲壇西南石階九級西
瘞位東齋宫鑾駕庫東北神倉東南具服殿殿前為觀
耕之所護壇地六百畝供黍稷及薦新品物地九十餘
畝每歲仲春之上戊順天府尹致祭後凡遇登極初行
耕耤禮則親祭弘治元年定耕耤儀前期百官致齋順
天府官以耒耜及穜稑種進呈内官仍捧出授之由午
門左出置綵輿鼓樂送至耤田所至期帝翼善冠黃袍
詣壇所具服殿服衮冕祭先農畢還更翼善冠黃袍太
常卿導引至耕耤位南向立三公以下各就位戶部尚
書北向跪進耒耜順天府官北向跪進鞭帝秉耒三推
三反訖戶部尚書跪受耒耜順天府官跪受鞭太常卿
奏請復位府尹挾青箱以種子播而覆之帝御外門南
向坐觀三公五推尚書九卿九推太常卿奏耕畢帝還
其服殿陛座府尹率兩縣令耆老人行禮畢引上中下
農夫各一人執農器朝見令其終畝百官行慶賀禮賜
酒饌三品以上丹陛上東西坐四品以下臺下坐並宴
勞耆老於壇旁宴畢駕還宫大樂鼓吹振作農夫人賜
布一疋嘉靖十年帝以其禮過煩命禮官更定迎神送
神止行二拜先二日順天府尹以耒耜穜稑種置綵輿
至耕耤所並罷百官慶賀後又議造耕根車載耒耜府
尹於祭日進呈畢以耒耜載車内前玉輅行其御門觀
耕地位卑下議建觀耕臺一詔皆可後又命墾西苑隙
地為田建殿曰天遁亭曰豳風又曰省耕曰省歛倉曰
恒裕禮部上郊廟粢盛支給之數因言南郊耤田皇上
三推公卿各宣其力較西苑為重西苑雖農官督理皇
上時省耕斂較耤田為勤請以耤田所出蔵南郊圓廪
神倉以供圜丘祈穀先農神祇壇長陵等陵歷代帝王
及百神之祀西苑所出蔵恒裕倉以供方澤朝日夕月
太廟世廟太社稷帝社稷禘祫先蠶及先師孔子之祀
從之十六年諭凡遇親耕則戶部尚書先祭先農皇帝
至止行三推禮三十八年罷親耕惟遣官祭先農四十
一年並令所司勿復奏隆慶元年罷西苑耕種諸祀皆
取之耤田
先蠶明初未列祀典嘉靖時都給事中夏言請改各官
莊田為親蠶厰公案園令有司種桑柘以備宫中蠶事
九年復疏言耕蠶之禮不宜偏廢帝乃敕禮部古者天
子親耕皇后親蠶以勸天下自今歲始朕親祀先農皇
后親蠶其考古制具儀以聞大學士張璁等請於安定
門外建先蠶壇詹事霍韜以道遠爭之戶部亦言安定
門外近西之地水源不通無浴蠶所皇城内西苑中有
太液瓊島之水考唐制在苑中宋亦在宫中宜倣行之
帝謂唐人因陋就安不可法於是禮部尚書李時等言
大明門至安定門道路遥遠請鳳輦由東華元武二門
因條上四事一治繭之禮二壇壝之向三採桑之器四
掌壇之官帝從其言命自元武門出内使陳儀衛軍一
萬人五千圍壇所五千護於道餘如議三月工部上先
蠶壇圖式帝親定其制壇方二丈六尺疊二級高二尺
六寸四出陛東西北俱樹桑柘内設蠶宫令署採桑臺
高一尺四寸方十倍三出陛鑾駕庫五間後蓋織堂壇
圍方八十丈禮部上皇后親蠶儀蠶將生欽天監擇吉
己日以聞順天府具蠶母名數送北郊工部以鈎箔筐
架諸器物給蠶母順天府以蠶種及鈎筐一進呈内官
捧出還授之出元武右門置綵輿中鼓樂送至蠶室蠶
母受蠶種浴飼以待命婦文四品武三品以上俱陪祀
攜一侍女執鈎筐皇后齋三日内執事並司贊六尚等
女官及應入壇者齋一日先一日太常寺具祝版祭物
羊豕籩豆各六黑帛送蠶宫令是日分授執事女官日
未明宿衛陳兵備女樂司設監備儀仗及重翟車俱候
元武門外將明内侍詣坤寧宫奏請皇后服常服導引
女官導出宫門乘肩輿至元武門内侍奏請降輿升重
翟車兵衛儀仗及女樂前導出北安門障以行帷至壇
内壝東門内侍奏請降車乘肩輿兵衛儀仗停東門外
皇后入具服殿易禮服出至壇司贊奏就位公主内外
命婦各就拜位祭先蠶行三獻禮女官執事如儀迎神
四拜賜福胙二拜送神四拜凡拜跪興公主内外命婦
皆同禮畢皇后還具服殿更常服司賓引外命婦先詣
採桑壇東陛下南北向尚儀奏請皇后詣採桑位東向
公主以下位皇后位東亦南北向以西為上執鈎者跪
進鈎執筐者跪奉筐受桑皇后採桑三條還至壇南儀
門坐觀命婦採桑三公命婦採五條列侯九卿命婦採
九條訖各授女侍司賓引内命婦一人詣桑室尚功率
執鈎筐者從尚功以桑授蠶母蠶母受桑縷切之以授
内命婦内命婦食蠶灑一箔訖還尚儀奏禮畢皇后還
坐具服殿司賓率蠶母等叩頭訖司贊唱班齊外命婦
序立定尚儀致詞云親蠶既成禮當慶賀四拜畢賜宴
命婦並賜蠶母酒食公主及内命婦於殿内外命婦文
武二品以上於臺上三品以下於丹墀尚食進膳教坊
司女樂奏樂宴畢公主以下各就班四拜禮畢皇后還
宫導從如前詔如擬四月蠶事告成行治繭禮選蠶婦
善繅絲及織者各一人卜日皇后出宫導從如常儀至
織堂内命婦一人行三盆手禮布於織婦以始其事蠶
宫令送尚衣織染監局造祭服其祀先蠶止用樂不用
舞樂女生冠服俱用黑十年二月禮臣言去歲皇后躬
行採桑已足風勵天下今先蠶壇殿工未畢宜且遣官
行禮帝初不可令如舊行已而以皇后出入不便命改
築先蠶壇於西苑壇之東為採桑臺臺東為具服殿北
為蠶室左右為廂房其後為從室以居蠶婦設蠶宫署
於宫左令一員丞二員擇内臣謹恪者為之四月皇后
行親蠶禮於内苑帝謂親耕無賀此安得賀第行叩頭
禮女樂第供宴勿前導三十八年罷親蠶禮四十一年
並罷所司奏請
高禖嘉靖九年青州儒生李時颺請祠高禖以祈聖嗣
禮官覆以聞帝曰高禖雖古禮今實難行遂寝其議已
而定祀高禖禮設木臺於皇城東永安門北震方臺上
皇天上帝南向騂犢蒼璧獻皇帝配西向牛羊豕各一
高禖在壇下西向牲數如之禮三獻皇帝位壇下北向
后妃位南數十丈外北向用帷壇下陳弓矢弓韣如后
妃嬪之數祭畢女官導后妃嬪至高禖前跪取弓矢授
后妃嬪后妃嬪受而納於弓韣
祭告明制凡登極巡幸及上謚葬陵冊立冊封冠婚等
事皆祭告天地宗廟社稷凡營造宫室及命將出師歲
時旱潦祭告天地山川太廟社稷后土凡即位之初並
祭告闕里孔廟及歴代帝王陵寢洪武二年從禮部尚
書崔亮奏圜丘方丘大祀前期親告太廟仍遣使告百
神於天下神祇壇六年禮部尚書牛諒奏太歲諸神凡
祈報則設一十五壇有事祭告則設神位二十八壇中
太歲風雲雷雨五嶽五鎮四海凡五壇東四瀆京畿湖
廣山東河南北平廣西四川甘肅山川夏冬二季月將
京都城隍凡十二壇西鍾山江西浙江福建山西陜西
廣東遼東山川春秋二季月將旗纛戰船等神凡十一
壇若親祀皇帝皮弁服行一獻禮每三壇行一次禮八
年帝駐蹕中都祭告天地於中都之圜丘九年以諸王
將之藩分日告祭太廟社稷嶽鎮海瀆及天下名山大
川復告祀天地於圜丘初諸王來朝還藩祭真武等神
於端門用豕九羊九制帛等物祭護衛旗纛於承天門
亦如之二十六年帝以其禮太繁定制豕一羊一不用
帛尋又罷端門祭惟用葷素二壇祭於承天門外永樂
七年巡狩北京祭告天地宗廟社稷嘉靖八年秋以躬
祭山川諸神命先期不必遣官告太廟凡出入必親告
祖考於内殿聖誕前一日以酒果告列聖帝后於奉先
殿至日以酒脯告皇天上帝於元極寳殿遣官以牲醴
祭神烈天壽純德諸陵山及東嶽都城隍以素羞祭真
武及靈濟宫又告修齋於道極七寳帝尊隆慶三年以
親祭朝日壇預告奉先弘孝神霄殿
祈報洪武二年太祖以春久不雨祈告諸神祇中設風
雲雷雨嶽鎮海瀆凡五壇東設鍾山兩淮江西兩廣海
南北山東燕南燕薊山川旗纛諸神凡七壇西設江東
兩浙福建湖廣荆襄河南北河東華州山川京都城隍
凡六壇中五壇奠帛初獻帝親行禮兩廡命官分獻三
年夏旱六月朔帝素服草履步禱於山川壇藁席露坐
晝曝於日夜卧於地凡三日六年從禮部尚書牛諒言
太歲諸神春祈秋報凡十五壇中太歲風雲雷雨五嶽
五鎮四海東四瀆京畿山川春秋二季月將京都各府
城隍西鍾山甘肅山川夏冬二季月將旗纛戰船等神
各五壇時甘肅新附故附其山川之祭於京師其親祀
之儀與祭告同正統九年三月雨雪愆期遣官祭天地
社稷太歲風雲雷雨嶽鎮海瀆弘治十七年畿内山東
久旱命官祭告天壽山分命各巡撫祭告北嶽北鎮東
嶽東鎮東海嘉靖八年春帝諭禮部去冬少雪今當東
作雨澤不降當親祭南郊社稷山川尚書方獻夫等言
周禮大宗伯以荒禮哀凶扎釋者謂君膳不舉馳道不
除祭事不縣皆所以示貶損之意又曰國有大故則旅
上帝及四望釋者曰故謂凶災旅陳也陳其祭祀以禱
焉禮不若祀之備也今陛下閔勞萬姓親出祈禱禮儀
務簡約以答天戒常朝官並從同致省愆祈籲之誠隨
具上儀注二月親禱南郊山川同日社稷用次日不除
道冠服淺色羣臣同文五品武四品以上於大祀門外
餘官於南天門外就班陪祀是秋帝欲親祀山川諸神
禮部尚書李時言舊例山川等祭中夜行禮先一日出
郊齋宿祭畢清晨回鑾兩日畢事禮太重宜比先農壇
例昧爽行禮因具儀以進制可祭服用皮弁迎神送神
各兩拜十一年大學士李時等以聖嗣未降請廷臣詣
嶽鎮名山祝禱帝欲分遣道士齎香帛行令所在守臣
行禮在廷大臣分詣地祇壇祈告於是禮部尚書夏言
言我朝建地祇壇自嶽鎮海瀆以及遠近名山大川莫
不懷柔即此而禱正合古人望衍之義但輔臣所請止
於嶽鎮竊以山川海瀆發祥效靈與嶽鎮同功况基運
翊聖神烈天壽純德諸山又祖宗妥靈之地祈禱之禮
皆不可缺遂命大臣詣壇分祀
神祇壇洪武二年從禮部尚書崔亮言建天下神祇壇
於圜丘壝外之東及方丘壝外之西郊祀前期帝躬詣
壇設神位西向以酒脯祭告郊之日俟分獻從祀將畢
就壇以祭後定遣官預告又建山川壇於正陽門外天
地壇西合祀諸神凡設壇十有九太歲春夏秋冬四季
月將為第一次風雲雷雨次五嶽次五鎮次四海次四
瀆次京都鍾山次江東次江西次湖廣次淮東淮西次
浙東浙西福建次廣東廣西海南海北次山東山西河
南河北次北平陜西次左江右江次安南高麗占城諸
國山川次京都城隍次六纛大神旗纛大將五方旗神
戰船金鼓銃礟弓弩飛鎗飛石陣前陣後諸神皆躬自
行禮先祭禮官奏祝文太歲以下至四海凡五壇稱臣
者親署御名其鍾山諸神稱余者請令禮官代署帝曰
朋友書牘尚親題姓名况神明乎遂加親署後又定驚
蟄秋分後三日遣官祭山川壇諸神七年令春秋仲月
上旬擇日以祭九年復定山川壇制凡十三壇正殿太
歲風雲雷雨五嶽五鎮四海四瀆鍾山七壇東西廡各
三壇東京畿山川夏冬二季月將西春秋二季月將京
都城隍十年定正殿七壇帝親行禮東西廡遣功臣分
獻二十一年增修大祀殿諸神壇壝乃敕十三壇諸神
並停春祭每歲八月中旬擇日祭之命禮部更定祭山
川壇儀與社稷同永樂中京師建山川壇並同南京制
惟正殿鍾山之右益以天壽山之神嘉靖十一年改山
川壇名為天神地祇壇改序雲師雨師風伯雷師天神
壇在左南向雲雨風雷凡四壇地祗壇在右北向五嶽
五鎮基運翊聖神烈天夀純德五陵山四海四瀆凡五
壇從祀京畿山川西向天下山川東向以辰戌丑未年
仲秋皇帝親祭餘年遣大臣攝祭其太歲月將旗纛城
隍别祀之十七年加上皇天上帝尊稱預告於神祗遂
設壇於圜丘外壝東南親定神祗壇位陳設儀式禮部
言皇上親獻大明壇則四壇分獻諸臣不敢並列請先
上香畢命官代獻帝裁定上香奠帛獻爵復位後分獻
官方行禮亞終二獻執事官代餘壇俱獻官三行隆慶
元年禮臣言天神地祗已從祀南北郊其仲秋神祗之
祭不宜復舉令罷之
星辰壇洪武三年帝謂中書省臣日月皆專壇祭而星
辰乃祔祭於月壇非禮也禮部擬於城南諸神享祭壇
正南向增九問朝日夕月祭周天星辰俱於是行禮朝
日夕月仍以春秋分祭星辰則於天夀節前三日從之
四年九月帝躬祀周天星辰正殿共十壇中設周天星
辰位儀如朝日二十一年以星辰既從祀南郊罷禜星
之祭
靈星諸神洪武元年太常司奏周禮以槱燎祀司中司
命風師雨師天府若祭天則祀司民司禄而獻民數穀
數受而蔵之漢高帝命郡國立靈星祠唐制立秋後辰
日祀靈星立冬後亥日遣官祀司中司命司民司禄以
少牢宋祀如唐而於秋分日祀夀星今擬如唐制分日
而祀為壇於城南從之二年從禮部尚書崔亮奏每歲
聖夀日祭夀星同日祭司中司命司民司禄示與民同
受其福也八月望日祀靈星皆遣官行禮三年罷夀星
等祀
太歲月將風雲雷雨之祀古無太歲月將壇宇之制明
始重其祭增雲師於風師之次亦自明始太祖既以太
歲諸神從祀圜丘又合祭羣祀壇已而命禮官議專祀
壇壝禮臣言太歲者十二辰之神按說文歲字從步從
戍木星一歲行一次歷十二辰而周天若步然也隂陽
家說又有十二月將十日十二時所直之神若天乙天
罡太乙功曹太衝之類雖不經見歷代因之元每有大
興作祭太歲月將日直時直於太史院若風師雨師之
祀見於周官後世皆有祭唐天寶中增雷師于雨師之
次宋元因之然唐制各以時别祭失享祀本意宜以太
歲風雲雷雨諸天神合為一壇諸地祗為一壇春秋專
祀乃定驚蟄秋分日祀太歲諸神於城南三年復以諸
神隂陽一氣流行無間乃合二壇為一而增四季月將
又改祭期與地祗俱用驚蟄秋分後三日嘉靖十年命
禮部考太歲壇制禮官言太歲之神唐宋祀典不載元
雖有祭亦無常典壇宇之制於古無稽太歲天神宜設
壇露祭凖社稷壇制而差小從之遂建太歲壇於正陽
門外之西與天壇對中太歲殿東廡春秋月將二壇西
廡夏冬月將二壇帝親祭於拜殿中每歲孟春享廟歲
暮祫祭之日遣官致祭王國府州縣亦祀風雲雷雨師
仍築壇城西南祭用驚蟄秋分日
嶽鎮海瀆山川之祀洪武二年太祖以嶽瀆諸神合祭
城南未有專祀又享祀之所屋而不壇非尊神之道禮
官言虞舜祭四嶽王制始有五嶽之稱周官兆四望於
四郊鄭注以四望為五嶽四鎮四瀆詩序巡狩而禮四
嶽河海則又有四海之祭蓋天子方望之事無所不通
而嶽鎮海瀆在諸侯封内則各祀之秦罷封建嶽瀆皆
領於祠官漢復建諸侯則侯國各祀其封内山川天子
無與武帝時諸侯或分或廢五嶽皆在天子之邦宣帝
時始有使者持節祠嶽瀆之禮由魏及隋嶽鎮海瀆即
其地立祠有司致祭唐宋之制有命本界刺史縣令之
祀有因郊祀而望祭之祀又有遣使之祀元遣使祀嶽
鎮海瀆分東西南北中為五道今宜以嶽鎮海瀆及天
下山川城隍諸地祗合為一壇與天神埒春秋專祀遂
定祭日以清明霜降前期一日皇帝躬省牲至日服通
天冠絳紗袍詣嶽鎮海瀆前行三獻禮山川城隍分獻
官行禮是年命官十八人祭天下嶽鎮海瀆之神帝皮
弁御奉天殿躬署御名以香祝授使者百官公服送至
中書省使者奉以行黃金合貯香黃綺幡二白金二十
五兩市祭物三年詔定嶽鎮海瀆神號略曰為治之道
必本於禮嶽鎮海瀆之封起自唐宋夫英靈之氣萃而
為神必受命於上帝豈國家封號所可加凟禮不經莫
此為甚今依古定制竝去前代所封名號五嶽稱東嶽
泰山之神南嶽衡山之神中嶽嵩山之神西嶽華山之
神北嶽恒山之神五鎮稱東鎮沂山之神南鎮會稽山
之神中鎮霍山之神西鎮吳山之神北鎮醫無閭山之
神四海稱東海之神南海之神西海之神北海之神四
瀆稱東瀆大淮之神南瀆大江之神西瀆大河之神北
瀆大濟之神帝躬署名于祝文遣官以更定神號告祭
六年禮臣言四川未平望祭江瀆於峽州今蜀既下當
遣人於南瀆致祭從之十年命官十八人分祀嶽鎮海
瀆賜之制萬歷十四年巡撫胡來貢請改祀北嶽於渾
源州禮臣言大明集禮載漢唐宋北嶽之祭皆在定州
曲陽縣與史俱合渾源之稱北嶽止見州志碑文經傳
無可考仍祀曲陽是其他山川之祀洪武元年躬祀汴
梁諸神仍遣官祭境内山川二年以天下山川附祭嶽
瀆壇帝又以安南高麗皆臣附其國内山川宜與中國
同祭諭中書及禮官考之安南之山二十一其江六其
水六高麗之山三其水四命著祀典設位以祭三年遣
使往安南高麗占城祀其國山川帝齋戒親為祝文仍
遣官頒革正山川神號詔于安南占城高麗六年琉球
諸國已朝貢祀其國山川八年禮部尚書牛諒言京都
既罷祭天下山川其外國山川亦非天子所當親祀中
書及禮臣請附祭各省從之廣西附祭安南占城真臘
暹羅鎻里廣東附祭三佛齊瓜哇福建附祭日本琉球
渤泥遼東附祭高麗陜西附祭甘肅朵甘烏斯蔵京城
不復祭又從禮官言各省山川居中南向外國山川東
西向同壇共祀其王國山川之祀洪武十三年定制十
八年定王國祭山川儀同社稷但無瘞埋之文凡嶽鎮
海瀆及他山川所在令有司歲二祭以清明霜降
城隍洪武二年禮官言城隍之祀莫詳其始先儒謂既
有社不應復有城隍故唐李陽冰縉雲城隍記謂祀典
無之惟吳越有之然成都城隍祠李德裕所建張說有
祭城隍之文杜牧有祭黃州城隍文則不獨吳越為然
又蕪湖城隍廟建於吳赤烏二年高齊慕容儷梁武陵
王祀城隍皆書於史又不獨唐而已宋以來其祠徧天
下或錫廟額或頒封爵至或遷就𫝊會各指一人以為
神之姓名按張說祭荆州城隍文曰城隍是保甿庶是
依則前代崇祀之意有在也今宜附祭於嶽瀆諸神之
壇乃命加以封爵京都為承天鑒國司民昇福明靈王
開封臨濠太平和州滁州皆封為王其餘府為鑒察司
民城隍威靈公秩正二品州為鑒察司民城隍靈佑侯
秩三品縣為鑒察司民城隍顯佑伯秩四品衮章冕旒
俱有差命詞臣撰制文以頒之三年詔去封號止稱某
府州縣城隍之神又令各廟屏去他神定廟制高廣視
官署廳堂造木為主毁塑像舁置水中取其泥塗壁繪
以雲山六年製中都城隍神生成遣官賫香幣奉安京
師城隍既付饗山川壇又于二十一年改建廟尋以從
祀大祀殿罷山川壇春祭永樂中建廟都城之西曰大
威靈廟嘉靖九年罷山川壇從祀歲以仲秋祭旗纛日
并祭都城隍之神凡聖誕節及五月十一日神誕皆遣
太常寺堂上官行禮國有大災則告廟在王國者王親
祭之在各府州縣者守令主之
明史卷四十九
