欽定四庫全書
明史卷二百三十二考證
魏允貞傳俄劾兵部尚書吴兌兌引去(臣)章宗瀛按
允貞劾兌先結高拱張居正又餽馮保千金且以軍
械火器私遺諳逹不可典中樞見明實錄傳未詳謹
附識
魏允貞傳吏部尚書李戴都御史温純䓁力稱允貞賢
請下允貞䟽平議(臣)章宗瀛按是時御史何
熊等交章乞下部院䟽亦不報見明實錄謹
附識
余懋衡傳遂上䟽極論永罪(臣)章宗瀛按三十年三
月大學士沈鯉朱賡亦言秦人恨永甚宜撤之不報
見明實錄謹附識
余懋衡傳獨綱在乃教永誣劾咸寕縣知縣滿朝薦(臣)
章宗瀛按是時永誣劾朝薦承懋衡指遮劫貢物帝
怒曰御史酖無恙而朝薦代為報𣸪□遂逮之見明
實錄謹附識
余懋衡傳朝薦被逮(臣)章宗瀛按是時藍田令王邦
才積忤永因與朝薦并被誣逮見明紀事本末謹附
識
李三才傳歙人程守訓以貲官中書為陳增參隨縱横自
恣(臣)章宗瀛按三才未劾守訓之先御史劉曰梧
嘗疏劾之鹽務少監魯保亦奏守訓等阻塞鹽課帝
皆不報見明實錄謹附識
李三才傳又謂一貫慮沈鯉朱賡逼己(臣)章宗瀛按
沈鯉將入閣一貫深忌之欲諷鯉辭召命貽書三才
曰歸德公來必奪吾位何以備之歸德鯉邑名也三
才答書言鯉忠直無他腸勸一貫同心一貫由是并
憾之見明紀事本末謹附識
李三才傳大學士葉向高言三才已杜門待罪宜速定
去留為漕政計(臣)章宗瀛按三十八年五月吏部
主事王三善乞勘三才不報見明實錄謹附識
李三才傳三才既家居(臣)章宗瀛按三才家居後御
史孫居相有荐三才一疏見明實錄謹附識
李三才傳起南京戶部尚書(臣)章宗瀛按是時樞輔
孫承宗以遼東經略荐三才遂有南戶部之召見明
紀事本末謹附識
明史卷二百三十二考證
