欽定四庫全書
明史卷二百三十四考證
盧洪春傳洪春(臣)嚴福按畿輔志洪春一作涿州人
父仲佃為嘉靖三十五年進士謹附考
盧洪春傳内豎三千人(臣)嚴福按張學顔傳作内豎
二千人與此互異謹識
李沂傳十七年帝始倦勤章奏多留中不下(臣)嚴福
按本紀十五年申時行請發留中章疏則不始於十
七年也紀傳互異謹識
李沂傳河東有秦漢二壩弘禴請以石為之濬渠北達
鴛鴦湖(臣)嚴福按寧夏河西本有石築漢唐等壩
此外又有籌利渠弘禴所奏秦漢二壩蓋援河西石
壩一例築石又於籌利渠外更作一渠以達於鴛鴦
湖見寧夏志謹附考
雒于仁傳召見閣臣申時行等於毓德宫手於仁疏授
之(臣)嚴福按郭子章所撰時行傳神宗以疏授時
行必欲嚴譴于仁時行反覆勸解以疏繳置御前者
三請無發外然于仁雖不得罪而章奏留中實自此
始謹附考
明史卷二百三十四考證
