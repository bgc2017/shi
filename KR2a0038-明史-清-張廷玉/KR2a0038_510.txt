欽定四庫全書
明史卷三百十四
大學士張廷玉等奉敕修
列傳第二百二
雲南土司二
姚安鶴慶
武定尋甸
麗江元江
永昌新化
威遠北勝
灣甸鎮康
大候瀾滄衛
麓川
姚安本漢弄棟蜻蛉二縣地唐置姚州都督府以民多
姚姓也天寳間南詔蒙氏改為弄棟府宋時段氏改姚
州元立統矢千戶所天歷間陞姚安路洪武十五年定
雲南改為府十六年姚安土官自久作亂官兵往討師
次九十九莊自久遁去明年復寇品甸西平候沐英奏
以土官高保為姚安府同知高惠為姚安州同知保惠
從英擊自久平之二十年命普定侯陳桓靖寧侯葉昇
往雲南總制諸軍於定邊姚安等處立營屯種二十六
年保以襲職遣其弟貢馬謝恩宣德九年姚安土知府
高賢遣使貢馬弘治中土官高棟與普安叛賊戰死於
板橋驛嘉靖三十年土官高鵠當元江之變布政司徐
樾遇害奮身赴救死之萬歷中同知高金以征緬功賜
四品服所屬大姚縣有鐡索箐者本猓種依山險以剽
掠為業旁郡皆受其害弘治間稍有歸命者分隸於姚
安姚州嘉靖中乃專屬姚安其渠羅思者有幻術造偽
印稱亂萬歷元年巡撫鄒應龍與總兵官沐昌祚討平
之諸郡乃安
鶴慶唐時名鶴川南詔置謀統郡元初至鶴州至元中
陞鶴慶府尋改為路洪武中大軍平雲南分兵拔三營
萬戶砦獲其参政博順特穆爾等六十七人置鶴慶府
以土官高隆署府事十七年以董賜為知府高仲為同
知賜子節為安寧知州楊奴為劍川知州賜率其屬來
朝貢馬及方物詔賜官帶并織金文綺布帛鈔錠十八
年以賜為雲南前衛世襲指揮僉事賜安寧州人世為
酋長大軍入滇率衆來降復從軍討賊有功故與子節
竝有世襲知府知州之命及賜來朝以父子俱受顯榮
無以仰報子幼冲不逹政治乞還父子所授官而自為
安寧知州帝曰爾能綏靖邊鄙授爾官以酬爾勛今辭
尊居卑奈何命潁國公𫝊友德及諸大臣議之皆以賜
既有功不可聽其辭而節之官則可免乃改賜明威將
軍雲南前衛世襲指揮僉事諭曰雲南前衛密邇安寧
特命爾是職爾其綏輯遠人以安邊鄙其母再辭二十
年劍川土官楊奴叛大理衛指揮鄭祥討之斬八十餘
人楊奴遁未幾還劍川復聚蠻為亂祥復以兵擊斬之
二十四年置鶴慶衛三十年改鶴慶府為軍民府永樂
十五年順州知州王義言霑被聖化三十餘年聲教所
届言語漸通子弟亦有俊秀請建學教育從之正統二
年副使徐訓奏鶴慶土知府高倫與弟純屢逞兇惡屠
戮士庶與母楊氏并叔宣互相賊害敕黔國公沐晟諭
使輸欵如恃強不服即調軍禽捕五年復敕右都督昂
等曰比聞土知府高倫妻劉氏同倫弟高昌等糾集囉
囉麽些人衆肆行兇暴事發不從逮訊敕至即委官勘
實量調官軍禽捕首惡并逮千戸王蕙及高宣等至京質
問八年鶴慶民楊仕潔妻阿夜珠告倫謀殺其子復命
法司移文勘驗已而大理衛千戶奏報倫擅率軍馬欲
謀殺母親又稱其母告倫不孝及私歛民財多造兵器
殺戮軍民支解梟令等罪遂敕右都督沐昂等勘覆及
奏至言倫所犯皆實罪應死倫復屢訴因與叔宣爭襲
又與千戶王蕙爭娶妾以致挾仇誣䧟所勘殺死皆病
死及強盗拒捕之人倫母楊亦訴倫無不孝實由宣等
䧟害復敕昂及御史嚴恭確訪既而奏當倫等皆伏誅
高氏族人無可繼者帝命於流官中擇人以綏遠蠻乃
擢瀘州知府林遒節為知府鶴慶之改流官自此始
武定南詔三十七部之一宋淳熙間大理段氏以阿&KR1902;
為羅婺部長三𫝊至矣格當元世祖時為北部土官總
管至元七年改武定路置南甸縣洪武十四年雲南下
武定女土官商勝首先歸附十五年改為武定軍民府
以勝署府署十六年勝遣人來朝貢馬詔賜勝誥命朝
服及錦幣鈔錠十七年以和曲土官豆𣲖為知州二十
一年發内帑令於武定德昌會川諸處市馬三千匹宣
德元年元謀縣故土知縣吾忠子政來朝正德二年四
月武定雨雹溪水漲決堤壊田隕霜露殺麥七月廢武
定所屬之南甸縣改隸和曲州石舊縣改隸祿勸州三
年土知府鳳英以從征功進秩右參政仍知府事請賜
金帶部議不可帝有英有軍功給之明年英貢馬謝恩
賜如例嘉靖七年土舍鳳朝文作亂殺同知以下官吏
刦州印舉兵與尋甸賊安銓合犯雲南府撫臣以聞時
安銓未平朝文復起滇中大擾詔以右都御史伍文定
為兵部尚書提督雲貴川湖軍務調四鎮土漢官軍討
賊五月黔國公沐紹勲疏言臣奉命會同巡撫等調發
官軍分道𠞰撫諸賊抗逆執留所遣官軍二人所調集
各土舍又重自疑畏臣謹便宜榜示先給冠帶待後奏
請承襲衆始感奮於二月進兵擊斬強賊十餘人賊奔
回武定乞敕部授臣方略俾獲便宜行事并宥各土舍
往罪凡有功者俱許承襲作其敵愾之氣帝納之賜敕
奬勵賊既敗歸其黨稍散初朝文紿其衆謂武定知府
鳳詔母子已戮朝廷且盡𠞰武定蠻衆至是鳳詔同其
母率衆自會城往蠻民相顧錯愕咸投鳳詔降朝文計
無所出絶普渡而走官兵追及復敗之朝文率家奴數
人取道霑益州奔至東川之湯郎箐為追兵所及磔死
銓衆猶盛遁據尋甸故巢列寨數十官兵分哨夾攻之
諸寨先後破乃併力攻拔其必古老巢銓奔東川入芒
部為土舍禄慶所執賊平是役也生擒渠賊千餘人斬
首二千九百餘級俘獲男婦千二百餘撫散蠻黨二萬
有竒奪器械牛馬無算捷聞銓朝文皆梟示籍其産家
屬戍邊十六年命土知府瞿氏掌印初府印自洪武以
來俱長於土官正德間有司議以畀流官同知土知府
職專巡捕徵糧而已及鳳詔死瞿氏以母襲子官所轄
四十七馬頭阿台等數請以印屬瞿氏吏部覆言係舊
例宜如其請從之四十二年瞿氏老舉鳳詔妻索林自
代比索林襲遂失事姑禮瞿氏大恚乃收異姓兒繼祖
入鳳氏宗挾其甥婿貴州水西土舍安國亨四川建昌
土官鳳氏兵力欲廢索林以繼祖嗣不克乃具疏自稱
為索林囚禁令繼祖詣闕告之繼祖歸詐稱受朝命襲
職驅目兵逼奪府印索林抱印奔會城撫按官諭解之
索林歸武定視事如故而復聽繼祖留瞿氏所於是婦
姑嫌隙益甚索林謀誅繼祖事洩繼祖遂大發兵圍府
行刧和曲祿勸等州縣殺傷調至土官王心一等兵索
林復抱印走雲南巡撫曹忭下令收印逮其左右鄭竤
繫獄令瞿氏暫理府事貸繼祖責其自新四十四年添
設府通判一員四十五年築武定新城成巡撫吕光洵
遣鄭竤回府復業鄭竤者前為索林謀殺繼祖者也繼
祖執而殺之糾衆攻新城臨安通判胡文顯督百戶李
鰲土舍王德隆往援至雞溪子隘遇伏鰲及德隆俱死
僉事張澤督尋甸兵二千餘馳救亦敗澤及千戶劉裕
被執鎮巡官促諸道兵並進逼繼祖東山寨圍之繼祖
懼攜澤及索林走照姑已復殺澤官軍追之急由直勒
渡過江趨四川依東川婦家阿科等巡按劉思周以狀
聞敕雲南四川會兵討賊初繼祖之走東川也土官鳳
氏與之通已而見滇蜀官軍與土舍祿紹先等兵皆會
乃背繼祖發卒七千人來援繼祖益窮賊帥者色赴紹
先營降斬繼祖以獻姚縣土官高繼先復禽其餘黨姚
安府同知高欽及弟鈞謀主趙士傑等皆伏誅守臣議
改設流官猶不欲絶鳳氏授索林支屬鳳歷子思堯經
歷給莊百餘鳳歷以不得知府怨望隂結四川七州及
水西宣慰安國亨謀作亂流官知府劉宗寅遣諭之不
聽遂聚衆稱思堯知府夜襲府城城中嚴備不能入退
屯魯墟宗寅夜出兵砍其營賊潰追至馬刺山禽鳳歷
伏誅萬歷三十五年繼祖姪阿克久徙金沙江外賊黨
鄭舉等誘阿克作亂隂結江外會川諸蠻直䧟武定大
肆刦掠連破元謀羅次諸城索府印會流官知府携印
會城不能得賊以無印難號召劫推官請冠帶印信鎮
撫以兵未集懼差人以府印授之賊退入武定立阿克
為知府鎮撫調集土兵分五路進𠞰克復武定元謀羅
次禄豐嵩明等州縣禽阿克及其黨至京師磔於市武
定平遂悉置流官
尋甸古滇國地僰剌蠻居之號仲劄溢源部後為烏蠻
裔新丁所奪號新丁部蒙氏為尋甸至段氏改仁地部
元初置仁地萬戶後改仁德府洪武十五年定雲南仁
德土官阿孔等貢馬及方物改為尋甸軍民府十六年
土官安陽來朝貢馬及虎皮氊衫等物詔賜衣服錦綺鈔
錠十七年以尋甸土官沙琛為知府二十三年置木密
關守禦千戶所於尋甸之甸頭易龍驛又置屯田所於
甸頭里果馬里聮絡耕種以為邊備是後土官皆按期
入貢成化十二年兵部奏土官舍人安宣聚衆殺掠命
鎮守官相機撫捕十四年土知府安晟死兄弟爭襲遂
改置流官嘉靖六年安銓作亂乃土舍之失職者也侵
掠嵩明木密楊林等處巡撫𫝊習檄守巡官討之大敗
賊遂䧟尋甸嵩明殺指揮王昇唐功等知府馬性魯棄
城走時武定鳳朝文叛銓與之合久之伏誅事詳前𫝊
麗江南詔蒙氏置麗水節度宋時麽些蠻蒙醋據之元
初置察罕桑宣慰司至元中改置麗江路軍民總管府
後改宣撫司洪武十五年置麗江府十六年蠻長木德
來朝貢馬以木德為知府羅克為蘭州知州十八年巨
津土酋阿奴聰叛劫石門關千戶浦泉戰死吉安侯陸
仲亨率指揮李榮鄭祥討之賊戰敗遁入山谷捕獲誅
之時木德從征又從西平侯沐英征景東定邊皆有功
予世襲二十四年木德死子初當襲初守巨津州石門
關與西番接境既襲職英請以初弟虧為千夫長代守
石門從之二十六年十月西平侯沐春奏麗江土民每
歲輸白金七百六十兩皆麽些洞所産民以馬易金不
諳真偽請令以馬代輸從之三十年改為麗江軍民府
從春請也永樂十六年檢校龐文郁言本府及寳山巨
津通安蘭州四州歸化日久請建學校從之宣德五年
麗江府奏浪滄江寨蠻者保等聚衆劫掠黔國公沐晟
委官撫諭不服部議再行招撫已蘭州土官羅牙等奏
者保拒命請發兵討之帝命黔國公及雲南三司相機
行勿緣細故激變蠻民正統五年賜知府木森誥命加
授大中大夫資治少尹以征麓川功也成化十一年知
府木嶔奏鶴慶千夫長趙賢屢糾羣賊越境殺掠乞調
旁衛官軍禽𠞰命移知守臣計畫嘉靖三十九年知府
木高進助殿工銀二千八百兩詔加文職三品服色給
誥命四十年又進木植銀三千八百兩詔進一級授亞
中大夫給誥命萬歷三十一年巡按御史宋興祖奏税
使内監楊榮欲責麗江土官退地聽採竊以麗江自太
祖令木氏世官守石門以絶西域守鐡橋以斷吐蕃真
南藉為屛藩今使退地聽採必失遠蠻之心即令聽諭
已使國家歲歲有吐蕃之防倘或不聽豈獨有傷國體
疏上事得寢三十八年知府木增以征蠻軍興助餉銀
二萬餘兩乞比北勝土舍高光裕例加級部覆賜三品
服色巡按御史劾其違越請奪新恩從之四十七年增
復輸銀一萬助遼餉泰昌元年錄增功賞白金表裏其
子懿及舍目各賞銀幣有差天啟二年增以病告加授
左參政致仕五年特給增誥命以旌其忠雲南諸土官
知詩書好禮守義以麗江木氏為首云
元江古西南蠻極邊境曰惠籠甸又名因遠部南詔蒙
氏以屬銀生節度徙白蠻蘇張周段等十姓戍之又開
威遠等處置威遠睒後和泥侵據其地宋時儂智高之
黨竄居於此和泥又開羅槃甸居之後為麽些徒蠻阿
僰諸部所據元時内附至元中置元江萬戶府後於威
遠更置元江路領羅槃馬籠等十二部屬臨安廣西元
江等處宣慰司洪武十五年改元江府十七年土官那
直來朝貢象以那直為元江知府賜襲衣冠帶十八年
置因遠羅必甸長官司隸之以土酋白文玉為副長官
二十年遣經歷楊大用往元江等府練兵時百夷屢為
邊患帝欲發兵平之故也二十六年置元江府儒學二
十七年知府那榮及白文玉等來朝貢永樂三年榮復
入朝貢帝厚加賜予遂改為元江軍民府給之印信榮
請躬率兵及餽運往攻八百帝嘉勞之元江府又奏石
屏州洛夾橋每歲江水衝壊止令本府修理民不堪乞
命石屛州協治從之九年率榮率頭目人等來朝貢馬
及金銀器物予如例十二年故土知府那直子那邦人
貢方物宣德五年黔國公沐晟奏元江土知府那忠被
賊刀正刀龍等焚其廨宇及經歷印信今獲刀龍刀洽
赴京乞如永樂故事發遼東安置以警邊蠻從之命禮
部鑄印給之正統元年因遠羅必甸長官司遣人來朝
貢馬正德二年以那端襲土知府嘉靖二十五年土舍
那鑑殺其姪土知府那憲奪其印并收因遠驛印記巡
撫應大猷以聞命鎮巡官發兵𠞰之二十九年那鑑懼
密約交蠻武文淵謀亂撫按官胡奎林應箕摠兵官沐
朝弼以聞請以副使李維參政胡堯時督兵𠞰之制可
那鑑益縱兵攻掠村寨沐朝弼與巡撫石簡調武定北
勝亦佐等土漢兵分五哨調兵既集朝弼與簡駐臨安
分部進兵破木龍寨降甘莊賊勢漸蹙那鑑遣經歷張
維及生儒數人詣南羡監督玉養浩所乞降時左布政
徐樾以督餉至南羡樾迂闇聞維言謂鑑誠計窮乃約
翼日令鑑面縳出城來降左右咸謂蠻詐不可信樾不
聽如期親率百人往城下受降鑑縱象馬蠻兵突出衝
之樾及左右皆死巡按趙炳然以聞并參朝弼簡及養
浩等失事罪帝降敕切責褫簡職養浩等各住俸剋期
捕賊贖罪朝弼與簡乃督集五哨兵環元江而壁令南
羡哨督兵渡江攻城選路通哨甘莊哨各精卒二千佐
之那鑑知二哨精卒悉歸南羡潛遣兵象乘虚衝路通
哨官兵不意賊至倉卒燒營走監督郝維嶽奔入甘莊
哨甘莊亦大潰督哨李維亦遁惟餘南羡逼城而軍武
定女土官瞿氏寧州土舍禄紹先廣南儂兵頭目陸友
仁咸恨那鑑戕主奪嫡誓死不退督哨王養浩因激奬
之翼日鼓譟攻城賊大敗閉門不出官兵圍之鑑乞降
官兵懲徐樾之敗不應城中析屋而㸑斗米銀三四錢
時瘴毒起大兵乃復撤期秋末征之朝弼以事聞帝定
二哨失事諸臣罪行撫臣厚賞瞿氏禄紹先陸友仁等
敕朝弼會同新撫臣鮑象賢鳩兵討賊三十二年象賢
至鎮調集土漢兵七萬人廣集糧運剋期分哨進𠞰元
江為必取計那鑑懼伏藥死象賢檄百戶汪輔入城撫
諭其衆禽其賊首及戕土官那憲之阿捉殺布政徐樾
之光龍光色等皆斬首以獻鑑子恕輸所占那旂封鑾
等村寨并出所掠鎮沅府印納象十二隻輸屢歲逋賊
象賢命官民推那氏當立者衆舉前土官那端從孫從
仁象賢疏言其状請廢恕貸其死命從仁暫統其衆加
汪輔以千戶職從之萬歷十三年以元江土舍那恕招
降車里功許襲祖職賞銀幣領長官司一曰因遠羅必
甸
永昌古哀牢國漢武帝時置不韋縣東漢置瀾滄郡尋
改永昌郡唐屬姚州後為南詔蒙氏所據歷段氏高氏
皆為永昌府元初於永昌立三千戶所隸大理萬戶府
至元間置永昌州尋為府隸大理路置金齒等處宣撫
司治洪武十五年定雲南立金齒衛以元雲南右丞觀
音保為金齒指揮使賜姓名李觀十六年永昌州土官
申保來朝詔賜錦二疋織金文綺二匹衣一襲及鈒花
銀帶鞾襪十七年以申保為永昌府同知四月金齒土
官段惠遣把事及其子弟來貢賜綺帛鈔有差置施甸
長官司以土酋阿干為副長官賜冠帶十八年置金齒
衛指揮使司二十年遣使諭金齒衛指揮儲傑嚴武李
觀曰金齒遠在邊徹土民不遵禮法爾指揮李觀處事
寬厚名捕蠻中為諸蠻所愛然其下多恃功放恣有乖
軍律故特命傑武輔之觀之寬可以綏遠傑武之嚴可
以馭下敕至其整練諸軍以觀外變二十三年罷永昌
府改金齒衛為軍民指揮使司時西平侯沐英言永昌
府民鮮少宜以府衛合為軍民使司從之置鳳谿長官
司以永昌府通判阿鳳為長官二十四年置永平衛永
樂元年賜金齒土官百戶汪用鈔一百錠綵幣四表裏
以西平侯沐晟遣用招安罕的法故賞之洪熙元年金
齒軍民指揮使司及騰衝守禦千戶所等土官貢馬賜
鈔幣宣德五年設金齒軍民指揮使騰衝州置土知州
一員時騰衝守禦所土官副千戶張銘言其地遠在極
邊麓川宣慰思任發不時侵擾乞設州治帝從之即以
銘為騰衝知州八年置騰衝州庫扛關庫刀關庫勒闌
古勇二關先是騰衝州奏本州路通麓川𬗟甸諸處人
民逃徙者多有悞差發貢獻舊四百夫長隸騰衝千戶
所其庫扛關等五處皆軍民兼守今四百夫已隸本州
止州民守之乞於五處置巡檢司以土軍尹黑張保李
輔郭節等為巡檢正統二年以非額革之嘉靖元年復
設永昌軍民府領州一縣二其長官司三曰施甸曰鳳
谿曰茶山
新化本馬龍他郎二甸阿𤏡諸部蠻據之元憲宗時内
附立為二千戸所隸寧州萬戶府至元間以馬龍等甸
管民官併於他郎甸置司隸元江路洪武初改名馬龍
他郎甸長官司直隸雲南布政司後陞為新化州十七
年以普賜為馬龍他郎甸副長官宣德八年故長官普
賜弟土舍普寧等來朝貢馬賜鈔幣八月黔國公沐晟
奏摩沙勒寨萬夫長刀甕及弟刀眷糾蠻兵侵占馬龍
他郎甸長官司衙門殺掠人民請遣都督同知沐昂討
之帝命遣人撫諭但得刀甕毋擾平民正統二年晟等
奏甕不服招撫請調附近官土兵令都督昂剿捕帝以
蠻衆仇殺乃其本性可仍撫諭之事遂不竟其地有馬
龍諸山居摩沙勒江右兩岸束隘如峽地勢極險故改
州以鎮之
威遠唐南詔銀生府地舊為濮落雜蠻所居叚氏時為
白蠻所據元至元中置威遠州洪武十五年平雲南後
改威遠蠻棚府為威遠州三十五年以土官刀算黨為
威遠知州永樂二年算黨為車里所擄奪其地命西平
侯諭之乃還算黨并侵地三年算黨進象馬方物謝頒
降敕諭金字紅牌賜之金帶織金文綺襲衣及銀鈔錦
幣二十二年土官刀慶罕等來朝貢馬及方物賜慶罕
鈔八十錠紵絲羅紗及頭目以下皆有加宣德三年刀
慶罕遣頭目招剛刀著中等來貢賜予如例就令齎敕
及織金紵絲紗羅賜之仍給信符勘合底簿八年威遠
州奏其地與車里接境累被各土官劫掠播孟實當要
衝乞置巡檢司以把事劉禧為巡檢從之正統二年土
知州刀盖罕遣人貢馬及銀器物綵幣等物并以新信
符給之正統六年給威遠土知州刀盖罕金牌命合𠞰
麓川叛寇以捷聞敕曰叛寇思任發侵爾境土脅爾從
逆爾母招曩猛能秉大義效忠朝廷悉出金貲分賚頭
目爾母子躬擐甲胄賈勇殺賊斬其頭目𣲖罕追逐餘
賊過江溺死數千斬首數百得其戰艦戰象仍留守兵
賊所據江口地忠義卓然深足嘉尚今特陞爾正五品
授奉政大夫修正庶尹封爾母為太宜人俱錫誥命鋃
帶及綵幣表裏酬爾母子勛勞陶孟刀孟經等亦賜賚
有差爾宜益勉忠義以副朕懷時西南諸部多相仇殺
所給金牌信符燒燬不存景泰六年刀盖罕隨乃吾等
來朝貢因命其管屬本州人民復給與金牌信符織金
文綺賜敕諭遣之成化元年威遠州土舍刀朔罕遣頭
目刀昔思貢象馬井金銀器賜予如例其俗勇健男女
走險如飛境内有河汲水煉炭上即成鹽無秤斗以簍
計多寡量之
北勝唐貞元中南詔異牟尋始開其地名北方睒徙瀰
河白蠻及羅落麽些諸蠻以實其地號成偈睒又改名
善巨郡宋時大理段氏改為成紀鎮元初内附至元中
置施州尋改北勝州後為府隸麗江路軍民宣撫司洪
武十五年改為州隸鶴慶府後屬瀾滄衛永樂五年土
官百夫長楊克即牙舊來貢馬賜鈔幣宣德四年土判
官高琳子瑛來貢方物請襲父職十年土知府高瑛來
朝貢賜鈔幣正統七年以北勝州直隸雲南布政司設
流官吏目一員以州蠻苦於瀾滄衛官軍侵漁也萬歷
四十八年北勝州土同知高世懋死異母弟世昌襲其
族姪蘭妄稱世昌奸生訟之官不聽世昌懼逼走麗江
避之尋還至瀾滄宿客舍蘭圍而縱火殺其家七十餘
人發其祖父墓自稱欽授把總大掠麗江知府木增請
討之謂法紀弁髦尾大不掉不治將有隠憂上官嘉其
義調增率其部進𠞰獲蘭梟之
灣甸蠻名細睒元中統初内附屬鎮康路洪武十七年
置灣甸縣永樂元年三月設灣甸長官司以西平侯沐
晟奏地近麓川地廣人稠故也尋仍改為灣甸州以土
官刀景發為知州給印章金牌并置流官吏目一員四
年帝以灣甸道里險遠每歲朝貢令自今三年一貢著
為令如慶賀謝恩之類不拘此例六年刀景發遣人来
朝貢馬及方物賜鈔幣七年刀景發子景懸等來朝貢
馬賜予如例宣德八年以土官刀景項弟景辦法繼兄
職州有流官吏目一員州鄰木邦順寧日以侵削成化
五年灣甸州土官舍人景拙法遣使刀胡猛等來朝貢
象馬并金銀器賜宴并衣服綵幣有差萬歷十一年土
官景宗真率弟宗材導木邦叛賊罕虔入寇姚關宗真
死於陣禽宗材斬之景真子幼貸死降為州叛官後從
討猛廷瑞有功復舊職灣甸地多瘴有黑泉漲時飛鳥
過之輒墮
鎮康蠻名石睒本黑僰所居元中統初内附至元十三
年立鎮康路軍民總管府領三甸洪武十五年改為鎮
康府十七年改為州永樂二年遣官頒信符及金字紅
牌於鎮康州七年以灣甸同知曩光為知州初鎮康地
隸灣甸曩光請增設署所故有是命九年以中官徐亮
使西南蠻曩光阻道詔責之至是遣人來朝謝罪十四
年鎮康州長官司遣人貢馬賜鈔幣二十一年知府刀
孟廣來朝貢馬宣德三年賜鎮康州土目刀門淵等鈔
幣有差成化五年知州刀門戞遣使貢馬及金銀器賜
予如例及妻鎮康後亦為木邦順寧所侵削隆慶間知
州悶坎者罕虔妻以女因附虔歸𬗟坎敗死其弟悶恩
歸義恩死子悶枳襲木邦思禮誘之歸緬不從天啟二
年木邦兵據喳哩江枳奔姚關守備遣官撫之乃退
大候蠻名孟祐百夷所居元中統初内附屬麓川路洪
武二十四年置大候長官司永樂二年頒給信符金字
紅牌三年大候長官司長官刀奉偶遣子刀奉董貢馬
及銀器賜鈔幣六年長官刀奉偶遣弟不納狂來貢賜
予如例宣德四年陞大候長官司為大候州以土官刀
奉罕為知州刀奉罕奏大候蠻民復業者者多歲納差
發銀二百五十兩灣甸鎮康二長官民少歲納差發銀
各百兩永樂中俱陞為州乞援二州例帝諭吏部曰大
候民多復業亦其長官善撫綏也宜增秩旌之故有是
命八年大候州入貢遣内官雲仙往撫之并賜錦綺有
差正統三年土官刀奉罕子刀奉送來貢命齎敕并織
命文綺絨錦諸物賜刀奉罕并及其妻初奉漢令把事
𫝊永瑶來朝貢馬奉欲與木邦宣慰罕門法共起土兵
十萬協同征𠞰麓川乞賜金牌信符以安民心特賜之
復降敕嘉奬七年敕刀奉罕子刀奉送襲大候知州賜
冠帶印章綵段表裏以奉送能率土兵助討麓川也十
二年大候知州奉外法等貢銀器象馬賜綵幣衣服有
差十二年敕賜大候州奉敬法刀奉送等并其妻綵幣
命來賜齎與之萬歷中土目奉學壻於順寧知府猛廷
瑞後巡撫陳用賓誣奏廷瑞與學反狀廷瑞斬奉學首
以獻學兄赦守大候如故子奉先與其族舍猛麻奉恭
爭殺抗命次年討平之改為雲州設流官
瀾滄元為北勝州地洪武中屬鶴慶府二十八年置瀾
滄衛二十九年於州南築城置今衛司領北勝蒗蕖永
寧三州永樂四年以永寧州陞為府正統七年以北勝
州直隸布政司今衛只領州一弘治十二年福建布政
李韶以前任雲南參政知土俗事宜上疏言四事一謂
瀾滄衛與北勝州同一城地域廣遠與四川建昌西番
野番相通邇年西番土舍章輗等倚恃山險招服野番
千餘家為莊戶遂致各番生拗動輒殺人州官無兵不
能禁止衛官大廢軍政恬不加意又姚安府大羅衛賓
川州地方有賊穴六七軍民受害請添設兵備副使於
瀾滄衛城以姚安大羅賓川鶴麗大理洱海景東諸府
州衛所皆令屬之於野番則用撫流民法於賊巢則用
立保甲法朝夕經理則内外寇患皆可弭矣因從其議
設兵備副使一員於瀾滄城
麓川平緬漢時為永昌郡徼外麓川之地曰大布茫曰
睒頭附賽曰睒中彈吉曰睒尾福禄培在茫施東平緬
之地曰驃睒曰羅必四莊曰小沙摩弄曰驃睒頭在麓
川東北皆處金沙江之南故為白蠻所據其地又有龍
川江為麓川逹木邦之路蠻恃以為險元中統初始内
附至元十三年立為路並隸于金齒宣撫司洪武十五
年大兵下雲南進取大理下金齒平緬與金齒壤地相
接土蠻思倫發聞之懼遂降因置平𬗟宣慰使司以倫
發為宣慰使十七年八月倫發遣刀令孟獻方物并上
元宣授宣慰使司印詔改平緬宣慰使為平緬軍民宣
慰使司竝賜倫發朝服冠帶及織金文綺鈔錠尋改平
緬軍民宣慰使司為麓川平緬軍民宣慰使司麓川與平緬
連境元分置兩路以統其所部至是以倫發遣使貢
命兼統麓川之地十八年倫發反率衆寇景東都督馮
誠率兵擊之值天大霧猝遇寇失利千戸王昇戰死二
十年敕諭西平侯沐英等曰近御史李原德歸自平緬
知蠻情詭譎必為邊患符到可即於金齒楚雄品甸及
瀾滄江中道葺壘深池以固營柵多置火銃為守備寇
來勿輕與戰又以往歲人至百夷多貪其財貨不顧事
理貽笑諸蠻繼今不許一人往平緬即文移亦慎答之
母忽明年倫發誘羣蠻入寇馬龍他郎甸之摩沙勒寨
英遣都督寗正擊破之斬首千五百餘級倫發悉舉其
衆號三十萬象百餘寇定邊欲報摩沙勒之役新附諸
蠻皆為盡力英選師三萬急趨至賊列象陣搏戰英列
弩注射突陣大呼象多傷其蠻亦多中矢斃蠻氣稍縮
次日英率將士益置火鎗神機箭更番射象奔賊大敗
擣其寨斬首三萬餘級降卒萬餘人象死者半生𫉬三
十有七倫發遁以捷聞帝遣使諭英移師逼景東屯田
固壘以待大軍集勿輕受其降二十二年倫發遣把事
招綱等來言往者逆謀皆由把事刀厮郎刀厮養所為
乞貸死願輸貢賦雲南守臣以聞乃遣通政司經歷楊
大用齎敕往諭思倫發修臣禮悉償前日兵費庶免問
罪之師倫發聽命遂以象馬白金方物入貢謝罪大用
并令獻叛首刀厮郎等一百三十七人平緬遂平自是
三年每來朝貢二十七年倫發來朝貢馬象方物已遣
京衛千戶郭均英往賜思倫發公服幞頭金帶象笏二
十八年緬酋遣使來言百夷屢以兵侵奪其境明年緬
使復來訴帝遣行人李思聰等使緬國及百夷思倫發
聞詔俯伏謝罪願罷兵適其部長刀幹孟叛思聰以朝
廷威德諭其部衆叛者稍退思倫發欲倚使者服其下
強留之以象馬金寳為賂思聰諭却之歸述其山川人
物風俗道路之詳為百夷𫝊紀以進帝褒之初平緬俗
不好佛有僧至自雲南善為因果報應之說倫發信之
又有金齒戍卒逃入其境能為火硫火砲之具倫發喜
其技能俾繫金帶與僧位諸部長上刀幹孟等不服遂
與其屬叛攻騰衝倫發率其家走雲南西平侯沐春挟
與俱至京帝憫之命春為征南將軍何福徐凱為副將
軍率雲南四川諸衛兵往討刀榦孟并遣倫發歸駐潞
江上招諭其部衆賜倫發黃金百兩白金百五十兩鈔
五百錠又敕春曰思倫發窮而歸我當以兵送還若至
雲南先遣人往諭幹孟母怙終不臣必歸而主倘不從
則聲罪討之時幹孟既逐倫發亦懼朝廷加兵乃遣人
詣西平侯請入貢春以聞三十一年奏幹孟欲&KR1421;朝廷
威以拒忽都其言入貢未可信帝遣人諭春曰遠蠻詭
詐誠有之姑從所請審度其宜毋失事機春以兵送倫
發於金齒使人諭刀幹孟幹孟不從遣左軍都督何福
瞿能等將兵五千討之踰高良公山直搗南甸大破之
殺刀名孟斬獲甚衆回兵擊景罕寨寨憑高據險堅守
不下官軍糧械俱盡賊勢益張福使告急於春春率五
百騎往救乘夜至潞江詰旦渡率騎馳躙揚塵蔽天賊
不意大軍至驚懼遂破之乘勝擊崆峒寨賊大潰幹孟
遣人乞降事聞朝廷以其狡詐命春俟變討之春尋病
卒幹孟竟不降又命都督何福往討未幾擒幹孟歸倫
發始還平緬踰年卒永樂元年思倫發子散朋來朝貢
馬賜絨錦織金文綺紗羅并傔從鈔有差二年遣内官
張勤等頒賜麓川麓川平緬木邦孟養俱遣人來貢各
賜之鈔幣時麓川平緬宣慰使思行發所遣頭目刀門
賴訴孟養木邦數侵其地禮部請以孟養木邦朝貢使
付法司正其罪帝謂蠻衆攻奪常事執一二人罪之不
足以草其俗且曲直未明遽罪其使失遠人心命西平侯
晟諭之遣員外郎左緝使八百國并使賜麓川平緬宣
慰冠帶襲衣五年麓川平緬所隸孟外頭目刀發孟來
朝貢象及金器散朋亦貢馬各賜鈔幣六年思行發貢
馬方物謝賜金牌信符黔國公沐晟言麓川平𬗟所隸
孟外陶孟土官刀發孟之地為頭目刀薛孟侵據請命
思行發諭刀薛孟歸侵地從之七年行發來貢遣中官
雲仙等齎敕賜金織文綺紗羅至麓川行發失郊迎禮
仙責之行發惶懼九年遣刀門柰來貢謝罪帝貸之仍
命宴勞其使并遣賜行發文錦金織紵絲紗羅十一年
行發請以其弟思任發代職從之任發遣頭目刀弄發
貢象六馬百匹及金銀器皿等物謝恩二十年任發遣
使奉表來貢并謝侵南甸州罪遣中官雲仙齎賜并敕
戒之洪熙元年遣内官段忠徐亮以即位詔諭麓川宣
德元年遣使諭西南蠻賜麓川錦綺有差以其勤修職
貢也時麓川木邦爭界各訴於朝就令使者諭解之俾
安分無侵越黔國公沐晟奏麓川所屬思陀甸火頭曲
比為亂請發兵討帝命姑撫之置麓川平緬宣慰司所
轄大店地驛丞一員以土人刀捧怯為之從宣慰刀暗
發奏也三年雲南三司奏麓川宣慰使任思發奪南甸
州地請發兵問罪帝命晟同三司巡撫詳計以聞敕任
發保境安民不得侵鄰疆䧟惡逆以滋罪咎晟以任發
侵奪南甸騰衝之罪不可宥請發官軍五萬及諸土兵
討之帝以交阯四川方用兵民勞未息宜再行招諭不
得已其調雲南土官軍及木邦宣慰諸蠻兵𠞰之八年
遣内官雲仙奉敕至麓川賜思任發幣物諭其勿與木
邦爭地抗殺正統元年免麓川平緬軍民宣慰司所欠
差發銀二千五百兩以任發奏其地為木邦所侵百姓
希少無從辦納部執不可帝特蠲之初洪武間克平雲
南惟百夷部長思倫發未服後為頭目刀幹孟所逐赴
京陳訴命為宣慰回居麓川分其地設孟養木邦孟定
三府隸雲南設潞江干崖大候灣甸四長官司隸金齒
永樂九年陞孟養木邦為宣慰司孟養宣慰刀木旦與
鄰境仇殺而死緬甸乘機并其地未幾緬甸宣慰新斯
加又為木邦宣慰所殺時倫發已死子行發襲亦死次
子任發襲為麓川宣慰狡獪愈於父兄差發金銀不以
時納朝廷稍優容之會緬甸之危任發侵有其地遂欲
盡復其故地稱兵擾邊侵孟定府及灣甸等州殺掠人
民而南甸知州刀貢罕亦奏麓川奪其所轄羅卜思莊
等二百七十八村於是晟奏思任發連年累侵孟定南
甸干崖騰衝潞江金齒等處自立頭目刀珍罕土官早
亨等相助為暴叛形已著近又侵及金齒勢甚猖獗已
遣諸衛馬步官軍至金齒守禦乞調大兵進討朝命選
將廷臣舉左都督方政都督僉事張榮往雲南協同鎮
守右都督昂率兵討之任發方修貢冀緩師而晟遽信
其降無渡江意任發乃遣衆萬餘奪潞江沿江造船三
百艘欲取雲龍又殺死甸順江東等處軍餘殆盡帝以
賊勢日甚責晟等玩寇飬患政亦至軍欲出戰晟不可
政造舟欲濟師晟又不許政不勝憤乃獨率麾下與賊
將緬簡戰破賊舊大寨賊奔景罕指揮唐清復擊破之
又追之高黎共山下共斬三千餘級乘勝深入逼任發
上江上江賊重地也政遠攻疲甚求援於晟晟怒其違
節制渡江不遣久之以少兵往至夹象石又不進政追
至空泥知晟不救賊出象陣衝擊軍殲政死焉晟聞敗
乃請益軍帝遣使者責狀仍調湖廣官軍三萬一千五
百人貴州一萬人四川八千五百人令吳亮馬翔統之
至雲南聽晟節制仍敕晟豫籌糧糒而晟懼罪暴卒時
任發兵愈横犯景東剽孟定殺大候知州刀奉罕等千
餘人破孟賴諸寨孟璉長官司諸處皆降之任發仍遣
人以象馬金銀來修貢復致番書於雲南總兵官謂始
因潞江安撫司線舊法相邀報仇其後線舊法乃誣已
為入寇致大軍壓境惶恐無地今欲遣使謝罪乞為導
奏帝降敕許赦其罪時刑部侍郎何文淵疏請罷麓川
師命下廷臣議於是行在兵部尚書王驥及英國公張
輔等皆以為麓川負恩怙惡在所必誅須臾選將練兵
以昭天討如思任發早自悔禍縳詣軍門生全之恩取
自上裁帝然之已而侍講劉球復以息兵請部覆以麓
川之征已有成命報聞六年以定西伯蔣貴為平蠻將
軍都督同知李安僉事劉聚副之以兵部尚書王驥總
督雲南軍務大會諸道兵十五萬討之時任發遣賊將
刀令道等十二人率衆三萬餘象八十隻抵大候州欲
奪景東威遠而驥將抵金齒任發遣人乞降驥受之密
令諸將分道入右參將冉保從東路攻細甸灣甸水寨
入鎮康趨孟定驥與貴由中路至上江會騰衝左參將
宫聚自下江據夾象石至期合攻之賊拒守嚴銃弩飛
石交下如雨次日乘風焚其柵火竟夜不息官軍力戰
拔上江寨斬刀放戞父子禽刀孟頊前後斬馘五萬餘
以捷聞閠十一月驥率兵渡下江通高黎貢山道至騰
衝留李安領兵提備驥由南甸至羅卜思莊前軍抵沙
木籠時任發領兵二萬餘據高山立硬寨連環七營首
尾相應驥遣宫聚劉聚分左右翼緣嶺上驥將中軍横
擊之賊遁十二月進馬鞍山擣賊寨寨兩面拒江壁立周逥
三十里皆立柵開塹軍不可進而賊從間道潛師出馬
鞍山後驥戒中軍毋動命指揮方瑛率精騎六千突入
賊寨斬首數百級復誘敗其象陣而從東路者合木邦
人馬招降孟通諸寨元江同知杜凱等亦率車里及大
候蠻兵五萬招降孟璉長官司并攻破烏木弄戛邦等
寨斬首二千三百餘級齊集麓川守西峨渡就通木邦
信息百道環攻復縱火焚其營賊死者無算任發父子
三人挈妻孥從間道渡江奔孟養獲原給虎符金牌信
符宣慰司印及所掠騰衝千戶等印三十二麓川平班
師明年正月捷至勅還京時任發敗走孟蒙復為木邦
宣慰所擊追過金沙江走孟廣緬甸宣慰卜剌當亦起
兵攻之帝命木邦緬甸能效命禽任發獻者即以麓川
地與之未幾任發為緬人禽緬人挾之求地其子思機
發窮困乞來朝謝罪先遣其弟招賽入貢帝命遣還雲
南安置機發窺大兵歸圖恢復據麓川出兵侵擾於是
復命王驥蔣貴等統大軍再征麓川驥率師至金齒機
發遣頭目刀籠肘偕其子詣軍門求降驥遣人至緬甸
索任發緬佯諾不遣驥至騰衝與蔣貴沐昂分五營進
緬人亦聚衆待驥欲乘大師攻之見其衆盛未易拔又
恐多一麓川敵乃宣言犒師而命貴潛焚其舟數百艘
進師薄之𬗟甸堅執前詔必予地乃出任發復詭以機
發致仇為解驥乃趨者藍搗機發巢破之機發脱走俘
其妻子部衆立隴川宣慰司而歸時思機發竊據孟養
負固不服自如也十一年緬甸始以任發及其妻孥三
十二人獻至雲南任發於道中不食垂死千戶王政斬
之函首京師其子機發屢乞降遣頭目刀孟永等修朝
貢獻金銀言蒙朝廷調兵征討無地逃死乞貸餘生詞
甚哀帝命受其貢因敕總兵官黔國公沐斌及參贊軍
務侍郎楊寧等以朝廷既貸思機發以不死經畫善後
長策以聞并賜敕諭思機發十二年黔國公沐斌奏臣
遣千戶明庸齎敕招諭思機發以所遣弟招賽未歸疑
懼不敢出近緬甸以機發掠其牛馬金銀欲進兵攻取
臣等議遣人分諭木邦緬甸諸宣慰司令集蠻兵剋期
過江分道討機發臣等率官軍萬人駐騰衝以助其勢
賊四面受敵必成擒矣從之已命授機發弟招賽為頭
目給冠帶月糧房屋隸錦衣衛其從人俱令於馴象所
供役先是招賽安置雲南其黨有欲稱亂者乃命招賽
來京且冀以招徠機發也帝既命雲南出兵𠞰機發及
汰斌等至騰衝督諸軍追捕機發終不出潛匿孟養遣
其徒來貢許以恩貸復不至斌以春瘴作江漲不可渡
糧亦乏引兵還帝以斌師出無功復命兵部尚書靖遠
伯王驥總督軍務都督同知宫聚佩平蠻將軍印率南
京雲南湖廣四川貴州官軍土軍十三萬人往討之至
是驥凡三征麓川矣帝密諭驥曰萬一思機發遠遁則
先禽刀變蠻平其巢穴或遁入緬地緬人黨蔽亦相機
禽之庶蠻衆知懼大軍不為徒出又敕諭斌軍事悉與
驥會議而行又敕諭木邦緬甸南甸干崖隴川等宣慰
司罕蓋發等各整兵備船積糧以俟調度十四年驥率
諸將自騰衝會師由干崖造舟至南牙山舍舟陸行抵
沙壩復造舟至金沙江機發於西岸埋柵拒手大軍順
流下至管屯適木邦緬甸兩宣慰兵十餘萬亦列於沿
江兩岸緬甸備舟二百餘為浮梁濟師并力攻破其柵
寨得積榖四十萬餘石軍飽銳氣增倍賊領衆至鬼哭
山築大寨於兩峯上築二寨為兩翼又築七小寨綿亘
百餘里官軍分道並進皆攻拔之斬獲無算而思機發
思卜發復奔遁時王師踰孟養至孟那孟養在金沙江
西去麓川千餘里諸部皆震讋曰自古漢人無渡金沙
江者今王師至此真天威也驥還兵其部衆復擁任發
少子思陸據孟養為亂驥等慮師老度賊不可滅乃與
思陸約許以土目部勒諸蠻居孟飬如故立石金沙江
為界誓曰石爛江枯爾乃得渡思陸亦懼聽命乃班師
捷聞帝為告廟云景泰元年雲南總兵官沐璘奏𬗟甸
宣慰已禽獲思機發又將思卜發放歸孟養恐緬人復
挾為竒貨不若緩之聽其自獻便從之五年緬人索舊
地左參將胡誌等諭以銀戛等處地方與之乃送思機
發及其妻孥六人至金沙江村誌等檻送京師南寧伯
毛福壽以聞乃誅思機發於京師七年任發子思卜發
奏臣父兄犯法時臣幼無知今不敢如父兄所為甚畏
朝廷法謹備差發銀五百兩象三馬六及方物等遣使
人入貢惟天皇帝主哀憐因賜敕戒諭并賚思卜發與
妻錦幣及其使鈔幣有差成化元年總兵官沐瓉等以
思任發之孫思命發至京師乃逆賊遺孽不可留請發
沿海等州衛安置月給米二石從之麓川亡先是麓川
之初平也分其地立隴川宣撫使司因以恭項為宣撫
使恭項者故麓川部長首先歸順效力有功因命於麓
川故地開設宣撫已頭目曩渙等復來歸願捕賊自效
帝命還守本土有功即加叙諸凡來歸者視此例遂以
刀歪孟為本司同知刀落曩為副使隴帚為僉事俱賜
冠帶從宣撫恭項請也恭項子恭立來貢給賜如例并
授恭立為長史未幾隴川宣撫失印請再給帝責恭項
以不能宣揚國威反失印罪應不宥姑從寬頒給時板
蹇據者藍寨侵擾隴川百夫長刀門線刀木立進兵圍
之斬板蹇等二十三人命賜有功者皆為冠帶把事并
賚織金文綺正統十一年木邦宣慰罕蓋發來求麓川
故地有司以已設隴川宣撫司建官分管以孟止地予
之報可十二年敕諭恭項言比者總兵奏爾與百夫長
刀木立相仇殺人民懷怨欲謀害爾父子今遷爾於雲
南俾不失所且遣官護爾家屬完聚其體憫恤無懷疑
懼既而總兵官言隴川致亂皆由恭項暴殺無辜刻虐
蠻人同知刀歪孟為蠻衆信服乞安置項於别衛以刀
歪孟代帝以恭項來歸屈法宥之命於曲靖安置并遣
敕往諭景泰七年隴川宣撫多外悶遣人貢象馬及金
銀器皿方物賜綵幣襲衣如例仍命齎敕賜之以多外
悶初修朝貢故也成化十九年以隴川宣撫司多歪孟
子亨法代職初隴川與木邦相鄰爭地仇殺搆兵不息
嘉靖中土舍多鯨刃兄自襲下鎮巡官按問伏辜還職
兄子多參詔貰其罪并戒木邦罕孟毋得復黨鯨爭職
萬歷初緬甸莽瑞體叛來招隴川宣撫多士寧士寧不
從其記室岳鳳者江西撫州人黠而多智商於隴川士
寧信任之妻以妺鳳曲媚士寧隂奪其權與三宣六慰
各土舍罕拔等歃血盟誘士寧往擺古歸府緬酋隂使
其子曩烏鴆士寧并殺其妻女奪印投緬受𬗟偽命代
士寧為宣撫及瑞體死子應裏嗣鳳父子臣服之誘敗
官軍獻士寧母胡氏及親族六百餘人於應裏盡殺之
多氏之宗幾盡初鳳之附於緬也為瑞體招諸部拒中
國傷官軍逆勢寖成緬深倚之久之以𬗟不足恃而鄧
川土知州何鈺鳳友壻也初使人招鳳鳳執使獻𬗟及
是鈺復開示百方與之盟誓時官軍亦大集諸將劉綎
鄧子龍各率勁師至環壁四面鳳懼乃合妻子及部曲
來降綎責令獻金牌符印及蠻莫猛密地乃以送鳳妻
子還隴川為名分兵趨沙木籠山先據其險而自領大
兵馳入龍川鳳度無可脱遂詣軍門降綎復率兵進緬
緬將先遁留少兵隴川綎攻之鳳子曩烏亦降綎乃携
鳳父子往攻蠻莫蠻莫賊知鳳降馳報應裏發兵圖隴
川綎乘機掩殺賊窘乞降縳緬人及象馬來獻遂招撫
孟養賊賊將乘象走追獲之復移師圍孟璉生禽其魁
隴川平獻俘於朝帝為告謝郊廟時萬歷十二年九月
也踰年復鑄隴川宣撫司及孟定府印陞孟密安撫為
宣撫司添設安撫司二曰蠻莫曰耿馬長官司二曰孟
璉曰孟養千戶所二一居姚關一居孟琳砦皆名之曰
鎮安並鑄印記建大將行署於蠻莫從雲南巡撫劉世
曾之議也於是多士寧之子思順襲隴川宣撫使二十
九年莽應裏分道入犯一入遮於芒市一入臘撒蠻顙
一入沙木籠竝出隴川多思順不敵奔猛夘緬初以猛
夘同知多俺為嚮導寇東路至是大軍遣木邦罕欽禽
多俺殺之未幾思順死蠻莫思正乘喪襲隴川據其妻
罕氏三十五年思順子安民以守將索賂叛入緬已而
緬聽撫遣安民歸安民久據蠻灣桀驁甚署永騰參將
周會遣二指揮襲之敗績王師亟討其族人挾其弟多
安靖誅之以獻時安靖尚幼勢孤詔俟其長給之印安
民弟安邦治亦附緬後寄居蠻莫其地有馬鞍摩黎羅
木等山極險峻麓川之所恃為巢穴者也
明史卷三百十四
