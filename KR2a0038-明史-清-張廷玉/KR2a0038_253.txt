欽定四庫全書
明史卷一百八十五
大學士張廷玉奉敇修
列傳第七十三
李敏賈俊(劉璋)
黃紱張悅(張鎣)
佀鍾曾鑑
梁璟(王)徐恪
李介(子昆)黃珂
王鴻儒叢蘭
吳世忠
李敏字公勉襄城人景泰五年進士授御史天順初奉
敕撫定貴州蠻還廵按畿内以薊州餉道經海口多覆
溺建議别開三河達薊州以避其險軍民利之成化初
用薦超遷浙江按察使再任湖廣歴山西四川左右布
政使十三年擢右副都御史廵撫大同敵騎出沒塞下
掩殺守墩軍敏伏壯士突禽之修治垣塹敵不敢犯十
五年召為兵部右侍郎踰四年病歸河南大饑條上救
荒數事詔以左副都御史廵撫保定諸府二十一年改
督漕運尋召拜戶部尚書先是敏在大同見山東河南
轉餉至者道遠耗費乃會計歲支外悉令輸銀民輕齎
易達而將士得以其贏治軍裝交便之至是并請畿輔
山西陜西州縣歲輸糧各邊者每糧一石徵銀一兩以
十九輸邊依時値折軍餉有餘則召糴以備軍興帝從
之自是北方二稅皆折銀由敏始也崇文門宣課司稅
多為勢要所侵漁敏因馬文升言請增設御史主事監
視御史陳瑤斥敏聚斂敏再疏求去帝慰留之貴戚請
隙地及鷹房牧馬場千頃敏執不可事得寢當憲宗末
中官佞倖多賜莊田既得罪率辭而歸之官罪重者奪
之然不以賦民敏請召佃畝科銀三分帝從之然他莊
田如故也會京師大水敏乃極陳其害言今畿輔皇莊
五為地萬二千八百餘頃勛戚中官莊三百三十有二
為地三萬三千一百餘頃官校招無賴為莊頭豪奪畜
産戕殺人汚婦女民心痛傷災異所由生皇莊始正統
間諸王未封相閒地立莊王之藩地仍歸官其後乃沿
襲普天之下莫非王土何必皇莊請盡革莊戶賦民耕
畝槩徵銀三分充各宫用度無皇莊之名而有足用之
效至權要莊田亦請擇佃戶領之有司收其課聽諸家
領取悅民心感和氣無切於此時不能用南京御史與
守備太監蔣琮相訐御史咸逮謫而琮居職如故敏再
疏力爭皆不聽弘治四年得疾乞休帝為遣醫視療已
復力請乃以葉淇代詔敏乘傳歸未抵家卒贈太子少
保諡恭靖敏生平篤行誼所得禄賜悉以分昆弟故人
里居時築室紫雲山麓聚書數千卷與學者講習及巡
撫大同疏籍之於官詔賜名紫雲書院大同孔廟無雅
樂以敏奏得頒給如制云葉淇字本清山陽人景泰五
年進士授御史天順初石亨譖之下吏考訊無驗出為
武陟知縣成化中累官大同巡撫孝宗立召為戶部侍
郎弘治四年代李敏為尚書尋加太子少保哈密為土
魯番所陷守臣請給其遺民廩食處之内地淇曰是自
貽禍也寢其奏奸民獻大名地為皇莊淇議歸之有司
内官龍綬請開銀礦淇不可帝從之已綬請長蘆鹽二
萬引鬻於兩淮以供織造費淇力爭竟不納淇居戶部
六年直亮有執能為國家惜財用每廷議用兵輙持不
可惟變開中之制令淮商以銀代粟鹽課驟增至百萬
悉輸之運司邊儲由此蕭然矣九年四月乞休歸卒贈
太子太保從子䞇進士歴官刑部右侍郎以清操聞
賈俊字廷杰束鹿人以鄉舉入國學天順中選授御史
歴巡浙江山西陜西河南南畿所至有聲成化十三年
自山東副使超拜右僉都御史巡撫寧夏在鎮七年軍
民樂業召為工部右侍郎二十一年奉敇振饑河南尋
轉左數月拜尚書時專重進士舉人無至六卿者俊獨
以重望得之及孝宗踐阼尚書王恕李敏周洪謨余子
俊何喬新都御史馬文升皆一時名譽俊參其間亦稱
職諸王府第塋墓悉官予直而儀仗時繕修内官監欲
頻興大工俊言王府既有祿米莊田請給半直儀仗非
甚敝不得煩有司公家所宜營惟倉庫城池餘皆停罷
帝報可弘治四年中官奏修沙河橋請發京軍二萬五
千及長陵五衛軍助役内府寳鈔司乞增工匠浙江及
蘇松諸府方罹水災而織造錦綺至數萬匹俊皆執奏
並得寢工部政務與内府監局相表裏而内官監專董
工役職尤相關俊不為所撓工役大省太廟後殿成加
太子少保足疾致仕詔許乘傳歸給夫廩如制踰年卒
俊廉愼居工部八年望孚朝野代之者劉璋字廷信延
平人天順初進士歴官中外有聲居工部亦數有爭執
名亞於俊
黃紱字用章其先封邱人曾祖徙平越遂家焉紱登正
統十三年進士除行人歴南京刑部郎中剛廉人目之
曰硬黃大猾譚千戶者占民蘆場莫敢問紱奪還之民
成化九年遷四川左參議久之進左參政按部崇慶旋
風起輿前不得行紱曰此必有冤吾當為理風遂散至
州禱城隍神夢若有言州西寺者寺去州四十里倚山
為巢後臨巨塘僧夜殺人沉之塘下分其貲且多藏婦
女於窟中紱發吏兵圍之窮詰得其狀誅僧毁其寺倉
吏倚皇親乾没官糧巨萬紱追論如法威行部中歴四
川湖廣左右布政使奏閉建昌銀礦兩京工興湖廣當
輸銀二萬例徵之民紱以庫羨充之荆王奏徙先壟紱
恐為民擾執不可二十二年擢右副都御史巡撫延綏
劾參將郭鏞都指揮鄭印李鐸王琮等抵罪計捕奸豪
張綱申軍令增置墩堡邊政一新出見士卒妻衣不蔽
體歎曰健兒家貧至是何面目臨其上亟豫給三月餉
親為拊循會有詔毁庵寺紱因盡汰諸尼以給壯士無
妻者及紱去多携子女拜送於道弘治三年拜南京戶
部尚書言官以紱進頗驟頻有言帝不聽就改左都御
史焚差歴簿於庭曰事貴得人耳資勞久近豈立官意
哉紱歴官四十餘年性卞急不能容物然操履潔白所
至有建樹六年乞休未行卒
張悅字時敏松江華亭人舉天順四年進士授刑部主
事進員外郎成化中出為江西僉事改督浙江學校力
拒請託校士不糊名曰我取自信而已遷四川副使進
按察使遭喪服闋補湖廣王府承奉張通縱恣悅繩以
法及入覲中官尚銘督東厰衆競趨其門悅獨不往銘
銜甚伺察無所得銘敗召拜左僉都御史孝宗立遷工
部右侍郎轉吏部左侍郎王恕為尚書悅左右之嘗兩
攝選事弘治六年夏大旱求言陳遵舊章䘏小民崇儉
素裁冗食禁濫罰數事又上修德圖治二疏並嘉納俄
遷南京右都御史就改吏部尚書九年復改兵部參贊
機務以年至累疏乞休詔加太子少保馳傳歸卒贈太
子太保諡莊簡時與悅同里而先為南京兵部尚書者
張鎣字廷器正統十三年進士景泰初擢御史歴江西
副使按察使陜西左布政使成化三年以右副都御史
巡撫寧夏寧夏城土築鎣始甃以甎道河流溉靈州屯
田七百餘頃以父喪去服除起撫河間諸府改大同歴
刑部左右侍郎十八年擢本部尚書明年加太子少保
又明年再以憂歸弘治元年起南京兵部尚書卒官贈
太子太保諡莊懿
佀鍾字大器鄆城人成化二年進士授御史巡鹽兩淮
按浙江還掌諸道章奏汪直諷鍾劾馬文升鍾不可被
譖杖闕下以都御史王越薦擢大理寺丞再遷右少卿
寇入大同廷議遣大臣巡視保定諸府乃以命鍾居數
月即擢右副都御史巡撫其地河間瀕海民地為勢豪
所據鍾奪還之召為刑部右侍郎丁内艱僦運艘載母
柩南還督漕總兵官王信奏之逮下吏會當路方逐尹
旻黨而鍾與旻為同鄉乃貶二秩為曲靖知府改徽州
復入為大理寺左少卿弘治三年以右副都御史巡撫
蘇松諸府盡心荒政召為戶部侍郎總督倉場尋改吏
部十一年遷右都御史居二年進戶部尚書十五年上
天下會計之數言常入之賦以蠲免漸減常出之費以
請乞漸增入不足當出正統以前軍國費省小民輸正
賦而已自景泰至今用度日廣額外科率河南山東邊
餉浙江雲南廣東雜辦皆昔所無民已重困無可復增
往時四方豐登邊境無調發州縣無流移今太倉無儲
内府殫絀而冗食冗費日加於前願陛下惕然省憂力
加損節且敇廷臣共求所以足用之術帝乃下廷臣議
議上十二事其罷傳奉冗官汰内府濫收軍匠清騰驤
四衛勇士停寺觀齋醮省内侍畫工番僧供應禁王府
及織造濫乞鹽引令有司徵莊田租皆權倖所不便者
疏留數月不下鍾乃復言之他皆報可而事關權倖者
終格不行奸商投外戚張鶴齡乞以長蘆舊引十七萬
免追鹽課每引納銀五分别用價買各場餘鹽如其數
聽鬻販帝許之後奸民援例乞兩淮舊引至百六十萬
鍾等力持皆不聽自此鹽法大壞奸人横行江湖官司
無如何矣東厰偵事者發鍾子瑞受金事鍾屢疏乞休
命馳驛歸正德時劉瑾摭鍾在部時事至罰米者三又
數年卒
曾鑑字克明其先桂陽人以戍籍居京師天順八年進
士授刑部主事通州民十餘人坐為盜獄已具鑑辨其
誣已果獲眞盜成化末歴右通政累遷工部左侍郎弘
治十三年進尚書孝宗在位久海内樂業内府供奉漸
廣司設監請改造龍毯素毯一百有奇鑑等言毯雖一
物然徵毛毳於山陜採綿紗諸料於河南召工匠於蘇
松經累歲勞費百端祈賜停止不聽内府針工局乞收
幼匠千人鑑等言往年尚衣監收匠千人而兵仗局效
之收至二千人軍器局司設監又效之各收千人弊源
一開其流無已於是命減其半太監李興請辦元夕煙
火有詔裁省因鑑奏盡罷之十六年帝納諸大臣言召
還織造中官中官鄧瑢以請帝又許之鑑等極言乃命
減三之一其冬言諸省方用兵且水旱多盜賊乞罷諸
營繕及明年煙火龍虎山上清宫工作帝皆報從正德
元年雷震南京報恩寺塔守備中官傅容請修之鑑言
天心示儆不宜重興土木以勞民力乃止御馬監太監
陳貴奏遷馬房欽天監官倪謙覆視請從之給事中陶
諧等劾貴假公營私并劾謙阿附不聽鑑執奏謂馬房
皆由欽天監相視營造其後任意增置者宜令拆毁改
正葺以已資庶牧養無妨而民不勞報可内織染局請
開蘇杭諸府織造上供錦綺為數二萬四千有奇鑑力
請停罷得減三分之半太監許鏞等各齎敕於浙江諸
處抽運木植亦以鑑言得寢孝宗末閣部大臣皆極一
時選鑑亦持正及與韓文等請誅宦官不勝諸大臣留
者率巽順避禍鑑獨守故操有詔賜皇親夏儒第帝嫌
其隘欲拓之鑑力爭不從明年春中官黃準守備鳳陽
從其請賜旗牌鑑等言大將出征及諸邊守將乃有旗
牌内地守備無故事乃寢其年閏正月致仕旋卒贈太
子太保
梁璟字廷美崞縣人天順八年進士授兵科給事中成
化時屢遷都給事中項忠征荆襄驅流民復業璟劾其
縱兵逼廹較賊更慘語具忠傳延綏用兵令山西預征
芻粟民相率逃亡璟疏陳其困得寬減畿輔八府舊止
設廵撫一人駐薊州以禦邊不能兼顧璟請順天永平
二府分設一廵撫以薊州邊務屬之令廵撫陳濂專撫
保定六府兼督紫荆諸關朝議從之遂為定制已與同
官韓文王詔等奏請起致仕尚書王竑李秉而斥都御
史王越并及宫闈隱事被撻文華殿武靖伯趙輔西征
不敢戰稱病求還復謀典營府事璟等極論其罪乃令
養疾歸九載秩滿擢陜西左參政分守洮岷西番入寇
督兵斬其魁内艱服闋還原任歴左右布政使先後在
陜十五年多政績孝宗嗣位遷右副都御史廵撫湖廣
弘治二年民饑請免徵兩京漕糧八十九萬餘石從之
帝登極詔書已罷四方額外貢獻而提督武當山中官
復貢黃精梅笋茶芽諸物武當道士先止四百至是倍
之所度道童更倍咸衣食於官月給油蠟香楮灑掃夫
役以千計中官陳善又攜道士三十餘人各領護持敕
所至張威虐璟皆奏請停免多見採納外艱服除再撫
四川七年召拜南京吏部右侍郎久之就進戶部尚書
致仕歸卒王詔字文振趙人生有異姿學士曹鼐奇之
妻以女天順末登進士授工科給事中睿皇后崩値秋
享太廟時議謂不當以卑廢尊詔言禮有喪不祭無已
則移日俟釋服議雖不行識者是焉勘牧馬草場劾會
昌侯孫繼宗撫寧侯朱永侵占罪時方面官缺令京卿
三品保舉詔言恐長奔競風不聽累遷都給事中八年
七月敇修隆善寺工竣授工匠三十人官尚寳少卿任
道遜等以書碑皆進秩詔上疏力諫不省已偕梁璟等
論及宫闈事帝大怒召至文華殿面詰之詔仰呼曰臣
等言雖不當然區區犬馬之誠知為國而已乃杖而釋
之出為湖廣右參政原傑經略荆襄詔襄理功為多以
父憂去服除再任遷右布政使弘治元年轉貴州左布
政使其冬以右副都御史巡撫雲南土官好爭襲所司
入其賄變亂曲直生邊患詔不通苞苴一斷以法且去
弊政之不便者諸夷歸命邊徼寧戢有故官不能歸者
妻子多鬻為奴詔為資遣得歸者甚衆洪武中尚書吳
雲繼王禕死事後禕諡忠文歲祀之而不及雲詔以為
請乃諡雲忠節與禕並祀四年召拜南京兵部右侍郎
未上卒
徐恪字公肅常熟人成化二年進士授工科給事中中
官欲出領抽分厰恪等疏爭中官怒請即遣恪等將摭
其罪無所得乃已出為湖廣左參議遷河南右參政陜
西饑當轉粟數萬石恪以道遠請輸直上下稱便弘治
初歴遷左右布政使徽王府承奉司違制置吏恪革之
王奏恪侵侮帝賜書誡王河徙逼開封有議遷藩府三
司於許州者恪言非便遂寢四年拜右副都御史巡撫
其地奏言秦項梁唐龐勛元方谷珍輩往往起東南今
東南民力已竭加水旱洊臻去冬彗掃天津直吳越地
乞召還織造内臣敕撫按諸臣加意拊循以弭異變帝
不從故事王府有大喪遣中官致祭所過擾民成化末
始就遣王府承奉及帝即位又復之恪請如先帝制并
條上汰冗官清賦稅禁科擾定贖例革抽分數事多議
行戶部督逋急恪以災變請緩其事御史李興請於鄖
陽别設三司割南陽荆州襄陽漢中保寧䕫州隸之恪
陳五不可乃止恪素剛正所至抑豪右祛奸弊及為廵
撫以所部多王府持法尤嚴宗人多不悅平樂義寧二
王遂訐恪減禄米改校尉諸事勘無驗坐恪入王府誤
行端禮門欲以平二王忿帝知恪無他而以二王幼降
敇切責命湖廣廵撫韓文與恪易任吏民罷市泣送數
十里不絶屬吏以羡金贐揮之去至則值岐王之國中
使擕鹽數百艘抑賣於民為恪所持阻不行其黨密搆
於帝居一歲中旨改南京工部右侍郎恪上疏曰大臣
進用宜出廷推未聞有傳奉得者臣生平不敢由他途
進請賜罷黜帝慰留乃拜命勢要家濫索工匠者悉執
不予十一年考績入都得疾遂致仕卒
李介字守貞高密人成化五年進士選庶吉士改御史
巡鹽兩浙還掌河南道事以四方災傷陳時政數事帝
多採用之介敢言遇事不可輙率同列論奏忤帝意兩
撻於庭九載滿擢大理丞進少卿弘治改元遷右僉都
御史巡撫宣府尋召左院事歴兵部左右侍郎十年夏
北寇謀犯大同命介兼左僉都御史往督軍餉且經略
之比至寇已退乃大修戎備察核官田牛具錢還之軍
以其資償軍所逋馬價邊人感悅先後條上便宜二十
事卒贈尚書子昆字承裕弘治初進士歴禮部主事中
官何鼎建言下獄臺諫救之咸被責昆復論救弗聽父
憂歸起改兵部主事帝將建延壽塔於城外昆復疏諫
正德初羣小用事請黜邪枉進忠直杜宦戚請乞節中
外侈費皆不報進員外郎忤尚書劉宇貶知解州屢遷
陜西左布政使十年以右副都御史巡撫甘肅與總督
彭澤經略哈密兵部尚書王瓊劾澤處置失宜語連昆
下吏法司言昆設謀遏強寇功不可掩瓊不從謫浙江
副使世宗立瓊得罪昆復巡撫順天尋召為兵部右侍
郎嘉靖初改左大同軍亂殺巡撫張文錦昆奉命往撫
承制曲赦之還請收䘏文錦帝方惡其激變不從遇疾
歸久之卒
黃珂字鳴玉遂寧人成化二十年進士授龍陽知縣治
行聞擢御史出按貴州金達長官何碖謀不軌計擒之
改設流官賊婦米魯亂奏劾巡撫錢鉞總兵官焦俊等
皆得罪改按畿輔歴山西按察使正德四年擢右僉都
御史巡撫延綏安化王寘鐇反傳檄四方用討劉瑾為
名他鎮畏瑾不敢以聞珂封上其檄因陳便宜八事而
急令副總兵侯勛參將時源分兵扼河東賊遂不敢出
伊伯格勒寇邊珂偕總兵馬昂督軍戰敗之木瓜山六
年復寇邊珂檄副總兵王勛等七將分據要害夾擊復
敗之屢賜璽書銀幣是年秋入為戶部右侍郎總督倉
場河南用兵出理軍餉主客兵十餘萬追奔轉戰遷止
無常珂隨方轉輸軍興無乏錄功增俸一級改刑部進
左侍郎已改佐兵部寧王宸濠謀復護衛珂執議獨堅
九年擢南京右都御史尋就拜工部尚書以年至乞休
歸卒贈太子少保諡簡肅
王鴻儒字懋學南陽人少工書家貧為府書佐知府段
堅愛其書留署中親教之遣入學校為諸生遂舉鄉試
第一成化末登進士授南京戶部主事累遷郎中擢山
西僉事進副使俱督學政居九年士風甚盛孝宗嘗語
劉大夏曰藩臬中若王鴻儒他日可大用也正德改元
謝病歸劉瑾擅政收召名流四年夏起為國子祭酒以
父喪去再起南京戶部侍郎歴吏部右侍郎尋轉左十
四年遷南京戶部尚書甫履任宸濠反命督軍餉疽發
於背遂卒諡文莊鴻儒為學務窮理致用為世所推在
吏部清正自持門無私謁弟鴻漸鄉試亦第一以進士
累官山東右布政使以廉靜稱
叢蘭字廷秀文登人弘治三年進士為戶科給事中中
官梁芳陳喜汪直韋興先以罪擯斥復夤緣還京蘭因
清寧宫災疏陳六事極論芳等罪諸人遂廢尋言吏部
遵詔書請擢用建言詿誤諸臣而明旨不盡從非所以
示信失儀被糾請免送詔獄畿内征徭繁重富民規免
他戸代之宜釐正章下所司進兵科右給事中都督僉
事吳安以傳奉得官蘭請罷之時命撥團營軍八千人
修九門城濠蘭言臣頃簡營軍詔許專事訓練無復差
撥命下未幾旋復役之如前詔何遂罷遣遷通政參議
小王子犯大同命經略紫荆倒馬諸關塞蹊隧可通敵
騎者百十所正德三年進左通政明年冬出理延綏屯
田安化王寘鐇反蘭奏陳十事中言文武官罰米者鬻
産不能償朝臣謫戍刑官妄引新例鍛鍊成獄没其家
貲校尉徧行邊塞勢焰薰灼人不自保劉瑾大惡之矯
旨嚴責給事中張瓚御史汪賜等遂希旨劾蘭瑾方憂
邊事置不問數月瑾誅進通政使俄擢戶部右侍郎督
理三邊軍餉六年陜西巡撫都御史藍章以四月寇亂
移駐漢中會河套有警乃命蘭兼管固靖等處軍務蘭
上言陜西起運糧草數為大戶侵牟請委官押送每鎮
請發内帑銀數萬預買糧草御史張彧清出田畝請蠲
免子粒如弘治十八年以前科則靈州鹽課請照例開
中召商糴糧軍士折色主者多尅減乞選委鄰近有司
散給從之是年冬南畿及河南歲祲命蘭往振未赴而
河北賊自宿遷渡河將逼鳳陽乃命蘭以本官巡視廬
鳳滁和兼理振濟河南白蓮賊趙景隆自稱宋王掠歸
德蘭遣指揮石堅知州張思齊等擊斬之九月賊平論
功賚金幣增俸一級召還理部事部無侍郎缺乃命添
註明年大同有警命巡視居庸龍泉諸關尋兼督宣大
軍餉進右都御史總制宣大山東軍務令内地皆築堡
寇至收保如塞下寇五萬騎自萬全右衛趨蔚州大掠
又三萬騎入平虜南城以失事停半歲俸十年夏改督
漕運尋兼巡撫江北中官劉允取佛烏思藏道蘭境入
謁辭不見允需舟五百餘艘役夫萬餘人蘭馳疏極陳
其害不報居四年以事忤兵部尚書王瓊解漕務專任
巡撫寧王宸濠反蘭移鎮瓜洲十五年遷南京工部尚
書世宗即位御史陳克宅劾蘭附江彬帝以蘭素清謹
釋勿問蘭遂乞休去卒贈太子少保
吳世忠字懋貞金谿人弘治三年進士授兵科給事中
兩畿及山東河南浙江民饑有詔振恤所司俟勘覆世
忠極言其弊因條上興水利復常平二事多施行已請
恤建文朝殉難諸臣乞賜爵諡崇廟食且錄其子孫復
其族屬為忠義勸章下禮官寢不行尚書王恕被訐求
去上疏請留之壽寧侯張鶴齡求勘河間賜地其母金
夫人復求不已帝命遣使世忠言侯家仰托肺腑豈宜
與小民爭尺寸命部勘未已内臣繼之内臣未已大臣
又繼之剝民斂怨非國家福尤非外戚之福不聽大同
總兵官神英副總兵趙昶等因馬市令家人以違禁綵
繒易馬番人因闌入私易鐵器既出塞復潜兵掠蔚州
陷馬營轉剽中東二路英等擁兵不救巡撫劉瓛鎮守
中官孫振又不以實聞十一年事發世忠往勘上疏備
陳大同邊備廢弛士卒困苦之狀因極言英瓛等貪利
畏敵蕩無法度英落職瓛振召還昶及遊擊劉淮參將
李嶼等俱逮問已而瓛改大理少卿昶以大理丞吳一
貫覆讞僅鐫級世忠復極論瓛罪且詆一貫帝皆不問
闕里文廟災陳八事不能盡用寇犯延綏大同世忠言
國初設七十二衛軍士不下百萬近軍政日壞精卒不
能得一二萬人此兵足憂也太倉之儲本以備軍近支
費日廣移用日多倘興師十萬犒賜無所取給此食足
憂也正統已已之變尚有石亨楊洪邇所用李杲阮興
趙昶劉淮之屬先後皆敗今王璽馬昇又以失事告此
將帥足憂也國家多事大臣有以鎮之邇者忠正多斥
貪庸獲存既鮮匡濟之才又昧去就之節安能懾強敵
壯國勢乎此任人足憂也政多舛乖民日咨怨京軍敝
力役京民苦催科畿甸覬恩尤切顧使不樂其生至此
臨難誰與死守此民心足憂也天變屢徵火患頻發雲
南地震壓萬餘家大同馬災踣二千匹此天意足憂也
願順好惡以收人心肅念慮以回天意遣文武重臣經
略宣大以飭邊防策免諸臣不肖者而起素有才望如
何喬新劉大夏倪岳戴珊張敷華林俊諸人以任國事
則賊將望風遠遁而邊境可無憂矣帝以言多詆毁切
責之尋乞大同增置臺堡以閒田給軍耕墾不徵其稅
江西歲饑盜起請簡巡撫黜有司貪殘者又請築京師
外城所司多從其議再遷吏科左給事中擢湖廣參議
坐事降山東僉事正德四年閏九月召為光祿少卿旋
改尚寳司卿其年冬與通政叢蘭等出理邊屯世忠往
薊州明年奏言占種盜賣積弊已久若一一究問恐人
情不安請量為處分從之劉瑾敗言官劾其嘗請清核
屯田助瑾為虐世忠故方鯁朝議寬之得免再遷大理
少卿八年擢右僉都御史巡撫延綏寇在河套逐之失
利乃引疾歸
贊曰明至英宗以後倖門日開傳奉請乞官冗役繁用
度奓汰盛極孽衰國計坐絀李敏諸人斤斤為國惜財
抵抗近倖以求紓民然涓滴之助無補漏巵國家當承
平殷阜之世侈心易萌近習乘之糜費日廣易曰節以
制度不傷財不害民又曰不節若則嗟若此恭儉之主
所為凛凛也
明史卷一百八十五終
