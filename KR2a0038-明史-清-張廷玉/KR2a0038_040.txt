欽定四庫全書
明史卷四十
大學士張廷玉等奉勅修
志第十六
地理一
自黃帝畫野置監唐虞分州建牧沿及三代下逮宋元廢
興因革前史備矣明太祖奮起江淮首定金陵西克湖湘
東兼吳會然後遣將北伐并山東收河南進取幽燕分軍
四出芟除秦晉訖於嶺表最後削平巴蜀收復滇南禹跡
所奄盡入版圖近古以來所未有也洪武初建都江表革
元中書省以京畿應天諸府直隸京師後乃盡革行中書
省置十二布政使司分領天下府州縣及羈縻諸司又置
十二都指揮使司以領衛所番漢諸軍其邊境海疆則增
置行都指揮使司而於京師建五軍都督府俾外都指揮
使司各以其方附焉成祖定都北京北倚羣山東臨滄海
南面而臨天下乃以北平為直隸又增設貴州交趾二布
政使司仁宣之際南交屢叛旋復棄之外徼終明之世為
直隸者二曰京師曰南京為布政使司者十三曰山東曰
山西曰河南曰陜西曰四川曰湖廣曰福建曰廣東曰廣
西曰浙江曰江西曰雲南曰貴州其分統之府百有四十
州百九十有三縣千一百三十有八羈縻之府十有九州
四十有七縣六編里六萬九千五百五十有六而兩京都
督府分統都指揮使司十有六行都指揮使司五曰北平
曰山西曰陜西曰四川曰福建留守司二所屬衛四百九
十有三所二千五百九十有三守禦千戶所三百一十有
五又土官宣慰司十有一宣撫司十安撫司二十有二招
討司一長官司一百六十有九蠻夷長官司五其邊陲
要地稱重鎮者凡九曰遼東曰薊州曰宣府曰大同曰
榆林曰寧夏曰甘肅曰太原曰固原皆分統衛所關堡
環列兵戎綱維布置可謂深且固矣計明初封略東起
朝鮮西據土番南包安南北距大磧東西一萬一千七
百五十五南北一萬零九百四里自成祖棄大寧徙東
勝宣宗遷開平於獨石世宗時復棄哈密河套則東起
遼海西至嘉峪南至瓊崖北扺雲朔東西萬餘里南北
萬里其聲教所訖歲時納贄而非命吏置籍侯尉羈屬
者不在此數嗚呼盛矣論者謂交趾之棄未為失圖而
開平近遷則守衛益薄雖置萬全都指揮使司不足以
鎮伏山後諸部故冄𫝊而有土木之變然睿皇自以失
律蒙塵非由經制未備景帝任賢才修守禦國步未移
乘輿旋復由是觀之三衛者一隅之隘而無關大計也
審矣至其季世流寇首禍於西陲浸尋蔓延中原為之
糜爛金湯之固不足以制土崩昄宇之廣不足以成犄
角疆圉不蹙於曩時形勝無虧於初盛而強弱懸殊興
亡異數者天降喪亂昏椓内訌人事之乖而非地利之
失也語曰在德不在險詎不信夫今考其升降之差沿
革之故詳著於篇作地理志
京師南京
京師禹貢冀兗豫三州之域元直隸中書省洪武元年
四月分屬河南山東兩行中書省二年三月置北平等
處行中書省(治北平府)先屬山東河南者皆復其舊領府八
州三十七縣一百三十六八月置燕山都衛(與行中書省同治)
八年十月改都衛為北平都指揮使司九年六月改行
中書省為承宣布政使司永樂元年正月建北京於順
天府稱為行在二月罷北平布政使司以所領直隸北
京行部罷北平都指揮使司以所領直隸北京留守行
後軍督都府十九年正月改北京為京師罷北京留守
行後軍都督府直隸後軍都督府(衛所有實土者附見無實土者不載)罷
北京行部直隸六部正綂六年八月罷稱行在定為京
師府八直隸州二屬州十七縣一百一十六(為里三千二百三十
有奇府州縣建置沿革俱自元始其沿革年月已見元史志者不載其未見元史志及明改元舊并新增新廢
者悉書)北至宣府(外為邊地)東至遼海(與山東界)南至東明(與山東河南界)
西至阜平(與山西界)洪武二十六年編戶三十三萬四千七
百九十二口一百九十二萬六千五百九十五
順天府(元大都路直隸中書省)洪武元年八月改為北平府十月
屬山東行省二年三月改屬北平三年四月建燕王府
永樂元年正月升為北京改府為順天府(永樂四年閏七月建北京
宫殿修城垣十九年正月告成宫城周六里一十六步亦曰紫禁城門八正南第一重曰承天第二重曰端門
第三重曰午門東曰東華西曰西華北曰元武宫城之外為皇城周一十八里有奇門六正南曰大明東曰東
安西曰西安北曰北安大明門東轉曰長安左西轉曰長安右皇城之外曰京城周四十五里門九正南曰麗
正正統初改曰正陽南之左曰文明後曰崇文南之右曰順城後曰宣武東之南曰齊化後曰朝陽東之北曰
東直西之南曰平則後曰阜城西之北曰彰儀後曰西直北之東曰安定北之西曰德勝嘉靖二十三年築重
城包京城之南轉抱東西角楼長二十八里門七正南曰永定南之左為左安南之右為右安東曰廣渠東之
北曰東便西曰廣寧西之北曰西便)領州五縣二十二弘治四年編戶一
十萬五百一十八口六十六萬九千三十三萬歷六年
戶一十萬一千一百三十四口七十萬六千八百六十
一大興(倚東南有大通河亦曰通惠河水自玉河出繞都城東南下流至高麗莊入白河即元運
河也又有玉河源自玉泉山流經大内出都城東南下大通河)宛平(倚北西山在西有桑乾河出山西馬
邑縣流千里入京師宛平縣境出蘆溝橋下又東南分為二一至通州入白河一至武清小直沽合衛河入於
海又有沙河高梁河清河皆在西北西又有沿河口守禦千戶所有蘆溝王平口石港口齊家庄四巡檢司)
良鄉(府西南有琉璃河即古聖水下流入淀北有天津關)固安(府西南元固安州洪武元年十二月
降為縣西南有拒馬河即淶水源自代郡下流合易水為白溝入三角淀)永清(府西南有拒馬河)東
安(府東南元東安州治在西洪武元年十二月降為縣三年徙今治南有鳳河即桑乾分流南入三角淀)
香河(府東南元屬漷州洪武十年二月省入州十三年二月復置改屬府西有板罾口河源出通州東之
孤山經縣界入於白河)通州洪武初以州治潞縣省入(西有通惠河西
南有渾河即桑乾至州東張家灣俱合於白河有張家灣巡檢司西南有弘仁橋巡檢司)西距府四
十里領縣四三河(州東北有泃河又西有洳河西南有鮑邱河一名矣榆河即東潞水
俱流入於泃河西有泥窪舖巡檢司後移於夏店舖)武清(州南元屬漷州洪武十二年來屬有三角淀在
縣南即古之雍奴周二百餘里諸水所聚有直沽在縣東南衛河白河丁字沽合流於此入海有巡檢司又東
北有河西務東南有楊村二巡檢司)漷縣(州南元漷州洪武十四年二月降為縣來屬有漷河一名新河
東入於白河即蘆溝之下流)寳坻(州東南元直隸大都路洪武十年二月來屬東有潮河南有泃河又
縣東南有梁城守禦千戶所建文二年燕王置有蘆臺巡檢司)霸州洪武初以州治
益津縣省入(拒馬河舊在北後徙治南又南有沙河東有宛家口巡檢司)北距府二
百十里領縣三文安(州南少東西有易水東北有得勝火燒等淀)大城(州東
南東北有黃㲼河源自交河分流至縣境入三角淀)保定(州南少西洪武七年九月省入霸州十三年十
一月復置玉帶河在北東流入會通河西南有磁河東南與玉帶河合)涿州洪武初以
州治范陽縣省入(西有獨鹿山北有涿水西北有挾河合焉南有范水)東北距府
百四十里領縣一房山(州北少西西有大房山北有大安山西南有青龍潭其下
流為挾河一名韓村河至涿州與胡良河合北有磁家務巡檢司)昌平州(元昌平縣直隸大都
路)正德元年七月升為州旋罷八年復升為州(舊治白浮圖城
景泰元年築永安城於東三年遷縣治焉北有天夀山成祖以下陵寢咸在東南有白浮山西南有駐蹕山又
南冇榆河一名温餘河下流為沙河入於白河又東南有鞏華城嘉靖十九年築東北有黃花鎮弘治中置渤
海守禦千戶所於此萬歷元年移於慕田峪四年復故西有鎮邊城又有常峪城俱正德十年五月築各置守
禦千戶所又有白陽守禦千戶所以正德中置西北有居庸關)南距府九十里領縣三
順義(州東少南元順州洪武元年十二月改為順義縣屬府正德元年七月來屬東有白河西南有)
(榆河又有潮河俱流入焉)懷柔(州東北洪武元年十一月省入檀州十二月復分密雲昌平二縣地置屬
府正德元年七月來屬東有黍谷山西有白河)密雲(州東北元檀州後置縣為州治洪武元年十一月省
縣入州十二月復置縣省州入焉縣府正德元年七月來屬南有白檀山西有白河東有潮河北有古北口洪
武十二年九月置守禦千戶所於此三十年改為密雲後衛又有石塘嶺牆子嶺等關)薊州洪
武初以州治漁陽縣省入(西北有盤山東北有崆峒山又泃水在北沽河在南州北
有黃崖峪寬佃峪等關東又有石門鎮)西距府二百里領縣四玉田(州東
南東北有無終山又有徐無山又東有梨河北有浭水東南有興州左屯衛永樂元年自故開平境移置於此)
豐潤(州東南南有沙河西南有浭水)遵化(州東東北有五峯山南有靈靈山及龍門峽又東有灤河
西南有梨河北有喜峯口馬蘭峪松亭等關)平谷(州西北洪武十年二月省入三河縣十三年十一月
復置東南冇泃河又有洳河西北有營州中屯衛永樂元年自故龍山縣移置於此又東有黃松峪關與密雲
縣將軍石關相接)
保定府(元保定路直隸中書省)洪武元年九月為府十月屬河南
分省二年三月來屬領州三縣十七東北距京師三百
五十里弘治四年編戶五萬六百三十九口五十八萬
二千四百八十二萬歷六年戶四萬五千七百一十三
口五十二萬五千八十三清苑(倚北有徐河一名大册水自滿城經縣北
至安州東入淀又西有清苑河又南有張登巡檢司嘉靖十三年自滿城縣方順橋移置於此)滿城(府西
少北洪武十年五月省入慶都縣十三年十一月復置北有徐河南有方順河)安肅(府北少東元安肅州
洪武二年七月降為縣易水在北曹河在南徐河在西西南又有鮑河又西有遂州元屬保定路洪武初降為
縣八年二月省)定興(府北少東元屬易州洪武六年五月改屬府西有拒馬河即淶水也又易水自西來
合焉謂之白溝河南有河陽巡檢司後移於清苑縣界之固城鎮)新城(府東北元屬雄州洪武初屬北
平府六年五月改屬府南有白溝河西南有巨河鎮巡檢司)雄(府東北元雄州洪武二年七月省州治歸
信縣入焉七年四月降為縣北有白溝河南有瓦濟河)容城(府東北元屬雄州洪武七年四月省入州
十三年十一月復置來屬舊治在拒馬河南景泰二年遷於河北西有易水又有濡水)唐(府西少南西北
有大茂山即恒岳也東麓有岳嶺口巡檢司又唐河在西源出恒山流經定州曰滱水下流合於南易水又西
北有倒馬關有巡檢司後移於縣西之横河口又有周家舖軍城鎮二巡檢司)慶都(府西南南有唐河北
有祁水)博野(府南舊治在今蠡縣界直隸保定路洪武元年從今治改屬祁州六年五月還屬府西北
有博水南冇唐河亦曰滱水又有永安鎮巡檢司有鐵燈盞巡檢司)蠡(府南少東元蠡州屬真定路洪武二
年七月來屬八年正月降為縣楊村河在南滋沙唐三河之下流也俗亦謂之唐河)完(府西元完州洪武二
年七月降為縣西有伊祁山祁水出焉其下流為方順河)祁州洪武二年七月以
州治蒲陰縣省入(北有唐河西南有滋河至州東南合沙河流入易水)北距府百
二十里領縣二深澤(州南少西西有滋河)束鹿(州東南北有故城今治天啟二
年所徙滹沱河在南又南有百天口巡檢司)安州洪武二年七月以州治
葛城縣省入七年降為縣十三年十一月復升為州(北有
易水府境九河之水所滙也下流至雄縣南為瓦濟河)西距府七十里領縣二
高陽(州南元屬安州洪武六年五月改屬府尋屬蠡州八年正月省入蠡縣十三年十一月復置還屬故
城在東洪武三年圯於水遷於今治東有馬家河其上流為蠡縣之楊村河)新安(州東少北元直隸保
定路洪武七年七月省入安州十三年十一月復置來屬西有長流河一名長溝河其上源為鮑河南有曹河
又有徐河經縣南合流為温義河又南與長流河合又東南入於瓦濟河)易州洪武初以州
治易縣省入(西南有五迴山雷溪出焉徐河之上源也西北有窮獨山濡水所出又南有易水出
州境之西山與濡水並東流而為白溝河所謂北易水也又有雹水一名鮑河出縣西南東南流為長流河所
謂南易水也西有紫荆關洪武中置守禦千戶所於此又有官座嶺五迴嶺金陂鎮奇峯口塔崖口五巡檢司)
南距府百二十里領縣一淶水(州東北東有淶水亦曰拒馬河源出西山
代郡下流合易水北有乾河口西北有黃兒莊二巡檢司)
河間府(元河間路直隸中書省)洪武元年十月為府屬河南分省
二年三月來屬領州二縣十六北距京師四百十里弘
治四年編戶四萬二千五百四十八口三十七萬八千
六百五十八萬歷六年戶四萬五千二十四口四十一
萬九千一百五十二河間(倚西南有滹沱河西有滱水西南有景和鎮巡檢司)
獻(府南元獻州洪武初省州治樂夀縣入焉八年四月降為縣有滹沱河自代郡流入境經縣南至青縣合
衛河逹於海有單家橋巡檢司)阜城(府南元屬景州洪武七年改屬府西北有胡盧河即禹貢衡漳水)
肅寧(府西中堡河在縣東)任邱(府北少西元屬莫州洪武七年改屬府西北有瓦濟河下流為五官
淀注於滹沱河北有莫州元治莫亭縣屬河間路洪武七年七月州縣俱者)交河(府東南元屬獻州洪
武八年四月改屬府十年五月省入獻縣十三年十一月復置東有衛河源自衛輝流入故城境經縣東過滄
州又東北至直沽入海一名御河又西北有高河經縣南合滹沱謂之交河下流入衛縣以此名又南有洚河
又東有泊頭鎮巡檢司)青(府東北元清州洪武初以州治會川縣省入八年四月降為縣尋改清為青滹
沱河自縣南流入衛謂之岔河口其支流經縣之北者曰獨流河)興濟(元屬清州洪武初省十三年復
置屬府衛河在城西)靜海(府東北元曰靖海屬清州洪武初更名八年四月改屬北平府十年五月來屬
縣北有小直沽衛河自西來與白河合入於海又有丁字沽鹹水沽又北有天津衛永樂二年十一月置)寧
津(府東南南有土河自山東德州流入又東入山東樂陵縣界)景州洪武初以州
治蓚縣省入(東有衛河東北有胡盧河又東有安陵西北有宋門二巡檢司又東北有李晏鎮)
西北距府百八十五里領縣三吳橋(州東少南西有衛河)東光
(州東北洪武七年七月省入阜城縣十三年十一月復置南有衛河又有胡盧河)故城(州南少西有衛
河自山東武城縣流入境又西南有索盧枯河)滄州洪武初以州清池縣省入
(舊治在東南洪武二年五月徙於長蘆即今治也東濱海西有衛河南有浮河北有長蘆巡檢司)西距
府百五十里領縣三南皮(州西南衛河在縣西)鹽山(州東南東濱海產鹽
東南有鹽山)慶雲(州東南洪武六年六月析山東樂安州北地置來屬)
真定府(元真定路直隸中書省)洪武元年十月為府屬河南分省
二年正月屬山東三月來屬領州五縣二十七東北距
京師六百三十里弘治四年編戶五萬九千四百三十
九口五十九萬七千六百七十三萬歷六年戶七萬四
千七百三十八口一十九萬三千五百三十一真定
(倚滹沱河在城南又北有滋河自山西靈邱縣流入經行唐縣之張茂村伏流不見至府北南孟社復出下流
合於南易水)井陘(府西南元屬廣平路威州洪武二年來屬東南有城山又有甘淘河亦名冶河南與
綿蔓水合又故關在其西)獲鹿(府西南西有抱犢山有西屏山又有蓮花山白鹿泉出焉東流為西河即
洨水上源也又有土門關在西亦曰井陘關)元氏(府西南西北有封龍山泜水所出下流入胡蘆河西
南有槐水下流曰野河)靈夀(府西北有衛水源出恒山禹貢恒衛既從即此俗名雷溝河東北入於滹
沱北有义頭鎮巡檢司後遷於慈峪鎮)藁城(府東南北有滹沱河又有滋河)欒城(府南縣北有故
城今治洪武初所徙西有洨河)無極(府東少北元屬中山府洪武初廢四年七月復置屬定州七年四月
改屬府南有滋河)平山(府西少北北有滹沱河東北有冶河入焉西北有房山西有十八盤下口村巡
檢司)阜平(府西北東北有大茂山北有派河西有龍泉關)行唐(府北元屬保定路洪武二年屬定州
正統十三年十月直隸真定府西有滋河西北有兩嶺口巡檢司)定州(元中山府)洪武二
年正月改曰定州三年以州治安喜縣省入(滱水在北沙河在南
下流合於滱水西北有倒馬關宁禦千戶所景泰二年置關與紫荆居庸為内三關北有清風店巡檢司)西
南距府百三十里領縣二新樂(州西南西南有沙河)曲陽(州西北元
屬保定路洪武二年來屬恆山在西北恆水出焉又沙河在南自山西繁峙縣流入)冀州洪武
二年以州治信都縣省入(西北有漳水北有滹沱河成化十八年滹沱挾漳南注為
州患正德十二年二水自寧晉縣南北流患始息又北有洚水一名枯洚下流合於漳)西北距府
二百八十里領縣四南宫(州南少西故城在縣西北成化十六年遷於今治漳
水在北洚水在南東南有董家廟堡巡檢司)新河(州西少南有清水河成化後堙)棗強(州東少北
西北有索盧水乃衛河之支流也亦曰黃盧河)武邑(州東北西有洚水西北有漳水)晉州洪
武二年以州治鼓城縣省入(南有滹沱河)西距府九十里領
縣三安平(州東北滹沱河舊在縣南萬歷二十三年自束鹿縣南行始不經縣境)饒陽
(州東北北有滹沱河西南有饒河即滹沱河支流也)武強(州東漳河在縣東又南有滹沱河舊合於漳萬
歷二十六年北出饒陽縣境而縣之滹沱河始涸)趙州洪武元年以州治平
棘縣省入(南有洨河下流入於胡盧河)北距府百二十里領縣六
栢鄉(州南東北有野河即槐水也下流入於胡盧河)隆平(州東南洪武六年九月省入栢鄉縣十三
年十一月復置東有灃水東北與沙河合下流入於胡盧河沙河亦槐水之别名也又東北有大陸澤亦曰廣
阿漳水所滙)高邑(州西南有黑水即槐水也流合縣南之泲水)臨城(州西南南有敦輿山西南
有鐵山西北有泜水東經鈎盤山下與泲水合)贊皇(州西南西南有贊皇山泲水出焉亦曰沙水又城北
有槐水西北有黃沙嶺巡檢司)寧晉(州東少南東南有胡盧河其上流即漳水也深冀羣川悉滙於此東
北有百尺口巡檢司)深州洪武二年以州治靜安縣省入(南有故城
今治本吳家莊永樂十年遷於此滹沱河在東北胡盧河在東南有𫝊家池巡檢司後廢)西距府二
百五十里領縣一衡水(州南少東故城在縣西南永樂十三年遷於今治西有漳
水南有洚水又北有滹沱河舊與漳合成化八年北徙不經縣界西南有鹽池)
順德府(元順德路直隸中書省)洪武元年為府十月屬河南分省
二年三月來屬領縣九距京師一千里弘治四年編戶
二萬一千六百一十四口一十八萬一千八百二十五
萬歷六年戶二萬七千六百三十三口二十八萬一千
九百五十七邢臺(倚西北有夷儀山又有封山一曰西山又有黃榆嶺上有黃榆關又
漳水在東南自河南臨漳縣流入下流為胡盧河至交河縣合滹沱河此為漳水經流也又東南有百泉水其
下流為灃河一名渦水又名鴛鴦水西有西王社巡檢司)沙河(府南弘治四年以沙壅遷縣於西山小屯
十八年六月復還舊治西南有磬口山產鐡南有沙河亦名湡水)南和(府東少南南有漳河合縣西之
灃河又縣西北有泜水盖伏流而旁出者)任(府東北東北有泜水東有灃水)内邱(府北東南有泜水)
唐山(府東北西北有堯山西有泜水)平鄉(府東少南西南有漳河西有沙河又有洺河東有滏陽河
萬歷三十年漳挾滏陽河北出會於沙洺諸河而漳水之舊流益亂)鉅鹿(府東北漳水舊在縣東有大小
二河亦謂之新舊二河其後北徙不復至縣境而二河遂成平陸北有鉅鹿澤即隆平縣之大陸澤也澤畔舊
有鹽泉)廣宗(府東少北洪武十年六月省入平鄉鉅鹿二縣十三年十一月復置漳水舊在西又東有
枯洚河)
廣平府(元廣平路直隸中書省)洪武元年為府十月屬河南分省
二年三月來屬領縣九東北距京師千里弘治四年編
戶二萬七千七百六十四口二十一萬二千八百四十
六萬歷六年戶三萬一千四百二十口二十六萬四千
八百九十八永年(倚北有沙河又有洺水自河南武安縣流入西南又有滏水自河南
臨漳縣流入亦曰滏陽河西有臨洺鎮巡檢司西南又有黃龍鎮)曲周(府東北西南有漳水東有滏陽
河)肥鄉(府東南漳河在縣西北)鷄澤(府東北漳河在縣東又西有洺河又有沙河自南來合焉)
廣平(府東南北有漳河)成安(府南元屬磁州洪武初廢四年六月復置來屬西南有恆水自河南
臨漳縣流入其下流合於衛河又南有漳水亦自河南臨漳縣流入)威(府東北元威州至正間省州治洺水
縣入州洪武二年四月降為縣漳水舊在南洺水自西流入焉)邯郸(府西南元屬磁州洪武元年來屬西
北有洺河東有滏陽河)清河(府東北元屬大名路洪武六年九月來屬東有衛河)
大名府(元大名路直隸中書省)洪武元年為府十月屬河南分省
二年三月來屬領州一縣十東北距京師千一百六十
里弘治四年編戶六萬六千二百七口五十七萬四千
九百七十二萬歷六年戶七萬一千一百八十口六十
九萬二千五十八元城(倚故城在東洪武三十一年圯於衛河徙此東有沙麓山
西有漳河北有衛河即永濟渠也自河南汲縣流入下流合漳河東北有小灘鎮巡檢司)大名(府南少東
元與元城縣同為大名府治洪武十年五月省入魏縣十五年二月復置永樂九年移於今治北有愜山東南
有衛河)魏(府西少北舊治在縣西洪武三年遷於此南有魏河又有新舊二漳河下流俱合於衛河)南
樂(府東南有繁水北入於衛河)清豐(府東南元屬開州洪武七年三月改屬府西南有澶水伏流至
古繁水城西南謂之繁水)内黃(府西南元屬滑州洪武七年三月改屬府北有衛河東有繁水西有洹水
西北有回隆鎮有回龍廟巡檢司嘉靖三十六年漳河決於此入衛)濬(府西南元濬州治在浮邱山之西洪
武二年四月降為縣徙治於山東北之平坡嘉靖二十九年復徙城於山巔即今治也東有大伾山一名黎陽
山又名清澶山西有衛河北有淇水自河南淇縣流入經縣南東入於衛謂之黎水亦謂之濬水又西有長豊
泊西南有新鎮巡檢司)滑(府西南元滑州洪武二年四月省州治白馬縣入焉七年三月降為縣西北有
衛河東南有老岸鎮巡檢司)開州洪武二年四月以州治濮陽縣
省入(大河故道在城南正統十三年河決入焉景泰五年塞)北距府百六十里領
縣二長垣(州南舊治在縣東北洪武二年以河患遷於古蒲城南有黃河故道東南有朱家口
正統十三年河決於此又南有大社口萬歷十五年河復決焉又東南有大岡巡檢司本治永豐里尋徙竹林
後徙大岡)東明(州北洪武十年五月省入州及長垣縣弘治三年九月復置屬府萬歷中仍屬州其舊治
在今縣南洪武初徙今縣西弘治三年始徒於今治南有黃河有杜勝集巡檢司)
永平府(元永平路直隸中書省)洪武二年改為平灤府四年三月
為永平府領州一縣五西距京師五百五十里弘治四
年編戶二萬三千五百三十九口二十二萬八千九百
四十四萬歷六年戶二萬五千九十四口二十五萬五
千六百四十六盧龍(倚東南有陽山西有灤河自開平流經縣境有漆河自北來入
焉東有肥如河經城西入於漆北有桃林口關)遷安(府西北北有都山東有灤河又北有劉家口泠口青
山口等關)撫寧(府東少南舊治在陽河西洪武六年十二月所徙十三年又遷於兔耳山東東南濱海又
東有檢河又有陽河一名洋河俱自塞外流入俱東南注於海東有山海關洪武四年九月置山海衛於此北
有撫寧衛永樂元年二月置又有堇家口義院口等關東有一片石口一名九門水口)昌黎(府東南西
北有碣石山東南有溟海亦曰七里海有黑陽河自天津逹縣之海道也又有蒲泊舊產鹽置惠民鹽埸於此
北有界嶺口箭捍嶺等關)灤州洪武二年九月以州治義豐縣省
入(南濱海東有灤河又南有開平中屯衛永樂元年二月自沙峪移置於此)東北距府四十
里領縣一樂亭(州東南南濱海西有灤河經縣北岳婆港分為二東曰葫蘆河西曰定流
河各入於海景泰中葫蘆河塞定流河獨自入海其水清碧亦謂之綠洋溝又西南有新橋海口巡檢司萬歷
四十三年移於灤州西之榛子鎮)
延慶州(元龍慶州屬大都路)洪武初屬永平府三年三月屬北平
府尋廢永樂十二年三月置隆慶州屬北京行部十八
年十一月直隸京師隆慶元年改曰延慶州(西有阪泉山南有八
逹嶺東北有媯川俗名清水河下流注於桑乾河又西南有沽河東南有岔道口與居庸關相接關口有居庸
關守禦千戶所洪武三年置建文四年燕王改為隆慶衛隆慶元年曰延慶衛東南又有柳溝營隆慶初置城
於此為防禦處)領縣一東南距京師百八十里弘治四年編戶
一千七百八十七口二千五百四十四萬歷六年戶二
千七百五十五口一萬九千二百六十七永寧(本永寧衛
洪武十二年九月置永樂十二年三月置縣於衛城媯川在西東有四海冶堡天順八年置西北有靖胡堡東
南有黑漢嶺堡北有周四溝堡俱嘉靖中置又有劉斌堡萬歷三十二年所置也)
保安州(元屬上都路之順寧府)洪武初廢永樂二年閏九月置保
安衛十三年正月復置州於衛城屬北京行部十八年
十一月直隸京師(舊州城在西南山下景泰二年移於雷家跕即今治也西南又有涿鹿山
涿水出焉西北有磨笄山亦曰鷄鳴山又有鷂皃嶺又桑乾河在西南自山西蔚州流入東有媯川來入焉謂
之合和口西有寗川亦入於桑乾東有東八里堡良田屯堡麻谷口堡俱洪武二十五年置南有美峪守禦千
戶所本在州西之美峪嶺永樂十二年置十六年二月徙於董家莊景泰二年又移於此與山西蔚州界)東
南距京師三百里弘治四年編戶四百四十五口一千
五百六十萬歷六年戶七百七十二口六千四百四十
五
萬全都指揮使司(元順寧府屬上都路)洪武四年三月府廢宣德
五年六月置司於此領衛十五(蔚州延慶左永寧保安五衛俱設於本州縣)
守禦千戶所三(廣昌美峪二所亦設於本處)堡五東南距京師三百
五十里
宣府左衛(元宣德縣為順寧府治)洪武四年縣廢二十六年二月
置衛屬山西行都司二十八年四月改為宣府護衛屬
谷王府三十五年十一月罷宣府護衛復置徙治保定
永樂元年二月直隸後軍都督府宣德五年六月還故
治改屬(洪武二十四年四月建谷王府永樂元年遷於湖廣長沙西有灤河源自炭山下流入開平界
南有桑乾河洋河東流入之又有順聖川延袤二百餘里下流亦合於桑乾河北有東西二城其東城為順聖
縣元屬順寧府西城為弘州元屬大同路洪武中俱廢天順四年修築二城又東北有大白陽小白陽及龍門
關等堡東南有鷄鳴驛堡北有葛峪堡西北有長峪口青邊口羊房等堡)
宣府右衛洪武二十六年二月置與左衛同城屬山西
行都司二十八年四月改為宣府護衛屬谷王府三十
五年十一月罷宣府護衛復置徙治定州永樂元年二
月直隸後軍都督府宣德五年六月還故治改屬
宣府前衛洪武二十六年置治宣府城屬山西行都司
永樂元年二月置隸後軍都督府宣德五年六月改屬
萬全左衛(元宣平縣屬順寧府)洪武四年縣廢二十六年二月置
衛屬山西行都司三十五年徙治山西蔚州永樂元年
二月徙通州直隸後軍都督府尋還故治宣德五年改
屬(北有洋河西海子自西來流入之又西北有沙城堡西有會河堡東有寧遠站堡)東距都司
六十里
萬全右衛洪武二十六年二月置與左衛同城屬山西
行都司三十五年徙治山西蔚州永樂元年二月徙治
通州直隸後軍都督府二年徙治德勝堡宣德五年改
屬(北有翠屏山又有野狐嶺西北有白陽河下流入灤河東有張家口堡西有新河口堡北有膳房堡上莊
堡西北有新開口柴溝洗馬林等堡西南有渡口堡又有西陽河堡)東距都司八十里
懷安衛(元懷安縣屬興和路)洪武三年屬興和府改屬山西大同
府尋廢二十六年二月置衛屬山西行都司永樂元年
二月直隸後軍都督府宣德五年六月改屬(西北有花山北有蕁
蔴嶺南有水溝口河東入於洋河東北有威寧縣元屬興和路洪武中廢又西有李信屯堡嘉靖十六年置)
東距都司百二十里
保安右衛永樂十五年置於順聖川直隸後軍都督府
十七年移治西沙城二十年徙懷安城内宣德五年六
月改屬
懷來衛(元懷來縣屬龍慶州)洪武二年屬永平府三年三月屬北
平府尋廢三十年正月置懷來守禦千戶所永樂十五
年改為懷來左衛明年曰懷來衛直隸後軍都督府宣
德五年六月改屬(北有螺山或云即滏山也東南有媯川西有沽河又西南有土木堡東南
有榆林堡又有殷繁水)西北距都司百五十里
延慶右衛本隆慶右衛永樂二年置於居庸關北口直
隸後軍都督府宣德五年六月來屬徙治懷來城隆慶
元年更名
開平衛本獨石堡宣德五年築六月自開平故城移衛
置於此(東有東山韭菜川出焉經城南與氊帽山水合又南有獨石水下流合於龍門川南有半壁店
猫兒峪等堡東北有清泉堡)西南距都司三百里
龍門衛宣德六年七月置於故龍門縣(東有紅石山紅石水出焉下流
合於龍門川西有大松山北有洗馬嶺西北有金家莊堡東有三岔口堡)西距都司百二十
里
興和守禦千戶所永樂二十年自興和舊城徙宣府城
内宣德五年六月改屬
龍門守禦千戶所宣德六年七月置於李家莊(西有西高山東
有白河北有牧馬堡東有寧遠堡東北有長仲地滴水涯等堡東南有樣田堡)西南距都司二
百四十里
長安嶺堡(永樂九年置弘治二年置守禦千戶所於此有長安嶺名槍桿嶺西北有鷹窩山泉)西
南距都司一百四十里
鵰鶚堡(宣德五年六月置北有浩門嶺南有南河下流入於白河)西南距都司一百
七十里
赤城堡(宣德五年六月置東有赤城山又有東河即通州白河之上源也又有西河合焉西北有鎮寧
堡弘治十一年置)西南距都司二百里
雲州堡(元雲州屬上都路洪武三年七月屬北平府五年七月廢宣德五年六月置堡景泰五年置新
軍千戶所於此東北有龍門山亦曰龍門峽下為龍門川又北有灤河東北有金蓮川西北有鴛鴦泊又金蓮
川東有鎮安堡成化八年置)西南距都司二百十里
馬營堡(宣德七年置西北有冠帽山南有灤河又西北有君子堡西有松樹堡東南有倉上堡)西
南距都司二百里
北平行都指揮使司本大寧都指揮使司洪武二十年
九月置(治大寧衛)二十一年七月更名領衛一十永樂元
年三月復故名僑治保定府而其地遂虚景泰四年泰
寕等三衛乞居大寧廢地不許令去塞二百里外居住
天順後遂入於三衛西南距北平布政司八百里
大寧衛(元大寧路治大定縣屬遼陽行省)洪武十三年為府屬北平布
政司尋廢二十年八月置衛九月分置左右中三衛尋
又置前後二衛二十八年四月改左右後三衛為營州
左右中三護衛永樂元年二月省又徙中前二衛於京
師直隸後軍都督府(洪武二十四年四月寧王府建於此永樂元年遷於江西南昌南有
土河東南有大鹻場東北有惠和縣又有武平縣東有和衆縣元俱屬大寧路洪武中俱廢)
新城衛洪武二十年九月置永樂元年廢距行都
司六十里
富峪衛本富峪守禦千戶所洪武二十二年二月置二
十四年五月改為衛永樂元年二月徙置京師直隸後
軍都督府距行都司一百二十里
會州衛洪武二十年九月置永樂元年廢(南有冷嶺西北有馬孟山
廣袤千里土河之源出焉下流合於漌河又南入於遼水)距行都司
里
木榆衛洪武二十年九月置永樂元年廢距行都
司(缺)里
全寧衛(元全寧路直隸中書省)洪武中廢二十二年四月置衛永
樂元年廢(有潢河又有黑龍江)西南距行都司二百里
營州左屯衛洪武二十六年二月置永樂元年三月徙
治順義縣屬大寧都司(南有塔山)距行都司
里
營州右屯衛(元建州屬大寧路)洪武中州廢二十六年二月置
此衛永樂元年三月徙治薊州屬大寧都司西北距行
都司四百里
營州中屯衛(元龍山縣屬大寧路)洪武中縣廢二十六年二月置
此衛永樂元年三月徙治平谷縣西屬大寧都司(南有榆河)
距行都司里
營州前屯衛(元興州屬上都路)洪武三年七月屬北平府五年
七月廢二十六年置此衛永樂元年三月徙治香河縣
屬大寧都司(西有新開嶺南有老河源出馬孟山流經此又經行都司城南東北入於潢河西南
有興安縣元屬興州順帝後至元五年四月廢)距行都司里
營州後屯衛洪武二十五年八月置永樂元年三月徙
治三河縣屬大寧都司距行都司里
興州左屯衛洪武中置永樂元年二月徙治玉田縣直
隸後軍都督府距行都司里
興州右屯衛洪武中置永樂元年二月徙治遷安縣直
隸後軍都督府距行都司里
興州中屯衛洪武中置永樂元年二月徙治良鄉縣直
隸後軍都督府距行都司里
興州前屯衛洪武中置永樂元年二月徙治豐潤縣直
隸後軍都督府距行都司里
興州後屯衛洪武中置永樂元年二月徙治三河縣直
隸後軍都督府距行都司里
開平衛(元上都路直隸中書省)洪武二年為府屬北平行省尋廢
府置衛屬北平都司永樂元年二月徙衛治京師直隸
後軍都督府四年二月還舊治宣德五年遷治獨石堡
改屬萬全都司而令兵分班哨備於此後廢(西北有臥龍山南有
南屏山又有灤河東北有香河又有簸箕河閭河西南有兔皃河下流俱合於灤河又東有涼亭沈阿賽峯黃
崖四驛路接大寧古北口西有桓州威虜明安隰寧四驛路接獨石俱洪武中置宣德後廢又西北有寧昌路
東北有應昌路北有泰寧路又有德寧路元俱直隸中書省西有桓州元屬上都路洪武中皆廢)
距北平都司里
開平左屯衛洪武二十九年八月置於七合營永樂元
年廢距都司里
開平右屯衛洪武二十九年置於軍臺永樂元年廢
距北平都司里
開平中屯衛洪武二十九年置於沙峪永樂元年二月
徙治真定府直隸後軍都督府尋徙治灤州西石城廢
縣距都司里
開平前屯衛洪武二十九年八月置於偏嶺永樂元年
廢距北平都司里
開平後屯衛洪武二十九年八月置於石塔永樂元年
廢距北平都司里
興和守禦千戶所(元隆興路直隸中書省皇慶元年十月改為興和路)洪武三年
為府屬北平布政司四年後府廢三十年正月置所永
樂元年二月直隸後軍都督府二十年為阿魯台所攻
徙治宣府衛城而所地遂虚(東北有凌霄峯南有威遠川西有魚皃灤又西有集
寧路元直隸中書省西北有寶昌州元屬興和路又有高原縣元為興和路治洪武中俱廢)距
北平都司里
寬河守禦千戶所洪武二十二年二月置永樂元年二
月徙治遵化縣仍屬大寧都司又僑置寬河衛於京師
直隸後軍都督府(東南有寬河一名豹河下流經遷安縣西北又東合於灤河)
距北平都司里
宜興守禦千戶所(元宜興縣屬興州致和元年八月升為宜興州)洪武二年兼
置衛屬永平府三年三月屬北平府六月改衛為守禦
千戶所五年七月州廢存所永樂元年所廢距北
平都司里
南京禹貢揚徐豫三州之域元以江北地屬河南江北
等處行中書省又分置淮東道宣慰使司(治揚州路)屬焉江
南地屬江浙等處行中書省明太祖丙申年七月置江
南行中書省(治應天府)洪武元年八月建南京罷行中書省
以應天等府直隸中書省衛所直隸大都督府十一年
正月改南京為京師十三年正月己亥罷中書省以所
領直隸六部癸邜改大都督府為五軍都督府以所領
直隸中軍都督府永樂元年正月仍稱南京統府十四
直隸州四屬州十七縣九十有七(為里萬三千七百四十有奇)北至
豐沛(與山東河南界)西至英山(與河南湖廣界)南至婺源(與浙江江西界)東至
海距北京三千四百四十五里
應天府(元集慶路屬江浙行省)太祖丙申年三月曰應天府洪武
元年八月建都曰南京十一年曰京師永樂元年仍曰
南京(洪武二年九月始建新城六年八月成内為宫城亦曰紫禁城門六正南曰午門左曰左掖右曰右
掖東曰東安西曰西安北曰北安宫城之外門六正南曰洪武東曰長安左西曰長安右東之北曰東華西之
北曰西華北曰玄武皇城之外曰京城周九十六里門十三南曰正陽南之西曰通濟又西曰聚寶西南曰三
山曰石城北曰太平北之西曰神策曰金川曰鍾阜東曰朝陽西曰清涼西之北曰定淮曰儀鳳後塞鍾阜儀
鳳二門存十一門其外郭洪武二十三年四月建周一百八十里門十有六東曰姚坊仙鶴麒麟滄波高橋雙
橋南曰上方夾岡鳳臺大馴象大安德小安德西曰江東北曰佛寧上元觀音)領縣八洪武二
十六年編戸一十六萬三千九百一十五口一百十九
萬三千六百二十弘治四年戶一十四萬四千三百六
十八口七十一萬一千三萬歷六年戶一十四萬三千
五百九十七口七十九萬五百一十三上元(倚太祖丙申年
遷縣治淳化鎮明年復還舊治東北有鍾山山南有孝陵衛洪武三十一年置北有覆舟山西北有鷄鳴山幕
府山又東北有攝山東南有方山北濱大江東南有秦淮水北流入城又西出入大江又北有元武湖東有青
溪又有淳化鎮巡檢司)江寧(倚南有聚寶山牛首山西南有三山烈山慈姥山西濱大江東北有靖安
河西南有大勝關江寧鎮東南有秣陵關西有江東四巡檢司北有龍江關置戶分司於此)句容(府東
南有茅山北有華山秦淮水源於此北濱大江西北有龍潭巡檢司)溧陽(府東南元溧陽州洪武二年降
為縣東南有鐡山銅山西南有鐡冶山北有長蕩湖一名洮湖與宜興金壇二縣分界西北有溧水一名瀨水
上承丹陽湖東流為宜興縣荆溪入太湖舊名永陽江又曰中江也西北有上興埠巡檢司後廢)溧水
(府東元溧水州洪武二年降為縣東南有東廬山秦淮水别源出焉南有石臼湖西連丹陽湖注大江)高
淳(府南弘治四年以溧水縣高浮鎮置西南有固城丹陽石臼諸湖東南有廣通鎮俗曰東壩有廣通鎮巡
檢司)江浦(府西本六合縣浦子口巡檢司洪武九年六月改為縣析和滁二州及江寧縣地益之二十五
年七月移於江北新開路口仍置巡檢司於舊治東南濱大江冇江淮衛洪武二十八年正月置又冇西江口
巡檢司)六合(府西北元屬真州洪武三年直隸揚州府二十二年二月來屬東有瓜步山濱大江滁河
水自西來入焉有瓜埠巡檢司)
鳳陽府(元濠州屬安豐路)太祖吳元年升為臨濠府洪武二年
九月建中都置留守司於此六年九月曰中立府七年
八月曰鳳陽府(洪武二年九月建中都城於舊城西三年十二月始成周五十里四百四十三
步立門九正南曰洪武南之左曰南左甲第右曰前右甲第北之東曰北左甲第西曰後右甲第正東曰獨山
東之左曰長春右曰朝陽正西曰塗山中為皇城周九里三十步正南門曰午門北曰元城東曰東華西曰西
華)領州五縣十三距南京三百三十里洪武二十六年
編戶七萬九千一百七口四十二萬七千三百三弘治
四年戶九萬五千一十口九十三萬一千一百八萬歷
六年戶一十一萬一千七十口一百二十萬二千三百
四十九鳳陽(倚洪武七年八月析臨淮縣地置為府治十一年又割虹縣地益之北濱淮南
有鏌鋣山西濠水出焉又西南有皇陵城洪武二年置衛西北有長淮關洪武六年置長淮衛於此東北有洪
塘湖屯田守禦千戶所洪武十一年置)臨淮(府東北元曰鍾離為濠州治洪武二年九月改曰中立三
年十一月改曰臨淮七年為府屬北濱淮有二濠水東源出濠塘山西源出鏌鋣山至城西南合流東入淮)
懷遠(府西北荆山在縣西南塗山在縣東南淮水縣兩山峽間有北肥水入焉又北有渦水亦入淮謂之
渦口又西南有洛水與夀州分界逕縣南新城村入淮有洛河鎮巡檢司)定遠(府南南有池河西有洛河
又有英武衛在北飛熊衛在東北俱洪武十一年置)五河(府東北元屬泗州洪武四年二月來屬舊治在
縣南永樂元年圯於水徙治西北界嘉靖二十五年遷於澮河北即今治也東濱淮東南有漴河西北有澮河
沱河東北有潼河並流合淮謂之五河口又西有上店巡檢司後廢)虹(府東北元屬泗州洪武七年七月來
屬南有汴河東南有潼河西有沱河)夀州(元安豐路屬河南江北行省)太祖丙午年
曰夀春府吳元年曰夀州屬臨濠府洪武二年九月置
隸中書省四年二月還屬後以州治夀春縣省入(北濱淮淮
水逕山硤中謂之硤石山有西肥水來合焉東北有八公山東肥水逕其下西入淮謂之肥口又西北有穎水
亦入淮又南有芍陂水西有渒水俱入淮又北有下蔡縣南有安豐縣俱洪武中省有下蔡鎮巡檢司又東有
北爐鎮西有正陽鎮二巡檢司)東距府一百八十里領縣二霍邱(州西
南西南有大别山北濱淮史河灃河俱流入焉南有開順鎮丁塔店西有高唐店三巡檢司)蒙城(州北
北有渦水又有北肥水)泗州(元屬淮安路)太祖吳元年屬臨濠府洪
武二年九月直隸中書省四年二月還屬府後以州治
臨淮縣省入(南濱淮有汴水自城北南流入焉)西距府二百十里領縣
二旴眙(州南東南有都梁山東北有龜山西有浮山北濱淮有池河自西來入焉又東北有洪澤
湖淮水之所滙也又西有舊縣巡檢司)天長(州東南冶山在縣南西北有石梁河下流為五湖接高郵
州界東北有城門鄉巡檢司)宿州(元屬歸德府)洪武四年二月來屬(龍山
在西南北肥水出焉又北有雎河自河南永城縣流入下流至宿遷縣合淮亦曰小河也南有汴河亦自永城
縣流入又有澮河與渙水合又東南有沱水)東南距府二百三十三里領縣
一靈璧(州東西南有齊眉山北有磬石山黃河在東北南有汴河北有睢河又南有固鎮巡檢司)
穎州(元屬汝寧府)洪武四年二月來屬(淮河在南自河南固始縣流入下流
合大河入海又南有汝水自河南息縣流入逕朱臯鎮入淮又北有穎河自河南沈邱縣流入洪武二十四年
黃河決於河南由陳州合穎逕太和縣又逕州城北又逕穎上縣至夀州仝入於淮永樂九年河復故道宣德
正統成化正德間河穎時通時塞俗亦稱穎為小黃河西北又有沈邱鎮巡檢司)東距府四百
四十里領縣二潁上(州東南東有潁河南有淮河東北有西肥水)太和(州西
北南有潁水亦名沙河北有西肥水又有洪山北原和二巡檢司)亳州(元屬歸德府)洪武
初以州治譙縣省入尋降為縣屬歸德州六年屬潁州
弘治九年十月復升為州(西有渦河自河南鹿邑縣流入北有馬尚河流合焉南有
西肥水即夏肥水也又東南有城父縣洪武中廢又有義門巡檢司)東南距府四百五十
里
淮安府(元淮安路屬淮東道宣慰司)太祖丙午年四月為府領州二
縣九西南距南京五百里洪武二十六年編戶八萬六
百八十九口六十三萬二千五百四十一弘治四年戶
二萬七千九百七十八口二十三萬七千五百二十七
萬歷六年戶一十萬九千二百五口九十萬六千三十
三山陽(倚北濱淮高家堰在其西南南有運河永樂中濬西南有永濟河萬歷九年開長六十五
里亦謂之新運河東南有射陽湖東北有馬邏鄉廟灣鎮羊寨鄉三巡檢司)清河(府西縣治濱黃河崇
禛未遷治縣東南之甘羅城南有淮河東北與黃河合謂之清口舊謂之泗口自徐州至此皆泗水故道為黃
河所奪者也南有洪澤湖有洪澤巡檢司又東有馬頭鎮巡檢司)鹽城(府東南東濱海有鹽埸北有射
陽湖西有清溝西北有喻口鎮二巡檢司)安東(府東北元安東州洪武二年正月降為縣東北朐山在南
東北有鬱洲山在海中洪武初置東海巡檢司於此後移於州南之新壩西南有漣河又有尋墟湖濱海南有
淮水東北過雲梯關折旋入於海自清口至此皆淮水故道為黃河所奪者也又漣水自西北來東南流入淮
又西北有碩項湖東北有五港口長樂鎮東南有壩上三巡檢司)桃源(府西北元曰桃園洪武初更名
北有大河即泗水故道西北有古城巡檢司東有三義鎮巡檢司崇禎未移於縣西之白洋河鎮)沭陽
(府北元屬海寧州洪武初改屬東南有沭水自山東郯城縣流入其下流為漣水又北有桑墟湖)海
州(元曰海寧州)洪武初復曰海州以州治朐山縣省入(北有于公
白溝等浦皆産鹽南有惠澤西北有高橋二巡檢司)南距府二百七十里領縣一
贑榆(州北西北有羽山東濱海東北有获水鎮南有臨洪鎮二巡檢司)邳州(元屬歸德
府)洪武初以州治下邳縣省入四年二月改屬中都十
五年來屬(北有艾山接山東沂水縣界西有沂水自沂州西流至下邳入泗又西北有泇河萬歷三
十五年開泇以通運自沛縣夏鎮迄直河口長二百六十餘里避黃河險者三百餘里有直河口巡檢司又西
有新安巡檢司)東南距府四百五十里領縣二宿遷(州東南北有㟃
峿山南有大河即泗水故道又東南有雎水入大河曰睢口亦曰小河口又東南有白洋河西北有駱馬湖皆
入大河東北有劉家莊巡檢司)雎寧(州南北濱大河有睢水自西來經縣界至睢口入河)
揚州府(元揚州路屬淮東道宣慰司)太祖丁酉年十月曰淮海府辛
丑年十二月曰維揚府丙午年正月曰揚州府領州三
縣七西距南京二百二十里洪武二十六年編戶一十
二萬三千九十七口七十三萬六千一百六十五弘治
四年戶一十萬四千一百四口六十五萬六千五百四
十七萬歷六年戶一十四萬七千二百一十六口八十
一萬七千五十六江都(倚元末廢太祖辛丑年復置西有蜀岡東有官河即古䢴
溝今運河也南濱大江東北有艾陵湖北有邵伯湖有邵伯鎮巡檢司又東有萬夀鎮西北有上官橋南有瓜
洲鎮三巡檢司又東有歸仁鎮巡檢司後遷便益河口)儀真(府西元真州治揚子縣洪武二年州廢改
縣曰儀真西北有大小銅山南濱江南有運河東南有舊江河巡檢司尋移於縣南汊河口)泰興(府南
南濱江西北有口岸鎮東有黃橋鎮南有印莊三巡檢司)高郵州(元高郵府屬淮東道宣慰司)
洪武元年閏七月降為州以州治高郵縣省入(西有運河西北
有樊梁甓社新開等湖西南有白馬塘北有張家溝東北有時堡二巡檢司又西有北阿鎮東有三垜鎮)西
南距府百二十里領縣二寶應(州西西有運河又有汜光白馬射陽等湖
南有槐樓鎮西南有衡陽二巡檢司)興化(州東南有運河東有得勝湖東北有安豐巡檢司又東北有鹽
場)泰州洪武初以州治海陵縣省入(東濱海南濱江西有運河東北
有西溪鎮北有寧鄉鎮東南有海安鎮三巡檢司)西距府百二十里領縣一
如臯(州東南大江在縣南運河在縣北東有掘港南有石莊北有西場三巡檢司又東南有白浦鎮)
通州洪武初以州治静海縣省入(南有狼山臨大江有狼山巡檢司東南濱
海舊有海門島及布州夾西有運鹽河又東北有石港巡檢司城南有豐利監宋置)西距府四百
里領縣一海門(州東舊治禮安鄉圯於海正德七年徙治餘中場嘉靖二十四年八月遷
於金沙場以避水患海在東大江於此入海又西有張港東有吳陵又有安東壩上又有白塔河四廵檢司東
南有料角嘴)
蘇州府(元平江路屬江浙行省)太祖吳元年九月曰蘇州府領州
一縣七西距南京五百八十八里洪武二十六年編戸
四十九萬一千五百一十四口二百三十五萬五千三
十弘治四年戶五十三萬五千四百九口二百四萬八
千九十七萬歷六年戶六十萬七百五十五口二百一
萬一千九百八十五吳(倚西有姑蘇山西南有横山又有穹窿光福等山又有太
湖湖縦廣三百八十三里周三萬六千頃跨蘇常嘉湖四府之境亦曰具區亦曰五湖中有包山莫釐山又南
有吳淞江亦曰松江亦曰松陵江亦曰笠澤自太湖分流東入海又西有運河西南有木瀆東山舟頭三巡檢
司又有横金巡檢司後廢)長洲(倚西北有虎邱山又有陽山又有長蕩陽城等湖東有婁江源出太湖東
南有運河又北有吳塔東南有陳墓二巡檢司又東有唐湖巡檢司後廢)吳江(府東南元吳江州洪武二
年降為縣西濱太湖東有吳淞江又有運河又東南有白蜆江又東有同里南有平望西南有震澤東南有簡
村汾湖五巡檢司又東有長橋西南有瀾溪東南有因瀆三巡檢司後廢)崑山(府東元崑山州洪武二年
降為縣南有吳淞江西有女婁江東南有澱山湖又南有千墩浦東有夏駕浦皆注於婁江東南有石浦巡檢
司後移於千墩浦口西北有巴城巡檢司後移於縣西之真義鎮)常熟(府北元常熟州洪武二年降為
縣萬歷末避諱曰嘗熟西北有虞山北有福山下臨大江有福山浦又東有白茒浦東北有許浦西北有溪浦
黃泗浦為五大浦皆分太湖西北之水注於大江南有運河有許浦白茅黃泗福山四巡檢司)嘉定(府東
元嘉定州洪武二年降為縣東濱海南有運河又南有吳淞江西南有白鶴江西南有青龍江南有蟠龍江皆
&KR1672;吳淞江入海又劉河在縣北即婁江也又東南有吳淞江守禦千戶所洪武十九年置又有寶山守禦千戶
所本恊守吳淞中千戶所嘉靖三十六年置萬歷五年更名又東有顧逕東南冇江灣二巡檢司又西南有吳
塘南有南翔二巡檢司後廢)太倉州本太倉衛太祖吳元年四月
置弘治十年正月置州於衛城析崑山常熟嘉定三縣
地益之(東濱海海口有鎮海衛洪武十二年十月置後移於太倉衛城南有劉河其入海處曰劉河口
有劉家港巡檢司北有七鴉浦亦東入海又東北有甘草巡檢司又有唐茜涇口巡檢司後移於東花浦口尋
廢又有茜涇巡檢司亦廢)西距府一百零五里領縣一崇明(州東元崇
明州屬揚州路洪武二年降為縣八年改屬蘇州府弘治十年正月來屬舊治在縣東北曰東沙為海所圯永
樂十九年嘉靖八年三十三年三遷亦俱圯於水萬歷十三年遷於平洋沙巡檢司即今治也四面環海西有
西沙北有三沙二巡檢司)
松江府(元直隸江浙行省)太祖吳元年正月因之領縣三西北
距南京七百七十里洪武二十六年編戶二十四萬九
千九百五十口一百二十一萬九千九百三十七弘治
四年戶二十萬五百二十口六十二萬七千三百一十
三萬歷六年戶二十一萬八千三百五十九口四十八
萬四千四百一十四華亭(倚崑山在縣西北東南濱海有鹽場又西北有澱山
湖西有茒湖東南有黃浦西北有趙屯大盈顧會松子磐龍等五浦俱會吳淞江入海東海有金山衛又東有
青村守禦千戶所俱洪武二十年二月置西北有小貞村西南有茒橋二巡檢司南有金山巡檢司本治張堰
後徙胡家巷東南有南橋巡檢司本戚睦後徙治更名又有陶宅巡檢司後廢又東南有拓林鎮嘉靖間築城
戍守)上海(府東北東濱海有鹽場北有吳淞江有巡檢司東有黃浦有巡檢司東南有南滙觜守禦中後
千戶所洪武二十年二月置又有三林莊巡檢司又有南蹌巡檢司後廢嘉靖三十六年築城曰川沙堡置兵
戍守焉)青浦(府西北嘉靖二十一年四月以今縣東北之新涇巡檢司置析華亭上海二縣地益之三
十二年廢為青龍鎮仍置新涇巡檢司萬歷元年復於唐行鎮置縣即今治也北有吳淞江東有顧會等浦西
南有澱山湖又西有安莊鎮澱山巡檢司置於此)
常州府(元常州路屬江浙行省)太祖丁酉年三月丁亥曰長春府
己丑曰常州府萬歷末避諱曰嘗州府領縣五西北距
南京三百六十里洪武二十六年編戶一十五萬二千
一百六十四口七十七萬五千五百一十三弘治四年
戶五萬一百三十一口二十二萬八千三百六十三萬
歷六年戶二十五萬四千四百六十口一百萬二千七
百七十九武進(倚東為晉陵縣元時同治郭内太祖丁酉年三月改武進縣曰永定晉陵
縣曰京臨尋以京臨省入永定壬寅年八月仍改永定曰武進東南有馬跡山濱太湖北有大江西有孟瀆又
有得勝新河俱北入江南有運河西南有滆湖與宜興界東有陽湖與無錫界西有魏村閘守禦百戶所洪武
三年置又有奔牛巡檢司西北有小河巡檢司舊在鄭港後移小河寨尋復遷孟河城北有澡江巡檢司舊在
江北沙新河後遷縣北於塘村)無錫(府東元無錫州洪武二年四月降為縣西有慧山梁溪出焉西南入
太湖其别阜曰錫山西南有太湖東南有運河又西北有高橋東南有望亭二巡檢司)宜興(府南元宜
興州太祖戊戌年十月曰建寧州尋復曰宜興州洪武二年降為縣西南有荆南山又有固山又有龍池山又
東南有香蘭山臨太湖又有唐貢山產茶西北有函山有長蕩湖北有運河南有荆溪西南有百瀆疏荆溪之
下流注於太湖後多堙廢東北有下邾北有鍾溪東南有湖㳇西南有張渚四巡檢司)江陰(府西北元
江陰州直隸江浙行省太祖甲辰年曰連洋州尋復曰江陰州吳元年四月降為縣來屬北有君山濱大江西
南又有秦望山東有香山南有運河又申浦在西又有黃田等港俱注大江東有石頭港巡檢司西有利港巡
檢司後移於夏港又東有范港巡檢司後廢又有楊舍鎮嘉靖三十七年築城)靖江(府東北成化八年九
月以江陰縣馬馱沙置大江舊分二派繞縣南北天啟後潮沙壅積縣北大江漸為平陸西南有新港巡檢司)
鎮江府(元鎮江路屬江浙行省)太祖丙申年三月曰江淮府十二
月曰鎮江府領縣三西距南京城二百里洪武二十六
年編戶八萬七千三百六十四口五十二萬二千三百
八十三弘治四年戶六萬八千三百四十四口一十七
萬一千五百八萬歷六年戶六萬九千三十九口一十
六萬五千五百八十九丹徒(倚北有北固山濱大江江中西北有金山東北
有焦山又城西江口有蒜山又京峴山在東東圌山在北濱江為險又有運河河西有高資鎮東北有安巷東
有丹徒鎮北有姜家觜四巡檢司)丹陽(府東南北濱大江又有練湖南有運河又東有吕城鎮巡檢司
尋移鎮東又有包港巡檢司尋移顧巷)金壇(府東南西有芽山東南有長蕩湖一名洮湖有湖溪巡檢
司北有白鶴溪)
廬州府(元廬州路屬河南江北行省)太祖甲辰年七月為府置江淮
中書行省於此尋罷領州二縣六距南京五百十里洪
武二十六年編戶四萬八千七百二十口三十六萬七
千二百弘治四年戶三萬六千五百四十八口四十八
萬六千五百四十九萬歷六年戶四萬七千三百七十
三口六十二萬二千六百九十八合肥(倚西有鷄鳴山肥水所出
東南流入巢湖西南有紫蓬山東有浮槎山横山又東南有四頂山俯瞰巢湖湖周四百餘里中有姥山孤山
又東北有滁水源出龍潭下流至六合縣入江又東有店阜河南有三汊河皆入巢湖東北有梁縣洪武初省
西南有廬鎮關巡檢司後徙於縣東之石梁鎮)舒城(府西南西南有龍眼山與桐城縣界西有三角山又
巢湖在東又南有北峽關亦與桐城界)廬江(府南元屬無為州洪武初改屬府東北有冶父山東有巢
湖東南有黃陂湖西有冷水關有巡檢司)無為州洪武中以州治無為縣
省入(大江在東南東有濡湏水一名天河自巢湖分流東北入江又東有奥龍河鎮東南有泥汊河鎮土
橋河鎮北有黃落河鎮四巡檢司)西北距府二百八十里領縣一巢
(州北東南有七寳山與含山縣濡湏山相對峙有西關在其上巢湖在西西北有柘臯河流入焉南有石梁河
即濡湏上流也東南有清溪入焉西南有焦湖巡檢司)六安州洪武四年二月
屬中都臨濠府以州治六安縣省入六十年改屬(西有淠水
亦曰沘水下流至夀州入淮西南有麻埠巡檢司後廢又西北有和尚灘巡檢司弘治間屬霍山縣後移於新
店仍來屬)東距府百八十里領縣二英山(州西南縣治本直河鄉崇禎十
二年徙於西北之章山十六年又遷於北境之添樓鄉多雲山在西北接湖廣羅田縣界西有英山河湖廣浠
水之上源也)霍山(州西南本六安州故埠鎮巡檢司弘治二年改為縣南有霍山亦曰天柱山亦曰衡
山又謂之南岳也東南有鐵鑪山多鐵冶又西南有四十八盤山又淠河在東源出霍山下流至夀州入淮西
北有千羅畈西南有上土市二巡檢司)
安慶府(元安慶路屬河南江北行省)太祖辛丑年八月曰寧江府壬
寅年四月曰安慶府領縣六北距南京六百五十里洪
武二十六年編戶五萬五千五百七十三口四十二萬
二千八百四弘治四年戶四萬六千五十口六十一萬
六千八十九萬歷六年戶四萬六千六百九口五十四
萬三千四百七十六懷寧(倚南濱大江西有皖水流入焉曰皖口西北有觀音
港巡檢司東有長風沙鎮巡檢司)桐城(府東北東有浮山一名浮度山西北有龍眠山北有北峽山與
舒城界有北峽關巡檢司又北有西峽山亦謂之南峽石對夀州峽石則此為南也東南濱江有樅陽河自西
北流入焉又東有六百丈東南有馬踏石源子港三巡檢司)潛山(府西北元末廢洪武初復置西北有
灊山亦曰天柱山亦曰皖公山即霍山也皖水出焉别流曰灊水合流注大江又有天堂山後部河所出有天
堂寨巡檢司)太湖(府西北西北有司空山城西有馬路河即後部河之下流也東合於灊水又西北有
南陽白沙東北有小池北有後部四巡檢司)宿松(府西南東有馬頭山又小姑山在縣南大江中與江
西彭澤縣界有小姑山巡檢司又西南有歸林灘南有涇江口二巡檢司)望江(府西南南濱江東有雷池
南入江曰雷江口亦曰雷港有巡檢司西有泊湖北有慈湖東北有漳湖下流俱入江又西南有陽灣鎮巡檢
司)
太平府(元太平路屬江浙行省江東道)太祖乙未年六月為府領縣三
東距南京百三十五里洪武二十六年編戶三萬九千
二百九十口二十五萬九千九百三十七弘治四年戶
二萬九千四百六十六口一十七萬三千六百九十九
萬歷六年戶三萬三千二百六十二口一十七萬六千
八十五當塗(倚城北有采石山一名牛渚山臨大江西南有博望山與和州梁山夾江相對
亦曰東梁山又丹陽湖在東南周三百餘里分流蕪湖西入江南有姑熟溪又有黃池河西南有大信河北有
慈湖皆入大江有采石大信二巡檢司)蕪湖(府西南西南有戰鳥山在大江中西北有七磯南有魯明
江一名魯港又有石硊河俱注大江西有河口鎮巡檢司後移於魯港鎮)繁昌(府西南西北有磕山在江
中又三山磯在東北濱江又西有荻港入大江有三山荻港二巡檢司)
池州府(元池州路屬江浙行省江東道)太祖辛丑年八月曰九華府尋
曰池州府領縣六東北距南京五百五十里洪武二十
六年編戶三萬五千八百二十六口一十九萬八千五
百七十四弘治四年戶一萬四千九十一口六萬九千
四百七十八萬歷六年戶一萬八千三百七十七口八
萬四千八百五十一貴池(倚南有齊山北濱江東有梅根港西有池口河即貴
池也又西有李陽河俱流入大江有池口鎮李陽河二巡檢司)青陽(府東西南有九華山北有青山西有
五溪水出九華山又南有臨城河俱會流大通河入江)銅陵(府東北南有銅官山東有城山西濱大江
又南有大通河北有荻港河俱入大江有大通巡檢司)石埭(府東南北有陵陽山西有櫟山官溪出焉
即池口河之源也又舒溪在南下流合蕪湖縣之魯港入江)建德(府西南南有龍口河東南入饒州府
之獨山湖又有堯城縣下流為東流縣之江口河入江又西南有永豐鎮巡檢司)東流(府西西南有馬
當山枕大江與江西彭澤縣界南有香口河流入江有香口鎮巡檢司後移於吉陽鎮)
寧國府(元寧國路屬江浙行省)太祖丁酉年四月曰寧國府辛丑
年四月曰宣城府丙午年正月曰宣州府吳元年四月
仍曰寧國府領縣六北距南京三百十里洪武二十六
年編戶九萬九千七百三十二口五十三萬二千二百
五十九弘治四年戶六萬三百六十四口三十七萬一
千五百四十三萬歷六年戶五萬二千一百四十八口
三十八萬七千一十九宣城(倚北有敬亭山西有清弋江西北至蕪湖縣入
江又東有宛溪與東北之溪合北流入大江江又南湖亦在東北流注於句溪北有黃池鎮東北有水陽鎮二
巡檢司)南陵(府西西有工山南有吕山淮水出焉東有青弋江又西南有漳水與淮水合入於青弋江
又南有峩嶺巡檢司)涇(府西南有承流山西有賞溪亦曰涇溪其上流即舒溪也又東南有藤溪來合焉下
流入青弋江東南有茹蔴嶺巡檢司)寧國(府東南西有紫山西北有文春山東南有千秋嶺有關東有東
溪出浙江於潛縣天目山西有西溪出績溪縣巃叢山即句溪上源也東南有嶽山巡檢司舊置嶽山下洪武
中遷於紐口復移於石口鎮又西南有胡樂巡檢司)旌德(府南北有石壁山西有正山西南有箬嶺與太
平歙二縣界東有徽水自績溪縣流入即藤溪上流也東北有烏嶺巡檢司廢又北有三溪巡檢司)太平
(府西南南有黃山與歙縣分界西有龍門山有巡檢司南有麻川與舒溪合流入涇縣為賞溪西南有宏潭巡
檢司後移於郭巖前)
徽州府(元徽州路屬江浙行省)太祖丁酉年七月曰興安府吳元
年曰徽州府領縣六北距南京六百八十里洪武二十
六年編戶一十二萬五千五百四十八口五十九萬二
千三百六十四弘治四年戶七千二百五十一口六萬
五千八百六十一萬歷六年戶一十一萬八千九百四
十三口五十六萬六千九百四十八歙(倚西北有黃山亦曰黟山
新安江出焉東南流為歙浦又東曰新安江至浙江建德縣與東陽江合為浙江上源又楊之水在西亦曰徽
溪合於歙浦東南有街口鎮王干寨二巡檢司西北有黃山巡檢司)休寧(府西東北有松蘿山西有白嶽
山東南有率山率水出焉新安江别源也西南有浙溪東流與率水合又西有吉陽水亦曰白鶴溪下流合於
浙溪西南有黃竹嶺巡檢司尋廢東南有&KR0008;厦巡檢司後移於屯溪)婺源(府西南元婺源州洪武二年正
月降為縣北有浙嶺浙溪水出焉一名漸溪新安江别源也西北有大廣山婺水所出南流逹於鄱陽湖又西
南有太白東有大鏞嶺二巡檢司又西有項村巡檢司舊治澆嶺後移縣西北之嚴田萬歷九年復故)祁
門(府西東北有祁山西有新安山又有武陵嶺北有大共山大共水出焉南流入江西浮梁縣界有大共嶺
巡檢司又西南有良禾嶺巡檢司後移於苦竹港)黟(府西西南有林歷山又有武亭山横江水出焉又東
北有吉陽山吉陽水所出南有魚亭山魚亭水出焉俱流合横江)績溪(府東北西北有徽嶺山東有大
鄣山浙水出焉亦新安江别源也又巃叢山在東北楊之水出焉流合大鄣山水有叢山關與寧國縣界東有
西坑寨巡檢司尋廢西北有濠寨巡檢司)
徐州(元屬歸德府)洪武四年二月屬中都臨濠府十四年十
一月直隸京師(東南有雲龍山天啟四年遷州治於雲龍山東北有盤馬山産鐵又有銅山東
南有吕梁山泗水所經大河自蕭縣流入經州城北遂奪泗水之道東經百步洪呂梁洪而入邳州界有吕梁
洪巡檢司又雎水在南)領縣四南距南京一千里洪武二十六年
編戶二萬二千六百八十三口一十八萬八百二十一
弘治四年戶三萬四千八百八十六口三十五萬四千
三百一十一萬歷六年戶三萬七千八百四十一口三
十四萬五千七百六十六蕭(州西南舊治在縣西北今治萬歷五年徙南有
永固山北有大河舊汴河所經道也南有睢水又西北有趙家圈巡檢司嘉靖四十四年大河決於此)沛
(州西北元屬濟寧路太祖吳元年来屬南有大河東有泗河自山東魚臺縣流入境又泡河在西薛河在東又
北有南沙河北沙河皆會於泗又昭陽湖在縣東又東北有夏鎮)豐(州西北元屬濟寧路太祖吳元年來
屬大河在南北有豐水即泡河也)碭山(州西元屬濟寧路太祖吳元年來屬東南有碭山其北有芒山
大河自河南虞城縣流入舊經縣南嘉靖三十七年徙在北又南有雎水)
滁州(元屬揚州路)洪武初以州治清流縣省入七年屬鳳陽
府二十二年二月直隸京師(南有琅邪山西南有清流山清流關在其南清流水
出焉合於滁水又滁水自全椒縣流入下流至六合縣入江西有大鎗嶺巡檢司)領縣二東距
南京一百四十五里洪武二十六年編戶三千九百四
十四口二萬四千七百九十七弘治四年戶四千八百
四十口四萬九千七百一十二萬歷六年戶六千七百
一十七口六萬七千二百七十七全椒(州南洪武初省十三年十
一月復置東南有九鬭山西北有桑根山又滁水在南自合肥縣流入有襄水自北流合焉)來安(州北
洪武初省十三年十一月復置東北有五湖山下有五湖北有石固山又來安水在東東南合清流河又東南
有湯河南入滁河東北有白塔鎮巡檢司)
和州(元治歷陽縣屬廬州路)洪武初省州入縣二年九月復改縣
為州仍屬廬州府七年屬鳳陽府尋直隸京師(梁山在南與當
塗縣博望山夾江相對謂之天門山亦曰西梁山又東南有横江南對當塗縣之采石磯水南有柵江即濡湏
水入江之口也南有白石水又有裕溪河源出巢湖皆南流注於江西有麻湖亦曰歷湖永樂中堙東北有烏
江縣洪武初省東有浮沙口南有裕溪鎮二巡檢司又南有牛屯河巡檢司後移於烏江鎮即故烏江縣也)
領縣一東南距南京百三十里洪武二十六年編戸九
千五百三十一口六萬六千七百一十一弘治四年戶
七千四百五十口六萬七千一十六萬歷六年戶八千
八百口一十萬四千九百六十含山(州西洪武初省十三年十一月
復置南有白石山白石水出焉西南有濡湏山與無為州界西對巢縣之七寳山濡湏水出其間即東關口也
又南有三叉河東合裕溪入江)
廣德州(元廣德路屬江浙行省)太祖丙申年六月曰廣興府洪武
四年九月曰廣德州十三年四月以州治廣德縣省入
直隸京師(西有横山南有靈山西北有桐川滙丹陽湖入江亦名白石水南有廣安西南有陳陽北
有杭村三巡檢司又東南有苦嶺關路通浙江安吉州又有四安鎮)領縣一北距南京五
百里洪武二十六年編戶四萬四千二百六十七口二
十四萬七千九百七十九弘治四年戶四萬五千四十
三口一十二萬七千七百九十五萬歷六年戶四萬五
千二百九十六口二十二萬一千五十三建平(州西北西
南有桐川又有南碕湖亦謂之南湖與宣城縣界流入丹陽湖北有梅渚南有陳村二巡檢司)
明史卷四十
