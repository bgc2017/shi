欽定四庫全書
明史卷二十三
大學士張廷玉等奉敕修
本紀苐二十三
莊烈帝一
莊烈愍皇帝諱由檢光宗第五子也萬歷三十八年十
二月生母賢妃劉氏早薨天啟二年封信王六年十一
月出居信邸明年八月熹宗疾大漸召王入受遺命丁
巳即皇帝位大赦天下以明年為崇禎元年九月甲申
追諡生母賢妃曰孝純皇后丁亥停刑庚寅冊妃周氏
為皇后冬十月甲午朔享太廟癸丑南京地震十一月
甲子安置魏忠賢於鳳陽尋命逮治戊辰撤各邊鎮守
内臣己巳魏忠賢縊死癸酉免天啟時逮死諸臣贓釋
其家屬癸巳黃立極致仕十二月以前南京吏部侍郎
錢龍錫禮部侍郎李標禮部尚書來宗道吏部侍郎楊
景辰禮部侍郎黃道登少詹事劉鴻訓並為禮部尚書
兼東閣大學士預機務魏良卿客氏子侯國興俱伏誅
崇禎元年春正月辛巳詔内臣非奉命不得出禁門壬
年尊熹宗后為懿安皇后丙戌戮魏忠賢及其黨崔呈
秀尸二月乙未禁章奏冗蔓癸丑御經筵丁巳戒廷臣
交結内侍三月己巳葬悊皇帝於德陵癸未施鳳來張
瑞圖致仕乙酉贈䘏冤陷諸臣夏四月癸巳賜劉若宰
等進士及第出身有差甲午以袁崇煥為兵部尚書督
師薊遼庚戌指揮卓銘請開礦不許五月己巳李國&KR1376;
致仕庚午燬三朝要典甲戌裁各部添注官辛巳禱雨
乙酉復外吏久任及舉保連坐之法禁有司私派六月
削魏忠賢黨馮銓魏廣微籍壬寅許顯純伏誅壬子來
宗道楊景辰致仕秋七月癸酉召對廷臣及袁崇煥於
平臺壬午浙江海溢癸未海寇鄭芝龍降甲申寧遠兵
變巡撫都御史畢自肅自殺八月乙未詔非盛暑祁寒
日御文華殿議政九月丁卯京師地震冬十月戊戌劉
鴻訓罷尋遣戍十一月癸未祀天於南郊十二月丙申
韓爌復入閣是年革廣寧及薊鎮塞外諸部賞諸部饑
告糴不許陜西饑民苦加派流賊大起分掠鄜州延安
三邊饑軍亦羣起為盜
二年春正月丙子釋奠於先師孔子丁丑定逆案自崔
呈秀以下凡六等二月戊子祀社稷庚寅皇長子慈烺
生赦天下三月戊寅薊州兵變有司撫定之夏四月甲
午裁驛卒閏月癸亥流賊犯三水遊擊高從龍戰歿癸
未祀地於北郊五月乙酉朔日有食之庚子議改歷法
六月戊午袁崇煥殺毛文龍於雙島癸亥以久旱齋居
文華殿敕羣臣修省秋八月甲子總兵官侯良柱兵備
副使劉可訓擊斬奢崇明安邦彦於紅土川水西賊平
甲戌熹宗神主祔太廟九月丁未楊鎬棄市冬十月戊
寅
大清兵入大安口十一月壬午朔京師戒嚴乙酉山海
關總兵官趙率教戰歿於遵化甲申
大清兵入遵化巡撫都御史王元雅推官何天球等死
之丁亥總兵官滿桂入援己丑以吏部侍郎成基命為
禮部尚書兼東閣大學士預機務召前大學士孫承宗
為兵部尚書中極殿大學士視師通州辛卯袁崇煥入
援次薊州戊子宣大保定兵相繼入援徵天下鎮巡官
勤王辛丑
大清兵薄德勝門甲辰召袁崇煥等於平臺崇煥請入
城休兵不許下兵部尚書王洽於獄十二月辛亥朔再
召袁崇煥於平臺下錦衣衛獄甲寅總兵官祖大受兵
潰東出關乙卯孫承宗移駐山海關庚申諭廷臣進馬
丁卯遣中官趨滿桂出戰桂及前總兵官孫祖夀俱戰
歿命總兵官馬世龍總理援軍壬申錢龍錫罷癸酉山
西援兵潰於良鄉丁丑以禮部侍郎周延儒尚書何如
寵侍郎錢象坤並為禮部尚書兼東閣大學士預機務
三年春正月甲申
大清兵克永平副使鄭國昌知府張鳳竒等死之丙戌
瘞城外戰士骸戊子
大清兵克灤州庚寅逮失防總督薊遼都御史劉策下
獄論死乙未禁抄傳邊報韓爌致仕壬寅兵部右侍郎
劉之綸敗沒於遵化是月陜西諸路總兵官吳自勉等
帥師入衛延綏甘肅兵潰西去與羣寇合二月庚申立
皇長子慈烺為皇太子大赦三月壬午李標致仕戊申
流賊犯山西夏四月乙卯以久旱齋居文華殿諭百官
修省丁丑流賊陷蒲縣五月辛卯馬世龍祖大夀諸軍
入灤州壬辰
大清兵東歸永平遷安遵化相繼復六月癸丑流賊王
嘉允陷府谷米脂賊張獻忠聚衆應之己未授宋儒邵
雍後裔五經博士辛酉以禮部尚書温體仁吳宗達並
兼東閣大學士預機務秋八月癸亥殺袁崇煥九月己
卯逮錢龍錫下獄冬十月癸亥停刑丙寅巡撫延綏副
都御史洪承疇總兵官杜文煥敗賊張獻忠於清澗十
一月壬辰破賊於懷寧甲午山西總兵官王國樑追賊
於河曲敗績十二月乙巳朔增田賦充餉戊午流賦陷
寧塞是年烏斯藏入貢
四年春正月己卯流賊陷保安丁酉命御史吳甡振延
綏饑民己亥召對内閣九卿科道及入覲兩司官於文
華殿命都察院嚴覈巡按御史二月壬子流賊圍慶陽
分兵陷合水三月丁丑副將張應昌等擊敗之慶陽圍
解癸未總督陜西三邊軍務侍郎楊鶴招撫流賊於寧
州羣賊偽降尋復叛己丑賜陳于泰等進士及第出身
有差夏四月庚戌禱雨辛酉詔廷臣條時政是月延綏
副將曹文詔擊殺賊王嘉允於河曲五月甲戌朔步禱
於南郊庚辰戍錢龍錫六月丁未錢象坤致仕秋七月
甲戌總兵官王承恩敗賊於鄜州降賊首上天龍八月
癸卯總兵官賀虎臣擊斬賊劉六於慶陽丁未
大清兵圍祖大夀於大凌城丙辰何如寵致仕九月庚
辰復遣内臣王應朝鄧希詔等監視關寧薊鎮兵糧及
各邊撫賞甲午逮楊鶴下獄論戍命洪承疇總督三邊
軍務丁酉命太監張彛憲總理戶工二部錢糧給事中
宋可久等相繼諫不聽戊戌山海總兵官宋偉等援大
凌敗於長山監軍太僕少卿張春被執冬十月辛丑朔
日有食之戊辰祖大夀殺副將何可剛己巳大夀自大
凌脱歸入錦州十一月丙戌遣太監李竒茂監視陜西
茶馬吕直監視登島兵糧海禁羣臣合疏諫不聽壬辰
孫承宗致仕癸巳召對廷臣於文華殿歷詢軍國諸務
語及内臣帝曰諸臣若實心任事朕亦何需此輩己亥
流賊羅汝才犯山西閏月乙丑陜西降賊復叛陷甘泉
殺參政張允登丁卯登州遊擊孔有德率師援遼次吳
橋反還兵陷陵縣連陷臨邑商河齊東屠新城十二月
丙子濟南官軍禦賊於阮城店敗績丁丑以大凌築城
招釁奪孫承宗官是冬延安慶陽大雪民饑盜賊益熾
五年春正月辛丑孔有德陷登州遊擊陳良謨戰死總
兵官張可大死之巡撫都御史孫元化副使宋光蘭等
被執尋縱還辛亥孔有德陷黃縣丙寅總兵官楊御蕃
王洪率師討孔有德敗績於新城鎮是月延綏賊陷宜
君鄜州二月己巳朔孔有德圍萊州巡撫都御史徐從
治固守辛巳孔有德陷平度三月壬寅命兵部侍郎劉
守烈督理山東軍務討孔有德夏四月甲戌劉守烈敗
績於沙河癸未徐從治中傷卒是月總兵官曺文詔楊
嘉謨連破賊於隴安靜寧賊奔水落城平涼莊浪饑民
附之勢復熾五月丙午以參政朱大典為僉都御史巡
撫山東辛亥以禮部尚書鄭以偉徐光啟並兼東閣大
學士預機務六月京師大雨水壬申河決孟津秋七月
辛丑命太監曺化淳提督京營戎政癸卯孔有德偽降
誘執登萊巡撫都御史謝璉萊州知府朱萬年死之己
未孫元化棄市逮守烈下獄論戍八月月甲戌洪承疇
敗賊於甘泉賊首白廣恩降甲申朱大典督軍救萊州
前鋒參將祖寬敗賊於沙河乙酉萊州圍解癸巳官軍
大敗孔有德於黃縣進圍登州九月丁酉海賊劉香寇
福建是秋陜西賊入山西連陷大寧澤州夀陽分部走
河北犯懷慶陷修武冬十一月戊戌劉香寇浙江
六年春正月癸卯命曺文詔節制山東諸將討賊丁未
副將左良玉破賊於涉縣賊走林縣山中饑民争附之
庚申遣使分督直省逋賦是月曺文詔擊山西賊屢敗
之二月壬申削左副都御史王志道籍癸酉流賊犯畿
南戊子總兵官陳洪範等克登州水城辛卯孔有德遁
入海山東平三月癸巳敕曺文詔諸將限三月平賊夏
四月己巳免延安慶陽平凉新舊遼餉壬申命總兵官
鄧玘左良玉𠞰河南賊五月乙巳命太監陳大金等分
監曺文詔張應昌左良玉鄧玘軍壬子孔有德及其黨
耿仲明等航海降於我
大清癸丑河套部犯寧夏總兵官賀虎臣戰沒六月辛
酉朔命太監高起潛監視寧錦兵餉乙丑鄭以偉卒庚
辰周延儒致仕甲申延綏副將李卑援𠞰河南庚寅太
監張彛憲請催逋賦一千七百餘萬給事中范淑泰諫
不聽秋七月甲辰
大清兵取旅順總兵官黃龍等死之癸丑改曺文詔鎮
大同山西巡撫都御史許鼎臣請留文詔𠞰賊不許八
月己巳曺文詔敗賊於濟源又敗之於懷慶九月庚戌
以南京禮部侍郎錢士升為禮部尚書兼東閣大學士
預機務冬十月戊辰徐光啟卒十一月癸巳以禮部侍
郎王應熊何吾騶並為禮部尚書兼東閣大學士預機
務辛亥詔保定河南山西會兵𠞰賊壬子賊渡河乙卯
陷澠池十二月連陷伊陽盧氏分犯南陽汝寧遂逼湖
廣是年安南入貢
七年春正月己丑廣陸島副將尚可喜降於我
大清設河南山陜川湖五省總督以延綏巡撫陳竒瑜
兼兵部侍郎為之庚寅總兵官張應昌渡河敗賊於靈
寳壬辰賊自鄖陽渡漢癸巳犯襄陽連陷紫陽平利白
河南入四川二月戊寅陷夔州大寧諸縣皆失守甲申
耕耤田乙酉張獻忠突商雒凡十三營流入漢南是月
振登萊饑蠲逋賦三月丁亥朔日有食之甲辰賜劉理
順等進士及第出身有差乙巳張應昌擊賊於五嶺山
敗績庚戌賊自四川走湖廣副將楊世恩追敗之於石
河口山西自去年八月不雨至於是月民大饑夏四月
賊自湖廣走盧氏靈寳癸酉發帑振陜西山西饑五月
丙申副將賀人龍等敗賊於藍田六月辛未總督侍郎
陳竒瑜鄖陽撫治都御史盧象昇會師於上津𠞰湖廣
賊甲戌河決沛縣是夏官軍圍高迎祥李自成諸賊於
興安之車箱峽兩月賊食盡偽降陳竒瑜受之縱出險
復叛陷所過州縣張應昌自清水追賊敗績秋七月壬
辰
大清兵入上方堡至宣府乙未詔總兵官陳洪範守居
庸巡撫保定都御史丁魁楚等守紫荆雁門辛丑京師
戒嚴庚戌
大清兵克保安沿邊諸城堡多不守八月分遣總兵官
尤世威等援邊戊辰命宣大總督侍郎張宗衡節制各
鎮援兵閏月甲申賊陷隆德固原参議陸夢龍赴援敗
没丁亥
大清兵克萬全左衛庚寅旋師出塞總督張宗衡坐遣
戍壬寅李自成圍賀人龍於隴州九月庚申盔甲厰災
庚辰洪承疇解隴州圍甲戌以賊聚陜西詔河南兵入
潼華湖廣兵入商雒四川兵由興漢山西兵出蒲州韓
城合𠞰冬十月庚戌湖廣兵援漢中副將楊正芳戰死
十一月庚辰逮陳竒瑜下獄論戍乙酉命洪承疇兼攝
五省軍務是冬陜西賊分犯湖廣河南李自成陷陳州
是年暹羅入貢
八年春正月乙卯賊陷上蔡連陷氾水滎陽固始己未
洪承疇出關討賊辛酉張獻忠陷潁州知州尹夢鼇等
死之丙寅陷鳳陽焚皇陵樓殿留守朱國相等戰死尋
犯廬州陷廬江無為李自成走歸德與羅汝才復入陜
西二月張獻忠陷潛山羅田太湖新蔡應天巡撫都御
史張國維禦却之甲午以皇陵失守逮總督漕運尚書
楊一鵬下獄尋棄市丁酉總兵官鄧玘敗賊於羅山是
月曺文詔敗賊於隨州夏四月張獻忠復走漢中犯平
凉鳳翔丁亥鄭芝龍擊敗海賊劉香香自殺衆悉降辛
卯洪承疇會師於汝州分部諸將防豫楚要害乙巳川
兵變於樊城鄧玘自殺丙午洪承疇西還駐師靈寳五
月乙亥吳宗達致仕六月己丑官軍遇賊於亂馬川敗
績壬辰副將艾萬年柳鎮國擊李自成於寧州之襄樂
戰沒丙午曺文詔追賊至真寧之湫頭鎮遇伏力戰死
之秋七月甲戌以少詹事文震孟刑部侍郎張至發並
為禮部侍郎兼東閣大學士預機務是月張獻忠突朱
陽關總兵官尤世威敗績賊復走河南八月李自成陷
咸陽賊將高傑降壬辰詔撤監視總理内臣惟京營及
關寧如故辛丑命盧象昇總理直隸河南山東湖廣四
川軍務九月辛亥洪承疇督副將曺變蛟等敗賊於關
山鎮李自成東走與張獻忠合壬戌官軍敗績於沈邱
之瓦店總兵官張全昌被執壬申王應熊致仕冬十月
庚辰下詔罪已辟居武英殿減膳撤樂示與將士同甘
苦丙戌戶部尚書侯恂請嚴徵新舊逋賦從之辛卯李
自成陷陜州十一月庚戌何吾騶文震孟罷庚申祀天
於南郊總兵官祖寬破賊於汝州十二月戊寅城鳳陽
乙酉盧象昇祖寬敗李自成於確山戊子左良玉敗賊
於閿鄉癸巳賊犯江北圍滁州乙巳老回回諸賊自河
南犯陜西洪承疇敗之於臨潼是年安南暹羅琉球入
貢
九年春正月甲寅總理侍郎盧象昇總兵官祖寬遊擊
羅岱援滁大敗賊於朱龍橋丁卯命前禮部侍郎林釬
以原官兼東閣大學士預機務二月前副將湯九州及
賊戰於嵩縣敗没山西大饑人相食乙酉寧夏饑兵變殺
巡撫都御史王楫兵備副使丁啟睿撫定之辛卯以武
舉陳起新為給事中三月盧象昇祖大樂𠞰河南賊高
迎祥李自成分部入陜西餘賊自光化走湖廣振南陽
饑蠲山西被災州縣新舊二餉夏四月戊子錢士升致
仕五月壬子詔赦脅從諸賊願歸者護還鄉有司安置
願隨軍自效者有功一體叙錄丙辰延綏總兵官俞冲
霄擊李自成於安定敗績死之李自成犯榆林賀人龍
擊敗之癸酉免畿内五年以前逋賦六月乙亥林釬卒
甲申以吏部侍郎孔貞運為禮部尚書禮部尚書賀逢
聖黃士俊以本官兼東閣大學士預機務己亥總兵官
解進忠撫賊於浙川被殺秋七月甲辰命内臣李國輔
等分守紫荆倒馬諸關庚戌命成國公朱純臣巡視邊
關癸丑詔諸鎮星馳入援己未
大清兵入昌平巡關御史王肇坤等死之壬戌巡撫陜
西都御史孫傅庭擊擒賊首高迎祥於盩厔送京師伏
誅癸亥諭廷臣助餉甲子命兵部尚書張鳳翼督援軍
高起潛為總監是月
大清兵入寳坻連下近畿州縣八月癸酉括勲戚文武
諸臣馬乙未盧象昇入援次真定丙申唐王聿鍵起兵
勤王勒還國尋廢為庶人幽之鳳陽是月
大清兵出塞九月辛酉改盧象昇總督宣大山西軍務
冬十月乙亥工部侍郎劉宗周以論内臣及大學士温
體仁削籍甲申張獻忠犯襄陽丙申命開銀鐵銅鉛諸
礦十一月丁未蠲山東五年以前逋賦十二月
大清兵征朝鮮是年洪承疇敗賊於隴州賊走慶陽鳳
翔暹羅入貢
十年春正月辛丑朔日有食之丙午老回回諸賊趨江
北張獻忠羅汝才自襄陽犯安慶南京大震二月甲戌
遣使督直省逋賊丁酉賊犯潛山總兵官左良玉副使
史可法敗之於楓香驛是月朝鮮降於我
大清三月辛亥振陜西災丁巳賜劉同升等進士及第
出身有差甲子官軍援安慶敗績於酆家店是月起楊
嗣昌為兵部尚書夏四月戊寅
大清兵克皮島副總兵金日觀力戰死之總兵官沈冬
魁走石城島癸巳旱清刑獄是月洪承疇𠞰賊於漢南
閏月壬寅勅羣臣潔己愛民以回天意江北賊分犯河
南命總督兩廣都御史熊文燦為兵部尚書總理南京
河南山陜川湖軍務駐鄖陽討賊五月戊寅李自成自
秦州犯四川六月戊申温體仁致仕是夏兩畿山西大
旱秋七月山東河南蝗民大饑八月己酉以吏部侍郎
劉宇亮禮部侍郎傅冠並為禮部尚書僉都御史薛國
觀為禮部侍郎並兼東閣大學士預機務庚申閱城九
月丙子左良玉敗賊於虹縣辛卯洪承疇敗賊於漢中
癸巳李自成陷寧羌冬十月丙申自成自七盤關入西
川壬寅陷昭化劍州梓潼分兵趨潼川江油綿州總兵
官侯良柱戰死遂陷彰明鹽亭諸縣庚戌逼成都十一
月庚辰以星變修省求直言十二月癸卯黃士俊致仕
癸亥洪承疇曺變蛟援四川次廣元是年安南琉球入
貢
明史卷二十三
