欽定四庫全書
明史卷七十四
大學士張廷玉等奉敇修
志五十
職官三
太常寺(附提督四夷館)光禄寺太僕寺
鴻臚寺尚寳司六科
中書舍人行人司欽天監
太醫院上林苑監五城兵馬司
順天府(附宛平太興二縣)武學
僧道錄司教坊司宦官
女官
太常寺卿一人(正三品)少卿二人(正四品)寺丞二人(正六品)其
屬典簿廳典簿二人(正七品)博士二人(正七品)協律郎二人
(正八品嘉靖中增至五人)贊禮郎九人(正九品嘉靖中增至三十三人後革二人)司樂二
十人(從九品嘉靖中增至三十九人後革五人)天壇地壇朝日壇夕月壇先
農壇帝王廟祈榖殿長陵獻陵景陵裕陵茂陵泰陵顯
陵康陵永陵昭陵各祠祭署俱奉祀一人(從七品)祀丞二
人(從八品)犧牲所吏目一人(從九品)太常掌祭祀禮樂之事
總其官屬籍其政令以聽于禮部凡天地神祇鬼神歲
祭有常先冬十二月朔奏進明年祭日天子御奉天殿
受之乃頒于諸司天子親祭則贊相禮儀大臣攝事亦
如之凡國有册立册封冠婚營繕征討大喪諸典禮歲
時旱澇大災變則請告宗廟社稷薦新則移光禄寺供
其先物祭祀先期請省牲進祝版銅人上殿奏請齋戒
親署御名省牲偕光禄卿惟大祀車駕親省大臣日一
省之凡祭滌器爨理香燭玉帛整拂神幄必恭潔掌燎
看燎讀祝奏禮對引司香進爼舉麾陳設收支導引設
位典儀通贊奉帛執爵司樽司罍洗卿貳屬各領其事
㒺有不共凡玉四等曰蒼璧(以祀天)曰黃琮(以祀地)曰赤璋
白琥(以朝日夕月)曰兩圭有邸(以祭大社大稷)帛五等曰郊祀制帛
(祀天地)曰奉先制帛(舊祖考)曰禮神制帛(祭社稷羣神帝王先師)曰展
親制帛(祭享親王)曰報功制帛(祭享功臣)牲四等曰犢曰牛曰太
牢曰少牢色尚騂或黝大祀入滌三月中祀一月小祀
一旬樂四等曰九奏(用祀天地)曰八奏(神祇太歲)曰七奏(大明大社大稷
帝王)曰六奏(夜明帝社帝稷宗廟先師)舞二曰文舞曰武舞樂器不徙
陵園之祭無樂歲終合祭五祀之神則少卿攝事初吴
元年置太常司設卿(正三品)少卿(正四品)丞(正五品)典簿協律
郎博士(正七品)贊禮郎(從八品)洪武初置各祠祭署設署令
署丞十三年更定協律郎等官品秩(協律郎正八品贊禮郎正九品司樂
從九品)二十四年改各署令為奉祀署丞為祀丞三十年
改司為寺官制仍舊(二十五年已定司丞正六品)建文中增設贊禮
郎二人太祝一人以及各祭祀署俱有更革(天壇祠祭署為南郊
祠祭署泗州祠祭署為泗濱祠祭署宿州祠祭署為新豐祠祭署孝陵置鍾山祠祭署各司圃所增神樂觀知
觀一人)成祖初惟易天壇為天地壇餘悉復洪武間置(建文
時南郊祠祭署為郊壇祠祭署已又改為天地壇祠祭署)洪熙元年置犧牲所吏目
典掌文移(先是洪武元年置神牲所設廩牲令大使副使等官四年革)世宗釐祀典
分天地壇為天壇地壇山川壇耤田祠祭署為神祇壇
大祀殿為祈榖殿增置朝日夕月二壇各設祠祭署又
增設協律郎贊禮郎司樂等員(隆慶三年革協律郎等官四十八員萬歷六年
復設如嘉靖間制)萬歷四年改神祇壇為先農壇提督四夷館
少卿一人(正四品)掌譯書之事自永樂五年外國朝貢特
設蒙古女直西番西天回回百夷高昌緬甸八館置譯
字生通事(通事初隸通政使司)通譯語言文字正德中增設八百
館(八百國蘭者哥進貢)萬歷中又增設暹羅館初設四夷館隸翰
林院選國子監生習譯宣德元年兼選官民子弟委官
教肄學士稽考程課弘治七年始增設太常寺卿少卿
各一員為提督遂改隸太常嘉靖中裁卿止少卿一人
(按太常寺卿在南京者多由科目北寺自永樂間用樂舞生累資陞至寺卿甚或加禮部侍郎尚書掌寺後多
沿襲至隆慶初乃重推科甲出身者補任譯字生明初甚重與考者與鄉會試額科甲一體出身後止為雜流
其在館者陞皆在鴻臚寺)
光禄寺卿一人(從三品)少卿二人(正五品)寺丞二人(從六品)其
屬典簿廳典簿二人(從七品)錄事一人(從八品)大官&KR0903;羞良
醖掌醢四署各署正一人(從六品)署丞四人(從七品)監事四
人(正八品)司牲司大使一人(從九品)副使一人(後革)司牧局大
使一人(從九品革靖七年革)銀庫大使一人卿掌祭享宴勞酒醴
膳羞之事率少卿寺丞官屬辨其名數會其出入量其
豐約以聽于禮部凡祭祀同太常省牲天子親祭進飲
福受胙薦新循月令獻其品物喪葬供奠饌所用牲果
菜物取之上林苑不給市諸民視時估十加一其市直
季支天財庫四方貢獻果鮮厨料省納惟謹器皿移工
部及募工兼作之歲省其成敗凡筵宴酒食及外使降
人俱差其等而供給焉傳奉宣索籍記而覆奏之監以
科道官一員察其出入糾禁其奸弊歲四月至九月凡
御用物及祭祀之品皆用冰大官供祭品官膳節令筵
席蕃使宴犒之事&KR0903;羞供宫膳肴核之事良醖供酒醴
之事掌醢供餳油醯醬梅塩之事司牲養牲視其肥瘠
而蠲滌之司牧亦如之初吴元年置宣徽院置院使(正三
品)同知(正四品)院判(正五品)典簿(正七品)以尚食尚醴二局隸
之(局設大使從六品副使從七品)洪武元年改為光禄寺設光禄卿(正四
品)少卿(正五品)寺丞(正六品)主簿(正八品)所屬尚食等局又移
太常司供需庫隸之(局庫官品仍)二年設直長四人遇百官
賜食御前者則令供事四年置法酒庫(設内酒坊大使從八品副使從
九品)八年改寺為司陞卿秩(卿從三品少卿從四品)以寺丞為司丞
(從六品)主簿為典簿(從七品)增設錄事(從八品)又置所屬大官
珍羞良醖掌醢四署每署令一人(從六品)丞一人(從七品)監
事一人(從八品)孳牧所大使一人(從九品)副使一人(未入流)十
年定光禄司散官品秩(時所用光禄司官或内官或流官或庖人出身不同同授散官
至是定内官除授者照内官散官給授流官除授者照文官散官給授庖人除授者卿從三品授尚膳大夫少
卿正五品授奉膳六夫司丞從六品授司膳郎各署丞從七品授掌膳郎監事從八品授執膳郎)尋罷
各局庫置司牲司又改孳牧所為司牧司(後為司牧局)三十
年復改為光禄寺官制仍舊(少卿已定正五品)建文中陞少卿
寺丞品秩(少卿陞四品寺丞陞五品)增設司圃所改司牲司為孳牲
所(陞其品級)成祖復舊制正統六年裁四署冗員(先是光禄卿奈亨以
供應事繁奏增各署官至是復奏裁之裁署正四人署丞五人監事七人)嘉靖七年革司牧
局萬歷二年添設銀庫大使一人
太僕寺卿一人(從三品)少卿二人(正四品正德十一年增設一人)寺丞四
人(正六品)其屬主簿廳主簿一人(從七品)常盈庫大使一人
所轄各牧監監正一人(正九品)監副一人(從九品)錄事一人
(後監正監副錄事俱革)各羣羣長一人(後革)卿掌牧馬之政令以聽
于兵部少卿一人佐寺事一人掌營馬一人督畿馬寺
丞分理畿衛京内及山東河南六郡孳牧寄牧馬匹(濟南
兖州東昌開封彰德衛輝)凡軍民孳牧視其丁産授之種馬牡十之
二牝十之八為一羣(南方以四牝一牡為羣)歲徵其駒曰備用馬
齊其力以給將士將士足則寄牧于畿内府州縣肥瘠
登耗籍其毛齒而時閱之三歲偕御史一人印烙選其
健良而汰其羸劣其草場已墾成田者歲歛其租金災
祲則出之以佐市馬其賠償折納則征馬金輸兵部主
簿典勾省文移大使典貯庫馬金初洪武四年置羣牧
監于答答失里營所随水草利便立官署專司牧養六
年更置羣牧監于滁州旋改為太僕寺秩從三品設卿
少卿寺丞又設首領官知事主簿各一人七年增設牧
監羣官二十七處隸太僕寺尋定羣牧監品秩(令正五品丞正
六品鎮撫從六品羣頭十人吏目一人省注)十年增置滁陽等各牧監及所
屬各羣改牧監令丞為監正監副(監正從八品監副正九品御良從九品後
又定監正為正九品)二十二年定滁陽等十二牧監每監設監正
一人監副二人錄事一人來安等一百二十七羣每羣
設羣長一人(初設副二人至是革)二十三年增置江東當塗二處
牧監及所屬各羣又罷烏衣等五十四羣改置永安等
七羣定為牧監十四(滁陽大興香泉儀徵定遠天長長淮江都句容溧陽江東溧水當塗
舒城)羣九十有七(大勝關栢子騮興保寧草堂五群隸滁陽監永安如臯沿海保全朝陽永昌安
定七羣隸大興監大錢銅城永豊龍勝龍山永寧新安慶安襄安九羣隸香泉監華陽夀寧廣應善應四羣隸
儀真監龍江龍安萬勝龍泉四羣隸定遠監天長懷德招信得勝武安五羣隸天長監長安白石荆山南山團
山草平六羣隸長淮監萬寧廣生萬驥順德大興驥寧崇德七羣隸江都監句容易風仍信福胙通德承仙上
容政仁練塘夀安十羣隸句容監舉福從山明義永定福賢崇來永城永泰奉安九羣隸溧陽監開寧泉水惟
政清化神泉新亭長泰光澤八羣隸江東監儀鳳仙壇立信歸政豊慶安興遊山永寧八羣隸溧水監石城永
保化洽姑熟繁昌多福丹陽德政八羣隸當塗監棗林海亭伏龍龍河會龍九龍萬龍七羣隸舒城監)二
十八年悉罷羣牧監以其馬隸有司牧養三十年置行
太僕寺于北平秩如太僕寺建文中陞寺丞品秩(舊六品陞
五品)又改其首領官職名增設錄事及典厩典牧二署驌
騻等十八羣滁陽等八牧監龍山等九十二羣成祖復
舊制永樂元年改北平行太僕寺為北京行太僕寺十
八年定都北京遂以行太僕寺為太僕寺洪熙元年復
稱北京行太僕寺正統六年定為太僕寺其舊在滁州
者改為南京太僕寺(寺丞初置四人正統中又增八人共十二人以一人領京衛一人領
順德廣平二府一人領開封衛輝彰德三府九人分領順天保定真定河間永平大名濟南兖州東昌九府孳
牧寄牧各馬匹弘治二年革四人正德九年復增一人專領寄牧之事嘉靖八年又革三人共六人分領三年
更代而以寄牧者令府州縣兼理隆慶三年又革三人止設三人以一人提督庫蔵兼協理京邊二人分理東
西二路各馬政)
鴻臚寺卿一人(正四品)左右少卿各一人(從五品)左右寺丞
各一人(從六品)其屬主簿廳主簿一人(從八品)司儀司賓二
署各署丞一人(正九品)鳴贊四人(從九品後增設五人)序班五十人
(從九品嘉靖三十六年革八人萬歷十一年復設六人)鴻臚掌朝會賓客吉凶儀
禮之事凡國家大典禮郊廟祭祀朝會宴饗經筵册封
進歷進春傳旨奏捷各供其事外吏朝覲諸蕃入貢與
夫百官使臣之復命謝恩若見若辭者並鴻臚引奏歲
正旦上元重午重九長至賜縀賜宴四月賜字扇夀縷
十一月賜戴煖耳陪祀畢頒胙賜皆贊百官行禮司儀
典陳設引奏外吏來朝必先演儀于寺司賓典外國朝
貢之使辨其等而教其拜跪儀節鳴贊典贊儀禮凡内
贊通贊對贊接贊傳贊咸職之序班典侍班齊班糾儀
及傳贊初吴元年置侍儀司秩從五品洪武四年定侍
儀使(從七品)引進使(正八品)奉班都知(正九品)通贊通事舍人
(從九品)俱為七品以下官九年改為殿廷儀禮司設使一
人(正七品)副三人(正八品)承奉一人(從八品)鳴贊二人(正九品)序
班十六人(從九品)九關通事使一人(正八品)副六人(從八品)十
三年改使為司正分左右司副各一人增序班至四十
四人革承奉增設司儀四人二十二年增設左右司丞
四人(正九品)三十年始改為鴻臚寺陞秩正四品設官六
十二員(卿以下員數品級如前所列)又設外夷通事隸焉建文中陞
少卿以下品秩(少卿陞正五品寺丞陞正六品又改其首領官職名與嗚贊序班皆陞品級)
罷司儀司賓二署而以行人隸鴻臚寺成祖初悉復舊
制
尚寳司卿一人(正五品)少卿一人(從五品)司丞三人(正六品吴元年
但設一人後增二人)掌寳璽符牌印章而辨其所用寳二十有四
舊寳十有七嘉靖十八年增製者七曰皇帝奉天之寶
為唐宋傳璽祀天地用之若詔與赦則用皇帝之寳册
封賜勞則用皇帝行寳詔親王大臣及調兵則用皇帝
信寳上尊號則用皇帝尊親之寳諭親王則用皇帝親
親之寳其天子之寳以祀山川鬼神天子行寳以封外
國及賜勞天子信寳以招外服及徵發詔用制誥之寳
敇用敇命之寳奬勵臣工用廣運之寳敕諭朝覲官用
敬天勤民之寳若御前之寳表章經史之寳欽文之寳
則圖書文史等用之世宗增製為奉天承運大明天子
寳為大明受命之寳為巡狩天下之寳為垂訓之寳為
命德之寳為討罪安民之寳為敕正萬民之寳太子之
寳一曰皇太子之寳凡寳之用必奏請而待發每大朝
會本司官二員以寳導駕俟陞座各置寳于案立侍殿
中禮畢捧寳分行至中極殿置案而出駕出幸則奉以
從焉歲終移欽天監擇日和香物入水洗寳于皇極門
籍奏一歲用寳之數凡請寳用寳捧寳随寳洗寳繳寳
皆與内官尚寳監俱凡金牌之號五以給勲戚侍衛之
扈從及班直者巡朝者夜宿衛者曰仁其形龍公侯伯
駙馬都尉佩之曰義其形虎勲衛指揮佩之曰禮其形
麟千戸佩之曰智其形獅百戶佩之曰信其形祥雲將
軍佩之半字銅符之號四以給巡城侍衛官曰承曰東
曰西曰北巡者左半守者右半合契而點察焉令牌之
號六曰申以給金吾諸衛之警夜者曰木曰金曰土曰
火曰水以給五城之警夜者銅牌之號一以稽守卒曰
勇牙牌之號五以察朝參公侯伯曰勲駙馬都尉曰親
文官曰文武官曰武教坊司曰樂嘉靖中總編曰官字
某號朝參佩以出入不則門者止之私相借者論如律
有故納之内府察牌之號三陪祀官曰陪供事官曰供
執事人曰執雙魚銅牌之號二曰嚴以肅直衛錦衣校
尉之止直者曰善以飭光禄胥役之供事者符驗之號
五曰馬曰水曰逹曰通曰信(符驗之制上織船馬之状起馬用馬字雙馬用逹字
单馬用通字起船者用水字並船用信字)親王之藩及文武出鎮撫行人通
使命者則給之御史出巡察則給印事竣咸驗而納之
稽出入之令而辨其數其職至邇其事至重也太祖初
設符璽郎秩正七品吴元年改尚寳司卿秩正五品以
侍從儒臣勲衛領之(如耿瑄以散騎舍人黃觀以侍中楊榮以庶子為卿)非有才
能不得調勲衛大臣子弟奉旨仍得補丞其後多以恩
廕寄錄無常員
吏戶禮兵刑工六科各都給事中一人(正七品)左右給事
中各一人(從七品)給事中吏科四人戶科八人禮科六人
兵科十人刑科八人工科四人(並從七品後增減員數不常萬歷九年裁兵科
五人戶刑二科各四人禮科二人十一年復設戶兵刑三科各二人禮科一人)六科掌侍從規
諫補闕拾遺稽察六部百司之事凡制敇宣行大事覆
奏小事署而頒之有失封還執奏凡内外所上章疏下
分類抄出參署付部駁正其違誤吏科凡吏部引選則
掌科(即都給事中以掌本科印故名六科同)同至御前請旨外官領文凴
皆先赴科畫字内外官考察自陳後則與各科具奏拾
遺糾其不職者戶科監光禄寺歲入金榖甲字等十庫
錢鈔雜物與各科並涖之皆三月而代内外有陳乞田
土隠占侵奪者糾之禮科監訂禮部儀制凡大臣會經
糾劾削奪有玷士論者紀錄之以核贈諡之典兵科凡
武臣貼黃誥敕本科一人監視其引選畫憑之制如吏
科刑科每歲二月下旬上前一年南北罪囚之數歲終
類上一歲蔽獄之數閱十日一上實在罪囚之數皆凴
法司移報而奏御焉工科閱試軍器局同御史廵視節
慎庫與各科稽查寳源局而主德闕違朝政失得百官
賢佞各科或單疏專達或公疏聯署奏聞(雖分隸六科其事屬重大
者各科皆得通奏但事属某科則列某科為首)凡日朝六科輪一人立殿左右
珥筆記旨凡題奏日附科籍五日一送内閣備編纂其
諸司奉旨處分事目五日一註銷覈稽緩内官傳旨必
覆奏復得旨而後行鄉試充考試官會試充同考官殿
試充受卷官册封宗室諸蕃或告諭外國充正副使朝
參門籍六科流掌之登聞鼓樓日一人皆錦衣衛官監
涖(洪武元年以監察御史一人監登聞鼓後令六科與錦衣衛輪直)受牒則具題本封
上遇决囚有投牒訟冤者則判停刑請旨凡大事廷議
大臣廷推大獄廷鞫六掌科皆預焉明初統設給事中
正五品後數更其秩(與起居注同)洪武六年設給事中十二
人秩正七品始分為六科每科二人鑄給事中印一推
年長者一人掌之九年定給事中十人十年隸承敕監
十二年改隸通政司十三年置諫院左右司諫各一人
(正七品)左右正言各二人(從七品)十五年又置諫議大夫(以兵
部尚書唐鐸為之)尋皆罷二十二年改給事中為源士增至八
十一人(初魏敏卓敬等凡八十一人為給事中上以其適苻古元士之數改為元士至是又以六科為
事之本源改為源士)未幾復為給事中二十四年更定科員每科
都給事中一人正八品左右給事中二人從八品給事
中共四十人正九品(各科分設員數如前所列)建文中改都給事中
正七品給事中從七品不置左右給事中增設拾遺補
闕成祖初革拾遺補闕仍置左右給事中亦從七品尋
改六科置于午門外直房涖事(六科衙門向在磚門内尚寳司西永樂中災移
午門外東西每夜一科直宿)宣德八年增戶科給事中專理黃冊
中書科中書舍人二十人(從七品)直文華殿東房中書舍
人直武英殿西房中書舍人内閣誥敕房中書舍人制
敕房中書舍人(並從七品無定員)中書科舍人掌書寫誥敕制
詔銀册鐵劵等事凡草請諸翰林寳請諸内府左劵及
勘籍歸諸古今通集庫誥敇(公侯伯及一品至五品誥命六品至九品敇命)勘
合籍初用二十八宿後用急就章為號誥敇之號曰仁
義禮智公侯伯蕃王一品二品用之曰十二支曰文行
忠信文官三品以下用之曰千字文武官續誥用之皆
以千號為滿滿則復始王府及駙馬都尉不編號土官
以文武類編凡大朝會則侍班東宫令節朝賀則導駕
侍班于文華殿册封宗室則充副使(其鄉試會試殿試間有差遣充授並
如科員)大祀南郊則随駕而供事員無正貳印用年深者
掌之文華殿舍人職掌奉旨書寫書籍武英殿舍人職
掌奉旨篆寫册寳圖書册頁内閣誥敕房舍人掌書辦
文官誥敇番譯敕書并外國文書揭帖兵部紀功勘合
底簿制敕房舍人掌書辦制敕詔書誥命册表寳文玉
牒講章碑額題奏揭帖一應機密文書各王府敕符底
簿洪武七年初設直省舍人十人秩從八品隸中書省
九年為中書舍人改正七品尋又改從七品十年與給
事中皆隸承敕監建文中革中書舍人改為侍書陞正
七品入文翰館隸翰林院成祖復舊制尋設中書科署
于午門外定設中書舍人二十人(其恩廕帶俸者不在額内)宣德間
内閣置誥敇制敕兩房皆設中書舍人嘉靖二十年選
各部主事大理寺評事帶原銜直誥敕制敕兩房四十
四年兩房員缺令吏部考選舉人為中書舍人隆慶元
年令兩房辨事官不得陞列九卿按洪武間置承敇監
(洪武九年置設令一人正六品丞二人從六品尋改令正七品丞正八品十年改令丞為承敕郎設二人從七
品給事中中書舍人咸隸焉後罷)司文監(洪武九年置設令一人正六品丞二人從六品尋改令正
七品丞正八品十年罷)考功監(洪武八年置設令丞九年定設令一人正六品丞二人從六品尋改
令正七品丞正八品十八年罷)參掌給授誥敕之事永樂初命内閣學
士典機務詔册制誥皆屬之而謄副繕正皆中書舍人
入辦事竣輒出宣德初始選能書者處于閣之西小房
謂之西制敇房而諸學士掌誥敕者居閣東具稿付中
書繕進謂之東誥敕房(此係辦事若知制誥銜惟大學士與諸學士可帶)正統
後學士不能視誥敕内閣悉委于中書序班譯字等官
于是内閣又有東誥敕房(因劉鉉不與輔臣會食始嘉靖末復以翰林史官掌外制
而武官誥敕仍自其屬為之若誥赦敕革之類必由閣臣翰林諸臣不得預)其直文華武英
兩殿供御筆札者初為内官職繼以中書分直後亦專
舉能書者大約舍人有兩途由進士部選者得遷科道
部屬兩殿兩傍兩傍舍人不必由部選自甲科監生生
儒布衣能書者俱可為之不由科甲者初授序班及試
中書舍人不得遷科道部屬後雖加銜九列仍帶銜辦
事(楷書出身者或加太常卿銜沈度沈粲潘辰等有加至翰林學士禮部尚書者)洪武初又有
承天門待詔一人閤門使四人觀察使十人後俱革
行人司司正一人(正七品)左右司副各一人(從七品)行人三
十七人(正八品)職專捧節奉使之事凡頒行詔赦册封宗
室撫諭諸蕃徵品賢才與夫賞賜慰問賑濟軍旅祭祀
咸叙差焉每歲朝審則行人特節傳旨法司遣戍囚徒
送五府填精微册批繳内府初洪武十三年置行人司
設行人秩正九品左右行人從九品尋改行人為司正
左右行人為左右司副更設行人三百四十五人二十
七年陞品秩以所任行人多孝廉人材奉使率不稱旨
定設行人司官四十員咸以進士為之非奉旨不得擅
遣行人之職始重建文中罷行人司而以行人隸鴻臚
寺成祖復舊制
欽天監監正一人(五五品)監副二人(正六品)其屬主簿廳主
簿一人(正八品)春夏中秋冬官正各一人(正六品)五官靈臺
郎八人(從七品後革四人)五官保章正二人(正八品後革一人)五官挈
壺正二人(從八品後革一人)五官監候三人(正九品後革一人)五官司
歷二人(正九品)五官司晨八人(從九品後革二人)漏刻博士六人
(從九品後革五人)監正副掌察天文定歷數占候推步之事凡
日月星辰風雲氣色率其屬而測候焉有變異密疏以
聞凡習業分四科曰天文曰漏刻曰回回曰歷自五官
正下至天文生隂陽人各分科隸業每歲冬至日呈奏
明歲大統歷(成化十五年改頒明歲歷于十月朔日)移送禮部頒行其御
覧月令歷七政躔度歷六壬遁甲歷四季天象錄並先
期進呈凡歷註御歷註三十事(如祭祀頒詔行幸等類)民歷三十
二事壬遁歷七十二事凡祭日前一年會選以進移知
太常凡營建征討冠婚山陵之事則選地而擇日立春
則預候氣于東郊大朝賀于文樓設定時鼓漏刻報時
司晨雞唱各供其事日月交食先期算其分秒時刻起
復方位以聞下禮部移内外諸司救之仍按占書條奏
(若食不及一分與回回歷雖食一分以上則奏而不救)監官毋得改他官子孫毋
得徙他業乏人則移禮部訪取而試用焉五官正推歷
法定四時司歷監候佐之靈臺郎辦日月星辰之躔次
分野以上候天文之變觀象臺四面面四天文生輪司
測候保章正專志天文之變定其吉凶之占挈壺正知
刻漏孔壺為漏浮箭為刻以考中星昏旦之次漏刻博
士定時以漏換時以牌報更以鼔定晨昏以鐘鼓司晨
佐之明初即置太史監設太史令通判太史監事僉判
太史監事校事郎五官正靈臺郎保章正副挈壺正掌
歷管勾等官以劉基為太史令吴元年改監為院秩正
三品(院使正三品同知正四品院判正五品五官正正官典簿兩暘司時叙郎紀候郎正七品靈臺郎及
保章正正八品副從八品掌歷管勾從九品)洪武元年徵元太史張佑張沂
等十四人改太史院為司天監設監令一人(正三品)少監
二人(正四品)監丞一人(正六品)主簿一人(正七品)主事一人(正八
品)五官正五人(正五品)五官副五人(正六品)靈臺郎二人(正七
品)保章正二人(從七品)監候三人(正八品)司辰八人(正九品)漏
刻博士六人(正五品)又置回回司天監設監令一人(正四品)
少監二人(正五品)監丞二人(正六品)徵元回回司天監鄭阿
里等議歷三年改司天監為欽天監四年詔監官職專
司天非特旨不得陞調又定監官散官(監令正議大夫少監分朔大夫
五官司司元大夫監丞靈臺郎五官保章正平秩郎五官靈臺郎司正郎五官挈壺正挈壺郎)十四年
改欽天監為正五品設令一人丞一人(属官五官正以下員數如前所
列)俱從品級授以文職散官二十二年改令為監正丞
為監副三十一年罷回回欽天監以其歷法隸本監明
初又置稽疑司以掌卜筮未幾罷(洪武十七年置稽疑司設司令一人正六
品左右丞各一人從六品屬官司筮正九品無定員尋罷)
太醫院院使一人(正五品)院判二人(正六品)其屬御醫四人
(正八品後增至十八人隆慶五年定設十人)吏目一人(從九品隆慶五年定設十人)生藥
庫惠民藥局各大使一人副使一人太醫院掌醫療之
法凡醫術十三科醫官醫士醫生專科肄業曰大方脉
曰小方脉曰婦人曰瘡瘍曰鍼炙曰眼曰口齒曰接骨
曰傷寒曰咽喉曰金鏃曰按摩曰祝由凡醫家子弟擇
師而教之三年五年一試再試三試乃黜陟之凡藥辨
其土宜擇其良楛慎其條置而用之四方解藥納品院
官收貯生藥庫時其燥濕禮部委官一員稽察之診視
御脈使判御醫參看校同會内臣就内局選藥連名封
記藥劑具本開寫藥性證治之法以奏烹調御藥院官
與内臣監視每二劑合為一候熟分二器一御醫内臣
先嘗一進御仍置歷簿用内印鈐記細載年月緣由以
憑考察王府請醫本院奉旨遣官或醫士往文武大臣
及外國君長有疾亦奉旨往視其治療可否皆具本覆
奏外府州縣置惠民藥局邊關衛所及人聚處各設醫
生醫士或醫官俱由本院試遣歲終會察其功過而殿
最之以凴黜陟太祖初置醫學提舉司設提舉(從五品)同
提舉(從六品)副提舉(從七品)醫學教授(正九品)學正官醫提領
(從九品)尋設為太醫監設少監(正四品)監丞(正六品)吴元年改
監為院設院使秩正三品同知正四品院判正五品典
簿正七品洪武三年置惠民藥局府設提領州縣設官
醫凡軍民之貧病者給之醫藥六年置御藥局于内府
始設御醫(御醫局秩正八品設尚藥奉御二人直長二人藥童十人俱以内官内使充之設御醫四
人以太醫院醫士充之凡受收四方貢獻名藥及儲蓄藥品奉御一人掌之凡供御藥餌醫官就内局修製太
醫院官診視)十四年改太醫院為正五品設令一人丞一人
吏目一人屬官御醫四人俱如文職授散官二十二年
復改令為院使丞為院判嘉靖十五年改御藥房為聖
濟殿又設御藥庫詔御醫輪直供事
上林苑監左右監正各一人(正五品)左右監副各一人(正六
品監正監副後不常設以監丞署職)左右監丞各一人(正七品)其屬典簿廳
典簿一人(正九品)良牧蕃育林衡嘉蔬四署各典署一人
(正七品)署丞一人(正八品)錄事一人(正九品)監正掌苑囿園池
牧畜樹種之事凡禽獸草木蔬果率其屬督其養戶栽
戶以時經理其養地栽地而畜植之以供祭祀賓客宫
府之膳羞凡苑地東至白河西至西山南至武清北至
居庸關西南至渾河並禁圍獵良牧牧牛養豕蕃育育
鵝鴨雞皆籍其牝牡之數而課孳卵焉林衡典果實花
木嘉蔬典蒔藝瓜菜皆計其町畦樹植之數而以時苞
進焉洪武二十五年議開上林苑度地城南(自牛首山接方山西
並河涯)比圖上太祖謂有妨民業遂止永樂五年始置上
林苑監設良牧蕃育嘉疏林衡川衡冰鑑及典察左右
前後十屬署洪熙中併為蕃育嘉蔬二署(以良牧川衡併蕃育冰鑑
林衡併嘉蔬典察四署分併入)宣德十年始定四署正德間增設監督
内臣共九十九員嘉靖元年裁汰八十員革蕃育嘉蔬
二署典署林衡嘉蔬二署錄事
中東西南北五城兵馬指揮司各指揮一人(正六品)副指
揮四人(正七品)吏目一人指揮巡捕盗賊疏理街道溝渠
及囚犯火禁之事凡京城内外各畫境而分領之境内
有遊民奸民則逮治若車駕親郊則率夫里供事(凡親郡王
妃父無官者親王授兵馬指揮郡王授副指揮不管事)明初置兵馬指揮司設都指揮副都
指揮知事後改設指揮使副指揮使各城門
設兵馬洪武元年命在京兵馬指揮司并管市司每三
日一次校勘街市斛斗秤尺稽考牙儈姓名時其物價
五年又設兵馬指揮司分司于中都十年定京城及中
都兵馬指揮司秩俱正六品(先是秩正四品)改為指揮副指揮
職專京城巡捕等事革知事二十三年定設五城兵馬
指揮司(惟中城止稱中兵馬指揮司)俱增設吏目建文中改為兵馬
司改指揮副指揮為兵馬副兵馬永樂元年復舊二年
設北京兵馬指揮司嘉靖四十一年詔巡視五城御史
每年將終各城兵馬指揮會本舉劾隆慶間御史趙可
懷言五城兵馬司官宜取科貢正途職檢驗死傷理刑
名盗賊如兩京知縣不職者巡城御史糾劾之
順天府府尹一人(正三品)府丞一人(正四品)治中一人(正五品)
通判六人(正六品嘉靖後革三人)推官一人(從六品)儒學教授一人
(從九品)訓導一人其屬經歷司經歷一人(從七品)知事一人
(從八品)照磨所照磨一人(從九品)檢校一人所轄宛平大興
二縣各知縣一人(正六品)縣丞二人(正七品)主簿無定員(正八
品)典史一人司獄司司獄一人(從九品)都稅司大使一人
(從九品)副使一人宣課司(凡四正陽門外正陽門張家灣蘆溝橋)稅課司(凡二
安定門外安定門)各大使一人(從九品)稅課分司(凡二崇文門德勝門)各副
使一人遞軍所批驗所各大使一人府尹掌京府之政
令宣化和人勸農問俗均貢賦節征徭謹祭祀閱實戶
口糾治豪強隠恤窮困疏理獄訟務知百姓之疾苦歲
立春迎春進春祭先農之神月朔望早朝奏老人坊廂
聽宣諭孟春孟冬率其僚屬行鄉飲酒禮凡勲戚家人
文引每三月一奏市易平其物價遇内官監徵𣲖物料
雖有印信揭帖必補牘面奏若天子耕耤行三推禮則
奉青箱播種于後禮畢率庶人終畆府丞貳京府兼領
學校治中參理府事以佐尹丞通判分理糧儲馬政軍
匠薪炭河渠堤涂之事推官理刑名察屬吏二縣職掌
如外縣以近涖輦下故品秩特優順天府即舊北平府
洪武二年置北平行省九年改為北平布政司皆以北
平為會府永樂初改為順天府十年陞為府尹秩正三
品設官如應天府(順天府通判舊六人内一人管糧一人管馬一人清軍一人管匠一人管
河一人管柴炭嘉靖八年革管河管柴炭二人萬歷九年革清軍管匠二人十一年復役一人兼管軍匠)
武學京衛武學教授一人(從九品)訓導一人衛武學教授
一人訓導二人或一人掌教京衛各衛幼官及應襲舍
人與武生以待科舉武舉會舉而聽于兵部其無武學
者凡諸武生則隸儒學建文四年始置京衛武學設教
授一人啟忠等十齋各訓導二人永樂中罷正統六年
復設後漸置各衛武學設官如儒學之制
僧錄司左右善世二人(正六品)左右闡教二人(從六品)左右
講經二人(正八品)左右覺義二人(從八品)道錄司左右正一
二人(正六品)左右演法二人(從六品)左右至靈二人(正八品)左
右元義二人(從八品)神樂觀提點一人(正六品)知觀一人(從八
品嘉靖中革)龍虎山正一真人一人(正二品洪武元年張正常入朝去其天師之號
封為真人世襲隆慶間革真人止稱提點萬歷初復之)法官贊教掌書各二人閣
皂山三茅山各靈官一人(正八品)太和山提點一人僧道
錄司掌天下僧道在外府州縣有僧綱道紀等司分掌
其事俱選精通經典戒行端潔者為之神樂觀掌樂舞
以備大祀天地神祇及宗廟社稷之祭隸太常寺與道
錄司無統屬洪武元年立善世元教二院四年革五年
給僧道度牒十一年建神樂觀于郊祀壇西設提點知
觀(初提點從六品知觀從九品洪武十五年陞提點正六品知觀從八品凡遇朝會提點列于僧錄司左善
世之下道錄司左正一之上)十五年始置僧錄司道錄司(各設官如前所列)
僧凡三等曰禪曰講曰教道凡二等曰全真曰正一設
官不給俸隸禮部二十四年清理釋道二教限僧三年
一度給牒凡各府州縣寺觀但存寬大者一所併居之
凡僧道府不得過四十人州三十人縣二十人民年非
四十以上女年非五十以上者不得出家二十八年令
天下僧道赴京考試給牒不通經典者黜之其後釋氏
有法王佛子大國師等封號道士有大真人高士高士
等封號賜銀印蟒玉加太常卿禮部尚書及宫保銜至
有封伯爵者皆一時寵幸非制也
教坊司奉鑾一人(正九品)左右韶舞各一人左右司樂各
一人(並從九品)掌樂舞承應以樂戶充之隸禮部(嘉靖中又設顯陵供
祀教坊司設左右司樂各一人)
宦官十二監(每監各太監一員正四品左右少監各一員從四品左右監丞各一員正五品典簿
一員正六品長随奉御無定員從六品此洪武舊制也後漸更革詳見各條下)司禮監(提督太監一員
掌印太監一員秉筆太監随堂太監書籍名畫等庫掌司内書堂掌司六科廊掌司典簿無定員提督掌督理
皇城内一應儀禮刑名及鈐束長随當差聽事各役關防門禁催督光禄供應等事掌印掌理内外章奏及御
前勘合秉筆随堂掌章奏文書照閣票批硃掌司各掌所司典簿典記奏章及諸出納號簿)内官監
(掌印太監一員總理管理僉書典簿掌司寫字監工無定員掌木石瓦土塔材東行西行油漆婚禮火藥十作
及米塩庫營造庫皇壇庫凡國家營造宫室陵墓並鋼錫粧奩器用暨冰窨諸事)御用監(掌印太監
一員裏外監把總二員典簿掌司寫字監工無定員凡御前所用圍屏牀榻諸木器及紫檀象牙烏木螺甸諸
玩器皆造辦之又有仁智殿監工一員掌武英殿中書承旨所寫書籍畫册等奏進御前)司設監(員同
内官監掌鹵簿儀仗帷幕之事)御馬監(掌印監督提督太監各一員騰驤四衛營各設監官掌司典簿
寫字拏馬等員象房有掌司等員)神宫監(掌印太監一員僉書掌司管理無定員掌太廟各廟洒掃
香燈等事)尚膳監(掌印太監一員提督光禄太監一員總理一員管理僉書掌書寫字監工及各牛羊
等房厰監工無定員掌御膳及宫内食用并筵宴諸事)尚寳監(掌印一員僉書掌司無定員掌寳璽
敕符將軍印信凡用寳外尚寳司以揭帖赴監請旨至女官尚寳司領取監視外司用訖存號簿繳進)印
綬監(員同尚寳監古今通籍庫并鐡券誥敕貼黃印信勘合符驗信符識事)直殿監(員同上掌
各殿及廊廡掃除事)尚衣監(掌印太監一員管理僉書掌司監工無定員掌御用冠冕袍服及屨舄靴
韈之事)都知監(掌印太監一員僉書掌司長随奉御無定員舊掌各監行移關知勘合之事後惟随
駕前導警蹕)四司(舊制每司各司正一人正五品左右司副各一人從五品後漸更易詳下)惜薪
司(掌印太監一員總理僉書掌道掌司寫字監工及外厰北厰南厰新南厰新西厰各設僉書監工俱無定
員掌所用薪炭之事)鐘鼓司(掌印太監一員僉書司房學藝官無定員掌管出朝鐘鼔及内樂傳竒過
錦打稻諸雜戲)寳鈔司(掌印太監一員僉書管理監工無定員掌造粗細草紙)混堂司(掌印
太監一員僉事監工無定員掌沐浴之事)八局(舊制每局大使一人正五品左右副使各一人從五品)
兵仗局(掌印太監一員提督軍器庫太監一員管理僉書掌司寫字監工無定員掌製造軍器火藥司
屬之)銀作局(掌印太監一員管理僉書寫字監工無定員掌打造金銀器飾)浣衣局(掌印太監
一員僉書監工無定員凡宫人年老及罷退廢者發此局居住惟此局不在皇城内)巾帽局(掌印太掌
一員管理僉書掌司監工無定員掌宫内使帽靴駙馬冠靴及藩王之國諸旗尉帽靴)鍼工局(員同
巾帽局掌造宫中衣服)内職染局(員同上掌染造御用及宫内應用縀匹城西藍靛厰為此局外
署)酒醋麵局(員同上掌宫内食用酒醋糖醬麵豆諸物與御酒房不相統轄)司苑局(員同
上掌蔬菜瓜果)十二監四司八局所謂二十四衙門也其外有
内府供用庫(掌印太監一員總理管理掌司寫字監工無定員掌宫内及山陵等處内官食米及
御用黃蠟白蠟沉香等香凡油蠟等庫俱屬之舊制各庫設官同八局)司鑰庫(員同上掌收貯制錢
以給賞賜)内承運庫(掌印太監一員近侍僉書太監十員掌司寫字監二無定員掌大内庫蔵凡金
銀及諸寳貨總隸之)十庫甲字(掌貯銀硃黃丹烏梅藤黃水銀諸物)乙字(掌貯奏本等紙及各
省所解胖襖)丙字(掌貯絲綿布匹)丁字(掌貯生漆桐油等物)戊字(掌貯所解弓箭盔甲等物)
承運(掌貯黃白生絹)廣盈(掌貯紗羅諸帛匹)廣惠(掌造貯巾帕梳籠刷抿錢貫鈔錠之類)
贓罰(掌沒入官物已上各掌庫一員貼庫僉書無定員)御酒房(提督太監一員僉書無定員掌
造御用酒)御藥房(提督太監正副二員分兩班近侍醫官無定員職掌御用藥餌與太醫院官相表裏)
御茶房(提督太監正副二員分兩班近侍無定員職司供奉茶酒瓜果及進御膳)牲口房(提督
太監一員僉書無定員收養異獸珍禽)刻漏房(掌房一員僉書無定員掌管每口時刻每一時即令
直殿監官入宫換牌夜報刻水)更鼔房(有罪内官職司之)甜食房(掌房一員協同無定員掌
造辦虎眼窩絲等糖及諸甜食隸御用監)彈子房(掌房一員僉書數員專備泥彈)靈臺(掌印太監
一員僉書近侍看時近侍無定員掌觀星氣雲物測候災祥)絛作(掌作一員協同無定員掌造各色兜
羅絨及諸條綬隸御用監)盔甲厰(即舊鞍轡局掌造軍器)安民厰(舊名王恭厰各掌厰太監
一員貼厰僉書無定員掌造銃砲火藥之類)午門東華門西華門奉天門元
武門左右順門左右紅門皇宫門坤寧門宫左右門東
宫春和門後門左右門皇城京城内外諸門(各門正一員管事無
定員司晨昏啟閉關防出入舊設門正門副各一員)提督東厰(掌印太監一員掌班領班司房無定
員貼刑二員掌刺緝刑獄之事舊選各監中一人提督後專用司禮秉筆第二人或第三人為之其貼刑官則
用錦衣衛千百戶為之凡内官司禮監掌印權如外庭元輔掌東厰權如總憲秉筆随堂視衆輔各設私臣掌
家掌班司房等員)提督西厰(不常設惟汪直谷大用置之劉瑾又設西内厰尋俱罷革)提督
京營(提督太監坐營太監監鎗掌司僉書俱無定員始于景泰元年)文書房(掌房十員掌收通政
司每日封進本章并會極門京官及各藩所上封本其在外之閣票在内之搭票一應聖諭旨意御批俱由文
書房落底簿發凡升司禮者必由文書房出如外庭之詹翰也)禮儀房(提督太監一員司禮掌印或秉
筆攝之掌司寫字管事長随無定員掌一應選婚選駙馬誕皇太子女選擇乳婦諸吉禮)中書房(掌房
一員散官無定員掌管文華殿中書所寫書籍對聯扇柄等件承旨發寫完日奏進)御前近侍(曰乾
清宫管事督理御用諸事曰打夘牌子掌随朝捧劍俱位居司禮東厰提督守備之次曰御前牌子曰煖殿曰
管櫃子曰贊禮曰荅應長随曰當差聽事曰拏馬尚冠尚衣尚履皆近侍也)南京守備(正副守備
太監各一員關防一顆護衛留都為司禮監外差)天夀山守備(太監一員轄各陵守陵大監職
司護衛)湖廣承天府守備(太監一員轄承德荆襄地方護衛興寧)織造(提督太監
南京一員蘇州一員杭州一員掌織造御用龍衣)鎮守(鎮守太監始于洪熙徧設于正統凡各省各鎮
無不有鎮守太監至嘉靖八年後始革)市舶(廣東福建浙江三市舶司各設太監提督後罷浙江福建
二司惟存廣東司)監督倉場(各倉各場俱設監督太監)諸陵神宫監(各陵俱設神宫
監太監守陵)其外之監軍採辦糧稅礦關等使不常設者不
可勝紀也初吴元年置内史監設監令(正四品)丞(正五品)奉
御(從五品)内史(正七品)典簿(正八品)皇門官設皇門使(正五品)副
(從五品)後改置内使監御用監各設令一人(正三品)丞二人
(從三品)奉御(正六品)典簿(正七品)皇門官門正(正四品)副(從四品)春
宫門官正(正五品)副(從五品)御馬司司正(正五品)副(從五品)尚寳
兼守殿尚冠尚衣尚佩尚履尚藥紀事等奉御(俱正六品)洪
武二年定置内使監奉御六十人尚寳一人尚冠七人
尚衣十人尚佩九人尚藥七人紀事二人執膳四人司
脯二人司香四人太廟司香四人㳙潔二人置尚酒尚
醋尚麵尚染四局局設正一人副二人置御馬御用二
司司設正一人副二人内府庫設大使一人副使二人
内倉監設令一人丞二人及置東宫典璽典翰典膳典
服典藥典乘兵六局局設局郎一人丞一人又置門官
午門等十三門各設門正一人副一人東宫門官春和
門等四門各設門正一人副一人三年置王府承奉司
(設承奉一人承奉副二人典寳典服典膳三所各設正一人副一人門官設門正一人副一人)改内使
監御用監秩皆從三品(令從三品丞正四品)皇門官秩從四品(門正
從四品副正五品春宫門官正副同)四年復悉差其品秩以授散官乃改
内使監為正五品皇門官為正六品(洪武四年定内官散官正四品中正
大夫從四品中侍大夫正五品中衛大夫從五品侍直大夫正六品内侍郎從六品内直郎正七品正奉郎從
七品正衛郎正八品司奉郎從八品司直郎尋定内使監正五品授中衛大夫丞從五品授侍直大夫又皇門
正局正司正東宫門正局正俱正六品授内侍郎尚寳奉御皇門副局副使副東宫門副局丞王府丞奉門正
所正俱從六品授内直郎尚冠等奉御内府庫大使内倉監令王府丞奉副門副所副俱正七品授正奉郎庫
副使倉丞俱從七品授正衛郎)六年改御用監為供奉司(秩從七品設官五人)内
倉監為内府倉(以監令為大使監丞為副使)内府庫為承運庫(仍設大使
副使)尋置紀事司以宦者張翊為司正(秩正七品)又考前代糾
劾内官之法置内正司設司正一人(正七品)司副一人(從七
品)專糾内官失儀及不法者旋改為典禮司又改為典
禮紀察司陞其品秩(司正陞正六品司副陞從六品)十年置神宫内使
監設監令(正五品)丞(從五品)司香奉御(正七品)典簿(從九品)天地
壇神壇各祠察署設署令(正七品)丞(從七品)司香奉御(正八品)
甲乙丙丁戊五庫各設大使(正七品)副(從七品)以及皇城門
官端門等十六門各設門正(正七品)副(從七品)十二年更置
尚衣尚冠尚履三監針工皮作巾帽三局尚佩局改為
尚佩監十六年置内府寳鈔廣源廣惠二庫職掌出納
楮幣入則廣源庫掌之出則廣惠庫掌之(寳鈔廣源庫設大使一人
正九品用流官副使一人從九品用内官寳鈔廣惠庫設大使二人正九品副使二人從九品俱流官内官兼
用)十七年更定内官諸監庫局品職内官監設令一人
(正六品)丞二人(從六品)典簿一人(正九品)神宫監設令一人(正七
品)丞一人(從七品)奉御一人(正八品)尚寳監設令一人(正七品)
丞一人(從七品)尚衣監設令一人(正七品)丞一人(從七品)奉御
四人(正八品)尚膳監設令一人(正七品)丞一人(從七品)司設監
設令一人(正七品)丞一人(從七品)奉御四人(正八品)司禮監設
令一人(正七品)丞一人(從七品)御馬監設令一人(正七品)丞一
人(從七品)直殿監設令一人(正七品)丞四人(從七品)小内使十
五人宫門承制設奉御五人(正八品)宫門守門官設門正
一人(正八品)副四人(從八品)内丞運庫設大使一人(正九品)副
使二人(從九品)司鑰庫設大使一人(正九品)副使四人(從九品)
巾帽局設大使一人(正九品)副使一人(從九品)針工局設大
使一人(正九品)副使一人(從九品)織染局設大使一人(正九品)
副使一人(從九品)顔料局設大使一人(正九品)司苑局設大
使一人(正九品)司牧局設大使一人(正九品)皆于内官中選
用二十八年重定内官監司庫局與諸門官並東宫六
局王府丞奉等官職秩凡内官監十一曰神宫監曰尚
寳監曰孝陵神宫監曰尚膳監曰尚衣監曰司設監曰
内官監曰司禮監曰御馬監曰印綬監曰直殿監皆設
太監一人(正四品)左右少監各一人(從四品)左右監丞各一
人(正五品)典簿一人(正六品)又設長随奉御(正六品)各門官七
午門東華門西華門元武門奉天門左順門右順門皆
設門正一人(正四品)門副一人(從四品)司二曰鐘鼓司曰惜
薪司皆設司正一人(正五品)左右司副各一人(從五品)局庫
九曰兵仗局曰内織染局曰針工局曰巾帽局曰司苑
局曰酒醋麵局曰内承運庫曰司鑰庫曰内府供用庫
每局庫各設大使一人(正五品)左右副使各一人(從五品)東
宫典璽典藥典膳典服典兵典乘六局各設局郎一人
(正五品)局丞二人(從五品)惟典璽局增設紀事奉御(正六品)親
王府丞奉司設丞奉正(正六品)承奉副(從六品)所三曰典寳
所設典寳正一人(正六品)副一人(從六品)曰典膳所設典膳
正一人(正六品)副一人(從六品)曰典服所設典服正一人(正六
品)副一人(從六品)門官設門正一人(正六品)門副一人(從六品)
又設内使十人(司冠一人司衣三人司佩一人司履一人司藥二人司矢二人)各公主
位下設中使司司正司副各一人三十年置都知監設
太監一人(正四品)左右少監各一人(從四品)左右監丞各一
人(正五品)典簿一人(正六品)又置銀作局設大使一人(正五品)
副使一人(從五品)太祖嘗謂侍臣曰朕觀周禮奄寺不及
百人後世至踰數千因用階亂此曹止可供洒掃給使
令非有别委毋令過多又言此曹善者千百之中不一
二惡者常千百若用為耳目即耳目蔽用為心腹即心
腹病馭之之道在使之畏法不可使有功畏法則檢束
有功則驕恣有内侍事帝最久微言及政事立斥之終
其身不召因定制内侍毋許識字洪武十七年置鐡牌
文曰内臣不得干預政事犯者斬置宫門中又敕諸司
毋得與内官監文移往來然二十五年命聶慶童往河
州勅諭茶馬中官奉使行事已自此始成祖亦嘗云朕
一遵太祖訓無御寳文書即一軍一民中官不得擅調
發有私役應天工匠者立命錦衣逮治顧中官四出實
始永樂時元年李興等齎敇勞暹羅國王此奉使外國
之始也三年命鄭和等率兵二萬行賞西洋古里滿刺
諸國此將兵之始也八年敇王安等監都督譚青等軍
馬靖巡視甘肅此監軍巡視之始也及洪熙元年以鄭
和領下番官軍守備南京遂相沿不改敇王安鎮守甘
肅而各省鎮皆設鎮守矣宣德四年特設文書房命大
學士陳山專授小内史書而太祖不許識字讀書之制
由此而廢賜王瑾金英印記則與諸密勿大臣同賜金
英范弘等免死詔文則無異勲臣之鐵劵也英之王振
憲之汪直武之劉瑾熹之魏忠賢太阿倒握威福下移
神宗礦稅之使無一方不罹厥害其他怙勢薰灼不可
勝紀而蔭弟蔭姪封伯封公則撓官制之大者莊烈帝
初翦大憝中外頌聖既而鎮守出征督餉坐營等事無
一不命中官為之而明亦遂亾矣
女官六局尚宫局(尚宫二人正五品六尚並同尚宫掌導引中宫凡六局出納文籍皆印署
之若徵辦于外則為之請旨牒付内官監監受牒行移于外)領司四司記(司記二人正六品典
記二人正七品掌記二人正八品掌宫内諸司簿書出入錄目番署加印然後授行女史六人掌執文書凡二
十四司二十四典二十四掌品秩並同)司言(司言二人典言二人掌言二人女史四人掌宣傳啟奏凡
令節外命婦朝賀中官司言傳旨)司簿(司簿二人典簿二人掌簿二人女史六人掌宫人名籍及廩賜
賞之事)司闈(司闈六人典闈六人掌闈六人女史四人掌宫闈管鍵之事)尚儀局(尚儀二人掌禮
儀起居事)領司四司籍(司籍二人典籍二人掌籍二人女史十人掌經籍圖書筆札几案之事)
司樂(司樂四人典樂四人掌樂四人女史二人掌音樂之事)司賓(司賓二人典賓二人掌賓二人
女史二人掌朝見宴會賜賚之事)司贊(司贊二人典贊二人掌贊二人女史二人掌朝見宴會贊相之
事)彤史(彤史二人正六品掌宴見進御之事凡后妃君妾御于君所彤史謹書其日月)尚服局
(尚服二人掌供服用采章之數)領司四司寳(司寳二人典寳二人掌寳二人女史四人掌寳璽符
契)司衣(司衣二人典衣二人掌衣二人女史四人掌衣服首飾之事)司飾(司飾二人典飾二人
掌飾二人女史二人掌巾櫛膏沐之事)司仗(司仗二人典仗二人掌仗二人女史二人凡朝賀帥女官
擎執儀仗)尚食局(尚食二人掌膳羞品齋之數凡以飲食進御尚食先嘗之)領司四司膳
(司膳四人典膳四人掌膳四人女史四人掌割烹煎和之事)司醖(司醖二人典醖二人掌醖二人女史
二人掌酒醴酏飲之事)司藥(司藥二人典藥二人掌藥二人女史四人掌醫方藥物)司饎(司饎
二人典饎二人掌饎二人掌廪餼薪炭之事)尚寝局(尚寝二人掌天子之宴寝)領司四司
設(司設二人典設二人掌設二人女史四人掌牀帷茵席汎掃張設之事)司輿(司輿二人典輿二人
掌輿二人女史二人掌輿輦繖扇之事)司苑(司苑二人典苑二人掌苑二人女史四人掌園囿種植花
果)司燈(司燈二人典燈二人掌燈二人女史二人掌燈燭事)尚功局(尚功二人掌督女紅之程
課)領司四司製(司製二人典製二人掌製二人女史四人掌衣服裁製縫紉之事)司珍
(司珍二人典珍二人掌珍二人女史六人掌金玉寳貨)司綵(司綵二人典綵二人掌綵二人女史六人
掌繪綿絲絮事)司計(司計二人典計二人掌計二人女史四人掌度支衣服飲食柴炭之事)宫正
司(宫正一人正五品司正二人正六品典正二人正七品掌糾察宫闈戒令謫罰之事大事則奏聞女史四
人記功過)吴元年置内職六尚局洪武五年定為六局一司
局曰尚宫曰尚儀曰尚食曰尚服曰尚寝曰尚功司曰
宫正(尚宫二人尚儀尚服尚食尚寝尚功各一人宫正二人俱正六品)六局分領二十
四司每司或二人或四人(司記司言司簿司樂司賓司衣司飾司醖司藥司供司輿
司苑司軫司彩司記各二人司闈司籍司賓司贊司仗司饌司設司燈司製各四人)女史十八人
(尚功局六人餘五局及宫正司各二人)十七年更定品秩(尚宫尚儀尚服尚食尚寝尚功
宫正各一人俱改正五品二十四司正六品增設二十四掌正七品宫正司增設司正正六品)二十二
年授宫官敇服勞多者或五載六載得歸父母聽婚嫁
年高者許歸願留者聽現授職者家給與禄二十七年
又重定品職(增設二十四典正七品改二十四掌為正八品尚儀局增設彤史正六品宫正司增
設典正正七品自六尚以下員數俱如前所列凡宫官一百八十七人女史九十六人)六局各鑄
印給之永樂後職盡移于宦官其宫官所存者惟尚寳
四司而已
明史卷七十四
