欽定四庫全書
明史卷二百八十五考證
蘇伯衡傳坐表箋誤下吏死(臣)章宗瀛按表箋一事
明實錄未載開國臣傳則云伯衡卒於家未知孰是
謹識以闕疑
王冕傳授諮議參軍一夕病卒(臣)章宗瀛按是時胡
大海攻紹興屯兵九里山延冕問策冕曰越人秉義
若為義誰敢不服若為非義誰則非敵明日遂不起
初未嘗為諮議參軍也朱彝尊以冕為元季逸民辯
其未嘗參軍事見元詩選小傳與傳互異謹附識
戴良傳飲泣賦詩情詞悽惻(臣)章宗瀛按海巢集云
鶴年嘗有詩云行蹤不逐梟東徙心事惟隨雁北飛
人多悲其故君之思謹附識
趙壎傳吳印者僧也(臣)章宗瀛按開國臣傳吳印本
鍾山寺僧明祖奇其才命與宗泐同蓄髮欲官之宗
泐辭印獨受官其兄昭亦官至布政使謹附識
高啓傳啓嘗賦詩有所諷刺帝嗛之(臣)章宗瀛按靜
志居詩話啓嘗作題宫女圖詩有云小犬隔花空吠
影夜深宫禁有誰來為明祖所猜其賈禍蓋以此即
傳所謂賦詩諷刺也謹附考
明史卷二百八十五考證
