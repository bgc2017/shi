欽定四庫全書
明史卷一百二十五
大學士張廷玉等奉勅修
列傳第十三
徐達常遇春
徐達字天德濠人世業農達少有大志長身高顴剛毅
武勇太祖之為郭子興部帥也達時年二十二往從之
一見語合及太祖南略定遠帥二十四人往達首與焉
尋從破元兵於滁州澗從取和州子興授達鎮撫子興
執孫德崖德崖軍亦執太祖達挺身詣德崖軍請代太
祖乃得歸達亦𫉬免從渡江拔采石取太平與常遇春
皆為軍鋒冠從破禽元將陳額森别將兵取漂陽漂水
從下集慶太祖身居守而命達為大將帥諸軍東攻鎮
江拔之號令明肅城中宴然授淮興翼統軍元帥時張
士誠已據常州挾江東叛將陳保二以舟師攻鎮江達
敗之於龍潭遂請益兵以圍常州士誠遣將來援達以
敵狡而銳未易力取乃離城設二伏以待别遣將王均
用為竒兵而自督軍戰敵退走遇伏大敗之𫉬其張湯
二月進圍常州明年克之進僉樞密院事繼克寧國徇
宜興使前鋒趙德勝下常熟擒士誠弟士德明年復攻
宜興克之太祖自將攻婺州命達留守應天别遣兵襲
破天完將趙普勝復池州遷奉國上將軍同知樞密院
事進攻安慶自無為陸行夜掩浮山寨破普勝部將於
青山遂克潛山還鎮池州與遇春設伏敗陳友諒軍於
九華山下斬首萬人生擒三十人遇春曰此勁旅也不
殺為後患達不可乃以狀聞而遇春先以夜阬其人過
半太祖不懌悉縱遣餘衆於是始命達盡護諸將陳友
諒犯龍江達軍南門外與諸將力戰破之追及之慈湖
焚其舟明年從伐漢取江州友諒走武昌遣追之友諒
出戰艦沔湖達營漢陽沌口以遏之進中書右丞明年
太祖定南昌降將祝宗康泰叛達以沌口軍討平之從
援安豐破吳將吕珍遂圍廬州會漢入寇南昌太祖召
達自廬州來會師遇師鄱陽湖友諒軍甚盛達身先諸
將力戰敗其前鋒殺千五百人𫉬一巨舟太祖知敵可
破而慮士誠内犯即夜遣達還守應天自帥諸將鏖戰
竟斃友諒明年太祖稱吳王以達為左相國復引兵圍
廬州克其城略下江陵辰州衡州寶慶諸路湖湘平召
還帥遇春等徇淮東克泰州吳人陷宜興達還救復之
復引兵渡江克高郵俘吳將士千餘人會遇春攻淮安
破吳軍於馬騾港守將梅思祖以城降進破安豐𫉬元
將錫都走左君弼盡得其運艘元兵侵徐州迎擊大破
之俘斬萬計淮南北悉平師還太祖議征吳右相國李
善長請緩之達曰張氏汰而苛大將李伯昇輩徒擁子
女玉帛易與耳用事者黃蔡葉三參軍書生不知大計
臣奉主上威德以大軍蹙之三吳可計日定太祖大悦
拜達大將軍平章遇春為副將軍帥舟師二十萬人薄
湖州敵三道出戰達亦分三軍應之别遣兵扼其歸路
敵戰敗返走不得入城還戰大破之擒將吏二百人圍
其城士誠遣吕珍等以兵六萬赴救屯舊館築五寨自
固達遣遇春等為十壘以遮之士誠自以精兵來援大
破之於皂林士誠走遂拔昇山水陸寨五太子朱暹吕
珍等皆降以徇於城下湖州降遂下吳江州從太湖進
圍平江達軍葑門遇春軍虎邱郭子興軍婁門華雲龍
軍胥門湯和軍閶門王弼軍盤門張温軍西門康茂才
軍北門耿炳文軍城東北仇成軍城西南何文輝軍城
西北築長圍困之架木塔與城中浮屠等别築臺三成
瞰城中置弓弩火筒臺上又置巨礮所擊輒糜碎城中
大震達遣使請事太祖敕勞之曰將軍謀勇絶倫故能
遏亂略削羣雄今事必稟命此將軍之忠吾甚嘉之然
將在外君不御軍中緩急將軍其便宜行之吾不中制
既而平江破執士誠傳送應天得勝兵二十五萬人城
之將破也達與遇春約曰師入我營其左公營其右又
令將士曰掠民財者死毁民居者死離營二十里者死
既入吳人安堵如故師還封信國公尋拜征虜大將軍
以遇春為副帥步騎二十五萬人北取中原太祖親禡
於龍江是時稱名將必推達遇春兩人才勇相類皆太
祖所倚重遇春剽疾敢深入而達尤長於謀略遇春下
城邑不能無誅僇達所至不擾卽𫉬壯士與諜結以恩
義俾為己用由此多樂附大將軍者至是太祖諭諸將
御軍持重有紀律戰勝攻取得為將之體者莫如大將
軍達又謂達進取方略宜自山東始師行克沂州降守
將王宣進克嶧州王宣復叛擊斬之莒密海諸州悉下
乃使韓政分兵扼河張興祖取東平濟寧而自帥大軍
拔益都徇下濰膠諸州縣濟南降分兵取登萊齊地悉
定洪武元年太祖即帝位以達為右丞相冊立皇太子
以達兼太子少傅副將軍遇春克東昌會師濟南擊斬
樂安反者還軍濟寧引舟師泝河趨汴梁守將李克彝
走左君弼珠占等降遂自虎牢關入洛陽與元將托音
特穆爾大戰於洛水北破走之梁王阿掄以河南降略
定嵩陜陳汝諸州遂擣潼關李思齊奔鳳翔張思道奔
鄜城遂入關西至華州捷聞太祖幸汴梁召達詣行在
所置酒勞之且謀北伐達曰大軍平齊魯掃河洛王保
保逡巡觀望潼關既克思齊輩狼狽西奔元聲援已絶
今乘勢直擣元都可不戰有也帝曰善達復進曰元都
克而其主北走將窮追之乎帝曰元運衰矣行自澌滅
不煩窮兵出塞之後固守封疆防其侵軼可也達頓首
受命遂與副將軍會師河隂遣禆將分道巡河北地連
下衛輝彰德廣平師次臨清使𫝊友德開陸道通步騎
顧時浚河通舟師遂引而北遇春已克德州合兵取長
蘆扼直沽作浮橋以濟師水陸並進大敗元軍於河西
務進克通州順帝帥后妃太子北去踰日達陳兵齊化
門填濠登城監國淮王特穆爾布哈左丞相慶同平章
德爾畢什富森賽音布哈左丞張康伯御史中丞穆辰
等不降斬之餘不戮一人封府庫籍圖書寶物令指揮
張勝以兵千人守宫殿門使宦者護視諸宫人妃主禁
士卒毋所侵暴吏民安居市不易肆捷聞詔以元都為
北平府置六衛留孫興祖等守之而命達與遇春進取
山西遇春先下保定中山真定馮勝湯和下懷慶度太
行取澤潞達以大軍繼之時庫庫特穆爾方引兵出雁
門將由居庸以攻北平達聞之與諸將謀曰庫庫遠出
太原必虚北平有孫都督在足以禦之今乘敵不備直
擣太原使進不得戰退無所守所謂批亢擣虚者也彼
若西還自救此成禽耳諸將皆曰善乃引兵趨太原庫
庫至保安果還救達選精兵夜襲其營庫庫以十八騎
遁去盡降其衆遂克太原乘勢收大同分兵徇未下州
縣山西悉平二年引兵西渡河至鹿臺張思道遁遂克
奉元時遇春下鳳翔李思齊走臨洮達會諸將議所向
皆曰張思道之才不如李思齊而慶陽易於臨洮請先
慶陽達曰不然慶陽城險而兵精猝未易拔也臨洮北
界河湟西控羌戎得之其人足備戰鬭物産足佐軍儲
蹙以大兵思齊不走則束手縛矣臨洮既克於旁郡何
有遂渡隴克秦州下伏羌寧遠入鞏昌遣右副將軍馮
勝逼臨洮思齊果不戰降分兵克蘭州襲走豫王盡收
其部落輜重還出蕭關下平凉思道走寧夏為庫庫所
執其弟良臣以慶陽降達遣薛顯受之良臣復叛夜出
兵襲傷顯達督軍圍之庫庫遣將來援逆擊敗去遂拔
慶陽良臣父子投於井引出斬之盡定陜西地詔達班
師賜白金文綺甚厚將論功大封會庫庫攻蘭州殺指
揮使副將軍遇春已卒三年春帝復以達為大將軍平
章李文忠為副將軍分道出兵達自潼關出西道擣定
西取庫庫文忠自居庸出東道絶大漠追元嗣主達至
安定庫庫退屯沈兒峪進軍薄之隔溝而壘日數交庫
庫遣精兵從間道劫東南壘左丞胡德濟倉卒失措軍
驚擾達帥兵擊却之德濟大海子也達以其功臣子械
送之京師而斬其下指揮等數人以徇明日整兵奪溝
殊死戰大破庫庫兵擒郯王濟王及國公平章以下文
武僚屬千八百六十餘人將士八萬四千五百餘人馬
駝雜畜以巨萬計庫庫僅挾妻子數人奔和林德濟至
京帝釋之而以書諭達將軍效衛青不斬蘇建耳獨不
見穰苴之待莊賈乎將軍誅之則已今下廷議吾且念
其信州諸暨功不忍加誅繼自今將軍毋事姑息達既
破庫庫即帥師自徽州南一百八渡至略陽克沔州入
連雲棧攻興元取之而副將軍文忠亦克應昌𫉬元嫡
孫妃主將相先後露布聞詔振旅還京師帝郊勞於龍
江乃下詔大封功臣授達開國輔運推誠宣力武臣特
進光禄大夫左柱國太傅中書右丞相參軍國事改封
魏國公歲禄五千石予世劵明年帥盛熙等赴北平練
軍馬修城池徙山後軍民實諸衛府置二百五十四屯
墾田一千三百餘頃其冬召還五年復大發兵征庫庫
達以征虜大將軍出中道左副將軍李文忠出東道征
西將軍馮勝出西道各將五萬騎出塞達遣都督藍玉
擊敗庫庫於圖拉河庫庫與賀宗哲合兵力拒達戰不
利死者數萬人帝以達功大弗問也時文忠軍亦不利
引還獨勝至西凉𫉬全勝坐匿駝馬賞不行事具文忠
勝傳明年達復帥諸將行邊破敵於塔喇海還軍北平
留三年而歸十四年復帥湯和等討鼐爾布哈已復還
鎮每歲春出冬暮召還以為常還輒上將印賜休沐宴
見歡飲有布衣兄弟稱而達愈恭慎帝嘗從容言徐兄
功大未有寧居可賜以舊邸舊邸者太祖為吳王時所
居也達固辭一日帝與達之邸強飲之醉而蒙之被舁
臥正寢達醒驚趨下階俯伏呼死罪帝覘之大悦乃命
有司即舊邸前治甲第表其坊曰大功胡惟庸為丞相
欲結好於達達薄其人不答則賂達閽者福壽使圖達
福壽發之達亦不問惟時時為帝言惟庸不任相後果
敗帝益重達十七年太隂犯上將帝心惡之達在北平
病背疽稍愈帝遣達長子輝祖齎敇往勞尋召還明年
二月病篤遂卒年五十四帝為輟朝臨喪悲慟不已追
封中山王諡武寧贈三世皆王爵賜葬鍾山之隂御製
神道碑文配享太廟肖像功臣廟位皆第一達言簡慮
精在軍令出不二諸將奉持凛凛而帝前恭謹如不能
言善拊循與下同甘苦士無不感恩效死以故所向克
捷尤嚴戢部伍所平大都二省會三郡邑百數閭井宴
然民不苦兵歸朝之日單車就舍延禮儒生談議終日
雍雍如也帝嘗稱之曰受命而出成功而旋不矜不伐
婦女無所愛財寶無所取中正無疵昭明乎日月大將
軍一人而已子四輝祖添福膺緒增壽長女為文皇帝
后次代王妃次安王妃輝祖初名允恭長八尺五寸有
才氣以勲衛署左軍都督府事達薨嗣爵以避皇太孫
諱賜今名數出練兵陜西北平山東河南元將阿魯特
穆爾隸燕府有異志捕誅之還領中軍都督府建文初
加太子太傅燕王子高煦輝祖甥也王將起兵高煦方
留京師竊其善馬而逃輝祖大驚遣人追之不及乃以
聞遂見親信久之命帥師援山東敗燕兵於齊眉山燕
人大懼俄被詔還諸將勢孤遂相次敗績及燕兵渡江
輝祖猶引兵力戰成祖入京師輝祖獨守父祠弗迎於
是下吏命供罪狀惟書其父開國勲及券中免死語成
祖大怒削爵幽之私第永樂五年卒萬歷中錄建文忠
臣廟祀南都以輝祖居首後追贈太師諡忠貞輝祖死
踰月成帝詔羣臣輝祖與齊黃輩謀危社稷朕念中山
王有大功曲赦之今輝祖死中山王不可無後遂命輝
祖長子欽嗣九年欽與成國公勇定國公景昌永康侯
忠等俱以縱恣為言官所劾帝宥勇等而令欽歸就學
十九年來朝遽辭歸帝怒罷為民仁宗即位復故爵傳
子顯宗承宗承宗天順初守備南京兼領中軍府公廉
恤士有賢聲卒子俌嗣俌字公輔持重善容止南京守
備體最隆懷柔伯施鑑以協同守備位俌上俌不平言
於朝詔以爵為序著為令弘治十二年給事中胡易御
史胡獻以災異陳言下獄俌上章救之正德中上書諫
遊畋語切直嘗與無錫民爭田賄劉瑾為時所譏俌嗣
五十二年而卒贈太傅諡莊靖孫鵬舉嗣嬖其妾冒封
夫人欲立其子為嫡坐奪禄傳子邦瑞孫維志曾孫弘
基自承宗至弘基六世皆守備南京領軍府事弘基累
加太傅卒嗣莊武子文爵嗣明亡爵除增壽以父任仕
至左都督建文帝疑燕王反嘗以問增壽增壽頓首曰
燕王先帝同氣富貴已極何故反及燕師起數以京師
虚實輸於燕帝覺之未及問比燕兵渡江帝召增壽詰
之不對手劍斬之殿廡下王入撫屍哭即位追封武陽
侯諡忠愍尋進封定國公禄二千五百石以其子景昌
嗣驕縱數被劾成祖輒宥之成祖崩景昌坐居喪不出
宿奪冠服歲禄已而復之三𫝊至元孫光祚累典軍府
加太師嗣四十五年卒諡榮僖傳子至孫文璧萬歷中
領後軍府以小心謹畏見親於帝數代郊天加太師累
上書請建儲罷礦稅釋逮繫嗣三十五年卒諡康惠再
傳至曾孫允禎崇禎末為流賊所殺洪武諸功臣惟達
子孫有二公分居兩京魏國之後多賢而累朝恩數定
國常倍之嘉靖中詔裁恩澤世封有言定國功弗稱者
竟弗奪也添福早卒膺緒授尚寶司卿累遷中軍都督
僉事奉朝請世襲指揮使
常遇春字伯仁懷遠人貌竒偉勇力絶人猿臂善射初
從劉聚為盗察聚終無成歸太祖於和陽未至困臥田
間夢神人被甲擁盾呼曰起起主君來驚寤而太祖適
至即迎拜時至正十五年四月也無何自請為前鋒太
祖曰汝特饑來就食耳吾安得汝留也遇春固請太祖
曰俟渡江事我未晩也及兵薄牛渚磯元兵陳磯上舟
距岸且三丈餘莫能登遇春飛舸至太祖麾之前遇春
應聲奮戈直前敵接其戈乘勢躍而上大呼跳盪元軍
披靡諸將乘之遂拔采石進取太平授總管府先鋒進
總管都督時將士妻子輜重皆在和州元中丞曼濟哈
雅復以舟師襲據采石道中梗太祖自將攻之遣遇春
多張疑兵分敵勢戰既合遇春操輕舸衝哈雅舟為二
左右縱擊大敗之盡得其舟江路復通尋命守溧陽從
攻集慶功最從元帥徐達取鎮江進取常州吳兵圍達
於牛塘遇春往援破解之禽其將進統軍大元帥克常
州遷中翼大元帥從達攻寧國中流矢裹創鬭克之别
取馬駝沙以舟師攻池州下之進行省都督馬步水軍
大元帥從取婺州轉同僉樞密院事守婺移兵圍衢州
以竒兵突入南門甕城毁其戰具急攻之遂下得甲士
萬人進僉樞密院事攻杭州失利召還應天從達拔趙
普勝之水寨從守池州大破漢兵於九華山下語具達
傳友諒薄龍灣遇春以五翼軍設伏大破之遂復太平
攻最太祖追友諒於江州命遇春留守用法嚴軍民肅
然無敢犯進行省參知政事從取安慶漢軍出江游徼
遇春擊之皆反走乘勝取江州還守龍灣援長興俘殺
吳兵五千餘人其將李伯昇解圍遁命甓安慶城先是
太祖所任將帥最著者平章卲榮右丞徐達與遇春為
三而榮尤宿將善戰至是驕蹇有異志與參政趙繼祖
謀伏兵為變事覺太祖欲宥榮死遇春直言曰人臣以
反名尚何可宥臣義不與共生太祖乃飲榮酒流涕而
戮之以是益愛重遇春池州帥羅友賢據賢山寨通張
士誠遇春破斬之從援安豐比至吕珍已陷其城殺劉
福通聞大軍至盛兵拒守太祖左右軍皆敗遇春横擊
其陣三戰三破之俘𫉬士馬無算遂從達圍廬州城將
下陳友諒圍洪都召還會師伐漢遇於彭蠡之康郎山
漢軍舟大乘上流鋒銳甚遇春偕諸將大戰呼聲動天
地無不一當百友諒驍將張定邊直犯太祖舟舟膠於
淺幾殆遇春射中定邊太祖舟得脱而遇春舟復膠於
淺有敗舟順流下觸遇春舟乃脱轉戰三日縱火焚漢
舟湖水皆赤友諒不敢復戰諸將以漢軍尚強欲縱之
去遇春獨無言比出湖口諸將欲放舟東下太祖命扼
上流遇春乃溯江而上諸將從之友諒窮蹙以百艘突
圍諸將邀擊之漢軍遂大潰友諒死師還第功最賚金
帛土田甚厚從圍武昌太祖還應天留遇春督軍困之
明年太祖即吳王位進遇春平章政事太祖復視師武
昌漢丞相張必先自岳來援遇春乘其未集急擊禽之
城中由是氣奪陳理遂降盡取荆湖地從左相國達取
廬州别將兵略定臨江之沙坑麻嶺牛陂諸寨禽偽知
州鄧克明遂下吉安圍贛州熊天瑞固守不下太祖使
使諭遇春克城無多殺苟得地無民何益於是遇春浚
壕立柵以困之頓兵六月天瑞力盡乃降遇春果不殺
太祖大喜賜書襃勉遇春遂因兵威諭降南雄韶州還
定安陸襄陽復從徐達克泰州敗士誠援兵督水軍壁
海安壩以遏之其秋拜副將軍伐吳敗吳軍於太湖於
毗山於三里橋遂薄湖州士誠遣兵來援屯於舊館出
大軍後遇春將竒兵由大全港營東阡更出其後敵出
精卒搏戰奮擊破之襲其右丞徐義於平望盡燔
龍船復敗之於烏鎮逐北至昇山破其水陸寨悉俘舊
館兵湖州遂下進圍平江軍虎邱士誠潛師趨遇春遇
春與戰北濠破之幾𫉬士誠久之諸將破葑門遇春亦
破閶門以入吳平進中書平章軍國重事封鄂國公復
拜副將軍與大將軍達帥兵北征帝親諭曰當百萬衆
摧鋒陷堅莫如副將軍不慮不能戰慮輕戰耳身為大
將顧好與小校角甚非所望也遇春拜謝既行以遇春
兼太子少保從下山東諸郡取汴梁進攻河南元兵五
萬陳洛水北遇春單騎突其陣敵二十餘騎攅㮶刺之
遇春一矢殪其前鋒大呼馳入麾下壯士從之敵大潰
追奔五十餘里降梁王阿掄河南郡邑以次皆下謁帝
於汴梁遂與大將軍下河北諸郡先驅取德州將舟師
並河而進破元兵於河西務克通州遂入元都别下保
定河間真定與大將軍攻太原庫庫特穆爾來援遇春
言於達曰我騎兵雖集步卒未至驟與戰必多殺傷夜
劫之可得志達曰善會庫庫部將呼必瑪勒來約降請
為内應乃選精騎夜銜枚往襲庫庫方燃燭治軍書倉
卒不知所出跣一足乘驏馬以十八騎走大同呼必馬
勒降得甲士四萬遂克太原遇春追庫庫至忻州還詔
改遇春左副將軍居右副將軍馮勝上北取大同轉徇
河東下奉元路與勝軍合西拔鳳翔會元將伊蘇攻通
州詔遇春還備以平章李文忠副之帥步騎九萬發北
平徑會州敗敵將汪文清於錦州敗伊蘇於全寧進攻
大興州分千騎為八伏守將夜遁盡禽之遂拔開平元
帝北走追奔數百里獲其宗王齊克慎平章鼎住等將
士萬人車萬輛馬三千匹牛五萬頭子女寶貨稱是師
還次柳河川暴疾卒年僅四十太祖聞之大震悼喪至
龍江親出奠命禮官議天子為大臣發哀禮議上用宋
太宗喪韓王趙普故事制曰可賜葬鍾山原給明器九
十事納墓中贈翊運推誠宣德靖遠功臣開府儀同三
司上柱國太保中書右丞相追封開平王諡忠武配享
太廟肖像功臣廟位皆第二遇春沉鷙果敢善撫士卒
摧鋒陷陣未嘗敗北雖不習書史用兵輒與古合長於
大將軍達二歲數從征伐聽約束惟謹一時名將稱徐
常遇春嘗自言能將十萬衆横行天下軍中又稱常十
萬云遇春從弟榮積功為指揮同知從李文忠出塞戰
死臚朐河遇春二子茂昇茂以遇春功封鄭國公食禄
二千石予世劵驕穉不習事洪武二十年命從大將軍
馮勝征納克楚於金山勝茂婦翁也茂多不奉勝約束
勝數誚責之茂應之慢勝益怒未有以發也會納克楚
請降詣右副將軍藍玉營酒次與玉相失納克楚取酒
澆地顧其下咄咄語茂方在坐麾下趙指揮者解蒙古
語密告茂納克楚將遁矣茂因出不意直前搏之納克
楚大驚起欲就馬茂拔刀砍其臂傷納克楚所部聞之
有驚潰者勝故怒茂增飾其狀奏茂激變遂械繫至京
茂亦言勝諸不法事帝收勝總兵印而安置茂於龍州
二十四年卒初龍州土官趙貼堅死從子宗壽當襲貼
堅妻黃以愛女予茂為小妻擅州事茂既死黃與宗壽
爭州印相告訐或搆蜚語謂茂實不死宗壽知狀帝怒
責令獻茂自贖命楊文韓觀出師討龍州已而知茂果
死宗壽亦輸欸乃罷兵茂無子弟昇改封開國公數出
練軍加太子太保昇之沒實錄不載其他書紀𫝊謂建
文末昇及魏國公輝祖力戰浦子口死於永樂初或謂
昇洪武中坐藍玉黨有告其聚兵三山者誅死常氏為
興宗外戚建文時恩禮宜厚事遭革除無可考其死亦
遂傳聞異詞昇子繼祖永樂元年遷雲南之臨安衛時
甫七歲繼祖子寧寧子復弘治五年詔曰太廟配享諸
功臣其贈王者皆佐皇祖平定天下有大功而子孫或
不沾寸禄淪於氓隸朕不忍所司可求其世嫡量授一
官奉先祀乃自雲南召復授南京錦衣衛世指揮使嘉
靖十一年紹封四王後封復孫元振為懷遠侯傳至曾
孫延齡有賢行崇禎十六年全楚淪陷延齡請統京兵
赴九江協守又言江都有地名常家沙族丁數千皆其
始祖遠裔請鼓以忠義練為親兵帝嘉之不果行南都
諸勲戚多恣嗟自肆獨延齡以守職稱國亡身自灌園
蕭然布衣終老
贊曰明太祖奮自滁陽戡定四方雖曰天授蓋二王之
力多焉中山持重有謀功高不伐自古名世之佐無以
過之開平摧鋒陷陣所向必克智勇不在中山下而公
忠謙遜善持其功名允為元勲之冠身依日月剖符錫
土若二王者可謂極盛矣顧中山賞延後裔世叨榮寵
而開平天不假年子孫亦復衰替貴匹勲齊而食報或
爽其故何也太祖嘗語諸將曰為將不妄殺人豈惟國
家之利爾子孫實受其福信哉可為為將帥者鑑矣
明史卷一百二十五
