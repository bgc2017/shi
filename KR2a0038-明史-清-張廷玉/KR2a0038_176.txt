欽定四庫全書
明史卷一百四十六
大學士張廷玉等奉敕修
列傳第三十四
張武陳珪
孟善鄭亨
徐忠郭亮(趙彝)
張信(唐雲)徐祥
李濬孫巖(房勝)
陳旭陳賢
張興陳志
王友
張武瀏陽人豁達有勇力稍涉書史為燕山右護衞百
戸從成祖起兵克薊州取雄縣戰月漾橋乘勝抵鄚州
與諸將敗耿炳文於真定夾河之戰帥壯士為前鋒突
陣佯敗走南軍追之武還擊南軍遂潰攻西水寨前軍
夜失道南軍來追武引兵伏要路擊却之戰小河陳文
殁於陣武帥敢死士自林間突出與騎兵合大破南軍
斬首二萬級溺死無算累授都督同知成祖卽位論功
封成陽侯禄千五百石位次朱能下是時侯者陳珪鄭
亨孟善火真顧成王忠王聰徐忠張信李遠都亮房寬
十三人武為第一還守北平永樂元年十月卒出内廐
馬以賻贈潞國公諡忠毅無子爵除
陳珪泰州人洪武初從大將軍徐達平中原授龍虎衞
百戶改燕山中護衞從成祖出塞為前鋒進副千戸已
從起兵積功至指揮同知還佐世子居守累遷都督僉
事封泰寧侯祿千二百石佐世子居守如故永樂四年
董建北京宫殿經畫有條理甚見奬重八年帝北征偕
駙馬都尉袁容輔皇長孫留守北京十五年鑄繕工印
給珪竝設官屬兼掌行在後府十七年四月卒年八十
五贈靖國公諡忠襄子愉嗣二十年從北征失律下獄
死兄子鐘嗣再傳至瀛殁土木贈寧國公諡忠愍弟涇
嗣天順六年鎮廣西明年九月猺賊作亂涇將數千人
駐梧州是冬大籐賊數百人夜入城殺掠甚衆涇擁兵
不救徵還下獄論斬尋宥之卒子桓嗣弘治初鎮寧夏
中貴人多以所親冒功賞桓拒絶之為所譖召還卒數
傳至延祚明亡爵除
孟善海豐人仕元為山東樞密院同僉明初歸附從大
軍北征授定遠衞百戸從平雲南進燕山中護衛千戶
燕師起攻松亭關戰白溝河皆有功己守保定南軍數
萬攻城城中兵纔數千善固守城完累遷右軍都督同
知封保定侯祿千二百石永樂元年鎮遼東七年召還
北京鬚眉皓白帝憫之命致仕十年六月卒贈滕國公
諡忠勇子瑛嗣將左軍再從北征督運餉仁宗卽位為
左參將鎮交阯坐庶兄常山護衞指揮賢永樂中謀立
趙王事竝奪爵毁其券謫雲南宣德六年放還充為事
官於宣府英宗卽位授京衛指揮使卒子俊嗣官天順
初以恩詔與伯爵卒子昂嗣卒爵除
鄭亨合肥人父用洪武時積功為大興左衞副千戶請
老亨嗣職洪武二十五年應募持檄諭韃靼至鄂諾河
還遷密雲衞指揮僉事燕師起以所部降戰真定先登
進指揮使襲大寧至劉家口諸將將攻關成祖慮守關
卒走報大寧得為備乃令亨將勁騎數百卷旆登山潛
出關後斷其歸路急攻之悉縛守關者遂奄至大寧進
北平都指揮僉事夜帥衆破鄭村壩兵西破紫荆關掠
廣昌取蔚州直抵大同還戰白溝河逐北至濟南進都
指揮同知攻滄州軍北門扼餉道東昌戰敗收散卒還
軍深州明年戰夾河藁城掠地至彰德耀兵河上還屯
完縣明年從破東平汶上軍小河戰敗王真死諸將皆
欲北還惟亨與朱能不可入京師歴遷中府左都督封
武安侯祿千五百石予世劵留守北京時父用猶在受
封爵視亨永樂元年充總兵官帥武成侯王總安平侯
李遠備宣府亨至邊度宣府萬全懷來形便每數堡相
距中擇一堡可容數堡士馬者為高城深池浚井蓄水
謹瞭望宼至夜舉火晝鳴礮倂力堅守規畫周詳後莫
能易三年二月召還旋遣之鎮七年秋備邊開平明年
帝北征命亨督運出塞將右哨追敗布尼雅錫里大軍
與阿魯台遇亨帥衆先大破之論功冠諸將其冬仍鎮
宣府十二年復從北征領中軍戰和實衮追敵中流矢
却復與大軍合破之二十年復從出塞將左哨帥卒萬
人治龍門道過軍破烏梁海於竒拉爾河將輜重還擊
破寇之追躡者仍守䦕平成祖凡五出塞亨皆在行仁
宗卽位鎮大同洪熙元年二月頒制諭及將軍印於各
邊總兵官亨佩征西前將軍印在鎮墾田積榖邊備完
固自是大同希寇患宣德元年召掌行後府事已仍鎮
大同轉餉宣府招降迤北部長一十九人請於朝厚撫
之歸附者相屬九年二月卒於鎮亨嚴肅重厚善撫士
卒恥掊克在大同時鎮守中官撓軍政亨裁之以理其
人不悅然其卒也深悼惜之贈漳國公諡忠毅妾張氏
自經以殉贈淑人子能嗣傳爵至明亡
徐忠合肥人襲父爵為河南衞副千戶累從大軍北征
多所俘𫉬進濟陽衞指揮僉事洪武末鎮䦕平燕兵破
居庸懷來忠以䦕平降從徇灤河與陳旭拔其城李景
隆攻北平燕師自大寧還救至會州置五軍張玉將中
軍朱能將左軍李彬將右軍房寬將後軍忠號驍勇使
將前軍遂敗陳暉於白河破景隆於鄭村壩白溝河之
戰忠單騎突陣一指中流矢未暇去鏃急抽刀斷之控
滿疾驅殊死戰燕王乘高見之謂左右曰真壯士也進
攻濟南克滄州大戰東昌夾河攻彰德破西水塞克東
阿東平汶上大戰靈壁遂從渡江入京師自指揮同知
累遷都督僉事封永康侯祿一千一百石予世劵忠每
戰摧鋒跳盪為諸將先而馭軍甚嚴所過無擾善撫降
附得其死力事繼母以孝聞夜歸必揖家廟而後入儉
約恭謹未嘗有過成祖北廵以忠老成留輔太子監國
永樂十一年八月卒贈蔡國公諡忠烈傳爵至裔孫錫
登崇禎末死於賊從兄錫蔭嘗襲侯卒無子其妻朱氏
成國公純臣女也夫殁樓居十餘年不履地城陷捧廟
主自焚死
郭亮合肥人為永平衛千戶燕平至永平與指揮趙彝
以城降即命為守時燕師初起先略定旁郡邑旣克居
庸懷來山後諸州皆下而永平地接山海關障隔遼東
旣降北平益無患成祖遂南敗耿炳文於真定旣而遼
東鎮將江陰侯吳高都督楊文等圍永平亮拒守甚固
援師至内外合擊高退走未幾高中讒罷楊文代將復
率衆來攻亮及劉江合擊大敗之累進都督僉事成祖
卽位以守城功封成安侯祿千二百石世伯爵永樂七
年守䦕平以不檢聞二十一年三月卒贈興國公諡忠
壯妾韓氏自經以殉贈淑人子晟當嗣伯成宗特命嗣
侯宣德五年坐扈駕先歸革爵尋復之無子弟昂嗣伯
傳爵至明亡趙彝虹人洪武時為燕山右衞百戶從傅
友德北征城宣府萬全懷來擢永平衞指揮僉事降燕
歷諸戰皆有功累遷都指揮使成祖稱帝封忻城伯祿
千石永樂八年鎮宣府嘗從北征坐盗餉下獄得釋尋
以呂梁洪湍險命彝鎮徐州經理復以擅殺運丁盗官
糧為都御史李慶所劾命法司論治復得釋仁宗立召
還宣德初卒子榮嗣數傳至之龍崇禎末恊守南京
大清兵下江南之龍迎降
張信臨淮人父興永寧衞指揮僉事信嗣官移守普定
平越積功進都指揮僉事惠帝初卽位大臣薦信謀勇
調北平都司受密詔令與張昺謝貴謀燕王信憂懼不
知所為母怪問之信以告母大驚曰不可汝父每言王
氣在燕汝無妄舉滅家族成祖稱病信三造燕邸辭不
見信固請入拜牀下密以情輸成祖成祖戄然起立召
諸將定計起兵奪九門成祖入京師論功比諸戰將進
都督僉事封隆平侯祿千石與世伯劵成祖德信甚呼
為恩張欲納信女為妃信固辭以此益見重凡察藩王
動靜諸密事皆命信信怙寵頗驕永樂八年冬都御史
陳瑛言信無汗馬勞忝冒侯爵恣肆貪墨強占丹陽縣
湖八十餘里江陰官田七十餘頃請下有司驗治帝曰
瑛言是也昔中山王有沙洲一區耕農水道所經家僮
阻之以擅利王聞即歸其地於官今信何敢爾命法司
雜治之尋以舊勲不問二十年從北征督運餉大閱於
隰寧信辭疾不至謫充辦事官已而復職仁宗卽位加
少師竝支二俸與世侯券宣德元年從征樂安三年帝
廵邊征烏梁海命居守明年督軍萬五千人浚河西務
河道正統七年五月卒於南京贈鄖國公諡恭僖子鏞
自立功為指揮僉事先卒子淳嗣傳爵至明亡有唐雲
者燕中中護衞指揮也不知所自起成祖旣殺張昺謝
貴等將士猶據九門閉甕城陳戈戟内向張玉等夜襲
之已克其八惟西直門不下成祖令雲解甲騎馬導從
如平時諭守者曰天子已聽王自制一方汝等急退後
者戮雲於諸指揮中年最長素信謹將士以為不欺遂
散時衆心未附雲告以天意所嚮衆乃定雲從成祖久
出入左右甚見倚任先後出師皆留輔世子南兵數攻
城拒守甚力戰未嘗失利累遷都指揮使成祖稱帝封
新昌伯世指揮使明年七月卒賜賚甚厚
徐祥大冶人初仕陳友諒歸太祖於江州積功至燕山
右護衞副千戸成祖以其謹直命侍左右從起兵轉戰
四年皆有功累進都指揮使成祖卽位論功封興安伯
祿千石時封伯者祥及徐理李濬張輔唐雲譚忠孫巖
房勝趙彝陳旭劉才茹瑺王佐陳宣十四人祥第一祥
在諸將中年稍長及封益勤慎永樂二年五月卒年七
十三孫亨嗣十二年從北征為中軍副將至圖拉河獲
馬三千還守䦕平將輕騎往來興和大同備邊後屢從
出塞宣德元年以右副將征交阯無功奪爵英宗即位
復之正統九年征烏梁海出界嶺口河北川進侯出鎮
陕西召還天順初卒諡武襄子賢嗣伯以跛免朝謁給
半祿卒子盛嗣卒無子再從弟良嗣良祖母故小妻也
繼祖母定襄伯郭登女至是其孫爭襲朝議以郭氏初
嘗適人法不當為正嫡良竟得嗣良時年五十家貧傭
大中橋汲水都督府求興安伯後良乃謝其隣而去僉
書南京中府忤劉瑾革祿二百石傳爵至明亡
李濬和州人父旺洪武中燕山左護衛副千戶濬嗣官
從起兵奪九門招募薊州永平壯勇數千人破南軍於
眞定從收大寧鄭村壩之戰帥精騎突陣衆鼓譟乘之
大捷轉戰山東為前鋒至小河猝與南軍遇帥敢死士
先斷河橋南軍不能爭成祖至遂大敗之累遷都指揮
使封襄城伯祿千石永樂元年出鎮江西永新盗起捕
誅其魁尋召還三年十一月卒子隆字彦平年十五嗣
封雄偉有將略數從北征出竒料敵成祖器之既遷都
以南京根本地命隆留守仁宗即位命鎮山海關未幾
復守南京隆讀書好文論事侃侃清慎守法尤敬禮士
大夫在南京十八年前後賜璽書二百餘及召還南京
民流涕送之江上正統五年入總禁軍十一年廵大同
邊賜寳刀一申飭戒備内外凛凛訖還不僇一人明年
卒子珍嗣殁於土木贈侯諡悼僖無子弟瑾嗣成化三
年四川都掌蠻叛命佩征夷將軍印充總兵官往討兵
部尚書程信督之師至永寧分六路進瑾與信居中節
制盡破諸蠻寨前後斬首四千五百有奇獲鎧仗牲畜
無算分都掌地設官建治控制之師還進侯累加太保
弘治二年卒贈芮國公諡壯武瑾性寬弘能下士兄璉
以貌寢不得嗣瑾敬禮甚厚璉卒撫其子鄌如己子瑾
子黼嗣伯數年卒無子鄌得嗣四傳至守錡累典營務
加太子少保崇禎初總督京營坐營卒為盗落職憂憤
卒子國禎嗣有口辯嘗召對指陳兵事甚悉帝信以為
才十六年命總督京營倚任之而國禎實無他能明年
三月李自成犯京師三大營兵不戰而潰再宿城陷賊
勒國禎降國禎解甲聽命責賄不足被拷折踝自縊死
孫巖鳳陽人從太祖渡江累官燕山中護衞千戸致仕
燕師起通州守將房勝以城降王以巖宿將使與勝協
守南軍至攻城甚急樓堞皆毁巖勝多方捍禦已復突
門力戰追奔至張家灣𫉬餉舟三百累擢都指揮僉事
論功以舊臣有守城功封應城伯祿千石永樂十一年
備開平旋移通州以私憾椎殺千戶奪爵安置交阯已
而復之十六年卒贈侯諡威武子亨嗣傳至明亡爵除
房勝景陵人初從陳友諒來歸累功至通州衞指揮僉
事燕兵起北平勝首以通州降成祖即位以守城功封
富昌伯禄千石世指揮使永樂四年卒
陳旭全椒人父彬從太祖為指揮僉事旭嗣官爲會州
衞指揮同知舉城降燕從徇灤河功多力戰眞定守德
州盛庸兵至棄城走置不問從入京師封雲陽伯禄千
石永樂元年命廵視中都及直隸衞所軍馬城池四年
從英國公張輔征交阯為右參將偕豐城侯李彬破西
都師還與彬各加禄五百石已而陳季擴叛復從輔佐
𠞰輔還又命副沐晟八年以疾卒於軍無子封絶
陳賢壽州人初從太祖立功授雄武衞百戶從征西番
雲南北征至捕魚兒海皆有功歴燕山右護衞指揮僉
事燕師起從諸將轉戰常突陣䧟堅軍中稱其驍勇累
遷都督僉事永樂元年四月成祖慮功臣封有遺闕令
邱福等議福等言都督僉事李彬功不在房寬下涇國
公子懋金鄉侯子通俱未襲爵而陳言張興陳志王友
功與劉才等於是封彬豐城侯懋通與言等四人竝封
伯祿皆千石賢封榮昌伯八年充神機將軍從北征十
三年十一月卒子智前立功為常山右護衞指揮嗣父
爵宣德中以參將佩征夷將軍印鎮交阯怯不任戰又
與都督方正相失黎利勢盛不能禦敗績奪爵充為事
官從王通立功尋以棄地還下獄得釋正統初復為指
揮使
張興壽州人起卒伍為燕山右護衞指揮僉事從起兵
功多累遷都指揮同知從子勇有力敢戰從興行陣為
肘腋興嘗單騎追敵被數十創傷重不任戰以勇嗣指
揮使代將其兵再論功興封安鄉伯永樂五年正月卒
無子勇嗣永樂八年從北征失律謫交阯赦還復爵卒
子安嗣正統十二年鎮廣東黃蕭養寇廣州安帥舟師
遇賊於戙船澳安方醉卧官軍不能支退至沙角尾賊
薄之軍潰安溺死傳爵至光燦死流寇
陳志巴人洪武中為燕山中護衞指揮僉事從起兵累
遷都指揮同知封遂安伯志素以恭謹受知戮力戎行
始終不懈永樂八年五月卒孫瑛嗣屢從出塞鎮永平
山海薊州城雲州獨石爽闓有將材然貪殘人多怨者
卒子塤嗣歿於土木諡榮懷弟韶嗣卒孫鏸嗣總薊州
兵朵顔入寇禦却之嘉靖初叙奉迎功加太子太保進
少保委寄亞武定侯郭勛嗣伯六十餘年卒又五傳而
明亡
王友荆州人襲父職為燕山護衞百戶從起兵定京師
論功當侯以驕縱授都指揮僉事及邱福等議上乃封
清遠伯永樂二年充總兵官帥舟師捕倭倭數掠海上
友無功帝切責之已大破倭帝喜降敕褒勞尋召還四
年從征交阯與指揮柳琮合兵破壽江栅困枚普頼諸
山斬首三萬七千餘級六年七月進侯加祿五百石與
世券明年再征交阯為副總兵八年還從北征督中軍
别與劉才築城飲馬河上會知院實納噶欲降帝令友
將士卒先行諭以遇敵相機勦滅友等至與敵相距一
程迂道避之應昌軍中乏食多死者帝震怒屢旨切責
奪其軍屬張輔還令羣臣議罪已而赦之十二年坐妾
告友夫婦誹謗有驗奪爵未幾卒仁宗即位官其子順
為指揮僉事
贊曰張武陳珪諸人或從起藩封或率先歸附皆偏裨
列校非有勇略智計稱大將材也一旦遘風雲之會剖
符策功號稱佐命與太祖䦕國諸臣埓酬庸之義不亦
厚歟
明史卷一百四十六終
