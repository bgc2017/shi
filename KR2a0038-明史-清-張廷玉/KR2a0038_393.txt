欽定四庫全書
明史卷二百五十五
大學士張廷玉等奉敕修
列傳第一百四十三
劉宗周(祝淵王毓蓍)黃道周(葉廷秀)
劉宗周字起東山隂人父坡為諸生母章氏姙五月而
坡亡既生宗周家酷貧攜之育外家後以宗周大父老
疾歸事之析薪汲水持藥糜然體孱甚母嘗憂念之不
置遂成疾又以貧故忍而不治萬歷二十九年宗周成
進士母卒於家宗周奔喪為堊室中門外日哭泣其中
服闋選行人請養大父母遭喪居七年始赴補母以節
聞於朝時有崑黨宣黨與東林為難宗周上言東林顧
憲成講學處高攀龍劉永澄姜士昌劉元珍皆賢人于
玉立丁元薦較然不欺其志有國士風諸臣摘流品可
也爭意見不可攻東林可也黨崑宣不可黨人大譁宗
周乃請告歸天啓元年起儀制主事疏言魏進忠導皇
上馳射戲劇奉聖夫人出入自由一舉逐諫臣三人罰
一人皆出中旨勢將指鹿為馬生殺予奪制國家大命
今東西方用兵奈何以天下委閹豎乎進忠者魏忠賢
也大怒停宗周俸半年尋以國法未伸請戮崔文昇以
正弑君之罪戮盧受以正交私之罪戮楊鎬李如楨李
維翰鄭之范以正喪師失地之罪戮高出胡嘉棟康應
乾牛維曜劉國縉傅國以正棄城逃潰之罪急起李三
才為兵部尚書錄用清議名賢丁元薦李朴等諍臣楊
漣劉重慶等以作仗節徇義之氣帝切責之累遷光祿
丞尚寳太僕少卿移疾歸四年起右通政至則忠賢逐
東林且盡宗周復固辭忠賢責以矯情厭世削其籍崇
禎元年冬召為順天府尹辭不許明年九月入都上疏
曰陛下勵精求治宵旰靡寧然程效太急不免見小利
而速近功何以致唐虞之治夫今日所汲汲於近功者
非兵事乎誠以屯守為上策簡卒節餉修刑政而威信
布之需以歲月未有不望風束甲者而陛下方銳意中
興刻期出塞當此三空四盡之秋竭天下之力以奉饑
軍而軍愈驕聚天下之軍以博一戰而戰無日此計之
左也今日所規規於小利者非國計乎陛下留心民瘼
惻然痌瘝而以司農告匱一時所講求者皆掊克聚斂
之政正供不足繼以雜派科罰不足加以火耗水旱災
傷一切不問敲扑日竣道路吞聲小民至賣妻鬻子以
應有司以掊克為循良而撫字之政絶上官以催徵為
考課而黜陟之法亡欲求國家有府庫之財不可得已
功利之見動而廟堂之上日見其煩苛事事糾之不勝
糾人人摘之不勝摘於是名實紊而法令滋頃者特嚴
贓吏之誅自宰執以下坐重典者十餘人而貪風未盡
息所以導之者未善也賈誼曰禮禁未然之先法施已
然之後誠導之以禮將人人有士君子之行而無狗彘
之心所謂禁之於未然也今一切詿誤及指稱賄賂者
即業經昭雪猶從吏議深文巧詆絶天下遷改之途益
習為頑鈍無恥矯飭外貌以欺陛下士節日隳官邪日
著陛下亦安能一一察之且陛下所以勞心焦思於上
者以未得賢人君子用之也而所嘉予而委任者率奔
走集事之人以摘發為精明以告訐為正直以便給為
才諝又安所得賢者而用之得其人矣求之太備或以
短而廢長責之太苛或因過而成悞且陛下所擘畫動
出諸臣意表不免有自用之心臣下救過不給讒諂者
因而間之猜忌之端遂從此起夫恃一人之聰明而使
臣下不得盡其忠則耳目有時壅憑一人之英斷而使
諸大夫國人不得衷其是則意見有時移方且為内降
為留中何以追喜起之盛乎數十年來以門戶殺天下
幾許正人猶蔓延不已陛下欲折君子以平小人之氣
用小人以成君子之功前日之覆轍將復見於天下也
陛下求治之心操之太急醞釀而為功利功利不已轉
為刑名刑名不已流為猜忌猜忌不已積為壅蔽正人
心之危所潛滋暗長而不自知者誠能建中立極默正
此心使心之所發悉皆仁義之良仁以育天下義以正
萬民自朝廷達於四海莫非仁義之化陛下已一旦躋
於堯舜矣帝以為迂闊然歎其忠未幾都城被兵帝不
視朝章奏多留中不報傳旨辦布囊八百中官競獻馬
騾又令百官進馬宗周曰是必有以遷幸動上者乃詣
午門叩頭諫曰國勢強弱視人心安危乞陛下出御皇
極門延見百僚明年宗廟山陵在此固守外無他計俯
伏待報自晨迄暮中官傳旨乃退米價騰躍請罷九門
税修賈區以處貧民為粥以養老疾嚴行保甲之法人
心稍安時樞輔諸臣多下獄者宗周言國事至此諸臣
負任使無所逃罪陛下亦宜分任咎禹湯罪已興也勃
焉曩皇上以情面疑羣臣羣臣盡在疑中日積月累結
為隂痞識者憂之今日當開示誠心為濟難之本御便
殿以延見士大夫以票擬歸閣臣以庶政歸部院以獻
可替否予言官不效從而更置之無坐錮以成其罪乃
者朝廷縛文吏如孤雛而視武健士不啻驕子漸使恩
威錯置文武皆不足信乃專任一二内臣閫以外次第
委之自古未有宦官典兵不悞國者又劾馬世龍張鳳
翼吳阿衡等罪忤帝意三年以疾在告進祈天永命之
說言法天之大者莫過於重民命則刑罰宜當宜平陛
下以重典繩下逆黨有誅封疆失事有誅一切詿誤重
者杖死輕者謫去朝署中半染赭衣而最傷國體者無
如詔獄副都御史易應昌以平反下吏法司必以鍛鍊
為忠直蒼鷹乳虎接踵於天下矣願體上天好生之心
首除詔獄且寬應昌則祈天永命之一道也法天之大
者莫過於厚民生則賦斂宜緩宜輕今者宿逋見征及
來歲預征節節追呼閭閻困敝貪吏益大為民厲貴州
巡按蘇琰以行李被訐於監司巡方黷貨何問下吏吸
膏吮脂之輩接迹於天下矣願體上天好生之心首除
新餉并嚴飭官方則祈天永命之又一道也然大君者
天之宗子輔臣者宗子之家相陛下置輔率由特簡亦
願體一人好生之心毋驅除異己搆朝士以大獄結國
家朋黨之禍毋寵利居成功導人主以富強釀天下土
崩之勢周延儒溫體仁見疏不懌以時方禱雨而宗周
稱疾指為偃蹇激帝怒擬旨詰之且令陳足兵足餉之
策宗周條畫以對延儒體仁不能難為京尹政令一新
挫豪家尢力閹人言事輒不應或相詬誶宗周治事自
如武清侯蒼頭毆諸生宗周捶之枷武清門外嘗出見
優人籠箧焚之通衢賙恤單丁下戶尤至居一載謝病
歸都人為罷市八年七月内閣缺人命吏部推在籍者
以孫慎行林釬及宗周名上詔所司敦趨宗周固辭不
許明年正月入都慎行已卒與釬入朝帝問人才兵食
及流寇猖獗狀宗周言陛下求治太急用法太嚴布令
太煩進退天下士太輕諸臣畏罪飾非不肯盡職業故
有人而無人之用有餉而無餉之用有將不能治兵有
兵不能殺賊流寇本朝廷赤子撫之有道則還為民今
急宜以收拾人心為本收拾人心在先寬有司參罰重
則吏治壞吏治壞則民生困盜賊由此日繁帝又問兵
事宗周言禦外以治内為本内治修遠人自服干羽舞
而有苗格願陛下以堯舜之心行堯舜之政天下自平
對畢趨出帝顧體仁迂其言命釬輔政宗周他用旋授
工部左侍郎踰月上痛憤時艱疏言陛下銳意求治而
二帝三王治天下之道未暇講求施為次第猶多未得
要領者首屬意於邊功而罪督遂以五年恢復之說進
是為禍胎己巳之役謀國無良朝廷始有積輕士大夫
之心自此耳目參於近侍腹心寄於干城治術尚刑名
政體歸叢脞天下事日壞而不可救厰衛司譏察而告
訐之風熾詔獄及士紳而堂廉之等夷人人救過不給
而欺罔之習轉甚事事仰成獨斷而諂諛之風日長三
尺法不伸於司寇而犯者日衆詔旨雜治五刑歲躬斷
獄以數千而好生之德意冺刀筆治絲綸而王言䙝誅
求及瑣屑而政體傷參罰在錢穀而官愈貪吏愈横賦
愈逋敲扑繁而民生瘁嚴刑重斂交困而盜賊日起總
理任而臣下之功能薄監視遣而封疆之責任輕督撫
無權而將日懦武弁廢法而兵日驕將懦兵驕而朝廷
之威令并窮於督撫朝廷勒限平賊而行間日殺良報
功生靈益塗炭一旦天牖聖衷撤總監之任重守令之
選下弓旌之招收酷吏之威布維新之化方與二三臣
工洗心滌慮以聯泰交而不意君臣相遇之難也得一
文震孟而以單辭報罷使大臣失和衷之誼得一陳子
壯而以過戅坐辜使朝宁無吁咈之風此關於國體仁
心非淺鮮者陛下必體上天生物之心以敬天而不徒
倚風雷必念祖宗鑑古之制以率祖而不輕改作以簡
要出政令以寬大養人才以忠厚培國脈發政施仁收
天下泮渙之人心而且還内廷掃除之役正懦帥失律
之誅慎天潢改授之途遣廷臣齎内帑巡行郡國為招
撫使赦其無罪而流亡者陳師險隘堅壁清野聽其窮
而自歸誅渠之外猶可不殺一人而畢此役奚待於觀
兵哉疏入帝怒甚諭閣臣擬嚴旨再四每擬上帝輒手
其疏覆閱起行數周已而意解降旨詰問謂大臣論事
宜體國度時不當效小臣歸過朝廷為名高且奬其清
直焉時太僕缺馬價有詔願捐者聽體仁及成國公朱
純臣以下皆有捐助又議罷明年朝覲宗周以輸貲免
覲為大辱國帝雖不悦心善其忠益欲大用體仁患之
募山隂人許瑚疏論之謂宗周道學有餘才諝不足帝
以瑚同邑知之宜真遂已不用其秋三疏請告去至天
津聞都城被兵遂留養疾十月事稍定乃上疏曰己巳
之變誤國者袁崇煥一人小人競修門戶之怨異己者
槩坐以崇煥黨日造蜚語次第去之自此小人進而君
子退中官用事而外廷浸疏文法日繁欺罔日甚朝政
日隳邊防日壞今日之禍實己巳以來釀成之也且以
張鳳翼之溺職中樞也而俾之專征何以服王洽之死
以丁魁楚等之失事於邊也而責之戴罪何以服劉策
之死諸鎮勤王之師爭先入衛者幾人不聞以逗遛蒙
詰責何以服耿如把之死今且以二州八縣之生靈結
一飽颺之局則廷臣之纍纍若若可幸無罪者又何以
謝韓爌張鳳翔李邦華諸臣之或戍或去豈昔為異己
驅除今不難以同己相容隠乎臣於是而知小人之禍
人國無已時也昔唐德宗謂羣臣曰人言盧把奸邪朕
殊不覺羣臣對曰此乃杞之所以為奸邪也臣每三覆
斯言為萬世辨奸之要故曰大奸似忠大佞似信頻年
以來陛下惡私交而臣下多以告訐進陛下錄清節而
臣下多以曲謹容陛下崇勵精而臣下奔走承順以為
恭陛下尚綜覈而臣下瑣屑吹求以示察凡若此者正
似信似忠之類究其用心無往不出於身家利祿陛下
不察而用之則聚天下之小人立於朝有所不覺矣天
下即乏才何至盡出中官下而陛下每當緩急必委以
大任三協有遣通津臨德有遣又重其體統等之總督
中官總督置總督何地總督無權置撫按何地是以封
疆嘗試也且小人每比周小人以相引重君子獨岸然
自異故自古有用小人之君子終無黨比小人之君子
陛下誠欲進君子退小人決理亂消長之機猶復用中
官參制之此明示以左右袒也有明治理者起而爭之
陛下即不用其言何至并逐其人而御史金光辰竟以
此逐若惟恐傷中官心者尢非所以示天下也至今日
刑政之最舛者成德傲吏也而以贓戍何以肅懲貪之
令申紹芳十餘年監司也而以莫須有之鑽刺戍何以
昭抑競之典鄭鄤之獄或以誣告坐何以示敦倫之化
此數事者皆為故輔文震孟引繩批根即向驅除異己
之故智而廷臣無敢言陛下亦無從知之也嗚呼八年
之間誰秉國成而至於是臣不能為首揆溫體仁解矣
語曰誰生厲階至今為梗體仁之謂也疏奏帝大怒體
仁又上章力詆遂斥為民十四年九月吏部缺左侍郎
廷推不稱旨帝臨朝而嘆謂大臣劉宗周清正敢言可
用也遂以命之再辭不得乃趨朝道中進三劄一曰明
聖學以端治本二曰躬聖學以建治要三曰重聖學以
需治化凡數千言帝優旨報之明年八月未至擢左都
御史力辭有詔敦趨踰月入見文華殿帝問都察院職
掌安在對曰在正己以正百寮必存諸中者上可對君
父下可質天下士大夫而後百寮則而象之大臣法小
臣廉紀綱振肅職掌在是而責成巡方其首務也巡方
得人則吏治清民生遂帝曰卿力行以副朕望乃列建
道揆貞法守崇國體清伏奸懲官邪飭吏治六事以獻
帝襃納焉俄劾御史喻上猷嚴雲京而薦袁愷成勇帝
並從之其後上猷受李自成顯職卒為世大詬冬十月
京師被兵請旌死事盧象昇而追戮誤國奸臣楊嗣昌
逮跋扈悍將左良玉防關以備反攻防潞以備透渡防
通津臨德以備南下帝不能盡行閏月晦日召見廷臣
於中左門時姜埰熊開元以言事下詔獄宗周約九卿
共救入朝聞密旨置二人死宗周愕然謂衆曰今日當
空署爭必改發刑部始已及入對御史楊若橋薦西洋
人湯若望善火器請召試宗周曰邊臣不講戰守屯戍
之法專恃火器近來陷城破邑豈無火器而然我用之
制人人得之亦可制我不見河間反為火器所破乎國
家大計以法紀為主大帥跋扈援師逗遛奈何反姑息
為此紛紛無益之舉耶因議督撫去留則請先去督師
范志完且曰十五年來陛下處分未當致有今日敗局
不追禍始更絃易轍欲以一切苟且之政補目前罅漏
非長治之道也帝變色曰前不可追善後安在宗周曰
在陛下開誠布公公天下為好惡合國人為用舍進賢
才開言路次第與天下更始帝曰目下烽火逼畿甸且
國家敗壊已極當如何宗周曰武備必先練兵練兵必
先選將選將必先擇賢督撫擇賢督撫必先吏兵二部
得人宋臣曰文官不愛錢武官不惜死則天下太平斯
言今日鍼砭也論者但論才望不問操守未有操守不
謹而遇事敢前軍士畏威者若徒以議論捷給舉動恢
張稱曰才望取爵位則有餘責事功則不足何益成敗
哉帝曰濟變之日先才後守宗周曰前人敗壊皆由貪
縦使然故以濟變言愈宜先守後才帝曰大將别有才
局非徒操守可望成功宗周曰他不具論如范志完操
守不謹大將偏裨無不由賄進所以三軍解體由此觀
之操守為主帝色解曰朕已知之敇宗周起於是宗周
出奏曰陛下方下詔求賢姜埰熊開元二臣遽以言得
罪國朝無言官下詔獄者有之自二臣始陛下度量卓
越妄如臣宗周戅直如臣黃道周尚蒙使過之典二臣
何不幸不邀法外恩帝曰道周有學有守非二臣比宗
周曰二臣誠不及道周然朝廷待言官有體言可用用
之不可置之即有應得之罪亦當付法司今遽下詔獄
終於國體有傷帝怒甚曰法司錦衣皆刑官何公何私
且罪一二言官何遽傷國體有如貪贓壊法欺君罔上
皆可不問乎宗周曰錦衣膏梁子弟何知禮義聽寺人
役使即陛下問貪贓壞法欺君罔上亦不可不付法司
也帝大怒曰如此偏黨豈堪憲職有間曰開元此疏必
有主使疑即宗周金光辰爭之帝叱光辰并命議處翼
日光辰貶三秩調用宗周革職刑部議罪閣臣持不發
捧原旨御前懇救乃免斥為民歸二年而京師陷宗周
徒步荷戈詣杭州責巡撫黃鳴駿發喪討賊鳴駿誡以
鎮靜宗周勃然曰君父變出非常公專閫外不思枕戈
泣血激勵同仇顧藉口鎮靜作遜避計耶鳴駿唯唯明
日復趣之鳴駿曰發喪必待哀詔宗周曰嘻此何時也
安所得哀詔哉鳴駿乃發喪問師期則曰甲仗未具宗
周嘆曰嗟乎是烏足與有為哉乃與故侍郎朱大典故
給事中章正宸熊汝霖召募義旅將發而福王監國於
南京起宗周故官宗周以大仇未報不敢受職自稱草
莽孤臣疏陳時政言今日大計舍討賊復仇無以表陛
下渡江之心非毅然決策親征無以作天下忠義之氣
一曰據形勝以規進取江左非偏安之業請進圖江北
鳳陽號中都東扼徐淮北控豫州西顧荆襄而南去金
陵不遠請以駐親征之師大小銓除暫稱行在少存臣
子負罪引慝之心從此漸進秦晉燕齊必有響應而起
者一曰重藩屏以資彈壓淮掦數百里設兩節鉞不能
禦亂爭先南下致江北一塊土拱手授賊督漕路振飛
坐守淮城久以家屬浮舟遠地是倡之逃也於是鎮臣
劉澤清高傑遂有家屬寄江南之說軍法臨陣脱逃者
斬臣謂一撫二鎮皆可斬也一曰慎爵賞以肅軍情請
分别各帥封賞孰當孰濫輕則收侯爵重則奪伯爵夫
以左帥之恢復而封高劉之敗逃亦封又誰不當封者
武臣既濫文臣隨之外臣既濫中璫隨之恐天下聞而
解體也一曰核舊官以立臣紀燕京既破有受偽官而
叛者有受偽官而逃者有在封守而逃者有奉使命而
逃者法皆不赦亟宜分别定罪為戒將來至於偽命南
下徘徊順逆之間實繁有徒必且倡為曲說以惑人心
尢宜誅絶又言當賊入秦流晉漸過畿南遠近洶洶獨
大江南北晏然而二三督撫不聞遣一騎以壯聲援賊
遂得長驅犯闕坐視君父之危亡而不救則封疆諸臣
之當誅者一凶問已確諸臣奮戈而起決一戰以贖前
愆自當不俟朝食方且仰聲息於南中爭言固圉之策
卸兵權於閫外首圖定策之功則封疆諸臣之當誅者
又一新朝既立之後謂宜不俟終日首遣北伐之師不
然則亟馳一介間道北進檄燕中父老起塞上名王哭
九廟厝梓宫訪諸王更不然則起閩帥鄭芝龍以海師
下直沽九邊督鎮合謀共奮事或可為而諸臣計不出
此則舉朝謀國不忠之當誅者又一罪廢諸臣量從昭
雪自應援先帝遺詔及之今乃槩用新恩誅閹定案前
後詔書鶻突勢必彪虎之類盡從平反而後己則舉朝
謀國不忠之當誅者又一臣謂今日問罪當自中外諸
臣不職者始詔納其言宣付史館中外為悚動而馬士
英高傑劉澤清恨甚滋欲殺宗周矣宗周連疏請告不
得命遂抗疏劾士英言陛下龍飛淮甸天實予之乃有
扈蹕微勞入内閣進中樞宫銜世廕晏然當之不疑者
非士英乎於是李沾侈言定策挑激廷臣矣劉孔昭以
功賞不均發憤冡臣朝端譁然聚訟而羣隂且翩翩起
矣借知兵之名則逆黨可以然灰寬反正之路則逃臣
可以汲引而閣部諸臣且次第言去矣中朝之黨論方
興何暇圖河北之賊立國之本紀已疏何以言匡攘之
略高傑一逃將也而奉若驕子浸有尾大之憂淮揚失
事不難譴撫臣道臣以謝之安得不長其桀驁則亦恃
士英卵翼也劉黃諸將各有舊汛地而置若奕棋洶洶
為連雞之勢至分剖江北四鎮以慰之安得不啓其雄
心則皆高傑一人倡之也京營自祖宗以來皆勲臣為
政樞貳佐之陛下立國伊始而有内臣盧九德之命則
士英有不得辭其責者總之兵戈盜賊皆從小人氣類
感召而生而小人與奄宦又往往相表裏自古未有奄
宦用事而將帥能樹功於方域者惟陛下首辨隂陽消
長之機出士英仍督鳳陽聯絡諸鎮決用兵之策史可
法即不還中樞亦當自淮而北歷河以南别開幕府與
士英相掎角京營提督獨斷寢之書之史册為弘光第
一美政王優詔答之而促其速入士英大怒即日具疏
辭位且揚言於朝曰劉公自稱草莽孤臣不書新命明
示不臣天子也其私人朱統&KR2099;遂劾宗周疏請移蹕鳳
陽鳳陽高牆所在欲以罪宗處皇上而與史可法擁立
潞王其兵已伏丹陽當急備而澤清傑日夜謀所以殺
宗周者不得乃遣客十輩往刺宗周宗周時在丹陽終
日危坐未嘗有惰容客前後至者不敢加害而去而黃
鳴駿入覲兵抵京口與防江兵相擊鬭士英以統&KR2099;言
為信也亦震恐於是澤清疏劾宗周隂撓恢復欲誅臣
等激變士心召生靈之禍劉良佐亦具疏言宗周力持
三案為門戶主盟倡議親征圖晁錯之自為居守司馬
懿之閉城拒君疏未下澤清復草一疏署傑良佐及黃
得功名上之言宗周勸上親征謀危君父欲安置陛下
於烽火凶危之地蓋非宗周一人之謀姜曰廣吳甡合
謀也曰廣心雄膽大翊戴非其本懷故隂結死黨翦除
諸忠然後迫劫乘輿遷之别郡如甡宗周入都臣等即
渡江赴闕面詰諸奸正春秋討賊之義疏入舉朝大駭
傳諭和衷集事宗周不得已以七月十八日入朝初澤
清疏出遣人錄示傑傑曰我輩武人乃預朝事耶得功
疏辨臣不預聞士英寢不奏可法不平遣使徧詰諸鎮
咸云不知遂據以入告澤清輩由是氣沮士英既嫉宗
周益欲去之而薦阮大鋮知兵有詔冠帶陛見未幾中
旨特授兵部添注右侍郎宗周曰大鋮進退係江左興
亡老臣不敢不一爭之不聽則亦將歸爾疏入不聽宗
周遂告歸詔許乘傳將行疏陳五事一曰修聖政毋以
近娛忽遠猷國家不幸遭此大變今紛紛制作似不復
有中原志者土木崇矣珍竒集矣俳優雜劇陳矣内豎
充廷金吾滿座戚畹駢闐矣讒夫倡言路扼官常亂矣
所謂狃近娛而忽遠圖也一曰振王綱無以主恩傷臣
紀自陛下即位中外臣工不曰從龍則曰佐命一推恩
近侍則左右因而秉權再推恩大臣則閣部可以兼柄
三推恩勲舊則陳乞至今未巳四推恩武弁則疆場視
同兒戲表裏呼應動有藐視朝廷之心彼此雄長即為
犯上無等之習禮樂征伐漸不出自天子所謂䙝主恩
而傷臣紀也一曰明國是無以邪鋒危正氣朋黨之說
小人以加君子釀國家空虚之禍先帝末造可鑒也今
更為一二元惡稱冤至諸君子後先死於黨死於徇國
者若有餘戮揆厥所由止以一人進用動引三朝故事
排抑舊人私交重君父輕身自樹黨而坐他人以黨所
謂長邪鋒而危正氣也一曰端治術無以刑名先教化
先帝頗尚刑名而殺機先動於溫體仁殺運日開怨毒
滿天下近如貪吏之誅不經提問遽科罪名未科罪名
先追贓法假令有禹好善之巡方借成德以媚權相又
孰辨之又職方戎政之奷弊道路嘖有煩言雖衛臣有
不敢問者則厰衛之設何為徒令人主虧至德傷治體
所謂急刑名而忘教化也一曰固邦本毋以外釁釀内
憂前者淮揚告變未幾而高黃二鎮治兵相攻四鎮額
兵各三萬不以殺敵而自相屠毒又日煩朝廷講和何
為者夫以十二萬不殺敵之兵索十二萬不殺敵之餉
必窮之術耳不稍裁抑惟加派横征蓄一二蒼鷹乳虎
之有司以天下徇之已矣所謂積外釁而釀内憂也優
詔報聞明年五月南都亡六月潞王降杭州亦失守宗
周方食推案慟哭自是遂不食移居郭外有勸以文謝
故事者宗周曰北都之變可以死可以無死以身在田
里尚有望於中興也南都之變主上自棄其社稷尚曰
可以死可以無死以俟繼起有人也今吾越又降矣老
臣不死尚何待乎若曰身不在位不當與城為存亡獨
不當與土為存亡乎此江萬里所以死也出辭祖墓舟
過西洋港躍入水中水淺不得死舟人扶出之絶食二
十三日始猶進茗飲後勺水不下者十三日與門人問
答如平時閏六月八日卒年六十有八其門人徇義者
有祝淵王毓蓍淵字開美海寧人崇禎六年舉於鄉自
以年少學未充棲峯巔僧舍讀書三年山僧罕見其面
十五年冬會試入都適宗周廷諍姜埰熊開元削籍淵
抗疏曰宗周戅直性成忠孝天授受任以來蔬食不飽
終宵不寢圖報國恩今四方多難貪墨成風求一清剛
臣以司風紀孰與宗周宗周以迂戅斥繼之者必淟涊
宗周以偏執斥繼之者必便捷淟涊便捷之夫進必且
營私納賄顛倒貞邪乞收還成命復其故官天下幸甚
帝得疏不懌停淵會試下禮官議淵故不識宗周既得
命往謁宗周曰子為此舉無所為而為之乎抑動於名
心而為之也淵爽然避席曰先生名滿天下誠恥不得
列門牆爾願執贄為弟子明年從宗周山隂禮官議上
逮下詔獄詰主使姓名淵曰男兒死即死爾何聽人指
使為移刑部進士共疏出淵未幾都城陷營死難太常
少卿吳麟徵喪歸其柩詣南京刑部竟前獄尚書諭止
之上疏請誅奸輔通政司抑不奏給事中陳子龍疏薦
淵及待詔涂仲吉義士可為臺諫仲吉者漳浦人以諸
生走萬里上書明黃道周冤得罪杖譴者也不許宗周
罷官家居淵數往學問嘗有過入曲室長跪流涕自撾
杭州失守淵方葬母趣竣工既葬還家設祭即投繯而
卒年三十五也踰二日宗周餓死毓蓍字元趾會稽人
為諸生跌宕不羈已受業宗周之門同門生咸非笑之
杭州不守宗周絶粒未死毓蓍上書曰願先生早自裁
毋為王炎午所弔俄一友來視毓蓍曰子若何曰有陶
淵明故事在毓蓍曰不然吾輩聲色中人慮久則難持
也一日遍召故交歡飲伶人奏樂酒罷攜燈出門投柳
橋下先宗周一月死鄉人私諡正義先生宗周始受業
於許孚遠已入東林書院與高攀龍輩講習馮從吾首
善書院之會宗周亦與焉越中自王守仁後一傳為王
畿再傳為周汝登陶望齡三傳為陶奭齡皆雜於禪奭
齡講學白馬山為因果說去守仁益遠宗周憂之築證
人書院集同志講肄且死語門人曰學之要誠而已主
敬其功也敬則誠誠則天良知之說鮮有不流於禪者
宗周在官之日少其事君不以面從為敬入朝雖處暗
室不敢南嚮或訊大獄會大議對明旨必却坐拱立移
時或謝病徒步家居布袍粗飯樂道安貧聞召就道嘗
不能具冠裳學者稱念臺先生子汋字伯繩
黃道周字幼平漳浦人天啓二年進士改庶吉士授編
修為經筵展書官故事必膝行前道周獨否魏忠賢目
攝之未幾内艱歸崇禎二年起故官進右中允三疏救
故相錢龍鍚降調龍鍚得減死五年正月方候補遘疾
求去瀕行上疏曰臣自幼學易以天道為準上下載籍
二千四百年考其治亂百不失一陛下御極之元年正
當師之上九其爻云大君有命開國承家小人勿用陛
下思賢才不遽得懲小人不易絶蓋陛下有大君之實
而小人懷干命之心臣入都以來所見諸大臣皆無遠
猷動尋苛細治朝宁者以督責為要談治邊疆者以姑
息為上策序仁義道德則以為迂昧而不經奉刀筆簿
書則以為通達而知務一切磨勘則葛藤終年一意不
調而株連四起陛下欲整頓紀綱斥攘外患諸臣用之
以滋章法令摧折搢紳陛下欲剔弊防奸懲一警百諸
臣用之以借題修隙歛怨市權且外廷諸臣敢誑陛下
者必不在拘攣守文之士而在權力謬巧之人内廷諸
臣敢誑陛下者必不在錐刀泉布之微而在阿柄神叢
之大惟陛下超然省覽旁稽載籍自古迄今決無數米
量薪可成遠大之猷吹毛數睫可奏三五之治者彼小
人見事智每短於事前言每多於事後不救凌圍而謂
凌城必不可築不理島民而謂島衆必不可用兵逃於
久頓而謂亂生於無兵餉糜於漏巵而謂功銷於無餉
亂視熒聽浸淫相欺馴至極壞不可復挽臣竊危之自
二年以來以察去弊而弊愈多以威創頑而威滋殫是
亦反申商以歸周孔捐苛細以崇惇大之時矣帝不懌
摘葛藤株連數語令具陳道周上言曰邇年諸臣所目
營心計無一實為朝廷者其用人行事不過推求報復
而已自前歲春月以後盛談邊疆實非為陛下邊疆乃
為逆璫而翻邊疆也去歲春月以後盛言科場實非為
陛下科場乃為仇隙而翻科場也此非所謂葛藤株連
乎自古外患未弭則大臣一心以憂外患小人未退則
大臣一心以憂小人今獨以遺君父而大臣自處於催
科比較之末行事而事失則曰事不可為用人而人失
則曰人不足用此臣所謂舛也三十年來釀成門戶之
禍今又取搢紳稍有器識者舉網投阱即緩急安得一
士之用乎凡絶弭而去者必非鰌魚戀棧而來者必非
駿馬以利祿豢士則所豢者必嗜利之臣以箠楚驅人
則就驅者必駑駘之骨今諸臣之才具心術陛下其知
之矣知其為小人而又以小人驕之則小人之熖益張
知其為君子而更以小人參之則君子之功不立天下
總此人才不在廊廟則在林藪臣所知識者有馬如蛟
毛羽健任贊化所聞習者有惠世揚李邦華在仕籍者
有徐良彦曾櫻朱大典陸夢龍鄒嘉生皆卓犖駿偉使
當一面必有可觀語皆刺大學士周延儒溫體仁帝益
不懌斥為民九年用薦召復故官明年閏月久旱修省
道周上言近者中外齋宿為百姓請命而五日内繋兩
尚書未聞有人申一疏者安望其戡亂除凶贊平明之
治乎陛下焦勞於上小民展轉於下而諸臣括囊其間
稍有人心宜不至此又上疏曰陛下寬仁弘宥有身任
重寄至七八載罔效擁權自若者積漸以來國無是非
朝無枉直中外臣工率苟且圖事誠可痛憤然其視聽
一係於上上急催科則下急賄賂上樂鍥覈則下樂巉
險上喜告訐則下喜誣陷當此南北交訌奈何與市井
細民申勃谿之談修睚眦之隙乎時體仁方招奸人搆
東林復社之獄故道周及之旋進右諭德掌司經局疏
辭因言已有三罪四恥七不如三罪四恥以自責七不
如者謂品行高峻卓絶倫表不如劉宗周至性竒情無
愧純孝不如倪元璐湛深大慮遠見深計不如魏呈潤
犯言敢諫清裁絶俗不如詹爾選吳執御志尚高雅博
學多通不如華亭布衣陳繼儒龍溪舉人張燮至圜土
纍係之臣朴心純行不如李汝璨傅朝佑文章意
氣坎坷磊落不如鄭鄤鄤方被杖母大詬帝得疏駭
異責以顛倒是非道周疏辨語復營護鄤帝怒嚴旨切
責道周以文章風節高天下嚴冷方剛不諧流俗公卿
多畏而忌之乃藉不如鄤語為口實其冬擇東宫講官
體仁已罷張至發當國擯道周不與其同官項煜楊廷
麟不平上疏推讓道周至發言鄤杖母明旨煌煌道周
自謂不如安可為元良輔導道周遂移疾乞休不許十
一年二月帝御經筵刑部尚書鄭三俊方下吏講官黃
景昉救之帝未許而帝適追論舊講官姚希孟嘗請漕
儲全折以為非道周聽未審謂帝將寬三俊念希孟也
因言故輔臣文震孟一生蹇直未蒙帷蓋恩天下士生
如三俊殁如震孟希孟求其影似未可多得帝以所對
失實責令回奏再奏再詰至三奏乃已凡道周所建白
未嘗得一俞旨道周顧言不已六月廷推閣臣道周已
充日講官遷少詹事得與名帝不用用楊嗣昌等五人
道周乃草三疏一劾嗣昌一劾陳新甲一劾遼撫方一
藻同日上之其劾嗣昌謂天下無無父之子亦無不臣
之子衛開方不省其親管仲至比之豭狗李定不喪繼
母宋世共指為人梟今遂有不持兩服坐司馬堂如楊
嗣昌者宣大督臣盧象昇以父殯在途搥心飲血請就
近推補乃忽有并推在籍守制之旨夫守制者可推則
聞喪者可不去聞喪者可不去則為子者可不父為臣
者可不子即使人才甚乏奈何使不忠不孝者連苞引
蘖種其不祥以穢天下乎嗣昌在事二年張網溢地之
談款市樂天之說才智亦可睹矣更起一不祥之人與
之表裏陛下孝治天下搢紳家庭小小勃谿猶以法治
之而冒喪斁倫獨謂無禁臣竊以為不可也其論新甲
言其守制不終走邪徑託捷足天下即甚無才未宜假
借及此古有忠臣孝子無濟於艱難者決未有不忠不
孝而可進乎功名道德之門者也臣二十躬耕手足腁
胝以養二人四十餘削籍徒步荷擔二千里不解屝屨
今雖踰五十非有妻子之奉婢僕之累天下即無人臣
願解清華出管鎖鑰何必使被棘負塗者祓不祥以玷
王化哉其論一藻則力詆和議之非帝疑道周以不用
怨望而搢紳勃谿語欲為鄭鄤脱罪下吏部行譴嗣昌
因上言鄤杖母禽獸不如今道周又不如鄤且其意徒
欲庇凶徒飾前言之謬立心可知因乞自罷免帝優旨
慰之七月五日召内閣及諸大臣於平臺并及道周帝
與諸臣語所司事久之問道周曰凡無所為而為者謂
之天理有所為而為者謂之人欲爾三疏適當廷推不
用時果無所為乎道周對曰臣三疏皆為國家綱常自
信無所為帝曰先時何不言對曰先時猶可不言至簡
用後不言更無當言之日帝曰清固美德但不可傲物
遂非且惟伯夷為聖之清若小廉曲謹是廉非清也時
道周所對不合指帝屢駁道周復進曰惟孝弟之人始
能經綸天下發育萬物不孝不弟者根本既無安有枝
葉嗣昌出奏曰臣不生空桑豈不知父母顧念君為臣
綱父為子綱君臣固在父子前况古為列國之君臣可
去此適彼今則一統之君臣無所逃於天地之間且仁
不遺親義不後君難以偏重臣四疏力辭意詞臣中有
如劉定之羅倫者抗疏為臣代請得遂臣志及抵都門
聞道周人品學術為人宗師乃不如鄭鄤帝曰然朕正
擬問之乃問道周曰古人心無所為今則各有所主故
孟子欲正人心息邪說古之邪說别為一教今則直附
於聖賢經傳中係世道人心更大且爾言不如鄭鄤何
也對曰匡章見棄通國孟子不失禮貌臣言文章不如
鄤帝曰章子不得於父豈鄤杖母者比爾言不如豈非
朋比道周曰衆惡必察帝曰陳新甲何以走邪徑託捷
足且爾言軟美容悦叩首折枝者誰耶道周不能對但
曰人心邪則行徑皆邪帝曰喪固凶禮豈遭凶者即凶
人盡不祥之人道周曰古三年喪君命不過其門自謂
凶與不祥故軍禮鑿凶門而出奪情在疆外則可朝中
則不可帝曰人既可用何分内外道周曰我朝自羅倫
論奪情前後五十餘人多在邊疆故嗣昌在邊疆則可
在中樞則不可在中樞猶可在政府則不可止嗣昌一
人猶可又呼朋引類竟成一奪情世界亦不可帝又詰
問久之帝曰少正夘當時亦稱聞人心逆而險行避而
堅言偽而辨順非而澤記醜而博不免聖人之誅今人
多類此道周曰少正夘心術不正臣心正無一毫私帝
怒有間命出候旨道周曰臣今日不盡言臣負陛下陛
下今日殺臣陛下負臣帝曰爾一生學問止成佞耳叱
之退道周叩首起復跪奏臣敢將忠佞二字剖析言之
夫人在君父前獨立敢言為佞豈在君父前讒諂面諛
為忠耶忠佞不别邪正淆矣何以致治帝曰固也非朕
漫加爾以佞但所問在此所答在彼非佞如何再叱之
退顧嗣昌曰甚矣人心偷薄也道周恣肆如此其能無
正乎乃召文武諸臣咸聆戒諭而退是時帝憂兵事謂
可屬大事者惟嗣昌破格用之道周守經失帝意及奏
對又不遜帝怒甚欲加以重罪憚其名高未敢決會劉
同升趙士春亦劾嗣昌將予重譴而部擬道周譴顧輕
嗣昌懼道周輕則論己者將無已時也亟購人劾道周
者有刑部主事張若麒謀改兵部遂阿嗣昌意上疏曰
臣聞人主之尊尊無二上人臣無將將而必誅今黃道
周及其徒黨造作語言虧損聖德舉古今未有之好語
盡出道周無不可歸過於君父不頒示前日召對始末
背公死黨之徒鼓煽以惑四方私記以疑後世揜聖天
子正人心息邪說至意大不便帝即傳諭廷臣毋為道
周劫持相朋黨凡數百言貶道周六秩為江西按察司
照磨而若麒果得兵部久之江西巡撫解學龍薦所部
官推奬道周備至故事但下所司帝亦不覆閱而大學
士魏照乘惡道周甚則擬旨責學龍濫薦帝遂發怒立
削二人籍逮下刑部獄責以黨邪亂政並杖八十究黨
與詞連編修黃文煥吏部主事陳天定工部司務董養
河中書舍人文震亨並繋獄戶部主事葉廷秀監生涂
仲吉救之亦繋獄尚書李覺斯讞輕嚴旨切責再擬謫
戍烟瘴帝猶以為失出除覺斯名移獄鎮撫司掠治乃
還刑部獄逾年尚書劉澤深等言二人罪至永戍止矣
過此惟論死論死非封疆則貪酷未有以建言者道周
無封疆貪酷之罪而有建言蒙戮之名於道周得矣非
我聖主覆載之量也陛下所疑者黨耳黨者見諸行事
道周抗疏祇託空言一二知交相從罷斥烏覩所謂黨
而煩朝廷大法乎且陛下豈有積恨道周萬一聖意轉
圜而臣已論定悔之何及仍以原擬請乃永戍廣西十
五年八月道周戍已經年一日帝召五輔臣入文華後
殿手一編從容問曰張溥張采何如人也皆對曰讀書
好學人也帝曰張溥已死張采小臣科道官何亟稱之
對曰其胸中自有書科道官以其用未竟而惜之帝曰
亦不免偏時延儒自以嗣昌既已前死矣而已方再入
相欲參用公議為道周地也即對曰張溥黃道周皆未
免偏徒以其善學故人人惜之帝默然德璟曰道周前
日蒙戍上恩寬大獨其家貧子幼其實可憫帝微笑演
曰其事親亦極孝甡曰道周學無不通且極清苦帝不
答但微笑而已明日傳旨復故官道周在途疏謝稱學
龍廷秀賢既還帝召見道周道周見帝而泣臣不自意
今復得見陛下臣故有犬馬之疾請假許之居久之福
王監國用道周吏部左侍郎道周不欲出馬士英諷之
曰人望在公公不起欲從史可法擁立潞王耶乃不得
已趨朝陳進取九策拜禮部尚書協理詹事府事而朝
政日非大臣相繼去國識者知其將亡矣明年三月遣
祭告禹陵瀕行陳進取策時不能用甫竣事南都亡見
唐王聿鍵於衢州奉表勸進王以道周為武英殿大學
士道周學行高王敬禮之特甚賜宴鄭芝龍爵通侯位
道周上衆議抑芝龍文武由是不和一諸生上書詆道
周迂不可居相位王知出芝龍意下督學御史撻之當
是時國勢衰政歸鄭氏大帥恃恩觀望不肯一出關募
兵道周請自往江西圖恢復以七月啓行所至遠近響
應得義旅九千餘人由廣信出衢州十二月進至婺源
遇
大清兵戰敗見執至江寧幽别室中囚服著書臨刑過
東華門坐不起曰此與高皇帝陵寢近可死矣監刑者
從之幕下士中書賴雍蔡紹謹兵部主事趙士超等皆
死道周學貫古今所至學者雲集銅山在孤島中有石
室道周自幼坐卧其中故學者稱為石齋先生精天文
歷數皇極諸書所著易象正三易洞璣及太函經學者
窮年不能通其說而道周用以推騐治亂殁後家人得
其小册自謂終於丙戌年六十二始信其能知來也葉
廷秀濮州人天啓五年進士歷知南樂衡水獲鹿三縣
入為順天府推官英國公張惟賢與民爭田廷秀斷歸
之民惟賢屬御史袁弘勛駁勘執如初惟賢訴諸朝帝
卒用廷秀奏還田於民崇禎中遷南京戶部主事遭内
外艱服闋入都未補官疏陳吏治之弊言催科一事正
供外有雜派新增外有暗加額辦外有貼助小民破産
傾家安得不為盜賊夫欲救州縣之弊當自監司郡守
始不澄其源流安能潔乃保舉之令行已數年而稱職
者希覯是連坐法不可不嚴也帝納之授戶部主事帝
以傅永淳為吏部尚書廷秀言永淳庸才不當任統均
甫四月永淳果敗道周逮下獄廷秀抗疏救之帝怒杖
百繋詔獄明年冬遣戍福建廷秀受業劉宗周門造詣
淵邃宗周門人以廷秀為首與道周未相識冒死論救
獲重罪處之恬然及道周釋還給事中左懋第御史李
悦心復相繼論薦執政亦稱其賢道周在途又為請帝
令所司核議已而執政復薦十六年冬特旨起故官會
都城陷未赴福王時兵部侍郎解學龍薦道周並及廷
秀命以僉都御史用及還朝馬士英惡之抑授光祿少
卿南都覆唐王召拜左僉都御史進兵部右侍郎事敗
為僧以終
贊曰劉宗周黃道周所指陳深中時弊其論才守别忠
佞足為萬世龜鑑而聽者迂而遠之則救時濟變之說
惑之也傳曰雖危起居竟信其志猶將不忘百姓之病
也二臣有焉殺身成仁不違其素所守豈不卓哉
明史卷二百五十五
