欽定四庫全書
明史卷一百三十四考證
何文輝傳金剛努後無考(臣)章宗瀛按金剛努雖無
可考或即當時色目人之散在江淮者是時明太祖
初起兵招維豪俊未必皆鄉曲舊人謹照例改譯而
識之
徐司馬傳及取婺州除總制助元帥常遇春守婺(臣)
章宗瀛按明太祖本紀未載命遇春守婺事蓋其時
守之者胡大海也見本傳核之常遇春傳則云守婺
攻衢州考明師下婺州在元至正十八年十二月而
克衢即在次年九月或是暫守而後仍屬之大海耳
謹附考
徐司馬傳洪武二年從副將軍李文忠北征(臣)章宗
瀛按洪武元年初定元都未嘗北征其擒宗王齊克
慎乃常遇春克開平之戰維時為洪武二年六月副
之者李文忠也見本紀及遇春傳此處作二年舊本
作元年誤謹改
張鑑傳(臣)章宗瀛按張鑑又名張明鑑傳末既叙明
傳内或稱鑑前後參差不符殊非史體謹改從本名
以昭晝一
蔡遷傳破曼濟哈雅永寨擒陳額森皆有功(臣)章宗
瀛按太平之戰陳額森被擒見本紀及張德勝傳舊
本及字當改擒字叙事方合謹改
蔡遷傳敗友諒八陣指揮於瑞昌(臣)章宗瀛按孫興
祖傳載其為統軍元師時破瑞昌八陣營此云八陣
指揮即其事也考是時友諒據有江西湖廣地故立
營瑞昌以防明兵舊本作夀昌係誤刊謹據興祖傳
改
花茂傳東莞筍岡諸縣(臣)章宗瀛按廣東通志無筍
岡縣名考之明實錄亦不載茂疏惟洪武二十六年
廣東都指揮使有誅東莞寇何廸事稱廸伏衆海鳥
殺官軍或即其所逋逃之地要之海鳥俗名非設縣
置鎮之處也諸縣二字當有誤但無可據訂謹仍原
文而識之
明史卷一百三十四考證
