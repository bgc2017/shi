欽定四庫全書
明史卷一百四十六考證
陳珪傳帝北征偕駙馬都尉袁容輔皇長孫留守北京
舊作趙王留守北京(臣)章宗瀛按永樂本紀八年
北征命夏原吉輔皇長孫留守北京此云趙王未知
何指考趙王乃高燧封爵永樂七年以其恣行不法
誅長史褫冠服頼皇太子救始得免安得有留守之
理當從本紀作皇長孫為是謹改
鄭亨傳子能嗣傳爵至明亡(臣)章宗瀛按鄭亨子能
嗣爵後坐事命立功邊塞至正統六年始復爵見獻
徵錄傳未載謹附考
徐忠傳洪武末鎮開平(臣)章宗瀛按徐忠字仲達洪
武末偹禦大寧有破鼐爾布哈功見楊士奇所撰神
道碑傳未詳敘謹附考
郭亮傳吳高中讒罷(臣)章宗瀛按典彙載吳高守遼
東數攻永平燕王曰高雖怯行事差密楊文勇而無
謀去高文不足慮也乃遺二人書各一函故為密緘
其函投之二人各以書聞于朝建文遂疑高削爵徙
廣西傳所言中讒當指此謹附
徐祥傳初仕陳友諒歸太祖於江州(臣)章宗瀛按祥
仕陳友諒為萬戶於辛丑降明盖元至正二十一年
也見歸有光所撰興安伯世家附考
陳志傳孫瑛嗣(臣)章宗瀛按勲臣考載志有二子其
嗣爵也長子之子瑄與次子之子瑛争廷臣議以瑄
適孫當嗣成祖召見令之拈䦰瑛竟得爵謹附考
王友傳永樂二年充總兵官帥舟師捕倭舊本作明年
充總兵官帥舟師沿海捕倭(臣)章宗瀛按王友帥
師巡海在永樂二年五月見本紀傳稱明年蓋因友
與陳賢同封蒙其傳元年四月之文也但與賢傳相
隔數篇而此傳上文未標永樂年號僅云明年無可
考次謹增改
明史卷一百四十六考證
