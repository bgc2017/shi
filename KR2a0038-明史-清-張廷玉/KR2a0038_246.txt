欽定四庫全書
明史卷一百八十一考證
邱濬傳成化元年兩廣用兵濬奏記大學士李賢指陳
形勢纚纚數千言賢善其計(臣)黃夀齡按焦竑獻
徵錄雷禮列卿記並云天順七年兩廣用兵經年不
决濬條列事宜李賢代上之英宗嘉歎付所司舉行
考征徭之役始於天順五年命顔彪為將軍迄於成
化元年韓雍破大藤峽濬之奏記係英宗時事或成
化初又宣布之也謹附識
邱濬傳春秋二百四十年書彗孛者三地震者五飛禽
者二(臣)黃夀齡按春秋飛禽之異惟六鷁退飛及
鸜鵒求巢二事耳傳云飛禽者三誤考之列卿記獻
徵錄諸書皆作二謹據改
李東陽傳弘治四年憲宗實錄成(臣)黃夀齡按明季
宗實錄弘治四年八月憲宗實錄成又按明楊一清
所作東陽墓誌云辛亥實錄成遷太常少卿查辛亥
實弘治四年傳作五年係誤刻觀下文又稱五年可
見謹改
李東陽傳五年春久旱下詔卹刑東陽等因上詔書所
未及者數條帝悉從之而法司畏瑾減死者止二人
(臣)黃夀齡按明實錄正德五年三月下詔恤刑釋
強盗私鹽之運坐及逃軍自首者限三月内免罪於
是李東陽等上疏因逃軍而推及王府之逃校因強
盗而推及假銀偽印之緣坐俱批答允行至四月命
三法司等會審僅减死二人盖維時冤獄衆多皆瑾
所羅織故法司畏而不敢釋也傳未詳叙謹附考
明史卷一百八十一考證
