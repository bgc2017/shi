欽定四庫全書
明史卷三百二十二
大學士張廷玉等奉勅修
列傳第二百二十
外國三
日本
日本古倭奴國唐咸亨初改日本以近東海日出而名
也地環海惟東北限大山有五畿七道三島共一百十
五州統五百八十七郡其小國數十皆服屬焉國小者
百里大不過五百里戶小者千多不過一二萬國主世
以王為姓羣臣亦世官宋以前皆通中國朝貢不絶事
具前史惟元世祖數遣使趙良弼招之不至乃命忻都
范文虎等帥舟師十萬征之至五龍山遭暴風軍盡沒
後屢招不至終元世未相通也明興高皇帝即位方國
珍張士誠相繼誅服諸豪亡命往往糾島人入寇山東
濱海州縣洪武二年三月帝遣行人楊載詔諭其國且
詰以入寇之故謂宜朝則來庭不則修兵自固倘必為寇
盜即命將徂征耳王其圖之日本王良懷不奉命復寇山
東轉掠温台明州旁海民遂寇福建沿海郡三年三月又
遣萊州府同知趙秩責讓之泛海至析木崖入其境守關
者拒弗納秩以書抵良懷良懷延秩入諭以中國威德而
詔書有責其不臣語良懷曰吾國雖處扶桑東未嘗不慕
中國惟蒙古與我等夷乃欲臣妾我我先王不服乃使其
臣趙姓者訹我以好語語未既水軍十萬列海岸矣以天
之靈雷霆波濤一時軍盡覆今新天子帝中夏天使亦趙
姓豈良弼裔耶亦將訹我以好語而襲我也目左右將兵
之秩不為動徐曰我大明天子神聖文武非蒙古比我亦
非蒙古使者後能兵兵我良懷氣沮下堂延秩禮遇甚優遣
其僧祖来奉表稱臣貢馬及方物且送還明台二郡被掠人
口七十餘以四年十月至京太祖嘉之宴賚其使者念其俗
佞佛可以西方教誘之也乃命僧祖闡克勤等八人送使者
還國賜良懷大統歴及文綺紗羅是年掠温州五年寇海鹽
澉浦又寇福建海上諸郡六年以於顯為總兵官出海
巡倭倭寇萊登祖闡等既至為其國演教其國人頗敬
信而王則傲慢無禮拘之二年以七年五月還京倭寇
膠州時良懷年少有持明者與之争立國内亂是年七
月其大臣遣僧宣聞溪等齎書上中書省貢馬及方物
而無表帝命却之仍賜其使者遣還未幾其别島守臣
氏久遣僧奉表来貢帝以無國王之命且不奉正朔亦
却之而賜其使者命禮臣移牒責以越分私貢之非又
以頻入寇掠命中書移牒責之乃以九年四月遣僧圭
廷用等来貢且謝罪帝惡其表詞不誠降詔戒諭宴賚
賜者如制十二年来貢十三年復貢無表但持其征夷
將軍源義滿奉丞相書書辭又倨乃却其貢遣使齎詔
譙讓十四年復来貢帝再却之命禮官移書責其王并
責其征夷將軍示以欲征之意良懷上言臣聞三皇立
極五帝禪宗惟中華之有主豈夷狄而無君乾坤浩蕩
非一主之獨權宇宙寬洪作諸邦以分守蓋天下者乃
天下之天下非一人之天下也臣居遠弱之倭褊小之
國城池不滿六十封疆不足三千尚存知足之心陛下
作中華之主為萬乘之君城池數千餘封疆百萬里猶
有不足之心常起滅絶之意夫天發殺機移星換宿地發殺機
龍蛇走陸人發殺機天地反覆昔堯舜有德四海来賓湯武施仁八
方奉貢臣聞天朝有興戰之策小邦亦有禦敵之圖論文有孔孟
道德之文章論武有孫吳韜之之兵法又聞陛下選股肱之將起精
銳之師来侵臣境水澤之地山海之洲自有其備豈肯跪途而奉
之乎順之未必其生逆之未必其死相逢賀蘭山前聊
以博戲臣何懼哉倘君勝臣負且滿上國之意設臣勝
君負反作小邦之羞自古講和為上罷戰為強免生靈
之塗炭拯黎庶之艱辛特遣使臣敬叩丹陛惟上國圖
之帝得表慍甚終鑑蒙古之轍不加兵也十六年倭寇
金鄉平陽十九年遣使来貢却之明年命江夏侯周德
興往福建濱海四郡相視形勢衛所城不當要害者移
置之民戶三丁取一以充戍卒乃築城一十六增巡檢
司四十五得卒萬五千餘人又命信國公湯和行視浙
東西諸郡整飭海防乃築城五十九民戶四丁以上者
以一為戍卒得五萬八千七百餘人分戍諸衛海防大
飭閏六月命福建備海舟百艘廣東倍之以九月會浙
江捕倭既而不行先是胡惟庸謀逆欲藉日本為助乃
厚結寧波衛指揮林賢佯奏賢罪謫居日本令交通其
君臣尋奏復賢職遣使召之密致書其王借兵助己賢
還其王遣僧如瑶率兵卒四百餘人詐稱入貢且獻巨
燭藏火藥刀劒其中既至而惟庸已敗計不行帝亦未
知其狡謀也越數年其事始露乃族賢而怒日本特甚
決意絶之專以防海為務然其時王子滕祐夀者来入
國學帝猶善待之二十四年五月特授觀察使留之京
師後著祖訓列不征之國十五日本與焉自是朝貢不
至而海上之警亦漸息成祖即位遣使以登極詔諭其
國永樂元年又遣左通政趙居任行人張洪偕僧道成
往將行而其貢使已達寧波禮官李至剛奏故事番使
入中國不得私攜兵器鬻民宜敕所司覈其舶諸犯禁
者悉籍送京師帝曰外夷修貢履險蹈危来遠所費實
多有所齎以助資斧亦人情豈可槩拘以禁令至其兵
器亦准時值市之毋阻向化十月使者至上王源道義
表及貢物帝厚禮之遣官偕其使還賚道義冠服龜鈕
金章及錦綺紗羅明年十一月來賀册立皇太子時對
馬臺岐諸島賊掠濱海居民因諭其王捕之王發兵盡
殱其衆縶其魁二十人以三年十一月獻於朝且修貢
帝益嘉其誠於是遣行人潘賜偕中官王進賜其王九
章冕服及錢鈔錦綺加等而還其所獻之人令其國自
治之使者至寧波盡置其人於甑烝殺之明年春遣僉
都御史俞士吉齎璽書褒嘉賜賚優渥封其國之山為
夀安鎮國之山御製碑文立其上六月使来謝賜冕服
五年六年頻入貢且獻所獲海寇使還請賜仁孝皇后
所製勸善内訓二書即命各給百本十一月再貢十二
月其國世子源義持遣使來告父喪命中官周全往祭
賜諡恭獻且致賻又遣官齎敕封義持為日本國王時
海上復以倭警告再遣官諭義持𠞰捕八年四月義持
遣使謝恩尋獻所獲海寇帝嘉之明年二月復遣王進
齎敕褒賚收市物貨其君臣謀阻進不使歸進潛登舶
從他道遁還自是久不貢是年倭寇盤石十五年倭寇
松門金鄉平陽有捕倭寇數十人至京者廷臣請正法
帝曰威之以刑不若懷之以德宜還之乃命刑部員外
郎吕淵等齎敕責讓令悔罪自新中華人被掠者亦令
送還明年四月其王遣使隨淵等来貢謂海寇旁午故
貢使不能上達其無賴鼠竊者實非臣所知願貸罪容
其朝貢帝以其詞順許之禮使者如故然海寇猶不絶
十七年倭船入王家山島都督劉榮率精兵疾馳入望
海堝賊數千人分乘二十舟直抵馬雄島進圍望海堝
榮發伏出戰竒兵斷其歸路賊奔櫻桃園榮合兵攻之
斬首七百四十二生禽八百五十七召榮至京封廣寧
伯自是倭不敢窺遼東二十年倭寇象山宣德七年正
月帝念四方蕃國皆来朝獨日本久不貢命中官柴山
往琉球令其王轉諭日本賜之敕明年夏王源義教遣
使来帝報之賚白金綵幣秋復至十年十月以英宗嗣
位遣使来貢正統元年二月使者還賚王及妃銀幣四
月工部言宣德間日本諸國皆給信符勘合今改元伊
始例當更給從之四年五月倭船四十艘連破台州桃
渚寧波大嵩二千戶所又陷昌國衛大肆殺掠八年五
月寇海寧先是洪熙時黃巖民周来保龍巖民鍾普福
困於徭役叛入倭倭每来寇為之鄉導至是導倭犯樂
清先登岸偵伺俄倭去二人留村中丐食被獲置極刑
梟其首於海上倭性黠時載方物戎器出沒海濱得間
則張其戎器而肆侵掠不得則陳其方物而稱朝貢東
南海濱患之景泰四年入貢至臨清掠居民貨有指揮
往詰毆幾死所司請執治帝恐失遠人心不許先是永
樂初詔日本十年一貢人止二百船止二艘不得攜軍
器違者以寇論乃賜以二舟為入貢用後悉不如制宣
德初申定要約人毋過三百舟毋過三艘而倭人貪利
貢物外所攜私物增十倍例當給直禮官言宣德間所
貢硫黃蘇木刀扇漆器之屬估時直給錢鈔或折支布
帛為數無多然已大獲利今若仍舊制當給錢二十一
萬七千銀價如之宜大減其直給銀三萬四千七百有
奇從之使臣不悦請如舊制詔增錢萬猶以為少求增
賜物詔增布帛千五百終怏怏去天順初其王源義政
以前使臣獲罪天朝蒙恩宥欲遣使謝罪而不敢自達
移書朝鮮王令轉請朝鮮以聞廷議敕朝鮮覈實令擇
老成識大體者充使不得仍前肆擾既而貢使亦不至
成化四年夏乃遣使貢馬謝恩禮之如制其通事三人
自言本寧波村民幼為賊掠市與日本今請便道省祭
許之戒其勿同使臣至家引中國人下海冬使臣
清啟復來貢其下傷人於市有司請治其罪詔付清
啟奏言犯法者當用本國之刑容還國如法論治且自
服不能鈐束之罪帝俱赦之自是使者益無忌十三年
九月来貢求佛祖通紀諸書詔以法苑珠林賜之使者
述其王意請於常例外增賜命賜錢五萬貫二十年十
一月復貢弘治九年三月王源義高遣使来還至濟寧
其下復持刀殺人所司請罪之詔自今止許五十人入
都餘留舟次嚴防禁焉十八年冬来貢時武宗已即位
命如故事鑄金牌勘合給之正德四年冬来貢禮官言
明年正月大祀慶成宴朝鮮陪臣在殿東第七班日本
向無例請殿西第七班從之禮官又言日本貢物向用
舟三今止一所賜銀幣宜如舟之數且無表文賜敕與
否請上裁命所司移文荅之五年春其王源義澄遣使
臣宋素卿来貢時劉瑾竊柄納其黃金千兩賜飛魚服
前所未有也素卿鄞縣朱氏子名縞幼習歌唱倭使見
悦之而縞叔澄負其直因以縞償至是充正使至蘇州
澄與相見後事覺法當死劉瑾庇之謂澄已自首並獲
免七年義澄使復来貢浙江首臣言今畿輔山東盜充
斥恐使臣遇之為所掠請以貢物貯浙江官庫收其表
文送京師禮官會兵部議請令南京守備官即所在宴
賚遣歸附進方物皆予全直毋阻遠人向化心從之嘉
靖二年五月其貢使宗設抵寧波未幾素卿偕瑞佐復
至互争真偽素卿賄市舶太監賴恩宴時坐素卿於宗
設上船後至又先為驗發宗設怒與之鬭殺瑞佐焚其
舟追素卿至紹興城下素卿竄匿他所免兇黨還寧波
所過焚掠執指揮袁璡奪船出海都指揮劉錦追至海
上戰沒巡按御史歐珠以聞且言據素卿状西海路多
羅氏義興者向屬日本統轄無入貢例因貢道必經西
海正德朝勘合為所奪我不得已以弘治朝勘合由南
海路起程比至寕波因詰其偽致啟釁章下禮部部議
素卿言未可信不宜聽入朝但釁起宗設素卿之黨被
殺者多其前雖有投番罪已經先朝宥赦毋容問惟宣
諭素卿還國移咨其王令察勘合有無行究治帝已報
可御史熊蘭給事張翀交章言素卿罪重不可貸請并
治賴恩及海道副使張芹分守參政朱鳴陽分巡副使
許完都指揮張浩閉關絶貢振中國之威寝狡寇之計
事方議行會宗設黨中林望古多羅逸出之舟為暴風
飄至朝鮮朝鮮人擊斬三十級生禽二賊以獻給事中
夏言因請逮赴浙江會所司與素卿雜治因遣給事中
劉穆御史王道往至四年獄成素卿及中林望古多羅
並論死繫獄久之皆瘐死時有琉球使臣鄭繩歸國命
傳諭日本以禽獻宗設還袁璡及海濱被掠之人否則
閉關絶貢徐議征討九年琉球使臣蔡瀚者道經日本
其王源義晴附表言向因本國多事干戈梗道正德勘
合不達東都以故素卿捧弘治勘合行乞貸遣望并賜
新勘合金印修貢如常禮官騐其文無印篆言倭譎詐
難信宜敕琉球王傳諭仍遵前命十八年七月義晴貢
使至寧波守臣以聞時不通貢者已十七年敕巡按御
史督同三司官覈果誠心效順如制遣送否則却回且
嚴居民交通之禁明年二月貢使碩鼎等至京申前請
乞賜嘉靖新勘合還素卿及原留貢物部議勘合不可
遽給務繳舊易新貢期限十年人不過百舟不過三餘
不可許詔如議二十三年七月復来貢未及期且無表
文部臣謂不當納却之其人利互市留海濱不去巡按
御史高節請治沿海文武將吏罪嚴禁奸豪交通得旨
允行而内地諸奸利其交易多為之囊槖終不能盡絶
二十六年六月巡按御史楊九澤言浙江寧紹台溫皆
濱海界連福建福興漳泉諸郡有倭患雖設衛所城池
及巡海副使備倭都指揮但海寇出沒無常兩地官弁
不相統攝制禦為難請如往例特遣巡視重臣盡統海
濱諸郡庶事權歸一威今易行廷議稱善乃命副都御
史朱紈巡撫浙江兼制福興漳泉建寧五府軍事未幾
其王義晴遣使周良等先期来貢用舟四人六百泊於
海外以待明年貢期守臣沮之則以風為解十一月事
聞帝以先期非制且人船越額敕守臣勒回十二月倭
賊犯寧台二郡大肆殺掠二郡將吏並獲罪明年六月
周良復求貢紈以聞禮部言日本貢期及舟與人數雖
違制第表辭恭順去貢期亦不遠若槩加拒絶則航海
之勞可憫若稍務含容則宗設素卿之事可鑑宜敇紈
循十八年例起送五十人餘留嘉賓館量加犒賞諭令
歸國若互市防守事宜在紈善處之報可紈力言五十
人過少乃令百人赴都部議但賞百人餘罷弗賞良訴
貢舟高大勢須五百人中國商舶入海往往藏匿島中
為寇故增一舟防寇非敢違制部議量增其賞且謂百
人之制彼國勢難遵行宜相其貢舟大小以施禁令從
之日本故有孝武兩朝勘合幾二百道使臣前此入貢
請易新者而令繳其舊至是良持弘治勘合十五道言
其餘為素卿子所竊捕之不獲正德勘合留十五道為
信而以四十道来還部議令異時悉繳舊乃許易新亦
報可當是時日本王雖入貢其各島諸倭歲常侵掠濱
海奸民又往往勾之紈乃嚴為申禁獲交通者不俟命
輒以便宜斬之由是浙閩大姓素為倭内主者失利而
怨紈又數騰疏於朝顯言大姓通倭收以故閩浙人皆
惡之而閩尤甚巡按御史周亮閩産也上疏詆紈請改
巡撫為巡視以殺其權其黨在朝者左右之竟如其請
又奪紈官羅織其擅殺罪紈自殺自是不置巡撫者四
年海禁復弛亂益滋甚祖制浙江設市舶提舉司以中
官主之駐寧波海舶至則平其直制馭之權在上及世
宗盡撤天下鎮守中官并撤市舶而濱海奸人遂操其
利初市猶商主之及嚴通番之禁遂移之貴官家負其
直者愈甚索之急則以危言赫之或又以好言紿之謂
我終不負若直倭喪其貲不得返己大恨而大奸若汪
直徐海陳東麻葉輩素窟其中以内地不得逞悉逸海
島為主謀倭聽指揮誘之入寇海中巨盜遂襲倭服飾
旗號並分艘掠内地無不大利故倭患日劇於是廷議
復設巡撫三十一年七月以僉都御史王忬任之而勢
已不可撲滅明初沿海要地建衛所設戰船董以都司
巡視副使等官控制周密迨承平久船敝伍虚及遇警
乃募漁船以資哨守兵非素練船非專業見寇舶至輒
望風逃匿而上又無統率御之以故賊帆所指無不殘
破三十二年三月汪直勾諸倭大舉入寇連艦數百蔽
海而至浙東西江南北濱海數千里同時告警破昌國
衛四月犯太倉破上海縣掠江隂攻乍浦八月劫金山
衛犯崇明及常熟嘉定三十三年正月自太倉掠蘇州
攻松江復趨江北薄通泰四月陷嘉善破崇明復薄蘇
州入崇德縣六月由吴江掠嘉興還屯柘林縦横来往
若入無人之境忬亦不能有所為未幾忬改撫大同以
李天寵代又命兵部尚書張經總督軍務乃大徵兵四
方協力進𠞰是時倭以川沙窪柘林為巢抄掠四出明
年正月賊奪舟犯乍浦海寧陷崇德轉掠塘棲新市横
塘雙林等處攻德清縣五月復合新倭突犯嘉興至王
江涇乃為經擊斬千九百餘級餘奔柘林其他倭復掠
蘇州境延及江隂無錫出入太湖大抵真倭十之三從
倭者十之七倭戰則驅其所掠之人為軍鋒法嚴人皆
致死而官軍素愞怯所至潰奔帝乃遣工部侍郎趙文
華督察軍情文華顛倒功罪諸軍益解體經天寵並被
逮代以周珫胡宗憲踰月珫罷代以楊宜時賊勢蔓延
江浙無不蹂躪新倭来益衆益肆毒每自焚其舟登岸
劫掠自抗州北新關西剽淳安突徽州歙縣至績溪旌
德過涇縣趨南陵遂達蕪湖燒南岸奔太平府犯江寧
鎮徑侵南京倭紅衣黃蓋率衆犯大安德門及夾岡乃
趨秣陵關而去由溧水流劫溧陽宜興聞官兵自太湖
出遂越武進抵無錫駐惠山一晝夜奔百八十餘里抵
滸墅為官軍所圍追及於楊林橋殱之是役也賊不過
六七十人而經行數千里殺戮戰傷者幾四千人歴八
十餘日始滅此三十四年九月事也應天巡撫曹邦輔
以捷聞文華忌其功以倭之巢於陶宅也乃大集浙直
兵與宗憲親將之又約邦輔合𠞰分道並進營於松江
之甎橋倭悉銳来衝遂大敗文華氣奪賊益熾十月倭
自樂清登岸流劫黃巖仙居奉化餘姚上虞被殺擄者
無算至嵊縣乃殱之亦不滿二百人顧深入三府歴五
十月始平其先一枝自山東日照流劫東安衛至淮安
贛榆沭陽桃源至清河阻雨為徐邳官兵所殱亦不過
數十人流害千里殺戮千餘其悍如此而文華自甎橋
之敗見倭寇勢甚其自柘林移於周浦與泊於川沙舊
巢及嘉定高橋者自如他侵犯者無虚日文華乃以寇
息請還朝明年二月罷宜代以宗憲以阮鶚巡撫浙江
於是宗憲乃請遣使諭日本國王禁戢島寇招還通番
奸商許立功免罪既得旨遂遣寧波諸生蒋洲陳可願
往及是可願還言至其國五島遇汪直毛海峯謂日本
内亂王與其相俱死諸島不相統攝須徧諭乃可杜其
入犯又言有薩摩洲者雖已揚帆入寇非其本心乞通
貢互市願殺賊自效乃留洲傳諭各島而送可願還宗
憲以聞兵部言直等本編民既稱效順即當釋兵乃絶
不言及第求開市通貢隠若屬國然其奸叵測宜令督
臣振揚國威嚴加備禦移檄直等俾𠞰除舟山諸賊巢
以自明果海疆廓清自有恩賚從之時兩浙皆被倭而
慈谿焚殺獨慘餘姚次之浙西柘林乍浦烏鎮皂林間
皆為賊巢前後至者二萬餘人命宗憲亟圖方略七月
宗憲言賊首毛海峯自陳可願還一敗倭寇於舟山再
敗之瀝表又遣其黨招諭各島相率效順乞加重賞部
令宗憲以便宜行當是時徐海陳東麻葉方連兵攻圍
桐鄉宗憲設計間之海遂禽東葉以降盡殲其餘衆於
乍浦未幾復蹴海於梁莊海亦授首餘黨盡滅江南浙
西諸寇略平而浙北倭則犯丹陽及掠瓜洲燒漕艘者
明春復犯如皋海門攻通州掠揚州高郵入寳應遂侵
淮安府集於廟灣逾年乃克其浙東之倭則盤踞於舟
山亦先後為官軍所襲先是蔣洲宣諭諸島至豐後被
留令僧人往山口等島傳諭禁戢於是山口都督源義
長具咨送還被掠人口而咨乃用國王印豐後太守源
義鎮遣僧德陽等具方物奉表謝罪請頒勘合修貢送
洲還前楊宜所遣鄭舜功出海哨探者行至豐後島島
主亦遣僧清授附舟来謝罪言前後侵犯皆中國奸商
潛引諸島夷衆義鎮等實不知於是宗憲疏陳其事言
洲奉使二年止歴豐後山口二島或有貢物而無印信
勘合或有印信而無國王名稱皆違朝典然彼既以貢
来又送還被掠人口實有畏罪乞恩意宜禮遣其使令
𫝊諭義鎮義長轉諭日本王禽獻倡亂諸渠及中國奸
宄方許通貢詔可汪直之踞海島也與其黨王滶葉宗
滿謝和王清溪等各挾倭寇為雄朝廷至懸伯爵萬金
之賞以購之迄不能致及是内地官軍頗有備倭雖横
亦多被𠞰戮有全島無一人歸者往往怨直直漸不自
安宗憲與直同郡館直母與其妻孥於杭州遣蒋洲齎
其家書招之直知家屬固無恙頗心動義鎮等以中國
許互市亦喜乃装巨舟遣其屬善妙等四十餘人隨直
等来貢市於三十六年十月初抵舟山之岑港將吏以
為入寇也陳兵備直乃遣王滶入見宗憲謂我以好来
何故陳兵待我滶即毛海峯直養子也宗憲慰勞甚至
指心誓無他俄善妙等見副將盧鏜於舟山鏜令禽直
以獻語洩直益疑宗憲開諭百方直終不信曰果爾可
遣滶出吾當入見宗憲立遣之直又邀一貴官為質即
命指揮夏正往直以為信遂與宗滿清溪偕来宗憲大
喜禮接之甚厚令謁巡按御史王本固於杭州本固以
屬吏滶等聞大恨支解夏正焚舟登山據岑港堅守逾
年新倭大至屢寇浙東三郡其在岑港者徐移之柯梅
造新舟出海宗憲不之追十一月賊揚帆南去泊泉州
之浯嶼掠同安惠安南安諸縣攻福寧州破福安寧德
明年四月遂圍福州經月不解福清永福諸城皆被攻
燬蔓延於興化奔突於漳州其患盡移於福建而潮廣
間亦紛紛以倭警聞矣至四十年浙東江北諸寇以次
平宗憲尋坐罪被逮明年十一月陷興化府大殺掠移
據平海衛不去初倭之犯浙江也破州縣衛所城以百
數然未有破府城者至是遠近震動亟徵俞大猷戚繼
光劉顯諸將合擊破之其侵犯他州縣者亦為諸將所
破福建亦平其後廣東巨寇曾一本黃朝太等無不引
倭為助隆慶時破碣石甲子諸衛所已犯化州石城縣
陷錦囊所神電衛吴川陽江茂名海豐新寧惠来諸縣
悉遭焚掠轉入雷廉瓊三郡境亦被其患萬歴二年犯
浙東寧紹台溫四郡又陷廣東銅鼓衛雙魚所三年犯
電白四年犯定海八年犯浙江韭山及福建澎湖東湧
十年犯溫州又犯廣東十六年犯浙江然時疆吏懲嘉
靖之禍海防頗飭賊来輒失利其犯廣東者為蜑賊梁
本豪勾引勢尤猖獗總督陳瑞集衆軍擊之斬首千六
百餘級沈其船百餘艘本豪亦授首帝為告謝郊廟宣
捷受賀云日本故有王其下稱關白者最尊時以山城
州渠信長為之偶出獵遇一人卧樹下驚起衝突執而
詰之自言為平秀吉薩摩洲人之奴雄健蹻捷有口辯
信長悦之令牧馬名曰木下人後漸用事為信長畫策
奪并二十餘州遂為攝津鎮守大將有參謀阿奇支者
得罪信長命秀吉統兵討之俄信長為其下明智所殺
秀吉方攻滅阿奇支聞變與部將行長等乘勝還兵誅
之威名益振尋廢信長三子僭稱關白盡有其衆時為
萬歴十四年於是益治兵征服六十六州又以威脅琉
球吕宋暹羅佛郎機諸國皆使奉貢乃改國王所居山
城為大閣廣築城郭建宫殿其樓閣有至九重者實婦
女珍寳其中其用法嚴軍行有進無退違者雖子壻必
誅以故所向無敵乃改元文祿并欲侵中國滅朝鮮而
有之召問故時汪直遺黨知唐人畏倭如虎氣益驕益
大治兵甲繕舟艦與其下謀入中國北京者用朝鮮人
為導入浙閩沿海郡縣者用唐人為導慮琉球洩其情
使毋入貢同安人陳甲者商於琉球懼為中國害與琉
球長史鄭迥謀因進貢請封之使具以其情来告甲又
旋故鄉陳其事於巡撫趙參魯參魯以聞下兵部部移
咨朝鮮王王但深辨嚮導之誣亦不知其謀己也初秀
吉廣徵諸鎮兵儲三歲糧欲自將以犯中國會其子死
旁無兄弟前奪豐後島主妻為妾慮其為後患而諸鎮
怨秀吉暴虐咸曰此舉非襲大唐乃襲我耳各懷異志
由是秀吉不敢親行二十年四月遣其將清正行長義
智僧元蘇宗逸等將舟師數百艘由對馬島渡海陷朝
鮮之釜山乘勝長驅以五月渡臨津掠開城分陷豐德
諸郡朝鮮望風潰清正等遂偪王京朝鮮王李昖棄城
奔平壤又奔義州遣使絡繹告急倭遂入王京執其王
妃王子追奔至平壤放兵淫掠七月命副總兵祖承訓
赴援與倭戰於平壤城外大敗承訓僅以身免八月中
朝乃以兵部侍郎宋應昌為經略都督李如松為提督
統兵討之當是時寧夏未平朝鮮事起兵部尚書石星
計無所出募能說倭者偵之於是嘉興人沈惟敬應募
星即假游擊將軍銜送之如松麾下明年如松師大捷
於平壤朝鮮所失四道並復如松乘勝趨碧蹄館敗而
退師於是封貢之議起中朝彌縫惟敬以成欵局事詳
朝鮮傳久之秀吉死諸倭揚帆盡歸朝鮮患亦平然自
關白侵東國前後七載喪師數十萬糜餉數百萬中朝
與朝鮮迄無勝算至關白死兵禍始休諸倭亦皆退守
島巢東南稍有安枕之日矣秀吉凡再傳而亡終明之
世通倭之禁甚嚴閭巷小民指倭相詈罵甚以噤其小
兒女云
明史卷三百二十二
