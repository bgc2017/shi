欽定四庫全書
明史卷二百九十七考證
傅檝𫝊福建南安人福建舊本作泉州(臣)章宗瀛
按地理志南安府屬江西南安縣屬福建此書泉州
南安即福建之南安也但考各𫝊文内無載府名者
此書泉州於體例未符謹改
謝用𫝊抱用歸寄乳隣媪(臣)章宗瀛按獻徵錄用父
永貞納妾馬氏生一女永貞客外嫡苦之遣歸母家
改適孚溪時馬氏已孕四月矣月足姙生即用也明
年永貞歸快然於懷其伯父廢翁曰婦去而子存亦
不幸之幸也永貞即抱歸寄乳隣母孫氏所紀較詳
謹附考
何競𫝊道舜賓家魯陰使押顯章過之詬曰舊本作
道經舜賓家入與謀魯聞之大詬曰(臣)章宗瀛按浙
江通志何競𫝊是時顯章下府覆騐道舜賓家魯嗾
解人押顯章過舜賓隨遣皂捕等五百餘人執器圍
其家曰舜賓簒取重囚云云蓋魯既與舜賓&KR0008;又設
計陷顯章於重辟豈容其入與之謀乎謹據改
解役任寬慷慨首實且出舜賓臨命所付血書(臣)章
宗瀛按浙江通志血書作血衣任寬作任觀與此紀
異謹附考
王原𫝊既娶婦月餘跪告母曰兒將尋父(臣)章宗瀛
按王原母張氏妻段氏見文安縣志謹附識
夫妻子母復聚後原子孫多仕宦者(臣)章宗瀛按原
父珣歸時年已六十有四原生男六人孫男十有五
曾孫男二十有二俱業耕讀有司嘉原行以夀官榮
之見文安縣志謹附識
歸鉞𫝊嘉定人早喪母父更娶舊本嘉定下有縣字
娶上無更字(臣)章宗瀛據各𫝊文例俱無縣字謹刪
以歸畫一下文父娶繼妻句加一更字以補空缺
何麟𫝊武宗微行由大同抵太原城門閉不得入怒及
還京舊本及字作而字(臣)章宗瀛按武宗本紀正
德十三年八月如大同九月次偏頭關十月次榆林
十一月次綏德十二月戊寅幸石州戊子次太原十
四年正月丙申朔帝在太原壬子還宣府二月壬申
至自宣府計十二月戊子次太原至次年正月壬子
還宣府是帝在太原共二十五日矣且先還宣府後
由宣府還京此𫝊云門閉不得入怒而還京所紀似
失實蓋當時江彬等方導帝遊幸朝臣切諫尚不能
阻又觀彬𫝊稱抵太原大徵女樂或初未及問還京
之後始追問舊事耳謹改
容師偃𫝊十二年舊本三作二(臣)章宗瀛按大同兵
叛殺總兵官李瑾考在嘉靖十二年此作十三年係刊本
之訛謹據改
崔鑑傳父嗜酒狎娼召與居娼恃寵時時陵鑑母(臣)
章宗瀛按鑑父名佑母王氏娼魏氏見獻徵錄謹附
識
匿刃牖下(臣)章宗瀛按獻徵錄作匿刃牖下原刻作
牘下誤謹據改
唐儼𫝊嫡母殁二十年而生母殁(臣)章宗瀛按獻徵
錄儼事嫡母蒙氏甚謹生母宋氏事之兼隆而儀節
飲食較殺焉曰禮不可踰也謹附考
貢至京有司奏旌其門(臣)章宗瀛按儼少入鄉校至
是學使知其孝行錄為廩生並以粟帛給其妻先是
觀風者多重儼欲上其事於朝儼辭曰事親以盡吾
心耳使以親故得名非儼志也後至京隸業南雍有
司奏旌之儼終於太學云見獻徵錄謹附考
邱緒𫝊事余至孝(臣)章宗瀛按獻徵錄緒太學生鑑
之次子嫡産兄經及弟綸俱客京師後余病革緒獨
侍湯藥衣不解帶余感動云云謹附識
疏聞於朝獲旌表(臣)章宗瀛按獻徵錄緒弱冠補邑
庠弟子員食廪禄者二十餘年累舉不第需次及貢
矣忽感火疾旬餘而死年六十有二謹附考
王在復𫝊從父讀書城外(臣)章宗瀛按獻徵錄在復
父名亮燾𫝊未詳載謹附考
時嘉靖三十三年五月也(臣)章宗瀛按獻徵錄作五
月初九日謹附考
王世名𫝊時萬歷九年二月(臣)章宗瀛按獻徵錄云
萬歷九年正月事此作二月所紀互異謹附考
李文詠𫝊故沂水令舊本作沂水知縣(臣)章宗瀛按
獻徵錄文詠父大經原任沂水知縣原任二字於史
𫝊文法當作故沂水知縣史無故字則下文寢室被
火似在官署矣謹增故字並改知縣為令以敷勻刻
明史卷二百九十七考證
