欽定四庫全書
明史卷六十五
大學士張廷玉等奉敕修
志四十一
輿服一
大輅玉輅大馬輦
小馬輦步輦大凉步輦
板轎耕根車后妃車輿
皇太子親王以下車輿公卿以下車輿
繖盖鞍轡
有虞氏御天下車服以庸夏則黻冕致美商則大輅示
儉成周有巾車典輅弁司司服之職天子以之表式萬
邦而車服五乘下逮臣民漢承秦制御金根為乘輿服
袀元以承大祀東都乃有九斿雲罕旒冕絇屨之儀物
踵事增華日新代異江左偏安玉輅棲寳鳳采旄銜金
龍其服冕也或飾翡翠珊瑚雜珠豈古所謂法駕法服
者哉唐武德間著車輿衣服之制上得兼下下不得擬
上宋初衮冕不綴珠玉政和中詔修車輅並建旂常議
禮局所釐定用為成憲元制郊祀則駕玉輅服衮冕巡
幸或乘象轎四時質孫之服各随其宜明太祖甫有天
下考定邦禮車服尚質酌古通今合乎禮意迄于世宗
耤田造耕根燕居服燕弁講武用武弁更為忠靖冠以
風有位為保和冠以親宗藩亦一王之制也若夫前代
繖扇鞍勒之儀門戟旌節之屬咸别等威至宋加密明
初儉德開基宫殿落成不用文石甃地以此坊民武臣
猶有飾金龍於牀幔馬廐用九五間數而豪民亦或鎔
金為酒器飾以金玉珠太祖皆重懲其弊命儒臣稽古
講禮定官民服舍器用制度歷代守之遞有禁例兹更
以朝家冊寳中外符信及宫室器用之等差附叙於後
焉
天子車輅明初大朝會則拱衛司設五輅於奉天門玉
居中左金次革右象次木駕出則乘玉輅後有腰輿以
八人載之其後太祖考周禮五輅以詢儒臣曰玉輅太
侈何若祇用木輅博士詹同對曰孔子云乘殷之輅即
木輅也太祖曰以玉飾車古惟祀天用之常乘用宜殷
輅然祀天之際玉輅未備木輅亦未為不可參政張昶
曰木輅戎輅也不可以祀天太祖曰孔子斟酌四代禮
樂以為萬世法木輅寧不可祀祀在誠敬豈泥儀文洪
武元年有司奏乘輿服御應以金飾詔用銅有司言費
小不足惜太祖曰朕富有四海豈恡乎此第儉約非身
先無以率下且奢泰之習未有不由小而至大者也六
年命禮官考五輅制為木輅二乘一以丹漆祭祀用之
一以皮鞔行幸用之是冬大輅成命更造大輅一象輅
十中宫輅一後宫車十飾俱以鳳以將幸中立府故造
之非常制也二十六年始定鹵簿太駕之制玉輅一大
輅一九龍車一步輦一後罷九龍車永樂三年更定鹵
簿大駕有大輅玉輅大馬輦小馬輦步輦大凉步輦板
轎各一具服幄殿各一
大輅高一丈三尺九寸五分廣八尺二寸五分輅座高
四尺一寸有竒上平盤前後車櫺並雁翅及四垂如意
滴珠板轅長二丈二尺九寸有竒紅髹鍍金銅龍頭龍
尾龍鱗葉片裝釘平盤下方箱四周紅髹匡俱十二槅
内飾綠地描金繪獸六麟狻猊犀象天馬天禄禽六鸞
鳳孔雀朱雀翟鶴盤左右下有護泥板及車輪二貫軸
一每輪輻十有八其輞皆紅髹抹金銅鈒花葉片裝釘
輪内周心用抹金銅鈒蓮花瓣輪盤裝釘軸中纏黃絨
駕轅諸索輅亭高六尺七寸九分四柱長五尺八寸四
分檻座皆紅髹前二柱釴金柱首寳相花中雲龍文下
龜文錦前後右有門高五尺一寸九分廣二尺四寸九
分四周裝雕木沉香色描金香草板十二片門旁槅各
二及門栨俱紅髹以抺金銅鈒花葉片装釘槅編以黃
線絛後紅髹以抹金雕描金雲龍五彩髹板戧金雲龍
一屏後地沉香色上四槅雕描金雲龍四其次雲板如
之下三槅雕描金雲龍三其次雲板亦如之俱抺金銅
鈒花葉片装釘亭内黃線絛編紅髹匡軟座下蓮花墜
石施花毯紅錦褥席紅髹坐椅靠背上雕描金金雲龍
一下雕雲板一紅髹福夀板一并褥椅中黃織金椅靠
坐褥四圍椅裙施黃綺帷幔亭外青綺綠邊紅簾十扇
輅頂并圓盤高三尺有竒鍍金銅蹲龍頂帶仰覆蓮座
垂攀頂黃線圓絛盤上以紅髹其下外四面地沉香色
描金雲内四角地青繪五采雲以青飾輅盖亭内貼金
斗栱承紅髹匡寳盖鬭以八頂冒以黃綺謂之黃屋中
并四周繡五彩雲龍九天輪三層皆紅髹上安雕木貼
金邊耀葉板八十二片内綠地雕木貼金雲龍文三層
間繪五彩雲襯板八十一片盤下四周黃銅釘装施黃
綺瀝水三層每層八十一摺間繡五彩雲龍文四角垂
青綺絡帶各繡五彩雲升龍圓盤四角連輅座板用攀
頂黃線圓絛并貼金木魚輅亭前有左右轉角闌干二
扇後一字帶左右轉角闌干一扇皆紅髹内嵌雕木貼
金龍間以五彩雲三扇共十二柱柱皆雕木貼金蹲龍
及線金五彩蓮花抱柱闌干内四周布花毯亭後樹太
常旂二以黃線羅為之皆十有二斿每斿内外繡升龍
一左旂腰繡日月北斗竿首用鍍金銅龍首右旂腰繡
黻字竿首用鍍金銅戟各綴抺金銅鈴二垂紅纓十二
纓上施抺金銅寳盖下垂青線帉錔踏梯一紅髹以抺
金銅鈒花葉片裝釘行馬架二紅髹上有黃絨匾絛用
抺金銅葉片裝釘有黃絹幰衣(即遮塵)油絹雨衣青氊衣
及紅油合扇梯紅油托义各一輅以二象駕之
玉輅亦駕以二象制如大輅而無平盤下十二槅之飾
輅亭前二柱飾以摶換貼金升龍屏風後無上四槅雲
龍及雲板之飾天輪内用青地雕木飾玉色雲龍文而
太常旂及踏梯行馬之類悉與大輅同
大馬輦古者輦以人輓之周禮巾車后五輅其一輦車
組輓然縣師有車輦之稽黍苗詩云我任我輦則臣民
所乘亦名輦至秦始去其輪而制乃尊明諸輦有輪者
駕以馬以别扵步輦焉其制高一丈二尺九寸九分廣
八尺九寸五分轅長二丈五寸有竒輦座高三尺四寸
有竒餘同大輅輦亭高六尺四寸有竒紅髹四柱長五
尺四寸有竒檻座高與輅同四周紅髹絛環板前左右
有門高五尺有竒廣二尺四寸有竒門旁槅各二後槅
三及明栨皆紅髹抺金銅鈒花葉片装釘槅心編以黃
線絛亭内制與大輅同第軟座上不用花毯而用紅毯
亭外用紅簾十二扇輦頂并圓盤高二尺六寸有竒上
下俱紅髹以青飾輦盖其銅龍蓮座寳盖黃屋及天輪
輦亭制悉與大輅同太常旂踏梯行馬之屬亦同大輅
駕以八馬備鞍韉鞦轡鈴纓
小馬輦視大馬輦高廣皆减一尺轅長一丈九尺有竒
餘同大馬輦輦亭高五尺五寸有竒紅髹四柱長五尺
四寸有竒檻座紅髹四周絛環板前左右有門高五尺
廣二尺二寸有竒門旁槅各二及明栨後屏風壁板俱
紅髹用抺金銅鈒花葉片装釘亭底紅髹上施紅花毯
紅錦褥席外用紅簾四扇駕以四馬餘同大馬輦
步輦者古之步輓明制高一丈二尺二寸有竒廣八尺
二寸有竒輦座高三尺二寸有竒四周雕木五彩雲渾
貼金龍板十二片間以渾貼金仰覆蓮座下雕木線金
五彩雲板十二片轅四紅髹中二轅長三丈五尺九寸
左右二轅長二丈九尺五寸有竒俱以鍍金銅龍頭龍
尾裝釘輦亭高六尺三寸有竒四柱長六尺二寸有竒
檻座紅髹四周雕木沉香色描金香草板十二片抺金
銅鈒花葉片裝釘前左右有門高五尺七寸有竒廣二
尺四寸有竒門旁紅髹十字槅各二扇雕飾沉香色描
金龍板八片下雲板如其數後紅髹屏風上雕木沉香
色描金雲龍五屏後雕沉香色描金雲龍板三片又雲
板如其數俱用抺金銅鈒花葉片裝釘餘同馬輦惟紅
簾用十扇輦頂并圓盤高二尺六寸有竒其蓮座輦盖
天輪幰衣之屬同馬輦
大凉步輦高一丈二尺五寸有竒廣一丈二尺五寸有
竒四面紅髹匡装雕木五彩雲板二十片間以貼金仰
覆蓮座下紅髹如意絛環板如其數紅髹轅六中二轅
長四丈三尺五寸有竒左右二轅長四丈有竒外二轅
長三丈六尺五寸有竒前後俱飾以雕木貼金龍頭龍
尾輦亭高六尺五寸有竒廣八尺五寸有竒四柱紅髹
前左右有門高五尺八寸有竒廣二尺五寸有竒四周
描金香草板十二片門旁槅各二後槅三及明栨皆紅
髹編以黃線絛亭底上施墊氊加紅錦鎒并席紅髹坐
椅一四周雕木沉香色描金寳相花靠背褥裙帷幔與
馬輦同内設紅髹桌二紅髹闌干香桌一闌干四柱首
俱雕木貼金蹲龍鍍金銅龍盖香爐一并香匙箸瓶紅
錦墩二外紅簾三扇輦頂高二尺七寸有竒又鍍金銅
寳珠頂帶仰覆蓮座高一尺三寸有竒垂攀頂黃線圓
絛四頂用丹漆上冐紅氊四垂以黃氊為如意雲黃氊
緣絛四周施綺瀝水三層每層百三十二黃摺間繡五
彩雲龍文或用大紅羅冒頂以黃羅為如意雲緣條瀝
水亦用黃羅頂下四周以紅氊為帷黃氊緣絛四角鍍
金銅雲四亭内寳盖繡五龍頂以紅髹木匡冒以紅綺
為黃屋頂心四周繡雲龍各一輦亭内角至輦座用攀
頂黃線圓絛四并貼金木魚輦亭前左右轉門闌干二
扇後一字帶轉角闌干一扇皆紅髹雕木渾貼金龍間
以五彩雲板闌干内四周布席其闌干十二柱之飾及
踏梯之屬俱與馬輦同
轎者肩行之車宋中興以後皇后嘗乘龍肩輿又以征
伐道路險阻詔百官乘轎名曰竹轎子亦曰竹輿元皇
帝用象轎駕以二象至用紅板轎則自眀始也其制高
六尺九寸有竒頂紅髹近頂裝圓匡蜊房窗鍍金銅火
燄寳帶仰覆蓮座四角鍍金銅雲朵轎扛二前後以鍍
金銅龍頭龍尾装釘有黃絨墜角索四周紅髹板左右
門二用鍍金銅釘鉸轎内紅髹匡坐椅一福夀板一并
褥椅内黃織金綺靠坐褥四周椅裙下鋪席并踏褥有
黃絹轎衣油絹雨衣各一青氊衣紅氊緣條雲子嘉靖
十三年謁廟帝及后妃俱乘肩輿出宫至奉天門降輿
升輅隆慶四年設郊祀慶成宴帝乘板輿由歸極門出
入皇極門至殿上降輿
車駕之出有具服帷殿按周官大小次木架葦障上下
四旁周以帷帟以象宫室明鹵簿載具服幄殿儀仗有
黃帳房仍元制也帳并帷幕以黃木棉布為之上施獸
吻柱竿紅髹竿首彩装蹲獅氊頂
耕根車世宗朝始造漢有耕車晉有耕根車俱天子親
耕所用嘉靖十年帝將耕耤田詔造耕根車禮官上言
考大明集禮耕耤用宋制乘玉輅以耕根車載耒耜同
行今儀注順天府官奉耒耜及穜稑種置五彩輿先于
祭前二日而出今用耕根車以載耒耜宜令造車于祭
祀日早進呈置耒耜先玉輅以行第稽諸禮書祗有圖
式而無高廣尺寸宜依今置車式差小通用青質從之
皇后輅一高一丈一尺三寸有竒平盤前後車櫺並雁
翅四垂如意滴珠板轅長一丈九尺六寸皆紅髹轅用
抺金銅鳳頭鳳尾鳳翎葉片装釘平盤左右垂護泥板
及輪二貫軸一每輪軸十有八皆紅髹輞以抹金鈒花
銅葉片装釘輪内車轂用抹金銅鈒蓮花瓣輪盤装釘
軸中纏黃絨駕轅諸索輅亭高五尺八寸有竒紅髹四
柱檻座上沉香色描金香草板十二片前左右有門高
四尺五寸有竒廣二尺四寸有竒門旁沉香色線金菱
花槅各二下絛環板有明栨抺金銅鈒花葉片装釘後
紅髹五山屏風戧金鸞鳳雲文屏上紅髹板戧金雲文
中装釘木渾貼金鳳一屏後紅髹板俱用抺金銅鈒花
葉片装釘亭底紅髹上施紅花毯紅錦褥席紅髹坐椅
一靠背雕木綿金五彩装鳳一上下香草雲板各一紅
福夀板一并褥椅中黃織金綺靠坐褥四周有椅裙施
黃綺帷幔(或黃線羅)外用紅簾十二扇前二柱戧金上寳相
花中鸞鳳雲文下龜文錦輅并圓盤盤高二尺有竒抹
金銅立鳳頂帶仰覆蓮座垂攀頂黃線圓絛四盤上紅
髹下四周沉香色描金雲文内青地五彩雲文以青飾
輅盖内寳盖紅髹匡鬭以八頂冒以黃綺頂心及四周
繡鳳九并五彩雲文天輪三層紅髹上雕木貼金邊耀葉板七十二片内飾青地雕木五彩雲鸞鳳文三層間繪五彩雲襯板七十二片内四周黃銅装釘上施黃綺瀝水三層間繡鸞鳳文垂青綺絡帶繡鸞鳳褥各一圓盤四角連輅座板用攀頂黃線圓絛四輅亭前後有左右轉角闌干各二扇内嵌絛環板皆紅髹計十二柱柱首雕木紅蓮花線金青綠装蓮花抱柱其踏梯行馬之屬與大馬輦同
安車本周禮后五輅之一應劭漢鹵簿之圖有五色安車晉皇后乘雲母安車唐皇后安車制如金輅明皇后安車獨簡素其制高九尺七寸有竒平盤前後車櫺並雁翅板轅二長一丈六尺七寸有竒皆紅髹用抹金銅鳳頭鳳尾鳳翎葉片装釘平盤左右垂護泥板及輪二貫軸一每輪輻十有八皆紅髹軸中纏黃絨駕轅諸索車亭高四尺四寸紅髹方柱四上装五彩五板十二片前左右有門高三尺七寸有竒廣二尺二寸有竒門旁紅髹十字槅各二後三山屏風屏後壁板俱紅髹用抹金銅鈒花葉片装釘亭底紅髹板上施紅花毯紅錦褥四周施黃綺帷幔外用紅簾四扇車盖用紅髹抹金銅寳珠頂帶蓮座高六寸四角抹金銅鳳頭用攀絛四並紅髹木魚盖施黃綺瀝水三層銷金龍鳳文鳳頭下垂紅帉錔其踏梯行馬幰衣與輅同行障坐障自唐宋有之皇后重翟車後皆有行障六坐障三左右夾車宫人執之而唐書宋史不載其制金史行障長八尺高六尺坐障長七尺高五尺明皇后用行障坐障皆以紅綾為之繪升降鸞鳳雲文行障繪瑞草于瀝水坐障繪雲文於頂
太皇太后皇太后輅及安車行障坐障制與皇后同皇妃車曰鳳轎與歷代異名其制青頂上抹金銅珠頂四角抹金銅飛鳳各一垂銀香圓寳盖并綵結轎身紅髹木匡三面篾織文簟繪以翟文抹金銅鈒花葉片裝釘紅髹掆餙以抹金銅鳳頭鳳尾青銷金銅綠邊紅簾并看帶内紅交牀并坐踏褥紅銷金羅轎衣一頂用銷金寳珠文瀝水香草文看帶并幃皆鳳文紅油絹雨轎衣一自皇后以下皆用行障二坐障一第别以彩繪皇妃行障坐障俱紅綾為之繪雲鳳而行障瀝水繪香草皇太子金輅高一丈二尺二寸廣八尺九寸有竒轅長一丈九尺五寸輅座高三尺二寸有竒平盤滴珠板輪輻輪輞悉同玉輅輅亭高六尺四寸有竒紅髹四柱長五尺四寸檻座上四周線金五彩香草板前左右有門高五尺有廣廣二尺四寸有竒門旁槅各二編紅線絛及明栨皆紅髹後五山屏風青地上雕木貼金龍五間以五彩雲文屏後紅髹板皆抹金銅鈒花葉片裝釘紅髹匡軟座紅絨墜座大索四下垂蓮花墜石上施紅毯紅錦褥席紅髹椅一納板一并褥椅中紅織金綺靠坐褥四周有椅裙施紅羅帷幔外用青綺緣邊紅簾十二扇椅雕貼金龍彩雲下線金彩雲板一亭内編紅線絛輅頂并圓盤高二尺五寸有竒又鍍金銅寳珠頂線絛覆蓮座高九寸垂攀頂紅線圓絛四盤上丹漆下内外皆青地繪雲文以青飾輅盖亭内周圍青斗拱承以丹漆匡寳盖鬭以八頂冒以紅綺頂心繡雲龍餘繡五彩雲文天輪三層皆紅髹上雕木貼金邊耀葉板七十二片内飾青地雕木貼金雲龍文三層間繪五彩雲襯板七十二片四周黃銅裝釘上施紅綺瀝水三層每層七十二摺間繡五彩雲龍文四角之飾與大輅同第圓絛用紅線輅亭前一字闌干一扇後一字帶轉角闌干一扇左右闌干二扇内嵌五彩雲板皆丹漆計十四柱柱首制與大輅同亭後建紅旂二以紅羅為之九斿每斿内外繡升龍一左旂腰繡日月北斗竿用抹金銅龍首右旂腰繡黻字竿用抹金銅戟綴珠金銅鈴二垂紅纓其踏梯行馬之屬與玉輅同帳房用青木棉布竿首青綠蹲猊餘同乘輿帳房
東宫妃車亦曰鳳轎小轎制同皇妃行障坐障之制亦同
親王象輅其高視金輅減六寸其廣減一尺轅長視大
輅減一尺輅座高三尺有竒餘飾同金輅輅亭高五尺
二寸有竒紅髹四柱檻座上四周紅髹絛環板前左右
有門高四尺五寸有竒廣二尺二寸有竒門旁槅各二
及明栨後五山屏風皆紅髹用抺金銅鈒花葉片裝釘
亭底紅髹施紅花毯紅錦褥席其椅靠坐褥帷幔紅簾
之制俱同金輅輅頂并圓盤高二尺四寸有竒用抹金
銅寳珠頂餘同金輅天輪三層皆紅髹上雕木貼金邊
耀葉六十三片内餙青地雕木五彩雲文三層間繪五
彩雲襯板六十三片四周黃銅裝釘上施紅綺瀝水三
層每層八十一摺繡瑞草文前垂青綺絡帶二俱繡升
龍五彩雲文圓盤四角連絡座板用攀頂紅線圓絛四
并紅髹木魚亭前後闌干同金輅左右闌干各一扇内
嵌絛環板皆紅髹計十四柱柱首雕木紅蓮花線金青
綠装蓮花抱柱前闌干内布花毯紅旗二與金輅所樹
同竿上祇垂紅纓五其踏梯行馬之屬亦同金輅帳房
用綠色螭頭餘與東宫同
親王妃車亦曰鳳轎小轎制俱同東宫妃惟鳳轎衣用
木紅平羅小轎衣二一用礬紅素紵絲一用木紅平羅
行障坐障制同東宫妃
公主車宋用厭翟車明初因之其後定制鳳轎行障坐
障如親王妃
皇孫車永樂中定皇太孫婚禮儀仗如親王降皇太子
一等而用象輅
郡王無輅祇有帳房制同親王
郡王妃及郡主俱用翟轎制與皇妃鳳轎同第易鳳為
翟行障坐障同親王妃而繪雲翟文
百官乘車之制洪武元年令凡車不得雕飾龍鳳文職
官一品至三品用簡金飾銀螭繡帶青縵四品五品素
獅頭繡帶青縵六品至九品用素雲頭青帶青縵轎同
車制庶民車及轎並用黑油齊頭平頂皂縵禁用雲頭
六年令凡車轎禁丹漆五品以上車止用素縵婦女許
坐轎官民老疾者亦得乘之景泰四年令在京三品以
上得乘轎宏治七年令文武官例應乘轎者以四人舁
之其五府管事内外鎮守守備及公侯伯都督等不問
老少皆不得乘轎違例乘轎及擅用八人者奏聞盖自
太祖不欲勲臣廢騎射雖上公出必乘馬永樂元年駙
馬都尉胡觀越制乘晉王濟熺朱轑㯶轎為給事中周
景所劾有詔宥觀而賜濟熺書切責之惟文職大臣乘
轎庶官亦乘馬又文臣皆許乘車大臣得乘安車後久
廢不用正德四年禮部侍郎劉機言大明集禮公卿大
臣得乘安車因請定轎扇繖盖品級等差帝以京城内
安車繖盖久不行却其請而命轎扇俱如例行嘉靖十
五年禮部尚書霍韜言禮儀定式京官三品以上乘轎
邇者文官皆用肩輿或乘女轎乞申明禮制俾臣下有
所遵守乃定四品下不許乘轎亦毋得用肩輿隆慶二
年給事中徐尚劾應城伯孫文棟等乘轎出入驕僭無
狀帝命奪文棟等俸乃諭兩京武職非奉特恩不許乘
轎文官四品以下用帷輪者禁如例萬歷三年奏定勲
戚及武臣不許用帷轎肩輿并交牀上馬至若破格殊
典則宣德中少保黃淮陪遊西苑嘗乘肩輿入禁中嘉
靖間嚴嵩奉詔苑直年及八旬出入得乘肩輿武臣則
郭勛朱希忠特命乘肩輿扈南巡蹕後遂賜常乘焉皆
非制也
繖盖之制洪武元年令庶民不得用羅絹凉繖但許用
油紙雨繖三年令京城内一品二品用繖蓋其餘用雨
繖十六年令尚書侍郎左右都御史通政使太常卿應
天府尹國子祭酒翰林學士許張繖蓋二十六年定一
品二品繖用銀浮屠頂三品四品用紅浮屠頂俱用黑
色茶褐羅表紅絹裏三簷雨繖用紅油絹五品紅浮屠
頂青羅表紅絹裏兩簷雨繖同四品六品至九品用紅
浮屠頂青絹表紅絹裏兩簷雨繖俱用油紙三十五年
官員繖蓋不許用金繡朱丹裝餙公侯駙馬伯與一品
二品同成化九年令兩京官遇雨任用油繖其凉繖不
許張於京城
鞍轡之制洪武六年令庶民不得描金惟銅鐡裝餙二
十六年定公侯一品二品用銀鋄鐵事件䩞用描銀三
品至五品用銀鋄鐵事件䩞用油畫六品至九品用擺
錫鐵事件䩞用油畫三十五年官民人等馬頷下纓并
鞦轡俱用黑色不許紅纓及描金嵌金天青朱紅裝餙
軍民用鐵事件黑綠油䩞
明史卷六十五
