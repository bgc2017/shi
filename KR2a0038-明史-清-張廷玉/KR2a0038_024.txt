欽定四庫全書
明史卷二十四
大學士張廷玉等奉敕修
本紀第二十四
莊烈帝二
十一年春正月丁丑洪承疇敗賊於梓潼賊還走陜西
丁亥裁南京冗官二月甲辰改河南巡按御史張任學
為總兵官三月戊寅賀逢聖致仕是月李自成自洮州
出番地總兵官曺變蛟追破之復入塞走西和禮縣夏
四月辛丑張獻忠偽降於糓城熊文燦受之戊申張至
發致仕己酉熒惑逆行諭廷臣修省五月癸亥朔策試
考選官於中左門六月癸巳安民厰災壊城垣傷萬餘
人壬寅孔貞運致仕乙卯以兵部尚書楊嗣昌戶部尚
書程國祥禮部侍郎方逢年工部侍郎蔡國用俱為禮
部尚書大理少卿范復粹為禮部侍郎並兼東閣大學
士預機務嗣昌仍掌兵部是月兩畿山東河南大旱蝗
秋七月乙丑少詹事黃道周以論楊嗣昌奪情謫按察
司照磨八月戊戌以災異屢見齋居永夀宫諭廷臣修
省癸丑傅冠致仕戊午停刑流賊羅汝才等自陜州犯
襄陽九月陜西山西旱饑辛巳
大清兵入牆子嶺總督薊遼兵部侍郎吳阿衡死之癸
未京師戒嚴冬十月癸巳盧象昇入援召對於武英殿
甲午括馬命盧象昇及總監高起潛分督援軍是月洪
承疇曺變蛟大破賊於潼關南原李自成以數騎遁十
一月戊辰
大清兵克高陽致仕大學士孫承宗死之戊子削盧象
昇尚書銜戴罪立功劉宇亮自請視師許之是月羅汝
才降十二月庚子方逢年罷盧象昇兵敗於鉅鹿死之
戊申以孫傅庭為兵部侍郎督援軍徵洪承疇入衛是
年吐魯番琉球入貢
十二年春正月己未朔以時事多艱却廷臣賀庚申
大清兵入濟南德王由樞被執布政使張秉文等死之
戊辰劉宇亮孫傅庭會師十八萬於晉州不敢進丁丑
改洪承疇總督薊遼孫傅庭總督保定山東河北二月
乙未劉宇亮罷
大清兵北歸三月丙寅出青山口凡深入二千里閱五
月下畿内山東七十餘城丙子加上孝純皇太后諡詺
天下夏四月戊申程國祥致仕是月左良玉敗賊於鎮
平關又擊降賊首李萬慶五月甲子以禮部侍郎姚明
恭張四知兵部侍郎魏照乘並為禮部尚書兼東閣大
學士預機務乙丑張獻忠叛於榖城羅汝才等起應之
陷房縣乙亥削孫傅庭籍尋逮下獄六月畿内山東河
南山西旱蝗己酉抽練各鎮精兵復加徵練餉秋七月
壬申左良玉討張獻忠敗績於羅猴山總兵官羅岱被
執死之熊文燦削籍尋逮下獄八月癸巳詔誅封疆失
事巡撫都御史顔繼祖總兵官倪寵祖寬内臣鄧希詔
孫茂林等三十三人俱棄市己亥免唐縣等四十州縣
去年田租之半壬子命大學士楊嗣昌督師討賊總督
以下並聽節制冬十月甲申朔楊嗣昌誓師襄陽甲午
以左良玉為平賊將軍丙申欽定保民四事全書成頒
布天下十一月辛巳祀天於南郊十二月羅汝才犯四
川丙午下兵部尚書傅宗龍於獄是年琉球入貢
十三年春閏正月乙酉振真定饑戊子振京師饑民癸
卯振山東饑二月壬子朔祀日於東郊丙辰總督陜西
三邊侍郎鄭崇儉會左良玉軍大破張獻忠於太平縣
之瑪瑙山獻忠走歸州戊寅以久旱求直言三月甲申
禱雨丙戌大風霾詔清刑獄戊子罷各鎮内臣丙申賜
魏藻德等進士及第出身有差戊戌振畿内饑丁未免
河北三府逋賦夏四月戊午逮江西巡撫僉都御史解
學龍及所舉黃道周己卯以吏部尚書謝陞為禮部尚
書禮部侍郎陳演以原官並兼東閣大學士預機務五
月羅汝才犯夔州石砫女官秦良玉連戰却之甲申祀
地於北郊庚戌姚明恭致仕六月辛亥朔總兵官賀人
龍等分道逐賊敗之羅汝才走大寧庚午蔡國用卒辛
未薛國觀罷七月庚辰朔畿内捕蝗己丑𤼵帑振被蝗
州縣辛卯左良玉及京營總兵官柳應元等大破羅汝
才於興山汝才走巫山與張獻忠合八月甲戌振江北
饑九月陜西官軍圍李自成於巴西魚腹山中自成走
免癸巳張獻忠陷大昌總兵官張令戰死尋陷劍州綿
州冬十月癸丑熊文燦棄市十一月楊嗣昌進軍重慶
丁亥祀天於南郊戊子南京地震十二月丁未朔嚴軍
機抄傳之禁辛亥張獻忠陷瀘州乙卯逮薛國觀是月
李自成自湖廣走河南饑民附之連陷宜陽永寧殺萬
安王采鑋陷偃師勢大熾是年兩畿山東河南山陜旱
蝗人相食
十四年春正月辛巳祈榖於南郊己丑楊嗣昌遣總兵
官猛如虎追張獻忠及於開縣之黃陵城敗績參將劉
士傑等戰死賊遂東下丙申李自成陷河南福王常洵
遇害前兵部尚書吕維祺等死之二月己酉詔以時事
多艱災異疊見痛自刻責停今歲行刑諸犯俱減等論
庚戌張獻忠陷襄陽襄王翊銘貴陽王常法並遇害副
使張克儉等死之戊午李自成攻開封周王恭枵巡按
御史高名衡拒却之乙丑張獻忠陷光州己巳召閣臣
九卿科道於乾清宫左室命駙馬都尉冉興讓等齎帑
金振恤河南被難宗室三月丙子朔楊嗣昌自四川還
至荆州自殺乙酉禱雨丙申洪承疇會八鎮兵於寧遠
丁酉以蜀寇再熾逮鄭崇儉下獄尋棄市夏四月壬子
大清兵攻錦州祖大夀拒守己未以總督三邊侍郎丁
啟睿為兵部尚書督師討賊五月庚辰范復粹致仕釋
傅宗龍於獄命為兵部侍郎總督陜西三邊軍務討李
自成戊子祀地於北郊六月兩畿山東河南浙江湖廣
旱蝗山東寇起秋七月己卯李自成攻鄧州楊文岳及
總兵官虎大威擊敗之壬寅洪承疇援錦州駐師松山
是月臨清運河涸京師大疫八月乙巳援兵戰於松山
陽和總兵官楊國柱敗沒辛亥賜薛國觀死辛酉重建
太學成釋奠於先師孔子甲子總兵官吳三桂王樸自
松山遁諸軍夜潰是月左良玉大敗張獻忠於信陽九
月丁丑傅宗龍帥師次新蔡與總督保定侍郎楊文岳
軍會己卯遇賊賀人龍師潰宗龍被圍文岳走陳州甲
申周延儒賀逢聖復入閣辛卯封皇子慈炯為定王壬
辰𫝊宗龍潰圍出趨項城被執死之賊屠項城及商水
扶溝戊戌李自成羅汝才陷葉縣守將劉國能死之是
月官軍破張獻忠於英山之望雲寨冬十月癸卯朔日
有食之十一月丙子李自成陷南陽唐王聿鏌遇害總
兵官猛如虎等死之十二月李自成連陷鄧州等十餘
城甲子戍解學龍黃道周李自成羅汝才合攻開封周
王恭枵巡撫都御史高名衡拒守
十五年春正月癸未起孫傅庭為兵部侍郎督京軍救
開封乙酉楊文岳援開封賊解去南陷西華戊子免天
下十二年以前逋賦是月山東賊陷張秋東平官軍討
平之二月戊申振山東就撫亂民癸丑總督陜西都御
史汪喬年次襄城遇賊賀人龍等奔入關喬年被圍丁
巳城陷被執死之戊午
大清兵克松山洪承疇降巡撫都御史邱民仰總兵官
曺變蛟王廷臣副總兵江翥饒勲等死之是月命孫傅
庭總督三邊軍務三月李自成陷陳州丁丑魏照乘致
仕己卯祖大夀以錦州降於
大清辛卯李自成陷雎州太康寧陵考城壬辰封皇子
慈炤為永王丙辰李自成陷歸德是春江北賊陷含山
和州南京戒嚴夏四月癸亥李自成復圍開封乙丑削
謝陞籍五月己巳孫傅庭入關誅賀人龍甲戌張獻忠
陷廬州起馬士英總督廬鳳軍務丁亥王樸棄市六月
戊申賀逢聖致仕癸丑張四知致仕甲寅詔天下停刑
三年己未以詹事蔣德璟黃景昉戎政侍郎吳甡並為
禮部尚書兼東閣大學士預機務庚申詔孫傅庭出關
兵部侍郎侯恂督左良玉軍援開封壬戌以會推閣臣
下吏部尚書李日宣六人於獄謫戍有差甲戌祀地於
北郊是月築壇親祭死事文武大臣山西總兵官許定
國援開封兵潰於沁水寧武兵潰於覃懷秋七月己巳
左良玉及虎大威楊德政方國安四鎮兵潰於朱仙鎮
八月庚戌安慶兵變殺都指揮徐良憲官軍討定之乙
丑釋黃道周於戍所復其官丁卯兵部尚書陳新甲下
獄尋棄市九月壬戌賊決河灌開封癸未城圯士民溺
死者數十萬人己丑孫傅庭帥師赴河南辛卯鳳陽總
兵官黃得功劉良佐大敗張獻忠於潛山冬十月辛酉
孫傅庭敗績於郟縣走入關十一月丁卯援汴總兵官
劉超據永城反庚午發帑振開封被難宗室兵民壬申
大清兵分部入寨京師戒嚴命勲臣分守九門太監王
承恩督察城守詔舉堪督師大將者戊寅徵諸鎮入援
庚辰
大清兵克薊州丁癸薊鎮總督趙光抃提調援兵戊子
張獻忠陷無為己丑遼東督師侍郎范志完入援十月
癸卯下詔罪已求直言壬寅
大清兵南下畿南郡邑多不守丁巳起廢將是月李自
成陷汝寧前總督侍郎楊文岳僉事王世琮不屈死十
二月
大清兵趨漕濮山東州縣相繼下魯王以派自殺己巳
李自成陷襄陽據之左良玉奔承天尋走武昌賊分兵
下德安彛陵荆門遂陷荆州癸巳焚獻陵
十六年春正月丁酉李自成陷承天巡撫都御史宋一
鶴留守沈夀崇等死之庚申張獻忠陷蘄州二月乙丑
朔日有食之己巳范志完趙光抃會師於平原不敢進
三月庚子李自成殺羅汝才併其衆壬寅命大學士吳
甡督師討賊丁未賊陷武岡殺岷王企&KR0008;張獻忠陷黃
州夏四月丁卯周延儒自請督師許之辛卯
大清兵北歸戰於螺山總兵官張登科和應薦敗沒八
鎮兵皆潰是月劉超平五月癸巳朔張獻忠陷漢陽壬
寅周延儒還京師丙午以修撰魏藻德為少詹事兼東
閣大學士預機務戊申吳甡罷丁巳周延儒罷壬戌張
獻忠陷武昌沈楚王華奎於江在籍大學士賀逢聖等
死之六月癸亥詔免直省殘破州縣三餉及一切常賦
二年己卯逮范志完下獄丙戌雷震奉先殿獸吻勅修
省秋七月丁酉親鞫范志完於中左門乙卯親鞫前文
選郎中吳昌時於中左門徵周延儒聽勘己未戒廷臣
私謁閣臣京師自二月至於是月大疫詔釋輕犯發帑
療治瘞五城暴骸八月壬戌朔左良玉復武昌漢陽丙
寅張獻忠陷岳州丙戌陷長沙庚寅陷衡州九月丙申
張獻忠陷寶慶己亥黃景昉致仕辛丑孫傅庭復寳豐
進次郟縣李自成迎戰擊敗之庚戌張獻忠陷永州巡
按御史劉熙祚死之辛亥賜楊廷鑑等進士及第出身
有差壬子孫傅庭兵以乏食引退賊追及之南陽還戰
大敗傅庭以餘衆退保潼關是月鳳陽地屢震冬十月
辛酉朔享太廟丙寅李自成陷潼關督師尚書孫傅庭
死之賊連陷華州渭南臨潼命有司以贖鍰充餉戊辰
李自成屠商州庚午張獻忠陷常德壬申李自成陷西
安秦王存樞降巡撫都御史馮師孔按察使黃炯等死
之丁丑張獻忠陷吉安十一月甲午李自成陷延安尋
屠鳳翔壬寅祀天於南郊辛亥以吏部侍郎李建泰副
都御史方岳貢並兼東閣大學士預機務癸丑范志完
趙光抃棄市戍吳甡於金齒丁巳李自成陷榆林兵備
副使都任在籍總兵官尤世威等死之寧夏慶陽相繼
陷韓王亶塉被執十二月壬戌張獻忠陷建昌乙丑周
延儒有罪賜死丁卯張獻忠陷撫州辛巳賊渡河陷平
陽山西州縣相繼潰降甲申賊陷甘州巡撫都御史林
日瑞總兵官馬爌等死之三邊皆没丙戌左良玉復長
沙是年暹羅琉球哈密入貢
十七年春正月庚寅朔大風霾鳳陽地震庚子李建泰
自請措餉治兵討賊許之乙卯幸正陽門樓餞李建泰
出師南京地震丙辰以工部尚書范景文禮部侍郎邱
瑜並兼東閣大學士預機務是月張獻忠入四川二月
辛酉李自成陷汾州别賊陷懷慶丙寅陷太原執晉王
求桂巡撫都御史蔡懋德等死之壬申下詔罪己癸酉
潞安陷乙亥議京師城守李自成攻代州總兵官周遇
吉力戰食盡退守寧武關丁丑賊别將陷固關犯畿南
己卯遣内臣高起潛杜勲等十人監視諸邊及近畿要
害壬午賊分兵趨真定檄總督徐標降標斬其使知府
邱茂華殺標以城降甲申賊至彰德趙王常㳛降丁亥
詔天下勤王命廷臣上戰守事宜左都御史李邦華右
庶子李明睿請南遷及太子撫軍江南皆不許戊子陳
演罷李自成陷寧武周遇吉力戰死之三月庚寅朔賊
至大同總兵官姜壤降賊代王傳㸄遇害巡撫都御史
衛景瑗被執自縊死辛卯李建泰疏請南遷壬辰召廷
臣於平臺示建泰疏曰國君死社稷朕將焉往李邦華
等復請太子撫軍南京不聽蔣德璟罷癸巳封總兵官
吳三桂左良玉唐通黃得功俱為伯甲午徵諸鎮兵入
援乙未總兵官唐通入衛命偕内臣杜之秩守居庸關
戊戌命太監王承恩提督城守己亥李自成至宣府監
視太監杜勲降巡撫都御史朱之馮等死之癸卯唐通
杜之秩降於自成賊遂入關甲辰陷昌平乙巳賊犯京
師京營兵潰丙午日晡外城陷是夕皇后周氏崩丁未
昧爽内城陷帝崩於萬歲山王承恩從死御書衣襟曰
朕涼德藐躬上干天咎然皆諸臣誤朕朕死無面目見
祖宗自去冠冕以髮覆面任賊分裂無傷百姓一人自
大學士范景文而下死者數十人丙辰賊遷帝后梓宫
於昌平昌平人啟田貴妃墓以葬明亡是年夏四月我
大清兵破賊於山海關五月入京師以帝禮改葬令臣
民為服喪三日謚曰莊烈愍皇帝陵曰思陵
贊曰帝承神禧之後毅然有為即位之初沈機獨斷刈
除奸逆天下想望治平惜乎大勢已傾積習難挽在廷
則門戸糾紛疆場則將驕卒惰兵荒四告流寇蔓延遂
至潰爛而莫可救可謂不幸也已然在位十有七年不
邇聲色憂勤惕勵殫心治理臨朝浩歎慨然思得非常
之材而用匪其人益以僨事乃復信任宦官布列要地
舉措失當制置乖方祚訖運移身罹禍變豈非氣數使
然哉迨至大命有歸妖氛盡掃而帝得加諡建陵典禮
優厚是則
聖朝盛德度越千古亦可以知帝之蒙難而不辱其身為
亡國之義烈矣
明史卷二十四
