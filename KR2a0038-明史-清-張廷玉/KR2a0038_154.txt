欽定四庫全書
明史卷一百三十五
大學士張廷玉等奉敕修
列傳第二十二
陳遇(秦從龍)葉兑
范常(潘庭堅)宋思顔(夏煜)
郭景祥(李夢庚王濓毛騏)楊元杲(阮弘道汪河)
孔克仁
陳遇字中行先世曹人高祖義甫宋翰林學士徙居建
康子孫因家焉遇天資沉粹篤學博覧精象數之學元
末為温州教授己而棄官歸隐學者稱為静誠先生太
祖渡江以秦從龍薦𤼵書聘之引伊吕諸葛為喻遇至
與語大悦遂留參密議日見親信太祖為吴王授供奉
司丞辭即皇帝位三授翰林學士皆辭乃賜肩輿一乘
衛士十人護出入以示榮寵洪武三年奉命至浙江廉
察民隐還賜金帛除中書左丞又辭明年召對華盖殿
賜坐命草平西詔授禮部侍郎兼弘文館大學士復辭
西域進良馬遇引漢故事以諫除太常少卿固辭強之
不可最後除禮部尚書又固辭帝沉吟良久從之自是
不復強以官帝嘗從容言欲官其子遇曰臣三子皆幼
學未成請俟異日帝亦弗強也遇自開基之始即侍帷
幄帝嘗問保國安民至計遇對以不嗜殺人薄斂任賢
復先王禮樂為首務廷臣或有過被譴責遇力為觧多
得全釋其計畫多秘不傳而寵禮之隆勲戚大臣無與
比者數臨幸其第語必稱先生或呼為君子命爵輒辭
終成其高十七年卒賜葬鍾山子恭舉人累官工部尚
書有能聲遇弟遠字中復嘗随遇侍帝永樂初為翰林
待詔精繪事遠子孟顒善書秦從龍字元之洛陽人仕
元官江南行臺侍御史兵亂避居鎮江徐達之攻鎮江
也太祖謂之曰聞有秦元之者才器老成汝當詢訪致
吾欲見意達下鎮江訪得之太祖命從子文正甥李文
忠奉金綺造其廬聘焉從龍與妻陳偕來太祖自迎之
於龍江時太祖居富民家因邀從龍與同處朝夕訪以
時事已即元御史臺為府居從龍西華門外事無大小
悉與之謀嘗以筆書漆簡問答甚密左右皆不能知從
龍生日太祖與世子厚有贈遺或親至其家燕飲至正
二十五年冬從龍子澤死請告歸太祖出郊握手送之
尋病卒年七十太祖驚悼明年督軍至鎮江親臨哭之
厚䘏其家命有司營葬
葉兌字良仲寕海人以經濟自負尤精天文地理卜筮
之書元末知天運有歸以布衣獻書太祖列一綱三目
言天下大計時太祖已定寕越規取張士誠方國珍而
察罕兵勢甚盛遣使至金陵招太祖故兌書於三者籌
之為詳其略曰愚聞取天下者必有一定之規模韓信
初見高祖畫楚漢成敗孔明卧草廬與先主論三分形
勢者是也今之規模宜北絶李察罕南併張九四撫温
台取閩越定都建康拓地江廣進則越兩淮以北征退
則畫長江而自守夫金陵古稱龍蟠虎踞帝王之都藉
其兵力資財以攻則克以守則固百察罕能如吾何哉
江之所備莫急上流今義師已克江州足蔽全吴况自
滁和至廣陵皆吾所有匪直守江兼可守淮矣張氏傾
覆可坐而待淮東諸郡亦將來歸北略中原李氏可併
也今聞察罕妄自尊大致書明公如曹&KR0757;之招孫權竊
以元運將終人心不屬而察罕欲效操所為事勢不侔
宜如魯肅計鼎足江東以觀天下之隙此其大綱也至
其目有三張九四之地南包杭紹北跨通泰而以平江
為巣穴今欲攻之莫若聲言掩取杭紹湖秀而大兵直
擣平江城固難以驟技則以消城法困之於城外矢石
不到之地别築長圍分命將卒四面立營屯田固守斷
其出入之路分兵略定屬邑收其税糧以贍軍中彼坐
守空城安得不困平江既下巢穴已傾杭越必歸餘郡
觧體此上計也張氏重鎮在紹興紹興懸隔江海所以
頻攻而不克者以彼糧道在三江斗門也若一軍攻平
江絶其糧道一軍攻杭州絶其援兵紹興必拔所攻在
蘇杭所取在紹興所謂多方以誤之者也紹興既拔杭
城勢孤湖秀風靡然後進攻平江犁其心腹江北餘孽
隨而瓦觧此次計也方國珍狼子野心不可馴狎往年
大兵取婺州彼即奉書納欵後遣夏煜陳顯道招諭彼
復狐疑不從乃遣使從海道報元謂江東委之納欵誘
令張㫤持詔而來且遣韓叔義為說客欲說明公奉詔
彼既降我而反欲招我降元其反復狡獪如是宜興師
問罪然彼以水為命一聞兵至挈家航海中原步騎無
如之何夫上兵攻心彼言杭越一平即當納土不過欲
欵我師耳攻之之術宜限以日期責其歸順彼自方國
璋之没自知兵不可用又叔義還稱義師之盛氣已先
挫今因陳顯道以自通正可脇之而從也事宜速不宜
緩宣諭之後更置官吏拘集舟艦潛收其兵權以消未
然之變三郡可不勞而定福建本浙江一道兵脆城陋
兩浙既平必圖歸附下之一辯士力耳如復稽遲則大
兵自温處入竒兵自海道入福州必不支福州下旁郡
迎刃觧矣威聲已震然後進取兩廣猶反掌也太祖竒
其言欲留用之力辭去賜銀幣襲衣後數歲削平天下
規模次第略如兑言
范常字子權滁人太祖軍滁杕策謁軍門太祖夙知其
名與語意合留置幕下有疑輒問常悉以實對諸將克
和州兵不戢常言於太祖曰得一城而使人肝腦塗地
何以成大事太祖乃切責諸將搜軍中所掠婦女還其
家民大悦太祖以四方割據戰争無虛日命常為文禱
於上帝其辭曰今天下紛紜生民塗炭不有所主物類
盡矣倘元祚未終則羣䧺當早伏其辜某亦在羣雄中
請自某始若已厭元德有天命者宜歸之無使斯民久
陒危苦存亡之機見於三月太祖嘉其能達己意命典
文牘授元帥府都事取太平命為知府諭之曰太平吾
股肱郡其民數困于兵當令得所常以簡易為治興學
恤民官廩有榖數千石請給民乏種者秋稔輸官公私
皆足居三年民親愛之召入為侍儀洪武元年擢翰林
直學士兼太常司帝銳意稽古禮文羣臣集議間有異
同常能参合衆言委曲當上意尋以病免歸歲餘手詔
徵詣闕仍故官帝宴聞輒命儒臣列坐賦詩為樂常每
先成語多率帝笑曰老范詩質樸殊似其為人也遷起
居注常有足疾數在告賜以安車尋乞歸帝賦詩四章
送之賜宅於太平子祖歷官雲南左參政有修潔稱潘
庭堅字叔聞當塗人元末為富陽教諭謝去太祖駐太
平以陶安荐徵庭堅為帥府教授慎密謙約為太祖所
稱下集慶擢中書省博士婺州下改為寕越府以庭堅
同知府事時上游諸郡次第平定擇儒臣撫綏之先後
用陶安汪廣洋於江西而庭堅與王愷守浙東太祖為
吴王設翰林院與安同召為學士而庭堅已老遂告歸
洪武四年復召至主會試子黼字章甫有文名官至江
西按察使會修律令留為議律官書成卒黼謹飭類父
而文采清雅過之父子皆以鄉校顯時以為榮
宋思顔不知何許人太祖克太平以思顔居幕府及定
集慶置江南行中書省太祖總省事以李善長及思顔
為參議同時所設省中官李夢庚郭景祥侯元善楊元
杲陶安阮弘道孔克仁王愷欒鳳夏煜等數十人而思
顔獨與善長並授參議其任較諸人為重已建大都督
府以思顔兼參軍事太祖嘗視事東閣天暑汗沾衣左
右更以衣進皆數經浣濯者思顔曰主公躬行節儉真
可示法子孫惟願終始如一太祖嘉其直賜之幣他日
又進曰句容虎為害既捕獲宜除之今豢飬民間何益
太祖欣然即命殺虎其随事納忠類如此後出為河南
道按察僉事坐事死夏煜字允中江寕人有俊才工詩
辟為中書省博士婺州平調浙東分省兩使方國珍咸
稱旨太祖征陳友諒儒臣惟劉基與煜侍鄱陽戰勝太
祖所與草檄賦詩者煜其一也洪武元年使總制浙東
諸府與高見賢楊憲凌說四人以伺察搏擊為事後俱
以不良死
郭景祥濠人與鳳陽李夢庚皆從渡江典文書佐謀議
分任行中書省左右司郎中既同調浙東分省尋復同
入為大都督府參軍景祥性諒直博涉書史遇事敢言
太祖親信之嘗曰景祥文吏而有折衝御侮才能盡忠
於我可大任也先是克滁州太平溧陽以城郭不完輒
命景祥董治之既而和州守臣言州城久廢命景祥相
度即故址城之九旬而工畢太祖以為能授和州總制
景祥益治城隍樓櫓廣屯田練士卒威望肅然和遂為
重鎮璽書褒勞仕終浙江行省參政謝再興之守諸全
也部將私販易吴境太祖怒殺部將召諭再興命夢庚
往諸全總制軍事再興還鎮忿夢庚出已上遂叛執夢
庚降於吴夢庚死之其時參佐行省者又有毛騏王濓
濓字習古定遠人李善長婦兄也少嗜學事親孝初從
汝潁賊太祖克集慶乃渡江來歸善長為言得召見除
執法官决獄平允遷中書省員外郎出為浙江按察僉
事治行著聞大風晝晦濓應詔言民瘼請緩征太祖納
之洪武三年卒帝謂善長曰濓有王佐才今死朕失一
臂後善長坐事帝歎曰使王濓在必不至是騏字國祥
與濓同里太祖自濠引兵趋定遠騏扶縣今出降太祖
喜留與飲食籌兵事悉當意取滁州擢總管府經歷典
倉廩兼掌晨昏歷稽將帥之失伍者從渡江擢行省郎
中是時太祖左右惟善長及騏文書機密皆兩人協贊
尋授參議官征婺州命權理中書省事委以心膂俄病
卒太祖親為文哭之臨視其葬子驤管軍千戸積功擢
親軍指揮僉事從定中原進指揮使滕州段士雄反驤
討平之捕倭浙東靳𫉬多擢都督僉事見親任嘗掌錦
衣衛事典詔獄後坐胡惟庸黨死
楊元杲阮弘道皆滁人家世皆儒者從渡江同為行省
左右司員外郎與陶安等更番掌行機宜文字元杲以
郎中擢理軍儲於金華而弘道亦於是歲以郎中從大
都督文正守南昌皆有功二人皆于太祖最故又皆儒
雅嗜文學練達政體而元杲知慮尤周密帝嘗曰文臣
從渡江掌簿書文字勤勞十餘年無如楊元杲阮弘道
李夢庚侯元善樊景昭者其後元杲歷應天府尹弘道
歷福建江西行省參政皆卒官元杲子賁博學強記以
詞翰知名荐授大名知縣仕至周府紀善元善全椒人
歷官參知政事興樊景昭俱無所表見又汪河者舒城
人嘗師余闕以文章名從渡江為行中書省掾數陳時
務太祖高其才進大都督府都事使察罕議論稱旨後
奉命偕錢楨至河南報庫庫聘為所留太祖前後七致
庫庫書終不報洪武元年大軍下河洛庫庫走定西河
始得歸被拘凡六年帝甚嘉之進吏部侍郎備陳西征
方略二年改御史臺侍御史九年拜晉王左相親御便
殿諭遣之居數歲卒于官
孔克仁句容人由行省都事進郎中嘗偕宋濓侍太祖
太祖每與論天下形勢及前代興亡事陳友諒既滅太
祖志圖中原謂克仁曰元運既隳豪傑互争其隙可乘
吾欲督兩淮江南諸郡之民及時耕種加以訓練兵農
兼資進取退守仍于兩淮間餽運可通之處儲糧以俟
兵食既足中原可圖卿以為何如克仁對曰積糧訓兵
觀隙待時此長策也當是時江左兵勢日盛太祖以漢
高自期嘗謂克仁曰秦政暴虐漢高帝起布衣以寬大
馭羣雄遂為天下主今羣雄蜂起皆不知修法度以明
軍政此其所以無成也因感歎久之又曰天下用兵河
北有博囉特穆爾河南有庫庫特穆爾關中有李思齊
張良弼然有兵而無紀律者河北也稍有紀律而兵不
振者河南也道途不通餽餉不繼者關中也江南則惟
我與張士誠耳士誠多奸謀尚間諜御衆無紀律我以
數十萬衆修軍政任將帥相時而動其勢有不足平者
兄仁頓首曰主上神武當定天下于一矣嘗閱漢書濓
與克仁侍太祖曰漢治道不純者何克仁對曰王伯雜
故也太祖曰誰執其咎克仁曰責在高祖太祖曰高祖
創業遭秦滅學民憔悴甫蘇禮樂之事固所未講孝文
為令主正當制禮作樂以復三代之舊乃逡廵未遑使
漢業終于如是帝王之道貴不違時三代之王有其時
而能為之漢文有其時而不為周世宗則無其時而為
之者也又嘗問克仁漢高起徒步為萬乘主所操何道
克仁對曰知人善任使太祖曰項羽南面稱孤仁義不
施而自矜功伐高祖知其然承以柔遜濟以寬仁卒以
勝之今豪傑非一我守江左任賢撫民以觀天下之變
若徒與角力則猝難定也及徐達䓁下淮東西又謂克
仁曰壬辰之亂生民塗炭中原諸將博囉擁兵犯闕亂
倫干紀行己夷滅庫庫挟太子以稱戈急私仇無敵愾
之志思齊輩碌碌竊據一方民受其害士誠外假元名
反復兩端明玉珍父子據蜀僣號喜于自用而無遠謨
觀其所為皆不能有成予揆天時審人事有可定之機
今師西出㐮樊東踰淮泗首尾相應擊之必勝大事可
成天下不難定既定之後生息猶難方勞思慮耳克仁
侍帷幄最久故得聞太祖謀略俱多洪武二年四月命
克仁等授諸子經功臣子弟亦令入學已出知江州入
為參議坐事死
贊曰太祖起布衣經营天下渡江以來規模宏遠聲教
風馳雖曰天授抑亦左右丞弼多國士之助欤陳遇見
禮不下劉基而超然利禄之外葉兌于天下大計籌之
審矣亦能抗節肥遯其高致均非人所易及孔克仁無
可稱述以太祖之雄謀大略具其事中故叙列于萹
明史卷一百三十五
