欽定四庫全書
明史卷二百二十八
大學士張廷王等奉敕修
列傳第一百十六
魏學曾(葉夢熊梅國禎)李化龍(江鐸)
魏學曾字惟貫涇陽人嘉靖三十二年進士除戸部主
事遷郎中中官為商人請支芻糧銀鉅萬學曾持不可
乃已尋擢光禄少卿進右僉都御史巡撫遼東隆慶初
土默特大入永平學曾入駐山海檄諸將王治道等追
擊至義院口大捷進右副都御史學曾乃易置將吏招
納降附釐屯田二千餘頃數破敵被賞賚以疾去起兵
部石侍郎提督神樞營旋改吏部轉左侍郎穆宗崩大
學士高拱欲去馮保屬言官論劾學曾遺書大學士張
居正曰外人皆言公與保有謀遺詔亦出公手今日之
事不宜復護此閹居正怒及拱被逐舉朝失色學曾獨
大言曰上踐阼伊始輒逐顧命大臣且詔出何人不可
不明示百官要諸大臣詣居正邸争之諸大臣多不往
居正亦辭以疾自是益忤出為南京右都御史未上給
事中宗弘暹希居正指劾之詔以故官候調學曾遂歸
居正殁踰年起南京戸部右侍郎召為右都御史督倉
場尋以南京戸部尚書致仕萬歷十八年順義王徹哩
克西赴青海浩爾齊宰桑犯洮河副總兵李奎李聫芳
先後被殺朝命尚書鄭洛經略七鎮兼領總督洛固辭
總督明年春閣臣王錫爵薦學曾起兵部尚書總督陕
西延寧甘肅軍務時洛專主欵學曾至與議不合陜西
廵撫葉夢熊助之初順義王封夢熊以諫沮坐得罪學
曾亦為高拱言不便至是徹哩克助叛學曾夢熊欲遂
討之詆洛玩寇會徹哩克東歸浩爾齊諸部亦徙去學
曾奏徹哩克雖歸隂留精兵二萬於嘉峪欲助浩爾齊
宰桑其說本採諸道路朝士乃争附和之錫爵意悔具疏
言狀又遺書責夢熊而兵部尚書石星以順義既東宣
大事急召洛還定撫議置學曾疏不問未幾河套部長
圖們明安入市畢要請增賞學曾令總兵官杜桐神木
參將張剛孤山遊擊李紹祖出不意擊斬明安俘馘四
百八十餘級奪馬畜器械稱是學曾以功加太子少保
而明安子巴延台聲言復仇號召諸部明年巴拜反遂
煽諸部為亂巴拜西部人嘉靖中得罪其部長父兄皆
見殺巴拜跳脱来降驍勇屢立戰功前督撫王崇古石茂
華先後奏加副總兵遂多畜亡命子承恩巴拜夢妖物入
妻施脇而生狼形梟啼性狼戾巴拜老承恩襲父爵十九
年洮河告警御史周弘禴舉承恩及指揮土文秀巴拜義
子布延等廵撫黨馨檄文秀西援巴拜謁經略鄭洛願與
子承恩從出師馨惡其自薦抑損之巴拜以故心怨至金
城見諸鎮兵皆出其下比賊退取道塞外還寇騎遇之皆辟易
遂有輕中外心馨數裁巴拜且按承恩罪箠之二十布
延文秀亦以他故怨馨會戍卒請衣糧久弗給遂嗾軍
鋒劉東𤾉許朝作亂二十年二月殺馨及副使石繼芳
逼總兵官張維忠縊死布延文秀殺遊擊梁琦守備馬
承光東暘稱總兵奉巴拜為謀主承恩朝為左右副總兵
布延文秀為左右參將承恩遂䧟玉泉營中衛廣武河
西望風靡惟文秀徇平虜參將蕭如薰堅守不下賊既
取河西四十七堡且渡河復誘河套卓哩克圖宰桑犯
平虜花馬池全陜震動學曾檄副總兵李昫率遊擊吳
顯趨靈州别遣遊擊趙武鳴沙州沿河扼賊南渡而自駐
花馬池當賊衝昫等渡河賊將多遁四十七堡皆復惟
寧夏鎮尚為賊據卓哩克圖等中外相呼應巴拜文秀
攻趙武於玉泉布延引卓哩克圖攻平虜如薰設伏射
殺之昫救武圍亦解四月昫引兵與故總兵牛秉忠抵
鎮城下帝已擢董一奎為總兵李蕡副之已復擢如薰
代一奎而以庥貴代蕡未至昫等攻城賊於東西二門
各出驍騎三千摶戰步卒列火車為營官軍擊之奪其
車百輌追奔入湖賊溺死無筭副總兵王通戰尤力家
丁高益等乘勝入北門後兵不繼被殺通亦負傷榆林
遊擊俞尚德戰死翼日朝文秀脅慶王上東城乞暫罷
兵詭言願獻首惡會官軍糧盡乃引退休近堡學曾日
夜趨芻餉調延綏莊浪蘭靖榆林兵道回遠所治舟亦
未具乃駐花馬池俟軍至移靈州頃之延綏遊擊姜顯
謨都司蕭如蕙甘州故總兵張傑及麻貴軍皆至復抵
鎮城攻之賊計延綏榆林兵出内虛勾黃台吉妻令其
子實達達從子浩爾齊圖們塔類掠舊安邊磚井堡以
牽我兵承恩復以間合寇兵伏延漢渠掠糧車二百學
曾自花馬池還靈州被圍救至而解貴等數攻城不能
克賊殺慶王妃盡掠其宫人金帛牛秉忠戰傷右股乃
復退師帝用尚書星言賜學曾尚方劍督戰會寧夏巡
撫朱正色甘肅巡撫葉夢熊監軍御史梅國禎諸大將
劉承嗣董一奎李如松先後至軍六月復攻城連戰不
下夢熊字男兆歸善人嘉靖四十年進士由福清知縣
入為戸部主事轉餉寧夏改御史以諫受把漢那吉降
貶郃陽丞累遷贛州知府平黃鄉賊遷浙江副使改永
平萬歷十七年冬由山東布政使擢右僉都御史巡撫
貴州尋改陜西進右副都御史以請討徹哩克與經略
洛議相左廷議方右洛絀其議不用會徹哩克東歸洛
亦還宣大乃移夢熊甘肅與學曾共事夢熊有膽决敢
任事會巴拜反上疏請討賊帝然之以六月至靈州與
學曾合國禎字克生麻城人少雄傑自喜善騎射舉萬
歷十一年進士除固安知縣中官詣國禎請收責於民
國禎偽令民鬻妻以償民夫婦哀慟中官為毁券擢御史
會巴拜反學曾師久無功時寧遠伯李成梁方被論廷
議欲遣為大將未敢决國禎獨疏保之乃遣成梁子如松
為提督將遼東宣大山西諸鎮兵以往而國禎監其軍
遂與如松至寧夏初學曾欲招東暘朝令殺巴拜父子
贖罪遣卒葉得新往四人方約同死折得新脛置之獄
巡撫朱正色以賊詭請降而張傑嘗總寧夏兵故與巴
拜善遣傑入城招之朝乃舁得新見傑得新大罵賊被殺
傑亦繫不遺而學曾以賊求撫為之請帝切責及是城
中百戸姚欽武生張遐齡射書城外約内應夜半舉火
外兵不至賊殺其黨五十人欽縋城出來奔當是時賊
外以求撫緩兵而隂結寇為助然糧盡勢且困七月學
曾與夢熊國禎定計決黃河大壩水灌之水扺城下時
套寇布色圖章圖哩以三萬騎犯定邊小鹽池用圖們
塔類為前鋒而别遣宰桑以萬騎從花馬池西沙湃口
入為巴拜聲援麻貴擊之右溝寇稍挫分趨下馬關及
鳴沙洲學曾令遊擊子敬扼沙湃口而檄延綏總兵官
董一元搗圖們塔類巢斬首百三十餘級寇大驚引去
遇子敬圍之十重子敬死寇亦去賊援遂絶學曾益决
大壩水八月河決隄壞復繕治之城外水深八九尺東
西城崩百餘丈卓哩克圖宰桑復入李剛堡如松貴等
擊敗之追奔至賀蘭山賊益懼求款未決會學曾得罪罷
朝命以夢熊代夢熊遂成功初學曾之遣人招東暘朝
也留固原十餘日以俟之帝責其玩寇李昫渡河又稍
遲松山河套寇先入官軍用是再失利學曾嘗上疏令
監軍無與兵事帝為飭國禎如其言國禎頗憾之及至
軍劾諸將觀望而頗以玩寇為學曾罪給事中許子偉
亦劾學曾惑於招撫誤國事國禎又言僉事隨府從城
上躍下賊令四人下取我軍咫尺不敢前又北寇數萬
斷我糧道殺戮無筭匿不以奏帝遂大怒逮學曾至京
然學曾逮未逾月城壞而大軍入賊竟以破滅夢熊既
代學曾亦賜尚方劍時調度靈州獨國禎監軍寧夏賊
被圍久食盡無援而城受水浸益大崩國禎挾諸將趨
南關秉忠先登國禎大呼諸將軍登賊退據大城攻數
日不下國禎使間紿東晹朝承恩互相殺以降貫其罪
三人内猜疑東晹朝遂先誘殺承恩黨文秀承恩亦與
其黨周國柱誘東晹朝殺之懸東晹朝文秀首城上開
門降如松率兵圍巴拜家巴拜倉皇縊闔室自焚死夢
熊自靈州馳至盡誅巴拜黨及降人二千慰問宗室士
庶寧夏平夢熊正色國禎各上捷奏而俘承恩獻京師
帝御門受賀詔磔承恩於市夢熊正色國禎各廕世官
如松功第一如薰貴秉忠等加恩有差學曾初奪職為
民叙功以原官致仕學曾任事勞勩灌城招降之策本
其所建及宣捷帝召見大學士趙志臯張位志臯位力
為學曾解尚書星以下多白學曾無罪國禎亦上疏言
學曾應變稍緩臣請責諸將以振士氣而逮學曾之命
發自臣疏竊自悔恨學曾不早雪臣將受萬世譏如松
亦言學曾被逮時三軍雨泣夢熊亦推功學曾帝初不
聽既而復其官居家數年卒夢熊以功進右都御史初
布色圖為都督其部長齊勒台吉最用事齊勒台吉死
布色圖不能制諸部經略鄭洛專事羈縻學曾以洮河
之變惡諸部為逆襲殺明安會巴拜反卓哩克圖宰桑
遂聲言與巴拜為一家布色圖章圖哩亦引兵助之及巴
拜誅齊勒台吉妻必濟率卓哩克圖宰桑章圖哩等頓首
花馬池塞下悔罪求欵夢熊為奏請帝以夢熊初主學曾
責其前後異議令要諸部縳叛贖罪卓哩克圖等求欵益
堅夢熊乃與廵撫田樂奏上四鎮欵戰機宜俟朝議中外
相仗莫敢决布色圖遂率諸部大入定邊總兵官麻貴
等擊却之夢熊以功加太子少保未幾齊勒台吉從子
青巴圖爾犯甘肅總兵官楊濬副總兵何崇德禦之斬
首六百餘級夢熊復加太子太保兵部尚書尋入為南
京工部尚書而以都御史李旼代自洮河變後寇頗輕
中國招撫議既絶諸部數入犯四鎮遂頻歲用兵云夢
熊雖功多其品望遠出學曾下卒官國禎既招降承恩以
夢熊貪功殺降劾其罪夢熊奏辨言巴拜所畜家人皆
死士緩一二日東晹朝黨復集必再亂臣寧負殺降名
以絶禍本帝為下詔解之論功擢國禎太僕少卿卿踰
年遷右僉都御史巡撫大同久之遷兵部右侍郎總督
宣大山西軍務在鎮三年節省市賞銀十五萬兩有奇
父喪歸未起而卒贈右都御史
李化龍字于田長垣人萬歷二年進士除嵩縣知縣年
甫二十胥吏易之化龍陰察其奸悉召置之法縣中大
治遷南京工部主事歷右通政使二十二年夏擢右僉
都御史巡撫遼東初總兵官李成梁破殺泰寧蘇巴爾
噶其子巴圖爾弟綽哈據舊遼陽以北居兩河之中結
土默特為患其年四月巴圖爾圍遼陽朵顔小岱青福
餘巴雅爾分犯錦義掠清細河巡撫韓取善坐免化龍
受事甫兩月巴圖爾巴雅爾等寇鎮武又約土默特子
布延台吉犯右屯巴圖爾先至吳家墳化龍與總兵官
董一元定計先擊巴圖巴雅爾巴雅爾中流矢死巴圖
被傷布延台吉至攻右屯不利亦觧去於是巴圖小岱
青布延台吉益相結謀復前耻化龍與一元嚴備之一
元又出塞搗巢有功而巴圖傷重竟死邊塞讋服詳具
一元傳化龍進兵部右侍郎明年小岱青悔禍款塞請
開木市於義州且告朵顔長安將犯邊已長安果犯錦
義副總兵李如梅擊却之岱青言既信化龍遂許其請上
疏曰環遼皆敵也迤北土默特部多不可數近邊者直
寧前則長安直錦義則小岱青直廣寧遼瀋則巴圖綽
哈呼達直開鐵則巴雅爾諾木圖其在東邊海西則蒙
古博羅納琳博囉布扎爾皆與遼地項背相望竝牆圍
獵則刁斗聲相聞盖肘腋憂也自納琳布扎爾被勦數
年東陲無事去年巴圖巴雅爾戰死綽哈呼達一敗塗地今
巴雅爾子宰桑受罸入市廣寧遼瀋開鐵警報希所未
馴伏者惟小岱青與長安耳小岱青素兇狡雄長諸部西
助長安東助綽哈大舉動以數萬小竊則飛騎出沒錦
義間自周之望栢朝翠戰没無敢以一矢加遺凌河上
下方數百里野多暴骨民無寧宇遠慮者每以河西不
保無虞今乃叩關求市臣遍詢將領及彼地居民僉言
木市開有五利河西無木皆在邊外叛亂以來仰給河
東以邊警又不時至故河西木貴於玉市通則材木不
可勝用利一所疑於岱青者無信耳彼重市為生路當
市時必不行掠即今年市而明年掠我已收今年不掠
之利矣利二遼東馬市成祖所開無他賞本聽商民與
交易木市與馬市等有利於民不費於官利三大舉之
害酷而希零竊之害輕而數小岱青不掠錦義零竊少
矣又西不助長安東不助綽哈則敵勢漸分即寧前廣
寕患亦漸減且大舉先報又得預為備利四零竊既希
邊人益得修備利五疏入從之化龍尋以病去木市亦
停止其後總兵官馬林復議開市與巡撫李植相左論
久不決小岱青遂復為寇云二十七年三月化龍起故
官總督湖廣川貴軍務兼巡撫四川討播州叛臣楊應
龍應龍之先曰楊鑑明初内附授宣慰使應龍性猜狠
嗜殺數從征調恃功驕蹇知川兵脆弱陰有據蜀志間
出剽州縣嬖小妻田雌鳳䜛殺妻張氏屠其家用誅罸
立威所屬五司七姓不堪其虐走貴州告變巡撫葉夢
熊疏請大征詔不聽逮繫重慶獄應龍詭將兵征倭自
效得脱歸復逮不出四川巡撫王繼光發兵討覆於白
石應龍諉罪諸苗朝廷命邢玠總督值東西用兵勢未
能窮治因招撫之應龍益結生苖奪五司七姓地並湖
貴四十八屯以畀之歲出侵掠是年二月敗官軍於飛
練堡都司楊國柱指揮李廷棟等皆死已復破殺綦江
參將房嘉寵遊擊張良賢投屍蔽江下偽軍師孫時泰
請直取重慶搗成都劫蜀王為質而應龍遷延聲言爭
地界冀曲赦如曩時化龍至成都徵兵未至亦謬為好
語縻之帝聞綦江破大怒追褫前四川貴州巡撫譚希
思江東之職而賜化龍劍假便宜討賊賊焚東坡爛橋
梗湖貴路又焚龍泉走都司楊惟忠化龍劾諸大帥不
用命者沈尚文逮治童元鎮劉綎皆革職充為事官諸
軍大集化龍先檄水西兵三萬守貴州斷招苖路乃移
重慶大誓文武明年二月分八道進兵川師四路總兵
官劉綎由綦江總兵官馬孔英由南川總兵官吳廣由
合江副將曺希彬受廣節制由永寧黔師三路總兵官
童元鎮由烏江參將朱鶴齡受元鎮節制統宣慰使安
疆臣由沙溪總兵官李應祥由興龍楚師一路分兩翼
總兵官陳璘由偏橋副總兵陳良玭受璘節制由龍泉
每路兵三萬官兵三之土司七之貴州巡撫郭子章駐
貴陽湖廣巡撫支可大移沅州化龍自將中軍策應帝
以楚地遼潤又擢江鐸為僉都御史巡撫偏沅湖廣設
偏沅巡撫自鐸始也推官高折枝先以南川兵進據桑
木鎮綎復自綦江入應龍以勁兵二萬屬其子朝棟曰
爾破綦江馳南川盡焚積聚彼無能為也比抗諸路兵
皆大敗應龍頓足歎曰吾不用時泰計今死矣或言水
西佐賊化龍詰之疆臣斬賊使二氏交遂絶烏江兵敗
績逮下元鎮於理諸將益奮綎先入婁山關直抵海龍
囤璘疆臣兵亦至賊勢急上囤死守遣使詐降化龍檄
諸將斬使焚書以綎與應龍有舊諭無通賊綎械其人
以自明八路兵皆會囤下築長圍困之更番迭攻六月
綎破土月二城應龍窘與二妾俱縊明晨官軍入城七
子皆被執詔磔應龍屍並子朝棟於市自出師至滅賊
凡百有十四日播自唐乾符中入楊氏二十九世八百
餘年至應龍而絶以其地置遵義平越二府分属川貴
化龍初聞父喪以金革起復至是乞歸終制三十一年
四月起工部石侍郎總理河道與淮揚巡撫李三才奏
開淤河由直河入泇口扺夏鎮二百六十里避黃河吕
梁之險再以憂去未代叙前平播功晉兵部尚書加少
保廕一子世錦衣指揮使三十五年夏起戎政尚書化
龍以京營根本奏陳十一濫十二苦十九宜又上屯政
十二事皆置不理兵部自二十七年後左石侍郎皆空
署未幾尚書蕭大亨亦致仕化龍掌部事三十七年正
月京師詐言寇至民爭避匿邊民逃入都門者亦數萬
九門晝閉輔臣言兵部尚書惟一人何以應猝變帝亦
不報遼戰士二萬餘皆老弱而税監高淮肆虐遼人切
齒化龍請停税課且增兵萬人又條上兵食欵戰之策
帝皆不報一品秩滿加柱國少傅兼太子太保卒官年
七十諡襄毅贈少師加贈太師化龍具文武才播州之
役以劉綎驕蹇先摧挫之而薦其才故綎為盡力開河
之功為漕渠永利詳見河渠志江鐸字士振仁和人高
祖玭景泰時為禮科給事中劾石亨怙寵罔上有直聲
官至山東參政曾祖瀾正德時南京禮部尚書卒諡文
昭祖曉嘉靖中工部侍郎父圻萬歷初廣西提學僉事
父母疾嘗藥䑛糞居喪寢苫三年經寢室必俯其首妻
經夫廬亦然卒門人私諡為孝端先生自玭至鐸五世
皆進士而曉弟暉正德中為庶吉士與舒芬等諫南巡
受杖世宗時由編修出為河南僉事鐸登第在萬歷二
年授刑部主事累官山西按察使擢撫偏沅夾攻楊應
龍有功與郭子章皆廕一子世錦衣指揮丁母艱去奪
情命留討皮林諸洞蠻平之詳具陳璘傳以勞疾歸卒
贈兵部右侍郎
贊曰巴拜一降人耳雖假以爵秩而憑藉未厚倉猝發
難據鎮城聫外寇邊鄙為之騷然武備之弛有由來矣
楊應龍惡稔貫盈自速殄滅然盤踞積久地形險惡非
師武臣力奏績豈易言哉李化龍之功可與韓雍項忠
相埒較寧夏之役難易懸殊矣
明史卷二百二十八
