欽定四庫全書
明史卷二十八
大學士張廷玉等奉敕修
志第四
五行一(水)
史志五行始自漢書詳錄五行𫝊說及其占應後代作
史者因之粤稽洪範首叙五行以其為天地萬物之所
莫能外而合諸人道則有五事稽諸天道則有庶徵天
人相感以類而應者固不得謂理之所無而𫝊說則條
分縷柝以某異為某事之應更旁引曲證以伸其說故
雖父子師弟不能無所抵牾則果有當於叙疇之意歟
夫苟知天人之應捷於影響庶幾一言一動皆有所警
惕以此垂戒意非不善然天道遠人道邇逐事而比之
必有驗有不驗至有不驗則見以為無徵而怠焉前賢
之論此悉矣孔子作春秋紀異而說不書彼劉董諸儒
之學頗近於術數禨祥夲無足述班氏創立此志不得
不詳其學之夲原而歴代之史往往取前人數見之說
備列簡端揆之義法未知所處故考次洪武以来略依
舊史五行之例著其祥異而事應暨舊說之前見者並
削而不載云
洪範曰水曰潤下水不潤下則失其性矣前史多以恒
寒恒隂雪霜冰雹雷震魚孽蝗蝻豕禍龍蛇之孽馬異
人痾疾疫鼔妖隕石水潦水變黑眚黑祥皆屬之水今
從之
恒寒景泰四年冬十一月戊辰至明年孟春山東河南
浙江直隸淮徐大雪數尺淮東之海冰四十餘里人畜
凍死萬計五年正月江南諸府大雪連四旬蘇常凍餓
死者無算是春羅山大寒竹樹魚蚌皆死衡州雨雪連
綿傷人甚多牛畜凍死三萬六千蹄成化十三年四月
壬戌開原大雨雪畜多凍死十六年七八月越嵩雨雪
交作寒氣若冬弘治六年十一月鄖陽大雪至十二月
壬戌夜雷電大作明日復震後五日雪止平地三尺餘
人畜多凍死正德元年四月雲南武定隕霜殺麥寒如
冬萬歷五年六月蘇松連雨寒如冬傷稼四十六年四
月辛亥陜西大雨雪驘槖駝凍死二千蹄
恒隂洪武十八年二月久隂正統五年七月戊午己未
及癸亥曉刻隂沉四方濃霧不辨人八年邳海二州隂
霧彌月夏麥多損景泰六年正月癸酉隂霧四塞既而
成霜附木凡五日八年正月甲子隂晦大霧咫尺不辨
人物成化四年三月昏霧蔽天不見星日者累晝夜九
年三月甲午四月丁夘山東暗黑如夜二十年五月丙
申番禺天晦良久乃復二十三年十二月辛夘大霧不
辨人弘治十五年十一月景東晝晦者七日十六年四
月辛亥甘肅昏霧障天咫尺不辨人物十八年秋廣昌
大雨霧凡两月民病且死者相繼正德十年四月鉅野
隂霧六日殺榖十四年三月戊午隂晦嘉靖元年正月
丁夘日午昏霧四塞三年江北昏霧其氣如藥天啟六
年閏五月丙戌霧重如雨六月己未如之
雨雪隕霜洪武十四年五月丁未建德雪六月己夘杭
州晴日飛雪二十六年四月丙申榆社隕霜損麥景泰
四年鳳陽八衛二三月雨雪不止傷麥天順四年三月
乙酉大雪越月乃止成化二年四月乙巳宣府隕霜殺
青苗十九年三月辛酉陜西隕霜弘治六年十月南京
雨雪連旬八年四月庚申榆社陵川襄垣長子沁源隕
霜殺麥豆桑辛酉慶陽諸府縣衛所三十五隕霜殺麥
豆禾苗九年四月辛巳榆次隕霜殺未是月武鄉亦隕
霜十七年二月壬寅鄖陽均州雨雪雹雪片大者六寸
六月癸亥雨雪正德八年四月乙巳交登萊陽隕霜殺
稼丙辰殺榖十三年三月壬戌遼東隕霜禾苖皆死嘉
靖二年三月甲子郯城隕霜殺麥辛未殺禾二十二年
四月己亥固原隕霜殺麥隆慶六年三月丁亥南宫隕
霜殺麥萬歷二十四年四月己亥林縣雪二十六年十
一月辛亥彰德隕霜不殺草三十八年四月壬寅貴州
暴雪形如土磚民居片瓦無存者四十四年正月雨紅
黃黑三色雪屋上多巨人跡崇禎六年正月辛亥大雪
深二丈餘十一年五月戊寅喜峯口雪三尺十三年四
月會寧隕霜殺稼十六年四月鄢陵隕霜殺麥
冰雹洪武二年六月庚寅慶陽大雨雹傷禾苗三年五
月丙辰蔚州大雨雹傷田苗五年五月癸丑夜中都皇
城萬歲山雨冰雹大如彈丸七年八月甲午平涼延安
綏德米脂雨雹九月甲子鞏昌雨雹八年四月臨洮平
涼河州雹傷麥十四年七月己酉臨洮大雨雹傷稼十
八年二月雨雹永樂七年秋保定浙東雨雹十二年四
月河南一州八縣雨雹殺麥正統三年西延平慶臨鞏
六府及秦河岷金四州自夏逮秋大雨雹四年五月壬
戌京師大雨雹五年四月丁酉平凉諸府大雨雹傷人
畜田禾六月壬申至丙子山西行都司及蔚州連日雨
雹其深尺餘傷稼八月庚辰保定大雨雹深尺餘傷稼
景泰五年六月庚寅易州大方等社雨雹甚大傷稼百
二十五里人馬多擊死六年閏六月乙巳束鹿雨雹如
鷄子擊死鳥雀狐兔無算天順元年六月己亥雨雹大
如鷄卵至地經時不化奉天門東吻牌摧毁八年五月
丁巳雨雹成化元年四月庚寅雨雹大如卵損禾稼五
月辛酉又大雨雹五年閏二月癸未瓊山雨雹大如斗
八年七月丙午隴州雨雹大如鵝卵或如鷄子中有如
牛者五長七八寸厚三四寸六日乃消九年五月丁巳
雨雹如拳十三年春湖廣大雨冰雹牛死無算十九年
六月乙亥潞州雨雹大者如椀二十年二月丙子清遠
雨雹大如拳丙戌大雷電復雨雹二十一年三月己丑
夜番禺南海風雷大作飛雹交下壊民居萬餘死者千
餘人二十二年三月甲寅南陽雨雹大如鵝卵弘治元
年三月壬申夜融縣雨雹壊城樓垣及軍民屋舍死者
四人二年三月戊寅賓州雨雹如鷄子擊殺牧豎三人
壊廬舍禾稼庚辰貴州安莊衛大雷雨雪雹壊麥苖四
月辛夘洮州衛雨冰雹水湧三丈四年三月癸卯裕汝
二州雨雹大者如牆杵積厚二十尺壊屋宇禾稼四月
己酉洮州衛雨雹及冰塊水高三四丈漫城郭漂房舍
田苗人畜多渰死五年四月乙丑莒沂二州安邱郯城
二縣雨雹大如酒杯傷人畜禾稼六年八月乙巳長子
雨雹大者如拳傷禾稼人有擊死者辛未雨雹大如彈
丸平地壅積八年二月壬申永嘉暴風雨雨雹大如鷄
卵小如彈積地尺餘白霧四起毁屋殺黍禽鳥多死三
月己亥桐城雨霧深五尺殺二麥己酉淮鳳州縣有暴
風雨雹殺麥四月乙亥常州泗邳雨雹深五寸殺麥及
莱丙子沂州雨雹大者如盤小者如盌人畜多擊死六
月乙卯雨雹七月乙酉洮州衛雨冰雹殺禾暴水至人
畜多溺死者丙戌甘肅西寕大雨雹殺禾及畜九年五
月丙辰雨雹十年二月己夘江西新城雨冰雹民有凍
死者三月丁夘北通州雨冰深一尺十三年八月戊子
雨雹丙午又雨雹九月壬戌又雨雹十四年四月丁酉
徐州清河桃源宿遷雨冰雹平地五寸夏麥盡爛五月
乙亥登萊二府雨雹殺禾七月辛夘雨雹正德元年六
月戊辰宣府馬營堡大雨雹深二尺禾稼盡傷三年四
月辛未涇州雨雹大如鷄卵壊廬菽麥麻四年五月甲
午費縣大雨雹深一尺壊麥穀八年十月戊戌平陽太
原沁汾諸屬邑大雨雹平地水深丈餘衝毁人畜廬舍
十一年六月甲戌宣府大雨雹禾稼盡死九月丙申貴
州大雨雹十二年五月己亥安肅大雨雹平地水深三
尺傷禾民有擊死者十三年四月壬午衡州疾風迅雷
雨雹大如鵝子稜利如刀碎屋斷樹木如剪嘉靖元年
四月甲申雲南左衛各屬雨雹大如鷄子禾苖房屋被
傷者無算五月己未蓬溪雨暴大如鵝子傷亦如之二
年五月丁丑大同前衛雨雹四年四月丁未大同衛雨
雹五月戊子固安雨雹五年五月甲辰滿城雨雹六月
丁巳大同縣雨冰雹俱大如鷄子丁夘萬全都司及宣
府皆雨雹大者如甌深尺餘七月癸未南豐雨雹大如
盌形如人面遂昌雨雹頃刻二尺大殺麻豆六年六月
癸丑鎮番衛大雨雹殺傷三十餘人十四年三月辛巳
漢中雨雹隕霜殺麥四月庚子開封彰德雨雹殺麥十
八年五月壬辰慶都安肅河間雨冰雹大如拳平地五
寸人有死傷者二十八年三月庚寅臨清大冰雹損傷
舍禾苗六月丁夘延川雨雹如斗壊廬舍傷人畜三十
四年五月庚子鳳陽大冰雹壊民田舍三十六年三月
癸未沂州雨雹大如盂小如雞卵平地尺餘徑八十里
人畜傷損無算四十三年閏二月甲申雨雹四月庚寅
又雨雹隆慶元年七月辛巳紫荆關雨雹殺稼七十里
三年三月辛未平溪衛雨雹平地水湧三尺漂沒廬舍
四月己丑鄖陽縣雨雹平地水深三尺五月癸丑延綏
口北馬營堡雨雹殺稼七十里四年四月辛酉宣府大
同雨雹厚三尺餘大如卵禾苖盡傷五年四月戊午大
雨雹六年八月乙丑祁定二州大雨雹傷損禾菽擊斃
三人萬歷元年五月辛巳雨雹四年四月丙午博興大
雨雹如拳如卵明日又如之擊死男婦五十餘人牛馬
無算禾麥毁盡兖州相繼損禾五月乙巳定襄雨雹大
者如卵禾苖盡損九年八月庚子遼東等衛雨雹如雞
卵禾盡傷十一年閏二月丁卯泰州寳應雨雹如雞子
殺飛鳥無算五月庚子大雨雹十三年五月乙酉宛平
大雨雹陽人畜千計十五年五月癸巳喜峯口大雨雹
如棗栗積尺餘田禾瓜果盡傷十九年四月壬子雨雹
二十一年二月庚寅貴陽府大雨雹十月丙戌武進江
隂大冰雹傷五榖二十三年五月乙酉臨邑雨雹盡作
男女鳥獸形二十五年八月壬戌風雹二十八年六月
山東大風雹擊死人畜傷禾苗河南亦雨冰雹傷禾麥
三十年四月己未大雨雹三十一年五月戊寅鳳陽皇
陵雨雹七月丁丑大雨雹三十四年七月丙戌又大雨
雹平地水深三尺三十六年五月戊子雨雹四十一年
七月丁夘宣府大雨雹殺禾稼四十六年三月庚辰長
泰同安大雨雹如斗如拳擊傷城郭廬舍壓死者二百
二十餘人十月壬午雲南雨雹天啟二年四月壬辰大
雨雹崇禎三年九月辛丑大雨雹四年五月襄垣雨雹
大如伏牛盈丈小如拳破人畜甚衆六月丙申大雨雹
七年四月壬戌常州鎮江雨雹傷麥八年七月己酉臨
縣大冰雹三日積二尺餘大如鵝卵傷稼十年四月乙
亥大雨雹閏四月癸丑武鄉沁源大雨雹最大者如象
次如牛十一年六月甲寅宣府乾石河山場雨雹擊殺
馬驘四十八匹九月順天雨雹十二年八月白水同官
雒南隴西諸邑千里雨雹半日乃止損傷田禾十六年
六月丁丑乾州雨雹大如牛小如斗毁傷牆屋擊斃人
畜
雷震洪武六年十一月戊申雷電交作十三年五月甲
午雷震謹身殿六月丙寅雷震奉天門十月甲戌雷電
十二月己巳廣州大風雨雷電十八年二月甲午雷電
雨雪二十一年五月辛丑雷震元武門獸吻六月癸夘
暴風雷震洪武門獸吻宣德九年六月甲子雷震大祀
壇外西門獸吻正統八年五月戊寅雷震奉天殿鴟吻
七月辛未雷震南京西角門樓獸吻是日大同巡警軍
至沙溝風雷驟至裂膺斷指者二百餘人九年正月辛
亥朔雷電大雨閏七月壬寅雷震奉天殿鴟吻十一年
十二月壬寅大雨雷電翼日乃止十四年六月丙辰南
京風雨雷電謹身殿災景泰三年六月庚寅雷擊宫庭
中門傷人天順二年六月己卯雷震大祀殿䲭吻四年
六月癸丑雷毁薊州倉厫四成化三年六月戊申雷震
南京午門正樓五年二月乙夘又震山川壇具服殿之
獸吻八年四月辛未始雷十二年十一月癸亥南京大
雷雨十三年二月甲戌安慶大雪既而雷電交作十一
月辛未冬至杭州大雷雨戊寅荆門州大雷電雨雪十
七年七月己亥雷震郊壇承天門脊獸十一月丁酉江
南大雷雨雪弘治元年五月丙子辰刻南京震雷壊洪
武門獸吻己刻壊孝陵御道樹六月己酉又壊鷹揚衛
倉樓聚寳門旗杆二年四月庚子又毁神樂觀祖師殿
三年七月壬子又壊午門西城牆六年閏五月丁未薊
州大風雷拔木偃禾牛馬有震死者十二月壬戌南京
雷雨拔孝陵樹七年六月癸酉如之七月丙辰福州雷
燬城樓八年十二月丙子長沙大雷電雨雪丁丑南昌
彭水俱大雷電雨雪雹大木折十年四月雷震宣府西
横嶺之南山傾三十餘丈七月乙夘雷擊吉王府端禮
門獸吻十二年四月丙午雷震楚府承運殿十四年閏
七月庚辰福州大風雷擊壊教場旗杆城樓大樹正德
元年五月壬辰雷震青州衣甲庫獸吻有火起庫中六
月辛酉雷擊西中門柱脊暴風折郊壇松柏大祀殿及
齋宫獸瓦多堕落者丙子南京暴風雨雷震孝陵白土
岡樹十二月己巳朔南通州雷再震四年十二月壬寅
杭州大雨雷電越二日復作五年六月丙申雷震萬全
衛紫溝堡斃墩軍四人七年五月戊辰雷震餘千萬春
寨旗杆狀如刀劈閏五月丁亥雷震成都衛門及教場
旗杆十年閏四月甲申薊州賺狗崖東墩及新開嶺關
雷火震傷三十餘人十二年八月癸亥南京祭歷代帝
王雷雨大作震死齋房吏十二月庚辰瑞州大雷電十
六年八月雷擊奉天門嘉靖二年五月丁丑雷擊觀象
臺四年七月己丑雷擊南京長安左門獸吻五年四月
戊寅雷擊阜城門城樓南角獸吻及北九鋪旗杆十年
六月丁巳雷擊德勝門破民屋柱斃者四人癸亥雷擊
午門角樓及西華門城樓柱十五年六月甲申雷擊南
京西上門獸吻震死男婦十餘人十六年五月戊戌雷
震謹身殿䲭吻二十八年六月丁酉朔雷震奉先殿左
吻及東室門槅三十三年四月乙亥始雷三十八年六
月丙寅雷擊奉先殿門外南西二墻隆慶元年八月大
暑雷震次日大寒如嚴冬是夕雷震達旦四年六月辛
酉雷擊圜丘廣利門鴟吻萬歷三年六月己夘雷擊建
極殿鴟吻壬辰雷擊端門鴟尾六年七月壬子雷擊南
京承天門左簷十三年七月戊子雷震郊壇廣利門震
傷榜題利字及齋宫北門獸吻十六年八月壬午雷震
南京舊西安門鐘鼓樓獸頭十九年五月甲戌太平路
喜峰路並雷擊墩臺折傷官軍二十一年四月戊戌雷
震孝陵大水二十二年六月己酉雷雨西華門災七月
壬辰雷擊祈榖壇東天門左吻二十四年二月己酉夜
&KR0789;縣大雷雨火光遍十餘里二十五年七月庚寅朔雷
燬黃花鎮臺垣及火噐三十二年五月癸酉雷燬長陵
樓又燬薊鎮松棚路墩臺三十三年五月庚子大雷電
擊燬南郊望燈高杆三十七年八月甲寅雷劈西城上
旗杆泰昌元年十月己未雷燬淮安城樓崇禎六年十
二月丁亥大風雪雷電九年正月甲戌雷燬孝陵樹十
年四月乙亥薊州雷火焚東山二十餘里十二年七月
雷擊破密雲城舖樓所貯砲木皆碎十月乙未立冬雷
電大作十四年四月癸丑雷火起薊州西北焚及趙家
谷延二十餘里六月丙午雷震宣府西門城樓十五年
四月癸夘雷震南京孝陵樹火從樹出十六年五月癸
巳朔雷震通夕不止次日見太廟神主横倒諸銅噐為
火所鑠鎔而成灰六月丙戌雷震奉先殿鴟吻槅扇皆
裂銅鐶盡燬
魚孽嘉靖四十一年二月乙亥德州九龍廟雨魚大者
數尺崇禎三年三月錢塘江木柹化為魚有首尾未變
者
蝗蝻洪武五年六月濟南屬縣及青萊二府蝗七月徐
州大同蝗六年七月北平河南山西山東蝗七年二月
平陽太原汾州歷城汲縣蝗六月懷慶真定保定河間
順德山東山西蝗八年夏北平真定大名彰德諸府屬
縣蝗建文四年夏京師飛蝗蔽天旬餘不息永樂元年
夏山東山西河南蝗三年五月延安濟南蝗十四年七
月畿内河南山東蝗宣德四年六月順天州縣蝗九年
七月兩畿山西山東河南蝗蝻覆地尺許傷稼十四年
兩京及山東河南蝗蝻傷稼正統二年四月北畿山東
河南蝗五年夏順天河間真定順德廣平應天鳳陽淮
安開封彰德兖州蝗六年夏四月保定真定河間順德
廣平大名淮安鳳陽蝗秋彰德衛輝開封南陽懷慶太
原濟南東昌青萊兖登諸府及遼東廣寧前中屯二衛
蝗七年五月順天廣平大名河間鳳陽開封懷慶河南
蝗八年夏兩畿蝗十二年夏保定淮安濟南開封河南
彰德蝗秋永平鳳陽蝗十三年七月飛蝗蔽天十四年
夏順天永平濟南青州蝗景泰五年六月寧國安慶池
州蝗七年五月畿内生蝗蝻延蔓六月淮安揚州鳳陽
大旱蝗九月應天及太平七府蝗天順元年七月濟南
杭州嘉興蝗二年四月濟南兖州青州蝗成化三年七
月開封彰德衛輝蝗九年六月河間蝗七月真定蝗八
月山東旱蝗十九年五月河南蝗二十二年三月平陽
蝗四月河南蝗七月順天蝗弘治三年北畿蝗四年淮
安揚州蝗六年六月飛蝗自東南向西北日為掩者三
日七年三月兩畿蝗嘉靖三年六月順天保定河間徐
州蝗隆慶三年閏六月山東旱蝗萬歷十五年七月江
北蝗十九年夏順德廣平大名蝗三十七年九月北畿
徐州山東蝗四十三年七月山東旱蝗四十四年四月
復蝗七月常州鎮江淮安揚州河南蝗九月江寧廣德
蝗蝻大起禾黍竹樹俱盡四十五年北畿旱蝗四十六
年畿南四府又蝗四十七年八月濟南東昌登州蝗天
啓元年七月順天蝗五年六月濟南飛蝗蔽天田禾俱
盡六年十月開封旱蝗崇禎八年七月河南蝗十年六
月山東河南蝗十一年六月兩京山東河南大旱蝗十
三年五月兩京山東河南山西陜西大旱蝗十四年六
月兩京山東河南浙江大旱蝗
豕祸嘉靖七年杭州民家有豕肉膜間生字萬歷二十
三年春三河民家生八豕一類人形手足俱備額上一
目三十八年四月燕河路營生豕一身二頭六蹄二尾
六月大同後衛生豕兩頭四眼四耳四十七年六月黃
縣生豕雙頭四耳一身八足七月寧遠生豕身白無毛
長鼻象嘴天啟三年七月辰州翫平溪生豕猪身人足
一目四年三月神木生豕額多一鼻逆生目深藏皮肉
合則不見四月榆林生豕一身二首二尾八足六月霍
州生豕二身二眼象鼻四耳四乳崇禎元年三月石泉
生豕類象鼻下一目甚大身無毛皮肉皆白六年二月
建昌生豕二身一首八蹄二尾十五年七月聊城生豕
一首二尾七蹄
龍蛇之孽成化五年六月河決杏花營有卵浮於河大
如人首下銳上圓質青白蓋龍卵也弘治九年六月庚
辰宣府鎮南口墩驟雨火𤼵龍起刀鞘内十八年五月
辛夘日午旋風大起雲翳三殿若有人騎龍入雲者正
德七年六月丁夘夜招遠有赤龍懸空光如火盤旋而
上天鼓隨鳴十二年六月癸亥山陽見黑龍一龍吸水
聲聞數里攝舟及舟女至空而墜十三年五月癸丑常
熟俞野村迅雷震電有白龍一黑龍二乘雲並下口中
吐火目睛若炬撤去民居三百餘家吸二十餘舟於空
中舟人墜地多怖死者是夜紅雨如注五日乃息十四
年四月鄱陽湖蛟龍鬭嘉靖四十年五月癸酉青浦余
山九蛟並起湧水成池萬歷十四年七月戊申舒城大
雷雨起蛟百五十八跡如斧劈山崩田䧟民溺死無算
是歲建昌民樵於山逢巨蛇一角六足如鷄距不噬不
驚或言此肥&KR1414;也十八年七月猗氏大水二龍鬭於村
得遺卵尋失十九年六月己未公安大水有巨蛇如牛
首赤身黑修二丈餘所至隄潰三十一年五月戊戌歷
城大雨二龍鬭水中山石皆飛平地水高十丈四十五
年八月安邱青河村青白二龍鬭
馬異永樂十八年九月諸城進龍馬民有牝馬牧於海
濱一日雲霧晦冥有物蜿蜒與馬接産駒具龍文其色
青蒼謂之龍馬云宣德七年五月忻州民武煥家馬生
一駒鹿耳牛尾玉面瓊蹄肉文被體如鱗七月滄州畜
官馬一産二駒州以為祥獻於朝宣宗曰物理之常何
足異也成化十七年六月興濟馬生二駒弘治元年二
月景寧屏風山有異物成羣大如羊狀如白馬數以萬
計首尾相啣迤邐騰空而去嘉靖四十二年四月海鹽
有海馬萬數岸行二十餘里其一最巨高如樓
人痾前史多志一産三男事然近歲多有不可勝詳也
其稍異者志之洪武二十四年八月河南龍門婦司牡
丹死三年借袁馬頭之屍復生宣德元年十一月行在
錦衣衛校尉綦榮妻皮氏一産四子天順四年四月揚
州民婦一産五男成化十三年二月南京鷹揚衛軍陳
僧兒妻朱氏一産三男一女十七年六月宿州民張珍
氏臍下右側裂生一子二十年十二月徐州婦人
肋下生瘤久之漸大兒從瘤出二十一年嘉善民鄒亮
妻初乳生三子再乳生四子三乳生六子弘治十一年
六月騰驤左衛百戶黃盛妻宜氏一産三男一女十有六
年五月應山民張夲華妻崔氏生鬚長三寸是時鄭陽
商婦生鬚三繚約百餘莖嘉靖二年六月曲靖衛舍人
胡晟妻生一男两頭四手三足四年横涇農孔方脇下
産肉塊剖視之一兒宛然五年江南民婦生妖六目頭
面有角手足各一節獨爪鬼聲十一年當塗民婦一産
三男一女十二年貴州安衛軍李華妻生男两頭四手
四足二十七年七月大同右衛參將馬繼舍人馬錄女
年十七化為男子隆慶二年十二月静樂男子李良雨
化為婦人五年二月唐山民婦生兒從左脇出萬歷十
年浙川人化為狼十八年南宿州民婦一産七子膚髮
紅白黑青各色三十七年六月繁峙民李宜妻牛氏一
産二女頭面相連手足各分四十六年廣寧衛民婦産
一猴二角四齒是時大同民婦一産四男崇禎八年夏
鎮江民婦産一子頂載两首臀贅一首與母俱斃十五
年十一月曹縣民婦産兒兩頭頂上有眼手過膝
疾疫永樂元年正月江西建昌撫州福建建寧邵武自
去年至是月疫死者七萬八千四百餘人八年登州寧
海諸州縣自正月至六月疫死者六千餘人邵武比歲
大疫至是年冬死絶者萬二千戶九年七月河南陜西
疫十一年六月湖州三縣疫七月寧波五縣疫正統九
年冬紹興寧波台州瘟疫大作及明年死者三萬餘人
景泰四年冬建昌武昌漢陽疫六年四月西安平凉疫
七年五月桂林疫死者二萬餘人天順五年四月陜西
疫成化十一年八月福建大疫延及江西死者無算正
德元年六月湖廣平溪清凉鎮遠偏橋四衛大疫死者
甚衆靖州諸處自七月至十二月大疫建寧邵武自八
月始亦大疫十二年十月泉州大疫嘉靖元年二月陜
西大疫二年七月南京大疫軍民死者甚衆四年九月
山東疫死者四千一百二十八人三十三年四月都成
内外大疫四十四年正月京師饑且疫萬歷十年四月
京師疫十五年五月又疫十六年五月山東陜西山西
浙江俱大旱疫崇禎十六年京師大疫自二月至九月
止明年春北畿山東疫
鼓妖洪武五年八月己酉徐溝西北空中有聲如雷十
一年瑞昌有大聲如鐘自天而下無形天順六年九月
乙巳夜天無雲西北方有聲如雷七年二月晦夜空中
有聲大學士李賢奏無形有聲謂之鼓妖上不恤民則
有此異成化十三年正月甲子代州無雲而雷十四年
八月戊戌早朝東班官聞若有甲兵聲者辟易不成列
久之始定弘治六年四月丁夘石州吳城驛無雲而震
者冄十七年六月甲申江西廬山鳴如雷嘉靖二十九
年二月甲子隆慶州張山營堡山鳴萬歷十二年十二
月乙未蕭縣山鳴如驚濤澎湃竟夜不止二十八年八
月戊戌西北方有聲如雷天啟七年八月丁巳莊烈即
位朝時空中有聲如天鼓發於殿西崇禎十二年十二
月乙未蕭縣山鳴是月西山大鳴如雷如風濤十三年
二月壬子浙江省城門夜鳴十六年冬建極殿鴟吻中
有聲似鵓鳩曰苦苦其聲漸大復作犬吠聲三日夜不
止明年三月辛丑孝陵夜有哭聲亦鼓妖也
隕石成化六年六月壬申陽信雷聲如嘯隕石一碎為
三外黑内青十四年六月辛亥臨晉天鳴隕石縣東南
三十里入地三尺大如升色黑二十三年五月壬寅束
鹿空中響如雷青氣墜地掘之得黑石二一如椀一如
鷄卵弘治三年三月慶陽雨石無數大小不一大者如
鵝卵小者如芡實四年十月丁巳光山有紅光如電自
西南往東北聲如鼓久之入地化為石大如斗十年二
月丙申修武黑氣入地化為石壯如羊首十二年五月
戊寅朔州有聲如迅雷白氣上騰隕大石三正德元年
八月壬戌夜有火光落即墨化為綠石圓高尺餘九年
五月己夘濱州有聲隕石十三年正月己未鄰水隕石
一嘉靖十二年五月丁未祁縣有聲如鼓火流墜地為
石四十二年三月癸夘懷慶隕石隆慶二年三月己未
保定新城隕黑石二萬歷三年五月癸亥有二流星晝
隕景州城北化為黑石十七年九月戊午萬載黑烟騰
起隕石演武廳畔十九年四月辛酉遵化隕石二四十
四年正月丁丑易州及紫荆關有光化石崩裂崇禎九
年九月丁未太康隕石
水潦洪武元年六月戊辰江西永新州大風雨蛟出江
水入城高八尺人多溺死事聞使賑之三年六月溧水
縣江溢漂民居四年七月南寧府江溢壊城垣衢州府
龍游縣大雨水漂民廬男女溺死五年八月嵊縣義烏
餘杭山谷水湧人民溺死者衆六年二月崇明縣為潮
所沒七月嘉定府龍游縣洋雅二江漲翼日南溪縣江
漲俱漂公廨民居七年八月高密縣膠河溢傷禾八年
七月淮安北平河南山東大水十二月直隸蘇州湖州
嘉興松江常州太平寧國浙江杭州俱水九年江南湖
北大水七月湖廣山東大水十年六月永平灤漆二水
沒民廬舍七月北平八府大水壊城垣十一年七月蘇
松揚台四府海溢人多溺死十月丙辰河決蘭陽十二
年五月青田山水沒縣治十三年十一月崇明潮決沙
岸人畜多溺死十四年八月庚辰河決原武十五年二
月壬子河南河決三月庚午河決朝邑七月河溢滎澤
陽武是歲北平大水七年八月丙寅河決開封府横流
數十里是歲河南北平俱水十八年八月河南又水是
年江浦大名水二十三年正月庚寅河决歸德七月癸
巳河决開封漂沒民居又海門縣風潮壊官民廬舍漂
溺者衆是歲襄陽沔陽安陽水二十四年十月北平河
間二府水二十五年正月河决陽武開封州縣十一俱
水二十六年十一月青兗濟寧三府水二十七年三月
寧陽汶河决二十八年八月德州大水壊城垣三十年
八月丁亥河决開封三面皆水犯倉庫永樂元年五月
章邱漯河決岸傷稼南海番禺潮溢八月安邱縣紅河
决二年六月蘇松嘉湖四府俱水七月湖廣江西水九
月河決開封壊城三年三月温縣水決隄四十餘丈濟
澇二水溢八月杭州屬縣多水渰男婦四百餘人七年
五月安陸州江溢決渲馬灘圩岸千六百餘丈六月夀
州水決城是歲泰興江岸淪於江者三千九百餘丈渾
河決固安八年五月平度州濰水及浮糠河決浸百十
三所七月平陽縣潮溢漂廬舍八月庚申河溢開封十
二月戊戌河決汴梁壊城九年正月高郵甓社等九湖
及天長諸水暴漲六月揚州屬州縣五江潮漲四日漂
人畜甚衆七月海寧潮溢漂溺者甚衆八月漳衛二水
决堤渰田九月雷州颶風暴雨渰遂溪海康壊田八百
餘頃溺死者千六百餘人是歲湖廣河南水十年七月
盧溝水漲壊橋及隄岸溺死人畜保定縣決河五十四
處十一月吳橋東光興濟交河天津決隄傷稼十二月
安州水決直亭等河口八十九處十二年十月臨晉洓
河逆流決姚暹渠堰流入硝池渰沒民田將及鹽池崇
明潮暴至漂廬舍五千八百餘家十三年六月北畿河
南山東水溢壊廬舍沒田禾臨清尤甚滏漳二水漂磁
州民舍十四年夏南昌諸府江漲壊民廬舍七月開封
州縣十四河決隄岸永平灤漆二河溢壊民田禾福寧
延平邵武廣信饒州衢州金華七府俱溪水暴漲壊城
垣房舍溺死人畜甚衆遼東遼河代子河水溢浸沒城
垣屯堡十八年夏秋仁和海寧潮湧堤淪入海者千五
百餘丈二十年五月廣東諸府潮溢漂廬舍壊倉糧溺
死三百六十餘人夏秋湖廣沔陽江漲河南北及鳳陽
河溢二十一年五月峩眉溪漲溺死百三十餘人八月
瓊州府潮溢漂溺甚衆二十二年七月黃巖潮溢溺死
八百人九月庚辰河溢開封洪熙元年六月驟雨白河
溢衝決河西務白浮宋家等口隄岸臨漳漳滏二河決
隄岸二十四真定滹沱河大溢沒三州五縣田七月容
城白溝河漲傷禾稼渾河決盧溝橋白狼窩口順天河
間保定灤州俱水宣德元年六七月江水大漲襄陽榖
城均州鄖縣緣江居民漂沒者半黃汝二水溢渰開封
十州縣及南陽汝州河南嵩縣三年五月邵陽武岡湘
鄉暴風雨七晝夜山水驟長平地高六尺永寧衛大水
壊城四百丈六月渾河水溢決盧溝河隄百餘丈七月
北畿七府俱水五年七月南陽山水泛漲衝決堤岸漂
流人畜廬舍六年六月渾河溢決徐家等口順天保定
真定河間州縣二十九俱水河決開封沒八縣七年六
月大原河汾並溢傷稼八年六月江西瀕江八府江漲
漂沒民田溺死男婦無算九年正月沁鄉沁水漲決馬
曲灣經獲嘉新鄉平地成河五月寧海縣潮決徙地百
七十餘頃六月渾河決東岸自狼河口至小屯厰順天
順德河間俱水七月遼東大水正統元年閏六月順天
真定保定濟南開封彰德六府俱大水二年鳳陽淮安
揚州諸府徐和滁諸州河南開封四五月河淮泛漲漂
居民禾稼九月河決陽武原武滎澤湖廣沿江六縣大
水决江隄三年陽武河決武陟沁決廣平順德漳決通
州白河溢四年五月京師大水壊官舍民居三千三百
九十區順天真定保定三府州縣及開封衛輝彰德三
府俱大水七月滹沱沁漳三水俱决壊饒陽獻縣衛輝
彰德隄岸八月白溝渾河二水溢決保定安州堤蘇常
鎮三府及江寧五縣俱水溺死男婦甚衆九月滹沱復
決深州渰百餘里五年五月至七月江西江溢河南河
溢八月潮決蕭山海塘六年五月泗州水溢丈餘漂廬
舍七月白河決武清漷縣堤二十二處八月寧夏久雨
水泛壊屯堡墩臺甚衆八年六月渾河決固安八月台
州松門海門海潮泛溢壊城郭官亭民舍軍噐九年七
月揚子江沙洲潮水溢漲高丈五六尺溺男女千餘人
閏七月北畿七府及應天濟南岳州嘉興湖州台州俱
大水河南山水灌衛河没衛輝開封懷慶彰德民舍壊
衛所城十年三月洪洞汾水堤決移置普潤驛以遠其
害夏福建大水壊延平府衛城沒三縣田禾民舍人畜
漂流無算河南州縣多大水七月延安衛大水壊護城
河隄九月廣東衞所多大水十月河決山東金龍口陽
穀隄十一年六月渾河溢固安兩畿浙江河南俱連月
大雨水是歲太原兗州武昌亦俱大水十二年春贑州
臨江大水五月吉安江漲渰田十三年六月大名河決
渰三百餘里壊廬舍二萬區死者千餘人河南濟南青
兗東昌亦俱河決七月寧夏大水河決漢唐二壩河南
八樹口決漫曹濮二州抵東昌壊沙灣等堤十四年四
月吉安南昌臨江俱水壊壇廟廨舍景泰元年七月應
天大水沒民廬三年六月河決沙灣白馬頭七十餘丈
八月徐州濟寧間平地水高一丈民居盡圯南畿河南
山東陜西吉安袁州俱大水四年春夏河連決沙灣五
年六月揚州潮決高郵寳應堤岸七月蘇松淮揚廬鳳
六府大水八月東兖濟三府大水河漲渰田六年六月
開封保定俱大水閏六月順天大水灤河泛溢壊城垣
民舍河間永平水患尤甚武昌諸府江溢傷稼七年六
月河決開封河南彰德田廬渰沒是歲畿内山東俱水
天順元年夏淮安徐州懷慶衛輝俱大水河決三年六
月榖城景陵襄水湧泛傷稼四年夏湖北江漲渰沒麥
禾北畿及開封汝寧大水七月淮水決没軍民田廬五
年七月河決開封土城築磚城禦之越三日磚城亦潰
水深丈餘周王後宫及官民乘筏以避城中死者無算
襄城水決城門溺死甚衆崇明嘉定崑山上海海潮衝
決溺死萬二千五百餘人浙江亦大水六年七月淮安
大水潮溢溺死鹽丁千三百餘人七年七月密雲山水
驟漲軍噐文卷房屋俱没成化三年六月江夏水決江
口堤岸迄漢陽長八百五十丈有竒五年湖廣大水山
西汾水傷稼六年六月北畿大水七年閏九月山東及
浙江杭嘉湖紹四府俱海溢渰田宅人畜無算九年六
月畿南五府及懷慶俱大水八月山東大水十一年五
月湖廣水十二年八月浙江風潮大水淮鳳揚徐亦俱
大水十三年二月甲戌安慶大雪次日大雨江水暴漲
閏二月河南大水九月淮水溢壊淮安州縣官舍民屋
渰没人畜甚衆十四年四月襄陽江溢壊城郭五月陜
州大水人多渰死七月北畿山東水九月河決開封護
城堤五十丈十八年七月昌平大水決居庸關水門四
十九城垣舖樓墩臺一百二八月衛漳滹沱並溢自清
平抵天津弘治二年五月河決開封黃沙岡抵紅船灣
凡六處入沁河所經州縣多災省城尤甚七月順永河
保四府州縣大水八月盧溝河堤壊四年八月蘇松浙
江水五年夏秋南畿浙江山東水七年七月蘇常鎮三
府潮溢平地水五尺沿江者一丈民多溺死九年六月
山隂蕭山山崩水湧溺死三百餘人十四年五月貴池
水漲蛟出渰死二百六十餘人旁邑十二皆大水七月
廉州及靈山海漲渰死百五十餘人閏七月瓊山颶風
潮溢平地水高七尺八月安寧池太四府大水蛟出漂
流房屋十五年七月南京江水泛溢湖水入城五尺餘
十七年六月廬山平地水丈餘溺死星子德安民及漂
沒廬舍甚衆正德元年六月陜西徽州河溢漂沒居民
孳畜二年六月固原河漲平地水高四尺人畜溺死三
年九月延綏慶陽大水五年九月安寧太三府大水溺
死二萬三千餘人十一月蘇松常三府水六年六月汜
水暴漲溺死百七十六人毁城垣百七十餘垣十二年
順天河間保定真定大水鳳陽淮安蘇松常鎮嘉湖諸
府皆大水荆襄江水大漲十五年五月江西大水十六
年七月遼陽湯跕堡大水決城嘉靖元年七月南京暴
風雨江水湧溢郊社陵寢宫闕城垣吻脊欄楯皆壊拔
樹萬餘株江船漂沒甚衆廬鳳淮揚四府同日大風雨
雹河水泛漲溺死人畜無算二年七月揚徐復大水夏
秋間山東州縣俱大水八月蘇松常鎮四府大水開封
亦如之五年六月陜西五即壩大水三丈餘衝決官舍
徐河溢壊豐縣城至六年秋湖廣水十六年秋兩畿山
東河南陜西浙江各被水災湖廣尤甚二十六年七月
丙辰曹縣河決城池漂沒溺死者甚衆二十七年正月
汧陽大水沒城隆慶元年夏京師大水六月新河鮎魚
口沉運船數百艘是歲襄陽鄖陽水二年七月台州颶
風海潮大漲挾天台山諸水入城三日溺死三萬餘人
沒田十五萬畝壊廬舍五萬區三年閏六月真定保定
淮安濟南浙江江南俱大水七月壬午河決沛縣自考
城虞城曹單豐沛至徐州壊田廬無算九月淮水溢自
清河至通濟閘及淮安城西淤三十里決二壩入海莒
沂郯城之水又溢出邳州溺人民甚衆四年七月沙薛
汶泗諸水驟溢決仲家淺等漕堤八月陜西大水河決
州五年四月又决邳州自曲頭集至王家口新堤
壊是歲山東河南大水萬歷元年七月荆州承天大水
二年六月福建永定大水溺七百餘人是歲海鹽海大
溢死者三千人八月庚午淮安揚州徐州河溢傷稼三
年四月淮徐大水五月淮水大決六月杭嘉寧紹四府
海湧數丈沒戰船廬舍人畜不計其數八月淮揚鳳徐
四府州大水河決高郵碭山及邵家口曹家莊九月蘇
松常鎮四府俱水四年正月高郵清水堤決九月河決
豐沛曹單十一月淮黃交溢五年閏八月徐州河淤淮
河南徙決高郵寳應諸湖堤六年六月清河水溢七年
五月蘇松鳳陽徐州大水八月又水是歲浙江大水九
年五月從化增城龍門溪壑泛漲田禾盡沒渰死男婦
無算七月福安洪水踰城漂沒廬舍殆盡八月泰興海
門如臯大水塘圩坡埂盡決溺死者甚衆十年正月淮
揚海漲浸豐利等鹽場三十渰死二千六百餘人七月
蘇松六州縣潮溢壊田禾十萬頃溺死者二萬人十一
年四月承天江水暴漲漂沒民廬人畜無算金州河溢
沒城十四年夏江南浙江江西湖廣廣東福建雲南遼
東大水十五年五月浙江大水七月開封及陜州靈寳
河決是歲杭嘉湖應天太平五府江湖泛溢平地水深
丈餘七月終颶風大作環數百里一望成湖十六年八
月河決東光魏家口十七年六月浙江海沸杭嘉寧紹
台屬縣廨宇多圮碎官民船及戰舸壓溺者二百餘人
十九年六月蘇松大水溺人數萬七月寧紹蘇松常五
府濱海潮溢傷稼渰人九月泗州大水州治浸三尺淮
水高於城祖陵被浸十月揚州湖淮漲溢決邵伯堤五
十餘丈高郵南北閘俱衝二十年夏秋真順廣大四府
水二十一年五月邳州高郵寳應大水決湖堤二十二
年七月鳳陽廬州大水二十三年四月泗水浸祖陵二
十四年秋杭嘉湖三府大水二十九年八月沔陽大水
入城三十年六月京師大水三十一年五月成安永年
肥鄉安州深澤漳滏沙燕河並溢決堤横流祁州静海
圮城垣廬舍殆盡六月泰安大水渰八百餘人八月泉
州諸府海水暴漲溺死萬餘人三十二年六月昌平大
水壊各陵橋道七月永平真保三府俱水渰男婦無算
八月河決蘇家莊渰豐沛黃水逆流灌濟寧魚臺單縣
三十五年六月黃州蛟起武昌承天鄖陽岳州常德大
水漂沒廬舍徽州寧國太平嚴州四府山水大湧漂人
口甚衆閏六月京師大水長安街水深五尺三十七年
九月福建江西大水四十一年六月通惠河決七月京
師大水南畿江西河南俱大水八月山東廣西湖廣俱
大水九月遼東大水四十二年浙江江西兩廣俱水四
十四年七月江西廣東水四十六年八月潮州六縣海
颶大作溺萬二千五百餘人壊民居三萬間天啟三年
睢寧河決六年秋河決堤頭灣倒入駱馬湖自新安鎮
抵邳宿民居盡沒是歲順天永平二府大水邊垣多圮
崇禎元年七月壬午杭嘉紹三府海嘯壊民居數萬間
溺數萬人海寧蕭山尤甚三年山東大水四年六月又
大水五年六月壬申河決孟縣口横浸四百里七年五
月卭眉諸州縣大水壊城垣田舍人畜無算十年八月
叙州大水民登州堂及高阜者得免餘盡沒十三年五
月浙江大水十四年七月福州風潮泛溢漂溺甚衆十
五年六月汴水決九月壬午河決開封朱家寨癸未城
圮溺死士民數十萬
水變洪武五年河南黃河竭行人可涉天順二年十二
月癸未武強苦井變為甘弘治十五年八月丙辰融縣
河水紅濁如黃河十月丙辰馬湖底渦江水白可鑑翌
日濁如泔漿凝兩岸沙石上者如土粉十七日乃澄丁
巳叙州東南二河白如雪濃如漿者三日十五年九月
丙戌濮州井溢沙土隨水而出正德元年七月文安水
忽僵立是日大寒結為冰柱高圍俱五丈中空旁穴數
日而賊至民避穴中生全者甚衆隆慶六年夏五月南
畿龍目井化為酒萬歷二十二年四月南京正陽門水
赤三日二十五年八月甲申蒲州池塘無風湧波溢三
四尺臨淄濠水忽漲南北相向而鬭又夏莊大灣潮忽
起聚散不恒聚則丈餘開則見底樂安小清河逆流臨
清磚板二閘無風大浪三十年閏二月戊午河州蓮寨
黃河涸四十六年四月宣武正陽門外水赤三里如血
一月乃止四十七年四月宣武門響閘至東御河水復
赤崇禎十年寧遠衛井鳴沸三日乃止河南汝水變色
深黑而味惡飲者多病十三年華隂渭水赤十四年山
西潞水北流七晝夜勢如潮湧十五年逹州井鳴濠水
變血十六年松江自五月至七月不雨河水盡涸而泖
水忽增數尺
黑眚黑祥洪武十年正月丁酉金華處州雨水如墨汁
十四年正月黑氣亘天十一月壬午黑氣亘天者再二
十一年二月乙夘黑氣亘天宣德元年二月戊子北方
黑氣東西亘天八月辛巳樂安城中有黑氣如死灰正
統元年九月辛亥未刻黑氣亘天自西南屬東北二年
八月甲申北方黑氣東西亘天十四年十一月己丑晡
時西方有黑氣從地而生景泰元年二月壬寅黑氣南
北亘天十月辛未西南黑氣如烟火南北亘天二年四
月庚辰有黑氣如烟摩地而上天順五年七月己亥朔
東方有黑氣須臾蔽天成化七年四月丙辰雨黑沙如
漆八年三月庚子黑氣起西北臨清德州晝晦十二年
七月庚戌京師黑眚見民間男女露宿有物金睛修尾
狀如犬貍負黑氣入牖直抵密室至則人昏迷徧城驚
擾操刃張燈鳴金鼓逐之不可得帝常朝奉天門侍衛
見之而譁帝欲起懷恩持帝衣頃乃定弘治五年二月
己巳北方黑氣東西亘天六年八月壬申南京有黑氣
東西百餘丈十四年四月辛未應州黑氣大作十六年
二月庚子宜良黑氣迷空咫尺莫辨人形正德七年六
月壬戌黑眚見順德河間及涿大者如犬小者如猫夜
出傷人有至死者尋見於京師形赤黑風行有聲居民
夜持刁斗相警達旦逾月乃息後又見於封邱十二年
閏二月丁丑夜瑞州有紅氣變白形如曲尺中外二黑
氣相鬭者久之八年十月癸巳杭州雨黑水三十七年
三月衡州黑眚見隆慶二年四月天雨黑豆六年四月
杭州黑霧有物蜿蜒如車輪目光如電冰雹隨之萬歷
二十四年十二月辛夘同安生黑毛二十五年二月癸
亥湖州黑雨雜以黃沙崇禎十年山東雨黑水新鄉亦
如之十一年京師有黑眚狀如貍入民家為祟半歲乃
止十三年正月丁夘黑氣彌空者三日
明史卷二十八
