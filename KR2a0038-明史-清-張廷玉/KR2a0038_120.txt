欽定四庫全書
明史卷一百十八
大學士張廷玉等奉敕修
列傳第六
諸王三
太祖諸子三
岷王楩谷王橞
韓王松瀋王模(沁水王埕階清源王幼㘧)
安王楹唐王桱(三城王芝垝文城王彌鉗
彌鋠輔國將軍宇浹)郢王棟
伊王㰘皇子楠
靖江王守謙
興宗諸子
虞王雄英吳王允熥
衡王允熞徐王允&KR0008;
惠帝諸子
太子文奎少子文圭
成祖諸子
高煦趙王高燧
高爔
岷莊王楩太祖第十八子洪武二十四年封國岷州二
十八年以雲南新附宜親王鎮撫改雲南有司請營宮
殿帝令暫居㯶亭俟民力稍紆後作建文元年西平侯
沐晟奏其過廢為庶人徙漳州永樂初復王與晟交惡
帝賜書諭楩而詔戒晟楩沉湎廢禮擅收諸司印信殺
戮吏民帝怒奪册寶尋念王建文中久幽繫復予之而
楩不悛六年削其護衞罷官屬仁宗即位徙武岡寄居
州治久之始建王邸景泰元年薨子恭王徽煣嗣初世
子徽焲宣德初訐其弟鎮南王徽煣誹謗仁廟宣宗疑
其詐並召至京及所連閹豎面質事果誣斬閹䜿而遣
徽煣等歸徽煣嗣位弟廣通王徽煠有勇力家人段友
洪以技術得寵致仕後軍都事于利賓言徽煠有異相
當主天下遂謀亂作偽敕分遣友洪及蒙能陳添行入
苗中誘諸苗以銀印金幣使發兵攻武岡苗首楊文伯
等不敢受事覺友洪為徽煣所埶都御史李實以聞遣
駙馬都尉焦敬中官李琮徵徽煠入京師湖廣總督王
來總兵官梁珤復發陽宗王徽焟通謀狀亦徵入皆除
爵幽高牆時景泰二年十月也天順七年徽煣薨子順
王音埑嗣病瘋痺屢年不起次子安昌王膺鋪侍醫藥
晨夕不去左右憲宗聞之賜敕嘉奬成化十六年音埑
薨世子膺鉟居喪飲博無度承奉劉忠禁制之遂殺忠
事聞驗實革冠帶停封居四年乃嗣弘治十三年薨諡
曰簡子靖王彦汰嗣嘉靖四年與弟南安王彦泥訐陰
事彦泥廢為庶人彦汰亦坐抗制擅權革爵八年令世
子譽榮攝府事譽榮上疏懇辭謂臣坐享尊榮而父困
苦寂寞臣心何安且前曾與臣弟善化王譽桔廷議以
子無制父理奏寢不行臣亦人子也獨不愧臣弟乎帝
覽疏憐之下部議十二年賜彦汰冠帶理府事十五年
以兩宫徽號恩復王又八年始薨子康王譽榮嗣三十
一年薨子憲王定燿嗣三十四年薨曾孫禋洪天啓二
年嗣崇禎元年薨無子從父企&KR0008;嗣十六年流賊陷武
岡遇害
谷王橞太祖第十九子洪武二十四年封二十八年三
月就藩宣府宣府上谷地故曰谷王燕兵起橞走還京
師及燕師渡江橞奉命守金川門登城望見成祖麾蓋
開門迎降成祖德之即位賜橞樂七奏衞士三百賚予
甚厚改封長沙增歲祿二千石橞居國横甚忠誠伯茹
瑺過長沙不謁橞橞白之帝瑺得罪死遂益驕肆奪民
田侵公稅殺無罪人長史虞廷綱數諫誣廷綱誹謗磔
殺之招匿亡命習兵法戰陣造戰艦弓弩器械大創佛
寺度僧千人為咒詛曰與都指揮張成宦者吳智劉信
謀呼成師尚父智信國老令公偽引䜟書云我高皇帝
十八子與䜟合橞行次十九以趙王杞早卒故云謀於
元夕獻燈選壯士殺之音樂同入禁中伺隙為變又致
書蜀王為隠語欲結蜀為援蜀王貽書切責不聽已而
蜀王子崇寧王悅燇得罪逃橞所橞因詭衆往年我開
金川門出建文君今在邸中我將為申大義事發有日
矣蜀王聞之上變告初護衞都督僉事張興見橞為不
法懼禍及因奏事北京白其狀帝不信興過南京復啟
於太子且曰乞他日無連坐至是帝歎曰朕待橞厚張
興常為朕言不忍信今果然立命中官持敕諭橞歸悦
燇於蜀且召橞入朝橞至帝示以蜀王章伏地請死諸
大臣廷劾橞曰周戮管蔡漢辟濞長皆大義滅親陛下
縱念橞奈天下何帝曰橞朕弟朕且令諸兄弟議永樂
十五年正月周王橚楚王楨蜀王椿等各上議橞違祖
訓謀不軌蹤跡甚著大逆不道誅無赦帝曰諸王羣臣
奉大義國法固爾吾寧生橞於是及二子皆廢為庶人
官屬多誅死興以先發不坐
韓憲王松太祖第二十子洪武二十四年封國開原性
英敏通古今恭謹無過永樂五年薨以未之國命葬安
德門外十年子恭王冲&KR2376;嗣時棄大寧三衞地開原逼
塞不可居二十二年改封平凉仁宗即位召冲&KR2376;與弟
襄陵王冲秌樂平王冲烌入朝各獻詩頌帝嘉悅賜金
幣有差宣宗初請徙江南不許請蠲護衞屯租建邸第
許之遣主事毛俊經度並建襄陵樂平二邸及岷州廣
福寺陜西守臣言歲歉請輟工帝令繕王宫罷建寺役
平凉接邊徼間諜充斥冲&KR2376;習邊鄙利弊正統元年上
書極言邊事賜書褒答五年薨子懷王範圯嗣九年薨
弟靖王範&KR0008;嗣景泰元年薨子惠王徵釙嗣初土木之
變沖秌赴京師勤王會解嚴下書慰勞及成化六年寇
入河套冲秌復請率子壻擊賊憲宗止之冲&KR2376;兄弟並
急王事以藩禁嚴不用自是宗臣無預兵事者成化五
年徵釙薨子悼王偕㳘嗣十年薨弟康王偕灊嗣弘治
十四年薨子昭王旭櫏嗣性忠孝工詩居藩有惠政韓
土瘠祿薄弟建寧王旭㮁至以所受金冊質於宗室偕
泆事聞廢為庶人諸貧宗往往凌刦有司平凉知府吳
世良鄺衍任守德王松先後被窘辱嘉靖十三年旭櫏
薨子定王融燧嗣懲宗室之横頗繩以法不逞者怨之
三十二年襄陵王融焚及諸宗二百餘人訐奏王奸利
事勘無實革融焚等祿四十四年融燧薨子謨典先卒
世宗末年以宗祿不足詔身不及王者許其嫡長子繼
王餘子如故秩謨㙉以世子不及王王其長子朗錡餘
子止鎮國將軍萬歷三十四年朗錡薨諡曰端子孫皆
早卒曾孫亶塉嗣崇禎十六年賊䧟平凉被執襄陵王
冲秌憲王第二子有至性母病刲股和藥病良已及卒
終喪毁瘠每展墓必率子孫躬畚鍤培冡先後璽書褒
美者六子範址服其教母荆罹危疾亦刲股進之愈其
後五世同居門内雍肅嘉靖十一年賚以羊酒文幣韓
諸王以襄陵家法為第一王孫徵鑖病卒聘杜氏女未
婚歸王家志操甚厲詔賜旌表
瀋簡王模太祖第二十一子洪武二十四年封永樂六
年就藩潞州宣德六年薨子康王佶焞嗣景泰中數與
州官置酒大會巡撫朱鑑以聞帝令諸王非時令壽節
不得輙與有司讌飲著為令天順元年薨子莊王幼㙾
嗣正德十一年薨子恭王詮鉦嗣嘉靖六年薨孫允榿
攝府事九年卒無子再從弟憲王允栘攝府事凡十年
乃嗣封當是時瀋府諸郡王勛淯詮鏋並爭襲帝皆切
責之而令允栘嗣二十八年薨子宣王恬烄嗣好學工
古文詞審聲律弟安慶王恬爖鎮康王恬焯穆宗時皆
以孝義旌萬歷十年恬烄薨子定王珵堯嗣仁孝恭慎
弟六人封郡王者二餘例不得封朝廷奬王恭皆封郡
王而不與祿薨子效鏞嗣明亡國除沁水王珵瑎簡王
七世孫也工詩喜士名譽藉甚前此有德平王允梃負
儁才與衡府新樂王載璽周宗人睦㮮俊噤等齊名又
清源王幼㘧康王第三子博學能文詞其後輔國將軍
勲漣從子允杉允柠允析及鎮國將軍恬烷與諸子珵
圻等並以能詩名時稱瀋藩多才焉
安惠王楹太祖第二十二子洪武二十四年封永樂六
年就藩平凉十五年薨無子封除府僚及樂戸悉罷留
典仗校尉百人守園洪熙初韓恭王改封平凉就安王
邸英宗令官校隸韓長史供安王祀暇日給韓王子襄
陵王冲秌使令景泰五年冲秌遂乞承安王祀正德十
二年嗣襄陵王徵鈐請樂戶祀安王明年樂平王徵錏
援徵鈐例以請禮部言親王有樂戶部王别城居者有
事假鼔吹於有司其附親王國者假樂戶於長史司因
並革安王供祀樂戸嘉靖二年韓王旭櫏復為代請帝
以安王故報可之徵鈐卒韓王融燧令長史革之徵鈐
長孫旭橦上言禮樂自天子出韓王不宜擅予奪融燧
亦言親王郡王禮樂宜有降殺帝曰樂戸為安王祀也
給如故
唐定王桱太祖第二十三子洪武二十四年封永樂六
年就藩南陽十三年薨子靖王瓊烴嗣綜覈有矩矱為
成祖所喜入朝五日三召見宣德元年薨妃高氏未冊
自經以殉詔封靖王妃無子弟憲王瓊炟嗣成化十一
年薨子莊王芝址嗣諸弟三城王芝垝蕩陰王芝𤬪並
好學有令譽而承休王芝垠憲王繼妃焦氏子也妃愛
之遇節旦召樂婦入宫芝址詰之語不遜焦妃怒持鐵
鎚擊宫門芝垠閉不敢出芝垠與妃弟璟誣王詈繼母
按驗不實得芝垠慢母詈兄狀革爵久之始復二十一
年芝址薨子成王彌鍗嗣弘治中疏言朝廷待親藩生
爵殁諡親親至矣間有惡未敗聞殁獲美諡是使善者
怠惡者肆也自今宜勘實用寓彰癉禮臣請降敕奬諭
勉厲諸王詔可武宗喜遊幸彌鍗作憂國詩且上疏以
用賢圖治為言弟文城王彌鉗有學行孝友篤至嘉靖
二年彌鍗薨無子彌鉗子敬王宇温嗣二十一年獻金
助太廟工賜玉帶益祿二百石時承休王芝垠子彌鋠
以父與莊王交訐失令名折節蓋前愆宇温上其事璽
書褒奬三十九年宇温薨子順王宙栐嗣四十三年薨
子端王碩熿嗣惑於嬖人囚世子器墭及其子聿鍵於
承奉司器墭中毒死崇禎五年碩磺薨聿鍵嗣七年流
賊大熾蠲金築南陽城又援潞藩例乞增兵三千人不
許九年秋八月京師戒嚴倡義勤王詔切責勒還國事
定下部議廢為庶人幽之鳳陽弟聿鏌嗣十四年李自
成陷南陽聿鏌遇害十七年京師陷福王由崧立於南
京乃赦聿鍵出
大清順治二年五月南都䧏聿鍵行至杭遇鎮江總兵
官鄭鴻逵戸部郎中蘇觀生遂奉入閩南安伯鄭芝龍
巡撫都御史張肯堂與禮部尚書黃道周等定議奉王
稱監國閏六月丁未立於福州偽號隆武改福州為天
興府進芝龍鴻逵為侯封鄭芝豹鄭彩為伯觀生道周
俱大學士肯堂為兵部上書餘拜官有差聿鍵好學通
典故然權在鄭氏不能有所為是年八月芝龍議簡戰
守兵二十餘萬計餉不支其半請預借兩稅一年令羣
下捐俸勸紳士輸助徵府縣銀穀未解者官吏督廹閭
里騷然又廣開事例猶苦不足仙霞嶺守關兵僅數百
人皆不堪用聿鍵屢促芝龍出兵輒以餉詘辭久之芝
龍知衆論不平乃請以鴻逵出浙東彩出江右各擁兵
數千號數萬既行託候餉皆行百里而還先是黃道周
知芝龍無意出師自請行從廣信趨婺源兵潰死事詳
道周傳是時李自成兵敗走死通山其兄子李錦帥衆
降於湖廣總督何騰蛟一時增兵十餘萬侍郎楊廷麟
祭酒劉同升起兵復吉安臨江於是廷麟等請聿鍵出
江右騰蛟請出湖南原任知州金堡言騰蛟可恃芝龍
不可恃宜棄閩就楚聿鍵大喜授堡給事中遣觀生先
行募兵先是靖江王亨嘉僭稱監國不奉聿鍵命為廵
撫瞿式耜等所擒以捷聞而魯王以海又稱監國於紹
興拒聿鍵使者故聿鍵決意出江西湖廣十二月𤼵福
州駐建寧廣東布政湯來賀運餉十萬由海道至明年
二月駐延平三月
大清兵取吉安撫州圍楊廷麟於贑州尚書郭維經出
閩募兵援贑六月
大兵克紹興魯王以海遁入海閩中大震芝龍假言海
寇至徹兵回安平鎮航海去守關將士皆隨之仙霞嶺
空無一人七月何騰蛟遣使迎聿鍵將至韶州唯時我
兵已抵閩關守浦城御史鄭為虹給事中黃大鵬延平
知府王士和死焉八月聿鍵出走數日方至汀州
大兵奄至從官奔散與妃曾氏俱就執妃至九瀧投於
水聿鍵死於福州給事中熊緯尚書曹學佺通政使馬
思禮等自縊死
郢靖王棟太祖第二十四子洪武二十四年封永樂六
年之藩安陸十二年薨無子封除留内外官校守園王
妃郭氏武定侯英女王薨踰月妃慟哭曰未亡人無子
尚誰恃引鏡寫容付宫人曰俟諸女長令識母遂自經
妃四女一夭其三女封光化榖城南漳郡主歲禄各八
百石宣德四年以郢故邸封梁王瞻垍移郢宫人居南
京
伊厲王㰘太祖第二十五子洪武二十一年生生四年
封永樂六年之藩洛陽歲祿僅二千石王好武不樂居
宫中時時挾彈露劍馳逐郊外奔避不及者手擊之髠
祼男女以為笑樂十二年薨禮臣請追削封爵不許二
十二年子簡王顒炴始得嗣縱中官擾民洛陽人苦之
河南知府李驥稍持以法誣奏驥被逮治已而得白罪
王左右英宗時上表文不恭屢被譙讓天順六年薨世
孫悼王諟釩嗣成化十一年薨弟定王諟鋢嗣好學崇
禮居喪哀毁歲時祀先致齋於外郡王諸將軍中尉非
禮賀不䙝見民間高年者禮下之正德三年薨子莊王
訏淵嗣嘉靖五年薨弟敬王訏淳嗣居母喪以孝聞以
祿薄上言先朝以河南課鈔萬七千七百貫准祿米八
千石八年革諸王請乞租稅伊府課鈔亦在革中乞補
祿戶部言課鈔本成弘間請乞非永樂時欽賜比河南
一省缺祿者八十餘萬宜不許帝從部議二十一年薨
世子典楧嗣貪而愎多持官吏短長不如指必搆之去
既去復折辱之御史行部過北邙山典楧要笞之搢紳
往來率紆途取他境經郭外者府中人輒追挽其車詈
其不朝入朝者復辱以非禮府墻壞請更築乃奪取民
舍以廣其宫郎中陳大壯與邸鄰索其居不與使數十
人從大壯卧起奪其飲食竟至餒死所為宫崇臺連城
擬帝闕有錦衣官校之陜者經洛陽典楧忽召官屬迎
詔鼔吹擁錦衣入捧一黃卷入宫衆請開讀曰密詔也
遂趣錦衣去錦衣謂王厚待之不知所以其夜大張樂
至曙府中皆呼千歲詐謂天子特親我也閉河南府城
大選民間子女七百餘留其姝麗者九十人不中選者
令以金贖都御史張永明御史林潤給事中邱岳相繼
言其罪狀再遣使往勘革祿三之二令壞所僭造宫城
歸民間女執羣小付有司典楧不奉詔部牒促之布政
使持牒入見典楧曰牒何為者可用障櫺耳四十三年
二月撫按官以聞詔禮部會三法司議僉謂典楧淫暴
無藩臣禮陛下曲赦再四終不湔改奸回日甚宜如徽
王載&KR0008;故事禁錮高牆削除世封詔從其議與子褒㸅
俱安置開封
皇子楠太祖第二十六子洪武二十六年生踰月殤
靖江王守謙太祖從孫父文正南昌王子也當太祖起
兵時南昌王前死妻王氏攜文正依太祖太祖高后撫
如己子比長涉獵傳記饒勇略隨渡江取集慶路已有
功授樞密院同僉太祖從容問若欲何官文正對曰叔
父成大業何患不富貴爵賞先私親何以服衆太祖喜
其言益愛之太祖為吴王命為大都督節制中外諸軍
事及再定江西以洪都重鎮屏翰西南非骨肉重臣莫
能守乃命文正統元帥趙得勝等鎮其地儒士郭之章
劉仲服為參謀文正增城浚池招集山寨未附者號令
明肅遠近震懾居無何友諒帥舟師六十萬圍洪都文
正數摧其鋒堅守八十有五日城壤復完者數十丈友
諒旁掠吉安臨江俘其守將徇城下不為動太祖親帥
兵來援友諒乃解去與太祖相拒於彭蠡友諒掠糧都
昌文正遣方亮焚其舟糧道絶友諒遂敗復遣何文輝
等討平未附州縣江西之平文正功居多太祖還京告
廟飲至賜常遇春廖永忠及諸將士金帛甚厚念文正
前言知大體錫功尚有待也而文正不能無少望性素
卞急至是暴怒遂失常度任掾吏衛可達奪部中子女
按察使李飲冰奏其驕侈觖望太祖遣使詰責文正懼
飲冰益言其有異志太祖即日登舟至城下遣人召之
文正倉卒出迎太祖數曰汝何為者遂載與俱歸欲竟
其事高后力解之曰兒特性剛耳無他也免官安置桐
城未幾卒飲冰亦以他事伏誅文正之被謫也守謙甫
四歲太祖撫其頂曰兒無恐爾父倍訓教貽我憂我終
不以爾父故廢爾育之宫中守謙幼名鐵柱吳元年以
諸子命名告廟更名煒洪武三年更名守謙封靖江王
祿視郡王官屬親王之半命耆儒趙壎為長史傳之既
長之藩桂林桂林有元順帝潛邸改為王宫上表謝太
祖敕其從臣曰從孫幼而遠鎮西南其善導之守謙知
書而好比羣小粤人怨咨召還戒諭之守謙作詩怨望
帝怒廢為庶人居鳳陽七年復其爵徙鎮雲南使其妃
弟徐溥同往賜書戒飭語極摯切守謙暴横如故召還
使再居鳳陽復以強取牧馬錮之京師二十五年卒子
贊儀幼命為世子三十年春遣省晉燕周楚齊蜀湘代
肅遼慶谷秦十三王自湘楚入蜀歴陜西抵河南山西
北平東至大寧遼陽還自山東使知親親之義熟山川
險易習勞苦贊儀恭慎好學永樂元年復之國桂林使
蕭用道為長史用道善輔導贊儀亦敬禮之六年薨諡
曰悼僖子莊簡王佐敬嗣初給銀印宣德中改用金塗
正統初與其弟奉國將軍佐敏相訐奏語連大學士楊
榮帝怒戍其使人成化五年薨子相承先卒孫昭和王
規裕嗣弘治二年薨子端懿王約麒嗣以孝謹聞正德
十一年薨子安肅王經扶嗣好學有儉德嘗為敬義箴
嘉靖四年薨子恭惠王邦薴嗣與巡按御史徐南金相
訐奏奪祿米罪其官校隆慶六年薨子康僖王任昌嗣
萬歷十年薨子温裕王履燾嗣二十年薨無子從父憲
定王任晟嗣三十八年薨子榮穆王履祜嗣薨子亨嘉
嗣李自成陷京師後自稱監國於廣西巡撫瞿式耜奉
唐王聿鍵命擒送福州聿鍵誅之
興宗五子后常氏生虞懷王雄英吳王允熥吕后生惠
帝衡王允熞徐王允&KR0008;
虞懷王雄英興宗長子太祖嫡長孫也洪武十五年五
月薨年八歲追加封諡
吳王允熥興宗第三子建文元年封國杭州未之藩成
祖即位降為廣澤王居漳州未幾召還京廢為庶人錮
鳳陽永樂十五年卒
衡王允熞興宗第四子建文元年封成祖降為懷恩王
居建昌與允熥俱召還錮鳳陽先後卒
徐王允&KR0008;興宗第五子建文元年封成祖降為敷惠王
隨母吕太后居懿文陵永樂二年下詔改甌寧王奉太
子祀四年十二月邸中火暴薨諡曰哀簡
惠帝二子俱馬后生
太子文奎建文元年立為皇太子燕師入七歲矣莫知
所終
少子文圭年二歲成祖入幽之中都廣安宫號為建庶
人英宗復辟憐庶人無罪久繫欲釋之左右或以為不
可帝曰有天命者任自為之大學士李賢贊曰此堯舜
之心也遂請於太后命内臣牛玉往出之聽居鳳陽婚
娶出入使自便與閽者二十人婢妾十餘人給使令文
圭孩提被幽至是年五十七矣未幾卒
成祖四子仁宗漢王高煦趙王高燧俱文皇后生高爔
未詳所生母
漢王高煦成祖第二子性凶悍洪武時召諸王子學於
京師高煦不肯學言動輕佻為太祖所惡及太祖崩成
祖遣仁宗及高煦入臨京師舅徐輝祖以其無頼密戒
之不聽盜輝祖善馬徑渡江馳歸途中輒殺民吏至涿
州又擊殺驛丞於是朝臣舉以責燕成祖起兵仁宗居
守高煦從嘗為軍鋒白溝河之戰成祖幾為瞿能所及
高煦帥精騎數千直前決戰斬能父子於陣及成祖東
昌之敗張玉戰死成祖隻身走適高煦引師至擊退南
軍徐輝祖敗燕兵於浦子口高煦引蕃騎來成祖大喜
曰吾力疲矣兒當鼔勇再戰高煦麾蕃騎力戰南軍遂
却成祖屢瀕於危而轉敗為功者高煦力為多成祖以
為類已高煦亦以此自負恃功驕恣多不法成祖即位
命將兵往開平備邊時議建儲淇國公邱福駙馬王寧
善高煦時時稱高煦功高幾奪嫡成祖卒以元子仁賢
且太祖所立而高煦又多過失不果永樂二年仁宗立
為太子封高煦漢王國雲南高煦曰我何罪斥萬里不
肯行從成祖巡北京力請並其子歸南京成祖不得已
聽之請得天策衛為護衛輒以唐太宗自比已復乘間
請益兩護衛所為益恣成祖嘗命同仁宗謁孝陵仁宗
體肥重且足疾兩中使掖之行恒失足高煦從後言曰
前人蹉跌後人知警時宣宗為皇太孫在後應聲曰更
有後人知警也高煦回顧失色高煦長七尺餘輕趫善
騎射兩腋若龍鱗者數片既負其雄武又每從北征在
成祖左右時媒孽東宫事譖解縉至死黃淮等皆繫獄
十三年五月改封青州又不欲行成祖始疑之賜敇曰
既受藩封豈可常居京邸前以雲南遠憚行今封青州
又託故欲留侍前後殆非實意兹命更不可辭然高煦
遷延自如私選各衛健士又募兵三千人不隸籍兵部
縱使劫掠兵馬指揮徐野驢擒治之高煦怒手鐵瓜撾
殺野驢衆莫敢言遂僭用乘輿器物成祖聞之怒十四
年十月還南京盡得其不法數十事切責之禠冠服囚
繫西華門内將廢為庶人仁宗涕泣力救乃削兩護衛
誅其左右狎䁥諸人明年三月徙封樂安州趣即日行
高煦至樂安怨望異謀益急仁宗數以書戒不悛成祖
北征晏駕高煦子瞻圻在北京覘朝廷事馳報一晝夜
六七行高煦亦日遣人潛伺京師幸有變仁宗知之顧
益厚遇遺書召至增歲祿賜賚萬計仍命歸藩封其長
子為世子餘皆郡王先是瞻圻怨父殺其母屢𤼵父過
惡成祖曰爾父子何忍也至是高煦入朝悉上瞻圻前
後覘報中朝事仁宗詔示瞻圻曰汝處父子兄弟間䜛
搆至此穉子不足誅遣守鳳陽皇陵未幾仁宗崩宣宗
自南京奔喪高煦謀伏兵邀於路倉卒不果及帝即位
賜高煦及趙王視他府特厚高煦日有請並陳利國安
民四事帝命有司施行仍復書謝之因語羣臣曰皇祖
嘗諭皇考謂叔有異志宜備之然皇考待之極厚如今
所言果出於誠則是舊心已革可不順從凡有求請皆
曲徇其意高煦益自肆宣德元年八月遂反遣其親信
枚青等潛至京師約舊功臣為内應英國公張輔執之
以聞時高煦已約山東都指揮蘄榮等又散弓刀旂幟
於衞所盡奪傍郡縣畜馬立五軍指揮王斌領前軍韋
達左軍千戸盛堅右軍知州朱恒後軍諸子各監一軍
高煦自將中軍世子瞻坦居守指揮韋弘韋興千戶王
玉李智領四哨部署已定偽授王斌朱恒等太師都督
尚書等官御史李濬以父喪家居高煦招之不從變姓
名間道詣京師上變帝猶不忍加兵遣中官侯泰賜高
煦書泰至高煦盛兵見泰南面坐大言曰永樂中信讒
削我護衛徙我樂安仁宗徒以金帛餌我我豈能鬱鬱
居此汝歸報急縳奸臣夏原吉等來徐議我所欲泰懼
唯唯而已比還帝問漢王何言治兵何如泰皆不敢以
實對是月高煦遣百戸陳剛進疏更為書與公侯大臣
多所指斥帝歎曰漢王果反乃議遣陽武侯薛祿將兵
往討大學士楊榮等勸帝親征帝是之張輔奏曰高煦
素懦願假臣兵二萬擒獻闕下帝曰鄉誠足擒賊顧朕
初即位小人或懷二心不親行不足安反側於是車駕
發京師過楊村馬上顧從臣曰度高煦計安出或對曰
必先取濟南為巢窟或對曰彼曩不肯離南京今必引
兵南下帝曰不然濟南雖近未易攻聞大軍至亦不暇
攻護衞軍家樂安必内顧不肯徑趨南京高煦外誇詐
内實怯臨事狐疑不能斷今敢反者輕朕年少新立衆
心未附不能親征耳今聞朕行已膽落敢出戰乎至即
擒矣高煦初聞祿等將兵攘臂大喜以為易與及聞親
征始懼時有從樂安來歸者帝厚賞之令還諭其衆仍
遺書高煦曰張敖失國始於貫高淮南被誅成於伍被
今六師壓境王即出倡謀者朕與王除過恩禮如初不
然一戰成擒或以王為竒貨縛以來獻悔無及矣前鋒
至樂安高煦約詰旦出戰帝令大軍蓐食兼行駐蹕樂
安城北壁其四門賊乘城守王師𤼵神機銃箭聲震如
雷諸將請即攻城帝不許再敕諭高煦皆不答城中人
多欲執獻高煦者高煦大懼乃密遣人詣行幄願假今
夕訣妻子即出歸罪帝許之是夜高煦盡焚兵器及通
逆謀書明日帝移蹕樂安城南高煦將出城王斌等力
止曰寧一戰死無為人擒高煦紿斌等復入宫遂潛從
間道出見帝羣臣請正典刑不允以劾章示之高煦頓
首言臣罪萬萬死惟陛下命帝令高煦為書召諸子餘
黨悉就擒赦城中罪脇從者不問命薛祿及尚書張本
鎮撫樂安改曰武定州遂班師廢高煦父子為庶人築
室西安門内錮之王斌等皆伏誅惟長史李默以嘗諫
免死謫口北為民天津青州滄州山西諸都督指揮約
舉城應者事覺相繼誅凡六百四十餘人其故縱與藏
匿坐死戍邊者一千五百餘人編邊氓者七百二十人
帝製東征記以示羣臣高煦及諸子相繼皆死
趙簡王高燧成祖第三子永樂二年封尋命居北京詔
有司政務皆啓王後行歲時朝京師辭歸太子輒送之
江東驛高燧恃寵多行不法又與漢王高煦謀奪嫡時
時譖太子於是太子宫寮多得罪七年帝聞其不法事
大怒誅其長史顧晟禠高燧冠服以太子力解得免擇
國子司業趙亨道董子莊為長史輔導之高燧稍改行
二十一年五月帝不豫護衛指揮孟賢等結欽天監官
王射成及内侍楊慶養子造偽詔謀進毒於帝俟晏駕
詔從中下廢太子立趙王總旂王瑜姻家高以正者為
賢等畫謀謀定告瑜瑜上變帝曰豈應有此立捕賢得
其偽詔賢等皆伏誅陞瑜遼海衛千戸帝顧高燧曰爾
為之耶高燧大懼不能言太子力為之觧曰此下人所
為高燧必不與知自是益歛戢仁宗即位加漢趙二王
歲祿二萬石明年之國彰德辭常山左右二護衛宣宗
即位賜田園八十頃帝擒高煦歸至單橋尚書陳山迎
駕言曰趙王與高煦共謀逆久矣宜移兵彰德擒趙王
否則趙王反側不自安異日復勞聖慮帝未決時惟楊
士竒以為不可山復邀尚書蹇義夏原吉共請帝曰先
帝友愛二叔甚漢王自絶於天朕不敢赦趙王反形未
著朕不忍負先帝也又高煦至京亦言嘗遣人與趙通
謀戸部主事李儀請削其護衞尚書張本亦以為言帝
不聽既而言者益衆明年帝以其詞及羣臣章遣駙馬
都尉廣平侯袁容持示高燧高燧大懼乃請還常山中
護衞及羣牧所儀衞司官校帝命收其所還護衞而與
儀衛司宣德六年薨子惠王瞻塙嗣景泰五年薨子悼
王祈鎡嗣天順四年薨子靖王見灂嗣惠王悼王皆頗
有過失至見灂惡尤甚屢賊殺人又嘗乘醉欲殺其叔
父成化十二年事聞詔奪祿米三之二去冠服戴民巾
讀書習禮其後二年見灂母妃李氏為之請得冠服如
故見灂卒不能改愛幼子祐枳遂誣長子祐採以大逆
復被詔誚讓弘治十五年薨子莊王祐採嗣正德十三
年薨子康王厚煜嗣事祖母楊妃以孝聞嘉靖七年六
月璽書褒予明年冬境内大饑厚煜上疏請辭祿一千
石以佐振帝嘉王憂國詔有司發粟不允所辭及帝南
巡厚煜遠出迎命益祿三百石厚煜性和厚搆一樓名
思訓嘗獨居讀書文藻瞻麗宗人輔國將軍祐椋等數
犯法與有司為難厚煜庇祐椋祐椋卒得罪並見責讓
其後有司益務以事裁抑諸宗洛川王翊鏴奴與通判
田時雨之隸爭瓜而歐時雨捕王奴厚煜請觧不得竟
論奴充軍未幾宗室數十人索祿時雨以宗室毆府官
白於上官知府𫝊汝礪盡捕各府人厚煜由是忿恚竟
自縊死三十九年十月也厚煜子成皋王載垸疏聞於
朝下法司按問時雨斬河南市汝礪戍極邊厚煜子載
培及載培予翊錙皆前卒翊錙子穆王常清嗣以善行
見旌萬歷四十二年薨世子由松前卒弟壽光王由桂
子慈□嗣薨無子穆王弟常㳛嗣崇禎十七年彰德陷
被執
高爔成祖第四子未及封卒
明史卷一百十八
