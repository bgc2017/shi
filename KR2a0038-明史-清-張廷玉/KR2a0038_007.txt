欽定四庫全書
明史卷七
大學士張廷玉等奉勅修
本紀第七
成祖三
十二年春正月庚寅思州苗平辛丑發山東山西河南
及鳳陽淮安徐邳民十五萬運糧赴宣府二月己酉大
閱庚戌親征衛拉特命安遠侯柳升領大營武安侯鄭
亨領中軍寧陽侯陳懋豐城侯李彬領左右哨成山侯
王通都督譚青領左右掖都督劉江朱榮為前鋒庚申
振鳳翔隴州饑按長吏不言者罪三月癸未張輔俘陳
季擴於老撾以獻交阯平庚寅發北京皇太孫從夏四
月甲辰朔次興和大閱己酉頒軍中賞罰號令庚戌設
𫝊令紀功官丁夘次屯雲谷博羅布哈等來降五月丁
丑命尚書光祿卿給事中為督陣官察將士用命不用
命者六月甲辰劉江遇衛拉特兵戰於剛哈拉海敗之
戊申次和拉和錫衮瑪哈木特帥衆來犯帝升高見宼
分三隊命柳升等分隊夾攻火器齊𤼵帝率鐵騎馳擊
大敗之殺王子十餘人追至圖拉河瑪哈木特宵遁庚
戌班師宣捷於阿嚕台戊午次三峰山阿嚕台遣使來
朝己巳以敗衛拉特詔天下秋七月戊子次紅橋詔六
師入關有踐田禾取民蓄産者以軍法論己亥次沙河
皇太子遣使來迎八月辛丑朔至北京御奉天殿受朝
賀丙午蠲北京州縣租二年戊午賞從征將士九月癸
未郭亮徐亨備開平丙戌靖州苖平甲午費瓛鎮甘肅
劉江鎮遼東是月晉王濟熺以讒廢為庶人進封平陽
王濟熿為晉王閏月甲辰以太子遣使迎駕緩徵侍讀
黃淮侍講楊士竒正字金問及洗馬楊溥芮善下獄未
幾釋士竒復職甲子召吳高還丁夘命都督朱榮鎮大
同冬十一月甲辰錄囚庚申蠲蘇松杭嘉湖水災田租
四十七萬九千餘石是年尼博囉國沙的新葛來朝封
為王彭亨烏斯藏入貢真臘進金縷衣琉球中山王貢
馬榜葛剌貢麒麟
十三年春正月丙午塞居庸以北隘口丁未瑪哈木特
謝罪請朝貢許之壬子北京午門災戊午敕内外諸司
蠲諸宿逋將士軍官犯罪者悉宥之二月癸酉遣指揮
劉斌給事張磬等十二人廵視山西山東大同陜西甘
肅遼東軍操練屯政覈實以聞甲戌命行在禮部會試
天下貢士癸未張輔等師還戊子論平交阯功賞賫有
差乙未釋工作囚徒三月己亥策士於北京賜陳循等
進士及第出身有差丙午廣西蠻叛指揮同知葛森討
平之夏四月戊辰命張輔鎮交阯甲申兵部尚書兼詹
事金忠卒五月丁酉朔日有食之乙丑鑿清江浦通北
京漕道六月振北京河南山東水災秋七月癸卯鄭和
還乙巳四川戎縣山都掌蠻平八月庚辰振山東河南
北京順天州縣饑九月壬戌北京地震冬十月甲申獵
於近郊壬辰法司奏侵冒官粮者帝怒命戮之及覆奏
帝曰朕過矣仍論如律自今死罪者皆五覆奏著為令
十二月蠲順天蘇州鳳陽浙江湖廣河南山東州縣水
旱田禾是年琉球山南山北瓜哇西王占城古里柯枝
南渤海甘巴里滿剌加忽魯謨斯哈密哈喇賽馬爾堪
火州吐魯番蘇門荅剌俺都淮錫喇斯入貢麻林及諸
番進麒麟天馬神鹿琉球中山入貢者再
十四年春正月己酉北京河南山東饑免永樂十二年
逋租𤼵粟一百三十七萬石有竒振之辛酉都督金玉
討山西廣靈山宼平之三月癸巳命都督梁福鎮湖廣
貴州壬寅阿嚕台敗衛拉特來獻捷壬申禮部尚書吕
震請封禅帝曰今天下雖無事四方多水災疾疫安敢
自謂太平且六經無封禪之文事不師古甚無謂也不
聽夏四月乙亥以胡廣為文淵閣大學士六月丁卯會
都督同知蔡福等備倭山東秋七月丁酉遣使捕北京
河南山東州縣蝗壬寅河决開封乙巳錦衣衛指揮使
紀綱謀不軌伏誅八月癸酉旦夀星見禮臣請上表賀
不許丁亥作北京西宫九月癸夘京師地震戊申發北
京冬十月丁丑次鳳陽祀皇陵癸未至自北京謁孝陵
十一月壬寅詔文武羣臣集議營建北京丙午詔張輔
還戊申漢王高煦以縱軍士劫掠削二護衛徙山東山
西湖廣流民於保安州賜復三年十二月丁夘鄭和復
使西洋是年占城古里瓜哇滿剌加蘇門荅剌南巫里
浡泥彭亨錫蘭山溜山南渤利阿丹麻林忽魯謨斯柯
枝入貢琉球中山入貢者再
十五年春正月丁酉大祀天地於南郊壬子平江伯陳
瑄督漕運木赴北京二月癸亥谷王橞謀逆廢為庶人
丁夘命豐城侯李彬鎮交阯壬申命泰寧侯陳珪董建
北京柳升王通副之三月丁亥交阯始貢士至京師丙
申詔雜犯死罪以下囚輸作北京贖罪丙午漢王高煦
謀逆事覺帝欲免為庶人以皇太子救解徙封樂安州
壬子北廵發京師皇太子監國夏四月己巳次邾城申
禁軍士毋踐民田稼有傷者除今年租或先被水旱逋
租亦除之癸未西宫成五月丙戌至北京六月丁酉李
彬討交阯賊黎核斬之己亥中官張謙使西洋還敗倭
宼於金鄉衛秋七月乙亥賜皇太子務本之訓諭曰此
書備修齊治平之道能沉?玩味大有益矣八月甲午
甌寧人進金丹帝曰此妖人也令自餌之毁其方書九
月丁夘曲阜孔子廟成帝親製文勒石冬十月李彬敗
交阯賊楊進江斬之十一月癸酉命禮部尚書趙羾為
兵部尚書廵視塞北屯戍軍民利弊是年西洋蘇禄東
西峒王來朝琉球中山巴什伯里琉球山南真臘浡泥
占城暹羅哈喇賽瑪爾堪入貢
十六年春正月甲寅交阯黎利反都督朱廣擊敗之甲
戌倭䧟松門衛按察司僉事石魯坐誅命興安伯徐亨
都督夏貴備開平二月辛丑交阯四忙縣賊殺知縣毆
陽智以叛李彬遣將擊走之三月甲寅賜李騏等進士
及第出身有差命都督僉事劉鑑備邊大同戊寅姚廣
孝死夏五月庚戌重修太祖實錄成丁巳胡廣卒秋七
月己巳敕責陜西諸司比聞所属歲屢不登致民流莩
有司坐視不恤又不以聞其咎安在其速發倉儲振之
贊善梁潛司諫周冕以輔導皇太子有闕皆下獄死冬
十二月戊子諭法司朕屢敕中外官潔已愛民而不肖
官吏恣肆自若百姓苦之夫良農必去稂莠者為害苖
也繼今犯贓必論如法辛丑命成山侯王通馳𫝊振陜
西饑是年暹羅占城瓜哇蘇門荅剌尼博囉滿剌加南
渤利哈喇沙哈爾千里逹賽瑪爾堪入貢琉球中山入
貢者再
十七年春二月乙酉命興安伯徐亨備興和開平大同
夏五月丙午都督方政敗黎利於可藍柵六月壬午免
順天府去年水災田租戊子劉江殱倭宼於望海堝封
江廣寧伯秋七月庚申鄭和還八月中官馬騏激交阯
乂安土知府潘僚反九月丙辰慶雲見禮臣請表賀不
許冬十二月庚辰諭法司曰刑者聖人所慎匹夫匹婦
不得其死足傷天地之和召水旱之災甚非朕寬恤之
意自今在外諸司死罪咸送京師審錄三覆奏然後行
刑乙未命工部侍郎劉仲廉覈實交阯戸口田賦察軍
民利病是年哈密吐魯番錫喇斯伊思帕罕真臘占城
哈喇阿魯南渤利蘇門荅剌拔逹克山滿剌加入貢琉
球中山入貢者四
十八年春正月癸卯李彬及都指揮孫霖徐謜敗黎利
於磊江閏月丙子以翰林院學士楊榮金幼孜為文淵
閣大學士庚辰擢人材布衣馬麟等十三人為布政使
參政參議二月己酉蒲臺妖婦唐賽兒作亂命安遠侯
柳升帥師討之三月辛巳敗賊於卸石柵寨都指揮劉
忠戰沒賽兒逸去甲申山東都指揮僉事衛青敗賊於
安邱指揮王真敗賊於諸城獻俘京師戊子山東布政
使儲埏張海按察使劉本等坐縱盜誅戊戌以逗遛徵
柳升下吏尋釋之夏五月壬午命左都督朱榮鎮遼東
庚寅交阯參政侯保馮貴禦賊戰死六月丙午北京地
震秋七月丁亥命徐亨備開平八月丁酉朔日有食之
九月己巳召皇太子丁亥詔自明年改京師為南京北
京為京師冬十月庚申李彬遣指揮使方政敗黎利於
老撾十一月戊辰以遷都北京詔天下是月振青萊饑
十二月己未皇太子及皇太孫至北京癸亥北京郊廟
宫殿成是年始設東厰命中官剌事古麻剌朗王來朝
暹羅占城瓜哇滿剌加蘇門荅剌蘇祿西王入貢
十九年春正月甲子朔奉安五廟神主於太廟御奉天
殿受朝賀大宴甲戌大祀天地於南郊戊寅大赦天下
癸巳鄭和復使西洋二月辛丑命都督僉事胡原帥師
廵海捕倭三月辛巳賜曾鶴齡等進士及第出身有差
夏四月庚子奉天華蓋謹身三殿災詔羣臣直陳闕失
以言遷都不便殺主事蕭儀乙巳詔罷不便於民及不
急諸務蠲十七年以前逋賦免去年被災田糧己酉萬
夀節以三殿災止賀癸丑蹇義等二十六人廵行天下
安撫軍民五月乙丑出建言給事中柯暹御史何忠鄭
維桓羅通等為知州庚寅令交阯屯田秋七月己巳帝
將北征敕都督朱榮領前鋒安遠侯柳升領中軍寧陽
侯陳懋領御前精騎永順伯薛斌恭順伯吳克忠領馬
隊武安侯鄭亨陽武侯薛祿領左右哨英國公張輔成
山侯王通領左右掖八月辛夘朔日有食之冬十一月
辛酉分遣中官楊實御史戴誠等覈天下庫蔵出納之
數丙子議北征軍餉下戶部尚書夏原吉刑部尚書吳
中於獄兵部尚書方賓自殺辛巳侍讀李時勉以條上
時務十五事忤帝意下獄甲申𤼵直隸山西河南山東
及南畿應天等五府滁和徐三州丁壮運糧期明年二
月至宣府是年衛拉特賢義王太平安樂王巴圖博囉
來朝忽魯謨斯阿丹祖法兒剌撒不剌哇木骨都束古
里柯枝加異勒錫蘭山溜山南渤利蘇門答剌阿魯滿
剌加甘巴里蘇祿榜葛剌浡泥古麻剌朗王入貢暹羅
入貢者再
二十年春正月己未朔日有食之罷朝會詔羣臣修省
辛未大祀天地於南郊壬申豐城侯李彬卒於交阯二
月乙巳命隆平侯張信兵部尚書李慶分督北征軍餉
役民夫二十三萬五千有竒運糧三十七萬石三月丙
寅詔有司遇災先振後聞乙亥阿嚕台犯興和都指揮
王喚戰死丁丑親征阿嚕台皇太子監國戊寅發京師
辛巳次鷄鳴山阿嚕台遁夏四月乙夘次雲州大閱五
月乙丑獵於偏嶺丁夘大閱辛未次西凉亭壬申大閱
乙酉次開平六月壬辰令軍行出應昌結方陣以進癸
巳諜報阿嚕台兵攻萬全諸將請分兵還擊帝曰詐也
彼慮大軍搗其巢穴欲以牽制我師敢攻城哉甲午次
陽和谷宼攻萬全者果遁去秋七月己未阿嚕台棄輜
重於庫掄海側北遁發兵焚之收其牲畜遂旋師謂諸
將曰阿嚕台敢悖逆恃烏梁海為羽翼也當還師翦之
簡步騎二萬分五道並進庚午遇於竒拉爾河帝親擊
敗之追奔三十里斬部長數十人辛未徇河西捕斬甚
衆甲戌烏梁海餘黨詣軍門降是月皇太子免南北直
隸山東河南郡縣水災糧芻共六十一萬有竒八月戊
戌諸將分道者俱獻捷辛丑以班師詔天下壬寅命鄭
亨薛祿守開平鄭和還九月壬戌至京師癸亥左春坊
大學士楊士竒坐輔𨗳有闕下獄丙寅復下吏部尚書
蹇義禮部尚書吕震於獄尋俱釋之辛未錄從征功封
左都督朱榮武進伯都督僉事薛貴安順伯冬十月癸
巳分遣中官及朝臣八十人覈天下倉糧出納之數十
二月辛夘命朱榮鎮遼東閏月戊寅乾清宫災是年暹
羅蘇門答剌阿丹等國遣使隨貢方物占城琉球中山
布哈爾哈密衛拉特吐魯番瓜哇入貢
二十一年春正月乙未大祀天地於南郊癸卯交阯參
將榮昌伯陳智追敗黎利於車來二月己巳都指揮使
鹿榮討柳州叛蠻平之三月庚子御史王愈等會决重
囚誤殺無罪四人坐棄市夏五月癸未免開封南陽衛
輝鳳陽等府去年水災田租己丑常山護衛指揮孟賢
等謀逆伏誅六月庚戌朔日有食之秋七月戊戌復親
征阿嚕台命安遠侯柳升遂安伯陳英領中軍武安侯
鄭亨保定侯孟瑛領左哨陽武侯薛祿新寧伯譚忠領
右哨英國公張輔安平侯李安領左掖成山侯王通興安
侯徐亨領右掖寧陽侯陳懋領前鋒庚子釋李時勉復
其官辛丑皇太子監國壬寅發京師戊申次宣府敕居
庸關守將止諸司進奉八月己酉大閱庚申塞黑峪長
安嶺諸邊險要丁丑皇太子免兩京山東郡縣水災田
租九月戊子次西陽河癸巳聞阿嚕台為衛拉特所敗
部落潰散遂駐師不進冬十月甲寅次上莊堡迤北王
子額森托干帥所部來降封忠勇王賜姓名金忠庚午
班師十一月甲申至京師是年錫蘭山王來朝又遣使
入貢占城古里忽魯謨斯阿丹祖法兒剌撒不剌哇木
骨都束柯枝加異勒溜山南渤利蘇門答剌阿魯滿剌
加錫拉斯榜葛剌琉球中山入貢
二十二年春正月甲申阿魯台犯大同開平詔羣臣議
北征敕邊將整兵俟命丙戌徵山西山東河南陜西遼
東五都司及西寧鞏昌洮岷各衛兵期三月會北京及
宣府戊子大祀天地於南郊癸巳鄭和復使西洋三月
戊寅大閱諭諸將親征命柳升陳英領中軍張輔朱勇
領左掖王通徐亨領右掖鄭亨孟瑛領左哨薛祿譚忠
領右哨陳懋金忠領前鋒己卯賜邢寬等進士及第出
身有差夏四月戊申命皇太子監國己酉發京師庚午
次隰寧諜報阿嚕台走逹蘭納穆爾河遂趨進師五月
己夘次開平使使招諭阿嚕台諸部乙酉瘞道中遺骸
丁酉宴羣臣於應昌命中官歌太祖御製詞五章曰此
先帝所以戒後嗣也雖在軍旅何敢忘己亥次威遠州
復宴羣臣自製詞五章命中官歌之皇太子令免廣平
順德揚州及湖廣河南郡縣水災田租六月庚申前鋒
至逹蘭納穆爾河不見敵命張輔等窮搜山谷三百里
無所得進駐河上癸亥陳懋等引兵扺白邙山以糧盡
還甲子班師命鄭亨等以步卒西會於開平壬申夜南
京地震秋七月庚辰勒石於清水源之崖戊子遣吕震
以旋師諭太子詔告天下己丑次蒼崖戍不豫顧左右
歎曰夏原吉愛我庚寅至榆木川大漸遺詔𫝊位皇太
子喪禮一如高皇帝遺制辛夘崩年六十有五太監馬
雲密與大學士楊榮金幼孜謀以六軍在外祕不𤼵喪
鎔錫為椑以斂載以龍轝所至朝夕上膳如常儀壬辰
楊榮偕御馬監少監海夀馳訃皇太子壬寅次武平鎮
鄭亨步軍來會八月甲辰楊榮等至京師皇太子即日
遣太孫奉迎於開平己酉次鵰鶚谷皇太孫至軍中𤼵
喪壬子及郊皇太子迎入仁智殿加殮納梓宫九月壬
午上尊諡曰體天弘道高明廣運聖武神功純仁至孝
文皇帝廟號太宗葬長陵嘉靖十七年九月改上尊號
曰啟天弘道高明肇運聖武神功純仁至孝文皇帝廟
號成祖
贊曰文皇少長習兵據幽燕形勢之地乘建文孱弱長
驅内向奄有四海即位以後躬行節儉水旱朝告夕振
無有壅蔽知人善任表裏洞逹雄武之略同符高祖六
師屢出漠北塵清至其季年威德遐被四方賓服受朝
命而入貢者殆三十國幅隕之廣遠邁漢唐成功駿烈
卓乎盛矣然而革除之際倒行逆施慙德亦曷可掩哉
明史卷七
