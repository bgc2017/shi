欽定四庫全書
明史卷二百七
大學士張廷玉等奉敕修
列傳第九十五
鄧繼曾(劉最)朱淛(馬明衡陳逅林應驄)
楊言劉安
薛侃(喻希禮石金)楊名(黃直)
郭弘化劉世龍(徐申羅虞臣)
張選(黃正色)包節(弟孝)
謝廷&KR0581;王與齡(周鈇)
楊思忠(樊深淩儒王時舉方新)
鄧繼曾字士魯資縣人正德十二年進士授行人世宗
即位之四月以久雨疏言明詔雖頒而廢閣大半大獄
已定而遲留尚多擬旨間出於中人奸諛漸倖於左右
禮有所不遵孝有所偏重納諫如流施行則寡是陛下
修已親賢之誠漸不如始故天降霪雨以示警戒伏願
出令必信斷獄不留事惟咨於輔臣寵勿啟於近習割
恩以定禮稽古以崇孝則一念轉移可以銷天災答天
戒矣未幾擢兵科給事中疏陳杜漸保終四事一定君
心之主宰以杜蠱惑之漸二均兩宮之孝養以杜嫌隙
之漸三一政令以杜欺蔽之漸四清傳奉以杜假託之
漸尋言興府從駕官不宜濫授帝納之嘉靖改元帝欲
尊所生為帝后會掖庭火廷臣多言咎在大禮繼曾亦
言去年五月日精門災今月二日長安榜廊災及今郊
祀日内廷小房又災天有五行火實主禮人有五事火
實主言名不正則言不順言不順則禮不興今歲未期
而災者三廢禮失言之效也提督三千營廣寧伯劉佶
久病繼曾論罷之宣大關陜廣西數有警中原盜竊發
繼曾陳戰守方略及儲將練兵足食之計多議行三年
帝漸疏大臣政率内決繼曾抗章曰比来中旨大戾王
言事不考經文不會理悦邪說之謟媚則賜敕褒俞惡
師保之抗言則漸將放黜臣目覩出涕口誦吞聲夫祖
宗以来凡有批答必付内閣擬進者非止慮獨見之或
偏亦防矯偽者之假託也正德之世蓋極弊矣尚未有
如今日之可駭可歎者左右羣小目不知書身未經事
乘隙招權弄筆取寵故言出無稽一至於此陛下不與
大臣共政而倚信羣小臣恐大器之不安也疏入帝震
怒下詔獄掠治謫金壇縣丞給事中張逵韓楷鄭一鵬
御史林有孚馬明衡季本皆論救不報累遷至徽州知
府卒帝初踐阼言路大開進言者或過於切直帝亦優
容之自劉最及繼曾得罪後厭薄言官廢黜相繼納諫
之風微矣最字振廷崇仁人繼曾同年進士由慈利知
縣入為禮科給事中世宗議定策功大行封拜最疏止
之尋請帝勤聖學於宫中日誦大學衍義勿令左右近
習誘以匪僻嘉靖二年中官崔文以禱祠事誘帝最極
言其非且奏文耗帑金狀而帝從文言命最自覈侵耗
數最言帑銀屬内府雖計臣不得稽贏縮文乃欲假難
行事逃己罪制言官疏入忤旨出為廣德州判官言官
論救不納已而東厰太監苪景賢奏最在途仍故銜乘
巨舫取夫役巡鹽御史黃國用復遣牌送之帝怒逮二
人下詔獄最充軍邵武國用謫極邊雜職法司及言官
救之責以黨比最居戍所久之赦還家居二十餘年卒
朱淛字必東莆田人舉鄉試第一嘉靖二年成進士明
年春與同縣馬明衡竝授御史甫閱月會昭聖皇太后
生辰有旨免命婦朝賀淛言皇太后親挈神器以授陛
下母子至情天日昭鑒若傳免朝賀何以慰親心而隆
孝治明衡亦言暫免朝賀在恒時則可在議禮紛更之
時則不可且前者興國太后令節朝賀如儀今相去不
過數旬而彼此情文互異詔旨一出臣民駭疑萬一因
禮儀末節稍成嫌隙俾陛下貽譏天下非細故也時帝
亟欲尊所生而羣臣必欲帝母昭聖相持未決二人疏
入帝恚且怒立捕至内廷責以離間宮闈歸過於上下
詔獄拷訊侍郎何孟春御史蕭一中論救皆不聽御史
陳逅季本員外郎林應驄繼諫帝愈怒并下詔獄遠謫
之帝必欲殺二人變色謂閣臣蔣冕曰此曹誣朕不孝
罪當死冕膝行頓首請曰陛下方興堯舜之治奈何有
殺諫臣名良久色稍解欲戍之冕又固請繼以泣乃杖
八十除名為民兩人遂廢廷臣多論薦不復召淛為人
長者不欺人或為人欺亦不校與明衡皆貧淛尤甚鄉
里利病必與有司言雖忤弗顧家居三十餘年卒明衡
字子萃父思聰死宸濠難自有傳明衡登正德十二年
進士授太常博士甫為御史即與淛同得罪閩中學者
率以蔡清為宗至明衡獨受業於王守仁閩中有王氏
學自明衡始陳逅字良會常熟人正德六年進士除福
清知縣入為御史以救兩人謫合浦主簿累官河南副
使帝幸承天坐供具不辦下獄為民林應驄亦莆田人
明衡同年進士授戶部主事嘉靖初尚書孫交覈各官
莊田帝以其數稍参差有旨詰狀應驄言部疏臣司檢
視即有誤當罪臣尚書總領部事安能徧閱今旬日間
戶工二部尚書相繼令對狀非尊賢優老之意疏入奪
俸以救淛等謫徐聞縣丞代其長朝覲疏陳時事多議
行
楊言字惟仁鄞人正德十六年進士授行人嘉靖四年
擢禮科給事中閱數日即上言邇者仁夀宮災諭羣臣
修省臣以為責在公卿而不在陛下罪在諫官而不在
聖躬朝廷設六科所以舉正欺蔽也今吏科失職致陛
下賢否混淆進退失當大臣蔣冕林俊軰去矣小臣王
相張漢卿等皆得禍矣而張璁桂萼始由捷徑以竊清
秩終怙威勢以賊良善戸科失職致陛下儉德不聞而
張崙軰請索無厭崔和軰敢亂舊章禮科失職致陛下
享祀未格於神而廟社無帡幪之庇兵科失職致陛下
綱紀廢弛而錦衣多冒濫之官山海攘抽分之利匠役
增收而不禁奏帶踰額而不裁刑科失職致陛下刑罰
不中元惡如藍華軰得寬籍沒之法諍臣如郭楠軰反
施杻械之刑工科失職致陛下興作不常局官陸宣軰
支俸踰於常制内監陳林軰抽解及於蕪湖凡此皆時
弊之急且大而足以拂天意者願陛下勤修庶政而罷
臣等以警有位庶可以格天心弭災變帝以浮謗責之
奸人何淵請建世室言與廷臣争不聽言復抗章曰祖
宗身有天下大宗也君也獻皇帝舊為藩王小宗也臣
也以臣竝君亂天下大分以小宗竝大宗干天下正統
獻帝雖有盛德非若周文武創王業也欲襲世室名舛
矣如以獻帝為自出之帝是前無祖宗以獻帝為禰而
宗之是後無孝武二帝陛下前既罪醫士劉惠之言今
乃納淵之說前既俞禮卿席書之議今乃咈書之言臣
不知其何謂也楊一清召入内閣言請留之三邊特旨
拜張璁兵部侍郎言以璁貪佞險躁且新進未更國家
事請罷璁并劾吏部尚書廖紀引匪人同官解一貫等
亦諫皆不納有投匿名書御道者言請即燒之報可六
年錦衣百戶王邦竒借哈密事請誅楊廷和彭澤等下
部議未覆而邦竒復誣大學士費宏石珤陰庇廷和詞
連廷和子主事惇等將興大獄言抗疏曰先帝晏駕江
彬手握邊軍四萬圖為不軌廷和密謀行誅俄頃事定
迎立聖主此社稷之勲也縱使有罪猶當十世宥之今
既以奸人言罷其官戍其長子矣乃又聽邦竒之誣而
盡逮其鄉里親戚誣為蜀黨何意聖明之朝忽有此事
至宏珤乃天子師保之官百僚之表也邦竒心懷怨望
文飾奸言詬辱大臣熒惑聖聽若窮治不已株連益多
臣竊為國家大體惜也書奏帝震怒并收繋言親鞫於
午門羣臣悉集言備極五毒折其一指卒無撓詞既罷
下五府九卿議鎮遠侯顧仕隆等覆奏邦竒言皆虚妄
帝責仕隆等徇情然獄亦因是解謫言宿州判官御史
程啟充請還言舊任不聽稍遷溧陽知縣歷南京吏部
郎中坐事再謫知彛陵累官湖廣參議言為吏多著聲
績溧陽彛陵皆祠祀之
劉安字汝勉慈谿人嘉靖五年進士授南京工部主事
改河南道御史入臺甫一月上疏曰人君貴明不貴察
察非明也人君以察為明天下始多事矣陛下臨御八
年而治理未臻識者謂陛下之治功損於明察夫治可
以緩圖不可以急取可以休養治不可以督責成以急
切之心行督責之政於是躬親有司之事指摘臣下之
失令出而復返方信而忽疑大小臣工救過不暇多有
不安其位者孰能為陛下建長久之策以圖平治哉且
朝廷者四方之極也内之君臣習尚如此則外而撫按
守令之官風從響應上以苛察繩下以苛察應恐民窮
為起盜之源食寡無強兵之理今明天子綜核於上百
執事振刷於下叢蠧之弊十去其九所少者元氣耳伏
望大包荒之量重根本之圖略繁文而先急務簡細故
而弘遠猷不以一人之毁譽為喜怒不以一言之順逆
為行止久任老成優容言官則君臣上下一德一心人
人各安其位事事各盡其才雍熙太和之治不難見矣
帝閱疏大怒逮赴錦衣衛拷訊兵科給事中胡堯時救
之并逮治獄具謫堯時攸縣主簿安餘干典史築決堤
數十文人稱劉公堤再遷長沙同知擢鳳陽知府治行
早異賜正品服以憂歸卒
薛侃字尚謙揭陽人性至孝正德十二年成進士即以
侍養歸師王守仁於贛州歸語兄助教俊俊大喜率羣
子姪宗鎧等往學焉自是王氏學盛行於嶺南世宗立
侃授行人母訃隕絶五日始食粥嘉靖七年起故官聞
守仁卒偕歐陽德軰為位朝夕哭時方議文廟祀典侃
請祀陸九淵陳獻章九淵得報允已進司正十年秋疏
言祖宗分封子弟必留一人京師司香有事居守或代
行祭饗列聖相承莫之或改至正德初逆瑾懷貳始令
就封乞稽舊典擇親藩賢者居京師慎選正人輔導以
待他日皇嗣之生此宗社大計帝方祈嗣諱言之震怒
立下獄廷鞫究交通主使者南海彭澤為吏部郎無行
因議禮附張孚敬遂與為腹心後京察被黜孚敬奏留
之復引為諭德至太常卿侃以疏草示澤澤與侃及少
詹事夏言同年生而言是時數忤孚敬澤默計儲副事
觸帝諱必興大獄誣言同謀可禍也紿侃藁示孚敬因
報侃曰張公甚稱善此國家大事當從中贊之與為期
趣之上孚敬乃先錄侃藁以進謂出於言請勿先發以
待疏至帝許之侃猶豫澤頻趣之乃上拷掠備至侃獨
自承累日獄不具澤挑使引言侃瞋目曰疏我自具趣
我上者爾也爾謂張少傅許助之言何豫給事中孫應
奎曹汴揖孚敬避孚敬怒應奎等疏聞詔竝下言應奎
汴詔獄命郭勛翟鑾及司禮中官會廷臣再鞫具得其
實帝乃釋言等出孚敬密疏二示廷臣斥其忮㒺令致
仕侃為民澤戍大同澤在朝專為邪媚及敗天下快之
侃至潞河遇聖壽節焚香叩祝甚謹或報参政項喬曰
小舟中有民服而祝聖者喬曰必薛中離也跡之果然
中離者侃自號也歸家益力學從游者百餘人隆慶初
復官贈御史俊子宗鎧自有傳侃歸數月御史喻希禮
石金皆以言皇嗣得罪希禮言陛下祈嗣禮成瑞雪遂
降臣以為招和致祥不盡於此往者大赦今歲免刑臣
民盡沾澤獨議禮議獄得罪諸臣遠戍邊徼乞量移近
地或特賜赦免則和氣薰蒸前星自耀帝大怒曰謂朕
罪諸臣致遲嗣續耶所司参議以聞議未上金亦言陛
下一日萬幾經理勞瘁何若中涵太虚物来順應凡人
才之用舍政事之敷施始以九卿之詳度繼以内閣之
咨謀其弗協於中者付諸臺諫之公論陛下恭默凝神
挈其綱領使精神内藴根本充固則百斯男之慶自不
期而至王守仁首平逆藩繼靖巨寇乃因疑謗冺其前
勞大禮大獄諸臣久膺流竄困鬱既久物故已多望錄
守仁功寬諸臣罪則太和之氣塞宇宙間矣帝不悦曰
金欲朕勿御萬幾即古奸臣導其君不親政之意其并
察奏尚書夏言等言二人無他腸帝益怒下二人詔獄
而責言等陳狀伏罪乃宥之二人竟謫戍邊衛久之赦
還卒隆慶初俱贈光禄少卿喻希禮麻城人石金黃梅
人巡按廣西與姚鏌不協後與守仁共撫盧蘇王受還
臺值張桂用事御史儲良才軰争附之金獨侃侃不阿
以是有名
楊名字實卿遂寧人童子時督學王廷相竒其語補弟
子員嘉靖七年鄉試第一明年以第三人及第授編修
聞大母喪請急歸還朝為展書官十一年十月彗星見
名應詔上書言帝喜怒失中用舍不當語切直帝銜之
而答旨稱其納忠令無隠名乃復言吏部諸曹之首尚
書百官之表而汪鋐小人之尤也武定侯郭勛奸回險
譎太常卿陳道瀛金贇仁粗鄙酣淫數人者羣情皆曰
不當用而陛下用之是聖心之偏於喜也諸臣建言觸
忤者心實可原大學士李時以愛惜人臣為請即荷嘉
納而吏部不為題覆臣所謂虚文塞責者豈盡無哉夫
此得罪諸臣羣情以為當宥而陛下不終宥是聖心之
偏於怒也真人邵元節猥以末術過蒙采聽嘗令設醮
内府且命左右大臣奔走供事遂致不肖之徒有昏夜
乞哀出其門者書之史册後世其將謂何凡此聖心之
少有所偏者故臣敢抒其狂愚疏入帝震怒即執下詔
獄拷訊鋐疏辨謂名乃楊廷和鄉人頃張孚敬去位廷
和黨輒思報復故攻及臣臣為上簡用誠欲一振舉朝
廷之法而議者輒病臣操切且内閣大臣率務和同植
黨固位故名敢欺肆至此帝深入其言益怒命所司窮
詰主使名數瀕於死無所承言曾以疏草示同年生程
文德乃并文德下獄侍郎黃宗明候補判官黃直救之
先後皆下獄法司再擬名罪皆不當上指特詔謫名戍
編伍瞿塘衛明年釋還屢薦終不復召家居二十餘年
奉親孝親歿與弟台廬於墓免喪疾作卒黃直字以方
金谿人受業於王守仁嘉靖二年會試主司發策極詆
守仁之學直與同門歐陽德不阿主司意編修馬汝驥
竒之兩人遂中式直既成進士即疏陳隆聖治保聖躬
敦聖孝明聖鑒勤聖學務聖道六事除漳州推官以漳
俗尚鬼盡廢境内淫祠易其材以葺橋梁公廨御史誣
以罪送吏部降用行至中途疏請早定儲貳帝怒遣緹
騎逮問無何事釋貶沔陽判官嘗署崇陽縣事有惠政
外艱歸三年不御酒肉服闋赴部適名宗明下獄直抗
疏言九經之首曰修身其中曰敬大臣體羣臣今楊名
以直言寘詔獄非所以體羣臣黃宗明以論救與同罪
非所以敬大臣二者未盡天下後世疑陛下修身之道
亦有所未盡矣帝大怒并下詔獄拷掠命發極邊編戍
雷州衛赦還貧甚妻紡織以給朝夕直讀書談道自如
久之卒隆慶初贈光禄少卿
郭弘化字子弼安福人嘉靖二年進士除江陵知縣徵
授御史十一年冬彗星見弘化言按天文志井居東方
其宿為木今者彗出於井則土木繁興所致也臣聞四
川湖廣貴州江西浙江山西及真定諸府之採木者勞
苦萬狀應天蘇松常鎮五府方有造甎之役民間耗費
不貲窰戸逃亡過半而廣東以採珠之故激民為盜至
攻劫會城皆足戾天和干星變請悉停罷則彗滅而前
星耀矣戶部尚書許讚等請聽弘化言帝怒曰採珠故
事也朕未有嗣以是故耶責讚等附和黜弘化為民久
之言官會薦報寢卒於家穆宗立贈光禄少卿
劉世龍字元卿慈谿人正德十六年進士授太倉知州
改國子助教遷南京兵部主事嘉靖十三年南京太廟
災世龍應詔陳三事一杜謟諛以正風俗天下風俗之
不正由於人心之壞人心之壞患得患失使然也今天
下刻薄相尚變詐相高諂媚相師阿比相倚仕者日壞
於上學者日壞於下彼倡此和靡然成風惟陛下赫然
矯正勿以詭隨阿比者為賢勿以正直骨鯁者為不肖
勿以私好有所賞勿以私惡有所罰虚心以防邪佞謙
受以来忠讜更敕大小臣工恊恭圖治無權勢相軋朋
黨相傾則風俗正矣二廣容納以開言路陛下臨御之
初犯顔敢諫之臣比先朝為盛所言或傷於激切而放
逐既久悔悟日深當宥其既往以次錄用死者則恤之
仍令大小臣工直言時政以作忠義之氣三慎舉動以
存大體立國者在敬大臣不遺故舊蓋任之既重則禮
之宜優今或忽然去之忽然召之甚至嬰三木被箠楚
何以勵臣節哉臣愚以為陛下歷試之餘其人果無足
取則宜以禮使退如素行無缺偶以一時喜怒輒從而
顛倒之陛下固付之無心而天下有以窺陛下也至如
張延齡憑寵為非法難容假側聞長老之言孝宗時待
之過厚遂釀今日之禍顧區區腐鼠何足深惜獨念孝
廟在天之靈太皇太后垂老之景乃至不能自庇其骨
肉於情忍乎恐陛下孝養兩宫亦不能不為一動心也
頃創造神御閣啟&KR1444;宮特令大臣督理其事臣以為南
京太廟方被災工役之急當無過此今興作頻年四方
凋敝正時絀舉嬴之會亦宜量酌緩急而為之以漸此
皆應天以實之道也疏入帝震怒謂世龍訕上庇逆械
繋至京下詔獄拷掠獄具復廷杖八十斥為民張延齡
者昭聖太后弟也帝必欲殺之故世龍重得罪後二年
又以大猾劉東山訐告盡斥諸刑曹郎羅虞臣徐申等
猶以延齡故也世龍家居五十年自養親一肉外蔬食
終身卒之日族人為治衣冠葬之徐申字周翰崑山人
嘉靖初由鄉舉除蘄水知縣改知上饒徵授刑部主事
延齡之繋獄也申奏記尚書聶賢唐龍言太后春秋高
延齡旦暮戮何以慰太后心宜援議貴議親例請於帝
賢等深然之獄久不決始延齡下獄提牢主事沈椿不
令入獄置别所繼者益寬假之脱梏拲通家人出入會
大猾劉東山亦繋獄上告延齡有不軌謀憾前主事羅
虞臣笞已因訐及椿等帝震怒命執先後提牢主事三
十七人付詔獄搒掠申與焉獄具當輸贖還職帝命杖
之廷盡謫外任而斥虞臣為民虞臣廣東順德人歷吏
部主事好剛疾惡既歸結廬山中讀書纂述年僅三十
五卒申既謫官不赴歸與同里魏校方鳳軰優游歗咏
為樂久之卒曾孫應聘字伯衡少有才名萬歷十一年
進士改庶吉士授檢討二十一年京察中蜚語當謫拂
衣歸座主沈一貫當國數招之不出家居十餘年始起
行人司副遷尚寶司丞再遷太僕少卿卒官
張選字舜舉黃正色字士尚皆無鍚人同登嘉靖八年
進士正色除仁和知縣選知蕭山縣又隣境也選治蕭
山有聲十二年冬先入為戸科給事中明年四月時享
太廟遣武定侯郭勛代選上言宗廟之祭惟誠與敬孔
子曰吾不與祭如不祭傳曰神不歆非類孟春廟享遣
官暫攝中外臣心知非得已兹孟夏祫享倘更不親行
則迹涉怠玩如或聖體初復未任趨蹌宜明詔禮官先
期告廟陛下亦宜静處齋宮以通神貺帝閱疏大怒下
之禮部尚書夏言等言代祭之文載之周官語曰子之
所慎齋戰疾疾當慎無異於祭選言非是但小臣無知
惟陛下曲赦帝愈怒責言等黨比命執選闕下杖八十
帝出御文華殿聽之每一人行杖畢輒以數報杖折者
三曳出已死帝怒猶未釋是夕不入大内遶殿走製祭
祀記一篇一夕鋟成明旦分賜百官而選出家人投良
劑得甦帝竟削選籍選居職甫三月遽以言得罪名震
海内正色是時方憂居已補香山旋改南海座主霍韜
宗人横甚正色繩以法韜顧以為賢豪強屏跡縣中大
理十七年召為南京御史劾兵部尚書張瓉奸貪事甚
有跡而中有歷官藩臬無一善狀語瓚言己未任藩臬
帝以誣劾奪俸兩月明年章聖太后梓宮南葬命正色
護視事竣劾中官鮑忠駙馬都尉崔元禮部尚書温仁
和所過納饋遺帝召詰忠等皆叩頭祈哀因譖正色擅
於梓宮前乘馬執扇及江行涉險又不隨舟督護大不
敬帝遂發怒立捕下詔獄搒掠遣戍遼東正色與選初
同志相友善至是先後以直節顯正色居戍所三十年
其顛躓窮困視選尤甚穆宗初起選通政参議以年老
予致仕召正色為大理丞進少卿尋遷南京太僕卿亦
引年致仕選先卒正色後數年卒
包節字元達先世嘉興人其父始遷華亭節祖鼎池州
知府為治清簡早歲乞休為鄉邑所重節生五歲而孤
母躬教育之登嘉靖十一年進士授東昌推官入為御
史劾兵部尚書張瓚貪穢出按雲南時仕者以荒徼憚
不欲往因設告就遠方之法節言此曹志甘投荒非年
迫衰遲則家貧急禄志在為己豈在恤民滇中長吏所
以多不得人也請自今以附近選人充之而州縣佐貳
始用此曹庶吏治可舉吏部請以節言概行於雲貴兩
廣制可以疾歸起故官再按湖廣顯陵守備中官廖斌
擅威福節欲繩之語先洩斌俟節謁陵時故獻膳羞遽
使撤去詭稱節麾出之鍾&KR1444;民王憲告斌黨庇奸豪周
章等節捕章斃之杖下斌益怒遂奏節不以正旦謁陵
次日始謁時當進膳不旁立䙝慢大不敬奏已入節始
奏斌前事帝大怒以節抵罪逮詣詔獄搒掠永戍莊浪
衛莊浪極邊敗屋頽垣節處之甚安獨念其母自傷不
克終養日飲泣母訃至晝夜哭已又聞弟孝卒撫膺曰
誰代吾奉祀者哭益悲病死遺言以衰絰殮孝字元愛
後節三年成進士由中書舍人為南京御史疏論禮部
尚書温仁和主辛丑會試有奸弊且劾庶子童承叙贊
善郜希顔編修袁煒帝皆不問未幾又劾巡撫孫襘吳
瀚瀚罷去孝兄弟分居南北臺竝著風采又皆有至情
節官北不得養母孝遂以侍養歸母亡哀毁骨立未終
喪卒節亦繼殞時竝稱其孝
謝廷&KR0581;字子佩富順人嘉靖十一年進士除新喻知縣
徵授吏科給事中御史胡鰲言京師優倡雜處請敕五
城諸非隸教坊兩院者斥去之都御史王廷相等議可
帝惡鰲言䙝謫鹽城丞奪廷相等俸廷&KR0581;救之被詔切
責雷震謹身殿疏陳修省數事語直帝摘疏中訛字停
其俸十八年偕同官曾烶李逢周珫諫帝南巡忤旨已
給事中戴嘉猷馳疏請回鑾而車駕已發帝大怒甫還
即執嘉猷并廷&KR0581;等下詔獄謫廷&KR0581;雲南典史屢遷浙
江僉事以侍養歸遂不出隆慶元年起故官山西俄擢
河南右參議皆不拜吏部高其行請得以新秩歸老許
之萬歷改元四川廵撫曾省吾奏言廷&KR0581;隠居三十年
家徒四壁樂道著書宜特加京秩風勵士林詔即加進
太僕少卿又數年卒
王與齡字受甫寧鄉人嘉靖八年進士授蘇州推官入
為戸部主事調吏部進員外郎二十一年遷文選郎中
澄清銓叙所推薦皆廉静老成大學士翟鑾為禮部主
事張惟一求吏部嚴嵩為監生錢可教求東陽知縣俱
書抵與齡與齡偕員外郎吳伯亨主事李大魁周鉄白
之尚書許瓚具疏以聞言平時請屬甚多臣等違抗積
罪如山非聖明覆庇則二權奸主於中羣鷹犬和於外
臣等不為前選郎王嘉賓之斥得為近日御史謝喻之
罷幸矣疏入鑾言惟一資望應遷嵩抵無致書事請逮
可教訊治因言聖明日覽奏章革弊釐奸悉宸斷而讚
等妄意臣軰為之借以修怨然讚柔良第受制所屬耳
帝方信嵩又見疏中引嘉賓瑜事遂發怒切責讚除與
齡名伯亨等俱調外給事中周怡論之廷杖繋獄御史
徐宗魯等亦以為言皆奪俸自是諸司以與齡為戒無
復敢與嵩抗與齡既罷錦衣遣使偵其裝襆被外無長
物稱歎而去里居角巾躬稼圃翛然自得郡人為作平
陽四賢詩美之四賢者尚書韓文陶琰張潤及與齡也
越二十餘年卒周鈇字汝威榆次人嘉靖五年進士授
行人擢御史巡按陜西被俘民自塞外逃歸者邊將殺
以冒功鈇請下詔嚴禁有報降五人以上者賞之詔可
再按山東特改右春坊清紀郎兼翰林院侍書諳達將
入寇總督侍郎翟鵬以聞鈇以中樞無籌策請早為計
帝以為浮詞亂政責降廬州府知事旋改國子監丞擢
吏部文選主事坐與齡發嵩等私屬事貶河間通判已
而吏部擬擢南京吏部主事嵩言鈇調官甫四月不得
驟遷帝怒詰責尚書許讚等令錄左降官遷擢者姓名
讚引罪并列陳叔頤等十六人以聞詔奪讚等俸鐫文
選郎鄭曉三級鈇叔頤等褫職為民廷臣論薦鈇以嵩
在位不復召穆宗初贈光禄少卿
楊思忠字孝夫平定人嘉靖二十年進士歷禮科給事
中二十九年孝烈皇后大&KR1444;欲預祧仁宗祔后太廟下
廷議尚書徐階以為非禮思忠力贊階議餘人莫敢言
帝使人覘知狀及議上嚴旨譙責命階與思忠更定二
人復據禮對帝益怒竟祧仁宗階故得帝眷獨銜思忠
每當遷輒報罷逾三年正旦日食陰雲不見六科合疏
賀帝摘疏中語詰為不成文曰思忠懷欺不臣久矣杖
百斥為民餘皆奪俸隆慶元年起掌吏科三遷右僉都
御史巡撫陜西五年改南京戸部右侍郎致仕卒世宗
晩年進言者多得重譴二十九年諳達薄都城通政使
樊深陳禦寇七事中言仇鸞養寇要功帝方眷鸞立斥
為民四十二年正月御史淩儒請重貪墨之罰革虚冒
之兵搜遺佚之士因薦羅洪先陸樹聲吳嶽吳悌帝惡
其市恩杖六十除名四十五年十月御史王時舉劾刑
部尚書黃光昇言内官季永以訴事犯乘輿本無死比
乃擬真犯奸人王相私閹良民者三本無生法乃擬矜
疑宜勒令致仕帝怒命編氓口外踰月御史方新上言
黃河與北狄之患自古有之乃今豐沛間陸地為渠而
興都有陵寢之憂鳳陽有冰雹之厄河南有饑饉之災
堯之洚水不烈於此矣諸邊將惰卒驕寇至輒巽愞觀
望而寧武有軍士之變南贛有土兵之叛徽州諸府有
礦徒竊發之虞舜之三苗不棘於此矣夫洚水三苖不
足為累者以堯舜兢業於上而禹皐諸臣分憂於下也
今司論納者日獻禎&KR1444;而疆場之臣惟冒首功隠喪敗
為國分憂者誰也斥罰之法今不得不嚴而陛下亦宜
隨事自責痛加修省然後災變可息而外患可弭也疏
入斥為民深大同人儒泰州人時舉順天通州人新青
陽人穆宗嗣位竝復官深尋遷刑部右侍郎齊康之劾
徐階也深劾康幷詆高拱時登極詔書赦死罪以下囚
而流徒已至配者所司拘律令不遣深言殊死猶赦而
此反不及非所以廣皇仁詔從其議旋進左侍郎罷歸
儒既復御史益發舒亦以康事率同列劾拱拱罷又劾
去大學士郭朴頃之劾罷撫治鄖陽都御史劉秉仁又
以永平失事劾總督劉燾巡撫耿隨卿總兵官李世忠
罪隨卿世忠被逮燾貶官隆慶二年儒再遷右僉都御
史理山西屯鹽吏部追論其知永豐時貪墨遂落職閒
住時舉復官後巡按貴州聞給事中石星廷杖且帝方
廣市珠寶馳疏救星極陳奢靡之害已請陳后還中宮
章竝報聞萬歷初都給事中雒遵御史景嵩韓必顯論
譚綸被謫時舉抗章救之歷大理左少卿新終湖廣參
議
贊曰賈山有言忠臣之事君也言切直則不用而身危
然切直之言明主之所亟欲聞忠臣之所蒙死而竭知
也鄧繼曾諸人箴王闕指時弊言切直矣而杖斥隨之
伊尹曰有言逆于汝心必求諸道有旨哉有旨哉
明史卷二百七
