欽定四庫全書
明史卷二百四十六考證
滿朝薦傳諸惡黨多亡去朝薦追之渭南頗有所格傷(
臣)方煒按是時永黨王九功等齎重寳詐為上供
持兵噐結陣行而所遣貢馬者已乘傳先發九功等
急馳欲追及與俱出關朝薦見郵傳去久而九功等
後至無騐遂遣民兵追之渭南殪數人盡奪其裝見
明紀事本末謹附識
滿朝薦傳疏陳時事(至)危切(臣)方煒按朝薦所陳十
可憂七可怪明實錄諸書均無可考謹識
江秉謙傳瀋陽既失朝士多思熊廷弼而給事中郭鞏
獨論廷弼喪師誤國請并罪閣臣劉一燝秉謙憤力
頌廷弼保危疆功(臣)方煒按是時秉謙疏中並劾
鞏排擠廷弼罪見明紀事本末謹附識
江秉謙傳會遼陽復失廷弼旋起經略鞏坐妄議奪官
(臣)方煒按鞏奪官時並貶御史馮三元張脩德給
事魏應嘉三秩黜給事姚宗文名皆前劾廷弼者御史
劉廷宣救之亦被斥見明實錄謹附識
江秉謙傳當是時大學士沈㴶溍結中官劉朝乳媼客
氏募兵入禁中興内操(臣)方煒按㴶是時密結朝
等奏言遼左用兵方急臣謹於東陽義烏諸邑募材
官勇士二百餘請以勇士隸錦衣而量受材官職朝等
方舉内操得奏大喜乃詔錦衣訓練募士而授材官
王應斗䓁游擊以下官有差見明實錄謹附識
候震暘傳保姆奉聖夫人客氏方擅寵與忠賢及大學
士沈㴶相表裏勢𦦨張甚既遣出官熹宗思念流涕
至日旰不御食遂宣諭復入(臣)方煒按客氏之出
而復召入也侍郎陳邦瞻御史周宗建皆先後力爭
俱被詰責見明紀事本末謹附識
候震暘傳大學士劉一燝尚書周嘉謨等交章論救皆
不納(臣)方煒按是時與一燝嘉謨䒭同論救者為
侍即王德完給事中李遇知御史方遠宜見孫承澤
春明夢餘錄謹識
王允成傳允成陳保治十事(臣)方煒按允成所陳保
治十事明實錄諸書皆無可考謹識
王允成傳(李希孔附)泰昌元年冬陳時政七事(臣)方
煒按希孔所陳時政七事明紀事本末諸書皆無可
考謹識
明史卷二百四十六考證
