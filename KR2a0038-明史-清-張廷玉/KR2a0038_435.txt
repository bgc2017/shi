欽定四庫全書
明史卷二百七十六
大學士張廷玉等奉敕修
列傳第一百六十四
朱大典(王道焜等)張國維
張肯堂(李向中吳鍾巒朱永佑等)曾櫻
朱繼祚(湯芬等)余煌(陳函輝)
王瑞柟路振飛
何楷(林蘭友)熊汝霖
錢肅樂(劉中藻鄭遵謙)沈宸荃(邑子履祥)
朱大典字延之金華人家世貧賤大典始讀書為人豪
邁登萬歷四十四年進士除章邱知縣天啓二年擢兵
科給事中中官王體乾魏忠賢等十二人及乳嫗客氏
假保護功廕錦衣世襲大典抗疏力諫五年出為福建
副使進右參政以憂歸崇禎三年起故官蒞山東尋調
天津五年四月李九成孔有德圍萊州山東巡撫徐從
治中礮死擢大典右僉都御史代之詔駐青州調度兵
食七月登萊巡撫謝璉復䧟於賊總督劉宇烈被逮乃
罷總督及登萊巡撫不設專任大典督主客兵數萬及
關外勁旅四千八百餘人合𠞰之以總兵金國竒將率
副將靳國臣劉邦域參將祖大弼祖寬張韜遊擊柏永
福及故總兵吳襄襄子三桂等以中官高起潛監護軍
餉抵德州賊復犯平度副將牟文綬何維忠等救之殺
賊魁陳有時維忠亦被殺八月巡按監軍御史謝三賓
至昌邑請斬王洪劉國柱詔逮治之兵部尚書熊明遇
亦坐主撫誤國罷去三賓復抗疏請絶口勿言撫事國
竒等至昌邑分三路國竒等關外兵為前鋒鄧玘步兵
繼之從中路灰埠進昌平總兵陳洪範副將劉澤清方
登化從南路平度進參將王之富王文緯等從北路海
廟進檄遊擊徐元亨等率萊陽師來會以牟文綬守新
河諸軍皆擕三日糧盡抵新河東岸亂流以濟祖寬至
沙河有德迎戰寬先進國臣繼之賊大敗諸軍乘勝追
至城下賊夜半東遁圍始解守者疑賊誘礮拒之起潛
遣中使入諭闔城相慶明日南路兵始至國竒等遂擊
賊黃縣斬首萬三千俘八百逃散及墜海死者數萬賊
竄歸登州國臣等築長圍守之城三面距山一面距海
牆三十里而遥東西俱抵海分番戍賊不能出𤼵大礮
官軍多死傷李九成出戰相當十一月九成博戰降者
洩其謀官軍合擊之馘於陣賊乃曉夜哭賊渠魁五九
成有德有時耿仲明毛承祿也及是殺其二帝嘉解圍
功進大典右副都御史將吏陞賞有差是月國竒卒以
襄代功圍既久賊糧絶恃水城可走不降及王之富祖
寬奪其水門外護墻賊大懼六年二月中旬有德先遁
載子女財帛出海仲明以水城委副將王秉忠已亦以
單舸遁官軍遂入大城攻水城未下遊擊劉良佐獻轟
城策匿人永福寺中穴城置火藥𤼵之城崩官軍入賊
退保蓬萊閣大典招降始釋甲俘千餘人獲秉忠及偽
將七十五人自縊及投海死者不可勝計賊盡平有德
等走旅順島帥黃龍邀擊生禽其黨毛承祿陳光福蘇
有功斬李應元惟有德仲明逸去乃獻承祿等於朝磔
之先一日有功脱械走帝震怒斬監守官刑部郎多獲
罪未幾被執伏誅叙功進大典兵部右侍郎世廕錦衣
百戸巡撫如故八年二月流賊䧟鳳陽毁皇陵總督楊
一鵬被逮詔大典總督漕運兼巡撫廬鳳淮揚四郡移
鎮鳳陽時江北州縣多陷明年正月賊圍滁州連營百
餘里總兵祖寬大破之大典會總理盧象昇追襲復破
之急還兵遏賊衆於鳳陽賊始退十一年賊復入江北
謀竄茶山大典與安慶巡撫史可法提兵遏之賊乃西
遁大典先坐失州縣貶秩視事是年四月以平賊踰期
再貶三秩尋叙援𠞰及轉漕功盡復其秩十三年河南
賊大入湖廣大典遣將救援屢有功進左侍郎明年六
月命大典總督江北及河南湖廣軍務仍鎮鳳陽專辦
流賊而以可法代督漕運賊帥袁時中衆數萬横潁亳
間大典率總兵劉良佐等擊破之叙賚有差大典有保
障功然不能持廉屢為給事中方士亮御史鄭崑貞等
所劾詔削籍候勘事未竟而東陽許都事發許都者諸
生負氣憤縣令苛斂作亂圍金華大典子萬化募健兒
禦之賊平而所募者不散大典聞急馳歸知縣徐調元
閱都兵籍有萬化名遂言大典縱子交賊巡按御史左
光先聞於朝得旨逮治籍其家充餉且令督賦給事中
韓如愈趣之已而京師䧟福王立有白其誣者而大典
亦自結於馬士英阮大鋮乃召為兵部左侍郎踰月進
尚書總督上江軍務左良玉興兵命監黃得功軍禦之
福王奔太平大典與大鋮入見舟中誓力戰得功死王
見禽兩人遂走杭州會潞王亦降大典乃還鄉郡據城
固守唐王聞就加東閣大學士督師浙東踰年城破闔
門死之其時浙東西郡縣前後夫守死事者杭州則有
同知王道焜錢塘知縣顧咸建臨安知縣唐自綵紹興
則有兵部主事高岱葉汝□衢州則有巡按王景亮知
府伍經正推官鄧巖忠江山知縣方召若夫諸生及布
衣殉義者會稽潘集周卜年山陰朱瑋諸暨傳日炯鄞
縣趙景麟浦江張君正瑞安鄒欽堯永嘉鄒之琦其尤
著云王道焜字昭平錢塘人以天啓元年舉於鄉崇順
時為南平知縣遷南雄同知會光澤宼發其父老言非
道焜不能平撫按為請詔改卲武同知知光澤縣事撫
𠞰兼施境内底定莊烈帝破格求賢盡徵天下賢能吏
撫按以道焜名聞方待命而都城陷微服南還及杭州
失守遂投繯死顧咸建字漢石崑山人大學士鼎臣曾
孫也崇禎十六年進士授錢塘知縣甫之官聞京師陷
人情洶洶咸建戢奸宄嚴警備巡按御史彭遇颽以貪
殘激變頼咸建調護事寧而民免株連及南都失守鎮
江守將鄭彩等率衆還閩緣道劫掠咸建出私財迎犒
乃斂威去亡何馬士英擁兵至頃之大將方國安兵亦
至咸建謀於上官先期遣使行賂兵乃不入城四鄉多
被淫掠城中得無擾時監司及郡縣長吏悉逋竄咸建
散遣妻子獨守官不去潞王既降咸建不至尋見執死
之唐自彩達州人為臨安知縣杭州失守自彩與從子
階豫逃山中有言其受魯王敇陰部署為變遂見捕獲
自彩麾階豫走不從竟同死高岱字魯瞻會稽人崇禎
中以武學生舉順天鄉試魯王授為職方主事及紹興
失守即絶粒祈死子朗知父意不可回先躍入海中死
岱聞之曰兒果能先我乎自是不復言數日亦卒葉汝
□字衡生岱同邑人由舉人為兵部主事聞變與妻王
氏出居桐塢墓所並赴水死王景亮字武侯吳江人崇
禎末登進士仕福王為中書舍人唐王立擢御史巡撫
金衢二府兼視學政伍經正安福人由貢生為西安知
縣唐王超擢知府事鄧巖忠江陵人由鄉舉為推官衢
州破經正赴井死景亮巖忠皆自縊死魯王所遣鎮將
張鵬翼亦死之方召宣城人署江山縣事金華被屠集
父老告之曰兵且至吾義不當去然不可以一人故致
闔城被殃遂封其印冠帶向北拜赴井死士民為收葬
立祠祀焉
張國維字玉笥東陽人天啓二年進士授番禺知縣崇
禎元年擢刑科給事中劾罷副都御史楊所修御史田
景新皆魏忠賢黨也已陳時政五事言陛下求治太銳
綜核太嚴拙者跼蹐以避咎巧者委蛇以取容誰能展
布四體為國家營職業者故治象精明而腹心手足之
誼實薄此英察宜斂也祖宗朝閣臣有封還詔旨者有
疏揭屢上而争一事者今一奉詰責則俛首不遑一承
改擬則順旨恐後倘處置失宜亦必不敢執奏此將順
宜戒也召對本以通下情未有因而獲罪者今則惟傳
天語莫睹拜颺臣同官熊奮渭還朝十日旁措一詞遂
蒙譴謪不可稍加薄罰示優容之度乎此上下宜洽也
其二條請平刑罰溥膏澤帝不能盡用進禮科都給事
中京師地震規弊政甚切遷太常少卿七年擢右僉都
御史巡撫應天安慶等十府其冬流賊犯桐城官軍覆
沒國維方壯年一夕鬚髮頓白明年正月率副將許自
強赴援遊擊潘可大知縣陳爾銘等守桐不下賊乃攻
潛山知縣趙士彦重傷卒攻太湖知縣金應元訓導扈
永寧被殺國維至解桐圍遣守備朱士允趨潛山把總
張其威趨太湖士允戰死自強遇賊宿松殺傷相當安
慶山民桀石以投賊賊多死乃越英山霍山而遁九月
賊復由宿松入潛山太湖他賊掃地王亦䧟宿松等三
縣國維乃募土著二千人戍之而以兵事屬監軍史可
法明年正月賊圍江浦遣守備蔣若來陳于王戰却之
十二月賊分兵犯懷寧可法及左良玉馬爌遏之復犯
江浦副將程龍及若來于王等拒守諸城並全又圍望
江遣兵援之亦解去十年三月國維率龍等赴安慶禦
賊酆家店龍軍數千悉沒賊東䧟和州含山定遠攻䧟
六合知縣鄭同元潰走賊遂攻天長國維見賊勢日熾
請於朝割安慶池州太平别設巡撫以可法任之安慶
不隸江南巡撫自此始也議者欲并割江浦六合俾國
維專護江南不許國維為人寬厚得士大夫心屬郡災
傷輒為請命築太湖繁昌二城建蘇州九里石塘及平
望内外塘長洲至和等塘修松江捍海堤濬鎮江及江
陰漕渠並有成績遷工部右侍郎兼右僉都御史總理
河道歲大旱漕流涸國維濬諸水以通漕山東饑振活
窮民無算十四年夏山東盜起改兵部右侍郎兼督淮
徐臨通四鎮兵護漕運大盜李青山衆數萬據梁山濼
遣其黨分據韓莊等八閘運道為梗周延儒赴召北上
青山謁之言率衆護漕非亂也延儒許言於朝授以職
而青山竟截漕舟大焚掠廹臨清國維合所部兵擊降
之獻俘於朝磔諸市兵部尚書陳新甲下獄帝召國維
代之乃定戰守賞罰格列上嚴世職酌推陞慎咨題等
七事帝皆報可會開封䧟河北震動條防河數策帝亦
納之十六年四月我
大清兵入畿輔國維檄趙光抃拒螺山八總兵之師皆
潰言者詆國維乃解職尋下獄帝念其治河功得釋召
對中左門復故官兼右僉都御史馳赴江南浙江督練
兵輸餉諸務出都十日而都城䧟福王召令協理戎政
尋叙山東討賊功加太子太保廕錦衣僉事吏部尚書
徐石麒去位衆議歸國維馬士英不用用張捷國維乃
乞省親歸南都覆踰月潞王監國於杭州不數日出降
閏六月國維朝魯王於台州請王監國即日移駐紹興
進國維少傅兼太子太傅兵部尚書武英殿大學士督
師江上總兵官方國安亦自金華至馬士英素善國安
匿其軍中請入朝國維劾其十大罪乃不敢入連復富
陽於潛樹木城綠江要害聯合國安及王之仁鄭遵謙
熊汝霖孫嘉績錢肅樂諸營為持久計
順治三年五月國安等諸軍乏餉潰王走台州航海國
維亦還守東陽六月知勢不可支作絶命詞三章赴水
死年五十有二
張肻堂字載寧松江華亭人天啓五年進士授濬縣知
縣崇禎七年擢御史明年春賊䧟鳳陽條上滅賊五事
俄以皇陵震驚疏責輔臣不宜作秦越之視帝不問出
按福建數以平宼功受賚還朝言監司營競紛紜意所
欲就則保留久任意所欲避則易地借才今歲燕秦明
歲閩粤道路往返動經數千程限稽遲多踰數月加一
番更移輒加一番優害帝是其言十二年十月楊嗣昌
出督師肻堂奏言從古戡亂之法初起則解散勢成則
剪除未有專任撫者今撫臣膺新命而出賊必仍用故
技佯搖尾乞憐而失事諸臣冀掩從前敗局必多方熒
惑仍進撫議請特申一令專務剿除有進招撫說者立
置重典帝以偏執臆見責之十四年四月言流宼隳城
破邑往來縱横如入無人之境此督師嗣昌受事前所
未有目前大計在先釋嗣昌之權疏入而嗣昌已死十
二月復言今討賊不可謂無人巡撫之外更有撫治總
督之上又有督師位號雖殊事權無别今楚自報捷豫
自報敗甚至南陽失守禍中親藩督師職掌安在試問
今為督師者將居中而運以發蹤指示為功乎抑分賊
而辦以焦頭爛額為事乎今為秦保二督者將兼顧提
封相為苛角之勢乎抑遇賊追剿專提出境之師乎今
為撫者將一禀督師之令進退惟其指揮乎抑兼視賊
勢之急戰守可以擇利乎凡此肻綮一切置不問中樞
冥冥而決諸臣瞶瞶而任至失地喪師中樞紏督撫以
自解督撫又互相委以謝愆而疆事不可問矣帝納其
言下所司詳議十五年請召還建言譴謪諸臣乃復給
事中陰潤李清劉昌御史周一敬官肻堂遷大理丞旋
擢右僉都御史巡撫福建總兵鄭鴻逵擁唐王聿鍵入
閩與其兄南安伯芝龍及肻堂勸進遂加太子少保吏
部尚書曾櫻至言官請令櫻掌吏部乃令肻堂掌都察
院肻堂請出募舟師由海道抵江南倡義旅而王由仙
霞趨浙東與相聲援乃加少保給敇印便宜從事芝龍
懷異心陰沮之不成行
順治三年王敗死肻堂飄泊海外六年至舟山魯王用
為東閣大學士八年
大清兵乘天霧集螺頭門定西侯張名振奉王航海去
屬肻堂城守城中兵六千居民萬餘堅守十餘日城破
肻堂衣蟒玉南向坐令四妾一子婦一女孫先死乃從
容賦詩自經時同死者兵部尚書李向中禮部尚書吳
鍾巒吏部侍郎朱永佑安洋將軍劉世勛左都督張名
揚又有通政使會稽鄭遵儉兵科給事中鄞縣董志寧
兵部郎中江陰朱養時戶部主事福建林瑛蘇州江用
楫禮部主事會稽董元兵部主事福建朱萬年長洲顧
珍臨山衛李開國工部主事長洲顧中堯中書舍人蘇
州蘇兆人工部所正鄞縣戴仲明定西侯參謀順天顧
明楫諸生福建林世英錦衣指揮王朝相内官監太監
劉朝凡二十一人李向中鍾祥人崇禎十三年進士授
長興知縣調秀水福王時歴車駕郎中蘇松兵備副使
唐王以為尚寳卿閩事敗避海濱魯王監國召為右僉
都御史從航海進兵部尚書從至舟山及是破大帥召
向中不赴發兵捕之以衰絰見大帥呵之曰聘汝不至
捕即至何也向中從容曰前則辭官今就戮耳吳鍾巒
字巒稚武進人崇禎七年進士授長興知縣以旱潦徵
練餉不中額謪紹興照磨踰年移桂林推官聞京師變
流涕曰馬君常必能死節已而世竒果死福王立遷禮
部主事抵南雄聞南都失轉赴福建痛陳國計魯王起
兵以鍾巒為禮部尚書往來普陀山中
大清兵至寧波鍾巒慷慨謂人曰昔仲達死璫禍吾以
諸生不得死君常死賊難吾以遠臣不得從死今其時
矣乃急渡海入昌國衛之孔廟積薪左廡下抱孔子木
主自焚死仲達者江陰李應昇鍾巒弟子忤魏忠賢死
黨禍者也朱永佑字爰啓崇禎七年進士授刑部主事
改吏部罷歸事唐王後至舟山城破被執願為僧不許
乃就戮名揚名振弟城破母范以下自焚者數十人朝
相聞城失守護王如陳氏貴嬪張氏義陽王妃杜氏入
井用巨石覆之自刎其旁開國母瑛明楫妻皆自盡
曾櫻字仲含峽江人萬歷四十四年進士授工部主事
歴郞中天啟二年稍遷常州知府諸御史廵鹽倉江漕
及提學屯田者皆操舉劾權文牒日至櫻牒南京都察
院曰他方守令奔命一巡按獨南畿奔命數巡按請一
切戒飭罷鈎訪取贖諸陋習都御史熊明遇為申約束
焉櫻持身廉為政愷悌公平不畏強禦屯田御史索屬
吏應劾者姓名櫻不應御史危言恐之答曰僚屬已盡
無可糾止知府無狀因自署下考杜門待罪撫按亟慰
留乃起視事織造中官李實迫知府行屬禮櫻不從實
移檄以爾汝侮之櫻亦報以爾汝卒不屈無鍚高攀龍
江陰繆昌期李應昇被逮櫻助昌期應昇貲而經紀攀
龍死後事為文祭之出其子及僮僕於獄宜興毛士龍
坐忤魏忠賢遣戍櫻諷士龍逃去上官捕其家人賴櫻
以免武進孫慎行忤忠賢當戍櫻緩其行忠賢敗事遂
解崇禎元年以右參政分守漳南九蓮山賊犯上杭櫻
募壯士擊退之夜搗其巢殲馘殆盡士民為櫻建祠母
憂歸服闋起故官分守興泉二郡進按察使分巡福寧
先是紅夷宼興泉櫻請巡撫鄒維璉用副總兵鄭芝龍
為軍鋒果奏捷及劉香宼廣東總督熊文燦欲得芝龍
為援維璉等以香與芝龍有舊疑不遣櫻以百口保芝
龍遂討滅香芝龍感櫻甚十年冬帝信東厰言以櫻行
賄謀擢官命械赴京御史葉初春嘗為櫻屬吏知其廉
於他疏微白之有詔詰問因具言櫻賢然不知賄所從
至詔至閩巡撫沈猶龍巡按張肻堂閱厰檄有奸人黃
四臣名芝龍前白曰四臣我所遣我感櫻恩恐遷去令
從都下訊之四臣乃妄言致有此事猶龍肻堂以入告
力白櫻冤芝龍亦具疏請罪士民以櫻貧為醵金辦裝
耆老數千人隨至闕下擊登聞鼓訟冤帝命毋入獄俟
命京邸削芝龍都督銜而令櫻以故官巡視海道尋以
衡永多宼改櫻湖廣按察使分守湖南給以敕故事守
道無勅帝特賜之時賊已殘十餘州縣而永州知府推
官咸不任職櫻薦蘇州同知晏日曙歸德推官萬元吉
才兩人方坐事罷官以櫻言並起用櫻乃調芝龍𠞰賊
賊多降一方遂安遷山東右布政使分守東萊十四年
春擢右副都御史代徐人龍巡撫其地明年遷南京工
部右侍郎乞假歸山東初被兵巡撫王永吉所部濟兖
東三府州縣盡失匿不以聞兵退以恢復報而櫻所部
青登萊三府失州縣無幾盡以實奏及論罪永吉反擢
總督而櫻奪官逮下刑部獄不十日而京師陷賊釋諸
囚櫻乃遁還其後唐王稱號於福州芝龍薦櫻起工部
尚書兼東閣大學士無何令掌吏部尋進太子太保吏
部尚書文淵閣王駐延平令櫻留守福州
大清兵破福州櫻挈家避海外中左衛越五年其地被
兵遂自縊死
朱繼祚莆田人萬歷四十七年進士改庶吉士授編修
天啓中與修三朝要典尋罷去崇禎初復官累遷禮部
右侍郎充實錄總裁給事中葛樞言繼祚嘗纂修要典
得罪清議不可總裁國史不聽繼祚旋謝病去起南京
禮部尚書又以人言罷去福王時起故官未赴南都失
唐王召為東閣大學士從至汀州王就禽繼祚奔還其
鄉魯王監國繼祚舉兵應王攻取興化城既而
大清兵至城復破繼祚及參政湯芬給事中林眉知縣
都廷諫並死之芬字方侯嘉善人崇禎十六年進士福
王時為史可法監紀推官唐王以為御史尋以監司分
守興泉道城破緋衣坐堂上見殺嵋字小眉繼祚同邑
人由進士為吳江知縣蘇州失歸仕唐王至是自縊死
廷諫杭州人莆田知縣王自監國二年正月至長垣迨
次年正月連克建寧卲武興化三府福寧一州漳浦海
澄連江長樂等二十七縣軍聲頗振及是得者復失海
澄失知縣洪有文死之永福失邑人給事中鄢正畿御
史林逢經俱投水死長樂失邑人御史王恩及服毒死
妻李氏同死建寧失守將王祈巷戰不勝自焚死
余煌字武貞會稽人天啓五年進士第一授翰林修撰
與修三朝要典崇禎時以内艱歸服闋起左中允歴左
諭德右庶子充經筵講官給事中韓源劾禮部侍即吳
士元御史華琪芳及煌皆與修要典宜斥帝置不問煌
疏辯帝復温旨慰諭之戶部尚書程國祥請借京城房
租煌争不可乞假歸遂丁外艱服除久不起魯王監國
紹興起禮部右侍郎再起戶部尚書皆不就明年以武
將横甚拜煌兵部尚書始受命時諸臣經營高爵請乞
無厭煌上言今國勢愈危朝政愈紛尺土未復戰守無
資諸臣請祭則當思先帝烝嘗未備請葬則當思先帝
山陵未營請封則當思先帝宗廟未享請廕則當思先
帝子孫未保請諡則當思先帝光烈未昭時以為名言
大清兵過江王航海遁六月二日煌赴水舟人拯起之
居二日復投深處乃死陳函輝字木叔臨海人崇禎七
年進士授靖江知縣為御史左光先劾罷北都䧟誓衆
倡義會福王立不許草澤勤王乃已尋起職方主事監
軍江北事敗歸魯王擢為禮部右侍郎從王航海已而
相失哭入雲峰山作絶命詞十章投水死
王瑞柟字聖木永嘉人天啓五年進士授蘇州推官兼
理兑運軍民交兑恒相軋啓釁瑞柟調劑得宜歲省浮
費三萬金上官為勒石著令貴人弟奸法執問如律其
人中之當道將議調遂歸崇禎七年起河間推官遷工
部主事調兵部轉職方員外郎擢湖廣兵備僉事駐㐮
陽十一年春張獻忠據榖城乞撫總理熊文燦許之瑞
柟以為非計謀於巡按林銘球總兵官左良玉將俟其
至執之文燦固執以為不可瑞柟言賊以計愚我我不
可為所愚今良玉及諸將賈一選周仕鳳之兵俱在近
境誠合而擊之何患不捷文燦怒責以撓撫局瑞柟曰
賊未創而遽撫彼將無所懼惟示以必𠞰之勢乃心折
不敢貳非相撓實相成也文燦不從瑞柟乃列上從征
歸農解散三策文燦亦不用瑞柟自為檄諭獻忠獻忠
恃文燦庇己不聽明年獻忠叛瑞柟先已丁憂歸獻忠
留書於壁言己之叛總理使然具列上官姓名及取賄
月日而題其末曰不納我金者王兵備一人耳由是瑞
柟名大著服闋未及用而都城陷福王時召為太僕少
卿極陳有司虐民之狀旋告歸唐王召赴福建仍故官
未幾復歸及閩地盡失溫州亦不守避之山中有欲薦
令出者乃拜辭家廟從容入室自經死
路振飛字見白曲周人天啓五年進士除涇陽知縣大
吏諂魏忠賢將建祠涇陽振飛執不從邑人張問逹忤
奄坐追贓十萬振飛故遷延奄敗事解流賊入境擊却
之崇禎四年徵授御史疏劾周延儒卑汚奸險黨邪醜
正祈立斥以清揆路被旨切責未幾陳時事十大弊曰
務苛細而忘政體喪廉恥而壞官方民愈窮而賦愈亟
有事急而無事緩知顯患而忘隠憂求治事而鮮治人
責外重而責内輕嚴於小而寬於大臣日偷而主日疑
有詔旨而無奉行疏入詔付所司山東兵叛劾&KR1320;撫余
大成孫元化且論延儒曲庇罪帝不問已劾吏部尚書
閔洪學結權勢樹私人秉銓以來吏治日壊洪學自引
去廷推南京吏部尚書謝陞為左都御史振飛歷詆其
醜狀陞遂不果用六年巡按福建海賊劉香數勾紅夷
入犯振飛懸千金勵將士遣遊擊鄭芝龍等大破之詔
賜銀幣俸滿以京卿錄用初振飛論海賊情形謂巡撫
鄒維璉不能辦語侵之維璉罷去命甫下數奏捷振飛
乃力暴其功維璉復召用八年夏帝將簡輔臣振飛言
枚卜盛典使夤緣者竊附則不光如向者周延儒温體
仁等公論俱棄宅揆以後民窮盜興辱己者必不能正
天下時延儒已斥而體仁方居首揆銜之已而振
飛按蘇松請除輸布收銀白糧收兑之四大患民
困以蘇會常熟瞿式耜為奸民張漢儒所訐體仁
坐振飛失糾擬旨令陳狀振飛語刺體仁體仁恚
激帝怒謫江南按察司檢校入為上林丞屢遷光禄少
卿十六年秋擢右僉都御史總督漕運巡撫淮揚明年
正月流賊䧟山西振飛遣將金聲桓等十七人分道防
河由徐泗宿遷至安東沭陽且團練鄉兵犒以牛酒得
兩淮間勁卒數萬福周潞崇四王避賊同日抵淮大將
劉澤清高傑等亦棄汛地南下振飛悉延接之四月初
聞北都䧟福王立於南京河南副使吕弼周為賊節度
使來代振飛進士武愫為賊防禦使招撫徐沛而賊將
董學禮據宿遷振飛擊禽弼周愫走學禮竿弼周法場
命軍士人射三矢乃解磔之縳愫徇諸市鞭八十檻車
獻諸朝伏誅五月馬士英欲用所親田仰乃罷振飛振
飛亦遭母喪家無可歸流寓蘇州尋錄功即家加右副
都御史振飛初督漕謁鳳陽皇陵望氣者言高牆有天
子氣唐王聿鍵方以罪錮守陵中官虐之振飛上疏乞
槩寬罪宗竟得請
順治二年大兵破南京聿鍵自立於福州拜為左都御
史募能致振飛者官五品賜二千金振飛乃赴召道拜
太子太保吏部尚書兼文淵閣大學士至則大喜與宴
抵夜分撤燭送歸解玉帶賜之官一子職方員外即又
錄守淮功廕錦衣世千戶王每責廷臣怠玩振飛因進
曰上謂臣僚不改因循必致敗亡臣謂上不改操切亦
未必能中興也上有愛民之心而未見愛民之政有聽
言之明而未收聽言之效喜怒輕發號令屢更見羣臣
庸下而過於督責因博覽書史而務求明備凡上所長
皆臣所甚憂也其言曲中王短云三年
大清兵進仙霞關聿鍵走汀州振飛追赴不能及汀州
破走居海島明年赴永明王召卒於途
何楷字元子漳州鎮海衞人天啓五年進士值魏忠賢
亂政不謁選而歸崇禎時授戸部主事進員外郎改刑
科給事中流賊陷鳳陽燬皇陵楷劾廵撫楊一鵬廵按
吳振纓罪而刺輔臣温體仁王應熊言振纓體仁私人
一鵬應熊座主也逆賊犯皇陵神人共憤陛下輟講避
殿感動臣民二輔臣獨漫視之欲令一鵬振纓戴罪自
贖情面重祖宗陵寢為輕朋比深天下譏刺不恤忤旨
鐫一秩視事又言應熊體仁奏辯明自引門生姻婭刑
官瞻徇實由於此乞宣諭輔臣毋分别恩仇以國事為
戲應熊復奏辯楷言臣疏未奉旨應熊先一日撫引臣
疏詞必有漏禁中語者帝意動令應熊自陳應熊竟由
是去吏部尚書謝陞言登萊要地巡撫陳應元引疾宜
允其去及推勞永嘉代應元則言登萊廵撫本贅員楷
亦疏駮之楷又請給贈都御史高攀龍官誥賜左光斗
諸臣諡召還惠世揚疏多見聽屢遷工科都給事中十
一年五月帝以火星逆行減膳修省兵部尚書楊嗣昌
方主款議歴引前史以進楷與南京御史林蘭友先後
言其非楷言嗣昌引建武款塞事欲借以申市賞之說
引元和田興事欲借以申招撫之說引太平興國連年
兵敗事欲借以申不可用兵之說徒巧附會耳至永平
二年馬皇后事更不知指斥安在帝方護嗣昌不聽踰
月嗣昌奪情入閣楷又劾之忤旨貶二秩為南京國子
監丞母憂歸服闋廷臣交薦召入京都城已䧟福王擢
楷戶部右侍即督理錢法命兼工部右侍即連疏請告
不許
順治二年南都破楷走杭州從唐王入閩擢戶部尚書
鄭芝龍鴻逵兄弟横甚郊天時稱疾不出楷言芝龍無
人臣禮王奬其風節命掌察院事鴻逵扇殿上楷楷呵
止之兩人益怒楷知不為所容連請告去途遇賊截其
一耳乃芝龍所使部將楊耿也漳州破楷遂抑鬱而卒
楷博綜羣書寒暑勿輟尤䆳於經學林蘭友字翰荃仙
游人崇禎四年進士授臨桂知縣擢南京御史疏劾大
學士張至發薛國觀吏部尚書田惟嘉等因論嗣昌忠
孝兩虧貶浙江按察司照磨與楷及黃道周劉同升趙
士春稱長安五諫遷光祿署丞京師䧟薙髮自匿為賊
所執拷掠備至賊敗南還唐王用為太保少卿遷僉都
御史事敗挈家遁海隅十餘年卒
熊汝霖字雨殷餘姚人崇禎四年進士授同安知縣擢
戸科給事中疏陳用將之失言自偏禆至副將歴任有
功方可授節鉞今足未履行陣幕府已上首功胥吏提
虎旅紈袴子握兵符何由奮敵愾若大將之選宜召副
將有功者時賜面對擇才者用之廷臣推擇有誤宜用
文吏保舉連坐法帝納其言己言楊嗣昌未罪盧象昇
未褒殊挫忠義氣至為嗣昌晝策練餉驅中原萬姓為
盜者原任給事中沈迅也為嗣昌運籌以三千人駐襄
陽城破輙走者監紀主事俞爵也為嗣昌援引遭襄藩
之䧟重賂陳新甲嫁禍鄖撫袁繼咸者今解任候代之
宋一鶴也皆誤國之臣宜罪不報京師戒嚴汝霖分守
東直門嘗召對言將不仕戰敵南北往返謹隨其後如
厮隸之於貴官負弩前驅望塵靡及何名為將何名為
督師帝深然之己言有司察處者不得濫舉邊才監司
察處者不得遽躐巡撫庶封疆重任不為匪人借途又
言自戒嚴以來臣疏凡二十上援𠞰機宜百不行一而
所揣敵情不幸言中矣比者外縣難民紛紛入都皆云
避兵不云避敵霸州之破敵猶不多殺掠官軍繼至始
無孑遺朝廷歲費數百萬金錢以養兵豈欲毒我赤子
帝惡其中有飲泣地下語謫為福建按察司照磨福王
立召還上疏言臣自丹陽來知浙兵為邊兵所擊火民
居十餘里邊帥有言四鎮以殺掠獲封爵我何憚不為
臣意四鎮必毅然北征一雪此耻今戀戀淮揚何也况
一鎮之餉多至六十萬勢必不能供即倣古藩鎮法亦
當在大河以北開屯設府會奥窔之内而遽以籓籬視
之頃之言臣竊觀目前大勢無論恢復未能即偏安尚
未可必宜日討究兵餉戰守乃專在恩怨異同勲臣方
鎮舌鋒筆鍔是逞近且以匿名帖逐舊臣以疏遠宗人
劾宰輔中外紛紛謂將復厰衛夫厰衛樹威牟利小民
雞犬無寧日先帝止此一節未免府怨前事不遠後事
之師且先帝篤念宗藩而聞宼先逃誰死社稷先帝隆
重武臣而叛降跋扈肩背相踵先帝委任勲臣而京營
銳卒徒為宼籍先帝倚任内臣而開門延敵衆口諠傳
先帝不次擢用文臣而邊才督撫誰為捍禦超遷宰執
羅拜賊庭知前日之所以失即知今日之所以得及今
不為將待何時疏奏停俸尋補吏科右給事中初馬士
英薦阮大鋮汝霖争不可及大鋮起佐兵部汝霖又言
大鋮以知兵用當置有用地不宜處中朝不聽踰月以
奉使陛辭言朝端議論日新宫府揣摩日熟自少宰樞
貳悉廢廷推四品監司竟晉詹尹蹊徑疊出謠諑繁興
一人未用便目滿朝為黨人一官外遷輒訾當事不可
殺置國恤於㒺聞逞私圖而得志黃白充庭青紫塞路
六朝佳麗復見今時獨不思他日税駕何地耶不報未
幾南京破士英竄杭州汝霖責其棄主士英無以應杭
州亦破與孫嘉績同起兵魯王監國擢右僉都御史督
師防江戰屢敗入海寧募兵萬人退兵部右侍即唐王
立閩中遣劉中藻頒詔汝霖出檄嚴拒之
順治三年進兵部尚書從魯王泛海明年以本官兼東
閣大學士又明年春鄭彩憾汝霖遣兵潛害之并其幼
子投海中
錢肅樂字希聲鄞縣人臨江知府若賡孫寧國知府敬
忠兄子也崇禎十年成進士授太倉知州豪家奴與黠
吏為奸而兇徒結黨殺人焚其屍肅樂痛懲皆斂手又
以朱白榜列善惡人名械白榜者階下予大杖久之杖
者日少嘗攝崑山崇明事兩縣民皆立碑頌德遷刑部
員外即尋丁内外艱
順治二年大兵取杭州屬郡多迎降閏六月寧波鄉官
議納款肅樂建議起兵諸生華夏董志寧等遮拜肅樂
倡首士民集者數萬人肅樂乃建牙行事郡中監司守
令皆逃惟一同知治府事肅樂索取倉庫籍繕完守具
與總兵王之仁締盟共守聞魯王在台州遣舉人張煌
言奉表請監國會紹興餘姚亦舉兵王乃赴紹興行監
國事召肅樂為右僉都御史畫錢塘而守尋進右副都
御史當是時之仁及大將方國安竝加封爵其兵食用
寧波紹興台州三郡田賦不能繼恒缺食已加兵部右
侍郎明年五月軍食盡悉散去魯王航海肅樂亦之舟
山唐王召之甫入境王已沒遂隠海壇山採山薯為食
明年魯王次長垣召為兵部尚書薦用劉沂春吳鍾巒
等明年拜肅樂東閣大學士唐王雖歿而其將徐登華
為守富寧魯王遣大學士劉中藻攻之登華欲降疑未
決曰海上豈有天子舟中豈有國公肅樂致書將軍獨
不聞南宋之末二帝竝在舟中乎登華遂降鄭彩專柄
連殺熊汝霖鄭遵謙肅樂憂憤卒於舟故相葉向高曾
孫進晟葬之福清黃蘗山劉中藻福安人由進士官行
人賊䧟京師薙髮被搒掠賊敗南還事唐王既事魯王
攻降福寧守之移駐福安
大清兵破城冠帶坐堂上為文自祭吞金屑死鄭遵謙
會稽人為諸生潞王以杭州降
大清遵謙倡衆起兵事魯王崎嶇浙閩間從王航海與
汝霖竝為彩害
沈宸荃慈谿人崇禎十三年進士授行人奉使旋里福
王立復命擢御史疏陳五事皆切時病已論羣臣醜正
黨邪請王卧薪嘗膽為雪耻報讎之計尋薦詞臣黃道
周劉同升葛世俊徐汧吳偉業等又言經略山東河南
者王永吉張縉彦也永吉失機先帝拔為總督擁兵近
甸不救國危縉彦官部曹先帝驟擢典中樞乃率先從
賊即加二人極刑不為過陛下屈法用之而永吉觀望
逗遛縉彦狼狽南竄死何以對先帝生何以對陛下昌
平巡撫何謙失䧟諸陵罪亦當按都城既䧟守土臣宜
皆厲兵秣馬以報國讎乃賊塵未揚輒先去以為民望
如河道總督黃希憲山東巡撫邱祖德尚可容偃卧家
園乎疏入謙祖德等皆命逮治永吉縉彦不罪時朝政
大亂宸荃獨持正要人多疾之明年以年例出為蘇松
兵備僉事未赴南都破宸荃舉兵邑中魯王監國擢右
僉都御史已而事敗宸荃棄家從王海外王次長垣連
擢至大學士從王於舟山又從泛海抵厦門金門後艤
舟南日山遭風沒於海其邑子沈履祥嘗為知縣監國
時以御史督餉台州城破避山中就獲死之
贊曰自甲申以後明祚既終不踰年而南都亦覆勢固
無可為矣朱大典張國維等抱區區之義徒假名號於
海濱以支旦夕而上替下陵事無統紀欲以收偏安之
效何可得乎
明史卷二百七十六
