欽定四庫全書
欽定勝朝殉節諸臣錄卷一
專諡諸臣
左軍都督府左都督僉書府事總兵官劉綎南昌人
於諸軍中最驍勇歴平九絲蠻𬗟甸羅雄朝鮮倭
播州建昌諸寇大小數百戰威名甚著萬歷四十
六年四路出師由寬佃道進與
大兵戰於阿布逹哩岡兵潰戰死有養子招孫突圍出
手格殺數人力竭死之(見明史及輯覽)
劉綎勲勞特著膽略素優奮勇争先捐軀最列
今謚忠壮
援勦總兵官曹文詔大同人少有智略歴從熊廷弼
孫承宗出師皆有功勦流賊大小數百戰忠勇冠
時為明季良將第一崇禎八年流寇猖獗文詔以
孤軍憤激請行遇賊真寧湫頭鎮伏起師潰力戰
不支自刎死(見明史及輯覽)
曹文詔秉資驍猛練習戎行慷慨出師勇烈並
懋今諡忠果
總督各路援兵兵部尚書盧象昇宜興人有勇略先
後治兵十餘年身經百數十戰親冒矢石未嘗挫
衂為楊嗣昌&KR1181;所厄屢起屢躓崇禎十一年
大兵臨蒿水橋象昇督師拒戰以孤軍無援礮盡矢竭
徒手格闘身被四矢三刃而死僕頋顯殉(見明史及輯覧)
盧象昇材優軍旅志竭股肱坎坷遭時艱難就
義今諡忠肅
中極殿大學士兼兵部尚書孫承宗高陽人曉暢邊
事以大學士冄督遼師皆著勞績為奄䜿及羣小
所沮未竟其用里居七年至崇禎十一年
大兵攻高陽承宗率家人拒守城䧟被執從容投繯死
次子舉人鉁(一作鈐按鈐承宗第三子先卒)四子生員鋡六子
官生鈰七子生員鎬鉁子之滂鋡子之澋兄子鍊
鏘鍊子之澈之渼之泳之澤鏘子之渙之瀚皆戰
死闔門殉節(見明史及輯覽)
孫承宗身任安危志匡宗社難扶傾厦終殉孤
城今謚忠定
南京參贊機務兵部尚書吕維祺河南新安人學問
清醇立朝多所建白罷職居雒陽崇禎十四年闖
賊犯洛分守北城奮勇殺賊城䧟被執不屈罵賊
遂遇害(見明史及輯覽)
吕維祺學崇正誼守勵清操矢志殉城堪稱完
節今謚忠敬
文淵閣大學士兼戶部尚書賀逢聖江夏人廉静自
守忠謹端方以疾告歸崇禎十五年獻賊䧟武昌
被執不屈衣冠投湖死妻危氏亦投池死子覲明
光明及子婦曾氏陳氏孫三人皆溺死(見明史及輯覧)
賀逢聖學術醇正行誼剛方殉義捐軀克全大
節今謚忠慤
督師總制應安鳳陽江西湖廣河南四川貴州軍務
仍總督陜西三邊兵部尚書右副都御史孫傅庭
代州振武衛人沈毅多籌略屢建大功為楊嗣昌
所厄不盡其用崇禎十六年出關討賊至襄城連
戰皆捷會大雨七日夜粮不繼軍敗歿於陣繼妻
張氏聞西安破同妾劉氏吳氏張氏二女俱投井
死(見明史及輯覽)
孫傅庭夙&KR0570;良畫屢著捷功倉卒殉軍仁成身
殞今諡忠靖
山海關北部總兵官尤世威府谷人為明末良將屢
著大功崇禎十六年闖賊犯榆林世威已家居與
兵備都任等勵衆守城比䧟縱火焚其家百口俱
燼罵賊被殺城中無一人降者(見明史及輯覽)
尤世威糾集殘旅堅守孤墉萬衆同心闔城赴
義今諡忠剛
巡撫山西右副都御史蔡懋德崑山人學宗王守仁
歴官有聲以知兵擢用崇禎十六年闖賊盡䧟三
秦懋德提孤軍三千控禦長河南北會晉王趣保
太原賊遂䧟平陽乃痛哭誓師登陴力禦明年春
部將張雄䧏賊縱火焚城懋德自縊死(見明史及輯覧)
蔡懋德清操自矢大節難移慷慨守城從容殉
義今諡忠恪
鎮守山西等處總兵官後軍都督府左都督周遇吉
錦州人初為京營參將出勦寇𢾗有功崇禎十七
年闖賊䧟山西遇吉守寕武力戰殱賊甚衆城䧟
巷戰被執大罵不屈賊懸之高竿叢射殺之妻劉
氏率婦女射賊賊縱火焚之闔門盡死(見明史及輯覧)
周遇吉孤軍乘城百戰不屈驍勇盖代義烈冠
時今諡忠武
督師太傅建極殿大學士兵部尚書史可法錦衣衛
籍祥符人崇禎中歴安池道為安慶廵撫爱民敬
士屢却寇兵進南京兵部尚書誓師勤王迎立福
王出鎮江北力圖興復
大兵克揚州自刎不殊被執死之(見明史及輯覽)
史可法節秉清剛心存幹濟危顛難救正直不
回今諡忠正
左柱國鎮守滁和等處總兵官靖國公黃得功開原
衛籍其先合肥人為偏禆多戰功天性忠義紀律
嚴明所至人感其德乙酉五月
大兵渡江福王潜遁入其軍得功驚泣率麾下守禦忽
飛矢中喉知事不濟拾箭刺吭死妻聞之亦自經
(見明史及輯覧)
黃得功材昭武勁性懋樸忠衛主殞身克明大
義今諡忠桓
都察院左都御史劉宗周山隂人學術深醇立朝忠
讜指陳多中時弊南都亡杭州亦失守赴水不死
絶食二十三日而卒(見明史及輯覽)
劉宗周望著清標言多讜論純脩無兩介節獨
持今謚忠介
吏部尚書徐石麒嘉興人崇禎中為刑部侍郎讞獄
平允福王召為尚書力持正義忤馬士英罷歸
大兵定嘉興自經死妻孫氏赴水死(見明史及輯覽)
徐石麒風規挺直議論老成殉義從容全節無
愧今諡忠懿
太子少師文淵閣大學士吏部尚書高宏圖膠州人
崇禎中為工部侍郎耻與中官張彛憲共事抗論
削籍福王時入閣以持正與馬阮不合乞歸寓會
稽南京破逃野寺中絶粒死(見明史及輯覽)
高宏圖秉直忤時懷忠事主國亡身殞大節炳
然今謚忠直
東閣大學士禮部尚書姜曰廣新建人官翰林奉使
廉潔侍經筵議論激切福王時入閣以鯁直為馬
阮所擠罷去後南昌破投偰家池死(見明史及輯覧)
姜曰廣抗論觸邪協心事主捐軀殉國無負本
衷今諡忠確
巡撫應天等處都察院右僉都御史祁彪佳山隂人
初為興化推官善折獄擢御史直言敢諫巡撫江
南靖亂安民有治績忤馬阮等罷歸聞杭州破紿
家人先寝投水死(見明史及輯覽)
祁彪佳廉静自守撫輯有方績著居官節全臨
難今諡忠惠
督師經理河北兵部右侍郎兼右僉都御史充通問
使左懋第萊陽人崇禎中為知縣有異政擢給事
中屢陳時弊福王時受命奉使
大清館於太醫院南都既破諭降不從死(見明史及輯覧)
左懋第仗節難撓蹈死不悔出疆之義無愧全
貞今諡忠貞
總督江楚應皖等處軍務兵部右侍郎兼都察院左
副都御史袁繼咸宜春人崇禎時分巡武昌擊賊
有功任總督以忠義結左良玉心福王初立極言
時弊良王舉兵被留軍中其子左夢庚既䧏
大清繼咸遂被執入都不屈殺之(見明史及輯覽)
袁繼咸義感悍軍忠抒讜議克堅大節悉本純
衷今諡忠義
督師少傅武英殿大學士兼吏兵二部尚書黃道周
漳浦人學行推重扵天下崇禎中劾楊嗣昌陳新
甲方一藻召對平臺反覆抗論坐謫戍南都亡往
見唐王請募兵江西得義旅九千餘人出徽州遇
大兵戰敗被執至江寧不屈死之(見明史及輯覽)
黃道周碩學清操孤忠亮節克全儒行無愧貞
臣今諡忠端
兵部右侍郎兼翰林院侍讀學士陳子龍華亭人為
紹興推官定東陽民亂擢給事中屢陳時計後以
結太湖兵舉事應浙閩被執乘間投水死(見明史及輯覧)
陳子龍學問淹通猷為練逹貞心可諒大節無
虧今謚忠裕
督師少傅武英殿大學士兵部尚書張國維東陽人
為給事中謇諤敢言巡撫應天總督河道有禦寇
治河功南都破請魯王監國紹興順治三年江上
師潰國維還守東陽知勢不支作絶命詞赴水死
(見明史及輯覧)
張國維保障巖疆支撐餘燼心堅抱義力矢全
忠今謚忠敏
東閣大學士兼吏部尚書張肯堂松江華亭人崇禎
中在言路著謇諤聲巡撫福建嘗遣兵入衛唐王
命為尚書請由海道抵江南為鄭芝龍所阻唐王
敗走從魯王順治八年
大兵破舟山城肯堂衣蠎玉南向坐從容賦詩自經死
妾周氏方氏姜氏畢氏子婦沈氏女茂漪同死(見明
史及輯覧)
張肯堂大義能明忠謀素藴﨑嶇渡海慷慨捐
生今諡忠穆
督師兵部尚書兼武英殿大學士定興侯何騰蛟黎
平人崇禎末巡撫湖廣能調護左良玉軍唐王時
䧏闖賊餘衆軍聲大震桂王時入廣西竭力戰守
後因進取長沙師潰至㐮潭被執絶食七日死之
(見明史及輯覧)
何騰蛟志切持危情堅報主艱難百戰始終一
心今諡忠誠
武英殿大學士兼吏兵二部尚書桂林留守桂臨伯
瞿式耜常熟人崇禎中為給事中摶擊權豪論事
切直福王時為廣西巡撫定亂有功迎立桂王力
保危疆支持數載
大兵破桂林被執不屈死(見明史及輯覽)
瞿式耜定議立君竭誠奉上義全忠孝節貫存
亡今諡忠宣
東閣大學士兼兵部尚書節制閩廣江楚軍務陳子
壮南海人初為翰林忤逆奄削籍崇禎時為禮部
侍郎持論抗直
大兵破廣州子壮起兵應桂林不克被執受戮死母朱
氏自縊子上庸起兵九江村歿於陣(見明史及輯覧)
陳子壮早敦直節晚抗軍鋒白刃無辭丹心堪
憫今諡忠簡
以上專諡諸臣二十六人(附入祠士民十八人)
欽定勝朝殉節諸臣錄卷一
