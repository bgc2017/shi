欽定四庫全書
欽定勝朝殉節諸臣錄卷三
通諡忠節諸臣
遼東經略兵部侍郎袁應泰鳳翔人代熊廷弼為經
略精敏強毅而短于用兵規畫頗疎天啟元年
大兵破遼陽民皆逆降應泰尚据城樓知事不濟佩劍
印自縊死婦弟姚居秀及僕唐世明同殉節(見明史及
輯覽)
大陵河副總兵左都督何可綱遼東人崇禎四年
大兵攻大凌河城總兵祖大夀等欲降可綱不可為大
夀等所殺(見明史及輯覽)
山東布政使張秉文桐城人崇禎十一年
大兵下濟南分門死守援兵不至明年正月城潰巷戰
力不支死之妻方氏妾陳氏並投大明湖死(見明史及
輯覽)
巡撫遼東右僉都御史邱民仰渭南人為縣令有治
政擢御史敢言崇禎十四年
大兵圍錦州五將皆潰民仰退保松山十五年二月圍
急援絶洪承疇出降民仰死之(見明史及輯覽)
遼東總兵官左軍都督府都督同知王廷臣沙河所
人崇禎十五年
大兵破松山被執不屈死(見明史及輯覽)
順德知府吉孔嘉高陵人少愬父冤以孝稱為縣令
歷著循聲崇禎十五年
大兵臨城募兵悉力拒守力屈城破與妻張氏次子婦
王氏並死子貢生惠迪與父同守城殉節(見明史及輯覧)
兖州知府鄧藩錫金壇人甫抵任繕守具崇禎十五
年
大兵至請魯王散積儲以鼓士氣不從藩錫拒守巷戰
被執不屈死妾張氏携稚子投井死(見明史及輯覽)
巡撫河南右僉都御史高名衡沂州人流賊攻開封
有守禦功以病歸崇禎十五年
大兵破沂州被執不屈夫婦並死節(見明史及輯覽)
工部右侍郎宋玫萊陽人為蜚語所中罷歸崇禎十
六年
大兵破萊陽被執不屈死(見明史及輯覽)
南京戶科給事中張焜芳山隂人嘗疏薦黃道周等
為文震孟請䘏以糾劾史&KR1159;罷職崇禎十六年
北上扺臨清遇
大兵被執死之妻妾聞之並投井死其子名翰後亦死
節于家(見明史及輯覽)
以上封疆殉節諸臣十人(附入祠士民三人)
彭武伯楊崇猷六合人楊信之後襲爵崇禎十七年
闖賊陷京城自縊死(見明史及輯覽)
總理河南湖廣山西陜西四川江北軍務兵部侍郎
兼右僉都御史王家禎長垣人罷職家居闖賊陷
京城兵據長垣家禎自經死子元炌從之殉難(見明
史及輯覽)
總督畿南軍務兵部侍郎兼右副都御史徐標濟寧
人崇禎十七年流賊逼真定勵衆固守叛將脅降
不從死(見明史及輯覽)
監軍湖廣道御史金毓峒完縣人為巡按有聲崇禎
十七年監督師李建泰軍分捍保定西城與同知
邵宗元等率衆殺賊建泰降賊城陷毓峒抱監軍
印投井死妻王氏自經死從子武舉振孫手射殪
七賊身被重創大呼曰我金御史姪前日殺爾帥
者我也羣賊支解之其兄肖孫及婦陳氏同投井
死婢桂香從之(見明史及輯覽)
工部員外郎王鍾彦華亭人孝友清介闖賊至守廣
寧門燈燎守將韓某開門納賊被執不屈死(見江南通志)
錦衣衛鎮撫司僉書指揮同知李若璉新城人徙順
天掌治獄嘗辨袁崇煥之冤以失出削籍後復官
分守崇文門都城陷自縊死妻子從之(見畿輔通志)
吏部尚書李遇知洋縣人督倉埸有勞績嘗疏薦鄒
元標等為魏璫所嫉削籍都城陷方自縊被執執
迫降不屈遇害一門死者七人妾王氏先縊死(見陜
西通志)
按察副使顧國縉上海人初任南國子監丞操江劉
志選將建璫祠于文廟左國縉以死爭分巡桂林
有破賊功聞北京陷不食死(見江南通志)
工部尚書何應瑞曹州人甲申聞京師陷不食死(見山
東通志)
以上甲申殉節諸臣九人(附入祠士民三人)
兵部左侍郎張伯鯨江都人揚州被圍與當事分城
守城破自縊死(見明史及輯覽)
揚州知府任民育濟寧人揚州破緋衣端坐堂上見
殺闔門赴井死(見明史及輯覽)
兵部職方司員外郎陞任遵義知府何剛上海人在
揚州佐史可法拒守城破投井死(見明史及輯覽)
水師總兵官中軍都督府都督同知翁之琪錢塘人
從黃得功駐蕪湖得功自刎之琪痛哭投江死(見明史及輯覧)
通政使司左通政侯峒曾嘉定人南都亡里居起兵守城
大兵來攻力竭城破峒曾拜家廟挈二子元演元潔并
投水死(見明史及輯覽)
進士黃淳耀嘉定人力學敦行闇修自好嘉定破愾
然入僧舍索筆書絶命辭縊死弟淵耀從之(見明史及輯覽)
中書舍人李待問松江華亭人募兵守松江城東門
城破朝服自縊死一云被殺(見明史及輯覽)
參謀兵部主事(一作兵部司務)陳用極崑山人從左懋第出使
本朝諭降不從死(見明史及軿覽)
詹事府少詹事徐汧長洲人移疾歸聞南京破投虎
邱新塘橋下死(見明史及輯覽)
翰林院檢討兼兵科給事中楊廷樞長洲人國亡遁
居山中久之為
大兵所執殺之瀘墟泗洲寺(見明史及輯覽)
吏部考工司主事夏允彝松江華亭人博學工文為知
縣有廉能譽南都破賦絶命詞自投深淵死(見明史及輯覽)
中書舍人盧象觀宜興人總督象昇弟乙酉與象昇
部將陳安起兵戰敗死一作赴水死(見明史及輯覧)
行人司行人陸培錢塘人奉使歸省值南京破入桐塢
嶺以䋲授二僕就縊死(見明史及輯覧)
錢塘知縣顧咸建崑山人大學士鼎臣曾孫居官有
惠政潞王以杭州降咸建不屈尋被執死之(見明史及輯覧)
臨安知縣唐自綵四川達州籍江陵人杭州破逃山
中有言其受魯王勅者捕𫉬不屈死從子階豫同
死節(見明史及輯覧)
刑部尚書高倬忠州人崇禎中為御史請罷監軍省
刑罰事福王議裁冗費不納南都破投繯死(見明史及輯覧)
巡撫安廬池太四府都察院右僉都御史張亮内江
人左兵破安慶亮被執夢庚北行挾亮與俱乘間
赴河死(見明史及輯覧)
以上福王殉節諸臣十七人(附入祠士民四人)
巡撫徽寧池太等處兵部右侍郎右僉都御史金聲
休寧人南京破保徽州通表唐王尋為
大兵間道襲執至江寧不屈死(見明史及輯覽)
監紀推官吳應箕貴池人為諸生尚氣節舉兵應金
聲屯師泥灣諭降不從被獲死(見明史及輯覽)
都御史王瑞柟永嘉人崇禎中為襄陽僉事以熊文
燦撫賊為非計福王時極陳有司虐政唐王召入
閩復歸温州破拜辭家廟自經死(見明史及輯覽)
僉都御史陸清原平湖人奉唐王命犒軍江上為方
國安所留
大兵渡江國安降清原投江死(見浙江通志)
兵部職方司主事監軍道王之栻武進人奉唐王命
宣諭江上至永康遇
大兵被執諭降不從死(見明史及輯覽)
禮部尚書曹學佺侯官人學問淹貫立朝有風節唐
王敗投繯死(見明史及輯覽)
文淵閣大學士兼吏部尚書曾櫻峽江人初為常州
知府潔己愛民分巡福寧平海寇有功唐王命留
守福州後中左衛被兵自縊死(見明史及軿覽)
東閣大學士兼兵部尚書楊廷麟清江人唐王命督
師贛州堅守幾一年援絶粮盡城破戎服投清水
塘中死(見明史及輯覽)
總督江西湖廣諸軍兵部尚書萬元吉南昌人崇禎
中為推官能捕盜福王時監視江北軍協和諸鎮
陳奏悉中時弊與楊廷麟同守贛州城破投水死
(見明史及輯覽)
巡撫南贛兵部右侍郎兼右僉都御史楊文薦京山
人與萬元吉守贛州日夜登陴積勞成疾城破被
執送南昌絶粒死(見明史及輯覽)
提督江西義軍右僉都御史陳泰來新昌人崇禎中
為給事中累陳戰守方略守新昌破闖賊餘衆後
戰撫州兵敗死(見明史及輯覽)
以上唐王殉節諸臣十一人
東閣大學士兼兵部尚書熊汝霖餘姚人崇禎時為
給事中以直諫外謫福王召復官極論時政詞指
剴切創議迎魯王監國舟山破從至海外為鄭彩
所憾投海死(見明史及輯覧)
東閣大學士禮部尚書朱繼祚莆田人事唐王為大學
士從至汀州後舉兵應魯王守興化城破死(見明史及輯覧)
東閣大學士兼禮部尚書錢肅樂鄞縣人初知太倉
州有政聲建議迎奉魯王從至海外憂憤嘔血聞
連江陷以頭觸牀死(見明史及輯覧)
大學士兼兵部尚書沈宸荃慈谿人初為御史條奏
切中時病後事魯王從泛海抵金門覆舟死(見明史及
輯覽)
兵部尚書李向中鍾祥人舟山破大帥捕得之以縗
經入見終不屈死(見明史及輯覧)
督師兵部尚書余煌會稽人紹興破王航海遁煌投
水死(見明史及輯覽)
兵部左侍郎兼翰林院侍讀學士陳函煇臨海人初
聞北都陷倡義勤王後從魯王航海相失投水死
一云自經死(見明史及輯覽)
兵部右侍郎林汝翥福清人魯王令攻福寧戰敗被
執諭降不從吞金屑死(見明史及輯覽)
兵部右侍郎總督水師沈廷揚崇明人崇禎中轉漕
有功後事魯王以舟師次鹿苑舟膠于沙被執諭
降不從死(見明史及輯覽)
大理寺少卿兼江西道御史陳潜夫錢塘人福王時
巡按河南招降流寇有功後事魯王募兵列營江
上紹興破偕妻孟氏妾孟氏投水死(見明史及輯覽)
兵科給事中董志寧鄞縣人浙東破在籍謀起兵事
洩棄妻子走舟山辛夘城破自縊死(見明史及輯覽)
以上魯王殉節諸臣十一人
經略川湖雲貴河陜兵部尚書李乾德西充人桂王
時巡撫川南抵蜀鄉邑及陷父明舉先于賊破西充時被
難及孫可望陷嘉定乾德驅家人及弟赴水死(見明史及輯覧)
兵部右侍郎兼東閣大學士吳炳宜興人桂王奔靖
州令炳從王太子走城步遇
大兵被執衡州不食自盡于湘山寺(見明史及輯覧)
兵部尚書傅作霖武陵人監劉承允軍至武岡
大兵入城被執不降死妾鄭氏投水死(見明史及輯覽)
廵撫川南右僉都御史范文光(一作荒)内江人總督李
乾德殺楊展因入山不視事
大兵克嘉定文光賦詩一章仰藥死(見明史及輯覽)
巡撫川北右僉都御史詹天顔龍岩人
大兵克石泉被執不屈死(見明史及輯覽)
管理義勇營總兵曹大鎬貴池人江西破招亡卒往
來廣信邵武間後事敗被執死(見明史及輯覽)
兵部侍郎兼右僉都御史督師關中余應桂都昌人
為御史有直聲巡按湖南捐贖鍰十萬餘佐軍需
後奪職家居久之起兵敗殁江右兵遂盡(見明史及輯覽)
巡撫貴州右僉都御史米夀圖宛平人質直敢言唐
王時由巡按擢黔撫後貴陽失奔沅州會
大兵破沅州夀圖死之(見明史及輯覽)
監軍御史周震全州人監全州軍會
大兵至諸將謀降不從被殺(見明史及輯覽)
巡撫高雷廉瓊四府右僉都御史張孝起吳江人初授廉
州推官舉兵謀恢復被獲妻妾投水死後居龍門島
大兵破島被執不食七日死(見明史及輯覽)
巡撫四川右副都御史馬乾吳縣人為川東兵備僉
事擊走獻賊將劉廷舉復重慶固守
大兵下重慶乾戰敗死之(見明史及輯覽)
巡撫四川右僉都御史耿廷籙臨安河西人里居孫可
望遣李定國陷河西廷籙赴水死妻楊氏被執罵賊死(見明史及輯覽)
東閣大學士兵部尚書楊畏知寶雞人事桂王劾賀九儀賊殺
嚴起恒為孫可望所執以幘擊可望為所殺(見明史及輯覽)
文淵閣大學士吏部尚書嚴起恒山陰人事桂王以阻
孫可望王封為所殺(見明史及輯覽)
兵部尚書楊鼎和江安人以阻封議孫可望追殺之於崑崙關(見明史及輯覽)
東閣大學士吳貞毓宜興人事桂王以謀召李定國去孫
可望之偪為所殺(見明史及輯覽)
黔國公沐天波定遠人黔寧王英十二世孫從桂王由榔入
緬緬人欲刦之不屈受極刑死其母陳氏妻焦氏先于沙定
洲之亂同焚死妾夏氏至是自縊死(見明史及輯覽)
總督洪淯鰲晉江人
大兵定荆湘諭降不屈死(見福建通志)
文淵閣大學士吏兵二部尚書郭之竒揭陽人明亡跋涉閩粤滇
黔往來數萬里聞孫可望殺嚴起恒團聚鄉勇守樂民
所為陳竒策等聲援從被執至廣西省城不屈死之(見明史)
巡撫柳慶右僉都御史龍之虬(一作之明)永新人辛夘柳州城破被
圍誓死以守城陷不屈死妻朱氏亦死之(見江西通志)
以上桂王殉節諸臣共二十人(附入祠士民一人)
福建道御史馬如蛟和州人令山隂有清操擢御史
頗著風節罷職家居崇禎八年獻賊至傾貲募士
佐有司固守麾壯士兩戰皆捷會大風雪城陷巷
戰死家屬十四人同殉弟諸生如虹並戰殁(見明史及
輯覽)
穎州知州尹夢鰲雲南太和人崇禎八年賊至率民
固守賊破穎州夢鰲揮刀殺賊被創投烏龍潭死
弟玉與侄七人同殉節(見明史及輯覽)
和州知州黎宏業順德人崇禎八年獻賊攻城誓死
守城將陷繫印于肘跪告其母母李氏泣諭以死
節先與其妻楊氏妾李氏一子三女自縊宏業復
巷戰自刎死(見明史及輯覽)
戶科給事中吳宇英廣元人里居散家貲募士三千
人屯山中崇禎十年獻賊擊之拒守三月糧盡自
縊死(見明史及輯覽)
榖城知縣阮之鈿桐城人薦舉賢良方正獻賊據榖
城求撫之鈿察其奸密報楊文燦預為之備不聽
崇禎十一年獻賊陷城索印不予罵賊見殺(見明史及
輯覽)
巡撫河南右僉都御史張克儉長治人初官襄陽副
使時楊嗣昌以獻賊羅汝才降卒散處房竹間克
儉上書言不便不聽崇禎十四年擢任未行獻賊
假軍符入襄陽焚襄王府克儉奔救為賊所執大
罵死(見明史及輯覽)
汝南監軍道右參議艾毓初米脂人令内鄉薶大礟
擊死賊無筭守南陽有功崇禎十四年賊復至食
盡援絶自縊死(見明史及輯覽)
工部尚書周士樸商邱人里居崇禎十五年闖賊至
佐有司守城賊入不屈被害妻曹氏妾張氏同墜
井死子舉人業熙與妻沈氏並縊死(見明史及輯覽)
通政使李夢辰睢州人為兵科給事建言抗直駁翻
逆案之議謫歸崇禎十五年闖賊逼睢州時知州
缺士民推任守城事及賊入城被執罵賊扼吭死
妻王氏不食死(見明史及輯覽)
鄭州知州魯世任安邑人性端方事親孝崇禎十五
年闖賊薄城屯兵河上竭力捍禦戰敗被執自刎
死(見明史及輯覽)
巡撫宣府右僉都御史張維世太康入居官除奸剔
弊歷有政聲以巡撫削籍歸崇禎十五年闖賊犯
睢州佐有司城守比陷抗節死妻李氏自焚死子
正誼孫昱俱自縊死(見明史及輯覽)
巡撫陜西贊理軍務右僉都御史馮師孔原武人崇
禎十五年闖賊陷西安投井死(見明史及輯覽)
太常寺卿麻僖慶陽衛人為給事中陳奏侃直謫歸
崇禎十六年闖賊陷城死之(見明史及輯覽)
巡撫宣府右僉都御史焦源清三原人里居崇禎十
六年賊陷關中執赴長安絶粒死(見明史及輯覽)
巡撫河南右副都御史常道立三原人里居崇禎十
六年闖賊入秦徵聘不屈北望稽首不食死(見陜西通
志)
巡撫山東監察御史王道純蒲城人言事侃直嘗抗
疏劾熊明遇等交通悞國及周延儒罪坐削籍歸
崇禎十六年闖賊陷城罵賊死(見明史及輯覽)
山西左參政田時震富平人居言路抗直不阿忤時
宰歸崇禎十六年闖賊陷富平不受偽職死之(見明
史及輯覽)
巡撫江西右副都御史張鳳翮城固人為御史有直
聲後罷歸崇禎十六年闖賊脅仕不屈死之(見明史及
輯覽)
南京吏部尚書南企仲渭南人嘗趣行罷礦稅釋囚
繫錄建言貶斥諸臣之詔致仕歸崇禎十六年闖
賊入關年九十不食死(見明史及輯覽)
遼陽監軍道僉事王徵涇陽人罷官歸著書甚富兼
通西學為邑人設守禦方略崇禎十七年闖賊入
關絶粒七日死(見明史及輯覽)
順天府尹宋師襄耀州人里居崇禎十七年闖賊陷
聞喜脅受偽職不屈死之子金臺從父殉節(見明史及
輯覽)
太常寺卿尹伸宜賓人所至公廉強直里居崇禎十
七年起陞未赴獻賊陷敘州搜得欲脅致之罵賊
被挾至井研遂攅殺之(見明史及輯覽)
管理錢法兼川西道副使張繼孟扶風人崇禎十七
年佐巡撫龍文光守城獻賊陷城為所執脅仕不
屈被殺妻賈氏從死(見明史及輔覽)
分巡河北道右參政祝萬齡咸寧人事父孝在河南
曾平回賊于水峪又却賊于河北以失事削籍里
居崇禎十七年西安陷衣帶趣關中書院自縊死
子生員于宸從殉節(見明史及輯覽)
巡撫大同贊理軍務右僉都御史衛景瑗韓城人為
御史劾周延儒曾楚卿温體仁奸狀討賊屢有功
崇禎十七年闖賊至總兵姜瓖以城降景瑗巷戰
馬蹶被執勸降不屈自縊死(見明史及輯覽)
巡撫宣府贊理軍務右僉都御史朱之馮宛平籍徐
州人居官清肅崇禎十七年闖賊寇宣府勵將士
守城城陷自縊死妻馮氏先遇賊濟南匿姑自沈
于井姑為之絶粒死(見明史及輯覽)
巡撫四川右僉都御史龍文光雒容人崇禎十七年
令決都江堰注錦以益城濠為戰守計比決城已
陷罵賊不屈投浣花溪死(見明史及輯覽)
真定府同知張瑶蓬萊人被論謫官未赴崇禎五年
李九成等逼登州瑶率家衆登陴拒守城陷罵賊
不屈被殺妻女四人並投井死(見明史及輯覽)
錦衣衛世襲指揮同知馬獻圖寧夏籍六安人闖賊
據關中誘之降不屈至山西被殺(見甘肅通志)
以上寇難殉節諸臣三十人(附入祠士民七人)
右自袁應泰以下一百七人或死守封疆或力紓
禍難或艱危自靖或險阻不移節義較著均通諡
忠節
欽定勝朝殉節諸臣錄卷三
