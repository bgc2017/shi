武林舊事卷二
宋周密撰
御教
夀皇留意武事在位凡五大閱(乾道二年四年六年淳熙四年十年)或幸
白石或幸茅灘或幸龍山一時儀文士馬戈甲旌旗之
盛雖各不同今撮其要以著於此
先一日諸軍人馬全裝執色於教場東布列軍幕宿營
至日殿前馬步諸軍先赴教場下方營并親隨軍排列
將壇之後質明三衙管軍官並全裝從駕上自祥曦殿
戎服乘馬太子親王宰執近臣並戎服乘馬以從護聖
馬軍八百騎分執槍旗弓矢軍器前後奏隨軍番部大
樂寺(詳見後御教儀衛次第)駕入教場陞幄殿帥執檛躬奏諸司
人馬排立齊舉黃旗招諸軍向御殿敲梆子一鼓唱喏
一鼓呼萬歲再一鼓又呼萬歲疊鼓呼萬萬歲又一鼓
唱喏殿帥奏取聖旨鳴角發嚴上御金裝甲胄登將壇
幄殿鳴角戒嚴殿帥奏取聖旨馬步軍整隊成屯以備
教戰連三鼓馬軍上馬步軍起旗槍分東西為應敵之
勢舉白旗教方陣黃旗變圓陣皂旗變曲陣青旗變直
陣緋旗變銳陣緋心皂旗作長蛇陣緋心白旗作伏虎
陣殿帥奏取聖旨兩陣各遣勇將挑戰變八圓陣疊鼓
舉旗左馬軍戰右步軍右馬軍戰左步軍再疊鼓交旗
擊刺混戰三疊金分陣大勢馬軍四面大戰三疊金分
陣殿帥奏教陣訖取旨人馬排列當頭鳴角簇隊以俟
放教諸軍呈大刀車砲煙槍諸色武藝御前傳宣撫諭
將士射生官進獻獐鹿上更戎服賜宰臣以下對御酒
五行殿帥奏取聖旨謝恩如前唱喏訖駕出教場是日
太上皇於都亭驛設簾幄以觀駕至邀上入幄宣喚管
軍官賜大金碗酒於簾外都人贊嘆以為盛觀時殿司
旗幟以黃馬司以緋步司以白以道路狹促止用從駕
軍一萬二千四百人分為二百四十八小隊戈甲耀日
旌旗蔽天連亘二十餘里粲如錦繡都人縱觀以為前
所未有凡支犒金銀錢帛以鉅萬計悉出内庫戶部不
與焉
御教儀衛次第
文物儀衛並同四孟駕出今止添入後項
彈壓前隊侍立使臣都轄
執黃龍旗使臣執繡龍旂使臣
帶弓箭汗胯豹尾使臣四員
帶汗胯員騎劍使臣十員彈壓後隊侍立使臣都轄
黃羅戲珠龍旗黃繡龍旗二
豹尾使臣四員騎劍使臣十人
供進馬四疋帶甲御馬
御前全裝甲馬管押使臣幕士
内中正供馬獸醫押槽
黃繡龍傳宣旗二小黃傳宣旗十
隨逐巡視官馬院禁衛官
引馬監官二員供馬監官二員
聖駕供鞭通管二員掇梢提轄二員
日烏獨脚旗挾駕指揮使四十二人
銷金龍旗二犀皮御座椅
鈐鎚刀子(左)匙筯刀子(右)
青氊御笠褐氈御笠
金鳳瓶絲鞵箧子
御膳箧子玉靶于闐刀
馬腦于闐刀水晶于闐刀
金洗𠻳皂白御靴
通犀于闐刀角靶于闐刀
酒鼈子(大小)白虎皮杖榼
白豹皮杖榼梳刷馬盂袋
黑漆套盤圭木套盤
銷金弓箭葫蘆虎豹皮弓箭袋葫蘆
飲水角拍板二
哨笛四番鼓二十四人
彈壓樂器使臣管押訓練官
杏黃龍旗二觱篥二
札子九大鼓十
龍笛四從駕官宰臣以下(並如常日)
臨安府彈壓官屬
燕射
淳熙元年九月孝宗幸玉津園講燕射禮皇太子宰執
使相侍從正任皆從輦至殿門外少駐教坊進念致語
口號作樂出麗正門由嘉會門至玉津園賜宴酒三行
上服頭巾窄衣束帶絲鞵臨軒内侍御帶進弓箭看箭
人喝看御箭教坊樂作射垜前排立招箭班應喏皇帝
第二箭射中皇太子以下各再拜稱賀進御酒并宣勸
訖皇太子以下及臣僚射弓第四箭射中上再射第五
箭又中的傳旨不賀舍人先引皇太子當殿賜窄衣金
束帶次引射中臣僚受賜如前再進御酒奏樂用雜劇
次賜宰臣以下十兩銀碗各一隻上賦七言詩丞相曾
懷以下屬和以進上乘逍遥輦出玉津園門教坊進念
口號至祥曦殿降輦招箭班者服紫衣幞頭义手立於
垜前御箭之來能以幞頭取勢轉導入的亦絶技也
公主下降
南渡以來公主無及嫁者獨理宗朝周漢國公主出降
慈明太后姪孫楊鎮禮文頗盛今摭梗槩於此
先是擇日遣天使宣召駙馬至東華門引見便殿賜玉
帶靴笏鞍馬及紅羅百疋銀器百兩衣著百疋聘財銀
一萬兩對御賜筵五盞用教坊樂俟畢謝恩訖乘塗金
御仙花鞍轡狨座馬執絲鞭張三簷繖教坊樂部五十
人前引還第謂之宣繫進財物件並照國朝會要太
常寺關報有司辦造
先一月宣宰執常服繫鞵詣後殿西廊觀看公主房奩
真珠九翬四鳳冠褕翟衣一副
真珠玉珮一副金革帶一條
玉龍冠綬玉環
北珠冠花篦環七寳冠花篦環
真珠大衣背子真珠翠領四時衣服
纍珠嵌寳金器塗金器
貼金器出從貼金銀裝擔等
錦繡銷金帳幔陳設茵褥地衣步障等物
其日駙馬常服玉帶乘馬至和寧門易冕服至東華門
用雁幣玉馬等行親迎禮用熙寧故事
公主戴九翬四鳳冠服褕翟纁袖升□其前
天文官本位從物從人
燭籠二十本位使臣
插釵童子八人方扇四
圓扇四引障花十
提燈二十行障坐障
皇后親送乘九龍□子皇太子乘馬圍子左右兩重其
後太師判宗正寺榮王榮王夫人及諸命婦至第賜御
筵九盞筵畢皇后太子先還公主歸位行同牢禮(用開寳禮)
然後親行盥饋舅姑之禮(開寳通禮)謁見舅姑用名紙一副
衣一襲手帕一合糚盝藻豆袋銀器三百兩衣著五百
疋餘親各有差三朝公主駙馬並入内謝恩宣賜禮物
賜宴禁中外廷奉表稱賀賜宰執親王侍從内職管軍
副都指使以上金銀錢幣會子有差(依熙寧式)駙馬家親属
各等第推恩
唱名
第一名承事郎第二名第三名並文林郎
第一甲賜進士及第第二甲同進士及第
第三甲四甲賜進士出身
第五甲同進士出身武舉第一名秉義郎
特奏第一名同進士出身
上御集英殿拆號唱進士名各賜綠襴袍白簡黃襯衫
武舉人賜紫羅袍鍍金帶牙笏賜狀元等三人酒食五
盞餘人各賜泡飯前三名各進謝恩詩一首皆重戴綠
袍絲鞭駿馬快行各持黃勅於前黃旗雜遝多至數十
百面各書詩句於上呵殿如雲皆平日交遊親舊相迓
之人或三學使令齋臧輩若執事之人則係帥漕司差
到狀元局祇應亦有術人相士輩自衒預定魁選鼓舞
於中自東華門至期集所豪家貴邸競列綵幕縱觀其
有少年未有室家者亦往往於此擇壻焉期集所例置
局於禮部貢院前三人主之於内遴選所長以充職事
有糾彈牋表主管題名小錄掌儀典客掌計掌器掌膳
掌酒果監門等後旬日朝謝又數日拜黃甲叙同年其
儀三名設褥於堂上東西相向四十以上立於東廊四
十以下立於西廊皆再拜拜已擇榜中年長者一人狀
元拜之復擇少者一人拜狀元又數日赴國子監謁謝
先聖先師訖賜聞喜宴於局中侍從以上及館職皆與
知舉官押宴遂立題名石刻凡費悉出於官及諸閫饋
遺云
元正
朝廷元日冬至行大朝會儀則百官冠冕朝服備法駕
設黃麾仗三千三百五十人(視東京巳減三之一)用太常雅樂宫
架登歌太子上公親王宰執並赴紫宸殿立班進酒上
千萬歲夀上公致詞樞密宣答次諸國使人及諸州入
獻朝賀然後奏樂進酒賜宴此禮不能常行每歲禁中
止是以三茅鐘鳴駕興上服幞頭玉帶靴袍先詣福寧
殿龍墀及聖堂炷香(用蠟沈腦子)次至天章閣祖宗神御殿
行酌獻禮次詣東朝奉賀復回福寧殿受皇后太子皇
子公主貴妃至郡夫人内官大内以下賀賀畢駕始過
大慶殿御史臺閤門分引文武百僚追班稱賀大起居
十六拜致詞上夀樞密宣答禮畢放仗是日後苑排辦
御筵於清熙殿用插食盤架午後修内司排辦晚筵於
慶瑞殿用烟火進市食賞燈並如元夕
立春
前一日臨安府進大春牛設之福寧殿庭及駕臨幸内
官皆用五色絲綵杖鞭牛御藥院例取牛睛以充眼藥
餘属直閤婆(號管人都行首)掌管預造小春牛數十飾綵旛雪
柳分送殿閣巨璫各隨以金銀錢彩段為酬是日賜百
官春旛勝宰執親王以金餘以金裹銀及羅帛為之係
文思院造進各垂於幞頭之左入謝後苑辦造春盤供
進及分賜貴邸宰臣巨璫翠縷紅絲金雞玉燕備極精
巧每盤直萬錢學士院撰進春帖子帝后貴妃夫人諸
閤各有定式絳羅金縷華粲可觀臨安府亦鞭春開宴
而邸第饋遺則多效内廷焉
元夕
禁中自去歲九月賞菊燈之後迤邐試燈謂之預賞一
入新正燈火日盛皆修内司諸璫分主之競出新意年
異而歲不同往往於復古膺福清熙明華等殿張掛及
宣德門梅堂三間臺等處臨時取旨起立鰲山燈之品
極多(見後燈品)每以蘇燈為最圈片大者徑三四尺皆五色
琉璃所成山水人物花竹翎毛種種竒妙儼然著色便
面也其後福州所進則純用白玉晃耀奪目如清冰玉
壺爽徹心目近歲新安所進益竒雖圈骨悉皆琉璃所
為號無骨燈禁中嘗令作琉璃燈山其高五丈人物皆
用機關活動結大綵樓貯之又於殿堂梁棟窗戶間為
涌壁作諸色故事龍鳳噀水蜿蜒如生遂為諸燈之冠
前後設玉柵簾寳光花影不可正視仙韶内人迭奏新
曲聲聞人間殿上鋪連五色琉璃閤皆毬文戲龍百花
小窗間垂小水晶簾流蘇寳帶交映璀璨中設御座恍
然如在廣寒清虚府中也至二鼓上乘小輦幸宣德門
觀鰲山擎輦者皆倒行以便觀燈金爐腦麝如祥雲五
色熒煌炫轉照耀天地山燈凡數千百種極其新巧怪
怪竒竒無所不有中以五色玉柵簇成皇帝萬歲四大
字其上伶官奏樂稱念口號致語其下為大露臺百藝
羣工競呈竒技内人及小黃門百餘皆巾裹翠蛾傚街
坊清樂傀儡繚繞於燈月之下既而取旨宣喚市井舞
隊及市食盤架先是京尹預擇華潔及善歌呌者謹伺
於外至是歌呼競入既經進御妃嬪内人而下亦争買
之皆數倍得直金珠磊落有一夕而至富者宫漏既深
始宣放烟火百餘架於是樂聲四起燭影縱横而駕始
還矣大率倣宣和盛際愈加精妙時無登樓賜宴之事
人間不能詳知耳
都城自舊歲冬孟駕回則已有乘肩小女鼓吹舞綰者
數十隊以供貴邸豪家幕次之翫而天街茶肆漸已羅
列燈毬等求售謂之燈市自此以後每夕皆然三橋等
處客邸最盛舞者往来最多每夕樓燈初上則簫鼓巳
紛然自獻於下酒邊一笑所費殊不多往往至四鼓乃
還自此日盛一日姜白石有詩云燈巳闌珊月色寒舞
兒往往夜深還只應不盡婆娑意更向街心弄影看又
云南陌東城盡舞兒畫金刺繡滿羅衣也知愛惜春遊
夜舞落銀蟾不肯歸吴夢窗玉樓春云茸茸貍帽遮梅
額金蟬羅剪胡衫窄乘肩争看小腰身倦態強隨閒鼓
笛問稱家在城東陌欲買千金應不惜歸来困頓殢春
眠猶夢婆娑斜趁拍深得其意態也至節後漸有大隊
如四國朝傀儡杵歌之類日趨於盛其多至數十百隊
天府每日差官點視各給錢酒油燭多寡有差且使之
南至昇陽宫支酒燭北至春風樓支錢終日天街鼓吹
不絶都城士女羅綺如雲盖無夕不然也至五夜則京
尹乘小提轎諸舞隊次第簇擁前後連亘十餘里錦繡
填委簫鼓振作耳目不暇給吏魁以大囊貯楮劵凡遇
小經紀人必犒數十謂之買市至有黠者以小盤貯梨
藕數片騰身迭出於稠人之中支請官錢數次者亦不
禁也李篔房詩云斜陽盡處蕩輕烟輦路東風入管絃
五夜好香隨步暖一年明月打頭圓香塵掠粉翻羅帶
密炬籠綃鬭玉鈿人影漸稀花露冷踏歌聲度曉雲邊
京尹幕次例占市西坊繁閙之地蕡燭籸盆照耀如晝
其前列荷校囚數人大書犯由云某人為不合搶撲釵
環挨搪婦女繼而行遣謂之裝燈其實皆三獄罪囚姑
借此以警奸民又分委府僚巡警風燭及命都轄房使
臣等分任地方以緝姦盗三獄亦張燈建净獄道場多
裝獄戶故事及陳列獄具邸第好事者如清河張府蔣
御藥家間設雅戲烟火花邊水際燈燭粲然遊人士女
縱觀則迎門酌酒而去又有幽坊静巷好事之家多設
五色琉璃泡燈更自雅潔靚粧笑語望之如神仙白石
詩云沙河雲合無行處惆悵來遊路已迷却入静坊燈
火空門門相似列蛾眉又云遊人歸後天街静坊陌人
家未閉門簾裏垂燈照樽爼坐中嬉笑覺春温或戲於
小樓以人為大影戲兒童歡呼終夕不絶此類不可遽
數也西湖諸寺惟三竺張燈最盛往往有宮禁所賜貴
璫所遺者都人好竒亦往觀焉白石詩云珠絡琉璃到
地垂鳳頭銜帶玉交枝君王不賞無人進天竺堂深夜
雨時元夕節物婦人皆帶珠翠閙蛾玉梅雪柳菩提葉
燈毬銷金合蟬貂袖項帕而衣多尚白盖月下所宜也
游手浮浪輩則以白紙為大蟬謂之夜蛾又以棗肉炭
屑為丸繫以鐵絲然之名火楊梅節食所尚則乳糖團
子鎚□科斗粉豉湯水晶膾韭餅及南北珍果并皂兒
糕宜利少澄沙糰子滴酥鮑螺酪麫玉消膏琥珀餳輕
錫生熟灌藕諸色龍纏蜜煎蜜裹糖瓜蔞煎七寳薑豉
十般糖之類皆用鏤鍮裝花盤架車兒簇插飛蛾紅燈
綵盝歌呌喧闐幕次往往使之吟呌倍酬其直白石亦
有詩云貴客鈎簾看御街市中珍品一時來簾前花架
無行路不得金錢不肯回競以金盤鈿合簇飣餽遺謂
之市食合兒翠簾綃幕絳燭紗籠遍呈舞隊密擁歌姬
脆管清吭新聲交奏戲具紛嬰鬻歌售藝者紛然而集
至夜闌則有持小燈照路拾遺者謂之掃街遺鈿墮珥
往往得之亦東都遺風也
舞隊
大小全棚傀儡
查查鬼(查大)李大口(一字口)賀豐年長瓠斂(長頭)
兔吉(兔毛大伯)吃遂大憨兒麤姐
麻婆子快活三郎黃金杏瞎判官
快活三娘沈承務一臉膜猫兒相公
洞公觜細姐河東子黑遂
王缺兒交椅夾捧村田樂
男女竹馬男女杵歌大小斫刀鮑老
交衮鮑老子弟清音女童清音諸國獻寳
六國朝四國朝穿心國入貢
孫武子教女兵遏雲社緋綠社
胡女鳳阮嵇琴撲蝴蝶回陽丹
火藥瓦盆歌焦鎚架兒喬三教
喬迎酒喬親事喬樂神(馬明王)喬捉蛇
喬學堂喬宅眷喬像生喬師娘
獨自喬地仙旱划船教象
裝態屛風鼓板踏蹺
撲旗抱鑼裝鬼獅豹蠻牌十齋郎
耍和尚劉衮散錢行貨郎
打嬌惜
其品甚夥不可悉數首飾衣裝相矜侈靡珠翠錦綺眩
耀華麗如傀儡杵歌竹馬之類多至十餘隊十二十三
兩日國忌禁樂則有裝宅眷籠燈前引珠翠盛飾少年
尾其後訶殿而來卒然遇之不辨真偽及為喬經紀人
如賣蜂糖餅小八塊風子賣字本虔婆賣旗兒之類以
資一笑者尤多也
燈品
燈品至多蘇福為冠新安晚出精妙絶倫所謂無骨燈
者其法用絹囊貯粟為胎因之燒綴及成去粟則混然
玻璃毬也景物竒巧前無其比又為大屏灌水轉機百
物活動趙忠惠守吴日嘗命製春雨堂五大間左為汴
京御樓右為武林燈市歌舞雜藝纖悉曲盡凡用千工
外此有魫燈則移鏤犀珀玳瑁以飾之珠子燈則以五
色珠為網下垂流蘇或為龍船鳳輦樓臺故事羊皮燈
則簇縷精巧五色粧染如影戲之法羅帛燈之類尤多
或為百花或細眼間以紅白號萬眼羅者此種最竒外
此有五色蠟紙菩提葉若沙戲影燈馬騎人物旋轉如
飛又有深閨巧娃剪紙而成尤為精妙又有絹燈剪寫
詩詞時寓譏誚及畫人物藏頭隠語及舊京諢語戲弄
行人有貴邸嘗出新意以細竹絲為之加以彩飾疎明
可愛穆陵喜之令製百盞期限既迫勢難卒成而内苑
諸璫恥於不自巳出思所以勝之遂以黃草布剪縷加
之點染與竹無異凡兩日百盞已進御矣
挑菜
二月一日謂之中和節唐人最重今惟作假及進單羅
御服百官服單羅公裳而巳二日宮中排辦挑菜御宴
先是内苑預備朱綠花斛下以羅帛作小卷書品目於
上繫以紅絲上植生菜薺花諸品俟宴酬樂作自中殿
以次各以金篦挑之后妃皇子貴主婕妤及都知等皆
有賞無罰以次每斛十號五紅字為賞五黑字為罰上
賞則成號真珠玉杯金器北珠篦環珠翠領抹次亦鋌
銀酒器冠錠翠色段帛龍涎御扇筆墨官窰定器之類
罰則舞唱吟詩念佛飲冷水吃生薑之類用此以資戲
笑王宫貴邸亦多傚之
進茶
仲春上旬福建漕司進第一綱茶名北苑試新皆方寸
小弮進御止百弮護以黃羅軟盝藉以青篛裹以黃羅
夾複臣封朱印外用朱漆小匣鍍金鎖又以細竹絲織
笈貯之凡數重此乃雀舌水芽所造一弮之直四十萬
僅可供數甌之啜耳或以一二賜外邸則以生線分解
轉遺好事以為竒玩茶之初進御也翰林司例有品嘗
之費皆漕司邸吏賂之間不滿欲則入鹽少許茗花為
之散漫而味亦漓矣禁中大慶會則用大鍍金&KR1812;以五
色韵果簇飣龍鳳謂之繡茶不過悦目亦有專工者外
人罕知因附見於此
賞花
禁中賞花非一先期後苑及修内司分任排辦凡諸苑
亭榭花木粧點一新錦簾綃幕飛梭綉毬以至裀褥設
放器玩盆窠珍禽異物各務竒麗又命小璫内司列肆
關撲珠翠冠朵篦環繡段畫領花扇官窰定器孩兒戲
具閙竿龍船等物及有賣買果木酒食餅餌蔬茹之類
莫不備具悉傚西湖景物起自梅堂賞梅芳春堂賞杏
花桃源觀桃粲錦堂金林檎照粧亭海棠蘭亭修禊至
於鍾美堂賞大花為極盛堂三面皆花石為臺三層各
植名品標以象牌覆以碧幕臺後分植玉綉毬數百株
儼如鏤玉屏堂内左右各列三層雕花彩檻護以彩色
牡丹畫衣間列碾玉水晶金壺及大食玻璃官窰等瓶
各簪竒品如姚魏御衣黃照殿紅之類幾千朵别以銀
箔間貼大斛分種數千百窠分列四面至於梁棟窗戶
間亦以湘筒貯花鱗次簇插何啻萬朵堂中設牡丹紅
錦地茵自中殿妃嬪以至内官各賜翠葉牡丹分枝鋪
翠牡丹御書畫扇龍涎金合之類有差下至伶官樂部
應奉等人亦霑恩賜謂之隨花賞或天顔悦懌謝恩賜
予多至數次至春暮則稽古堂會瀛堂賞瓊花静侶亭
紫笑净香亭采蘭挑笱則春事已在綠陰芳草間矣大
内宴賞初坐再坐插食盤架者謂之排當否則但謂之
進酒
武林舊事卷二
