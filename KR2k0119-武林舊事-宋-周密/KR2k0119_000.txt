武林舊事地理類八(雜記之屬)
提要
(臣)等謹案武林舊事十卷宋周密撰密字
公謹號草忩先世濟南人其曾祖隨高宗南
渡因家湖州淳祐中嘗官義烏令宋亡不仕
終於家是書記宋南渡後都城雜事蓋密雖
居於弁山實流寓杭州之癸辛街故目睹耳
聞最為真確於乾道淳熙間三朝授受两宫
奉養之故蹟叙述尤詳自序稱欲如吕滎陽
雜記而加詳如孟元老夢華而近雅今考所
載體例雖仿孟書而詞華典贍南宋人遺篇
剰句頗賴以存近雅之言不謬吕希哲歲時
雜記今雖不傳然周必大平園集尚載其序
稱其上元一門多至五十餘條不為不富而
密猶以為未詳則是書之賅備可知矣明人
所刻往往隨意刊除或僅六卷或不足六卷
惟存故都宫殿教坊樂部諸門殊失著書之
本旨此十卷之本乃從毛氏汲古閣元板傳
鈔首尾完具其間逸文軼事皆可以備參稽
而湖山歌舞靡麗紛華著其盛正著其所以
衰遺老故臣惻惻興亡之隠實曲寄於言外
不僅作風俗記都邑簿也第十卷下棋待詔
以下以是書體例推之當在六卷之末疑傳
寫或亂其舊第然無可考證今亦姑仍之焉
乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
武林舊事原序
乾道淳熙間三朝授受兩家奉親古昔所無一時聲名
文物之盛號小元祐豐亨豫泰至寳祐景定則幾於政
宣矣予曩於故家遺老得其梗槩及客修門閒聞退璫
老監談先朝舊事輒傾耳諦聽如小兒觀優終日夕不
少倦既而曳裾貴邸耳目益廣朝歌暮嬉酣玩歲月意
謂人生正復若此初不省承平樂事為難遇也及時移
物換憂患飄零追想昔遊殆如夢寐而感慨係之矣歲
時檀欒酒酣耳熱時為小兒女戲道一二未必不反以
為夸言欺我也每欲萃成篇帙如吕滎陽雜記而加詳
孟元老夢華而近雅病忘慵惰未能成書世故紛來懼
終於不暇紀載因摭大槩雜然書之青燈永夜時一展
卷恍然類昨日事朋游淪落如晨星霜葉而余亦老矣
噫盛衰無常年運既往後之覽者能不興愾我寤歎之
悲乎四水潛夫書
