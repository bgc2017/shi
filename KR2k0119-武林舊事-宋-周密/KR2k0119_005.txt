武林舊事卷五
宋周密撰
湖山勝槩
南山路
自豐樂樓南至暗門錢湖門外入赤山煙霞石屋
止南高峰方家峪大小麥嶺並附於此
豐樂樓
舊為衆樂亭又改聳翠樓政和中改今名淳祐
間趙京尹與&KR0696;重建宏麗為湖山冠又甃月池
立秋千梭門植花木構數亭春時游人繁盛舊
為酒肆後以學館致争但為朝紳同年會拜鄉
會之地林暉施北山皆有賦趙忠定柳梢青云
水月光中煙霞影裏湧出樓臺空外笙簫雲間
笑語人在蓬萊天香暗逐風回正十里荷花盛
開買箇小舟山南遊遍山北歸來吴夢窗嘗大
書所賦鶯啼序於壁一時為人傳誦
湖堂
舊在聳翠樓側又有集賢亭今並不存
呂洞賓祠
舊傳洞賓嘗至此
靈芝崇福寺
錢王故苑以芝生其間捨以為寺故名靈芝高
宗孝宗嘗到凡四臨幸有浮碧軒依光堂赤為
新進士會拜題名之所朱静佳有詩云黃金匝
地小橋通四面清平納遠空雲氣常扶天子座
日光浮動梵王宮殘碑幾字莓苔雨清磬一聲
楊柳風沙鳥不知行樂事背人飛過夕陽東
顯應觀
祀磁州神崔府君六月六日生朝遊人甚盛咸
淳間改昭應今歸靈芝寺舊有蕭照山水及蘇
漢臣畫壁今不復存矣
楊郡王府上船亭聚景園(詳見御園門)
靈應堂(俗呼包道堂)寳蓮院
紫霄宮廨院寳成院(舊名釋伽)
興福院永隆院
慧光尼庵(張循王府)省馬院船步(内有正覺超化二院)
長橋妙淨院
寳德寺
楊和王重建充三衙建聖節道場
希夷道堂
劉蓑衣建於南屏園左今移於此
真珠園
有真珠泉高寒堂杏堂水心亭御港曾經臨幸
今歸張循王府
南園
中興後所剏光宗朝賜平原郡王韓侂胄陸放
翁為記後復歸御前改名慶樂賜嗣榮王與苪
又改勝景有許閒堂和容射廳寒碧臺藏春門
凌風閣西湖洞天歸耕莊清芬堂歲寒堂夾芳
豁望矜春鮮霞忘機照香堆錦遠塵幽翠紅香
多稼晚節香等亭秀石為山内作十樣錦亭并
射圃流杯等處弁陽翁詩云清芬堂下千株桂
猶是韓家舊賜園白髮老翁和淚說百年中見
兩平原又云舊事凄凉尚可尋斷碑空卧草深
深凌風閣下槎牙樹當日人疑是水沉
雷峰顯嚴院
郡人雷氏所居故名雷峰錢王妃建寺築塔名
王妃塔或云地産黃皮遂譌為黃皮塔山頂有
通玄亭望湖樓
普寧寺(又名白蓮有鐵塔一石塔二)雲濤觀
淨相院
舊名瑞相有無盡意閣娱客軒一段竒軒幽深
可喜今皆不存
上清宫
葛仙煉丹舊址道士胡瑩微祖築菴鄭丞相清
之曾此讀書淳祐中重建賜今額理宗御書清
淨道場
甘園
内侍甘昇園又名湖曲曾經臨幸至今有御愛
松望湖亭小蓬萊西湖一曲後歸趙觀文又歸
謝節使弁陽翁詩云小小蓬萊在水中乾淳舊
賞有遺蹤園林幾換東風主留得庭前御愛松
御船坊(理宗御舟在焉)
淨慈報恩光孝禪寺
孝宗常臨幸山曰南屏有慧日峰舊名慧日永
明太宗賜夀寧院額孝宗御書慧日閣有千佛
閣五百羅漢堂理宗御書華嚴法界正偏知閣
等額梁貞明大鐵鍋存焉畫壁作五十三參等
寺後菴宇甚幽大抵規模與靈隠相若故二寺
號南北山之最東坡詩云卧聞禪老入南山淨
掃風塵五百間其弘壯自昔已然今益侈大矣
南山昭慶院惠照寺(後為齋宫今歸淨慈)
南屏御園(正對南屛又名翠芳)
南屏興教寺
舊名善慶有齊雲亭清曠樓米元章書有琴臺
及唐人磨崖八分家人卦中庸樂記篇後人於
石傍刊右司馬温公書六字其實非也
廣法院(齊王功德院有清曠亭)法因院(景獻太子殯所有古鐵塔錢王井)
寳林院(莊文太子殯所舊名總持有可賦軒)
赤山殯宫
舊瑞龍寺後為安穆成恭慈懿恭淑四后殯所
今為熾盛光寺
修吉寺(舊瑞龍寺移於此有西湖竒艷)正濟寺(又名普門)
法雨寺(舊名小心又改雲龍有趙清獻楊無為題名等)
安福尼寺極樂尼寺
高麗寺
舊名惠因寺湖山間惟此寺無勅額元豐間高
麗王子僧統義天入貢學賢首教於此因施金
建華嚴閣有易菴期懴堂皇姑成國公主殯所
玉岑山惠因橋(秦少游龍井紀遊所謂濯足於)
(惠因澗即此)廣果寺
開化尼寺六通慈德院(舊名惠德塔)
法興寺保福院
長耳相院(舊名法相)定光菴(有定光泉)
永慶院延長真如院
延夀山淨梵院(舊名瑞峰)
崇教院
石屋洞
大仁院有石菴天成石羅漢其洞後又一洞名
蝙蝠洞
水樂洞
院名西關淨化即滿覺院山孝宗時賜李隶慈
明改賜楊郡王後歸賈平章山石竒秀中一洞
嵌空有聲以此得名有聲在堂界堂愛此留照
獨喜玉淵潄石宜晚上下四方之宇諸亭及金
蓮池
滿覺院
舊名圓興今在水樂洞嶺傍
石佛接待菴
煙霞洞
清修院有象鼻石佛手巖石羅漢東坡留題等
歸雲菴
寧宗時水菴清禪師坐禪石窟中聞南峰鐘鳴
遂大悟今改永興菴
關真人道院小龍井(井側有龍王祠)
南高峰塔
榮國寺有白龍祠五顯祠險峻甚於北峰中有
墜石相傳云昔有道者鎮魔於此又有潁川泉
方家峪
自方家峪至冷水峪慈雲嶺泥路嘉會門外至大
慈山龍山
遇真道院悟真道院
崇真道院廣教院(號小南屛)
褒親崇夀寺
在鳳凰山劉貴妃功德有鳳凰泉瑞應泉松雲
亭觀音洞筆架池偃松交枝檜三門有陳公儲
畫龍甚竒弁陽翁詩云翟羽鸞綃事已空奉華
遺寺對高松宮斜鳳去無人見且看門前粉壁
龍奉華劉妃閤名
西蓮瑞相院(黃貴妃功德)地藏尼寺
慈光尼寺(張府功德)廣慈院(舊名廣福)
寳藏院(有烏龍井錢武肅廟碑今錢氏五王廟在焉)
寧親廣福院(陳淑妃香火院雖小而幽邃可喜)
福全尼寺廣嚴院(舊名妙嚴有徐正節墓)
淨教院(蔡貴妃殯所)安福禪院(内侍陳都知香火院名小陳寺)
水月寺(路口有靈固石)崇教院(舊名薦福有珍珠泉)
華津洞
趙冀王府園水石甚竒勝有仙人棋臺
西林法惠院
舊名興慶錢王建有雪齋秦少游記東坡詩
冷水峪梯子嶺
慈雲嶺
淨明院
郊壇齋宮有易安齋梅巖高孝兩朝御和詩滿
山皆椶櫚舊有江月菴□舄亭
龍華寳乘院
本錢王瑞萼園捨建有傅大士塔并拍板門槌
猶存有温公祠堂題名
天華寺
鏡清禪師道場舊名千春龍冊有頤軒妙因樓
化生池
感業寺(舊名天龍有木觀音像)
勝相院
舊名龍興千佛有五丈觀音像二并閣釋迦丈
六金身像
大通院(舊名顯明)天真院(舊名登雲臺有靈化洞)
龍華山(有石如龍與兩石龍寺接)下石龍淨勝院
上石龍永夀院(舊名資賢石崖刻仁宗佛牙贊)
郊臺(錢王郊臺亦近焉)道林院(舊名普濟)
大慈寺般若院
寳惠院(舊名普濟)錢王墳(文穆忠獻二王葬此)
長慶崇福院(皇叔祖太師和王功德)窑池(一名烏菱池)
真覺院(舊名奉慶有東坡瑞香花詩)
包家山桃花關
桃花甚盛舊有蒸霞二字春日遊人甚多
法雲寺(舊名資崇)大慈山(舊有廣福金書院額)
虎跑泉
舊傳性空禪師居此無泉二虎跑地而出東坡
詩云虎移泉眼趁行脚龍作浪花供撫掌
乾溪寨小楊寺
香嚴寺
小麥嶺
飲馬橋前後至龍井止九溪十八澗
道人山(有石洞)飲馬橋(地名放馬場)
旌德顯慶教寺
咸淳甲戌冬改旌德襲慶慈明太后香火方丈
有軒曰雲扉後山有泉石甚竒曰林泉有清壑
凝紫静雲等諸亭
南山禪關(舊名龍井路今又改南天竺)仰妃墓(吴越錢王妃)
梅坡園(楊郡王園又名總秀)
靈隠觀
寧宗朝張知宮剏御書沖隠庵淳祐中道士范
善遷重建賜名今額今菴在觀右而觀改仁夀
院矣
太清宮
寧宗時朱靈寳守固建楊太后書道德經石幢
有歲寒軒養性凝神二堂後為賈貴妃功德今
改觀音院
松菴(楊郡王府)
崇德顯慶院
舊名棲真章楶質夫功德後為永王祈王殯所
章司徒墓
名得象樞使楶之祖棲真院碑可考
翁五峰墓(名孟寅字賓暘)徐典樂墓(名申字幹臣號青山翁)
強金紫墓
名至字幾聖今石羊虎猶存其子文憲公淵明
墓在西溪欽賢鄉諸子亦多附此
陳拾遺墓(唐人歲久莫考名字在積慶山下)
冰壑書堂
金樞密淵號冰壑嘗作書堂於此因葬焉積慶
永清二山在後平鼎山在左湖山在前凡錢塘
城邑江湖之勝皆近在几席間乃南北二峰中
之最高一山也有君子天一二泉理宗御書積
慶山怡顔藏書農圃以賜又賜功德寺名曰積
慶教忠後不及建而止
贊寧塔(天聖間葬此)靈石山
薛開封墓(名居正諡貞顯)
崇因報德院
有靈石泉又名歲寒泉甚清高宗嘗臨幸院與
積慶山後永清院皆薛開府功德此院已廢獨
靈石塔猶存
淨林廣福院
開府楊慶菴祖墳土人呼為上楊庵有松關南
泉芳桂亭姜白石與恬樸翁等四人來遊詩云
四人松下共盤桓筆硯花壺石上安今昔興懷
同此味老仙留字在孱顔後為演福寺遂廢
無垢寺
舊名無著乃無著禪師道場舊在石人嶺慶元
中韓平原以寺為生墳遂移寺於此嘉定十一
年重修有鴉雞岩仙人臺清音軒偃松下有茯
苓因名泉為茯苓泉後為演福寺遂廢
崇恩演福教寺
寳祐丁巳重建咸淳中改禪寺德祐後復為教
寺賈貴妃殯所周漢國端孝公主祔焉舊山門
有妙莊嚴域及生清淨心亭真如亭諸天閣羅
漢閣靈石堂
雞籠山金鐘峰
禇家坡(漢末禇盛族舊有居此者)白蓮院(相傳晉肇法師講經於此)
風篁嶺小水樂(福邸園)
二老亭
後改德威舊在風篁嶺頭東坡辯才往來於此
皆有詩今移於龍井祠下
龍井
吴赤烏中葛稚川嘗煉丹於此在風篁嶺上巖
壑林樾幽古石竇一泓清澈翠寒甘美可愛雖
久旱不涸石上流水處其色如丹遊者視久水
輒溢人去即減其深不可測相傳與江海通有
龍居之每禱雨必應或見小蟹斑魚蜥蜴之類
井傍有惠濟龍王祠
陳寺丞墓
名剛中紹興中以言事與張狀元九成連坐謫
知虔州安遠縣而卒後葬風篁嶺沙盆塢
胡侯墓(名則知杭州廟在墓前)劉菴(孝宗朝劉婉容殯所今歸龍井寺)
龍井延恩衍慶寺
辯才故地舊名報國看經院後改夀聖東坡書
額猶存又改廣福元祐以來諸賢留題甚多及
東坡竹石廉宣仲枯木寺前有過溪橋又名歸
隠橋又名二老橋寺有方圓菴寂照閣清獻趙
公閒堂訥齋潮音堂滌心沼鏡清堂沖泉薩埵
石辯才清獻東坡三賢祠辯才塔諸天閣山有
獅子峰
葉苔磯墓(元素字唐卿詩人)五雲山(中有真際院嶺上有天井大旱不竭)
九溪十八澗
大麥嶺
法空寺(舊名資度)南資聖院(濮王墳)
花家山盧園(内侍盧允昇園景物竒秀西湖十景)
(所謂花港觀魚即此也)淨安院(内侍董宋臣香火)
崇真宮(昔為女冠今為永淨尼寺)茆家步
獨角門淨嚴廣報院(内侍董永仲功德)
隆興菴(楊寺廨院)黃泥嶺
水陸菴(楊寺廨院後名慶安院)妙心寺
水竹塢
西湖三堤路
蘇公堤自南新路直至北新路口小新堤自麴院
至馬蝗橋
蘇公堤
元和中東坡守杭日所築起南迄北横截湖面
夾道雜植花柳中為六橋九亭坡詩云六橋横
絶天漢上北山始與南屏通忽驚二十五萬丈
老葑席卷蒼烟空後守林希榜之曰蘇公堤章
子厚詩云天面長虹一鑑痕直通南北兩山春
第一橋(港通赤山教場名映波)
旌德觀
元係定香寺舊址寳慶間京尹袁韶改建為觀
有西湖道院虛舟雲錦二亭今復為定香寺
先賢堂
名仰高祠許由以下共四十人刻石作贊具載
事迹中以寳慶初巴陵之事謂潘閬有從秦王
之嫌遂去之及節孝婦孫夫人以下五人今止
三十有九人焉中有振衣古香清風堂山亭流
芳花竹縈紆小山曲徑今歸旌德堂宇皆廢
第二橋(通赤山麥嶺路名鎖瀾)
三賢堂
祠白樂天林和靖蘇東坡後有三堂曰水西雲
北月香水影晴光雨色後有小亭曰虛舟曰雲
錦
第三橋(通花家山港名望山)第四橋(通茆家步港名壓堤北新路第)
(三橋)施水菴(名圓通有石臺籠燈以照夜船)
雪江書堂(胡賢良侊所居)新水仙王廟(龍王祠與葛嶺者為)
(二)崇真道院(賈平章建後有閣今改為)
(僧寺)松窗(張濡别墅)
第五橋(通麴院港名東浦北新路第二橋)第六橋(通耿家步港名跨虹北新路第)
(一橋)
小新堤
淳祐中趙京尹與&KR0696;自北新路第二橋至麴院築
堤以通靈竺之路中作四面堂三亭夾岸花柳比
蘇堤或名趙公堤
履泰將軍廟
有天澤井葛仙翁所植虬松將軍錢塘人姓孫
名顯忠仕吴越時嘉熙中趙與懽京尹禱雨有
騐奏聞因勅封天澤侯
楊園(揚和王府)
永寧崇福院
又名小隠寺元係内侍陳源適安園近世所歌
菊花新曲破之事正係此處獻重華宮為小隠
園孝宗撥賜張貴妃寺前有澗曰雙峰又曰金
沙
裴園
裴禧園誠齋詩云岸岸園亭傍水濱裴園飛入
水心横傍人莫問遊何處只揀荷花開處行
喬園(喬幼聞園)史園(史屏右微孫)
資國院(舊名報國有東坡詩隠秀齋趙令畤德麟跋語)
淳固先生墓(斌姓宋號庸齋師晦菴先生)
馬蝗橋
孤山路
西陵橋(又名西林橋又名西冷橋又名西村)孤山(舊有栢臺竹閣四照閣巢居閣林處)
(士廬今皆不存)
四聖延祥觀
有韋太后沈香四聖像小蓬萊閣瀛嶼堂金沙
井六一泉餘見御園類
西太乙宮
舊四聖觀園理宗朝建今黃庭殿乃昔凉堂也
兩壁蕭照畫尚存亭館名並見御園類弁陽詩
云蘂宮廣殿號黃庭突兀浮雲最上層五福貴
神留不住水堂空照九枝燈有和靖墓瑪瑙坡
陳朝柏
四面堂處士橋(以和靖得名)
涵碧橋高菊磵墓(名九萬葬孤山後談家山)
斷橋
又名段家橋萬柳如雲望如裙帶白樂天詩云
誰開湖寺西南路草綠裙腰一道斜
北山路
自豐樂樓北沿湖至錢塘門外入九曲路至德勝
橋南印道堂小溜水橋黃山橋掃帚塢鮑家田青
芝塢玉泉駝巘棲霞嶺東山衕霍山昭慶教場水
磨頭葛嶺九里松靈隠寺石人嶺西溪路止三天
竺附
柳洲龍王廟(名會靈所謂柳洲五龍王也)
惠明院(舊名資福今呼柳洲寺其地舊為通元菴)
上船亭養魚莊(楊郡王府)
環碧園(楊郡王府堂扁皆御書)迎光樓(張循王府)
劉氏園(内侍劉公正所居)一清堂(後改玉蓮競渡爭標於此)
菩提院
舊名惠嚴與昭慶寺相連有靈感大悲像閣綠
野白蓮堂碧軒四觀軒南漪迎薰澄心涵碧玉
壺氍毹今廢
玉壺御園楊和王水閣
賈府上船亭錢塘門上船亭
秀邸新園謝府園(有一碧萬頃堂)
隠秀園(劉鄜王府)先得樓(即古望湖樓坡詩云望湖樓下)
(水連天是也)擇勝園(秀邸有御書擇勝愛開二堂)
九曲城下法濟院(舊名觀音院有明爽二軒)
五聖廟(有蘇漢臣畫壁)妙因院(元係慈光菴)
寳嚴院真覺尼院(元係隠静菴)
錢氏園(華亭錢府)新嶽廟
東湖道院關王廟(舊滿路種桃號半道紅)
古北關楊府廨宇(楊郡王府今捨為寺)
玉虛觀崇果院(德勝橋南舊名羅漢)
印道堂趙郭園
羅漢院史府(今為慧日寺)
水丘園西隠精舍
豐樂院鐵佛寺
梅岡御園張氏園
王氏園小溜水橋
精進院(齋宮舊名精修)延慶院
澄寂院(桃花衕)黃山橋
掃帚塢萬花小隠(謝府園)
常清宮(沂王功德)聚秀園(楊府)
鮑家田秀野園(謝府)
南禪資福尼寺極樂尼寺
思故塔屠虛聖昭廟(廣慧侯)
資夀院(元係大聖菴)明覺院(舊名報先有虚心軒)
永菴(閻府)萬安院(舊名清化永安)
慈聖院(舊名慈雲潘李二貴妃殯所有聖水池大旱不涸)
羅寺妙智院(舊名報國觀音)
玉泉淨空院(泉水清澈蓄大金魚有龍王祠)
西觀音山青芝塢
愍忠資福普向院(楊和王建專充殿前諸軍功德及為諸軍瘞所)
上關寺(内侍關少師功德名崇先顯慶)竹所
杜北山墓(汝能字叔謙太后諸孫居麴院能詩有聲)
天清宮(女冠)靈峰院(裴氏功德)
裴墳(有雙節亭)駝巘嶺
靈耀觀西峰淨嚴院(感義郡王功德)
大明院圓明崇福禪寺(巖阿有井泉極)
(清冽内侍霍汝弼功德)棲霞嶺
神仙宫(有偃松如龍名御愛松)乾濕水洞(有一寺在側)
淨元觀妙明院
東山衕不空院(舊名傳經)
永安院(元係吴秦王府香火菴有清芬亭)護國仁王禪寺(後有龍洞龍王)
(祠在焉)西靖宮(女冠)
寧國院廣照院
霍山長慶院(舊名華嚴菴主張王香火)
張王廣惠廟永慶院
光相塔院(山水甚竒)湧泉(高宗嘗取瀹茗)
清心院(舊名湧泉)瑤池園(吕氏)
金輪梵天院(舊名金輪寺後即巾子峰)寳勝院(舊名應天)
金牛護法院洞明菴
天龍洞(道者開無門所居)
雲洞園
楊和王府有萬景天全方壺雲洞瀟碧天機雲
錦紫翠閣濯纓五色雲玉龍玲瓏金粟洞天砌
臺等處花木皆蟠結香片極其華潔盛時凡用
園丁四十餘人監園使臣二名
大昭慶寺(與前菩提寺相連舊名菩提寺有戒壇)
策選鋒教場古柳林
錢塘縣尉司
舊有平湖軒英游閣又有片石周益公字之曰
竒俊蓋相傳為王子高舊居故也
葛嶺路
水磨頭石函橋(有水閘泄湖水入下湖)
放生亭德生堂(理宗御書)
泳飛亭(理宗御書)總宜園(本張太尉後歸趙平遠淇今為)
(西太乙宫)大吴園
小吴園
水月園
紹興中賜楊和王孝宗撥賜嗣秀王水月瀛燕
堂玉林堂皆御書
兜率院葛嶺(葛仙翁常往來於此故得名亦名葛)
(塢)
十三間樓相嚴院
舊名十三間樓石佛院東坡守杭日每治事於
此有冠勝軒雨亦竒軒
大石佛院
舊傳為秦始皇䌫船石俗名西石頭宣和中僧
思淨就石鐫成大佛半身或云下通海眼
保叔塔崇夀院
咸平中僧永保修故得名有應天塔極樂菴落
星石石獅峰又名巾子峰及石屛風在焉碑刻
舊有屛峰院記封山記
寳稷山敷惠廟
多寳院(舊名寳積有綠陰堂)嘉澤廟(祠水仙有薦菊泉及亭)
孫花翁墓
惟信字季蕃隠居湖山棄官自放詩詞尤工趙
節齋葬之劉後村為誌杜清獻為文以祭
普安院挹秀園(楊駙馬)
秀野園(劉鄜王有四并堂)上智果院(有參寥泉東坡題梁廣王)
(殯所)治平寺(有錦塢烟雲閣)
夀星院(有寒碧軒此君軒觀臺杯泉平秀軒明遠堂東坡祠及詩刻)
江湖偉觀(即觀臺舊址盡得江湖之勝)
寳雲菴
舊名千光王寺邳王殯所有清軒月窟澄心閣
南隠堂妙思堂雲巢今不復存又有靈泉井初
陽臺亦廢
瑪瑙寳勝院
昔在孤山後改為四聖觀遂遷於此有中庸子
陶器墓乃法惠法師智園自號也有高僧閣僕
夫泉夜講臺
養樂園
賈平章有光渌閣春雨觀瀟然養樂堂嘉生堂
生意生物之所
玉清宮(有葛仙鍊丹井)半春園(史衛王府)
小隠園(史府)
集芳御園
後賜賈平章内有假山石洞通出湖濱名曰後
樂園有蟠翠雪香翠巖倚繡挹露玉蕊清勝以
上皆高宗御題亦集芳舊物也西湖一曲竒勲
理宗御書秋壑遂初容堂度宗御書又有初陽
精舍警室熙然臺無邊風月見天地心琳琅步
歸舟等不一
香月鄰(廖瑩中園後歸賈相)嘉德永夀教寺(毛娘娘功德有)
(翔泳堂芝巖)
喜鵲寺
即禪宗院以鳥窠禪師得名魏婉儀殯所白樂
天有紫楊花詩
寳嚴院(舊名垂雲有垂雲亭借竹軒無量福海)
趙紫芝墓(名師秀在寳嚴院後)定業院(鳥窠禪師道場有君子泉石甑)
(山環峰堂襲夢軒)虎頭巖(介於寳嚴定業之間)
施梅川墓
名岳字仲山吴人能詞精於律呂楊守齋為寺
後樹梅作亭以葬薛梯飈為誌李篔房書周草
窗題盖
仁夀尼菴招賢寺
上官良史墓(在招賢寺後良史字季長號淇園)
報恩院
舊名報先即孤山六一泉寺後以其地為延祥
觀遂遷於此德國公主殯所
廣化院
舊名永福自孤山遷於此舊有白公竹閣栢堂
水鑑堂涵暉亭凌雲閣金沙井辟支佛骨塔慧
琳塔白公祠堂黃宜山詩云移自孤山占此山
荒凉老屋萬琅玕櫻桃楊柳空花夢千古清風
滿閣寒
快活園(趙氏)
水竹院落
賈平章園御書閣曰奎文之閣有秋水觀第一
春思剡亭道院
顯明院
舊名興福保清儀王仲湜殯所有鑑空閣綠淨
堂
北新路口棲霞嶺口
古劍關(棲霞嶺下)
岳王墓
岳武穆王飛葬所其子雲亦祔焉葉靖逸詩云
萬古知心只老天英雄堪恨復堪憐如公少緩
須臾死彼運安能八十年漠漠凝塵空偃月堂
堂遺像在凌烟早知埋骨西湖路悔不鴟夷理
釣船林弓寮詩云天意只如此將軍足可傷忠
無身報主冤有骨封王苔雨樓墻暗花風廟路
香沈思百年事揮淚灑斜陽王修竹詩云埋骨
西湖土一丘殘陽荒草幾經秋中原望斷因公
死北客猶能說舊愁
褒忠演福院
元係智果觀音院後充岳鄂王香火岳雲所用
鐵槍猶存
沖虛宮(舊名寧夀庵)耿家步
東山衕口福夀院(旌德寺子院有寧宗御書桂堂)
(二字)廖葯洲園(有花香竹色心太平相在)
(世綵愛君子習說等亭)小石板巷口
九里松一寺門
唐刺史袁仁敬守杭日植松於左右各三行門
扁吴說書高宗嘗欲易之自以不及但金飾其
字
駝巘嶺口石板巷口
麴院巷口行春橋
小行春橋忠勇廟(統制張玘祠)
左軍教場
馬三寳墓
在教場内曾欲去之有黑蜂數百自墓中出不
可向遂止至元十五年六月内有軍厮名狗兒
者因樵採墾土得一鐵劵上有字云鴈門馬氏
葬於横衝橋云云後又有十字至元十五六狗
兒壊我屋盖古人知數者耳始知行春橋本横
衝橋云
三藏塔院明真宮(女冠今改為三藏寺)
資德廟(慕容貴妃香火)萬夀院(南山白雲宗建)
唐家衕後澗溪
紫芝道院(道士陳崇真建)瑞岡塢
燕脂嶺(以土色成名)普福教寺
崇夀院崇親資福院(張淑妃香火)
天申萬夀圓覺教寺
舊為了義法師塔院有歸雲堂三昧正受閣並
高宗御書累朝臨幸有御座御榻理宗御書清
凉覺地
石獅子香林園
斑衣園(韓府)金沙澗(靈竺之水自此東入於湖)
顯慈集慶教寺
閻貴妃香火寺殿閣扁皆理宗御書有月桂亭
甚佳金碧為湖山諸寺之冠
靈隠天竺寺門
俗呼二寺門袁居中書白樂天詩一山門作兩
山門兩寺元從一寺分正此也
合澗橋(靈竺二山之水會合於此)龍春橋
武林山
又曰靈隠山又曰靈苑山又曰仙居山上有五
峰曰飛來曰白猿曰稽留曰月桂曰蓮華山前
有澗即武林泉也
呼猿洞
龍泓洞
有蔣之竒篆字前後諸賢題字極多二洞在飛
來峰
女兒山(一名玉女巖)青林巖
理公巖(乃靈隠門山惠理法師在靈鷲寺後)
冷泉
有亭在泉上冷泉二字乃白樂天書亭字乃東
坡續書詩扁充棟不能悉錄林丹山詩云一泓
清可沁詩脾冷暖年來只自知流向西湖載歌
舞回頭不似在山時
温泉醴泉(二泉在冷泉之上)葛塢
朱墅候仙亭
壑雷亭
觀風亭
又有虛白見山袁君紫薇翠微石橋月桂等亭
及丹竈隠居許邁思真三堂連巖棧伏龍濺等
今皆廢
景德靈隠禪寺
相傳靈隠禪寺乃葛仙翁書或云宋之問書景
德中續加景德二字有百尺彌勒閣蓮峰堂方
丈曰直指堂千佛殿延賓水閣望海閣理宗御
書覺王寳殿妙莊嚴域又有巢雲亭見山堂白
雲菴松源菴東菴等在山後尤幽寂可喜
北高峰塔
在靈隠寺山後絶頂比南高峰尤高上有五顯
祠遠近炷香四時不絶
法安院
舊名廣嚴唐韜光禪師築菴於院後有清獻東
坡題名
保寧院(舊名保安無量夀)資聖院(舊名大明開山咸澤禪師)
韜光菴
韜光禪師道場與樂天同時周伯弜有詩前後
諸賢留題甚多舊有僧嘗於此降仙請至釋子
蘭以下十人凡七士三釋皆唐人能詩者各書
一詩語極竒絶曲盡其景今詩尚存壁間
永福寺
隆國黃夫人功德咸淳九年建在靈隠西石筍
山下
石筍普圓院
天福二年黃氏重修舊名資嚴山有石如筍高
數十丈故名石筍寺有超然臺金沙白沙二泉
鄴公菴杭守祖無擇愛此山之勝結菴於此取
公所封名之方丈左右金漆板扉皆趙清獻諸
賢蘇秦陳黃留題及文與可竹數枝如張總得
父子吴傳朋等題字甚多歲久闇淡猶隠隠可
見寺極清古幽邃為湖山諸刹之冠後隆國黃
夫人以超然臺為葬地遂移此院於山之西而
古意不復存矣
天聖靈夀院(僧德賢建)鐵舌菴
隆親永福院(温國陳夫人香火今廢)
時思薦福寺
吴益王墳寺舊以下竺為墳寺後以古刹遂别
建於此高宗嘗臨幸吴太后手書金剛經有楊
太后跋及高宗御書心經並刻石藏下竺靈山
塔下益王神道碑蔣燦書甚佳墓前二石馬琢
刻如生舊傳夜輒馳驟其鞦轡光瑩如玉至今
苔蘚不侵寺有宜對亭通雲亭雙珠亭萬玉軒
湖山至此極幽邃矣
黃妃墓(錢王妃)卓筆峰
明惠尼院(舊名定惠錢王孫妃香火)石人嶺
海峰菴
無著禪師塔
舊有無垢院韓平原以為夀地遷院於靈石山
側後楊郡王復取為夀地遂啟其塔乃陶龕容
色如生髮垂至肩指瓜皆遶身舍利無數留三
日不壊竟荼毗之僧肇淮海有詩云一定空山
五百年不須惆悵啟頽甎路邊多少麒麟塚過
眼無人贈紙錢今地為永福所有
西溪路
畢宫師墓(畢再遇之父子皆葬於此)
三天竺
自靈鷲至上竺郎當嶺止
陳明大王廟
漢靈帝熹平餘杭令陳渾後唐明宗長興中封
太平靈衞王
靈鷲興聖寺
惠理法師卓錫之地吴越王建有靈山海會閣
理宗御書理公巖滴翠軒九品觀東坡詞東坡
題名
隋觀法師塔(下竺開山祖師真觀)
下天竺靈山教寺
在隋號南天竺五代時號五百羅漢院祥符初
號靈山天禧復名天竺寺紹興改賜天竺時思
薦福為吴秦王香火慶元復今額有御書閣藏
仁宗及中興五朝御書曲水亭前塔跳珠泉枕
流亭適安亭清暉亭九品觀堂石面靈桃石蓮
華水波石悟侍者塔並祠草堂西嶺卧龍石石
門澗神尼舍利塔日觀菴方丈曰佛國山法堂
二字乃雲房鍾離權書甚竒古金光明三昧堂
神御殿瑞光塔普賢殿無量夀閣回軒亭七葉
堂客兒亭大悲泉重榮檜葛仙丹井白少傅烹
茶井石梁翻經臺望海閣香林亭香林洞無根
藤鬭雞巖夜講堂登嘯亭靈山後塔慈雲懴主
塔七寳普賢閣旃檀觀音瑞像有記大抵靈竺
之勝周回數十里巖壑尤美實聚於下天竺寺
自飛來峰轉至寺後諸巖洞皆嵌空玲瓏瑩滑
清潤如虬龍瑞鳳如層華吐萼如皺縠疊浪穿
幽透深不可名貌林木皆自巖骨拔起不土而
生傳言兹巖韞玉故腴潤若此石間波紋水迹
亦不知何時有之其間唐宋遊人題名不可殫
記覽者顧景興懷云
吴越孝獻世子墓(文穆王子)楓林塢
永清寺(薛開府居正香火)
中天竺天寧萬夀永祚禪寺
隋開皇千歲寳掌和尚開山建寺吴越時名崇
夀院政和中改賜今名有摩利支天像華嚴閣
如意泉
彌陀興福教院(皇子兖邠二王殯所)大明寺(元係興國菴)
顯親多福院(舊名先福)
上天竺靈感觀音院
天福中建名天竺看經院咸平初賜今名淳祐
中賜廣大靈感觀音教寺舊寺額蔡襄書後理
宗易以御書外山門乃蔡京書紹興乾道淳熙
皆嘗臨幸有十六觀堂應真閣超諸有海理宗
御書有雲漢之閣藏累朝所賜御書兩峰堂白
雲堂中印堂清華軒延桂閣秋芳閣伴雲閣前
後賜珠冠玉爐珍玩甚多每水旱朝廷必禱焉
外古迹有肅儀亭梅峰菴崇老橋金佛橋復菴
流虹澗夢泉植杖亭謝履亭凝翠泉觀音泉雲
液池孫公泉無竭泉
雙檜峰白雲峰
乳竇峰楊梅嶺
郎當嶺
武林舊事卷五
