明一統志卷八十
明李賢等撰
南雄府(東至江西贑州府信豐縣界二百四十里西至韶州府曲江縣界一百四十里南至贑州府龍南縣)
(界三百里北至江西南安府大庾縣界八十里自府治至南京三千三百里至京師六千七百四十五里)
(糧三萬五千石零)
建置沿革禹貢揚州之域天文牛女分野戰國地属楚
秦属南海郡漢兼属桂陽郡三國吳置始興郡治曲
江此地属焉劉宋属廣興郡齊復属始興郡隋属廣
州唐初属韶州南漢置雄州宋為南雄州隸廣南東
路宣和中錫郡名保昌元改置南雄路本朝洪武初
改路為府領縣二
保昌縣(附郭本晉始興縣地属始興郡隋属廣州唐属韶州光宅初割置湞昌縣南漢以縣置雄)
(州宋改保昌縣為南雄州治元仍舊本朝因之編戸四十四里)始興縣(在府城西一百一十里本)
(漢南海郡地吳置斜階縣属始興郡齊改為正階縣梁更名始興隋属廣州唐属韶州南漢属雄州宋属)
(南雄州元仍舊本朝因之編戸七里)
郡名淩江(因淩皓得名詳見名宦)保昌(宋名)
形勝東廣要區(圖經眷始興之列壤實東廣之要區)控帶羣蠻(重脩城記州獨以雄)
(名蓋以其控帶羣蠻襟會百越傑然峙於一隅)兩路喉襟(宋通判題名序南雄古郡兩路之喉)
(襟由東度嶺而南由南度嶺而東足跡所接舟車所會其地望甚重焉)山川明麗(元重脩路)
(學記)
風俗俗雜夷夏(雄州題名序)鑄銅為鼓(通典欲相攻擊則鳴此鼓到者如雲家有)
(鼓者號為都老)婚娶以檳榔為禮(郡志)人強吏懦(寰宇記南方遐阻人強吏)
(懦豪富兼并役属貧弱俘掠不忌)工無巧技商無厚資(圖經)青紫相属
(宋洪勲學記本朝以来操翰墨以取青紫者比比相属)病不服藥(郡志病則不服藥止祭鬼)
(求福雖傾貲亦不惜)
山川府案山(在府治南今山川壇在其下)三峰山(在府城西一十里又名筆架山)巾
山(在府城北三十里府之主山也其形如巾)青嶂山(在府城東南四十里翠阜屹立松檜隂翳)
(有神仙隠几一鍋似玉琢成瀑布潺湲相傳有石鍋龍王居此歲旱有禱輒應)馬鞍山(在府城東)
(八十里有馮氏一姓居其下僅百餘室登仕版者甚衆人以為兹山靈秀所鍾)天峰山(在府城北)
(八十里其形陡峻高插霄漢元季鄉民多避兵其上)龜湖山(在府城東南一百二十里山上有湖)
(云有五色靈龜生其中歲旱禱雨有應)油山(在府城東一百二十里高數千仞其勢突兀傍有一)
(小穴出油人多取以為利)洪崖山(在保昌縣東上有洪崖庵元彭菊莊詩脩竹茂林山上寺瘴烟)
(炎日嶺南秋)丹鳳山(在始興縣西北五里相傳梁天監中有鳳翔其上因名)謝公山
(在始興縣南三十里峯蠻聳拔視他山為獨高昔有姓謝者脩道其間故名)白牛山(在始興縣)
(東南三十里其勢昂然與謝公山連脈)九姑山(在始興縣東六十里下有九姑廟凡水旱疾疫)
(民皆禱焉)桂山(在始興縣北一百里唐張九齡故宅傍陵谷深邃桂樹森列清香襲人)天柱
峰(在始興縣西二十里峭秀竒拔無支峯贅阜屹然撑天相傳梁天監中九鳳翔集峯上又名九鳳山)
大庾嶺(在府城北八十里漢兵擊吕嘉有禆將姓庾者戍此故名以其多梅亦曰梅嶺蒼翠疊巘)
(壁立峻峭往來艱於登陟唐張九齡開鑿成路行者便之上有雲封寺傍有白猿洞)小庾嶺(在保)
(昌縣東)楊歴巖(在府城西北二十里山顛方廣百餘丈前後皆竒峯怪石飛泉瀉空巖畔有龍)
(祠)仙女巖(在府城東北二百里闞象山杉檜鬱翳泉石潺湲中有二仙像謂秦時二女子避地)
(於此得道飛昇)龍王巖(在府城東一百一十里其巖方廣二丈詩古詩云坐石不知地出巖方見)
(天)玲瓏巖(在始興縣南一十里平地石峯高聳中有三石室相傳葛洪嘗煉丹於此)羅漢
洞(在府城東梁天監中有羅漢現像踰旬忽不見)放鉢石(在雲封山側高數尺相傳唐僧盧能)
(放鉢其上宋章得象詩石上曾經轉鉢盂石邊南北路﨑嶇行人見石空嗟嘆還識西来意也無)淩
江水(在府城西源出百順都丈山下流合昌水至城西合湞水宋天禧中保昌令淩皓建陂其間故)
(名章得象詩淩江清淺遶城流庾嶺南邊第一州)湞水(在府城南又名保水源出上朔都至峸西)
(南合淩江水環抱郡邑如襟帶)鰱水(在府城西一十里源出淩江其流會于保水春多鰱魚故名)
脩仁水(在府城南三十里齊范雲為始興守至此酌水而飲因賦詩云三楓何習習五渡何悠悠)
長圃水(在府城東北四十里源出梅嶺流合湞水)昌水(在府城北六十里合淩江水流入于)
(海)肥水(在始興縣西南一十五里源出曲江縣雲溪嶺下東北合斜階水)墨江水(在始)
(興縣西一十五里源出韶州府翁源縣界下流與湞水合)官石村水(在始興縣西一十五里源)
(出翁源縣界下流合清化水又合大江而注之海)涼水(在始興縣東南二十七里自贑州信豐縣)
(界竹嶺分流合階水)杜安水(在始興縣東北三十八里源出信豐縣深窖鐵子源至縣界西流合)
(保水)朔水(在始興縣東一百里源出江西贑州龍南縣界下流與清化水合月朔即漲至晦即減因)
(名朔水)躍溪水(在始興縣東一百里源出龍南縣流合湞水)斜階水(在始興縣南一)
(百三十里源出韶州丹桂嶺流至縣西與湞水合)清化水(在始興縣南一百五十里源出翁源)
(縣界下流與朔水合)龍鬚潭石鑊潭(在府城東五十里二潭相望其深莫測世傳有)
(龍蟄其下歲旱禱雨輒應)温泉(有三一在府城西北一十五里一在府城南三十里一在府城東南)
(五十里雖嚴冬水亦熱人多浴焉)霹靂泉(在大庾嶺下雲封寺東其泉湧出石穴甘冽可愛相)
(傳昔大鑒禪師得法南歸卓錫于此又名卓錫泉宋張士遜詩靈蹤遺幾載卓錫在高岑妙法歸何地清)
(泉流至今苔花生細細雲葉暎沈沈桂魄皎清夜分明六祖心)洗鉢泉(在始興縣西連城寺相傳)
(傅大士雲遊至此滌鉢因名)白蓮池(在種玉亭下)五雲瀧(在府城西四十里羣峯險)
(峻泉水潺湲飛流曲折高下成潭深不可測)葉陂(在保昌縣北知府葉景瀧開)
土産鍾乳石斛蒸紗布蕉布嫰石(琢之可以為釡)單
竹(土人練為麻可以為布)石墨(出始興縣南五里小溪中長短巨細似墨人或取以畫眉故又)
(名畫眉石)
公署南雄守禦千戸所(在府治西洪武元年建)
學校南雄府學(在府城東門外宋建本朝洪武二十年重建)保昌縣學(在府學前)
(元建本朝洪武三年重建)始興縣學(在縣治西本朝洪武二十四年建)
書院孔林書院(在府城東一百里唐憲宗時曲阜孔戣為嶺南節度使因家焉後孫振玉始建)
(書院)
宫室叱馭樓(在大庾嶺上宋余靖詩層巔突兀與雲平賢者新題叱馭名為要澄清歸治道不辭)
(艱險表忠誠)梁太子書堂(在始興縣南相傳梁昭明大子往尋傳大士聽講因寓此)張
九齡書堂(在始興縣南一百里九齡未仕時所建其地山明水秀凡几席之類皆琢石為之至)
(今遺址尚存)瑞相堂(在府治内宋守章□公得象入相時有瑞蓮之異故名後守李著景慕之)
(改曰景郇堂堂之西有秀野亭)四并堂(在府治内宋郡守潘俠作公謹清通四箴因以名堂推官)
(張頊有記)靜春堂(在瑞相堂東宋郡守李著建取程伊川静則萬象同春之義)望遠亭
(在府治西北宋章得象建外有凝紫拄笏捲雨三軒郭祥正詩城角危亭四面開塵侵丞相舊時牌淩江)
(欲轉鯨魚活荔子成隂玉樹埋)種玉亭(在府治内章得象建對峙淩江旁有一小池環植白蓮為)
(一時遊玩之所其北有挹翠亭)來鴈亭(在大庾嶺北宋余靖詩南方舊說無鴻鴈歲序嚴凝亦暫)
(来天外每隨寒雨過春前先逐暖風回)通越亭(在大庾嶺南余靖詩嶠嶺古来稱絶徼梯山從)
(此識通津)望安亭(在府治東五里章得象詩惟有梅花報春早雪中傳信過江干)八卦亭
(在瑞相堂後池中宋章得象建後改為聽雨亭)三松臺(在府城東三里其地隆然高阜上有松三)
(株蒼翠如蓋)淩江館(在府城南市舊為社壇宋郡守宋价建以延往来士夫於此)
關梁秦關(在府城東北四十里南康記大庾嶺横浦有秦時關後為懷化驛)梅關(在大庾嶺)
(上兩崖壁立最高且險宋章穎詩兩州南北護梅關盡日人行石壁間元巴延詩馬首曾經庾嶺歸王師)
(到處悉平夷擔頭不帶江南物只插梅花一兩枝)太平橋(在府城南湞江上亦名萬夀橋)清
泰橋(在府城西二里淩江上)駟馬橋(在府城東三十里邑人顧希甫與子衮相繼登科後)
(同還鄉經過此橋故名)鳳凰橋(在府城東北四十里宋景德中有鳳凰集于溪岸故名)青
石橋(在始興縣西二里)水口橋(在保昌縣東五里)竹笪橋(在始興縣西南三十)
(里元泰定中建)
寺觀仁夀寺(在府治東三里前有古榕一株隂覆數畆)延祥寺(在府城東二里殿西有塔)
(嘗現三影)雲封寺(在梅關側宋張士遜漕廣東過此有詩百越回轅度翠微全家還憩白雲飛白)
(雲知我帝鄉去旋拂征鞍也要歸)連城寺(在始興縣西南三十五里)上封寺(在始興縣)
(東南三里即古興國院)花林院(在府城東八十里元劉淵詩落花春已暮門開白雲来階前一)
(片石風雨留莓苔)玄妙觀(在府城東三里)鶴鳴觀(在府城東九十里宋元豐中有白鶴)
(翔集故名)
祠廟張文獻祠(有三一在府學西一在大庾嶺雲封寺前一在始興縣學西宋元間建祀唐宰)
(相張九齡)何公廟(在府城東三十里亡其名後周時為廣東參軍往征南海死于賊鄉人為立祠)
(宋熙寧間贈侍御清海軍使)五忠侯廟(在府城西北一里宋紹定中建五侯謂周劉張及二)
(鍾亡其名俱洪州人嘉定中李原竊發郡守趙善偰禱祠下賊遂遁境賴以安賜額曰孚應本朝正統十)
(一年重修)四先生祠(在府城東二里宋寳慶中教授三山陳應龍建以祀周子二程子朱子真)
(德秀作記)忠孝祠(在保昌縣治後宋嘉定中江西洞寇犯境郡守趙善偰提兵督戰其子汝振與)
(司法黃樞俱死後人為立祠)梁侯祠(在保昌縣東一百里地名黃團宋嘉定中洞寇犯境摧鋒)
(將梁滿戰死提刑廖德明謂其忠勇可尚立祠祀之)嚴塘廟(在府城北六里後周時陳將軍討南)
(海賊戰死人為立廟洪武中重建)
陵墓鼻天子墓(在始興縣不知何代相傳昔有人掘之見銅人數十擁笏列侍器飾皆金銀俄)
(聞墓内擊鼓大呼懼弗敢取而返間口重往掩封如故地出鉛銅銅有毒鉛可為藥)
古蹟六祖塔(在大庾嶺上凡七級相傳為六祖大師塔)二仙壇(在大庾嶺上舊傳劉許二)
(仙煉丹於此今壇側有仙茅)大庾嶺嫗家(宋盧多遜南遷度大庾嶺憩一小家其嫗頗能)
(言因問之則曰我中州仕族有子官亦顯為宰相盧多遜挾私竄以死多遜中懷毒螫當犯法禁我且留)
(此嶺俟其過嫗固不識多遜而多遜之行甚窘即倉皇避去)畦桑園(在保昌縣東洪武中知府)
(左孟誠築)
名宦漢楊僕(武帝時為樓船將軍擊南越出豫章下湞水今保昌縣有樓船水即其地)宋查
陶(太宗時知南雄州地當衝險民雜夷夏陶至風俗為之丕變)淩皓(天禧時知保昌縣興水利)
(開導江水民感其德至今號曰淩江)張士遜(真宗時以江南轉運使徒廣東至南雄奏除苛政蠲)
(戸役十餘事)蕭渤(皇祐中知南雄州預築城以禦儂寇渤精敏過人不撓於劇民安其政及代民)
(借留之)鮑軻(廣東提刑皇祐中儂智高反軻駐南雄擊賊有功)范處厚(大觀中知南雄)
(州時舉八行廣東十五郡無應者惟處厚切意搜求得譚煥歐陽珏許孜三人以其行聞)黃庶(嘉定)
(間知南雄州詢民疾苦增修淩連二陂邦人利之及去民不忍釋)黃宬(紹定間知南雄州敦尚教)
(化初久旱宬至禱而有感雨三日歲大熟民苦賦役之重奏蠲之邦人為立生祠)元張搏霄
(南雄路總管為政清慎有為興修學校民懷其惠)楊益(南雄路總管為政安祥務禁淫祀興利剔)
(蠧不受私謁父老悦之)孫三寳(至正間同知南雄路事廉介愛民既代父老擁馬留之咸垂泣)
(焉)本朝左孟誠(洪武中知南雄府因城東隙地築桑園十畝教民種桑自是民皆知以養)
(蠶為業)葉景龍(洪武初南雄知府見城西河塘村地乾旱築陂引淩江水漑田民受其惠號曰)
(葉公陂)宋玒(永樂中知南雄府為政公嚴吏民敬畏邑苦輸納之遠遂條陳其情悉得存留百姓)
(便之)潘大承(嘉靖中知保昌縣邑故有常例千餘金峻卻不受時劇盜猖獗撫以恩威遂皆輯服)
(百姓賴之)
流寓趙子崧(宋宗室舉進士累官知淮寧府靖康初徽欽北狩子崧集義士勤王後為言者所劾)
(謫居南雄州所著有朝野僉載十餘卷)邵成章(宋建炎初為内侍時金人攻掠諸郡盜起山東)
(宰相黃潛善汪伯彦匿不以奏成章忠憤激烈上疏條具潛善伯彦罪高宗怒除名南雄州編管)吳
元美(仕宋為福建安撫司機宜嘗作夏二子傳指蚊蠅也其家又有潛光亭商隠堂為鄉人鄭瑋告)
(於秦檜謂亭號潛光有心於黨李堂名商隠無意於事秦檜惡之遂謫南雄州以死)
人物隋麥鐵杖(保昌人驍勇有力日行五百里走及奔馬煬帝時進位柱國轉汝南太守明習)
(法令羣盜屏息遼東之役沒于難諡武烈子孟才將果烈有父風帝以其父死節授光禄大夫武賁郎)唐
張九齡(始興人七歲能属文擢進士第為唐賢相嘗抑李林甫請誅安禄山以始興舊為曲江縣)
(地故天下皆以曲江公稱之仲弟九臯歴宋襄廣三州刺史季弟九章歴温吉曹三州刺史天寳中為嶺)
(南節度使九臯子抗官至御史抗子仲芳擢進士宏詞科官至禮部尚書初九臯嘗節度劒南一子留成)
(都宋宰相張浚其後也)孔閏(保昌人少聰明嗜學景福初進士官至朝散大夫遷袁州刺史)宋
徐信(保昌人登進士第蘇軾謫海南造其書齋見信作甘露寺詩平地風烟飛白鳥半空雲木捲蒼)
(藤軾以横字易飛字信乃嘆服)鄧戒(始興人與其弟闢以家學相勗嘉定中聮名登第故當時作詩)
(者有尤喜聮名喚弟兄之句)許彦先(始興人累官殿中丞遷廣南轉運使許致天聖中進士許)
(牧政和中進士許安世紹聖中進士皆其族也)王宣(南雄人高宗南渡與金尼瑪哈戰有確山之捷)
(子世顯襲授武經大夫嶺南安撫使)譚煥(始興人有志於學嘗預薦書當父任力辭遜于弟時有詔)
(舉八行郡以實聞朝廷嘉其讓推舉八行之首大觀中登進士第官至朝散大夫)丘必明(保昌)
(人少負氣節咸淳中進士官韶州僉判德祐中元兵逼城下必明不屈為敵所殺白血流地韶人哀其忠)
(節立祠祀之)元麥文貴(保昌人鐵杖之後仕為集賢學士與修遼金宋三史)本朝陳
德文(始興人洪武中以文學舉任監察御史陞北平按察使出使西域至薩瑪爾堪開通道路淹留)
(十有二年永樂五年始歸)
列女謝氏(保昌故村人李科妻宋紹興間陷於虔賊中數日有欲犯之者謝唾其面曰寧萬段我不)
(汝徇也賊怒剉之而去宋洪邁為傳其事)羅李二氏(保昌人宋末賊掠其村二婦義不受辱投)
(水火而死)
仙釋小釋迦(保昌黎氏子也九歲出家遊禮潙山五年得悟一日回鄉母以肉㗖之曰不食則違)
(母命於是食之即至小溪以刃刳其腸洗濯尋入袁州仰山結菴唐僖宗賜號澄虚大師)
惠州府(東至潮州府潮陽縣界六百五十三里西至海岸二百五十里南至海岸一百一十)
(里北至江西贑州府龍南縣界六百三十里自府治至南京四千九百里至京師八千三百四十五里)
(糧六萬七千石零)
建置沿革禹貢揚州之南境天文女分野秦為南海郡
地漢初属南越國武帝時復属南海郡晉仍舊宋属
南海東官二郡梁置梁化郡隋廢郡置循州治歸善
縣大業初改龍川郡唐武德初復置循州属嶺南道
天寶初改海豐郡乾元初復為循州南漢移循州治
龍川縣以歸善縣置禎州宋天禧中改曰惠州属廣
南東路宣和中賜郡名博羅元改置惠州路本朝洪
武初廢循州改置惠州府領縣十
歸善縣(附郭本漢南海郡博羅縣地東晉為欣樂縣陳貞明中改歸善縣隋唐皆為循州治宋惠)
(州治此元仍舊本朝因之編戶三十七里)博羅縣(在府城西北三十里秦始置縣属南海郡漢晉)
(因之宋齊梁陳仍舊隋属循州唐以羅陽縣省入南漢属禎州宋属惠州元仍舊本朝因之編戸四十九)
(里)長寧縣(在府城西八十里本歸善翁源英德三縣地隆慶中析置為縣治于舊鴻鴈洲編戶)
(六里)永安縣(在府城西南一百二十里本歸善長樂二地隆慶中析置為縣治于安民鎮編戸七)
(里)海豐縣(在府城東三百里本漢東官郡地東晉置海豐縣隋初属循州後属龍川郡唐初析)
(置陸安縣後省南漢属禎州宋属惠州元仍舊本朝因之編戸四十里)河源縣(在府城北一百)
(五十里本漢南海郡龍川縣地南齊置河源縣隋初属循州大業初以休吉縣省入唐又以石城縣省入)
(南漢属禎州宋属惠州元仍舊本朝因之編戶六里)龍川縣(在府城東北四百里秦始置漢属南)
(海郡有龍穿地而出即穴流泉因名隋初省入河源縣後復置唐貞觀中又省入歸善縣天授初置雷鄉)
(縣南漢改曰龍川縣徙循州治此宋宣和中改縣曰雷江紹興初復為龍川縣元仍舊本朝廢州縣改今)
(属編戸六里)長樂縣(在府城東北四百八十里本晉興寧縣地隋唐属循州南漢入齊昌府宋)
(為長樂鎮熙寧中置長樂縣割龍川縣地以益之隸循州元仍舊本朝廢循州以縣隸府編戶一十里)
興寧縣(在府城東北五百五十里本漢龍川縣地東晉始置興寧縣隋属循州唐以齊昌縣省入)
(南漢改齊昌府宋復為縣隸循州元仍舊本朝因之廢州隸府編戸七里)和平縣(在府城東北二)
(百八十里隆慶中析為縣編戶四里)
郡名梁化(梁名)龍川(隋名)海豐(唐名)博羅(宋名)
形勝左帶牛頭右據虎尾(南越錄)越井遺封尉佗舊壤(唐李)
(義山表)東接梅潮西連汀贑(□陽志)漢之名部越之沃野
(宋余靖普安寺託)鼓角導其前羅浮擁其後(圖經)
風俗婦人為市男子坐家(寰宇記)文物不下他州(郡學記古成之)
(第進士張宋卿魁南宫皆惠人為南越倡故此邦文物不下他州)婚喪皆用音樂衣
葛紵(舊志土俗若此宋蘇軾詩鍾鼓不分哀樂事衣冠難辨吉凶人)盤游飯骨董羹
(土人以魚肉諸物埋飯中謂之盤游飯雜羹中謂之骨董羹)信鬼神好滛祀(郡志)
山川石埭山(在府城西南七里崖石峭立又有水簾洞清泉濺沫若飛簾然)鷄籠山(在府)
(城南一百里高為諸山之最)鼓角山(在府城南一百里高五十丈形如鼓角)象頭山
(在博羅縣北二十里山巔形如象頭故名)羅浮山(在博羅縣西北三十里即道書十大洞天之一)
(昔有山浮海而来博於羅山合而為一故曰羅浮又曰博羅南越志山高三千六百丈周回三百餘里嶺)
(十五峯三十二其峯之秀者曰飛雲玉鵝麻姑仙女會真會仙錦繡玳瑁洞之幽者曰金沙石臼朱明黃)
(龍朱陵黃猿水簾蝴蝶大小二石樓登之可望滄海樓前一石門方廣可容几席二山相接處有石磴狀)
(如橋梁名曰鐵橋橋端兩石柱亦曰鐵柱人跡罕到又有跳魚石伏虎石阿耨池夜樂池卓錫泉皆兹山)
(之竒勝)保障山(有二前保障山在海豐縣東二十里後保障山在縣西一十里)金籠山
(有二大金籠山在海豐縣西一百里小金籠山在縣南一十里隋志海豐有黑龍山)梧桐山(在河)
(源縣東南一十里隋志河源縣又有龍山亢山)戈羅山(在河源縣北一百三十里)東山(在龍)
(川縣界)案山(在龍川縣南二里)嶅山(在龍川縣北二十里上有龍潭)霍山(在龍川縣)
(東一百里山有石穴如甕泉流不竭名石甕泉)白鷴山(在龍川縣北)紫雲山(在龍川縣)
(西北二百五十里山上常有紫雲氣)嵩螺山(在長樂縣南九十里峯巒聮属起歸善海豐終于潮)
(州蓋此方巨鎮也)神光山(在興寧縣西南五里五代時羅孟郊於此夜見光耀因卜築焉)白
鶴峯(在府城東五里宋蘇軾詩已買白鶴峯規作終老計長江在北戶雪浪舞吾砌)金魚嶺
(在長樂縣西九十里每霖雨水溢其旁岡阜皆沒獨此嶺形如雙魚鬐鬛悉具若騰躍于巨浸中)丞
相嶺(在興寧縣東四十里唐常衮罷相過此因名)黃牛嶺(在興寧縣東北四十里宋李綱)
(過此有詩云深入循梅瘴癘鄕雲烟浮動日蒼黃連年踏遍嶠南土賴有神仙肘後方)石馬嶂
(在長樂縣西一百五十里其形如馬)龍母嶂(在興寧縣北八十里縣人於此禱雨)白水巖
(在象頭山有懸泉百仞山八九折折處輒為潭深者縋石四五丈不能及水旁有巨人跡數十宋蘇軾詩)
(雙溪滙九折萬馬騰一鼔奔雷濺玉雪潭洞開水府)通天巖(在羅浮山有穴見天故名)浮碇
岡(在博羅縣東言羅浮山以此岡為碇石)九龍岡(在長樂縣東南六十里)南海(在府)
(城東南三百里)東江(出贑州安遠縣南流過龍川河源至府東西流過博羅入廣州界即為龍川)
西江(出府西南流至淡水場東抵府城與龍川合)麗江(在海豐縣南宋文天祥嘗率舟師出)
(於此)槎江(在河源縣治南隋志此縣有脩江)新豐江(在河源縣西石磧險峻東南流五百)
(五十里入于槎江)通海河(在興寧縣北七十里合長樂溪吳田溪西溪東溪許陂溪涼溪洋步)
(溪遠安橋溪通海橋溪黃田溪篤陂溪湯口溪淡坑溪上保溪中保溪博溪凡十六溪之水下達潮州入)
(于海)豐湖(在府城西廣袤一十里中有潄玉灘點翠洲明月灣花島披雲島歸雲洞在焉宋陳偁領)
(州事築隄防創亭館其勝槩為一郡之最)鰐湖(在豐湖南小而深亦曰鰐穴)鳳湖(在海豐縣)
(西流入海)嶅湖(在龍川縣北周回數里嶅山龍潭之水流入于此)蚌湖(在興寧縣東北四十)
(里舊有老蚌大數尺夜吐光)斤斗水(在府城東與西江通有魚利官收其税)甲子門
水(在海豐縣東宋端宗浮海嘗駐于此)雲母溪(出羅浮山其旁産雲母石)羅陽溪(出羅)
(浮山東流入龍川)榕溪(出象頭山南流至博羅縣西流入龍川)蛟溪龍溪(俱在)
(海豐縣東流入海)釣潭(在府城北有磐石可以垂釣宋蘇軾詩碕岸斗入洄潭輪轉先生悦之布)
(席開宴初日下照潛麟俯見意釣忘魚樂此竿線)三井(在府城北三井相連其泉一冷一温一熱)
湯泉(在象頭山宋蘇軾詩豈惟渴獸駭坐使癡兒怖安能長魚鱉僅可燖狐兔雖無傾城浴幸免亡)
(國汚)墨池硃沼(在歸善縣東坡故居前東坡所鑿)洗硯池(在興寧縣治西南五代時)
(羅孟郊嘗建亭讀書于此滌筆硯久之池水盡黑)麻姑池(在麻姑峯下朱明洞水所自出一名)
(白蓮池)鴈池(在興寧縣西三十里)蘇公堤(在豐湖之左岸紹聖三年蘇軾出上所賜金錢)
(築焉)
土産御園柑(續南越志羅浮山有唐時御園柑玄宗幸蜀德宗幸梁時皆不實僖宗幸蜀花落樹)
(枯)蘢葱竹(羅浮記山有巨竹十圍節長二丈)桂酒(博羅有桂可以釀酒宋蘇軾桂酒頌)
(有隠者以桂酒方教吾釀成而色香味超然非世間物也)藤菜(宋蘇軾詩豐湖有藤菜可以敵蓴羹)
盧橘楊梅(蘇軾詩羅浮山下四時春盧橘楊梅次第新)碧雞鸚鵡(寰宇)
(記羽則五距碧鷄越鳥鸚鵡)五色雀(出羅浮山有貴人至則先翔集)九孔螺(即石決明)
鯨(寰宇記漁人嘗於海嶼得鯨頭骨如數百斛團頂上一孔大於甕)龜(昔有巨龜在沙嶼間背生)
(樹木渡海者誤以為洲依以作食龜熱入海死者數十人)䱜魚(其大盈丈腹有洞貯水以養其子兩)
(洞容四子子朝出食暮入宿出從口入從臍風驚浪湧)鋸魚(亦名狼籍魚身長二丈口長六尺廣)
(三寸左右齒如鐵鋸)鱞魚(大如指長八寸脊骨美滑宜羹)笄魚(色白如笄長尺餘)黃雀
魚(常以八月化為黃雀十月後入海化為魚)鼃魚(宋蘇軾詩何以侑一杯鄰翁餽鼃蛇)土肉
(色黑大如小兒臂長四五寸有腹無口目有三十足如笄簪已上水族諸物出海豐縣大海中)馬頰
(一名江瑤桂出歸善縣)
公署惠州衛(在府治西南本朝洪武二十三年建)碣石衛(在海豐縣東南一百二十里濱)
(海洪武二十二年建)河源守禦千戶所(在河源縣治東洪武二十八年建)龍川
守禦千戸所(在龍川縣治西洪武二十年建)長樂守禦千戸所(在長樂縣)
(治東洪武二十四年建已上三所俱隸惠州衛)平海守禦千戸所(在府城南二百里)
海豐守禦千戸所(在海豐縣治東)甲子門守禦千戶所(在海豐縣)
(東二百一十里濱海)捷勝守禦千戶所(在海豐縣南八十里濱海已上四所俱洪武二)
(十七年建隸碣石衛)
學校惠州府學(在府治東南宋淳熙中建本朝洪武初重建)歸善縣學(在府城東)
(洪武初建)博羅縣學(在縣治東浮碇岡側宋咸淳中建本朝洪武初增脩)長寧縣學
(在縣治東北隆慶中建)永安縣學(在縣治西隆慶中建)海豐縣學(在海豐千戸所)
(東宋淳祐中建本朝洪武初重建)河源縣學(在府治東洪武初建)龍川縣學(在縣)
(治東永樂中重建)長樂縣學(在縣治西元至元中建)興寧縣學(在縣治東宋嘉)
(定中建本朝洪武初重建)和平縣學(在縣治南隆慶中建)
書院豐湖書院(在歸善縣南宋淳祐中建)張留書院(在石埭山宋丞相留正秘書郎)
(張宋卿布衣時共學于此)羅浮書院(在羅博縣西八十里宋建)鼇峰書院(在龍川縣)
(舊學元建)
宫室合江樓(在府城外東江西江合流之所宋蘇軾詩海上䓗蘢氣佳哉二江合處朱樓開蓬萊)
(方丈應不遠肯為蘇子浮江來)平湖閣(在豐湖枕湖倚山最為形勝古諺云鰐湖平出公卿閣之)
(名蓋本諸此)水心閣(在府城廣福寺前嶅塘環繞前峰疊秀為此郡登眺勝處)陳史君
堂(宋治平間陳偁知惠州時其子了翁亦隨侍焉偁有德及民民生祠之榜曰陳史君堂中塑二像)
翰林堂(在洗硯池下宋羅孟郊官至翰林學士人號其廬曰翰林堂旁有泉滙而為池即洗硯池)
(也)蘇陳堂(在府之白雲橋西舊名台隠堂宋蘇黃門轍陳諫議次升謫居此邦時所居也宋隆)
(興初郡守彭億更名曰蘇陳像二公而祠之)文惠堂(在府治旁宋陳堯佐嘗守郡故名有堯佐)
(所植荔枝樹蘇軾詩丞相祠堂下將軍大樹旁炎雲駢火實瑞露酌天漿)默化堂(在龍川縣蘇軾)
(為循守周彦質為名其堂且記焉)野吏亭(在府治東宋守陳堯佐建題詩云野吏厭公堂開軒)
(出郡牆殘花炎帝國斜日尉佗鄉疊巘分諸粤重城截大荒耕桑蠻聚落烟火漢封疆梅雨千林暮春風)
(百草香人家浮浩淼鳥道沒青蒼爽塏吟魂徤虚明夏景涼他年重回首牢落愧甘棠)松風亭
(在歸善縣東宋紹聖間建四面有松三十餘株多風涼因名之東坡至惠州嘗寓于此)花首臺
(在羅浮山唐開元中勅建)平遠臺(在豐湖西臺極高峻湖山一覽無遺)獅子臺(在龍川其)
(形孤峭状類獅子故名)就日臺(在府治)遺履軒(在沖虚觀相傳南海太守鮑靚嘗夜)
(訪葛洪與語達旦乃去人訝其往来之頻而不見其車馬使人密伺之但見雙燕飛至網之則雙履也後)
(因搆遺履軒)綵雲軒(亦在沖虛觀唐天寳間因麻姑仙立)
關梁拱北橋(在府城北宋治平間郡守陳偁建)東新橋(在府城東雙江合流處初緄竹)
(為橋水漲則潰宋紹聖初羅浮道士鄧守安以四十舟為浮橋隨水漲落蘇軾捐犀帶助役復為詩以紀)
(勝)西新橋(在豐湖上宋紹聖初僧希固築堤架橋上為飛閣蘇轍以金錢助成已上三橋俱本)
(朝永樂中因壊重修)相思橋(在博羅縣北宋相留正嘗過此鄉人思之故名)龍溪橋(在海)
(豐縣東宋建)
寺觀寶積寺(在羅浮山唐中宗時為僧懷迪建於卓錫泉旁名中閣院宋改今額)栖禪寺
(在府城西三里宋蘇軾詩平湖春草合步至栖禪寺即此)永福寺(在西湖上宋建本朝洪武中重)
(修)沖虚觀(在羅浮山朱明洞前宋建有朝斗壇人於其上嘗獲銅龍六銅象一)玄妙觀
(在府城内宋建名天慶元改今名本朝洪武中重修)白鶴觀(在白鶴峯)明福觀(在羅浮山)
(即泉源福地宋賜額)
祠廟蘇文忠公祠(在白鶴峯上有碑)韓侯祠(在玄妙觀西廡侯諱京以忠義起上)
(黨率衆破金人宋授以高爵使總兵嶺南平大盜七十餘屯行軍有律郡邑多肖像生祠守循十年大有)
(功于民)昌福夫人祠(在博羅縣西五十里梁富民陳志年八十獨有一女志卒女哀毁過)
(甚亦卒鄉人立一像於龍華寺南漢封昌福夫人其神頗靈禱雨輒應)姚娘廟(在博羅縣東莫)
(村漢河平間居民姚氏女貞淑歿祠于此宋陳堯佐權守惠州攜潮士許申偕行艤舟于岸俄有介胄百)
(輩指呼甚嚴云今夕丞相漕使會宿于此少有疎虞不宥堯佐異之明日訪其地有姚娘廟後堯佐拜相)
(申任本路轉運使一如其言)
古蹟龍川故城(在河源縣東北一百七十五里漢趙佗時築佗為令於此)武婆故城
(在興寧縣西二里五代時縣嫗武姓者糾合村落築城自衛)軒轅故居(在羅浮山東唐軒轅)
(集居于此)東坡故居(在歸善縣治北宋蘇軾以元祐黨貶惠州築室以居堂曰德有鄰齋曰思)
(無邪後人塑土像于中以祀之紹聖中虔寇陷惠州民居官舍焚蕩殆盡獨留此居致奠而去)唐庚
故居(在府城南沙子步宋政和間庚謫惠州築室以居廬曰寄傲室曰易安取陶淵明語自為之記)
葛仙丹竈(在沖虛觀相傳仙人葛洪煉丹處又有藥槽在石埭山水簾洞)梅花村(在飛)
(雲峯路側蘇軾詩羅浮山下梅花村玉雪為骨冰為魂即此)丞相宅(在歸善縣下郭三里宋相)
(留正於此建第因名)
名宦唐牛僧孺(循州刺史寬和得衆心)李翶(知循州文學為一方矜式)宋陳堯
佐(咸平初以潮州通判權惠州治以誠信凡事減省吏民化服嘗手植荔枝於州治人不忍傷)王
旦(知博羅縣為政勤于農事脩築隨龍蘇村二堤百姓賴其利)林積(慶歷中循州判官覆強盜)
(獄多平反忤部使者意使者初欲薦積因是己之積笑曰失一薦章而生全五十八人吾何憾焉)李
若水(知龍川縣以儒飾吏寬猛適中脩泮宫營廨宇繕帑廩築城池凡百所需出公帑一毫不擾於)
(民民繪像祠于城東樓上)陳偁(治平中知惠州築堤扞江以全西湖魚鼈蒲蓮之利悉歸於民歲免)
(緡錢凡五十餘萬)詹範(知惠州有善政東坡貶此範嘗從之遊吟詩相和坡有次韻桂酒詩又有)
(同食槐葉冷淘詩)楊萬里(廣東提刑每於惠州巡民瘼問風俗請築外砦以扼賊之路)韓
京(紹興間知循州平嶺南大盜七十餘起威振南方民賴以安初至循招集流亡百廢具興後循人繪)
(像祠于州學)林耕(景定初攝惠州事為政慈祥嘗有盜為人所獲送於官耕察其迫於饑寒從容)
(諭之且遺以錢三緡而歸之自是境内無盜)師顯行(景定中知惠州政尚清静忽狂寇竊發即)
(撲滅之人以為仁者之勇公暇手不釋卷著書自娛)鄭勲(端平中知博羅縣熊喬部下回戍卒焚掠)
(州境或勸公避其鋒公曰吾為長官見賊而去如吾民何卒死其難邑人哀之立祠祀焉)趙善譩
(知循州禮士䘏民病涉者為之架梁屋茅者易之以瓦凡可以為循人利者靡不究心邦人德之立生祠)
宋詡(知循州始知勞軍平寇簡徭薄征通商裕民流移復業開渠建橋美績大著循人立生祠于學)
趙彦班(知循州為政平恕時省檄敷糴彦班為申減五千斛轉輸之費斂不及民學宫圯捐金錢)
(新之民困於役者悉隸于學以供營繕咸得其蘇去之日士民留像祠之)朱挺(知循州行鄉飲而習)
(民以禮舉課試而勉士以學新蘇陳祠宇以勸郡人適外寇過循挺指麾兵卒捕而俘之殆盡)元羅
敬甫(元統中監博羅縣事為政本於愛人重脩學宫討平寇賊民德之)本朝萬迪(洪武)
(初惠州知府在任興廢舉墜不受私謁有利於下郡人莫不思慕之)陳敬(洪武初龍川知縣時盜起)
(為患民不聊生都司官欲統兵来勦敬與邑人謀請先圖之密遣人誘其首下山擒之不費升粮不損一)
(卒民賴以安)林和(洪武中博羅知縣為政寬恕不尚鞭朴增脩蘇村堤以防水患民受其利)孟
成(洪武中河源知縣梗介廉勤賞罰明信尤留心於學校暇日考校諸生優劣多底于成)鄧文
張(河源知縣奉公守法勇於有為先是草寇作耗人民流移土地荒蕪文張奏除田米六千餘石由是)
(流民復業咸獲其安)葉允吉(洪武中博羅縣主簿廉静寡欲人不敢干以私雖菓菜亦無所受)
流寓趙師雄(隋開皇中遷羅浮一日天寒日暮於酒肆旁舍見美人淡粧素服出迎時月色微明)
(師雄與語言極清麗芳香襲人因與扣酒家門共飲少頃一綠衣童子笑歌戲舞師雄醉寢久之東方已)
(白起視在大梅花樹下有翠羽嘈啾相顧月落參横但惆悵而已)張錫(唐武后時為相請召還廬)
(陵王不為張易之所容流循州)梁悦(唐富平人以報讎殺人韓愈議不許殺人則傷孝子之心許之)
(則人將倚法顓殺乃流悦循州)韓紃(宋紹興中任澧州推官上書排和議知州李紹祖得其副本繳)
(納秦檜以為動搖國是謫循州)蘇軾(眉州人宋紹聖初御史論軾掌内外制日詞命譏訕遂以寧遠)
(軍節度副使惠州安置居三年泊然無所蔕芥人無賢愚皆得其歡心)蘇轍(軾第累官門下侍郎)
(紹聖初李清臣鄧閏甫復用言熙豐事轍上疏論諫哲宗不悦落職雷州安置移循州嘗著龍川志其鄉)
(人巢谷徒步訪二蘇至循轍驚喜曰子非今世人古之人也)陳次升(興化人徽宗時為侍御史)
(極論章惇會布蔡京蔡卞之惡崇寧中落職除名編管循州政和中用赦恩復舊職)唐庚(眉州人善)
(属文以張商英薦提舉常平商英罷相庚亦謫惠州會赦復官歸蜀)陳鵬飛(永嘉人仕至侍講嘗)
(以言事忤旨謫惠州所居面湖吟咏自適有羅浮集十卷)留正(本泉州人歸善處士徐敦實以女妻)
(之正因留家焉後舉進士官至丞相封魏國公)吳潛(宣州人宋理宗時拜相忤賈似道謫循州先是)
(有袁炎焱嘗學于潛至是往從之人或止其行炎焱曰豈可使巢谷專美於前哉潛在循預知死日語人)
(曰吾將逝矣夜必雷風大作已而果然作詩頌端坐而逝)陳知柔(宋永春人罷賀州歸留惠陽三)
(年泛豐湖登白鶴峯追和東坡詩陶寫羅浮風物殆盡)
人物唐軒轅集(博羅人隠居羅浮山年百餘歲宣宗召問長生之術集對曰徹聲色去滋味哀)
(樂不過德刑無偏自然與天地合德日月齊明堯舜禹湯之所以登上夀者用此道也)宋羅孟
郊(興寧人累官至諫議大夫翰林學士)古成之(河源人簡静力學時嶺嶠文風未振每取士合)
(一路以一人薦雍熙初成之充賦督府勸駕詩云寰中有道逢千載嶺外觀光只一人後登端拱初進士)
(第為漢州綿竹令而終)張宋卿(博羅人以春秋魁南省擢紹興初進士第除秘書省正字遷校)
(書郎正色立朝權貴欲納交者謝絶之由是名重縉紳終肇慶守)潘預(博羅人好學淹貫經史以)
(古文為鄉黨推重三山林東負時名少許可及抵羅浮見預論易遂為之屈乾道中以特科授宜州司法)
(參軍廣帥龔茂良聘至番禺訓迪諸生南州經學自是日盛)易青(惠州人為都督行府摧鋒軍效)
(用經略使連南夫與統制韓京會于惠州督諸兵討廣賊曾衮募死士夜劫衮營而青被執賊佯呼曰汝)
(大軍為我所擒者甚衆青大呼曰勿信所擒者我耳賊又言吾不汝殺第令經略持黃榜来招安青又呼)
(曰勿聽任賊殺我我惟以一死報國賊怒焚之青死罵不絶口事聞贈保義郎官為薦祭)
仙釋單道開(燉煌人常衣麄褐吞細石子晝夜不臥石季龍時從西来一日行七百里至秦州送)
(至鄴佛圖澄與語不能屈也南入羅浮山後卒以尸置石室袁宏為南海太守登羅浮山至石室見道開)
(形骸如生)葛洪(晉句容人開交阯出丹砂求為勾漏令將子姪俱行至廣州為刺史鄧嶽所留乃止)
(羅浮山煉丹優游閑養著述不輟自號抱樸子因以名書後兀然若睡而卒世以為尸解云)黃野
人(葛洪弟子或云葛洪之隸洪旣仙去留丹於羅浮山柱石間野人得一粒服之遂為地行仙常在人)
(世人或有遇之者又有王野人者名靚亦脩道此山)魚肉道人(成都人生於宋大觀中手足攣)
(縮□不能言遇異人以藥一粒納口中遂能言語動作知隠匿事遇武當孫坦先生曰羅浮山王野人五)
(代時惠州刺史棄官學道宜往拜之道人至羅浮緣藤上崖見野人踞坐拜而拱立野人曰子可教取魚)
(肉與之道人自此能食生肉紹興末召封達真先生)僧惠越(隋開皇中人有戒行居羅浮能引虎)
(枕其服今伏虎巖乃其宴息之所)藍喬(龍川人宋時舉進士不第乃隠于霍山常吹鐵笛賦詩云)
(大一寧前是我家滿床書史作生涯春深帶雨不歸去老却碧桃無限花一日飛昇而去後有人見之洛)
(陽)
潮州府(東至海岸一百五十里西至惠州府海豐縣界二百五十里南至海岸一百五十里)
(北至福建汀州府上杭縣界三百一十五里自府治至南京六千五百八十里至京師九千七)
(百四十七里石糧十六萬四千零)
建置沿革禹貢揚州之域天文牽牛分野古為閩越地
秦属南海郡漢初属南越武帝平南越復属南海郡
晉咸和中属東官郡義熙末又分立義安郡梁兼置
東揚州後改曰瀛州陳罷州隋廢郡置潮州治海陽
縣大業中為義安郡唐武德中復為潮州天寳初改
潮陽郡乾元初復為潮州五代時属南漢宋開寳中
平其地仍為潮州隸廣南東路元至元中改置潮州
路本朝洪武二年改路為府領縣十
海陽縣(附郭本漢南海郡揭陽縣地晉属南康郡義熙中置海陽縣為義安郡治以南濱大海故)
(名隋廢義安郡以海陽置潮州唐宋元仍舊本朝因之編戶一百七十里)潮陽縣(在府城南一百)
(三十里本海陽縣地晉置潮陽縣属義安郡以在大海之北故名隋属潮州唐永徽初省先天初復置宋)
(元仍舊本朝因之編戸一百一里)揭陽縣(在府城西七十五里本漢舊縣属南海郡晉属南康)
(郡後廢宋宣和中割海陽縣地復置隸潮州紹興初廢尋復置元仍舊本朝因之編戶一百二十八里)
程鄉縣(在府城西北三百里本漢揭陽縣地齊置程鄕縣属義安郡隋属潮州南漢以縣為恭州)
(宋初改曰梅州紹興中為程鄉縣隸潮州後復為梅州元至元中改置梅州路後復為梅州治程鄉縣本)
(朝洪武二年省州入縣編戶二十一里)饒平縣(在府城東二百八十里本朝新建編戶一十七)
(里)惠來縣(在府城南一百一十里本朝新建編戶三十里)大埔縣(在府城東一百一十)
(里本朝新建編戶二十七里)澄海縣(在府城東南五十里本朝新建編戸一十四里)普寧
縣(在府城西南一百四十里萬歷初建編戶三十二里)平遠縣(在府城西北三百六十里萬歷)
(初改建編戶一十二里)
郡名義安(晉名)潮陽(唐名)鳳城(以郡有鳳凰山故名)
形勝大海在其南(唐韓愈祭鱷魚文)閩南兩越之界(韓愈少府胡公碑)
海氣昏昏水拍天(韓愈詩)城號鳳棲谿傳鱷徙(余崇龜文)
風俗士篤於文行(宋蘇軾韓文公廟碑)人始知書(圖經云自韓文公始)士聮
名桂籍(圖經云自大平興國始)海邊鄒魯(宋陳堯佐詩海邊鄒魯是潮陽)
山川金山(在府治後即金城山東臨鱷溪西瞰大湖為一郡游覽勝處宋王漢記)韓山(在府)
(治東唐韓愈嘗登覽植木其上邦人因呼為韓木凡科第多寡則以其花之繁稀卜焉有無亦如之)湖
山(在府治西上有寺觀錯立前連鱷溪後接鳳山為一郡觀覽之勝宋林㟽詩溪流横過一灣碧山色)
(平分兩岸青)甘露山(在府城南五十里上有白石巖相傳有孝子廬墓于此甘露降故名)鳳
凰山(在府城北六十里山多相思樹樹中有神被髮迅足古諺云鳳凰山嘯西湖平代代出公卿)
獅子山(在府城西南七十里上有獅子塔甘露巖巖前有王簡峰)桑浦山(有二一在府城)
(西南七十里名花異禽多産其中一在揚陽縣東南四十里上有石塔僧舍)蓮花山(在府城東)
(七十里以形似名又名白石山)南澚山(在府城東南一百二十里海中形如筆架上有三峯曰青)
(澚深澚長沙尾)大河山(在府城北二百餘里高百餘丈周迴四十里因西有大河故名)海陽
山(在海陽縣境因南有大海故名)東山(在潮陽縣治東與韓山相接上有一巨石有七孔若北斗)
(狀中一孔出水不盈不涸又有二峯曰雙旌石唐韓愈遊覽之地亭榭多見於此宋鄭原詩尋泉行處僻)
(就石坐来寒)靈山(在潮陽縣治西唐僧大巔居此今為大道場邦人事之甚謹)會山(在潮)
(陽縣治西山出文貝紫藻朱文可以解毒又名雙髻山)龍首山(在潮陽縣一名穫子山又名候)
(子山)石龜山(在潮陽縣西南二十里面枕練江其形如龜)南山(在潮陽縣西一百里)黃
岐山(在揭陽縣北一十五里)三山(在揭陽縣西溪地名淋田三山鼎峙曰明山巾山獨山上)
(有明貺廟)竹岡山(在揭陽縣南二十里上有石巖宋陳希伋嘗讀書于此俗名陳夫子巖)梅
峰山(在程鄉縣西二里)明山(在程鄉縣東三十里上有招仙觀下有龍潭歲旱禱雨輒應昔)
(有羽流隠此山習辟穀後尸解留偈云形容陋古守真無取海底明珠照破秋浦)西洋山(在程)
(鄉縣東南四十里峰巒周匝洋一作陽)聳秀峰(在程鄉縣東南上有鐡佛庵禱雨多應)瘦
牛嶺(在府城西北五十五里一名雲落山舊傳有銅鐵佛像寳貝之異宋楊萬里詩行盡天涯意未)
(休循州過了又梅州平生不慣乘肥馬老去湏教遇瘦牛)甘露巖(在府城西南七十里形勢曲屈)
(不可名狀昔人謂之第七洞天)闢牛巖(在潮陽縣東五里即白牛巖元周伯琦詩海天明似鏡山)
(市淨如圓)東巖(在程鄉縣東五里有石扣之則響邦人遊覽之所亦名東安巖)西巖(在程鄉縣)
(西五里中有蘭若曰靈境依山為亭景態萬狀其西又有羅漢觀音蛇山三巖宋劉安世嘗寓此有題)
石室洞(在程鄉縣摧鋒寨旁穴竇深二十丈許中有石鼓石柱天窗之類)南田石洞
(在程鄉縣西北幽遠深邃人跡罕至竒葩異果多不知名採於山者間遇之甘美可茹或懷歸多迷失道)
(後人題曰仙客有靈千古在洞門無鑰四時開)海(在府城南楊萬里望海詩動地驚風起海陬為人吹)
(散兩眉愁身行島北新春後眼到天南最盡頭)練江(在潮陽縣治南發源南山紆迴如練東南入海)
程江(在程鄉縣西七十里因程&KR0776;得名宋徐庾詩程&KR0776;當年一匹夫不操三尺制羣愚片言能使人)
(心服萬古江山與姓俱)三河(在府城西北三百里其源有三自汀曰大河自程曰小河自漳曰清)
(遠河合流入于海)東湖(在韓山後四山環繞荷花彌望柳隂夾植湖中舊有湖山亭清暑水月二)
(觀)西湖(在府治西綿亘十餘里中有四亭曰倒景雲路立翠東嘯宋陳堯佐詩附郭水連山公餘)
(獨往還疎烟漁艇遠斜日寺樓閑)官鄣湖(在府城東南二十里産名龜)小湖(在金山)
鳳水(在府城北發源鳳凰山滙于鱷溪一名鳳凰溪)西豐水(在潮陽縣中有銀石俯視穴中)
(有銀瓶不可取)西洋水(在程鄉縣西二十里)鱷溪(在府城東一名惡溪東流五十里入于海)
(溪有鱷魚四足黃身修尾其形如鼉舉止趫疾口森鋸齒往往為人害鹿行崖上羣鱷鳴吼鹿必怖懼落)
(崖為鱷所得唐韓愈為刺史作文驅之鱷徙六十里潮人遂免此患宋陳堯佐亦嘗殺鱷)隆井溪
(在潮陽縣南五里許發源南山東入于海)玉窖溪(在揭陽縣前後有南北二派南溪發源魚梁灘)
(北溪發源瘦牛嶺會于浦灣渡南入于海)梅溪(在程鄉縣東六十里發源汀贑惠三州中有龍潭下)
(有防辣灘灘聲澎湃喧豗聞于數里)百花洲(在程鄉縣界南兩水之間舊諺云百花洲尾齊洲前)
(此地出狀元)甘露井(在府城西其泉甘洌故名)防虞井(在府城西廣七尺餘)古樹
井(在府城南有古樹在側)會井(在程鄉縣西泉冷而甘相傳南漢曾芳令是邑以藥置井中病)
(者飲之即愈後人思之不忘故名宋張致遠詩曾井有泉清毒瘴)蒙泉(在西湖山後)温泉
(在海陽縣西北一百里其泉四時常温)卓錫泉(在闢牛巖内唐僧大顛以錫杖卓之得泉)飛
泉(在揭陽縣西北五十二里其山苕蕘壁立數百仞絶頂有泉湧出半空而下)
土産銀錫(海陽程鄉縣出)鐵(程鄉縣出)甲香蚺蛇膽(各縣出)荔支
(有亭在郡治後金山上)鹽(海陽潮陽二縣出)五子樹(實如棃有五核可治金瘡及霍亂)
蕉布(俱潮陽出)鱟魚(眼在背雌負雄而行)蠔(殼如石亦曰蠣房)蒲魚(或曰&KR2424;魚今廣)
(州曰蒲魚)蛤章舉(八脚身上有肉亦曰章魚)馬甲柱(即今江瑤柱已上俱見韓愈南食詩)
(鱟實如惠文骨眼相負行蠔相黏為山百十各自生蒲魚尾如蛇口眼不相营蛤即是蝦蟆同實浪異名)
(章舉馬甲柱鬭以怪自呈其餘數十種莫不可歎驚我来禦魑魅自宜味南烹)鮫魚皮(海陽縣出)
公署潮州衛(在府城内太平橋北元總管府故址本朝洪武三年改為衛)大成守禦
千戶所(在府城東北三十里)海門守禦千戶所(在潮陽縣南五里)靖海
守禦千戸所(在潮陽縣南八十里以上俱洪武二十七年建)蓬洲守禦千戸
所(在揭陽縣東南九十里洪武二十六年建)程鄉守禦千戸所(在程鄉縣西北隅洪)
(武十五年建以上五所俱自潮州衛分守)
學校潮州府學(在府城内宋慶歷中建于東江之湄紹興中遷太平橋左本朝洪武三年重建)
海陽縣學(在府治西洪武二年建)潮陽縣學(在縣治南元建本朝洪武二年重建)
揭陽縣學(在縣治東宋建本朝洪武七年重建)程鄉縣學(在縣治西南宋建本朝洪)
(武三年重建)饒平縣學(在縣治東北本朝建)惠來縣學(在縣治東本朝建)大
埔縣學(在縣治北本朝建)澄海縣學(在縣治南本朝建)普寧縣學(在縣)
(治西萬歷初建)平遠縣學(在縣治南萬歷初建)
書院韓山書院(在府治西南隅元郡守王翰建以祀唐韓愈趙德及宋陳堯佐元吳澄記)元
公書院(在府學西宋元公周敦頤嘗漕東廣其孫梅叟為郡時建書院)得全書院(在府)
(城内宋紹興間宰相趙鼎謫潮州號得全居士其後六世孫篔翁為郡時建書院元歐陽玄記)
宫室揭陽樓(在東山唐韓愈建)鳳山樓(在金山樓下有古瀛洞天前繪列仙後傍城疊)
(石汲水為流觴左右有欵涼延光二亭)仰韓閣(在府城東濟川橋左元至正中通判喬賢建)
清平閣(在潮陽縣練江沙堤上宋尚書王大寳建)清心堂(在府治後堂側又有萬卷堂)
思韓堂(在府治後舊名明遠堂宋郡守孫叔謹建堂後有斗仰亭刻韓愈像及諸賢墨蹟)文
惠堂(在府治後宋景定中通判程應斗建以祀陳堯佐)回瀾堂(在金山東有得要臨清二)
(亭對峙其下)韓山亭(在韓山上唐韓愈游覽之所舊名侍郎亭元延祐中張處恭改建)南
珠亭(在韓山書院前宋守鄭厚建取韓愈别趙德詩婆娑海水外簸弄明月珠之句而名)獨遊
亭(在府治東宋陳堯佐建有詩記得幽人舊吟處獨遊亭在野橋西)鳶飛魚躍亭(在韓)
(山書院池中元郡守王翰建戴希文詩西郭雲連沙樹晚前池風薦水花涼)水簾亭(在東山泉)
(流四垂如簾瀦為澗屈曲遶亭下可流觴以飲)錦江亭(在程鄕縣東元至正中建舊名濟川亭)
鳳臺(在金山相傳昔有鳳凰翔集臺上故名)
關梁摧鋒寨(在金山北故址今為民居)海門寨(在海陽縣宋時置有海門等三寨)濟
川橋(在府城東門外廣五丈長百八十丈横跨鱷溪今名廣濟橋)去思橋(在潮州衛西北)
(隅)思古橋(在府城東一十里)和平橋(在潮陽縣西三十里跨練江)瀟江橋
(在潮陽縣西七十里)釣鼇橋(在揭陽縣西二里相傳昔有人過此題一絶云桃花浪煖禹門高平)
(地雷聲驚怒濤願借天家虹萬丈垂鈎直下釣金鼇因以名橋)梯雲橋(在程鄉縣治南宋淳熙間)
(知梅州黃啓宗建)
寺觀開元寺(在府城内唐開元中建)甘露寺(在甘露巖側宋治平中建)靈山開
善寺(在潮陽縣西五十里唐貞元初建舊名靈山院中有留衣堂元王翰詩一洞烟雲紫翠深上方)
(臺殿鎖秋隂懸崖老樹鳴天籟落澗飛泉響石琴往事只今成感慨浮生何幸得登臨留衣堂上三更月)
(照徹昌黎萬古心)大覺寺(在程鄉縣西三里五代梁時建)治平寺(在潮陽縣南二里宋)
(建)雙峰寺(在揭陽縣東一里宋建)玄妙觀(在府城内舊名天慶宋建)超真觀
(在東山唐咸亨中建)玄元觀(在揭陽縣西一里宋紹興中建)招仙觀(在明山上宋嘉定中)
(建相傳有羽士隠此仙壇尚存今為禱雨之所)寶福院(在府城南二十里宋紹興中掘地得古銅)
(器鄉諺云地出寳民獲福因名)
祠廟明貺廟(在揭陽縣西七十里相傳隋時有三神出於此人有禱必應因立祠唐韓愈守潮日)
(有祭界石神文宋封為王賜額明貺)張許廟(在東山祀唐張巡許遠宋文天祥過此嘗書沁園春)
(詞于廟云為子死孝為臣死忠死又何妨自光岳氣分士無全節君臣義缺誰負剛腸罵賊張巡愛君許)
(遠留取聲名萬古香後来者無二公之操百鍊之鋼人生翕歘云亡好烈烈轟轟做一場使當時賣國甘)
(心降虜被人唾罵安得流芳古廟幽沈遺容儼雅枯木寒鴉幾夕陽郵亭下有姦雄過此仔細思量)韓
文公廟(舊在金山宋遷韓山封文公為昌黎伯賜額忠佑蘇軾廟碑有云自東漢以来道喪文弊)
(異端並起歴唐貞觀開元之盛輔以房杜姚宋而不能救獨韓文公起布衣談笑而麾之天下靡然從公)
(復歸于正蓋三百年於此矣文起八代之衰道濟天下之溺忠犯人主之怒而勇奪三軍之帥此豈非參)
(天地關盛衰浩然而獨存者乎又云公之精神能開衡山之雲而不能回憲宗之惑能馴鱷魚之暴而不)
(能弭皇甫鏄李逢吉之謗能信於南海之民廟食百世而不能使其身一日安於朝廷之上蓋公之所能)
(者天也其所不能者人也始潮人未知學公命進士趙德為之師自是潮之人皆篤於文行延及齊民至)
(于今號稱易治信乎孔子之言君子學道則愛人小人學道則易使也潮人之事公也飲食必祭水旱疾)
(疫凡有求必禱焉)二相祠(在府城北唐相李德裕宋相趙鼎俱謫於此後人慕其德望因立祠)
九賢祠(在湖山宋慶元間建以祀趙德林巽之許申盧侗劉允吳復古張䕫王大寳凡八人後增)
(姚宏中為九賢宋廖德明有讃)馬侯祠(在金山祀宋死節臣馬發元周伯琦作記)賢守祠
(在府學祀曹登黃定丁允元陳宏規林㟽沈杞黃自求曾噩孫叔謹陳圭常禕)
陵墓王大寶墓(在府城東北四十里)劉昉墓(在韓山後)陸秀夫墓(在府城南)
(八十里海中嶼上石碑尚存秀夫宋宰相立衛王於崖山及崖山破乃仗劒驅妻子入海即負王赴海死)
古蹟廢梅州(在程鄉縣南漢置恭州宋改梅州元因之本朝省)越王走馬埒(去府)
(五里其上平坦可容數百人)熙春園(故址在西湖山北)拙窩(在文惠堂下舊名遙碧宋)
(廖德明更今名朱文公書扁并周濓溪拙賦刻巖石間左右多前賢刻字)
名宦唐李臯(為衡州刺史法成令脩觀察使誣奏貶潮州刺史)常衮(潮州刺史建學校勸)
(農桑士民化之風俗一變)韓愈(潮州刺史問民疾苦皆曰惡溪有鱷魚食民畜産且盡愈令其属秦)
(濟以一羊一豚投溪水為文而告之是夕暴風震雷起溪中鱷西徙六十里民賴以安又命進士趙德為)
(師以教學者自是潮人皆篤於文行)鄭餘慶(由宰相貶潮州司馬以詩自娛不以遠謫介意)李
德裕(由宰相貶潮州司馬過惡溪有詩風雨瘴昏蠻海日烟波魂斷惡溪時嶺頭無限相思淚泣向)
(寒梅近北枝)宋陳堯佐(通判潮州脩孔子廟作韓文公祠以風示潮人以鱷魚食人命吏督)
(漁者網而得之鳴鼓告其罪戮之於市人皆驚異)王滌(知潮州凡養士治民一以韓愈為師民心)
(悦服乃出令新愈廟民讙趨之)劉安雅(紹興中知梅州虔賊陳顒等圍城安雅命取人吻草研汁)
(投酒散於民居賊遣人齎牒索金銀安雅遽碟之盜入民居縱飲死者百數賊疑懼遁去圍遂解)方
漸(知梅州所至以書自隨積至數千卷皆手自竄定就寢不解衣林光朝質之荅曰解衣擁衾會有所)
(檢討則懷安就寢矣增四壁為閣以藏其書榜曰富文)洪天錫(潮州司理居官清介臨事是非)
(不可回折州有勢家奪民田者天錫言於守還之)牟卿濚(知潮州脩學養士除盜去奸邦人德)
(之祠于學)宋敦書(知潮州一日溪流洶湧隄決而西乃築隄八十餘里民免其患)林㟽(知潮)
(州愛民如子州有白丁錢民坐是失産㟽奏罷之又置田得税以充養士之費構濟川橋以便人之往来)
(惠政甚多)孫叔謹(知潮州公勤自勵創橋築堤又嘗奏罷貧民鹽役人懷其惠為立生祠祀焉)
許應龍(知潮州時盜起贑州漸逼境上應龍亟調兵分扼要害明間諜謹關隘斷橋開塹區畫有)
(方盜不敢犯旣而僚属以盜平請上功應龍曰守職扞城保民何功之云謝去日闔郡遮道泣送)元
安通(潮州路同知嘗溪水暴漲沒民居安通默禱願以身代民死湏臾水息民賴以全又嘗曝於炎)
(日中禱雨雨遂大至其精誠感格如此)馮惟吉(梅州知州百廢具興民歌其德政)本朝
梁觀(廣東僉事分巡潮州幾一載廉介剛果決獄如神會天久旱齋沐禱神雨下如注沒於官潮人)
(哀思之塑像於韓山書院)裘賢(潮州通判為政勤愛民篤民退則杜門以絶私謁嘗出勸農釋冠帶)
(執農具以耕其妻饁之其年大熟人皆以為勸農所致)會伯良(永樂中知海陽縣視篆後立牌)
(於城隍廟曰有外施仁義内藏禍心者神必殛之又書清白傳家四字于寢室民愛之如父母及滿去父)
(老持禮幣贐之一毫不取)艾彭(潮州同知廉潔如水處心公恕嚴課學校歲旱禱雨即應滿去民皆)
(擁道至今潮人思之)
流寓劉安世(大名人宋諫議大夫言事無顧避紹聖初貶徙梅州章惇蔡卞必欲置之死諷使者)
(脅使自裁又擢一土豪為轉運判官使殺之將至梅人皆懼安世色不動對客飲酒談笑又徐書數紙付)
(其僕皆經紀同貶當死者忽報判官嘔血而斃安世得免凡投荒七年遠惡地無不歴之蘇軾以為鐵漢)
趙鼎(解州人紹興中名相為秦檜所惡出知泉州及歸上書言時政檜諷中丞王次翁劾鼎累責清)
(遠軍節度副使潮州安置在潮五年杜門謝客時事不掛口有問者但引咎而已)林興祖(本朝)
(三山人洪武初從父宦遊遂家海陽為人簡重少有大志苦學不輟事母至孝後以才行舉歴官工部郎)
(中廣西參議調交阯卒所著有棠隂清趣集)
人物南北朝程敀(南齊程鄉人或云隋人為人悃愊無華性嗜書不慕榮達人服其行義有)
(不平者不詣官輒質成於敀縣之得名自敀始)唐趙德(潮州人舉進士沈雅專静通經有文章能)
(知先王之道其論說排異端而宗孔子韓愈刺潮請置鄉校命德為師邦人知學自此始今郡學韓愈廟)
(皆祀之號天水先生)宋許申(潮陽人大中祥符間陳堯佐倅潮與語竒之及觀所為文益器重其)
(才真宗東巡獻賦頌召試學士院擢第一授校書郎知鄴縣歴官廣西等路轉運副使嘗言事極詆時弊)
(有直臣風所著有高陽集許族居官者三十有八人申其始云)林從周(潮州人登進士第累官浙)
(東提點刑獄林之族列於衣冠者十有七人從周其始也及卒其婿余靖銘其墓)林巽(海陽人天)
(聖中應材識兼茂明於體用科對策鯁切忤權貴有司不敢收慶歷中投匭論事仁宗異之官以徐州儀)
(曹不就南歸讀易自著一書曰卦玄卦緯易辭卦經起律吹管範餘叙和凡八篇號草範先生)盧侗
(海陽人蔡抗以經學薦之授國子監直講熙寧初上封事力論王安石新法害民請補外出知柳循二州)
(以太子中舍致仕侗行實樸茂學術優深為鄒里推重云)陳希伋(揭陽人未第時薦太學生馬錫)
(有文武才乞擢用錫後立功人以希伋為知人嘗上書陳利害數萬言皆切時病元佑中以經明行脩舉)
(第一擢知梅州奏免供應州人德之)劉允(海陽人登紹聖進士為循州戶曹悉革宿弊遷程鄉令止)
(民折納舉知化州能辨吳川民冤獄後除循新二州不就允於諸書靡不該貫所著文二百餘篇子昉仕)
(至龍圖閣學士)張䕫(海陽人政和中進士為茂名令辨民冤獄太守致疑䕫投告身去太守勉留之)
(諸司列薦謂南中清介惟䕫一人高宗賜璽書勉勵後通判廉州秋毫無取其子昌裔亦通判容州父子)
(並以清節聞)王大寶(海陽人游太學有文名建炎初廷試第二差監登聞鼓院奉祠趙鼎謫潮)
(大寳日從講學後知連州張浚亦謫居命子栻與講學尋改知袁州召為國子司業孝宗時遷禮部侍郎)
(諫議大夫上疏劾宰臣湯思退主和誤國罪改兵部侍郎後竄思退復召為禮部尚書)李關(海陽)
(人早喪父事母至孝通春秋餘經諸子皆知其大略隠居不仕以教授郡邑子弟貧者助其筆札尤精醫)
(術鄉人賴之號北源先生有文集)馬發(海陽人德祐中為摧鋒寨將署州事州人稱為安撫使元)
(兵逼潮城守令懼走發獨慰勞士卒堅守不屈戰敗服鴆死後人哀其忠節立祠祀之)本朝周
彦器(潮陽人幼孤母憫其聰慧自訓之暨長精通經史洪武中以才學舉赴京師擢大理評事遷河)
(南布政司參議卒)林祖(潮陽人家貧讀書早孤遇寇亂失母弟所在遍歴郡縣訪覓至梅州山中)
(得見為獠人所阻祖乃潛赴梅州訴之得還相離十有四年矣人以為孝誠所感洪武中有司上其事賜)
(衣九套鈔千貫官終河間府通判)蘇福(潮陽人幼穎悟絶人出口成章若有神助年八歲時嘗賦)
(月詩其初一夜月詩云氣朔盈虛又一初嫦娥底事半分無却於無處分明有恰似先天太極圖他作皆)
(稱是年十四卒)薛侃(揭陽人正德丁丑進士授行人以言落職徙王陽明遊雖處困講學不怠兄俊)
(舉于鄉弟僑舉進士俊子宗凱亦舉進士擢給事中所著有研幾錄志略)楊士德(潮人偕弟士鳴)
(俱受學於王陽明篤志聖賢毅然任道之器志略)
仙釋大顛(姓楊氏初居羅浮山後歸潮陽靈山唐韓愈云潮州有一老僧號大顛頗聰明識道理故)
(自山召至州郭留十數日實能外形骸以理自勝不為事物侵亂與之語雖不盡解要自胸中無滯礙以)
(為難得因與来往及祭神海上遂造其廬及来留衣服與别)慧元(姓倪氏潮州人削髮至京師有)
(法嚴圓明法師者見而異之臨終升座說偈云五十五年夢幻身東西南北孰為親白雲散盡千山外萬)
(里秋空片月新)
明一統志卷八十
