明一統志卷八十三
明李賢等撰
廣西布政司
廣西古百粤地漢領於荆交二州刺史唐以其地隸
嶺南道後分為嶺南西道廣德初置桂管都防禦觀
察等使宋屬廣南西路置經略安撫司以靜江守臣
兼領又置提點刑獄司治象州元置廣西兩江道宣
慰司及嶺南廣西道肅政廉訪司于靜江俱隸湖廣
行省至正末始於靜江置廣西等處行中書省本朝
置廣西等處承宣布政使司領桂林柳州慶遠平樂
梧州潯州南寧太平思恩田州思明鎮安十二府江
州泗城奉議思陵利州龍州向武都康八州置廣西
都指揮使司領桂林右桂林中南寧柳州慶遠潯州
馴象南丹奉議九衞及全州灌陽平樂遷江富川梧
州容縣懷集賀縣鬱林十守禦千戶所置廣西等處
提刑按察司分桂林蒼梧左江右江四道兼察諸府
州衞所三司並治于桂林云
桂林府(東至湖廣永州府道州界六百里西至潯州府南平縣界三百五十里南至柳州府馬平縣界二百六十)
(里北至湖廣寳慶府武岡州界三百八十里自府治至南京四千二百九十五里至京師七千四百六十二里)
(糧十二萬五千石零)
建置沿革禹貢荆州之域天文翼軫分野古百粤地戰
國時為楚粤之交秦為桂林郡地漢屬零陵蒼梧二
郡東漢為始安侯國三國吳置始安郡屬荆州晉屬
廣州宋改為始建國南齊復為始安郡梁兼置桂州
隋初郡廢大業初州廢復置始安郡唐復為桂州治
臨桂縣天寳初改始安郡至德間又改建陵郡乾元
初復為桂州光化間陞靜江軍節度五代時屬南漢
宋仍為州紹興間陞靜江府元改置靜江路本朝改
桂林府領州二縣七
臨桂縣(附郭本漢零陵郡始安縣地晉屬始安郡唐析置福祿縣貞觀初省入更名臨桂宋以慕)
(化縣省入元仍舊本朝因之編戶一百八十四里)興安縣(在府城北一百三十里本漢始安縣)
(地唐武德中置臨源縣大歷中土將搆逆縣人守義不從遂改為全義縣晉時以縣置溥州宋初州廢太)
(平興國初改曰興安縣元仍舊本朝因之編戶十四里)靈川縣(在府城西北五十二里本始安)
(縣地唐龍朔初析置靈川縣宋元仍舊本朝因之編戶四十八里)陽朔縣(在府城南一百四十)
(里本始安縣地隋析置陽朔縣屬桂州取陽朔山為名唐初析置歸義縣貞觀初省入宋元仍舊本朝因)
(之編戶一十三里)永寧州(在府城西一百五十里本始安縣地唐析置純化縣永貞初改慕化)
(縣乾寧初又析慕化置古縣屬始安郡宋屬融州後屬靜江府元因之本朝初改為古田縣隆慶五年陞)
(為州以永福義寧二縣屬焉編戶一十里領縣二)永福縣(在州城西南一百里本始安縣地唐)
(初析置永福縣因鄉為名屬桂州宋元因之本朝省理定縣入焉改今屬編戶九里)義寧縣(在州)
(城西北八十里本唐靈川縣地五代晉時馬氏置義寧鎮後陞為義寧縣宋開寳中省尋復置元仍舊本)
(朝因之編戶六里)全州(在府城東北二百五十里秦屬長沙郡漢為零陵郡之洮陽零陵二縣地)
(三國屬吳隋置湘源縣隸永州五代晉時改為清湘縣置全州宋隸荆湖路元改置全州路本朝洪武初)
(改路為府九年改為州省清湘縣入焉隸湖廣永州府二十八年改今屬編戶八十五里領縣一)灌
陽縣(在州南九十里本漢零陵縣地吳析置灌陽縣因灌水為名隋省入湘源縣大業末蕭銑復置)
(隸全州唐初省後復置屬永州五代時馬氏属全州宋元仍舊本朝因之編戶五里)
郡名桂林(秦名)始安(吳名)建陵(唐名)八桂(其名本出仙經後人因植八桂於堂前故)
(又以名郡)靜江(唐名)
形勝東控海嶺右扼蠻荒(唐白居易行嚴謨知桂林制)居五嶺之表
控兩越之郊(唐蕭昕送刺史序)交廣之衝(唐吳武陵記東制邕容交廣之衝南)
(扼賓蠻嚴象之隘)水環湘桂山類蓬瀛(唐李義山文)桂嶺摩天灕
波經地(桂林志)被山帶江(宋唐弼記五管之地桂為大被山帶江控制數千里)西
南會府(宋李彦弼記桂為西南會府所以為襟蠻帶海用兵遣將之樞)山水重天下
(宋楊萬里全州記衡湘以僻左自遠于中州而亦以山水重天下)
風俗風俗與中國同(桂林志嶺南地氣卑下民多瘴癘惟靜江與湖湘接民風習俗與中)
(國同)氣候與江浙同(嶺外代荅雨下便寒晴便熱不論春夏與秋冬此盖南方之氣候桂)
(林與江浙頗類過桂林而南則大異矣)習俗醇古(宋范成大虞衡志序)風氣清淑
(桂林志靜江風土和平有中州清淑之氣雪霜時舉疾疫不興號為樂土)俗尚質朴(同上八桂)
(之俗尚質朴不事浮靡婚姻慶弔以㯽榔為禮襍以石灰㗖之或簇之合盤寘之懷袖以為恭先否則謂)
(之鮮禮或曰可辟瘴氣)士知經術(宋李彦弼八桂堂記民俗篤信隂陽多尚巫卜病不求醫)
(藥士知經術雖家貧未嘗廢學)不漁則樵(宋李之儀全州記清湘間山深水闊生理不漁則樵)
(取足於目前得一温飽更不他圖)民訟甚簡(宋王禹偁云民訟甚簡兵賦甚鮮)
山川桂山(在府治東三峰連屬城中望之前峰拔起如獅子昂首狀有巖桂生其巔次峯宛轉横亘)
(一方俗號北山從峰巃嵸鬱積是為叠綵巖舊號越王山頂有石壇世傳五代時馬殷所築)獨秀
山(在府治北直聳五百餘丈如卓筆然環頫諸峰獨為雄秀唐張固詩孤峰不與衆山儔直入青雲勢)
(未休會得乾坤融結意擎天一柱在南州)伏波山(在府治東北又名伏波巖突起千尺與獨秀山)
(相望下有洞可容二十榻石如蒼玉旁有懸石如柱俗號馬伏波試劔石巖上有巨人跡復有紫白二紋)
(長數丈蜿蜒相向有圓暈直其首如二龍戲珠舊名玩珠洞宋張維易曰還珠張孝祥大書於石洞前石)
(脚插入灕江章峴詩江瀾洄洑嚙山根山裂巖開石室存溺鬼夜呼千嶂黑蟄龍晨起一川渾)七星
山(在府城東二里舊名七星巖七峰列如北斗旁有小峰如輔星緣磴而上山半有亭曰簮帶絶頂有)
(道院超出塵表宋張孝祥詩朝遊七星巖暮上千山觀東西兩竒絶勢略嶺海半)彈丸山(在府)
(城東二里下有泉奔流迅激東注于灕江山之西北及溪中有石如彈丸故名)西山(在府城西三里)
(一峰峻拔如立魚狀俗號石魚峯餘峰環列唐戎昱詩登高西山上高處更堪愁野菊他鄉酒蘆花滿眼)
(秋)隱山(在府城西三里唐李渤出鎮見石門大開有水泓澈乃芟薙蕪穢跡通巖穴石林磴道若)
(天造靈府不可窮究因號隠山上有朝陽夕陽南華北牖嘉蓮白雀六洞吳武陵韋宗卿有記)灕山
(在府城東南三里灕水之陽一名雉山又名沈水山其山孤拔下有澄潭旁有洞穴南北直透上有怪石)
(欹危藤蘿縈茂土人嘗避亂其中)華景山(在府城北三里下有洞深廣如厦屋中多唐人遺刻)
(宋李師中詩詩翁仙去舊壇荒雲滿空山花自香老盡遊人春不問杜鵑聲裏幾斜陽)寳積山
(在府城北三里與華景山相連多詭石怪木山東隅有巖石乳融結舊名吕公巖元梁遺詩松涵雲景竹)
(生煙松竹深藏小洞天讀罷黃庭觀鶴舞更於何處覓神仙)舜山(在府城北五里一名虞山層巖)
(臨江有舜祠并唐人磨崖刻記祠後有韶音洞宋張栻記云虛明以長石色青潤可愛而地之勝有若天)
(成焉)穿山(在府城東南五里山巔有穴通透望之如月輪掛空)南溪山(在府城南七里聳拔)
(千尺煙翠凌空下臨南溪)辰山(在府城東北一十里山有三巖下巖曲折而入石室穹然中巖乳石)
(多竒怪上巖有一亭可眺望)中隠山(在府城西一十里山有三巖下巖深廣如積大艘中巖明)
(爽有乳石凝結上巖差小舊有寺懸崖製屋恍然非人境元郭思誠詩訪隠尋幽緩著鞭梅花初試小春)
(天孤峰上下分三洞一水縈紆溉萬田)堯山(在府城東北一十五里環桂之山皆石此獨積土中)
(有堯祠按史傳堯封履不到蒼梧以西與舜山相對人慕堯舜之風因名元吕思誠詩堯山絶秀嶺南天)
(雪壓林嵐飄素煙高倚暮雲屏掩翠半消晴日玉開田)侯山(在府城西一十五里高聳如公侯端)
(冕之狀)普安山(在府城南三十里山勢蜿蜒回繞有泉湧于山頂四時不涸旁有一廟禱雨輒)
(應本朝封為龍泉春秋祀之)駮鹿山(在府城東五十里相傳唐時有僧元康居此元宗賜白鹿)
(嘗出入騎之故名一名駮樂山又號福祿山)臥石山(在府城南五十里)天柱山(在永)
(寧州故古田縣西南一百里)湘山(在全州西二里中有寺絶頂有亭土人以為遊覽之所宋折彦)
(質湘山留别詩寓久渾忘客臨行似别家途窮身更去秋老鬢先華生計黃茅合歸期碧海賒湘山今夜)
(雨留我意無涯)書堂山(在全州北二里宋柳開為守愛其泉石之勝築室讀書因名書堂又名柳)
(山舊有秋高曲水二亭元陸垕詩何年柳使君開此讀書林天地三江遠煙雲一逕深高山仰聖道流水)
(靜人心伊昔從游樂遺風尚可尋)覆釜山(在全州西四十六里以形似名下有定光寺)文
山(在全州北五十里其下洮水所出)龍蟠山(在興安縣東一十五里山下有石洞洞門數重)
(遊者秉燭而入水中有魚四足而有角人不敢傷恐致風雨爾雅云鯢似鮎四足聲如小兒今商州溪中)
(亦有此魚謂之魶魚即其類也)鳳鳴山(在興安縣北三十七里俗呼雞爬山宋淳熙間山側土人)
(蔣来叟登甲科縣令羅震因易今名)海陽山(在興安縣南九十里舊名陽海山湘灕二水所自出)
(山下有巖幽深行數百步至水泉處闊不盈尺其深叵測)鳳凰山(在靈川縣北聳秀可觀又古田)
(縣北三十里亦有鳳凰山)半雲山(在靈川縣西南其山發基平地四畔孤高)百丈山(在靈)
(川縣北一十三里又名把仗山重巒叠嶂綿亘數里)靈巖山(在靈川縣西北三十里下有巖南北)
(相通若堂殿水灌其中色如藍山谷百源輻湊其下可通舟楫宋王安中詩鑿破巔崖透碧流小舟輕泛)
(入深幽石鱗暎水玻瓈皺山勢凌空翡翠浮雲護淵泉時欲雨寒生洞府夏成秋停橈峭壁題名姓醉墨)
(淋漓記此遊)陽朔山(在陽朔縣北隋因以名縣)龍頭山(在陽朔縣北下有曹鄴讀書堂)
(今為慈光寺)白鶴山(在陽朔縣東南相傳嘗有白鶴翔集頂上因名舊有白鶴觀)西人
山(在陽朔縣西七里有石如人東向而坐縣東南二十里又有東人山其形如人拱揖西向)威南
山(在陽朔縣西一十五里下有晉征南將軍薛翊墓廟見存)畫山(在陽朔縣北五十里桂江上屹)
(立千仞丹崖蒼壁望之如畫)鳳巢山(在永福縣治北舊名華盖山隋有雙鳳來巢宋時復至守)
(臣以聞朝廷遣使鑿巢下石得美玉因改今名王子宣詩古邑荒涼瞰小溪青山高與白雲齊鳳凰飛去)
(巢阿閣未肯重來覓故棲)欄蠻山(在永福縣西南宋陶弼詩西去萬重山茲峰獨限蠻天生賊多)
(計民賴汝為關設險數州地防危一日間守邊須以道絶頂可躋攀)鎮南峰(在府城北旁有石崖)
(唐大歷中刻平蠻頌宋狄青平儂智高勒碑于左巖)千秋峰(在靈川縣東北獨立聳秀俗呼為文)
(筆峰)狀元峰(在興安縣東二十里其峰聳秀特立宋侍郎唐則家於其旁鄉人以則父子相繼登)
(甲科因名)碧蓮峰(在陽朔縣西一十五里唐沈彬詩陶潜彭澤五株柳潘岳河陽一縣花兩處爭)
(如陽朔好碧蓮峰裏住人家)膏澤峰(在陽朔縣治西天將雨雲氣油然歲旱以為候宋陶弼詩)
(石壁含天澤南山第一重旱時先出雨隂穴必藏龍雲影搖諸壑雷聲起半峰滲成泉脈大滴處土膏濃)
雲翁峰(在陽朔縣南其峰獨秀聳羣峰環列若子孫列侍然故以翁名)翠眉峰(在永寧州)
(故古田縣北)始安嶺(在府城西一里圖册云秦時開五嶺此其一也唐李白詩桂水分五嶺杜)
(甫詩五嶺皆炎熱)越城嶺(在興安縣北三里即五嶺之最西嶺也)讀書巖(在獨秀山)
(下有石榻石牖如環堵之室可坐十客劉宋太守顔延之曾讀書其中後人因以其五君詠刻于石側宋)
(沈晦有詩)曾公巖(在七星山下石門唅呀中有澗水左旋東流伏於石下舊名冷水巖宋曾布帥)
(桂跨澗為石橋榜以今名孫覿詩相君千里目渺渺孤鴻送披雲覷天功鑿翠出巖洞中空貫長虹側立)
(剖大甕宛宛臥石梁欲起特地控)屏風巖(在府城東北五里一名程公巖斷山屹立高百餘丈)
(中有平地可容百人仰視鍾乳倒垂狀如瓔珞登石磴五十餘級有石穴通明昔人嘗即其處作壺天觀)
(而名其洞曰空明宋張孝祥有詩)劉仙巖(在府城南七里相傳仙人劉仲遠居此磴道攀援而)
(上石室高寒旁有穿雲仙蹟兩巖宋曹輔詩石磴仙巖路登臨莫倦攀亂泉歸萬壑一目盡千山)礲
巖(在全州北一十五里巖上有飛泉噴瀉如練中有觀音像蓮花臺旁有一穴深邃秉燭可入又名潄)
(玉巖宋林岊詩嘗聞仙人渡海術授以尺杖如飛龍馮虛閉目不敢瞬波濤洶湧喧天風茲巖山窟非海)
(岸中掃一澗聲何雄瞑行十步水入耳明探萬壑雲生胸)龍隠巖(在全州西石燕岡一名龍雲巖)
(相傳有漁人入内見一人危坐鬚鬢皓然復入已為枯骨持出視之乃龍骨也元陳峴詩煙蘿深鎻非凡)
(境泉石相逢似故人歸認落花猶恐誤天風為我隔囂塵)波斯巖(在灌陽縣南四十五里前後有)
(龍潭二泉竇直通湋井)棲霞洞(在七星山畔入洞門下行百餘級始得平地盛暑無炎歊隆冬)
(温然宋孫抗詩寬踰城闕峻瑤魁萬壑吟風四壁苔不獨雲霞可招隱溪流長送落花來)水月洞
(在府城南二里濱江三洞惟水月最佳洞門透徹山頂高數十丈其形正圓望之暎空明皎儼如月輪)
龍隱洞(在七星山前兩崖石玉立仰視洞頂有龍迹其下水深莫測湧激如在三峽中盛暑泛舟)
(其間涼風襲人又名龍隠巖)風洞(在七星山下洞口低下當戶隂風襲人宋柳開有銘刻于石張)
(孝祥詩應憐桂海長炎熱乞與清涼萬竅風)白龍洞(在府城南七里俯瞰南溪唐李渤嘗名以)
(元巖宋改曰白龍洞以洞中乳石凝結如白龍狀)乳洞(在興安縣西南一十里洞有三上曰飛霞)
(中曰駐雲下曰噴雷下洞泉流石壁間田壟溝塍如鑿中洞有三石柱及石室石牀左盤至上洞行八十)
(步得平地有五色石横亘其上)湘灕二江(源出海陽山流五里分為二南為灕水又名桂江漢)
(討南粤戈船下灘將軍出零陵下灕水即此行二百里合癸水至府城下合相思江入梧州界北為湘水)
(合越城嶠水至全州又合洮灌二水入永州界)相思江(在府城南五十里源出臥石山下有相思)
(埭唐長夀初築分相思水使東西流東流合灕江西流合白石水)陽江(在府城南源出靈川縣思)
(磨山東流入于灕江)銀江(在靈川縣東北東流入于灕江)癸水(在府城東古記云癸水繞東城)
(永不見刀兵宋德祐二年春水忽轉流城南人以為異是年冬果受兵)黃源水(在永寧州故古)
(田縣西流經臨桂永福二縣界入于灕江)洮水(在全州北五十里源出文山下流入湘水)白石
水(在永福縣流入灕江)灌水(在灌陽縣南九十里流經全州入于湘水)南溪(在白龍洞前東)
(流入灕江)馬溪(在府城東四十里東流合灕江)西湖(在府城西三里環浸隠山六洞闊七百餘)
(畝勝槩甲於一郡湖久廢宋經略張維築斗門復舊)白竹湖(在府城西南三十里闊百餘畝冬夏)
(不涸)靈渠(在興安縣北其源即灕水昔秦始皇南戍五嶺命史祿鑿渠以通舟楫漢馬援南征餉道)
(亦出于此唐觀察使李渤立斗門以通漕刺史魚孟威又以石為堤乃通巨舟宋提刑李師中亦嘗修浚)
(本朝洪武末渠道湮壊遣御史嚴震直重修)曲斗潭(在白龍洞西回旋數曲東流合南溪)餌
潭(在興安縣東十五里石壁上下有犀牛蹟又有二石穴遇旱鄉民具舟作樂驅水牛百數下潭攪之)
(投虎頭骨及朱書石符雨澤立應)鈷鉧潭(在全州西七里唐柳宗元有記)犀潭(在陽朔縣)
(西三十里中有石穴相傳犀牛所藏岸傍細草如茸翠碧可愛俗呼犀草)白石湫(在府城北七里)
(唐李義山詩龍移白石湫即此俗名白石潭)廖家井(在興安縣其水清濁中分抱朴子云廖扶)
(家丹井一族數百口飲之多夀有至百歲者)九龍井(在灌陽縣西一十五里井有九其深叵測)
(可溉田畝旁有九龍聖水廟禱雨輒應)冷水泉(在府城東)龍泉(在府城西)義泉(在全)
(州其味甘冽冬夏不竭)玉髓泉(在全州西三里宋守林岊有記)湋井泉(在全州井中有)
(石臺泉竇通波斯巖龍潭旱不乾水不溢禱雨輒應)龍隱泉(在靈川縣北上有一巖斵為龍首引)
(注其水舊名滑石泉宋鄒浩詩馬頭今日度嚴關十九年前去復還惟有流泉聲似舊凭闌重聽響潺潺)
龍池(在堯山鄉民禱雨屢應歲久湮塞宋經略張維重浚以石甃之)白鶴池(在永福縣治西)
回濤堤(在府城東南唐貞元中築以捍桂水)揭帝塘(在府城北桂非澤國惟此塘與西湖)
(可以游觀獨秀峰伏波巖對峙其側如植雙筆荷花盛開時香聞數里)湖塘(在府城北一十五里)
(上下兩塘相通闊百餘畝深十餘丈冬夏不涸灌溉甚廣)異魚塘(在陽朔縣西一十五里中有魚)
(綠鱗而紅鬛)訾家洲(在府城東南先是訾家所居因以名之雖巨浸不能没自古以為浮洲唐)
(柳宗元有記)
土産零陵香(全州出)石燕蚺蛇膽桂心翠羽何
首烏鍾乳(已上諸縣皆出)
藩封靖江王府(在府之獨秀山前元以順帝潜邸建萬夀殿於此本朝洪武五年改建為府第)
公署桂林中衞(在都司前洪武八年建為右衞十二年改今名)桂林右衞(在桂林中)
(衞之右洪武八年建)廣西護衞(在王府南洪武五年為靖江王府置)全州守禦千
戶所(在全州西洪武元年建)灌陽守禦千戶所(在灌陽縣東北洪武二十八年)
(建)
學校桂林府學(在府治西北舊在獨秀山下宋徙于城東隅後又徙于此朱熹有記本朝洪武)
(十五年重建)永寧州學(即故古田縣學在州治北宋建元廢本朝洪武間重建隆慶五年陞)
(為州學)全州學(在州治北宋慶歷初建于州之東北隅紹熙間徙建于此本朝重建)臨桂
縣學(在府學西即宣成書院故址洪武末重建)興安縣學(在縣治東北宋建本朝永樂間)
(重建)靈川縣學(在縣治東永樂間重建)陽朔縣學(在縣治東舊在縣治南宋徙于)
(此本朝重建)永福縣學(在縣治西舊在縣東宋徙于此本朝重建)義寧縣學(在縣)
(治西即閱武亭遺址元建本朝重建)灌陽縣學(在縣治西宋建本朝洪武初重建)
書院宣成書院(在府治北宋景定間經略朱禩孫以張栻吕祖謙俱嘗游此因請于朝祀之理)
(宗書額賜焉盖合二公之諡以為名本朝洪武初以其地為臨桂縣學正統間復建于學之西)清湘
書院(在全州北二里宋守林岊因柳開讀書之地築室館士後守程渝請賜額趙必愿增大之魏了)
(翁記本朝永樂間重脩又創講堂及育德歸詠杏壇有本四亭為士子遊息之所)
宫室逍遙樓(在府城東唐建顔真卿書額刻于石王晙詩晦日登樓望江山一半春即此)明
遠樓(在府治元建虞集作記)楚南偉觀樓(在全州圃中一名高秋樓宋守陳峴建并)
(記柳開詩洗盡蠻煙几案空登臨直見楚山雄生當鴻鵠高飛處身在乾坤灝氣中)湘春樓(在全)
(州治西)讀書樓(在陽朔縣學東即萬雲亭遺址本朝洪武間建)淪漪閣(在府城南宋陶)
(弼詩談笑淪漪閣藤花竹葉間易醒江上酒難畫雨中山)青蘿閣(在府之雉山寺宋孫覿詩桄榔)
(葉底秋聲滿柏子煙中午夢還便擬買舟隨釣叟一蓑烟雨繫蒼灣)棠隂閣(在府城上)泛淥
閣(在府治)卷煙閣(在全州宋守劉學裘建柳開詩疎箔卷煙霧明眸望泬寥漁翁江上立指)
(我在丹霄)稽古閣(在全州學)文昌閣(在陽朔縣西元建)奎文閣(在府學後元時)
(建)五詠堂(在獨秀山前以劉宋顔延之有五君詠故名宋守孫覽有記)八桂堂(在府)
(治宋守范成大建李彥弼有記又名八桂堂)平易堂清簡堂(俱在府治)近民
堂雙梅堂仁夀堂(俱在全州治)環秀堂(在全州圃中宋王安中書)
(額劉岑作記)萬桂堂(在全州學東)四友堂(在灌陽縣治西)超然亭(在府城西)
(宋折彥質詩超然亭上鬢毛斑浩蕩秋風小立間豈為詩情堪過海祗緣脚力要尋山)拱極亭
(在疊綵巖北元郭思誠重建并刻朱晞顔之詩于石)南薰亭(在府城北宋守張栻建後毁于兵元)
(平章額爾吉訥重建)拱北亭(在府城都司後景泰五年建)漱玉亭(在礲巖宋守黃伸建)
(以巖泉琮琤如潄玉故名)濯纓亭(在全州西宋折彥質詩澄練正縈檻高屏近擁門偏宜雲慘淡)
(更好月黃昏)依綠亭(在全州圃中宋守陳峴詩脩林平治久荒埃招領春風一笑回淨掃莓苔)
(分徑岸賸添桃李結亭臺)獨秀臺(在府治西北)熙春臺(在八桂堂後)碧梧臺
(在全州西上有亭宋守林岊建并記)登春臺(在全州柳山側上有熙熙亭宋守林岊建)朝京
館(在全州北門外宋守梁均建)宜湘館(在全州東)無倦齋(在府治東宋張栻有記)
孝誠齋(在全州學)
關梁嚴關(在興安縣西南一十七里兩山對峙勢甚險隘宋李師中詩四年嶺外得生還自顧無功)
(但媿顔欲識君恩至深處嚴關便是玉門關)昭義關(在灌陽縣東六十里)香煙寨(與祿)
(塘長烏羊狀硤石磨石獲源共七寨俱在全州境宋置)吉寧寨(在灌陽縣西八十里在縣境者)
(又有洮水灌水二寨皆宋置)陽橋(在府治前)安遠橋(在府城西)廣濟橋(在府城南)
定西橋(在府城外)飛鸞橋(在全州治西)萬里橋(在興安縣東北)安行橋
(在靈川縣北七里)攀龍橋(在陽朔縣東北四十里)華盖橋(在永福縣東)惠政
橋(在義寧縣治南)龍川橋(在灌陽縣北三里)
寺觀永寧寺(在府城南舊名開元宋改今名元順帝嘗書賜圓覺二大字虞集作記)雉山
寺(在雉山之陽宋陶弼有宿雉山寺江亭記)報恩光孝寺(在湘山之陽乃無量夀佛道場)
(舊名景德寺宋賜今額)寳塔寺(在興安縣東北宋建寺有塔)大雄寺(在靈川縣東舊)
(名福善寺)鑑山寺(在陽朔縣宋建)上乘寺(在永福縣東)香林寺(在義寧縣唐建)
慧明寺(在灌陽縣宋建)五嶽觀(在府城内唐名天慶宋改今額)慶林觀(在七星山)
(唐李靖考桂州所貢瑞石處因置觀)崇真觀(在靈川縣元建)南堂觀(在興安縣宋建)元
真觀(在靈川縣治西元建)聖德觀(在義寧縣宋建)龍興觀(在永福縣元建)玄妙
觀(在全州西舊名天慶宋改今名)紫極宫(在府城東宋建)北極宫(在陽朔縣西)
祠廟唐帝祠(在堯山宋張栻重脩有謁廟祠刻于石)虞帝祠(在舜山有唐韓雲卿記刻)
(于崖石宋張栻重脩又全州南有廟以祀舜二妃唐柳宗元作記)伏波廟(在府城東北祀漢馬)
(援宋封忠顯佑順靈濟王)裴中丞祠(在府之訾家洲唐御史中丞裴行立為刺史後人立祠祀)
(之)陳崇儀廟(在府城西宋狄青征儂智高責崇儀使陳曙斬之桂人以死非其罪而祠之隆)
(興初賜額忠愍)三先生祠(在府學祀宋周敦頤程顥程頤三先生張栻有碑記)盤石廟
(在全州西祀宋守王世行黃庭堅有記)
陵墓靜江悼僖王墓(在堯山東王本朝宗室永樂間葬)
古蹟越王城(在興安縣越城嶺西南)秦城(在興安縣西南四十里秦始皇築以限越宋曹)
(輔詩海窮山盡尚南征髀肉消殘只自驚回首長安八千里此中那得有秦城)漢城(在臨桂縣遺址)
(尚存)零陵郡城(在全州北三十里)洮陽廢縣(在全州北三十五里漢置屬零陵郡)
(隋開皇間廢)湘源廢縣(在全州西七里隋置五代晉時馬氏改曰清湘周時移于州城内為)
(附郭本朝省入州)理定廢縣(在永福縣境本陳興安縣隋省唐復置改曰理定宋遷治上清)
(音驛元又遷治上權塘驛本朝省入永福縣)
名宦南北朝顏延之(宋始安太守政事之暇讀書于獨秀山巖中)裴昭明(南齊)
(永明中為始安内史郡人龔元宜以妖術惑衆前後太守敬事之昭明付獄案其罪及還甚貧罄人以清)
(勤稱之)裴邃(梁始安太守邃志立功邊陲不願閑遠乃致書於吕僧珍曰昔阮咸顏延之有二始)
(之歎吾才不逮古人今為三始非其願也後為竟陵太守)隋令狐熙(開皇間為桂州總管先是)
(夷越數叛熙至大崇恩信溪洞渠帥相率來歸熙為建城邑開設學校民夷感化)權武(開皇間李)
(世賢作亂武以行軍總管擊平之煬帝即位授桂州刺史尋轉始安太守)唐李襲志(武德中為)
(桂州都督守桂二十八年政尚清簡南荒便之)李靖(武德中為嶺南撫慰大使宣布威惠遠近悦服)
李宏節(貞觀中為桂州都督開夷獠置瀼州古州招撫生蠻置籠州環州以清謹聞)劉伯
英(永徽中為桂州都督時竇義二州蠻賊寇邊伯英率衆敗之民賴以安)裴懷古(儀鳳中為)
(桂州都督初桂賊歐陽倩剽没州縣懷古未踰嶺逆以書諭之賊迎降懷古知其誠乃輕騎至壁撫諭倩)
(等大喜盡歸所掠出降諸洞亦相率歸附嶺外悉平)禇遂良(高宗時以諫立武昭儀貶桂州刺史)
張九齡(桂州刺史仁政善聲流於嶺嶠)王晙(景龍中為桂州都督築羅郛罷戍卒埭江開屯)
(田數千頃以息轉漕百姓賴之刻石頌德)邢濟(乾元初為桂管經略使時西源蠻叛濟擊平之擢為)
(防禦使)李昌䕫(大歷中為桂管觀察使建學宫於獨秀山嘗平西源賊州人刻石頌德)裴
行立(貞元中為桂管觀察使善政及民盜遁奸革民懷其德立祠祀焉)吳武陵(桂州防禦)
(判官為政尚文雅柳宗元賢其為人謂可以興西漢文章)韓佽(元和中為桂管觀察使所部二十餘)
(州自參軍至縣令無慮三百員吏部所補纔十一餘皆觀察使辟置一時多有用之才時詔置五管監兵)
(盡境賦不足充其費佽處以儉約遂為定制衆以為難)李渤(寳歷中為桂管觀察使治尚文雅時)
(灕江渠壊舟楫不通渤為疊石造隄民受其利)魚孟威(咸通中為桂州刺史脩靈渠以石為鏵隄)
(延亘四十里植大木為斗門十八重舟楫乃通大為民利)宋許仲宣(開寳中為廣西轉運使時)
(孫全興征交阯士卒死瘴癘者十七八仲宣奏乞罷其兵未報而以兵屯湖南醫療人或難之仲宣曰若)
(待報將積屍横野矣誅一族活萬夫吾何恨哉太宗詔褒之)柳開(端拱初知全州時西源洞蠻粟)
(氏聚族五百久為邊患開至選勇辯吏入諭之粟氏懼服擕老幼來歸乃遣其酋入朝邊患遂息淳化初)
(移知桂州)陳堯叟(咸平初為廣西轉運使嶺外地氣蒸暑為植樹道旁鑿井置亭舍民免暍死其)
(俗病者禱神不服藥堯叟以集驗方刻石桂州驛自是始有服藥者矣)曹克明(景德間知桂州)
(嶺外居民結茅為屋歲多火克明教以陶瓦又引水入城火患遂息)陶弼(慶歷中知陽朔縣課民植)
(木官道旁行者無暑暍之苦攝興安令移書說桂帥蕭固浚靈渠以通漕不聽至李師中卒浚之師征安)
(南餽餉於是乎出大為民利)馮伸巳(仁宗時知桂州兼廣西鈐轄會安化蠻犯邊趣伸巳討之)
(伸巳嘗知宜州有善政至是單騎出陣語酋豪曰朝廷撫汝甚厚乃自取滅亡耶衆仰泣羅拜曰不圖今)
(日再見馮公率衆降軍門)蕭固(皇祐初為廣西轉運使知儂智高凶狡條上羈縻之策於樞府不果)
(用智高後果叛)王世行(全州都廵檢使時儂智高入寇率民堅守進知州事樂易明白順民之欲)
(除其所惡而州以大治及卒民為立廟祀之)余靖(桂州經帥時儂智高叛交阯請助討詔不許靖)
(曰邕與交阯接境今不納必助智高乃以便宜趨交阯會兵及智高入邕州遂無外援靖又遣人入特磨)
(襲取智高母以獻於朝)黃逵(皇祐間儂智高叛狄青薦逵為全州駐泊都監戰于歸仁鋪逵為先)
(鋒擊賊大敗之)朱夀隆(提點廣西刑獄嶺外新經儂寇老稚婦女遭亂不能自還者檄所在資送)
(其還舊制溪蠻侵暴羈縻州雖殺人無得讎報夀隆請聽相償蠻始畏戢)李師中(嘉祐間為廣西)
(提刑桂州靈渠舊通漕歲久石窒舟滯師中積薪焚石鑿而通之民受其利其他善政甚多邊人化其德)
(多畫像立祠)陸詵(嘉祐中知桂州交阯使者來議邊事從者五百人偃蹇用故態詵倨見之問所)
(欲言彼果爭漢地詵折其辯莫不懾服)徐勣(桂州教授王師討交阯轉運使檄勣從軍餉民多避)
(役捕得千餘人使者使勣杖之勣謂民皆飢羸不勝杖姑湼臂示戒亦可巳使者怒勣力爭不變使者不)
(能奪)蕭注(熙寧中知桂州始至種酋皆來謁注延訪山川曲折老幼安否均得其歡心故交阯動息)
(必知之然有獻征南策者輒不應)熊本(元豐中知桂州諭溪洞酋長戒邊吏勿生事時蔡寳□扇)
(龍蕃與洞戶相仇殺欲引兵致討以為功本質之色動縛而投諸海蠻夷以為神)胡舜陟(紹興)
(間廣西經略使吕源以書抵秦檜言其非笑朝政檜遣袁柟往劾之不服而死先是舜陟知靜江多惠愛)
(聞其死者為之哭丐者亦斂錢致祭其得人心如此)沈晦(紹興間為廣西經略兼知靜江府時南州)
(蠻酋旁結諸洞蠻為邊患晦選將戍邊招誘諸酋諭以威信皆詣府請降結誓而去自是不復犯邊)張
栻(淳熙中知靜江府兼經略安撫時所部荒殘多盜栻至簡州兵汰冗補闕申嚴保伍法諭溪洞酋豪)
(弭怨睦鄰于是羣蠻帖服)李浩(知靜江府兼廣西安撫有尚書郎入對論及擇帥事孝宗曰如廣西)
(朕已得李浩矣郡舊有靈渠通漕運及灌溉歲久不治浩疏而通之民賴其利)李椿(廣西提點刑獄)
(獄未竟者一以平决之釋所疑數十百人奏禁仕者毋市南物)趙崇憲(知靜江府兼廣西經略安)
(撫屬邑地肥磽異等而陽朔脩仁荔浦賦獨倍張栻嘗奏減之人猶以為病崇憲請再加蠲減詔逓損有)
(差三縣民立祠刻石)詹體仁(知靜江府居官涖民務盡心平心嘗曰盡心則無愧平心則無偏世)
(服其確論)高登(知古縣廣西帥沈晦問登何以治縣登條十餘事告之晦曰此古人之政今人詐疑)
(不可行對曰忠信可行蠻貊謂不能行誠不至爾)范成大(紹熙中知靜江府廣西窘匱專籍鹽)
(利漕臣盡取之于是屬邑有增價抑配之敝成大奏禁之在郡善政著聞)李曾伯(淳祐中知靜江)
(府兼廣西轉運使陳守邊之宜五事後又節制廣南治靜江)姚希得(知靜江府兼轉運判官署)
(舊以錦為帟幕希得曰吾起身書生安用此命以繒纈易之)應孟明(知靜江府兼廣西經略安)
(撫初廣西鹽易官盤為客鈔客戶無多折閱逃避遂抑配於民公私交病孟明條具驛奏除其弊)楊
大異(提點廣西刑獄兼漕庾二司所至姦吏屏息寇盜絶迹凡可以為民興利除害者必奏行之廣)
(海間道不拾遺)董槐(淳祐間知靜江府兼廣西經略安撫使時交阯及諸蠻數寇邊槐與約無相侵)
(推赤心遇之皆感服)馬塈(宋末守靜江元兵攻城三月塈前後百餘戰城破率死士巷戰被殺斷其)
(首猶奮立踰時始仆塈死部將婁鈐轄猶以二百餘人守月城不下皆自焚死無降者)元吕思
誠(至元間為廣西廉訪僉事廵行郡縣土官有于姓者恃勢魚肉人恐事覺隂遣其子迓思誠于道思)
(誠縛之痛懲其罪一道震肅)臧夢解(至元末為廣西廉訪副使故事煙瘴地行部者多不躬至)
(而夢解咸遍歴焉平反□獄貪官姦吏多寘於法)石亨祖(全州路總管時蠻獠入寇城邑民居)
(焚掠殆盡亨祖至築城郭籍民兵以禦寇於是民得安生不三年間百廢興六事備舉民皆頌其德)章
伯顏(元統間為廣西宣慰使擒殺諸溪洞酋長招撫其衆廣民由是樂生安業咸頌其德虞集為作)
(平猺記刻于石)謝麟(元祐中知桂州融江有夷警麟以計平之戍兵從北來不能水土麟部土人使)
(極南而北兵止屯近郡賴以全者甚衆)本朝丁玉(洪武初任廣西等處行中書省參政兼都)
(衞指揮使以仁惠為政軍民悦服)韓觀(洪武初授廣西都衞指揮僉事威懾蠻夷邊境寧謐後奉)
(議南丹土官作亂觀討平之以功陞右軍都督同知)尋适(洪武初為廣西按察使廉謹清恪風節凝)
(峻獄訟剖决如流民無有稱冤者公餘以吟咏自適)章復(洪武初全州府同知為政寬仁吏民德之)
(未幾陞本府知府)周砥(洪武初靈川縣典史以清廉受賞榜示諸郡以旌之)周吉成(洪武)
(中為陽朔知縣勸農桑脩學校有古循吏風)山雲(宣德初以都督僉事鎮守廣西時柳州慶遠忻)
(城諸蠻為寇雲親率將士討平之累陞右都督以疾卒人思其德立廟祀之)
流寓唐承裕(其先中原人父旻唐光化中為永州刺史為湖南馬氏所據掠城陷死節承裕避地)
(于桂因家焉宋開寳初仕至銀青光祿大夫擢知象州政聲著聞璽書屢加奬異)吕好問(河南)
(人仕宋為尚書右丞靖江之變委曲為存社稷計累遷資政殿學士封東萊侯紹興初貶靜江)程佑
之(河南人宋紹興間避地寓居于桂後帥五羊今其子孫墳墓俱在桂林)陳南賓(元舉進士)
(優於經術善屬文任全州路學正因家于全本朝洪武初聘為國子助教嘗侍講經筵後陞蜀府長史及)
(致仕特賜半俸以優養)胡純(平陽府人元翰林應奉本朝初以耆儒碩學徵至京授以官不就謫)
(居桂林閉戶却掃潜心性理之學都督韓觀嘗造其宅終不報謝再至謂曰先生於觀似無情者純曰將)
(軍知我我固如此所謂士伸於知己者觀歎息而去)
人物唐曹鄴(陽朔人大中間舉進士累官至吏部侍郎有詩名)趙觀文(臨桂人乾寧二)
(年舉進士第一是年試以觀人文化成天下賦内出白鹿宣示百寮詩放進士二十五人觀文第九被黜)
(者詣闕訴不當重試觀文遂魁多士)宋王世則(永福人舉進士第一淳化初以右正言使交州)
(還朝條事迹及山川形勢上之進直史館未幾以言儲貳事黜知象州)唐則(興安人少以學行稱)
(舉進士歴官至侍郎晩歸築館授徒以身率後進雖極寒盛暑不少倦經史皆訓詁成一家言二子叔夏)
(叔獻相繼登科)朱道誠(全州人幼喪父事母至孝母卒廬於墓側感冬笋生瑞竹覆其墓州以聞)
(詔賜絹米比卒郡守趙昕揭其墓曰朱孝子墓其子揚善孝亦如之至和中詔賜絹米如父恩)蔣炳
文(興安人大觀間通判融州以兵入援京師為程不器所沮遂罷官後上書言時事丞相趙鼎是其說)
(薦為中都官炳文願補外職自試除瓊管安撫)唐諫(全州人政和五年舉進士歴官朝奉郎子孝穎)
(先膺里選次受世賞周必大梁克家皆器重之官至朝請郎知陜州)李珙(永福人少以功名自奮會)
(宜州蠻獠入寇攻禦有功累官至武功大夫後金人犯闕召天下兵珙謂蔣炳文曰主憂臣辱主辱臣死)
(豈可以道遠便自營乎選州兵募死士凡三千人倍道兼行至復州與賊將薛廣祝遇力戰死之詔贈忠)
(州防禦使)黃齊(臨桂人紹興間舉進士調富川尉迎父就養時曹成寇起齊懼遺親憂自奮擒獲七)
(十輩縣以安堵累遷知昌化軍賜對其言桂林多俊秀而賓興之數狹地瘠民貧而折納之輸重詔增鄉)
(貢減軍輸邦人利之)蔣允濟(興安人紹興間為新化縣令除革弊政民多德之後為賓州倅攝昭)
(州先是官出錢二百予民輸布一疋復折布為錢十倍取之允濟疏聞竟減其半嘗按問平南廵檢祝尚)
(賢奪其官後允濟卒尚賢哭甚哀或問之曰罪在我如公之賢安得不哭)石安民(臨桂人紹興間)
(舉進士為象州判官决獄平恕嘗分教廉藤有文風晚知吉陽軍未赴而卒安民蚤從沈晦胡寅游尤受)
(知於張浚其後張孝祥榜其堂曰瑞文弟安行安持與兄齊名人號三石)唐俊乂(興安人少刻意)
(於學博通經史紹興間第進士廷對以直言無𨼆被黜朝廷尋悔悟命以官自柳州司理歴仕知廉州皆)
(以廉靜聞)陶崇(全州人嘉泰中舉進士理宗在潜邸時崇為講讀官及即位被召首陳保業謹微慎)
(獨持久之說擢知信州卒贈特進謚文肅有澈齋文集)本朝唐耕(臨桂人洪武間由訓導擢)
(知廣東河源縣未幾陞監察御史以廉能著稱後為國子監司業)劉淵(臨桂人洪武中領鄉薦拜)
(監察御史激揚有聲遷湖廣按察司副使)黃驥(全州人洪武中領鄉薦為沙縣教諭後陞禮科給事)
(中三使西域嘗上疏論外夷貢馬及官軍下蕃之弊詞甚剴切上嘉納之命為定制自是陜右之民少蘇)
(尋陞右通政奉命撫諭南交使還卒所著有黃門奏章)
列女文氏(靜江人唐斗輔妻元大德中斗輔任賓州幕官卒時文氏年方二十餘哀慟幾絶執義自)
(誓孝養舅姑舅姑既殁葬祭無遺憾其子明蚤世婦蔣氏慕姑之義亦自誓靡他至治中詔旌其門曰貞)
(節)
仙釋雷隱翁(名本少磊落不羣既長業進士再試即棄去默坐終日俗子或誚其癡隠翁笑曰終)
(不以吾癡易汝黠一日以術授其子因出遊不返宋元祐間有朝士遊羅浮山見其坐于松下自道姓名)
(云雷隠翁)石仲元(桂人號桂華子為道士於七星山於詩妙究精微宋天禧中將殆謂門人曰□)
(謝當然未喪之文子其嗣之盡出平生所作詩三百餘篇授之曰凡吾所得子之所知必傳之旬浹而殁)
(有桂華集)全真(柳州人唐至德初來游湘源剏淨土院永州刺史韋宙遣使禮請翌日即至四門各)
(見其入宙出道迎惟見其一其神變不可具述卒年一百三十二五代時因全真多神異改湘源為全州)
(今其真身在湘山歴代封為慈祐寂照妙應禪師)
柳州府(東至桂林府脩仁縣界二百三十里西至慶遠府天河縣界二百五十里南至南寧府宣化縣界四)
(百里北至桂林府永寧州界一百五十里自府治至南京四千五百六十五里至京師七千七百三十二里)
(糧五萬二千石零)
建置沿革古百粤地天文翼軫分野秦為桂林郡地漢
屬鬱林郡三國吳復屬桂林郡後又析置馬平郡梁
大同間兼置龍州治龍江南隋開皇中廢郡徙州治
江北尋廢以馬平縣置象州大業初州廢以其地屬
始安郡唐置昆州治馬平縣尋改南昆州貞觀中始
改柳州屬嶺南道天寳初改龍城郡乾元初復為柳
州光化後為楚馬氏所據五代時屬南漢宋仍為柳
州屬廣南西路咸淳初徙治柳城縣之龍江元至元
中改置柳城路本朝改為柳州府復徙治馬平領州
二縣十
馬平縣(附郭本漢潭中縣地屬鬱林郡三國吳置馬平縣隋屬象州大業初州廢以縣屬始安郡)
(唐屬昆州後為柳州治宋元仍舊本朝因之編戶七里)洛容縣(在府城東北一百三十里本漢)
(潭中縣地唐貞觀中置洛容縣屬柳州宋嘉祐中省象縣入焉元仍舊本朝因之編戶五里)羅城
縣(在府城西北一百九十里本桂林之□州洞地宋開寳中置羅城縣属融州熙寧中省入融水縣本)
(朝洪武初復置縣属融州十年州廢改今属編戶五十里)柳城縣(在府城北七十里本漢潭中縣)
(地梁置龍城縣隋初屬桂州後属始安郡唐初以縣置龍州貞觀間州廢以縣属柳州宋景德中改為柳)
(城縣治龍江元移置龍江東本朝因之編戶一十二里)懷遠縣(在府城北三百一十里本牂牁)
(夜郎之境宋至和中置王口寨崇寧中於寨置懷遠軍尋改平州及置懷遠縣政和初州縣俱廢宣和初)
(復置州紹興中州廢復置縣属融州元因之本朝洪武十年縣廢置三江鎮廵檢司十四年復置縣改今)
(属編戶九里)融縣(在府城西北三百五十里本漢潭中縣南齊改齊熙縣及置齊熙郡梁兼置東)
(寧州隋廢郡改為融州及改縣曰義熙大業初州廢以縣属始安郡唐復置融州又改縣曰融水為州治)
(天寳初改州為融水郡乾元初復為融州宋置清遠軍節度元改置融州路尋復為州本朝改州為縣以)
(融水縣省入編戶四十二里)來賓縣(在府城南七十里本秦桂林郡地唐乾封間置嚴州領來)
(賓循德歸化三縣宋廢州省歸化武化二縣入來賓隸象州元因之本朝改今屬編戶七里)象州
(在府城東南一百三十里本秦桂林郡地漢為鬱林郡中溜潭中二縣地陳置象郡隋罷郡置象州治馬)
(平大業中廢州别置象縣属始安郡唐復置象州治陽夀縣天寳初改為象郡乾元初復為象州元改置)
(象州路後復為州本朝以陽夀縣省入編戶九里領縣一)武宣縣(在州南一百里本隋始安郡之)
(桂林縣地唐析置武僊縣属象州乾封初省桂林縣入焉宋元仍舊本朝因之後改為武宣縣編戶七里)
賓州(在府城南三百里本秦桂林郡地漢置領方縣屬鬱林郡吳改臨浦縣晉復舊梁於縣置領方)
(郡隋初廢郡以縣属尹州後屬鬱林郡唐初屬南方州貞觀間析置賓州治領方縣天寳初改安城郡後)
(改嶺方郡乾元初復為賓州宋開寶間州廢尋復置元改置賓州路後復為州本朝因之編戶一十八里)
(領縣二)遷江縣(在州西北一百里本唐邕州地大歷間置思剛州屬邕州都督府宋天禧中改)
(為遷江縣属賓州元仍舊本朝因之編戶二里)上林縣(在州西八十五里本嶺方縣地唐初析置)
(上林縣及南方州貞觀初改澄州仍治上林宋初州廢以上林縣屬融州尋改屬賓州元仍舊本朝因之)
(編戶八里)
郡名象郡(陳名)龍城(唐名)
形勝山水清曠(圖經地近桂林號無瘴且山水清曠)山石竒秀(寰宇記山石竒秀平)
(地忽崛起數百韋曲鄠杜盖無之)鎮壓諸蠻(虞衡志鎮壓諸蠻安靜邊境有靈巖真僊洞不)
(下桂林)控扼番洞(象郡志嶺西以南連屬桂林外接交邕控扼番洞往來要衝)跨三
邑之封(同上象古名郡跨三邑之封當牂牁龍江之沿流封疆不啻千里)居嶺嶠之
表(新井記居嶺嶠之表接蠻貊之疆)越駱都會(元志西接建武北拒慶遠欽象横貴皆擬)
(其境在越駱為都會)
風俗俗近全永(圖經柳雖古荒服而實連湖湘風俗與全永間不相遠)人恥為非
(同上中朝名士如王安中輩嘗避地寓居此耳濡目染人耻為非)民醇俗阜(同上民醇事簡)
(俗阜物廉視他州為樂土)出弟入孝(唐韓愈羅地廟碑出相弟長入相慈孝)絃誦為
嶺南最(汪藻學記大觀中士之絃誦者至三百人為嶺南諸州之最)㯽榔為聘(象臺)
(志民無富藏工無巧藝男女㛰姻以㯽榔為聘定儀)惟事雞卜(圖經病者不求醫藥惟事鷄卜)
(唐柳宗元詩鷄骨占年拜水神是也)不事蠶作(象郡地無桑柘民不事蠶作雖間有之為線絮)
(或粗紬而已婦人以緝麻織布為業)屋必架板(輿地志武宣習俗民居不住地屋必架板為樓)
(以居之下頓牛畜)
山川僊奕山(在府城南山上有穴穴有屏有室有宇始登者得石枰於上黑肌而赤脈十有八道)
(可奕故名)石魚山(在府城西南山小而高形如立魚)駕鶴山(在府城東南旁臨大江聳)
(立如鶴形古州治負此)屏山(在府城南二里其形方正類屏宋陶弼詩一峰高起塞天關堪作皇)
(家外屏山可惜化工安著遠半遮中國半遮蠻)鵝山(在府城西山巔有石如鵝唐柳宗元詩荒山秋)
(日午獨上意悠悠如何望鄉處西北是融州)四姥山(在府城西五里其山四面對峙因名)新
洞山(在府城西南一十里與鵝山相望有洞可坐百人石乳融結有穴上見天其山石以杖觸之如)
(鐘鼓聲)夾道雙山(在府城北一十里東山曰桃竹西山曰雀兒)龍壁山(在府城東)
(北一十五里中有石壁峭立下臨灘瀨宋陶弼詩曾看柳侯山水記信知龍壁好煙霞)象山(在象)
(州西五里以形似名又時有雲氣結為象形其北為猫兒山形狀肖猫下臨大江風土記云猫兒山對鹿)
(兒灘)甑山(在龍壁山南廣百尋高五丈下上若一絶水無麓)白面山(在象州南七里石壁)
(屹立横截大江中多白石俗名掛榜山)象臺山(在象州西北三十里其山平正如臺)居鹿
山(在象州東北四十里上有鹿池水)石牛山(在象州東四十餘里上常有雲霧天色晴霽遥)
(見如牛形)雷山(在象州東六十餘里風土記云天欲雷雨則此山先有雲霧)聖塘山(在象)
(州東百餘里高峻不可登相傳昔有猺人攀藤而上見一池清泠可愛内有魚鼈桃李環繞且多猿猴)
古漏山(在賓州西四十里下有泉水滴漏四時不竭)羅奉山(在賓州北三十里)思
微山(在洛容縣治北頂有泉穴四時不涸)屏石山(在洛容縣北一十里峯巒高聳下有石崕)
(泉水出焉)如來山(在洛容縣南二十五里高聳百餘丈舊云有神女見故名)鳳凰山(在羅)
(城縣北形似鳳凰)烏蠻山(在柳城縣東南三里高聳臨大江下有潭澄湛徹底其山石黑故名)
穿山(在柳城縣治西高百餘丈上有一竅通明)銅磬山(在柳城縣西二十里舊名雲盖山)
筆架山(在柳城縣東一十里平地卓立形如筆架)勒馬山(在柳城縣北五里其形曲轉如)
(勒馬狀)文筆山(在柳城縣北五里尖銳而秀有如卓筆)馬鞍山(在柳城縣北一十里)
(形似馬鞍)轎頂山(在柳城縣北二十里山頂圓如轎盖)武牢山(在懷遠縣南一十五里高)
(拔險峻)銅鼓山(在融縣西二十里舊傳諸葛亮散埋銅鼓以魘蠻僚後有得於是山者故名又)
(武宣縣西一十里亦有銅鼓山下有銅鼓灘或謂馬援鑄銅鼔於此或謂灘聲如鼓)鐵船山(在融)
(縣西三十里遥望彷彿一船尾插絶頂巖間)寳積山(在融縣東五十里其山兩峰相連産鐵及)
(蘆甘石)賈利山(在來賓縣東南三十里相傳昔有賈人到此與烏蠻貿易)右牙山(在來)
(賓縣南三十里平地有石峭拔如象牙)金峰山(在來賓縣南六十里)居松山(在來賓縣)
(南三十五里頂有一石如盤可貯水)思玉山(在來賓縣北四十里相傳昔人有得玉於此後再求)
(不獲故名)僊巖山(在武宣縣南四十里巖高一丈深十丈石壁上有仙人影中有泉滴成乳)僊
人山(在武宣縣西四十里上有石形如仙人唐柳宗元詩寒江夜雨聲潺潺曉雲遮盡仙人山)石
羊山(在武宣縣西六十里峭壁上有石如羊俯瞰大江舟過見之)堡積山(在遷江縣東二)
(里疊石崔嵬不通道路山頂稍平鄉民曾避寇於此)瓦山(在遷江縣西一十里山峰險峻)雙髻
山(在遷江縣南一十里兩峰並列如雙髻)古祿山(在上林縣東南六里上有石壇號仙殿宋)
(雍熙中有盧氏登山採藥遇仙於此)鏌鎁山(在上林縣南九里嘗有人得古劍於此)思鄰
山(在上林縣西一十二里昔有何鄰者隠居於此頗有道術年百餘歲不知所適鄉人思之故名)羅
艾山(在上林縣東南一十八里昔羅艾隠居于此)白龍巖(在洛容縣東二十里中有小佛)
(羅漢像上有龍頭形歲旱鄉人於此禱雨)白象巖(在洛容縣南一百里上有兩字如篆不可識有)
(石如象又有石鼔石鐘擊之鏗然昔張鑑王之才王諤嘗讀書于此)真僊巖(在融縣東五里仰視)
(高遠青白錯雜靈夀谿貫串中出玲瓏清響如環珮聲中有白石巍然如天尊像舊名靈巖山又名老君)
(洞宋咸平中改為真仙巖頒太宗御書百二十軸藏於内張孝祥磨崖大書天下第一真仙之巖)老
人巖(在融縣西南三里舊傳嘗有老人拄杖悠揚其上山半有洞高峻不可登旁有一穴人因其勢)
(增建屋閣凭闌一視如在半天大江横其前支流遶其下)雙泉巖(在来賓縣西北一百里下有泉)
(冬温夏涼土人多於巖中肄業舊傳山中常患無水忽一日雙泉湧出因名)白雲洞(在來賓縣)
(北二十里山水極佳為邑人遊賞之地)白牛洞(在來賓縣西南六十里中有白石狀如牛)智
誠洞(在上林縣東四十里一山峭壁千仞唐韋厥所隠之地)羅洪洞(在上林縣東北五十)
(里中有清溪茂林宋元祐間白雲先生韋旻嘗隠居于此)柳江(在府城南門外一名潯水源出懷遠)
(縣流經象州歴潯藤至廣州界入于海唐柳宗元詩柳州柳刺史種柳柳江邊談笑為故事推移成昔年)
(垂隂當覆地聳幹會參天好作思人樹慚無惠化傳)洛青江(在洛容縣西一百二十里源自桂林)
(府流至縣界入于柳江)龍江(在柳城縣西源出慶遠府天河縣與融水合流來會于柳江梁大同)
(間八龍見于江中因置龍州)潭江(在融縣東又名融水源出懷遠縣下流與背江思回江玉華江)
(丹江靈夀溪水合歴柳城縣入于柳江)大江(在來賓縣南源自遷江縣都泥江流合賀水至此又)
(合雷江入柳江唐柳宗元詩瘴江南去入雲煙望盡黃茅是海邊謂此)黃陂水(在府城西三十)
(里流入柳江)鵝水(在府城西南四十里流入柳江)古漏水(在賓州西源出古漏山下流合)
(賓水李依江入都泥江合大江)大藤峽水(在武宣縣東源出潯州中有四灘灘有巨石水勢廻)
(旋其聲如雷下與程郎都泥甘蘭諸水合流入廣東界)靈夀溪(在融縣南五里舊傳仙人投丹)
(于中飲者皆得延年故名)清潭(在融縣東七里其深叵測流入靈夀溪通真仙巖)羅池(在府)
(城東水可溉田近有柳宗元祠名羅池廟)明鏡湖(在上林縣西南其水清澈)甘井(在仙弈山)
(下隨江消長雖旱不涸)城北井(在府城北唐柳宗元有銘及祭文)靈泉(在府城西七十)
(里四時不涸不流)温湯泉(在象州東三十里其水常熱可以熟物)濮泉(在象州東四十)
(里松檜森羅水石清秀邑人以為遊賞之地)馬跑泉(在柳城縣西七十里一名湧珠泉相傳諸)
(葛亮南征過此馬跑其地泉遂湧出故名)長塘(在駕鶴山下冬月不涸)
土産蚺蛇膽(府境出)藤(象州出)降香(懷遠縣出)鉛(上林縣出)猪腰子(木生)
(子形如猪腎能解毒藥)鐵桂心蘆甘石(俱融縣出)不死草(郡産苴草)
(高一二尺狀如茅食之令人多夀俗呼為不死草夏月置于盤筵中蚊蠅不近物亦不速腐)鬱金
香(羅城縣出)
公署柳州衞(在府治東北洪武四年建)南丹衞(在賓州治東舊在慶遠府境正統七年移)
(建于此)守禦象州中右千戶所(在州治東洪武中建)守禦賓州後
千戶所(在州治東洪武三年建)守禦融縣左千戶所(在縣治東洪武二年)
(建)守禦來賓中前千戶所(在縣治東洪武三十一年建)武宣守禦
千戶所(在縣治東北宣德六年重建以上五所俱隸柳州衞)遷江縣屯田千戶
所(在縣治東洪武二十五年建隸都司)
學校柳州府學(在府治後唐柳宗元文宣王廟碑其略曰仲尼之道與王化遠邇惟柳州古為)
(南夷椎髻卉裳攻劫鬭暴雖唐虞之仁不能柔秦漢之勇不能威至于有國始循法度置吏奉貢咸若采)
(衞冠帶憲令進用文事學者道堯舜孔子如取諸左右執經書引仁義旋辟唯諾中州之士時或病焉然)
(後知唐之德大以遐孔子之道尊而明)象州學(在州治東南本朝洪武二年建)賓州學
(在州治南元皇慶中建)馬平縣學(在縣治東本朝洪武四年建)洛容縣學(在縣)
(治西元至元中建)羅城縣學(在縣治東本朝洪武初建)柳城縣學(在縣治南洪武)
(三年建)懷遠縣學(在縣治南洪武二年建)融縣學(在縣治西宋乾道中建)來
賓縣學(在縣治東宋開寳中建)武宣縣學(在縣治西本朝洪武初建)上林縣
學(在縣治南洪武三年建)遷江縣學(在縣治西洪武初建)
書院駕鶴書院(在駕鶴山有碑記文字剥落)真僊書院(在真仙巖前宋守李興時)
(所建)
宫室城樓(在府城上唐建柳宗元詩城上高樓接大荒海天愁思正茫茫驚風亂颭芙蓉水密雨斜)
(侵薜荔墻嶺樹重遮千里目江流曲似九回腸共來百粤文身地猶自音書滯一鄉)南樓(在府城中)
(宋建摹張安國鄂州南樓大字榜之)待蘇樓(在府治後宋許申建取杜甫春生南國瘴氣待北風)
(蘇之句為名有碑記)瑤光樓(在象州西俯瞰溪山面對長江晴嵐煙靄景物之勝一目而盡後改)
(曰西峰樓)環山樓(在賓州城中舊名凌霄又名觀風)會壹樓(在真仙巖旁)望僊
樓(在融縣以前揖仙人山故名)柑子堂(在府城西唐柳宗元詩手植黃柑二百株春來新葉)
(徧城隅方同楚客憐皇樹不學荆州利木奴幾歲開花聞噴雪何人摘實見垂珠若教坐待成林日滋味)
(還堪養老夫)明秀堂(在府城中宋王安中書扁)扶疎堂(在象州東南郡人謝氏建竹木)
(深邃蔚有佳致王安中孫覿南遷嘗寓于此壁間俱有題王安中詩江山似慰天涯客花卉先回嶺北春)
(孫覿詩莫辭蜑酒一尊赤會壓瘴茅千里黃未省讒言遭薏苡直將空腹傲㯽榔)閱武堂(在賓)
(州城中宋陶弼詩南嶠風雲久肅清壊溝殘壘號昇平官曹惟識簿書字民俗不知金鼔聲往歲忽傳南)
(詔檄近時方築伏波營安城太守深邊計菡蓞花開閱水兵)東亭(在府城南唐柳宗元建有記云)
(出州南譙門左行二十六步有棄地在道南南值江西際垂楊傳置東曰東館其内草木猥奥有崕谷傾)
(亞缺圯豕得以為囿蛇得以為藪人莫能居至是始命披刜蠲疏樹以竹箭松檉桂檜柏杉易為堂亭峭)
(為杠梁下上徊翔前出兩翼馮空拒江江化為湖衆山横環嶛闊瀴灣當邑居之劇而忘乎人間斯亦竒)
(矣)羅池亭(在府城東宋守朱軌刻柳宗元像于其中)寒光亭(在扶疎堂側謝氏所建宋)
(孫覿詩空江耿耿月舒波千峰倒盡翠銷磨)思柳亭(在府城東宋陶弼詩羅池刺史寡塵緣畫)
(戟墻頭築望仙黃鶴與誰同一去碧桃無主又千年)象臺(在象州南舊志去州三十里平地突起巋)
(然一臺四望平遠即古州治)羅池館(在羅池旁景泰三年建)
關梁古漏關(在賓州南四十五里)鏌鎁關(在上林縣宋陶弼詩昨夜書中得新記夢魂飛)
(入鏌鎁關)太平橋(在府城東)安定橋(在府城西二里)雲錦橋(在象州城中)西
江橋(在洛容縣治西)通濟橋(在武宣縣東)三江渡(在馬平縣南一十里)潯陽
渡(在融縣東南一十五里)東江渡(在洛容縣東二里)西江渡(在洛容縣西一里)
寺觀開元寺(在府城東二里唐建)大雲寺(在仙奕山唐建尋燬柳宗元有復大雲寺記)
乾明寺(在府城中)景德寺(在象州治南)報恩寺(在賓州東宋建舊名夀寧本朝)
(洪武間改今額)感德寺(在柳城縣北七十里)報恩寺(在融縣南五里宋建)地藏寺
(在來賓縣西三里宋建)景福寺(在遷江縣東宋建)勝業寺(在上林縣南)玄妙
觀(在府城東宋建)青霄觀(在遷江縣南二里宋建)玉虛觀(在上林縣東宋建)報
恩觀(在融縣南五里宋建)三清觀(在武宣縣洪武中建)玄真觀(在來賓縣北一十里)
祠廟博帶廟(在賓州南二十里漢馬援禆將戴仁征南越卒于此州人立廟祀之)雷塘廟
(在雷山兩崕雷水出焉能興雲氣作雷雨邑人因依塘立廟禱之輙應唐柳宗元有禱雨文)柳侯
廟(在府城東舊名羅池廟祀唐刺史柳宗元韓愈碑云柳侯嘗與其部將魏忠謝寧歐陽翼飲酒驛亭)
(謂曰吾棄于時而寄於此與若等好也明年吾將死死而為神後三年為廟祀我及期而死三年孟秋辛)
(卯侯降於州之後堂歐陽翼等見而拜之其夕夢翼而告曰館我于羅池其月景辰廟成大祭過客李儀)
(醉酒慢侮堂上得疾扶出廟門即死余謂柳侯生能澤其民死能驚動禍福之以食其土可謂靈也已)
賢良廟(在府城西宋守許申奏建此廟以祀唐柳州司戶劉蕡)陳崇儀廟(在賓州南)
(三十里祀宋崇儀使陳曙)
陵墓劉蕡墓(在府城西五里蕡唐昌平人以貶官卒葬于此李商隠哭蕡詩一呌千回首天高不)
(為聞巳為秦逐客復作楚冤魂)李仙墓(在融縣西一十里乃李仙賤子之墓)
古蹟廢平州(在懷遠縣王口砦宋崇寧中置政和初廢為砦并融江文村潯江臨溪四堡砦俱隸)
(融州)廢允州(在懷遠縣宋崇寧中於安口砦置此州及安口縣政和中廢)廢從州(在懷)
(遠縣宋崇寧中於中古州置格州及樂古縣尋改為從州政和中州縣俱廢為樂古砦)廢融水
縣(在融縣治西本隋義熙縣唐改曰融水為融州治本朝洪武初廢今城隍廟即其治所)廢陽
夀縣(在象州城内隋置唐于縣置象州本朝併入州)廢嶺方縣(在賓州城内漢置唐于縣)
(置賓州以思干縣省入宋與州同移于舊城北二十里廢瑯邪縣本朝併入州)廢武化縣(在来)
(賓縣唐初置属封州後屬象州宋熙寧中省入來賓後復置南渡後省)僊人跡(在柳城縣東北)
(十五里有石自平地生出周圍半里上有二脚跡相傳鍾吕二仙所留者)
名宦唐韋挺(貞觀間以忠直獲罪貶象州刺史)柳宗元(柳州刺史不鄙夷其民動以禮)
(法民咸化服凡令之期民歡趨之無有後先民業有經公無負租流逋四歸樂生興事嫁娶葬送各有條)
(法又大脩孔子廟城郭巷道皆治使端正樹以名木民皆悦喜及卒建祠祀之)程异(柳州司馬精于)
(吏治身没家無留貲世重其廉)劉蕡(蕡自對策後有甘露之難令狐楚牛僧孺節度山南皆表蕡幕)
(府以師禮禮之而中人深嫉蕡誣以罪貶柳州司戶)宋楊居政(開寳中知賓州築城禦寇賊不)
(敢犯以前守蒙延冰與其弟延錫為賊所害創田宅使其二子居之後延冰之孫傳登第實居政之力焉)
王舉(咸平中知賓州開古漏關路鑿崖燒石舊時人迹不到由是可通車馬)陶弼(乾興間弼)
(之父知賓州嘉祐中弼繼之元符中其姪達又繼之一門三人出守是郡皆有政術弼尤長於賦詠)狄
青(宣撫廣西時儂智高守崑崙關青至賓州駐十日值上元節令大張燈饗軍校夜二鼓忽起至曙巳)
(破崑崙關矣)張守約(歐陽脩薦其有智略知邊事擢知融州峒將吳儂恃險為邊患捕誅之脩)
(復薦其可任將軍)魏瓘(提點廣西刑獄减柳州無名役四百人民德之)畢君卿(元祐間知)
(柳州郡初無城君卿始築之民頼以安)李拱(知融州領兵入援京城死于敵建炎間賜其家銀帛)
(百匹兩錢百千)陳大和(紹興初知象州政平事簡脩黌宇建行館為郡之壯)許申(紹興間知)
(柳州增脩學宫奏置教授立劉蕡祠以勵士風)本朝蘇銓(洪武初柳州衞指揮僉事謀略過人)
(首創公署操兵有法賊攻劫融縣銓率兵奮擊賊敗散後復聚衆摽掠銓設法擒之自此畏服不出民賴)
(以安)于海(洪武中柳州衞指揮僉事性氣雄勇守大藤峽洞蠻聚衆攻劫海率兵奮勇長驅殺賊潰)
(散搜勦殆盡一方遂安)劉燾(洪武中柳州知府寬厚不苛有欲私殺牛者牛奔入府堂前悲鳴若)
(訴燾召其人詰之諭以禮法牛賴以生)張霖(洪武中馬平知縣愛民如子有虎咥人告於城隍設)
(檻捕之明日即獲二虎峒賊為患都督韓觀統兵撫捕賊據險不服曰若張知縣來即投順霖乃衣冠入)
(峒賊皆感悦隨霖出降)姚宣(洪武中象州判官廉平不苛撫字有方民懷之)
流寓薛仁貴(龍門人唐咸亨中以大非川之敗貶象州後召為都督擊突厥突厥問唐將為誰曰)
(薛仁貴突厥曰聞薛將軍死象州矣安得復生仁貴脱兜鍪見之皆相顧失色因進擊大破之)范祖
禹(成都人宋紹聖初言者論其脩實錄詆誣又摭其諫禁中顧乳媪事謫永賀二州又移賓州賓人推)
(重皆稱為范太史)張庭堅(廣安軍人宋紹聖中為右正言坐劾蔡京謫象州雖以此獲罪天下)
(多之)許德言(宋宣和間以顯謨閣待制南遷至賓州嘗與韋旻論治心養性守氣安神之說甚詳)
范正平(蘇州人元祐名相純仁子純仁卒有表言宣仁被誣事後蔡京當國小人附會妄言純仁)
(遺表乃正平與門人李之儀撰正平坐羈管象州)王安中(中山人仕宋為尚書右丞靖康初謫)
(象州館于謝氏之扶疎堂得郡人熊氏園植桃百本號小桃源)折彦質(雲中人宋紹興中為僉書)
(樞密院事後謫居柳州以方直得名)孫覿(宋紹興中以尚書謫象州文學著聞雖在貶所作文不輟)
劉洪道(宋岳飛重其才辟為參謀金人犯明州有戰功紹興中飛死洪道謫柳州)高穎(宋紹)
(興中參福建安撫司坐從岳飛謫象州固窮守節剛直之性始終不渝)傅自得(懷州人宋知興)
(化軍謫融州杜門讀書無復仕進意宰相陳康伯奏得徙自便乾道間復故官)胡夢昱(宋寳慶中)
(以大理評事上書言濟邸事忤時相史彌遠御史李知孝附會彌遠劾去之羈管象州卒後人過其處指)
(曰忠直之居)
人物唐韋厥(上林人武德間持節壓服生蠻開拓化外詔領澄州刺史後隠于智誠洞厥與諸子)
(皆封侯廟食)白聳(馬平人仕為義勝都將光啓中寇入郡境盡驅其民掠其財帛聳率所部敗賊)
(奪而歸之郡人為之立祠)宋覃光佃(融州人博學能文開寳六年登進士第累官至光祿大夫)
(檢校太子賓客)栗大用(武宣人年九歲大中祥符間以通五經應童子舉至汴京入見真宗竒之)
(特補登仕郎後仕至南雄太守)韋旻(上林人閉門讀書無所不通鄉人以書樓目之元祐間應舉不)
(第遂隠于羅洪洞據山林泉石之勝尤善導養之術號白雲先生)梁仲保(賓州人忠義勇敢慶)
(歷間儂賊犯邊率衆力戰死之郡人為之立廟)宋士堯(馬平人皇祐中儂智高寇廣南士堯領兵)
(至邕州極力與戰已而敗北賊斷其首尸不仆猶犇馬而還後贈屯衞大將軍)張亞卿(洛容人種)
(學績文瀕老不衰皇祐初擢第廷對見黜後不預計偕郡守鮑安丘竒其才以遺佚薦尋登鄭獬榜進士)
(官至朝議郎廉州通判)王之才(洛容人與張亞卿齊名慶歷間登第歴官至朝議大夫工部侍)
(郎)謝洪(武宣人與弟澤俱博學有文人號謝家二鳳宣和中相繼出仕凡中朝士夫遷謫於此州)
(者多館其家)
仙釋武志士(脩煉於来賓之武禪山每出赴齋供即架青布幕為橋去五七里遠至市㕓人見而)
(竒之越數年道成宋皇祐初白日上昇)佛日禪師(來賓縣金華峰第一代祖有戒行宋紹興)
(中於獅子山文殊菴端坐而逝留偈云落落托托上無把捉出沒太虚無繫無縛鐵馬倒地誰人摸索)
甘大將(五代時象州人名佃家富有窘乏告者皆滿其所欲而去性特靈異鄉人决以禍福者無)
(不竒驗一日聚鄰里告曰吾已厭世矣因教衆以脩身事親大節言訖即瞑目而逝鄉人因建廟設像祀)
(之屢着應驗)盧六(上林縣人生不食肉忽一日往樵大山見二白衣對奕六旁立良久曰汝且去)
(十日可再來言訖白衣者不見六還至家如約而往至大山之巔有平石方丈乃坐其上而化鄉人以為)
(仙去建祠祀焉)李仙(宋融州人名賤子傭于柳城縣龍氏家為耕牧性喜眠龍氏常責之賤子乃結)
(草為人驅使耕耘龍氏驚遣之歸賤子凡驅逐邪魅不假符咒嘉泰中化去)杜應然(宋武林人)
(隨父宦遊流寓廣西專心慕道寄跡黃冠中遍遊天下名山嘉定間始來融州歴數十年甚有功于岩觀)
(為羽流中之卓然者夀八十餘卒)
明一統志卷八十三
