明一統志卷七十一
明李賢等撰
潼川州(東至順慶府西充縣界二百六十五里西至成都府漢州界一百八十里南至重慶府大足縣界四)
(百七十里北至成都府綿州界九十里自府治至南京七千二百六十五里至京師一萬二百六十五里)
(糧二萬石零)
建置沿革禹貢梁州之域天文井鬼分野春秋戰國為
蜀地秦為蜀郡地漢置廣漢郡及郪縣蜀漢分置梓
潼郡晉又分置新都郡宋齊仍為廣漢郡梁於郪縣
置新州西魏置昌城郡隋廢郡改新州為梓州後改
為新城郡唐復為梓州又改梓潼郡後復為梓州又
為東川節度治所五代時蜀為武德軍宋改静戎軍
又改安静軍尋復為東川節度後仍為安静軍節度
重和初陞為潼川府元為潼川路本朝初仍為潼川
府洪武九年改為州併郪縣入焉直隸四川布政司
編戶六里領縣七
射洪縣(在州南六十里本漢廣漢郡郪縣地西魏置射江縣後周改曰射洪隋屬新城郡唐屬梓)
(州宋末省元復置倂通泉縣入焉本朝因之編戶四里)鹽亭縣(在州東一百里本漢廣漢縣地)
(屬廣漢郡梁於此置北宕渠郡及鹽亭縣西魏置鹽亭郡隋罷郡存縣唐屬梓州又分置永泰東關二縣)
(宋仍舊元併永泰東關入焉本朝因之編戶三里)中江縣(在州西一百二十里本蜀漢伍城縣)
(後周置玄武郡隋改縣曰玄武尋置凱州大業初州罷以縣屬蜀郡唐屬梓州宋改為中江縣元併飛烏)
(銅山二縣入焉本朝因之編戶五里)遂寧縣(在州南二百四十里秦為蜀郡地漢為廣漢郡地又)
(分廣漢縣置德陽縣東晉時蜀於德陽縣界置遂寧郡齊以為東遂寧郡後周置遂州又改遂寧郡曰石)
(山隋初郡廢州存大業初改遂寧郡治方義縣唐初為遂州後改遂寧郡復為遂州置武信軍宋陞為遂)
(寧府元改府為州本朝初因之洪武九年改為縣編戶一十七里)蓬溪縣(在州東三百二十里)
(本漢廣漢縣地梁為小溪縣地西魏為方義縣地唐置唐興縣尋改武豐縣後復為唐興又改蓬溪縣屬)
(遂州宋末縣廢元復置併長江縣入焉本朝因之編戶六里)安岳縣(在州南三百八十里本漢)
(資中牛鞞墊江德陽四縣地梁立普慈郡後周置普州治安岳及置多業縣隋改為普慈縣唐復置普州)
(尋增置樂至崇龕二縣改州為安岳郡後復為普州宋因之廢崇龕普慈二縣寳祐以後州縣俱廢元復)
(置安岳縣併安居樂至入焉本朝洪武初復置普州領安岳縣後又併州入縣編戶二十六里)樂至
縣(在州城北三百三十五里唐置樂至縣宋因之元省弘治中復為縣編戶六里)
郡名梓潼(蜀漢名)昌城(西魏名)新城(隋名)東川(宋名)
形勝居水陸之要衝(通典左帶涪水右挾中江居水陸之要衝)劔外一都會
(宋乾道中奏陞潼川府狀江山形勝水陸之衝劔外一都會)梓於西南為大都(通泉)
(縣連鼇閣記梓州沃野千里人物盛繁於西南為大都)據涪水之上游(馬咸記據涪水)
(之上游人物冨繁江山灑落)
風俗好勝尚氣不耻貧賤士通經學古罕為異習(俱舊)
(經)性輕揚喜虚穪尚奢靡好音樂(宋史地理志)
山川牛頭山(在州西南二里形如伏牛古刻牛頭於崖附臨城郭舊多樓閣為一方勝槩杜甫詩)
(青山意不盡衮衮上牛頭)龍頂山(在州西北二里蜿蜒于牛頭山之後故名)長平山(在州)
(北岡長而平)東山(在州東四里隔涪江脩阜若長城有蘇公泉暨石塔存焉以山在州東故名唐)
(杜甫詩東山高頂羅珍羞下顧城郭銷我憂)香積山(在州西北五十里北枕涪江)金華
山(在射洪縣北二里杜甫詩涪右衆山内金華紫崔嵬)武東山(在射洪縣東七里山下)玉
屏山(在射洪縣南一十五里即古之白崖山遠望懸崖宛類玉屏故名)獨坐山(在射洪縣)
(東南二十里射江涪江左右合流此山卓然孤立故名)鳳凰山(在鹽亭縣東北)負戴山
(在鹽亭縣西自劍門南來起伏四百餘里至此而蹲山有飛龍泉味極甘美)高山(在鹽亭縣西杜)
(甫詩馬首見鹽亭高山擁縣青)金紫山(在鹽亭縣北一十五里世傳嚴震封馮翊郡主有金紫之)
(榮故名)龍固山(在鹽亭縣西北六十里山高四里四面懸絶可以固守)董叔山(在鹽)
(亭縣東隔涪江水孤峰絶島峭壁千仞舊名潺亭山隋縣令董叔嘗遊宴于此後人思其德號曰董叔山)
女徒山(在鹽亭縣東北七十里昔有女徒千人行役路逢賊乃於山頂置柵禦之因名今山頂有)
(祠)鼓樓山(在鹽亭縣東一百二十里山有三層高五十丈又蓬溪縣亦有鼓樓山雙峰對峙可)
(望數百里王蜀時嘗置古樓烽火於其上因名)玄武山(在中江縣東南一名大雄山舊有真武祠)
(今廢水中之石多若龍蛇状隋有玄武縣以此名)天柱山(在中江縣西南山巒孤秀如柱)火
烽山(在中江縣東南蜀漢諸葛亮嘗於此置烽火)覆舟山(在中江縣西南二十里高五里)
(山腹有風穴人往視則風從穴而起甚至折木)賴應山(在中江縣南九十五里産銅及空青)銅
官山(在中江縣西南九十八里産銅即卓王孫鄧通治鉄之所)可蒙山(在中江縣西南三百)
(二十里産銅唐貞觀末於此置鑄錢官調露初罷)私鎔山(在中江縣南一百三十里産銅廣人)
(多採之者)會軍山(在中江縣東南一百六十里漢昭烈入蜀遣諸葛亮張飛略地至此百姓以牛)
(酒犒師因名)飛烏山(在中江縣南一百七十里峻峭如飛烏之状唐有飛烏縣以此山名)長
樂山(在遂寧縣西形如蟠龍頂平如砥)寳臺山(在遂寧縣西山頂平如臺)書臺山
(在遂寧縣西南唐張九宗讀書于此)梵雲山(在遂寧縣西南二里)玉堂山(在遂寧縣北一)
(十五里峰巒聳秀氣象雄峙縣之主山也)鶴鳴山(在遂寧縣東北二十里漢張道陵入蜀居此山)
(養道行教後僊去山有雙石鶴因名)靈泉山(在遂寧縣東一十里數峰壁立有泉自巖滴下成穴)
(深尺餘紺碧甘美流注不竭因名宋楊大淵等守靈泉山即此)奴厥山(在遂寧縣南一十五里本)
(名屈山唐景雲中改今名)傘子山(在遂寧縣北一十五里環山之民以植蔗凝糖為業)尋香
山(在遂寧縣東二十里舊名血腥山宋刺史白子昉改今名)龍頭山(在遂寧縣西五十里有石)
(如龍頭故名)銅盤山(在遂寧縣東五十里壁立四絶人莫能上)赤城山(在蓬溪縣東二)
(里中峰蔚然左右環拱上有七曲老人祠)蓬萊山(在蓬溪縣西)龍馬山(在蓬溪縣西北)
(一十里昔李章甫牧馬於山下産一駒毛骨異常人呼為龍馬因名)青石山(在蓬溪縣南一百七)
(十里山有青石可為鐘磬采石者必先祀其神唐青石縣以此山名)風門山(在蓬溪縣南一百七)
(十里四面峻絶常有清風因名)伏龍山(在蓬溪縣西二百里其山盤曲形如伏龍)明月山
(在蓬溪縣西二百二十里兩峰對峙下臨涪水相映而明唐賈島詩長江微雨後明月衆星中)龍多
山(在蓬溪縣南二百二十里)鐡峰山(在安岳縣後一名鳳凰山)大雲山(在鐡峰山後上)
(有棲巖寺)雲居山(在安岳縣東南上有葛僊洞崖畔勒龜鶴二字)鰲魚山(在安岳縣北二)
(十里以形似名)落馬崖(在州南一十里唐易玄子嘗乘馬至此崖上忽落馬躍入水中)龍穴
(在射洪縣梓潼江濱世傳有龍馬出)郪江(在州西南源自銅山赤岸流至飛烏會衆流入長江)涪
江(在州北源自吐蕃下歴綿州入本州東南合中江為一歴遂寧縣與嘉陵江合)射江(在射洪縣)
(東南一十五里水經云涪江東南流合射江李膺益州記婁灘東六里土人呼為射江水)大瀰江
(在射洪縣東源出劔州又有小瀰江在射洪縣北)中江(在中江縣東南夾流有二源南江來自綿)
(州舊神泉縣東江來自涪成縣至玄武山下合南江)鳳凰川(在蓬溪縣北一百二十里以州近鳳)
(凰山故名)沈水(在射洪縣東南八十里公孫述據蜀時令延岑盛兵于沈水固守漢臧宫進兵縱擊)
(破之斬首溺死者萬餘人)可波水(在射洪縣東合梓潼水)桃花水(在射洪縣東北流入)
(涪江)梓潼水(在鹽亭縣南源自劔州隂平縣竇圌山經綿州入本縣界下白馬河入涪江)鵝
溪(在鹽亭縣西北八十里其地産絹宋文同詩待將一片鵝溪絹掃取寒稍萬丈長蘇軾詩為愛鵝溪)
(白繭光)麟溪(在鹽亭縣王蜀時麟見於此因名)揚溪(在鹽亭縣源出順慶府)赤溪
(在遂寧縣北一十五里源自蓬溪經本縣東流入涪江)倒流溪(在遂寧縣西一十五里其水旋)
(繞向北入涪江因名)蓬溪(在蓬溪縣北源自蓬萊山西通遂寧縣)珠玉溪(在蓬溪縣西北)
(七十里古有珠玉村因名)岳陽溪(在安岳縣西即青竹溪遶縣東流宋太守彭乘臨溪鑿石為曲)
(水每歲脩禊于此名翰林灘以乘嘗官翰林故也)大安溪(在安岳縣北七十里)浴丹井
(在鳳凰山昔易玄子浴丹于此)僊井(在遂寧縣北舊有霞氣薰騰因名仙井)火井(在伏龍山)
(山下地窪若池以火引之有聲隱隱出地中少頃炎熾夏月積雨停水則熖生水上水為之沸而寒如故)
(冬月水涸則土上有熖觀者至焚衣裾)破石井(在安岳縣西有巨石中分而出水世傳為陳摶)
(相地所鑿)甘泉(在射洪縣南四十里唐時邑人黃嘉猷父沒躬負土成墳感甘泉之應詔蠲租税仍)
(旌其門)飛龍泉(在負戴山下)湧泉(在遂寧縣西北玉壘鎮壘之曲有泉湧出灌溉壘傍)
(之田)洗筆池(在中江縣水色如墨相傳有仙人嘗於此洗筆)零星池(在遂寧縣西南四里)
龍池(在遂寧縣西五里昔池側有柳樹大十圍後周天和初有龍自樹昇士女共觀之其後樹枯池)
(竭)放生池(在龍多山世傳唐武后嘗令放生于此)方池(在安岳縣北舊有陳摶手植蓮)
樂至池(在樂至縣宋寇凖為縣令嘗讀書于此)流杯池(在安岳縣東郡守彭乘命工鑿)
(之)
土産桃竹(江心蟠石上出可為杖竹譜云竹性中皆空此竹獨實如木唐杜甫詩江心蟠石生桃竹)
(蒼波噴浸尺度足斬根削皮如紫玉)蔗霜(遂寧縣出)銅(中江縣銅山出)鐡(鹽亭射洪二縣出)
鹽(本州境及所屬七縣俱有井)柑橘天門冬(俱遂寧安岳二縣出)曾青
空青(潼川州出)
學校潼川州學(在州治東南宋熙寧間建本朝永樂十四年重脩)射洪縣學(在縣)
(治西宋元符間建)鹽亭縣學(在縣治南唐貞觀間建本朝洪武九年重建)中江縣
學(在縣治南晉時建)遂寧縣學(在縣治西南唐貞元間建二學俱本朝洪武七年重建)
蓬溪縣學(在縣治北唐開元間建本朝洪武十四年重建)安岳縣學(在縣治東南宋)
(元祐間建本朝洪武九年重建)樂至縣學(在縣治東)
書院金華書院(在射洪縣學北元至正間建肖陳子昂像祀之)張九宗書院(在遂)
(寧縣書臺山唐貞元間建)東臺書院(在鹽亭縣西南二十五里宋任伯傳讀書處)
宫室翔鳳樓(在蓬溪縣西近樓之山有飛鳳之勢因名)官閣(在州北六十里唐杜甫詩山腰)
(官閣迥添愁)元祐閣(在遂寧縣畫元祐人物又云司馬光幼時嘗侍父池宰小溪後人慕之因)
(名)玉虹閣(在安岳縣)名世堂(在州治後有屈原司馬相如王褒揚雄嚴君平陳子昂李)
(太白蘇子瞻畫像以八人皆名世之士也)來衮堂(在州治以宋丞相趙雄得名)静治堂
(在遂寧縣東北二里宋孝宗書静治堂三大字賜丁逢)嘉禾堂(在遂寧縣宋尚書蘇仲虎守是)
(邦民獻禾一莖九穗者百餘本因以名堂)山亭(在牛頭山唐杜甫詩路出雙樹外亭窺萬井中)野
亭(在射洪縣東唐杜甫詩江水東流去清尊日復斜異方同宴賞何處是京華亭影臨江水村烟對浦)
(沙狂歌遇形勝得醉即為家)叩雲亭(在鹽亭縣治西南)環翠亭(在中江縣治南宋程)
(建用記西園之勝有環翠亭面北而抌南)讀書臺(在射洪縣北金華山唐陳子昂嘗讀書於此杜)
(甫詩陳公讀書臺石上生青苔)孝義堂(在鹽亭縣東一百三十里宋時邑人馮伯瑜剖腹取肝愈)
(父疾縣令卞詵為築臺于此立石旌表之又蓬溪縣西亦有孝義臺蜀孟昶時里人程崇事親孝方冬母)
(病思笋號泣林中為生數笋縣令陳元佐詩戢戢蒼芽為母生淚痕落處兩三莖)
關梁孝弟橋(在州之文廟前宋時州學生杜田舉孝弟因以名橋)德星穚(在鹽亭縣南近)
(嚴氏故宅唐杜甫詩有嚴家聚德星之句)
寺觀兜率寺(在州南二里中有劉蛻文塜唐杜甫詩兜率知名寺真如會法堂江山有巴蜀棟宇)
(自齊梁庾信哀雖久何顒好不忘白牛車遠近且欲上慈航)永福寺(在州西舊名牛頭寺唐杜)
(甫詩牛頭見鶴林梯逕遶幽深春色浮山外天河宿殿隂傳燈無白日布地有黃金休作狂歌客回看不)
(住心)定光寺(在鹽亭縣西北)安禪寺(在射洪縣治西南)寧國寺(在中江縣治東)
廣利寺(在遂寧縣治西)普慈寺(在蓬溪縣治西)東林寺(在安岳縣治西)保和
觀(在州治前唐王杞號易玄子為東川獄吏多隂德遇異人授靈丹於長平山後仙去郡人立祠祀之)
(宋賜今名)玉京觀(在射洪縣治北)天禄觀(在鹽亭縣治東)清虚觀(在中江縣治北)
玄妙觀(在遂寧縣治東)棲霞觀(在蓬溪縣治東)天慶觀(在安岳縣治西北)
祠廟陸史君祠(在玉屏山梁時陸弼為瀘州刺史卒于官歸葬過玉屏山舟不進乃卜葬焉人)
(為立廟于此嘗旱縣令禱於祠下即大雨)鐡山神祠(在安岳縣鐡峰山隋時夷人入寇普昌瀘)
(三州文帝命姚萇為都統討平之普人為立祠)張諫議祠(在州西牛頭山宋建諫議名雍)勾
谿廟(在中江縣西祀隋凱州守李直之)英顯廟(在獨坐山祀唐陳子昂)靈護廟
(在州東唐建祀東川節度使顧彦暉)旌忠廟(在遂寧縣北祀後唐東川節度使夏魯竒元賜號旌)
(忠本朝戴於祀典)普應廟(在鐡峰山宋天彭人多岳授徒于普及卒門人牟衮率諸子弟葬之)
(并為立廟)豐澤廟(在蓬溪縣東宋李洪生有神異歲凶捐家貲全活十萬家及卒人為立廟崇寧)
(間賜號豐澤)
陵墓陳子昂墓(在獨坐山下江中唐盧藏用題道喪千載而得陳君子昂宋刺史郭廷謂詩䰟)
(逐東流水墳依獨坐山)二嚴節度墓(俱在負戴山下唐玄宗時嚴震為山南西道節度使)
(弟礪為東川節度使)賈島墓(在安岳縣南三里唐杜荀鶴詩山根三尺墓人口數聯詩)楊輔
墓(在遂寧縣西南輔宋端明殿學士)
古蹟高渠縣城(在鹽亭縣西十六里隋置尋廢)廢涪城縣(在州西北六十里後周為)
(安城縣隋改今名元併入郪縣乂東四百步有唐涪城縣故城)廢郪縣(在州治東本朝併入州又)
(州西一百里有漢郪縣故城)廢通泉縣(在州東一百三十里西魏改名湧泉隋復曰通泉唐)
(屬梓州元併入射洪縣)廢飛烏縣(在州西南一百三十里隋置屬梓州唐宋因之元併入中)
(江縣)廢銅山縣(在州西九十里唐置元併入中江縣)廢東關縣(在州東南一百四十)
(里宋置屬潼川府元併入鹽亭縣)廢永泰縣(在州東一百三十里宋置元併入鹽亭縣)廢
青石縣(在州北五十里舊名晉興西魏改青石隋唐屬遂州元併入小溪縣)廢長江縣
(在州北三十里舊名巴興西魏改曰長江隋唐屬遂州元併入蓬溪縣)廢小溪縣(在遂寧縣)
(梁置西魏改曰方義縣唐因之宋復改曰小溪元併入遂寧州)富國監(在州南九十里本郪縣新)
(井鹽場宋置監領其事後廢)龔穎宅(在遂寧縣西龔雅村)陳子昂宅(在射洪縣東武)
(山下)義木(在中江縣古有木五岐同本而生人呼為義木土人兄弟多雍睦因以名鄉)
名宦三國霍峻(梓潼太守有治政及卒漢先主率羣僚弔祭宿墓上)楊戲(梓潼太守為政)
(清約不回)隋李直之(凱州刺史除害去弊興學設教化行俗美有遺愛於民童穉歌曰李侯切)
(莫去此地可無憂)唐蘇榮(宰相味道之父常為梓州參軍)李匡遠(鹽亭令勤勞捕盗時)
(號徤令)郭元振(通泉尉任俠使氣撥去小節)顔杲卿(遂州司法參軍性剛直蒞事明)
(濟嘗為刺史詰讓正色别白不為所屈)高崇文(東川節度副使討平劉闢之寇於通衢市肆不)
(驚珍貨如山秋毫旡犯脅汚請命者為條上全活之)盧坦(東川節度使詔以兵卒屯安州坦每朔望)
(使人問其父母妻子視疾病醫藥故士皆感慰無逃者)馮宿(東川節度使完城郭增兵械十餘萬)
(涪水數壊民廬舍脩利防庸一方便賴)賈島(長江主簿有詩名人為立詩碑)李絳(東川節度)
(使恩威並行吏畏民服)李商隱(東川判官詩文竒古號西崑體)柳仲郢(東川節度使大)
(吏邊章簡挾勢肆貪前帥不能制仲郢因事殺之官下肅然)顔彥暉(東川節度使王建來攻城)
(䧟彦暉不屈自刎舉族皆死)宋燕肅(知梓州作蓮花漏用候昏曉又刻石以記其法)張雍
(知梓州信王小波李順之亂守城却賊後人為立祠)張士遜(知射洪縣李順亂後除煩苛尚簡素)
(弔窮恤孤歌頌溢於道路)馮瓉(知梓州賊夜攻城瓉密令促更籌未夜分擊五鼓賊悉遁去因縱兵)
(追擒其首境内獲安)彭乘(知普州普人鮮知學乘為興學召其子弟教育之)趙尚寬(知梓)
(州恩惠洽民為一時所推敬比代去吏民遮道攀戀不已)司馬池(小溪令正版籍均賦役以澤民)
(為心)趙抃(梓州路轉運使窮城小邑無所不至父老喜慰奸吏竦服)康延澤(普州刺史全師)
(雄作亂延澤招散卒千餘人破賊衆三萬由是賊勢稍沮普遂等處皆平)劉甲(知潼川屬火災之餘)
(發廪以賑饑儲書以勸學席地以居民市田以養士前後省費巨萬及代去郡人思而祀之)楊春
前(知潼川民戴其恩繪像祀之)劉光祖(知潼川文藻醇雅仁聲四達)范百禄(提點)
(利梓路刑獄諸將欲屠瀘夷之來䧏者百禄堅執不可遂受&KR1113;)趙士陴(知遂寧江水暴溢瀕江有)
(堤水囓其址士陴索胡床坐隄上左右請避去不許移時水落時人以比王尊)李熹(知遂寧治民寬)
(厚仁恕凡無名之賦悉奏蠲之)李燾(潼川路轉運判官寬大愛民劾守令不職者四人定一路財賦)
(額上之朝)虞祺(潼川轉運判官以仁恕愛民秦檜遣使臣督一道例外貢方物祺以地瘠民困聞于)
(上檜慙而止)趙卯發(潼川府簽判又嘗為遂寧州司戶素以節行稱)本朝康汝楫
(洪武末安岳知縣公勤涖政撫民有道善績著聞去之日民遮道涕泣留之)劉庸(射洪知縣)
(持己嚴明賦役公平後陞應天府治中)
人物漢王渙(郪人少好俠既而改節敦儒學累官洛陽太令為政得寬猛之宜及卒宣帝嘆息之鄧)
(后謂渙秉清脩之節蹈羔羊之義百姓追思為之立祠子石為郎中)馮灝(郪人累官至越嶲太守所)
(在著政聲避梁冀隱居作易章句及刺奢說恬然自終)王堂(郪人舉茂才拜巴郡太守吏民生為)
(立祠遷汝南搜才禮士憲章朝右簡覈才識郡内稱治孫商博學多聞守蜀郡亦有治聲)王祐(郪人)
(隱居不仕陳紀山善知人稱祐天下之高士)三國李朝(郪人蜀漢益州别駕與其弟邈俱以)
(文稱於時邈仕為犍為太守嘗面折昭烈以忠鯁稱)杜微(涪城人諸葛亮領益州妙簡舊德選為主)
(簿數固辭舉而致之求歸亮曰君但當以德輔時不責以軍事何為求去乃拜諫議大夫以從其志)李
譔(涪城人從梓潼尹默講學五經諸子無不該覧蜀漢後主以為太子庶子譔嘗著古文易尚書毛詩)
(三禮左傳指歸)李餘(涪城人蜀漢時年十三父殺人出亡母下吏餘乞代母死吏不許遂自殺郡以)
(狀聞詔圖像府庭)晉李毅(朝孫性豁達賑恤窮民篤於故舊仕為寧州刺史從弟苾仕為犍為)
(太守以清儉稱)王化(堂玄孫少有令望舉孝廉為梓潼太守撫綏異俗得夷夏心)龔穎(遂寧)
(人益州刺史毛璩辟為從事璩為譙縱所殺佐吏並逃穎遂奔赴殯送以禮後縱僭位禮徵不起脅以兵)
(刃執志彌堅)唐王慧翼(郪人詞藻清逸墳籍博贍仕為左補闕後遷通州司馬)陳元
敬(梓州射洪人弱冠豪俠世高貲歲饑嘗散粟萬斛以賑鄉里以明經擢第拜文林郎武后居攝遂山)
(棲茹木而終)陳子昂(元敬子文明初舉進士上書言事武后竒其才擢麟臺正字累遷右衞胄)
(曹參軍唐之文章至子昂始變雅正王適稱為海内儒宗所論著世以為法)嚴震(梓州鹽亭人兄)
(侁舉進士累官行軍司馬震為興鳳兩州團練使韋禎状其治行為山南第一後遷山南西道節度使累)
(進同平章事卒贈太保謚忠穆從弟礪為興州刺史累官尚書左僕射節度東川卒贈司空)趙蕤
(鹽亭人篤學不仕明王伯天人大略李白有懷趙徵君詩即蕤也)李浦(射洪人著補履十卷皆孟)
(子揚雄之旨宰相張延賞表薦拜右拾遺正色抗辭當朝敬憚)張九宗(遂寧人舉進士持節封侯)
(歸典鄉郡凡宫觀碑銘多其所撰)李睍(射洪人少負俊穎讀書過目即悟舉進士工於詩時人比)
(之陳子昂李白)宋蘇易簡(梓州銅山人父協累官至光禄丞易簡風度竒秀才思敏贍太宗時)
(進士第一以文章知名累官翰林學士承旨眷遇夐絶倫軰終參知政事所著有文集二十卷子耆有才)
(名仕為工部郎中)蘇舜欽(易簡孫少有大志好為古文弱冠極言時政范仲淹薦其才召試為)
(集賢校理後寓吳中詩歌豪放尤善草書兄舜元任氣節亦善詩歌草書尤工官至三司度支判官)汝
顔(安岳人舉進士調鳳州幕職年未及請致仕仁宗嘉其蚤退特授太子舍人)牟衮(鹽亭人受)
(學於多岳舉進士後有用中義先積中學先兄弟皆出仕號一門四桂)景泰(安岳人舉進士為防)
(州推官歴知寧原二州以竒兵敗元吴于彭陽改鎮戎軍賊不敢犯後徙秦鳳路總管子思忠累官左藏)
(庫副使思立熙寧中累立戰功知河州神宗知其母老命其弟思誼為秦州判官以便養)馮光戬
(安岳人李順之亂已平諸將縱殺附降光戬白大將楊瓊止之自是降者日以千數)岑象(郪人舉進)
(士持心履行為士矜式出將指使入侍經幄尤以端亮稱)王求(郪人舉進士知眉州恂恂謹飾有譽)
(於時子維亦舉進士仕至榮州太守退休二十年清節大著)楊天惠(郪人舉進士知雙流縣文)
(詞有左氏西漢之風蘇軾見其古律大稱許之)勾克儉(郪人舉進士累官殿中侍御史出為河東)
(路轉運使以忠清明敏聞)馮如晦(安岳人舉進士范純仁帥環慶時有訟純仁不法詔獄寧州命)
(如晦往訊之力辨其誣冨弼韓縝有詩述其事)杜孟(普州人由太學因童貫蔡京用事幡然而歸嘗)
(訓子孫曰忠孝吾家之寳經史吾家之田時號為寳田杜氏)趙開(安岳人元符中舉進士為成都)
(路轉運判官善心計有通變捄弊之志建炎初都大提舉川陜茶馬更茶馬𣙜酒法張浚治兵秦川犒賞)
(所費盡取辦於開而贏貲常有裕)馮山(安岳人熙寧末為秘書丞通判梓州鄧綰薦為臺官山以)
(不諳新法辭不就退居二十年范祖禹薦於朝官至祠部郎中)馮澥(山之子登進士歴官入朝以言)
(事再謫靖康初召為左諫議大夫累遷尚書左丞紹興中以資政殿學士致仕卒澥為文師蘇軾論西事)
(忤蔡京郡人張庭堅以言事斥象州死妻子流離澥力振其家)馮康國(遂寧人為太學生負氣節)
(苖劉之變張浚治兵平江先遣康國至杭州說折二凶及浚宣撫川陜辟主管文字後都大主管川陜茶)
(馬)楊輔(遂寧人舉進士才足以有用明足以知姦累官龍圖閣學士兼江淮制置使愛君憂國知)
(無不言兄弟五人自為師友以孝著聞卒謚莊惠)吳泳(中江人嘉定進士歴官著作郎屢抗䟽直)
(言遷寳章閣學士歴知温泉州所著有鶴林集)吳昌裔(泳弟早孤痛自植立得程頥張載朱熹諸)
(書研繹不倦舉嘉定進士歴官監察御史遇事敢言後以寳章閣待制致仕卒謚忠肅所著有儲鑑奏議)
(四書講義)姚希得(潼川人嘉定進士累官參知政事忠貞清儉好引用善類屢抗疏直言以潼川)
(郡公致仕卒贈少保所著有續言行錄及橘洲文集)任忠厚(郪人有文名一時英俊願交舉進士)
(朝貴事相汲引官至二千石)苟允中(中江人葬父自培其墳三年有虎二馴擾其傍醴泉出其)
(下)蹇彛(通泉人嘉定中進士累官通判金州端平間元兵攻蜀彛堅守戰不能敵被擒不屈而死)
(子永叔復力戰城破舉家死焉弟維之紹定中進士都統王宣辟行參軍亦迎敵力戰而死)賈子
坤(潼川懷安軍人嘉定末進士為西和州推官關外被兵子坤與郡守陳寅誓死以守城陷同家口死)
(之追贈承議郎官其子仲武孫昌忠純孝同登咸淳進士純孝後為右司郎中厓山師敗抱二女及妻牟)
(同蹈海死)元許維禎(遂州人元至元中為淮安判官屬縣鹽城有二虎為害維禎默禱神祠一)
(虎去一虎死祠前境内旱蝗禱而雨蝗亦息是歲冬無雪民多疾維禎禱之雪深三尺朝廷聞其事褒奬)
(之)趙成慶(郪人累官至兩臺中丞激濁揚清臺閣生風)張谷寳(郪人歴兩臺御史累)
(遷平陽路總管政聲清肅德洽于民)崔洪範(中江人為涿州同知累遷至兩臺御史剛正嚴明聲)
(播朝野)謝端(遂寧人弱冠師王奎文明性理為古文累官至翰林直學士朝廷制册多出其手時)
(稱其有良史才著正統論傳于世)本朝王文貴(中江人洪武間舉進士授司直郎累遷太)
(僕寺右少卿)席書(遂寧人弘治初進士授工部主事郎中陞貴州提學副使浙江按察使服)
(御儉約僚屬多所感化官至少保禮部尚書卒諡文襄)楊最(射洪人正德初進士歴知寧波)
(府甚有惠政)
仙釋漢張道陵(漢留侯之後生於天目山學長生之道入蜀居鶴鳴山山有石鶴每鳴則有得)
(道者道陵居此煉丹服氣石鶴乃鳴漢安元年感老君降授以治身秘錄曰吾昔為尹喜說經今再命汝)
(普度含靈證汝功行與吾同昇道陵拜謝於是驅邪誅妖佐國安民後登雲臺峰白日昇天)一新
羅漢(潼川舊無鹽井唐一新羅漢遊蜀至此指其地鑿之鹹泉湧出因置寺奉其遺軀)圓覺
大師(姓李隴西人家于遂寧之長江師成都金和尚授以二訣大歷七年忽見端相身坐圓光中遠)
(近花木變成&KR1567;萼後端坐而化肖像事之謂之聖觀音)
眉州(東至成都府仁夀縣界八十五里西至雅州名山縣界一百八十里南至嘉定州夾江縣)
(界一百二十里北至成都府新津縣界八十里自州治至南京六千九百七十里至京師一萬)
(四百一十里)
(糧三萬石零)
建置沿革禹貢梁州之域天文井鬼分野秦為蜀郡地
漢為武陽南安二縣地屬犍為郡蜀漢及晉宋皆因
之齊分置齊通郡梁立青州西魏改眉州治通義縣
後周復為青州尋改嘉州治峨眉縣隋復為眉州大
業初改眉山郡治龍游縣唐復為嘉州尋析嘉州别
置眉州治通義縣天寳初改通義郡乾元初復為眉
州宋因之改通義縣曰眉山以州屬成都路元屬嘉
定府以附郭眉山縣省入本朝洪武初改為縣十三
年復為州直隸四川布政司編戶二十一里領縣三
彭山縣(在州城北四十里本秦武陽縣屬蜀郡漢屬犍為郡王莽改曰戢成東漢仍曰武陽為犍)
(為郡治梁改靈石縣西魏改縣曰隆山置江州後周省州置隆山郡隋初郡廢以縣屬陵州唐因之先天)
(初改彭山縣屬眉州宋元仍舊本朝洪武九年併入眉縣十二年復置編戶五里)丹稜縣(在州)
(城西八十里本漢南安縣地屬犍為郡南齊置齊樂郡後周改齊樂縣隋初改丹稜縣又析置洪雅縣俱)
(屬嘉州唐屬眉州宋復以洪雅屬嘉州元以二縣省入眉州本朝洪武中復置丹稜縣編戶五里)青
神縣(在州城南八十里本漢南安縣地屬犍為郡西魏置青衣縣盖取蠶叢氏青衣以勸農桑為名)
(後周改青神縣并置青神郡隋初罷郡以縣屬嘉州唐屬眉州宋元仍舊本朝洪武中併入眉縣後復置)
(編戶四里)
郡名齊通(南齊名)眉山(隋名)通義(唐名)
形勝坤維上腴岷峨奥區(唐盧拯羅城記)峨眉揖于前象耳鎮
于後(同上)山不高而秀水不深而清(唐通義志)水突蟇頥灘
穿龍爪(宋張遠霄詩)介岷峨之間為江山秀氣所聚(元志)
風俗士以名節相尚(唐通義志士以名節相尚東漢時多死節嘗稱士大夫之郡)俗
近古者三(宋蘇軾遠景樓記吾州之俗近古者三士大夫貴經術重氏族其民尊吏而畏法其)
(農夫合耦以相助)學者最多(宋政和五年御筆西蜀惟眉州學者最多)業詩書重
文獻(宋譙樓記其民以詩書為業以故家文獻為重)畏公無訟(俗敦禮譲政清訟簡李熙)
(績詩民俗畏公無訟事郡齋閑似野人居)
山川蟇頥山(在州城東七里自象耳山連峰壁立西瞰玻璃江五十餘里至此磅礴蹲踞形類蟇)
(頥故名上有淘丹泉山腹有穴曰龍洞唐末有楊太虚爾朱先生得道于此輿地紀勝人日出東郊渡玻)
(瓈遊蟇頥眉之故事也蘇轍詩江上冰消岸草青三三五五踏青行浮橋沒水不勝重野店壓糟無復清)
(松下寒花初破萼谷中幽鳥漸嚶鳴洞中泉脈龍睛動觀裏丹池鴨舌生山下瓶罃霑穉孺峰頭鼓樂聚)
(簪纓縞裙紅袂臨江影青蓋驊騮踏石聲曉去争先心蕩漾暮歸誇後醉縱橫最憐人散西軒静曖暖斜)
(陽着樹明)醴泉山(在州城西八里環繞州城山半有八角井清甘如醴故名蘇軾詩正似醴泉山)
(下路)白虎山(在州城東北八里其山壁立西臨𨗳江秦昭王時白虎為害募州人康仲伏弩射殺)
(之故名一名白獸山下有白虎潭)快活山(在州城西北九里平地突起高百餘丈俗呼快活山)
石佛山(在州城南二十五里山半有石佛像故名蘇軾寄弟轍詩卜宅向何許石佛山南路)七
龜山(在州城西北二十里南北兩山夾對連亘十餘里中坦夷惟七山羅列前後形皆類龜)筆
架山(在州城西二十五里三峰峙立形如筆架山之隂為瀘崩溝環居十數家皆善書人以為山靈)
(所鍾)盤龍山(在州城北四十里状若盤龍一名走馬山下有臘魚堰水)息臺山(在州城西)
(東舘鎮北太平廣記昔有管輅叟遇一道人叟偕其子携酒随道人入息臺山共飲之道人因取籍撿視)
(云子夀止十八遂舉筆乙之曰八十後其子年果八十)太旺山(在州城東南五十里自蟇頥山)
(南趨或起或伏至此峯巒屹立迴拱州城)牛心山(在州城西北八十里山絶頂有觀觀前有井相)
(傳有道士於井取水鍊丹丹成適有蒲江縣主簿至道士取丹與服之俱羽化而去至今土人呼觀與井)
(並曰主簿化舊有碑今多剥落)連鼇山(在州城西南九十里相續如鼇)峨眉山(在州城南)
(二百里來自岷山連岡疊嶂延袤三百餘里至此突起三峯其二峯對峙宛若峨眉自州城望之又如人)
(之拱楫于前宋宋白詩不知立處高多少只見星辰在下頭)平蓋山(在彭山縣治北下臨繫龍)
(潭上有平蓋觀)鼎鼻山(在彭山縣東北二里山形曲如鼎鼻故名)金華山(在彭山縣東五)
(里有丈六佛像夜多神燈)盤石山(在彭山縣東北六里上有普照寺藏宋太宗真宗仁宗御書崖)
(半有石室)彭亡山(在彭山縣東一十里唐元和志周末彭祖家於此而亡故名後漢岑彭擊公孫)
(述至武陽營所問山名彭亡而惡之欲徙會日暮而止是夜果為刺客所殺初岑彭至其地改曰平無今)
(訛為平模山)崌崍山(在彭山縣東北一十二里𨗳江水在其南)打鼻山(在彭山縣南十)
(餘里劉宋時譙縱據蜀朱齡石討之縱出兵塞打鼻山以禦之即此)象耳山(在彭山縣東北二十)
(五里上有大悲道場會昌寺下有寳硯磨鍼二溪龍池蟹泉)天社山(在彭山縣漢安橋上流漢)
(建安間李嚴鑿天社山通東道即此)北平山(在彭山縣西北三十里上有天柱峯夜見五色神燈)
(莫知其數漢張道陵得道於此唐杜光庭詩天柱一峯凝碧玉神燈千點散紅蕖)東山(在彭山縣)
(東龍爪灘下宋虞允文次子公著築室讀書于此魏了翁為書東山精舍四字李壁詩木落天清遠嶺多)
(水平烟静鏡新磨周公謝傅皆塵土病鶴閒來借一柯)飄然山(在丹稜縣西五里上有爾朱真)
(人道場又有丹龜)赤崖山(在丹稜縣北二十里)龍鵠山(在丹稜縣北十五里上有龍鵠)
(觀乃成無為楊正見李鍊師三仙成道處宋李燾少時讀書山中築室曰巽巖子壁&KR1033;亦讀書于此孝宗)
(御書龍鵠山三大字石刻尚存壁有詩云抽得閑身伴瘦笻亂&KR1201;青碧喚蛟龍道人掃徑收松子缺月初)
(懸天柱峯一名龍鶴山)金釡山(在丹稜縣東南二十二里下臨平羌江昔有主簿於此鍊金丹)
(故名)簸箕山(在丹稜縣北二十五里其山圓大以形似名)三菁山(在丹稜縣東北三十)
(里其山下連外境)獨孤山(在丹稜縣北四十里)熊耳山(在青神縣西蜀志云望帝以褒)
(斜為前門熊耳靈關為後戶謂此)伍渡山(在青神縣東一十里)迴龍岡(在州城西北一)
(十里自盤龍山南來或起或伏至此岡阜高出遇雙河口水折而西旋状若迴龍然)上巖(在青神縣)
(東北五里上有垂拱寺相傳巖下嘗有龍聽僧講經宋范鎮詩巖雨晴猶滑溪泉直復迂傾崖目眩轉亂)
(石步﨑嶇)中巖(去上巖五里許即諾距羅尊者道場上有喚魚潭客至撫掌魚輙羣出又有羅漢洞)
(即牛頭僧以木鑰扣石笋處宋馮時行詩古院無人僧作佛碧潭有水魚化龍當年諾距小游戲一石擊)
(碎成三峯)下巖(在彭山縣東南二十五里)慈姥巖(在青神縣東五里下臨青衣水有石刻宋)
(李壁詩洗盡一春歌酒塵蒼江吹破碧粼粼韶華過眼都如夢秖有三峯是故人)龍洞(在州城南)
(三十里其洞深廣莫測常有龍潛其中遇雷雨或見飛騰元張宜詩迢迢錦水接三山山畔龍湫隱約間)
(天際有龍知舊迹常來布雨濟人寰)九龍洞(在丹稜縣柵頭村洞中有石榻石竈之類上有峯巒)
(如太湖靈壁之状)玻瓈江(在蟇頥山下即岷江也源出岷山瑩若玻瓈因名一名蟇頥津即唐)
(田令孜沉孟昭圖處)松江(在州城東南自蜀江分𣲖西南流繞州城與醴泉江合復入蜀江)醴
泉江(在州城西八里源出雙河南來繞州城與松江合入蜀江)思濛江(在州城南五十里自)
(丹稜縣東流過思濛鄉至青神縣境入蜀江)金流江(在州城西南八十里源出丹稜縣東南流)
(經州境金流鄉至青神縣南入蜀江以其峻急難渡又名難江)武陽江(在彭山縣東北二里一名)
(汶江)尒家川(在石佛山下蘇軾詩下有尒家川千畦種秔稌山泉宅龍蜃平地流膏乳)夷郎
川(在丹稜縣東二十里俗傳夷朗平也言土地平朗今訛為夷郎)多稜川(在州城西南七十里)
(南接青神縣界)雙河(在州城西北一十里一自盤龍山東臘魚堰水一自山西柏椿堰水二水至此)
(相合名雙河口)環湖(在州治西舊有沼州人為虹梁塞之宋魏了翁為守特疏鑿之其西為洞曰西)
(淃又西為傳舘舘之東為松菊亭又東北為雪橋橋之東為起文堂合而名之曰環湖了翁為記)青
衣水(在中巖下一名平羌水蘇軾詩想見青衣江畔路白魚紫笋不論錢)魚蛇水(在青神縣)
(南二十里源出仁夀縣木梓山流經縣境合𨗳江以水中有魚似蛇因名一名魚□江)赤水(在彭)
(山縣東北二十八里自仁夀縣流經縣境入蜀江漢建安末黃龍見于此故又名黃龍溪)澭泔水
(在丹稜縣南二十里夷以水曰澭藥言人病啜之早差如漿故謂之澭泔)磨鍼溪(在象耳山下相)
(傳唐李白讀書山中學未成棄去適過是溪逢老媪方磨鐡杵白問媪何為媪曰欲作鍼耳白感其言遂)
(還卒業媪自言武姓溪傍有武氏巖)芙蓉溪(在青神縣東南夾江岸多芙蓉因名)龍潭(在州)
(城西南一十里餘源自筆架山盧崩溝東流入醴泉江)繫龍潭(在彭山縣西後漢時邑人瞿君)
(武入峩眉山得道乘龍還家繫龍於潭後復乘龍而去上有橋亦名繫龍宋龐籍送石楊休還眉詩巢鳳)
(閣邊勞遠夢繫龍橋下認前題)喚魚潭(在中巖客至撫掌魚輙羣出宋陸游詩春枕悠然夢何許)
(兩枝笻竹喚魚潭)龍爪灘(在彭山縣東北宋太平興國間有登第者鄉人送詩龍爪灘開綵䌫)
(去蟇頥川看錦衣還)鼓樓灘(在彭山縣南十餘里其水峻急聲若擊鼓)哭王灘(在州城東)
(南後蜀孟昶降宋入朝舟過湖㶞渡一宮嬪有孕昶出之祝曰若生男孟氏尚存後果生男昶治蜀有恩)
(國人哭送至此因名)松柏灘(在青神縣東南多覆舟之患宋天禧中令張逸為文禱江神不踰月)
(灘徙五里)老翁井(在蟇頥山上一名老翁洞洞中有泉常有白蟹出見又為四目老人真府唐末)
(楊太虚尒朱真人皆得道於此旁建祠有三仙石像四目居中蘇軾詩井中老人悟年華白沙翠竹公之)
(家公來無縱去無跡井面團團水生花翁今與世兩何與無事紛紛驚牧豎改顔易服與世同無使世人)
(知有翁)八角井(在平蓋觀前相傳有羅公遠者嘗淘丹於此)龍王井(在州城西大明)
(寺寺周回二十四井惟東北隅一井最大名曰龍王嘗有大蛇出沒其中遇雷雨輙變化飛去歲寒禱雨)
(有應)老翁泉(在蟇頥山東二十里其山高大分兩股泉出兩山之間北附右股之下畜而為井可)
(日飲百家宋蘇洵嘉祐集十數年前月夜嘗有一老翁蒼顔白髮偃息泉上就之則隱而入於泉弗見洵)
(甃以石建亭覆之有銘云山起東北翼為南西㳙㳙斯泉湓溢以瀰㶑以為井可飲萬夫汲者告我有叟)
(於斯里無斯人將此謂誰山空寂寥或嘯而嬉更千萬年自潔自好誰其知之乃訖遇我惟我與爾將遂)
(不泯無溢無竭以求干祀)醴泉(在李相橋西泉自山根湧出味甘如醴相傳食之能愈疾)猪龍
泉(在州城南石佛鎮蘇軾别業軾嘗云百年前有牝猪伏於此化為二鯉蓋猪龍也世莫有見者余偶)
(見之以告妻兄王愿愿疑余誕同禱於泉二鯉復出)太公池(在青神縣治南池上有石刻姜太公)
(釣魚像)白龍池(在州城西南八十里四山環繞中為池其水久旱不竭久雨不溢嘗有白龍飛)
(出)瑞蓮池(在三蘇祠垣内祠本蘇氏故宅蘇軾嘗作二池以種蓮其西池歲産瑞蓮一莖兩蒂)
(至今每大比歲鄉人觀瑞蓮有無占士第否)馨堰(在彭山縣西南二十里擁江水為六堰開六水)
(門灌郡下田公孫述僭位犍為不屈述攻之功曹朱遵拒戰于六水門即此)蟇頥堰(在州城東)
(七里唐開元中益州長史韋仇開創障蜀江水溉眉山青神田畆七萬二千有竒宋嘉定間魏了翁來守)
(又畚武陽石壘隄其利視昔尤博了翁有記)通濟堰(在彭山縣西北四十里有大堰一小堰十)
(唐韋仇開創自脩覺山下引渠灌溉彭山眉山松江上田凡百餘里五代時張琳重脩之其利尤博)
土産麩金(州境出)硝(眉州東館鄉鷂兒井出)鹽(彭山縣出有九井)寒水石(蟇頥)
(山出)史君子巴豆(州縣俱出)海棠斑竹鸕鷀水獺
(州境出)
學校眉州學(在州治南宋建本朝洪武初重建)彭山縣學(在縣治南元天歷二年建)
(本朝洪武十四年重建)丹稜縣學(在縣治南宋紹興十二年建本朝洪武六年重建)青
神縣學(在縣治南元至元二年建本朝洪武七年重建)
書院東舘書院(在州城西七十五里東舘鎮宋紹興初東舘鄉士倣古鄕校剏為肄業之所馮)
(時行為記元至元間重脩)柵頭書院(在丹稜縣東北二十五里柵頭鎮宋紹興間縣令馮時行)
(建)
宫室書樓(在州治西唐光啓初州人孫長孺建為藏書之所僖宗書書樓二字賜之長孺四世孫降)
(宋宋初授眉州别駕因市監書萬卷以還六世孫闢重脩魏了翁作記)遠景樓(在州治北北塘)
(上宋郡守黎錞建蘇軾作記有云今太守黎侯希聲先君子之友人也簡而文剛而仁明而不苛衆以為)
(易事既滿將代不忍其去相率而留之上不奪其請既留三年民益信遂以無事因守居之北牖而增築)
(之作遠景樓日與賓客僚友遊處其上軾方為徐州吾州之人以書相往來未嘗不道黎侯之善而求文)
(以為記嗟夫軾之去鄉久矣所謂遠景者雖想見其處而不能道其詳然州人之所以樂斯樓之成而欲)
(記焉者豈非上有易事之長而下有易治之俗也哉)景蘇樓(在州治西宋司農少卿陳曄總領蜀)
(餉過眉為三蘇父子建)春風樓明霞閣(俱在蟇頥山宋時州人建為遊息之所州)
(中景致明霞所見西北為多春風眺望東南為多)臨風閣(在州治宋沈迥詩烟霞生座右林沼)
(匝城隈)嘉祐閣(在遠景樓西宋建元至元間郡守張淇重修舊刻和陶詩于壁間有李龍眠所)
(畫三蘇像)清風閣(在青神縣治之隅宋元符初建黃庭堅扁名庭堅自戎游息於此時衆正在朝)
(公道大振庭堅揖其風而揚之得飄然於萬里外意有所感因以名閣)繼瑞堂(在青神縣治宋)
(建炎間縣令劉濬卿以縣之古楠産靈芝作堂翼之後吕彥章來為令古楠趾復産芝彦章乃重修此堂)
(名曰繼瑞)四賢堂(在州學西宋建繪孫抃及三蘇父子四賢像于内歲時祀之)起文堂
(在環湖上宋李石為蘇軾建後邵博重修刻銘堂上)大雅堂(在州城南五十五里宋丹稜楊素建)
(黃庭堅謫戎州嘗曰安得竒士盡刻杜甫兩川及䕫州詩使大雅之音復盈三世之耳哉素聞之訪廷堅)
(於戎請攻堅珉刻詩作堂翼之庭堅乃悉書杜詩遺之因名堂曰大雅且為之記)族譜亭(在州)
(城西南七十里修文鄉蘇氏祖茔之側洵記有云今吾族人猶有服者不過百人而歲時蜡社不能相與)
(盡其歡欣愛洽稍遠者至不相往來是無以示吾鄉黨鄰里也乃作蘇氏族譜立亭于高祖墓茔之西南)
(而刻石焉既而告之曰凡在此者死必赴冠娶必告少而孤則老者字之貧而無歸則富者收之而不然)
(者族人之所共誚讓也)岷峨亭(在蟇頥山宋建以介峩眉之間故名)借景亭(在青神縣)
(治後舊有亭下瞰史家園園多佳景宋黃庭堅嘗遊此扁曰借景因留詩云當官借景未傷民恰似鑿池)
(取明月)百坡亭(在州治西宋建取蘇軾散為百東坡之句)觀蓮亭(在蘇祠西池中蘇軾)
(建自池東岸為石梁至此築臺砌以石建亭臺上繞亭種蓮自亭環觀宛若在夐島中中有碑刻軾小像)
(及轍與黃庭堅贊本朝永樂間重脩)讀書臺(在象耳山唐李白嘗讀書於此上有石刻白詞宋杜)
(光庭詩山中猶有讀書臺風掃晴嵐畫障開華月冰壺依舊在青蓮居士幾時來又盤石山有宋范鎮讀)
(書臺上有石刻鎮詩窮幽訪盤石細徑入荒凉踏葉屨履濕觸花衣袂香)雪臺(在遠景樓前宋郡守)
(黎希聲築)翠洞書臺(在環湖西宋郡守魏了翁築)披風榭(在起文堂之東宋建中繪)
(蘇軾像陸游拜遺像詩孕竒蓄秀當此地欎然千載詩書城高臺老仙誰為寫仰視眉宇寒峥嶸)江
鄉舘(在州城東玻瓈江瀕舊為共飲亭宋邑宰胡文靖建為迎勞賓使之所嘉定間魏了翁來為州)
(更大之改今名且為記)
關梁青羊橋(在青神縣東相傳周時老子騎青羊出關過此橋因名)忠孝橋(在彭山縣)
(治北傍有漢張綱晉李密祠因名)埋輪橋(在彭山縣北二十里漢朱遵與公孫述戰于六水門)
(先埋其車輪於橋側後因以名橋)麒麟橋(在彭山縣治南後漢朱褒獲麟于馬頰嶺因以名橋)
(一名任公橋)李相橋(在州城西八里跨醴泉江宋禮部侍郎李燾建)迎恩橋(在州治東)
(舊名放生橋本朝宣德間重修改今名)石橋(在州城西九十里宋禮部尚書李壁奉祠歸鄉時建)
玉津(在州城東四里宋陸游詩玻瓈江上送殘春疊鼓催帆過玉津)魚鳬津(在彭山縣東北)
(二里唐郡志犍為有魚鳬津)
寺觀寳華寺(在州治西元至元間建本朝洪武間重修)大明寺(在州城西七十里隋時建)
(元至正間本朝永樂初皆重修)栖雲寺(在州城西一百里唐建宋蘇軾有病㣘賦書于壁本朝永)
(樂間重修)磐石寺(在彭山縣治東舊名普照唐咸通間建本朝洪武間重修)中巖寺(在青)
(神縣治南舊名景德院唐建宋重修本朝洪武間又新之)白塔寺(在丹稜縣治西舊名白鶴唐大)
(中末建内有浮圖宋重修蘇轍為記本朝永樂初改今名)旌善院(在蟇頥山北宋建蘇轍嘗讀書)
(其間及轍顯以為功德寺崇寧中以黨籍奪寺時老翁井水遂涸大觀初給還井水復溢中有韓琦等挽)
(蘇洵詩石刻本朝正統間重修)玉清觀(在州治南元至正間建本朝洪武間重修)北平觀
(在北平山太平廣記張道陵聞蜀多名山因携家來游即北平居焉唐初為觀本朝永樂初重修)平
蓋觀(在彭山縣治北唐開元間建本朝洪武中重修)龍鵠觀(在丹稜縣北十五里唐貞觀間)
(建)玉京觀(在青神縣治南宋宣和間建俱本朝永樂間重修)
祠廟青衣神廟(在青神縣治北昔蠶叢氏服青衣教民蠶事鄉人立廟祀之)岑彭廟
(在彭山縣治北岑彭漢將歿于此鄉人立廟祀之)忠武侯廟(在州境祀漢丞相諸葛亮忠武)
(其謚也)黃龍廟(在彭山縣赤水溪上漢建安間黃龍見於赤水昭烈帝以為己受命之祥遂立)
(廟祀之)花卿廟(在州城西東舘鎮卿唐花敬定也本長安人至德間從崔光遠入蜀討段子璋)
(有功封嘉祥縣公後又平寇單騎鏖戰已喪其元猶騎馬荷戈至鎮下馬沃盥適浣紗女語曰無頭何以)
(盥為遂僵仆居民葬之溪上歴代廟祀之杜甫歌成都猛將有花卿學語小兒知姓名)忠孝祠
(在彭山縣治北五里祀漢張綱晉李密)孟拾遺祠(在州城西七里拾遺唐孟昭圖也僖宗在)
(蜀政事悉出内侍田令孜昭圖論事坐貶令孜遣人沉於蟇頥津後人立祠祀之宋宋祁詩難排趙高鹿)
(竟葬楚江魚)三蘇祠(在州治西南即宋蘇洵故宅元建為祠本朝洪武間重修)
陵墓彭祖冡(在彭亡山舊亦有祠宋蘇轍詩猖狂戰國古神仙曳尾泥塗老更安厭世乘雲人不)
(見空墳聊復葬衣冠)張綱墓(在崌崍山東漢時綱以討廣陵賊張嬰有恩信比卒嬰率五百餘人)
(制服送至武陽負土成墳而去)李密墓(在彭山縣忠孝橋土)孫抃墓(在州城西石佛鎮)
蘇洵墓(在蟇頥山東二十里老翁泉傍軾詩老翁山下玉淵迴三萬青松手自栽)李燾墓
(在丹稜縣龍鵠山)
古蹟武陽城(在彭山縣東一十里秦張儀伐蜀開明拒戰不勝退步至武陽即此)犍為城
(在彭山縣西北五里漢建元中築昭帝時犍為自僰道移治武陽即此晉時又遷郡治僰道乃改武陽為)
(犍為縣)江州城(在彭山縣東十餘里晉置州後周省)齊通城(在州城北南齊建武初置)
(郡及縣隋初廢郡改縣曰廣通又改曰通義唐為眉州治後改州為通義郡)青州城(在青神縣)
(南梁置西魏改曰眉州其治不在今眉州而在嘉定之界)青神郡城(在青神縣南後周置隋初)
(廢)洪雅城(在丹稜縣治東本後周齊樂縣地隋置洪雅縣屬眉州唐初以縣置犍州後廢)齊
樂郡城(在丹稜縣東北二十里南齊置郡後周改為縣)綿水縣城(在彭山縣東南十餘)
(里後魏置周武帝改為白水縣)裵城(在州城東昔有人姓裵夜築此城天明即畢又東北二里有洛)
(城相傳後漢築蜀廢)臥牛城(即州城宋孫紘雜記李順攻之不下鄉人呼為臥牛城謂其坦而難)
(攻舊沿城有芙蓉又名芙蓉城)彭祖宅(在彭山縣象耳山)張遠霄宅(在州治西北後)
(歸蘇又歸蒲氏蒲園中有雙檜尚存李石詩野草閑花不計年亭亭雙檜欲參天讀書却得騎鯨老買藥)
(來尋跨鶴仙)蠶市(在州城内官市蜀本蠶叢之國故州民習俗重蠶事每歲二月望相聚鬻蠶器)
(於此因作樂縱觀洎暮而散故名蠶市二蘇有記)鴈塔(在州學靈星門外東西二塔宋乾道間建)
(二蘇及州之士登科者題名于上本朝景泰四年作亭覆翼之)龍鵠山房(在龍鵠山宋李燾隱)
(居讀書處嘗有詩已作清時鳥倦飛杜鵑更勸阿誰歸似嫌住處猶城郭不觧携家隱翠微子壁亦有詩)
(蕭條白日閉巖扄留作遊人萬古情猶有山中舊時鹿舉頭如聽讀書聲)小桃源(在州城南門外)
(村家多竹籬桃樹小橋流水兩岸皆花竹楊柳鄉人泛舟其間謂之小桃源蘇軾詩髣髴城南路繁花撲)
(石橋)麒麟院(在青神縣長泉鎮偽蜀時有麟見于里中是歲王衍僣立以為己祥即其地建院)
石笋(在中巖山半三石突起其形類笋傍有諾詎那尊者古道場宋元徽初有異僧入牛頭寺主僧)
(厚禮之别去贈以一鑰曰後欲見我當至中巖山見石笋扣之可以見我明年寺以低頭佛失珠主僧馳)
(至石笋峯下扣以鑰峯裂為三乃見異僧曰盜取佛珠江濱我得之久矣主僧喜持珠而還)石倉
(在彭山縣東北二十五里半山石壁間有岸竇如蜂房相傳竇中嘗出米崖上刻石倉米洞四字今存)
名宦唐蘇味道(眉州刺史治郡有聲卒于眉州子孫因家焉)王綝(眉州刺史其子為眉)
(州司士參軍後入相武后曰君在相位何子之遠對曰廬陵是陛下愛子今尚在遠臣之子容敢近)李
獻(眉州别駕時宰相有請婚者力不可止去官居家其弟遇疾暴卒獻燒指致禱于神弟果復生)高
仁厚(中和初以西川牙將討賊凡出軍六日五賊皆平拜眉州防禦使)馬㳙(昭宗時眉州刺)
(史王建以為節度判官知建有不臣之迹凡所賜予皆匿而不用)五代張琳(眉州刺史繼章)
(仇修通濟堰溉田一萬五千頃民被其惠歌曰前有章仇後張公䟽决水利秔稻豐南陽杜詩不可)
(同何不用之代天工)山行章(攝守眉州郡無羅城行章合五縣之力城之迨宋淳化中李順)
(之亂攻圍半載不能下行章之績益彰)宋李簡(淳化中知眉州盗起䧟州郡簡設方略堅)
(壁固守賊力屈解圍去)張逸(天禧中知青神縣多異政縣有松柏灘歲恒溺死數人逸為文)
(禱神不踰月徙數里自是無溺者)蔣堂(天聖中通判眉州有令名後累歴州郡皆以善政聞)
楊繪(知眉州吏事強敏主於愛利及民表裏洞達一出於誠)黎錞(知眉州仁明不苛既)
(滿將代衆不忍其去相率請于朝又留三年民益信服)魏了翁(知眉州尊禮耆耉簡拔秀)
(俊朔望詣學宫親為講說行鄉飲酒禮以示教化增貢士員以振文風利民之事知無不為士論大)
(服俗為之變治行彰聞)吳昌裔(嘉定中為眉州教授眉士故尚蘇軾學昌裔取諸經為之)
(講說祠周程張朱揭白鹿洞學規倣潭州釋奠儀簿正祭器士習丕變後通判眉州著苦言十篇慮)
(蜀甚悉)馮仲燁(宋末知丹稜縣元兵入眉州仲燁死之)元劉恩(元初以管軍萬)
(戶戍眉州勇而有謀以材武稱累立戰功)雍熙(天歷初知彭山縣存心愛民修通濟堰以禦旱)
(民頼其利)本朝胡彦祥(永樂初知眉州重農務新廟學修蟇頤堰以廣水利間遇旱潦)
(民無饑色皆感慕之不忘)吳善(宣德間眉州判官鋤奸吏撫細民且持身廉謹藩臬二司交薦)
(之陞富順知縣)
人物漢朱遵(武陽人仕為功曹率兵拒公孫述絆馬死戰贈復漢將軍)張皓(犍為武陽人漢)
(留侯良六世孫五遷至尚書僕射出為彭城相徵拜廷尉辦正疑獄順帝即位拜司空多薦達天下士時)
(趙騰因災變當伏重法皓諫曰騰本欲盡忠正諫如當誅戮塞諫諍之源非所以昭德示後也帝悟减騰)
(死罪)張綱(皓子少明經學仕為御史與杜喬等持節分按天下綱獨埋輪都亭曰豺狼當道安問狐)
(狸遂劾梁冀等姦惡廣陵賊張嬰寇亂冀乃諷尚書以綱為廣陵守綱單車徑造嬰壘諭以成敗之幾嬰)
(深感悟乃降南州晏然子續官至郎中)楊戲(武陽人為督軍從事職典刑獄論法决疑號為平當)
(累拜護軍監軍出領梓橦太守入為射聲校尉所在清約不煩延禧間著季漢輔臣贊)三國楊
洪(武陽人諸葛亮常咨以事累遷蜀郡太守洪靖忠欵亮憂公如家事繼母至孝)杜撫(犍為武陽)
(人受業于薛漢定韓詩章句後歸鄕里教授沉静樂道舉動必以禮其所作詩題文約義通學者傳之曰)
(杜君註云)張翼(綱曾孫蜀建興間以討劉胄有功累進都亭侯征西大將軍後為鍾會亂兵所殺子)
(微篤志好學累官廣陵太守)晉李密(犍為武陽人父早亡母更適人鞠於祖母劉武帝徵為太)
(子洗馬詔書屢下密上表曰臣無祖母無以至今日祖母無臣無以終餘年臣今年四十有四祖母劉今)
(年九十有六是臣盡節於陛下之日長報劉之日短也帝覽表曰密不空有此名)唐蘇祐(眉山)
(人刺史味道之後父釿唐末隠居行義祐自少極力問學穎悟過人嘗至成都遇道士異之屏人謂曰吾)
(能變化百物將以授子祐固辭道士笑曰是果有以過人矣自是隠名益彰子杲亦以施予顯名杲子序)
(讀書通大義為詩有遠志教其子澹渙洵皆有成)五代楊義方(眉山人仕蜀舉進士長於)
(詩自以其才過唐羅隠嘗有春詩云海邊紅日半離水天外暖風輕到花又上王處回詩兩聲鞭自禁中)
(出一簇人從天上來)孫降衷(眉山人博學慷慨有識量孟蜀時以事至洛陽見宋太祖於潛邸知)
(其非常人傾心事之及太祖平蜀召見授眉州别駕賜田遣歸于眉市書萬卷而還子曾元祐間因日食)
(求言抗䟽力詆朝政)宋段思恭(眉山人乾德間全師雄之黨攻眉州思恭募先登者許以厚賞)
(賊遂敗思恭矯詔出上供錢帛給之其後度支劾思恭太祖嘉其果幹不許命知州事)朱台符
(眉山人父賦舉拔萃官至殿中丞台符敏於詞賦舉進士累官至工部員外郎嘗上疏極言朝廷得失有)
(集三十卷弟昌符亦舉進士官至屯田員外郎台符子公佐亦登進士第次子夀隆試將作主簿)石
待問(眉山人少以詩賦名累官至太常丞時丁謂畏其直錢易竒其文楊億李諤服其議論)田
錫(嘉州洪雅人舉進士累官至右諫議大夫史舘修撰錫好言時務及卒真宗謂宰相李沆曰田錫直)
(臣也若此諫官亦不可得嗟惜久之特贈工部侍郎)孫抃(眉州人六世祖長孺喜藏書號書樓孫氏)
(抃登進士甲科皇祐中為御史中丞内侍王守忠建節抃奏罷之張貴妃卒追冊命為后抃力争止之累)
(遷翰林學士承旨官至恭知政事卒謚文懿)石揚休(眉山人少孤力學舉進士累官刑部員外)
(郎知制誥仁宗朝上疏力請廣言路尊儒術防壅蔽禁奢侈其言皆有益於國時人稱之)宋垂範
(眉山人景德間進士知潭州有惠政後掛冠歸趙抃詩以贈之云休官鎮浮俗眉夀冠同年恬養八十歲)
(苦吟三百篇)毛安輿(洪雅人年九歲父死負土營墳廬於其側三年知益州張方平聞之遺以)
(酒餼状其事以聞)陳希亮(青神人幼孤好學其兄使治息錢希亮悉召逋家焚其劵天聖中舉)
(進士歴知數府州累官太常少卿以才幹剛直名子四忱度支郎中恪滑州推官恂大理寺丞慥有隱名)
(號方山子孫去非官至參知政事)蘇洵(祐曾孫兄渙舉進士官至都官郎中洵年二十七始發憤)
(為學遂通六經百家之說二子軾轍同舉進士父子文章遂擅天下宰相韓琦奏于朝除校書郎尋以為)
(文安簿脩纂禮書卒贈光禄寺丞有文集二十卷謚法三卷傳世初王安石名始成洵以其不近人情作)
(辨姦論及安石用事人服其先見云)任孜(眉山人以問學氣節推重鄉里與蘇洵埓累官至光禄寺)
(丞有能名其弟伋亦知名嘗通判黃州後知瀘州皆有偉績時稱為大任小任)蘇軾(洵長子弱冠博)
(通經史為文渾涵光芒雄視百世舉制科累官至翰林學士兵部尚書初軾貶黃州築室東坡號東坡居)
(士卒謚文忠軾器識閎偉議論卓犖挺挺大節羣臣無出其右所著有易書傳論語說東坡集奏議内外)
(制數百卷子三邁迨過俱善為文孫符禮部尚書)蘇轍(洵次子為人沉静簡潔為文汪洋澹泊而)
(有秀傑之氣與兄軾同登進士又同舉制科累官翰林學士門下侍郎致仕居許州號穎濱遺老卒謚文)
(定所著有詩傳春秋傳古史欒城集)家勤國(眉山人與從兄安國定國同從劉巨游與蘇軾兄弟)
(為同門友王安石久廢春秋學勤國憤之著春秋新義熙寧元豐諸人分更而元祐諸賢矯枉過正勤國)
(憂之為築室作室喻二蘇讀之敬歎)史經(眉山人博學能文其思子臺賦上援秦皇下逮晉惠反覆)
(哀切有補于世舉賢良不第卒于家弟沆舉進士子疑官至著作郎)王箴(眉山人蘇軾妻兄九歲通)
(經弱冠軾見其文甚愛與成都學官侯元叔每論古人退即書數百言如史漢論贊者元叔嘆其有史筆)
(元祐間累詔徵之力辭而免子先光俱登進士以詩文名)王當(眉山人博覽古今所取惟王佐大略)
(嘗舉進士不中退居田野著春秋列國名臣傳五十卷元祐中蘇軾以賢良方正薦廷對慷慨不避權貴)
(調龍游尉後見蔡京入相遂不復仕當於經學尢邃易與春秋皆為之傳得聖人之旨居多)楊時
(丹稜人累官朝請郎知合州以清厲著稱子煒通敏能文官至修職郎)史炤(眉山人父清卿蘇軾)
(兄弟以師事之炤博古能文嘗作通鑑釋文三十卷)楊孟容(眉山人累官至懷安軍在治平時與)
(濮議不合在熙寧間議新法又不合元祐中乞致仕哲宗書清節二字賜之)巢谷(眉山人傳其父)
(中學舉進士谷素多力棄其業學古兵法游西邊與河州將韓存寳善後存寳坐罪死谷逃避江淮間會)
(赦乃出蘇軾蘇轍謫嶺海谷往循訪轍又欲往海南訪軾至新州病死轍聞哭之失聲曰谷於朋友之義)
(無愧高恭惜不遇襄子而前遇存寳後遇予兄弟也)史通(青神人少與兄珣以文學知名歴官通川)
(尉磐石令有古循吏風嘗著易書乾坤别解詩書義論語孟子又進世要機務十卷芻蕘策十卷)吕
陶(彭山人舉進士知夀陽縣應熙寧制科時王安石改新法陶對策枚數其過忤安石意出知彭州哲)
(宗即位除殿中侍御史上疏論蔡確韓縝章惇負國皆罷去累官集賢殿學士知陳州)楊迹(青神)
(人少有文名嘗謁黃庭堅論學術邪正自是學有指歸時用王安石新經屏黜孔安國訓註迹笑曰吾不)
(能強束縳進身遂棄去子旻城固主簿晃監石羊鎮酒税)程之邵(眉山人曾祖仁覇即蘇洵妻之)
(父仕為錄事參軍能辯疑獄之邵以蔭為新繁主簿歷知泗州鳳翔府鄭州徽宗時累官顯謨閣待制攝)
(涇原帥事屯兵行邊敵人聞風遁去兄之元知楚州有政績子唐官至寳文閣學士)任伯雨(孜子)
(邃經史文力雄徤中進士仕為右正言上䟽言章惇蔡京過惡入元祐籍伯雨居諫省僅半歲所上一百)
(八䟽皆係天下治亂長子象先登世科又中詞學兼茂舉調秦州戶曹掾聞父謫棄官歸養次子申先官)
(至中書舍人曾孫希夷從朱文公學篤信力行累官端明殿學士徙家邵武)文初(彭山人父永客)
(汴初尚在襁褓中後二十年至汴訪尋之踰年始得歸養暨登第封永為承事郎安輿奉養時人稱之)
蘇過(軾子軾謫英廉永州獨過随侍凡生理晝夜寒暑所須一身百為不知其難嘗為文曰志隱軾)
(覽之曰吾可以安於島夷矣歴官郾城令通判中山府皆有政績所著有孔門弟子别傳斜川集子七籥)
(籍節笈篳□箾)唐庚(丹稜人善屬文舉進士為宗子博士累官承議郎卒庚為文精密通世務作名)
(治察言諸篇學者稱之有文集二十卷兄伯虎治易春秋皆有家法元祐初其父游瀘南病甚伯虎感夢)
(往見父是日疾少間具舟侍父歸)蘇元老(軾從孫幼力學善屬文黃庭堅竒之舉進士累官太)
(常少卿時禁元祐學術軾方在黨禁元老亦罷提點明道宫元老歎曰昔顔子附驥尾而名顯元老以家)
(世坐累豈不榮哉有詩文行世)任諒(眉山人徙汝陽幼孤力學舉進士累官龍圖閣直學士知京兆)
(府諒孝足以回母欲奪之志知足以知藥師必反之状再為京兆卒嘗為懷州教授作新學碑徽宗見之)
(嘆曰文士也)劉勃(眉山人元符初詔求直言九上書辯宣仁太后之誣雪司馬光之枉乞用范純)
(仁蘇轍之賢斥章惇蔡卞吕惠卿蔡京之姦改提舉湖北路常平尋坐元祐黨籍)劉汲(丹稜人紹)
(聖中進士累官直龍圖閣知鄧州與金人戰衆且盡汲罵不絶口死之贈太中大夫謚忠介)家愿
(勤國子紹聖初舉進士廷問力詆元祐之政愿答策惟以守元祐已行者為言為普州樂至令元符初應)
(詔論時政凡萬言後入黨籍禁錮凡十年大觀中始知雙流縣高宗時擢知閬州移彭州初蘇轍讀愿策)
(謂異時當以直道聞至是果驗)王宿(眉山人與同郡李由頥程之才楊明家愿楊恂蘇千鈞賈勉中)
(史彭年孫曾家度史欽家德基家幹劉剛楊貫張繻史勵節史移中家寧史勤李敀成彪史書言費易共)
(二十五人俱以元符上書入黨籍)師維藩(眉山人仕為全州文學其學精於春秋徽宗時興太)
(學國子司業高閱言建學之始宜得老成以誘掖後進乃以維藩薦詔除國子錄)王賞(當之弟舉)
(進士累官禮部侍郎兼直學士忤秦檜意出知利州賞為文師蘇軾有玉臺集子稱學問該洽初除直秘)
(閣知龍州有美政後為吏部郎中嘗撰東都事略一百三十卷)孫昭遠(眉山人元祐進士調長沙)
(尉有能績建炎初遷河南尹西京留守能收集散亡為義兵以拒金人既而金人來攻昭遠戰不利其下)
(欲擁之南還昭遠怒遂遇害)唐重(彭山人少有大志大觀中進士累官起居舍人重言開邊之禍)
(起于童貫宜誅貫後知京兆府兼經略制置使金將圍城固守踰旬城陷血戰中流矢死初重度不可支)
(以書别其父克臣曰忠孝不兩立義不苟生以辱吾父克臣報之曰汝能以身殉國吾含笑入地矣)孫
道夫(丹稜人貢辟雍坐收蘇文除籍高宗時以張浚薦召對除秘書正字出知懷安軍資蜀綿州遇)
(事明了有水晶燈籠之稱累遷至禮部侍郎道夫居官一意為民不可干以私仕宦三十年奉給多置書)
(籍)杜莘老(青神人甫十三世孫累官殿中侍御史後以直顯謨閣知遂寧府嘗嘆曰臺諫當論)
(天下第一事若有所畏姑言其次是欺其心不敬其君者也及任言責極言無隱取衆所指目者悉擊去)
(聲震一時都人稱骨鯁者必曰杜殿院云)楊椿(眉山人省試第一累任憲節甚有風績後以不附秦)
(檜罷政家居紹興末始自兵部尚書兼權翰林學士除參知政事卒諡文安)唐文若(庚之子少)
(英邁不羣為文豪健登進士第分教潼川府通判洋州遂寧府皆有政績高宗時召為秘書郎作文思箴)
(以獻及勸收西北人材以固根本深見嘉納出知饒温漢鼎江州累遷敷文閣待制)李燾(丹稜人父)
(中登第知仙井鹽燾紹興中進士博極羣書作續資治通鑑長編累官禮部侍郎進敷文閣學士兼侍講)
(同修國史燾以名節學術知名海内長編一書用力四十年始成又有易學春秋學及文集總數百卷卒)
(謚文簡累贈太師温國公子垕著作郎坖䕫州路提點刑獄)李壁(燾第三子日誦萬餘言舉進士)
(為正字寧宗時累官參知政事兼同知樞密院後謫撫州又起知遂寧府以資政殿學士致仕卒謚文懿)
(壁文學德望轟震一時所著有鴈湖集㳙塵錄中興奏議内外制臨汝閑書共數百卷)李&KR1033;(燾第)
(四子宋舉進士入為館職文聲赫然班對備陳忠讜為沿江制置副使開閫于鄂甚得江漢之心入為禮)
(部尚書資政殿學士卒謚文肅所著有悅齋集)楊汝明(青神人舉進士為成都府觀察推官時吳)
(曦叛汝明不受逆儔之招及曦平宣諭使吳獵以聞遂名汝明入補官累遷工部尚書)楊大全
(青神人乾道中進士調温江尉召監登聞鼓院時光宗久不省重華宫大全為書萬言以諫時稱忠直寧)
(宗時累官司農寺丞會御史虚位有力薦大全者屬大全一往見大全笑謝决不往明日遂丐外知金州)
劉焞(眉州人贊讀恭王邸權尚書禮部侍郎光宗以太子尹臨安焞為判官兼少尹天府之政不便)
(於諸貴出為湖北轉運判官知静江府平李接之亂)楊泰之(青神人少刻志於學臥不設榻幾十)
(歲慶元初類試累官知富順縣及普果州皆有異政寳慶間召對謂今以直言求人而以直言罪之使天)
(下士以言為戒恐士氣益消寖成衰世之風理宗竒其對後遷大理少卿出知重慶府所著文集甚多)
家大酉(愿曾孫舉進士初授昭化縣主簿吳曦叛蜀大酉不受逆儔之招遂被召用淳祐侍講經)
(筵累官工部侍郎與宰相史嵩之論不合罷去大酉為人方直雖屢起屢外所守不變卒謚文節)楊
棟(汝明從子紹定二年進士第一為宗正少卿進對理宗曰止是正心修身之說乎㨂對曰臣所學三)
(十年止此一說用之事為至為簡易後累官禮部尚書進參知政事後以資政殿大學士奉祠卒贈少保)
(棟之學本諸周程負海内重望所著有崇道集平丹文集)史次秦(眉山人舉進士為大安軍教授)
(吳曦之叛招次秦甚遽次秦以石炭桐油塗目末生附子傅之比至目腫母命家人詐以訃聞乃聽還後)
(改利州主管文字仕至合州太守)楊文仲(棟從子幼孤母胡守節自誓教養諸子文仲邃於春)
(秋淳祐間入太學兩試皆第一寳祐初登進士累官太常丞兼崇政殿說書每以精誠感動帝意官至工)
(部侍郎兼國子祭酒後知泉州卒有見山文集)家鉉翁(眉州人舉進士問學該博尤邃於春秋累)
(官端明殿學士簽書樞密院事元兵至奉表祈請被執聞宋亡旦夕哭泣不食飲元世祖高其節欲授以)
(官不受後教授河間每語及宋興亡之迹輙流涕太息成宗即位放還錫以金帛不受)本朝張
鑑(眉州人洪武末任監察御史陞陜西左參議在官以才幹稱)左經(眉州人洪武初)
(由儒士舉累官興山教諭博通經史文章典雅蜀人以左五經稱之蜀士之有聲於進士科者多出其門)
(所著有武昌集)張添禄(眉州人永樂間任監察御史每按部能振揚風紀陞廣西左布政旬宣有)
(方民甚德之)余子俊(青神人由進士累官太子太保兵部尚書卒贈太保謚肅敬為世名臣)
列女蘇軾母(姓程氏仁覇女通經史有氣節適蘇洵生軾轍洵游學四方程教二子以書甚嚴每)
(語家人曰二子必不忝蘇門嘗讀漢范滂𫝊慨然太息軾請曰軾若為滂夫人許之否乎程曰爾能為滂)
(吾顧不能為滂母邪)師驥二女(驥眉山人仕宋為右正言靖康中避亂還蜀至唐州方成驛遇)
(賊執二女欲強之伯罵曰宜速殺我仲抱其姊亦從而罵賊併害之土人收葬二女號曰正女家)虞
集母(姓楊氏父文仲世以春秋名家明於性理之學楊氏在室即通其說適成都虞汲生集宋末兵)
(亂汲挈家趨嶺外無書可携楊氏口授集論孟左氏傳歐蘇文比還始得刻本則已盡讀諸經通大義矣)
(後集以文翰擅名當代皆楊内訓之力)
仙釋彭祖(古陸終氏第三子籛□也自堯歴夏殷封于大彭周衰始浮遊四方晚入蜀抵武陽留家)
(焉)張遠霄(眉山人一日見老人持竹弓一鐡彈三質錢三百千張旡靳色老人曰吾彈能辟疫)
(汝宜寳而用之再見老人遂授以度世法熟眎舉首見其目中各有兩瞳子往白鶴山垂釣西湖峯上有)
(一老人曰此乃四目老翁君之師也尚不記授竹弓鐡彈時邪張大悟)牟羅漢(眉人名安以廂)
(兵隸倅廳如岷山陟上清坂忽遇髯者顧笑曰汝饑何不食柏子邪摘子投其口顧髯者不復見矣遂不)
(火食大可庭有大甕貯水觧衣就浴往上通老莊至到語一日江水暴漲舟不可行或戲指其笠曰乘此)
(渡可乎牟遂置笠水而趺坐其上截江以濟觀者異之人呼為牟羅漢)史通平(漢光武時自會)
(稽來蜀詣峩眉出謁天皇真人授以三一之法及五符訣遂居青神縣地置茅廬煉太丹龍虎成形餌之)
(又廣行隂德功滿白日升天)楊昭慶(唐景雲中自京兆來眉志尚清虚巡遊二十四化至北平)
(化嘆曰昔漢時史先生得真一之道修之已白日升天後無繼者乎遂住青神縣遊仙觀三十餘年感五)
(嶽丈人希受真君降下授以朱明龍文遂得尸觧之道)陳太初(眉山人初與東坡同學於道士)
(張易簡後東坡謫黃州有眉山道士陸惟忠來云有得道者曰陳太初問之則同學者也又數年見東坡)
(於惠州云太初巳尸解矣)
明一統志卷七十一
