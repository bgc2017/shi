明一統志卷四十
明李賢等撰
湖州府(東至直隸蘇州府吳江縣界六十里西至直隸廣德州界一百三十里南至杭州府)
(仁和縣界一百二十里北至蘇州府吳縣界一十八里自府治至南京七百二十里至京師四)
(千三百里)
(糧四十七萬石零)
建置沿革禹貢揚州之域天文斗牛分野古為防風氏
之國春秋時屬吳後屬越戰國時屬楚為菰城秦置
烏程縣介於會稽鄣兩郡之間漢初屬荆國景帝時
屬江都國元狩初為會稽丹揚二郡地東漢屬吳及
丹揚郡三國吳始分置吳興郡治烏程縣梁兼置震
州陳罷州仍為吳興郡隋初郡廢以其地屬蘇杭二
州仁夀初置湖州取太湖為名大業初州廢復分屬
吳餘杭二郡唐復於烏程置湖州天寳初改吳興郡
乾元初復為湖州屬江南道乾寧中陞忠國軍節度
五代吳越奏改宣德軍宋改昭慶軍又改州曰安吉
屬浙西路元置湖州路本朝改為湖州府領州一縣
六
烏程縣(附郭秦置烏程縣屬會稽郡因烏氏程氏善釀故名漢永建中改屬吳郡孫吳於此置吳)
(興郡隋罷郡以縣屬蘇州尋置湖州宋屬安吉州元屬湖州路本朝因之編戶二百六十七里)歸安
縣(附郭本烏程縣地宋太平興國中析其東南境置歸安縣以吳越王歸土故以歸安為名元仍舊本)
(朝因之編戶三百五里)長興縣(在府城西七十里秦為障郡地漢為烏程故障縣地晉分置長)
(城縣屬吳興郡隋初省入烏程尋復置屬蘇州大業中屬吳郡唐初置綏州又改名雉州尋廢州以縣屬)
(湖州五代時吳越改為長興縣宋屬安吉州元陞為長興州本朝改名長安尋復舊洪武二年改為縣編)
(戶二百三十六里)德清縣(在府城南九十里本漢烏程縣地孫吳為永安縣地晉以後為武康)
(縣之東境唐析置武源縣屬湖州景雲初改曰臨溪天寶初改為德清縣宋元仍舊本朝因之編戶二百)
(一十四里)武康縣(在府城南一百七十里本漢烏程縣餘不鄕之地孫吳析置永安縣屬吳興郡)
(晉改武康縣隋初縣罷尋置屬餘杭郡後屬湖州隋末李子通置安州又改武州唐廢州以縣屬湖州五)
(代時屬杭州宋屬安吉元屬湖州路本朝因之編戶六十三里)安吉州(在府城西北一百二十里)
(本漢丹陽郡故鄣縣地東漢析其南境置安吉縣仍屬丹陽晉屬吳興郡梁陳屬陳留郡隋入綏安縣屬)
(宣州後復置唐初屬桃州尋省入長城復置屬湖州宋元縣仍舊本朝初因之正德二年陞為州編戶六)
(十七里領縣一)孝豐縣(在府城西南九十里本安吉縣地弘治元年析置孝豐縣後安吉陞州因)
(屬焉編戶五十三里)
郡名吳興(吳名)霅川(以川名)
形勝江表大郡吳興為一(唐顧況刺史廳璧記)山澤所通舟車所
會雄於楚越(同上)南國之奥(宋張方平湖州學記)五湖之表(郡國志)
山水清遠(宋蘇軾墨妙亭記)江外佳郡(宋司馬光詩江外饒佳郡吳興天下稀)
州在吳江之南震澤之隂(元志)蒼峰北峙羣山西迤(元趙)
(孟頫吳興賦)
風俗人性敏柔而慧(三朝國史志)儒風盛於東南自湖學始
(舊志)自江左而後清流美士餘風遺韻相續(宋張方平湖州學記)
其民足於魚稻菱蒲之利寡求而不爭(宋蘇軾墨妙亭記)其
人夀其風信實(宋李方直白蘋堂記)土風淳厚習俗歸美(元長興州)
(志)家有詩書之聲戶習廉耻之道(元趙孟頫吳興賦)
山川峴山(在府城西五里本名顯山晉太守殷康建亭於上名顯亭唐改曰峴山山多石草木疎瘦)
(宋蘇軾詩苕水如漢水粼粼鴨頭青吳興勝襄陽萬瓦浮青冥我非羊叔子愧比峴山亭)□山(在府)
(城東北五里東臨大溪西帶長犢山上有亭)浮玉山(在府城南七里玉湖中巨石如積坡陀磈)
(礧不以水盈縮為高卑故名此山之南兩小峰參差曰上下釣魚山元趙孟頫詩玉湖流水清且聞中有)
(浮玉之名山千帆過盡暮天碧惟見白雲時往還)毘山(在府城東九里山最近城取毘為名言其)
(近也唐柳渾嘗建亭於上元趙孟頫記謂遠樹微茫中突若覆釡)仁王山(在府城西北九里舊)
(名鳳凰山世傳昔人以山有王氣遂鑿其頸通舟為小河)車蓋山(在府城南九里上有車蓋亭晉)
(太守殷康建)何山(在府城南一十里舊名金蓋山晉太守何楷嘗居此讀書因名宋蘇軾詩今古)
(何山是勝遊亂峰縈轉繞滄洲雲含老樹明還滅石礙飛泉咽復流元趙孟頫有雪後遊何山詩)道
場山(在府城南一十二里唐時有僧寓此因名道場宋蘇軾詩道場山頂何山麓汪藻云遊道場山)
(者如入王侯之家過何山者如造高人𨼆士之居元趙孟頫有詩)别鮮山(在府城東一十三里)
(爾雅曰小山别大山鮮註曰不相連此山孤秀不相連屬故名)西余山(在府城東一十八里元趙)
(孟頫記越玉湖而東與車蓋對峙者曰上下河口山又東四小山衡視則散布不屬從視則聯若鱗曰沈)
(長曰西余曰蜀山曰烏山)衡山(在府城南一十八里左傳襄三年楚子伐吳克鳩茲至於衡山即此)
(一名横山以其山形横立故名山舊有項羽祠)法華山(在府城西北一十八里亦名石斗山晉王)
(羲之嘗遊此)卞山(在府城北一十八里高六千丈非晴天爽月不見其頂山有似玉之石因名亦)
(名弁山其下有玲瓏山石皆嵌空有唐人詩刻又有别峰號西陵山吳主孫皓葬父處元趙孟頫詩出郭)
(聞鶯語穿林散馬蹄磵松何欝欝春草又萋萋白石那堪煑丹崖尚可梯平生愛高興只合此幽棲)昇
山(在府城東二十一里亦名烏山以古烏巾氏所居一名歐餘山又名歐亭山昔越王無疆之子蹄封)
(於歐餘山之陽為歐陽亭侯子孫因以為氏晉太守王羲之嘗登此山顧謂賓客曰百年之後孰知王逸)
(少與諸卿至此乎後人因名昇山)西塞山(在府城西二十五里唐張志和詩西塞山邊白鷺飛)
(桃花流水鱖魚肥)湖趺山(在府城東南二十五里漢薊子訓𨼆於餘不卿卒葬於此山側有湖)
(廣二百頃名湖趺漾)白鸐山(在府城西北二十六里連亘長興縣東南昔鄉人姚紾化鸐來此後)
(因名)孺山(在府城東二十八里三吳地記漢徐孺子哭友人冀州刺史姚元起於此後人慕之因以)
(名山)杼山(在府城西南三十里陸羽記昔夏后杼廵狩之所後人因名今山下有夏王村)石城
山(在府城西南三十里昔烏程人嚴白虎於此壘石為城與吕蒙戰至今山上有弩臺烽樓走馬將臺)
(遺址)九乳山(在府城西南三十一里下有九峰其形如乳)黃蘖山(在府城西南三十五)
(里梁光禄卿江淹賦詩之所)小雷山(在府城北三十六里太湖中有大雷小雷二山相距六十)
(里小雷乃洞庭東山屬烏程大雷乃洞庭西山屬長興二山間多出美石)葛仙山(在府城南五十)
(里晉葛洪嘗𨼆此山職方圖志葛仙煉丹處天下十有三烏程居其一又有菁山與此相連世傳乃洪種)
(黃菁之地)東抺山(在府城西南五十四里突兀如在菰蒲溪泊之中峰巒蓊秀上有浮圖)吳
疁山(在府城西南六十六里疁燒田也昔有吳氏於此燒山為田因名)三山(在府城東北七)
(十二里太湖中白波四合三點黛色晉陸雲贈顧彦先詩我家五湖隂君住三山陽謂此)馬鞍山
(在府城西南七十六里以形似名連屬武康北境)銅山(在府城西南九十五里一名銅峴山括地)
(志吳采鄣山之銅即此山之西屬安吉縣其南屬武康縣前溪發源於此)含山(在府城東南一百八)
(里張玄之山墟名云震澤東望蒼然茭葦烟蔚之中高丘卓絶謂此)莫干山(在府城西南一百五)
(十里上有鑄劒池旁有磨石世傳為吳王鑄劒之所)包山(在烏程縣境吳都賦指包山而為期謂此)
(或云即古夫椒山史記越王勾踐棲吳王夫差於夫椒之上)戍山(在長興縣西三里一名夫㮣山)
(昔吳王夫㮣於此築戍城故名梁吳興太守張嵊與御史中丞沈俊亦於此築城以捍侯景本朝初元帥)
(耿炳文嘗於此點軍今為點軍山)雉山(在長興縣北五里梁武帝時有童謠曰烏山出天子故江)
(左以烏名山者皆鑿之惟此山不經鑿陳高祖此處人果應其謠)藝香山(在長興縣北一十五)
(里相傳為西施種香之所又名湖陵山)吕山(在長興縣東南二十里吳將吕蒙屯營於此故名亦)
(名程山)飛雲山(在長興縣西二十里山南有風穴故雲霧不得靄鬱於其間劉宋置飛雲寺有)
(石泉沙渚松門竹巖)葅中山(在長興縣西北二十五里忻湖山墟名云昔吳王於此山取蔬為葅)
(後因以名)夏駕山(在長興縣東南三十六里夏后杼南巡至此因名上有石鼓又名石鼓山)方
山(在長興縣西南四十里以其頂方故名昔陳文帝為信武將軍自長城縣遣二千人夜下方山津即)
(此地)堯市山(在長興縣西北四十里堯時洪水民避難於此成市今山上有池廣一畝山下有堯)
(廟)吳山(在長興縣南四十三里昔吳王送女至此山梁吳均卜宅於此唐吳筠復居之因名)八
座山(在長興縣西南四十五里唐吳珙吳頊吳崧皮光業林鼎羅𨼆韓必何肅居此號八友後人因)
(名八座)西顧山(在長興縣西北四十九里亦名吳望山昔吳王闔閭嘗登姑蘇望五湖見山因)
(名)烏瞻山(在長興縣北五十里昔有烏子瞻望此山上曰可以避難養道為𨼆者所居故名)
鳳亭山(在長興縣西北五十里相傳昔有鳳棲於此)白鹿山(在長興縣西五十里舊名)
(嵓山吳王闔閭時有白鹿見此因名)義鄉山(在長興縣北六十里晉太守周玘舉義兵平石&KR1413;陳)
(敏等賊立義鄉縣因以名山)西噎山(在長興縣西北六十里有澗水北流西向峻狭其聲嗚咽)
(因名近此有赭石懸日二山)青山(在長興縣南六十里山有石竇通太湖及洞庭山冬月常煖色)
(如黛青)浮雲山(在長興縣西南六十里上有七十二墩久旱山頂生浮雲即兩)四安山
(在長興縣西南八十里山四面平廣故名四安有水流會苕溪亦名四安溪又名周瀆)九龍山
(在長興縣西南一百二十里山有隴悉作龍形因名即石墩山之隂也)吳憾山(在德清縣治西)
(南昔吳王憾越王傷父之足進軍征之於此築壘又唐李光弼偏將辛孜嘗築城於此平朱覃姚廷等賊)
(故又名城山)吳羌山(在德清縣治東南漢高士吳羌避王莽之亂𨼆此)東主山(在德)
(清縣東北三里梁侯景圍臺城右將軍沈恪主此山晝夜拒戰以功封東興侯因名今呼為百僚山山之)
(東有五子石相傳有仙人嘗弄石於此)德清山(在德清縣東四里一名烏山昔有烏巾者居此)
(山其家能美釀宋鮑照有登烏山詩唐天寳中改今名)金鵝山(在德清縣西北五里後漢海昏)
(侯沈戎葬其上有金鵝飛集三鳴而去其後沈氏通顯諺云金鵝鳴沈氏興)蠡山(在德清縣東北)
(一十五里舊傳有范蠡故居因名)茅山(在德清縣東北一十五里相傳三茅君嘗𨼆此山)葛
山(在德清縣東北一十八里上有葛仙翁遣跡)金紫山(在德清縣北一十八里郡城丁氏葬)
(此山後贈金紫光禄大夫因名)敢三山(在德清縣東北二十一里以山在敢村南有吳丞相故居)
望洛山(在德清縣南二十九里晉永嘉中洛人過江多登此山以望洛)囚女山(在德清縣)
(北三十里東漢青州刺史姚恢與海昏侯沈戎過江卜居柯田山恢女密報戎戎先居之恢囚女於此後)
(又因名)烏回山(在武康縣北三里平田間突起一峰古人多登高於此)石城山(在武)
(康縣西南三里漢末赤眉之亂邑人壘石城以禦寇因名)石嶠山(在武康縣西南四里山頂有石)
(嶠甚峻滑亦名七里嶠)水安山(在武康縣西五里舊永安縣以此山名亦名銀山)獨孤
山(在武康縣西北五里唐獨孤及宰是邑作亭於上因名此山之西有几山形如几案)招賢山
(在武康縣西北七里又縣北十五里有郭林山相傳皆晉郭文舊𨼆處)響應山(在武康縣西八)
(里人經此山随語有應聲故名山下有龍湫號碧玉潭)白鵠山(在武康縣西一十里亦名鵲山)
獅子山(在武康縣東一十餘里首枕大溪盤跼如狻猊形其東北接歸安縣界)銅官山
(在武康縣西北一十五里唐改名武康山世傳吳王濞采銅於此山下有二坎號銅井傍有石鷰洞燕之)
(𨼆見以春秋分與巢鷰同)沈壁山(在武康縣東北一十五里山有九峰迤邐相接昔沈氏自東陽)
(徙永安居此故名)仙臺山(在武康縣東北一十八里世傳黃初平煉丹處山頂有臺臺北有逍)
(遥堂遠望湖杭之境如在目前此山之北有羊没山即初平叱羊化石處俗呼楊梅山)封山(在武)
(康縣東一十八里古防風氏封守之地又名封禺山唐改為防風山)石山(在武康縣北二十里南齊)
(書記沈道虔𨼆居於石山精舍即此)禺山(在武康縣東南二十里古防風氏所都吳興志云禹十二)
(代孫帝禺所居故名)金山(在武康縣西南二十里一名金車山山巖有泉産金色魚相𫝊昔有人夜)
(見山頂有火光鑿之得金數百斤故名)黃隴山(在武康縣東北二十五里以黃初平得道之所)
(故名)計峴山(在武康縣西北二十五里山墟名范蠡之師計然嘗居此因名山與烏程縣分界亦)
(名界峴)覆舟山(在武康縣西南二十五里相傳邑人數於山上掘得敗木若船片因名一云山)
(有巨石横亘如覆舟)獨倉山(在武康縣東北三十里相傳昔郡造永寧倉歲有水患有異人曰取)
(此山土築之可無患如其言後果無患)計籌山(在武康縣東南三十五里昔越大夫計然嘗籌)
(算於此山下有計村計族甚盛)天泉山(在武康縣西北三十五里山有長流水謂之天泉傍多沃)
(壤亦名唐槐山)箬峴山(在武康縣西南三十五里山墟名云山中多産箬竹俗呼箬嶺)玉磬
山(在安吉州西北三里相傳昔有僧曇諦居此山每夜聞有聲尋其地掘之得磬因名)郭公山
(在安吉州西北一十里晉郭文嘗居此山故名)東晉山(在安吉州東北東晉時欲於此山立城邑)
(後人因名)白楊山(在安吉州東南二十二里括地志山峻極於天上有兩穴)邸閣山(在安)
(吉州東北二十五里郡志吳大帝遣從弟夐修故鄣邸閣即此下有邸閣池)廩山(在安吉州東二)
(十五里江表傳吳長沙桓王攻劉繇盡得邸閣糧穀貯於此山輿地志吳大帝嘗於此山起倉廩後人因)
(名)鳳凰山(在安吉州東三十里上有吳越王妃許夫人墳山下有水名玉帶每日早暮有潮又)
(武康縣北五里亦有鳳凰山)梅溪山(在安吉州東北三十里山根聳一石高百餘丈色青而形)
(圓四面斗絶不可登陟上復有盤圓如車蓋遇大風雨則旋轉俗號為石磨轉疾則年豐遲則歲歉候之)
(多驗)五山(在孝豐縣南十五里山有五峰昔鄉人姚紾於山采樵見二人奕棋觀之稍久二人語曰)
(汝可還家今日為汝祥矣紾還家因入甕中隠身謂家人云可七日勿開未七日家人悞開紾化為白鸐)
(飛向五山故又名奕山)南嶼山(在孝豐縣東南十七里一名泉石山山上有湖西施種香之所)
金石山(在孝豐縣西南三十里此山土石如金色)天目山(在孝豐縣西三十里跨杭州府)
(界山極高險嶺有泉水甚美東南有瀑布下注數里名蛟龍池上有左右兩池為天之目因名)蒼雲
嶺(在長興縣北六十里其山松木鬱蒼狀如蒼雲有水出此嶺至山半分兩𣲖而下至南復為一名曰)
(合溪嶺之南十餘里又有啄木池子二嶺)胭脂嶺(在長興縣西南六十里唐道士吳筠煉丹之處)
(土色如胭脂)餘英嶺(在武康縣西一十五里岑嶺之西世傳梁沈民族居於此)純孝嶺
(在安吉州東北三十里唐末黃巢之亂邑人石昂藏母於此昂性純孝因以名嶺)黃龍洞(在卞)
(山舊名金井洞梁貞明初黃龍見此吳越王因立祥應宫今有龍祠遇水旱禱焉宋蘇軾碑刻尚存)白
石洞(在八座山側相傳唐仙人韓湘隠此時有雲霧自洞中出)龍牙洞(在安吉州西南五十)
(里宋時有僧智光於洞中得龍牙龍骨遂結菴居之名菴曰不朽洞曰龍牙)磨箭石(在昇山相)
(傳仙人於此磨箭其㾗尚存)磨劔石(在長興縣北二十里俗傳陳武帝微時於此礪劔今有膝)
(跡及植鎗石穴尚存)玉湖(在府城南三里元趙孟頫記南來之水出天目之陽至城南三里而近匯)
(為玉湖汪汪且百頃北流入於城中合苕水於城東北又東北入太湖)太湖(在府城北一十八里)
(烏程長興之間禹貢曰震澤周職方曰具區縱廣二百八十三里周三萬六千頃跨湖宣蘇常四郡境中)
(多竒石世號太湖石)忻湖(在長興縣治東南分溪帶峰茭葦之下鴛鴻交集可以洗人憂思故名)
西湖(在長興縣西南五里一名吳越湖舊記吳王築吳城輦土於此遂成湖溉田至三千頃後湮廢)
(唐眞元中刺史于頔復之民頼其利)馬厄湖(在德清縣治西南乃餘不溪之支流相傳吳越王乘)
(馬過此而墮因名)風渚湖(在武康縣東南一十七里其名不一曰巽湖曰封渚湖曰九里湖曰)
(下渚湖湖中多菱蓴湖傍土粘埴浙右陶器多出於此)孔姥墩水(在府城西北三十八里昔)
(有孔氏婦寡居有子八人自訓以義方夜則讀書畫則力田漢哀帝時俱為郡守故名)董嶺水
(在孝豐縣西三十九里嶺上水源分東西流東流者入寧國府西流者入本縣)南嶼水(在孝豐縣)
(東南十七里東北流峻淺不通舟至下昇館入苕溪亦名白水)苕溪(在府治西溪有兩源一源發自)
(天目山一源發自獨松嶺合浮玉山水俱至安吉州合流至府城西又分二𣲖一自清源門入霅溪一至)
(臨湖門外合霅溪入於太湖元趙孟頫詩溪上春風吹柳花溪頭春水淨無沙)霅溪(在府治南以其)
(合四水為一溪故曰霅四水者舊謂苕溪前溪餘不溪北流水也又謂四水激射霅然有聲謂之霅溪一)
(名霅川)寳溪(在府城東南四十五里一名射村溪昔有漁者每見溪上有光伺之見一大蚌乘風)
(而行光從中出逐之即沉)施渚溪(在府城西北四十五里源出上強山會北流水一名小溪)潯
溪(在府城東七十二里有水自德清來與震澤罌腔湖接)練溪(在府城東南七十五里)箬
溪(在長興縣西溪皆生箭箬南岸曰上箬北岸曰下箬士人取下箬水釀酒味極醇美唐白居易詩勞)
(將下箬忘憂物寄與江城愛酒翁)罨畫溪(在長興縣西八里古木夾岸叢篠翳其下朱藤蔽其)
(上如是者十里花時遊人競集有罨畫亭唐鄭谷詩顧渚山邊郡溪將罨畫通)餘甖溪(在長興縣)
(南二十三里傍有餘甖村因名梁武帝時童謠云王氣在三餘乃於餘干餘姚餘杭為厭勝之法時長興)
(有餘干山餘甖水餘魚浦而陳武帝實當之)荆溪(在長興縣西南六十一里源出荆山東流横入)
(大溪即苕溪之流也)餘不溪(在德清縣南其水清徹餘溪則不故名其支流分為内河宋劉一止)
(詩溪面寒無風澄瑩千丈綠我欲放輕舠霜鏡不可觸)餘英溪(在武康縣治南其溪每春夾岸)
(花開通夏不歇因名餘英)前溪(在武康縣治前源出銅峴山晉沈充家於此樂府有前溪曲充所製)
(者宋少帝續為七曲其一曰憂思出門戶逢郎前溪度莫作流水心引新都捨故)後溪(在武康縣)
(治東北源自烏回衆山流出東注苕溪宋慶元中邑令募民浚治公私便之)新溪(在武康縣東北)
(三里自後溪東注於此宋淳熙中知縣蔡霖以砂磧漲塞自㲼溪口廢舊港徙水道東注五里合長安大)
(溪邑人號為蔡公溪)阮公溪(在武康縣西一十里前溪上流接餘英溪有餘姚人石靈寶者寓此)
(生女梁天監初選入宫生元帝進號修容賜姓阮拜其父為朝請時人因以名溪溪中有大青石俗名美)
(人石)梅溪(在安吉州東北三十里上多生梅每歲或開紫花一枝故號紫梅溪其水北入苕溪)蘇
公潭(在府治東南唐開元初蘇頲為烏程尉墜此水聞有人語云扶出蘇公俄出水上有記𫐠其事)
(後人因以名潭)金潭(在長興縣西一十里山墟名云金潭金山金塘金渠皆漢樓船將軍曼倩之居)
(故名)仙潭(在德清縣東南四十里晉道士陸修靜嘗自此潭沒數月乃出後人紀其異遂以名潭)
碧玉潭(在響應山下亦名響潭過西八里又有石馬潭)孔愉澤(在德清縣治西南天寳橋)
(西晉孔愉隠吳盛山經餘不溪上見漁人釣得白龜買而放之龜於中流左顧數四愉後封餘不亭侯及)
(視印龜乃左顧後人因以名澤)貴涇浦(在霅溪西南岸梁時烏程縣有蘇氏女於此遇道士遺以)
(五采龜曰汝後當大貴後適章氏生陳武宣皇后因名其浦曰貴涇)掩浦(在府城東北二十六里一)
(名項浦昔項羽觀秦始皇輿御曰可取而代也伯父項梁掩其口即此地後人因以名浦)餘魚浦
(在長興縣東北四十二里周處風土記云即陽羡之東鄉也魚本作吾吳越之音訛耳)烏程侯
井(在烏程縣治東北吳孫皓為烏程侯時所鑿)聖井(在長興縣東七里廣惠寺傍晉永嘉中陳)
(達所鑿陳武帝初生井泉湧出家人汲以浴之因名又有四井亦當時所鑿)飲馬井(在武康縣)
(北一十五里相傳吳越王錢鏐微時過此飲馬坎中水泉迸流里人因浚治之大旱不涸)金沙泉
(在顧渚山此泉不常出唐時將造紫筍茶太守具牲帛祭之頃之泉發源其夕清溢供御者畢水即微減)
(供堂者畢水即減半太守造畢即涸矣元至元間中書省遣官致祭一夕水溢可溉田千頃賜名瑞應泉)
玉竇泉(在長興縣西南六十五里唐處士鄭遨與道士李道殷羅隠築室於泉口號三隠宋紹興)
(中侍郎錢伯言有碑)半月泉(在德清縣北三里一曰靈泉泉出石鏬間狀若半月旱澇無盈涸宋)
(蘇軾詩請得一月暇來遊半月泉何人施大手劈破水中天)放生池(在府城内唐乾元初詔諸)
(道各置放生池大歷中池上嘗建顔魯公祠)芙蓉池(在府城東白蘋洲上其中多千葉違花唐)
(開成中刺史楊漢公所鑿)磨劔池(在長興縣西南晏子鄕相傳昔齊王磨劔於此其水微赤似鐵)
(汁)上池(在長興縣西二十五里相傳為陳武帝别墅今上池村是)相國池(在烏程縣治唐)
(大歷中李晤官於烏程子紳甫一歲數墮此池若有物扶持而出後為相國邑人因以名池)靜蛙
池(在安吉州西常樂寺昔肇法師厭蛙聲聒耳驅而去至今池中不生科斗)硯池(在安吉州北承)
(恩門外相傳此池儲邑中文墨之秀)邸閣池(在舊安吉縣東北三十里唐聖歷初縣令鉗耳置其)
(水流入長興縣界)白蘋洲(在霅溪東南梁太守柳惲江南曲有云汀洲採白蘋日暮江南春後)
(人因名蘋洲)顧渚(在長興縣西北三十里昔吳夫槩顧其渚次原隰平衍可為都邑傍有二山相)
(對號明月峽)黃蘗澗(在府城西南二十八里源出黃蘗山亦名黃浦又名康浦左右有上康下)
(康二村)紫花澗(在長興縣西北三十里岸皆叢薄朱藤下垂暮春之月紫花滿澗亦名花瀨澗)
(唐陸龜蒙詩花瀨濛濛紫氣昏)伏翼澗(在長興縣西三十九里澗中多産伏翼)佛川(在長)
(興縣西八十里宋元嘉初有石佛自川湧出因剏佛寺就名其川)白露湍(在長興縣東南三里)
(亦名小白瀨)荻塘(在府城南一里晉太守殷康築溉田千頃隋時有沈恒居此家貧好學然荻照)
(書因以名塘)蒲帆塘(在府城北二里唐開成間刺史楊漢公開開時塘中得蒲帆因名)柳
塘(在府城北三里吳時開本名青塘梁太守柳惲重浚後人易今名)謝塘(在府城西四里晉謝)
(安所築唐刺史裴清堂於其處起謝塘館)凌波塘(在府城東南二十五里唐寳歷中刺史崔玄亮)
(開)連雲塘(在府城東南七十五里又曰練溪即璉市唐刺史崔元亮所築)石塘(在德清縣)
(東北一十八里臨大溪即古之武承塘東岸為東石塘西岸為西石塘聯接數里)蠡塘(在長興縣)
(東三十五里相傳越相范蠡所築其在縣南者曰孫塘方塘胥塘官塘荆塘在縣西者曰臯塘乃臯伯通)
(所築)
土産銅(武康安吉長興縣出)錫(安吉州出)綾絲綿(各縣皆出視他郡甚佳)筆
(歸安縣出視他處特勝)蓴菜(烏程縣蘇灣出)茶(長興縣顧渚中出)菱(歸安縣菱湖出)鱸
魚(太湖出)鉗鍋礦灰(俱長興縣出)鍾乳石(烏程縣卞山出)紫英石
(烏程縣□山出)
公署湖州守禦千戶所(在府治東貴涇坊舊為長興衛在長興縣本朝洪武二年改為)
(守禦千戶所八年移建於此)
學校湖州府學(在府治東北唐時有孔子廟在霅溪南學附焉宋建學於城西北元正中移建)
(於此本朝洪武初重建)安吉州學(在州治西舊在洲東洪武中始遷於此)烏程縣
學(在縣治東元至正中建)歸安縣學(在縣治東元泰定中建)長興縣學(在縣)
(治南舊在治東宋南渡後遷於此以上三學俱本朝洪武中重建)德清縣學(在縣治東舊在)
(縣南正統六年遷於此)武康縣學(在縣治東南宋天聖中建本朝洪武中重建)孝豐
縣學(在縣治東弘治元年建)
書院安定書院(在府治西北宋安定胡瑗嘗教授湖學淳祐中為建書院本朝宣德間重修)
東湖書院(在長興縣東北二十五里元時邑人蔣必勝創詔賜今額)
宫室銷暑樓(在府子城東南唐貞元中節度使李詞建杜牧詩晴日登攀好危樓物象饒一溪通)
(四境萬岫遶層霄鳥翼舒華屋魚鱗棹短橈浪花機乍織雲葉匠新雕遠吹流松韻殘陽度柳條時陪庾)
(公賞還悟脱煩囂)清風樓(在會景樓東唐刺史王浦建)會景樓(在清風樓西銷暑樓)
(東宋徐仲謨以為高下得所景物都會故名)管公樓(在歸安縣西南元趙孟頫妻管氏建為祀)
(先之所)碧瀾堂(在府子城東南霅溪之西唐刺史杜牧建有杜隸書扁三大字吳越王錢鏐嘗)
(題詩於壁宋陳堯佐詩苕溪清淺霅溪斜碧玉寒光照萬家誰向月明終夜聽洞庭漁笛隔蘆花)盡
心堂(在武康縣廳事東又名東堂宋嘉祐中建紹聖中毛滂新之有園林之勝)六客堂(在府)
(治圃中宋元祐中知州張詢作六客詩序曰昔李公擇為此郡張子野劉孝叔在焉而楊元素蘇子瞻陳)
(令舉過之會於碧瀾堂子野作六客詞傳於四方今僕守是邦子瞻與曹子方劉景文蘇伯固張秉道來)
(過與僕為六而向之六客獨子瞻在復繼前作子野為前六客詞子瞻為後六客詞)四賢堂(在子)
(城東南隅宋淳祐間知州事高衡孫建以祀王羲之謝安顔真卿蘇軾本朝張羽有四賢詩)東萊
書堂(在德清縣北三里月泉之側宋吕祖謙讀書處嘉熙間邑令章君保扁以東萊)叢桂堂
(在安吉州治東宋朱三思三省兄弟叔姪一門登科者二十七人後人因名)西亭(在府治西南下)
(瞰苕溪梁天監中郡守柳惲建唐張籍詩霅水碧悠悠西亭柳岸頭夕陽生遠岫斜照逐㢠廻流)窪樽
亭(在峴山有石樽可貯斗酒唐别駕李適之嘗飲於此後顔真卿及門生弟姪多擕壺觴來遊作李相)
(石樽宴集聯句元至元中建亭其上)白蘋亭(在白蘋洲北唐貞元中建為一郡勝處刺史楊漢公)
(重修又建集芳三光朝霞碧波四亭於側)墨妙亭(在府治北宋蘇軾記有云熙寧四年高郵孫莘)
(老守吳興明年作墨妙亭於府第之北逍遥堂之東取凡境内自漢以來古文遺刻以實之是歲十二月)
(余以事至湖而莘老求文為記)溪光亭(在歸安縣治前宋開禧初知縣鄭昭先建蘇軾詩决去湖)
(波尚有情却隨初日動簷楹溪光自古無人畫憑仗新詩與寫成)真賞亭(在安吉州西三里上)
(方山之麓宋乾道間縣令安鼎夢遊此山後因往上方寺循行而南經此與昔所夢無異遂建亭名真賞)
(蘇軾詩自昔懷清賞神遊杳靄間如今不是夢真實是廬山)釣臺(在長興縣西北三十里石壁屹)
(然陳武帝微時嘗垂釣於此)愛山臺(在府城内西北宋時築取蘇軾尚愛此山看不足命名登)
(臺則城外羣山一覽在目元張世昌碑記尚存)歲寒臺(在子城東壁傍有古松因名)霅溪
館(在烏程縣治南本名白蘋館梁太守蕭深建唐刺史顔真卿改今名杜牧詩萬家相慶喜秋成處處)
(樓臺歌板聲千歲鶴歸猶有恨一年人住豈無情夜涼溪館留僧語風定蘇潭看月生景物登臨聞始見)
(願為閒客此間行)松雪齋(在府城内甘棠橋西元趙孟頫之别第也)
關梁駱駞橋(在府治東唐建舊有顔真卿所書駱駞橋三字後傳刻失其真)儀鳳橋(在府)
(治西南唐儀鳳間建故名)望州橋(在府城迎春門内跨運河視衆橋獨高)定安橋(在烏)
(程縣治南二里)興德橋(在府城東南九十里宋建元末重修)三登橋(在德清縣東北四十)
(里宋袁說友張巖王大有皆寓居此相繼登第里人榮之故名)
寺觀飛英寺(在府治東北二里唐咸通中建寺西有舍利石塔)峴山寺(在府城南二里)
(晉建宋名顯化本朝改今名)普靜寺(在府城東南九十里梁沈約先葬父於此歲時來奠墓後)
(遷葬以地為寺)道場寺(在道場山唐中和間有訥僧辭師出行師命之曰逢道即止訥經此山遂)
(結菴後建為寺本朝改今額)福田寺(在府城東四十里本謝靈運故宅唐建為寺)廣惠
寺(在長興縣東九里乃陳高祖故宅建為寺號天居宋改今名)大雄寺(舊在長興縣治西北)
(陳建本朝遷縣治東南)八聖寺(在德凊縣東三十六里梁青州節度使沈子真堂前井起光八)
(道遂捨宅為寺武帝賜名八聖)常樂寺(在安吉州治西吳時建廉外有靜蛙池)玄妙觀
(在府治北梁時建元賜今名)元峰觀(在德清縣南二里宋紹興中建)回仙觀(在安吉州)
(西南五十里本宋沈東老宅熙寧中因吕洞賓題詩於壁遂捨宅為觀)佑聖宫(在烏程縣西北)
(宋時建白玉蟾嘗題詩於壁)祠山宫(在長興縣治西)玉樞道院(在安吉州治西已上)
(宫院俱本朝洪武中建)
祠廟防風氏廟(有三一在武康縣治東一在風渚湖上一在縣東南十八里唐元和中建吳越)
(王錢鏐嘗致禱有應封顯德王碑刻尚存防風氏夏禹時諸侯也)吳夫槩廟(有二一在長興)
(縣東二里一在縣西南七十里祀吳王夫槩俗稱為都監以其昔曾監築城故也)項王廟(在烏)
(程縣東北四里唐顔真卿碑述王與叔父梁避仇吳中蓋今湖州也)吳大帝廟(在府羅城内吳)
(赤烏五年建有碑大帝吳主孫權也)徐孺子廟(在孺山下孺子南州高士樨也)餘不亭
侯廟(在德清縣治南晉孔愉以討華軼功封侯因墓為廟人祀之至今)李衛公祠(有二)
(一在安吉州西北三里一在烏程縣有吳道古碑衛公唐李靖嘗擒輔公祐有功是郡)忠烈廟
(在府城内駱駞橋東祀唐顔真卿宋嘉祐中知州張田移公所書干禄字碑放生池碑項王碑射堂碑列)
(於兩廡紹興初用守臣汪藻請賜額忠烈)貞曜先生祠(在武康縣西一里貞曜唐孟郊舊居)
(於此)三功祠(在玉磬山前祀本朝巡按都御史張津巡按御史解冕金壇縣令劉天和弘治間廣)
(苕賊亂三公有收復之功祠因以名歲春秋祭)
陵墓孫和墓(在府城西陵山號明陵和吳主孫皓父也)謝安墓(在長興縣南六十里三鴉)
(村晉謝安初葬建康之梅山後被發其裔孫長城令夷吾遷葬於此有宋大觀中墓田碑)九女塜
(在長興縣西八十里相傳隋時有人生九女歎曰生女不生男死誰我瘞後九女裒金厚葬故名人嘗秉)
(燭入塜第見一石室石壁間隠若有碑刻圖畫之文)胡瑗墓(在何山歐陽修撰墓表)趙孟
頫墓(在德清縣北一十八里東衡村)商彭祖墓(在孝豐縣西南二十里廣苕鄉彭宅里)
古蹟防風國(在武康縣東二十里封禺二山即其所守者)故菰城(在府城南二十里楚)
(春申君黃歇立菰城起樓連延十里秦併楚改置烏程縣)晏子城(在長興縣西南一百二十里齊)
(晏子娶吳女築此城)三城三圻(在長興縣東臨太湖乃吳王屯戍之地步騎列於三城水軍列)
(於三圻城與圻相接畛)吳王城(在長興縣即縣郭也吳王夫槩所築晉因其城狹而長故取以)
(名縣曰長城)故鄣城(在長興縣西南一百二十里秦滅楚置故鄣縣為鄣郡治漢屬丹揚郡王)
(莽改曰候望東漢復舊晉屬吳興郡)故長州(在長興縣隋大業末沈法興置此州後廢)故綏
州(在長興縣唐武德中置因古綏定縣為名又更名雉州後廢)故安州(在武康縣唐志云李)
(子通立安州又曰武州唐初因之尋廢)廢東遷縣(在府城東四十一里晉太康初分烏程東)
(鄉置隋平陳併入烏程)廢原鄉縣(在長興縣漢中平初分故鄣縣置晉屬吳興郡後廢唐武)
(德中復置屬雉州尋併入長城)廢長城縣(在長興縣東南十八里晉武帝分烏程西鄉立長城)
(縣於富陂村即此)廢永縣(在府城西北漢興平初太守許貢奏分烏程置此縣)伍子胥
宅(在府城西伍林村昔子胥避難築室於此)謝玄宅(在烏程縣亦名謝車騎宅)王祥宅
(在安吉州東三十里梅溪鄉傍有卧冰池相傳晉王祥嘗寓此)子昂别業(在德清縣元趙孟頫)
(所居有懷德清别業詩陽林堂下百株梅傲雪凌寒次第開杖上山禽曉啁哳定應喚我早歸來)南
園(在府城安定門内宋寶元二年知州滕宗諒建五亭鑿二池慶歷中知州馬尋常宴客於此酒酣賦)
(詩胡瑗作序刻石於園中)石林(在府城西北二十八里宋尚書左丞葉夢得居此當時堂亭不一今)
(所存者惟石林精舍)煙霞塢(在武康縣東七里寳溪昔劉穎士之别墅林麓之勝號洞天中有龜)
(巖巖上有亭曰藏天巖前瀑泉聲激如雷有橋亭名掛雲最為勝㮣谷口梅花綿亘數十里)孝鵝
塜(在長興縣東蔣灣唐天寳末邑人沈氏畜一母鵝將死其離悲鳴不復食母死啄敗薦覆之又啣芻)
(草列前若祭奠狀向天悲呌而死沈氏異之凾二鵝埋此後人因呼為孝鵝塜)
名宦三國駱統(吳孫權領會稽太守統年二十試為烏程相民戶過萬咸嗟其惠理權嘉之)
晉周玘(吳興太守有威惠百姓愛之朞年之間境内寧謐以功封烏程縣侯)賀循(武康令俗)
(多厚葬及有拘忌停喪不葬者循皆禁之政教大行風俗丕變)王羲之(吳興太守雅好養性在郡)
(盡山木之游子獻之亦嘗為吳興太守)謝安(吳興太守在官無當時譽去後為人所思弟萬子琰)
(皆嘗為吳興太守)虞&KR1294;(吳興太守王導嘗曰孔愉有公才而無公望丁潭有公望而無公才兼之)
(者其在卿乎官木達而喪時人惜之)陸納(吳興太守至郡不受俸禄頃之召拜左民尚書領州大中)
(正臨發止有被襆而已餘並封還官)張玄之(吳興太守以才學顯與會稽内史謝玄齊名時稱為)
(南北二玄)孔愉(吳興太守封餘不亭侯從子坦為吳興内史以歲饑運家米以賑貧乏百姓賴之)
謝邈(吳興太守孫恩之亂為賊所執逼令北面邈厲聲曰我不得罪天子何北面之有遂被害)孔
嚴(愉從子太和中吳興太守善於宰牧甚得人和又甄賞才能之士論者美馬)殷康(吳興太守)
(聞荻塘溉田千餘頃)王藴(吳興太守甚有德政屬郡饑藴輙開倉賑恤全活者十七八朝廷以違科)
(免藴官士庶詣闕訟之)孔靜(吳興太守先是吳興頻喪太守俗謂項羽神為卞山王居郡廳事二)
(千石常避之靜居廳事竟無害)陶回(吳興太守年饑穀貴三吳尤甚詔欲聽相鬻賣以拯一時之急)
(回上疏不待報輙閒倉及割府郡軍資數萬斛救之由是一境獲全)南北朝禇淵(宋吳興太)
(守好甄拔士類嘗謂人曰郡中才士惟丘靈鞠及沈勁爾遂薦用之)張岱(宋時先為東遷令後兩為)
(吳興太守晚節尤以寬恕著名)張永(宋吳興太守顧況湖州刺史廳壁記云鴻名大德在宋則謝莊)
(張永)朱齡石(宋武康令邑民姚係祖豪横專事劫掠郡縣不能討齡石至偽與之厚掩殺之滅其)
(黨屬由是一郡得清)傅琰(宋武康令涖政明敏邑人稱為傅聖賜爵新亭侯)張瓌(南齊吳興)
(太守以既封侯有國秩不取郡俸高帝勑上庫别藏俸以表其清)何敬叔(南齊長城令有能名)
(在縣清廉不受禮饋夏節至忽牓門受餉數日中得米二千餘石他物稱是悉以代貧人輸租)袁昂
(南齊吳興太守梁武帝起兵州郡望風皆降昂獨拒境建康平武帝勑曰袁昂世有忠節天下須共容之)
(使者宣旨昂亦不請降但撤備而已論者義之)謝覽(梁吳興太守郡境多盜覽下車肅然強横者不)
(得肆在任以廉㓗稱)蕭暎(梁吳興太守郡累歲不稔大通三年野穀生武康凡二十二處自是豐稔)
張稷(梁吳興太守下車存問遺老引其子孫置之右職政稱寬恕子嵊亦吳興太守遇侯景之亂守)
(節不屈闔門遇害)何遠(梁武康令厲廉節除淫祀正身率職雖上官亦無所謟人甚稱之)蔡
撙(梁吳興太守在官惟飲郡井齋前自種蔬菜為常餌詔褒其清)夏侯亶(梁吳興太守在郡有)
(惠政吏民圖其像立碑頌美)殷不佞(梁承聖初為武康令時兵荒饑饉百姓流移不佞詢撫招)
(集襁負至者以千數)吳明徹(陳吳興太守文帝謂曰吳興雖郡帝鄉之重故以相授)陳仲
舉(陳長興令政號廉平後為尚書右僕射)唐韋承慶(儀鳳中烏程令政化流行民為刻石)
(頌德)顔真卿(湖州刺史招致名儒著韻海鑑源三百六十卷德政洽於千里邦人仰之)慶澄
(廣德初以左兵曹參軍兼武康德清二縣令邑經兵燹澄於瓦礫荆棘之場創置宇舍城郭未及期年悉)
(復其舊越歲繁庶過半)于頔(貞元中湖州刺史部有湖陂異時溉田三千頃久廢頔行縣命修復)
(堤塘歲獲利萬計民頼以安)杜牧(大中間湖州刺史有惠政公退之餘登臨賦詠而已)令狐
綯(湖州刺史宣宗間令狐楚有子乎白敏中曰子綯今守湖州其為人宰相器也召入知制誥)五
代高彦(仕吳越為湖州刺史居職十餘年政甚簡便下民愛之)錢偡(吳越湖州刺史有妖)
(巫登大樹恣為鬼神語州人驚畏偡曰妖由人興命注弩而射巫果請命因鞭之州人咸服)宋刁
衎(太祖時通判湖州上疏請定天下酒稅額修郡縣城隍條約牧宰除兩浙身丁錢禁汴水流屍凡五)
(事)許遵(皇祐初知長興縣賑饑民興水利邑人疏其善政於石)戴融(天聖中知歸安縣未)
(朞大治先是邑人困於茶賦融乃第戶豐乏而均之以絶追捕之苦又澤居者不務力穡融教之業農遂)
(有恒産鄉民立祠祀之)滕宗諒(寶元初知湖州問民疾苦省視風俗尤屬意學校請胡瑗為教)
(授邦人德之)胡瑗(教授湖學四方之士雲集受業設為經義治事等齋時學者方尚辭章而湖學)
(獨以經義時務聞慶歷中興太學下湖州取其法著為令)胡宿(康定中知湖州築石塘百里捍水患)
(民號曰胡公塘又興學校儒風遂盛學者為生立祠)滕甫(英宗時通判湖州時孫沔守杭見而異之)
(曰竒才也後當為賢將授以治劇守邊之略後又知湖州)孫覺(熙寧中知湖州歲饑賑濟甚博沿湖)
(隄沒水為民患覺易以石高丈餘長百里隄下化為良田)蘇軾(元豐中知湖州以事不便民者不敢)
(言以詩託諷甫三月而去郡人懷之)毛滂(元符間知武康縣慈惠及下政平訟簡時隣邑多歉惟武)
(康豐稔)林槩(知長興縣闢庠序置生徒躬自誨飭邑人登第者接踵歲大饑富人閉糴以邀價槩)
(出俸粟倡率富民輸數千石以飼饑者)王彀(政和初知德清縣時括茶租甚嚴德清山間茶最盛)
(彀使盡剪伐之自後德清茶租遂輕)陳吉老(宣和初知長興縣為政有風力當方寇擾攘縣境竊)
(發吉老身任其責誅鋤強暴民頼以安)俞俟(宣和中知歸安縣凡事處之以公朱勔請括諸路隠)
(匿田縣獨不與鹽法屢變私販者罪甚重縣獨寬之)趙嵎(知德清縣青溪盜起嵎聚保甲邀擊擒其)
(二將獲兇徒二百餘人邑頼以安)趙子嶙(建炎初知湖州時金人南侵子嶙親率將士禦敵人)
(皆感勵死守事甫定遽罷去民攀戀涕泣御史達於上詔還郡後人祠之)葛勝仲(知湖州時羣盜)
(縱横聲摇諸郡勝仲修城郭作戰艦閱士卒賊知有備引去歲大饑發官廩賑之民頼以濟其後子孫遂)
(居湖州)汪藻(知湖州以顔真卿盡忠唐室嘗守是邦乞表章之)陳之茂(紹興中知湖州)
(為政嚴肅時金人寇邊之茂修城治器械聚糧食東南士大夫挈家依之)余端禮(孝宗時知烏程)
(縣民間賦丁絹錢率三氓出一縑不輸絹而折其估一縑千錢後增至五千民不勝苦端禮以告於府事)
(得上聞歲蠲緡錢六萬)王十朋(乾道中知湖州崇儒重道以教化為先禁強横恤小民又以已)
(貲營貢院郡學士人德之)顔度(乾道中知長興縣聽訟能於純樸之中時出智巧以探其情由是政)
(稱神明)楊長孺(嘉定間知湖州夙夜盡瘁清獄訟折強横境内晏然稱為神明治聲聞於四海)
程九萬(知武康縣下車首訪儒術頑民姦宄繩之以法境内肅清秩滿去任邑人攀餞閭巷為空)
袁甫(通判湖州考常平弊原以增積貯核隠産增附嬰兒局甚有惠政)趙與懽(嘉定中知)
(安吉州郡計仰𣙜醋禁綱峻密與懽首捐以與民設銅鉦縣門欲愬者擊之冤無不直有富民愬幼子者)
(開以天理遂欣然感悟又嫠媪二子告以不孝留之郡廳日給饌俾親饋未周月母子如初)孫子
秀(浙西提刑冒暑周行郡縣獄為之清安吉州有婦女愬人殺其夫與二僕逮繋者考掠莫得其實子)
(秀密訪之乃婦女略宗室子殺其夫僕救之并殺以滅口一問即伏遠近稱神明)李芾(知德清縣)
(屬浙西饑芾置保伍賑民活數萬計縣有妖人扇亂命芾討之盜聞之立散)趙艮淳(知安吉州)
(日為守禦備時歲饑民聚為盜或請以兵擊之良淳曰時艱故剽掠苟活耳民豈樂為盜哉乃以義諭之)
(衆皆散歸及元兵陷城自經死)元史樞(安吉州安撫使時新附之初猶依險自保樞以威信招懷)
(之復業者以千萬計)鄧文原(浙西廉訪僉事吳興民夜歸為巡邏者所執遁去有追及者刺之仆)
(地比死兄問殺者何人曰白帽青衣長身者兄愬有司執直初更者使服械繋三年文原行部錄之疑焉)
(鞠之果得真殺人者)曹宗輔(至順中知德清縣修令示人而人自避之有仁惠之政愛民如子既)
(去邑人惜之為立去思碑)沈拱辰(至元間安吉尹抑強鋤暴姦豪歛迹事至立决吏受成而已)
魏信(歸安尹涖事嚴而有法人莫敢干以私姦民點吏不敢欺隠民皆悦服)仇治(德清尹清)
(獄訟禁冗濫門無私謁上下肅然)本朝楚岳(洪武初知湖州府有惠政郡中多所修造題扁)
(尚存)蘇從善(知長興縣廉介明敏躬行教化民皆懷之)張桂(知安吉縣居官廉介所得俸禄)
(悉以養親自奉不過蔬食而已)何淵(洪武中知歸安縣清慎孚於民同官疾其能以事誣繋御史臺)
(邑民詣闕陳狀願以身代朝廷即日釋之使復其官)張士良(知安吉縣為人有氣節臨民有儀凡)
(文廟壇場修整一新)高彬(任歸安縣丞以事連坐耆民詣闕言彬公廉不擾民民得安業乞加寬宥)
(遂釋之)梁材(弘治末知德清縣平易正直清介絶俗興利除弊薄賦輕徭後知嘉興杭州二府在)
(有德政陞本省參政轉按察使縛中官錄畢真絶宸濠援應浙人恃以安名臣)劉天和(正德中知)
(湖州府正直忠厚練達精明以古良二千石自待先時平孝豐湯毛九之亂見三功祠省志)
流寓錢林(本徐州人漢建平中為諫議大夫元始中王莽專政林遂棄爵來長興隠陂門里不干名)
(利子孫因家焉)裴子野(河東人好學善屬文仕梁為著作即寓居吳興著宋略或問其為文速者)
(子野云人皆成於手我獨成於心)張志和(唐金華人擢明經肅宗時待詔翰林尋以親喪不復)
(仕自號煙波釣徒顔真卿刺湖州獨重之又號玄真子觀察使表其所居曰玄真坊陸羽問孰與往來曰)
(太虚為室明月為燭與四海諸公共處未嘗少别何有往來)陸羽(唐復州人初未知生長以易筮)
(之得蹇之漸曰鴻漸于陸其羽可用為儀因曰陸羽上元初隠苕溪自稱桑苧翁又號竟陵子闔門著書)
(或獨行野中誦詩擊木裴回不得意或慟哭而歸羽嗜茶著經三篇)陳舜俞(嘉興人嘗寓烏程舉)
(進士又舉制科第一宋熙寧初知山隂縣青苗法行上書力詆其非責監南康軍鹽酒稅)何彦猷
(高唐人宋紹興中為大理丞時秦檜誣岳飛下獄彦猷言飛無罪万俟卨劾其撓法罷黜寓德清餘不溪)
(檜死高宗欲召用而彦猷已卒)蔡洸(仙遊人徙居霅川以父伸蔭補將仕郎又中法科累官戶部尚)
(書知寧國府去朝之日囊無餘資人服其清潔)牟子才(井硏人宋嘉定進士累官權工部侍郎時)
(丁大全與宋臣表裏濁亂朝政子才累疏辭歸以御史誣劾罷官居安吉州四壁蕭然人知其清弟子方)
(客死公安亦葬安吉子巘大理少卿)敖繼公(福州人寓居湖州䆳通經術動循禮法元趙孟頫師)
(事之平章高顯卿薦於朝授信州教授命下而卒所著有儀禮集說)
人物漢丘滕(烏程人光武朝歴官公卿二千石退居鄉邑乃於先人故塋與其弟子築室而居)
沈瑜(烏程人與弟儀少有志行瑜十歲儀九歲父亡居喪毁瘠過於成人外祖盛孝章撫慰之曰汝)
(並黃中通爽終成竒器何遽逾制自取滅性耶瑜早卒儀篤學有雅才以儒素自業守道不移)費汎
(吳興人以孝友聞歴官至蕭令在邑多善政蝗不入境子鳳言不失典術行不越矩度安帝時舉孝廉拜)
(郎中義行卓然)施延(吳興人歴太尉鴻臚卿魏黃初中詔曰故漢先賢太尉施延等二十四人並立)
(忠貞之節咸修清白之行邪佞所䜛禍及其身若有遺嗣宜顯舉之)三國朱治(安吉人隨孫堅)
(征伐有功歴官都尉孫權建國稱帝封治毘陵侯拜安國將軍徙封故鄣恩敬極隆治薨子才嗣為人精)
(敏善騎射權亦異之)朱然(治甥本姓施年十九為山隂令吳吕蒙病篤大帝問卿如不起誰可代者)
(蒙以然對蒙卒假節鎮江陵蜀漢攻宜都然與陸遜拒破之後封永安侯子績為建中都尉隨潘濬討五)
(溪以膽力稱然卒績嗣爵)吳粲(烏程人仕吳為曲阿長治有名迹黃武初與吕範等拒魏將曹休於)
(河口值天大風諸船綆絶軍多溺水攀粲船請援左右以為船重必敗粲曰船敗當俱死爾奈何棄之所)
(活甚衆官至太子太傅)王談(烏程人年十歲父為隣人竇度所殺談有復讐志密市利鍤俟度卒)
(殺度而歸罪有司太守孔巖義其孝勇列上宥之吳元興中舉孝廉不應終於家)晉丘昂(吳興)
(人家貧好學織畚以自給與弟給事中夷太守矩並以孝行著聞當時謂之三丘)沈勁(吳興人守)
(洛陽城陷不屈為慕容恪所害神色自若恪曰今定洛陽而殺沈勁實有愧於四海)施彬(吳興人歴)
(官尚書左丞信安義興二郡太守封中蠲侯子平畿官至尚書)潘綜(烏程人孫恩之亂綜與父驃共)
(走避驃困乏綜迎賊叩頭曰父年老乞賜生命賊斫驃綜抱驃賊斫綜凡四創有一賊謂曰殺孝子不祥)
(父子俱得免後以薦累官遂昌縣長宋元嘉中改其里曰純孝蠲租布三世)南北朝沈田
子(武康人宋武帝北伐田子領别軍從武關入屯據青泥秦姚泓數萬奄至田子所領數百奮擊秦兵)
(大敗斬首萬餘授咸陽始平二郡太守)沈道虔(武康人性仁愛好易老隠居北石山下困不改)
(節有人竊其屋後大筍令人止之曰惜此筍欲令成林乃買大筍送與之盜者慚不取宋文帝徵之不起)
(以琴書自樂子慧鋒修父業不就州辟)沈慶之(武康人少有智略躬畊壟畝年四十未知名宋)
(元嘉中雍州諸蠻大擾以為建武將軍進討威震諸蠻後贈侍郎司空諡曰襄公子文李寬雅正直由秘)
(書監出為吳興太守風采稜厲累遷侍中左僕射)沈巑之(吳興人性疎直仕宋為丹徒令在縣)
(自以清廉不事左右浸潤日至遂鎖繋上方嘆曰一見天子足矣武帝召問曰復欲何言答曰臣坐清所)
(以獲罪帝問清何以獲罪曰無以承奉要人帝曰要人為誰巑之以手板四面指後知其無罪重除丹徒)
(令)沈懷文(武康人少好玄學善為文章仕宋歴官至侍中遇事敢諫犯忤甚多鯁介正直不為)
(謟容有文集弟懷遠撰南越志子三人淡深沖皆有名譽)沈演之(武康人沈氏家世為將而演之)
(折節好學宋元嘉中累官尚書吏部郎後歴位吏部尚書領太子右衛率兄子坦之仕南齊至都官郎)
吳逵(宋烏程人嘗值饑荒合門疾疫死者十三人逵病愈家貧晝則傭賃夜則伐木燒磚為生常夜)
(行遇虎虎輙避之朞年葬十三棺太守張崇之三加禮命皆不就舉為孝廉)沈憲(宋武康人少有)
(局幹仕為烏程令甚著政績太守禇淵嘆美以為方圓可施卒官廣陵太守)沈麟士(武康人祖)
(膺明晉大中大夫父岳宋樂安令麟士博通經史居貧織簾誦書不息隠居吳羌山講經教授從學者數)
(百人宋齊梁屢徵不起著周易兩繫莊子内篇訓註易禮記春秋尚書論語孝經喪服老子要略數十卷)
丘靈鞠(烏程人少好學善屬文仕齊累官員外郎參掌詔策入梁為東觀祭酒嘗曰人居官願數)
(遷使我終身為祭酒不恨也子遲八歲能屬文官至中書侍郎從孫仲孚亦好學為山隂令有能聲)丘
寂之(宋烏程人年十七為州西曹兼直主簿刺史王彧行夜還前驅已至而寂之不肯開門待墨旨)
(然後開彧嘆曰不意郅君章近在閣下即轉為主簿遷鄣令專以廉潔御下有能名)丘冠先(烏程)
(人少有節義仕南齊為給事中使蠕蠕國蠕蠕逼令拜冠先執節不從曰能殺我者蠕蠕也不能以天子)
(使拜夷狄者我也遂見殺武帝以冠先不辱命賜其子雄錢布雄不受)沈約(武康人博通羣籍善)
(屬文仕梁累官至中軍將軍丹陽尹尚書僕射著晉齊梁書及文集數百卷)吳均(吳興故鄣人文)
(有古氣時謂之吳均體梁天監中自吳興主簿召入待詔著作累遷奉朝請撰齊春秋註東漢書)太
史叔明(梁烏程人吳太史慈之後少善莊老兼通孝經論語每講說聽者嘗數百人為國子助教)
(邵陵王好其學及出為江郢州皆攜叔明之鎮所至輙講授士皆傳其學)沈崇傃(武康人父懷明)
(宋兖州刺史崇傃六歲喪父哭踊過禮及長事母至孝母喪既葬廬墓三年梁武帝遣使慰勉令釋服權)
(補太子洗馬旌表其門)沈文阿(梁武康人父峻好學不輟仕為國子助教博士文阿少習父業)
(研精章句累官國子博士尋領步兵校尉兼掌儀禮一時斟酌裁撰禮度皆自已出所撰有儀禮八十餘)
(條及春秋禮記孝經論語義疏等書)沈浚(武康人少有材幹仕梁累遷御史中丞侯景逼臺城簡文)
(遣浚詣景景横刃瞋目叱之浚正色曰沈浚六十之年且天子使也何用見脇徑去不顧)沈重(武康)
(人專心儒學博覽羣書仕梁為五經博士卒年八十四隋文帝遣使祭以少牢贈開府儀同三司所著有)
(三禮義毛詩音等書)沈瑀(武康人仕梁為尚書右丞以母憂去官後累遷潯陽太守瑀性剛嘗忤刺)
(史蕭穎達在道為人所殺衆謂穎達害之子續累訟不白布衣蔬食終身)沈洙(武康人父□梁國子)
(博士洙精識強記五經章句諸子史書問無不答仕梁為尚書祠部郎陳武帝入輔除國子博士累官尚)
(書左丞)沈烱(武康人少有俊才為時所重仕梁為吳令侯景之亂吳郡守入援以烱監郡景將據)
(吳興使召烱辭以疾及景東奔至吳郡獲烱妻子並殺之梁元帝憫之封烱原鄉侯)胡穎(吳興人偉)
(姿容性寬厚從陳武帝征伐屢建功業武帝受禪累官吳興太守卒諡曰壯)錢道戢(長城人父)
(任梁漢夀令道戢少以孝行著聞及長有才幹陳初從文帝平張虎於會稽以功封永安縣侯天嘉初為)
(始興内史以討賊功累官都督郢州刺史卒諡曰肅)沈恪(武康人深沉有幹局陳武帝起兵以功封)
(東興侯歴官吳興太守護軍將軍特進金紫光禄大夫卒諡曰光)章昭達(武康人輕才尚氣少)
(時遇相者曰卿容貌甚善湏小虧則富貴及拒侯景中流矢𦕈一目陳文帝為吳興太守因委以將帥累)
(功除都督江州刺史封邵陵郡公進位司空)沈君理(吳興人美風儀博涉有識鑒仕陳為吳興)
(太守以幹理見稱太建中遷吏部尚書官至侍中右僕射卒諡貞憲)沈不害(武康人博通經典陳)
(天嘉初為嘉德殿學士仕梁季喪亂國學未立不害上書請崇建儒官又表定樂章仕至尚書左丞)陳
仲舉(武康人仕陳以著作郎出為長興令政號廉平官至尚書僕射)隋姚察(武康人父僧坦)
(梁大醫政察幼有至性六歲誦書萬餘言勵精學業十二能屬文梁文帝在東宫時即引於宣猷堂聽講)
(論難後仕隋為秘書丞修梁陳二史及刪定朝式子思廉仕唐為名臣)施世瑛(安吉人勇斷有)
(才氣大業中天下擾攘乃率宗族鄉隣子弟聚糧自守聞唐高祖起兵領衆歸附拜桃州刺史賜賚優厚)
沈光(吳興人少驍捷善戲馬為天下最常慕立功名煬帝時應徵從攻遼東以衝梯繫城竿長十五)
(丈光升其端臨城與賊戰短兵接殺數十人帝壯異之以為折衝郎將江都之難戰死)吳嶠(霅溪)
(人精明天文袁天剛師事之煬帝時嘗過鄴中告其令曰中星不守太微主君有嫌而王氣流萃於秦地)
(子知之乎令不之信及唐高祖即位始知其言之不誣)唐錢九隴(長城人善騎射累官右武)
(衛將軍從平洛陽佐皇太子建成討劉黑闥有功封郇國公改巢國卒諡曰勇陪葬獻陵)徐𥅆(長城)
(人八歲能文太宗召試賜所佩金削刀累官至西臺舍人在職多進讜言子堅舉秀才官至集賢院學士)
(孫嶠中書舍人三世相繼為文翰侍從時人榮之)沈伯儀(吳興人武后時為太子右諭德嘗議)
(郊丘配祀禮歴官祭酒修文館學士)陸龜蒙(長興人嗜茶置園於顧渚山中有别業在松江時往)
(來耕種自號天隨子江湖散人)孟郊(武康人少隠嵩山性介少合為詩有理致最為韓愈所稱登進)
(士調溧陽尉後隨鄭餘慶鎮興元為參謀卒張籍諡曰貞曜先生)錢起(長興人工於詩天寳中舉)
(進士與郎士元齊名時語曰前有沈宋後有錢郎大歷十才子起其一也)沈𫝊師(德清人舉進士)
(登制科儒學文藝為一時之冠仕至翰林學士吏部侍郎)包融(吳興人有才名制科擢第官至集賢)
(學士子何起居舍人佶刑部侍郎)沈景筠(烏程人性至孝母懼雷及卒葬宅西每雷鳴則奔至)
(墓所號哭云某在此賀知章為撰孝德傳)沈韜文(吳興人父攸常州刺史韜文性介潔好學能屬)
(文吳越時為元帥府典謁參畫軍務有所禆益後命牧鄉郡以為湖州刺史甚有清名)宋葉參
(烏程人宋初州人業儒者寡參卓然自立咸平中登第累官兵部郎中出守鄉郡子清臣天聖初舉進士)
(踐西掖北門之選詞章炳蔚馳譽當時)吳可幾(安吉人好右博雅與弟知幾同登景祐初進士)
(可幾仕至太常少卿知幾為郎官守其父屯田墓三年平地出泉時號孝子泉)張先(烏程人康定初)
(進士詩格清麗尤長於樂府有雲破月來花弄影浮萍破處見山影無數楊花過無影之句時號為張三)
(影官至都官郎中)莫君陳(歸安人少從安定胡瑗學嘉祐間登第御家嚴整如官府子砥知永)
(嘉民立生祠孫伯虚知常州有甘露嘉禾之瑞)沈括(湖州人嘉祐中進士累官太子中允提舉司天)
(監置象器新歷轉太常丞時籍民車禁蜀鹽括論止之使契丹圖其山川風俗上之拜翰林學士後謫秀)
(州卒括博學無所不通凡律樂醫卜諸家皆有論著)盧革(德清人少舉童子年十六登進士慶歷中)
(知龔州後累官福建湖南轉運使復請外神宗謂其廉退宜與嘉郡遂為宣州以光禄卿致仕子秉帥渭)
(州乞解官終養帝數賜詔慰勉)劉述(歸安人舉進士累官為侍御史熙寧初論新法謫知江州曾孫)
(岑倜儻有高義官至戶部侍郎)姚祐(長興人元豐末進士徽宗時為左司諫建議置輔郡以拱大畿)
(歴知江寧府鄭秦州累遷工部尚書加龍圖閣學士為大名尹進延康殿學士卒諡文僖)俞汝尚
(烏程人為人温温有禮議論不苟澹於勢利聞人善言善行記之不忘擢進士歴簽書西川判官與蜀守)
(趙抃最相得王安石當國欲薦為御史汝尚力辭得免以屯田郎中致仕歸優游數年卒孫侔紹興中為)
(敷文閣直學士)劉誼(長興人為江西提舉熙寧中上疏極論新法不便坐廢黜後隠於茅山子燾元)
(祐間進士文章典麗尤善書黃庭堅嘗稱之謂羊欣復生被命修閣帖十卷有遺文五十卷號見南山集)
朱服(烏程人父臨為秘書丞服熙寧進士為監察御史裏行章惇嘗遣袁默見服道薦引意服舉劾)
(之紹聖中除禮部侍郎後坐與蘇軾游貶興國軍)劉珏(長興人崇寧間登第累官中書舍人陳十)
(開端之戒遷吏部尚書建炎中同知三省樞密院事奏行追復元祐黨人故官及錄用子孫未盡者所著)
(有吳興集及集議若干卷)盧知原(德清人為梓州轉運副使後改江西過闕入奏徽宗勉之曰卿)
(在蜀道功效甚休遂賜三品服卒官徽猷閣待制弟法原自知雍丘縣積官至吏部尚書後為川陜宣撫)
(副使)賈安宅(烏程人大觀三年狀元累官至戶部侍郎歴仕三朝屢司文柄其所選掄皆得成材)
(徽宗嘗手詔奬諭之)莫濛(君陳曾孫兩魁法科累官大理評事理獄多得其情後遷直寳文閣學士)
(假工部尚書使金賀正旦錫宴濛以本朝忌日不肯簮花聽樂金人不能奪)施鉅(武康人政和間)
(登第累官參知政事清約自持無聲色之好卒年九十一)史祺孫(安吉人政和間登第以刑部郎)
(官出典贑興國二郡初秦檜謀誅岳飛命祺孫蒐索其家交游書劄祺孫悉焚其書曰誣人以求榮吾不)
(忍為也遂引年而歸)沈與求(德清人政和間進士累官御史中丞知無不言前後幾四百奏辭皆)
(切直遷吏部尚書兼翰林學士金人入寇贊高宗親征進知樞密院事卒諡忠敏)沈畸(德清人第)
(進士累官殿中侍御史時蔡京興蘇州錢獄欲䧟章綖兄弟白遣畸往代張茂直且啖以美官畸至即釋)
(左證者七百人嘆曰為天子耳目司而可附會權要殺人以苟富貴乎遂閱實平反以聞京大怒削三秩)
(貶信州監酒)劉一止(述族孫宣和間登第為秘書郎遷給事中封駁不避權貴紹興中以敷文)
(閣直學士致仕有類藁五十卷從弟寧止亦中第官至吏部侍郎進徽猷閣學士知秀州論疏多剴切有)
(教忠堂類藁十卷)沈琯(德清人仕為燕山府提舉金兵犯邊為郭藥師所執以河臨之終不能屈)
(遣同李鄴赴闕議和琯首陳虚實乞邀擊之不用著南歸經世二錄以攄忠憤)葉夢得(參族人舉)
(進士累官翰林學士建炎中遷戶部尚書除左丞以崇慶軍節度使致仕所著有易書春秋傳及奏議文)
(集)成無玷(武康人舉進士調江山令宰相李網薦其文武才略召對除刪定官紹興初金人犯)
(順吕頥浩復薦守鄂州兼鄂岳安撫使修築城壘教閱士伍皆祖諸葛亮遺法高宗兩賜御劄褒美時論)
(多之)芮曄(烏程人與弟暉力學起家號二芮紹興間同登進士第曄任國子司業學者稱為得師暉)
(累官兵部尚書)沈該(歸安人紹興間為禮部侍郎出知䕫府召還除參知政事復大拜該䆳於易嘗)
(撰小傳六卷上之高宗降詔褒美刻石於其私第)李彦穎(德清人少端重強記覽紹興間登第)
(累官參知政事論事激烈披露忠蓋以觀文殿學士致仕卒贈少保諡忠文)周淙(長興人父需由)
(進士官至左中奉大夫淙幼警敏力學累官直龍圖閣除兩浙轉運副使知臨安府所至有成績封長興)
(縣男)沈樞(安吉人舉進士調彭澤丞用葉義問薦賜對首論君子小人之辨高宗嘉之除監察御史)
(坐不附楊邦彦獲譴貶端州尋起知温州)沈复(德清人舉進士乾道初為太常簿賜對稱旨除宗正)
(丞累遷知樞密院事所著有四益齊集奏議真德秀嘗序其文謂其議論不少詘有古大臣之體)趙
彦博(武康人舉進士守郡持節俱以能稱孝宗朝累官工部侍郎)倪思(歸安人乾道初進士)
(累遷禮部侍郎論疏剴切悚動人主且屢觸權臣韓侂胄三黜不變其風槩卒官寳文閣學士歿諡文節)
沈作賓(歸安人為紹興府通判帥守丘崈政尚剛嚴作賓濟之以寬邦人悅之知平江府得節制)
(之宜海道無警官至權戶部尚書以顯謨閣學士致仕卒)趙與&KR0696;(太祖十世孫居湖州嘉定中進)
(士歴知嘉興慶元紹興府後權揚州兩淮安撫制置使以知平江府致仕特贈少師)葛邲(歸安人祖)
(勝仲知湖州父立方官至侍從邲舉進士累官刑部尚書紹熙中拜左丞相以少保致仕卒諡文定邲在)
(言路論疏皆切中時弊居相位能守法度進人才處已以不欺為本有文集二百卷)錢選(烏程人舉)
(進士善詩畫論者以選畫趙孟頫字馮應科筆為吳興三絶)魯伯能(安吉人博學強記九歲通)
(五經日讀萬言家貧無油夜乘月光誦讀達旦歴官處州太守生平無所嗜好惟以翰墨自娛有文集三)
(百餘卷)游汶(德清人咸淳中歴江西江東福建提刑俱有能聲賈似道當國汶與論事忠誠懇切)
(國亡隠居元參政浦大全薦為福建路緫管固辭不就嘗大書衣背云前宋提刑今為百姓服之以出入)
(焉)朱泰(武康人家貧鬻薪養母一日入山為虎所攫暝眩稍醒厲聲曰恨母無托爾虎忽棄泰走)
(不顧如人疾驅狀遂匍匋歸養母鄉里聞其孝感率金帛遺之)陳存(湖州人累官至殿中侍御史宋)
(亡元遣使七徵不起遂却醫絶粟旬有四日卒)章鑄(烏程人累官修職郎讜直敢言宋亡元俾故臣)
(納誥勑鑄終不肯以世食宋禄坐未嘗北向宋士有仕元者鑄皆深惡絶之人多其節)徐俊(德清)
(人太學進士嘗率六館生抗疏乞斬賈似道三上不報元至元中累徵不起卒於家門人私諡曰安節先)
(生)元趙孟頫(歸安人宋宗室博通經史工詩能文善書畫舉進士為潤州錄事參軍國亡家)
(居益力於學至元間以薦入朝世祖見其神采煥發甚竒之授兵部侍郎累官翰林學士承旨卒諡文敏)
(追封魏國公夫人管氏亦能書畫子雍善屬文能書畫仕至海州知州)牟應龍(湖州人父巘宋)
(大理少卿應龍當補京官盡讓諸從弟擢咸淳進士對策忤賈似道調定城尉宋亡不仕父子自為師友)
(討論經學於經皆有成說以文章大家稱於東南號隆山先生)倪淵(烏程人從學於敖繼公動必以)
(禮為湖學教授著易圖說二十卷)宇文公諒(歸安人通經史百民言有操行累官國子監丞)
(嶺南廉訪僉事平居雖暗室必正衣冠端坐晝有所為夜則書之其不可書即不敢為所著有折桂等集)
(門人私諡曰純節先生)張復(烏程人為泰州同知與趙孟頫姚式䡗皆以文學知名當時號為吳)
(興八俊)沈夢麟(歸安人勤學勵行年十七即以詩鳴為婺州學正遷武康尹所至有聲入本朝)
(五司閩浙文衡一考會試人皆服其公卒年九十三所著有花溪集)本朝張羽(烏程人讀書一)
(覽不忘為詩文俊逸典雅洪武初舉明經為郡學訓導與高啓楊基徐賁齊名號高楊張徐歴官翰林待)
(制太常寺丞)王升(德清人洪武初坐事繫刑部獄時升子瑱為平涼知縣升寄瑱書戒以居官廉)
(㓗撫民仁慈報國忠勤處已謙敬買附子川椒經税而後寄來獄吏搜得其書以聞朝廷嘉歎下詔褒美)
(賚白金百兩絹十匹附子五枚椒五斤免其所坐復其家)嚴震直(烏程人器宇宏偉洪武初以税)
(戶授布政司參議累官工部尚書轉右都御史所至能聲綽著嘗出使安南不辱君命朝廷特加寵眷詔)
(優其家丁役以旌表之)陳援(烏程人性廉介博學能文洪武間由長興學訓導遷刑科給事中累)
(官大理寺丞讞獄多所平反嘗陳治平十疏子寔閩縣主簿贈翰林編修)聞良輔(德清人才行超)
(卓洪武中為監察御史累遷大理少卿出使暹羅國官至廣東按察使)温祥卿(長興人通隂陽)
(家學洪武中由人材薦累官兵部尚書四川布政使)潘長夀(長興人恬靜好學洪武中由人材舉)
(任右僉都御史歴南雄潯州知府)楊復(長興人刻苦問學為詩文尚竒古日抄唐韻數過得字義)
(之精永樂初浙江鄉試第一登進士拜監察御史累遷大理少卿决獄判案人服其能)凌晏如
(歸安人精六書之學永樂初以楷書選授給事中奏對凱切累官至右僉都御史)張翼(歸安人永)
(樂初第進士歴任福建雲南僉事所至不失憲度累官至河南左參政)柴震(烏程人永樂間由給)
(事中累選大理寺少卿廉介有為綽著能聲)
列女徐氏(長城人名惠八歲能文父嘗使擬離騷為小山篇曰仰幽巖而流盻兮撫桂枝以凝想將)
(千齡兮此遇荃何為兮獨往父大驚唐太宗聞之召為才人太宗討四夷徐上疏極諫後為惠妃)郎
氏(安吉人宋進士朱甲妻甲仕浙東以郎氏從元至元間朱歿郎護喪還至玉山里留居避盜勢家柳)
(氏欲強聘之郎誓不從死拒得免家居事姑甚謹姑嘗病郎禱天刲股肉進啖而愈後姑喪以哀聞元大)
(德中旌其門)沙氏(主事郎理妻安吉人也洪武初從夫官京師理死沙哭曰夫為忠臣妾獨不得)
(為烈婦乎遂自經事聞賜祭馳驛歸葬省志)徐氏(烏程人年十六嫁未朞而夫病篤顧徐曰我母)
(老爾年少奈何徐泣下即引刀斷左小指以死誓夫死遂布衣長齋卒年七十六省志)倪氏(歸安)
(人許聘陳閔八陳從征不返遥以死聞倪守志不嫁踰五十年而陳歸竟成婚姻之禮俱年六十歲有竒)
(號白髮新婚省志)石門丐烈婦(湖州人莫詳姓氏正德初湖饑婦與其夫及姑走崇德石)
(門市乞食婦有殊色市人欲挑之與之食不顧與之財亦不顧寓東高橋上同夫與姑不至及二日聚觀)
(者益衆婦乃從橋躍入水中以死省志)王氏(吳忠妻安吉人家甚貧正德初夫疫死婦無依有欲)
(收之者婦不應乃為麥飯瘞夫塜前痛哭良久以草蔶裹身自沉溪而死省志)
仙釋莫月鼎(歸安人名起炎初習舉子業三試有司不利乃着道士服更號月鼎入青城山見徐)
(無極授五雷法用是召雷雨破鬼魅動無不驗雖嬉笑怒罵皆若有神物從之者元世祖遣御史中丞崔)
(彧求異人於江南得之賞賚優厚卒年六十九金華宋濂為之傳)沈野雲(本朝烏程人名道寧)
(幼習外學通列仙傳朝廷累召禱雨皆驗深悅之賜三品誥封為至道高士)
明一統志卷四十
