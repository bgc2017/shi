明一統志卷五十七
明李賢等撰
瑞州府(東至南昌府新建縣界五十五里西至袁州府萬載縣界一百八十里南至臨江府清江縣界)
(六十里北至南昌府奉新縣界三十五里自府治至南京一千七百里至京師四千九百六十五里)
(糧二十二萬五千石零)
建置沿革禹貢揚州之域天文斗分野春秋屬吳戰國
屬楚秦屬九江郡漢為豫章郡之建城縣地唐初置
靖州領高安等五縣尋改為米州又改為筠州後州
廢省四縣入高安屬洪州南唐復置筠州宋紹興間
賜名高安郡寳慶初改為瑞州屬江西道元至元中
陞為瑞州路本朝改為瑞州府領縣三
高安縣(附郭本漢建城縣東漢時以上蔡民分徙於此析置上蔡縣孫吳又析置陽樂宜豐二縣)
(晉改上蔡曰望蔡陽樂曰康樂隋廢三縣入建城屬洪州唐改曰高安縣為靖州治後屬洪州宋瑞州治)
(此元仍舊本朝因之編戶三百一里)上高縣(在府城西南一百里本漢豫章郡建城縣地晉為望)
(蔡縣隋省入建城唐以故望蔡縣地置上高鎮南唐易鎮為場尋陞為上高縣宋元仍舊本朝因之編戶)
(一百六十七里)新昌縣(在府城西一百二十里本漢建城縣地吳析置宜豐縣隋省入建城縣唐)
(復置尋省入高安南唐以宜豐舊地為鹽步鎮宋以地廣勢嶮又於宜豐故城置新昌縣元元貞初陞為)
(州本朝仍為縣編戶一百二十三里)
郡名高安(唐名)瑞陽(宋名)
形勝負鳳山面錦水(蜀江志)大江之西其地僻絶(宋曾鞏筠州學)
(記)郡居溪山之間(宋蘇轍聖夀院記)斷崖深壑宛若洞府(蜀江)
(志)蒙山左峙末山右聳(上高縣志)山環若城水繞如帶(新昌)
(縣志)
風俗不嚚於訟(宋黃庭堅江西道院賦序云江西之俗其細民險而健以終訟為能惟筠州獨)
(不嚚於訟)樂鬭尊巫(同上吳楚之君好勇故其民樂鬭而輕死江漢之俗尚鬼故其民尊巫而)
(淫祀)吏民朴野(宋蘇轍聖祖殿記)君子知務本小民勤稼穡(郡志)
山川鳳凰山(在府治後一名五龍岡相傳唐武德時應智頊作守鳳凰集於此山宋蘇轍詩山川)
(蟠曲偶成形)逍遥山(在府治西北即鳳凰山餘脈上有宋所建妙真宫)大愚山(在府)
(治東行春門外上有真如寺宋蘇轍詩東郊大愚山自古薝蔔林呂祖儉上書忤權臣安置瑞州寓寺中)
(因號大愚叟)小洞山(在府治西北有清居寺宋蘇轍與太守毛維瞻嘗遊此探菊有詩)龍
化山(在府城西上蔡門外舊傳東晉時有龍乘雲化去故名)荷山(在府城南二十五里山中)
(有池多紅蓮故名豫章記仙人王子喬駕白象來遊此象化為石今山巔有丁王二仙壇下有棲霞觀)
米山(在府城北二十五里豫章記此山四面流泉土地膏沃生禾香茂為米精美)鈞山(在府)
(城南三十里有宋劉渙故宅山北有劉恕讀書堂遺址山巔有劉仙洞)飛霞山(在府城西七十)
(里相傳吳真人煉丹之地每齋醮常有鶴數百棲息於此旬口復去多綵霞覆山上故名)鳳嶺山
(在府城西七十里唐靖州刺史應智頊屯兵之地嶺勢峭拔遠望如鳳)華林山(在府城西北七)
(十里相傳西王母第九子玄秀真人於此築壇以祭靈仙唐應智頊遣義軍羅武於壇西立三將軍廟至)
(今俗號羅武廟旱禱必雨)白雲山(在府城西北七十里下有超果寺寺東西有澗皆有瀑布柳州)
(教授孫伯温有記謂之小麻姑)白鶴山(在府城西北七十里世傳東晉時丁仙姑騎鶴白日飛昇)
(故名有白鶴觀遺址)敗伏山(在府城南一百里陳武帝於此破賊伏軍故名)謝山(在府城西)
(北一百里上有竒峰怪石謝仙君煉丹之地丹竈履跡猶存)鏡山(在上高縣東二里其山有三端)
(圓如鏡相對而峙中有徑可通人行說者謂為上高縣之後照)屏山(在上高縣東五里其勢連亘若)
(屏)白馬山(在上高縣北一十五里舊傳嘗有白馬齕草于山頭人至輒沒鄉人異之因名)寳
雲山(在上高縣南二十五里嵌巖岌嶪靄翠瓏葱中有僧廬曰寳雲院)靈峯山(在上高縣)
(南二十五里舊傳每風雨晦冥之夜山有赤光其大如斗號曰金雞山人以為神即其頂立靈峯廟)蒙
山(在上高縣南三十五里峭壁横嶮常有白雲青靄蒙其上)末山(在上高縣西六十里東連九峯)
(唐人云韞映迴合迴出雲末故名宋阮閱往知袁州道經此有詩斜陽騎馬末山隈淡碧晴空鴈字回一)
(片愁懷似黃葉晚風吹送九峯來)三峯山(在新昌縣西五里其脈自十五里嶺過藍田結為縣)
(治右客山前起鹽臺山止鹽州)石臺山(在新昌縣南二十里宋蘇軾蘇轍嘗遊此有詩)吉祥
山(在新昌縣北五十里一名瑞雪山唐務本禪師居此中有泉曰聰明下有吉祥院)尉山(在新)
(昌縣東七十里舊傳漢梅子真為南昌尉上書言事不報遂攜妻子隠此)黃岡山(在新昌縣西八)
(十里山勢磅礴聳秀為新昌諸山之祖)八疊山(在新昌縣西北九十里以疊嶂縱横故名)黃
蘗山(在新昌縣西一百里唐宣宗微時遊方至此與黃蘗僧同觀瀑布僧得一聮云千岩萬壑不辭)
(勞遠望方知出處高宣宗續云溪澗豈能留得住終歸大海作波濤一名鷲峯山)五峯山(在新)
(昌縣西北一百里山有歸雲積翠羅漢月桂佛岩五峯宋倪思詩千岩萬壑爭獻狀秀色寒先奪人目)
九峯山(在上高縣西五十里其峯有九曰雲末飛雲香爐翠霞蒼玉芙蓉清流蛾眉天竺宋蔣之)
(竒詩緣澗攀崖入翠霞寺僧猶記舊鍾家芙蓉秀出天河外我欲名為小九華)多寳峯(在上高縣)
(南三十五里宋慶元間有銀鉛發泄故名)折桂峯(在新昌縣東門外其峯竒古聳秀俗呼火燄山)
(每歲郡中多火後平其頂其災遂息)琴嶺(在府城南荷山之前形如琴上有仙人足跡及井)龍
珠嶺(在府城西北四十里山下有石光圓如珠)鷄籠嶺(在府城西南六十里以形似名高數)
(百仞石壁下有壇并洞歲旱禱雨有應)銅釘嶺(在上高縣西靈峯山側一名銅精嶺舊傳晉許)
(旌陽以銅釘釘蛟於此)敖嶺(在上高縣北三里又名敖峯方輿記云即晉敖真人得道之所煉丹)
(之跡猶在上有磨劍石)天嶺(在上高縣西二十里其嶺最高行者若登天因名)寳珠嶺
(在上高縣南三十里世傳道明禪師自庾嶺來卓錫夜以寳珠光照十方故名)謝君嶺(在上高縣)
(西六十里高數百仞舊傳萬載縣人謝仲初嘗尋真躡其巔)蓬萊嶺(在上高縣西北七十里草)
(木叢茂盛於他所)黃鳳嶺(在上高縣西九十里俗傳昔有黃鳳集此)鹽嶺(在新昌縣治南)
(高出羣山下瞰邑市鱗鱗可數)三聖嶺(在新昌縣東北五十里昔雪峯欽山岩頭三禪師所居之)
(地因名)西嶺(在新昌縣東北六十里望東山兀起蹲伏若拜舞狀又名拜龍山)北嶺(在新)
(昌縣東北七十里峯巒萬疊中有瀑布)旺賢岡(在上高縣北二里一名黃田崗)舉子岡(在上)
(高縣西六十里唐進士易重居此因名)迷仙洞(在府治後圃即李八百洞也閉塞不可入宋蘇)
(轍有詩)蒙山洞(在上高縣南三十里有兩洞上洞不可遊下洞可遊深不可究又有石立巖間)
(上下無所附謂之無根石)慈光洞(在上高縣西四十里緣梯而下始有門可入昔有民迯於此壁)
(間有云唐乾符二年黃巢作亂在此逃避)鄧敖洞(在上高縣西四十里舊傳鄧敖二真人於此修)
(煉)仙聖洞(在上高縣西五十里中有石佛石鍾等𩔖蒙山洞)四溪洞(在上高縣西八)
(十里棲真院側前有一石佛洞深數里後有穴可出)火石(在府治北其石色黑碎之若炭)金石
(在上高縣蜀江中上有三丫地鈐云金石開口丞相出)葫蘆石(在上高縣南一十里豐下銳上)
(狀若葫蘆)仙人石(在新昌縣北四十里上有仙人足跡)蜀江(源出袁州府萬載縣龍河渡流)
(至上高凌江合新昌滕江歴郡城而東匯于南昌之象潭而入章江世傳許遜為蜀旌陽令有竒術晉末)
(人皆疫癘多詣遜請救遜與器水投於上流疾者飲之無不愈邑人以所投器水即蜀濯錦江之水故名)
(蜀江亦曰錦水古語云錦水入市河朱紫蒲城多錦水市河連瑞州出狀元)鍾口江(在府城南)
(三十七里源發荷山入蜀江梁時人於此獲古鍾)清湖(在府城東一十五里其水四時清瑩)珠
湖(在府城南一十八里世傳丁王二仙遺珠於此)藥湖(在府城西南二十五里昔呂洞賓棄藥於)
(此)濯湖(在新昌縣東二里世傳許旌陽嘗濯衣於此至今水清澈不受汚濁)曲水(在府城南)
(六十里源發蒙山流出潦許口東入贑江其勢迴環縈曲故名)鳴水(在府城西北六十里北流合奉)
(新江華陽實錄云碧澗飛流空谷振響絶頂有石高數丈以物扣之其聲如鼓故名)龍口水(在府)
(城西六十里一名談口水源發蛟湖北流至花園埠入蜀江)華陽水(在府城西南一百里源發)
(新喻縣界流入蜀江)斜口水(在上高縣西一十里源發蒙山入蜀江)鹽溪水(在新昌縣)
(西一名若耶溪自分寧縣界發源入上高東流入蜀江)務農溪(在府城東三十里源發新建縣)
(界至高安南流入蜀江)章樹潭(在上高縣治西淵靜澄澈為巨鱗窟宅漁人善沒者亦不能窮)
(其底)幸龍王潭(在府治西五里世傳唐幸南容為祭酒托跡汴都嘗致書於鄉人曰城北門數)
(里有潭傍有古木即吾家也叩之必應持書者如所戒果有二童子出俄一丈夫繼之宛如汴都所見邑)
(人異之為立廟歲旱禱雨輙應)鸕鷀洲(在上高縣羅漢石之東正當縣之水口地鈐云鸕鷀洲合)
(狀元生)仙姑洲(在上高縣西六十里相傳有仙女嘗遊於此)八疊川(在上高縣境)
小斜川(在新昌縣治西南景物幽勝有亭)丹井(有五一在府治後圃仙人李八百煉丹之)
(所一在府城東南四十里許旌陽煉丹之所一在城西七十里晉丁義君女秀英煉丹之所一在城南七)
(十里許丁王三仙煉丹之所一在上高縣南二十五里許旌陽投丹之所)聖水井(在府治南蜀江)
(觀以許旌陽咒水投此有愈疾之效故名)醴泉井(在府治舊三皇廟前甘潔如醴)白龍井
(在府城東一十五里相傳昔有白龍出此)靈井(在上高縣西相傳有疾者禱飲之即愈)噴雪泉
(在府城西六十里相傳仙人呂洞賓遊憩於此以劍卓地泉水噴湧如雪)武泉(在上高縣北一十里)
(按舊治東晉敗將皇甫武以家屬投此)普潤泉(在上高縣西一十五里章崗又名貫珠泉自石)
(竇出復經行地中)乳泉(在新昌縣西一十里其水五色光瑩白者如乳)羅漢泉(在五峯山)
(石崖飛瀑有橋上有羅漢像横卧水際)虎跑泉(在新昌縣北一百二十里黃蘖寺相傳昔有虎)
(跑地裂泉水湧出)進龍池(在府治東南流入蜀江世傳昔風雨晦冥龍進於中故名)鳳池
(在府治南鳳凰山之傍宋時作澄碧亭于上)劔池(在府治後圃相傳仙人李八百淬劍於此宋有)
(白蓮宋黃庭堅賦所謂裂劍池之菡萏以為裳者是也又新昌縣北七十里亦有劔池乃晉許旌陽磨劍)
(之所)星落池(在新昌縣南三十里相傳昔有星墜于此遂成池旱不涸澇不盈)洗墨池
(在新昌縣東二十五里晉陶淵明嘗於此洗筆硯池上又有淵明讀書堂)飲馬池(在府城北五十)
(里浮雲山相傳應智頊義兵屯駐山下飲馬於此)
土産銀(上高縣出久無)石青石碌黃丹(俱上高縣出久無)茶芽
紫竹(小而勁直俱府境出)
學校瑞州府學(在府治西宋紹興間建本朝重建)高安縣學(在府治東宋建于郡)
(庠講堂右本朝改建於此)上高縣學(在縣治西)新昌縣學(在鳳凰臺下舊在縣治南)
(俱宋建本朝重建成化末遷於此)
書院西澗書院(在府治西鳳凰山左宋劉渙家高安渙子恕恕子羲仲三世一節世稱三劉端)
(平初知州張韔創書院立祠以渙號西澗因名)樂善書院(在府治南瑞陽門外宋郡守王淹以)
(郡中宗姓實繁乃創書院置田以教育宗子之孤幼者)文溪書院(在府城南四十五里文溪)
(上宋陳仲微建為讀書之所)正德書院(在上高縣南三十里元提舉姜榮建趙孟頫書扁刻)
(于石)石溪書院(在新昌縣東北四十里元提舉胡俊孚建)
宫室秀文樓(在府學宋建取黃庭堅賦士大夫多秀而文之義本朝重修)化成樓(在府)
(學洪武十六年建今貯書籍)登春樓永豐樓(俱在府城南)賞心樓(在上)
(高縣治南)齊雲樓(在上高縣治西俱宋建)凌雲閣懷仙閣(俱在府治)雙
清閣(在上高縣治三閣俱宋建)棲真堂(在府治仙人李八百故居遺址)蜀春堂
凝香堂(俱在府治宋時建)碧落堂(在府治西鳳凰山巔宋建後燬文天祥復立楊萬里)
(詩荷山非不高城裏自不見一登碧落堂山色如對面如人臥平地躍起立天半)明秀堂(在府)
(城東下瞰蜀江宋建)明恕堂(在高安縣宋建)翠樾亭(在府治亦名半山宋蘇轍詩一夜飛)
(霜點綠苔曉來黃葉掃成堆簷前翠樾凋疎盡却放墻頭好月來)披仙亭(在府治宋蘇轍有詩)
塵外亭(在高安縣治宋建倪思書額沈樞有詩)流化亭(在上高縣治前蜀江上宋人多)
(有題詠)瑞芝亭(在新昌縣宋知縣邵叶視事三月靈芝五色生於便坐之室黃庭堅為作記)
敖峯亭(在敖嶺上正統六年重建)空烟亭(在新昌縣治南宋建)秀春亭松
風亭(俱在府治宋文天祥建)翰苑臺(在新昌縣一名鹽臺)皇華館(在府城内宋時)
(謂之行衙元豐中蘇轍謫居筠州常假以居)東軒(在府治東舊貢院蘇轍所居有種蘭詩云蘭生)
(幽谷無人識客種東軒為我香兄軾訪轍於此留十日亦有詩)待月軒(在大愚山宋蘇轍謫筠州)
(舟過南康廬阜訪隠者舉日月以喻性理因悟其說至筠作待月軒以自省并記其事)西軒(在府)
(治南蘇欒城寓居之所)存思軒(在府治南里許州人羅廷魁建)
關梁通濟橋(在府治前楊吳建本朝重修宋蘇轍詩虹腰宛轉三百尺鯨背參差十五州)仁
濟橋(在府治東宋建元重修趙孟頫記)遇仙橋(在府城西五十里相傳晉許旌陽得道乘)
(槎流至此鄉人遇之)平政橋(在上高縣治西跨蜀江上為一邑之觀)離婁橋(在上高縣)
(西七十五里為上高衆橋之冠)惠政橋(在新昌縣西當溪流之衝市郭之會)瑞芝橋(在新)
(昌縣東二十五里元有芝産其地)朝京橋(俗名斷水橋在高安縣北一十里斷水上)株橋
(在朝陽門外正德八年建引蜀水入江故增廣之)
寺觀禪那寺(在府治南唐建)太平興國寺(在府治南唐建宋名今額蘇轍與王適遊)
(此有詩)真如寺(在府治東南宋建蘇軾端午遊此有詩弟轍并陸游皆和其韻)清凉寺
(在新昌縣南二十五里宋蘇軾與轍皆有詩)普利寺(在新昌縣東北五十里宋黃庭堅所書新)
(豐吟刻于石)淨覺寺(在新昌縣西一百一十里劉宋武帝建唐柳公權書額)報恩光
孝寺(在新昌縣西北一百二十里即唐宣宗與僧聮句處詩見黃蘗山註)聖夀廣福院
(在府城南門外有法堂蘇轍為記又府城南七里資教院城東二十里慈雲院皆有轍詩)淨慈院
(在府城西南六十里宋劉渙故里嘗有詩云歸來重喜訪僧鄰)香山院(在上高縣西八十里唐建)
(有過客題其壁云誰將萬斛旃檀子撒向千春古道場萬壑曉風吹不斷至今猶自滿山香)玉晨
觀(在府治東七里晉黃仁覽朝斗煉丹淬劍之地宋郡守毛維瞻曾遊此)棲霞觀(在府城南)
(三十里即王子喬所遊之地東晉置三皇觀後廢宋初復建)靈寳觀(在府城西五十里漢梅子)
(真所棲之地)崇元觀(在府城西北七十里晉丁義真君女秀英煉丹之地後仙去葬衣冠於觀)
(北俗呼丁仙姑塔)昇元觀(在府城西來賢鄉有許旌陽經遊仙跡壇嘗生瑞竹)浮雲觀
(在高安縣昔孫志諒創室修行時人見其上常有雲氣飄颻因名)真祐觀(在上高縣西)佑
聖觀(在新昌縣東北宋建)敖仙觀(在新昌縣東一十里相傳晉敖真君修煉之地)五雲
觀(在新昌縣北三十五里許旌陽嘗遊此前有仙人石跡宋劉應龍有詩)元道觀(在新昌縣)
(東北六十里東有雲峯壇仙石跡反龍潭又有許仙葛仙二橋)
祠廟三閭廟(在府治東三里祀楚三閭大夫屈原)二賢廟(在府城西六十里二賢唐應智)
(頊幸南容也高安縣華林山亦有應智頊廟)關王廟(在筠陽書院左祀義勇武安王羽天順八)
(年建)岳王廟(在新昌縣東門内正德三年邑令熊紀以王有功兹邑立廟以祀)梅子真
祠(在新昌縣東七十里子真漢梅福也)陶靖節祠(有二一在府治南宋文天祥建一在新昌)
(縣東南二十里靖節淵明號)三賢祠(在府治南宋建三賢余靖蘇轍楊萬里也)呂寺丞
祠(在府治東南祀宋大府寺丞呂祖儉)
陵墓謝靈運墓(在府治南二里)幸南容墓(在府城西七十里又有宅去城西北七十)
(里)沈彬墓(在府城西北五十里)劉渙墓(在府治北五里)
古蹟康樂城(在府城西一百九十里高安縣東北四里晉縣劉宋封謝靈運為康樂侯於此城外)
(周回山水靈運無不遊宴有繙經石登山路書臺石硯猶存)雲棚城(在府城北五十里又城北)
(五里有斷水橋城皆唐應智頊屯兵之地)陽樂縣城(在新昌縣東二十里)宜豐縣城
(在新昌縣北三十里俱孫吳建唐省入高安)華陽縣城(在府城西四十里唐初建後省)陶
淵明里(在新昌縣東二十五里有讀書堂及洗墨池按圖經淵明始家宜豐後徙柴桑宜豐即今)
(新昌也)梅子真宅(在府城西五十里)應史君宅(在府城西六十里)鄧文
瑞宅(在府城西北四十里)晏元獻宅(在新昌縣東四十里元獻宋晏殊也自高祖墉居此)
(墉子延昌徙居臨川殊幼時其父嘗攜以歸此宅傍有堆殊幼嘗戲其上及貴人呼為相公堆)劉西
澗宅(在府城南五十里西澗宋劉渙也有讀書堂)江西道院(在府治宋守柳子儀建黃)
(庭堅為賦其略云高安之城豫章之别雖風氣之未遂亦媺俗之可悅故柳侯下車解牛而不割未嘗發)
(硎初不折缺則喟然嘆曰江西道院名不虚生爰作新堂合陳鼓瑟有斐翰墨賓贊令丞作為歌詩接民)
(頌聲昔也憂民之憂今則樂民之樂)囷菴(在鳳凰山右翼宋郡守毛維瞻建蘇轍楊萬里有詩)蔡
東郭南園(在新昌縣治南宋蔡子飛棲隠之所黃庭堅有記)蛟蜃穴(在府治西宋蘇)
(轍有詩)燃石(出高安縣色黃白而疎理水灌之則熱置鼎其上足以熟物晉元康中雷煥入洛持)
(以示張華華曰此燃石也始識其名)偃松(宋陸游高安州宅有偃松詩巨松偃翠蓋閱世巋獨存頗)
(疑古仙翁藏丹在其根或是結靈藥百尺有伏黿終隨風雷化不死何足言)許真君柏(在府)
(城西南四十五里集仙觀有許真君遜手植古柏三株丹井在焉)
名宦五代王顔(仕南唐為高安縣令伐楚納四十城降八九萬兵南唐主璟復置筠州以寵之)
陳承昭(南唐高安令築羅城濬溝洫於縣治創虚窗疊閣邃廡深庭)宋蘇轍(元豐中謫)
(監筠州酒稅所居東軒有記云晝則坐市區爭尋尺以自效暮歸筋力疲廢旦復營職不能少安)蕭
服(知高安縣尉獲兇盜獄已具服審其辭疑之且視其刀室不與刃合頃之果得真盜囚乃平民得釋)
李懷道(元豐中知上高縣謀建學執經而至者數十百人其為政不苛而民肅)柳子儀
(元祐中知筠州時江西之俗多訟惟筠獨不嚚於訟故筠州太守號為守江西道院子儀至乃新燕居之)
(堂榜曰江西道院以鼓舞其國風百姓悅馬)崔鶠(筠州推官時日蝕詔求直言鶠上書極論章惇)
(奸邪徽宗覽而善之)李公彦(大觀中知上高縣誠心愛民凡歲旱禱雨輒應禾必大熟民刻其事)
(於巖石)程全(筠州都監金人犯江西守臣遁全攝州事有盗祝生者劫掠至郡全領兵拒之兵少)
(力罷遂敗賊生得之刳其腹而去)雷孚(紹興中攝上高縣事居官清白好德尚義時出雙頭蓮作)
(詩紀其瑞)馮椅(紹興中攝上高令聽訟斷獄以教化為先風俗為之一變至今言賢尹必稱之)楊
萬里(淳熙中知筠州視民如子刑清訟簡正奉外一無所取)周堯卿(知高安縣有善政居)
(官禄雖薄必以周宗族朋友罄而後已)徐應龍(知高安縣寬而不縱明而不苛正經界之籍新)
(狴犴之規後人深賴之呂祖儉謫死高安應龍為經紀其喪)黃輔之(乾道中知上高縣適旱閱)
(視民田凡災甚者悉蠲之且曰寧得罪州郡毋得罪吾民抗章自劾朝廷從其請)劉清之(高安)
(縣丞時江右大侵郡檄視旱徒步阡陌親與民接凡所蠲除具得其實又請均境内地為八俾有粟者賑)
(其鄉民甚賴之)黃伯固(嘉定中知上高縣抑強扶弱姦豪屏迹詭寄隠匿搜抉無遺去之日有餘)
(鏹二千緡悉留縣庫)陳有聲(嘉定中為上高尉時歲豐訟簡吏民安之前此邑士罕尋聲律有聲)
(選賦體百餘篇詳加批點俾知作賦之法上高詞賦遂甲三邑)曾塤(瑞州錄事參軍以郡命賑恤饑)
(民值元兵至被擒誘之以利不從且詈之遂死贈秩官其一子)趙汝笈(嘉定末知上高縣清嚴明)
(恕治狀為諸邑最除教練之害重彈壓之權以戢寨卒之横)陳登(淳祐間知新昌縣秉燭聽政鎮)
(之以靜撫之以寬有豈弟之意由是政平訟理民懷其德立祠祀之)董楷(咸淳中知瑞州政暇刊周)
(易解韓文易簡方)元張珪(知高安縣理政清明斷獄無滯勸富室出粟以活飢民邑人立祠祀)
(之)本朝沈秩(洪武中高安知縣操行清慎撫循有方獄無冤滯)何晏(洪武中高安典)
(史持身廉謹案牘精通撫字有方民多德之後擢監察御史)魏希哲(洪武末知上高縣以老成)
(廉明為吏民所服尤能燭奸有殺人謀財者悉捕之豪猾屏迹)唐岳(永樂初知瑞州府政尚簡靜民)
(皆樂業郡人德之省志)陳道曾(宣德末由進士教授瑞州府學持已以正教人有方雖隆寒酷)
(暑不爐不扇有古人風至今士林雅重之省志)陳璣(正統初知高安縣長才闇修應酬如響先是邑)
(之遠民不附璣至示以恩信弗率者繩之以法境内翕然士論歸之省志)夏㫤(正統中知瑞州府事)
(刑清獄簡政有餘閒尋陞大理寺少卿省志)吳繹(天順間同知瑞州府事端重簡潔為政不苟凡)
(便民者身任之涖學教諸生□□忘倦累官浙江布政使省志)劉羽(成化初由舉人同知瑞州府事)
(恬淡寡慾為政知所務常俸外秋毫不染終年食蔬素瑞人呼為青菜劉省志)諸觀(成化間瑞州知)
(府威加暴横惠及小民常自誓曰貪墨之吏猶不廉之女一有點汚何以見人時有訟者暮夜餽金卒置)
(之法省志)顧純(成化間知高安縣政在恤民不事苛刻歲飢純力請蠲租多方賑貸民賴以全活省)
(志)龔伯寧(成化間知新昌縣植弱鋤強勤民平政正疆界興水利邑人被其澤省志)袁珤
(正德初任高安縣主簿善騎射時建昌徐賊聚亂兇焰甚熾珤承檄統兵分勦以衆寡不敵死于陣事聞)
(贈知縣從祀節愍祠省志)
流寓滕元發(東陽人仕宋累官翰林侍讀學士屢言新法之害後貶居筠州或以為復有後命元)
(發談笑自若曰天知吾直上知吾忠吾何憂哉因上章自訟曰樂羊無功謗書滿篋即墨何罪毁言日聞)
(神宗悟即以知湖州)蘇轍(眉州人仕宋為翰林學士以上疏忤旨落職知汝州居數月再責知袁州)
(未至降少府監筠州居住)呂祖儉(夷簡五世孫仕宋累官太府丞韓侂胄諷言者論罷趙汝愚祖)
(儉上封事坐朋比罔上安置韶州後遇赦移高安祖儉在謫所讀書窮理賣藥自給出必草履徒步為踰)
(嶺之備從弟祖泰徒步往省居月餘語其友曰自吾兄之貶諸人箝口我必以言報國遂上書言事謫欽)
(州)
人物晉黃輔(建城人有高行事親以孝聞州郡舉孝廉穆帝時仕至御史清直有節操以晉政不)
(綱權臣擅命遂隠遁焉子仁覽仕至青州從事)唐應智頊(建城人性剛毅遭難不懼隋末蕭銑)
(林士弘攻掠江南智頊召義兵保靖一方唐興李大亮宣慰江南智頊歸之因表置靖州命為刺史功德)
(及民民愛之如父母)幸南容(高安人貞元中舉進士累遷國子祭酒後有神異百姓呼為龍王立)
(廟祀之)鄧璠(高安人元和中權知袁州興崇學校有古循吏風詔令再任)宋練(高安人為)
(長沙掾四世同居以孝行聞咸通中觀察使裴休上其行義詔旌表其門賜束帛同邑又有鄧文瑞者四)
(世同居五百餘口亦旌表其門)鍾傳(高安人仕至南平節度使廣明後州縣不鄉貢惟傳歲薦士行)
(鄉飲酒傳少射獵醉遇虎與鬭虎摶其肩而傳亦持虎會人斬虎然後免既貴悔之乃畫圖以戒諸子)
任濤(高安人累舉不第而工於詩李隲廉察江西特免郡役濤詩清婉人多傳誦有援例訟者隲判)
(曰為詩及濤者即與免役)蔡劔(新昌人以平黃巢功為左散騎常侍江南西道節度副使鍾傳割據)
(洪州求婚於劒劔曰吾家世為唐忠臣肯以女事賊乎)歐陽持(高安人天復中進士為太學博)
(士昭宗遷洛持察朱全忠有異志遁歸西山楊行密奏除左拾遺未幾復歸)五代沈彬(高安)
(人讀書能詩屬亂離隠雲陽山楊吳辟致之授校書郎以尚書郎致仕南唐時絶不求進李璟甚見優禮)
(彬嘗手植一樹命諸子曰吾死葬此及彬卒發之得石槨一因就葬焉子憐性至孝父死廬墓感慈烏集)
(廬之異)易延慶(上高人父贇南唐雄州刺史延慶涉獵經史仕周世宗以大理丞出知臨清縣)
(宋開寳間父喪棄官廬墓産紫芝玉芝州將表其事延慶懇辭母歿復廬墓母平生嗜栗樹二栗樹於墓)
(側二樹連理子綸大中祥符初進士)宋蔡用之(新昌人天禧初進士嘗獻萬言書及碑贊論誄)
(序雜文百萬言真宗覽之驚喜出其文以示諸學士七世孫汝揆時號愚泉先生所著有希賢錄貫道集)
(友議雜書)劉渙(筠州高安人志尚高潔精詳史學天聖中進士仕為潁上令以剛直不能事上官棄)
(去家於廬山歐陽修高其節作廬山高詩以美之渙居廬山三十餘年環堵蕭然饘粥以為食自號西磵)
(居士)劉恕(渙子讀書過目成誦未冠舉進士歴官至秘書丞博學強記篤好史學司馬光修資治通)
(鑑奏請同編修王安石與有舊欲引寘三司條例恕不肯附新法固辭且言其失卒年四十七所著有十)
(國紀年通鑑外紀等書)劉羲仲(恕子長於史學平居厲節操有祖父遺風後以蔡京薦召為修)
(史檢討至京師時宰以下並不造謁忤京不復仕卒於廬山所著有太初歷弟和仲有超軼材作詩清奥)
(刻厲欲自成家為文慕石介有俠氣亦蚤死)龔端(新昌人元符初進士歴官自建昌戶曹以至立)
(朝未嘗隨世俯仰欽宗時極論時事危言讜論欽宗謂其凜凜有直臣節後奉使河東路聞二帝北狩憤)
(惋而卒)雷孝友(新昌人乾道中以詞賦魁南省開禧末為御史中丞嘉定中除知樞密院事兼)
(參知政事卒贈太師)幸元龍(高安人嘉泰初進士通判郢州上書雪濟邸之冤攻時相史彌遠之)
(惡言甚痛切亦與彌遠書救魏了翁真德秀洪咨夔胡夢昱竟忤彌遠遭劾屏廢而卒所著有松垣集)
陳仲微(高安人嘉熙初進士調莆田尉歴官海鹽丞知崇陽縣皆有政聲除吏部尚書兼給事中)
(崖山兵敗走安南卒仲微涵飫六經於諸子百家靡不搜獵自號遂初有文溪集六十五卷)劉應
龍(高安人嘉熙中進士歴官戶部侍郎廣東安撫以討賊功進封開國男入為寳章閣學士兵部尚書)
(辭歸九峯號實齋)姚勉(高安人少穎敏寳祐初以詞賦擢第廷對萬言理宗親擢第一後除正字)
(時奸臣丁大全用事勉上封事歴詆時弊尋除校書郎兼太子舍人所著有雪坡集)胡仲雲(高安)
(人幼通經史百家入太學率諸生伏闕上書論京尹余晦不法寳祐初登進士第歴官樞密院編修執法)
(剛正出為浙東提刑所著有六經蠡測周易見一四書管窺歴代遺論宋朝政論總百餘卷)劉元
高(應龍長子幼有異質一目十行既長每與姚勉胡仲雲論天下事輒慷慨激烈時號高安三俊後登)
(淳祐進士第歴官至御史所著有漢史意抄書史續抄貴華錄三劉家集山居藁)黃夢炎(新昌)
(人景定初進士官至贑縣尉少與姚勉胡仲雲劉元高齊名號錦江四俊嘗相與詣書庫借其籍一覽而)
(焚之各具紙默疏纖悉無遺夢炎後與姚龍起俱守義以終)胡希是(仲雲仲子八歲悉誦諸經)
(為文有西漢風元革命家居著述為人方嚴有守一介不苟取予所著有洪範考訂大學稽疑太極圖說)
(史傳集論及於山集)陳元亮(仲微從子博學尚氣節咸淳中進士為國子學錄時洪燾為臨安府)
(尹倚賈似道勢作威元亮率諸生伏闕上書歴數其奸遂被黜官至御前軍器所幹辦官弟志道著真德)
(秀政經并文集行世)元李明德(上高人讀書有志操孝行篤志至正中兵陷袁州因抄掠上高)
(執其父欲殺之明德泣告曰子豈不能代父乎願勿害吾父兵遂殺明德而免其父)本朝胡璉
(高安人直諒忠信議論英偉博學尤邃於易洪武初累官句容教諭尋以疾歸乃杜門不出觴詠自樂鄉)
(人咸敬之所著有易學會通及諸史百子手筆百餘卷)王綱(上高人永樂中進士擢監察御史累)
(官至山西右布政使為人行止端方執法不撓所至有聲致仕卒)陳鑑(高安人永樂中進士歴官)
(監察御史有聲遷河南布政使右參議為人廉介敦厚卒于官)朱益(高安人永樂末進士授刑部主)
(事獄多平反陞郎中尋卒廉靜寡慾宦游不挈妻拏卒時唯一僕侍命之曰未能報吾君親歸以忠孝二)
(字語吾子孫省志)楊潤(高安人永樂末進士授御史善持法人不敢干以私累陞四川布政司參)
(議時重慶旱飢潤發官廩全活甚衆歴官三十年囊槖蕭然家居唯務讀書而已天順間進中憲大夫歲)
(給禄米五石年九十一而逝省志)況文(上高人登進士擢監察御史累官廣東布政司左參政歴)
(官每大書平恕二字于治第故所至深得民心省志)况暹(上高人由舉人歴萊陽漢川歸安教諭勑)
(封光禄寺署正平生制行純潔文章典雅周旋禮度俱可為法閒居三十年以讀書自娱而已卒祀鄉賢)
(祠省志)賈信(高安人初為臬椽郎以廉介自守正統間辦事南京以薦授刑部主事歴工部員外)
(郎中陞廉州知府有友自家視之者首問曰一年所入幾何信叱出之不與交一語其清正類如此省志)
陳政(新昌人天順末進士授工部主事歴陞本部侍郎有營建茂陵功屢荷優勞弘治初張秋河決)
(政總理之尋卒事聞諭祭治葬如禮省志)朱漢(高安人成化初進士授太常博士陞南京監察御史)
(彈劾不避累官陜西按察司副使風裁凜然奸貪縮首至今懷之歲時報祀省志)王相(新昌人成)
(化初進士授監察御史文行重一時未幾以親老歸養二十餘年日與羅一峰遊弘治間起復為御史陞)
(廣東按察僉事省志)黃山(高安人成化末進士授行人屢奉使不以毫髮自汚尋擢監察御史巡按)
(浙江湔宿弊懲奸貪雖親故無所假借風采動一時陞廣東按察僉事省志)傅興(高安人性至孝)
(父疾感夢百里外徒跣求醫得撫州絶嶺古井水調藥愈祖母曹氏孀居為華林賊所掠欲殺之興渡水)
(以救賊以巨櫈壓之櫈忽斷賊驚異釋之事聞詔冠帶表其門省志)謝麟(高安人應例監生正德初)
(華林賊劫其家麟負母以避賊追尋益廹家人速之走麟曰母在安可棄乎既而賊劫其母麟奮力奪之)
(母獲免麟竟死于賊省志)
列女陳氏女(名若瑛高安人年十三舒敬為子璉聘璉死若瑛聞之亦自經事聞表其門曰貞節)
游貞女(名奴貞上高人許適盧節雍未醮而節雍客死奴貞紡績自守父母欲其改適不從鄉閭)
(重之時以米帛贈焉呼之為姑年七十餘而卒詔旌表之省志)蕭氏(高安張榮一妻年二十七孀居)
(誓不他適正德初為華林賊所執且罵曰我誓不為賊狗辱乃斬之數斷事聞旌表其門省志)熊烈
女(名貴貞高安熊竒雅之女年十八為華林賊所執女投河以死事聞受旌異時同死節于華林猖獗)
(之時而後被旌表者比比姑記其一二云省志)劉節婦江氏(新昌人劉習恭妻夫死江年甚)
(少乃撫遺腹子守節終其身正德間奉詔旌表其門省志)
仙釋黃仁覽(晉時人居郡城東北二十里從學許旌陽後得道仙去即其地為祥符觀)明香
真人(蜀江志云李八百之妹也初修道於華林元秀峯後於峯南五龍岡設壇道成冲舉唐天寳中)
(即其地為元陽觀)趙吉(高安人狂而落魄兩目皆翳自言生一百二十七年矣宋元豐中蘇轍謫)
(居高安吉往見曰吾知君好道而不得要陽不降隂不升故肉多而浮面赤而瘡教轍挽水以溉百體經)
(旬諸疾皆愈後尸解于興國軍)僧惠洪(新昌人字覺範俗姓彭氏禪學最深註金剛楞嚴經傍通)
(書史能文尤工於詩與陳了翁黃山谷友善所著有甘露集林間錄冷齋夜話天厨禁臠)
袁州府(東至臨江府新喻縣界一百五十里西至湖廣長沙府醴陵縣界二百四十里南至)
(吉安府安福縣界一百二十里北至瑞州府上高縣界三百四十里自府治至南京二千六百)
(三十里至京師六千七十五里)
(糧二十三萬石零)
建置沿革禹貢揚州之域天文斗分野春秋屬吳戰國
屬楚秦屬九江郡漢屬豫章郡地孫吳及晉兼屬安
成郡隋於宜春縣置袁州因袁山為名大業初改為
宜春郡唐初復置袁州屬江南道開元間屬江南西
道天寳初復為宜春郡乾元初仍為袁州宋因之元
改置袁州路本朝改為袁州府領縣四
宜春縣(附郭漢置屬豫章郡吳屬安成郡晉避鄭太后諱改為宜陽縣隋復改宜春縣為袁州治)
(唐以後俱仍舊本朝因之編戶一百二十六里)分宜縣(在府城東八十里本宜春縣地宋雍熙初)
(析置分宜縣仍屬袁州以其地分自宜春故名元仍舊本朝因之編戶一百八里)萍鄉縣(在府)
(城西一百四十里本宜春縣地孫吳析置萍鄉縣屬安成郡以楚昭王渡江得萍實於此故名隋屬袁州)
(元陞為萍鄉州本朝仍為縣編戶一百二十七里)萬載縣(在府城北八十里本漢建城縣地屬)
(豫章郡吳析置陽樂縣晉改康樂縣仍屬豫章劉宋初因之後省唐初復置陽樂縣屬靖州州廢省入高)
(安五代時楊吳置萬載縣南唐屬筠州宋割隸袁州元仍舊本朝因之編戶一百五里)
郡名宜春(隋名)宜陽(晉名)
形勝秀水東奔萍川西注(唐袁皓詩秀水東奔彭蠡浪萍川西注洞庭波)翠疊
羣峯回環千里(李問仰山賦)山水秀麗(寰宇記)江右奥區(輿地)
(紀勝)
風俗賦稅及時閭里無事(唐韓愈袁州謝表州小地狹賦稅及時人安吏循閭里無)
(事)士大夫秀而文細民險而健(宋黃庭堅云)知廉恥好儉
嗇(宋阮閱無訟堂賦士力學而知廉恥民樂耕而好儉嗇)儒風之盛甲於江西
(宋張九成袁州學記)事簡民醇(輿地志)
山川袁山(在府城東北五里峯巒秀拔昔有高士袁京居此故名有大袁山小袁山唐人詩袁山大)
(小雙螺並秀水東西一帶横)坤長山(在府城西南七里山自坤方來連亘甚遠因名)震山(在府)
(城東一十里一名馬鞍山下有巖幽瞑深險唐彭雲隠釣于此郡守嘉其行因名其鄉曰詔君鄉巖曰詔)
(君釣臺盧肇有震山巖記)湖岡山(在府城南一十五里亦名湖岡臺晉鄧表家於此山山有煉丹)
(臺養丹池朝斗石)鵰山(在府城東二十里鵰多集其上)鷄籠山(在府城東二十里以形似)
(名)書堂山(有二一在府城西南三十里唐盧肇讀書於此一在萬載縣西八十里相傳晉習鑿)
(齒因秦苻堅陷襄陽避地于此)石屋山(在府城西北三十餘里洞深百餘丈内有石柱石鍾石鼓)
小仰山(在府城南三十里晉鄧表修煉於此又號鄧表峯上有泉壇石臼藥竈宋蕭昞詩萬丈青)
(山插碧天真人煉藥石依然功成自此飛㫒去屈指如今八百年)蟠龍山(在府城南五十里自)
(大路至山頂凡三十六曲上有蟠龍寺唐末南平王鍾𫝊建寺四面皆峭壁湍瀑飛瀉前有龍門閣平挹)
(雲峯蓋勝境也王雲詩經夏地無暑未寒泉有冰)仰山(在府城南六十里周迴數百里高聳萬仞)
(絶高處可仰不可登因名山有集雲峯歲旱人望其峯雲勢濃盛雨即至宋李冲元詩孤雲欲作人間雨)
(流水空傳物外聲老柏倚岩高轉瘦寒花著雨墜還生)老山(在府城西南六十里崇高峻拔山巔)
(飛瀑下注清瀝江北流入秀江)石門山(在府城南六十里石峭如壁中有小逕通行)寳山
(在府城西北六十里世傳昔有肅禪師過其山遇訟者勸云欲出輪迴道先回自己心訟者以此言為寳)
(遂息訟因名)木平山(在府城南七十里山有妙慶瑞光慈雲三峯又有興化禪寺寺中有飼龍)
(亭嘯月亭景物清絶不減仰山宋李冲元詩窄徑隨溪轉懸崖帶蘚斑)望鳳山(在府城西北七)
(十里中有一峯遠觀似鳳故名)仙臺山(在分宜縣南五里羣山環抱一峯高聳相傳昔有牧羊者)
(登山遇兩仙對奕語曰子下界人何為來此今名其村曰下界)鍾山(在分宜縣東一十里裴子野宋)
(略云永嘉元年因水有大鍾從山流出驗其銘乃秦時所造因名山有巨石臨江如峽故又名鍾山峽輿)
(地紀勝云曾有漁人釣得一金鎖長數百尺又得一鍾如鐸狀舉之聲如霹靂山川震動漁昔亦沉于水)
(或曰此秦驅山鐸也)昌山(在分宜縣西二十里舊名傷山後改今名崇山對峙下瞰秀江中有巨石)
(横流激湍故乂名昌山峽元歐陽玄詩水潄樹根龍露爪石排江岸虎交牙又顧野王輿地記晉永嘉四)
(年羅子魯於山峽堰為陂灌田四百頃)銀山(有二一在分宜縣南二十里山巔多白石一在萬載)
(縣西十五里山有巨石石下有洞避寇者多居之)清風山(在分宜縣南三十里有寳應觀西晉)
(時黃仙姑嘗修煉于此有煉丹池)光子山(在分宜縣西四十里晉李琳字光子封喻川侯卒葬)
(于此因名)毛仙山(在萍鄉縣東五里昔有人過此山逢一人遍體有毛言詞異常後不復見宋朱)
(熹嘗問驛吏云狐魅所為遂題詩云人言毛女住青冥散髮吹簫夜夜聲却有郵童解端的向儂說是野)
(狐精)石姥山(在萍鄉縣西五十里有石屹立如姥瞻望宋周兊詩石貌蒼顔迥不殊天工偶爾賦)
(形軀頑然本是無情物應誤行人指望夫)九嶷山(在萍鄉縣東七十里連帶九峯因名晉時三真)
(人得道之所山側有二山秀拔若雙鶴飛舞狀名曰仙鶴嶺)楊岐山(在萍鄉縣北七十里世傳)
(為楊朱泣岐之所山下傍有玉女殿内有九石房相映如屏風世傳為仙人所居)楚山(在萍鄉縣)
(北九十里相傳昔楚昭王經此山頂有昭王臺遺跡下有昭王祠)武功山(在萍鄉縣東一百二)
(十里宋紹興間洞寇猖獗路分趙扆領兵勦捕于此因名武功餘見吉安府)羅霄山(與武功山)
(相連下有石潭歲旱以木長三四丈者投水中即雨木浮出雨即止)金鷄山(在萬載縣北有巨石)
(在山下遇夜金鷄現故名)龍山(在萬載縣後以龍江經其下因名)白塔山(在萬載縣東南)
(三里舊有明真院及白將軍墓)紫蓋山(在萬載縣西北一十五里舊名雲蓋相傳仙人謝仲初嘗)
(游此有紫雲上覆因名)湯周山(在萬載縣西三十里相傳晉安帝時有湯周二仙修道于此上)
(有觀觀後有棋盤石試劍石)峯頂山(在萬載縣西南三十五里相傳為馬祖修道之所山頂舊)
(有上中下三塔今唯中塔存焉有泉清冽歲旱禱雨輒應)清泉山(在萬載縣東北四十五里絶頂)
(有瀑布泉飛下甚清冽)謝山(在萬載縣北七十里山因劉宋康樂公謝靈運得名或云謝仲初修)
(真之所上有仙壇丹井試劔石及履跡存焉)聳翠峯(在府城西三十里峭壁孤峙平原之上唐)
(盧肇詩巍巍直上插青天遠疑似與天相連登臨下視羣山小千里平鋪在目前)羊角峯(在府)
(城東一十里雙聳如羊角)玉女峯(在萍鄉縣東六十里一名玉女堆輿地志天將雨有五色雲氣)
(湧出石間謂之玉女披衣相傳昔有一女子修道於此因名宋洪炎詩曾折山花獻阿魔茫茫仙意果如)
(何千年舊迹今蕪沒惟有長松掛蔦蘿)神岡嶺(在府治南嶺高數丈凡祀仰山皆由此故名)
大軍嶺(在府城西北九十里舊傳隋煬帝時戰場故名山下有水漿湖)仰嶺(在分宜縣南六)
(十里嶺極高峻登之可遠瞰吉安城相傳唐時有尚雅祖師騎虎抵此山因建寺焉)聖岡嶺(在萍)
(鄉縣東五十里衆山迤邐望之蒼翠晉甘卓嘗築壘其上又有聖岡廟即甘卓廟也)馬跡嶺(在萍)
(鄉縣南七十里平夷脩遠晉甘卓經此石上有馬跡)仙女嶺(在府城西三十五里地名清歴宋孝)
(宗成恭夏皇后家於此)化成巖(在府城西北五里下瞰秀江唐長史李德裕嘗寓此後人因立)
(祠絶頂有塔宋郡守王古所立又有軒曰倚巖翠靄有亭曰振鷺容安仰高覽勝潄石嵌空皆在巖上宋)
(李若水詩翠石黏雲濕寒巖帶蘚深樹函懷古意水印讀書心)仙遊巖(在萬載縣西一十五里有)
(石鍾扣之清越又有石如道士狀居人稱為仙人石)龍成巖(在萬載縣西九十里巖深九房有石)
(如列仙者以萬數有石鍾扣之有聲有石硯巖溜注之墨横硯上筆在硯傍皆石也)萬勝岡(在府)
(城東五里世傳楊吳柴再用敗劉景崇于此因名)鈐岡(在分宜縣南三里山勢特出登之則舉一)
(邑皆在目前上有仰山行祠祠側有泉民有病者求飲即愈唐張景修詩江抱羅村蟠玉帶地開石井湧)
(銀濤)牛欄峽(在府城東二十里左有金鷄山右有銀瓶山相對若欄)玉溪洞(在府城東)
(洞中有種花處名曰錦繡谷)石乳洞(在府城東三十里深一里許滴乳堅凝成觀音羅漢像人)
(或游宴其中肴核狼籍經宿如掃宋教授鄭王賓記其事鐫于石)洪陽洞(在分宜縣西一十五)
(里相傳葛洪及婁陽所居洞中深邃嘗有人至其邃處聞昌山渡篙聲胡徽詩天窗通月影地穴透江津)
靈仙洞(在分宜縣北三十里洞中有丹爐又有一石如磨或以為爐之蓋云)桃源洞(在分)
(宜縣北一百二十里石室虚曠有石鍾石磬扣之有聲直北一里天窗虚明傍有池四時泓澄石龍夭矯)
(其上)雲峯洞(在萬載縣西九十里洞内有澗水産石燕里人祈雨嘗窮其源以辰巳時入出則日)
(西矣)盧石(在東湖上相傳為唐狀元盧肇家石竒秀可愛宋祖無擇徙置湖上無擇詩云選置東湖)
(最佳處四面澄波映天碧倚空突兀無與鄰頓覺亭臺增氣色)響石(在府城南三里獅子嶺後聲傳)
(響荅故名)望夫石(在分宜縣西一十里相傳唐有太守鄭望夫於此修堰溉田後人思之因名其)
(石或云有婦人于此望夫不至化為石)謝仙石(在萬載縣西四十里一名麻鞋石上有鞋痕相)
(傳以為謝仙遺跡)秀江(在府城北門外源發羅霄山流經府城西十五里為稠江至此為秀江下)
(經分宜縣入臨江府境合章江)龍江(在萬載縣北五里源出縣西一百二十里為金鍾湖下流入瑞)
(州府境)東湖(在府城東宋祖無擇嘗於湖上建亭榭為游觀之所張栻書扁李覯詩萬象城東雅)
(入詩半湖雲靄卷殘暉老龍惜雨慵離蟄幽鳥依人慣不飛岸僻自宜安釣石水清誰擬濯塵衣使君公)
(退便游此却恐吾皇急詔歸)落星湖(在分宜縣西五里舊有小祠在湖之側歲旱禱焉相傳唐)
(白氏居此一夕見巨星流于屋遂成湖)宜春水(在府城西四里又有靈泉其水甘美堪作酒晉)
(道地記云縣有美酒隨歲舉上貢)九曲水(在府城南五里其流瀠洄二十里)仰山水
(在府城南六十里源發仰山側下流入秀江)夢水(在府城東八十里舊傳鍾儀欲於此村置縣夜)
(乞夢果符所祝及寤因名其水)泉江水(在萍鄉縣東三十里有泉出江中故名水産絲花菜可食)
羅霄水(在萍鄉縣東南四十里源出羅霄山分二派東流為秀江西流入醴陵縣界)楊岐
水(源發楊岐山西流過萍鄉縣前下入醴陵縣境宋蔣之竒詩倒流楊岐水即此)康樂水(在萬)
(載縣東北三十里源出謝山即謝靈運嘗遊之水)鸞溪(在府城西北六十里下流入秀江相傳吳)
(彩鸞與文蕭曾遊此溪傍有蕭史臺)雷潭(在府城東北五里秀水至此成潭舊傳有龍潛于内上有)
(峭壁石罅龍鱗印石成痕洞邊有寺陸經詩蛟龍曾此蟠白晝起霹靂)雪谷潭(在仰山上水極)
(冷盛夏不可濯張嗣古詩﨑嶇鳥道開烟蘿長松偃蹇聲蕩摩白龍怒吼掛絶壁蒼兕離立迎清波枯笻)
(拄破青苔色雷雨收功神歛迹窮源不得空歸來掬雪摶珠三太息)飛劍潭(在府城西七十里舊)
(傳唐王將軍坐潭石上墜劍入潭今石上劍痕尚存)敷潭(在萍鄉縣北七十里深不可測有龍居之)
(鄉民立祠于側歲旱禱焉)蕭仙潭(在萍鄉縣西八十里匯五溪之水岸有石平坦石下有泉相傳)
(昔蕭史嘗游息于此)益州塘(在府治北塘中三島名曰卧龍洲)雷塘(在府城東北七里唐)
(韓愈有雷塘禱雨文)洗硯池(在宜春縣學唐盧肇洗硯處學本肇故宅也)西池(在府城西)
(唐乾元中刺史鄭審所開池上有故城潭木爪島薔薇洲柳堤釣磯)鳳凰池(在萍鄉縣治前元時)
(池中嘗産瑞蓮夏鎮作記)龜眉二井(一在府治東北達理坊南一在府治東北開元寺後去龜)
(眉二井各五步有龜目二井)坑泉(在府城南門外方廣丈餘平地湧出溉田萬餘畝)甘泉
(在府城北一十五里山竇中流出味甚甘冽)濘泉(在府城北三十里溉田萬餘畆)温泉(在府)
(城南三十里冬月可浴宋黃叔萬詩離火自天爍温泉由地生我來需曉汲聊用濯塵纓)卓篙泉
(在鈴岡相傳昔仰山二神自維揚附舟歸夜至鈴岡卓篙於半峯以維舟後遂有泉湧出)聰明泉
(在萍鄉縣治西宋有葉景武者讀書於其地後登進士鄉人因名是泉曰聰明)雨湧泉(在楊岐山)
(相傳與海通天欲雨泉水先湧宋周兊詩楊岐山下出靈泉與海相通亘古傳洶湧便知天欲雨為言隂)
(石不須鞭)浴丹泉(在羅霄山世傳仙人洗丹于此因名文吾一詩夜浴丹砂浮暖氣曉凝寒碧沁)
(晴烟)西陂(在府城西唐刺史李將順决陂水入城以通船後淤塞本朝初重䟽如舊)
土産鐵(分宜縣出)黃精(宜春縣出)地黃(宜春分宜二縣俱出)葛布紵布
綿布(各縣俱出)
公署袁州衛(在府治東本朝洪武元年建)
學校袁州府學(在府治東唐乾元初自州南移城西宋皇祐中改建于此李覯記本朝宣德八)
(年重建)宜春縣學(在府城北門外宋建於秀江之北元徙于此本朝永樂中重建)分宜
縣學(在縣治東宋初建縣西五里宣和間遷清源渡嘉定間復建於西郊本朝改建於此)萍鄉
縣學(在縣治西唐初建於縣東南宋紹興間徙尉司之右乾道初復徙于縣西車田本朝移建于此)
萬載縣學(在縣治東雙虹橋之西宋慶歷間建崇寧間徙橋東南乾道中復舊址本朝洪武初)
(重建)
書院南軒書院(在東湖上中有張南軒栻祠歲時祀之)鈐岡書院(舊在分宜縣東)
(宋建邑庠書院遂廢淳祐初邑宰王杭卜西郊建祠堂以祀周濂溪張横渠程明道程伊川朱文公仍扁)
(曰鈐岡書院)胡安之書院(在萍鄉縣東二里宋胡安之讀書之所安之嘗受業於朱子)
宗濓書院(在萍鄉縣東五十里宋濓溪周先生監稅盧溪鎮時立書院以授門人後人即其地)
(建祠又於縣治南立濓溪書院皆祀焉)張巖書院(在萬載縣治東臨江儒學教授張千崖立)
(有禮殿以祀先聖有祠以奉周程張邵司馬六君子虞集記其事)
宫室多勝樓浮香樓(俱在府治宋建)梯雲樓(在府城南仰山廟右宋時建塑)
(孔孟像于上)飛泳樓(在萍鄉縣治西宋紹興間創為放生亭後縣令王謙改建是樓取鳥飛魚)
(泳之義為名傍有雙清亭元燬本朝洪武初重立)稽古閣(在府學内宋淳熙間郡守張枃建)
栖霞樓(在府城内舊高真觀宋建王欽若詩春漬苔紋沿石塔月含松韻雜琴聲題刻猶存)四
藤閣(在府南仰山寺宋朱文公帥湖南經游此為學者講道閣下郡士李長民等皆受教焉)潺
潺閣(在府南仰山廟右自溪前引水繞廟潺潺有聲留題者甚衆宋婁乾曜詩一派泠泠繞檻清塵)
(襟洗滌自凉生夜深好夢才驚破疑是半天風雨聲)慶豐堂(在府治内宋祖無擇建取年榖屢登)
(之意自為記并十閒詠有曰青山日相對閒看白雲生誰謂無心出中含濟物情)勁節堂(在府)
(治内宋趙資道詩為愛青青竹一林旋開庭宇占清隂風前蕭瑟聲敲玉月下玲瓏影碎金)尊德
堂(在府治内宋淳熙間郡守周必達建其弟必正記)勤順堂(在府治内宋開禧初郡守羅克)
(開建取韓愈鄆州溪堂序上勤下順之語以名林坰記)南園道堂(在府治内宋宣和間郡守)
(辛炳建詩云有節松筠方直操無言桃李漸成蹊)清心堂(在府治内宋趙資道詩燕坐都忘塵)
(慮縈小橋横絶跨幽亭漣漪池面銀開鑑滌蕩庭心玉展屏)四益堂(在府治宋郡守張枃建刻)
(其父浚所書四益碑於其中)落梅堂(在府治内宋王孝先詩誰將三弄笛吹向五更初)無
訟堂(在府治内宋建炎間郡守阮閱建并記)景韓堂(在府學右唐韓愈嘗刺袁州宋紹興)
(間郡守陳烯立此堂以寓景慕之意黃□有記)讀書堂(有二一在萬載縣東北四里劉宋謝靈運)
(讀書處一在仰山東唐鄭谷讀書處)叢桂堂(在府學内宋嘉定間建林坰記)瑞禾堂(在府)
(治左宋大觀間仰山寺園中産榖一本兩莖七穟張商英進瑞禾圖後人因建堂)居敬堂(在分)
(宜縣治左宋淳祐間縣令李宏規建)勞拙堂(在萍鄉縣治後舊名莞爾宋淳熙間宣教郎王謙更)
(今名自為記王廷珪詩君侯本學道與世疑闊疎擁紬聽衙鼓堂下一事無不為赫赫名詭衆以自殊催)
(科雖云拙於今乃賢歟)視學堂(在分宜縣學左弘治末建提學邵寳書扁主事楊循吉記省志)
鈐山堂(在分宜縣學傍内翰嚴嵩建尚書張澯記省志)需宴亭(在府治南唐天寳間太守)
(房琯建公暇宴耆民于此元和初刺史王涯刻李華所撰房琯德銘於石柳宗元書其碑隂)疏泉
亭(在府治内宋天禧間袁延慶倅是州民罹火災延慶疏李渠以備火民甚便之因名疏泉且築亭于)
(上自為之記)徐仙亭(在萍鄉縣西三里世傳有徐仙人修道于此宋紹興間縣丞卓津建亭壁)
(間題詠甚多)去思亭(在府治東嘉靖初郡守羅輅有惠政移贑郡民思之故建都御史劉琬為)
(之記省志)宜春臺(在府城内東南隅高五十丈郡人登覽之地宋建炎中郡守即此立祠以奉仰)
(山之神李覯詩謫官誰住小蓬萊唯有宜春有古臺千里待看毫末去萬家攢作畫圖來)鳳凰臺
(在府城内枕城為臺樓觀突兀松竹交翠上有鳳臺觀)讀書臺(在分宜縣北二十里臺西有車)
(書巷後有石倉前有洗硯池相傳唐羅隠嘗讀書于此鍾山側又有盧肇讀書臺鄧廷聞詩鍾山高高鍾)
(水綠昔有佳人在幽谷臺荒只見草萋萋萬卷不留誰更讀)黃真人臺(在分宜縣南五十里)
(臺有巨石夷坦相傳晉時有黃大古者修煉於此)
關梁畫舫橋(在府城外跨秀江元至正間建本朝洪武初重修)湛郎橋(在府城東十里)
(舊名赤板唐貞觀初宜春人彭伉登第其妻與郡吏湛賁之妻姊妹也妻族賀伉坐上皆名士獨飯賁於)
(後閣賁自是力學一舉擢上第伉方過此橋聞之失聲墜驢故袁人謔曰湛郎及第彭伉落驢又名落驢)
(橋)化龍橋(在分宜縣治東宋淳祐間建尚書章穎書額)謝恩橋(在分宜縣西七里宋)
(承事郎夏侯績每受宸命必於橋上謝恩其後姪公錫孫士章相繼登第皆拜恩於此故名元虞集詩雨)
(過雙虹舉風生駟馬馳淮因橋下水重見拜恩時)通濟橋(在分宜縣南一十五里舊名登龍榜)
(本朝正統十四年重修改今名)萍實橋(在萍鄉縣治西楊吳時建以楚昭王渡江得萍實為名本)
(朝洪武初重建)宗濓橋(在萍鄉縣東五十里宋周濓溪建後人慕之因名)妙濟橋(在萍)
(鄉縣東五十里宋建)南浦橋(在萬載縣治南元大德間建三橋俱本朝洪武初重修)錦江
橋(在萬載縣北三十里元邑人敖玉溪建歐陽玄為記)香水渡(在萍鄉縣西北七十里醴陵縣)
(界相傳即楚昭王渡江獲萍實處)
寺觀崇勝寺(在府治北唐建内有竹尊者軒及白蓮菴)太平興國寺(在仰山宋賜碑)
(記并三塔記)慈化寺(在府城北一百二十里寺常聚僧千人以上皆本朝重建)福勝寺
(在分宜縣西三里吳寳鼎初建宋黃庭堅記)寳積寺(在萍鄉縣治南舊名星居唐建宋黃庭堅)
(為記)永昌寺(在萍鄉縣治西唐建)崇信寺(在萬載縣治南舊名廣慧唐建以上三寺俱本)
(朝洪武初重建)崇福觀(在府治東晉建)靖嚴觀(在府治北舊名龍興晉建)洞靈觀
(在分宜縣南五十里晉建以上三觀俱本朝重建)崇真觀(在萍鄉縣東九十里晉建因易退陳)
(耽楊惠三真人修煉于此而名唐改為通元本朝改今額)廣報觀(在萬載縣治西宋建元燬本朝)
(重建)
祠廟楚昭王廟(在萍鄉縣北七十里世傳楚昭王當吳入郢時駐於楚山之巔後人因立廟祀)
(之然山甚陡峻上無水一夕風雨徙于山下境内行祠有五皆靈異)甘卓廟(在萍鄉縣東五十里)
(晉甘卓從元帝渡江有功拜豫章太守嘗領兵萍鄉東死于王敦之難廟食于此靈應顯著本朝重建有)
(司春秋祭祀)冊岡廟(在萍鄉縣南一十里晉末邑人潘徽羅藪傅康三人糾民兵捍寇及卒邑)
(人立廟祀之宋祖無擇嘗禱雨有應本朝重建)閱城君廟(在分宜縣西二十五里相傳有閱城)
(人温姥者産龍伯有靈異閱城祠之唐大和間盧㠋常夢龍伯謂曰君將為江西縣令㠋後果宰分宜為)
(立廟盧肇記)天符廟(凡三所一在萍鄉縣南二里山頂有井人疫乞井水飲即愈一在縣西三)
(十里一在縣東七十里皆靈異)仰山祠(在仰山相傳昔有邑人徐璠舟行過大孤山有二蕭生云)
(居宜春仰山遂同載而歸至浦東告别期至石橋相訪後徐至其處見二龍乃知為仰山神唐會昌中一)
(夕雷雨移廟于郡南文明鄉宋賜祠額曰孚惠元重修袁人事二神至謹禱無不應本朝封大仰山之神)
(春秋祀之又分宜縣鈐岡有行祠即神維舟處)韓昌黎祠(在府學右唐昌黎韓愈嘗刺袁州宋)
(祖無擇為立祠)鄭都官祠(在府城北七里宋郡守祖無擇建祀唐都官郎中鄭谷)祖無
擇祠(在府學無擇治袁有美政郡人祀之)忠烈祠(在府治北舊為東嶽廟嘉靖初改祠祀岳)
(武穆王及其將王貴)報功祠(在府治南舊為龍王廟嘉靖初改祠祀唐刺史李將順歲時致祭)
黃太常祠(在分宜縣治右正德末建祀太常子澄因其故第剏祠云)
陵墓宜春侯墓(在府城東南侯漢長沙定王子成也舊呼為定王塚)習鑿齒墓(在分)
(宜縣北八十里鑿齒襄陽人仕晉為治中避秦苻堅居萬載縣卒葬于此)袁璞墓(在府城東北三)
(里璞梁人墓前有石翁仲石獸)湛陀墓(在府城東三十里陀梁宣猛將軍)鄭谷墓(在府)
(城北二十里宋陳侁詩榛蕪四尺土風雅三百篇)李憲墓(在分宜縣西南三十里憲唐李晟第)
(三子為袁州刺史卒葬于此)徐鉉墓(在萬載縣北五十里)夏協墓(在府城南蟠龍山協)
(宋孝宗后父也追封信王)
古蹟萍鄉古城(在萍鄉縣東五十里晉元帝渡江使甘卓領兵抵此一名甘卓壘)康樂
城(在萬載縣東二十里晉舊縣劉宋封謝靈運為康樂侯即此地)北墅(在府城北七里宋鄭居仁)
(創為游觀之所中有悠然等亭)葛仙壇(在萍鄉縣羅霄山顛即晉葛洪修煉處壇生二竹風動如)
(掃人謂之掃壇竹)盧肇宅(在宜春縣學中有洗硯池産綠毛龜昔有數龜遊池上未幾與計偕)
(者多高薦)石室(在萍鄉縣東五十里數室相連素壁如雪)石鍋(在萬載縣南七十里巨石中有)
(泉天欲雨則雲氣自水中起如炊烟故名)石筍(在萬載縣南十五里相傳為唐鍾傳故宅宅傍有石)
(如筍屹立因呼其地為石筍坑)三絶碑(在府學内叢桂堂前宋郡守祖無擇建學旴江李覯記京)
(兆章友直篆額河南柳淇書世號三絶元修廟學碑出塵土中置于此)
名宦唐應智頊(武德間袁州刺史時大亂之後智頊與民休息鎮以清淨民安樂之)房琯
(天寳間宜春太守首立學宫建文宣王廟改創州治李華撰其德銘曰昔撫宜春列邦是式)閻瑜
(廣德末袁州刺史當兵革後專務教化招集叛亡四民復業及改撫州袁民蟻從吏莫能止)蕭定
(袁州刺史勸桑稼均賦稅集徠游口大歷初考察天下刺史治最定為第一)柳渾(大歷間袁州刺)
(史酌古良牧之政宜于今者奉而行之)崔倕(建德初德宗求可當良二千石者以倕權為袁州刺)
(史朞月有成詔書顯揚就加真秩)韓愈(元和中袁州刺史州人以男女為隸過期不贖則沒入之)
(愈悉計傭得贖所沒歸之父母者七百餘人因為定禁奏推之天下遂著為令)鄧璠(元和中攝袁州)
(刺史興崇學校民皆樂於從事有古循吏之風詔令再任)李將順(元和間袁州刺史引仰山水入)
(城以通舟楫郡人利之目曰李渠)李德裕(大和間為袁州長史奬掖士類暇則吟咏自若不以)
(遷謫介意)五代韋建(南唐袁州刺史清靜自處無所侵撓郡中大治既去百姓思之)史公
銖(南唐袁州刺史廉明直幹民皆安堵時稱為文武刺史)宋王懿(至道間知袁州時州多火)
(災懿疏唐李渠以備之民歌之曰李渠塞王君開四民惠利絶火災)張希顔(景德間知萍鄉縣時)
(張詠問殿直范延貴曾見好官員否延貴乃稱希顔詠問何以知之答曰昨過其境驛傳橋道皆修葺野)
(無惰農士無賭博市易不喧夜宿邸中更鼓分明以是知其為好官員也詠乃薦于朝)祖無擇
(皇祐間知袁州自慶歷詔天下立學十年間徒文具無命教之實無擇首建學官置生徒郡國弦誦之風)
(自此始盛)程師孟(江西轉運使盜發袁州州吏為耳目久不獲師孟械吏數輩送獄盜即成擒)
張補之(治平間知宜春縣政尚仁愛民懷其德邑人朱景陽作詩榜于道頌之)徐師閔
(熙寧間知袁州時江西劇賊詹遇所過屠劫袁獨有備賊不敢犯且有瑞粟嘉禾之異百姓歌之)鄭
民瞻(紹聖間知袁州發奸摘伏如神值連歲荒歉乃量民戶口多寡及富民積榖幾何均數約直以)
(給告糴者闔四境為一圖置之座隅而間遣人按視民賴無流亡之患)陳烯(紹興間知袁州慕韓)
(愈為人於州治立景韓堂尤注意興修學校教育士類)沈昭遠(紹興間知袁州初民輸義倉米)
(倉吏違法倍歛昭遠力為減其半時四邑歲以羨餘錢米上邑不下數十萬昭遠曰此非天降地出無非)
(虐取于民盡郤之民皆感悅)王大寳(知袁州進詩書易解高宗謂執政曰大寳留意經術其書)
(甚可采時經筵闕官遂除崇政殿說書)謝諤(紹興末知分宜縣縣積負於郡數十萬歲常賦外又)
(征緡錢三萬餘諤疏其弊於諸監司請免之)曾伋(紹興末知袁州悉心愛民隆興王江西皆和糴)
(伋奏不可朝廷從之袁州得免和糴伋之惠也)汪應辰(通判袁州凡所予奪人無異詞始至或以)
(其書生易之已乃知吏師所不能及)羅克開(知袁州事至立斷無留滯洞寇李元勵猖獗羽檄交)
(馳克開靖以安之民不驚擾)鄭自成(知袁州政先撫字賙恤困急去之日民攀轅塞途)滕
強恕(知袁州以節用愛人為本修橋梁立儲倉無一毫過取於民)潘友文(淳熙間為萍鄉)
(尉值歲飢賑濟有方民德焉已而諭邑士鍾詠輩立社倉為經久計朱文公記之)何異(知萍鄉縣)
(丞相周必大參政留正以院轄擬異孝宗問有無列薦正等以萍鄉政績對乃遷國子監主簿)趙師
虙(淳熙間知宜春縣逋賦浩穰師虙用心撫字催科不苛遇貧病者輒收撫之過客之資皆輟已俸為)
(之備及卒衣衾皆不能具)張栻(孝宗時知袁州暇日召諸生告語民以事至庭必隨事開曉具為教)
(滌斥異端毀淫祠而崇社稷山川古先聖賢之祀弟枃亦知是州崇尚儒雅學校大興)張洽(嘉定)
(間袁州司理參軍有盜點甚辭不能折會獄有兄弟爭財者治諭以全手足之愛辭氣懇切訟者感悟盜)
(聞之自伏)林景達(知萬載縣感民以誠民不忍欺其卒也百姓甚哀悼之)朱貔孫(知袁)
(州至郡宣布德義興學以勸士尤以戢暴禁貪為先務郡倉受租舊倚斛面取贏吏加漁取貔孫悉榜除)
(之許民自槩量宿弊頓革)趙䈣夫(嘉定間知袁州待士䘏民一出於誠理宗嘗問廉吏真德秀以)
(䈣夫對首賜御札褒寵)曹叔遠(寳慶間知袁州減秋苖斛面米七千四百餘斛浚李渠興學校)
(懲嚚訟郡稱大治)葉夢鼎(淳祐中知袁州轉運司和糴三萬斛夢鼎言袁山多田少朝廷免和)
(糴已百年自今開之百姓有無窮之怨從之又毀萬載旗筩村淫祠塞其妖)趙逢龍(知袁州日)
(具蔬飯坐公署事至即面决遣為政務寬恕撫諭惻怛一以天理民彛為言民是以不忍欺)程公
許(知袁州請蠲和糴之半改命郡吏部總所綱運而厚其責免募平民民甚便之新周敦頥祠葺張栻)
(書院聘宿儒胡安之為諸生講說)潘𫝊(寳慶間通判袁州攝州事聽斷精明風采振厲庭無留訟)
(吏不敢欺其待士尤加意)冷應澂(寳慶間知萬載縣大修學舍招俊秀治業旌其通經飭行者以)
(勸歲歉棄孩滿道乃下令恣民收養全活甚衆)徐瑑(紹定間通判袁州值歲歉極力賑濟全活甚衆)
(民深德之為立生祠)本朝束清(洪武初知萬載縣性廉介儉以自奉民或逋租自鬻衣帶以代)
(償其愛民如此)何正(永樂初知萍鄉縣值鄰境寇李法良作亂湘潭醴陵間正導袁軍討平之又築)
(陂灌田數十頃民為歌曰寇至侯禦之民飢侯食之至今頌焉)周鐸(永樂中知袁州府剛毅正直廉)
(潔有為興學校革姦弊郡人悅服)姚文(正統中知袁州府廉正有威吏不敢欺興利除害民皆稱)
(便卒于官囊槖蕭然)王矩(景泰初知袁州府政尚寬愛訟平務簡以憂去民思慕之省志)劉懋
(天順間袁州府知府清慎得民心以循良著稱省志)陳瑶(成化間知萬載縣革諸弊悉民情以興學)
(勸農為務二年之間刑清訟簡庭無重辟陞御史去歴通政轉都御史卒省志)曹忠(弘治間知分宜)
(縣愛民興士日孜孜焉部使交薦仕至工部郎中民愛而思之省志)徐澤(宜春縣學教諭有文譽得)
(士心嘗著有禦虜安邊策省志)梁奎(正德間通判袁州時姚源洞賊猖獗奎領兵勦捕奮勇力戰歿)
(于陣士民哀之省志)
流寓陳瓘(南劔人宋徽宗朝為右司員外郎以書抵曾布論日錄及國用事布怒罷知泰州尋除名)
(編管袁州)知浹(宋汾州人知書通春秋左傳好直言岳飛以賓客待之飛初下吏浹上書聲其冤流)
(袁州)
人物漢陳重(宜春人少與鄱陽雷義為友時人語曰膠漆自謂堅不如陳與雷後舉孝廉為郎有)
(同署郎負息錢數十萬責主日至重密為代還終不言惠後與義俱拜尚書郎義黜重亦以病免復舉茂)
(才為細陽令政有異化遷會稽太守)彭翼(宜春人獻帝時歴官建平長沙北海三郡太守封宜春侯)
晉施游(宜春人仕為太常博士安南將軍九江太守封宜春侯)唐彭雲(宜春人自幼力)
(學通隂陽圖緯隠居不求聞達玄宗遣使者以蒲輪召之至再始行命之官不就辭歸孫伉貞元間舉進)
(士歴官石泉令岳州錄參以能稱)盧肇(宜春人自幼穎拔不羣會昌間中進士第一累官集賢學)
(士歴歙宣池吉四州刺史所至有治聲有文標集三卷子文秀咸通間登進士官至弘文館學士)廖
洪(萬載人家貧養親至孝大中初二親亡捧土成塋結廬於側哀慟不絶有青蛇白獸之異咸通中縣)
(令朱邵以聞詔加旌表)袁皓(宜春人博學能文章咸通間舉進士累官吉撫二州刺史集賢殿圖)
(書使自號碧池處士有碧池書三十卷集道林寺詩二卷)鍾傳(萬載人少好射獵僖宗時討王仙芝)
(有功官至檢校太保中書令進爵潁川郡王尋徙南平王)鄭谷(宜春人七歲能詩光啓間舉進士乾)
(寧間以都官郎中退居仰山其詩清婉明白為薛能輩所稱賞時僧齊己亦以能詩名及見谷深敬服焉)
(其詩鷓鴣詩尤工世號鄭鷓鴣有雲臺編宜陽集各三卷)五代李徵古(萬載人南唐進士仕)
(為袁州刺史五季時刺宜春者二十有九皆武夫勲臣徵古獨以儒術治之雖四方雲擾而弦誦不衰)
宋齊丘(萬載人好學善屬文仕南唐拜相乞歸九華山賜號九華先生著化書理訓各十卷)宋
盧絳(肇族子磊落有大志上書南唐後主極陳備禦策累遷沿江都部署及宋已平金陵諸郡皆下)
(綘獨不順宋數遣使諭旨久之乃降宋太祖問何久不降對曰臣知事李氏而已太祖義之)朱彦
博(萍鄉人嘉祐間進士通判順州上神宗書極言當時利害歴知虔虢解三州所至有聲嚴而不苛明)
(而不察官吏畏之如神)孫億(分宜人舉進士知吉州吉民歲市縑六萬餘匹主外計者收帑錢以)
(供他費給鹽以償民縑億發其弊吉租歲收四十萬斛曹臣意在聚歛戒庾吏收什二以充羡餘億拒臺)
(命出納一用倉式同邑有孫汲者以本州倅攝吉州守事不踰月境内稱治)湯夢觀(萍鄉人崇)
(寧間舉進士知循州時蠻宼劫掠傍郡不敢入其境自相戒曰切莫犯此老子朝廷聞而嘉之)夏執
中(宜春人曾祖令吉吉水簿父協生女有異光穿室及長為孝宗后后始貴協已亡訪得執中補官累)
(遷奉國軍節度加至少保卒執中工大字善騎射高宗行慶夀禮近戚爭獻珍玩執中獨大書一人有慶)
(萬夀無疆以獻孝宗將召用之謝曰他日無累陛下保全足矣人以此益賢之)趙善堅(宋宗室家)
(於袁乾道間舉進士嘗通判婺州朱熹為常平使者深器重之時大旱奉行荒政全活甚衆後五典名藩)
(所至以廉能稱官至戶部尚書)孟浩(宜春人乾道間知武寧縣有聲累遷知湖州以忤權貴罷後復)
(起官至直秘閣為人廉介一毫不妄取予為文章有法度所著有鼯技集)彭俞(分宜人精易學自號)
(連山子紹熙間舉進士知澧陽縣雪冤甚多帥臣監司交薦之後又應詔舉官至朝散郎)元彭繼
凱(分宜人至正間歐普祥寇陷袁城繼凱募義士迎戰大敗之適安福義士袁明東等亦引兵來會遂)
(并力克復袁城乃下令禁殺掠修城池繕甲兵弔死恤孤民賴稍安遣人詣贑迎舊守寳童歸寳童嫉其)
(功令刺客殺之城中驚擾義士潰散)本朝劉仲質(分宜人自幼好學博通經書洪武初舉為)
(宜春訓導選入翰林階文林郎官至禮部尚書)劉迪簡(宜春人幼通經學國初徵授尚賓館副使)
(屢陳時務進皇王大學通旨使交阯卒于南寧所著有尚賓文集)黃伯竒(分宜人性資純篤好)
(禮尚義洪武間以才行老成舉授金華知府涖政嚴謹吏服其能)黃子澄(分宜人洪武中會試)
(第一舉進士授翰林院編修累官太常卿靖難師渡子澄倡義死守禍及三族子孫變姓名逃荆楚累經)
(赦宥乃復姓今已有顯榮者省志)易節(萬載人永樂中進士擢行人歴官郎署才能著稱累陞貴)
(州左布政使有惠政夷人化服卒于官)郭瑾(萬載人永樂末進士擢刑科給事中持身端謹官至)
(刑部右侍郎致仕)蕭義(宜春人成化間進士試政工部奉命往營代藩葬事集而不擾授吏部主)
(事卒義操履端慎為時所重問學典實文詞雅暢袁士多思之所著有葵菴集省志)歐陽汶(分宜)
(人以經明行修舉授開封府學訓導改永康不受士贄師範嚴整進國子學錄嘗上疏論事幾得禍祭酒)
(丘文莊公器之遷周府長史改伊府致仕家居足跡不造城府時論服其清介省志)郭紳(宜春人成)
(化進士授寧海令擢御史進襄陽守累陞刑部右侍郎所在有聲平生端嚴清介待人不設城府有長者)
(風省志)張鳳(宜春人成化中進士由知縣歴官雲南府知府所至以勤能著聲陞廣西參政進僉)
(都御史巡撫蘇松政有不便民者力革除之尋以副都御史致仕卒省志)
列女袁氏(分宜人陳九淵妻元季兵亂邑萬戶王同者聞袁美姿容殺其夫謀娶之袁哭曰夫為我)
(死我當以死報夫遂自刎識者義之省志)敖氏(萬載人張鼎實妻元末舅姑及夫俱歿于寇敖年二)
(十餘無子撫兄子為嗣撫訓成立洪武中旌表之省志)楊節婦周氏(宜春人年十九歸楊)
(伯憲未幾伯憲以同知蔚州卒于官周護喪歸葬撫遺腹子成立年八十三卒正統初旌表其門省志)
蕭氏(宜春人適庠士劉顒顒早卒蕭年二十五矢志守節撫二孤成立弘治間事聞旌表其門省志)
歐陽節婦(鄧氏安福人父授湖廣僉憲鄧年十九歸府學生分宜歐陽鳳鳳沒無子守節自誓)
(弘治間旌省志)鄧氏(萬載人甘希魯妻年二十適魯魯卒遺腹一子家貧苦織撫其孤人稱其有清)
(白操省志)
仙釋謝仲初(萬載人修煉於閤皂山得道而歸過縣西見其無水拔劔刺地湧泉甘潔過江無舟)
(以竹葉渡之後登謝山冉冉飛去)羅昇(宋宜春人少貧業屠狗晚乃貨藥市中遇異人授以方術)
(年幾百忽一日辭親戚奄然而逝時政和二年也後有客見其在瀏陽市貨藥有書寄鄉人驗其日乃其)
(沒之明日也)惠寂(韶州滇昌人姓葉學佛有戒行唐開成中入彬州王莽山見山神告以宜往處)
(袁之仰山惠寂行抵仰山遂創菴以居後有僧乘空而下相講論大有所契且示以貝多葉梵書仍騰空)
(而去江西觀察使韋宙奏請賜號)普菴(宋宜春人姓余住慈化寺常讀華嚴經豁然大悟作偈曰)
(捏不成團撥不開何須南嶽與天臺六根門首無人用惹得胡僧特地來後果有異僧至與相詰難一旦)
(遂能默識旁通知未來事)法普(宋仁夀人幼不茹葷精勤踐履苦行卓然居仰山四方緇流多從之)
(宰相張商英聞于朝賜以紫方服後杖鍋雲遊久之復歸思居靜惠室有僧在其中夜夢神告曰此非汝所)
(覺即遷别舍明日法普至而居之宣和初召住岳麓辭不往作頌而逝)德一(宋宜春人九歲出家)
(詣仰山參簡禪師後雲遊四方禱雨輒應有云震法雷擊法鼓布慈雲兮洒甘露又云竚看長空垂雨澤)
(直教四海盡豐登紹興末忽作頌擲筆而逝)牧菴(宋鄞人性專靜出家參佛眼禪師造次不忘提)
(撕一日縱步水磨有悟撫掌成偈云轉大法輪目前包裹更問如何水推石磨後登廬阜遊衡岳結茅棲)
(焉四方衲子聞風而至樞密柳仲古鎮長沙以衆望起之不得已往領住持又遷南木轉黃龍叢王勃興)
(紹興己巳方丈白光上騰索筆書偈而卒)
明一統志卷五十七
