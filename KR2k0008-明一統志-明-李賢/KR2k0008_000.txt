明一統志地理類二(總志之屬)
提要
(臣)等謹案明一統志九十卷明吏部尚書兼
翰林院學士李賢等奉勅撰案沈文聖君初
政記稱太祖洪武三年命儒臣魏俊等六人
編類天下郡縣地理形勢為大明志今其書
不傳後成祖採天下圖經圖經命儒臣纂輯
為一書亦未及成而中輟至英宗復辟後乃
命賢等重編天順五年四月書成奏進賜名
大明一統志御製序文冠其首鋟板頒行考
輿記諸書出自官撰者自唐元和郡縣志宋
元豐九域志外惟元岳璘等所修大一統志
最稱繁博國史經籍志載其目共為一千卷
今已散佚無傳雖永樂大典各韻中頗見其
文而割裂叢碎又多漏脱不能復排比成帙
惟浙江汪氏所獻書尚存存原刊本二卷頗
可以考見其體製知明代修是書時其義例
一仍元志之舊故書名亦沿用之其時纂修
諸臣既不出一手舛錯牴牾疎謬尤甚如以
唐臨泃為漢縣遼無章宗而以為陵在三河
金宣宗葬大梁而以為陵在房山以漢濟王
王興居為東漢名宦以箕子所封之朝鮮為
在永平境内俱乖互不合極為顧炎武日知
錄所譏至所摘王安石處州學記地最曠大
山長谷荒之語則併句讀而不通矣此本内
多及嘉靖隆慶時所建置蓋後人已有所續
入亦不盡出天順之舊我
國家辨方定位首重輿圖
大清一統志近復奉
詔重修起例發凡彌臻盡善此書之舛略本無可
採特是職方圖籍為國之常經歴朝俱有成
編不容至明而獨闕故仍錄存以備一代之
掌故焉乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
天順御製明一統志序
朕惟我太祖高皇帝受天明命混一天下薄海内外悉
入版圖蓋自唐虞三代下及漢唐以來一統之盛蔑以
加矣顧惟覆載之内古今已然之跡精粗巨細皆所當
知雖歴代地志具存可考然其間簡或脱略詳或冗複
甚至得此失彼舛訛殽雜往往不能無遺憾也肆我太
宗文皇帝慨然有志於是遂遣使徧采天下郡邑圖籍
特命儒臣大加修纂必欲成書貽謀子孫以嘉惠天下
後世惜乎書未就緒而龍馭上賓朕念祖宗之志有未
成者謹當繼述乃命文學之臣重加編輯俾繁簡適宜
去取惟當務臻精要用底全書庶可繼成文祖之志用
昭我朝一統之盛而泛求約取參極羣書三閱寒暑乃
克成編名曰天下一統志著其實也朕於萬幾之暇試
覽閱之則海宇之廣古今之跡了然盡在胸中矣既藏
之祕府復命工鋟梓以傳嗚呼是書之傳也不獨使我
子孫世世相承者知祖宗開創之功廣大如是思所以
保守之惟謹而凡天下之士亦因得以考求古今故實
增其聞見廣其知識有所感發興起出為世用以輔成
雍熙泰和之治相與維持我國家一統之盛於無窮雖
與天地同其久長可也於是乎序天順五年五月十六
日
進明一統志表
資政大夫吏部尚書兼翰林院學士臣李賢中憲大夫
太常寺少卿兼翰林院學士臣彭時翰林院學士奉政
大夫臣吕原伏蒙皇帝陛下命臣等充總裁官修天下
一統志今編輯已成凡九十卷謹用繕寫裝潢進呈臣
賢等誠惶誠恐稽首頓首上言伏以日月照臨誕啟聖
朝之運乾坤覆載咸歸一統之尊民物阜康人文宣朗
匪表章於今日曷垂示於將來粤昔虞代幅員備存禹
貢周家疆域悉著職方惟敷土經野之詳故享國歴年
之久降自炎漢下逮有元志地理者數百家紀方輿者
累千卷若非泛而弗切則或略而未明於是厪聖祖之
至情念輿圖之重事爰命儒以纂集冀成書以鋪張博
采雖周全功未究時如有待事豈偶然恭惟皇帝陛下
剛健欽文聰明英武重華協帝已臻盛治於前申命自
天復纉洪圖於後志兼隆於千古勤獨斷於萬幾凡聖
賢經世之圖咸留睿覽於祖宗待成之志尤軫淵衷肆
宵旰之靡遑益繼述之是務顧惟重熙累洽千載一時
自天命之有歸祚皇明之撫運德與地而兼廣化與天
而同流尊親無間於華夷功烈獨超乎先後必有盛製
以闡丕休特簡文學之臣付以纂修之任而皇猷高遠
聖學淵微渙發綸音豫為指授於凡經書所載咸在網
羅至若子史所傳舉當收采宜加參考以正信疑是非
必有據依以立義類凡例表京師為四方之極列方岳
為諸郡之綱疆域必繋於九州分野悉稽乎列宿形勝
風俗錄奚遠邇之分物産山川載靡小大之間藩封著
維城之固公署嚴禦侮之威書學校書院以重育賢書
宫室關梁以昭資世信方來則寺觀祠廟之兼錄鑒已
往則陵墓古蹟之並存述宦蹟備舉夫諸司取人才不
遺於一善列女彰節行之異仙釋見方技之竒文雖省
而意則該實足徵而名不爽欲使宇宙數萬里之外不
出戶而可知庶幾上下千百年之間一舉目而畢見豈
徒備一時之廣覽將以垂萬世之宏規此誠皇上經天
緯地之文足以顯繼志述事之孝而光前振後者也臣
等章句腐儒草茅迂士叨承委任忝效編摩奈海宇廣
大而難窮兼簡冊浩繁而莫䆒顧兹疎淺寧免漏遺雖
殫鉛槧之勞尚慮豕魚之混仰睿謨之啟發幸編簡之
克完冀垂宥於含宏願少供於淸燕道配天德配地八
荒咸囿於生成車同軌書同文一統永傳於悠久無任
瞻天仰聖激切屏營之至謹奉表隨進以聞天順五年
四月十六日資政大夫吏部尚書兼翰林院學士臣李
賢等謹上表
職名
資政大夫吏部尚書兼翰林院學士臣李賢中憲大夫
太常寺少卿兼翰林院學士臣彭時翰林院學士奉政
大夫臣吕原臣林文臣劉定之翰林院侍讀學士奉直
大夫臣錢溥翰林院侍講承德郎臣萬安臣李泰承德郎
左春坊左中允臣孫賢承德郎右春坊右中允臣劉珝
翰林院修撰儒林郎臣陳鑑臣劉吉臣童緣臣黎淳儒
林郎左春坊左贊善臣牛綸翰林院編修兼司經局校
書文林郎臣徐溥翰林院編修文林郎臣王㒜臣戚瀾
臣李本臣丘濬臣彭華臣尹直臣徐瓊臣陳秉中臣楊
守陳翰林院檢討徵仕郎臣邢讓臣張業通議大夫太
常寺卿臣夏衡中憲大夫順天府府丞臣余謙奉政大
夫禮部郎中臣王叔安奉直大夫禮部員外郎臣陳綱
臣凌耀宗臣林章臣葉玟臣何暹徵仕郎中書舍人臣
韓定臣謝宇臣曹冕臣温良從仕郎中書舍人臣馬麟
臣劉珙臣黃清臣焦㻞臣凌暉臣王暕登仕佐郎鴻臚
寺序班臣李惠臣陳福臣蔚瑄臣周璟臣吳震臣陳經
臣王禮將仕佐郎鴻臚寺序班臣門升臣劉詢臣梁俊
臣毛顯翰林院秀才臣姜立綱
