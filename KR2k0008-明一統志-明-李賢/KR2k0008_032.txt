明一統志卷三十二
明李賢等撰
陜西布政司
陜西古雍州地漢都於此置司隸校尉領三輔置凉
州部刺史察舉隴西北地等郡而不常所治東漢司
隸如故凉州治隴唐貞觀中置關内道開元中置京
畿等四道採訪處置使而京畿道治京城關内道以
京官領隴西道治西平山南西道治漢中後改採訪
為觀察其治仍舊宋初置陜西路後置永興鄜延環
慶秦鳳涇原熙河六路經略安撫司並以守臣兼領
又置提點刑獄司治鳳翔元置陜西等處行中書省
于安西置陜西漢中道肅政廉訪司于鳳翔又置甘
肅等處行中書省及河西隴北道肅政廉訪司于甘
州本朝置陜西等處承宣布政使司領西安鳳翔平
凉慶陽延安鞏昌臨洮漢中八府置陜西都指揮使
司領西安左西安前西安後固原平凉慶陽延安綏
德榆林鞏昌臨洮漢中秦州蘭州洮州岷州河州寧
夏寧夏中寧夏前寧夏後寧夏左屯寧夏右屯寧夏
中屯寧羌二十五衛鳳翔金州靈州鎮羌四千戶所
又置陜西行都指揮使司領甘州左甘州右甘州中
甘州前甘州後肅州山丹永昌凉州鎮番莊浪西寧
十二衛及鎮夷古浪二千戶所置陜西等處按察司
分關内二關南隴右西寧河西六道兼察諸府州衛
所三司並治西安而行都司則分治甘州以控制邊境云
西安府上(東至山西蒲州黃河界三百五十里西至鳳翔府扶風縣界二百四十里南至)
(漢中府金州界六百八十里北至延安府宜君縣界三百五十里自府治至京師二千六百五)
(十里至南京二千四百三十里)
(糧八十六萬五千石零)
建置沿革禹貢雍州之域天文井鬼分野周為王畿地
秦置内史以領關中漢初置渭南郡尋罷郡復置内
史景帝分置左右内史此為右内史武帝改京兆尹
與左馮翊右扶風為三輔東漢於此置雍州尋罷三
國魏改尹為守晉置雍州理京兆未幾為劉石符姚
所據後魏仍置雍州西魏後周皆置京兆尹隋初置
雍州尋改為京兆郡唐初復為雍州又改京兆郡尋
復雍州開元初改京兆府自周秦漢晉西魏後周隋
唐並都於此唐末為佑國軍五代梁改永平軍後唐
復為京兆府晉改曰晉昌漢改曰永興宋仍京兆府
屬永興軍路金屬京兆府路元改安西路後改奉元
路本朝洪武初改為西安府領州六縣三十
長安縣(附郭秦因古地名曰長安漢都關中始置為縣屬京兆尹王莽改常安東漢復舊隋遷都始徙)
(縣治于此唐因之五代梁改大安縣後唐復曰長安縣宋元仍舊本朝因之編戶五十五里)咸寧縣
(附郭漢置萬年縣在廢櫟陽縣東北後周始别置萬年縣於長安城中取漢舊縣以為名隋初改大興縣唐初)
(復曰萬年天寳中始改為咸寧縣後仍曰萬年五代梁改為大年縣宋改為樊川縣金復為咸寧縣元仍舊本)
(朝因之編戶六十六里)咸陽縣(在府城西北五十里本秦舊縣孝公徙都此其地在山南水北山水皆陽)
(故名咸陽漢初曰新城縣元鼎初改渭城縣東漢省晉時石勒于此置石安縣後符秦置咸陽郡隋郡廢唐復為咸)
(陽縣屬京兆郡宋金仍舊元省入興平尋復置本朝因之編戶一十里)興平縣(在府城西一百里本周太)
(丘地後名廢丘漢初置槐里縣後析置茂陵平陵二縣三國魏改平陵曰始平晉置始平郡領槐里始平等縣)
(後魏省始平郡以縣属扶風郡唐改始平曰金城縣至德初置興平軍尋改為縣宋金元仍舊本朝)
(因之編戶一十五里)臨潼縣(在府城東七十里周為驪戎國秦為驪邑漢置新豐縣後魏周隋徙)
(治不一唐武后改為慶山縣神龍初復為新豐天寳初析置會昌縣於温泉宫後改曰昭應省新豐入焉)
(宋大中祥符間始改曰臨潼以水為名金元仍舊以櫟陽縣省入本朝因之編戶四十里)涇陽縣
(在府城北七十里本秦舊縣故城在平凉府界以居涇水之北故名漢初屬安定郡惠帝改池陽縣屬左)
(馮翊後魏徙咸陽郡治此後周省縣隋罷郡復置涇陽縣屬雍州唐屬鼎州尋復屬雍州宋金仍舊元省)
(入高陵縣尋復置本朝因之編戶四十四里)高陵縣(在府城北八十里本秦舊縣為左輔都尉)
(治所漢隸左馮翊後漢左馮翊自長安出治高陵三國魏屬京兆郡唐初析置鹿苑縣尋省宋金元仍舊)
(本朝因之編戶一十五里)鄠縣(在府城西南七十里本夏時扈國殷為崇國秦為鄠甘亭漢始置鄠)
(縣屬右扶風郡晉屬始平郡後魏屬京兆郡唐宋金元皆仍舊本朝因之編戶二十三里)藍田縣
(在府城東南九十里本秦舊縣周禮玉之次美者曰藍此縣山出玉故以名縣漢屬京兆尹晉因之後魏)
(初省後復置後周析置玉山白鹿二縣以三縣置藍田郡後省郡以玉山白鹿入藍田縣屬京兆唐初又)
(析置白鹿玉山縣尋省宋金元仍舊本朝因之編戶二十里)盩厔縣(在府城西南一百六十里)
(本漢舊縣屬右扶風山曲曰盩水曲曰厔故以名縣東漢省晉復置後周徙縣於鄠縣西北而於此置恒)
(州後置周南郡隋廢郡以縣屬京兆唐改宜壽縣至德初復為盩厔縣天復初屬鳳翔府宋因之金置恒)
(州元省州以縣屬安西路本朝因之編戶四十里)三原縣(在府城南九十里本漢池陽縣地晉)
(時符秦置三原護軍以其地在清酆原孟侯原白鹿原間故名後魏改為三原縣屬北地郡後周屬馮翊)
(郡隋初屬雍州唐初改為池陽縣又改華池縣仍置三原縣屬北泉州貞觀初廢三原縣改華池為三原)
(屬雍州五代唐屬耀州宋金元仍舊本朝改今屬編戶二十里)渭南縣(在府城西五十里本漢新)
(豐縣地符秦始置渭南縣屬京兆府後魏改南新豐縣及置渭南郡西魏復為渭南縣後周屬雍州唐初)
(屬華州尋復屬雍州五代周屬華州宋熙寧中省入鄭縣元豐初復置金元仍舊本朝改今屬編戶五十)
(六里)商州(在府城東南二百六十里本契始封地周為豫州之境春秋屬晉後屬秦漢於此置上洛)
(縣屬弘農郡晉置上洛郡後魏置洛州後周改洛州為商州取古商於地為名隋復為上洛郡唐初復為)
(商州天寳初為上洛郡乾元初復為商州屬關内道宋屬永興軍路元屬安西路本朝改州為縣尋復陞)
(為州編戶二十八里領縣四)鎮安縣(在州城南二百五十里本商州豐陽縣地唐析置安業縣)
(屬雍州乾元初改為乾元縣屬京兆尋又屬商州五代漢改乾祐縣宋因之元廢本朝于廢縣北二十里)
(始置鎮安縣編戶一十八里)洛南縣(在州城南二百里春秋時晉上洛地漢為上洛縣地晉析)
(置拒陽縣尋省復魏復置隋初屬商州尋改曰洛南縣以在洛水之南故名唐宋金元仍舊本朝後屬商)
(州編戶二十一里)山陽縣(在州城東南一百二十里本朝析置編戶二十里)商南縣
(在州城東六十里本朝析置編戶一十二里)同州(在府城東北二百八十里周為大荔國秦為内史地)
(漢初置河上郡後為左内史武帝時改左馮翊三國魏為馮翊郡後魏兼置西華州西魏改為同州取禹貢澧水攸)
(同之義隋罷州復置馮翊郡唐初復為同州治馮翊縣天寳初復為馮翊郡乾元初復為同州後改匡國)
(軍五代梁改忠武軍後唐復舊宋改定國軍屬永興路金屬京兆府元仍為同州以馮翊縣省入本朝因)
(之編戶三十五里領縣五)朝邑縣(在州城東三十里春秋時為蒲關戰國魏築城于此漢為臨晉)
(縣地晉為馮翊郡治後魏分置南五泉縣西魏改朝邑縣以據朝坂故名唐改河西縣屬河中府大歴初)
(復曰朝邑屬同州五代宋金元仍舊本朝因之編戶六十五里)郃陽縣(在州城東北一百二十里)
(古莘國地漢始置郃陽縣屬左馮翊以在郃水之陽故名後周屬澄城郡隋屬馮翊郡唐初屬西韓州貞)
(觀間州罷屬同州五代梁屬河中府唐復舊宋復屬同州以夏陽縣省入金屬禎州後復屬同州元初屬)
(禎州後仍舊本朝因之編戶四十七里)澄城縣(在州城北一百二十里春秋時晉北徵地後屬)
(秦漢始置徵縣後誤徵為澄東漢省後魏置澄城郡隋初罷郡以縣屬同州唐初析置長寧縣後省長慶)
(中割入奉先縣五代梁屬河中府後唐復里屬同州宋金元仍舊本朝因之編戶四十)白水縣(在州)
(城西北一百二十里春秋時名彭衙秦置白水縣以南臨白水故名漢為粟邑縣又為衙縣地晉省衙縣)
(後魏廢粟邑縣後析置白水縣及白水郡隋初罷郡以縣屬同州唐割入奉先縣宋復置属同州金元仍)
(舊本朝因之編戶二十九里)韓城縣(在州城東北二百二十里古韓梁二國地晉為少梁邑秦)
(更名夏陽縣漢為夏陽縣地属馮翊郡隋始析置韓城縣以古韓城為名唐初置西韓州貞觀間州罷以)
(縣屬同州五代梁属河中府後唐復舊宋因之金改禎州元初州罷復為韓城縣尋復置禎州後罷以縣)
(屬同州本朝因之編戶三十六里)華州(在府城東二百里周時鄭桓公始封於此其地亦名咸林)
(秦為内史地漢魏晉並為京兆弘農二郡地後魏置華山郡又改東雍州西魏改為華州隋省後置華山郡唐)
(復為華州垂拱初改太州天寳初改華隂郡後復為華州乾寧中陞興德府又為鎮國軍五代梁改威化軍唐)
(復為鎮國軍宋改鎮潼軍金改金安軍元復為華州後以鄭縣省入本朝因之編戶四十一里領縣二)華
隂縣(在州城東七十里戰國屬魏為隂晉地秦改曰寕秦漢始置華隂縣以在華山之隂故名唐分置潼)
(津縣尋省入華隂垂拱初改仙掌縣神龍中復曰華隂寳歴中改太隂縣後復為華隂宋金元仍舊本朝因之)
(編戶三十里)蒲城縣(在州城北一百二十里本漢重泉縣地屬馮翊郡後魏於此置南白水縣西魏)
(始改蒲城縣隋屬同州唐改奉先縣屬京兆府天祐間復屬同州五代時屬京兆宋初屬同州尋復蒲城縣元)
(仍舊本朝因之編戶五十四里)耀州(在府城北一百八十里秦為内史地漢為祋祤縣地東漢置三國後)
(魏置北雍州西魏改宜州隋為宜君郡治華原縣唐廢置不一天祐初置耀州建義勝軍五代梁改曰崇州及)
(改静勝軍唐復為耀州名順義軍宋初為感義軍改感德軍金仍為耀州元以華原縣省入本朝因之編)
(戶一十四里領縣二)同官縣(在州城北七十五里本漢祋祤縣地晉為頻陽縣地符秦置銅官護)
(軍以川為名後魏罷軍為銅官縣屬北地郡後周改曰同官縣屬宜州隋屬京兆郡唐初屬宜州後屬京)
(兆府五代梁屬同州唐屬櫂州宋金元仍舊本朝因之編戶一十三里)富平縣(在州城東南七)
(十五里本漢舊縣屬北地郡治靈州迴樂縣界東漢徙寧州彭原縣界晉又徙德懷故城西魏復徙舊治)
(後周屬馮翊郡隋初屬雍州唐又徙治義亭城即今治五代梁屬耀州宋金元仍舊本朝因之編戶四十)
(里)乾州(在府城西北一百八十里秦為内史地漢為左馮翊之池陽縣地晉屬扶風郡後魏為咸)
(陽郡寧&KR0642;縣地隋改寧&KR0642;為醴泉属京兆郡唐析醴泉等五縣地置奉天縣又置乾州以郡在長安乾隅)
(故名五代梁為威勝軍唐復為乾州屬鳳翔府宋罷政和中復置改為醴州金元仍為乾州本朝因之以)
(奉天縣省入編戶二十七里領縣四)醴泉縣(在州城東七十五里本漢左馮翊谷口縣地東漢及)
(晉為池陽縣後魏改寧&KR0642;縣隋改醴泉縣因後周醴泉宫為名唐初析置温秀縣後省入醴泉宋割屬醴)
(州金元仍屬乾州本朝因之編戶一十八里)武功縣(在州城西南六十里古邰國后稷所封地)
(秦孝公始置武功縣以武功山水為名舊在郿縣境東漢徙治古婺城晉属始平稷後魏改美陽縣又置)
(武功郡後周俱省尋復置武功縣唐置郡州尋廢以縣屬京兆府五代唐時屬鳳翔府元仍武功縣本朝)
(因之編戶十五里)長武縣(在州城西北百二十里新設編戶里)永壽縣(在州城北九十)
(里古豳國地漢為右扶風之漆縣地後魏置廣夀縣後周改永壽縣隋省入新平縣唐復析置属邠州神)
(龍初属京兆府景龍初復属邠州宋屬乾州金屬邠州元復屬乾州本朝因之編戶一十里)邠州
(在府城西北三百五十里古西戎地後公劉所居為豳國地秦屬内史漢為右扶風圵地安定三郡地東)
(漢置新平郡治漆縣後魏置南豳州後廢北豳州遂去南字隋省豳州義寧初復置新平郡唐初復為豳)
(州尋改邠州天寳初復為新平郡乾元初復邠州陞静難軍宋屬永興路金屬熙河路元屬鞏昌路後屬)
(陜西行省本朝改今屬以新平宜禄二縣省入編戶二十七里領縣四)淳化縣(在州城東二百)
(里本漢馮翊郡之雲陽縣地宋淳化中始析縣之黎陽鎮置淳化縣屬耀州金屬邠州元以三水縣省入)
(本朝因之編戶三十三里)三水縣(在州城東四十里本淳化縣地本朝析置為縣治焉編戶一十)
(二里)
郡名京兆(漢名)永興(宋名)安西(元名)
形勝四塞之國被山帶河(史記秦四塞之國被山帶河外有洪河之險西有漢中巴)
(蜀北有代馬之利)金城千里天府之國(漢書關中左殽函右隴蜀沃野千里南有)
(巴蜀之饒北有胡苑之利此所謂金城千里天府之國也)踐華為城因河為池(漢賈)
(誼過秦論)陸海之地(漢東方朔云三輔之地南有江淮北有河渭汧嶺以東商洛以南厥壌肥)
(饒此所謂陸海之地也)關中奥區(舊志乾州九嵕諸山控扼西北涇渭二水縈帶東南實關)
(中之奥區也)前臨沙苑後枕滸岡(同州其地前臨沙苑後枕滸岡左接平原右帶)
(沮水)左控桃林右阻藍田(華州前據華嶽後臨涇渭左控桃林之塞右阻藍田之關)
漆水經其東沮水繞其西(耀州面大□背高原漆水經其東沮水繞其西)依
山為城地勢雄壯(邠州涇水遶其北邠巖峙其南依山為城地勢雄壮以上俱新志)
風俗有先生遺風(漢志昔后稷封漦公劉處邠太王徙岐文王作鄷武王治鎬故其民有先)
(王遺風好稼穡務本業)俗雜五方(同上漢都長安徙齊諸田楚昭屈景及諸功臣豪傑兼并)
(之家於諸陵故五方錯雜風俗不純)尚氣槩先勇力(詩傳秦人之俗大扺尚氣槩先勇力)
(忘生輕死又云其民厚重質直以善𨗳之則易以興起而篤於仁義)衣冠文物儼有古
風(方輿勝覽華州衣冠文物儼有古風將相篤生項背相望)習俗淳雅人多精醫
(同上耀州生齒富庶習俗淳雅人多精醫有孫思邈之遺風)俗尚儉約野無惰農
(元志公劉以農事開國豳詩言農桑衣食之本甚備故今邠州之俗純儉素約野無惰農歲有高廪)男
勤稼穡女事桑麻(新志乾州民性剛勁俗尚簡朴男勤稼穡女事桑麻)
山川龍首山(在府城北一十里首入渭水尾達樊川長六十里土赤不毛隋以長安城狹小改作)
(新都于龍首山遷焉)終南山(在府城南五十里一名南山東西連亘藍田咸寧長安盩厔四縣之)
(境産玉石金銀銅鐡及合離草丹青樹禹貢所謂終南即此上有終南神祠唐韓愈有南山詩)太一
山(在終南山南二十里連亘秀特上插雲霄唐王維詩太一近天都)驪山(在臨潼縣東南二里)
(因驪戎所居故名山之麓温泉所出唐玄宗更名昭應上有老母廟山左肩曰東繡嶺右肩曰西繡嶺)
胏浮山(在臨潼縣水經冷水出胏浮山蓋驪山之麓而有異名耳)金斧山(在驪山東南石)
(罅中有斧以杖扺之則動)慶山(在臨潼縣東南三十五里唐武后時因風雷湧出此山初高六尺餘)
(漸高至二百餘尺荆州人俞文俊上書曰地氣不和而堆阜出今陛下以女主處陽位山變為災以為慶)
(山臣以為非慶也)石樓山(在盩厔縣東三十七里旁有煉丹峯東南有五福山)牛首山
(在鄠縣南二十三里漢班固西都賦繞黃山而欵牛首)鷄頭山(在鄠縣東南三十里秦符生嘗)
(走此山遇害)金山(在藍田縣南一十里上有金山神廟以祀風后)七盤山(在藍田縣南二)
(十里近此又有䋫坡杜氏通典七盤十二䋫藍關之險路也唐貞元初刺史李西華自藍田至内鄉開新)
(道七百餘里迴山取塗人不病涉謂之偏路行旅便之)嶢山(在藍田縣南二十里秦之嶢關以此)
(山為名)蕢山(在藍田縣東南二十五里漢高帝引兵輸蕢山擊秦軍即此)藍田山(在藍)
(田縣東南三十里山出玉英因名藍田又名玉山形如覆車亦名覆車山)嵯峨山(在涇陽縣北五)
(十里一名嶻□又名慈峨山巔雲起輒雨人以為候)仲山(在涇陽縣西北七十里俗傳漢高祖兄仲)
(所居上有仲子廟歲旱圍此射獵則有風雨)甘泉山(在涇陽縣西北一百二十里亦名石鼓原)
(甘泉所出漢甘泉宫在其上又漢書單于烽候以應甘泉即此)堯門山(在三原縣西北三十里其)
(山兩合如門)玄象山(在渭南縣東南三十七里亦名倒獸符秦時王嘉隠處)高東山
(在商州西南五里以其高於東山故名)熊耳山(在商州西五十里以形似名伊水所出山多㯶漆及)
(丹青樹)冢嶺山(在商州南六十里)良餘山(在商州西南九十里乳水所出)商洛
山(在商州東南九十里亦名楚山即秦時四皓隱處)讙舉山(在商州西北一百二十里洛水)
(發源于此)竹山(在商州東南二百里丹水所出)車輪山(在鎮安縣南二十五里)太華
山(在華隂縣南一十里即西嶽也以西有少華山故此曰太華白虎通云西方太隂用事萬物生華故)
(曰華山是山削成四方高五千仞有芙蓉明星王女三峰蒼龍嶺黑龍潭白蓮池日月崖及仙掌石月之)
(勝又有洞道書以為總仙洞天山海經華山有蛇名肥□六足四翼見則天下大旱唐杜甫詩西嶽稜層)
(聳處尊諸峰羅列似兒孫獨孤及仙掌銘有云帝命巨靈經啟地脉乃眷斯顧高掌遠跖)少華山
(在華州南東連大華山山海經云少華山其木多荆杞其獸多㸲牛其陽多㻬琈鳥多赤鷩宋時此山嘗)
(摧自山屬渭河被害者衆今摧處亂石猶存)堯山(在蒲城縣北二十里亦名浮山相傳堯洪水時)
(諸山盡没獨此山若浮故名)豐山(在蒲城縣西北三十里為縣之名山一名蘇愚)金粟山
(在蒲城縣東北三十里山有碎石若金粟然)金幟山(在蒲城縣西北三十里)白堂山
(在蒲城縣東北三十五里舊圖經秦白起立寨於此因名)不羣山(在白堂山南諸峰相接唯此獨)
(峙故又名孤山)馬冡山(在蒲城縣西北五十里)玄扈山(在洛南縣西北一百里世傳黃)
(帝時有鳳銜圖至此山帝拜受之)土門山(在耀州城東南四里中斷如門杜甫詩北上惟土門)
(連天走窮谷)磬玉山(在耀州城東五里山出青石唐天寳中取為磬其後郊廟樂遂廢泗濱磬)
(唐白居易詩棃園弟子調律吕知有新聲不知古古稱浮磬出泗濱立辯致死聲感人宫懸一聽華原石)
(君心遂忘封疆臣果然外寇從燕起武臣不肯封疆死始知樂與時政通豈聽鏗鏘而已矣磬襄入海去)
(不歸長安市人為樂師華原磬與泗濱石清濁兩聲誰得知)鑑山(在耀州城東一十里年豐則山)
(中有光如鑑)三石山(在耀州城北六十八里山脊有三石峯)荆山(在富平縣西南一十)
(里禹貢荆岐既旅即此又帝王世紀禹鑄鼎於荆山唐李義山詩壓河連華勢巉巗鳥没雲歸一望間楊)
(㒒移關三百里可能全是為荆山)頻山(在富平縣東北七十里秦厲公嘗于山南立頻陽縣令故)
(城在焉)萬斛山(在富平縣東北九十里山有石形如斗斛者以萬數)中山(在富平縣漢武)
(獲寳鼎於汾陽薦之甘泉鼎至中山氤氲有黃氣蓋焉)鰲背山(在同官縣東二十五里其岡巒)
(状若鰲背)大象山(在韓城縣西三里)龍門山(在韓城縣東北八十里禹貢𨗳河至龍門)
(三秦記龍門外懸泉而兩傍有山水陸不通魚鼈莫上故江河大魚有暴腮龍門之困唐武德中治中雲)
(得臣自龍門引河溉田六千餘頃)梁山(在乾州城西北五里古公亶父踰梁山至岐下即此)烈
山(在永壽縣東三里上有烈山神祠)明月山(在永壽縣西南八十里夜望之如月明故名)
峗山(在永夀縣西南九十里其山巍然故名)武將山(在醴泉縣西北一十八里一名馮山)
九嵕山(在醴泉縣西北六十里高六百餘尺)承陽山(在醴泉縣西北五十里左右有水合)
(流入甘河三輔黃圖所謂浪水)太白山(在武功縣南九十里山極高上恒積雪望之皓然諺云武)
(功太白去天三百山下軍行不得鳴鼓角鳴則疾風暴雨立至上有洞即道書第十一洞天又有太白神祠)
(山半有横雲如瀑布則澍雨人常以為候驗語曰南山瀑布非朝即暮)武功山(在武功縣南一)
(百里北連太白山最為秀傑縣以此得名杜甫詩遙瞻太白雪喜近武功天)惇物山(在武功縣)
(東南二百里又名垂山即禹貢所謂惇物也)紫微山(在邠州城西南上有宋金屯兵砦)壽
山(在邠州境内頂平舊有茂林脩竹之勝)石門山(在淳化縣北六十里山有石如門)紫
閣峯(在鄠縣東南三十里杜甫詩紫閣峯隂入渼陂)落鴈峯(在華山唐李白登之曰此山最)
(高呼吸之氣想通帝座矣恨不携謝朓驚人詩來以問青天耳)釣魚峯(在渭南縣東南一十七里)
沉嶺(在盩厔縣南五十里蜀漢姜維率衆出駱谷經沉嶺即此亦名姜維嶺)横嶺(在藍田縣)
(北三十五里自驪山東入藍田界)秦嶺(在藍田縣界唐韓愈所謂雲横秦嶺家何在即此)温
宿嶺(在醴泉縣北漢時温宿國人居此田牧因名)聖燈崖(在鎮安縣南一百五十里雲蓋)
(寺側相傳遇良夜輒見一燈出崖畔俄散作七八既而復合為一)石鼈谷(在府城南六十里谷)
(口大石如鼈咸寧長安兩縣以此分界)錫谷(在府城東南六十里有路至歸安鎮合義谷路通漢)
(中府)子午谷(在府城南一百里谷口路通南北故名杜甫詩故人今居子午谷獨在隂崖結茅屋)
(即此)坑儒谷(在臨潼縣西南五里漢衛宏古文竒字序秦既改古文為篆隸患天下不從而召諸)
(生至者皆拜為郎凡七百人又密令冬月種瓜於驪山刑谷中温處瓜實乃詔博士諸生說之人人各異)
(則皆使往視為伏機諸生方相論難因發機陷之後人號其處曰愍儒鄕唐立旌儒廟)高觀谷
(在鄠縣東南三十里宋程顥詩洞壑積隂成氣象鬼神憑暗弄威風噴崖雨露千尋濕落石珠璣萬顆紅)
芒谷(在盩厔縣東南芒水所出谷中有漢馬融讀書石室)雲門谷(在澄城縣西北七十里)
車箱谷(在華隂縣西南二十五里深不可測禱雨者投以石其中若有一鳥飛出即雨)湘子
洞(在藍田縣南四十五里相傳唐韓湘嘗隱於此)水簾洞(在華山上)樂遊原(在府城南)
(八里漢書宣帝起樂遊廟在曲江北亦曰樂遊苑其地多玫瑰樹苜蓿草唐張說宴樂遊詩北闕連雲頂)
(南山對掌中)少陵原(在府城西南四十里漢時名鴻固原近有鳳棲神禾二原)細柳原
(在昆明池南即漢周亞夫屯兵處)畢原(在咸陽縣北周文武成康葬于此原毛詩鄭註曰畢終南)
(山之道名)始平原(在興平縣治北亦名北芒巖漢富人袁廣漢於此築園激流注其内構石為山)
(養白鸚鵡紫鴛鴦旄牛青兕後皆徙置上林苑)鳳凰原(在臨潼縣東北一十里後漢延光初鳳集)
(新豐即此原也唐韋嗣立於原之鸚鵡谷構别廬中宗嘗臨幸改曰幽棲谷)石安原(在涇陽縣)
(西南七里秦符徤登此嘆曰美哉斯原因悵然有終焉之志)鹿苑原(在高陵縣西南三十里)
白鹿原(在藍田縣西五里周平王時有白鹿遊此晉書符雄與桓冲戰于白鹿原)涼風原
(在藍田縣西南四十五里一作風涼遁甲開山圖驪山之西有涼風原亦雍州之福地)商原(在同州城)
(北三十五里水經洛水南經商原)許原(在同州城北五十里沮水之滸)韓原(在韓城縣即春)
(秋秦獲晉侯以歸處)高門原(在韓城縣水經原南有層□秀出雲表)蟠龍原(在蒲城縣)
(西三十里唐明皇遊此見雲霧中有黃龍状乃于下得石状似蟠龍因名)三畤原(在武功縣西南)
(二十里)五丈原(在武功縣西南七十里即漢諸葛亮屯兵處)長樂坡(在府城東北一)
(十里滻水西岸漢長樂宫在其西北)馬嵬坡(在興平縣西二十五里唐楊妃葬處坡有馬嵬泉久)
(涸本朝洪武中其旁湧出一泉)鴻門坂(在臨潼縣東一十七里即漢高帝會項羽處舊有鴻門亭)
長平坂(在涇陽縣西南五十里漢武帝上甘泉經此有蟲盤而覆地色如生肝頭目口鼻皆具問)
(於東方朔對曰此必秦故獄處始皇拘殺無辜憤氣所生按地圖果然問何以去之曰積憂者得酒而忘)
(以酒洒之遂消)黃河(自龍門而下歴韓城郃陽至朝邑縣界稍折而東入蒲州境唐柳宗元晉問謂)
(衝奔太華運肘東指以此)渭河(在府城北五十里出臨洮府渭源縣鳥鼠山西北谷東流經盩厔興)
(平咸陽渭南至華隂界入黃河淮南子曰渭水多力宜黍)涇河(發源平涼府界岍頭山經邠州醴泉)
(涇陽至高陵縣入渭漢武帝祀甘泉至涇橋有女人浴于涇水乳長七尺帝怪問之侍中張寬對曰天星)
(主祭祀齋戒不㓗則女人星見)洛河(在洛南縣北五里發源冡嶺山東流入河南盧氏縣界)漆
河(源出扶風古漆縣西北經同官縣至耀州南合沮水)沮河(西北來自延安府宜君縣至耀州富)
(平縣合漆河至同州朝邑縣東南入渭)灃水(出終南山合太平高觀谷水東至咸陽縣入于渭詩曰豐水東)
(注維禹之績老子云豐水深十仞而不受塵垢金鐡在中形見於外)潏水(在府城南一十里一名沉水發源南)
(山石壁谷北流注于渭)鎬水(在府城西北一十八里上承鎬池下流合滮池水)滻水(在府城東一十)
(五里源出藍田縣合金谷水北流入覇水)覇水(在府城東二十里本名滋水秦穆公更名以章覇功源出秦嶺)
(合藍谷傾谷諸水入滻水北注于渭)滮水(在府城西北二十里發源咸陽縣之滮池西北合鎬水)交水(在府)
(城南三十里一名福水上承樊川西至石碣遂分為二一注灃河一入昆明池)荆谷水(發源秦嶺之荆谷西)
(北流合廣谷採谷庫谷石門谷諸水而為滻水)楩梓谷水(出長安縣南山北流合潤國渠又西北流至長)
(安縣東南三十里入交水)豹林谷水(出長安縣南山北流有竹谷水自南來會子午谷水自東來會並入交水)
戱水(在臨潼縣東三十里出驪山鴻谷東北流經戲亭入渭)冷水(出臨潼縣胏浮山歴)
(隂盤新豐二原間北注于渭)冶谷水(出涇陽縣西北冶谷經縣嵯峨武康青龍等鄕灌溉民田)
(雲陽宫記入治谷二十里有百里槐樹樹北有泉名金泉谷中有毛原監)澇水(出鄠縣南山澇谷合)
(渼陂水流至長安縣界入潏水山海經勞水多飛魚其状如鮒魚食之可以已痔衕)甘水(出鄠縣南)
(山甘谷與耿谷水俱北注于渭)湋水(在盩厔縣東北五里)楚水(出商州楚山有兩源下流相合)
(入于丹水)丹水(出商州竹山東流入河南界)郃水(在郃陽縣來自西北經縣北東入黃河)
瀵水(在郃陽縣黃河西岸水有三一在臨晉一在同州一在郃陽其源潜通)白水(在白水縣)
(西三里縣以此名)□水(在韓城縣治南東南流入黃河)敷水(在華州城東南一十五里源出)
(小敷谷流經華隂縣西北合渭河名敷水渠唐開元中姜師度鑿以洩水害刺史樊忱復鑿之使通渭漕)
赤水(在渭南縣東二十里以水色名)湭水(在渭南縣西源出石樓山北注于渭)頻水(在富)
(平縣東北七十里即大小石谷二澗水也)武水(在乾州城西五里流入武功縣界俗名莫谷水)汭
水(出隴州汧源縣弦蒲藪東入涇水周職方雍州其川涇汭詩曰汭鞠之即皆謂是也)樊川(在府)
(城南二十里漢賜樊噲食邑於此)御宿川(在府城西南四十里一名華嚴川)柯枷川
(出藍田縣南山合圍谷岐孟谷崔谷諸水緫為一川西北流入咸寧縣界)芝川(在韓城縣南二十三)
(里東流入黃河)銅官川(在同官縣北五十里合雄同川水南流入耀州界)圍川(自扶風縣)
(流至武功縣南合武亭川水入渭)焦濩澤(在涇陽縣北亦名瓠口蓋古之焦濩藪也)望仙
澤(在盩厔縣東南三十里)永安渠(在府城南引交水西北流潏水自南入焉)龍首渠
(引滻水入府城隋初穿渠因得龍首故名)利俗渠(在華州西南二十三里唐時開引喬谷水以溉)
(田)白公渠(在涇陽縣西北漢白公引涇水溉田有大白中白南白三渠下流入高陵縣界當時)
(民得其利歌曰田於何所池陽谷口鄭國在前白公在後舉鍤成雲决渠為雨涇水一石其泥數斗且溉)
(且糞長我禾黍衣食京師億萬之口)鄭國渠(在富平縣南二十里即韓水工鄭國說秦所穿渠也)
(漢左内史兒寬又於此渠上流開六小渠以輔助定水令以廣溉田名六輔渠)龍門堰(與石水常)
(平二堰俱在富平縣)六合堰(在武功縣西魏時置斗門以節水)萬壽渦(在下邽廢縣南)
(四十里世傳此渦起雲霧則有牛馬猪羊變形出遊還入其渦村坊往往見之今涸)太白湫(在太)
(白山頂相傳湫有神龍歲旱禱雨多應)萬壽湫(在故三水縣北二十里唐大歴間因風雷而成)
御井(長安志善和坊有井水味甘美唐時以供内廚)浪井(在興平縣耿祠鄉唐貞元中湧出有)
(疾者飲之輒愈)丹陽井(在鄠縣東三十里俗傳元馬丹陽取此水煉藥故名)金井(在盩厔縣)
(南三十里俗傳唐太宗嘗飲其水)鳴犢泉(在府城南六十里之鳴犢鎮相傳因犢跑鳴得泉故)
(名)温泉(在驪山麓秦始皇于此砌石起宇漢武加脩飾唐時建温泉官)鄭泉(在涇陽縣西北)
(七十里昔鄭子真居其旁因名)胡公泉(在鄠縣西七里旁有虞思胡公廟)咽瓠泉(在藍)
(田縣西北一十五里世傳唐李筌遇驪山老母授隂符經既畢令筌携瓠汲泉水已而失老母所在因名)
石門湯泉(在藍田縣西南四十里唐時嘗大雪此地落即融有異僧云必温泉也掘之果然)
九龍泉(在同州城東南一十五里泉有九穴會于一池俗又名鵝鴨池)苦泉(在朝邑縣西北)
(四十五里其水鹹苦羊飲之肥美)鎬泉(在華隂縣東二十九里其水或湧或止俗傳以為河眼)
姜泉(在渭南縣城内唐陸贄詩遶街流渺渺夾砌樹隂隂)醴泉(在醴泉縣東南三十里唐貞觀)
(中泉湧出味如醴縣名因此魏徽有銘歐陽詢書)良溝泉(在武功縣北一十五里永樂初湧出)
(引以溉田邑民頼之)吕公泉(在永壽縣縣無井遠汲於澗宋知縣吕大防行近境得二泉欲𨗳而)
(入縣地勢高下衆疑無成理大防用考工水地置臬之法以凖之不旬日果疏為渠民頼之號吕公泉)
金泉(在淳化縣東南三十里世傳目昏者洗之可明)牛首池(在咸陽縣渭水南史記秦上林)
(苑旁有牛首池)蘭池(在咸陽秦始皇引渭水為長池築為蓬萊山刻石為鯨魚亦曰蘭池陂)魚
池(在始皇陵東北五里初造陵取土其地汙深水積成池謂之魚池)太液池(在漢建章宫北)
(以象海刻石為鯨魚池邊多雕菰紫蘀其間鳬鴈充滿及鸊鵜鵁鶄之屬動輒成群)曲江池(在府)
(城東南一十里漢武帝所鑿其水曲折似嘉陵江因名唐開元中疏鑿為勝境都人遊賞盛於中和節江)
(邊菰蒲葱翠柳隂四合每錫燕臣僚會于山亭池備綵舟唯宰相三使北省官翰林學士登焉)昆明
池(在漢上林苑武帝欲伐昆明穿此池以習水戰中有豫章臺刻石為鯨魚每至雷雨常鳴吼髯尾皆)
(動旁有二石人象牽牛織女立于河東西養魚以給諸陵祭祀杜甫詩昆明池水漢時功武帝旌旗在眼)
(中織女機絲虚夜月石鯨鱗甲動秋風)西陂池(在漢上林苑中又有東陂池郎池縻池鶴池牛)
(首池皆在上林苑間有存者)影娥池(在建章宫漢武帝所鑿以翫月使宫娥乘舟以弄月影故)
(名)百子池(漢宫中常以七月七日臨百子池以綵縷相羈為憐愛)凝碧池(在唐禁苑)
(中王維詩萬戶傷心生野烟百官何日再朝天秋槐葉落空宫裏凝碧池頭奏管絃按維為給事中為安)
(禄山所得禄山大宴凝碧池維聞悲甚賦詩悼痛後賊平或以詩聞維得减論下遷太子中允)四海
池(在唐西内一在毬場亭之東一在咸池殿之東一在望雲亭之西一在望雲亭之北)龍首池
(在唐東内苑)隆慶池(在府城東唐武后時民家井溢浸成大池數十頃號隆慶池丞相王子列)
(第于其北望氣者言嘗欝欝有帝王氣中宗神龍五年幸池宴侍臣以厭之)蓬萊池(在唐苑中)
(憲宗畋苑中嘗至此池)魚藻池(在唐禁苑中穆宗嘗發神策軍浚此池)皇子陂(在府)
(城西南二十五里周七里十道志秦葬皇子起冡陂北原上因名隋文帝改永安陂)渼陂(在鄠縣西)
(陂魚甚美唐寳歴初嘗禁採捕水則任百姓溉田及碾磑之用)金氏陂(在渭南縣廢下邽城東南)
(二十里漢昭帝以金日磾有功賜此陂唐武德初引白渠灌之以置監屯)通靈陂(在朝邑縣北四)
(里唐開元中刺史姜師度引洛堰河以溉田百餘頃)狼乳溝(在邠州南二里世傳即后稷棄而狼)
(乳之處)
土産金銀銅鐡(俱終南山出)玉英(藍田縣出)石青(洛南縣出有洞)
竹(咸寧藍田鄠縣盩厔渭南皆有)旱藕(終南山出服之可延年)甘遂(咸陽縣乾州俱出)
雙皂莢(驪山出)澤瀉(盩厔縣北水中出)麝香枳殼(商州出)天南
星(鎮安縣出)鬼草(牛首山出赤莖其葉如葵其秀如禾服之使人不憂)千枝栢(産商州南)
(山其栢一本千枝)漆(華州南山出)細辛萬年松(俱華隂縣出)蠒耳羊
(同州沙苑出其羊耳小味甚美)紫草(郃陽縣出)礬紅(澄城縣出)茯苓(華州出)白蒺
藜(同州出)
藩封秦王府(在西安府治東本朝洪武九年建)永壽王府(在秦府西南二里)保
安王府(在秦府西半里)興平王府永興王府隆德王府
(俱在秦府西南二里)宜川王府(在秦府西南三里)臨潼王府(在秦府東北二里)
郃陽王府(在秦府東南二里)汧陽王府(在秦府西北半里)
公署西安左衛西安前衛西安後衛(俱在府治東南本朝洪武)
(初建)西安右護衛(在府治東洪武中為秦府置)直隸潼關衛(在潼關城中洪)
(武三年建)
學校西安府學(在府治東南二里唐宋以來舊址本朝洪武初重脩)商州學(在州治西)
(洪武十四年建)同州學(在州治西洪武三年因舊址建)華州學(在州治東元皇慶中建本)
(朝洪武二年重修)耀州學(在州治北洪武二年建)乾州學(在州治東南洪武四年建)
(永樂七年因舊重修)邠州學(舊在州東門外宋慶歷間建本朝洪武六年徙州治西)長安
縣學(舊在府城西門外洪武三年移置今縣治西)咸寧縣學(舊在縣治北洪武二十二)
(年移于縣西)咸陽縣學(舊在縣西南洪武四年遷近渭水後又遷今縣西)興平縣
學(在縣治西洪武四年建後重脩)臨潼縣學(在縣治後)涇陽縣學(在縣治西俱洪)
(武二年建)高陵縣學(舊在高陵故城宋建後移今縣治北本朝洪武六年重脩)鄠縣學
(舊在縣南門外洪武七年移于縣治西)藍田縣學(在縣治西洪武十一年建)盩厔縣
學(在縣治東洪武四年因元舊址建)三原縣學(舊在縣治西北洪武中建後移建于縣北)
渭南縣學(在縣治東洪武二年建後重修)鎮安縣學(在鎮安縣景泰六年建)洛
南縣學(舊在縣治東洪武三年移建于縣西門外)山陽縣學(在縣治南本朝建)商
南縣學(在縣治東本朝建)朝邑縣學(在縣治東)郃陽縣學(在縣治南俱洪)
(武三年建)澄城縣學(在縣治西洪武六年建)白水縣學(在縣治東元至元中建本)
(朝洪武中重脩)韓城縣學(在縣治東洪武四年因兀舊址重脩)華隂縣學(舊在縣治)
(東南洪武二年移建于縣治東)蒲城縣學(在縣治東宋建本朝洪武二年重脩)同官縣
學(在縣治東南洪武八年因宋舊址建)富平縣學(在縣治東初在舊縣洪武三年移建于此)
醴泉縣學(在縣治東初在舊縣宋皇祐中建本朝洪武四年移建于此)武功縣學
(舊在縣治東宋建本朝洪武二年重建後移建于舊學之東)永壽縣學(在縣治西北元延祐)
(中建本朝洪武中重脩)淳化縣學(舊在縣西南洪武二十六年移建于縣治南)三水
縣學(在縣治南本朝建)潼關衛學(在衛治東正統四年建)
書院魯齋書院(在咸寧縣治東北元延祐中奉元路臣為故儒臣許衡建)學古書院
(在三原縣治西北元延祐中因舊址重建蕭㪺有記)
宫室豐宫(在鄠縣東五里周文王作邑于豐時所居)萯陽宫(在鄠縣西南三十里秦惠文王)
(建漢時猶存宣帝嘗幸之)長信宫(在咸陽縣境渭水南史記始皇初居有長信宫祈年宫)蘭
池宫(在咸陽縣東二十五里秦始皇嘗與武士微行逢盜于此)阿房宫(在咸陽縣東二十五)
(里秦始皇建于渭南上林苑中唐杜牧有賦)梁山宫(在永壽縣南八十里秦始皇建宫城皆文)
(石亦名織錦城又始皇遊梁山宫見丞相李斯車騎衆即此)望夷宫(在涇陽縣東南八十里秦)
(建臨涇水以望北夷)未央宫(在府城西北一十四里漢高帝建内有東闕北闕前殿武庫遺址尚)
(存)長樂宫(在府城西北一十八里漢高帝建内有東朝及宣德通光高明長秋等殿)建章
宫(在府城西北二十里漢武帝建度高未央千門萬戶輦道相屬)長楊宫(在盩厔縣南三十三)
(里本秦離宫漢因之楊雄有賦)五柞宫(在盩厔縣東南三十八里漢武帝建以宫有五柞樹故名)
甘泉宫(在涇陽縣甘泉山本秦林光宫漢武增廣之又名雲陽宫内有竹宫壽宫迎風館鳷鵲觀)
長春宫(在朝邑縣治西北後周建隋文帝增廣之)仙林宫(在興平縣西一十八里隋建)
望春宫(在府城東一十里滻水兩岸隋文帝建煬帝改曰長樂宫)龍躍宫(在高陵縣西一)
(十四里唐高祖舊宅初名奉義後改曰龍躍)翠微宫(在府城南八十里終南山上唐高祖建名)
(太和宫太宗改曰翠微内有含風等殿)大明宫(在府治東北五里唐東内也貞觀中建初名永)
(安後改曰蓬萊又改曰大明賈至等有早朝大明宫詩)慶善宫(在武功縣南一十八里臨渭水)
(唐武德初高祖以舊第置宫太宗生于此後嘗臨幸宴群臣賦詩)華清宫(在驪山下唐太宗建)
(以温湯所在初名温泉宫玄宗改曰華清治湯為池環山列宫室每歲臨幸内有飛霜九龍長生明珠等)
(殿久廢今湯存焉唐崔魯詩草遮回豋絶鳴鑾雲樹深深碧殿寒明月自來還自去更無人倚玉闌干)
興慶宫(在府治東南五里唐南内也玄宗建内有文泰南薰大同等殿)大夏殿(在咸陽縣)
(境秦始皇建有十銅人列于殿前)宣室殿(在漢未央宫齊則居之文帝受釐宣室召賈誼問鬼)
(神即此處)猗蘭殿(在漢未央宫景帝王美人七月七日生武帝于此)白虎殿(在漢未央)
(宫杜欽嘗對策于此)金華殿(在漢未央宫成帝初張禹嘗入說論語尚書于此)玉堂殿
(在漢未央宫揚雄傳歴金門上玉堂即此)承明殿(在漢未央宫鴻嘉初有雉集承明殿)麟趾
殿(在府城中後漢明帝嘗集公卿有文學者八十人于此刊校經史)太極殿(唐西内正殿也)
(高祖因隋大興殿改今名乃朔望視朝之所後有兩儀殿則常日聽政之處近又有甘露神龍萬春千秋)
(等殿)顯德殿(在唐東宫太宗即位于此近有麗正光大崇仁等殿及崇文館左右春坊玄宗嘗講)
(武于此)宣政殿(在唐大明宫内殿次北有紫宸蓬萊含元麟德等殿殿前東西廊有日華月華二門)
(日華門東有弘文館)金鑾殿(在宣政殿北玄宗于此召見李白論當世事奏頌一篇帝賜食親為)
(調羹詔供奉翰林)延英殿(在唐宣政殿次東乃宰相啟事之所相對有思政殿憲宗朝李絳盛)
(夏對延英殿汗浹衣絳欲趨出帝曰欲與卿講天下事方甚樂也奈何欲去)井幹樓(在府城西)
(北漢建章宫南高五十丈武帝建張衡賦井幹疊而百層即此)勤政務本樓(在府治東南唐)
(興慶宫西南隅唐玄宗建每歲千秋節酺飲于樓前)花萼相輝樓(在勤政樓西玄宗與寧薛)
(諸王篤友愛常登此樓召諸王同榻飲宴)瑶光樓(在唐華清宮津陽門東宫外)迎翠樓
(在商洛舊縣治唐時建)石渠閣(在府城西北漢未央宫北蕭何造以蔵入關時所得秦圖書宣)
(帝亦藏秘書于此其下隴石為渠以𨗳水故名)麒麟閣(在漢未央宫蕭何造以藏秘書宣帝圖功)
(臣霍光等十一人于此)天禄閣(在未央宫漢劉向校書處)凌烟閣(在唐西内太極殿東)
(太宗圖畫功臣二十四人於上)朝元閣(在驪山上唐建遺址尚存杜常詩朝元閣上西風急都入)
(長楊作雨聲)重明閣(在臨潼縣唐華清宫高瞰渭川下有蓮池)清風閣(在鄠縣南柳塘)
(傍有紫陽泉元時紫陽先生楊奐于此教授)諮議堂(在府城西北後秦姚興嘗臨此堂聽斷獄)
(訟)新食堂(在盩厔縣西唐柳宗元有記)空翠堂(在渼陂堤上取杜甫渼陂行絲管啁)
(啾空翠來之句)吏隱堂(在淳化縣廳後宋建杜陵石彦政撰碑)思政堂(在乾州公署宋)
(知州鄭彦文建并為記)望春亭(在滻水傍隋文帝建)曲江亭(在曲江池西南唐時宴進)
(士處)宜春亭(在華清宫門外唐建)沉香亭(在唐興慶宫玄宗建開元中嘗移種木芍藥四)
(本于亭前李白詩名花傾國兩相歡長得君王帶笑看解釋東風無限恨沉香亭北倚闌干)含春
亭(唐宣宗召翰林學士令狐綯夜對含春亭燭盡以金蓮炬送歸院)南溪池亭(在同州城)
(東南一十五里九龍廟前溪之南唐刺史王龜建御史中丞蔡曙作記)遊春亭(在華州城西南)
(五里西溪上即杜甫詩所謂鄭縣亭子澗之濱也)長樂亭(在長樂坂宋陳堯咨守京兆時作每)
(有迎餞必至斯亭嘗作歌刻石亭中)造書臺(在長安縣西南二十里三會寺中相傳倉頡造書處)
(唐岑參詩野寺荒臺晚寒天古木悲空階有鳥跡猶似造書時)靈臺(在鄠縣東周文王作邑于豐時)
(所築以觀氛祲察災祥詩所謂經始靈臺是也)漸臺(在漢未央宫宫中有倉池池中有漸臺又建章)
(宫北太液池中亦有漸臺高二十餘丈)鴻臺(在漢長樂宫中漢書惠帝四年臺災)栢梁臺
(在漢未央宫北闕内武帝元鼎初起以香栢為之帝嘗召群臣能為七言者乃得上坐太初元年臺災)
神明臺(在漢建章宫武帝所立高五十丈上有九室又置銅柱仙人掌奉盤以承雲表之露)通
天臺(在漢甘泉宫其地本黃帝以來祭天圓丘處漢武帝於此築臺以其高上通於天故名)通
靈臺(鉤弋夫人卒既葬香聞十餘里武帝疑其非常人乃起通靈臺於甘泉嘗有一青鳥集其上)
讀書臺(在盩厔縣東北二十七里漢儒馬融讀書處)集靈臺(在華清宫長生殿側近又)
(有按歌舞馬二臺皆唐玄宗置)望仙臺(在唐宫城内東觀奏記臺表高一百尺勢侵天漢入雲)望
輝臺(在耀州東鑑山年豐則有光如鑑故登此臺以望之)繭館(漢上林苑中有繭館蓋養蠶繭)
(之所)射熊館(在長楊宫内漢武帝嘗擊射熊羆于此)青門(在舊長安城東門外西漢名青)
(城門即秦東陵侯邵平種瓜處)棘門(在舊咸陽縣東北十八里漢將軍徐厲嘗次此)
關梁潼關(在華隂縣東四十里歴代皆為要地本朝於關内置軍衛防守)子午關(在子午谷)
(中漢平帝時置關)藍田關(在藍田縣東南九十八里本秦嶢關沛公引兵繞嶢關踰蕢山擊秦)
(軍即此後周改青泥關隋唐以來名藍田關)武關(在商州東一百八十里本朝建巡檢司)駱
谷關(在盩厔縣西南一百二十里南通漢中漢將姜維出駱谷圍長安即此)穆陵關(在永)
(壽縣南四里宋建)蒲津關(在朝邑縣東黃河岸關下有鐡牛渡唐時横縆連艦以渡黃河後常)
(縆斷艦破開元中鑄鐵牛八以纜浮梁今牛西岸三東岸四其一沉于河)中渭橋(在府城西北隅)
(二十五里本名横橋架渭水上秦始皇作離宫於渭南北渭水貫都以象天漢横橋南渡以法牽牛)東
渭橋(在府城東北五十里漢高祖造以通櫟陽之道)西渭橋(在舊長安城西漢武帝造跨渭)
(水以通茂陵以其對便門故亦名便橋唐時名咸陽橋)覇橋(在府城東覇水上漢時送行者多至)
(此折柳贈别王莽時橋災隋更造元脩以石唐開元遺事云迎新送故至此黯然故又呼為銷魂橋)駐
馬橋(在華隂縣治西華山之秀過者皆於此攬轡佇望因名)潼津橋(在潼關城中因水出)
(潼谷中為名)湭橋(在渭南縣西門外湭水上)龍橋(在三原縣北門外下有龍潭)澽水
橋(在韓城縣南澽水上)千金橋(在邠州西門外)罌浮渡(在朝邑縣東北六十里漢韓信)
(以木罌從夏陽渡軍虜魏王豹即此處)
寺觀開元寺(在府城内唐建今為叢林又華州亦有開元寺)法華寺(有二一在府治東南)
(一在藍田縣東)薦福寺(在府城南本隋煬帝潜藩唐建為寺自神龍後翻譯佛經並藏於此其東)
(有放生池相傳即漢洪澤陂也)慈恩寺(在府城南曲江之側唐高宗為文德皇后建)永慶
寺(在府城南六十里本唐太和宫元和中始改為寺)安衆寺(在府城内本宋寇凖花圃後建)
(為寺中有萊公祠)金塔寺(在同州治東隋建)山壽寺(在耀州治西唐建)隆興
寺(在邠州治西元建)興國寺(在乾州治西北洪武中建)草堂寺(在鄠縣東南二十里)
善勝寺(在盩厔縣治西)光國寺(在郃陽縣治西)慶善寺(在韓城縣治東南)壽
峰寺(在淳化縣治北)雲集寺(在永壽縣東北五十里)金龍寺(在朝邑縣治西北)
興教寺(在白水縣治北)報本寺(在武功縣治北以上諸寺俱唐時建)保寧寺(有二)
(一在興平縣治北宋建一在渭南縣治東本朝洪武中建)崇壽寺(在蒲城縣治東宋建)靈感
寺(在富平縣治西金建)惠果寺(在涇陽縣治西北)觀音寺(在三原縣西北二十里俱)
(元建)精進寺(在澄城縣東門外元建)石佛寺(在咸陽縣治北洪武初建)吉祥寺
(在臨潼縣治東)重興寺(在同官縣治北)保安寺(在醴泉縣治北以上三寺俱洪武中建)
清源寺(在藍田縣輞谷本唐王維山居施為寺)迎祥觀(在府治西唐景龍中建)玄
都觀(在府城内崇業坊唐劉禹錫自朗州還戲贈看花諸君子詩紫陌紅塵拂面來無人不道看花)
(回玄都觀裏桃千樹盡是劉郎去後栽即此)佑玄觀(在高陵縣北景泰初建)清和觀
(在同州治西)玉峰觀(在邠州南門外二觀俱元建)紫清觀(在白水縣治北)静明
觀(在耀州東)龍祥觀(在蒲城縣治西俱洪武中建)望仙觀(在華隂縣中有集靈宫望)
(仙臺皆漢武帝置久廢)雲臺觀(在華隂縣南山下唐建有孟郊留題)泰寧觀(在渭南縣)
(東南洪武中建)靈應觀(在朝邑縣治西南宋建)鴻禧觀(在武功縣治北宋建)北極
觀(在涇陽縣治西北)靈泉觀(在同官縣治北俱金建)太清觀(有二一在郃陽縣治)
(北金建一在盩厔縣治西本朝洪武中建)崇壽觀(在澄城縣北金建)清泉觀(在藍田縣)
(北四十里)龍陽觀(在三原縣治北俱元建)志道觀(在鄠縣東三十里洪武中建)
祠廟五帝廟(在舊長安東北漢文帝始郊見雍五畤因新垣平言乃作渭陽五帝廟)西嶽
廟(在華隂縣東五里廟有唐玄宗所製華山碑本朝載在祀典事詳東嶽廟)禹廟(在韓城縣東北)
(八十里祀夏禹王郃陽及鄠縣俱有廟)后稷廟(在武功縣西南二十里后稷周始祖受封于郃)
(故邑人祀之)契廟(在商洛舊縣契商始祖受封于此故邑人祀之)成湯廟(在興平縣西北)
(二十里湯祠鄉祀商王成湯)周廟(在鄠縣東鎬京古城内大雅綿詩云作廟翼翼即此)周文
王廟(在咸陽縣西北一十五里武王成王康王俱有廟相近今廟廢碑存)漢原廟(漢惠帝以)
(東朝長樂宫數蹕煩民乃築複道武庫南因叔孫通諫遂壊之詔立原廟於渭北)漢高帝廟
(在長安故城西門外惠帝文帝景帝武帝宣帝舊各有廟附見諸陵)漢廟(在府西北長安古城内光)
(武徙都洛陽乃于長安合聚十廟于高廟命太常卿一人掌馬)唐廟(在長安城内)唐高祖
廟(在三原縣東北二十八里太宗宣宗憲宗各有廟附見諸陵)伊尹祠(在郃陽縣東四十里)
(尹商相)老子祠(在盩厔縣東南三十里近有塜及說經臺繫牛栢其北又有尹喜祠)蕭何
祠(在咸陽縣西三十里何漢丞相)韓信祠(在興平縣東南一十五里信漢將)司馬遷
祠(在同州遷漢太史令)李靖祠(在鄠縣南三十里靖唐名將)杜如晦祠(在長安古)
(城啟夏門内如晦唐賢相)魏徵祠(在澄城縣南門外徵唐直臣)郭子儀祠(在華州治)
(東涇陽縣亦有祠子儀唐功臣)顔真卿祠(在同州真卿唐忠臣嘗為此州刺史)竇女祠
(在乾州城北四十里竇村祀竇氏二烈女)寇準祠(在渭南縣北五十里準宋名相)范仲淹
祠(在邠州治東仲淹宋賢相)李彦仙祠(在商州彦仙宋建炎中知陜州守城拒金人再踰年)
(大小二□戰城陷投河死詔立祠號忠烈)七賢祠(在府學祀宋張載吕大忠大防大鈞大臨范育)
(蘇昞皆有繪象)開平忠武王廟(在長安縣治西王本朝常遇春也以開陜功朝廷勅有司)
(立廟歲時致祭)
陵墓華胥氏陵(在藍田縣西三十里華胥氏上古國君也)尊盧氏塜(在藍田縣山之)
(西尊盧氏庖犠氏之後)帝嚳陵(在郃陽縣東四十里葬帝嚳高辛氏)周文王陵
武王陵成王陵康王陵(四陵俱在咸陽縣北十五里本朝載於祀典)
穆王陵(在府城西南二十五里張恭村)幽王陵(在臨潼縣東北二十五里)秦始皇
陵(在驪山下)漢萬年陵(在臨潼縣東北七十五里其陵東葬太上皇西葬昭靈后)高祖
長陵(在咸陽縣東三十五里徙關東萬家於此置陵邑吕后陵在其東又有戚夫人及趙王如意墓)
(在櫟陽故城)惠帝安陵(近長陵舊有安陵故城及廟張敖塜在其東)文帝覇陵
(在府城東三十五里因山為墳有廟即顧成廟舊址其母薄太后陵亦近焉)景帝陽陵(在高)
(陵縣西南三十里東有王后陵其廢太子臨江王墓在藍田縣葬時有數萬燕銜土置塜上世名燕子塜)
武帝茂陵(在興平縣東北一十七里舊有廟陵西北有李夫人墓又衛后園在千人聚)昭
帝平陵(在咸陽縣東北一十三里其母趙太后雲陵在甘泉山)宣帝杜陵(在府城東)
(南一十五里樂游原有廟許后陵亦在焉高文武宣四陵本朝載祀典)元帝渭陵(在咸陽縣)
(東北一十二里陵西百步有元后陵)成帝延陵(在咸陽縣西北一十五里初帝起延陵已成言)
(者以不便更造昌陵不果復徙於此)哀帝義陵(在咸陽縣西八里漢諸陵置邑者七惟長陵茂)
(陵萬餘戶餘各五千戶渭延義三陵不復置邑)平帝康陵(在咸陽縣西二十五里)西魏
武帝陵文帝陵(俱在富平縣東三十里)後周武帝成陵(在富平縣)
(北一十五里舊有廟)隋文帝泰陵(在武功縣西南二十里三畤原)唐永康陵(在三)
(原縣西北一十八里葬高祖大父景皇帝)高祖獻陵(在三原縣東一十八里有廟陪葬諸王十)
(六公王一功臣六)太宗昭陵(在醴泉縣九峻山有廟存焉陪葬諸王七公主二十一妃嬪八)
(諸臣墓見後)高宗乾陵(在乾州西北五里梁山與武后合葬陪葬太子三諸王三公主一)
中宗定陵(在富平縣西北一十五里龍泉山陪葬太子一公主五)睿宗橋陵(在蒲)
(城縣豐山陪葬太子三公主三)讓帝惠陵(在蒲城縣北一十五里讓帝玄宗兄寧王憲也薨尊)
(為帝陪葬諸王三公主三)玄宗泰陵(在蒲城縣金粟山其武皇后陵在咸寧縣東四十里)肅
宗建陵(在乾州五將山陪葬功臣郭子儀)代宗元陵(在富平縣西北二十五里檀山)
德宗崇陵(在涇陽縣嵯峨山)順宗豐陵(在富平縣東北三十三里金甕山)憲
宗景陵(在蒲城縣金幟山陪葬后妃三高祖太宗憲宗三陵本朝載祀典)穆宗光陵
(在蒲城縣堯山陪葬后二)敬宗莊陵(在三原縣西北五里陪葬悼懷太子)文宗章陵
(在富平縣西北二十里天乳山陪葬楊賢妃)武宗端陵(在三原縣東一十里陪葬王賢妃其)
(母韋太后陵在咸寧縣東)宣宗貞陵(在涇陽縣仲山)懿宗簡陵(在富平縣西北四十)
(里紫金山其母晁太后陵與韋太后陵近)僖宗靖陵(在乾州城東北一十里其母王太后陵與)
(晁太后陵近)秦愍王墓隱王墓懷王墓僖王墓(俱在)
(府城南三十里鴻固原)永興懿簡王墓恭憲王墓保安懷
僖王墓悼順王墓(俱在府城南三十里高望處)永壽懷簡王墓
(在鴻固原)興平恭靖王墓宜川莊靖王墓(俱在府城南三十里鳳棲)
(原以上各王俱本朝宗室)倉頡墓(在白水縣東八十里)姜嫄墓(在邠州城東北一十里有)
(廟姜嫄虞后稷之母)公劉墓(在邠州城東六十里有廟公劉后稷九世孫也)王季墓(在鄠)
(縣西渼陂村王季周文王父也)周公旦墓(在咸陽縣北一十五里周武王弟也)太公望
墓(在咸陽縣東北二十五里望雖受封齊留為太師)鄭桓公墓(在華州城西三里桓公名)
(友周宣王庶弟)杜伯墓(在長安下杜城東南杜預云周成王滅唐遷之於杜為杜伯)秦莊
襄王墓(在舊長安通化門東二里浴名尖塜莊襄王始皇父)樗里子墓(在漢長安城内)
(樗里子秦惠王異母弟且死曰葬我必渭南章臺東後百年當有天子官夾我墓及漢興長樂宫在其東)
(未央宫在其西)王翦墓(在富平縣北三十七里翦秦將)蕭何墓曹參墓(俱在)
(咸陽縣北三十五里何參皆漢相)張良墓(在咸陽縣東北三十六里良漢留侯)韓信墓
(在長安舊城東三十里信漢淮隂侯)樊噲墓(在樊川噲漢舞陽侯)陳平墓(在鄠縣南一十)
(里平漢戶牖侯)周勃墓(在咸陽縣東北四十里勃漢綘侯)夏侯嬰墓(在府城東臨覇)
(水嬰漢滕公嘗乘馬至此馬踣地悲鳴掘之得石槨後葬焉俗名馬塜)婁敬墓(在鄠縣北五里)
(婁村敬漢臣賜姓劉封建信侯)四皓墓(在商州西四里四皓漢東園公等四人墓前有祠宋王禹)
(偁作記)陸賈墓(在乾州城東北一十里西原賈漢太中大夫)馮唐墓(在咸陽縣東北)
(八里唐漢車騎都尉)董仲舒墓(在府城南六里仲舒漢醇儒武帝幸芙蓉園常至此下馬俗因)
(呼為下馬陵)公孫弘墓(在興平縣東北一十八里弘漢相封平津侯)東方朔墓
(在華州城西南三十里朔漢太中大夫)衛青墓(在興平縣東北一十五里青漢大將軍封長平)
(侯)霍去病墓(近茂陵起塜象祈連山去病漢驃騎大將軍冠軍侯)霍光墓(在咸陽縣)
(茂陵平陵間光漢大將軍博陵侯)金日磾墓(在廢下邽城東南日磾漢侍中封秺侯)司
馬遷墓(在韓城縣南二十里芝川鎮遷漢太史令)蘇武墓(在武功縣北一十里武漢典属)
(國)張安世墓(在府城南八里安世漢大司馬)蕭望之墓(在府城東五里望之漢賢)
(傅)丙吉墓(在府城南二十里吉漢賢相)第五倫墓(在涇陽縣西五十里倫漢大司)
(空)班超墓(在華隂縣西二十五里超漢定遠侯)馬融墓(在興平縣西南三十里融漢儒)
楊震墓(在華隂縣東二十五里震漢太尉卒時有大鳥集喪前悲鳴葬畢始飛去)鄧艾墓
(在蒲城縣東北七十里艾魏大尉)王猛墓(在華隂縣西三十里猛符秦相)牛弘墓(在邠)
(州城西五十里弘隋吏部尚書)昭陵陪葬諸臣墓(在九峻山房玄齡杜如晦魏徵馬周)
(岑文本崔敦禮李勣李靖温彦博蕭瑀高士廉長孫無忌許敬宗凡十三人皆以宰相陪葬唐儉姜晦李)
(大亮虞世南杜正倫姚思廉禇亮薛收馬載段倫張後胤孔志亮關立本房仁裕竇廷蘭盧貞松裴藝李)
(珍等凡五十三人俱以丞郎三吕陪阿史那忠尉遲敬德秦叔寳周護仁等凡六十四人俱以功臣大將)
(軍陪)顔師古墓(在府城南二十里師古唐祕書監)僧一行墓(在臨潼縣銅人原有)
(葬塔一行唐僧精于歴法)李光弼墓(在富平縣北三十里光弼唐名將)渾瑊墓(在臨)
(潼縣西南一十五里瑊唐名將)李晟墓(在高陵縣南一十里晟唐功臣)向敏中墓(在渭)
(南縣東北一十五里敏中唐中書令)令狐楚墓(在耀州城西北五里其子綯墓亦在焉楚唐中)
(書侍郎)魏謩墓(在蒲城縣南一十里謩唐相)雷德驤墓(在郃陽縣北三十里德驤)
(宋贈太師其子有隣有終墓亦在焉)寇準墓(在渭南縣北五十里準宋相)楊奐墓(在乾)
(州城東南一十里其父振墓亦在焉奐元隱居講道淑人)郝天挺墓(在三原縣北二十里有祠)
(天挺元中書左丞)
古蹟斄城(在武功縣西南二十里即后稷受封邰國古有斄亭久廢)古公城(在邠州今古公)
(鄉即其地)周城(在武功縣西北周太王避狄去邠居岐邑於岐山之下即此)莘城(在郃陽縣)
(南二十里本莘國禹之後姒姓周武王母太姒莘國女也)鎬京城(在咸陽縣西南周武王自豐居)
(鎬即此)古鄭城(在華州城北即鄭桓公封邑秦為縣後周移于西南九里隋又移于華州城内)
驪戎城(在臨潼縣東二十五里古驪戎國也)大荔戎城(在朝邑縣東)北徵城
(在澄城縣西南二十二里秦伐晉取北徵即此漢為徵縣晉省)羈馬城(在郃陽縣左傳秦伐晉取)
(羈馬)彭衙城(在白水縣東北六十里秦晉交戰之地)王官城(在澄城縣西北秦縣名左)
(傳穆公伐晉取王官即此)新城(在澄城縣左傳晉伐秦圍邧新城)古韓城(在韓城縣南一)
(十八里左傳秦晉戰于韓原即此)少梁城(在韓城縣南二十二里史記秦取魏少梁即此)渭
城(在長安縣奉孝公所居之城也)咸陽故城(城有三秦城在今縣東三十里隋城在縣東北)
(二十里唐城在渭水北杜郵館西)鐘官城(在鄠縣東北二十五里相傳乃秦始皇收天下兵器)
(銷為鐘簴處)平舒城(在華隂縣西南秦始皇使者從關東來夜過平舒道有人持璧遮使者曰)
(為我遺鎬池君即此)櫟陽城(在臨潼縣北五十里本秦縣漢高帝初都此帝既葬太上皇于萬年)
(陵遂分櫟陽置萬年縣治櫟陽城中故又名萬年城今廢為鎮)長安故城(在府城西本北二十里)
(秦離宫漢高帝自櫟陽徙都于此惠帝城長安周圍六十五里南為南斗形北為北斗形)新豐城
(在臨潼縣東一十五里漢高帝因太上皇思故豐里乃置此縣徙豐人實之故曰新豐并移枌榆舊杜街)
(衢棟宇一如豐里舊制雖鷄犬混放亦知其家焉)覇陵城(在府城東二十五里本秦穆公築漢)
(文帝葬其地因置覇陵縣)槐里城(在興平縣東南一十里即犬丘城漢高帝置縣晉為始平郡治)
(其西城名小槐里)茂陵城(在興平縣東北漢武帝析槐里置傳茂陵縣縣東有文學武學二城相)
(為章邯所築)雲陵城(在淳化縣北二十里漢武帝築)休屠王城(在渭南縣南一十里)
(舊傳休屠王部落降漢者居此)夏陽城(在郃陽縣東四十里漢縣唐廢内有周文王妃太姒墓)
左馮翊城(在高陵縣西南二里漢左馮翊嘗治此)右扶風城(在永夀縣東南四十)
(里)栒邑城(在廢三水縣東二十五里即漢栒邑也)廣武城(在富平縣南一十五里舊)
(隸蝢陽縣今併入本縣)三曲城(在同州界地志三業城即此)高陽城(在朝邑縣西南)
(三十里亦名懷德城)故豳州城(在邠州城南)甘泉城(在渭南縣東北九十里俗傳赫)
(連勃勃所築者)永安城(在三原縣北一十五里後魏以北雍州治此後為永安鎮)土門城
(在富平縣東北六十里後魏置縣唐姜原縣治此元省入富平)南豳城(在永壽縣魏時築據山甚)
(險絶)折墌城(在宜禄廢縣北五里唐初秦主薛仁杲居折墌城太宗圍之即此)馬嵬城
(在富平縣西北二十三里前代有馬嵬者築此城故名)沙苑城(在朝邑縣南七十里唐置監養)
(隴右諸牧牛羊以供祭祀燕會及尚食所用)奉先城(在郃陽縣本唐蒲城縣開元中改奉先縣)
奉天羅城(在乾州唐德宗從桑道茂之言廣奉天城及朱泚亂果幸焉)祋祤廢縣
(在耀州治東北漢縣遺址尚存)雲陽廢縣(在涇陽縣西北七十里漢昭帝置唐廢)池陽
廢縣(在三原縣東北二十里漢縣遺址尚存)粟邑廢縣(在白水縣西北二十八里漢縣)
(後魏廢)好畤廢縣(在乾州城東七里本漢縣後周省)谷口廢縣(在醴泉縣東北)
(四十里漢縣溝洫志田於何所池陽谷口即此)美陽廢縣(在武功縣西七里漢縣屬右扶風)
沈陽廢縣(在華州城東北一十五里本漢縣舊在渭水北後漢安帝初移於此)三水廢
縣(在淳化縣西一百三十里西漢末三水人盧芳據此吳漢擊之不克即此縣也元併入淳化縣)蓮
勺廢縣(在渭南縣北七十里晉置縣隋省)宜禄廢縣(在邠州城西九十里後魏置縣)
(宋元因之今省縣北五里又有後魏廢淺水縣)新平廢縣(在邠州西本漢漆縣後魏置白水縣)
(隋改新平宋元因之今省)宜壽廢縣(在盩厔縣治西唐天寳初嘗改盩厔曰宜壽後復舊)社
壇(周大社也在鄠縣東鎬京故城内大雅綿詩乃立冡土即此也)畦畤(在櫟陽廢縣東北三十里)
(秦獻公時櫟陽雨金自以得金瑞故作畦畤以祀白帝)密畤(在渭南縣西南三里秦宣公作以祀)
(青帝)好畤(在乾州東自古以雍州為神明之奥故立畤以郊上帝諸神祠皆聚焉)圜丘(在昆)
(明池南左右有百神靈星等壇漢初合祭南郊成帝始置圜丘方丘分南北郊又唐圜丘在唐長安明德)
(門外東南二里高十餘丈俗名拜郊壇遺址尚存)枌榆社(在臨潼縣東北一十五里漢高祖初)
(起豐禱枌榆社後置新豐縣亦立此社焉)靈囿(在鄠縣東三十里囿中有沼曰靈沼詩所謂王在靈)
(囿麀鹿攸伏王在靈沼於牣魚躍是也)上林苑(在府城内本秦苑漢武開廣之周數百里)博
望苑(在府城北五里漢武帝為戾太子築使通賓客)西郊苑(在府城西漢書西郊苑繚以周)
(垣四百餘里離宫别館三百餘所)芙蓉苑(在曲江池之西南即秦宜春苑地唐立此苑又城東)
(郭外有芙蓉園唐太宗嘗以賜魏王泰)沙苑(在同州城南一十二里一名沙阜其地宜畜收唐於)
(此置監)竹園(在盩厔縣東周迴百里漢為鄠杜竹材故有司竹都尉隋唐皆置司竹監以掌之)
梨園(有二一在雲陽廢縣漢武帝置一在京兆府迎化門外唐文宗嘗命太常卿王涯取開元雅樂)
(按之既成獻之于此)杏園(在曲江池西長三十里唐進士錫宴於此)逍遙公園(唐韋嗣立)
(詔拜逍遙公有别業在東山曲嗣立嘗燕集群公張說為作東山記)履跡坪(在邠州南門外世傳)
(為姜嫄履巨人跡處)刳首坑(在郃陽縣左傳晉敗秦師于令狐至于刳首即此地)千人聚
(在府治東南金城坊漢宣帝葬衛思后于此以倡優雜伎千人樂其園因名)灰塠(在渭南縣西南)
(五里世傳秦始皇焚書處)軹道(在府城東一十三里即沛公入關秦王子嬰降處)杜郵(在咸)
(陽縣東五里秦白起自刎處今其地名孝里亭)曲郵(在臨潼縣南二里漢高帝征黥布時張良送至)
(此)槐市(漢元始間太學中列槐數百行諸生朔望會市各持其土物及經書買賣議論)柳市
(漢時長安街閣各有豪俠萬章在城西柳市時號城西萬子夏子夏章字也)狠石(在秦始皇陵東)
(南二里状如龜甚大初始皇已葬遠採此石將致之驪山至此不復動元時劉斌脩覇橋斵而用之)星
石(在興平縣東北晉穆帝時有星隕縣西南汙澤化為石色黃白形如甕高五尺)鴈塔(在慈恩寺)
(中唐時進士題名于上)韋曲(在樊川唐韋安石别業有林泉花竹之勝)杜曲(在府城南下杜)
(本杜岐公别墅杜牧又增之名樊水園與韋曲相埒故當時語云城南韋杜去天尺五)輞川别
業(在藍田縣西南輞谷唐王維置别業於此其遊止有孟城坳華子岡茱萸沜辛夷塢木蘭柴等二十)
(景與裴廸閒暇各賦以詩云)陳希夷菴(在華隂縣南一十里菴前有睡洞遺像在焉)歴
代石刻(在府學有晉王羲之筆陣圖隋智永真草千文唐所刻石經明皇八分書孝經張旭草書)
(千文僧懷素草聖母帖及宋脩廟記等碑宋向拱鎮長安嘗督匠摹打得石本三千餘民以為害往往鑱)
(鑿其字後韓縝脩覇橋督工急民磨碑石以供之長安石刻經此二厄存者遂鮮)六駿石刻
(在醴泉縣昭陵六駿曰青騅曰什伐赤曰特勒驃曰颯露紫曰拳毛&KR1719;曰白蹄烏皆唐太宗平竇建德王)
(世充宋金剛劉黑闥薛仁杲及東都時所乘者像各有贊)甘亭(在鄠縣即書所謂啟與有扈戰于甘)
(之野是也)戲亭(在新豐縣及幽王舉烽燧徵諸侯以悦褒姒處)雨金堡(在富平縣東南三十)
(里秦獻公時櫟陽雨金後因名堡按其地古櫟陽縣界也)穆公砦(在浦城縣東北三十里晉穆八)
(七兵處近有秦白起寨)章臺街(在舊長安城内漢京兆尹張敞罷朝會走馬章臺街即此)華
陽街(在舊長安城内劉屈氂妻梟首于華陽街)洗頭盆(在華山上杜甫詩安得仙人九節杖)
(拄倒玉女洗頭盆)净土樹(在鄠縣南八里俗傳西域鳩摩羅什憩此覆其屨土中生兹樹三月)
(開如桃花八月結實狀如小栗殼中皆黃土)
明一統志卷三十二
