明一統志卷八十七
明李賢等撰
景東府(東至楚雄府楚雄縣界三百二十里西至大侯州界三百六十里南至威遠州界四)
(百里北至楚雄府定邊縣界二百里自府治至里南京八千一百八十里至京師一萬一千六百)
建置沿革古柘南也漢時未有其地唐時南詔蒙氏為
銀生府之地舊為濮落雜蠻所居後金齒白蠻侵奪
其地宋時大理段氏莫能復元中統初討平之以其
所部隸威楚萬戶至元中置開南州隸威楚路本朝
洪武中改為景東府親領編戶八里
郡名開南(元名)
形勝荒僻之地(元史開南州徼外荒僻之地莊蹻王滇池漢武開西南夷諸葛孔明定益州皆)
(未嘗涉其境)控扼之所(郡志東有邦泰山之秀南有孟沼山之䧺景董山峙其西蒙樂山聳)
(其北地接極邊是亦控扼之所)水城繞郡(雲南志)
風俗民多百夷田皆種秫(郡志)不通漢書惟用緬字(同上)
山川量董山(在府治西昔為酋寨今立衛地其上)邦泰山(在府治東高聳延長土官世居)
(其麓)鶴籠山(在府北三十里一峰突兀其頂盤圓)蒙樂山(在府北九十里一名無量山高)
(不可躋連亘三百餘里中有石洞深不可測一峯特出狀若崆峒蒙氏封為南嶽其南有泉為通華河其)
(北有泉為清水河俱東入于大河)瀾滄江(俗名浪滄源出金齒流經府西南二百餘里南注車)
(里)大河(源出定邊縣阿茊村合三岔河經府治東南入馬龍江)龍潭(在府北九十里歲旱)
(禱南有應)筧泉(源出蒙樂山以竹筧引入衛城鑿池瀦之上覆以亭)
公署景東衛(在府北衛城中洪武二十三年建)
學校景東衛學(在衛城泰安門外正統七年建)
關梁母瓜關(在府南一百里)安定關(在府北一百五十里)景闌關(在府東南一百)
(二十里)通華橋(在府治北跨通華河)
寺觀開化寺(在府治南)龍泉寺(在府治東)真武觀(在府治西)
廣南府(東至廣西泗城州界一百二十里西至廣西府維摩州界一百五十里南至古器野)
(界六十里北至泗城州界二百四十里自府治至南京七千九百九十里至京師一萬一千四)
(百三十里零糧一千石)
建置沿革宋時名特磨道儂智高之裔居之元至元間
立廣南西道宣撫司領路城等五州後來安路奪其
路城上林羅佐三州惟領安寧及富二州本朝洪武
中置廣南府親領編戶六里領州一
富州(在府城東二百里元至元中置冨州及安寧州本朝初因之後以安寧州省入焉編戶四里)
郡名廣南(元名)
形勝山崖高峻(郡志山崖險峻道途﨑嶇一夫當隘百夫莫入其地險固若金城湯池)
風俗習俗儉約(郡志其地多儂人沙人習俗儉約男女皆事犁鋤服短衣長裾構樓而居好食)
(百蟲大鼠病不服藥惟務祭鬼而已)嚚訟好鬭(安寧州舊志州有鹽井之利嚚訟好鬭蠻俗之)
(常)
山川牌頭山(在府城西北五里峰巒起伏其右小山連峙如盾土民築寨其上)蓮花山
(在府城東北二十里五峯連聳諸小峯參差傍峙形如蓮花)祛丕山(在冨州治西形如石獅昔)
(土人結屋以避兵名獅頭寨)玉泉山(在冨州西北七十里山頂有泉飛流如素練下有石池清)
(碧回旋溢流于西洋江)者鷂山(在冨州東南九十里高可一百仞怪石槎枒)西寧山
(在冨州東北一百一十里下有巖洞深邃土人隠遁其中)西洋江(在府城南八十里源出本府板)
(郎山速部山木玉山三流相合東南入于田州府右江)南水溪(在冨州東三十里源出花梁山)
(其水尚温)南汪溪(在富州治西源出麻卯山暨僻令山流至州南合南水溪東行至石洞伏流十)
(五里復出入于右江)
廣西府(東至廣南府界四百五十里南至臨安府阿彌州界一百六十里西至臨安府寧州)
(界一百八十里北至曲靖府羅雄州界五十里自府治至南京七千五百二十里至京師一萬)
(九百六十五里石糧二千一百七十零)
建置沿革禹貢梁州之界古滇國東南境漢為益州牂
牁郡地蜀漢屬興古郡晉郡屬寧州隋屬牂州唐時
東㸑烏蠻等部所居為羈縻州隸黔州都督府大和
間南詔蒙氏并其地宋時析為師宗彌勒二部大理
段氏莫能制元憲宗時内附隸落蒙萬戶府至元中
置廣西路屬臨安廣西元江等處宣慰司本朝改為
廣西府領州三
師宗州(在府城北八十里宋時㸑蠻居宕浪甸其後師宗者據匿弄甸號師宗部元初隸落蒙萬)
(戶府至元中以本部為千戶總把領阿寧豆勿阿盧豆吴四十戶屬廣西路後改置師宗州本朝因之編)
(戶一十六里)彌勒州(在府城西九十里宋時些麽徒蠻之裔據其地號彌勒部元初隸落蒙萬)
(戶府至元中以本部為千戶總把領吉輸裒惡步籠阿欲四千戶屬廣西路後改置彌勒州本朝因之編)
(戶一十六里)維摩州(在府城東南三百六十里元立維摩千戶隸阿迷萬戶至元中以本部為)
(千戶總把領維摩屈中二千戶隸廣西路後改維摩州本朝因之編戶五里)
形勝山谷幽阻(雲南志)東瞰廣西南距交趾(舊志)
風俗質野富強(雲南志生蠻四種曰黑㸑曰𤏡曰土獠曰白子其俗質野民強家富)
山川發果山(在府治北培塿相接環于府治)阿盧山(在府城西三里延亘四十餘里南接)
(彌勒州北跨師宗州舊有阿盧部)吉輸山(在府城東南五里)恩容山(在師宗州之五)
(里三峯峭拔)鍞北門山(在師宗州北一十二里二峯高聳經行其間如門)英武山
(在師宗州東八十里峯巒峭拔高可千仞)禄德山(在師宗州東一百二十里一峯尖秀)高來
山(在師宗州東三百里高三百仞其西南三十里有馬者籠山高如之)卜龍山(在彌勒州南五)
(里峯巒重疊環于州治)阿欲部山(在彌勒州西一十里岡巒森列下有温泉盤亘七十餘里)
(東接北傾山)盤江山(在彌勒州東南一百二里東西兩山相峙盤江流其中東抵師宗州南界)
(阿迷州其東有石竅深廣丈餘濁水湧出入盤江)曲部山(在維摩州治西中峯高聳下有泉為)
(溪流經州南數里入石竅)萬年龍山(在維摩州東北一百里下有泉成溪流入廣南府界)小
維摩山(在維摩州東北八十里高可千仞)阿母山(在維摩州東南九十里高餘千仞)
寳寧山(在維摩州東北一百里下有泉為寳寧溪)接角山(在維摩州東南一百五十里下)
(有溪亦名接角)大維摩山(在維摩州東南二百里高出衆山土官世居其上)龍定山
(在維摩州東南二百一十里五峯屹然高聳)巴盤江(一名潘江自澂江府入境東南流經師宗)
(州及府之西境西南至彌勒州東注普安州界)巴甸江(源出彌勒州治西北南流數里而東入盤)
(江)矣邦池(在府治南周三十餘里半跨彌勒州界水源有二一出阿盧山麓石竅一出彌勒州)
(吉雙鄉南流入盤江中有小山建廣福寺)八甸溪(在彌勒州治北其源有三一出阿欲山一出舊)
(村一出北傾山至州治東合流南入盤江)山湖(在彌勒州境内産大魚)
土産氊茶鷄腿竹(每節上大下小如鷄腿狀)蠟白面猿麻
布
學校廣西府學(在府治東本朝建)
關梁玉津橋(在彌勒州治南跨八甸溪)
寺觀廣福寺(在彌勒州東九十里)觀音菴(在師宗州治東)
鎮沅府(東至者樂甸長官司界二百里西至景東府界三十里南至威遠州界三十里北至)
(楚雄府南安州界二百里自府治至南京八千六百里至京師一萬二千四百五十里糧一)
(百石零)
建置沿革古西南極邊地濮落雜蠻所居唐時南詔蒙
氏為銀生府之地其後金齒白夷侵奪其地宋時大
理段氏莫能復元初内附屬威遠州後置案板寨屬
元江路本朝洪武末改置鎮沅州永樂初陞為親領
編戶五里領長官司一
禄谷寨長官司(在府城東北二百五十里本朝永樂十年建)
形勝依山為郡(郡志)
風俗婦勤耕蠶(郡志婦人勤蠶績務耕作而略無少暇産子即浴于江歸付其夫)信巫
祀鬼(郡志土人有病不事醫藥惟信巫祀鬼而已)
山川案板山(在府治北形如几案舊寨以此名)石山(在府治東)波弄山(在府治西)
鳥連山(在府治東北鳥常集焉)馬容山(在禄谷寨長官司北八十里高千餘丈根盤數)
(百里石路狹隘僅容一馬)小不舊山(在禄谷寨東一百里)石羅山(在禄谷寨南一百里)
納羅山(在禄谷寨西二百里山多虎豹土人呼蔵為納虎為羅)杉木江(源出者樂甸流)
(經府治南下流入威遠州界江岸多産杉木)馬湧江(源自納樓茶甸經禄谷寨東下流合南浪)
(江)南浪江(源出納羅山經禄谷寨南下流入寧遠州界)
土産鹽(有井六俱在波弄出)孔雀小雞(形矮小鳴無晝夜與中國鷄聲異)籐
永寧府(東至四川行都司鹽井衛界一十五里西至麗江軍民府寳山州界一百里南至瀾)
(滄衛浪蕖州界一百五十里北至西番界三百三十里自府治至南京八千六百六十里至京)
(師一萬二千一百里)
建置沿革昔名樓頭賧地接吐蕃又名荅藍唐時屬南
詔蒙氏後為麽些蠻所據宋時屬大理段氏元憲宗
時内附至元間置荅藍管民官尋改置永寧州屬北
勝府本朝洪武中屬鶴慶府二十九年改屬瀾滄衛
永樂四年陞為府親領編戶四里領長官司四
刺次和長官司(在府東北二百四十里)革甸長官司(在府西北一百二十)
(里)香羅長官司(在府北一百五十里)瓦魯之長官司(在府北三百八十里)
(已上四司俱永樂四年置)
形勝山川險阻(雲南志襟麗江帶三湖地廣人稀山川險阻)
風俗人物勇厲(雲南志人物勇厲氣習朴野衣重氊以偹戰闘)
山川干木山(在府東南一十五里一名孤山)六捏山(在刺次和長官司治西北)幹如
山(在革甸長官司治北)卜兀山(在香羅長官司治西)刺不山(在瓦魯之長官司東北三)
(十里)勒汲河(源出西番流經府治北東入鹽井衛界)瀘沽湖(在府東三十里周三百里)
(中有三島)魯窟海子(在干木山下周逥一百里中有小山名水寨)羅易江(源自浪蕖)
(州北流過府境)
土産氂牛(刺次和香羅瓦魯之三長官司出毛可為帽為纓)金銅鹽(府境出)
寺觀永寧寺(在府治北三里)
順寧府(東至蒙化府界一百八十里西至灣甸州界二百八十里南至孟定府界四百七十)
(里北至永昌永平縣界四百二十里自府治至南京八千一百八十里至京師一萬一千六百)
(二十里)
建置沿革本蒲蠻之地名慶甸宋以前不通中國雖蒙
氏段氏亦不能制元泰定間始内附天歷初置順寧
府并置慶甸縣本朝洪武十五年仍置府後省縣入
府編戶二里
形勝險隘之區(雲南志府之南有山並立如門中有一路﨑嶇扼塞實險隘之區)
風俗屈膝為禮(雲南志男子椎髻跣足婦人綰髻於腦後見人無拜禮但屈膝而已)服食
惡陋(同上男以布二幅為衣中開一孔套之婦用紅白綿織一幅為衣如袈裟狀服亦如之以布一)
(幅纏其腰食不用筯惟嗜大鼠土蜂蛇虺蝦蟇蜻蜓之類無不食之陋惡甚於諸夷)
山川偰山(在府城北一十五里重岡疊巇蒼翠如畫)樂平山(在府城西北一十五里)把
邊山(在府城南四十三里中有把邊關)瀾滄江(在府城東北七十里源自金齒東南流經)
(本府入景東府界石齒嶙峋波濤洶湧實為險阻)漾備江(在府城東北一百八十里源自蒙化)
(府流經府界東南混流百里合于瀾滄江)順寧河(在府城東源出甸頭村山箐流入大侯州孟祐)
(河)西添河(在府城西北五十里源出喻甸都甕村)温泉(有二一在阿柱村一在西添村)
(水皆如湯沸)
寺觀福恩寺(在府東南四里)
曲靖軍民府(東至普安州界一百七十里西至尋甸軍民府界一百四十里南至廣西)
(府界一百六十里北至四川烏撒軍民府界二百九十里自府治至南京六千八百六十里至)
(京師一萬三百五里糧三千三百石零)
建置沿革禹貢梁州之界天文井鬼分野漢為益州郡
味縣地蜀漢改置建寧郡治味後分置興古郡治律
高晉二郡俱屬寧州梁時有㸑瓉者據其地後分東
西二㸑而曲靖為西㸑地隋置恭協等州唐置南寧
州治味縣及改恭州為曲州分協州置靖州貞觀中
俱屬戎州都督府天寳末沒於蠻南詔蒙氏置石城
郡宋時大理段氏因之後為磨彌部所據元初置磨
彌部萬戶至元間改中路後改為曲靖路陞宣慰司
本朝洪武中改為曲靖軍民府領州四縣二
南寧縣(附郭本漢益州郡味縣地唐初於此置南寧州後沒於蠻元初置千戶所隸磨彌部萬戶)
(至元中陞南寧州後改為南寧縣本朝因之洪武末省越州分其州石堡山之地入焉編戶三里)亦
佐縣(在府城東二百五十里漢為牂牁郡宛温縣地蜀漢及晉皆屬興古郡唐為盤州地後沒於蠻)
(號夜苴部後訛為亦佐元至元間并入羅雄州後置亦佐縣本朝屬羅雄州洪武末分越州之屈即村入)
(焉編戶二里)霑益州(在府城東北二百一十三里漢為牂牁郡宛温縣地蜀漢屬興古郡唐初)
(於此置西平州貞觀中改為盤州屬戎州都督府天寳末沒于蠻後為磨彌部所據元初屬磨彌部萬戶)
(至元中改置霑益州領交水石梁羅山三縣夲朝併三縣及越州之玉鄉入焉編戶十四里)陸涼
州(在府城南一百二十里本漢牂牁郡平夷縣地蜀漢屬興古郡晉分置平夷郡唐屬盤州天寳末沒)
(于蠻南詔時號落温部元初内附置落温千戶所屬落蒙萬戶至元中改置陸梁州領河納芳華二縣本)
(朝併二縣入焉編戶六里)馬龍州(在府城西北七十里漢為益州郡地蜀漢及晉皆為興古郡地)
(唐時沒于蠻名撒匡後為盤匏裔納垢部所居元初内附置納垢千戶所至元中改馬龍州領通泉縣本)
(朝初因之後併縣入焉編戶四里)羅雄州(在府城東南二百七十里漢為牂牁郡宛温縣地三)
(國蜀為興古郡境晉因之唐時沒于蠻為塔敝納夷甸後名其部曰羅雄元初内附屬普摩千戶至元中)
(置羅雄州隸曲靖路本朝因之編戶三里)
郡名興古(蜀漢名)南寧(唐名)石城(蒙氏名)
形勝四逹要衝(雲南志東通兩廣西接四川北連貴竹南上滇籓要衝地)盤水之固
(郡志)
風俗椎髻皮服(唐志)力耕好訟(元志野無荒閑人皆力耕地冨饒好嚚訟懷戰争少)
(廉恥)
山川青龍山(在府城東)妙峰山(在府城西)負金山(在府城西南一十五里山皆青)
(黑石有石生一穴狀若馬蹄水深尺餘郡中童子初學書必投&KR1684;其中然後汲以研墨因號為王羲之硯)
(池其東北有山高百餘仞上有望夫石)真峰山(在府城西南二十里峰巒秀麗多産花木)石
堡山(在府城東南二十餘里相傳蜀漢諸葛亮征蠻時與諸酋會盟之所其下溫泉出焉)石龍
山(在霑益州東七里其西麓有一石蜿蜒如龍)龍華山(在霑益州南五十里)羅山(在霑)
(益州東北九十里)伯蒙山(在霑益州東南二百里高在諸山之上)堆湧山(在霑益州)
(東南二百里延袤二百十里峯巒堆突如湧出然)曲靖東山(在霑益州南二百里山色蒼翠)
(宛然如畫)丘雄山(在陸梁州東七里上有方池水無盈縮下有泉十八一曰黑龍泉歲旱禱雨輒)
(應)木容山(在陸凉州西北二十五里峰巒林木蒼翠可觀)滿戍山(在陸梁州北二十里)
(高出羣山林木鬱茂)部封山(在陸涼州西四十里故芳華縣近此山高聳多花木)伯刻山
(在馬龍州南六十里其東北有多羅山皆峰巒峻峭怪石巉岩)木容箐山(在馬龍州東南六十)
(里下有木容箐溪)楊磨山(在馬龍州西七十五里一名關索嶺上有關)白蠟山(在羅)
(雄州西南一十三里)羅莊山(在羅雄州東南六十里山多材木)八部山(在羅雄州西南)
(一十三里)禄布山(在羅雄州北八十里)旱改山(在亦佐縣治東歲旱禱之即雨)矣層
山(在亦佐縣治西山有清泉居人皆汲飲之夷語水為矣因名)瀟湘江(在府城南源出馬龍)
(州木容箐溪)白石江(在府城北八里本朝洪武十四年西平侯沭英征雲南聞元司徒平章逹)
(里麻擁兵十餘萬屯曲靖遂進師至白石江與之大戰擒達里麻俘甲士二萬于此)盤江(在霑益州)
(有二源北流曰北盤江南流曰南盤江環繞諸郡各流千餘里至平伐横山寨合焉州據二江之間)交
河(在霑益州南一百八十里合盤江蠟溪二水故名)東河(在馬龍州治東)西河(在馬龍州)
(治西東流合東河入尋甸軍民府界)中涎澤(在丘雄山下源自南盤江經府東南合瀟湘江至是)
(匯焉十八泉與南澗皆注其中)喜舊溪(在羅雄州源出龍甸村流環州境西至普安州入盤江)
靈泉(在馬龍州西南三里水色清碧民賴灌溉之利)
土産氊鐵(陸涼霑益二州出)石燕(馬龍州出狀類燕有文大曰雄小曰雌能愈眼疾)
公署曲靖衛(在府治西洪武二十年建)平夷衛(在霑益州南一百二十里洪武二十三年)
(建)越州衛(在霑益州東南六十里洪武二十七年建)陸涼衛(在陸涼州西南二十五里)
(洪武三十一年建)馬龍守禦千戶所(在州治北永樂二年建)烏撒衛後
千戶所(在霑益州治西北隸貴州烏撒衛)
學校曲靖府學(在府治東南永樂二年建)霑益州學(在州治南弘治間建)平夷
衛學(在衛治東北嘉靖中建)陸涼衛學(在衛治南嘉靖中建)
關梁白水關(在府城東八十里)豫順關(在平夷衛城北二里)宣威關(在平夷衛)
(城北一十五里)木容關(在陸涼州西一十里)石觜關(在陸涼州北二十里)天生關
(在陸凉州南九十里)分水嶺關(在馬龍州西南二十里)三义口關(在馬龍州東三)
(十五里)白石江橋(在府城北八里)石堡山橋(在府城南二十里)阿幢橋
(在霑益州南一百八十里)城南橋(在陸涼衛城南)鎮夷橋(在越州衛南)
寺觀報恩寺(在青龍山)龍華寺(在龍華山)龍鳳寺(在陸涼州東七里)玉泉
寺(在馬龍州東南三十五里)
古蹟石城(在府城北二十餘里隋牂牁郡地唐為莊州石城縣屬黔州都督昔有一碑乃段氏與三)
(十七部諸蠻立誓盟之碑)鹵昌城(在陸涼州西南中埏澤尾水繞城郭南中之固城也)木柵
羲成(在中埏澤中洲上其南有騎思籠城)耶城尚濽城(俱在馬龍州東南境)
廢越州(在府城南一十五里本唐悅州領甘泉等六縣後為㸑蠻所據號普麽部元置千戶所改)
(越州本朝洪武末州省)廢河納縣(在陸涼州南八十里蔡村蒙氏時置陸郎縣後併於落温)
(部元初置百戶後改芳華縣)廢石梁縣(在霑益州東北五十里石梁山本磨彌部又名五勒)
(部元至元中立為縣)廢交水縣(在霑益州南二百三十里交水村其先磨彌部酋蒙提居此名)
(易陬籠城後為大理國高護軍所奪元初内附立為縣)廢羅山縣(在霑益州東南一百二十)
(里平夷鄉乃磨彌部東境夷名落蒙山元置此縣)廢通泉縣(在馬龍州西南四十里通泉鄉)
(本盤瓠裔納垢之孫易陬分居其地元初為易籠百戶改通泉縣已上六縣俱本朝永樂初省入各州)
名宦三國馬忠(蜀漢將駐味縣處民夷之間遇事能斷威恩並立蠻夷畏服)李恢(仕蜀)
(漢為都督使總攝南中威名大振)晉王遜(永嘉中為南夷校尉有聲)董覇(永嘉中以平樂)
(大守破牂牁平夷等處)唐韋仁夀(高宗時檢校南寧州都督蠻夷豪帥望風歸附將還豪帥)
(皆曰天子遣公都督南寧何為遽去仁夀以城池未立辭豪帥即相率為築城立廨舍旬日而就及還朝)
(蠻夷號泣送之各遣子弟入貢)趙孝祖(永徽中郎州總管討白水蠻平之因奏勃弄以西與葉揄)
(洱河相接無大酋長好結讎怨明年移兵大破西南夷撫而安之其境遂定)
人物晉㸑深(興古郡人仕為本郡太守今南寧縣南十餘里有興古太守㸑府君碑)傅寳
(牂牁郡平夷人仁為尚書郎長安令時號南州人傑)南北朝㸑龍顔(南寧州同樂縣人仕)
(宋累官龍驤將軍鎮蠻校尉寧州刺史封邛都縣侯有碑在故納河縣西三十里)㸑雲(建寧郡人)
(仕魏累官驃騎大將軍開府儀同三司南寧州刺史封同樂郡侯有碑在陸涼州南三十里)唐㸑
歸王(南寧州西㸑白蠻也貞觀中以為南寧都督)閉珊居集(霑益州□蠻也精卜筮之)
(學其法用細竹四十九枝或以鷄骨代之占筭輙應夷中稱為筮師)阿町(馬龍州人納垢酋之後隠)
(巖谷撰㸑字字如科斗三年始成字母一千八百四十號曰韙書㸑人至今習之)
姚安軍民府(東至武定軍民府元謀縣界三百二十里南至楚雄府鎮南州界一百二)
(十里西至大理府雲南縣界一百八十里北至北勝州界四百五十里自府治至南京七千七)
(百六十五里至京師一萬一千二百一十里糧三千八百石零)
建置沿革本滇國地漢為弄棟縣屬益州郡東漢改梇
棟縣蜀漢屬雲南郡唐麟德初置姚州都督府以其
民多姓姚故名天寳間南詔蒙氏改為弄棟府宋時
叚氏改姚州元立統矢千戶所至元間改置姚州屬
大理路天歷間陞為姚安路本朝改路為府後又改
姚安軍民府領州一縣一
姚州(附郭建置見本府編戶四里半)大姚縣(在府城北三十里漢為越嶲郡青蛉縣地蜀漢)
(及晉屬雲南郡唐屬西濮州後屬髳州大理段氏時屬姚州夷名大姚堡元初置大姚堡千戶所至元間)
(改大姚縣屬姚州本朝改今屬編戸四里半)
郡名弄棟(漢名)
形勝崇山脩谷平疇廣川(元歐陽玄陞州為路記)要會之所(雲南志東)
(有金沙江之利西接雲南州之勝南距楚雄北瞰大理為要會之所)
風俗習俗愚野勇悍好鬭(元志)樂善事(陞州為路記)勤耕作(郡志)
山川龜祥山(在府治西一名赤石山山石皆赤其形如龜其頂有泉亦名龜祥)金秀山
(在龜祥山西五里下有泉為陽𣲖河東流匯為楊片湖入西汹溪)東山(在府城東一十里一名飽)
(煙蘿山其西有武侯塔相傳漢諸葛亮征南駐兵之所後人建塔于上其南有唐張虔陀所築古城)仙
景山(在府城西北一十五里一名西山一名石雲山其麓有赤甲西嶺二泉)九鼎鐘山
(在府城東北二十里峯巒有九狀若懸鐘每仲春花木極盛又名華山)綠羅山(在府治北一百)
(二十里中有□羅蘭若)四竒山(在大姚縣南七里四峯高聳)馬家山(在大姚縣北一)
(十里高出羣山林木深鬱)書案山(在大姚縣東北一百五十里形如几案)青蛉河(舊名)
(三窠戍江源出三窠山流至府南四十里瀦為石地湖周廣二百餘畆分為東汹溪西汹溪灌溉田畆至)
(府城北復合流至大姚縣南復東入金沙江)大姚河(源出書案山西流至大姚縣西北合鐵索)
(箐之水又南流至縣西南合姚州小橋村之水又東流繞縣南復東北入于青蛉河)龍蛟江(在大)
(姚縣北一百二十里今名苴泡江源出鐵索箐合姚州之連場香水二河入金沙江)七淜(在府城西)
(南土人稱陂堰為淜凡七皆前代所築瀦水以灌田民甚賴之)金龜井(在府城洒一十里其水清)
(冽土人皆汲之)
土産金(龍蛟江出)麝香(府境出)莎羅布(大姚縣出)鹽(府城北一百二十里有白鹽井)
(相傳本白羊井蒙氏時有女牧羊於此有一羝䑛土驅之不去掘之得鹵泉傍有神女廟在焉)木槵
子(俗云菩提子圓淨勝他處産者)大青椒人參肉桂(州縣皆出)
公署白鹽井鹽課提舉司(在府城北一百二十里)守禦姚安千戶
所(在府城北)姚安中屯千戶所(在大姚縣城東二所俱洪武中建屬楚䧺衛)
學校姚安軍民府學(在府城南永樂初建)大姚縣學(在縣治東嘉靖初建)
關梁青蛉橋(在姚州治西北)迎春橋(在府城北一百二十里)承恩橋(在大姚縣)
(治南)
寺觀德豐寺(在府城南其東有慈應聖化二寺南有雲峰西有觀音北有禮拜諸寺)妙光
寺(在府城北五十里元至元中有慶禪師住此卓錫得泉名妙光泉歐陽玄為撰建寺記其寺近有圓)
(鏡師禾清涼大達吉祥光嚴興寳諸寺而妙光為最盛)佑聖觀(在大姚縣治西北)
祠廟小卜靈嶽祠(在府城西北昔楚莊蹻之將小卜戰死于此蒙氏時立廟祀之土人有禱)
(輒應)
古蹟舊城(在姚州治北唐御史李知古所築)白塔(在姚州北二十里晉天福間建高十五丈)
(西南數里有池清潔可鑒毛髮塔影常映其中因名塔鏡)
名宦唐梁積夀(姚州道得軍總管高宗時州境有永昌蠻叛承命討平之)元高明(姚安)
(路總管天歷中入朝賜衣馬楮幣明年盜起明招流離撫携貳闢汚萊還侵軼既乃繕官舍葺郵傳定民)
(賦峙軍儲父老咸自慶幸子夀官至雲南中書省左丞)本朝高宗夀(永樂中知姚州在任)
(剛果英銳練達老成修祀典興學校建橋梁撫百姓後陞陜西鳳翔知府郡人思之至今稱頌)
鶴慶軍民府(東至北勝州界五十里西至麗江軍民府界二百里南至大理府鄧川州)
(界一百三十里北至麗江軍民府界七十里自府治至南京八千二百四十里至京師一萬一)
(千六百九十里糧四千石零)
建置沿革東漢為永昌郡西北之境唐時為越析詔之
地名鶴川及樣共川南詔於樣共置謀統郡元初内
附置鶴州尋置二千戶仍稱謀統屬大理上萬戶至
元中復為鶴州後陞鶴慶府尋改為鶴慶路本朝洪
武中改為府後改鶴慶軍民府親領編戶一十三里
領州二
劎川州(在府城西九十里唐時為義督羅魯城一名劎川昔浪穹詔與南詔戰敗走保劎川改稱)
(劎浪詔後為南詔所併置劎川節度大理段氏改為義督&KR1714;元初置義督千戶至元中改劎川縣屬鶴慶)
(路本朝洪武十七年陞為州編戶一十八里)順州(在府城東一百二十里唐時地名牛睒南詔徙)
(諸浪人居之與羅落麽些變雜處後羅落蠻酋成斗族漸盛遷居牛睒至十三世孫自膛猶屬大理元初)
(内附至元間置順川屬北勝府本朝洪武十三年改今屬編戶三里)
郡名鶴川(唐時名)
形勝左麗江右劎湖(元志)巒嶂明秀(郡志)山川險阨(順州志)
風俗其民蠢朴而好嚚訟(元志)人性稍剛好帶弓矢(郡志)
山川峯頂山(在府城東七里峯巒起伏南接龍珠山北抵麗江界下有五泉可以溉田)龍珠
山(在府城南二十里前聳後平下有石穴漾共江過焉每歲四月郡人祀之以禳水災)方丈山
(在府城南一百里巍然峻拔山半有洞中有池深不可測水滴岩下如方響音昔蒙氏羅閣鳳琢觀音像)
(于壁故又名觀音山南詔名山凡十七此其一也)金華山(在劎川州治西山脉自西番界羅均)
(山盤曲而來延亘二十餘里山頂常紫色如金)劎和山(在劎川州西四里形狀如劎)石寳
山(在劎川州西南五十里層崖峭壁上有石坪方數十畆昔為高僧飬道之所中有羅漢跡)公山
(在順州治北州人有病則禱焉)烏鋪山(在順州西南一十里)漾共江(源出麗江經州東南)
(至龍珠山入石穴復出注金沙江)劎川湖(在劎川州西北七十里山東頂有泉廣可半畆流注州)
(為此湖周數十里繞流羅魯城出趙州境)牛甸湖(在順州東二里)溫泉(在府城東南三十里)
(每歲三月郡人有痞疾者浴其中)
土産馬蹄鹽榧子(俱劎川州出)氊麝松子(各州出)
學校鶴慶軍民府學(在府城南)劎川州學(在州治西俱洪武中建)
關梁玄化橋(在府治西南玄化寺前)濟川橋(在劎川州南一十里跨劎川湖)烏鋪
橋(跨烏鋪山溪澗)
寺觀玄化寺(在府城西南昔蒙氏因梵僧贊陀崛多卓錫通水遂建此寺元世祖南征時賜僧以)
(袈裟火珠珊瑚)龍華寺(在府城東南一十八里)崇真寺(在劎川州治西段氏時建)廣
明寺(在劎川州南一十里蒙氏時建)石寳寺(在石寳山)
古蹟望德城(在劎川州治南周五百丈段氏時築今為民居)羅魯城(在劎川州治南唐時)
(有此城)廢副州廢水按州(二州皆元置屬鶴慶府本朝省)
武定軍民府(東至雲南府富民縣界一百五十里西至楚雄府定遠縣界三百里南至)
(雲南府羅吹縣界六十里北至麗江軍民府通安州界二百五十里自府治至南京七千三百)
(九十里至京師一萬八百三十里糧二千五百石零)
建置沿革禹貢梁州之界天文井鬼分野古滇國地漢
屬益州郡蜀漢屬建寧郡隋為昆州地唐屬戎州都
督府後為蒙氏所據宋時大理段氏使烏蠻阿&KR1902;治
此其後裔孫法瓦浸盛併納洟胒共籠等地以其遠
祖羅婺為部名元初内附置羅婺萬戶府至元中併
仁德于矢二部入羅婺更置北路總管府尋改武定
路治南甸縣本朝改為武定軍民府領州二縣一
和曲州(在府城西南三十里蠻名叵□甸𤏡&KR2225;諸種蠻所居蒙氏時白蠻據其地至段氏時以烏)
(蠻阿&KR1902;治之統於羅婺部元初改叵簉甸曰和曲至元中陞為和曲州領南甸元謀二縣本朝初因之尋)
(以南甸縣省入州編戶七里領縣一)元謀縣(在州西北一百七十里舊名華竹又名環州元至元)
(中置元謀縣屬和曲州本朝因之編戶五里)禄勸州(在府城東北二十里舊名洪農碌劵甸易)
(籠蠻所居元至元中置禄勸州領易籠石舊二縣屬武定路本朝以二縣省入州焉編戶八里)
形勝四維削壁(元志四維千里削壁懸巖水甘草茂最宜畜牧)東頳綎西姚裒
(郡志)
風俗男女混雜(郡志男女好浴混雜不為耻)號為難治(元志叛服不常號難治)
山川獅子山(在府城西八里高千餘仞頂有石巖狀如獅子)三臺山(在府城西北八里高)
(可十仞疊起如臺)雄軸龍山(在府城西北八十里形勢峭峻林麓茂密)猗朵山(在和)
(曲州治西北有泉下流為南甸河)佐丘山(在和曲州北一十里山之中平坦花木長春有澤廣)
(五畆水清無盈涸名洗馬池一流為勒洟溪一流為東波洟)餔哇山(在和曲州西南二十五里)
(山勢險隘有懸瀑千餘丈下注成池夷名餔哇洟每歲暮春夷民沐浴于此)住雄山(在元謀縣)
(西一十里一名法靈山俗呼環州山頂摩蒼空壁立萬仞西枕𤏡陋甸東連諸山環于州境)竹沙
雄山(在元謀西北二百高出羣山四面壁立上冨竹木人跡罕到)烏蒙山(在禄勸州東北)
(三百里一名綘雲露山北臨金沙江山有十二峯聳秀為一州諸山之冠八九月間常有雪其頂有烏龍)
(泉下流為烏龍河蒙氏封此山為東嶽)幸丘山(在禄勸州故易籠縣之東北四面徒絶頂有三)
(峰可容數萬家昔為羅婺寨天生之城牢不可破)法塊山(在故石舊縣西北三十里四面峭立)
(東南有一徑可容單騎其傍有裒阿龍山)哇匿歪山(在法塊山西山顛凹而平可居萬家)金
沙江(源出吐蕃共龍川犂牛石下流經麗江鶴慶二府至本府北界又東入黎溪州蒙氏封為四瀆)
(之一)西溪河(源出鎮南州經楚雄至元謀縣之西境下入金沙江)惠嫋湖(在府城西北八)
(十里湖方五里茂林佳木掩映其傍水色清碧深不可測葉落其中有青鳥輒&KR1335;去土人以為有神)香
水泉(在府城南二里其泉春時則香土人於二三月具酒肴祭之然後汲焉)掌鳩水(在故)
(石舊縣其水繞縣三面凡數十渡)勒夷水(自故南甸縣境北流入金沙江)
土産鹽(故南甸及元謀二縣出)氈(故石舊縣出)麝當歸梭羅木(府境)
(出)
寺觀法明寺(在府城東)正續寺(在府城西八里)報恩寺(在元謀縣治東)
古蹟廢南甸縣(在府城内舊名洟陬籠又名瀼甸訛曰甸元至元間置南甸縣為武定路附郭)
(本朝改屬和曲州尋廢)廢昜籠縣(在禄勸州北一百八十里地名倍場有二水相合繞城而)
(東蠻語謂洟為水籠為城因此為名昔羅婺大酋居之為羣酋會集之所元置昜籠縣本朝省)廢石
舊縣(在禄勸州東五里舊有四甸曰掌鳩曰法塊曰抺捻曰曲蔽後訛掌鳩為石舊元置石舊縣本)
(朝省)
尋甸軍民府(東至曲靖軍民府霑益州界九十里南至曲靖軍民府馬龍州界六十里)
(西至武定軍民府界一百五十里北至四川東川軍民府界一百一十里自府治至南京七千)
(八十里至京師一萬五百二十里糧三千七百九十石零)
建置沿革古滇國地昔𤏡刺蠻居此别仲劄溢源部後
烏蠻名新丁者奪之其後遂號新丁部後語訛又為
仁地部或云蒙氏為尋甸段氏改仁德部元至元初
置仁地萬戶府後改仁德府領為美歸厚二縣本朝
洪武中改尋甸軍民府省二縣入焉親領編戶七里
郡名仁德(元名)
形勝川原平衍(元志府境西接中慶東連曲靖川原平衍皆可耕稼)山顧水縈(雲南)
(志月狐北顧果馬西隨交合諸水縈於前隠毒諸山列於後)
風俗露頂為禮(雲南志民類有四曰黑㸑曰白㸑曰𤏡曰色目皆束髻於頂戴黑氊笠見尊長)
(以笠掛背露頂為禮多居山林力耕火種以畜牧為生)婦襲夫職(同上凡土官應襲者夫死)
(妻襲其職民事一聽其理)俗狠而鄙變詐無忌(仁德府舊志)
山川月狐山(在府城東北八里環亘五十餘里山頂有雲氣必雨)勇克山(在府城西峰巒)
(峭峻林壑高深積雪至春不消下有泉為倘奉溪)隠毒山(在府城西相傳此山獨無葻瘴土人)
(每歲夏月避居其上其麓有泉亦名隠毒)果馬山(在府治西南六十里下有泉為溪亦名果馬)
落隴雄山(在故歸厚縣治西南綿亘五十餘里其東有哇山聳秀如劔鋒土人築寨其上險不)
(可攻名曰安樂城)阿交合溪(舊名些丘溢𣲖江其源有二一南出嵩盟州一出馬龍州至府東)
(十五里合流入霑益州界)車湖(在府城西三十里一名清水海子周廣四里四圍皆山有灌溉之利)
温泉(在府城南五十里俗呼熱水塘)磨浪水(在廢為美縣西三十里)龍吸水(在廢)
(歸厚縣東一百里)
公署大羅衛(在府城内嘉靖中建)木密關守禦千戶所(在府城東南七十里)
(洪武二十三年建)
學校尋甸軍民府學(在府治南本朝建)
關梁迎恩橋(在府城南)通靖橋(在府城東二十里跨阿交合溪)温泉橋(跨温泉下)
(流)
寺觀報恩寺(在府城北)聖嚴寺(在府城東五里)
古蹟廢為美縣(在府城北三里地名溢浦適吕睒甸方百里即仁地之故部元置為美縣本朝)
(省)廢歸厚縣(在府城西一百三十里地名昜浪湳籠舊屬仁地部元置倘俸縣後改曰歸厚)
(本朝省)
麗江軍民府(東至瀾滄衛浪蕖州界一百八十里西至西番浪滄江二百里南至鶴慶)
(軍民府界七十里北至永寧府革甸長官司界三百二十里自府治至南京八千三百里至京)
(師一萬一千七百六十里糧二千一百石零)
建置沿革禹貢梁州之界天文井鬼分野漢為越嶲益
州二郡地東漢兼屬永昌隋屬嶲州唐因之太和以
後沒於蠻為越析詔後地屬南詔於此置麗水節度
宋時為麽些蠻酋蒙醋醋所據大理莫能有元初討
平之置茶罕章宣慰司至元中改置麗江路軍民總
管府後罷府置宣撫司本朝洪武十五年改麗江府
後改軍民府領州四
通安州(附郭古筰國地名三賧蠻云樣渠頭漢置定筰縣屬越嶲郡唐改定筰曰昆明屬嶲州又)
(陞為昆明軍太和後為越析麽些詔地後併於南詔宋時濮繲蠻居之其後麽些蠻又據之世屬大理元)
(初置三賧管民官至元中置通安州本朝因之編戶一十三里)寳山州(在府城東二百四十五里)
(漢為益州郡邪龍縣境東漢屬永昌郡唐時為麽些蠻所據元初内附名其寨曰察罕忽魯罕至元間置)
(寳山縣尋陞為州屬麗江路本朝因之編戶六里)蘭州(在府西三百六十里東漢永平中置摶南)
(縣屬永昌郡唐時地屬南詔為獹蠻所居名羅眉川蒙氏閣羅鳳嘗徙善闡陽城堡宋時大理叚氏始置)
(蘭滄郡以董慶者治之後周姓彊盛遂與董分為二部以江為限元初内附至元間置蘭州屬麗江路本)
(朝洪武十五年改屬鶴慶府後仍舊屬編戸四里)巨津州(在府西北三百里唐為羅婆九賧濮)
(獹二蠻所居後麽些蠻奪其地南詔又併之屬麗水節度元初内附至元間於九睒置巨津州屬麗江路)
(本朝因之編戶六里)
郡名麗江(元名)
形勝東有麗水西有瀾滄南接大理北距吐蕃(元志)麗江
環帶三面(元史寳山州在雪山之東麗江西來環帶三面)大理要害地(同上巨津)
(州北接三川鐵橋西隣吐蕃實大理西北陬要害地)横連千里雄據九賧(舊志)
風俗衣同漢制(元志漢裳蠻本漢人部種在鐵橋惟以朝霞纏頭餘同漢服)俗不頮
澤(同上麽些蠻與施蠻皆烏蠻種俗不頮澤好飲酒歌舞)善騎射最勇厲(舊志)
山川東山(在府東二十里一名吴烈山峰巒起伏環拱府城)雪山(在府西北二十餘里一名)
(玉龍山條岡百里巋巍千峰上插霄漢下臨麗水山顛積雪經春不消巖崖澗谷清泉飛流蒙氏異年尋)
(封為北岳元李景山歌麗江雪山天下絶積玉堆瓊幾千疊足盤厚地背摩天衡華真成兩丘垤平生愛)
(作子長遊覽勝探竒不少休安得乘風淩絶頂倒騎箕尾看神州)珊碧外龍山(在府西南)
(二十里孤峰崷崒多産箭竹)阿那山(在寳山州西南一十五里上有阿那和寨)珊蘭閣
山(在寳山州北八十里)雪盤山(在蘭州南二十里四時常積雪)福源山(在蘭州治北延)
(亘東南五十餘里)金馬山(在巨津州東北二十里有石五色状如馬)華馬山(在巨津州)
(東南一百五十里石壁有石色斑斕類花馬麽些詔名其國曰花馬國者本此)漢藪山(在巨津州)
(西北二百八十里高可萬仞上有三湖各寬五畆深不可測)果鋪山(在故臨西縣治西)金
沙江(古名麗水源出吐蕃界犂石下名犂水訛犂為麗流經巨津寳山二州江出沙金故名元憲宗)
(三年征大理從金沙濟江即此)瀾滄江(源出吐蕃嵯和歌甸流經蘭州西北三十里東漢永平中)
(始通博南山道渡瀾滄水即此)清溪(其源有二一出東山一出雪山至東圓里合流繞府城前灌溉)
(之利甚溥)白石溪(在蘭州治南中多白石)
土産氈鹽(雪盤山有井)金(金沙江出)琥珀(府境出)滑石松子(巨澤)
(州出)
關梁雪山門(在巨津州東北舊名越滅根關當吐蕃麽些之界極為險峻)鐵橋(在巨津州)
(北橋之建或云吐蕃或云隋史萬歲及蘇榮或云南詔閣羅鳳後異牟尋置歸唐時斷之以絶吐蕃其處)
(有鐵橋城吐蕃嘗置鐵橋節度于此)大匱寨(在寳山州唐時麽些蠻兄弟七人分據七處曰大匱)
(曰羅邦曰羅寺曰礙場曰卞頭場曰當波羅場曰當將郎元世祖征大理自卞頭濟江由羅邦至羅寺圍)
(大匱等寨其酋内附名其寨曰察罕忽魯罕)白馬寨(在巨津州南二里唐書云有姐羌白馬氐)
(之裔居此)
古蹟廢臨西縣(在府西北四百六十里唐時為麼些詔之地夷曰羅裒間元至元中以其地西)
(臨吐蕃境置臨西縣本朝省)
人物元麥宗(通安州麽些人生七歲不學而識文字及長旁通吐蕃白蠻諸家之書)麥良
(通安州人唐麽些葉古乍二十三世孫憲宗南征麥良内附中統初以為察罕章管民官至元中其子穆)
(呼襲職)
元江軍民府(東至臨安府石屏州界一百一十里西至思倫發者癸寨界三百里南至)
(臨安府思陀甸長官司界二百一十里北至新化州界二百里自府治至南京七千八百四十)
(里至京師一萬一千二百八十五里糧一千九百三十石零)
建置沿革古西南夷極邊之境唐氏南詔蒙氏以屬銀
生節度徙白蠻蘇張周叚等十姓戍之又開威遠等
處置威遠睒後和泥侵據其地宋時儂智高之黨竄
于此和泥開羅槃甸居之後為些麽徒蠻阿僰諸部
所有元憲宗時内附至元中置元江萬戸府後於威
遠更置元江路領步日馬籠等部屬臨安廣西元江
等處宣慰司本朝洪武中改元江府永樂初改元江
軍民府領長官司一
因遠羅必甸長官司(附郭舊名羅槃甸元屬元江路本朝置長官司編戸八里)
形勝東有禮社江西瞰瀾滄水北據目樂山南距交趾
界(元志)
風俗男女溷淆㯽榔致禮家藏積貝(俱郡志)
山川玉臺山(在府城東舊名羅槃山凡二十五峰懸崖絶壁險阨難登蒼翠如玉望之若臺)路
通山(在府城東二十五里舊名馬籠山北瞰禮社江高聳千仞蔽虧日月)目樂山(在府城東)
(北一十里狀若中原之崆峒蒙氏封為南嶽今名棲霞山)嵯峨山(在府城西南二十里中峰嵯峨)
(状如卓旗飛舞翔動)因遠山(在府城西四十里下有泉為仲夷溪分溉田畆東流入禮社江)禮
社江(一名元江源自白厓江合瀾滄江流繞府城東南入南安州)温玉泉(在府城西北一)
(十五里石間迸出如湯)
土産鹽(山間有井)㯽榔(土人呼為馬金嚢)蛤蚧(生枯樹中有雌雄能鳴)土錦
鱗蟾(詳見臨安府)孔雀烏木蘇木紫檀黃薑(俱府)
(境出)
學校元江軍民府學(在府治東北洪武二十六年開設永樂七年建)
關梁混龍橋(在府城西四十里跨崀峩河)
寺觀興福寺(在府城西南)萬德寺(在府城北)妙蓮寺(在府城西南一百三十里)
古蹟龍馬跡(在府城西大石上相傳昔有異人乘龍馬過此留跡焉)風伯雨師壇
(在府城西有五小石土人皆貼以金遇旱禱雨於此松栢茂欎若仙境然)
永昌軍民府(東至蒙化府界三百六十里南至灣甸州界二百七十里西至騰衝衛界)
(二百三十里北至大理府雲龍州界一百二十里自府治至南京八千三百六十五里至京師)
(一萬一千八百一十里糧八千三百石零)
建置沿革禹貢梁州西南徼外之地古哀牢國漢武帝
於此置不韋縣屬益州郡東漢永平初置瀾滄郡尋
改永昌郡治不韋統不韋哀牢博南等八縣蜀漢及
晉仍為永昌郡唐屬姚州都督府後為南詔蒙氏所
據歷叚氏高氏皆為永昌府元初於永昌立三千戶
所隸大理萬戶府至元間置永昌州尋陞為府隸大
理路及置金齒等處宣撫司治於此本朝洪武十五
年仍置府又立金齒衛至二十三年省府以金齒衛
為軍民指揮使司嘉靖中改為永昌軍民府編戶九
里領州二縣二安撫司一長官司二
保山縣(附郭漢屬益州郡之不韋縣地東漢屬永昌郡蜀漢晉皆因之唐時為蒙氏所據宋大理)
(屬永昌府元初立永昌千戶所本朝嘉靖中置保山縣及今屬編戸一十八里)永平縣(在府城東)
(北一百七十里本東漢永昌郡之博南縣晉因之後改永平縣唐時南詔置勝鄉郡宋時大理因之元初)
(廢郡立永平千戶所後復為永平縣屬永昌府本朝改今屬編戶八里)騰越州(在府城西南三)
(百一十里漢為永昌郡地唐時蒙氏屬軟化府宋時大理叚氏因之元置騰越州尋省本朝嘉靖中復置)
(及今屬編戶八里)騰衝州(在府城東一百二十里漢越賧地唐時蒙氏置騰衝府宋時叚氏因)
(之元改騰衝州尋復為府本朝改為州及今屬)潞江安撫司(在府城西一百三十五里舊名)
(怒江甸訛為潞江元至元間始置柔遠路軍民總管府治怒江甸隸金齒等處宣撫司後為麓川宣慰司)
(所據本朝洪武十五年改為柔遠府後置潞江長官司永樂九年陞安撫司)鳳溪長官司
(在府城東二十五里本元永昌府地洪武二十三年置今司)施甸長官司(在府城南一百)
(里元至元間置石甸長官司後訛為施甸本朝因之)
郡名哀牢(古名)永昌(漢名)
形勝北接大理東界瀾滄(元志)近郭諸山環拱左右(雲南志)
風俗金齒綉面(雲南志百夷之俗以金褁兩齒曰金齒蠻漆其齒曰漆齒蠻文其面曰綉面蠻)
(刺其足曰花脚蠻以綵䋲撮髻曰花角蠻)衣冠禮儀悉效中土(同上居諸葛營者皆)
(舊漢人衣冠禮儀悉效中土)兵不離身採獵為務(同上蒲蠻兵不離身騎不用鞍)
(以採獵為務)
山川大保山(在府城内竹木隂森四時不改)棲賢山(在府城北四里舊有棲賢寺)靈
鷲山(在府城北五里舊有光宗蘭若寺)九隆山(在府城南七里山有九嶺又名九坡嶺沙)
(河源出於此相傳昔有一婦名沙壼浣絮水中觸沉木有感因姙産九男後沉木化為龍衆子驚走惟季)
(子背龍而坐龍因䑛其背蠻語謂背為九謂坐為隆故名九隆長而黠遂推為酋長山下又有一夫婦生)
(九女九隆兄弟娶之種類遂蕃皆刻畫其身象龍文於衣背着尾世居此山之下諸葛亮南征時鑿斷山)
(脉以洩其氣有跡存馬)卧獅山(在府城南一十五里以形似名)官市山(在府城南二十)
(里下有芭蕉洞洞内石色如綵盖之状其北有官市堰)哀牢山(在府城東二十里本名安樂夷)
(語訛為哀牢絶頂有一石如人坐懷中有二穴名天井土人於春首視水之盈涸以卜歲之豐凶至者見)
(水溢以為吉兆穴下相通取左穴水則右穴水涸取右亦然又山下有一石状如鼻二泉出焉一温一涼)
(號為王泉故又名王泉山)虎障山(在府城西二十里下出温泉)卧佛山(在府城西北二)
(十里昔人因巖石鑿為卧佛其洞與池皆號卧佛)石澗山(在府城東北三十里林巒層疊状如)
(屏列)峽口山(在府城東南四十里下一洞廣二丈金齒川流俱入此洞行地中逹瀾滄江)羅
岷山(在府城東北八十里瀾滄江西岸高千餘仞延袤四十餘里頂常有石飛下過者必趨)髑
髏山(在永平縣西南五里相傳昔有妖食人止存髑髏有僧於此山上立神祠下建佛刹以鎮之妖)
(害遂息)羅木山(在永平縣北八里)花橋山(在永平縣西南二十五里)和丘山
(在永平縣西三十里高可千餘仞雲合即雨東麓一潭四時澄澈流為木里流河西麓有泉流為曲洞河)
慱南山(在永平縣西南四十里一名金浪顛山一名丁當丁山極為險隘乃蒲蠻出沒之所昔南)
(詔遣將軍征緬回師多齎金寳經此山遇盗將軍死之後立祠曰金浪顛山神祠北麓有泉流為花橋河)
羊街山(在永平縣北四十里山半湧泉周圍五尺名曰一椀水行者或掬飲之亦穪便)地寳
藏山(在永平縣東七十里)羅武山(在永平縣東北一百一十里山半有泉勝備江發源於此)
横嶺山(在永平縣東北一百三十五里山極陡峻驛路經其上其西有泉下流為九渡河)和
場山(在潞江安撫司東三十餘里)掌亢山(在安撫司南六十里)雷弄山(在安撫司)
(東八十里)鳳溪山(在鳳溪長官司治東東西有二泉合流為鳳溪)秀巗山(在施甸長官司)
(東南二里小羅窑河源出于此)摩蒼山(在施甸長官司東三里一名施甸山孤峰聳翠)石栅
山(在施甸長官司西一十里)當歸山(在施甸長官司西北二十五里上産當歸)甸頭山
(在施甸長官司西南三十里其南有碧霞山)新栅山(在施甸長官司西北四十里)龍王
巗(在府城西一十五里一山中斷兩崖壁立如斧劈之状)瀾滄江(經府城東北八十五里羅)
(岷山下漢明帝兵開博南行者愁怨作歌曰漢德廣開不賓度博南越瀾津渡瀾滄為他人渡處舊以竹)
(索為橋後廢本朝洪武末鎮撫華岳鑄二鐵柱於兩岸以維舟)銀龍江(在永平縣東守禦城跨其)
(上源自上甸里合木里場河又南合曲洞河又東南過薩佑河花橋河又東南入瀾滄江)勝備江
(源出羅武山南流經永平縣東南境合九渡雙橋二河至蒙化府合溪備江)潞江(舊名怒江源出)
(雍望經安撫司之北兩岸陡絶瘴癘甚毒夏秋不可行蒙氏封為四瀆之一)清水河(一出本府)
(阿隡村一出甘松坡下合流至安撫司城東北合鳳溪郎義河又至府城東南合沙河諸水入于峽口洞)
沙木河(源自順寧府經府城東北百餘里西北入瀾滄江)坪市河(一出甸頭山一出石)
(甸寨合流經施甸西又南合蒲縹寨澗水經新柵山口從陡崖飛下下流入于潞江)光明井(在府)
(城東五里唐大歷□井傍見三角牛四角羊鼎足雞井中有火燭天南詔遂塞之)龍泉(有二一在)
(府城北郎義村析為三𣲖一在上叢村皆有灌溉之利)昜羅池(在府城南周三百餘步源自池)
(底湧出相傳昔有婦沙壼觸沉木而感孕生九子即此池也)大諸葛堰(在府城南一十五里)
(其東有東嶽堰及小諸葛堰皆有灌溉之利)甸尾堰(在府城南三十里周廣二里)
土産金(瀾滄江濱出有金沙洗取融為金)琥珀(生地中其上及旁不生草深者八九尺大者如)
(斛削去外皮中成琥珀)土碼瑙(哀牢山支嶺出)縹□(即白□布堅厚縝密頗類絲紬)紫
㯽榔馬金囊(状類白荳蔻嚼塗惡瘡甚效或食一枚飲泠水即無所傷)蔞葉藤(葉似)
(葛蔓附于樹可為醬即漢書所謂蒟醬也實似桑椹皮黑肉白味辛合㯽榔食之禦瘴癘)波羅蜜
(實大如瓜味甘酸)猩猩(獸如人能言)鐵銅茶漆細布(桐花)
(績為布潔白不受垢)
公署永昌衛(在府城内嘉靖中建)
學校永昌軍民府學(即金齒司學舊在府城中正坊西正統九年移置策勲坊東嘉靖中)
(陞府學)騰越州學(在州治東)保山縣學(在縣治南)永平縣學(在縣治南)
(已上三學俱嘉靖中建)
宫室安邊定遠樓(在府城南洪武十七年建)觀騎樓(在府城南七里永樂二十年建)
關梁永平禦(在永平縣治東北城周五百九十丈有奇洪武十九年建内有金齒前前右右二千)
(戸所)清水關(在卧佛山西)山逹關(在府城東北七十五里阿章寨)蒲關(在施甸長)
(官司莾由寨)丁當丁山關(在博南山)上甸關(在永平縣北二十里)花橋關
(在永平縣西南四十里)潞江關(在潞江東岸)衆安橋(在府城南七里跨沙河)北
津橋(在府城北二十里為屋其上又東十里有東津橋皆跨清水河)鳳鳴橋(跨沙木河)太
平橋(跨銀龍江其東北又有安定通市二橋)關索寨(在永平縣東北四里周廻二里俗傳)
(蜀漢將關索所築)
寺觀法明寺(在大保山内有井水清冽烹茶甚香其東有觀音寺)龍泉寺(在府城南門外)
卧佛寺(在卧佛山東麓)天王寺(在府城北二十五里其南五里有光尊寺)卧獅寺
(在卧獅山下)普濟寺(在永平縣治西)
祠廟武侯廟(在府城南一十里蜀漢諸葛亮擒孟獲屯營于此民懷其德立祠祀之至今土人自)
(稱為諸葛之遣民因名諸葛村元揭徯斯詩炎精厭東都卧龍起南陽漢業入三顧蜀日宣重光豈伊山)
(川阻况在兵力強八陣通神明二表貫穹蒼天運有隆替吾君自虞唐煌煌十萬師聲威搖八荒大星隕)
(渭南萬古一悲傷但使漢賊分安有終不亡桓桓蕭將軍雙旌出永昌下馬城南祠為我酹一觴)忠
毅祠(在大保山下本朝正統三年征麓川都督方政率衆渡潞江力戰死之贈威遠伯謚忠毅士人)
(哀慕立祠祀之)
古蹟廢不韋縣(在府境漢武帝置徙南越相吕嘉子孫宗族居之以嘉為不韋後因名不韋以)
(章其先人之惡東漢永昌郡治此)廢哀牢縣(在府境故牢王國東漢永平中置哀牢縣屬永)
(昌郡晉因之後廢)廢慱南縣(在永平縣境東漢永平中置晉因之後改曰永平)諸葛
營(在府城南一十里其東東嶽堰内一土墩周廻三十餘丈高六尺随水高下雖盛潦不沒俗謂武侯)
(旗臺)萬箭樹(在瀾滄江南三十里叚氏時蒲蠻出沒經此過者射其樹以厭勝之至今猶然樹高)
(五尺而簇如蝟刺)
名宦漢鄭純(永昌太守為政清潔夷人安之)三國王伉(蜀漢永昌郡丞時雍闓叛伉與)
(吕凱率吏民閉境拒闓十餘年諸葛亮表封亭侯陞永昌太守)唐張羅疋(南詔清平官永昌郡)
(都督以破蠻功陞大監軍故有碑在城南稱其義勇有度量)本朝戴希灝(嘉靖中同知永)
(昌府豈弟廉明八年如一郡人至今祀之)
人物三國呂凱(永昌人蜀漢時為本部功曹雍闓聞先主崩叛降吳凱與府丞王伉率屬吏民)
(拒闓能全其節諸葛亮表之曰呂凱執忠絶域不意永昌風俗敦直乃爾以為雲南太守封陽遷亭侯後)
(為叛夷所害)晉呂祥(凱子仕為南夷校尉子孫世為永昌太守李雄破寧刑諸吕獨不附舉國)
(固守)本朝張志淳(其先江寧人洪武中遷金齒司志淳登成化甲辰進士由吏部文選司主)
(事起家仕至南京戶部右侍郎學行兩全名實並懋卒賜葬祭鄉賢祠祀之)張合(志淳子年十六)
(舉雲貴鄉解第一嘉靖壬辰第進士授戶部主事歴官兵部吏部累陞湖廣按察司副使居家孝友蒞官)
(廉正士林重之稱為賁所先生没而祀于鄉賢祠所著有賁所文集詩集及稻虀漫筆八語編游宦雜抄)
(賁所日記諸藁藏于家有宙載行于世)石雷(其先丹陽人宋學士石曼卿十六世孫洪武中遷金)
(齒司舉嘉靖丙午亞元性直諒尚氣節官四川叙州府道判以憂歸遂不仕讀書保秀山中絶跡公門灌)
(蔬課子所著有保秀堂詩稿文稿學稿外稿行于世子元麟登萬歴甲戍進士)
北勝州(東至馬刺長官司界三百五十里西至鶴慶軍民府順州界二十里南至大理府雲)
(南縣界一百六十里北至瀾滄衛蒗蕖州界五十里自州治至南京八千三百里至京師一萬)
(一千七百五十里)
建置沿革唐貞元中南詔異牟尋始開其地名北方賧
徙瀰河白蠻及羅落麽些諸蠻以實其地號成偈賧
又改名善巨郡宋時大理叚氏以高大惠治此郡改
為成紀鎮元憲宗時内附至元中置施州尋改北勝
州後陞為府屬麗江路軍民宣撫司本朝洪武十五
年改為州屬鶴慶軍民府後屬瀾滄衛正統間改直
隸雲南布政司編戸一十五里
郡名善巨(蒙氏名)
形勝一江外繞三關内固(雲南志)山川險阨(郡志地廣人稀山川險阨)
風俗氣習朴野(郡志七種雜處氣習朴野七種盖瀰河曰蠻羅落麼些冬門尋丁俄昌諸蠻也)
勤於耕織(雲南志境内白蠻與麽些蠻稍異而婦人尤勤於耕織)巢處山林(同上)
(有蠻栗些亦羅羅别種巢處山林獵取禽獸以給食)人物勇厲(舊志人物勇厲大㮣與麗江府)
(同)
山川拜佛臺山(在州治西)烏洞山(在州西二里上列五峯下一洞廣丈餘深不可測)
東山(在州東三里石壁間刻釋迦觀音二像題曰唐吴道子筆)甸頭山(在州北一十五里羣)
(峰聳列林木森蔚土人於此牧羊又名牧羊坪)陳海(在州南四十里周八十里相傳本陸地有姓陳)
(者居此一夕沉為海故名)金沙江(源自麗江府由西而東環州治一名麗江即古麗水也)桑
園河(源自雲南縣經州西南百五十里桑園村下流入金沙江)龍潭(在州西十五里泉有九眼)
(溉田萬餘畆下流入金沙江)春水泉(在州西北五里水清白每歲三月居民携酒饌赴泉畔為)
(宴樂汲泉和鹽梅諸物飲之謂之喫春水)温泉(有二一在州南枯木村一在州南沙田村)呈湖
(在州南五十里灌田百餘畆下流入金沙江)
土産白魚(陳海出状如鯉而色白)攀枝花(状如綿花可鋪褥亦可為布)烏木(色黑)
(性堅可為器用)桑木(生於石上者為上等可為弓材)山鷄荏苒松子(俱府)
(境出)
關梁桑園橋(跨桑園河)延夀橋(在州治西跨四城鄉之小溪)
寺觀大德寺(在州治西)
古蹟磨崖碑(在州之東山澗中澗壁上有磨崖碑字訛莫辨)
人物高策(北勝州人本酋長之裔洪武十四年平雲南策甫七歲率所部先附後二年入覲送國子)
(監讀書及長遣使送回為土官令所歴土官視效之涖事之日即禁通把事□置田宅以漁于民邊境賴)
(之以寧)
新化州(東至臨安府嶍峨縣界二百二十里南至元江軍民府界二百七十里西至者樂甸)
(長官司界三百四十里北至楚雄府南安州界四百三十里自州治至南京七千八百里至京)
(師一萬一千二百四十五里)
建置沿革本馬龍他郎二甸阿僰諸部蠻自昔據之元
憲宗時内附立為二千戸所屬寧州萬戶府至元間
以馬龍等甸管民官併於他郎甸置司屬元江路本
朝初改名馬龍他郎甸長官司直隸雲南布政司後
陞為新化州仍直隸焉
形勝羣山夾江(雲南志馬龍諸山在江之右迤阻諸山在江之左羣山夾江其隘如峽)
風俗婦事耕桑(雲南志大百夷種男子少治産業婦人耕種尤以時事蠶桑)懇山為
田(同上車蘇種墾山為田然以地磽歲一移其居)
山川迤陑山(在州治東山勢來自昆陽連屬不絶)迤阻山(在州治西與迤陑山對峙)徹
崇山(在州北五十里林木蓊欝巖石峻險延長一百五十里下有温泉其熱如湯)磯閣山
(在州北一百里五峯聳秀峯北一泉下注)馬籠山(在州西一百里舊名馬籠蠻酋嘗結寨其上號)
(馬籠部)摩沙勒江(源自大理白崖城流經本州東南八十里東注元江入交趾界)
土産莎羅布(以綿花為之闊僅八寸歲輸於官)孔雀
者樂甸長官司(東至新化州界三百四十里西至鎮沅府界八十里南至鈕兀長官)
(司界三百二十里北至景東府界一百里自司治至南京八千二百一十五里至京師一萬一)
(千六百四十五里)
建置沿革本馬龍他郎甸猛摩之地夷名者島本朝洪
武末分置長官司隸雲南布政司
形勝據山附水(雲南志民皆據山附水亦險僻之處)
風俗更代為市(雲南志境内百蠻交易用金銀或五日十日一集旦則婦日中則男更代為市)
山川者島山(在司治北)蒙樂山(在司東二百里巍然高峻行一日方至其頂中有毒泉人)
(畜飲之即死詳見景東府)景來河(源自景東府流經本甸下入馬龍江)
土産藤果(狀如荔枝味酸)羊桃(夷稱抹猛而長其味酸甜)
瀾滄衛軍民指揮使司(東至姚安軍民府大姚縣界四百里西至鶴慶府順)
(州界二十里南至大理府雲南縣界一百六十里北至永寕府界二百一十里自衛治至南京)
(八千三百里至京師一萬一千七百五十一里半)
建置沿革元為北勝州地本朝洪武中屬鶴慶府二十
九年於州南築城置今衛司領北勝蒗蕖永寧三州
永樂四年以永寧州陞為府正統六年以北勝州直
隸布政司今本衛領州一隸雲南都指揮使司
蒗蕖州(在衛城北一百八十里唐時地名羅共賧羅落麽些三種蠻世居之元憲宗時内附至元)
(中以羅共睒置蒗蕖州屬麗江路後改屬北勝府本朝洪武十五年屬鶴慶軍民府二十九年改屬本衛)
(編戸三里)
形勝山勢峻峭(雲南志境臨極邊與西戎相接山勢峻峭一夫當要則百夫莫有越者)據
麗江之東(元志蒗蕖據麗江之東在北勝永寧南北之間)
風俗俗尚爭競善戰喜獵(雲南志)習俗勇厲(舊志)
山川白角山(在蒗蕖州西北白角鄉)綿綿山(在蒗蕖州西南綿綿鄉)羅易江
(源出蒗蕖州東合數溪北流入永寧府)白角河(源出綿綿鄉經白角鄉入西蕃界)
土産麝香鹿茸氊松子山鷄(俱蒗蕖州出)
關梁白角橋(跨白角河)
寺觀開化寺(在衛城東門外)真慶觀(在衛城内)三真觀(在衛城南門外)
騰衝軍民指揮使司(東至永昌府潞江安撫司界一百二十里西至麻里長官)
(司界三百里南至南□州界二十里北至茶山長官司界二百四十里自司治至南京八千六)
(百四十里至京師一萬二千八十五里)
建置沿革漢為永昌郡西境即越賧地僰□峨昌三種
蠻居之唐置羈縻州南詔蒙氏九世孫異牟尋取越
賧置軟化府其後白蠻徙居之改騰衝府宋時地屬
大理叚氏元憲宗時蠻酋高救内附至元中改騰越
州及置騰越縣尋復騰衝府仍治騰越縣後以順江
州及騰越越甸古湧三縣省入隸大理路
形勝諸夷接境誠要害之地(雲南志孟養緬甸諸夷皆接境誠要害之地今築城)
(置司以控扼諸夷)南有鳳山西有寳峰(舊騰衝府志)
風俗蠻性懦弱善孳畜田種構木巢居刀耕火耨(俱雲)
(南志)
山川来鳳山(在司城南四里一名龍鳳山上有神祠)球□山(在司城東五頂頂平可居)
(以避寇上有水池傍二穴距十餘丈上穴周三尺下穴周一尺水從下穴流經下穴池為伽和池)寳
峯山(在司城南一十里一名長洞山上有有王寳寺乃高僧摩伽陀修道之所)水尾山(在司)
(城南一十五里上有水尾寺)下干峩山(在司城北一十五里下有池亦名下干峨)土山
(在司城北一十五里上有龍池周五十餘丈下亦有龍池池傍金輪寺有圓石一尺餘相傳昔高僧摩伽)
(陀所遺天旱祈雨以石浸此池則雷雨他池則無驗名濟旱池一境賴之無旱)顛峻山(在司城南)
(南一十八里)羅生山(在司城東南二十里峰巒千丈條岡百里林木森茂騰衝之名山也)上
干峩山(在司城西北二十五里下有池名清河亦名上干峨周五百餘丈花木圍繞池落池内則)
(烏鵲䘖去山北有金塔坡相傳昔有異人修道于此至今無蚊蚋霜雪)嵸巃山(在司城北三十)
(里山極高峻雲合則雨)羅左衝山(在司城南三十里)赤土山(在司城東三十里)緬
箐山(在司城西三十五里)高黎共山(在司城東北一百二十里一名崑崙岡夷語訛為高)
(良公山極高峻介騰衝潞江之間冬月潞江無霜其山頂霜雪極為嚴沍蒙氏封為西嶽其頂有分水泉)
(極清冽行者或掬飲之)大盈江(有三源一出赤土山流為馬邑河一出嵸巃山滀為小湖流為)
(高河一出羅生山流為羅生場河遶司城自東而北而西三水合為大盈江又名大車江南入南匋州為)
(小梁河至十厓為安樂河西流為梹榔江)龍川江(源出峨昌蠻地七蔵甸經越甸傍高黎共山北)
(渡口古有藤索橋下流至太公城合大盈江)温泉(有四一在城北馬邑村一在城東南大洞村一)
(在城南城左衝村一在城西緬箐村水沸如湯人多浴之)半月池(在司城北七里周五十丈)大
車湖(在司南湖甚廣闊中有山遠觀之真瓊浪中一點青也)
土產黃藤濮竹(黎共山出節甚長)硫黃(羅左衝山出)漆椶(俱司境出)
關梁龍川江關(在司城東七十五里江之西岸)古勇關(在司西一百里里古勇甸)大
盈橋(跨城西大盈江)藤橋(有二一在龍川一在尾甸一在回石俱跨龍川江盖江水湍急難以)
(木石為之編藤為橋繋于岸樹以通人馬)
寺觀西盟寺(在司城中)佑聖寺(在司城西北隅)華嚴寺(在司城南五里)龍門
寺(在司城東七里)寳蓮寺水月寺(俱在司城南舊城村)護珠寺(在司城北)
(一十五里)
古蹟越甸廢縣(元至元中置此縣於越甸尋省入府)龍馬槽(在司北一百五十里江中)
(有石如槽南詔時嘗有龍馬食於此)鎮兵石(在司城中俗傳諸葛亮置于此以禳兵戈)
車里軍民宣慰使司(東至落恐蠻界南至波勒蠻界西至八百大□宣慰使司)
(界北至元江軍民府界自司治西北至布政司一十八程轉達于京師)
建置沿革蠻名車里倭泥貉□蒲刺黑角諸蠻雜居自
古不通中國元世祖命將烏蘭濟達伐交阯經其所
部悉降之至元中置薩里路軍民總官府領六甸後
又請置耿凍路耿當孟弄二州本朝洪武十七年改
置車里軍民府十九年改宣慰使司
形勝在浪滄江南接南海交阯(清類分野)
風俗民性頗淳(郡志民皆百夷性頗淳額上刺一旗為號作樂以手拍羊皮長鼓而間以銅鐃)
(銅鼓拍板其鄉村飲宴則擊大鼓吹蘆笙舞牌為樂)
山川猛永山沙木江
土產鍮石銅木香沉香
木邦軍民宣慰使司(東至八百大甸宣慰使司界南至未克刺蠻界西至緬甸)
(宣慰使司界北至芒市長官界自司治東北至布政司三十五程轉逹于京師)
建置沿革舊名孟都一名孟邦元至元二十六年立木
邦路軍民總管府領三甸本朝洪武十五年改木邦
府後改木邦軍民宣慰使司
風俗男貴女賤(郡志其夷類數種男子皆衣白衣文身髠髮摘髭鬚修眉睫婦人則上衣白衣)
(下圉桶裙耳帶大金圈手貫象牙鐲男貴女賤雖小民視其妻如奴僕耕織貿易差徭之類皆係之)
土産響錫胡椒
孟養軍民宣慰使司(東至金沙江南至緬甸宣慰使司界西至古刺界北至干)
(厓宣撫司界自司治北至布政司三十七程轉達于京師)
建置沿革地名香柏城元至元二十六年置雲遠路軍
民總管府本朝洪武十五年改為雲遠府十七年改
孟養軍民宣慰使司
風俗民性生野多為樓居(郡志其民皆百夷性生野小有釁隙即搆兵相殺其土下)
(濕夜寒晝熱多瀕江為竹樓以居一日數浴餘俗與木邦同)
山川鬼窟山(在司境極為險隘夷人據為硬寨)
土産琥珀碧瑱馬(倭小者如騾)䗲(巨蟒也有四足膽可解諸藥毒)
緬甸軍民宣慰使司(東至木邦宣慰使司界南至南海西至戞里界北至隴川)
(宣撫界自司治東北至於布政司三十八程轉逹于京師)
建置沿革古西南夷不知何種其地舊有江頭太公馬
来安正國蒲甘緬王五城元至元中屢討之後於蒲
甘緬王城置邦牙等處宣慰使司本朝洪武二十九
年始歸附立緬甸軍民宣慰使司
風俗有屋廬以居舟筏以濟(元史其人有城郭屋廬以居有象馬以乘舟筏以濟)
(其文字進上者用金葉寫之次用紙又次用檳榔葉)性柔而詐(郡志緬人形陋體黑性柔而詐)
(其酋號曰上刺浪男子善浮水夏熱穿洗白窄䄂單衣冬寒穿白兜羅錦衣仍用莎羅布二幅合之纏于)
(上以為飾其富者出入著大袖大布衫男子綰髻於頂前用青白二色布纏之婦人綰髻於後不施脂粉)
(男女皆和白檀麝香當歸姜黃末塗于身及頭面以為竒其酋長出入乘平轎或騎象坐則在前從者圍)
(後皆席地)事佛敬僧(同上緬人專事佛敬僧立阿瓦刹城邦啞直根等寺莊嚴甚整有大事則)
(抱佛說誓質之僧然後決)
山川金沙江(郡志地勢廣衍有金沙大江闊五里餘水勢甚盛緬人恃以為險)
土産象馬樹頭酒(樹類椶高五六丈結實大如掌土人以麯納罐中而以索懸其)
(罐於實下劃其實取汁流于罐以為酒名曰樹頭酒或不用麯惟取其汁熬為白糖其葉即貝葉寫緬書)
(用之)椰子石油(自石縫流出臭惡而色黑可搽毒瘡)白㲲布兜羅錦
八百大甸軍民宣慰使司(東至老□宣慰使司界南至波勒蠻界西至木)
(邦宣慰使司界北至孟艮府界自司治北至布政使三十八程轉達于京師)
建置沿革世傳其土酋有妻八百各領一寨因名八百
媳婦元初征之道路不通而還後遣使招附元統初
置八百等處宣慰司本朝洪武二十四年其酋来貢
乃立八百大甸軍民宣慰使司
風俗相見把手為禮(郡志民皆百夷性頗緩刺花樣于眉目間其男女服食皆與木邦同)
(但與客相見則把手為禮亦事佛如緬人)
山川南格刺山(在車里八百之界山上有河其南屬八百其北屬車里)
土産象(土酋畜之騎坐凡戰闕用為前陣)白檀香安息香
老撾軍民宣慰使司(東至水尾界南至交阯界西至寧遠界北至車里宣慰使)
(司界自司治西北至布政司六十八程轉□于京師)
建置沿革俗呼曰撾家自古不通中國本朝永樂三年
其酋備方物入貢始置老撾軍民宣慰使司
風俗民性獷悍(郡志民皆百夷衣服飲食類木邦性獷悍身及眉目皆刺花其酋長有三等大)
(曰招木弄次曰招木牛又次曰招化而為宣慰者即招木弄居高樓其上寬廣見人不下樓部屬見之則)
(所至之地各為等限使客亦然而設通事引之以至其地不差尺寸)
土產犀乳香西木香鮮子訶子
大古刺軍民宣慰使司
建置沿革古南宋本朝正德中始置大古刺軍民宣慰
使司
風俗與木邦同(官制俗同木邦結□用榖茶雞夘客至亦用穀茶手拈而食)
麓川平緬軍民宣慰使司
建置沿革元置麓川路本朝洪武中置麓川平緬宣慰
司尋革今復置軍民隸焉
底馬撒軍民宣慰使司
建置沿革本朝(闕)年置
孟定府(東至威遠州界南至木邦宣慰□司界西至隴川宣撫司界北至鎮康州界自府治東)
(北至布政司二十八程轉達于京師)
建置沿革舊名景麻不通中國元至元二十六年
歸附立孟定路軍民總管府領二甸隸大理金
齒等處宣慰使司本朝洪武十五年改置孟定
府編戶五里
風俗男戴竹帽女衣文繡(郡志民皆百夷男子光頭赤脚黑齒着白布衣戴細竹絲)
(帽以金玉等寳飾其頂遍插翠花翎毛之類後垂紅纓婦人出外戴漆藤大笠狀類團牌頂尖身衣文繡)
(飾以珂貝)
土產香櫞(比之南安府者為尤大)
孟艮府(東至車里宣慰使司界南至八百大甸宣慰使司界西至木邦宣慰使司界北至孟)
(漣界自府治北至布政司三十八程轉達于京師)
建置沿革蠻名孟掯自古不通中國本朝永樂四年始
歸附置孟艮府
風俗與木邦八百同
南甸宣撫司(東至永昌潞江安撫司界南至隴川宣撫司界西至千崖宣撫司界北至)
(騰衝軍民指揮使界自司治東北至布政司二十二程轉達于京師)
建置沿革舊名南宋元至元二十六年置南甸路軍民
總管府領三甸本朝洪武十五年改南甸府永樂十
二年改南甸州正統八年陞宣撫司
風俗結親用穀茶為禮(郡志民皆百夷俗與木邦同其結親則用榖茶二長筒雞卯五)
(七籠為聘禮客至則以榖茶供奉手拈而食之)
山川丙弄山(在司東一十里相傳昔有僧自大理來坐化於此變為石人後經兵燬止存其頭土)
(人咸奉祀之)蠻千山(在司東一十五里土酋恃其險阻世居其上)温泉山(在司東二)
(十五里層峯疊嶂連亘二十餘里林木陰森下有温泉)沙木籠山(在司南一百里上有關立)
(木為柵週圍一里)南牙山(在司西一百八十里山甚高延袤一百餘里樹木陰翳官道經之上)
(有石梯夷人以此據險又有清泉下流入南牙江)小梁河(在司東北三十里源有二一出騰衝)
(赤土山麓一出騰衝緬箐山麓至此合為一西南流至千崖為安樂河而合於大盈江其在司境流經南)
(牙山西南又謂之南牙江)孟乃河(在司東南一百七十里即騰衝龍川江之源)大盈江
(源自騰衝流至司境過鎮西入緬甸)
土産孔雀呌鷄(晝夜依時而鳴)紅藤篾(夷婦用為腰飾)
關梁黃連坡關(在司南三十五里)小龍川關(在司東北八十里)
干崖宣撫司(東至南甸宣撫司界南至隴川宣撫司界西北俱至南甸宣撫司界自司)
(治東北至布政司二十三程轉達于京師)
建置沿革其地舊名干頼賧曰渠瀾賧白夷居之元中
統初内附至元中置鎮西路軍民總管府領二甸本
朝洪武十五年改為鎮西府後為干崖長官司正統
間陞宣撫司
風俗四時皆蠶(郡志境内甚熱四時皆蠶以其絲染五色織土錦充貢)
山川雲晃山(在司南一十五里上有瀑布泉即雲晃河之源也)雲籠山(在司東二十五)
(里)白蓮山(在司北六十里中有一峰林巒聳拔土官居其麓下有白蓮池)刺朋山(在司)
(西一百餘里林木陰森四時蒼翠)雲晃河(在司治南源出雲晃山下流與雲籠河合灌田千餘)
(畆)安樂河(源出騰衝經南甸迤邐至雲籠山之麓亦名雲籠河沿至司治北折流而西一百五)
(十里為㯽榔江至北蘇蠻界注金沙江入于緬中)止西河(在司東北三十里源出雲籠山流十)
(五里與雲籠河合)
土産土錦白㲲布白蓮花竹䶉(大如兔至肥可食)
隴川宣撫司(東至芒市長官司界南至木邦宣慰使司界西至千崖宣撫司界北至南)
(甸宣撫司界自司治東北至布政司二十六程轉逹于京師)
建置沿革舊為麓川地皆白夷所居元至元中置麓川
路本朝洪武十七年歸附置麓川平緬宣慰司正統
三年其土酋思任發叛大軍平之遂革其司十一年
置隴川宣撫司於龍把
風俗與南甸同
山川馬鞍山摩梨山羅木山(俱在境内極高大夷人恃以為險)湯
泉(從石罅流出為河熱如沸湯)
土産芋(大者長一尺二三寸)孔雀豪猪紫膠大藥鮮子
威遠州(東至新化州界南至□璉長官司界西至□定府界北至景東府界自州東東北至)
(布政司一十九程轉達于京師)
建置沿革唐南詔銀生府之地舊為濮落雜蠻所居大理
時為白夷所有元至元中置威遠州本朝因之編戶四里
風俗男女勇捷走險如飛白蠻習俗朴野(俱舊志)
山川蒙樂山南堆江谷寳江(自遮遇甸流至州境下流合瀾滄江)
土産鹽(境内莫蒙寨有河水汲而澆於炭火上煉之則成細鹽凡交易無秤斗止以小篾籮計多寡而量之)
灣甸州(東至大候州界南至鎮康州界西至永昌施甸長官司界北至順寧府界自州治東)
(北至布政司二十程轉達于京師)
建置沿革蠻名細賧元中統初内附屬鎮康路本朝洪
武十七年置灣州編戶五里
風俗與鎮康同(郡志其民亦百夷婦人貴者以象牙作筒長三寸許貫于髻插金鳳蛾其頂絡)
(以金索手帶牙鐲以紅氊帶東臂纏頭衣白布窄袖短衫黑布桶裙不穿耳不施脂粉餘俗與鎮康同)
土産茶(境内有孟通山所產細茶名灣甸茶穀雨前採者為佳)芭蕉(開花結實味甘可食)
鎮康州(東至孟璉長官司界南至孟定府界西至永昌潞江安撫司界北至大侯州界自州)
(治東北至布政司二十三程轉達于京師)
建置沿革蠻名石賧本黑僰所居元中統初内附至元
十年立鎮康路軍民總管府領三甸本朝洪武十五
年改為鎮康府十七年改為州編戶六里
風俗卜用雞骨病專祭鬼(僰蠻形惡體黑以青白布為衣跣足荆棘中走如飛男子)
(出婦人閉戶静坐以待夫至遇有事籖雞骨卜吉凶病不服藥專務祭鬼死則刳木為棺殯之墳上植一)
(樹為識)
土産大藥(有大如斗者味極甘美)鮮子(大如棗味酸)䗲膽(可解諸毒藥)水乳香
大候州(東至景東府界南至鎮康州界西至灣甸州北北至順寧府界自州治東北至布政)
(司二十三程轉逹于京師)
建置沿革蠻名孟祐白夷所居元中統初内附屬麓川路
本朝洪武二十四年置大候長官司後改為州編戶四里
風俗民有百夷蒲蠻(百夷俗與灣甸同蒲蠻俗與順蠻同)
山川昔彌山(在州東六十里)蠻賴山(在州西六十里其山多竹)八刺山(在州北八)
(十里)蠻彌山(在州南二百五十里林木隂森崖石壁立)阿輪山(在州西南三百里連峰叠)
(巘四時蒼翠)瀾滄江(在蠻彌山東南之麓)孟祐河(在州治東)孟賴河(在州南八十里)
土産垂絲竹(其枝葉軟弱皆下垂)金剛纂(其色青状如刺桐性最毒)訶子(秋熟味苦又甘)
鈕兀長官司(東至元江軍民府界南至車里宣慰使司界西至威遠州界北至臨安府)
(思陀甸長官司界自司治北至布政司一十六程轉達于京師)
建置沿革蠻名也兀自古不通中國本朝宣德七年始
歸附置鈕兀長官司
風俗見人無拜禮(郡志其民皆倭泥類蒲蠻男子綰髻于頂白布纏頭婦人盤頭露頂以花)
(布為套頭見人無拜禮)
孟璉長官司
建置沿革本朝(闕)年置
茶山長官司
建置沿革本朝(闕)年置
麻里長官司
建置沿革本朝(闕)年置
芒山長官司(東至鎮康州界西南俱至隴川宣撫司界北至永昌潞江安撫司界自司)
(治東北至布政司二十三程轉達于京師)
建置沿革其地舊曰怒謀曰大枯賧曰小枯賧即唐史
所謂茫施蠻也元中統初内附至元十三年立茫施
路軍民總管府領二甸本朝洪武十五年置茫施府
正統九年改置芒市長官司
風俗男衣繒布婦女衣皮(唐書茫施蠻男子衣繒布女分髮直額為一髻垂後跣而)
(衣皮)
山川青石山(在司西南峭拔千仞竒怪萬端又司境有永貢榦孟契二山皆高大夷酋立寨居之)
(以為險要下有芒市河)麓川江(在司西源出昌峨蠻境流至司境又至緬地合大盈江)金
沙江(源出青石山流入大盈江)大車江(源自騰衝流經青石山下流至江頭城名大盈江入)
(緬地蒲甘城界)
土産金(金沙江出)香橙橄欖芋蔗藤
明一統志卷八十七
