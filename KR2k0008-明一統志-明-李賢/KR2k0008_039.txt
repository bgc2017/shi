明一統志卷三十九
明李賢等撰
嘉興府(東至直隸松江府華亭縣界五十里西至杭州府仁和縣界一百里南至海八十三)
(里北至直隸蘇州府吳江縣界二十七里自府治至南京七百三十八里至京師四千一百里)
(糧六十一萬八千石零)
建置沿革禹貢揚州之域天文斗分野春秋時地名長
水又名檇李初為吳越分境後為越境魯定公時越
敗吳于檇李即此戰國時屬楚秦為會稽郡地漢因
之東漢屬吳郡三國吳於此置嘉禾縣後改嘉興晉
以後因之隋廢嘉興海鹽二縣以其地屬蘇州唐復
置仍屬蘇州後屬杭州五代時錢氏奏置秀州治嘉
興縣宋屬浙西路政和間名為嘉禾郡慶元初陞州
為嘉興府元置嘉興路本朝復為嘉興府領縣七
嘉興縣(附郭秦為由拳縣地屬會稽郡東漢屬吳郡孫吳以嘉禾生改置嘉禾縣後改嘉興縣隋)
(廢入吳縣唐武德中復置屬蘇州尋省貞觀中復置五代時屬杭州後於此置秀州宋屬嘉興府元仍舊)
(本朝因之編戶三百八十里)秀水縣(附郭本吳嘉興縣地本朝宣德四年析置秀水縣治府城)
(内西北隅編戶二百三十五里)嘉善縣(在府城東三十六里本嘉興縣東境本朝宣德五年析置)
(嘉善縣治魏塘鎮編戶二百四里)海鹽縣(在府城東南八十里秦析吳縣地置海鹽縣屬會稽)
(郡西漢因之王莽改曰展武縣後陷為湖移治武原鄉改為武原縣東漢復為海鹽屬吳郡又改故邑縣)
(晉復為海鹽陳省人鹽官縣唐復置五代晉時屬秀州宋初仍舊後屬嘉興府元陞為州本朝仍為縣編)
(戶一百六十一里)平湖縣(在府城東五十四里本漢故邑縣地後為海鹽縣東北境本朝宣德)
(五年析置平湖縣治當湖市編戶一百一十四里)崇德縣(在府城西南九十里本嘉興縣地五)
(代晉時吳越析嘉興之義和市及崇德七鄉置為縣屬秀州宋初因之後屬嘉興府元陞為州本朝仍為)
(縣編戶二百一十三里)桐鄉縣(在府城西六十里本崇德縣地宣德五年割崇德之梧桐八鄉)
(建為縣編戶一百七十九里)
郡名檇李(古地名)嘉禾(宋名)
形勝江東一都會(漢志吳東有海鹽章山之銅三江五湖之利江東一都會也)旁接
三江(舊志介二大府旁接三江)負海控江(會浦河記負海控江土為上腴魚鹽之饒版圖)
(之盛視他邑不若也)海濱廣斥鹽田相望(吳郡記)澤國佳致(嘉禾志序)
全吳腴壤(唐李澣嘉興屯田政績記全吳在揚州之域最大嘉興在全吳之壤最腴故嘉禾一)
(穰江淮為之康嘉禾一歉江淮為之儉)居山澤之介(圖志吳越多山而湖澤漸其下崇德)
(居山澤之介孔道四出)左杭右蘇負海控湖(元嘉興路總管府記)襟溪帶
湖四望如砥(元趙孟頫天寧寺記)大海環其東南震澤匯其西
北(郡志)
風俗慕文儒勤農務(古圖經云罕習軍旅尤慕文儒不憂凍餒頗勤農務)風俗淳
秀(舊志土膏沃饒風俗淳秀文賢人物之盛前後相望百工衆技與蘇杭等)信巫鬼重淫
祀(隋書地理志)素誘魚鹽之利(宋嘉興知縣題名記云地富稻秫民素誘於魚鹽之)
(利故牒訴為多)人性柔慧(宋志人性柔慧尚浮屠之教俗奢靡而厚於滋味)民俗殷
富(元天寧寺記)
山川瓶山(在府治東北高三丈廣十畝餘千戶所及民居環遶其麓相傳宋時清酒務在此其罌缶)
(所棄積久成山又嘉善縣南亦有此山)五臺山(在府治西北山東南有宋秀王祠西南有木紋)
(觀音殿以石刻法華等經列為闕凡十二間及立東西二塔建炎兵火後石經獨存)胥山(在府城東)
(南三十里本名張山昔伍子胥伐越經營於此後人因改今名并立祠宋張堯同詩馬革浮尸去君王太)
(忍人此山空廟貌何以勸忠臣山左有石龜勢欲趨水右有吳山磨劒石鄉人陳氏者嘗鑿室讀書名胥)
(山書堂遊覽者多留題)秦住山(在海鹽縣南一十八里世傳秦始皇東遊嘗登此山故名晉樂)
(資九州志云縣有秦逕山秦始皇逕此美人死葬於山下山之東海口有巫子山)豐山(在海鹽縣)
(西南一十八里有石室室東南有九毋冢内多蜂蠆蛇虺不可近舊傳秦始皇嘗屯兵此山)白塔
山(在海鹽縣東南二十里海中山有白塔因名山下舊有港通魯浦曰白塔潭海舟多泊焉唐至德初)
(有人於此山沙渚上得一桃核片可以貯升米)望虞山(在海鹽縣東南二十二里以隔海望會稽)
(上虞縣故名)横山(在海鹽縣西南三十里唐顧況居此縣令劉長卿過横山顧山人詩秪見山相)
(掩誰言路尚通人來千嶂外犬吠百花中細草香含雨垂楊間弄風却尋樵逕去惆悵綠溪東)石帆
山(在海鹽縣西南三十餘里海中石帆之東有鷹窠項山)長牆山(在海鹽縣南三十五里秦)
(始皇東遊嘗登此山望海以山形孤聳望若堵牆故名)泊櫓山(在海鹽縣南三十五里輿地志)
(秦始皇東遊候潮渡海泊櫓於此)金粟山(在海鹽縣西南三十五里以其周迴六里又名六里)
(山吳地志有石篆書三十八字天冊元年刻碑上有廣惠禪寺内有舍暉堂)夾山(在海鹽縣西南)
(三十五里舊經云山居金牛金粟二山之間因名)青山(在海鹽縣西南三十五里𨼆若龜形為澉)
(浦鎮之主山山顛今置烽堠)葫蘆山(在海鹽縣西南三十五里海中潮汐消長此山如葫蘆出)
(没之狀因名)紫雲山(在海鹽縣西南三十六里相傳唐建中間有村女出耕紫雲常覆其上因)
(名)邵灣山(在海鹽縣西南三十六里)黃山(在海鹽縣西南三十六里近有高王山與此相)
(接)湯山(在海鹽縣東北三十六里宋紹熙間縣令李養直置叢塜於山以葬溺海之屍今置烽堠)
(於其上)麂山(在海鹽縣西南四十里永安湖側以形似名)車山(在海鹽縣東北四十里山)
(形如車近此數里有暈頂山)鳳凰山(在海鹽縣西南四十五里與竇家山小山澤山颺山相近)
(俱列峙於澉浦鎮之西南)半湖山(在海鹽縣西南四十五里與沈氏山近列於澉浦鎮之東北)
馬鞍山(在海鹽縣西南四十五里近有若山楊山及碧里山與此山俱在澉浦山西北五六里)
月山(在海鹽縣西南四十五里與小山相接去澉浦鎮西三里其在鎮南五里曰葛毋山在鎮東六)
(里曰篠山蒼翠相望)荆山(在海鹽縣西南四十五里占宋安湖之勝上有悟空寺)廟山(在海)
(鹽縣西南四十五里地名□頭上有□王廟)石屋山(在海鹽縣西南四十五里山頂有壘如屋)
(之狀因名)雞籠山(在海鹽縣西南四十六里以形似名去澉浦西南六里)龍尾山(在海)
(鹽縣東北四十七里以形似名)金牛山(在海鹽縣西南五十里吳地志云昔有牛糞全村民臯伯)
(通與弟隨之牛穴此山而入二兄弟鑿山欲入山頽同死穴中故又名會骸山)獨山(在海鹽縣東北)
(五十四里不與諸山相接上置烽堠以防海宼舊又置鹽場於此)沈山(在海鹽縣西南六十里圖)
(經宋臨海太守沈景葬於此因名唐大順中割其地歸杭州今沈山即海寧縣硤石鎮之東山)陳山
(在崇德縣西北三十里昔有陳氏居此故名)&KR0636;山(在崇德縣西北保寧石門二鄉之界山有浮圖)
祐山(在平湖縣東南二十里舊有秦小娘神祠小娘相傳晉人也)故邑山(在平湖縣東南)
(二十七里山下有城唐志云舊縣治蓋漢安帝時海鹽縣淪陷為湖移治此後縣治復徙於馬嘷城)雅
山(在平湖縣南二十七里山多怪石俗呼為惹山)觀山(在平湖縣東南二十八里一名官山其南)
(一里又有高公山)苦竹山(在平湖縣東南二十九里上有天妃宫)蒲山(在平湖縣東南)
(三十里海邊近又有菜薺山亦瀕於海)龍湫山(在平湖縣東南三十里一名陳山山有龍湫山)
(椒有大石盤陀歲三月十八日吳之陽山及此山多雲霧晦冥雷雨之變俗傳為白龍君以是日生於陽)
(山而歸藏其母於此故建祠若有禱必先酧酒石上有物蜿蜒即見宋時禱雨屢應累封龍神為廣惠淵)
(靈侯名其廟曰顯濟)甑山(在桐鄉縣北一十七里山形如甑)殳山(在桐鄉縣東南三十五里)
(昔有道士殳基𨼆居學道尸解於此故名山有兩峯其東峯號史山宋張堯同詩丹竈功成後寥寥掩石)
(扉但聞蟬已蛻不見鶴來歸)談家嶺(在海鹽縣西南四十二里與杭州海寧縣分境)走馬
岡(在崇德縣東北四十九里永新鄉其地有官窑相傳正吳越分疆之地今有走馬岡及洗馬池)穿
山洞(在長牆山下臨海有石岩如洞)海(在海鹽縣東二里舊去縣五里有岡一十八為海潮之限)
(漂蕩日久遂不復存自元以來為石塘南北計四千八百丈本朝歲加修築海岸與寧波紹興二府相對)
(深夜籟寂時雞犬之聲相聞)天星湖(在府治東北一名天心湖中水草不生其水雖大旱不竭)
(舊傳秦始皇發囚所掘張堯同詩拍岸浮春淥菰蒲四遠生網羅人不到魚鳥亦忘情)滮湖(在府)
(城東南二里一名馬場湖宋張堯同詩有四境田相接烟瀾自渺瀰之句)鴛鴦湖(在府城南三里)
(一名南湖湖中多鴛鴦或云以其東西兩湖相接如鴛鴦故名宋從事郎聞人滋當為南湖草堂記云檇)
(李澤國也東南皆陂湖而南湖尤大稽其故履當有百二十頃)相湖(在府城東北九里昔有相姓者)
(居此湖之濱故俗名相家湖)鶴湖(在嘉善縣西北三十里其中多蓴菜蘆葦風景幽勝或云舊嘗)
(產鶴故名)分湖(在嘉善縣西北三十六里其半為吳江縣地故名其中產巨蟹風味殊絶)天僊
湖(在海鹽縣西九里與賁横諸湖相通)賁湖(在海鹽縣西三十里一名宋坡湖周圍四十餘里南)
(與黃道彭墩二湖相通)横湖(在海鹽縣西三十五里周圍六里)鸕鷀湖(在海鹽縣西南)
(四十里周圍四十餘里)永安湖(在海鹽縣南四十五里溉田甚廣湖中之税均於田上是以税)
(頗重而無旱患久雨水瀰漫則東南入於海)上谷湖(在海鹽縣西六十里水通賁横等湖)當
湖(在平湖縣治東周圍四十餘里吳地志王莽改海鹽縣為展武縣後陷為湖亢旱水涸髣髴見其街)
(陌遺迹舊有白沃史君廟相傳陷為湖時史君乘馬走不及將鞭圍得湖東北角一片遂不沒後立廟焉)
東泖(在平湖縣東北三十里相接松江界)運河(在府城西舊志隋大業中開江南河自京口至)
(餘杭八百餘里擬通龍舟唐白居易詩平湖七百里沃壤兩三州謂此)穆溪(在府城東北四里水)
(接上谷湖入太湖水中多龍骨張堯同詩靜練明田外源流笠澤通不因逢歲旱誰識濟時功)芝溪
(在府城西北五里)韭溪(在府城内即南湖之支流經城而達北運河者是也舊志在府城南八里)
(按川瀆記云太湖東通嘉興韭溪水今按運河西北接太湖則當云東南通韭溪為是)雙溪(在府)
(城東一十里舟之達於松江者皆由此溪有橋跨於溪上名曰雙溪橋)錢溪(在府城西北二十五)
(里相傳舊有富室錢氏居其上因名)麻溪(在府城西北三十里水通太湖)清溪(在平湖縣東南)
(一十四里)茜溪(在嘉善縣北一十二里舊傳其地嘗出茜草故名)秦溪(在海鹽縣西南三十)
(六里水通豐山港接運河法喜寺舊有石碑刻秦溪二字)語溪(在崇德縣東南一名語兒中涇又名)
(沙渚塘在吳越時為吳栖兵之地)車溪(在崇德縣東北三十六里南北相距二十餘里流入太湖)
白龍潭(在府城西南四里有白龍穴此風濤間作輒飄溺舟楫居人作三塔以鎮之宋淳熙初歲)
(大旱知縣李時習用攪龍法求之雨即應傍有景德寺張堯同詩呼吸風雲合飛潛自有時只愁潭水淺)
(頭角被人窺)螺潭(在府城南五里相傳舊有白色細螺生其中故名潭之西有廟)九斤潭
(在府城東北思賢鄕南接天荒許家二蕩)横浦(在海鹽縣東二里東北通故邑西通賁湖南入于海)
藍田浦(在海鹽縣南三里浦上有藍田廟宋咸平中知縣魯宗道重間以通海潮入運河又名魯)
(公浦)乍浦(在海鹽縣東北三十五里其水舊自官河入於海元至正間番舶皆萃於此本朝洪武中)
(築城浦上以備禦焉)澉浦(在海鹽縣南三十六里水經云谷水於縣出為澉浦以通巨海晉光熙初)
(嘗有三毛人集於此蓋泛於風也元至元間宣慰楊耐翁居此搆屋招集海商居民質易遂成聚落洪武)
(中亦築城浦上)蘆瀝浦(在海鹽縣東北七十里宋元祐中提刑羅適於此浦掘得古尼寺碑移置)
(松江白牛寺今浦有鹽場)天荒蕩(在府城東北思賢鄉南接許家西接毛頭菜花等蕩皆有菱芡)
(之利)和尚蕩(在府城西北二十八里以形似名)祥符蕩(在嘉善縣北二十四里中產荷)
(芰鵁鶄巨鰕民食其利舊為祥符之產故名)查家蕩(在嘉善縣東北三十六里其中多產蒲葦)
(芟荷夏月蓮盛開紅白交映居民以為遊覽之所)許巷蕩(在嘉善縣西北三十六里波流澄澈)
(洞見水族傍多良田旱歲民咸資其灌溉)育德井(在府學前上有亭亦名育德蓋取蒙泉育德之)
(義)靈光井(在嘉興縣精嚴寺本晉徐恬之别業因夜發光遂捨為寺成帝賜名靈光)雲門
井(在嘉興縣兜率寺宋僧文偃為雲門祖師嘗居此寺因名)葛仙井(在嘉興縣天慶觀世傳東)
(偏一井歲有丹浮起今不復見矣)墅泉井(在嘉善縣西北三十里井久湮塞本朝正統間居民)
(偶鑿得之味甚清冽)淡井(在海鹽縣天寧寺南邑中水多鹹惟此水淡故名)幽瀾泉(在嘉)
(善縣東二里景德寺舊名景德泉煑茶無滓世以為惠山之次本朝顧孟時詩秀水東流入魏塘泓渟誰)
(鑿近禪房煑來茗碗清無滓分出花渠細有香)柏泉(在海鹽縣治泉上有柏樹因名)金魚池
(在府治西北二里唐刺史丁延贄養金鯽魚於此後為放生池兵廚有金魚月波酒名取於此)青白
池(在府城東三里東塔寺遇水溢則有青白二色之異)山月池(在平湖縣東德藏寺後傍有土)
(山故名)玉泉池(在平湖縣大乘寺其泉汪洋澄澈故名)淨池(在嘉善縣北二十四里陶)
(莊池不生雜草故名)車溝(在府城西北七十三里其流與烏程縣水相合入震澤)横塘(在府)
(城東南五里舊志自滮湖轉馬塘廟而上南至海鹽縣謂之横塘唐劉長卿詩家在横塘曲是也)長
水塘(在府城南六里長五十餘里春秋時稱嘉興之地為長水者以此舊志秦始皇東遊至長水聞)
(土人謠曰水市出天子乃從此過見人乘舟交易應其謠)練浦塘(在府城南二十五里通横塘長)
(水塘世傳吳王練兵之所故名)伍子塘(在嘉善縣治西南接胥山為伍子胥經營伐越之地)防
海塘(在海鹽縣東二里一名太平塘宋置長一百七十餘里元至元間縣尹顧泳復修之本朝洪武)
(初易之以石永樂中重修)招寶塘(在海鹽縣西南二十五里宋淳化初開隄路長四十里)杉
青堰(在府城東北四里其旁有閘置巡檢司)馬塘堰(在府城南七里秦始皇東遊至此遏)
(水為堰以厭水市之謠堰成斬馬以祭故名)學秀堰(在府城西南九里舊名學繡後訛今名上)
(有塔)死亭灣(在府城西四里漢朱買臣貧時其妻求他適及買臣衣錦還鄉妻自愧死於此因名)
王江涇(在府城北二十七里舊傳有鉅姓王氏江氏居此今有王江涇市)清風涇(在嘉)
(善縣東北二十四里舊名白牛涇即宋陳舜俞跨白牛往來之所後人名曰清風涇)
土産綾(各縣出)鹽石首魚蝤蛑白蜆(俱海鹽縣出)水母
(海鹽平湖二縣出)蟹(嘉興縣分湖出者佳)黃雀(崇德縣出)罌粟(各縣俱出)吳茱萸
(各縣出)
公署海寧衞(在海鹽縣治西本朝洪武十七年建)守禦嘉興千戶所(在府治北)
(洪武九年建隸蘇州衞)守禦澈浦千戶所(在海鹽縣南三十六里)守禦乍
浦千戶所(在海鹽縣東北三十六里俱洪武十九年建隸海寧衞)
學校嘉興府學(在府治西北宋紹興中建本朝正統八年重修)嘉興縣學(在府治西)
(南二里宋咸淳中建本朝洪武間重脩)秀水縣學(在府治西宣德七年建)嘉善縣
學(在縣治西宣德五年建)海鹽縣學(在縣治西南元元貞中建本朝洪武中重脩)平
湖縣學(在縣治東宣德五年建)崇德縣學(在縣治東南宋紹興中建本朝永樂間重)
(建)桐鄉縣學(在縣治東北宣德七年建)
書院宣公書院(在府治北元至元間建宣公唐陸贄也有祠本朝大理卿熊槩知府黃懋皆重)
(脩)傳貽書院(在崇德縣治東北宋儒潛菴輔廣讀書之所廣得朱熹之傳遂扁其堂曰傳貽)
(蓋以傳之先儒貽之後學為己任也知府文及翁為記)
宫室璇星樓(在府治東)近民樓(在府治西子城上)熙春樓(在府治北以上三樓)
(皆宋建)朝陽樓(在府治東子城上宋建與蘇小小墓相望舊名懷蘇亭後改今名)披雲
樓(在府園東北子城上宋知州方滋建後改名風月無邊樓)月波樓(在府西北城上下瞰金魚)
(池宋元祐中知州令狐挺建政和中毛滂重脩自作記云望而見月其大不過如盤盂然無有遠近容光)
(必照而秀澤國也水濱之人起居飲食與水波接令狐君乃為此棲以名月波意將攬取二者於一樓之)
(上也鄭獬詩野色更無山隔斷天光直與水相通張伯玉詩風光似逐水仙去物色如從雲漢歸)煙
雨樓(在府城東南湖濱宋方萬里詩樓壓重湖壯矣哉樓前圖畫若天開鷗從沙際衝煙去燕向花)
(邊捲雨來)春風樓(在崇德縣治東南宋知縣奚士達以觀風亭基改建歴五十餘年知縣黃元直)
(重脩)鎮邊樓(在平湖縣東南二十七里)葵嚮閣(在府治東)尊經閣(在府學大成殿)
(後宋建舊名御書閣元重脩改今名其下奉安先聖燕居像兩傍祠宋周濂溪邵康節司馬温公程明道)
(伊川張横渠謝上蔡朱晦菴張南軒呂東萊十先生)凌虚閣(在府治西南面鴛湖之勝夏月郡人)
(多遊宴於此以避炎囂)修齊堂(在府治舊名同穎宋知州俞淅改今名後又有清香堂淅改曰)
(敬信節愛之堂)浩燕堂(在府治内西北舊名山堂宋郡守張德甫建李孟堅改今名取沈括浩然)
(詩意其詩曰西堂昔時冷蕭條使君名高堂為高流虹碎壁動鐫雕粉黛翕倏隨揮毫太守浩然觴九牢)
(門前過客羅百艘襜褕燁燁爛亭臯切雲危冠控豪曹詩舊刻於堂東壁襄陽米芾書)衆樂堂
(在府治内東北舊名渙堂宋紹興中郡守王安道建李孟堅改今名嘉熙初知府史宅之重脩并記)靜
照堂(在府治西二里招提院宋王安石詩任公蹲會稽海上得招提静照堂新搆幽棲客屢㩦鄭獬)
(詩招提去山遠還似在山家晚日惟歸鳥春風自落花)六鶴堂(在府治後宋知州鄧根立其後)
(知州徐蔵於堂北為雪窗外臨荷池)魁星堂(在崇德縣學東北宋縣令奚士達建以沈晦祖遘嘗)
(策廷魁以有官居第二其後晦復擢第一故名陸埈為記)平易堂(在崇德縣治宋乾道初知縣葛)
(邲建杜甲為記)椿桂堂(在崇德縣宋時邑人莫元忠兄弟五人奉親力學俱登進士監丞周必正)
(為扁其堂縣令又為立五桂坊)三過堂(在秀水縣本覺寺宋蘇軾與文長老三過此皆有詩後人)
(因建堂命名焉)喜雨堂(在海鹽縣治東舊名相𨼆宋縣令李直養禱雨有應改今名)景魯
堂(在海鹽縣西宋魯宗道嘗為邑令後人思之建堂因名)花月亭(在府治内宋張先建先嘗)
(作詞有雲破月來花弄影之句後更名來月)會景亭(在府城東春波門外二里宋知秀州潘師)
(旦建以南塢及漁溆一十一處會于此故名宋陸蒙老詩清入闌干酒易醒春風楊柳幾沙汀平波抵得)
(瀟湘闊只欠峯螺數點青)序賓亭(在府子城内又子城東有清風亭子城西有金風嘉禾二亭子)
(城北有利川觀風野泉朝宗四亭皆宋知州張俞所建者)議公亭(在府子城内又有水鑑賞心臨)
(津三亭皆宋時郡守所立)鏡香亭(在府城内舊慈恩寺南宋林逢子詩綠揚深處兩三家幾度凭)
(闌聽沸蛙雲錦已空煙水闊空教人憶舊時花)分流亭(在府治東北面東又有喜雨亭與此相近)
(面南)換衣亭(在府治西北舊天慶觀之東宋知州姚憲修)水心亭(在嘉興縣治後東北)
(宋時建)河内亭(在府城西東漢張武父為郡門下掾送太守妻還河内為盜所殺武祭哭於此)
(因名)落帆亭(在府城東北杉青堰舊有宋秀王諸公送鄉人陳確持節江東留題亭北有百步橋)
(熙寧初縣尉吕温卿重脩)秀水亭(舊在府子城西南宋建今建於秀水縣治北)深樾亭
(在海鹽縣治内旁依喬木下瞰清池宋李直養取韓愈詩宰縣坐深樾為名)海月亭(在海鹽縣)
(東七里乃海邊觀月之所後淪於海宋李正民詩萬頃秋濤翻浩渺一輪夜月對虚圓)承流亭
(在崇德縣治北)觀風亭(在崇德縣治東南俱宋建)嘉慶亭(在府治後前植松竹後臨荷池)
(本朝建為郡守燕居思政之所)熙熙臺(在海鹽縣治東舊名月臺宋李直養改今名)伯牙
臺(在海鹽縣治南相傳伯牙嘗撫琴於此臺側有聞琴林聞琴橋遺址尚存)東坡館(在秀水縣)
(本覺寺宋蘇軾與文長老往來於此故名)禾興館(在府城北望雲門外舊名安遠宋知州曾紆改)
(曰將歸陸經為記後易今名)綺川館(在海鹽縣治舊尉廳南宋淳熙中尉趙善沛建)彰慶
館(在海鹽縣治西宋邑人郭琢子三益登第縣令為建此館)秦溪館(在海鹽縣南秦住山宋縣)
(令陳祖永脩李直養命名)語溪館(在崇德縣治南宋建)清節軒(在海鹽縣治内宋紹興初)
(李益作丞因名此軒李正民詩新種脩篁翠葉稠凜然清節坐驚秋官曹正𩔖崔斯立風味仍同王子猷)
雙檜軒(在海鹽縣治内宋淳熙間縣簿陳震之建)秀遠齋(在府治舊名三几)樂全
齋(在嘉興縣治東北宋皇祐間主簿王存建自為記)
關梁瑞虹橋(在府治前城中之橋凡七十其名之著者曰端平大安廣濟廣平萬安集慶衆安)
望恩橋(在府城内嘉興縣治西南路通府治前)五柳橋(在嘉興縣治西又名慶豐橋宋)
(張堯同詩為懷陶靖節無復見其人惟種橋邊柳猶含舊日春)宣公橋(在府城東春波門外宋陸)
(蒙老詩當時倉卒倚鴻籌清白堪封萬戶侯陵谷已非家世遠畫橋依舊水東流)跨塘橋(在府)
(城南澄海門外跨鴛湖上遠望之儼然如畫南通真如寺)西麗橋(在府城西南通越門外凡舟自)
(蘇州抵杭州者悉經於此)北麗橋(在府城北望雲門外跨北運河與西麗橋相通)天馬橋
(在府城東北通宋參政吕鳴值宅宋史云淳熙初秀州吕氏家冰瓦有文樓觀車馬人物並蔕芙蓉重莢)
(牡丹長春萱草經日不散即此)百步橋(在府城東北三里宋張堯同詩舊址依然在荒墟未百年)
(還分一橋水流入幾家田)還珠橋(在海鹽縣治東舊名聞琴)思魯橋(在崇德縣治西南宋)
(紹熙中建以思魯宗道為名)萬歲橋(在崇德縣治東南)永安橋(在崇德縣治東北二)
(橋俱跨運河)萬春橋(在桐鄉縣治西北宋淳祐初建)梯雲橋(在平湖縣治西)
寺觀天寧寺(在府治北宋治平中建本朝正統中重脩)精嚴寺(在府治西北晉咸和中建)
(本朝宣德間重建)興聖寺(在府治東北本嘉興縣丞廳宋孝宗誕育於此嘉定間賜額興聖院)
(理宗御書流虹聖地興聖之寺八字碑刻尚存)招提寺(在府治西北二里唐光啓中刺史曹信子)
(珪舍宅建寺内有靜照堂寺東舊有曹史君祠)水西寺(在府治西北二里舊名資聖院唐會昌中)
(建宣宗避武宗嘗𨼆於此有所書寺額尚存)真如寺(在秀水縣南四里唐至德中建内有雪峯)
(和尚住菴及宋司馬光所作真如院法堂記石刻)景德寺(在秀水縣西南五里宋建炎中建又)
(嘉善縣東亦有景德寺)本覺寺(在秀水縣西二十七里宋建宣和中改為神霄玉清萬夀宫建)
(炎初復舊額正檇李之地今有檇李亭)東塔寺(在嘉興縣東六里梁天監中建宋扁今名)慈
雲寺(在嘉興縣西北唐大中間建宋治平初改今名)大勝寺(在嘉善縣東二里宋熙寧中建)
(本朝正統間重建)資聖寺(在海鹽縣治西本晉右將軍戴威宅内有戴將軍井)法喜寺
(在海鹽縣西南三十里中有準僧塔)德藏寺(在平湖縣治東唐時建)廣法寺(在崇德縣)
(治東北唐時建)祗園寺(在崇德縣西北二十五里梁天監中建寺中有檜樹相傳梁時所植)惠
雲寺(在桐鄕縣治西北五代周廣順中建)鹿苑院(在海鹽縣西北三十六里宋魯宗道初為)
(邑令夢有胡僧來迎參政及瞻羅漢像與所夢符宗道後果參大政)玄妙觀(在府治東北元大德)
(中建)崇道宫(在府治南宋建俗呼為南宫内有一技堂每大比邦人士取南宫一技之䜟多會於)
(此)天清宫(在崇德縣西南宋時建)佑聖宫(在桐鄉縣治東南唐大歷中建)𨼆真
道院(在府治東南宋崇寧間建紹興中吕純陽劉高尚二仙嘗至此故名)玉虚道院(在嘉)
(善縣治西元至正中建)紫虚道院(在海鹽縣治西南元至正中建)佑聖院(在平湖縣)
(治西宋景定中建)
祠廟徐偃王廟(在府城西北二十里偃王逃戰之會稽嘉興本屬會稽王之宗族有散在邑者)
(為立廟)齊景公廟(在平湖縣南一十三里相傳景公遵海而南至此後人因立祠焉)尚
胥廟(在海鹽縣西北一十八里祀伍子胥及其兄尚)顯忠廟(在海鹽縣治東祀漢大將軍霍)
(光吳史云吳主皓染疾甚忽有神附小黃門云金山鹹塘風潮為害臣漢之霍光也當統部屬鎮之翌日)
(皓疾愈遂為立廟俗名金山大王廟)蘇驃騎祠(在海鹽縣治西舊經云神名舉晉驃騎將軍封)
(烏程侯卒葬金牛山北劉宋高祖嘗夢其神因贈平南大將軍)許侍郎祠(在嘉興縣治西祀晉)
(黃門侍郎許安仁)陳司徒祠(在府城西南五里唐咸通中建祀隋司徒陳杲仁唐封忠烈公)
三賢祠(在府治西北元大德間建以祀漢朱買臣唐陸贄宋陳舜俞三賢)陸宣公祠
(在府治西舊有祠十所其一在府學西南宋知州吕正已建後廢本朝宣德中重脩於此有司歲時致祭)
(宋吕祖謙本朝金幼孜皆有記)曹史君祠(在府治西北祀吳越曹信及其子珪信當錢氏時守)
(嘉興慈惠及人珪為嘉興都將淮人圍城珪與族人師魯拒之後以功授蘇州刺史)楊公祠(在府)
(學南祀本朝知府楊繼宗正德十六年建歲春秋祭大學士費宏記事省志)趙龍圖祠(在秀)
(水縣南真如寺宋建炎初趙叔近以龍圖待制知秀州王淵以私憾害之殯寺中後為立祠)
陵墓徐偃王墓(在府城西北復禮鄉今林木茂盛者即其處偃王名誕周穆王時諸侯)嚴
忌墓(在府城西北二十七里新城鎮忌漢人世稱會稽嚴夫子子助墓在天寧寺中東北隅俗名後)
(嚴墩蓋謂忌為前嚴故以助為後嚴云)朱買臣墓(在府城東三里又城北十八里有羞墓即)
(買臣妻死葬之所宋張堯同詩世事春風轉榮枯一夢間綉衣人不見孤冡舊家山)干瑩墓(在海)
(鹽縣西南四十里瑩吳散騎常侍寳之父也寳嘗著無鬼論瑩卒以幸婢殉後十年妻死合葬婢猶存寶)
(始悟幽冥之理撰搜神記三十卷)劉伶墓(在府城東二十七里相傳晉劉伶葬此俗呼金令墓)
(蓋吳越王名鏐避諱故改劉為金宋蘇軾詩嘗笑劉伶死便埋豈伊忘死未忘骸烏鳶奪得與螻蟻誰信)
(先生無此懷又河南獲嘉穰縣俱有伶墓)周都官墓(在府城北與月波樓相對其墓居水中旱)
(不加高潦不加没至今猶存)婁機墓(在府城南五十里機宋參政墓有樓鑰所譔神道碑)陸
德輿墓(在崇德縣西北六里德輿宋吏部尚書)張伯淳墓(在崇德縣北一十七里伯)
(淳元翰林學士)黃懋墓(在府城東北二里懋本朝嘉興知府有德政秩滿陞福建左布政使致仕)
(僑居嘉興及卒民留葬於此)
古蹟檇李城(在府城西南四十五里春秋時越敗吳於檇李史記載吳王傷指卒於此)馬嘷
城(在海鹽縣治東南舊記云吳兵至此遇大風陣敗馬驚因名漢吳王濞於此置司鹽校尉)歟城
(在海鹽縣西北一十八里晉將袁崧築以禦孫靈秀於此)故邑城(在海鹽縣東北三十六里吳地)
(志云安帝時海鹽縣淪陷為湖移治故邑山下因名故邑縣陳省又晉隆安中孫恩作亂劉裕築城於故)
(海鹽賊來攻裕擊走之即此)射襄城(在府城東北三十里宋張堯同詩此地連江海曾經古戰)
(爭干戈今不見空有射襄名)望海城(在海鹽縣南三十五里唐開元五年置)東顧城
西新城南于城北主城(四城皆在府境吳越戰爭時所築宋張堯)
(同詩吳越爭雄日區區在用兵空餘爭戰地無處不高城)何城(在崇德縣西三里)萱城(在崇)
(德縣東南三十里即今二都)晏城(在崇德縣東北二十里即今五都三城皆吳禦越時所築遺址)
(尚存古有四城其一曰管城屬海寧縣)由拳廢縣(在府城南搜神記曰秦始皇東巡望氣者)
(云五百年後江東有天子氣始皇至令囚徒十萬餘人掘汗其地表以惡名故曰由拳漢屬會稽郡東漢)
(屬吳郡)武原廢縣(在海鹽縣東北五十里王莽改海鹽縣曰展武後陷為湖移治武原鄉改)
(曰武原縣東漢復名海鹽)紀目坡(在崇德縣東北一十二里昔邑人朱天麟於坡側見斷碑云吳)
(王夫差募兵教養於此曰紀目者立綱紀而有條目也)嘉禾墩(在府城東北四里杉青閘後即)
(吳時生嘉禾之地宋張堯同詩寂寞黃龍後紛然壠上碑廢興無處問空詠草離離)望虎墩(在府)
(城東南二十五里)教義里(在海鹽縣西一十八里里人李祥與晉將軍袁崧築壘於滬瀆禦賊)
(崧為賊所害祥突白刃收崧歸葬鄕人慕之因名其地曰教義里)何準宅(在海鹽縣南三里烏)
(夜村晉何準寓居於此一夕羣烏啼噪準適生女他日復夜啼乃穆帝立準女為后之日)徐熙宅
(在府治北熙一名恬仕晉為尚書因夜井發光遂奏成帝捨宅為寺賜名靈光即今精嚴寺也寺舊有祠)
(祀熙)陸贄祖宅(在府治西南贄祖名齊望仕唐為秘書監大歷中因女誦法華經感天墜花遂)
(捨宅為寺女為尼名法興有碑刻尚存今廢為寳花倉)裴休宅(在秀水縣南四里休唐宰相後)
(捨宅為真如寺)曹珪宅(在府治西北珪仕吳越守嘉興後為蘇州刺史光啓中捨宅為羅漢院即)
(今招提寺也宋嘉熙間鄧州人金鶴雲以琴書寓嘉興富家近招提寺夜聞女子歌曰記得一曲直千金)
(如今寂寞古牆隂秋風荒草白雲深斷橋流水何處尋推戶至榻及别去以金贈之女子潸然曰妾曹刺)
(史女也已得仙術但凡心未除遭此降謫君前程甚遠夾山之會君其慎之金後為縣令卒于峽州考其)
(寺即珪宅後鑿土得石匣古琴有金繫焉)王希吕宅(在府治西南二里西河上希吕宋尚書)
讀書堆(在府城東七里俗名顧節墩相傳陳顧野王讀書於此宋唐詢詩平林標大道曾是野王)
(居往事將誰語淒涼六代餘)鮑郎市(在海鹽縣西南二十里晉末孫恩作亂海鹽令鮑陋遣其)
(子嗣之引吳兵為前驅劉裕以吳人不習戰命在後明日戰伏發賊退嗣之追奔陷沒故名其地)皂
林市(在桐鄉縣北八里本朝常遇春與張士誠大戰皂林敗之俘其兵六萬即此)龍壇(在崇)
(德縣治東北自昔遇旱舞雩祈雨之處)壕股塔(在府城南澄海門外隍池中其水灣曲如股有)
(塔七級高十餘丈制極工巧屹然獨立於烟波之中)龍舌頭(在府城東八里即雙溪之觜也宋張)
(堯同詩一翕長川靜烟雲怱有無誰看頷底月悞欲探驪珠)聯魁坊(在府治東宋嘉定中里人)
(有陳四者剖心治親之疾名曰褒孝後有趙汝訓汝弼兄弟登進士郡守倪祖常改是名)聚桂坊
(在府治西北宋時有唐堯臣包時習與弟時中時非俱中童科後徐聞詩又中童科堯臣後人夢符震龍)
(天寵又相繼擢進士景定中扁是名)
名宦晉高史君(逸其名建武中為嘉興監屯校尉領兵三千屯田於此久而鎮靜歲遇豐稔公)
(儲有餘有功有德民立廟祀之)南北朝沈演之(宋嘉興令有能名召人為司徒祭酒)周
顒(南齊處士應詔出為海鹽令欲過北山孔稚圭作北山移文以却之)唐朱自勉(廣德中為)
(嘉禾屯田使盡心職業入粟倍常邦人德之立石頌美)李諤(長慶中為海鹽令察俗利病於縣西)
(境開古涇三百所創二閘瀦蓄河流灌溉民田號曰常豐為一方之利居民歌之)五代曹信
(吳越時為牧守涖嘉興慈惠愛民子珪繼為嘉興都將守城以拒淮人及卒民懷其德立祠祀之)錢
元弼(吳越秀州刺史州初建元弼涖政有方以最課稱)宋柳植(知秀州平居畏慎至官舍)
(雖蔬果不輒取家無長物時稱其廉)韓晉卿(嘉興主簿治尚循良奏課第一)魯宗道(咸平)
(中為海鹽令縣東南舊有港歲久堙塞宗道發鄉丁濬治之人蒙其利號魯公浦)聶厚載(皇祐)
(中知秀州攘敝活罷邦用熙靖以循政聞)李惟幾(嘉祐中為海鹽令時方荐饑惟幾請公錢貸民)
(糴&KR2626;濬治溝洫以備水旱民賴以安)葉清臣(知秀州嘗上書論天下事陳九議十要五利皆當世)
(可行者)劉師道(知秀州剖煩析滯案無留事吏民愛畏甚有治聲)張先(元豐中通判秀)
(州創花月亭先有俊才尤工於詩)葛宫(知秀州秀介江湖間吏為關涇瀆上以絶往來間有昏喪)
(趨期者多不克宫命悉毁之)何執中(元祐中知海鹽縣為政識先後邑人紀其十異滿去父老)
(乞留攀舟而泣)喬大臨(政和間為海鹽令時平江朱勔以花石得幸其蒼頭至海鹽甚横大臨追)
(逮杖十餘人坐是罷官士論高之)宋昭年(宣和間知秀州盜發嚴州昭年謂吾州次當受敵於)
(是大脩城隍明年賊果抵城下昭年與民乘城自固賊留三日無敢薄城者後五日賊大瀆朝廷嘉其功)
(進職以寵異之)洪皓(宣和間秀州錄事適秋大水皓以荒政自任發廩捐直以糶活飢民九萬五千)
(餘人)鄧根(建炎初知崇德縣治劇有風力後代程俱為知州兵壗後經理有方秀民賴之)方滋
(紹興初知嘉興府急吏寬民百廢具起始改建州學於通越門内其清名雋望為時所重)黃楊(知崇)
(德縣縣治自罹建炎兵火鞠為茂草寄治廣法院者二十餘年楊至始建縣治區處有方民不知擾)李
大卞(乾道中知海鹽縣縣境有常豐二閘歲久僅存一閘日就墮圯大卞重脩以復其舊且置堰以)
(通往來民甚便之)葛邲(乾道初知崇德縣以樂易處心以儒術飾吏事舉大綱鎮以至靜綽然有)
(循良之稱)韓彥質(淳熙中知嘉興府遇事精敏濟以公正下車未幾姦伏弱植優游撫馭遂以無)
(事)吳柔勝(嘉興府學教援有持敬之學不妄言笑能以文行表率士知趨向伊洛之旨晦而復)
(明)黃幹(監嘉興石門酒庫時韓侂冑方謀用兵吳獵帥湖北將赴鎮訪以兵事幹曰聞議者謂今)
(天下能為大舉深入之謀果爾必敗此何時而可進兵哉)黃灝(提舉浙西常平秀州飢莩殣盈野而)
(州縣方督促逋欠時有旨倚閣夏税灝奏乞併閣秋苗不俟報行之言者罪其專削兩秩而從其蠲閣之)
(請)岳珂(寧宗朝權發遣嘉興軍府兼管内勸農事有惠政嘗居郡治西北金陀坊痛其祖飛為秦)
(檜所陷作籲天辨誣天定錄等書總名金陀粹編)樓演(寶慶中知崇德縣敏而有吏能始至即究)
(極源流疏剔弊蠧發為教條具有準繩)孫夢觀(知嘉興府在郡蠲租税省刑罰有古循吏之風)
趙景緯(咸淳初知嘉興府至郡首以護根本正風俗為先務三乞祠不許遷宗正少卿)夏元
直(知崇德縣脩學校興建課會尋訪故實平易近民庭無留訟囹圄久虚以最績聞)元瞻思
(至元中浙西廉訪僉事以浙右諸僧寺私蔽猾民有所謂道人行童者類皆瀆常倫𨼆徭役使民力日耗)
(契勘嘉興一路為數已二千七百乃建議請勒歸本族俾供王賦朝廷是之即著為令)陳春(嘉興)
(路推官有能聲至正中民販私鹽事覺牽連千餘人獄久不決春往治之即得其情釋被誣者數百人閬)
(境稱為神明先是久不雨至是大雨鄕人稱為陳公雨)盧祥(至順初知崇德州時旱潦相仍民多)
(流離祥招徠賑濟州境晏然)陳伯顔(至正間為嘉興縣尹時方多事調發有方百姓便之為立)
(石頌德)杜溥(嘉興路總管廉正仁厚勸課農桑除民疾苦尤以興學為務教化大行)劉貞
(嘉興路總管時四方多難貞務寬厚存問鰥寡撫循貧乏大興學校及去任民爭遮道涕泣攀挽如失父)
(母焉)石光著(至正間為嘉興尹多善政士民立碑頌德)本朝謝士毅(洪武初知嘉興)
(府内附之初民始休息士毅勤於撫字每遇芳辰則騎從出遊使民知太平氣象云)畢輝(知崇德縣)
(與縣丞齊搏同心執法不容奸弊朝廷嘉之遣行人賫勅及醴酒勞之)徐本(知嘉興縣長於撫字)
(自為勸農文鄉人至今傳誦之)劉觀(洪武中知嘉興府勤於職事興利除弊修舉學校尊賢禮士郡)
(政為之肅然)趙豫(嘉興府推官剛明廉介讞獄平恕郡有貧民構訟繫獄久之餽餉屢絶豫審其)
(情縱使就食民亦感服不忍逸去)楊得安(永樂初知嘉興府為政和易與物無競寮寀以下自)
(然畏服)齊政(知嘉興府時徵役鑄錢政編為三番以期更代而且措置有法迄役而民不勞)汪
貴(成化末知嘉善縣有惠愛汰無名費歲數萬錢倉庾學校多所構緝與諸生講授不廢寒暑坐調卧)
(留者數千人省志)湯沐(弘治中知崇德縣廉潔勤慎嚴禁奢俗興利除害敬教觀學歴陞浙江右)
(布政操持與為令時同省志)
流寓沈晦(本錢塘人徙居崇德宋宣和間進士廷對第一除著作佐郎金人攻汴京借給事中從肅)
(王樞出質金軍張邦昌偽立請金人得還高宗立召為中書舍人累官徽猷閣直學士知潭州)莫琮
(本仁和人宋建炎初避地崇德晚入仕歴明福二州幕官涖政行已俱有可觀子五人元忠若晦似之若)
(拙若沖俱登科時比燕山五竇)王希呂(本宿州人宋高宗南渡時寓居嘉興舉進士為正言上章)
(劾佞臣張說出知廬州累官吏部尚書希吕天性剛勁居官廉潔及致政歸無屋可居)李曾伯
(本懷州人寓居嘉興天才卓絶素有雅量儒而知兵仕宋累官觀文殿學士所著有可齋類藁)常同
(本臨卭人宋高宗朝為御史中丞忤秦檜意出守湖州郡有賢明之謠後提舉江州太平觀寓居海鹽卒)
(諡忠毅二子袾袊皆典郡有聲)王琮(本錢塘人宋紹興間避地居崇德縣後登進士第以孝友稱歴)
(官兩浙江東漕副以直龍圖閣致仕)輔逵(本趙州人寓居崇德宋乾道間為後軍統制孝宗欲處以)
(邊郡問其能勝任否曰當以家法治之又問何法曰子視兵民愛惜財賦遂除知泰州語寮寀曰吾目不)
(識字手不能書但心能燭理耳能聽訟爾郡中果稱治)趙汝愚(本番陽人寓居崇德宋乾道間)
(魁多士官至丞相功業甚著追封福王諡忠定)方誼(本桐廬人宋乾道間侍父務德徙居嘉興嘗從)
(朱熹遊熹文集中多有相與問答之語)葉時(本杭州人仕宋累官龍圖閣學士明性命道德之學)
(尤粹於周禮晚居嘉興著禮經會元)王明清(本汝隂人宋慶元間寓居嘉興官至朝郎有史才所)
(著有揮麈錄及玉照新志)焦炳炎(本宣州人寓居嘉興宋理宗朝登進士為諫官論奏皆切中時)
(病屢遷太常少卿弟煥炎平生抱負英略慷慨有大志仕至鎮江太守禦邊多顯效)李鳴復(本盧)
(州人寓居嘉興之東門理宗朝拜參知政事後為福建安撫使子祠卒於嘉興子公夬公晉皆典郡)高
巽志(本蕭縣人元末寓居嘉興博學多文為鄮山書院山長本朝洪武初徵脩元史入翰林為編脩)
(陞侍講學士仕終太常少卿所著有文集)陳世昌(本錢塘人力學古文元至正初由布衣入為翰)
(林編脩代祀海上值道梗遂留嘉興授徒養母張士誠據平江屢致不屈本朝洪武初徵脩禮書授太常)
(博士尋以母老辭歸後復徵至京而卒所著有希言集)
人物漢嚴助(會稽人武帝時以賢良對策擢中大夫後乞為會稽太守久之帝賜書曰君厭承明)
(之廬懷故土間者久不聞問助上書謝願奉三年計最詔許因留侍中有竒異輒使為文及作賦頌焉)
朱買臣(會稽人家貧好讀書賣薪自給擔束薪行且誦書武帝時以同邑嚴助薦召見說春秋拜)
(中大夫後為會稽太守擊破東越有功徵為主爵都尉列於九卿子山拊官至郡守右扶風)張武
(吳郡由拳人父業為郡掾送太守妻子還鄉至河内遇盜夜刧業與戰死武年幼不及識父後詣太學受)
(業常持父遺劔至父亡處祭泣太守第五倫嘉其行舉孝廉遭母喪過毁絶命)晉韓績(吳郡嘉興)
(人少好文學不交當世東土稱焉成帝時以安車束帛徵拜博士不起)南北朝顧野王
(吳郡海鹽人七歲讀五經九歲能屬文天文地理卜筮蟲篆竒字無所不通仕陳為黃門侍郎子安饒仕)
(至鴻臚卿)唐陸敦信(嘉興人高宗朝拜左待極檢校左相封嘉興縣子子齊望官至秘書少監)
(齊望之後曰偘以蔭補溧陽尉民懷其惠而祠之)徐岱(蘇州嘉興人於學無所不通辨論明銳大)
(歷中劉晏表為校書郎觀察使李栖筠敬其賢書所居為復禮鄕)陸贄(蘇州嘉興人年十八登進)
(士第又中宏辭拔萃德宗時為翰林學士從幸奉天日詔書旁午思如湧泉武夫悍卒聞者無不感泣思)
(奮累遷中書侍郎同平章事為裴延齡所讒貶忠州别駕在朝論諫甚切一本於仁義卒諡宣所著有奏)
(議翰苑文集)丘為(蘇州嘉興人事繼母孝嘗有靈芝生堂下官至太子右庶子及致仕年八十餘)
(而母無恙給以俸祿之半初還鄉縣令謁之為候門磬折令坐乃拜里胥立庭下既出乃敢坐經縣治降)
(馬而趨卒年九十六)顧況(海鹽人在貞元中𨼆居不仕自號華陽山人善屬文尤以詩名於時白居)
(易少時以詩投況況戲曰長安物貴居大不易及見原上草篇曰有句如此居亦何難子非熊)陸扆
(贄族孫舉進士從僖宗幸山南累遷翰林學士扆屬辭敏速若注射然昭宗甚優遇之官至中書侍郎同)
(平章事爵嘉興縣男)五代高彥(海鹽人事吳越錢氏屢從征伐有顯功及錢鏐立奏授彦湖州)
(刺史彦性淳厚居職十餘年政甚簡便後奏領費州刺史)宋謝炎(嘉興人為文慕韓柳與盧稹齊)
(名時謂之虚謝端拱初舉進士補昭應主簿知華容公安二縣)吕諤(嘉興人天禧初登進士第後天)
(聖景祐間二弟曰詢曰評相繼登進士皆有名於時嘉興登進士者自其兄弟三人始盛)陳舜俞
(嘉興人嘗寓居湖州博學強記慶歷中舉進士又舉制科第一僉書夀州判官熙寧初以屯田員外郎知)
(山隂縣青苗法行舜俞不奉令上疏自劾責監南康軍鹽酒税而卒士大夫識與不識皆深悲之)郭
三益(海鹽人父□治平初進士三益元祐中登進士第累官至刑部尚書高宗初即位除同知樞密)
(院事)聞人宏(嘉興人父安遠朝散大夫宏大觀初登進士第援通州司法參軍陳了翁貶台州宏)
(願與之遊轉台州兵曹識者羨其高誼官至通判常州所著有周官通解經史旁通等書)江珪(崇德)
(人政和間登進士第歴官三院御史累遷吏部侍郎)魯訔(海鹽人兄詹崇寧中進士訔與弟詧紹興)
(初同登進士訔仕至太府卿自號冷齋有註枉詩十八卷其後詹子可封訔子可宗詧子可簡可簡子幵)
(珏皆以進士世其家可宗又中博學宏辭科官至太常卿)趙汝能(崇德人宗室紹興末舉進士歴)
(官州縣革奸宄決滯獄興學校所至皆有能績)莫抃(崇德人隆興間進士歴官通判常州有列薦其)
(補内職者抃力請郡得守臨汀子澤紹熙中亦舉進士官至刑部尚書)婁機(嘉興人學該經史乾)
(道初進士為鹽官尉調含山主簿以治績聞累遷吏部侍郎兼太子左庶子屢進讜言多所禆益後除參)
(知政事以資政殿學士致仕卒)錢文(崇德人乾道間進士尉當塗捕販私茶十數輩法當進秩文力)
(辭不願以為績郡守奇之後歴知青田萬載縣及循州克著能聲卒官朝奉大夫)蔡開(崇德人淳)
(熙間登進士第官至憲漕弟闢亦舉進士官至國子祭酒俱有名於時)徐龜年(崇德人淳熙末)
(舉進士知江寧縣歲饑盡心賑貸全活甚衆累官監察御史抗疏言士大夫之邪正實關風俗之美惡以)
(直華文閣知温州改徽州致仕弟逢年亦登進士居官有能名)陳之綱(崇德人淳熙間登進士第)
(令海陵政先惠愛脩築捍海堰民甚賴之弟之純之經亦舉進士有聲於時)王用亨(崇德人少)
(孤事母至孝嘉定初舉進士志欲盡讀天下書手抄口誦至忘寢食鄉之登仕籍者多出其門嘗作二記)
(於座右以不欺不貪自警焉)輔廣(逵子師事吕祖謙朱文公慶元初偽學禁興學者多解散廣獨)
(不為動文公深器重之嘉定間仕止祠官罷歸𨼆語溪以著書為務有五經註釋四書問答詩童子問通)
(鑑集義日新錄師訓編諸書學者稱為傳貽先生)沈木(崇德人嘉定初進士知石城縣時汀宼入)
(境牒熊子開等為鄉導巡尉司以隅官姓同者指為賊木察其非是破械與約使捕子開輩衆謂其縱虎)
(出柙已而果縛子開以獻人服其明繼倅建昌守翊所至有古循吏風)陸德輿(崇德人從父鏕)
(嘉定初進士後十年德輿由童子科登第有文名歴兩浙知貢舉官至吏部尚書弟文輿通經史仕至按)
(察司判官宋亡𨼆居不仕)沈炎(嘉興人寳慶初登進士第累官至參知政事炎嘗居言路所言多公)
(論)趙孟堅(海鹽人寳慶初登進士第官至太守時與孟堅同科登進士者曰與翊時勇與橡□)
(夫漪夫瀜夫彦秘泮夫忞夫與機孟敏希檜與時崇洽善韸崇愜崇愈崇昔汝堂與曾崇試汝熠與善崇)
(侑皆宗室也)吕重庚(嘉興人博學能文湍平間登進士官至大理正自號九山所著有九山集)
常楙(同曾孫淳祐間登進士第為監察御史知無不言累遷刑部侍郎嘗論天變咈帝意及觸權臣)
(出知平江改浙東安撫使所至以廉稱後拜吏部尚書進端明殿學士數與朝堂議事不合以疾辭拜參)
(知政事及卒家無餘貲)李如箎(崇德人為桐鄉縣丞博聞強識天文地理歷數禮樂兵機之學)
(靡不該通所著有東園叢說樂書)陳塏(崇德人累官太府卿權工部侍郎以直言罷未幾進集英)
(脩撰歴權吏戶兵三部尚書端明殿學士卒諡清毅所著有讀鑑随筆子鑄寳慶中進士官至都承旨)
莫光朝(崇德人博學強記下筆數百言尤好為詩識者謂其得意處不在唐人下舉進士知江寧)
(以撫字稱)元張伯淳(崇德人宋咸淳中舉童子科又弟進士歴揚州司戶參軍至元初召為翰)
(林學士卒諡文穆有養蒙集行世子采官至吳江州知州)吳森(嘉興人家饒於貲施予不吝嘗捐田)
(二頃建義塾以淑鄉人子弟至大間廉訪使以名聞表其門曰義士)潘應定(嘉興人博覽典籍尤)
(以孝行名於時母喪廬墓哀號無間時有桂花變色白鶴來翔之瑞左丞周伯琦嘉其孝為書雙禎二字)
(揭於墓所)戚敬(嘉興人𨼆居事母至孝沒居喪哀毁過禮既葬廬墓有白芝之瑞又以木刻母像事)
(之如生邦人稱之)俞鎮(崇德人博覽經史鄉舉第一累官建德縣尹所著有脩辭藁)本朝
鮑恂(崇德人嘗受易於臨川吳澄著大易傳義等書洪武初以明經召至京除文華殿大學士輔導)
(東宫恂固辭歸鄉里學者稱為西溪先生)貝瓊(崇德人居殳山博覽經史尤工於詩洪武初徵脩元)
(史累官國子博士所著有清江文集)程本立(崇德人洪武中舉秀才擢引禮舍人累官左僉都御)
(史)殷近仁(嘉興人博學能文與其弟原誠原善友愛無間言家貧親老同心協力以供甘旨之)
(養近仁洪武初以孝弟舉授山西平遥知縣未幾親喪葬祭盡禮服終以所著涖政戒銘四十二篇獻之)
(於朝擢廣西參政)沈兼善(崇德人洪武中由賢良舉薦歴任有能聲累官江西按察使)陳
俊民(嘉興人有才行洪武中以求才至京授山東布政司理問有能聲永樂初擢刑部福建司員外)
(郎陞郎中出為貴州布政司左參政再遷右布政使)朱逢吉(崇德人洪武中以求賢擢知寧津縣)
(有德政陞湖廣按察司僉事入為大理寺左寺丞所著有牧民心鑑童子習二書)徐子良(嘉興)
(人洪武末以國子生為兵部主事有能名累官江西參政)鄭楚瞻(崇德人以學行推薦歴官老成)
(後陞都察院右副都御史)崔永(海鹽人七歲喪父母韓氏從繼父謫海南後永徒步至瓊州求母時)
(繼父已没有司以配屬不許歸永復號泣請於朝許之舟行遇風永入水負母因感疾卒江西布政司以)
(聞為之祭葬仍給驛舟歸其母永往返數四廣海間人以崔孝子稱之)姚文(崇德人永樂間中進)
(士為北京刑部主事陞吏部郎中歴知慶遠袁州府以廉謹自持致仕卒于家)朱侃(海鹽人永樂中)
(由國子生擢監察御史歴廣東按察僉事通政司右參議終左通政)吕原(秀水人正統末進士及第)
(第二授翰林編脩歴官通政參議兼侍講入内閣參預機務天順末以憂制去位卒贈禮部侍郎諡文懿)
(志省)項忠(嘉興人正統末進士歴刑部員外郎從英廟北狩陷敵中得還遷廣東按察副使歴)
(陜西按察使尋轉右副都御史撫其地以平固原上達滿四功陞右都御史再奉詔討襄荆李胡子之亂)
(斬首獻俘進刑部尚書改兵部加太子太保以奸黨仇陷落職尋復官卒諡襄毅省志)張寧(海鹽)
(人景泰初進士授禮科給事中蹇諤自將每有大議朝廷問張給事云何拔掌科事值南京給事中王徽)
(劾内閣李賢遠謫寧申救之遂出知汀州府寧至先教後刑境内利病悉罷行之民咸得所乞歸閒居二)
(十年公卿交薦不起卒侍妾子女皆抱竒節省志)卞諶(嘉興人弘治末進士授江西廣信府推官)
(辨疑獄理冤抑郡稱神明家居孝友嚴于義利之辨不究厥施而卒鄉人至今惜之省志)錢錡
(海鹽人正德初登進士知旴𣅿縣計拒流賊邑賴以全陞南京刑部郎中歴知臨江府有德政左調思南)
(請老歸教子姪相繼登第義聞孚于鄉邦卒年八十二省志)
列女禹氏(崇德石門人吳守正妻名淑靖嘗從容謂守正曰方今羣盜蜂起萬一不測妾惟有死而)
(已元至正中盜陷崇德淑靖倉皇攜八歲女登舟以避有盜數輩奔入其舟淑靖乃抱幼女投河死)柳
氏女(嘉興人父為縣吏元至正末紅巾賊陷嘉興女時年十八與其父母同竄匿為賊所得驅以行)
(至河滸紿欲結韈賊不知防遂投水而死郡人金絅為作記以表之)錢氏二女(嘉興人錢子順)
(之二妹也元至正末紅巾賊至其家二女義不受辱乃相與結裙裾投河而死賊驚奔去其後子順妻俞)
(氏亦守節得旌門鄉人稱其家二貞一節云)董淑真(海鹽董鎮女贅朱士廉年少夫亡誓不更)
(嫁迎姑終養洪武中旌其門)彭氏(嘉興人父公衍鍾愛特甚館張昱為甥未幾昱病卒兒尚在抱)
(既殯彭求自盡姑泣戒曰吾年老兒年幼且病忍棄捐耶乃奉姑命調護其兒兒愈遂絶飲食號泣五日)
(而死省志)李氏(桐鄉人年十八適高逾生子熊方朞而逾亡家貧舅姑相繼亡往依母居母諭)
(之改圖輒慟絶母止不復強熊既長娶曹無子為立妾陸氏甫得子熊又亡曹與陸皆勵操事姑以撫幼)
(兩世三節云省志)趙氏(崇德人適衛蘭年二十七而蘭死趙勤蠶織養舅姑撫遺幼間關四十餘)
(年苦節如一日卒年七十二省志)沈氏(海鹽人年十九適崇德方瑄甫十八日瑄死沈悲摧屢絶)
(而蘇服訖舅姑貧乏令歸依其母母謂年少無子勸改適不從母潛以許人沈覺之紿其母往告外氏母)
(行遂沐浴更衣縊而死省志)沈氏(嘉興人太守馬輿之繼室也貞靜有至性輿以壽終沈年尚少)
(無子悲啼不絶聲者八日遂自經死省志)梅氏(嘉興人父諱江官僉憲擇壻得顧燁妻之燁第)
(進士為給事中能舉其職早卒梅即不食以死省志)朱四女(平湖未炳少女也年十六許姚)
(氏未及笄炳卒無子女依輔寡母盡孝養惡少丘鍾乃其姊夫謀欲私之強附同居數挑之以言女即大)
(聲詈罵痛哭于庭自嘆無父之女為人所凌如此至夜遂縊死父柩之旁省志)蔡氏(崇德蔡天)
(錫之女許邑人何鶴齡齡多行不義兩家父母俱議改昏蔡氏誓死不從遂歸鶴齡齡日事淫博蔡輒泣)
(諫冀悔悟及翁死齡不為理喪蔡罄衣資治喪葬齡愈兇暴勒蔡以不義蔡懼自辱遂經死省志)周
氏(嘉善周鼎之孫女十六贅莫佐甫七月遺姙而佐死姙生又女姑重憐之諷使再適周誓曰有不從)
(姑終身者不出戶婺居六十餘年而終省志)
仙釋徐彎(海鹽人少有道術能收捕邪精錢塘人杜氏女患邪彎為作法符召之見白衣人入門彎)
(一叱即成白龜後登石﨑山不返兄弟往尋之見彎在山上倚樹不動遂抱下惟空殼耳蓋尸解也)李
鼻涕(宋紹興初劉延仲寓秀州常有道人過門或從求藥則以鼻涕和垢膩為丸與之因目為李鼻)
(涕延仲與坐曰今日適無酒為禮道人笑曰牀頭珍珠泉一樽何不出以待客劉大笑呼童取尊道人曰)
(不必取但將一空瓶來瓶至索紙覆之少焉香溢於外成美酒矣坐者皆醉明日劉有他客出所謂珍珠)
(泉者啓之而中空無涓滴一日詣劉别云後二十年某月日當於真州相見至期劉卒於真州)律師
光範(唐沈亞之集云律師光範為童子時事師曰靈祐師學道經記初居嘉興空王寺更居靈光寺)
(與其徒講贊數言百流會歸之說自吳南北郡邑緇永咸來受法人人自得著釋會章句十五卷)文
偃(嘉禾人姓張氏少時徧遊方外遂得道於雪峯禪師宋太宗朝賜諡號康真洪明禪師)寶安
禪師(蘇州人姓夏親運土石於精嚴寺立五臺院時夀八百餘歲不衣絲縷寢卧亂草深明宗旨終)
(後肉身不壊尋遇沙汰遂即闍維空中飛鶴盤旋化畢祥雲始散)楞嚴師(名子璿宋時寓精嚴)
(寺講楞嚴經自作疏疏未作時夢文珠入口既畢夢出於口疏成紙為之貴聽者雲集夏竦奏號楞嚴大)
(師肉身葬於真如)長水法師(嘉興人有道行註華嚴經八十一卷跏趺而寂以兩甕合之葬)
(真如寺宋建炎初金烏珠兵至發之見手爪遶身復瘞之而出)梵琦(象山人字楚石性穎發博通内)
(外典元泰定中住海鹽福臻院本朝洪武初以高僧召至京師親承顧問未幾卒宋濂為撰塔銘)
明一統志卷三十九
