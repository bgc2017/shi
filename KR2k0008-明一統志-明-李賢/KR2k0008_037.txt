明一統志卷三十七
明李賢等撰
寧夏衛(東至省嵬墩二百里西至賀蘭山一百里南至慶陽府界三百六十里北至西瓜山)
(二百九十里自衛治至京師三千六百四十里至南京三千八百四十里)
建置沿革禹貢雍州之域天文井鬼分野春秋時羌戎
所居秦為上郡地漢置朔方郡晉亂赫連夏建都於
此後魏始置夏州西魏置弘化郡後周改懷遠郡隋
為朔方郡唐置夏州或為朔方郡唐末拓跋思恭鎮
夏州遂世據其地宋天禧間其孫德明城懷遠鎮為
興州以居後陞興慶府又改中興府元置寧夏路本
朝初改寧夏府後府廢洪武九年改置寧夏衛隸陜
西都司後又增置寧夏前寧夏後及寧夏左屯寧夏
右屯寧夏中屯凡六衛
郡名朔方(漢名)懷遠(後周名)
形勝背名山而面洪流左河津而右重塞(赫連夏京都頌)黃河
遶其東賀蘭聳其西(新志)西陲巨屏(宋劉綜議靈州民淳土沃為西陲巨)
(屏所宜固守以為扞蔽)西北以山為固東南以河為險(衛志)
風俗篤信禨鬼尚詛祝(宋史夏國傳)強梗尚氣敢戰鬭(金史夏國)
(贊)尚釋重巫風俗不純(寧夏志土人性勇銳善畜牧尚釋重巫本朝徙其民於陜)
(西而居此土者皆五方之人是以風俗不純)人以支技藝趨利畜牧為資(衛志)
山川賀蘭山(在衛城西六十里丹崖翠峯巍然峻大盤踞數百里寧夏倚以為固唐韋蟾詩賀蘭)
(山下果園成塞北江南舊有名)莎羅模山(在衛城南一百里)峽口山(在衛城西南一)
(百四十里兩山相夾黃河經其中一名青銅峽上有古塔一百八座)省嵬山(在衛城東北一百四)
(十里)金積山(在衛城南二百里山多赭土日照其色如金山北崖石板下有水亂滴如雨天旱禱)
(雨有應)黃草山(在衛城北二百二十里其上草色多黃)石觜山(在衛城東北二百里)
(山石突出如觜)黑鷹山(在衛城南二百五十里昔人嘗於此獲黑鷹)居中山(在衛城東)
(南二百六十里)蠡山(在衛城南二百六十里層巒蒼翠其峯如蠡又東北有小蠡山)西瓜山
(在衛城東北二百八十里以形似名)狼山(在衛城東南二百九十里其山多狼)麥垜山(在衛)
(城東三百里山勢高聳如麥垜)琥八山(在衛城西南三百四十里夷名琥八猶華言色駁雜也)
鹿山(在衛城西南與琥八山相近其山多鹿)三山(在衛城東南三百六十里三峯列峙)□
子山(在三山南溪澗險惡豺虎所居人跡罕到山出□子木)平山(在靈州城東北八十里以)
(山頂平而名)黃河(在衛城東南四十里流至西南臨洮府蘭縣經寧夏中衛南過峽口至本衛境)
(居人疏渠溉田數萬頃乂經衛境東北過東勝州復由綏德州境南流)黑水河(在衛城東番名)
(哈喇烏蘇河西流注于黃河)清水河(在衛城南三百五十里故鳴沙州城南即古葫蘆河也河)
(流甚狹自平凉界來注于黃河)金波湖(在衛城北)三塔湖(在衛城東北三十里)巽湖
(在衛城東南三十五里)觀音湖(在衛城西九十五里賀蘭山大水口)月湖(在衛城北七十)
(五里以形似名)長湖(在衛城西北一百二十里)蒲草湖(在靈州千戶所東南一十里)草
場湖(在靈州千戶所南三十里)東湖(在故韋州城東三十里)鴛鴦湖(在東湖北三里)
漢延渠(在衛城東南支引黃河水遶城溉田可萬頃歲无旱澇之虞)唐來渠(在衛城西)
(南亦引黃河水遶城西溉田萬餘頃)新渠(在衛城南分唐來渠水溉田數百頃)紅花渠(在衛)
(城南五里分唐來渠水東流溉田七百餘頃乂引入城中民汲甚便)秦家渠(在黃河東南分河水)
(溉田數百頃)漢伯渠(在黃河西南分河水溉田二百餘頃)滚泉(在金積山東麓水自池湧)
(出高一二尺如沸湯之狀清潔可飲)富泉(在蠡山水甚甘冽)鹽池(有二大鹽池在衛城北四)
(百里小鹽池在衛城東南二百七十里其鹽皆不假人力自然凝結)
土産鐵(麥垜山出)鉛&KR0552;(俱賀蘭山出)鹽(有池)胡麻青稞蓯蓉
枸杞青木香楸子暖木羱羊絨褐
紅花
藩封慶王府(在衛城内本朝洪武三十四年建)安化王府(在衛城内澄清坊俱正統)
(八年建)安塞王府(在衛城内東景泰四年建)真寧王府(在衛城内東鎮安坊)平
凉王府(在衛城内天順初建)弘農王府豐林王府壽陽王
府延川王府(俱同城以後建)
公署寧夏中護衛(洪武中為慶府置)靈州千戶所(在衛南九十里洪武中建)
興武營守禦千戶所(在衛城西南二百里)
學校寧夏衛學(在衛城西北洪武二十九年建為寧夏中屯等衛學永樂三年改為寧夏等衛)
(學)
宫室元昊宫(在賀蘭山之東昔趙元昊據有夏地居興州阻河依山為固建宫於此宫墻尚存)
高臺(在衛城東一十五里地勢崇高登眺極山河之偉觀趙元昊於此建寺久廢)
關梁靈武營(在衛城北一百里正統十一年建)黑山營(在衛城北二百四十里永樂元)
(年建)清水營(在衛城東南一百二十里黃河東南正統七年建)興武營(在衛城東南三)
(百二十里黃河東南正綂九年建)花馬池營(在衛城東南三百五十里正統九年建守備參)
(將分居於此)河西寨(在黃河西岸)河東寨(在黃河東岸)潘昶堡(在衛城東)
(二十五里自是而東南又有金貴李祥張濟魏敬王信王貴任春葉誠凡八堡俱屬寧夏衛)王景
堡(在衛城西南四十里自是而西南乂有李俊邵剛瞿靖林臯蔣鼎陳剛凡六堡俱屬寧夏左屯衛)
王澄堡(在衛城東北三十五里自是而東南又有張政魏政二堡俱屬寧夏左屯衛)楊顯
堡(在衛城西南三十五里自是而西北乂有陶容雷福桂文常信洪廣高榮姚福凡七堡俱屬寧夏右)
(屯衛)謝保堡(在衛城北十五里自是而北又有張亮李信丁義周澄凡四堡俱屬寧夏前衛)官
橋(在衛城南二十八里跨漢延渠)永通橋(在衛城南跨紅花渠)昌寧橋(在衛城南八里)
(跨新渠)賀蘭橋(在衛城西跨唐來渠)
寺觀承天寺(在衛城西宋時夏人建後廢獨存一塔本朝慶府重建)報恩寺(在衛城内)
(之西元建)寧靜寺(在衛城東南正統十年建)三清觀(在衛城東南永樂四年建)
陵墓慶靖王墓(在衛城南二百二十里)悼莊王墓(在衛城南三百一十里二王俱)
(本朝宗室)李王墓(在賀蘭山下數塜巍然皆夏國主李繼遷等墓)
古蹟靈州城(在衛城南本漢靈州縣後魏為靈州隋置靈武郡唐肅宗即位於靈武即此宋改翔)
(慶軍元仍為靈州本朝州廢置守禦千戸所)保靜城(在衛城西南八十里漢築後魏置弘靜鎮)
(隋為弘靜縣唐改名保静屬靈州夏為靜州元廢本朝屯軍居焉)夏州城(在衛城東黃河岸側)
(晉時赫連據此稱大夏後魏置夏州)省嵬城(在黃河東)定州城(在衛城北六十里本唐定)
(遠城趙元昊改為定州)雄州城(在靈州城西南一百八十里本承天堡唐中和間徙雄州治此)
韋州城(在衛城東南三百六十里夏為韋州靜塞軍)田州城(在衛城北六十里)忻
都城(在衛城東北五百里)
名宦唐張仁愿(朔方軍總管於河北築三受降城絶虜南寇路自是朔方無寇歲損費億計減)
(鎮兵數萬)崔知温(靈州司馬境有渾斛薩萬帳數擾齊民農皆釋耒習騎射以扞賊知温表徙河)
(北自是人得就耕)王方翼(夏州都督屬牛疫民廢田作方翼為耦耕法張機鍵力省而見功多)
(百姓頼焉)魏元忠(靈武道行軍大總管以禦突厥馭軍持重雖無赫然功而亦未嘗敗)裴識
(靈武節度使靈武地斥鹵無井識誓神而鑿之果得泉)杜希全(朔方節度使軍令嚴整士畏其)
(威奉天之狩引兵赴難賊平遷靈鹽豐夏節度使)五代張希崇(唐明宗時為靈武節度使)
(開屯田教耕種軍食足而轉饋省)馮暉(晉天福中以義成節度使鎮靈武推以恩信部族懷惠止)
(息侵奪廣屯田以省轉餉民不加賦管内大治)宋董遵誨(靈州路巡檢豁達多方略武藝絶人)
(夏人畏之秋毫不敢犯)段思恭(知靈州綏撫夷落訪求民病有勤績)侯贇(太宗時知靈州)
(按視藩落宴犒以時得邊士心部内大治在朔方者凡十餘年)安守忠(太平興國初知靈州在官)
(七年後移夏州每西戎犯邊戰無不捷)王昭遠(至道中李繼遷擾西鄙絶靈武糧道命昭遠為)
(靈州路都部署護二十五州芻粟竟達靈武繼遷不敢犯)尹憲(雍熙初知夏州攻破李繼遷之衆于)
(地斤澤繼遷遁走俘獲四百餘帳)田紹斌(靈州馬步軍都部署領衆入蕃討賊斬首二千級獲)
(羊馬槖駝二萬計以給諸軍捷聞手詔嘉諭之)郭密(吳州兵馬都部署訓練士卒號令嚴肅夏人畏)
(服邊境賴以寧謐)楊瓊(靈慶路副都部署捍寇有功導黃河溉民田數千頃後又充靈環十州軍)
(副都部署兼安撫使)元袁裕(中統間為中興等路勸農使時徙鄂民萬餘於西夏多流離顛沛裕)
(與安撫使獨吉請于朝計丁給地立三屯使耕官民便之)張文謙(以中書左丞行省西夏中興等)
(路變其鄙野之俗及浚渠溉田人蒙其利)郭守敬(以河渠副使從張文謙至西夏濬漢延唐耒等)
(渠溉田萬餘頃)董文用(中興等路行省郎中自琿塔哈之亂民間相恐竄匿山谷文用鎮之以靜)
(民乃安始開唐來漢延等渠墾水田若干於是民之歸者四五萬悉授田種頒農具)本朝張麟
(永樂中以陜西都指揮使鎮守寧夏固守封疆控制外夷邊境賴以無虞)金濓(正統中以右副都御)
(史鎮守寧夏勸民出粟置預備倉以賑荒軍民賴之)
人物漢傅燮(靈州人仕為議郎諒直不避權貴每公卿有闕為衆議所歸)晉傅亮(靈州)
(人父瑗以學業知名仕晉位至安成太守兄迪宋初官至五兵尚書亮博涉經史尤善文辭義熙中累官)
(中書黃門侍郎宋武帝受禪封建城縣公入直中書省專典誥命)南北朝傅昭(靈州人七)
(世祖咸晉司隸校尉昭初仕南齊為學士梁武帝素重昭以為給事黃門侍郎歴左戶尚書安成内史昭)
(蒞官常以清淨為政居朝廷門無請謁博極古今世稱為學府)傅琰(靈州人父僧祐宋山隂令有能)
(名琰歴武康山隂二縣令並著能名二縣皆謂之傳聖賜爵新亭侯)傅縡(靈州人七歲誦古詩賦至)
(十餘萬言長好學能屬文居母喪哀毁骨立仕陳為秘書監右衛將軍兼中書通事舍人掌詔誥下筆輒)
(成未嘗起草)唐韓游環(靈州靈武人始為郭子儀禆將安禄山反游瓌赴難功第一李懷光)
(叛誘游瓌為變游瓌白發其書帝曰卿可謂忠義矣京師平論功與渾瑊皆第一累官邠寧節度使卒諡)
(曰襄)康日知(靈州人祖植玄宗時以功封天山縣男日知為趙州刺史拒李惟岳叛德宗美之擢)
(深趙觀察使封會稽郡王子志睦資趫偉工馳射以功封會稽郡公承訓亦以功封會稽郡男)楊懷
賓(夏州朔方人為韓游瓌將李懷光反懷賓斬賊黨張昕及同謀者告行在德宗勞問授御史中丞子)
(朝晟為懷光所縶懷光平帝原朝晟父子皆開府御史中丞軍中以為榮)戴休顔(夏州人家世尚)
(武志膽不常郭子儀引為大將諭平黨項羌以功封咸寧郡王兼朔方節度副使朱泚反休顔率兵馳奔)
(行在與渾瑊等扞禦有勞破泚偏師以功加檢校尚書右僕射卒贈楊州大都督弟休璿封東楊郡王休)
(晏封彭城郡公)史敬奉(靈州人為朔方軍牙將元和中吐蕃數犯塞敬奉白節度使請兵三千深)
(入虜地由間道繞出虜後大破之獲馬牛數萬賜實封五十戶敬奉走逐奔馬矛矢在手前無強敵以雄)
(邊名)宋周美(靈州迴樂人少隸朔方軍以材武稱真宗幸澶淵常令宿衞累遷鄜延副都總管在)
(邊前後十餘戰平簇帳二百復城堡甚多每邊書至未嘗辭難所向輒克諸將服之孫永清熟李靖兵法)
(累平賊官至東上閤門使)斡道冲(靈武人其先從夏主遷興州世掌夏國史道冲通五經為蕃漢)
(教授譯論語註别作解義二十卷又作周易卜筮斷以其國字書之行於國中後官至其國中書宰相)
元李楨(西夏國族子金末以經童中選既長入為質子以文學得近侍元太宗嘉之後從伐金及)
(下淮甸累官廣陽軍馬萬戶)高智耀(河西人世仕夏祖良惠為右丞相智耀登本國進士夏亡)
(隱賀蘭山元太宗召見將用之遽辭歸後入見憲宗言儒者宜蠲徭役世祖時又言儒術有補治道拜翰)
(林學士遷西夏中興等路提刑按察使卒追封寧國公諡文忠)高睿(智耀子年十六授符寶郎出入)
(禁闥詳雅恭謹歴嘉興路總管浙西淮東廉訪使所至有政績兩為南臺御史中丞務持大體有儒者之)
(風卒贈太傅諡貞簡子納麟官至太尉)李恒(西夏人生有異質世祖時累功為益都淄萊萬戶從)
(取宋襄陽江西及平崖山累官中書左丞後討交阯中毒矢卒諡武敏追封滕國公)桑節(河西人事)
(仁宗於潛邸以精敏稱累官江南行臺御史大夫克持風裁歴湖廣江西行省平章桑節至江東詔令守)
(江州時賊據州縣桑節屢破之既而中流矢昏仆既蘇不食而死桑節公廉明决能以忠義感激人心故)
(能以少擊衆云)本朝徐琦(寧夏人讀書力學登永樂乙未進士累官至南京兵部尚書參贊守)
(備機務天資篤實有德量鎮靜安詳士林重之)
列女殷氏(本朝寧夏衛軍餘胡勖妻也年十六適勖勖得風疾殷每夕祝天求以身代勖疾革語之)
(曰殁後幸無他適殷曰諾夫殁之夕遂自縊柩前事聞旌表之)
寧夏中衛(東至寧夏大壩二百一十里南至平凉府開城縣界三百里西至莊浪衛界七)
(十里北至觀音山七十里自衛治至京師三千九百里至南京三千八百三十里)
建置沿革本唐靈州地元置應理州屬寧夏路本朝
洪武初州廢三十二年移建寧夏中衛於此隸陜西
都司領千戶所五
形勝據要會為塞保障(唐杜希全議靈州云)邊陲要路(新志後接賀蘭之固)
(前有大河之險左聯寧夏右通莊浪邊陲之要路也)東阻大河西據沙山(元史本州)
(地志云)
風俗人性勇悍以耕獵為事孳畜為生(新志)
山川沙山(在衛城西五十里因沙所積故名)觀音山(在衛城北五十里山有觀音洞)米
鉢山(在衞城南七十里因山有米鉢寺故名)石空寺山(在衛城東七十里山有石空寺)
石空洞(在衛城東八十里)羚羊洞(在衛城東南一百里)黃河(西南自靖虜衞來分)
(流入城正河在城南東北流注寧夏)馬槽湖(在衛城東北二十五里以形似名)蒲塘(在衛)
(城北四十里塘中多産蒲草)中渠(在衛城南五里溉田百餘頃)蜘蛛渠(在衛城西二十)
(里東北流溉田幾二百頃)白渠(在衛城東二十里溉田九十頃)羚羊渠(在衛城南四十里溉)
(田三百八十餘頃)石空渠(在衛城東二十里溉田六十頃)棗園渠(在衞城東九十里溉)
(田九十五頃元於此置屯田)七星渠(在衛城東南一百二十里溉田二百二十餘頃)野馬
泉(在衛城北二十里)龍潭泉(在衛城西二十里其水夏則瀦蓄冬不凝冰禱雨有應一名暖)
(泉)洛陽川(在衛城西二十五里)
土産黃羊羱羊土豹野馬皂鵰蓯蓉紅
花
學校寧夏中衛學(在衛城内東北正統四年建)
關梁黑山觜(在衛城北二十五里)黃沙口(在衛城東北一百二十里)觀音口(在衛)
(城東北一百四十里)大佛寺口(有二一名大佛寺北裏口在衞城東北一百九十里一名大佛)
(寺北外口在衛城東北二百一十里)鎮虜營(在衛城東四十里正統二年建)石空寺營
(在衛城東八十里永樂二十二年建)棗園營(在衛城東一百二十里正統四年建)廣武營
(在衛城東一百九十里正統九年建)五百戶堡(在衛城南三十里永樂二十二年建)羚羊
店堡(在衞城南六十里正統元年建)回回墓堡(在衛城南一百二十里宣德六年建)
寺觀石空寺(在衛城東八十里元建)米鉢寺(在米鉢山下)羚羊角寺(在黃)
(河南)
古蹟鳴沙城(在衛城東南一百五十里本舊鳴沙鎮此地人馬行沙有聲故名後周移置會州於)
(此尋廢隋置環州及鳴沙縣大業初州廢唐貞觀中復置環州尋廢以縣屬靈州神龍初為默啜所據咸)
(亨中收復仍于鳴沙縣置安樂州以處吐谷渾部落後没于吐蕃大中間收復改置威州徙治方渠以鳴)
(沙為屬縣元初於此立鳴沙州今廢)温池城(在衛境唐置温池縣屬靈州後改屬威州)
洮州衛軍民指揮使司(東至岷州衛冷地峪界五十里西至生番界九百里)
(南至疊州生番界一百二十里北至臨洮府界一百四十里自衛治至京師四千二百二十里)
(至南京四千里)
建置沿革禹貢雍州之域天文井鬼分野秦漢以來為
諸戎之地後為吐谷渾所據至後周始置洮陽郡尋
立洮州隋初郡廢大業初州廢置臨洮郡唐復為洮
州治美相貞觀中徙置臨潭開元中改臨州後復舊
又改臨洮郡唐末陷於吐蕃號臨洮城宋收復仍置
洮州金仍舊元隸吐蕃等處宣慰司都元帥府本朝
洪武四年置洮州衛軍民指揮使司隸陜西都司領
千戶所五
郡名洮陽(後周名)臨洮(隋名)
形勝西控番戎東蔽湟隴(本朝洪武中勅曹國公文)險阻之地(新志黑石)
(關距于東白石山峙其西南接生番北抵石嶺險阻之地)
風俗好習弓馬衣褐食乳以射獵為生(新志)人性勁悍
山川東隴山(在衛城東蕃人於此耕種)石嶺山(在衛城北一十五里山勢峭拔草木不生)
白石山(在衛城西九十里山多白石)西傾山(在衛城西南二百五十里禹貢西傾因桓)
(是來即此水經曰西傾之南桓水出焉)黑松嶺(在衛城東三十里上多松樹)南河(在衛)
(城南南流入洮河)洮河(在衛城南三十五里源出西傾山東流入岷州衛界每初冬冰凝凍圓如)
(彈子蔽水而下俗呼為珠子凌)朵的河(在衛城西三百里源出於川撒兒朵的族南流入洮河)
納憐河(在衛城西七百里源出哈藏族西北流入黃河)白水江(在衛城西南五百里源出)
(香藏族東流入疊州)
土産寒水石甘草麝香洮石硯(宋張耒詩贈君洮河綠石含風)
(漪能淬筆端利如錐)犏牛氂牛馬雞豹兔鶻鴉鶻
堐羊
公署洮州茶馬司(在衛治西永樂九年建)
學校洮州衛學(在衛治西永樂十七年建)
關梁石嶺關(在衛城北一十五里)松嶺關(在衛城東三十里)洮州關(在衛城西)
(南三十里)舊橋關(在衛城東南四十里)新橋關(在衛城西南四十里)黑石關(在衛)
(城東四十里)三坌關(在衛城東四十五里)高樓關(在衛城東五十里)羊撒關
(在衛城北六十里以上九關俱有官軍防守)
寺觀重興寺(在衛城西四里洪武十六年建)慈濟寺(在衛城西南六里永樂中番僧建)
古蹟洮州古城(在衛城西南七十里晉時吐谷渾所築後周武帝逐吐谷渾而得其地)疊
州古城(在衛城南界唐武德初析洮州之合川疊川樂川置後廢)美相城(在衛境唐置縣)
(天寶中省入臨潭)臨潭城(在衛城西南七十里唐貞觀五年置縣後廢)鶴城鎮(在衛)
(城東六里吐谷渾所築)廣恩鎮(在衛城西一百六十里唐置)
名宦唐柴紹(武德中為將吐谷渾寇洮州紹為虜所圍遣人彈胡琵琶二女對舞虜相與聚觀紹)
(潛遣精騎擊其後虜衆大潰)金趙阿克展(疊州安撫使時兵興城無居人至則招逃亡立)
(城壘課耕桑以安輯之)
人物唐李晟(洮州臨潭人年十八從王忠嗣征吐蕃稱萬人敵克平朱泚收復京城號令嚴明公)
(私按堵其露布云臣已肅清宫禁祗謁寢園鍾簴不移廟貌如故德宗覽之泣曰天生李晟以為社稷非)
(為朕也以功累官至司徒兼中書令封西平郡王子十五人知名者愿憲愬聽)李愬(晟子吳元濟逆)
(命憲宗詔愬討之愬率兵乘雪夜入蔡城擒吳元濟械送京師以功進檢校尚書左僕射封凉國公鳳翔)
(節度使詔代兄愿武寧軍節度使旬月踐父兄兩鎮兄憲為衛州刺史明恕正大按獄全活無辜者甚衆)
岷州衛軍民指揮使司(東至鞏昌府界一百四十里西至洮州衛界七十里)
(南至階州界六百里北至臨洮府界四百里自衛治至京師四千一百里至南京四千里)
建置沿革禹貢雍州之域天文井鬼分野本古西羌地
秦為臨洮縣地屬隴西郡漢晉因之西魏始置岷州
及同和郡隋州郡俱廢以其地入臨洮郡後復置岷
州唐因之天寶初改和政郡乾元初復為岷州治溢
樂縣後陷於吐蕃宋收復祐川縣置岷州紹興初徙
治長道縣之白石鎮改曰西和州屬利州路元於祐
川縣境復置岷州屬吐蕃等處宣慰都元帥府本朝
洪武十一年置岷州衛軍民指揮使司隸陜西都司
領千戶所四軍民千戶所一
西固城軍民千尸所(在衛城南四百里元置漠蕃軍民上千戶所本朝改今名隸岷)
(州衛)
郡名和政(唐名)西和(宋名)
形勝山川險隘(郡志)東連熙鞏西並洮疊(圖經)西陲要地(同上)
風俗其人勁悍而質木(宋史地志)好習弓馬以佃獵為生(新志)
山川岷山(在衛城北山黑無樹木洮水經其下相傳夏禹見長人受黑玉書於此)金通山
(在衛城南)闊博山(在衛境唐志云在故和政縣)冷落山(在衛城東五十里盛夏隂晦即)
(雨雪因名)貴清山(在衛城東一百五十里頂平衍可耕種)賢隱山(在宕昌寨西南上舊)
(有三閣相傳姚太師少時移疾結庵於其間有題詩)分水嶺(在衛城南四十五里其下有分水嶺)
(河)普魯嶺(在衛城東七十五里岷鞏衝要之地)摩雲嶺(在衛城西南去宕昌寨三十里)
(山下即臨江)石洞(在衛城東一百三十五里)疊藏河(在衛城東門外源出分水嶺)洮
河(在衛城北自洮州來至衛城北流入臨洮府界)荔川河(在衛城東南九十里舊有荔川寨以)
(此為名)閭井河(在衛城東一百四十里源出没遮欄山流入馬淳河)馬淳河(在衛城東)
(一百八十里東流入鄣水)良恭河(在衛城東南二百八十里宋有良恭鎮以此河名)步和
川(在衛城西門外羌人謂之天泉)珍珠池金紫池(俱在衛城東一百二十里祈雨)
(有應)三眼泉(在西固城北流注白水江)
土産錦雞甘草馬雞犏牛豹麂楸子
學校岷州衛學(在衛治西洪武十七年建)
關梁茶埠峪寨(在衛城東一十五里自是而東乂有冷落山永寧堡弄松堡三寨)梅川
寨(在衛城東北三十里自是而東北乂有普魯嶺酒店子二寨)鴉山寨(在衛城東南三十五)
(里)曹家寨(在衛城西一十五里自是而西乂有中寨野狐橋冷地峪三寨)木昔寨(在衛)
(城西南一十五里自是而西南乂有吳麻溝鹿兒埧栢木植鎮羌三岔五寨)栗林寨(在衛城南)
(一十五里自是而南又有凌兀赤分水嶺哈答川賞家族脚力高樓鋪何家鋪顛角宕昌老鼠川十寨)
水磨溝寨(在衛城北五十里又北二十里有馬崖子寨以上諸寨俱有官軍防守)梅川
橋(在衛城東三十里)野狐橋(在衛城西四十五里)沙川橋(在西固城西一十里)永
寧橋(在西固城南門外)
寺觀崇教寺(在衛城東四十里宣德初建)真如寺(在衛城東南二里)般若寺
(在衛城東南五里俱洪武十六年建)玄妙觀(在衛治南元建本朝洪武四年重修)
古蹟秦長城(在衛城西二十里秦蒙恬築長城起於此)岷州古城(本秦臨洮城東漢時)
(隴西羌反於臨洮車騎將軍馬防長水校尉耿恭擊平之其城久廢本朝洪武中建衛因於舊基築城二)
(東西相連)索西城(在衛城東南九十里東漢明帝時馬防所築一名臨洮東城又名赤城)宕
州城(在衛城南一百二十里本宕州宕昌郡唐天寳初更名懷道郡後陷于吐蕃宋熙寧收復置宕)
(昌堡屬岷州時運蜀茶市馬于岷及金人據洮遂併蕃市於此歲市馬數千)梅川城(在衛城東)
(北三十里)顛角城(在衛城南一百三十五里)酒店城(在衛城東北四十里以上三城俱古)
(城本朝有官軍守禦)祐川廢縣(在衛境本西魏溢樂縣地後周置基城縣唐改曰祐川後没於)
(吐蕃宋崇寧中復置岷州治此元省)溢樂廢縣(在衛境本秦臨洮縣地西魏屬同和郡隋屬岷)
(州唐置溢樂縣宋省入祐川)和政廢縣(在衛境本後周洮城郡保定初郡省置同和縣改曰)
(和政隋唐屬岷州宋廢)宕昌驛(在衛城南一百一十五里宋綱馬憩息之所)酇公營
(在衛境唐酇公寳軌討薛舉營此)
名宦隋辛公義(岷州刺史岷俗畏疫一人病疫闔家避之病者多死公義欲變其俗凡有病者)
(命皆輿致已之廳事親設一榻晝夜處其間具醫藥身自省問病者多愈召其親戚諭之曰若相染者吾)
(死久矣諸病家子孫皆慙謝而去此風遂革合境之内呼為慈母)宋張守約(神宗時鬼章圍)
(岷州守約以熙河鈐轄提敢死士鳴鼓張幟高山上賊驚顧而遁遂知岷州降其首領千七百人)种
諤(知岷州重氊將鬼章聚兵洮岷諤擊敗之又出寨收洮州)种誼(知岷州鬼章誘殺景思立久為)
(邊患誼擊破之俘鬼章等以獻)何灌(知岷州引邈川水溉閱田千頃湟人號廣利渠徙河州復守岷)
(又葺渠溉田至二萬六千頃募射士七千餘人為他路最)姚雄(知岷州紹聖中渭帥城平夏雄部熙)
(河兵策援夏人傾國來雄大破之諸道始得并力城成擢泰州刺史)劉錡(高宗初知岷州為隴右都)
(護與夏人戰屢勝夏人兒啼輒怖之曰劉都護來張浚竒其才以為涇原經略史)
人物宋馬堃(宕昌人一家父叔兄弟皆以忠勇為名將堃以六郡鎮撫使守咸淳府元將揚文安)
(與堃同里諭使降元堃不從文安乃列柵攻城潛遣勇士躡雲梯宵登斬關納外兵堃悉力巷戰兵敗力)
(屈而死)馬塈(堃弟咸淳中知欽州徙邕州撫諸蠻及治關隘皆有條理邊陲晏然宋亡塈因留靜)
(江總屯戌諸軍守城元將阿爾哈雅以兵夾攻因塈兵敗使人招降塈發弩射之攻三月前後百餘戰訖)
(無降意城破塈率死士巷戰被執殺之斷其首猶握拳奮起立踰時始仆)
河州衛軍民指揮使司(東至臨洮府界一百六十里西至生蕃界七百里南)
(至洮州衛界二百里北至西寧衛界一百七十里自衛治至京師四千二百里至南京四千里)
建置沿革禹貢雍州之域古西羌地秦屬隴西郡漢屬
金城隴西二郡東漢屬隴西郡晉屬晉興郡苻秦始
置河州隋廢改為抱罕郡唐復為河州天寶初改為
安鄉郡後陷於吐蕃宋收復置抱罕縣尋省為寧河
寨後陞為縣屬秦鳳路金復置河州屬熙河路元為
河州路屬吐蕃宣慰司都元帥府本朝洪武初置河
州衛五年設河州府轄寧河一縣七年建陜西行都
司十年立河州左右二衛十二年省行都司及河州
府縣以左衛調洮州改右衛為河州衛軍民指揮使
司隸陜西都司領千戶所六守禦千戶所一
歸德守禦千戸所(在衛城西七百里永樂四年建隸河州衛)
郡名抱罕(隋名)安鄉(唐名)
形勝東繞洮河西峙積石南盤雪嶺北距黃河(新志)
風俗蕃漢雜居以射獵為生(新志)俗尚浮屠(同上)好習弓馬
(衛志)
山川牛脊山(在衛城南二十里以形似名)積石山(在衛城西北七十里禹貢導河積石)
(至于龍門即此)雪山(在衛城西南一百五十里接洮州番境四時有雪乂名雪嶺本朝僧宗泐詩華)
(夷分壤處雪嶺白嵳峩萬古消不盡三秋積又多寒光欺夏日素彩爍天河自笑經過客相看鬢易皤)
定遠坡(在衛城東南四十里)萬頃山(在衛城北二里)洪河(在衛城南二里)大夏
河(在衛城南三里一名白水)牛脊河(在衛城南二十里)廣通河(在衛城東六十里)
黃河(在衛城北八十里)龍湫(在衛城西北六十里湫上有蓋國大王廟遇旱祈禱有應)
土産土檀香麝香青稞青棡樺木胡麻
公署河州茶馬司(在衛治東南洪武七年建)
學校河州衛學(在衛治西北元建為州學本朝洪武七年改為衛學)
關梁老鴉關(在衛城西北九十里)土門關(在衛城西九十里)積石關(在衛城西)
(北一百二十里以上三關俱有官軍防守)殺馬關(在衛城西一百二十里)大夏橋(在衛)
(城西三里)積石渡(在衛城西北一百二十里)刺麻川渡(在衛城北六十里)
寺觀萬壽寺(在衛城東北二里洪武二十三年建)報恩寺(在衛治東南洪武二十五年建)
飛陽觀(在衛城西北一百里元中統二年建)文昌觀(在衛治東南洪武二十三年建)
古蹟大夏廢縣(在衛境唐置貞觀初省入抱罕尋復置後廢)鳳林廢縣(在衛境本)
(烏州唐貞觀中置此縣後州廢更置安昌縣天寶初復名鳳林)定羌廢縣(在衛境本河諾城宋)
(改曰定羌元置縣河州路嘗治此)抱罕廢縣(在衛治西本漢舊縣隋置郡於此唐因之宋省)
寧河廢縣(在衛城南六十里本寧河寨宋崇寧中陞為縣金元因之後廢為鎮)
名宦宋李浩(熙河路副總管知河州安撫洮西五路大舉浩將前軍復蘭州遂知蘭州事)劉
仲武(知河州吐蕃趙懷德等衆數萬叛命仲武相持數日潛遣二將還羌果追之遇伏大敗斬首二)
(千級復西寧州)种朴(知河州安撫洮西沿邊公事河南蕃部叛屬羌阿章率他族拒官軍朴出戰遇)
(伏力戰而死)姚雄(知河州時种朴戰没王贍軍陷敵中雄自鄯至湟四戰皆捷拔出之遂築安鄉)
(關夾河立堡以護浮梁通湟水漕運商旅負販入湟者始絡繹於道)苗授(時鬼章寇河州詔授往一)
(戰克撒宗論功第一遂知州事後又討生羌獲其大酋威震洮西)本朝韋正(洪武三年為河)
(州衛指揮使嘗言民間轉輸甚勞而布茶可以易粟以茶布給軍士令自相貿易庶省西民之勞詔從之)
(正初至衛城邑空虛乃日夜撫循其民河州遂為樂土朝廷嘗賜璽書勞之俾復寗姓)劉昭(洪武)
(末以陜西都指揮同知鎮河州永樂中領兵往烏思藏賞諸國還遇番賊劫掠率衆敗之)
人物南北朝念賢(抱罕人少時在學遇善相者衆競詰之賢笑曰男兒生死富貴皆在天何)
(用相乎魏永熙間官至都督秦河二州刺史進爵安定郡公)
靖虜衛(東至海納都二百里西至虎豹口四十里南至郭城驛九十里北至黃河五里自衛)
(治至京師三千六百二十里至南京三千六百三十里)
建置沿革禹貢雍州之域古西羌地秦屬隴西郡漢屬
金城郡東漢屬金城武威二郡後魏置會寧縣西魏
以縣置會州後周移州治鳴沙城隋復置會寧縣屬
平凉郡唐置西會州貞觀中以足食故改粟州尋改
會州後又改會寧郡廣德後没于吐蕃宋收復置敷
文縣金置保川縣尋廢以州僑治會川城號新會州
元初遷治西寧縣即今鞏昌府會寧縣是也本朝正
統二年復脩其廢城置靖虜衛領千戶所四
郡名會寧(唐名)
形勝面山背河地勢險阻(新志)
風俗人習武藝不憚攻殺(新志)
山川烏蘭山(在衛城南一百二十里唐有烏蘭縣以此山名)雪山(在衛城北一百二十里山)
(勢高峻積雪不消)祖厲河(在衛城西南北流經祖厲城入河水)河水(在祖厲城西與祖厲)
(水合唐史云有河池因雨生鹽)黃河堰(在衛城北唐開元中刺史安敬忠築以捍河流)法泉
(在衛城東一十五里石崖下其味甘美祈雨有應)
土産駝褐野馬革豹鹿雉兔
學校靖虜衛學(在衛治東南正統間建)
宫室帥正堂(在衛城南正統間建)
關梁烏蘭關(在烏蘭山上)會寧關(在衛境舊名顛耳宋元符初賜名通會尋改今名)
迭烈孫堡(在衛城北九十里本朝置巡檢司每歲冬增戌兵)虎豹口(在衛城西四十)
(里有兵戌守之)
寺觀紅山寺(在衛城東一十五里正統間建)
古蹟祖厲城(在衛城西南一百三十里本漢祖厲縣屬安定郡後漢屬武威郡前凉張軌時廢唐)
(置烏蘭縣於此宋廢)安西城(在衛境舊名汝遮宋紹聖初進築賜今名)會川城(在衛城西)
(南一百里宋元符初置即金帥郭斌死節處)
名宦唐安敬忠(開元中為會州刺史時河流衝逼州城敬忠率團結兵作堰於是水向西北流)
(遂免淹没)宋章楶(哲宗時克復會州有功)金郭斌(為金將金亡斌出保金蘭定會四州)
(元兵圍會州城斌力戰驅妻子聚一室焚之已而自投火中有女奴自火中抱兒出泣授人曰將軍盡忠)
(忍使絶嗣此其兒也幸哀而收之言畢復赴火中死元將聞之惻然為保其孤)
人物三國張繡(武威祖厲人麯勝襲殺祖厲長時繡為縣吏伺間殺勝郡邑義之後仕曹魏官)
(渡之役力戰有功累遷破羌將軍)宋程俊(會州人紹與初居栗亭之泥陽鎮始俊幼稚父母陷)
(靈夏常號泣自毁逮長捐家財數十萬以贖焉未至日北向號泣以請飲食為廢夏人感動遂還其母)
陜西行都指揮使司(東至臨洮府蘭縣黃河一千一百七十五里西至肅州衛)
(嘉峪山五百七十里南至西寧衛黃河一千五百七十五里北至亦集乃地一千五百里自都)
(司至京師五千四百里至南京五千三百一十里)
建置沿革禹貢雍州之域天文井鬼分野漢以前為月
支國地後為匈奴所據武帝時始置酒泉武威張掖
等郡以斷匈奴右臂時號河西五郡晉時張軌據河
西為前涼吕光繼之為後涼及李暠遷酒泉號西涼
沮渠蒙遜據張掖號北涼後魏分置西涼州西魏更
名甘州唐時地屬隴右道天寶中没于吐蕃大中間
收復故地宋金俱為西夏所據元立甘肅路總管府
尋添立宣慰司後改甘肅等處行中書省理于此以
控河西諸郡本朝洪武二十四年置甘肅衛二十六
年始於此置陜西行都指揮使司領衛十二守禦千
戶所二
甘州左衛(附郭本匈奴昆邪王地漢置張掖郡取張國臂掖之義後又置屬國都尉以主蠻夷)
(降者魏晉並因之後魏改張掖軍尋改軍為郡又置西涼州西魏更名甘州取州東甘浚山泉味甘冽為)
(名後周復為張掖郡唐初為甘州天寶初復為郡乾元初復為甘州宋初為西夏所據改鎮夷郡又改宣)
(德府元改甘肅路尋改甘州路本朝為甘肅衛尋分置甘州左衛)甘州右衛甘州
中衛甘州前衛甘州後衛(以上四衛俱附郭洪武二十八年建)肅
州衛(在都司城西五百一十里本月支地漢置酒泉郡東漢晉皆因之後魏亦為酒泉郡隋初廢郡)
(置肅州大業初省入張掖郡唐復置肅州或為酒泉郡治酒泉縣元置肅州路本朝改置肅州衛)山
丹衛(在都司城東北一百二十里本漢刪丹縣屬張掖郡東漢末屬西郡晉因之唐屬甘州宋時為)
(西夏所據置甘肅軍元置山丹州隸亦集乃路本朝州廢置山丹衛)永昌衛(在都司城東南三百)
(一十里本漢武威郡地唐為凉州地宋初為西凉府地景德中陷入西夏元至元中以永昌王宫殿所在)
(立永昌路本朝改置永昌衛)涼州衛(在都司城東南五百里本匈奴休屠王地漢置武威郡治)
(姑臧縣又於此置凉州後魏立武威郡隋為凉州唐初為李軌所據尋克平之復置凉州天寶初改武威)
(郡宋改為西凉府元改西凉州本朝改置凉州衛)鎮番衛(在都司城東五百五十里本漢武威)
(郡界元號小河灘城本朝洪武中置鎮番衛)莊浪衛(在都司城南九百四十里本漢武威郡地)
(唐為凉州地元置莊浪縣屬永昌路本朝洪武中改置莊浪衛)西寧衛(在都司城東南一千三百)
(五十里古西羌所居謂之湟中漢置破羌縣屬金城郡東漢置西平郡晉永嘉末為秃髮烏孤所據後魏)
(置鄯州後周改置樂都郡隋初郡廢置鄯州大業初廢州置西平郡唐因之治湟水縣上元間没于吐蕃)
(號青唐城宋收復置鄯州尋改西寧州元屬亦集乃路本朝改置西寧衛)鎮夷守禦千戶
所(在都司城西北三百里本漢張掖郡地本朝洪武間置鎮夷守禦千戶所尋省永樂初復置)古
浪守禦千戶所(在都司城東南六百四十里本漢武威郡地唐築和戎城元為古浪城立)
(廵檢司屬永昌路本朝正統間置古浪守禦千戶所)
郡名張掖武威酒泉西平(俱漢名)
形勝河山襟帶為羌戎通驛之路(元肅州志)環以祁連合黎
之山浸以居延鮮卑之水(元甘州志)凉州險絶地土饒沃
(元志)萬山環抱三峽重圍(西寧衛志萬山環抱三峽重圍紅岸峙其左青海瀦於右)
風俗民俗質樸(漢竇融傳)號有華風(北史胡叟傳凉州雖地居戎域然自張氏以來)
(號有華風)風土壯猛便習兵事(晉載記)人性堅剛慷慨(寰宇記)
土人穴居野處採獵為生(圖冊)以織毛褐為業(元肅州志居民)
(雜處以織毛褐為業)崇尚釋教(元山丹州志)
山川人祖山(在都司城東北四十里其山不毛)合黎山(在都司城西北四十里禹貢導)
(弱水至于合黎即此)甘浚山(在都司城西南八十里有泉甘冽因名又名紺峻)馬蹄山
(在都司城南一百里山巖石間有神驥足在焉又有臨松青松丹霞三名)祁連山(在都司城西南)
(一百里山甚峻廣本名天山匈奴呼天為祁連因名山上草木茂美冬温夏凉宜收放後失此歌曰奪我)
(祁連山使我六畜不蕃息)紅寺山(在山丹衞城北二十五里其上土色多紅)甘凌山(在山)
(丹衛城西北三十里連亘甘州中有三石洞其下有泉歲旱於此取水禱雨有應)焉支山(在山)
(丹衛城東南一百二十里一名刪丹山後漢匈奴失此山歌曰失我焉支山使我婦女無顔色唐哥舒翰)
(建神祠於山麓天寶間封山神為寧濟公)西山(在凉州衛城西二十里中有蓮花峯峯下有石五色)
(成紋如獸形)天梯山(在凉州衛城南八十里山路﨑嶇如梯)第五山(在舊姑藏縣界)
(有清泉茂林懸岩石室自昔為隱士所居)臧南山(在凉州衛城西南一百二十里上多積雪)青
巖山(在舊姑藏縣界下有湫甚廣人觸之風雹立至)金山(在永昌衛城北二里又在故昌松縣)
(南麗水出焉)白嶺山(在凉州衛西南山頂冬夏積雪望之皓然故名)崆峒山(在肅州衛)
(城東南六十里舊屬福禄縣史記黃帝伐山通道西至于崆峒謂此)嘉峪山(在肅州衛城西一名)
(玉石山)黑山(在肅州衛城北沙漠中望之惟見黑山)崑崙山(在肅州衛城西南二百五)
(十里南與甘州山連其顛峻極經夏積雪不消世呼雪山後涼張駿時酒泉太守馬岌言周穆王見王母)
(於此宜立王母祠駿從之)蘇武山(在鎮番衛城東南三十里相傳漢蘇武牧羝處舊有蘇武廟)
來伏山(在鎮番衛城西北八十里)石佛山(在莊浪衛城東北三十里崖上有石佛像)大
松山(在莊浪衛城東一百二十里山多大松又城東北一百里有小松山)峽口山(在西寧衛)
(城東地極險阻為湟鄯往來咽喉地漢時名湟陿唐人嘗修閣道宋築省章城控制要害又名綏遠閣)
積石山(在西寧衛境廢龍支縣之南即禹貢導河之所)熱水山(在西寧衛城南五百里山)
(南出暖水流入青海北有泉即西寧河源)鳴沙山(在沙州城南七里一名沙角山峯崿危峻沙如)
(乾糖天氣清明時沙鳴聞於城内其沙或隨人足而墮經宿復還山上)三危山(在沙州城東南)
(二十里其山三峯峭絶因名舜竄三苗于三危禹貢導黑水至于三危皆謂此)羊膊山(在沙州城)
(南多巖石無草木山北有一巖曰羊膊)龍勒山(在沙州城東一百二十里漢龍勒縣因山以名)
三隴山(流沙磧在玉關外有三斷石極大世謂之三隴山)北塞山(在沙州境漢武帝時)
(天馬朝發京師夕至燉煌北塞山下即此)白龍堆(郡國記燉煌正西關外有白龍堆沙)分水
嶺(在莊浪衛城西一百五十里嶺嶠有泉分流南為莊浪河北為古浪河)居延海(在都司城)
(西北地理志渡張掖河西北至合黎口峽口傍河東壖曲屈行千五百里是也)西海(在西寧衛城西)
(三百餘里海方數百里有魚無鱗背負黑點漢平帝時王莽秉政風卑禾羌獻西海之地置西海郡莽敗)
(郡廢一名卑禾羌海俗呼青海)白亭海(在凉州衛東北境衛西南五澗谷水流入此海以水色潔)
(白故名一名小闊端海子)張掖河(在都司城西一十里源出擺通川經祁連山西出合黎北名合)
(黎水乂名鮮水流入亦集乃界)清水河(在肅州衛城北四十里下流會討來河)沙河(在肅)
(州衛城東四十里源出雪山下流入討來河)討來河(在肅州衛城北一百里源出雪山下流三)
(百里入黑河)大通河(在莊浪衛城南一百二十里)蘇木連河(在西寧衛城北山之)
(隂按漢書湟水出金城郡臨羌縣西北東至允吾入河又輿地綱目湟水經卑禾羌海疑即此水也)西
寧河(在西寧衛城北源出熱水山北流五里經伯顔川又合那海川流五百里入黃河)黑河
(在鎮夷千戶所城西四里即古張掖河流經石峽口入居延海)瀦野澤(在凉州衛城東北禹貢至)
(于瀦野即此一名休屠澤)南草湖(在山丹衛城南周圍九里)西草湖(在山丹衛城西一十)
(里周圍七里與南草湖水皆可灌田)弱水(在甘州衛城西環合黎山東北入東莎界禹貢導弱水至)
(于合黎餘波入于流沙按西域傳弱水在條支自長安西行萬二千里又百餘日方至其地疑别有所謂)
(弱水也)黑水(源出肅州衛城西北一十五里地志云黑水出張掖縣雞山)白水(源出肅州)
(衛城西南二十里下流與紅水黑水合)紅水(在肅州衛城東南三十里源出衛南山谷中下流與)
(黑水白水合)浩亹水(在西寧衛西北一名閣門水源出塞外東至允吾界入湟水)宗水
(在西寧衛境來自青海逕衛境入於湟水水之南有宗谷口)渥洼水(在沙州境漢元鼎四年秋)
(天馬生渥洼水中)靈泉池(在凉州衛治南後凉吕光嘗宴羣臣於此)紅鹽池(在山丹衛)
(城北五百里池産紅鹽又居延澤旁亦有池産白鹽采之不竭)石井(在祁連山下石洞四時不竭)
紅泉(在凉州衛城東五十里水色微紅)暖泉(在永昌衛城西南三十五里二穴湧出四時常)
(温東北流入水磨川)湫泉(在西寧衛治西一十里其深莫測湧噴有聲歲旱禱雨輒應)玄泉
(在龍勒山漢李廣利伐大宛還士衆渴甚廣利引刀刺山泉湧出)
土産毛褐(各衛俱出)楸子(其色赤味甘而酸居人取其汁熬為果單)圓根(似蘿蔔而圓青)
(色味甘苦)白柰(一名白擒)茄蓮(葉似藍根似蘿蔔味甘脆)沙葱(似葱)沙棗甜
瓜(以上俱甘州出)胡麻(甘州肅州古浪俱出)石油(肅州南山出然之極明不可食)肉蓯
蓉鎖陽甘草雌黃硫黃(俱肅州出)枸杞子青
鹽白鹽(俱鎮番衛出)馬雞(嘴脚紅羽毛青綠)山雞(項黑花身斑色)野馬
(皮可為裘)野牛(大者重千觔)氂牛(尾可作纓出西番)犏牛(力能載重)洮羊(尾如)
(鹿)源羊(大者重百觔角環盤以上俱西寧衛出)土豹(鎮番衛出)麝香絳礬
黃礬(俱沙州出)
公署行太僕寺(在都司城内西北隅)西寧茶馬司(在西寧衛西俱洪武中建)
學校陜西行都司學(在都司城内東北洪武二十八年建正統十二年重脩)山丹
衛學(在衛治東南正統五年建)凉州衛學(在衛治東南正統二年建)永昌衛學
(在衛治東北正統間建)西寧衛學(在衛治東宣德二年建)
宫室靈鈞臺(在凉州衛治北晉明帝太寧初張茂立姑藏時所築遺趾尚存)劉林臺(在凉)
(川衛治西北五里相傳漢竇融所築舊名竇融臺本朝洪武初百戶劉林戰死城下人皆重其忠節因改)
(今名)
關梁嘉峪關(在肅州衛城西六十里其在城南乂有文殊山硫黃山東南有寒水石山紅山觀音)
(山凡五口)黑山關(在鎮番衛西南六十里)雜木口關(在凉州衛城東三十里又城西)
(南有俺公山南有倘哥兒山東山乾溝山東南有黃羊川下古城等口)水磨川關(在永昌衛)
(城西二十里又城西有白石崖山西南有平羌山腦兒都山鸞鳥山南有一顆樹山東南有土魯于山長)
(城山凡七口以上關口各衛分兵防守)玉門關(在故瓜州西北一十八里漢霍去病破走月支)
(開玉門關班超在西域上書願生入玉門關即此)陽關(在廢壽昌縣西六里唐詩西出陽關無故)
(人謂此)人祖山口(在都司城東北四十五里又城西南有大磁窰小磁窰甘浚山凡三口)
通遠口(在都司城南八十里又南有順化宣政陽化和寧大慕化小慕化洪水山凡七口)紅
寺山口(在山丹衛城北二十五里其在衛南百餘里又有靜寧山和寧山無虞山寧番山凡四口)
石峽口(在西寧衛城東七十里其在衛西又有癿鐵溝山伯顔川山西番溝山在衛南有那海川)
(山可可打班山在衛北有車卜魯川山黑松林山撒兒山總八口以上口皆有戌守)沙河堡(在都)
(司城西又西有甘浚高臺南有小滿東南有黑城共五堡屬甘州左衛)長樂堡(在都司城西北)
(又城南有大滿順化西北有平源共四堡屬甘州右衛)鎮平堡(在都司城東南又城南有小慕)
(化西有撫夷西北有平川胭脂共五堡屬甘州中衛)柳樹堡(在都司城西北又東南有古城洪水)
(東共三堡屬甘州前衛)板橋堡(在都司城西北屬甘州後衛)永寧堡(在肅州衛城東)
(又城南有永安永清東南有永定鹽池共五堡)新河堡(在山丹衛城東又城東南有永興暖泉大)
(黃山西南有洪水三洪水店共六堡)樂善堡(在永昌衛城東又城西有水磨川堡)懷安堡
(在凉州衛城西又城北有舊永昌東有雜木口靖邊共四堡)西樂堡(在鎮番衛城西又城東有)
(東安堡)應理州堡(在莊浪衛城東又城東有泗水西有西大通南有紅城子共四堡)伯
顔川堡(在西寧衛城西又城東有石峽平戎東南有巴州北有車卜魯川共五堡自永寧堡至此)
(各屬本衛以上堡俱有軍屯守)護衛堡(有二俱在鎮番衛城西南舊屬甘州中護衛)紅水
塞(在凉州衛城東北)暖泉塞(在凉州衛城東)清水河橋(在肅州衛城北跨清水河)
大通河橋(在莊浪衛城西跨大通河)黑水渡(在鎮夷城南五里)
寺觀寶覺寺(在都司治西南舊名卧佛寺宣德初改今名)大雲寺(在凉州衛治東北唐)
(景雲中建)莊嚴寺(在莊浪衛治東北元建)寧番寺(在西寧衛治西北舊名大佛寺永樂)
(中改建)普觀寺(在祁連山下舊名馬蹄佛内有石洞七洞各有石寺)髮塔寺(在山丹衛)
(治東南舊有佛塔洪武間築城於塔址下得鐵佛五石函一石香爐一函内有髮爐上刻髮塔寺數字)
佑善觀(在都司治西北宣德中因舊重修正統初改今名)清真觀(在凉州衛治南永樂)
(中因舊重修)集福觀(在莊浪衛治南洪熙元年建)廣福觀(在西寧衛治東宣德初因)
(舊重修)
祠廟王母祠(在崑崙山上)劉師祠(在肅州衛治南寰宇記師姓劉字摩訶沮渠蒙遜時)
(西求仙死於此骨化為珠血為丹其徒為之立祠相傳禱者往往獲珠丹焉)寧濟公祠(在焉)
(支山南麓唐建)蘇武廟(在蘇武山側)龍王廟(在都司城西南八十里張掖河水經流處)
(舊名河瀆神廟)
古蹟居延城(在甘州衛城東北本匈奴地一曰居延塞漢張掖郡居延縣治此武帝嘗使路傳德)
(於此築遮虜障)大通城(在西寧衛城東北舊名達南地形險要控扼夏境宋崇寧間收復煌鄯乃)
(築塞拒守名曰大通又名米川城)永昌城(在凉州衛城北三十里元永昌路治此)額齊
訥城(在肅州東北五百里南至甘州一千五百里晉為西海郡居延縣地夏國立威福軍元立額齊)
(訥路總管府領山丹西寧二州今廢)瓜州城(在肅州衛城西五百二十六里古西戎地漢為燉煌)
(郡地晉分置晉昌郡後魏屬常樂會稽二郡隋屬燉煌郡唐置瓜州後陷於吐蕃宋時為西夏所據元徙)
(居民於肅州但名存而已)沙州城(在肅州衛城西八百餘里秦及漢初為月支匈奴境武帝置燉)
(煌郡領燉煌廣至等六縣東晉時張軌據此置商州其後凉武昭王都此後魏為燉煌郡隋初廢郡置瓜)
(州唐改沙州後張義潮曹義金相繼有其地宋時西夏據之元置沙州路本朝初置沙州衛以首領困即)
(來為都督治之正統中徙其衆於内地但名存而已)宜禾城(在故瓜州西北界漢宜禾都尉治此)
(晉為縣苻堅時徙江漢之人萬餘戸於此後魏明帝時僑置會稽郡)曲尤城(在肅州衛境之西)
臙脂城(在肅州衛境之北)白城子(在肅州衛城東北一百二十里元志云在黑水河之)
(西又瓜州北亦有白城子)黑城子(在莊浪衛城南二十五里)西寧廢州(在西寧衛城西)
(南宋置州今廢)姑臧廢縣(在凉州衛城東北二里漢置縣為武威郡治晉隋因之唐凉州治焉)
(遺址尚存)晉昌廢縣(在故瓜州北本漢宜安縣屬燉煌郡隋改常樂縣唐改曰晉昌)廣至
廢縣(在故瓜州西北一百餘里漢置屬燉煌郡晉因之後廢)壽昌廢縣(在沙州城西南)
(一百五十里本漢龍勒縣地後魏置壽昌縣)
名宦漢辛武賢(酒泉太守時趙充國欲俟虜疲劇乃擊之武賢上言以秋分兵擊罕开奪其人)
(畜冬復擊之帝嘉納其言賜璽書拜為破羌將軍)辛慶忌(張掖太守徙酒泉所在著名)竇
融(更始初為張掖屬國都尉政尚寬和後為吏民所推行河西五郡大將軍事光武即位遣使入貢因)
(賜璽書拜凉州牧)任延(武威太守光武戒之曰善事上官無失名譽延對曰履正奉公臣子之節)
(善事上官臣不敢奉詔帝嘆息曰卿言是也在郡威行境内修理溝渠人蒙其利)梁統(酒泉太守)
(從政尚嚴猛威行鄰郡)第五訪(張業太守歲飢開廪振給吏懼譴爭欲上言訪曰若上須報是)
(棄民也太守樂以一身救百姓遂出穀賦人璽書嘉之)种暠(凉州刺史甚得百姓歡心被徵當遷)
(吏民詣闕請留乃許復留一年)鄧訓(護羌校尉湟中諸胡感其恩信相率歸附訓遂罷屯兵惟分理)
(屯田修塢壁邊境以寧)孔奮(守姑臧常力行清潔後被徵單車就路姑臧吏民歛送牛馬諸物一)
(無所受)翟酺(安帝時酒泉太守時叛羌掠郡境酺擊之誅滅殆盡威名大震)皇甫規(中郎)
(將討先零諸羌破之羌遂遣使乞降凉州復通)三國徐邈(魏明帝時凉州刺史立學明訓禁厚)
(葬斷淫祠進善黜惡風化大行西域流通)倉慈(魏燉煌太守抑挫權右撫恤貧羸民夷翕然稱其德)
(惠數年卒吏民悲感圖畫其形)晉馬隆(武帝時樹機能陷凉州隆將兵討破之凉州遂平)張
軌(凉州牧時鮮卑寇掠軌討破之威著西土遂據凉州號前凉)司馬望(持節都督雍凉二州)
(軍事在任八年威化明肅)李暠(肅州西曹掾從事補司馬别駕轉燉煌太守領護西夷校尉後為凉)
(州牧稱西凉王)隋楊恭仁(仁壽中甘州刺史臨事不苛細徼人安之文帝謂其父雄曰匪特朕)
(得人乃卿善教子矣)唐李大亮(西北道安撫大使詔欲貯糧磧口以賑西突厥大亮言勞費無)
(益不如罷之其或自立君長求内屬者羈縻受之使居塞外為中國藩蔽此乃施虛惠而收實利帝從之)
唐璿(凉州都督時吐番寇凉州璿率衆擊之六戰皆克)郭震(凉州都督先是突厥吐番常逼)
(城下震始控其衝要寇不復至又令凉州刺史李漢通墾置屯田積粟數千斛軍用以足夷夏畏慕)王
方翼(高宗時肅州刺史烽邏精明河西蝗獨不至方翼境而他郡民或餒死方翼治下全活甚衆芝)
(産其地)杜希望(玄宗時鄯州都督時軍屢興府庫虛寡希望居數歲芻粟金帛豐餘)張守
珪(開元中為瓜州刺史虜奄至衆失色守珪置酒城上會諸將作樂虜疑有備不敢攻引去守珪縱兵)
(擊敗之遷瓜州都督)宋高永年(知西寧州時夏人寇涇原賖羅撒合兵逼城永年出禦之被執)
(不屈而死)元巴圖(延佑初甘肅行省平章政事時米價騰湧陸輓一石費二百緡乃為經畫計所)
(省至四百餘萬緡自是諸倉充溢歲飢則發粟賑之春缺種則貸之於是兵饟既足民食亦給)本朝
濮瑛(凉州衛指揮使洪武中修葺城樓倉庫措置有方士卒不勞而事集郡稱智能尋以擒叛賊功)
(陞右軍都督僉事掌陜西行都司事)劉林(凉州衛百戶洪武中土官額森特穆爾等逃叛攻掠凉州)
(林擊賊至城西土臺力戰而殁事聞上嘉其忠勇遣祭于臺下)宋晟(洪武中討哈密有功永樂初又)
(遣都指揮史昭出兵擒火者厮通西域貢道加封晟至西寧侯鎮守甘肅子琥襲父爵亦在甘肅鎮守)
蔣貴(正統初敵人犯邊貴充總兵至甘肅擊敗敵衆以功陞定西伯鎮守甘肅邊境寧謐)
流寓馬援(茂陵人少有大志王莽末避地凉州隗囂以為綏德將軍後歸漢累功拜伏波將軍)
人物漢金日磾(張掖人休屠王子没入官武帝竒其壯貌拜為侍中賜姓金氏嘗欲納其女於)
(後宫日磾不肯後為車騎將軍與霍光同受遺詔輔政著忠勲之節封秺侯卒謚曰敬二子賞建昭)
(帝時居為侍中賞嗣侯爵)金倫(日磾弟惇篤有智仕為侍中封侯四子常敞岑明敞元帝時為侍中)
(與蕭望之周堪劉向同心謀議敞之子涉成帝時拜侍中涉從弟欽平帝時為京兆尹以家世忠孝遷光)
(禄大夫)張奐(燉煌酒泉人父惇為漢陽太守奐舉賢良對策第一為安定屬國都尉正身修德威)
(化大行拜武威太守長子芝以善草書知名)段頻(武威姑藏人少便習弓馬尚游俠輕財長乃折)
(節好古學舉孝廉為司隸校尉與皇甫規張奐並顯名於時)蓋勲(燉煌廣至人初舉孝廉為漢陽)
(長史後領漢陽太守時人饑相漁食勲榖廩之存活者千餘人拜討虜校尉及董卓廢少帝自公卿以下)
(莫不卑下於卓唯勲長揖爭禮)三國龐淯(酒泉福祿人初以凉州從事守破羌長會武威太守)
(張猛反殺刺史邯鄲商淯聞之棄官奔哭喪所訖徐詣猛門衷匕首欲殺猛猛知其義士勅遣不殺後太)
(守徐揖請為主簿郡人黃昂反圍城淯冒圍出告急於張掖燉煌二郡軍未至而城陷揖死淯乃收歛揖)
(喪送還本郡曹操聞之辟為掾屬文帝時賜爵關内侯)賈詡(武威人少時人莫知惟閻忠異之謂)
(其有良平之竒察孝廉為郎歴平津都尉魏文帝即位以為太尉卒諡敬侯)晉賈疋(武威人詡)
(曾孫愍帝時為雍州刺史封酒泉郡公嘗擊敗劉曜襲蕩仲殺之後為蕩仲子夫護所害疋勇略有志節)
(以匡復晉室為已任不幸顛墜時人咸痛惜之)索靖(燉煌人累葉宦族善草書仕晉為尚書郎初與)
(鄉人汜衷張彪索紒索永同詣大學馳名海内稱燉煌五龍四人並早亡惟靖累官尚書郎後為游擊將)
(軍與賊戰被傷而卒)祁嘉(酒泉人少清貧好學年二十餘西至燉煌依學宫誦書貧無衣食為諸生)
(都養以自給遂博通經傳精究大義徵為儒林祭酒性和裕教訓不倦門生受業獨拜牀下者至二千餘)
(人)宋纖(燉煌人少有逸操隱居酒泉南山弟子受業者三千餘人時太守馬岌具威儀造焉纖拒)
(不見岌銘詩于壁曰丹崖百丈青壁萬尋竒木蓊鬱蔚若鄧林其人如玉為國之琛室邇人遐實勞我心)
(卒年八十諡曰玄虛先生)索綝(靖子少有逸羣之量靖每曰綝廊廟之才非簡札之用州郡吏不足)
(汚吾兒也仕晉累官至尚書左僕射後為劉聰所獲遇害)南北朝賈彝(武威姑臧人父為苻)
(堅鉅鹿太守坐訕謗繋獄彝年十歲詣長安訟父獲伸遠近嘆之弱冠為慕容垂遼西王農記室參軍魏)
(道武聞其名常遣使求彝及即位拜為尚書左丞參預國政)劉延明(後魏燉煌人父寶以儒學)
(稱延明年十四就博士郭瑀受業瑀妻以女後隱居酒泉不應州郡命弟子受業者五百餘人凉武昭王)
(徵為儒林祭酒從事中郎遷撫夷護軍雖有政務手不釋卷)宋繇(燉煌人少以孝聞隨妹夫張彦)
(至酒泉追師就學晝夜不倦博通經史事凉武昭王歴位通顯家無餘財雖兵革間講誦不輟後入魏拜)
(河西王相賜爵清河公)宋游道(繇曾孫事母以孝聞後魏時為殿中侍御史臺中語曰見惡能)
(討宋游道孝莊即位除左兵中軍後入北齊為尚書左丞)源賀(西平人偉容貌善風儀事魏太武賜)
(爵西平侯以功進平西將軍太武征凉州以為鄉導累官冀州刺史封隴西王嘗上十二陣圖卒贈侍中)
(諡曰宣子思禮謙恭寬雅有大度文成末為侍御中散詔持節巡行北邊鎮恒燕朔三州上事宜三十餘)
(條皆見嘉納)段榮(姑臧人祖信以豪族徙家五原郡榮好歷術專意星象後魏正光中謂人曰吾)
(今觀玄象察人事不及十年當有亂矣及齊神武起兵榮贊成之論功封姑臧縣侯歷相濟秦三州所至)
(百姓愛之)段韶(榮子有將領才略以武明皇后甥齊神武益器愛之韶襲父爵事神武文襄加廣平)
(郡公出總軍旅入參帷幄功高望重又教訓子弟閨門雍睦事後母以孝聞齊代勲貴罕有及者)隂
鏗(武威人善五言詩為梁湘東法曹參軍嘗與賓友宴飲以酒炙授行觴者衆皆笑鏗曰吾儕終日酣)
(醉執爵者不知其味非人情也後遇侯景亂被賊擒或救免之乃前行觴者)隋隂壽(武威人少)
(果烈有武幹文帝嘗遣韋孝寬擊尉遲迥命壽監軍時孝寬有疾不能親總戎事三軍綱紀皆决於壽以)
(功進位上柱國拜幽州總管封趙郡公)隂世師(壽子性忠厚多武藝以功臣子拜儀同煬帝即)
(位拜張掖太守甚為戎狄所憚後遷左翊衛將軍與代王留守京師唐軍至世師自以世荷隋恩拒守不)
(下見殺)唐薛萬均(本燉煌人與弟萬徹等客幽州事唐從李靖討吐谷渾又副侯君集討高)
(昌皆有功貞觀中封潞國公萬徹及萬淑萬備俱以戰功顯為時名將萬淑封梁國公萬備有志行居母)
(喪廬墓太宗詔表其門後仕至左衛將軍)趙武孟(甘州張掖人少游獵以所獲饋其母母泣曰汝)
(不好書而敖蕩吾安望哉不為食武孟感激遂力學淹該書記自長安丞為右臺御史著河西人物志十)
(篇子彦昭少豪邁風骨秀爽及進士第景龍中累遷中書侍郎同平章事)烏承玼(張掖人開元中)
(與族兄承恩皆為平盧先鋒沈勇而决號轅門二龍後破奚契丹從戰捺禄走可突于渤海擾海上吏民)
(逃徙失業承玼以兵塞要路塹原累石綿四百里寇不得入其後又說史思明降官至檢校殿中監封昌)
(化郡王)段平仲(武威人擢進士第為監察御史有氣節嗜酒敢言德宗春秋高躬自聽斷平仲)
(對及由是坐廢元和初為諫議大夫再遷尚書左丞朝廷有得失未嘗不論奏)李抱玉(本安興貴)
(曾孫世居河西為人沉毅有謀李光弼引為禆校有戰功安禄山亂抱玉上言世居凉州恥與逆臣共宗)
(詔賜姓李官至司空兼兵部尚書加山南西道副元帥卒贈太保)李抱真(抱玉從弟沈慮而斷)
(抱玉屬以軍事代宗時授澤潞節度副使抱真以澤潞兵所走集乃籍戶丁給弓矢習射三年皆為精兵)
(田悅反抱真戰走之又說王武俊共破朱滔累官檢校司空)烏重胤(承玼子少為潞牙將兼左)
(司馬節度使盧從史奉詔討賊隂與賊連重胤乃縛從史帳下叱兵士曰天子有命違者斬士歛手還部)
(無敢動者憲宗嘉其功擢河陽節度使封張掖郡公重胤善撫士待官屬有禮其在河陽名士如温造石)
(洪皆辟致幕下人多稱之)五代李琪(燉煌人舉進士博學宏辭事梁為翰林學士梁兵征伐四)
(方詔書皆琪所為下筆輒得太祖意梁亡仕唐累官至右僕射琪少以文章知名既貴乃刻牙板為金字)
(曰前鄉貢進士李琪常置坐側)元劉容(其先西寧青海人父海川徙云京後遂為云京人容喜讀)
(書亦善騎射中統初入侍皇太子每退直即詣祭酒許衡游後累官太子司議出為廣平路總管有治聲)
昂吉爾(張掖人世為西夏將家父堪布率所部歸元為千戶及卒昂吉爾領父軍從征諸國有功)
(又略地淮南世祖時累官行尚書省右丞時欲征日本昂吉爾疏諫不從既而師果無功昂吉爾屢為直)
(言帝雖怒甚其辭不少屈)余闕(武威人徙廬州少喪父授徒以養母元統初賜進士及第授同知泗)
(州事歴翰林修撰待制至正中盗起以闕為都元帥府僉事分兵守安慶俄陞都元帥論保障功拜淮南)
(行省參政仍守安慶羣盜四集以孤軍血戰城陷自剄妻子皆赴井死)本朝吳允誠(凉州)
(人永樂中累立戰功歴陞左都督進封恭順伯)吳管者(允誠子歴官都指揮同知效勞於國洪熙)
(初進封廣義伯)吳克忠(允誠子襲恭順伯洪熙初加封恭順侯太子太保能以忠節自勵從征邊)
(寇力戰而没追封邠國公諡壯勇弟克勤為都督與兄克忠同没於陣諡僖敏)
列女趙娥(酒泉人父安為同縣李壽所殺娥兄弟三人同時病死壽家防備懈弛娥自傷父讎不報)
(乃幃車袖劔白日刺壽於都亭前徐詣縣顔色不變曰父讎已報請受戮縣長尹嘉欲弛法縱娥娥不肯)
(去遂強載還家會赦得免州郡歎賞刊石表閭子即龐淯也)
明一統志卷三十七
