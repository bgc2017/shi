明一統志卷三
明李賢等撰
真定府(東至直隸河間府獻縣界三百一十里西至山西平定州界一百八十里南至直隸)
(順德府内丘縣界二百一十里北至直隸保定府慶都縣界一百七十里自府治至京師六百)
(三十里至南京二千一百里)
(糧一十一萬七千石零)
建置沿革禹貢冀州之域天文昴畢分野周為并州地
春秋屬鮮虞國戰國屬趙秦為鉅鹿郡地漢初置恒
山郡後避諱改曰常山武帝置真定國常山屬焉東
漢建武間併真定屬常山國魏復為郡晉因之治真
定後魏移治安樂壘後周於郡置恒州隋廢郡存州
大業間省州以縣屬高陽郡唐復置恒州開元間改
恒山郡置大都督府元和中改鎮州後陞成德軍節
度五代時梁改武順軍唐復為成德軍後復為鎮州
晉改順德軍漢復為成德軍周改為鎮州宋為真定
府成德軍節度金屬河北西路元改真定路本朝改
為真定府直隸京師領州五縣二十七
真定縣(附郭本戰國趙之東垣邑漢改為真定縣屬平山郡後周恒山郡治此隋郡廢分置常山)
(縣隸恒州大業間省常山入真定屬恒山郡唐改真定曰中山神龍初復名真定為鎮州治宋金真定府)
(元真定路並治此本朝因之編戶一十四里)井陘縣(在府城西南一百五十里本漢舊縣属常)
(山郡隋於縣置井陘郡唐初改井州尋省宋於縣置天威軍金改為威州元移威州治洺水以井陘隸廣)
(平路本朝改隸真定府編戶一十四里)獲鹿縣(在府城西南五十里本戰國趙之石邑漢屬常)
(山郡北齊廢隋復置尋分置鹿泉縣唐改名獲鹿隸恒州宋以石邑省入金陞為鎮寧州元改西寧州尋)
(復為獲鹿縣隸真定路本朝因之編戶二十八里)元氏縣(在府城西南九十里本趙公子元之)
(封邑漢置元氏縣常山郡治于此晉改屬趙國北齊省隋復置屬趙郡唐屬趙州五代宋金元皆隸真定)
(本朝因之編戶二十一里)靈夀縣(在府城西北六十里本戰國時中山國地漢置靈夀縣屬常山)
(郡後周立蒲吾郡於此隋廢郡以縣隸恒山郡後置燕州唐廢以縣属并州復属鎮州宋省入行唐尋復)
(置属真定府金元仍舊本朝因之編戶一十四里)藁城縣(在府城東南六十里本漢舊縣屬真)
(定國晉省後魏復置北齊改為高城縣置鉅鹿郡隋初郡廢置廉州後復為藁城縣唐置廉州省栢肄新)
(豐宜安三縣入藁城貞觀初州罷以藁城屬恒州後更曰藁平宋金俱属真定府元初為永安州尋復為)
(藁城縣本朝因之編戶一十六里)欒城縣(在府城南六十里本春秋晉欒武子封邑漢為關縣)
(屬常山郡東漢置欒城縣漢末廢後魏復置欒城縣屬趙郡北齊廢隋復置屬欒州後屬趙郡唐屬趙州)
(改屬恒州天祐間更名欒氏尋復舊名宋金元仍舊本朝因之編戶一十二里)無極縣(在府城東)
(八十里本漢母極縣隸中山國晉省後魏復置尋省北齊又置屬恒山郡隋屬定州唐屬廉州武后時改)
(毋作無宋金元俱屬中山府本朝改今屬編戶一十四里)平山縣(在府城西九十里本春秋晉之)
(蒲邑漢為蒲吾縣屬常山郡魏晉以来廢隋置房山縣屬恒山郡唐初於此置徽州尋廢州以縣屬恒州)
(天寳中改為平山縣宋金元仍舊本朝因之編戶二十一里)阜平縣(在府城西北二百五十里)
(本隋行唐縣地唐因之宋置北寨金改為北鎮明昌巾陞阜平縣元仍舊本朝因之編戶一十一里)定
州(在府城東北一百三十里漢為中山郡後改中山國後魏改定州晉慕容垂都此隋改博陵郡唐改)
(定州天寳初改博陵郡乾元初復為定州建中間改義武軍節度宋改定武軍政和間陞中山府金改定)
(州後復改中山府元因之本朝改為定州以安喜縣省入編戶三十五里領縣三)新樂縣(在州)
(城西南五十里本漢新市縣屬中山國隋改為新樂縣屬定州唐宋金元皆仍舊本朝因之編戶一十三)
(里)曲陽縣(在州城西六十里漢置上曲陽縣屬常山國以在太行之陽轉曲處故名東漢屬中)
(山國北齊改為曲陽縣屬中山郡隋改為恒陽縣屬定州唐元和中復名曲陽縣宋屬中山府金因之元)
(初改為恒州尋復為曲陽縣隸保定路本朝改今屬編戶二十五里)行唐縣(在州城西九十里秦)
(割真定地置南行唐縣漢屬常山國晉屬中山國後魏去南字為行唐縣隋屬恒山郡唐置玉城縣長夀)
(初又改章武神龍初復名行唐大歴初置泫州尋廢以縣屬恒州五代梁改彰武縣晉改永昌縣尋復舊)
(宋金俱屬真定府元屬保定路本朝改今屬編戶二十四里)冀州(在府城東南二百八十里春秋)
(晉東陽地秦屬鉅鹿郡漢為信都縣立信都國于此景帝時改廣川國後復信都國東漢更名安平國後)
(置冀州治此晉改長樂國後魏改長樂郡隋為信都郡唐改冀州尋改魏州後復舊名天寳初改信都郡)
(乾元初復為冀州治信都縣宋增置武安軍金仍冀州屬河間府元屬真定路本朝因之以信都縣省入)
(編戶二十四里領縣四)南宫縣(在州城南六十里本漢舊縣屬信都國東漢屬安平國晉省後)
(復置北齊省隋復置屬冀州宋省堂陽新河縣入焉金元仍舊本朝因之編戶二十四里)新河縣
(在州城西六十里本漢堂陽縣屬鉅鹿郡東漢屬安平國北齊省隋復置屬冀州唐因之宋省入南宫縣)
(元復置新河縣隸冀州本朝因之編戶一十四里)棗強縣(在州城東三十里本漢舊縣屬清河)
(郡東漢省魏復置晉析置廣川縣屬渤海郡北齊省廣川縣入棗強其地棗木強盛故名隋唐皆屬冀州)
(宋省為鎮尋復置金元仍舊本朝因之編戶二十里)武邑縣(在州城東北九十里本漢舊縣屬信)
(都國東漢屬安平國晉置武邑郡於此北齊郡縣俱廢隋復置縣以觀津縣省入屬冀州唐宋金元俱仍)
(舊本朝因之編戶二十五里)晉州(在府城東九十里本春秋鼓子國漢置下曲陽縣屬鉅鹿郡晉)
(屬趙國後魏曰曲陽屬鉅鹿郡北齊廢隋置昔陽縣屬定州尋改為鼔城縣屬趙郡唐屬定州後屬恒州)
(宋金俱屬祁州元置晉州本朝因之以鼔城縣省入編戸二十一里領縣三)安平縣(在州城東)
(北九十里本漢舊縣屬涿郡東漢屬安平國晉置博陵國北齊為博陵郡治隋置深州後省州以縣屬博)
(陵郡唐又置深州五代宋金皆因之元改曰南平州中統初為安平縣属晉州本朝因之編戶一十五里)
饒陽縣(在州城東北一百三十里本漢舊縣属涿郡其治在今縣西南三十五里東漢屬安平國)
(晉屬博陵國隋屬瀛州唐為深州治所五代宋金皆屬深州元改屬晉州本朝因之編戶一十九里)武
強縣(在州城東一百六十里漢為武隧縣地属河間國東漢属安平國晉析置武強縣屬長樂國後)
(魏屬武邑郡隋初以武隧省入屬信都郡唐屬深州後屬冀州宋金俱屬深州无置東武州尋廢州以縣)
(屬深州改屬祁州中統初改屬晉州本朝因之編戶一十六里)趙州(在府城南一百一十里春秋屬)
(晉戰國屬趙秦為邯戰鉅鹿二郡地漢初立趙國治邯戰縣晉趙國治房子後魏廢國為趙郡治平棘北)
(齊置趙州隋置欒州後改為趙州大業初改趙郡仍治平棘唐復為趙州治栢鄉尋復治平棘天寳初改)
(趙郡後復為趙州宋置慶源軍宣和初陞慶源府金仍改趙州後改為沃州元復為趙州屬真定路本朝)
(以平棘縣省入編戶二十四里領縣六)栢鄉縣(在州城南七十里本春秋晉鄗邑地漢為鄗縣)
(屬常山郡隋分置栢鄉縣遥取漢栢鄉之名屬欒州後改屬趙州宋省栢鄉為鎮後復置縣金隸沃州元)
(隸趙州本朝因之編戶一十二里)隆平縣(在州城東南一百里本漢廣阿縣屬鉅鹿郡東漢省)
(後魏復置屬趙郡隋改為象城縣又改為大陸縣屬趙州唐復象城縣尋改為昭慶縣宋更名隆平尋省)
(入臨城縣後復置金屬沃州元屬趙州本朝因之編戶一十三里)高邑縣(在州城西南五十里)
(本晉鄗邑漢為鄗縣屬常山郡光武即位於鄗南改曰高邑為冀州刺史治所晉屬趙國後魏屬趙郡北)
(齊移治於漢房子縣界隋屬欒州後屬趙州宋屬慶源府金屬沃州元屬趙州本朝因之編戶一十二里)
臨城縣(在州城西南九十里戰國屬趙為房子邑漢置房子縣屬常山郡晉置趙國治房子後魏)
(屬趙郡北齊省隋復置唐改臨城縣屬趙州宋金元仍舊本朝因之編戶一十六里)贊皇縣(在州)
(城西九十里本東漢高邑縣地屬常山國隋置贊皇縣取山為名屬欒州尋改屬趙州唐因之宋省為鎮)
(尋復為縣金隸沃州元併入高邑尋復置本朝因之編戶一十四里)寧晉縣(在州城東四十里春)
(秋晉楊氏邑漢為楊氏縣屬鉅鹿郡晉為癭陶縣屬鉅鹿國後魏改癭遥縣屬南鉅鹿郡隋復曰癭陶屬)
(趙州唐改為寧晉縣宋金元仍舊本朝因之編戶二十七里)深州(在府城東二百五十里本漢下)
(博縣地屬信都國東漢及晉屬安平國隋屬信都郡開皇中始置深州治安平縣後廢唐復置深州於饒)
(陽縣移治陸澤五代周始徙治下博宋改下博曰靜安金元仍舊本朝以靜安縣省入編戶二十五里領)
(縣一)衡水縣(在州城南五十里本漢信都國桃縣地隋分信都武邑下博三縣地置衡水縣屬冀)
(州大業初屬信都郡唐宋金皆屬冀州元割屬深州本朝因之編戶十二里)
郡名恒山(漢名)
形勝壯哉一都會(真定壁記)面臨滹水背倚恒山左接瀛海
右抵大行(圖經)表山𢃄河(元史天倪𫝊真定表山帶河連屬三十餘城)山水
秀麗邦鄙平夷(元志)當燕趙之郊雄於河朔(本朝朱中敏重修本)
(府公宇記)
風俗性緩尚儒仗義任俠(通典)土廣俗雜(同上)人習文武(真定)
(廳壁記風物繁衍地廣氣豪人習為文則彬彬其質習為武則﨣﨣其雄)獷悍木彊之習
可變禮義廉耻之風(蘇過送孫誨若赴官序)人物雄豪(郡志)
山川劍山(在井陘縣東一十里其形似劍)城山(在井陘縣東南三十里形如城垣)雲鳳
山(在井陘縣東北四十里昔有彩雲彌覆丹鳳来集故名)神山(在井陘縣東五十里上有古山)
(神祠)陘山(在井陘縣東北五十里漢置縣取此)團尖山(在井陘縣北六十里峰圓而銳故名)
射垜山(在井陘縣東南六十里秦將王翦伐趙下井陘於此射垜)鑾臺山(在井陘縣東南)
(七十里相傳隋文帝邀其女妙陽公主嘗駐蹕於此因名)蒼巖山(在井陘縣東南七十里峰巖疊)
(翠高出雲表上有雲霞交映中有石泉泉畔有龍王因祠祠東曰福慶寺相傳妙陽公主有疾浴此泉遂愈)
(建寺為修行之所)海山(在獲鹿縣東五里上有海山龍堂堂下有穴水常不竭)抱犢山
(在獲鹿縣西八里舊名萆山漢書韓信伐趙使人持赤幟從間道登萆山而望即此後魏葛榮之亂民有)
(不從者於此抱犢而死故名上有石刻抱犢禍地四字元劉因詩亂山西去獨峥嶸合在仙經第幾名物)
(外高閒真有意亂来險固亦堪驚太行穠秀霜洗盡全趙規模天鑿成珍重幽人留顧盻封龍英爽未全)
(平)横山(在獲鹿縣東南一十二里上有聖母祠)西屏山(在獲鹿縣西三十里高數百丈)
(峯巒連亘宛若刻屏每冬雪霽望之如冰封玉削一郡中之竒景也)海螺山(在獲鹿縣西南山下)
(有白鹿泉山之陽有巖巖有洞幽邃狀如門屋連續曰連珠洞金時賜額曰靈巖刻于洞上)神巖
山(在元氏縣西南一十里)石溜山(在元氏縣西北二十五里山多巖石旁有長溪廻繞下注)
(深壑)靈山(在元氏縣西三十里漢時封號與封龍無極白石相等乃縣界名山六之一也)無極
山(在元氏縣西三十五里漢置縣取此上有無極神祠并漢時封號隸書碑刻)長山(在元氏縣)
(西北四十里與黃山相連上有龍井及龍神廟)黃山(在元氏縣西北四十里上有北岳行祠又新樂)
(縣有黃山出細輭白石可為器)白石山(在元氏縣西北五十里山多白石漢光和中封白石神君)
(有碑刻甚古)封龍山(在元氏縣西北五十里舊名飛龍山勢如伏龍欲飛舉状唐改今名李公)
(緒趙記云每歲有疾風暴雨来自東南俗𫝊山神所為上有華盖螺峰玉石獅子諸峰峰西有蝦䗫石北)
(有古石堂中有石佛又名佛洞洞之北谷有泉水俗呼龍王池其水南出螺峰之下上又有南北二天井)
(前有金榆科障二山左右相峙邑之勝境也)磨盤山(在元氏縣西北七十里頂平圓如磨)廬
山(在平山縣西五十里上有張仙翁祠)楸山(在靈夀縣西北五十里山多楸樹)文山(在靈)
(夀縣北六十里上有周文王廟前有龍池水極清冽)東林山(在平山縣北二十里上有長老洞萬)
(夀寺静修庵其西為西林山山頂一石高竦數尺名曰仙碁盤旁有二石室内刻石佛像俗名千佛堂百)
(佛堂)房山(在平山縣西北六十里寰宇記漢章帝幸趙祠房山隋圖經云嶺上有王母祠俗稱為王)
(母山)大𣲖山(在阜平縣東北五里其東為小𣲖山)北山(在阜平縣東北其班牛平陽鷂子小)
(河諸水皆發源於此)鹿䭾山(在阜平縣東五十里其狀類鹿因名)嘉山(在定州城西四十里)
(唐郭子儀敗史思明於此)少容山(在曲陽縣南二十里一名黃山盖殷女昌容服食隠居之所上)
(有八會寺及宋封利民侯祠)恒山(在曲陽縣西北一百四十里天文志恒山星辰主焉爾雅曰恒)
(山為北嶽盖祀典五嶽之一輿地要覽其山有大玄之泉神草十九種服之成仙唐貞觀間忽有飛石墜)
(於縣西因建祠自是皆於祠望而祭之)玉女山(在行唐縣北三十里上有玉女神廟)栢山
(在行唐縣西北三十五里上有古栢大數十圍栢上有鐵環相𫝊竇建德㭬以繫馬者)毘山(在行)
(唐縣西北四十里峯巒若列屏障相𫝊毘盧佛化身之所上有禪刹)箕山(在行唐縣西北五十里其)
(峰若箕形相傳許由隠此上有許由墓棄瓢巖洗耳溪巢父荅問碑又河南平陽二府皆有箕山山上亦)
(有由墓)雙嶺山(在行唐縣西北八十里山有雙嶺)紫微山(在冀州東北三十五里)
鼔城山(在晉州西五里古坡城)武強山(在武強縣境内漢置縣取此)釣盤山
(在臨城縣東南五里相傳韓信敗陳餘於此餘問其地曰釣盤山餘曰魚遇釣盤吾其亡矣果遇害)鐵
山(在臨城縣西南三十五里其山石色如鐵因名)敦輿山(在臨城縣南七十里一名幽淮山南)
(接太行北連常山)檀山(在贊皇縣東北一十里高百餘丈周穆王嘗駐蹕於此)五馬山
(在贊皇縣東一十里上有五石馬因名宋建炎初和州防禦使馬擴奔五馬山聚兵得徽宗子信王榛于)
(民間奉之以總制諸砦兩河忠義聞風響應即此今上有白馬泉及五馬山神廟)粟堆山(在贊)
(皇縣東南一十五里)四望山(在贊皇縣西北二十里登臨可以望遠)贊皇山(在贊皇縣)
(西南二十里高百餘丈隋置縣取此名)紫金山(在深州北五十里即舊捍水隄歲久頽敗惟存)
(二阜巉然屹立俗呼紫金山)龍首峰(在封龍山元安熙詩竒峰千仞高突兀倚天表神龍幾何)
(年俛首效蒼峭我行費躋攀坐睨寒木杪放懷聊極目已覺塵寰小尚恨世累拘未許謝紛擾會有賞心)
(人相期拾瑶草)熊耳峰(在封龍山與龍首峰相對安熙詩窮探不憚遠行登最高峰頓覺天宇近)
(一洗羣山空竒哉此絶境造化天無功神襟日以曠寫我浩蕩胸)割髭嶺(在元氏縣西北七十)
(里中有徑通井陘漢光武北擊駐蹕元氏由来大搶之徒悉割髭變貌於此遁去)聖佛嶺(在靈)
(夀縣北五十里上有石佛像)楊川嶺(在行唐縣北一百二十里)十八盤嶺(在贊皇縣)
(西六十餘里山勢嵯峨林木叢茂中有小徑縈紆上下十有八盤)黃沙嶺(在贊皇縣西八十里)
障石巗(在贊皇縣西南一百一十里)水竇巗(在曲陽縣西北五十里水勢飛瀉於兩崖)
(之間巖巔有蘇軾書浮休二大字元盧摯因取名曰坡仙峽金章宗嘗遊此賦詩)試劔石(在元)
(氏縣封龍山上唐郭元振游學於此山見一石中裂出五色雲氣因得石中寳劔左丞史彬書試劔石三)
(字于上金南陽樊倫勒頌曰太山之陽龍山首疊疊峰巒衝牛斗試劔巨石尚然存霹靂神鋒出無有)
雲浪石(在定州文廟前宋郡守蘇軾得之恒山黑質白章狀如雪浪鑿石盆為芙蓉形以盛之刻)
(銘千上又詩云太行西来萬馬屯勢與岱嶽爭雄尊飛狐上黨天下脊半掩落日先黃昏削成山東二百)
(郡氣壓代北三家村千峰石卷矗牙帳崩崖鑿斷開土門曷来城下作飛石一礟驚落天驕魂承平百年)
(烽燧冷此物僵卧枯榆根畫師争摹雪浪勢天工不見雷斧㾗離堆四面遶江水坐無蜀士誰與論老翁)
(兒戲作飛雨把酒坐看珠跳盆此身自幻孰非夢故國山水聊心存)繫馬石(在獲鹿縣西六里韓)
(信砦東其石屹然聳直望之若樁然上刻誌字畫多剥落相傳漢韓信伐趙嘗繋馬於此)水簾洞
(在阜平縣東南四十里峯巒秀拔上有石洞泉從洞口飛下如簾本朝熊鼎詩石泉飛雨亂淋漓翠箔銀)
(絲萬縷齊雲屋潤涵珠網密月鈎凉浸玉䋲低鮫人夜織啼㾗濕湘女晨粧望眼迷恍似水晶宫殿裏四)
(簷花雨亂鶯啼)白雲洞(在龍首熊耳二峯間方廣丈許相傳徐真君修道處故又名仙人洞下有)
(修真道館宋政和間賜額安熙詩峩峩兩峯間崔嵬聳雙闕中有仙人洞恍若仇池穴朝開白雲生暮掩)
(白雲滅朝昏有竒變宛與人世隔)聖母洞(在臨城縣西北三十里洞口有聖母祠每禱輒應)
交龍洞(在抱犢山之陽洞内有一石盤紋如二龍相交之狀)金龍洞(在阜平縣東北九十)
(里洞口有北神尖大茂山山上有龍王殿祈禱多應)牛口峪(在臨城縣西二十五里相傳昔有童)
(謠曰竇入牛口勢不得久竇建德為唐兵所破走至此果被擒舊有竇王廟)卧龍岡(在欒城縣)
(東八里盤曲如卧龍又行唐縣北三十里亦有卧龍岡)滹沱河(在府城南自鴈門来經靈夀等)
(縣至直沽入于海元劉因詩遥臨滹水岸回望土門關秋色巉巖上川形拱抱間入疆人自隘設險地誰)
(慳欲問前朝渡江鷗故意□)西韓河(在府城西二十里源發大鳴泉流經縣界入滹沱河)滋
河(在府城北三十里源發山西放回山經行唐縣張茂村伏流不見至府界南孟社復出東南流至河)
(間入甸水)綿蔓河(在井陘縣南門外源發山西合平定州流至縣界與甘陶河)甘陶河(在井)
(陘縣東南一十五里一名冶河源發平定州松嶺流經縣界合綿蔓河又東南流至平山縣入滹沱河)
松陽河(在靈夀縣治南源發楸山入滹沱可)衛河(在靈夀縣東北一十里俗呼雷溝河禹貢)
(註衛水出常山郡靈夀縣入滹沱即此)洨河(在欒城縣西一十二里来自平山縣流經縣境至趙)
(州南入大陸澤)濊河(在平山縣西北六十里流經縣東南入滹沱河)𣲖河(在阜平縣源發山西)
(經縣界南入滹沱河)臙脂河(在阜平縣西五十里源發山西經縣界入𣲖河)當城河(在阜)
(平縣治南源自山西經縣界入𣲖河)沙河(在新樂縣治西南源發山西繁峙縣白坡頭口流經縣界)
(至博野縣與滋河合)告河(在行唐縣治南源發楊川嶺流入縣界東入沙河)漳河(在冀州西)
(北三十五里源發山西界東南流經寧晉縣過州境及武邑縣逹滹沱河)夾河(在武邑縣北三十里)
(自清漳河分流至衡水縣界流經縣境入滹沱河)饒河(在饒陽縣西南三十里漢置縣取此)葫
蘆河(在寧晉縣東南来自順德府流經任縣至此滙為澤即大陸澤亦名廣阿澤)恒水(出恒)
(山北谷禹貢傳云今之恒水西南流至真定府行唐縣即此)倒馬關水(在行唐縣東二十五)
(里源發靈丘縣山谷間流經定州北合&KR0740;水)洚水(在冀州治北俗名枯洚渠金史南宫下有洚水)
(枯凟即此)索盧水(在棗強縣西北乃衛河支流經縣界入阜城縣流伶河逹于海)澧水(在隆)
(平縣東一十里源自漳河分流經縣界與沙河水合入葫蘆河)泲水(在高邑縣治南一名白溝水源)
(發贊皇山流經縣界至寧晉縣入葫蘆河)泜水(在臨城縣西北二十五里源發元氏縣經高邑欒城)
(逹寧晉入葫蘆河史記韓信斬成安君於泜水上即此)槐水(在贊皇縣北源發黃沙嶺下經元氏)
(縣扺寧晉入葫蘆河)&KR0740;水(在定州北八里源發恒山北谷流至州境)黑水(在定州界池深而不)
(流俗謂黑水曰盧不流曰奴漢置盧奴縣)龍井(有三一在府治北龍王廟前一在元氏縣常山龍神)
(廟内一在趙州城北雙廟前旱禱有應)趙母井(在府城西北隅)清泉井(在定州文廟東)
(北宋韓琦建學時所鑿其水比他井清而重市人取以釀酒)五龍井(在晉州城東宋乾德中鑿)
(井口徑廣一尋甃為八角以象八卦四時澄澈上有五龍廟)鵓鴿井(在臨城縣西北二十里按)
(碑記云沛公避難井中有雙鴿集井上追者不疑遂得免)八角井(在元氏縣東一十五里有龍母)
(碑記字多剥落)雕橋泉(在府城西韓河上凡四寸五穴歲久淤塞宣德初重濬以溉田民甚頼之)
大鳴泉(在府城西二十里又有韓家曹馬口等泉凡四十餘穴溉田百餘頃旁建神廟每滌場後)
(父老相率賽報於此)蒙泉(在封龍山半元安熙詩作聖有竒功誰知在蒙養宣尼贊周經妙旨存彖)
(象千載紫陽翁人文再宣朗工夫益精密為我重指掌迂愚抑何幸久矣絶羣想果行復育德服膺未云)
(爽茲焉得佳名悠然愜幽賞時至一濯纓無言道心長)白鹿泉(在海螺山下漢韓信伐趙下井)
(陘師患無水於此獲二白鹿跑地得泉因名)温泉(在平山縣西四十里)黑虎泉(在定州城)
(西北二十里周迴一畝許清澈可愛流入滱水有清濁之分)龍泉(在封龍山金趙時中記云神龍)
(蟠池油雲鎻洞又曲陽縣東北四十里有龍泉東流入唐縣界)狗跑泉(在臨城縣北三十里流入)
(槐水河相傳昔有人醉卧草中犬見野火將及跑地得水展水濕草主因得免故名)武彊泉(在武)
(彊縣界即擔生蛇所䧟處)長蘆溝(在冀州西二里金史地志衡水武邑下皆有長蘆河即此溝也)
白馬溝(在深州城東三十里三國魏白馬王彪所鑿因名)羊令渠(在衡水縣南二里唐)
(載初中縣令羊元珪引漳水北流貫城注隍)大唐渠(在獲鹿縣東北一十里舊自平山至石邑)
(引太白渠水溉田)趙照渠(在冀州東二里唐貞觀中刺史李興公開引以注葛榮陂)堂陽
渠(在南宫縣西南二十里堂陽鎮唐景龍初開)通利渠(在南宫縣西五十九里唐延載初開)
澧水渠(在隆平縣城下唐儀鳳中易慶令李開玄以溉田通漕)千金渠(在栢鄉縣西旁)
(有萬金堰皆唐開元中縣令王佐所浚築以疏積潦)飲馬池(在行唐縣東庒頭村相傳唐尉遲敬)
(德留守時開鑿飲馬處今池上有鄂國公廟)集聖池(在少容山上鑿石為池引五臺山聖水瀦)
(之水極清冽)蓮花池(在晉州北二里丁家庄)湯池(在阜平縣西北八十里俗傳昔有吳)
(王經此欲浴池水忽熱王惡之旁即有冷泉噴出至今兩泉一温一冷)
公署真定衛(在府治東南洪武三年建)神武右衛(在真定衛西宣德五年建)定州
衛(在定州治西永樂元年建)守禦倒馬關中所(在定州西倒馬關屬真定衛)
學校真定府學(在府治東宋熙寧間建本朝洪武四年重修)定州學(在州治西北宋)
(建洪武十三年重修)冀州學(在州治東永樂十九年因舊重建)趙州學(在州治東南洪)
(武十三年因舊重修)晉州學(在州治西元中統間建本朝正統五年重修)深州學(在州)
(治東永樂間建)真定縣學(在縣治西洪武七年建)井陘縣學(在縣治西南金明昌)
(間建本朝景泰三年重修)獲鹿縣學(在縣治東南元至元間建本朝正統三年重修)元氏
縣學(在縣治東南宋元祐間建本朝正統四年重修)靈夀縣學(在縣治南元至元間建本)
(朝洪武十三年重修)藁城縣學(在縣治南正統三年因舊重建)欒城縣學(在縣治東)
(南)無極縣學(在縣治東俱洪武二十八年因舊重建)平山縣學(在縣治西南洪)
(武三年建正統八年重修)阜平縣學(在縣治西洪武三年建)新樂縣學(在縣治東)
(南宋大觀間建本朝永樂十四年重修)行唐縣學(在縣治東北洪武七年建)曲陽縣
學(在縣治東宋元祐間建本朝洪武十四年重修)南宫縣學(在縣治東南洪武八年建景泰)
(五年重修)棗強縣學(在縣治東舊在縣治東北正統間始遷於此)新河縣學(在縣)
(治東元至正間建)武邑縣學(在縣治東北元延祐間建本朝永樂三年重修)安平縣
學(在縣治東北元至元間建)武強縣學(在縣治東南元至正間建)饒陽縣學(在縣)
(治北元元貞間建本朝洪武間重修)栢鄉縣學(在縣治東舊在縣治東南洪武間始遷於此)
高邑縣學(在縣治南宋慶歷中建)臨城縣學(在縣治南正統九年因舊重建)隆
平縣學(在縣治東南舊在縣治東本朝洪武十四年徙於此正統十二年重修)贊皇縣
學(在縣治東舊在縣治東南宋嘉祐間遷於此元至元間重修)寧晉縣學(在縣治南宋崇)
(寧間建本朝洪武三年重修)衡水縣學(在縣治東永樂間改遷於此)
書院封龍書院(在封龍縣上漢李躬授業之所唐郭震宋李昉元李治皆嘗講學於此郡人安)
(熙詩李公英妙年於焉此藏修坐令山中民莘莘洙泗儔規模未云遠蕪穢餘嵓陬聖像空復存荒凉幾)
(經秋)太行書院(在獲鹿縣北二十里)西谿書院(在龍首峰西唐隱士姚敬棲遁之所)
(宋有九經張著為山長復增葺之安熙詩世道有升降乾坤幾消磨誰知昔年中師生此弦歌我来愛佳)
(名策杖時經過深尋得遺經山經信非訛)中谿書院(在龍首峰下宋初李昉受業之所山長張)
(蟠叟數人相繼聚徒嘗百人元中統初李冶始為增葺仍奉旨敦勵學者甚衆)璧里書院(在新)
(樂縣西四十里元邑人趙士廉所立義學祭酒蘇天爵作記)
宫室百花樓(在冀州治東北宋時建取前人詩百花樓閣總荒墟之句為名)望京樓(在平)
(山縣北二十里東林山)神女樓(在府城北元志舊有臺俗呼神女樓)陽和樓(在府治南)
(元至正間建本朝洪武中重修置更漏於上)天寧閣(在府治東龍興寺後一名大悲閣九間五)
(層高一百三十尺中有銅鑄觀音像高七十三尺宋開寳四年建憲使李彦芳有詩)文瑞堂(在深)
(州陸澤世傳唐張鷟為兒時夢紫文大鳥止其庭大父曰吾聞紫文鸑鷟也若壯殆以文章瑞朝廷乎遂)
(命名鷟後鷟為學士果以文名州刺史扁其堂曰文瑞)閱古堂(在定州治後圃宋韓𤦺帥定武)
(時建自為記摭前代良守將事績凡六十條繪于堂左右壁龍圖李絢為序富弼有詩)養正堂
(在冀州治内宋元豐初魯有開建為燕居之所黃庭堅作記)問山堂(在無極縣治内宋崇寧初)
(晁說之建永安馮冀為記)思賢堂(在隆平縣治西宋宣和間縣令孫易建堂間書古賢令宓子賤)
(卓茂魯恭等治蹟以致慕效之意故名)滋溪書堂(在真定縣滋河北新市元參政蘇天爵幼)
(時讀書之所宋本作記虞集詩滋源恒伏流春雨川乃盈林疇廣敷潤草木俱繁榮臨深見游儵仰喬有)
(鳴鶯君子樂在斯齋居托令名)鄉賢堂(在安平縣學内元大德中縣尹馬惟良建内繪李爕李覃)
(李几李敬族李德林李百藥李安期李瀚李文博崔駰崔瑗崔實崔州平崔鍳崔玄暐崔孝芬崔梲像)
寳經堂(在趙州城内元時建程文為記)避暑亭(在冀州西郊宋郡守魯有開建取河朔避)
(暑飲之義按漢袁紹為冀州刺史時光禄劉松鎮此紹盛夏與松飲以避一時之暑故河朔有避暑飲自)
(此始)華陽亭(在阜平縣元志云即嵇康學琴處)爽亭(在臨城縣北有宋蔡京書爽亭二字)
(石碣)環山亭(在贊皇縣治西北隅宋宣和四年建地勢特起環亭皆山故名張思柔為記)潄
玉亭(在水竇巖側金章宗嘗遊此賦詩云斷岸連蒼山寒巖多積雪中有萬古泉淙淙聲不絶)洗
心亭(在行唐縣治西北元時邑宰割為游息之所富珠哩翀詩无因天地定卑尊莫大君親覆育恩)
(無𧰼太平瞻有象洗心亭上看乾坤)嘉禾亭(在臨城縣治後元初有嘉禾生此故作亭元統初重)
(建)步樂亭(在真定縣治北元丞相史天澤建)春露亭(在新樂縣南四十里元蘇天爵)
(先壠在焉因建亭為歲時祭奠之所有詞曰鎮陽東郭滹沱北滸有亭翼然密邇先墓草木蓊兮菲菲雨)
(露降兮朝晞雲冥冥兮不返鳥鵙鵙兮增悲歲時兮来享陟彼高兮騁望感吾念兮思親悵音容兮惚恍)
(覽日月兮交馳寒與暑兮相依尚永延兮孫子勿俾汝親兮鬼饑)望海亭(在抱犢山絶頂)伏
羲臺(在新樂縣有碑記字剝落不可讀)堯臺(隋圖經大陸縣有堯臺相傳謂堯禪舜處)賣
漿臺(在棗彊縣北俗傳姜太公未達時嘗賣漿於此)欒武臺(在欒城縣相傳晉大夫欒武子)
(所築)聞鷄臺(十道志曰中山郡南有此臺即燕太子丹聞鷄處中山今定州)韓臺(在元氏縣)
(南三里唐天寳初龍宫碑漢韓信與趙相拒時所築今有韓臺村及韓臺河)白鹿臺(在平山縣)
(西四十里世傳漢武帝嘗登此有白鹿至故名)鷄鳴臺(在舊中山郡東南三十里按圖經漢光武)
(自薊而南舍宿於此因地卑下乃築臺鷄鳴而發故名)義臺(在新樂縣西南後燕錄慕容麟與魏)
(道武戰于義臺燕師敗績即此)望臺(在趙州治東南宋子城之東漢耿純築此以望光武也甲雲騎)
(尉魯百能有臺銘)千秋臺(在高邑縣南二里漢光武至鄗因諸將請築臺即位於此遺址猶存)
舒嘯臺(在真定古城東元蘇天爵先世隠居讀書之所至正中天爵因高為臺結闌構屋其上扁)
(曰舒嘯朱澤民為記)
關梁倒馬關(在定州西自是而東凡三關口至保定之周家保自是而西凡五關口至金龍洞)土
門關(在獲鹿縣之西一十里唐置一名井陘關)龍泉關(在曲陽縣西自是而東北凡二十一)
(關口至金龍口自是而西南凡十五關口至白羊口)白羊口(在靈夀縣西自是而西南凡二關口)
(至惡石口)惡石口(在真定縣西自是而西南凡一十五關口至故關)故關(在井陘縣西界)
(接山西平定州)雕橋(在府城西一十五里韓河之上)石橋(在欒城縣東金太和中建)郎子
橋(在衡水縣西二十里漢時王郎嘗駐軍於此)安濟橋(在趙州南五里洨河上即大石橋相)
(傳昔張果嘗騎驢過此驢所踏跡尚存)永通橋(在趙州西清水河上元杜德源詩可憐題柱詩)
(人老慚愧相如駟馬歸)昇仙橋(在行唐縣西關外相傳五代時有仙飛昇於此)槐水橋
(在栢鄉縣北六里跨槐水之上)危渡(在深州城東四十里凌消村相傳光武南奔馳至滹沱冰合軍)
(渡未畢其冰復解因名危渡本朝石宇詩北地河流天塹阻冬後風濤雪花舞冰合冰開指顧中漢業中)
(興留世祖)
寺觀龍興寺(在府治東宋建後有大悲閣内鑄銅佛像高與閣等本朝洪武初重修)開元
寺(有二一在冀州治西北宋建一在元氏縣治南元建本朝洪武初重修)百林寺(在趙州治)
(東南宋建元末毁本朝宣德中重建)磐右寺(在晉州治西金建)毘盧寺(在定州治東南)
(元建二寺俱本朝洪武間重修)聖衆寺(在靈夀縣治西)石佛寺(在隆平縣治東以上俱元)
(建本朝永樂間重修)乾明寺(在高邑縣治西南元建本朝景泰初重修)慈氏寺(在饒陽縣)
(治東南)興國寺(有二一在武邑縣治東北洪武間建一在無極縣治南永樂初建)高福
寺(在安平縣治西洪武間建)净土寺(在藁城縣治西北)寳雲寺(在衡水縣西)福
勝寺(在平山縣治南)夀聖寺(在新樂縣治東南以上俱永樂初建)清涼寺(在井陘縣)
(治西北正統初建)本願寺(在獲鹿縣北正統間建)玄真觀(在府學東宋建本朝景泰)
(初重修)岱嶽觀(在冀州治東北元建本朝洪武間改為東嶽廟景泰初復為觀)迎祥觀
(在贊皇縣治南元延補唐建)大道觀(在定州治西)清淳觀(在平山縣西六十里以上)
(以上俱洪武間建)神霄觀(在深州治西正統間建)
祠廟北嶽廟(在曲陽縣治西距恒山百餘里祀北嶽恒山之神本朝載在祀典事詳濟南府東嶽)
(廟)漢高祖廟(在鵓鴿井上)漢光武廟(在栢鄉縣北八十里元陳孚詩赤伏真天)
(子玄圭衮藻明千年高邑廟一笑下江兵野鬭騰龍氣河流渡馬聲列侯冠劒合英彩儼如生)廉頗
廟(在饒陽縣東二十五里嚴雲詩長平堅壁破秦軍颯爽英姿今尚存堪嘆幾人司節鉞落花飛絮寂)
(無聞)淮隂侯廟(在獲鹿縣西古井陘口漢韓信嘗引兵出此後人因立廟宋韓𤦺郡雍元劉因)
(俱有詩因詩饑童羸馬倦重遊萬將分兵此坐籌滅項豈知秦尚在奪齊便覺漢無憂英彭一體誰遺類)
(絳灌諸孫自列侯愛殺鹿泉泉下水亂山百折只東流)馮母廟(在饒陽縣治西相傳漢馮異從)
(光武其母囑之曰汝今盡忠莫思盡孝我寧死遂自縊後建廟祀之)韓魏公祠(在定州文廟西)
(宋王巖叟作記元劉因詩定州古北門作鎮多竒英如何郡學傍獨有韓公碑乾坤極厚大運動物不知)
(堂堂宋三朝斡旋公似之惟公玄默間泰山已四維天宇公之祠元氣非公誰)蘇東坡祠(在定)
(州學石湖范成大經過有詩)史丞相祠(在府城外東北隅元丞相史天澤始為真定都帥有)
(德政及卒義士彭世和等構祠像祀之中丞王博文撰碑)王滹南祠(在藁城縣學滹南王若虛)
(别號也藁城董王趙三氏勲閥子弟師若虛之言而薰其德故建是祠元學士吳澄為記)趙文正
祠(在贊皇縣學文正元太保趙良弼嘗出私帑建廟學後卒縣令因祠祀之張曾作記)安先生
祠(在藁城縣西筦鎮元郡人蘇天爵李士興為鄉先生安熙建其祖滔父松咸有位焉歐陽玄作記)
陵墓唐祖陵(在隆平縣南十五里唐元和十三代祖宣皇帝葬此隋義寧初塜上嘗有五色瑞氣)
(高祖啓運號曰建初陵命官居守每歲春秋公卿祭謁)趙王塚(在獲鹿縣城東墓塜大者六小)
(者二十二相傳為戰國趙王之墓)竇塜(在武邑縣東三十里漢文帝竇后父青隱身漁釣墜淵而)
(卒景帝立后為太后遣使者填父墜處起大墳民號曰竇氏青山)中山靖王塜(在定州城)
(西塜高丈餘王漢宗室)牧莊三塜(在府城北每塜相去百步許相傳戰國郡人藺相如廉頗)
(李牧墓也)趙佗先塜(在舊石邑城北一十三里佗郡人漢初為龍川令後僣稱南越王文帝為)
(佗先人置守塜復使陸賈賜佗書佗遂稱臣元傳與礪詩殊方久識漢庭尊異代能忘聖主恩南越若逢)
(人借問尉佗先塜至今存)玄石塜(在恒山上中山記昔有玄石者中山酒家與之千日酒語其節)
(以歸數百里可至于醉玄石如其言飲之至家而醉其家以為死棺飲葬之酒冢計其期憶必醉而解也)
(往問之其隣人曰玄石死三年矣與之至其冢掘而開棺玄石醉始解起于棺中)郤縠墓(在行)
(唐縣西北四十里墓前有石刻晉大夫之塋)欒武子墓(在欒城縣西北五里武子晉大夫欒)
(書封邑於此故有墓墓近有祠)孟嘗君墓(在元氏縣西一十五里岡上孟嘗君戰國齊公子田)
(文也)張耳墓(在冀州城下舊有祠)任敖墓(在隆平縣東四里敖漢高帝時御史大夫封廣)
(阿侯卒葬于此俗呼七里丘)孔穎逹墓(在衡水縣西北二十五里孔賢庄)韓億墓
(在靈夀縣西北一十七里)歐陽珣墓(在深州治南珣宋吉州人靖康中廷爭和議忤時相遣珣)
(涖割河朔池會深州固守不下金以珣至城下俾致朝命珣慟哭謂城上人曰朝廷為奸臣所誤汝等勉)
(為忠義以報國敵怒殺之遂葬于此)史天澤墓(在獲鹿縣東三十里天澤永清人仕元為左丞)
(相卒葬于此學士徒單公履撰碑其兄天安墓亦在縣東十五里)董文炳墓(在藁城縣九門)
(城東元學士王磐撰碑其弟文用文忠及子士選皆附葬文用學士閻復撰碑士選學士吳澄撰碑)蘇
天爵墓(在府城北三十里)王思廉墓(在獲鹿縣南五里學士王緯撰碑)
古蹟堯城(在定州東北一十五里)象城(在隆平縣東北三十五里按趙記舜弟象嘗居此)
固城(在定州城東三十里相傳禹治水時所築)棘津城(在棗強縣境内左傳晉荀吳帥師涉)
(自棘津即此)石邑城(在獲鹿縣城北史記趙武靈王攻中山取石邑即此漢置縣)趙王
城(在靈夀縣治西北趙武靈王所築中有趙王臺)元氏故城(在元氏縣西北二十里即趙公)
(子元舊封邑也)肥纍城(在藁城縣西南漢書註古肥子國漢立肥纍縣)東垣城(在府城南)
(八里舊東垣城漢高帝改為真定)恒山郡城(在府城西南一十五里即漢郡故址北魏道武)
(嘗登此望安樂壘)古鄗城(在栢鄉縣北二十里春秋晉鄗邑漢光武改高邑縣為冀州治北齊)
(移縣治房子縣東北界)栢鄉舊城(在栢鄉縣西南一十七里漢舊縣)房子城(在高)
(邑縣西南一十五里漢為縣属常山郡北齊省隋復置属趙郡今俗呼其地為倉房村)觀津城
(在武邑縣東南三十里即六國趙邑樂毅封于此號望諸君漢為縣属信都後省)平棘城(在趙)
(州南三里漢縣属常山國隋趙州治此)宋子城(在趙州東北二十里秦高漸離匿作於宋子即)
(此漢為縣属鉅鹿郡隋省入平棘)新市城(在真定縣西北漢縣属中山舊有鮮虞亭故國)扶
柳城(在冀州西漢縣即劉植據以迎世祖處其地有扶澤澤中多柳因名)光武城(在饒陽縣)
(西南三十里相傳漢光武征王郎時築)苦陘城(在無極縣東北二十八里戰國魏李克為中山)
(相苦陘之吏上計而入多其前克執而免之漢為縣屬中山章帝改曰漢昌)新處城(在定州漢)
(置縣属中山國光武封陳俊為新處侯即此)嘉陽城(在平山縣東一十八里漢於北置蒲吾縣)
(属恒山隋省入井陘縣)九門城(在藁城縣西北二十五里本戰國時趙邑漢置九門縣北齊省)
(隋唐復置宋省入藁城)故權城(在府城北二十里元和志即古捷鄉也)西平州城
(在平山縣西門外相傳昔為西平州遺址尚存)瀝城(在寧晉縣東城乃小堡城下藪澤周迴百餘里)
(中有魚藕菱茨之利每歲饑兵荒土人頼以全活者甚衆金末王義率衆保此)女憙城(在定州東)
(三十里本漢安險縣章帝改為安熹昭烈嘗為尉處)廣阿城(在隆平縣東一十里漢縣後省)隆
平故城(在隆平縣東宋大觀間城為水患遂移今治)辟陽城(在冀州東南漢縣属信都)
(國後漢省入信都縣)桃城(在冀州西北四十五里漢桃縣屬信都國後漢省)堂陽城(在武)
(邑縣西六十五里漢縣属鉅鹿郡後漢屬安平國晉改蒲澤縣宋省入南宫)安鄉城(在無極縣)
(南六里魏明帝封外祖甄逸為安鄉侯即此)癭陶城(在寧晉縣南二十九里東漢置縣屬鉅鹿)
(郡隋属趙郡)葦澤城(在井陘縣東北二十五里隋置縣屬井州後併入井陘)百暢亭
(在臨城縣西一十里水經載泜水東經百暢亭即此)廣望亭(在安平縣城西即漢舊涿縣後王莾)
(於此置廣望亭)蕪蔞亭(在深州城外滹沱之濱今隸饒陽縣界即漢馮異進豆粥于光武處)麥
飯亭(在滹沱河上漢光武至滹沱河馮異於此進麥飯後人因以築亭)南亭(在南宫縣漢光)
(武嘗遇大雨引車入道旁客舍馮異抱薪鄧禹然火對竈燎衣而去即此)辟陽亭(在冀州東南三)
(十里水經註漢故瀆東北經辟陽亭即此)京觀(在晉州廢鼓城縣七里後漢皇甫嵩攻黃巾賊張角)
(弟寳于下曲陽獲首十餘萬於此築為京觀)
名宦周樂羊(為魏將伐中山魏文侯封之靈夀子孫因家焉樂毅其後也)漢張敞(宣帝)
(時冀州部中有大賊召拜敞為冀州刺史居部歲餘盜賊禁止)朱博(成帝時冀州刺史行部有吏民)
(遮道自言博駐車决遣四五百人皆罷去如神州郡畏其威嚴)蕭育(冀州刺史以經學與士民)
(講誦以政事為吏民悅服)鄧晨(為常山太守會王郎反光武自薊走信都晨亦會鉅鹿下光武曰偉卿以)
(一身從我不如以一郡為我北道主人晨乃歸郡發射士遣委輸給軍不絶)萬修(信都令與太守)
(任光都尉李忠迎光武拜偏將軍)李忠(新博属長郡中咸敬信之光武討破信都命忠行太守事)
(有惠政)任光(信都太守王郎反郡國皆降獨光發兵城守光武自薊還光開門迎謁拜左將軍)
馬成(以大司空屯常山中山以備邊防北方無事拜中山大夫)伏恭(建武間常山太守敦修學)
(校教授不輟由是北州多為伏氏學)朱穆(永興初冀州刺史持憲正平令長聞風解印綬者四十餘)
(人)左雄(安帝時冀州刺史門杜請託奏按貪猾二千石無所回忌)周舉(冀州刺吏左雄薦其)
(方正清平徵拜尚書)蘇章(順帝時冀州刺史有故人為清河太守章行部至清河設酒甚懽守喜曰)
(人皆有一天我獨有二天章曰今日與故人飲者私恩也明日刺史按事者公法也遂舉正其奸賍之罪)
范滂(桓帝時冀州饑荒盜起以滂為清詔使按察之滂登車攬轡慨然有澄清天下之志及至州境)
(守令贓汙者多望風解印綬去)郅夀(冀州刺史時冀諸王賓客放縱不檢夀按察之無所容藩國畏)
(懼冀土肅清)第五種(以司徒掾使冀州廉察災害舉奏刺史二千石以下多得罪聞風棄官者)
(數十人)賈琮(靈帝時冀州刺史舊典傳車驂駕垂赤帷裳琮曰刺史當廣視遠聽紏察美惡豈有)
(垂帷裳以自掩塞乎乃命御者搴之郡縣聞風震竦)蔡衍(冀州刺史時中常侍曹騰弟鼎為河間相)
(贓罪千萬衍劾奏之)皇甫嵩(靈帝時領冀州牧奏請一年田租賑饑詔從之百姓歌曰天下饑亂)
(兮市為墟田母不保子兮妻失夫頼得皇甫兮復安居吏有受賂者嵩更以錢賜之吏慚或至自殺)
賈詡(為冀州牧曹操與袁紹相拒於官渡糧方盡問詡計焉出詡曰必决其機訃可定矣操曰善并)
(兵出擊紹紹軍大潰操鎮冀州徙詡為大中大夫)三國司馬朗(魏堂陽長其治務寬惠不)
(行鞭杖而民不犯禁)邢顒(魏冀州從事時稱其德行堂堂除行唐令勸民農桑風化大行)孫禮
(魏冀州牧决八年爭界之訟在郡甚有威信)晉山濤(冀州刺史能甄拔隱屈搜訪賢才旌拔三)
(十餘人皆顯名當時)丁紹(冀州刺史嘗破寇有功假節監冀州諸軍事號令嚴肅人畏而愛之)南
北朝張恂(魏恒山太守開建學校優禮儒士吏人歌頌之政為當時第一)酈道元(魏鎮)
(州鎮東府長史行刺史事政尚嚴肅吏人畏之姦盗遠去)陸俟(魏冀州刺史政最為天下第一)源
賀(魏冀州刺史鞠獄以情徭役務簡省清約寬裕甚得人心)朱韶(魏定州刺史先在冀有名二州)
(接境百姓素聞其德州内大治)封隆之(北齊時四為冀州刺史每臨冀部州中舊齒咸曰我封公)
(復来其得物情如此後神武過冀追述其德為之流涕)高浟(北齊定州刺史擒奸如神境内無盗)
(政化為當時第一)楊楙之(北齊中山太守有惠政既去民樹碑頌德)隋陸騫(中山太守)
(以政績著稱於時)趙煚(冀州刺史甚有威惠嘗有疾百姓奔馳争為祈禱其得物情如此)唐李
玄通(定州總管為劉黑闥所破愛其才欲以為將不聽囚之故吏有餉飲者玄通縦飲因舞劍曲終)
(仰天太息潰腹而死)賈敦頥(冀州刺史有治名與滄州薛大鼎瀛州鄭德本俱為時所稱故河北)
(號鐺脚刺史)裴子餘(開元初冀州刺史為政惠裕一郡清平)韋景駿(趙州長史興學)
(校罷滛祠甚有善政)龐履温(開元末為元氏令公平稱職清儉當官有善政民為立清德碑)鄭
放(玄宗自擇刺史十一人放自太僕少卿出為定州刺史詔宰相諸王以上祖送洛濱放至官以治最)
(聞)顔杲卿(恒山太守安禄山叛其將史思明攻恒山杲卿晝夜戰城䧟被執賊脅使降不屈見)
(禄山瞑目罵之禄山忿節解以肉噉之罵賊不絶而死)裵度(長慶間王廷湊反度時為鎮州四面)
(行營都招討使討平之)李元軌(定州刺史突厥入寇元軌令開城門偃旗幟虜疑不敢入夜遁)
張孝忠(定州刺史朱滔王武俊叛遣人来說孝忠拆以大義乃浚溝壘修器械乘城固守滔攻之)
(不克)裵守真(冀州司馬其六世祖叔業嘗仕魏為冀州刺史子餘又刺冀州三世皆有惠于冀時)
(人稱之)五代張暉(周冀州刺史會詔築李晏口束鹿安平博野武強等城命暉護其役踰月)
(而就)杜漢徽(周時以指揮使率所部戍深鎮二州及移屯安平縣屢破契丹甚有戰功)宋韓
令坤(成德軍節度使鎮恒山十年北邊以寧及卒太祖甚惜之)李繼隆(帥定州嘗運芻粟入)
(威虜軍契丹兵邀繼隆繼隆敗之子昭亮四為中山守有保障功既去郡人追思祠事之如神明)吕
端(通判定州以清介為吏民所服)馬知節(知定遠軍持己方正人不敢干以私有軍卒盗婦人)
(首飾者知節斬之一軍肅然詔知深州有治聲)吳元扆(知定州及考滿吏民䟽其善政十事詣闕)
(借留又樹碑表其德政)趙延進(太宗時知鎮州及代吏民數千守闕借留詔許留一年)王
素(知成德軍政行寬大苟有不便於民者亟改之吏愛民悅)韓𤦺(仁宗時知成德軍設條教葺帑)
(廩勸農興學人愛慕之如父母徙知定州以古法教士卒歲饑賑活七百萬人隣郡取其政以為法其子)
(忠彦兩知定州民喜曰此老相公子也必使我曹安穏矣忠彦推行父法視民如傷)李允則(知鎮)
(州處事精審吏民悅服)宋祁(知定州時鎮定分為二郡言二郡一體也請合為一路以將相大臣)
(領之無事時以鎮為理所有事則遷治定上然之)李冲(嘉祐中知信都縣有善政與南宫令劉摯)
(清河令黃莘皆以治行聞時稱為河朔三令)張旨(知安平縣大募富民輸粟以給餓者又浚渒河)
(泄支流溉田數萬頃外築隄以備水患)田照隣(慶歴中知元氏縣威惠浹洽境内大治)黃
寔(知定州朝旨籍民為兵旁郡因緣擾困寔懷檄不下而畫利害請之事得寢)王鼎(知深州王)
(則以貝州反深卒龐旦等謀劫庫兵應之前期有告者鼎捕首謀者斬于市一郡帖然郡大饑經營振救)
(盡其力)張昭遠(知成德軍滹沱河决壞城郭乃修五關城外環以隄民至今為利)魯有
開(神宗時知冀州時河决而水不至城下數里有開議增築治城隍人謂無水何勞役為有開曰當備)
(未然明年水至以有備遂無患)韓璹(知安喜縣為政強力能使吏不賄定州守韓𤦺稱其才)高
繼勲(知定州又知冀州所至善撫御士卒有威名)任布(知真定府或欲省河北兵布言契丹)
(西夏方窺伺中國備未可弛築甬道屬滹沱河跨絶泥潦)周沆(知成德軍俗方棄親事佛沆按斥數)
(千人還其家)李昭述(真定路安撫使知成德軍時大水民多流亡籍僧舍積粟為粥糜活饑民)
(數萬計)王巖叟(知安喜縣有法吏罷居鄉里𨗳人為訟巖叟捕撻于市衆皆竦然定州守呂公)
(著嘆曰此古良吏也)蔚昭敏(冀貝行營兵馬都監契丹以五千騎突至冀州城南昭敏帥部兵與)
(戰敗之得其器甲敵遁去而師不失一人)竇卞(知深州熙寧初河决滹沱地大震流民来者踵相接)
(卞發常平粟食之吏白擅發且獲罪卞曰吾寕以一身活數萬人)趙抃(武安軍節度推官人有赦)
(前偽造印更赦而用者法吏當以死抃曰赦前不用赦後不造不當死讞而生之)孫長卿(知定)
(州熙寧初河北地大震城郭倉庾皆隤長卿盡力繕補性廉潔在郡當得園利八十萬悉歸之公)吕
公著(元豐中為定州安撫使時永樂城䧟神宗臨朝嘆曰邊民疲弊如此獨吕公著為朕言之耳)
滕元發(知定州初入郡言新法之害歲旱求言又疏奏新法害民者後徙知真定)蔡抗(知定)
(州郡兵番戌室家留營多不謹夫歸輒首原抗下令悉按以法戌者感焉)蘇軾(知定州嚴軍律禁飲)
(博軍中富足又奏免保甲及兩稅折變料配不便等事民咸德之)孫固(熙寧中知真定府遼人盜)
(耕解子平地歲且久吏爭弗能還固微得其要領折愧之正疆地二百里)管師仁(知定州時遼横)
(使再至師仁承詔增陴浚隍繕緝甲胄豫為計度一日而卒衆十萬轉盻迄成于是日與賓客燕集以示)
(間暇使敵不疑)侯蒙(知栢鄉縣民訟皆决于庭受罰者不怨轉運使黃湜率諸使者合薦之)陳
遘(歴知中山真定欽宗立復自真定徙中山金人再至遘突圍入城拒守受圍半年數與敵戰為部將)
(沙振所害)李彌遜(宣和末知冀州金人犯河朔彌遜捐金帛致勇士修城堞决河護塹擊其游騎)
(斬首甚衆烏珠北還戒師母犯其城)劉韐(再知真定府首賊柴宏聚衆剽刺韐單騎招之宏服罪韐)
(飲之酒奏以官縱其黨還田里一路遂平)劉竧(靖康初為真定路都鈐轄金人来攻竧率衆晝夜搏)
(戰城䧟猶巷戰知不敵顧其弟曰我大將也可受敵戮乎挺身之孫氏山亭中自縊死)李政(河北)
(將官冀州駐劄金兵屢攻城政皆却之政號令明賞罰信人皆用命政死城始䧟)金鄭奥(天會)
(中為獲鹿今興學校崇儒術時稱有文翁之風)趙叶(大定初為贊皇令精於法律甚有政聲比秩滿)
(民不忍其去)瓜爾佳檝(大安初任贊皇薄禮以接士嚴以治奸歲值蝗旱民大饑窘檝規畫賑救)
(有法民頼以存縣境有塘産蓮歲久不開自檝来連歲得瑞花人以為異政所感)元史天澤
(真定等五路萬戶治真定招撫流民賑濟饑餒初武仙以郡叛主將欲盡誅郡人天澤恐濫及無辜亟諫)
(數四郡人咸得全活)史楫(真定路總管謹身率先明政化信賞罰任賢良汰貪墨恤孤獨民咸德之)
閻玉(中統初調曲陽尹興利革弊甚得民心至元初改藁城尹以疾卒兩邑耆庶紀其異政為立遺)
(愛碑)姚天福(真定路總管時真定驛傳之需多為民害天福更議措置之方使不擾民詔頒其制)
(為天下式)趙仁舉(大德間知晉州政平訟理人庶樂業晉人立碑以志不忘)賈垕(延祐中為)
(贊皇尹歲饑集鄉豪勸出餘粟以給貧困在任以勸農興學為務)齊謙(至元間知趙州勤于政事)
(明于决訟民懷其德立碑頌之)王安仁(晉州節度使弟安上節度同知州治學校一新禮樂法度)
(粲然備舉)宋明善(至正間為高邑尹勸課有方寡嗜欲甘澹泊縣人立碑以頌其德)本朝
胡秉中(洪武初行唐知縣教民祀先孝順義節讀書乃作三圖頒降)郭勉(洪武初真定知)
(府興學校督農桑民懷其忠時稱有古循吏之風)洪子祥(洪武初真定知縣學問該博通逹政)
(務士民至今稱頌)孫緒(洪武中為饒陽知縣均賦役清刑罰以廉能稱縣人懷惠)張惟康
(洪武中為武強知縣廉能幹濟寬洪愛民代去縣人稱頌不置)齊仕坤(洪武中為新河知縣寬以)
(愛民政清事簡後以老致仕賜半俸終于家)張徵(洪武中為元氏知縣到官首詢民瘼振興五事)
(縣人至今稱頌之)耿福緣(永樂初為安平縣丞廉能才幹撫民有方後以母憂去耆老百餘人)
(赴闕請留不允比服闋邑民又懇請復任)方杲(永樂中知南宫縣存心愷悌蒞政公勤尋以政績著)
(聞陞刑部郎中)
人物周郤缺(春秋晉大夫芮之子耨於冀其妻饁之敬相待如賓臼季使過冀見之與之歸言諸)
(文公曰敬德之聚也能敬必有德德以治民君請用之文公用為下軍大夫復與之冀為采邑因以為氏)
(稱冀缺云子克克子錡世為晉卿)郤縠(行唐人晉文公蒐於被廬作三軍謀元帥趙衰曰郤縠可)
(公曰何以知其可也衰曰郤縠說禮樂而敦詩書必知御兵之道公乃使縠將中軍使郤溱佐之)荀
况(趙人仕楚為蘭陵令著書數萬言羽翼六經有荀子傳于世)列國樂毅(靈夀人樂羊之)
(後自魏適燕燕昭王以為亞卿伐齊下七十餘城封昌國君後奔趙封望諸君漢高帝時求毅後得其孫)
(樂叔封之樂鄉曰華城君)廉頗(趙人惠文王時將兵伐齊大破之取晉陽為上卿以勇氣聞於諸侯)
(故強秦不敢加兵於趙)李牧(趙人為趙將常居代鴈門避匈奴不戰者數歲後一戰大破匈奴十)
(餘萬騎又大破秦軍以功封武安君)趙勝(趙公子最賢喜待士食客數千人相惠文王及孝成王秦)
(圍趙邯戰盡散家之所有以饗士得死士三千人却秦軍號平原君與齊孟嘗楚春申魏信陵號四豪)
趙奢(趙人為田部吏秦伐韓請救於趙趙以奢為將大破秦軍號馬服君)藺相如(趙人時趙)
(有良璧秦請易以十五城相如奉璧入秦秦負約相如乃完璧歸趙及秦王與趙王會澠池秦王令趙王)
(鼓瑟相如亦請秦王擊缶秦終不能勝趙以功拜上卿)漢李左車(行唐人初仕趙封廣武君)
(趙王歇不用左車計竟為韓信所敗信募得左車師事之用其策下燕齊諸城)田叔(趙郡陘城人仕)
(為漢中守文帝召問公知天下長者乎叔對以孟舒帝曰孟舒守雲中虜入不能守使士卒戰死長者固)
(殺人乎叔曰昔貫高等謀反詔敢有隨趙王張敖者罪三族而孟舒自髠鉗隨趙王是乃所以為長者也)
(帝曰賢哉復召孟舒為雲中守)馮唐(趙人為中郎署長嘗言雲中守魏尚有功而削其爵帝納之使)
(唐持節赦尚復為雲中守拜唐為車騎都尉)竇嬰(觀津人景帝朝為詹事竇太后愛帝弟梁王王)
(朝因燕帝顧曰千秋萬歲後傳王嬰進曰天下者高祖之天下父子相傳漢之約也安得傳梁王時太后)
(好黃老而嬰重儒術以是不合遂免去)吾丘夀王(趙人武帝時為侍中丞相公孫弘奏禁民)
(挾弓弩夀王以為无益於禁奸徒擅賊威而奪民救及汾隂得寳鼎衆以為周鼎獨夀王以為漢鼎帝善)
(之累官光禄大夫)耿純(鉅鹿宋子人從光武恢復有功封高陽侯嘗為東郡太守視事數日盜賊)
(清寧後東郡盜起純與大兵會討賊聞純入界九十餘人皆詣純降卒謚成侯)邳彤(信都人初為王)
(莽和咸郡卒正歸光武拜太守信都反者捕係其父弟妻子使為手書招彤彤報曰事君者不顧家以功)
(封靈夀侯圖像雲臺)崔駰(安平人父篆王莽時為建新大尹理出冤獄二千餘人駰博學有才著詩)
(賦銘頌二十餘篇子瑗舉茂才遷汲令時薦其宿德大儒遷濟北相瑗子實舉至孝獨行嘗著政論指切)
(時要積官至尚書)崔𤦺(安平人以文章博通稱梁冀行多不軌𤦺作外戚箴以諷冀呼𤦺問之𤦺)
(曰昔管仲相齊樂聞譏諫之言蕭何佐漢乃設書過之史今將軍欲鉗塞士口乎冀因遣𤦺歸隂使人害)
(之)劉祐(中山安國人初補尚書侍郎閑練政事累官大司農後歴三卿乞歸遂杜門絶迹每三公)
(缺朝廷皆屬意於祐以譛毁不用既而大誅黨人幸不及禍)顔良(新河人少聰敏才氣宏逹比壯)
(驍勇善謀為鄉老所推漢末為袁紹將屢有戰功後為關公所刺)三國趙雲(真定人漢昭烈)
(為曹操所追棄妻子南走時雲為騎將保護皆得免難累遷翊軍將軍封永昌亭侯)晉張載(安平)
(人博學有文章太康初至蜀省父嘗著劍閣銘武帝命鐫之劍閣山累官中書侍郎領著作弟協少有雋)
(才與載齊名官至河間内史時亂遂棄官家居以詩文自娱亢亦能文尤解音樂時號三張)馮紞
(安平人祖浮魏司隸校尉父員汲郡太守紞博涉經史識悟機辯初仕魏為魏郡太守入晉累遷御史中)
(丞深得武帝寵愛終散騎常侍)崔洪(博陵安平人高祖實著名漢代父讚魏左僕射洪清厲鯁直武)
(帝時累官吏部尚書舉用甄明門無私謁子廓終散騎侍郎亦以正直稱)劉琨(中山魏昌人為侍中)
(太尉少與祖逖為友每枕戈待旦志欲討逆常曰吾恐祖生先我著鞭)南北朝甄法崇
(中山人仕宋為江陵令在任嚴整時人稱之孫彬有操行家貧嘗以束苧就僧質錢後贖苧還於中得金)
(五兩彬以還寺僧梁武帝踐祚召為益州錄事參軍時同列行者五人帝親誡以廉慎至彬獨曰卿昔有)
(還金之美不復以此言相屬)蘇侃(武邑人祖護本郡太守父端中州從事侃涉獵書傳仕南齊為)
(冠軍錄事參軍深自勤厲為高帝所委付卒謚質侯)李靈(趙郡平棘人父勰有聲趙魏間魏道武時)
(靈以才雋被徵拜中書博士尋選授文成帝經終洛州刺史贈鉅鹿郡公子恢襲爵為侯恢孫瑾好學不)
(倦終大司農)賈彛(廣川都亭人父為符堅鉅鹿太守坐訕謗繫獄彛年十歲詣長安訟父獲申遠)
(近嘆之後事魏道武拜尚書左丞參預國政)李孝伯(順從父弟父曾以鄭氏禮左氏春秋教授)
(郡三辟功曹不就魏道武時為趙郡太守令行禁止兄祥歴河間淮陽太守孝伯博綜羣書動止有度太)
(武初累遷散騎侍郎明逹政務朝野推重之)李順(靈從父弟多計策仕魏以中書侍郎從征蠕蠕)
(有功賜爵平棘子後從克統萬惟取書數千卷卒追封高平王謚曰宣子敷南部尚書朝政大議事無不)
(關)李先(中山盧奴人少好學善占相仕魏為博士太武問何者可以益人神智對曰唯有經書又)
(曰朕欲集天下書籍如何對曰王者欲集不難於是下詔搜訪遺書)陸夸(高邑人耽好書傳高尚不)
(仕少與崔浩為莫逆交浩為司徒奏徵為中郎辭疾不赴州郡逼遣不得已入京與浩相見經留數日唯)
(談叙平生不及世利浩每欲論屈之竟不能發言)崔綽(洪五世孫祖懿燕秘書監父遭鉅鹿令綽)
(少孤學行修明神䴥中與范陽盧玄平棘李靈俱被徵母老固辭後為郡功曹)崔鑒(綽子有文學仕)
(魏自中書博士轉侍郎出為徐州刺史於州内銅冶為農具兵人獲利爵桐廬縣子子二合襲爵終常山)
(太守康有膽氣終儀同三司)李惠(中山人魏太武時累官雍州刺史為人明敏長於伺察人吏莫)
(敢欺犯後遷青州刺史歴政有美績為文明太后所忌䧟天下冤惜之)李璨(靈帝受學梁祚仕魏)
(為中書郎以定淮北功賜爵始豐侯子二元茂位司徒彭城鎮副將人吏安之宣茂位定州大中正曾孫)
(槩有文學嘗著逹生丈人集)崔仲哲(鑒孫兄忻有世幹魏尚書左丞仲哲蚤孤為祖母宋所養)
(六歲宋亡啼慕不止性恢逹常以將略自許累功賜爵安平縣男)李謐(孝伯從孫十歲喪父哀號)
(動人事兄瑒極恭謹十三通詩書而歴數之術尤精鄉人以神童號之著明堂制度魏文成徵拜著作佐)
(郎不就賜號貞静處士弟郁博通經史仕魏累遷黃門侍郎)崔辯(鑒從祖弟學涉經史風儀俊整)
(仕魏為武邑太守政務之暇專以勸學為急卒謚曰恭子景雋好古博學累官員外散騎侍郎雅為孝文)
(所知重景雋子臣倫有文武藝累功封漁陽縣男)甄琛(無極人父疑州主薄琛學覽經史仕魏累)
(遷車騎將軍兼侍中在官清白自孝文宣武咸相知待所著有四聲族姓廢興會通緇素三論及宗誨二)
(十篇)石祖興(常山九門人太守田文彪縣令和真等亡祖興出絹二百餘匹營護喪事州郡表列)
(孝文嘉之賜爵二級為寧陵令)崔挺(辯從父弟少好學五世同居魏孝文時拜光州刺史風化大行)
(及卒州故吏聞者莫不悲感挺歴官三十餘年家資不益子孝芬卓有才識累官尚書東道行臺孝偉為)
(趙郡太守有惠政)崔振(挺弟少好學居家孝為宗族所稱仕魏為秘書中散以謹敕為孝文所知)
(尋兼尚書左丞子朗終侍御史温厚有風尚)崔楷(辯子兄模雅有志度魏時累功遷相州刺史楷)
(性嚴烈能摧挫豪強時人語曰莫廌獬付崔楷後調殷州刺史州賊蠭起攻城城䧟不屈被害贈侍中子)
(士元沉雅有學尚戰没贈平州刺史)劉蘭(武邑人年三十餘始受學中山王保安三年後遂以儒學)
(名聚徒二百人蘭長於左氏兼通諸經先是張吾貴解說不本先儒之旨惟蘭推經傳參以緯侯講說精)
(悉又明隂陽博物故為儒者所宗)杜纂(常山人試郡太守以清白名魏明帝初拜清河内史問人)
(疾苦勸督農桑甚有恩紀除東益州刺史清河人三百頌德政乞重臨郡詔許之纂所歴任輕財潔已為)
(百姓所思號為良守)魏季景(下曲陽人父鸞以有容儀為奉車都尉季景博學有文才魏莊帝時)
(為中書侍郎歴官大司農卿及卒家無餘財遺命薄葬所著有文筆二百餘篇)孟信(棗強人家世貧)
(寒從孝武入朝封東州子趙平太守尚寬和權豪無犯終儀同三司散騎常侍信居官清儉室無餘資)
張普惠(常山人精於三禮兼善春秋百家之說仕魏累官東豫州刺史普惠不營財業好有進舉)
(厚於故舊卒謚曰宣恭)張吾貴(中山人少聰惠年十八仕魏為太學博士吾貴先未多學乃從)
(酈銓受禮牛天祐受易而自得為多其講左氏義例多以新意參之學者竒焉)李繪(靈曺孫六歲知)
(就學既長神情朗雋其舅邢晏每歎曰宅相之寄良在此甥仕魏歴中書侍郎每朝羣臣對揚繪先發言)
(端音詞辯正風儀都雅聽者悚然弟緯有才學位中散大夫)李元忠(靈曾孫有志操粗覽書史)
(及隂陽術數居喪以孝聞仕東魏累官侍中每進從横之策高歡嘉納之卒贈司徒謚敬惠子搔有才藝)
(嘗采諸聲别造一器號曰八弦武定末除河内太守居數載流人盡復代去父老泣送生為立祠)崔
伯謙(鑒從孫東魏高歡召補相府功曹稱之曰伯謙清直奉公真良佐也嘗為濟北鉅鹿太守威德)
(大行伯謙少讀經史容止儼然親賓至則置酒相娛清言不及俗事卒謚曰懿弟仲讓仕西魏官至鴻臚)
(少卿)崔士謙(楷子仕西魏為利州刺史深曉政術吏民愛畏後遷江陵總管外禦強敵内撫軍民)
(風化大行號稱良牧)劉亮(中山人本名道德倜儻有計略仕西魏以都督從征西有功封廣興縣子)
(屢陳謀策宇文泰曰卿文武兼資孤之孔眀也乃賜名亮卒贈太尉諡曰襄)崔昂(孝芬姪幼孤事)
(母孝孝芬嘗曰此兒吾家千里駒也東魏時攝京畿長史事入北齊累遷散騎常侍兼大司農卿校理有)
(方下無奸偽深為文宣知賞朝之大事多委任之)李渾(繪兄仕魏為青州征東司馬時崔社客反)
(海岱渾與諸將畫策擒社客入北齊累官太子少保時邢邵為少師楊愔為少傅論者榮之子湛涉獵文)
(史官至通直散騎常侍)崔暹(洪之後仕北齊累官左丞吏部郎好薦人才官至尚書僕射暹憂國)
(如家以天下為己任文宣嘗曰崔暹清平天下無雙也卒諡貞節子逹拏廉謹有學識位至司農卿)魏
釗(下曲陽人博涉羣書有當世才兼資文武北齊世祖南伐召與語大悅曰我今此行是卿建功之日)
(勉之加建忠將軍子長賢博涉經史為著作郎)李公緒(靈之後博學經傳尤善天文圖緯魏末為)
(冀州司馬屬疾去任隐贊皇山北齊以御史徵不就沉冥樂道所著有典言禮質疑喪服章句古今略記)
(玄子趙語若干卷子少通有學行槩終齊功曹參軍撰戰國春秋音譜)魏收(季景之族子少機警)
(能屬文北齊受禪詔冊諸文及魏史皆收所撰官至尚書左僕射卒贈司空諡文貞)魏蘭根(收之)
(族叔博學高才有機警歴官岐州刺史尋加都督諸軍事累遷中書令加侍中鉅鹿縣侯卒贈司徒諡曰)
(文宣子相如族子愷俱重於當世)李裔(伯父季林魏大中大夫嘗守博陵郡以威嚴名裔仕北齊)
(為神武大丞相諮議參軍累功封固安縣伯卒贈尚書令司徒)崔延伯(博陵人仕北齊為元帥膽)
(氣絶人兼有謀略積勞歷進西道都督延伯善將兵撫下得衆心時與康生大眼為諸將之冠卒諡武烈)
李幼廉(高邑人幼時人故以金寳授之終不取州牧以其幼而廉故名焉仕北齊歷數州守所在)
(見稱後和士開權重百寮盡傾幼廉高揖而已出為南青州刺史卒贈吏部尚書)崔季舒(父子)
(喻鴻臚少卿兄孟舒廣平太守仲舒鄴縣令季舒涉獵經史仕北齊補大行臺都官郎中官至侍中待詔)
(文林館在官每推薦人士奬勸文學義聲翕然遠近稱美)崔叔瓉(仲哲次子有學識好直言北齊)
(文宣擢為魏尹丞屬蝗為災帝以問叔瓉對曰按漢書五行志土功不時蝗䖝作厲當今外築長城内興)
(三臺故致此災弟季通終司農少卿季通子德立好學善屬文終濟州别駕)崔季良(叔瓉弟風)
(望閑雅仕北齊位大學博士以征討功賜爵蒲隂縣子卒諡曰簡)獨孤永業(中山人北齊天)
(保初除中書舍人為文宣所知後為洛州刺史河陽行臺左丞甚有威信遷行臺尚書久在河陽善於招)
(撫周人憚之)張彫武(中山人通五經尤明三傳弟子就業者以百數北齊神武召為諸子講說)
(遷平原太守後除侍中彫武自以致位大臣勵精在公議論無所廽避數譏切寵要獻贊帷扆武成深倚)
(仗之)蘇瓊(長樂人仕北齊累官南清河太守郡多盗賊及瓊至姦盗止息瓊性清謹不發私書郡人)
(趙穎五月中獻新瓜一雙瓊置梁上竟不割有百姓乙普明兄弟争田積年不斷瓊諭以理其兄弟分異)
(已十年遂還同住)李士謙(趙郡平棘人幼孤事母孝其伯父瑒稱曰吾家曾子也博覧羣籍善)
(天文術數北齊時徵辟不就家故富每凶年散粟賑貧合藥救疾羣犬生子交相乳之人謂仁心所感比)
(卒趙郡士女聞而流泣相與樹碑于墓)隋崔猷(孝芬子性鯁直仕周拜御正中大夫隋初進爵)
(汲郡公兄勉涉獵經史仕隋官至尚書右丞子仲方有文武才略仕周為司正大夫隋初召議正朔服色)
(仲方曰以火承木得天之統並宜用赤累進大將軍)李德林(安平人幼聰敏年十五誦五經及古)
(今文籍日數千言遂博該墳典仕隋為内史令文帝受禪時製作皆出其手後與高熲同修律令)崔
子發(仲哲孫有文才仕為國子博士兄子樞多才幹仕北齊歷散騎常侍子端亦有才幹而文藝為)
(優終北齊殿中侍御史子傅終隋泗州刺史)李雄(高邑人祖榼魏太中大夫父徽北齊陜州刺史)
(雄慷慨有大志隋初累功進爵高都郡公後從晉王出鎮并州雄當官正直王甚敬憚焉)崔彭(士謙)
(子剛毅有武工騎射略通周禮尚書文帝時累遷監門郎將在省闥二十餘年未嘗有惰容陳君臣戒慎)
(之義帝甚稱善)杜臺卿(曲陽人父弼仕魏歷官侍御史臺卿博覧書記觧屬文初仕北齊齊亡教)
(授鄉里隋初徵拜著作郎嘗采月令推廣之為書十二卷名玉燭寳典兄蕤開州刺史子公贍好學有父)
(風終安陽令孫松終起居舍人)孫萬夀(武強人祖寳後魏散騎常侍父靈暉北齊博士萬夀幼從)
(熊安生受五經博涉子史善屬文隋初徵拜豫章王長史有文集十三卷)李諤(趙郡人博學性方明)
(於時務初仕北齊入隋累官侍御史時禮教彫弊文體輕薄諤具疏矯正文帝嘉納且以所奏頒示天下)
(子三大方有才氣判内史舍人大體大鈞並位尚書郎)崔弘度(博陵安平人開皇初拜華州刺)
(史遷襄州總管所在令行禁止盗賊屏息言行剛正見者凜然長安為之語曰寧飲三斗醋莫見崔弘度)
崔頥(安平人父廓博覧書籍嘗著論言頥七歲能屬文開皇初射策高第與諸儒定禮樂授協律郎)
(居母憂水漿不入口者五日後奉詔與諸儒撰區宇圖志)李德饒(璨四世孫曾祖籍之後魏大中)
(大夫嘗著忠誥祖徹北齊尚書左丞父純隋介州長史德饒好學有至性由校書郎轉監察御史每巡四)
(方理冤枉褒孝弟凡師交皆海内名流)劉焯(信都人少聞武強劉智海家多墳籍往就讀凡十載)
(隋初射策甲科詔修國史參議律歷兼直門下省後罷歸專以教授著述為務凡星歷推步之術莫不窮)
(其秘要博學通儒無能出其右者)李知本(元氏人涉獵經史事親篤至兄弟雍順子孫百數庭)
(無間言大業末盗賊過閭不入且相戒曰無犯義門往依者五百餘室)魏澹(李景子世業文學澹)
(專精好學博涉經史善屬文仕為禮部侍郎遷著作郎高祖以魏收後魏書褒貶失實平繪中興書事不)
(倫序詔澹别成魏史矯收繪之失甚為簡要又有集三十卷)唐李思行(趙州人避仇太原高)
(祖起兵累具機策以贊大議授左三統軍從破霍邑平京師累功遷嘉州刺史樂安郡公諡曰襄)李
素立(高邑人武德初擢監察御史民有犯法不至死者高祖欲殺之素立諫曰三尺法天下所共一)
(有動搖則人無所措手足帝嘉納之累官侍御史後封高邑侯卒諡曰平孫至遠治左氏春秋復撰周書)
(歷天官侍郎從遠清密篤學官太府卿)李百藥(德林子七歲能文號竒童後文行為天下推重)
(累官至宗正卿好奬薦後進禄賜多分與親族)蘇定方(冀州武邑人太宗時為將有功所滅三國)
(皆生執其主累遷至幽州都督)張進(饒陽人少負竒質有膽氣唐初與饒陽太守諸葛德威合謀擒)
(劉黑闥以功授開府儀同三司賜廐馬五十匹黃金百兩)李守素(趙州人通氏姓學世號肉譜虞)
(世南與論江右山東人物歎曰肉譜真可畏也時渭州刺史李淹亦明譜學守素所論惟淹能抗之)魏
徵(鉅鹿下曲陽人太宗時拜諫議大夫凡上二百餘奏無不剴切當帝心者後以秘書監參預朝政及)
(卒帝嘆曰以銅為鑑可正衣冠以古為鑑可知興替以人為鑑可知得失徵沒朕亡一鑑矣)孔穎
逹(冀州衡水人孔子三十二世孫誦記日千餘言及長善屬文隋末舉明經後仕唐累官國子司業遷)
(祭酒撰五經正義子志孫惠俱為司業時人美之)蓋文逹(冀州信都人博涉前載尤明春秋三)
(家太宗時與十八學士之列其宗人文懿亦以儒學稱時號二蓋文懿官至國子助教)郭正一
(定州鼓城人貞觀時由進士歷弘文館學士永淳中遷中書侍郎正一執政日久明習故事文辭詔勅多)
(出其手)蘇安恒(冀州武邑人武后時嘗投匭上書言太子春秋鼎盛當統宸極曰天下者高祖)
(太宗之天下非李氏不王今若蔽元良以據神器他日何顔面見唐家宗廟書聞不報時論難之)杜
景佺(武邑人性嚴正舉明經中第武后時自益州錄事參軍入為司刑丞與來俊臣專治詔獄時稱)
(遇杜者生遇來者死延載初同平章事武后稱為真宰相後出為并州長史)李嶠(贊皇人十五通)
(五經舉進士累官給事中會來俊臣搆狄仁傑獄嶠與大理少卿張德裕等覆嶠卒明其枉神龍初為中)
(書令其為文章一時學者取法焉)劉幽求(冀州武強人聖歷中舉制科為朝邑尉初桓彦範等)
(誅二張而不殺武三思幽求謂曰公等無葬地矣已而果然後官至尚書右僕射同中書三品)張鷟
(深州人少聦惠絶倫為文下筆輙成舉進士擢考功員外郎累官至學士時稱其文猶青銅錢萬選萬中)
(號青錢學士孫薦敏銳有文辭累官左拾遺論盧把姦惡進諫議大夫改秘書少監卒諡曰憲)趙冬
曦(定州鼓城人擢進士第歷左拾遺神龍初上謂律令格式宜刊定科條直書其事使愚夫愚婦相率)
(而遠罪犯者雖貴必坐律明則人信法一則主尊當時稱之官至國子祭酒)倪若水(恒州藁城)
(人擢進士累官尚書右丞嘗為汴州刺史政尚清淨風化大行玄宗遣使捕珍禽竒獸於南方若水諫止)
(之徵拜戶部侍郎)魏知古(深州人方直有雅才擢進士第拜黃門侍郎時盛夏造金仙玉真觀)
(工程嚴促知古切諫&KR0790;宗嘉其直罷之開元初卒宋璟嘆曰叔向古遺直子産古遺愛兼之者其魏公乎)
李乂(趙州房子人沉正方雅為監察御史時遣使江南發庫貲以贖生乂上疏諫曰與其拯物莫若)
(優民後進吏部侍郎請謁不行時人語曰李下無蹊徑兄尚一尚正俱以文章名所著詩文號華萼集)
崔湜(定州人祖仁師貞觀中為侍御史湜舉進士累官中書令偕弟液澄從兄涖並以文學居要官)
(湜執政時年三十八嘗暮出端門緩轡諷詩張說見之歎曰文與位固可致其年不可及也)甄濟
(定州無極人好學隐居諸府辟召皆不起玄宗嘗強致安禄山府中濟知禄山有反謀遂脫歸禄山反緘)
(刃以授使曰即不起斷其頭來使旣至濟引頸待刃使嗟嘆而止後肅宗召授秘書郎遷太子舍人)田
神功(南宫人天寳末為縣史會兵興率衆歸朝以破賊功累遷太子太師且事親至孝謙以待人嘗)
(寢疾吏為祈禱卒贈司徒弟神玉汴宋節度留守)啖助(趙州人後徙關中淹該經術天寳末調丹)
(陽簿秩滿屏居為春秋考三家短長漏間號集傳)崔衍(安平人父倫為吏部員外郎安禄山反不)
(汚偽官嘗使吐蕃留六年不屈衍擢明經調清源令天寳末累遷宣歙池觀察使簡静為百姓所懷幕府)
(奏聘皆名士云)李芃(趙州人永泰初以河陽三城鎮遏使拜度支使與馬燧等破田悅洹水上悅將)
(符麟以騎五百䧏芃大開璧門納之興元初授檢校尚書右僕射)李華(贊皇人中進士博學宏詞)
(科累官吏部員外郎嘗按劾宰相楊國忠姻婭横暴由是州郡肅然所著有含元殿賦弔古戰場文姪翰)
(觀俱以文知名)崔造(安平人永泰中與韓會盧東美張正則三人友善好言當世事皆自謂王佐才)
(故號四䕫貞元初德宗謂造敢言能立事擢中書門下平章事)崔損(博陵人大歷末中進士博學宏)
(詞科累官至右諫議大夫貞元中拜相立心純白一無所私)孔巢父(冀州人孔子三十七世孫)
(少力學李季卿薦為參軍德宗時與李白韓準裴政張叔明陶沔號竹溪六逸後使李懷光遇害子戣官)
(至禮部尚書孫緯尚書左僕射)李栖筠(贊皇人莊重寡言有遠度為文章有體要舉進士累官御)
(史大夫敷奏明辯不附有勢喜奬人善而樂人攻已短天下士歸重稱為贊皇公)崔祐甫(博陵)
(人世以禮法為聞家第進士累官至中書侍郎薦擢人材推至公以行卒諡文正以從子植為後植博通)
(經史補弘文生累官至宰相穆宗問貞觀開元之治奏對明切因言願以無逸為元龜帝然之)劉禹
錫(中山人擢進士登博學宏詞科工文章累官至集賢直學士出為蘇州刺史以政最賜金紫服遷太)
(子賓客晚年以文章自適白居易推為詩豪)李巽(贊皇人以明經補華州參軍歷湖南江西觀察)
(使持下以法吏不敢紿順宗立擢鹽鐵轉運副使再期年較所入增百八十萬緡累遷吏部尚書劉晏後)
(善理財者巽一人也)李翺(趙郡人文章見推當時中進士第元和初為國子博士史館修撰性峭鯁)
(嘗面斥宰相李逄吉之過出為廬州刺史後拜諫議大夫卒諡文有文集)李藩(其先趙州人少沉静)
(有檢局敏於學累官給事中憲宗謂有宰相器後拜門下侍郎同平章事嘗言儉則足用敦本則百姓富)
(反是則匱憲宗悅曰願相勖以保此言)李吉甫(栖筠子為翰林學士擢中書侍郎綜理政事衆)
(職咸治引薦賢士褒奬忠臣之後時稱賢相以功累封趙國公卒諡忠懿)李綘(贊皇人舉進士累官)
(翰林學士元和中與李吉甫同相吉甫善逄迎而綘鯁直嘗搜次君臣成敗十五種奏上憲宗為連屏張)
(便坐每閱視之曰綘言骨鯁真宰相也)李畬(素立後少聰敏仕歷汜水主簿遇事鋒銳雖厮童一)
(閱輙記其姓名居止黜陟使路敬潛薦其清白擢西臺監察御史轉國子司業弟巖累官兵部郎中封贊)
(皇縣伯)李德裕(吉甫子穆宗初擢翰林學士凡號令大典冊皆更其手敬宗朝獻丹扆六箴拜)
(西川節度使建籌邊樓累官門下侍郎拜太尉封衛國公自元和後用兵宰相或不休沐或繼火乃罷德)
(裕從容裁决沛然若無事時)牛元翼(趙州人材果而謀時與傅良弼冠諸將王廷湊叛穆宗以)
(元翼名出廷湊遠甚自深州刺史拔為深冀節度使以擕其軍廷湊卒旡所濟後加檢校工部侍郎)劉
栖楚(鎮州人累官右拾遺嘗諫敬宗遊畋以額叩龍墀血被面帝為動容後擢諫議大夫)郎餘
令(定州新樂人祖楚之與兄蔚之俱有名楚之官至左丞蔚之位大理卿餘令博學有文擢進士第授)
(霍王府參軍其從父知年亦為王友王每曰郎家二賢俱入府不意培塿而松栢為林也官至著作佐郎)
崔珙(博陵人父頲生八子皆有才世以擬荀氏八龍兄琯性行方介累官給事中珙為人威重精吏)
(治擢嶺南節度使入對文宗訪撫治先後珙對精亮有理弟興河中節度使興子澹擢進士累官同平章)
(事)魏謩(徵五世孫舉進士累官至太子少保讜直無所避宣宗曰謩名臣後有祖風後為令狐綯)
(䜛免卒贈司徒)趙涓(冀州人為監察御史後為衢州刺史時觀察使韓滉素不相容奏免官帝見其)
(名問曰是豈永泰時御史乎詔拜尚書左丞旣至勞之曰卿正直朕所自知乃以罪聞朕不信)陳楚
(定州人有武幹始為牙將從李茂昭征伐有功封普寧郡王天祐末定州亂楚馳傳赴州軍校部伍皆楚)
(舊也及見楚至衆心遂定州境以寧徙入為羽林統軍司徒子君奕終鳳翔節度使)五代杜審
𤦺(定州安喜人昆仲五人審琦最長其次審玉審瓊審肇審進世以積善聞審琦仕後唐為義軍指揮)
(使卒年三十五女弟即太祖母昭憲太后太祖即位贈審琦左神武軍大將軍諸弟子姪顯於後者甚衆)
王白(冀州人明天文善卜筮仕晉為司天少監遼太宗入汴得之凡决禍福旡不中保寧中歷彰武)
(興國二軍節度使撰百中歌行於時)宋高懷德(真定常山人周天平節度行周之子倜儻武勇)
(性簡率不拘小節嘗從周世宗討北漢南唐皆克捷累官侍衞馬軍都指揮使宋初從太祖征澤潞及揚)
(州以功加同平章事太宗時封冀國公)趙晁(真定人儀貌雄偉初仕周從世宗征劉崇平夀春皆)
(有功拜檢校太保河陽三城節度宋初加檢校太尉卒贈侍中子延溥以從征高陽平太原功累遷至日)
(騎天武左右廂都指揮使)董樞(元氏人周時為殿中侍御史宋初遷主客員外郎出兼桂陽監嘗上)
(書請平吴伐蜀及取廣南累官兵部郎中歷知連襄州終判西京留司御史臺)曹彬(靈夀人父芸成)
(德軍節度使彬初仕周為引進使宋太祖命為都監伐蜀蜀平諸將多收子女玉帛彬囊中惟圖書而已)
(及下江南不妄戮一人官至樞密使太宗時從征太原封魯國公彬清介廉謹仁敬和厚有功不伐位兼)
(將相不以等威自異為時良將第一及卒追封濟陽郡王諡武惠)楊廷璋(真定人累功官至右)
(千牛衞上將軍嘗鎮涇州多惠政吏民請立碑頌德廷璋為人謙謹雖見小吏未嘗有怠容幕府多名士)
(子坦塤皆進士及第坦官至屯田員外郎塤至都官郎中)范廷召(棗強人父鐔為里中惡少年所)
(害廷召手刃父讐剖取其心以祭父墓善騎射有羣烏飛過發矢貫其三累功歷并代環慶兩路副都署)
(卒贈侍中)荆嗣(冀州信都人從祖罕儒為晉州兵馬鈐轄嗣以應募累立戰功太宗時從征太原及)
(幽州皆率先䧟陣累遷都指揮使真宗時為邠寧環慶副部署嗣起行間以勞居方面經百五十餘戰)
周仁美(深州人開寳中從李漢超與契丹戰有功累遷右班都知戍環州屢敗蕃族後遷龍神衞)
(四廂都指揮又權京城内都廵檢先是廵兵捕亡卒盜賊不獲皆有罰而獲者無賞仁美因差立賞格以)
(聞詔從其請)李昉(饒陽人父超晉集賢殿直學士昉舉進士累官中書侍郎平章事以司空致仕)
(卒諡文正昉和厚多恕不念舊惡太宗嘗稱為善人君子為文章慕白居易有文集五十卷)高賦
(中山人舉進士知真定縣通判成德軍嘗知衢州捕絶蠱毒及知唐州相其曠原沃壤募流民以畊戶口)
(税賦增至數倍二州皆為立生祠累遷集賢院學士)王化基(真定人仕為左拾遺擢諫議大夫御)
(史中丞太宗問邊事對曰治天下猶植木根本固則枝幹不足慮朝廷治則邊鄙何患不安官至參知政)
(事卒諡正獻子舉正累官參政)李至(真定人沉静好學善屬文舉進士累官翰林學士參知政事太)
(宗親征至謂宜飬威蓄銳示敵人以閑暇後以目疾免真宗時復參大政卒贈侍中)賈琰(獲鹿人晉)
(給事中偉之子以蔭累官樞密直學士三司副使琰風神峻整有吏幹太宗尹京琰為推官勤於所職子)
(湜汾皆仕於時孫昌符賜同學䆒出身昌齡第進士)王榮(定州人少有膂力事太宗於晉邸累官侍)
(衞馬軍都虞侯出為定州行營都部署真宗時以功遷至左衞大將軍領昌州防禦使榮善射嘗引強注)
(屋棟矢入木數寸時人目為硬弓)高化(真定人沉勇善射真宗為襄王尹京兆命廵八廂積獲姦)
(盜甚衆盜有遺化金帛者俱弗受累遷武安軍節度使知相州部有大獄已具化疑而訊之出旡罪者數)
(人卒贈太尉諡恭壯)傅思讓(冀州信都人有勇力善騎射太宗時累官至平州刺史奉詔破契丹)
(兵於唐興口四遷為容州觀察使知莫州移隴州)李宗訥(昉子少能屬辭善書始以蔭補太廟)
(齋郎試以詩賦立就授秘書省正字太宗親擢為國子監丞淳化中改太常博士判禮院子昭迥賜進士)
(官至屯田員外郎昭遠太子中舍)李宗諤(昉第三子七歲能文舉進士累官翰林學士為人風)
(流儒雅内行淳至事繼母以孝聞與弟宗諒友愛所著有文集及内外制次子昭述賜進士官至尚書右)
(丞從子昭遘能文授舘閣校理累官工部郎中)葛覇(真定人姿表雄毅善擊刺騎射太宗時累官保)
(順軍節度鎮州都部署卒贈太尉子懷敏歷知數州仁宗時為涇原路招討經略安撫副使趙元昊寇鎮)
(戎軍懷敏督諸將與戰遇害)孫冲(趙州平棘人舉明經歷縣尉主簿又舉進士通判晉綘保州知)
(天雄軍真宗時為京西轉運塞滑州决河後再知潞州加至集賢學士所至以強幹稱孫永舉進士累官)
(吏部尚書諡康簡)曹利用(寧晉人父諫擢明經第官至左補闕利用慷慨有志操補殿前承旨)
(再使契丹契丹求割地力拒之而止後累官左僕射兼侍中利用歷朝年久忠藎不渝坐罪貶死天下冤)
(之仁宗時追復官諡襄悼)劉斌(定州人父加友為從弟志元所殺斌兄弟皆幼隨母改適人母嘗戒)
(之曰爾等長必復父仇景德中斌兄弟挾刀伺志元於道刺之不殊即詣吏自陳州具獄上請詔志元黥)
(面配隸汝州釋斌等罪)宋綬(趙州平棘人父臯尚書度支員外郎綬孝謹清介博通經史真宗時)
(賜進士後累官資政殿學士參知政事朝廷大議論多所裁定綬善屬文筆札尤極精妙卒諡宣徽所撰)
(有鹵簿圖十卷子敏求第進士累官龍圖閣直學士熟於典故嘗補唐以下實錄百餘卷著書甚多族弟)
(昌言官至判都水監)田况(冀州信都人少卓犖有大志舉進士甲科補江陵府推官夏竦經略陜西)
(辟為判官言治邊十四事至和初擢樞密副使以太子少傅致仕卒諡宣簡况寬厚明敏有文武材與人)
(若無不可至其所守人亦不能移有奏議二十卷)曹璨(彬長子性沉毅習知韜略能自奮勵以世)
(其家累官富州刺史嘗為綏銀夏麟府等州鈐轄善撫士卒威愛兼著契丹入寇屢戰有功後授同平章)
(事卒諡武懿)曹瑋(彬第三子沉勇有謀通春秋三傳李繼遷叛彬薦瑋可將命知渭州時年十九)
(舉措如老成平居甚閒暇及師出多竒計神速不可測累樹戰功後拜簽書樞密院事出知萊青州卒諡)
(武穆弟琮歷官衛州團練使小心謹畏終都指揮使)李濬(冀州信都人父超有隂德濬舉進士嘗為)
(御史臺推直官屢上書言事遷開封府推官擢樞密直學士後為右司郎中知秦州)賈昌朝(琰從)
(孫天禧初賜進士為崇政殿說書慶歷間拜同中書門下平章事嘗判大名府鄭許州建議請修河故道)
(救民水菑全活甚衆後封魏國公卒諡文元所著有奏議文集百餘卷子炎官至工部侍郎)張存
(世家深州父文質徙冀州存舉進士天禧中累官侍御史積遷至禮部尚書出入中外七典州麾更持漕)
(節皆錚然有聲性孝友家居矜莊子孫非正衣冠不見收恤宗族不使一人失所卒諡恭安司馬光其婿)
(也)王鬷(臨城人狀貌竒偉舉進士累官鹽鐵都使時馬季良恃章憲后姻家欲置𣙜務鬷曰與民)
(競利非國體也力争罷之出知益州後召拜同知樞密院事卒諡忠穆)韓億(靈夀人後徙開封舉)
(進士知永城縣有治聲遷御史中丞時楊尚二美人以罪斥去仁宗欲召復之億力言唐室之禍乃止後)
(官至尚書左丞以太子少傅致仕卒諡忠憲子綘同中書門下平章事封康國公縝右僕射加司空崇國)
(公維官至大子少師)李京(趙州人進士中第歷平定軍判官冀州推官奉法嚴正遷監察御史以日)
(食上疏切直仁宗嘉納授右正言數上書言事卒錄其子諶為郊社齋郎)賈逵(藁城人從狄青征儂)
(智高立功累官嘉州刺史又歷涇原高陽關麟延路副都總管所至皆著功能元豐初拜建武軍節度使)
(請不俟郊赦贈三世官神宗曰逵武人能有念親之志其特聽之)王德用(趙州人父超累官崇)
(信軍節度使追封魯國公德用累功遷集慶軍節度使善撫士卒名聞四夷狀貌雄毅面黑時號黑王相)
(公至和初遷樞密使適富弼為相契丹使耶律防至謂德用曰天子以公典樞密用富公為相將相皆得)
(人矣封冀國公卒諡武恭子咸融官至眉州防禦使)李之儀(趙州人工於尺牘蘇軾以為得發遣)
(三昩仕為樞密編修官後罷歸寓潁昌代范純仁作遺表帝讀之悲愴不已之儀自號姑溪老農有文集)
(六十卷弟之純以政事聞於時)郭諮(趙州平棘人聰敏過人舉進士歷殿中丞嘗置方田法請行之)
(歐陽脩曰惟諮方田法簡而易行時契丹䧟幽燕河决為害諮陳治水禦戎之要時論偉之)劉絢
(常山人力學不倦明於春秋元祐初韓維薦為京兆府教授王巖叟人薦為太學博士皆不就程顥每為)
(人言他人之學敏則有矣未易保也若絢吾旡及焉)劉昌祚(真定人以父賀戰没錄為右班殿直)
(元豐中累官武康軍節度使卒諡毅肅昌祚氣貌雄偉最善騎射箭出百步之外夏人得箭以為神持歸)
(祀之所著有射法數卷)禇承亮(真定人宣和中進士調易州戶曹會金斡里雅布破定拘集境)
(内進士試之承亮匿而不出軍中押赴對策策問二帝旡道失信承亮曰君父之罪豈臣子可得言長揖)
(而出卒諡玄真先生)王安中(巾山曲陽人進士及第宣和中累官翰林學士尚書左丞金人來歸)
(燕以安中為燕山府路宣撫使以郭藥師將叛力求罷靖康初貶官安中為文豐潤敏拔有初寮集七十)
(六卷)楊粹中(真定人建炎初知濮州時金人大入攻城瑪粹中固城月餘城䧟粹中登浮圖不下尼)
(哈嘉其忠義許以不死粹中竟不屈而死事聞贈徽猷閣待制)金楊伯雄(藁城人族兄伯淵舉)
(進士歷知平定軍有惠政伯雄舉進士為右補闕海陵嘗問治天下之道何貴對曰貴静顯宗在東宫時)
(伯雄為少詹事集古太子賢不肖為書號瑤山往鑒獨見嘉納官至翰林學士承旨卒諡莊獻)楊伯
仁(伯雄弟性孝友讀書一過成誦累遷禮部侍郎翰林直學士海陵嘗夜召賦詩未二鼓奏十詠海陵)
(觧衣賜之伯仁文詞典麗世宗嘗曰自韓昉後有翟永固今則伯仁而已)石琚(定州人自邢臺令累)
(遷吏部尚書典選詳明及拜右丞相世宗親信之大小之政悉咨之而後定卒諡文憲配享世宗廟庭)
周昂(真定人父伯禄大定中進士官至同知沁南軍節度使昂性孝友喜名節學術醇正文筆高雅)
(一時名儒皆師尊之年二十四擢第累遷三司官為人所擠謫東海後召入翰林言事愈切出佐三司)
賈益謙(沃州人大定中進士歷任州郡以能稱累官御史中丞遷至尚書左丞致仕其於衞紹王)
(能盡事君之義時議偉之三子賢卿頥卿翔卿皆以門資入仕)路伯逹(冀州人博學能詩正隆中)
(進士累官刑部侍郎嘗使宗回獻所得金以助邊未及上而卒其妻傅言而上之世宗嘉其誠仍以金還)
(之傳以伯逹嘗修冀州學乃以金市田贍學有司以聞賜號成德夫人子鐸言事切直詩文精竒官至萊)
(州觀察使)焦旭(栢鄉人第進士累官御史中丞章宗即位太𫝊克寧請出獵旭劾奏其非章宗為罷)
(獵旭為人警敏練逹時政與王翛劉仲洙輩世稱能吏云)王若虛(藁城人金承安初進士歷管城)
(門山二縣吏皆有惠政累官延州刺史入為翰林直學士所著有慵集滹南遺藁)劉希顔(贊皇)
(人世業農畆貞祐初盜起衆推希顔為五馬山寨主仗義有為保障鄉閭活人十餘萬民不忘其德立勲)
(德之碑于五馬山)李杲(鎮觀人世以貲雄鄉閭杲幼歲好醫藥捐千金從易州張元素學不數年)
(盡傳其業資性高謇少所䧏屈士大夫非危急疾不敢謁其學於傷寒癰疽眼目病為尤長療而愈者甚)
(衆當時皆以神醫目之所著有東垣十書)元王義(寧晉人深沉有膽智讀書知大義金末盜起河)
(朔縣推義為長太祖召為武安軍節度行深冀二州元帥府事義乃布教令招集散亡勸率種藝深冀之)
(間遂為樂土)王守道(平山人金末兵興宣撫司署守道為縣尉改主簿史天倪鎮真定以為府)
(經歷及金恒山公武仙殺天倪守道志復讐卒逐仙遁去後擢慶源軍節度使卒追封夀國公)王善
(藁城人父增監本縣酒務以孝行稱善多智略尤精騎射元初累功進左副元帥從征河南軍中秋毫無)
(犯後知中山府所徵或未給輒出家資代輸卒追封冀國公諡武靖)王忱(寧晉人父玉太祖時累功)
(遷慶源軍節度使忱明敏有才識始見睿宗與語稱旨授遼東按察副使時駙馬博和哩數馳獵蹂民田)
(忱以法䋲之其不避權貴如此)趙迪(藁城人幼孤事母孝始以永安軍節度從太祖西征所過秋毫)
(旡犯及破真定索藁城男女在城者千餘人以為已有尋令各還生業又收暴露骸骨瘞之子椿齡官至)
(真定路轉運使)賈居貞(獲鹿人事世祖於潜邸嘗陳說通鑑納君於善從平宋有功累遷湖廣行)
(中書省事弛湖荻禁聽民漁樵蘄黃寇起有請盡殱鄂之豪族者居貞曰豪族初旡與知奈何誣誅後遷)
(江西行省參政卒諡文正子鈞官至參政)邸順(行唐人占籍曲陽元初破賊黨石海等保障恒民以)
(功累官恒州等處都元帥子浹從世祖園鄂州有戰功累遷鎮國上將軍都元帥追封高陽郡公順族弟)
(琮官至郴州路總管)董俊(藁城人少力田長涉書史善騎射金末歸元以功累官左副元帥大小百)
(戰無不克捷後圍金主於歸德力戰而死俊忠實自許不妄殺故人樂為之用後追封夀國公諡忠烈)
鄭温(靈夀人趨向不羣以勇略自奮尼瑪哈野戰攻城必偕嘗從憲宗征蜀攻釣魚山與宋將鏖戰)
(日數十合世祖時討李壇拜江淮中書省參政會用師日本温督器械糧餉軍中無乏後遷浙江行省右)
(丞卒追封趙國公諡武毅)高鳴(真定人少以文學名為彰德路總管世祖即位召拜翰林學士累遷)
(吏部尚書世祖嘗謂御史大夫塔齊爾曰高學士年老凡有大政就問可也有文集五十卷)李冶
(欒城人金末進士世祖在潛邸聞其賢召問天下當何以治之對曰有法度則治控名責實則治進君子)
(退小人則治世祖即位召為學士期月以老病辭去買田封龍山下聚徒甚衆卒年八十八所著有敬齋)
(文集及他著述共百餘卷)王慶端(善之子以功累遷右親軍副都指揮使從世祖征納延與士卒)
(同丼苦晝夜不觧甲暇則俾士卒為市自相懋遷東征之功慶端贊畫居多累官僉書樞密院事)張
文瑞(真定人時方用武文瑞在軍中日以文史自隨至元初授棠邑尹清介自律及代耆老借留適)
(京師始立總管府召為經歴政聲益聞&KR1318;遷同知濬州事首葺廟學作興士類子淵亦知濬州兼管本州)
(諸軍鄂囉勸農事)董文炳(俊長子幼孤儼如成人以父任為藁城令以恩濟威有惠政從世祖)
(取淮西率弟文用等趍江南岸大敗宋兵巴延平宋還留事一委文炳累官至中書左丞卒諡忠獻)董
文忠(俊季子沉毅寡言内行修飭累官僉樞密院事好賢樂善雖一介造門亦欵曲接納苟有才長)
(必為聞逹卒追封趙國公諡正獻子士珍太𫝊清獻公士良開州尹士恭御史中丞)安熙(藁城人早)
(承家學慕保定劉因方將造門而因已沒乃從因門人問其緒說及得朱子之書即尊信力行家居教授)
(垂數十年四方来學者多所成就旣卒鄕人為立祠門人蘇天爵為輯其遺文)賈惟貞(無極人為)
(永平路總管有政績召為兵部尚書遷西臺治書侍御史累遷中書省參知政事)孔元(新河人少)
(有志操稍長膽力絶人屢從征討有績授忠武校尉加宣武將軍右衛親軍總管卒子鷹楊孫成祖皆世)
(襲佩金符)楊瓊(曲陽人自少聰慧竒巧出人意表既長名譽遠洽中統初召用領大都等處山場右)
(局總管以功除武略將軍瓊平生寡嗜欲食不兼味衣必純素子謙以蔭加翰林直學士)王約(其先)
(汴人徙真定風格不凡博覧經史工文詞至元中擢國史院編修官遷監察御史首請建儲及修史事累)
(官集賢大學士卒年八十二約平生著作有史論高麗志潛丘藁子思誠官至著作郎)鄭釭(温子)
(性聰敏有智略仕為龍興路同知歷廬州路總管陞樞密院判所至有能聲弟鏞寬厚樂易由蘄州府判)
(歷靖州路總管府同知政尚平恕民多德焉)朱顯(真定人自至元間其祖父已分財至顯念姪彦)
(昉等年幼無恃謂弟耀曰父子兄弟本同一氣可異處乎至治中乃會拜祖墓下取分劵焚之復與同居)
陳祐(寧晉人祖忠博究經史鄉黨尊師之旣没門人諡曰茂行先生祐好學累官至淛東道宣慰使)
(遇盜死諡忠定嘗上言太子國本建立宜早中書政本責成宜專人材治本選舉宜審子䕫芍陂屯田萬)
(戶)楊湜(藁城人習章程學工書算與同郡楊珍無極楊卞齊名時以三楊目之中統間累官戶部)
(侍郎乃因民戶第其高下而賦役之人以為平子克忠終安豊路總管)張桓(藁城人父木知汝寧)
(府桓累官監察御史以言事不合而去時盜起桓避確山賊強請為帥弗聽擁至渠魁前桓據榻坐與抗)
(論順逆衆□桓起跪桓仰天呼罵遂被害賊後語人曰張御史真鐵漢也)王思廉(獲鹿人師太原)
(元好問世祖時累官工部尚書翰林學士承旨嘗進讀通鑑至唐太宗欲殺魏徵語及長孫皇后進諫事)
(帝命引至皇后閣講延其說時稱為儒相卒追封恒山郡公諡文恭有文集)陳天祥(祐弟少善)
(騎射中統初河南宣慰司承制以天祥為千戶遏宋兵事平罷歸居偃師南山躬耕讀書遂通經史從國)
(兵渡江累官中書右丞議樞密院事卒追封趙國公諡文忠)陳思謙(祐孫警敏好學至順初拜)
(西行臺監察御史建明八事累遷集賢侍講學士御史中丞卒追封魯國公諡通敏思謙於凡名物度數)
(綱紀本末考訂詳究而尤深於邵子皇極經世書)李元禮(真定人性莊重累官太常博士一時)
(禮文多其所詳定元貞初拜監察御史彈劾無所回撓後改國子司業卒追封隴西郡侯子端仕至禮部)
(尚書)蘇天爵(真定人父志道元初嶺北行省郎中天爵累官監察御史居四閱月章疏凡四十五)
(上皆關大體陞參議中書省事夙夜謀畫鬚髮盡白後拜江浙行省參知政事總兵平淮右妖寇卒于軍)
(中所著有文類名臣事略滋深文集)蘇大年(真定人年十五游學廣陵因家焉有碩學鴻才不受)
(辟舉文辭翰墨皆絶出時輩至正間上書於朝官以編修平生著述甚多自號西坡又號林屋洞主)瞻
思(真定人少穎異日記千餘言及長博極羣籍泰定初以遺逸徵至尋辭歸後召拜翰林應奉文字出)
(為陜西行臺御史首舉國家大政十餘事上於朝累遷至江東廉訪副使卒諡文孝思邃於經學天文地)
(理鍾律筭數水利外國之書皆極究之所著有四書闕疑五經思問及碑銘等文)趙弘毅(晉州)
(人少好學嘗從吴澄游為國史編修官本朝兵入城弘毅嘆曰我今但有一死報國耳乃與妻解氏皆自)
(縊其子恭為中書管勾亦與妻訣曰吾父母俱死尚敢愛死乎遂公服北向再拜縊死)本朝趙
耀(寧晉人初以中書省提控從徐逹取蘇州授大都督府都事遂從逹平山東河南克元都取山西入)
(關中綜理慎密不憚勤勞逹愛重之凡攻戰守備機宜方略耀皆預焉後擢湖廣行省參政改北平參政)
許顒(高邑人幼穎悟為人剛直洪武初以李思齊薦召問時務應對稱旨拜監察御史病卒二妾陳)
(氏牛氏皆經死事聞旌為雙節)李琦(元氏人洪武初以經明行修授監察御史遷大理寺副永樂初)
(安南侵廣西地命𤦺往𤦺以書喻順逆禍福安南感悟遂歸侵地還陞禮部侍郎後占城與安南交惡復)
(命往喻兩國遂和好後陞湖廣布政使甚得民心)侯保(贊皇人以國子生為知縣有善政陞交州)
(知府尋陞交阯右參政為政廉恕時黃江賊黎和剽掠郡縣保率民兵築堡禦之賊來攻與戰而死人皆)
(惜之)馬雲輝(真定人力學通經以儒士薦用歷任才能著稱官至湖廣布政司參政)王玉
(真定人由太學生歷官端謹有為終山西按察司副使)賈麟(曲陽人永樂中以博學明經儒士薦)
(用歷官有志節累陞廣東右布政使)蔡彬(武邑人由太學生歷任勤能官至山西布政司左參議有)
(惠政及民)岳福(晉州人由國子生入仕練逹政務官至浙江布政司左參議)趙向(無極人由)
(俊秀入仕歷任有能聲官至湖廣布政司左參政)曹鼐(寧晉人初以鄉舉歷代州學官泰和典史)
(宣德癸丑擢進士第一授翰林院修撰陞侍講入以内閣典制日侍講讀累陞吏部左侍郎兼學士正統)
(己巳隨征沒於軍中贈太傅吏部尚書兼文淵閣内大學士諡文襄改諡文忠官其子孫鼐學贍行端)
(剛外和識逹政體才智出人士林重之)黃懋(元氏人永樂中進士擢戶部主事有能名尚書夏原)
(吉甚重之累官嘉興知府廉公剛正子惠困窮力除宿弊盗息賦均民戴之如父母尤篤意學政孜孜好)
(賢樂善有古良吏風後遷福建左布政使歷五年致仕卒)張益(安平人永樂中由明經任刑科給事)
(中陞禮科右給事中性質直奏對多稱旨上目為死響張尋奉使北敵主將失利公為敵所持不屈而)
(子鳳登進士任刑部主事累官尚書詳郡志)楊和(臨城人以國子生擢吏科給事中永樂中特陞)
(工部侍郎著稱於時子贊以蔭補國子生官至太平府同知郡志)侯爵(藁城人中進士拜監察御)
(史振肅風紀巡歷有聲吏民畏服遷湖廣按察司副使以疾卒于官郡志)杜時(深州人中進士)
(授監察御史陞陜西按察司副使操行廉潔深得憲體以疾卒于官郡志)蔡恕(深州人由監生)
(歷官至兵部右侍郎郡志)劉政(元氏人由舉人任工部主事陞戶部郎中擢長沙府知府力行)
(教化勸課農桑聲譽遠播年七十致仕卒于家郡志)劉昇(由舉人任按察司副使郡志)王
中(定州人由明經任監察御史執法不阿陞太僕寺卿改陜西右參政郡志)史克新(藁城)
(人由監生授監察御史陞江西按察司副使正直無阿馭下嚴厲卒于官時人咸哀惜之郡志)張
軏(登進士官至侍郎郡志)馮彬(臨城人由監生任監察御史拜工部右侍郎郡志)賀泰
(真定人中鄉舉任鳳翔府通判累遷大同府同知歷任有聲年四十餘喪偶不娶亦無妾媵享年八十有)
(六步履矍躒鄉人多愛敬之郡志)馬儀(真定人中鄉舉任刑部主事陞員外郎宣德五年擢杭州)
(府知府在任敷政公平臨事果斷後卒于官士類惜之省志)馬謹(新樂人登進士授監察御史嚴)
(毅方正得憲體陞騐封司郎中遷湖廣右布政時廣西苗賊出没奉勑督率官軍追勦直抵銅鼓五開)
(賊遂遠遁景泰中陞左副都御史巡撫河南天順初致仕于家謹為人有執守在騐封吏椽補撥杜絶請)
(托一以公道處之士論稱焉郡志)蘇洪(安平人舉進士任工部主事性慷慨博通經史嘗獻平夷)
(策禦虜圖于朝時論稱焉郡志)程克正(行唐人領鄉薦任光禄寺署正陞工部員外郎擢浙)
(江右參議郡志)孫敬(真定人正統中知太原府值己巳多事規畫有方民不知擾後致仕卒于)
(家志郡)扈暹(元氏人由舉人累擢鳳翔府知府政務寬簡識大體作興學校以憂去郡民詣闕)
(保留復任及秩滿又保留之遂增俸仍府事凡三十餘年郡志)鄭昌(靈夀人趙國公温之曾孫)
(領鄉舉授工部主事有操守陞戶部郎中致仕郡志)馬騤(真定人領鄉薦授兩淮運司副使陞)
(戶部員外郎擢山東右參政為人剛果勤于職務郡志)李時(真定人由進士任知縣陞府同知擢)
(平凉知府歷任有聲省志)畢鸞(井陘人舉進士拜監察御史克振風紀遷湖廣右參議致仕)
(郡志)邢端(井陘人領鄉薦擢御史陞湖廣副使撫輯苗于夷甚有恩紀秩滿夷民保留之增禄復任卒)
(官志郡)崔逹(景泰中由國子生同知鞏昌府剛果有為吏民畏服陞本府知府致仕郡志)白
圭(南宫人正統中進士累官工部尚書以平荆襄功改兵部宦轍所經以才能稱累膺玉帶寳刀錦衣)
(之賜卒贈少傅諡恭敏郡志)石瑤(藁城人登成化丁未進士累官少保吏部尚書文章政事為世)
(名臣)
列女王孝女(名舜趙人父子春被從兄長忻夫妻所害無子時女甫七歲與二妹寄食親戚家及)
(笄不肯適人乃與二妹中夜持刀入長忻家殺其夫婦以告父墓因詣縣請罪姊妹争為謀首州縣不能)
(决隋文帝聞之特原其罪)蘇氏(元真定人徙家京師夫武用疾蘇氏刲股為粥以進疾即愈生子德)
(政四歲而寡夫兄利其資欲逼嫁之不聽未幾夫兄舉家死惟餘三弱孫蘇氏取育之德政長事母至孝)
(母死時天大旱方掘地求水忽二蛇躍出一東一西隨其地掘之果得泉事聞旌復其家)蒲氏(行唐)
(人嫁樊氏為妻未幾樊卒誓不再適時有山寇逼求為妻蒲氏跳於崖下水中而死鄉人號曰義姜稱其)
(水為玉女塘)崔氏(深州周傑妻洪武間傑任兵科給事中以疾沒崔氏奉骸骨歸祭奠畢告其親)
(戚曰夫婦義當同穴今夫死無子吾無生理遂經死合葬焉)劉氏(新樂韓太初妻太初仕元為顯)
(官本朝洪武七年徙和州劉奉姑寗氏以從至南宫姑仆地傷腰劉刺血和湯以進乃愈至瓜州姑病再)
(進再愈至和州鬻蔬供飬無違禮姑患風疾時盛暑劉晝夜驅蠅蚊不怠後姑病危囓劉小指意與之永)
(訣劉不悟斬指滴血和粥以進姑卒殯之淺土欲歸葬五年弗果哀號常如袒括之日事聞召至京厚賜)
(之官為送寗氏喪歸葬新樂旌表其門)甄氏(無極人嫁欒城李大舅早卒事姑甚孝大與其弟異)
(居一日姑出往次子家甄隨侍不忍去姑命之還甫三日甄忽心動舉身流汗少頃果有來告其姑病篤)
(者甄氏沿途拜禱往至姑側侍疾數日而愈後姑年九十一卒合葬於舅墓甄氏廬墓側三年旦夕悲慟)
(不輟里人稱為孝婦洪武中旌表其門)高氏(深州人適清河李茂茂充吉安衞總旗墮馬病臥高)
(氏奉湯藥不離左右茂亡悲泣甚哀乃盡散家貲為喪具復買一閒棺置諸尸側至夜沐浴更衣經死與)
(茂合葬洪武中表其門曰貞烈)岳氏(深州岳興女適同州傅形嘉形嘉病革呼岳屬曰爾年少善事)
(後夫岳涕泣曰吾豈忍事他人寧俱死及形嘉卒岳憑屍號哭遂經死合葬之洪武中表其門曰貞烈)
李氏(安平人郭士文妻年二十五而士文卒李氏奉舅姑撫遺孤孝節兼全洪武間事聞旌表其門)
(曰貞烈郡志)范氏(棗強人蔡甫原之妻年二十四而夫卒父母欲嫁之范不從飬其姑終身教育)
(諸子咸底成立鄉人嘉其孝節事聞於朝宣德庚戍旌表其門省志)孫氏(南宫人御史孟著妻)
(年二十撫子以慈矢靡他心始終一節事聞宣德五年詔旌表之省志)張氏(安平人翟得妻年二)
(十一而夫以國子生卒于京張氏聞之遂自縊死事聞旌表其門曰貞烈省志)施氏(定州衞百)
(戶何毅妻年二十一生子甫二齡毅死哀痛漿水不入口欲自殺徇葬姑知有孕勸阻之後果生子舅姑)
(親戚憐其少欲嫁之施曰夫亡子幼况舅姑年老無倚可適人乎遂奉舅姑以終撫二子至於成立年六)
(十二歲本衞具聞旌表其門省志)丁氏(定州李英妻年二十生子八月英死舅亦早亡事姑張氏)
(孝謹隣嫗諭其再嫁丁泣曰妾不幸舅沒夫亡今子幼姑老無他侍飬寧死誓無他志鄰嫗愧止孀居幾)
(五十載無瑕玷有司具聞旌表其門省志)徐氏(藁城人教諭石麟之繼室隨夫之任廣東正統)
(初麟卒于官時徐年方二十有四踰三月生子玉前妻子爾方五歲徐携二幼扶櫬還鄉安葬飬舅姑甚)
(謹及舅姑相繼而卒皆以禮葬之徐以紡績為生終士無異志教二子繼承父志勉以修學後玉登甲申進)
(任監察御史使石氏光顯者徐氐孝節義所致也成化二年事聞旌其門曰貞烈郡志)王氏(大同)
(中護衛總旗王俊女年十五歸定州衛指揮男施安克事舅姑年二十八安亡奉舅姑夀皆八十餘而終)
(撫育孤子至於承襲守節四十餘年而貞志無慙本衛具聞旌表其門郡志)王氏(饒陽趙彦良妻)
(年二十二生男子方一歲夫卒以禮葬之兄憐其少欲奪其志王曰生為趙家妻死為趙家鬼况有公姑)
(無人侍奉豈可他適即固拒而止躬事蠶績以供舅姑及卒以禮殯葬王氏年至七十守節五十一年無)
(瑕玷事聞詔旌其門郡志)喬氏(臨城王祥妻生一子年方七歲而夫卒家貧守志躬親紡織撫)
(養幼子始終無玷成化四年旌表其門郡志)李氏(臨城王慶妻生子方五歲而夫卒堅心紡織侍)
(養舅姑恪守婦道始終無玷成化四年旌表其門郡志)秦氏(王璟妻禀性貞恪恪盡婦道璟歿時秦)
(方一十九歲哀痛幾絶葬畢生一子名友才守節撫養翁姑欲奪其志秦懇辭誠切翁姑感悟乃止五十)
(八年並無瑕玷成化中奏聞旌表其門郡志)高氏(棗強人宋亮之妻年二十六亮嬰疾日夜籲天)
(求以身代及亮卒孀居五十餘年始終一志成化中事聞旌表其門郡志)
仙釋張果(隐中條山往來汾晉間得長生秘術唐武后遣使召之即死後人復見恒山中玄宗遣中)
(書舍人李嶠齎璽書邀禮乃至舍集賢院肩輿入宫帝親問治道神仙事欲以玉真公主降之果固辭還)
(山號通玄先生)邊洞玄(棗強人自幼於紫雲觀出家修行後得道白日上升唐玄宗御製詞褒揚)
(之碑刻尚存于觀)琴高(趙人為宋舍人行肖彭之術入水不濡游冀州涿郡二百餘年一日辭衆)
(入涿水中他日乘赤鯉而過其弟子見之)蘇澄隐(真定人為道士住龍興觀得養生術年八十餘)
(不衰老五代唐晉繼有聘並辭疾不至宋太祖征太原還駐鎮陽召見因問其術對曰臣之養生不過精)
(思煉氣爾帝王養生即異於是老子曰我無為而民自化我無欲而民自正昔黃帝唐堯享國永年得此)
(道也上大悅年僅百歲而卒)寶公(隋開皇中居真定解慧寺嘗礱石為柱作門三楹上為樓坐臥)
(其上後北虜來寇縱火焚至寺寳公從樓隕身而下毫髮無傷衆寇刃之刀自斷寇又舉火焚樓火自滅)
(羣寇驚駭稽顙而去)毗盧遮那(不知何許人曾入毗山修行不知所終至唐時嘗現形山上人)
(見之遂於山下立祠祀之)懷丙(真定人巧思出天性郡有木浮圖十三級久而中級大柱壊欲西北)
(傾他匠莫能為懷丙别作柱命衆工維而上已而却衆工以一介自從閉戶良久易柱下趙州洨河石橋)
(鎔鐵貫其中歲久鄉民多盜鑿鐵橋遂欹側計千夫莫能正懷丙不役衆工以術正之使復故宋時賜紫)
(衣)守千(藳城人居龍興寺性聰慧無幽不燭宋元祐聞賜號通照大師一日發囊以紙衣一襲附)
(其徒李旬乃易衣誦梵經合掌加額辭衆逝)崇辨(宋時修行山中弟子甚衆一日謂弟子曰吾行)
(業已滿當歸佛道遂化弟子撫其尸則柔軟始知為尸觧云)
明一統志卷三
