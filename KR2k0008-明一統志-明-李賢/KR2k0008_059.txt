明一統志卷五十九
明李賢等撰
湖廣布政司
湖廣古荆州地漢置荆州部刺史領南郡江夏長沙武
陵桂陽零陵等郡國而不常所治東漢荆州初治漢夀
後治江陵唐貞觀中領以山南道開元間增置十五道
採訪處置使而山南東道治襄陽以諸郡隸之兼分入
黔中淮南及江南西道後改採訪為觀察其治仍舊永泰
間始置鄂岳觀察使于鄂州宋置荆湖南北二路及京西
南路安撫司以潭州江陵襄陽守臣兼領又於襄陽衡州
澧州各置提點刑獄司元置湖廣等處行中書省及江南
湖北道肅政廉訪司于武昌又置荆湖北道宣慰司及山
南江北道肅政廉訪司于江陵置湖南道宣慰司及嶺北
湖南道肅政廉訪司于潭州本朝置湖廣等處承宣布政
使司領武昌黃州荆州常德永州寳慶辰州長沙衡州承
天襄陽鄖陽岳州漢陽德安一十五府郴靖二州置
湖廣都指揮使司領武昌武昌左靖州長沙常德永
州永定衡州岳州辰州平溪清浪九溪鎮遠偏橋寧
遠沅州五開黃州蘄州銅鼓施州寳慶茶陵二十四
衞大庸澧州寧遠江華錦田枇杷桃川天柱八千戶
所成化中置行都指揮使司領鄖陽襄陽荆州荆州
右瞿塘五衞均州竹山房縣枝江夷陵遠安常寧忠
州八千戶所嘉靖初置興都留守司領顯陵承天沔
陽三衛德安隨州二所置湖廣等處提刑按察司分
武昌湖南湖北荆南四道監察諸府州衞所三司並
建治于武昌府而行都司則分治鄖陽以控制邊境
云
武昌府(東至江西九江府瑞昌縣界五百二十里西至漢陽府漢陽縣界五里南至岳州府)
(臨湘縣界四百里北至黃州府黃岡縣界七十二里自府治至南京一千七百一十五里至京)
(師五千一百七十里)
(糧一十六萬三百石零)
建置沿革禹貢荆州之域天文翼軫分野自周夷王時
地屬楚楚熊渠封其子紅為鄂王始名鄂春秋時謂
之夏汭秦屬南郡漢置江夏郡治沙羨三國時吳分
江夏更置武昌郡治武昌縣徙都焉晉以武昌隸江
州江夏隸荆州劉宋於江夏縣置江夏郡兼置郢州
梁分置北新州隋平陳改置鄂州大業初為江夏郡
唐復為鄂州天寳初改江夏郡乾元初復為鄂州屬
江南道元和初陞武昌軍節度五代時唐遙改武清
軍南唐復為武昌軍宋以鄂州屬荆湖北路元至元
中置鄂州路大德中改武昌路本朝甲辰年改武昌
府領州一縣九
江夏縣(附郭本漢沙羨縣地屬江夏郡三國吳屬武昌郡後省晉太康中置沙羨縣大元初改為)
(汝南縣復屬江夏郡隋初廢郡改縣曰江夏唐宋元俱仍舊本朝因之編戶六十三里)武昌縣
(在府城東北一百八十里春秋時楚封鄂王於此秦為鄂縣屬南郡漢屬江夏郡吳始改武昌縣晉别立)
(鄂縣並隸武昌郡隋省鄂縣入武昌唐因之屬鄂州宋陞為武昌軍後又更名夀昌軍元改武昌縣本朝)
(因之編戶三十九里)嘉魚縣(在府城東南二百八十里本漢江夏郡沙羨縣地晉分置沙陽縣梁)
(於沙陽置沙州尋廢隋以沙陽併入蒲圻縣後於其地置鮎瀆鎮南唐改鎮為場保大中始陞為嘉魚縣)
(其地有魚嶽山取詩南有嘉魚之義為名宋元仍舊本朝因之編戶一十二里)蒲圻縣(在府城東)
(南三百里本漢沙羡縣地孫吳時分武昌為兩部自武昌至蒲圻為右郢始置蒲圻縣以湖畔多蒲故名)
(晉屬長沙郡劉宋屬江夏郡梁屬上雋郡隋屬鄂州唐宋元俱仍舊本朝因之編戶三十里)咸寧
縣(在府城東南四百二十里本隋江夏縣南境唐大歷初置永安鎮五代時楊吳改為場南唐陞為永)
(安縣隸鄂州宋改曰咸寧元仍舊本朝因之編戶一十六里)崇陽縣(在府城南四百二十五里)
(本漢長沙下雋縣地梁置上雋郡陳又置雋州隋廢以其地入蒲圻唐置唐年縣五代時楊吳始改為崇)
(陽縣南唐復曰唐年宋復為崇陽縣元仍舊本朝因之編戶一十六里)通城縣(在府城西南五)
(百里本漢下雋縣地唐屬唐年縣元和中置通城鎮宋熙寧中始陞為縣紹興中仍為鎮尋復為縣元仍)
(舊本朝因之編戶一十五里)興國州(在府城東南三百八十里春秋時屬楚秦屬南郡漢屬江)
(夏郡三國吳析置陽新縣隋改冨川縣又改永興縣唐屬鄂州宋置永興軍尋改為興國軍元陞為興國)
(路本朝初改興國府洪武九年降為州省永興縣入焉編戶四十六里領縣二)大冶縣(在州城西)
(北一百五十里本隋武昌縣地唐置大冶青山場院南唐始陞為大冶縣屬鄂州宋屬興國軍元仍舊本)
(朝因之編戶三十九里)通山縣(在州城西一百八十里本隋永興縣地屬鄂州唐因之五代時)
(楊吳屬羊山鎮南唐始置通山縣宋屬興國軍元仍舊本朝因之編戶六里)
郡名鄂渚(輿地記雲夢之南號鄂渚)江夏(漢名)武昌(吳名)
形勝江漢為池(吳趙咨使魏對魏主曰吳帶甲百萬江漢為池)扼束江湖襟𢃄
吳楚(記室新書)郊署之内奥都邑之綱紀(晉左思吳都賦)地居形
要控接湘川邊帶漢沔(齊志)通接雍梁實為津要(劉宋何尚)
(之議曰夏口在荆江之中通接雍梁實為津要)地接峴荆江吞雲夢(喬大觀南樓賦)
黃鶴磯邊江峻山險(南齊志夏口城據黃鶴磯邊江峻山險樓櫓高危)當荆
吳江漢之衝要(唐趙憬鄂州新&KR0550;記)南抵五嶺北連襄漢(宋志)襟
山帶江江南要區(元巴延鄂城議)墉山而城塹江而池(元元明善)
(武昌路學記)山川包絡形氣涵蓄(元虞集大冶縣學記)東連江池西
控荆楚(興國州志)
風俗啙窳偷生而無積聚(漢書地理志火耕水耨民食魚稻以漁獵山伐為業果窳)
(蠃蛤良物常足故啙窳偷生而無積聚飲食還給不憂凍餓)人多勁悍决烈(隋志)土
沃民剽雜以夷俗(唐崔郾云)田里小民務農力本(圖册)五方
雜寓家自為俗(同上自往昔軍興土民頗鮮存者而西北避地者萃焉東南趨利者輳焉)
(五方雜寓家自為俗)囹圄晝閉桁楊不施(興國州紫芝妙香寮記)以文辭
相高(宋柳拱辰郡守題名記六縣士子以文辭相高有六朝舊體)計利尚鬼(宋劉清之)
(傳鄂俗計利而尚鬼家貧子壯則出贅習為當然病者不藥而聽於巫死則不葬而畀諸火)日趨
禮樂(元明善武昌路學記武弛文張民日趨于禮樂之域而不知為之者)俗尚質朴不
事浮華(元歐陽玄云)
山川黃鵠山(在府城西南一名黃鶴山舊因山為城即今萬人敵及子城也世傳仙人騎黃鶴過)
(此因名唐李白詩東望黃鶴山雄雄半空出四面生白雲中峯倚紅日巖巒行穹跨峰嶂亦冥密頗聞列)
(仙人於此學飛術一朝向蓬海千載空石室金竈生烟埃玉潭秘清謐地古遺草木庭寒老芝术蹇予羡)
(攀躋因欲保閒逸觀竒徧諸嶽茲嶺不可匹結心寄青松永悟客情畢)鳳凰山(在府城北二里)
(吳黃龍初夏口言鳳凰現因以名山唐岑參詩路指鳳凰山北雲衣霑鸚鵡州邊雨又蒲圻通城咸寧俱)
(有鳳凰山)臙脂山(在府城東南五里其土色赤故名)梁城山(在府城東北一十六里梁)
(武帝築城屯軍于此因名)冶唐山(在府城東南三十里世傳晉宋時依山置冶故名)八分
山(在府城東南四十里有水分流如八字旁有八分湖八分院建康錄云武昌有山無林政可圖始不)
(可居終山分八字數不及九即此也)烽火山(在府城東北四十里梁末北齊清河王岳進軍臨江)
(梁將侯瑱来逼江夏以伐齊嘗屯兵于此舉烽火相應故名)大觀山(在府城東南五十里千巖)
(競秀萬壑争流高峯峥嶸足以遊觀人以其土石赤色如金又名金華山)江夏山(在府城東南六)
(十里其山重疊本名夾山唐天寳中改今名)靈泉山(在府城東六十里山有泉旱禱有應因名)
白頭山(在府城東七十里山巔有四石白色故名)大槐山(在府城東南七十里相傳昔有)
(李大槐隠居山麓因名)錦繡山(在府城東南七十五里山多桃李每春時花開如錦繡)雞
翅山(在府城南八十里方輿記云昔有金雞飛集于此)赤壁山(在府城東南九十里唐元)
(和志在蒲圻縣西一百二十里北岸烏林與赤壁相對即周瑜焚曹操船處圖經云在嘉魚縣西七十里)
(其地今屬嘉魚宋蘇軾指黃州赤鼻山為赤壁蓋蜀漢居樊口進兵逆操遇於赤壁則赤壁當在樊口之)
(上又赤壁初戰操軍不利引次江北則赤壁當在江南亦不應在江北今江漢間言赤壁者五漢陽漢川)
(黃州嘉魚江夏惟江夏之說合於史宋李壁詩赤壁危磯幾度過沙羨江上欎崖峩今人誤信黃州是猶)
(賴水經能正訛)驚磯山(在府城東南九十二里其西南俯臨大江下有石磯波濤迅激商旅驚駭)
(故名)半面山(在府城東一百二十餘里山半面産木故名)金城山(在府城東南二百里)
(吳將陸煥嘗屯兵于此)鍾成山(在興國州東南一十里相傳晉鍾離嘉飛昇之處下有鍾成觀)
靈仙山(在興國州西南一十里下有靈仙觀初建時獲石弩劍斧宋光宗書其額)印山(在興)
(國州南一十里常湖之中形如印浮水面圓正清碧)龍角山(在興國州西八十里兩峯相對本名)
(龍耳唐改龍角其下有泉禱雨多應)大坡山(在興國州東八十里傍有石樓嶄然拔出衆山之上)
(里人於此製茶名曰坡山鳳髓)鍾山(在興國州南八十里魏鍾繇墨池在其上故名宋韓克佐詩冨)
(川三百疊山中秀出東南第一峯勢接匡廬分紫翠地連吳楚壓鴻濛從龍雲氣來滄海集鳳朝陽老碧)
(桐深幸太平黎庶樂耕桑鼓舞自淳風)闔閭山(在興國州南九十里世傳伍子胥屯兵于此史)
(記闔閭九年子胥伐楚是也今有闔閭城)大墓山(在興國州西一百一十里世傳唐李靖母墓在)
(此有讀禮堂及墨池)太平山(在興國州南一百九十里與九宫山相連宋道士章自然開山為觀)
(于上)西山(在武昌縣西三里宋蘇轍九曲亭記謂山有精舍西曰西山是也蘇軾居黃州時嘗與武)
(昌令鄧壁會此後玉堂話舊詩云春江綠漲蒲萄醅武昌官柳知誰栽憶從樊口載春酒步上西山尋野)
(梅)虎頭山(在武昌縣東三里舊名鳳穴吳黃龍初有鳳集于此舊名鳳凰臺)樊山(在武)
(昌縣西四里與西山相連劉宋謝眺詩樊山開廣宴謂此一名樊岡下為樊口舊名袁山水經注云孫權)
(徙鄂于袁山即此又名夀昌山産銀銅鐵及紫石下有寒溪中有蟠龍石宋蘇軾詩武昌樊口幽絶處東)
(坡先生留五年春風搖江天漠漠暮雲捲雨山娟娟)郎亭山(在樊山西路出武昌退谷中五代梁)
(時朱友恭鑿山開道射以強弩遂拔武昌即此地又山下石有窊顛者唐元結修以盛酒號窊樽)石
門山(在武昌縣東五里兩山對峙如門唐武昌令馬安與元結同遊石刻尚存宋郭祥正詩雙崖屹)
(然起剔蘚認題字乃知賢令尹曾同漫叟醉)神人山(在武昌縣西九十二里歴代帝王記云吳)
(建衡二年有神人乘白鹿從此山出故名)虬山(在武昌縣南一百五十里山隂有龍穴續搜神記居)
(人每見神虬飛翔出入旱禱即雨後人築塘其下曰虬塘)武昌山(在武昌縣南一百九十里吳孫)
(權都鄂易名武昌故以名山晉武時宣城人秦精嘗入此山採茗遇一毛人長丈餘引精至山曲示以藂)
(茗既别復還探懷中橘遺精精怖負茗而歸)相山(在咸寧縣治東南宋參知政事馮京嘗讀書其上)
(故名)金燈山(與相山接上有善暉禪師葬塔每月夜有光如燈至曉乃滅今有金山寺)登高
山(在咸寧縣治東南俗傳晉孟嘉嘗遊于此因名登高)潛山(在咸寧縣南二十里形如展旗上有)
(壇舊傳葛洪煉丹處宋馮京未第時築室山間讀書有潛山碑及李唐侯記)牛鼻山(在咸寧縣)
(東八十里以形似名山有深潭一百尺四面青蘿綠竹可觀)輞山(在咸寧縣東四十里山形圓曲)
(如車輞然)白望山(在咸寧縣東南八十里巍然獨立望極江夏白湖故名)鍾臺山(在咸)
(寧縣東南一百里寰宇記上有桃花洞即唐李邕讀書處石室尚存頂有石臺上有石鍾或時自鳴)魚
嶽山(在嘉魚縣治西水經註魚嶽山在大江中楊子洲南今去水已遠山在平地)百匹山
(在嘉魚縣北五里山勢綿延東西二十里如百匹練)龜湖山(在嘉魚縣西南三十里近山有水名)
(龜湖故名)白石山(在蒲圻縣南二十五里居衆山中獨崒嵂距山一里許有巖名白石泉出巖中)
(流下為白石港傍有唐顔杲卿兄弟祠又江夏亦有白石山)錫山(在通城縣南七里舊産銀曰銀)
(山又産錫故名)梧桐山(在通城縣西一十五里山多梧桐下有尖山名鳳凰取鳳棲梧桐之義)
鷄籠山(在通城縣南二十五里狀如其名夜静常聞鼓聲)相師山(在通城縣南三十里)
(舊傳黃石公嘗隠于此以其為漢相張良之師故名)幕阜山(在通城縣東南五十里周迴五百餘)
(里有水四出東南入湘西入洞庭北入雋吳太史慈為建昌都尉拒劉表從子磐於此置營幕因名)黃
龍山(在幕阜山之東舊傳山頂有湫池中有黃魚二能致雨旱禱有應故名)東方山(在大)
(冶縣北三十里連武昌縣界有石刻云東方朔故隠按此非也乃智印禪師道場在武昌東界故云東方)
吉祥山(在大冶縣東四十里吳王微時隠此唐羅隠詩吳王當時隠此山吳都去後綠潺湲嶺梅)
(乍折春粧薄沙鳥晴分銘篆間)白雉山(在大冶縣北六十里山有芙蓉峰前有獅子嶺後有金鷄)
(石南出銅鑛晉宋以來置銅場錢監)鳳棲山(在大冶縣北七十里吳建興中有鳳降此因名)西
塞山(在大冶縣東九十里孫策擊黃祖于此唐張志和漁父辭西塞山前白鷺飛桃花流水鱖魚肥)
回山(在西塞山之右上有飛雲三洞上洞出雲中洞出水下洞出風乃唐元結讀書之所天寳間積)
(雨之後山顛忽有飛泉湧出垂流四百仞結名之曰異泉作異泉銘)翠屏山(在通山縣治西南蒼)
(翠如屏可愛上有石塔舊有人居環繞如城亦名石城山)白羊山(在通山縣西二十里世傳東晉)
(永昌中有三人乘白羊入此山中故名)九宫山(在通山縣東南八十里昔晉安王兄弟九人造)
(九宫于此又云山自下而上高峯九層故名九宫又云山來自南嶽長沙九江廬阜九十九峯之數宋張)
(道清來往此山建欽天瑞慶宫于上謝枋得詩真人何代結幽栖累世奎章煥紫泥日月高奔黃道近衡)
(廬傍出玉繩低)灌溪山(在崇陽縣西北一十五里唐閑禪師所居有漚麻池劈箭橋)弩牙
山(在崇陽縣南四十里以形似名有吳城港水繞巖下)巖頭山(在崇陽縣西五十里周迴百餘)
(里北抵臨湘境有二巖一曰羅漢極幽邃中有石臺可以坐卧一曰寳陁上圓下平如庵廬其外軒豁如)
(大厦舊經云唐全奯禪師居此)茱萸山(在崇陽縣西南五十里重岡疊阜勢若連雲唐存制禪師)
(居此以其多蛇虺毒物故植茱萸辟之因名)壺頭山(在崇陽縣東北六十里山如罌壺之口下)
(有溪水名桃花洞)龍泉山(在崇陽縣西南六十里周迴二百里山有洞好事者持炬而入行可)
(數十步漸坦平如人居室可容千百衆有石渠泉流清駛鄉人號曰魯溪巖常時草木狼籍及遇旱入禱)
(則淨若洒掃者山前産茶味甚甘美號龍泉茶)九曲嶺(在樊山南曲有九折上有九曲亭蘇軾詩)
(同游困卧九曲嶺謂此)萬松嶺(在樊山下松林夾路因名)南岡(在武昌縣南湖上晉王敦)
(收郭璞詣南岡斬之即此處)龍頭巖(在崇陽縣東一十五里巖北有流泉石激之聲聞百步縈)
(紆三十里)許仙巖(在崇陽縣西北三十里昔旌陽令許遜追蛟過此故有許仙觀插劍池)觀
音巖(在通山縣宋紹興間居民萬俊見雲氣盤結異常尋其源見一洞窈然廣十餘丈有石磬石榻)
(石盞石果内有一石觀音像傍有人物森列竒怪邑宰朱朝仙為記)費褘洞(在黃鵠山後舊經云)
(費文褘昇仙處李宗孟詩空遺費仙跡不見庾公遊草木有新色江山餘故愁)吕公洞(在石鏡亭)
(下黃鵠磯上初無洞穴但石跡隠然如門叩之有聲世傳吕洞賓嘗題詩其上)荆泉洞(在蒲圻縣)
(南一十五里中有石臺其傍列石如鐘鼓果實形狀不一又有石田溝塍悉具居民歲視其燥濕以占凶)
(穰自洞門入行可百步别有門甚狹父老云嘗有好事者裏粮而入信步趨出則在崇陽之葛藤坪相距)
(百餘里洞門有六泉合流數里入于鍾潭)石龜洞(在咸寧縣黃茅山下洞門甚狹既入輒寬平上)
(有石如龍水吐龍口禱雨得石龜者多驗)箬谷(在武昌縣西之寒溪)白鹿磯(在神人山下宋)
(王之瑞詩當日休師白鹿磯安身高處遽忘危若能早作赤城隠成敗後來誰得知蓋有指也)試劍
石(在樊山下其石中斷相傳吳王試劍于此)獅子石(在白雉山俚俗遇旱祠而昇之可舉則雨)
(若不雨則負者雖衆不能勝)節度石(在武昌縣大江中或云舊名接渡伍員去楚入吳漁父接)
(渡于此故名)龍蟠石(在武昌縣東北江上舊傳有龍蟠於此庾信衰江南賦龍蟠鳳集之所)
望夫石(在武昌山北宋王安石詩雲鬟烟鬢與誰期一去天邊更不歸還似九疑山上女千秋長)
(望舜裳衣)吳王峴(在九曲嶺下昔孫權於樊口被風破船鑿樊嶺而歸因名宋蘇軾詩清風弄水)
(月啣山幽人夜渡吳王峴)銅盤隄(在咸寧縣南六十里有四門各廣二丈古蠻獠嘗保聚于此)
萬金堤(在府城西南長堤之外宋紹興間役大軍築之上建壓江亭)大江(古志云自岳州)
(之臨湘縣入咸寧縣境又圖經云自嘉魚縣入江夏縣境至州西會沔水東流南至武昌縣)東湖
(在府城東四里湖上有東園為近城登覧之勝)南湖(有二一在武昌望澤門外舊名赤欄湖外通大)
(江一在武昌縣東八里又名五丈湖外通江南冬即乾涸晉陶侃嘗作塘以遏水)杯湖(在樊山郎)
(亭下方廣一二里唐孟仕源居退谷杯樽之下命轉曰杯湖元結有銘宋王伯虎詩有杯湖風舞翠綃)
(之句)車湖(在武昌縣東三十里宋王文甫居湖上蘇軾在黃州嘗與往來)蓴湖(有二一在嘉魚)
(縣西懷仁鄉一在蒲圻縣西北八十里)太平湖(在嘉魚縣南二十里相傳水嘗涸時夜有光怪)
(或誌其處而掘之得銅鐘宋秦觀為弔鏄鍾文即此)蒲圻湖(在蒲圻縣以湖多生蒲草吳置蒲圻)
(縣於此湖側因名)冨池湖(在興國州其源自西碎石至三溪口合流匯于富池湖入江)塗
水(在府城南九十里一名金水其入江夏縣謂之塗口晉陶潜有塗口詩亦名金口)陸水(在通)
(城縣治北自巴陵歴通城崇陽二縣境北過蒲圻縣入江即陸水也吳吕岱嘗屯兵于此一名雋水)菩
薩水(在西山顛宋蘇軾有銘)樊溪(一名樊港又名袁溪在樊山西南控縣南湖澤凡九十九)
(東為樊口入于江)寒溪(在樊山下雖盛夏凉氣逼人唐元結嘗居此上有寒溪寺宋張舜民詩傳)
(與寒溪莫惆悵漫郎今已借舟還吳處厚詩吳王宫殿作飛塵野鳥幽花各自春料得寒溪喧笑日也曾)
(驚動武昌人)蘋花溪(在咸寧縣南四十里相傳洪崖先生煉丹之地嘗有老姥採蘋其間莫測)
(所自來問之曰吾鮑姑也因忽不見)南浦(在府城南三里離騷經送美人兮南浦宋寇凖詩春風入)
(垂楊烟波漲南浦落日動離魂江花泣微雨)黃軍浦(在鸚鵡洲下本名黃軍浦以吳將黃蓋屯)
(兵于此沈攸之謂暫泊黃金浦蓋聲之訛也)金沙洲(在府城西南大江中)鸚鵡洲(在府)
(城南跨城西大江中尾直黃鵠磯即黃祖殺禰衡處衡嘗作鸚鵡賦故遇害之地得名唐李白詩鸚鵡來)
(過吳江水江上洲傳鸚鵡名鸚鵡西飛隴山去芳洲之樹何青青崔塗詩悵望春襟鬱未開重臨鸚鵡益)
(堪哀曹瞞尚不能容物黃祖何因解愛材)峥嶸洲(在武昌縣一曰新生洲晉劉毅破桓玄處半屬)
(黃州)散花洲(在大冶縣西塞山下吳周瑜戰勝犒士散花于此又云具地為吳王散花灘)龍
穴洲(在嘉魚縣沙陽洲下劉宋迎文帝于江陵至此黑龍躍出負帝所乘舟左右失色帝曰夏禹所)
(以受天命也我德何以堪之故有是名)蘆洲(在武昌縣西三十里一名羅州一名邏洲輿地志子)
(胥迯楚於江上求渡漁父曰灼灼兮侵已私與子期兮蘆之漪子胥既渡解劍與之不受子胥令其勿露)
(漁父遂覆舟而死即此處)牧馬港(在武昌縣東其上即吳王故城蓋孫權飲馬之處)將軍
灘(在蒲圻縣新店鎮中有巨石世傳孫權嘗磨刀其上)蜘蛛井(在府治南鐵佛寺内世傳唐時)
(有紅白二蜘蛛化為妖婦以媚人故鑄鐵佛鎮之)浪花井(在府治南大洪山南塔下名曰無影)
(塔水常沸湧如浪其脉通江)銅盤井(在府治南昔有銅盆蓋井底日沒不竭故名)醴泉
井(在武昌縣庭令賢則湧出)卓刀泉(在府城東一十里漢昭烈郊此壇下世傳關忠義嘗卓刀於)
(泉側有忠義廟)飛錫泉(在八分山昔駱禪師飛錫騰至泉所因建道場雖久早甚雨泉無盈涸)
三潮泉(在興國州西一百四十里以泉一日三湧故名)玉山泉(在興國州西八十里地名)
(長溪遇旱取水禱雨有應)蘆花泉(在咸寧縣東南六十里相傳邑人苦旱禱雨方擇所詣忽遇三)
(白衣男子曰本縣高槎山石晶嶺有泉可禱且謂泉下有叢蘆宜以為識如其言禱之果得雨)沈泉
(在咸寧縣四五十里源出蒲圻境入本縣界數里下注大石竇中聲如萬鼓遂伏流不見)白巖泉
(在西山顛石竇中宋蘇軾有銘)湯泉(在蒲圻縣南五里冬夏常沸)磨劔池(在頭陀寺世傳)
(秦皇磨劍于此)洗劍池(在松風閣下世傳吳王淬劍于此)曲池(在府城東一十五里長樂)
(村梁太清間邵陵王為太守雅好賓客嘗慕王右軍流觴曲水之記故名)陷池(在武昌縣東南一百)
(二十里俗傳故何氏室也嘗得龍卵徑七寸蔵器中忽龍化而宅陷今禱雨于池多騐)夏口(在荆)
(江之中正對沔口唐章懷太子註東漢亦謂夏口戌故唐史皆稱鄂州為夏口本在江北自孫權取對崖)
(名夏口而江北之名始晦又云魯口即夏口以其對魯山岸故名)大小回(在武昌縣樊口者曰)
(大回在釣臺下者曰小回唐元結歌云樊水欲東流大江又北來樊山當其南此中為大回叢石横大江)
(人云是釣臺水石相激衝此中為小回)流浪洑(在武昌縣東江上俗訛為劉郎洑)樊港
(在武昌縣界内吳志谷利拔劍擬柂工急趨樊港即其處)夏汭(書蔡傳註曰水北曰汭則夏汭者江)
(北之夏口春秋謂之夏汭左傳註曰漢水曲入江處)夏首(謂夏水之首江之汜也屈原云過夏首而)
(西浮兮梁侯景據夏首積兵糧即此地也)南沔(按沔水即漢水自夏水入沔之後兼流至漢陽故名)
(南沔)石梘陂(在崇陽縣東十五里有舊址本朝洪武間知縣元俊伐石重修之)長樂堰
(在興國州北五十里唐貞元中築本朝洪武中重修民賴其惠名曰長樂)
土産銀(興國州西黃姑山出舊有銀場今廢)鐵(大冶縣東團爐山出舊有鐵務今廢)火紙(各縣)
(俱出)蘄竹(大冶縣有山場相傳宋吕文德所種)秀柑(各縣俱出)茶(各縣俱出)魚(各縣俱出)
銅(大冶縣白雉山出)水晶(興國州潘家山出)鱘鰉魚(大江出)麂獺(府境出)
藩封楚王府(在府治東洪武三年建)永安王府崇陽王府岳
陽王府景陵王府(俱在府治東)通山王府通城王府
江夏王府東安王府大冶王府縉雲王府
保康王府武岡王府祁陽王府湘鄉王府(俱在)
(府治東南)壽昌王府(在府治西)
公署武昌衛(在府治南洪武二十二年建)武昌左衛(在府治西南洪武十五年建)
武昌護衛(在府治南洪武三年為楚府置)
學校武昌府學(在府治南宋慶歷間建本朝正統間重建)興國州學(在州治西正統)
(十三年因舊重修)江夏縣學(在府城平湖門外舊在黃鵠山北洪武九年遷此)武昌
縣學(在縣治南舊在縣治東宋淳熙間建本朝正統十四年重建隆慶間遷此)嘉魚縣學
(在縣治東宋建本朝正統十二年重建)咸寧縣學(在縣治東宋建本朝正統八年重脩)蒲
圻縣學(在縣治南宋建向西後改向南)崇陽縣學(在縣治東北舊在縣西洪武七年遷)
(此)通城縣學(在縣治東洪武五年建)大冶縣學(在縣治西宋建本朝景泰元年)
(重修)通山縣學(在縣治東南宋建本朝正統十四年重修)
書院東山書院(在黃鵠山東宋建)濂溪書院(在府學前舊為射圃嘉靖四十二年)
(巡撫都御史改建祠宋周某)南湖書院(在武昌縣治東宋權夀昌軍事京規建元設山長領)
(之)龍川書院(在武昌縣南金牛鎮元時領以山長)竹溪書院(在蒲圻縣東五里宋)
(建蘇軾書額)新溪書院(在蒲圻縣宋進士周登仕建)疊山書院(在興國州東一)
(里湖隄上宋謝枋得寓居著書於此今稱其地曰謝公墩)
宫室安樂宫(在武昌縣東吳王城中吳黃龍間徙都建鄴赤烏中始移武昌舊傳宫中有瓦澄泥)
(為之可以作硯)避暑宫(在寒溪上相傳吳王避暑于此即西山寺基至今無暑氣宋王伯虎詩聞)
(說吳王避暑宫滿山六月絳紗紅)太極殿(在安樂故宫前蓋吳宫正殿也)南樓(有二一在)
(府城黃鵠山頂名白雲樓宋張俞詩城上新開百尺樓白雲人伴白雲留山川半倚三吳勝江漢常吞七)
(澤流一在武昌縣今縣城樓是也晉庾亮鎮武昌時佐史殷浩輩乘秋夜共登南樓俄而亮至諸人將避)
(亮曰諸君少住老子於此興復不淺便據胡床與浩等談詠唐李白詩清景南樓夜風流在武昌庾公愛)
(秋月乘興坐胡床)黃鶴樓(在府城西南隅黃鶴磯上世傳仙人子安乘黃鶴過此又云費文褘)
(豋仙駕黃鶴返憩于此唐閻伯珵作記以文禕事為信或者又引梁任昉記謂駕黃鶴之賓乃苟懷字叔)
(偉非文褘也宋張栻亦辨其非唐崔顥詩昔人已乘白雲去此地空餘黃鶴樓黃鶴一去不復返白雲千)
(載空悠悠晴川歴歴漢陽樹芳草萋萋鸚鵡洲日暮鄉關何處是烟波江上使人愁)焦度樓(在府)
(治東南子城上按南史宋明帝為武陵王時參軍沈攸之起兵至夏口度於城樓上辱罵攸之怒攻城度)
(力戰攸之與衆蒙楯將登度投以穢器敵不能冐後呼此樓為焦度樓)和豐樓(在府城東南舊)
(名高樓宋淳熙間燬總管劉邦翰重建改今名)楚樓(在府城南平湖門外宋紹熙間建)松風
閣(在西山寺舊有松林甚茂宋黃庭堅自黃州遊西山愛之因名)懷坡閣(在興國州治東瀕湖)
(宋元豐間蘇軾自黃來訪李仲覧留其家久之仲覧登第後瞰湖築室號懷坡閣畫東坡像於其上王十)
(朋過之為賦懷坡詩)稽古閣(在府學宋紹熙間鄂州教授許中應建蔵紹興石經兩朝宸翰又取)
(板本九經諸史百氏列置其旁朱文公有記)竒章堂(在布政司即古楚觀舊址宋知州陳邦光)
(建初名戲綵堂後知州汪叔詹夢前身為竒章公改今名又黃鵠山有竒章亭竒章公牛僧孺也)讀
書堂(在鍾臺山乃唐李邕讀書處又府治南三十里有李白讀書堂頭陀寺有皮日休讀書堂潜山)
(有馮京讀書堂武昌縣寒溪山有東坡讀書堂)疊山書堂(在興國州治東湖堤上宋謝疊山寓)
(此著書人稱其地曰謝公墩)四賢堂(在府學宋嘉定中教授石繼諭建以祀周子二程子朱子)
(黃榦有記)封建亭(在府城新南門外本朝初平江夏駐驆于此謂此當封楚王後果然)吕仙
亭(在府治南即仙棗亭遺址本朝景泰四年重建舊傳亭前棗木未嘗實一歲忽有實如爪太守命小)
(史採而進小史輙私啖之遂仙去又傳太守與倅奕有仙人忽至云太守奕敗果然仙於郡前吹笛因不)
(見隨笛聲至樓上唯見石鏡題詩未書吕字而去故今名吕仙亭)壓雲亭(在黃鶴山椒舊為頭)
(陀峯頂院元世祖至鄂嘗駐此觀覧形勝至正間因建亭於此)曲水亭(在布政司治東北又有喬)
(木等亭即古所謂楚望也)江漢亭(在府倅廳宋張栻作記張芸叟南遷錄云鄂倅公宇因古城作)
(亭榭俯瞰江漢景物最秀)石照亭(在黃鶴樓西臨崖有石如鏡石色蒼澁無異凡石每為西日所)
(照則炯然發光宋賀鑄詩西戍夕陽晴東城石鏡明有山分八字共作兩眉横)殊亭(在武昌縣唐縣)
(令馬向建元結作記取其才殊人殊行殊迹殊此亭又殊命曰殊亭其詩曰時節方大暑試來登殊亭憑)
(軒未及見忽若秋風生)廣宴亭(在樊山唐廣德中樊口津吏欲為候舍元結驗之圖記以為故)
(孫吳宴遊地乃諭縣令馬向修之為亭取謝眺樊山開廣宴之句以名結為記)怡亭(在殊亭東唐裴)
(鷗作宋蔣之竒云怡亭銘刻于江濱巨石之上乃唐李陽冰篆李莒八分書裴虬為之銘世謂三絶)九
曲亭(在九曲嶺下宋蘇軾建弟轍作記其略曰子瞻暇適西山行於松栢之間羊腸九曲而獲少平)
(遊者至此必息倚怪石蔭茂樹有廢亭焉其遺址甚隘不足以席衆客其旁古木數十其大皆百圍千尺)
(不可加以斧斤一旦大風雷雨拔去其一亭得以廣子瞻與客入山視之笑曰茲欲以成吾亭耶遂相與)
(營之亭成而西山之勝始具)滄浪亭(在興國州治後宋王十朋詩荷有香能凝燕寝纓無塵可)
(濯滄浪)解劍亭(在武昌縣東北通淮門外江次齊安拾遺云五洲在州南與解劍亭相對伍子)
(胥渡江奔吳之地宋蘇軾謂子胥渡處對劉郎洑亦五洲地也未知何據)乖崖亭(在布政司宋李)
(燾設張忠定公詠之像於其内有文記之)静春臺(在府治舊通判廳即江漢樓故址)湧月
臺(在黃鶴樓傍)郊天臺(在府城東一十里今名磨兒山世傳漢昭烈嘗祭天于此)祭風
臺(在赤壁山下世傳漢昭烈祭風于此)釣臺(在武昌縣北門外大江中吳孫權嘗駐兵于此劉宋)
(謝眺宋蔣之竒俱有詩)鳳凰臺(在虎頭山吳主因鳳凰見築臺於此招周瑜魯肅以定建都之)
(計以上臺今俱廢)
關梁鷄鳴關(在武昌縣即孫吳東宫門俗云吳王夜役鬼工為城未合鷄鳴而罷)華容鎮
(在武昌縣西五十里即唐禪林寺)成山寨(在咸寧縣西五里周迴十餘里可容數千人四壁峭)
(峻惟仄逕可入宋建炎間民聚粮保守賊不能窺)平湖橋(在府城西南平湖門外)分金
橋(在府城隍澤門内)廣平橋(在府城二里路跨南湖宋紹興間建)伏龍橋(在府城東)
(南四里相傳晉許遜自豫章追蛟至此化為白驢伏橋下因名)石盤橋(在武昌縣東一十里舊名)
(石盤渡鄉民往來病涉本朝景泰二年建為橋)丁師橋(在咸寧縣西三十里昔有丁姓者創此橋)
(因名)賀勝橋(在咸寧縣北四十里宋末兵起里人王曄聚衆保障與賊戰勝因以名橋)義城
橋(在崇陽縣西二里宋令張詠建)朱紫橋(在崇陽縣西三里宋孟珙書額)礠湖渡(在大)
(冶縣治東四十里古志云湖邊之石名礠類産菖蒲即蘇子由阻風以詩寄子瞻處)龍宂渡(在府)
(北四里梅詢詩舊宂潜蛟御風波横要津)
寺觀鐵佛寺(在府城中梁邵陵王建)頭陀寺(在黃鵠山南齊王融作寺碑黃庭堅詩頭)
(陀全盛時宫殿梯空級)銀山寺(在興國州北一十五里後有石壁宋蘇軾與李仲覧游翫過此)
(書鐵壁二字世傳為銀山鐵壁)永夀寺(在興國州西六十里正統八年賜額)長興寺(在興)
(國州西七十里宋岳飛門僧吉祥建飛死吉祥語其徒曰岳公天神也汝謹事之尋亦跏趺而逝)西
山寺(在武昌縣治西晉僧惠遠建)報恩寺(在武昌縣治東又江夏縣亦有報恩寺)普
濟寺(在大冶縣治西)武當宫(在府治西南黃鶴樓東)鍾成觀(在興國州東南一十)
(里晉鍾離嘉飛昇之所宋賜額)靈仙觀(在興國州西南一十里内有石劍石弩石斧尚存)靈
溪觀(在武昌縣靈溪山吳可像許長慶蔡悟真飛昇之所有鶴籠煉丹井飛昇橋尚存)文昌
觀(在崇陽縣西三里)
祠廟江漢神祠(在府城西漢陽門樓上宋淳熙間通判劉靖以江漢在境内宜為望祀乃為坎)
(以祭之坎在靈竹寺西後知州沈樞改祠于學)蔣王祠(在府城東二里祀金陵蔣山之神)張
中丞祠(在嘉魚縣祀唐忠臣張巡以巡有保障江淮功咸寧崇陽亦祀之)張乖崖祠
(在崇陽縣北宋張詠號乖崖嘗宰是邑有異政去而民思之以詠所建美美堂立生祠)忠義祠
(在府治北宋建炎間金騎渡江郡守李宜嬰城固守民賴以安後為賊所虜遁投僧寺僧疑而殺之百姓)
(傷感為建祠祀焉太守馬去疾以聞賜額忠義)止齋先生祠(在大冶縣學元至正間縣尹周)
(鏜立以祀鄉先生萬禎本朝重建)吳大帝廟(在武昌縣治東安樂故宫)普應廟(在府)
(城東五里舊云三公廟自唐有之宋始賜今額郭祥正詩三神鼎峙名謂何子胥范蠡馬伏波莊綽辯疑)
(謂葛洪亦嘗拜伏波將軍非馬也)陸大憲廟(在府城西南三里祀漢陸賈賈使南粤至江夏)
(而亡遂立廟按漢史賈非道死或因楚産郡人為立廟爾本曰陸大夫楊吳避諱改稱大憲)宋大
憲廟(在府城東七里其神漢宋無忌為火精唐牛僧孺立廟祀之以禳火災本曰宋大夫亦楊吳避)
(諱改稱唐韋建除武昌軍節度使將行夢一朱衣導從數十詣韋曰公將鎮鄂渚僕所居頽毁非公不能)
(葺治及至訪無忌廟其像即夢中所見遂新之宋紹興中知州王信復立俗云火星堂本朝重建)白
馬廟(在府治西祀蜀將張飛)魯肅廟(在府治西南二里肅吳横江將軍)昭勇廟
(在興國州東六十里富池口祀吳將軍甘寧宋錫王爵廟號昭勇本朝改號吳將軍甘公之神春秋祀之)
(又大冶縣亦有廟)孟孝感廟(在府城東二里祀吳孝子孟宗宋紹興間建本朝遷武昌衛前)
陶侃廟(在府城西北隅侃嘗鎮武昌卒于樊口百姓思之晉咸康間立廟有碑刻在焉)馬步
廟(在武昌縣南梁子湖上周禮校人冬祭馬步註云馬步神之為災害馬者舊以仲月祭于大澤用剛)
(日今縣人率以五月五日競渡祭享于廟盖吳之故俗云)廣惠廟(在府城南竹簰門外舊名順濟)
(龍王廟宋淳熙間禱雨靈應賜今額)忠烈廟(在府城旌忠坊宋岳飛保護上游有功乾道中建廟)
(於鄂賜今額嘉定中又追封鄂王知鄂州羅願以父汝楫為侍御史時嘗附秦檜論飛不敢入飛廟一日)
(自念吾政善姑往祠之再拜遽卒於像前人疑飛之憾不釋云)表忠祠(在府治東萬歷二年巡撫)
(都御史趙賢建祀革除忠臣姚善廖昇樊士信周拱辰)
陵墓楚昭王墓莊王墓憲王墓(俱在府城東六十里靈泉山)永
安懿簡王墓通山靖恭王墓夀昌安僖王墓岳
陽悼惠王墓景陵順靖王墓崇陽靖簡王墓
大冶悼僖王墓(俱在府城東五十里以上十二王俱本朝宗室)漢荆王賈墓
(在大冶縣西北六十里世傳九江王黥布反荆王以兵征之歿葬于此)禰衡墓(在府城西鸚鵡)
(洲)吕蒙墓(在嘉魚縣西石頭口吕蒙城内)陶侃墓(九域志在江夏)孟嘉墓(在興)
(國州西南陽新里晉永和中嘉嘗為陽新令卒葬于此)彭汝礪墓(在興國州南三十五里汝)
(礪官至尚書俗呼彭尚書墓墓側有祠)趙令&KR0882;墓(在武昌縣西吉祥寺側令&KR0882;宋宗室建炎)
(初通判鄂州賊犯黃州令&KR0882;引兵遏其衝就知黃州既而金人陷城脅之降大罵不屈而死黃人斂遺體)
(葬于此後請立廟墓側賜額忠顯)陳求道墓(在蒲圻縣東二十四里都興陂)吕文德
墓(在西塞山下)母制機墓(在大冶縣東黃龍山制機本蜀人宋末分教黃州兼領雪堂河)
(南兩書院教人必明體適用學者稱為平山先生後卒于黃州子孫奉柩葬此謝枋得為之銘)徐祥
墓(在大冶縣東三十里祥縣人本朝封興安伯永樂二年卒葬于此)甘寧墓(在興國州東六)
(十里軍山之陽寧吳將也)徐鏞墓(在江夏縣東五里洪山北鏞都御史勅葬)李田墓(在嘉)
(魚縣南十里白面山右田都御史勅葬)陳智墓(在咸寧縣官埠橋智都御史勅葬)戴書
墓(在崇陽縣背田畈書副都御史勅葬)汪文盛墓(在白羊山源文盛大理寺卿勅葬)
古蹟鄂王城(在武昌縣西南二里即楚熊渠子紅封國城)子胥城(在興國州東六十里)
(俗傳子胥所築即永興故城)吳王城(在武昌縣治東本漢灌嬰所築晉陶侃為刺史理其地又)
(云孫吳故宫城遺地今宫城前有御溝内有廟唐劉長卿詩上下故宫城長江竟何有寥落幾家人猶依)
(數株柳宋張耒賦登武昌之故墟兮弔西門之哀柳是吳主之故宫兮昔仲謀之所有)夏口城
(在府城西黃鶴山吳主孫權所築對岸則入沔津故城以夏口為名至劉宋順帝時柳世隆等守之沈攸)
(之攻之不克梁末陳初周將史寧為土山長梯攻之不能破黃巢之亂止䧟其外郭蓋其城依山負險周)
(迴不過二三里乃知古人築城欲堅不欲廣也)黃石城(在武昌縣東江表傳云劉勲走入樊口聞)
(皖已沒及西寨將兵救皖為孫權所破遂奔曹公即此城也)鄂縣故城(水經註古岸有鄂縣)
(故城蓋舊樊楚也)太平城(在蒲圻縣西南八十里吳孫權遣魯肅征零陵於此築城)吕蒙
城(在嘉魚縣石頭口吳孫權征零陵時所築)汝南城(在府城西塗口即汝南僑郡故城晉咸和)
(中寇難南逼戶口南遷因置城于塗口)曹公城(在府城東北二里梁武帝起義兵遣曺景宗築)
(曲水城及武帝攻郢城又遣王世興屯兵于此)郢城(在黃鵠山劉宋郢州治此梁武帝自襄陽起兵)
(逼郢城見數百毛人踰堞且泣投黃鵠磯明旦城降)萬人敵城(在府城東黃鵠山頂舊有城宋)
(建炎間草寇犯城郡守命其上以彊弩射之寇退因名)岳公城(在嘉魚縣東北宋岳飛征楊么)
(於此築城屯兵)廢奉新縣(在興國州西南一百二十里吳置隋廢入冨川縣)廢安昌
縣(在興國州西北九十里梁置隋併入冨川縣)廢冨川縣(在興國州西南五十里本陳陽)
(新縣隋開皇間改名尋併入永興縣)郊天壇(在武昌縣西山郊壇岡又名即位壇水經註吳主孫)
(權即位告天于此)南郊壇(在武昌縣南吳主孫權郊天之所)葛仙壇(在崇陽縣東北)
(三十五里葛仙山上壇西有清泉歲旱環數百里來禱挹桮勺以去則隂雨隨之)陶侃宅(在武)
(昌縣西中有黑石中拗如樽狀唐孟士源命為桮樽)武昌西門(晉陶侃鎮武昌課種柳都尉夜)
(盗柳為巳種侃問西門柳何以盗種尉驚怖謝罪即此也唐劉禹錫詩一辭温室樹幾見武昌柳孟浩然)
(詩行看武昌柳彷彿暎樓臺宋李豸詩官柳不知興廢事春來還是綠纖纖)瓜圻(在武昌縣西南)
(一十里吳王種瓜于此)夷市(土俗編云晉西陽有豫州五水蠻陶侃為武昌太守作夷市於吳城)
(東以為交易之所大獲其利)吕洞賓仙跡(有二一在府城西南黃鵠磯石壁上遺像宛然)
(一在府城東六里紫荆山西石壁上卧跡尚存並有洞賓仙跡四字鑱石)舜帝廟碑(在蒲圻縣)
(治有斷碑載二妃事字漫滅不可考)元御書碑(在武昌府學有元至順間御書遠志萬里歸程)
(六字二碑刻歐陽玄為贊)
名宦漢董宣(江夏太守先是有劇賊夏喜等寇亂郡境宣初到界移書曰朝廷以太守能擒姦賊)
(故辱斯任令勒兵界首檄到幸思自安之宜喜等懼即時降散)三國周瑜(吳中護軍領江夏太)
(守嘗討敗黃祖兵於柴桑後又敗曺操于赤壁)程普(吳禆將軍領江夏太守初從孫策攻黃祖於沙)
(羡後與周瑜破曺操於烏林)陸遜(吳大都督嘗襲曺休振旅過武昌孫權令左右以御蓋覆遜出)
(入暨權徙都建鄴徵遜輔其太子登留守武昌)潘濬(吳時與陸遜同駐武昌荆州牧劉表辟為江夏)
(從事時沙羡守長贓穢濬按收之一軍震悚)滕牧(吳孫皓還建鄴以牧鎮武昌寬恩以結民武備)
(以防寇當時稱能)晉陶侃(以都督鎮武昌嚴毅有權明悟善决斷勤於吏職所治數千里中路)
(不拾遺)庾亮(鎮武昌坦率行已政跡著聞)庾翼(以都督鎮夏口有功得荆楚人心)謝
尚(行江夏等都軍事始到官郡府以布四十匹為尚造烏布帳尚懷之以為軍士𥜗袴)劉道規
(義熙中鎮夏口有文武大略威望重於一時)南北朝蕭思話(宋孝建初始置鄂州治江)
(夏以思話為刺史有威望愛才好士人多歸之)沈慶之(宋武昌内史處分軍事内外整辦百姓欣)
(悦)韋叡(梁初為江夏太守行郢州府事莅人以惠愛為本甚有政績)何遠(梁武昌太守杜)
(絶交遊饋遺秋毫無所受江左水物甚賤每食不過乾魚數片而已)唐馮昭奏(鄂州刺史志氣)
(剛勁不畏強禦異政風行)元稹(武昌軍節度使在鄂二載有德政)韓仲卿(武昌令有美政)
(既去縣人刻石頌德)李兼(鄂州刺史李希烈反遣兵襲鄂兼大破之於是畏兼不敢復有窺汪淮之)
(志)吕元膺(鄂岳觀察使嘗夜登城守者不許左右曰中丞也對曰夜不可辨乃還明日擢守者)
(為大將在任有仁愛之政吏民懷之)柳公綽(鄂岳觀察使時方討吳元濟詔發鄂岳卒五千隸安)
(州刺史李聽公綽即引兵渡江抵安州謂聽曰宜以兵法從事戒諸校曰行營事一决都將聽軍既出乃)
(省問其家疾苦厚給之軍中感服曰中丞為我恤家事敢不死戰故鄂軍每戰輙克)牛僧孺(武昌)
(節度使鄂城土惡亟圮歲增築賦蓑茅於民吏倚為擾僧孺陶甓以為城五年畢鄂人無復歲費)柳
仲郢(牛僧孺辟為武昌幕府有父公綽風矩僧孺嘆曰非積習名教安及此耶)崔郾(鄂岳等州)
(觀察使嘗治虢以寬而涖鄂則嚴或問其故曰陜土瘠民貧吾撫之猶恐其擾鄂土沃民剽非用威莫能)
(治政所以貴知變也聞者服焉)宋張詠(知崇陽縣民以茶為業詠使民拔茶植桑民初以為苦其)
(後官𣙜茶他縣皆失業而崇陽之桑已成可為絹歲百萬匹民咸德之)叚少連(知崇陽縣崇陽)
(劇邑自張詠為令有治狀自後惟少連能繼之)蔣之竒(知通山縣通山令有名顯於史冊者由之)
(竒始)楊繪(知興國軍為吏敏強表裏洞逹一出於誠尤以文章著名)方澤(知武昌軍政和民悦)
(再起南樓黃庭堅詩庾公風流冷似鐵誰其繼之方公悦公悦澤字也)王安國(武昌軍節度推)
(官在部持正不可干以私與安石雖兄弟而所守不阿)張商英(知鄂州時蔡京欲推方田於天)
(下又築圜土以囚罪人商英謝表云方田擾安業之民圜土聚徙鄉之惡此語一出天下傳誦其名益重)
李㳙(知崇陽縣金人入寇㳙募兵入援曰事急矣當持一信報天子為東南倡至蔡州與金人戰死)
(之)岳飛(荆湖北路制置使嘗屯兵鄂岳討平寇賊以功封武昌郡開國侯)李宜(知興國軍)
(時金兵渡江至境上遣檄使降宜斬使嬰城固守金兵不得入境民賴以安)陸九齡(興國軍教)
(授興國俗儉嗇而鮮知學九齡不以職開自佚益嚴規矩肅衣冠如臨大衆勸綏引翼士類興起)劉
清之(通判鄂州鄂大軍所駐兵籍多偽清之白郡及諸司俾偽者以實自言而正之又訪祠張節婦)
(墓及諭止計利尚鬼之俗)詹體仁(知鄂州兼總湖廣餉事時歲凶艱食即以便宜發廪振救時韓)
(侂胄建議開邊一時争言兵以規進用體仁獨移書言兵不可輕動宜遵養俟時)韓彦直(以都)
(統制駐鄂州條奏軍中六事朝廷從之軍中騎兵多不能步戰彦直命騎士被甲徒行日六十里雖統制)
(官亦令以身率之人人習於勞苦馳騁如飛)趙方(湖北轉運判官兼知鄂州嘗自言性太剛請劉)
(光祖書勤謹和緩四字揭坐隅以為戒)馮去疾(知興國軍去疾乃朱文公門人開定本四書於)
(滄浪亭號興國本)吳柔勝(以湖北運判兼知鄂州甫至值歲歉大講荒政被災之民全活者不)
(可勝紀)王霆(知夀昌軍嘗歎曰兩淮藩籬也大江門戶也三輔堂奥也藩籬不固則門戶且危堂)
(奥豈能久安乎乃以防江利害移書時相)孟珙(以京西鈐轄戍鄂時金主守緒逼蔡其唐鄧行省武)
(仙犯光化軍鋒剽甚珙逼其營壘一鼓拔之)元陳天祥(知興國軍以恩信結人凶黨帖服流)
(移者復業又知夀昌縦囚還家約三日來歸獄皆如期而至天祥白帥間釋之遠邇皆服其德為立生祠)
周鏜(大冶縣尹邑有豪民持官府短長為梗難治鏜狀若尫懦而毅然有威不可犯遂能鋤豪強惠)
(窮民治行為諸邑最)成遵(至正中武昌路總管時武昌為沔寇残燬民多死於兵而大江上下皆劇)
(盗阻絶遵假軍儲鈔萬錠募勇敢士具戈船截兵境且戰且行糴粟於太平中興民賴以全活者衆)本
朝馬極(國初知通城縣披荆棘置縣治攘除凶暴撫輯遺黎逾年田野闢戶口增境内大治民立)
(碑頌之)戴德(洪武初任湖廣行省參知政事以疾卒于京師詔贈湖廣等處行中書省右丞護軍)
(追封譙郡伯)吳懋(洪武初以蘇州知府左遷大冶知縣處心端正守己廉潔尤工楷書坊額多其)
(所書慮民不率教嘗作戒諭文民傳誦感化焉)汪大本(洪武初為武昌知府勤於撫字教養有法)
(甫下車即募財捐俸以搆講堂修齋舍由是武昌多學者)管時敏(洪武中楚府長史在任四十餘)
(年忠誠謹恪始終如一年七十致仕王奏留居本府祿養終身仍賜地黃屯山所著有蚓竅集秋香百詠)
(詩)朱與言(永樂中湖廣按察僉事廉明剛介黜奸貪郡縣望風解印綬去文章政事著聲于時)
(省志)蕭寬(永樂中湖廣左布政使寬宏有量端簡不譁未嘗疾言遽色而處大事則裕如也省志)
周文(永樂中湖廣參議時歲飢民流乃捐俸粥民發廩施賑憂勞成疾卒于蘄省志)俞士悅
(永樂中湖廣按察副使振肅紀綱貪墨望風解印綬去居民失火將及臬署士悦具衣冠再拜火乃滅歲)
(旱禱雨輙應省志)綦禎(永樂中知大冶縣以寬涖民恤貧下士造糧船清吏役修學校秩滿士民)
(保奏復留至今傳頌其恩德省志)王進(武昌府學訓導講明體適用之學尤嚴義利之辨士之出)
(其門者多立名節省志)于賢(永樂中以監察御史左遷知大冶識見明爽涖事果斷期年而政平)
(訟理四野清寧百姓思之立遺愛碑省志)林和生(永樂間蒲圻知縣勵已公廉臨民慈愛去之日)
(行李蕭然百姓遮道涕泗慘不忍别省志)賈諒(宣德初以副都御史巡撫湘廣鋤強梗屏袤&KR1373;振彛)
(綱存大體楚之有大臣以保釐茲土自諒始省志)邵旻(宣德初知武昌府性忠直為政公平三載)
(間六事咸舉百弊悉除召為工部右侍郎)樊繼(知興國州廉介公平州南有虎患禱於城隍數日兩)
(虎自闘死州西有湖隄壊捐俸勸民築成之興學校毁滛祠勸民喪葬用文公家禮不事浮屠民多化焉)
(去之日送者數千人莫不垂泣為立去思亭)馮昶(咸寧知縣有善政人稱頌不忘)熊鍊(宣德)
(中任湖廣提學僉事秉性剛直不避權勢以正本敦行為先士民畏而愛之省志)薜瑄(宣德間為)
(御史監湖南銀場黜貪墨正風俗暇則進諸生講學不倦省志)崔恭(正統中湖廣布政使盡革諸冗)
(費及和市苖民侵武岡督餉訓民兵勦賊賊皆聽撫公安監利流民相殺恭計定之省志)羅箎(正統)
(中以都御史巡撫湖廣時蠻獠並叛箎會總兵官戒胄遣人諭以威德即率兵搗巢穴大破之歲飢發賑)
(民困賴以復生省志)宋欽(正統中擢湖廣參議值麓川亂欽督餉饋兵不避艱險嘗至盧溪被賊遮)
(留欽率兵挽弓揚矢迎敵厲聲歴數其罪詞氣壯烈賊不敢逼省志)頊忠(湖廣按察副使累官都御)
(史會荆襄大旱流民入山者九十萬人賊黨倡流民為盜忠出總督軍務遣人持榜入山諭降即負險不)
(服縱兵勦之不赦凡遣還鄉者四十萬人謫代者萬餘人俘斬二千人省志)應顥(湖廣按察司僉)
(事分治平溪清浪征靖州蠻黃強築沿江堤及撫荆襄新附流民勞勩懋著全楚稱之省志)韓陽
(正統中湖廣提學僉事公廉靜正善作士類諭諸生出入必巾服時武昌劉生有學行家貧被火為營其)
(居助以薪米居楚數年文物丕變士人懷之省志)鮑旭(正統中知興國州治民以慈愛為本民有)
(冤抑者急為伸之嘗修常平倉六所樽節出納數年郡頗殷富水旱不為災朝天堤圮甃以石建石亭于)
(其上人名為鮑公橋至今存焉省志)樂叡(正統中以征麓川功陞指揮使涖政明恕有才愛恤軍士)
(威惠並至羣夷畏服之谿洞寧謐卒衛人思之立祠戶祝省志)翟亨(指揮僉事正統中以征蒙顧及)
(麓川功累遷指揮使後復征麓川偕其弟戰死朝廷遣官諭祭省志)楊琚(景泰中湖廣布政司參議)
(撫治荆襄築老龍堤疏竹洞河及創劉家隔雷峰㘭諸要地至今賴之省志)何喬新(天順間為)
(湖廣布政使為政以寬不阿權勢凡國儲盈縮民財豐耗靡不究心會荆襄大水民飢為均賑平徭列九)
(等以授役省志)唐瑜(湖廣左參政分守荆襄撫綏均房流民各得其心荆湖大水挽舟載米濟之水)
(退築堤民賴其利省志)方中(天順中巡按湖廣監察御史會苗獠入寇督兵討平建議遵常任專)
(委任省班運設屯堡飭邊偹浚河灘立巡司防夷患八事俱允行省志)洪弼(湖廣僉事時常德辰)
(沅飢弼為賑恤募民分粟仍給牛種多所全活靖州猺叛弼設畫經略擒其首惡餘黨悉平賜金綺以表)
(之省志)張敷華(天順末湖廣左布政使歲大飢給粟散粥藥病瘞骼民賴以甦省志)梁璟
(以右副都御史巡撫湖廣會永州寇作率兵討平之鎮守中官敺宗藩親至死璟訊之&KR1328;法力拒請托竟)
(不為撓省志)秦䕫(知武昌府屏奸植善興學勸農積穀偹荒節財裕國尤多善政宜民省志)孫
倫(天順末知嘉魚縣内外一誠人不堪其清苦興冠婚喪祭禮去浮屠老子舍人咸遵其教親藩旗尉)
(有不法竞刑之比卒百姓哭之哀曰清官死誰復愛我者省志)原傑(以副都御史巡撫湖廣時劉千)
(斤寇鄖西而河陜荆襄流逋聚梗傑按行三省八郡無停轍逐兇惡綏良善且給以田産令附籍凡萬人)
(奏設都御史撫治鄖陽地方賴以靖鄖人祠祀之省志)韓文(湖廣參議分巡荆南所至軫民隠正)
(士風力行古道歴陞都御史巡撫湖廣振紀肅僚施政澤物多善政焉省志)徐恪(湖廣參議時汪)
(直擅權使者旁午採辦恪力拒之後巡撫湖廣風裁益厲省志)王恕(成化初以副都御史撫治荆襄)
(南陽豪爭礦殺人獲渠魁餘悉解散討平劉千斤之亂流民賴以復業為建生祠肖像祀之省志)馬
炳然(知嘉魚縣為政明察而不煩暇則巡行村落悉知某人堪某事某戶堪某役吏胥無所售其奸)
(三年大治流民復業歲飢輒開倉救之明年又飢朝廷出内帑錢以賑炳然即放散之雖忤府守意不恤)
(也省志)周洪(蒲圻令督農種粟麥植桑麻令婦女業紡織事絲枲驗其勤惰而賞罰之高田製筒)
(車下隰築陂堰民賴饒洽鄉置社學學置田三十畝令生徒父母合力耕種仍復其徭邑有奸法者大書)
(木牌于其門雖權勢不避立義倉六所儲粟三萬餘石至正德初大旱民猶被其餘澤省志)劉肅
(巡按湖廣風采凝峻後謫知黃州府值蘄州宗藩弗靖監司倚重于肅卒致于理屬歲飢賑恤偹至省志)
何淳(成化中湖廣按察副使時旱潦相仍民艱于食區畫賑救咸得其所山陜河南流聚荆襄淳命有司)
(隨地施給民為感泣省志)姚文灝(湖廣提學僉事慨然以作人自任崇正學黜浮靡規條甚悉嘗)
(自謂所能者二毁譽不入請托不行賄賂不通而已省志)王鑑之(以部御史撫治荆襄去賍吏嚴)
(請托餙學宫置祭器開堰盛水武陽政寬而惠法嚴而果軍民賴之省志)王信(成化中以恭將分守)
(荆襄諸路時賊劉千斤反信趨房陵身先士卒斬首數千級獲千斤戮之進鎮國將軍都指揮同知鎮湖)
(廣時永衡二司世相仇殺信面諭之不煩兵而下進都督同知稱名將焉省志)戴珊(弘治初以副都)
(御史撫治鄖陽諸府豪右多窟流聚為利珊刻日令自首蜀盗野王剛侵境珊請令湖陜兵誅其首惡縱)
(脅從千餘人事遂定省志)張悅(湖廣按察使執法嚴峻確不可拔會藩府承奉張通怙勢悅痛絶之)
(不少貸凡百請謁拒不與通省志)汪進(湖廣按察僉事分巡衡永痛懲豪右會施州土官覃景隆)
(不法特按治之躬歴其地撤去元帥舊衙毁其印牒民獲安堵省志)林俊(弘治初湖廣按察使風采)
(稜厲所至肅然省志)王時中(湖廣按察使執而有守介以不隨省志)李東(弘治中守興國)
(郡素有豪強十餘輩廉得其情首置于法自是奸人□逞訟亦漸息郡多逋負東征一緩二輸無愆期省)
(志)彭倫(永定衛指揮為人多謀略先計後戰討諸苖夷累戰累捷歴官右軍都督府僉事有古名)
(將風省志)周季鳳(弘治中湖廣按察使左右布政使在任最久德澤在人最深以平郴寇功陞都)
(御史去省志)王介(弘治末知咸寧首詢民利害以丁産定賦役凡宫宇橋梁傾圮者皆新之令行)
(禁止門無私謁以贖鍰易糓萬石歲飢民賴以生省志)孫需(弘治末以都御史撫治鄖陽興學校)
(復流徙廉明忠直軍民悦服正德初賜璽書金幣褒嘉之省志)邵寳(正德中湖廣左布政使端介自)
(持政尚大體省志)鄭岳(湖廣按察使嚴毅不屈端諒敢為省志)席書(嘉靖初以副都御史)
(巡撫湖廣擒奸豪號三虎者民害以除長沙守貪酷巧附麗書按坐謫戍吏民畏戢省志)林廷㭿
(嘉靖初湖廣布政使恬雅介潔有惠政及民省志)
流寓元結(唐瑞昌人避亂寓武昌樊山自稱漫士又呼漫郎有子二長叔閑呼為直者次叔靜呼為)
(正者優游山間以耕釣為業嘗作詩云將牛何處去耕彼西山陽叔閑修農具直者伴我耕又云將船何)
(處去釣彼大回中叔静能鼓橈正者隨弱翁)王欽若(臨江人父仲華侍祖郁宫鄂州母李氏將)
(免娠會江水暴溢逼舍亟遷黃鶴樓即生欽若)范純粹(蘇州人仲淹子也仕士宋累官龍圖閣直學)
(知金州坐元祐黨落職鄂州安置)趙葵(衡山人荆湖制置使方之子初生于蒲圻縣西梅隠坊或)
(夢南嶽神䧏其家後為名臣)李綱(邵武人宋名相建炎初罷為觀文殿大學士提舉洞霄宫會陳)
(東言黃潜善汪伯彦不可任綱不可去後有旨綱落職居鄂州)謝枋得(信州人仕宋為建寧教授)
(寳祐中考試建康摘賈似道政事為問目坐訕謗追兩官謫居興國軍專務講授著書)丁鶴年
(其先西域人元末因父兄游宦寓居武昌縣之西山博學能文辭尤長於詩性耿介不混塵俗年九十終)
(于家有詩集傳世)
人物三國李通(江夏人與陳恭共起兵朗陵建安初歸魏拜中郎將破張繡軍封建功侯袁紹)
(嘗誘以官爵通斬其使又擊羣賊定淮汝之地拜淮南太守卒諡剛侯)孟宗(江夏人仕吳為令每)
(得時物必以寄母不敢先食母嗜笋冬時笋尚未生宗入林哀泣笋忽迸出聞母亡犯禁委官得免死)
晉孟嘉(宗曾孫少知名太尉庾亮領江州辟為從事亮嘗大會客豫章太守褚裒問嘉安在亮由)
(是益重嘉後為桓温恭軍九日宴龍山風吹帽落嘉不覺温命孫盛為文嘲之嘉即為答文甚美四坐嘆)
(賞後遷長史)孟陋(嘉弟清操絶倫喪母毁瘠殆於滅性不飲酒食肉者十餘年桓温躬往造焉不)
(敢屈致)郭翻(武昌人庾亮嘗薦之不至咸康末乘小舟過武昌省墓庾翼躬造強起之不從又以)
(船狹欲引就大舟不可翼俯屈入其舟中終日而去)南北朝李珪(江夏人南齊時為尚書左)
(丞時中外穀帛至賤珪議出上庫錢五千萬及諸州錢皆令雜買從之後兼少府)費昶(江夏人嘗為樂)
(府又作鼔吹曲梁武帝重之歎曰才意新拔有足嘉異昔郎惲博物卞蘭巧詞束帛之錫實惟勸善賜絹十匹)
唐李善(江夏人有學行淹貫今古不能屬辭故人號書簏顯慶中兼沛王侍讀為文選注敷析淵)
(洽表上之居汴鄭間講授諸生四遠至傳其業號文選學)李邕(善子早有名重義愛士見特進李嶠)
(願一見秘書嶠假直秘閣未幾辭去嶠驚試問奥篇隠帙了辯如嚮因薦之拜左拾遺元宗初為御史中)
(丞出為北海太守邕文章書翰皆過人李林甫疾其名盛害之)李鄘(邕從孫舉進士累官淮南節度)
(使吐谷承璀嘗為監軍薦之召拜同中書門下平章事鄘不喜由權倖進固辭以太子少傳致仕卒孫磎)
(好學家有書至萬卷世號李書樓)五代吳仲舉(興國永興人仕南唐為池陽令宋兵渡江)
(衆欲以城降仲舉以大義責之遂殺曺郴所令使者城陷仲舉被執彬責以殺使者之罪仲舉曰世禄李)
(氏國亡而死職也彬義而釋之)宋吳中復(仲舉子景祐間與兄弟幾復嗣復聯名登第中復初)
(知峨眉縣毁淫祠廉於居官通判潭州累遷殿中侍御史風節峻厲仁宗以飛白書鐵御史三字賜之後)
(擢龍圖閣直學士歴知江寧府永興軍諫青苖法免官子立禮為御史有父風烈)吳擇仁(中復)
(從孫為雍丘主簿宰相范純仁異之以知太康縣盗相戒不入境擢熙河路轉運判官從招討使王厚伐)
(青唐有功進集賢殿修譔為京畿都轉運使多善政終徽猷閣直學士)馮京(江夏人少雋邁不羣)
(皇祐初進士鄕選禮部廷對皆第一累官翰林學士知開封府事至立斷出安撫陜西神宗召為御史中)
(丞中立不倚王安石為政京論其更張失當擢樞密副使尋以誣出知成都府安石敗復召知樞密哲宗)
(時為宣徽南院使以太子少師致仕卒贈司徒謚文簡)李昌國(江夏人善於教子三子長康侯)
(仕至河南守次康年仕至監丞善古篆與蘇軾黃庭堅游次康直仕至左司員外郎休官歸里自稱裕老)
杜淦(江夏人自稱漢隂老人居泗水上烈日笠首躬督耕墾起家十五年遂致富嘗謂人曰夫忍耻)
(入仕不因妻子衣食者幾希彼忍耻我勞力皆衣食耳顧我何如)盛子充(興國人親喪廬墓鄕)
(里稱其孝家蔵書甚富有閣曰萬卷子充與王黼同舍黼登相位一無所求仕止朝奉郎)陳卓(咸寧)
(人有田五千兄之田止一千願合戶而同之且曰人生飽煖之外骨肉交歡而已其後兄子康民登皇祐)
(初進士官至大中大夫)陳求道(康民子舉進士靖康間判都水監及二帝出郊求道力爭不聽)
(以二帝蒙塵累欲自殺因救得勉建炎中為襄鄧隨鄂鎮撫以奏兵食不給待命未行自咸寧挈家就食)
(蒲圻會招撫劉忠叛欲奉求道為主求道正色厲辭賊怒殺其妻蔡及二子符佺脅之求道罵愈厲為賊)
(所害)吳必大(興國人以父任補官為吉水丞屬權臣指朱文公為偽學遂致仕必大早事張栻吕)
(祖謙晚師文公深究理學議論操守為儒林所重有所記師誨傳世)邵應豹(其先淳安人父游武)
(昌生應豹遂家焉舉嘉熙二年進士為常德府司戶歴知江夏寳應潯州皆有善政後爵淳安縣男居九)
(曲山下卒今祠于學)元聶炳(江夏人元統初進士同知平昌州事轉寳慶路推官遷知荆門州淮)
(漢賊起荆門不守炳出募土兵得衆七萬復荆門既而賊合兵來攻炳率孤軍晝夜血戰援絶城陷為賊)
(所執罵賊不屈而死)本朝范俊(大冶人洪武間任監察御史尋陞左僉都御史以疾終)劉
仲廉(江夏人洪武中領鄕薦仕於朝永樂中歴陞工部侍郎)盧文政(江夏人自幼嗜學温)
(雅異常領洪武己卯鄉薦為吏部主事累官太僕寺丞致仕年八十餘手不釋卷親筆百家之言以啓後)
(進所著有歴代一覧)李祥(咸寧人洪武初督府斷事歴遷尚寳司卿浙江按察使為人識度明雅威)
(嚴莊肅上素重之親為誥詞極其褒美云)蔡哲(武昌人始仕陳友諒為御史歲壬寅來歸授江南行)
(省理問陞右司郎中命往贑州招諭熊天瑞天瑞遂遣子入朝擢哲中書省參政命往四川報偽夏明昇)
(聘因挾畫史同往圖其山川險易以獻後為侍御史以所舉御史犯法被劾坐免官卒朝廷惜之命賜棺)
(歸葬鄉里)劉任(武昌人故元四川行省參政擢兵部尚書出為廣東行省參政召拜應天府尹其在)
(四川廣東以善政聞後卒于官)魏觀(蒲圻人以文學薦為國子助教歴陞翰林侍讀學士拜國子祭)
(酒洪武四年坐考禮不以時奏貶龍南知縣甫至官召還為禮部主事出知蘇州府明教化正風俗郡中)
(翕然後陞四川布政司參政朝廷以蘇州大郡政務繁劇復命還郡)黃琛(武昌人尚皇兄蒙城王女)
(慶陽公主授駙馬都尉中都正留守多著勞績卒賜葬鳳陽)徐祥(大冶人燕山護衛千戶文廟居)
(藩邸以祥謹直命侍衛左右後從征以功累官都指揮使封興安伯祥在諸將中年稍長反為伯益勤慎)
(謙抑永樂二年卒賜葬祭)鄧真(江夏人幼穎異好學永樂九年進士擢監察御史政事通敏讞獄詳)
(明尋陞山東按察使轉布政使處事公平愛民如子後卒于官吏民或見其行止如生咸以為神繪像事)
(之)成務(興國人永樂間任監察御史以振揚風紀有聲超陞貴州按察使)鄧珏(江夏人由)
(進士歴刑部郎中貴州副使三十餘年廉介自持居家足不履公署世祀鄉賢省志)翟亨(正統中任)
(指揮使征麓川偕其弟戰死事聞諭祭省志)王竑(江夏人徙陜西河州衛舉進士授戶科給事中)
(英廟北狩時嘗奮臂倅指揮高順直聲震天下北兵犯順督守居庸等關後征平原諸寇大著勞績以兵)
(部尚書致仕卒賜祭葬省志)李田(嘉魚人景泰甲戌進士歴戶部郎中以督餉征蜀功擢廣東左)
(恭議海南夷叛躬&KR1328;巢穴開諭夷皆效順進左參政累遷副都御史巡撫京畿賑飢活貧以萬計後忤中)
(官汪直歸或怵以禍無懼色省志)李承芳(嘉魚人幼穎異登進士授大理寺評事無鮮裘良馬)
(嘗謂人曰予得俸三十緡可津而南矣及陞寺副遂謝病歸隠黃公山講學賦詩以自足省志)李承
箕(承芳弟領鄕薦一試禮□而歸師事陳獻章不復仕進築釣臺于黃公山與其兄日夕奉母怡愉一)
(堂雖貧約不計焉所著有大崖集省志)汪洪(蒲圻人舉進士歴戶部郎中出禦北邊督餉有功陟)
(山東恭議以忤權相謫知綿州歲飢發賑濬水創堰溉田千餘頃民賴之後遇土酋中流矢而死民立祠)
(祀之省志)黃玹(蒲圻人成化乙未進士授江西高安知縣為政嚴峻豪宗屏跡拜監察御史堅持風)
(紀不畏強禦時貴州征都勻苗勑玹紀功改土為流改州為衛厥功居多陟大理寺寺丞省志)徐鏞
(興國人成化己丑進士授行人拜監察御史巡視通州奏定漕卒輓輸著為令州人便之會星變請免慶)
(成宴謫鎮源知縣歲飢移民就粟多所全活尋調臨潼父老泣送之歴官副都御史總督漕運持法紏邪)
(軍民沾惠省志)吳廷舉(嘉魚人洪武中以戎藉隸梧州舉進士授知縣歴官參政布政使副都御)
(史以南京工部尚書致仕長身骨立不修藻飾而神采英毅志識雄偉言行必自信人鮮能奪之卒之日)
(無以為殮省志)李玘(蒲圻人敦孝義與弟常立家規置義田子孫七世同居成化間表其門省志)
向珍(大冶人由太學生授廣西興業縣知縣縣有峒時山同寇猖獗珍集民拒守破賊以火計搗其)
(穴擒斬甚衆以功陞欝林知州興為欝林屬邑益得知前禦賊附循其民未幾卒民祠祀之省志)龔
伯寧(崇陽人成化甲辰進士知新昌縣勸諭農桑鑿天寳引水灌田甚廣芟強息訟民多誦其政績)
(入覲卒于京新昌人德之祀以祠省志)李承勛(田子弘治初進士知太湖縣守南昌歴布政仕)
(終兵部尚書學有源委才無枝柱提兵南北曉暢軍事通逹國體議論英發廉潔自守家無餘貲卒贈少)
(保謚康惠省志)江師古(蒲圻人弘治癸丑進士授工部主事清江浦管閘時中貴往來作威凌轢)
(師古不為屈正德初逆瑾抦國即投䟽歸性儉朴敝衣垢襪陋室匡牀獨翛然肆意省志)廖漢(蒲圻)
(人性剛毅獨立不回弘治六年進士授戶部主事陳情便養改南京孤介有聲正德初起復值逆瑾柄國)
(乃上䟽抗論時政不報再䟽自陳歸結茅五洪山潜修以居省志)張璞(江夏人弘治己丑進士授)
(監察御史按雲南時鎮守中官役軍虐民璞重懲之忤逆瑾逮繫詔獄卒贈少卿省志)戴書(崇陽)
(人弘治壬戌進士授南京大理寺正出補四川僉事歴副都御史巡撫雲南上安邊䟽謂肅州為極邊哈)
(密為盡境哈密圖嚕與回夷為黨其種類流寓盤據肅州之境不免為患而罕東左衛赤斤蒙古衛亦與)
(哈密相隣近年漸多内徙直犯肅州宜遵舊制畫界分境設衛鑄印制之以杜邊患上韙其議省志)劉
績(江夏人幼聰敏不羈貫穿羣籍尤精於考究凡所撰述古雅冲淡根極理要負一時物望弘治庚戌)
(進士歴吏部員外補鎮江知府所著有禮記正訓蘆泉詩文集省志)張鍾靈(其先武昌人後徙江)
(夏賦性孝友問學該博弘治戊午鄉試第一隨晦迹家塾嗜學益篤脫然聲華之外終身不受禄省志)
鍾湘(興國人弘治壬戌進士授主事歴知漳州府會隣廣山寇倡亂湘率死士先搗巢穴縳其首惡)
(諸脅從者給牛粟而遣之賊感泣不戰而巢遂空海寇聞之亦皆就降擢廣東恭政未行卒漳人像而祀)
(之省志)劉珂(興國人弘治中進士令長洲墾民田三干餘畝興水利七百一十處置義塚三毁淫)
(祠十復逋戶三百餘補大㒒丞逆瑾亂政遂乞休焉省志)王疇(崇陽人正德初進士授評事論駁諳)
(法律擢江西僉事陞四川副使歸居家手不釋卷愛佳山水多所題詠所著有石洲文集省志)仵瑜
(蒲圻人紳之子舉正德庚午鄉試第一丁丑登進士授禮部主事提督四夷館上疏論勤聖學篤親親開)
(言路敬大臣選諍臣去浮屠拯困窮重守令修武備儲人才十事嘉靖初以議大禮忤旨廷杖卒隆慶改)
(元詔存䘏其家蔭子一人為國子生省志)汪文盛(崇陽人進士饒州府推官時宋籓驕恣悉䋲以)
(法歴武選主事以諫止南巡械杖于廷濱死者數嘉靖初擢車駕郎中出守福州府遷浙江督學副使品)
(隲無毫髮爽擢遷都御史巡撫雲南選鋒厲銳卒致底定進大理寺卿卒祭葬省志)孟廷柯(武昌)
(人正德辛未進士任大理寺副與翰林修撰舒芬等諫止武宗南狩謫戶部照磨嘉靖初擢四川僉事轉)
(陜西參議雲南參政省志)胡堯元(蒲圻人正德初進士授主事以忤權貴謫高郵州同知轉瑞州)
(府通判論平逆濠功擢廣西恭政征思恩冐瘴卒桂林人祀之贈右布政使省志)方震(嘉魚人倜)
(儻有謀略正德中大寇起震奮身恊謀誘二寇殺之𢷬其巢寇平震亦以勞卒有司以聞贈府檢校行翰)
(林院撰文祭之復其家省志)汪必東(崇陽人正德辛未進士授戶部主事改禮部䆳於經史能)
(為古文辭善草書擢廣西參議進河南恭政所著有南雋文集易問大旨省志)廖道南(蒲圻人正)
(德末進士選庶吉士歴編修至侍講學士經筵論講多所發明日食上言上皆嘉納中忌謫推官召入卒)
(以忌免所著有文華大訓箴撰殿閣詞林記楚記省志)劉師穎(興國人嘉靖癸丑進士累官武)
(選郎中清戎籍督武學閱馬政咸井井有條同舍讓其能以母老告歸鄉里惟杜門不出而已省志)龔
良傅(蒲圻人嘉靖丙戌進士歴浙江僉事時憲使萬雲鵬副使徐階張岳俱以氣節相尚浙人稱為)
(四君子焉累遷山東副使卒省志)謝存儒(蒲圻人嘉靖丙戌進士累官兵部侍郎宦績所經勛)
(譽卓卓可紀省志)汪宗元(崇陽人進士授行人歴南京太僕寺卿修馬政遷太常修太常志輯)
(國朝名臣所建白為經濟考遷副都御史總理河道漕流以通轉福建右布政禦倭有功累遷應天府尹)
(改順天晉通政使久之避怨引例自陳致仕省志)朱廷立(通山人嘉靖癸未進士授監察御史)
(擢太僕少卿官至禮部侍郎質任渾朴言動直坦好惡不形於進退可否動以古道自持不逐時好觀察)
(所至獨秉大體不尚苛刻久立朝著惟以忠厚正直為務惟好理學喜為文辭至老不倦士林多重之省)
(志)熊桴(武昌人嘉靖庚戌進士守太倉累官蘇松兵備副使值倭寇亂在吳十二年從將吏誅賊)
(大小三十餘戰斬首一千四百有竒陞雲南參政降女官素儀歴遷浙江右布政海寇曾一本亂擢僉都)
(御史巡撫廣東勦平之論功進僉都御史卒贈官諭葬祭省志)魏裳(蒲圻人嘉靖庚戌進士為人質)
(直亡他嗜好讀書博物洽聞一時海内知名士争相交驩授刑部郎出守濟南解淄來盗均章丘賦濟人)
(德之晉山西副使罷歸杜門不事家人生産而時時好著書里中後進之士争師事之裳詩文好擬則古)
(昔成一家言所著有雲山草堂集湖廣通志草凡若干卷省志)
列女張氏(江夏民婦也里惡少謝師乞過其家持刀逼張欲汚之張大罵曰庸奴可死不可辱也至)
(以刀斷其喉猶能走擒師乞以告鄰人遂死宋嘉祐中封旌德縣君表其墓曰烈女賜酒帛令郡縣致奠)
張氏(孟福妻江夏人年少夫亡守節無二洪武中旌弘治中市火延燒旌坊獨存省志)馮氏
(海福妻江夏人年二十八福沒于兵馮力貧孝養舅姑守節洪武中旌省志)陳氏(曾養吾妻江夏)
(人夫沒于兵陳守節孝事舅姑洪武中旌省志)任氏(李仲富妻嘉魚人二十夫亡守節終洪武中旌)
(省志)張氏(陳得顯妻江夏人年二十七顯卒一子幼張勤儉治家養姑宣德中旌省志)馮氏
(蔡洙妻武昌人洙以明經授廬陵主簿卒于官馮時年二十九抱孤扶櫬斷髮自誓苦節四十餘年有司)
(以聞正統中旌省志)朱氏(郭英妻武昌護衛人年二十五守節終老成化中旌省志)楊氏(王逹)
(妻江夏人逹為諸生夭死楊守節三十五年成化中旌省志)康氏(陳玉妻武昌護衛人夫亡年甚)
(少撫幼子力貧守節年八十五成化中旌省志)吳氏(劉思中妻江夏人年二十三守節成化中旌省)
(志)彭氏(陳志妻武昌衛人志任千戶彭年十八歸甫數月志卒遺娠生子世其官成化中旌省志)
郭氏(陳鑑妻江夏人鑑為諸生死時郭年二十六正德中旌省志)寗氏(吳傑妻江夏人年二)
(十傑卒寗號泣幾絶母戚欲奪其志寗刺面自垢持節五十七年正德中旌省志)易氏(周子儉妻)
(武昌人儉為諸生卒易時年十九正德中旌省志)趙氏(謝存憲妻蒲圻人趙年二十五存憲卒撫)
(孤三誥又卒趙偕婺婦龔氏紡績甘貧誓死守節嘉靖中旌省志)陳氏(劉夀暹妻興國人暹亡無)
(子遺兩妾陳禮嫁之苦節四十餘年知州戴大理以事聞詔旌其門省志)馮氏(江夏人危景福妻適)
(景年方穉事舅姑孝敬二十五歲而夫卒馮撫孤鳳翔成立未幾而鳳翔亦卒馮貧苦無依孫昂甫二歲)
(馮又撫之孀居六十餘年夀九十一萬歷三年奏聞旌表省志)
仙釋羅公遠(鄂人唐玄宗好仙術開元中中秋夜宫中翫月公遠請玄宗遊月宫後玄宗學𨼆形)
(之術不盡傳玄宗怒斬之後有使者入蜀見公遠黑水道中曰我姓羅名公遠以蜀當歸為寄後玄宗幸)
(蜀方悟當歸之寄云)劉德本(鄂州人好古多能往來大江商販唐乾符中歲大飢散米數萬石活)
(飢民黃巢亂避地五老峯下一日有鹿裘道者來訪因把臂入深澗忽見老人云可同到後院丹碧煥耀)
(老人云此詠真洞天也以汝行善故許到此遂不見道者曰爾籍名仙籙相别而去德本後徧遊名山一)
(日綵雲環繞白日飛昇時呼劉仙翁云)劉元靖(武昌人為道士師王逌宗道宗仙去元靖感悟)
(遂遊名山入南嶽峻峯鑿石穴以居絶粒煉氣唐敬宗召入思政殿問長生術尋放歸山武宗復召入禁)
(中受法籙賜號廣成先生還山宣宗時忽聞天樂浮空而去唯杖屨在焉)張道清(郢州人宋熙寧)
(間入九宫山修道聲動禁中光宗嘗有疾召道清治之以符水進即愈修醮之夕光景如晝因賜號真君)
(寧宗親書欽天瑞慶宫五字賜之)
漢陽府(東至武昌府界隔江七里南至承天府沔陽州界二百六十里西至德安府雲夢縣)
(界二百里北至黃州府黃岡縣界一百二十里自府治至南京一千七百八十里至京師五千)
(四百八十五里)
(糧七萬五千九百石零)
建置沿革禹貢荆州之域天文翼軫分野春秋鄖國地
戰國屬楚秦屬南郡漢為江夏郡安陸縣地三國屬
魏後屬吳皆為重鎮晉立託陽縣為江夏郡治後郡
移治安陸縣宋齊梁並屬江夏郡後周屬竟陵郡隋
屬復州大業初屬沔陽郡唐置沔州治漢陽縣天寳
初改漢陽郡乾元初復為沔州寳歷初州廢周世宗
平淮南以漢陽縣置軍宋熙寧中廢為縣紹興中復
置軍元至元中陞為漢陽府本朝因之領縣二
漢陽縣(附郭本漢安陸縣地屬江夏郡東晉於臨漳山置沌陽縣後廢隋開皇末置漢津縣屬復)
(州大業初改曰漢陽屬沔陽郡唐初於此置沔州後廢州以縣屬鄂州五代周為漢陽軍治宋廢軍紹興)
(中復置元為漢陽府治本朝因之編戶一十九里)漢川縣(在府城北一百六十里本漢安陸縣)
(地梁置梁安郡西魏改曰魏安郡兼置江州尋改郡曰汊川後周置甑山縣廢江州隋初郡廢以縣屬沔)
(州後廢唐析漢陽置汊州縣屬鄂州五代周屬安州宋初改為義川縣後改曰漢川屬漢陽軍熙寧中併)
(入漢陽縣元祐初復置縣元屬漢陽府本朝因之編戶二十里)
郡名漢陽(後周名)
形勝江漢朝宗于海(書禹貢)前枕蜀江北帶漢水(元和郡誌)仰
視大别俯眺滄浪(唐賈至秋興亭記仰視大别之固俯眺滄浪之浸閱吳蜀樓船之殷)
(鑿荆衡澤藪之大)路通荆雍控引秦梁(通鑑)山光水色四環交
映(宋蔡純臣廖郭臺記㩀鳳棲之峻峯倚大别之巨麓蜀江西來漢水東入山光水色四環交映)
風俗信巫鬼重淫祀(漢書楚有江漢川澤山林之饒江南地廣或火耕而水耨民食魚稻)
(以漁獵山伐為業故啙窳偷生而無積聚信巫鬼重淫祀)民性勁直决烈(宋志漢陽實楚)
(地民性勁直决烈多存仁義有歴世不分者)力農業漁(漢川志民朴略春夏力農秋冬業漁)
(蓋其地雲夢之藪當春水泛漲農民遷近原隰耕墾秋冬涸時還移居就下近湖泊網羅以自給)
山川鳳棲山(在府治後昔有鳳棲於此因名)大别山(在府城東北漢江右禹貢内方至于)
(大别即此三國南北之際恒為必争之地一名翼際山一名魯山舊有魯肅祠因名宋彭天益詩江漢西)
(南萬里來雙流合處聳崔嵬神鰲載得蓬瀛去金粟擎將世界回元周鏜賦翳大别之為山鎮南紀之要)
(衝壯荆鄂之形勝俯江漢之朝宗)梅山(在府城西一十里其山多梅)漢南山(在府城西)
(二十里漢水南故名又三峯並峙亦名三山)女郎山(在府城西三十里舊傳陽臺神女嘗降於)
(此唐劉禹錫詩鄂渚濛濛烟雨微女郎魂逐暮雲歸秪應常在漢陽渡化作鴛鴦一對飛)香城山
(在府城西北三十里)湖蓋山(在府城西北三十里其形似蓋南臨漢水西帶大湖故名)漢陽
山(在府城西四十五里漢水之北一名馬鞍山)小軍山(在府城南四十五里)玉山(在府)
(城西北六十里輿地紀勝云其山有石狀如玉笋故名)大軍山(在府城西南六十里昔吳魏相)
(持陳兵于大小兩山之間故山以大小軍名)臨嶂山(在府城西六十里晉於山下置沌陽縣宋)
(末德安府遷治於此今俱廢又名城頭山)龍霓山(在府城西四十里兩山並峙雲起則雨故名)
尉武山(在府城西南六十里世傳唐太宗遣尉遲恭與朱粲戰於此故名)百人山(在府)
(城西南七十五里昔周瑜與黃蓋詐魏武大軍所起處)香爐山(在府城西九十里以形似名元)
(世祖南征嘗駐此)九真山(在府城西南九十里昔有九仙女煉丹於此故名唐咸通間改名仙)
(潜山輿地紀勝云即五蔵山上有煉丹壇九真廟又有九泉水甚清澈)陽臺山(在漢川縣南三)
(十里宋范致虛詩傷心獨立陽臺望暮雨凄凉宋玉情極目草深雲夢澤連天水闊漢陽城當年楚國山)
(猶在干古襄王夢不成往事悠悠魂巳斷高唐今日有虛名)小别山(在漢川縣南一十里山形)
(如甑亦名甑山左傳吳與楚戰濟漢而陳自小别至於大别謂此)内方山(在漢川縣南六十里)
(書禹貢載内方山在荆門州長林縣此山同名)石鏡山(在漢川縣南六十里其山有巨石一圓净)
(如鏡故名)龍門山(在漢川縣南六十里山洞有門出雲)烏林峯(在臨嶂山南)梅巖
(在鳳棲山南石壁上有梅巖二字相傳元陳益稷號梅巖故鐫此)桃花洞(在府城古鍾秀門外)
(上有桃花夫人廟)菖蒲洞(在九真山澗産菖蒲皆一寸九節)關羽洞(在大别山之右)
(其洞乃一巖穴三國時蜀將關羽嘗憩此故名傍有武安王朝一名蔵馬洞)磨刀石(在關羽廟)
(舊傳關羽磨刀處又大别山頂亦有此石)蟠龍石(在漢川縣南六十里其石如蟠龍之狀故名)
大江(在府城東南上接瀟湘洞庭諸水合流東南入本府界一百九十里轉烟波灣四十里入黃州)
(界而東宋吳處厚詩江漢滔滔一向東暮雲靉靉夕陽紅)郎官湖(在府城中唐李白有泛郎官湖)
(詩自序云乾元歲秋八月白遷夜郎遇故人尚書郎張謂出使夏口沔州牧杜公漢陽宰王公觴于江城)
(之南湖方夜水月如練清光可掬張公殊有勝槩四望超然乃顧白曰此湖古來賢豪遊者非一而枉踐)
(佳景寂寞無聞夫子可為我標之佳名以傳不朽白因舉酒酹水號之曰郎官湖亦猶鄭圃之有僕射陂)
(也賦詩云張公多逸興共泛沔城隅當時秋月好不減武昌都四座醉淸光為歡古來無郎官愛此水因)
(號郎官湖風流若未沒名與此山俱宋夏倪詩太白當年夜郎謫一樽聊與故人留南湖乞得郎官號從)
(此名傳五百秋)太子湖(在府城西十五里)太白湖(在府城西九真山南一名白湖周圍)
(二百餘里春水泛溢與楊孟池新灘馬影蒲潭沌河合而為一冬涸始分)却月湖(在漢川縣南七)
(十里道尾迂直形如却月)刀環河(在府境内寰宇記河形灣曲如刀環)漢水(在府城北五里)
(禹貢嶓冡導漾東流為漢是也)沔水(在府城西南三十里源出襄水南入大江與漢水合流按三國)
(志以前書傳多稱漢不言沔三國志以後多稱沔不言漢先儒皆疑漢沔為一然今二水源流不同惟書)
(䟽引應劭云沔水下尾與漢合乃入江為得其實)沌水(在府城西南四十里源出襄水經流自漢)
(水分繞漢陽縣南入大江合流晉郭舒留沌口采稅湖澤以自給陳周文悉衆禦之即此)灄水(在府)
(城北四十一里自黃陂入漢陽縣界與淪索二水合流南入大江)溳水(在漢川縣東四十五里自)
(隨州東南流經雲夢縣入本縣界至溳口與漢水合流晉陶侃為杜曾所敗將奔溳中唐人詩暮雨不知)
(溳口處皆謂此)臼水(在漢川縣南一百二十里源出縣西北界流入漢水左傳楚王之犇隨也將涉)
(於成臼即此水)吳王磯(在府城東北一名禹功磯吳魏相持時皆以沔口為重鎮吳守此磯以為)
(險故名磯側有洗馬口土人云蜀漢將關羽嘗洗馬於此)劉公洲(在府城南大江中宋元祐中有)
(沙洲湧出知軍事劉誼種荻其上因名)煉丹井(在九真山)義井(在府城中方圓二寸舊傳)
(宋時所鑿)柏泉(在府城北六十里栢泉寺前)卓錫泉(在府城西九十里)白龍泉
(在漢川縣南三十里高觀山下相傳昔有白龍蜿蜒其間故名)鳳凰池(在府治西南)放生
池(在府治北唐肅宗詔凡州縣臨江帶郭皆置放生池今兩池相對土人呼為上下蓮花池)煙波
灣(在府城東北三十里其水清澈晴則嵐烟起風則水波生故唐崔顥詩有烟波江上使人愁之句傍)
(有里曰烟波里)鷄鳴汊(在漢川縣元末徐夀輝為亂時威順王肯哲巴哈鎮武昌命其子接待奴)
(佛家奴以大船四十餘隻攻夀輝將倪文俊且載妃妾以行至此水淺船閣不能行文俊以火筏盡焚其)
(船即此)
土産天鵝竹橙橘榧子銀杏綿布水獺
公署武昌衛後千戶所右千戶所(俱在府治前本隸武昌衛正統十三)
(年撥護漢陽)
學校漢陽府學(在鳳棲山之隅正統八年革漢陽縣學併入)漢川縣學(在縣治東)
(北)
書院鳳山書院(在府學後本朝趙蕃蔡鎰讀書處)
宫室太白樓(在府城北一十里唐李羣玉詩江上層樓杳靄間滿簾春水滿窗山青楓綠草將愁)
(去遠入吳雲暝不還)白雲樓(即府前門樓唐李羣玉詩漢陽抱青山飛樓映湘渚白雲蔽黃鶴綠)
(樹蔵鸚鵡宋孫珪詩樵歌南習巴巫遠客棹西歸沔水分乘暇登臨終不厭兩州鳴角任相聞)南紀
樓(在府治宋蔡純臣嘗重修今改建為南紀門樓夏倪詩江發岷山如甕口漢從嶓冡又東流滔滔從)
(此為南紀我憶禹功時倚樓馮杞詩豈忍輕離江漢州去思日夜逐東流可憐南紀樓前路常與邦人憶)
(蔡侯)春風樓(在府治西宋知軍胡介在任政和民安乃建樓標曰熙春後守徐安民更名春風元)
(陳益稷又改名拱北)鳳棲閣(在鳳棲山上宋知軍劉辟彊有記)三山閣(在府治北遠對)
(三峯故名)秋興亭(在鳳棲山顛唐刺史賈載建中書舍人賈至作記大略謂詩人之興秋最高故)
(以名亭後飛閣瞰大湖對大别山景趣尤勝宋元祐初郡守吳處厚從而新之實一郡偉觀孫杓詩前有)
(長江後有湖天將此景屬吾徒當時想未見秋興漫說南樓天下無本朝景泰四年重修)雙松亭
(在秋興亭東唐李白將遊衡山過漢陽嘗於此亭别族弟浮屠法皓有詩)清光亭(在郎官湖上本)
(名郎官亭宋咸淳間改今名蔣之竒詩鄭圃僕射陂漢陽郎官湖郎官何為名張謂佩使符泛觴江城南)
(廼與太白俱明月一萬頃清光天下無)烟波亭(在烟波灣)楚波亭(在吳王磯上)湧
月亭(在鳳棲山上宋黃清老建今巨石上有湧月二字)仁風臺(在秋興亭東舊有臺號曰)
(南紀宋知軍蔡純臣更其名曰仁風)漢廣臺(在府治西宋時郡僚涖事之所遺址尚存)三峯
臺(在漢南山)寳花臺(在漢川縣西南五里上有雷史君廟)
關梁迎恩橋(在府城東)迎春橋(在府城南橋側石上刻迎春二字)永安橋(在府)
(城西)官橋(在府城西南六十里)漢陽渡(在府城東唐李白詩鸚鵡洲横漢陽渡水引寒煙沒)
(江樹杜牧詩落月照古渡武昌城未開殘燈明市井曉色辨樓臺宋潘大臨詩人爭漢口渡日落陽臺坂)
(鼓吹隔岸聞棲觀排雲見)陽臺渡(在陽臺山下宋曾慥詩渺渺陽臺去茫茫鸚鵡洲干戈迷大别)
(烟雨瞑南樓)
寺觀太平興國寺(在大别山陽舊名大别寺宋蘇軾嘗遊此有大别方丈銘寺前有栢俗𫝊)
(太禹治水時所植軾詩云誰種殿前柏僧言大禹栽元虞集詩憑陵霜雪鼓風雷此樹相傳禹手栽想見)
(樓頭黃鶴客一年一度此山來)栢泉寺(在府城西北六十里寺前有古井世傳大禹植柏于大别)
(其恨盤曲直至此井底因名今栢根尚存)嵩陽寺(在府城西一百里嵩陽山下)陽臺寺
(在漢川縣治後舊名廣福)玄妙觀(在府治西)集仙觀(在漢川縣治東)三清觀(在漢)
(陽縣西六十里)
祠廟大禹廟(在大别山麓宋紹興間司農少卿張體仁以此地江漢朝宗之會乃建廟以祀大禹)
(而以益稷配焉)息夫人廟(在桃花洞息夫人即桃花夫人也杜牧詩細腰宮裏露桃新脉脉無)
(言度幾春畢竟息亡緣底事可憐金谷墜樓人)陽臺廟(在陽臺山上宋玉嘗賦高唐於此世俗誤)
(傳在巫峽有裴敬碑證其事)魯肅祠(在魯山)廣威將軍廟(在漢川縣東四十里)
(祀晉朱伺)胡奮祠(在府境内奮晉征南將軍有忠貞之志故郡人祀之)李白祠(在郎官湖)
(上宋咸淳間學官蕭鑒因其亭久廢重建祠塑太白像)張巡廟(在南紀門東巡嘗保障江淮故)
(祀之)四先生祠(在府治後鳳棲山宋知軍黃榦即山為屋館四方士及立祠以祀周程游朱四)
(先生國朝正德中增祀黃榦楊時)
陵墓劉琦墓(在魯山琦漢荆州牧表之子)毌丘將軍墓(在府城西十里)趙弼
墓(在漢陽縣西十里弼任漢陽縣儒學教諭卒葬于此號雪航)牛夫人墓(在漢陽縣西三)
(里牛僧孺治鄂州時其妻葬于此)
古蹟鷄鳴城(在漢川縣西一百里舊傳魏曺操敗烏林時築此城以駐兵聞外軍將出鷄鳴而出)
(故名)郤月城(在府治北六里寰宇記與魯城相對以形如郤月故名舊傳黃祖所守處)甑山
城(在漢川縣西四十里晉朱伺與李桓杜曾相持屢戰甑山下築城戍守故名或云後周甑山縣治北)
梁城(在府城東北南史梁武帝自襄陽趣建鄴鄧元起會大軍于夏口築漢口城以守魯山今大别)
(山横頂城即其舊基)蕭公城(在府城西五里梁武帝嘗築城戍兵于此故名)馬騎城(在郤)
(月城西二里周迴五里今長棚岡即其故基)漢隂城(在府城西四十五里因漢隂山而名未詳)
(所始)和公城(在漢川縣東十七里後周所築隋末賊董道冲起和操領兵捍此城故名)梁褒
城(在漢川縣南五里周宣政中所築土人梁褒主之故名)郝城(在漢川縣南十五里)廢灄
陽縣(在府城北四十一里按朱伺傳張昌之走灄上伺攻滅之求别立縣因割安陸東界為灄陽縣)
廢汊川縣(在漢川縣界唐武德四年析漢陽置宋改曰漢川)廢沌陽縣(在府城西)
(六十里臨嶂山下晉置後廢)赤壁(荆州記臨嶂山南峯曰烏林亦謂之赤壁吳周瑜破曺操處)
鎻穴(在大别山隂漢口按漢董襲傳云孫權征黃祖祖横兩蒙衝挾守沔口以栟閭大紲繫石為矴)
(又晉王濬傳云晉伐吳吳人於磧險要害處皆以鐵鎖横截之故名鎖穴今山隂二處有石穴俱存即其)
(繫鎖處也唐胡曾詩王濬戈船發上流武昌鴻業土崩秋思量鐵鎖真兒戲誰謂吳王畫此籌)鐵錢
監(在大别山下地名靜江營宋知軍皇甫煥嘗以朝命鼓鑄於此)石榴花塔(在郡城西北宋)
(時有婦事姑至孝一日殺鷄為饌姑食鷄而死姑女訴于官婦坐罪無以自明臨刑乃折石榴花一枝插)
(地而祝曰妾若毒姑花即枯悴若屬誣枉花可復生其後花果生時人謂天彰其冤遂立塔花側以表其)
(事)漢口(在大别山北即漢水與溳水合流入江處)沔口(在府城西南三十里今名沌口劉澄)
(之山水記沔口古滄浪水世傳屈原遇漁父作歌處)
名宦晉陶侃(以荆州刺史都督諸軍事移鎮沔口遣朱伺等討江夏賊平之楚郢士女莫不相慶)
唐賈載(至德中為沔州刺史建秋興亭)張廷珪(開元中為沔州刺史在官有威化嘗應詔)
(言事)宋陳執中(知漢陽軍持心公正人莫敢干以私)陳升之(知漢陽軍以時俗好藏去)
(交親尺牘有訟則轉相告言有司據以推詰及入知諫院謂此乃告訐之習請禁止之)吳處厚
(知漢陽軍有嘉政尤工於詩)游酢(知漢陽軍於視事之餘召一郡士子講明道德性命之學於是)
(風俗丕變人皆好學)黃幹(知漢陽軍值歲飢糴客米發常平以賑荒政具舉旁郡飢民輻凑惠撫均)
(一又即鳳棲山為屋館四方士立四先生祠)曹彦約(知漢陽軍時金人大入郡兵素寡弱彦約)
(搜訪土豪得許卨趙觀党仲昇授以方略逆擊斬其先鋒焚其戰艦金人大敗去)徐安民(知漢)
(陽軍時城樓廟宇多頽毁乃捐已俸資營之一毫不取於民又植松杉諸樹二萬餘株後去任民不忍伐)
(遂成大林)張汝明(漢陽軍判官時行公田法受牒按境内使四隅日具官吏所至而躬臨以閱實)
(雖雨雪不渝以故吏不得通財賄而稅均於一路)元盧克治(漢陽守時郡邑新附人心洶洶)
(克治布宣上德撫慰綏輯一郡向化)秦文郁(漢陽尹政聲大著民懷其德惠)許弼(漢川縣尹)
(政教休明德行顯著民心悅服)本朝蘇恭讓(國初為漢陽知府愛民如子吏不忍欺廉幹有)
(為公私不擾至今民思慕之)趙庭蘭(洪武初漢陽知縣有才能鳩工簡材創置縣治而民不告)
(勞)楊觀(洪武間漢川知縣文章充實政事寬仁不威而吏民自服)徐述(永樂中為漢陽知府)
(公明有守吏民懷服秩滿陞福建鹽運使)潘文奎(宣德初同知漢陽府清慎寬厚有豈弟之德其)
(文章詞翰為當時推重省志)孫&KR0776;(宣德間同知漢陽府博學能文為政公平廉慎雖當煩劇而裁)
(處雍容務從寬惠吏不忍欺民恆思之省志)何淡(成化中知漢陽府愷悌廉平不事苛察明于决)
(獄哲于知人在任九年清白如一日時有真何武之謠去后士民懷之不置省志)林堪(成化中知)
(漢川縣純厚近民廉介不苟公睱與諸生講誨窮日夕不倦民為立懷德碑及生祠省志)何亮(正德)
(中知漢陽府清謹廉介人不敢犯凡有興作錙銖無費于民至于獄訟則聽折如流無不悅服卒于官立)
(祠祀之省志)徐弼(正德中通判漢陽府時大盗往來江上勢甚危迫城且未築弼倚城架木先事)
(防備人得哨守賊不敢犯郡賴以全活遷去囊槖蕭然民甚德之省志)樊景麟(嘉靖初知漢陽)
(府鯁介不阿政尚綱紀尤加志窮民勤恤傋至水囓城址於詞訟役隸計日借工隨城斂石時與家僮移)
(巨石於署前轉運江岸以身先民以節財費至今稱頌其德省志)昌應會(嘉靖中知漢川縣縣)
(當漢江下流土田歲被渰沒民不聊生會極拊循輕徭薄賦後坐調去民思之為立祠于漢江上以祀之)
(省志)
人物宋張錫(漢陽人舉進士為校書郎累遷翰林侍讀學士判國子監卒贈工部侍郎錫淳重清)
(約雖貴奉養如少賤時讀書老而彌篤初舉廣文館進士考官任隨以為第一及隨死無子錫屢賙其家)
張昌宗(漢陽人處家以義歴八世不分馮京有詩一水縈迴繞沌村子房苗裔此間存同居八世)
(三千日可惜君恩未表門嘉定間孫杓守漢陽嘉其義捐俸代其納稅事聞表曰義門)元景厚
(漢陽人領鄉薦至京師中書左丞許有壬師事焉)本朝張敏(漢陽人永樂中為工部司務推)
(其才陞知雲南曲靖軍民府在任遠夷懷服秩滿進陞陜西苑馬寺卿後致仕卒)陳昂(漢陽人以)
(明經中鄉舉櫂廣西道監察御史後遷山西按察司僉事)陳文通(漢陽人才識通敏歴任有能聲)
(累官廣東按察使)陳傑(漢川人以明經中鄉舉歴任勤能累官江西布政司右恭議)戴金
(漢陽人正德甲戌進士歴蘇州撫州推官徵拜御史理兩淮鹺政條奏十二事節費省緡得羡銀六十八)
(萬佐邊餉巡撫四川平滇賊安銓歲飢疏請帑金二十萬為賑從之仕至兵部尚書金喜為古文辭熟典)
(故兼通星象堪輿之學歴官中外三十餘年多所稱述卒賜祭葬著三難軒集使蜀稿海防稿江西詩記)
(宦滁集棘署餘聞蔵于家省志)
列女陳氏(元漢陽人為武僉事妻夫早卒恐父母奪其情對鏡以墨自刺其面為痛念夫情四字誓)
(不再嫁)梁氏(元漢陽人嫁為劉府判妻夫早沒誓不嫁紡績以自給終身不出門事聞旌表之)
廖氏(漢陽人年十三嫁鄭必真越三年而必真卒姑哀其無子而少寡欲更嫁之廖氏剪髮誓不嫁)
(養姑至老不哀洪武中旌表之)龔氏(馬大慶妻漢川人夫卒時年十五子方歲餘家貧紡績養姑撫)
(孤成立洪武中旌省志)黃氏(李貞妻漢陽人貞卒黃年二十八家貧極力盡孝以事舅姑遺子暹)
(就學發身科目孀居四十三年景泰中旌省志)周氏(李純妻漢陽人夫亡年甚少事姑盡孝殯葬以)
(禮教子恕歴官府同知守節五十餘年成化中旌省志)
明一統志卷五十九
