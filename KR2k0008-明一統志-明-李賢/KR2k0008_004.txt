眀一統志卷四
眀李賢等撰
順德府(東至廣平府威縣界一百五十里西至山西遼州和順縣界一百五十里南至廣平)
(府永年縣界五十里北至真定府栢鄉縣界一百里自府治至京師一千里至南京一千七百)
(二十里)
(糧四萬二千石零)
建置沿革禹貢冀州之域天文昴分野周時為邢國
地後属晉戰國属趙秦置信都縣属鉅鹿郡項羽
改襄國漢属鉅鹿常山二郡及趙廣平三國晉時
為石勒所據石虎改置襄國郡後魏改為襄國縣
後周仍於縣立郡隋初廢郡以縣属洺州開皇中
置邢州大業初復改為襄國郡唐初為邢州置總
管府天寳初改為鉅鹿郡乾元初復為邢州五代
梁為保義軍節度唐改安國軍宋陞為信德府金
改邢州仍置安國軍元初置元帥府尋改安撫司
中統初陞順德府至元初改為順德路夲朝洪武
初改為順德府属北平布政司今直隸京師領縣
九
邢臺縣(附郭本秦信都縣地後魏為㐮國縣隋改龍岡縣宋又改為邢臺縣元仍舊本朝因之編)
(戶三十二里)沙河縣(在府城南三十五里本隋龍岡縣地後分龍岡南境置沙河縣唐初於縣)
(置温州州廢以縣屬邢州宋金仍舊元隸順德路本朝因之編戶一十六里)南和縣(在府城東)
(四十里本漢舊縣屬廣平國東漢屬鉅鹿郡後魏併入任縣後周置南和郡尋廢郡為縣隋屬洺州尋改)
(屬邢州唐初於此置和州州廢還屬邢州宋金仍舊元省入沙河縣尋復置本朝因之編戶一十七里)
平鄉縣(在府城東南一百里本漢廮陶縣屬廣平國晉屬鉅鹿國後魏改為平鄉縣隋屬洺州尋)
(改屬邢州唐初於此置封州州廢還屬邢州宋省入鉅鹿縣尋復置金仍舊元隸順德路本朝因之編戶)
(一十四里)廣宗縣(在府城東一百二十里本漢鉅鹿郡堂陽縣地後漢分置廣宗縣晉屬安平國)
(後魏屬清河郡隋改為宗城縣唐於此置宗州州廢以縣屬貝州後復改為廣宗縣屬魏州宋屬大名府)
(金復改宗城縣屬洺州元復為廣宗縣後省入平鄉縣尋復置屬順德路本朝因之編戶一十五里)鉅
鹿縣(在府城東北一百二十里本漢鉅鹿郡南䜌縣晉省入任縣後趙復置南䜌後魏省入栢仁縣)
(隋於此置鉅鹿縣屬趙州唐置起州州廢還屬趙州後改屬邢州宋金仍舊元屬順德路本朝因之編戶)
(一十七里)唐山縣(在府城東北九十里本春秋時晉栢人邑戰國時屬趙漢為縣屬趙國後魏改)
(曰栢仁隋屬邢州唐初於縣屬東龍州□州廢還屬趙州後改屬邢又改堯山縣宋省入内丘縣尋復置)
(金改為唐山縣屬邢州元又省入内丘縣尋復置屬順德路本朝因之編戶一十三里)内丘縣
(在府城東北五十里本漢常山郡之中丘縣晉陞為中丘郡石虎改為趙安縣後魏省入栢仁縣尋復置)
(中丘縣隋改内丘縣屬趙州尋改屬邢州唐宋金仍舊元屬順德路本朝因之編戶一十七里)任縣
(在府城東北四十里春秋時晉張縣地漢分置任縣屬廣平國東漢屬鉅鹿郡晉屬廣平郡後趙石氏改)
(置苑鄉縣尋改清苑縣屬㐮國郡隋初復改任縣屬邢州後省唐復置宋省入南和尋復置屬信德府金)
(屬邢州元省入邢臺縣尋復置屬順德路本朝因之編戶一十五里)
郡名鉅鹿(秦名)㐮國(隋名)
形勝依山憑險形勢之國(後趙右侯張賓云)鉅鹿當四方之衝
(宋沈括堯山縣廳壁記)大行䧺鎮於西北漳水縈流於東南(郡志)
風俗人性敦厚好尚儒學(隋志㐮國人性多敦厚務在農桑好尚儒學而傷於遲重)
雖當安静無事之日知有戰鬭攻掠之備(沈括堯山縣廳壁記)
争訟不撓於官司貧富相尚於賙恤(郡志)民俗醇厚稼
穡惟勤(郡志)質厚少文氣勇尚義(宋史地理志)
山川仙翁山(在府城西北三十里唐時仙翁張果嘗止息其上玄宗因封其山為仙翁山)風
門山(在府城西北四十里以冬夏多風故名)雷公山(在府城西十三里上有雷公廟)百
花山(在府城西南四十二里甚崇峻其色青白)鵲山(在府城西北一百三十里山中有穴出雲)
(母)夷儀山(在府城西北一百五十七里道通㐮國)百巖山(在府城西北其山峻極有)
(百巖故名)石門山(在邢臺縣石勒遣石季龍進據石門即此)湯山(在沙河縣西北七十里下)
(有湯泉可以愈疾巖上有石室絶無塵穢俗號為聖人室)黑山(在沙河縣西北四十里山石多黑色)
赫山(在沙河縣西八十里中有龍神祠有禱輒應)磬口山(在沙河縣西南九十八里盧毓)
(曰淇陽磬口冶鑄利噐即漢魏時舊鐵官也)千言山(在唐山縣西北四里衛詩出宿于千飲餞)
(于言即此)堯山(在唐山縣西北八里相傳堯始封於此故名上有堯祠一名宣務山一名虚無山其)
(上出文石五色錦章)青山(在内丘縣西二十里舊名黑山後周改今名)攫山(在内丘縣西北)
(一十二里礪水之源出於此)蓬鵲山(在内丘縣西六十三里一名龍騰山相傳扁鵲將虢太子)
(採藥於此因名其上有太子巖扁鵲祠)孤山(在内丘縣西北一十七里其山孤特故名唐改内丘)
(山)石井岡(在府城西北七里一名龍岡岡上有井大如車輪漢光武營軍所鑿又相傳石勒時)
(天旱佛圖澄於此岡掘一死龍濟以水乃蘇咒而祭之龍騰空而上雨即降因名龍岡)石佛洞
(在府城西北内有三石人肖佛故名)狼溝河(在南和縣南五里兩岸多狼故名)濁漳河
(在平鄉縣西南一十里源出山西潞州發鳩山流經此縣下至南和縣即禹貢之漳水也俗又名柳河宋)
(王沿奏言漳水一石其泥數斗古人以為利源募民復魏史起十二渠以之灌溉可使數郡瘠鹵之田變)
(為齊腴矣)澧河(在任縣東一十五里上接南和縣下流入真定府隆平縣界元郭守敬嘗建議澧河)
(東過古任城失其故道沒民田千餘頃若開修成河其田即可耕種)遠活水(在府城西北五里舊)
(名蓼水出㐮國西石井岡其流經任縣為蔡水復合入澧河)百泉水(在府城東南八里水自平)
(地出其脉甚多蓋澧河之上源也一名渦水一名鴛鴦水)沙河水(在沙河縣治南亦名湡水)泜
水(在唐山縣西二里上接趙州臨城縣下流入任縣及内丘南和縣境)龍騰水(在内丘縣西七)
(十五里其源出龍騰山)礪水(在内丘縣西北十三里其水可以礪刀劔亦名渚水)沙溝水
(源出蓬鵲山東流經内丘縣下入唐山縣界)落漠水(在平鄉縣西南十八里古薄津也俗訛為)
(落漠)聖井(在仙翁山下相傳張果指此為井掘而得水冬夏不竭)仙井(在南和縣治北其水)
(與地平深不可測上有仙井廟歲旱禱雨輒應)温泉(在沙河縣西北七十里其水四時長温能愈人)
(疾)鴛鴦泉(在南和縣南有泉二道逆流而出)廣阿澤(在鉅鹿縣北五里一名大陸一)
(名鉅鹿一名大麓中有菱蓮魚蟹之類又有鹹泉可煑為鹽)洗腸源(在内丘縣西十三里昔有)
(高僧佛圖澄於此洗腸因名)
土産白瓷解玉沙(俱邢臺縣出)玄精石(本府出)
公署順德守禦百戶所(在府治東)
學校順德府學(在府治西北元初建本朝重修)邢臺縣學(在縣治東南洪武三年建)
沙河縣學(在縣治東南宋大觀初建本朝永樂中重建)南和縣學(在縣治南洪武)
(九年建永樂十年重修)平鄉縣學(在縣治東洪武六年建永樂三年重修)廣宗縣
學(在縣治東南元中統間邑人李仲濟以其私地建本朝永樂九年重建)鉅鹿縣學(在縣)
(治東南元元貞間建大德初重修)唐山縣學(在縣治西元至正三年建本朝洪武二年重建)
内丘縣學(在縣治北洪武三年建永樂二年重修)任縣學(在縣治東洪武三年建)
宫室蘇秦亭(在沙河縣西南三十里俗呼為十里亭蘇秦激張儀西說秦使人微隨其後與同宿)
(舍資以金帛車馬即此處)沙丘臺(在平鄉縣東北二十里紂築沙丘臺多取鳥獸置其中衛靈公)
(卒莫沙丘宫穿冢得石槨有銘云不憑其子靈公奪我里子韋曰靈公之為靈也久矣秦始皇東巡回崩)
(於沙丘即此處)平臺(在平鄉縣東北三十里太平鄕)張耳臺(在唐山縣西北十二里漢趙王)
(張耳所築)
關梁豫譲橋(在府城内俗呼為板橋豫譲事智伯智伯後為趙㐮子所殺豫譲伏此橋下欲刺㐮)
(子以報智伯之仇又山西趙城縣亦有豫譲橋)
寺觀開元寺(在府治東北唐開元中建本朝洪武中重修)天寧寺(在府治西北唐建元)
(至元中重修)汎愛寺(在沙河縣治西北唐建本朝洪武中重建)經閣寺(在内丘縣治南)
(宋元祐間建)崇勝寺(在任縣治東北)普應寺(在廣宗縣治東俱洪武中建)廣教
寺(在唐山縣治西洪武中建)福勝寺(在平鄉縣治北永樂中重建)圓通寺(在南和縣)
(治東永樂中修)通真觀(在府治西南元至元間建)長春觀(在内丘縣西八里元至元間建)
(有碑存焉)
祠廟堯祠(在堯山上堯登此山東瞻洪水後入因立祠焉)銅馬祠(在鉅鹿縣北七里以祀漢)
(光武光武擊銅馬於館陶大破之關西號光武為銅馬帝故名)二賢祠(在府學元總管王結建祀)
(唐魏徵宋璟)郭巨廟(在内丘縣東南一十里金堤村)
陵墓邢侯夫人墓(在府城齊武平初有掘古冡得銅鼎五受六升腹有科斗字云邢侯夫人)
(姜氏墓)時苗冢(在平鄉縣東北二十里苗鉅鹿人晉末遷葬於此)石勒墓(在邢臺縣)
(西十五里偽號高平陵)張賓冢(在南和縣西十三里賓石勒軍師)宋璟墓(在沙河縣)
(西北八里碑刻見存顔真卿書)
古蹟祖乙都(書傳祖乙遷於邢相傳即今府城是)栢人城(在唐山縣西十二里皇甫謐帝)
(王世紀堯所都也漢初為縣屬趙國趙貫高以高祖輕辱趙王欲圖之壁人置厠高祖過此縣欲宿心動)
(問縣何名曰栢人高祖曰栢入者迫於人也不宿而去即此)栢鄉城(在唐山縣東北二十二里)
(城冡記云堯所築也)夷儀城(在邢臺縣西一百四十里春秋邢遷于夷儀即此)南䜌城
(在平鄉縣春秋傳齊田夏伐晉取䜌即此漢為縣唐廢)張城(在任縣西南二十七里漢張縣一名)
(渚陽城晉將王浚遣兵討石勒屯於渚陽城即此)建平城(在邢臺縣石勒定都時所築)苑
鄉城(在任縣東北十八里後趙石氏所築置縣)
名宦漢謝夷吾(章帝時遷鉅鹿太守愛育人物有善績班固以政洽時雍薦之)魏霸(和帝)
(時鉅鹿大守為政簡朴寬恕吏有過先誨之不改者然後罷去有譛訴者但稱他吏之長譛者慙而止)
樊準(和帝時鉅鹿太守歲饑民流準課農桑施方略眀年歲大豐殺價賤十倍趙魏之間數遭寇掠)
(凖外禦盜賊内撫百姓郡境以安)三國常林(魏南和宰節操清峻治化有成遷博陵太守)
南北朝崔伯謙(北齊鉅鹿太守導民以禮譲事無巨細必自親覧決在郡七年獄無停囚)
(每使者巡察恒處上第)隋劉曠(平鄉令人有争訟輒丁寧曉以義理不加繩劾在縣七年風教)
(大洽囹圄生革庭可張羅及去官民無少長泣送數百里)唐元誼(貞元中邢州刺史徙漳水自州)
(東二十里出自鉅鹿北十里入故河民頼之)五代趙鳳(唐安國軍節度使所得俸悉分將校)
(有廉聲)陳思譲(周安國軍節度留後有善政及代還官吏耆艾詣闕借留)宋邊肅(知邢)
(州先是地屢震城堞摧圯無守備會契丹入寇真宗在澶淵密詔肅聽便宜保他城肅匿詔不發督丁壯)
(乘城闢諸門悉所部兵陣以待契丹騎薄城下肅與戰小勝契丹莫測居三日引去)王慥(知邢州民)
(樂其政既去民思之不已圖像祀焉)劉恕(鉅鹿縣主簿潛心書史發姦摘伏一時能吏自以為不及)
王沿(初知宋城縣有才名後知邢州興水利導諸渠溉民田數萬頃初沿建言論者以為無益已而)
(邢州民有争渠至殺人者始知沿所建為利)劉渙(知邢州時承賊蹂踐後渙經理繕葺有叙兵民)
(犯法者䋲以重典威令大振)金周昂(南和縣主簿有異政遷良鄉令)李復亨(南和令有)
(廉名盜割民家牛耳復亨盡召里中人至使牛家牽牛徧過之至一人前牛忽驚躍詰之乃引服)元
劉潤(鉅鹿内丘兩縣提領所至皆有惠愛即秉忠父也)張耕(邢州安撫陵州有萬餘戶兵興)
(以來不滿數百耕及副使劉肅善於綏撫流民復業遂陞邢為順德府又興鐵冶行楮幣公私賴焉)趙
良弼(邢州安撫司幕長邢久不得善吏且當要衝使者旁午民多逃亡良弼區畫有方邢大治)
(戶日增倍)王結(順德路總管教民務農興學孝親弟長戢奸禁暴悉有書俾朝夕閱習又祠唐)
(魏徵宋璟於學考其言論風旨以勵多士)張時中(鉅鹿令縣遭水旱多方賑恤期月而百姓)
(豐裕有殺人以誣人者時中鞫知其情誣者竟抵罪既去民思其德立碑頌焉)本朝蕭翼
(正統間知順德府持已廉執事敬比去宦囊一琹而已)唐澤(弘治中平鄉知縣築河隄一百)
(八十里百姓至今賴之)
人物漢路温舒(鉅鹿人舉孝廉昭帝時守廷尉史宣帝即位温舒上書言宜掃亡秦之失尊文)
(武之德省法制寬刑罰則太平之風可興宣帝嘉納累官臨淮太守治有異績子孫皆至守牧)侯芭
(鉅虎人少肆力於學壯遊四方聞楊雄博覧經史往從之遊雄授以太玄法言芭得其旨焉)張禹
(襄國人性篤厚節儉舉孝廉章帝時拜揚州刺史志在理察枉訟錄囚徒多所明雪轉兗州刺史以清平)
(稱遷下邳相為民開水門灌田民用給足累官太傅安定初以定策功封安鄉侯)孟敏(鉅鹿人性)
(剛直有剖决不仕嘗客居太原荷甑墮地弗顧而去郭泰見而問之敏曰甑已破矣視之何益泰竒之因)
(勸令學卒以成德)時苗(鉅鹿人少清白建安中為壽春令初之官用黃㹀牛牽車至縣歲餘生一)
(犢及去任留其犢謂父老曰是爾土所生也初來無此吾不可以歸當時重之)張臶(鉅鹿人漢魏間)
(徵辟皆不應遠遁恒山魏明帝時張掖郡有寳石負圖太史令奏以為有魏之䅡或以問臶臶曰神以知)
(來不追已往此石當今之變異將來之禎祥也遂隐居不與時競以道自樂年百有五歲而卒)晉張
賓(中丘人博涉經史闊達有大節常自謂智算識鍳不後于房但不遇高祖耳及見石勒勒引為謀主)
(算無遺策號曰右侯及卒勒流涕彌日)南北朝游雅(廣平任人魏太武時與高允等俱知)
(名累官太子太傅出為雍州刺史在任廉白甚有惠政卒謚宣侯)游明根(雅族弟幼年遭難為)
(櫟陽王氏牧羊以壺漿倩人書字地上學之長安鎮將竇瑾見之以告雅雅贖之教讀書積學累歲雅薦)
(之魏太武擢為中書學士累官儀曹尚書遷大鴻臚卿)陳元康(廣宗人頗涉文史機敏有幹北)
(齊神武時授大丞相功曹内掌機密善陳事意累遷大行臺左丞)耿豪(鉅鹿人有武藝好以氣凌)
(人周文帝時以武勇見知從戰芒山當豪前者死傷相繼周文嘉之拜雍州刺史進位侍中驃騎大將軍)
隋游元(明根玄孫父寶藏位至太守元少聰明仕周歴夀春令譙州司馬俱有能名隋煬帝時為)
(治書侍御史遼東之役宇文述等敗績元按其獄以公正稱奉使黎陽督運楊玄感作逆元以正言諭之)
(為所囚竞不屈節而死詔贈之官其子)唐李嗣真(邢州栢仁人多藝數舉明經直弘文館與)
(學士劉獻臣徐昭皆少有名號三少高宗時累官太常丞武后嘗問以儲貳事對曰程嬰杵臼存趙孤古)
(人嘉之后悟中宗乃得安卒謚曰昭)李元愷(邢州人博學善天步律歴性恭慎未嘗敢語人宋璟)
(嘗師之既當國厚遺以束帛將薦之朝拒不答卒年八十餘)李懷遠(邢州栢仁人少孤嗜學宗)
(人欲藉以高蔭懷遠辭退曰因人之勢高士恥之乃擢四科第累官至同平章事爵趙郡公懷遠久貴益)
(素約不治居室常乘欵叚焉卒謚曰成)李景伯(懷遠子仕為諫議大夫中宗宴侍臣酒酣命為)
(回波詞衆以諂言進景伯獨為箴規語以諷有建言置都督非是者諸羣臣普議景伯議願罷都督留御)
(史以時按察秩卑任重以制奸宄從之)宋璟(邢州南和人耿介有大節風度凝遠武后時為鳳閣)
(舍人每遇事直言不頋身之利害玄宗時拜相務清政刑善守文以持天下之正中興賢相璟為首稱)
潘好禮(貝州宗城人第明經博學能論議節行修整開元初為邠王府長史兼司馬王好遊觀農)
(月出獵好禮乃卧馬下謼曰今農在田王何得非時暴禾稼以損下人請先踐殺司馬王慚而還後遷豫)
(州刺史勤於政治)魏少游(邢州鉅鹿人天寶末累官水陸轉運使四為京兆在官無赫赫之名)
(然善任人緣飾規檢有足稱者)五代孟方立(邢州人少有勇力仕梁為昭義軍節度使節制)
(澤潞邢洺磁五州而治潞州後徙軍於邢晉將安金俊攻磁方立往救之兵敗馳還邢食盡飲酖卒)孟
知祥(邢州人仕後唐為成都尹西川節度使明宗立知祥訓練兵卒陰有王蜀之志并有東川及明)
(宗殂乃建國曰蜀傳子昶為宋所平)李周(邢州人父矩遭亂不仕嘗謂周曰今世道未平汝當從軍)
(旅以興吾門盧嶽徙家太原周送之嶽曰子方頤隆準眉疎徹真將相也吾占天象晉必有天下宜留事)
(晉後為節度使歴四鎮)柴守禮(堯山人與周太祖郭威同里妹歸周祖為后后無子以守禮之)
(子為子是為世宗守禮徙居洛陽終世宗之世未嘗至京第以元舅禮之)王仁鎬(龍岡人仕周累)
(官至樞密副使後為安國軍節度郡有盜鎬遺以束帛諭之盜悉遁去宋初加檢校太師)宋范質
(宗城人性明悟九歲能屬文後唐時進士自從仕未嘗釋卷後周時累官平章事左僕射及宋太祖陳橋)
(之立質誚譲之具陳禪譲之禮封魯國公質廉慎守法太祖稱為真宗相有文集及五代通錄共九十餘)
(卷)張思鈞(沙河人祖中正漢澤州刺史思鈞善擊劔挽強初補龍衛指揮使歴綿漢等九州都)
(巡檢累立戰功遷左千牛衛將軍卒年八十几思鈞質狀小而精悍太宗嘗稱其樓羅自是人目為小樓)
(羅)魏廷式(宗城人少明法學有膽氣登進士累官益州轉運使嘗入奏事太祖謂有事當白中)
(書廷式曰臣遠乘驛而至以機事上聞願取斷宸衷非為宰相來也即不時召對稱旨歴知數州所至以)
(嚴明稱官至右諫議大夫)劉知信(邢州人父遷晉帳前軍使母即昭憲杜太后之妹知信累官武)
(德使真宗時歴知河南及昇定州雖因戚里致貴而以循謹著聞卒贈太尉)范旻(質之子初知開)
(封縣太宗尹京時數召與語器重之後權知兩浙諸州軍事有政譽嘗從征晉陽加給事中子貽孫官至)
(主客員外郎)范杲(質從子少孤質視如己子杲刻志於學為文尚深僻初為太廟齋郎嘗求奏遷)
(秩質作詩曉之後歴拾遺補闕終史館修譔子坦亦第進士)劉承宗(知信子幼善射兼習書數)
(真宗時累官知保定州在郡有治迹詔書嘉奬官至東上閤門使弟承渥以蔭補殿直喜為條奏官至閤)
(門秖候)李玭(宗城人力耕事母母卒譲田與弟廬葬所晝夜號泣負土築墳又以二代及諸族父)
(母槀葬未盡禮築之凡三年成六墳不食肉衣帛不預人事墳成復留守墳三年常令兄子賣藥以自給)
(天禧中知府張知白以狀聞詔賜粟帛里中有母在而析産者聞玭被旌兄弟慚懼復同居)陳薦
(沙河人舉進士為華陽尉後從韓𤦺在定州幕府琦每稱其廉於進勇於退嫌疑間毫髮不處累官龍圖)
(直學士河北都轉運使後知蔡州進資政殿學士子厚御史臺主簿)成閔(邢州人靖康初劉韐帥真)
(定以應募在麾下後從高宗南渡屢立戰功韓世忠推譲其勇嘗拒金主亮有功拜太尉卒贈開府儀同)
(三司有子十一人)金王德元(邢臺人大安中舉經童第二人既受官避兵於許許人以為師)
(出其門者數千百人為人豈弟敦厚與人言必本於忠信許人化之及卒為立祠於學以祀之)元劉
秉忠(邢臺人蚤遁迹浮屠博學多材藝深於數學世祖召見大奇之留置左右迨下江南常贊世祖)
(以天地好生為德世祖即位拜太保領中書省事益以天下為己任建國號定都邑頒章服立朝儀凡事)
(有關於國家大體者必酌古今之宣焉卒贈常山王謚文正有文集十卷)劉秉恕(秉忠弟好讀書)
(受易於劉肅遂明理學世祖召見擢禮部侍郎歴彰德等五州總管所至皆有惠政召除禮部尚書出為)
(淮西宣撫使終平陽路總管)郭榮(邢臺人通五經精於算數水利而尤善於教子時劉秉忠張文)
(謙張易王恂同講學於邢州西紫金山榮使其子守敬從秉忠學遂至成名)張文謙(沙河人為)
(人剛明簡重洞究術數尤粹於義理之學世祖時以劉秉忠薦深見信任世祖征大理欲屠其城文謙力)
(諫止之時大臣議欲每事奏聞不關白省府文謙曰朝政不關中書古無是理累官樞密副使卒贈太師魏)
(國公謚忠宣)郭守敬(榮之子幼有大志嘗從劉秉忠游張文謙薦之於世祖能知水利嘗興復)
(西夏瀕河五州諸渠後受命治歴乃徧考諸書晝夜測驗推算極為精驗歴成拜太史令再遷昭文館大)
(學士知太史院事)董朴(順德人自幼強記師事樂舜咨劉道濟有求道之志至元中用薦為陜西)
(知法官未幾以親老歸養召不起命以翰林修譔致仕卒年八十五朴所學自六經及孔孟先儒微言莫)
(不融貫其旨為人清而通和而介學者稱為龍岡先生)林起宗(内丘人自幼力學嘗從劉因遊)
(深得道學之指既而教授於鄉後學多宗之嘗著志學指南心學淵源二圖及大學論語孟子中庸諸圖)
(孝經圖觧小學題辭發明魯菴家說等書)夲朝左獻(廣宗人洪武中由太學生歴官戶部主事)
(勤於職務薦陞浙江布政司左參議永樂初召為刑部右侍郎才能著稱)張瑛(邢臺人洪武中)
(領鄉薦任教職被薦為給事中進春坊中允宣德中累官禮部尚書兼華蓋殿大學士入秘閣參預)
(機務尋調南京禮部尚書卒)井源(邢臺人父田永樂中鄉舉任戶科給事中源風儀俊整為)
(駙馬都尉謙恭小心接士大夫有禮正統中没於王事人咸惜之)李聰(順德人由進士歴官)
(郎中饒州知府廣西左參政所至有惠澤及人人多思慕之)崔恭(廣宗人由進士歴官布政)
(司副都御史吏部侍郎進尚書卒恭好學薦士惟恐不及在吏部奬廉退抑貪競未嘗以好惡黜陟)
(人時論偉之諡莊敏)
列女房氏(鉅鹿人年十六為魏溥妻溥遇疾且卒顧謂之曰死不足恨但痛母老家貧赤子蒙𦕈房)
(垂泣曰幸承先訓出事君子義在偕老不獲所願命也母慮母子在妾一身溥卒房操刀自割左耳投棺)
(中曰鬼神有知相期泉壤終身不預坐席事姑終養訓子成立後孫為濟隂太守)
仙釋潘師正(宗城人隐居嵩山逍遙谷高宗幸東都召見問所須對曰茂松清泉臣所須也高宗)
(尊異之詔即其廬作觀時太常獻新樂遂更名祈仙望仙翹仙曲卒年九十八諡體元先生)竺道
生(鉅鹿人生而穎悟聰哲若神遂改俗歸依沙門竺法汰年十五便登講座雖宿望老僧莫敢詶抗初)
(入廬山後遊長安還止青園寺宋太祖深加歎重尋入吳之虎邱山竪石為徒講湼槃經石皆點頭復入)
(廬山升法座而卒)
廣平府(東至山東東昌府臨清縣界一百二十里西至河南彰德府磁州武安縣界八十里)
(南至河南彰德府臨漳縣界八十里北至順德府南和縣界六十里自府治至京師一千里至)
(南京一千六百七十五里)
(糧五萬九千石零)
建置沿革禹貢冀州之域天文昴分野春秋屬晉戰國
屬趙秦為邯鄲郡地漢初置廣平國武帝改為平干
國宣帝復為廣平國東漢省入鉅鹿郡晉魏因之後
周改置洺州隋改為武安郡唐初改為洺州立山東
道大行臺尋罷置洺州大總管府天寶初改廣平郡
乾元初復為洺州宋屬河北道金屬河北西路元初
置邢洺路總管府又改洺邢路至元中改廣平路本
朝洪武初改為廣平府屬北平布政司今直隸京師
領縣九
永年縣(附郭本春秋曲梁地漢為曲梁縣屬廣平國東漢屬鉅鹿郡晉屬廣平郡北齊併曲梁入)
(廣平縣隋改廣平為永年縣屬武安郡唐屬洺州宋以臨洺縣省入元仍舊本朝因之編戶二十八里)
曲周縣(在府城東北四十五里本漢舊縣屬廣平國東漢屬鉅鹿郡後魏改曲安縣屬廣平郡隋)
(屬洺州唐復為曲周縣宋省入雞澤縣後復置金以平恩縣省入元仍舊本朝因之編戶二十四里)肥
鄉縣(在府城南四十里本漢邯鄲蒲縣地曹魏置肥鄉縣屬廣平郡晉因之後魏省入臨漳縣隋復)
(置屬磁州後屬洺州唐省清漳縣入焉宋金元仍舊本朝因之編戶二十六里)雞澤縣(在府城北)
(七十里春秋盟於雞澤即此漢為廣平縣地隋於廣平城置雞澤縣大業初省唐初復置自後縣治屢遷)
(而名不改元初併入永年縣尋復置本朝因之編戶一十一里)廣平縣(在府城東南七十里漢置)
(廣平縣屬廣平國東漢屬鉅鹿郡曹魏於縣置廣平郡北齊以曲梁縣省入隋置武安郡唐屬魏州宋屬)
(洺州金以魏縣併為廣平縣元仍舊本朝因之編戶一十八里)邯鄲縣(在府城西南五十五里本)
(戰國時趙都秦置邯鄲郡漢廢郡為縣屬趙國曹魏屬廣平國隋初屬磁州後省入洺州唐初復置屬洺)
(州後改屬磁州宋金元仍舊本朝改今屬編戶三十里)成安縣(在府城南六十里本春秋晉乾)
(侯地漢為魏郡斥丘縣地晉因之後魏置成安縣後周屬相州隋屬魏郡唐屬磁州尋改屬相州又割屬)
(洺州宋金因之元省入滏縣尋復置屬磁州本朝改今屬編戶二十里)威縣(在府城東北一百三)
(十五里本漢廣平國斥漳縣地隋置洺水縣唐省入曲周縣宋復置尋廢金始置威州治井陘縣屬真定)
(府元徙威州治於洺水而縣屬焉至正間廢縣以州屬廣平路本朝洪武初降州為縣編戶一十里)清
河縣(在府城東北二百里本周之甘泉市秦為厝縣屬鉅鹿郡漢為信成縣屬清河郡後漢改甘陵)
(縣晉改清河縣後魏北齊皆為清河郡治後周於郡置貝州隋罷州為清河郡唐復為貝州或為清河郡)
(五代時晉置永清軍節度宋改為恩州金移治歴亭縣而清河縣仍屬恩州元屬大名路本朝初屬大名)
(府洪武六年改今屬編戶八里)
郡名廣平(漢名)武安(隋名)
形勝漳河間一都會(史記邯鄲亦漳河之間一都會也)北通燕涿南有
鄭衛(舊圖經)萬山盤礴泉流環匯(翰墨全書)肘翼太行(元善政樓)
(記)
風俗土廣俗雜高於氣勢(漢書)人性質直尚儉約勤稼穡
(隋地理志)地雜斥鹵人多畜牧(宋地理志)風俗循美(善政樓記)
山川聰明山(在府城西六十里上有神廟陳薦山神碑云此山紫山一峯耳或云即古之邯山)
狗山(在府城西七十里山頂有狗跡因名唐太宗討劉黑闥建壘於此)轆轤山(在廣平縣)
(南二里)紫荆山(在廣平縣東三十里)𨫼子山(在廣平縣治西北)天臺山(在肥)
(鄉縣西南十五里上有夀亭侯廟)浮丘山(在肥鄉縣南四里)紫山(在邯鄲縣西北三十)
(里常有紫氣與山相連故名趙封趙奢為馬服君山舊有奢冢故又名馬服山)雞澤(在雞澤縣境杜)
(預云在廣平曲梁縣西南隋置縣以此澤為名)洺河(在府城北三十五里源出遼州太行山流經武)
(安縣東北入永年縣北境至雞澤縣界與沙河合)沙河(在府城北五十里上從沙河縣界流入永)
(年縣北境下達雞澤縣界與洺河合)拳莊河(在廣平縣東十里流入肥鄉縣)石家河(在肥)
(鄉縣東南五里源自漳水支流經縣界達於東漳河)西河(在邯鄲縣東二十五里一名渚沁水源出)
(紫山流入府城西賈葛潭)漳河(源出河南磁州西山經流本府成安廣平肥鄉曲周四縣下流入洺)
(河)滏水(在府城南五里上從邯鄲縣界流入古塌河經永年縣境達曲周縣界東北流去)聖
井泉(在邯鄲縣西十五里故老傳歲旱禱雨輒應因名)永濟渠(在清河縣西北一十里引)
(清漳水入界舊名孤女渠隋煬帝征遼時改曰永濟俗名御河)賈葛潭(在府城西二十里發源邯)
(鄲西山)董塘陂(在曲周縣西北十五里晉劉牢之北救符丕追慕容垂於董塘泉即此)
土產玄精石(邯鄲縣出)
學校廣平府學(在府治東南金建元末廢本朝洪武四年重建正統十一年重修)永年
縣學(在縣治西舊學在城東北隅洪武十一年徙建於此)曲周縣學(在縣治東金建本朝)
(洪武二十七年重建)肥鄉縣學(在縣治東南宋建本朝洪武二十三年重建)雞澤縣
學(在縣治東金建本朝永樂十三年重修)廣平縣學(在縣治東洪武三年建永樂二年重)
(修)邯鄲縣學(在縣治西南洪武十年建永樂十一年重修)成安縣學(在縣治東)
(南元建本朝洪武三年重建正統十一年重修)威縣學(在縣治東南金建本朝洪武八年重建正)
(統十一年重修)清河縣學(在縣治東南金建本朝洪武八年重建永樂十三年重修)
宫室叢臺(在邯鄲縣北史記趙武靈王所築因其叢雜而名唐李遠詩有客新從趙地回自言曾上)
(古叢臺雲遮㐮國天邊去樹繞漳河地底來絃管變成山鳥弄綺羅留作野花開金輿玉輦無消息風雨)
(年年長綠苔)廉頗臺(在府城南一十里十六國春秋云冉閔遇慕容恪於廉頗臺十戰皆敗即)
(此)說法臺(在成安縣相傳南北朝時僧達磨慧可說法於此隋開皇中築臺)
關梁孔橋(在清河縣永濟渠之東唐永昌初於此置清陽縣開元中又移清陽縣於永濟渠之曲)
永濟橋(在清河縣永濟渠之西)
寺觀保慶寺(在府治東南洪武五年建)保寧寺(在曲周縣治西北洪武中建永樂中重修)
千佛寺(在廣平縣治東)圓照寺(在成安縣治西北)文殊寺(有二一在肥鄉縣治)
(西南一在威縣治西南已上三寺俱洪武中因舊址重建)爆臺寺(在邯鄲縣東北十五里元至順)
(間建本朝永樂中重修)隆興寺(在清河縣治西南洪武初建)通惠寺(在雞澤縣治東)
(北正統中因舊址建)清都觀(在府城西北四十里元至元間建本朝正統中重修)沖虚觀
(在曲周縣治西北隅元大定初建)東明觀(在邯鄲縣西南二里元至正間建)迎祥觀
(在成安縣治西南隅元建本朝洪武中重修)
祠廟成安君廟(在成安縣治西北陳餘事趙封成安君與漢韓信戰於此而死後人立廟祀之)
吕僊祠(在邯鄲縣北二十里唐開元中道士吕翁嘗息於此遇少年盧生自嘆貧困時主人方炊)
(黃梁翁以枕授生曰枕吾枕當令子榮適如意生枕之夢自枕竅中入至其家娶崔氏女甚麗明年舉進)
(士歴官至中書令年八十卒及寤頋翁在傍主人炊黃梁猶未熟謝曰此先生所以窒吾欲也後人為立)
(吕仙祠)
陵墓英陵(在清河縣東南三十里葬漢章帝子清河孝王慶慶初立為太子後廢為王其子祜是為)
(安帝)甘陵冢(漢安帝母甘陵氏葬於清河縣東北角因名甘陵郡)趙惠文王墓(與孝)
(成悼襄二王墓俱在邯鄲縣西北二十里俗號三陵)冉耕墓(在永年縣西北四十里耕孔子弟子)
毛遂墓(在府城西南二里遂趙平原君客)藺相如墓(在邯鄲縣相如趙相)樂毅
墓(在邯鄲縣東二十里毅燕將下齊七十餘城惟兩城不下齊田單縱反間於燕惠王召毅毅遂降趙)
(封望諸君又順天府良鄉縣亦有樂毅墓)廉頗墓(在清河縣西三十里與鯀隄相近頗趙良將)
趙奢墓(在邯鄲縣西北紫山奢趙將也)宋璟墓(在邯鄲縣西二十五里璟唐相)張公
謹墓(在清河縣西南三十里樊水村公謹唐名臣)李沆墓(在肥鄉縣治西沆宋名相)王
磐墓(在府城北四十里磐元名臣)竇默墓(在肥鄉縣東十里)何榮祖墓(在府)
(城西三十里)吳鼎墓(在府城西五十里)
古蹟葛蘖城(在肥鄉縣境俗名葛鵝城即趙武靈王夫人所築一名夫人城)列人城(在肥)
(鄉縣列人堤上梁惠成王八年伐邯鄲取列人即此漢為縣屬廣平國唐竇建德據廣平郡嘗置列人營)
邯溝城(在肥鄉縣西北十里漢舊縣屬魏郡俗名為桓公城)信成城(在清河縣西北十二)
(里漢縣屬清河郡後漢省入清河縣)清陽城(在清河縣東本漢縣屬清河郡後漢省入甘陵隋復)
(置宋又省入清河縣)甘陵城(在清河縣西北漢舊縣)王郎城(在邯鄲縣西三里郎一名)
(昌邯鄲人明星歴常以河北有天子氣詐稱成帝子子輿率車騎數百入邯鄲僭號即此城也)平恩
城(在曲周縣平恩鎮晉置縣金省入曲周)末杯城(在清河縣東北五十里末杯十六國時叚)
(疾六眷之從弟自稱遼西公與石勒相持因築城於此)臨洺城(在府城西隋置縣屬武安郡唐)
(屬紫州宋省為鎮入永年縣後復置金復省為鎮)清漳城(在肥鄉縣東南七十里本漢列人縣)
(地隋於此置清漳縣屬承安郡唐會昌中省入肥鄉縣)建德城(在府城北二十五里有故城二)
(東西相直相傳竇建德屯軍處)廣平舊城(在雞澤縣境隋於此城置雞澤縣尋省唐復置於馮)
(鄭堡石晉徙治於故城東二十里金寄治於臺頭村始築今縣城)普樂城(在雞澤縣界唐初置)
(縣後陷於竇建德遂廢)洺水廢縣(在威縣北隋縣金屬洺州元屬威州本朝省)黑闥
壘(在府城西南一十里唐太宗平劉黑闥時所築)鯀堤(在清河縣西三十里自順德府廣宗縣界)
(來相傳鯀治水時築)列人堤(在肥鄉縣東北二十里亦云列人埤後魏孝昌中有掘此得破船莫)
(曉其因蓋漳水淤泥積久成高岸云)神腴堤(在肥鄉縣北有堤東西約五里唐韋景駿宰縣時所)
(築以備漳水之患也)白塔營(在肥鄉縣東南後燕慕容垂嘗築城於此以貯輜重)漯河枯
槽(在曲周縣東自永年縣界泊頭堡接本縣西朱堡五十里外與漳河枯槽合遇雨澇滏水泛漲經由)
(此槽北流入滹沱河)漳河枯槽(在曲周縣東一十五里從肥鄉北口接本縣趙林村)
名宦周趙勝(趙平原君秦圍邯鄲勝求救於魏於是信陵君率精兵救趙會楚救兵亦至秦兵引)
(去邯鄲圍遂解)三國涼茂(魏甘陵相有政績)司馬芝(魏廣平令後又為甘陵太守甚)
(有治績)盧毓(魏廣平太守有惠化)南北朝張恂(魏廣平太守招集離散勸課農桑流)
(民歸者數千戶)路去病(魏成安今在畿内素號難治重以請囑百端去病消息事宜以理抗答權)
(勢莫不憚其風格當時以治最稱)宋世良(魏清河太守郡東南有曲隄成公一姓阻而居之羣)
(盜多萃其間入為之語曰寧度東吳會稽不歴城公曲隄世良施八條之政盜奔他境人又謠曰曲隄雖)
(險賊何益但有宋公自屏跡郡無一囚嶽内皆生桃樹蓬蒿)裴譲之(北齊清河太守至郡期月)
(姦吏歛跡盜賊清靖有二姦吏脅取人財譲之惡其亂法殺之)杜纂(後周清河内史性儉約尤恤貧)
(老問人疾苦至有對之流涕者勸課農桑躬親臨視勤者賞之惰者罪之弔死問生甚有恩紀)隋厙
狄士文(開皇初貝州刺史性清苦不受公料僮僕無敢出門政令嚴肅道不拾遺)唐韋景
駿(肥鄉令漳水泛溢景駿築堤功成而費約河北饑教導循撫縣民獨免流散當中宗時與清漳令馮)
(元淑臨洺令楊茂謙俱有治聲後為趙州長史道出肥鄉民争進酒食有小兒在中景駿問何故來對曰)
(耆老為我言學廬館舍橋障皆公所治所以來也)裴㴶(永年令有惠政吏民刻石頌美)畢炕
(天寳末為廣平太守拒安祿山城陷覆其家謚曰忠)嚴挺之(洺州刺史以正自持以嚴為治吏皆)
(憚之)張巡(清河令有治聲凡人困阨歸者傾貲賑護之無吝)五代郭進(後周顯德中洺)
(州團練使有善政郡民詣闕請立碑頌德嘗於城四面植柳壕中種荷芰蒲薍後益繁茂郡民見之有垂)
(涕者曰此郭公所種也)宋劉福(端拱初洺州防禦使為政簡易御下有方略人甚德之)李
斌(淳化中洺州團練使勤於政理人服其清愼後拜桂州觀察使仍判洺州)盧之翰(通判洺州)
(會契丹入寇之翰募城中丁壯決漳河以固城壁敵不能攻吏民詣闕借畱)徐興(洺州部署以善)
(績聞初議建方田命興董其事)寇準(知成安縣每期會賦役未嘗輒出符移惟具鄉里姓名揭之縣)
(門莫敢違者)魯有開(知洺州有豈弟之政時稱為循吏)郭諮(監通利軍攝肥鄉縣令時)
(田賦不平歲久莫治諮閉閤數日以千步方田法四出量括遂得其數除無地之租者四百家正無租之)
(地者百家收逋賦八十萬流民皆復)周審玉(淳化中知貝州有驍捷卒戌州者三十餘人謀劫庫)
(兵而叛推虞候趙咸雍為首審玉覺之與轉運使王嗣宗率兵悉擒之磔咸雍於市)黃莘(清河縣今)
(是時莘與南宫令劉摯信都令李沖皆以治行聞人稱為河朔三令)龔夬(知洺州清介自立召拜殿)
(中侍御使)元張居敬(廣平路總管浚河以防汎濫立常平倉以恤孤貧均賦役興學校郡人至)
(今思其德)劉容(廣平路總管富民有同姓争産者訟久不決容取籍考其父祖名字得實立斷之争)
(者遂服)邢秉仁(延祐中廣平路總管平反冤獄發擿奸伏興學勸農善政甚多)韓仲文
(威州知州有惠政及民民懷服之)夲朝楊浩(永樂初廣平知府興學校均賦役盜弭民安)
李鼒(清河知縣撫綏貧困民愛戴之)梁覲(廣平知府以廉能著稱)秦民悦(天順間知)
(廣平府公平廉威民為立祠以祀)熊懷(廣平知府歲饑捐俸發廩賑之全活者衆民立祠祀焉)
流寓魯仲連(齊人奇偉倜儻秦圍趙急魏使新垣衍說趙尊秦為帝仲連適遊趙因見衍曰梁未)
(睹秦稱帝之害也彼即肆然為帝連有蹈東海而死耳秦將聞之却軍五十里適魏救至遂引去衍曰吾)
(乃知仲連為天下士平原君以千金贈之連笑曰所貴乎士者為人排難解紛也却而去之)
人物列國李同(趙邯鄲人秦圍邯鄲急平原君患之同曰今君誠能令夫人以下編於士卒家)
(之所有盡以饗士平原君從之得敢死士三千同遂與俱赴秦軍秦軍為之却三十里亦會楚魏救至秦)
(兵遂罷同戰死封其父為侯)漢李雲(甘陵人舉孝廉桓帝朝為白馬令時中常侍單超等以誅)
(梁冀功封侯用事雲上書指其奸邪害國遂下嶽杜衆陳蕃上疏救雲不聽竟死獄中天下冤之)三
國朱靈(清河人從曹操征伐有功文帝禪位封鄃侯詔稱元功之將社稷之臣後更封高唐侯卒)
(謚曰威)劉劭(邯鄲人魏文帝時為尚書郎散騎侍郎受詔集五經羣書作皇覧尋拜騎都尉定律)
(令嘗作趙都賦明帝美之詔作許都洛都賦時外興軍旅内營宫室二賦皆寓諷諫後執經講學賜爵關)
(内侯)晉程衛(曲周人劉毅聞其名辟為都官從事毅奏中護軍羊琇犯法當死武帝與琇有舊遣)
(人喻毅衛正色以為不可馳入護軍營收琇屬吏考問奏琇所犯然後言於毅由是名振遠邇)南北
朝房叔安(清河人宋明帝時青州刺史王玄邈辟為長史玄邈為明帝所疑欲北結魏以叔安)
(諫而止齊高帝即位懷其忠正時為益州司馬寧蜀太守就拜前將軍方用為梁州會病卒高宗嘆曰叔)
(安節義古人中求之耳)馮道根(廣平人事母以孝聞郡召為主簿不就聞梁文帝起兵率鄉人)
(從之為驍騎將軍攻戰有功進爵為伯能檢御部曲所至不敢騷擾戰勝未嘗言功)傅永(清河人有)
(志幹涉獵經史仕魏為王肅平南長史時齊將魯康祚趙公政侵豫州永擊殺之又裴叔業侵楚王戍永)
(復敗之兩月之間遂再獻捷昭成帝嘆曰上馬能擊賊下馬作露布唯傅脩期耳脩期永字官至貝丘縣)
(男子叔偉膂力過人彎弓三百斤左右馳射能立馬上與人角騁見者以為得永武)傅豎眼(清河)
(人沈毅壯烈仕魏為參軍累官散騎常侍西征都督卒贈吏部尚書齊州刺史)房亮(清河人好學有)
(節操魏舉秀才奉朝請後歴濟北平原太守以清嚴稱卒贈撫軍將軍齊州刺史)程駿(曲周人少)
(孤貧居喪以孝稱仕魏為著作郎除高密太守以有史才留之歴官清慎言事每愜人心門無挾貨之客)
(詔賜帛以旌其儉駿悉散之親舊)隋馬光(武安郡人少好學從師數十年晝夜不息圖書畢覧)
(尤明三禮高祖徵為太學博士高祖幸學光升坐講禮諸生論難光剖析疑滯咸共推服嘗教授瀛博間)
(門徒千數)唐程名振(洺州平恩人仕為永寧令太宗征遼嘗召問方略不合旨太宗詰之名振)
(辨對益詳太宗稱為奇士拜平壤道行軍總管破沙卑城及獨山陣皆以少擊衆號為名將)程務
挺(名振子少從父征討以勇力聞嗣聖初為單于道安撫大使士服其威愛突厥憚之不敢盜邊後以)
(誣被害突厥聞之相慶為立祠每出師必禱焉)王及善(邯鄲人父從太宗征遼戰死及善授朝散)
(大夫襲邢國公爵武后時廬陵王之還及善密贊其謀為人不甚文而清正自持臨事不可奪有大臣節)
(累官文昌相同鳳閤鸞臺三品)宋慶禮(洺州永年人擢明經承詔與邵宏等築營州都督府故柳)
(城三旬畢事授營州都督開屯田八十餘所追拔漁陽淄青沒戶復舊田宅不數年居人蕃集倉廩充盈)
(卒贈工部尚書謚曰敬)馮仁海(雞澤人事親居喪有至行為鄉人所稱)郭守素(雞澤)
(人與馮仁海齊名同載唐書孝友傳)崔圓(貝州人志嚮卓邁喜學兵法開元中歴京兆參軍玄宗西)
(幸次河池圓疏具陳蜀土腴榖羨儲供易辦即日拜中書侍郎同平章事肅宗時為淮南節度使在鎮六)
(年請朝京師吏民乞留之)五代崔居儉(清河人祖蠡父嶤皆為唐名臣居儉善文詞舉進士)
(仕梁為翰林學士歴唐晉官至戶部尚書其家專以門望自高嘗自著家禮行之)張歸霸(清河)
(人仕梁累官右龍虎統軍左驍衛上將軍嘗與張眰戰中流矢反拔其矢以射賊一發而斃奪其馬而歸)
(其驍勇如此弟歸厚善用弓槊能以少擊衆歴官鎮國軍節度使歸弁亦善戰為滑州長劔指揮使)霍
存(洺州曲周人驍勇善騎射仕梁累官曹州刺史兼諸軍都指揮使)王清(曲周人仕晉為奉國)
(都虞侯尋以戰功加檢校司徒卒贈太傅)宋張美(貝州清河人仕周為樞密承旨授三司使太祖)
(征李筠美有饋運功為定國軍節度太宗時以左驍衛上將軍致仕)解暉(洺州臨洺人父珪後唐時)
(西征至劒門戰殁暉鷙猛木強初仕周為奉國軍節度使宋初屢從征伐身先士卒金創徧體時稱驍將)
(以功遷馬步軍副都軍頭後以右千牛衛上將軍致仕)元達(洺州雞澤人身長八尺負膂力善射)
(嘗醉見道旁槐樹拔劔斬之樹立斷初亡命山林後隸太宗帳下累遷北面行營都部署交士大夫能折)
(節盡禮人以是稱之)趙瑫(貝州清河人由衛士累遷龍衛指揮使後以徐河戰功加鎮州團練使至)
(兵馬部署卒贈歸義軍節度使)孟元(洺州人性謹愿少過頗喜讀書仕為眞定路鈐轄討貝州叛賊)
(被數十創戰愈力累官大名路副都總管子在累官閭門祇候榮州刺史在之女為哲宗皇后)丁德
裕(臨洺人父審琦彰義軍節度德裕仕周為供奉官宋初累官内客省使成都初平羣寇大起用為西)
(川都巡檢使率兵討平之後征江南領常潤等州經略巡檢使)王明(大名成安人仕周歴清平郾城)
(二縣令宋初知榮州以廉正持身而德惠及民太宗召拜諫議大夫累官禮部侍郎知真定府子挺扶並)
(進士及第皆知名)李炳(洺州肥鄉人祖豊泰陵令父滔洺州團練判官炳初從邢帥薛懷讓辟為)
(觀察支使歴邠州鳳翔判官拜殿中侍御史知舒州太祖征金陵以供億甚勞加侍御史)李沆(炳之)
(子太宗時進士為右補闕知制誥上嘗稱其風範端凝真宗時拜相日取水旱盜賊奏聞曰人主少年當)
(使知四方艱難不然則留意於土木禱祠之事矣王旦初以為細事後果驗嘆曰李文靖真聖人也至於)
(焚封妃之詔奪西夏之謀不用浮薄不市私恩可謂正大光明矣張詠曰吾榜得人最多謹重雅望無如)
(李沆故論宋初得大臣之體者沆為首稱卒謚文靖)李維(沆之弟舉進士累官翰林學士承旨仁宗)
(時為尚書左丞維博學以文章知名至老手不廢書嘗預修續通典册府元龜卒贈右僕射子師錫虞部)
(員外郎公謹太子中含)丁逢吉(恩州清河人父顗後唐清泰初䧟於契丹後脱身南歸逢吉精)
(於醫術事真宗於藩邸然好聚書與儒者游力教其子度度遂登服勤詞學科累官至參知政事)李
若水(洺州曲周人以上舍登第為太學博士靖康初兵金人入邊選若水為使見尼瑪哈於雲中纔歸)
(已南下及尼瑪哈攻汴以若水為吏部尚書金人邀帝出郊計中變逼帝易服若水抱持而哭詆金人為狗)
(大罵不屈遂遇害謚忠愍)孟忠厚(元曾孫父彦弼追封咸寧郡王即元祐太后兄也宣和中官至)
(將作少監建炎中奉太后幸杭州及洪州累遷鎮海軍節度使封信安郡王卒贈太保)李椿(洺州)
(永年人父升進士起家為吏有廉名靖康中金人破汴以刃迫其父升前捍之與父俱死椿奉繼母避地)
(南走仕為吏部侍郎知太平州以敷文閣待制致仕椿長於易凡措諸行事者皆易之用曾孫芾死節於)
(潭州)金董師中(洺州人少敏贍好學強記皇統中舉進士調澤州軍事判官累官參知政事尚)
(書左丞嘗曰宰相不當事細務但一心正兩眼明足矣卒謚文定弟師儉亦登進士)劉政(洺州人性)
(篤孝母老喪明政每以舌䑛之逾旬母能視物母疾刲股肉啖之者三母死負土起墳葬之日飛鳥哀鳴)
(翔集丘木間廬墓三年防禦使以聞除太子掌飲丞)李慶嗣(洺州人少舉進士不第棄而學醫讀)
(素問諸書洞曉其義天德間歲大疫慶嗣攜藥與米分遺貧民全活甚衆年八十無疾而終所著有傷寒)
(纂要及傷寒論針經等書)元劉肅(威州洺水人金興定初詞賦進士累官戶部主事金亡依東平)
(嚴實元中統初擢真定宣撫使後商議中書省事致仕肅性舒緩有執守嘗集諸家易說曰讀易備忘後)
(追封邢國公謚文獻子憲禮部侍郎孫大名路總管)劉恩(洺水人徙威州父辛元初為貝州長恩幼)
(知讀書勇而有謀以管軍總管入蜀與宋將戰守成都路副萬戶後同僉行樞密院事招降䕫府等州邑)
(授副都元帥子德祿襲萬戶)竇默(肥鄉人初避地大名與姚樞許衡講明道學尋還鄉世祖在潛)
(邸聞其賢召至首以三綱五常誠意正心為言及世祖即位召問欲求如唐魏徵者乃薦許衡史天澤時)
(平章王文統用事默力詆其學術不正後果敗由是國有大政輒以訪之默為人樂易至論國家大計面)
(折廷諍不少撓累官昭文館大學士卒謚文正子履集賢大學士)石高山(洺水人以管軍總管)
(鎮息州軍令嚴肅邊境晏然後從巴延南征至焦山與宋將孫虎臣等戰殺獲甚多累遷顯武將軍侍衛)
(都指揮使)秦起宗(洺水人幼生長兵間學書無從得紙父順削柳為簡寫以授之成誦削去更書)
(會立蒙古學學既成辟譯史累遷中臺御史劾中丞和尚不法後為撫州路總管以兵部尚書致仕子鈞)
(銓鐸鏞皆仕於時)王磐(永年人幼篤志好學超然異衆舉金進士後仕元官至翰林學士兼修國)
(史與許衡同議朝政禆益居多其文章著稱當時卒謚文忠)何榮祖(永年人初習吏事後折節)
(讀書日記數千言累官御史中丞出為山東按察使奏免海運陷粮民以福星目之入為參政尋遷右丞)
(條具有官新格進平章政事至元大德間朝廷晏然多其力也尤明性理文學所著有學易記觀物外篇)
(等書自號總山卒謚文憲)元明善(大名清河人五經皆通尤䆳春秋早以文章自豪出入秦漢間)
(仁宗在東宫時首擢太子文學歴陞翰林直學士詔節尚書經文譯之以進每奏一篇帝必稱善曰)
(二帝三王之道非卿莫聞也官至湖廣行省參知政事復入為翰林學士眷遇之隆當時莫並卒諡)
(文敏所著有文集)劉賡(肅之孫少有文名至元間用薦者授國史院編修累遷集賢大學士)
(兼國子祭酒復為翰林學士承旨久典文翰當時大製作多出其手以耆年宿德為朝廷所推重云)
吳鼎(永年人為人特達博通經史歴官大司農都事纂古今農桑錄累遷河北道提刑按察副)
(使不事華細嚴警大吏百城凜然朝廷方大用以疾卒追封壽國公諡憲穆)吳元珪(鼎之)
(子簡重深沉世祖竒其儀貌累遷禮部侍郎參議中書省事尋拜樞密副特加平章政事時政多所)
(論建卒追封趙國公諡忠簡)李齊(廣平人元統初進士第一知高郵府有政聲時張士誠據)
(泰州河南行省遣齊往招降被拘久之縱歸已而有詔赦叛逆者士誠䧟高郵不受命紿曰請李知)
(府來乃受命齊往則囚之官軍進攻城士誠呼齊使跪齊叱曰吾膝如鐵豈為賊屈遂遇害時人悲)
(之)夲朝張璉(曲周人為國子生明經有志歴官著能聲後遷至河南右布政使)郝
珩(廣平人永樂三年領鄉舉擢吏科給事中以清慎稱後累官陜西左布政使)金貴(邯鄲)
(人登宣德庚戌進士歴官有能聲)蔣勛(肥鄕縣人登成化辛丑進士第歴官内外以廉能著)
(稱)馬子聰(廣平人成化丁未進士有廉能聲)
列女崔氏(清河人適滎陽鄭誠生子善果宇文周末誠討尉遲迥力戰死之時崔年二十父母欲奪)
(其志崔抱善果曰婦人豈可再適且幸有此兒在背夫為不義棄兒為不慈吾安忍為乃截髮割耳以明)
(素志)崔氏(清河人趙元楷妻自幼有禮度遭隋末亂途遇盜欲以為妻崔曰我士大夫女為僕射子)
(妻當即死終不為賊婦羣盜縳崔於床簀將凌之崔紿盜釋之因倚樹而立曰任加刀鋸盜怒亂殺之元)
(楷後得殺崔者支解以祭其靈)房愛親妻崔氏(清河人性嚴明有高節子景伯爲清河太)
(守每有疑獄輒先請焉貝丘人母列子不孝吏欲案之景伯以告崔氏曰民未知禮故也乃召其母來處)
(之於榻與共食景伯旦夕温清其子侍立堂下未及旬日悔過求還竟以孝聞)趙氏(宋貝州人父嘗)
(舉學究王則反聞趙有殊色劫致之欲納為妻趙慢罵求死賊愛其色不殺使人守之趙知不脱乃紿曰)
(必欲妻我且擇日禮聘賊信之使歸其家且聘幣盛輿從來迎趙與家人訣遂涕泣登輿而去至州廨舉)
(簾視之已縊死輿中矣)
大名府(東至山東東昌府冠縣界九十里西至河南彰德府臨漳縣界一百一十里南至河)
(南開封府封丘縣界四百里北至山東東昌府館陶縣界一百里自府治至京師一千一百六)
(十里至南京一千一百四十里)
(糧一十四萬八千石零)
建置沿革禹貢冀兖二州之域天文室壁分野本商舊
都周封武庚於此春秋為晉地戰國為魏衛二國之
境秦屬東郡漢置魏郡治元城東漢分魏郡為東西
部置都尉魏置陽平郡晉因之劉宋嘗置東陽平郡
前燕於此置貴鄉郡尋省後周置魏州隋改州為武
陽郡唐武德中復為魏州治貴鄉貞觀初置都督府
龍朔初改為冀州咸亨中復為魏州天寶初改為魏
郡屬河北道魏博節度治此乾元初復為魏州號曰
天雄軍五代唐陞為東京興唐府尋改鄴都晉改廣
晉府漢改大名府周復改天䧺軍宋初因之慶歷初
陞為北京大名府治元城金為大名府路又改安武
軍元為大名路本朝洪武初改為大名府屬北平布
政司永樂初直隸京師領州一縣十
元城縣(附郭本春秋時沙麓地漢置元城縣屬魏郡曹魏因之後魏析置貴鄉縣北齊省入貴鄉)
(隋復置治古殷城唐貞觀中又省入貴鄉聖歷初復置五代唐改興唐縣晉復為元城縣宋金因之元初)
(省入大名縣尋復置本朝因之編戶三十九里)大名縣(在府城南一十里本漢元城縣貴鄉地後)
(魏析置貴鄉縣屬昌樂郡周於此置魏州隋改置武陽郡唐復置魏州五代唐改為廣晉縣漢改大名縣)
(宋省入元城縣金於此置屯營元初復置為縣本朝初省洪武中復置編戶一十九里)南樂縣
(在府城東南四十里本漢樂昌縣屬東郡後漢省晉置昌樂縣後魏兼置昌樂郡隋開皇初廢郡析置繁)
(水縣大業初以昌樂縣省入繁水屬武陽郡唐復置昌樂縣省繁水入焉五代唐改為南樂縣晉以後隸)
(大名府宋改隸開德府金復隸大名府元仍舊本朝因之編戶三十三里)魏縣(在府城西四十里周)
(時地名洹水戰國時為魏武侯别都漢置魏縣屬魏郡晉因之北齊省入昌樂縣隋初復置又析置漳陰)
(縣大業中以漳陰省入隸武陽郡唐武德中復置漳陰縣貞觀中復省入隸魏州宋屬大名府金元仍舊)
(本朝因之徙治五姓店編戶四十五里)清豐縣(在府城東南九十里古頓丘衛邑漢為頓丘縣)
(地屬東郡晉置頓丘郡後廢北齊縣省隋復置屬武陽郡唐大歷中析頓丘及昌樂縣置清豊縣屬澶州)
(以孝子張清豊故名五代晉以頓丘為德清軍宋慶歴中徙德清軍治清豊熙寧中省頓丘入焉金罷軍)
(以縣屬開州元仍舊本朝洪武初改今屬編戶四十里)内黃縣(在府城南一百里殷河亶甲居)
(相春秋襄公時會于柯皆此地漢置内黃縣屬魏郡東漢及曹魏皆因之晉屬頓丘郡後魏省入臨漳隋)
(復置属相州唐初属黎州貞觀中還属相州天佑中属魏州宋属大名府金属滑州元仍舊本朝洪武初)
(改今属編戶三十四里)濬縣(在府城西南二百里本春秋衛邑漢為黎陽縣属魏郡晉省後魏置)
(黎陽郡及黎州隋初州郡皆廢尋復置黎州大業初州廢以縣属汲郡唐復置黎州貞觀中州廢以縣属)
(衛州五代晉置濬州宋改為通利軍熙寧初改為黎陽縣属衛州政和初陞濬州濬川軍尋改平川軍金)
(改通州後復為濬州元以黎陽縣省入属眞定路後改属大名路本朝洪武初改為縣編戶四十五里)
滑縣(在府城南二百三十里本古豕韋氏之國春秋為衛地秦漢皆為東郡地晉為濮陽國地劉宋)
(於此置兖州及東郡後魏罷兖州以東郡属司州後周改把州隋改滑州大業初改東郡唐復為滑州天)
(寳初改靈昌郡乾元初復為滑州後置義成軍光啟初改宣義軍宋改武成軍後改滑州金初隸開封府)
(後隸大名府元仍舊本朝洪武七年改為縣以白馬縣省入編戶七十九里)東明縣(在府城南)
(一百八十里本朝析置編戶三十九里)開州(在府城南一百六十里春秋時地名澶淵属衛秦為)
(東郡地漢為頓丘縣地属魏郡晉為頓丘郡及魏郡地隋為東郡及武陽郡地唐置澶州又分置澶水縣)
(貞觀中州廢以縣属魏州後復置五代晉陞鎮寧軍宋陞開德府治濮陽縣金復為澶州後改為開州属)
(大名府元仍舊本朝因之以濮陽東明縣省入編戶八十里領縣一)長垣縣(在州城南一百五十)
(里本春秋時衛之匡邑秦属陳留郡漢置長垣縣王莾改曰長固後漢復舊晉属陳留國後魏属東郡隋)
(改為匡城縣唐因之五代梁晉復為長垣属開封府後唐復改匡城縣宋初復長垣金属開州元初属大)
(名路後改属開州本朝因之編戶六十里)
郡名魏郡(漢名)陽平(魏名)
形勝南有鴻溝東有淮潁西有長城北有河外(史記蘇秦說魏)
(襄王)守白馬之津示諸侯形制之勢(漢書酈生說沛公)屹屹魏
土山河之固(宋劉攽魏京詩)矗如巨防扼為要津(江休復縣壁記王在)
(在浚澶為北門重郛言言淇河渾渾矗如巨防扼為要津)九河綿絡之奥區(宋黃庭堅)
(上梁文全魏大名冀州右部二聖豫遊之近地九河綿絡之奥區)地當兩河之驛路
(澶淵地域志)襟山帶河(滑州沿革此州襟山帶河臨征討必争之地)介東西山
水之間(濬州志)
風俗俗近梁魯微重而矜節(史記)剛武尚氣力(漢書)人人知
本農桑勸學校(晁旡咎澶淵登科記)俗尚義槩有古推遜之風
(澶淵舊志)先人後已務崇禮讓(元志)好學而樂善(澶淵志)右樸
無文而無澆薄之風(滑州舊經)
山川沙麓山(在府城東四十五里春秋沙麓崩即此亦名女姓丘漢書云王翁孺既徙魏郡元城)
(委粟里元城建公曰昔春秋沙麓崩晉史卜之曰後六百四十五年當有聖母興其齊田氏乎翁孺徙居)
(正值其地日月當之後翁孺生禁禁生女政君即元后也平帝幼元后果臨朝稱制焉)洪洋山
(在開州東南五里秀麗隆峻)鮒鰅山(在開州舊頓丘縣西北三十里一名廣陽山山海經顓頊)
(葬其陽九嬪葬其隂四蛇衛之)衛陽山(在開州東南二十里居衛之陽)愜山(在大名縣北一)
(十五里漢成帝時河决俾王延世於此運土以塞河頗愜人心故名)善化山(在濬縣西北二十五)
(里去内黃縣西南六十里山有三峰如鼎峙南北連跨巨岡左右溪澗不翅數百西南峰近西有黑龍潭)
(上有龍祠又有仰泉如盆者七十二春夏水常不减山産紫斑石又名枉人山相傳紂殺比千於此故名)
(居民以其能興雲致雨因目之曰善化)大伾山(在濬縣東二里山高四十丈周十五里峰巘秀)
(拔若倚屏障禹貢導河至于大伾即此亦名黎陽山又名青澶山有小山就鏒為佛像元朱叔服詩伾山)
(蒼蒼出雲表夜半金鷄報天曉曉色欲動河漢横嵐氣上浮山月小蟾精未墜陽鳥升照見佛身光縹緲)
浮丘山(在濬縣西南三里峰巘三層宋濬州故城在山西二里天聖初因䧟為湖移城此山本朝)
(復徙縣沿於山東北之平地)紫金山(在濬縣東北六里大伾山之東山無餘土翠石稜峻可愛)
(相傳古玉女修眞於此上有玉女觀白金泉駝扆石玉女巗仙跡)鳳凰山(在濬縣故河東岸與)
(紫金山東西相對碧石壁立下瞰於河相傳昔有鳳凰集此因名)同山(在濬縣西南四十五里相)
(傳武王伐紂諸侯會同於此故名山西有小溪名波羅河挾山南流至龍口渚伏於地若遇潦溢則會於)
(長豐泊)黑山(在濬縣西北八十里一名墨山形如展箕巖石竒怪其色蒼黑山之東巖有寺曰嘉)
(祐寺有泉曰甘泉九州要記黑子昔居此采茯苓服食壽五百歲漢獻帝時黑山賊十餘萬衆掠魏郡即)
(此山也)陳家山(在黑山西南連亘臨於淇水石壁險立高二十仞俗傳昔陳氏居此)狗脊
山(在滑縣西北隅上出狗脊草)白馬山(在滑縣東北一十四里昔有白馬羣行山上悲鳴則)
(河决馳走則水至故名)秋山(在頓丘廢縣西北山海經帝嚳葬於此山之隂)博望岡(在内)
(黃縣東南一十三里接汲縣界)漳河(有舊漳新漳二河俱在魏縣西北流至府城西宋時常引注雕)
(馬河入府城灌御河又從西北陡門出灌流沙河復入漳河漕運)雕馬河(在大名縣北)王
莽河(在元城縣有屯氏入河故瀆俗云王莾河一名毛河唐代宗時朱滔攻魏州寔瀕王莾河壁即)
(此)御河(自魏縣界流經元城縣泉源鄉東北流下接舘陶縣界御河舊名白溝水)沙河(舊自)
(府城西南引漳河入城灌御河復西北出城灌流沙河河南北約長二十里東西闊二里其河常不定形)
(勢如山相近沙麓)衛河(源自衛輝府輝縣經本府濬内黃二縣下流與淇漳滹沱等河合至直沽)
(入海)滑河(在滑縣境河經北而東滑最大自洛以西百水皆會於滑唐沈亞之嘗作魏滑分河錄)
淇水(在臨河廢縣東南五里源出林慮山中綿歴太行而東至於濬縣枋頭東流入衛河)黎水
(衛河淇水合流至黎陽故城為黎水亦曰濬水俗傳舊水流至濬縣南十里有名外郎河乃黎之故渠西)
(經長豊泊東北歴善化山復西北會於漳金時濬州守以州城象州乃自外郎河䟽引東北浸而流於此)
(若舟在水也)澶水(在頓丘廢縣西南二十里伏流至古繁水城西南謂之繁泉)濮水(在開)
(州東南六十里即莊子垂釣處)繁水(在南樂縣西北三十五里元志在内黃縣東二十六里)湯
水(在内黃縣水經云湯水又東北至於内黃即此)永濟渠(在臨河廢縣西北三十里自濬縣入)
(界東北入内黃縣隋大業中嘗增修)鸕鷀陂(在内黃縣洹水舊縣西南五里周迴八十里蒲魚之)
(利土人所資)高雞泊(在府界唐中和中宰相王鐸出為義昌節度過大名樂彦禎子從訓利其)
(裘馬妾侍伏兵於高雞泊劫鐸及家属吏佐三百餘人皆遇害時朝廷微弱不能治其冤)長豊泊
(在濬縣西二十里按地理志天下水名泊者有二一曰梁山泊二曰長豊泊今為牧馬地然常為水占不)
(得用)白金泉(在紫金山相傳古玉女嘗煉丹於此丹成飛去即今泉内色碧如酒味甘香山南壁)
(有太守徐閎中泉銘剥落不可辨)御井泉(在開州治南界極甘冽宋真宗駐蹕時所飲之泉也)
豢龍井(在韋城廢縣古城内之東南即豢龍氏鄉有古記云左右直殳工口白丁下八十一口)
八角井(在滑縣舊州子城外北壕下唐貞觀初節度使賈耿所鑿自為記)
土產枝頭乾(南樂縣出)紫草土硝鹻(俱本府出)南粉(開州出)紫斑
石(善化山出光膩類玉其色五等可充殿閣柱礎之用)
學校大名府學(在府城東南原在舊府城内宋時建為辟雍有賜辟雍詔碑本朝洪武三十五)
(年與府治俱徙焉)開州學(在州城東門内元建本朝洪武二十五年重建)元城縣學
(在縣治西北洪武三十五年建)大名縣學(在縣治西南洪武三年建)南樂縣學(在縣治東南)
魏縣學(在縣治東俱洪武三年建永樂五年修)清豐縣學(在縣治北宋建元末頽圯本朝洪武七年重建)
内黃縣學(在縣治東北元建後廢本朝洪武二年重建正綂九年修)濬縣學(在縣治東洪武)
(三年建景泰元年修)滑縣學(在縣治東南金建本朝洪武十三年修)東明縣學(在縣)
(治東成化中建)長垣縣學(在縣治西洪武元年建)
書院崇義書院(在開州元國子生唐元建為育材之地且置學田四頃餘請於朝賜名崇義)
宫室騎山樓(在舊府治西園宋韓𤦺留守日有詩)濮陽樓(舊在開州治漢乾祐中移就州)
(南三里德勝寨故臺或云宋改澶州為開德府時置此樓)秦女樓(在清豊縣南四十里故老傳金)
(隄上有秦女樓)仁風樓(在滑縣舊州子城北即晉東郡袁宏奉揚仁風之所)衆樂堂(在舊)
(府治西園宋文彦博留守日建每春時許人遊賞故名)賢樂堂(在舊府治通判廳側宋黃庭堅)
(記)觀德堂(在舊府治西園後周時符彦卿尹大名創為射堂宋馮京留守日改今名)清心
堂(在舊府治宋馮京建)大閱堂(在滑縣宋梅摯知滑州時建舊有石刻記)安正堂(在舊)
(府治韓魏公留守時建與所建善養雅集二堂皆有詩)冰堂(在滑縣治宋歐陽修守郡日建嘗造)
(酒名冰堂春後蘇軾送修之子主簿赴葦城有詩云使君已復冰堂酒盖謂當時守滑者已復造冰堂酒)
(而歐之畫舫齋守未能復故隂諷之)喜雨亭(在舊府治五代時王彦超守魏郡為民禱雨有感因)
(名)九思亭(在舊府治宋文彦博留守日建有詩)雪香亭(在舊府治宋文彦博有製石刻)
(存)晚香亭(在舊府治宋韓琦留守時重九日燕諸監司於後園有詩云莫嫌老圃秋容淡且看)
(黃花晚節香其後代者以公能全晚節遂以晚香二字名亭)許公亭(在舊府治韓𤦺詩有三月)
(三来御水涯古亭春色偶相遮之句)望春亭(在舊府治韓琦三月十八日會此亭有此日傾城樂)
(御河之句)歸鴈亭(在滑縣治歐陽修建有詩云斬誅榛莾辨草樹頗有桃李當墻隈新年風色日)
(漸好晴天仰見鴈已回)濛鴻亭(在大伾山南巔金時防禦使搆有石刻)畫舫齋(在滑)
(縣治歐陽修為守日建以為燕私之居有記蔡襄書扁)昆吾臺(在開州城東二十五里古顓頊)
(城内相傳為夏昆吾氏所築夏昆吾五伯之一)鹿臺(在濬縣西五十里紂築以聚財武王散鹿臺之)
(財即此衛輝府亦有此臺)重華臺(在開州南昔衛靈公坐臺上侍御數百人仲叔圉諫曰昔桀紂)
(行此而亡今若寵妾毋乃盛與靈公出之民大悦)魏臺(在魏縣界相傳魏文侯所築)秦臺
(在開州廢東明縣秦始皇嘗駐蹕於此故名)蒯瞶臺(在頓丘廢縣北五里衛太子蒯瞶登鐵丘)
(上望鄭軍投車處)天王臺(在府城後唐莊宗築)烽火臺(在内黃縣北宋時契丹犯大名)
(眞宗遣楊延朗禦之兵屯於此築臺置烽火又開州東南澶濮間亦有烽火臺)東臺(在東明廢縣東)
(北相傳即古之南華縣也)蓋寬饒臺(在魏縣東南)杏花臺(在大伾山西浮丘山東高)
(二丈周百步盖金時富家所築植杏花以偹遊賞)
關梁金隄關(在廢靈河縣西南五十三里隋大業中置關尋廢)博望關(在内黃縣東南)
(十三里接河内汲縣界)五龍橋(在舊府城内十字街相傳五代時有此橋)天成橋
聖功橋(宋政和五年夏都水使者孟昌齡奏開鑿大伾三山兩河回引河流修繁水橋及天成聖)
(功二橋進合龍門至秋畢功羣臣拜表請賀徽宗為之銘而磨其二崖工得賞賚不貲)黎陽津
(在黎陽故城東又名白馬津漢酈食其所謂守白馬之津即此)靈昌津(在滑縣境靈河廢縣東北)
(二十里舊名延津石勒伐劉曜至河渚不得渡時流澌下因風結冰濟訖冰泮勒自以為得天助因號曰)
(人昌津又有湖周十里曰靈昌湖)澧水橋(在南和縣西十里舊在孔村永樂十三年移於此)
寺觀普照寺(在府治西宋元時在舊府城内本朝永樂初徙建於此清豊縣亦有普照寺)太
平興國寺(在開州治南宋建本朝洪武初重修)靈感寺(在内黃縣南元建本朝洪武初)
(重修)文殊寺(在魏縣治西南洪武初建)興國寺(在滑縣治東洪武九年建)白塔寺
(在長垣縣治西洪武十年建)白馬寺(在大名縣治東南)净土寺(在南樂縣治南俱洪)
(武中建)萬壽觀(在府治西元時在舊府城内本朝永樂初徙建於此)長春觀(在浮丘山)
(北元建)崇真觀(在長垣縣治東北洪武中建)萬壽宮(在滑縣治東洪武九年建)萬
安宫(在清豊縣治西北洪武中建)演道宫(在南樂縣治西北隅)
祠廟顓頊廟(在開州城東二十五里顓頊城唐太和四年立宋乾德六年重修本朝祀典有祭)
比干廟(在長垣縣西南六十里衛樓村比干殷忠臣)楚王廟(在内黃縣北項羽斬將軍)
(宋義於此後人為立廟)靈津廟(在開州西南八里宋神宗時河决曹村下埽遣官以牲玉沉河)
(禱焉詔立廟曰靈津今碑刻具存)衛靈公祠(在長垣縣東北一十五里)衛大夫祠
(在開州城北七里戚城祀仲由又長垣縣蒲城鎮亦有祠)趙文君祠(在魏縣東二十三里文君)
(名䕫字虚和漢武帝時為令時天旱自㷊祈雨民感之為立祠)三賢祠(在舊府城文廟東南祠唐)
(魏徵狄仁傑宋韓琦)狄梁公祠(在府城南門外唐梁公狄仁傑嘗為魏州刺史有異政民為立)
(生祠舊有䨇碑一李邕文張處繼書開元中立一馮朝文明証書元和中立)忠烈公祠(在開)
(州治東元郭嘉盡忠所事本朝洪武初旌其忠烈命有司立祠春秋致祭)
陵墓顓頊陵帝嚳陵(俱在滑縣東北七十里)殷中宗陵(在内黃縣南三)
(十里中宗商賢君以上三陵本朝祀典有祭)倉頡塜(在南樂縣西三十五里並有廟頡黃帝時)
(始制字者又河南開封府亦有倉頡廟)趙宣子塜(在善化山南巨塜高五丈塜前舊有祠宣)
(子晉大夫趙盾)蘧伯玉墓(在長垣縣南一十五里傍有祠伯玉衛賢大夫)子路墓(有三)
(一在清豊縣西南三十里一在開州北一十里一在長垣縣北三里盖子路嘗為蒲宰後死孔悝之難蒲)
(人葬之然三墓未知孰是)汲黯墓(在開州城西南六十里黯自淮陽太守歸葬於此)五女
墓(在開州臨河廢縣西三十里漢太倉令淳于意無子有五女意卒五女葬之於此墓高五尺)蓋
寬饒墓(在魏縣東南八里久被水衝没寬饒漢司隸校尉)韓擒虎墓(在滑縣東北小)
(韓村擒虎隋將自云生為上柱國死作閻羅王故墓有閻羅廟)李密墓(在大伾山西密隋末起兵)
(後被唐誅其舊將徐世勣請其骨葬焉魏徵為銘)劔甲墓(在府城南一十三里後周高祖嘗為)
(鄴都留守遺詔葬其劔甲於此)
古蹟昌意城(在南樂縣界黃帝子昌意所造因名)帝丘城(在滑縣東北七十里土山村春)
(秋時衛成公遷於此)顓頊城(在開州城東二十五里一名東郭城盖顓頊古都也又臨河廢縣東)
(北三里亦有顓頊城)龍城(在舊長垣縣東南二十里昔夏桀之臣關龍逄所居故名有墓及祠)殷
城(在内黃縣東南一十三里殷王河亶甲居相因築此城)朝歌城(在濬縣西七十里紂所都)
(也其南有糟丘酒池土人猶依約識之漢於其地置朝歌縣隋改為衛縣元省入濬州)葛築城
(在魏縣界趙成王與魏衛王遇於葛築即此有築亭)平邑城(在南樂縣東北七里晉公四年趙成)
(平邑唐馬燧嘗提兵至此今有浮圖)魏武侯城(在府城南一十里舊有壇亦曰武侯壇)鶴
城(在長垣縣西一十八里衛懿公好鶴鶴有乘軒者此其養鶴城也又夏果養鶴於此因名)鹹城
(在開州城東南六十里春秋齊桓會諸侯於鹹即此)澶淵城(在開州城南五里春秋會盟於澶淵)
(宋神宗時河决澶淵城即此)戚城(在開州城北七里春秋晉趙鞅納衛世子蒯瞶於戚即此)牽
城(在内黃縣西南一十二里春秋公會齊人衛人于牽即此)柯城(在内黃縣春秋襄公會于柯即)
(此)雍榆城(在濬縣西南一十八里春秋叔孫豹帥師救晉次于雍榆即此)繁陽城(在内)
(黃縣東六十里趙將廉頗伐魏取繁陽即此)匡城(在長垣縣西南一十五里春秋諸侯盟于牡丘)
(遂次于匡論語于畏於匡即此)長垣故城(在今縣西南三十五里本秦置唐廢入匡城縣)
訾樓城(在舊長垣縣西北六十里春秋邢人伐衛取訾樓即此)漆城(在舊長垣縣西二十)
(里竹書紀年邯鄲伐衛取漆即此)蒲城(即長垣縣治春秋齊侯衛侯胥命于蒲家語子路為蒲宰)
(即此金元長垣縣舊治柳家村本朝徙治此)平陽城(在韋城廢縣西二十里左傳衛侯飲孔悝)
(酒於平陽即此)頓丘城(在清豐縣西南二十五里衛風送子涉淇至于頓丘即此亦謂之隂安古)
(城漢置頓丘縣晉於縣置頓丘郡五代晉置德清軍宋淇入清豐)干城(在頓丘舊縣界郡國志衛)
(縣有干城衛風出宿于干即此)漆園城(在東明廢縣東北二十里今名漆園村内有莊子廟盖莊)
(周為吏之所)長羅城(在舊長垣縣西南三十里漢武封常惠為長羅侯即此光武時併入長垣)
東明城(在長垣縣東四十五里本漢東昏縣莽改曰東明東漢復曰東昏宋初置東明縣属開封)
(府金徙於曹州濟隂縣西本朝省入開州)故魏縣城(在府城西三十五里故老云此即舊魏縣)
(今為舊縣店)昌樂城(在南樂縣界晉置此縣隋省唐復置)繁水城(在南樂縣北四十里)
(隋置此縣唐省入昌樂)德清城(在開州城北七十里陸家店晉天福中移澶州於德勝寨而於)
(故澶州置頓丘鎮尋改鎮為德清軍開運初移於此)隍城(在舊府城五代周郭上皇所築其城儀門)
(東南有五禮碑西南有大樂大成碑皆宋徽宗所立)清豐故城(在今縣西北一十八里宋時因)
(水故遷治於今縣)婦姑城(在舊長垣縣西南七十里隋於此置匡城縣宋改長垣縣金始遷縣)
(於柳家村此城遂廢)舊府城(在今府城西八里宋元時府治在焉本朝洪武末淪於水始遷今治)
廢濮陽縣(在開州治西南後魏置縣於此隋改昆吾縣後改濮陽唐属濮州五代時澶州治此)
(本朝省入開州)廢白馬縣(在滑縣治南本衛之曹邑漢為縣隋唐以来為滑州附郭本朝省入)
(滑縣)廢黎陽縣(在濬縣西二里漢縣元省入濬州)廢臨河縣(在開州西六十里本)
(漢黎陽縣地隋析置臨河縣金省入開州)廢澶淵縣(在臨河廢縣東四十里隋割臨河頓丘内)
(黃三縣地置唐初改澶水貞觀中廢入臨河)廢韋城縣(在滑縣東南五十里本殷伯豕韋氏)
(之國隋置縣金省入白馬縣)廢靈河縣(在滑縣境隋置靈昌縣後唐改曰靈河宋省入白馬)
(縣今名靈河鎮)廢衛南縣(在滑縣東六十里本春秋楚丘地衛文公自曺遷此隋初置楚丘縣)
(後改衛南金省入白馬縣)廢永昌縣(在濬縣境隋初置大業中廢)鉅橋(在濬縣西五十)
(里紂聚粟之所武王發鉅橋之粟即此又衛輝府亦有此橋)泉源(在頓丘古城東北衛詩泉源在)
(左淇水在右)五鹿墟(在府城東左傳晉公子重耳乞食於五鹿有野人與之塊即此處又開州)
(南三十里有五鹿城魯伐衛取五鹿盖此城也)百花塢(在府城内宋王拱辰留守日於西園高築)
(塢名曰百花)旄丘(在開州城東北弼風旄丘之葛兮何誕之節兮)鐵丘(在開州北五里左傳)
(衛與鄭戰蒯瞶登鐵山望之至今云此丘曰鐵丘)清丘(在開州東南七十里左傳盟于清丘即此)
延丘(在開州東南四十里左傳延陵季子適衛說蘧伯玉等曰衛多君子未有患焉盖季子憩於此)
(坵)瑕丘(在開州城東南三十里禮記檀弓公叔文子升瑕丘蘧伯玉從文子曰樂哉斯丘也死則)
(我欲葬焉伯玉曰吾子樂之則瑗請前)馬陵道(在府城東南一十里即孫臏伏弩殺龐涓處)
黃河故道(在開州治南又長垣縣南六十里清豐縣西五里及廢東明縣南五十里皆有故道)
(本朝正統十三年河决陽武循故道至開州南一百二十里東流扺濮州過張秋入海其流奮激聲聞數)
(十里俗名響口子)中軍帳(在大伾山近北絶巔隋末李密嘗息兵於此故立帳後人因之又立)
(中軍亭)臺頭堡(在府南大門外有高臺相傳魏惠王拜郊臺今稱村曰台頭堡)逯明壘
(在滑縣石勒將所築逯明石姓因以稱壘遺址尚存)黎陽倉(在大伾山北麓乃隋煬帝所制及隋)
(亂李密襲倉以賑兵民唐宋皆復其制漕河北粮儲以餉京師自政和後河易故道始廢)王鐵槍
寨(在滑縣東北四十里五代王彦章與叚凝屯兵於此彦章善鐵槍故名)德勝寨(在開州南)
(三里漢乾祐初自夾河移澶州於此周世宗又遷於夾河與德勝寨南北相直故居人有南澶北澶之目)
鯀堤(在開州城西一十里自濬縣入界相傳鯀治水時所築)復關堤(在開州城西南古黃)
(河岸北衛詩乘彼垝垣以望復關即此)金堤(上接清豊下入南樂縣界漢書金堤古堰也成帝時)
(王延世運土以塞河决自金堤而增築之堤上有金堤驛秦女樓)瓠子口(在開州城西南二十)
(五里漢武帝時河决濮陽瓠子使汲仁郭昌發卒數萬塞之帝因封禪還自臨决河沉白馬玉璧令從官)
(自將軍以下皆負薪寘决河作歌二章悼功之難成卒塞瓠子築宮其上曰宣房云)枋頭(在濬縣西)
(南八十五里淇水之北即淇水口也魏志曹操於淇水口下大枋木以成堰遏淇水東入白溝以通漕運)
(故名枋頭晉書桓温伐慕容暐暐將慕容垂拒温大破之遂至枋頭亦此地)潛龍宅(在開州舊)
(澶州城内乃後唐明宗所居之宅後名潛龍院)御店(宋太祖太宗微時嘗寓澶淵城中有邸舍後以)
(&KR1877;瓦覆之號御店徽宗時改修觀以潛德名)東園(在舊府治宋韓𤦺判大名新進少年多怱之𤦺)
(嘗游園為詩云風定曉枝蝴蝶閙雨勻春圃桔橰閒時人稱其微婉)棃園(在舊府城内宋時置有棃)
(萬餘株其後許留守又種桃萬株名公題詠甚富)
名宦周仲由(仕衛為蒲宰孔子稱其有三善蒲人德之)漢兒寬(内黃縣令嘗開陸輔渠以)
(灌田民獲其利因號兒公堤)韓延壽(東郡太守尚禮義好古教化在東郡三歲令行禁止斷嶽)
(大减為天下最)王尊(東郡太守河溢泛浸瓠子金堤尊躬率吏民投沉白馬祀水神請以身填金堤)
(因止宿堤上吏人數千人争叩頭救止尊終不肯去俟水波稍却迴還吏民奏其狀)耿純(光武時為)
(東郡太守視事數月盗賊清寧居四歲坐免後因事過郡百姓數千涕泣願留之)黃香(肅宗時為)
(東郡太守上疏願任以宮臺煩事召為尚書令)仇覽(為蒲亭長勸人治生産農事畢令子弟就黌舍)
(有陳元者母告其不孝覽驚曰母守寡養孤奈何欲致子於不義乎母感悔而去覽親至其家因陳孝行)
(元竞成孝子)李雲(白馬令桓帝時中常侍單超等以誅梁冀功封侯專權用事雲露布上書指其)
(奸邪害國下獄死天下甚冤之)三國司馬芝(魏陽平太守家無餘財政聲流聞)鄭渾
(魏陽平太守勸稼穡明禁令民安於農盗賊止息)晉樂廣(元城令有清聲遷中書侍郎)羊
暨(陽平太守有治行)鄭默(東郡太守值歲飢輙開倉賑給乃自表請罪朝廷嘉其憂國詔書褒)
(美子球為頓坵太守亦有治績)南北朝明亮(魏陽平太守清白愛人甚有惠政既去吏民追)
(思之)許惇(魏陽平太守時遷都鄴陽平為畿郡軍國責辦又勲貴属請朝夕徵求惇並御之以道咸)
(以無怨政為第一後為魏尹)羊烈(北齊陽平太守蝗不入境詔書褒美之)隋楊文恩
(開皇初魏州刺史甚有惠政及去吏民思之為立碑頌德)魏德深(貴鄉長為政清静不嚴而治會)
(興遼東之役所在征歛下不堪命惟貴鄉一縣有無相通百姓不擾尋轉舘陶長兩邑民詣闕争之)鄭
袤(黎陽令吏民悦服太守班下属縣特見甄異為諸縣最)唐狄仁傑(通天中為魏州刺史)
(時契丹䧟冀州前刺史懼賊至驅民保城修守具仁傑至曰賊在遠何自疲民悉縱就田民愛仰之為立)
(生祠)李懷讓(以御史劾宰相崔湜等過失出為魏縣令為政方嚴)張廷珪(魏州刺史在官)
(有威化時議以蚕折租廷珪謂安可不恤其患而殫其力奏免折租之害)苗晉卿(魏郡太守有德)
(政郡為立碑王維撰文)宋璟(魏州刺史有惠化吏民懷之)蘇幹(垂拱中魏州刺史河朔飢)
(前刺史苛暴百姓流徙幹檢吏督奸勸課農桑由是流民盡復以治稱)杜暹(開元中魏州刺史發)
(奸摘伏吏民畏愛後封魏縣侯)李邕(開元末滑州刺史上計京師邕蚤有盛名人傳其眉目瓌異至)
(阡陌聚觀後生望風納謁)盧暉(開元末魏州刺史徙永濟渠自石灰窠引流至貴鄉縣西注魏橋以)
(通江淮之貨)蘇晉(魏州刺史清心省事吏民安之)陽嶠(魏州刺史以清白聞遷本道按察使)
(魏人𠢐耳闕下請為刺史故再治魏)王志愔(魏州刺史在任破碎奸猾令行境止境内肅然)令
狐彰(魏博節度使始滑當寇衝城邑墟榛彰躬訓吏下檢軍力農法令嚴無敢犯者田疇大闢庫委)
(豊餘)田弘正(魏博節度使得軍士心事事禀承朝命來朝請留闕下憲宗勞之曰卿為朕長城安)
(用辭弘正死朝廷以其子布賢可世其官召布仍拜魏博節度使)韋景駿(貴鄉令有母子相訟)
(者景駿曰教之不孚令之罪也因嗚咽流涕付授孝經使習大義於是母子感悟後為魏州刺史民甚悦)
(之)蕭倣(懿宗時義成軍節度使滑州瀕河累歲有水患倣徙其流遠去樹堤自固人得以安)五代
王彦章(梁澶州刺史晉人䧟澶州獲其妻子誘之降彦章不從既而兵敗被執晉王欲用之彦章)
(曰朝事梁而暮事晉何面目見天下之人遂死之)魏丕(周世宗鎮澶淵辟司法參軍有盗五人獄)
(具丕疑其冤緩之不數日果獲真盗後又歴頓坵冠氏元城三縣令)王祜(周魏縣南樂二縣令善治)
(劇有聲迹宋初自潞州召還知大名府)宋張永德(以魏國公判天雄軍專意安静以老去官)
李昭亮(以成德軍節度使判大名府治聲流聞移定州尋徙為天雄軍節度使)曹瑋(再知)
(天雄軍以威愛相濟吏民安之契丹使過天雄戒其下曰曹公在此毋縱騎馳驅)趙昌言(知天)
(雄軍又知澶州有操略敢斷治軍極嚴治民和易甚有治狀)魏咸信(太平興國初知澶州訓齊)
(卒伍契丹不敢入寇)陳恕(知大名府時契丹内寇受詔增浚隍城器用取於民者不時集恕擒一大)
(豪將斬之宗族號愬請救願翌日集事違期甘死由是無敢後期者數日就功既而改知澶州尤以寬厚)
(待民威嚴治吏)趙及(知魏縣又通判大名府和厚廉退所治有聲吏民愛之)雷有終(知大)
(名府專以寬厚治民)寇凖(知天雄軍契丹使過謂曰相公重望何以不在中書凖曰主上以朝廷無)
(事北門鎖鑰非凖不可)馬知節(知天雄軍有惠政吏民懷之)李昭述(河北都轉運使)
(知澶州時河決澶淵久未塞會契丹使來乃命昭述城澶州以治堤為名調兵農八萬逾旬而就)韓
億(真宗時通判澶州時河決億集瀕河丁夫就伐芟親督築不賦于民而河患平仁宗時又知澶州尤)
(有惠政)陳堯佐(眞宗時知滑州治水有功滑人德之號其堤為陳公堤)陳堯咨(仁宗)
(時知天雄軍特命佩魚以示優恩改判澶州令行禁止境内肅然)王曾(天禧初天聖中再蒞大名)
(凢舊政有不便者委曲彌縫悉掩其非吏民感悦咸繪其像祠事之)寇瑊(河北轉運使天禧中河決)
(澶淵瑊視役河上堤墊數里衆皆奔潰瑊獨留自若須臾水為折去衆皆異之仁宗時知滑州總領脩河)
(河平擢樞密直學士)張知白(知大名府有惠愛人德之)姚仲孫(知澶州河壊明公埽仲孫)
(親總役堤上埽一夕復完權知大名府夜領禁兵塞金堤決河是歲澶魏雖大水民不及患)吕夷
簡(以前宰相判天雄軍兼北京留守不以大臣自驕而留意民政)王德用(知澶州契丹使劉六)
(符至謂曰比歲大熟此公仁政所及也德用曰豐年乃其常耳後以使相再判是州民喜曰黑王相公來)
(矣)梁適(以翰林侍讀學士知澶州有善政)靳懷德(知澶州州居水陸之要懷德悉心撫)
(治著政績使車往復多稱譽之)程琳(仁宗時知大名府前後十年持重不擾增守禦備植襍木數萬)
(曰異時樓櫓具可不出於民矣魏人愛之為立生祠)賈昌朝(三領魏藩咸有惠政吏民常恐其去)
(英宗即位始徙許州)杜衍(自河北都轉運使改知天雄軍專以慈惠及民)陳執中(以使相判)
(大名府河決商胡走大名程琳欲為隄不果成而去執中乘豐年調丁夫增築二百里以障横潰)文
彦博(以使相兩判大名府德望老成為朝廷倚重)韓琦(熙寕初以使相判大名府處事果斷)
(而器量不凢魏人思其德繪像生祠之遼使過境相謂曰此侍中治境毋多需索子忠彦亦知大名惟務)
(安静民皆樂其至焉)歐陽修(通判滑州時仁宗登用杜衍等分列府乞召脩重言路遂入知諫院)
包拯(兩為河北轉運使治大名府政令嚴明吏民畏而愛之)陳希亮(知滑州會河決魚池)
(希亮發禁兵扞之而自廬於當決之處吏民涕泣更諫堅卧不起水亦漸去人比之王曾)李若谷
(知滑州愷悌愛人河嚙韓村隄夜馳往督兵為大埽至旦以完既去民思之)韓綜(億子知滑州在)
(任有德政民甚懷之)韓絳(綜弟熙寕中判大名府神宗遣使問役法絳上疏條其弊時河決小吳都)
(水議傍魏城穿渠絳言徒費耗國力三奏訖罷之)蘇轍(為大名府推官當官論事不肯謟附甚得)
(時譽)張觀(知澶州河壊孫陳埽州人大恐或請趨北原避水觀曰太守獨去如州民何乃躬率卒徒)
(增築之隄完水亦退)黃庭堅(大名府國子監教授文學足以軌範學者當時推重焉)張錫
(知東明縣始至令其下曰吾所治者三恃力恃富恃贖者吾所先也歲中以治迹聞)梅摯(知滑州州)
(歲備河調壯丁伐灘葦摯以其疲民奏用州兵伐之河大漲將決夜率官屬督工脩完水不為患)燕
度(知滑州滑與黎陽對境河埽下臨魏者霖潦暴至薪芻不屬度悉以所儲茭楗禦埽頼以不壊)劉
渙(知澶州治平中河圯地震民乏粟率賤賣耕牛渙盡發公錢買之明年民無耕牛價十倍渙復出所)
(市牛以元値與民澶民頼不失業)張問(通判大名府羣牧地在魏歲久冒入于民有司按舊籍括)
(之至毁室廬發丘墓問止以聞仁宗曰吏用心如此民何不安立罷之)韓璹(元豐初知澶州河決)
(晝夜扞禦又脩立學舍以興起文風使澶知有詩書之化)任布(知澶州慈祥愷悌行以不擾)李
亰(知魏縣奉法嚴正吏不便欲以竒中京遂相率遁去監司果議以斥京知府任布曰如此適墮吏計)
(京賴以免)司馬光(僉書武成軍判官攝韋城令有政聲)李肅之(通判澶州契丹泛使將過)
(而樓堞圯壊肅之鳩工構成屋凡千區已而中貴人&KR1335;命來視規置一新驚賞嗟異聞之于朝)王拱
辰(元豐初以宣微使判大名府時藉氏為保甲禁令苛急往往去為盗拱宸抗言其害主者指為沮法)
(拱辰上章不已神宗悟於是第五等戶得免)劉摯(元豐末知滑州有惠政)李常(通判滑州)
(留意政事民懷其惠)李若水(元城縣尉甚有執守)傅堯俞(直昭文館以力論新法貶監黎)
(陽草場郡掾行縣堯俞出迎盡禮守為遣他吏代主出納堯俞辭曰居其官安可矌其職雖隆寒盛暑必)
(日至庾治事)金裴時亨(同知大名府事先是豪猾縱橫前政莫能制亨下車宣明約束闔境)
(帖然)圖克坦公弼(知大名府事時軍興有司督捕租及牛頭税甚急公弼奏民皆疲弊宜緩征以)
(紓民從之)元張弘範(大名路總管以歲大水免民租税朝廷罪其專弘範請入見言朝廷儲之)
(小倉不若儲之大倉帝曰何說也曰今必責民輸倉庫雖實而民死亡殆盡明年租税將安出曷若活其)
(民使歲有恒收非大倉庫乎帝曰知體其勿問)趙矩(至元中南樂縣尹務興學校當時弦誦之聲遍)
(聞四野人比之文翁)陳執中(清豐縣尹時兵革未寕民多困苦執中平賦役課農桑又修飭學校)
(以興起文風時稱其治教咸盡云)張孔孫(以廉訪使蒞治大名糶粟以賑饑民全活甚衆)
(後為大名路總管兼府尹大興學校有獻故河隄三百里於太后者即上章請還於民從之)王
士元(知濬州州潰黃河城堞不完至正中賊逼州州兵悉散潰士元坐堂上賊至前問曰爾為)
(誰士元曰我王知州也強賊識我否賊欲縳士元士元奮拳毆賊賊怒并其子致微殺之)劉友
諒(至治中知濬州下車訪察利病修舉墜廢六事俱興百姓咸慕其德政立碑以思之)夲朝
歐陽莘(洪武初為開州判官愛士恤民政從寬簡奸弊悉除吏胥畏服遷行省郎中民攀留)
(泣下不忍釋)金雍(洪武初知清豊縣博學多才為政有惠愛時兵燹之後樽節財用脩舉廢墜勸)
(課農桑期年之間民皆安生樂業)諸弘道(洪武中知滑縣在任招撫逃移優恤窮困教耕桑之)
(法立學校之規風俗丕變)柳申(洪武中知大明府在任專尚德禮志欲措刑為政務推經術有古循)
(吏風)胡儼(永樂初為長垣教諭淹貫經史師道尊嚴一時模範無出其右後為國子祭酒)翟整
(永樂初知南樂縣在任興補廢墜孜孜不輟為政務寬平民心悦服職滿邑人不釋復留之後致仕)夏
忠(永樂中知大名府存心忠厚持己廉平脩學校勵風俗政化興行人皆德之)宋安(宣德間知)
(内黃縣公勤節愛民心胥悦秩滿士民詣闕保留得復任數年去民益向慕立祠祀焉郡志)李輅
(正統初以御史出知大名府時曾鶴齡稱其為政清而温惠而直廉而不激寬而不縱人以為實錄云)
(郡志)閻禹錫(景泰中任開州訓導博學通五經敦尚行義克振師範郡志)張鳳(内黃知縣)
(法律精明恩威並著儲穀至數萬斛歉饑有賴焉郡志)楊動(成化初知濬縣清介自持敝履布袍)
(其心休休然也去之日民有致贐者皆泣而拒之郡志)李瓚(成化間知大名府築長垣東明間長)
(隄二百餘里又於元城築衛河隄工費相等世享其利在任十有二年百姓㤀分若家人父子云郡志)
熊繡(以御史左遷知清豊縣殫心民瘼均徭役省轉輸立重輕歲給之法民便之郡志)洪遠
(成化間知濬縣政體寬平凡事務存長者歲饑講求荒政全活者多郡志)李嘉祥(弘治間知)
(開州以勤敏著績學校公署多所建置而民不擾郡志)韓福(弘治間知大名府措置經盡大著威)
(名以治行為天下第一郡志)華珩(弘治間知元城縣除刷吏弊聽訟明允發奸擿伏如神裁節冗)
(費與民休息元民至今首稱郡志)朱應昌(元城知縣以廉介自持才猷綽裕獄無冤滯政聲藉)
(甚志郡)唐錦(弘治間知東明縣才猷敏達發擿奸伏如神後擢兵科給事中去郡志)梁渠
(弘治間元城縣學教諭制行純正雖暗室屋漏如對大賓教廸士子無異子弟束脩以上一無所受邑人)
(感其德化至今士子首頌之郡志)馬卿(大名知府時薊盗猖獗大名者盗數出没之區卿首檄屬)
(邑繕城浚隍練習民卒賊聞之道出東境不敢犯圍東明十二日竟不能拔而去賑饑發倉不俟報復其)
(他善政尤多郡志)高䕫(正德初知魏縣沉毅有大略時流賊布滿畿䕫晝夜區度浚治隍塹凡兵)
(械火器戰車之𩔖畢具賊犯境䕫攘臂登城倡勇敢以挫其勢賊竟不敢近郡志)何塘(正德中忤)
(瑾由脩撰摘開州同知時稱其一介不取之廉萬夫不當之勇郡志)潘中矩(正德中知内黃)
(縣恬淡樂易與民道疾苦藹然如家人一切儉約時河道脩築歲費薪埽萬計為疏請竟得蠲豁百姓至)
(今思之郡志)陸崑(正德間知清豐縣以廉明著聲擢御史郡志)陳滯(由大名府教職以薦)
(擢知濬縣值流賊倡亂募兵城守賊至相機設竒累戰皆捷城以完論功擢為本府通判郡志)孫
孟和(正德中知滑縣時流賊倡亂城被圍孟和誓衆守禦城得不破擢監察御史百姓去而思之)
(郡志)張治道(正德間知長垣縣剛毅有為興利除害百姓至今思之郡志)劉鸞(正德間知)
(東明縣時流賊攻東門幾陷乃據城督戰百餘合項刺二鎗神色不變廵守愈厲乘風縱火燒賊賊圍始)
(解活數萬民事聞有綵叚之賜郡志)喬璽(正德辛未流賊攻圍東明璽從遊擊許泰及千戶姜)
(大戰賊于東門奮身死敵賊乃敗去城賴之以全郡志)潘塤(以兵科都給事中謫開州同知興墜)
(舉廢惠政之及民者多政聲炳烈郡志)朱紈(嘉靖初知開州下車汰冗費釐革弊政羣吏肅然操)
(持廉潔與民纖芥無所取論者謂其與嘉祥前後並稱及去民追思之不已郡志)王芳(嘉靖初知)
(魏縣政務節省革里甲無名之科祛徭役不平之弊比歲大饑賑濟有法全活甚衆在任期年民懽然德之)
(志郡)賈世祥(嘉靖初知滑縣端方凝重剛介不阿造就諸生不廢寒暑且政事不拘拘故常)
(酌地均糧民無偏累有古循吏之風焉郡志)樂頀(嘉靖間以光禄卿出知大名府頀本雅操又以)
(列卿宿望来典郡事故吏民不嚴而化頀亦不以重臣倦民事辨决如流獄舍累旬月無請繋者尋改陜)
(西參政郡志)葉溥(嘉靖中知大名府性剛介自持務廉白寡言笑雖寮佐之間事之如大父也不)
(敢干以私境内肅然郡庭中常空盡日可羅鳥雀隨至官唯兩童子琹書一挑而已去郡之日亦如之人)
(呼為葉青天郡志)王德(嘉靖中大名府推官讞决多哀矜之意吏畏而民不能欺嘗辨出滑縣誣)
(繋富民滑人立祠祀之擢兵科給事中以持正見忌外補尋罷去郡志)曹邦輔(知元城縣居官)
(以正大寬平為務操持廉潔吏憚之如神省節里甲之費歲數千計時邊方多故悉以公帑羨餘給軍器)
(之資毫髮無干於百姓歲値歉饑民賴賑以活遭外艱去士民追奠于其家者數百人郡志)諸儞
(嘉靖間知大名府妻孥不入官舍清約如寒素置學田數頃以給貧士築隄障河其功至今賴之郡志)
張謙(大名知府為政嚴明知大體以廉馭吏每季冬察舉州邑吏有貪墨者輒庭撻之終謙之治吏)
(無敢受一錢者祛害興利積弊除剔殆空去後見思於民民立祠祀焉郡志)李冕(大明知縣為政)
(以愛利為本視四境如棖臬之内田廬生業無不周知作地丁之法以均徭役百姓稱便他如興學禮教)
(賑饑捕蝗政績甚偉邑父老願尸祝冕弗許士論高之郡志)
人物上古倉頡(南樂吳村人生而神聖有四目觀鳥跡蟲文始制文字以代結繩之政乃軒轅)
(黃帝之史官也)漢汲黯(濮陽人性倨少禮不容人過景帝時為太子洗馬以嚴見憚武帝時為謁)
(者往視東粤以便宜持節發倉粟賑貧民面折庭諍武帝憚之稱為古社稷臣不冠不敢見後出為睢陽)
(太守)馮楊(魏郡人宣帝時為弘農太守有子八人皆為二千石趙魏間號曰萬石君)蓋寬饒
(魏郡人性剛直初以明經為郡文學以孝廉為郎舉方正對策高第遷諫議大夫奉公守法不避權要終)
(司隸校尉)京房(東郡頓丘人師焦延壽學易甚精尤長於災變占騐以孝廉為郎元帝時日蝕隂霧)
(房數上疏指陳時政得失石顯五鹿充宗嫉之出為魏郡太守卒為所中下獄死)虞延(陳留東昏)
(人性敦朴力能扛鼎少為戶牖亭長王莽末兵亂延扞衛鈔盗賴其全者甚衆光武時官至司徒曾孫放)
(少為楊震門生及震被讒自殺放詣闕白震罪由是知名)杜鄴(内黃人為凉州刺史蒞政寬厚不尚)
(威嚴元夀初加后父孔鄉侯爵臨封日食鄴上言極論陽尊隂卑禮明三從之義昔鄭伯隨姜氏之欲終)
(有叔段之禍襄王廹惠后之難而遭居鄭之危不可不戒也時不能用)劉昆(東昏人深於易教授)
(子弟五百餘人王莽簒位昆匿河南負犢山中光武時歴江陵令弘農太守徵為光禄勲召問曰前在江)
(陵反風滅火後守弘農虎北渡河行何德政而致是邪昆曰偶然耳帝歎曰長者之言也)索盧放
(濮陽人以尚書教授子弟千餘人光武徵為諫議大夫數獻忠讜尋以病去不復就徵)馮勤(楊曾)
(孫光武時為郎中精勤盡忠賜爵關内侯遷尚書令母年八十詔給扶上殿帝謂諸王曰使馮勤貴寵者)
(此母也)楊綸(東昏人少師丁鴻習古文尚書講授大澤中弟子千餘人州郡徵辟皆不就順帝特)
(徵拜侍中會武威太守任嘉以罪下廷尉牽染百餘人綸乃上書論枉直有司奏其辭不遜免歸田里)
吳祐(陳留長垣人父恢南海太守祐年十二隨至官恢欲殺青簡寫書以祐諫而止祐舉孝廉仕至)
(齊相梁冀誣誅李膺馬融為具章草祐謂之曰卿何面目見天下人乎冀怒出祐為河間相自免歸家不)
(復仕)欒巴(魏郡内黃人性質博覧經典累官議郎陳蕃竇武被誅靈帝怒其為黨謫永昌太守嘗有)
(噀酒之異至今傳焉)成公簡(濮陽人家世二千石與周馥齊名官至散騎常侍)晉成公
綏(東郡白馬人性寡欲不營貲産有孝烏集廬舍綏作賦以美之又為天池賦累官中書侍郎)束
晳(陽平元城人察孝廉舉茂才皆不就太康中旱為邑人請雨三日雨注官至尚書郎後罷歸教授年)
(四十卒市里為之廢業門生故人為立碑晳學博通所著有五經通論發蒙記補亡詩文集數十篇)桑
虞(黎陽人父冲有深識惠帝時河間王顒引為司馬冲知顒必敗就職一旬即求去虞仁孝年四十喪)
(父毁瘠過禮嘗有人踰其宅後垣盗瓜者虞以園多荆棘乃為開道盗聞之自詣請罪虞家五世同居閨)
(門雍穆世皆重之)南北朝李崇(頓丘人性寬厚深沉有謀仕魏孝文為荆州刺史氐人作)
(亂命崇都督隴右諸軍事討平之累遷至徐州大都督卒諡武康崇善御衆寇賊侵邊所向輒摧破號曰)
(卧虎)李平(崇從弟涉獵羣書有文才仕魏為散騎侍郎自請效一郡拜長樂太守政務清静吏民懷)
(之徵拜河南尹後遷司徒子諧風流文辯歴位中書侍郎諧因癭而舉顒因跛而緩步因塞而徐言人言)
(其善用三短)隋華秋(汲郡臨河人家貧傭賃以養其母母終負土成墳容貌毁悴縣大獵有兔)
(奔入秋廬中匿其膝下郡縣嘉其孝感以聞詔旌其門閭隋末亂羣盗常往来必相戒曰勿犯孝子鄕賴)
(秋全者甚衆)唐張公謹(魏州繁水人貞觀初為代州都督置屯田以省餽運又數言時政得)
(失後遷襄州都督甚有惠政其卒也太宗不避辰日哭之)傅仁均(白馬人唐初言歷者惟仁均最)
(精密仕至太史令)李義琰(魏州昌樂人舉進士補太原尉時李勣為都督僚吏憚之義琰獨敢)
(辯曲直累官至銀青光禄大夫致仕從弟義琛舉進士累官刑部侍郎後為黎州都督終岐州刺史)谷
那律(魏州昌樂人貞觀中累官至弘文館學士博識羣書禇遂良稱為九經庫孫倚相仕為秘書省)
(正字讐校羣書多所刊定倚相子崇義天寳末為幽州大將以雄敢聞崇義子從政涉儒書有風操)王
恭(白馬人貞觀初召為太子博士講三禮别為義證甚精博)馮嘉運(魏州繁水人少為沙門後)
(還治儒學常講授白鹿山受業者千餘人貞觀中召拜弘文館學士嘗摭指孔穎達五經正義之疵當世)
(諸儒服其精博)薛頥(滑州人善天步律歷唐太宗為築臺觀九嵏山號曰紫府拜頥大中大夫往居)
(之每所上災祥與李淳風合)姜師度(魏州魏縣人擢明經調丹陵尉神龍初為河北道廵察使)
(作溝于薊門以限契丹並海鑿渠以通餉路罷海運省功多累遷至司農卿)王栖曜(濮州濮陽)
(人性謹厚善騎射累立戰功官至鄜坊節度使卒贈尚書左僕射子茂元河陽行營攻討使)崔日
知(滑州靈昌人擢明經累官太常卿從弟日用舉進士累官戶部尚書出為并州刺史兄弟皆以文學)
(知名)解琬(魏州元城人舉中幽素科景龍中為御史大夫兼朔方行軍大總管前後乘邊積二十年)
(務農習戰專為長久計遠近安之)沈佺期(相州内黃人舉進士累官起居郎兼脩文館直學士)
(弟全交全寕皆有文學而不逮佺期)郭震(魏州貴鄉人少有文才為太學生家嘗送資錢四十萬會)
(有衰服者自言五世不葬願假以治喪震舉與之無吝年十八舉進士為通泉尉景雲初拜同中書門下)
(三品後封代國公)盧懷愼(滑州人在童丱時已不凢歴官清慎所居環堵蕭然開元中拜相元)
(宗諭之曰朕用卿坐鎮雅俗耳)馮伉(魏州元城人為醴泉令著諭蒙書十四篇以教民後為散騎常)
(侍領國子祭酒卒贈禮部尚書)崔良佐(滑州人擢明經補湖城薄以母喪去官遂不復仕治詩書)
(易春秋有文名子鵬舉進士博學宏詞賢良方正皆異等仕至武部郎中)南霽雲(魏州頓丘)
(人張廵守睢陽霽雲從之廵遣乞師于賀蘭進明因食拔所佩刀斷一指血淋漓以示一座大驚知賀蘭)
(終無出師意即馳去將出城抽矢射佛寺浮圖矢著其上磚半箭曰吾歸破賊必滅賀蘭此矢所以志也)
(睢陽䧟與巡俱死于賊)柏良器(魏州人父友王奐見之曰爾額文似臨淮王面黑子似顏平原)
(殆能立功乃薦之學光弼年二十四更戰陣六十二李希烮圍寕陵良器以救兵至擇善射者沿汴渠夜)
(入及旦伏弩發賊乘城者皆死錄功封平原郡王圖形凌煙閣)韓弘(滑州匡城人莊重寡言沉謀勇)
(斷初試大理評事累官司徒中書令卒贈太尉諡曰隐)張萬福(魏州元城人三世明經止縣令)
(州佐萬福乃學騎射累官和州刺史鎮咸陽時李正已反江淮漕船不敢踰渦口德宗召拜濠州刺史漕)
(遂通陽城等論裴延齡帝怒萬福大言曰朝廷有直臣天下太平矣吾年八十與見盛事天下重其名官)
(至左金吾衛將軍圖形凌煙閣)羅弘信(魏州貴鄕人狀貌雄偉善騎射仕為節度使累遷檢校太)
(師卒贈北平王諡莊肅子紹威少有英氣吏事明辨嗣父節度累加檢校太尉)吳保安(魏州人仕)
(為義安尉姚州都督李蒙表掌書記後蒙與蠻戰没判官郭仲朔被執欲得千縑贖之保安為經營十年)
(得縑贖仲朔以歸其後保安以彭山丞客死其妻亦没喪不克歸仲朔為負骨歸葬衰絰廬墓三年乃去)
(及為嵐州長史迎保安子為娶而讓以官)鄭遨(滑州白馬人敏于文辭昭宗時舉進士見世亂乃隐)
(于少室山其妻數以書勸還家遨輒投于火後晉高祖以諫議大夫召不起賜號逍遥先生)五代
劉贊(魏州人始就學其父自肉食而以蔬食食贊曰爾欲之則勤學以干禄由是贊力學舉進士後)
(唐明宗時為御史中丞刑部侍郎守官以法權豪不敢干以私)王周(魏州人仕晉歴涇州節度使尚)
(寬恕去苛弊二十餘事歴四鎮皆有善政在定州時契丹呼周出降周曰受晉厚恩不能戰死而以城降)
(何面目南行見人主與士大夫乎)馮暉(魏州人晉天福中拜義成軍節度使鎮靈武推以恩信部)
(族懷惠止息侵奪然後廣屯田以省轉輸民不加賦管内大治撫綏邊人凢十餘年恩信大著)宋崔
彥進(大名人純質有膽略善騎射初仕周至都虞侯宋初累立戰功積官至彰信軍節度使鎮河陽)
(卒贈侍中)李繼&KR0564;(大名元城人性質直仕周為安國軍節度宋初加檢校太尉累遷至同平章事)
(以太子太師致仕弟繼偓亦有武勇官至龍衛右廂都指揮使)曹翰(大名人少為郡小吏多知數飲)
(酒數斗不亂仕周至樞密承旨宋初從太祖征澤潞及平江南太宗時又從下太原征幽州皆有功累遷)
(左千牛衛上將軍攻幽州時士卒掘土得蟹以獻翰曰蟹水物而陸居失所也且多足彼援將至不可進)
(拔之象况蟹者解也其班師乎已而果驗)馬令琮(大名人少善騎射嘗從其父全節屢戰有功由)
(是知名周世宗時為虎捷都指揮使宋太祖即位出刺懷州陞團練使累功遷昭義兵馬鈐轄)司超
(大名元城人初仕漢周以戰功累遷舒州團練使宋初陞防禦使太祖討李重進以為前軍步軍都指揮)
(使後徙蘄州防禦使)潘美(魏州大名人少倜儻有大志仕周以功遷客省使宋太祖受禪陜帥袁彦)
(凶悍潘往諭以天命彦遂入朝自後平澤潞揚州下江南廣東雲代皆有功累官忠武軍節度使同平章)
(事封代國公卒諡武惠)柳開(大名人父承翰乾德初為監察御史開幼警悟豪勇開寳中舉進士)
(歴官諸州皆有政績太宗以其文臣有武略擢知寕邊軍徙全桂環邠代諸州著書自號東郊野夫又號)
(補亡先生作二傳以見意又作家戒千餘言刻石以訓諸子開兄肩吾官至御史肩吾三子湜灝沆並進)
(士及第)陳興(澶州衛南人事太宗屢從征伐為御龍弩直都虞侯眞宗時歴知覇州滄州徙鎮戎)
(軍部署與曹瑋掩擊蕃寇斬獲甚衆詔書嘉奬興起行伍有武略所至著聲績官至神龍四廂都指揮使)
宋白(大名人年十三善屬文豪俊尚氣節建隆初擢進士甲科乾德獻文百軸累官翰林學士承旨)
(眞宗時遷至吏部尚書卒諡文安白嘗典貢舉得蘇易簡王禹偁田錫李宗諤胡旦時稱得人所著有文)
(集百卷子獻臣國子博士得臣賜進士及第良臣太子中舍人忠臣殿中丞)李符(大名内黃人博)
(通時務有吏幹初仕漢為縣主簿入宋累官至諫議大夫知開封府嘗為京西轉運使奏便宜百餘條命)
(著為令後出知春州)師頏(大名内黃人父均後唐進士官至永興節度判官頏曠達夷雅篤于問學)
(與兄頡齊名建隆初舉進士累官至殿中侍御史知資眉二州所至以簡静為治後召為翰林學士所著)
(有詩集十卷子仲回端拱初進士)田仁朗(大名元城人宋武晉昭義軍節度仁朗性沉厚有謀)
(略頗涉書傳從討李仲進征太原皆有功累官知慶州太宗時知泰定州所至皆有善政遷右神武軍大)
(將軍)陳琰(澶州臨河人進士及第累官監察御史父喪哀毁墳木連理歴京西河北轉運副史積遷)
(至尚書郎中)臧丙(大名人弱冠好學性剛果有吏幹太平興國初進士為大理評事多所建明淳)
(化間拜右諫議大夫知江寕府子列進士及第官至太常丞)馮繼業(暉子幼敏慧有度量仕宋)
(為静難軍節度使改鎮定國軍吏民立碑頌其遺愛太平興國初封梁國公卒贈侍中)趙延進
(澶州頓丘人父暉周太子太師延進初仕周為兵馬鈐轄宋太宗討幽薊以督造礟具功累遷右監門衛)
(大將軍知鎮州及代吏民請留知鄧州蝗不入境終金吾衛大將軍延進涉獵經史好作詩士流多之子)
(昂登進士官至直昭文館)鄧中和(開封長垣人舉三禮喪親廬墓終其喪定省往來如事生者二)
(十年負土累墳高三丈)李防(大名内黃人舉進士為莫州軍事推官累官至右諫議大夫知永興)
(軍防精力過人好建明利害所至必有論奏朝廷頗施行之)王延德(東明人曾祖芝濮陽令祖)
(璋相州錄參父温石晉末契丹内寇率鄕豪捍蔽里人德之延德素謹愼事太宗眞宗累官至東京舊城)
(都廵檢使所至好撰集近事掌御厨有司膳錄掌皇城有紀事錄從郊祀則有南郊錄及治郡則有奏報)
(錄)潘惟吉(美從子累官天雄軍駐泊都監雖連戚里能以禮法自飾敭歴中外人咸稱其勤敏)
柴禹錫(大名人少時有客見之曰子質不凢若輔以經術必致將相由是留心學政事太宗累官)
(至樞密副使後授鎮寕軍節度歴知涇貝州卒贈太尉子宗亮尚太宗女孫宗慶累官武成軍節度使判)
(鄭州)王巖叟(大名清平人年十八舉明經進士累官至樞密直學士簽書院事後出知河陽平生)
(進諫無隐或章至十數上必行其言而後已為文語省理該深得制誥之體所著有易詩春秋傳)劉
越(大名人少孤貧有學行舉進士累官秘書丞會禁中火詔劾火所從起越與滕宗亮疏諫仁宗為罷)
(詔獄又請章獻太后還政太后崩擢嘗言還政者越已卒贈左司諫)馮守信(白馬人從太宗征討)
(有功累官龍神衛四廂都指揮使出知定州後改滑州治河決有功遷威塞軍節度使)張田(澶州)
(人第進士為應天府司錄以歐陽修薦通判廣信軍歴知數州治有善迹知廣州日嘗作欽賢堂繪古清)
(刺史像日夕師拜官至直龍圖閣)劉航(魏人第進士歴知虞城犀浦縣為政寬猛不同而兩縣皆)
(治知宿州押伴夏使使者執禮不遜抗折正之持節使夏凢例所遣却不受還為河北轉運使熙寕大旱)
(求言航論新政不便者五不報請祠去起知涇相二州終太僕寺卿)潘夙(美從孫天聖中上書論時)
(政授仁壽主簿後為河北轉運使知河中府章惇察訪荆湖討南北江蠻猺陳夙憂邊狀以知潭州再遷)
(光禄卿知鄂州)李載(黎陽人少苦學隆暑讀書置足於水雖得疾不舍去登進士知大名冠氏縣守)
(呂夷簡入相薦其材累官歴六州一以寬厚稱載性篤孝侍母病不解帶至病亟不能食載亦不食母知)
(之為強食)劉筠(大名人穎悟善文舉進士累官翰林學士承旨出知廬州筠三典貢舉始以策論升)
(降天下士眞宗朝居文翰之選者筠與楊億齊名)郭申錫(魏人舉進士為侍御史知雜事屢詆)
(權倖無所避种諤取綏州申錫曰邊患將自此始及夏主諒祚死請捐前故聽其子襲爵且言但得重將)
(守邊不要功生事則善矣以給事中致仕)劉安世(航子登進士第不就選從司馬光學問盡心行)
(已之要光教之以誠且令自不妄語始調洺州司法歴臺諫論事剛直一時敬懾目之曰殿上虎哲宗末)
(坐黨安置英梅等州徽宗即位移内郡安世儀狀魁碩音吐如鐘忠孝正直家居未嘗有惰容嘗曰吾欲)
(為元祐全人見司馬光于地下也)李清臣(魏人少孤事母盡孝七歲知讀書日數千言暫經目)
(輒誦登皇祐進士歐陽修壯其文以比蘇軾歴官尚書右丞門下侍郎徽宗嘗欲息朋黨清臣與執政者)
(叶輔上意為曾布所陷出知大名府所著有淇水集)郭永(大名元城人剛明勇决博通古今得錢即)
(買書家藏至萬卷仕為丹州司法參軍遷河東提點刑獄金人犯大名宗澤檄永為戰守具城陷永瞋目)
(大罵為金人所殺一家皆遇害紹興初贈資政殿學士諡勇節)金蘇椿(大名人以元帥守許州時)
(元兵南下至許節度使石倫遣提控高珪往斥堠珪降元引大兵至城下使韓夀孫者持檄招降倫椿即)
(斬之既而城陷椿被擒元將怒其不屈殺之倫亦投井死)閻忠(滑州人衛王時為開州刺史賽格叛)
(忠單騎入城縳之出由是漸被擢用哀宗遷蔡圍城之役與義軍招撫毛全等同日戰死)張特立
(東明人泰和中進士歴官宣德州司侯貴戚歛手遷濟陽令時軍旅起責令具糗糧約三月足後期如軍)
(法民争輸于庭尋拜監察御史言宰執與細民争利近習忌之遂罷歸田里教授諸生元世祖降璽書賜)
(號中庸先生所著有易集說歴年係事記)元王珍(南樂人慷慨有大志仕為行營軍前都彈壓會)
(宋將彭義贇取大名珍棄妻子閒道走及元兵破大名珍謂其妻子曰吾非棄汝輩誠不以私愛奪吾報)
(國之心耳後以軍功累授本路征行萬戶子文幹累官東平總管)王鶚(東明人幼聰悟日誦千言)
(長于詞賦金正大初進士第一授應奉翰林文字金主遷蔡擢左右司郎中蔡陷將被殺萬戶張柔救之)
(輦歸保州世祖在藩邸遣使聘至進講孝經書易及治道每夜分乃罷及即位首授翰林學士承旨後致)
(仕歲給禄有大事遣使就問卒諡文康)張立道(其先陳留人後徙大名父善金進士立道事世)
(祖授雲南廵行勸農使通水利立學校雲南之風丕變累官至雲南參政所著有效古集平蜀總論安南)
(錄雲南風土記六詔通說)靳德進(大名人讀書通大義精星歴之學世祖時選為太史官屬所言)
(休咎輒應時因天象以進諫多所禆益累官秘書丞掌司天事成宗即位歴陳世祖進賢納諫帝嘉納之)
(授昭文館大學士知太史院預議中書政事卒贈大司徒諡文穆子泰工部侍郎)元善(大名人父)
(有五兄弟因貧流散江淮皆客死至大中善往尋其骸骨并迎弟姪等一十五喪而歸改葬祖父母以諸)
(喪序列葬于塋次州縣以聞旌其家)李好文(大名東明人至治初進士為翰林國史院編修官累)
(遷翰林學士承旨所著有端夲堂經訓要義大寳錄大寳龜鑑)王賢(元城人登進士第歴官福建鹽)
(運同知累遷浙江廉訪使清介端謹為世所稱以引年致仕壽百有十歲)蓋苗(大名元城人性孝友)
(學術淳正延祐間進士授單州判官累遷至陜西行御史臺中丞卒贈魏國公諡文獻苗平居恂恂謙謹)
(及過事張目敢言雖經挫折無少回撓有古遺直之風)李茂(大名人徙家揚州父興臨卒語曰吾)
(死爾善事母茂泣受命奉母孟益謹母病目失明茂禱于泰安山三年復明母殁居喪哀慟聞者傷之揚)
(州再火延燒千餘家及茂廬皆返風而滅事聞旌之)李從善(元城人至正間為太常禮儀院判征)
(西夏有功賜虎符俾世守大名卒贈太師追封魏國公)郭嘉(開州濮陽人祖昂父惠俱以戰功顯)
(嘉有大志舉泰定進士累官禮部員外郎會遼陽騷動特授廣寕路總管既至賊勢日張孤城無援賊遣)
(使脅之降嘉殺其使開門督戰力竭死之詔諡忠烈)高昉(元城人泰定中累官湖廣行省平章時兩)
(江黃岑二族為患昉謂遐荒之人撫則治擾則亂請部使者詔諭果相率效順朝廷賜玉帶以酬其功卒)
(諡文貞)巴延(濮陽人一名師聖以隐士徵為翰林待制辭歸復起為江西廉訪僉事以病免)
(歸從學者至千餘人其學專事講解而務眞知實踐後遇亂不屈與妻子俱死贈奉議大夫諡文節)
潘廸(元城人博學能文歴官國子司業集賢學士所著易春秋庸孟述解及格物類編六經發)
(明諸書傳於世)劉天孚(大名人累官知許州有異政後遷知河中府適陜西行省丞相阿斯)
(罕謀叛舉兵至河中天孚日夜修守戰具力竭城䧟投河死詔諡忠毅)夲朝何顯周
(内黃人洪武初為四輔官賜坐講論治道命工圖其像賜待漏院記及誥命以旌之)宋訥(大名)
(滑縣人父壽卿元陜西行臺侍御史訥博學強記登元至正進士授鹽山知縣夲朝洪武初為國子)
(助教陞翰林院學士撰宣聖廟碑稱旨改文淵閣大學士尋轉國子祭酒嚴立學規諸生畏敬終於)
(官命官賻祭給驛歸其柩有司治葬事官其子復祖為司業)崔克昇(内黃人幼以孝聞父)
(遘疾醫弗能療克昇取父大小便嘗之以審輕重卒治得瘳父年九十九卒克昇跣足負土築墳廬墓三)
(年有司上其事詔旌表其門)傅鐸(内黃人早有才識由太學生歴官勤能陞至戶部左侍郎)陳
嘉(魏縣人幼有大志馳聲太學歴官練達終山西布政使)李謙(濬縣人由太學生歴職效勞志)
(節卓越官至僉都御史)張忠(開縣人才識過人遊太學有聲歴官盡職終刑部侍郎)王斌
(南樂人由國子生入仕有幹才官至廣東布政司參政)紀著(開州人博學明經初任夲州訓導後)
(歴官有能聲官至右僉都御史)蔣庭贊(滑州人少有學術識達治體志存忠孝洪武中以才行薦)
(用累官工部侍郎永樂中開設布政布政司遷左布政使撫治夷人安静地方聲譽大振)宋明(濬縣)
(人官授戶部主事督臨清倉儲裁恣横者以法宿弊一清歴員外郎進兩浙塩運使杜絶私謁不畏強禦)
(浙人因呼之曰鐵宋仕終左參政郡志)劉禎(清豐人由進士擢監察御史以直諫死時論高之祀)
(鄕賢祠郡志)劉矩(開州人永樂辛丑進士及第第二授翰林院編修陞修撰以疾致仕卒矩方平)
(古樸有至行學問宏深為文温醇典則筆力道勁至今鄕邦稱古君子以矩為首祀於鄕賢郡志)董
俊(南樂人由舉人擢監察御史出按淮南關陜應天等處激揚有聲進雲南按察司副使會尋旬夷叛)
(俊勒兵討之兵不血刃而首惡就擒境内晏然後廣西臨安及鐵索青赤石厓昌明等處夷酋弗靖俊復)
(籌畫底寕陞為按察使郡志)王越(濬縣人登景泰辛未進士初授御史超拜按察使尋特徵右副)
(都御史廵撫大同時屢有拒敵之功三遷為左都御史歴官至太子太保兵部尚書賜爵威寕伯越姿表)
(竒偉身經數十百戰尤善按得邊徼險易處每出竒兵默計熟甚廼發傳令受約偏禆莫得測其際且其)
(身先士伍拔敵搴旗雖古名將亦何讓焉卒贈太傅諡襄敏郡志)劉聚(清豐人善騎射俊偉不羣)
(永樂間屢扈從北征至正統甲子從立戰功積官至左都督進寕晉侯後以總兵榆林有功陞世襲卒諡)
(威勇封寕晉侯郡志)王崇之(滑縣人天順間進士由知縣擢御史出按遼陽調劑振作切中)
(幾宜以不屈枉直出為延安府推官崇之性友愛剛直弗撓與濬王越齊名郡志)張如宗(大名)
(人歴官四川參議子倫天順丁丑進士官太原知府父子相與退休鋤蔬灌園以自給居常方嚴如對大)
(賓教鄕人力行孝弟人為感化說者比之漢石氏父子云弘治中入祀鄕賢郡志)甘澤(開州人與)
(其弟潤俱以純孝稱歴官御史廣西副使既而謫滁州天順初召還至張秋聞父訃乃徒跣三百餘里歸)
(葬廬墓旦墓泣奠盡哀有兔及蛇馴繞墓旁潤事母亦篤孝俱被詔旌表郡志)李岳(長垣人登)
(進士由禮部員外郎陞山西參議以禦寇功擢按察使累遷左右布政廵撫宣州都御史為人峭直不阿)
(自持以正故始終三十年宦遊山西人不敢以所私干之所在立石頌功以忤瑾致仕今祀鄕賢郡志)
侯英(開州人與弟侃皆篤孝嘗母病眼疾憂泣輟食每夜稽首祈祐疾竟愈歴官江西按察使聞母)
(訃奔還偕弟廬于墓有白鷺數千遶墓事聞旌表英仕終河南都憲郡志)董進第(元城人由)
(進士歴知慈谿太湖二縣俱有惠政湖人立祠祀之擢禮科給事中勘事山西奏撫臣等官之不法者俱)
(罷黜進吏科都給事中以言論忤旨歸不獲大用士論惜之郡志)王鼐(東明人性孝友補邑庠生)
(居喪執禮廬墓三年致平地湧泉之異事聞詔旌表焉弘治壬子領鄕薦官監察御史浙江按察僉事)
(郡志)王綖(開州人舉進士授戶部郎中遷湖廣副使宦者谷大用迎世廟而南強綖長跪綖竟不屈)
(轉河南擒鑛賊有功歴陞布政使廵撫都御史官至大理卿以參駁咈衆左遷山東參政卒宦遊三十餘)
(年蕭然如寒素士論賢之没祀鄕賢郡志)劉宗仁(大名縣人以進士知鄞縣先是市舶太監)
(倚權貴為民病以宗仁禁不敢恣擢南監察御史嘗論事被逮尋釋之陞揚州知府陜西副使鄜州兵備)
(虜不敢近邊境以寕陞左參政卒郡志)薛贇(魏縣人弘治中進士歴知縣約已戢吏鋤強剔蠧遷)
(淮安知府轉都轉運使時總督江彬太監丘得需索無厭贇力為阻抑商民咸賴之尋以病乞休避跡城)
(市益秉節勵行窮達如一日郡志)劉珂(開州人少孤奉母性至孝登嘉靖癸未進士未授官即上)
(疏乞終養後數年母以病卒哀毁過禮鄕人稱孝焉已而授刑部主事歴郎中以廉平著聲擢陜西僉事)
(盡心屯政甚著勞績陞副使俱有清愼之稱郡志)晁瑮(開州人嘉靖辛丑進士改庶吉士一時海)
(内俊髦悉推讓焉尋遷檢討專制誥修會典絲綸密勿多所裁定陞洗馬進國子監司業未幾以疾卒于)
(官祀于鄕賢祠郡志)
列女郭氏(大名人王德政妻少孤事母張孝及笄富貴家争求聘張不許時王德政教授里中年四)
(十餘貌甚古陋張欲納為婿使教其二子郭慨然願順母志既婚相敬如賓屬教二弟有成未幾德政卒)
(郭年方二十餘勵節自守元大德間表其家)馮淑安(大名官家女元山隂尹山東李如忠繼室)
(也如忠初娶蒙古氏生子任數歲卒如忠病篤謂馮曰吾已矣其奈汝何馮即斷髮誓不他適如忠没兩)
(月遺腹生一子名伏李氏及蒙古氏族至山隂盡取其貲及子任以去惟餘如忠及蒙古氏兩柩馮鬻衣)
(權厝二柩携其子廬墓側時年二十二羸形苦節為女師以自給居二十年始護喪歸葬汶上齊魯之人)
(聞之莫不歎息)王氏(内黃人趙美妻元至治初美溺水死王誓守志舅姑念其年少無子欲使更適)
(人王曰婦義無再醮且舅姑在安可棄而去舅姑欲以族人繼婚王不從舅姑迫之王即自經死)陳
氏(開州張慶妻慶有疾殆盡陳氏號泣籲天願以身代謂其夫曰汝死父母必再嫁我不如一死以從)
(汝庶幾免辱是夕即自經明日慶亦死郡人咸哀歎焉郡志)邵氏(長垣郜仁妻仁卒遺二孤長甫)
(三歲次在襁褓紡績自給有憐其貧而勸以他適者即哀泣力拒以刃自誓事姑羅鄕人稱孝後次子永)
(春少登進士第立朝謇諤風裁自持皆庭帷規範之力也隆慶二年旌表之郡志)
仙釋王梵志(黎陽人王德祖有林檎樹生癭大如斗癭爛德祖撤其皮見一孩兒抱胎而出七歲)
(能語問誰育我具以實告因名梵天後改曰志蓋菩薩示化也)一行(張公謹孫自幼聰黠師事普寂)
(禪師出家剃染于嵩山見高僧盧鴻文一覧成誦因窮大衍歴數得其精妙唐玄宗聞之召問曰卿何能)
(對曰善記覧即以宫人籍示之覧畢如素所習讀玄宗呼為聖人漢洛下閎造大衍歴云歴八百歲當差)
(一日有聖人出而定之一行當其期乃造大衍歴而正其差謬卒謚大慧禪師)
明一統志卷四
