明一統志卷六十一
明李賢等撰
德安府(東至黃州府黃陂縣界一百八十里西至襄陽府棗陽縣界二百里南至漢陽府漢川縣界二)
(百里北至河南汝寧府信陽縣界一百八十里自府治至南京二千二百里至京師五千六百二十里)
(糧四萬一千石零)
建置沿革禹貢荆州之域天文翼軫分野周職方氏荆
州澤藪曰雲夢即此地春秋為鄖子國秦屬南郡漢
屬江夏郡劉宋於此置安陸郡梁兼置南司州尋廢
西魏置安州後周改為鄖州隋初郡廢大業初州廢
復為郡唐改安州尋為安陸郡乾元初復為安州貞
元中置安黃節度觀察使治安州五代梁置宣威軍
後唐改安遠軍晉為防禦州後漢復為安遠軍周復
為防禦州宋復置安遠軍隸京西路後隸湖北路宣
和初陞為德安府後徙治漢陽元復舊治隸湖北道
宣慰司尋改隸鄂州行省後隸黃州路本朝洪武初
改德安州隸黃州府十三年復為德安府領州一縣
五
安陸縣(附郭漢舊縣屬江夏郡晉江夏郡治此劉宋以後為安陸郡治隋以吉陽縣省入唐安州)
(宋元德安府皆治於此本朝初省入德安州後陞州為府而安陸復為縣編戸一十里)雲夢縣
(在府城南四十六里本漢西陵安陸二縣地屬江夏郡西魏於雲夢古城置縣因以為名屬城陽郡隋初)
(屬安州後屬安陸郡唐屬安州又省入應城尋復置宋省入安陸縣元祐初復置紹興中移縣於許落市)
(尋還故治元仍舊本朝因之編戶五里)應城縣(在府城南八十里本漢安陸縣地劉宋置應城)
(縣西魏以縣置城陽郡隋廢郡改應陽縣唐復曰應城屬安州天祐間仍改應陽後唐復舊宋元因之本)
(朝併入雲夢縣後復置編戸一十里)孝感縣(在府城南一百二十里本漢安陸縣地劉宋因孝子)
(董永分置孝昌縣西魏於縣置岳州及岳山郡後周州郡並廢隋屬安州唐初以縣置澴州後州廢仍屬)
(安州又省入云夢縣尋復置後唐改孝感縣宋元仍舊本朝初省入德安州後陞州為府復置縣屬焉編)
(戸二十九里)隨州(在府城西北一百八十里禹貢荆豫二州之境春秋為隨國楚為隨縣秦漢皆)
(屬南陽郡晉屬義陽郡後分置隨郡西魏置并州後改為隨州隋初郡廢後置漢東郡治隋縣唐復為隨)
(州以安貴平林順義三縣省入天寳初改漢東郡乾元初復為隋州宋初置崇義軍改崇信軍紹興初復)
(為隨州後因兵亂徙治無常元治黃仙洞隸德安府本朝初廢州為縣後復置州以縣省入編戸一十四)
(里領縣一)應山縣(在州城東一百二十里本漢南陽郡隨縣地梁分置永陽縣及應州隋廢州改)
(為應山縣屬安陸郡以山為名唐初於縣置應州尋廢州以縣屬安州宋嘉定間改隸隨州元仍舊本朝)
(併入隨縣復置編戸一十一里)
郡名安陸(劉宋名)漢東(隋名)
形勝介襄郢申安之間(漢東志)其城三重西枕溳水(元和郡縣)
(志)連翼軫之分野控荆衡之遠勢(李白代答孟少府移文)巖石
隘狹道路交錯(文獻通考隨州因山為郡岩石隘狹道路交錯自棗陽至厲山九十九岡)
(有括囊之勢易入而難出)為一都會(宋李元衡鎮楚堂記北接漢東南望鄂沔偃然為一都會)
秦頭楚尾(宋黃世長詩溪工接秦頭遠江分楚尾)
風俗多尚仁義(元和郡縣志應城之民多尚仁義)士民純秀(宋滕元發啓士民純)
(秀幾同鄒魯之風)土風醇厚(宋周必大苃堂記其土風醇厚其士多秀傑其民多隱德)俗
喜儒學(宋李元衡學田記地多磽瘠殖貨不饒惟俗喜儒學而近世名勝之流相望不乏由進士)
(擢天下第一者三人矣)民淳務簡(宋范雍詩民淳詞訟少務簡官政優)
山川石柱山(在府治北上有石柱高二丈)石梁山(在府治西北連接白兆山其勢如梁)
鳳山(在府治東南以形似名)鐵城山(在府城北五里山有石如鐵)石巖山(在府)
(城南一十里山有石巖晉張昌作亂於石巖山織竹為鳥形衣以五色聚肉其傍而集百鳥詐云鳳凰降)
(因偽建元神鳳)紫金山(在府城西二十里峭壁斗絶石皆紫色故名上有跨鼇堂遺址郡有紫金)
(山金峯千金坊萬金橋金口湖總稱為五金)科斗山(在府城東北三十里)白兆山(在府)
(城西三十里上有桃花巖仙人洞又有僧妙濟寫經臺及李太白讀書堂宋蔡確詩聞說桃花巖石畔讀)
(書曾有謫仙人)郝甑山(在府城西三十里後周以此山名縣山有溳溪景雲潭潭側有唐甑山公)
(郝處俊釣魚臺宋蔡確詩矯矯名臣郝甑山忠言直節上元間釣臺蕪没知何處嘆息思公俯碧灣)章
山(在府城東四十里古文以為内方山左𫝊吳自豫章與楚夾漢舊經云豫章即今之章山唐李白娶)
(安陸許氏逮流夜郎妻在父母家有寄内詩云南來不得豫章書亦言安陸之豫章也)陪尾山
(在府城東北四十里禹貢熊耳外方桐栢至于陪尾即此一名横尾)夀山(在府城西北六十里與應)
(山縣接境山下民有夀至百歲餘者故名元楊繪詩夀山北聳侵隋碧鄖水南流接漢青宋玉陽臺猶暮)
(雨子虚夢澤半春耕)大安山(在府城西六十里唐許紹家于此李白忤高力士放還至此許氏以)
(孫女妻之宋黃晦叔詩大安婦翁舍時來枕流眠)燕子山(在府城西一百里形如燕巢)大
猿山(在隨州城西南一名大狐山南都賦天封大猿即此)龍居山(在隨州城西南以隋文帝)
(微時居此故名)隨城山(在隨州城南七里因以名州)三瓜山(在隨城山南有三阜形如)
(瓜)獨宗山(在隨州西南一十里山為溳川衆山之尊)赤石山(在隨州城北三十里山石)
(皆赤唐天寳間改名赫石)三鍾山(在隨州城東北五十里山有三堆狀若覆鍾)大義山
(在隨州城東北五十里民居其間貧富自相取足有義風故名)君子山(在隨州東南七十里山下)
(居民多忠厚故名)龍井山(在隨州城西七十里山有龍井)青林山(在隨州東南七十里)
(山林遠望蔚然而青)石女山(在隨州城東北八十里有石如女子狀)卓劍山(在隨州城)
(南八十里以形似名)松盖山(在隨州城西北九十里山多大松遠望如盖)驢泉山(在隨)
(州城北九十里有池雖旱不涸荆州記驢泉山石潤牛馬經過貪其甘不肯去土人云牛馬解逸即此山)
(尋之)大洪山(在隨州城西一百二十里相𫝊為慈忍盧尊者道場其山崛起一方巉然雲間四面)
(陡險絶頂有太湖湖旁有龍鬭崖又有明聖泉硫黃池仙女洞佛兒嶺鸛子山斷足巖皆此山之景也宋)
(靖康間避寇者嘗依此山立寨柵自保賊竟不能破)鸚鵡山(在隨州城東北一百五十里形如鸚)
(鵡)香爐山(在隨州西北一百八十里以形似名)厲山(在隨州城北一百八十里禮記祭法)
(云厲山氏之有天下也其子曰農能殖百穀註云厲山氏炎帝也起於厲山西漢志註隨故厲國也皇甫)
(謐云今隨之厲鄉荆州記山有二宂云是神農所生遂即此地為神農社常年祀之)栲栳山(在隨)
(州城西北二百里跨南陽府唐縣境宋章潛詩秀色團團如栲栳孤高端可壓羣山藏雲蓄雨無蹤跡怨)
(鶴啼猿自往還)葛藤山(在雲夢縣東北四十里産葛根)伍家山(在應城縣東北二十五里)
(方輿勝覽云伍氏所居上有禪刹龍井旱禱多應故名)京山(在應城縣北六十里山有温泉)鳳
凰山(在孝感縣東四十里方輿記晉孝武永和四年鳳産其上又云鳳將九子翔集安州之境故又)
(名乳鳳岡)三山(在孝感縣西北八十里三峯鼎立一名大洪山)九嵕山(在孝感縣東北八十)
(五里又名九宗山其山環阜疉嶂林麓深杳舊有圓明寺大溪横前景物幽趣不減長安之九嵕也舊圖)
(經云唐大將王鐵鎗所居上有八境寳陀羅漢三巖宋范雍詩山竒號九嵕名與雍州同)白雲山
(在孝感縣東北八十五里舊名石人山元平章察罕隱此自號白雲山人)大悟山(在孝感縣東一)
(百五十里舊傳靈濟祖師道場)應臺山(在應山縣治東南縣名取此山當縣治其頂方平如印又)
(名印臺)石井山(在應山縣西三十里)孔山(在應山縣東三十里一名洞山山有洞宂每大)
(風將起宂先有聲)兜鍪山(在應山縣北四十里以形似名)凍山(在應山縣東南四十里一)
(名蜂兒山宋元豐間太守滕甫自汴赴官路經於此時無風雨而寒甚故名)洞庭山(在應山縣)
(西四十里中有一宂莫測深淺)吉山(在應山縣東南五十里有南吉北吉二山古吉陽縣在山之南)
高貴山(在應山縣東北六十里山頂有石如龜又名太龜山上有靈濟祠前有聖水井嘗有白龍)
(見)覆手山(在應山縣東六十里一峯五澗望之狀如覆手)松子山(在應山縣東北八十)
(里地名新店)禮山(在應山縣東八十里舊建應州於此)大城山(在應山縣東一百里山之)
(陽有古城)四望山(在應山縣北一百里山高可周覽四方故名)石羊岡(在雲夢縣東十)
(五里)桃花巖(在白兆山唐李白讀書處白有答俗人詩花云問予何事棲碧山笑而不答心自閒桃)
(流水杳然去别有天地非人間又寄劉侍御詩云蓬壺雖冥絶鸞鶴心悠然歸來桃花巖得憩雲窗眠宋)
(范雍詩鄖川夢澤地古跡堪詢求白兆桃花巖翰林棲此丘元李通儒詩地勢下臨鄖子國山光遥射楚)
(王城惟有桃花巖上月曾聞李白醉吟聲)仙姑洞(在孝感縣東北一百二十里)神農洞
(在厲山荆州記云山有二宂是神農所生處故名)真珠坡(在雲夢縣治東每雨過有圓砂光瑩)
(如珠)洗足石(在安陸縣西勝業院方輿記五代周世宗微時隱水西寺濯足於此上有古檜一株)
(宋王得臣詩柴皇徒步奔埃塵風雲未至時方屯石上無聊漫濯足泥蟠留此潛其神)後湖(在孝)
(感縣治後)董家湖(在孝感縣東五里因董永得名)羊馬湖(在孝感縣東三十里)注泉
湖(在孝感縣西南三十里)東山淪河湖(在孝感縣東四十里)三臺湖(在應城縣)
(南六十里)瀖河(在安陸縣源出白兆山下逹雲夢蒿子港口入溳河)扶恭河(在隨州城西上)
(從栲栳山道家林流入州境下流入安陸縣界合漢水入大江)聖水河(在隨州城西北八十三都)
右魚河(在隨州城南大洪山界)西河(有二一在孝感縣治西源出河南信陽縣從澴河入)
(漢水一在應城縣源出大洪山白龍井流至縣境會襄水東流至漢口入江)義河(在應城縣西北)
(上接安陸州下入漢陽府張家河)淪河(在孝感縣南源出溳河入步口流經本縣下流入於荆江)
澴河(在孝感縣北四十里源出應山縣西雞頭山以環遶山谷故名唐置澴州及澴陽縣取此今為)
(澴河鎮)汶水河(在應山縣西北二里經東南入方家河)白泉河(在應山縣東三十里)
(自山懸流而下入於溳水)大洪河(在應山縣北三十里)漢東河(在應山縣西四十里)黃
沙河(在應山縣東五十里)五龍河(在應城縣源出京山縣林泉山分為二港俱流入本境三)
(臺湖至漢口入江)湯池港(在應城縣源出玉女泉流入景陵縣)溳水(在府城西北源出陪)
(尾山石巖下遶城西隅東流入漢江俗稱府河亦名石潼唐劉文房詩淮南摇落客心悲溳水悠悠怨别)
(離早鴈初辭舊關塞秋風先入古城池)漳水(在府城西五十里源出大洪山沈括筆談清濁相揉)
(者為漳章文也漳與溳水合流色如螮蝀十里方混故曰漳)槎水(在隨州城東南左傳楚人除道)
(梁槎營軍臨隨即此一名溠水西魏改㵐西曰下溠取此)㵐水(在隨州城西北南流入溳水西魏置)
(㵐西郡以此為名宋陳師道詩㵐溳雙水繞城隅高誼曾聞季大夫九十九岡風俗厚人人況已握靈珠)
均水(在隨州城西四十里)泿水(在隨州城南四十五里流入溳水)暖水(在大洪山西北)
漻水(源出江夏廢平夀縣西南過安陸入于溳)石牛潭(在府城西北輿地紀勝水中有巨石)
(如牛郡人以石巖部石紫石石照石淙馬踏石洗脚石及石牛潭為八石)雲潭(在隨州城東南五十)
(里)黿潭(在隨州城東六十里)天井澗(在應山縣東二十里龍興寺北上有龍祠禱雨有應)
(舊有平康塞在澗北宋人避兵于此虜不能犯)金龍澗(在府城西輿地紀勝朱時道家有金龍玉)
(簡學士院譔文每一歲中齋醮投於名山洞府故名)九井(在厲山山有兩重塹中有九井相傳神農)
(既有九井自穿汲一井則衆井皆動)舜子井(在隨州治東南舜子巷又名義井有秦時斷碑字漫)
(滅惟存五大夫三字後移于漢東樓下宋許覺之詩一千二百餘年外萬古銷磨不可尋舜子井泉誰記)
(古隨人閭巷祗如今隸書字雜科蟲體氏爵名存樂石陰豋覽時來醒醉眼也勝他物在園林)龍井
(有二一在隨州大浪山一在安陸縣西三十里俱禱雨有應)白龍池黑龍池(俱在)
(大洪山白龍池在山南宋鄭獬嘗病傷寒忽夢化為龍浴於池中聞池上人呼曰白龍翁來因名黑龍池)
(在山北水極深内有一青蛇出現不時旱禱俱有應又應城縣五家山亦有白龍池應山縣大龜山亦有)
(黑龍池)樠池(在應城縣治南左傳楚武王卒於樠木之下即此)磨陂泉(在孝感縣東北)
(八十里其泉湧出灌田千頃)温泉(在應城縣北六十里京山上淵靜如鑑聞人聲則湯湯奮發其)
(熱可以燖雞東南流注於溳)玉女泉(在應城縣西五十五里其泉熱沸野老相𫝊玉女煉丹之)
(地唐李白詩神女没幽境湯池流大川陰陽結炎炭造化開靈泉地底爍朱火沙邊敲素烟沸珠躍晴月)
(皎鏡涵空天氣浮蘭芳滿色漲桃花然精神萬殊入潛行七澤連愈疾功莫尚變盈道乃全濯濯氣清泚)
(晞髮弄潺湲散下楚王國澆分宋玉田可以奉巡幸奈何隔窮偏獨隨朝宗水赴海輸微溳)鵲陂
(在雲夢縣東二十里)驌驦陂(在隨州城北唐城白雲鄉左傳唐成公有兩驌驦馬今唐城鎮有驌)
(驦橋并石刻三字猶存唐胡會詩行行西至一荒陂因笑唐公不見機莫惜驌驦輸令尹漢東宫闕早時)
(歸)雲夢澤(在安陸縣南五十里史記司馬相如傳云楚有七澤其小者名雲夢方九百里左傳)
(云䢵子之女棄子於夢中又云楚子濟江入雲中禹貢曰雲土夢作乂是雲夢本二澤雙舉曰雲夢)
土産漆白蠟野雞(各縣俱出)葛覆盆子(隨州出)根子菜
(根似蔓青而大又似蘿蔔俗呼根子菜他處皆無惟安陸有之)
公署德安守禦千戸所(在府治東洪武初建)隨州守禦百戸所(在州)
(治東隸安陸衛洪武元年分守於此)
學校德安府學(在府治南宋建于府治東北本朝洪武間遷此)隨州學(在州治東宋建)
安陸縣學(在縣治東洪武間建)雲夢縣學(在縣治東宋建)應城縣學(在縣)
(治東南洪武間建)孝感縣學(在縣治東宋建)應山縣學(在縣治北元建)
書院長庚書院(唐李白讀書處陳鉅夫記)
宫室浮雲樓(在府治内宋滕甫詩舉頭便是長安日弄袖時飄夢澤風吳苑久抛荒草外楚臺遥)
(望碧雲中鄭獬詩樓在浮雲縹緲間浮雲破處見朱闌山光對入鄖城紫溪影横飛夢澤寒)白雲
樓(在隨州治西宋邢居實賦洞庭之北兮漢水之東鬱高樓之特起兮羣山環峙曾不知其幾重元劉)
(秉忠詩旌旗嫋嫋入隨州江漲祥烟散覆收黃耳不來家信遠西風腸斷白雲樓)漢東樓(在隨)
(州治南即今南門樓唐李白詩彼美漢東國川藏明月輝誰知喪亂後更有一珠歸韓愈詩行行指漢東)
(暫喜笑言同雨雪離江上蒹葭出夢中宋沈括詩野草粘天雨未休客心自冷不關秋塞西便有啼猿處)
(滿目傷心悔上樓)歲豐樓(在孝感縣横樂鄉)餐霞閣(在隨州治西)清暑閣
(在隨州治子城西南)七相堂(在府治東宋郡守陸世良建七相者唐郝處俊宋張齊賢寇準宋庠)
(吕大防范純仁蔡確也)黃堂(在府治内宋神宗潛邸建為節度府今有八石柱存滕甫記据紫金)
(之秀面白玉之竒溳溪鳳臺如拱如揖)五桂堂(在府治西宋元豐中方城范公為掌書記官舍)
(西偏有桂甚茂後范公之子致君致明致虚致祥致厚相繼登第因作五桂堂周必大作記)思賢
堂(在府治西宋范純仁嘗通判安陸後人思其惠立堂繪像以祀之)跨鼇堂(在府城北二十)
(里宋鄭昂記平沙回岸縈帶城郭商帆漁舟出没烟波楚國山水之觀未有以易此者也李揖詩紫金高)
(處是鼇頭獨負華堂幾百秋形勢平吞北夢澤規摹雄峙南司州)四賢堂(在應山縣治西南初)
(連舜賓有隱德二子庶庠從學二宋兄弟同講授於法興寺後相繼登第庶清修孤潔當官號連底清庠)
(既清而肅號連底凍宣和間宋如之孫義年為應山令作堂於寺繪二宋二連之像祠事之張表作四賢)
(堂記)范公亭(在府治中宋吕大防謫居時建名吕公亭後范致君再寓此讀書故名)堯夫
亭(在九嵕山宋范純仁字堯夫倅安州嘗錢客於此後人因建此亭)車盖亭(在府治西北魏)
(文帝詩西北有浮雲亭亭如車盖名亭以此宋蔡確嘗遊此有詩云紙屏石枕竹方床手倦抛書午夢長)
(睡起莞然成獨笑數聲漁笛在滄浪)尹公亭(在隨州治東宋曾鞏記有云慶歷之間起居舍人直)
(龍圖閣河南尹公洙謫是州居於城東五里開元佛寺金燈院一時與之遊者皆世之聞人而人人自以)
(為不能及於是時尹公之名震天下而其所學盖不以貧富貴賤生死動其心故其居於隨日以考圖書)
(通古今為事而不知其官之為謫也嘗結茅為亭既去而人不忍廢因名之曰尹公亭治平四年司農少)
(卿李禹卿為是州因其故址增脩之)溳陰亭(在隨州治西宋張商英有詩)越王臺(在雲)
(夢縣相傳越王所築)隋侯臺(在隨州城北八里寰宇記隋侯放彈之所)釣魚臺(在府城西)
(三十里石淙村唐郝處俊遺跡)鳳凰臺(在府治東唐羅隐詩昔年丹宂鳳翔集高臺端)讀書
臺(有二一在隨州治東晉張衡讀書處一在孝感縣治東董湖西南宋二程先生讀書處地名程子巷)
漢東館(在隨州治東)
關梁平靖關(在應山縣北六十里)白鴈關(在應山縣北九十里又名百鴈關)鳳見
關(在應山縣東北二十里昔有鳳凰見于關下故名)武陽關(在應山縣東北一百三十里)
﨑山鎮(在應城縣北二十五里)諸葛寨(在府城東羅陂村舊傳蜀諸葛亮所立)雲
夢橋(在府城南)孝感橋(在府城西五里)紫石橋(有二一在府城東二十里一在隨州)
(東南九十里)金龍橋(在府城東三十里)阜民橋(在隨州南關)樂善橋(在隨)
(州城東南一十五里)東門橋(在應城縣治東)李師橋(在孝感縣東八里)白沙橋
(在孝感縣西北六十里)渡蟻橋(在應山縣治南宋宋庠宋祁少時随父宦應山有胡僧相曰小)
(宋他日魁天下大宋亦不失甲科後十年僧驚問大宋曰公丰神頓異如能活十萬之命者試思之庠曰)
(堂下之有蟻宂為暴雨所侵吾作竹橋以渡之耳僧曰是也比唱第祁第一庠第十章憲太后謂弟不可)
(先兄乃擢庠第一而寘祁第十後人於此立橋遂名之)廣濟橋(在應山縣治南)仁義橋
(在應山縣東北五里)倒石橋(在雲夢縣治北)
寺觀報恩寺(有三一在府治南梁天監初建一在隨州南門外一在應山縣治西)上方寺
(在應城縣治西正統五年建)正覺寺(在應山縣北二十里舊名寳林寺洪武間賜今名)廣
化寺(在孝感縣治東宋宣和間建)玄妙觀(在隨州治南)會真觀(在孝感縣治東)
(俱洪武中建)
祠廟神農廟(在厲山九域志厲山炎帝所生處)淮瀆廟(在府城西三里淮水出桐柏故)
(俗又呼桐栢廟)楚襄王廟(在雲夢縣東鄖城志秦嘗拔西陵襄王復取之故立廟)蒲騷
廟(在應城縣南廟塑楚武王像南有三冢相傳楚武王冢傍有&KR1712;池)隋文帝廟(在隨州治)
(東南)令尹子文廟(在雲夢縣西一十里於莵村後遷于縣治東北宋元祐間賜額忠應)鄖
公廟(在府治中楚封鬭辛為鄖子故有廟)伍員廟(在雲夢縣東一十五里相傳員嘗駐馬於)
(此故有廟)季梁廟(在隨州南舜井坊梁隨大夫)韓信廟(在雲夢縣西三十里韓王岡)
黃香廟(在府城南門外本朝知府范理建)董永廟(在孝感縣治北本朝正統間因禱雨)
(有感新建)張亮廟(在府學東祀唐鄖國公張亮)張抃廟(在孝感縣治西唐天寳中抃與)
(張巡許遠雷萬春南霽雲等同守睢陽霽雲斷指時抃亦截一指以自誓遂與巡等同死後人立廟祀之)
(宋賜額曰昭烈)謝良佐祠(在應城縣學講堂東祀宋上蔡先生謝良佐朱文公記有云先生學)
(於河南程夫子兄弟之門初頗以該洽自多講貫之間旁引傳記至或終篇成誦夫子笑曰子可謂玩物)
(喪志矣先生聞之爽然自失乃盡棄其所學而學焉夫子盖嘗許其有切問近思之功所著論語說及門)
(人所記遺語皆行於世如以生意論仁以實理論誠指以常惺惺論敬以求是論窮理其命意皆精當而直)
(窮理居敬為入德之門則於夫子教人之法又最為得其網領)賢守廟(在府城中祀宋知府陳規)
(建炎初規極力禦賊有德於民後立廟賜額賢守追封忠利侯)馬震祠(在府城東北二十五里震)
(都指揮正德六年霸州寇起震力戰死因即其地建祠祀焉)徐公生祠(在府治東南嘉靖中)
(建祀知府徐貢元)
陵墓千金冡(在雲夢縣北一十里東西十五里内有荒冡高二丈者數百纍然相望土人相傳以)
(為楚王千金冡)黃香墓(在雲夢縣九域志在安陸縣)董永墓(在孝感縣東北一十里廣)
(陽鄉其左有冡相傳永父墳舊有石表久廢本朝知縣羅勉培土立碑以表之又揚州如臯縣亦有永墓)
許紹墓(在府城東十八里紫石村有宰相林即唐許氏墓昔人因葬發地獲一石碑即孝昌公許)
(君墓碑宋治平中郡守周燮以石類玉磨去其文視之非玉也)董黯墓(在孝感縣北一百三十里)
(董城黯漢孝子有唐徐浩所書碑碣又寧波府慈谿縣亦有黯墓)張君房冢(在安陸縣東董)
(店俗呼張金紫墳)鄭獬墓(在安陸縣獬卒家貧子弱槀殯僧屋十餘年滕甫為安州始克葬)
徐雄仁墓(在應城縣西雄仁樞密副使勅葬)張瓉墓(在孝感縣瓉都御史勅葬)陳
金墓(在應城縣東望龍岡金兵部尚書勅葬)陳軾墓(在應城縣軾侍郎勅葬)陳夀
墓(在隨州東三十里夀尚書勅葬)陳琳墓(在應城縣勅葬)傅鳳翔墓(在應山縣東五)
(十里鳳翔兵部侍郎勅葬)余胤緒墓(在應城縣南胤緒侍郎勅葬)
古蹟鄖子國(元和郡縣志安州春秋鄖子國後為楚所滅封□辛為鄖公即此地)楚子國
(在隨州城東三十里故光化縣之北春秋桓公八年隨楚子會諸侯于沈鹿黃隨不會使薳章讓黃楚子伐)
(軍于漢淮之間因築城以通隨故號楚子城)楚王城(在雲夢縣治東按左傳定公四年吳入郢)
(楚昭王奔鄖盖築此城以自保也)平林城(在隨州城東北八十里漢王莾末關東平林人陳牧)
(廖堪起兵號平林兵城于此梁為縣隋屬隨州)桓温城(在府城東一十五里石子村)江夏
郡城(在雲夢縣北一十四里按宋書地理志江夏郡治安陸後移夏口)蒲騷城(在應城縣)
(北三十里左傳莫敖狃于蒲騷之役鄖人軍于蒲騷即此地後魏于此置浮城縣隋廢)汝南城
(梁置在孝感縣本吉陽縣地梁置汝南郡西魏改郡曰董城)義陽城(在孝感縣北一百里梁置)
(此郡西魏廢)廢城陽郡(在應城縣西魏置)應州城(在應山縣東禮山下梁置永陽)
(縣及此州)雲公城(在應山縣東七里)廢平靖郡(在應山縣西魏置隋廢)廢環
岳郡(在孝感縣西魏置隋廢又有澴陽故縣唐置)南司州(梁于安陸郡置此州尋罷)廢
西陵縣(在雲夢縣境晉江夏郡外城按西漢地里志江夏西陵縣有雲夢宫則雲夢即西陵縣地)
(而雲夢宫疑在此縣)廢甑山縣(隋志後周置此縣唐廢)廢吉陽縣(在應山縣西魏)
(改永陽為吉陽元和郡國志本漢安陸縣地梁于此置平陽縣西魏改京池縣隋改吉陽縣宋廢)於
莵鄉(在雲夢縣治北史記楚令尹子文生時父母棄夢中有虎乳之楚人謂虎為於莬鄉以此名)
新市(在孝感縣後漢書王常起新市平林之兵即此地)西湖村(在孝感縣西九十里俗傳)
(宋太祖居潛日嘗因渴索酒村姥家姥持酒以進言𣙜禁甚嚴此私釀幸密之與金不受後太祖登極特)
(寬西湖酒禁)東湖村(在孝感縣東宋徽宗時此村農夫視夜有光燭天聞之於官掘地得周時)
(九鼎貢于朝左傳楚子問鼎之事疑遷楚地即此鼎也)隋文帝宅(在龍居山)王世則
故居(在應山縣治西世則廣西桂臨人寓居於此宋太平興國八年進士第一自是宋庠鄭獬相繼)
(大魁)錦標坊(在府城西宋庠宋祁居此)
名宦南北朝宗慤(宋隨郡太守有治聲郡人畏服)柳元景(宋隨郡太守有方略能服)
(羣蠻)于栗翼(後魏安州總管武帝將東伐遣使問策翼贊成之及軍出翼趨襄城旬日下齊一十)
(九城所過秋毫無犯百姓忻悅赴者如歸)夏侯亶(梁天監中為安陸太守有威惠邊人悅服)隋
辛彦之(隋州刺史時州牧多貢珍玩唯彦之所貢並供祭之類文帝謂朝臣曰人安得無學彦之)
(所貢稽古之力也)唐韋思謙(應城令負殿不得進官尚書高季輔曰予始得此一人豈以小)
(疵棄大德耶)令狐緒(歴隋汝夀三州刺史有佳政汝人奏請刻石頌德緒辭曰臣任隋州郡人)
(乞留轉河南少尹加金紫已名聞不必更立)李繁(隨州刺史柳公綽稱其博覽強記崇清淨之化)
(施于隨人)五代劉玘(梁貞明中守安州以城中闤闠櫛比冬月井泉多涸乃於城西比隅依石)
(壁造水樓以備不虞懸綆取水明年安陸被吳人圍方知井樓之利)朱漢賓(唐安州守臨政能守)
(法好施惠人愛之)王祚(漢隨州刺史漢法禁牛革輦送京師遇署雨多腐壞祚請班鎧甲之式於)
(諸州令裁之以輸民甚便之)董宗本(漢隨州刺史宋太祖往依焉其子遵誨曰每見城上紫雲)
(如盖又夢登高臺遇黑蛇化龍飛去是何祥也太祖皆不對及即位召見遵誨曰卿尚記往日紫雲及化)
(龍之夢乎乃以遵誨為通遠軍使)李瓊(周安州防禦使治郡寬簡民請立碑頌德)宋石守
信(宋初除崇信軍節度使為開國名將)王全斌(崇義軍節度使寬厚容衆居郡十餘年怡然自)
(得識者稱之)張齊賢(初知江陵府上章謝病乞知安州云郡務甚簡可以頥養醫藥在州政尚)
(清静民甚便之)寇準(天祐間知安州未幾貶道州司馬凖雖在謫而賢名不泯)錢惟演(以崇)
(信軍節度使歸本鎮惟演出于勲貴文辭清麗名與楊億劉筠相並其在郡時對酒必自歌曰城上風光)
(鶯語亂城下烟波風拍岸)范雍(康定間知安州為治尚恕郡人思之立祠祀焉)彭乘(康定間知)
(安州有善政仁宗曰此老儒也雅有恬退者無以易之)孫甫(慶歷間知安州勁果無私嘗著唐史)
(記七十餘卷)范純仁(治平中通判安州即求民間利病而興革之作興學校益為條教日有課)
(月有最出入起居動循法度安陸由是多學者)王德用(知樞密院事出守隨州州置判官家)
(人皆惶恐德用舉止言色如平時惟不接賓客而已)滕元發(知安州不奉行新法累被謫元)
(發曰天知吾直上知吾忠吾何憂也)謝良佐(知應山縣化民以德期于無訟簡而能栗威而)
(不猛民立祠祀之)張商英(知隨州有善政崇寧初召為吏部侍郎)陳規(安陸令後)
(知德安府事建炎中羣盜攻德安規屢擊却之諸重鎮多失而德安獨存郡人德之立廟祀焉)張浚
(紹興間除崇信軍節度使其制詞云爰領使于漢東俾膺受于齊鉞初朌成命想慰輿情)李道(知隨)
(州時劉豫叛遣其將張珖至隨招道道不從執其使以聞詔嘉奬之)趙方(知隨州時旱蝗相仍方親)
(走四郊以禱一夕大雨蝗盡死歲大熟適和議成諸郡寢弛備方獨招兵擇將拔土豪孟宗政等補以官)
元林興祖(隨州守頌碣云有懷召杜多識前言無愧龔黃敦行素履多聞四海道重三山)
魏從恕(至正間為應山縣尹束吏以法撫民以恩虚懷下士開心奉公後去邑人立碑頌之)本
朝汪灌(洪武初由御史改雲夢知縣創置學校勸課農桑初抵任縣止一里三年增至三里至今)
(邑民慕之)諸葛平(洪武間為應城知縣廉能愛民均徭簡賦吏服其威民安其惠)孫士良
(永樂初應山知縣居官未三考人戸自占三千餘口開墾荒田五十餘頃政事簡惠賦役以均民到于今)
(稱之)陳莘(永樂初知隨州脩學勸士務本愛民闢田野四百餘頃利及百姓民感而慕之)朱幹
(永樂初為應城令律己公正政勤而廉民懷吏戢秩滿父老保留陞隨州知州省志)夏子謙
(德安府推官能推情求法獄無滯囚人咸稱之非義之餽一毫不受省志)史中(德安知府守法)
(恤民不畏強禦時有中貴人黷貨滿載中執以聞特命戮之在任九年吏民懷德省志)王佐(永樂)
(中主孝感縣薄立心慈祥政敷明達卓有聲譽超拜監察御史省志)饒政望(正統中德安府)
(學教授莊重謹飾不妄言笑不事浮靡教有成規雖祁寒盛暑不輟省志)郭綸(正統間應城教)
(諭治書庠士治書傳自綸始今從祀上蔡先生祠省志)周鐸(德安知府公勤廉慎興學育材深得)
(人心九年滿去郡人思之立碑于學省志)吳禴(成化初知隨州歲旱徒步祈禱發倉賑貧獲鼠)
(竊必置之嚴法數歲民風寂然外戸不閉初夏民納祗候錢禴曰五糓未登必假貸于人者令還主候秋)
(赴納隨民德之祀于名宦祠省志)黃鞏(弘治末德安府推官清亮博雅飾學宫表董孝子祠諸所)
(脩舉以正風俗作人材為先省志)李重(正德中知德安府興學校作士氣旌節義抑豪植弱脩廢)
(釐弊日斤斤務見治紀不屑細務然法令森嚴吏民屏息不敢犯乃清操直氣始終不易云省志)李
逄(嘉靖中知德安府明毅有大志不屑屑故常挈綱維重教化黷吏黠民務置之法遇賢士每折節下)
(之禔身清肅境内凛然省志)徐貢元(嘉靖中知德安府撫輯流移不受請托處親藩不擾弭羣)
(盜脩築河堤建置學宇百務興廢郡祀于名宦祠省志)胡世寧(初為德安府推官激烈有為無)
(所撓沮尋知寳慶府蒞任數月州縣無徵求擾士民樂業後任湖廣按察使風裁益厲文章氣節卓越羣)
(流志省)趙文傑(知雲夢縣剛方不撓操履介潔每以鋤豪右興學校為已任時俗尚浮屠凡冠)
(婚喪祭必令遵朱子家禮又因寇盜創城塹立烟墩民始不便卒便而思之崇祀名宦祠省志)
流寓董永(千乘人東漢末奉其父避兵來居安陸家貧傭耕以養其父父歿貸錢於里之富人裵氏)
(許身為奴以償所貸得錢五千營葬迺感天帝令織女為配遂織絹于裵氏既償錢以贖永身遂辭永騰)
(霄而去)李白(唐隴西人上裵長史書曰頃見鄉人相與大誇雲夢之事云楚有七澤遂來觀焉而)
(許相公家見招妻以孫女便憩迹于此移三霜焉)宋庠宋祁(宋雍丘人父杞為應山令)
(庠祁隨父僑寓安陸並以文學顯庠進士第一嘉祐中拜相封鄭國公卒諡元憲祁累官知成都府終翰)
(林學士承旨卒諡景文)沈括(杭州人宋神宗時永樂城陷括以始議謫隨州)薩天錫(幼時)
(僑寓孝感博學能文登元泰定進磨士知襄陽縣終燕南道廉訪司照)察空(西域人博覽強記通諸國)
(字書元仁宗時累官參知政事得大臣體暮年居德安白雲山别墅以白雲自號嘗入見仁宗望見曰白)
(雲先生來也其被寵遇如此)
人物周鬭榖於莬(春秋楚人父伯比通于䢵子之女生子文䢵夫人使棄諸夢中虎乳之䢵)
(子田見之懼而歸夫人以告遂使收之楚人謂乳榖謂虎於莬故名仕楚為令尹三仕三已無喜愠色舊)
(令尹之政必以告新令尹孔子稱之曰忠)季梁(隨人春秋時仕墮為大夫楚侵隨少師董成請追楚)
(師隨侯將許之季梁止之曰夫民神之主也聖王先成民而後致力于神故務其三時修其五教親其九)
(族以致其禋祀於是乎民和而神降之福今民各有心而鬼神乏主君雖獨豐其何福之有君姑修政而)
(親兄弟之國庶免于難隨侯懼而修政楚不敢伐)漢周章(南陽隨人仕為南陽郡功曹時竇憲)
(免就國太守欲謁之章曰不可太守不聽章以佩刀絶馬鞅乃止憲誅公卿多以交關得罪太守幸免以)
(此重章舉孝廉永初元年為司空)黃香(江夏安陸人葉令況之子事親至孝夏月扇枕席冬則以)
(身温被九歲失母思慕憔悴太守劉護召署門下甚見愛敬香博學經典能文章京師號曰天下無雙江)
(夏黃童初除郎中肅宗詔香詣東觀讀所未嘗見書累遷尚書令遂管樞機而香亦祗勤物務憂公如家)
黃瓊(香子永建中公卿多薦瓊者徵至拜議郎稍遷尚書僕射瓊練達官曹争議朝堂莫能抗奪尋)
(遷尚書令轉太尉封邟鄉侯瓊首居公位舉奏貪汙海内翕然望之卒贈車騎將軍諡曰忠侯)黃琬
(瓊孫瓊初為魏郡太守建和元年正月日食京師不見而瓊以狀聞太后詔問所食多少瓊未知所況琬)
(年七歲在傍曰何不言日食之餘如月之初瓊大驚即以其言應詔光和末徵拜議郎遷侍中後出為右)
(扶風徵拜少府又為豫州牧擊平寇賊威聲大震封關内侯及董卓秉政徵為司徒遷太尉更封陽泉鄉)
(侯)唐樊興(安州人以戰功多封營國公後坐事削爵貞觀中討陵州獠及擊吐谷渾累遷襄城)
(郡公太宗征遼以興忠謹副房玄齡留守京師卒贈洪州都督陪葬獻陵)許紹(安州安陸人為兒時)
(與高祖同學隋大業末仕夷陵通守開倉活流民數十萬王世充篡位以三郡歸唐封譙國公後圖形凌)
(烟)許圉師(紹子有器幹研涉文義擢進士為相州刺史部内有受賍者不忍按但以清白箴賜)
(之其人感愧卒為廉士龍朔中拜左相卒諡曰簡)郝處俊(安陸人少好學貞觀中第進士襲父)
(爵為甑山公上元中因諫高宗觀酺令太子諸王分朋角為樂及𫝊位武后皆為時議所直遷中書令武)
(后忌之以操履無玷不能害)宋張君房(安陸人為著作郎真宗時日本遣使入貢詔本國建)
(寺夷使乞詞臣譔寺記時直院之文多君房代為之暨宣令誤寺記夷使待命而君房醉飲市樓索之不)
(獲直院大窘後楊億改閒忙令曰世上何人最號忙紫微失却張君房或謂君房非醉但假此以拒夷俗)
(耳)令狐揆(安陸人卜築溳溪之南嘗雪中跨馬入城詣張君房借書令小童攜書簏負琴帛繒)
(暖帽委轡長吟曰借書離近郭冒雪渡寒溪布衣林逸善繪因作令狐高士雪中渡寒溪圖)宋綬
(其先趙州平棘人徙隨州博通經史百家年十五召試中書真宗愛其文後又試學士院官至參知政事)
(卒贈司御子敏求龍圖閣學士敏求家藏書三萬卷皆略誦習所著書甚多學者多咨之)鄭獬(安州)
(安陸人少負俊材詞章豪偉仁宗重選士廷試考定焚香祝天曰願得忠孝狀元已而得獬初通判陳州)
(入直集賢院英宗即位獬言陛下初臨御願申詔中外許令盡言有可采錄召與之對必能有益治道神)
(宗初拜翰林學士以不奉新法出知青州)連庶(安州應山人父舜賓好羲樂施庶舉進士為夀春令)
(開田千頃一縣大治尋以母老乞監陳州稅嘗送客出北門慨然有感即日求分司歸久之歐陽修薦其)
(學行屢遷職方員外郎卒弟庠亦舉進士為宜城令敏于政事號良吏終都官郎中)連南夫(安州)
(人累官廣東轉運使新興饑發廩振濟全活以萬計弟萬夫補將仕郎建炎中羣盜犯應山萬夫率郡人)
(數千保山砦賊圍三日卒破之萬夫怒厲聲罵賊為所害贈承務郎官其家一人)劉逵(隨州隨縣)
(人舉進士高第累官至中書侍郎蔡京以彗星見去相逵首勸徽宗碎元祐黨碑寬上書邪藉之禁稍正)
(京悖正害民之政及京復相責鎮江軍節度副使安州居住後京再罷稍起知杭州加資政殿學士)李
庭芝(隨州應山人少穎異日誦數千言淳祐初舉進士第知濠州後主管兩淮制置司事大興鹽利)
(揚民德之如父母尋坐累罷元兵圍揚州復起制置兩淮遣兵首應勤王詔城守揚州日出兵死鬭加參)
(知政事宋亡不屈阿珠殺之揚州民皆慟哭)邊居誼(隨州人初事李庭芝積功至都統制咸淳)
(巾守新城能得士心凡戰守具治之皆有法吕文煥引元兵來攻居誼率舟師拒之嘗誘文煥至城預伏)
(弩亂發中之幾就擒元兵攻城甚急居誼度力不支自殺事聞贈利州觀察使立廟死所)王登(德安)
(人少讀書喜兵法慷慨有大志淳祐中進士調興山簿以母憂去制置使吳淵具書幣招之登即長揖出)
(門既見淵為節制竟立奇功威聲日振為忌者所䜛以是才略不能盡施識者惜之)元趙復
(德安人元兵陷德安民數十萬皆俘戮時姚樞奉詔即軍中求儒得復以歸復以所記程朱𫝊盡錄)
(以付樞揚惟中聞復議論始嗜學建太極書院於燕城請復講授其中學者稱為江漢先生)本
朝周梅(孝感人洪武間以卓行見推任福建按察司僉事後致仕冰檗之操始終不渝鄉人慕之)
張瓉(孝感人正統戊辰進士歴工部郎中通敏有才累官副都御史巡撫四川以征討功晉戸部右)
(侍郎仕終右副都御史卒賜葬祭省志)陳金(應城人舉成化壬辰進士拜監察御史風采凝重歴)
(擢副都御史巡撫雲南勞績茂著累官南京戸部尚書總制兩廣以征江西桃源劇賊功進太子少保尋)
(加少保平生虚直好善剛果有為志在立功不問家事年八十三卒省志)孫交(安陸人成化辛)
(丑進士歴吏部文選郎中温粹和厚外不甚許可中實朗瑩藻鑑分明累官至戸部侍郎改吏部進南京)
(吏部尚書改戶部免歸嘉靖初召為戸部尚書建言中官監餉冗蠧及御馬房事上嘉納之謝病歸卒諡)
(榮僖贈太子少保省志)劉洪(安陸人舉進士官御史進浙江副使廣東按察使以僉都御史巡撫)
(貴州值米魯叛後剪餘黨城其險要陞副都御史往斬四川松潘平列柯空龍二寨陟右都御史巡兩廣俘)
(潮惠諸郡劇賊及郴桂流賊入掌南臺會北寇猖獗脩水戰預防之子槊渠臬俱進士槊為行人渠臬俱)
(為副都御史省志)程春震(雲夢人成化中進士知建昌縣擢監察御史按大同廣西皆有聲以)
(忤權貴謫知安岳縣進順慶府同知擢馬湖知府省志)嚴禎(孝感人舉進士歴知衛輝府為政平)
(易不尚苛刻衛輝火當道欲罪守者禎引為己責全活千餘人民祠祀之孫志迪進士省志)王琰
(孝感人成化甲辰進士授戸部主事員外郎不避權勢戚畹張獲麟妄殺人琰直之歴擢山西左布政使)
(時北兵入境琰多方運餉頗著勞勩省志)陳軾(應城人弘治乙丑進士知臨海縣拜監察御史)
(擢山西副使歴右副都御史巡撫南畿轉大理卿戸部侍郎為人小心謹畏本分無他才能而臨事精確)
(有體卒于官省志)劉槩(安陸人正德辛未進士授行人諫阻武宗南巡卒于垓下嘉靖初贈監察)
(御史省志)向光振(應山人正德中領鄉薦性嚴謹絶俗工為古文詞奔父喪渡海遇風以身禱母)
(病當應制不行祖所遺産悉以讓其兄嘉靖中知四川高縣刻勵清操多政績當道重之卒于官省志)
萬鵬(安陸人性孝友介直厲志古人尤嗜學工為文詞稍稱遒健少為博士弟子累試不遇棄而隱)
(居授徒四境之士從之遊者甚衆居喪舉行家禮且喜醫每製方藥施人有司雅重之所著有史說藏于)
(家志省)傅鳳翺(應山人嘉靖癸未進士知上蔡縣拜監察御史累官兵部侍郎性豁達才復通)
(敏所至大著風略卒贈右都御史官其子省志)吳翰詞(應山人嘉靖庚戌進士知東陽縣拜)
(御史出按雲南以忤權相歸性耿介方直一毫不苟歴官十餘年惟舊居數椽卒殮以緼袍敝屣士林重)
(之志省)陳之輔(隨州人嘉靖己丑進士博學有藻思能為古文詞尤長于詩有漢魏盛唐風未)
(仕卒省志)余胤緒(應城人癸未進士授南京戸部主事調吏部歴考功司郎中以考察秉公拂當)
(路竟免歸起南考功司擢南通政參議太僕大理卿為人孝友端方篤志聖賢之學而謙冲清謹始終不)
(易時望歸之後陞戶部侍郎以詿誤免歸卒省志)何遷(德安人嘉靖辛丑進士歴官刑部右侍郎)
(記問淵博多所造詣喜談性命之學主于圓融試世人不能窺其際為文章耻剽賊奥邃可傳詩有中唐)
(風所著吉陽集二十卷友問四卷省志)
列女趙孝婦(元應城人早寡事姑孝家貧傭織於人得美食必持歸奉姑嘗念姑老一旦不諱倉)
(卒無棺乃以次子鬻富家買杉木為棺置于家南鄰火時南風甚烈孝婦亟扶姑出避棺重不可移乃撫)
(膺大哭曰吾賣兒得棺不能救之風忽轉得不焚人以為孝感所致)楊氏(陳政三妻孝感人年十四)
(適政三生方甫九歲翁姑夫相繼殞歿楊年二十六家極貧變易衣物以置棺衾守節不二撫孤成立正統中)
(旌志省)劉氏(朱昱妻隨人昱早卒遺腹生一子劉守志撫孤成立成化中旌省志)江氏
(周伏受妻孝感人伏受家漢陽比卒楚藩人林寬令魏富聘為妾江詈富甚厲寬強遺帨巾江乃整衣折)
(籬走哭夫墓沉漳湖死都御史朱廷聲御史張祿嘉其節知府劉本用取兩骸同棺葬之表曰江節婦墓)
(仍旌其門省志)黎氏(張瑀妻孝感人瑀國子生喪時黎年二十六家貧忍飢訓子守節正德中)
(旌志省)彭氏(王鸞妻雲夢人撫孤矢志不渝正德中旌省志)張氏(朱北未娶女安陸人)
(許聘朱北北死女自縊以殉嘉靖中旌省志)周氏(楊琬妻應城人無子苦節嘉靖中旌省志)
章氏(朱璵妻隨人璵為諸生死時章年甚少守節不二嘉靖中旌省志)王氏(張楚英妻孝感)
(人楚英為都御史瓉之孫卒而家貧王孀居惟女工自給恒日絶炊子或出負耻乞鄰火第掩門卧嘉靖)
(中旌省志)趙氏(翟軾妻德安所千戸趙威女軾卒時年二十一無子依母居性純静寡言笑不踰閾)
(即女夫不得面年踰六十病家人勸之脉曰吾手平生未嘗近人也不藥卒嘉靖中旌省志)方氏
(劉廷相妻孝感人家於郡年二十五廷相死貧不能振二子伯生伯爕未成童苦節教之隆慶中旌省)
(志)
仙釋法信(豫章人唐寳歷二年自五臺山禮曼殊師太和元年在應城縣西夀寧寺引利刃截右膝)
(復截左膝門人奔持其刃白乳流出師遂湼槃其足緘藏寺殿慶歷中賜號靈濟大師)仲殊(宋安)
(州人嘗遊姑蘇臺柱上倒書一絶云天長地久大悠悠你既無心我亦休浪迹姑蘇人不管春風吹笛酒)
(家樓與蘇軾為莫逆交生平嗜蜜軾詩云安陸老人心似鐵老人心肝小兒舌不食五穀惟食蜜笑指蜜)
(蜂作檀越遂自稱殊蜜有文曰寳月集)智緣(宋隨州人善醫嘉祐末召至京舍於相國寺每察脉)
(知人貴賤禍福休咎胗父之脉而能道其子吉凶所言若神士大夫争造之熙寧中王韶謀取青唐上言)
(蕃族重僧而僧結吳叱臘王部帳甚衆請智緣與俱至邊神宗命智緣入蕃中說結吳叱臘歸化而他族)
(皆因以輸欵召還以為右街首坐)
黃州府(東至直隸安慶府宿松縣界五百一十里西至德安府孝感縣界二百八十里南至)
(武昌府武昌縣界一十里北至河南汝寧府羅山縣界四百七十里自府治至南京一千五百)
(五十里至京師四千九百九十里)
(糧二十五萬二千石零)
建置沿革禹貢荆州之域天文翼軫分野春秋時為黃
國地後屬楚楚徙邾君於此又名邾城秦屬南郡漢
為西陵縣及邾縣地屬江夏郡三國時魏為重鎮後
屬吳晉屬弋陽郡又析置西陽國東晉以邾城為豫
州治所宋為西陽郡南齊分置齊安郡北齊兼置衡
州陳罷州後周復置隋改為黃州大業初改永安郡
唐初復置黃州天寳初改永安郡乾元初復為黃州
並治黃岡縣中和初徙治邾城宋遷州治江濱今府
治是也元為黃州路隸河南行省本朝為黃州府改
今屬領州一縣八
黃岡縣(附郭本漢西陵縣地屬江夏郡南齊置南安縣為齊安郡治北齊兼置巴州陳廢後周改)
(置弋州縣屬焉隋廢州郡改縣曰黃岡尋以縣置黃州唐以木蘭縣省入宋元仍舊本朝因之編戸八十)
(六里)黃安縣(在府治西一百二十里本麻城黃岡黃陂三縣地嘉靖末以其地僻多盜從撫臣之)
(請始建為縣編戸四十里)蘄水縣(在府城東南一百一十里本漢江夏郡蘄春縣地劉宋於此立)
(浠水縣及永安郡梁又析置蘄水縣隋郡廢以二縣屬蘄州唐初改浠水曰蘭溪省蘄水縣後又改蘭溪)
(為蘄水縣宋元仍舊本朝改今屬編戸七十六里)羅田縣(在府城東一百四十里本漢蘄春縣)
(地梁於此置義州及義成郡隋廢州郡為羅田縣屬蘄州唐省入浠水縣宋以石橋鎮仍陞為羅田縣後)
(廢元復立本朝改今屬編戶四十九里)麻城縣(在府城西北一百八十里本漢西陵縣地屬江)
(夏郡梁置信安縣及北西陽縣陳廢北西陽置定州後周改曰亭州隋改麻城縣屬黃州後屬永安郡唐)
(復置亭州又析置陽城縣尋省元和初又以麻城省入黃岡後復置屬黃州宋端平間徙縣治什子山元)
(復舊治本朝因之編戸一百三十里)黃陂縣(在府城西二百四十里本漢西陵縣地漢末劉表使)
(黃祖于此築城為鎮後齊以鎮置黃陂縣及南司州後周改曰黃州隋廢州後以縣屬永安郡唐初復置南)
(司州尋廢州以縣屬黃州宋移治鄂州青山磯元復舊治本朝因之編戸四十六里)蘄州(在府城東)
(三百一十里西漢為江夏郡蘄春縣東漢置為蘄春國吳改蘄春郡晉省郡以縣屬弋陽郡東晉改為蘄)
(陽縣宋齊並屬西陽郡北齊置齊昌郡兼置羅州後周改曰蘄州隋初郡廢後改州為蘄春郡唐為蘄州)
(宋隸淮南西路元改置蘄州路本朝改路為府又改為州屬黃州府編戸六十四里領縣二)廣濟
縣(在州城東六十里本漢蘄春縣地唐武德中析置永寧縣天寳初改廣濟縣宋紹興初廢縣為鎮尋)
(復置嘉熙間徙治大江中洲元復舊治本朝因之編戶五十三里)黃梅縣(在州城東一百七十)
(里本漢蘄春縣地東晉置新蔡郡及永興縣隋初改新蔡縣後改黃梅縣屬蘄州唐初以縣置南晉州尋)
(廢州縣仍屬蘄州宋嘉熙間僑治中州元復舊治本朝因之編戶五十三里)
郡名齊安(南齊名)永安(隋名)
形勝淮楚之交(齊安志通接巴蜀襟帶江漢介乎淮楚之交)濱帶江淮(唐李勣制)
(云蘄春之地濱帶江淮鎮捍之重允屬功烈)前界大江後接崇阜(唐刺史脩文宣)
(王廟記)淮甸上游(宋王禹偁月波樓詩淮甸為内地黃岡壓上游)長江遶郭(宋蘇)
(軾黃州詩長江遶郭知魚美好竹連山覺笋香)山川相繆(蘇軾赤壁賦東望夏口西望武昌山)
(川相繆欝乎蒼蒼)地連雲夢城倚大江(王禹偁表)一大藪澤(宋張耒雜)
(志黃州盖楚東北國之鄙與蘄鄂江沔光夀一大藪澤也)北接光蔡東峙灊皖(宋蘄)
(州興復舊治記南距大江北接光蔡西連黃岡東峙灊皖)占淮壖上腴(宋關詠蘄州神光觀)
(記占淮壖之上腴屬帝轂之衝會)
風俗淳質儉約(隋志俗尚淳質好儉約)土風厚善(蘇軾䟦韓魏公詩山水淸遠土)
(風厚善)尊德樂道(同上其民寡求而不争其士静而文朴而不陋尊德樂道獨異於他邦)
田事不脩(張耒雜志民有魚稻之利農惰而田事不脩)甿俗富庶(宋關詠神光觀)
(記蘄西善封甿俗富庶)樂於為儒(同上秀民樂於為儒而不輕釋其業彬彬喜學有鄒魯之)
(遺風)獄訟稀少(宋秦觀謝表矧蘄春之便郡實淮右之名區風氣和平獄訟稀少)
山川赤壁山(在府城西北漢川門外屹立江濱截然如敗壁而有赤色因名一名赤壁磯以為曹操)
(走處非是周瑜與操遇于赤壁在武昌府樊口之上江之南岸蘇軾遊此作赤壁二賦非周瑜曺操戰處)
(也)黃岡山(在府治北山脉來自天柱)聚寶山(在府治北山多小石日照之紅黃粲然宋)
(蘇軾作怪石供即此石也)兩耳山(在府治北三里狀如兩耳上有龍王廟)香爐山(在府)
(城北一十里以形似名)金雞山(在府城北七十里西南有金雞坑)孔子山(在府城東)
(一百里相傳孔子自衛適楚嘗登此山有坐石草木不侵有石硯雨下墨水浸出東有顔子港北有回車坡)
(元時龍仁夫嘗築書屋於其麓)崎山(在府城北一百二十里有大崎小崎大崎有龍井小崎有飛來)
(石其下石柱推之可轉而不仆兩山連秀為郡勝槩)七丈山(在府城西一百五十里上有七丈潭)
木陵山(在麻城縣西北八十里上有木陵關)陰山(在麻城縣東北上有隂山關)霸王
山(在麻城縣北一十五里世傳西楚霸王項藉駐兵於此)大勑嶺山(在麻城縣東五十里)
龜峰山(在麻城縣東六十里山勢嵯峨上有崖刻唐人詩又有白龍黑龍二井禱雨有應元和志)
(麻城縣東南八十里有龜頭山舉水所出春秋吳楚戰于柏舉即此)老君山(在麻城縣北八十里)
九螺山(在麻城縣故縣鎮昔有張憨子隱此自號九螺山逸人)魯臺山(在黃陂縣治東)
(宋二程先生讀書之所嘗登此山眺望東魯故名)甘露山(在黃陂縣東一十五里陳武帝時甘)
(露降于上故名)木蘭山(在黃陂縣北七十里有木蘭將軍塜故名隋以此山名縣)迎山(在羅)
(田縣東一十里諺云迎山雲起大雨千里)魁山(在羅田縣東六十里形勢嵯峨高出衆山故名)石
柱山(在羅田縣東八十里其山高峻屹立如柱)茶山(在蘄水縣治北出茶唐劉禹錫詩薤葉照人)
(呈夏簟松花滿椀試新茶)玉臺山(在蘄水縣東二里漢張道陵自蜀還煉丹於此有神光觀丹井)
(尚存)鳳棲山(在蘄水縣東三里俗傳嘗有鳳凰棲此山東有陸羽煮茶泉)石鼓山(在蘄)
(水縣北一十里巨石如鼓叩之有聲)神山(在蘄水縣西北二十里昔孫權進兵赤壁屯駐此山今有)
(廟存)月子山(在蘄水縣南二十五里上有龍潭)玉鏡山(在蘄水縣西三十里山巔有大)
(石圓如月故又云月峯)斗方山(在蘄水縣東五十里舊有唐無着禪師古寺宋佛印師嘗住此)
麒麟山(在蘄州城中以形似名)鳳凰山(在蘄州治西南輿地紀勝麻城黃陂二縣界亦)
(有鳳凰山)四流山(在蘄州北山嶺迤邐有水南流入蘄水縣西流亦入蘄水縣北流入夀州霍山)
(縣東流入安慶府大湖縣山之名以此)龍峯山(在蘄州北八里山麓有大石穴名花蛇洞其洞)
(春水浸沒冬月始見舊産白花蛇)白雲山(在蘄州西八里朝暮常有白雲繚繞其上山出綠毛)
(龜隋時嘗建塔寺其上)龜鶴山(在蘄州東一十五里兩山相對有首有尾形如龜鶴故名)盤
龍山(在蘄州南一十五里有石鼓院院有麻衣道者無樂禪師二真身)九潭山(在蘄州北)
(一百二十里上有龍井九)金鵝山(在蘄州北六十里相傳此山常有金鵝出石間上有鵝籠石)
三角山(在蘄州東北一百二十里峯巒秀拔頂有三尖故名上有二龍潭祈雨有應因立三峯院)
鼓角山(在蘄州東北一百五十里天欲雨先聞鼓角聲亦名鼓吹山又廣濟縣北六十里亦有鼓)
(角山上有宋建炎初郡守甄采守禦寨)德章山(在黃梅縣東北一十五里舊有廣嚴二大師及)
(清道者真身)礦石(在黃梅縣東南一十五里山出鐵礦舊置爐今廢)龍平山(在黃梅縣)
(北二十里亦名鳳平形勢峭險宋時戚方常于此置寨)五祖山(在黃梅縣東北三十里一名馮)
(茂山即五祖大滿禪師道場山頂有池生白蓮花又名蓮峯唐裴度詩徧尋真跡躡莓苔世事全抛不忍)
(回上界不知何處去西天移向此間來宋蘇軾詩登嶺勢巍巍蓮峯泰華齊凭欄紅日早回首白雲低)
四祖山(在黃梅縣西北四十里一名破額山即四祖大醫禪師道場上有香爐峯及慈雲塔唐柳宗)
(元詩破額山前碧玉流騷人遥駐木蘭舟春風無限瀟湘意欲採蘋花不自由元趙國寳詩一層石塔一)
(層雲塔外松筠幾萬根大聖自然身不壞遊人如見佛長存)蔡山(在黃梅縣南五十里山出大龜)
(故名)烏牙山(在黃梅縣東北五十里上有靈峯院及唐白居易所譔碑并宋張商英輪藏記)黃
梅山(在黃梅縣西四十里其山多梅故名隋以此山名縣)靈山(在廣濟縣東三里)金&KR0726;
山(在廣濟縣西七里相傳唐時有女子於此昇仙上有朝斗壇)多雲山(在廣濟縣去縣十五)
(里天欲雨則山先出雲山有風洞以石投其中即風起有水出此山流入羅田縣界)明水山(在廣)
(濟縣東二十五里上有龍潭飛瀑竒甚)東衝山(在廣濟縣東三十里其山高起衝霄故名)龍
池山(在廣濟縣南四十里相傳山頂池中唐時有鯉魚化為龍去因名)積布山(在廣濟縣)
(南一百里臨大江疊石壁立形如積布又名積布磯)春風嶺(在麻城縣嶺多梅花宋蘇軾自新息)
(渡淮由此嶺有詩)君子巖(在石鼓山之隂山頂有泉巖内有石枕石臼)觀音巖(在麻)
(城縣龜峯山上巖虚如屋中有石觀音巖東有碁盤石)練巖(在羅田縣西三十里有瀑泉瀉于兩)
(峯之間)練石洞(在羅田縣東南三十里山腰有石潭飛瀑五六丈)僊人洞(在蘄州東)
(一十里大泉山之隂相傳昔有仙人居此)黃齡洞(在黃梅縣西北四十里考田山晉安帝時有番)
(禺刺史宋益隐此後人于洞前立廟祀之)靈泉洞(在廣濟縣南六十里有泉自洞中流出一名石)
(燕源其洞内巨石如卧床)鳳凰崖(在麻城縣北一十五里下有仙洞石室雲泉昔麻姑修真之處)
噴雪崖(在龜峯山泉飛流如雪故名)僊人崖(在羅田縣東二十里昔有仙女于此上昇)
(今巖頂石上有鞋跡)豹龍崖(在羅田縣西三十里形勢起伏如豹如龍)麻姑崖(在羅田縣)
(東八十里世傳麻姑于此飛昇故名)飛來石(在府城西板塔寺宋太平興國中因雷雨有石墜寺)
(因名)人跡石(在龜峯山頂唐真應禪師立化之地足跡印于苔蘚間深四寸山下有馬跡石世傳)
(唐太宗駐驆于此)卧龍石(在麻城縣東北有大石勢如卧龍)七星石(在廣濟縣東其)
(石如七星布列)打鼓石(在蘄水縣南龍潭直上巨石高數十丈邑中遇有鼓聲輙應)太公
石(在蘄水縣西二十五里)大江(在府城下自武昌流入黃陂縣界至府北赤壁磯東過蘄水縣)
(入九江府界)沙湖(在黃州東南三十里宋蘇軾嘗買田其間)武湖(在黃陂縣東南三十里相)
(傳黃祖習戰閱武之所宋謝晦走武湖戍主生執之即此地)金少湖(在蘄州治又名東湖)赤
東湖(在蘄州北一十里其湖有九十九汊)五阜湖(在黃梅縣西一百一十里中有五阜洲禹)
(貢九江納錫大龜世傳出此湖)武山湖(在廣濟縣南七十里)青林湖(在廣濟縣西近有青)
(林山)高岸河(在黃岡縣自河南光山縣發源南流至麻城縣東南入長河)草埠潭河
(在黃岡縣西北發源南流至黃陂縣三十六灣通沙河)上巴河(在黃岡縣東四十三里發源縣)
(西北迤邐至一流河抵魚博下巴河達于江或云巴河源出蘄水縣板石山)縣前河(在麻城縣)
(前源出河南光山縣黃土關至縣東南直下入長河)界河(在麻城縣源出光山縣虎頭關抵隂山棗)
(林至三家灣合縣河)麻溪河(在麻城縣南二十里源出唐田至汝隂河口合縣河)閻家河
(在麻城縣東源出河南固始縣石門山入縣前河唐洪州都督閻伯嶼所居舊臨河上故名)白杲
河(在麻城縣南三十里源出羅田縣沿梅家市入縣河)舊鎮界河(在黃陂縣西六十里發源)
(大墓山下流出與藤子江合)灄河(在黃陂縣東北二百里發源河南羅山縣南流入大城潭)蘄
河(在蘄州北發源大浮山西流入赤東湖)西河(在蘄州北六十里包絡羅州舊城之西)降
斗河(在黃梅縣東四十五里)平湖河(在羅田縣西北源出松子山流至龍河觜與縣前河)
(合流入巴河)白蓮河(在羅田縣東南六十里)宗渡河(在蘄州東北一百八十里)龍
驤水(在黃陂縣南七十里相傳晉龍驤將軍王濬屯軍于此)浠水(在蘄水縣源出雲山劉宋)
(立浠水縣以此為名)鈷鉧水(在蘄水前源出樝梨山入蘄河)翻車水(在蘄州東南八十里)
(九江王黥布背項羽歸漢于水北築城名翻車城)黃梅水(源出黃梅山南流入威湖)梅川
(在廣濟縣南源出横岡山下流入武山湖)高溪(在蘄州東北源出白巖山南入蘄河亦名三十六水)
蘭溪(在蘄水縣東三里蘄竹所出之地圖經云蘭溪水源出苦竹山其側多蘭唐以此名縣杜牧詩)
(蘭溪春盡碧泱泱映水蘭花雨發香楚國大夫憔悴日應尋此路去瀟湘宋蘇軾遊清泉寺下臨蘭溪嘗)
(作歌)石頭潭(在黃岡縣北九十里)栲栳潭(在麻城縣北七里)伍員井(在蘄水縣)
(治西昔伍子胥過此淬劍)義井(有四一在府城東南市中一在黃陂縣南街一在蘄州治西南一在)
(黃梅縣市俱以衆人共汲故名)金甲井(在府治西近赤壁磯井傍有古基世傳為謝晦塜宋紹興)
(間浚井得金甲一具乃晦死以甲投井中也)吳公井(在府城西一百八十里昔隐士吳應澍所)
(鑿)丹井(有二一在蘄州治東北井底有四竅按四時出泉世傳王全真煉丹于此一在蘄水縣治)
(東昔張道陵煉丹于此二井水俱能解熱疾)木蘭井(在黃陂縣治西)五龍井(在羅田縣)
(治東歲旱禱雨有應)清净井(在廣濟縣治左昔四祖禪師父司馬氏為本縣令飲是泉禪師生時)
(汲此水浴之又名浴佛泉)西河井(在蘄州西北六十里舊産綠毛龜大者重十錢小者重五錢極)
(小者尤佳今井湮不復産他溝澗中或有之)君子泉(在府治北宋通判孟震亨有賢德時稱孟)
(君子庭中有泉蘇軾因以名之黃庭堅詩雲夢澤南君子泉水無名字托人賢)洗筆泉(在蘄水縣)
(郭門外世傳王羲之洗筆于此)湯泉(在蘄州北一百四十里嘗沸如湯有硫黃氣)陸羽泉
(在蘄水縣北鳳棲山下唐陸羽茶經以為天下第三泉宋王禹偁詩甃石封苔百尺深試嘗茶味少知音)
(惟餘夜半泉中月留得先生一片心)瀑布泉(在麻城縣治北麻姑洞口其泉飛白如練)萬家
泉(在黃梅縣邑人萬氏所鑿因名)玉虹泉(在羅田縣東二里)洗墨池(在府城南報恩)
(寺後即蘇軾洗硯處)聰明池(在黃陂縣治東即宋二程讀書處)化龍池(在麻城縣西其)
(池盤曲如龍形)蓮花池(在蘄州治北)玉蟾池(在黃梅縣治東北昔人鑿池得白石狀類)
(玉蟾)落鱗陂(在麻城縣東十五里世傳此陂龍昇鱗落故名)鳳陂(在麻城縣東舊傳曾有鳳)
(浴于此東南五里有山名鳳凰臺)新生洲(在府治北□風鎮下蘇軾詩時復紅鮀股臂分蔽遮)
(深浪見深仁三江自此分南北誰向中江是主人)峥嶸洲(在黃岡縣半屬武昌即晉劉毅敗桓)
(玄處)鴻宿洲(在蘄州西二里大江中秋冬有鴻集此左有石名新生磯)伍洲(在蘄水縣西四)
(十里大江之中昔伍員適吳過此後人名之)散花洲(在黃梅縣南六十里大江之北周瑜戰勝)
(犒士散花于此)白龜渚(在府城大江之側按晉書毛寶守邾城城陷初寳軍人于武昌市貿一龜)
(寳令養之漸大放之江中及邾城之敗養龜者投于水如墜石上視之乃先所養龜載之東岸獲免)
土産白艾(麻城縣龜峰山出)連翹松蘿鱘魚(俱本府出)鐵(廣濟蘄水)
(黃梅縣出)白花蛇(蘄州出頂有方勝尾有指甲人劃破其腹則自赴水以指甲洗去其腸蟠屈而)
(死其長丈餘能愈大風)綠毛龜(蘄州出背有綠毛浮水中則毛自泛起壓置壁間數年不死能)
(辟飛塵)茶(蘄州出)蘄竹(蘄州出以色瑩者為簟節疎者為笛帶鬚者為杖唐韓愈詩蘄州笛)
(竹天下知鄭君所寳尤瓌竒擕來當畫不得卧一府争看黃琉璃白居易詩笛愁春盡梅花裏簟冷秋生)
(薤葉中)羅漢菜(蘄州三角山出舊傳有異僧種之而去若雜以葷物即無味)
藩封荆王府(在蘄州西麒麟山之陽正統八年以蘄州衛改建)都昌王府樊
山王府富順王府永新王府德安王府(俱同城)
公署黃州衛(在府治東北洪武元年建三年改為千戸所十二年復為衛)蘄州衛(在州)
(治西洪武十二年建)
學校黃州府學(在府治東古書院遺址元燬本朝洪武初重建)蘄州學(在州治東宋建)
(元燬本朝洪武初重建)黃岡縣學(在縣治東宋建于府城南門外本朝洪武初遷南正德間)
(徙此)黃安縣學(在縣治東嘉靖末建)蘄水縣學(在縣治東即宋元舊學基本朝洪武)
(中建)羅田縣學(在縣治東南隅宋建于縣治東元燬本朝洪武初改建)麻城縣學
(在縣治東宋元舊址本朝洪武初重建)黃陂縣學(在縣治東南宋元舊址本朝洪武五年重)
(建)廣濟縣學(在縣治南宋建于縣治東北本朝洪武十五年遷東南弘治間徙此)黃梅
縣學(在縣治南元創後兵燬本朝洪武十年重建)
書院河東書院(在府治東宋天聖中洛人程珦為黃陂尉生二子顥頥于官舍寳祐間覃懷李)
(節來守請建書院初在郡城中後改建於此)東坡書院(在府治東蘇軾謫居于此及去以田)
(宅俾潘大臨陳慥教養學徒後人為建書院)二程書院(在黃陂縣魯臺山麓景泰中蔡受建)
南門書院(在蘄水縣南謝朝宣建祀王逸少陸鴻漸蘇子瞻)
宫室竹樓(在府治西北城上宋郡守王禹偁建自作記云黃岡之地多竹大者如椽竹工破之刳其)
(節用代陶瓦比屋皆然以其價廉而工省也于城西北隅雉堞圯毁蓁莾荒穢因作小樓二間與月波樓)
(通遠呑山光平挹江瀨幽□遼夐不可具狀夏宜急雨有瀑布聲冬宜密雪有碎玉聲宜鼓琴琴調和暢)
(宜詠詩詩韻清絶宜圍棋子聲丁丁然宜投壺矢聲錚錚然皆竹樓之所助也本朝洪武間重脩)月
波樓(在府治西北城上王禹偁建今改為漢川門)棲霞樓(在府治西南宋李顯守黃州時)
(建坐挹江山之勝孫載詩地據淮西盡江吞石壁寬蘇軾詩黃州在何許與子上棲霞)高寒樓
(在府城東唐太和中留胤之築四望亭于郡東阜張激攝令日更今名取杜甫詩玉山高並兩峯寒之義)
涵輝樓(在府治内宋韓琦詩臨江三四樓次第壓城首山光徧軒楹波影撼窗牖張孝祥取赤壁)
(賦中語大書其榜曰無盡藏樓後又有坐嘯堂及無倦味道二齋)環翠樓(在廣濟縣治北)見
山樓煙霏樓(俱在蘄州舊蘄春縣圃内)涵輝閣(在蘄州子城上宋郭祥正詩天)
(垂星斗數尋近地捲雲山千里來冰壺倒影露華洗玉竇鎔雪蟾光頽蘇軾在黃州客有道涵輝閣之勝)
(而誦其所賦霽容天在水春態柳蔵橋之句軾欣然為以態易色)瑞慶堂(在府城南清源門外)
(王禹偁建)睡足堂(在府治内王禹偁建取杜牧憶黃州詩平生睡足處雲夢澤南州之義)三
賢堂(有二一在府學祀宋王禹偁韓琦蘇軾一在蘄水縣治東三里以祀晉王羲之唐陸羽宋蘇軾)
相隱堂(在府治舊司理廳宋龐藉嘗為州司理後人為建此堂)讀書堂(在安國寺宋韓)
(魏公讀書於此堂)思賢堂(在黃陂縣治尉廳宋時邑人建以思程珦及其子顥頥)一枝
堂(在黃岡縣宋時建堂前有大梅取一枝向暖之義)雪堂(在府治東蘇軾謫居黃以大雪中築)
(堂落成因繪雪于四壁故名韓駒詩經營一頃將歸去眷戀春山為少留百日使君何足道空餘詩句滿)
(江樓)寒碧堂(在府東門外宋時有何氏兄弟作此堂以待蘇軾之至軾為畫竹石及賦詩)安
民堂(在蘄州郡治又有思政貴簡雙桂雙蓮四堂皆宋時建)豈弟堂(在蘄州治西北宋建)
忠恕堂(在蘄州學廳宋建)生春堂(在廣濟縣廳東宋建)如畫亭(在府治東宋王)
(禹偁建蘇軾詞望江山如畫因以名亭)會遠亭(在府治北王禹偁建)四望亭(有二一在)
(府治東雪堂南高阜上唐太和中刺史劉嗣之建李紳作記一在蘄水縣斗方寺後)覽春亭(在府)
(治西韓琦建嘗作詩序琦又建春草亭于東門外)遺愛亭(在府治南宋元豐中徐猷為守有善)
(政既去蘇軾以此名亭)環翠亭(在蘄州于城上宋建)四見亭(在蘄州北塔後山巔宋范)
(純仁名盖倣其父仲淹守鄱陽建四望亭之意)快哉亭(在府城南宋郡人張夢得建以覽江山之)
(勝蘇軾扁曰快哉又為之作詞末句云一點浩然氣千里快哉風)俊逸亭(在黃梅縣鮑照墓前)
雙鳳亭(在黃陂縣治東即二程讀書處後人慕之作此亭)疉嶂亭(在蘄水縣蘇軾所名)
洄瀾亭(在蘄水縣南蘭溪岸蘇軾遊此見水盤旋書二字于石壁後人立亭)萬松亭(在麻)
(城縣西一百里宋縣令張毅夾道植松萬株立亭其中故名蘇軾詩十年栽種百年規好德無人助我儀)
(為問幾株能合抱殷勤記取角弓詩)鳳凰臺(有二一在蘄州北鳳凰山即羅真人飛昇處百鳥無)
(棲止其上者一在羅田縣西三十里)仙人臺(在蘄州東一百六十里太浮山巔舊傳劉真人飛昇)
(之地山有九十九峯)白雲臺(有二一在五祖山側一在麻城縣北十五里麻姑洞前)仙女
臺(在羅田縣治西世傳曾有仙女於此禱雨故名)横江館(在赤壁山南晉龍驤將軍蒯恩建唐)
(杜牧詩外家兄弟晉龍驤馳騁功名業帝王畢竟江山誰是主苔磯空屬釣魚郎)臨皋館(在府)
(城南本臨皋亭蘇軾嘗寓居有詩云臨皋亭中一危坐三越清明改新火後秦檜父官于黃生檜于亭中)
(改曰臨皋館)
關梁三江口(在麻城縣北三十里有江三路而下至此會合為一亦屬武昌縣)沙武口
(在黃岡縣西北一百二十里即沙洑口宋夏貴與元巴延戰地)團風鎮(在府城北五十里)陽
邏鎮(在府城西一百二十里宋置堡於此東接蘄黃西抵漢沔南渡江至鄂北距五關乃要害地咸)
(淳十年元兵南侵淮西制置使夏貴等以戰艦萬艘横截江面兵不敢近巴延取攻陽邏堡令阿珠泝流)
(西上對青山磯止泊乘夜雪率衆抵南岸巴延復攻堡拔之夏貴潰走)赤壁鎮(在府城南清源)
(門外)虎頭關黃土關木陵關白沙關大城關
(俱在麻城縣北宋李&KR1033;奏乞復五關之險云虎頭關形勢最險兩山千仞一澗衝激黃土關形勢聳峭白)
(沙關與黃土相去密邇木陵關山路峭壁委折而上大城關山勢不甚高峻而横斜盤遶修善關亦在其)
(傍使諸關之兵據險效死敵豈能遽入乎)岐嶺關(在中岐嶺下岐嶺二關又有栗子關俱在羅田)
(縣東抵安陸州界)甕門關(在羅田縣東北上岐嶺抵固始縣界)平湖關(在羅田縣西北)
(抵黃岡縣界)觀風橋(在府城南清源門外)相隱橋(在府城東南安國寺即宋韓琦讀書)
(堂傍橋也)海橋(在府城中宋秦觀在黃州飲于海橋時橋南北多海棠有老書生家海棠叢開觀醉)
(卧於此明日題其柱曰喚起一聲人悄衾寒夢冷窗曉瘴雨過海棠開春色又添多少社甕釀成微笑半)
(破椰瓢共釂覺傾倒急投床醉鄉廣大人間小)駱駝橋(在黃陂縣魏人來伐以駱駝載輜重墜橋)
(下因名)黃婆橋(在黃陂縣治西舊志云宋太祖微時經此渴求水黃婆見而異之具禮數進酒)
(且曰酒禁嚴慎勿洩太祖曰諾後即位蠲闔邑𣙜酤)綠楊橋(在蘄州縣東三里蘇軾曾夜醉乘月)
(卧此橋既覺作西江月詞其末句云解鞍欹枕綠楊橋杜宇數聲春曉)岐亭橋(在麻城縣西七)
(十里宋陳慥與蘇軾會此)鼉龍橋(在府治前昔有一鼉出沒水中狀類龍因以名橋)平政
橋(在黃梅縣治南)仁夀橋(在廣濟縣治東)
寺觀報恩寺(在府治東南唐貞觀間郡人曹仁齋捨宅建元燬本朝洪武八年重建)安國
寺(在府治東南唐顯慶間郡人張大用捨宅建本朝洪武初重脩宋黃州太守楊來通判張規嘗邀蘇)
(軾遊此寺論息氣養生事)正覺寺(在黃梅縣西四十里唐武德間四祖太醫禪師建本朝洪武初)
(重脩)真慧寺(在黃梅縣北三十里唐咸亨間五祖大滿禪師建元燬本朝洪武中重建)廣
福寺(在黃梅縣北一十里魏大統間建本朝洪武初重建)寶林寺(在蘄州北一百五十里唐)
(頁觀間建本朝洪武中重建)昭化寺(在蘄水縣治東北唐咸亨初建本朝洪武初重建)木
蘭寺(在黃陂縣治西唐貞觀間建本朝洪武中重修)塔山寺(在羅田縣治東唐貞觀間建本)
(朝洪武初重建)興福寺(在麻城縣南三十里唐貞觀間真濟禪師建本朝洪武中重脩)南山
寺(在廣濟縣治東南唐建本朝洪武二十五年重脩)玄妙觀(有三一在府城清源門外一在)
(羅田縣治南一在麻城縣治北一十五里俱景泰間重脩)神光觀(在蘄水縣治東漢張道陵自蜀)
(青山城來此建煉丹神光燭天故名)秦源觀(在黃梅縣治東北晉羅仙建本朝洪武初重建)鳳
臺觀(在黃梅縣治北相傳羅仙煉丹之地)定惠院(在府治東南蘇軾云予寓居定惠院之東)
(有海棠一株士人不知其貴也因作海棠詩以自述即此)
祠廟孫權廟(在蘄水縣西北二十里)宋益廟(益晉青州人任番禺刺史後棄官隱黃齡)
(洞有道術能役鬼神救疾疫後人立祠洞前祀之禱雨有應唐封顯應侯宋加封靈濟昭德元加封惠蔭)
(善濟)木蘭廟(在木蘭山下有忠烈廟廟後有塜相傳為木蘭將軍盖朱氏女代父西征者古樂府)
(云唧唧復唧唧木蘭當戸織不聞機杼聲唯聞女歎息昨夜見軍帖可汗大點兵軍書二十卷卷卷有爺)
(名阿爺無大兒木蘭無長兄願為市鞍馬從此替爺征然不著何代人獨詩中有可汗語知其世非晉即)
(隋唐也)韓魏公祠(在安國寺宋韓琦初侍兄琚守黃州於西廂讀書後郡人就書齋立生祠)
二程先生祠(在府城中祀宋儒程顥及其弟頥)東坡祠(在府城東祀蘇軾張孝祥)
(詩攣轡背西日曳杖到東坡暗井蛙成部荒祠鳥作窠老仙騎鶴去稚子飯牛歌興廢何須問斯文自不)
(磨)忠顯廟(在府城東宋建炎初趙令&KR0882;知黃州金兵入境城陷不屈而死事聞贈徽猷閣待制)
(諡愍忠州人復請立廟祀之初城破都監王遠判官吳源巡檢劉卓皆以不屈死焉)張相公廟
(在麻城縣治東宋時縣人張行七毁沿江諸廟繋獄適有火灾釋行七捍之立止至城西北五腦山人馬)
(俱化邑人為建廟)褒忠廟(在蘄州金人攻蘄宋知州李誠之及通判秦鉅等皆力戰捍禦城破)
(死之誠之封正節侯鉅封義烈侯立廟賜額)吳淮祠(在城隍廟前淮黃州守有惠政郡人祀之)
陵墓荆憲王墓(在蘄州北七十里策山王本朝宗室)謝晦墓(在府治西俗謂之謝鐵龍)
(墓晦劉宋臣也)樊噲墓(在黃岡縣西北噲食舞陽而薨葬此)吳琳墓(在黃岡縣官溪琳吏)
(部尚書勅葬)劉天和墓(在麻城縣南天和兵部尚書勅葬)馮天馭墓(在蘄州東)
(一十里天馭兵部尚書勅葬)
古蹟邾城(在府城西北一百二十里楚宣王伐邾俘其民徙其君居此城故名漢衡山王吳苪嘗都)
(之今名舊州城本朝劉伯温邾城懷古詩孤城寥落遍蒿蕪萬里蕭條近楚符鴉帶夕陽歸舊壘鴈將秋)
(色下平湖遺墟渺渺生禾黍古木蒼蒼接里閭故事豈勞重借問漢江流水自縈紆)永安城(在府)
(城北即楚黃歇所都隋置永安郡于此或謂楚王封其女之地遂城而居之城中土堆甚多蘇軾詩東風)
(未肯入東門走馬還尋去歲村人似秋鴻來有信事如春夢去無痕江城白酒三杯釅野老蒼顔一笑温)
(已約年年為此會故人不用賦招魂)西陽城(在黃岡縣境漢舊縣屬江夏郡晉弋陽郡治此)石
陽城(在黃陂縣西吳征江夏圍石陽不克而還即此)九江城(在黃梅縣西南七十里九江王)
(黥布所築)江夏城(在蘄州類要云晉江夏王所築)冶城(在黃陂縣東南一十五里梁武為刺)
(史治戰守之具於此今火跡猶存)安昌城(在黃陂縣元和郡縣志云齊高帝築以捍陳寇隋志)
(黃陂有安昌郡開皇初廢)大活城(在府城北二百三十五里隋唐于此置大活關)南司州
(在黃陂縣北獨家村北齊置後周改曰黃州隋廢唐復置南司州蘇軾云五年一夢南司州謂此)南
晉州(在黃梅縣唐志武德四年以縣置南晉州又析置義豐長吉塘陽新蔡四縣尋俱廢)木蘭
廢縣(在府西本梁梁安縣北齊置湘州隋初别置廉城縣州縣尋廢後改梁安曰木蘭屬黃州唐省)
(入黃岡)岐亭廢縣(九域志在麻城縣)太子驛(在黃梅縣南七十里舊傳梁武帝於)
(此得子故名)夏隩(在府城西南二里宋夏竦守黃州鑿水入陂以藏舟故名)東坡故居
(在府治東宋元豐三年蘇軾謫黃州寓居臨皋亭後得此地立雪堂居之自號東坡居士嘗自吟云雨洗)
(東坡月色清市人行盡野人行莫嫌犖确坡頭路自愛鏘然曳杖聲後移汝州遂以雪堂付潘大臨兄弟)
桃黃菴(在府之岐亭鎮蘇軾記有王翊者得雄黃如桃人呑之甚甘自是斷葷肉翊有菴名桃黃)
(自號桃黃山人)石柱(在黃陂縣治西縣舊無公署遷徙靡常宋嘉定三年縣簿應行之始遷舊治劉)
(倓代秩礲石柱以紀其事)石牛(在廣濟縣西二十里元姚楚山詩一拳怪石老山邊頭角峥嶸幾百)
(年毛長蒼苔春夜雨頭昂芳草夕陽天終宵見月何曾喘盡日和烟自在眠惱彼牧童驅不去一聲長笛)
(思悠然)萬年松(麻城縣西北一十里有古松一株相傳以為萬年松)
名宦南北朝朱齡石(宋西陽太守有武幹又練吏職)吉士瞻(梁西陽太守在郡清)
(約家無私積)唐韓思彦(蘄州錄事參軍嘗過汴州有張僧徹者廬墓三十年詔表其閭請思)
(彦為頌餉縑二百不受固請為受一匹命其家曰此孝子縑不可輕用)員半千(蘄州刺史不顓)
(任吏常以文雅粉澤故禮化大行)左震(黃州刺史時有女巫從數少年所至為虐震曳巫斬之悉)
(囚所從少年藉其贜數十萬具以狀聞黃人歌曰我欲避鄉里我欲去墳墓左公今既來誰忍舍之去後)
(一歲又歌曰吾鄉有鬼巫惑人人不知天子尚尊信左公能殺之)杜牧(泰和間為黃州刺史多有)
(竒節吏民懷服之)吕元膺(蘄州刺史嘗錄囚囚白父母在明日歲旦不得省為恨因泣元膺惻)
(然悉釋械歸之而戒依期還獄吏曰不可答曰吾以信待人人豈我違囚如期至自是羣盜感德率避境)
(去)宋王明(黃州刺史時將用師南唐太祖密授以成筭明至州即完城壘訓練士卒衆莫解其)
(意俄王師自荆渚而下即移明知池州)王禹偁(咸平間知黃州朞年政通人和百廢俱興士君)
(子慕其高風大節移知蘄州謝表有云宣室鬼神之問敢望生還茂陵封禪之書已期身後帝曰禹偁其)
(亡乎踰年而卒)樂黃目(知黃州性簡默能處劇好著述在郡獻廣孝傳五十卷總仙記一百四十)
(卷)程珦(黃陂縣尉先是珦父遹寓是邑而卒珦因寓居後來為尉有惠政邑人思之)韓琚
(知黃州弟琦有詩云予兄天聖中尚攝齊安守兄才無不宜吏治孰可偶公庭常寂然所樂在文酒)龐
藉(明道間黃州司理參軍獄無冤抑時夏竦知州事謂其有宰相器)吕誨(治平中為御史知雜)
(時議推尊濮王典禮誨奏陳弗可彈歐陽修首建邪議并劾韓琦曾公亮附會出知蘄州)范純仁
(知蘄州又歴京西轉運副使召還神宗有問純仁言願陛下且無留意邊功不然將為他日意外之患)
馬正卿(元豐間知黃州愛民下士廣學舍禁妖巫人感之)蘇軾(元豐間謫黃州監稅在郡)
(五年題詠著述甚多元祐初召入翰林)陳軾(知黃州時蘇軾謫黃州人皆畏避懼其累已軾獨願)
(交期與同憂患)張商英(元符間朱諤彈商英在紹聖初雖有章疏論列元祐臣僚然本是姦黨遂)
(出知蘄州列名黨藉)韓駒(政和間知黃州有詩名蘇轍題其詩卷云唐朝文士例能詩李杜高深到)
(者稀我讀君詩笑無語恍然再見儲光羲)梅執禮(仕為給事中與宰相王黼相善以詩規之黼怒)
(罷顯謨閣待制知蘄州)李宥(知蘄州歲凶人散委嬰孩而去者相屬於路宥令吏收取計口給榖)
(俾營婦均養之每旬閱視所活甚衆)任伋(通判黃州負氣節與其兄伯雨齊名時稱為大任小任)
虞策(通判蘄州時蔣之竒以江淮發運上計神宗訪東南人才之竒以策對擢提舉利路常平)韓
世清(知蘄州州人請以為兵馬鈐轄有賊劉忠犯州境世清與戰破之)何大節(知黃州金)
(人犯黃大節義不屈投江而死)王玠(蘄黃鎮撫使司幹辦公事會鎮撫使孔彦舟謀叛玠開陳百端)
(不聽入罵曰逆賊萬段彦舟併玠家屬沉之龍眼磯)李誠之(嘉定間知蘄州金人犯蘄極力捍禦)
(城陷誠之先戮其妻子然後自盡通判秦鉅教授阮希甫防禦判官趙汝票蘄春主簿寗時鳳皆死之)
葉適(知蘄州以經濟自負入為尚書郎官)向士壁(知黃州有才氣數立竒功時麻城尉楊掞)
(有能名士璧檄入幕)王益(景定間知蘄州治尚寬和開麒麟山立郡治見古墓石刻云本有千年地)
(始借五百年感謝王刺史移我過西園)孟拱(知黃州增埤浚隍蒐軍實邊民來歸者日以千數皆)
(為屋居之厚加振貸剏兩堡為先鋒虎翼飛虎營)陳仲微(通判黃州職兼餉餽以身律下隨事)
(檢柅軍興賴之不乏制置使上其最辭曰職分也何最之有)王彦明(守蘄州元兵至力戰糧乏)
(不屈率家屬乘大船於城西中流祀之慷慨鑿船沉水而卒至今人立廟)元史弼(黃州等路宣慰使盜)
(起淮西司空山弼討平之)趙篔翁(守蘄州有廉名去任民思之而不忘)本朝陶安(洪武)
(初知黃州艾荆棘開府治安輯民庶政務一新民思慕之)錢敏(永樂初知黃州府首興學校課農桑)
(脩城池葺公宇文章政事諸郡首稱省志)盛璞(知黃州府不攜妻孥唯匹馬一僕警敏有才剖)
(決無滯勢豪歛避省志)何綸(知蘄州廉介剛毅一介不苟取加意倉儲一時侵漁諸弊殱除殆盡)
(善政在人至今傳頌省志)莊轍(正統初知蘄州廉介仁惠百務具興民樂于從事劇盜逼境民)
(有被殱者極為優恤咸愛戴之省志)龐敬(正統中知羅田縣蒞政嚴明立已嚴介壇壝鋪舍祠)
(廟皆其建置而不勞于民一時稱賢令云省志)余清(正統中知黃州府持廉秉公政平訟簡軍)
(民畏服比卒囊無餘貲黃人賻之歸冰蘖之操至今稱頌省志)徐泰(羅田知縣清白仁恕教民)
(務農四郊俱創便民倉以為凶荒賑濟之偹百姓懷之省志)林宗(天順中任蘄州學正性温雅有)
(醖藉察諸生勤惰諄諄教誨學者建祠于學宫祀之省志)李桓(成化初知黃陂縣教民植桑棗)
(民受其利歲饑設法賑濟多所全活省志)戴中(成化中知黃梅縣持身清潔蒞政明敏學校公)
(署廢墜者皆中所葺治一時文物煥然改觀省志)胡錠(正德初知黃州府時值盜警督兵防守保)
(障有功歲飢設法賑恤死者具棺瘞之盡心民事如理家然稱古循吏云省志)葉溥(正德中知)
(廣濟縣洞察民隐以誠心蒞政無赫赫之威而吏不敢欺尤作興學校賓禮布韋有長者風省志)葉
仕美(正德中知蘄州時流賊入寇單騎招集守禦城賴以全至今稱之省志)王世祿(正德)
(中知麻城縣平正剛簡視民如傷開新河建縣廳多所偉績而民不知勞省志)余貴(正德中知)
(黃州府為政寬猛適宜軍民安堵學校公署脩飭煥然浚井二十餘處民用利之名曰余公井省志)
汪倬(知廣濟縣慈愛子民時鄉民流徙者田歸蘄人倬請于朝編得田者隸焉民賴以蘇至今繹思)
(其德有遺愛碑省志)勞樟(嘉靖中知羅田縣適地方凋敝之後樟親身會計稽賦釐姦新學廟)
(葺石城確然直行己志去之日百姓號泣載道尋立碑識遺愛焉省志)
流寓李泌(京兆人少以才敏著聞唐玄宗使與太子游楊國忠惡之奏徙蘄州)陳慥(蜀人寓居)
(黃岡號方山子又號龍丘子幼讀書以溪山自娛宋蘇軾謫居黃與之往來倡和為作方山子傳)孫
傅(海州人仕宋為中書舍人宣和末高麗入貢使者所過調夫治舟傅言騷擾勞費以妨農時宰相以)
(其所論同蘇軾奏貶蘄州安置)陳過庭(山隂人宋徽宗朝為御史中丞論事大忤權貴罷知蘄州)
(未半道謫海州團練副使黃州安置)秦觀(高郵人仕宋為國史編修官紹聖初坐黨籍出通判杭州)
(後為御史劉拯論其增損實錄削秩編管黃州)張耒(楚州人累官史館檢討宋紹聖初坐黨籍謫監)
(黃州酒稅後為通判最後在穎聞蘇軾訃以師弟子禮舉喪言者論其罪貶房州别駕黃州安置凡三至)
(黃)龍仁夫(元末永新縣人徙居黃州明五經為時矜式學者稱為麟洲先生授陜西儒學提舉)
吳大中(其先信之弋陽人元時徙居羅田夫婦善事父母皇慶間有司以孝聞詔旌表其門)詹
同(新安人元末因亂家黃州王師下武昌歸附仕終翰林學士兼吏部尚書文章高古操行耿介始終)
(清白之行後致仕)
人物五代陳起(蘄春人南唐舉進士為黃梅令時有妖賊諸祐者自言能使貧者富富者貧俚)
(民效之積衆數百夜行晝息取資于盜起到官數日藉祐為里長不服且嫚言曰吾取令頭殺豎子爾起)
(聞執祐斬之由是知名遷監察御史)宋潘大臨(黃岡人與弟大觀皆有詩名與蘇軾黃庭堅張)
(耒游冷齊夜話云黃州潘邠老工詩有佳句然貧甚東坡山谷尤喜之)吳瑛(蘄州人知郴州以虞)
(部員外郎壯年致仕歸蘄臨溪築室種花釀酒賓至必醉或困卧花間客有臧否人物者不酬一言人莫不)
(愛其樂易而敬其高尚輕財重義人有負錢數十萬而母老即焚其劵卒年八十四)林敏功(蘄州)
(蘄春人治春秋下第歸杜門不出者二十年博通五經尤長于詩元符末徵詔不赴賜號高隠處士)
(與其弟敏修所居比鄰終老以文字相友善敏修終身不舉進士世號二林)余玠(蘄州廣濟人仕)
(為四川安撫制置使知重慶府大更敝政遴選守宰築招賢館士之至者不厭禮接言有可用隨才任之)
(築合州釣魚山凡十餘城屯兵聚糧修學養士輕徭以寬民力薄征以通商賈自寳慶以來帥蜀閫未有)
(能及之者卒贈資政殿學士子師忠歴大理寺丞)張晏然(廣濟人咸淳間為禮部尚書)梅
應春(廣濟人寶祐丙辰進士為餘干令以趙葵薦陞瀘州安撫使淳祐間進禮部侍郎)元管
如德(黃陂人仕為江州都統制能一手挽二弓世祖南侵如德先登陷陣以功遷浙西宣慰使上時)
(政五條累遷江西行省左丞招降廣東盜鍾明亮卒封平昌郡公諡武襄子淳祖積官至富州尹)周
古象(蘄水縣人元兵虜至薊贅蒙古氏既生子未嘗喜妻詢其故曰有母在欲得歸省妻許之且囑)
(曰母在當奉養勿以妾故復來及歸母尚無恙古象奉養盡孝母歿廬墓妻亦終身不嫁淮西憲僉烏克)
(章為立孝里門)本朝康茂才(蘄州人能通經史大義事母孝元季盜起茂才團結鄉兵禦之)
(王師下建康率所部降授秦淮翼水軍元帥守龍灣累陞同知大都督事經略中原從定齊魯取汴下洛)
(駐師陜州給糧造橋以渡大軍遂領鎮河中茂才善撫綏招徠絳解諸州之人屏蔽潼關秦人不敢東向)
(民立石頌德卒贈湖廣行中書省平章政事柱國追封蘄國公諡武襄)康鐸(茂才子襲封蘄春侯)
(初東宫讀書大本堂鐸侍之賜金牌鐫蘄國武毅公五字置帽上累著征伐功及征雲南卒于軍贈蘄國)
(公諡忠愍)吳琳(黃岡人詩禮名家父應澍號西山先生勤儉樂施琳性質篤力于問學洪武中召為)
(國子博士歴遷浙江按察司僉事入為起居注進吏部尚書後以年老致仕弟琛歴官衢州府同知卓有)
(政聲)劉廣(羅田人洪武中以軍功為指揮僉事守永平有膽略善用雙刀嘗病且殆語人曰吾當臨)
(陣死王事安能居牖下死兒女手乎後北兵入境廣率四十餘騎與遇于城北力戰死之事聞遣使護喪)
(至京賜其家楮幣以葬)王燾(蘄水人七世同居少長三百餘口庭無閒言有司以間詔旌其門曰)
(孝義)王聰(蘄水人性謹畏有膂力洪武末以靖難累功封武城侯征北方戰死贈漳國公諡威毅)
鄒來學(麻城人宣德間進士從征麓川有功陞通政司參議正統己巳京師戒嚴來學以僉都御)
(史巡視畿甸整戎分屯邊務咸舉仕終副都御史卒諭祭葬省志)吕鏞(蘄水人領宣德丙午鄉薦)
(福之清流知縣值流賊鄧茂七陷縣鏞拒之力不能支具服端坐中庭抗罵不屈遂為賊解體邑人立廟)
(祀之省志)鄧鑑(黃陂人任光禄署丞正統己巳從英廟北征亡于陣景泰初錄其子省志)劉
訓(麻城人正統己未進士由知縣擢監察御史廉直有風裁冡宰王翺特疏其治行為天下第一拜山)
(西參政卒子璲進士省志)趙說(麻城人性孝友以詩書教授鄉里父母同日而歿說號慟欲絶)
(者累負土成墳廬于墓側有白鵲馴擾之祥正統間旌表其門省志)華巒(蘄州人布政使仲賢)
(子蚤稱儁才弱冠發解登成化丁未進士選翰林庶吉士性凝重文詞清麗館局多重之授編修尋卒庶)
(吉士鄒智以詩哭之李文正公志其墓省志)陳言(黃梅人氣度弘雅文學明恪成化丁夘領薦任)
(泗州學正廸生儒以古行不拘屑文藝末尹都昌清廉仁恕四民浹悅疾卒於任如喪考妣然追慕不已)
(合循吏潘劉楊為一祠祀之號四公祠省志)熊經(麻城人由進士知無錫縣有惠政秩滿内召至)
(京中之者出知陜西隴州尋以疾致仕性剛氣豪善談論敦孝友今祀無錫名宦祠省志)舒崑
山(麻城人幼竒潁登成化甲辰進士授主事員外郎中知建昌府陞廣東參政布政擢副都御史所至)
(有政績能文章一時碑碣多出其手省志)曾大有(麻城人弘治癸丑進士授知縣徵拜監察)
(御史振紀銜憲直聲動臺端忤逆瑾除名瑾敗起擢知府累陟江西布政使省志)劉璲(麻城人弘)
(治初進士授豐城縣知縣愷悌果斷興學育才邑有淫祀首毁之以正民俗其自守狷介不私引錢以充)
(私槖至徵歛有方小民樂辦奸胥巨猾不能索一錢也述職為江右良有司第一卒于京豐人思之省)
(志)石金(黃梅人進士拜御史按廣西值土官岑猛亂佐王守仁勦平十八寨值張桂變易國是金)
(獨立敢言與漢陽戴金風采凝峻時人目之曰楚有二金後上言時政得失謫戍久之宥免卒省志)
劉天和(麻城人正德初進士拜御史忤逆瑾謫縣丞瑾敗起湖州知府轉陜西提學副使擢都御)
(史巡撫甘肅舉屯政西盡青海巡視河道疏汴河殺其下流又疏泰山七十二泉濬其上流運道遂通進)
(兵部尚書值北兵入境出兵拒戰加少保尋卒諡莊襄省志)賈啓(黃岡人正德辛未進士授知縣)
(拜監察御史擢光祿少卿尋以事謫徽州推官歴都御史巡撫延綏啓多材藝慷慨談邊事甚覈歴官所)
(至多治績及致仕家居恬約不殊布素鄉人稱為篤行君子云省志)劉淑相(麻城人正德中)
(進士授南京兵部主事歴陞順天府尹執法秉直權貴多憚之省志)王廷陳(黃岡人進士選)
(庶吉士補吏科給事中諫武廟南巡謫知裕州尋免歸居家二十餘年日以詩文自娱所著有夢澤集行)
(于世省志)蕭一中(黃岡人正德丁丑進士授知縣仕至浙江布政使性剛直廉介所在著名譽屢)
(折弗回居鄉亦弗廣置田産省志)陳伯安(黃陂人賦性方正初任章邱知縣拜監察御史忤逆)
(瑾謫南充尋調丹陽教諭瑾敗起知靈壁正德七年有巨寇楊虎者犯境被擄大罵不屈賊欲刃之毅然)
(不避賊驚異遂釋之從此築城民賴以濟建祠生祀之官至山西副使省志)王澄(羅田人正德甲)
(戌進士羅田甲科自澄始初令番禺有政績徵入歴官戸部郎中奉命淮餉次江西次遼東次埧上通州)
(俱有賢聲省志)邢寰(黃梅人正德戊辰進士擢刑科給事中轉禮科以犯顔敵諫為已任武廟)
(亦敬憚之忤中貴謫判官陞南昌知府恤殣興賢剔蠧振滯萬口揄頌卒于官百姓如喪考妣省志)
許恩(蘄水人年甫冠正德辛巳季冬夜鄰家火延恩舍恩覺巳得知忽思母江氏未出即反冒焚突)
(入救母遂俱厄為燼止存其手尚抱母身邑人痛之省志)董士毅(麻城人正德庚午舉于鄉)
(授四川南充知縣一介不取有青菜布衣破繖羸馬之謠陞守蓬州南充民勒石以志去思居蓬清操益)
(勵歸時囊無長物林下十餘年足不履城市好義喜施正德戊辰大旱捐榖倩人埋瘞餓殍不下數千)
(省志)毛鳳詔(麻城人正德辛巳進士授知江浦縣有善政擢監察御史上弭灾八事關于天下利)
(害巡按陜西雲南守令以下皆望風解印綬去班列殆空尋謫嘉定州判官歴陞推官同知終雲南僉事)
(博學有文名有聚峯文集藏于家省志)張明道(羅田人嘉靖己丑進士歷刑部郎中紹興知府)
(江西副使敭歴中外政績著聞為一時循良之冠省志)奚世亮(黃岡人嘉靖丁未進士授主事)
(歴官延平知府時倭夷寇閩世亮與武帥分城拒守城陷亮猶西向迎戰身被數鎗死之事聞贈官錄其)
(子志省)胡明庶(羅田人嘉靖乙酉中鄉試第三人壬辰登進士觀政通政司卒于官平生孝友)
(篤志力學尤精理數省志)劉采(麻城人嘉靖己丑進士初知宿州累官副都御史巡撫山東遷)
(南京戸部尚書以疾致仕穆宗即位起南工部改吏部尋改兵部歴官四十餘年清介如一日卒年七十)
(四諭葬祭贈太子少保諡端簡省志)
列女魏氏(熊谷真妻黃岡人夫亡一子在襁褓而貧依父母織袵自給年踰八十以節終洪武中旌)
(省志)王氏(甘原禮妻蘄水人年二十四歸甘甫二載原禮卒孀居二十三年洪武中旌省志)朱
氏(徐宗妻廣濟人年二十一守節不移洪武中旌省志)張氏(劉漢妻麻城人漢任商水知縣)
(流賊至城陷張同女鸞山縊死正統中旌省志)盛氏(鄧鑑妻黃陂人鑑任光祿署丞以土木之)
(難歿于陣盛時年二十七矢節撫孤瓊後以恩錄仕為裕州守盛年九十餘卒有司表旌其門省志)
張氏(何儀妻廣濟人守節無玷正統中旌省志)盧氏(劉鵬妻黃岡人夫卒痛哭嘔血遂自)
(經死嘉靖中旌省志)劉氏(蘄人馬廷實妻廷實儒生貧甚劉績紡奉姑年甫二十廷實死遺孤)
(溺死孫甫三週劉同媳潘氏撫之以延馬祀事聞萬歷中旌其門省志)熊氏女(許聘劉康未歸)
(而康卒女往哭之竟觸柱而死事聞旌表其門仍復其家省志)
仙釋羅真人(黃梅人名致福晉時修道于縣北鳳臺觀丹成有老人來云某龍也有病願求丹療)
(之致福賜之丹而愈後于觀北水塘洗足飛昇而去今遺飛昇臺并洗足池宋賜今號)麻姑(後趙)
(石勒麻姑秋之女其父猛悍人畏之築城嚴酷晝夜不止惟鷄鳴乃息姑賢有恤民之心假作鷄鳴羣鷄)
(效聲衆工乃止父覺欲撻之女懼而逃入仙姑洞修道後于城北石橋飛昇追者不及名其橋曰望仙)
道信(姓司馬氏其先世居河内後徙蘄之廣濟隋太業間領徒衆抵吉州唐武德中返蘄州往破額)
(山永徽初卒廣德間賜號大醫禪師即僧家所謂四祖者)弘忍(黃梅縣人唐貞觀間住縣之東禪寺)
(以養母咸亨中入馮茂山結庵上元中卒廣德間賜號大滿禪師即僧家所謂五祖者)
明一統志卷六十一
