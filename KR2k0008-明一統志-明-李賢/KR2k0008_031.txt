明一統志卷三十一
明李賢等撰
汝寧府(東至直隸鳳陽府穎州界二百三十里西至南陽府裕州舞陽縣界一百四十)
(里南至湖廣黃州府黃陂縣界四百五十里北至開封府陳州西華縣界一百十五里自)
(府治至京師二千三百里至南京二千二百五十里)
(糧十二萬一千七百石零)
建置沿革禹貢豫州之域天文角亢氐分野春秋沈蔡
二國地秦屬潁川郡漢置汝南郡劉宋立司州號其
城曰懸瓠後魏改為豫州東魏置行臺後周置總管
府後改舒州尋復曰豫州又改為溱州後改蔡州汝
南郡如故隋初廢郡大業初廢州復為汝南郡汝陽
縣唐初置豫州天寶初改汝南郡乾元初復為豫州
寶應初仍改蔡州宋為淮康軍節度使金改鎮南軍
元為蔡州後陞汝寧府本朝因之領州二縣十二
汝陽縣(附郭周為沈國地漢置汝陽縣屬汝南郡劉宋屬汝陽郡隋初屬豫州尋改為溵水縣屬)
(陳州又析上蔡縣地别置汝陽縣省溵水入焉即今縣也唐為蔡州治金仍舊元省平輿入焉本朝因之)
(編戶三十三里)真陽縣(在府城南八十里本漢慎陽縣地東魏置義陽郡北齊省入保城縣隋廢)
(保城置真丘縣後改曰真陽唐改曰淮陽尋復舊元省入息州本朝初因之弘治中復置編戶一十五里)
上蔡縣(在府城北四十五里古蔡國周武王封弟叔度於蔡成王封其子蔡仲即此漢置上蔡縣)
(屬汝南郡後魏改臨汝縣北齊省隋初置武津縣大業中復曰上蔡唐屬蔡州宋金元並仍舊本朝因之)
(編戶三十六里)新蔡縣(在府城東五十里古吕國春秋時蔡平侯徙都此故曰新蔡漢置新蔡縣)
(屬汝南郡晉屬汝隂郡劉宋屬新蔡郡南齊置北新蔡郡東魏置蔡州北齊為廣寧郡隋初為舒州及廣)
(寧縣尋改汝北縣大業初州廢縣復舊名唐屬蔡州宋因之金屬息州元省入息州本朝洪武四年復置)
(改今屬編戶一十二里)西平縣(在府城西北一百三十里古栢子國漢置西平縣屬汝南郡東)
(漢末廢後魏復置并置襄城郡北齊改文城郡隋初郡廢以縣屬蔡州大業初縣廢唐初復置貞觀初省)
(入郾城開元間再置屬蔡州宋金元仍舊本朝因之改今屬編戶二十二里)遂平縣(在府城西)
(九十里本春秋房子國漢為吴房縣屬汝南郡後魏改遂寧縣屬襄城郡隋復為吴房縣屬汝南郡唐貞)
(觀初縣廢尋復置屬蔡州元和中改遂平縣屬唐州長慶初還屬蔡州宋金仍舊元初省入汝陽大德間)
(復置屬汝寧府本朝因之編戶二十八里)信陽州(在府城西南二百七十里周申伯所封秦屬南)
(陽郡漢為平氏縣地三國魏析置義陽縣及義陽郡劉宋置宋安郡南齊置司州梁曰北司州後魏改郢)
(州後周改申州隋改義州尋復為義陽郡唐初為申州後仍曰義陽郡宋改義陽軍又改信陽軍屬鄧州)
(元改信陽州本朝初降為縣改今屬成化十一年復陞為州編戶一十七里領縣二)羅山縣(在府)
(城南一百四十里春秋時蔡地戰國時為楚地秦屬潁川郡漢為鄳縣屬江夏郡晉屬汝南郡北齊置高)
(安縣隋初罷後復置改為羅山縣唐初置南維州尋罷州以縣屬申州宋初省入義陽復復置屬信陽軍)
(元屬信陽州後遷州于故縣以縣治移於西南即今所也本朝因之編戶二十里)確山縣(在府)
(城西五十里本春秋江國漢為安昌縣地屬汝南郡東漢末置朗山縣晉改曰安昌梁屬陳州後魏移縣)
(治朗陵故城屬初安郡隋初復移縣治今所屬豫州仍改為朗山縣唐屬蔡州宋改為確山縣金元因之)
(本朝初省入汝陽洪武十四年復置編戶二十一里)光州(在府城東三百里本禹貢揚州之域春秋)
(為弦黃蔣三國地戰國屬楚秦屬九江郡漢屬汝南江夏二郡三國魏析置弋陽郡晉屬弋陽汝隂二郡)
(宋齊屬光城弋陽新蔡三郡梁末置光州治光城縣隋改弋陽郡唐復為光州徙治定城天寳初改弋陽)
(郡後復為光州宋陞光山軍節度後改蔣州尋復光州元屬汝寧府省定城縣入焉本朝初改屬鳳陽府)
(洪武十三年仍屬汝寧府編戶二十二里領縣四)光山縣(在州西四十五里春秋為弦國漢為)
(西陽縣地屬江夏郡晉置光山縣劉宋改為光城縣尋置光城郡梁置光州隋改縣曰光山唐改郡為光)
(州徙治定城縣宋改光山為期思縣尋復舊元屬光州本朝因之編戶三十一里)固始縣(在州)
(東一百四十里春秋為蓼國漢為寢縣屬汝南郡東漢初改曰固始晉屬汝隂郡梁改蓼縣北齊復名固)
(始置北建州尋廢州置新蔡郡後周改置澮州隋初州郡並廢以縣屬弋陽郡唐屬光州宋以殷城縣省)
(入元仍舊本朝因之編戶四十九里)息縣(在州西北九十里春秋為息侯國漢置息縣屬汝南郡後)
(徙於東改曰新息晉為汝南郡治後魏置東豫州梁改曰西豫州又改曰淮州東魏復曰東豫州後周改)
(息州隋廢唐復置貞觀初廢以縣屬蔡州金復置息州元屬汝寧府本朝改州為息縣初屬潁州後改屬)
(光州編戶二十八里)商城縣(在州北一百里春秋時為黃國戰國屬楚秦屬九江郡西漢屬汝南)
(郡東漢屬淮陽國晉屬汝隂郡劉宋置殷城縣唐初改置義州尋廢以地屬弋陽郡宋復置商城縣尋省)
(入固始縣金元仍舊本朝初因之成化十一年復置改今屬編戶二十六里)
郡名汝南(秦名)淮康(宋名)
形勝水若垂瓠(水經汝水屈曲形若垂瓠然)其水洄曲其地平舒(北史)
(圖經)面山負野限淮為圻(光州賞心堂記)隱然巨屏端若長城
(輿地紀勝)襟帶長淮控扼潁蔡(光州圖經)四方最中(元志豫州於四方最)
(中汝南於豫州又最中)北接陳汝控帶許洛(寰宇記信陽北接陳汝控帶許洛宋)
(齊以來嘗為邊鎮)九塞之一(輿地記羅山九塞之一)三關之塞(新唐志義陽有)
(三關之塞)
風俗剽輕寡積(史記汝南其俗剽輕易發怒地薄寡於積聚)夸奢尚氣力好
商賈(寰宇記)人性躁勁風氣果決(隋志)尚淳質好儉約(同上)
(自平陳之後其俗頗變尚淳質好儉約喪紀婚姻率漸於禮)多事農桑不尚華麗(信陽)
(圖志民性勁直多事農桑不尚華麗以儉相尚)俗美民淳(宋光州守勸學文俗美民淳其間異)
(才秀民業儒術以自見於世)人性清和鄉閭孝友(輿地志人性清和鄉閭孝友男)
(務墾闢女脩織絍士風習尚文質彬彬盖歐陽父子棠隂相映也)人重信義士尚質
文(新志汝寧在汝墳之間為文王化行之地人重信義士尚質文富庶淳厚視昔有加)俗好禨
祥(宋劉敞新息文宣王廟記)
山川天中山(在府城北三里亦名天台山高尺餘土上下石以其在天地之中故曰天中自古考)
(日景測分數莫正於此宋劉敞嘗作記以表其地又有詩云開闢以來傳至今形勢雖小當天心斗極回)
(旋未易測日景短長猶可尋)蟠山(在確山縣南二里蟠繞縣城其形如龍)二浪山(在確)
(山縣西南一里山上有二浪廟)確山(在確山縣南一十里世傳晉何曾見山有臼杵自動有聲取之)
(不出尋失其所)秀山(在確山縣西北一十里飛烟積翠視諸山特秀)大儀山(在確山縣西南)
(一十五里)獨山驚牛山黃山(俱在確山縣東南二十五里山勢聯屬其名各)
(殊)樂山(在確山縣西北四十里一名朗山避宋諱改今名山頂有池名皓月池中生四季蓮花可)
(供遊賞)金頂山(在確山縣西四十里一名馬鞍上多緋雲紫霧盤旋不絶)朗陵山(在確)
(山縣南四十里一名大明山下有朗陵城漢末因山名縣)三山(在確山縣南五十里又光山縣南七)
(十里亦有三山俱以三峯並峙而名)馬鹿山(在確山縣西南五十里)義陽山(在信陽州)
(治東土人云昔依武山以立義陽郡故山因名)石城山(在信陽州東南與義陽山相接史記魏攻)
(冥阨即此山也)士雅山(在信陽州南六里梁天監三年魏將元英嘗築壘於此)賢首山
(在信陽州西南七里通鑑魏攻義陽齊蕭衍救之上賢首山即此又名賢隱山)龜山(在信陽州東八)
(里)震雷山(在信陽州東二十里山多澗谷樹木隂翳)金山(在信陽州南五十里連環二十)
(餘里通鑑魏辛祥夜襲梁將胡武成於金山即此)卓斧山(在信陽州北五十里寰宇記云上有)
(寺下有潭)鴉山(在信陽州西六十里山有烏石如鴉)麒麟山(在信陽州東南六十五里)小
靈山(在信陽州東南七十里)鷄翅山(在信陽州南九十里一名鷄頭山山有九渡水)天
目山(在信陽縣西北一百二十里下有白龍潭明河發源於此)峴山(在信陽州通鑑魏攻義陽)
(梁曹景宗鑿峴以救即此)鍾山(在信陽州西南隋因山名縣)嵖岈山(在遂平縣西七十里)
(一名嵯峨山其山中空有洞穴可深入唐書節度李觀及吴元濟戰嵖岈山又五代史黃巢由潁蔡保嵖)
(岈山背謂此山前有馬鞍山)洪山(在遂平縣西六十里)奥來山(在遂平縣西六十八里過)
(西二里有平頭垜山)鵲山(在羅山縣南九里山水清秀為一縣竒觀俗傳昔有羣鵲棲此山遇風雨)
(鵲必先羣噪故名)羅山(在羅山縣西南一十里峯巒環抱隋因山名縣)子路山(在羅山縣)
(西南四十五里)小確山(在羅山縣西南七十里)大確山(在羅山縣南七十九里)牢
山(在羅山縣東南九十里層巒疊嶂勢極險峻)靈山(在羅山縣西南一百四十里視衆山最高)
(雲興則雨舊名覇山)六斗山(在羅山縣西南一百九十里六峰如南斗形)仙居山(在羅)
(山縣南二百三十里昔有人於此得道故名舊嘗以此山名縣)會龍山(在光山縣南四十里二山)
(並峙如兩龍相會)迎春山(在光山縣南四十里山色欝葱至春愈秀)淨居山(在光山縣)
(西南四十五里舊有梵元寺)仙人山(在光山縣南五十里上有仙跡)杏山(在光山縣西六)
(十里山有抱朴子仙蹟)千金山(在光山縣東南八十里)浮光山(在光山縣北八十里)
(一名浮弋山即弋陽山也竒形偉觀未可殫盡俯映長淮每有光曜山出名玉及黑石堪為碁子)龍
蟠山(在光山縣南八十里以形似名雲興則雨)白壓山(在光山縣南八十里絶頂有洞洞有)
(古井)四面山(在光山縣南八十里其峯四而相向流水縈迴儼似圖畫為光山勝地)石盤
山(在光山縣南九十里山勢盤旋險峻山頂平整舊有塞柵可屯千兵)黑石山(在光山縣南一)
(百里上有黑龍王廟)磨雲山(在光山縣南一百里山頭雲出常旋轉凝結不散)金泉山
(在光山縣南一百里泉水出而不竭禱雨輙應)五馬山(在光山縣南一百里)霧露山(在固)
(始縣西四十里大灌水出此舊經云山在雩婁之頂語訛為霧露)安陽山(在固始縣東五十里)
(一名大山勢高聳上有白龍池)銅井山(在固始縣西南八十里上有井舊用銅作口故名)木
賊山(在固始縣南一百里産木賊草)太蘇山(在固始縣南一百五十里有蘇仙市)金剛
臺山(在固始縣南一百八十里山極崇峻雙峯高峙故名一名石額山上有風洞龍井禱雨輙應宋)
(嘉熙初嘗築石城於山之陽為光州寓治)横溪山(在固始縣南二百八十里夾横水上舊傳為唐)
(武后梳洗崖相對有照鏡崖内有胭脂石粉石油石火石其下有沙分為十八道)人山(在固始縣)
(南三里有石似人)上天山(在固始縣西南三百里世傳吴真人脩道處舊有石洞真人嘗題頌)
(云慕道脩真性自然存神運氣養丹田心澄碧淨明如月走出輪迴入洞天相傳兵火間因婦人避難洞)
(門自合)白牙山(在固始縣境産桑中弓材)萬安山(在固始縣山舊有寨)鐵林山
(在固始縣舊有寨)走馬嶺(在信陽縣東一十五里)春風嶺(在光山縣西六十里)東
岡(在府城東南四十里)中岡(在府城南六十里)蘆山岡(在上蔡縣西五里即今原王岡)
(也)蔡岡(在上蔡縣東一十里周五十里)白鹿崖(在固始縣與龍山分三山皆險峻舊有寨)
西湖(在府城西舊志云潁許陳蔡四州皆有西湖此州之西湖有翠光亭待月臺宋孔武仲詩有亭)
(下湖光凝不流及百尺湖臺蘸春綠之句)馬家湖(在光州西三十里水可灌田利民)轉山
湖(在羅山縣治南水繞山下)洪河(在府城東六十里水自上蔡縣東流合戚橋河入汝水)黃
酉湖(在確山縣北三十五里源出樂山東流合斷濟練家二河入汝水)沙河(在確山縣南四)
(十五里一名吳寨河源出桐栢山東流合三里河入汝水)朱馬河(在上蔡縣東二十七里有東朱)
(馬西朱馬二河)包河(在上蔡縣東九十里)三灣河(在信陽州南五十里源出南山東北合溮)
(河入淮)九曲河(在信陽州南源出鷄頭水郭虒詩云春來芳草滿鷄頭又云春風九曲河邊路)
黃土河(在信陽州東南一百一十里)明河(源出信陽州西北天目山南流入淮)石洋
河(在遂平縣北五里源出平頭垜山東流入汝水)竹竿河(在羅山縣東三十里源出窟壠山比)
(流合傘柄羊馬二河入淮)小黃河(在光州治前源出湖廣麻城縣分水嶺北流合恨溝入淮)白
露河(在光州東四十里源出分水嶺合春河入淮)官渡河(在光山縣南五里源出分水嶺)
(至光州為小黃河北流合梅林泊陂張師等河及蔣溝磨子港入淮)臨仙河(在光山縣東一十五)
(里水自官渡河北流入淮)寨河(在光山縣北二十五里水合清流河北流入淮)高陌河(在光)
(山縣南四十五里源自白壓山東流入臨仙河)史河(在固始縣東二里源出牛山東北流入淮)曲
河(在固始縣西一十里源出湯坑池梅河北流入淮)石漕河(在固始縣南一百五十里源出)
(太蘇山北流入史河)谷河(在息縣東南四十里水自豎扶堰東流入淮)泥河(在息縣東南四)
(十五里水自萬安塘東流入淮)閭河(在息縣東北九十里水自高皇陂東流合撞陂港入淮)營
河(在息縣東北一百里水自汶河東南流入淮)汝水(源出天息山東流入境經汝陽上蔡新蔡)
(西平入淮)淮水(淮出桐柏山自西南東流入境經確山信陽息縣入潁州界)溱水(在府城南)
(一十八里水出青衣山入淮今稱溱口)滇水(在府城南六十里流入淮隋因此水置滇陽縣)汶
水(在府城南九十里水自青龍陂入汝今稱汶口)澺水(在府城南汝水灣有栗園今栗洲是也)
鮦水(在新蔡縣漢因此水置鮦陽縣)溮水(在信陽州治南源自隨州界流入大江其水湍流為)
(一縣之竒古詩城邊溮水抱城流城外羣山繞郡樓)潢水(在光州源出黃土白沙兩關之間東流至)
(州南抱城而東與淮水合流趙彦珖詩潢河繞出郡城樓樓枕潢南城上頭天闊星連翼軫分地長川帶)
(漢江流)紫水(在光山縣源出仙居山)大灌水小灌水(俱在固始縣西南四)
(十里俗音訛為澮水褚先論神龜出於江灌水間嘉林之中謂此水也)金漿澗水(在固始縣)
(源出太蘇山本名淦水司馬陳德順以此水如白漿故改今名)淠水(在固始縣西五十里水經云淠)
(水入弋陽南嶽山北流注於淮圖經謂之白露水)黃溪(在府城南水色純黃故名)錦繡溪
(在府城南宋劉敞詩錦繡溪邊春幾許欲尋清淺翠芳菲)棠溪(在西平縣西有村蘇秦說韓王謂劔)
(戟出于棠溪即此)柴潭(在府城外一名東澤唐李愬夜半扺懸瓠柴潭謂此宋劉敞詩欲暖水流)
(初汛汛半閑人意正悠悠又云乘興柴潭湏一到會令魚鳥見㤀機金天興初宋遣孟珙會蒙古將噴盞)
(攻蔡噴盞決練江珙決柴潭水介汝即此)龍潭(在固始縣舊瑞光院亦名揮泉歲旱禱之有應又有)
(聖人潭石佛潭皆在縣境)金線源(在固始縣城外自西南沿城東北與潢水合)周家泊
(在西平縣東北二十五里水則出魚涸則生葦)秔陂港(在府城東南一百三十里水自青龍陂入)
(汝)龍陂港(在府城南二百里源出洪山下流合清水港入淮)十字港(在信陽州北七)
(十里合流如十字)亞港(在光州東二十五果水可灌田利民)黃漂港(在息縣南八十里水)
(自確陂塘南流入淮)連橋港(在息縣東一百里水自蟻陂塘東流入淮)曲吕港(在息縣東)
(北一百四十里水自清溝東流入汝)澗頭港(在息縣東五百里水自莫陂塘東流入汝)漆井
(在固始縣前世傳漢帝追項羽至此用漆布井便不通鹻水)光武井(在上蔡縣東北上有光武)
(臺故名)扳倒井(在信陽縣南井水欹流若扳倒然)雙井(在信陽州北相去十步而泉通)
司馬井(在光山縣學内世傳宋司馬光生時汲井水以浴之因名上有亭)金線泉(在光)
(州城南宋趙扑詩玉甃常浮灝氣鮮金線不定路南泉)温泉(在固始縣西南山中其熱如湯其色)
(綠)懸瓠池(在府城北門外唐李愬雪夜擊鵝鶩以亂軍聲即此俗呼為鵝鴨池)蟄淵池
(在府城東北池上有水鑑亭本名芷亭朱劉敞更今名有詩云昔人種白芷既以名此亭今我通蟄淵復)
(以木鑑名)西陽池(在府治内宋劉敞詩出郭無所詣入門少佳趣空有西陽池猶為賞心具)
玉梁渠(在息縣西北五十里隋仁夀初嘗濬以溉田唐開元中縣令薛務更加䟽導為陂十六所)
(溉田至三十餘頃)蔡溝(在上蔡縣西南二里其水盈涸無源古有蔡河疑即此)神溝(在遂)
(平縣西北三十五里有古岳廟基)上渠溝(在遂平縣西南三十五里源出嵖岈山東流合陽奉)
(溝入沙河)葛陂(在府城西南三十里即費長房投杖處東漢於此置葛陂縣後廢今有葛仙廟)
鴻郄陂(在府城東一十里漢成帝時關東數水陂溢為害翟方進奏罷陂建武中許陽復為陂)
鄧艾陂(在西平縣艾所置陂凡二十有四因名)西施陂(在光山縣南八里唐永徽中刺)
(史裴大覺開陂溉田號曰雨施)茹陂(在固始縣東南四十里漢刺史劉馥築以溉田)
土産梔子蜈蚣生薑(汝陽縣出)蓍草(出上蔡縣東八卦臺上易曰聖人幽)
(贊於神明而生蓍傳曰天下和平王道得而蓍莖長丈其叢生滿百莖下有神龜守之上有雲氣覆之)
石斛(光州出)碁子石(光山息縣出)茶(信陽羅山縣出)紅花(西平遂平息縣三縣)
(俱出)木賊(固始縣出)
公署信陽衛(在縣治東洪武二十五年建)直隸汝寧守禦千戶所(在府)
(治東南永樂三年建隸中都留守司)
學校汝寧府學(在府治東洪武六年因元舊址重建)信陽州學(在州治東舊在舊縣)
(治北洪武四年徙建于此)光州學(在州治西元建洪武七年重脩)真陽縣學(在縣治南)
(弘治中重建)汝陽縣學(在縣治東洪武十一年建)確山縣學(在縣治東洪武十四)
(年因宋舊址重建)上蔡縣學(在縣治南洪武四年建)新蔡縣學(在縣治東舊在)
(縣治東古城内洪武十一年因元舊址重建天順二年徙於此)西平縣學(在縣治東南隅洪武)
(三年建)遂平縣學(在縣治東洪武三年因元舊址重建)羅山縣學(在縣治東北洪)
(武四年因元舊址重建)光山縣學(在縣治西洪武七年因元舊址重建)固始縣學
(在縣治東洪武八年因元舊址重建)息縣學(在縣治西南洪武八年建)商城縣學(在縣)
(治東成化十三年因置縣始建)
書院汝南書院(在府城南五年成化十一年建)洓水書院(在光山縣治西洓水先生)
(宋司馬光號也光父池為光山令時生光於此後人因構書堂祀光故名本朝正統九年重脩)謝顯
道書院(在上蔡縣南建祀謝顯道)
宫室御書樓(在羅山縣學内本朝建以藏頒賜書籍)懸瓠樓(在府城上後魏平南王肅)
(起高堞於小城建層樓於隅阿下際水湄殊為佳觀宋更為汝南樓)鎮淮樓(在光州潢橋門上宋)
(建)籌邊樓(在光州城宋建)白雲樓(在信陽州治子城東北宋建)愚閣(在光州學)
(東南圃内宋盛度賦弋陽十詠)會景閣(在固始縣仙居鎮宋紹聖初建濮温其有記)尊經
閣(在光山縣學本朝正統十年建)燕譽堂(在府治舊東園宋郡守吳育與劉敞嘗有賦詠)木
鴈堂(在府治劉敞有詩)咸喜堂(在信陽州治取申伯周邦咸喜之義故名)三秀堂
(在信陽州治東城上舊名牧牛軒宋宣和間杏上産芝被旨改名)環碧堂(在信陽州治宋建畢)
(公信詩方塘納霽景一碧共晴寒微波坐來息人意亦平寬)環翠堂(在信陽州治前賢詩羣山)
(關設險高屋照多隂晴嵐度丘壑疎翠上衣襟)柔惠堂(在信陽州治取申伯柔惠且直之義)烟
水堂(在光山縣治西宋張徹詩此堂縱逐人俱廢亦有陽冰篆字存嘉熙中兵火篆碑半存於荆棘)
(中)宣化堂(在光州治宋太守王聞有詩聖主端居念遠民盡將休戚寄斯人時來宣化堂中坐)
(應念田中正苦辛)忠清堂(在光州治便廳之東宋王聞詩建以祠司馬光)見山亭(在府)
(治前牙城上遠見諸山前後拱揖故名)倚江亭(在汝陽縣治東南城上)來瑞亭(宋劉)
(敞通守蔡州日有白雀巢於廡下作小賦記之後建亭扁曰來瑞)臨波亭(在府治後圃宋劉敞)
(詩水影時翻高檻動天形略抱曲城低)牡丹亭(在府治舊東園郡守吳育詩詠甚多劉敞詩最)
(工嘗有輕黃金綴縷凝碧玉鎸缾之句)竒生亭(在府治東園吳育取夏侯湛賦羨石榴竒生之)
(句以名)翠光亭(在府之西湖宋孔武仲詩有亭下湖光凝不流之句)野公亭(在信陽州)
(放生池)鵲山亭(在鵲山下)歸鴈亭(在光州故滑城内宋歐陽脩詩長河終歲足悲風亭)
(古臺荒半倚空惟有鴈時歸最早柳含微綠杏黏紅)杏亭(在光州治宋盛度詩弋陽信夷曠深在亂)
(山中惟此仙人杏特盛蒼臣功)柴亭(在光山縣宋建)八卦臺(在上蔡縣東三十八里有蓍草)
(生焉旁有白龜廟)申伯臺(在信陽州東北世傳申伯所築)高皇臺(有二一在確山縣東)
(南四十里一在上蔡縣東北世傳漢高祖築)覇王臺(在固始縣南世傳漢高祖與項羽相拒築)
(此今遺址存叢棘中)光武臺(在上蔡縣東北世傳漢光武所築)然身臺(在汝陽縣東射)
(橋保漢令張憙然身救旱處詳見祠廟)弋陽臺(在光州定城廢縣西二里)待月臺(在府)
(之西湖宋孔武仲詩有百尺湖臺樵春綠之句)脩竹臺(在光州宋盛度詩我來小小郡愛此高高)
(臺前對蒼筤竹萬竿球琳材)幽蘭軒(在府治内一名幽蘭閣金義宗自歸德奔汝寧以府治為)
(行官宋端平初襄陽帥孟珙攻城甚急義宗自盡於此)
關梁冥阨塞(在信陽州東南九十里即春秋所謂平靖關也有大小石門鑿山通道淮南子曰天)
(下九塞冥阨其一)平常關(在信陽州西北)恨這關(在信陽州西南)武勝關(在信)
(陽州南)長臺關(在信陽州北)大埠關(在信陽州東)九重關(在羅山縣西南)
(一百二十里即古黃峴關)破關(在羅山縣南一百二十里)大勝關(在羅山縣南一百四十里)
五關(在光山縣西南曰白沙土門斗木嶺黃土嶺脩善衝宋紹興間江州都統趙廞建)木陵
關(在光山縣南一百三十二里齊陳接境齊置此關隋廢)定城關(在&KR0907;城廢縣南四十里北)
(齊置隋廢)五水關(在固始縣西南一百三十里古有隘口)濟民橋(在府城東關)北
門橋(在府城北關)溱濟橋(在府城南八十里)三里橋楊村橋(俱在)
(確山縣北)洪橋(在上蔡縣東北洪河)紅羅橋(在信陽州南三灣河)明月橋(在信陽州)
(北門内)司天橋(在信陽州城宋元符初忽有道人書於橋上曰日坐竹馬橋夜宿牧牛軒)栢
亭橋(在西平縣治西)沙河橋(在遂平縣南沙河)謝靈橋(在光州西門外)南關
橋(在光州縣南)唐莊橋(在息縣東北褒信里跨閭河上)
寺觀開元寺(在府城内唐開元中始建本朝洪武中重建)北泉寺(在確山縣西北一十)
(五里唐名資福即叛臣李希烈害顔真卿處本朝洪武中重脩)福興寺(在上蔡縣西北洪武五年)
(因元舊址重建)法隆寺(在新蔡縣東北古城内正統初重建)慈氏寺(在信陽州治東)寳
巖寺(在西平縣治東)興國寺(在遂平縣治西南)白勝寺(在羅山縣治東北相傳為)
(楚白公勝别業以上四寺俱洪武中因舊重建)普惠寺(在光州治西)觀音寺(在固始縣)
(西南洪武初因舊重建)大慈寺(在息縣東永樂末建)懸瓠觀(在府城北十五里舊名懸)
(壼本費長房舊宅唐天寳間建本朝正統中重脩)白雲觀(在確山縣東五里宣德初因元舊址)
(重建)紫霞觀(在信陽州治東南洪武中建)丹陽觀(在遂平縣城内東北景泰中建)玉
清觀(在光州南正統中建)玄妙觀(在固始縣東南洪武中建)
祠廟伏羲廟(在信陽州子城放生池東)神農廟(在信陽州西北四十里)申伯廟
(在信陽州東北相傳有申伯塜)息侯廟(在新息廢縣西南一十里息侯周時息國君)楚王
廟(在信陽州北七十里)孫叔敖廟(在固始縣西北七十里楚莊王封叔敖之子於寢丘遂建)
(廟祠焉歲久廟壊漢延熹中復立有碑宋賜額曰遺愛阮之武詩楚績光輝存簡册漢碑突兀鎖期思風)
(雲會合當年事蕭鼓喧闐此日祠)荆將軍廟(在府城西祀荆軻)光武廟(在府城東)
張明府廟(在確山縣北漢平輿令張熹禱旱焚身而雨後人感而祀之)賈君廟(在息)
(縣後漢賈彪為新息長有德政人為立祠)狄梁公廟(在府城南梁公唐相狄仁傑也)裴晉
公廟(在府城内晉公唐相裴度也平淮西有功故立廟祀之)三公廟(在府治西祀唐名臣)
(狄仁傑顔真卿裴度)顔魯公廟(在府城内顔魯公真卿也唐德宗朝奉詔諭李希烈為所殺後)
(家人啟柩見狀貌如生爪甲出手背鬚髮長數尺歸葬偃師北山)李愬廟(在府城西愬唐將也)
(俗呼白馬將軍廟)楊行密廟(在固始縣獨山祀吳王楊行密)司馬温公廟(有二)
(一在光州儒學有碑一在光山縣治西温公宋司馬光也洪武六年重建舊祠堂記云光雖僻陋而生司)
(馬温公則光之為光也大矣)謝顯道廟(在上蔡縣南門外正統五年因舊址重建顯道名良)
(佐宋上蔡先生也)閔忠廟(在光州西祀陳亨祖亨祖淮寧人宋紹興未以兵據淮寧殺金知州)
(完顔雅魯以城歸宋宋授知淮寧府後金人攻城力戰死舉家五十餘人皆死詔立廟賜額)高興
廟(在府城閭巷口興元丞相封河南汝陽王)桐栢廟(在新息廢縣南祀桐柏山之神)靈應
廟(在確山縣西北三十里朗山有碑俗傳漢相陳平主之宋崇寧初賜額水旱禱之有應)
陵墓申伯塜(在信陽州境謝城即申伯封邑今有二塜相傳以為申伯塜)李斯墓(在上)
(蔡縣西南二十里宋劉敞詩二世三公何足論憶牽黃犬出東門天人忌滿由來事枉恃沙丘有舊恩)
翟方進墓(在汝陽縣界内劉敞詩恃法雖深上不疑蕭疎何事觸刑機主恩未改天心改使者)
(空乘白馬歸)袁安墓(在府城東)劉伶墓(在光州北傍有井伶晉名人相傳死葬此又衛)
(輝府亦有伶墓)司馬池墓(在光山縣西南)馬祖常墓(在光州西四十里葬元中丞馬)
(祖常有碑)孝女墓(在光山縣東世傳唐氏女負土葬父故名)
古蹟古息國(在息縣北三十里春秋時息國漢為新息縣唐置息州元省縣入州)古黃國
(在定城廢縣西一十二里古黃子國也)古蔡國(在汝陽上蔡二縣界相傳此為古蔡國李斯墓)
(在城之東)平輿故城(在府城東汝水南春秋沈子國地漢置縣汝南郡治此後廢隋復置王世)
(充置輿州唐州廢元省入汝陽)道城(在確山縣北即春秋道國地)謝城(在羅山縣西北六十)
(里周申伯所封之國)白公城(在息縣其城楚太子建内舊有廟)吳房城(在遂平縣春秋)
(為房子國楚有其地吳王闔閭弟夫槩奔楚封於此故曰房山漢置吳房縣唐以吳元濟叛改曰遂平)
期思城(在固始縣西北七十里古蔣國春秋時為弦子邑漢英布大夫賁赫封期思侯即此陳置)
(邊城郡隋郡廢改為期思縣)弋陽城(在光州廢定城縣漢為弋陽國後魏置郡唐光州治此)
宜春城(在府城西南漢舊縣屬汝南郡晉改曰北宜春)安成故城(在府城東南汝水北)
(漢舊縣屬汝南郡晉因之)陽安故城(在息縣西南一十里春秋時江國漢置陽安縣屬汝南郡)
(晉因之)富波故城(在府界漢舊縣屬汝南郡王覇封富波侯即此晉省)[車犬]縣城(在廢)
(仙居縣北四十里漢置屬江夏郡惠帝封黎朱倉為䭾侯即此晉屬弋陽郡)陽城故城(在府)
(界漢置縣屬汝南郡東漢省入汝陽)鮦陽故城(在新蔡縣界漢舊縣屬汝南郡晉屬汝隂郡隋)
(屬淮陽郡)蔡母城(在信陽州北漢志南陽郡有蔡陽縣註云莽之母功顯君邑)西平故
城(在西平縣西漢舊縣治此)武城(在信陽州東北二十五里昔吳楚之争有武城黑謂令尹子常)
(殆武城黑之所治)曹城(在信陽州南三十五里曹景宗救兵鑿峴口時所築其地今名曹店)茹
由故城(在光山縣南六十里晉安帝置縣)朗陵故城(在確山縣西南三十五里漢置)
(縣晉封何曾為朗陵公即此)四望城(在確山縣東南後魏王肅於四望陂南築之以禦梁)淮
源城(在信陽州西北六十五里北齊置慕化縣及淮安郡隋郡廢改縣曰淮源)安昌城(在信)
(陽州西漢置縣屬汝南郡張禹封安昌侯即此)高安城(在羅山縣西南一百里北齊縣隋初廢)
烏疊城(在信陽州北六十五里十道四番志申州有此城)黃川故城(在光山縣舊為)
(郡梁廢)廢澮州(在固始縣北齊置北建州後周改置澮州隋初廢)廢弦州(在光州廢)
(定城縣唐初置尋廢)廢南羅州(在信陽州南十里本漢□縣地梁置西汝南郡隋省唐置南羅)
(州尋廢)褒信廢縣(在息縣東北本漢郾縣地東漢析置此縣劉宋改曰包信隋復舊唐改曰)
(包孚元省入息州)汝南廢縣(唐貞元中割汝陽置縣在汝水之南元和中省入汝陽)仙
居廢縣(在光山縣本梁宋安縣隋廢唐初復置後更名仙居宋省入光山)西陽廢縣
(在光山縣西二十里漢置縣屬江夏郡晉弋陽郡治此)鍾武廢縣(在信陽州西南漢置屬江)
(夏郡臧官徇鍾武竹里皆下之即此晉省)鍾山廢縣(在信陽州東南十八里本漢□縣地屬江)
(夏郡北齊置齊安縣及郡隋改曰鍾山縣宋省入信陽)大吕亭(在新蔡縣界東漢郡國志云故吕侯)
(國也縣東北有櫟亭左傳吳伐楚入櫟即此)黃歇宅(光州州治是楚考烈王賜春申君黃歇淮)
(北地十二縣故有宅在此又州東三里河北岸有春申君丹鑪)王粲宅(在府城内閭巷口西有古)
(井世傳魏王粲嘗寓居於此)陳堯叟宅(在汝陽縣東北在城保堯叟宋名臣嘗寓居於此)
二孝莊(在汝陽縣西漢孝子蔡順董永所居)月旦里(在汝陽縣東北漢許虔許劭兄弟所)
(居故名二龍鄉月旦里)東龍門(在光州定城廢縣西南二十里)西龍門(在光州定城廢)
(縣西南二百三十里)白雪驛(在信陽州東宋鄭文寳自工部謫監郢州京山縣税過此題詩曰得)
(罪前朝出粉閣五原功業有誰知年餘放逐無人識白雪關頭一望時)相公園(在信陽州治後)
(宋范純仁為守日創此園種花木為燕遊勝地後人因以相公名之)珉玉坑(在息縣西北舊出珉)
(玉其色㓗白堪為器物隋時置官採之唐時為淮水所没開元中淮水東移坑重出)平淮西碑
(在府城内裴晉公廟中唐韓愈撰文多歸功裴度李愬妻唐安公主女也出入禁中訴碑不實憲宗詔斵)
(其文更命叚文昌為之宋知州陳珦磨去叚文仍刻韓文蘇軾詩淮西功業冠吾唐吏部文章日月光千)
(載斷碑人膾炙不知世有叚文昌孫覺謂退之此文叙如書銘如詩)
名宦周蔡仲(武王封叔度於蔡後挾武庚作亂周公放之其子胡改行率德成王復封之蔡是為)
(蔡仲)吕侯(穆王時吕侯言於王徙下蔡作脩刑辟命曰甫刑)端木賜(春秋時為魏信陽宰)
(將行辭孔子孔子曰勤之慎之吾聞知為吏者奉法以利民不知為吏者枉法以侵民)漢鄭當
時(武帝時汝南太守有善財聲數歲以官卒家亡餘)張敞(宣帝時豫州刺史數上事有忠言)召
信臣(上蔡長視民如子所居見稱)寇恂(建武初汝南太守討平盜賊郡界清净乃大脩學校)
(教生徒聘能為左氏春秋者親受業焉)杜詩(建武初自沛郡都尉轉汝南都尉所至稱治)馬
宫(汝南刺史以寬大為政閭里巨細無所不燭治聲流聞)鄧晨(建武中汝南太守興鴻郤陂數)
(千頃汝土以&KR0907;魚稻之饒流衍他郡)歐陽歙(建武間汝南太守推用賢俊政稱異迹歙傳尚書學)
(在郡教授數百人)鮑昱(永平中汝南太守郡多陂池歲决壊昱乃上作方梁石洫水常饒足溉田)
(倍多人以&KR0907;富)張敏(建初中汝南太守清約不煩用刑平正有理能名)何敞(和帝時汝南太)
(守以寬和為政顯孝悌有義行者及斷冤獄郡中無怨聲百姓化其恩禮又脩理鮦陽舊渠百姓頼其利)
(吏民共刻石頌德)王龔(延光初汝南太守政崇温和好才愛士引進郡人黃憲陳蕃等後進知名)
(之士莫不歸心)鐔顯(安帝時豫州刺史時天下饑荒競為盜賊州界收捕且萬餘人顯愍其困窮自)
(陷刑辟輙擅赦之因自劾奏)王堂(汝南太守搜才禮士委誠求當不苟自專郡内稱治)胡廣
(順帝時汝南太守有安静之政)周景(桓帝時豫州刺史好賢愛士其拔才薦善常恐不及)賈彪
(延熹中新息長小民貧窶多不養子彪嚴為之制數年養子千數僉曰賈父所長生男曰賈子女曰賈女)
楊秉(豫州刺史計日受俸餘禄不入私門以廉㓗稱治為當時最)宗資(桓帝時汝南太守委)
(任功曹范滂推功於滂不伐其美任善之名聞於海内)尹勲(汝南太守上書解釋范滂袁忠等黨)
(禁士論多之)楊竒(靈帝時汝南太守持身廉介專以慈祥為政郡中稱治)黃琬(中平初豫)
(州牧時寇賊陸梁州境彫殘琬討擊平之大震政績為天下表)王允(豫州刺史奏除禁黨討擊黃巾)
(别帥大破之降數十萬人)巴肅(察孝廉歷頓縣令以郡守非人辭去改貝丘長)三國滿寵
(魏汝南太守時袁紹盛於河朔而汝南紹本郡門生賓客擁兵拒守寵討平之領豫州刺史有德政後徙)
(都督揚州汝南兵民戀慕多奔随道路)賈逵(魏黃初中豫州刺史考績二千石以下不如法奏免)
(文帝稱為真刺史布告天下以豫州為法州與吳接逵脩軍旅内理民事造為陂渠及卒吏民追思為刻)
(石立祠)田豫(魏朗陵令遷弋陽太守有治政後汝南聞其卒為畫像立碑)晉王沈(以尚)
(書監豫州諸軍事豫州刺史至鎮下教百姓稱頌又按賈逵以來諸施行擇其善者而從之於是九郡之)
(士咸悦道教移風易俗)謝萬(豫州刺史王羲之與桓温箋曰謝萬處廊廟參諷議故是後來偉器)
(而今屈其邁往之氣以俯順荒餘近是違才矣)劉毅(豫州刺史初桓玄於南州起齋悉畫盤龍於其)
(上號為盤龍齋毅小字盤龍至是遂居之)南北朝張萇年(後魏汝南太守郡人有兄弟分)
(一牛争訟不能決者萇年賜以已牛一頭使均之於是境中相戒咸至敬讓)司馬悦(後魏豫州)
(刺史汝南有董毛奴者齎錢五千死於道疑張湜劫殺湜懼掠誣服悦引見毛奴兄靈之詢當時所遺曰)
(惟一刀鞘召刀匠詢之知為董及祖刀收及祖詰之果伏罪)王肅(後魏太和中豫州刺史嘗於四)
(望陂築城以禦梁於是梁刺史羊鴉仁以粮運斷絶棄懸瓠歸義陽)辛穆(後魏汝陽太守遇水澇人)
(飢表請輕租賦勑聽以小絹為租)曹世表(後魏東豫州刺史有威愛臨官省約百姓安之)張
普惠(後魏東豫州刺史奸盜不作治聲流聞)夏侯䕫(梁豫州刺史立堰溉田境内頼之夔)
(兄亶先經此任有恩惠百姓歌曰我之有州頼得夏侯前昆後弟布政優游)隋公孫景茂
(息州刺史法令清净德化大行屬平陳之役征人多病景茂减俸為粥藥賑濟頼全活者以千數高祖嘉)
(之詔宣示天下)梁洋(息州刺史有德政參軍裴洋與州人建塔作碑)唐狄仁傑(豫州刺史)
(時越王兵敗支黨餘二千人論死仁傑密䟽申理詔悉謫戍邊囚出寧州相與哭碑下齋三日乃去至流)
(所亦為立碑)盧從愿(玄宗時豫州刺史為政嚴簡奏課為天下第一璽書勞問)姚崇(與宋)
(璟謀出太平公主貶申州刺史崇雖被黜而聲名自此昭著)潘好禮(上蔡令有治最後遷豫州)
(刺史勤力於治清廉無所私)柴再用(吳楊光州刺史天祐初朱全全忠攻淮南抵光州再用嚴)
(設守備俟其度淮而北抄其後軍斬獲萬計)宋柳開(雍熙中上蔡令會王師北征部送軍糧至)
(涿州因上書願效死邊鄙遂除殿中侍御史)吕端(太宗時知蔡州有善政及代吏民列奏借留)
辛仲甫(雍熙中知光州善於聽斷遇事立決待民以寬大御軍以威嚴兩盡其道)史珪(光州)
(刺史會歲飢淮蔡民流入州境珪不待聞即倉減價以糶所全活甚衆吏民詣闕請植碑頌德者數百人)
司馬池(天禧中知光山縣於民有信事不俟催促而集)王堯臣(天聖初知光州歲旱盜發)
(民倉法當死堯臣曰此飢民求食荒政所當恤遂以減死論)袁廓(西平縣主簿勾稽漏籍得民丁)
(萬餘州將薦其勤職就遷上蔡令又以課最擢太子右贊善大夫)吳育(知蔡州設伍保法以檢制)
(盜賊時有告妖人千數聚確山者詔遣中使往捕育曰此特鄉民用浮屠法相聚利錢財爾一弓手召之)
(可致頃之召千人至械送闕下皆無罪釋之而告者伏辜)富弼(以大學士徙知蔡州不以名位自驕)
(專意民事有情必達)魯有開(知確山縣大姓把持官政有開治其最甚者遂以無事興廢陂溉田)
(數千頃富弼守蔡薦之以為有古循吏風後又知信陽軍)歐陽脩(知蔡州初鎮太原自請易蔡州)
(大略曰時多喜新竒而臣惟守拙衆方興功利而臣惟循常)孫瑜(知蔡州毀吳元濟像以其祠事)
(裴度大水緣城隙入瑜使囊沙數千扞其衝城得弗壊)劉敞(通判蔡州鑿池開河以利灌溉其弟)
(攽亦知是州文章政事侔古循吏)丁諷(治平中知蔡州設法賑飢活者六十萬人籍為兵者又數)
(千詔移知亳州蔡人攀慕號呼事聞復還任及代去閉城拆橋不得行者累日)王質(知蔡州清淨慈)
(惠為政不苛毀吳元濟廟更立狄仁傑李愬像祠之蔡人號為雙廟)吕公著(治平中知蔡州釀水)
(泉灌田易軍營草舍以瓦脩孔子廟薦舉孝行善政為多)范純仁(神宗時知信陽軍以治行著吏)
(民悦服)劉安世(元祐中知信陽軍有治行)傅堯俞(知新息縣清而不耀直而不激司馬)
(光稱其賢)歐陽棐(知蔡州蔡地薄賦重轉運使又為覆折之會有詔禁止佐吏憚使者不敢從棐)
(曰若憚而不行何以為長吏命即日行之)盧士宏(知信陽軍官捕為妖術者餘黨懼及羣聚山谷)
(間士宏請减其罪招之即相率歸)向宗回(徽宗時知蔡州擒劇賊并其黨類歲飢發廩興役飢)
(者得濟而官舍帑廩一新)劉紹先(靖康初京城失守紹先以兵數千屯光州故是時諸郡多破而)
(光得獨全)葛密(光州推官豪民李新殺人嫁其罪於邑民葛華獄具密得其情出之法當賞密白州)
(使勿言)王聞詩(知光州盡心民事能守其父十開家法去官民思慕之不忘)柴中行
(嘉定中知光州嚴保伍精閱習增闢屯田城壕營砦器械糗糧百爾具備治行為淮右最)王霆
(知光州時北兵至民奔遁相屬霆分遣問探整飭戰守之具大戰于謝令橋光人遂安)元張昇
(至大中知汝寧府民有告寄束書於其家者踰三年取閱有禁書一編且記里中大家姓名於上昇亟呼)
(吏焚其書曰妄言誣民且再更赦矣勿論)李不作(西平縣尹化民以德不尚威嚴民興禮讓暇日)
(聚徒親為講授人皆以不學為耻汝水泛溢率民築防補罅其患遂息)和元恕(西平縣尹勸農)
(興學折節好賢不為表襮民有訟不厪鞭朴惟諭以曲直人知改悔在任五年公無負租蝗不入境)本
朝萬孟雅(洪武初汝寧知府廉公威厲吏民畏服奏清天下戶口禁除奸弊時稱其能)詹
俊(洪武初汝寧通判公勤正直以興學勸農為先務嘗役所部築墻得錢一窖以獻俊不納曰汝民貧)
(幸得此宜各分去後以疾告歸耆民遮道登舟挽留涕泣不忍别)沈義(洪武間確山知縣操守廉)
(介好尚儒雅興學勸農愛民如子不一年風氣和洽風俗淳美)胡壽安(洪武間信陽知縣飭謹有)
(幹才嘗暴風連日傷禾稼阻漕運壽安齋戒禱之即日止息數年在官不以家隨)張庸(遂平知縣)
(持身廉潔處心正大自蒞政以來邑無墮業之民歲無飢寒之患生理日廣遂臻富庶)李興邦
(永樂初知汝寧府知吏弊民艱凡催辦公務不遣人下屬惟發信牌皆依期完集政譽赫然及滿去民挽)
(留不忍釋)蔣良輔(羅山知縣凡有科差量戶貧富多寡適均民有争訟以至公斷之脩舉廢墜不)
(勞民傷財政聲口振)宜仲庸(息縣知縣優於政事凡有科辦必誓於神是以官無墮事民無怨辭)
(尤留心學校勉勵生徒多底成材)唐亨(永樂初知光州練達政体勤謹自勵綽著能聲省志)
申達(永樂中知汝寧府練達時政善革奸弊吏畏民懷汝民素勤耕稼不通貿易創立集場軍民便)
(之志省)甘鏞(永樂中西平縣典史政宜于民用薦陞監察御史省志)李敏(宣德間汝寧知)
(府有善政陞去汝民追送者萬餘人挽留不忍舍省志)殷謙(天順初知汝寧府政宜于民憂)
(去汝之父老擁其馬不能行争取鞭鐙懸于治門省志)王敬(天順初西平知縣剛果有為吏畏民)
(服志省)侯源(天順末主固始縣薄在任五年以績著省志)紀振(正統間汝寧府儒學教授)
(制行端㓗理學優長造就生徒咸底于成省志)胡如𤾉(成化初信陽州知州愛人以德喜怒)
(不形民至今思之省志)桂榮(成化中固始縣丞慈愛得民因名之曰桂惜民因省志)
流寓楊愔(弘農人其伯父椿津遭爾朱榮之難愔變姓名自稱劉士安之光州以講誦為業北齊神)
(武遺書慰諭仍令光州刺史奚思業以禮資送後為名相)穆脩(宋鄆州人幼嗜學徙寓汝陽嘗受易)
(於种放真宗東封以經行之士賜進士出身調泰州理掾恃才忤監郡得罪遇赦敘潁州文學參軍時學)
(者從事聲律脩獨以古文為倡一時士大夫翕然稱之)任諒(宋眉山人徒汝陽九歲而孤舅欲奪)
(母志諒挽衣泣曰豈有為人子不能養其親者乎母為感動而止力學自奮累官龍圖閣直學士知京兆)
(府初朝廷將有事於燕諒曰中國豈有憂乎後果如其所言)馬祖常(西域人父潤同知漳州路)
(家于光州祖常七歲知學延祐初廷試第二授應奉翰林文字累官御史中丞卒贈魏郡公謚文貞祖常)
(立朝多所建明工文章務去陳腐自成一家言詩尤圓密清麗有文集文宗謂中原碩儒唯祖常云)張
桓(藁城人父木知汝寧府因家焉桓以國子生累官陜西行臺御史以言事不合去汝寧盜起恒避居)
(確山賊知其名羅拜請為帥弗聽囚六日乃擁至渠魁前桓與抗論逆順賊刺殺之後語人曰張御史真)
(鐡漢害之可惜事聞贈禮部尚書謚忠潔)曹翼(本湖廣蘄州人永樂甲辰進士累官副都御史占籍)
(光州子珣進士仕至江西右參議省志)
人物周曹䘏(春秋蔡人孔子弟子樂道明義唐玄宗贈曹伯宋真宗加封上蔡侯)漆雕開
(春秋蔡人孔子弟子孔子嘗使之仕對曰吾斯之未能信其器不安於小成孔子悦之唐玄宗贈滕伯宋)
(真宗加封平輿侯)秦冉(春秋蔡人孔子弟子德藝有成唐玄宗贈彭衙伯宋真宗加封新息侯)
孫叔敖(春秋楚人嘗見兩頭蛇殺而埋之歸曰聞見兩頭蛇者死恐他人又見已埋之矣母曰有)
(隂德者天報以福比長虞丘相進之於楚莊王以自代為楚相而莊王卒以伯其子封於寢丘四百戸以)
(奉其祀後十世不絶)黃歇(戰國楚人事楚考烈王封春申君既相楚與孟嘗君等方争下士招致賓)
(客以相傾奪食客至三千餘人)陳勝(汝南陽城人少時嘗與人傭耕秦二世發閭左戍漁陽勝與陽)
(夏吳廣度失期法當斬乃謀舉事行至陳據之勝自立為王號張楚廣為假王監諸軍山東兵皆起卒以)
(亡秦)漢吳公(汝南上蔡人文帝時為河南守治平為天下第一徵為廷尉)周燕(汝南安成)
(人為郡決曹掾太守欲枉殺囚燕諫不從囚家守闕稱冤詔遣覆考燕見太守曰願謹文書皆著燕名府)
(君但言時病而已乃收燕繫獄遂不食而死五子皆至刺史太守)桓寬(汝南人博通經傳推衍鹽)
(鐡之議著數萬言以成一家之法)翟方進(汝南上蔡人以射策甲科為郎累遷丞相司直舉劾)
(旬歲間免兩司隸朝廷憚之永始中拜相以儒雅緣飾吏事號通明相封高陵侯子義元始中為東郡太)
(守王莽簒弑義起兵討之)周防(汝南汝陽人師事徐州刺史盖豫受古文尚書舉孝廉拜郎中撰尚)
(書雜記三十二篇太尉張禹薦為博士遷陳留太守)蔡順(汝南人以至孝稱嘗出求薪母噬指順即)
(心動馳歸王莽末人相食順拾桑椹赤黑異器賊問故順曰黑者奉母赤者自食賊遺米受而不食母終)
(未葬火逼其舍順伏棺號哭火遂越他舍母平生畏雷震順輙圜塜泣曰順在此舉孝廉不就年八十終)
(於家)鄭敬(汝南人與同郡郅惲隠於弋陽山中惲志在從政喟然嘆曰天生俊士以為人也子從我)
(為伊吕乎將為巢由而父老堯舜乎敬曰吾足矣惲告别而去)郭憲(汝南人事光武為光禄勲)
(帝自將征隗囂憲諫曰東方初定車駕未可遠征拔佩刀斷車靮帝不從遂上隴其後潁川兵起乃還歎)
(曰恨不用郭憲之言)郅惲(汝南西平人舉孝廉為上東門侯光武嘗出獵夜還惲拒關不納乃回從)
(東中門入明日惲上書諫奏八賜布百匹貶東中門候為尉後授皇太子韓詩侍講殿中遷長沙太守子)
(夀以廉能稱官至尚書僕射)高獲(汝南新息人游學京師與光武有素師事司徒歐陽歙歙下獄)
(當斷獲帶鉄鑕詣闕為請光武謂曰朕欲用子宜改常性獲對曰臣受性於父母不可改之於今出即辭)
(去三公争辟不應獲善天文遁甲能役鬼神所言多驗)周嘉(燕四世孫仕為郡主簿王莽末羣賊)
(入汝陽嘉從太守何敞討賊白刃交集嘉以身捍敞後舉孝廉拜尚書郎光武問以遭難之事稱為長者)
(遷零陵太守及卒吏民立祠從弟暢為河南尹歲旱久禱無應暢收葬客死骸骨凡萬餘人應時澍雨位)
(至光禄勲)戴憑(平輿人習京氏易舉明經徵拜侍中建武中正旦朝賀帝令羣臣能說經者更相難)
(詰義有弗通輙奪席以益通者憑遂重坐五十餘席故京師語曰解經不窮戴侍中)王琳(汝南人年)
(十餘歲父母俱喪遭亂鄉隣迯竄唯琳兄弟獨守塚廬號泣不絶弟季出遇赤眉將殺之琳自縳請先季)
(死賊矜而放遣後辟為司徒府薦士而退)張劭(汝陽人與范式為友式謂劭曰後二年當過拜尊親)
(至期劭白母具鷄黍待之至曰式果至升堂拜母盡歡而别劭死見夢於式曰吾以某日死式即素服會)
(葬式至棺起世謂之死生交)鍾興(汝南汝陽人從丁恭受春秋光武召拜左中郎將詔定春秋章)
(句以授皇太子文使宗室諸侯從興受章句封關内侯興自以無功不敢受帝曰教訓太子及諸王侯非)
(大功耶興讓其師丁恭於是復封恭而興遂固辭)袁安(汝南汝陽人祖父良習孟氏易平帝時舉)
(明經官至成武令安傳父學嘗客洛陽值大雪僵卧不出舉孝廉除平隂長任城令永平中拜楚郡太守)
(歲餘徵為河南尹未嘗以贓罪鞠人累遷司徒子敞孫湯曾孫逢四世三公)周磐(汝南安成人好)
(禮有行居貧養母和帝末就孝廉舉拜謁者除任城長遷陽夏重合令後思母棄官還鄉里母没哀毀服)
(終廬冢側教授生徒以終其身)薛包(汝南人喪母以孝聞及父娶後妻憎包分出之包日夜號泣旦)
(入灑掃父母慚而還之後弟子求分財異居包不能止乃中分其財弟子數破産輙復賑給後拜侍中稱)
(疾不起有詔賜告歸家禮如毛義)周爕(汝南安成人燕之後生有醜狀駭人母欲棄之父不聽在)
(髫鬌知廉譲十歲通詩長精禮易不讀非聖書非身所耕漁不食舉孝廉賢良方正安帝又以玄纁羔幣)
(聘之皆以疾辭)陳蕃(汝南平輿人年十五閑處一室無穢不治父友薛勤曰何不灑掃曰大丈夫當)
(掃除天下安事一室後舉孝廉累官樂安太守郡有高士周璆蕃為置一榻去則懸之為豫章太守待徐)
(穉亦然累遷光禄勲後為尚書僕射遷太尉竇后臨朝復為太傅錄尚書事)黃憲(汝南慎陽人安)
(帝朝舉孝廉不就陳蕃周舉常相謂曰時月之間不見黃生鄙吝之萌復存於心郭泰曰叔度汪汪若千)
(頃陂澄之不清淆之不濁不可量也叔度憲字天下號曰徵君)戴良(慎陽人曾祖遵平帝時為侍御)
(史王莽簒位稱病歸里家富好施尚俠時稱為關東大豪良才既高達而議論尚竒舉孝廉不就再辟司)
(空府不至州郡迫之遂迯入江夏山優游不仕以壽終)周舉(防子&KR1086;貌短陋而博學洽聞為儒者)
(所宗順帝時舉茂才為平丘令尚書言當世得失帝置章御坐以為規戒遷并州刺史革其禁火風俗陽)
(嘉中徵拜尚書後拜光禄大夫)周勰(舉子少尚玄虚時梁冀貴盛被徵命者莫敢不聽唯勰前後三)
(辟竟不能屈常隠處杜絶人事巷生荆棘十有餘歲至延熹初乃開門延賓及秋而梁冀誅)應劭
(汝南人慱覧洽聞刪定律令著漢官儀又撰風俗通以辯物類名號獻帝朝拜軍謀太尉)袁閎(安玄)
(孫少厲行苦身脩節累徵不應居處窄陋以畊學為業延熹末黨事起閎潜土室十八年黃巾賊起攻没)
(郡縣相約不入其鄉里人就閎避難者皆得全免弟忠弘)袁忠(閎弟初平中為沛相以清亮稱及天)
(下亂棄官居會稽孫策破會稽遂浮海投交趾獻帝都許徵為衛尉未至而卒子祕從太守趙謙擊黃巾)
(與功曹封觀等七人皆死詔旌祕等門曰七賢)蔡玄(汝南人學通五經門徒千人其著錄者萬人徵)
(辟不就順帝時徵拜議郎講論五經同異遷侍郎出為弘農太守)郭亮(朗陵人童年游洛陽時太)
(尉李固以忤梁冀被誅冀告戒有敢收尸者加其罪往亮以固弟子自提鈇鉞詣闕上書乞收固尸不許因)
(臨哭守喪不去太后聞而憐之乃聽禭歛歸葬由是顯名于時)袁紹(安四世孫有姿貌威容愛士養)
(名既累世台司賓客所歸加傾心折節莫不争赴其庭士無貴賤與之抗禮輜軿柴轂填接街陌)袁
術(汝陽人紹從子曾祖陽司徒太尉父逢累遷司空術舉孝廉累官至河南尹董卓謀廢立術奔南陽)
(劉表上術為南陽太守術又表孫堅領豫州刺史率兵破董卓後為曺操所敗)許劭(汝南平輿人少)
(峻名節好覈論鄉黨人物每月輙更其品題故汝南俗有月旦評初為郡功曺太守徐璆甚敬之府中聞)
(劭為吏莫不改操飭行司空楊彪辟舉方正敦樸焉徵不就劭兄虔亦知名汝南人稱平輿淵有二龍)三
國許靖(劭從兄少與劭俱有人倫臧否之稱舉孝廉除尚書郎典選舉尚書周毖與共謀議董卓)
(誅毖靖走會稽後徙交州劉璋在蜀招致為巴郡太守昭烈克蜀以靖為左將軍長史累進至太傅為司)
(徒)郭憲(西平人建安中署郡功曺韓約失衆從羌中還依憲衆人多欲取約以邀功憲曰人窮來)
(歸我云何厄之後約病死田樂等就斬約頭送之魏王操欲條疏憲名憲不肯操嘆其忠義併與樂等賜)
(爵關内侯)來敏(義陽人涉獵書籍善左氏春秋尤精於倉雅訓詁昭烈定益州以為典學校尉遷光)
(禄大夫以耆宿學士見禮於時雖屢廢而復起)費禕(江夏□縣人在益士與董允齊名蜀漢後主時)
(為黃門侍郎後代蔣琬為尚書令當國功名略與琬比)吕蒙(汝南富波人少依姊夫鄧當擊賊孫)
(策召見引置左右當死張昭薦蒙代當拜别部司馬從征黃祖有功又與周瑜程普等破曺操於南郡數)
(進竒計大敗蜀兵定荆州封零陵侯)胡綜(固始人仕吳為鄂長後典軍國密事蜀漢聞孫權踐祚遣)
(使申前好綜為盟文文義甚美官至偏將軍兼左執法自權統事諸文誥策命隣國書符略皆綜所造)
晉和嶠(西平人父逌魏吏部尚書嶠有盛名庾顗嘆曰嶠森森如千丈松有棟梁之用武帝時為)
(給事黃門侍郎遷中書令惠帝即位拜太子少傅嶠家産豊富而性至吝杜預以為有錢癖)周浚
(汝南安成人性果烈以才理見知仕晉為揚州刺史隨王渾伐吳吳平以功封成武侯鎮秣陵遷侍中三)
(子顗嵩謨武帝嘗問浚卿宗後生稱誰為可答曰臣叔父子恢稱重臣宗從父子馥稱清臣宗武帝並召)
(用之)周顗(浚子少有重名神采秀徹元帝鎮江左請為軍&KR1460;祭酒累遷尚書左僕射為護軍將軍王)
(𨗳甚器重之逮王敦構逆顗以忠義折之遂被害弟嵩累官御史中丞)干寳(新蔡人徙嘉興祖統)
(吳奮武將軍寳博覽書記為著作郎平杜弢有功賜爵關内侯累遷散騎常侍著晉記三十卷咸稱良史)
(著搜神記三十卷劉惔曰卿可謂鬼之董狐又為春秋左氏外傳註周官周易凡數十篇)孟嘉(江夏)
(□縣人永和中為桓温府參軍九日温宴龍山風吹嘉帽落初不自覺温使賓佐為文嘲之嘉為文以解)
(之敏妙超羣出人意表遷長史)畢卓(汝隂鮦陽人少希放達太興末為吏部郎常飲酒廢職卓嘗謂)
(人曰得酒滿四百斛船右手持酒杯左手持蟹螯拍浮酒船中便足了一生矣及過江為温嶠平南長史)
(與阮孚等為八達)周訪(汝南人少沉毅周窮振乏家無餘財元帝渡江參鎮東軍事領兵屯潯陽)
(鄂陵討華軼杜弢二寇遷荆州刺史長子撫有父風撫子楚楚子瓊有將略三世皆為將軍瓊子虓領梓)
(潼太守)朱序(義陽人寧康初拜梁州刺史鎮襄陽是歲苻堅遣其將苻丕等率衆圍序序母韓自)
(登城履行謂西北角當先受敝遂領百餘婢并城於其角斜築城賊果攻破西北角衆守新築城丕遂引)
(退)李充(汝南人兄弟六人易衣而出竟曰而食其妻竊欲分異充請呼隣里親戚共訣妻信之既)
(召至充乃前跪以妻言白母出之)南北朝周顒(顗七世孫善老易清貧寡欲隐於建康之)
(鍾山每賓客會同顒虚席晤語辭韻如流聽者忘倦終日長蔬王儉問曰卿山中何所食顒曰赤米白塩)
(綠葵紫蓼後起為國子博士著四聲切韻)朱脩之(汝南義陽人仕宋隨右軍劉彦之北侵留戍滑)
(臺為魏所攻城陷被軌太武嘉其節以為雲中鎮將妻以宗室女脩之潜謀南歸泛海至東萊宋以為黃)
(門侍郎累遷雍州刺史加都督政在寬簡士庶悦附)董紹(鮦陽人起家四門博士累遷兼中書舍人)
(為魏宣武所知豫州城人白早生以城南叛紹慰勞為賊鎖送江東梁武使勞之云忠臣孝子不可無之)
(今當聽卿還國紹還申梁武之志欲以宿豫還魏魏以漢中見歸魏不許)楊纂(廣寧人少慷慨有志)
(略勇力兼人徙北齊神武起兵信都以功遷武州刺史後入關周文授以征南將軍累封隴東郡公進柱)
(國大將軍纂性質樸不識文字但推誠信吏人懷其忠恕子睿位至上柱國漁陽郡公)周炅(汝南)
(安成人有將帥才仕陳累遷都督江州刺史進爵為侯田隴叔以江北叛入于齊炅討斬之盡復江北之)
(地號平北將軍)隋周法尚(炅次子果勁有風槩始讀兵書為定襄大守煬帝幸榆林内史令元)
(壽請御容外分二十四軍法尚曰結為方陣四面外抵六宫及百官家口並在其門車騎為壁壘此與據)
(城何異若戰而捷抽騎追奔㦯戰不利屯營自守帝善之)唐周允元(豫州安成人武后時為御)
(史中丞同鳳閣鸞臺平章事後宴宰相詔陳書傳善言允元曰耻其君不如堯舜武三思劾奏語指斥后)
(曰聞其言足以戒安得為過)袁滋(蔡州朗山人陳侍中憲之後強學博記建中初起授試校書郎)
(累遷尚書右丞拜中書侍郎同平章事封淮陽郡公)周墀(汝南人第進士為監察御史集賢殿學士)
(長史屬辭高古文宗雅重之累遷中書侍郎議河湟事不合罷為劔南東川節度使鄭顥言于帝曰世謂)
(墀直言相亦以直言免帝悟加拜檢校尚書右僕射卒贈司徒)劉仁安(上蔡人仕為潮州刺史因)
(家嶺表生子謙累官封州刺史謙生隐唐末為留後梁開平初兼静海軍節度使封南海王)王潮
(光州固始人與弟審邽審知並以材氣知名僖宗時舉兵略定閩地昭宗假潮福建觀察使乃作四門義)
(學還流亡定賦歛遣吏勸農人皆安之後為威武軍節度使審邽為泉州刺史審知梁以為閩王)五
代王延嗣(光州人唐亡唐太祖拜王審知中書令封閩王延嗣力諫曰義不帝秦此其時也時)
(強藩巨鎮僣號審知有效顰之意延嗣極諫審知雖不樂其言然終其身不失臣節延嗣之力也)宋
王彬(固始人淳化中進士為雍丘尉通判筠州歴知撫州徙潭州所至能推恩行刊剗煩去蠧後歴)
(京西河北京東河東陜西轉運使遷至太常少卿)宗翼(蔡州上蔡人父為虞城主簿因家焉翼篤)
(孝恭謹負米養母好學強記經籍一見即能默寫學歐陽顔柳書背得其楷法能屬文隐而不仕家無斗)
(粟怡怡如也戚同文謂其有古人風卒年八十餘子度舉進士官至西京轉運使)孫何(汝陽人篤)
(孝嗜古十五能屬文與丁謂齊名時號孫丁舉進士禮部廷試俱第一通判峽州遷右司諫真宗數訪以)
(邊事景德初知制詰何樂名教勤接士類有詞藝者必為稱揚所著有駁史通十餘篇文集四十卷)孫
僅(何弟咸平初進士第一兄弟連魁天下時人榮之累官集賢院學士知開封府後領審刑院進給事)
(中卒僅性端慤中立無競篤於儒學士大夫推其履尚弟侑亦登進士第官至殿中丞)祖無擇
(上蔡人進士高第累官直集賢院出知袁州首建學官置生徒郡國絃誦之風始盛入為龍圖閣學士歴)
(知開封府鄭杭諸州所至治行著聞後知信陽軍無擇為人好義以政事文章為時名卿與王安石不合)
(放棄不振士論惜之)謝良佐(上蔡人學於程門記問該贍對人稱前史至不差一字與程頤别一)
(年來見問其所進曰但去得一矜字頤嘆其善學謂朱光庭曰是子力學切問而近思者也所著有論語)
(說)朱勝非(蔡州人以上舍登第靖康初為東道副總管建炎初以中書舍人權直學士院草制)
(辭氣嚴重上疏論仁義大柄高宗嘉之累官尚書右僕射兼御營使平苗劉之亂保護之力居多卒謚忠)
(靖)元高興(蔡州人少慷慨多大節力挽二百弓嘗步獵遇虎跳踉大吼發一矢斃之從丞相巴)
(延累立戰功官至右丞相商議河南省事嘗召入悉獻江南所得珍寶世祖曰何不少留對曰臣今)
(幸富貴皆陛下所賜何敢𨼆俘獲之物卒追封梁國公諡武宣後加封南陽王)劉秉文(汝陽)
(人始為廣東道廉訪使後拜監察御史遷吏部員外郎改萬戶都總府副使)范谷英(上蔡)
(人至正間任河中知府遷戶部尚書集賢院學士)龔友福(光山人仕為翰林學士拜中書)
(參政兼丞相事號淮南夫子)本朝何德(光州人元季江淮兵起德委身歸本朝屢立戰)
(功陞至左軍都督府都督僉事北征還卒追封廬江侯諡莊毅)趙好德(汝陽人博學多才器)
(宇宏敞有志民事洪武初以儒士扈從車駕渡江授陜州同知尋遷安慶知府召為吏部尚書改陜)
(西行中書省參知政事)徐理(西平人國初從諸將征伐有功積官營州中屯衛指揮僉事洪)
(武末從靖内難大小數十戰皆賈勇争先所向克捷累官都督僉事封武康伯命還守北京理馭下)
(寬厚得士卒心)趙毅(好德子性孝甘布素善屬文工草書輕財下士以儒士舉授工科都給事)
(中官至工部右侍郎兼詹事府少詹事子寬監察御史敏吏部郎中)房安(汝陽人幼聰辯性剛)
(勁洪武中由太學生歴官江西按察使轉福建右參政召為工部右侍郎未幾出為山東右參政所)
(至有能聲)孫顯(信陽人性聰敏遇事能果决鄉里推重之洪武丁夘科領鄉舉授工科給事中)
(累官工部尚書)王禮(固始人貌魁偉性明敏果勁有風槩洪武間以太學生初授福建按察副)
(使累官戶部右侍郎)孟禎(息縣人聰敏力學處事知大體洪武中以儒士舉累官四川左布政)
(使)王平(息縣人有高才善辯說以清白自持剛明果决而勇於義洪武中以國子生釋)
(褐拜監察御史累官左僉都御史擢交趾左布政使)梁銘(汝陽人洪武中以蔭補燕山前衛百戶北)
(平被圍銘戰鬭甚力累建竒功積官後軍都督僉事後陞都督同知鎮寧夏封保定伯銘處心坦夷臨事)
(寬簡而勇敢精悍能撫恤軍士時論重之)毛鵬霄(西平人中永樂乙酉科鄉試除陜西邠州知州)
(子祥山進士仕終雲南參政祥子二鳴成化戊子舉人鳳來進士第省志)尹聰(西平人永樂辛夘科)
(鄉舉除戶部主簿累犒邊賑荒陞郎中尋奉勅整飭兵務斬俘邊寇布功歴官山東左參政省志)葉
清(信陽人由進士除監察御史後以斬俘邊寇功陞參議省志)徐廷璋(羅山人由進士除工)
(科給事中言論侃侃不避權貴累官右副都御史省志)劉進(光州人由貢中順天鄉試除太平府)
(通判連遭父母喪哀毁骨立結廬墓側負土成墳手植柳栢數百株致鳥雀鷗鷺馴集之異有司請旌為)
(孝子陞太僕寺丞子廷璽舉人廷瓉進士官監察御史省志)許逵(固始人正德戊辰進士授樂陵)
(知縣以斬流賊功陞山東僉事後轉江西副使值宸濠之變不屈被害贈禮部尚書謚忠節省志)
列女周顗母(李氏字絡秀汝南人顗父浚為安東將軍出獵遇雨過絡秀家會其兄弟不在絡秀)
(與一婢於内宰猪羊具數十人饌甚精辦而不聞人聲浚怪使覘之獨見一女子甚美浚因求為妾其父)
(兄初不許絡秀曰門戶殄瘁何惜一女父兄許之遂生顗及嵩謨由此李氏得為方雅之族)高氏
五節婦(俱固始人高希鳳妻劉氏希鳳在遼東與劉氏俱被掠希鳳死劉氏被擄罵不絶口被殺)
(仲弟藥師努妻李氏早寡携子姪避亂高麗本朝初復挈家歸守夫墓誓不再適季弟巴延布哈妻郭氏)
(巴延為納克楚所殺郭氏自縊死巴延達實丹妻金氏逹實丹為父讐誣死金氏與姑邢氏義不受辱俱)
(自縊事聞詔旌之)鄭氏(羅山人元太尉中書平章政事李思齊妾元末汝潁兵起思齊率義兵屢)
(復郡縣授汝寧知府後以太尉守關陜天兵入關思齊走臨洮後内附授江西行省左丞陞中書平章政)
(事卒鄭氏自經死事聞追贈淑人謚曰貞烈)范氏(汝陽縣民莊十一妻夫亡范年二十七姑舅老)
(子幼家貧所親嘗勸他適遂截髮自誓縫績以養舅姑恪守婦道年八十事聞詔旌為貞節)李氏
(上蔡人吳景和妻景和疾李每夜頓顙北辰願以身代吳竟卒哀毁踰禮家雖艱窘極力營葬遺腹生子)
(李呼天矢曰不幸夫逝今幸有子吳氏宗祀可托守節不移且事舅姑以孝著事聞旌表省志)唐
氏(光山人性烈葬父見塜不高自用裙裾包土以封人以孝女稱今有孝女墓省志)沈氏(光州)
(人郝昂妻夫亡沈年十九生男文宿甫一歲鄉人憐其年少子幼勸其改適沈焚香籲天斷左手一指誓)
(不再醮四十七年始終一節有司以奏聞詔特旌表省志)
仙釋費長房(汝南人為市吏有老翁賣藥懸一壺於肆市罷輙跳入壺中獨長房於樓上見之因)
(往再拜奉酒脯翁乃與俱入壺中隨至深山群虎中使獨處長房不恐又使卧空室以朽索懸石於上衆)
(蛇齧索且斷長房亦不移最後與糞使食糞有三蟲臭穢長房意惡之翁曰子幾得道恨於此不成遂與)
(一竹杖曰騎此任所之又與一符曰以此主地上鬼神長房策杖湏臾到家以杖投葛陂中化龍而去由)
(是役使鬼神後失其符為衆鬼所殺桓景嘗學於長房一日謂景曰九月九日汝家有大灾可令家人作)
(絳嚢盛茱萸繫臂登高山飲菊花酒禍可消景如其言舉家登山夕還見牛羊鷄犬皆暴死焉)許遜
(汝南人博通經史尤嗜修煉之術舉孝廉晉大康初為蜀旌陽縣令歲飢嘗點瓦礫化金俾民得輸負租)
(為符呪以治疫活數千人後得飛步斬邪之法時西安有蛟物及上遼有巨蛇為民害遜皆斬之至豫章)
(復有老蛟及其黨甚衆遜蹤跡得之斬馘無遺類又鑄鐡為柱下施八索鈎鎻地脉由是水妖絶迹遊韶)
(陽郴衡諸郡除害尤多寧康甲戍年已一百三十六歲忽一日羽盖龍車自天而下遜登車與其弟子家)
(属四十二口同時昇舉鷄犬亦飛去)僕僕先生(居舊仙居縣黃土山嘗餌杏丹乘雲往來唐刺)
(史李休光以為妖叱左右執之龍虎見於其側先生乘之而去天寳初因以仙居名縣)應夷節
(唐汝南人生不喜茹葷性敏慧長遊天台龍虎山師馮惟良得上清大法栖真天台之道元院日誦黃庭)
(大洞二經為人致福數致感應忽一日沐浴入静疑神翌日解化是夕清香馥郁猿鳥悲鳴及就窆但空)
(棺而已)慧思(衡嶽慧思禪師以大小乘定慧等法根引喻俾習慈忍行奉菩薩普賢戒衣服率用)
(布寒則加以艾北齊天保中駐錫光山縣静居山梵天院)知顗(天台山智者禪師知顗陳天嘉初謁)
(慧思於大蘇山思一見即謂曰昔靈鷲同聽法華經今復來矣即示以普賢道場說四安樂行師入觀三)
(七日身心豁然思曰非汝弗證非吾莫識)
汝州(東至開封府許州襄城縣界七十里西至河南府洛陽縣界八十里南至南陽府南)
(召縣界九十里北至河南府登封縣界五十里自州治至京師一千七百五十里至南京)
(一千七百五十里)
(糧十四萬七千七百石零)
建置沿革禹貢豫州之域天文心分野周為王畿地春
秋戎蠻子邑戰國屬韓後屬魏秦屬三川郡漢為河
南郡梁縣地三國魏屬舞陽郡晉屬河南襄城二郡
後魏屬汝北魯陽二郡東魏置北荆州後周改曰和
州隋改汝州以汝水為名尋改襄城郡治承休縣唐
復為汝州改承休為梁縣天寳初改州為臨汝郡乾
元初復為汝州五代因之宋置陸海軍節度金廢軍
州縣仍舊元屬南陽府本朝初以梁縣省入仍舊屬
成化十二年增置寳豐伊陽二縣直隸河南布政司
編戶五十里領縣四
魯山縣(在州南一百二十里夏后時劉累醢龍懼罪遷於魯即此春秋時為鄭邑漢為魯陽縣屬)
(南陽郡三國魏為廣州晉復置縣屬南陽國後魏置魯陽郡又置魯州隋初郡廢大業初廢州為魯縣屬)
(㐮城郡唐初復置魯州改縣曰魯山貞觀中州廢以滍陽縣省入魯山屬汝州宋元仍舊本朝因之編戶)
(二十三里)郟縣(在州東九十里春秋時鄭地後為楚邊邑戰國屬韓漢置郟縣屬穎州郡東漢省三)
(國魏復置後魏改龍山縣屬襄城郡東魏以縣置順陽郡隋初改龍山為汝南縣尋改輔城縣屬汝州大)
(業中又改郟城縣以期城縣省入唐因之宋屬許州金屬汝州元初省入梁縣後復置郟縣本朝因之編)
(戶四十四里)寶豐縣(在州東南八十里春秋鄭地後入蔡戰國屬韓秦漢屬汝州唐置龍興縣)
(宋更名寳豊縣遼金因之元省本朝初仍舊成化十年復置寳豊縣屬汝州編戶三十一里)伊陽
縣(在州西五十里春秋秦晉遷陸渾之城創伊川即此戰國屬韓秦置新城縣屬三輔郡兩漢因之三)
(國属魏晉復為陸渾屬河南郡唐置伊州陸渾隸焉尋改為伊陽縣五代及宋皆因之隸河南府紹興九)
(年改為順川尋復伊陽元改為嵩州屬南陽府本朝洪武初改州為縣成化十一年仍置伊陽縣改隸汝)
(州編戶一十八里)
郡名汝陽(晉名)
形勝右矕三塗左概嵩岳(舊志汝州之境右矕三塗左概嵩岳面據衡隂箕背王屋)
(浸以陂溠演以榮洛)土壤膏沃風氣綿密(魯山峰巒環抱河流縈帶土壤膏沃風氣)
(綿密)
風俗漸濡道學(舊志汝潁多竒士乃伊川游宦之邦道學漸濡者衆)民尚淳厚士
習詩禮男耕女織與往古同轍(汝州志)隱然伊洛之遺
風(伊陽志農務耒耜士樂詩書隱然伊洛之遺風焉)
山川風穴山(在州城東北二十里上有風穴宋李廌有詩吳幾復隱此舊有吳公洞讀書庵雅才)
(亭俱廢)霍山(在州城東南二十里左傳謂楚襲梁及霍即此漢立霍山縣因山而名今故城俗謂)
(張侯城)鹿臺山(在州城北二十里有臺狀若蹲鹿)竈君山(在州城西南三十里山有)
(石刻竈君山三字魯山縣東關有普濟廟以祀竈君山神禱雨有應)玉羊山(在州城西北四十里)
(石多羊跡)雲夢山(在州城西南五十里相傳鬼谷子脩道處)魚齒山(在州城東南五十里)
(左傳楚伐鄭次于魚陵涉于魚齒之下即此山下有涉水)崆峒山(在州城西南六十里昔廣成子)
(隱此今有墓存相傳崆峒有三一在安定一在臨洮莊周述黃帝問道崆峒遂言遊襄城登具茨訪大隗)
(皆與此山接壤山下有洞其戶上出相傳洞中白犬常遊洞外故號小冢為玉狗峰上有廣成廟及崆峒)
(觀下有廣成城)鳴臯山(在州城西南六十里一名狼臯山南舊有唐貞觀中所建清暑宫汝水自)
(山東出硤謂之汝阨)重金山(在州城北四十里其出多黃石其形畳畳日夕掩映山色如金)大
盂山(在魯山縣西南七十里山頂並窊四圍若城俗呼為大團城小團城山)魯山(在魯山縣)
(東一百八十里一名露山高出羣山為一邑巨鎮因以名縣山頂有瑞雲觀)堯山(在魯山縣西滍)
(水所出昔堯之末孫劉累以豢龍事夏后後懼罪遷于魯立堯祠于此因名堯山)扶安山(在魯)
(山縣東南五十里上有唐秦王廟世傳秦王駐馬于此)黑山(在魯山縣南二十五里相傳漢光武)
(經此值日昏暮因名又西北三十里有明山謂光武經此遇天晴明因以為名)峨眉山(在郟縣西)
(北三十五里與扈陽山相近下有廣慶寺寺内有三蘇祠)鳳翅山(在郟縣西北四十里以形似名)
(上有靈泉禱雨有應)紫雲山(在郟縣東南六十里其上常有雲氣舒布隆冬雪霽青紫可愛其隂)
(有白虎潭)大劉山(在郟縣北三十里世傳漢高祖入關駐此名沛公壘東漢光武亦駐後人立廟)
(山間因有大劉小劉之異)香山(在寳豐縣東二十里舊名火珠有大龍山小龍山相傳大悲觀音證)
(道之所唐時寺塔並存塔後有天地池架石梁)九里山(在寳豐縣東三十里相傳漢高祖敗項羽)
(于此)五朵山(在寳豐縣西八十里五山叠翠儼若屏風青擁縣門故名)雲夢山(在伊陽縣)
(東南七里相傳鬼谷脩道處其北有水自洞下注如垂簾名水簾洞)峴山(在伊陽縣南四十里昔唐)
(文帝經此以其危峰獨見遂名)篩子朵山(在伊陽縣西七十里産錫礦洞口最多有似篩子眼)
(故名)甘泉山(在伊陽縣北五里中有泉水味甘)九臯山(在伊陽縣西北二十五里昔有)
(鶴鳴于上故名)鳳凰山(在伊陽縣北三十里以形似故名)青條嶺(在寳豐縣西二十里)
吳大嶺(在魯山縣西九十里)黃澗河(在州城東三十里俗名趙落河源發于左村之北山)
(流合汝河達淮)清水河(在魯山縣東二十里源自赤城村東流入沙河)秋河(在魯山縣南五)
(十里源自楊家林流經寳豐縣界合沙河)當齊河(在魯山縣西三十里發源焦山北流至竹岭村)
(達沙河)長橋河(在郟縣東四十里又呼藍橋發源自鈎州南流入于汝河)西湖(一名龍塘)
(陂在汝州城西八里其水四時不竭灌田千餘頃)太史湖(在州城宋太守王素濬治為一郡之)
(勝名曰太史湖李廌有記)廣成澤(在州城西四十里一名黃陂周迴百里漢廣成苑地有灌溉之)
(利百姓頼之)燒車水(源出花山下注澧河東流入汝水即光武燒王尋輜重處)巢父井
(在州城西郭門外其旁有巢由廟宋宗舜臣嘗刻王通叟弔巢父文於石)馬跑泉(在州城東南相)
(傳漢光武軍渴乏水忽馬跑地而得此泉)龍泉(在州城西南其水瑩㓗中秋之夕隂雲蔽月俯觀泉)
(中魄形自若時人有我欲龍泉觀夜月崆峒煙雨阻人行之句又内鄉縣西亦有龍泉泉中見白壁赤柱)
温湯泉(在州城西南六十里源有九眼東南流注廣成澤可療疾唐武后嘗幸於此有温湯碑其)
(側又有寒泉南流注滍水雖盛夏肅如冰谷又州城南三十里有武后流杯池碑)九女泉(在伊)
(陽縣南三十里)石龍渦(在州城四壁千仞散泉如雨唐孟郊有詩)
土産鐵錫(州境出)何首烏荆芥牽牛草烏牛
膝(州境屬縣俱出)石炭(魯山縣出)
公署汝州衛(在州城内)
學校汝州學(在州治西洪武三年因元舊祠堂建)魯山縣學(在縣治東南元建本朝洪)
(武八年重建)郟縣學(在縣治東南金建本朝洪武三年重建)寳豐縣學(在縣治東)
(成化十一年建)伊陽縣學(在縣治西南成化十二年建)
書院青雲書院(在郟縣城内成化五年建)程子書院(在寳豊縣成化十六年建)
宫室望嵩樓(在州子城内唐時建劉禹錫送廖彦謀詩有望嵩樓上忽相見看過花開花落時之)
(句宋張耒詩臨汝城中春雪消望嵩樓上對岧嶤已披氛霧看孤秀更挾春寒上泬寥李廷老更名汝陽)
(樓)龍興樓(在州城中宋崔鶠詩老去未覺躋攀難一表獨立青冥裏)鄭公堂(在州城治)
(宋富弼嘗封鄭國兩偃藩於汝民思之後守來典郡為建此堂刻公詩於石有已歎朱輪無善狀更慚華)
(構是虚聲之句)此君堂(在州城宋元祐時知州文大方構莊公岳詩使君新構此君堂手種玲瓏)
(玉萬行)致雨亭(在州北園跨西池上宋咸平中趙况為守時建有蘇轍祈雨文刻石)思賢
亭(在州治後宋祥符中楊義知汝州有賢名後王晌瑜來作守思之因建此亭劉攽作記)香遠
亭(在州治後圃金大定中烏古論知汝州時建亭前有茶䕷三株宋子初取蘇軾無風香自遠之句名)
(之因為作記)虚舟亭(在州治後圃金興定初防禦使完顔建趙思文有記)□嵐亭(在州)
(東北風穴山上登臺則州可見)擂鼓臺(在州城相傳漢高祖與項羽戰於此)紀氏臺(在州)
(東百餘里續漢書曰世祖車駕西征降群盗於此)琴臺(在魯山縣唐元紫芝建顔真卿有文前賢)
(題詠甚多金趙秉文為書琴臺二字刻于石元好問詩千山為公臺萬籟為公琴夔曠不並世月露為知)
(音)鈞臺(在郟縣西相傳黃帝問道廣成駐蹕於此大奏鈞天之樂故名)神龜臺(在郟縣西)
(郡國志隋開皇初獲神龜腹文曰天下楊興左有尹字右有月字即此地)望仙臺(在郟縣西望仙)
(村内)
關梁龍門關(在州東大龍山下)歇馬嶺關(在魯山縣西北八十里相傳漢光武歇馬)
(于此故名)不救關(在伊陽縣西南)洗耳橋(舊名石橋在州城西門外洗耳河上)三里
橋(在魯山縣三里河上)董家橋(在魯山縣東南四里)義濟橋(在郟縣西十里滬澗溪上)
汝河橋(在郟縣東南十五里汝河上)長橋(在郟縣東四十里跨長橋河)通濟橋
(在寳豐縣净腸河)石橋(在寳豐縣雙酒務保)紫羅橋(在伊陽縣城東)漫流橋(在伊)
(陽縣城外)棗林橋(在伊陽縣城西)
寺觀塔亭寺(在州城東關宋元祐初建)寳應寺(在州城西南隅唐開元初建)白雲
寺(在州城東北風穴山唐大中初建)觀音寺(在魯山縣治東北元至正間建)潤國寺
(在魯山縣城外隋開皇中建)大覺寺(在魯山縣城外洪武二年建)開元寺(在郟縣治)
(東後魏建唐改勝法寺)龍興寺(有三一在郟縣東一在寳豐縣南一在寳豊縣北)靈相
寺(在寳豊縣城西南隅金大安初建)練溪寺(在伊陽縣城外元大德初建)清凉寺
(在伊陽縣城外宋熙寧五年建)丹陽觀(在州城内)清溪觀(在州城東關)南華觀
(在魯山縣治東南元至正中建)玉陽觀(在郟縣治東南元建)神應觀(在寳豐縣城北)太
古觀(在伊陽縣城外)
祠廟八蜡廟(在魯山縣東關)三聖廟(在魯山縣孫村保祀堯舜禹三聖又南陽縣石橋保)
(及鄧州禹山上皆有禹廟)漢高祖廟(在州城陂北保又南陽唐鄧裕葉郟皆有廟)蕭鄼
侯廟(在郟縣治内)膠東侯祠(在寳豐縣城西北隅祀漢時賈復)漢壽亭侯
廟(有三一在州城内正統初建一在郟縣城内洪武中建一在魯山縣西北洪武末重建)唐太
宗廟(在郟縣東北)許由廟(在州城西關)穎大夫廟(在州城祀穎考叔有墓存)
(宋蘇轍有詩弔之)顔魯公祠(在州治東龍興寺祀唐忠臣顔真卿宋李廌詩古寺今如昔泉)
(扃夜不晨)三蘇祠(在郟縣西北峨眉山元至正間建)
陵墓魏陵(在州城東南大龍山巔魏元氏所葬)魏悼園(在州城西北牛脾山宋秦王廷美之)
(墓附兆二十餘)魯陽公墓(在魯山縣二十五里墓有石碑止存四字)賈復墓(在州城東)
(南葬漢將軍賈復後人為立膠東侯廟)元結墓(在魯山縣北青條嶺陂泉之原葬唐元結有顔)
(真卿所書碑碣)二蘇墓(在郟縣峨眉山蘇軾卒于常州長子邁卜葬于此山遵治命也轍後亦葬)
(焉宋苑中詩天涯流落兩丘土玉樹並揜佳城中舉杯三酧不忍去萬木颯颯聲秋空)
古蹟魯陽城(在魯山縣治南古魯縣夏時劉累遷此漢為魯陽縣)繞角城(在魯山縣東南)
(左傳晉師遁於繞角)父城(在州城東南父城保本殷時歴國左傳楚城父城即此漢置縣属穎川郡)
犨城(在魯山縣東南漢縣屬南陽郡隋曰犨城縣屬襄城郡)周承休城(在州城東漢元)
(帝置此縣光武封姬常為承休公主周祀即此地隋曰承休縣唐又改為梁縣)賈復城(在州城東)
(南一百餘里一名通鴉城復擊郾所築俗訛為寡婦城)汝北城(在州城南亦名王塢城高齊置)
(郡後改曰汝隂後周廢)平皋城(在魯山縣後周築於三鴉鎮以禦寇)臨汝城(在州城西)
(南六十里唐置縣屬汝州)寳豐城(在州城東本漢郟城縣地唐析置龍興縣宋改寳豊元省入梁)
(縣)廢梁縣(在州城子城東本隋承休縣又有梁縣在西南四十五里屬汝州唐貞觀初省梁縣)
(更承體曰本朝省入州)蠻中聚(在州城西南即戎蠻子國俗呼麻城)陽人聚(在州城西)
(秦遷東周於此吳孫堅大破董卓軍亦此地)沛公壘(在州城東北大劉山南漢高帝入關駐此)
(又世祖西征亦駐此故山有大劉小劉之異)婆娑園(在郟縣宋崔鶠居此又名石牛莊鶠詩晚)
(禽噪竹千百翅殘菊横枝三兩花好在山園養衰廢風波不到野人家)汝帖碑(在州城治石凡)
(十二刻皆歴代名人所書)
名宦漢馮魴(為郟令捕降盗賊縣界清静光武曰此徤令也使降諸盗)晉華譚(永寧初為)
(郟令時兵亂之後境内饉饑傾心撫䘏甚有政績)唐元德秀(魯山令有盜繫獄會虎為暴盗)
(請格虎自贖許之明日盗果尸虎還玄宗在東都命三百里内縣令刺史各以聲樂集德秀惟樂工數十)
(聯𬒮歌于蒍于帝嘆曰賢人之言哉其所得俸禄悉散孤遺歲滿笥餘一縑駕柴車去)令狐緒
(汝州刺史有佳政汝人請刻石頌德緒以弟綯當國固讓宣宗嘉其意乃止)宋吕端(太宗時為)
(汝州司戶剛直不容邪佞雖居小官而有公輔之望)楊億(大中祥符未知汝州清修正直譽冠當時)
(士民得其片文隻字以為矜式)王素(知汝州政餘書不去手遇事立決不停訟待寮賓以謙恭待吏)
(民以寬厚)富弼(熙寧初判汝州上言新法不可以治郡願歸洛養疾許之百姓去思甚切)李大
臨(知汝州辰溪貢丹砂道葉縣其二篋化為雙雉鬭山谷間耕者獲之人疑為盗械送于州大臨識其)
(異訊得實釋耕者)程顥(神宗時罷邑以親老求近鄕監局得監汝州塩稅尋以宗正丞召之命下)
(及門而卒)蒲宗孟(元豐中知汝州甚得人心治盜有方郡界寧静)韓維(知汝州尋召還元祐)
(初出知鄧州久之復知汝州百姓喜之)蔣之竒(元符末知汝州孜孜民事和平樂易郡人誦之)
朱景(知汝州葉驛道遠隸囚為送者所虐多死俗傳為葉家關景重禁以絶其患)劉才邵
(大觀中為汝州教授嘗憤五季文詞卑弱倣揚雄法言著法語八十一篇)謝貺(知汝州欽宗即位上)
(封事十篇論事切至後提點京西北刑獄金人犯汝州貺自襄陽領兵往援之戰死)元韓約(至元)
(間守汝州吏有受貴人賄而隂斃佃戶者乃以病革告約察其非按吏罪歲歉粟價騰湧約發不待報民)
(得全生)王義(至元間為魯山尹興廢補弊抑強扶弱以清介著名)王文政(至元中為魯山)
(尹發奸擿伏政令一新課農勸士惠政及民及去邑人為立去思碑)楊允(至元間郟縣尹明敏)
(有斷以清白稱)本朝俞永(洪武中知魯山縣首革吏弊修舉學校親為諸生講說經史正)
(句讀校文理士風翕然以盛民有訟者片言折之吏民畏服)杜思進(洪武中知郟縣課農)
(桑均徭役謙已愛人撫字得宜以治稱最)張復(永樂初知汝州清廉剛直不遣吏卒摧攝民無)
(横擾而公事易集董役河東接運木植甚著勤能吏民至今德之)官謙(永樂中知汝州恭慎)
(慈愛為政知緩急先是民多流亡謙四出招撫貨種免役民歡趨之歸者動以千數廟學頽圯首割)
(已俸倡之學校以完秩滿吏民思慕不已)葉嵩(永樂末同知汝州平徭賦民心悦服)沈貴
(知汝州至即詢宿弊編民戶等級以均差役循行田里教民樹藝作陂堰溉田民享其利修學校禮)
(師儒課生徒延耆賢以訪政治得失禮讓興行民物安阜卒于官士民追慕之為立祠焉復立去思)
(碑)張釗(宣德初知魯山縣詢民隱撫流亡勸耕桑均賦役民用富足)傅子榮(正統)
(間任郟縣丞持身廉謹案牘無滯秩滿百姓保留復任卒于官吏民甚哀悼為立永思碑)王璽
(天順間知郟縣以廉能著績陞去史民泣送)張鑑(天順初主郟縣簿有猷有為徵税弭盜尤)
(得其法修舉廢墜無不善理尋以疾乞休吏民不舍為立去思碑)
流寓孔旼(孔子四十六代孫宋時隱居汝州滍陽城事親至孝讀書循禮法性孤潔喜聞善環府百)
(里之人皆愛慕之見旼于路輒歛祍以避葬其父廬墓三年卧破棺中日食米一溢壁間生紫芝數十本)
(州以行義聞特賜旌表)崔鶠(陽翟人宋進士為筠州推官徽宋初立以日食求直言鶠上言後蔡)
(京藉上書人免鶠官久之調績溪令移病居郟城治田百畆為婆娑園屏處十餘年無貴賤悉尊師之)
范祖述(成都人仕宋累官知台州主管西京御史臺靖康多難避地汝州汝守趙子□邀與共守)
(於是旁郡盡陷汝獨全累官朝請大夫)
人物漢臧宫(穎川郟人從光武征戰以勇稱初為偏將軍從破群賊復將兵徇江夏拜輔威將軍)
(擊諸郡平之後平蜀拜廣漢太守徵還封朗陵侯卒謚愍侯宫謹信質檏故常見任用)銚期(穎川)
(郟人父猛為桂陽太守卒期喪三年鄉里稱之期容貌絶異矜嚴有威光武略地穎川召署掾從徇薊後)
(為鄧禹禆將所至有功封安成侯後拜衛尉期重信義自為將有所降下未嘗鹵掠在朝憂國愛主能犯)
(顔諫諍卒謚忠侯子丹統俱為侯)唐孫處約(汝州郟城人貞觀中為齊王祐記室祐多過失)
(處約數諫太宗咨嘆之擢中書舍人後以小司成致仕)孟詵(汝州梁人登進士第累官鳳閣舍人)
(轉春官侍郎拜同州刺史神龍初致仕詔河南春秋給羊酒以終其身)元結(魯山人少聰悟宏達)
(倜儻不羈天寳中進士歴官監察御史節度參軍以功改著作郎遂家武昌起為道州刺史撰大唐中興)
(頌刻于浯溪大歴初拜御史中丞)馬燧(汝州郟城人兄炫以儒學聞歴連閏二州刺史以清白稱)
(燧姿度魁傑沉勇多筭李抱玉守鳳翔表為隴州刺史從抱玉入朝代宗雅聞其才授商州刺史後屢立)
(大功封北平郡王)王虔休(汝州梁人有材武信義李抱真以幣招之授兵馬使累功封同昌郡)
(王後為昭義留後號令撫循軍中大治嘗得繼天誕聖樂以獻以宫為均後中和樂本此)五代張
仁謙(汝州人仕晉為北面行營兵馬都監匈奴不敢犯塞漢祖即位授西上閤門副使入宋平李繼)
(筠以功授象州刺史)宋寇瑊(汝州臨汝人舉進士授遂州推官徙永州討平漢蠻為梓州運使又)
(討平瀘蠻累遷給事中仁宗時河决徙知滑州河平擢樞密直學士)吳幾復(汝州人登進士第皇)
(祐中為太學直講朝廷知其賢内試省府外委以監司郡守之寄後鎮荆南殁子夀寧孫長吉俱仕至直)
(祕閤)沈宣(汝州梁人母亡既葬不塞墓門三十有六月畫負土夜附棺而卧為墳廣百尺妻高氏亦)
(有孝行元豐中嘗褒賜粟帛)牛皋(汝州魯山人初為射士戰敗金人累遷蔡唐州信陽軍鎮撫使)
(後為岳飛部將復隨州襄陽擒楊么以功最除捧日天武四廂指揮使馬步軍副總管)金宗端
脩(汝州人好學喜名節金大定中進士累官監察御史大理丞屢上書言事端脩以直道不振於時自)
(守愈篤妻死不更娶獨居二十年汝州司侯游彦哲嘗問為政端脩曰治氣養心而已心正則不私氣平)
(則不暴為政之術在是矣)元鄧順(魯山人舉進士博學有治才仕至禮部侍郎)本朝安
德(汝州人幼警敏涉獵經史習詞賦舉元進士𨼆居授徒洪武初郡守舉為州學訓導兵燹之餘)
(家無藏書德手錄以授生徒後以明經徵起入對稱善擢湖廣左參政)李希顔(郟縣人博)
(通經史窮極根抵洪武初被徵為左春坊贊善大夫進講經筵多所禆益嘗註大學中庸心法又同邑張)
(叔廉亦以儒行卓異徵為國子學正)王政(汝州人少有器局練曉時務洪武初入太學累官兵部侍)
(郎以才幹敏速奏對便捷為時所稱)陳立(汝州人家貧力學用志懇篤寡言笑尚信義以太學生高)
(等洪武初授江西左參議廉介自持遇事明決後入為應天府治中)王澤(汝州人由進士歴官太僕)
(寺丞河間知府子佐進士)王預(汝州人由進士累官陕西副使)袁愷(郟縣人由進士累官副都)
(御史總督南京糧儲)
列女王氏二婦(宋汝州人建炎初金人至汝州二婦為所掠擁置舟中遂投漢江以死屍皆浮)
(出不壞時人收葬城外江上為雙塜以表之)袁氏(汝州醫士馬元吉妻永樂初元吉卒千京師袁)
(氏携幼子負骨歸葬養舅姑以天年終子亦成立守節四十餘年正統間旌其門曰貞節)王粉兒
(汝州王通女許嫁同里張得山未行而得山殁粉兒即柩旁慟哭幾絶既葬復至墓所奠哭遂自縊青楊)
(樹下)
仙釋張元化(葛玄弟子嘗寓汝州有前知之明一日召道士周元亨戒之曰吾化之後母損吾軀)
(既化元亨遵其命葬于城北二里後五年汝卒戌蜀者逢一道士于山峽間謂曰我新去汝若為我持書)
(與胡司馬周尊師達之無遺卒反投書二人開緘乃元化親札謝二人葬之厚也遂率郡人發塜視之惟)
(空棺有故履存焉宋政和中封冲妙先生)
明一統志卷三十一
