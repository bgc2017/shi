明一統志卷八
明李賢等撰
蘇州府(東至東沙海岸三百一十四里西至常州府宜興縣界一百里南至浙江嘉興府秀)
(水縣界九十四里北至揚州府通州界一百五十里自府治至南京五百八十八里至京師四千八十里)
(糧二百五十萬二千九百石零)
建置沿革禹貢揚州之域天文斗分野周泰伯仲雍始
居之地武王封仲雍曾孫於此為吳國自闔閭以後
並都焉戰國時屬越後屬楚秦置會稽郡治吳漢初
因之尋改屬江都東漢順帝始分此為吳郡三國屬
吳晉宋齊梁皆為吳郡陳置吳州隋開皇中改曰蘇
州因姑蘇山為名大業初復曰吳州尋改吳郡唐武
德中復為蘇州置都督天寳初改吳郡乾元初復為
蘇州尋分置長洲軍大歷中軍廢南唐陞為中吳軍
宋太平興國中改為平江軍屬浙西路政和中改平
江府元至元中改平江路隸江浙行省本朝吳元年
改為蘇州府直隸京師領州一縣七
吳縣(附郭本吳國秦置吳縣為會稽郡治東漢永建中置吳郡治此晉宋齊因之陳於縣置吳州隋)
(唐屬蘇州宋為平江府治元仍舊本朝因之編戶五百十一里)長洲縣(附郭本吳之長洲苑漢為)
(吳縣地自晉至隋皆因之唐萬歲通天初析置長洲縣乾元間置長洲軍大歷間復為縣宋元仍舊本朝)
(因之編戶七百四十一里)崑山縣(在府城東七十里秦為婁縣地屬會稽郡漢因之晉屬吳郡梁)
(天監中置信義縣大同初又分置崑山縣以山為名隋初二縣俱廢尋復置崑山縣屬吳郡唐屬蘇州宋)
(屬平江府元陞為崑山州本朝洪武初改為縣編戶三百四十四里)常熟縣(在府城北八十里本)
(漢吳縣地晉初分置海虞縣屬吳郡東晉又分置南沙縣屬晉陵郡梁又分置常熟縣屬信義郡隋徙常)
(熟治南沙而以海虞縣省入屬蘇州唐武德間移治海虞城宋屬平江府元陞為常熟州本朝洪武初復)
(改為縣編戶四百八十里)吳江縣(在府城南四十里本漢以來吳縣地五代梁開平間吳越王錢)
(氏始奏置吳江縣宋屬松江府元陞為吳江州隸平江路本朝洪武初復改為縣編戶五百六十七里)
嘉定縣(在府城東一百四十里本隋唐崑山縣地宋嘉定間始析置嘉定縣以年號為名屬平江)
(府元陞為嘉定州本朝洪武初復改為縣編戶六百六十八里)太倉州(在府城東一百八十里本)
(崑山常熟嘉定三縣地本朝吳元年立太倉衞洪武十二年又立鎮海衞弘治十年始析崑山之新安等)
(三鄉常熟之雙鳳鄉嘉定之樂智等二鄉置為州屬蘇州府編戶二百七十五里領縣一)崇明縣
(在州東二百八里本海中姚劉沙地宋屬通州嘉定中置天賜鹽場改屬浙西提舉司或屬淮東制置司)
(元至元間置崇明州屬揚州路本朝改為縣洪武八年改屬蘇州府弘治十年置太倉州因隸焉編戶一)
(百一十里)
郡名吳會(世稱吳門為吳會謂其地本吳會稽二郡也)姑蘇(以山名)吳郡(東漢名)
平江(宋名)
形勝藪曰具區浸曰五湖(周禮職方氏)三江雄潤五湖腴表
(晉周處風土記)南近諸越北枕大江(漢武帝賜嚴助書)川澤沃衍有
海陸之饒(隋地理志)松江大湖水國之勝(吳江主簿廳壁記)山川
表明麗湖海吞大荒(唐韋應物詩)旁連湖海外控江淮(宋徐)
(嚞詰詞)東際大江西控震澤(宋地理志)
風俗風俗清美(舊圖經泰伯遜天下季札辭一國德之所化者遠矣更歷晉漢以來風俗清美)
俗多淫祀(漢第五倫傳)尚文尚佛(續圖經因士類顯名於歷代而人尚文因僧徒)
(倡法於羣山而人尚佛)土風清嘉(晉陸機詩山澤多藏育風土清且嘉泰伯導仁風仲雍揚)
(其波)人有恒産多奢少儉(舊志)俗奢靡急圖利(宋志俗奢靡而厚於)
(滋味急圖利而巧於竒技)俗好用劒(元常熟州志俗好用劒輕死蓋湛盧屬鏤干將要離之遺)
(風)
山川虎丘山(在府城西北九里一名海湧山中有劒池千人坐石越絶書吳王闔閭葬山下葬三)
(日白虎蹲踞其上因名或云秦始皇嘗登此將發吳塚有白虎出焉陳顧野王序有云高不抗雲深無藏)
(景卑非培塿淺異疎林路若絶而復通石將斷而更綴抑巨麗之名山大吳之勝壤也唐白居易詩怪石)
(千僧坐靈池一劒沈海當亭兩面山在寺中心宋蘇軾詩入門無平田石路穿細嶺隂風生澗壑古木翳)
(潭井湛盧誰復見秋水光耿耿鐵花秀巖壁殺氣噤蛙黽)岝㟧山(在府城西南一十五里又名獅)
(子山吳王僚葬於此)横山(在府城西南二十里據湖山之中山有五隖曰飛泉脩竹丹霞白雲芳桂)
(又有明因院及寶積寺)天平山(在府城西二十里巍然特出羣峯拱揖最為崷崒郡之鎮也宋)
(蘇舜欽詩吳會括衆山戢戢不可數其間號天平突兀為之主傑然鎮西南羣峯爭拱輔吾知造物意必)
(以屏大府本朝高啟有遊天平山記)黃山(在府城西南二十五里俗稱筆格山隋末王世充破劉元)
(進坑其衆於黃亭澗即此)支硎山(在府城西南二十五里有南北東中四峯即此山支隴山舊有)
(寺基宋咸平中碑云即東晉支道林所建支硎寺)靈巖山(在府城西南二十五里又名硯石山)
(乃吳王館娃宫故地舊志云下瞰太湖望洞庭兩山滴翠叢碧在白銀世界中亦宇内絶景山有西施洞)
(翫花池採香徑及琴臺諸勝唐韋應物詩始入松路永獨忻山寺幽不知臨絶檻乃見西江流吳岫分烟)
(景楚甸散林邱方悟關塞眇重軫故園愁)錦峯山(在府城西二十五里宋理宗以尚書鄭起潛墓)
(所在書錦峯二字以名山)陽山(在府城西北三十里一名秦餘杭山又名四飛山産白堊可用圬墁)
(故亦曰白墡山吳越春秋越王葬夫差於此山高啟詩我登此山顛不知此山高但覺羣山總在下坐撫)
(其頂同兒曹又見太湖動我前洶湧三十萬頃烟波濤)伏龍山(在府城西三十六里俗名小白)
(陽山左抱靈巖右帶穹窿前瞰太湖中俯平疇萬頃喬木古松蔭蔽林谷亦吳中之勝處山陽有寄心菴)
姑蘇山(在府城西四十里亦名姑胥姑蘇臺在其上漢司馬遷嘗云登姑蘇之臺以望五湖即此)
穹窿山(在府城西南六十里舊傳赤松子食桂實石脂於此山有福臻院宋米芾嘗大書詩於兩)
(壁字畫竒逸山下有海雲菴菴前有二茶樹其一株皆連理蓋百餘年矣)香山(在府城西南六十里)
(胥口相傳吳王種香處下有採香徑王嘗遣美人採香於此高啟詩晨妝出採芳零露濕紅裳種徙山中)
(品薰傳海外方抱筐歸蕙徑焚鼎薦蘭堂未足娛君寢西施體自香)華山(在府城西六十三里巖石)
(竒秀望之如屏老子枕中記云此地可度難山半有池曰天池生千葉蓮昔人服之羽化高啟詩靈峯可)
(度難昔聞枕中書天池在其巔每出青芙蕖)玄墓山(在府城西南七十里一名鄧尉山山峯四)
(直林木䓤蒨前一石屹立太湖中若畫屏然山上有萬峯寺樓閣翬飛湖光掩映亦吳中佳處其山之隂)
(名至理山山勢蜿蜒前瞰湖水對峙陽山光福諸山左右夾拱山雖北向隆冬入山其氯盎然)光福
山(在府城西南七十里上有光福寺)禹祈山(在府城西南八十里舊志作禹期山相傳禹導)
(吳江以洩具區會諸侯於此唐白居易詩萬代分明見禹心五湖傍注太湖深龍舟生會羣僚處徒想滄)
(波見古今)思夫山(在府城西南八十里舊說秦人採藥此山不返其妻念之而死故名高啟詩江)
(上曾看望夫石湖中望見憶夫山夫君好採山中藥獨得長生竟不還不似蕭郎與秦女乘鸞同去彩雲)
(間)石公山(在府城西南一百二十里山根有石如老翁立水中涸不露潦不没故名唐陸龜蒙)
(詩一片倒山屏何時隳洞門屹然空闊中萬古波濤痕)洞庭山(在府城西一百三十里太湖中)
(一名包山漢書云下有洞穴潜行水底無所不通號為地脈道書以為第九洞天宋蘇舜欽水月院記中)
(有山七十二惟洞庭稱雄其間民俗魯朴以橘柚為常産每秋高霜餘丹苞朱實與長松茂樹相差間於)
(巖壑間望之若圖畫内有甪里邨毛公壇)黿頭山(洞庭西山支嶺也其麓有石闖出如黿首因名)
(山産石有天然玲瓏者為花石宜雕琢擊之有金玉聲有色白而溫潤者為玉石堪為玩器有胎斑而光)
(澤者可製硯)馬鞍山(在崑山縣北三里狀如馬鞍孤峯特秀極目湖海百里無所蔽山出玲瓏)
(石梁沙門慧嚮居於此)崑山(在崑山縣西北境上晉時陸機陸雲生於此時人比之崑山出玉因)
(名機思鄉詩云髣髴谷水陽婉孌崑山隂)虞山(在常熟縣治西北為縣之鎮一名海隅山越絶書巫)
(咸所居又傳虞仲隱於此因名)頂山(在常熟縣西北一十八里本虞山之别峯山有齊女峯齊景公)
(女葬此山産大栗名頂山栗)福山(在常熟縣北四十里形如覆釜舊名覆釡山梁乾化中改今名)
(俗呼福山岡)河陽山(在常熟縣西北四十五里舊名鳳凰山)花山(在常熟縣北三十里)
(相傳梁范冀居此因名)寳山(在嘉定縣東南八十里本朝永樂十年築有御製碑文其略曰嘉定)
(瀕海之墟海舶往來最為衝要乃命海運將士相地之宜築土山以為往來之望樹以嘉木花竹蔚然竒)
(觀民稱之曰寳山)穿山(在太倉州東北四十里山中有石洞前後通徹故名臨海記曰昔有海行)
(者舉帆經其中今考其洞上猶通人往來)卓筆峯(在天平山高啟詩雲來時似墨雁過還成字千)
(載只書空山靈恨何事)飛來峯(在天平山高啟詩風吹峩眉雲來依此山住我來不敢登只恐)
(還飛去)縹緲峯(在洞庭山最高又云杳渺峯峯頂有龍潭唐白居易詩登臨一望水滔滔還似)
(蓬莱壓巨鼇遂認江流分笠澤界尋烟樹辨毫毛)龍母峯(在常熟縣西北一十八里山頂有龍)
(祠)羊腸嶺(在天平山南如羊腸之曲故名)攅雲嶺(在洞庭山南)青岡(在崑山縣)
(東北四十二里)塗菘岡(在常熟縣東南一百五里塗菘鎮)大海(在崇明縣海中潮汐所通)
(俗謂之海㳌渺無涯際崑山常熟嘉定亦皆濱海)新洋江(在崑山縣東南六里自吳淞江流入)
(本縣近歲湮塞僅成小浦)三江(在崑山縣南九里禹貢三江既入震澤底定唐仲初吳都賦注松江)
(七十里分流東北入海者為婁江東南流者為東江併松江為三江其地今亦名三江口吳越春秋謂范)
(蠡乘舟出三江口即此)大江(在常熟縣北四十里與通州對岸自福山港通至本縣北連大海)
吳江(在吳江縣東源出太湖一名松江又名松陵江亦曰笠澤流經崑山入於海春秋時越伐吳軍)
(於笠澤即此唐白居易詩震澤平蕪岸淞江落葉波在官常夢想為客始經過水面排罾網船頭簇綺羅)
(朝盤膾紅鯉夜燭舞青娥)姚城江(在吳江縣東南三十里)白蜆江(在吳江縣東南)青
龍江(在嘉定縣西南三十六里其水東通渡頭浦西連白鶴江)白鶴江(在嘉定縣西南三十)
(六里其水南接青龍江北出吳淞江)石湖(在府城西南一十二里連越來溪舊志云范蠡所從入五)
(湖者宋參政范成大隨高下為亭觀湖山勝絶繪圖以傳孝宗書石湖二字賜之)澹臺湖(在府)
(城南一十八里史記謂孔子弟子澹臺滅明南遊至江家於此後陷為湖)陽城湖(在府城東北二)
(十里瀦浸廣闊溉田之利甚博來自吳淞江東流入於崑山)太湖(在府城西南五十里禹貢謂之)
(震澤周官爾雅謂之具區史記國語謂之五湖圖經以貢湖遊湖胥湖梅梁湖金鼎湖為五魏韋昭以胥)
(湖蠡湖洮湖滆湖與太湖為五吳虞翻云水通五道謂之五湖其地跨蘇常嘉湖四府界唐皮日休詩一)
(舍行胥塘盡日行震澤三萬六千頃頃頃玻璃色宋蘇舜欽詩杳杳波濤閱古今四無邊際莫知深潤通)
(曉月為清露氣入霜天作暝隂)尚湖(在常熟縣西南四里長十五里廣九里)崐承湖(在常)
(熟縣東南五里廣長各十八里與尚湖相對俗謂之八字湖)上湖(在吳江縣南九里上承運河之)
(水下流入新湖宋楊萬里嘗過此有詩)長蕩湖(在吳江縣西南七十里上承湖州諸溪水下流)
(入太湖)新開河(在府城西三里南濠其水由閶門運河轉西北入楓橋運河)運河(在府)
(城面一十里南違嘉興北接無錫)太平河(在崑山縣東北一十五里其源西自漢浦塘而來東)
(流出古塘)南新河(在崇明縣北五十五里海水北流而入與北新河相通)北新河(在崇)
(明縣北六十二里海水西流而入)越來溪(在府城西南横山下與石湖通相傳越兵自此入吳)
(故名高啟詩溪上山不改溪邊臺已傾越兵來處路流水尚哀聲)香水溪(在府城西二十七里)
(源自光福塘來東過木瀆入横塘俗云西施浴處高啟詩粉痕凝水春溶溶暖香流出銅溝宫月明曾照)
(美人浴影與荷花相向紅)練瀆(在府城西南八十五里吳王開以練兵唐皮日休詩吳王厭得國所)
(翫終不足一上姑蘇臺猶自嫌局促艅艎六宫閙蒙衝後軍肅一陣水麝風空中蕩平綠鳥困避錦帆龍)
(跧防鐵軸流蘇惹烟浪羽葆飄巖谷靈境太蹂踐因兹塞林屋空闊嫌太湖﨑嶇開練瀆)滬瀆(在府)
(城東一百里陸龜蒙叙矢魚之具云列竹於海澨曰滬蓋以此名瀆)投龍潭(在府城西南一百里)
(水出龜山下南入太湖林屋紀遺云宋嘉定初有人於山下採藻獲吳越王所投金龍玉簡簡以銀製長)
(九寸篆文隱然皆以朱漆填缺題云太歲壬戌時建隆二年也)吳王井(在靈巖山高啟詩曾開鑑)
(影照宫娃玉手牽絲帶露華今日空山僧自汲一瓶寒供佛前花)言公井(在常熟縣治北言偃)
(舊宅傍高啟詩千載汲未竭九仞功應深藝圃自可灌道源誰復尋)雪井(在虞山宋元祐中海陵徐)
(神翁弟子申將南遊神翁曰逢虞則止無雪則開申至虞山始悟其旨遂插竹為菴山峭無水一日大雪)
(惟山㘭不積申鑿之果得美泉)煉丹井(在常熟縣舊致道觀相傳漢天師孫張道裕煉丹處本朝)
(宋濂丹井銘引云宋淳熙中浚井得藏丹石䃭啟之化為雙紅鴿飛入尚湖銘曰太隂委精自天一融而)
(為液養萬物神丹浴之赤如日有夫玄巾發我室雙禽衝霞飛翐翐靈泉重噴甘逾蜜飲焉壽與天地畢)
憨憨泉(在虎邱山路側水極清冽相傳為僧憨憨者卓錫所出)石井泉(在虎邱山一云)
(陸羽泉羽以此泉為天下第三水井傍有亭為烹茶之所宋王禹偁詩甃石封苔百尺深試嘗茶味少知)
(音惟餘夜半泉中月留得先生一片心)柳毅泉(在太湖側按異聞集唐儀鳳中有儒生柳毅靈)
(姻於此)寒泉(在支硎山有石平廣泉流其上高啟詩遠落叢峯間平流盤石上月照欲成潭風吹)
(不生浪)白雲泉(在天平山腰乳泉也白居易詩天平山上白雲泉雲自無心水自閒何必奔衝)
(山下去更添波浪向人間)六品泉(在吳江縣南五里唐陸羽品為第四泉張又新品為東南第六)
(泉清激甘冽烹茶極佳)劒池(在虎邱山即吳王葬處兩崖壁立深不可測高啟詩干將欲飛出岩)
(石裂蒼礦中間得深泉探測費脩綆)洗馬池(在府學南又常熟縣北六里亦有洗馬池相傳宋紹)
(興初尹團練屯兵防江洗馬之處)走狗塘(在府城西二十五里按越絶書闔閭走犬長洲此即)
(田獵之地高啟詩春隄長春草淺此地吳王曾走犬獵場四面圍畫旗紅炬照輦還宫遲)至和塘
(在府城東七十里北納陽城湖南吐吳淞江宋至和間重修)死亭灣(在府城西七里閶門外相)
(傳漢朱買臣妻自縊處高啟詩翁子昔未逢妻去恥負薪一旦謁帝閽還家繡衣新無顔見故夫自殺此)
(水濱誰知孟德曜元在爾東隣)可盤灣(在府城西一百一十里昔吳王遊湖經此灣憂險難達益)
(增瞻眺曰亦可盤也因名)銷夏灣(在洞庭西山之趾舊傳吳王避暑處唐皮日休詩太湖有曲處)
(其門為兩涯當中數十頃别如一天池號為銷夏灣此名無所私赤日莫斜照清風多遥吹木隂厚若瓦)
(巖磴滑如飴我來此遊息夏景方赫曦一坐盤石上肅肅寒生肌)明月灣(在太湖石公山西南)
(舊傳吳王嘗翫月於此陸龜蒙詩連山忽中斷遠樹分毫釐周回二十里一片澄風漪見說秋半夜淨無)
(雲物欺兼之星斗藏獨有神仙期)錦帆涇(在府城内即濠也相傳吳王錦帆經遊處高啟詩水)
(繞荒城柳半枯錦帆去後故宫蕪窮奢畢竟輸漁父長保秋風一幅蒲)白馬澗(在府城南二十)
(五里晉高僧支遁養馬處高啟詩白馬何不居天閑乃在古寺長松間竒姿不受世羈絡遠自竺國䭾經)
(還澗邊飲罷寒雲起恍惚化龍跳入水空山夜雨不聞嘶埋没蹄痕紫苔裏)百花洲(在姑蘇山)
(上本朝姚廣孝詩水灧接横塘花多礙舟路波紅映晴霞沙白寒棲鷺緣汀魚網集隔渚菱歌渡不見昔)
(游人風煙自朝暮)
土産錦紵絲紗羅綾香秔(本府出)草蓆(虎邱出)
彩牋(吳中所造名聞四方今蠟牋畫牋尤精妙)柑橘楊梅(俱洞庭山出)太湖
石(洞庭西山出以生水中者為貴形嵌空性溫潤扣之鏗然在山上者枯而不潤)玉柵燈(郡志)
(云燈毬巧麗他郡莫及有萬眼羅及琉璃燈者尤妙)白墡(陽山出膩滑精細土人當白石脂用)苧
布石首魚河魨魚(崑山縣出)黃草布藥班布(崑山嘉定)
(二縣及太倉州出)韓墩梨櫻桃梨(常熟縣出)四腮魚針口魚
鱠殘魚菰蓴(吳江縣出)
公署蘇州衞(在府治東本朝吳元年建)太倉衞(在崑山東四十里太倉城内吳元年以元)
(時水軍都萬戶府建)鎮海衞(在太倉城内即元時市舶提舉司本朝洪武十二年分太倉衞軍置)
(此衞)吳淞江守禦千戶所(在嘉定縣東南四十里洪武十九年建屬太倉衞)崇
明沙守禦千戶所(在崇明縣東洪武二十年建屬鎮海衞)
學校蘇州府學(在府治南宋范仲淹以所得錢氏南園建歷元至本朝相繼修葺堂前有古檜)
(相傳為仲淹所植)太倉州學(在州治西南本朝正統間即水軍都萬戶府創建衛學弘治十)
(年置州改州學)吳縣學(在縣治西南舊學逼城隅宣德七年改建於此)長洲縣學(在府)
(城北齊門内元大德間建本朝洪武七年及成化正德中俱重建)崑山縣學(在縣治西南宋)
(元祐初建元元貞初移建太倉城至正間復建於此)常熟縣學(在縣治東南宋至和間建本朝)
(洪武二十九年重建)吳江縣學(在縣治東南宋紹興間建本朝洪武中重建)嘉定縣
學(在縣治南宋嘉定間建本朝洪武六年及天順四年俱重建)崇明縣學(舊在縣治西北)
(元至正間建本朝永樂十八年重建萬歷十五年遷縣治學併徙焉)鎮海太倉衞學(在太)
(倉城内宣德七年建以教武衞子弟)
書院學道書院(有二一在長洲縣學南宋咸淳間建以教言氏子孫元廢一在常熟縣西元至)
(順間置名文學書院置山長本朝改建縣治東北易今名)甫里書院(在府城東五十里本唐陸)
(龜蒙祠元元統間總管錢光弼奏建書院置山長)文正書院(在范仲淹宅東元至正間)
(總管吳秉彝請以祠堂為之本朝宣德間重建於祠東)和靖書院(在府治東南宋和靖處士)
(尹焞舊有讀書菴在虎丘寺後人立書院元延祐初移建於此後復移於虎丘寺嘉靖五年重建於城内)
(龍興寺今祠是也)鶴山書院(在府城西南隅宋理宗賜魏了翁第宅於此并賜鶴山書院四)
(大字元至順間博士柯九思奏復書院虞集譔記本朝宣德間重建)金鄉書院(在澹臺坊内宋)
(贈澹臺子羽為金鄉侯故名嘉靖五年胡纉宗建)練川書院(在嘉定縣學南正德間提學御)
(史張鼇山廢南寺創建)范氏義學(在天平山西宋范仲淹建延師以教同族及四方來學者)
(中有孔子廟仲淹祠中為清白堂左右設敬身知本兩齋)東陽義學(在嘉定縣東南五十里大)
(場鎮元延祐初里人沈文輝建以訓鄉人子弟鄧文原作記)
宫室館娃宫(在靈巖山上前臨姑蘇臺吳人謂美女為娃蓋以西施得名吳都賦幸乎吳娃之館)
(張女樂而娛羣臣)神運殿(在馬鞍山昔慧嚮修道於此有神前現願役鬼工壘石為殿基遺跡)
(甚古即慧聚寺佛殿是也)齊雲樓(在府治後子城上唐曹恭王建白居易詩重複江山壯平舒井)
(邑寬齊雲樓北面終日凭欄干)觀風樓(在府治西門城上白居易詩風月萬家河兩岸笙歌一曲)
(郡西樓)慶豐樓(在常熟縣治西宋紹興間邑令曾慎建本名宣風紹熙初邑令葉知幾重修更)
(今名)來鶴樓(在鶴山書院中正統戊辰巡撫侍郎周忱駐節於此值誕日有鶴來集因建樓以識)
(其瑞明年忱果陞尚書)館娃閣(在館娃宫中吳時建高啟詩館娃宫中館娃閣畫棟侵雲峯頂)
(開猶恨當年高未極不能望見越兵來)涵空閣(在靈巖寺吳時建高啟詩衮衮波濤漠漠天曲)
(欄高棟此山顛置身直在浮雲上縱目長過去鳥前)六經閣(在府學宋郎中富嚴建張伯玉記其)
(首句云六經閣諸子百家皆在焉不書尊經也元大德間改建扁曰尊經本朝永樂初撤而新之)黃
堂(吳郡太守所居即春申君之子假君之殿因數火塗以雌黃故曰黃堂)木蘭堂(在府治唐)
(張摶刺蘇州植木蘭花於堂前花開宴客命即席賦詩陸龜蒙後至張連酌之強索筆題云洞庭波浪渺)
(無津日日征帆送遠人頽然醉倒客莫能續已而龜蒙稍醒續曰幾度木蘭船上望不知元是此花身)
七檜堂(宋葉參守吳作此堂以佚老范仲淹詩退也天之道東南事了人風波抛舊路花月伴閒)
(身)卧雲堂(在天平山獅子巖下范仲淹讀書處)三瑞堂(在楓橋宋孝子姚淳所居其先)
(墓嘗有甘露靈芝瑞麥之異蘇軾詩有楓橋三瑞皆目見之句)放鶴亭(在支硎山之南峯晉高僧)
(支遁放鶴處高啟詩放鶴去當高飛啄莫爭雞鶩食遊莫近虞羅機雲山海嶠堪來往明月千秋待爾歸)
西亭(一名西齋唐建白居易詩幸有酒與樂及時且歡娛忽其解郡印他人來此居)滄浪亭
(在府學東南吳越時廣陵王錢元璙池館也宋蘇舜欽買居此作亭其上自為記)夷亭(在長洲縣)
(界郡志云吳闔閭十年東夷侵逼吳境立營於此後人為亭曰夷亭)如歸亭(在吳江俯視江湖為)
(天下絶景昔人題詠最多)鱸鄉亭(在吳江宋熙寧中林肇建蓋取陳瓘秋風斜日鱸魚鄉之句高)
(啟詩獨上鱸鄉亭秋風南浦生載誦黃花句遥思張步兵天空白水遠日墮赤楓明我亦東歸客一壺宜)
(醉傾)道山亭(在府學土阜上宋朱長文題其阜曰泮山學士趙與&KR0696;築亭其上扁今名本朝洪武)
(三年重修)垂虹亭(在吳江長橋上宋蘇舜欽詩長橋跨空古未有大亭壓浪勢亦豪)耕獲
亭(在太倉州西渚之北秦約建)郊臺(在横山東麓俯臨石湖昔吳王祀天於此高啟詩周綱昔)
(隳頽禮樂由諸侯吳子乏代德居然祀圜丘燔燎升紫壇青紘映玄裘靈明豈來歆幣玉空旅羞)姑
蘇臺(在姑蘇山上吳闔閭就山起臺三年聚財五年乃成高見三百里下有百花洲宋楊萬里詩插)
(天四塔雲中出隔水諸峯雪後新道是遠瞻三百里如何不見六千人)琴臺(在靈巖山高啟詩美)
(人玉琴何處遊遺譜寫入風泉秋落葉無人登舊榭滿山明月烏啼夜)問潮館(在崑山縣西南)
(二里夷堅志崑山縣舊有䜟潮到怡亭出狀元宋紹興間縣令葉子強建此館淳熙七年潮果至黃由衞)
(涇相繼應纖)吳城門(吳城西郭門曰閶門夫差所作以天門通閶闔故名東曰胥門伍子骨以)
(諫死令抉其目懸此門以觀越兵之入故名曰匠門以有干將墓本名將門後訛為匠曰盤門古作蟠吳)
(嘗刻木為蟠桃象以壓勝越或云水陸縈曲故名曰齊門吳為太子聘齊女女思齊而病闔閭乃起望齊)
(門令女遊其上故名孟子云齊景公涕出而女於吳即此事也)
關梁織里橋(在府治西本吳王織里舊經云失履橋今訛為吉利橋)樂橋(在府城中橋西)
(屬吳縣東屬長洲縣)明澤橋(在西河上以路通盤門為戍卒經由之地又稱過軍橋)都亭
橋(在府城西北隅舊傳吳王壽夢於此作都亭以招賢士)鶴舞橋(在府城東北隅相傳吳夫)
(差女出葬日有鶴舞引於市因名)皋橋(在閶門内漢皋伯通居此唐白居易詩有皋橋夕閙船舫)
(回之句)烏鵲橋(在府城東南隅古有烏鵲館因名白居易詩闔閭城碧鋪秋草烏鵲橋紅帶夕)
(陽處處樓臺飄管吹家家門外泊舟航)楓橋(在府城西七里面山臨水可以遊息南北往來必經)
(於此唐張繼楓橋夜泊詩月落烏啼霜滿天江楓漁火對愁眠姑蘇城外寒山寺夜半鐘聲到客船)新
橋(在府城南四里即吳門橋)寳帶橋(在府城西南一十里跨澹臺湖舊有石橋南北跨百丈下)
(為圜洞通舟檝者凡五十三歲久圮壞正統間重建)長橋(在吳江縣東門外舊名垂虹橋橋東西千)
(餘尺横跨松江前臨太湖乃吳絶景也宋鄭獻夫詩三百闌干鎖畫橋行人波上踏瓊瑶插天螮蝀玉腰)
(闊跨海鯨鯢金背高)行春橋(在横山下正跨石湖口宋范成大有記)乘魚橋(在子城西)
(北宋吳子英嘗於此得巨鯉有翅角乘而飛去高啟詩誰知有飛仙赤脚踏神鯉波驚風蕭蕭渡海秋萬)
(里)滅渡橋(在府城葑門外舊有渡篙師需利而後濟元大德間有僧慨然創橋名曰滅渡)三
百九十橋(此乃城内官橋大數也白居易詩黃鸝巷口鶯欲語烏鵲橋頭冰未消綠浪東西南)
(北水紅欄三百九十橋)
寺觀開元寺(在府治西南隅寺有晉時浮海來二石像及佛鉢)虎丘寺(在虎邱山晉司)
(徒王珣與弟珉捨宅為之寺有生公講堂昔生公講經於此無人信者乃聚石為徒與講至理石皆點頭)
北禪寺(在府治東北晉戴顒故宅梁為寺唐名北禪宋名大慈本朝永樂中重建改今名)能
仁寺(在府治西北隅宋名承天又改今名本朝正統間重建)靈巖寺(在靈巖山梁建本朝)
(永樂中重修)寒山寺(在府城西一十里宋孫覿詩白首重來一夢中青山不改舊時容烏啼月)
(落橋邊寺欹枕遥聞半夜鐘)穹窿寺(在穹窿山梁建)天平寺(在天平山宋范仲淹先世)
(葬此舊有文正公祠堂本朝宣德間重修)楞伽寺(在横山下石湖上山頂有塔隋人書碑甚古)
南峯寺(在府城西二十五里支遁别菴也山有石門)資福寺(在崑山縣治東梁為昆福)
(院宋改今名元重建)慧聚寺(在崑山縣北馬鞍山下唐張祐詩寳殿依山險陵虚勢欲吞畫簷齊)
(木末香砌壓雲根)慧日寺(在常熟縣治西北梁建宋賜今額本朝永樂中重修)崇教寺
(在常熟縣治東北)興福寺(在虞山北嶺下齊郴州刺史倪德光捨宅為寺唐常建詩曲徑通幽)
(處禪房花木深山光悅鳥性潭影空人心)華嚴寺(在吳江縣東門外梁建本朝永樂初重建)聖
壽寺(在吳江縣西北)留光寺(在嘉定縣澄江門内宋名留光顯慶寺)昆福寺(在嘉)
(定縣治西巷)南翔寺(在嘉定縣南二十四里宋秦觀詩練江江上梁朝寺風物渾如祗樹林)
廣安寺(在太倉州直塘市唐乾元初建相傳管大師立菴於此插竹為籬遂成林名寳林寺武后)
(嘗建塔宋祥符初改今額)慈濟寺(在崇明縣治東元大德間建本朝永樂中隨縣治遷於新城)
無量壽院(在府城北一十五都姚廣孝詩齊女門前古佛祠小橋流水樹參差偶因看竹逢佳)
(士指點園林話舊時)堯峯院(在横山舊有十景曰清輝軒碧玉沼多境巖寳雲井白龍洞觀音巖)
(偃蓋松妙高峯東齋西隱)上方院(在常熟縣北一十八里院有白龍泉宋范仲淹詩偶同金馬客)
(來訪玉龍泉)上真宫(在洞庭山白居易詩暖風遲日禁烟時桃李花邊路欲迷)集仙宫
(在嘉定縣治東南隅宋建本朝洪武中重修)玄妙觀(在府治東北隅宋名天慶元改今額金闕)
(寥陽寳殿六字宋高宗書也)脩和觀(在府城南五里唐相畢諴别業宋建本朝正統中重修)
清真觀(在崑山縣治北宋賜額本朝永樂中重修)致道觀(在虞山南宋建本朝洪武初重)
(修相傳漢天師十二代孫張道裕煉丹之所梁天監中手植七星檜扵庭今存其四)昭靈觀(在吳)
(江縣治東北元建本朝永樂初重修)寳慶觀(在崇明縣治東元至正間建)
祠廟泰伯廟(在閶門内泰伯周太王長子逃於荆蠻吳人立以為君漢郡守麋豹初建祠於閶門)
(外吳越王錢鏐徙於此宋號至德廟廟以延陵季子配享自唐始本朝宣德間重修)季子廟(唐大)
(歷間蕭定有改修廟記今莫詳其所在季子吳季札也)伍員廟(在府城西四十里員字子胥仕)
(吳以諫被讒而死浮屍於江吳人憐之立廟江上盤門内亦有廟祀焉宋張詠詩生能酧楚怨死可報吳)
(恩直氣海濤在片心江月存)夫差廟(在姑蘇山東北夫差吳王世傳此廟曾拆姑蘇臺木為之)
(唐陳羽詩姑蘇臺畔千年木刻作夫差廟裏神)勾踐廟(在常熟縣北七里勾踐越王)吳公
祠(在常熟縣學宋慶元間知縣孫應時建朱文公記有曰吳公祠者孔門高弟言偃子游之祀也按太)
(史公記孔子諸子多東州之士獨子游為吳人而此縣有巷名子游有橋名文學相傳至今圖經又言公)
(之故宅在縣西北而舊井存焉則今雖不可復見而公為此縣之人益不誣矣公生其間乃獨能悅周公)
(仲尼之道而北學於中國身親受業遂因文學以得聖人之一體豈不可謂豪傑之士哉本朝洪武初重)
(修其祠有司仍以春秋二仲次丁日致祭)春申君廟(在府城内西南楚封春申君黃歇於吳故)
(祠之宋時以祈禱有應封英濟王元為城隍廟)三高祠(在吳江縣東門外宋時建祠越范蠡晉張)
(翰唐陸龜蒙范成大作記略云三君生不並世而清風峻節相望於松江太湖之上故天下同高之元延)
(祐間重修本朝載在祀典)顧野王廟(在吳江縣治側宋知縣石處道建本朝有司歲一致祭野)
(王有故宅在嘉興寳雲寺亦有顧侍郎祠)昭靈侯廟(在吳江縣治北宋元符初石處道廟記神)
(乃唐曹王明太宗第十四子也嘗為蘇州刺史遺惠餘愛民不能忘先天初始立此廟)先賢祠
(在府學大成殿後本朝永樂初重修祀唐陸元朗陸贄宋王旦胡瑗富弼歐陽脩富嚴蘇軾朱長文尹焞)
(王蘋滕茂實王㬇陳長方李侗葉適范成大陸九淵楊簡魏了翁周南倪千里陳塏趙希懌趙與□元高)
(智耀游顯甯玉又有祠專祀范仲淹暨其子純仁純禮)三賢祠(在郡治祀唐刺史韋應物白樂)
(天劉禹錫高啟詩吾邦古名藩出守皆時賢有唐三使君風流最能傳)范文正公祠(在府)
(治東北仲淹義宅之東宋郡守潛說友建撥田以供常祀命其後主之本朝永樂中重修有司歲時致祭)
尹和靖祠(在虎邱寺祀宋尹焞靖康初詔褒為和靖處士黃直卿祠記云焞寓虎邱西菴榜曰)
(三畏齋去之七十有五年郡守陳芾始為屋繪像祠焉後同知孟猷復遷於上方通幽軒之南)衞太
師祠(在馬鞍山上本朝景泰初建祀宋衞涇)二尚書祠(在胥門外本朝弘治間建祀夏)
(忠靖公原吉周文襄公忱)
陵墓巫咸墳(在府城東門外三里巫咸商賢臣)泰伯塚(吳越春秋秦伯卒葬於梅里今)
(屬常熟縣)仲雍塚(在虞山東仲雍泰伯之弟梁昭明太子作虞山招云望仲雍之高墳)闔閭
塚(在虎邱山下銅棺三周水銀為池金銀為地專諸魚腸之劒在焉)夫差塚(在陽山越絶書)
(越王棲夫差於秦餘杭山卒因葬焉)孫武塚(在府城東一十里武吳將)要離塚(在府城西)
(四里要離吳烈士)干將墓(在匠門外干將吳人王使鑄隂陽劒二匿其陽王殺之後耕者嘗見)
(青蛇繞其墓上)梁鴻墓(在要離塚北鴻與其妻孟光依皋伯通及卒伯通求葬地於吳要離塚傍)
(曰要離烈士而鴻清高可令相近)陸績墓(在府城西四十五里)孫堅墓(在府城南三里)
(堅漢豫州刺史後追封長沙桓王其墓嘗為盜所發宋楊舜韶詩闔閭城邊荒古邱昔誰葬者孫豫州久)
(無行客為下馬時有牧童來放牛)顧野王墓(在楞伽山下松江又有野王讀書堆高啟詩南)
(朝舊碑倒墓近樵蘇道應與讀書堆離離總秋草)韓世忠墓(在靈巖山西麓世忠宋功臣封)
(蘄王孝宗御題神道碑云中興佐命定國元勲之碑)陳鎰墓(在吳山西麓)葉盛墓(在崑)
(山縣治南)吳寬墓(在長洲縣薦福山)王鏊墓(在洞庭梁象山)毛澄墓
古蹟吳都(越絶書吳大城闔閭所築續志云即郡城也周迴四十七里陸門八象天八風水門八法)
(地八卦左太冲吳都賦重城結隅通門二八謂此唐劉禹錫詩二八城門通道路五千兵馬引旌旗)酒
城(在越來溪西南吳王築以釀酒高啟詩酒城應與酒池通長夜君王在醉中兵入館娃猶未醒越人)
(宜賞釀夫功)鴨城(在吳縣境吳王養鴨之所)袁崧城(在滬瀆晉吳郡太守袁崧築此城以)
(備孫恩一名滬瀆城)莫城(在常熟縣西南相傳為莫邪鑄劎之所亦名劒城)響屧廊(在靈)
(巖寺吳王以楩梓板藉地西施行則有聲高啟詩廊虚應屧鳴響細識腰輕誰道吳強國唯銷舉足傾)
鶴市(在府城閶門外吳王有女自殺王痛之厚其葬舞白鶴於吳市萬人隨觀遂使俱入墓門因塞)
(之今其墓號玉女塚)雞陂(在吳縣境吳王養雞之所又有魚城豨巷鹿洲皆吳之古蹟也)銅坎
(在府城西三十里有銅坎十餘穴深者二十餘丈淺者六七尺乃漢吳王濞採山鑄錢處)蠡口(在長)
(洲縣界一名蠡塘郡志范蠡扁舟泛五湖首經此)長洲苑(在太湖北岸吳王闔閭遊獵處高啟)
(詩中國久無霸闔閭思騁功講蒐開别苑訓武出離宫宰嚭應參乘巫臣寔御戎鼗鳴深谷應罝掩廣場)
(空)新郭(在横山下隋既平陳江南未服聚為盜賊文帝以楊素為行軍總管討之追擊至蘇州移)
(郡邑於横山下蓋欲空其舊城此新郭者當時遺地也)甪里邨(在洞庭山甪里先生故鄉也高)
(啟詩我來甪里邨如入商顔山紫芝日已老黃鵠何時還一云軹人)臨頓里(在府城東北舊為吳)
(中勝地今有臨頓橋或云唐陸龜蒙嘗居於此)言偃宅(在常熟縣西北又有子游巷文學橋)伍
子胥宅(在胥門傍)蔡經宅(在胥門後漢王方平得道嘗教經尸解之術)吳猛宅
(在洞庭山梁散騎常侍吳猛居此)陸龜蒙宅(舊志龜蒙家在笠澤其故宅亦曰陸子幽居按)
(龜蒙集云陸子居全吳東距長洲故苑一里闔關不通人事但吟咏性情作幽居賦有云泰伯句吳通侯)
(舊里地接虎邱門臨鶴市)范文正公義宅(在府城東北普濟橋公知杭州歸吳廣其居以)
(聚族人人買常稔田千畝曰義田歲人粳稻以給具所聚之人樓鑰作義宅記錢公輔作義田記)梧
桐園(在吳郡夫差舊園也一名琴川古樂府梧宫秋吳王愁)南園(在府治南吳越時錢元璙)
(所闢其内舊有安寧廳思元堂清風綠波迎仙三閣清漣湧泉消暑碧雲泛杯沿波惹雲諸亭又有迎春)
(百花二臺為吳中遊賞之冠今府學前菜圃其地也)樂圃(在府城内舊雍熙寺西宋朱長文所居中)
(有高岡清池喬松壽檜長文有記)分金墩(在府城西南三十五里相傳管鮑分金處本朝姚廣)
(孝詩夷吾生窮乏叔牙計餘贏托友心相知義重黃金輕得利詎敢私當道分還平獨遺一坏土尚寄千)
(載名)劉公墩(在府城西北六里永樂初長洲縣民葬縣丞劉幹衣冠於此故名)
名宦漢嚴助(武帝時拜會稽太守數年不聞問賜書曰君厭承明之廬勞侍從之事懷故土出為)
(郡吏先是東歐告急遣助以節發兵會稽守欲不為發助乃斬一司馬發兵浮海救東甌)朱買臣
(武帝時拜會稽太守懷其印綬歸郡邸吏見之皆驚駭拜謁故妻自慙而死於是悉召故人會飲報復其)
(恩東越叛乃將兵擊破之)任延(更始初拜會稽都尉靜治無為惟先遣饋禮祠延陵季子聘請高行)
(待以師友之禮省諸卒令耕公田以周窮急每行縣輒使慰勉孝子就餐飯之)張霸(永元中會稽太)
(守郡有業行者皆見擢用郡守爭厲志節習經者以千數道路但閒誦聲)第五倫(會稽太守躬斬)
(芻養馬妻執炊爨受俸裁留一月糧餘皆賤貿與民之貧羸者按論巫祝禁絶淫祀百姓以安後坐法徵)
(老少號呼相隨上書者千餘人竟得免)三國滕胤(仕吳為吳郡太守以善政見稱常日接賓)
(客夜省文書或通曉不寐)晉荀羨(以建威將軍為吳國内史有能名)鄧攸(吳郡太守載未)
(之郡俸禄無所受惟飲吳水而已郡中大饑輒開倉賑貸刑政清明百姓懽悅後稱疾去職百姓留牽攸)
(船乃夜中發去吳人歌之曰紞如打五鼔雞鳴天欲曙鄧侯挽不留謝公推不去)賀循(元帝為安)
(東將軍以循為吳國内史)顔含(吳郡太守所歷簡而有恩明而能斷王尊歎曰顔公在事吳人歛手)
(矣)應詹(元帝雅重其才出補吳國内史)蔡謨(蘇峻構逆吳國内史庾冰出奔乃以謨為吳國)
(内史謨與張闓等共起義兵迎冰還郡)袁崧(吳郡太守博學有文孫恩作亂崧守滬瀆城陷死之)
南北朝羊玄保(宋吳郡太守廉素寡欲為政雖無殊績而去後常必見思)傅翽(南齊)
(吳縣令發姦擿伏惠化如神嘗言為政惟勤而清清則吏不能欺勤則事無不理)張瓌(南齊吳郡)
(太守時瓌已封侯以既有國秩不取郡俸高帝敕上庫别藏其俸以表其清)何敬容(梁天監中)
(吳郡太守勤恤民隱辨訟如神視事四年政為天下第一)謝舉(吳郡太守先是何敬容居郡有美績)
(及學為政聲績相似)唐韋應物(貞元初為蘇州刺史在郡暇日惟焚香哦詩自娛風流雅韻播)
(於吳中)白居易(自杭州移刺蘇州作虎丘路在郡有政績多題詠)李栖筠(蘇州刺史)
(時許杲有窺江吳意栖筠乃張武備厚賫金帛勞杲軍杲懼悉衆渡江)劉禹錫(蘇州刺史以政)
(績最賜金紫服)王仲舒(蘇州刺史隄松江為路變瓦屋以絶火災賦調常與民為期不擾自辦政)
(為天下最)于頔(蘇州刺史罷淫祠濬溝澮端路衢為政有績)皮日休(吳郡從事與郡中名)
(士陸龜蒙等唱和賦詩名曰松陵集自為序)劉綺莊(崑山尉研窮古今博考傳記作類書一百)
(卷號崑山編)狄兼謨(文帝時蘇州刺史治有最績)宋王禹偁(太平興國中知長洲)
(縣時同年生羅處約知吳縣公暇日相與賦詩篇什播於一時人多傳誦)陳省華(知蘇州時遇水)
(災省華復流民數千戶殍者悉痊之詔書褒美)梅摯(通判蘇州歲饑官貸種食已而督償頗急摯言)
(借貸本以行惠乃重困民可乎奏請緩期輸之後知是州)閻象(知蘇州知其風俗而揉以善政恩涵)
(澤濡民以蘇息)蔣堂(再知蘇州清修謹飭遇事敢為不少屈好學工文詞延譽後進如不及)孫
冕(知蘇州斷訟如神無所吐茹吏畏而民愛之甫及引年即拂衣歸九華朝廷高其風詔再任竟不起)
徐奭(兩浙發運使蘇州太湖塘岸壞及並海支渠多湮廢奭與江淮發運使趙賀伐石築隄浚積潦)
(自吳江東赴海流民歸占者二萬六千戶)王質(通判蘇州州守黃宗旦嘗以術鈎致得盜錢者百餘)
(人下獄喜見於色質曰以術鈎人寘之死而又喜仁者如是乎宗旦慚沮為薄其罪)張方平(知崑)
(山縣慷慨有氣節著能名)胡瑗(蘇州教授教人有法科條纖悉備具以身先之嚴師弟子之禮視請)
(生如其子弟諸生亦信愛之如其父兄從之游者嘗數百人)鞠真卿(知長洲縣有威名嘉祐中)
(知蘇州政簡嚴無他施設而人自憚之)蒲宗孟(蘇州推官英宗以水災求直言宗孟謂臣隂象)
(婦女隂類兵隂物閹宦隂之餘姦臣隂之極佞臣隂之本四夷中國之隂雨潦之變殆為是七者上疏極)
(言之)林肇(熙寧中知吳江縣覽江湖之勝慨然有歸思乃即松陵勝處作鱸鄉亭繪三高像於亭中)
(遂具舟拂衣而歸)王覿(知蘇州治尚清簡一郡肅然民歌其政有吏行冰上人在鏡心之語)洪
彦昇(常熟尉奉母之官既至前尉欲申期三月以規薦而中分俸入彦昇處僧舍却俸不納如期始)
(交印)章岵(知蘇州時湖海暴風民多漂溺岵巡視賑恤請蠲田租人不失所鉏治姦吏豪右畏懾政)
(以最聞下詔褒之)向子韶(知吳江縣蘇人私鑄黃錢流布一路子韶上書極言其害下令禁止)
(一邑無敢犯者)張克戩(知吳縣吳為劇邑民喜爭大姓怙勢持官府為令者踵故習抑首務為不)
(生事幸得去而已克戩一裁以法姦猾屏氣)賈公望(通判平江府有直聲時朱勔父子鼎盛公)
(望有詩云正直士流少傾邪朋類多陽光一銷爍不復見妖魔朱大銜之竟罷去)李光(知常熟縣)
(朱勔父冲倚勢暴横光械治其家僮冲怒風部使者移令吳江光不為屈)湯東野(知平江府時吳)
(中兵方驕兩卒入嫠婦家取酒壞釀器去東野立取格斬以徇於是列營慴肅)莊徽(知平江府朱勔)
(蔑視州縣官吏徽獨不少假借勔深畏憚不敢讒)張浚(高宗幸錢塘留朱勝非於吳門捍禦以浚)
(同節制軍馬勝非尋被召浚獨留招集遺兵甫定會苗傅等作亂浚遂起兵勤王)胡松年(建炎)
(間知平江府未入境貪吏解印斂迹以興利除害十七事揭於都市百姓便之)汪應辰(知平江府)
(遇事特立不回韓玉被旨㨂馬過郡應辰簡其禮玉歸譖之尋貶秩)章誼(知平江府時高宗臨幸供)
(費繁夥誼措置有法召對賜以帶笏又奏均本府稅役民皆德之)向子諲(知平江府金使議和)
(將入境子諲不肯拜金詔上章言自古屈己和戎未聞甚於此時宜却勿受忤秦檜意乃致仕)王㬇
(紹興中知平江府時兵火之餘凡公署學校靡不究心興葺錄入城小舟出載瓦礫以培塘石之碎者焚)
(灰泥壁不賦於民而用有餘其規為多類此)洪遵(紹興末知平江府時金兵窺浙涉師李捧請斷)
(吳江橋或議塹福山以限敵兵遵曰審爾是棄吳之西也皆不行及李寳以舟師禦之遵之助力為多)
虞允文(知平江府先是朝廷欲棄唐鄧海泗與金允文五上疏以為不可既而金兵至孝宗悔不)
(用允文言)梁克家(平江府僉判時金主亮殁衆言可乘機進取克家移書陳俊鄉謂不量力而進)
(將有後悔陳康伯嘆其慮遠)張孝祥(知平江府判決如流庭無滯訟屬邑大姓為奸利孝祥捕)
(治籍其家得穀粟數萬明年吳中大饑迄賴以濟)蔣璨(知平江府禁戢姦偷鉏刈強梗□善柔拊)
(貧弱獄市為清省諸軍馬廏歲更之費邦人德之)李衡(吳江主簿有部使者怙勢作威侵刻下民)
(衡不忍以敲扑迎合投劾於府拂衣而歸)謝深甫(崑山縣丞為浙漕考官一時士望皆在選中司)
(業鄭伯熊曰文士世不乏求巨眼如深甫者實鮮)袁韶(吳江丞提舉常平黃犖檄韶覆田以定役)
(蘇師旦恃韓侂冑威福密諭意言吳江多姻黨儻相容當薦為京朝官韶不聽)常楙(常熟縣尉公廉)
(自持不畏彊禦部使者交薦之後知嘉定縣歲大水勸分和糴按籍均敷)徐鹿卿(知平江府兼發)
(運使居官廉約清峻毫髮不妄取)胡潁(紹定中知平江府臨政善斷不畏彊禦深嫉邪佞尤惡言)
(神在郡毁淫祠以正風俗)孫子秀(吳縣主簿日詣學宫與諸生討論義理有妖人稱水仙太保郡)
(守王遂將使治之莫敢行子秀往焚其廬碎其像沈其人於太湖曰實汝水仙之名矣妖遂絶)陳塏
(知平江府兼淮浙發運使有政績戸部侍郎趙必愿舉其治最遷太府卿)包恢(知平江府首以所得)
(供堂緡錢盡償供帳之費節省浦課以補九任度支逋欠去官之日府庫剰錢六百餘萬)黃震(吳縣)
(尉縣多豪勢家告私債則以屬尉民多饑寒窘苦震不受債家告府檄攝其縣及攝長洲皆有聲)韓
彦古(知平江府至郡有士人持吏短長投狀以占能否彦古曰此狀汝不能為必有吏人為者其人)
(錯愕即以實告於是捕吏杖之一郡以為神明)蔡抗(知蘇州並江湖民田苦風潮害抗築長隄自府)
(城屬崑山亘八十里民得立塍堨大以為利)王佐(知平江府政聲第一尤長於聽訟時嚴酒禁有)
(鄭氏以母病須酒飲藥民告其藏酒逮捕佐曰此必由家人漏言驗之果然得其姦狀而杖之)王遂
(知平江府崇學校寬民力抑豪強正風俗時有邨民妄言出神惑衆者又有盂蘭盆會皆禁絶之汚俗為)
(之一變)吳淵(浙西發運使兼知平江府歲大祲講行荒政全活者四十餘萬人)吳潛(知平)
(江府條具財計凋敝本末以寬郡民與轉運使王埜爭論利害)元元童(長洲縣尹盡力民事又勸)
(募郡人陸德源建學而恢拓之邑人立碑以述其遺德)王都中(平江路治中時年甫十七僚吏)
(見其年少頗易視之都中遇事剖析動中肯綮皆&KR0787;眙不敢欺學舍久壞都中募大家合錢新其禮殿)
偰傒斯(崑山縣尹為政平恕凡境内忠貞孝義之事多所暴白時人賦崑山五詠以美之)費
復初(知崑山州事政尚廉明推赤心以待人民敬愛之新建學宫作興士類)本朝王興
宗(洪武初為蘇州知府器量宏廓吏卒有過諭之使愧赧既改又奬勸之人皆感德不敢犯法)李
亨(蘇州知府性簡重臨事不迫薄於自奉治民有方不以喜怒加賞罰)湯德(蘇州知府剛介有為)
(不屈於勢利崇教化明法令鋤奸去暴豪猾改行聽訟詳審獄無冤抑)魏觀(洪武間為蘇州知府)
(深懲陳寧苛酷之弊一以寬厚為政明教化正風俗郡中翕然)江恕(崇明知縣抑豪強撫良善有守)
(有為不苛不察)鄭珇(吳縣知縣廉謹有能政平訟理吏畏民服卓然可稱)芮翀(崑山知縣正直)
(有局幹政不察察未嘗失民情劾暴繩頑扶顛舒困囹圄為之空虚去任民流涕不舍)柳敬中
(知常熟縣修整學校勸士進業疏浚河渠便民生理以嚴馭吏以公均賦政聲翕然)劉斡(永樂初為)
(長洲縣丞廉介剛直門無私謁衣麤食糲九年不變滿去民擁道哭送後以百姓請留仍為丞卒於官貧)
(不能喪民為具棺斂送歸)馬文烱(為崑山知縣剛介有為政令嚴明姦孽屏跡民物熙洽疾卒民)
(思慕之若其所生)廖璉(為常熟知縣寬厚廉勤門無私謁民感其政後陞蘇州府通判)葉錫
(歷吳江吳縣知縣為政一以經術先律己而後齊人大臣舉其治行超卓詔賜宴錫服而紀功於天官)
(南畿志)林鶚(動由禮法雅好文學以儒飾吏未嘗為上官一屈膝時對下語必涉經史威儀之盛)
(望之畏服南畿志)况鍾(為蘇州知府黜貪墨抑豪横禁侈靡奏減重額官粮七十二萬石及遞年)
(包荒粮十四萬石又奏免闊白三梭布七百疋其餘寬省逋欠疏上輒行代去軍民數萬人詣闕請留得)
(再任卒於官民哀之如父母南畿志)郉宥(成化初蘇州知府郡大饑宥賑貸甚勤民賴以生流)
(入境内者亦不失所他如刑名錢穀庶務繁夥處之綽然朝廷重其去加參藩之職賜勅仍知府事南)
(畿志)文貴(成化間知吳縣施政有術逃亡盡復賦役均平儲粮至六萬餘石荒年有賴焉南畿志)
李端(弘治間知太倉州時軍士強悍肆虐鄉民端一以法裁之崇明黃道恣劫殺人縣令莫能禁端)
(計召立笞殺之境内帖服居官五年行李蕭然南畿志)王術(為嘉定縣令吏事明達邑有荒田千)
(頃賦每責之里胥乃招倈逋民計畝闢墾仍給以牛種賦足而民不擾在任三年邑稱大治南畿志)
楊子器(前知崑山縣後知常熟縣判疑獄毁淫祠兩邑政聲藉甚南畿志)俞集(正德間為)
(令長洲愷悌愛民儉約節用甦粮役之困革胥吏之姦民到於今稱之南畿志)李一寧(教授)
(蘇州端方嚴重以身率人不示表暴不輕屈於上官郡守常稱之曰此真教授也南畿志)張濬
(知常熟縣正財賦平訟獄罷贈遺民有兄弟競財者化感於庭願以所競財請治東門橋以謝過時久旱)
(橋成雨乃洽足卒於任貧不能治喪民爭治之如父母然南畿志)
流寓梁鴻(漢平陵人家貧尚節與其妻孟光俱入霸陵山中業耕織詠詩書彈琴自娛後去適吳依)
(皋伯通居廡下為人賃舂光每具食舉案齊眉伯通察而異之乃舍之於家及卒伯通為葬焉)戴顒
(山隂人父逵兄勃並隱遯有高名顒出居吳下吳下士人共為築室聚石引水植林開澗少時繁密有若)
(自然乃述莊周大旨著論自號吳中高士)錢藻(吳越王元瓘五代孫自和州徙家姑蘇從學胡瑗宋)
(舉進士累官至翰林侍讀學士封仁和伯藻於書無所不讀為文閎放雋偉為人清謹寡過立朝無矯亢)
(亦不雷同)蘇舜欽(開封人參知政事易簡之孫為人慷慨有大志長於古文歌詩行草書范仲淹)
(薦其才為集賢校理監進奏院後坐事廢居蘇州作滄浪亭以自適)李衡(江都人仕宋為吳江主簿)
(知溧陽縣專以誠意化民又歷知溫婺台三州致仕後定居崑山結草别墅聚書踰萬卷自號樂菴)魏
了翁(邛州人慶元中進士累官端明殿學士同簽書樞密院事封臨邛侯最後知福州在朝多所建)
(明嘗賜第宅於蘇州所著有鶴山等集)鄧若水(隆州人博通經史嘉定中進士累官太學博士)
(屢言事出通判寧國府若水自知不為時所容到官數月以言罷遂不復仕隱太湖之洞庭山後歸蜀以)
(捍賊遇害)陳徵(其先閬州人宋陳堯叟十三世孫徙家南康受學臨川吳澂研精經史考覈百氏元)
(時累薦弗就遊吳遂家焉子惟寅惟允皆博學善詩文)邵光祖(其先河南人康節十世孫時從)
(父宦遊吳遂家焉性夷易非聖賢之書不讀有得樂以教人吳中學者稱為五經師卒葬鄧尉山)陳
樸(明州奉化人至正間與弟桱同遊吳遂家長洲桱博學有史才所著有通鑑續編尺牘筌蹄樓亦有)
(味道編雲軒集)王立中(其先自京兆徙閬州再徙姑蘇博學善詩文由慈溪縣尉遷松江知府有)
(廉介聲所著有息菴寓齋樨隱三集子璉璲璡皆至顯官)
人物周季札(吳泰伯十九世孫父壽夢有四子長諸樊次餘祭次餘昧次季札壽夢見札賢欲立)
(之札辭乃立諸樊復讓札謝曰曹人欲立子臧子臧去之以成曹君札雖不才願附於子臧之義諸樊卒)
(餘祭立欲傳以次必致國於季札卒不受封於延陵故號延陵季子)言偃(吳人北學於中國受業孔)
(子在文學科為武城宰以禮樂為教知滅明之賢而取之為聖門高弟)漢皋伯通(吳人為郡)
(之大家有賢行梁鴻與妻孟光至吳舍伯通家為人賃舂光每具食舉案齊眉伯通察而異之曰彼傭能)
(使其妻敬之如此非凡人也乃舍之於家以實禮重之)三國顧雍(吳郡人從蔡邕學琴書為)
(人寡言舉動時當仕吳歷合肥婁曲阿上虞長皆有治跡遷會稽郡丞行太守事吏民歸服孫權敬之嘗)
(親拜其母於庭後為丞相凡十九年封醴陵侯卒謚肅侯)張溫(吳縣人父允輕財重士名顯州郡為)
(吳東曹掾卒溫少修節操容貌竒偉累官太子太傅以輔義中郎將使蜀蜀甚重其才)顧徽(雍弟)
(少游學有才辯孫權召署主簿轉東曹掾權曰今孟德懷異意可揣之拜輔義都尉北與操相見操具問)
(境内消息徽應對婉順乃厚待遣還官至巴東太守子容為鎮東將軍)朱桓(吳縣人孫權為將軍)
(桓給事幕府除餘姚長民戴之以功封新城侯遷奮武將軍為人輕財重義愛養吏士卒之日舉營號慕)
(子異為騎都尉以功遷揚武將軍復大破魏軍進大都督)顧邵(雍子博覽書傳好樂人倫少與)
(舅陸績齊名吳孫權妻以兄女起家為豫章太守舉善而教風化大行能引拔賢士世稱其知人)顧
譚(邵子弱冠與諸葛恪等為太子四友吳赤烏中為在節度每省簿書屈指心計盡發疑謬薛宗以選)
(曹讓譚稱其才照人物德允衆望後祖父雍卒遂代為平尚書事)顧承(邵子吳孫權時與舅陸瑁)
(俱以禮徵權賜丞相雍書曰貴孫令聞休休至與相見過所聞為君嘉之拜騎都尉後為吳郡西部都尉)
(與諸葛恪等共平山越累遷至侍中)張儼(吳人弱冠知名博聞多識仕吳為大鴻臚使於晉裴秀荀)
(勗等欲傲以所不知不能屈羊祐何禎並結縞帶之好子勃撰吳錄三十卷)晉韋曜(吳郡人少)
(好學能屬文仕為太子中庶子又為太史令撰吳書)顧榮(雍孫父穆宜都太守榮機神朗悟與陸機)
(兄弟同入洛時號三俊拜郎中歷尚書郎廷尉正俊元帝鎮江東以為散騎常侍)顧衆(榮族弟為)
(王敦從事中郎不從其叛敦平加揚威將軍平蘇峻有功封鄱陽縣伯入為侍中尚書穆帝立進尚書僕)
(射卒謚曰靖)張翰(吳縣人父儼吳大鴻臚翰有清才善屬文而縱任不拘仕為齊王冏東曹掾因)
(秋風起思吳中蓴鱸遂命駕而歸時高其志遭母喪哀毁踰禮人以孝稱)顧和(衆族子少有清操王)
(導辟為從事賞其機警咸康初拜御史中丞劾奏左丞戴抗贓污百僚憚之尋遷侍中居任多所獻納加)
(尚書令卒贈司空謚曰穆子淳歷官黃門侍郎球尚書郎孫敷著作郎)張憑(吳郡人祖鎮仕為蒼)
(梧大守憑敏而有文舉孝廉策高等謁丹陽尹劉惔處之下坐及發言一坐皆驚惔即延之上坐薦於簡)
(文帝為太常博士官至御史中丞有文集十卷)南北朝顧琛(吳縣人曾祖和晉司空琛謹確)
(不尚浮華仕宋起家州從事駙馬都尉元嘉中歷義興會稽吳興太守累遷至都官尚書)顧凱之
(吳縣人高祖謙晉平原内史祖崇大司農凱之仕宋為謝晦衞軍參軍晦愛其雅素後為山隂令務簡而)
(事理累官吏部尚書覬之常謂命有定分乃以其意令弟子愿作定命篇)全景文(吳郡人少有氣)
(節仕宋為驃騎參軍以功封漢水侯泰始初假節寧朔將軍破東賊於晉陵後為高平太守累官給事中)
(光禄大夫)張裕(吳縣人祖彭祖宋廣州刺史父敞侍御史裕歷官尚書郎元嘉初為侍中益州刺史)
(入為五兵尚書卒謚曰恭子)張邵(裕弟為晉琅琊内史劉毅為相好士其門輻輳惟邵不往宋武)
(帝聞而重之轉太尉參軍及帝受命以功封臨沮伯文帝時轉征虜將軍雍州刺史加都督卒謚簡伯)
張永(裕弟歷官尚書中兵郎能文章善騎射為宋文帝所知拜揚威將軍加都督永志在宣力累歷)
(將帥與士卒同甘苦所得賞賜即頒與士卒弟辯歷官尚書郎大司農)張岱(裕弟歷官水部郎轉)
(司徒掾母年八十輒去官有司欲糾宋武帝曰觀過知仁不須按也明帝時歷州刺史都督諸軍事齊高)
(帝知岱清直加給事中後進散騎常侍吳興太守卒謚貞子)張暢(邵從子仕宋歷官記室參軍沛)
(郡太守元嘉中魏太武南侵義恭欲棄彭城暢曰如此是舍安就危乃止事平進吏部尚書封夷道縣侯)
(卒謚宣子子浩為諮議參軍淹黃門郎)張緒(吳縣人清簡寡慾宋明帝時為太子中庶子大中正)
(後遷中書令領國子祭酒緒長於周易言精理奥一時宗之)張融(吳縣人善草書玩涉百家弱冠)
(有名宋時起為參軍後歷封溪令入為御史中丞融性至孝父母没皆負土成墳所著有玉海集)陸
慧曉(晉太尉玩之玄孫清介正直歷官諸府參軍尚書郎齊建元初遷太子洗馬累輔五王為長史)
(以禮處人歷東海太守五兵尚書終南兖州刺史)陸厥(父閑慧曉從子為揚州别駕厥少有風槩)
(善屬文齊永明中舉秀才傷父被刑感慟而卒)陸澄(吳縣人祖劭臨海太守澄少好學博覽或稱為)
(書厨無所不知南齊永明初為度支尚書領國子博士後領國子祭酒卒謚曰靖)陸倕(吳縣人少)
(勤學善屬文南齊永明中為護軍將軍兼司徒與謝眺等八人並以文學親侍累遷給事黃門侍郎又為)
(中庶子中正所著有文集)顧憲之(吳郡人凱之孫仕南齊為建康令斷盜牛者人稱神明歷衡陽)
(内史風化大行還為太尉從事加建威將軍憲之性清直累臨州郡資無儋石及歸環堵蕭然所著詩文)
(并衡陽記數十篇)張瓌(吳縣人永子少有幹略累遷桂陽内史不拜後為通直散騎常侍驍騎將)
(軍梁天監初以給事中右光禄大夫致仕)陸襄(吳縣人仕梁為著作郎累遷司空太清初拜度支尚)
(書後以建義功追封餘干縣侯襄博學性至孝父母没終身蔬食布衣不聽音樂)陸雲公(吳縣)
(人九歲讀漢書即能記憶從祖倕與沛國劉顯質問十事雲公對無所失顯嘆異之梁武帝召為儀曹侍)
(郎累遷中書黃門兼掌著作)皇侃(吳郡人少好學明三禮孝經論語仕梁為國子助教撰禮記講)
(疏五千卷書成詔付秘閣召入壽光殿說禮記義武帝善之加員外散騎侍郎)陸杲(吳縣人少好學)
(工書畫梁天監初拜建威將軍尋遷黃門侍郎後以金紫光禄大夫領揚州中正卒謚質)張充(吳縣)
(人少好遊逸後修改博學該通仕梁為太子舍人累遷大司馬又拜散騎常侍國子祭酒充長於義理登)
(堂講說皇太子以下王侯多執經問難卒謚曰穆)張率(吳縣人性簡重寬雅十二能屬文南齊時)
(舉秀才累官太子洗馬梁天監初遷司徒嘗為待詔賦武帝手勅曰相如工而不敏枚皋速而不工卿兼)
(之矣遂遷秘書丞官至黃門侍郎有文衡十五卷文集四十卷)顧協(和七世孫好學能文沈約覽其)
(策曰江左以来未有斯作歷官西陽郡丞參軍記室梁天監中拜散騎侍郎協安貧守静卒無衾以斂謚)
(曰溫子)孫瑒(吳縣人父脩道梁中散大夫瑒倜儻好謀博涉經史侯景之亂王林表薦為宜都太)
(守以功封富陽侯陳受禪徵入為侍中)陸子隆(吳人仕陳為中兵參軍屢立戰功都督張昭達)
(與賊戰不利子隆来殺大破賊徒遷都督武官諸軍事封朝陽縣伯鎮荆州糾集夷夏甚得民和立碑頌)
(功卒謚曰威弟子才有幹略歷官信州刺史子之武官至弘農太守)張昭(陳吳郡人與弟乾性俱孝)
(父卒兄弟不衣綿帛不食鹽酢日食麥屑粥每一感慟人一嘔血服終又喪母哀毁如之家貧未得大葬)
(遂衣布蔬食十餘年郡舉孝廉不就)陸瓊(吳縣人幼聰慧博學善屬文號為神童陳天嘉中以文學)
(遷尚書殿中郎深為文帝所賞後為給事黃門侍郎轉中庶子領大著作撰國史瓊素清儉俸禄皆散之)
(宗族卒之日家無餘財)陸繕(吳縣人幼有大志仕陳初為司馬遷給事黃門侍郎文帝嗣位拜太)
(子中庶子領步兵校尉掌東宫管記累遷左僕射卒贈侍中謚曰安)陸琰(吳縣人幼孤好學有志節)
(仕陳以法曹參軍直嘉德殿學士世祖以其博學引置左右嘗使製刀銘琰援筆即成大建初為武陵王)
(功曹史兼東宫管記時弟瑜為晉安王外兵參軍東宫學士時人比之二應)張種(吳縣人初為法)
(曹參軍仕陳歷大府卿轉左民尚書高帝即位為都官尚書遷中書令種仁恕廉靜而識量宏博時人皆)
(以為宰相之器卒謚曰元弟稜亦沈靜有識度官至司徒左長史)陸通(吳縣人曾祖載隨劉義真)
(鎮長安遂没赫連氏父政事周文賜爵中都縣伯通少敦敏有志節累以平寇功進爵綏德郡公後遷大)
(司馬所得禄賜盡與親故嘗曰凡人患貧而不貴不患貧而貴也弟逞謹密蚤有名歷任三府所在著績)
(亦進爵為公)潘徽(吳郡人性聰敏善屬文能持論陳尚書江總甚敬之及陳亡仕隋為州主簿秦)
(孝王俊召為學士遣撰集寧書名為韶纂晉王廣復引為揚州博士令與諸儒撰江都集禮成徽為之序)
唐陸德明(蘇州吳人善名理受學於周弘正陳大建中嘗入講承光殿唐高祖時為國子博士)
(後封吳縣男論撰甚多太宗閱其書嘉其博辯以布帛三百段賜其家)張嗣宗(崑山人唐高祖)
(鎮太原引為客授秦王經及太宗即位問君欲何官因謝不敢帝曰朕從卿授經卿從朕求官何所疑乃)
(頓首願得國子祭酒遂授之永徽中致仕)朱子奢(蘇州吳人唐貞觀初高麗百濟同伐新羅假子)
(奢持節諭旨平三國之憾子奢有儀觀夷人尊畏之累遷弘文館學士帝欲見起居紀錄臧否子奢曰陛)
(下所舉無過事雖見無嫌然以此開後世史官之禍可懼也)朱佐日(蘇州人仕為御史工於詩)
(武后嘗吟詩曰白日依山盡黃河入海流欲窮千里目更上一層樓問是誰作李嶠對曰御史朱佐日詩)
(也)陸餘慶(蘇州吳人祖珣仕陳為右將軍餘慶方雅博學舉制策甲科唐武后時擢監察御史)
(累官太子詹事中宗朝倖臣貴主斜封大行餘慶獨能以道自將雖仕不赫赫訖無悔尤)陸南金
(蘇州吳人貞觀初為太常奉禮郎開元初以匿盧崇道按捕當重法弟趙璧自言匿崇道者我也御史怪)
(之趙璧曰母未葬妹未歸兄能辦之我生無益不如死御史驚上狀玄宗皆宥之官至太子洗馬)陸
元方(餘慶從子舉明經及八科皆中累官監察御史武后時擢秋官侍郎同平章事以忤旨下除太)
(子右庶子進文昌左丞元方性清慎臨終取奏稿焚之曰吾隂德在人後當有興者)陸象先(元方)
(子器識沈邃舉制科高第景雲中同平章事恬靜寡欲議論高簡為時所推玄宗時出為蒲州刺史兼河)
(東按察使嘗曰天下本無事庸人自擾之耳澄其源何患不簡所至吏民懷之終太子少師)陸景
倩(元方子仕為扶溝丞河南按察使畢構覆州縣殿最欲必得實有吏言狀曰某彊清某詐清惟景倩)
(真清仕終監察御史)陸景融(元方子美資質博學工筆札以蔭補新鄭令有政績累遷工部尚書)
(東京留守景融為象先後母弟象先被笞景融諫不入則自楚母為損威人多其友)陸長源(餘慶)
(孫瞻於文學累遷都官郎中出為汝州刺史徙宣武遇軍亂被害長源以清白自將去汝州送車二乘曰)
(吾祖罷魏州有車一乘而圖書半之吾愧不及前人云)陸希聲(景融四世孫善屬文通春秋易)
(老子論著甚多唐昭宗時為給事中累官戶部侍郎同平章事)張旭(蘇州吳人善草書嗜酒每大醉)
(呼呌狂走乃下筆或以頭濡墨而書既醒自視以為神世號張顛嘗尉常熟有父老屢求判其狀張怒父)
(老曰見公筆勢竒妙欲家藏之耳)歸崇敬(蘇州吳人治禮家學天寳中中博通墳典科對策第)
(一授左拾遺代宗召問得失崇敬極陳生民疲敝當以儉化天下大歷初充弔祭冊立新羅使東夷傳其)
(清德累官翰林學士以兵部尚書致仕)歸登(崇敬子事繼母篤孝舉孝廉又策賢良貞元初為右)
(補闕起居舍人順宗即位超拜給事中憲宗問政所先登勸順納諫爭内外傳以為讜言累官工部尚書)
(封長洲縣男)歸融(登子元和中進士事文宗為翰林學士開成初拜御史中丞湖南觀察使盧周)
(仁取羨餘錢億萬以進融劾奏周仁徇私希恩請重責還所進代貧民租入累官兵部尚書封晉陵公)
沈既濟(吳縣人經學該明楊炎雅善之薦其有史才召拜拾遺史館修撰子傳師更二鎮十年無)
(書賄入權貴之門)于公異(蘇州吳人舉進士李晟表為掌書記朱泚平露布云臣既肅清宫禁)
(祗奉寢園鐘簴不移廟貌如故德宗覽之泣下曰誰為之辭或以公異對帝咨歎之)丁公著(蘇州)
(吳人舉明經授校書郎父喪負土作塚詔旌其孝累官工部侍郎湘西觀察使徙河南尹治以清靜聞四)
(遷禮部尚書翰林侍講學士時湘東災癘拜觀察使賜米七萬斛使賑饑民)顧少連(和之遠孫)
(舉進士補登封主簿邑有虎孽移文嶽神虎不為害德宗時為翰林學士歷吏部侍郎裴延齡方横少連)
(挺笏將擊之會解而止轉京兆尹政尚寬簡進吏部尚書卒謚曰敬)陸龜蒙(寓居淞江甫里自號)
(江湖散人天隨子甫里先生以高士召不至與顔蕘皮日休羅隱吳融為益友著吳興實錄四十卷松陵)
(集十卷笠澤叢書三卷)宋李成(吳人五代末以詩酒遊公卿間善摹寫山水酒酣落筆煙景萬)
(狀世傳以為寳宋初衛融知陳州閬其名召之成挈族而往以酣飲卒子覺舉九經累官水部員外郎孫)
(宥以進士官至樞密直學士)許洞(吳興人父仲容太子洗馬洞性疎雋幼習弓矢擊刺之伎及長)
(折節勵學咸平初進士為雄武軍推官後免官歸尋召試中書改烏江縣簿有集一百卷)范仲淹
(蘇州人刻苦讀書大通六經之旨大中祥符間第進士慨然有志於當世嘗曰士當先天下之憂而憂後)
(天下之樂而樂仁宗時為右司諫極論時政歷數州所至有惠政以龍圖學士知延州西賊大懼召拜樞)
(密副使進參知政事未竟所施卒謚文正追封楚國公)范純佑(仲淹子受業胡瑗英悟能文性)
(孝事父不違左右仲淹出鎮關陜純佑與將卒錯處鈎深擿隱得其才否由是仲淹任人無失而屢有功)
(後以蔭為將作主簿)范純仁(仲淹子從胡瑗孫復遊勤志肄業父没始出仕知襄城縣遷侍御史)
(知諫院言王安石變法妨民前後上言無所諱避安石怒出知河中府歷轉諸州多有惠政哲宗時累官)
(尚書僕射中書侍郎以博大開上意以忠篤革士風卒謚文宣追封許國公有文集五十卷子正平有卓)
(行官開封尉)范純禮(仲淹子以蔭為秘書正字元祐中累遷給事中封駮皆國體之大者歷吏)
(部侍郎徽宗立以龍圖閣學士知開封府務去苛政一切以寬處之立朝沈毅剛正曾布憚之卒謚恭獻)
范純粹(仲淹子元豐中為陜西轉運判官時五路出師無功神宗欲再舉純粹言公私大困根本)
(可憂遂止入為右司郎中哲宗立以龍圖學士出知慶州後以元祐黨奪職知均州徽宗時累知永興軍)
(以徽猷閣待制致仕)范師道(父琪仲淹從兄天聖進士歷官知明州有治狀召為殿中丞師道舉)
(進士累官兵部員外郎兼侍御史夙厲風操有聞即言官至龍圖學士有奏議文集數十卷子世京世亮)
(皆舉進士世京官至秘書丞)鄭戩(吳縣人舉進士以右正言知制誥代范仲淹為陜西經略安撫)
(招討使料敵制勝出人意表趙元昊畏憚之累官至吏部侍郎拜奉國軍節度使卒贈太尉謚文肅)錢
象先(蘇州人舉進士累官天章閣侍講詳定一路敕成當進勲爵仁宗以其母老欲慰之獨賜紫章)
(服進龍圖閣直學士象先長於經術侍邇英十餘年有所顧問必依經以對反復諷諭帝禮遇甚渥後歷)
(知許潁陳三州以吏部侍郎致仕)葉清臣(長洲人天聖初進士仕為兩浙轉運副使疏太湖盤)
(龍匯滬瀆港入於海民賴其利累遷翰林學士三司使知河陽為人爽邁數言天下事皆當時可施行者)
(有集百餘卷)葉夢得(吳縣人嗜學蚤成多識前言往行談論亹亹不窮紹聖中進士累官翰林)
(學士戶部尚書數上疏極論時事以崇信軍節度致仕卒贈少保)米芾(吳人號海嶽外史為文竒)
(險特妙於翰墨畫山水人物自名一家精於鑒裁遇古器物書畫極力求取由浛光尉累官禮部員外郎)
(知淮陽軍子友仁力學嗜古亦善書畫世號小米仕至兵部侍郎敷文閣直學士)程師孟(吳人)
(舉進士甲科知南康軍屢領劇鎮為政簡而嚴罪非死者不以屬吏發隱擿伏如神得豪惡不逞跌宕者)
(必痛懲艾之所部肅然洪福廣越皆為立生祠)朱長文(吳縣人著書閱古吳人化其賢名動京師)
(元祐中起教授於鄉召為太學博士遷秘書省正字嘗著琴史有文三百卷六縣皆為辯說號樂圃)李
彌遜(吳縣人弱冠登第紹興初遷起居郎論事更切後廷爭沮秦檜和議上疏乞歸田以徽猷閣直)
(學士知端州改知漳州廢絀以没無怨懟心所著有奏議外制議古及詩數十卷)李彌大(彌遜)
(弟崇寧初進士為校書郎累官刑部尚書多所建明建炎初試戶部尚書兼侍讀後知靜江府奏廣西邊)
(防利害入為工部尚書未幾罷去)朱良(吳郡人世儒科建炎中為海鹽尉金兵入境良曰今日乃)
(忠臣義士死國之時也集所部百餘人奮擊金兵數人死衆為披靡然力不敵竟死事聞官其子思後守)
(漢陽)王介(吳郡人紹興初進士授昭慶軍判官寧宗立韓侂胄出入禁中介力攻其非坐是斥去後)
(累官中書舍人會不雨乞冊免宰相史彌遠出知嘉興府改慶元卒謚忠簡子埜嘉定進士累官禮部尚)
(書奏陳剴切寳祐初拜端明殿學士進簽樞密院事)范成大(吳縣人紹興中進士隆興中出使金)
(國竭節盡忠累官參知政事後制置四川知明州帥金陵以資政殿大學士奉祠成大素有文名尤工於)
(詩所著有石湖集攬轡錄驂鸞錄虞衡志吳船錄)鄭起潛(吳縣人少孤篤志力學舉進士累官)
(中書起居舍人轉直學士權兵部尚書時有誣其為史嵩之之黨者貶知贑州)黃由(長洲人舉進士)
(第一累官刑部尚書兼直學士院侍御史張巖奏其植偽黨與遂奉祠嘉定間起為浙東安撫使仍官刑)
(部尚書兼直學士院卒贈少師)衞涇(自華亭徙崑山之石浦淳熙中舉進士第一累官參知政事歷)
(事三朝出入内外憂國忘家始終一節與朱文公友善文公卒移文新安取經書傳註刊傳卒贈太師謚)
(文節)李韶(彌遜曾孫父文饒為台州司理多隂德嘉定中韶與兄寧同舉進士累官起居舍人上封)
(事數十言出知漳州累遷翰林學士後以端明殿學士奉祠韶忠厚簡澹門無雜賓云)俞琰(吳縣)
(人隱居不仕以義理之學淑諸人精於易學所著有大易會要周易集說隂符經解諸書)元干文
傅(平江人祖宗顯仕宋累官承信郎文傅少嗜學十歲能屬文延祐初進士同知昌國州後知吳江州)
(廉平有聲治行為諸州最召為集賢待制以禮部尚書致仕)王原傑(吳江人學遂行潔至正間)
(領薦值兵興不復仕教授於鄉所著有春秋讞議若干卷文曰貞白英華集詩曰水雲清泉集皆嘗經進)
錢良佑(蘇人為人闓敏凡宿儒皆折行輩加重安貧守約鄉人後學者甚衆所著有詩文)本
朝高啟(長洲人洪武初為編修與修元史累官戶部侍郎致仕啟雋邁警敏書無不讀尤邃於羣)
(史文雅淡有思致詩雄健渾涵自成一家所著有缶鳴鳧藻等集行於世)楊基(蘇州人讀書日記數)
(千言尤工於詩穠麗纖蔚為時所重與高啟及吳興徐賁潯陽張羽為詩友時稱高楊張徐所著有眉菴)
(集洪武初仕至山東按察司僉事)申屠衡(長洲人幼學於鉄崖楊維楨明春秋肆力古文自號)
(樹屋傭洪武初嘗草諭蜀書授翰林修撰)宋克(長洲人洪武初為鳳翔府同知為人機警有口辯博)
(學工詩文尤善真草書後人多取法焉)張適(長洲人七歲習詩經過目成誦十三赴鄉試時稱竒)
(童元季隱居不仕洪武初宋濂薦修元史授水部郎中與高啟楊基輩稱為十才子)鄭閎(嘉定人精)
(易學洪武初舉授禮部郎中以病告歸而郡邑之學易者多出其門永樂間嘗典湖廣福建文衡所著有)
(味易餘吟集)劉政(長洲人以春秋魁鄉薦時方孝孺主文衡批其卷有羣鳥中孤鳳當虚左以處)
(子之語政平生忠義自許壬午聞國事感慨不食而死畿志)黃鉞(常熟人洪武末舉進士任給事)
(中以憂家居聞靖難兵至京具冠服自投於琴川橋下而死畿志)秦約(崇明人少嗜學長益刻勵)
(於書無不讀為詩文負豪氣洪武初舉文學試居首擢禮部侍郎以母老告歸後徵儒士講論治道有司)
(以其名聞賜帛鏹入覲陳三事皆有禆益)沈德(長洲人聰敏博學尤工於詩洪武間選入文華殿說)
(書除江西左參議後轉山東卒所著有東碉集)韓奕(其先安陽人宋韓琦十一世孫南渡徙蘇奕潛)
(心理學尤精醫道洪武初累薦不起所著有韓山人集少師姚廣孝為序謂其沖澹幽婉無塵俗氣厠於)
(晉宋作者)盧熊(崑山人質純氣和博學好古洪武間舉秀才除工部照磨以能書授中書舍人閱歲)
(遷知兖州府治尚和平政多遺愛所著有蘇州志清溪等集)曾日彰(吳江人洪武間舉秀才為)
(黃陂知縣久之擢翰林院侍讀永樂初奉使交阯尋從西平侯征進没於軍中子堅累官四川左布政使)
梁時(長洲人警敏博學善為文尤工於詩洪武間由明經舉為岷府紀善後改翰林典籍預修永樂)
(大典所著詩文有噫餘集藏於家)滕思勉(長洲人居鄉以賢士稱居官有大臣節歷陞至戶部)
(尚書子枋刻苦讀書亦以文名)王汝玉(長洲人自號青城山人幼聰敏讀書日記數千言初授翰)
(林五經博士轉左春坊贊善兼編修洪熙初贈太子賓客謚文靖為詩文膾尖人口書工真行小楷弟汝)
(嘉博綜羣籍為詩文典雅嚴密洪武間為武昌訓導預修永樂大典等書陞五經博士)姚廣孝
(長洲人初從釋氏住慶壽寺資敏嗜學善詩文有謀略制行高潔永樂初以靖難功授太子少師卒贈榮)
(國公謚恭靖所著有逃虚子石城霞外等集)金問(吳縣人家貧力學善詩文永樂中以楷書薦授)
(司經局正字累官翰林侍讀學士禮部右侍郎)陳祚(吳縣人永樂中進士授河東市政使參議坐事)
(落職洪熙初起為監察御史彈覈不避權勢陞福建按察司僉事致仕祚篤學尚氣節累以直言遭貶斥)
(而志不少剉所著有小學辨惑)陳繼(吳縣人少孤事母至孝學究性理之蘊淹貫經史洪熙初薦為)
(國子監博士轉翰林五經博士預修兩朝實錄陞檢討致仕所著有怡菴集)吳訥(常熟人初為太)
(醫院醫士性敏好學才識卓異宣德中用薦拜監察御史累陞南京都察院右副都御史剛介有為憲度)
(振舉後引年致仕益留心於性理之學號思菴所著有小學集解)張洪(常熟人博學能文永樂中)
(舉明經授靖江王府教授尋陞翰林院修撰預修兩朝實錄所著有四書五經解義史記要語歸田藳)
陳鎰(吳縣人永樂中進士授監察御史累陞都察院左都御史致仕卒為人宅心平恕不務苛刻凡)
(三鎮陜西多有惠政軍民愛戴祠之於家)張益(吳縣人永樂中進士授中書舍人累陞翰林侍讀後)
(正統己巳没於王事為人溫雅明敏博學強記為詩文雄建有法見稱於時)李蕡(長洲人永樂中)
(進士授兵部主事精勤不怠累遷太僕寺少卿正統間以平麓川功陞工部侍郎尋轉兵部卒於官)虞
祥(崑山人永樂中由鄉舉授上虞教諭陞禮科給事中遷通政司參議敷奏詳明官至兵部右侍郎卒)
(於官)王永和(崑山人好學能文器識宏雅永樂中領鄉薦獲主師席生徒多所造就宣德中績最)
(陞兵科給事中凡事務存大體歷陞工部右侍郎正統己巳沒於王事贈工部尚書)楊翥(吳縣人自)
(幼端厚凝重嘗師楊士竒受易學讀書至溫公以不妄語為誠之始即知守此言為文章平實似其為人)
(洪熙初用薦為翰林檢討累官禮部尚書致仕禄之終身卒年八十五有希顔集若干卷)劉鉉(長洲)
(人由京闈鄉解授中書舍人預修三朝實錄累陞翰林侍講學士國子祭酒轉詹事府少詹事卒於官為)
(人學行淳篤其教人以不欺為本善古文尤工於詩所著有假菴集)施槃(吳縣人家貧力學穎悟過)
(人從父遇居淮安登正統己未進士第一擢翰林修撰甫半載而卒)韓雍(長洲人舉進士授監察御)
(史時年二十出巡於外聲名震赫𠞰除鄧茂七為陳循疏舉進都御史征討兩廣劇寇馘斬不可勝數刻)
(石勒功而還尋忤中貴人乃引病歸卒謚襄毅雍俊偉有大節備文武才兩廣之功至今稱之南畿志)
葉盛(崑山人舉進士為兵科給事中論事不激不隨遷山西右參政協贊獨石等處軍務興置屯田)
(軍費給裕擢都御史巡撫兩廣請鹽商入米餉邊公私利之改鎮宣府建修村堡得免寇掠歷吏部左侍)
(郎卒謚文莊所著有水東日記南畿志)孫瓊(長洲人舉進士授刑部主事陞郎中時法司承望聞)
(達風旨多死非命惟瓊多所平反太監牛王假子犯法囑瓊瓊不少貸竟以同官連坐謫戍遼左成化初)
(復官月餘即乞休致年僅四十家居篤於禮度所居朴陋人不能堪而處之裕如也南畿志)徐恪
(常熟人舉進士為工科給事中言事務存大體歷官河南左布政使進副都御史巡撫河南改湖廣汴民)
(號泣擁留為之罷市遷南京工部侍郎疾革戒勿請恩朝廷聞之賜葬祭如制南畿志)吳寬(長洲)
(人成化壬戌進士第一擢翰林修撰累官禮部侍郎兼學士掌東閣事進尚書卒贈太子太保謚文定當)
(成化弘治間以文章德行負天下之望者三十年畿志)李傑(常熟人舉進士官翰林歷遷禮部尚)
(書忤瑾致仕瑾誅起用遂不出而卒畿志)陸釴(崑山人進士及第授翰林編修與修英廟實錄)
(遷修撰孝宗在東宫時啟沃甚多進侍讀畿志)王鏊(吳縣人幼穎異文有竒思試鄉闈上禮部)
(皆第一進士第三歷遷吏部侍郎兼翰林院學士孝宗初春遊御苑經筵講無逸篇反復規諫遂罷正德)
(初進戶部尚書武英殿大學士兼太子太傅時劉瑾怙寵專制乃乞歸卒謚文恪畿志)吳洪(吳江)
(人舉進士授刑部郎中擢廣東按察副使以政績累遷工部左侍郎南京刑部尚書劉瑾傾害大臣鮮有)
(免者遂致仕歸時散錢穀以周宗族鄉里杜門絶跡有司問候亦不出卒贈太子少保畿志)趙寬
(吳江人少以文學名舉會試第一官刑部主事至督學副使在浙三年所拔人才甚多畿志)蔣欽
(常熟人以進士拜監察御史劾馬永成八人之奸及劉瑾用事繫獄鞫問挺言不回竟死杖下贈光禄少)
(卿蔭其子畿志)王倬(太倉人舉進士歷陞廣西右布政使遷右副都御史節鎮薊州等處敵入)
(寇伏兵擊之斬首千餘級請庾未十四萬石帑銀八萬兩賑貸邊人歡呼相聞改南京兵部右侍郎卒)
(畿志)姜昂(太倉人成化中進士拜監察御史劾李孜省聲稱大著歷知河南寧波府俱有政績母老)
(乞終養母終言者交薦以疾卒畿志)盧翊(常熟人舉進士歷四川按察僉事復都江堰以障水)
(歲連大熟修要害城垣凡四十餘所賴以保障遷雲南右參政平靖四熟等夷進廣西右布政使卒於官)
(畿志)毛澄(太倉人弘治癸丑進士第一人官翰林修撰累官禮部尚書經緯使局有啟沃良史之名)
(在廷論事折哈密之傾陷侃侃增氣奉迎聖駕不宿於家凡執所見皆本於忠平生無敢欺以病乞骸加)
(太子太傅卒謚文簡畿志)唐天恩(常熟人舉鄉貢知葉縣劇賊劉六劉七擁衆壓境天恩奮)
(戰生擒百餘人戮之既而援兵不至城破被執一門死者六七人後贈光禄少卿蔭其子畿志)都
穆(吳人弘治己未進士任工部主事以太僕少卿致仕家居絶迹公府平生不治産卒時棺歛不能具)
(葬志畿)龔弘(嘉定人成化間進士授嚴州府推官有治才擢刑部主事進郎中無冤獄知兖州稱)
(循吏入覲賜宴錫服歷都察院副都御史專治漕河武廟南征江彬用事弘抗之隨上表乞休進工部尚)
(書志畿)盛應期(吳江人弘治癸丑授工部主事累官雲南按察僉事進右副都御史總督兩廣)
(軍務後進右都御史歸卒於家畿志)周廣(崑山人登進士拜御史以言謫驛丞後歷進督學副)
(使江西士習因之以變擢都御史仍巡撫江西大索飛稅之害為權力者沮之遂罷歸未幾擢南京刑部)
(侍郎卒於官畿志)
列女范姬(吳人孫竒妻歸一年而竒卒父母迎還其家姬不肯行迎者迫之姬持刀割耳鼻曰父母)
(迎我不過以我年少色美欲改適我今已殘矣聞者義之)吕榮(吳人許升妻升遇賊被害榮手刃殺)
(升者以首祭升)何氏(吳人吳永年妻宋建炎四年春金兵道三吳城中死者五十餘萬永年與其姊)
(及其妻何奉母而逃卒為兵所得將縶其姊及何何紿謂兵曰諸君何不武耶婦人東西惟命爾兵信之)
(行次水濱謂其夫曰我不負君遂投於河其姊繼之)茅氏(崇明人朱虎妻元大德間虎官都水監坐)
(罪籍其家吏錄送茅氏及二子赴京太醫提點師甲乞歸家欲妻之茅氏誓死不從母子三人以裾連結)
(晝夜號泣形貌銷毁師知不可奪釋之茅氏託居永明尼寺憂憤不食卒後旌表其墓)張氏(崑山)
(太倉人年十七始贅周為夫夫之父為百夫長嘗與其伍謀刺其帥事泄罪連其子及婦將斬之帥之子)
(惜張姿容曰能從我即活張怒罵帥子拔刀磨其頸曰汝不從斷汝首張又厲聲罵帥子憤而殺之)黃
氏(崇明人季富妻至正初海寇入境掠子女登舟者二十餘人黃氏義不受辱即投海死時年二十七)
孝節婦(崑山人水得之妻也年二十夫死誓不嫁或勸之曰無子老將何依婦拒曰夫者天也天)
(可二乎夫死無子命也欲自經其兄子覺之得不死後同籍繫獄婦當連坐任事者脅之曰若適人可全)
(婦曰吾不忍以危難棄禮義雖死無悔有司以聞詔旌其門)俞氏(顧春妻春患病將革與俞訣勉)
(其守節俞號泣不止因以指抉雙目不得出乃以剪先刺其左目又欲刺其右姑奪其剪諭曰汝欲養舅)
(姑育二子留一目可也俞乃止遂守節終焉畿志)彭餘璋妻鄭氏(字宜君生儒家歸再)
(朞餘璋卒子方晬抱持號哭成斂赴水死正統癸亥旌表畿志)徐宣妻卓氏(宣卒遺孤)
(二逾年二孤夭既而舅姑皆没卓操守益堅嘗刲股作糜以愈母疾後母即世執喪盡禮人稱節孝畿)
(志)葉氏(崑山葉文莊公盛之女字夏景澄合卺四月而夫天即誓死以守先依於母母歿復歸於)
(夏夏之舅即世為喪如禮比卒謂家曰只為名節二字一生如執玉如捧盈虞元凱銘其墓畿志)鄒
氏(適葉芸成婚僅兩月芸卒鄒毁容誓死不出房限不見男子姑曰如火盜疾病何鄒曰火至委軀灰)
(燼盜至先自刎疾聽其死不得令醫胗察年六十而卒畿志)
仙釋梅福(漢壽春人仕為南昌尉成帝委任王鳳福上書極諫棄妻子而去遊於會稽變姓名為吳)
(門市卒今城中有吳市門即其隱處宋元豐間封壽春真人)麻姑(漢桓帝時王方平過吳門蔡經)
(家令人與麻姑相聞有頃而至經舉家見之是好女子手似鳥爪頂中有髻衣有文章而非錦繡坐定各)
(進行厨香氣達於内外擗麟脯行酒麻姑云接待以來東海三為桑田蓬莱水又淺矣方平笑曰聖人皆)
(言海中行復揚塵也經母妻見麻姑以米擲地皆成真珠宴臯昇天而去)魏伯陽(吳人好道不仕)
(入山煉丹丹成上昇作參同契五行相類等書)莎衣道人(淮陽人姓何避亂渡江宋紹興末始)
(来平江倏若狂者晝丐食於市夜止天慶觀衣弊以莎緝之嘗遊妙巖寺臨池見影豁然大悟人無貴賤)
(問以休咎無不竒中孝宗召之不至賜號通神先生)周元初(姑蘇人精神溢目不類塵中人事母)
(孝尤好澤物初得法於李拱瑞能除邪妖禱雨竒應洪武中屢被召命呼致雷雨數著神異時設神樂觀)
(授正一仙官領觀事别號鶴林有鶴林集)支遁(晉人續圖經云平江風俗有支遁道生慧嚮之儔倡)
(法於羣山而人尚佛)遇賢(姓林氏宋建隆初来居長洲之明覺禪院常以酒肉自縱酒家或遇其飲)
(則售酒數倍於他日人稱為酒仙語人福禍多驗以符治病必痊創佛舍用錢數百萬雖稱丐於人而人)
(不知所自来)道潛(吳僧過臨平詩云風蒲獵獵弄輕柔欲立蜻蜓不自由五月臨平山下路藕花)
(無數滿汀洲蘇軾大稱賞之又有詩云隔林髣髴聞機杼知有人家住翠微軾曰此吾師十四字師號也)
三詩僧(夷堅志云吳中僧多能詩法貝絶句云鶴鳴九皋秋夜永紙帳芙蓉卧燈影九州之外更)
(九州誰解摩心發深省蘊常詠石菖蒲詩細水圍碁石纖練手自移幾年離雁蕩萬里到天池法平登北)
(固樓詩云不負南徐眼来看北固雲金焦兩山小吳越一江分三僧者皆勝流有唐人風致)道元
(宋蘇州僧也纉佛祖及近世名人禪語為傳燈錄三十卷以進刻板傳布)
明一統志卷八
