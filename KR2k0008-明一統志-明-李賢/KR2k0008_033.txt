明一統志卷三十三
明李賢等撰
西安府下
名宦漢兒寬(左内史勸課農桑緩刑理訟卑體下士吏民天信愛之)雋不疑(京兆尹吏)
(民服其威信)鄭弘(右扶風能著治迹有教條法度京師稱之)趙廣漢(京輔都尉守京兆尹)
(善為鈎距以得事情發奸摘伏如神京師稱之)黃覇(武帝時補左馮翊卒吏領郡錢榖計簿書正以)
(廉稱後自潁川太守徵拜京兆尹)張敞(甘泉倉長後為京兆尹自趙廣漢後更數尹皆不稱惟敞)
(能繼其迹)韓延壽(左馮翊屬民有昆弟訟田者延壽因閉閣思過由是郡中轉相敇勵恩信周遍)
(二十四縣)王尊(槐里令兼行美陽縣事有能名成帝時南山群盗為害以尊為京輔都尉行京兆尹)
(事旬日間盜肅清陞守京兆尹)王章(京兆尹素剛直敢言會日食奏王鳳蔽主之過)王駿(京兆)
(尹先尹趙廣漢張敞王尊王章及駿皆有能名故京師稱前有趙張後有三王)何武(京兆尹守法盡公進)
(善退惡)翟方進(京兆尹搏擊豪強京師畏之)薛宣(左馮翊嘗奏瀕陽令薛恭粟邑令尹)
(賞換縣而兩縣皆治宣為政多仁恕愛利賞罰明用法平所居有條教可紀)何並(長安令善於治)
(劇道不拾遺)陳龜(京兆尹三輔豪彊之族多侵枉小民龜厲威嚴悉平其怨屈者郡内大悦)段
熲(為憲陵園丞陽陵令所在能政)延篤(由左馮翊尹京兆政用寬仁憂恤民黎與前尹邊鳳並有)
(能稱三輔語曰前有趙張三王後有邊延二君)趙温(京兆丞有大志嘆曰大大夫當雄飛安能雌伏)
(遂棄官去)王□(重泉令力行德政鸞集縣庭)三國鄭渾(魏初為京兆尹渾以百姓新集)
(為制移居之法勤稼穡明禁令由是明安於農盜賊止息)陳泰(魏雍州刺史與郭槐謀禦蜀姜維有)
(功)顔斐(魏京兆太守治身清白時稱為良二千石)晉司馬望(都督雍州軍事在任八年)
(威化明肅關中頼之)范晷(雍州刺史時百姓困敝晷傾心化𨗳勸以農桑所部頼之)杜軫(池陽)
(令治為雍州諸邑最百姓為立生祠)王猛(仕符秦為京兆尹教化大行路不拾遺)南北朝
李爕(西魏京兆尹吏民愛敬歌之曰恩如春威如虎愛如母訓如父)樂運(周萬年縣丞抑挫豪)
(右號稱強直武帝嘉之事有不便於時者令巨細奏聞)隋房恭懿(新豐令政為三輔之最)
高世衡(櫟陽令風教大洽獄無繫囚)唐蘇味道(咸陽尉吏部侍郎裴行儉才之會征)
(突厥引管書記作文攬筆而具當時盛傳)裴琰之(同州司戶參軍裁決積案名動一州號霹靂手)
崔日知(京兆尹有政績從弟日用亦檢校雍州刺史)李嶠(長安縣尉時畿尉名文章者駱)
(賓王劉光業嶠最少與等夷)李嗣真(調露中為始平令風化大行)姜師度(同州刺史)
(引洛灌朝邑河西二縣關河以灌通靈陂池又收棄地二千頃為上田置十餘屯所就必為後世利)宋
璟(京兆尹德望重于一時)李商隱(下邽主簿刺史姚班說其能器之)徐堅(萬年主簿)
(蒞政以寬厚稱)強循(雍州司士參軍華原無泉人畜多渴死循教人引渠水以浸田一方利之號強)
(公渠)源乾曜(玄宗時京兆尹治尚寬簡人安之居三年政如始至)鮮于仲通(玄宗時尹)
(京兆有風力弟叔明亦嘗為京兆尹百姓有前尹赫赫後尹熙熙之歌)姚崇(同州刺史玄宗講武)
(新豐召崇咨治道崇陳十事帝納之翌日拜相)張嘉真(豳州刺史公正明白吏民懷之)崔隱
甫(華州刺史吏民畏愛庭無滯訟)劉晏(華州刺史後尹京兆總大體不苛寬猛相濟吏民安其政)
房琯(邠州刺史始吏攘民居相淆讙琯至一切革之人以便安政聲流聞)魏少游(京兆尹善)
(任人緣飭規檢有足稱者)吳湊(德宗時尹京兆勤儉孜孜庶事咸舉)顧少連(尹京兆政尚寬)
(簡不為灼灼名)蕭復(同州刺史歲歉擅發觀察使所儲粟貸民被劾復曰苟利於民何責之辭)袁
滋(華州刺史清簡慈惠民向愛之其後楊于陵代滋為刺史吏民遮留滋于陵諭曰吾不敢易前政既)
(而果得民心)王疑(商州刺史州有治賦羨銀疑無所取惟市馬以供驛用)叚秀實(邠州)
(都虞候行營節度郭晞縱士卒為暴秀實列卒取十七人斷首注槊上植市門外又就讓晞邠州由是無)
(禍)裴向(同州判官後為櫟陽渭南令奏課第一)陸贄(鄭縣尉罷歸再調以渭南尉說黜陟使)
(五術八計三科四經六德五要德宗召為監察御史)薛珏(乾陵臺令歲中以清白聞課第一改昭應)
(令人請立石紀德)崔縱(藍田令德化大行縣人立碑頌德後遷京兆尹)馮伉(醴泉令縣多豪)
(猾數犯法伉著諭豪書十四篇勸之使互相督教)李鄘(京兆尹彊直無私畿輔安静其子拭亦嘗)
(為京兆尹有能名)王播(京兆尹盜賊不能隐皆出境避焉)李絳(宰相出為華州刺史會遣)
(五坊使帝戒曰至華宜自戢綘大臣有奏即行法矣)崔戎(華州刺史有德政及徙任民擁留不得行)
孔戣(華州刺史時明州歲貢海物水陸逓運勞費戣奏罷之弟戢為京兆尹)崔斯立(藍田)
(丞韓愈為作廳壁記)韓愈(京兆尹六軍不敢犯法私相謂曰是尚欲燒佛骨何可犯也)李頻
(武功令畿民多藉神策軍吏不敢繩以法頻至有神策士犯法者即械送獄由是豪彊屏息縣大治方歲)
(飢發官廩庸民浚廢六門堰溉田穀以大稔)劉仁師(寶疆初高陵令築堰更水道以溉民田渠)
(成民德之名其渠曰劉公堰曰彭城)羅珦(京兆尹請减平糴半以常賦充之人頼其利)薛元
賞(京兆尹捕治禁屯軍怙勢者民頼以安弟元龜亦嘗尹京兆精於吏事)韋澳(京兆尹為人公)
(直既視事豪貴斂手)劉潼(京兆尹時山南有劇賊潼挺身往諭之賊盡降)王璠(京兆尹當時政)
(條隳斁璠修舉之甚有名)宋曹瑋(知永興軍及邠州御軍有方略治民以寬惠)王禹偁
(商州團練副使種蔬自給有廉名)柳開(淳化中知邠州時再調民輦送趣環慶民皆蕩析産業轉)
(運復督役民號訴開上書運使罷之)張齊賢(知永興軍時閣門祗候趙贊以幸提點關中芻粮所)
(為多豪横齊賢論列其罪抵於法後又判邠州留心邊事)錢若水(同州推官能雪冤獄遠近稱之)
陳省華(知櫟陽縣縣之鄭白渠為隣邑強族所據省華盡去壅遏水利均及民皆頼之)王
嗣宗(知耀同二州徙永興軍上疏徙兼并之家後又知邠州州東有靈應公廟傍有狐穴妖巫挾之)
(為禍福嗣宗至毀其廟燻其穴得狐盡殺之滛祀遂息)向敏中(咸平末知永興軍時真宗幸澶)
(淵密詔便宜行事敏中得詔不泄邊境以安)李士衡(鄠縣主簿田重進守京兆命士衡鞠死囚)
(五人活者四人重進即其家謂曰子有隂施此門當高大之)陳堯佐(明道中知同州徙永興軍)
(有善政初太后遣宦者起浮圖京兆城中前守姜遵盡毀古碑碣充磚甓用堯佐奏唐賢臣墓石其子孫)
(深刻大書欲傳之千載乃一旦與瓦礫等誠可惜也其未毀者願敇州縣完護之)陳堯咨(知永)
(興軍長安地斥鹵無甘泉堯咨疏龍首渠注城中民利之)韓晉卿(知同州政尚循良奏課第一)
張綸(知乾州興利除害有循吏之稱)范雍(知永興軍歲飢疫振恤有方築城浚池葛懷敏之亂)
(邠岐間皆恐惟永興帖然)馬元方(知萬年縣諸將討李繼遷關輔轉餉踰瀚海多失亡獨元方所)
(部全十九)鄭戩(知永興軍充陜西經略安撫招討使多所建明趙元昊謂其下曰我已稱臣朝廷何)
(為復使此公護戎其見欽畏如此)趙師民(知耀州民有犯鐡禁者師民曰奪其利而取之是罔)
(民也一切不問)葉清臣(知永興軍浚三白渠溉田輸六千頃文章政事卓稱一時)司馬池
(知耀同二州所至以仁存心以勤治政)龐籍(知同州就除陜西都轉運使建言頻歲災異天久不)
(雨凡乘輿所費宫中所用宜務加裁抑乃修德弭災之道也)李迪(知永興軍城中多無頼子弟喜)
(犯法迪奏取其甚者部送闕下境内肅然)杜衍(知乾州有治行後再知永興軍時方用兵民若調發)
(吏因緣為姦衍區處有方比他州費省)晏殊(知永興軍奉飬清儉政務簡便)趙鄰幾(知盩)
(厔咸陽二縣為治清而不煩民安之每覽牒訴必喻以曲直訴者多心伏引去後又知涇陽縣)韓𤦺
(陜西安撫使劉平與賊戰敗被執時宰入他誣收繫平子弟𤦺辨其冤後以侍中判永興軍甚有政績)
吳遵路(知永興軍為政簡易不立聲威被病猶决事不輟及卒仁宗聞而悼之)文彦博
(仁宗時知永興軍後復以侍中判軍事尊德樂善如恐不及其子及甫亦嘗知同州)范仲淹(知耀)
(邠二州皆有善政及趙元昊叛又自越州改知永興軍時稱其胸中有十萬甲兵子純禮亦知永興軍為)
(政一如其父)畢仲游(知耀州是歲大旱仲游先民之未飢揭喻境内曰郡振施與平糴若干萬)
(石實虚張其數富室知有備亦相勸發廪凡民就食者十七萬九千口無一人去其鄉)明鎬(知同)
(州元昊寇邊起為陜西都轉運使鎬嘗閱同州廂軍得材武者三百人教以強弩號清邊軍最驍悍)趙
尚寬(知同州勤於為政治有異等之效)陳希亮(知鄠縣老吏曾腆侮法以希亮年少易之)
(希亮視事首得其罪腆叩首出血願自新希亮戒而舍之卒為善吏)程顥(鄠縣主簿民有争蔵錢者)
(令不能决顥一言决之其人遂服南山僧寺有石佛歲傳其首放光顥戒曰俟後現當取佛首就觀之其)
(光乃止府境水害倉卒興役諸邑多狼狽獨顥所部無不安便人不勞而事集)吳中復(知永興軍)
(時行青苗法使者至將先下州縣中復曰斂散自有期今先事擾之何也拒不聽)吕公綽(知永)
(興軍待寮屬謙恭遇吏民仁厚弟公孺亦繼為知軍有政績)劉敞(知永興軍大姓范偉為姦利冐)
(同姓戶籍五十年持府縣短長數犯法敞窮治其事偉伏罪長安民喜之)种世衡(知武功縣又僉)
(書同州判官廳事人服其威信子諤亦知華州孫師中知邠州威惠兼用軍畏民悦)司馬旦(鄭縣)
(主簿有婦藺訟奪人田者十年不决旦取案一閱情偽立見冤者以直吏捕蝗因緣搔民旦言蝗民之仇)
(宜聽自捕輸之官後著為令)司馬光(知永興軍時宣撫司下令分義勇戌邊選竒兵調民造乾)
(糒悉修城池光極言公私困敝而京兆内郡繕治非急於是一路得免)朱光庭(萬年主薄有學)
(行數攝邑事人以明鏡稱)吳時(知鄭縣轉運檄華州餫米五萬輸長安鄭獨當三萬時貽書言古者)
(用師則贏粮以養兵無事則移兵以就食誠移兵於華則運費可省使者從其言)鄭驤(京兆府路)
(提舉常平時陕右大稔驤奏以所部本息乘時廣糴得米六千萬斛高宗初知同州金人來攻城陷赴井)
(死)唐重(知京兆府兼經略制置金人來攻城陷血戰而死副緫管楊宗閔運使桑景詢判官曾謂)
(提刑郭忠孝主管機宜王尚提舉馬軍程迪俱戰死之)金龐迪(初為華州防禦使軍變被執入)
(山已而賊衆悔曰公為政素善豈宜劫辱遂縱之還天眷初又知京兆府)張彀(同州判官時徵雕鴈)
(羽箭十萬價翔踴彀執不可身任其咎尚書省竟如所請)王浩(涇陽縣令廉白為關輔第一)艾
元老(歷澄城淳化兩縣令寬而能斷嚴而不苛)李革(韓城令同州知州事納富商賂以歲課軍)
(湏配屬縣革獨不聽提刑司薦其能)李獻甫(長安令行臺所在供費甚繁獻甫處之常若有餘民)
(賴以安)徒單鎰(知京兆府事充宣撫使陕西元帥府並受節度鎰厲兵撫民盡心於職)元
田雄(緫管京兆等路事時關中苦兵革郡縣蕭然雄披荆棘立官府開陳禍福招徠未降者又教民)
(力田京兆大治)商挺(從楊惟中宣撫關中為郎中佐惟中進賢良黜貪暴出淹滯定規程務農薄税)
(通其有無民乃安後又為宣撫副使)廉希憲(京兆宣撫使日從名儒&KR1460;訪治道講求民瘼抑強扶)
(弱深得民心)馬亨(陜西行省郎中時興元畜粮五萬石欲轉餉大安軍推亨任之亨以兵官丁産)
(均其役不閱月而事集無勞民傷財之嘆)趙炳(世祖以關中重地風俗強悍授炳京兆路總管吏卒)
(暴横擾民者繩以法自是豪猾歛戢秦民以安)曹伯啓(西臺御史改都事關陜自許衡倡道學教)
(多士伯啓請建祠立學以表其績朝議是之)田滋(陜西行省參政時境内不雨者三年滋禱於西)
(嶽即雨復開倉給以麥種民大悦)郝天挺(陜西行御史臺中丞風紀大振其子佑亦嘗為陜西)
(行省參政以廉直著名)石端甫(陜西廉訪司副使忠慎廉介卓有能名)孫明道(盩厔)
(尹方賊寇擾攘之後雞犬不聞蒿萊相接明道至則皇皇焉求其遺民綏之以德由是流離者悉皆復業)
(百廢具興尋擢本路治中)寇靖(自乾州倅為鄠縣尹勤於撫字去任民懷其德立去思碑)杜思
敬(安西路總管又僉陜西行省事有政績)寇卞(耀州判官又歴高陵醴泉兩縣尹俱有政聲)
王義(咸寧尹循良愷悌民懷其德重脩公宇不日而成上下莫不羡之)趙世延(大德中為)
(安西路總管安西省臺所治號稱會府前政壅滯者三千牘世延不三月剖决殆盡民饑不俟請先發廩)
(以賑所活者衆)張養浩(天歷中關中大旱民相食特拜陜西行臺中丞道經華山禱雨嶽祠泣拜)
(不能行天即雨二日由是禾黍自生到官止宿公署夜禱於天晝出振飢終日無少怠)荆茂元
(藍田尹民有兄弟争水磑者茂元以禮化之)張崇(高陵尹廉以持已仁以愛下去任邑人慕之為)
(立遺愛碑)王思誠(陜西行臺侍御史時紅巾之賊陷商州思誠請兵以破)朱春(三原尹本朝天)
(兵克奉元春謂其妻曰吾當以死報國妻曰卿盡忠妾豈不能盡節俱投崖死焉)本朝嚴
把(洪武初知武功縣革煩以簡愛民以誠民懷其德去任雖久而不忘焉)耿炳文(洪武)
(初以長興侯鎮守陜西修築涇陽縣洪渠堰又浚堰渠十萬三千餘丈民皆利焉)許訢(洪武)
(中知鄠縣公勤慈惠修建廨宇興舉學校措畫得宜民至今稱之)金原亮(洪武中知興平)
(縣宅心正直蒞政公勤滿去雖日久民猶稱頌之)翟益(洪武中任華隂縣丞廉聲大振尋陞按察)
(司僉事持法公平)王成(洪武中任臨潼縣主簿在任九年公平無私民多稱頌去後不㤀)張
斌(洪武二十七年知咸陽縣勤政愛民不事酷刻上下咸稱譽之)楊謹行(洪武中知同州公勤)
(於政愛民如子惟恐傷之民懷其德而不㤀)李郁(洪武中知郃陽縣撫民有方持身廉幹後以績)
(最陞戶部主事)俞思義(洪武未知涇陽縣廉勤和緩政簡事理有古循吏風)伏伯安(洪武)
(末知永壽縣守己無汚撫民有道尋以課最陞工部侍郎)閻暠(洪武末知長安縣蒞政公平吏民咸)
(服不敢欺至今人思慕之不衰)王皜(永樂四年任白水縣學教諭精通性理博貫經史勤於施教而)
(善詩文有古人風學者慕焉)劉遜(永樂八年知盩厔縣公平仁恕律已愛民後去任民留之不忍)
(釋去)郭敦(永樂中為陜西布政司參政端重有威僚屬敬畏後陞戶部尚書)鄺埜(永樂中陜)
(西按察司副使廉謹自持刑清弊革振揚風紀大得時譽)師逵(永樂中為陜西按察使德量宏遠務)
(持大體後陞吏部尚書)宋禮(永樂中為陜西右布政使立法嚴正吏民畏憚凜然不可犯後遷工)
(部尚書)劉同(永樂中知邠州農政大舉賦税無虧吏畏其威民懷其惠聲譽赫然後鮮有繼之者)
孫浩(永樂中知咸寧縣存心端正為政公平吏悦民懷政聲著聞尋擢知辰州府)陳琰(永樂)
(中陜西布政司參政初秦府有羊三千散養民間每歲徵羔千餘以故不勝其擾琰至即上疏言秦府有)
(軍校有牧地宜自養供用以甦民之力朝廷從之)張麟(永樂中為陜西都司都指揮同知持己廉)
(能驍勇過人尋陞都指揮使鎮守寧夏軍威大振)王士嘉(宣德中陜西布政司參政在任廉正)
(有為吏民仰慕清譽大振召為禮部侍郎)陳卣(宣德中陜西按察司僉事在任端謹詳雅一毫不苟)
(下人愛敬之尋遷大理寺少卿)金濓(宣德中陜西按察司副使剛果不撓尋陞副都御史鎮守邊陲)
(才能著稱召為刑部尚書)陳鎰(正統中以都御史鎮守陜西寬厚清慎不事苛察作興學校聽理獄)
(訟每及代還軍民老稚遮留不忍其去)鄧棨(正統中陜西按察使在任持大體廉勤端慎理獄平)
(恕行事安靜一方仰賴尋遷副都御史)耿九疇(以副都御史鎮守陜西持已端方政令簡肅凡)
(處置邊務撫安軍民悉有條理宿弊盡革官吏畏服八郡翕然大治)項忠(天順中陜西按察使賑饑)
(民活以萬計尋遷右副都御史撫其地奏開泉渠三十餘里又濬涇陽鄭白渠溉田七萬餘頃討固原之)
(叛大小三百餘戰竞殱之大著勞績)王朝遠(天順間陜西副使會虜寇邊督餽餉有功及兵後民)
(艱於食奏減公私租餘粟數萬石及弛茶鹽之禁地方賴以全活後以僉都御史鎮守甘肅覈兵壯修墩)
(堡擇廉吏平物價夷情服邊境晏然)藍章(成化間以僉都御史撫陜西討平漢中蜀保兒之亂漢人)
(立祠祀之)李文祥(由進士任咸寧縣丞以不附萬安故有是命)熊繡(弘治間巡按陜西劾)
(布政使于藩貪濫繼知鳳翔府大旱禱於岐山湏臾甘霔後以都御史來撫巡政績視前尤顯著)楊
一清(陜西提學副使所拔士多魁天下累遷副都御史督理陜西茶馬茶利大興馬亦蕃盛改巡撫)
(築平虜江右二城以援固原進總制三邊平寘鐇之叛功尤顯著)喻茂堅(正德中巡按陜西劾)
(總兵之不法者竟梟示三鎮奏復督臺出疑獄緝巨奸墨吏多望風觧去時有真御史之稱後復任布政)
(使值敵寇花馬池督臺以軍務屬茂堅乃為選將調兵分布井井不可犯敵遂遁去朝廷嘉之賜白金文)
(綺)
流寓伊尹(孟子曰伊尹耕于有莘之野而樂堯舜之道焉有莘即同州郃陽縣成湯三使人以幣聘)
(之遂相湯伐夏救民以天下為己任當時稱為元聖孟子以為聖之任者也)石奮(趙人有姊能鼔)
(瑟漢高祖召為美人以奮為中㳙徙其家長安中戚里積功勞孝文時官至太中大夫恭謹無與為比孝)
(景即位以為九卿四子皆以馴行孝謹官至二千石故世號奮為萬石君)四皓(東園公綺里季夏黃)
(公甪里先生避秦不仕隱居商洛山中漢高帝欲易太子張良畫計以書幣請至為太子客湏眉皓白衣)
(冠甚偉帝怪問之各言姓名帝驚曰吾求公避迯我何自從吾兒遊乎四人言其故帝曰煩公幸卒調護)
(太子竟不易太子者四人之力也)陸賈(楚人有口辯從高祖定天下使南越拜尉佗為王稱臣奉)
(漢約高祖大悦拜賈為太中大夫時稱說詩書著書十二篇以好畤地善因家焉有五男出嚢中千金分)
(之令為産吕后王諸吕陳平患之用賈計與周勃相結遂誅諸吕立文帝)朱建(楚人廉直有辯初為)
(黥布相布欲反建止之不聽漢高帝賜建平原君因家長安行不苟合義不取容辟陽侯行不正避之不)
(見及惠帝欲誅辟陽侯建以計脱之)馮奉世(上黨人徙杜陵補長安長失官乃學春秋讀兵法宣)
(帝時持節送大宛諸國客與其副嚴昌擊莎車王威振西域得名馬而還元帝朝賜爵關内侯奉世子九)
(人而四子通四經)蕭望之(蘭陵人徙杜陵好學治齊詩乂從夏侯勝學地節中京師雨雹上疏)
(陳灾異之意宣帝時累遷至諫大夫後為左馮翊京師稱之遷至太子太傅)鄭子真(褒中人家)
(于谷口躬耕巖石之下名震京師成帝時王鳳以禮聘之不屈)王猛(北海人少好學倜儻有大志隱)
(居華隂聞桓温入關披褐詣之捫虱談當世務旁若無人温異之署為軍謀祭酒後事秦符堅為相於是)
(國富兵強秦國大治)寇讃(上谷人因難徙馮翊少以清㓗知名仕後魏為河南太守遷南雍州刺史)
(在州十七年甚收公私之譽後進爵河南公)啖助(趙州人後徙關中淹貫經書唐天寳未調臨海)
(尉善為春秋考三家短長號集傳復攝其所條為例統助卒其門人陸淳趙匡與其子異裒錄助所為損)
(益而纂會之號纂例)种放(洛陽人沉默好學七歲能屬文與母俱隱終南山豹林谷結草廬以講習)
(為業從學者甚衆宋淳化中屡加禮聘輙辭去所著有蒙書苦卷)吳□(河内人宋相吕夷簡之後)
(金未其父佑徙家關中□從許衡學衡為國子祭酒舉□為伴讀元仁宗時累官翰林侍讀學士卒謚文)
(穆子杲果槙皆顯仕孫魯濟寧路總管)
人物上古倉頡(黃帝時人四目為史官觀鳥跡而制字造書契以代結繩之政百官以治萬民)
(以察至秦滅其籍而文不傳)周壤駟赤(秦人孔門弟子長於詩書唐封北徵伯宋加封上邽)
(侯)秦祖(秦人孔門弟子篤於守道唐封少梁伯宋加封鄄城侯)秦王翦(熲陽人將兵六)
(十萬虜楚王負芻以其地置楚郡用兵與白起齊名)漢魏尚(興平人文帝時為雲中守匈奴畏之)
(不敢近塞)田蚡(長陵人好儒術武帝時為太尉與丞相竇嬰推轂趙綰等所言皆聽後封武安侯)
蘇武(杜陵人父建以功封平陵侯武天漢初以中郎將使匈奴被留囓雪咽旃仗節牧羝居十九年)
(得還拜典屬國宣帝立賜爵關内侯圖形麒麟閣)田千秋(長陵人為高廟寢郎會衛太子為江)
(充所譛敗久之千秋上急變訟太子冤武帝大感召見而悅之拜為大鴻臚數月遂代劉屈氂為丞相封)
(富民侯昭帝時年老得乘小車入宮因號曰車千秋)趙禹(漦人武帝時以刀筆吏積勞遷為御史至)
(中大夫與張湯論定律令禹為人廉倨為吏以來舍無食客公卿相造請終不行報謝務在絶請託孤立)
(行意後為少府九卿以夀卒)張安世(杜陵人父湯官至御史大夫安世以父任為郎武帝奇其)
(才擢尚書令遷光禄大夫昭帝即位封富平侯宣帝時以定策功拜大司馬自漢以來安世子孫七葉侍)
(中諸曹散騎者千餘人)翟公(下邽人為廷尉賓客填門及罷門外可設雀羅後復用賓客欲往翟)
(公大署其門曰一死一生乃知交情一貧一富乃知交態一貴一賤交情乃見)楊敞(華陰人莊重謹)
(畏昭帝時屢遷至御史大夫霍光張安世謀廢昌邑王議定報敞敞驚懼不知所言久之始許諾宣帝即)
(位月餘卒子惲以才能顯好交英俊諸儒封平通侯)魏相(平陵人少學易為郡史舉賢良以對策高)
(第為茂陵令遷楊州刺史宣帝朝拜相與丙吉同心輔政封高平侯卒諡曰憲圖形麒麟閣)尹翁
歸(杜陵人文武兼備宣帝時拜東海太守以高第入守右扶風廉平向政治為三輔最三子皆為郡守)
(少子□歴位九卿閎孺亦至廣陵相有治名)韋玄成(平陵人父賢本鄒人宣帝朝拜相封扶陽)
(侯玄成初以父任為郎與五經諸儒雜論於石渠閣元帝朝拜相封侯故國其父子俱以明經至相孫彪)
(孝行純至好學洽聞官至司徒)馮野王(杜陵人父奉世為左將軍本潞人徙居杜陵兄譚舉孝廉)
(為郎早世野王通詩歴長安當陽夏陽令遷隴西太守以治行高入為左馮翊京師稱其威信遷鴻矑卿)
(弟逡通易舉茂才為美陽令遷清河都尉嘗言河隄方略立通春秋歴五郡太守所居有迹參通尚書為)
(黃門郎綏和中封宜鄉侯)張山拊(平陵人師小夏侯建為博士論石渠官至少府授同縣李尋鄭)
(寬中山陽張無故信都秦恭陳留假倉由是小夏侯有鄭張秦假李氏之學)鄭寬中(平陵人有)
(雋才師張山拊傳小夏侯之學成帝時賜爵關内侯疾卒谷永上疏曰鄭寬中有顔子之美質包商偃之)
(文學儼然總五經之𦕈論立師傅之顯位卒然早終宜加葬禮賜之令諡上弔贈甚厚)朱博(杜陵)
(人初為縣功曹性廉儉歴櫟陽雲陽平陵長安四縣令累遷冀并二州刺史行部決遣如神後為左馮翊)
(官至大司空代孔光為丞相封陽鄉侯)朱雲(平陵人少通輕俠年四十變節從師受易論語能傳)
(其業好倜儻大節與五鹿充宗論易連柱五鹿君諸儒語曰五鹿岳岳朱雲折其角成帝時為槐里令上)
(書願借上方劔斬佞臣張禹上怒欲斬之御史將雲去雲攀折殿檻上命舍之)谷永(長安人博通經)
(書元帝時為太常丞數上疏言得失累遷光禄大夫終大司農)王嘉(平陵人初以明經射策甲科為)
(郎坐事免鴻嘉中舉敦朴直言召對政事得失累遷至御史大夫前後屢上封事哀帝時拜相封新甫侯)
蔣詡(杜陵人嘗於舍前竹下開三徑惟故人求仲羊仲從之游哀帝時為兖州刺史以廉直著名王)
(莽居攝以病免官歸鄉里臥不出戶)蕭育(杜陵人望之之子以父任為太子庶子後為茂陵令歴司)
(隸校尉右扶風誅捕鄠縣賊哀帝時以南郡江中多盜拜南郡太守育至郡盜靜以病去官復起為光禄)
(大夫執金吾以壽終育少與陳咸朱博友善故長安語曰蕭朱結綬言其相薦達也)陳遵(杜陵人哀)
(帝末以功封奮威侯性好客每會飲取客車轄投井中雖有急不得去善書與人尺牘皆藏以為榮)云
敞(平陵人師事同縣吳章王莽子宇與章謀夜以血塗莽門若鬼神之戒事發莽殺宇章坐腰斬初章)
(為當世名儒弟子千餘人皆禁錮門人盡更名他師敞時為大司徒掾自劾吳章弟子收章尸葬之京師)
(稱焉王舜薦為中郎諫大夫)王丹(下邽人哀平時仕州郡王莽時連徵不至家累千金隱居養志)
(好施周急每歲農時常載酒殽詣田間以勞勤者而誨勵其惰者十餘年間其化大洽風俗以篤邑致殷)
(富)竇融(平陵人廣國七世孫更始拜為鉅鹿太守融以東方尚擾求為張掖屬國都尉撫輯雄傑)
(遂據河西光武即位決策歸漢授涼州牧後從征隗囂以功封安豐侯及入朝拜大司空從子固亦好覽)
(書傳喜兵法襲父友爵封顯親侯)耿弇(茂陵人上谷太守況之子好學肄騎射更始初謁光武於)
(盧奴光武指曰是我北道主人也弇歸說父發突騎助討王郎又從擊銅馬等賊以功封好畤侯)耿
國(弇弟為五官中郎將時單于欵塞朝議欲不許國獨言宜如孝宣故事帝從之自是中國無事者二)
(十七年官至大司馬)萬修(茂陵人更始時為信都令與太守任光都尉李忠迎光武拜為偏將軍從)
(平河北以功封槐里侯)馬援(茂陵人援三兄況余負皆仕為二千石援嘗辭兄況就邊郡田牧況)
(曰汝大器當晚成建武初為隗囂奉書詣洛陽見光武後遂歸漢拜隴西太守伏波將軍討平交阯及武)
(陵蠻從弟少游四子廖防光客卿族孫稜官至廣陵太守)申屠剛(茂陵人王莽時避地河西建武)
(中徵拜侍御史質性方直常慕史鰌汲黯之為人光武嘗欲出遊剛諫不聽乃以頭軔乘輿輪帝遂為止)
(後為大中大夫)郭伋(茂陵人少有志行光武召拜雍州牧歴漁陽穎川太守後調并州牧過京師上)
(言選補衆職當簡天下賢俊帝納之後為大中大夫)孔奮(茂陵人少受學劉歆王莽末避兵河西為)
(竇融守姑臧與妻子甘澹泊而奉母極厚光武時單車就徵吏民饋遺悉不受後遷武都太守郡中稱為)
(清平)張純(安世玄孫父放為成帝侍中純襲爵土光武時更封武始侯嘗將突騎安集荆揚純在朝)
(歴世明習故事朝廷禮儀多所正定後為大司空子奮好學節儉所得俸皆分瞻宗親後為司空)班
彪(安陵人祖說越騎校尉父雅廣平太守彪沉重好古初事竇融勸融歸漢光武初舉茂材拜徐令所)
(著賦論奏事凡九篇)宋弘(長安人威容德器羣臣莫及光武時為大司空嘗止繁聲戒淫色尤以清)
(行著聞封宣平侯)景丹(櫟陽人更始時為上谷長史與寇恂等將兵歸光武拜偏將軍與吳漢從)
(討王郎以功拜驃騎大將軍封櫟陽侯明帝時圖形雲臺)摯恂(京兆人博通經籍以儒術教授隱於)
(南山不應徵聘名重關西馬融從之游學恂以女妻之)第五倫(長陵人峭直無私京兆尹閻興)
(召為主簿署督錢掾領長安市市無阿枉百姓悅服每讀光武詔書歎曰此聖主也一見決矣章帝時擢)
(為司空曾孫種以司徒掾奉使稱職封高密侯)杜篤(杜陵人居美陽延年曾孫吳漢卒光武召諸儒)
(誄之篤時在獄中為誄辭最高帝美之賜帛免刑仕至郡文學章帝時從馬防擊西羌戰歿所著賦誄七)
(言女誡之類凡十八篇)王隆(雲陽人避難河西為竇融左護軍建武中為新汲令所著有詩賦銘)
(書)杜林(扶風茂陵人父鄴涼州刺史林博洽多聞時稱通儒光武召為侍御史嘗議郊祀禮累官)
(至大司空子喬為丹水長)宣秉(雲陽人少修高節王莽徵不至光武初拜御史中丞秉性儉約所得)
(俸禄輙散親族後拜大司徒子彪仕為郎)張湛(平陵人矜嚴好禮動止有則在鄉黨詳言正色人以)
(為儀表光武時拜光禄勲數諫諍後為太子太傳)耿恭(國弟慷慨多大略明帝時以戊已校尉攻)
(匈奴引兵據疏勒城拜井得水以功拜騎都尉東漢以來耿氏子孫踵歴顯仕者數十百人)耿秉
(國子博通書記能說司馬兵法明帝時拜謁者僕射與竇固等擊車師征匈奴以功封美陽侯弟䕫少有)
(氣節從竇憲征匈奴斬其名王以下甚衆出塞五千里而還封粟邑侯)廉范(杜陵人父遭亂客死)
(於蜀范時年十五往迎父柩船破俱溺以救得免明帝時范舉茂才遷雲中太守匈奴不敢犯後徙蜀郡)
(民歌其政初范與慶鴻為刎頸交時人稱曰前有管鮑後有慶廉)竇憲(融曾孫建初中以后兄稍)
(遷侍中後因殺都鄉侯暢懼誅請擊匈奴贖罪拜車騎將軍出塞大破匈奴勒功燕然山而還封冠軍侯)
(族子章好學冇文章為東觀校書郎)班固(彪長子九歲能文及長博貫載籍明帝時典校秘書續成)
(父所著西漢書及作兩都賦與頌記凡若干篇)班超(固弟少有大志家貧傭書養母嘗投筆歎曰大)
(丈夫當立功異域以取封侯安能久事筆硯間乎明章兩朝出征西域安集五十餘國封定遠侯子勇有)
(父風章帝時為軍司馬)馮衍(杜陵人野王孫幼有奇才大志不戚戚於賤貧嘗作顯志賦以自勵)
(仕為曲陽令建武中因日食上書陳八事肅宗甚重其文子豹事後母孝謹舉孝廉拜尚書郎累遷武威)
(太守徵為尚書)傅毅(茂陵人博學能文以明帝求賢不篤士多隱處嘗作七激以為諷章帝以為蘭)
(臺令史拜郎中與班固賈逵共典校書文雅顯於朝廷毅早卒著詩賦誄頌連珠凡二十八篇)魯恭
(平陵人世吏二千石父為武陵太守卒時恭及弟丕尚幼晝夜號踊稍長居太學講誦章帝時與講白虎)
(觀出宰中牟政有三異後為大司徒弟丕通五經舉賢良累官陳留郡守後拜侍中)楊政(京兆人少)
(從范升受梁丘易善說經書教授常數百人京師語曰說經鏗鏗楊子行子行政字也章帝時官至左中)
(郎將)秦彭(茂陵人六世祖襲與羣從五人同時為二千石三輔號萬石秦氏彭建初時為山陽太守)
(以禮訓人後徙穎川有鳳凰麒麟嘉禾甘露之瑞肅宗巡行輙賞賜焉)何敞(平陵人六世祖比于)
(武帝時廷尉正敞性公正章帝時累官汝南太守徵拜五官中郎將)馬融(茂陵人美辭貌有俊才受)
(學摯恂博通經籍永初間拜校書郎以忤鄧氏滯東觀十年不得調後為河間王廐長史召拜郎中桓帝)
(時為南郡太守融才高博洽為世通儒教養諸生常有千數所著述甚富)李育(漆人少習公羊春秋)
(為班固所重章帝時為議郎後拜博士詔與諸儒講論白虎觀為時通儒累遷至侍中)樂恢(長陵)
(人好學精誦性廉直竇憲北征數上書諫和帝時為尚書僕射後稱疾歸憲風州郡迫脅飲藥死弟子衰)
(絰輓者數百人)蘇章(平陵人建八世孫祖純南陽太守章舉賢良方正對策為議郎數陳得失順帝)
(時為冀州刺史不私故人州境望風畏肅)宋登(長安人父由為太尉登少傳歐陽尚書教授數千人)
(為汝陰令政明如神入為尚書僕射順帝時拜侍中數上封事抑退權臣出守穎川道不拾遺及卒汝陰)
(以配社祠)蘇不韋(平陵人父謙為金城太守既罷私至洛陽為司隸李暠詰掠死以報宿怨不韋)
(嘆曰伍子胥獨何人也遂變姓名募劔客邀暠不克因殺其妾并及小兒又馳至魏郡掘其父冢斷頭以)
(祭父墳暠憤傷發病嘔血死)賈逵(平陵人父徽受左氏春秋兼習國語周官尚書毛詩逵悉傳其)
(業尤倜儻有大節明帝時拜為侍中至和帝時内備帷幄兼領祕書甚見信用所著絰傳義詁及論難百)
(餘萬言學者宗之稱為通儒)楊震(華陰人八世祖喜高帝時赤泉侯震明經博覽諸儒語曰關西)
(夫子楊伯起年五十始仕歴郡守安帝時拜太尉居官清白以四知却所饋金或勸殖産業震曰使後稱)
(清白吏子孫不亦可乎)第五訪(倫族孫少孤貧傭耕以養兄嫂有暇則以學文仕為新都令政)
(平化行順帝時為張掖太守開倉賑飢不俟上報帝璽書嘉之)楊秉(震子桓帝時以侍中尚書拜太)
(尉每朝廷得失盡忠規諫多見納用嘗歴豫荆徐兖四州刺史所至以純白稱子賜累官至太尉司空)
劉寬(華陰人司徒﨑之子性度寬仁桓帝時守南陽吏人有過蒲鞭示辱嘉平中拜太尉後封逮鄉)
(侯)趙歧(長陵人少明經有才藝嘗與兄襲得罪中常侍唐衡避禍北海唐死乃出徵拜議郎嘗著)
(孟子章句及三輔決錄後居荆州卒先自為夀藏)韓康(霸陵人家世著姓康賣藥後隱霸陵山中)
(連徵不起桓帝備玄纁安車聘康康辭自乘柴車至道中遁去)竇武(平陵人少以經行著稱延嘉中)
(以掖庭親拜侍中遷越騎校尉封槐里侯靈帝立拜大將軍謀誅中常侍曹節等不克遇害)梁鴻
(平陵人受業太學家貧尚節里有女孟光者擇對不嫁問之曰欲節操如梁鴻者鴻遂娶之與俱入霸陵)
(山中業耕織後適吳賃舂光每饋食舉案齊眉)楊彪(秉孫獻帝時拜太尉李催郭汜之亂盡節衛主)
(魏文帝立欲拜為太尉彪固辭乃賜几杖待以賓禮子修好學有俊才為曹操主簿操忌其才因事害之)
三國馬超(茂陵人輔漢昭烈以功封定西將軍遷左將軍卒諡曰威)蘇則(武功人少以學)
(行聞辟舉不就後為酒泉太守聞魏代漢發服悲哭魏初左遷東平相)杜畿(杜陵人少孤繼母苦)
(之以孝聞年二十為郡功曹決遣繋獄魏武以為河東守治為天下最後封豐樂侯子恕大和中為散騎)
(黃門侍郎專心向公侍中辛毗等器重之)張既(高陵人舉茂才除新豐令治為三輔第一魏初以為)
(京兆尹後為雍州刺史安定太守在郡十餘年政惠著聞後封西鄉侯)晉杜預(畿孫博學時號)
(杜武庫武帝時為河南尹荆州都督羊祜舉預自代拜征南將軍以平吳功封冨陽侯嘗作春秋左傳集)
(解子錫累官太子舍人亮直屢諫諍太子患之置針於錫坐氊中以刺之)摯虞(長安人父模魏太僕)
(少卿虞才學通博著述不倦武帝時歴祕書監衛尉卿撰文帝志四卷族姓昭穆十卷)王育(京兆)
(人少孤貧為人牧羊每過小學必歔欷流涕時折蒲學書同郡許子章聞而嘉之給衣食使與其子同學)
(遂博通經史後為武陽令為政清約遷并州督護破虜將軍)南北朝吉翰(馮翊人參宋武)
(帝中軍事清謹勤正為武帝所知賞累遷徐州刺史監豫州梁郡諸軍事)吉士瞻(蓮勺人少有大)
(志不事産業年逾四十始事梁武帝以功歴巴東相建平太守後為梁秦二州刺史加都督入為太子古)
(衛率又為西陽武昌太守在郡清約家無私積)康絢(藍田人祖穆姚秦河南尹宋時率鄕族三千家)
(至襄陽絢倜儻有志性寬和少喜懼仕梁為竟陵太守累遷司州刺史領安陸太守)寇雋(馮翊人讃)
(之孫幼有識量好學強記性又廉恕仕魏累官司馬出為梁州刺史立庠序勸耕桑敦禮讓風俗頓革後)
(為東魏洛州刺史卒年八十二)吉翂(馮翊人梁天監初父為吳興原鄉令為吏所誣當大辟翂年十)
(五撾登聞鼓乞代父命武帝疑其受教於人敕廷尉脇誘取實翂對終不屈撓乃宥其父後丹陽尹王志)
(欲舉充純孝翂曰父辱子死斯道固然若當此舉是因父買名也拒之而止)韋叡(杜陵人事繼母)
(以孝聞仕梁累遷豫州刺史領歴陽太守叡晝接賓客夜參軍書每臨陣常執竹如意以麾號名將)馬
樞(茂陵人六歲能誦孝經論語及長博極經史尤善周易老子義梁邵陵王刺南徐州素聞其名引為)
(學士侯景之亂乃隱茅山有終焉之志陳文帝徵為度支尚書辭不應命)韋放(叡子長身偉貌性篤)
(實輕財好施仕梁至北徐州刺史弟正為㐮陵太守稜光禄卿黯累官至輕車將軍)楊播(華陰人仕)
(魏爵華陰伯子侃襲爵播弟椿官司徒津為司空家世純厚並敦義讓昆季相事有如父子津子愔仕北)
(齊拜尚書令尤有名)侯植(北地三水人少倜儻仕魏為義州刺史從孝武西遷破沙苑平江陵以功)
(累進大都督封汧源縣公)蘇綽(西魏武功人博物多通為宇文泰行臺郎中僕射周惠達稱其有王)
(佐才泰推心任之拜大行臺左丞參典機密官至度支尚書)韋佑(京兆人質直寡言父歿事母以)
(孝聞西魏時為東洛州刺史與東魏戰流矢中頸從口中出久之乃蘇後為驃騎大將軍進爵為公)
韋孝寬(杜陵人沉敏和正涉獵經史西魏時為浙陽郡守有政術轉晉州刺史移鎮玉壁齊神武)
(引衆來攻悉其智力孝寬咸拒破之後上策平齊進位大司空上柱國)王羆(京兆霸城人質直木)
(彊處物平當初仕魏為殿中將軍稍遷雍州别駕後仕周為大都督鎮華州以功進爵扶風郡公)隋
韋鼎(杜陵人兄載仕梁以平侯景功為散騎常侍鼎明陰陽善相見隋文帝曰公當大貴貴則天下)
(一家及隋代周平陳帝召見鼎拜儀同三司)韋洸(孝寬從子剛毅有器幹便騎射嘗從孝寬擊破)
(突厥拜江陵總管以平陳功累拜廣州總管弟藝累官上開府世冲為民部尚書)韋師(杜陵人少)
(有至性居憂盡禮及長略涉經史工騎射仕後周為賓曹參軍隋初拜吏部侍郎爵井陘侯)楊伯
醜(馮翊人好讀易隱於華山文帝召與語竟無所荅賜衣服捨之而去其論易辭義皆異先儒之旨而)
(思理玄妙出於獨得非常人所及)竇榮定(平陵人深沉有器局文帝初拜右武侯大將軍辛贈)
(陳國公)劉方(京兆人性剛决有膽氣初仕後周以戰功拜上儀同後事隋文帝進爵為公仁夀中)
(為交州道行軍總管討平俚人汙其宫室刻石紀功而還)韋世康(杜陵人沉敏有器度開皇中拜)
(吏部尚書多所進拔朝廷稱為廉平)史萬歲(杜陵人善騎射好讀兵書隋平陳萬歲為行軍總管)
(踰嶺越海攻破溪洞還拜左領軍將軍)楊素(華陰人少有大志為御史大夫數進取陳之策及伐)
(陳為行軍元師江南平與高熲專掌朝政累加上柱國封越國公)楊武通(華陰人性果烈善馳)
(射以討西南夷功封白水郡公後羌為邊患朝廷以其威名歴岷蘭二州總管以鎮之)蘇威(綽子)
(少有至性喪父母哀毁骨立徵拜太子太保累遷尚書石僕射子䕫博覽羣言尤以鍾律自命仕為太子)
(通事舍人著樂志十五篇)楊善會(華陰人大業中為鄃令以清正聞後以擊賊拜清河郡丞時山)
(東思亂從盜者如市郡縣陷没相繼能抗賊者惟善會而已)唐屈突通(長安人初仕隋為右)
(武衛將軍守河東高祖與戰久不下乃留兵圍之遂濟河通誓以死報國俄聞京師平家盡没兵敗被執)
(高祖以其忠臣釋之授兵部尚書蔣國公後配享太宗廟廷)劉弘基(池陽人少以蔭補隋右勲)
(侍唐興有功累封任國公卒諡曰襄)皇甫無逸(萬年人隋并州司馬誕子歴清陽太守治為天)
(下最後仕唐為刑部尚書終益州大都督府長史)姚思廉(萬年人父察本吳興人思廉初仕隋)
(為代王侍讀唐兵入城獨侍王不去後為唐弘文館學士與魏徵共撰梁陳書子璹累官地官冬官二尚)
(書班歴六州刺史政皆有績)劉文靜(武功人倜儻有大志隋末為晉陽令與唐太宗謀起義高)
(祖初授民部尚書)杜如晦(京兆杜陵人叔淹材辯多聞官至檢校吏部尚書如晦少英邁臨事)
(善斷有王佐才太宗引為文學館學士進僕射與房玄齡共筦朝政封萊國公弟楚客工部尚書五世孫)
(元穎穆宗時拜相)李大亮(涇陽人有文武才略初為土門令能捕盜賊貞觀時都督凉州有諷)
(使獻名鷹者大亮密表言之太宗報曰有臣如此朕復何慮入為工部尚書)韋弘機(萬年人貞)
(觀中為左千牛胄曹參軍使西突厥還上西征記太宗大悅累遷殿中監檀州刺史以邊人不知文儒貴)
(乃修學宫畫孔子像敦勸生徒由是大化孫景駿累官房州刺史所至有循良之政)殷開山(鄠縣)
(人從太宗征伐有功仕至吏部尚書進爵鄖公圖形凌煙)閻立德(萬年人與弟立本俱有巧思武)
(德中立德嘗製衮冕六服咸有典則官至工部尚書立本貞觀中自主爵郎中代兄為工部尚書總章初)
(拜右相)于志寧(高陵人後周太師謹曾孫太宗引為文學館學士貞觀中為太子右庶子能直)
(諫累遷侍中拜左僕射封燕國公)蘇世長(武功人祖彤仕魏父振仕周世長隋末為長安令唐)
(初拜諫議大夫貞觀初使突厥與頡利争禮不屈朝廷任之)張儉(新豐人初檢校代州都督建平)
(糴法貞觀中都督營州有征遼功兄文師太僕卿弟是師右衛大將軍門有三戟)李玄通(藍田)
(人立定州總管為劉黑闥所破黑闥愛其才欲以為將不聽囚之故吏有餉飲餽者玄通曰諸君見哀吾)
(能一醉遂縱飲謂守者曰吾能劔舞可借刀守者與之曲終仰天太息曰大丈夫不能保所守尚何視息)
(耶乃潰腹死)侯君集(三水人以材雄稱從太宗征伐有功平高昌刻石紀功而還封潞國公圖)
(形凌烟)李靖(三原人姿貌魁奇貞觀中出將入相封衛國公卒諡景武圖形凌烟弟客師累戰功)
(封丹陽郡公)孫思邈(華原人通陰陽推步醫藥居太白山隋文帝以國子博士召不拜太宗召)
(至京師時年已老欲官之不受竟稱疾還山)崔敦禮(咸陽人多涉書傳以節義自將武德中為)
(通事舍人善辭令進止太宗時官至中書令)唐臨(長安人周内史瑾之孫唐初為萬泉丞有囚久)
(繫臨以方春說令使暫出務農如約而還高宗朝累遷至吏部尚書)田仁會(長安人擢制舉累官)
(左武侯中郎將太宗征遼東薛延陀以數萬騎掩河内仁會擊敗之為平州刺史歲旱自暴以祈雨糓大)
(登民歌之五遷勝州都督轉右衛將軍)韓瑗(三原人父仲良唐初預定律令官至刑部尚書瑗博)
(學曉吏事永徽中為侍中王后之廢褚遂良之貶瑗切諫不納乞歸田里後因許敬宗誣奏貶振州刺史)
楊弘禮(素從子太宗征遼東弘禮為中書舍人與褚遂良等掌行在幾務還拜司農卿弟弘武高)
(宗時為西臺侍郎居職以清簡稱)令狐德棻(華原人博貫文史初為秘書丞高宗朝為弘文)
(館學士累遷國子祭酒五世孫峘天寶末進士後撰玄宗寶錄屬起居注亡散峘裒掇詔策備一朝之遺)
唐休璟(始平人舉明經高第高宗時累遷靈州都督陳方略請復四鎮又破吐蕃兵景雲初拜特)
(進為朔方行軍大總管備突厥卒諡曰忠)田遊巖(三原人永徽中隱太白山後入箕山居許由祠)
(傍自號東隣高宗嘗幸其門召拜崇文館學士後聽還山)韓思復(長安人高宗時為滁州刺史累)
(遷諫議大夫玄宗時山東蝗思復言當悔過責躬帝然之後遷御史大夫子朝宗京兆尹曾孫佽桂管觀)
(察使)李昭德(長安人父乾祐後周司刑太常伯昭德彊幹有父風武后時累官御史中丞以剛直)
(稱)嚴譔(朝邑人高宗時舉銷聲幽藪科及第武后時為詳審使平活八百餘人又嘗按囚罷疑不)
(實者百人酷吏來俊臣等疾之誣以罪謫交趾五歲得還拜右散騎常侍子向乾元中為鳳翔尹)蘇
良嗣(世長子垂拱中遷文昌右相嘗怒僧懷義偃蹇叱左右批其頰後罷相仍知政事子踐言官至)
(太常從孫弁德宗時為度支郎中)李迥秀(大亮族孫武后時以鳳閣鸞臺平章事出為衡州長)
(史中宗朝累遷至兵部尚書事母孝堂産芝草犬乳鄰猫中宗謂為孝感旌表其門)韋安石(孝寬)
(曾孫祖津父琯皆歴顯仕安石初調乾封尉武后擢鳳閣鸞臺平章事數折辱二張時論偉之睿宗朝為)
(中書令子陟善文詞書有楷法與弟斌居父喪杜門者八年張九齡引為中書舍人累遷吏部尚書)高
叡(萬年人武后時為趙州刺史默啜入寇叡力不能制即自經不得死為虜執見殺贈尚書子仲舒通)
(故訓擢明經為相王府文學王所欽器開元初宋璟蘇頲當國多諮訪焉官至右庶子)韋湊(萬年)
(人祖叔諧貞觀中與兄季武弟叔謙同時為郎中湊累遷鴻臚少卿中宗初諫作金仙等觀出為陜汝岐)
(三州刺史後歴河南太原尹)蘇珦(藍田人擢明經調鄠縣尉裁決明辨長史李義琰異之中宗時)
(累官戶部尚書封河内郡公子晉有文名官終左庶子)韋叔夏(萬年人通禮學每朝廷儀制皆)
(與參討中宗時為太常少卿進封沛郡公子縚開元中累遷太常卿終太子少師)李適(萬年人初)
(調猗氏尉與修三教珠英遷戶部員外郎景龍初擢修文館學士工部侍郎卒子季卿舉明經博學宏辭)
(代宗時為吏部侍郎振拔幽滯薦進才髦時稱為恢博君子)張仁愿(下邽人有文武才神龍中)
(為洛州長史盜不入境又為朔方總管築三受降城拜同中書門下三品封韓國公)李元紘(萬年)
(人父道廣武后時同鳳閣鸞臺平章事元紘初為雍州司戶參軍累遷至中書侍郎務抑奔競再世宰相)
(俱有清節)韋斌(安石次子與兄陟齊名天寶中為集賢學士時從兄由為金吾衛將軍縚為太子少)
(師兄弟同時列戟子況少隱王屋山元和初授諫議大夫數月竟辭去)李朝隱(三原人擢明經)
(嘗為長安令宦官閻興貴有所干請曳去之開元中為吏部侍郎先是斜封授官朝隱執罷者千四百員)
(至是銓叙明審累官至御史大夫)韋述(弘機曾孫性嗜書舉進士開元初為櫟陽尉累遷起居舍)
(人撰武德以來國史文約事詳累遷集賢學士工部侍郎述任史官二十年蓄書二萬卷古草隸帖祕畫)
(古器圖譜無不備有所著書二百篇弟逌迪學業亦亞於述述與逌對為學士與迪並禮官搢紳高之)
韓休(長安人父大智洛州司功參軍兄大敏鳳閣舍人休舉賢良擢補闕玄宗朝拜黃門侍郎為人)
(峭直遇事輒諫或謂玄宗曰休為相陛下殊瘦於舊上曰朕雖瘠天下肥矣官至太子少師)于休
烈(志寧曾孫機鑒精敏善文章開元中擢制科累官集賢殿學士肅宗時為太常少卿終工部尚書二)
(子益肅繼為翰林學士肅子敖戶部侍郎敖子琮右僕射)蘇頲(威玄孫父瓌累官同中書門下三品)
(封許國公頲幼敏悟一覽千言累官修文館學士與父瓌同在禁中時人榮之開元中拜相弟銑給事中)
韋抗(萬年人弱冠舉明經累官御史中丞開元中拜黃門侍郎後為御史大夫弟拯仕至刑部尚書)
李適之(京兆人天寶初代牛仙客為相李林甫以計去之故適之詩有云避賢初罷相樂聖且銜)
(杯)王忠嗣(鄭縣人父海濱與吐蕃戰死忠嗣年九歲授尚輦奉御玄宗愛之養禁中及長雄毅)
(有武略後節度朔方及河東有破賊功)吳筠(華陰人通經善文辭性高鯁玄宗召至京筠請隸道)
(士籍入嵩山又召見問道筠開陳皆名教後仍還嵩山)路嗣恭(三原人為蕭關令考績為天下)
(最玄宗以其可嗣漢魯恭因賜名官至兵部尚書封葉國公)嚴武(華陽人父挺之少好學舉進士)
(制科歴官刑部侍郎遷左丞武幼豪爽房琯薦為給事中玄宗擢為成都尹遷黃門侍郎後節度劔南破)
(吐蕃有功從孫綬擢進士第官至尚書右僕射荆南節度封鄭國公)杜甫(杜陵人其先自襄陽徙河)
(南父閑為奉天令遂居杜陵而甫生焉玄宗朝獻賦命待詔集賢院後轉檢校工部員外郎甫博覽羣書)
(善為詩歌涵渾汪洋千態萬狀至陳時事律切精深世號詩史元稹謂詩人以來未有如子美者)于
邵(萬年人天寶末補崇文館校書郎出為道巴二州刺史以諫議大夫知制誥朝廷大典册多出其手)
程千里(萬年人魁岸有力天寶末為安西北庭節度使禄山反千里守上黨賊將攻城千里率騎)
(欲擒之會救至退還馬墜塹中反被賊擒謂從騎曰歸語諸將善為守備賊攻城竟不克送千里於洛陽)
(囚之)李嗣業(高陵人長身有膂力以軍功歴官驃騎大將軍天寶末從平安禄山以功封虢國公)
龐堅(涇陽人四世祖玉魁梧有力明軍法高祖時為領軍武衛二大將軍梁州總管堅歴穎川長史)
(安禄山反堅守城晝夜與賊戰無援被執而死)韋見素(湊子性仁厚天寶中為黜陟使所至震畏)
(遷吏部侍郎銓叙平允又拜左相從帝幸蜀封豳國公肅宗立拜尚書右僕射致仕子諤累官御史中丞)
(終給事中從孫顗官至吏部侍郎)郭子儀(華州鄭縣人自武舉補左衞長史累遷至同平章事)
(平安史之亂功居第一加司徒封代國公德宗賜號尚父封汾陽王八子四孫皆以才顯)李泌(京兆)
(人七歲知為文玄宗嘗與張說觀奕召泌賦方圖動靜泌應聲即對說賀得奇童帝因使與太子為布衣)
(交後謁肅宗於靈武入議國事出陪輿輦兩京之復泌謀多功大官至宰相封鄴縣侯)來瑱(永壽)
(人父曜開元末持節磧西著名終左領軍大將軍瑱略知書有大志安禄山反瑱守潁川前後殺賊甚衆)
(以功加防禦招討節度等使封潁國公肅宗末年拜相)李峴(吳王恪孫世居京兆折節下士累官)
(京兆尹玄宗歲幸温湯甸内皆巧供億以媚上峴獨無獻帝異之乾元初拜相出刺蜀州代宗召為禮部)
(尚書兄峘御史大夫嶧戶部侍郎兄弟同居門列三戟)蘇源明(武功人少孤工文辭累官國子)
(司業安禄山陷京師源明稱病不受偽署肅宗時擢知制誥數陳時政得失終祕書少監)第五𤦺
(長安人少以吏幹進累官諸道鹽鐵使進御史中丞肅宗朝拜相後為京兆尹)韓滉(休子肅宗初避)
(地山南李承昭表為郡長史三遷吏部員外郎性剛直明吏事德宗時為江淮轉運使後封晉國公嘗著)
(通例及序事奏議各一篇子臯歴官京兆尹終左僕射)韓洄(滉弟以蔭補弘文館生安禄山亂避)
(難江南肅宗時為睦州别駕德宗朝拜戶部侍郎終國子祭酒)李勉(京兆人少好學沉雅清整從肅)
(宗靈武擢監察御史劾大將管崇韜背闕坐代宗時為京兆尹政尚簡肅德宗興元中拜相所得俸賜皆)
(分遺親黨身歿家無贏藏)令狐彰(富平人代宗時為永平節度使承滑毫離亂之後治軍勸農府)
(廩充實時藩鎮率皆䟦扈獨彰貢獻不闕歲遣兵詣京西防秋自齋糧食所過秋毫不犯)李夷簡
(鄭惠王四世孫世居京兆累官御史大夫出為淮南節度以清直自閑歴三鎮家無餘貲臨終戒以母厚)
(葬母事浮屠母碑神道)常衮(京兆人性狷潔文采贍蔚初為中書舍人代宗朝與楊綰同執政後)
(為福建觀察使設置鄉校閩人由是知學)崔祐甫(沔子第進士代宗時為中書舍人時有表猫鼠)
(同乳為瑞者宰相欲率百官賀祐甫不賀曰物反常為妖何以賀為宜戒法吏之不察姦邊吏之不禦寇)
(者以承天意帝嘉之未幾拜相薦入人才莫不諧允子植長慶初亦拜相)韋夏卿(萬年人少邃於)
(學善文詞大歷中與弟正卿舉賢良方正出為奉天令課第一後為吏部侍郎京兆尹晚歲歸署其居曰)
(大隱洞)楊綰(華陰人少孤貧事母甚孝性沉靜大歷中拜相制下朝士相賀奢侈者靡然改行)
嚴郢(華陰人父正誨以才吏更七郡郢第進士大歷末為京兆尹嚴明守法疾惡撫窮敢誅殺盜賊)
(一衰號稱職尹)李程(京兆人擢進士第一賦日五色士流推之初調藍田尉縣有滯獄十年程單言)
(輒判德宗時為翰林學士敬宗初拜相)徐申(京兆人擢進士第遷洪州長史曹王臯討李希烈以)
(申行刺史事任職辦臯表其能遷韶州刺史累進嶺南節度使封東海郡公)馮河清(京兆人德)
(宗幸奉天時河清為涇原判官與知州事姚況集將士大哭激以忠義發申兵輸行在由是軍聲大振帝)
(即拜河滑安定郡王)韋臯(萬年人德宗時累官檢校司徒兼中書令順宗朝表請皇太子監國及暴)
(王叔文等姦惡卒贈太師)賈隱朴(華原人父循官遊擊將軍隱朴德宗時朱泚之亂率衆扈行在)
(陳攻守訃累遷檢校右散騎常侍賊圍急隱朴與侯仲莊力戰圍解拜神策統軍)韋武(萬年人以)
(蔭補右千牛累遷長安丞德宗幸梁州武委安子奔行在後為絳州刺史鑿汾水灌田璽書勞勉憲宗時)
(入為京兆尹卒贈吏部尚書)杜黃裳(萬年人舉進士憲宗時累官同平章事劉闢叛於蜀黃裳)
(表委高崇文進討蜀平憲宗曰皆卿之功也後封邠國公)韋處厚(萬年人事繼母以孝聞初授集)
(賢校書郎憲宗朝數上諫疏出為同州刺史穆宗立拜翰林學士承旨進同平章事)杜佑(萬年人父)
(希望恒州刺史佑以蔭補參軍德憲兩朝拜司空進司徒封岐國公佑嗜學撰通典二百篇二子式方桂)
(管觀察使從郁秘書丞孫悰武宗朝拜相後封邠國公)令狐楚(德棻裔孫五歲能文憲宗時知)
(制誥遷翰林學士後為左僕射楚外嚴中寬待士有禮為政有績後出為山南節度使)白居易
(下邽人元和初調盩厔尉後為左拾遺出為江州司馬久之擢主客郎中知制誥與元稹多酬咏時稱元)
(白會昌初為刑部尚書弟行簡子龜年)許孟容(長安人方勁有禮學擢進士憲宗時為京兆尹)
(時神策軍驕恣有李昱者貸富人錢不肯歸孟容捕詰與之期使償京師豪右大震後遷吏部侍郎弟季)
(同京兆少尹)柳公綽(華原人性孝友平生不讀非聖之書初補校書郎嘗奏箴以諷憲宗游畋)
(拜御史中丞累遷撿校左僕射)柳公權(公綽弟博貫經術元和初進士仕為侍書學士穆宗嘗問)
(筆法對曰心正則筆正帝悟其筆諫文宗朝累官學士承旨以太子太保致仕弟公度善攝生年八十餘)
(有強力)竇易直(始平人擢明經補校書郎歴藍田尉累遷浙西觀察使入為戶部侍郎文宗立)
(為左僕射以公潔自喜未嘗引用親黨)杜牧(佑孫善屬文能詩有竒節第進士累官史館修譔終)
(中書舍人弟覬亦舉進士累官秘書省正字善屬文與牧相上下)韋丹(孝寬六世孫早孤從外祖)
(顔眞卿學舉五經高第歴咸陽尉累遷諫議大夫出為江南西道觀察使甚有冶狀子宙官至尚書右僕)
(射)楊於陵(華陰人冇奇志擢進士德宗時拜中書舍人遷浙東觀察使政聲流聞入為京兆尹)
(請限丁制姦人無所隱賴元和初為嶺南節度以尚書左僕射致仕子嗣復八歲知屬文後擢進士文宗)
(時拜同平章事)令狐綯(楚子舉進士宣宗朝為翰林學士累遷至承旨嘗夜對禁中燭盡帝以金)
(蓮炬送歸院後拜檢校司徒)李固(京兆人長慶中擢第後拜相當國有賢譽)盧鈞(藍田人舉)
(進士拜華州刺史關輔驛馬疲耗鈞為市徤馬率三歲一易自是無乏後為吏部尚書左僕射懿宗初以)
(太保致仕)杜審權(如晦之後清重寡言性長厚宣宗時累官學士承旨在翰林最久終不漏泄禁)
(近語坐必歛袵常若對大賓懿宗立拜相子讓能累官中書侍郎進太尉)白敏中(居易從弟長慶)
(初進士武宗時召為學士承旨宣宗立拜相懿宗時加中書令咸通中致仕)楊收(馮翊人早孤母)
(授之經遂善屬文號神童懿宗時為學士承旨累遷尚書右僕射兄發嶺南節度假常州刺史弟嚴及長)
(子鉅皆翰林學士次子鏻戶部尚書嚴二子涉吏部尚書汪翰林學士)柳仲郢(公綽子方嚴簡)
(素累官侍御史京兆河南尹其父子居官不奏祥瑞不度浮屠非慶弔不至宰相第子璞珪璧玭皆謹守)
(家法玭以明經補秘書正字累拜御史大夫)韋貫之(京兆人兄綬舉進士德宗時為翰林學士)
(貫之及進士第官至宰相嚴身律下以正議裁物子澳宣宗時尹京兆豪右歛迹綬子温亦仕為翰林學)
(士温女歸薛蒙工屬文續曹大家女訓)王徽(京兆人僖宗時以翰林學士拜相帝西狩蜀為左僕)
(射充京畿留守外調兵食内撫流亡裁制有宜後進檢校司空)韋昭度(京兆人累官中書舍人僖)
(宗西狩以學士承旨扈從還京授司空遷侍中)趙隱(奉天人朱泚攻城時其祖植率家人奴客拒守)
(賊平擢鄭州刺史父存約賊亂遇害隱與兄隲廬墓十餘年不應辟召後擢第拜相子光逢光裔光胤皆)
(登第光逢為翰林學士光裔知制誥)韓偓(萬年人累官學士承旨時宰相韋貽範喪母詔還位命偓)
(草詔偓曰腕可斷麻不可草朱全忠怒其薄已斥偓罪貶濮州司馬凡儀亦以御史中丞貶司馬偓因挈)
(族依王審知)五代王易簡(萬年人唐末避地山谷間梁初既舉進士復隱華山後唐時召)
(為右拾遺以上書忤旨出為邠州推官周顯德中以太子少保致仕宋初加少傅卒子景讓舉進士官至)
(尚書郎)李懌(京兆人舉進士後唐翰林學士時有請下學士院作詩賦為貢舉格者懌曰後尘可)
(畏豈能與英俊為準格聞者多其知體後遷刑部尚書分司洛陽)張保續(萬年人性介直好儉)
(素初仕梁歴唐晉至宋為衛尉卿判閣門事前後四十年善宣贊辭令聽者傾聳累使蕃國不辱命從征)
(李筠以疾留河内)竇貞固(白水人後唐同光中舉進士為河東節度推官晉初應詔上封事累)
(官翰林學士工禮刑三部尚書後仕漢為司徒封汧國公)宋李濤(萬年人慷慨有大志以經綸為)
(己任工為詩筆扎遒勁居家以孝友聞弟澣晉翰林學士孫仲容宋翰林侍讀學士官至戶部侍郎)杜
漢徽(長安人有膂力善騎射年十七仕後唐為護聖指揮使宋初領潮州刺史從平李筠李重進錄)
(功居多出為雄武軍使知屯田事被病家人勸其求醫藥漢徽笑曰我在戎行四十年大小百餘戰不死)
(幸矣安用藥為)陶穀(新平人祖彦謙有詩名歴三州刺史父渙夷州刺史穀幼有俊才仕五代周為)
(翰林學士宋興歴禮刑戶三部尚書遷學士承旨乾德初郊祀法物制度多所裁定)雷德驤(邵陽)
(人周廣順中進士為磁州判官宋初拜殿中侍御史判大理寺言趙普擅增刑名後歴官至工部侍郎卒)
(贈太師曾孫簡夫累官職方員外郎)崔翰(萬年人風姿偉秀驍勇有謀太祖時以功累官端州團練)
(使後從太宗征太原流矢中其頰督戰益急擢武泰軍節度鎮安化軍以疾召還上言臣既以身許國不)
(願死于家仍令赴鎮月餘卒贈侍中)李若拙(萬年人質狀魁偉尚氣有才幹初舉拔萃又第進士)
(太祖時為著作郎後累遷史館修撰歴兩浙江南轉運使子繹第進士累官知鳳翔府自以久官在外作)
(五知先生傳謂知時知難知命知退知足也)雷有終(德驤子初授萊蕪尉召為大理寺丞出知)
(解廣等州焯有聲稱真宗時以戶部侍郎知益州討賊有功後拜宣徽北院使有終沉敏善斷歴典藩閫)
(能撫士卒輕財好施家無餘財)楊礪(鄠縣人曾祖守信唐山南西道節度使祖知禮後唐均州刺史)
(父仁儼孟蜀丹稜令礪建隆元年舉進士第一仕至翰林學士咸平初遷工部侍郎樞密副使有文集二)
(十卷)韓丕(鄭縣人幼孤貧有志操讀書於驪山暠陽舉進士端拱初拜右諫議大夫歴知河陽濠州)
(以沖澹自處不奔競於名宦太宗甚嘉重之召入為翰林學士)邊珝(鄭縣人曾祖頡祖操皆縣令父)
(蔚太常卿珝晉天福中進士第宋初為倉部郎中太宗時為廣南轉運使後拜諫議大夫知開封府卒珝)
(精力有吏材太宗方欲倚用之及聞其卒歎惜數四)楊克讓(馮翊人晉末舉進士不第宋初為西)
(川轉運副使蜀民懷其善政後知廣州卒克讓少好學手寫經籍歴官廉謹所至有聲子希閔生而失明)
(令諸弟讀經史一歴耳輙不忘所著有文集二十卷自教其子日華日嚴日休皆登進士)崔嶧(長安)
(人進士及第累官河東轉運使會更錢法潞州大擾推其首惡誅之人心遂定後歴知同州鳳翔河中以)
(刑部侍郎致仕)宋湜(長安人父温故石晉進士官至左補闕湜風貌秀整器識沖遠好學美文詞舉)
(進士通判梓州累遷翰林學士樞密副使所著有長集二十卷兄泌亦舉進士官至起居郎直史館越王)
(府記室參軍)宋澥(湜從弟父温舒舉進士官至職方員外郎温舒三子沆澥濤沆舉進士歴左正)
(言京西轉運使澥有清節居長安不仕與种放魏野遊多篇什酬唱濤端拱初進士知襄城縣以政績聞)
(累遷監察御史知虢州)寇凖(下邽人年十九舉進士真宗時知同州又判永興軍盡心民事每曰)
(有一時之閒則有一時之滯後拜相決策成澶淵之功後出鎮大名貶雷州凖外奢内儉寢處一青幃二)
(十年仁宗朝贈中書令封萊公)趙湘(華州人進士甲科真宗時知新繁縣以吏最聞為太常博士上)
(補政忠言十篇官至集賢院學士知虢州)張昪(韓城人舉進士為楚丘主簿忠謹清直仁宗時累官)
(至樞密使英宗時請老帝曰太尉勤勞王家詎可遽去命五日一至院後以太子太師致仕卒諡康節)
王陶(萬年人爽邁善書翰第進士累官御史中丞後為翰林學士出知陳許蔡汝四州卒諡文恪)
蔣偕(鄭縣人幼有立志父病嘗刲股以療舉進士補韶州司理陜西用兵數上書論邊事通判同州)
(知邠州歴數州鈐轄屢討平叛寇後為忠州刺史)侯可(華隂人少倜儻有氣節篤志於學知巴州)
(化城縣再調華原主簿韓琦鎮長安薦知涇陽縣所至皆有政績尤輕財樂義急人之急憂人之憂關中)
(稱其賢官至殿中丞)趙瞻(盩厔人父剛太子賓客瞻第進士調孟州司戶參軍歴知萬泉夏縣皆有)
(善政英宗時以侍御史上疏出判汾州神宗時判開封言青苗法不便出知同州累遷同知樞密院事卒)
(諡懿簡所著有春秋論史記牴牾論等書)蘇昞(武功人始學於張載而事二程卒業元祐末吕大忠)
(薦之為太常博士後坐元符上書入黨籍編管饒州)吕大忠(藍田人質直不妄語動有法度初登)
(第為華隂尉未幾提舉永興路義勇哲宗朝歴知秦州有治聲後以寳文閣直學士知渭同二州致仕)
吕大防(大忠弟登進士第調馮翊主簿歴知永壽青城縣英宗時除監察御史衷行論紀綱賞罰)
(及陳八事出知華州永興軍成都府務在寬民哲宗召為翰林學士拜左僕射不事邊功而天下自然富)
(庶)吕大鈞(大忠弟中乙科歴官知三原縣後為鄜延轉運司從事大鈞初學於横渠後又卒業)
(於二程平生以聖門事業為己任所著有四書註及鄉約)吕大臨(大忠弟學於程願與謝良佐游)
(酢楊時在程門號四先生通六經尤䆳於禮所著有克己銘諸篇元祐中為秘書正字)游師雄
(武功人學於張載第進士為德順軍判官後以破吐蕃擒鬼章累遷直龍圖閣知秦州蒞官二十餘年常任)
(邊番漢情偽將佐才否以至山川險易靡不周知)李周(馮翊人登進士調長安尉轉洪洞令有善)
(政神宗時以司馬光薦召至訪以禦邊之術累遷集賢學士知邠州徙鳳翔河中府周自為小官況晦自)
(匿未嘗私謁執政)李廌(華州人幼孤能奮立嘗以文謁蘇軾於黃州軾謂其筆墨瀾翻有飛沙走)
(石之勢嘗閱其所著曰張耒秦觀之流也鄉舉試禮部軾典貢失之賦詩以自責)張舜民(邠州)
(新平人善為文中進士為襄樂令上言新法不便元祐初司馬光薦其才器秀異剛直敢言召為監察御)
(史出知陜潭青二州後為吏部侍郎坐元祐黨商州安置自號浮休居士)張確(宜禄人元祐中進士)
(徽宗即位上書言事宣和中判杭州攝睦州後知隆德府以不降金死節欽宗悲悼之贈述古殿學士召)
(其子密慰撫之曰卿父今之巡遠也)劉長孺(耀州人為簽書博州判官廳公事劉豫僣號長孺以)
(書諭以禍福豫怒囚之百日終不屈)李好義(下邽人祖師中忠州團練使父定一興州中軍統制)
(好義善騎射討蕃部有功開禧中為興州正將與兄好古等誅叛臣吳曦以忠義著名)金蕭貢
(咸陽人大定進士調涇州觀察判官有美政左丞董師中薦其文學除翰林修撰嘗上書言時政五弊言)
(路四難詞意切至累官戶部尚書貢好學讀書至老不倦有註史記一百卷)張建(蒲城人章宗時)
(舉才行歴官應奉翰林文字以老乞身金主愛其淳素不欲令去左右久之同知華州防禦使自號蘭泉)
(老人有集行世)元楊奐(奉元人蚤喪母哀毁如成人金末嘗作萬言策指陳時病欲上不果元初)
(隱居鄠縣講道授徒學者稱為紫陽先生以耶律楚材薦拜河南廉訪使約束一以簡易所著有還山等)
(集)楊恭懿(奉元人力學強記書無不讀父歿水漿不入口者五日世祖時與許衡俱被召不至)
(數年太子又下教聘乃至時議設取士科恭懿言宜勑有司舉有行檢通經史之士試以經義論策則民)
(俗趨厚國家得才矣尋歸鄉里後又詔改歴授集賢學士辭歸是後凡三召皆不至)賀仁傑(鄠縣)
(人父賁金符總管仁傑從世祖南北攻戰得近侍知無不言多所禆益仕為上都留守累遷中書左丞請)
(老賜錦袍玉帶以歸子勝襲留守)蕭㪺(奉元人幼翹楚不凡讀書南山者三十年博極羣書)
(及門受業者甚衆世祖累以集賢學士國子祭酒徵至輒以疾辭歸所著有三禮說九州志勤齋文)
(集關輔翕然宗之稱為一代醇儒)韓擇(奉元人天資超異信道不惑其教人雖中歲後亦使)
(自小學始尤邃禮學世祖嘗徵之以疾不果行及卒門人服緦麻者百餘人)侯均(蒲城人事)
(繼母以孝稱積學四十年羣經百氏無不通貫名振關中以薦為太常博士後因上疏忤時相即辭)
(歸鄉里不復仕)同恕(奉元人祖昇父繼先皆博學能文恕學無不該仁宗以國子司業三召不)
(起嘗以太子贊善召至歴陳古誼後拜集賢學士以老疾辭歸其學由程朱上遡孔孟所著有榘菴)
(集)第五居仁(奉元人師蕭&KR1893;同恕博通經史有宏度雅量學徒滿門及卒門人私諡曰)
(静安先生)賀惟一(仁傑孫受學趙孟頫歴陜西漢中道廉訪使文宗時擢工部尚書後為中)
(書右丞嘗總裁宋遼金三史)蕭道壽(興平人家貧孝母每旦候母起侍盥櫛凡飲食必母)
(先然後敢寢食或母怒必進杖伏地受責謝過俟母色喜乃敢退至元中表其門)劉德(奉元)
(人父娶後妻何氏德事之如所生家貧傭工取直寸錢尺帛皆上之四弟並何出德撫愛尤篤年五)
(十未娶稱貸得錢悉為弟求婦諸弟亦化其德一門藹然鄉里稱為劉佛子)本朝張紞
(富平人勤學勵行洪武初以通經舉送京師歴官雲南左布政使宣布德威夷人畏服未幾召為吏)
(部尚書大著時譽)姚哲(蒲城人洪武中以才學卓異舉授南康府同知有治聲遷荆州府知)
(府未幾召為春坊贊善士林重之)康汝楫(武功人以儒術起家洪武初歴官四川安岳知)
(縣有治績永樂初以舊臣擢北京行部左侍郎既卒官其長子爵上林苑監左監正累遷太常少卿次子)
(禋上林苑監副累遷通政司參政)墨麟(高陵人洪武中以國子生擢監察御史陞北平按察副使)
(永樂初以城守功陞兵部侍郎尋兼少詹事卒贈少保諡榮毅)高士文(咸陽人質直剛果善騎射)
(洪武末從平内難出入戰陳累陞前軍都督僉事征交阯多效勞勣取廣源州與賊力戰而死追封建平)
(伯)李昶(涇陽人洪武中擢左府都事陞戶部郎中永樂初陞北京行部左侍郎轉戶部嘗扈從北)
(征轉運不絶宣德中陞戶部尚書昶和平謹恪勤職不懈而廉介之節始終不渝)吕震(臨潼人聰)
(明善記才識宏偉由舉人歴山西按察司僉事遷大理寺少卿累官禮部尚書永樂中春遇甚隆)王
真(咸寧人少負智勇洪武中以功授燕山右護衛百戶勤慎小心及從靖難臨陣應敵能出奇制勝肥)
(河之戰真率壯士斬獲無筭而後隊不繼被圍數匝真氣愈奮斬敵數十人馬上自刃而斃後追封金鄉)
(侯諡忠壯)馬京(武功人洪武中任翰林編修永樂中累官北京行部右侍郎卒洪熙初贈少傅諡文)
(簡遣官諭祭有淳質有文端厚而正靖恭不渝夷險一節之褒)曹端(華隂人洪武中以太學生歴刑)
(部郎中官至雲南右布政使為人廉謹有能蒞政寬平為時推重)張璉(華陰人洪武中歴官有能)
(聲尋陞通政司右通政恭勤不怠卒於官)李濟(朝邑人學優才敏洪武末登進士第歴官守法陞至)
(左副都御史)雷亮(咸寧人以才學舉薦仕湖廣按察司僉事有賢能之譽士林稱重)任勵
(長安人力學不倦登進士第歴任有能聲仕至刑部左侍郎卒于官)馬巨江(蒲城人學問老成志)
(尚閒逸永樂初召至京師將用之以老固辭遂授翰林五經博士令致仕)劉昂(白水人永樂初舉人)
(歴任有能聲官至雲南右布政使)李暹(長安人永樂中領鄉薦歴官戶部郎中總理在京糧儲能)
(聲著聞尋陞通政使官至戶部左侍郎)張賢(鄠縣人永樂中由太學生歴官吏部郎中廉幹老成)
(正統中舉陞山西右布政使後致仕卒于家)李錫(咸寧人領永樂戊子鄉薦仕至尚書太子少保)
(有名于世)張鵬(洛南人永樂中為監察御史後陞廣西按察使轉山東左布政使為人寬厚平易練)
(達老成士林推重云)蕭伯剛(邠州人永樂末舉人歴任山西僉事能振揚風紀致仕卒)喬誠
(朝邑人由太學生歴官勤能陞山西布政司左參政處心忠信措事寬平人稱為長者)林嵩(邠州)
(人初為監察御史持法不撓歴陞江西左參政德望甚著後致仕卒)趙倫(邠州人宣德中歴官職方)
(郎中有聲陞戶部侍郎巡撫浙江後轉河南布政使卒于官倫持身廉潔蒞事嚴明人不敢干以私吏胥)
(畏之)段信(三原人正統初進士歴仕監察御史尋陞右僉都御史卒于官為人端謹物論惜之)楊楊
鼎(咸寧人正統己未進士第二累官尚書太子少保卒諡莊敏)王恕(三原人登正統戊辰進士)
(累官吏部尚書平生操履剛正人不敢干以私天性忠直遇義敢為無少顧忌卒贈太師諡端毅平生好)
(學至老不倦所著有漕河通志介菴奏議石梁意見經籍格言等書)雍泰(咸寧人廉厲稜峻成化己)
(丑進士任知縣御史廉憲巡撫所至有遺愛紀綱肅然人不敢干以私嘗捶太原知府杖宣府參將之不)
(法者三軍股慄累官南京戶部尚書以忤瑾致仕)李崙(臨潼縣人登成化己丑進士歴官中外大)
(有聲稱)劉璣(咸寧人弘治中由進士歴官知府存心仁恕處事精詳安靜士民仰之)吕楠
(高陵人正德戊辰狀元及第累官南京禮部侍郎性孝友儉朴内充外裕行方辭厲在朝在野隨寓盡道)
(且經書子史博覽詳玩並有發揮卒諡文簡所著有四書因問五經說行於世)韓邦奇(朝邑人正)
(德進士歴浙江按察僉事廉勁自持時鎮守太監王堂恬勢害人邦奇數裁抑堂遂以阻遏進貢誣之詔)
(錦衣械治百姓感泣哀動城市後仕至南京兵部尚書弟邦靖同年進士官工部主事㩁稅浙省南關人)
(亦賢之)
列女孟姜女(同官人秦時以夫死長城自負遺骸於縣北三里許死石穴中)班昭(扶風班彪)
(之女適曹世叔早寡兄固著漢書术竟而卒和帝詔昭踵成之數召入宫令皇后諸貴人師焉號曰大家)
(作女誡七章)馬融女(扶風人有才辨適汝南袁隗禮初成隗曰婦奉箕帚而已何乃珍麗對曰)
(慈親愛重不敢違命君若慕鮑宣之高妾亦效少君之事隗既貴融女亦有名)嚴憲(京兆人晉杜有)
(道妻年十八而寡誓不改節撫教孤子植及女韡後植果顯韡亦有淑德)蘇若蘭(始平人善屬文)
(適將軍竇滔滔仕符秦鎮襄陽攜寵姬以往蘇織錦為廻文以寄滔滔遂善遇之)李氏(高陵人唐)
(楊三安妻舅姑及夫相繼卒子孤窶李氏晝田夜紡三年間葬七喪太宗賜帛三百段免其徭)王氏
(華隂人楊紹宗妻襁褓喪母父征遼殁繼母亦卒王氏年十五乃舉二母柩及招父魂以葬廬墓哀號唐)
(高宗詔賜粟帛旌表其門)竇氏二女(奉天人唐永泰中賊剽掠二女將逼以私行臨大谷相繼)
(投下而死京兆尹第五𤦺表其貞烈詔旌異之復其家)史氏(白水人金李文妻夫亡服闋誓死不)
(嫁父強以歸許嫁邑人姚乙史不聽姚訴之官被逮自縊死詔有司祭其墓)劉氏(藍田人元張訥)
(妻訥為監察御史早卒劉守志不二河東受兵其二子衡衍俱以事出外劉度不能自脫遂與二婦孫氏)
(姚氏同縊死)焦氏(涇陽人袁天祐妻天祐祖父始皆從軍役祖母楊母焦並守志元至元中天祐)
(從征死甘州妻焦年少宗族欲改嫁之焦氏哭曰袁氏不幸三世早寡自祖姑以來皆守節義豈可至吾)
(遂廢乎吾生為袁氏婦死則葬袁氏土爾衆不敢復言又有邠州任氏乾州田氏皆一家三婦俱以少寡)
(誓不他適戮力蚕桑以養姑事聞並褒美之)
仙釋馮長(驪山人周宣王時為柱下史覩天文之變乃退隱攝生遇鄧真人授以靈書功行垂成復)
(遇彭真人授以太上隱書遂得仙用術活人平王三十年春昇化而去)茅濛(咸陽人博學深鑒知)
(周室將衰不求仕進嘆曰人生若流電於是師鬼谷先生受長生之術遂入華山修煉秦始皇三十年九)
(月庚子白日昇天先是邑人謠曰神仙得者茅初成駕龍上昇入大清時下玄洲戲赤城繼業而往在我)
(盈帝若學之臘嘉平瓠沉乃還已失老母所在但留麥飯於石上筌食之後血氣不衰入名山訪道不知)
(所終)陳搏(亳州真源人幼聰悟過人及長經史一覽無遺曰吾將與安期輩論出世法乃盡棄家業)
(攜一石鐺而去遂棲武當服氣辟穀二十餘年移居華山常閉戶臥累月不起周世宗召見賜號白雲先)
(生宋太宗時兩至京師賜號希夷先生再詔辭曰九重仙詔休教丹鳳銜來一片野心已被白雲留住嘗)
(有壺公赤松子吕洞賓麻衣子與之遊端拱初命弟子於蓮花峰下鑿石室於張超谷中而化形焉)吉
志通(郃陽人幼穎悟師喬潛道及潘清容博學令聞後居武當山十年不火食但餌黃精蒼术精神)
(清澈行步如飛一日召弟子戒以珍重修道言訖曲肱而逝時元中統甲子歲也)佛圖澄(本西)
(域人誦經至數百萬言晉永嘉間入中國息於澄城其左乳傍有一乳通徹腹内常塞以絮至夜欲誦經)
(則拔絮一室洞明或至水邊引腸洗之還復納入今縣有洗腸泉即其遺跡)懷丙(真定僧也巧思)
(出天性故河中浮梁用鐵牛八維之一牛且數萬斤宋嘉祐中水暴漲絶梁牽牛沒於河募能出之者懷)
(丙來大慶關以三大舟實土夾牛維之用大木為權衡狀鈎牛徐去其土舟浮牛出轉運使張壽以聞賜)
(紫衣)石寶金(永壽人號璧峰禪師有異行嘗趺坐大樹下溪水横溢人意禪師已死七日水退視)
(之燕坐如平時後遊五臺山元順帝召至燕都慰勞甚至及本朝洪武三年奉詔至南京住天界寺時召)
(問佛法及鬼神情狀奏對稱旨四年五月示微疾還御製詩以賜之有玄關盡悟已成正覺之譽六月卒)
(翰林學士宋濂為撰舍利塔銘)
明一統志卷三十三
