明一統志卷九
明李賢等撰
松江府(東至海岸一百里西至蘇州府長洲縣界六十里南至海岸七十里北至蘇州府崑)
(山縣界八十里自府治至南京八百里至京師三千八百三十五里)
(糧九十五萬九千石零)
建置沿革禹貢揚州之域天文斗分野周為吳地吳滅
入越越滅入楚秦為婁縣地屬會稽郡漢因之東漢
及魏晉皆屬吳郡隋省唐始置華亭縣屬蘇州五代
晉時屬秀州宋改秀州為嘉興府而華亭仍為屬邑
元陞縣為華亭府隸嘉興路尋改為松江府以府北
有松江故名本朝因之直隸京師領縣三
華亭縣(附郭秦漢為婁縣地漢末孫吳封陸遜為華亭侯華亭之名始見唐為崑山嘉興海鹽三縣地)
(天寶間割置華亭縣宋元仍舊本朝因之編戶八百一十一里)上海縣(在府城東北九十里本華亭縣)
(地居海之上洋舊曰華亭海宋時商販積聚名上海市元至元中置上海縣本朝因之編戶六百四十九里)
青浦縣(即青龍鎮隆慶六年戶部題准建為縣治分割華亭三保上海二十保編戶一百九十五里)
郡名雲間(因晉陸雲有雲間陸士龍之語而名)
形勝負海枕江平疇沃野(宋魏了翁學記)佩帶江湖南瀕大海
(宋唐詢華亭十詠詩序)府稱澤國以九峯勝(舊志)瀕海重地(元史沙全)
(傳)
風俗士奮於學民興於仁(魏了翁學記)風俗淳秀(舊志)民素誘
於漁鹽之利(題名記)人性柔慧習俗奢靡(宋史地理志)
山川機山(在府城西北二十里因郡人陸機得名山下有邨曰平原亦以機為平原内更故也凌嵒)
(詩六峯喬木鎖雲根青接平原數里邨此處無人来聽鶴海靈山鬼哭黃昏)鳳凰山(在府城北)
(二十三里華亭有九峯為邑之勝此其一也宋凌嵒詩一峯雲氣接蓬莱白石磷磷護碧苔幾向鳳凰池)
(上望不知何日鳳凰来)横雲山(在府城西北二十三里一名横山或云因陸機弟雲易今名山)
(頂有白雲洞凌嵒詩七峯&KR0886;崒擁層巒偃蓋孤松石上蟠行雨白龍何處去暮雲深鎖洞門寒)陸寳
山(在府城北二十五里本陸家山宋許尚詩秘寳封堅石山靈謹護藏欲為中帑助時復露輝光凌嵒)
(亦有詩)佘山(在府城北二十五里舊傳有姓佘者養道於此因名山之東有昭慶寺許尚詩人與)
(室俱化隂森松竹寒時時見孤鶴疑此守神丹凌嵒詩三峯高遠翠光濃右列仙宫左梵宫)細林
山(在府城西北二十五里舊名神山唐天寳間改今名凌嵒詩四峯孤聳鬱蒼蒼新構僧廬傍野塘林)
(下雨晴春晝暖松花薰得白雲香)薛山(在府城北與佘山對峙昔有薛道約者居此因名今名玉)
(屏山凌嵒詩五峯遥隔水邨西薛老曾来隱翠微牧子唱歌樵子笛貪看明月夜忘歸)崑山(在府)
(城西北二十五里陸氏之先葬此後生機雲時人比之崑山出玉因以名山宋唐詢詩昔有人如玉兹山)
(得美名巖扄鎖積翠谷水斷餘聲喬木今無在高臺久已傾如何崧嶽什獨詠甫侯生)干山(在府)
(城北二十九里舊傳吳干將鑄劒於此因名又名天馬山山南舊有圓智寺凌嵒詩八峯葱蒨石林幽給)
(事題詩記勝遊煙寺僧歸鐘鼓靜一聲鶴唳海天秋)簳山(在府城北四十里舊以土宜竹箭而名下)
(有駱駝墩干將試劎石又有玉竇泉雨華洞山形雖小而遊覽者衆)小横山(在横雲山東由絶頂)
(至東北皆峯巒隱起壁立數仞下瞰小溪亦竒絶處)澱山(在府城西北六十里澱湖中其形四面如)
(鼇上有浮圖下有龍洞屹立湖傍有小山寺僧立亭其上曰明極許尚詩殿閣輝金碧遐觀足畫圖維舟)
(一登覽誤涉小方壺)秦山(在府城東南近海又名秦望俗傳始皇曾登此望海)柘山(在府城南)
(六十五里俗呼小澱山旁有一石其狀如牛)金山(在府城東南九十里海中吳地記云有平坡可)
(容二十人坐山北有寒穴出甘泉)浮山(在府城東南一百里海中)達岸山(在府城東南一)
(百六十里海中)白龍洞(在横雲山頂相傳下流澱湖每風雨夜有龍出入洞中許尚詩呼吸湖中)
(水山椒寄此身洞門風雨夜電火逐霜鱗按朱之純集皇祐中吳及宰華亭浙西旱蝗及禱横山之神致)
(甘雨蝗不入境)鶴坡(在府城東七十里此地出鶴俗謂之鶴窠許尚詩索寞東郊遠仙禽盡此藏夢)
(回明月夜林杪響圓吭)華亭谷(在崑山之西谷有水縈繞百餘里乃長泖之異名出鱸魚蓴菜)
(晉陸機詩髣髴谷水陽婉孌崑山隂寰宇記華亭谷水下通松江)綾錦墩(在府城東一十里元)
(錢慶餘種桑之所慶餘嘗於此修郡志并韻書)海(在府城東南一百里有司春秋致祭)滬瀆江
(在府城西北六十里松江東瀉海而靈怪者曰滬瀆廣韻滬水名白虎通發源而注海曰瀆瀆上有壘晉)
(虞潭袁崧防海處傍有蘆浦俗呼為蘆子城唐皮日休詩全吳臨滄溟百里到滬瀆)青龍江(在府)
(城北七十里上接松江下通滬瀆吳孫權造青龍戰艦於此故名)松江(在府城北七十二里一名)
(吳淞江源出太湖口東注於海書曰三江既入震澤底定此其一也)錡湖(在府城西北三十五里有)
(陸錡宅故名一名洋湖)柘湖(在府城南七十里湖中有小山生柘樹因名秦時有女子入湖為神)
(今湖已堙為蘆葦之場為湖者無幾矣唐詢詩世歷亡秦遠湖連大海瀕柘山標觀望玉女見威神)澱
湖(在府城西七十二里古鍾水之地受三泖及西南諸港水自大盈趙屯二浦以瀉於松江元戴表元)
(詩雪融湖蕩白春動海山青)黃浦(在府城東南一十八里其水自杭州嘉興經華亭西南入浦又)
(東北流至上海縣入於海湍流悍急舟楫必趁潮汐往還並浦兩縣之田胥資灌溉元張之翰詩黃浦春)
(風正怒號扁舟一葉渡驚濤諸君来問民間苦何用潮頭幾丈高)范家浦(在黃浦東北舊名范)
(家浜本朝洪武間浜因吳淞江淤塞潮汐不通郡人葉宗行上言䟽浚接黃浦入海因改曰浦)顧會
浦(在府城西北接青龍江達於松江今通波塘是)大盈浦(在府城西北七十里南接澱湖北經)
(白鶴匯達於松江宋王安石詩徒嗟大盈北浩浩無春秋)龍盤浦(一名盤龍匯自上海縣西北達)
(於江每歲大雨泛溢為民病宋乾興間范仲淹守平江嘗經度之寳元間葉清臣按嘉興路建議為新渠)
(其患遂弭)周浦(在上海縣東南三十六里宋末有詩人儲泳居其上)下沙浦(在上海縣東南)
(五十里一名鶴沙宋宣城吳潛侍父下沙鹽場讀書後魁多士為開慶名相)三&KR0873;(在府城西南三)
(十六里廣韻泖華亭水也晉陸機對武帝三&KR0873;冬溫夏涼圖經&KR0873;有上中下之名而舊縣圖又以近山涇)
(圓者曰圓&KR0873;近&KR0873;橋闊者曰大&KR0873;自&KR0873;而上縈繞百餘里者曰長&KR0873;)五色泉(在府城内西南相傳)
(葛元煉丹於此丹成投水中至今常湧泉成五色郡人士見者必擢高第)寒穴泉(在金小山居海)
(中鹹水浸灌泉出山頂味獨甘冽朝夕流注不竭王安石華亭十詠詩神泉冽冰霜高穴與雲平空山渟)
(千秋不出嗚咽聲山風吹耎寒山月相與清北客不到此如何洗煩酲)湧泉(在上海縣靜安寺泉)
(湧如沸上有亭)養魚池(在府治西南隅一名瑁湖或云吳陸瑁所居有宅址尚存許尚詩誰得陶)
(朱術修治一水寬皇恩浹魚鼈不復敢垂竿今為城壕)天光雲影池(在上海縣儒學西)
八角井(在陸機宅傍許尚詩浚極疑無底鋒稜定有因沈沈中夜月照影屬何人)羅漢井
(在府城南禪寺前宋崇寧間僧鑿井得羅漢像因名泉甚甘冽)瑞光井(在超果寺嘗有光如虹貫)
(井中又嘗有金鰻之異郡人嬰疾者多汲水飲之)鹽鐵塘(在府城東南長三十里世傳吳越王)
(時於此運鹽鐵故名)白牛塘(在府城西南五十里風涇地界嘉興宋陳舜俞知山隂不奉行青苗)
(法上疏自劾歸居於此自號白牛居士)捍海塘(在府城西南抵嘉興海鹽縣界東北抵吳淞江)
(長三百三十里)唳鶴灘(在養魚池傍晉陸機曰華亭鶴唳可復聞乎許尚詩養鶴人何在湖邊水)
(尚清陸鵬詩眼前風景無人管時有漁舟泊柳邊)釣灘(在府城南三十里朱涇唐船子和尚垂綸)
(於此故名)石筍灘(在上海縣東南下砂捍海塘外灘抵海三十餘里沙中有石如筍故名)御
史涇(在府東南二里一名馭駟涇許尚詩疏鑿人何在流功幾世餘農民誦名氏不數鄭公渠)將
軍堰(在府城東北三十五里晉左將軍袁崧因以為名)
土産鹽絨毯藥班布三梭布鱸魚(出松江者獨四腮隋)
(煬帝謂金齏玉膾東南佳味)石首魚(在南海頭中有小石故名石首魚腹中膘可作膠)鱠
殘魚(博物志吳王闔閭江行食鱠有餘因棄中流化而為魚唐皮日休詩隱凭船舷無一事分明數)
(得鱠殘魚)鶴(宋沈括云鶴惟華亭之鶴窠邨所出為得地他雖有凡格也)
公署金山衞(在府城東南七十二里本朝洪武二十年建)松江守禦中千戶
所(在府治東南洪武三十年建)青邨守禦中前千戶所(在府城東八十里)
南匯觜守禦中後千戶所(在上海縣東南六十里俱洪武二十年建隸金山衞)
學校松江府學(在府治東南舊為華亭縣學宋魏了翁記元至元間改為府學本朝重建)華
亭縣學(在縣治西南舊為邑人徐進義塾本朝洪武二年改縣學正統四年重修)上海縣
學(在縣治東舊為上海鎮學元至元末改為縣學)青浦縣學(在縣治東南隆慶六年建)金
山衞學(在衞東北隅正統七年建)
書院孔宅書院(在府城北七十里舊有孔子廟在慧日院側宋淳熙間院僧浚渠得寳玉璧三)
(環三簮一藏之郡學尚存蓋孔子三十四代孫禎宦遊至吳因立家廟葬衣冠於此寳蓋墓中物也元至)
(正間里人章弼建書院以貯鄉俊秀之来學者)九峯書院(在府治西北宋邑士衛謙建按華亭)
(趙驥建議書院云華亭尉廳舊有折桂閣宋右文殿脩撰李夔為尉時生子綱於此後綱為相因呼相公)
(閣世代綿遠廳與閣俱廢而生賢之地愈久愈光江流之清海涵之大與夫九峯三泖之英粹鍾而生趙)
(宋中興第一之賢相其地豈不偉歟是宜建書院并以祠之)西湖書院(在瑁湖泳波亭舊址)
(元郡守張之翰建)清忠書院(在上海縣元至正間邑人張元澤建取宋仁宗賜其祖得象清)
(忠二字之名)邵氏義塾(在華亭縣西南六十里胥浦之上元末邑人邵天驥建贍以胥浦風)
(涇仙山三鄉之田二百餘畝禮名士主其席聚里之俊秀而教育之)
宫室来青樓覽暉樓(俱在青龍江上元都水監仕仁發建楊維禎二樓詩大江如龍)
(入海口青山似鳳来雲間)棲雲樓(在淨行寺元建楊維禎記)一覽樓(在超果寺本朝戶部)
(尚書夏原吉登樓詩有云金鰻不起泉光暗青虎長眠墓草寒)折桂閣(在華亭縣治宋建詳見書)
(院)尊經閣(在府學後正統間因舊重建)草堂(在圓智寺後晉陸機讀書處宋沈遼詩海)
(天寥寥禾黍秋人籟已息煙霧收數聲鶴唳草堂靜何苦更向咸陽遊)思堂(在華亭縣丞廳)盡
心堂(在府治西宋乾道間建取禮記一成而不可變故君子盡心焉之義而名)清節堂(在上)
(海縣治内宋咸淳間董楷提舉松江市舶時建人服其廉故名)貢舉堂(在府學南舊有魁星樓樓)
(廢而建堂元張之翰記本朝正統間重修)承宣堂(在府治中元元貞間建)唳鶴亭(在府)
(城西三里今為接官亭唐胡曾詩陸機西没洛陽城吳國春風草又青惆悵月中千歲鶴夜深猶自唳華)
(亭)泳波亭(在養魚池宋嘉祐間太常丞吳及宰華亭時建後令劉鵬增大之因民所譽榜曰思)
(吳)醉眠亭(在青龍江□宋僧行中建蘇軾名陳舜俞詩酒擔長輕六印腰醉中一枕敵千朝興)
(亡藐比榮枯柳聚散看同旦暮湖醉法本應塵外有醒䰟徒向水邊招已聞佳士過從約不似東風返去)
(橈)濯纓亭(在府治南宋紹興間建)半雲亭(在淨竹寺元僧印正詩一片青山雲占斷)
(老僧米與雲相伴白雲懼喜兩平分僧一丰兮雲一半)詠歸亭(在府學後正統間建)昇仙
臺(在上海縣西北七十里即王可交昇仙處)講經臺(在靜安寺宋嘉定間僧仲依嘗築土臺趺)
(坐講習元楊瑀詩華表不歸干載鶴至今遺跡鎖空山錢岳詩江月夜摇金篆冷天風時送寳花来)月
榭(在府治側宋許尚詩簷角御牆固明疏護翠羅公餘秉談麈竟夕對金波)雲間館(舊志華亭)
(有此館晉陸雲字士龍與荀隱字鳴鶴未嘗相識一日會張華坐上華曰今日相遇可勿為常談雲因抗)
(手曰雲間陸士龍隱曰日下荀鳴鶴因名)聽雪軒(在龍門寺元楊維禎詩老夫聽雪龍門寺浙&KR0377;)
(霰鳴飄雪多龍噴雨花天作瑞象占雲葉氣生和月明蟹過銀沙岸風細魚沈玉海波萬籟一空天地老)
(誰憐聲色墮娑婆)
關梁愛民橋(在府治南)震橋(在府治東)廣明橋麗澤橋(一名中亭)豐
樂橋(俱在府治西)張塔橋(在府城東門外又名衆安橋)秀野橋(在府城西三里)
鳳凰橋(在府城西北二十七里跨顧會浦西接鳳凰山尾故名)通濟橋(在府城西南五)
(十里跨&KR0873;水又名泖橋)南橋(在府城東五十四里呼為南梁)迎仙橋(在府東南相傳有仙)
(訪邑人沈學諭因名)
寺觀普照寺(在府治西唐為大明寺宋改今額本朝洪武中重建)寳雲寺(在府城東南三)
(十五里顧亭林即顧野王讀書處五代晉建為寺)南禪寺(在府治南宋紹興間建賜額演教元)
(大德間重修改今額)北禪寺(在府城東北宋賜額淨居元燬本朝洪武中重建)西禪寺
(在府治西三里宋建傍有浮屠元燬本朝洪武中重修)龍門寺(在府城南宋建)東禪寺
(在府城東四里宋建舊名寳勝本朝永樂中重修)興聖寺(在府治東南五代漢時建前有浮圖)
(元燬本朝洪武中重建寺有水陸池昔傳有龜數尾聞講經則緣砌而上罷則復去)延慶寺(在府)
(治東南宋乾道間建本朝正統中重修)超果寺(在府城西三里本名長壽唐建宋改今名有觀)
(音大士像本錢武肅王宫中所祈禱者)昭慶寺(在佘山東宋紹興間建寺有金沙地芥子菴)
海慧寺(在白牛塘宋慶歷間建陳舜俞記)崇福寺(在府城東四十里地名蕭塘宋華嚴)
(可師建師衛涇族孫紹興間捨宅建寺)積善寺(在上海縣治西北三里宋紹興間建元至大間)
(重修)靜安寺(在上海縣治西北一十里吳赤烏中建號滬瀆重玄寺宋祥符間改今名)松隱
庵(在府城南二十七里元至正間僧德然創建)仙鶴觀(在府治西南洪武九年建)長春
道院(在府治南元大德間建)松江道院(在上海縣東南高昌鄉宋咸淳間建本朝洪武)
(中重修)
祠廟忠烈廟(在金山舊傳吳主皓立以祀漢霍光又有别廟在府治南)陸將軍廟(在府)
(治西南舊在府治東本鎮西將軍陸侯廟址元至正間邑人復立以祀陸遜陸凱及遜子抗改今名本朝)
(洪武間定以春秋二祭宣德間遷此蓋舊三皇廟址)靈濟照烈王祠(在府城西三里宋成)
(淳間建王姓張有英槩靈跡自漢以来江浙多祀之)二俊祠(舊在府學東廡二俊晉陸機陸雲也)
(宋端平間廢元至元間重修)築耶將軍祠(在府城東三十五里將軍晉袁崧也正統間重)
(修)顧野王祠(在寳雲寺東五代晉時寺僧感夢一日於舊寺基水際得古斷碑云寺南高基)
(顧野王曾於此修輿地志遂立像建祠元成廷珪詩塵銷壞壁書千卷土蝕殘碑字幾行)龍王祠
(在滬瀆江上相傳自錢氏有國神已廟食兹土宋景祐間葉清臣為本路漕因浚盤龍匯禱神有應於是)
(復修祠貌有清臣祭文刻石)夏周二公祠(在府治西南成化十五年建祀周文襄公忱嘉)
(靖己丑增祀夏忠靖公原吉)
陵墓陸遜墓(在府城西北二十三里)陸抗墓(在府城西北二十三里)陸監墓
(在府城西北十九里)陸褘墓(在府城西北崑山之頂)袁崧墓(在上海縣西南長人鄉)
儲泳墓(在上海縣東南三十六里泳宋詩人)任仁發墓(在青龍江上)三高士
墓(在千山三高士楊維禎陸居仁錢惟善也宋濂作維禎墓銘)張悅墓(在華亭縣盤龍塘十)
(字廟南)顧清墓(在華亭縣顧浦塘)
古蹟金山城(在府城南八十五里舊經云昔周康王東遊鎮大海故築此城南接金山因名宋許)
(尚詩治盛周康世東遊豈信然城陻亦隳廢圖諜謾相傳)闔閭城(在府城東六十五里夾江又有)
(二城相對闔閭所築備越處漢志婁縣下有南武城疑即此也)袁崧城(在府城東三十五里舊經)
(云晉左將軍袁崧所築)白苧城(在府城南四十里地生野苧周迴如城今俗呼白苧匯)吳
王獵城(在府城南華亭谷東吳陸遜生於此唐陸龜蒙詩五茸春草雉媒驕註謂五茸者吳王獵)
(所茸各有名故稱五茸城)秦皇馳道(在崑山南四里相傳有大岡路西通吳城秦始皇至會稽)
(渡江經此宋唐詢詩秦德哀千祀江濱道不修相傳大隄築曾是翠華遊許尚詩歎昔秦皇帝何年此逸)
(遊迢遥大岡路千古為嗟羞王安石詩車輪與馬跡此地亦嘗留想當治道時勞者尸如丘)赤烏
碑(在靜安寺乃孫吳赤烏中創寺碑刻宋祥符遷寺而碑没於江元錢岳詩悲涼斷刻三江底想像雄)
(文六代全)古岡身(在府城東七十里凡三所長百里相傳海中湧三浪而成舊志所謂瀕海之地)
(岡阜相屬謂之岡身此天之所以限滄溟而全吳人也)陸機宅(在府城中至南門外唐詢詩舊)
(諜傳遺址悠然歷祀深人無令威至門異下邽箴谷水當年溜崑山昔日隂魯臺那復見絲竹若為尋梅)
(堯臣詩晴雲唳鶴幾千隻隔水野梅三四株欲問陸機當日宅而今何處不荒蕪)顧亭林(在府)
(城東南三十五里陳侍郎顧野王嘗寓居於此今寳雲寺有祠堂唐詢詩平林標大道曾是野王居舊里)
(風煙變荒原草樹疎王安石和寥寥湖上亭不見野王居平林豈舊物歲晚空扶疎)黃耳塚(在陸)
(機宅邨南述異記陸機少時頗好獵有客獻快犬曰黃耳性黠慧能解人語機仕洛常以自隨機久無家)
(問為書以竹筒繫犬頸令馳歸得報復馳還洛後犬死還葬於此)陳朝檜(在靜安寺相傳陳朝)
(植雙檜於殿庭之左右宋政和間媚臣朱勔圖以進徽廟遣使求之暴風震雷忽碎其一今殿右者尚存)
(元成廷珪詩香骨自来生左紐苦心未忍棄前朝)吕公樟(在北禪寺宋有回先生者過之手植)
(樟於雲堂後而去後數年樟已瘁回復造焉問章公何在取佩瓢内藥一丸瘞諸根下樟復榮葉葉俱顯)
(瓢痕人始悟吕仙也)聰道人塔(道人姓仰名德聰宋太平興國間結廬於佘山之東峯有二虎)
(大青小青為侍天禧間趺坐而逝所葬石塔尚存)雲間洞天(在府治東南宋錢良臣園名也)
(良臣參大政多訪江南竒花異卉古松怪石以營之其中美景佳致有如洞天故名今錢家巷其遺址也)
名宦唐蘇籥(攝華亭令在縣簡惠莅事公正時稱賢宰)張聿(華亭令治政凜然吏民畏服)
宋李䕫(華亭令有政聲生子綱後為相)吳及(知華亭縣有惠政蝗不入境水不害稼民思其)
(政作亭於西湖之上曰思吳蘇軾作記)姚舜明(政和間知華亭縣撫摩其民無所不盡其敬嘗)
(以元豐元符斷獄之制書而揭之獄)劉鵬(知華亭縣修明學校簿書期會各有條理在官未十旬教)
(化大行)邱崈(孝宗時知華亭縣捍海堰廢且百年鹹潮歲大入壞並海田崈至海口訪遺址已淪)
(没乃奏剏築三月堰成舄鹵復為良田)楊瑾(知華亭縣施政有方上下信服境内稱治又建為平)
(糴倉民甚便之秩滿鄉老泣涕送之且以二旗為餞題其上曰農人不會題詩句但稱一味好官人)趙
彦敔(監青龍鎮稅建鎮學養士百里之間絃歌相聞兵部侍郎杜孝嚴以彦敔有官不顯有民不多)
(而所知者本所務者大為文記之)董楷(提舉松江市舶分司上海鎮愛民養士海外馳名去官之)
(日人攀留不捨)黃震(知華亭縣夜未明視事事至立決甚有治聲)元張國英(延祐間為)
(華亭尹明敏於政時郡將恃世守陵虐有司欺害細民國英以法制裁之民藉以安)羅璧(以管軍總)
(管鎮金山居四年海盜屏絶徙鎮上海督造海舟六十艘兩月而畢)劉宣(至元間知松江府威惠並)
(著未幾同知浙西宣慰司事)張之翰(至元間知松江府文聲政績並著有古循吏風)申杲
(至正間知松江府悉心愛民有循吏風從子秉禮相繼知府事值水旱能恤民隱民立碑頌德)王艮
(江浙行省檢校官有詣中書訴訟松江富民包隱土田沙蕩為粮鈔甚多宜立官府糾察追收之遣艮驗)
(視艮至松江條陳曲折以破其誑事遂寢)劉克復(至正間松江府推官平反冤獄甚衆時稱為神)
(明)張德昭(至正間華亭縣尹廉明勤儉民懷其德立碑頌之)魯淵(至正間華亭縣丞動)
(循禮法佐治公廉其學長於春秋郡之學春秋者多出其門)吕謙(以懷遠將軍鎮守上海統領軍)
(民謙當春勸民召父老告曰善牧羊者先去敗羣善牧民者先除民害由是吏胥畏憚境内大治)鄧
巨川(至正初華亭縣丞參綜有方嘗言縣之稅粮民艱於輸乞以豆麥代民被其德)劉輝(至正)
(間上海縣尹明辨文雅恢然有牧馭才興學校平徭役敦禮義杜私謁民風遂變隣縣亦刻石頌德)何
緝(至正末上海縣尹廉公有威興學校勸農桑毁淫祀斥巫覡勸善懲惡民知所尚風俗丕變)胡
善(至正間為松江府學訓導時苗賊陷松江欲燬孔子廟善罵賊遂被害初善聞賊至即以死節自誓)
(題詩於壁曰領檄来司教臨危要致身果踐所言楊維禎為傳其事)本朝馮榮(華亭知縣賊陷)
(華亭榮不屈被囚王師既復華亭主將以其民從亂欲屠之榮力爭曰民由迫脅必欲加兵榮請先死主)
(將義其言從之民得免死)祝挺(洪武初上海知縣時海盜竊發挺效死禦之遂被執挺曰汝吾子吾)
(汝父母汝何執我耶盜釋之挺乃密謀佐貳召義民追獲渠魁斬之以獻賊平統兵者欲罪餘黨挺曰彼)
(良民被逼耳若罪之寧罪我統兵從之民頼以全活)胡儼(洪武中為華亭縣學教諭經明行修勤於)
(教育士及門者多造就後召入翰林)蔣惠(洪武間華亭知縣平冤獄毁淫祠去姦民及民之惠實多)
甄庸(洪武末為松江知府端謹廉明後召為工部侍郎)杜鎰(洪武末為上海知縣守廉介尚)
(節儉吏畏民憚)黃子威(永樂初為松江知府公勤清慎不惑憸邪甫三年事舉民安)孫鼎
(宣德間松江府學教授以清慎持己以禮讓化人諸生咸信服之秩滿以選陞南直隸提學御史)劉
惠(掌金山衞事三十年清心勵行一衞化之知廉恥之足尚畿志)章增(正統中知華亭為政)
(知大體廉謹和緩禮賢惠民及卒民追思之畿志)葉冕(景泰中知松江府鋤強植弱民畏而服之)
(時連歲饑饉冕悉力賑救賴以全活者甚衆畿志)甯祥(景泰中知松江府清謹愛民嘗董浚浦淮)
(塘建盤龍塘諸橋歲旱奏免兩邑稅粮十九萬民深德之畿志)趙正(景泰間為上海教諭終日)
(坐堂上講授夜則振鐸以警惰者及門之士既仕而休猶念之不置畿志)俞欽(天順中同知松)
(江府廉慎慈惠不為煩苛嘗受委董學校理戎伍士勸民懷歌頌盈耳召去行李蕭然畿志)李紋
(知上海縣剛毅練達剖決若流日訪民疾苦而得其貧富實狀故徭役令下皆若家至而戶歷者輿論翕)
(然稱平畿志)王衡(成化中松江知府清介公廉人不敢干以私嚚訟衰息囹圄數空民轉運苦於)
(漕軍衡疏其弊得免畿志)于準(成化中松江府同知為政本仁恕先教化而後刑罰開益瀆河)
(不笞一人而事就城中失火勢烈甚準衣冠向火再拜火隨息蓋一誠也畿志)何瀞(成化癸巳)
(松江府推官明允清慎門無私謁知府王衡贈詩有關門共惜寒儒苦斷獄爭誇老吏明之句拜監察御)
(史志畿)郭綸(成化中知華亭縣未明起視事速暮始休雖盛暑必衣冠終日無怠縣庭肅然綸持)
(法甚嚴而未嘗輕入人以罪民故思之畿志)汪宣(成化中知華亭縣通練明察庭無留事興學校)
(禮師儒奬勵人才多所造就畿志)
流寓鄭聞(開封人寓居華亭與錢良臣同遊縣庠宋紹興間魁南省與良臣並參大政)趙孟
僩(黃巖人宋宗室嘗遊廬陵歐陽守道劉辰翁之門文天祥開浙西閫以從事辟之階行僅五十日而)
(大事已去孟僩遂隱為道士又為僧因自號三教遺逸子孫遂家華亭所著有湖山汗漫集)陳宏
(莆田人宋末徙居華亭以儒業起家邃於易嘗著易象發揮易益通言童子問)楊維禎(會稽人元)
(末寓居華亭維禎淹貫經傳詩文雄富仕至江西儒學提舉所著有春秋透天關宋遼金三史正統辯史)
(鉞史義拾遺麗則遺音古樂府)陶宗儀(天台人元末隱居華亭負經世之學與人言若訥遇事輒)
(極論不少借所著有四書備遺說郛輟耕錄書史會要廣薈菆等集)李象賢(台州人徙籍華亭明)
(春秋贍文詞洪武初舉任本府儒學訓導子至剛博學能文亦舉明經累官禮部尚書兼左春坊大學士)
(預修永樂大典出知興化府卒於官)趙友同(金華人父以德博學邃醫遊吳中友同從之遂占籍)
(華亭嘗從宋濂遊攻古文辭尤精於醫膺薦授華亭訓導後陞太醫院御醫預修永樂大典等書為副總)
(裁)錢惟善(錢塘人寓居華亭詩極精緻)過璘(本平湖人父䚮始家華亭璘舉進士累官)
(江西按察司副使致仕為人闥朗方直遇事不避利害畿志)
人物漢陸康(吳郡人少以義烈稱舉茂才除高城合歷武陵廬州太守以恩信為治申明賞罰所)
(在稱之)三國陸績(康少子年六歲於九江見袁術術出橘績懷遺母既長博學多識吳孫權)
(辟為奏曹掾以直道見憚出為鬱林太守雖有軍事著述不廢作渾天圖注易釋玄傳於世)陸遜
(康從孫始任幕府歷東西曹令史吕蒙謂吳主權曰陸遜意思深長才堪負重終可大任權乃召拜偏將)
(軍右都督代蒙屯陸口以功封華亭侯進封婁侯黃武初破蜀漢兵於夷陵尋為相)陸瑁(遜弟好學)
(篤義仕吳拜議郎選曹尚書孫權欲親伐公孫淵瑁諫止之子喜仕吳累官吏部尚書少好學有才思嘗)
(作言道等書及西州清論)陸凱(遜族子吳黃武初為永興諸暨長所在有治績拜建武都尉雖統軍)
(衆手不釋書寳鼎初為相乃心公家表疏皆指事不飾忠懇内發)陸抗(遜子仕吳拜奮威將軍都)
(督信陵西陵夷道樂鄉公安諸軍事晉羊祜率師向江陵抗使輕兵躡之祜引軍還抗無矜色故得士心)
(後拜大司馬荆州牧臨終上疏以西方為屬史稱其貞亮籌幹咸有父風)陸監(華亭人少時隱靜方)
(直抗烈仕吳除後將軍司馬以功封西陽亭侯)晉陸褘(凱予仕晉行左丞相鎮西大將軍事華覈)
(嘗表薦褘曰褘體質木剛器幹彊固董率之才魯肅不過在戎果毅臨財有節)陸機(抗子少有異才)
(文章冠世伏膺儒術非禮不動領父兵為牙門將成都王穎攻長沙王又假機後將軍河北大都督為孟)
(玖等所譛穎密使孫秀收機機與穎牋詞甚悽惋既而嘆曰華亭鶴唳可復聞乎遂遇害所著文凡三百)
(餘篇)陸雲(機弟六歲能屬文與機齊名雖清新不及機而持論過之號曰二陸尚書閔鴻見而竒之)
(曰此兒若非龍駒當是鳳雛後成都王穎表雲為清河内史轉大將軍右司馬因機敗亦遇害)陸曄
(瑁孫少有雅望從兄機每稱之元帝辟為祭酒遷太子詹事以清直著稱拜侍中累官至光禄大夫弟玩)
(器量淹雅蘇峻平以功封興平伯累授左光禄大夫開府儀同三司加散騎常侍)南北朝顧
野王(吳郡人父烜信威臨賀王記室以儒術知名野王精記博識天文地理無不該通仕陳領著作)
(掌史事後為黃門侍郎光禄卿卒有玉篇及輿地志國史記傳文集等書)宋朱諤(華亭人初名紱)
(進士第二徽宗時累官御史中丞嘗奏願開内閻延羣臣從容論道如神宗故事又請分命使者刺舉諸)
(道有受令而不行及行令而不盡者論其罪則令出而朝廷尊矣歷禮兵吏三部尚書拜右丞居位三月)
(卒謚忠靖弟紘崇寧初進士)柳約(華亭人性至孝深於經學大觀中上舍進士為霸州教授靖康)
(初為殿中侍御史論三鎮不可棄後以直龍圖閣知嚴州兼浙西兵馬都監時金人大入列郡震恐約屹)
(保孤城境内按堵高宗嘉其忠後擢試戶部侍郎且將大用當路忌其盡言誣以事罷之卒贈四官)衞
膚敏(華亭人以上舍登宣和初進士累官校書郎假給事中使金時金人將舉兵大入膚敏論難往)
(復殊不為屈高宗時拜右諫議大夫后父邢煥除徽猷侍制太后兄子孟忠厚除顯謨閣直學士膚敏言)
(非祖宗法皆改職勸帝早幸金陵因陳守長江之策帝善其言除刑部侍郎)潘緯(華亭人紹興中)
(舉進士甲科恬於進取工著述嘗音註柳文)錢良臣(華亭人幼志於學年十九陞太學紹興中)
(舉進士累官至參知政事德望甚著嘗一新郡學舊祠於西廡)許克昌(華亭人紹興末舉進士名)
(在第一以有官政第二累官右正言時松江新涇堰閘為海水延入蘇湖境上為民患克昌請於朝移堰)
(入運港以避潮勢由是三郡之田得免醎潮浸灌之患)胡林卿(華亭人淳熙中進士甲科與史)
(彌遠同年史既柄國勢燄薰灼終身不登其門後卒有挽詩云有名登相甲無跡到權門子琚嘉定中進)
(士學識該博有靜菴詩集)田疇(華亭人號與齋嘉定間嘗設講席於國學六館之士皆托北面焉所)
(著有學易蹊徑四書說約)林至(華亭人淳熙中上舍釋褐魁歷官至秘書嘗登朱文公之門所著冇)
(文集子革嘉定中進士)衞謙(華亭人嘗立義莊以贍貧建義塾以教學者所著有易管見)高
子鳳(華亭人嘗註杜詩所著詩文有淡庵集)王泰来(華亭人性剛介不為柔從蚤以詩名)
(寳祐開慶間元至元間召至京世祖與語持正不回欲授以官懇辭乞歸所著有詩集)元夏侯
尚元(華亭人好著述仕為東宫伴讀明宗之變去官入海都郯王聞其賢待以上賓已而王被誣誅)
(尚元力陳王之忠孝數事既得白翩然南歸不復仕揭徯斯為傳其事)周之翰(華亭人博究羣)
(書通象數之學其著述有乾坤闔闢天地生成隂陽變化山川流峙四圖并贊以發明其蘊奥講授於鄉)
(以夀終)費㮤(上海人仕為管領海船萬戶浙東道宣慰使卒贈鎮國上將軍封江夏郡公謚榮敏)
(子拱辰平江等處運糧萬戶孫雄以蔭為宣城尹)夏椿(華亭人大德間大饑死者相跲藉貧者皆)
(攜老幼歸之椿闢廬舍具饘粥以食之去則贐之病者藥之死者葬之有司上其事表其門官其子)任
仁發(上海人年十八中鄉試仕為都水監自黃河江浙及吳淞江淤塞皆隨處疏而通之官至浙東)
(道宣慰副使所著有水利書十卷)本朝錢全&KR3798;(華亭人通涉書史元末張氏據吳誓不為)
(其用杜門著書有韻府羣玉掇遺續松江府志)陳文東(華亭人穎悟好學能詩文尤善篆隸真草)
(洪武間以秀才舉任山西解州判官調湖廣柳州卒於任至今郡人學書者多宗之)全思誠(華亭)
(人博學能文洪武初以老儒召為文華殿大學士兼左春坊中允勅賜致仕)王公亮(華亭人世)
(業儒早失怙恃自幼勤學尤善楷書舉任吏科給事中尋陞應天府丞官至廣東布政使能聲著間)任
勉(華亭人洪武中舉進士知鄱陽縣甚得民心後陞福建參政寬猛得宜吏氏畏眼)王鍾(華亭)
(人仕為紀善永樂和侍東宫居守北京甚見親重官至戶部右恃郎鍾端厚沈靜從容詳雅臨事無留滯)
(僚吏咸眼其能)何廣(上海人洪武中舉明經任知縣陞江西僉事再陞湖廣參議在邑則有患政稱)
(循吏在風憲有激揚名在藩垣得方岳體嘗著律解辯疑)沈度(華亭人父易性至孝明易授徒於家)
(宦達者多出其門嘗著五倫詩孝經旁訓度善篆隸真行書累官翰林學士弟粲亦善真草書飄逸適勁)
(自成一家初授翰林修撰累官大理少卿永樂中特賜兄弟二品袍笏以寵異之)石璞(華亭人由)
(永樂中舉人任四川按察使剖決如流吏民畏服得憲臣體)陳禎(華亭人讀書好禮喜怒不形洪)
(武中為禮部主事有能聲嘗攝部事累官河南參政子詢永樂中進士剛直有氣節歷官翰林侍讀學士)
(大理太常少卿終國子祭酒)夏宗文(華亭人善隸真草書名重於時以才學起至京師纂修永)
(樂大典及勸善書授廣平縣主簿有惠及民没於官以子貴贈中大夫太僕寺卿)衞青(華亭人永)
(樂間為山東都指揮僉事備倭海上時蒲臺妖婦唐賽兒作亂圍安邱青率千騎晝夜兼行到城下奮擊)
(賊衆而收其孥賊遂平事閒陞為都指揮使)朱孔易(華亭人永樂中中書舍人陞順天府丞筆)
(力道勁得書法之妙朝廷凡有題額多出其手)陳篔(上海人宣德間進士拜監察御史風采凜然論)
(事斷獄雖權貴莫敢屈累官山東左參政致仕居官四十年清謹如一日畿志)張鎣(華亭人正)
(統戊辰進士拜監察御史累官南京兵部尚書參贊機務更事三朝凡所設施皆有成績卒贈榮禄大夫)
(太子太保謚莊懿畿志)夏寅(華亭人正統戊辰進士累官山東右市政使嘗督學江西士服其教)
(參政浙省賊化為良他學行皆有可稱云畿志)唐珣(華亭人天順丁丑進士知合州興學勸農)
(盜賊解散後知福州發奸擿伏如神累官右副都御史巡撫兩廣南蠻弗靖直檮嵒穴斬首萬計卒於官)
(畿志)張悅(華亭人舉進士歷刑部主事員外郎奉職守法以不欺為本悅嘗督學浙江去糊名校士)
(曰我且自疑人誰信請託覬覦無敢干者成化中以按察使入覲時尚銘在東厰任事衆皆及其門悅獨)
(不往銘銜之伺察無所得累官南京兵部尚書卒贈太子太保謚莊簡畿志)張弼(華亭人舉進士)
(任兵部主事員外郎出知南安府有善政大抵風度高曠非簿書俗吏遂謝病歸畿志)孫衍(華亭)
(人成化戊戌進士歷官延平知府清介自持吏民不威而治治郡為八閩之首畿志)顧清(華亭)
(人弘治癸丑進士改庶吉士授編修同館毛澄汪俊羅欽順相與砥礪氣節涵養德器人謂館局得人清)
(自學士擢少詹事遷禮部侍郎沈默簡靜一洗吳淞佻薄之習嘗被誣致仕不復與辨廷臣直之起南京)
(禮部侍郎卒畿志)李希顔(華亭人弘治癸丑魁禮闈授南京刑部主事擢廣東按察僉事時逆)
(瑾勢傾中外希顔奉表詣闕不踵其門京師稱為鐵腰李遷雲南提學副使振作士氣滇人德之進本司)
(按察使詞訟煩劇剖決如流以疾卒畿志)曹閔(上海人舉進士授沙縣知縣任滿民號泣攀留)
(累日不得去至隣邑民亦爭為留之為南臺御史正德初上疏極論宦官竊弄下錦衣獄被杖幾不生瑾)
(誅復官年未五十即引退養母十年母終枕塊得寒疾卒畿志)
列女王子溫妻(華亭人姓諸氏子溫家貧諸以女紅給其服膳略無慍色元丙申兵劫松江子)
(溫欲挈以逃雖諸流涕曰豈可以我一婦人致累汝耶汝第去我自為計乃與隣嫗避於襄南城陋室中)
(少頃賊入隣嫗皆為所汙獨諸怒罵不從賊掣刃剖其腹罵不絶口而死)費元琇(上海名家女歸)
(廣陵朱氏元至正間從宦江隂盜起因歸寧避亂邑陷苗軍露刃欲私之元琇罵不已苗怒刳之妹元徽)
(有女德歸華亭陶氏年三十喪夫誓死不嫁時號雙節)沈景新母妻(平江人元至正中景)
(新調上海吏江浙苗軍大肆殺掠母與婦謀曰吾家素清白義不受辱項為苗軍所擒曰爾能從吾不殺)
(汝婦姑大罵苖軍怒刃其姑縛婦髮馬尾曳殺之)任仕中婦(上海人姓俞氏年二十一寡居)
(有女始二歲男始五月誓不二天撫教男女女既笄適俞邦用邦用亦早喪親戚勸再適女曰再嫁則俞)
(氏祭祀誰奉且辱吾母乃歸與母同居守志本朝洪武中旌為雙節之門)張文通婦(上海人姓)
(俞氏永樂初文通嬰瘵疾藥不能療囑俞曰吾將死汝年少無子宜善事後人俞泣曰父命以妾事夫夫)
(今死矣又無子女將何從也願從夫於地下文通沒是夕俞亦自經)鄧林婦(上海人姓湯氏通孝)
(經列女傳歸林未久而寡鄧族利其居址迫使改節婦曰我生死鄧家耳乃盡其貲以還鄧族躬織絍以)
(自給年九十三卒畿志)蔡倫婦(上海人姓唐氏夫亡守志育二子式堅以成式娶侯氏亦蚤卒)
(姑婦並以節著成化中旌表畿志)張氏三節婦(璿妻胡氏璣妻瞿氏珩妻楊氏俱夫亡守)
(節成化中旌三節之門胡氏又以子貴受封焉畿志)趙氏女(北京人幼有令質刑部尚書張)
(鎣為次子昱聘之未婚而昱卒父母將嫁之女曰我聘於張又誰適乎姑衞夫人迎以歸守志終其身弘)
(治壬戌旌其門畿志)錢岐妻宋氏(華亭人夫卒棄其二女自縊家人救之得不死遂屏)
(食卒年二十五有司以聞詔旌其門貞烈畿志)
仙釋王可交(華亭人業耕釣一日櫂舟入江忽見中流有彩舫載七道士遠聞有呼可交名者頃)
(之舟近舫側呼可交登舫一道曰好骨相合為仙一道與之二栗食之甘如飴命黃衣送上岸覓所乘舟)
(不得乃在天台山瀑布寺前僧迎問之可交曰今早離家蓋三月三日僧言九月九日已半年餘矣後絶)
(穀住四明山不出)心鑑(華亭人俗姓朱母生時有異香稍長出家詣嵩嶽受具戒唐大中間居洛)
(陽長夀寺尋歸姑蘇再住明州棲心寺所在禪者雲集咸通中示寂葬天童山賜號心鑑塔曰夀相)船
子和尚(名德誠入藥山洪道禪師室大明宗旨常乘小舟往来松江朱涇以輪釣度日人號船子)
(和尚忽一日覆舟而逝唐咸通中僧藏暉即其覆舟處建寺曾有詩曰千尺絲綸直下垂一波纔動萬波)
(隨)淨真(華亭人宋嘉定間為興聖寺僧有道行嘉熙三年浙江錢塘江坍具偈呈安撫趙端明曰)
(海沸江河水接連民居衝蕩亦憂煎投身直入龍宫去要止驚濤浪迫天遂投於海三日而返謂衆曰我)
(在龍宫說法龍神聽受此塘不復崩矣語訖復入於海安撫上其事勅賜護國真法師)德聰(姓仰)
(氏初受具戒於梵天寺參諸方密契心印宋太平興國中結廬□山之東峯有二虎大青小青為侍掛一)
(書梁間見者問之曰此佛經也問嘗讀否曰既知其義何再讀其他問者皆默然不對天禧初趺坐而逝)
(閱月容貌如生)海月(名慧辯華亭傅氏子生時有異父母令出家入普照寺得法明智遂領寺事遷)
(至杭州都僧正蘇軾倅杭甚高其行一日合掌坐曰遺言須東坡至方合龕四日軾至見其趺坐如生項)
(尚溫遂以詩哭之云生死猶如臂屈伸情鍾我輩一酸辛樂天不是蓬萊客憑仗西方作主人)覺慶
(四明人自幼窮究妙典於二十歲棄俗出家投禮梅峯和尚深入悟門元至元初至雲間陳源家端坐而)
(化越三日送至茶毗之處忽徧體汗下源再請回家是夜紅光貫天停龕十日顔貌如生鬚髮自長四方)
(瞻禮者無不嘆異後源改創所居為蘭若漆其肉身祠之以香水救人疾苦累獲靈驗)
明一統志卷九
