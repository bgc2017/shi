明一統志卷六十七
明李賢等撰
成都府(東至潼川州安岳縣界一百五十里西至雜谷安撫司界六百三十里南至眉州彭山縣界一百一)
(十五里北至潼川州中江縣界二百五十里自府治至南京七千二百六十里至京師一萬七百一十里)
(糧十六萬六千石有零)
建置沿革禹貢梁州之域天文井鬼分野入參一度古
為蜀國秦置蜀郡漢分置廣漢郡武帝置益州蜀郡
隸焉王莽改益州曰庸部蜀郡曰導江東漢州郡復
舊蜀漢都此於益州置牧蜀郡置守晉武帝改蜀郡
為成都國尋復蜀郡宋齊蜀郡皆隸益州後周置益
州及蜀郡隋初罷郡大業初復罷州為蜀郡唐改為
益州後置大都督府及劔南節度於此天寶初改為
蜀郡至德初改為成都府又陞為南京尋罷後復於
此置劔南西川節度五代時王氏孟氏相繼有其地
宋為益州路端拱初改為成都府元為成都路本朝
改為成都府領州五縣二十六
成都縣(附郭春秋時蜀侯所理秦始置成都縣漢末益州治此晉宋齊梁並因之隋属益州唐宋)
(元為成都府路治所本朝因之編戶一十四里)華陽縣(附郭本秦成都縣地唐貞觀中分置蜀縣)
(與成都縣分治郭下乾元初改為華陽縣取華陽黑水惟梁州之義宋元仍舊本朝因之編戶一十一里)
雙流縣(在府城西南四十里本漢蜀郡廣都縣地晉置寧蜀郡後周郡廢隋初改廣都為雙流縣)
(取蜀都賦帶二江之雙流為名唐復析置廣都縣宋仍舊元省廣都入焉本朝因之編戶五里)温江
縣(在府城西五十里本漢蜀郡郫縣地西魏置蜀郡治於此隋初省郡入郫縣尋置萬春縣後廢唐初)
(復置貞觀初改為温江縣以江水温潤為名宋元仍舊本朝因之編戶七里)新繁縣(在府城西)
(北五十六里本漢蜀郡之繁縣以繁縣為名蜀漢改為新繁縣晉宋齊復為繁縣後周仍改新繁隋省入)
(成都縣唐初復置宋元仍舊本朝因之編戶四里)新都縣(在府城北六十五里本漢舊縣属廣)
(漢郡後置新都郡晉徙新都郡治雒縣仍属焉梁置始康郡西魏郡廢隋改新都曰興樂縣後併入成都)
(唐復置新都縣宋元仍舊本朝因之編戶七里)金堂縣(在府城東七十里本漢雒與新都縣地属)
(廣漢郡唐咸亨初析置金堂縣属漢州以地連金堂山故名宋屬懷安軍元初陞軍為懷州縣属如故後)
(省州入縣本朝因之編戶八里)仁夀縣(在府城東二百里本漢犍為郡武陽縣之東境晉置西城)
(戍梁置懷仁郡西魏以西城戍置普寧縣屬陵州隋改普寧曰仁夀為隆山郡治唐初改郡為州又改為)
(仁夀郡後復為陵州縣仍舊宋廢州為陵井監改仙井監隆興初又為隆州元併州入仁夀縣本朝因之)
(編戶一十二里)井研縣(在府城東一百五十里本漢武陽縣地東晉置西陽郡西魏置蒲亭縣隋)
(改井研縣屬陵州又析置始建縣唐因之宋以始建縣省入井研元屬隆州本朝州廢縣存洪武十年以)
(井研省入仁夀縣後復置改今屬編戶三里)郫縣(在府城西二十五里古郫邑為蜀王杜宇所都)
(秦始置郫縣隸蜀郡漢以後並因之隋大業初縣省尋復置唐因之垂拱初析成都置犀浦縣宋省犀浦)
(入焉元仍舊本朝因之編戶七里)資縣(在府城東三百里漢為資中縣属犍為郡後周改盤石縣)
(徙資州治此兼置資中郡隋初廢郡後改州為資陽郡唐改郡為資州天寳初復為郡乾元初又為州宋)
(属潼川府元省入簡州後復置本朝改州為資縣編戶七里)内江縣(在府城東四百三十里本)
(漢資中縣地後周置漢安戍尋改中江隋改内江唐咸通中置内江縣属資州宋元因之本朝改今属編)
(戶一十六里)灌縣(在府城西五十里本漢郫綿&KR2791;江原三縣地蜀漢置都安縣属汶陽郡晉徙都)
(安於灌口属汶山郡宋齊因之後周省都安入郫縣唐初於灌口置盤龍縣尋改為𨗳江縣貞觀中曰灌)
(寧開元中復曰𨗳江孟蜀置灌州東改為永安軍又改為永康軍後廢為灌口寨又復置永康軍治𨗳江)
(縣元初復置灌州以𨗳江青城二縣省入本朝改州為縣編戸六里)彭縣(在府城北九十里周為彭)
(國秦為蜀郡繁縣地漢晉因之劉宋置晉夀郡及縣梁置東益州後周改郡及縣俱曰九隴隋初廢郡置)
(濛州尋廢唐復置濛州貞觀初廢後又置彭州天寶初改濛陽郡乾元初復為彭州又置威勝軍宋仍為)
(彭城治九隴元以九隴縣省入本朝改州為縣仍省濛陽縣入焉編戸六里)崇寧縣(在府城西)
(北八十里本郫𨗳江九隴三縣地唐儀鳳初置唐昌縣属益州尋属彭州五代梁時改歸化縣唐復為唐)
(昌晉改為彭山縣漢復曰唐昌宋初改為永昌縣崇寧初改曰崇寧元屬彭州本朝改今屬編戶三里)
安縣(在府城州八十里本漢汶江縣地属蜀郡晉為汶山郡地後周属汶州隋属會州唐属茂州宋)
(於此地置石泉軍元中統間陞為安州以龍安神泉二縣省入本朝改州為縣編戶六里)簡州(在府)
(城東一百五十里本漢犍為郡之牛鞞縣晉因之宋齊属蜀郡西魏改陽安縣於縣置資州及武康郡後)
(周徙資州治資中隋初置簡州後廢唐初復置簡州天寶初改陽安郡乾元初復為簡州後又置清化軍)
(宋復為簡州領陽安平泉二縣元廢平泉以陽安縣省入本朝洪武六年改州為縣尋復為州編戶一十)
(四里領縣一)資陽縣(在州城北一百二十里本資縣地新置属簡州編戶七里)崇慶州
(在府城南一百一十里漢為蜀郡之江原縣地晉因之李雄據蜀置漢原郡晉穆帝改晉原郡南齊改晉)
(康郡西魏省郡入犍為郡隋置晉原縣属益州唐置蜀州天寳初改唐安郡乾元初復為蜀州宋紹興中)
(陞崇慶府元改為州以江原縣省入本朝又省晉原永康縣入焉編戶一十二里領縣一)新津縣
(在州東南一十里本漢武陽縣地屬犍為郡後周始置新津縣徙犍為郡治於此隋初郡廢以縣属益州)
(唐属蜀州宋屬崇慶府元屬慶州本朝因之之編戶七里)漢州(在府城東北一百二十里本漢雒縣)
(廣漢郡治焉東漢為益州刺史治所晉為新都國宋齊梁為廣漢郡隋併入蜀唐置漢州天寶初改德陽)
(郡乾元初復為漢州宋仍舊元以雒省人本朝因之編戶八里領縣三)什邡縣(在州西二十里)
(漢舊縣属廣漢郡高祖封雍齒為什邡侯即此晉属新都郡後周改為方亭縣武帝廢入雒縣唐初復置)
(什邡縣屬益州垂拱中改屬漢州宋元仍舊本朝因之編戶四里)綿竹縣(在州西二十五里本)
(漢舊縣屬廣漢郡以其地宜竹因名漢末劉焉嘗徙益州治此晉属新都郡後又置晉熙郡後周改綿竹)
(為晉熙縣隋初改孝水縣後復曰綿竹唐屬漢州宋仍舊元初省入漢州後復置本朝因之編戶七里)
德陽縣(在州北六十里本漢綿竹縣地属廣漢郡東漢析置德陽縣後周省入雒縣唐初復置属)
(益州垂拱初属漢州宋仍舊元初陞為德州尋復為縣本朝因之編戶六里)綿州(在府城東北三)
(百六十里本漢廣漢郡之涪縣蜀漢属梓潼郡晉以後属梓潼巴西二郡西魏改縣曰巴西置潼州隋初)
(改為綿州後改為金山郡唐初復為綿州天寶初改巴西郡乾元初復為綿州宋仍舊元初属成都路後)
(以魏成縣省入属潼川路本朝改今屬編戶六里領縣二)彰明縣(在州北九十里本漢涪縣地晉)
(白沙戍移漢昌縣僑治於此属巴西郡後魏改為昌隆縣隋属金山郡唐先天初改為昌縣属綿州後唐)
(時又改為彰明縣宋元仍舊本朝因之編戶三里)羅江縣(在州南九十里本漢涪縣地晉置萬)
(安縣後移於潺亭改潺亭縣曰魏復曰萬安置萬安郡廢以縣属以縣屬綿州後屬金山郡唐初屬綿州)
(天寶初改羅江縣宋元仍舊本朝因之編戶三里)茂州(在府城西北五百五十里古冉駹國地漢)
(武開置汶山郡宣帝時郡廢後復置梁置繩州後周改曰汶州治汶山縣隋初改為蜀州尋改會州後復)
(為汶山郡唐初復置會州尋改南會州貞觀中改為茂州天寳初改通化郡乾元初復為茂州宋元州仍)
(舊治汶山縣本朝以汶山縣省入編戶四里領縣一)汶川縣(在州南二百里本漢綿&KR2791;縣屬蜀郡)
(晉置汶川州於此梁置汶川縣後周以縣置汶山郡隋初郡廢以縣屬汶州唐屬茂州宋即縣置威戎軍)
(元復為縣屬茂州本朝因之編戶四里)威州(在府城西四百五十里古冉駹國漢武開之晉屬汶)
(山郡隋屬會州後没於羌唐置維州天寶初改維川郡乾元初復為維州五伐蜀時徙治中州城宋改威)
(州以威制西羌故名元仍舊本朝因之編戶七里領縣一)保縣(在州西四十里本徼外冉駹之地隋)
(以其地置薛城戍唐置薛城縣屬維州孟蜀改為保寧縣宋因之元以保寧併入威州後復置本朝初因)
(之後分置保縣編戶四里)
郡名蜀郡(秦名)益州成都(俱漢名)錦城(以蜀有錦官故名亦曰錦里)
形勝沃野千里天府之土(蜀漢諸葛亮云)華陽西極黑水南流
(楊雄益州箴)帶二江之雙流抗峨眉之重險(晉左思蜀都賦)緣以
劔閣阻以石門(蜀都賦)西抗吐蕃南撫蠻獠(唐元和志)坤維
大都會(范謩砌街記)金躔奥壤玉壘名區(宋薛田成都百韻詩序)地
大且要(宋蘇洵與吴職方書)水陸四衝(古涪志序左綿據涪上流水陸四衝為蜀重地)
岷嶓鎮其域(華陽志岷嶓鎮其域五嶽華山表其陽四瀆汶江出其徼)咽喉於蜀
而臂視諸郡(廣漢圖經)天下藩鎮之冠(宋吴師孟西樓記)
風俗俗不愁苦(漢志民食魚稻亡凶年憂俗不愁苦而柔弱褊□)人多工巧(隋志)
(人多工巧綾錦雕鏤之妙侔於上國)畏鬼惡疾(唐高儉傳蜀人畏鬼而惡疾雖父母疾皆委去)
(望舍投餌哺之昆弟不相假財)尚侈好文(益州記其風尚侈其俗好文)文多於質
(華陽國志益州之俗文多於質故其民柔弱土地沃美人士俊乂)民重蚕事(成都古蚕叢之)
(國其民重蚕事故一歲之中二月望日鬻花木蚕噐於市號曰蚕市)俗好娱樂(成都遊賞之盛)
(甲於四蜀俗好娱樂往者太守歲時宴集以從民樂歲率有期及期則士女闐道嬉遊以坐具列廣庭謂)
(之遨床謂太守為遨頭)民和俗阜(宋劉昊簡州折柳亭記)以勇悍相高(寰宇)
(記茂州本羌戎之人好弓馬以勇悍相高)有古淳質風(宋仁夀縣志愿慤而好静公議而無)
(私有古淳質風)
山川武檐山(在府治北蜀記武都山精化為女子蜀王開明納為妃不習水土而死王遣五丁於)
(武都山擔土為塚盖地數畝高七丈上有石厚五寸徑五尺瑩潔號曰石鏡用表其門又傳成都内及毗)
(橋側有一折石長三丈云是五丁擔土檐也漢昭烈即位於武檐之南謂此)昇仙山(在府城北)
(入都江水)西山(在府城西一名雪嶺唐杜甫詩雪嶺界天白又云東郭滄江合西山白雪高)威
鳳山(在府城北一十八里一名石斛山蜀漢後主禪嘗習射於此又名學射山)天回山(在府)
(城北三十里唐玄宗幸蜀至此及聞長安平車駕乃回因名)宋興山(在府城北三十里)六
對山(在府城南六十里五代時蜀後王自新津縣修覺山至廣都見十二峯有山峯六對之語因)
(名)鐡爐山(在府城南六十里五代之季日者占此山當出異人乃掘羅氏之墓有松根纏棺肰)
(若雙龍取刀斷之流血不止)應天山(在雙流縣南八里唐僖宗幸蜀時賜名)宜城山
(在雙流縣南一十里岡阜相對上有宜城山出紫草)聖燈山(在雙流縣東南四十里一名普賢山)
(世傳昔有善賢聖燈出現蜀太后看聖燈詩所恨風光看未足却驅金翠入龜城)麗元山(在新)
(都縣北八里平地特起高三丈有雙石鏡廣五尺)龍門山(在新都縣南一十里下有龍洞因名)
繁陽山(在新都縣南一十五里相傳張道陵嘗修煉于此上有浴丹池通仙井又有麻姑洞)赤
岸山(在新都縣南一十七里山色赤如岸邊火光因名)三學山(在金堂縣東北一十里上)
(有法海普濟廣濟三寺又有佛跡石理温潤非世間追琢所能)昌利山(在金堂縣東北一十二里)
(山有一石室三門可容九十人呼為三龍門)萬安山(在金堂縣北一千五里昔因洪水汎濫曾)
(活萬人於其上雷分山為三眷有二寺久廢)蟠龍山(在金堂縣南五十里山勢盤旋起伏如龍)
(宋馮時詩一别蟠龍又十年水光山色兩依然功名未立羞重到撫劔長歌夜不眠)九頭山(在金)
(堂縣東南五十里山有九峯因名)金臺山(在金堂縣東南五十里山高聳如臺)雲頂山
(在金堂縣南五十里有神泉方丈許澄清如鏡雲霞常覆其上)鼎鼻山(在仁夀縣治西南以其地)
(形隆起故又名隆山)印山(在仁夀縣治東北宋喻汝礪故居在焉)三嵎山(在仁夀縣益州)
(記東西南嵎三山相對共號三嵎三山之名曰飛泉翳嘶跨鼇縣治居三嵎之中環合有自然之勢)金
華山(在仁夀縣此山右有仙牛山左有卧龍山)麗甘山(在仁夀縣東二十里昔有十二玉女)
(於此服醎泉玉女美麗鹽亦甘好因名今井竈猶存)玉屏山(在仁夀縣西二十里西山環聚玉屛)
(為之寇)佛巖山(在仁夀縣東二十五里山巖有石佛像宋紹興中嘗有光)甘棠山(在仁)
(夀縣東二十五里上有東嶽祠)瑞雲山(在仁夀縣東四十里宋丞相何卓始生之日此山夜半有)
(紅霧亘天因名)石矩山(在仁夀縣東北山有石壁如城又名石城絶頂望見峨眉)香雲山
(在仁夀縣東北五十里山有碑載唐末伏虎禪師事)唱車山(在仁夀縣東北六十里漢宋辰為巴)
(郡守有惠於人吏民送辰到蜀回至此為辰立廟以山近鹽井聞推車唱歌之聲因名)鳳山(在井)
(研縣治東與學宫相對山有一峯極秀上人號為秀巖)井鑊山(在井研縣北二里其山俯臨井)
(鑊因名唐僖宗幸蜀此山神見乃立廟)執笏山(在井研縣南五里一峯突出青陽氏世居其下)
(登科不絶)磨玉山(在井研縣西南三十里據嘉眉榮隆之四境)茆香山(在井研縣東南)
(三十里山巖有佛像上多茆香)鐡山(在井研縣東北六十里出鐡剛利諸葛亮取為兵噐)重龍
山(在資縣治北&KR0886;崒盤屈隠若龍轉乃資中之勝也上有天池大旱不竭山側有北巖中有水泉滴瀝)
(名君子泉)盤石山(在資縣西北後周改資中縣為盤石縣以此山名)四明山(在資縣西)
(北三里俗云具上有光景之異故名)玉京山(在資縣西南五十里峭嶮壁立插天連雲儼然在目)
(上有觀曰太霄)華萼山(在内江縣西二十里昔唐范崇凱於此讀書後賦華萼樓因以得名山及)
(泉俱名華萼)鏵影山(在内江縣西二十九里有二泉竇更流迭止與晦朔之盈縮相應)將
軍山(在内江縣北八十里唐初夷獠擾掠將軍薛萬徹領兵平之至内江衆屯於山故今號其屯所)
(為將軍山)灌口山(在灌縣西北二十六里漢時文翁穿湔江溉灌故名)玉壘山(在灌縣西)
(北二十九里湔水出此左思賦包玉壘以為宇郭璞江賦玉壘作東别之標是也唐杜甫詩亦有玉壘浮)
(雲變古今之句)青城山(在灌縣西南五十里唐杜光庭記岷山連峯接岫千里不絶青城乃第一)
(峯也前號青城峯後名大面山山有七十二小洞應七十二候有八大洞應八節道書以此山為第五洞)
(天乃神仙都會之府)成都山(乃青城山之案山也前臨麻姑洞深不可測與諸洞相連)高臺
山(在灌縣西南七十里上有晉時所立上清宫夜間有燈火飛行或謂草木之精所為云)天倉
山(在灌縣西南八十里連崖隠軫分為三十六倉宋吕大防詩天倉二十六寒擁翠微間)天國
山(在灌縣西南九十里上有融照寺青城山記青城山有八大洞此乃第五洞也)白鹿山(在彭)
(縣西北二十里上舊有金覺禪寺相傳晉佛圖澄所建)彭門山(在彭縣北三十里兩峯對立如)
(闕名天彭門)丹景山(在彭縣西北三十里宋韓綘有記云羣山之間風氣流爽一日之間凡四)
(時焉)至德山(在彭縣西三十里昔蜀王衍嘗游是山患其高險别開一徑以登)大隋山
(在彭縣北三十五里山有泉流為瀑布宋張商英記西山之勝在彭門者大隋為甲)中隋山(在大)
(隋山後峯巒特秀其上積雪三四月始銷下視白鹿葛仙諸山真培塿也)九隴山(在彭縣北四十)
(餘里一伏隴二豆隴三秋隴四龍奔隴五走馬隴六駱駞隴七千秋隴八較車隴九横擔隴是也)葛
瑰山(在彭縣北四十里昔葛永瑰得道此山昇仙因名有葛仙祠)漓沅山(在彭縣北六十)
(里李膺記云范蠡學道昇仙於此今有石龕名范蠡洞)鐡玷山(在崇寧縣西六里)金馬
山(在崇寧縣北二十里上有金馬碧雞神祠)龍安山(在安縣北一十里有林泉之勝隋開皇問)
(蜀王秀立亭館於此避暑)浮山(在安縣南二十里有十二峯峭拔如屏突出平野故名)石鼓
山(在簡州東北一十里昔蜀將許都軍平定羌戎回登山擊石鼓犒將校)穰山(在簡州貴平鎮)
(東北四里有穰水源出此山)玉女山(在簡州東北二十里仙人李八百修煉於此山東北有泉)
(西北兩岸各有懸崖腹有石乳房十七眼土人呼為玉華池)分棟山(在簡州西七十里李膺益)
(州記云蜀人謂嶺為棟與此山連屬有大塔山)逍遥山(在簡州西三十里宋景德間有楊用晦者)
(隠居此山山北有層崖崖有東西二室西室後有丹竈又有石窟壁上有漢安元年四月十八日會仙友)
(字)雙牙山(在簡州東五十里山頂有古井山半有石箱昔有兩金鵝晝浴於井夜棲於箱人欲)
(捕之遂飛上南山化為雙石對峙若齒牙然)多融山(在崇慶州西南博物志山有物似獮猴長)
(七尺能人行徤走名曰猳□一名馬化伺行道婦人有美者盜之)化城山(在崇慶州西上有大)
(&KR2144;寺隋大業間賜額為化城因名)白塔山(在崇慶州西二十里上有白塔)蟇頥山(在崇)
(慶州西五十六里山穴如蟇頥故名山有平地百步諸山之鹿一日一聚其中號為鹿市)查山(在崇)
(慶州西北七十里)龍華山(在崇慶州西七十里唐叚文昌有讀書臺)鶴鳴山(在崇慶州)
(西八十里絶壁千尋漢張道陵曾居此常有白鶴遊翔其上)天柱山(在新津縣南三里枕大江)
(每蜀土有難人多依焉山有天柱神祠)修覺山(在新津縣東南五里山有修覺寺因名寺旁有)
(絶勝亭)平岡山(在新津縣南五里昔有李真人者名阿羽化於此)稠稉山(在新津縣)
(南八里相傳山有草名稠稉服之可以長生)平盖山(在新津縣北三十里相傳崔孝通於此得)
(道)東覺山(在漢州東三十里上有古井深數十丈)龍居山(在什邡縣西五十里有飛)
(瀑虚亭危橋古柏又有寶蓮山在龍居章山之間)大蓬山(在什邡縣西五十二里高崖矗天瀑)
(布飛瀉)章山(在什邡縣西六十里山有風洞火洞又名洛通山洛水出於此)武都山(在綿)
(竹縣西北即蜀王妃所生之地蜀記謂武都山精化為女子蜀王納以為妃即此)秦中山(在綿)
(竹縣北二十里下有崇慶院即宋張浚之功德院)龍角山(在綿竹縣北三十五里以形似名)
紫巗山(在綿竹縣西北三十里綿水出於此)鹿堂山(在綿竹縣西北三十里下有神泉禱)
(者精至則泉流奔溢)庚除山(在綿竹縣東四十里上有石洞三宋初有霽雲子者入洞中見樓臺)
(金碧守門者呵止之曰子凡骨可亟去不然及禍其人回後再尋石洞遂迷故道)浮中山(在德)
(陽縣北三十里益州記南隂平鄉東有浮中山每芳春遊人登賞謂之迎春)鹿頭山(在德陽縣)
(北三十餘里昔有張鹿頭造宅于此因名山有鹿頭關即唐高崇文敗劉闢處)冨樂山(在綿州東)
(五里漢昭烈入蜀劉章延之此山望見蜀全盛飲酒樂甚因名)猿門山(在綿州北二十五里上多)
(猿二峯竪立如門故名)靈臺山(在彰明縣北二十里一名天柱山即漢張道陵昇仙之所)獸
目山(在彰明縣北有百匯龍潭上下凡三潭長流有茶品格亦高土人謂之獸目茶)太華山
(在彰明縣西北三洞羣仙錄載黃奉先移家入此山山有牡丹花開時望之如錦幛然)太匡山
(在彰明縣北三十里一名康山唐杜甫寄李白詩匡山讀書處頭白好歸來一名戴天山)石磬山
(在彰明縣北與太匡山接山有虛崖若磬擊之聲聞數里)竇圌山(在彰明縣北七十里唐李白送)
(竇主簿詩願隨子明去煉火燒金丹子明名圌隠於此山故名)龍池山(在羅江縣西南山有池池)
(上有伏石如龍蟠故名)岷山(在茂州羌之列鵝村一名鴻蒙即隴山之南首故稱隴蜀又名汶焦)
(山其附曰羊膊江水所出也山直上六十里嶺之最高者遇大雪開泮望見成都)茂濕山(在茂)
(州北一十里樹木茂密常有嵐氣因名)鷹門山(在茂州北二十里山多棲鷹)巨人山
(在茂州南二十里寰宇記山頂有石如人立因名山下有九龍池)雞宗山(在茂州南四十二里)
(宋熙寧九年於山置雞宗關)七盤山(在汶川縣北三十里有七盤路)龍泉山(在汶川縣)
(南四十八里下有龍池旱禱有應若放牝馬於其側多生駿駒)慈母山(在汶川縣南一百五十里)
(昔有婦人於此山採樵子為虎食母乃逐虎而死因名)高碉山(在威州北三十里三面懸崖上)
(有姜維故城唐維州治此山)定廉山(在威州東南四十餘里有鹽溪出其陽流至鹽溪村民得)
(採漉之利)雪山(在威州西南一百里與乳川白狗嶺相連山有九峯上有積雪春夏不消)筆架
山(在保縣北一名九子山)相公嶺(在茂州東北一十五里)金堂峽(在金堂縣東南)
(五十里兩山拱峙河流其中相傳古望帝時其相鼈靈所鑿宋轉運使韓璹復脩之以通舟楫)攴機
石(在府城東嚴貞觀晉張華博志載有人居海上乘槎到天河得一支機石歸以問嚴君平今蜀人相)
(傳即此石也)五塊石(在府城南石有五塊高一丈餘相傳下有海眼昔人嘗起其石風雨暴作)
岷江(即四瀆之一也俗名汶江源出岷山經茂州城下西南至威州又過汶川轉而東南至灌縣過)
(金馬口至新津縣與皂江水合)二江(一名汶江一名流江經府城南七里蜀守李冰穿二江通成都)
(皆可行舟溉田萬頃宋郡縣志初李冰既鑿離堆又開二渠一渠由永康過新繁入成都謂之外江一渠)
(由永康過郫入成都謂之内江蜀人以此水濯錦鮮明故又名錦江)都江(在府城西四里水宜造粉)
(故又名粉江)沱江(在新繁縣西北一十五里源出岷江禹貢岷山𨗳江東别為沱即此)清白
江(在新繁縣北一十里宋趙抃過此嘗曰吾志如此江清白雖萬類混淆其中不少濁也因名)大
皂江(在温江縣治西南源出岷山東流入府界)珠江(在資縣治南昔江中有光夜現人以為珠)
(因名)資江(在資縣東四十里水深百丈為羣川總會之所)中江(在内江縣西五里源出舊盤石)
(縣郡志云中江源出汶山自洛口分支經漢州及新都縣東流入簡州資縣界)白馬江(在崇慶州)
(東北一十里源自晉原廢縣東入新津縣界)鄩江(在崇慶州西北五十里源出舊永康軍青城縣)
(南流至温江縣界入猪母水)味江(在崇慶州北五十里源出雪山昔蜀王征西蕃有野人以壺酒)
(獻王投之江使三軍飲之皆醉因名)羅江(在羅江縣治東北兩水相蹙成羅紋因名)玉輪江
(在汶川縣治西源出玉壘山流入灌縣)金堂河(在金堂縣東二十里源自岷山流至縣界經懷)
(簡資陽冨順至瀘州入大江)東湖(在崇慶州治東南)西湖(在崇慶州治西傍有亭館為州)
(中勝處)房湖(在漢州治南唐房琯為刺史日所鑿凡數百畝洲島回環亭堂臺榭甚多同時高適)
(杜甫皆嘗賦咏宋蘇轍詩酒壓郫筒憶舊沽花傳五老出新圖此行真勝成都尹直為房公百里湖)蟠
溪水(在仁夀縣治東飛泉山下宋相何卓家居其側號蟠溪先生)蘭溪水(在仁夀縣北一)
(百里唐末隠士張鴻所居)赤水(在簡州治南一名絳水源出隆州歴平泉縣至此東流與鴈水合又)
(威州亦有赤水流合大江)鴈水(在簡州治東宋曹榮湮詩城下江流金鴈水亭中人弄玉絃琴)平
谷水(在威州北與後谷水溪谷水皆流合大江)白沙水(在灌縣西一十一里源出茂州)黑
水(在安縣南七十里南入於羅江)綿水(在漢州東三十里源出綿竹縣紫巖山東至新都北入洛)
(蜀都賦云浸以綿洛謂此)洛水(在漢州治東源出什邡縣章山水性剛宜淬刀南流至新都入湔)
石亭水(在漢州東北二十餘里源出什邡縣之洛通山)廉水(在彰明縣治北平地泉出宋明)
(帝因言及貪泉問梓潼人范柏年曰卿鄉士有此泉否柏年對曰梁益間惟有廉泉讓水不聞有貪泉帝)
(善之即拜梁州刺史又今漢中府亦有此二水)讓水(在彰明縣西五里)涪水(在綿州治東南)
(源自龍州下流入潼川界應劭云涪水出廣漢南入漢水)安昌水(在綿州一名龍安水自石泉縣)
(流至州與涪水合)潺水(在綿州東五里源出潺山下流入涪水合羅江水源有金銀鑛民得採以)
(為業)龍溪水(在茂州治南)浣花溪(在府城西南五里一名百花潭按吴中復冀國夫人)
(任氏碑記夫人微時見一僧墜汚渠為濯其衣百花滿潭因名其潭曰浣花唐妓薛濤家潭傍以潭水造)
(紙為十色箋李羲山詩浣花箋紙桃花色即此又宋韓浦與弟洎皆有辭藻洎嘗曰予之為文是造五鳳)
(樓手浦得箋為詩以惠洎曰十樣蠻箋出益州寄來新自浣溪頭老兄得此渾無用助爾添修五鳳樓)
解玉溪(在華陽縣大慈寺南與錦江同源唐韋臯所鑿用其沙觧玉則易為功因名)東溪
(在簡州東三里姚孳碧波亭詩頼簡池臺兩蜀誇東溪别是一仙家令人却憶康王谷坐看珠簾濺雨花)
柳溪(在金堂縣西七十里嘗有柳葉從穴中出因名)夜郎溪(在新津縣南七里溪北有投龍)
(觀)鐡溪(在新津縣西一十三里流入白木水昔諸葛亮於此烹鐡因名)芙蓉溪(在羅江縣)
(一名蚌溪水又名三柴水)蒲溪(在威州東有橋跨此水亦名蒲溪橋)花洲(在灌縣治南宋魏了)
(翁有記)望川源(在雙流縣境鑿石二十里引取郫江水灌廣都田云後漢所穿鑿者)小桃
源(在簡州北三十里以桃花最多因名天水相接放目無際為西州之絶景)三台井(在府城内)
(舊天慶觀隋文帝夢三台星隕於西南化為井遣人潜訪未獲有道士馮善英者修池忽得三井每汲一)
(井則二井皆動)諸葛井(在府城西南五里相傳漢諸葛亮欲通井絡王氣故為此井)拳扠
井(在府城西北相傳五丁嘗於此為角觝戲渴甚以拳擊地泉水湧出成井今廢)仙人井(在金)
(堂縣東北十五里唐仙人李八□女妙應真人於此取水煉丹因名)研井(在井研縣南七里鎮及縣)
(皆取名焉又有思陵井鑊井)義方井(在内江縣治西泉脉通江甘冽異常)牛鞞井(在簡)
(州城内縣即古牛鞞縣因名)節婦井(在簡州西北三里有石刻節婦井三字)平泉井
(在簡州西南五十里廢平泉縣治民日汲於此者五百家)八角井(在灌縣治西相傳龐真人浴丹)
(於此舊有八角石井欄)雪花井(在茂州治西脉通汶江泉水湧噴如雪花因名)史公泉
(在綿州南宋眉州史祁所鑿傍有史公泉三字石刻)聖泉(在仁夀縣南七里患瘡痍者飲之愈投銀)
(即成金色)濯纓泉(在什邡縣北三十里宋程珦詩濯纓泉潔存遺跡促軫亭空想舊風公暇未應)
(無客會春遊更喜與民同)感應泉(在崇寧縣東二里相傳昔有神僧誦經於此其泉泛湧凡歲旱)
(鄉人取此水祈雨輙應因名)孝泉(在德陽縣西北四十里東漢姜詩孝感躍鯉即此泉也至今孝)
(泉鄉用獲灌溉之利)神泉(在安縣南五十里其泉湧出平地舊傳冬温夏沸氣如附子能愈人疾今)
(無騐矣)五福泉(在茂州治圖經云自三溪口引水入城至州治貯以兩井號五福泉民汲飲)
洗墨池(在府城内成都縣治南即楊雄草玄洗硯之池)躍龍池(在府城東南二十里隋開)
(皇中欲伐陳鑿大池以教水戰郡志云蜀王秀取土築城因為池有胡僧見之曰摩訶宫毗羅盖謂摩訶)
(為大宫毗羅為龍謂此池為廣大有龍也)千秋池(在府城東秦張儀所鑿諺云東曰千秋北曰萬)
(歲)萬歲池(在府城北一十里昔張儀築城取土於此因以成池廣袤數十里溉三鄉田歲久淤)
(澱宋制置使王剛中䟽之累土為防上植榆柳表以石柱郡人指為王公甘棠)龍飲池(在金堂縣)
(古有龍飲此池水為之涸忽一日雷雨大作龍自池中騰空而上因名)頼簡池(在簡州東北九)
(十餘里隋立州名取此)罨畫池(在崇慶州治通判廳宋趙抃詩占勝芳菲地標名罨畫池水光)
(菱在鑑山色錦舒帷)滋茂池(在茂州牛溪鎮池周四十里四時無竭溢神龍所居)玉淵池
(在仁夀縣東南一十五里池旁有亭宋虞祺嘗讀書於此)宴嘉池(在井研縣治北池分為兩支邑)
(人多遊宴於上)
土産鹽(府境有井大小不一出其水煎鹽歴代因之簡州仁夀為盛民頼其利)嘉魚(成都諸縣)
(皆有細鱗似鱒蜀中謂之拙魚)椒(各州縣俱出惟茂州出者最佳其殼一開一合者尤妙)酴醿
花(成都縣出蜀人取之造酒)桐花鳳(成都縣出小鳥紅翠碧色相間生於桐花中惟飲其汁不)
(食他物花落遂死土人畫桐花鳳扇即此鳥也)川芎烏頭(俱綿州出)附子(彰明縣出)
郫筒酒(郫人刳大竹傾春釀於筒號郫筒酒相傳晉山濤治郫時用筠管釀酴醿作酒兼旬方開)
(香聞百步故蜀人傳其法)
藩封蜀王府(在府城内洪武中建)永川王府(在府城内永樂中建)内江王府
德陽王府(在府城内正統中建)石泉王府汶川王府(在府城内)
(天順中建)慶符王府南川王府(在府城内成化中建)
公署四川鹽課提舉司(在府城迎暉門外洪武二十年建)成都右衞(在府)
(治西三里洪武二十七年建)成都中衛(在府治西南七里洪武二十九年建)成都前
衞(在府治南六里洪武四年建)成都後衞(在府治東三里洪武十七年建)寧川衞
(在府治東四里洪武十二年建)茂州衛(在茂州治東洪武十一年建)成都左護衛
(在府治南七里洪武中為蜀府建)威州守禦千戸所(在州治東洪武十八年建)灌
縣守禦千戸所(在縣城内)静州長官司隴木頭長官司
岳希蓬長官司(俱在茂州城南洪武七年建)
學校成都府學(在府治南漢守文翁建本朝永樂間重建)簡州學(在州治北唐建)
(本朝洪武七年重建)崇慶州學(在州治西宋至和間建本朝洪武五年重建)漢州學
(在州治南宋嘉泰間建本朝洪武六年重建)綿州學(在州治東唐建本朝洪武中重建)茂
州學(在州治南洪武八年建)威州學(在州治東洪武十五年建)成都縣學(在縣)
(治北宋政和間建)華陽縣學(在縣東南六里宋以孟蜀太學為之)雙流縣學(在縣)
(治西南漢建)温江縣學(在縣治東宋咸平間建)新繁縣學(在縣治東漢建)新
都縣學(在縣治南宋建以上六學俱本朝洪武初重建)金堂縣學(在縣治東北宋)
(建在縣南元徙於此本朝洪武中重修)仁夀縣學(在縣治東宋淳化間建本朝正統三年重)
(修)井研縣學(在縣治南宋建本朝洪武初重建)郫縣學(在縣治西北漢建宋徙于)
(縣南本朝洪武初又徙建今所)資縣學(在縣治東宋建本朝洪武七年重建)内江縣學
(在縣治西宋建本朝洪武六年增修)灌縣學(在縣治東五代時建本朝洪武中重修)彭縣
學(在縣治東南宋建舊在縣東本朝洪武中徙建於此)崇寧縣學(在縣治西宋建本朝洪武)
(初重建)安縣學(在縣治西宋建元燬本朝洪武八年重建)資陽縣學(在縣治南本朝)
(建)新津縣學(在縣治東宋明道初建本朝洪武八年重建)什邡縣學(在縣治東)
(宋祥符間建)綿竹縣學(在縣治南宋景德間建)德陽縣學(在縣治南宋開禧間)
(建以上三學俱於本朝洪武十四年重建)彰明縣學(在縣治南唐大中間建本朝洪武十五年)
(重建)汶川縣學(在縣治東本朝建)
書院紫巗書院(在綿竹縣治南宋張浚讀書之所)
宫室錦樓(在龜城外唐時建平視衆山前瞰大江西眺雪嶺東望長松白敏中時與賓介飲酒賦詩)
(其上)籌邊樓(在府治西唐李德裕建圖蠻夷吐蕃險要與習邊事者商議於此)錦官樓
(在府治東宋元豊中吕大防建樓後有彦聚亭亭後有集思堂旁兩小室曰盡心曰慕勤)雪錦樓
(在府治東大慈寺前取唐杜甫雪嶺界天白錦城曛日黃之句以名成都一城之景一望在目)散花
樓(在子城東北隅唐建李白詩日照錦城頭朝光散花樓金窗夾繡戶珠箔懸瓊鉤)張儀樓
(即宣明門樓也元和志臨山瞰江乃蜀中近望之佳處)海棠樓(在府治西唐李回建以會僚佐)
(鄭谷詩上國休誇紅豔杏深溪自照綠苔磯一枝低帶流鶯睡數片猶如舞蝶飛)叢桂樓(在簡)
(州城南雙市街宋建因紹興中李瞰如李進脩范時中袁炎牟子正同登第故也又城内有狀元樓以宋)
(慶元五年邑人許奕廷試第一故名)望湖樓(在簡州南三里下瞰江流山光水色交相輝暎輕舟)
(小艇時出柳隂之中人謂不减瀟湘苕霅之景)江月樓(在簡州治東下臨鴈赤二水之會壯麗甲)
(於西州)横玉樓(在茂州治)越王樓(在綿州城西北唐太宗子越王正為綿州刺史時建)
(杜甫詩綿州州府何磊落顯慶年中越王作孤城西北起高樓碧瓦朱甍照城郭)江樓(在綿州城)
(東隅唐時建杜甫詩野興每難盡江樓延賞心歸朝送使節落景借登臨)飛鸞閣(在府城内前蜀)
(王衍起宣華苑苑有飛鸞閣)尚友閣(在崇慶州治西湖上宋紹興間計敏夫領郡事以高適嘗)
(為此州時與杜甫以詩酬唱乃索高杜二詩刻石目其閣曰尚友)蓬萊閣(在仁夀縣治東豔陽)
(洞之前洞在重巖下盖真人脩煉之所)平雲閣(在仁夀縣治宋文同詩陵陽郡事全稀少懶守)
(長贏半日閒晚後湏來上高閣就中無厭是雲山)含暉閣(在仁夀縣治東宋趙抃詩曉川嘉樹)
(照雙扉披豁幽軒景盡歸自喜吾懷已虛白三嵎山色更清輝)捫參閣(在綿州城北二十里天池)
(山之巔城郭山川皆在目前)静勝堂(在府治宋建)雄邊堂(在府治宋時建於甲庫之)
(北)圜通堂(在府治園中宋韓綘建趙抃葺之)惠遠堂(在府治宋靖康初盧法原建以)
(禮殿人物圖畫堂上)草堂(在府城西南五里浣花溪上即杜甫宅也甫詩萬里橋西宅百花潭北庄)
(謂此)清忠堂(在簡州舊倅廳宋趙抃范純仁嘗按臨於此因名)清心堂(在漢州舊通判)
(廳後宋文同建)六一堂(在綿州治宋歐陽觀嘗為推官生子修於此後人慕之因以修之號名堂)
思賢堂(在綿州治東内繪揚雄杜甫李白樊紹述蘇易簡歐陽修司馬光蘇軾唐庚九賢之像以)
(祀之)十賢堂(在綿州學東繪龐統蔣琬杜微尹默李白陳該蘇易簡王仲華歐陽修黃庭堅十人)
(之像祀之)四相堂(在崇慶州治唐建以張束之鍾紹京李峴王縉四公皆牧是州故名前有崇慶)
(堂宋紹興間知州孫太冲建)列岫堂(在茂州治因九頂列於南屛風盤臺列於西巨人槖駞列)
(於東故名)雪峰堂(在茂州治其在州治者又有妙筭遥雲二堂)載酒亭(在府治東揚雄)
(宅内)宣詔亭(在府治西宋楊隠甫建)合江亭(在府城東唐韋皋建宋吕大防重修)樂
俗亭(在府城南宋韓綘建蘇税記)浣花亭(在府城西南五里浣花溪側)會勝亭
(在簡州城西北隅宋趙抃為蜀漕時按部至此賦詩後十五年再入蜀為帥復和前韻人因繪像於壁)
房湖亭(在漢州治南唐郡守房琯鑿湖構亭高適杜甫及宋宋祁司馬光趙抃韓駒文同皆有題)
(詠)練光亭(在茂州城内取杜甫詩川虹飲□光之句為名)浮觴亭(在西湖側宋文同建)
(凡名勝來遊者多有詩章石刻尚存)廣莫亭(在灌縣舊朝天門宋吕大防記危簷飛檻負城四出)
(觀覽之勝甲於東南出金馬門過朝天寺登廣莫亭憑欄下視一目千里)琴臺(在府城西南五里漢)
(司馬相如宅唐杜甫詩茂陵多病後尚愛卓文君酒肆人間世琴臺日暮雲)讀書臺(在府城北)
(二里諸葛亮築此臺以集諸儒兼待四方賢士後為乘煙觀又府城東三十五里有唐叚文昌讀書臺)
草玄臺(在府治西南揚雄宅内寰宇記在華陽縣少城西南角又郫縣有揚雄讀書堂宋趙抃為)
(記)寫經臺(在新繁縣北三十里漢末有荀居士常於臺上援筆書空曰吾為諸天寫經後雨䧏)
(臺上獨不沾濕臺側有石硯)軒皇臺(在灌縣天倉山西南極峯之巔昔軒轅黃帝與寗先生登)
(其上有古臺基存焉)誓鬼臺(在灌縣青城山丈人峯下舊有龍穴出水暴害禾稼漢張道陵立石)
(臺於上以鎮之)
關梁鹿頭關(在德陽縣北三十里)玉壘關(在灌縣西乃夷人往來之衝)蠶崖關
(在灌縣西四十里後周立)魏磨關(在茂州北三十里)鷄宗關(在茂州治南四十里)七
星關(在茂州南四十五里)積水關(在茂州東九十里)萬里橋(在府城中和門外寰)
(宇記著諸葛亮送費禕聘吴至此曰萬里之行始於此矣又唐史載玄宗狩蜀過此問橋名左右對以萬)
(里玄宗歎曰開元末僧一行謂更二十年國有難朕當遠遊至萬里之外此是也遂駐蹕成都)錦江
橋(在府城東錦江街)南虹橋(在府城南一名安樂橋)景仙橋(在府城北七里漢司)
(馬相如嘗題柱云大丈夫不乘駟馬車不復過此橋)笮橋(在府城西四里晉桓温伐蜀戰於此)鴨
蛇橋(在雙流縣西五里)通遠橋(在崇慶州治西)折柳橋(在簡州朝天門外初名情)
(盡唐刺史雍陶易今名有詩云從來只說情難盡何事教名情盡橋自此改名為折柳任教離恨一條條)
□繩橋(在威州東一十五里辮竹為䋲其上施木板長三十丈通藩漢路)
寺觀大慈寺(在府治東唐至德間建玄宗書大聖慈寺四字尚存)興福寺(在府治東北隅)
(唐建舊名寳歷本朝永樂中重修)馬覺寺(在府城東五里舊名正覺院相傳馬祖嘗經此因名)
開化寺(在漢州治東北唐建)報恩寺(在綿州治東)祥符寺(在綿竹縣治北唐建)
普慈寺(在府城東蜀人多於此餞客宋漢仲明詩成東蕭寺無人跡幾度曾因送客來)金花
寺(在府城西南即司馬相如故宅劉宋時有番僧持金花王像至此因名)飛赴寺(在灌縣西)
(南三十五里内有四望亭)惠劔寺(在什邡縣東十里唐波淪洪禪師嘗以劔飛卓於此本朝武)
(中重脩)明教寺(在金堂縣治東)玉局觀(在府城北二十里相傳漢永夀初老聃與張道)
(陵至此有局脚玉床自地而出老聃昇坐為道陵說南北斗經既去而座隠地中故以玉局名之)長
生觀(在灌縣西南二十里漢昭烈時有范無為於此修煉)通真觀(在成都縣治北一十里晉)
(孝武時張伯子於此飛昇)度人觀(在華陽縣治東相傳唐保和真人嘗修煉於此)丈人觀
(在灌縣西南五十里宋陸游詩黃金篆書榜朱門夾道巨竹屯蒼雲)清都觀(在灌縣西南六十五)
(里宋文彦博鎮蜀與張俞定交市觀側地以贈俞號白雲隠居)青羊宫(在府城西南一十里老子)
(謂關令尹喜曰後於青羊肆相尋即此本朝蜀王重建)
祠廟江瀆廟(在府城内西南祀南瀆大江之神昔秦併天下立江水祠於蜀本朝載在祀典)
(事詳濟南府東嶽廟)大禹廟(在茂州東門内酈道元云廣□縣有石紐鄉禹所生也郡人以)
(禹六月六日生是日熏修祼饗歲以為常)先主廟(在府城南二里舊在惠陵右附諸葛亮廟本朝)
(洪武初合廟祀之唐杜甫詩先主武侯同閟宫)蠶叢祠(在府治西南蠶叢氏初為蜀侯後稱蜀王)
(教民桑蠶俗呼為青衣神)望帝祠(在府城西五里齊永寧末建九域志杜宇自立為蜀王號望帝)
昭應祠(在府城内金馬坊漢宣帝聞益州有金馬碧雞之神遣諫議大夫王褒醮祭宋賜廟額昭)
(應)三公廟(在府治西南祀蜀郡大守秦李冰漢文翁宋張詠三公舊各有祠本朝洪武中重)
(建歲時致祭)杜甫祠(在浣花溪上宋吕大防建本朝洪武正統中俱重建)楊晟廟(在彭)
(縣西湖墓亦在焉初晟與王建俱為神策將從唐僖宗幸蜀建領壁州晟領彭州皆附陳敬瑄後建叛敬)
(瑄攻彭州晟堅守城䧟力戰而死州為收瘞且立廟)張方平祠(在府治淨衆寺方平帥蜀蜀人)
(頼以安像而祀之蘇洵作畫像記)
陵墓漢昭烈帝惠陵(在府城西南八里)蜀獻王墓蜀靖王墓
(俱在天回山)蜀僖王墓(在華陽縣正覺山)崇寧王墓(在崇寧縣朝天山)崇
慶王墓(在府北威鳳山)黔江悼懷王墓(在成都縣李村山以上六王俱本朝宗)
(室)杜宇鱉靈墓(在郫縣南一里二冡相對)蜀王開明墓(在武檐山下)王
褒墓(在資縣東二十里褒仕漢為諫議大夫有碑剥落)何武墓(在郫縣南三里宋趙抃為)
(建祠於墓)卓王孫墓(在崇慶州王孫漢冨人司馬相如婦翁也)嚴君平墓(在崇慶縣)
(西南一十里)公孫述墓(在雙流縣西四十里)馬融墓(在什邡縣西二十里融漢南郡)
(太守)姜詩墓(在德陽縣西三十里)龐統墓(在鹿頭關又有廟在漢州號龐將軍廟)關
羽墓(在府城外萬里橋南公既没於吴昭烈招其魂葬此)張飛墓(在萬里橋南飛為帳下張)
(逹所殺持其首奔吴此特葬其軀耳)李淳風墓(在簡州廢平原縣乾封鎮之東)王建墓
(在大西門外有二十幢又有太后墓琢石為人馬甚偉)虞允文墓(在仁夀縣西三十里玉山)
(鄉)宋濓墓(在華陽縣東一十五里濓金華人本朝府洪武初為翰林學士承旨後没葬於䕫)
(永樂間蜀獻王命遷葬於此仍賜田八十畝以供祭祀)
古蹟古蜀國(蜀之先肇於人皇之際至黃帝子曰昌意娶蜀山氏女生帝嚳後封其支庶於蜀歴)
(夏商始稱王首名蚕叢次曰柏灌次曰魚鳬自開明下五葉有開明尚始立宗廟)瞿上城(在雙)
(流縣東一十八里蚕叢氏所都)古郫城(在郫縣治北昔杜宇所都秦張儀始築城晉時李雄自稱)
(益州牧都郫即此)太城(即府子城秦張儀所築謂之太城初儀屢築屢頽忽有大龜出於江儀以)
(問巫巫曰隨龜築之功果就故又稱龜城)少城(在子城西惟西南北之三壁東即太城之西□昔張)
(儀既築太城後一年又築少城容齋筆錄云晉益州刺史治太城蜀郡太守治少城)雍齒城(在什)
(邡縣漢高帝封雍齒為什邡侯於此後人因名按廣漢土地譜云高帝置廣漢郡領十縣在十方通胡在)
(戍陽泉在亥南安在子涪流在丑梓潼在寅五城在邜新都在辰資中在已犍為在午什邡在酉)錦
官城(在萬里橋南因其有錦官故名錦官猶合浦之珠官也)公孫述城(在新津縣西三)
(十里漢公孫述所築)繁城(在新津縣東北三十五里漢蜀郡繁縣也按蜀志延熙中涼州胡䧏姜維)
(迎居之於繁而徙繁民居新縣故名新繁)湔陽城(在漢州又有漢州故城在州之南葭萌縣故城)
(在州之束)姜維城(在威州南一十里蜀後主時姜維馬忠討汶山叛羌屯兵於此)綿竹故
城(在德陽縣北三十五里漢縣即諸葛瞻戰敗處)南陽城(在什邡縣西二十三里李膺記云李)
(雄之亂蜀遣李夀掠漢五千餘家寓於此晉置為郡西魏廢)晉夀城(在彭縣西北三里劉宋晉)
(夀郡梁東益州西魏天水郡後周九隴郡皆置於此)萬安城(在羅江縣舊曰孱亭西魏置萬安郡)
(及縣隋罷郡以縣属綿州)婆閏城(在簡州南九十餘里西魏置縣隋改曰平泉)薛城(在威)
(州西南二百步唐置薛城及鹽溪縣属維州後省鹽溪改薛城曰保寧)無憂城(在威州圖經唐)
(李德裕築吐番號曰無憂城)芙蓉城(蜀孟㫤僣擬宫苑城上盡種芙蓉謂左右曰真錦城也)
蒲亭城(在仁夀縣南十五里)廣都廢縣(在府城南四十五里唐志蜀王本治廣都之樊)
(鄉蜀號三都者成都新都廣都也漢城在縣東北十五里晉城在縣北十三里)廣柔廢縣(在汶)
(川縣西七十二里漢置屬蜀郡郡志禹本汶川廣柔人)𨗳江廢縣(在灌口縣本蜀安都縣唐)
(改盤龍尋改灌寧乂改𨗳江宋即縣治置永康軍)青城廢縣(在灌縣南四十里南齊置齊基)
(縣後周改曰清城唐曰青城宋因之)魏城廢縣(在綿州東一十五里本漢涪縣地西魏置此縣)
(唐宋皆属綿州)巴西廢縣(在綿州本漢涪縣地西魏置巴中縣隋改曰巴西)九隴廢
縣(在彭縣西魏置属濛州唐属彭州宋以堋口縣省入)平泉廢縣(在簡州西南五十里西魏)
(置婆閏縣隋改曰平泉)通化廢縣(在威州東一百三十里隋初置金川縣改曰通化唐宋因)
(之)月山廢縣(在資縣境本資中縣地隋析置宋初與銀山丹山縣俱省入盤石縣)江原
廢縣(在崇慶州東南三十里本漢江原縣地唐初置唐隆縣又改唐安宋改曰江原)鹽泉廢
縣(在綿州東一百二十里唐初析魏城縣置宋因之)定廉廢縣(在威州南四十里唐置)
濛陽廢縣(在彭縣東二十一里唐儀鳳初置宋因之)小封廢縣(在威州南六十里唐)
(咸亨初刺史董弁招慰生羌置此縣)犀浦廢縣(在郫縣唐垂拱初置宋熙寧中廢為鎮又宋志)
(云始興郡城晉興縣城皆在犀浦鎮)靈泉廢縣(在府城東五十里唐貞觀初置東陽縣天寶初)
(改曰靈池宋改曰靈泉)永康廢縣(在崇慶州西五十里孟蜀分青城縣地置此縣宋因之)
青溪廢縣(在内江縣境唐置宋省入内江)貴平廢縣(在仁夀縣東北六十里西魏置)
(及置和仁郡隋廢郡)相如宅(在府城西南五里蜀記云在市橋西即文君當壚滌噐處舊有琴臺)
揚雄宅(在府城内西南内有草玄堂及墨池唐岑參詩吾悲子雲居寂寞人已去娟娟西江月猶)
(照草玄處今成都縣治即其地也)嚴君平宅(在府城西南隅即嚴遵賣卜處又漢州東一里)
(有君平臺綿竹縣有君平池)花蘂夫人宅(在灌縣宋陳後山詩話費氏青城人五代時以)
(才色入蜀宫後主嬖之效王建作宫詞百首國亡入宋備後宫太祖召使陳詩即誦云君王城上竪降旗)
(妾處深宫那得知四十萬人齊解甲並無一箇是男兒)石紐村(在汶川縣境帝王世記曰禹生)
(石紐邑又元和志禹所生處其地今名刳兒畔華陽國志夷人營其地方百里不敢居牧有過逃其野中)
(不敢追云畏禹神能藏三年為人所得則共原之云禹神靈祐之)石鏡(說見武擔山唐杜甫詩蜀)
(王將此鏡送死至空山冥寞憐香骨提携近玉顔衆妃無復歎千騎亦虛還獨有傷心石湮淪玉宇間)
石笋(在府城西門外寰宇記蜀之五丁每一王死輒為立大石長三大重千鈞以為墓誌今石笋是)
(也唐杜甫詩君不見城西門陌上石笋雙高蹲古來相傳是海眼蒼蘚蝕盡波濤㾗雨多往往得瑟瑟此)
(事恍惚難明論恐是昔時卿相墓立石為表今仍存)石婦(在府城西一十五里昔有婦守節孝于舅)
(姑後人刻石像之唐白居易詩至今為婦者見此孝心生不比山頭石空有望夫名)石犀(在府城南)
(三十五里秦太守李冰作五石犀沉江以厭水怪其後土人立廟祀冰號石犀廟唐杜甫詩君不見秦時)
(蜀太守刻石立作三犀牛自古雖有厭勝法天生江水向東流)石姥(在仁夀縣治西跨鰲山上歲旱)
(人轉徙之天輒雨宋文同有賦)禮殿圖(漢文翁立學作石室在城南安帝永初間遇火興平初太)
(守高朕更新又增一石室始作禮殿以祀先聖周公畫三皇五帝七十二子及三代兩漢君臣像於殿壁)
(其後好事者頗增益以魏晉宋嘉祐中王素命摹寫為七卷凡一百五十五人為成都禮殿聖賢圖紹興)
(中席益又摹寫於石經堂為一百六十八人)八陣圖(在新都縣北三十里牟彌鎮諸葛亮八陣)
(圖凡三在夔州者六十有四方陣法也在牟彌者一百二十有八當頭陣法也其在棋盤市者二百五十)
(有六下營法也)鐡龜(在灌縣江都堰元四川廉訪僉事吉當普鑄萬斤大龜以鎮江濤之險)
名宦秦李冰(蜀郡守鑿離堆以灌溉諸郡沃野千里而無水害號為陸海蜀人德之)漢文
翁(景帝時蜀郡太守脩學宫崇尚文雅以詩書教人風俗丕變比於齊魯)第五倫(蜀郡太守)
(蜀地冨饒掾吏多以賄賂通倫簡其豐贍者悉罷遣之擇孤貧有志行者以處曹任於是属職修舉時稱)
(知人)王襄(益州刺史欲宣風化於衆庶命王褒頌漢德作中和樂職宣布詩三篇選少年者以鹿鳴)
(之聲歌之)楊仁(什邡令寬惠為政勸課掾史子弟悉令就學有通明經術者顯之或貢之朝由是義)
(學大興墾田至千餘頃)孫寶(益州刺史時廣漢盜起寳到部親入山谷諭告渠皆悔過自出後為)
(漢太守蠻夷安輯吏民稱之)王尊(益州刺史王陽至九折坂歎曰奉先人遺體奈何乘此險遂去)
(官尊至是問曰此非王陽所畏道耶叱其馭曰驅之王陽為孝子王尊為忠臣)張喬(益州刺史旄牛)
(夷叛攻殺長吏喬引兵旬日間破殄強寇)張堪(蜀郡太守在任秋毫無私去職之日乘折轅車囊一)
(布被而已)廉范(明帝時蜀郡太守舊政禁民夜作防火災范至但令儲水民以為便歌曰廉叔度來)
(何暮不禁火民安作昔無襦今五袴)第五訪(新都令政平化行三年之間鄰縣歸之戶口十倍)
朱輔(永平中益州刺史宣示德威懷遠夷白狼槃木等皆慕化歸義)李膺(蜀郡太守恩威並行)
(蜀之珍玩不入其門)黃昌(蜀郡太守先太守年老多悖政百姓侵冤及昌到吏人訟者七百餘人悉)
(為斷理莫不得所)种暠(益州刺史宣恩遠夷開曉殊俗岷山雜落皆懷漢德)閻憲(綿竹令邑)
(人夜行得遺錦送縣憲曰夜行得遺物是天賜也何為將來曰縣有明府犯此則慙)馮灝(成都令立)
(文學學徒八百人開稻田百頃治有異效)董和(劉璋時為成都令蜀土冨實時俗侈靡和躬率以儉)
(為立軌制民皆化之畏而不犯)三國諸葛亮(漢建興初領益州刺史政事無巨細咸次之皆)
(稱平允)何祗(漢成都令時郫闕令諸葛亮以祗兼之人不敢欺)蔣琬(漢廣都長為政以安)
(民為本不以修飾為先昭烈嘗怒其衆事不理諸葛亮曰琬社稷之噐非百里之才)吕又(漢新都綿)
(竹令乃心隠恤為一州諸城之首後遷廣漢成都太守為政簡而不煩號為清能)晉王濬(益州)
(刺史垂惠布政百姓頼之武帝謀伐吴詔濬大脩舟艦以為龍驤將軍)周撫(永和中蜀郡太守子)
(楚繼之俱有善政)毛據(蜀郡太守弟瑗繼之並有循良之稱)隋韋仁夀(大業未為蜀郡)
(司法書佐斷獄平得罪者皆自以韋君所論死無恨)唐劉德威(貞觀初綿州刺史政號廉平百)
(姓立石頌德)陸象先(益州長史政尚仁恕司馬韋抱真諫曰公宜峻朴罰以示威不然民慢且)
(無畏荅曰政在治之而已必刑法以立威乎卒不從而蜀化)陳易從(高宗時彭州長史大興水)
(利溉九隴唐昌田民有去後之思為立祠)尹思貞(隆州參軍属邑豪蒲氏驁肆不法州檄思貞按)
(之擿其姦贓萬計卒論死部人稱慶刻石嘆頌)蘇味道(長安初益州刺史以文飾治遇事明恕)
高儉(益州長史設條教督勵風俗引諸生講授經藝學校復興又引李冰故渠以廣溉道人以富饒)
姚璹(益州長史始蜀吏貪暴璹擿發之無所容貸武后降詔慰勞謂左右曰二千石清其身者易使)
(吏盡清者難惟璹兼之)張東之(蜀州刺史故事歲以兵五百戍姚州地險瘴到屯輒死柬之上)
(䟽論其弊)蘇頲(開元中益州長史治尚簡静重興力役時皇甫恂使蜀檄取庫錢市錦半臂頲不肯)
(予因上言遣使銜命先取不急非國家意)嚴武(上元初為劔南西川節度表杜甫為參謀時稱知人)
顔泉明(彭州長史家貧居官廉而孤藐相從百口飯粥不給無愠色)韓思彦(廵察劔南)
(益州高資兄弟相頌累年不决思彦敕厨宰飲以乳二人悟曰吾夷獠不識孝義公將以兄弟共乳而生)
(耶乃輟訟)崔寧(漢州刺史吐蕃寇西川嚴武遣寧將兵而西既薄賊城乃為地道再宿而拔拓地)
(數百里虜衆驚相謂曰寧神兵也)韋皋(貞元初西川節度使治蜀二十一年數出師破吐番四十)
(八萬斬首五萬餘級其功烈為西南最善拊士務惠其民皋没蜀人德之見其遺像必拜)路巗(劔南)
(西川節度承蠻盜邊後極力拊循治故關取壇丁子弟教擊刺使補屯籍由是西山八國來朝)林藴
(西川節度推官劉闢反藴曉以逆順不聽又切諫闢怒將殺之隂戒刑人抽劔磨其頸以脅服之藴叱曰)
(死即死我頸豈頑奴礪石耶闢知不可服捨之由是名重京師)高崇文(元和初西川節度使討平)
(劉闢入成都市井不移刻石紀功於鹿頭山)武元衡(劔南西川節度使綏靖約束儉己寬民比)
(三年上下寬實蠻夷懷歸)叚文昌(文宗時西川節度使治尚寬簡間以威斷羣蠻懷服)李德
裕(太和中成都尹西川節度觀察等使蜀承南詔入寇之後民不聊生德裕全殘奮怯皆有條次於是)
(二邊寢懼南詔請還所俘掠四千人)樊智遷(蜀郡太守秩溝民歌曰太守來門夜開持節去民惶)
(懼)五代辛昂(周成都令嘗率諸生祭文翁諭以子孝臣忠師嚴友信之理諸生感悟翕然從)
(化)宋沈義倫(乾德中西川轉運使隨軍入成都却孟蜀羣臣珍竒之獻東歸惟圖書數卷而)
(已)王晉卿(漢州刺史時蜀初平寇盜充斥晉卿嚴武備設方略擒捕靡遺自是雖劇賊無敢窺)
(其境)吕餘慶(知成都府郡承孟蜀僣叛之餘善撫循凋瘵民用按堵弟端後亦知府事為政清簡)
(人用便安)吴元載(知成都府蜀俗奢侈好遊蕩民無贏餘元載禁止之)劉熙古(開寶初知)
(成都府築堰以悍水患民多德之名曰劉公堰)馬知節(咸平中知益州有告騎士千數謀變者知)
(節捕殺其首而置其餘自乾德後歲漕蜀物籍冨民以部舟運坐沉覆破産者衆知節請代督以省校而)
(程其漕事自是蜀人頼以免患)雷有終(知益州明幹知兵平蜀巨賊聲振隣敵)安守忠
(漢州刺史時寇難甫平使車旁午公帑不足守忠出私錢以給用每遣使太祖必戒之曰安守忠在蜀律)
(己以正汝當效其為人)宋璫(雍熙中知益州属歲飢多盜璫以方略擒捕招輯盜皆首伏屛息下)
(詔嘉奬)張旦(知陵州時李順黨數萬來攻旦脩完戰具驅市人進戰大敗之詔書褒美)凌策
(李順之亂川陜選官多憚行策自陳三蒞蜀境諳其民俗即命知蜀州又徙綿州敏而能斷甚有治迹)
司馬池(郫縣尉攝縣事蜀人妄言成兵叛蠻將入寇冨室争瘞金銀逃山谷間會上元張燈池縱)
(民遊觀凡三夕民心遂安)張詠(淳化中知益州曰前日李順脅民為賊今日吾化賊為民禁止訛言)
(興學勸士恩威並用蜀民畏而愛之後再知是州民聞其至鼓舞相慶)薛田(益州路轉運使民間)
(以鐡錢重私為劵以便交易謂之交子而冨家專之數致争訟田請置交子務以㩁其出入未報及寇瑊)
(守益州奏用其議蜀人便之)張佶(益州鈐轄勇敢善射有方略御軍撫民甚有威惠蜀人久猶懷)
(之)姚渙(監益州交子務發姦隠萬緍主吏皆當死渙曰戮一人以干澤非吾志也義不蔽姦而已)
(請於使者願不受賞於是全活者衆)王曙(咸平中知益州盜賊屛息外戶不閉又奏復張詠預糴以)
(濟貧民法蜀民大悦比之張詠號前張後王)趙&KR0876;(益州路轉運使真宗諭曰蜀遠而數亂其利害)
(朕所欲聞&KR0876;至州條上部中事後再知益州度支市錦六千疋&KR0876;召工計歲織才千餘匹乃止以歲所織)
(數上供)程堂(知雙流縣聽斷明敏縣無留獄有蝗食苖堂曰吏奉天子命以養民蟲當食吏五臟)
(無食民食乃引蝗而吞之蝗遂踰境)鍾離瑾(簡州推官又通判益州建言州郡既上雨後雖凶患)
(多隠之以成前奏請令監司劾其不實者)程琳(知益州上元張燈州人夜聚遊嬉琳先戒曰有火則)
(隨救之母白也已而果有火吏救之終宴人無知者其施設有備類此)任中正(知益州代張詠)
(之後在郡五載遵詠條教蜀人便之弟中師亦知益川先是轉運使韓瀆急於籠利薪芻䟽果之属皆有)
(算中師盡奏蠲之)韓億(仁宗時知益州為政簡嚴故事發粟六萬石賑糶貧民會歲大旱億倍數)
(出粟先期予民民免飢饉又䟽九升江口下溉民田數千頃)王騣(知益州戍卒有夜為亂者騣潜)
(遣兵環營下令曰不亂者歛手出無所問衆皆出命軍校指為亂者十餘人戮之及旦人莫知也其為政)
(有大體不為苛察蜀人愛之)程戡(知益州仁宗慰遣之初至彭州民妄言有兵變捕斬之守益州)
(者以嫌多不治城堞戡獨完城浚池不以為嫌)薛奎(天聖中知益州時有民婦訟其子不孝詰之乃)
(貧無以為養奎出俸錢與之戒曰若復失養吾不貸汝矣其母子遂如初嘗夜燕有戍卒殺人奎密遣人)
(捕殺之坐客莫有知者蜀人愛之以比張詠)張方平(至和初知益州奏减横賦四十萬减鑄鐡)
(錢十餘萬緍蜀人大悦)蔣堂(知益州慶歷初詔天下建學漢文翁石室在孔子廟中堂因廣其舍)
(為學宫選官属以教諸生士人翕然稱之)文彦博(慶歷中知益州時米價騰貴乃諭冨室得米二)
(萬斛以活飢民)高覿(知益州彭州廣碃麗水二峽地出金宦者挾冨人請置場募人夫採取覿曰聚)
(衆山谷間與夷獠雜處非遠方所宜且得不償失奏罷之)袁抗(益州路轉運使時三司歲市上供綾)
(錦鹿胎萬二千匹抗言蜀民困憊願少紓其力以備秦中他日之用是年郊祀蠲其數之半)田況
(慶歷中知益州治尚和易去苛細奬進儒素禁戢姦暴以德化人人不忍欺)謝濤(知華陽縣亂亡)
(後田廬荒廢詔有能占田而倍入租者與之於是腴田悉為毫右所有流民至無所歸濤收詔書悉以田)
(還主)吕公弼(仁宗時知成都府治尚寬人疑少威斷營卒犯法當杖扞不受曰寧以劔死公弼曰)
(杖者國法劔汝自請杖而後斬之軍府肅然)王素(嘉祐中知成都府為政務合人情蜀人錄其所)
(行號曰王公異斷)趙賀(知漢州蜀吏喜弄法而賀精明吏不敢欺事更賀所多被䆒詰人目為趙)
(家關)韓絳(知成都府增置學校裁省冗費時内臣使蜀者多所貨易綘奏加禁約)家定國
(永康司法參軍韓綘欲治山西道定國謂蜀近夷恃險以安塹為坦途將有後憂綘然其言為之罷役)
趙抃(英宗時益州路轉運使窮城小邑行部無不至父老喜相慰後再知成都府以寬為治民大悦)
(轉相告莫敢為惡)張燾(知成都府蜀人苦多盜燾嚴保伍使不得隠而申其捕限盜為之息)趙
瞻(知威州瞻以威茂雜羣獠險而難守不若合之而建郡於汶川條著其詳後熙寧中經理西南就瞻)
(取其書考焉)桂堂(知威州清介有聲羈縻保覇兩州交惡道阻不通堂自携牛酒會二州酋長諭)
(以禍福乃降)魯周詢(通判漢州城中夜有火部衆救之植劔於前曰攘一物者斬火止民無所)
(失)王舉元(治平中成都路轉運使邛井鹽歲入二百五十萬為丹稜卓箇所侵積不售下令止)
(之鹽登於舊)馮京(熙寧中知成都府蕃部寇鷄棕關京出兵賊懼請降京請於朝為禁侵掠給稼)
(噐粮餉使歸夷人喜争受盟願世世為漢藩)程珦(知漢州嘗宴客開元僧舍酒方行人讙言佛光)
(見觀者相騰踐珦安坐不動頃之遂定熙寧法行珦抗議指其未便)張戩(知金堂縣誠心愛人養老)
(恤窮間召父老使教督子弟以奉為酒食月吉詔老者飲勞使其子孫侍勸以孝弟民化其德獄訟日少)
李行簡(彭州軍事推官陵州冨民陳子美父死繼母詐為父書逐出之累訴不得直轉運使檄行)
(簡劾正其獄)范純仁(熙寧中成都路轉運使以新法不使戒州縣未得遽行王安石怒其沮格)
(遣使欲攟摭私事卒莫能得)吕大防(元豐中知成都府政治尚寬與民同樂訟至立斷又脩築)
(堰以灌民田)齊恢(提點成都路刑獄臨政明白簡約不苛擾及徙河東餽餉之物一無所受單車)
(而東)鮮于侁(通判綿州綿處蜀左吏狃貪成風至課卒伍供薪炭芻豆侁一切弗取郡守以下效)
(之)王覿(知成都府蜀田膏腴畝千金無閒田以葬覿索侵耕官地表為墓田江水貫城中為渠以)
(湮塞多水災覿䟽治復故民德之號王公渠)陳薦(華陽縣尉盜殺人棄尸民田薦出騐有以移尸)
(告者田主又殺其母縣欲聞致殺二人以逭薦失盜之責薦不可曰焉有誣人以自貰者耶已而獲盜)
席旦(知成都府議者言蜀士習亂或𨗳旦治以峻猛旦政和平入見言蜀人性善柔願勿以為慮)
楊佐(陵州推官州有鹽井深五十丈歲久榦摧敗欲易之而隂氣騰上入者輒死惟天有雨則氣下)
(稍能施工佐教工人以木盤貯水穴竅灑之如雨滴然由是井榦一新利復其舊)王剛中(紹興)
(中知成都府制置四川檢身以法示人以禮從容裁决恩威並行表賢癉惡興利除害比去蜀父老遮道)
(有送數百里者)亰鏜(四川制置使兼知成都府首罷征歛弛利以予民蜀以大治)張燾(知成)
(都府兼安撫使戢貪吏簿租賦歲旱發粟民得不飢暇則修學校與諸生講論蜀人懷其惠政祀之不忘)
胡世將(四川制置使兼知成都府歲大旱發糶賑飢撫黎稚戢貪吏修溝渠蠲落江田税修文翁)
(舊學政無不舉蜀人大悦)蕭振(知成都兼安撫制置使威行惠孚治甚有聲高宗曰四川善政前有)
(胡世將今有蕭振及卒于官民無老稚相與聚哭于道)汪應辰(乾道初四川制置使兼知成都)
(府清心寡事奉公守正軍政民事革弊殆盡嘗入覲孝宗曰卿久在蜀朕寬西顧憂)范成大(淳熙)
(初四川制置使兼知成都府鑿夔山路以避湍險减無名酒息論和糴之害而行招糴表薦知名之士蜀)
(士莫不歸心)留正(四川制置使兼知成都平折租價歲减酒課三十八萬以簡素化民歸裝僅書)
(數簏人服其清)趙汝愚(淳熙間四川制置使兼知成都諸羌相挺為邊患汝愚至悉以計分其勢)
鄭剛中(四川宣撫副使治蜀有方略奏蠲四川雜征又請减成都府路對糴及宣撫司激賞錢)
黃疇若(知成都府蠲積欠十數萬考罷官吏冗員為民代輸六年布估錢又减他賦之重者民力)
(遂寬)吴昌裔(知華陽縣修學宫來四方士斥羡錢買良田以傋旱後權知漢州核兵籍興社倉郡)
(政畢舉)孫道夫(知資州宣撫鄭剛中薦其治行第一移知蜀州盜不敢入境遇事明了人目為)
(水晶燈籠後又知綿州)丘崈(四川安撫制置使兼知成都府崈素慮吴氏世掌兵奏言吴挺脱至)
(死亡臣請以便宜撫定諸軍挺死崈即奏乞選他將代之)崔與之(嘉定中知成都府兼本路安撫)
(使寬减征賦篤志為民詔盡護四蜀之師拊循將士人心悦服後還蜀人肖其像於仙遊閣以配張詠趙)
(抃名三賢祠)吴獵(開禧中知成都府列上不拊逆黨倡義守節之士四十餘人薦人才五十餘人)
(請蠲賦税以幸蜀民揭白鹿書院學規以訓蜀士)牛大年(紹定末四川都大提舉茶馬司兼董)
(織錦及召歸不載一物一清如水)魏了翁(知漢州首蠲積逋除科抑賣酒之敕嚴戶婚交許之)
(禁復為文諭以厚倫止訟其民敬奉條教不敢犯)陳隆之(四川制置使淳祐初成都被圍城破)
(隆之舉家數百口皆死檻隆之至漢州使喻州守臣降隆之呼語毋降遂見殺)丁黼(成都制置使嘉)
(熙初元兵趍成都黼夜出城南迎戰至石筍街兵散黼力戰而死黼帥蜀為政寬大蜀人思之)元汪
良臣(中書左丞行四川省事陳治蜀十五事世祖訐納蜀瘡痍之餘良臣拯意循撫蜀人安之)汪
惟正(行四川中書省事於蜀蜀土荐罹兵革民旡完居惟正留意撫循人便安之)王利用
(四川提刑按察使土豪有持官府長短者問得其實而當以罪民頼以安)吕□(四川行樞)
(密院事嘗勸主帥李德輝不殺王立未幾立降巴人感德立祠祀之)張廷瑞(成都路總)
(管興學崇儒勤於撫治化行境内有古循良風)王繼志(四川行省郎中以政最聞遷本)
(道廉訪司副使時李喜喜䧟四川繼志帥兵與戰力屈被執不食而死衆咸憐之)本朝
張衍(洪武初為四川行省參政時四川甫定民凋瘵衍盡承宣之道由是德化旁逹郡邑輯寧)
何文暉(洪武間以都督僉事守四川號令嚴明恩威兼著軍民多德之)李敬(洪武初為四川)
(都指揮使時羌氐鄭黑太作亂敬擒之特陞都督同知仍守四川後戎縣山民嘯聚為盜敬討平之民安)
(其業)臧哲(洪武間四川右布政使恩威兼著吏民懾服)孫伯堅(洪武間為四川左參政持)
(政寬平不事苛察吏民德之)張瓊(洪武間新都知縣廉能公直蒞事明敏民有鬻子輸税者瓊脱)
(己衣贖以還之)楊浩(洪武間知崇慶州撫字有方寬猛得宜尤篤意學校至今士民稱慕之)胡
夀安(永樂間知新繁縣嘗自種蔬一圃以供日用人呼為菜知縣及滿秩去囊篋罄然惟書籍布衣)
(而已)劉堅(永樂中茂州知州公正廉直民多德之時茂州衛奏請立學羌民難之堅集衆羌勸諭以)
(朝廷成俗之意於是遣子就學及滿去羌民乞留)匡文真(永樂初知羅江縣為政公直撫字有)
(方去之日百姓遮道攀留)何文淵(永樂中以御史考察四川風紀振肅時久旱禱之輒雨人謂之)
(御史雨)鄭齡(成化中四川布政使時劇盜野王剛稱逆齡為督糧餉繕甲兵寇竟就擒)吴景
(四川僉事時流賊鄢藍之黨遁入川東逼江津景拒守以援兵不至死之)王萱(弘治中以給事中視)
(師四川即條上八事請設大將劾貪懦明賊情蜀寇遂寧葺)朱槩(正德間四川僉事以討平番賊)
(阿戎功轉參議諭服播州宣慰兄弟之争殺者不以兵車)
流寓嚴遵(漢臨邛人賣卜於成都市中與人子言依於孝與人臣言依於忠各因其義而𨗳之日閱)
(數人得百錢乃止閍肆下簾著周易揚雄欽重之李彊為益州牧欲得遵為從事及見之遂不敢言)杜
甫(唐襄陽人流落劔南結廬成都西郭浣花溪上成都尹裴冕為築草堂嚴武鎮蜀辟為參謀待之甚)
(善嘗詣草堂訪之甫慷慨懷古人莫測也為詩渾涵汪洋千彙萬狀兼古今而有之傷時橈弱情不忘君)
(人懷其忠云)程頥(河南人父珦嘗守廣漢頥與兄顥皆隨侍嘗游成都見治篾箍筩者挾册就視)
(之則易也篾者問曰若嘗學此乎因論未濟男之窮曰三陽失位也頥兄弟渙然有悟後袁兹問易頥曰)
(易學在蜀滋入蜀見賣醬薛翁於眉邛間與語大有所得篾叟醬翁皆蜀之隠君子也)宋汝為
(豐縣入宋建炎初吕頥浩使致書劉豫遇烏珠軍為所拘紹興中亡歸授通判處州後金人議和之汝為)
(言其機事秦檜將械送金人汝為變姓名為趙復徒步入蜀青城山而卒所著有忠嘉集)安世通
(本西人隠居青城山中吴䂀反乃獻書於成都帥楊輔欲其舉義討䂀言甚切至輔不能决遂東如江陵)
(請吴獵討之未幾曦敗獵使蜀薦士以世通為首云)鄭彦文(本蔚州人仕元為萬戶入蜀居彭城)
(因家焉本朝平蜀率土官首先歸拊授貴州宣慰南使洪武六年調潼川知府未幾仍改宣慰從征云)
(有功進陞工部右侍郎卒于官)
人物周萇弘(資中人敬王時為大夫孔子嘗從之問樂死而血碧蜀人祀之)漢司馬相
如(成都人少好讀書學擊劔事景帝為武騎常侍以病免客游梁著子虚上林賦武帝讀而善之召見)
(屢獻賦拜為郎會唐蒙驚擾巴蜀遣相如諭之還拜中郎將建節乘傳至蜀通卭莋還報帝大悦復奏大)
(人賦帝稱飄飄有凌雲意後以病免居茂陵為人口吃而善著書云)張寬(成都人蜀人未知學太守)
(文翁選寬等詣博士受業還以教授於是蜀學比齊魯寬仕至揚州刺史作春秋章句十五萬言)揚
雄(成都人少好學博極羣書口吃不能劇談而好沉思成帝時為郎給事黃門嘗奏甘泉河東校獵長)
(楊四賦又著法言及太玄經等書)何武(郫縣人以射策甲科為郎再舉賢良方正召對策拜諫議)
(大夫遷茂州刺史成帝時為大司空封汜鄉侯哀帝時策免就國復召為御史大夫會詔舉可大司馬者)
(衆舉王莽武不可後莽用隂誅不附己者武以誣自殺)楊宣(什邡人仕為太倉令上言宜封周公)
(孔子詔從之薦龔勝等四人)章明(新繁人累官至太中大夫王莽簒位明嘆曰不以一身事二主)
(遂自殺)侯剛(新繁人仕為郎王莽簒位剛佯狂負耒斗守關號哭莽使人問之剛曰漢祚無窮不)
(忍事非主也莽殺之)羅衍(成都人公孫述據蜀衍說述尚書觧文卿鄭文伯諫述歸漢為子孫福觧)
(鄭從之述怒閉二子於薄室二子守志不回遂幽死)姜詩(廣漢人事母至孝妻龐氏奉順尤謹母好)
(飲江水嗜魚鱠妻每旦出汲一曰舍傍忽泉湧出味如江水每旦輒出雙鯉永平中察孝廉明帝詔曰大)
(孝入朝凡諸舉者一聽平之)楊終(成都人習春秋為郡小吏詣京師受業顯宗時召拜校書郎官)
(至郎中嘗受詔刪大史公書為十餘萬言又著春秋外傳十二篇改定章句十五萬言)張覇(成都)
(人自少知孝讓鄉人號張曾子七歲通春秋後博覽五經和帝時舉孝廉為會稽太守擢用有業行者郡)
(中争勵志節化服越賊故童謠云棄我戟捐我矛盜賊盡吏皆休後徵遷侍中)翟酺(廣漢雒人四世)
(傳詩酺好老子有善圖緯天文歷算徵拜議郎遷侍中安帝時閻顯等並用威權酺上䟽切諫不省出為)
(酒泉太守擊斬叛羌威名大振順帝即位遷捋作大匠屢因災異多所匡正以權貴誣罷歸)李充
(廣漢雒人少以文章顯和帝時侍中賈逵薦召拜蘭臺令史安帝時為諫議大夫撰漢紀順帝立遷樂安)
(相卒年八十三所著詩賦銘諫頌七嘆哀典凡二十八篇)張楷(覇子通嚴氏春秋古文尚書門徒常)
(百人五府連辟舉賢良不就順帝詔云楷行慕原憲操擬夷齊郡時以禮發遣楷復告疾不到性好道術)
(能作五里霧)張陵(楷子官至尚書元嘉中梁冀帶劔入省陵敕虎賁奪冀劔劾奏冀百僚肅然初)
(冀弟不疑舉陵孝廉謂曰昔舉君適以自罰陵曰今申公憲以報私恩也)任昉(成都人為尚書令清)
(身檢下大將軍梁冀憚之出為平原守冀誅復為尚書令司隸校尉大司農)趙典(成都人父戒為)
(太尉桓帝立以定策功封厨亭侯典少篤行隠約博學經書父卒&KR0670;封後為太常朝廷每有災異疑議輒)
(諮問之典據經正對後就國兄子温為京兆丞嘆曰大丈夫當雄飛安能雌伏遂棄官去獻帝時為司徒)
何英(郫縣人學通經緯著漢德春秋十五卷孫汶亦深於學著世務三十篇)楊厚(廣漢新都)
(人父統習天文推步術為彭城令一州大旱統推隂陽消伏縣界蒙澤厚少學統業順帝徵至長安因陳)
(漢三百五十年之戹宜蠲法改憲以消伏災異累官侍中拜議郎後稱病歸教授門生三千餘人卒年八)
(十二鄉人謚曰文父)任末(蜀郡新繁人少習齊詩游京師教授十餘年友人黃奉德病死洛陽末躬)
(推鹿車載喪致其墓所後奔師喪於道物故臨命勑兄子造曰必致我尸於師門使死而有知魂靈不慙)
(如其無知得土而已)朱普(廣都人為郡功曹太守與刺史王冀有隙枉被劾普詣新都獄掠笞連月)
(肌肉臭腐卒證太守無事勅其子曰我死載喪詣闕使天子知我心)董鈞(犍為資中人習慶氏禮永)
(平初為博士時草創郊廟禮樂威儀章服多從鈞議當時稱為通儒累遷五官中郎將)王忳(廣漢)
(新都人嘗詣京師見一書生疾因愍而視之書生曰我腰下有金十斤願相贈死後乞藏骸骨忳即鬻一)
(斤營其殯葬餘悉置棺下後遇其父迎其子喪餘金皆存忳官至郿令)諒輔(新都人為郡五官掾)
(時天大旱乃祝曰輔不能進諫納忠薦賢退惡至令天地否隔萬物焦枯若日中不雨乞以身自焚頃之)
(雲合雨澍一郡沾洽)景毅(蜀郡人靈帝時李膺坐鈎黨詣詔獄考死門生故吏並被禁錮毅子碩為)
(膺門徒未及錄毅慨然曰本為膺賢遣子師之豈可漏名苟安遂自表免歸時人義之)任安(廣漢)
(綿竹人少游太學受孟氏易兼通數經行尚古道又從同郡楊厚學圖䜟䆒極其術時人稱曰居今行古)
(任定祖欲知仲桓問任安辟除皆不就)董扶(綿竹人靈帝時私謂劉焉曰京師將亂益州分野有)
(天子氣焉遂求出為益州牧扶亦歸蜀後天下大亂昭烈稱帝於蜀皆如扶言)杜瓊(成都人少受學)
(於任安精䆒安術累官左中郎將大鴻臚太常瓊為人静默少言闔門自守不與世事蔣琬費禕皆噐重)
(之所著韓詩章句十餘萬言)三國張裔(成都人治公羊春秋博涉書史漢昭烈定益州以為)
(太守後為丞相亮參軍裔少與楊恭友善恭早死遺孤未數歲裔迎恭母事之及恭子長為娶婦買田宅)
(時人咸重其義後加輔漢將軍)秦宓(綿竹人少有才學州郡辟命皆不往漢昭烈定益州廣漢太守)
(夏侯纂請為師友祭酒宓稱疾卧不起及諸葛亮領益州牧選宓迎為别駕吴遣張温來聘百官往餞宓)
(與温答問應聲而出温大敬服)晉杜軫(成都人察孝廉除建寧令𨗳以德政風化大行夷夏悦服)
(秩滿將歸羣蠻追送賂遺甚多軫一旡所受累遷尚書郎)何攀(郫人為廷尉平廷尉卿諸葛冲以攀)
(蜀士輕之及斷疑獄始歎服尋以功封西城侯食邑萬戶賜絹萬匹攀讓所封賞者給中外宗族後除兖)
(州刺史固辭不就)隋何妥(郫縣人少機警有口才初事梁湘東王為誦書左右嘗上䟽陳八事)
(與蘇威有隙出為龍州刺史時有負笈游學者妥皆為講說在職三年以病請還後為國子祭酒卒謚曰)
(肅)唐袁天綱(成都人有風鑒應騐不可勝紀太宗召見曰古有君平朕今得爾何如對曰彼)
(不逢時臣實勝之子客師亦傳其術旡不竒中)李白(蜀郡彰明人母娠時夢長庚星因名之性倜儻)
(善詩賦尤工古歌才志逸邁天寳初召見金鑾殿論當時事詔供奉翰林後帝坐沉香亭召白為樂章乃)
(援筆成清平調帝愛其才欲官之為高力士貴妃譛而沮之遂浮遊四方卒於采石)孫逢吉(益州)
(人仕蜀為國子毛詩博士檢校刻石經又有同郡林罕亦善文字之學著說文二十篇目曰林氏小說刻)
(石蜀中)宋句中正(益州華陽人孟蜀時舉進士歸宋補曹州錄事參軍中正精於字學古文)
(篆隸行草無不工太宗時嘗獻八體書召授著作佐郎直史館詔詳定篇韻及雍熙廣韻子希古希仲並)
(進士)何隨(郫縣人初仕蜀為安漢令蜀亡去官時巴土飢送吏取民芋以自給隨即以綿繫其處償)
(直民視芋見綿相與語曰聞何安漢清廉必此人也)歐陽迥(益州華陽人父珏通泉令迥初事孟)
(蜀累官翰林學士遷平章事監修國史嘗擬白居易諷諫詩五十篇以獻㫤嘉之賚以銀噐錦綵随㫤歸)
(宋充翰林學士卒贈工部尚書)卞震(益州成都人蜀舉進士為渝州判官蜀平仍舊職會賊杜承褒)
(圍城震躬率士卒且戰且拒與刺史陳文襲夾攻之賊遂平仕至虢州錄事恭軍子衮舉宋進士知將樂)
(縣咸平中為淮南轉運使兼發運使明敏有幹局)孫光憲(陵州貴平人少好學游荆渚高從誨)
(署為從事累官祕書監勸繼中獻地於宋太祖聞之甚悦授光憲黃州刺史在郡有治聲光憲博通經史)
(聚書數千卷校讎不倦自號葆光子所著有荆臺集等書子謂讜並進士)羅居通(益州成都人母)
(死廬墓三年有甘露芝草之瑞開寳中詔以為延長主簿大中祥符初資州人黃德輿葬父母負土成墳)
(甘泉湧其側並降詔旌表)王著(成都人祖賁仕王建為雅州刺史父景瓌萬州别駕著在蜀以明經)
(及第入宋授隆平主簿累官至殿中侍御史著善書太宗政暇嘗以觀書及筆法為意著侍書多所規益)
楊允恭(漢州綿竹人少倜俶任俠初丁德裕討賊至州允恭以策干之署綿漢招收廵檢太宗時)
(捕斬海賊累官荆湖江浙都廵檢使允恭有心計好言事子可咸平初進士喜屬文有吏幹累召試歴戶)
(部鹽鐡判官知洪宣潤夀潭州累遷至都官員外郎弟告累官右諫議大夫知江寧府)王永(益州)
(華陽人為右補闕吴越納土永受命往均賦至則悉除無名之算或言其多弛賦租太宗詰之對曰使新)
(附民蒙天子仁恩臣雖得罪死不恨太宗大悦孫罕以蔭累官廣東轉運使歴知潭明州為政務適人情)
(終光禄卿子琪舉進士歴知數州政尚簡静以禮部侍郎致仕)羅處約(益州華陽人父濟仕蜀歸)
(宋至太常丞處約太宗時舉進士形神豐碩有詞采初知吴縣後召直史館卒年三十三有文十卷曰東)
(觀集蜀士又有嚴儲者舉進士直史舘後使河北督糧䧟於契丹)陳充(益州成都人家素豪盛少)
(以聲酒自娱雍熙中擢進士甲科以寇準薦授殿中丞出知明州真宗時累官刑部郎中詞學典贍性曠)
(達善談謔澹於榮利自號中庸子臨終自為墓誌有集二十卷)李建中(益州人幼好學太宗時進)
(士累官太常博士嘗表陳時政後歴知曹觧潁蔡四州終判太府寺建中性簡静恬於榮利善書札草隸)
(篆籀俱妙有集三十卷子周道周士並進士及第)王珪(永之後少孤罕教養有恩珪弱歲竒警曰)
(誦數千言舉進士通判揚州後為翰林學士文章閎麗自成一家朝廷大典册多出其手累官尚書左僕)
(射兼門下侍郎封岐國公卒贈太師謚文恭所著有華陽集)梁鼎(華陽人祖鉞蜀劔門關使父文)
(獻乘氏令鼎舉進士知秭歸縣為度支判官建議興水利歴知數州皆有治績磊落尚氣有介節名稱甚)
(茂好學工篆籀著隠書史論等書)薛映(成都人好學有文知開封縣為治嚴明太宗召對除江南)
(轉運使歴知數州每五鼓冠帶黎明决事雖寒暑無一日異累官禮部尚書集賢院學士卒謚文恭)郭
震(成都人博學能詩才識過人裕然有物外之志所著有漁舟集李畋稱其有孟郊之風)李畋
(華陽人以學行為鄉里所稱初蜀士知向學不樂仕宦知州張詠敦勉就舉畋遂登第累官知榮州自號)
(谷子所著歌詩雜文及谷子總百卷張詠語錄三卷卒年八十七)任玠(成都人通五經雖緯候音)
(律琴棋繪畫皆得其妙真宗令試學士院玠撰詩一千二百韻以進賜進士授汝州團練推官玠具野服)
(捧告身詣登聞院陳納)尹瞻(温江人以博通知名舉進士嘗通判永州建學誨士一日城中火且)
(風曕具朝服向火拜已而風息火止)張愈(益州郫人雋偉有大志寳元初上書言請使契丹令外夷)
(相攻以完中國之勢除校書郎願以授父顯忠而隠於家文彦博為治居青城山六召不應性樂山水遇)
(有興雖數千里輒盡室往遂浮湘沅觀浙江升羅浮入九疑而歸杜門著書未就卒妻蒲氏賢而有文自)
(為誄)李大臨(華陽人嘉祐中進士累官祕閣校理僦居陋巷仁宗遣使賜御書使者見大臨親秣)
(馬還奏帝曰李大臨真廉士也大臨清整有守論議識大體神宗時知制誥言清苖之害䟽李定之過時)
(論偉之)李謹交(成都人幼穎異讀書一過輒能暗誦父師怪而噐之年十四舉進士仁宗命中)
(黃門引入内賜座嘗進牡丹詩官至鄂州觀察推官)章詧(雙流人博通經學尤長易太玄著發隠三)
(篇蜀守蔣堂等以逸民薦賜粟帛再命州助教不就嘉祐中賜號冲退處士詧益以道自裕尊生養氣憂)
(喜是非不一撓其心形)楊應詢(益州郫人真宗楊淑妃之族孫歴知信安保定軍為河北沿邊)
(安撫使有政績知雄州治兵積粟契丹不敢犯後為定州真定大名副都總管卒謚康理)何郯(本陵)
(州人徙成都為殿中侍御史嘗極陳夏竦姦狀仁宗諭曰古有碎首諫者卿能之乎對曰君不從諫則臣)
(碎首今陛下從諫如流臣何敢掠美累官龍圖閣直學士後以尚書右丞致仕)楊摯(新繁人進士起)
(家性淳静平居未嘗問生業仕為侍御史嘗力論外戚李用和不宜加平章事又言張堯佐緣宫掖以進)
(恐累聖德仁宗嘗稱其言事有體後歴知數州有奏議四十餘篇)范鎮(華陽人寓居洛陽舉進士)
(累官翰林學士嘗論新法不合以戶部侍郎致仕熙豐間士大夫論天下賢者必歸司馬光及鎮其道德)
(風流足以師表當世光嘗自謂勇决不如景仁卒謚忠文有文集百卷)蹇周輔(雙流人少與范)
(鎮何郯為布衣交舉進士知宜賓縣累官河北都轉運使遷刑部侍郎彊學善屬文子序辰亦有文仕至)
(翰林學士承旨)代淵(𨗳江人性簡潔事親孝受學李畋張逵禄年四十舉進士甲科擢清水主簿淵以)
(不及親還家教受累薦不起以太子中允致仕著周易旨要等書自號虚一子)彭乘(華陽人性純孝)
(以好學稱舉進士授漢陽軍判官嘗登相國寺閣悵然曰親老矣安敢捨晨昏之奉而圖一身之榮乎遂)
(癸乞歸養及父卒甘露降墓柏人以為孝感後累官翰林學士)鄧至(雙流人通六經學者從之甚衆)
(每出入市邑人皆拱立著往事龜鑑五十卷通書十卷二江集三卷子綰官至翰林學士孫洵仁官至尚)
(書左丞洵武知樞密院事)宇文昌齡(雙流人進士甲科神宗時為監察御史職事修飭累遷太)
(常少卿詔議郊祀合祭論者不一後竟用其議出知梓夀等州徽宗立為戶部侍郎建言歲省陜西糴價)
(五百萬子常累官提舉成都路茶馬盡革宿弊馬遂溢額進秘閣修撰知䕫州)楊天惠(郫縣人幼)
(警敏嘗取韓愈歐陽修文集縱觀作歌行十數篇老師宿儒相傳驚嘆元豐中進士徽宗時上書言宫禁)
(事甚剴切後入黨籍有文集行世)張商英(新津人兄唐英及進士第累官殿中侍御史有史材)
(嘗著仁宗政要宋名臣傳蜀檮杌商英負氣倜儻治平中登進士累官翰林學士遷尚書右僕射後以觀)
(文殿學士知河南府)楊繪(綿竹人少竒警讀書五行俱下名聞西州進士上第通判荆南府遇事迎)
(刃而觧仁宗愛其才神宗時知諫院改兼侍讀繪以諫官不得其言則去不拜後累官翰林學士繪表裏)
(洞達一出於誠為搢紳所推重)宇文之邵(漢州綿竹人舉進士為文州曲水令神宗時上䟽論)
(時政不報遂致仕以太子中允歸時年未四十自強於學不易其志司馬光曰吾聞志不行顧禄位如緇)
(銖道不同視富貴如土芥今於之邵見之矣)范百禄(鎮兄子第進士又中制科累官翰林學士)
(為哲宗言分别邪正之目以類相反者凡二十餘條以龍圖學士知開封府獄無繫囚拜中書侍郎後以)
(資政殿學士知河南府卒謚文簡)范祖述(百禄子知鞏縣鑿南山𨗳水入洛無水患以父堕黨)
(籍監中岳廟久之知台州奏罷黃甘葛蕈之貢靖康避地汝州與汝守趙子櫟共城守旁郡盡䧟汝獨全)
(累官朝議大夫)吕陶(成都人其先曰懷王曰公宜世以風節聞陶舉進士累官通判蜀州知彭州俱)
(有政績哲宗立除殿中侍御史上䟽論蔡確韓縝章惇之奸進給事中又以集賢院學士知潞州後入元)
(祐黨)范祖禹(鎮從孫舉進士甲科為校書郎從司馬光編修資治通鑑書成薦除祕書正字後拜)
(右諫議大夫上䟽勸哲宗辨邪正甚懇切官至翰林學士嘗進帝學八卷唐鑑十二卷仁皇政典六卷)
申積中(成都人楊繪從其父起求之為子及長知非楊氏而絶口不言登進士事所養父母盡孝)
(終身有二弟一妹為畢婚娶始歸本族復申氏政和中通判德順軍以薦擢提舉永興軍)陳祐(仙井)
(人舉進士官至右司諫嘗言姦人詆毀善類之故及論章惇蔡京蔡卞郝随鄧洵武忤旨通判滁州後入)
(元祐黨籍)楊滙(成都人杜門委巷之下著書賦詩人無知者邵伯温為部使者薦其學行甚高節甚)
(苦不報及卒學者謚為静恭先生)宇文粹中(華陽人以文學際遇累官至尚書右丞弟虛中)
(舉進士官至簽書樞密院事謫韶州建炎中應詔起以資政殿大學士使金金人留之虛中每密以蠟書)
(奏虚實後遇害有文集行世)張咸(漢州綿竹人唐宰相九齡弟九皋之後父紘舉茂才異等知雷)
(州有治聲咸舉進士賢良兩科其對策之語有曰臣寧言而死於斧鉞不能以不言以負陛下)杜翊
世(華陽人紹聖中進士嘗通判懷德軍靖康初金兵奄至城䧟翊世先火其家與妻張自縊以死事聞)
(贈朝議大夫官其後十人名其所居曰忠義坊)何㮚(仙井人政和五年進士第一累官右僕射嘗阻)
(割三鎮京城失守從欽宗幸金營遂留不返既䧟北庭卓仰天大慟不食而死兄棠弟榘俱有名號為三)
(鳳)勾濤(新繁人舉進士累官史館修撰後為湖北安撫使知潭州秦檜嘗令人諭意欲與共政濤)
(辭乃上書論時事之害政者高宗嘆其忠濤長身偉貌以忠亮自許料邊情如在目前知名之士多所薦)
(進有文集西掖制書奏議數十卷)張浚(咸子登進士高宗時累官右僕射兼知樞密院事嘗平苖)
(劉之亂攘郤敵敵招降劇盜能使將帥用命始終不主和議為秦檜所惡所著有五經解及雜說文集奏)
(議孝宗封魏國公卒謚忠獻)蘇雲卿(廣漢人紹興間結廬豫章東湖人皆愛敬之稱曰蘇翁布)
(褐草履終歲不易畚礫為圃人爭貿之以故薪米不乏有餘則以周急少與張浚為布衣交浚為相馳書)
(凾金幣属帥漕致之帥漕力請期以詰朝上謁旦則扃戶闃然書幣俱在而翁已遁矣竟不知所往)范
冲(祖禹子紹聖中進士高宗時為宗正少卿直史館祖禹嘗修神宗實錄盡書王安石之過為蔡卞所)
(惡謫死嶺表至是命冲重修神哲兩朝實錄累官至翰林侍讀學士)韓駒(仙井監人少有文稱政和)
(中賜進士除祕書省正字出知分寧縣遷中書舍人嘗撰祀明堂圓壇方澤等樂曲後以集英殿修撰奉)
(祠高宗即位知江州駒嘗從蘇轍學評其詩似儲光羲)趙逵(資州人讀書數行俱下尤好聚古書)
(考歷代治亂之迹紹興中對策擢第一為秦檜所忌授僉書劔南東川後累遷至中書舍人高宗嘗稱其)
(純正可用又以其文章似蘇軾稱為小東坡有棲雲集三十卷)張栻(浚子穎悟夙成以古聖賢自期)
(仕為直祕閣浚閒府治戎栻内贊密謀外參庶務間以軍事入奏孝宗異其對召為吏部侍郎每召對皆)
(修身務學畏天恤民等事後知江陵府卒謚曰宣栻聞道甚早與朱熹為友熹嘗稱其卓然有見所著論)
(孟太極說諸書學者稱為南軒先生淳祐初從祀孔子廟庭)張枃(浚次子以父恩累官知袁衢二)
(州有能稱提舉湖北常入奏事孝宗甚喜累遷戶部侍郎光寧朝積官至端明學士知建康府枃天分高)
(爽吏材敏給屢知臨安南渡以來京尹以枃為首子忠恕治郡有能聲累官直祕閣在朝屢陳諫䟽有祖)
(父風)趙雄(資州人隆興初類省試第一除正字召見極論恢復孝宗大喜曰功名與卿共之嘗以中)
(書舍人使金與金主争辨金人謂之龍鬭淳熙中累官參知政事拜右丞相朱熹極論時事上怒雄言熹)
(狂生罪之適成其名乃止光宗初又上萬言書陳修身齊家以正朝廷之道卒謚文定)李舜臣
(隆州井研人八歲能属文少長慨然有志於天下乾道初舉進士對策論金人世讎無可和之義歴官知)
(德興縣專尚風化官至宗正主簿舜臣學邃於易著本傳三十篇又有羣經義書小傳文集家塾編次論)
(語若干卷復以子貴追封崇國公)宇文紹節(廣都人孝宗以虛中及其子師援皆死於金愍)
(之命紹節為之後登進士第累官端明殿學士簽書樞密院事多所建明朝廷咨訪蜀事紹節審而後言)
(皆周悉事情卒諡忠惠)虞允文(隆州仁夀人父琪政和進士仕至潼川轉運判官允文七歲能)
(属文紹興間第進士累官中書舍人直學士院金海陵入寇允文為督視府參謀激諸將力戰敗金人於)
(采石孝宗時拜相封雍國公卒謚忠肅出將入相垂二十年孜孜忠勤所著冇詩文奏議等集數十卷)
劉光祖(簡州陽安人登進士第為潼川提刑司檢法淳熙初召對論恢復事光宗時為殿中侍御)
(史極論道學所係嘗譔涪州學記諫官指為謗訕奪職謫居房州終顯謨閣直學士奉祠卒謚文節所著)
(有後溪集)宋德之(蜀州人慶元初擢外省第一累官武學博士與諸生論八陣之象本乎八卦竒)
(正之變往來相生而不窮出知閬州又自湖北提刑召為兵部郎官朝論疑安丙德之言蜀旡安丙朝廷)
(無蜀矣後知眉州)李蘩(崇慶晉原人第進士為隆州推官攝綿州賑飢活十餘萬人又知永康提)
(刑成都路兼提舉常平歲凶活百七十萬人知興元府奏罷和糴之法梁洋間繪像祀之遷太府少卿蘩)
(講學臨政皆有源委所著有桃溪集百卷)胡晉臣(蜀州江原人紹興末進士為成都通判孝宗召)
(對除著作佐郎時近習用事晉臣極論之出知漢州後為侍御史林栗奏朱熹傲慢晉臣䟽留熹而排栗)
(光宗時拜參知政事兼同知樞密院事與留正同心輔政卒謚文靖)許奕(簡州人慶元五年擢進士)
(第一授東川節度判官韓侂冑議開邊奕貽書曰今日之勢如氣僅属不足以當寒暑之寇以給事中使)
(金金人禮迓甚恭後以寳謨閣直學士知潼川府奕在朝論諫甚多帝稱其骨鯁天性孝友通籀隸書所)
(著有毛詩說論語尚書周禮講義)楊震仲(成都人負氣節有志當世登淳熙初進士知新井縣)
(後權知大安軍吴䂀叛來招震仲辭疾不行先遺書家人曰武興之事從之失節不從禍立見我死禍止)
(一身不及妻子矣遂飲藥死詔贈朝奉大夫謚節毅賜廟額曰旌忠)趙彦呐(彭州人登四川類試)
(第少以材稱吴䂀叛以禄禧偽守䕫彦呐結義士殺之遂顯名嘉定中經理西和州金人再至戰却之在)
(州五年得軍民心端平初為四川制置使)謝方叔(威州人嘉定中進士歴官監察御史多所建明)
(累遷給事中兼侍講淳祐中參知政事封永康郡侯後拜左丞相兼樞密使進封惠國公)李性傳
(舜臣子嘉定中進士累官起居舍人兼侍講上䟽論喪禮嘗進讀仁皇訓典乞讀帝學從之淳祐中拜端)
(明殿學士參知政事尋同知樞密院事後以觀文殿學士致仕卒贈太保)李道傳(性傳弟讀程氏)
(書玩索義理志忘寢食擢慶元初進士累官著作郎歴知果州致仕卒謚文節道傳篤於踐履氣節卓然)
(於經史未有論著曰學未至不敢於詩文未嘗苟作曰學未至不暇居官以惠利為本江東人久而思焉)
李心傳(道傳弟慶元初閉戶著書以薦賜進士為史館校勘修中興四朝帝紀後遷著作郎詔踵)
(修十三朝會要書成遷工部侍郎未幾致仕心傳有史才所著有高宗繫年錄學易編誦詩訓春秋考禮)
(辨讀史考及詩文共數百卷)虞剛簡(允文孫兄弟八人皆好修而剛簡最知名累官利州路提)
(刑有治績嘗與魏了翁范仲黼李心傳輩講學蜀東門外得程朱微旨著易書論語說以發明其義蜀人)
(師尊之嘉定中召不至子㠭知連州亦以文學知名)牟子才(井研人嘉定中舉進士調洪雅縣尉)
(後擢史館檢閱入對首言大臣不公不和六事次陳備邊三策忤史嵩之請外通判吉州轉衢州應詔上)
(封事萬言後入直學士院理宗眷遇甚厚所著有存齋集内外制四朝史槀子巘居湖州官至大理少卿)
黃申(井研人開慶初進士授德安尉調樂安丞廉謹有聲元兵拔撫州索降狀樂安令率其僚属聮)
(署以上申獨抗不往吏民強輿致之申陽死令無如之何申有惠愛至暮衆畀入寘中堂得免遂去隠巴)
(山以終)王翊(郫縣人寶慶初進士吴䂀嘗招入幕及䂀叛抗節不拜為陳大義不聽嘉熙初制置)
(使丁黼辟為參議官元兵至翊與司理王璨等募兵拒守元兵入翊朝服危坐尋赴井死轉運使蒲東卯)
(亦死之)鄧若水(井研人博通經史嘉定中進士時史彌遠柄國若水對策極論其姦嘉禧間太)
(學博士當對草奏數千言丞相喬行簡聞之即奏若水通判寧國府到官數月以言罷遂不復仕若水學)
(務躬行嘗削木為主大書曰自古以來忠臣孝子義夫節婦之位歲時祀之)何充(漢州德陽人祖)
(耕祕書監充通判黎州欇州事元兵破邛崍關充自刺不死軍帥許以不殺充曰吾三世食趙氏禄為趙)
(氏死不憾自是水飲不入口敵知不可強殺之充妻陳罵不絶口亦死男士麟孫駒行從子仲桂皆先死)
元張䇓(𨗳江人僑寓江左從金華王相學自六經語孟以及周程張朱微言靡不潜心至元中行)
(臺中丞吴曼慶延致江寧學官遠近翕然尊師之稱曰𨗳江先生有經說及文集行世)虞汲(剛簡)
(孫㠭之子為黃岡尉僑居臨川之崇仁與吴澄友善澄稱其文清而醇嘗雨至京贖族人被俘者十餘口)
(以歸由是家益貧晚稍起家教授後以翰林院編修官致仕)張惠(商英裔孫事世祖以謹敏稱授)
(燕京宣慰副使為政寬簡後累遷中書右丞巴延伐宋惠主餽餉後拜平章政事行省揚州徙杭州所至)
(皆有能稱)黃澤(資州人五世祖拂與二兄播揆同年登進士第蜀人榮之澤生有異質慨然以明經)
(學道為志大德中歷兩書院山長嘗宗程朱作易春秋二經觧二禮祭祀述略其後年老家貧歲大侵家)
(人采木實草根以療飢澤晏然惟以聖人之心不明而經學失傳為大戚卒年八十七)虞集(汲子)
(随父居臨川天性孝友弘才博學累遷奎章閣學士日取經史中切心德治道者陳進經筵凡承顧問必)
(随事規諫而一時大典册咸出其手其論薦人才必先噐識平生為文萬篇有道園學古錄行世卒贈仁)
(夀公謚文靖子安民知安福州)鄧文原(綿州人博學善書初為杭州學正累官翰林侍制出僉浙)
(西廉訪司事時吴興民有愬弟夜為長身者刺其右脅而死有司執直初更者使服文原鞫之得真殺人)
(者人以為神後遷集賢直學士兼國子祭酒卒謚文肅有文集行世子衍浙江儒學副提舉)虞槃
(集弟性方正少與集從吴澂游嘗著非非國語時稱其有才識詩書春秋皆有論著累官湘鄉州判官有)
(巫稱神降告灾者州長史皆厚禮之槃訊得巫所為狀召至鞫之并其黨䋲以法時服其明)布景
範(新都人舉進士授芒布路益涼州同知時李頗驢侵掠景範舉義兵拒之力戰終日矢盡而死)馮
文舉(什邡人舉進士為雲南儒學正提舉時明氏攻雲南文舉謂妻馬曰我元進士蒙厚恩今軍至)
(有死無二汝光州馬中丞子孫其從之乎馬氏曰官人既去生亦何益遂皆自縊時人義之)本朝
王平(新繁人洪武間以御史遷河南僉事行部孟津宜陽屬吏有謀以貨撓法者平即以其狀)
(聞賜褒奬累官右都御史)楊直(漢州人洪武中由太學生拜監察御史慎持憲度陞河南按察)
(司副使轉任交阯卒于官)鄧謙(資縣人洪武末鄉試舉人才識過人歴任勤能累官浙江左布政使)
鄒昱(華陽人洪武中由太學生歴官有能聲終湖廣右布政使)劉瑞(内江人弘治中進士歴官)
(浙江按察司副使提督學校較士公明先德行而後文藝所行條約切于身心仕至南京禮部侍郎)
列女張氏女(羅江人母楊寡居親黨有婚會母女偕往其典庫雍乙者從行先歸死於庫提刑張)
(文饒疑楊有私命石泉軍劾治考掠終不服女曰母以清潔受害死將訟冤於天言終而絶於是石泉連)
(三日地大震天雨雪勘官李志寧夕坐恍有猿墜前自念殺人者非袁氏乎有門卒忽言張氏傭夫曰袁)
(大執訊之即伏云適盜庫金會雍歸遂殺之楊乃得免時女死才數日郡牓其居曰孝感坊)師氏
(彭州永豐人宋右正言驥之女適范孝純建炎初還蜀至唐州方城縣遇賊孝純先被害執師氏欲強之)
(許以不死師罵曰我中朝官女豈可受賊辱吾夫已死宜速殺我賊知不可屈遂殺之)陳堂前
(漢州雒縣人王氏女歸同郡陳安節歲餘夫卒僅一子既葬其夫事親治家有法舅姑安之子曰新稍長)
(延名儒訓𨗳入太學年三十卒二孫曰剛曰紱咸篤學有聞又教育夫幼妹以禮嫁遣親属貧者收飬婚)
(嫁至三四十人鄉人尊敬呼曰堂前子孫遵其遺訓五世同居乾道中旌其門)
仙釋杜宇(古蜀主也蜀嘗大水宇與居人避水於長平山後鼈靈開峽治水人得陸處宇禪位與之)
(自居西山得道昇天)李八百(蜀人初居筠陽之五龍岡歴夏商周年八百歲又動則行八百里時)
(人因號為李八百或隠山林或居㕓市又修煉於華林山石室丹成還蜀中周穆王時居金堂山蜀人歴)
(代見之號紫陽真君有女弟亦得仙封妙應真人)老子(姓李名耳楚之苦縣人為周柱下史得長)
(生術欲開化西域乃駕青牛之車西度函谷關以長生術授令尹喜著道德五千言曰千日之外尋我於)
(蜀中青羊之肆至期果見於大官李氏之家授喜玉册金文賜以文始先生之號)馬成子(秦扶)
(風人志欲修道棄家訪師遇黃盖童子授以胎元煉氣之法乃入蜀之鶴鳴山石洞中復遇異人授以神)
(丹曰氣為内丹藥為外丹今授子此丹服之當列為高真矣言訖而去成子遂白日昇天)折象(廣漢)
(人少好黃老業師事東平先生家世豐財以為多藏必厚亡散千金以賑貧苦或諫之象曰竇子文有言)
(我之施物乃逃禍非避時也智者咸服焉自剋亡日尸觧如蛇蜕焉)李常在(蜀中人少治道術百)
(姓累世見之初有二男一女皆已嫁娶乃去二弟子随之後各以青竹杖度其身遣歸家置杖卧床徑還)
(其家見兒尸在床各泣而埋之百餘日有人於郫縣逢二子随常在行附書到家各發棺視之惟一青竹)
(杖常在又娶婦前婦子往尋之常在曰吾兒欲來見我法不得見兒見母泣而别去)神和子(姓屈)
(突名無為五代時人張詠嘗游京師於封丘門逆旅遇一道士與飲至醉詠曰不知姓名異日何以相識)
(道士曰我神和子也異日見子於成都耳後詠守成都始異其言嘗以物色訪之弗得後於天慶觀院堂)
(壁上畫像一道人肖逆旅所見視其題曰神和子詠悵然自失)尚圓(廣漢人出家以呪術救物梁武)
(陵王肅紀宫中多鬼怪魅諸綵女請圓持咒除之圓入宫安坐告曰爾輩小家鬼何因敢入王宫可聽我)
(一言於是諸鬼合掌住立圓即發咒南無佛陀鬼皆失所在自是乃静武帝聞之大加賞遇)寶崖
(涪陵人自幼寡言不嬉戱出家為僧以布裹五指燒之曰信佛如此可也人以為有風疾何不治之荅曰)
(身皆空耳四大五枝復何有耶為四衆說法詞切義要後投火滅身而心不壊)妙虛(綿竹人自幼出)
(家投禮鼇山和尚發志遊方抵江西謁海禪師得其心印叢林争歸之洪武初即欲辭世說偈云幼出來)
(何來幼滅去何去幼盡覺圓明生死無根蒂端坐瞑目衆皆悲泣妙應開目曰為生勝耶為死勝耶衆曰)
(生勝良久曰為汝軰再住三年後如期而化)
明一統志卷六十七
