明一統志卷五
明李賢等撰
永平府(東至山海關一百八十里西至順天府豐潤縣界一百二十里南至海岸一百六十)
(里北至桃林口六十里自府治至京師五百五十里至南京凡三千九百九十五里)
(糧四萬五千零)
建置沿革禹貢冀州之域天文尾分野初虞分冀州東
北為營州此即其地商為孤竹國周属幽州春秋時
為山戎肥子二國地秦為遼西右北平二郡地漢末
為公孫度所據魏改盧龍郡北燕置平州及樂浪郡
後魏改樂浪為北平郡隋改為平州後廢州為郡唐
復改平州天寳初改為北平郡乾元初復為平州五
代唐以為遼興軍金陞為南京天會初復為平州陞
興平軍元改興平府中統初陞為平灤路大德中改
永平路夲朝洪武二年改為永平府屬北平布政司
永樂中直隸京師領州一縣五
盧龍縣(附郭古肥子國漢為肥如縣屬遼西郡北齊屬北平郡又析置新昌縣隋開皇中省肥如)
(入新昌後為盧龍郡治唐武德初移平州治此改為盧龍縣遼金元俱仍舊夲朝因之編戶一十里)遷
安縣(在府城西北四十里漢為令支縣屬遼西郡東漢以後廢遼始於令支廢城遷定州安喜縣民)
(於此置安喜縣金大定中改為遷安縣屬平州元至元初省入盧龍縣尋復置夲朝因之編戶一十七里)
撫寕縣(在府城東八十里夲漢驪城縣地屬右北平郡東漢以後廢遼初置新安鎮屬平州金大)
(定末陞撫寕縣元至元初省入昌黎縣尋復置省昌黎海山入焉後復析置昌黎縣本朝因之編戶一十)
(七里)昌黎縣(在府城東南八十里夲營州地在平遼二郡間後魏為遼西郡地屬平州隋開皇初)
(置營州大業初罷州置遼西郡唐初復為營州金皇統初為廣寧縣大定間改為昌黎縣屬平州元至元)
(中省入海山縣未幾復置昌黎縣併海山入焉夲朝因之編戶二十七里)灤州(在府城南四十里本)
(商孤竹國漢為石城縣地東漢為海陽縣地晉屬遼西郡後魏因之隋唐為北平平州之境五代時契丹)
(始析其地置灤州在盧龍塞南因灤河而名金元仍為州領義豐樂亭二縣本朝洪武二年以義豐省入)
(編戶六十七里領縣一)樂亭縣(在州東九十里本盧龍縣地唐開元中析置馬城縣五代時契)
(丹屬灤州金大定末又析置樂亭縣元初嘗于縣置溟州尋廢復為樂亭縣屬灤州本朝因之編戶二十)
(七里)
郡名孤竹(古名)北平(秦名)盧龍(魏名)
形勝連接邊郡(隋地理志)山如龍形(元和志平州有盧龍鎮山如龍形)四塞
險固東北雄邦(地志集黑肥水之西洞山之北赤山之東方山之南廣二千餘里四塞險)
(固實東北之雄邦也)負山帶河為形勝之地(遼地理志)地連青幽(元志)
風俗人性勁悍習於戎馬(隋地理志)人尚義勇節儉務農(元志)
孝義為先質樸相染(郡志昌黎之俗孝義為先質樸相染勤於栽植趨於稼穡)習
尚樸茂人好禮讓(元樂亭廟學記)
山川陽山(在府城東南一十五里峯巒高聳下多溪谷西有李廣射虎石)筆架山(在府城南)
(一十五里山顛有石如筆架)洞山(在府城西一十五里其上產鐵有冶)雙子山(在府城西)
(北一十五里山有孤竹長君之墓)周王山(在府城西南二十里灤河中水夾流其下)馬鞭
山(在府城西北二十里山有孤竹少君墓)團子山(在府城西北二十五里山有孤竹次君之)
(墓)灰山(在府城東南二十五里上有龍神廟下有龍潭)裂坡山(在府城西南二十五里下)
(有龍潭歲旱居民於此祈雨)北安山(在府城東北二十里)龍山(在府城西四十里燕慕容)
(皝表此山為福地)黃臺山(在遷安縣南三里山多黃土其狀如臺)蟒山(在遷安縣東北)
(一十五里山之東有深宂嘗藏巨蟒其山產鐵有冶)龍泉山(在遷安縣東二十五里山腰有泉號)
(曰聖泉鄕人歲旱於此祈雨)團山(在遷安縣東二十里山峯團秀遠望如釡)曬甲山(在遷)
(安縣東二十五里相傳漢李廣出軍於此曬甲)都山(在遷安縣北一百五十里高聳秀拔羣山莫及)
(上多木材)兔耳山(在撫寕縣北二里雙峯尖聳狀類兔耳山頂有潭常有雲罩其上)大崇
山(在撫寕縣南一十里)臨渝山(在撫寕縣境峯巒崛起高千餘仞下臨渝河)鏵子山
(在撫寕縣北一十里)茶芽山(在撫寕縣二十里山頂有洞中有水如盤號聖水池)孤山(在山)
(海衛南六里屹然獨立於海上四面皆水)石門山(在昌黎縣西北五里兩山峙立如門)兩山
(在昌黎縣東北八里兩山對峙)鋸齒山(在昌黎縣北十五里山形如鋸齒)水巗山(在昌)
(黎縣北一十五里一名西巗山中有深洞石壁間出泉夏冬不竭)道者山(在昌黎縣西北二十)
(里上有道者寺因名元宋綱詩兹山介平營特與太古存碣石拱其側水巗何足論東北醫無閭羅列為)
(弟昆)碣石山(在昌黎縣西北二十里禹貢註云碣石在北平郡驪城縣西南河口之北今平州之)
(南也酈道元言驪城縣枕海有石如甬道數十里當山頂有大石如柱石韋昭以為碣石舊在河口海濱)
(歴世既久為水所漸淪入海已去岸百餘里矣今碣石在平州東離海三十里遠望其山穹窿似塜有石)
(特出山頂其形如柱疑即禹貢冀州之碣石)横山(在灤州西四里下有深潭石井)巖山(在灤)
(州南五里山勢巉巗)紫金山(在灤州北五里)芹菜山(在灤州西南一十五里下有陂塘產)
(蓮)偏山(在灤州西北八十里澗谷逶迤山下多生果木)唐山(在灤州西南一百一十里上有)
(姜將軍墓)赤峰山(在府城西四十里上有公孫神康墓)雙嶺(在遷安縣境内其上舊產銕)
尖山洞(在撫寕縣東南二十里世傳昔有學道者於此脩煉)石洞(在昌黎縣西八里相傳昔)
(有僧居其中)臨石洞(在昌黎縣西八十里崖分八字切近深潭由小逕而入其中昏晦既而四)
(壁有孔明朗可愛一名織羅洞)龜谷(在府城東南二里其形如龜入其中煖氣勃然每歲過時花卉)
(方凋)西山危石(在昌黎縣治西三里其石&KR0870;中撼之即動雖加千人之力亦然故名)孟姜
女石(在山海衛長城北石上有亂杵跡及婦人跡相傳為秦時孟姜女尋夫之處)射虎石
(在府城南八里漢將李廣夜出見虎彎弓射之至没羽比明乃知為石)海(在府城南一百六十里東)
(連遼東西抵直沽)溟海(在昌黎縣東二十里一名七里海延袤三十餘里中有菱芡魚蟹之類居)
(民賴焉)漆河(在府城西門外源自口北入桃林口南流至遷安縣為青龍河東流為漆河與灤河)
(合入於海)肥如河(在府城東二十里源出部落嶺下流至城西入漆河)灤河(源自口北開平)
(東南流經遷安縣界至盧龍縣合漆河又南至樂亭縣入於海元宋本詩灤河上游陿㳙㳙僅如帶偏嶺)
(下横渡復遶行都外頗聞會衆潦既遠勢滂沛雖為禹貢遺獨與東海會乃知能自致天壤無廣大)寬
河(在遷安縣地有金洞)青龍河(在遷安縣東北七十里其源自口外來經桃林口入漆河)陽
河(在撫寕縣東八里源出口北列坨山流經縣東南入於海)渝河(在撫寕東二十里源出古瑞州)
(南流至蓮峯山入於海)沂河(在灤州西二十里南流入海)安流河(在樂亭縣西北乃灤)
(河下流至岳婆港分為二東曰葫蘆西曰定流各入于海)清水河(在樂亭縣西源出馬城北蔡家)
(庒舊已湮塞本朝洪武中濬其故道置閘瀦水以通海運自是入於灤河以達於海)卑耳溪(齊桓)
(公北征孤竹國將至卑耳溪見一人長尺許具冠右祛衣走馬疾前𨗳管仲曰登山之神有俞兒覇王之)
(君興而登山之神見且走馬前𨗳左祛衣示前有水今右祛衣示右方涉也及至溪從左方涉其深及冠)
(從右方涉其深至膝桓公拜曰仲父之聖至此今不知所在)鮮龍水(在府城東九十里源出遼)
(西新平縣馬山東流入封大水)沮水(在府城北有二渠一曰小沮水一曰大沮水下流相合入於灤)
(河)雙龍池(在撫寕縣八里傍有龍王廟歲旱於此祈雨)譙樓前井(在府治南每天)
(將雨有氣自井中出居民遇旱則占雨候)雙文井(在山海衛學前西偏衛城七十餘井水營鹹惟)
(二井甘滑)峰山勝泉(在灤州西九十里山有石圓聳中一孔泉出不竭)扶蘇泉(在灤)
(州泉甚甘美秦太子扶蘇北築長城嘗駐此)湯泉(在府城北一十二里温煖如湯飲之或可愈疾)
温泉(在撫寕縣東北七十里泉常温浴之可以愈疾)蒲泊(在昌黎縣境内有塩場)長春
淀(在灤州廢石城縣舊名大定淀金大定中改今名有長春行宫)
土產金(遷安縣寬河川出)丹錫(灤州及遷安縣出)鐡(遷安盧龍二縣出)鹽(灤州及樂)
(亭縣俱出有場)人參麝香豹尾(俱廢柳城縣出)紙(灤州及遷安縣出)鷹
鶻(昌黎縣道者山出)石灰(撫寕縣有場)蔓荆子(遷安盧龍二縣出)甘棠
棃(遷安縣出)香白芷(樂亭縣出)
公署永平衛(在府治南洪武四年建)東勝左衛(在府治東北舊屬山西行都司永樂)
(元年移建於此)盧龍衛(在永平衛南永樂四年建)門平中屯衛(在灤州西石城廢縣)
(舊在口北大寕沙嶺後調眞定府永樂初移建於此)興州右屯衛(在遷安縣城舊在口北大)
(寕永樂三年移建於此)撫寕衛(在撫寕縣北十里永樂三年建)山海衛(在撫寕縣關口)
(洪武十四年建)
學校永平府學(在府治西北元至正間因其舊脩本朝永樂十五年重脩)灤州學(在州)
(治西洪武四年建)盧龍縣學(在府城東南)遷安縣學(在縣治東南俱洪武二年)
(建)撫寕縣學(在縣治東洪武七年建)昌黎縣學(在縣治西南元大德間建本朝)
(永樂中重建)樂亭縣學(在縣治西北金建夲朝洪武初建)山海衛學(在衛城西)
(正統七年建)
宫室鳴遠樓(在府治前洪武初建)望高樓(在府城上)文會亭(在府治西北下臨漆)
(河)濯清亭(在灤州城東灤河之上金建)金泉亭(在灤州治西地高而多泉瀦而為池)
(池方數畆中產蓮金人作亭於池中以為宴遊之所)釣魚臺(在府城南三十里水滸有石磯)望
海臺(在盧龍縣相傳漢武帝築登之以望海)僊人臺(在昌黎縣有石刻圍棋爛柯仙子像)
(存焉)
關梁榆關(在撫寕縣東二十里隋開皇間漢王諒將兵伐高麗出臨榆關即此一名臨閭關)劉
家口關(在遷安縣北東至桃林口關凡四口)桃林口關(在盧龍縣北東至界嶺口關凡)
(四口)界嶺口關(在昌黎縣界東至義院口凡六口其間差大者為箭桿嶺口)山海關
(在撫寕縣東其北為山其南為海相距不數里許實險要之地本朝魏國公徐達移榆關於此改今名)
青山口(在遷安縣西北西接大喜峯口東至冷口凡十二口)冷口(在遷安縣西北東至劉家)
(口關凡三口其間差大者曰河流口徐流口)義院口(在撫寕縣北東至董家口凡五口其間差)
(大者為石門寨)董家口(在撫寕縣北東至山海關凡十口其間差大者為大毛山口大青山口)
漆河橋(在府城西南一里跨漆河)灤陽橋(在府城西南十七里)虹橋(在昌黎縣南八)
(里金時造)沂河橋(在灤州西二十里跨沂河)柳河橋(在昌黎縣西北三十里)
寺觀開元寺(在府治南洪武五年建永樂三年重脩)龍泉寺(在府治東南洪武五年建)
(永樂中重脩)觀音寺(在府治南)嚴福寺(在樂亭縣治西北俱宣德三年建)薦福
寺(在灤州治西北)開福寺(在遷安縣宣化坊俱宣德中建)金峰寺(在撫寕縣治北正統)
(四年重建)崇興寺(在昌黎縣治東北正統中重脩)紫陽觀(在府治東南)昊天觀
(在遷安縣仁義鄉)棲雲宫(在遷安縣西三十里)
祠廟伯夷叔齊廟(在舊府治西漆河之濱伯夷叔齊孤竹國君二子宋封伯夷為清惠侯叔)
(齊為仁惠侯元封伯夷為昭義清惠公叔齊為崇讓仁惠公舊廟久廢本朝洪武九年於城東北隅重建)
(有司每歲春秋仲月祭焉)姜將軍廟(在唐山上將軍仕唐清泰間授命鎮碣石之石城時有蛟)
(為民害將軍斬之人懷其惠廟祀至今)韓昌黎祠(在昌黎縣治西北唐韓愈其先昌黎人愈)
(歴官吏部侍郎其文章佐六經學者仰之卒諡曰文後封昌黎伯本朝洪武中建祠祀焉)
陵墓孤竹三塜(俱在府城西北雙子山有孤竹長君之塜團子山有孤竹次君之塜馬鞭山有)
(孤竹少君之塜傳曰國人立其中子蓋次君也)公孫塜(在赤峯嶺及道南烽火山有公孫神康墓)
(漢末公孫度據平州𫝊子康豈其所葬歟)韓氏祖墳(在昌黎縣西五里唐韓愈高祖以上之葬)
(地自其曾祖泰任曹州司馬因家於河陽而子孫不復在此)
古蹟孤竹國(在府城西一十五里殷孤竹國君所封之地)肥如國(在盧龍縣春秋晉滅)
(肥肥子奔燕受封于此)黃洛城(在灤州殷時諸侯之國)朝鮮城(在府境内相傳箕子)
(受封之地後魏置縣屬北平郡北齊省入新昌縣)遼西城(在府治東西漢為郡治于此隋省)
秦長城(在府城北七十里即秦將蒙恬所築今因其遺址加脩焉)令支城(在盧龍縣東滿)
(舊縣屬遼西郡東漢末廢)海陽城(在府城南三十里夲漢海陽縣後廢遼始徙定州望都縣民居)
(之亦名望都縣金改為海山縣元省)五花城(在山海衛治西南其城連環五座故名相傳唐太宗)
(征遼時所築)土垠城(在府城西南漢置縣屬右北平)遼興城(在府城東一十八里唐開)
(元初安東都督府治此遂為遼興府城)石城廢縣(在灤州西九十里漢舊縣屬右北平後廢)
(至唐復置遼金因之元省入義豐縣)柳城廢縣(在府城西二十里隋置縣屬遼西郡唐于此置)
(營州)安喜廢縣(在府城東北六十里夲漢令攴縣地遼以安喜縣俘戶置此縣)馬城廢
縣(在灤州城南二十里唐置契丹割隸灤州金因之元省入義豐縣)義豐廢縣(在灤州遼)
(置元至元初省入州)千金冶(在馬城廢縣東北舊有城)茂鄉鎮(在千金冶城東)盧龍
鎮(在平州西一百九里其土色黑山如龍形故名)盧龍塞(魏曹操北征田疇自盧龍引軍出盧)
(龍塞塹山湮谷五百餘里即此)天橋柱(在昌黎縣境廢石城縣漢武帝登碣石望海當山頂大石)
(如柱故名)石槽(在府城東五里大石盤礴上低陷如槽相傳唐張果飼驢之器)三圻(一名温溝)
(一名白望一名常寕俱在府境内)四絶(一名石龜峪有泉西流至蓮花池而絶一名五里塔有泉)
(自狼家峪西流至道東而絶一名白望有泉自雙子山流至石砂厓青石頭而絶一名杜臺西峪有泉自)
(部落館陽島峪出與肥水合至杜壇西而絶故名四絶俱在府境内)七安(以府境内有北安山南安)
(山遷安縣宜安村新安鎮永安錄事司樂安鎮故名七安)
名宦漢周勃(以相國為將擊盧綰軍追至長安定右北平十六縣遼東二十九縣)李廣(為右)
(北平太守在郡向奴號曰飛將軍避之數歲不敢近塞)路博德(為右北平太守從霍去病有功)
(封符離侯)趙苞(遼西太守抗厲威嚴名振邊俗遣使迎母及妻子道經柳城值鮮卑寇鈔為所擊質)
(戟以擊郡苞率衆與賊對陣賊出母以示苞苞悲號謂母曰為子無状不圖為母禍母遥謂曰人各有命)
(何得相顧以虧忠義苞即時進戰賊悉摧破其母妻為所害)三國田豫(仕魏為護烏桓校尉)
(會素利為北能所攻豫率兵救之至馬城敵追圍之豫密使司馬建旌旗鳴鼔吹從南門出豫將精騎自)
(北門鼓噪而出敵潰亂而走追討二十里僵尸蔽野自是不敢犯)晉張華(為安北將軍過盧龍)
(慕容廆童冠往謁之華異之且曰君必為命世之器因以所服簪憤遺之)衛瓘(泰始中以幽州都督)
(兼督平州時東有務桓西有力微為寇瓘至不踰時而二寇平)慕容廆(元帝時為安北將軍平州)
(刺史)唐田仁會(平州刺史歲旱自暴以祈而雨大至穀遂登人歌曰父母育我兮田使君挺精)
(誠兮上天聞中田致雨兮山出雲倉廩實兮禮義申君常在兮不患貧)鄒保英(平州刺史萬歲)
(通天初契丹入寇城且陷妻奚率家僮女丁乘城不下詔封誠節夫人)張儉(營州都督太宗將征)
(遼東拜行軍總管領諸蕃騎為六軍前鋒)烏承玭(開元中與族兄承恩皆為平盧先鋒沈勇而决)
(號轅門二龍)張仲素(德宗時以列將事盧龍軍節度使張允紳擢平州刺史允紳卒詔仲素代)
(為節度使同平章事)張仲武(為盧龍節度使鎮邊有功李德裕幽州聖德碑具載其事)遼韓
德樞(為遼興軍節度使下車整紛剔蠧恩煦信孚勸農桑興教化民獲蘇息後遷平灤營三州管内)
(觀察等使)元郭仁義(為遷安尹有惠及民秩滿當代縣人保留不得立石頌之)潭澄(至元)
(初為平灤路總管孜孜愛民有循良之政)劉德温(永平路總管當天歴兵革之餘野無居民德温)
(為政朞年而戶口增倉廩實學校興庶事畢舉歲旱禱而雨)夲朝婁大方(洪武初為撫寕)
(知縣奏徙縣治措置得宜民懷其德)馬負圖(永樂中為永平知府在任孜孜愛民多有善政尋以)
(績最陞陜西左布政使)任祐(永樂中永平府同知在任勤慎不怠政聲大振尋陞四川右布政使)
陶安(永樂中為灤州知州在任持身廉謹處事公平及去任州人懷其德不忘)
流寓張昇(定州人後徙平州幼警敏異常既長力學攻文辭至元末用薦者授翰林國史院編修預)
(修世祖實錄累官侍御史淮西道廉訪使順帝即位昇條上時所宜先者十事授奎章閣大學士卒諡文)
(獻)
人物商伯夷叔齊(孤竹君二子其殳將死遺命立叔齊叔齊讓伯夷伯夷曰父命也遂)
(逃去叔齊亦不立而逃之聞西伯善養老往歸焉及武王伐紂夷齊叩馬而諫左右欲兵之太公曰義士)
(也扶而去之殷亡恥食周票俱隐首陽山遂餓而死)漢公孫瓚(遼西令支人仕為郡書佐郡守)
(劉道器之妻以女後守坐事徵詣廷尉當徙日南瓚具饌祭其先人祝曰日南多瘴氣或恐不還與先人)
(辭于此再拜而去道遇赦還瓚舉孝廉為遼屬國長史光和中將兵擊張純于漁陽以功遷騎都尉封都)
(亭侯屬國長史皆乘白馬烏桓畏之更相告曰避白馬長史)田疇(右北平人好讀書善擊劍躬耕)
(以養父母曹操北征烏丸先遣使辟疇疇趣治嚴門人曰昔袁君禮命五至君義不屈今曹公一来而君)
(若恐弗及何也疇笑曰此非君所識也遂隨使者到軍後拜議郎)三國程普(右北平土垠人)
(初為州郡吏有容貌計略善應對從孫堅出征堅卒復隨孫策拔廬江下秣陵皆有功遂為吳郡都尉遷)
(零陵太守策卒輔孫權討平不服官至盪寇將軍子咨封高侯)韓富(遼西人以便弓馬有膂力幸于)
(吳孫堅從征伐犯危難陷敵擒虜為别部司馬後周瑜拒破曹操與吕蒙襲取南郡封都亭侯遷至昭武)
(將軍)南北朝段永(石城人晉幽州刺史匹磾之後魏正光末避地赴洛陽拜平東將軍時賊)
(魁元伯生攻陷城壁孝武遣婁昭討之昭請以五千人行永進曰在速不在衆若星馳電發出其不意精)
(騎五百人足矣帝然之命永代昭以五百騎倍道兼進果討平之)韓秀(昌黎人父仕魏為宣武將)
(軍都尉秀聰敏才辯有文學累官至青州刺史有政聲)屈遵(昌黎人博學多才藝仕魏為中書令)
(後以開拓之功賜爵信都侯尋加昌黎公)盧魯元(昌黎人父副鳩仕魏為中書令魯元寬和雅度)
(工書有文采累官至襄城公卒諡曰孝)盧醜(昌黎人魏大武監國醜以博學入侍經帷後以師傅)
(舊恩賜爵濟隂公位尚書加散騎常侍)竇瑗(遼西陽洛人仕魏為太常博士從爾朱榮東平葛榮)
(封容城伯瑗乞以讓兄叔珍叔珍由是積官至廷尉卿孝武時釋奠開講瑗為擿句累遷至大宗正卿官)
(雖通顯貧窘如初清操為時所重)韓麒麟(昌黎人魏孝武時拜齊州刺史在官不尚刑罰太和中)
(京師大饑麒麟表陳時務甚切為人恭慎恒置律令於坐旁臨卒之日唯有俸絹數十匹其清貧如此追)
(封燕郡公諡曰康)韓顯宗(麒麟子有才學魏太和初舉秀才對策甲科除著作郎後兼中書侍)
(郎性剛直面折廷諍後與崔逸等參定朝儀)隋豆盧通(昌黎人祖長魏柔玄鎮大將父寕柱)
(國太保通弘厚有器局歴夏洪二州總管所在並稱寬惠卒諡安)豆盧勣(通之弟聰悟有才識)
(為滑州刺史甚有惠政華夷悦服致有白烏玉漿之瑞民為之謠曰我有丹陽山出玉漿濟我民夷神烏)
(来翔累功封楚國公卒諡襄)豆盧毓(勣子漢王諒出鎮并州毓以妃兄為長史累功授儀同三)
(司及煬帝即位諒謀不軌苦諫不從語留守朱濤曰王搆逆吾軰豈可孤負國家邪當出兵掠之後為諒所害)
(詔贈大將軍封正縣侯諡愍子願師襲儀同三司)唐李惠登(營州柳城人為平盧軍禆將安)
(禄山亂從董秦泛海後為隨州刺史興利去害為政清静居二十年田畆闢戶口自增人歌舞之累遷御)
(史大夫卒贈洪州都督)李光弼(營州柳城人郭子儀薦其能授河東節度使後累功進封臨淮)
(郡王卒諡武穆光弼用兵謀定而後戰能以少擊衆唐室中興世推其功云)田弘正(北平盧龍)
(人為人忠孝畏慎為魏博節度使封沂國公元和間詔命韓愈撰其先廟碑銘)周寳(平州盧龍人曾)
(祖待選為魯城令安禄山反拒戰死之祖光濟左贊善大夫父懷義工部尚書寳仕武宗朝為檢校工部)
(尚書節度涇原務力耕聚糧二十萬斛號良將中和初進同平章事兼天下租庸副使以功封汝南郡王)
宋郭瓊(平州盧龍人初仕契丹後歸漢歴團練防禦周初知宗正少卿事宋初以右領軍衛上將)
(軍致仕歸洛陽瓊雖起卒伍而尊禮儒士孜孜樂善蓋武臣之賢者也)姚内斌(平州盧龍人初)
(仕契丹後歸周為汝州刺史吏民詣闕舉留入宋從平李筠後為慶州刺史在郡十數年西夏不敢犯塞)
(以其武猛號為姚大蟲子承贊為閣門祇候死于陣承鍳殿中丞)陳思讓(盧龍人初仕後唐及)
(晉以功累官坊州刺史入漢周歴官刺史團練使從世宗北征為關内都部署宋加檢校太傅卒贈侍中)
陳若拙(思讓孫幼嗜學太宗時舉進士甲科累官殿中侍御史歴四川河東轉運使擢諫議大夫)
(出知永興鳳翔入拜給事中知澶州)遼趙思温(盧龍人少果銳膂力兼人仕為干州刺史遷漢)
(軍都團練使伐渤海力戰拔扶餘城身被數創太祖親為調藥後以功擢檢校太保保静軍節度使卒贈)
(太師衛國公)金劉敏行(平州人自太子校書郎遷肥鄉令歲饑盗起民不敢出城耕種敏行)
(白州借軍護民日夜躬親廵邏民遂安業九遷為河東路轉運使)趙興祥(思温六世孫父瑾遼)
(静江軍節度使興祥初以父任入官後仕金天眷初累官同知宣徽院事遷至太子少傅封申國公)趙
質(思温裔大定末舉進士不第隐居燕城南教授章宗嘗幸其齊舍見壁間所題詩賞其志趣不凡召)
(至行殿命之官困辭章宗益竒之賜田千畆復之終身)趙思文(平州人累官至禮部尚書時朝)
(廷多難思文在間關羈旅中未嘗墮於非禮時人稱之)王元粹(平州人為南陽酒官有詩名詩)
(見中州集)元姚樞(平州柳城人有王佐才世祖召至首陳帝王平治大經世祖嘉納自是内脩外)
(攘之政咸委任焉累官至翰林學士承旨卒諡文獻子煒官至平章政事)李彥忠(永平人性至孝)
(父喪廬墓八年不至家至治中旌之)姚燧(樞之從子少從許衡遊以真知實踐為事為文閎肆該博)
(有西漢風累官至翰林學士承旨所著有國統離合表牧菴集)周宏(遷安人為無極寕昌昌黎三縣)
(尹在昌黎時程思中作亂宏率其民赴永平城拒守城䧟被執宏不屈七日不食罵不絶口而死)陳
顥(盧龍人為集賢殿大學士政事無不與聞科舉之行顥贊助之力居多每侍仁宗燕間輒取聖經所)
(載大經大法有切治體者陳之每見嘉納顥先後居集賢署好薦拔士類有詰之者曰吾寕以謬舉受罰)
(蔽賢誠所不忍卒諡文忠追封薊國公子孝伯敬伯俱仕有名)龐遵(永平人母病腫三年不能起忽)
(思食魚遵求于市不得歸途嘆恨忽有魚躍入其舟作羹以獻母悦而病瘥)夲朝習成(盧龍)
(人洪武中以才能擢用歴陞湖廣按察司僉事)温原(樂亭人洪武中領鄉貢歴職勤能官至都察院)
(左僉都御史)史怡(樂亭人永樂中以守城有功授戶部郎中累官江西布政司左參政)祖述
(昌黎人永樂中由太學生擢嘉定知縣在任克謹累遷福建布政司右參政)李樂(樂亭人永樂中)
(由國子生拜監察御史在軄有聲遷山東按察司副使)宋禮(撫寕人由進士累官工部尚書疏通)
(漕河世受其利立廟祀之)才寬(遷安人由進士知商河縣平易近民官終都御史)李宗商
(樂亭人登弘治庚戌進士蒞官以才能著稱)吳吉(灤州人舉正德戊辰進士敭歴中外以廉平著)
(譽士論重之)
列女陳氏(營州人父陘累官司徒陳氏通經義覧詩賦輒能誦年二十以歸應州邢簡孝舅姑閨門)
(和睦有子六人親教以經後二子抱樸抱質皆仕遼位宰相卒贈魯國夫人)周氏(樂平石城人李)
(伯通妻年十六適伯通生一子名易金末伯通監豐潤縣元兵攻破城不知所適周與子被虜謂偕行者)
(曰萬一受辱生不如死即自投于塹主者怒拔佩刀三刃其體得不死遂携易閒關至汴績絍以自給教)
(易讀書有成)宋氏(永平人王宗仁妻從夫避兵鏵子山夫婦為軍所虜行至玉田縣有窺宋氏色)
(美欲害宗仁者宋氏顧謂夫曰我不幸至此必不以身累君言訖遂携一女投井死時年二十九)金
氏(邯鄲人喻某妻夫亡早寡守節終其身)
延慶府(東至四海冶一百三十里南至坌道屯界二十里西至保安州沙城界一百里北至)
(雲州八谷寨界五十里自州治至京師一百八十里至南京三千六百二十五里)
(糧三千九百石零)
建置沿革禹貢冀州之域天文尾分野漢為廣甯縣地
屬上谷郡晉屬廣甯郡後魏郡廢北齊置北燕郡隋
廢郡以其地屬涿郡唐武德中置北燕州貞觀中改媯
州唐末析置儒州遼為儒州縉陽軍治縉山縣金皇
綂初州廢以縣属德興府元至元初省縉山入懷來
縣尋復置属奉聖州後以仁宗生於此陞為龍慶州
夲朝初州縣俱廢永樂十一年詔復置州改曰隆慶
直隸京師隆慶元年改曰延慶編戶一十四里領縣
一
永寧縣(在州城東三十里本遼縉山縣地金元因之本朝永樂十一年始置縣治團山下取書其)
(寕維永之義為名編戶五里)
郡名廣甯(晉名)嬀川(唐名)縉陽(遼名)
形勝南挹居庸之翠北距龍門之險(元志)
風俗地臨險要俗近淳樸(元黃溍詩)
山川東岩山(在州城東北一十八里下有東岩寺遺址)紅門山(在州城東南二十里山高)
(三里)大翮山(在州城北二十五里上有王仲廟仲弱冠變倉頡舊文為今隸書蔡邕曰上谷王次)
(仲變古成隸終古行焉或傳秦始皇嘗徵仲不至大怒詔檻車送之仲化為大鳥飛去落二翮于此因以)
(名山)佛峪山(在州城西北三十里下有温泉)歴山(在州城西北三十里形似覆釡相傳為舜)
(所耕之歴山恐非)阪山(在州境内軒轅與炎帝戰于阪泉之野即此)東[山累]山(在州城西)
(北三十三里山高七里許)畫字山(在州城西南四十八里)水峪山(在州城西南五十里)
石佛山(在州城西北五十里岩中有石佛像因名)西[山累]山(在州城西北六十七里)獨
山(在永寕縣西北一十五里其形獨立故名亦名團山)縉陽山(在永寕縣北一十三里又名龍)
(安山)䨇髻山(在永寕縣東北二十里絶頂有雙峯並峙狀若髻然)八達嶺(在州城南三十)
(三里居庸關外金劉迎詩山險路已出彌望盡荒坡風土日已殊氣象惟沙陁我老倦行役驅車此經過)
(時節春已夏土寒地無禾行路不肯留奈此居人何作詩無佳語以代勞者歌)澁石嶺(在永寕縣)
(東北一十二里又名塞石嶺)苗香東嶺(在永寕縣東北一十里)苗香西嶺(在永)
(寕縣西北一十五里)嬀川(自州界流至懷來城東南又西流合桑乾水俗名清水河元陳孚詩榆林)
(青茫茫塞雲三十里忽聞雞大聲見此十家市石橋百尺横其下跨媯水人言古媯水殘城無乃是民家)
(坐土床嬉笑圍老稚糲飯侑山茈勸客顔有喜足迹半天下愛此俗淳美醉就輭莎眠夢遊葛天氏)溪
河(源自永寕縣界團山流經州南合沽河西至懷來入桑乾河)沽河(源自州城東北雙營西南)
(流入溪河)㵎河(源自八達嶺西南山下經青龍橋入居庸關達昌平縣界)龍灣河(在永寕縣)
(西北一十里源自縉陽山下西流入桑乾河)白龍潭(在永寕縣東南四十里水深莫測祈雨有)
(應)古井(在州城西北七十里元時鑿水極甘冽上有團柱亭)嬀泉(在故懷來縣西一百二十)
(里書云堯釐降二女于媯汭按傳媯水在河東縣出歴山入河蓋舜所居之地此恐非是)玉液泉
(在州城西南水清味淡造酒極佳元時取造玉液酒因以名泉其水西流入清水河)温泉(在佛峪山)
(中)縉陽泉(在縉陽山下)
土產粱米蒲萄榛實地椒(州縣俱出)
公署延慶衛(在州城東南五十里居庸關洪武三十五年建)延慶左衛(在居庸關永樂)
(二年建)永寧衛(在永寕縣治西永樂十五年建)
學校延慶州學(在州治東南隅洪熙元年建正統九年重脩)永寧縣學(在縣治東)
(正統元年建)
宫室古臺(在州治東北)
關梁溪河橋(在州城南永樂中因舊重修)香川橋(在州城東三里)
寺觀靈照寺(在州治東南金建舊名觀音寺本朝宣德中重建改今名)龍安寺(在永)
(寧縣北一十五里元建有幽巖禪師碑)寳林寺(在永寕縣西南一十五里宣德三年重建)顯化
寺(在永寕縣治西舊名永安寺宣德中重建改今名)水峪觀(在州城西南四十里宣德八年)
(改建)天成觀(在永寕縣東北二十里宣德十年建)雲居菴(在永寕縣東北二十五里正統)
(十年建)
祠廟舜祠(在歴山)王仲廟(在大翮山)
古蹟蚩尤城(在州城西南去廢懷来縣東南六十里)上谷郡城(在州城西北去廢懷)
(来縣北一十里元和志云燕所置史記云燕築長城自造陽至襄平置上谷郡在谷之上故以為名)小
甯城(在州城西又在懷来縣漢置縣)龍鎮衛城(在州城南城址尚存元指揮使展巴哈時)
(建有善政碑)廢儒州(在州境唐置遼因之金廢)縉山廢縣(在州城内本漢上谷廣甯)
(縣地漢末廢唐天寳末置媯川縣唐末於此置儒州金廢州為縉山縣今廢)統幕(在州城西南八)
(十里相傳遼主遊幸嘗張大幕于此因名俗訛為土墓元陳孚詩千里茫茫草色青亂塵飛逐馬蹄生不)
(知何代開軍府猶有當年統幕名)岔道(在州城南二十里出居庸關東西路由是而分故名本朝)
(楊士竒詩已度重關險初臨廣野平嵐兼遠水白山擁半空青扈蹕同三事蒐原合五兵農間陪閱武亦)
(得暢余情)香水園(在州治東元仁宗誕處其址尚存)
名宦遼韓德威(儒州防禦使性剛介蒞政有聲)韓夢殷(儒州刺史有善政)楊遵
勖(重熙中儒州軍事判官剖决如流有政聲)
人物晉公孫鳳(上谷人隐居不仕慕容暐以安車徵至鄴及見暐不言不拜賓客造請鮮得與)
(言)南北朝王洪軌(上谷人齊建武初為青冀二州刺史厲清節待軍士有恩信郡人呼)
(為父比卒言及者輒墮淚)金畢資倫(縉山人泰和中南征從軍後改縉山為鎮州珠格高琪為)
(防禦使選資倫為千戶至寕初元兵至鎮州高琪棄城遁資倫收民兵轉戰有功擢都統軍後屯泗州城)
(陷被執投水而死宋人義之)
仙釋瑕丘仲(甯人也賣藥百餘年因地動宅壊仲與里中數十家皆死或取仲尸棄水中收其藥)
(賣之仲被裘從而詣之取藥棄仲者懼叩頭求哀仲曰非恨汝也使人知我耳吾去矣後為夫餘王驛使)
(自北乘来至甯北方人謂之謫仙)
保安州(東至延慶州界土木驛四十里南至山西蔚州界美峪一百里西至蔚州)
(界深井一百四十里北至宣府界泥河七十里自州治至京師三百里至南京三千)
(七百二十五里)
(糧一千八百零)
建置沿革禹貢冀州之域虞為幽州北境天文尾分野
春秋戰國時属燕秦為上谷郡地漢置涿鹿縣魏晉
時地属北燕唐改涿鹿為永興縣置新州五代唐置
團練使總山後八軍同光初陞威塞軍遼會同初改
奉聖州武定軍金大安初陞德興府元初因之至元
初復改奉聖州属宣德府仍至元初以地震改保安
州領永興一縣夲朝初州縣俱廢永樂中復置保安
州直隸京師舊治南山下景泰二年城雷家站移州
及衛治於此編戸七里
郡名武定(遼名)德興(金名)
形勝地属河東北控險阻(唐新州記)
風俗俗尚武藝(唐新州記)
山川磨笄山(在州城西北二十里按史記趙襄子姊為代代王夫人襄子既殺代王迎其姊夫人曰)
(已亡矣吾將何歸遂磨笄自殺百姓憐之為立廟因胡以名山又唐太宗北伐至此聞鷄鳴故又名鷄鳴山)
(曾詩春草綿綿帶日低山邊立馬看磨笄黃鶯也解追前事来向夫人死處啼金趙秉文詩烟蒸山腹晴)
(猶濕河帶冰絲暖漸流獨上鷄鳴看日出五雲多處是皇州)香峰山(在州城西北三十里)保
寧山(在州城西北六十里舊名白貼山其中洞穴穹窿有石如仰盂泉出其中僅一斗許雖羣飲不)
(竭冬夏常然)筆架山(在州城西南六十里三峯突起若筆架)涿鹿山(在州城西南九)
(十里一名&KR0870;鹿山涿水出焉黃帝破蚩尤於涿鹿即此)礬山(在州城東南一百二十里山有南北)
(出白綠礬故名遼置礬山縣以此)喬山(在州城西南一百二十里山有黃帝祠山海經大荒内有)
(軒轅臺射者不敢西向畏軒轅故也梁湘東王詩寂然千載後誰畏軒轅臺)壘翠巗(在州境舊)
(名惡巖金泰和初更今名)鷂兒嶺(在州城西北四十里元李溥光詩摵摵寒沙没馬蹄蕭蕭朔吹)
(襲征衣冰堅石齒河聲斷霜落牙川樹影稀)漫天渦(在州境金泰和初更名拂雲平)桑乾
河(在州城西南四十里舊州城南一里一名漯水自渾源州流至州境土田賴以灌溉與温河洋河合)
(流東南入宛平縣界為盧溝河宋蘇轍詩北渡桑乾冰欲結心畏穹廬三尺雪南渡桑乾風始和冰開易)
(水應生波)洋河(在州城西南一十五里源自宣府界流經州城西南又東南流入桑乾)清水
河(在州城西南三十里夲媯水來從延慶州界流入洋河水極清澈下流入桑乾)二郎溝(在州)
(城西南八十里礬山下水可灌田東北流入洋河)舜池(在州城西南七十里舜鄉保)龍池
(在礬山城二里水自地湧出澄清可鑑瀦而為池漑田甚廣)温泉(在州城南一十五里其水常温)
(至冬可浴)
土産銀礪石獨窠蒜牡丹芍藥梁米榛
地椒石炭(俱出本州)
公署保安衛(在州治西北景泰二年自舊城移建於此)美峪守禦千戶所(在衛)
(治西景泰二年建)
學校保安州學(在州治東景泰二年建)
關梁武林橋(在州城西桑乾河上武林二姓所建故名)洋河橋(在鷄鳴山後)普濟
橋(在州城跨桑乾河正統三年建)
寺觀永寕寺(在鷄鳴山後遼建元修本朝永樂間重建)保寧寺(在州城西南四十里)
(正統五年建)卧佛寺(在州城西南七十里宣德間建)儲祥觀(在州城東南二十里元建)
(本朝宣德間重修)聖巗十方道院(在州城西四十里元建夲朝宣德間重修)
古蹟軒轅城(在州城東南四十里今名古城其中舊有軒轅廟基又有聖母竇夫人祠)沮陽
城(夲漢縣上谷郡治此莽曰沮隂北齊省入懷戎縣)永興廢縣(在保安州夲涿鹿之野漢)
(置涿鹿縣唐改曰永興遼属奉聖州金改曰德興縣元復永興夲朝省入州)礬山廢縣(在州)
(城南六十里夲漢軍都縣地後置礬山縣遼金因之元省入永興)上花園(在州城西四十里相)
(傳遼蕭后種花之所)下花園(在州城西三十里亦遼蕭后置遺址尚存)
名宦漢李廣(上谷太守數與匈奴戰虜畏之號飛將軍)耿况(上谷太守其子弇發突騎從光)
(武擊斬王郎大將)臧宮(建武中以侍中騎都尉將突騎與祭遵擊更始將于沮陽降之)王羈
(上谷太守治飛狐道堆石布土築起亭障與匈奴烏桓大小數百餘戰後南單于烏桓降服北邊無事)
劉茂(哀帝末為沮陽令有威惠王莽簒位茂棄官歸)遼楊佶(武定軍節度境内亢旱苗稼將)
(稿視事之夕雨澤霑足百姓歌曰何以蘇我上天降雨誰其撫我楊公為主及被召郡民攀轅泣送)竇
景庸(武定軍節度使審决冤滯輕重得宜以獄空聞)金高竑(貴德縣尉提刑司舉任繁劇遷)
(奉聖州錄事有廉名)張亨(皇統中為樊山縣令以廉幹聞授弘州軍事判官)
流寓林冲之(莆田人宋元符進士靖康初金人侵汴冲之以主客郎中副中書侍郎陳過庭使金)
(同被拘徙奉聖州越二年過庭卒金人逼冲之仕劉豫不屈遷置顯州極北沍寒之地)
人物南北朝張衮(上谷沮陽人篤實好學有文魏道武道為代王以兖為左長史累决大謀及)
(武即位遷黃門侍郎賜爵臨渭侯率心奉上不顧嫌疑尤好人物善誘不倦卒贈太保諡文康子度亦有)
(學襲父爵)侯天護(上谷人少好學博通羣籍與無終陽&KR0642;頓丘李彪同志齊名)張恂(袞弟)
(魏皇始初拜中書侍郎參預密謀後歴廣平常山二郡太守政為當時第一徵拜大中大夫卒贈平臯侯)
(諡曰宣恂清儉死之日家無餘貲子代為陳留北平二郡太守所歴著稱卒諡曰惠)張白澤(衮孫)
(年十一遭母憂以孝聞長而博學仕魏為殿中曹給事中甚見寵任後為雍州刺史清心少欲人吏安之)
(伊祁苟初三十人謀反文明太后欲盡誅一城人白澤諫而止卒贈廣平公諡曰簡子倫官至大司農少)
(卿燕州大中正)張萇年(恂孫仕魏為汝南太守郡人劉崇几弟分析惟一牛争不能决萇年以己)
(牛一賜之于是境内各相戒約咸敦敬譲子琛少有孝行官至太子翊軍校尉)邵洪哲(上谷沮陽)
(人縣令范道榮嘗坐事除名羈旅孤貧不能自理洪哲仗義為申曲直竟得昭雪後北鎮亂道榮無所歸)
(洪哲又送達幽州事聞詔旌其里閭)金沈璋(德興府永興人累官山西路都轉運副使嘗從師南)
(伐惟載書數卷而還太行賊陷潞州命權潞州事招復適逃賑養困饑民賴安輯召拜諫議大夫知潞州)
(事百姓為之立祠)梁肅(奉聖州人自幼勤學夏夜讀書往往達旦天眷初擢進士累官太興少尹)
(後遷吏部尚書在朝多所建明世宗嘗謂宰相曰梁肅知無不言正人也卒諡正憲)靖安民(永興)
(人由定安今歴陞中都路元帥府事累立戰功後元兵圍山寨寨長以老幼出降獨安民死守卒贈金紫)
(光禄大夫)劉雄(興德府人性冲粹有孝行仕為南京行統軍萬戶以才略稱)元石高山
(德興府人中統間以管軍總管鎮息州從下江南至焦山與宋將轉戰百餘里進信武將軍鎮高郵世祖)
(召見命自擇一大郡以佚老高山辭曰臣筋力尚壮猶能為國驅馳豈敢為自安計帝從之)王彰
(奉聖州人官至江西隆興路提舉性剛直為政平恕後以宜興男致仕)米安(奉聖州人性淳素尚)
(簡古隐居不仕能以義方振家聲)郭欽(奉聖州人官至朝列大夫兼上都路總管府經歴有政聲)
(父壽之有隐德以欽貴封太原郡伯)
萬全都指揮使司(東至四海治三百三十里南至廣昌千戶所四百五十里西至)
(枳兒嶺一百六十里北至長峪口四十里自都司至京師三百五十里至南京三千八百五十)
(里)
建置沿革禹貢冀州之域天文尾分野戰國属燕秦為
上谷郡地漢為下落縣地属幽州東漢魏因之晉末
為馮䟦所據後魏於此置文德縣歴後周不改唐陞
武州仍置縣唐末改毅州五代時唐復為武州晉以
賂遼遼改歸化州後改德州金天眷初改宣德州属
大同府大定中又改宣化州尋復為宣德州元初為
宣寕州尋改為山東路總管府中統初改宣德府属
上都路至元中以地震改順寕府領宣德宣平順聖
三縣夲朝洪武四年盡徙其民於關内府縣俱廢二
十六年置萬全都指揮使司領衛十五守禦千戶所
三堡五其蔚州延慶左永寕保安四衛廣昌美峪二
千戶所散建於各州衛
宣府左衛宣府右衛宣府前衛(俱附郭洪武二十六年建)萬
全左衛(在宣府城西六十里元為宣德府宣平縣本朝洪武二十六年建萬全左衛後調山西蔚州)
(又調通州永樂元年復建于此)萬全右衛(在宣府城西八十里建置與萬全左衛同永樂二年)
(城德勝口衛冶移焉)懷安衛(在宣府城西一百二十里漢為夷輿縣地唐置懷安縣属新州金属)
(西京元初属宣德府後属隆興路夲朝洪武二十六年城于此建懷安衛)保安右衛(在懷安衛)
(城内東北永樂十五年以天策衛為保安右衛治順聖川十七年調西沙城二十年移建于此)懷來
衛(在宣府城東南二百五十里本漢潘縣地後周改潘縣為懷戎縣隋属燕州唐置北燕州改媯州遼改)
(為懷來縣金元因之本朝洪武初縣廢置守禦千戶所永樂十五年改左衛十六年改為懷來衛)延
慶右衛(在懷來衛城内東北舊在居庸關宣德五年移建于此)開平衛(在宣府城東北)
(三百里雲州之獨石衛舊在元之上都城内宣德五年築城移建于此)龍門衛(在宣府城東一)
(百二十里夲唐龍門縣属武州後唐属毅州遼属歸化州金属宣德州元省入宣德縣夲朝宣德六年建)
(衛於此)興和守禦千戶所(附郭永樂元年移大興左衛所建于此)龍門守
禦千戶所(在宣府城東北二百四十里夲元雲州地夲朝宣德六年築城堡建所)長安
守禦千戶所雲州守禦千戸所長安嶺堡(在宣府城東北)
(一百四十里元為懷來龍門二縣界舊名槍竿嶺夲朝初置豊峪縣永樂九年改今名築城堡分兵守備)
鵰鶚堡(在宣府城東北二百七十里夲元雲州之鵰窠夲朝初置浩嶺驛宣德五年築城堡分兵)
(守備)赤城堡(在宣府城東北二百里夲元雲州之赤城站本朝初置雲門驛宣德中築城堡分兵)
(守備)雲州堡(在宣府城東北二百一十里古望雲川地遼開太中置望雲縣金属奉聖州元于縣)
(置雲州後廢縣夲朝初置雲州驛宣德五年于河西大路築城堡分兵守備景泰五年增管新軍千戶)
馬營堡(在宣府城東北二百六十八里夲元雲州大猫兒谷夲朝宣德七年築城堡建哨馬營分)
(兵守備)四海冶堡
郡名上谷(秦名)
形勝前望京都後控沙漠左挹居庸之險右擁雲中之
固(舊志)北邊重鎮(同上)
風俗習俗同鴈門(唐志)人性鷙悍不憚戰陣喜立功業勤
儉務農無浮末之習(地志)
山川天德山(在宣府城西北三十里)東望山(在宣府城北三十五里)西望山
(在宣府城北三十里里上有遼國西望山舍利之碑)湯池山(在宣府城東六十里温泉出焉)炭
山(在宣府城西一百二十里遼人謂之陘頭承天后輔政日納凉此處又山之東三十里别建凉殿乃)
(遼主宗真納凉地)瓦窰山(在萬全左衛城東南五里以陶甓所在)翠屏山(在萬全右)
(衛城北三里兩峽高百餘丈望之如屏金周昂詩去歲翠屏下東流看湧波愁將新髩髮還對舊關河)水
溝口山(在懷安衛城南一十五里兩山巍峙百餘丈)花山(在懷安衛西北三十里春夏有)
(花盛開上有池歲旱取水禱雨有應)良山(在懷安衛城西一十五里舊名狼山永樂中車駕駐此改)
(今名)螺山(在懷來衛城北十餘里下有奉化寺樹木森茂多資民用)大海陀山(在懷來衛)
(城東北三十里極高峻許下有龍潭禱雨有應)氊帽山(在開平衛城西北一十里遠望如帽)東
山(在開平衛城東三十里極高峻上有墪可瞭三百餘里)卧龍山(在舊開平城北三里元上)
(都北枕龍崗即此山也)牛心山(在舊開平城東四十里)南幈山(在舊開平城南四十)
(里)紅石山(在龍門衛城東五里上產紅石可供玩好)大松山(在龍門城西一十里上有)
(古松一株盤曲森聳故名永樂中駐蹕于此)雙峯山(在龍門衛城北二十里兩峯相向高出衆)
(山)聚陽山(在龍門千戶所城東南三十里相傳嘗有仙人脩煉於此)西高山(在龍門千)
(戶所城西登其巔可遠顧)赤城山(在赤城堡東五里山石多赤故名)玉石溝山(在赤)
(城堡西七十三里)金閣山(在雲州堡西南一十五里元於此建崇真觀長春洞前有遊仙峪)
龍門山(在雲州堡東北五里兩山對峙高數百尺望之若門塞外諸水出其下故又名龍門峽)
野狐嶺(在萬全右衛城北三十里勢極高峻風力猛烈鴈飛遇風輒堕地)蕁麻嶺(在懷)
(安衛城北八十里夲朝楊士竒詩平生不解談孫武也到蕁麻塞上来)浩門嶺(在鵰鶚堡北二)
(十五里上有松數百株欝然蒼秀)長安嶺(即槍竿嶺元馬祖常詩有嶺名槍竿其上若棧閣白)
(雲亂石齒青峯轉帘脚)李老峪(在長安嶺堡北三十里元黃潛詩緣崖一逕微入谷雙崦窄密)
(林日易曛况乃雲雨積行人望烟火客舍依山色家僮為張燈野老煩避席未覺風俗殊秪驚闕河隔嚴)
(程不可緩子規勿勸客)望國崕(在望雲川東北去保安州東北四十五里)獨石(在開平衛)
(城南一石屹起平地上可構數楹因建神廟元黃潛詩解鞍及亭午稍欣烟霧收蒼然重山出歴歴如雕)
(鏤前瞻一石獨靈宫居上頭頗聞去年夏水激龍騰湫走避登屋山夜半齊呀咻幸兹溪澗中今作清淺)
(流晏安不可懷變化誠難求翠華渺在望行矣毋淹留)西海子(在萬全左衛城西水環三十餘)
(里流入洋河)洋河(在宣府城南五里源出境外至此東流入桑乾河)水溝口河(在懷)
(安衛城南源出天神界東北流入洋河)燕尾河(在保安衛城南與桑乾河洋河合流入燕尾)
東河(在赤城堡東自獨石雲州東南流經古北口為通州白河上源)西河(在赤城堡西合温泉)
(東流分為二一從西北入城一從城南流合東河)南河(在鵰鶚堡南自剪兒峪狗兒村合流至此)
(東南流入通州白河)灤河(在雲州堡北六十里發源炭山冰井亂泉合為此河北流經古桓州南下)
(流入開平界)兔兒河(發源開平廢縣西南一百餘里上沙渦中東流合入灤河)香河(源發)
(開平廢縣東北松林中南流合入灤河又有簸箕河閭河亦發源松林中西南流與灤河合)愛陽
河(在炭山西北二十里夲放牧之地深可尺餘下有頑冰黑色者數尺冰上有浮草性凉尤宜牧馬其)
(地又生黃花其大如錢發于土上人馬蹂踐萎悴明日復生如新)韭菜川(在開平衛城東發源)
(東山流經城南合氊帽山)龍門川(在雲川堡東合獨石紅山二處之水從龍門峡南下故名)金
蓮川(在雲州堡東北一百里金世宗納凉之地産黃花状若芙蓉而小俗呼金蓮川以此花得名)
柳河川(在宣府城北三十里)順聖川(在宣府城西南一百里舊順聖縣廢治延袤二百餘)
(里多美芻夲朝牧馬于此)望雲川(在雲州堡境遼于此置望雲縣金因之元雲州治此後縣廢)
大海陀潭(在鵰鶚堡東三十里在海陀崖谷間有泉下滙為潭旱歲禱雨輒應)鴛鴦泊
(在雲州堡西北一百餘里周圍八十里其水停積不流自遼金以来為飛放之所)九龍池(在宣)
(府城東九十餘里其九竅湧出南流入延慶州界又西南順聖川亦有龍池永樂間龍馬出於此)養
鵝池(去懷來衛城二十里水四時不竭相傳遼時蕭太后所鑿也)深井(在宣府城西南七十)
(里極深故名)洪贊井(在長安嶺堡元陳孚詩洪贊山岧嶤勢如舞䨇鳳大井千尺深窈然見空)
(洞)鷹窩山泉(在長安嶺堡西北三里引流入堡中滙而為池可給居人)温泉(有二一在)
(宣府城西南順聖廢縣東二里下流半里滲入于地一在赤城堡西一十五里冬夏皆可浴)龍池
泉(在萬全右衛城東南其水清冷引而南入城中可灌畦圃)暖湯(在雲州堡寳濟鄉一處出泉凡)
(七十二眼)𨫼底湯(在宣府城東六十里天然水温望之熱氣氤氲疥癬者浴之即愈)赤城
湯(在宣府城東一百四十里水自龍門鎮北鄉赤城寺側山根湧出暴熱而流傍有一冷泉浴之者可)
(愈疾)
土產銀(宣府城北一百二十里牙恰村及雲州堡馬峪石&KR1380;峪俱出)銅(宣府城東八十里龍門鎮)
(南鄉出)水晶(宣府城北七十里黃尖山出相傳若採取者惡風暴至)沙板石(在宣府城)
(五十里青邊村出)礬紅土(宣府馬鞍山出)土碌(宣府城東二十里砲沙村出)大赭
石(宣府城東龍門鎮東鄉出)磁石(宣府東龍門鎮進陽村出)碼碯(宣府城西廢宣平縣東南)
(二十里四角山出)粱米榛地椒黃鼠(以上各衛皆出)
學校萬全都司學(在城内東南宣德七年建)萬全左衛學萬全右
衛學懷安衛學懷來衛學開平衛學(在衛冶東正統)
(八年建)龍開衛學
書院景賢書院(在宣府城南一十里紅桃口元相喀爾托克托建以延師訓子鄉人化之賜名)
(景賢書院碑碣尚存)獨石書院(在開平衛治東南隅夲朝建)西關書院(在龍門衛)
(治東南)雲州書院(在雲州堡東南)東莊社學(在龍門千戶所治南)赤城社
學(在赤城堡)馬營社學(在馬營堡西隅)鵰鶚社學(在鵰鶚堡)長安社學
(在長安嶺堡已上學俱夲朝建)
宫室鎮朔樓(在宣府城内)永安樓(在萬全右衛城北俱正統間建)讀書堂(在龍)
(門衛城内東北夲朝因舊改建)詠歸亭(在赤城堡西温泉上正統四年因舊重建)嘉禾亭
(在赤城堡西南三里景泰五年堡西郊嘗產嘉禾因以名亭)屢豐亭(在馬營堡南門外舊為將)
(帥游所夲朝參政葉盛以其地累歲豐稔扁今名)
關梁普度橋(在宣府城南跨洋河正統五年建)
寺觀彌陀寺(在宣府城内東北洪熙元年因舊重建)鎮疆寺(在開平衛城内西北舊名)
(華嚴寺正統二年重建改今名)静寧寺(在赤城堡南門内之西正統五年建)昭化寺(在懷)
(安衛城内西北正統十年建)普濟寺(在龍門衛縣治東)虔化寺(在龍門千戶所城内)
(東北二寺俱正統十一年因舊重脩)朝玄觀(在宣府城内西北宣德九年因舊重脩)靈眞
觀(在雲州堡金閣山之陽舊為雲溪觀元改今名)
祠廟蜀石神廟(在開平衛城南獨石上正統七年建祀土神)温泉神廟(在赤城堡)
(西温泉上正統六年因舊重脩祀泉神)
古蹟赤城(地志云赤城乃古蚩尤所居之處元黃溍詩鷄鳴秣吾馬晚飯山中行何以慰旅懷赤城)
(有佳名灘長石齒齒樹細風泠泠時見巖壁間粲若丹砂明温泉發其陽撝訶勤百靈前峯指金閣眞境)
(摽殊庭白道人迹稀青崖雲氣生信美無少留緬焉起深情)長城(地志云望雲縣有古長城又唐)
(志懷戎縣北九十里有長城開元中張說築)潘城(在懷来衛境漢置潘縣屬上谷郡北齊改為懷)
(戎縣後廢遼復置為懷来縣金元因之後廢)廣邊城(在懷来衛唐置為鎮北至張說所築長城)
(九十里)古城(在宣府城東六十里周圍一里元時築夲朝重脩)上都城(在宣府城東北)
(七百里夲上谷之北境金為恒州地元中統初置開平府尋號上都歲一幸焉其城猶存城之南有東凉)
(西凉二亭乃元主幸上都駐蹕處夲朝於内置開平衛宣德間以艱於餽餉移衛於獨石)白城(在雲)
(州堡東北一百里金世宗納凉之所章宗生於此又有黑城距此西南九十里)桓州城(在雲州堡)
(北三百六十里古上谷郡地金置桓州元初省至元初復置属上都路後廢)興州城(在雲州堡)
(東五百五十里夲漢上谷郡女祁縣地唐時為奚地金為興州元因之領興安宜興二縣今省)廢媯
州(在懷来衛夲漢潘縣唐置北燕州改媯州天寳初改媯川郡乾元初復為媯州五代時為奚王所據)
(號可汗州遼廢州入懷来縣)宣德廢縣(在宣府城内後魏置文德縣元改曰宣德縣今廢)
宣平廢縣(在宣府城西七十里金承安初以大新鎮置元移置于縣界之辛南莊)順聖
廢縣(在宣府城西南一百四十里夲後魏安塞軍五代時廢為永興縣地遼析置順聖縣金属弘州)
(元属宣德府今廢)龍門廢縣(在宣府城東一百二十里夲晉縣遼属奉聖州金属弘州元并)
(入宣德縣)陽門廢縣(在宣府城西一百二十里後魏聖武田于山澤神女自天降與之會後期)
(一歲復至生一男即神元留之上昇而去即此處遼為鎮金貞祐初陞縣元廢)宜興廢縣(在雲)
(州堡東四百五十里金泰和初置尋廢元至元初復置属興州今廢)開平廢縣(在舊開平城内)
(舊有東陽古城元至元初置為縣尋省入興州後復置今廢)高原廢縣(在懷安衛北一百六)
(十里夲金柔遠縣于此置撫州元中統初改高原縣属宣德縣後為隆興路附郭今省)威寧廢
縣(在懷安衛東北二百一十里夲金宣德州之新城鎮承安中陞為威寕縣元初属宣德府後属隆興)
(路今省)大勝甸(在萬全右衛境金兵與元戰大敗於此元李溥光詩地接雄燕盛山連絶塞長)
(黃塵今古道白骨戰争場故壘風埃慘頽城草棘荒金珠賣雲朔過客為心傷)老鴉莊(在宣府城)
(西北四十里)御莊(在雲州堡五代時属契丹先是耶律賢其父遇害淪落民間居處于此逮穆宗)
(受禍國人訪賢立為國王以其舊居之地號曰御莊)石筍(在長安嶺上懸崖之旁有石突出高丈許)
(其形類笋因名)
名宦遼韓制心(統和中為歸化州刺史有善政)金張特立(宣德州司候時州中多國)
(戚有五將軍者率家奴劫民羊特立捕罪之由是豪貴歛迹民頼以安)舒穆嚕元毅(撫州刺史)
(出州經畫軍餉卒與敵遇州倅及從吏堅請還元毅曰我軰責任守邊遇敵而奔其如百姓何遂率衆立)
(戰射無不中久之衆寡不敵遇害)王擴(懷安令滑吏張執中誣敗二今擴到官執中挈家避去)
元趙炳(世祖時為撫州長城邑規制為之一新)賀仁傑(上都留守開平府尹車駕春秋)
(行幸出入供億未嘗缺世祖甚嘉之)賀勝(上都留守兼開平府尹通商賈抑豪縱出納有法裁量有)
(度供億不匱民頼以安)夲朝譚廣(以左都督鎮守宣府逾二十年忠勤寬大士卒畏服有古)
(名將之風)薛祿(以陽武侯掛鎮朔大將軍印宣德中建議徙舊開平城獨石等堡以便戍守)楊
洪(宣德中鎮守獨石屢敗敵兵歴陞左都督鎮守宣府號令嚴明士卒畏服為轅門翹楚進封昌平侯)
朱謙(以都督鎮守宣府剛方有為武藝精練禦宼奮勇有保障之功進封撫寧伯)
人物南北朝寇讚(上谷人仕魏為河南太守未幾拜南雍州刺史流民襁負自遠而至進爵)
(河南公加安南將軍雖位高爵重接待不倦)宋趙逢(媯州懷戎人性剛直有吏幹嘗游學河朔)
(間久之南游客鳳翔五代漢時舉進士擢校書郎入周累官水部郎中知制誥入宋累遷至給事中敭歴)
(清近所至有聲然言多詆訐故縉紳目之為鐵橜)元舒穆嚕明安(桓州人性寬厚不拘小節)
(歸蒙古立戰功累官蒙古漢軍兵馬都元帥封邵國公明安早從軍旅料敵制勝算無遺策雖祁寒盛暑)
(未嘗不與士卒均勞逸其得金府庫珠玉錦綺未嘗以&KR0655;毫為已有)劉敏(宣德青魯人年十二時從)
(其父母避地興德蒙古兵至其父母棄敏走大將收養之太祖偉其貌俾留宿衛習國語能通之屢從征伐)
(以功授安撫使憲宗侵宋幸陕右敏諫弗納退居年豐世祖過年豐敏入見諭之曰我太祖勵精圖治見)
(而知之者惟卿爾其彙次以為後法)譚資榮(興德懷来人敦厚寡言頗讀書金末為交城令入元)
(為行元帥府事從攻汴梁有功舉弟資用自代)耶律伯堅(桓州人氣豪俠喜與名士游用薦舉)
(入官為工部主事至元中轉保定路清苑縣尹以興利除患為務凡郡府賦役于縣有重于他縣者輒曰)
(寕得罪于上不可得罪于下必詣府力争之民親戴之如父母為立石頌其德)譚澄(資榮子好讀書)
(又習國語世祖時懷孟路總管又為陕西四川道按察使子克脩歴湖北河南陕西三道按察使)武
恪(宣德府人少游學江南吳澄竒之薦入國學肄業明宗在潛邸選恪說書及從鎮雲南明宗欲起兵)
(陕西恪力諫不合遣還遂隐居教授文宗時屢薦擢皆不就恪好讀周易所著有水雲集)夲朝吳
成(山後人永樂中累以軍功封清平伯宣德中進封侯爵卒追封渠國公諡壮勇)蔣信(山後人天)
(資忠義克效勤勞累官左都督正統中以征討有功進封忠勇伯卒追封侯爵諡僖順)
列女劉氏(順寕人臺叔齡妻粗知書克脩婦道一日地震屋壊壓叔齡不能起家復失火叔齡母前)
(救不得欲就焚劉謂夫妹曰汝亟救母汝兄决死吾不用復生矣即投火中死火滅得二屍燼中手相握)
(不開)
明一統志卷五
