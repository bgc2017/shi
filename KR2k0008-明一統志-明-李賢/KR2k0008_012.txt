明一統志卷十二
明李賢等撰
揚州府(東至海三百六十里南至江六十五里西至應天府六合縣界一百二十里北至淮)
(安府山陽縣界二百八十里自府治至南京三百三十里至京師三千一百一十五里)
(糧二十四萬六千七百石零)
建置沿革禹貢揚州之域天文牛斗分野春秋時地屬
吳後屬越戰國時屬楚秦為九江郡地漢初為淮南
國又更為吳國景帝更為江都國武帝時更名廣陵
國屬徐州東漢初為廣陵郡三國初屬魏後屬吳晉
廣陵郡移治淮隂此地屬焉東晉分置海陵山陽二
縣劉宋置南兖州治廣陵縣齊梁因之北齊改為東
廣州陳復為南兖州後周改為吳州隋始改為揚州
大業初改江都郡治江陽縣唐初復為南兖州改䢴
州尋復為揚州治江都置大督都府天寳初改廣陵
郡乾元初復曰揚州置淮南節度五代時楊吳都於
此改江都府南唐以為東都周世宗取揚州仍置大
都督節度宋初因之屬淮南東路建炎初陞帥府元
至元中建大督都府置江淮等處行中書省尋改為
揚州路屬河南行省本朝庚子年置淮海府壬寅年
改維揚府丙午年復為揚州府直隸京師領州三縣
七
江都縣(附郭本秦廣陵縣地漢置江都縣屬廣陵國晉屬廣陵郡隋屬江都郡唐始以為揚州治)
(所復析置江陽縣南唐以江陽省入廣陵宋復省廣陵入江都治州城東南隅元徙治北關外元末毁本)
(朝辛丑復置江都縣編戶一百一十九里)儀真縣(在府城西七十五里本漢江都縣地唐為揚州)
(揚子縣地五代時楊吳為永正縣地南唐置迎鑾鎮宋初陞為建安軍大中祥符間陞軍為真州治揚子)
(縣政和中號郡曰儀真元至元中改真州路後復為真州本朝洪武二年改為儀真縣以揚子縣省入編)
(戶一十四里)泰興縣(在府城東南一百四十里本隋唐海陵縣地屬揚州五代時南唐析置泰)
(興縣屬泰州宋屬揚州初治柴墟鎮後徙治延令村元仍舊本朝因之編戶一百一十二里)高郵
州(在府城北一百二十里春秋時吳邘溝地秦為高郵亭漢置高郵縣屬廣陵國晉屬臨淮郡宋屬廣)
(陵郡隋屬江都郡唐屬揚州宋開寳中以縣置高郵軍後罷軍縣屬揚州元祐中復置軍建炎中陞為承)
(州紹興末復為軍元至元中置高郵路後改為府屬揚州路本朝丙午年改為州以縣省入編戶八十六)
(里領縣二)興化縣(在州東一百二十里本唐海陵縣地楊吳始置興化縣屬揚州南唐屬泰州宋)
(建炎中隸承州紹興初改為鎮屬海陵後復為縣屬高郵軍元仍舊本朝因之編戶六十二里)寳應
縣(在州北一百二十里本漢平安縣屬廣陵郡東漢改為安宜縣梁置陽平郡隋初廢郡以縣屬江都)
(郡唐初於縣置倉州尋廢州以縣屬楚州上元中以獲定國寳更為寳應縣宋初因之寳慶中陞為州後)
(又陞為軍元初為寳應軍路改安宜府後罷為寳應縣屬高郵府本朝因之編戶三十四里)泰州
(在府城東一百二十里本漢海陵縣屬臨淮郡東漢省入東陽縣晉因之梁置海陵郡隋初郡罷以縣屬)
(江都郡唐武德中改為吳陵縣置吳州尋廢州縣復故名屬揚州五代時楊吳置海陵制置院南唐陞為)
(泰州後其地入于周宋初改為軍元置泰州路後為州屬揚州路本朝仍為州以海陵縣省入編戶一百)
(八十七里領縣一)如臯縣(在州東南一百四十五里本漢廣陵郡地晉分廣陵五縣置山陽郡)
(時已有如臯縣莫知為縣之始隋初省入寧海縣屬江都郡唐析海陵地置如臯鎮南唐復陞鎮為縣屬)
(泰州宋元仍舊本朝因之編戶四十二里)通州(在府城東四百里本漢海陵縣之東境屬臨淮郡東)
(漢屬廣陵郡晉宋齊皆屬海陵郡隋屬江都唐屬揚州五代時南唐置靜海都鎮制置院後周改為静海)
(軍尋改通州宋改為崇州復為通州屬淮南東路元改為通州路後復為州屬揚州路本朝仍為州以静)
(海縣省入編戶一百七里領縣一)海門縣(在州東一百里本海陵縣東境之東洲鎮五代置海)
(門縣屬通州以僻在海隅因名宋元仍舊本朝因之編戶三十七里)
郡名淮海維揚(俱古名)江都廣陵(俱漢名)江陽(北齊名)
形勝地控三齊(南齊郡志地控三齊靑兖同鎮西至淮畔東届海隅土甚平曠)四會五
達(劉宋鮑照蕪城賦重江複關之隩四會五逹之莊)向江負山(唐皇甫湜集公是篇)淮
海重地(宋蔣之竒韓忠獻祠記淮海之間揚為重地)枕江臂淮(宋王觀揚州賦揚州)
(枕江臂淮為節鎮首稱)東南佳麗(廣陵志長淮之區綿亘數千里揚其都會也迷樓九曲珠)
(簾十里二十四橋風月之景尤為東南佳麗)江淮一都會(宋司馬光送吳處厚知真州序)
東南繁雄之地江山清淑(真州圖經)據江海之會握襟帶
之藪(宋通州守狄遵修海隄祭文)東南咽領(高郵志介于揚楚之間號東南咽領)
風俗土俗輕揚(孔氏六帖揚州者以其土俗輕揚故名其州)俗喜商賈(唐書李襲)
(譽傳揚州江吳大都會俗喜商賈不事農稼)號為繁侈(唐元和志揚與成都號為天下繁侈)
(故稱揚益又廣陵志天下富貴一揚二益)俗務儒雅(吳陵志俗務儒雅雖窮巷茅茨之下往往)
(聞絃誦聲)性多朴野(吳陵志海陵幽邃而地肥美故民惟事耕桑樵漁性多朴野)民從
約而易化士循理而有文(郡志)獄訟稀簡(宋宋湜知通州制獄訟稀)
(簡魚稻饒足為仕宦之樂土)以魚鹽為業(宋俞授能奏通之為郡瀕海控江南通閩粤北)
(通齊魯民以魚鹽為業)俗皆喜儒(高郵志)俗厚而勤於稼(高郵題名記土)
(高而廣於水俗厚而勤於稼)
山川浮山(在府城西南隅高三尺長四丈五尺闊丈餘其狀似鐵不生草木以其浮於地上因名上)
(有夏禹廟)金櫃山(在府城西七里山多葬地諺云葬於是者如黃金入櫃故名)得勝山
(在府城西北三十里宋紹興初韓世忠大敗金人於此故名)甘泉山(在府城西北三十五里高)
(二十餘丈周圍二里上有甘泉井)大銅山(在府城西北七十二里又有小銅山在儀真縣西北)
(二十五里皆漢吳王濞鑄錢之地)城子山(在儀真縣北六里魏文帝嘗於此築東遊臺立馬賦)
(詩云孰云江水廣一葦可以航不戰屈人兵戢兵稱賢良)神山(在儀真縣西二十五里上有九江王)
(廟)方山(在儀真縣西三十里與横山丫山鼎峙上有王子石鳳凰橋黃龍池唐於此置方山府)
横山(在儀真縣西三十里上有證聖寺寺有梁昭明太子讀書堂)丫山(在儀真縣西四十里)
(兩峯並峙故名古誌云唐末黃巢嘗屯兵於此)靈巗山(在儀真縣西七十里舊有法義院乃唐僧)
(神建道場山嶺高峻南北為偃月巖前有鳳凰臺左有鹿跑泉白龍池萬山亭又有龍鬭港碼碯澗)瓜
步山(在儀真縣西四十七里後魏太武南伐起行官於此諸軍同日皆臨江即此山有盤道及太武)
(所鑿井劉宋鮑照文云瓜步山因㢠為高據絶作雄淩清瞰遠擅竒含秀是亦居勢使之然也)孤山
(在泰興縣東南七十里南枕大江巍然一峯約高百仞上有福祠多大竹伐者必先祠此神又興化縣東)
(南亦有孤山)神居山(在高郵州西南六十里亦名土山上有排牙石人欲數之者其數必差終)
(無能知其數之的者俗傳謝安嘗煉丹於此石井石臼猶存)昭陽山(在興化縣西四里有昭陽)
(府君廟昭陽為楚懷王令尹出將入相有功德於民故立廟祀焉)雲山(在寳應縣西南一百二十)
(五里上有白龍潭水四時不竭山上雲起即雨)天目山(在泰州東四十五里一名土山上有雙井)
(宋發運使蔣之竒嘗於井中獲金龍璧三十六)羅浮山(在泰州西北五里澤藪中不為水所沒遙)
(望如羅浮)摩訶山(在如臯縣南一百二十里俗名蝦蟆山故老相傳舊多異蛇嘗有僧過之蛇分)
(道而行因立泗州大聖祠於上改今名)狼山(在通州南一十八里五山相連屬嘗有白狼居其上)
(或云山形如狼宋淳化中邑長楊鈞上書乞改狼為琅山有紫石巖提刑薛俅郡守臧師顔等有題名)
塔山(與狼山相接其上有塔)軍山(在狼山東或云越王嘗軍於此)馬鞍山(在狼山之)
(西以形似名)刀刃山(在狼山東一名劍跡山相傳秦始皇嘗於此山磨劍有劍跡存)崑崙
岡(在府城西北八里劉宋鮑照賦軸以崑岡是也一曰廣陵謂崑崙山横為地軸此陵交帶崑崙故曰)
(廣陵)九龍岡(在府城南一十五里下枕湖水)桃花岡(在府城西一十五里上有吳王廟基)
蜀岡(在府城西綿亘四十餘里接儀真界舊傳地脉通蜀故岡上又有蜀井或云産茶味如蒙頂故名宋)
(蘇軾詩剰覓蜀江新井水又與金陵相對看王安石詩城郭千家一彈丸蜀岡擁腫作蛇蟠眼前不道無蒼翠)
(偷得鍾山隔水看)海門島(在通州海中宋長編云國初以來犯死獲貸者多配隸登州沙門島及通)
(州海門島有屯兵使者領護)布洲峡(在通州南四十里有南布洲東布洲舊是大海其中沙漲為洲相傳)
(嘗有布機流至沙上因名)海(在海門縣東一十五里南逹閩越北接齊魯)揚子江(在儀真縣南經通泰)
(二州入于海昔魏文帝嘗至廣陵觀兵臨江見波濤洶湧曰嗟乎固天所以限南北也江心水謂之南泠水陸)
(羽能辨之)三湖(在高郵州繫年錄云承楚相距有樊梁等三湖綿三百里宋紹興初有張榮者聚衆于此)
(擊敗金人金人克揚州榮駐龜潭湖積茭為城又距州六十里有五湖蔣之竒詩三十六湖水所瀦其間尤大)
(為五湖)甓社湖(在高郵州西三十里宋崔伯易有賦叙云孫莘老家於湖隂夜讀書覺窗明如)
(畫循湖求之見大珠其光屬天是年莘老登科黃庭堅詩甓社湖中有明月淮南草木借光輝)得勝
湖(在興化縣東一十里宋張榮賈虎率山東強壯號義軍由梁山泊與金人轉戰至於承楚師皆舟艦)
(時金監軍達蘭在泰州榮等設㐲掩擊於縮頭湖大敗其衆因更名得勝)白沙湖(在興化縣東南)
(一十里南兖州記云湖岸有白沙)吳公湖(在興化縣北二十三里昔有吳尚隱居湖側因名)
平望湖(在興化縣北二十里南接官塘其水四望平坦故名)白馬湖(在寳應縣北一十五)
(里)包老湖(在泰州東北四十里其水清而無滓湖面雖與他水會而不雜挈壺氏嘗以此水供)
(滴漏)千人湖(在興化縣東一百二十里相傳隋末有千餘人避難於此因名)鷄雀湖(在泰)
(州東北五十里昔多雞雀飛集因名)官河(即古䢴溝昔吳王夫差將北覇中國自廣陵城東南築䢴)
(城下掘深溝謂之䢴江亦曰䢴溝自江東北通射陽湖又西北入淮一名漕河左傳吳城䢴溝通江淮即)
(此)伊婁河(揚子鎮以南至江運河也自隋以前揚子鎮尚臨江至唐時始積沙至二十五里開)
(元中潤州刺史齊澣穿此河)白塔河(在府城東北六十里南通揚子江北抵運河其水冬涸春)
(泛民得灌溉之利)獅子河(在儀真縣治南與運河通)鳳凰河(在興化縣北三十五里以)
(仲氏兩舍人世掌絲綸得名)游龍河(在如臯縣東南六十里通於大江又名九十九灣)樊
梁溪(在高郵州北二十里源自天長縣石梁河流入州界)南溪(在興化縣治南宋范仲淹有南)
(溪馴鷗詩曰萬物有常性性無不貴生鳳翔與駿奔一一遠害情耽彼沙上鷗皎皎霜雪明夜宿滄浪静)
(日浴滄浪清何以狎溪人溪人淡無營循循自飲啄往往相逢迎徘徊兩無情何慕復何驚)蓮塘
浦(在興化縣東接得勝湖本朝高穀詩芳蓮無數滿芳塘絶勝西湖十里香帶露有情誇麗色臨風無)
(語鬭新粧花邊每見檠青蓋葉底還看墜玉房却怪菱歌深處起一聲驚散紫鴛鴦)太子港(在泰)
(州市河之西相傳王仙翁上昇昭明太子由此港往天目山致禮)沿海六港(在海門縣皆通)
(東海潮漲則盈水退則涸)董井(在府東城兩淮鹽運司治内即漢江都相董仲舒故宅井也後人號)
(曰董井)繅絲井(在泰州西溪鎮世傳漢董永寓居于此家貧父亡貸主人萬錢葬父許身為奴)
(道遇一女求為妻同造主人約織縑三百匹以償所貸一月而畢遂辭永曰我天之織女也帝以君孝遣)
(我助之言訖凌雲而去井即女所汲以繅絲者)玉女井(在高郵州治西南東齊郟道光與其女居)
(井傍煉丹故名宋崔伯易有記)七星井(在泰州城内外布列如斗形)甘泉(在通州城西州)
(地斥鹵市井皆醎宋任伯雨謫居于此因舊井浚治遂得甘泉民皆賴之)卓錫泉(在泰州城北二)
(里開化院中唐寳歷間王屋禪師自蜀來駐錫於此云此中泉與揚州蜀岡通)金釵澗(在寳應縣)
(西七十里)九曲池(在府城西北七里隋煬帝奏樂於此宋蘇轍詩嵇老清彈怨廣陵隋家水調寄)
(哀音可憐九曲遺聲盡惟有一池春水深)放生池(在高郵州治南宋郡守王絅有記)海子
池(在興化縣治北其流通西水門)愛蓮池(在寳應縣治南俗傳前人慕周濓溪之風因名)薔
薇溝(在府城東北六十里接高郵永安港耆舊云昔之薔薇村也)茱萸灣(在府城東北九)
(里元和志隋仁夀四年開以通漕運其側有茱萸村因名)相見灣(在泰興縣東北河形委曲世傳)
(龍開河舟行雖有先後至灣則帆檣相望可呼而應)雷塘(在府城北一十里一名雷陂唐長史李襲)
(譽引渠水溉田宋知州劉敞據唐舊劵以其地與民民得其利)捍海堰(在興化縣唐大歷中黜陟)
(使李承所創宋張綸守泰州范仲淹監西溪倉悉力修之踰年堰成通泰海三州皆立張范祠)平津
堰(在高郵縣境溉田數千頃唐節度使李吉甫築)瓜洲壩(在府城南四十五里其壩有七)儀
真壩(在本縣東二里近揚子江其壩有五已上二處本朝洪武十六年置縣東十里新壩景泰五年)
(置)召伯埭(在江都縣東北四十五里晉謝安鎮廣陵時所築民思其德比於召公故名又名召)
(伯堰)太府涇(在寳應縣西南五十里又縣西南四十里有徐州涇唐長慶中興白水塘屯田發靑)
(徐揚三州民以鑿之故名)愛敬陂(在江都縣西五十里南接儀真縣漢廣陵太守陳登濬塘築陂)
(百姓愛之因名亦名陳公塘上有石唐鐡碾)漕河隄(宋天禧中張綸為江淮發運使所築長二)
(百里旁錮以巨石為十閘以洩横流)
土産瓊花(一名玉蕊花在蕃釐觀内或云唐所植天下獨一株故宋歐陽修作無雙亭以賞之元至)
(正間朽以八僊花補之鄭惠肅辯其不同者有三瓊花大而瓣厚色淡黃不結子而香葉柔而瑩澤八僊)
(花小而瓣薄色微青結子而不香)芍藥(宋劉攽譜叙其敷榮繁艷他郡莫比其紅葉黃腰者號金)
(帶園無種有時而出則城中當有宰相宋韓𤦺守廣陵日郡圃芍藥盛開得金帶圍四朵公乃選客具樂)
(以賞之時王珪為郡倅王安石為幕官皆在選而缺其一花已盛公謂今日有過客即使當之及暮報陳)
(太傅升之來明日遂開宴折花插賞後四人皆為首相)莞蓆(江都縣出)無花果(各縣俱出)
銅鏡(唐世五月五日揚州於江心鑄鏡以進)鶴(通泰二州及興化縣俱出)鰾膠(通州出)
公署兩淮都轉運鹽使司(在府城東舊在泰州北關本朝洪武三年徙此)揚州
衛(在府城西南隅洪武四年建)儀真衛(在縣治東南舊為千戶所洪武中改為衛)高郵
衛(在州治西舊為千戶所洪武四年改為衛)興化守禦千戶所(在縣治西)泰州
守禦千戶所(在州治南)通州守禦千戶所(在州治東隅俱本朝初建)
學校揚州府學(在府治北宋建本朝洪武初重修)高郵州學(在州治東宋至和初)
(建本朝洪武初重修)泰州學(在州治東南宋慶歷中建本朝洪武中重修)通州學(在州)
(治東宋乾興元年建紹興初燬移建州州治西尋仍舊址本朝洪武初重修)江都縣學(在縣)
(治東北洪武七年自他所移此成化中重建)儀真縣學(在縣治南舊在縣治東宋建本真州)
(學本朝洪武初重建為縣學萬歷初徙于此)泰興縣學(在縣治東宋紹興間建本朝洪武中)
(重修)興化縣學(在縣治西南溪上宋紹興中建本朝洪武中重建)寳應縣學(在縣治南)
(宋嘉定間建本朝洪武初重建永樂中重修)如臯縣學(在縣治西南宋紹興初自州東北徙)
(建此本朝洪武中重建永樂中重修嘉靖中屢遷正南)海門縣學(在縣治西宋舊縣及學俱)
(在縣南一百二十里元至正間遷于此本朝洪武中重建正德中同縣治遷建于余中場)
書院謝安書院(在府城東北四十五里召伯鎮因晉謝安鎮廣陵故建)安定書院
(在泰州城西安定先生胡瑗如臯人為師有道後人仰之因立書院)維揚書院(在府城西北嘉)
(靖丁亥建有先師廟六經閣田二百頃以待來學之士)甘泉書院(在府城大東門外嘉靖乙)
(酉甘泉湛公若水過維揚講學于此後人因立書院)
宫室文選樓(在府治東南圖經文樓巷即其處王觀賦曰帝子久去兮空文選之樓隋煬帝嘗幸)
(焉)迷樓(在府城西北七里隋煬帝建新宫既成帝幸之曰若使真仙遊此亦自當迷唐牡牧詩煬)
(帝雷塘路迷藏有舊樓誰家唱水調明月滿揚州)迎仙樓(在府城内唐高駢建羅隱詩仙境是)
(誰知處所人間空自造樓臺)騎鶴樓(在府城東北按太平廣記昔有四人各言所願甲曰願多)
(財乙曰願為揚州守丙曰願為仙丁曰願腰纏十萬貫騎鶴上揚州後人建樓因名之)摘星樓
(在府城西角宋時建江淮南北一目可盡)鎮淮樓(在府治南城上宋時建規模甚壯)横江
樓(在儀真縣城外宋時建)海山樓(在通州宋大觀中郡守朱彦起建并為記陳博古詩門外)
(海濤奔鐡騎檻前山背擁金鰲)望京樓(在泰州郡圃宋曾致堯詩望京樓上望望久思踟蹰境土)
(連江徼人家匝海隅)江淮勝槩樓(在府城南四十五里地名瓜洲鎮本朝正統中周悅建王)
(英為記)雲山閣(在府城南宋守吕公著建秦觀為樂語云雲山簷楯按低空公宴初開氣鬱蔥)
(二十四橋人望處台星正在廣寒宫)澄瀾閣(在儀真縣舊真州治)芙蓉閣(在泰州廳後曾)
(致堯詩參差紅菡蓞迤邐綠菰蒲沙鷺窺吟榻風蟬入座隅)棲雲樓(在通州狼山宋熙寧初建)
(王觀為記)平山堂(在蜀岡上宋慶歷中郡守歐陽修建江南諸山拱列簷下因名平山沈括為記)
(王安石詩城北横岡走翠虬一堂高視兩三州淮岑日對朱欄出江岫雲齊亂瓦浮劉敞詩蕪城此地遠)
(塵寰盡借江南萬疊山水氣横浮飛鳥外嵐光平墮酒杯間)燕香堂(在儀真縣舊州治宋時建)
五賢堂(在泰州舊光孝寺内祀張綸范仲淹富弼胡瑗王覿弼嘗侍父為征官讀書於此)四
并堂(在郡圃宋韓𤦺建取美景良辰賞心樂事四者難并之義)景范堂(在興化縣廳後宋天)
(聖間范仲淹來宰是邑後人建堂以寓景仰之意)谷林堂(在府城西北宋元祐中建蘇軾詩深)
(谷下窈窕高林合扶疎)鎮淮堂(舊名芍藥廳輿地紀勝州宅舊有芍藥廳在都廳之後聚一州)
(絶品于其中)德畫堂(在高郵州治宋政和間郡守毛澤民建以蔡襄所書四榜十二字刻之石)
(以置堂上)瞻衮堂(在高郵州北城上宋紹興初都督張浚嘗次于此後人因名)時燕堂
(在高郵州舊郡圃宋楊蟠詩吏隱孟城九十旬豐年日日是佳辰五壇芍藥齊教放何處揚州更覓春)
竹西亭(在府城東北五里唐杜牧詩誰知竹西路歌吹是揚州宋蘇軾詩竹西已揮手灣口猶屢)
(送灣口亦揚州地也)無雙亭(在府治東蕃釐觀前以瓊花天下無雙故也宋歐陽修建前賢題詠)
(甚多)摘星亭(在府城北七里宋秦觀詩崑崙左右兩招提中起孤高雉堞西即此)濯纓亭
(在興化縣舊稅務前宋范仲淹建詩云素心愛雲水此日東南行笑解塵纓處滄浪無限清)斗野
亭(在府治宋熙寧二年建蘇軾秦觀孫覺黃庭堅米芾皆有題詠黃詩云維斗天司南其下百瀆傾盤)
(礴淮海間風烟浸十城)谿隂亭(在儀真縣東范氏園蘇軾詩白水滿時雙鷺下綠槐高處一蟬)
(吟)三會亭(在狼山東顧巨海南瞰長江吳楚烟雲勝㮣一覽周盡宋提刑薛俅太守藏師顏通)
(判吳天常皆故人會于此因名)壯觀亭(在儀真縣北五里山之頂宋米芾書榜有詩云邀賓壯觀)
(不辭寒玉立風神氣上千欲識謝公清興處千山萬嶺雪漫漫)四柏亭(在府城文廟西南宋元豐)
(中鄒浩為教授著四栢賦以見志後彭方為文學掾植四栢于學宫之南因以名亭)夢草亭(在高)
(郵州郡圃有詩云今日池塘見春草永嘉精魄獨依然)玩珠亭(在高郵州樊良鎮宋嘉祐中揚)
(州天長澤陂中有一大珠天晦多見後轉入甓社湖又在新開湖九十餘年鎮當珠往來之處行人往往)
(維舟以待其現因名亭焉)戲馬臺(在江都縣宋陳師道詩話廣陵有戲馬臺其下有路號玉鈎斜)
吳公臺(在府城北四里劉宋沈慶之攻竟陵王誕所築弩臺也後陳將吳明徹圍北齊東廣州刺)
(史敬子猷增築之以射城内因名)賦詩臺(在城子山魏文帝嘗立馬賦詩於上亦名東遊臺)
文游臺(在高郵州東二里舊傳宋蘇軾孫覺秦觀李公麟同游飲酒論文于此)鹿女臺
(在泰州城内昔有王仙翁居山中見馴鹿産女于草莽中挈養于菴鹿來乳之後十六歲仙翁築臺居之)
鳳凰臺(在泰州相傳昔有鳳凰集其上)
關梁瓜洲鎮(在府城南四十五里盖揚子江之沙磧其狀如瓜居民稠密商賈畢集鎮有瓜州渡)
(以通鎮江)宜陵鎮(在府城北六十里地勢高阜居民甚稠)北阿鎮(在高郵州城外九十)
(里晉為三阿即謝玄破苻堅將彭超之地)開明橋(在府治北跨市河舊謂橋上之樓四面有窗故)
(名)通泗橋(在府治東南跨市河其水通淮泗)二十四橋(在府城隋置並以城門坊)
(市為名後韓令坤築州城分布阡陌别立橋梁所謂二十四橋存廢莫考矣唐杜牧詩二十四橋明月夜)
(玉人何處教吹簫)望江橋(在儀真縣東南)鎮安橋(在泰興縣前古名濟川鎮本朝吳元)
(年改為鎮安橋)通江橋(在泰興縣西門外以其通揚子江商賈便焉)多寳樓橋(在高)
(郵州北跨市河商賈雲集于上競售珍異故名)遐觀橋(在高郵州北跨運鹽河俗名閘橋)太
平橋(在興化縣治前舊名滄浪橋)文林橋(在興化縣儒學北舊名崇儒橋)瑞芝橋
(在寳應縣治東北隅跨市河相傳其地嘗産靈芝)中正橋(在通州東)豐利橋(在泰州治)
(西南舊名暮春橋)安定橋(在如臯縣治東南)東明橋(在海門縣治東舊名登仙橋)
五馬渡(在儀真縣治西二十里宣化鎮晉五王於此渡江)龍舌津(在興化縣東門外有)
(沙嘴甚長故名)料角嘴(在海門縣治東大海際昔號形勝控扼之所其沙脈坍漲不常非熟于舟)
(楫往來未易識辨昔高麗使臣為海風飄至其處以啟投太守云望斗極以乘槎初離下國指桃源而還)
(路誤到仙鄉)
寺觀天寧寺(有二一在府城東一在寳應縣治東南舊名報恩在府城北七里唐開元中建)禪
智寺(在府城東一十五里本隋煬帝故宫唐羅隱詩遠木連天水接空幾年行樂舊隋宫後建為寺)
(本朝洪武間重建)石塔寺(在府城内舊名木蘭院唐王播少孤貧客揚木蘭院隨僧齋粥僧厭)
(苦之飯後擊鐘播怒題詩二句而去曰上堂齋了各西東慚愧闍黎飯後鐘後二紀出鎮揚州向所題已)
(碧紗籠矣乃續之曰三十年來塵撲面如今始得碧紗籠宋改院曰石塔寺)乾明寺(在高郵州)
(治西宋建後廢本朝重建)定慈寺(在興化縣治西唐建元重建)寧國寺(在寳應縣治東)
(唐建本朝重建)南山寺(在泰州治南唐乾符中建本朝吳元年重建)廣福寺(在如臯縣)
(治西唐建本朝重建)太平興國寺(在通州南門外宋乾道中建本朝重建)萬壽宫
(在泰州東南梁大同間建本朝吳元年重建)明真觀(在府治東南)蕃釐觀(在府城東)
(即古后土廟又名唐昌觀本朝正統間重建)延祐觀(在泰興縣治南唐永徽間建本朝重建)
開元觀(在興化縣治東唐大歷中建本朝重建)玄妙觀(有三一在高郵州治南一在通)
(州治東南隅一在儀真縣舊名天慶觀)靈威觀(在如臯縣北宋政和間建本朝重修)會聖
院(在海門縣西唐天祐間建本朝重建)修真道院(在海門縣治東南元建後燬本朝重建)
祠廟姜太公廟(在興化縣東北四十里舊名釣魚廟)三閭大夫廟(在興化縣東隅)
(此地戰國時屬楚故有三閭大夫廟)伍子胥廟(在儀真縣西胥浦昔伍氏食邑于棠胥亡奔吳)
(嘗解劍渡江于此後人因為立廟宋蘇軾祭文有報楚為孝徇吳為忠之語)浣紗女廟(在儀)
(真縣西四十里女姓馮氏昔伍子胥亡楚過見一女子浣紗因囑之曰後有追兵至切勿他言女遂投江)
(死以絶口後人祀之)江水祠(在江都縣俗謂之伍相廟蓋本祭江神而子胥配食也阮昇之南克)
(州記其神復號江都王或語易王之廟)聖母廟(在江都縣東六十里元大德初建聖母海陵人)
(適杜氏師劉綱學仙術道成夫不之信告官拘以囹圄頃之聖母巳從忩中飛出高入雲中於是立廟每)
(表靈騐嘗有一靑鳥在祭所人有所失請問所在鳥即集盗物之處以此道無拾遺)魏文帝廟
(在府城東四十五里九域志魏文帝幸廣陵因立廟亦名曹公廟)恭愛廟(在儀真縣東二十里)
(祀漢廣陵太守陳登)白馬廟(在江都縣治南祀漢秣陵尉蔣子文嘗逐盗而死吳先主初其故吏)
(見子文乘白馬於道郡人為立祠本朝正統十二年重修興化南溪上亦有白馬將軍廟)甘棠廟
(在府城東北四十五里晉謝安鎮廣陵有善政郡人立廟祀焉)江令祠(在舊江陽縣唐咸通中大)
(旱令以身禱雨赴水死天即大雨民為立祠)康澤廟(在高郵州西北一十五里俗呼為耿七公)
(廟舊傳東平梁山泊人歿著靈異凡有禱輒應宋賜號康澤侯迄今居民暨舟行者皆致祭)武定
公祠(在通州治西南隅昔武定鎮江隂軍令嚴肅而民不擾移屯通州被命南征没於王事宋元祐)
(中立祠以彰其忠義)范仲淹祠(在興化縣學宋天聖間仲淹嘗宰興化遺德在民故立祠祀之)
胡安定祠(在如臯縣學西舊在縣治東南隅正統初移建於此)三賢祠(在高郵州儒學)
(祀宋孫覺秦觀喬執中又儀真亦有三賢祠以祀元郝經吳澄張䇓)六太守祠(在泰州城内宋)
(元符中建以祀故太守荆罕儒周述田錫張綸孔道輔曾致堯)孝子祠(在泰興縣治東祀宋孝子)
(顧忻嘉靖間建)旌忠廟(在府治東宋紹興中統制王方魏全與金兵戰死為之立廟每歲季春致)
(祭)三將軍廟(在儀真縣東北五里三將元怡梁宏張昭宋紹興中戰死于此邑人壯其忠勇)
(立廟祀之)露筋廟(在高郵州南三十里舊傳有女子夜過此天隂蚊盛有耕夫田舍在焉其嫂止)
(宿女曰吾寧處此死不可失節遂以蚊死其筋露焉宋米芾碑記云澤國之女噆膚露筯不就有幃之子)
(氏不顯於一時名可揭於萬世歐陽修詩近聞高郵間有蚊夜陵辱哀哉露筋女萬劫讐不復)蒿坡
廟(在興化縣東八十里相傳宋祖微時販鹽過此宿有一老姥見其貌異禮待之宋祖登極遣使徵之)
(姥已歿遂立廟焉)
陵墓盤古塜(在府城西四十里塜上有廟)煬帝塜(在府城北雷塘隋陳棱為江都守求)
(得煬帝柩略備儀衛葬之於此唐羅隱詩君王忍把平陳業只换雷塘數畆田)楊行密塜(在儀)
(真縣西七十里五代史楊溥僣號追尊其父楊行密為大武皇帝墓號興陵)董永墓(在如臯縣)
(北一百二十里又湖廣孝感縣亦有永墓)孔融墓(在江都縣高士坊)袁術墓(在寳應縣)
(治南)淳于棼墓(淳于棼家於廣陵宅南有古槐夢槐安國王邀入穴中令娶其女金枝公主命)
(理南柯郡及覺乃一古槐耳今俗呼為南柯太守墓)吕岱墓(在如臯縣東南六十里岱孫吳大司)
(馬)胡瑗墓(在如臯縣安定鄉正統初增築)高榖墓(在興化縣北十五里李賢撰碑)
古蹟張公城(在府城西四十里漢末張嬰築因名)江都城(在府城西南四十五里為江水)
(所侵)蕪城(即古䢴溝城吳王濞故都後荒蕪鮑照作蕪城賦)廣陵城(魏黃初六年文帝如)
(廣陵故城臨江觀兵有渡江之志吳人嚴兵固守即此)胡墅城(與瓜步城俱在儀真縣陳大建)
(五年置)石鼈城(在寳應縣西八十里鄧艾所築隋初嘗置石鼈縣尋省入安宜縣)盂城
(即高郵城其城四隅皆低為沮洳蒲葦之澤城基獨高狀如覆盂秦觀詩吾鄉如覆盂地據揚楚脊環以)
(萬頃湖粘天無四壁)高黎王城(在寳應縣西南八十里相傳宋治乎間高黎王置此城)金
牛城(在寳應縣東南一十五里相傳宋熙寧間王將軍置此城四面土色皆黃形狀如牛)新舊
城(宋郭埭知揚州謂故城處勢卑渫遭虜襲瞰請即遺址建築未幾矗然屹立卓為鎮淮上策)廢
廣業郡(本高郵縣地梁析置竹塘三歸二縣及廣業郡尋以有嘉禾改神農郡隋初郡廢縣亦省)
廣陵廢縣(在揚州北一十八里劉宋置宋廢入江都)齊寧廢縣(在府城東六十里南)
(齊建武五年遏艾湖水立裘塘屯移縣於萬歲村中興元年廢)吳陵廢縣(在泰州即漢海陵縣)
(唐武德三年改為吳陵後復舊)廢寧海縣(在如臯縣境隋初省入如臯)廢揚子縣
(在儀真縣境唐永淳初置後廢)孝義里(宋書劉宗武陽村人文帝時魏太武至廣陵宗母為軍所)
(害遂蔬食不嘗五味以終于世其所居村因號孝義里)彰孝坊(宋孝子朱壽昌自天長來居高)
(郵人名其里曰彰孝)皂角林(在江都縣南三十里宋紹興末金人入淮制置使劉錡軍瓜洲金將)
(高景山攻揚州錡遣統領員錡拒於皂角林䧟圍力戰大破之斬景山俘數百人即此)秦郵亭
(在高郵州本秦之郵亭漢改置高郵縣)董仲舒宅(在江都縣大東門外漢時仲舒為江都相)
(宅於此)謝安宅(在府城傍今為民居手植雙檜唐時猶存)東園(在儀真縣東宋皇祐間施)
(昌言許元為發運使作此園歐陽修為記蔡君謨書嘗謂人曰吾用顔筆作禇體故其字遒媚異常後人)
(因名園記為三絶園有澄虚閣淸讌堂共樂堂拂雲臺)衆樂園(在高郵州郡圃宋守楊蟠作園)
(有堂曰時燕豐瑞四香樂聖亭曰玉水華胥摇輝序賢塵外迷春蟠自為記)鐵棺垜(在興化縣)
(南法華廢寺西長九尺高三尺前闊後狹宛若棺狀相傳宋建炎間薛慶嘗遣其徒摇動中有物相觸聲)
(以鐡鎚擊數百略無少損又鼔鞴鎔之其固如初乃止)蓮花垜(在興化縣安仁鄉舊傳有姑嫂)
(共刈稻姑忽墜深溝中嫂急救之俱溺死二屍葬於溝傍忽生蓮花數朵里人驚異啟棺視之蓮花皆從)
(口出人稱為蓮花垜今雙塜尚存)
名宦漢董仲舒(武帝時為江都相事易王王素驕好勇仲舒以禮匡正王敬重焉)馬稜
(章和初為廣陵太守時穀貴民饑奏罷塩官以利百姓賑貧羸薄賦稅興復陂湖溉田二萬餘頃吏民刻)
(石頌之)張綱(廣陵太守時張嬰等寇亂揚徐積十餘年前遣郡守率多求兵馬綱獨單車之職徑)
(詣嬰壘申示國恩賊面縛歸降綱大會置酒為樂散遣部衆任其所之人情悅服南州晏然)陳登
(廣陵太守辟郡人陳矯為功曹矯曰聞遠近之論頗謂明府驕而自矜登曰夫閨門雍睦吾敬陳元方淵)
(清玉潔吾敬華子魚清修疾惡吾敬趙元逹博文強記吾敬孔文舉䧺姿傑出吾敬劉豫州所敬如此何)
(驕之有)晉謝安(以尚書僕射鎮廣陵有惠政築埭城北人思如召伯名為召伯埭)謝玄
(建武將軍監江北諸軍事鎮廣陵嘗領精銳為先鋒戰無不捷)南北朝檀道濟(宋南兖州)
(刺史鎮廣陵屢立戰功威名甚重)徐湛之(宋南兖州刺史善政俱肅威惠並行公餘修樓觀亭)
(臺招集文士盡游玩之適)陸子真(宋海陵太守時中書舍人秋當見幸家海陵子真不與相聞聞)
(者高之)隋賀若弼(吳州總管鎮廣陵高祖委以平陳之事弼欣然以為已任獻取陳十策高)
(祖稱善)唐婁師德(江都尉揚州長史盧承業異之曰子台輔器也當以子孫相諉詎論僚吏)
(哉)姚崇(揚州刺史政條簡肅人為紀德于碑)蘇瓌(揚州大都督府長史州據都會多名珍竒)
(産前長史貲取鉅萬瓌單身襆被自將)張延賞(淮南節度使歲旱民他遷延賞曰拘此而斃不)
(如適彼而生乃具舟遣之敕吏為修室廬已逋債而歸者更增於舊)杜佑(淮南節度使决雷陂以廣)
(灌溉斥海濱棄地為田積米至五十萬斛列營三十區士馬整飭四隣畏之)杜亞(淮南節度使治)
(漕渠以通大舟夾隄高田因得灌溉疏啟道衢撤壅通堙人皆悅賴)李鄘(淮南節度使憲宗時兵興)
(鄘盡發府庫以佐國用諸道由是悉索以獻時甚賴之)李吉甫(淮南節度使居三歲奏蠲逋租)
(數百萬築富人固本二塘溉田萬頃又築平津堰以蓄洩水利官雖居外每朝廷得失輒以聞)李珏
(淮南節度使時江淮旱請發倉廩賑流民以軍羡儲殺半價與人及卒百姓立碑刻其遺愛)崔從
(淮南節度使時揚州交易貲産奴婢有貫率錢畜羊有口筭以佐用度從皆蠲除之及卒民有刲股肉以)
(祭者)李德裕(淮南節度使初德裕父吉甫年五十一出鎮淮南復入相德裕出鎮入相如父之年)
(人咸異之)牛僧孺(淮南節度使文宗賜以彛樽龍勺詔曰精金古器以比君子)杜悰(淮南)
(節度使武宗聞揚州娼女善酒令勅監軍選十人以獻監軍請悰同選悰曰監軍自受勅不敢預聞監軍)
(怒具奏其狀武宗曰杜悰得大臣體朕甚愧之勅勿復選)李紳(淮南節度使治尚剛嚴務為威烈能)
(自伸其才以功名終)李襲譽(揚州刺史俗喜商賈不事農襲譽為引雷陂水築句城塘溉田八百)
(頃以盡地利自是民多務本)杜牧(牛僧儒鎮揚州牧為書記剛直有竒節不為齪齪小謹敢論列)
(大事指陳利病尤切)五代荆罕孺(周泰州刺史輕財好施禮接儒士世宗幸泰州以為團練)
(使及將代軍吏耆艾詣闕請留)朱昂(周世宗南征時以昂知揚子縣適兵革之際民逃亡過半昂便)
(宜綏輯復逋亡者七千餘家)邊珝(同知通州課鬻鹽於狼山歲增萬餘石後又知揚州多治績)
宋李處耘(知揚州時大兵之後境内凋敝處耘勤于綏撫奏减屋稅民皆悅服及召歸老幼遮)
(道泣留)劉綜(雍熙中知建安軍先是天長軍及六合縣民輸賦非便綜奏請降天長軍為縣屬揚)
(州以六合縣屬建安軍自是民力均濟)王嗣宗(淮南轉運使揚楚間有窄家神廟民有疾不服)
(藥皆檮之以徼福嗣宗撤其廟選名方刻石州門自是民風稍變)薛奎(淮南轉運副使遷江淮發)
(運使疏真揚漕河廢三堰舟楫便之歲以八百萬供京師)孔道輔(仁宗廢郭后道輔時為中丞率)
(諫官伏閣請對遂出知泰州後其子宗翰知揚州皆以治聞)張綸(江淮發運使奏除通泰州鹽戶)
(宿負又築高郵漕河隄修泰州捍海堰因命兼知泰州堰成流傭歸者三千餘戶民為立生祠)滕宗
諒(泰州判官剛直有能名)王素(知通州有德政民思之)錢明逸(知揚州居官獨立守)
(繩墨為政簡靜有條理)王随(乾興初知揚州後又知通州外若方嚴以寬惠為政興學為務)曾
致堯(知泰州有美政子易占嘗知如臯縣孫肇知泰州三世守官海陵故有三至堂)范仲淹
(知興化縣先是海潮漫為鹹鹵仲淹時監西溪倉築捍海隄於通泰海三州之境長數百里以衛田民享)
(其利立廟祀之)徐景(知興化時楚民胡德等寇掠馳入縣治景諭以逆順禍福賊怒欲害之景曰人)
(誰無死得死王事亦何不可但勿殺百姓吾含笑入地矣賊義之竟不加害)韓𤦺(以資政殿學士)
(知揚州琦前領麾而後建節十年不易鎮政績甚著)歐陽修(知揚州以寬簡不擾為治三五日間)
(事十减五六兩月後官府如僧舍或問故曰吾寬不為苛急簡不為煩碎爾非廢事也)王琪(江都)
(主簿上時務十二事請建義倉置營田减度僧罷鬻爵禁錦綺珠貝行鄉飲籍田復制科興學校仁宗嘉)
(之)王珪(通判揚州吏民皆少珪有大校嫚不謹捽置之法賊王倫犯淮南珪議出掩擊賊遁去)
胡宿(揚子縣尉時大水民被溺令不能救宿曰拯溺吾戰也即率公私舟以濟活數千人從子宗愈)
(通判真州亦有治績)趙槩(知通州以誠心為政喜怒不形於色隱惡揚善吏民懷之)沈起(知海)
(門縣地卑濕海波至則冒民田舍起為築隄百里引江水灌田田益闢民相率歸業戶口倍增)黃萬
頃(知興化縣安集人民縣治以次修舉凡學校倉庫有關政治者悉為創建邑人稱之)馮京(知揚)
(州以仁厚存心遇事立斷吏畏民悅)王安石(揚州僉判讀書逹旦略假寐日已高亟上府多不及)
(盥潄至和間又為海門令甚有治聲)劉敞(知揚州前守政苛吏民不安敞以寬厚濟之而民大悅)
劉攽(通判泰州為政寬平視官屬如子弟人甚愛之)蘇軾(知揚州晁補之有詩云去年使君到)
(廣陵吾州空市看雙旌今年吾州懼一口使君來為廣陵守)吕公著(知揚州勤於聽覽人人得)
(盡所欲言然御下簡肅入公府者屏氣不敢譁上下恪職事無不舉)趙抃(知海陵縣崇學校禮師儒)
(民有可與與之獄有可出出之)元綘(知靜海縣時江淮制置使建言私販塩滿二十斤者皆坐徒絳)
(曰海濱之民恃鹽以生非羣販者止笞而遣之)張次元(知靜海縣歲大旱苗且稿死惟漕河衝溢)
(而法不可决次元慨然决以便民運使陳安石以書勞之曰真古良吏之用心也)陳升之(通判)
(揚州時高麗入貢所經州縣悉要地圖至揚州升之紿使者曰欲盡見兩浙圖效其規模造之及圖至聚)
(而焚之具以事聞)曾肇(紹聖間知泰州以文章推重而為政有成績)晁補之(通判揚州)
(以文章著名太守蘇軾稱為風流賢别駕既而其弟詠之亦調揚州司法參軍軾雅重其能文顧坐客曰)
(竒才也)徐勣(通判通州瀕海有捍隄廢不治歲苦漂溺勣躬督防卒護築之隄成民賴其利)楊
蟠(知高郵軍政無留滯嘗營衆樂園取與衆同樂之義)任建中(通判通州築隄岸二十里民咸)
(仰之)陳德林(知真州蘇軾有詩云君為守令有古風名聲直入明光宫老人愛君如劉寵小兒敬)
(君如魯恭)羅適(知江都縣為政簡肅修大石湖灌田千餘頃居數月政化大行及代去民思之為立)
(生祠)邵必(知高郵軍又提點淮南刑獄居官震厲風采始至郡為一赴宴集行部但一受酒食之餽)
(以為數會聚則人情狎多受餽則不能行事)吳表臣(通州司理參軍朱勔黨盛章嘗市婢有武)
(臣強取之章誣以罪繫獄表臣方鞫之郡將曰知有盛待制乎表臣佯若不知者卒直其事)胡安
國(知通州見善必為抵任甫逾旬金人薄都城時子寅為郎在城中客或憂之安國愀然曰主上在重)
(圍中卿大夫恨效死無路敢念子乎)吕好問(揚州儀曹參軍時蔡卞為帥欲扳附善𩔖好問以禮)
(自持卞不得親及卞得政當時掾屬拔擢略盡獨好問留滯)羅薦可(高郵理曹會京城䧟張邦)
(昌竊位號肆偽赦至高郵守欲拜之薦可毅然不可宿留數日而建炎赦下事聞褒以亰秩)薛慶
(承州天長軍鎮撫使金人欲北歸會兵攻楚州郭仲威與慶約俱往逆敵既而仲威不至慶與金人遇轉)
(戰數十里墜馬為金追騎所獲而死)吕頥浩(以淮東安撫知揚州修築城池鎮撫江淮政績甚著)
張榮(知泰州先是金監軍達蘭以舟師犯水寨榮擊敗獲子孫俘馘甚衆遂以榮知是州號張敵萬)
胡令儀(知如臯縣江淮内屬未久吏奸民囂令儀先令後刑人凜然憚之)岳飛(建炎中通)
(泰鎮撫使兼知泰州會金攻楚州急詔飛往援飛抵承州三戰三捷殺金高太保俘酋長七十餘人又還)
(守通泰戰於南覇橋金人大敗)韓世忠(淮南宣撫使時金人與劉豫合兵而進世忠親提騎兵駐)
(大儀俾統制解元守高郵遂大敗敵衆論者以此舉為中興武功第一)尤袤(紹興中知泰興縣奏)
(免邵伯鎮置頓及漕司輸藁秸之弊又修築外城已而金人克揚州獨泰興得全民感其德為立生祠)
莫濛(紹興中知揚州城圯命濛增築濛規度城闉分授諸將各刻姓名甃堞間懸重賞激勸閱數月)
(告成)方信孺(知真州即北山匱水築石隄二十里人莫知其故後金人薄儀真守將决水匱以退)
(敵城乃獲全)吳遵路(淮南轉運副使於真泰州高郵軍置斗門十九以畜泄水利廣屬縣常平)
(倉儲畜以待凶歲凡所規畫後皆便之)辛棄疾(為淮東帥以吏事聞每出於車前張二旗書云)
(撫軍恤民斬賊配吏)洪興祖(知真州州當兵衝瘡痍未瘳興祖請連復二年租自是流民復業墾)
(荒田至七萬餘畞)崔與之(主管淮東安撫司權發遣揚州事奏選守將集民兵浚城壕疏塘水)
(開月河置吊橋練兵習馬射自是金人不敢深入)李道傳(知真州時城圯道傳甓治之築兩石)
(埧以護並江居民又隄陳公塘有警則决以為阻人心始固)杜庶(知真州大修守僃後又知揚州)
(射陽湖饑民嘯聚庶曰皆赤子也遣將昭降戮止首惡數人)趙范(知揚州務修軍政籍民為半年)
(兵春夏在田秋冬教閱弟葵亦知揚州入對帝稱其父子兄弟宣力甚多葵頓首謝曰臣世受國恩當捐)
(軀以報陛下)李庭芝(淮東帥招徠士民大興學校振恤貧窮境内乂安元兵至固守累年景炎)
(登極召為丞相至泰州元兵追執之不屈死)姜才(揚州將屢破元兵與李庭芝同赴召元將愛其)
(才勇啖以官爵才不屈含血噴罵竟死之)元郝彬(揚州路治中宋末鄞賊顧閏侵揚州彬討擒之)
(泰興人有被賊殺二年而賊不獲吏誣平人獄已具彬疑其誣讞之果得真賊)李天禄(以元帥守)
(通州御軍牧民恩威並濟修城池捐粟者以千計民稱其美)詹士龍(興化縣尹時捍海堰頽壊)
(鹹鹵浸入高郵諸郡農桑湮没民饑死流亡者半士龍竭力修築數月堰成民至今頼其澤)
張禎(高郵縣尹律已廉厲摧抑豪強門無私客有守城千戶惑嬖妾殺其妻者禎鞫正其)
(罪人稱為神明)李齊(高郵知府張士誠陷其城誘之使跪齊曰吾膝如鐵豈為賊屈乃槌)
(碎其膝而咼之齊嘗舉進士第一論者謂其不負所學云)趙璉(以參政行省揚州又移鎮)
(真泰州張士誠作亂璉遣李齊論降之尋復叛璉奮擊被執大罵而死亂定州民收其屍殯於真州)本
朝繆大亨(洪武初為樞密同僉鎮揚州洞燭民情抑強扶弱凡剖决合宜衆皆悅服卒于官民)
(哀之如親喪)吕秉直(洪武初知泰興縣首開縣治撫集人民為人純篤無偽果决有為尤敦尚)
(廉恥邑人稱慕之)儀智(洪武初知高郵州廉能公正勤於政務凡農桑學校極力興舉吏民悅服)
張遇林(洪武初泰州知州闢草萊設州治建學校凡公私舍宇靡不周完郡人至今稱之)張
本(洪武中江都知縣在任有善政尋陞揚州知府廉介有為盡革宿弊勤於政務切於愛民人皆畏服)
田慶(永樂中知泰州在任淸慎公勤門無私謁為政有條吏不敢欺)高敏(永樂中知揚州府廉)
(明公正人不敢干以私官屬有勤於撫字者必加禮貌貪墨者奏而黜之事不便於民者不顧利害除而)
(後已)王福(永樂中為揚州府推官持身廉謹門無私謁存心忠厚洞逹人情凡斷理詞訟詳悉明决)
(人無冤抑)吕童(永樂中知興化縣在任淸正首除吏弊治化洽於民心凡百廢墜興舉無遺及卒百)
(姓為棺殮之奠哭者千數)曹弘(宣德間以侍郎巡撫淮揚弘為均徭役給賑濟備牛具凡所設施切)
(于救民盡除宿弊民甚德之南畿志)楊璵(宣德間為高郵判官惠愛于民去後民頌之曰為政不寬)
(還不猛處心無黨更無偏南畿志)湯節(宣德初調高郵衛指揮使訓練士卒整飭城垣樓櫓器械)
(無不堅好尤能恤軍愛民好賢禮士殱湖寇賑貧窮建露觔女祠以勵風俗勉軍余就學以知禮義綽有)
(儒將風陞參將益著能聲南畿志)耿九疇(正統初大臣言兩淮鹽法之弊因擢為運司同知九)
(疇性節儉嚴肅豪商勢宦凜凜不敢侵漁嘗奏鹽法便宜數事多見允行進鹽運使守法益堅為不便已)
(者所誣逮上知其冤釋之後為都御史清理兩淮塩法益有聲卒諡淸惠南畿志)王恕(正統間知)
(楊州歲饑發廩不俟報其給醫藥多所全活作資政書院教郡弟子科不乏人在政五年廉仁公恕明察)
(果斷遷去揚人立石志思南畿志)劉蘭(景泰初同知揚州府歲饑寬民租賦嘗築淮河口抵鹽城)
(潰隄百餘里以障民田修儀真瓜洲牐壩使河不壅流至今賴之先是漕卒用軍後更用民民困甚蘭申)
(狀克復舊又覈實鹽竈稽戶補曠民獲以安致政歸揚民立德政碑頌焉南畿志)王勤(天順間知)
(揚州府平易簡實愛民若恐有傷在任九年操持如一百姓至今頌之南畿志)李紱(成化間任揚州)
(府同知潔已愛民嘗築堤復坍江田數萬頃又董開高郵康濟河挑揚州瓜洲儀真運河當道旌保其績)
(加四品服尋卒于官南畿志)蕭盛(成化間通州判官清慎孳牧嘗修學舍又浚築岸百二十里民)
(享其利南畿志)田瓊(成化初揚州府學教授持已教人一時士皆砥行礪學嘗出已資濟士貧乏揚)
(人至今稱之南畿志)蔡暹(成化末知泰興縣政教兼舉寬猛得宜嘗築江堰一萬六千七百餘丈賑)
(借饑粮一萬三千三百餘石人蒙其惠南畿志)房瀛(弘治間揚州府推官性峭直理刑必盡兩情更)
(無觀望意時為刑官第一擢監察御史南畿志)羅賢(弘治間泰興知縣勤勸課修水利政在惠民不)
(避強禦儉約之操尤著南畿志)裴紹宗(正德間知海門縣剛直有為縣被江患民日凋弊乃抑裁)
(浮費奏蠲江坍之粮民賴以蘇息擢兵科給事中南畿志)
流寓王播(其先太原人父恕仕唐為揚州倉曹參軍因家焉貞元中與弟炎起皆有名並擢進士俱)
(歴官至左僕射播累封太原郡公起封魏郡公)查道(徽州人祖父皆仕南唐宋平金陵道侍其母渡)
(江居如臯奉養以孝聞母病思鱖羹方冬苦寒道泣禱於河得鱖以歸母病尋愈仕宋累官至右司郎中)
(知虢州)許元(宣州人徙居如臯仕宋累官國子博士慶歷初京師乏軍儲范仲淹薦為發運判官)
(至則發瀕江藏粟轉漕而西京師足食累遷至天章閣待制)曾孝序(泉州人仕宋監泰州海安)
(塩倉因家泰州累官至環慶路經略使過闕與蔡京論講議司事忤其意竄嶺表後知靑州兵亂與其子)
(訏皆遇害)趙訓之(宋宗室居揚州登政和進士知吳縣朱勔怙勢訓之移疾去金人入寇訓之募)
(士勤王聞汴京䧟乃止建炎中知永蘴縣孟太后避兵虔州護衛統制叛訓之率兵拒戰被害)任伯
雨(眉州人仕宋為左正言力陳章惇蔡京之非崇寧中黨事作削籍編管通州)陳次升(興化)
(人家於儀真宋時中進士官至侍御史右諫議大夫遷給事中會除蔡京參政次升力陳其不可謫知潁)
(州府後削籍貶循州)陳瓘(南劍州人仕宋權給事中崇寧中其子正彙告蔡京有動摇東宫迹下正)
(彙開封獄併逮瓘瓘曰京之奸邪固嘗論之於諫省豈特今日語言間耶獄具竟流正彙海上瓘亦安置)
(通州)張汝明(盧陵人徙居真州刻意屬文舉進士歴官州縣簿丞凡二十年最晚知岳州屬邑得)
(古編鐘求土獻汝明曰天子命我以千里懼不能仰承德意敢越職以幸賞乎)郝經(澤州陵川人元)
(世祖以經為翰林侍讀學士使宋告即位且定和議宋賈似道方以却敵為功恐經至謀泄竟館經真州)
(驆吏棘垣鑰戶晝夜守邏欲以動經經不屈及元伯顔南伐先遣使問執行人之罪宋懼以禮送經歸經)
(拘宋十六年思託言垂後撰續後漢書易春秋外傳等書凡數百卷)張䇓(其先𨗳江人受業金華王)
(栢得朱文公之學及周程張氏之微元中丞吳曼慶延致江寧學官俾弟子受業其在真州學者尤衆遠)
(近翕然尊為碩師稱曰𨗳江先生)宋應龍(仕宋為諮議官寓泰州應龍儒生知兵出入行陣三)
(十餘年元兵至泰州禆校開門迎降應龍與其妻自縊園中時提刑諮議褚一正督戰於高沙被創竟投)
(水死知興化縣胡拱辰亦死之)蘇大年(世家真定遊學廣陵因家焉有碩學鴻才不受辟舉元至)
(元間上書於朝官以編修卒平生著述甚多號西澗又號林屋洞主)賀庸(其先武威人庸受經於余)
(闕仕元累官至弘文館學士本朝初寓居興化以教授為業所著有野堂集)
人物秦邵平(廣陵人為東陵侯嘗為陳勝徇廣陵後為布衣種瓜長安城東瓜有五色甚美世謂)
(之東陵瓜今廣陵有東陵亭疑即平所封地也)漢劉瑜(廣陵人好經學尤善圖䜟天文歴筭之術)
(州郡禮請不就延熹中始舉賢良方正)陳琳(廣陵人初為何進主簿後歸曹操操愛其才軍國書)
(檄多琳所作操先苦頭風是日疾發卧讀琳所作翕然起曰此愈我病數加厚賜官至門下督琳建安七)
(子之一也)三國陳矯(廣陵東陽人初為郡功曹郡嘗被孫權圍矯求救於曹操曰鄙郡雖小形)
(便之國也若救為外藩則吳人挫謀威聲遠振操乃遣兵赴救吳兵退避累遷尚書令明帝嘗幸至尚書)
(門矯跪曰陛下欲何之帝曰欲案行文書耳矯曰此是臣職分非陛下所宜臨也帝慚回車其亮直如此)
(卒謚貞侯)張紘(廣陵人漢末辟舉皆不就避難江東委質孫策策身臨行陳紘每切諫後為長史權)
(再征合肥紘曰兵貴時動宜廣開播植任賢使能順天命以行誅可不勞而定也權為止所著詩賦十餘)
(篇)吕岱(廣陵人吳孫權初統事岱處法應問甚稱權意後為交州刺史清身奉公討平高凉等賊)
(時已八十體素精勤躬親王事張承稱其功以權成化與道合君子嘆其德小人悅其美後拜大司馬卒)
(其年九十六)范慎(廣陵人仕吳為侍中補武昌左都督孫皓嘗曰慎勲德俱茂朕所敬憑宜登上)
(公以副衆望以為太尉後歸老軍士戀之舉營殞涕)盛彦(廣陵人少有異才母因疾失明彦不應辟)
(召躬自侍養疾久奴伺彦出取蠐螬炙進母食之美且疑之藏以示彦彦見之抱母痛哭幾絶母目即開)
(後仕吳至中書侍郎又仕晉為中正)晉劉頌(廣陵人咸寧中守廷尉時尚書令史扈寅非罪下獄)
(詔使考竟頌執據無罪寅遂得免在職六年號為詳平時以比張釋之元康中為尚書加光禄大夫卒諡)
(貞)華譚(廣陵人博學多通有口辯揚州刺史周浚愛其才器待以賓友之禮後舉秀才歴官尚書)
(郎永寧初出為郟令時境内饑饉譚傾心撫䘏甚有政績官至秘書監加散騎常侍著書三十卷名曰辯)
(道)戴淵(廣陵人有風儀性開爽舉孝廉累轉祭酒出守豫章後死於王敦之難贈右光禄大夫儀)
(同三司諡曰簡)南北朝吕僧珍(廣陵人家甚寒微容貌甚偉少從師學有相士指曰此兒)
(有竒聲封侯相也事梁武帝為輔國將軍封平固縣侯後拜南兖州刺史尋徵還卒諡忠敬)杜僧
明(廣陵人形貌眇小而有膽氣善騎射陳武帝引為主帥從之征討所向克捷武帝表為長史仍隨東)
(討以功除南兖州刺史進爵為侯卒贈散騎常侍諡曰威)隋來護兒(江都人幼立竒節仕為大)
(都督以平陳功進位上開府後累擊賊有功進封榮國公江都之難宇文化及忌而害之)曹憲(江都)
(人仕為秘書學士聚徒教授凡數百人公卿多從之遊唐貞觀中召不至即其家拜朝散大夫太宗讀書)
(有竒字輒遣使問憲憲具為音註援騐詳複卒年百餘歲)唐李彦博(廣陵人學無不通尤好地)
(理嘗為地志圖内自五侯九伯外至要荒蠻貊禹跡之所窮漢驛之所通皆據書而畫隨方面以區别萬)
(邦錯峙炳焉可觀)來濟(護兒子少篤志文章舉進士累官中書舍人太子承乾敗太宗問侍臣何)
(以處之濟曰陛下上不失為慈父太子得盡天年則善矣高宗時累遷中書令帝欲立武氏為后濟諫不)
(可後貶庭州刺史突厥入寇總兵拒之没於陣)石藏用(江都人仕為右羽林大將軍明於歴數嘗)
(召家人謂之曰天下將有變而蜀為最安處乃去依其親眉州刺史李滈遂家焉)王紹宗(江都)
(人少時貧嗜學工草隸書徐敬業起兵以弊劫之稱疾不起武后時擢秘書監紹宗雅修飭當時公卿莫)
(不慕悦其風)五代潘佑(廣陵人少貞介文章贍逸尤長於議論仕南唐為秘書省正字遷中)
(書舍人後主所為乖謬佑上書謂若不急圖善政國必亡後主怒而殺之宋太祖聞其賢官其一子)徐
鉉(廣陵人十歲能屬文仕南唐累官吏部尚書後歸宋為太子率更令太平興國初直學士院從征太)
(原加給事中出為散騎常侍鉉精小篆為文章有典則於金石之文尤簡)徐鍇(鉉弟南唐時第進士)
(累官集賢殿學士宋李穆使江南見鉉及鍇文章乃嘆曰二陸不能及也得所著有說文通釋方輿記)
宋崔希甫(高郵人有文武才略潘美薦于朝召見賜金紫知原州拜監察御史更置諸道事務)
(又面賜金帶仍命賜魚時號重金御史)陳知微(高郵人沉厚有才幹擢進士甲科歴京東轉運)
(副使奏還東平監所侵民田六百八十家又决古廣濟河通運路罷夾黃河歲减夫役數萬計後判司農)
(寺子堯卿進士及第受卿為奉禮郎)潘閬(江都人至道初自布衣賜進士及第授國子四門助教初)
(賣藥京師有言其能詩者因召見崇政殿遂官之)王伯起(海陵人父綸仕為太常博士伯起舉)
(進士不第嘆曰士不自重而獻藝求售可恥也於是閉門肆志於學人莫窺其面仁宗英宗俱賜粟帛王)
(覿誌其墓謂伯起不有其道而道著於朋友不居其名而名聞於朝廷)柳植(真州人少貧自奮于)
(學舉進士甲科累官至翰林學士歴知夀亳蔡相四州平居畏慎寡言笑所至官舍蔬果不輒採家無長)
(物時稱其廉)胡瑗(海陵人仕為蘇湖二州教授立經義治事二齊倡明體適用之學出其門者皆)
(循循雅飭後居大學四方歸之庠舍不能容自河汾以後能立師道成人才者必以瑗為首稱焉)吳
及(通州靜海人舉進士累官太常博士至和中上疏言繼嗣事仁宗異其言用為諫官以勁直稱遇事)
(無大小輒言之後遷員外郎直昭文閣)吕溱(江都人有俊才嘗作鵾化為鵬詩有九霄離海嶠一)
(息到天池之句仁宗見之曰此當作狀元後舉進士第一累遷龍圖閣直學士知開封府為政精敏京師)
(稱之後復遷樞密直學士)周孟陽(海陵人登進士為王宫教授時英宗居環列孟陽嘗從容陳古)
(事以諷英宗悚然起拜及即帝位以為集賢殿修譔兼侍讀神宗初立啟沃尤多官至天章閣待制既卒)
(兩宫測然命官其孫仍賜白金千兩)孫錫(儀真人舉進士第以文學見稱居官忠厚正直除刑部時)
(有逮捕繫獄者一百二十人勅遇赦不原錫獨奏釋之後持憲淮南考課為天下第一知舒州發常平廣)
(惠倉以活陳許穎蔡流人不可勝數官至司封郎中)孫洙(錫之子舉進士應制科上策論五十篇指)
(陳治體分辨得失韓𤦺讀之太息曰今之賈誼也神宗稱其學術行義擢翰林學士文詞典麗有西漢風)
施昌言(通州静海人舉進士通判徐州遷尚書屯田員外郎知太平州上政論三十篇入為殿中)
(侍御史以老求罷知越州卒)顧忻(泰州人十歲喪父以母病葷辛不入口者十載每鷄初鳴具冠)
(帶率妻子詣母室問所欲如此者五十年母老目不能視物忻日夜號泣祈天母目忽明年九十餘無疾)
(而終)孫長卿(揚州人以外祖朱巽蔭為校書郎拜龍圖閣直學士知定州神宗知其能轉兵部侍)
(郎長卿長於政事為時能臣性廉介不以一毫取於人)喬竦(高郵人以學行推於時教授鄉里從)
(之學者多以文行知名而淮南數千里間高郵若齊魯自竦發之孫覺其徒也)孫覺(高郵人舉進士)
(神宗時修起居注靑苗法行覺論其非時言者亦以為畿内有追呼抑配之擾神宗令覺行視虚實覺上)
(疏曰臣以言為職體量非臣事黜知廣德軍踰年徙湖州累遷吏部侍郎除龍圖閣直學士)孫覽
(覺弟舉進士累遷直學士徙知永興軍成都府後請祠覽為人剛直在朝敢論諍不肯阿徇於吏事亦精)
(敏)張日用(靜海人知新昌縣見郡曹掾之子鄭獬竒之妻以女後果魁天下文彦博宣撫河北)
(日用謂彦博此行須得便宜行事請于上遂許之擒王則實日用參贊之力也)張次山(日用子少)
(俊邁有才年十六即入仕調泰興簿因開河部夫整肅工力多先辦包拯薦諸朝清名直節見知於司馬)
(光遂知泰州有鸛訴於庭次山呼兵官使隨去乃其雛為人所烹次山為斷治鸛始退飛)崔公度
(高郵人口吃不能劇談書一閱即不忘遂覽群書英宗時擢國子監直講不就熙寧中作一法百利論以)
(進召對擢光禄寺丞知陽武縣後復召對命以館職終直龍圖閣)王惟熙(如臯人初調鹽城尉)
(有郡飲而弊者囚莫肯承州以屬尉惟熙脱其械與飲食問一人曰汝用左手而死者傷右尚何拒囚伏)
(罪儂智高反嶺南諸吏棄城當死者數十惟熙奏以城不足恃皆得免)孫升(高郵人舉進士元裕)
(時歴三院御史遷起居舍人危言讜論朝野憚之忤時宰意以集賢殿修撰出知應天府遷天章閣待制)
(所著有談圃)秦觀(高郵人長於議論文麗而思深元祐初蘇軾薦於朝除太學博士遷國史院編)
(修官坐貶有淮海間居集)孫鼛(江都人年十五游太學以父直言任調武平尉徽宗時為屯田員外)
(郎鼛微時與蔡京善京逆謂曰我若大用願助我鼛曰公能謹守祖宗法以正論輔人主天下幸甚鼛何)
(為者京為相鼛以忤京奉祠後起知單州致仕)喬執中(高郵人舉進士累官給事中刑部侍郎執)
(中寬厚有仁心屢典刑獄雪活以百數紹聖初出知鄆州與孫秦齊名號三賢)周秩(泰州人熙寧中)
(與兄穜俱擢第歴官有聲紹聖中革元祐政時文彦博子及甫有私語忤時相以秩為京西轉運使俾推)
(治之秩至竟雪其冤)王覿(惟熙子舉進士為秀州司戶參軍哲宗即位擢右司諫首陳知人安民之)
(術徽宗立累遷御史中丞論蔡章之惡以龍圖學士出知潤州後安置臨江軍)吳敏(儀眞人妙齡秀)
(發大觀初辟雍私試首選蔡京愛其文欲妻以女敏辭之累官校書郎欽宗初立擢知樞密院事終廣西)
(湖南宣撫使)沈銖(真州揚子人舉進士高第為國子直講遷中書舍人兼侍講常講南山有臺詩)
(哲宗屢首肯之後以龍圖學士知宣州)王俊儀(覿從子少有直節以太學上舍選奏徽宗閱其)
(文擢為第一見容貌甚偉曰真所謂俊儀矣宜即起用蔡京欲見之拒而不往僅拜國子博士遷右司員)
(外郎以直秘閣知岳州)沈錫(銖弟仕為講議司檢討蔡京銓次元符上書人欲定罪錫力言其不)
(可京不從拜兵部侍郎以徽猷待制知應天府歴海泰汝宣四州以通議大夫致仕)王昴(江都人以)
(文章稱於時政和中進士是年嘉王居首選徽宗以親王為嫌陞昴為第一除秘書省校書郎高宗時除)
(起居舍人秘書少監)王居正(揚人少嗜學游太學司業王齊見其文曰王佐才高宗時為起居郎)
(後忤秦檜出知婺州又奪職奉祠居正學根据六經楊時器之著書詩周禮辨學數十卷)李易(江都)
(人高宗幸揚州御行殿策試賜易以下及第出身易好學多聞以清素自立仕至中書舍人敷文閣待制)
(揚州有三魁謂吕溱王昴與易也)李衡(江都人幼博學為文操筆立就紹興中進士歴州縣專以)
(誠意化民累官至侍御史改起居郎以祕書修撰致事)潘汝一(海陵人淹貫經史善文章建炎)
(中許容攝州事迎敵西郊汝一不食數日所親強之乃起敵遣人誘之乃罵曰吾生於宋死於宋闔門為)
(忠義鬼含笑入地矣後以進士名次得官更歴州縣)牛大年(揚州人慶元進士歴仕州縣清操凜然知黎州)
(治鎧甲增科錢以優郡兵會大水即以私帑賑民比還朝一夫荷擔而已郡人歌之官至寳章閣侍制)周
麟之(海陵人舉進士歴官兵部侍郎兼給事中高宗謂之曰給事之命非左遷也欲觀卿心術耳充金國)
(哀謝使言辭詳雅敵為加禮後拜同知樞密院事)許叔微(真州人篤志經史尤邃於醫建炎初)
(大疫叔微親行里巷為之診療所活甚衆夢神人曰上帝以汝隂功錫汝以官因留語云藥市收功陳樓)
(間阻堂上呼盧喝六作五後第六人登第升第五人在陳阻言樓材之間)劉大中(揚子人素志不)
(羣歴官州縣直道自將僚友憚之用趙鼎薦累遷吏部尚書除參知政事以資政殿學士致仕)吳志
興(揚子人世篤孝義其家七世三百年不分異積善好施鄉人稱為吳善三公高宗封為迪功郎卒年)
(九十三子汝明嘗刲股療母疾有靈芝生堂側開禧中虜入境他室廬皆焚蕩汝明室獨存嘉定中旌其)
(門)崔涇(靜海人為兒時見蟻出穴不敢踐及長見蠅蝶投網必與救脱見網罟者多與之錢令其)
(改業又率鄉人共為放生會後其子為郡文學二孫端禮端詩皆登進士致身華要人以為活物之報云)
本朝李民瞻(泰興人由前元舉人選充通贊官洪武三年授都督府都事陞刑部侍郎再遷尚書)
(後改戶部卒于官)潘原明(泰州人初與張士誠俱起鹽徒元兵圍高郵士誠與原明突圍出走)
(後為淛江行省平章事守杭州本朝右丞相李文忠師至錢唐原明以城降仍授平章事後平雲南以原)
(明掌布政司事卒賜葬鍾山之隂)王鼎(儀真人趙忠之養子洪武初渡江從征有功累授行樞密)
(院判鎮池州趙普勝寇池州忠出戰沒於陣鼎襲忠職復姓王守太平陳友諒攻太平鼎力戰死之追封)
(太原郡侯)朱顯忠(如臯人嘗為張士誠將守松江洪武初以城降從征有功授濠梁衛指揮僉事)
(調守文州會西寇攻城顯忠力戰死贈鎮國將軍都指揮使)張麒(興化人張氏之亂奮勇從義征)
(伐有功洪武初授江西行中書省參知政事)馮諒(興化人洪武初以才能顯用累官至刑部尚書)
陸闓(興化人父謙為湖廣都司斷事闓博學多能詩畫書法皆精緻洪武初任楚府伴讀所著有續)
(古樂章并詩集弟顒由明經累官至禮部員外郎嘗奉使朝鮮又嘗纂修實錄善詩畫字時稱三絶)袁
復(寳應人洪武間以才能薦為吏科給事中歴任大理寺右少卿)成璡(興化人洪武中授代)
(州學正陞蔚州知州為政清肅與守將恊修邊備民賴以寧永樂初命為北平布政司參議制辭有致朕)
(無北顧之憂之語卒追封吏部左侍郎洪熙初贈兵部尚書)顧成(江都人狀貌魁偉膂力絶人洪)
(武初兵臨和州成仗劍詣軍門命居幕下數從征有功累陞都督僉事及靖難兵起軍師縶成至以先朝)
(舊人得釋成感泣歸欵後以居守功封鎮遠侯卒追封夏國公諡武毅)陳珪(泰州人自幼勇略過)
(人洪武中歴官武職勤勞不怠永樂初以靖難功封泰寧侯)高榖(興化人永樂中進士選為庶吉)
(士歴官翰林院侍講正統初楊士竒等以其學術醇正薦為經筵講官預修實錄屢典文衡歴陞工部侍)
(郎兼侍講學士入内閣與機務進工部尚書東閣大學士致仕卒諡文毅)曹義(儀真人宣德正統中)
(以都督鎮守遼東有邊功進封豐潤伯諡莊武)黃瓉(儀真人舉進士累官四川參議奔母喪歸三年)
(麻衣不解寝室不入蕭然環堵後居方伯京尹一如寒士巡撫山東貪吏聞風解綬進南京兵部侍郎致)
(仕瓉古貌古心出乎風氣之外為文典雅不為人諛辭盖不多見焉南畿志)高昭(寳應人工文學)
(寳應舉進士自昭始嘗為巡按御史有王府隂蓄異志昭先變服作星家微諷之既而按其地王謀遂寢)
(高文毅以兄事之嘗見其文嘆曰兄才不啻十倍于穀而位止于是豈非命哉南畿志)崔潤(海門)
(人事親以孝聞天順間任湖廣彬州同知清白自勵歴任九載不渝及歸民拜送塞道居家益以禮自防)
(日課諸子孫而已南畿志)顧雄(通州人成化間進士為戶部員外郎以病乞歸及卒囊無餘貲鄉人)
(稱清白吏南畿志)儲巏(泰州人少舉鄉試禮闈皆第一進士二甲第一累官南京吏部侍郎疾革)
(取紙筆書國恩未報親養未終而卒所遺鬚髮手足甲各以囊盛隨殮其愛親敬身如此南畿志)徐
蕃(泰州人舉進士授南京吏科給事中上事及瑾逮捕京師廷杖幾死落職瑾誅起復累進工部侍郎)
(以目疾乞歸卒蕃性簡直剛毅居官淸介雖餽贈不輕受焉南畿志)楊果(興化人舉進士累轉吏部)
(文選郎中杜請托抑奔競居太僕疏便宜十餘事多允行陞戶部右侍郎時中貴擅儲賦寘于法不少貸)
(後以母老乞養卒于家南畿志)周臣(通州人由進士改刑部主事有大臣子坐奸淫竟正其罪以是)
(出為薊州同知清審徭役蔚有能聲轉順天府推官會疏逆瑾責朝官廷跪于日中臣抗聲辨詰校尉叱)
(之則擊以手板至晚氣絶士大夫惜之畿志)姚繼巖(通州人由進士官吏部十年徧歴四署而)
(三入考功陞太常少卿卒于官貧不能葬畿志)朱應登(寳應人弘治己未進士累官雲南參政致)
(仕應登自少文工雋藻詩尚俊逸書法淸勁海内舉知其名畿志)王艮(泰州人從王陽明游力行)
(孝義府院交薦辭不出志略)
列女魏氏(唐江都人樊彦琛妻彦琛病篤魏欲殉以死彦琛固止之及卒徐敬業之難魏氏䧟軍中)
(聞其善音律命鼓筝即以刀自斷其指軍中欲強之以刀礪其頸魏厲聲曰狗盗乃欲辱人刺死吾志也)
(遂遇害)周迪妻(廸洪州商人也唐末楊行密圍揚州時食盡軍士殺人而賣其肉迪妻曰勢窮)
(蹙如此義不兩全君有老母不可不歸妾請鬻以備行資遂詣屠肆得白金一鋌使歸至門守者得金詰)
(之不信共詣肆念其實妻之首已在案上矣衆嘆異共以帛遺迪收其餘骸歸)晏氏(殊曾孫孝廣之)
(女也宋建炎三年金人至揚孝廣為尉死之女年十五有美色為金人所得欲妻之女即刎縊求死金人)
(皆義之)榮氏(真州人宋將作馬監簿妻建炎兵亂女奉姑擕子以逃賊以兵脅之不從賊怒傷其)
(姑榮氏叱之賊又殺其子欲取以行榮氏自刃其臂罵賊不已遂遇害)毛惜惜(高郵妓也宋端)
(平初别將榮全據高郵以叛制置使遣人招之不聽全與同黨王安等宴飲惜惜耻於供給安斥責之惜)
(惜曰初謂太尉降為太尉更生賀矣今乃閉門不納使者乃叛逆耳妾雖賤妓不能事叛臣全怒遂殺之)
(後人為立廟)張氏女(高郵人元末兵亂賊知女有姿艷叩其家索之女匿複宇間聞賊將害其)
(父母乃出拜賊即㐲地拜其父母而以女行女欣然從之過河橋投水死)高氏婦(高郵人携其女)
(從夫避亂見道旁空舍入其中脱金纏臂與女且語夫令疾行夫挈女稍遠乃自經死賊至焚其舍夫抵)
(儀真夜夢歸告曰我已縊死彼舍矣其精爽如此)管氏二婦(揚州人管賢妻闕氏管哲妻馬)
(氏洪武中賢卒闕氏年二十六一子在襁褓且瞽誓死不嫁後哲繼卒馬氏年二十一姑以其無嗣諷之)
(他適馬氏曰伯氏能守節我獨不能乎娣姒力事紡績以養姑瞽子稍長教之學星卜以資日給姑以天)
(年終併力葬之後二婦俱年七十餘郡上其事旌為雙節)高氏(江都人儒學生戴和妻永樂中和鄉)
(試不利抱愧投水死高氏每哭踊頻絶誓不獨生一日盛餙白姑歸寧父母乃詣夫沈處號數聲亦投水)
(死事聞旌為貞烈)陳氏(儀真人高慧妻生子二次名厚補邑庠生入太學夫之妹高氏贅婿錢信)
(生子定方二歲信早卒陳與高同守節三十餘年正統五年旌為䨇節之門南畿志)薛寬妻牛
氏(江都人寬為臨海令無子過杭娶牛為繼室寬卒牛年二十九族人強之嫁牛即赴水強者乃止四)
(十餘年針指引日而已事聞詔旌其門侍郎葉相銘其墓南畿志)顧氏(朱漢雲妻如臯人夫亡守)
(節洪武間旌其門南畿志)何氏二婦(泰州人何永明妻沈氏二十三而寡弟婦楊氏亦二十三)
(而寡沈子謙楊子誠皆在襁褓相以死誓終養其姑二子各獲成立郡守扁其堂曰雙節南畿志)張
大本妻潘氏(海門人大本亡時年二十守節孀居夀一百餘歲而卒南畿志)左氏(江都)
(人劉德妻德亡守節宣德初旌表南畿志)閔氏(儀真人曹三妻夫亡守節事聞旌表南畿志)薛
氏(高郵人陳原友妻夫亡守節詔旌異之南畿志)沈氏(興化人李鎮妻夫亡守節有司上其事詔)
(旌表之南畿志)鄭氏(冀絅妻寳應人早寡守節詔旌表之南畿志)陳氏(李巖妻夫亡守節受)
(旌南畿志)尹氏(通州人孫昕妻早寡守節事聞旌表南畿志)徐氏(海門人崔發妻夫早喪徐)
(為守節旌表南畿志)
仙釋李珏(唐廣陵人以販糴為業每斗惟求利兩文以資父母有糶與糴即授以升斗俾自量丞相)
(李珏節制淮南夢入洞府見石壁填金書姓名内有李珏字方自喜有二仙童云此乃江陽部民李珏爾)
(卒年百餘歲)顔筆仙(高郵人少落魄宋建炎初鬻筆遇仙日售筆十則止會轉運使過境見之)
(問曰能飲否曰可飲一斗飲畢長揖而去遺所携筆籃於舟中轉運俾左右取而還之盡力莫能勝凡得)
(其筆者剖而視之管中必有一詩或偈紀其破毁歲月及人姓氏禍楅無不騐者故號筆仙年九十七一)
(日積葦庭中坐其上自舉火焚之人但見烈熖中乘火雲飛昇而去)贊寧(宋𩔖苑云僧贊寧有文學)
(洞古博物著書數百卷王元之輩嘗就質疑柳仲塗守維揚嘗贈之詩有空門今日見張華之句)石
塔長老(宋僧住石塔寺蘇軾守維揚與之往還後退院歸西湖軾以疏留之云)
明一統志卷十二
