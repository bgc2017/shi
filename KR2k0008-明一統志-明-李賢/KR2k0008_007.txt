明一統志卷七
明李賢等撰
中都
古塗山氏之國即大禹會萬國諸侯之所東連三
吳南引荆汝外有江湖之阻内保淮淝之固山川
環拱鍾靈毓秀實我太祖高皇帝龍興之地如周
之岐豳漢之豐沛也洪武三年建為中都尋定鼎
金陵乃設留守司於此誠為國家千萬世根本之
地云
城池中都城(本朝洪武初營建於舊城西二十里周迴五十里立門九正南曰洪武南之左)
(曰南左甲第右曰前右甲第北之東曰北左甲第西曰後右甲第正東曰獨山東之左曰長春右曰)
(朝陽正西曰塗山)皇城(在中都城中萬歲山南)
壇廟圜丘(在洪武門外之東本朝初祀天之所)方丘(在北左甲第門外本朝初祭地之所)
太廟(在皇城内)
山陵祖陵(在泗州城北十三里)皇陵(在中都城西南十二里太平鄉乃仁祖淳皇帝淳皇)
(后陵也)
苑囿内果園(萬歲山下内臣職守歲進胡桃棗票等果)
公署中都留守司(在洪武門内東本鳳陽行大都督府舊基洪武十二年改建為留守)
(司領城内留守中留守左鳳陽鳳陽中鳳陽右懷遠長淮七衛及洪塘湖屯田千戶所)皇陵
衛(在中都城西南十二里洪武二年建後隸中都留守司)
鳳陽府(東至揚州府寳應縣界四百里西至河南開封府項城縣界五百九十里南至)
(廬州府合肥縣界一百五十里北至徐州蕭縣界三百三十三里自府治至南京三百三)
(十里至京師二千里)
(糧二十萬五千七百石零)
建置沿革禹貢揚州之域天文斗分野古為塗山
氏之國戰國時屬楚淮南郡秦屬九江郡漢更
郡為淮南國武帝初復屬九江郡東漢為鍾離
侯國晉復屬淮南郡安帝時置鍾離郡屬徐州
劉宋泰始末改屬南兖州後置北徐州治鍾離
北齊改為西楚州隋開皇初改為濠州大業初
復改為鍾離郡唐復為濠州天寳初又改為鍾
離郡乾元初復為濠州貞元中改屬徐州後復
為濠州五代時南唐改置定遠軍宋建炎間復
為濠州元至元中置濠州安撫司後陞為濠州
路未幾改臨濠府後復為濠州屬安豐路本朝
為興業之地吳元年改臨濠府洪武三年改中
立府定為中都七年改為鳳陽府自舊城移治
中都城直隸京師領州五縣十三
鳳陽縣(附郭秦漢並為鍾離縣地歷代皆因之本朝改為臨淮縣洪武七年始析臨淮)
(之太平清洛廣德永豐四鄉置鳳陽縣以在鳳凰山之陽故名十一年又割虹縣南八都益之)
(編戶三十四里)臨淮縣(在府東北二十里本秦九江郡之鍾離縣東漢為鍾離侯國晉)
(復置安離縣屬淮南郡隋於此置濠州唐以塗山縣省入宋元仍舊本朝洪武三年改置中立)
(縣尋改臨淮縣仍治舊城編戶四十九里)懷遠縣(在府西七十里春秋時宋地秦屬泗)
(水郡漢屬沛郡三國魏為蘄城縣北齊屬龍亢郡五代周置鎮淮軍宋改懷遠軍領荆山一縣)
(元改軍為縣以荆山縣省入本朝因之編戶四十七里)定遠縣(在府南九十里本秦)
(曲陽縣漢為東城縣屬九江郡東漢為西曲陽縣晉屬淮南郡梁改曰豐城縣置定遠郡尋改)
(郡曰廣安縣曰定遠南齊改廣安曰大安郡隋罷郡改縣曰臨濠唐初復為定遠縣宋元仍舊)
(本朝因之編戶三十三里)五河縣(在府東北一百一十里本泗州五河口宋於此置隘)
(口屯田又置安淮軍及五河縣有涇澮沱漴淮五河故名元屬臨淮府後屬泗州本朝改今屬)
(編戶一十五里)虹縣(在府東北二百五十里堯封禹為夏伯邑於此漢因置夏丘縣屬沛)
(國北齊置夏丘郡後周改晉陵郡隋仍為夏丘縣屬虹州唐因置虹縣屬泗州後屬宿州宋仍)
(屬泗州金廢元復置本朝因之改今屬編戶一十七里)夀州(在府西一百八十里春秋)
(為六蓼國地楚遷都於此秦為夀春邑置九江郡漢初為淮南國武帝時復為九江郡東漢為)
(揚州刺史治所晉置淮南郡東晉改夀陽郡元魏置揚州梁改豫州東魏北齊復為揚州陳為豫州)
(後周又為揚州皆治於此隋初置夀州後改淮南郡唐為夀州天寳初改夀春郡乾元初復為夀州)
(五代唐為順化軍南唐改清雅軍宋置夀春府後改安豐軍元置安豐路本朝改為夀州以夀春縣)
(省入編戶五十四里領縣二)霍丘縣(在州城西南一百二十里本周霍叔封邑春秋為蓼)
(國地漢為安豐松滋二縣地晉屬安豐郡後置霍丘城梁置安豐郡於此東魏廢隋置霍丘縣唐宋)
(仍舊本朝因之編戶三十七里)蒙城縣(在州城北一百八十里本漢沛郡之山桑縣東漢屬)
(汝南郡三國魏屬譙郡後魏置渦陽縣隋改曰淝水縣大業中復改為山桑縣唐改蒙城縣五代宋)
(因之金屬夀州元屬安豐路本朝仍屬夀州編戶二十五里)泗州(在府東二百一十里禹貢)
(徐州周青州之域春秋時徐子國秦屬薛郡漢初為東海郡地元鼎中為泗水國後為&KR2316;猶縣晉為)
(宿預縣屬淮陽國後魏為宿預郡尋改東徐州又為東楚州陳改安州後周改泗州隋為下邳郡唐)
(仍改泗州天寳初改臨淮郡乾元初復為泗州五代宋元仍舊本朝因之以附郭臨淮縣省入編戶五十)
(里領縣二)盱眙縣(在州城南七里春秋時為吳善道地漢置盱眙縣屬臨淮郡東漢屬下邳國晉)
(為臨淮郡治後置盱眙郡南齊於此置北兖州陳屬北譙州唐屬楚州宋置旴𣅿軍後仍為縣紹定中改)
(招信軍元陞招信路尋改臨淮府後仍為盱眙縣屬泗州本朝因之編戶三十七里)天長縣(在州)
(城東南一百五十七里本漢廣陵縣地梁置涇州後周置石梁郡及石梁縣隋初郡罷大業中改縣曰永)
(福唐置千秋縣天寳中改天長縣五代時南唐置建武軍周改為雄州宋初為天長軍至道初復為縣建)
(炎初復為軍後復為縣元仍舊本朝因之編戶一十二里)宿州(在府西北二百三十三里本古宿國)
(春秋時屬宋後并於楚秦屬泗水郡漢屬沛郡梁置睢州北齊置睢南郡唐置宿州宋置保靜軍治符離)
(縣元仍為宿州属歸德府本朝改今属編戶七十里領縣一)靈璧縣(在州城東一百二十里本)
(隋虹州地唐為虹縣之零璧縣鎮宋元祐初置零璧宿州縣政和中改曰靈璧属宿州元省入泗州後復置屬)
潁州(在府西四百四十里禹貢豫州之域春秋為胡子國戰國属楚秦為潁川郡地漢為汝隂縣属)
(汝南郡魏置汝隂郡後魏置潁州取潁水為名齊罷州置郡隋初廢大業初復置唐初置信州尋改潁州)
(天寳初改汝隂郡乾元初復為潁州五代因之宋置順昌軍政和中改順昌府治汝隂縣金復為潁州元)
(属汝寧府本朝改今属編戶八十里領縣三)潁上縣(在州城東一百二十里本漢汝南郡慎縣)
(地晉属汝隂郡梁置下蔡郡北齊省隋志潁上縣属汝隂郡唐属潁州五代宋金因之元省入州後復置)
(本朝因之編戶一十九里)太和縣(在州城西北八十里本漢汝南郡細陽縣地宋置萬夀縣宣和)
(中改太和縣元省入潁州後復置本朝因之編戶三十五里)亳州(在府城西北四百五十里本春)
(秋譙邑秦属碭郡漢置譙縣属沛國魏為譙國後魏置南兖州後周改亳州唐初為譙州尋改亳州天寳)
(初改亳郡乾元初復亳州宋置集慶軍金仍為亳州元属歸德府本朝降為縣弘治中復陞為州属鳳陽)
(府編戶四十九里)
郡名濠梁鍾離(俱古名)
形勝背渦口之曲流望馬丘之高澨(魏王粲浮山賦)東連三吳
南引荆汝(晉伏滔正淮論東連三吳之富南引荆汝之利外有江湖之阻内保淮淝之固)鍾
離天險(元魏邢巒表)建鄴肩髀(隋書夀春形勝建鄴之肩髀)淮海内屏
東南樞轄(唐羅珦德政碑)長淮横北石梁環西(宋連南夫修城記濠之為)
(城也長淮引桐栢之源横其北石梁會衆山之流環其西)淮南一都會(寰宇記夀春淮南一)
(都會地方千里有陂澤之饒)北接中原南通江淮(泗州圖册)梁宋吳楚
之衝齊魯汴洛之道(泗州郡志)阻淮帶山為淮南之險(元史)
(地理志)
風俗文詞並興(宋錢文子修學記濠水之上江淮之間惠莊隠士昔所游處淮南賓客集而著)
(書流風所被文詞並興)性率真直賤商務農(寰宇記)尚武勤農知
慕孝行(夀州圖經其俗尚武稍習文詞務儉勤農知慕孝行)民俗醇厚以信行
為先(泗州圖册民俗醇厚以信行為先與洙泗接壤雍容文雅有士君子之風)喜學問從
教化(元宿州志喜學問從教化雖兵革之餘猶有是心)風俗清麗(穎州舊志山川流峙)
(風俗清麗人才皆間氣所鍾)人備文武全才(同上)不事末作(同上汝隂之俗)
(不事末作男勤耕桑女勤織絍)
山川萬歲山(在皇城北城垣經其上山之東西有二峯對峙東曰日精西曰月華)盛家山
(在萬歲山東大龍興寺在焉)馬鞍山(在萬歲山西以形似名又有山在旴𣅿縣南四十里亦曰)
(馬鞍唐天寳中改曰旴𣅿山)鳳凰山(在府治北即府之主山也又有鳳凰山在靈璧縣西五里)
(皆以形似名)獨山(在府東觀星臺在其上)欄干山(在舊府城西二十里相連如欄干然)
曹山(在府西北三十里相傳魏曹操嘗駐兵於此)畫山(在府西五十里山有木枝如楊柳可)
(用為畫故名)石膏山(在府西南五十里山出石膏今採取無時)陡山(在府西南六十里又)
(有陡山在旴𣅿縣東北五里皆以險峻得名)鏌鋣山(在府南八十里相傳人嘗於此鑄劍故名)
雲母山(在舊府城西南四十里相傳山出雲母彭祖取服之宋蘇軾詩跨歷商周看盛衰欲將齒)
(髮鬭蛇龜空飱雲母連山盡不見蟠桃著子時)昇高山(在舊府城西南五十里俗以正月登此山)
(游樂)化明山(在舊府城東六十里隋志化明縣蓋以此山得名)烏雲山(在舊府城東南)
(六十里又名烏霧山與定遠縣接境山上常有曀霧)鍾乳山(在舊府城南六十里山穴中出鍾乳)
(又名濠塘山以濠水之源所出)白沙山(在舊府城東八十里其山遍是白沙)荆山(在懷遠縣)
(治西南城經其上山之西北有玉坑乃卞和采玉之所白石異常其他處石皆青黑東有卞和洞又名抱)
(璞巖唐胡曾詩抱玉巖前桂葉稠碧溪寒水至今流空山落日猿聲呌疑是荆人哭未休)塗山(在懷)
(遠縣東南八里與荆山對峙禹娶于塗山即此山西南有禹墟及禹會村蓋禹會諸侯之地唐柳宗元銘)
(塗山巖巖界彼東國惟禹之德配天無極宋蘇軾詩川鎻支祁水尚渾地埋汪罔骨應存樵蘇已入黃能)
(廟鳥鵲猶朝禹會村)韭山(在定遠縣東北四十里以山暖多韭故名山上有石城兵火時嘗保聚焉)
(山下有洞穴其中澗水常流不絶石形如器物者甚衆左右多唐人題刻深處有石觀音像後為峻崖游)
(者莫能至踰水而還)劍山(在定遠縣舊傳山有寳劍驟雨過或倚立路傍夜中黑氣多見光又天長)
(縣北四十五里亦有劍山)華蓋山(在定遠縣東南二十五里山頂似蓋)相公山(在定遠縣)
(東七十里以令狐子伯立廟山傍俗呼令狐相公因以名山)横澗山(在定遠縣西北七十里上)
(有石累城及澗泉兵火時嘗屯禦於此)朱山(在虹縣東北四十里以有漢朱買臣祠墓故名)鹿
鳴山(在虹縣西三十里)八公山(在夀州東北五里淝水之北淮水之南漢淮南王安與其)
(賓客八公俱登此山學仙今山有安故臺及石上有人馬迹晉謝玄禦苻堅陣淝水堅望見八公山上草)
(木皆為旌旗狀秦師遂敗)紫金山(在夀州東北一十里山有車轍馬迹謂淮南王安賓客之遺迹)
(世傳昔有人獲小金牌可以療病疑為丹砂所化周世宗大破南唐軍於紫金山即此)硖石山
(在夀州西北一十五里山兩岸相對淮水經其中禹鑿舊蹟猶存山上嘗立二城以防津要)黃閭
山(在夀州東北五十里相傳楚春申君黃歇嘗游於此)舜哥山(在夀州東北八十里舊名舜王)
(山俗傳舜嘗耕於此山石上有大人足蹟)大别山(在霍丘縣西南八十里接河南固始縣界)高
祖山(在霍丘縣西八十里近固始縣舊傳漢高祖追頂羽嘗過此)九仙山(在霍丘縣南一)
(百里上有九臼舊傳嘗有九仙人𢷬藥於此)望到山(在霍丘縣南二百五十里山形峭峻遥望)
(似近而行實難到故名)北狼山南狼山(俱在蒙城縣西北二十八里二山對峙)
甓山(在泗州西四十里今作碧山上有祠)第一山(在盱眙縣治東其下有石刻宋米芾書第)
(一山三大字芾詩云莫論衡霍衝星斗且是東南第一山司馬光詩都梁一别周星久白首重来一夢間)
(来去渾無功可紀但栽桃李滿空山)臺子山(在盱眙縣治東劉宋將臧質守旴𣅿以拒魏師魏造)
(弩臺於山以射城中因名)清風山(在盱眙縣治南以山高而風清故名)東山(在盱眙縣治東)
(山有石洞左曰靈關右曰劍壁洞中曲折相通宛若仙界南山十景此居其首山上有北望亭)寳積
山(在盱眙縣西南三里山麓有碑書道德二大字)望州山(在盱眙縣南五里自南而登可見泗)
(州城)長圍山(在盱𣅿縣北七里劉宋臧質守盱眙後魏太武遂於都梁山築長圍圍城造浮橋絶)
(水路即此)軍山(在盱眙縣北六里魏鄧艾嘗堰澗為塘以溉田後魏太武築長圍以圍臧質於此)
龜山(在盱眙縣有二上龜山在縣治西南下龜山在縣東北三十里相傳禹治水鎖渦水神巫支祁)
(於此山之足山西南上有絶壁下有重淵即其處唐永泰中李湯以牛五十引鎖出之鎖末有一青猿高)
(五文許復拽牛没水宋周知微回文詩潮回暗浪雪山傾遠浦漁舟釣月明橋對寺門松徑小檻當泉眼)
(石波清迢迢綠樹江天曉靄靄紅霞海日晴遥望四山雲接水碧峯午點數帆輕)斗山(在盱眙縣)
(西南與都梁相連枕當淮水之險峻)九頭山(在盱眙縣南三十五里山有九丘因名)都梁
山(在盱眙縣東南五十里山廣袤甚遠隋建都梁宫于此山産都梁香草古詩博山爐中百和香鬱金)
(蘇合與都梁)雲山(在盱眙縣東七十五里一名東陽山上有煬天子洞又有池名曰天井冬夏水)
(深五丈)牧羊山(在盱眙縣西南八十里相傳有龍女牧羊於上柳毅為之傳書遂成姻媾)青
山(在盱眙縣西八十五里宋紹興間劉澤嘗保聚於此金人不敢近其城舊迹尚存)紫陽山
(在盱眙縣南一百里相傳昔人嘗於此鑄劍上有試劍石磨劍池)浮山(在盱眙縣西一百四十里)
(北臨淮水一名臨淮山山下有穴去水一丈淮水泛溢其穴即高水減其穴還低上有靈巖寺名人多有)
(題詠又有浮山在天長縣南)嘉山(在盱眙縣西南一百五十里上有神廟元時碑刻存焉遇旱禱)
(雨多應)三臺山(在盱眙縣西南一百五十里山有三峯東西南鼎立上可屯十萬衆)道人
山(在天長縣東三十五里)冶山(在天長縣南五十里漢吳王濞鑄錢之所上有天井白龍池鐵)
(牛洞)横山(在天長縣南五十里山形四平望之若横然宋建炎間劉綱嘗保聚於此)相山(在宿)
(州西北九十里相城鄉舊有相山碑記云巍巍相山盤紆穹崇上應房心與天靈冲)齊眉山(在靈)
(璧縣西南二十里本朝永樂中車駕渡淮駐蹕於此)潼山(在靈璧縣北七十里舊有南華觀莊子嘗)
(隠於此)磬石山(在靈璧縣北七十里山出磬石朝廷用則取之民間或有私取者則無復磬聲)
陳疃山(在靈璧縣北八十里又名陳摶山相傳希夷嘗寓於此)繡谷(在盱眙縣普濟院南)
(白虎坡其石巖多花木春日如錦繡因名)斷梅谷(在懷遠縣周世宗以荆塗二山有王氣斷之時)
(有梅族居此因名)響洞(在泗州崇福院後洞方圓丈許語響輒應)水簾洞(在舊府城清流)
(門外相傳中有宋皇甫斌書水簾真洞四字刻於石石没於水深淺莫測洞上有宫觀)淮水(發源)
(桐栢山入潁上界至夀州西北合肥水至懷遠縣合渦水東流歷府北境又東北入泗州至清河口會泗)
(水東入於海府境諸源之水皆入焉宋范仲淹淮上遇風有詩云一棹危於葉傍觀亦損神他年在平地)
(無忽險中人)濠水(有二源東源出鍾乳山西源出鏌鋣山二水至昇高橋合流至府舊城西南有)
(石絶水謂之濠梁又號石梁河莊子嘗觀魚於此又東流經新河口入于淮)洛水(自定遠縣西白)
(望堆流入夀州界屈曲北流八里至新城村南十五里入於淮)渦水(自黃河東流經蒙城縣沿懷遠)
(縣東北與淮水合流至臨淮縣蚌阜東入於海唐李吉甫云濠有渦口之險即此五代時為控扼之地)
淝水(源出宿州龍山湖東流至懷遠縣入淮又有東肥河在夀州城東北西流十里入淮西肥河在)
(下蔡廢城西南境東流十里入淮)豐水(在霍丘縣西南一十里源出窮谷舊名窮水今名豐水)
濉水(在宿州北二十里今名小河源出河南夏邑縣白河東流至清河口入于淮)潁水(舊自)
(河南項城縣界流入太和潁上等縣經陳州西華境宋劉敞詩有世亂潁水濁世治潁水清之句本朝洪)
(武八年黃河分決合流經潁州北門外宣德五年西北淤塞俗稱小河上通古汴下達淮泗)汝水
(在潁州南一百二十里源發汝州天息山經新蔡朱皋東流入淮又有小汝水在沈丘廢縣北)黃河
(舊自太和縣界流入經潁州北門城下東流至夀州正陽鎮注淮正統十二年上流淤塞惟西華境一支)
(入穎合流下達于淮泗)市河(在舊府城中濠水舊從清流門外與此河通入于淮)池河(自廬)
(州府界流入歷定遠縣南境一百四十里北流入於淮)沱河(在五河縣治西北通虹縣五河口入)
(于淮)澮河(源出河南永城縣馬長河東流歷宿州南境至五河縣西北入于淮)漴河(在五河縣)
(東南二里源出南湖東流入於淮)潼河(在五河縣東北三里通沱河經天井湖北至虹縣石䃳子)
(入于淮)&KR1673;河(在霍丘縣東二十五里源自六安州香河嶺分流入東河)史河(源出河南光州)
(固始縣界經霍丘縣北境入于淮)汴河(自宿州流入虹縣至泗州東西兩城之間入于淮隋大業)
(中開道又名通積渠)直河(在泗州東北二十里宋崇寧間開由汴河達于淮)新河(在盱眙縣)
(彭城鄉宋發運使蒋之竒開浚以避淮流之險又霍丘縣北二十五里亦有新河宋宣和前不通舟楫建)
(炎後湍流衝激河岸漸廣遂名何宋英詩自從二水分新舊南北烟波各自愁)得勝河(在天長縣)
(北七里舊傳漢高祖自將兵擊淮南王英布獲勝於此因名)赤欄浦(在盱眙縣城南舊於浦上)
(作赤欄橋因名)洪澤浦(在盱眙縣北三十里舊名破釡澗隋煬帝幸江都經此時亢旱至則遇雨)
(下水泛遂更今名)明月湖(在舊府城東南北通淮河)萬安湖(在虹縣宋朱弁詩離汶未)
(踰千里道渡淮先泛萬安湖)萬歲湖(在盱眙縣西二里方圓三十里昔周世宗駐蹕於此民皆)
(呼萬歲因名)塔影湖(在泗州西北四十里日照龜山寺塔影落於此因名)西湖(在潁州西)
(北二里長十里廣二里景象甚佳宋晏殊歐陽修蘇軾相繼為守皆嘗宴賞于此題詠甚富)鳳凰
池(在舊府城西北隅相傳嘗有鳳凰宿於此又定遠縣治東亦有鳳凰池)蓮花池(在舊府城)
(西門外通遠坊)飲犢池(在夀州城西南隅漢時苗為縣長時留犢飲水之所)曲陽池(在定)
(遠縣治西)安豐塘(在壽州南安豐廢縣即芍陂也楚相孫叔敖所築與陽泉陂大業陂並灌田可)
(萬頃漢王景魏鄧艾宋長沙王義欣皆嘗修之)清陂塘(在潁州南一百五十里灌溉民田為利甚)
(博)龍井(在舊府城開元寺中又蒙城縣西四十里亦有龍井又名聖水井歲旱禱雨輒應)五
眼井(在府西南隅初淤塞洪武間復浚治之水甚甘美)八角井(在八公山上又山海經註)
(夀春有九井汲一井諸井皆動)聖母井(在盱眙縣龜山寺中俗𫝊泗州僧伽降水母於此)羅
漢井(在盱眙縣先福寺又有羅漢泉在寳積山下)蘆龍井(在天長縣東二十里相傳古有)
(異人汲水用蘆化龍於井中故名)乳泉(在府西二十五里棲巖寺味清美為靈泉之亞)靈泉
(在府西南六十里識者謂視惠山谷簾幾可無愧唐元桓作靈泉贊)真珠泉(在夀州北三里世傳)
(淮南王煉丹之所旱暵不竭每聞人聲則珠泉湧集或呼為噉泉)咄泉(在夀州東北一十里其泉)
(一無波浪若人至其傍大呌即大湧小呌即小湧咄之則湧彌甚一名玄女泉)白龜泉(在荆山東)
(南宋蘇軾詩龜泉木杪出牛乳石池漫)漢泉(在定遠縣西五十里世傳楚漢屯兵漢兵渴因大呼)
(泉遂出其旁又有楚泉其流稍微宋吕夷簡詩地與分雙派天方鬭二雄)玻璃泉(在第一山崖下)
(有石龍虎口中噴水注石池中宋張耒有詩)磬泉(在盱眙縣古離宫西南杜家山側有石刻曰磬)
(泉俗名七眼泉又縣西二十里魚勒村有清眼泉)乘龍洲(在舊府城北二十里淮水中周世宗)
(征濠夜遣兵持炬乘槖駞絶淮濠兵驚以為鬼乘龍也因以名洲)邵陽洲(在舊府城東北八十)
(里淮水中魏云英圍鍾離梁命韋獻救之夜趨於此截洲為城)荆山堰(在舊鍾離縣西八十里梁)
(天監中築壅淮水以灌夀陽又舊招信縣西北六十里有浮山堰乃周時修築者)
土産墨(府及舊城俱出)雲母石(雲母山出)磬石(磬石山出)都梁香(都梁山出夲澤)
(蘭草也以山得名)紫色艾石斛(俱夀州出)鶴苜蓿(泗州出)白魚
(淮水出)
公署英武衛(在定遠縣北四十五里)飛熊衛(在定遠縣東北五十里俱洪武十一)
(年建)夀州衛(在夀州城内舊為安豐衛洪武三年改守禦千戶所十三年改夀州衛)泗州
衛(在泗州城東北隅洪武十三年建)宿州衛(在宿州城内稍西洪武十年建守禦千戶所永)
(樂七年改為衛)潁川衛(在潁州城西北隅洪武元年建)武平衛(在亳州城内稍北舊為熊)
(韜衛洪武二十二年改建)潁上守禦千戶所(在潁上縣城西洪武元年建)
學校鳳陽府學(在府治西南本中都國子監舊基洪武二十七年始自舊城移建於)
(此景泰二年及成化中俱重建)夀州學(在州治西元泰定間建本朝洪武三年重建正統七年重)
(修)泗州學(在州治西元至治間建本朝洪武三年重建景泰元年重修)宿州學(在州治東)
(元泰定間建本朝洪武三年重建正統七年重修)潁州學(在州治南土城内洪武十年建正統)
(七年及成化五年俱重修)亳州學(在州治西南舊縣學在州東洪武五年建弘治中陞州學正德)
(中遷于此)鳳陽縣學(在縣治東南洪武十三年建正統十四年重建)臨淮縣學(在舊)
(府城内本府學舊基洪武二十七年移府學於新城始自塗山門内移建於此正統五年重修)懷遠
縣學(在縣治東南洪武三年建正統六年重脩)定遠縣學(在縣治東南洪武三年建正統)
(二年重脩)五河縣學(在縣治西北洪武三年建景泰五年重修)虹縣學(在縣治東洪武)
(三年建正統七年重修)霍丘縣學(在縣治東洪武五年建宣德五年重修)蒙城縣學
(在縣治東南洪武四年建正統七年重修)盱眙縣學(在縣治西洪武五年建景泰二年重修)
天長縣學(在縣治東洪武十五年建正統七年重修)靈璧縣學(在縣治東洪武二年)
(建二十六年重修)太和縣學(在縣治東南洪武五年建正統十四年重修)潁上縣
學(在縣治西洪武四年始自縣城南門外移建於此正統十四年重脩)
書院崇聖書院(在第一山舊傳西漢孔安國父子相繼為臨淮守後人因建書院于此上有先)
(聖燕居殿遺趾)西湖書院(在潁州西湖之濱宋歐陽修守潁樂其風土晚年終老于此遂築書)
(院本朝洪武間淪于河)獨山書院(在府治東南獨山麓嘉靖初御史張維恕建)
宫室開國元勲閣(在府治西南本朝洪武八年為開國功臣徐達等建)含桃閣(在府)
(之舊濠州廨宋祥符中梅詢為守吕夷簡為倅相得甚歡以此為憩宴之地)鼓樓(在府中雲霽街)
(東)鐘樓(在雲霽街西俱本朝洪武八年建)清淮樓(在府舊濠州治後子城上唐建張&KR0971;)
(詩觀魚惠子臺蕪没夢蝶莊生冡木秋惟有清淮供四望年年依舊背城流)望仙樓(在舊府城)
(内市樓東唐藍采和仙去人於此樓望之)觀風樓(在舊府城本麗譙門樓宋郡守樊仁遠改今名)
太清樓(在亳州宋真宗幸亳建此樓以尊事老子)望先樓(在宿州城北三十五里元劉湛)
(建此樓以望先塋)同樂樓(在盱眙縣舊軍治又有淮山樓亦在軍治皆宋時所建)大饗
堂(在亳州魏文帝幸譙父老於帝故宅立大饗碑曹植文梁鵠書鍾繇篆時稱為三絶)静正堂
(在府舊濠州治堂後又有清風堂皆宋建)思賢堂(在府舊濠州治東北隅宋建有南華堂與此相)
(接)聚星堂(在潁州治宋歐陽修守郡日建有聚星堂集)會老堂(在潁州宋蔡寬夫詩)
(話歐陽修與趙槩同在政府相得懽甚後相繼謝事水歸槩單騎過修于汝隂時年幾八十留踰月日游汝)
(之隂因名其堂修詩公能不遠来千里我病猶能釂一鍾)威信堂(在府舊濠州治宋淳熙間郡守)
(王回陛辭上曰守邊之道無出威信二字因以名堂)澄碧堂(在亳州宋宇文虛中知亳州時建歲)
(旱蝗虛中禱而得雨嘗宴于此堂)翠屏堂(在旴𣅿縣起秀亭前宋陸游記方國家承平時邊郡)
(游觀有雅歌之堂萬柳之亭而翠屏之盛又非萬柳雅歌之所可及)枕淮亭(在府舊濠州治子城)
(上宋建舊名望淮後易今名)四望亭(在舊府城本唐刺史劉嗣之建李紳記云雲山左右長淮)
(縈帶下遶清淮旁闞城邑紳短小後人因名短李亭宋蘇軾詩頽垣破礎没柴荆故老猶言短李亭敢請)
(使君重起廢落霞孤鶩换新銘)藏春亭(在府舊濠州治子城東北隅宋郡守樊仁遠建)翛然
亭(在府舊濠州治倅廳本名觀瀾宋元祐間王雍為通判有言晉簡文遊華林園謂左右曰會心處不)
(必在遠翛然臨水便有濠濮間趣雍喜遂易此名)一品亭(在舊府城西南隅宋王欽若父郁為)
(郡判官作亭天聖初欽若来典郡亭尚存欽若孫仲徽為守因增大而名之)雙柳亭(在潁州宋)
(晏殊守郡日嘗手植雙柳至歐陽修為守則雙柳成隂遂建此亭作詩有樹猶如此我何堪之句)清
潁亭(在潁州西湖上宋晏殊建蘇軾嘗與弟轍别於此有别淚滴清潁之句)起秀亭(在玻)
(瓈泉上本會景亭也宋郡守吳說改曰淮山偉觀王渥復易名東南起秀章綱記云鬱鬱葱葱之氣萃於)
(東南而東南之秀實起於此後有石壁刻名人詩甚多)浮空亭(在浮山頂上宋建蘇軾詩人言)
(此地是鰲宫升降隨波與海同共坐船中那得見乾坤浮水水浮空)繡谷亭(在盱眙縣舊崇福寺)
(凡五亭曰託根曰竹莊曰香雪曰杏村因其有梅竹荼䕷紅杏而榜之也)慶豐亭(在夀州古安豐)
(驛下瞰芍陂)莊周臺(在舊府城東門内開元寺後亦名逍遥臺唐刺史梁延嗣所築仍置祠刻)
(像於其上)觀魚臺(在府舊鍾離縣西南七里昔莊子與惠子遊於濠梁之上莊子曰鯈魚出遊從)
(容是魚樂也惠子曰子非魚安知魚之樂莊子曰子非我安知我不知魚之樂宋蘇軾詩欲將同異較錙)
(銖肝膽猶能楚越如若信萬殊歸一理子今知我我知魚)春申臺(在夀州城内東北隅相傳楚春)
(申君黃歇所築遺跡猶存)鳳凰臺(在夀州城南門之左相傳嘗有鳳凰至因名)讀書臺
(在夀州南隠賢鎮董李二生所居之地臺基猶存)鬭鷄臺(在夀州東北一十里俗傳昔有二金)
(鷄鬭於此)八角臺(在亳州東南三里舊傳魏曹操所築嘗大饗軍士於此)都梁臺(在旴)
(𣅿縣西南三里相傳隋煬帝所築遺址尚存)八仙臺(在盱眙縣東三里上有八仙坐石下有神)
(仙洗腸池宋米芾詩山徑重重鎻綠苔松花曾見幾番開神仙費盡招呼力那得休官一個来)義臺
(在定遠縣東二十里五代時有梅氏宗族聚居岡下鳴鼓會食南唐李主為築臺以表之)判虎臺
(在定遠縣治後相傳宋包二為縣令虎傷人捕虎繫于臺前石判之其石猶存)秋風臺(在亳州城)
(中)看花臺(在秋風臺北俱元萬戶張柔所築為息遊之所遺址尚存)高唐館(漫叟詩話)
(濠州西有此館俗以為楚之高唐也宋閻欽愛詩借問襄王安在哉山川此地勝陽臺蓋言其非耳)水
館(舊志在濠州唐張祐詩高閣去煩燠客心遂安舒清流中浴鳥白石下游魚秋樹色彫翠夜橋聲搗)
(虛南軒更何待坐見玉蟾蜍)
關梁銅城鎮(在天長縣西北四十五里漢吳王濞即大銅山鑄錢後因名鎮)連珠寨(在夀)
(州城北五里山腰有石甃大路遺迹尚存周世宗攻夀州屯兵於此)鳳陽橋(在洪武門外亦名鳳)
(凰橋)大通橋(在府東南一十里洪武三年勅造賜名大通)東湖橋(在府左甲第門外稍)
(東去城一十里)西湖橋(在後右甲第門稍西去城一十二里)昇仙橋(在舊府城撒金街東)
(南旁有酒樓相傳藍采和登樓而飲乘雲仙去今橋石上足迹猶存)望仙橋(在舊府城崇儒坊相)
(傳藍采和登仙時人聚此橋望之故名)廣運橋(在舊府城塗山門外洪武三年勅造賜名廣運)
通會橋(在泗州城内西街跨汴河)永濟橋(在宿州北二十五里舊名符離橋亦名埇橋)
七星橋(在潁州南鄉五十里形似北斗)九虹橋(在臨淮縣西南七里橋有九梁望之若虹)
迎安橋(在臨淮縣東二十里元造)紅心橋(在臨淮縣東南六十里旁有馬驛)曲陽
橋(在定遠縣治西攀桂坊)順陽橋(在定遠縣南門外)太平橋(在定遠縣東六十里)
(洪武八年勅造賜名)闤闠橋(在虹縣治南宣化坊跨汴河乃民物輳集之處)洪澤橋(在旴)
(𣅿縣孝弟鄉)寳積橋(在盱眙縣治北以寳積山水通其下故名)廣化橋(在蒙城縣北三)
(十里跨淝河)九里橋(在亳州西九里溝)
寺觀大龍興寺(在盛家山南本朝洪武初勅建有御製碑及御書第一山三大字刻于碑)開
元寺(在舊府城東門内又名莊臺寺唐開元間建本朝洪武十五年重建)大聖寺(在泗州治)
(西即古香積寺也唐龍朔間建本朝永樂初重建又懷遠縣治南亦有大聖寺宋雍熙間建本朝洪武五)
(年重建)報恩寺(在夀州治東宋天聖間建本朝洪武中重建)聖果寺(在宿州城東北)
(宋治平間建本朝洪武初重修)資福寺(在潁州土城西南宋建本朝洪武中重修)棲巖寺
(在鳳陽縣西二十五里寺有石室宋高宗嘗頒御書于此兵燹不存)羅漢寺(在天長縣治東唐貞)
(觀間建本朝洪武初重修)上龜山寺(在盱眙縣治西南宋天禧間建本朝洪武間重修)咸
平寺(在亳州北門内舊名崇因寺宋改今名)禪窟寺(在定遠縣西北三十里舊名虎窟寺)
(永樂四年重修)福昌寺(在霍丘縣治西北宋治平間建本朝洪武中重修)西寺(在定遠縣)
(治西舊名西祥寺宋咸淳間建本朝永樂七年重修)聖夀寺(在五河縣治西宋德祐間建本朝洪)
(武間重建又靈璧縣治東北亦有聖夀寺元建本朝洪武初重修)慈氏寺(在蒙城縣治東南舊)
(為院元建本朝洪武中重建改為寺)釋迦寺(在虹縣治東南二里洪武中建)龍興寺(在穎)
(上縣北門外洪武中建)瑞巖菴(在盱眙縣治西其石巖中有穴出泉清泠可飲巖下有小石池)
(以畜水有瑞巖泉三篆字刻于石元余闕有詩)通真觀(在舊府城南即唐藍采和昇仙之地有碑)
(刻采和踏踏歌于上元至治間建尋燬本朝洪武六年重建)玄妙觀(在泗州城中宋咸淳間建)
(本朝洪武中重建)迎祥觀(在潁州治南元泰定間建本朝洪武間重建)慶真觀(在蒙)
(城縣治東元至順間建本朝正統三年重建)天静宫(在亳州東一百二十里老子所生之地後)
(人建宫以尊奉之元至順三年重建張起巖撰碑)玉清萬夀宫(在亳州治北街之東相傳)
(為曹操故宅)
祠廟禹廟(在塗山絶頂昔禹會諸侯於此後人立廟相傳禹以六月六日生本朝命有司是日奉祭)
(百姓皆至焉)西楚霸王廟(在定遠縣西六十里相傳項羽敗還至此後人為立廟)魏
武帝廟(在亳州東祀魏武帝操宋穆修作記州東五里又有魏文帝祠)單父侯廟(在壽)
(州南祀宓子賤俗傳子賤為魯使吳而卒於此宋封單父侯有墓號青塜)老子祠(在亳州老子所)
(生之地後人為立祠漢桓帝嘗命邊韶為文)莊子廟(在蒙城縣西北)孫叔敖廟(在夀)
(州南芍陂上叔敖相楚築芍陂功德及民故立廟祀之)九江王廟(在夀州安豐故縣東南八)
(十里祀漢九江王英布)馬將軍廟(在旴𣅿縣東南八十里相傳漢馬援行軍至此後人立廟)
(祀之)陳思王廟(在夀州南祀魏陳思王曹植)鄧公廟(在夀州南芍陂上又泗州白水)
(坡上亦有廟俱祀魏鄧艾艾嘗於此置屯田故祀之)忠顯廟(在夀州子城内即宋武帝内殿基南)
(唐劉仁贍守夀州死節後人為立廟)黑水將軍廟(在舊府城臨淮門外宋嘉定間郡守柴將)
(軍鑄鐵像刻云濠州之北淮河之邊于汝鎮守億千萬年本朝洪武間重建)顯濟王廟(在相)
(山神姓字莫詳代加封襃凡祈禱輒應自洪武初州奉春秋二祭)靈佑祠(在朱山祀漢朱買臣)
(宋縣令舒煥具靈應之迹會民列状請封號賜曰靈祐之神)中都城隍廟(在留守司後本)
(朝洪武五年建)甓山祠(在泗州西甓山舊傳隋有趙徵君者於此讀書後人慕其行為立祠)忠
義祠(在舊府城西宋嘉定間金人攻城路鈐石吳統制韓仔秦允以所部血戰死之後人為立祠)
功臣廟(在中都城隍廟西本朝洪武五年建祀開國功臣常遇春等)瞿相公廟(在縣)
(西南二十里洪武六年建)
陵墓十王四妃墳(在府西北二十五里有白塔在焉十王本朝夀春霍丘安豐蒙城下蔡六)
(安寳應来安都梁英山王也四妃夀春王妃劉氏霍丘王妃翟氏安豐王妃趙氏蒙城王妃田氏也洪武)
(間修建祠祭署世掌祀事又有曹國長公主墳在旴𣅿縣靈蹟鄉太原長公主墳在旴𣅿縣太平鄉二墳)
(亦洪武中所修)楊王墳(在盱眙縣西南八十里太平鄉王姓陳縣人本朝外戚洪武三年修學士)
(宋濂撰神道碑)徐王墳(在宿州北七十里閔子鄉王姓馬州人本朝外戚洪武四年於墳前建廟)
(永樂九年重建立華表柱歲時有司祭祀設墳戶九十餘家)滁陽王墳(在左甲第門外王姓)
(郭名子興定遠縣人元末率義兵保障鄉曲有功於民本朝封王)東甌王墓(在府西北三十)
(里王姓湯名和鳳陽縣人國初累立戰功追封王爵)安平侯墓(在懷遠縣西九十里侯姓李名)
(遠國初以功封侯)霍叔冡(在霍丘縣淮水岸上霍叔名處周公弟也封霍丘其冡在焉)徐
君冡(在泗州東北一百二十里安河西岸有土類臺昔吳延陵季札帶劍贈徐君已死掛於徐君冡)
(上樹而去相傳即此)宓子賤冡(在夀州南六十里舊有碑云子賤為魯使吳死於道因葬焉)
甯戚冡(在宿州西一百九十里戚齊人嘗飯牛車下扣角而歌後為齊相)伍奢冡(在亳州東)
(南八十里春秋楚平王處太子建於城父伍奢傅之有冡在焉)倚相冡(在夀州南五里俗稱相王)
(冡倚相楚左史能讀墳典者)范蠡冡(在蒙城縣西六十里蠡仕越既滅吳遂乘舟入湖海而去)
(卒葬於此)莊子冡(在舊府城開元寺後即逍遥臺)廉頗冡(在八公山下頗戰國時趙將)
甘羅墓(在潁上縣東五十里羅秦卿)陳勝墓(在丘疃山麓勝秦末起兵稱楚王後為莊)
(賈所殺漢高帝為置守冡三十家)虞姬墓(在定遠縣南六十里俗稱嗟虞墩又靈璧縣東二十)
(三里亦有墓相傳靈璧葬其身定遠葬其首宋蘇軾詩帳下佳人拭淚痕門前壮士氣如雲蒼黃不負君)
(王意只有虞姬與鄭君)英布墓(在安豐故縣東八十五里舊有碑云漢九江王英布墓)劉
安墓(在夀州安漢淮南王也廟亦在焉)竇融墓(在霍丘縣西成家阜融東漢安豐侯)張
元伯墓(在盱眙縣東二十里張范莊元伯名郡嘗與山陽范式期鷄黍會者)桑維翰墓
(在盱眙縣招隠洞北維翰當石晉亡時為張彦澤所害契丹耶律德光還其尸葬於此)王欽若
墓(在府舊鍾離縣西五里欽若宋相獨山在其墓之前)李敏墓(在潁州西瓦店敏官尚書洪武)
(中勅葬)郁新墓(在臨淮縣東新官尚書永樂初賜葬)顧佐墓(在臨淮縣佐官尚書)苗
衷墓(在定遠縣清澄灣龍岡之原衷官少保天順中勅葬)
古蹟當塗城(在塗山北麓下即古塗山氏之國漢為縣属九江郡武帝封魏不害為當塗侯即此)
蓼國城(在夀州南安豐鄉故皋陶國杜預曰安豐桐邑有蓼城漢有蓼縣屬六安國)相城
(在虹縣西北即商之先相土所居宋共公徙都於此漢沛郡治相)徐城(在泗州北五十里古徐國)
(也)胡城(在潁州城西北二里即春秋胡子國)義城(在泗州西北四十里晉置義城縣屬淮南)
(郡或以為管鮑讓金之地)鍾離城(在舊府城東六里晉縣属淮南郡隋置鍾離郡於此土人呼為)
(魯城又有廢魯城在旴𣅿縣南三十里)荆山城(在鍾離廢縣西八十三里梁魏戰爭時築)東
陽城(在盱眙縣東七十五里秦縣陳嬰為東陽令即此晉属臨淮郡)濟隂城(在旴𣅿縣西五)
(十八里劉宋泰始初築置淮隂郡後廢唐初置濟隂縣尋省)陽城(在宿州南秦縣陳勝生于此漢)
(屬汝南郡後為岑彭封邑)東城(在定遠縣東南五十里項羽敗走東城即此漢置縣属九江郡東漢)
(滕撫傳隂陵人徐鳳反攻燒東城或云東城廢縣在和州境)隂陵城(在定遠縣西北六十里漢)
(書灌嬰追項羽失道即此縣屬九江郡晉属淮南宋梅詢詩龍虎相馳逐干戈事戰爭千重漢圍合一夜)
(楚歌聲又云失道欺田父窮途遇灌嬰天亡終不悟覽古一傷情)曲陽城(在定遠縣西北九十)
(五里秦縣漢屬九江郡又有西曲陽故城在夀州東北八十三里晉縣屬淮南郡)山桑城(在蒙)
(城縣北三十七里漢縣属沛郡光武封王常為山桑侯即此晉隋属譙郡今城内有亭基陵阜高峻)細
陽城(在潁州西北四十里漢縣屬西南郡)慎縣城(在潁上縣西北漢縣属汝南郡晉属汝隂)
(郡)考城(在懷遠縣東南四十五里本漢考城縣遺址尚存)僮城(在虹縣東北七十里漢潼)
(縣也又有僮都城在縣北縣一百二十里即漢之取慮)三牛城(即舊府城有三石牛蓋郡介淮濠多)
(水災牛土畜故以厭之宋郡守梅詢嘗夢三牛鬭於庭有人稱相公来上謁及梅得濠州則廨有三石牛)
(既而吕夷簡来為倅恍如夢中)公路城(在舊府城東又有城在旴𣅿縣境亦名公路相傳皆袁術)
(所築)淮陽城(在泗州故徐城東北一百五十里晉義熙中置郡)青岡城(在夀州西二十)
(五里晉謝玄等禦秦軍時所築)龍亢城(在懷遠縣西北八十五里漢為縣属沛郡晉属譙郡北齊)
(置郡於此)閭城(在定遠縣西北一百五十里相傳後魏太武南征時築梁於此置西沛郡)新城
(在宿州北境本北齊所置睢南郡)吳城(在泗州舊徐城北三十里陳將吳明徹於此置高平郡隋)
(廢)清丘城(在潁州東五十六里隋大業間置縣屬汝隂郡唐武德間廢)任城(在潁州治)
(北陳將任蠻奴於潁水北岸築城以圍汝隂)淮陵城(在盱眙縣舊招信縣西北二十五里漢為)
(縣晉属臨淮郡)睢陵城(在盱眙縣唐武德初所置縣尋廢)石梁城(在天長縣北二十五)
(里後周時築)渦口城(在懷遠縣東北一十五里今名□城唐自貞元後渦口對岸置兩城即此)
(刺史常帶兩城使)下蔡城(在夀州北三十里漢為縣属沛郡隋属汝隂郡其城周世宗築遺址)
(尚在)廢臨濠郡(隋志梁於定遠置此郡齊改曰廣安隋初廢)廢陳留郡(在安豐縣)
(東北五里梁置郡及縣隋廢郡改縣曰潁陽唐省入汝隂)廢九江郡(隋志於定遠縣下載云北)
(齊廢為曲陽縣縣亦尋廢)廢雩婁縣(在霍丘縣西南八十里春秋楚人侵吳及雩婁即此漢為)
(縣属廬江郡)廢城父縣(在亳州東南七十里春秋陳之夷邑亦曰城父漢属沛郡晉屬譙郡)
(隋属亳州元廢為村有文廟碑存)廢夀春縣(在夀州西四十里秦置漢為九江郡治晉隋為)
(淮南郡治内有楚王祭淮壇)廢符離縣(在宿州北二十五里秦置漢属沛郡晉屬沛國)廢
蘄縣(在宿州南四十六里秦置漢屬沛郡晉屬譙郡)廢臨渙縣(在宿州西南九十里本漢)
(銍縣屬沛郡晉属譙郡梁改臨渙隋因之)廢義成縣(在霍丘縣北四十里漢置属沛郡)廢
安豐縣(在夀州南六十里漢属六安國隋屬淮南郡今為安豐鄉)廢譙縣(在亳州城漢属)
(沛郡晉為譙郡治隋因之唐為亳州附郭有尉廨碑存已上二縣俱漢置本朝省)廢招信縣
(在旴𣅿縣西六十里本後周招義縣宋改曰招信)郪丘(去潁州治八里魏安釐王時秦拔郪丘漢)
(置新郪縣属汝南郡章帝時徙宋公於此今呼為潁陽城)流星園(在亳州天静宫南碑云有星突)
(流于園老子因而降誕即此元有聖母殿遺趾尚存)漆園(在定遠縣東三十里相傳即莊生為吏之)
(處又山東曹縣有漆園城)夢蝶巷(在舊城夢蝶坊莊周云周夢為蝴蝶栩栩然蝴蝶也俄然覺則)
(蘧蘧然周也不知周之夢為蝴蝶與蝴蝶夢為周與後人因名其地為夢蝶巷云)垂花塢(在舊)
(府城逍遥臺南上有樛藤垂花唐刺史獨孤及愛之命以名作詩云紫蔓青條覆酒壺落花時與野風俱)
(歸来自負花前醉笑向游魚問樂無)垓下(在虹縣西五十里漢兵圍項羽垓下大敗之即此)奕
壇(在府東北一十六里有石臨河刻成棋局又鑿窊可置棋子上刻爛柯二字)韓信壇(在泗)
(州東南七里有壇基存)龍鳳磚(在舊府城開元寺南唐主李昇微時嘗寓寺中故寺有潜龍殿)
(而磚尚存)金梭堆(在夀州東一十里俗傳淮南王遺金於此人多於雨後得之)
名宦周孫叔敖(戰國時為楚令尹嘗作芍陂大興水利夀人至今德之)漢孔安國
(臨淮太守以詩書教化一郡稱治)路温舒(臨淮太守多著異蹟)蕭咸(睢陽泗水内史所居)
(有政績)王嘉(鴻嘉中為九江太守治甚有聲)薛宣(臨淮太守政教大行)何武(沛郡太守)
(善聲著聞)侯霸(淮平令政理有能名逮王莽敗保國自守卒全一郡更始初遣使徵之百姓號哭遮)
(道曰願乞復留朞年使者具以狀聞)朱暉(臨淮太守好節槩有所拔用皆勵行士吏人畏愛為之歌)
(曰強直自遂南陽朱季吏畏其威人懷其惠)虞延(建武初細陽令每歲時伏臘輒休遣徒繫各使)
(歸家莫不感其恩德應期而還)許慎(沛縣長嘗作說文解字十四篇傳于世)馬宫(九江太守)
(有治聲召為大司徒)時苗(夀春令令行風靡始之官乘黃特車歲餘牛生一犢逮去曰犢是淮南所)
(生非我有也留之而去)宋均(九江太守郡多虎暴數為民患均務退奸貪進忠善去檻穽虎自東)
(游度江去)盧植(熹平中九江蠻反四府選植才兼文武拜九江太守蠻寇賓服)何比干(汝隂)
(縣決曹掾平活數千人時號何公)宋登(汝隂令為政明能號稱神父後卒于家汝隂人配社祠之)
孫堅(盱眙丞又徙下邳丞所在有稱)三國盧毓(魏譙郡太守文帝以譙舊鄉大徙民充之)
(以為屯田而譙土地磽瘠百姓困窮毓上表徙民於梁國就沃衍)鄭渾(魏下蔡長時天下未定民)
(皆剽輕不念産殖渾課使耕桑兼開稻田民以豐給)王棋(魏明帝時安豐太守為政清嚴有威惠明)
(設防備敵人不敢犯)鄧艾(仕魏屯田于芍陂人蒙其利)徐邈(魏譙郡相有政績著稱)晉
王渾(以安東將軍鎮夀陽不尚刑名處斷明允虛懷接納士悦附之)鄧殷(汝隂太守先是夢行)
(水邊見一女子猛獸從其後占曰水邊女汝字獸守也當作汝隂果然)南北朝劉湛(宋武)
(帝以其子義康為豫州刺史留鎮夀陽以湛為長史義康弱年未親政府州事悉委湛)沈璞(宋元)
(嘉末盱眙太守魏大武南侵與臧質共守旴𣅿太武攻之三旬弗克而去質使上露布璞固辭歸功于質)
沈慶之(宋元嘉末以南兖州刺史鎮旴𣅿)張冲(南齊旴𣅿太守美聲著聞)昌義之
(梁天監中以北徐州刺史鎮鍾離魏元英来侵晝夜攻城戰日數十合魏軍死者與城平會援兵至魏軍)
(遂敗)夏侯亶(梁南豫州刺史夀久罹兵荒百姓多散亶輕刑薄賦務農省役人戶充復)李崇
(後魏將守夀春十年常養壮士數千人寇来無不摧破鄰國謂之門虎)隋趙軌(夀州總管長史)
(芍陂舊有五門堰蕪穢不脩軌勸課吏人更開三十六門灌田五千餘頃人賴其利)元胄(濠豫二州)
(刺史翼亮隋室弘濟王基有佐命之勲)唐盧祖尚(高祖時為夀州都督有能名)高智
周(高宗時夀州刺史治尚文雅行所部先見諸生質經義及為政得失既乃錄訟考耕餉勤惰以為常)
柳寳積(永徽中潁州刺史修椒陂塘引潤水漑田二百頃民利之)顔元孫(垂拱間為濠州)
(刺史有文名即杲卿之父也)蘇晉(泗州刺史以仁恕為政吏民信服久之父老解職歸養)韋
知人(泗州刺史政尚平易以恤民為務有治聲)李岵(潁州刺史在郡興利除害得民歡心)張
公度(夀州刺史有去思頌大歷間立碑)張鎰(大歷初濠州刺史政條清簡延經術士講授生)
(徒大歷中條天下牧守課績鎰理行第一)張萬福(德宗時李正已反江淮漕船不敢踰渦口以萬)
(福素有威名拜濠州刺史萬福至濠駐馬於岸悉發漕船相銜進賊兵睥睨不敢動)李繁(亳州刺史)
(有機略遇劇賊為患繁出兵擒之民用得所)員半千(濠州刺史不專任吏以文雅粉澤故禮化)
(大行)獨孤及(濠州刺史歲饑鄰郡流亡什四已上而州人獨安其治因俗為理人用愛戴)劉
茂復(濠州刺史政無他門賦無横歛人人知教濠人多不葬茂復下令過期不葬者笞之其不能葬)
(者以俸錢與之)楊凝(判亳州增墾田决圩堰築隄防水患訖息)李則(定遠尉假領他縣令嚴而)
(行富豪併貧民之産而不税者盡以法治貧民用安)羅珦(夀州刺史後刺廬州其德政碑曰夀春距)
(廬江三百里公嘗牧守兹郡夀人望而愛之赤幃即路夀人自理)侯固(大中間濠州刺史奏乞增)
(植桑無加税刻石定遠縣門)鄭惲(下蔡長至縣奪民漁獵之具使務耕桑)杜慆(泗州刺史)
(龐勛反攻城或勸出家屬慆曰死生與將士共之賊易慆馳勇士欲入封府庫慆陽出迎勞伏甲士皆殱)
(焉被圍凡十月拊循將士皆殊死戰賊累攻不克卒定一州)五代王祚(漢潁州刺史均部内)
(税租補實流徙及䟽導通商渠湮塞以通舟楫郡無水患)司超(周時為宋宿亳二州遊奕巡檢使改)
(宿州固鎮守禦都指揮使移屯潁州下蔡鎮屢與淮人戰有功)朱景(楊吳霍丘守將梁遣兵襲之為)
(景所敗初梁兵渡淮表識其可涉之津景密徙表於深處梁兵望表而涉溺死者大半)郭全義
(南唐濠州觀察使有能名子廷謂仕為濠州監軍後加本州團練使周師兩至不能下)江夢孫
(南唐天長縣令民有爭馬訟久不決夢孫令縱馬於郊馬奔入主家其訟遂決)劉仁贍(南唐清淮)
(軍節度使鎮夀州周師攻圍久不能下既而南唐割地於周而仁贍獨堅守其子崇幸其父病謀出降仁)
(贍命斬之病甚其副使以城降仁贍是日卒世宗因移城下蔡而復其軍曰忠正軍曰吾以旌仁贍之節)
宋叚思恭(知泗州太祖嘗面諭之曰卿在泗州百姓稱仁雍熙中知夀州克著勤蹟)王郁
(為濠州判官將死告家人曰吾歷官逾五十年慎於用刑活人多矣後必有興者其孫欽若果大顯)朱
昂(知泗州嘗聚淮水流尸三千為冡瘞之有戍卒謀亂昂誅其首惡凡支黨詿誤者悉貰之)王審
𤦺(為中正軍節度在鎮八年為政寬簡歲得租課量入為出未嘗有所誅求)韓丕(端拱中知濠州)
(雖不優於吏事能以清介自持時稱其長者)楊覃(淳化中同判夀州廵撫使潘慎脩上其政績有)
(詔嘉奬就命知州事)李迪(真宗時知亳州亡卒羣剽城邑發兵捕之久不得廸至悉罷所發兵隂聽)
(察知賊區處部勒驍銳士擒賊斬以徇)俞獻卿(安豐縣尉有僧貴寧積財甚厚其徒殺之詣縣)
(紿言師出遊矣獻卿曰吾與寧善不告而去豈有異乎其徒色動因執之得其所瘞屍一縣大驚)崔
立(知安豐縣大水壊期斯塘立躬督繕治踰月而成政以循稱後又知濠州)畢士安(知潁州有)
(治政以嚴正見稱)王旦(通判濠州以賢達著名弟旭亦嘗知潁州卓有政績)喬惟岳(真宗)
(時知夀州表陳彭年通判州事甚有治聲)李若谷(知夀州豪右多分占芍陂陂皆美田夏雨溢壊)
(田輒盜決若谷擿冐占田者逐之每決輒調瀕陂諸豪使塞堤盜決乃止)柳植(知潁州後又歷知壽)
(亳州所至官舍蔬果亦不妄採家無長物時稱其廉)張知白(知亳州守道徇公當官不撓)蔡
齊(知潁州卒于官故吏朱寀至潁吏民見寀泣指其所嘗更歷施為曰此蔡使君之迹也其仁恩如此)
陳堯佐(知夀州歲大飢出俸米為糜粥食餓者吏人悉獻米至振數萬人)夏竦(知潁州以)
(不苛為政革去前弊人甚德之又知亳州立保伍法有政聲盜賊不發田里晏然)晏殊(知潁州以)
(政事聞於一時公餘手不釋卷時邵亢為推官殊諉之以事)段少連(仁宗時知蒙城縣通敏有)
(才遇事無大小決遣如流)陳希亮(知宿州跨汴為橋水與橋爭常壊舟希亮始作飛橋無柱以便)
(往来詔賜縑以褒之仍下其法自畿邑至泗州皆為飛橋)尹洙(通判濠州元祐間通判王雍刻石題)
(名記之議者謂倅廳多賢達云)宋庠(以使相判亳州以慎靜為治)宋祁(知夀亳二州用經術)
(飾吏事臨訟以平恕決之)陳執中(以使相判亳州人莫敢干以私)蘇頌(知潁州通判趙至忠)
(本邊徼降者所至與守競頌待之以禮且盡誠意至忠感泣曰身雖夷人然見義則服平生說服者惟公)
(與韓魏公耳後又歷知亳濠二州)張昷之(淮南提刑知亳州楊崇勲恃恩為不法誣蒙城知縣)
(王申罪械送獄昷之廉得冤状乃出申配姦吏若干人)魏琰(知夀州盜殺寺童子有司執僧笞服)
(琰廉其非罪命脱械縦去一府爭以為不可後數日得真盜)李防(知宿亳二州好建明利害所至)
(必有論奏)連庶(知夀春縣興學校尊禮秀民以勸其俗開瀕淮田千頃縣大治)楊察(景祐中通)
(判宿州後又歷知潁夀二州遇事明決勤於吏職)趙抃(通判泗州州守昏不事事監司欲罷之抃)
(左右其政守得以善罷又嘗攝知濠州)趙賀(通判宿州後又知濠夀州所至吏事精明下不敢欺)
劉渙(仁宗時為潁上令以剛直不能事上官棄去家于廬山之陽歐陽脩高其節作詩以美之)吳
奎(至和中知夀州專以仁恕及民事至立斷吏民惜其去久而思之)包拯(定遠令政績彰聞又)
(知天長縣有訴盜割牛舌者拯使歸屠牛鬻之尋有告私屠牛者拯曰何為割牛舌而又告之盗色變遂)
(引伏)李先(淮南轉運使夀春民陳氏施僧田其後貧弱往丏食僧所而僧逐之取僧園中筍遂執以)
(為盜先詰其由奪田之半以還之)傅楫(攝知天長縣發摘𨼆伏姦猾屏跡)張燾(淮南轉運)
(使泗州水城且壊燾悉力營護詔寵其勞)朱景(知夀州歲飢亟發廩振給勸富者出穀所活數萬城)
(西居民三千室建請築外郭環入之公私稱便子光庭亦嘗知亳州)朱夀隆(知宿州宿多劇盗至)
(白晝被甲剽攻郡縣不能制夀隆設方略耳目捕斬千餘人)蘇軾(知潁州嘗乞賞汝隂尉李直方)
(捕賊功不報會郊恩當轉官即奏移以賞之)韓晉卿(神宗時知夀州奏課第一)葉康直
(知亳州通濬積潦民獲田數十萬畝)豐稷(蒙城簿每事據正以誠意贊其官長未嘗立異)傅求
(通判泗州淮水溢毁城朝廷遣中使護築絶淮取土求相度汴隄旁有高埠夷之得土載以回舟省工費)
(殆半尋擢知宿州)馬從先(知宿州宿素難治從先厚賞以求盜禁屠牛鑄錢嚴甚大水發廩振)
(流亡全活數十萬後又知夀州其治一如宿時)石揚休(知宿州究心民事未嘗有睱常曰吾苟偷)
(安一日則訟事必聚受害衆矣)吕公著(通判潁州郡守歐陽修與為講學之友後知是州民愛戴)
(之子希純亦嘗知是州)燕肅(知潁州精於刻漏時刻不差有善政臨去吏民莫不攀戀)尤蔣
堂(知泗州事剛柔並用無急遽之政田里帖然)富紹庭(知宿州紹庭故相弼之子能以善政)
(繼其家法)陶令(靖康間知旴𣅿縣徽宗南幸以南山有十景欲臨幸詔所在清道令辭以非浃旬可)
(辦上嘉其直而止)曾悟(靖康初為亳州土曹金人破州被執悟抗辭慢罵衆刅劘之妻孥同日被)
(害)徐端益(虹縣尉張邦昌偽詔至縣令以下迎拜宣讀如常式獨端益不拜而走)康允
之(建炎中知夀春府有賊萬餘人攻城允之率軍民固守賊解圍去)孫逸(知濠州建炎間閭勍)
(奉兩京祖宗神御至逸不開門勍告之故逸乃朝服率属吏遥拜勍不能奪而去)畢再遇(知盱)
(眙軍金人大入寇再遇屢擊敗之)吳說(紹興初知盱眙軍奏乞禁止採&KR1173;高宗謂貧民以此為生)
(乃詔官司不得採&KR1173;而民間從便)國鳳卿(紹興初通判濠州金人圍城守棄城去鳳卿抗敵不)
(屈而死)夏俊(紹興中盱眙縣尉金人入寇俊與士人胡昉部八十四人夜攻泗州金守棄城遁俊)
(入城撫勞詔俊就知泗州)劉錡(以東京副留守抵順昌守臣陳規得報金兵已入東京錡即鑿舟沈)
(之示無去意屢率衆極力與戰殺其衆五千金人大敗而遁)汪若海(紹興中通判順昌府金人)
(奄至劉錡衆不滿三萬遣人丐援於朝無敢往者若海毅然請行朝廷從之金兵果敗去)王霆(初守)
(濠州節浮費糴粟貴馬以備不虞尋差知安封軍臣上言王霆在濠人甚安之不宜輕易詔再任職事修)
(舉)鄭絪(通判夀春府先是金人遣完顔林持檄来撫諭絪縛林送于朝率軍守禦制置使劉錡言)
(其忠改知府事)周淙(紹興末守濠梁淮楚舊有並山水置寨自衛者淙為立約束結保伍金主亮傾)
(國犯邊民賴以全活者不可勝討)王阮(孝宗時知濠州請復曹瑋方田修种世衡射法日講守&KR0640;)
(與邊民親訪北境事宜終阮在濠金不敢南侵)李祥(濠州錄事參軍安豐守臣冐占民田訟屢改而)
(不決監司委祥卒歸之民)黃幹(通判安豐軍淮西帥司檄鞫和州疑獄幹委曲審問無所得一夜夢)
(井中有人明日呼囚詣之曰汝殺人投之井我悉知之矣囚遂驚服果於廢井得屍)趙士嶐(淮西)
(兵馬鈐轄駐夀春賊丁一箭以衆来攻三旬不退士嶐選壮士數百出其不意擊走之)楊照(濠州)
(將官金人圍城急照躍上角樓刺敵執旗者洞腹而死照俄中流矢卒有統領丁元者遇金人十八里洲)
(勉其徒毋負國一舟二百人皆鬭死)杜杲(知定遠縣會李全犯邊擢知濠州制置大使趙善相謀復)
(盱眙密訪杲卒用其策成功)李庭芝(淳祐中為兩淮制置司參議官與賈似道議柵清河五河)
(口增淮南烽一百二十繼知濠州復知荆山以&KR0640;淮南皆切中機會)元張晉亨(以萬戶戍宿州)
(分兵列營於汴隄南北屯田種藝期年皆獲其利子好古繼其職訪民瘼革吏弊立為條約)梁瑞
(懷遠縣尹温雅廉慎上下翕然敬憚之鼎新學舍及去士子刻石以紀其德)歸𤾉(至順初同知潁)
(州事鉏奸擊強人不敢以年少易之)張孚(虹縣尹興學化民時俗丕變邑人德之)余闕(元統)
(初同知泗州事為政嚴明宿吏皆憚之)梁思温(靈璧縣尹為政循良有去思碑)連九鼎
(鍾離縣尹六事具備以廉勤稱)本朝車誠(洪武初潁上知縣守職廉謹以誠信治民政化大行)
(尋以績最陞知光州)李偉(洪武中知臨淮縣在任廉慎有為勤於撫字民賴以安永樂初以政績著)
(聞歷陞光禄寺卿)朱儼(洪武末知鳳陽縣在任能革宿弊為政有方民咸德之)方素易
(洪武中旴𣅿知縣在任廉謹有善政朝廷嘉之賜璽書鈔錠衣服等物以旌其能遷知金華府)楊鏞
(永樂初懷遠知縣以廉謹自持勤於政務尋陞忻州知州百姓攀留不能釋)楊浩(永樂中鳳陽知)
(府處已無私馭下有道闔郡之人咸仰賴之)石佩(宣德間知泗州勤勸課興孝友九載考績民赴)
(闕借留加參議銜復任九年有古循吏風南畿志)楊瓚(正統中知鳳陽府廉潔公勤入覲賜襲衣)
(宴勞志南畿)孫景明(正統間知潁州興學校嚴禮祀以廉靜牧民得為治體南畿志)李敏
(正統末同知鳳陽府廉潔慈惠累官南京戶部尚書南畿志)張智(景泰間知定遠縣課士勸農政)
(教大行部使上其績賜璽書旌異南畿志)何源(天順間知鳳陽府廉能剛果軍民畏愛南畿志)馮
良(天順間定遠訓導嚴條約先德而後藝士風一變南畿志)白玉(成化初以都督同知守備鳳陽)
(嘗修葛陂興水利在官無一亳妄取軍民思慕之不置南畿志)張黻(成化間知宿州秉公持正吏畏)
(民懷陞去行李蕭然南畿志)王子澄(弘治初天長教諭以學行稱躬訓迪諸生連舉進士去後)
(科則不若之矣南畿志)蔣賢(正德間任靈璧主簿流賊侵寇賢率民兵禦之被執不屈遂為所害)
(事聞廕子南畿志)張鑰(正德間由都御史謫知泗州以廉明稱捍淮水禦流賊尤有功南畿志)
流寓彭祖(古陸終氏第三子籛鏗也自堯歷夏殷封於天彭嘗𨼆於雲母山服雲母夀八百歲)莊
周(宋蒙人嘗與惠子觀魚於濠梁之上今靈璧潼山有莊子後族中率有善玄談者)王質(河汾)
(人文中子四世孫唐時僑居淝水上無進取意與游者激之使求發聞因決策而西官至御史中丞)高
乾(本燕人五代時李景據江南潜結契丹歲遣單使往復乾父霸將契丹命以乾從行使景方至江左)
(諜間北使與中夏構隙遂殺霸居乾濠州乾在濠生三子尋挈族歸宋給田亳州蒙城因土著焉)郭
延澤(本徐州人好學博通典籍仕宋累官國子博士咸平中以虞部員外郎致仕居濠州城南有小)
(園以自娱其詠牡丹千餘首聚圖籍萬餘卷)歐陽修(本宋廬陵人初知潁州因災傷奏免黃河)
(夫萬餘人修陂水以通西湖民得其利皇祐初自維揚来潁樂其風土慨然有終老之意致仕遂家焉)
劉攽(本臨江人歷官中外喪父時歐陽修守潁攽往依之與修賡詠攽詩有云羈鳥能擇木游魚知)
(赴淵卜居幸樂國負郭依良田)王萬(世家婺州父游淮間萬因生長濠州少忠伉有大志究心當世)
(急務宋嘉定中登進士累官通判鎮江府時金初滅當路多知其人豪也咨問者旁午萬謂當急為自治)
(之規累遷至知平江府以太常少卿致仕)
人物周管仲(春秋時潁上人少與鮑叔牙為友鮑叔知其賢薦於齊桓公既相齊遂富國彊兵攘)
(夷狄尊周室九合諸侯一匡天下孔子曰微管仲吾其被髮左袵矣許其有仁者之功所著有管子書八)
(十六篇)卞和(春秋時楚人嘗於荆山得玉璞獻之厲王以為詐刖其左足武王即位復獻之又以)
(為詐刖其右足及文王即位乃抱璞泣王使人問之曰臣非悲刖寳玉而題之以石真士而名之以詐所)
(以悲也王使玉人琢之果得玉封零陵侯不就)列國甘茂(下蔡人為秦左相秦王嘗使之約魏)
(以伐韓宜陽茂恐王聽讒見疑王遂與之盟于息壤卒拔宜陽後復仕齊為上卿)秦甘羅(茂之)
(孫年十二事秦相吕不韋秦欲使張唐相燕唐不肯行羅說而行之乃使羅於趙趙王郊迎割五城以廣)
(河間羅還報秦封羅為上卿復以茂之田宅賜之)陳勝(陽城人嘗與人傭耕曰苟富貴無相忘傭)
(者笑曰若為傭耕何富貴也勝曰燕雀安知鴻鵠之志哉遂舉兵稱扶蘇項燕自立為將軍後為其御所)
(害)陳嬰(本東陽令史居縣中素信謹東陽少年殺其令欲立嬰為王嬰母謂曰自我為汝家婦未)
(聞汝先有貴者今暴得大名不祥不如有所属嬰乃止後相楚懷王)漢武涉(盱眙人有口辨項羽)
(使往說韓信以三分天下鼎足而立信不從)陳萬年(沛郡相人性廉平内行修飭以高第入為)
(右扶風遷太僕丙吉嘗薦於宣帝後至御史大夫)召信臣(九江夀春人以明經甲科為郎遷上)
(蔡長視民如子後為南陽太守為民興利其化大行號曰召父詔賜黃金四十斤遷河南太守治行常為)
(第一復增秩賜金竟寧中徵為少府列於九卿)薛廣德(沛國相人嘗以魯詩教授楚國龔勝龔舍)
(師事焉以蕭望之薦累官至御史大夫廣德温雅有醖藉及為三公直言諫諍後乞骸賜安車駟馬黃金)
(而歸縣其安車傳子孫)陳咸(萬年子為郎有異材抗直數言事元帝時擢御史中丞累官冀州刺)
(史後為尚書王莽專政即乞骸骨去三子參豐欽悉令解官嘗戒子孫曰為人議法當依於輕雖有百金)
(之利慎勿與人重後莽再徵竞稱疾不起)郭憲(宋公人少師事東海王仲子時王莽專政召仲子憲)
(諫曰不宜賤道畏貴及莽篡位拜憲郎中賜以衣服憲焚之而逃光武時徵拜博士遷光禄勲嘗以諫諍)
(不合伏地不拜帝曰嘗聞關東觥觥郭子横真不虚也子横憲字)梅福(九江夀春人少學長安明)
(尚書穀梁春秋為郡文學補南昌尉上書言事及王莽專政福一朝棄妻子去人傳以為仙其後人有見)
(福於會稽者變姓名為吳市門卒云)桓譚(沛國相人父成帝時為大樂令譚以父任為郎因好音樂)
(徧習五經能文章尤好古學光試即位拜議郎上疏陳時政帝欲以䜟決疑譚極言非經帝怒出為六安)
(郡丞譚著書言當世行事號新論又有賦誄書奏)桓榮(沛郡龍亢人少學長安精力不倦建武中)
(拜議郎授太子經累遷太子少傅賜以輜車乘馬榮大會諸生曰今日所蒙稽古之力也明帝即位尊以)
(師禮拜為五更子郁敦重篤學以尚書教授門生常數百人官至侍中)張酺(汝南細陽人自少力)
(學不怠顯宗開四姓小侯學酺以尚書教授論難當上意除為郎令入授皇太子經侍講率有勁正之辭)
(累官至司徒)衛宏(東海泗人仕為議郎少嘗從九江謝曼卿受毛詩作詩序後更受古文尚書於)
(杜林為作訓旨時濟南徐巡師事宏亦以儒顯由是古學大興宏又作漢舊儀四篇載西京雜事)趙
孝(沛國蘄人時兵荒人相食弟禮為餓賊所得孝聞之即詣賊曰禮瘦不如孝肥賊驚異並放還鄉顯)
(宗聞其行拜諫議大夫)召馴(九江夀春人少習韓詩以志義聞鄉里稱之曰德行恂恂召伯春馴)
(字伯春肅宗朝拜左中郎將入授諸王經帝嘉其義學恩寵甚崇)范遷(沛國相人有清行仕為漁)
(陽太守以智略安邊匈奴不敢入界及在公輔有宅數畝田不過一頃復推與兄子其妻謂曰君有四子)
(而無立錐之地可餘奉禄以為後世業遷曰吾備位大臣而蓄財求利何以示後世)徐防(沛國銍人)
(舉孝廉為郎禮貌矜嚴顯宗異之特補尚書郎職典樞機周密畏慎和帝時拜司空上疏言五經宜為章)
(句以悟後學累官至太尉)杜密(潁川陽城人為人沉質為司徒胡廣所辟遷北海相宦官子弟為令)
(長姦惡者輒按捕之行春到高密見鄭玄知其異器即召署郡職後拜太僕黨事既起免歸本郡與李膺)
(俱坐而名行相次故時人稱李杜焉)桓典(榮玄孫舉孝廉為郎靈帝朝拜侍御史常乘驄馬京師畏)
(憚語曰行行且止避驄馬御史三遷至羽林中郎將弟彬為尚書郎與蔡邕齊名邕論序其志以為有過)
(人者四乃樹碑而頌焉)陳寵(咸曾孫父躬事光武為廷尉寵明習家業肅宗初為尚書是時承永)
(平故事吏尚嚴切寵上䟽請濟之以寬是後人俗和平屢有嘉瑞後歷三郡三卿所在有跡官至司空寵)
(雖𫝊法律而兼通經書奏議温粹號為稱職)陳忠(寵子明習法律用心寬詳三遷廷尉政有聲稱)
(安帝初立數上薦𨼆逸及直道之士常作縉紳先生論以風上寵信之偏屢上疏言多切直累官至尚書)
(令)范滂(汝南細陽人少厲清節舉孝廉光禄四行時冀州飢荒盜起滂為清詔使登車攬轡慨然)
(有澄清天下之志及至州境守令望風解印綬去後以鉤黨坐繫既釋復見收母曰汝今得與李杜齊名)
(死亦何恨滂跪受教再拜而辭聞者流涕)施延(沛國蘄人明五經星官風角家貧嘗詣海鹽任作半)
(路亭以養母時馮敷為督郵至知其賢者下車謝使入亭請與飲食脱衣與之餉錢不受順帝初徵拜太)
(尉)華陀(譙人遊學徐土兼通經史曉養性之術年且百歲猶有壮容人以為仙舉辟皆不就精於)
(方藥處劑不過數種心識分銖不假稱量針藥所不及者因刳割腹背斷截腸胃除其疾而縫之傅以神)
(膏即愈曹操苦頭風召陀針之隨手而瘥後召不至竟為所害)三國曹植(譙人操次子十餘歲)
(善屬文操視其文曰汝倩人邪植跪曰言出為論下筆成章顧當面試柰何倩人操甚異之植任性而行)
(不自雕勵封陳王薨謚曰思)夏侯惇(沛國譙人嬰之後魏曹操初起惇為裨將尋領東郡太守)
(屢從征伐有功文帝時拜大將軍惇性清儉有餘財輒以分施卒諡忠侯)劉曄(淮南夀春人許邵嘗)
(稱其有佐世之才廬江界有山賊守險衆謂不可伐曄以為可卒如所度其他料敵制勝無不中明帝時)
(進爵東亭侯曄在朝略不交接或問其故荅曰僕在漢為枝葉於魏備腹心寡偶少徒於宜未失也卒謚)
(景侯)夏侯淵(惇族弟從曹操征討有功拜征西將軍淵之從子尚領荆刺史文帝與之親友尚子)
(玄左右勲業官顯於時)許禇(譙國人身長八尺餘腰大十圍勇力絶人曹操壮之拜都尉從討袁)
(紹累拜振威將軍卒諡壯侯)陳矯(東陽人魏明帝時為尚書令帝嘗至尚書門矯跪曰陛下欲何)
(之帝曰欲案行文書耳矯曰此臣職分非陛下所宜臨也帝乃命回車其直亮如此)嵇康(其先本上)
(虞人姓奚以避怨徙譙家于銍之嵇山因命氏焉康遠邁不羣與魏宗室婚拜中散大夫不就嘗彈琴詠)
(詩以自足後以譛被害兄喜有當世才歷太僕宗正)魯肅(吳臨淮東城人家富於財周瑜嘗往見之)
(且求資粮肅有米兩囷囷三千斛乃指一囷與之後仕吳累戰功為横江將軍肅為人方嚴雖在軍陣手)
(不釋卷又善談論属文)蔣欽(九江夀春人給事吳孫策為右護軍累功遷盪寇將軍初欽屯宣城)
(徐盛收欽屯吏表斬之盛常畏欽害已而欽每稱其善論者美焉)薛綜(沛郡竹邑人仕吳為五官)
(郎中除合浦交阯太守官至太子少傅所著詩賦論難凡數萬言子瑩孫皓時領少傅又為左國史與華)
(覈等共撰吳書)吕範(汝南細陽人少為縣吏從孫策攻討有功拜裨將軍領彭澤太守遷平南將軍)
(屯柴桑權都武昌拜範建威將軍領丹陽太守治建業終大司馬)丁奉(吳廬江安豐人少以驍勇)
(為小將屢立戰功孫亮即位為冠軍將軍後遷大將軍領徐州牧)胡質(楚國夀春人性沈實内察)
(仕魏為頓丘令平反獄情累遷征東將軍假節青徐諸軍事備禦有方海邊無事卒贈陽陵亭侯謚曰貞)
晉胡威(質子父子俱以清慎聞威歷安豐太守後入朝武帝問曰卿孰與父清對曰臣不如也臣)
(父清惟恐人知臣清惟恐人不知是臣不及遠也)夏侯湛(譙國人幼有盛才文章宏富善構新)
(詞而美容觀嘗與潘岳同車接茵京都謂之連璧泰始中舉賢良對策中第拜郎中後轉尚書郎出為野)
(王令惠帝即位為散騎常侍)嵇紹(康子事母孝累官至侍中會河間成都二王舉兵紹從惠帝與)
(王戰于蕩隂侍衛皆潰惟紹以身捍衛遂被害血濺御衣事定左右欲浣衣帝曰此嵇侍中血勿去)桓
彛(譙國人漢五更榮九世孫性通朗早獲盛名仕為逡遒令累遷尚書吏部郎後為宣城内史蘇峻反)
(守節而死五子温雲豁秘冲温豪爽有風概姿貌甚偉哀帝朝以功加大司馬冲淹識有武幹孝武朝為)
(荆州刺史盡忠王室)嵇含(紹從子好學能文自號亳丘子舉秀才除郎中惠帝朝為中書侍郎累官)
(至平越中郎將廣州刺史)曹攄(譙國人調補臨淄令縣有寡婦姑勸令改適婦守節不移姑愍之密)
(自殺親黨告婦殺姑攄知其冤辨究得實時稱其明獄有死囚攄於歲夕放暫歸家刻日相率而還一縣)
(嘆服)戴逵(譙國人博學能文善鼓琴工書畫性高潔常以禮度自處深以放達為非道著為論孝武)
(時累徵不就子顒有高名嘗述莊周大旨著為論)陳騫(矯子沈厚有智謀為尚書郎累遷太守並)
(著治蹟後封安國亭侯遷侍中都督揚州諸軍事)劉翼(淮陵人永昌之亂翼為衡陽太守起兵期)
(復晉祚力戰死之)武周(沛國竹邑人仕至光禄大夫子陔及二弟韶茂皆總角見稱有器望同郡)
(劉公榮見之曰三子國士也陔最優仕至尚書左㒒射韶至散騎常侍茂至侍中尚書)桓宣(譙國)
(銍人仕為丞相舍人時張平樊雅負固各據一城元帝以宣與之同里轉為後參軍使就之平雅即遣使)
(隨宣受節制後更宣為都督司梁雍及荆州之南陽襄陽新野南鄉軍事甚有稱績)劉惔(沛國相人)
(祖宏宏兄粹弟潢並有名惔少清遠家貧晏如王導深器之累遷丹陽尹為政清整性好老莊卒於官孫)
(綽誄云居官無官官之事處事無事事之心時以為名言)桓伊(宣族子嘗督豫揚二州軍事所至撫)
(綏百姓賴焉與謝玄共破符堅進號右將軍封永脩縣侯伊性謙素不伐善音樂有蔡邕柯亭笛嘗自吹)
(之)隗炤(汝隂人善易臨終書板授妻曰後五年春當有詔使来姓龔此人負吾金即以此板往責)
(至期果有龔使至妻齎板往使者惘然良久乃悟取蓍筮之歎曰妙哉吾不負金汝夫自有金知汝漸困)
(故藏金以待知我善易故書板以寓意耳金五百斤盛以青甕覆以銅梓在屋東去壁一丈入地九尺掘)
(之如卜)南北朝夏侯詳(譙人年十六遭父喪哀毁廬墓三年有三足雀来集後仕宋為)
(新汲令累遷尚書左僕射)王彭(宋盱眙人父母終貧無以營葬鄉人為助作磚時天旱艱於水彭號)
(天自訴忽泉湧出葬畢而竭)鄭黑(宋夀陽人為豫州刺史時殷琰叛黑起兵淮上以捍之遷司州)
(刺史)劉瓛(宋沛郡相人惔六世孫䔍志好學五歲時聞舅氏讀管寧𫝊欣然聽之曰此可及也兄弟)
(二人共處蓬室怡然自樂聚徒教授不廢袁粲嘉其清德薦為秘書郎)劉璡(瓛弟方毅正直宋泰)
(豫中為明帝挽郎瓛常夜隔壁呼之璡下牀著衣立然後應瓛怪其久曰向束帶未竟其立操如此)劉
顯(瓛族子六歲能誦過秦論仕梁為參軍俄署法曹後沈約引為少傅五官約嘗於坐策顯十事顯對)
(其九)裴邃(梁夀陽人時裴叔業以夀陽降魏邃乃自拔還梁梁以為豫州刺史欲謀夀陽乃以邃督)
(軍北入所至響應竟破魏軍)隋劉臻(沛國相人舉秀才為邵陵王東閣祭酒隋高祖初進位儀)
(同三司左僕射臻耽悦經史終日覃思精於兩漢書時稱為漢聖)唐張路斯(潁上人年十六)
(中隋明經第仕唐為宣城令以才能稱)夏侯端(夀州人唐高祖微時與相友高祖入京師擢河)
(南道招慰使𫝊檄州縣次亳州會王世充起道塞無所歸乃馳節東走世充遣人以吏部印綬召之端即)
(焚書及衣解節毛懷之間道走歸拜秘書監)劉行舉(盱眙人徐敬業起兵揚州行舉與楚州刺)
(史李崇福連和嬰城不從敬業敗拜遊擊將軍)李敬玄(亳州譙人該博羣籍尤善於禮高宗在東)
(宫以馬周薦為崇賢館侍讀累官中書令封趙國公儀鳳初拜洮河道大總管與吐蕃戰敗貶揚州長史)
(卒謚文憲撰次禮論及他書數十百篇)董召南(夀州安豐人苦學讀書𨼆居行義事親以孝聞)
(韓愈嘗作董生行以送之有云嗟哉董生孝且慈人不識惟有天翁知)龐嚴(夀春人舉賢良第一)
(嘗權京兆尹強幹不阿後為翰林學士)李興(安豐人父死廬墓孝誠洞達廬上産紫白芝二本醴)
(泉湧出柳宗元為作孝門銘)何武(夀州人嘗被誣枉至州投石自明守釋之未幾寇起即請子守)
(曰此真畢命之秋也命領偏裨入摐陽不意伏盜發叢翳間兵盡駭潰武獨鬭死)裴懷古(夀州)
(夀春人清介審慎仕為監察御史多所平反累官左威衛大將軍韓琬稱其馭士信臨財廉為國名將云)
李紳(敬玄曾孫為人短小精悍詩最有名時號短李元和初補國子助教擢翰林學士與李德裕元)
(稹同時號為三俊累官至同中書門下平章事)五代楊師厚(潁州斤溝人梁時累立戰功為)
(天雄節度使太祖與晉戰河北乃為招討使悉領勁兵朱友珪欲圖之召計事其吏勸勿行師厚曰吾不)
(負梁今雖往無如我何乃朝京師)張存敬(譙郡人為人剛直有膽略仕梁為將累遷護國軍留)
(後徙宋州刺史卒贈太傅)徐懷玉(亳州焦夷人仕梁為將累功遷保大軍節度使為人雄豪勇敢)
(戰陣所至克捷為時名將云)馬嗣勛(濠州鍾離人為人才武有辨仕梁為宣武軍押衙屢立戰)
(功卒贈太保)朱漢賓(亳州譙人為人有膽力仕梁為指揮使累遷昭遠軍節度使為政能守法)
(好施惠人頗愛之卒贈太子少傅謚貞惠)宋尹拙(潁州汝隂人性純謹博子通經史舉三史官至國)
(祭酒通判太常禮院宋初改工部尚書太子詹事判大府寺卒年八十一子季通國子博士)李谷
(潁州汝隂人厚重剛毅言多詣理舉進士從事華秦二州晉天福中擢監察御史累官開府儀同三司進)
(封趙國公宋建隆初卒贈侍中)丁罕(潁州人以應募補衛士累遷指揮使淳化中為澤州團練使知)
(霸州河決以私錢募築民咸德之後拜密州觀察使徙貝州)張綸(潁州汝隂人太宗時擢荆湖提)
(點刑獄歷知辰渭州遷江淮發運副使權知泰州復逋戶二千六百民為立生祠後又知府瀛滄潁州綸)
(有才略所至興利除害有循良之政)高瓊(濠州人乾之子少勇鷙太宗召置帳下及即位擢御龍直)
(指揮使積戰功累官保大軍節度鎮州都部署真宗時為并代都部署有政績終檢校太尉瓊不識字而)
(曉達軍政善訓諸子)高繼勲(瓊子真宗時為益州兵馬都監歷知數州累遷建雄軍節度使繼勲)
(性謙謹有機略善撫御士卒在蜀有威名子遵甫官至北作坊副使遵甫女為英宗皇后神宗即位追封)
(繼勲康王遵甫亦追封楚王)閻日新(宿州臨渙人真宗時為供奉官遷文思使多所建白累官)
(坊州刺史知渭州兼涇原路駐泊鈐轄終昭州團練使知單州)張傅(亳州譙人進士及第真宗時知)
(拳符縣累官工部侍郎傅七為監司所至審覈簿書句擿姦隠州縣憚之傅曰奚為我憚哉吾所以事事)
(致察者正所以愛州縣也吏不敢慢則州縣不復犯法矣人亦以為然)魯宗道(亳州譙人舉進)
(士為定遠尉真宗時為諭德上嘗遣使召之宗道方與鄉人飲于酒肆使者曰即上訝来遲何辭以對宗)
(道曰第以實告飲酒人之常情欺君臣子之大罪使者如其言上嘉其忠實仁宗時拜參知政事務抑僥)
(倖時皆憚之目為魚頭參政卒諡簡肅)王臻(潁州汝隂人始就學能文辭中進士為大理評事知)
(舒城縣累遷龍圖閣待制權知開封府以右諫議大夫權御史中丞多所建明臻剛嚴善決事所至有風)
(迹子仲言克紹家學有揮塵錄玉照志)吕夷簡(夀州人進士及第通判濠州知開封府治嚴辨)
(真宗識姓名於屏風仁宗時累官同中書門下平章事進昭文館大學士手䟽陳八事語甚切以使相出)
(判陳州後再相進位司空封許國公卒諡文靖自仁宗初立太后臨朝十餘年天下晏然夷簡之力為多)
(有集二十卷子公綽公弼公著公孺皆有名)高覿(宿州蘄人舉進士為嘉興縣主簿通判泗州詔)
(定南場茶法覿多所建明累官集賢院學士進給事中知單州子秉常梓州路轉運使)朱夀昌
(天長人以父㢲蔭補官累調州縣通判陜州荆南知岳閬州所至有善政夀昌母劉氏㢲守京兆時出之)
(母子不相聞者五十年夀昌行四方求之不置熙寧初棄官求之得於同州迎以歸由是孝聞天下後累)
(官至司農少卿)許遵(泗州人第進士又中明法擢大理詳斷官知長興縣及宿州登州後判大理寺)
(熙寧間出知夀州又知潤州提舉崇福宫致仕累遷至中散大夫)李犍(招信人累官國子博士嘗)
(著易說)楊介(盱眙人善醫著傷寒論脉訣行於世)吕公著(夷簡子幼嗜學至忘寝食夷簡)
(器之曰他日必為公輔寓居洛陽舉進士累官御史中丞元祐初拜尚書右僕射兼中書侍郎與司馬光)
(同心輔政後進司空卒贈申國公諡正獻)常秩(潁州汝隂人以經術著稱士論歸重熙寧初詔郡以)
(禮敦遣始詣闕神宗問曰先朝累命何為不起對曰先帝亮臣之愚故得安閭巷今陛下嚴詔趣迫故不)
(敢不来數求去不許累官至寳文閣待制兼侍讀)曹潁叔(亳州譙人進士及第累官右司郎中)
(陜西都轉運使自慶歷鑄大鐵錢行陜西民盜鑄不已潁叔請罷鑄諸郡鐵錢以三鐵錢當銅錢之一從)
(之進龍圖閣學士知永興軍)高遵惠(瓊之孫從王遵裕以戰功累官龍神都指揮使知熙州遵)
(惠生以蔭入官熙寧中試經義中選累官戶部侍郎以龍圖閣學士知慶州方宣仁后臨朝繩檢族人一)
(以法度乃舉家事付遵惠遵惠躬表之人無間言)魯有開(宗道從子好禮學通左氏春秋以蔭)
(入官知韋城縣後歷知衛冀洺滑州所至有循良之政熙寧行新法王安石問江南如何有開曰新法行)
(未見其害當在異日也)苗時中(其先自壼關徙宿州以蔭主寕陵簿有善政熙寧中為梓州轉)
(運副使韓存寳討蠻軍行時中以粮道遠創為摺運法食以不乏遷關東轉運使加至寳文閣待制終戶)
(部侍郎)魏瓘(夀春人知廣州會城頽圮為之申請經理既築土得一小石碣云委於鬼公役夫持)
(以告瓘曰事之興廢亶非偶然)張整(亳州酇陽人初補供奉官為利文州都巡檢使歷涇原真定京)
(東環慶鈐轄莅軍嚴明哲宗嘗訪於輔臣召之對擢為龍神衛四廂都指揮使官至威州刺史)孫暉
(霍丘人少負義氣靖康之亂率淮民團結保護鄉井賴之擢招信尉建炎中金人將渡淮暉率射士民兵)
(禦之會大霧金人莫測多寡相持踰半日暉且戰且却城陷竟死於敕書樓)李稹(泗州臨淮人幼)
(明敏篤學靖康初補迪功郎湖南向子諲使督犒師銀兩數百艘自淮趨濟卒以計達高宗大悦曰得一)
(士如獲拱璧豈特軍餉而已累官戶部員外郎秦檜當國稹丐祠奉親十九年不仕母卒廬墓有白鷺朱)
(草之祥後歷知數州以寳文閣學士致仕卒諡忠襄有臨淮集十卷)王希吕(宿州人南渡後寓居)
(嘉興乾道中進士授秘書省正字歷兵部吏部尚書以端明殿學士知紹興府希吕天性剛勁遇利害無)
(所回護惟是之從居官廉潔歸老至無屋可廬)魏把(夀春人紹興中舉進士知宣州涇縣錢端禮薦)
(其才召為大府寺主簿孝宗時遷宗正少卿使金通問克尊國體比還累遷至參知政事右僕射兼樞密)
(使淳熙中卒諡文節)劉位(招信人知滁州節制徐泗二州軍事金人南伐位屢敗之金遣使誘之位)
(斬其使後出戰中流矢没於陣贈建寧軍節度使建廟滁陽號光烈)董槐(濠州定遠人廣顙豐頤美)
(髯少喜言兵既而折節為學嘉定初登進士調靖安主簿累官右丞相兼樞密使為政務大體苟可以利)
(國家知無不為進封許國公一日將暮值天雷雨大作槐起衣冠而坐為諸生說兑謙二卦畢遂卒諡文)
(清)王惟忠(鍾離人軍興據韭山為寨依附者萬餘人金人以孫興知濠州屬縣皆聽惟忠獨不)
(從後仕至左軍統領)牛富(霍丘人勇而知義為侍衛馬軍司統制戍襄陽移守樊城累戰不為衂城)
(破率死士百人巷戰遇民居燒絶街道以頭觸柱赴火死贈靜江軍節度諡忠烈裨將王福曰將軍死國)
(事吾豈宜獨生亦赴火死)姜才(濠州人貌短悍知兵善騎射為通州副都統與元兵屢戰屢勝復守)
(揚州元將使人招之才曰吾寧死豈作降將軍邪後以疽發不能戰被執死之)鞏信(安豐軍人為荆)
(湖都統沈勇有謀本隸蘇劉義部曲文天祥開督劉義以信等借天祥官至江西招討使招淮士數千自)
(隨天祥趨永豐大兵追其後信戰於方石嶺中數矢傷重不能戰自投崖石而死贈清遠軍承宣使立廟)
(旌之)金魏全(夀州人泰和中宋李爽圍夀州刺史徒單羲募兵往斫爽營全在選中為爽兵所執)
(爽曰若為我罵金主免死全至城下反罵宋主爽殺之金贈宣武將軍)武禎(宿州臨濠人深數學)
(金正大初徵為司天臺管勾時久旱禎忽謂其友王鉉曰今日早歸恐為雨阻既而平地雨注二尺人皆)
(嗟異)元孟祺(宿州符離人幼敏悟善騎射早知問學辟掌書記廉希憲等器重之薦為國史院編)
(脩官一時典册多出其手巴延南伐祺贊畫大計酬應剖決略無疑滯累官至提刑按察使卒諡文襄)
張紹祖(潁州人讀書力學以孝行聞特授河南路學教授至正中奉父避兵山間賊至將殺其父)
(紹祖泣曰吾父耆德善人請殺我以代父且若等非父母所生乎何忍害人父賊怒以戈擊之戈應手挫)
(鈍因相謂曰此真孝子不可害乃釋之)李黼(潁州人父守中為工部尚書黼泰定中以明經魁多)
(士累官宣文閣監書博士兼經筵官數與勸講每以聖賢心法為言至正中江南寇起出守江州路總管)
(捍賊有功詔為行省參政賊大至城陷巷戰叱曰殺我無殺百姓與從子秉昭皆罵賊而死諡忠文兄冕)
(居潁亦死於賊)杜昌(鍾離人長身多力至正間首以義兵應募有功授金虎符為義兵萬戶卒軍中)
(嘗圖其形上之)曹彦可(亳州人至正間妖賊起里中皆不知書者羣趨彦可家以刀斧迫之寫旗)
(彦可唾曰我儒者知有君父寧死耳豈為汝寫旗者邪遂遇害事聞諡節愍)馬希先(懷遠人舉)
(鄉貢前夕夢靈槎賦已而果然後廬祖父母父母墓凡九年)劉通(亳州譙縣人家貧業農母卜氏)
(好聲樂每眩技者以簫鼓至門必令娛侍或自歌舞以悦母心卜氏目失明通誓斷酒肉禱之三十年不)
(懈卜氏年八十五忽復明事聞褒美之)張旺舅(霍丘人幼失父母陳氏居貧守志旺舅九歲賣)
(餳以養及長母病無貲命醫惟日夜痛哭禮天求代未幾遂愈又自以生業微不能多給竟不娶以終母)
(年縣令言於朝旌之)本朝馬公(宿州閔子鄉人素剛直重然諾愛人喜施即孝慈高皇后父也)
(洪武初追封為徐王)郭子興(濠州定遠人其先曹州人父郭公善星歷子興兄弟三人皆以貲産)
(豪里中元末兵起子興乃散家財隂結豪傑攻拔濠城據之自稱元帥為人勇悍善戰而性悻直不能容)
(物卒以憤恨終洪武初追封滁陽王)徐達(鳳陽人長身偉貌直元季兵起乃仗策来歸留置麾下久之)
(察其智慮材略超衆命為鎮撫位諸將上征討四方摧強撫順輔成大業累官中書左丞相封魏國公達)
(言簡慮精令出不二偏裨以下敬若神明小心慎密謙謹若不能言及受命征討必致成功凡下城邑未)
(嘗妄殺卒追封中山王諡曰武寧孫景昌封定國公)常遇春(懷遠人性剛毅膂力絶人初為羣雄)
(劉聚所得度聚無成乃率衆来歸從征所至克捷運籌決勝之方皆不學而能嘗攻采石屢出竒以挫元)
(兵扼江之勢尋守溧陽攻建康又從征克陳友諒擒張士誠取中原功居多焉累官至中書右丞相封鄂)
(國公卒追封開平王諡忠武)李貞(臨淮人為人孝友謙約初避兵淮東後居守倉卒遇變有戡定)
(功洪武初以姻聯戚里拜駙馬都尉封曹國公薨追封隴西王諡恭獻)李文忠(貞子生十二歲)
(母公主薨國初以甥為至親賜姓擇師教之初以舍人領軍南征北討皆與有功封曹國公復李姓文忠)
(器量沈閎智力過人臨戰必身先士卒及戰勝必以功推下及釋兵家居一循禮度恂恂若儒者及薨追)
(封岐陽王諡武靖)沐英(定遠人八歲遭兵亂父母殁國朝憐其孤幼賜姓子之年十八授帳前都)
(尉尋陞指揮使屢從征討有功洪武初詔復其故姓封西平侯英沈毅有智量好賢禮士馭卒伍尤有恩)
(意奉命討平雲南諸夷留鎮其地英宣布威德結以恩信得其懽心朝廷無西南之憂及卒夷人為之流)
(涕罷市追封黔寧王諡昭靖)鄧愈(虹縣人器量宏偉沈毅簡重元季兵起来歸從定金陵有功累)
(官至御史大夫封衛國公愈臨大敵而不懼有大功而不矜好賢下士寬惠愛人嘗歷鎮廣德宣徽嚴饒)
(撫南昌襄陽所至明立賞罰撫以恩信八州之人至今德之追封寧河王諡武順)湯和(鳳陽人剛)
(毅有智略元末兵起率子弟歸附從征渡江領兵征伐所至克捷累功官至御史大夫封中山侯加封信)
(國公卒追封東甌王諡襄武)胡大海(虹縣人身長鐵面智力過人國初仗策来歸遂居前鋒攻)
(拔諸州屢建竒功累陞僉樞密院事行軍不妄殺人不虜婦女不燬廬舍故所至悦附諸暨州嘗被圍大)
(海率兵救之賊將勢蹙求解許之或曰彼猾賊難信不如擊之大海曰言出而背之不信既縦而擊之不)
(武竟引兵還以江南分省參知政事守婺州值苗軍謀亂被害追封越國公諡武順)趙德勝(臨濠)
(人勇敢有氣節國初詣和陽歸附從征渡江克太平下建康取鎮江皆有克捷功累官至元帥守洪都陳)
(友諒攻城德勝中流矢死追封梁國公諡武桓)郭子興(臨濠人生有膂力善騎射初從郭元帥起)
(兵尋来歸附從師渡江定金陵攻常宣諸州破陳友諒於鄱陽湖屢建竒績克定西伐西蜀征甘肅皆與)
(有功封鞏昌侯卒追封陜國公諡宣武)耿再成(泗州五河人國初歸附從征渡江多著勞績累)
(陞樞密院判官守處州苗軍元帥李祐之等叛再成聞亂即上馬收兵不及迎賊罵曰賊奴國家何負汝)
(乃敢反因被害追封高陽郡公)吳良(鳳陽定遠人初名國興後賜今名器貌雄偉性剛直與弟禎俱)
(有勇力元季歸附屢立戰功命為指揮使鎮江隂時張士誠據姑蘇良繕城池利器械部伍整肅號令嚴)
(明士誠畏威不敢闖其境洪武初封江隂侯命討廣西蠻夷之亂數月間盡平其地卒追封江國公諡襄)
(烈弟禎封靖海侯)繆大亨(定遠人初起義兵為元攻濠弗克元兵潰散大亨獨率其衆二萬從)
(元將屯横澗山固守月餘乃率衆降自是從征屢有功命同僉樞密院事守江淮總制軍民為政寬簡人)
(皆悦之及卒朝廷遣人祭其墓曰繆將軍平生端直在諸將中未嘗有過今不見矣惜哉)曹良臣
(夀州安豐人元季兵起良臣聚鄉里立堡以禦外侮約束嚴明無敢違其令者後率所部来附受命為江)
(淮行省平章政事從大軍取河北入元都攻永平其功居多後從徐達擊敗元將王巴拜于定西封宣寧)
(侯既平蜀又從李文忠進兵鄂勒歡河與敵戰没追封安國公諡忠壯)郭英(臨淮人有膂力善騎)
(射國初從征渡江取金陵以謹重見信任又從征偽漢戰鄱陽湖下武昌及從徐達取中原克元都定隴)
(右山後諸處繼平南溪峒諸蠻累功封武定侯復同傅友德平北方英為將善撫士卒人多用命大小百)
(餘戰刀箭瘢被體若刻畫然英毅之氣瀕老不衰居家善事親尤喜觀書卒追封營國公諡威襄)茅
成(定遠人國初勇將攻張士誠戰死於蘇州追封東海郡公)張赫(臨淮人少有勇略元季兵亂率)
(衆来附從征渡江屢建勲勞授福州衛指揮使後以平海洋倭寇功陞都督僉事督遼東海運封航海侯)
(卒年九十追封恩國公諡莊簡)陳德(鳳陽人歸附從征累功封臨江侯卒追封把國公諡定襄)花
雲(懷遠人體長大面鐵色驍勇絶人既歸附將兵略地屢建竒功陞行樞密院判守太平陳友諒来攻)
(雲被執怒罵奮躍而起縛皆絶奪守者刃連斬賊五六人賊衆怒縛雲叢射之至死罵不絶口追封東丘)
(郡侯雲被執妻郜氏赴水死子煒始三歲婢孫氏抱匿之渡江因潰卒爭舟捽孫氏及兒投江中孫氏抱)
(兒附一斷木入蘆渚中采蓮實啗之七曰不死有老父呼令俱行送至朝老父不見煒既長命為水軍衛)
(指揮僉事)李新(鳳陽人國初歸附擢管事千戶以功累陞中軍都督府僉事封崇山侯)王簡
(夀州人國初来歸從師渡江招降決戰征討四方屢著勲績官至都督僉事卒追封霍山侯諡忠毅)王
真(夀春人少英邁國初以武功累官廣西都指揮使在鎮軍民輯睦號為稱職卒贈都督同知追封臨)
(沂侯諡桓義)張銓(定遠人國初以從征功累陞指揮僉事繼以取中原破諸州下濟南征西蜀功)
(累陞都督僉事後以再征雲南有功封永寧侯)安然(潁州人洪武初為起居注歷任浙江河南布政)
(司參政尋陞山東布政使未幾召為御史大夫官至四輔每論事賜坐多所裨益)潘毅(臨濠人國)
(初從征十有五年破荆楚將諸山寇轉戰吳越從徐達北伐皆與有功拜虎賁衛指揮使再從西征道卒)
(追封榮陽伯諡曰武)李敏(潁州人洪武初為工部尚書尋陞江西行省參知政事復轉工部尚書賜)
(以浙江田土卒遣官祭葬)胡海(定遠人慷慨有大志國初從征每戰以身先士卒敗元將賈魯授萬)
(戶繼以克捷諸州擒元帥唐隆等陞指揮使留鎮益陽後又以征湖廣廣西平雲南功封東川侯充征南)
(將軍平九溪諸蠻寇歸老于家子斌龍虎衛指揮使征雲南中流矢卒贈都督同知觀尚南康公主)甯
正(夀州人國初累功至右軍左都督平羌將軍)李恪(鳳陽人國初從征渡江累功至後軍都督)
(僉事)陳春(夀州人洪武中累功至右軍都督僉事)高銘(鳳陽人國初仗戈来從授百戶陞千)
(戶洪武初以從征日久多著勞績命子亮襲職特授銘中軍都督僉事致仕)張耀(夀州人從義兵)
(元帥陳埜先領兵屯建康之殷巷天兵克殷巷耀始歸附命與諸將子同入侍衞累立戰功陞神策衛指)
(揮使洪武初從李文忠與北兵戰没賜葬于江寧縣獅子塘)唐鐸(鳳陽人重厚慎密國初隨侍左)
(右歷任副都御史兵部刑部尚書太子少保僚属數以事連鐸上重其德皆釋不問嘗稱之曰鐸自友及)
(臣三十餘載交不知變色口不出惡聲及卒遣官護喪卹賻甚厚)吕本(夀州人初仕元為元帥府)
(都事國初歸附為中書掾史累陞太常司卿卒賜葬鍾山之隂女為皇太子妃)郁新(臨淮人洪武中)
(以才能舉授戶部主事累陞侍郎新長于訾筭奏事稱旨秩滿陞尚書卒賜祭葬)鄒魯(盱眙人洪)
(武中以聰明正直舉授河内縣簿尋以事降為會稽縣典史耆民奏其廉能遂陞知縣既而廣寧衛鎮撫趙)
(興以公事至縣為人請求魯執法不從興遂誣奏逮至刑部事直上嘉其有守特陞為大理寺丞賜鈔襲)
(衣)郝致才(濠梁人深明醫術國初因其用藥有驗召為太醫院判後請老以其子又傑為院吏)
單安仁(鳳陽縣人洪武初入仕克效勤勞又嘗從征有功累官至兵部尚書卒賜葬祭)金純
(泗州人由太學生擢吏部文選郎中有能聲薦陞江西布政司參政召為刑部侍郎尋陞禮部尚書轉工)
(部又轉刑部致仕)朱濬(夀州人父伯賢為長史有輔導功濬以父蔭補官歷陞北京刑部尚書勤)
(能著稱三子皆為顯官)吳斌(霍丘人由太學生擢刑部主事持法不撓朝廷重之累陞都察院左)
(都御史)陳居敬(蒙城人由太學生歷官勤能累陞戶部右侍郎)桂滿(臨淮人由鄉舉歷官)
(才能過人累陞都察院左僉都御史)欒世英(潁州人洪武初入仕歷任不怠官至四川布政使)
沈士温(臨淮人早以才能擢秦州衛知事勤於職務累遷浙江右布政使)章順(潁上人以)
(隠士召用歷官勤慎累陞河南布政使尋調廣西有惠政)楊冀安(靈璧人洪武初入仕歷遷工部)
(侍郎有聲卒賜葬祭)張泌(潁州人洪武中由太學生授兵科給事中和易謹厚勤於職事陞都給事)
(中再陞光禄寺卿為光禄二十餘年於御膳必躬視精潔其祭享宴會必豐潔馭下以寬處事以公衆咸)
(服之及卒特賜祭葬泌容貌豐偉識達大體後吏部每奏除光禄官必思得人如泌)經濟(濠州人為)
(鄉里耆老國初車駕至濠賜濟等宴謂曰諸父老皆吾故人豈不欲朝夕相見然吾不得久留此父老歸)
(宜教導子弟為善立身孝弟勤儉養生父老等亦宜厚自愛以樂高年濟等頓首謝皆懽醉而去)陳
亨(夀州人勇敢善騎射國初從征渡江以功累陞後軍都督僉事仍掌北平行都司事後從軍平内難)
(鏖戰壩上乘勝而南至白溝奮擊衝陣以疾卒追封涇國公諡襄敏)朱能(懷遠人父亮國初渡江從)
(征積功至燕山中護衛千戶能嗣其職沈毅有智略從師平内難降強撫順屢建勲勞封成國公永樂初)
(進太子太傅安南叛率師討之以疾卒于龍州卒之日將校皆流涕追封東平王諡武烈)劉才(霍丘)
(人國初從征開創後從靖難俱有功為人悃愊無華不為苟合亦不苟詆訾累爵至廣恩伯)李遠
(懷遠人沈毅有膽力善騎射從軍靖難累功封安平侯征北方突陣力戰馬蹶被執罵不絶口而死追封)
(莒國公諡忠壯)孫巖(鳳陽人少挾智勇國初從征渡江授百戶調燕山右護衛靖難之時命守通州)
(城孤而敵攻之急巖隨機應敵卒保無虞封應城伯卒追封應城侯諡威武)周長(天長人善騎射)
(居燕山中護衛從軍靖内難戰白溝東昌藁城皆與有功卒追封菜陽伯諡忠毅)張勇(夀州人年)
(壯有膂力洪武初從父興起行伍以功授燕山左護衛指揮僉事後靖難兵起勇復從興在行陣為肘腋)
(每戰克捷興嘗單騎追敵身被數創傷重勇繼領其衆以功封安鄉伯)趙彛(虹縣人洪武初由虎)
(賁右衛百戶以沙漠築城功陞永平衛指揮僉事後以從靖内難功累陞都指揮使封忻城伯)景福
(臨淮人洪武中為會州衛指揮同知後從靖内難積功至右軍都督僉事卒賜葬祭)崔聚(懷遠人從)
(靖内難以功累陞薊州衛指揮使扈從北伐敗邊寇陞河南都指揮僉事又陞左軍都督僉事征交趾力)
(戰而死)皇甫斌(夀州人任遼海衛指揮同知為人忠勇有智略遇警急不避險艱身先士卒適)
(有寇犯邊領軍禦之至密城東峪與寇遇交戰自旦及晡斌氣愈銳戰愈力以矢盡死子弼從戰以身衛)
(父亦死事聞詔褒恤之)張思恭(蒙城人永樂中累官北京刑部右侍郎馭下嚴恪吏畏服之嘗)
(出鎮能謹邊防人稱其才)袁容(夀州人永樂中為駙馬都尉儀容端謹進封廣平侯卒追封沂國公)
(諡忠穆)宋晟(定遠人永樂中以靖難功累陞右都督進封西寧侯子琥瑛俱為駙馬都尉襲侯爵)
(瑛於正統中率兵征邊寇没於陣追封鄲國公諡忠順)張信(臨淮人永樂中以靖難功累官都督)
(僉事進封隆平侯為人智勇出衆能效忠勤卒追封鄖國公諡襄僖)費瓛(定遠人謀勇過人永樂中)
(從征有功累陞左都督宣德初進封崇信伯)張貫(靈璧人由大學生歷職勤能永樂中累遷順天)
(府尹卒于官)王綗(定遠人性至孝母病躬侍湯藥母没哀毀水漿不入口三日既葬不茹葷飲酒)
(廬墓三年事聞旌其門曰孝行)王質(太和人永樂中由鄉舉授南陽縣訓導以才學卓異拜監察御)
(史清謹老成薦陞四川參政愈勵前志出巡不食肉人呼為青菜王歷遷山東右布政使未幾召為戶部)
(右侍郎尋陞刑部尚書復轉戶部卒)朱勇(能子性至孝居喪哀毁人不能堪永樂五年襲父公爵歷)
(掌帥府兵政宣德中以征沙漠功加太子太保正統初復敗北兵進太保後提兵禦敵没於陣追封平隂)
(王諡武愍勇脩幹魁顔望之森然善騎射待士卒有恩尤重文士工大書縉紳咸推重之)苗衷(定遠)
(人永樂中登進士第二擢翰林院編修屢典文衡預修實錄正統初用楊士竒薦為經筵講官學術醇正)
(士林推重歷陞兵部侍郎兼本院學士入内閣與機務進兵部尚書景泰初致仕卒年八十贈少保諡文)
(康)年富(懷遠人永樂中舉鄉試累陞陜西右參政興學勸農尤嫉贜吏遷河南右布政撫定流民)
(數十萬皆為編戶進左副都御史巡撫大同覈實軍功爵賞無濫召為戶部尚書夙夜不懈以國計為已)
(任尋卒諡恭定南畿志)卜謙(潁上人領永樂辛夘鄉薦授工科給事中嘗從皇太孫南京監國忠)
(于輔導值内外艱廬墓側六載宣德間直文華殿陳事大見嘉納陞陜西僉事尋陞山東副使䟽時事忤)
(近倖謫陜西參議民聞謙至歡呼迎者塞途以足疾致仕南畿志)韓璽(潁州人永樂中由大學生)
(授給事中選春宫講讀陞山東按察副使宣德初召還侍文華殿備顧問以忤權貴遷廣東參政考滿致)
(仕室如懸罄南畿志)李芳(潁上人登進士選庶吉士轉刑科給事中立朝凛然執法不撓嘗陳前代)
(理亂朝廷得失等事上嘉納以忤權貴謫海鹽丞家居怡然四十餘年卒南畿志)趙亮(亳州人以)
(刀筆任慶雲典史督民耕織歲饑捐俸買榖種給貧民入覲以賢能聞賜衣一襲鈔百錠陞崇仁知縣盜)
(息民安陞撫州知府卒南畿志)陳道(盱眙人為文選主事有聲出知金華善斷大獄累遷南京刑部)
(尚書志南畿)劉福(臨淮人任山東兖州府管泉同知河決張秋以死勤事嚢無餘資今祀于安平)
(鎮志南畿)王矩(武平衛人母羅氏終廬墓側冬不絮夏不扇有棠榆生連理枝之異服闋猶衣縞素)
(蔬食二十餘年事聞旌表南畿志)蔡興(盱眙人父歿負土築墳廬墓三年植木成林有鳩鳥營巢)
(之異事聞旌其門大學士李東陽為作傳南畿志)李紹賢(盱眙人正德初舉進士授行人諫南)
(巡忤旨杖于闕庭死南畿志)
列女范滂母(細陽人漢建寧中大誅黨人詔下急捕滂白母曰仲博孝敬足以供養滂從龍舒君)
(歸黃泉存亡各得其所惟大人割不忍之恩勿增感戚母曰汝今得與李杜齊名死亦何恨既有令名復)
(求夀考可兼得乎滂跪受教再拜而辭聞者無不流涕)夏侯令女(譙人魏梁相文寧之女曹)
(爽從弟文叔妻也文叔早死服闋恐家必嫁已乃斷髮為信後家果欲嫁之令女復以刀截兩耳及爽被)
(誅夫家夷滅已盡文寧冀其意沮微使人諷之令女復以斷鼻終不改其執義之志)曹氏(臨淮王宣)
(妻宋建炎中盜馬進掠臨淮宣要曹氏避之曹曰我聞婦人死不出閨房賊至宣避之曹堅卧不起衆賊)
(劫持之大罵不屈為所害)鍾離婦(宋紹興間金人來攻城䧟欲驅之去婦罵曰汝寧殺我必不從)
(賊金人怒斷其臂婦罵不絶口死之)花夫人(郜氏懷遠人東丘侯花雲妻陳友諒陷太平雲死郜)
(以其子煒囑侍兒孫氏即以死殉南畿志)杜氏(鳳陽人夫卒于元末杜年二十三守節育孤洪武十)
(年旌表)周氏(臨清人詹奎妻年十七適奎奎卒無子家特貧周守志不二事夫祖母及姑生養殁)
(葬惟謹永樂中旌表南畿志)劉錫妻張氏(靈璧人錫卒張年二十有三二子夫兄逐逼改)
(適張剪髮自矢遣子珍就學後舉鄉貢正統中事聞旌表南畿志)金源妻盧氏(亳州人有)
(程義妻何氏景泰中同以守節受旌表南畿志)胡氏(五河人年十九夫亡守節終身天順中旌)
(表其門南畿志)周鑑妻(官氏虹縣人成化間以守節事聞旌異其門南畿志)陳氏(宿州人方)
(諒妻諒卒陳年十八守節撫養遺腹子亦尋卒陳守益堅弘治中旌南畿志)方淳妻居氏
(定遠人正德壬申流寇攻陷定遠居死節一時女婦死節者計五十六人賊平侍郎叢蘭上其事詔悉旌)
(其門志南畿)王綬妻徐氏(靈璧人正德辛未流賊猖獗徐被虜不從被七鎗三箭而死時)
(有李希儒妻張氏赴水死董鸞妻茅氏攜子女赴井死事聞俱旌表)李驥妻胡氏(太和人正)
(德辛未賊攻太和胡不受辱被殺一時同節王昭妻陳氏李氏女玉蓮後事聞旌之南畿志)武氏
(武平衛百戶穆榮妻武適榮未朞而寡所親勸之他醮武持刀刎頸血濺滿衣家人救之得不死年九十)
(餘卒志南畿)雙貞女(不知其姓盱眙何雄育為已女正德辛未歲饑雄欲鬻于娼以賈厚利二)
(女知之一夕以巾聯兩臂投淮河而死志嘉靖初詔立廟祀之賜額雙節南畿)宋氏(亳庠生毛繼妻)
(繼卒宋矢志不二持夫之書籍衣服于靈所侍奉如生孀居三十六年以禮自防蓬首垢面足迹不外出)
(部使者書貞節二字以榜其門南畿志)
仙釋吕真人(有道士投宿曹三香店三香有惡疾道士以筯針其股曰回心回心既出見戶外有)
(皂角大樹枯死已久遂以粒藥投於竅中以泥緘之須臾失道士所在翌日皂角復生枝葉敷榮三香疾)
(亦愈遂為建祠於郡東北)藍采和(唐末人嘗飲于鍾離市橋酒樓乘雲仙去莫知所終嘗作歌曰)
(踏踏歌藍采和人生能幾何紅顔三春樹流年一擲梭古人混混去不返今人紛紛来更多朝騎龍鳳到)
(碧落暮看桑田生白波長景凝暉在烟際金銀宫闕高嵳峩)僧伽(葱嶺北人唐龍朔中東遊長安)
(南至臨淮宿賀玄濟家謂玄濟曰此故寺也玄濟因捨宅為寺掘地得石刻果齊香積寺基中宗召見賜)
(號國師及滅度後大著靈異土人呼為大聖云)劉大師(舊傳唐憲宗時有劉大師者騎白馬行村)
(落中不知所從来人有病與藥輒愈一日從鄉人鄭氏乞地為室未可俄入林中趺坐而逝衆異之即其)
(地為寺)志言(夀春人自言姓許落髮東京景德寺相貌竒古語笑無度時從屠酤遊飲啗無所擇)
(衆以為狂然事多前知宋仁宗嗣未立默遣内侍至志言所志言書有十三郎字人莫測何謂後英宗以)
(濮王第十三子入繼衆始悟嘗有具齋薦繪者并食之臨流而吐化為小鮮羣泳而去言將死作頌仁宗)
(命以真身塑像置寺中人見額上有光就視之得舍利)
明一統志卷七
