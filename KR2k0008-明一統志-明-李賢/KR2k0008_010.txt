明一統志卷十
明李賢等撰
常州府(東至浙江湖州府長興縣界二百里西至鎮江府丹陽縣界五十五里南至應天府)
(溧陽縣界一百八十里北至揚州府泰興縣界六十里自府治至南京三百六十里至京師二)
(千八百八十里)
(糧七十六萬四千石零)
建置沿革禹貢揚州之域天文斗分野周初屬吳後屬越
後又屬楚秦為會稽郡地漢因之東漢永建中分屬
吳郡三國吳分無錫以西為屯田置典農校尉晉太
康初省校尉分吳郡置毗陵郡東晉初改為晉陵郡
徙治京口後還治晉陵縣宋齊梁陳皆因之隋開皇
中廢郡置常州太業初改為毗陵郡唐武德初改常
州天寳初復改晉陵郡乾元初復為常州五代時屬
楊吴及南唐宋仍為常州屬浙西路元陞常州路隸
江浙行省本朝洪武初改為常州府直隸京師領縣
五
武進縣(附郭本漢丹徒曲阿二縣地三國魏青龍初改丹徒為武進晉太康初别置武進縣於丹)
(陽之東境太興初於武進僑置南蘭陵郡梁天監中改為蘭陵縣屬南蘭陵郡隋省入曲阿屬江都郡唐)
(武德中復置武進縣貞觀中省入晉陵垂拱初復置五代楊吴時徙治郡城與晉陵俱為附郭縣宋元仍)
(舊本朝以晉陵縣省入武進編戶四百五十七里)無錫縣(在府城東九十里周初為泰伯始封)
(地漢為無錫縣屬會稽郡縣有山舊産錫至漢初錫殫故縣以無錫名新葬改曰有錫東漢復舊三國吴)
(廢晉復置屬毗陵郡宋齊梁陳皆屬晉陵郡隋開皇中省入晉陵縣後復置唐屬常州宋因之元陞為州)
(本朝復為縣編戸四百一十里)江隂縣(在府城西北九十里本秦漢毗陵縣地屬會稽郡晉初析)
(置暨陽縣屬毗陵郡梁始置江陰郡及江陰縣隋初廢郡以縣屬常州又以利城梁豐二縣省入唐初於)
(縣置暨州復析置暨陽利城二縣尋廢暨州及省二縣入江隂縣屬常州五代南唐置江陰軍領江陰縣)
(宋或為軍或為縣元初仍為軍後陞為江陰路後又降為州本朝初改連洋州尋復江隂州後復為縣編)
(戸三百七十四里)宜興縣(在府城南一百二十里本吴荆溪地秦置陽羡縣漢初屬會稽郡後)
(屬吴郡三國吴時屬吴興郡晉置義興郡隋廢郡改縣曰義興以義鄕國山臨津三縣省入屬常州唐初)
(改鵝州尋改南興州後仍為義興屬常州宋改宜興縣元陞為府尋罷為縣後復陞為州本朝復為縣編)
(戸三百五十七里)靖江縣(在府城東北一百三十里本江隂縣地成化七年析置為縣治馬䭾)
(沙編戸五十五里)
郡名延陵(古名)毗陵(漢名)晉陵(晉名)
形勝三江之雄潤五湖之腴表(晉周處風土記)岡阜相屬林麓
欝然(舊毗陵志)川澤沃衍有海陸之饒(隋志)大江横北太湖
處其東(宋政和河溝記)北抵江淮東連海道(江陰圖經)山長水遠
氣秀地靈(元宜興州圖冊)土厚水深山澤清曠(元路學興造記)
風俗高節所興由克遜以立風俗(晉左思賦)君子尚義庸庶
厚龐(隋地理志)秀而多文愿而循理(宋葛邲江隂貢院記得江山之助故其人)
(秀而多文有淮楚之風故其人愿而循理)事簡易治民醇相安(圖冊江陰有泰伯延)
(陵之風事簡而易治民淳而相安)禮義之俗寖盛(元路學記漢魏而降衣冠南渡禮義)
(之俗由此寖盛)
山川横山(在府城東北三十五里舊名芳茂山晉時嘗有紫氣右將軍曹横葬此改今名三茅山人)
(張存詩當時不葬曹横墓千古猶稱芳茂山)鷄籠山(在横山東状如鷄籠)三山(在府城東)
(北三十五里中峯峭拔宋尖楊萬里詩三山幸有一峯)高山(在府城東北四十五里上有田及井俗呼)
(舜田舜井又有馬跡石)蛟山(在府城西一名穿石山相傳有蛟處其下)夾山(在府城東南七)
(十里山南北五里包秦湯二小山故名舊傳秦始皇嘗登此)黃公山(在府城南七十里一名百)
(瀆山去太湖十五里即楚春申君黃歇所封故墟下有龍泉灣)烏龜山(在府城南與黃公山相對)
(其狀如龜相傳宋楊時嘗寓居山下)馬跡山(在府城東南八十里太湖中山之西石壁間有两宂)
(圍各盈尺深五六寸水落則見相傳為秦始皇馬所踐因以名山宋建炎中赤心隊將劉晏保馬跡山以)
(捍寇寇再至晏選舟師迎戰降其衆即此地)津里山(在府城東南八十里即秦履山以秦始皇)
(嘗登此故名後訛為津里)黃山(在府城西北八十里俯瞰大江又江隂縣北六里亦有黃山取春申)
(君之姓為名上有石室吴時烽火之所)孤陳山(在府城北八十里與孟城山相接)九龍
山(在黃山南自孤陳山至此凡九嶺故名)孟城山(在府城北八十里俯瞰大江舊傳晉孟嘉)
(嘗寓此下流有孟瀆)嘉山(在府城西北一百里山有白龍潭鄉人歲旱於此山禱雨)錫山(在無)
(錫縣西七里慧山東峯也周秦間曾産鉛錫昔有樵者於山下得古銘云有錫兵天下争無錫寧天下清)
(有錫沴天下弊無錫乂天下濟自光武以後不復有錫)慧山(在無錫縣西七里舊名九龍山宋蘇)
(軾詩石路縈迴九龍脊水光翻動五湖天孫登無語空歸去半嶺松聲萬壑間)璨山(在無錫縣西九)
(里山上有泉曰洞酌下有大塜)龍山(在無錫縣西一十里越絶書縣西有龍尾道春申君初封吴所)
(築即此上有白龍潭)獨山(在無錫縣西南一十八里與錫山連中分斷太湖舟行其中號晉陵門)
漆塘山(在無錫縣西南二十五里宋錢紳退老卜築其間)歴山(在無錫縣西北三十里舊)
(名舜山又名柯山劉宋湛茂之别墅在焉劉鑠詩兹山藴靈詭憑覽趣亦贍九峯相接連五渚逆縈漫)
夫椒山(在無錫縣西太湖濱左傳吴夫差敗越于夫椒即此又名湫山)芙蓉山(在無錫縣)
(東三十里上有龍井及金鷄名)夏隂山(在無錫縣西三十五里周迴一十五里連亘柯山西臨太)
(湖)青山(在無錫縣西三十六里又江隂縣西南一十里亦有青山上有干將鑄爐處)膠山
(在無錫縣東四十里與慧山東西相望宛若翠屏下有竇乳泉宋蘇紳詩汲泉巖畔驚猿飲栽葦池邊引)
(鷺翔)軍將山(在無錫縣南四十里南唐屯兵於此以偹吴越故名其側有塢曰甲伏塢下有)
(龍潭潭有三石穴)歸山(在無錫縣西北四十五里昔吳王夫差殺伍子胥以鴟夷裏之浮於)
(江吴人於此山望子胥之歸故名)胥山(在無錫縣西南五十里近太湖伍子胥死吳人憐之為立)
(祠于此因名)安陽山(在無錫縣西北五十里相傳吳王封周章少子斌為安陽侯卒葬此山下)
(山頂有龍池下有白龍亭一名文筆峯宋趙義父詩突兀當空勢不羣蔪然頂角起祥氛毗陵自古多英)
(俊可信孤峯解主文)香山(在無錫縣東六十里一名顧山頂有龍潭此山連接無錫常熟江隂三縣)
(界又宜興縣南三十五里亦有香山)君山(在江隂縣北門外二里乃邑之主山以春申君取名北臨)
(大江故亦名瞰江山山顛舊有松風亭其南又有浮圖)綺山(在江隂縣東一十里昔吳王泛舟遊)
(賞至此見野花盛開如錦綺因名後人訛為啟山)女山(在江隂縣東一十五里山頂有洞十二俗)
(傳昔有太守女入山脩道後仙去故又名仙女山)由里山(在江隂縣東南一十五里山頂出雲)
(邑人視為雨候上有龍祠旱禱有應)真山(在江隂縣東一十八里舊名甄山梁時山側民韓文秀者)
(見鹿産一女因收養之及長令為女道士時號鹿娘死葬于此武竒為建觀謂其得道因改今名)稷
山(在江隂縣東二十里亦名薛山相傳唐薛稷别業在此山側有覆酒山)盤龍山(在江隂縣)
(東二十里唐垂拱中嘗有黃龍盤於山上三日亦名蛟山)鳳凰山(在江隂縣東二十里晉太康初)
(於此掘地得石鳳凰因名)貪山(在江隂縣東二十七里相傳梁大同中有樵夫見金寳現因掘取之)
(山頽壓死後人因名貪以示戒)秦望山(在江隂縣西南二十七里夲名鵝鼻山風土記秦始皇嘗)
(登此山四顧後人因名)時山(在江隂縣東三十里相傳昔有富民時氏族居於此)白龍山(在江)
(隂縣東南四十里上有龍洞歲旱禱雨於此)定山(在江隂縣東四十里唐貞觀中法嚮禪師掛錫)
(之地有虎跑泉)沙山(在江隂縣東四十五里初本平地晉宋間江水泛漲湧沙石積成此山)荆
南山(在宜興縣西南三里荆溪之南東漢時陽羡長袁玘常言死當為神一夕飲醉無病而卒風雨)
(失其柩夜聞荆山有數千人噉聲鄉民往視之則棺已成塜因改名君山立祠祀之山顛有池池有三足)
(鼈六目龜)穿石山(在宜興縣東南二十里亦名蛟山晉時有大蛟孕子人得其殼可容三斛㠌空)
(城穴上受許陂長流下溉民田)金鵝山(在宜興縣東北二十五里昔有金鵝飛集於此故名陽羡)
(舊名鵝州取此義山之東峯名計山)甑山(在宜興縣西南二十五里雲氣騰涌若炊故名梁蕭子雲)
(詩忽聞甑山侣萬里自相親寂寞晚霖霽重疊晴雲新)小心山(在宜興縣西南三十五里一名)
(敷金嶺金硎承小心盖以山下有金沙泉故也)煙山(在宜興縣西南三十里諸峯環峙西曰碧雲南)
(曰羅漢北曰雞籠西北曰紫雲上有漁磯臨深谷舊傳吳孫權嘗釣于此其西南又有聖山下有深潭)
蒿山(在宜興縣西南三十五里山産茶)唐貢山(在宜興縣東南三十五里山産茶唐時入)
(貢故名杜牧詩山實東南秀茶稱瑞草魁剖符雖俗吏脩貢亦仙才泉嫩黃金湧牙香紫壁裁樹隂香作)
(帳花徑落成堆)頥山(在宜興縣東南三十六里唐陸希聲隱此以山近震澤震為雷故取頣卦為名)
(著二十七詠紀臺池泉石林木之勝)蜀山(在宜興縣東南三十八里其山屹然獨出舊名獨山宋蘇)
(軾見其景物類蜀中改今名山下有軾祠)香蘭山(在宜興縣東南五十里斗入太湖五里有兩岸)
(南曰大蘭山北曰小蘭山相連二里山産蘭故名晉李顒詩旋經義興境艤棹石蘭渚)國山(在宜)
(興縣西南五十里本名離里山有九岑相連亦名陞山相傳吳王皓時山大石自立皓遣司空董朝太常)
(周處封為南獄故今名因刻石頌德碑形如鼓篆文周繞字多漫滅俗呼囤碑)&KR1432;山(在宜興縣西北)
(八十里漢封蔣澄為&KR1432;亭鄉侯即此地宋蔣堂詩&KR1432;亭深處枕清溪萬木回環盡翠微梅萼破香知臘近)
(柳梢含綠認春歸)章山(在宜興縣南六十里風土記即芳巖也通典陽羡有君山國山章山謂此)
孤山(在靖江縣東北二十里揚子江中距山百步有石碇接為平陸其北有仙人洞南有)
(仙人臺其上有僧廬及望江閣八角樓)天井峯(在無錫縣西四十里其峯有二一東)
(一西)偃月嶺(在宜興縣東南三十六里唐陸希聲詩山嶺依稀偃月形數層竒石疊空)
(青幾回雪夜寒光積直似金光照戶庭)松嶺(在宜興縣東南三十六里陸希聲詩嶺上春松)
(手自栽已能蒼翠暎莓苔苦寒本是君家事好送清風月下來)會仙巖(在宜興縣東三十五)
(里孤峯壁立若雕琢然宋紹聖間或見二叟倚石回睨忽不見故名)白雲巖(在宜興縣東南五十)
(里峻踰百仞上有龍湫雲氣常蒸繞其上)張公洞(在宜興縣南三十五里其門三面皆飛崖峭壁)
(惟正北一門可入嵌空邃碧有水散流石乳融結石上有唐人題刻洞中又有燒香臺仙人房玄武石風)
(土記漢張道陵嘗修道於此唐李栖筠詩一逕深窈窕上升翠微中忽然靈洞前日月開仙宫焚香入仙)
(洞巨石如虛空夙夜備蘋藻詔書祠張公五雲何徘徊玄鶴下蒼穹)白鶴洞(在張公洞北二里歲)
(旱有石燕飛出即雨)善卷洞(在國山東南洞有三曰乾洞曰大小水洞舊經周幽王時洞忽自開)
(上有巨石形常如堕洞中寬廣可坐千人周圍峭壁刻為佛像有石柱高丈餘號玉柱唐張祐詩金涵崇)
(寳蔵玉柱閟靈根宋陳襄詩水洞深無百尺泉白龍蟠蟄已多年誰知此物能雲雨常濟山南萬頃田)
梅花塢(在宜興縣東南三十六里陸希聲詩凍蕊凝香雪艷新小山深塢伴幽人知君有意凌寒)
(色羞共千花一樣春)大江(在府城北五十里西接丹陽東抵江隂中流西北入泰州界其在江隂境)
(有馬䭾沙與泰興縣分領)閭江(在無錫縣西四十五里即太湖别浦吳王闔閭築城於此故名)太
湖(在府城東南一百里連武進無錫宜興三縣界禹貢謂之震澤爾雅謂之具區周廽三萬六千頃亦)
(名五湖唐陸龜蒙詩嘗聞咸池氣下注作清質至今涵青霄尚且作白日)芙蓉湖(在府城東五十)
(五里南北八十里唐李紳詩丹樹村邊煙火微碧波深處鴈初飛蕭條葉落垂楊岸隔水寥寥聞搗衣)
陽湖(在府城東五十里中與無錫分界北通茭沼臨津總為三湖以其近陽山故名劉宋脩廢成良)
(疇數百頃俗名長渠)蠡湖(在無錫縣東南五十里相傳范蠡所開一名蠡瀆)濠湖(在無錫縣)
(東南七十里從東七里通漕湖中與常熟縣分界)五部湖(在無錫縣東北七里其源濁而流清)
(溉田百餘頃)滆湖(在宜興縣西北三十五里東接太湖西通蕪浦港南北一百里與武進中分為)
(界相傳昔有滆姓者居此偶得龍卵持歸此地遂䧟為湖)長蕩湖(在宜興縣西一百里與溧陽金)
(壇接境又名洮湖中有大坯山)運河(在府城内東自無錫縣界入境貫郡城西抵鎮江府丹陽縣吕)
(城壩九十里又江隂縣亦有運河引江水貫邑中以通舟楫)後河(在府城東一名市河宋郡守李)
(餘慶開餘慶精地理術謂郡民曰自此文風浸盛三十年當有魁天下者後郡人余中霍端友果擢狀元)
(鄒浩有記)惠明河(在府城西南引荆溪水下流合後河入運河)綱頭河(在府城北流入)
(大江)西蠡河(在府城南一名浦陽溪南經陳渡橋北接運河相傳范蠡所鑿)烈塘河(在府)
(城西一十八里俗名得勝新河南接運河北流入大江)弓河(在無錫縣東旁有九河號九箭)横
河(在江隂縣東宋天禧中知軍崔立開以通漕凡六十餘里)崇溝河(在江隂縣西南一十五里)
(一名北山塘由夏港分南經三山石堰逹武進縣界)清溪河(在江隂縣東三十五里由蔡港分流)
(過横河西入長河)長河(在江隂縣東南流入新河)新河(在江隂縣東六十四里流入無錫縣)
(界)白鶴溪(在府城西南二十里北通運河南入滆湖接丹陽界)三渦溪(在武進縣南三)
(十里北通運河亦入滆河)雙溪(在無錫縣北五里東南與梁溪合流)梁溪(在無錫縣西南一十)
(八里源出慧山繞歴山西南流入太湖古溪狹小梁大同中重浚故名亦名長廣溪)荆溪(在荆南山)
(北漢地理志云中江出蕪湖之西南東至陽羡入海即此溪也盖荆溪上通蕪湖下注震澤逹松江而入)
(于海溪流既遠澄澈可鑑溪南峯巒相映如畫名賢多取此為隱處之勝)東瀉溪(在宜興縣東三)
(十六里兩岸多花春時照暎水中故又名罨畫溪亦曰五雲溪宋陳襄詩五雲無處問新亭月裏乘舟夜)
(半行不見藤花相晻映鄉人遙指畫溪名)洑溪(在宜興縣東南五里源出君山北流入荆溪取回洑)
(之義為名)竹溪(在宜興縣西南四十五里中産菖蒲旁多竹石)玉潭(在宜興縣張公洞西南三)
(里一名玉女潭唐張祐詩上亢青冥小中連碧海深何當煙月下一聽夜龍吟)章浦(在宜興縣西二)
(十五里晉周扎封章浦亭侯即此)申浦(在江隂縣西三十里昔春申君聞浦置田為上下屯自大)
(江南𨗳分而為二東入無錫西入武進戚墅俱逹於運河)夏港(在江隂縣西一十里自東南出蔡涇)
(與黃田港合流入運河)黃田港(在江隂縣北相傳春申君開以溉田邑人於此置牐號上牐又)
(於蔡涇置下牐舊有支港十數處曰五斗港曰利港曰趙婆港曰白沙港曰石碑港曰石頭港曰令節港)
(多為潮沙所堙)劔井(在府城東南二十里亦名小井風土記葛仙翁駐馬處郡人將有拜樞相擢大)
(魁者是井輒先一歲有瑞氣氲氲累日邑宰陸元光嘗立石紀其異)聖水井(在錫山北麓宋盧至)
(柔鑿俗傳汲飲可以愈疾本朝學士王逹為記)石井(在江隂縣大寧坊俗呼為舜井遇旱不涸)義
井(在江隂縣治東宋嘉祐間鑿甓甃如甕又有一小井歲旱不竭民多頼之)陸子泉(在慧山寺)
(源出石宂如洞唐陸羽品天下水味以此為第二故又名第二泉皇甫冉詩寺有泉兮泉有山鏘金鳴玉)
(兮長潺湲作潭鏡兮澄寺内泛巖花兮到人間宋王禹偁詩甃石封苔百尺深試茶嘗味少知音惟餘夜)
(半泉中月留得先生一片心蘇軾詩踏遍江南南岸山逄山未免更留連試携天上小團月來試人間第)
(二泉)金泉(在宜興縣西南二十二里唐張祐詩東溪泉一眼歸卧愜高疎决水金沙静梯雲石壁虛)
潜虬泉(在頥山幽深泓澄中有異魚四足能行率數歲一出出必有水災唐陸希聲詩蟠蛇小穴)
(黑嵌空潜伏幽姿在此中)游泉(在宜興縣南四十里其水丼香)卧冰池(在府城東南五里相)
(傳晉太保王祥之後嘗居此追慕祥德故以名池)硯池(在武進縣鄒浩墓側世傳浩洗硯於此)
翫鵝池(在宜興縣南二里相傳昔王羲之翫鵝處)金蓮池(在慧山其水自第二泉流瀦其)
(中金蓮蔓生如荇花開黃色似蓮蕊甚香)䢴溝(在府城内其派有二一枕運河為南派一合市河為)
(北派)孟瀆(在府城西四十里南通運河北逹江唐刺史孟簡開)伯牙瀆(在府城西二十八里)
(南通運河北接吕莊入大江)黃土瀆(在府城西南六十里九域志吳人取土於此築闔閭城)
孝感瀆(在府城西南七十里通滆湖相傳晉王祥嘗從繼母寓此)泰伯瀆(在無錫縣東南)
(五里唐孟簡嘗浚𨗳之西枕運河東連蠡湖)百瀆(在宜興縣西南七十五里為上瀆縣北六十里)
(為下瀆昔人以荆溪居數郡下流於太湖口疏百派以分其勢又開横塘貫之𨗳荆溪下入太湖入松江)
(注諸海濱湖畎澮皆通焉)奔牛堰(在武進縣西三十里舊志漢時有金牛出茅山奔此故名宋蘇)
(軾詩卧看古堰横奔牛)鵝肫蕩(在無錫縣東六十里以形似名)馬䭾沙(在江隂縣境沙)
(間有陳公港天港新港其水皆逹於江今屬靖江縣)
土産秈白米(武進縣出)子鱭魚(江隂縣出)墨茶(俱宜興縣出)石蠶(府境)
(出)
學校常州府學(在府治西南舊在荆溪館宋太平興國徙此本朝洪武中重建)武進縣
學(在府治東二里宋咸淳中郡守家鉉翁即府城西廢寺創置元天歷間徙今所本朝洪武五年重建)
無錫縣學(在縣治西南宋嘉祐間建本朝洪武十一年重建)江隂縣學(在縣治東)
(南宋紹興間建本朝洪武三年重建)宜興縣學(在縣治西南隅宋景德四年建于縣東南隅本)
(朝洪武初徙建今所舊有朱熹及葉適二記)靖江縣學(在縣治西南成化八年建)
書院龜山書院(在府城東南六里宋楊時號龜山寓常州講道於此紹定間郡守鄭必萬增創)
(其舊書堂為書院元設山長主教事)東坡書院(有二一在府治東南祀宋蘇軾地即軾卒處一)
(在宜興縣蜀山之麓弘治間建大學士李東陽記)
宫室避暑宫(在馬迹山上世傳吳王闔閭避暑于此有井亦名闔閭井)離宫(在府城東南二)
(十里隋大業間毘陵郡置宫苑内有離宫十六所正殿曲閣周廊飛橋相貫百餘所模倣洛陽西苑形勢)
(而秀麗竒靡過之後毁)飛霞樓(在玄妙觀東北虛敞高爽元虞集為記)塵外樓(在天)
(寧寺内荗林脩竹有塵外之趣)熙春樓(在江隂縣古城巷東宋郡守顔耆仲建有豋臨四望之勝)
紅梅閣(在玄妙觀宋程致道詩春風如醇酒着物物不知居然北枝後迨此白日遲)望湖
閣(在慧山寺北唐李紳建以望芙蓉湖)李公書堂(在慧山唐相李紳幼嘗肄業於此)凝
露堂(在府治後西偏宋紹興間建以唐大歷中獨孤及守郡嘗有甘露降故名)匪懈堂(在府)
(治西宋建光宗在東宫時書扁以賜吳瑊)漪瀾堂(在無錫縣)浮遠堂(在君山上宋郡守趙)
(雋之建取蘇軾詩江遠欲浮天之句為名北臨大江南望城市東睨鵝鼻西俯黃田一郡之勝槩也)思
稔堂(在府城内本朝工部尚書周忱書扁)多稼亭(在武進縣西北宋明道間建張栻記本朝)
(宣德中重修)曲水亭(在慧山寺前其水九曲中有方池一名浣沼梁建宋縣令蘇舜欽重建鑿)
(渠引水流觴)浮翠亭(在宜興縣南宋治平間建亭面東山前淹水廣闊取昔人詩山色翠光浮)
(之句名之)金牛臺(在武進縣西三十里劉宋元嘉末劉季之敗華欽於此齊高帝與蕭順之共登)
(此臺見枯骼横道曰文王以來幾年矣當復有掩此者乎言之凜然動色)釣臺(在宜興縣治北臨荆)
(溪南齊任昉嘗釣于此後人思其德因名昉詩道遇垂綸叟聊訪問津惑長泛滄浪水平明至昏黑)讀
書臺(在慧山唐李紳嘗讀書于此後為相人呼為李相讀書臺)陽羡舘(在荆溪上唐建張祐)
(詩艤舟陽羡舘飛步繞疎楹山瞑水雲碧月凉煙樹清)荆溪舘(在漕溪上以通荆溪故名宋高)
(宗嘗駐驆于此)水榭(在荆溪北唐杜枚嘗寓此有詩云一壑風煙陽羡里解龜歸去路非賖又云他)
(年雪中棹陽羡訪吾廬)立齋(在府治宋知州家鉉翁建取易恒卦立不易方之義)
關梁永安橋(在府治前直南跨惠明河)狀元橋(在府學前直南跨惠明河宋崇寧中建因)
(狀元霍端友而名)虹蜺橋(在府治東横跨䢴溝)肅華橋(在府治東南跨後河)甘棠
橋(在府治南舊名金斗)鳳光橋(在無錫縣治東北跨第六箭河)通濟橋(在無錫縣治東)
(北一名石青橋)阜安橋(在江隂縣治東南俗呼陳家橋)善教橋(在江隂縣治南順化坊舊)
(名善政本朝洪武中更今名)通津橋(在宜興縣治東跨城壕)長橋(在宜興縣治南後漢)
(袁府君造晉周處斬蛟於此元改名萬安橋)杜橋(在宜興縣酒務後本名土橋郡人王公輔掘地)
(有巨木板謂為杜牧水榭故址因改今名)五熟橋(在武進縣東跨䢴溝北派晉永和中建)源
慶橋(在宜興縣北二里宋建)
寺觀天寧寺(在府城東四里唐建名廣福宋改今額本朝洪武間重建)正覺寺(在府治南)
(二里唐建本名開元宋改今額本朝洪武初重建)太平寺(在府城東四里寺中壁上有畫水絶)
(妙名賢多有題詠)寳雲寺(在府東二十七里舊名攝山宋改今名)南禪寺(在無錫縣)
(治南梁建)慧山寺(在慧山唐元徽間建寺有泉石之勝張祐許渾及宋蘇軾諸名公多有題詠)
華蔵寺(在無錫縣西三十六里中有雲海望湖二亭)膠山寺(在膠山中有環翠秀峯諸)
(軒)廣福寺(在江隂縣治東舊為二寺宋乾道中併之)法蔵寺(在宜興縣治西南唐建)
善卷寺(在宜興縣西南五十里南齊建唐司空李蠙嘗讀書于此)崇聖寺(舊在靖江縣西)
(南十七里宋淳熙間建本朝成化中移建縣治東北為祝釐之所南畿志)玄妙觀(在武進縣東南)
(四里晉建宋名天慶元改今名觀壁有畫龍相傳仙人李懷仁所畫又江隂縣治南亦有玄妙觀宋建)
通真觀(在宜興縣治東南舊名宏道宋改今名)冲寂觀(在宜興縣西五十五里南唐時)
(有道士許堅來遊題詩觀壁人初不之異後見其浴於滆湖凌波而去始知其為異人)洞虛宫
(在無錫縣治東舊名青元梁大同初建宋改今額)天申宫(在宜興縣張公洞前宋蔡肇詩勝迹)
(傳來不記年昔聞曾駐漢神仙赤烏方喜靈壇建白馬俄驚梵語遷)華陽道院(在宜興縣西南)
(七十里永豐鄉洪武初建)玄真院(在靖江縣西十五里宋嘉泰元年建名紫微宫國初重建改今)
(名)
祠廟泰伯廟(在泰伯瀆側泰伯開瀆以備旱澇百姓利之為立廟本朝洪武間重建載之祀典)
季子廟(在府治東南洪武初建扁曰嘉賢有司歲時致祭又無錫縣西三十里亦有廟)袁府
君廟(在宜興縣治西南前臨荆溪廟號果利祀東漢陽羡長袁玘)周將軍廟(在宜興縣)
(治南祀晉平西將軍周處廟號英烈)陳司徒廟(在府治東三里祀隋司徒陳果仁五代時吳越)
(來攻常州南唐將柴克宏夢果仁隂以兵助及戰見二黑牛衝突吳越果敗奏封為武烈大帝宋賜額忠)
(祐本朝止稱隋司徒陳公之神有司歲時致祭)衛將軍廟(在宜興縣東街祀唐將軍衛逖許渾)
(詩武牢關下護龍旗挾槊彎弧馬上飛漢業未興王覇在秦兵纔散魯連歸墳穿大澤埋金劔廟枕長溪)
(掛鐡衣欲奠英魂何處問葦花楓葉雨霏霏)陳烈士廟(在江隂縣西七里烈士名忠宋人今)
(有司歲時致祭)春申君祠(在錫山下祀楚春申君黃歇)胡文恭祠(在武進縣治東)
(南四里)二賢祠(在府西門内正統十年建祀宋蘇軾楊時軾祠舊在府學西時祠舊在府城東)
(後併於此以鄉先生周孚先恭先配祀)君山祠(在江隂縣君山祀本朝同知張宗璉少師楊士)
(竒為作迎享送神詞刻于石)陳節愍公祠(在府城䨇桂坊尚書陳公治死節交趾詔建祠)
(祀之)華孝子祠(在無錫縣慧山寺餘姚王華記)周文襄公祠(在無錫縣慧山寺祀)
(故巡撫尚書周忱)
陵墓泰伯墓(在無錫縣北三十九里泰伯周太王長子)季札墓(在江隂縣申浦南距武進)
(縣七十里昔孔子為題其碑曰嗚呼有吳延陵季子之墓歲久湮没宋守朱彦復取孔子所書十字刻碑)
(表識)吳王子墓(在江隂縣之繖堆舊記吳王闔閭第八子葬此池水四周皆砌以石林木深荗)
(飛鳥不集岸邊有石獸今呼為繖湖)周處墓(在宜興縣東南唐權德輿詩英威今寂寞陳迹對崇)
(丘壯志清風在荒墳白日愁)胡宿墓(在武進縣萬安鄉宿宋名臣)陳襄墓(在宜興縣)
(箬溪襄嘗守毘陵敦儒興學士類德之每歲寒食禮謁其塜今祠於學宫)鄒浩墓(在武進縣治北)
張俊墓(在無錫縣西三十五里俊宋中興名將卒謚忠烈追封循王)丘崈墓(在江隂縣)
(由里山)秦觀墓(在慧山)段民墓(在府城石幢門外石塔村)白昂墓(在府城東)
(南二十里)徐溥墓(在宜興縣南陽山)盛顒墓(在無錫縣慧山)
古蹟泰伯城(在無錫縣東南四十里梅里平墟自泰伯以下至王僚二十三君並都於此)傅
洛城(在府城西北内有吳季札廟)闔閭城(在無錫縣西四十五里伍員伐楚軍還築大小)
(二城後人因名今有闔閭小城在縣西北近湖故址略存)蘭陵城(在府城北八十里萬歲鎮西南)
青城(在府城西六十里内有圓壇高一丈廣十畝又有方壇高尺許廣七八丈)范蠡城(在無)
(錫縣西一十里輿地志越伐吳時范蠡所築)淹城(在府城西南一十里越絶書云淹君城是也其)
(城三重周圍一十五里即古毘陵城也)黃城(在無錫縣西一十二里俗呼為黃斗城即楚春申君)
(黃歇封邑)斗城(在無錫縣西二十里歴山之西城跡猶存)鴨城(在無錫縣東二十里即吳王牧)
(鳬處)陽羡古城(在宜興縣治南一名蝦虎城吳越間謂荆為楚秦以子名楚遂改陽羡唐初析)
(義興置陽羡臨津二縣尋省)廢晉陵縣(在府治即古延陵漢曰毘陵王莾改毘壇晉改晉陵)
(本朝為公舘)廢暨陽縣(在江隂縣秦漢以來為毘陵縣之暨陽鄉晉始置暨陽及利城縣唐)
(屬暨州後省入江隂)杜康宅(在江隂縣治東南相傳承天寺即其地)郭璞宅(在黃山北)
(相傳晉郭璞舊居)陸相山房(在頥山唐陸希聲解相印居此自號君陽遁叟著頥山錄有鴻)
(盤雲磴伏龜臺等詩共二十七絶)東坡别業(在滆湖塘頭東坡宋蘇軾號居此嘗有詞云買)
(田陽羡吾將老只為溪山好)茶山路(在府城南一十里舊傳唐湖常二州守會陽羡造茶於此)
(往返故名)游塘營(在府城西南二十里本朝常遇春攻取常州駐軍於此)六射垜(在江)
(隂縣北四里有秦王六射垜)
名宦周黃歇(戰國楚相號春申君初封夀春徙封於吳嘗開申浦置田民甚頼之今江隂之山川)
(多以春申取義)漢袁玘(陽羡令造長橋以利涉玘生有神異能逆知水旱無疾而卒邑人至今祀)
(之)晉吳隱之(晉陵太守在郡清儉妻自負薪)張闓(元帝時晉陵内史甚有烕惠時所部)
(四縣並以旱失田闓築曲阿新豐塘溉田八百餘頃歲屢豐稔民多頼之)賀循(陽羡令以寬惠為本)
(不求課最)殷仲堪(晉陵太守禁産子不舉久喪不葬所布教條甚有義理)南北朝王
亮(齊晉陵太守在職公清有美政)禇翔(齊義興太守在任㓗已省煩苛去浮費百姓安之郡有積)
(年枯木翔至復生人以為善政所感)任昉(齊義興太守有德政歲荒以私俸為粥活二千人禁民産)
(子不舉者有孕者供其資費全活千室)謝舉(梁晉陵太守在郡清靜百姓化其德境内肅然)蕭
昱(梁普通中晉陵太守下車立名節除煩苛明法憲嚴於馭吏優養百姓旬日之間郡中大化卒於官)
(百姓感泣為立廟建碑)張盾(梁無錫令以謹重稱死之日家無餘財唯文書千卷而已)王瞻
(梁晉陵太守潔已為政妻子不免飢寒時號廉平)王勵(梁晉陵太守時兵饑之後郡中彫敝厲為)
(政清簡甚有威惠郡人立碑以紀其政績)孔奐(陳永定中為晉陵太守清白自守妻子不入官所得)
(俸即分贍孤寡郡中號曰神君)王猛(陳大建中為晉陵太守恩惠兼舉姦盗屏跡百姓歌之)倪
啟(陳至德初江隂郡守徙江隂治夏浦為艦浦池)唐李玄道(貞觀中為常州刺史風俗清間)
(下詔褒美)姚崇(中宗時為常州刺史有治聲)盧奐(天寳初為晉陵太守以淸白稱)李西
筠(常州刺史治湖浚渠田遂大稔因大起學校堂上圖孝友傳示諸生為鄉飲酒禮人人知勸州為刻)
(石頌德)蕭復(常州刺史大歷中有司差天下刺史治最以復與濠州張鎰為第一)獨孤及
(大歷中為常州刺史治尚平易人用愛戴路不拾遺餘糧棲畝甘露降其庭)李㢲(常州刺史長於)
(吏事吏有過秋毫無所縱居部考課為諸侯表率)韋夏卿(常州刺史政成事簡民俗阜康)孟
簡(元和中為常州刺史簡易勤儉以養其人政不至嚴心未嘗怠曾未周稔績立風行歲課郡政毗陵)
(為最)薛戎(常州刺史政績著聞)趙和(咸通中江隂令能以片言折獄淮隂有農為西隣不認贖)
(契錢八百緡州縣不能决越江來訴事乃明)崔適(常州司馬軺車所至平反審克)徐延休
(義興令有宼臨境諸邑屢擾惟義興晏然)宋柳開(太宗時知常州招誘群盗以俸金給之又解衣)
(與賊酋置諸左右推以赤心未半歲境内緝寧)馬亮(至道中通判常州民有因綠亡失官錢籍其貲)
(不足償妻子連逮至數百人亮縱去緩與之期不踰月盡輸所負)崔立(真宗時知江隂軍屬縣有)
(利港久廢立教民濬治既成溉田數千頃又開横河以通漕詔嘉之)吳遵路(仁宗時知常州嘗預)
(市米吳中以偹歲儉已而果大乏食民頼以濟自他州流至者亦全十八九)李若谷(景德間知)
(宜興縣官市湖洑茶歲約戶稅為多少率取是貧下若谷始置籍偹句檢茶惡者舊沒官若谷使歸之民)
(許轉貿以償其數)謝絳(通判常州天聖中天下水旱蝗起河决絳上疏極言時政)許恢(慶歷)
(中為晉陵令既視事精恤民隱興水利以灌田民甚頼焉)焦千之(無錫令值旱河竭役民自小渲)
(車湖水入運河人皆獲其利)王安石(嘉祐中知常州專以道義訓廸多士使知所造詣)王
罕(知宜興縣縣多湖田歲訢水輕重失其平罕躬至田處列高下為圖明年訢牒至按圖示之某戶可)
(免某戶不可免衆皆服西方用兵年科箭羽價踴貴富室預貯以待鬻罕白郡守倍其直市之而令民輸)
(錢旁州聞之皆願如罕法)陳襄(嘉祐中知常州郡庠隘窄乃新黌宇為諸庠冠晨人坐授諸生經義)
(旁决郡事由是毘陵學者盛於二浙震澤積水以運渠横過不得入江為民田之害累世矣襄立法浚之)
(其患遂除)司馬旦(知宜興縣其民嚚訟旦每獄必痛䋲之民稍以詆冒為耻長橋廢壞旦勸民葺)
(復不勞而成)岳飛(建炎中金烏珠攻常州飛移屯宜興盗郭吉遁入湖飛遣兵追破之又遣辯士)
(盡降其衆避地者頼以免圖飛像祀之後金人再攻常州飛四戰皆捷金人大敗横尸十五里)李寳
(浙西總管紹興末金主亮欲南渡命寳駐江隂軍以防海道時金遣兵由海道趨二浙寳率舟師發江隂)
(至膠西奮擊大捷以功除靜海軍節使)葉顒(知常州初至郡無旬月儲未一年餘緡錢二十萬或)
(勸獻羡餘顒曰羡餘非重征則横歛是民之膏血也以利易賞心實耻之弗聽)葉衡(知常州時水潦)
(為災衡發倉廩為糜以食餓者或言常平不可輕發衡曰儲蓄王備緩急可視民飢而不救邪疫大作衡)
(單騎命醫藥自隨徧問疾苦活者甚衆)王聞禮(知常州兼江東轉運判官聞禮十朋子為治能)
(守家法人思慕之)趙坯(無錫令性剛毅不畏強禦人號趙鐡頭農田水利無不脩舉邑人德之)
林祖合(淳熙中知常州尊禮耆儒延見秀士激勸學校後河堙沒已久重浚治之民頼其利)高
商老(知宜興縣朱熹學記云商老之來躬為講說開之以性命道德之指傳之以詩書禮樂之文使)
(其士知所學)范炎(嘉定中知晉陵縣時民賦多弊炎乃剔吏奸以疏其源裁經費以制其用期會)
(不爽科斂不横而民瘼以瘳父老謂炎之政數十年所未有)袁爕(江隂尉浙西大飢常平使者羅)
(點屬任賑恤燮命每保畫一圖田疇山水道路悉載之而以居民分布其間凡名數治業悉書之合保為)
(都合都為鄉合鄉為縣征發迫胥境圖可立决以此為荒政首)唐璘(嘉定末知晉陵縣隣州田訟至)
(有泣愬願送晉陵可否者陳韡留守建康辟為通判舉府事以聽)家鉉翁(知常州政譽燁然遷)
(浙東提點刑獄)孫子秀(浙西提刑兼知常州淮兵數百人浮寓貢院給餉不時死者相繼子秀請)
(於朝創名忠衛軍置砦以居截上供米以贍之)顔耆仲(紹定間知江隂軍蒞政公勤百廢具舉當)
(時稱其政平訟理千里如春)史能之(咸淳中知常州不數月州治清理撙浮費以浚河三百餘)
(里民頼其利)姚訔(知常州先是元巴延兵至知州王宗朱遁通判王虎臣以城降既而都統劉師)
(勇等復拒守推訔為守城數月不下巴延攻䧟屠之訔及通判陳紹等皆死之)元董守思(元統)
(中知無錫州廉能公恕自奉澹泊衣食或不給其治民去豪強植微弱威惠兼著)曹晉(常州路總)
(管政以不擾事無矯揉暇日輒視儒學重加修葺禮義之俗日以興盛)臧夢觧(江隂饑江浙行)
(省委夢解振之夢解不為文具躬至其地人給以米所活四萬五千餘人)袁德麟(常州路判官遇)
(歲水旱賑濟有方浚城南渠以便舟楫去任人思其德為立記)史壎(延祐中常州路總管興教)
(勸學建閣貯書籍使學者得所觀覽)劉溶(武進縣尹至正末寇兵䧟常州官軍潰散溶獨率民)
(兵戰於葛橋南死之)辛思仁(泰定間知宜興州潔已愛民濬溝渠建長橋深有美績)本
朝孫用(洪武初為常州知府廉能儉素治政清平救民疾苦作興學校任滿朝廷以其廉能令復)
(任)張度(洪武初知常州府好學能文治政公勤勸勉郡人俾知尚學朝廷聞其能召為吏部尚書)
董尚(洪武初知武進縣守法公勤為政簡肅至於修建學校撫恤黎民尤盡心焉至今人慕之)尹
克昌(洪武初武進主簿凡有差役輒集耆老詢問務在公平獄訟必詳䆒情偽公以斷之重建縣治)
(其費用有度民不知擾)韓約(洪武初知無錫縣廉明公恕民不忍欺毁淫祠興學校橋梁郵傳咸)
(重葺之鄉邑盗起討平之以功陞通州知州)方文(洪武中知武進縣設再思亭於縣門左於内條)
(陳憲章令訟者讀誦及以理省諭無情者多自悔而止一時㚥弊大革)李德善(洪武末知常州)
(府寬恕廉慎初到任有江隂民二十餘人以鬻鹽繫獄因為首者未獲故久不决德善諭而縱之俾見其)
(父母妻子仍令勸為首者出期十日歸衆皆感泣而去至期果引未獲者詣官即决遣之)朱仲安
(永樂初為武進主簿正已率物廉能愛民尋陞本縣知縣)熊觀(洪武初知常州府廉㓗公勤嚴於御)
(史)張宗漣(宣德中常州府同知廉介寬厚鞭笞不施而事無不舉時清軍御史峻法誣民為軍)
(宗璉堅執不從民頼以不冤及卒衣衾不備郡民德之立祠祀焉)許穆(宜興主簿佐理賢能百姓)
(欣戴秩溝代去父老遮留之)王子倫(宣德間知江隂縣公廉書最擢監察御史南畿志)項
伾(正統初知無錫縣明恕仁厚不畏強禦因逮繫京師毅然不屈事白還任南畿志)俞文(景泰)
(間任常州府照磨性儉素布衣蔬食嘗督漕徐淮郤餽金百□廉聲籍甚以老乞歸吏民攀送南畿志)
孟勲(天順間以御史改任常州府推官公恕廉明獄無冤滯南畿志)周斌(天順初以御史左遷)
(江隂知縣勤敏有為政績茂著南畿志)華仲賢(成化末知常州府寬厚詳審去後人多思之南)
(畿志)姚文灝(弘治間以刑部主事左遷通判常州府優于學問勤于政理治水有方以薦陞工部)
(主事仍督蘇常水利畿志)姜文魁(弘治間知無錫縣平易愛民而民亦愛之畿志)黃傅(弘治)
(間知江隂縣練逹有為興學校去淫祠擢鹽察御史卒民思慕之祀于學宫畿志)凃禎(弘治間知)
(江隂縣持已嚴飭蒞政公恕擢鹽察御史為權姦所中弊于獄士民思之祠于學宫畿志)王鎬(江隂)
(縣學訓𨗳能以身教人事上接下渾然一誠人謂之古遺直畿志)王泮(知江隂縣居官清苦召去)
(敝篋蕭然猶赴任時物也畿志)
流寓郭璞(聞喜人博學好古妙於隂陽筭歷天文卜筮之術避地東南過江晉王𨗳重之引為參軍)
(作卦多驗著江賦其辭甚偉復作南郊賦元帝見而嘉賞以為著作佐郎累上疏言災異多所匡益母亡)
(卜葬地於暨陽去水百步人以為言璞曰當即為陸矣其後沙漲皆為桑田明帝即位熒惑守房又赤烏)
(見乃上疏請改年肆赦嘗為人葬云當致天子問明帝東微行至其家問之後為王敦所害)李紳
(敬玄之孫寓居無錫讀書慧山唐舉進士武宗朝拜中書侍郎同平章事進封趙郡公卒謚文肅)陳
喬(廬陵人寓無錫仕南唐為翰林學士承旨門下侍郎兼樞密使宋師圍金陵後主欲降喬曰自古豈)
(有不亡之國乎降無益也臣請城下一戰而死後主不從喬自縊死宋太祖以其忠於所事以禮改葬)
蘇軾(眉山人宋嘉祐初與蔣之竒登進士聫名遂約卜居陽羡後以言事謫黃州移汝州上章自言)
(有田在常願得居之朝奏夕報可軾常托邵民瞻買宅一區直錢五百緡將挈居偶聞老嫗哭甚哀問之)
(荅曰吾家居相傳百年今吾子不肖售諸人所以悲耳扣其居即邵所買者亟焚劵竟不索直自是亦不)
(問舍寓於顧塘橋孫氏之室而歿)賀鑄(衛州人寓居毘陵好學工文詞尤長於樂府藏書萬卷手)
(自校讐無一字誤官終太平州通判卒葬義興之篠嶺)楊時(延平人宋政和初為蕭山令任滿奉)
(祠徙居毗陵講道城東書堂東南學者皆往從之居十有八年建炎初始還延平後人德之即城東立祠)
(祀焉)吕祖泰(河南人夷簡五世孫寓居宜興尚氣誼學問該洽飲酒至數斗不亂論世事無所忌)
(諱上書論韓伲胄之奸仵旨杖配欽州侂胄誅詔雪其冤特補上州文學改授迪功郎鹽南嶽廟)
人物漢虞俊(無錫人少以孝友稱明春秋公羊左氏傳哀帝時為御史稍遷丞相司直王莾執政)
(左遷新陂令後召為司徒俊仰天嘆曰願為漢鬼不能事兩姓飲藥而卒光武即位表其墓)彭脩
(會稽毘陵人年十五侍父行道中為盗所劫脩拔佩刀向盗曰父辱子死汝不畏死邪盗驚謂曰童子義)
(士毋逼之遂辭去後仕為郡功曹嘗守吳令討賊障扞太守為流矢所中賊素聞恩信即殺中脩者衆悉)
(降曰自為彭君不為太守也)許武(會稽陽羡人太守第五倫舉孝廉武以二弟晏普未顕欲令成)
(名乃剖財産為三自取肥田廣宅二弟所得悉劣鄉人皆稱弟克讓而鄙武貪婪晏等並得選舉武乃會)
(宗親泣言所以分財取譏意悉推財産於二弟於是郡中翕然稱之仕至長樂少府)許荆(武之孫仕)
(為郡吏兄子世嘗報讐殺人怨者操兵攻之荆跪言曰世無狀咎在荆不能訓𨗳兄惟一子死則滅絶願殺身)
(代之怨家曰許椽郡中稱賢吾何敢相侵遂委去後舉孝廉和帝時為桂陽太守孫馘靈帝時為太尉)王
閎(無錫人以明易稱通天文之學仕為主簿守山隂令㭪御史終陳留太守不交豪彊人號王獨坐)高
彪(吳郡無錫人舉孝廉第一除郎中校書東觀數奏賦頌竒文因事諷諫靈帝異之遷内黃令卒有德政靈)
(帝詔東觀畫彪像以勸學者)張秉(陽羡人時顧邵號知人於庶民中拔而友之為立聲譽後仕吳至雲)
(陽太守)三國周魴(陽羡人少好學吳時舉孝廉為寧國長歴鄱陽太守魏兵潜入皖魴與陸遜斬)
(馘萬數賊帥董嗣鈔豫章諸郡復設竒計平之)晉周處(魴子少孤膂力絶人好馳騁田獵不脩細行州)
(里患之處自知為人所惡有改勵之志謂父老曰今歲豐何苦不樂耶父老嘆曰三害未除何樂之有處曰何)
(謂也答曰南山白額虎長橋下蛟并子為三處遂入山射虎入水斬蛟勵志為善力學好義初仕吳為東觀左)
(丞後歸晉累遷御史中丞糾劾不避寵戚所著有默語及風土記等書三子玘清扎)錢廣(義興人惠帝末)
(年與周玘顧榮倡義平陳敏卒追封平世侯)周玘(處之子強毅沈斷閉門潔已不妄交遊舉秀才除義)
(郎太安初起義討平妖賊張昌叛人錢璯拜吳興太守封烏程縣侯甚有威惠境内寧謐帝以玘勲誠並茂置)
(義興郡以彰之)顧愷之(無錫人父悅之尚書左丞愷之博學有才氣嘗為桓溫及殷仲堪參軍謝安深)
(器重之善丹靑圖畫每畫人成數年不點目睛曰傳神寫照正在阿堵中義熙初為散騎常侍尤信小術以為)
(求之必得故世傳愷之有三絶才絶藝絶癡絶嘗為虎頭將軍人號顧虎頭)南北朝蕭思話(南蘭)
(陵人宋孝懿皇后弟子也父源之除兖州刺史思話少未知書隣曲皆患毒之自此折節數年遂有令譽元嘉)
(中為青州刺史孝武時徵為尚書左僕射後拜鄭州刺史加都督卒謚曰穆子惠開惠基基子洽從子深)
(介介子允引俱有名)吳欣之(江隂人宋元嘉末弟慰之為武進縣吏隨王誕起義元凶遣軍主華)
(欽討之見執將死欣之詣欽乞代弟命兄弟皆見原齊建元三年詔蠲表之)吳達之(義興人嫂)
(亡無以葬自賣為奴以具棺槨從弟欽伯夫妻荒年略賣江北逹之貨田贖之遂與同處郡命欽伯為主)
(簿固以遜兄逹之又以世舊田與弟弟亦不受田遂間廢齊建元中表其門)周盤龍(義興人仕)
(齊累功封純陽侯建元初魏攻夀春以盤龍假節助垣崇祖拒敵大破之又與魏軍戰盤龍父子兩騎縈)
(攪數萬人大敗魏兵後遷散騎常侍武帝戲之曰卿着貂蟬何如兜鍪盤龍曰此貂蟬從兜鍪中生耳)
陳慶之(義興國山人切從梁武帝甚見親賞為武威將軍後除假節總知軍事與魏兵相持各數)
(百戰魏人倚角作十三城慶之䧟其四壘復鼓譟攻其九城斬獲殆盡二子昕暄俱有名)蕭立(南蘭)
(陵人年十七射策甲科仕梁自廷尉評再遷殿中侍御史文學政事為臺閣領袖獨孤及序其文比之賈)
(馬云)周文育(陽羡人本新安人性項少孤貧義興周薈竒之請于其母養為己子教之書計文育)
(曰誰能學此取富貴但有大槊耳遂教之騎射文育大悅仕梁以戰功最進爵夀昌縣公卒謚忠愍)周
寳安(文育子父殁起為將軍領父兵南討陳文帝深器重之以功拜吳興太守襲封夀昌縣公後遷)
(左衛將軍領衞尉卿卒謚曰成)蕭摩訶(南蘭陵人果毅有勇力仕陳屢從吳明徹北伐領騎深入)
(敵陣縱横奮擊無不披靡明徹謂其材不減關張以功歴車騎大將軍封建綏郡公改授侍中)隋劉
子翼(晉陵人仕為著作郎唐貞觀中召之辭以母老詔許終養江南廵察使表其所居為孝慈里)
唐衛逖(陽羡人少習詩書學劔遊并汾間唐初建義旗逖以勇藝進及擒竇建德逖持挾鎗劔前)
(突後翼太宗竒之拜將軍宿衛以母老乞歸詔許之既而以孝敬睦閨門以忠信居鄉里及卒邑人懷其)
(賢廟祀于荆溪之湄)錢九隴(晉陵人初佐高祖起義兵從太宗擒竇建德平王世充皆有功封郇)
(國公)蔣儼(義興人擢明經第為右屯衛兵曹參軍太守將伐高麗募為使者人皆憚行儼奮曰以天)
(子雄武蕞爾小國敢圖王人遂請行為莫離支所囚不屈高麗平得歸帝竒其節遷殿中少監高宗時為)
(蒲州刺史卒贈禮部尚書)薛登(義興人父士通隋鷹揚郎將江都亂與州民據城拒賊唐初自歸授)
(東武州刺史平輔公祐封臨汾侯豋通貫文史善議論為左輔闕累上疏言皆切中官至御史大夫僧慧)
(範怙太平公主勢豋劾奏反為所搆出為岐州刺史)劉禕之(晉陵人父子翼為著作郎峭直有行)
(常面折僚友短退無餘訾尤以孝稱褘之能文辭累遷弘文館學士高宗密與參决時政以分宰相權時)
(謂北門學士後以言忤武后賜死于家睿宗立贈中書令)高智周(晉陵人舉進士為夀州刺史治)
(尚文雅行部先見諸生質經義及政事得失乃錄獄訟考耕餉勤惰以為常儀鳳初為同中書門下三品)
(以夀終諡曰定)蔣子慎(義興人與高智周善有相者言高公位極人臣而嗣少弱蔣侯官不逹後)
(且與子慎終建安令其子繒往見智周智周以女妻之生子挺歴湖延二州刺史挺生渙洌皆擢第渙歴)
(鴻臚卿)許景先(義興人曾祖緒武德初以佐命功封真定公景先舉進士後舉茂才異等授殿)
(中侍御史評按不避近強後知制誥以雅厚稱張說稱其文詞旨豐美得中和之氣開元中由吏部侍郎)
(為刺史治虢州後徙岐州復為吏部侍郎)王遇(武進人肅宗時與弟遐為賊所執將釋其一兄弟爭)
(死賊感其誼俱縱之)秦景通(晉陵人與弟暐皆有名俱精漢書號大小二秦君經指授者咸有師)
(法景通仕至崇賢館學士暐復踐其官云)蔣乂(義興人徙家河南博覽強記該綜羣籍有史才貞元)
(中擢史館修撰累遷秘書少監又居史職二十年每有大政事議論宰相必咨訪之嘗疏裴延齡罪惡當)
(世高之五子係為右僕射伸位丞相偕史館修撰踵修國史僊佶皆位刺史)蔣防(義興人年十八)
(父令作秋河賦援筆即成後以李紳薦累官翰林學士中書舍人)許嗣宗(義興人仕為義興太)
(守精於醫或勸其著書貽後世答曰醫者意也吾意所解莫能宣矣)宋張觀(毘陵人南唐舉進士)
(歸宋為彭原主簿後召拜監察御史終廣南西路轉運使觀廣覽漢史雅好論事辭理切直有古人之風)
杜鎬(無錫人博貫經史素有懿行南唐時舉明經為集賢校理宋平江南授國子監丞加秘閣校理)
(太宗嘗問以西漢賜與悉用黃金而近代為難得之貨何也鎬曰當是時佛事未興故金價甚賤景德中)
(以為龍圖閣學士後進秩禮部侍郎)張鑄(晉陵人祥符中進士甲科歴知四郡五任漕憲皆有政績)
(嘗帥南陽王安石出其門後以光禄卿致仕)葛宫(江隂人舉進士性敦厚善屬文上太平雅頌十)
(篇真宗嘉之召試學士院又上寳符閣頌官至工部侍郎)葛密(宫之弟舉進士為光州推官仕至太)
(常博士年五十即請老姻黨交止之笑曰俟罪疾老死不得已休官者安得有餘裕哉即退居號草堂逸)
(老子書思踵登第調建德簿密既致仕書思即投劾歸養十餘年後仕至朝奉郎亦告老父子清節相映)
(人以為難子勝仲孫立方皆以學業至侍從徙家吳興)陳思道(江隂人喪父事母兄以孝弟聞)
(鬻醯為生母病思道衣不解𢃄者數月母喪水漿不入口七日既葬廬墓側日夜悲慟晝則白兔馴狎夜)
(則虎豹環廬而卧咸平初賜束帛旌其門)邵靈甫(宜興人倜儻樂施予嘗歲歉盡發儲得五千餘)
(斛自縣至湖洑鎮除道四十里浚蠡河等水路八十餘里通罨畫溪入太湖邑人爭受役因頼以活子梁)
(登進士第孫剛魁南省人以為積善之報)蔣堂(宜興人舉進士為監察御史仁宗廢郭后堂極論不)
(可出為江南東路轉運使徙河南歲薦部吏二百人累遷至禮部侍郎致仕有吳門集二十卷)胡宿
(晉陵人舉進士為揚子尉脫萬人於水死累官修起居注知制誥唐介貶嶺南遣中使護往宿言介如不)
(幸道死陛下受殺直臣之名帝悟為追還使者遷翰林學士宿内剛外和臨事重慎尤顧惜大體官至尚)
(書右丞以太子少師致仕卒諡文恭子宗炎善為詩有鮑謝風致官至直龍圖閣)丁寳臣(晉陵)
(人與兄宗臣俱有文聲號二丁景祐中同登進士寳臣歴官至秘閣校理英宗每論人物必稱之尤與歐)
(陽修友善修志其墓)杜杞(鎬之孫蔭補將作監主簿知建陽縣強敏有才累官環慶路經略安撫使)
(知慶州杞博覽強記有奏議十二卷兄植以文雅知名累任監司終少府監弟樞亦彊敏為北部員外郎)
錢公輔(武進人少從胡瑗學舉進士通判越州同修練起居注英宗即位陳治平十議後謫滁州團)
(使神宗立復入知制誥富弼曰上求治如飢渴正頼君軰同心以濟公輔曰朝廷所為是天下誰敢不同)
(所為非公輔欲同之不可得已後與王安石不合出知江寧府徙揚州)丁隲(武進人嘉祐進士以)
(經學倡後進尤長於易春秋為文自成一家官至太常博士右正言有文集二十卷)張巨(武進人嘉)
(祐中舉明經少從胡瑗游與蔣之竒胡宗愈丁隲為四友以薦充國子監直講王安石新經行巨即引去)
(時論高之有文集四十卷易解十卷)胡宗愈(宿之姪舉進士英宗嘗問宿卿之子弟誰可繼者以)
(宗愈對神宗時除集賢校理同知諫院哲宗即位首進六事及君子無黨論官至吏部尚書卒諡修簡弟)
(宗回用蔭登第官終樞密直學士胡氏自宿始大其後子孫至侍從者十數遂為晉陵名族)袁默
(無錫人嘉祐進士官至湖北轉運判官學問淵深為時所宗弟點植正功皆有名於當世)單錫(宜興)
(人明隂陽圖緯星歴之學與蘇軾同年進士軾愛其賢以女兄之子妻之來宜興每寓其家從子子發舉)
(八行科有風土記傳世孫時亦舉進士擢監察御史)錢顗(無錫人熙寧初為御史裏行上疏忤王安)
(石貶衢州監稅顗將出臺於坐大罵同時御史孫昌齡謂其奴事安石求為美官遂拂衣上馬赴貶所蘇)
(軾送以詩有烏府先生鉄作肝之句世因號鉄肝御史)沈初(無錫人熙寧進士初入大學試周以)
(宗強賦為第一文詞典麗時爭倣之官終國子直講)余中(宜興人熙寧間中進士第一而同郡邵剛)
(魁南宫邵材魁開封於是宜興稱多士矣中官至知湖州致仕)邵材(宜興人熙寧中試開封第一舉)
(進士為監察御史時王安石當國司馬光論新法一日語材曰劾去司馬大官可立待材毅然曰君實正)
(人也可厚誣之乎即自劾歸後終鴻臚卿)張昷之(鑄姪進士及第補樂清尉通判常州知温州蔡)
(齊薦其才可用累遷天章閣待制河北都轉運使善吏事所至有聲後知湖州徙揚州以光禄卿致仕)
錢即(宜興人吳越王諸孫也舉進士累官顯謨閣學士知延安府所至有聲童貫宣撫陜西患物價)
(騰踴嚴設科條又行均糶法陜西騷然即上疏極陳其害坐貶永州團練副使後知宣州以龍圖閣學士)
(致仕卒諡忠定)蔣之竒(宜興人舉進士為監察御史徽宗時累官翰林學士知樞密院事崇寧初)
(以觀文殿學士知杭州以疾歸之竒為部使者十二任亦典會府所至以治辦稱有文集百餘卷子瑎舉)
(進士知興元府)鄒浩(晉陵人以行人著舉進士為右正言上章極言章惇之罪哲宗廢孟后而立劉)
(氏復上章乞追停冊禮惇詆其狂妄削官羈管新州徽宗立召為中書舍人蔡京忌浩再責衡州别駕尋)
(竄昭州卒賜諡曰惠子柄從學楊時以薦除編修累官知台州)張&KR1551;(常州人進士甲科養其親不忍)
(去左右閉戶讀書四十年手校數萬卷窮經著書范祖禹蘇軾交章薦其高行詔拜校書郎竟不出&KR1551;孝)
(弟忠信蹈中守常為當時所重卒賜諡正素先生)陳敏(無錫人舉進士知台州朝命立元祐黨籍)
(碑敏不肯立監司促之急敏曰誣司馬公為姦臣是誣天也倅立之敏碎其石或咎敏敏曰我死且不辭)
(何劾之畏遂掛冠去後以八行薦不起)周孚先(晉陵人與弟恭先俱從程頥學頥嘗謂孚先兄)
(弟氣質清明可以入道其後俱由鄉薦入太學孚先調四明鹽場改建德尉不就後丐祠恭先終坑冶官)
唐杖(宜興人嘗從程頥學頥教之以先大學次及論孟杖自是有所得遺書載問答甚多纂次伊川)
(語錄百餘條方之門人記錄為詳)蔣静(宜興人舉進士調安仁令毁淫祠神像三百軀後遷國子)
(司業徽宗幸太學命講書無逸賜金紫服進祭酒)胡交脩(宿從子崇寧進士直學士院兼侍講)
(首論天下大勢及應詔對弭盗保民豐財裕國彊兵禦戎之要後陞翰林學士遷刑部尚書交修簡重寡)
(言進止有度為文不事雕琢在詞苑號為稱職)霍端友(武進人崇寧二年狀元累官吏部侍郎有)
(所善者與蔡京厚從容致京意欲擢為中執法端友不肯阿附遂忤京意以通議大夫致仕卒贈少師有)
(内制三十卷)胡唐老(宿曾孫崇寧間進士靖康初擢殿中侍御史金人再犯京師攻圍日急唐)
(老請拜康王為兵馬大元帥及京城破金人根括金銀杖唐老幾死後知鎮江府建康失守潰卒戚方來)
(犯脅唐老部衆以犯臨安唐老怒罵遂遇害詔贈徽猷閣直學士)胡世將(唐老弟同登進士第)
(為寳文閣學士宣撫川陜時關陜初復分軍移屯熙秦諸道金人䧟同州世將禦之金人不敢度隴後以)
(資政殿學士致仕)施坰(武進人崇寧進士累官禮部侍郎顯仁太后回鑾為考訂儀注時以為宜)
(性孝友在官得親書必冠帶跪讀遇恩奏補官率推弟姪鄉里稱其賢)李熙靖(晉陵人舉進士)
(徽宗時歴中書舍人兼侍講靖康中張邦昌攝國熙靖即移病不出邦昌迫令權直學士院熙靖力拒之)
(以憂憤廢食而卒贈端明殿學士)蔣興祖(之竒孫以蔭累官知陽武縣靖康初金兵犯汴道過)
(縣或勸使走避興祖曰吾世受國恩當死於是與妻子留不去監兵與敵通斬以徇金兵至拒戰力不敵)
(死焉妻及長子以悸死詔贈朝散大夫)李端行(無錫人與弟尚行入太學俱有聲大觀中同登)
(進士吕熙浩嘗師之逮貴猶執弟子禮為太學博士作詩詆蔡京出宰鄞縣發憤終身不復仕)沈積
中(晉陵人舉進士累官戶部尚書宣和中知真定府上疏論不可取燕山童貫惡之奪其職建炎三年)
(追復資政殿學士盡還合得恩數)吳懋(晉陵人仕為禮部員外郎靖康末金人立張邦昌王時雍)
(用事坐政事堂懋發憤罵之曰反臣吾不能擊汝如叚秀實耶時雍面頸俱赤後吳幵莫儔以表狀詣金)
(營懋竟不屈)張守(晉陵人崇寧進士建炎初為御史中丞嘗上疏言陛下處宫室之安則思二帝)
(母后穹廬毳幕之居享膳羞之奉則思二帝母后羶肉酪漿之味言極激切遷翰林學士知制誥尋除參)
(知政事卒諡文靖)胡珵(晉陵人宣和中進士嘗從學劉安世操行端方紹興初召試翰林兼史館)
(校勘命珵删定舊史忤執政出知嚴州)周葵(宜興人宣和進士歴官殿中侍御史知無不言孝宗)
(時為參知政事卒諡惠簡所著有聖傳詩二十篇文集三十卷奏議五卷)吳師古(宜興人舉進士)
(紹興中宰臣秦檜决策主和金使以詔諭江南為名慪密院編修胡銓抗疏論之銓遂貶師古鐫木傳其)
(疏金人募其書千金為人所訐師古流袁州)陳之茂(無錫人為太學生與張九成同廷對之茂)
(所對忤權相黜之九成第一叩頭殿階曰陳之茂能言人所不敢言宜奬不宜黜高宗覽對悚然曰忠言)
(也賜同進士出身調休寧尉以經學為諸儒倡仕至吏部尚書)蔣芾(之竒曾孫紹興中進士累官至)
(右僕射同中書門下平章事兼樞密使時有手詔議大舉兵廷臣或主和或主恢復使芾决之芾奏天時)
(人事未至拂上意尋除觀文殿大學士知紹興府)尢袤(無錫人紹興進士為秘書丞權禮部侍郎)
(孝宗嘗曰如卿才識近世罕有累官中書舍人兼直學士院内禪制冊皆出其手官至禮部尚書諡文簡)
(所著有遂初小藁六十卷内外制三十卷)丘崈(江隂人隆興初舉進士除國子博士宰相虞允文舉)
(以自代崈入對首言恢復之志不可忘恢復之事未易舉宜甄拔實才責以内治光宗時為四川安撫制)
(置使兼知成都府崈以吳氏世掌兵為慮奏選他將代之遂革世將之患官終同知樞密院事卒贈太師)
(諡忠定)李祥(無錫人隆興初進士累遷國子祭酒時相趙汝愚以言去國祥上疏爭之以罪去除)
(湖南運副言者劾罷之後以直龍圖閣致仕卒諡肅簡)錢之望(晉陵人少放逹喜竒計金主亮)
(南侵以策干虞允文謂敵有内潰之勢允文用其言金果有符離之敗乾道中登進士第為金部郎官知)
(楚州遷華文閣待制)丁逢(晉陵人舉進士金主遣其婿烏林荅天錫來怙貴驕黠衆憤而莫能析逢)
(謂示弱何以為國上書乞斬之孝宗嘉其材氣可尚召對除國子監書庫官終寳謨閣待制)邵及
之(宜興人乾道中為司封郎時楊沂中封和王薨其子乞襲封及之曰國朝故事異姓王無襲封者雖)
(趙韓王開國元勲亦止及身而已事遂寢後以徽猷閣致仕)薛極(武進人以蔭調上元主簿中詞)
(科累官兵部侍郎嘉定中嘗疏奏願以今日遇災警懼之心永為異時暇逸之戒後賜同進士出身累遷)
(知樞密院事兼參知政事封毘陵郡公端平中加少保和國公致仕)蔣重珍(無錫人嘉定中進士)
(第一嘗為秘書郎兼崇政殿說書凡當講戒言家事務積精誠以悟上意每草奏齋心盛服有密啟則手)
(書削藁積官至刑部侍郎卒諡忠文)向士璧(常州人紹定進士歴官至兵部侍郎湖南安撫使兼)
(知潭州元兵圍潭士璧拒却之士璧負才氣精悍自好嘗捐官貲百萬以供軍費數立竒功賈似道疾其)
(功諷言官劾罷之)錢相(晉陵人嘉定進士端平初以真德秀薦累遷御史右正言有直聲自起居)
(郎入經筵理宗大書經畬二字賜之官至吏部尚書卒贈少師)尤焴(袤之孫父棐工部侍郎焴端平)
(初徵為將作監主簿後為淮西帥以儒者守邊威惠兼濟累進工部尚書入為翰林學士卒年八十三自)
(號木石)耿秉(江隂人仕為兵部郎中兼給事中終煥章閣待制律已清儉兩為浙漕所至以利民)
(為事著春秋傅二十卷五代會史二十卷)胡鏜(江隂人舉進士歴知寳慶府工部郎官平生所學以)
(四書為本一室瀟然凝塵滿几處之晏如也清苦廉介為時所稱)陳炤(常州人少工詞賦登第知)
(胊山縣丁母憂歸元兵至常州知府姚訔辟炤為通判或勸炤辭炤曰鄉邦淪沒何可坐視遂墨衰出率)
(義兵戰禦元巴延自將圍常炤與訔恊力固守城破訔死炤猶巷戰家人曰城東北可走炤曰去此一步)
(非死所矣日中兵至死焉事聞追贈直寳章閣官其子)徐道明(常州人為天慶觀道士德祐初)
(元兵圍城道明謁郡守姚訔請曰君侯計將安出訔曰死守而已道明亟還告其徒曰姚公誓與城俱亡)
(吾屬亦不失為義士元兵屠城道明危坐焫香讀老子書兵使之拜不顧以刃脇之不為動遂死焉)莫
謙之(宜興人初為僧德祐初糾合義士捍禦鄉閭詔為溧陽尉尋没于戰陳贈武功大夫)胡應
炎(晉陵人舉進士元兵次常州知府姚訔署為節度判官包圭亦晉陵人素有智謀辟知武進縣事城)
(䧟應炎與圭率民兵巷戰衆潰俱被擒不屈死之)包天麟(江隂人咸淳間舉博學宏詞科嘗註)
(詩書易春秋年八十三手不釋卷元旌其門二子植橒俱登科仕于時)陸文圭(江隂人幼穎悟)
(博通經史百家及天文地理律歷醫藥筭數之學宋亡隱居不仕元初設科有司強之就試再中鄉舉文)
(圭為文融會經傅縱横變化莫測其涯東南學者皆宗師之元數遣使幣聘不起)蔣捷(武進人入)
(元不仕平生多所著述一以禮義為主其小學詳斷發明旨趣為多)元陸垕(江隂人自幼以孝友)
(聞至元間巴延兵南下垕時年未冠而志強氣銳率其鄉人見之論議有合元兵遂不涉其境巴延奏授)
(同知徽州路以廉能稱累官湖廣廉訪副使陞浙西廉訪使所至黜贓吏洗冤獄卒諡莊簡)梁益
(江隂人博洽經史而工於文隨其教人以變化氣質為先務浙西稱學術醇正陸文圭與益而已所著書)
(有三山藁詩緒餘史傳姓氏纂詩傳旁通)惠希孟(江隂人學問該博持守嚴重兄老無子希孟奉)
(侍如父嘗著宗範五卷雜禮纂要易象鈎玄數十卷)徐憲(無錫人性端雅博學為詩有唐人風仕為)
(内臺監察御史終兵部侍郎)陸以衜(無錫人明易經遡程朱之源得象外旨趣至正中官至翰)
(林待制所著有宋鑑提網)倪瓚(無錫人博學好古工詩畫家故饒貲一旦舍去曰天下多事矣乃往)
(來五湖三泖間人望之若仙去)本朝謝應芳(武進人自幼篤志留心性理之學尤工於詩文)
(元末避地吳中本朝平定始還毘陵年九十七終所著有思賢錄辨惑編毘陵續志龜巢藁)孫英
(武進人成穆貴妃之兄洪武初拜參知政事賜第京師子震補河南中護衛鎮撫)蔣賢(宜興人輕)
(財好施遇歲歉發粟賑貧死無以葬者施以棺洪武初率鄉民運粮赴太平以助軍上嘉其誠賜墨勅俾)
(知宜興州以老辭用其孫貞代之)錢本中(武進人洪武初以材能薦知吉水縣小氏為強豪侵)
(奪哨聚山谷間為盗事聞遣帥調兵勦之本中詣主帥懇告緩兵單騎直抵其壘示以恩信衆乃歸命活)
(數萬人後調知樂安以詿誤去官吉水胡廣時為學士奏請復舊任驛召至京仍命知吉水)吳雲
(宜興人性明敏善詩詞洪武初以求賢舉授弘文館校書郎累官至刑部尚書出為湖廣左參政)楊
得安(宜興人博覽經史由太學生擢知南和縣歴官至僉都御史)王逹(無錫人洪武初以明)
(經舉任本縣訓𨗳薦陞國子助教永樂初擢翰林編修預修實錄陞侍讀學士性簡淡博通經史所著有)
(耐軒集天游藁詩書心法易經選註桂林僟要)陳濟(武進人博學強記六經子史無不究竟時稱為)
(兩脚書樹永樂初以布衣召修永樂大典為總裁書成授右春坊右贊善所著有詩傳通證書傳補元史)
(舉要通鑑綱目集覽正誤思齊集)陳洽(濟弟淹貫經史洪武中用薦授吏科給事中永樂中為吏)
(部侍郎大理寺鄕佐英國公張輔討平交趾陞兵部尚書鎮撫其地後交趾復版成山侯王通引兵渡河)
(洽力陳利害弗聽翌日兵與賊遇遂被害贈少保諡節愍官其子樞為給事中)叚民(武進人永樂甲)
(申進士選入翰林為庶吉士除刑部主事預修五經四書性理大全陞郎中宣德初陞南京戶部侍郎轉)
(刑部廉介為時所稱)王紱(無錫人有行義喜吟咏工真行草書善畫山水木石而竹尤精永樂初任)
(中書舍人)徐晞(江隂人為人明敏有幹才累官戶部侍郎以平麓川功陞兵部尚書)趙琬(武進)
(人以明經領鄉薦授教諭陞翰林待詔未幾陞國子監司業官終右春坊右諭德)蔣守約(宜興)
(人為人端謹永樂中歴太常贊禮協律郎累陞太常寺卿終禮部尚書)王忠(武進人洪武初父友)
(諒以輸稅後期法當死忠時年十七即自詣京懇請代父比至會赦免人以孝稱宣德中以國子生除兵)
(部主事老成練逹人皆以大任期之忠以母老懇乞致仕卒于家)俞雍(無錫人正統初知公安縣)
(勤于撫字每單騎行郊野中勸民耕織課其勤惰楊傳嘗延譽于朝謂有古循吏風畿志)高曇(無錫)
(人由國子生授潭州府通判鄧茂七搆亂會府使督餉遇賊以刃脅之曇罵曰汝等旡狀上勞王師下毒)
(黎庶指日梟首于市敢肆猖狂殺汝父母耶遂受害畿志)王㒜(武進人景泰初進士及第第三授翰)
(林編修進講經筵屢預纂修擢南京吏部尚書致仕㒜德器宏裕練逹事體為時推重卒贈太子太保諡)
(文肅畿志)盛顒(無錫人景泰辛未進士拜監察御史以言事出知束鹿丁内艱服除束庶民相率詣)
(闕乞還從之時有水鏡之謠累官刑部侍郎山東饑轉副都御史往撫之致仕歸以疾卒畿志)徐溥
(宜興人景泰甲戌進士及第第二授翰林編修預經筵歴詹事府入内閣典幾務進少師弘治中致仕為)
(人端厚凝重贈太師加柱國諡文靖畿志)厲昇(無錫人以歲貢入胄監授浙江青田知縣持公秉廉)
(孜孜愛民去之二十年邑人猶懷慕其德立生祠祀之)白昂(武進人性謙厚天順間進士擢禮科)
(給事中嘗因災異上謹命令以全大信六事僉内臺巡江治河有功入司風紀歴掌邦刑有平恕老成之)
(譽致仕卒諡康敏子坼舉進士官至副都御史畿志)秦䕫(無錫人天順庚辰進士歴知武昌建昌府)
(所至有聲䕫器宇軒豁才氣英邁與人不苟合累官江西布政以疾乞休卒畿志)陸簡(武進人成)
(化丙戌進士第三人累官諭德至詹事兼侍講學士兩典試事稱得人以疾卒于官簡志行淸峻問學該)
(博贈禮部右侍郎畿志)王沂(㒜之子成化乙未進士累官副都御史沂方髫時母吳溺于北河號)
(慟人不能堪每舟過溺處大慟幾絶歴官三十年勤慎端方如一日畿志)湯沐(江隂人弘治中進士)
(累官大理寺卿守官端方公廉所在有政績卒于家畿志)毛憲(武進人任給事中正德中武皇北狩)
(回賜文臣武階緋綺使戌制服之以迎有争以榮者憲獨納還歸鄉足不及公門畿志)邵寳(無錫)
(人舉進士任許州知州以善政稱江西督學副使以善教名至今士人皆思之仕至禮部尚書畿志)胡
濙(武進人洪武庚辰進士累官禮部尚書贈太保諡忠安為世名臣)
列女羊氏(名叔褘南蘭陵人蕭矯妻性至孝居父喪哭輒吐血母嘗有疾叔褘夕祈禱忽見一人自)
(稱枯桑君曰若人無患令泄氣在亥西南求白石鎮之言訖不見明日如言而疾愈)薄氏(唐江隂尉)
(鄒待證妻待證在官遭亂解印竄匿薄氏為盗所驅將辱之不屈先以夫誥命托村媪訪夫所在付之而)
(後就死李華作哀節婦詩)何氏女(江隂人五代末為江賊所掠欲汚之何曰當修容以見湏臾盛)
(飭以出立于船首罵賊赴水而死後人為之立祠)胡淑脩(宿之女嫁李之儀讀書善屬文宋嘉)
(祐中從其祖母至内庭光獻皇后拊之曰是胡氏有學能文之女乎之儀母死淑脩躬自負土封穴哭泣)
(不輟手植松栢遂成茂林)蔣氏(江隂人宋建炎三年金兵至夏港守臣胡魴謂僉判李易曰吾)
(曹有死城郭之義公母宜少避易歸告其母蔣氏令避母曰我去則汝决不肯守矣願與汝同死聞者義)
(之)鄧氏(武進人謝天與妻其姑以哭子喪明鄧氏竭力侍養宋末元兵猝至家人皆走匿姑弗能)
(從鄧氏抱姑避牛舍中兵至火其廬急扶姑出匿後圃鄧氏被獲繫之行遇漕渠遂投水死)費氏
(名元琇江隂知事朱道存妻元末依父居上海為苗軍所執費氏攀堂檻厲聲曰吾義不受辱苗狗敢辱)
(我耶遂被害爪入楹木血沁于指)程氏(丹陽翼千戶陳存信妻初王師攻常州存信死之程氏年)
(二十七聞之號慟幾絶兵退行求其屍歸葬之子夀嗣為江隂衛百戶征閩為盗所殺存信遂無嗣程氏)
(守節不渝詔旌其門)臧氏(武進人陳旭妻旭疾革語臧曰吾殆不起汝宜善事後人臧泣不能答翌)
(日旭亡臧給家人入室取衣衾為殮具即自經死詔表其門曰貞烈畿志)巢氏女(武進人許聘惲)
(氏子惲父卒女言于親為制服未幾子亦卒父母將為擇對女曰忍以一女擇二姓哉遂自經死畿志)
吳氏三節(江隂人吳宗傑妻周氏宗道妻木氏宗善妻花氏吳兄弟俱以行役死殊方三婦相)
(與謀歸夫骨袝葬先塋誓不食他姓詔表其門曰三節畿志)楊氏(無錫人余彦照妻彦昭戍滇南)
(卒楊年二十一子甫朞家貧誓不他適養姑強以天年終既而子婦俱蚤世楊又撫其孤志愈厲詔旌之)
(畿志)吳氏(江隂人華緯妻正德壬申避賊賊追及吳詐仆負塗賊縶之問曰洗塗曰不洗更衣曰不)
(更且罵曰汝當速殺我我江國公勲臣家女奈何汚耶明日又問荅如之賊怒爭刃之投于江畿志)袁
範妻陳氏(武進人夫亡守節事聞受旌畿志)吳谷祥妻(無錫人姓劉氏夫死守節)
(詔旌之畿志)趙氏(江隂人適夏師顏顔蚤卒趙誓不他適矢志自守終其身惟謹詔旌之畿志)
謝氏(宜興人宋仲庸妻夫亡守志終其身旌之畿志)
仙釋申屠有涯(宋時居宜興携一瓷缾一日與衆渡舟飲酒大吐衆逐之乃挈缾登岸倚杖呤)
(曰仲尼非不賢為世所不容蚩蚩同舟子不識人中龍吟畢跳身入缾中衆皆駭舉缾碎之寂無所見)
劉混康(晉陵人幼遇異人授以呪術治疾輒騐宋徽宗聞而召之入對稱旨後住茅山賜號葆真)
(冲和先生)陳葆光(住天慶觀嘗夢玄武神舉白璧授之遂善符篆治病輒愈撰丹神蒙求三卷)
正勤(姓韓氏五代時居永慶寺嘗有僧問如何是禪勤曰石裏蓮花火裏泉又問如何是道曰楞伽)
(峯頂一莖草又問禪道相去幾何曰泥人落水木人撈晉天福中無疾而逝)宗本(無錫人師事道)
(昇禪師住淨慈民張氏有女死母夢女曰我以罪為蛇既覺得蛇於棺下本為說法復置故處俄有黑蟬)
(翔棺上蛇失所在母祝曰若我女當入籠中如其祝本復為說法是夕母夢子曰二報已解脱矣其顯化)
(異數多類此)
明一統志卷十
