明一統志卷八十九
明李賢等撰
外夷
朝鮮國(東西南瀕海北隣女旦西北至鴨綠江東西二千里南北四千里自國城至京師三)
(千五百里至南京四千里)
沿革周為箕子所封之國秦屬遼東外徼漢初燕人衛
滿據其地武帝定朝鮮為真番臨屯樂浪玄莵四郡
昭帝并為樂浪玄莵二郡漢末為公孫度所據傳至
孫淵魏滅之晉永嘉末䧟入高䴡高䴡本扶餘别種
其王高璉居平壤城即樂浪郡地唐征高䴡拔平壤
置安東都護府其國東徙在鴨綠水東南千餘里五
代唐時王建代高氏闢地益廣并古新羅百濟而為
一遷都松岳以平壤為西京其後子孫遣使朝貢於
宋亦朝貢遼金歴四百餘年未始易姓元至元中西
京内屬置東寧路總管府畫慈悲嶺為界本朝洪武
二年其主王顓表賀即位賜以金印誥命封高䴡國
王二十五年其主瑶昏迷衆推門下侍郎李成桂主
國事詔從其自為聲教成桂更名旦徙居漢城遣使
請改國號詔更號朝鮮旦老請以子芳遠襲永樂元
年賜芳遠金印誥命冕服十七年芳遠老請以子祹
襲景泰元年祹卒命其子珦襲珦卒命其子弘暐襲
弘暐幼弱其叔瑈以讓位請七年封瑈為王自旦以
來時歲貢獻不絶其國置八道分統府州郡縣
風俗柔謹為風(漢書東夷叙論東夷率皆土著喜飲酒歌舞或冠弁衣錦昔箕子施八條之約)
(遂乃邑無滛盜故東夷通以柔謹為風)戴折風巾服大袖衫(北史高句麗傳人戴)
(折風形如弁士加插二羽貴者紫羅為之服大袖衫大口袴素皮帶黃革履婦人裾𥜗加&KR1638;公會衣服皆)
(錦繡金銀為餙)男女相悦為婚(同上俗多遊女夜則男女羣聚為戲相悦即婚無財聘之)
(禮)死經三年而葬(同上死經三年而葬居父母夫喪服皆三年兄弟三月埋訖以死者)
(服玩車馬至墓側會葬者争取而去)好祀鬼神修宫室(寰宇記形貌潔净男女好祀鬼)
(神社稷靈星以十月祭天國有大穴號隧神亦以十月迎祭多山少田故節飲食而好脩宫室始為扶餘)
(别種故習俗相類)俗知文字喜讀書(五代史高䴡傳)飲食用爼豆官
吏閑威儀(宋徐兢圖經飲食用爼豆文字合楷隸上而朝列官吏閑威儀而足辭采下而閭胥)
(陋巷經館書社三兩相望子弟未昏者則羣聚從師稍長則擇友講習)居皆茅茨以秔
為酒(文獻通考居民皆茅茨大止兩椽覆瓦者十二土無秫以秔為酒)多衣麻苧巾
幘如唐(同上少絲蠶多衣麻紵市以米布貿易器悉用銅服尚素男子巾幘如唐装婦人鬌髻垂)
(肩約以絳羅婦人僧尼皆男子拜)柔仁惡殺崇釋信鬼(同上堂上設席升必脫履)
(性柔仁惡殺崇釋教信鬼拘隂陽病不服藥惟呪咀厭勝至親有病不相視殮俗不知醫後中國有往者)
(始通其術)俸皆給田刑無慘酷(同上三歲一試有進士諸科士尚聲律百官以米為)
(俸皆給田國無私田計口授業兵噐疎簡彊弩大刀刑無慘酷之科唯元惡及罵父母者斬餘皆杖肋死)
(罪貸流諸島累赦視重輕原之)
山川丸都山(在國城東北漢時高句麗王伊夷模都此至晉為慕容皝所破)龍山(在國城漢)
(江之東)神嵩山(在開城府一名嵩岳後唐時王建依此山為都)北岳山(在漢城府境本)
(朝初朝鮮國王李旦依此山為都)天寳山(在朝鮮山有舍利)馬邑山(在平壤城西南)
(唐蘇定方奪馬邑山遂圍平壤即此)蓋馬大山(在平壤城西其東即古東沃沮國地)魯陽
山(在平壤城東北上有魯城)葦山(在平壤城西南二十里南臨浿水)觀門山(在土山縣)
(比縣元屬東寧路)花山(在土山縣東南)屈巖山(在定遠府城東府屬東寧路)金堂
山(在黃州三和縣西北州屬東寧路領安岳三和龍岡咸從江西五縣)政方山(在黃州境)馬
頭山(在寧州東州屬東寧路)長花山(在鐵州西南州領定戎一鎮)雲山(在朔州西)
(南)龍骨山(在龍州城東)天聖山(在殷州東北)靈山(在宣州東南)香山
(在延州東南)熊花山(在郭州東北以上州俱屬東寧路)洪州山(在海中洪州建其下)
(東有東源山産金)富用山(在洪州海中上有倉穀故名俗訛為芙蓉山)白山黑
山(俱在全州南海中有澳可以藏舟)慈悲嶺(在平壤城東一百六十里元時畫此為界)嘉
山嶺(在嘉山郡西)平山嶺(在開城府西一里土色盡赤)江華島(在國城南海中)
(元時高䴡王禃庶族承化侯據此)紫燕島(在廣州海中舊有客館曰慶源亭)和尚島
(在廣州海中上有&KR3518;老寺)唐人島(在清州海中與九頭山相近)馬島(在清州海中國中牧)
(地舊有客館曰安興亭與軋子苫相近)羣山島(在全州海中十二峰□絡如城舊有客館曰羣)
(山亭及五龍廟)白衣島闌山島(俱在全州南海中)大青嶼小青
嶼(俱在廣州海中)大月嶼小月嶼(俱在全州南海對峙如門)菩薩苫
紫雲苫苦苫苫春草苫跪苫(圖經小於嶼而有草木曰苫俱)
(在全州南海中)雙女嶕(圖經如苫嶼而其質純石曰嶕在清州海中)㯽榔嶕(在全州南)
(海中)蛤窟(在開城府南海中山脊有龍祠)急水門(在開城府南海中宛如巫峽)海(國東)
(西南皆瀕海其東水澹清徹下視十丈餘)西大海(在黃州長命鎮東流入大通江)鴨綠江
(在國城西北一千四百五十里一名馬訾水源出鞨靺之長白山水色如鴨頭故名西南流與鹽難水合)
(南入於海闊三百步朝鮮恃為天塹)大通江(在平壤城東舊名浿水中有朝天石唐蘇定方破虜)
(兵於浿水即此)漢江(在國城南一十里源出金剛五臺二山合流入海江之南即古百濟國地)月
不唐江(在黃州安岳縣東西流入大海)大江(在靈州東西北入大通江)大定江(在博)
(州城西)清川江(在安州西南流入海舊名薩水)發盧河(在平壤城西唐李謹破新羅兵)
(於此)熊津(在國城南故百濟海口唐置熊軍都督府於此)楊花渡(在王城西南漢江之濱各)
(道饆餉聚此)禮成港(在開城府南通海)
土産金銀鐡石燈盞(有紅白二色)水晶鹽紬
苧布(有黑白二色)白硾紙狼尾筆滿花席(草性柔折屈不損)
摺扇(編竹為骨以多為貴)黃漆(樹似棕六月取汁漆物如金)果下馬(高三尺果下可乘)
長尾鷄(尾長三尺)蜂蜜貂豽獐鹿皮海豹皮八
梢魚蠣房龜脚竹蛤海藻昆布秔(可為)
(酒)黍麻麥松(有二種惟五葉者結子)人參茯苓硫黃
白附子榛子梨栗核桃橘梅竹
茶牡丹
日本國(東西南北皆際於海去遼東甚遠去閩浙甚邇其朝貢由浙之寧波以達)
(於京師)
沿革古倭奴國其地東西南北各數千里西南至海東
北隔以大山國王以王為姓歴世不易文武僚吏皆
世官其地有五畿七道以州統郡附庸國凡百餘自
北岸去拘邪韓國七千里曰對海國又南渡一海千
餘里曰瀚海國又渡一海千餘里曰末盧國東南陸
行五百里曰尹都國又東南百里曰奴國又東百里
曰不彌國又南水行二十日曰投馬國又南水行十
日陸行一月曰邪馬一國其次曰斯焉國曰已百支
國曰伊邪國曰郡支國曰彌奴國曰好古都國曰不
呼國曰姐奴國曰對蘇國曰蘇奴國曰呼邑國曰華
奴蘇奴國曰鬼國曰為吾國曰鬼奴國曰邪馬國曰
躬臣國曰巴利國曰支惟國曰烏奴國皆倭王境界
所盡其國小者百里大不過五百里戶少者千餘多
不過一二萬自漢武帝滅朝鮮使驛通於漢者三十
許國皆稱王其大倭王居邪焉臺國即邪摩維是已
光武中元二年始來朝貢後國亂國人立其女子曰
卑彌呼為王其宗女壹與繼之後復立男王並受中
國爵命歴魏晉宋隋皆來貢稍習夏音唐咸亨初惡
倭名更號日本自以其國近日所出故名或云日本
乃小國為倭所併故冐其號開元貞元中其使有願
留中國授經肄業者久乃請還宋雍熙後累來朝貢
熙寧以後來者皆僧也元世祖遣使招諭之不至命
范文虎等率兵十萬征之至五龍山暴風破舟敗績
終元之世使竟不至本朝洪武四年國王良懷遣使
臣僧祖朝貢其後數歲一來至今不絶自永樂以來
其國王嗣立皆受朝廷冊封
風俗黥面文身披髮跣足(寰宇記男子黥面文身衣裙襦横幅結束相連不施縫綴)
(女人衣如单被穿其中以貫頭皆披髮跣足其王至隋時始製冠以綿綵為之而餙以金玉)無盗
少訟不娶同姓(同上人不盗竊少争訟婚嫁不娶同姓父母兄弟異處惟會同男女無别)
飲食用籩豆初喪不酒肉(同上飲食以手而用籩豆以蹲跪為恭敬死有棺無)
(槨封土作塚初喪哭泣不食肉飲酒親戚就屍歌舞為樂既葬舉家入水浴潔以祓不祥)信巫好
戲(同上兵有矛盾木弓竹矢以骨為鏃灼骨以卜吉凶信巫覡好棋博握槊樗蒲之戲)重儒書
信佛法(同上初無文字唯刻木結繩後頗重儒書有好學能屬文者尤信佛法有五經書及佛經)
(唐白居易集皆得自中國云)交易用銅錢(宋史土宜五榖而少麥交易用錢文曰乾文大)
(寳樂有國中高麗二部四時寒暑大類中國婦人皆披髮一衣用二三縑)
山川壽安鎮國山(國之鎮山本朝永樂初御製文賜之刻碑立其地)
土産金(東奥州出)銀(西别島出)琥珀水晶(有青紅白三色)硫黃水銀
銅鐡丹土白珠青玉冬青木多羅
木杉木水牛驢羊黑雉細絹花布
硯螺鈿扇漆(以漆製器甚工緻)
琉球國(其地在福建泉州東海島中其朝貢由福建以達於京師)
沿革古未詳何國漢魏以來不通中華隋大業中令羽
騎尉朱寬訪求異俗始至其國語言不通掠一人以
返後遣武賁良將陳稜率兵至其都虜男女五千人
還唐宋時未嘗朝貢元遣使招諭之竟不從本朝洪
武中其國分為三曰中山王曰山南王曰山北王皆
遣使朝貢永樂初其國王嗣立皆受朝廷冊封自後
惟中山來朝至今不絶其山南山北二王蓋為所併
云
風俗去髭黥手羽冠毛衣(寰宇記人深目長鼻頗類胡人男子去髭鬚婦人以墨黥)
(手為龍蛇文皆紵繩纏髮從頂後盤遶至額男以鳥羽為冠裝以珠玉赤毛婦以羅紋白布為帽織鬭鏤)
(皮并雜毛為衣以螺為餙而下垂小貝其聲如珮)無禮節好剽掠(同上無君臣上下之)
(節拜伏之禮父子同床而寢婦人産乳必食子衣食用手得異味先進尊者死者浴其屍以布帛纏之裹)
(以葦草襯土而殯上不起墳無他竒貨尤好剽掠故商賈不通人喜鐡器及匙筯不駕舟楫惟縳竹為筏)
(急則羣舁之泅水而遁)殺人祭神聚髏為佳(同上事山海之神以酒肴鬭戰殺人)
(即以所殺人祭其神王所居壁下多聚髑髏以為佳所居地曰波羅檀洞塹柵三重環以流水樹棘為藩)
(殿宇多雕刻禽獸)無賦歛不知節朔(同上無賦歛有事則均稅無文字不知節朔視)
(月盈虧以知時視草榮枯以計歲)
山川黿鼊嶼(在國西水行一日)高華嶼(在國西水行三日二嶼俱隋陳稜率兵過此)
彭湖島(在國西水行五日地近福州泉州興化漳州四郡界天氣晴明望之隱然若烟霧中)落
漈(元史水至彭湖漸低近琉球謂之落漈漈者水趨下不回也凡西岸漁舟到彭湖遇颶風作漂流落)
(漈回者百一二)
土産鬭鏤樹(似橘而葉密)硫黃胡椒熊羆豺狼
西蕃
沿革西蕃即吐蕃也其先本羌屬凡百餘種散處河湟
江岷間其酋發羌唐旄等居析支水西後有樊尼者
西濟河逾積石居跂布川或邏婆川隋開皇中有論
贊索者居䍧河西唐貞觀中始通中國既而滅吐谷
渾盡有其地至唐末衰弱種類分散入内屬者謂之
熟戶餘謂之生戶宋時朝貢不絶其首領唃厮羅始
居鄯州後徙青唐神哲高宗朝皆授以官元憲宗始
於河州置吐蕃宣慰司都元帥府又於四川徼外置
碉門魚通黎雅長河西等處宣撫司世祖時復郡縣
其地設官分職以吐蕃僧帕克斯巴為大寳法王帝師
領之嗣者數世弟子號司空司徒國公佩金玉印章
者前後相望本朝洪武六年詔吐蕃各族酋長舉故
有官職者至京授職遂置五衙門建官賜印俾因俗
為治以攝帝師納木喀巴勒藏布為熾盛佛寶國師元國公
納木喀斯達克巴勒巴嘉勒燦等為都指揮同知宣慰使元
帥招討等官自是蕃僧有封灌頂國師及贊善王闡
化王正覺大乘法王如來大寳法王者俱賜印章誥
命比歲或間歲赴京朝貢今其地為指揮司宣慰司
招討司萬戶府千戶所凡三十有三烏思藏都指
揮使司朵甘衛都指揮使司隴荅衛指揮使司
(已上俱洪武六年置)朵丼宣慰使司朵丼思招討司朵丼
籠答招討司朵丼丹招討司朵丼倉溏招討司
朵丼川招討司磨兒勘招討司沙兒可萬戶
府乃竹萬戶府羅思端萬戶府列思麻萬戶
府董卜韓胡宣慰使司長河西魚通寧遠宣慰
使司朵丼思千戶所刺宗千戶所孛里加千
戶所長河西千戶所多八參孫千戶所加八
千戶所兆日千戶所納竹千戶所倫答千戶
所果由千戶所沙里可哈思的千戶所孛里
加思東千戶所撒里土兒干千戶所參卜郎千
戶所刺錯牙千戶所泄里壩千戶所闊側魯
孫千戶所(已上俱洪武七年置)
風俗風俗樸魯上下一心(唐太宗問吐蕃風俗仲琮對曰吐蕃地薄氣寒風俗樸魯)
(然法令嚴整上下一心議事常自下起因人所利而行之所以能持久也)毳帳以居君臣
為友(唐書吐蕃傳其國君號贊普有城郭而不處聯毳帳以居號大拂廬部人處小拂廬贊普與其)
(臣歲一小盟三歲一大盟其君臣自為友者五六人號曰共命君死皆自殺以徇)吏治無文
字章餙尚瑟瑟(同上其吏治無文字刻木結繩為約其刑雖小罪必抉目刖鼻其樂吹螺)
(擊鼓其四時以麥熟為歲首其宫之章餙最上瑟瑟金次之金塗銀又次之銅最下差大小綴臂前以辨)
(貴賤)食酪衣氊貴壯賤弱(文獻通考養牛馬取乳酪供食取毛為褐衣率氊韋以赭)
(塗面婦人辮髮而縈之俗重浮屠政事必以柔門參決貴壯賤弱重兵死以累世戰沒者為甲門敗懦者)
(垂狐尾於首以示辱)懷恩重財尊釋信詛(宋史吐蕃傳懷恩惠重財貨交易用罽毯)
(馬牛不知醫藥疾病召巫覡視之焚柴聲鼓謂之逐鬼信詛呪或以决事訟有疑使詛之喜啖生物無蔬)
(茹醯醬)民獷而好鬭(元史釋老傳)
山川崑崙山(在朵丼衛東北番名伊拉瑪博囉山極高峻雪至夏不消綿亘五百餘里黃河經其)
(南)可䟦海(在西蕃境周七十餘里東南流至雲南合西洱河號樣備水又東南出會川為瀘水)
黃河(在朵丼衛西鄙直馬湖蠻部正西三千餘里去雲南麗江府西北一千五百里水從地湧出百)
(餘泓方七八十里履高瞰之燦若星列番名鄂端諾合爾東北流百餘里匯為大澤又東流為齊必勒河又)
(又蘭等河始名黃河又東北至陜西蘭縣始入中國東北經沙漠地折而南流入山西境凡九千餘里)
哈喇河(出西蕃白狗嶺北西北流五百餘里入黃河)頁彭河(源出西傾山經西蕃東北)
(流五百餘里入黃河)彭贊河(出西蕃彭贊山西流七百餘里入黃河)析支水(禹貢析支)
(即此地)湟水(在西寧州東流合浩亹河入黃河)&KR2398;水(出西寧州宿軍谷東流五百里入黃)
(河)
土産金銀銅錫犛牛名馬天鼠皮(可為裘)
獨峯駝青稞麥䝁豆羱羊
齊勤蒙古衞(東至肅州界四百三十里西至沙州界一百八十里至京師七千里)
沿革古西戎地戰國時月氏居之秦末漢初屬匈奴武
帝時為酒泉燉煌二郡地晉屬晉昌郡西涼置會稽
廣夏二郡後魏增置常樂郡後周廢會稽郡隋又廢
常樂等郡以其地屬瓜州後屬燉煌郡唐初屬瓜州
廣德後沒於吐蕃宋時為西夏所據元時為瓜州地
屬沙州路本朝永樂二年故韃靼丞相庫卜珠齊塔爾
尼等率所部男婦五百人來歸詔建齊勤蒙古千戶
所以塔爾尼為千戶賜誥印尋陞衛以塔爾尼為指
揮十一年遣頭目索諾木嘉勒燦等送擒獲叛人婁達
罕等至京受賞塔爾尼卒子策旺實加襲宣德以來
朝貢不絶
山川白山(在衛北二十里土人呼為哲哩木山)
土産麩金鼓礬&KR1504;砂肉蓯蓉胡桐律(蟲食其樹而沬)
(下流俗名胡桐淚可以釬金銀)緊鞓草栢脉根沙棗駝
罕東衞(在甘州衛西南)
沿革古西戎部落本朝洪武三十年通貢因置衛以酋
長納木濟喇錫為指揮僉事永樂二年納木濟喇錫
同兄塔哩竒等十六人貢馬又令塔哩竒為指揮頭
目努爾為指揮僉事各賜冠帶鈔幣自是歲貢不絶
安定衞鄂端衞(東至罕東衛北至沙州衛)
沿革韃靼别部其地廣袤千里本朝洪武七年薩里輝
和爾安定王布延特穆爾遣使貢鎧甲刀劒賜以織
金文綺命其酋長立為四部給以印章曰鄂端曰浩
沁曰庫爾森曰特哩八年立為安定鄂端二衛俱遣使
入貢天順三年安定王復遣使來貢
風俗馬乳釀酒(宋史馬乳釀酒飲之亦醉)居無城郭以氊帳為廬舍
土産馬槖駝玉石
察遜衞(東抵安定衛西距肅州衞)
沿革古西戎部落元置察遜塔拉元帥府本朝永樂四
年置察遜衞以土人薩錫斯為指揮同知正統二年
頭目喇嘛巴遣指揮哈坦等赴京貢方物
哈密衞(南抵沙州西距火州北連衞喇特東南至肅州一千五百一十里)
沿革本古伊吾廬地在燉煌郡北大磧之外為西北諸
國往來要路漢明帝始取其地後為屯田兵鎮之所
未為郡縣後魏始置伊吾郡後又為諸國所據唐貞
觀初内附置西伊州尋改伊州或為伊吾郡五代時
號胡盧磧小月氏遺種居之宋時伊州將姓陳氏其
先自唐開元初領州凡數十世元有哈努勒實哩者封
威武王改封肅王卒弟恩克特穆爾嗣本朝永樂二
年設哈密衛改封恩克特穆爾為忠順王以其頭目
哈瑪爾浩沁等為指揮等官三年忠順王卒無子其
兄子托克托居中國乃襲封遣還賜以誥印玉帶文
綺六年托克托暨其祖母蘇喀實哩俱遣使朝貢九年
托克托卒以其從父子托里特穆爾嗣改封忠義王賜
誥印綵幣玉帶自是朝貢不絶後又封忠順王
風俗人性獷悍居惟土房衣服異制飲食異宜(陳誠西域記回)
(回韃靼輝和爾雜處故衣服異制飲食異宜)
山川天山(在哈密城北一名雪山番名哲哩木山匈奴過此者必下馬拜南二里有鹽池)馬騣
山(在哈密東南境近有望鄕嶺嶺上石龕有李陵題字處)輝和爾河(在哈密城東一百三)
(十餘里沼河沙柳蓊欎)娘子泉(在輝和爾河東呼琿卾端布拉克)合羅川(在哈密衛東南)
(境乃唐回鶻公主所居地城基尚在近有湯泉池)甘露川(在哈密衛西北三百唐唐景龍四)
(年於此置伊吾軍)
土産馬槖駝玉石鑌鐡(有礪石謂之喫鐡石剖之得鑌鐡)穄米
豌豆麥大尾羊(羊尾大者重三斤小者一斤肉如熊白而甚美)楸子
胡桐律隂牙角香棗
古蹟伊吾廢縣(在哈密衛漢置伊吾屯後魏置縣唐為伊州治縣南去玉門關八百里東南去)
(陽關二千七百二十里)納職廢縣(在哈密衛境東南漢破匈奴置宜禾都尉以為屯田唐貞)
(觀四年以鄯善故城置納職縣開元中省後復置宋史云城在大患鬼魅磧之東南望玉門關甚近)柔
遠廢縣(在哈密衛境唐置縣屬伊州神功初省入伊吾)
和卓(東距哈密西連伊埒巴爾南抵于闐北接衞喇特東南至肅州凡一月程)
沿革本漢時車師前後王地前王治交河城即唐交河
縣去長安八千一百里後王治務塗谷即唐蒲類縣
去長安八千九百里漢元帝時置戊巳校尉屯田於
前王庭以其地勢高敞遂名高昌壘壘有八城晉時
前涼張駿於交河城置高昌郡後魏初有闞伯周者
始為高昌王其後麯嘉稱王於此自後魏至隋皆來
貢獻唐貞觀中平高昌以其地置西州及都督府開
元中改金山都督府天寳初改州為交河郡領高昌
交河柳中蒲昌天山五縣初西突厥據後王地與高
昌相影響及高昌平懼而來降以其地置庭州領金
滿蒲類輪臺三縣長安初置北庭都護府後俱䧟於
吐蕃其地有回鶻雜居故亦謂之回鶻宋建隆間西
州回鶻遣使來貢太平興國中遣王延德等使高昌
雍熙初還景德初又遣使來貢元時輝和爾等地太
祖平西域置達嚕噶齊監治之本朝其地名曰和卓
城東七十里曰柳陳城即唐柳中縣城西百里曰土
魯番即唐交河縣其風俗物産大抵相同永樂七年
和卓遣使朝貢宣德五年和卓王哈薩爾圖嚕萬戶
賽音特穆爾柳陳城萬戶敖拉齊等俱遣使貢馬及
玉璞至今入貢不絶
風俗與匈奴烏孫異俗(漢書有城郭田畜與匈奴烏孫異俗故皆役屬匈奴)頗同
華夏(文獻通考丈夫裙𥜗頭髻略同華夏兵器有弓箭刀楯甲矟文字亦同華夏兼胡書有毛詩論)
(語孝經歴代子史集稅則計田輸銀無者輸布其婚姻喪葬與華夏大同其人面貌類高麗辮髮垂之於)
(背女子亦然)事天神信佛法(同上)貴食馬好騎射(宋史高昌國傳屋室)
(覆以白堊地産五榖惟無蕎麥貴人食馬餘食羊及鳬鴈樂多琵琶箜篌俗好騎射婦人戴油帽謂之蘇)
(幕遮)時節潑水為戲(同上用開元七年歷以三月九日為寒食冬至二社亦然以銀或鍮)
(石為筒貯水激以相射或以水交潑為戲謂之壓陽氣去病居民春月游者馬上持弓矢射諸物謂之禳)
(災)
山川靈山(在上魯番西北石皆黑紋如毛髮又白石堆石骨堅潤夷呼為十萬羅漢削髮涅槃之所)
赤石山(在土魯番西北峯巒秀美石多赤色)貪汗山(在赤石山北七十里夏有積雪此山)
(之北鐡勒界也)火熖山(在柳陳城東連旦火州宋史云北庭北山中出&KR1216;砂山中常有烟氣湧起)
(無雲霧至夕光燄若炬火照見禽鼠皆赤采者疑即此)丁谷山(在柳陳城北中有唐時古寺及)
(碑刻無量夀窟塔宋史高昌傳云佛寺五十餘區皆唐朝所賜額中有大藏經唐韻玉篇經音等)天
山(在交河城北一名祁連山唐天山縣以此為名)蒲類海(在土魯番西南一名鹽澤又名婆悉)
(海周四百里葱嶺于□以東之水皆注於此漢張騫道西城度玉門見二水交流發葱嶺趨海闐匯鹽澤)
(伏流千里至積石而再出)瀚海(在柳陳城東地皆沙磧若大風則行者人馬相失夷人呼為瀚海宋)
(史云沙深三尺不育五穀沙中生草名登相收之以食)交河(在土魯番西二十里源出天山河水)
(交流繞斷岸下夷名崖兒城唐交河縣也)
土産馬槖駝胡桃葡萄蠶砂鼠(大如䨲鷙禽捕食之)
&KR1216;砂胡桐律刺蜜(羊刺草上生蜜味甚佳)鹽(白者如玉赤者如朱)白
㲲布(野蠶結繭苦參上絲如細纑取織為布名白㲲子用以市易)鑌鐡隂牙角
速霍角阿魏(有草根株獨立枝葉如蓋臭氣逼人生取其汁熬膏名阿魏)
伊埓巴爾(東距北連)和卓(西抵賽瑪爾堪南接于闐東南至肅州三千七百里)
沿革地居沙漠間不知古何國疑即焉耆或龜兹地也
北魏書云龜兹國在白山南都延城今其地東西三
千餘里南北二千餘里元時地名巴實伯里憲宗分
建諸王哈坦於此世祖立宣慰司以萬戶綦公直為
宣慰使後置元帥府以領屯田本朝洪武二十四年
國王哈迪爾和卓遣使貢馬永樂四年國王實訥察
罕遣使貢玉璞等物十一年吏部員外郎陳誠等使
其國十六年頭目蘇克格哷穆爾來朝言其王汗納
琳實克為從弟布沙弑之而自王徙其國西去更號
額森布哈正統二年國王額森布哈遣使貢玉□駝
馬天順以來入貢不絶
風俗逐水草以居飲食肉酪(陳誠使西域記地無房屋逐水草置氊帳以居畜牛)
(羊駝馬少種五榖飲食惟肉酪衣服類回回語言類輝和爾)席地而坐惟行跪禮
(同上其王髠髮戴罩刺帽插鷀䳓翎設綵繡氊帳席地而坐與使者相見不拜揖惟行跪禮)
山川白山(山中常有火煙蓋出&KR1216;砂之處採&KR1216;砂者着木底鞵取之皮者即焦下有穴生青泥出穴)
(外即變為砂石土人取以治皮)葱嶺(高數百丈上多連蔓葱夷名西距塔爾塔斯達巴宋史云高昌)
(西天步路涉雪山葱嶺皆數千里謂此)金嶺(宋史云歷交河西凡六日至金嶺口又兩日至漢家)
(寨又五日上金嶺過嶺即多雨雪嶺上有龍堂刻石記云小雪山也嶺上有積雪行人皆服毛罽度嶺)
熱海(周數百里夷呼伊錫格爾)
土産銅鐡鉛雌黃胡粉馬犛牛孔雀
氍毹駝葡萄刺蜜阿魏白㲲布&KR1216;砂
賽瑪爾堪(東抵額爾巴拉西連哈里東至肅州九十里)
沿革其地不知古何國或云漢罽賓國地東西相距三
千餘里地勢寬衍土田膏腴為諸國勝元駙馬特穆
爾主其國東有揚濟克城蘇嚕克哈雅薩蘭城塔什罕西
有克實克都哩諸城皆隸焉本朝洪武二十年特穆
爾遣回回摩哩哈必蘇等貢駝馬永樂間其孫卾勒
博遣使貢馬正統二年又貢馬及玉石
風俗善治宫室(陳誠西域記人多工巧藝善治宮室門楹皆雕文刻鏤窗牗綴以瑟瑟)主
戴白帽器用金銀(同上主戴白圓帽妻以白□纏首飲食喜甘酸羔襍米肉器用金銀)
(不設七箸以手取食)山川景物頗類中原(同上)賈用銀錢屠埋血
腥(同上商賈交易用國中所造銀錢坊币有酒禁屠牛羊者埋其血腥)建屋祀天泥金
書經(同上俗重拜天建屋祀之以青石為柱雕鏤甚精經文皆書以泥金裹以羊皮)
山川鐡門峽(在渴石城西懸崖絶壁高數十仞徑路﨑嶇深二三里夷人守此名鐡門關唐書云)
(自焉耆西五十里過鐡門關疑即此)哈喇布拉克河(在賽瑪爾堪城東河淺闊而北流)火
站河(在蘇嚕克哈雅城西)阿布爾河(在蘇嚕克哈雅城西)阿珠河(在特爾默城東)
(水西流多魚)
土産金銀玉銅鐡珊瑚琥珀琉璃
罽苾思檀(樹葉類山茶實類銀杏而小)水晶鹽(堅明如水晶琢為盤以水濕之可和)
(肉食)瓦矢實(類野蒿實甚香可辟蠧)阿魏甘露(小草叢生葉細如藍秋露凝其)
(上味如蜜可熬為餳俗呼為達喇呼必蓋丼露也)花蘂布名馬獨峰駝
大尾羊狻猊(産阿珠河邊葦叢中七日内未開目取之則易調習稍長則難馴伏)
哈里(東北至賽瑪爾堪一千四百里東至肅州一萬一千里)
沿革古無可考其地居平川四面皆大山元駙馬特穆
爾之子薩哈勒國人尊之為蘇勒坦猶華言君王也
東有諳都瓌博囉哈斯等城皆隸焉本朝洪武三十五
年遣使詔諭酋長賜織金文綺永樂七年頭目莽賚
等來朝并貢方物正統二年指揮哈濟等貢馬及玉
石
風俗服色尚白金碧餙居(陳誠西域記衣服喜鮮潔色尚白有喪易以青國主之居)
(窗壁以金銀瑟瑟為餙地施氊罽重席而坐冨家居室服用頗同國主)禮儀簡略(同上禮儀)
(簡略君臣相見但行跪禮無刑法有罪罸錢而已坊市不設斗斛但用權衡凡宴會環列而坐酒器用金)
(銀餘用陶瓦食無七筯惟以手取㛰室多以姊妹謂為至親死無棺槨以布囊裹屍痊之)國有學
舍俗無正朔(同上國有學舍中為一大室四面皆房俗無廊以居遊學之士名曰默爾格特繅察)
(正朔不用甲子以七日為一周擇日用事則以第一日名阿德納為上吉凡拜天聚會用之酒禁甚嚴脩)
(行者多不飲酒恐□天也)
土産葡萄巴旦杏(有似棗而甜者名忽鹿麻)蘿蔔(大者重十斤)鎻伏(又名)
(梭服以鳥毳為之紋如紈綺)花毯(極細蜜色久不變)金銀銅鐡
珊瑚琥珀珠翡翠水晶金剛朱砂
名馬獅子(爾雅亦謂之狻猊)
于闐(東抵察遜衛北連伊埒巴爾東北至肅州六千三百里)
沿革古于闐國居葱嶺之北二百餘里自漢至唐皆入
貢中國五代晉天福中其王李聖天自稱唐宗屬遣
使來貢冊封為大寳于闐國王宋建隆初聖天遣使
來貢乾德中又遣其子德從來貢大中祥符初其國
主汗王遣回鶻羅思温等入貢嘉祐中遣使羅思温
獻方物請王號乃以其國王為特進歸忠保順果琳
汗王(原作&KR2091;鱗黑韓王)其國語謂金謂果琳黑韓蓋汗之訛也
元豐中遣部領愛新上表稱于闐國羅羅有福力量
知文法及汗王書元祐後詔令間歲一至訖于宣和
朝享不絶本朝永樂六年頭目達嚕噶額布勒津遣
使瑪拉噶薩木丹等貢玉璞
風俗貌不甚胡頗類中華(文獻通考自高昌以西諸國人等深目高鼻唯此一國貌)
(不甚胡頗類華夏)俗機巧喜浮屠法相見以跪(同上)得問遺書
戴於首乃發之(同上)俗事祅神喜歌舞工紡織(宋史)
山川阿耨達山(漢書以為河源所出)葱嶺(在國西南)白玉河(在國城東國人夜視)
(月光盛處必得美玉)綠玉河(在國城西)烏玉河(在城西三河皆源出崑岡山去國城西一)
(千三百里每歲秋國人取玉於河謂之撈玉)
土産玉胡錦獨峯駝乳香&KR1216;砂珠珊瑚
翡翠水香琥珀花蘂布名馬腽肭臍
金星石水銀阿魏安息香鷄舌香葡
萄獅子
明一統志卷八十九
