逸周書卷八晉孔晁注
祭公解第六十
王若曰祖祭公(祭公周公之後昭穆於穆王在祖列)次予小子虔虔在位
(虔敬)昊天疾威予多時溥愆(溥大也言昊天疾威於我故多是過失)我聞祖
不豫有加予維敬省不弔天降疾病予畏之威公其告
予懿德(予至也言己道不至故天下病王畏守不美懿美也)祭公拜手稽首曰天
子(拜手頭至手稽首頭俯地)謀父疾維不瘳朕身尚在兹朕魂在于
天(謀父祭公名我魂在於天言必死也)昭王之所勖宅天命(言雖魂在天猶明王之所)
(勉君天下之事也)王曰嗚呼公朕皇祖文王烈祖武王度下國
作陳周維皇皇上帝度其心寘之明德(下國謂諸侯也天度其心所能)
(寘明德於其身也)付俾於四方用應受天命敷文在下(付與四方受命)
(於天而敷其文德在下土也)我亦維有若文祖周公暨列祖召公兹
申予小子追學於文武之蔑(言己追學文武之徵德此由周召分治之化也)周
克龕紹成康之業以將天命用夷居之大商之衆(將行夷平)
(也言大商本其初也)我亦維有若祖祭公之執和周國保乂王家
(執謂執其政也)王曰公稱丕顯之德以予小子揚文武大勲弘
成康昭考之烈(稱謂舉行也昭考昭王穆王之父也)王曰公無困我哉俾
百僚乃心率輔弼予一人(言公當使百官相率和輔弼我不然則困我)祭公
拜手稽首曰允乃詔畢桓于黎民般(般樂也言信如王告盡治民樂政也)
(乃汝汝王也)公曰天子謀父疾維不瘳敢告天子皇天改大
殷之命維文王受之維武王大尅之咸茂厥功(茂美也文王以)
(受命為美武王以克殷為美故曰咸也)維天貞文王之重用威亦尚寬壮
厥心康受乂之式用休(貞正也重之用威伐崇黎也既尅之而安受治之其治用美也)
亦先王茂綏厥心敬恭承之維武王申大命戡厥敵(言武)
(王申文王受命之意而勝殷也)公曰天子自三公上下辟于文武文武
之子孫大開方封于下土(辟法也言我王法文武方大開國旁布於下土)天之
所錫武王時疆土丕維周之(闕)后稷之受命是永
宅之(錫與言天予武王是疆所受是大維周之開基大維后稷所受命是長居此也)維我後嗣
旁建宗子丕維周之始并(旁建宗子立為諸侯言皆始并天子之故也)嗚呼
天子三公監于夏商之既敗丕則無遺後難至于萬億
年守序終之(言當以夏商為戒大無後難之道守其序而終也)既畢丕乃有利
宗丕維文王由之(既終之則有利于宗皆由文武之德也)公曰嗚呼天子
我不則寅哉寅哉(寅敬也不則言則也)汝無以戾(闕)罪疾喪時二
王大功(戾反罪疾謂已所行也是二王文武)汝無以嬖御固莊后(嬖御寵妾也莊)
(正也)汝無以小謀敗大作(小謂不法先王也大作大事也)汝無以嬖御士
疾大夫卿士(言無親小人疾君子)汝無以家相亂王室而莫恤其
外(言陪臣執國命恤憂也外謂王室之外也)尚皆以時中乂萬國(言當盡用是中道治)
(天下也)嗚呼三公汝念哉汝無泯泯芬芬厚顔忍醜時維
大不弔哉(戒三公使念我與王也泯芬亂也忍行亂則厚顔忍醜也如是則大不善之也)昔在
先王我亦維丕以我辟險于難不失于正我亦以免沒
我世(先王穆父祭公所事也辟君也言我事先王遇大難正而不失故能以善沒世言善終)嗚呼
三公予維不起朕疾汝其皇敬哉茲皆保之(皇大也言當式敬我)
(言如此則天下皆安之)曰康子之攸保勖教誨之世祀無絶不我
周有常刑(康安也子之所宜安以善道勉教之則子孫有福不然則犯常刑也)王拜手稽
首黨言(王拜受祭公之黨言也王拜則三公拜可知也)
史記解第六十一
維正月王在成周昧爽召三公左史戎夫(王是穆王也戎夫左史名)
(也)曰今夕朕寤遂事驚予(遂成也行成事言驚夢宿欲知之也)乃取遂事
之要(闕)俾戎夫言之朔望以聞(集取要戒之言月已日望於王前讀之)信
不行義不立則哲士凌君政(言君不行信義信義由智立故哲士凌君之政也)
禁而生亂皮氏以亡(禁義信則亂生皮氏古諸侯也)諂諛日近方正日
遠則邪人專國政(好順人意為諂䛕)禁而生亂華氏以亡(華聚也亦)
(古諸侯也)好貨財珍怪則邪人進邪人進則賢良目蔽而遠
(賢良不行貨故蔽遠)賞罸無位隨財而行夏后氏以亡(桀由好財亡也)嚴
兵而不(闕)者其臣懾其臣懾而不敢忠不敢忠則民不
親其吏(不敢忠乃不仁下效其上故不親)刑始於親遠者寒心殷商以
亡(紂以暴虐亡也)樂專於君者權專於臣權專於臣則刑專於
民(君荒於樂則權臣專斷用刑濫矣)君娱於樂臣爭於權民盡於刑有
虞氏以亡(專則致爭而刑殺之盡被刑也有虞商均之後)奉孤以專命者謀主
必畏其威而疑其前事(謀主謂孤長大也前事謂專命)挾德而責數日
疏位均而爭平林以亡(挾其見奉之德而責其前專命事此與周公反矣位與勢敵)
大臣有錮職譁誅者危昔者質沙三卿朝而無禮君怒
而久拘之譁而弗加(錮職謂事專權也)譁卿謀變質沙以亡(有三)
(卿諸侯可知也)外内相間下撓其民民無所附三苗以亡弱小
在彊大之間存亡將由之則無天命矣不知命者死(無天)
(命命在彊壯者也知命則大不知命則足以亡矣)有夏之方興也扈氏弱而不
恭身死國亡(有夏啟也戰於甘滅扈也)嬖子兩重者亡昔者義渠氏
有兩子異母皆重(王不别長庶寵秩同也)君疾大臣分黨而爭義
渠以亡(各有所事而爭力也)功大不賞者危昔平州之功大而不
賞諂臣日賞貴功日怒而生變平州之君以走出(有功不賞)
(而貴諂臣有德不官而任奸佞宜其出走也)召遠不親者危昔有林氏召離
戎之君而朝之(林氏諸侯)至而不禮留而弗親離戎逃而去
之林氏誅之天下叛林氏(天下見其遇戎不以禮遂叛林氏林氏孤危也)昔者
曲集之君伐智而專事彊力而不賤其臣忠良皆伏(伐智)
(自足也謂不為之用)愉州氏伐之君孤而無使曲集以亡(曲集愉州皆古)
(諸侯)昔者有巢氏有亂臣而貴任之以國假之以權擅國
而主斷(委之政也)君已而奪之臣怒而生變有巢以亡(秉政則專)
(立殺則多恐雖君奪其政懼禍見及故作亂也)斧小不勝柯者亡昔有鄶君嗇
儉滅爵損祿羣臣卑讓上下不臨(柯秉所以喻君斧所以用喻臣臣無爵祿)
(君所在不臨言不相承奉也)後(闕)小弱禁罰不行重氏伐之鄶君以
亡(兩弱不能行令)久空重位者危昔有共工自賢自以無臣久
空大官(言無任己臣者故空官也)下官交亂民無所附唐氏伐之共
工以亡(無大臣故小臣亂也君凶於上臣亂於下民無所依堯遂流之)犯難爭權疑者
死昔有林氏上衡氏爭權(爭為犯難不果為疑)林氏再戰弗勝上
衡氏偽義弗克俱身死國亡(林氏恃勝上衡氏怠義所以俱亡)知能均
而不親並重事君者危昔有南氏有二臣貴寵力鈞勢
敵竟進爭權下爭朋黨君弗禁南氏以分(二臣勢鈞而不親權重養)
(徒黨所以分國也)昔有果氏好以新易故故者疾怨新故不和
(有果亦國名也)内爭朋黨陰事外權有果氏以亡(外權謂外大國)爵重
祿輕比(闕)不成者亡昔有畢程氏損祿增爵群臣貌匱
比而戾民畢程氏以亡(有位無祿取名自成民不堪求比而罪之)好變故易
常者亡昔陽氏之君自伐而好變事無故業官無定位
民運於下(運亂移也)陽氏以亡業形而愎者危昔榖平之君
愎類無親破國弗尅業形相國(愎狠類戾也國不勝彼以刑為業也)外内
相援榖平以亡武不止者亡昔阪泉氏用兵無已誅戰
不休并兼無親文無所立智士寒心(無親謂并兼之也無文德故智士寒)
(心也)徙居至于獨鹿諸侯畔之阪泉以亡(獨鹿西戎地名徙都失處故亡)
(也)狠而無親者亡昔者縣宗之君狠而無聽(不納忠言)執事
不從宗職者疑發大事群臣解體(皆有違心)國無立功縣宗
以亡昔者玄都賢鬼道廢人事天(求祥神也)謀臣不用龜策
是從神巫用國哲士在外玄都以亡(棄賢任巫所以亡也)文武不
行者亡昔者西夏性仁非兵(性仁而無文德非兵而無武備)城郭不脩
武士無位惠而好賞屈而無以賞(無功盡賞財無可用)唐氏伐之
城郭不守武士不用西夏以亡(唐氏堯帝)美女破國昔者績
陽彊力四征重丘遺之美女(重丘之君畏其并已惑之以女)績陽之君
悦之熒惑不治大臣爭權遠近不相聽國分為二(君昏於上)
(權分於下所為二也)宫室破國昔者有洛氏宫室無常池囿廣大
工功日進以後更前民不得休農失其時(工進功則民困矣以工取)
(官賢材退矣)饑饉無食成湯伐之有洛以亡(湯號曰成故曰成湯)
職方解第六十二
職方氏掌天下之圖辯其邦國都鄙四夷八蠻七閩九
貉五戎六狄之人民(此在周官大司馬下篇穆王使有司抄出之欲時省焉國邑曰鄙東)
(方曰夷南方曰蠻皆狄蠻之别貉夷之别八七九五六見非一之言也)與其財用九榖六
畜之數周知其利害乃辯九州之國使同貫利(貫事)東南
曰揚州其山鎮曰會稽其澤藪曰具區其川三江其浸
五湖其利金錫竹箭其民二男五女其畜宜雞狗鳥獸
其榖宜(闕)(箭篠也九州土氣生民女各不同鳥獸山澤所育之屬也)正南曰荆州
其山鎮曰衡山其澤藪曰雲夢其川江漢其浸潁湛其
利丹銀齒革其民一男二女其畜宜鳥獸其榖宜稻河
南曰豫州其山鎮曰華山其澤藪曰圃田其川熒洛其
浸陂溠(華山西岳)其利林漆絲枲其民二男三女其畜宜六
擾其榖宜五種(家所畜曰擾五種謂黍稷菽麥稻也)正東曰青州其山鎮
曰沂山其澤藪曰望諸其川淮泗其浸沂沭其利蒲魚
其民二男三女其畜宜雞犬其榖宜稻麥河東曰兖州
其山鎮曰岱山其澤藪曰大野其川河泲其浸盧維其
利蒲魚其民二男三女其畜宜六擾其榖宜四種(四種黍稷)
(稻麥)正西曰雍州其山鎮曰嶽山其澤藪曰弦蒲其川涇
汭其浸渭洛其利玉石其民三男二女其畜牛馬其榖
宜黍稷(嶽吴嶽也)東北曰幽州其山鎮曰醫無閭其澤藪曰
貕養其川河泲其浸菑時其利魚鹽其民一男三女其
畜宜四擾其榖宜三種(四擾牛羊馬豕三種黍稷稻也)河内曰冀州其
山鎮曰霍山其澤藪曰揚紆其川漳其浸汾潞其利松
柏其民五男三女其畜宜牛羊其榖宜黍稷(所謂河内者)正
北曰并州其山鎮曰恒山其澤藪曰昭餘祁其川虖池
嘔夷其浸淶易其利布帛其民二男三女其畜宜五擾
其榖宜五種(五擾牛馬羊豕犬五種黍稷菽麥麻)乃辯九服之國方千里
曰王圻(圻界也)其外方五百里為侯服(為王者斥候也闕言服正事也)又
其外方五百里為甸服(甸田也治田又入榖也)又其外方五百里
曰男服(男任也任王事)又其外方五百里為衛服(為王扞衛也)又其
外方五百里曰蠻服(用事差簡慢)又其外方五百里為鎮服
(闕)又其外方五百里為藩服(藩服屏四境也)凡國公侯伯
子男以周知天下凡拜國大小相維王設其牧(周徧維持也牧)
(謂牧御天下之政教)制其職各以其所能(連率牧監各任能也)制其貢各以
其所有(土地所有乃貢之)王將巡狩則戒于四方曰各脩平乃
守考乃職事無敢不敬戒國有大刑(考成也不敬則犯大刑也職方所闕)
及王者之所行道率其屬而巡戒命王殷國亦如之(王十)
(二歲一巡狩職方自所戒之命其不巡狩六服盡朝朝謂之殷國也述命亦如巡狩也)
逸周書卷八
