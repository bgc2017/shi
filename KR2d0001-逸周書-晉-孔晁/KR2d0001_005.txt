逸周書卷五晉孔晁注
商誓解第四十三
王若曰告爾伊舊何父(闕)幾耿肅執乃殷之舊
官人序文(闕)及太史比小史昔及百官里居獻
民(闕)來尹師之敬諸戒疾聽朕言用胥生蠲尹王
曰嗟爾衆予言若敢顧天命予來致上帝之威命明罸
今惟新誥命爾敬諸朕話言自一言至于十話言其惟
明命爾王曰在昔后稷惟上帝之言克播百榖登禹之
績凡在天下之庶民罔不維后稷之元榖用烝享在商
先誓正明祀上帝(闕)亦維我后稷之元榖用告
和用胥飲食肆商先誓王維厥故斯用顯我西土今在
商紂昏憂天下弗顯上帝昏虐百姓奉天之命上帝弗
顯乃命朕文考曰殪商之多罪紂肆予小子發弗敢忘
天命朕考胥翕稷政肆上帝曰必伐之予惟甲子尅致
天之大罸(闕)帝之來革紂之(闕)予亦無敢違大命敬諸
昔在我西土我其有言胥告商之百無罪其惟一夫予
既殛紂承天命予亦來休命爾百姓里居君子其周即
命(闕)
爾冢邦君無敢其有不告見于
我有周其比冢邦君我無攸愛上帝曰必伐之今予惟
明告爾予其往追(闕)紂達&KR4300;集之于上帝天王其有命
爾百姓獻民其有綴艿夫自敬其有斯天命不令爾百
姓無告西土疾勤其斯有何重天維用重勤興起我罪
勤我無克乃一心爾多子其人自敬助天永休于我西
土爾百姓其亦有安處在彼宜在天命(闕)及惻興亂予
保奭其介有斯勿用天命若朕言在周曰商百姓無罪
朕命在周其乃先作我肆罪疾予惟以先王之道御復
正爾百姓越則非朕負亂惟爾在我王曰百姓我聞古
商先哲王成湯克辟上帝保生商民克用三德疑商民
弗懷用辟厥辟今紂棄成湯之典肆上帝命我小國曰
革商國肆予明命汝百姓其斯弗用朕命其斯爾冢邦
君商庶百姓予則(闕)劉滅之上曰靃予天命維既咸汝
克承天休于我有周斯小國于有命不易昔我盟津帝
休辨商其有何國命予小子肆我殷戎亦辨百度(闕)
美左右予予肆劉殷之命今予維篤祐爾予史太史違
我史視爾靖疑胥敬請其斯一話敢逸僭予則上帝之
明命予爾拜拜(闕)百姓越爾庶義庶刑予維及西土我
乃其來即刑乃敬之哉庶聽朕言罔胥告
度邑解第四十四
維王尅殷國君諸侯乃厥獻民徵主九牧之師見王于
殷郊王乃升汾之阜以望商邑永歎曰嗚呼不淑兊天
對遂命一日維顯畏弗忘王至于周自(闕)至于丘中具
明不寢王小子御告叔旦叔旦亟奔即王曰久憂勞問
周不寢曰安予告于王曰嗚呼旦惟天不享于殷發之
未生至于今六十年夷羊在牧飛鴻過野天自幽不享
于殷乃今有成維天建殷厥徵天民名三百六十夫弗
顧亦不賓成用戾于今嗚呼于憂茲難近飽于卹辰是
不室我來所定天保何寢能欲王曰旦予克致天之明
命定天保依天室志我共惡俾從殷王紂四方赤宜未
定我于西土我維顯服及德之方明叔旦泣涕干常悲
不能對王(闕)傳于後王曰旦汝維朕達弟子有使汝
汝播食不遑暇食矧其有乃室今維天使子惟二神授
朕靈期于未致予休于近懷子朕室汝維幼子大有知
昔皇祖底于今勖厥遺得顯義告期付于朕身肆若農
服田饑以望穫予有不顯朕卑皇祖不得高位于上帝
汝幼子庚厥心庶乃來班朕大環兹于有虞意乃懷厥
妻子德不可追于上民亦不可答于朕下不賓在高祖
維天不嘉于降來省汝其可瘳于茲乃今我兄弟相後
我筮龜其何所即今用建庶建叔旦恐泣涕共手王曰
嗚呼旦我圖夷茲殷其惟依天其有憲命求茲無遠天
有求繹相我不難自洛汭延于伊汭居陽無固其有夏
之居我南望過于三塗我北望過于有嶽丕願瞻過于
河宛瞻于伊洛無遠天室其曰茲曰度邑
武儆解第四十五
惟十有二祀四月王告夢丙辰出金枝郊寳開和細書
命詔周公旦立後嗣屬小子誦文及寳典王曰嗚呼敬
之哉汝勤之無蓋(闕)周未知所周不周商(闕)無也朕不
敢望敬守勿失以詔寘小子曰允哉汝夙夜勤心之無
窮也
五權解第四十六
維王不豫于五日召周公旦曰嗚呼敬之哉昔天初降
命于周維在文考克致天之命汝維敬哉先後小子勤
在維政之失政有三機五權汝敬格之哉克中無苗以
保小子于位三機一疑家二疑德三質士疑家無授衆
疑德無舉士質士無遠齊吁敬之哉天命無常敬在三
機五權一曰地地以權民二曰物物以權官三曰鄙鄙
以權庶四曰刑刑以權常五曰食食以權爵不遵承括
食不宣不宣授臣極賞則淈淈得不食極刑則仇仇至
乃别鄙庶則奴奴乃不滅國大則驕驕乃不給官無庶
則荷荷至乃辛物庶則爵乃不和地庶則荒荒則聶人
庶則匱匱乃匿嗚呼敬之哉汝慎和稱五權維中是以
以長小子于位實維永寧
成開解第四十七
成王九年大開告用(周公大開告道成王用之也)周公曰嗚呼余夙
夜之勤今商孽競時逋播以輔余何循何循何慎王其
敬文命無易天不虞(言商餘紂子祿父競求是逋播逃越之人以自輔當敬天命備不度)
(者也)在昔文考躬修五典勉茲九功敬人畏天教以六則
四守五示三極祗應八方立忠協義乃作(祗敬協和)三極一
天有九列别時陰陽二地有九州别起五行三人有四
佐佐官維明五示顯允明所望(四佐謂天子前凝後丞右輔左弼也當明謂五)
(示示於民也)五示一明位示士二明惠示衆三明主示寧四
安宅示孥五利用示產(王明三明安宅妻子寧固利用則產業衆)產足窮家
懷思終主為之宗德以輔衆和乃同(言五示之義同為和同也)四守
一政盡人材材盡致死二土守其城溝三障水以禦寇四
大有沙炭之政(在人盡其材則死力效致大沙熾炭可以政適人也)六則一和衆
二發鬱三明怨四轉怒五懼疑六因欲(鬱謂榖帛滯積者也怨則轉之)
(懼則疑之欲則因之此文王所以尅紂也)九功一賓好在笥二淫巧破制三
好危破事四任利敗功五神巫動衆六盡哀民匱七荒
樂無别八無制破教九任謀生詐(在笥謂實幣於笥無節限也盡謂送終過)
(制也無别亂同也任謀謂權變也不犯此則成功也)和集集以禁實有離莫遂通
其五典一言父典祭祭祀昭天百姓若敬二顯父登德
德降為則則信民寧(言祭祀見享受福民乃化則法信民心也)三正父登過
過慎於武設備無盈(使正舉事過於前無自滿)四機父登失修(闕)
官官無不敬五(闕)制哀節用政治民懷(使刺譏之士舉)
(政之失其官官無不敬矣懷猶歸之也)五典有常政乃重開之守内則順
意外則順敬内外不爽是曰明王(重開言無爽也)王拜曰允哉
維予聞曰何鄉非懷懷人惟思思若不及禍格無日(格至)
式皇敬哉余小子思繼厥常以昭文祖定武考之列(式用)
(皇天)嗚呼余夙夜不寧
作雒解第四十八
武王克殷乃立王子祿父俾守商祀(封以鄭祭成湯)建管叔于
東建蔡叔霍叔于殷俾監殷臣(東謂衛曰鄘霍叔相祿父也)武王既
歸成歲十二月崩鎬肂于岐周(乃謂乃後之歲也肂櫕塗)周公立相
天子三叔及殷東徐奄及熊盈以略(立謂為宰攝政也殷祿父徐戎奄謂)
(殷之諸侯)周公召公内弭父兄外撫諸侯九年夏六月葬武
王於畢(弭安畢也)二年又作師旅臨衛政殷殷大震潰(下叛其上)
(曰潰)降辟三叔王子祿父北奔管叔經而卒乃囚蔡叔于
郭淩(郭淩地名囚拘也)凡所征熊盈簇十有七國俘維九邑(俘囚)
(為奴十七國之九邑罪重故囚之)俘殷獻民遷于九畢(賢民士大夫也九畢成周之地)
(近王化也)俾康叔宇于殷俾中旄父宇于東(康叔代霍叔中旄代管叔)周
公敬念于後日予畏同室克追俾中天下(成王二年秋迎周公二年)
(春歸也周公追長尊王也)及將致政乃作大邑成周于土中(王城也於天下)
(土為中)城方千七百二十丈郛方七百里南繫于洛水地
因于㓨山以為天下之大湊(郛郭也繫因皆連接也湊會也)制郊甸方
六百里國西土為方千里(西土岐周通為圻内)分以百縣縣有四
郡郡有(闕)鄙大縣城方王城三之一小縣立城方王城
九之一(三三九分居其一)都鄙不過百室以便野事(耕桑之事)農居
鄙得以庶士士居國家得以諸公大夫(居治也治鄙以農治國家以大)
(夫)凡工賈胥市臣僕州里俾無交為(工商百胥人臣僕各異州里而居不)
(相雜交也胥待也)乃設丘兆于南郊以上帝配(闕)后稷(設築壇城内郊)
(南郭也)日月星辰先王皆與食(先王后稷謂郊時)諸受命於周乃
建大社於周中(受封也)其壝東青土南赤土西白土北驪
土中央舋以黃土將建諸侯鑿取其方一面之土苞以
黃土苴以白茅以為土封故曰授則土於周室(其方謂建東方)
(諸侯以青土也覆茅苴褁土封之為社也)乃位五宫大廟宗宫考宫路寢明
堂(五宫宫府寺也太廟后稷二宫祖考廟也路寢王所居也明堂在國南者也)咸有四阿反
玷重亢重郎常累復格藻梲設移旅楹惷常畫(咸皆也廟四下)
(日阿反玷外尚室也重亢累棟也重郎累屋也常累系也復格累之櫺也井藻梲畫梁柱也承屋曰移旅别也)
(惷謂藻井之飾也言皆畫列柱為之也)内階玄階堤唐山廧(以黑石為間唐中庭道堤)
(謂為高之也廧謂畫山雲)應門庫臺玄閫(門者皆有臺於庫門見之後可知也又以黑石為門)
(階也)
皇門解第四十九
維正月庚午周公格左閎門會羣門(格至也路寢左門曰皇門閎音皇也)
曰嗚呼下邑小國克有耉老據屏位建沈入非不用明
刑(耉老之賢人也又建立沈伏賢人不用明法)維其開告于予嘉德之說(言下)
(邑所行而我法之是開告我於善德之說)命我辟王小至于大我聞在昔有
國誓王之不綏于卹(小至於大者小大邦君也卹憂言思治也)乃維其有大
門宗子勢臣内不茂揚肅德訖亦有孚以助厥辟勤王
國王家(大門宗子適長勢曰顯仕茂勉肅敬訖既也孚信也)乃方求論擇元聖武
夫羞于王所(言旁自羞進)其善臣以至十有分私予苟克有
常罔不允通咸獻言在于王所(私子庶孽也常謂常德言皆信通於義以益王)
(也)人斯是助王恭明祀敷明刑(言善人君子皆順是助法王也)王用有
監明憲朕命用克和有成用能承天嘏命(監視明此事法故能承天)
(命王天下也)百姓兆民用周不茂在王庭(勉在王庭獻言于王所也)先用
有勸永有(闕)于上下(上謂天下謂地也)人斯既助厥勤勞王家
(助君也謂大明衆于也)先人神祗報職用休俾嗣在厥家(先人及天地報)
(之正用善詔家)三國用寧小人用格(闕)能稼穡咸祀天神戎兵
克慎軍用克多(神祐之故)王用奄有四鄰遠土丕承萬子孫
用末被先王之靈光(奄同丕大末終)至于厥後嗣弗見先王之
明刑維時㞋胥學于非夷(時有胥相為是相學與非常也)以家相厥室
弗卹王國王家維德是用(言勢人以大夫私家不慶王家之用德)以昏求
臣作威不祥不屑惠聽無辜之亂(祥善也不察無罪以惡民也)亂是
羞于王(言順不進辭于王)王阜良乃惟不順之言于是人斯乃
非維直以應維作誣以對俾無依無助(阜大良善也王求善而是人作)
(誣以對故王無依助也)譬若略犬驕用逐禽其猶不克有獲(驕謂不習)
(也言闕人之無得猶驕犬逐禽不能獲)是人斯乃䜛賊&KR0945;嫉以不利于厥
家國(言賊仁賢忌媢妬以而利其君)嫉譬若匹夫之有婚妻曰予獨服
在寢以自露厥家(牧室也言自露於家言謂美好喻昏臣也)媚夫有邇無遠
乃食蓋善夫俾莫通在士王所(食為野闕媚夫見近利而無遠慮利為遠蓋善)
(夫使莫通)乃惟有奉狂夫是陽是繩(闕)以為上是挼司事于
正長(言陽舉狂夫以為上人闕為官長正主其事也)命用迷亂獄用無成小民
率穡(命者教也率皆痛愁用也)保用無用壽亡以嗣天用弗保(闕民之用)
(無所宣施是故民失其性天所不安用非其人故也)媚夫先受殄罸國亦不寧嗚
呼敬哉監于兹朕維其及(殄絶其世也及其人也)朕藎臣夫明爾
德以助予一人憂(藎進也言我進用之臣夫明明之德助我憂天下者)無維乃身
之暴皆卹爾假予德憲資告予元(假借資用也借我法用德之告我我大德)
(之所行也)譬若衆略常扶予險乃而予于濟(如衆令畋獵相扶持也濟遂也)
汝無作
大戒解第五十
維正月既生魄王訪于周公曰嗚呼朕聞維時兆厥工
非不顯朕實不明(兆始工官言政治闕是始正其官)維士非不務而不
得助大則驕小則懾懾謀不極(言務求士而不得助如此之難極中也)予
重位與輕服非共得福厚用遺(重所重在於重位輕重所立非夫德而厚福用)
(之是求益之言也)庸止生郄庸行信貳衆輯群政不輯自匿嗚
呼予夙勤之無或告余非不念念不知(止容端則信貳則難闕中也我)
(雖勤之無有告我者闕而不得明知也)周公曰於敢稱乃武王之言曰微
言入心夙喻動衆大乃不驕行惠於小衆乃不懾(言汝之武)
(王有闕言)連官集乘同憂若一謀有不行兹惟重告爯(連官則同)
(憂闕集衆事則同闕濟謀有不行必行也)庸厲(闕)以餌士權先申之明約必
遺之(餌謂爵祿權謂勢重)其位不尊其謀不陽我不畏敬材在四
方(卑當畏敬賢者尊其位陽其謀也在四方言)無擅于人塞匿勿行患戚咸
服孝悌乃明(擅人專已塞逆陰忌哀惠順戚近也)明立威耻亂使衆之道
撫之以惠内姓無感外姓無讁(鄙即其亂則思治矣内長同姓同宗外異姓讁)
(過)人知其罪上之明審教幼乃勤貧賤制(闕)設九備乃
無亂謀(上明則不隠情故曰知罪)九備一忠正不荒美好乃不作惡
(順人心明察則民化而善)四(闕)說聲色憂樂盈匿五碩信傷辯曰費
(闕)六出觀好怪内乃淫巧(碩大怪異)七(闕)謀躁内乃荒
異八(闕)好威民衆日&KR0008;九富寵極足是大極内心其
離(闕室也)九備既明我貴保之應恊以動遠邇同功(應恊以動)
(動必以和)謀和適同覆以觀之上明仁義援貢有備(上謂君也)聚
財多(闕)以援成功克禁淫謀衆匿乃雍(言閉塞不行也)順得以
動人以立行輯佐之道上必盡其志然後得其謀(言和輯求)
(助當先順人也)無(闕)其信雖危不動(闕)以昭其乃得人(轉移貞信)
(如此得其用也)上危而轉下乃不親(上危而下不親之不足信故也)王拜曰允
哉允哉敬天行道
逸周書卷五
