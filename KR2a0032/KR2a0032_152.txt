宋史卷一百五十二
元中書右丞相總裁托克托等修
輿服志第一百五
輿服四(諸臣服上)
諸臣祭服唐制有衮冕九旒鷩冕八旒毳冕七旒絺冕
六旒玄冕五旒宋初省八旒六旒冕九旒冕塗金銀花
額犀玳瑁簪導青羅衣繡山龍雉火虎蜼五章緋羅裳
繡藻粉米黼黻四章緋蔽膝繡山火二章白花羅中單
玉裝劒佩革帶暈錦綬二玉環緋白羅大帶緋羅韈履
親王中書門下奉祀則服之其冕無額花者玄衣纁裳
悉畫小白綾中單獅子錦綬二銀環餘同上三公奉祀
則服之七旒冕犀角簪導衣畫虎蜼粉米三章裳畫黼
黻二章銀裝佩劒革帶餘同九旒冕九卿奉祀則服之
五旒冕青羅衣裳無章銅裝佩劒革帶餘同七旒冕四
品五品為獻官則服之六品以下無劒佩綬紫檀衣朱
裳羅為之皂大綾綬銅裝劒佩御史博士服之平冕無
旒青衣纁裳無劒佩綬餘同五旒冕太祝奉禮服之慶
歷三年太常博士余靖言周禮司服之職掌王之吉服
大裘而冕無旒以祀昊天上帝其祀五帝亦如之衮冕
十有二旒其服十有二章以享先王鷩冕八旒其服七
章以享先公亦以饗射毳冕七旒其服五章以祀四望
山川絺冕六旒其服三章以祭社稷五祀玄冕五旒其
服無章以祭小祀此皆天子親行祠事所服冕服悉因
所祀大小神鬼以為制度今大祠中祠所遣獻官並用
上公九旒九章冕服以為初獻其餘公卿亦皆七旒冕
服全無等降小祠則公服行事乖戾舊典宜詳周禮因
所祭鬼神以為獻官冕服之制詔下禮官議奏曰聖朝
之制唯皇帝親祠郊廟及朝會大禮服衮冕外餘冕皆
不設其每歲常祀遣官行事攝公則服一品九旒冕攝
卿則服三品七旒冕自從品制為服不以祠之大小為
差至于小祠獻官舊以公服行事則有違典禮案衣服
令五旒冕衣裳無章皂綾綬銅裝劒佩四品以下為獻
官則服之今小祠獻官既不攝公卿則盡屬四品以下
當有祭服請除公卿祭服仍舊從本品外小祠所遣獻
官並依令文祭服行事若非時告祭用香幣禮器行事
之處亦皆凖此詔施行焉皇祐四年同知太常禮院邵
必言伏見監祭使監禮各冠五旒冕衣裳無章色以紫
檀案周禮六冕之制凡有旒者衣裳皆有章惟大裘冕
無旒衣裳無章一命大夫之冕無旒衣裳亦無章今監
祭監禮所服冕五旒侯伯之冕也而衣無章深所不稱
色以紫檀又無經據竊詳監祭監禮既非祠官則御史
博士爾而服用五等蓋非所宜而且有旒無章况國家
南郊大禮太常卿止服朝服前導皇帝眀非祠官也今
後監祭者請冠獬豸監禮者冠進賢為稱詔不允元豐
元年詳定禮文所言國家服章視唐尤為不備於令文
祀儀有九旒冕七旒冕五旒冕今既無冕名而有司仍
不制七旒冕乃有四旒冕其非禮尤甚又服之者不以
官秩上下故分獻四品官皆服四旒冕博士御史則冕
五旒而衣紫檀太祀奉禮則服平冕而無佩玉此因循
不謹之失也且古者朝祭異服所以别事神與事君之
禮今皇帝冬至及正旦御殿服通天冠絳紗袍則百官
皆服朝服乃禮之稱至親祠郊廟皇帝嚴裘冕以事神
而侍祠之官止以朝服豈禮之稱哉至於景靈宮分獻
官皆服朝服尤為失禮伏請親祠郊廟景靈宮除導駕
贊引扶侍宿衛之官其侍祠及分獻者並服祭服如所
考制度修製五冕及爵弁服各正冕弁之名又國朝祀
儀祭社稷朝日夕月風師雨師皆服衮冕其蜡祭先蠶
五龍亦如之祭司命戸竈門厲行皆服鷩冕夀星靈星
司中司寒中霤馬祭皆服毳冕皆非是今天子六服自
鷩冕而下旣不親祠廢而不用則諸臣攝事自當從王
所祭之服伏請依周禮凡祀四望山川則以毳冕祭社
稷五祀則以絺冕朝日夕月風師雨師司命司中則以
玄冕若七祀蜡祭百神先蠶五龍靈星夀星司寒馬祭
蓋皆羣小祀之比當服玄冕從之哲宗元祐元年太常
寺言舊制大禮行事執事官並服祭服餘服朝服至元
豐七年吕升卿始有行事及陪祀官並服祭服之議今
欲令行事執事官並服祭服其贊引行事禮儀使太常
卿太常博士閤門使樞密院官進接圭殿中監止供奉
皇帝其陪位官止導駕押宿及主管事務并他處行事
官仍服朝服從之徽宗大觀元年議禮局言太社太學
獻官祀禮皆以法服奉祠至郡邑則用常服乞降祭服
詔頒制度於州郡然未眀使製造後政和間始詔州縣
冠服形制詭異令禮制局造樣頒下轉運司轉運司製
以給州縣焉二年議禮局檢討官俞[桌-日+(ㄇ@(人人))]言玄以象道纁
以象事故凡冕皆玄衣纁裳今太常寺祭服則衣色青
矣前三幅以象陽後四幅以象陰故裳制不相連屬今
之裳則為六幅而不殊矣冕玄表而朱裏今乃青羅為
覆以金銀飾之佩用綬以貫玉今旣有玉佩矣又有錦
綬以銀銅二環飾之以玉宗彛宗廟之彛也乃為虎蜼
之狀而不作虎彛蜼彛粉米散利以飬人也乃分為二
章而以五色圓花為藉其餘不合古者甚多乞下禮局
博考古制畫太常寺及古者祭服樣二本以進至於損
益裁成斷自聖學詔令議禮局詳議四年議禮局官宇
文粹中議改衣服制度曰凡冕皆玄衣纁裳衣則繪而
章數皆竒裳則繡而章數皆偶陰陽之義也今衣用深
青非是欲乞視冕之等衣色用玄裳色用纁以應典禮
古者蔽前而巳芾存此象以韋為之今蔽膝自一品以
下並以緋羅為表綠緋絹為裏無復上下廣狭及會紕
純紃之制又有山火龍章案眀堂位有虞氏服韍夏后
氏山商火周龍章韍者乃黻冕之黻非赤芾之芾也且
芾在下體與裳同用而山龍火者衣之章也周旣繢於
上衣不應又繢於芾請改芾制去山龍火章以破諸儒
之惑又祭服有革帶今不用皮革而通裹以緋羅乂以
銅為飾其綬或錦或皂環或銀或銅尤無經據宜依古
制除去至佩玉中單赤舄之制則全取元豐中詳定官
所議行之粹中又上所編祭服制度曰古者冕以木版
為中廣八寸長尺六寸後方前圓後仰前低染三十升
之布玄表朱裏後方者不變之體前圓者無方之用仰
而玄者升而辨於物俛而朱者降而與萬物相見後世
以繒易布故純儉今羣臣冕版長一尺一寸闊六寸二
分非古廣尺之制以青羅為覆以金塗銀稜為飾非古
玄表朱裏之制乞下有司改正古者冕之名雖有五而
繅就旒玉則視其命數以為等差合綵絲為繩用以貫
玉謂之繅以一玉為一成結之使不相并謂之就就間
相去一寸則九玉者九寸七玉者七寸各以旒數長短
為差今羣臣之冕用藥玉青珠五色茸線非玉藻三采
二采之義每旒之長各八寸非旒數長短為差之義又
獻官冕服雜以諸侯之制而一品服衮冕臣竊以為非
宜元豐中禮官建言請資政殿大學士以上侍祠服鷩
冕觀察使以上服毳冕監察御史以上服絺冕朝官以
上服玄冕選人以上爵弁詔許之而不用爵弁供奉官
以下至選人盡服玄冕無旒臣竊謂依此參定乃合禮
制古者三公一命衮則三公在朝其服當鷩冕蓋出封
則遠君而伸在朝則近君而屈今之攝事及侍祠皆在
朝之臣也在朝之臣乃與古之出封者同命數非先王
之意乞下有司制鷩冕八旒毳冕六旒絺冕四旒玄冕
三旒其次二旒又其次無旒依元豐詔旨參酌等降為
侍祠及攝祭之服長短之度采色之别皆乞依古制施
行又案周禮諸侯爵有五等而服則三所謂公之服自
衮冕而下侯伯自鷩冕而下子男自毳冕而下是也古
者諸侯有君之道故其服以五七九為節今之郡守雖
曰猶古之侯伯其實皆王臣也欲乞只用羣臣之服自
鷩冕而下分為三等三都四輔為一等初獻鷩冕八旒
經略安撫鈐轄為一等初獻毳冕六旒亞獻並玄冕二
旒終獻無旒節鎮防團軍事為一等初獻絺冕四旒亞
終獻並玄冕無旒其衣服之制則各從其冕之等又曰
今之紘組仍綴兩繒帶而結於頥冕旁仍垂青纊而不
以瑱以犀為簪而不以玉笄象笄並非古制乞下有司
改正從之政和議禮局言大觀中所上羣臣祭服制度
巳依所奏修定乞付有司依圖畫制造旣又上羣臣祭
服之制正一品九旒冕金塗銀稜有額花犀簪青衣畫
降龍朱裳蔽膝白羅中單大帶革帶玉佩錦綬青絲網
玉環朱韈履革帶以金塗銀玉佩以金塗銀裝綬以天
下樂暈親祠大禮使亞獻終獻太宰少宰左丞每歲大
祠宰臣親王執政官郡王充初獻服之奏告官並依夲
品服巳下准此從一品九旒冕無額花白綾中單紅錦
綬銀環金塗銀佩餘如正一品服親祠吏部戸部禮部
兵部工部尚書太廟進受幣爵奉幣爵宗室每歲大祠
捧俎官大祠中祠初獻官服之二品七旒冕角簪青衣
無降龍餘如從一品服親祠禮部侍中殿中監大司樂
光禄卿讀冊官太廟薦爼贊進飲福宗室七祀配享功
臣分獻官每歲大祀謂用宮駕者大司樂大祠中祠亞
終獻大祠禮官小司獻官朔祭太常卿服之三品五旒
冕皂綾綬銅環金塗銅革帶佩餘如二品服親祠舉冊
官大樂令光禄丞奉爼饌籩豆簠簋官分獻官分獻壇
壝從祀太廟奉瓚盤薦香燈安奉神主奉毛血槃蕭蒿
篚肝膋豆宗室每歲祭祠大樂令大中祠分獻官服之
無旒冕素青衣朱裳蔽膝無佩綬餘如三品服奉禮協
律郎郊社令太祝太官令親祠擡鼎官進摶黍官太廟
供亞終獻金斝供七祀獻官執爵官服之五旒冕紫檀
絁衣餘如三品服監察御史服之州郡祭服三都初獻
八旒冕經略安撫鈐轄初獻六旒冕亞獻並二旒冕終
獻無旒節鎮防團軍事初獻四旒冕亞終獻並無旒冕
中興之後省九旒七旒五旒冕定為四等一曰鷩冕八
旒二曰毳冕六旒三曰絺冕四旒四曰玄冕無旒其義
以公卿大夫士皆北面為臣又近尊者而屈故其節以
八以六以四從陰數也先是紹興四年五月國子監丞
王普奏言臣嘗攷諸經傳具得冕服之制蓋王之三公
八命鷩冕八旒衣裳七章其章各八孤卿六命毳冕六
旒衣裳五章其章各六大夫四命絺冕四旒衣裳三章
其章各四上士三命玄冕三旒中士再命玄冕二旒下
士一命玄冕無旒衣皆無章裳韍視其命數自三而下
其繅至笄衡紘紞瑱纊帶佩芾舄中衣皆有等差近世
冕服制度沿襲失眞多不如古夫後方而前圓後昂而
前俛玄表而朱裏此冕之制也今則方圓俛仰幾於無
辨且以青為表而飾以金銀矣其衣皆玄其裳皆纁裳
前三而後四幅此衣裳之制也今則衣色以青裳色以
緋且以六幅而不殊矣山以章也今則以嶞火以圜也
今則以銳宗彛宗廟虎蜼之彛也乃畫虎蜼之狀而不
為虎蜼彛粉米米而粉之者也乃分為二章而以五色
圓花為藉佩有衡璜琚瑀衝牙而巳乃加以䨇滴而重
設二衡綬以貫佩玉而已乃别為綿綬而間以䨇環以
至帶無紐約芾無肩頸舄無絇繶中衣無連裳臣伏讀
國朝會要郊廟奉祀禮文祖宗以來屡嘗講究第以舊
服無有存者欲乞因兹改作是正訛繆一從周制以合
先聖之言尋禮部契勘奏言衣服之制或因時王而為
之損益事雖變古要皆一時制作不無因革或考之先
王而有繆戾者雖行之巳久不應承誤襲非憚於改正
案周官自上公服衮王之三公服鷩以至士服玄冕凡
五等唐制自一品服衮冕九旒至五品服玄冕無旒亦
五等國家承唐之舊初有五旒之名其後去三公衮冕
及絺冕但存七旒鷩冕五旒毳冕與無旒玄冕凡三等
而已衮服非三公所服去之可也乃併絺冕去之自尚
書服毳冕以至光禄丞亦服焉貴賤幾無差等此皆一
時制作不無因革今合增鷩冕為八旒增毳冕為六旒
復置絺冕為四旒并及無旒玄冕共四等庶幾稍合周
制若冕之方圓低昂至於無辨則制造之差也以青為
表非不用玄也為玄而不至者也以緋為裳非不用纁
也為纁而太過者也山止而靜者也今象其嶞是得山
之勢而不知其性火圜而神者也今象其銳是得火之
形而不得其神也至於宗彛粉米佩綬帶紐芾屨之屬
皆宜改正施行是時諸臣奏請討論雖詳然終以承襲
之久未能盡革也鷩冕八旒每旒八玉三采朱白蒼角
笄青纊以三色紞垂之紘以紫羅屬於武衣以青黑羅
三章華蟲火虎蜼彛裳以纁表羅裏繒七幅繡四章藻
粉米黼黻大帶中單佩以珉貫以藥珠綬以絳錦銀環韍
上紕下純繪二章山火革帶緋羅表金塗銀装韈舄並
如舊制宰相亞終獻大禮使服之前期景靈宫太廟亞
終獻眀堂滌濯進玉爵酒官亦如之毳冕六玉三采衣
三章繪虎蜼彛藻粉米裳二章繡黼黻佩藥珠衡璜等
以金塗銅帶韍繒以山革帶以金塗銅餘如鷩冕六部
侍郎以上服之前期景靈宮太廟進爵酒幣官奉幣官
受爵酒幣官薦爼官明堂受玉爵受玉幣奉徹籩豆進
飲福酒徹爼祝腥贊引亞終獻禮儀使亞終獻爵並盥
洗官四員並如之前二日奏告初獻社壇九宮壇分祭
初獻亞獻亦如之絺冕四玉二采朱綠衣一章繪粉米
裳二章繡黼黻綬以皂綾銅環餘如毳冕光禄卿監察
御史讀冊官舉冊官分獻官以上服之前期景靈宮太
廟奏奉神主官眀堂太府卿光禄卿沃水舉冊官讀冊
官押樂太常卿東朵殿三員西朵殿二員東廊二十八
員西廊二十五員南廊二十七員軷門祭獻官前二日
奏告亞獻終獻官監察御史並如之社壇九宫壇分祭
終獻官監察御史兵工部光禄卿丞亦如之玄冕無旒
無佩綬衣純黑無章裳刺繡而已韍無刺繡餘如絺冕
光禄丞奉禮郎協律郎進摶黍官太社令良醖令太官
令奉爼饌等官供祠執事官内侍以下服之眀堂光禄
丞奉禮郎良醖令太祝摶黍官宮架協律郎登歌協律
郎奉御官内侍供祠執事官武臣奉爼官軷門祭奉禮
郎太祝令太官令社壇九宮壇分祭太社太祝太官令
奉禮郎並如之紫檀冕四旒服紫檀衣博士御史服之
外州軍祭服鷩冕八旒三都初獻服之毳冕六旒經略
安撫鈐轄初獻服之絺冕四旒經略安撫鈐轄亞獻服
之節鎮防團軍事初獻亦如之玄冕無旒節鎮防團軍
事亞終獻服之
朝服一曰進賢冠二曰貂蟬冠三曰獬豸冠皆朱衣朱
裳宋初之制進賢五梁冠塗金銀花額犀玳瑁簪導立
筆緋羅袍白花羅中單緋羅裙緋羅蔽膝並皂縹&KR1638;白
羅大帶白羅方心曲領玉劍佩銀革帶暈錦綬二玉環
白綾韈皂皮履一品二品侍廟朝會則服之中書門下
則冠加籠巾貂蟬三梁冠犀角簪導無中單銀劒佩獅
子錦綬銀環餘同五梁冠諸司三品御史臺四品兩省
五品侍祠朝會則服之御史大夫中丞則冠有獬豸角
衣有中單兩梁冠犀角簪導銅劔佩練鵲錦綬銅環餘
同三梁冠四品五品侍祠朝會則服之六品以下無中
單無劒佩綬御史則冠有獬豸角衣有中單袴褶紫緋
綠各從本服色白綾中單白綾袴白羅方心曲領本品
官導駕則騎而服之袴褶之制建隆四年范質與禮官
議袴褶制度先儒無說惟開元雜禮有五品以上用細
綾及羅六品以下用小綾之制注褶衣複衣也又案令
文武弁金飾平巾幘簪導紫褶白袴玉梁珠寳鈿帶鞾
騎馬服之金飾即附蟬也詳此即是二品三品所配弁
之制也附蟬之數蓋一品九二品八三品七四品六五
品五又侍中中書令散騎加貂蟬侍左者左珥侍右者
右珥又開元禮導駕官並朱衣冠履依本品朱衣今朝
服也故令文三品以上紫褶五品以上緋褶七品以上
綠褶九品以上碧褶並白大口袴起梁帶烏皮鞾今請
造袴褶如今文之制其起梁帶形制檢尋未是望以革
帶代之奏可是歲造成而未用乾德六年郊禋始服而
冠未造乃取朝服進賢冠帶韈履参用焉康定元年少
府監言每大禮法服庫定百官品位給朝服今兩班内
有官卑品高官高品卑者難以裁定願敕禮院詳其等
第詔下禮院參酌舊制以聞奏曰凖衣服令五梁冠一
品二品侍祠大朝會則服之中書門下則加籠巾貂蟬
凖官品令一品尚書令太師太傅太保太尉司徒司空
太子太師太傅太保二品中書令侍中左右僕射太子
少師少傅少保諸州府牧左右金吾衛上將軍又凖閤
門儀制以中書令侍中同中書門下平章事為宰臣親
王樞密使留守節度使京尹兼中書令侍中同中書門
下平章事為使相樞密使知樞密院事参知政事樞密
副使同知樞密院事宣徽南北院使僉書樞密院事並
在東宮三司之上以上品位職事宜凖前法給朝服宰
臣使相則加籠巾貂蟬其散官勲爵不繫品位止從正
官為之服三梁冠諸司三品御史臺四品兩省五品侍
祠大朝會則服之御史中丞則冠獬豸凖官品令諸司
三品諸衛上將軍六軍統軍諸衛大將軍神武龍武大
將軍太常宗正卿祕書監光禄衛尉太僕大理鴻臚司
農太府卿國子祭酒殿中少府將作司天監諸衛將軍
神武龍武將軍下都督三京府尹五大都督府長史親
王傅御史臺三品四品御史大夫中丞兩省三品四品
五品左右散騎常侍門下中書侍郎諫議大夫給事中
中書舍人尚書省三品四品六尚書左右丞諸行侍郎
東宮三品四品賓客詹事左右庶子少詹事左右諭德
節度使文眀殿學士資政殿大學士三司使翰林學士
承旨翰林學士資政殿學士端眀殿學士翰林侍讀侍
講學士龍圖閣學士樞密直學士龍圖天章閣直學士
次中書侍郎節度觀察留後次六尚書侍郎知制誥龍
圖天章閣侍制觀察使次中書舍人内客省使次太府
卿客省使次將作監引進使防禦團練三司副使次左
右庶子以上品位職事宜凖前法給朝服兩梁冠四品
五品侍祠太朝會則服之六品則去劒佩綬御史則冠
獬豸凖官品令諸司四品太常宗正少卿祕書少監光
禄等七寺少卿國子司業殿中少府將作司天少監三
京府少尹太子率更令家令僕諸衛率府率副率諸軍
衞中郎將諸王府長史司馬大都督府左右司馬内侍
尚書省五品左右司諸行郎中諸司五品國子博士經
筵博士太子中允左右贊善大夫都水使者開封祥符
河南洛陽宋城縣令太子中舍洗馬内常侍太常宗正
祕書殿中丞著作郎殿中省五尚奉御大理正諸王及
諸軍衞郎將諸王府諮議参軍司天五官正太史令内
給事諸升朝官六品以下起居郎起居舍人侍御史尚
書省諸行員外郎殿中侍御史左右司諫左右司言監
察御史太常博士通事舍人四方館使次七寺少卿諸
州刺史次太子僕(謂正任不帶使職者)東西上閤門使次司天少
監客省引進閤門副使次諸行員外郎已上品位職事
據令文但言四品五品亦不分班叙上下今請自尚書
省五品以上及諸州刺史已上凖前法給朝服其諸司
五品已上實有官高品卑及品高官卑者宜自諸司五
品國子博士至内給事並依六品以下例去劒佩綬御
史則冠獬豸衣有中單其諸司使副使以下至閤門祗
候如有攝事合請朝服者並同六品詔從所請元豐二
年詳定朝會儀注所言古者制禮上物不過十二天之
數也自上而下降殺以兩畿外諸侯遠於尊者而伸則
以九以七以五從陽竒之數王朝公卿大夫近於尊者
而屈則以八以六以四從隂偶之義本朝衣服令通天
冠二十四梁為乘輿服以應冕旈前後之數若人臣之
冠則自五梁而下與漢唐少異矣至於綬則乘輿及皇
太子以織成諸臣以錦為之一品二品冠五梁中書門
下加籠巾貂蟬諸司三品三梁四品五品二梁御史臺
四品兩省五品亦三梁而綬有暈錦黃獅子方勝練鵲
四等之殊六品則去劒佩綬隋唐冠服皆以品為定蓋
其時官與品輕重相凖故也今之令式尚或用品雖因
襲舊文然以官言之頗為舛謬概舉一二則太子中允
贊善大夫與御史中丞同品太常博士品卑於諸寺丞
太子中舍品高於起居郎内常侍纔比内殿崇班而在
尚書諸司郎中之上是品不可用也若以差遣則有官
卑而任要劇者有官品高而處之冗散者有一官而兼
領數局者有徒以官奉朝請者有分局莅職特出於一
時隨事立名者是差遣又不可用也以此言之用品及
差遣定冠綬之制則未為允當伏請以官為定庶名實
相副輕重有凖仍乞分官為七等冠綬亦如之貂蟬籠
巾七梁冠天下樂暈錦綬為第一等蟬舊以玳瑁為蝴
蝶狀今請改為黃金附蟬宰相親王使相三師三公服
之七梁冠雜花暈錦綬為第二等樞密使知樞密院至
太子太保服之六梁冠方勝宜男錦綬為第三等左右
僕射至龍圖天章寶文閣直學士服之五梁冠翠毛錦
綬為第四等左右散騎常侍至殿中少府將作監服之
四梁冠簇四鵰錦綬為第五等客省使至諸行郎中服
之三梁冠黃獅子錦綬為第六等皇城以下諸司使至
諸衞率府率服之内臣自内常侍以上及入内省内侍
省内東西頭供奉官殿頭前班東西頭供奉官左右侍
禁左右班殿直京官祕書郎至諸寺監主簿既預朝會
亦宜朝服從事今參酌自内常侍以上冠服各從本等
寄資者如本官入内内侍省内東西頭供奉官殿頭三
班使臣陪位京官為第七等皆二梁冠方勝練鵲綿綬
高品以下服色依古者韠韍舄履並從裳色今制朝服
用絳衣而錦有十九等其七等綬謂宜純用紅錦以文
采高下為差别惟法官綬用青地荷蓮錦以别諸臣後
漢志法冠一曰柱後執法者服之侍御史廷尉正監平
也或謂之獬豸冠南齊志亦曰法冠廷尉等諸執法者
冠之今御史臺自中承而下至監察御史大理卿少卿
丞審刑院刑部主判官既正定厥官眞行執法之事則
宜冠法冠改服青荷蓮錦綬其梁數與佩凖本品從之
其後又詔冬正朝會諸軍所服衣冠廂都軍都指揮使
都虞候領團練使刺史服第五等軍都指揮使都虞候
服第六等指揮使副指揮使服第七等並班於庭副都
頭以上常服班殿門外其朝會執事高品以下並服介
幘絳服大帶革帶韈履方心曲領政和議禮局更上羣
臣朝服之制七梁冠金塗銀稜貂蟬籠巾犀簪導銀立
筆朱衣裳白羅中單並皂褾襈蔽膝随裳色方心曲領
緋白羅大帶金塗銀革帶金塗銀裝玉佩天下樂暈錦
綬青絲網間施三玉環白韈黑履三公左輔右弼三少
太宰少宰親王開府儀同三司服之七梁冠無貂蟬籠
巾銀裝玉佩雜花暈錦綬餘同三公以下服執政官東
宮三師服之六梁冠白紗中單銀革帶佩方勝宜男錦
綬銀環餘同七梁冠服大學士學士直學士東宮三少
御史大夫中丞六曺尚書侍郎殿中監大司成散騎常
侍特進金紫銀青光祿大夫光禄大夫大尉節度使左
右金吾衛左右衛上將軍服之五梁冠翠毛錦綬餘同
六梁冠服太子賓客詹事給事中中書舍人諫議大夫
待制九寺卿大司樂秘書監殿中少監國子祭酒宣奉
正奉通奉通議大中中大夫中奉中散大夫上將軍節
度觀察畱後觀察使通侍大夫樞密都承旨服之四梁
冠簇四盤鵰錦綬餘同五梁冠服九寺少卿大晟典樂
秘書少監國子辟廱司業少府將作軍器監都水使者
起居舍人侍御史太子左右庶子少詹事諭德尚書左
右司郎中員外六曺諸司郎中朝議奉直朝請朝散朝
奉大夫防禦團練使刺史大將軍正侍中侍中亮中衛
拱衛左武右武大夫駙馬都尉帶遥郡武功大夫以下
樞密副都承旨服之三梁冠金塗銅革帶佩黃獅子錦
綬鍮石環餘同四梁冠服殿中侍御史監察御史司諫
正言尚書六曹員外郎外符寳郎少府將作軍器少監
太子侍讀侍講中舍舍人親王府翊善侍讀侍講九寺
祕書殿中監辟廱丞大晟樂令兩赤縣令大理正司直
評事著作郎祕書郎著作佐郎太常宗學國子辟廱博
士太史局令正丞五官正朝請朝散朝奉承議奉議通
直郎中亮中衛拱衛左武右武郎諸衛將軍衛率府率
武功武德武顯武節武略武經武義武翼大夫郎醫職
翰林醫正以上内符寳郎閤門通事舍人敦武郎脩武
郎服之二梁冠角簪方勝練鵲錦綬餘同三梁冠服在
京職事官閤門祗候看班祗候率府副率升輦輅立侍
内臣服之御史大夫中丞刑部尚書侍郎大理卿少卿
侍御史刑部郎中大理寺止丞司直評事並冠獬豸冠
服青荷蓮綬詔悉頒行六行詔導駕官朝服結佩七年
詔夏祭百官朝祭服用紗中興仍舊制行事執事官則
服祭服導引陪祠官則服朝服從紹興三年太常寺請
也祠畢駕回若服通天絳紗袍乘大輦則百官從駕服
朝服或服履袍乘平輦則百官從駕服常服自隆興二
年洪适請始也進賢冠以漆布為之上縷紙為額花金
塗銀銅餙後有納言以梁數為差凡七等以羅為纓結
之第一等七梁加貂蟬籠巾貂鼠尾立筆第二等無貂
蟬籠巾第三等六梁第四等五梁第五等四梁第六等
三梁第七等二梁並如舊制服同貂蟬冠一名籠巾織
藤漆之形正方如平巾幘飾以銀前有銀花上綴玳瑁
蟬左右為三小蟬銜玉鼻左插貂尾三公親王侍祠大
朝會則加於進賢冠而服之獬豸冠即進賢冠其梁上
刻木為獬豸角碧粉塗之梁數從本品立筆古人臣簮
筆之遺象其制削竹為榦裹以緋羅以黃絲為毫拓以
銀縷葉插於冠後舊令文官七品以上服朝服者簮白
筆武官則否今文武皆簮焉
宋史卷一百五十二
宋史卷一百五十二考證
康定元年監本作三年按仁宗康定止有元年無三
年今改正
宋史卷一百五十二考證
