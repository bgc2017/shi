宋史卷二十二
元中書右丞相總裁托克托等修
本紀第二十二
徽宗四
宣和元年春正月戊申朔日下有五色雲壬子進建安
郡王樞為肅王文安郡王杞為景王並為太保乙卯詔
佛改號大覺金僊餘為僊人大士僧為德士易服飾稱
姓氏寺為宮院為觀改女冠為女道尼為女德丁巳金
人使李善慶來遣趙有開報聘至登州而還戊午以余
深為太宰兼門下侍郎王黼為特進少宰兼中書侍郎
乙丑改湟州為樂州癸酉封子棟為溫國公姪有恭為
永寧郡王乙亥躬耕籍田罷裕民局二月庚辰改元易
宣和殿為保和殿戊戌以鄧洵武為少保三月庚戌蔡
京等進安州所得商六鼎已未以馮熙載為中書侍郎
范致虚為尚書左丞翰林學士張邦昌為尚書右丞詔
天下知宮觀道士與監司郡縣官以客禮相見童貫遣
知熙州劉法出師攻統安城夏人伏兵擊之法敗殁震
武軍受圍甲子知登州宗澤坐建神霄宮不虔除名編
管辛未賜上舍生五十四人及第甲戌皇后親蠶夏四
月丙子朔日有食之庚寅童貫以鄜延環慶兵大破夏
人平其三城已亥曲赦陜西河東路辛丑進輔臣官一
等五月丙午朔有物如龍形見京師民家丁未詔德士
並許入道學依道士法丙辰敗夏人于震武壬申班御
製九星二十八宿朝元冠服圖甲戌慮囚是月大水犯
都城西北有赤氣亘天六月壬午詔西邊武臣為經略
使者改用文臣甲申詔封莊周為微妙元通真君列禦
寇為致虚觀妙眞君仍行册命配享混元皇帝已亥夏
國遣使納欵詔六路罷兵秋七月甲寅以童貫為太傅
八月戊寅詔諸路未方田處並令方量均定租課丁酉
以神霄宮成降德音于天下范致虚以母憂去位九月
甲辰朔燕蔡京於保和新殿辛酉大饗明堂癸亥幸道
德院觀金芝遂幸蔡京第丁卯以淮康軍節度使蔡攸
為開府儀同三司冬十月甲戌以紹述熙豐政事書布
告天下十一月癸丑朝獻景靈宮甲寅饗太廟乙卯祀
昊天上帝于圜丘赦天下甲子詔東南諸路水災令監
司郡守悉心振救戊辰以淮甸旱饑民失業遣監察御
史察訪張邦昌為尚書左丞翰林學士王安中為尚書
右丞時朱勔以花石綱媚上東南騷動太學生鄧肅進
詩諷諫詔放歸田里十二月甲戌詔京東東路盗賊竊
發令東西路提刑督捕之辛卯大雨雹丙申帝數微行
正字曹輔上書極論之編管郴州是歲京西饑淮東大
旱遣官賑濟嵐州黃河清升邢州為信德陳州為淮寧
襄州為襄陽慶州為慶陽安州為德安鄆州為東平趙
州為慶元府瀘州為瀘川睦州為建德岳州為岳陽寧
州為興寧宜州為慶遠光州為光山均州為武當軍
二年春正月癸亥追封蔡確為汝南郡王甲子罷道學
二月乙亥遣趙良嗣使金國唐恪罷庚辰以寧遠軍節
度使梁子美為開府儀同三司戊子令所在贍給淮南
流民諭還之甲午詔别修哲宗史三月壬寅賜上舍生
二十一人及第乙卯改熙河蘭湟路為熙河蘭廓路夏
四月丙子詔江西廣東兩界羣盜嘯聚添置武臣提刑
路分都監各一員五月庚子朔以淑妃劉氏為貴妃已
酉日中有黑子丁已祭地于方澤降德音于諸路布衣
朱夢說上書論宦寺權太重編管池州戊辰詔宗室有
文行才術者令大宗正司以聞六月癸酉詔開封府賑
濟飢民丁丑太白晝見戊寅蔡京致仕仍朝朔望辛已
詔自今動改元豐法制論以大不恭丙戌詔三省樞密
院額外吏職並從裁汰及有妄言惑衆稽違詔令者重
論之詔諸司總轄提點之類非元豐法並罷丁亥復寺
院額甲午罷禮制局并修書五十八所秋七月壬子罷
文臣起復已未罷醫算學丙寅封子穗為英國公八月
庚辰詔減定醫官額乙未詔監司所舉守令非其人或
廢法不舉令廉訪使者封之九月壬寅金人遣勃堇等
來乙已復德士為僧辛亥大饗明堂丙辰遣馬政使金
國癸亥余深加少傅幸童貫第冬十月戊辰朔日有食
之以河東節度使梁師成為太尉建德軍清溪妖賊方
臘反命譚稹討之十一月已亥余深罷仍少傅授鎮西
軍節度使知福州庚戌以王黼為少保太宰兼門下侍
郎已未兩浙都監蔡遵顔坦擊方臘死之十二月丁亥
改譚稹為兩浙制置使以童貫為江淮荆浙宣撫使討
方臘已丑以少傅鄭居中權領樞密院庚寅詔訪兩浙
民疾苦是月方臘䧟建德又䧟歙州東南將郭師中戰
死䧟杭州知州趙震遁廉訪使者趙約詬賊死是歲淮
南旱夏國眞臘入貢
三年春正月壬寅鄧洵武卒戊午以安康郡王栩為太
保進封濟王鎮國公模為開府儀同三司進封樂安郡
王已未詔淮南江東福建各權添置武臣提刑一員辛
酉罷蘇杭州造作局及御前綱運乙丑罷西北兵更戍
罷木石彩色等場務是月方臘䧟婺州又䧟衢州守臣
彭汝方死之二月庚午趙震坐棄杭州貶吉陽軍罷方
田甲戌降詔招撫方臘乙酉罷天下三舍及宗學辟雍
諸路提舉學事官癸已赦天下是月方臘䧟處州淮南
盜宋江等犯淮陽軍遣將討捕又犯京東江北入楚海
州界命知州張叔夜招降之三月丁未御集英殿策進
士庚申賜禮部奏名進士及第出身六百三十人夏四
月丙寅貴妃劉氏薨甲戌清溪令陳光以賊發縣内棄
城伏誅庚寅忠州防禦使辛興宗擒方臘于清溪詔兩
浙江東被賊州縣給復三年癸巳汝州牛生麒麟五月
戊戌以鄭居中領樞密院已亥詔杭越江寧守臣並帶
安撫使甲辰追册貴妃劉氏為皇后諡曰明節改睦州
建德軍為嚴州遂安軍歙州為徽州丙午金人再遣曷
魯等來戊申以興寧軍節度使劉宗元為開府儀同三
司癸亥詔三省覺察臺諫㒺上背公者取旨譴責陳過
庭張汝霖以乞罷御前使喚及歲進花果為王黼所劾
並竄貶閏月丙寅減諸州曹掾官辛未立醫官額甲戌
復應奉司命王黼及内侍梁師成領之戊寅慮囚六月
河決恩州清河埽秋七月丁卯振温處等八州丁亥廢
純滋等十二州戊子童貫等俘方臘以獻是月洛陽京
畿訛言有黑眚如人或如犬夜出掠小兒食之二歲乃
息八月甲辰曲赦兩浙江東福建淮南路乙已以童貫
為太師譚稹加節度丁未祔明節皇后神主于别廟丙
辰方臘伏誅九月丙寅以王黼為少傅鄭居中為少師
庚午進執政官一等辛未大饗明堂冬十月甲寅詔自
今贓吏獄具論决勿貸童貫復領陜西兩河宣撫十一
月丁丑馮熙載罷以張邦昌為中書侍郎王安中為尚
書左丞翰林學士承旨李邦彦為尚書右丞辛已封子
桐為儀國公壬午張商英卒十二月辛卯朔日中有黑
子壬子進封廣平郡王構為康王樂安郡王模為祁王
並為太保是歲諸路蝗
四年春正月丁卯以蔡攸為少保梁師成為開府儀同
三司癸酉金人破遼中京遼主北走二月丙申以旱禱
于廣聖宮即日雨癸卯雨雹丙午以吳國公植為開府
儀同三司進封信都郡王三月辛酉幸祕書省遂幸太
學賜祕書少監翁彦深王時雍國子祭酒韋壽隆司業
權邦彦章服舘職學官諸生恩錫有差丙子遼人立燕
王淳為帝金人來約夾攻命童貫為河北河東路宣撫
使屯兵于邊以應之且招諭幽燕夏四月丙午詔置補
完校正文籍局錄三館書置宣和樓及太清樓祕閣又
令郡縣訪遺書五月壬戌以高俅為開府儀同三司丁
卯封子柄為昌國公甲戌嗣濮王仲御薨乙亥以蔡攸
為河北河東宣撫副使庚辰以常德軍節度使譚稹為
太尉童貫至雄州令都統制种師道等分道進兵癸未
遼人擊敗前軍統制楊可世于蘭溝甸乙酉封開府儀
同三司江夏郡王仲爰為嗣濮王丙戌慮囚楊可世與
遼將蕭幹戰于白溝敗績丁亥辛興宗敗于范村六月
已丑种師道退保雄州遼人追擊至城下帝聞兵敗懼
甚遂詔班師壬寅以王黼為少師是月遼燕王淳死蕭
幹等立其妻蕭氏秋七月已未廢貴妃崔氏為庶人壬
午王黼以耶律淳死復命童貫蔡攸治兵以河陽三城
節度使劉延慶為都統制甲申种師道責授右衛將軍
致仕和詵散官安置九月戊午朝散郎宋昭上書諫北
伐王黼大惡之詔除名勒停廣南編管已未金人遣徒
孤且烏歇等來議師期辛酉大饗明堂己已高麗國王
王悞薨遣路允迪弔癸甲戌遣趙良嗣報聘于金國已
卯遼將郭藥師等以涿易二州來降冬十月庚寅改燕
京為燕山府涿易八州並賜名癸己劉延慶與郭藥師
等統兵出雄州戊戌曲赦所復州縣己亥耶律淳妻蕭
氏上表稱臣納款甲辰師次涿州已酉郭藥師與高世
宣楊可世等襲燕蕭幹以兵入援戰于城中藥師等屢
敗皆棄馬縋城而出死傷過半癸丑以蔡攸為少傅判
燕山府甲寅劉延慶自盧溝河燒營夜遁衆軍遂潰蕭
幹追至涿水上乃還十一月丙辰朔行新璽戊辰朝獻
景靈宮已己饗太廟庚午祀昊天上帝于圜丘赦天下
東南官吏昨緣寇盜貶責者並次第移放上書邪上等
人特與磨勘戊寅金人遣李靖等來許山前六州以彰
德軍節度使鄭詳為太尉十二月丁亥郭藥師敗蕭幹
于永清縣戊子遣趙良嗣報聘于金國庚寅以郭藥師
為武泰軍節度使辛卯金人入燕蕭氏出奔壬辰使來
獻捷乙未詔監司未經陛對毋得之任丙申貶劉延慶
為率府率安置筠州壬寅進封植為莘王
五年春正月戊午金人遣李靖來議所許六州代租錢
已未遣趙良嗣報聘求西京等州辛酉以王安中為慶
遠軍節度使河北河東燕山府路宣撫使知燕山府甲
申錄富弼後二月乙酉朔以李邦彦為尚書左丞翰林
學士趙野為尚書右丞丙戌金人以議未合斷橋梁焚
次舍丁酉進封雍國公朴為華原郡王徐國公棣為高
平郡王並為開府儀同三司三月乙卯金人再遣寧术
割等來已未遣盧益報聘皆如其約夏四月癸己金人
遣楊璞以誓書及燕京涿易檀順景薊州來歸庚子童
貫蔡攸入燕時燕之職官富民金帛子女先為金人盡
掠而去乙巳童貫表奏撫定燕城庚戌曲赦河北河東
燕雲路是日班師五月己未以收復燕雲賜王黼玉帶
庚申以王黼為太傅鄭居中為太保進宰執官二等辛
酉王黼總治三省事癸亥童貫落節鉞進封徐豫國公
蔡攸為少師乙丑詔正位三公立本班帶節鉞若領他
職者仍舊班著為令癸酉祭地于方澤是月金人許朔
武蔚三州金主阿骨打殂弟吳乞買立六月乙酉郭藥
師加檢校少傅丙戌遼人張覺以平州來附已丑仲爰
薨乙未詔今後内外宗室並不稱姓丁酉以安國軍節
度使仲理為開府儀同三司進封嗣濮王已亥慮囚戊
申鄭居中卒辛亥以蔡攸領樞密院秋七月戊午以梁
師成為少保已未童貫致仕起復譚稹為河北河東燕
山府路宣撫使庚午太傅楚國公王黼等上尊號曰繼
天興道敷文成武睿明皇帝不允禁元祐學術八月辛
己朔日當食不見辛丑命王安中作復燕雲碑壬寅太
白晝見是月蕭幹破景州薊州寇掠燕山郭藥師敗之
幹尋為其下所殺傳首京師九月辛酉大饗明堂冬十
月乙酉雨木冰壬寅罷諸路提舉常平之不職者十一
月乙卯以鄭紳為太師丙寅幸王黼第觀芝諸路漕臣
坐上供錢物不足貶秩者二十二人丁卯王安中譚稹
並加檢校少傅郭藥師為太尉華原郡王朴薨壬申王
黼子弟親屬推恩有差是月金人取平州張覺走燕山
金人索之甚急命王安中縊殺函其首送之十一月乙
己金人遣高居慶等來賀正旦戊申以高平郡王棣為
太保進封徐王是歲秦鳳旱河北京東淮南饑遣官賑
濟
六年春正月乙卯為金主輟朝戊午置書藝所癸亥藏
蕭幹首于太社戊寅遣連南夫弔祭金國二月丁亥以
冀國公㮙為開府儀同三司進封河間郡王韶州防禦
使令盪為婺州觀察使封安定郡王已亥躬耕籍田丙
午詔自今非歴臺閣寺監監司郡守開封府曹官者不
得為郎官卿監著為令李邦彦以父憂去位三月已酉
朔以錢景臻為少師金人來匄糧不與閏月辛己皇后
親蠶庚子御集英殿策進士夏四月癸丑賜禮部奏名
進士及第出身八百五人丁己李邦彦起復五月壬寅
慮囚癸卯金人遣使來告嗣位六月壬子詔以收復燕
雲以來京東兩河之民困於調度令京西淮浙江湖四
川閩廣並納免夫錢期以兩月納足違者從軍法秋七
月戊子遣許亢宗賀金國嗣位丁酉詔應係御筆斷罪
不許詣尚書省陳訴改正壬寅詔宗室后妃戚里宰執
之家槩敷免夫錢甲辰置璣衡所八月乙卯譚稹落太
尉罷宣撫使童貫落致仕領樞密院代之丁己以溢機
堡為安羌城壬戌以復燕雲赦天下九月乙亥以白時
中為特進太宰兼門下侍郎李邦彦為少宰兼中書侍
郎蔡攸落節鉞辛己大饗明堂丁亥以趙野為尚書左
丞翰林學士承旨宇文粹中為尚書右丞開封尹蔡懋
同知樞密院庚寅以金芝産于艮嶽萬壽峰改名壽岳
庚子金人遣富謨弼等以遺留物來獻冬十月庚午詔
有收藏習用蘇黃之文者並令焚毁犯者以大不恭論
癸酉詔内外官並以三年為任治績著聞者再任永為
式十一月丙子王黼致仕太白晝見乙酉罷應奉司丙
戌令尚書省置講議局壬辰詔監司擇縣令有治績者
保奏召赴都堂審察錄用毋過三人十二月甲辰朔蔡
京領講議司詔百官遵行元豐法制丁未詔内外侍從
以上各舉所知二人癸亥蔡京落致仕領三省事是歲
河北山東盜起命内侍梁方平討之京師河東陜西地
大震兩河京東西浙西水環慶邠寧涇原流徙令所在
振恤夏國高麗于闐羅殿入貢
七年春正月癸酉朔詔赦兩河京西流民為盜者仍給
復一年癸巳詔罷諸路提舉常平官屬有罪當黜者以
名聞仍令三省修巳廢之法二月甲辰復置鑄錢監詔
御史察贓吏已酉雨木冰庚戌詔京師運米五十萬斛
至燕山令工部侍郎孟揆親往措置已己進封廣國公
栻為南康郡王福國公榛為平陽郡王並開府儀同三
司壬申京東轉運副使李孝昌言招安羣盜張萬僊等
五萬餘人詔補官犒賜有差三月癸酉朔雨雹甲申知
海州錢伯言奏招降山東寇賈進等十萬人詔補官有
差丙戌以惠國公楧為開府儀同三司進封建安郡王
夏四月丙辰降德音于京東河北路庚申蔡京復致仕
復州縣免行錢戊辰詔行元豐官制復尚書令之名虚
而勿授三公但為階官毋領三省事五月壬午封子樅
為潤國公丁亥詔諸路帥臣舉將校有才略者監司舉
守令有政績者歲各三人六月辛丑朔詔宗室復著姓
丙午封童貫為廣陽郡王戊申詔臣僚輙與内侍來往
者論罪辛亥慮囚已未以蔡攸為太保癸亥詔吏職雜
流出身人毋得陳請改換乙丑罷減六尚歲貢物秋七
月庚午朔詔士庶毋以天王君聖為名字及以壬戌日
輔臣焚香甲戌以河間郡王㮙為太保進封沂王是月
河東義勝軍叛熙河河東路地震九月辛己大饗明堂
壬辰金人以擒遼主遣李孝和等來告慶是月河東言
粘罕至雲中詔童貫復宣撫有狐升御榻而坐冬十月
辛亥賜曾布諡曰文肅戊午罷京畿和糴十一月庚午
詔無出身待制以上年及三十通歴任滿十歲乃許任
子乙亥遣使回慶金國甲申朝獻景靈宮乙酉饗太廟
丙戌祀昊天上帝于圜丘赦天下庚寅以保靜軍節度
使种師道為河東河北路制置使十二月乙己童貫自
太原遁歸京師已酉中山奏金人幹離不粘罕分兩道
入攻郭藥師以燕山叛北邊諸郡皆陷又陷忻代等州
圍太原府太常少卿傅察奉使不屈死之丙辰罷浙江
諸路花石綱延福宮西城租課及内外製造局金兵犯
中山府詹度禦之戊午皇太子桓為開封牧罷修蕃衍
北宅令諸王子分居十位已未下詔罪已令中外直言
極諫郡邑率師勤王募草澤異才有能出竒計及使疆
外者罷道官罷大晟府行幸局西城及諸局所管緡錢
盡付有司以保和殿大學士宇文虚中為河北東路宣
諭使庚申詔内禪皇太子即皇帝位尊帝為教主道君
太上皇帝居于龍德宮尊皇后為太上皇后靖康元年
正月已己詣亳州太清宮行恭謝禮遂幸鎮江府四月
己亥還京師明年二月丁卯金人脅帝北行紹興五年
四月甲子崩于五國城年五十有四七年九月甲子凶
問至江南遙上尊諡曰聖文仁德顯孝皇帝廟號徽宗
十二年八月乙酉梓宮還臨安十月丙寅權攒于永祐
陵十二月丁卯祔太廟第十一室十二年正月己亥加
上尊號曰體神合道駿烈遜功聖文仁德憲慈顯孝皇
帝
贊曰宋中葉之禍章蔡首惡趙良嗣厲階然哲宗之崩
徽宗未立惇謂其輕佻不可以君天下遼天祚之亡張
覺舉平州來歸良嗣以為納之失信於金必啓外侮使
二人之計行宋不立徽宗不納張覺金雖強何釁以伐
宋哉以是知事變之來雖小人亦能知之而君子有所
不能制也跡徽宗失國之由非若晉惠之愚孫皓之暴
亦非有曹馬之簒奪特恃其私知小慧用心一偏疎斥
正士狎近姦諛於是蔡京以儇薄巧佞之資濟其驕奢
淫佚之志溺信虚無崇飾遊觀困竭民力君臣逸豫相
為誕謾怠棄國政日行無稽及童貫用事又佳兵勤遠
稔禍速亂他日國破身辱遂與石晉重貴同科豈得諉
諸數哉昔西周新造之邦召公猶告武王以不作無益
害有益不貴異物賤用物况宣政之為宋承熙豐紹聖
椓喪之餘而徽宗又躬蹈二事之弊乎自古人君玩物
而喪志縱欲而敗度鮮不亡者徽宗甚焉故特著以為
戒
宋史卷二十二
宋史卷二十二考證
徽宗紀四宣和五年六月丙戌遼人張覺以平州來附
(臣蒲封)按日知錄宋史朝廷與金約滅遼止求石
晉賂契丹故地而不思營平灤三州非晉賂乃劉仁
恭獻契丹以求援者既而王黼悔欲併得之遣趙良
嗣往請之再三金人不與此史家之誤考通鑑初幽
州北七百里有渝關下有渝水通海自關東北循海
有道道狹處纔數尺傍皆亂山高峻不可越北至牛
口舊置八防禦軍募土兵守之田租皆供軍食不入
於薊幽州歲致繒纊以供戰士衣每歲早穫清野堅
壁以待契丹契丹至輙閉壁不戰俟其去選驍勇據
險擊之契丹常失利土兵皆自為田園力戰有功則
賜勲加賞由是契丹不敢輕入寇周德威為盧龍節
度使恃勇不修備遂失渝關之險契丹遂芻牧於營
平之間又按遼史太祖天贊二年正月丙申大元帥
尭骨克平州獲刺史趙思溫裨將張崇二月如平州
甲子以平州盧龍軍置節度使遼之天贊二年乃後
唐莊宗同光元年是營平二州契丹自以兵力取之
於唐而不於劉仁恭又非賂以求援也遼太祖以俘
戶置灤州當劉仁恭時尚未有此州尤為無據遼史
於灤州下云石晉割地在平州之境亦誤也金史張
覺傳平州自入契丹别為一軍其明證矣從來考平
灤二州者多仍宋史之誤今特引日知錄於是條之
下以正之
宋史卷二十二考證
