宋史卷一百五十
元中書右丞相總裁托克托等修
輿服志第一百三
輿服二
后妃車輿(皇太子王公以下車輿繖扇鞍勒)門戟旌節
皇后之車唐制六等一曰重翟二曰厭翟三曰翟車四
曰安車五曰四望車六曰金根車宋因之初用厭翟車
其制箱上有平盤四角曲闌盤兩壁紗窗龜文金鳳翅
前有虛匱香爐香寶緋繡幰衣絡帶門簾三轅鳳首畫
梯推竿行馬緋繒裹索駕六馬金銅面纓轡鈴攀緋屜
駕士三十人武弁緋繡衫常出止用正副金塗銀裝白
藤輿各一上覆㯶櫚屋飾以鳳輦官服同乘興平頭輦
之制徽宗政和三年議禮局上皇后車輿之制重翟車
青質金飾諸末間以五采輪金根朱牙其箱飾以重翟
羽四面施雲鳳孔雀刻鏤龜文頂輪上施金立鳳耀葉
青羅幰衣一紫羅畫雲龍絡帶二青絲絡網二紫羅畫
帷一青羅畫雲龍夾幔二車内設紅褥及坐横轅上施
立鳳八香匱設香爐香寶香匱飾以螭首前後施簾長
轅三飾以鳳頭青繒裹索駕青馬六馬有銅面插翟羽
鞶纓攀胸鈴拂青屜青包尾若受冊謁景靈宫則乘之
厭翟車赤質其箱飾以次翟羽紫幰衣紅絲絡網紅羅
畫絡帶夾幔錦帷餘如重翟車駕赤騮四若親蠶則乘
之翟車黃質其車側飾以翟羽黃幰衣黃絲絡網錦帷
絡帶餘如重翟車駕黃騮四安車赤質金飾間以五采
刻鏤龜文紫幰衣錦帷絡帶紅絲絡網前後施簾車内
設褥及坐長轅三飾以鳳頭駕赤騮四凡駕馬鞶纓之
飾並從車質四望車朱質青幰衣餘同安車駕牛三金
根車朱質紫幰衣餘同安車駕牛三自重翟車以下備
鹵簿則皆以次陳設藤輿金塗銀裝上覆㯶櫚屋以龍
飾常行之儀則用之
龍肩輿一名㯶檐子一名龍檐子舁以二竿故名檐子
南渡後所製也束都皇后備厭翟車常乘則白藤興中
興以太后用龍輿后惟用檐子示有所尊也其制方質
㯶頂施走脊龍四走脊雲子六朱漆紅黃藤織百花龍
為障緋門簾看窗簾朱漆藤坐椅踏子紅羅裀褥軟屏
夾幔隆興二年正月皇后受冊畢擇日朝謁有司具儀
物乞乘肩輿龍檐製造所受給使臣尹肇發納中宫金
塗銀葉㯶櫚朱漆紅黃藤織百花龍枰子碌牙壓貼鏤
金雕木腰花泥版龍檐子一乘金塗銀頂子龍頭六走
脊龍四走脊雲子六貼絡龍四十貼絡雲子三十鐸子
八插拴坐龍四環索金鈸遮那一副檀香龜背紅紗窗
四扇紅羅緣紅篸門簾一瀝水全看窗簾二朱漆藤面
眀金雕木龍頭椅一脚踏一紅線絛結一朱漆小几二
紅羅褥全紅羅緣肩膊席褥一十六繋帶全金塗銀鐵
胎杆鞫四魚鈎四火踏一朱漆梯盤全朱漆衣匣二金
塗銅手把葉叚拓叉二金塗銅叉頭拖泥行馬二金塗
銀葉杠子二紅茸匾絛四紅羅夾軟屏風夾幔各一櫬
脚席褥靠背坐褥及踏床各一紅帽十字帕一竿袋四
魚鈎帕二紅油十字帕竿袋魚鈎帕數同上兜地帕一
圍裙一大安輦真宗成平中為萬安太后製輿上設行
龍六乾興元年詔皇太后御坐檐子名大安輦神宗嗣
位尊皇太后為太皇太后其行幸依治平元年之制而
皇太后皇后常出止用副金塗銀裝白藤輿覆以㯶櫚
屋飾以鳳輦官服同乘輿平頭輦之制於是詔太皇太
后出入所乘如萬安太后輿上設行龍六制飾率有加
金銅車禮典不載則如舊制哲宗紹聖元年議造皇太
后大安車中書具治平元豐中皇太后輿服儀衞以呈
曰元豐中先帝手詔皇太后行幸儀衞並依慈聖光獻
太皇太后日例而宣仁謙恭不乘大安輦哲宗曰今皇
太后獨尊非宣仁比遂詔行幸進大安輦已而皇太后
嫌避竟不製造
龍輿皇太后所乘也東都皇太后多垂簾皆抑損遠嫌
不肯乘輦止用輿而已哲宗既嗣位尊朱貴妃為皇太
妃出入許乘檐子有司請用牙魚鳳為飾繖用青元祐
三年太皇太后詔有司尋繹典故於是檐子飾以龍鳳
繖用紅九年羣臣議改檐子為輿上設行龍五出入由
宣德東偏門哲宗以皇太后諭旨令太妃坐六龍輿出
入進黃繖由宣德正門於是三省議皇太妃坐龍鳳輿
繖紅黃兼用從皇太后出入止用紅紹聖元年禮部太
常寺言近奉旨皇太后欲令皇太妃坐六龍輿朕常思
皇太妃尊奉之禮既不敢擬隆於皇太后又不可不逮
於中宫今參以人情再加詳定伏請供進龍鳳輿從之
及徽宗即位尊太妃為聖瑞皇太妃詔儀物除六龍輿
不用仍進龍鳳輿外餘悉增崇焉紹興奉迎皇太后詔
造龍輿其制朱質正方金塗銀飾四竿竿頭螭首赭窗
紅簾上覆以㯶加走六龍内設黃花羅帳裀褥朱椅踏
子紅羅繡巾二
皇太子車輅之制唐制三等一曰金輅二曰軺車三曰
四望車太宗至道初真宗為皇太子謁太廟乘金輅常
朝則乘馬真宗天禧中仁宗為皇太子亦同此制徽宗
政和三年議禮局上皇太子車輅之制金輅赤質金飾
諸末重較箱畫苣文鳥獸黃屋伏鹿軾龍輈金鳳一在
軾前設障塵朱蓋黃裏輪畫朱牙左建旂九旒右載闟
戟旗首金龍頭銜結綬及鈴綏八鸞在衡二鈴在軾駕
赤騮四金鑁方釳插翟尾鏤鍚鞶纓九就從祀謁太廟
納妃則供之軺車金飾諸末紫油通幰紫油纁朱裏駕
馬一四望車金飾諸末清油通幰清油纁朱裏朱絲絡
網駕馬一軺車四望車以次列於鹵簿仗内皇太子妃
則有厭翟車駕以三馬出入亦乘檐子中興簡儉惟用
藤檐子頂梁舁杠皆飾以黑漆四角刻獸形素藤織花
為面如政和之制親王羣臣車輅之制唐制有四一曰
象輅親王及一品乘之二曰革輅二品三品乘之三曰
木輅四品乘之四曰軺車五品乘之宋親王一品二品
奉使及葬並給革輅制同乘輿之副惟改龍飾為螭六
引内三品以上乘革車赤質制如進賢車無案駕四赤
馬駕士二十五人其緋幰衣絡帶旗戟綢杠繡文司徒
以瑞馬京牧以隼御史大夫以獬豸兵部尚書以虎太
常卿以鳳駕士衣亦同縣令乘軺車車質兩壁紗窗一
轅金銅飾紫幰衣絡帶並繡雉銜瑞草駕二馬駕士十
八人百官常朝皆乘馬真宗大中祥符三年知樞密院
事王欽若言王公車輅上並用龍裝乞下有司檢定制
度詔下太常禮院詳定本院言按鹵簿令王公已下象
輅以象飾諸末朱班輪八鸞在衡左建旂畫龍一升一
降右載闟戟革輅以革飾諸末左建旃餘同象輅木輅
以漆塗之餘同革輅軺車曲壁青幰碧裏朱輅皆朱質
朱蓋朱旂旃一品九旒二品八旒三品七旒四品六旒
其鞶纓如之神宗元豐三年詳定禮文所言鹵簿記公
卿奉引第一開封令乘軺車次開封牧隼旗次太常卿
鳳旗次司徒瑞馬旗次御史大夫獬豸旗次兵部尚書
虎旗而乘革車考之非是謹按周禮巾車職曰孤乘夏
篆卿乘夏縵大夫乘墨車司常職曰孤卿建旃大夫建
物請公卿巳下奉引先開封令乘墨車建物次開封牧
乘墨車建旗太常卿御史大夫兵部尚書乘夏縵司徒
乘夏篆並建旃所以參備九旗之制詔從之政和議禮
局上王公以下車制象輅以象飾諸末朱班輪八鸞在
衡左建旗右載闟戟駕馬四親王昏則用之革車赤質
載闟戟緋羅繡輪衣簾旗韜杠絡帶駕赤馬四大駕鹵
簿六引法駕鹵簿三引開封牧第乘之王公一品二品
三品備鹵簿皆供革車一乘其輪衣簾旗韜杠絡帶繡
文開封牧以隼大司樂以鳳少傅以瑞馬御史大夫以
獬豸兵部尚書以虎軺車黑質紫幰衣絡帶並繡雉施
紅錦簾香爐香寶結帶駕赤馬二鹵簿内第一引官縣
令乘之駕馬皆有銅面插羽鞶纓攀胸鈴拂緋絹屜紅
錦包尾六年禮制局言大觀中用大司樂代太常卿為
第三引蓋以大司樂掌鼓吹之事夫禮樂之官宗伯為
長宜改用禮部尚書又第四引司徒即用地官之長自
漢以来為三公朝廷近改司徒為少傅然六引司徒乃
地官之事宜改用戶部尚書其府佐依六引諸卿例改
為僚佐其鹵簿儀仗依兵部尚書例給古之諸侯出封
於外同姓錫以金輅異姓錫以象輅盖出而制節則遠
君而其道伸入而謹度則近君而其勢屈故其入覲則
不敢乘金輅象輅以同於王當自降而乘墨車也若公
侯采地在天子縣内者則為都鄙之長大司馬所謂師
都建旃是矣今開封牧列職於朝與御史大夫同謂之
卿可也其在周官則卿大夫之職是矣又無金輅象輅
之錫而乃比於古之諸侯入覲而乘墨車可乎成周上
公九命車旗以九為節故建常九斿侯伯七命車旗以
七為節故建常七斿子男五命車旗以五為節故建常
五斿其卿六命其大夫四命車旗亦各眡其命之數則
卿之建旃當用六斿大夫建物當用四斿至於三斿則
上士所建也其開封令宜乘墨車而建物四斿開封牧
御史大夫戶部兵部禮部尚書皆卿也宜乘夏縵而建
旃六斿其年詳定官蔡攸又言六引開封令乘軺車居
前開封牧大司樂司徒御史大夫兵部尚書乘革車次
之開封牧建繡隼旗太常卿建繡鳳旗司徒繡瑞馬旗
御史大夫繡以獬豸兵部尚書繡以虎皆副之以闟戟
其先後之序所乘之車所建之旗揆古則不合驗今則
有戾且大駕之出自漢光武時始有三引先河南尹次
執金吾次洛陽令先尊而後卑也後魏亦三引先平城
令次司隷校尉次丞相先卑而後尊也唐兼用六引五
代減為三後周復增為六本朝因之以開封令居前終
以兵部尚書然以前為尊則大司樂不當次令牧以後
為尊則兵部尚書不當繼御史大夫此先後之序未正
也軺車非縣令宜駕革車非公卿宜用是所乘之車未
稱也鳳馬之繡無所經見闟戟之設尤為訛謬是所建
之旗未宜也司徒三公論道之官車徒非其所任戶部
主之可也奉常掌禮司樂典樂皆專於一事禮樂之容
非其所兼禮部總之宜也請改司徒用戶部尚書改大
司樂用禮部尚書其僚佐儀制視兵部尚書御史大夫
位亞三少秩從二品又尊於六尚書其行宜以兵部次
令牧禮部戶部又次之終以御史大夫則先後之序正
矣夏篆者篆其車而五采畫之也夏縵則五采畫之而
不篆墨車則漆之而不畫孤宜乘夏篆象其文質之備
卿宜乘夏縵象其文采而不足於篆開封令秩比大夫
開封令古之諸侯其乘皆宜墨車其駕之馬令以三牧
以四御史大夫以四尚書卿之任也其駕亦四則所乘
之車稱矣司常曰孤卿建旃大夫士建物師都建旗蓋
通帛為旃其色純赤雜帛為物其色赤白物為三斿旃
亦如之開封令秩視大夫故宜建以物開封牧率王畿
之衆而衞上師都之任也故宜建以旗尚書御史大夫
古之卿也故宜建以旃從之七年禮制局言昨討論大
駕六引開封牧乘墨車兵部尚書禮部尚書戶部尚書
御史大夫乘夏縵已經冬祀陳設訖所有駕士衣服尚
循舊六引之制宜行改正况天子五輅駕士之服各隨
其輅之色則六引駕士之服當亦如之請墨車駕士衣
皂夏縵駕士皂質五色團花於禮為稱從之
肩輿神宗優待宗室老疾不能騎者出入聽肩輿熙寧
五年大宗正司請宗室以病肩輿者踏引籠燭不得過
兩對中興後人臣無乘車之制從祀則以馬常朝則以
轎舊制輿檐有禁中興東征西伐以道路阻險詔許百
官乘轎王公以下通乘之其制正方飾有黃黑二等凸
蓋無梁以蔑席為障左右設牖前施簾舁以長竿二名
曰竹轎子亦曰竹輿
内外命婦之車唐制有厭翟車翟車安車白銅飾犢車
而幰網有降差宋制銀裝白藤輿檐内命婦皇親所乘
白藤輿檐金銅犢車漆犢車或覆以氊或覆以㯶内外
命婦通乘
繖人臣通用以青絹為之宋初京城内獨親王得用太
宗太平興國中宰相樞密使始用之其後近臣及内命
婦出外皆用真宗大中祥符五年詔除宗室外其餘悉
禁眀年復許中書樞密院用焉京城外則庶官通用神
宗熙寧之制非品官禁用青蓋京城惟執政官及宗室
許用哲宗紹聖三年詔在京官不得用凉扇徽宗政和
三年以燕越二王出入百官不避乃賜三接青羅繖一
紫羅大掌扇二塗金花鞍韉茶燎等物皆用塗金遂為
故事八年詔民庶享神不得造紅黃繖扇及彩繪以為
祀神之物宣和初又詔諸路奉天神許用紅黃繖扇餘
祠廟並禁其畫壁塑像儀仗用龍飾者易之建炎中初
駐蹕杭州執政張澄言羣臣扈從兵間權免張蓋俟回
鑾仍舊詔前宰相到闕許張蓋鞍勒之制宋以賜羣臣
其非賜者皆有令式而不敢踰越焉金塗銀閙裝牡丹
花校具八十兩紫羅繡寶相花雉子方韀油畫鞍白銀
銜鐙以賜宰相親王樞密使帶使相曾任宰相觀文殿
大學士宫觀使殿前馬軍步軍都指揮使金塗銀閙裝
太平花校具七十兩紫羅繡瑞草方韀油畫鞍䧟銀銜
鐙以賜使相樞密副使參知政事宣徽使節度使宫觀
使殿前馬軍步軍副都指揮使都虞候(四箱都指揮使韀以紫羅剜花)
若出使則加紅犛牛纓金塗銀鈸使相在外加紅織成
鞍複(步軍都虞侯以上賜帶甲馬者加紅皮鞦轡校具七十兩青氊圓韀䧟銀銜鐙)金塗銀閙
裝麻葉校具五十兩紫羅剜花方韀油畫鞍䧟銀銜鐙
以賜三司使觀文殿學士資政殿大學士翰林學士承
旨翰林學士資政殿端眀殿翰林侍讀侍講龍圖天章
寶文閣樞密直學士御史中丞兩使留後觀察防禦使
軍廂都指揮使(軍廂都指揮使初出授團練使刺史者賜亦同曾任中書樞密院後為學士中)
(丞者七十兩韀以繡瑞草)見任中書樞密院宣徽使使相節度使出
使曾任中書樞密院充諸路都總管安撫使朝辭日賜
亦如之金塗鋃三環寶相花校具二十五兩紫羅圓韀
烏漆鞍銜鐙以賜團練使刺史金塗銀促結洛州花校
具三十兩紫羅圓韀以賜諸路承受白成十五兩以賜
諸王宫僚翰林侍讀侍書金塗銀寶相花校具四十兩
蠻雲校具十五兩以賜諸班押班殿前指揮使以上白
成窪面校具十二兩以賜諸班皆藍黃絁圓韀其皇親
婚嫁皆給藍黃羅繡方韀金塗銀花鞍金塗銀校具自
八十兩至十二兩有六等宗室女婿繫親皆賜紫羅繡
瑞草方韀校具自七十兩至五十兩有二等其賜契丹
使則金塗銀太平花校具七十兩紫羅繡寶相花雉子
方韀副使則槲葉校具五十兩紫羅繡合子地圓韀皆
油畫鞍(射弓則使銀裝副使銀稜)賜諸蕃進奉大使則如刺史而用
青絛韀副使則如宫僚凡京官三品以上外任者皆許
馬以纓飾太宗太平興國七年翰林學士承旨李昉言
準詔詳定車服制度請升朝官許乘銀裝絛子鞍勒六
品以下不得閙裝其韀皆不得刺繡金皮飾餘官及工
商庶人許並乘烏漆素鞍不得用狨毛暖坐其藍黃絛
子非宫禁不得乘士庶軍校乘白皮韀勒者悉禁斷從
之八年詔京朝知錄事參軍及知縣者所乘馬並不得
飾纓後復許帶纓端拱二年詔内職諸班押班禁軍指
揮使廂軍都虞侯並許乘銀裝絛子鞍勒京官任知州
通判許依六品朝官真宗咸平二年西京留臺上言留
府羣官使臣乘馬不得帶纓從之大中祥符五年詔繡
韉及閙裝校具除宗室及恩賜外悉禁天禧元年令兩
省諫舍宗室將軍以上許乘狨毛暖坐餘悉禁凡京官
三班已上外任者皆許馬以纓飾仁宗景祐三年詔官
非五品以上毋得乘閙裝銀鞍其乘金塗銀裝絛子促
結鞍轡者自文武升朝官及内職禁軍指揮使諸班押
班廂軍都虞候防圑副使以上聽之仍毋得以藍黃為
絛白皮為韉轡民庶止許以氊皮絁紬為韉京官為通
判以上職任者許權依升朝例神宗熙寧間文武升朝
官禁軍都指揮使以上塗金銀裝盤絛促結五品以上
復許銀鞍閙裝若開花繡韉惟恩賜乃得乘餘官及民
庶仍禁銀飾舊制諸王視宰相用繡鞍韉政和三年始
賜金花鞍韉諸王不施狨坐宣和末始賜中興因之乾
道九年重修儀制權侍郎大中大夫以上及學士待制
經恩賜許乘狨坐三衙節度使曾任執政官亦如之先
是建炎初駐蹕杭州詔扈從臣僚合設狨坐者權宜撒
去故事宰就侍從自八月朔搭坐紹興元年以江浙地
燠改為九月朔著為例乾道元年乃詔三衙乘馬賜狨
坐
門戟木為之而無刃門設架而列之謂之棨戟天子宫
殿門左右各十二應天數也宗廟門亦如之國學文宣
王廟武成王廟亦賜焉惟武成王廟左右各八臣下則
諸州公門設焉私門則府第恩賜者許之太宗淳化二
年詔諸道州府軍監奏乞鼓角戟矟如令文合賜即下
三司指揮仁宗天聖四年太常禮院言準批狀詳定知
廣安軍范宗古奏本軍乞降矟檢曾令文京兆河南太
原府大都督府都護門十四戟若中都督上都護門十
二戟下都督諸州門各十戟並官給所有軍監門不載
伏請不行神宗元豐之制凡門列戟者官司則開封河
南應天大名大都督府皆十四中都督皆十二下都督
皆十品官恩賜者正一品十六二品以上十四中興仍
舊制
旌節唐天寶中置節度使受命日賜之得以專制軍事
行即建節府樹六纛宋凡命節度使有司給門旗二龍
虎各一旌一節一麾槍二豹尾二旗以紅繒九幅上設
耀篦鐵鑚髹杠緋纛旌用塗金銅螭頭髹杠綢以紅繒
畫白虎頂設髹木盤周用塗金飾節亦用髹杠飾以金
塗銅葉上設髹圓盤三層以紅綠裝釘為旄並綢以紫
綾複囊又加碧油絹袋麾槍設髹木盤綢以紫繒複囊
又加碧油絹袋豹尾製以赤黃布畫豹文並髹杠神宗
熙寧五年詔新建節并移鎮並降敕太常侍排比旌節
下左右金吾街仗司騏驥院給執擎人員鞍馬中興因
之建炎三年表韓世忠之旗曰忠勇紹興三年表岳飛
之旗曰精忠孝宗詔以其藩邸旌節迎置天章閣淳熙
中光宗亦詔奉東宫旌節其後寧宗踐祚有司言安奉
皇帝藩邸旌節宜有推飾今用朱漆青地金字牌二其
一題曰太上皇帝藩邸旌節其一曰今上皇帝藩邸旌
節蓋襲用元豐延安故事云
宋史卷一百五十
宋史卷一百五十考證
輿服志二金塗銀鐡胎杆鞫四本志大輦長竿四銀
裹鐵鋦與通考同此鞫字應是鋦字之訛
金塗銅手把葉叚拓叉二金塗銅义頭拖泥行馬二
二叉字監本訛又從通考改正
宋史卷一百五十考證
