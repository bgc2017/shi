宋史卷四
元中書右丞相總裁托克托等修
本紀第四
太宗一
太宗神功聖德文武皇帝諱炅初名匡乂改賜光義即
位之二年改今諱宣祖第三子也母曰昭憲皇后杜氏
初后夢神人捧日以授巳而有娠遂生帝於浚儀官舍
是夜赤光上騰如火閭巷聞有異香時晉天福四年十
月十七日甲辰也帝幼不羣與他兒戲皆畏服及長隆
準龍顔望之知為大人儼如也性嗜學宣祖總兵淮南
破州縣財物悉不取第求古書遺帝恒飾厲之帝由是
工文業多藝能仕周至供奉官都知太祖即位以帝為
殿前都虞候領睦州防禦使親征澤潞帝以大内點檢
留鎮尋領泰寧軍節度使征李重進為大内都部署加
同平章事行開封尹再加兼中書令征太原改東都留
守别賜門戟封晉王序班宰相上開寳九年冬十月癸
丑太祖崩帝遂即皇帝位乙卯大赦常赦所不原者咸
除之丙辰羣臣表請聽政不許丁巳宰相薛居正等固
請乃許即日移御長春殿庚申以弟廷美為開封尹兼
中書令封齊王先帝子德昭為永興軍節度使兼侍中
封武功郡王德芳為山南西道節度使興元尹同平章
事薛居正加左僕射沈倫加右僕射盧多遜為中書侍
郎曹彬仍樞密使並同平章事楚昭輔為樞密使潘美
為宣徽南院使内外官進秩有差詔茶鹽榷酟用開寳
八年額十一月癸亥朔帝不視朝甲子追冊故尹氏為
淑德皇后越國夫人符氏為懿德皇后戊辰罷州縣奉
戸庚午詔諸道轉運使察州縣官吏能否第為三等歲
終以聞命諸州大索知天文術數人送闕下匿者論死
乙亥命權知高麗國事王伷為高麗國王癸未幸相國
寺已丑遣著作郎馮正佐郎張玘使契丹告哀詔文武
官由譴累不齒者有司毋得更論前過十二月巳亥置
直舍人院甲寅御乾元殿受朝樂縣而不作大赦改是
歲為太平興國元年命太祖子及齊王廷美子並稱皇
子女並稱皇女丁巳置三司副使戊午契丹遣使来賻
巳未幸講武池遂幸玉津園庚申節度使趙普向拱張
永德高懷德馮繼業張美劉廷讓来朝
二年春正月壬戌以大行殯不視朝丙寅禁居官出使
者行商賈事戊辰親試禮部舉人甲戌上大行皇帝謚
曰英武聖文神德廟號太祖丙子幸相國寺還御東華
門觀燈庚辰閱禮部貢士十舉至十五舉者百二十人
並賜出身戊子命邕州廣源州酋長坦坦綽儂民富為
檢校司空御史大夫上柱國辛卯幸講武池置江南榷
茶埸二月甲午契丹遣使来賀即位及正旦吳越國遣
使来貢罷南唐鐵錢庚子帝改名炅壬寅大宴崇德殿
不作樂乙巳幸新鑿池遂幸講武池宴射玉津園丁未
占城國遣使来貢已酉令江南諸州鹽先通商處悉禁
之戊午幸太平興國寺遂幸造船務還幸建隆觀三月
壬戌朔始立試官銜選限己卯以河陽節度使趙普為
太子少保已丑幸開寳寺置威勝軍禁江南諸州銅許
契丹互市夏四月辛卯大食國遣使来貢丁酉契丹遣
使来會葬乙卯葬太祖于永昌陵五月壬戌河南法曹
参軍高丕伊闕縣主簿翟嶙鄭州滎澤令申廷温坐不
勤事並免癸亥向拱張永德張美劉廷讓皆罷節鎮為
諸衛上將軍乙丑幸新水磑遂幸玉津園宴射丙寅詔
繼母殺子及婦者同殺人論庚午宴崇德殿不作樂遣
辛仲甫使契丹甲戌以十月十七日為乾明節已卯祔
太祖神主于廟以孝明皇后王氏配又以懿德皇后符
氏淑德皇后尹氏祔别廟庚辰詔北北帝宫于終南山
癸未幸新水磑遂宴射玉津園六月辛夘朔白龍見邠
州要策池中乙夘幸開寳寺遂幸飛龍院賜從官馬是
月磁州保安等縣墨蟲生食桑葉殆盡潁州大水秋十
月庚午詔諸庫藏敢變權衡以取羡餘者死癸未鉅鹿
沙河步屈食桑多河決滎澤頓丘白馬温縣閏月已亥
幸白鶻橋臨金水河已酉河溢開封等八縣害稼甲寅
詔發潭州兵擊梅山洞賊丁巳有司上閏年輿地版籍
之圖令支郡得專奏事八月癸亥黎州兩林蠻来貢乙
丑平海軍節度使陳洪進来朝癸酉以觀燈遂幸相國
寺戊寅詔作崇聖殿是月陕澶道忠壽諸州大水鉅鹿
步蝻生景城縣雹九月乙未幸弓箭院遂幸新修三館
壬寅幸新水磑遂幸西御園宴射丁未渤尼國遣使来
貢山後兩林蠻來獻馬辛亥幸講武臺大閱容州初貢
珠乙夘鎮海鎮東軍節度使錢惟濬来朝丙辰狩近郊
丁巳吳越王遣使乞呼名不允是月興州江水溢濮州
大水汴水溢冬十月戊午朔賜百官及在外將校長吏
冬服辛酉契丹來賀乾明節已巳幸京城西北觀衛士
與契丹使騎射遂宴苑中已巳羣臣請舉樂表二上從
之丙子詔禁天文卜相等書私習者斬辛巳畋近郊初
榷酒酟十一月丁亥朔日有食之既庚寅日南至帝始
受朝甲午遣李瀆等賀契丹正旦丁酉禁江南諸州新
小錢私鑄者棄市癸丑幸御龍弓箭直營賜軍士錢帛
有差十二月丁巳朔試諸州所送天文術士隷司天臺
無取者黥配海島庚午畋近郊癸酉詔定晉州礬法私
煮及私販易者罪有差辛巳幸新水磑高麗國王使其
子元輔來賀即位
三年春正月丙戌朔不受朝羣臣詣閤賀庚寅殿直霍
瓊坐募兵劫民財腰斬甲午浚汾河雅州西山野川路
蠻來朝戊戌開襄漢漕渠渠成而水不上卒廢已亥光
祿丞李之才坐擅入酒邀同列飲殿中除名庚子罷陳
州蔡河舟算辛丑浚廣濟惠民及蔡三河治黃河隄乙
巳浚汴口已酉命修太祖實錄辛亥命羣臣禱雨癸丑
亰畿雨足二月丙辰幸鄭國公主第以三舘新修書院
為崇文院丁巳詔班諸州錄事縣令簿尉歷子合書式
甲子罷昌州七井虛額監丙寅泗州錄事参軍徐璧坐
監倉受賄出虚劵棄市辛未幸西綾錦院命近臣觀織
室機杼還幸崇文院觀書詔鑿金明池甲申禁沿邊諸
小錢私鑄者棄市癸丑幸御龍弓箭直營賜軍士錢帛
有差十二月丁巳朔試諸州所送天文術士隷司天臺
無取者黥配海島庚午畋近郊癸酉詔定晉州礬法私
煮及私販易者罪有差辛巳幸新水磑高麗國王使其
子元輔來賀即位
三年春正月丙戌朔不受朝羣臣詣閤賀庚寅殿直霍
瓊坐募兵劫民財腰斬甲午浚汾河雅州西山野川路
蠻來朝戊戌開襄漢漕渠渠成而水不上卒廢已亥光
祿丞李之才坐擅入酒邀同列飲殿中除名庚子罷陳
州蔡河舟算辛丑浚廣濟惠民及蔡三河治黃河隄乙
巳浚汴口已酉命修太祖實錄辛亥命羣臣禱雨癸丑
亰畿雨足二月丙辰幸鄭國公主第以三舘新修書院
為崇文院丁巳詔班諸州錄事縣令簿尉歷子合書式
甲子罷昌州七井虛額監丙寅泗州錄事参軍徐璧坐
監倉受賄出虚劵棄市辛未幸西綾錦院命近臣觀織
室機杼還幸崇文院觀書詔鑿金明池甲申禁沿邊諸
為淮海國王其子惟濬徙淮南軍節度使惟治徙鎮國
軍節度使戊子赦兩浙給復如漳泉癸巳遣李從吉等
使契丹乙未占城國遣使獻方物壬寅定難軍節度使
李克叡卒子繼筠立乙巳以繼筠襲定難軍節度使幸
殿前都指揮使楊信第視疾戊申以秦州節度判官李
若愚子飛雄矯制乘驛至清水縣縛都廵檢周承瑨及
劉文裕馬知節等七人將劫守卒據城為叛文裕覺其
詐禽縛飛雄按之盡得其狀詔誅飛雄及其父母妻子
同産而哀若愚宗奠無主申戒中外臣庶自今子弟有
素懷凶險屢戒不悛者尊長聞諸州縣錮送闕下配隷
遠處隠不以聞坐及期功以上六月戊午復給乘驛銀
牌壬午秦州清水監軍田仁朗擊破西羌斬獲甚衆癸
未詔太平興國元年十月乙夘以來諸職官以贓致罪
者雖會赦不得叙永為定制是月泗州大水汴水決寧
陵縣秋七月乙酉大雨震電西窰務藁聚焚壬辰右千
牛衛上將軍李煜卒追封吳王戊戌金鄉縣民李光襲
十世同居詔旌其門庚戌改明德門為丹鳳門壬子中
書令史李知古坐受賕擅改刑部所定法杖殺之八月
癸丑幸南造船務遂幸玉津園宴射滑州黃河清丙辰
詔兩浙發淮海王緦麻以上親及管内官吏赴闕辛未
夷州蠻任朗政來貢癸酉詹事丞徐選坐贓杖殺之甲
戌羣臣請上尊號曰應運統天聖明文武皇帝許之九
月甲申親試禮部舉人壬子以布衣張遯為襄邑縣主
簿張文旦濮陽縣主簿冬十月癸丑朔契丹遣使來賀
乾明節高麗國王遣使來貢庚申幸武功郡王德昭邸
遂幸齊王邸賜齊王銀萬兩絹萬匹德昭德芳有差辛
酉復兖州曲阜縣襲封文宣公家庚午畋近郊是月河
決靈河縣十一月丙申祀天地于闤丘大赦御乾元殿
受尊號庚子幸齊王邸丙午以郊祀中外文武加恩十
二月乙丑幸講武臺觀機石連弩庚午畋近郊戊寅契
丹遣使來賀正旦已夘置三司推官廵官
四年春正月丁亥命太子中允張洎著作佐郎句中正
使高麗告以北伐遣官分督諸州軍儲輸太原行營庚
寅以宣徽南院使潘美為北路都招討制置使分命節
度使河陽崔彦進彰德李漢瓊彰信劉遇桂州觀察使
曹翰副以衛府將直四面進討侍衛馬軍都虞候米信
步軍都虞候田重進并為行營指揮使將其軍以從西
上閤門使郭守文順州團練使梁廻監護之辛夘命雲
州觀察使郭進為太原石嶺關都部署以斷燕薊援師
癸巳置簽署樞密院事以石熙載為之乙未宴潘美等
于長春殿賜以襲衣金帶鞍馬癸夘新渾儀成二月壬
子幸國子監遂幸玉津園宴射甲寅以齊王廷美子德
恭為貴州防禦使丙辰以中書待郎尚書右僕射同平
章事沈倫為東京留守兼判開封府事宣徽北院使王
仁贍為大内都部署樞密承旨陳從信副之癸亥賜扈
從近臣鞍馬衣服金玉帶有差甲子帝發亰師戊寅次
澶州觀魚于河三月庚辰朔次鎮州丁亥郭進破北漢
西龍門砦禽獲甚衆乙未郭進大破契丹于關南庚子
左飛龍使史業破北漢鷹揚軍俘百人來獻乙巳夏州
李繼筠乞帥所部助討北漢詔泉州發兵護送陳洪進
親屬赴闕夏四月已酉朔嵐州行營與北漢軍戰破之
庚戌盂縣降以石熙載為樞密副使辛酉以孟玄喆劉
廷翰為兵馬都鈐轄崔翰總馬步軍並注泊鎮州壬戌
帝發鎮州折御卿克岢嵐軍獲其軍使折令圖乙丑克
隆州獲其招討使李詢等六人已巳折御卿克嵐州殺
其憲州刺史郭翊獲夔州節度使馬延忠庚午次太原
駐蹕汾東行營辛未幸太原城詔諭北漢主劉繼元使
降壬申夜帝幸城西督諸將發機石攻城甲戌幸諸砦
乙亥幸連城視攻城諸洞五月已卯朔攻城西南遂陷
羊馬城獲其宣徽使范超斬纛下辛巳攻城西北壬午
其騎帥郭萬超来降遂移幸城南手詔賜繼元癸未進
攻將士盡奮若將屠之是夜繼元遣使納欵甲申繼元
降北漢平凡得州十縣四十戸三萬五千二百二十命
祠部郎中劉保勛知太原府乙酉赦河東常赦所不原
者命錄死事將校子孫瘞戰士戊子以榆次縣為新并
州優賞歸順將校盡括僧道隷西京寺觀官吏及高貲
戸授田河南北漢節度使蔚進盧遂以汾州降巳丑以
繼元為右衛上將軍彭城郡公帝作平晉詩令從臣和
辛卯繼元獻官妓百餘以賜將校乙未築新城送劉繼
元緦麻以上親赴闕丙申幸城北御沙河門樓盡徙餘
民于新城遣使督之既出即命縦火丁酉以行宫為平
晉寺帝作平晉記刻寺中廢隆州隳其城庚子發太原
丁未次鎮州六月甲寅以將伐幽薊遣發京東河北諸
州軍儲赴北面行營庚申帝復自將伐契丹丙寅次金
臺頓募民為鄉導者百人丁卯次東易州刺史劉宇以
城降留兵千人守之戊辰次涿州判官劉厚德以城降
已巳次鹽溝頓民得近界馬來獻賜以束帛庚午次幽
州城南駐蹕寳光寺契丹軍城北帝率衆擊走之壬申
命節度使定國宋偓河湯崔彦進彰信劉遇定武孟玄
喆四面分兵攻城以潘美知幽州行府事契丹鐵林廂
主李札盧存以所部來降癸酉移幸城北督諸將進兵
獲馬三百幽州神武廳直并鄕兵四百人來降乙亥范
陽民以牛酒犒師丁丑帝乘輦督攻城秋七月庚辰契
丹建雄軍節度使知順州劉廷素來降壬午知薊州劉
守恩來降癸未帝督諸軍及契丹大戰于高梁河敗績
甲申班師庚寅命孟玄喆屯定州崔彦進屯關南乙巳
帝至自范陽八月壬子西京留守石守信坐從征失律
貶崇信軍節度使甲寅彰信軍節度使劉遇貶宿州觀
察使癸亥命潘美屯河東三交口甲戌汴水決宋城縣
武功郡王德昭自殺詔作太清樓是月秦州大水九月
已卯河決汲縣丁亥置皇子侍讀已亥幸新城觀鐵林
軍人射強弩庚子華山道士丁少微詣闕獻金丹及巨
勝南芝玄芝癸卯山後兩林蠻以名馬來獻丙午鎮州
都鈐轄劉廷翰及契丹戰于遂城西大敗之斬首萬三
百級獲三將馬萬匹冬十月乙亥以平北漢功齊王廷
美進封秦王薛居正加司空沈倫加左僕射盧多遜兼
兵部尚書曹彬兼侍中白進超崔翰劉廷翰田重進米
信並領諸軍節度使楚昭輔崔彦進李漢瓊並加檢校
大尉潘美加檢校太師王仁贍加檢校太傅石熙載加
刑部侍郎文武從臣進秩有差十一月庚辰放道士丁
少微歸華山已丑畋近郊辛卯忻州言與契丹戰破之
關南言破契丹斬首萬餘級十二月丁未占城國遣使
來貢丁卯畋近郊置諸州司理判官
五年春正月庚辰詔宣慰河東諸川壬午新作天駟左
右監以左右飛龍使為左右天廐使閑廐使為崇儀使
庚寅改端明殿學士為文明殿學士二月戊辰斬徐州
妖賊李緒等七人廢順化軍三月戊子會親王宰相淮
海國王及從臣蹴鞠大明殿已丑左監門衛上將軍劉
鋹卒追封南越王癸巳代州言宣徽南院使潘美敗契
丹之師于鴈門殺其駙馬侍中蕭咄李獲都指揮使李
重誨閏三月丙午幸水磑因觀魚甲寅親試禮部舉人
丁巳親試諸科舉人庚午幸講武池觀習樓船辛未甘
沙州回鶻遣使以槖駞名馬來獻夏四月癸未親試應
百篇舉趙昌國賜及第壅汾河晉祠水灌太原隳其故
城是月壽州風雹宼氏縣雨雹五月癸卯朔大霖雨辛
酉命宰相祈晴六月壬午高麗國王遣使來貢是月潁
州大水徐州白溝溢入城秋七月丁未討交州黎桓命
蘭州團練使孫全興八作使張濬左監門衛將軍崔亮
寧州刺史劉澄軍器庫副使賈湜閤門祗候王僎並為
部署全興濬亮由邕州澄湜僎由廉州各以其衆致討
庚申北海虸蚄生八月甲申西南蕃主龍瓊琚使其子
羅若從并諸州蠻來貢九月癸卯黎桓遣使為丁璿上
表求襲位甲辰史館上太祖實錄壬戌畋近郊冬十月
戊寅大發兵屯關南及鎮定州已丑發京師至雄州民
治道甲午命侍衛馬軍都指揮使米信護定州屯兵十
一月庚子朔安南静海軍節度行軍司馬權知州事丁
璿上表求襲位不報丙午以秦王廷美為東亰留守王
仁贍為大内都部署陳從信副之已酉帝伐契丹壬子
發京師癸丑次長垣縣關南與契丹戰大破之以河陽
三城節度使崔彦進為關南都部署戊午駐蹕大名府
諸軍及契丹大戰于莫州敗績十二月甲戌大閱遂宴
幄殿衞士有盗獲麞者當坐詔特釋之戊寅以保静軍
節度使劉遇威塞軍節度使曹翰為幽州東西路部署
庚辰發大名府因校獵乙酉帝至自大名府交州行營
與賊戰大破之
六年春正月癸卯置平塞静戎二軍辛亥易州破契丹
數千衆丙寅改静戎軍為安静軍二月已卯命宰臣禱
雨三月已酉興元尹德芳薨追封岐王癸丑詔令諸路
轉運使察官吏賢否以聞丙辰置破虜平戎二軍丁巳
高昌國遣使來貢壬戌交州行營破賊于白藤江口獲
戰艦二百艘知邕州侯仁貴死之會炎瘴軍士多死者
轉運使許仲宣驛聞詔班師詔斬劉澄賈湜于軍中徵
孫全興下獄令諸州長吏五日一慮囚夏四月辛未幸
太平興國寺禱雨丙戌高麗國遣使來貢禁西川諸州
白衣巫師罷湖州織羅放女工五月巳未雨降死罪囚
流以下釋之平塞軍與契丹戰破之六月甲戌司空平
章事薛居正薨七月丙午詔渤海琰府王助討契丹是
月廷州鄜寧河中大水宋州蝗九月乙未朔日有食之
甲辰左拾遺田錫上疏極諫詔嘉奬之丙午置京朝官
差遣院初令中書舍人郭贄等考校課績辛亥以趙普
為司徒石熙載為樞密使壬子詔求直言丙辰易州言
破契丹斬綿州妖賊王禧等十人冬十月癸酉羣臣三
奉表上尊號曰應運統天睿文英武大聖至明廣孝皇
帝許之甲申以河陽三城節度使崔彦進為關南都部
署侍衛馬軍都指揮使米信為定州都部署丙戌校歴
代醫書甲午詔作蘇州太一宫成十一月丁酉監察御
史張白坐知蔡州日假官錢糴糶棄市甲辰改武德司
為皇城司女真遣使来貢辛亥祀天地于圜丘大赦御
乾元殿受尊號内外文武加恩壬子令諸州監臨官有
所聞見傳聞湏而陳者俟報丁巳交州行營部署孫全
興棄市辛酉以樞密使楚昭輔為左驍衛上將軍十二
月癸酉購求醫書已卯畋近郊已丑諸道節度州置觀
察支使奉料同掌書記仍不得並置辛卯禁民私市近
界部落馬
七年春正月甲午朔不受朝羣臣前閤稱賀壬戌定輿
服等差及婚娶喪葬儀制二月甲申改關南為高陽關
徙并州治唐明鎮乙酉特貰廬州管内逋米萬七千二
百四十石三月癸巳朔日有食之乙未以秦王廷美為
西京留守乙巳以旱分遣中黃門徧禱方岳交州以王
師致討遣使来謝壬子賜秦王襲衣通犀帶錢十萬是
月舒州上玄石有白文曰丙子年出趙號二十一帝宣
州雪霜殺桑害稼北陽縣蝗飛鳥數萬食之盡夏四月
甲子以樞密直學士竇偁中書舍人郭贄並参知政事
如京使柴禹錫為宣徽北院使兼樞密副使戊辰中書
侍郎兼兵部尚書平章事盧多遜罷為兵部尚書丁丑
西京留守秦王廷美罷歸第復其子德恭德隆名皇姪
女韓氏婦落皇女雲陽公主之號盧多遜褫職流崖州
并徙其家期周以上親悉配遠裔庚辰左僕射平章事
沈倫罷為工部尚書禁河南諸州私鑄鉛錫惡錢及輕
小錢是月閏州大水五月辛丑崔彦進敗契丹于唐興
戊申慮囚已酉夏州留後李繼捧獻其銀夏綏宥四州
辛亥三交行營言潘美敗契丹之師于鴈門破其壘三
十六丙辰秦王廷美降封涪陵縣公房州安置以崇化
副使閻彦進知房州監察御史袁廓通判軍州事各賜
白金三百兩已未府州破契丹于新澤砦獲其將校以
下百人是月陕州蝗蕪湖縣雨雹六月乙亥遣使發李
繼捧緦麻已上親赴闕其弟繼遷奔地斤澤丙子置譯
經院是月河決臨濟縣漢陽軍大水秋七月甲午以子
德崇為檢校太保同平章事封衛王德明為檢校太保
同平章事封廣平郡王乙卯工部尚書沈倫以左僕射
致仕是月河決范濟口淮水漢水易水皆溢陽穀縣蝗
關陕諸州大水八月庚申朔太子太師王溥薨已卯詔
川峡諸州官織錦綺鹿胎透背六銖欹正龜殼等悉罷
之民間勿禁九月已丑朔西京諸道係籍沙彌令祠部
給牒甲寅貴妃孫氏薨邠州蝗冬十月癸亥詔河南吏
民不得闌出邊關侵撓略奪違者論罪有得羊馬生口
者還之戊辰幸金明池御龍舟觀習水戰河決武德縣
蠲臨河民租已卯左諫議大夫参知政事竇偁卒癸卯
乾元曆成是月岳州田鼠食稼十一月已酉以李繼捧
為彰德軍節度使禁民喪葬作樂十二月戊午朔日有
食之庚午蠲兩浙諸州太平興國六年以前逋租戊寅
高麗國王伷卒其弟治遣使求襲位詔立治為高麗國
王閏月戊子朔豐州與契丹戰破之獲其天德軍節度
使蕭太占城國獻馴象丙申狩近郊辛亥詔赦銀夏等
州常赦所不原者諸州置農師
八年春正月已卯以東上閤門使王顯為宣徽南院使
酒坊使弭德超為北院使並兼樞密副使癸未詔令州
縣長吏延問高年耆德二月戊子朔日有食之丁酉禁
内屬部落私市女口三月庚申以右諫議大夫宋琪為
𠫭知政事豐州破契丹兵降三千餘帳癸亥分三司各
置使癸酉幸金明池觀習水戰丙子親試禮部舉人甲
申除福建諸州鹽禁夏四月壬寅班外官戒諭辭壬子
流樞密副使弭德超于瓊州并徙其家乙卯幸樞密使
石熙載第視疾五月丁卯詔作太一宫于都城南黎桓
自稱三使留後遣使來貢并上丁璿讓表詔諭桓送璿
母子赴闕不聽丁亥流威塞軍節度使曹翰于登州乙
亥詔長吏誘致關隴流亡是月河決滑州過澶濮曹濟
東南入于淮相州風雹六月已亥以王顯為樞密使柴
禹錫為宣徽南院使兼樞密副使已酉兖州泰山父老
及瑕丘等七縣民詣闕請封禪是月穀洛瀍澗溢壊官
民舍萬餘區溺死者以萬計鞏縣壊殆盡秋七月辛未
参知政事郭䞇罷為秘書少監庚辰加宋琪刑部尚書
以工部尚書李昉参知政事是月河江漢滹沱及祁之
資滄之胡盧雄之易惡池水皆溢為患八月壬辰以大
水故釋死罪以下丁酉山後兩林蠻來貢溪錦叙富四
州蠻來附庚戌以樞密使石熙載為右僕射辛亥增謚
法詔軍國政要令参知政事李昉及樞密院副使一人
錄送史館九月癸丑朔占城國獻馴象初置水陸路發
運于京師是月睢溢浸田六十里冬十月戊戌改衛王
德崇名元佐廣平郡王德明名元祐德昌名元休德嚴
名元儁德和名元傑已酉進元佐為楚王元祐陳王封
元休韓王元儁冀王元傑益王並檢校太保同平章事
司徒兼侍中趙普罷為武勝軍節度使十一月壬子朔
以参知政事宋琪李昉並平章事癸丑除川峡民祖父
母父母在别籍異財棄市律已未太一宫成壬申以翰
林學士李穆吕蒙正李至並参知政事樞密直學士張
齊賢王沔並同簽署樞密院事庚辰置侍讀官十二月
壬午朔詔綏銀夏等州官吏招誘沒界外民歸業仍給
復三年丁亥賜河北河東緣邊戍卒襦京城諸軍米淮
海國王錢俶三上表乞解兵馬大元帥國王尚書中書
令太師等官罷元帥名餘不許西人宼宥州廵檢使李
謁擊走之是月醴泉縣水中草變為稻滑州河決
雍熙元年春正月壬子朔不受朝羣臣詣閤拜表稱賀
戊午右僕射石熙載薨壬戌購逸書丁卯涪陵縣公廷
美薨追封涪陵王壬申蠲諸州民去年官所貸粟癸酉
左諫議大夫参知政事李穆卒三月丁巳滑州河決既
塞帝作平河歌賜近臣蠲水所及州縣今年租癸未以
涪陵王子德恭德隆為刺史壻韓崇業為静難軍司馬
是月甘露降太一宫庭夏四月乙酉泰山父老詣闕請
封禪戊子羣臣表請凡三上許之甲午幸金明池觀習
水戰因幸講武臺觀射賜武士帛五月庚戌朔除江南
鹽禁辛亥幸城南觀麥賜刈者錢帛罷諸州農師壬子
西州回鶻與波斯外道來貢丁丑乾元文明二殿災已
卯以京官充堂後官六月丁亥詔求直言已丑遣使按
察兩浙淮南西川廣南獄訟鎮安軍節度使守中書令
石守信薨庚子令諸州長吏十日一慮囚壬寅詔罷封
泰山甲辰禁邊臣境外種蒔秋七月壬子改乾元殿為
朝元殿文明殿為文德殿丹鳳門為乾元門改匭院為
登聞鼔院東延恩匭為崇仁檢院南招諫匭為思諫檢
院西申冤匭為申明檢院北通玄匭為招賢檢院八月
丁酉親祠太一宫壬寅河水溢是月淄州大水九月壬
戌羣臣表三上尊號曰應運統天睿文英武大聖至仁
明德廣孝皇帝不許宰相叩頭固請終不許丙寅幸並
河新倉冬十月甲申賜華山隠士陳摶號希夷先生夏
州言掩擊李繼遷獲其母妻俘千四百餘帳繼遷走壬
辰禁布帛不中度者癸巳嵐州獻牝獸一角并瑞物六
十三種圖付史館戊戌忠州錄事参軍卜元幹坐受賕
枉法杖殺之十一月壬子高麗國王遣使來貢丁巳祀
天地于圜丘大赦改元中外文武官進秩有差癸酉以
浦城童子楊億為祕書省正字十二月庚辰淮海國王
錢俶徙封漢南國王癸未賜京畿高年帛丁亥罷嶺南
採珠場壬辰立德妃李氏為皇后丙申御乾元門賜京
師大酺三日戊戌大雨雪
宋史卷四
