宋史卷三百七
元中書右丞相總裁托克托等修
列傳第六十六
喬維岳(王陟附)張雍董儼魏廷式
盧琰宋摶凌策楊覃
陳世卿李若拙(子繹)陳知微
喬維岳字伯周陳州南頓人治三傳周顯德初登第授
太湖主簿四年遷平輿令開寳中右拾遺劉稹薦其才
擢為太子中舍知高郵軍通判揚州徙常州金陵平又
移昇州改殿中丞太平興國初徙襄州俄丁内艱三年
陳洪進表納疆土以其子文顯為泉州留後朝廷議擇
能臣關掌郡事即起維岳為通判會盜起仙遊莆田縣
百丈鎮衆十餘萬攻城城中兵裁三千勢甚危急監軍
何承矩王文寳欲盡屠其民燔府庫而遁維岳挺然抗
議以為朝廷寄以綏遠今惠澤未布盗賊連結反欲屠
城豈詔意哉承矩等因復監守既而轉運使楊克讓率
福州兵破賊圍遂解詔褒之歸朝為淮南轉運副使遷
右補闕進為使淮河西流三十里曰山陽灣水勢湍悍
運舟多罹覆溺維岳規度開故沙河自末口至淮隂磨
盤口凡四十里又建安北至淮澨總五堰運舟所至十
經上下其重載者皆卸糧而過舟時壊失糧綱卒緣此
為姦潛有侵盗維岳始命剏二斗門于西河第三堰二
門相距踰五十步覆以厦屋設縣門積水俟潮平乃泄
之建横橋岸上築土累石以牢其址自是弊盡革而運
舟往來無滯矣嘗按部至泗州慮獄法掾誤斷囚至死
維岳詰之法掾俯伏且泣曰有母年八十餘今獲罪則
母不能活矣維岳憫之因謂曰他日朝制按問第云轉
運使令處兹罪卒如其言獲免維岳坐贖金百二十斤
罷使職權知楚州遷戸部員外郎代還為度支判官轉
本曹郎中出為兩浙轉運使歴知懷州滄州會考課京
朝官召還屬真宗以夀王尹京精擇府僚留為開封府
推官或言維岳在淮南決獄不平允左右有知其事者
辯之太宗特加賞異儲闈建兼左諭德轉太常少卿京
府事繁維岳評處詳敏有王陟為司錄真宗亦稱其明
幹及踐祚即命維岳與畢士安權知開封府拜給事中
知審官院維岳體肥年衰艱於拜趨陳乞外遷小州上
嘉其静退特授海州刺史咸平初知蘇州素病風上以
吳中多食魚蟹乃徙夀州仍命太醫馳療之四年卒年
七十六贈兵部侍郎官給其葬大中祥符中錄其孫世
昌獻之並賜同學究出身維岳明習吏事有治劇才在
懷州王欽若始舉進士維岳知其貴又善待陳彭年自
刺郡連奏為通判皆稱薦之
王陟者潞州上黨人淳化三年舉進士補嵐州團練推
官内侍羅懷嗣言其督運有勞遷晉州觀察推官至道
初度支判官李擇言薦為著作佐郎同判大名府留知
開封府司錄參軍前司錄閻仲卿喜云為屢升殿奏事
真宗尹京時頗不悅及陟代之以謹幹聞尤被待遇即
位召賜緋魚袋改著作郎開封府推官乘傳陜西與轉
運使督餽靈武芻糧咸平初遷太常博士出為河東轉
運使賜金紫時趙保吉納欵屢遣與内侍張崇貴裁度
邊事正其經界又副崇貴使夏州賜誥命代歸會温仲
舒知貢舉命陟與刑部員外郎董龜正同考試及封印
卷首俄改工部員外郎知棣州五年召歸判三司鹽鐵
勾院初上以京府之舊頗隆眷遇將加擢用會有言其
在貢部舉子有納賄成名者恃恩寵希顯要僦大第以
居事遂寢六年卒上甚憫之錄其子若拙為奉禮郎若
谷為太廟齋郎後陟妻卒又命給其子奉使終喪制若
拙官國子博士
張雍德州安德縣人治毛氏詩開寳六年中第釋褐東
關尉太平興國初有薦其材者召歸改將作監丞知南
雄州遷太子右贊善大夫知開封府司錄參軍事俄為
秘書丞充推官京城民王元吉者母劉早寡有姦狀為
姻族所知憂悸成疾又懼元吉告之遂遣侍婢訴元吉
寘菫食中以毒巳病將死事下右軍廵按之未得實移
左軍廵推吏受劉賄掠治元吉自誣伏俄而劉死府慮
囚元吉始以實對又移付司錄盡捕元推吏稍見誣構
之跡且以逮捕者衆又獄巳累月未能決府中懼其淹
列狀引見詔免死決徙元吉大呼曰府中官吏悉受我
賂反使我受刑乎府不敢决元吉歴陳所受賂主名又
令妻張擊登聞鼓訴之上召張臨軒顧問盡得其枉狀
立遣中使捕元推官吏付御史鞫治時滕中正為中丞
雍妻父也詔供奉官蔚進别鞫之雍坐與知府劉保勲
判官李繼凝初慮問元吉稱冤徙左軍廵雍戒吏止令
鞫其毒母狀致吏訊掠慘暴上怒雍及左右軍廵判官
韓昭裔宋廷煦悉坐免所居官保勲繼凝各奪一等奉
左右軍廵使殿直龐則王榮並降為殿前承旨雍熙初
雍復為祕書丞御史臺推直官改鹽鐵推官遷右補闕
充判官端拱初轉工部郎中判度支勾院未幾又為鹽
鐵判官兼判勾院逾年以本官兼侍御史知雜事月餘
出為淮南轉運使淳化初遷為太府少卿二年加右諫
議大夫徙兩浙轉運使入知審刑院三年充戶部使出
知梓州就命為西川轉運使俄復知梓州五年蜀州青
城民王小波李順作亂衆至萬人雍訓練士卒得城中
兵三千餘人又募彊勇千餘守城輦綿州金帛以實帑
藏推官陳世卿治戎器掌書記施謂榷鹽院判官謝濤
伐山木為竿銷銅鐘為箭鏑紐布為索守械悉備遣推
官盛梁請兵于朝未幾益綿卭彭漢州永康軍悉陷于
賊順入成都僣號大蜀王勢甚盛遣其黨楊廣將十萬
衆寇劍門相里貴帥衆十萬圍梓潼雍與監軍盧斌登
堞望之賊所出兵皆老弱疲憊無鎧甲斌笑請開北門
擊之雍曰不可賊或詐見老弱設伏伺我又城中吏民
心未定脫為伏兵所突則墮其姦計非良策也言未畢
果有卒依敵樓呼嘯與外應和雍亟斬以徇賊大設梯
衝火車晝夜鼓譟攻城益急城中大恐雍命發機石碎
之火箭雜下賊稍退復治攻具城西北隅雍紿曰軍士
趣治裝吾將開東門擊賊陽遣步騎五百臨東門賊升
牛頭山瞰城内信然伏精兵萬餘山之東隅以待我雍
即召敢死士百軰縋而下盡焚其攻具自午逹申殆盡
賊以為神凶黨數乘城進戰皆不利一日北風晝晦賊
乘風縱火急攻北門雍與盧斌等領兵據門立矢石間
固守不動賊為之少却長圍八十餘日會王繼恩遣石
知顒來援賊始潰去遣施謂入奏上手詔褒美擢雍給
事中斌西京作坊使領誠州刺史世卿掌書記謂節度
判官濤觀察推官又以通判將作監丞趙賀為太子中
舍監軍供奉官辛規為内殿崇班至道二年改工部侍
郎明年召歸復知永興軍轉禮部侍郎改刑部充度支
使咸平四年遷鹽鐵使上以雍齪齪小心三司事重宜
有裁制乃用王嗣宗代之又以其無過特拜戶部侍郎
復知審刑院出知秦州徙鳳翔府景德初權知開封府
事上覽奏獄京府囚二百餘人以為淹繫遣給事中董
儼直昭文館韓國華同慮問決遣之三年改兵部侍郎
同知審官院明年車駕朝陵判留司尚書省出知鄧州
大中祥符元年請老以尚書右丞致仕誥命未至而卒
年七十雍性鄙吝蒞事勤恪善為米鹽苛察以肅下恃
其清幹受遇於時益矯厲以取名譽所至藩鎮宴犒率
皆裁節聚公錢為羡餘以輸官帑集會賓佐糲食而巳
在三司置簿籍有按前急馬前急急中急之目頗為時
論所誚雍姿貎魯朴始登科為滕中正壻中正子錫世
寧咸笑之中正曰此人異日必顯逹夀考非汝曹所及
錫兄弟雖有名然終不越郎署亦無耆年者子太沖官
殿中丞
董儼字望之河南洛陽人太平興國三年進士解褐大
理評事通判饒州加著作佐郎五年授左拾遺直史館
轉右補闕充淮南西路轉運副使會罷使就命知光州
儼狂躁務進不樂外郡上書乞還京師太宗怒降為秘
書丞削史館職徙知忠州復為右補闕俄復直史館會
併水陸發運為一儼與王繼昇同領其事就轉刑部員
外郎端拱初進郎中三司度支副使坐翟馬周事左授
海州團練副使移知泰州踰年以戶部員外郎知泉州
召為京東轉運使時三司改易制度置三計使因留拜
右諫議大夫充右計使使罷出知揚州遷右諫議大夫
徙潭州轉給事中歴知廣岳洪三州江陵府景德中歸
朝會開封府繫囚三百餘人朝議以其稽滯命儼與韓
國華張雍同慮問裁決之俄判吏部銓加工部侍郎時
黃觀罷西川轉運歸闕儼與知雜御史王濟姻家因託
濟言於觀求薦巳知益州未幾觀復領陜西轉運得對
便殿儼謂其必薦巳他日面陳自以孤直不為權要所
容況黃觀庸淺無操持恐為執政所使妄有論薦俾臣
遠適惟陛下察之真宗不之詰數日王濟得對因述儼
嘗有私託且言儼性本矯詐臣語觀不可許之真宗不
欲暴其事乃出儼知青州儼復請對言為權臣所擯上
慰遣之久而不去乃謂之曰爾自告黃觀求知益州復
有何人排斥乎儼即矍然且言觀濟嘗議益州須得臣
往彈壓之上以其詞不類因令條析以聞復遣使陜西
質問黃觀觀具述儼託王濟求薦之事且言儼素待臣
非厚初淳化中儼為計使觀為判官儼知觀不飲酒一
日聚食親酌以勸觀觀為強飲之有頃都監趙贊召觀
議事觀即往贊曰飲酒耶觀以實對翌日儼與贊密奏
觀嗜酒廢職故觀因是及之乃詔樞密直學士劉綜與
御史雜治之儼方引伏坐責授山南東道節度行軍司
馬不署州事大中祥符初會赦起知郢州病疽卒年五
十四儼俊辯有材幹不學無操行所至厚納貨賂嘗令
引贊吏改製朱衣每夕納儼第而潛以輕帛製衣易之
在銓司命胥吏市物及請其直則呵責之其鄙屑如此
又廣畜姬媵頗事豪侈用傾狡圖位終以是敗士大夫
醜之東封恩復其官子仲容仲宗並為太子中舍兄偉
至殿中丞致仕
魏廷式字君憲大名宗城人少明法學嘗客遊趙州舍
于監軍魏咸美之廨廨有西堂素凶咸美知廷式有膽
氣命居之卒無恙來京師咸美弟咸信延置館舍以同
宗善待之太平興國五年中第釋褐朗州法曹掾轉運
使李惟清以其吏材奏知桃源縣遷將作監丞端拱初
改著作佐郎通判潁州淳化二年始命李昌齡判審刑
院以廷式明練刑章奏為詳議官屢進對太宗悅其明
辯遷太子左贊善大夫時初較廷臣殿最命廷式與樞
密都承旨趙鎔李著同勾當三班多所規制越王生日
令持禮物賜之超拜主客員外郎判三司都勾院換河
南東道判官改戸部員外郎知利州李順為盜就命充
陜西至益州路轉運使後入奏事太宗謂曰有事當白
中書廷式曰臣三千七百里外乘驛而至以機事上聞
願取斷宸衷非為宰相來也即不時召對問方略稱旨
賜錢五十萬令還任賊平知寧州未至召入判大理寺
至道初乘傳河朔決獄復出知宋潭二州湖南地土衍
沃民喜訟産有根柢巧偽難辯者廷式立裁之吏民咸
服轉吏部員外郎知桂州歴工部郎中真宗即位改刑
部會王繼恩有罪下吏命廷式同按之踰宿而獄具俄
知審官院通進銀臺封駮司拜右諫議大夫知審刑院
出知涇州咸平二年卒年四十九錄其子攝太常寺太
祝舜卿為太祝禹卿同學究出身廷式所至以嚴明稱
剛果敢言為人主厚遇然性傾險喜中傷人士君子憚
其口而鄙其行
盧琰字錫圭淄州淄川人父浚右諫議大夫琰太平興
國八年進士舉解褐歴城主簿歴大理評事知安吉縣
三遷太常丞通判并州至道中就加太常博士咸平二
年選為開封府判官與推官李防並命真宗謂宰相曰
人之有材難得盡知但歴試而後可見占謝日特升殿
諭以天府事繁慎選之意仍賜緡錢會獄空有詔奬之
遷工部員外郎為河北轉運副使時北鄙未寧調發軍
儲糧道不絶以職務脩舉召入遷秩刑部錫金紫復遣
之任會城祁州命專董其役契丹入邊車駕幸澶州琰
自定州隨軍至大名即單騎赴行在召對勞問久之其
子士宗時為隰州推官特遷大理寺丞契丹請和琰上
言領職六年求歸闕許之以使勞優拜吏部員外郎判
三司三勾院會宋摶使契丹命權戸部副使時議東封
又權京東轉運使往營頓置加戶部郎中復判三勾院
大中祥符二年以本官兼侍御史知雜事數月授三司
度支副使祀汾隂歲命與鮑中和同判留守司三司加
吏部郎中俄拜右諫議大夫知永興軍府五年再為河
北轉運使琰勤吏職所至以幹集聞頗知命嘗語親舊
曰官五品服三品天不與者夀爾明年被疾詔遣中使
將太醫診視六年卒年五十九時琰母八十餘無恙上
憫之以士宗為太常博士特命知懷州又以次子祕書
丞士倫為太常博士給禄終喪士倫至工部郎中度支
副使士宗自有傳
宋摶字鵬舉萊州掖人治毛氏詩開寳八年宋凖典貢
部得第調補遂寧尉歴濰州司理參軍改白虎令膳部
員外郎鞠礪薦其能遷右贊善大夫知利豐監徙知藤
州改殿中丞通判洪州復有薦者召還命提點河北西
路刑獄未行改監左藏庫遷國子博士通判西京留守
司得對便坐賜錢三十萬久之徙江南轉運使就遷度
支員外郎真宗嗣位遷司封員外郎河東轉運使上言
大通監冶鐵盈積可備諸州軍數十年鼓鑄願權罷採
以紓民又請科諸州丁壯為兵以增戎備在任凡十一
年河東接西北境時邊事未息屯師甚廣摶經制漕運
以幹治稱連徙他州郡輙乞留有詔褒飭兩至夏州界
部發居民數詣闕奏事稱旨屢以秩滿請代朝議以摶
善職就加祠部郎中錫金紫嘗薦代州承受使臣王白
上以本置此職止於視軍政察邊事摶不應保奏因詔
諸路自今勿得舉承受使臣景德四年入判三司勾院
踰月為戸部副使大中祥符初進秩刑部郎中俄使契
丹會疾契丹主以車迎之二年卒年六十六子可法至
太子中舍舜元登進士第摶卒舜元自筠州判官改著
作佐郎又賜其孫出身
凌策字子竒宣州涇人世給事州縣策幼孤獨厲志好
學宗族初不加禮因決意渡江與姚鉉同學於廬州雍
熙二年舉進士起家廣安軍判官改西川節度推官以
彊幹聞淳化三年就命為光禄寺丞簽書兩使判官代
還拜左贊善大夫通判定州賜朱衣錦章御書歴給以
實奉李順之亂川陜選官多憚行策自陳三蒞蜀境諳
其民俗即命知蜀州又以巴西當益之餫道徙綿州加
太常博士還朝會命為廣南西路轉運使進屯田員外
郎入為戶部判官遷都官先是嶺南輸香藥以郵置卒
萬人分鋪二百負擔抵京師且以煩役為患詔策規制
之策請陸運至南安汎舟而北止役卒八百大省轉送
之費盧之翰任廣州無廉稱以策有幹名拜職方員外
郎直史館命代之錫金紫廣英路自吉河趣板步二百
里當盛夏時瘴起行旅死者十八九策請由英州大源
洞伐山開道直抵曲江人以為便代還知青州東封以
供億之勤超拜都官郎中入判三司三勾院出知揚州
屬江淮歲儉頗有盜賊以策領淮南東路安撫使駕旋
使停進秩司封時洪州水知州李元病上與宰相歴選
朝士將徙策代之上曰南昌水潦艱殆長吏當便宜從
事不必禀於外計也王旦言策蒞事和平可寄方面望
即以江南轉運使授之仍詔諭差選之意饒州産金嘗
禁商市鬻或有論告逮繫滿獄策請縱民販市官責其
筭人甚便之五年召拜右諫議大夫集賢殿學士知益
州初策登第夢人以六印加劍上遺之其後往劍外凡
六任時以為異策勤吏職處事精審所至有治迹九年
自蜀代還上頗有意擢用會巳病命知通進銀臺司兼
門下封駮事紏察在京刑獄真宗嘗對王旦言策有才
用治蜀敏而有斷旦曰策性淳質和臨事彊濟上深然
之是秋拜給事中權御史中丞時榷茶之法弊甚詔與
翰林學士李迪知雜御史吕夷簡同議經制稍寬其舊
明年疾甚不能朝謁累遣中使挾醫存問賜名藥復表
求典益尋遷工部侍郎從其請天禧二年三月卒年六
十二錄其子將作監主簿瓘琬並為奉禮郎續給其奉
策兄簡官國子博士分司南京
楊覃字申錫漢太尉震之後唐有京兆尹憑居履道坊
僕射於陵居新昌坊刑部尚書汝士居靖恭坊時稱三
楊皆為盛門而靖恭尤著汝士弟虞卿漢公魯士皆顯
名虞卿至工部侍郎京兆尹生堪為太子少師堪生承
休昭宗朝以兵部員外郎使吳越會楊行密據淮甸絶
其歸路因留浙中承休生巖即覃祖也署為鎮海軍節
度副使奏領春州刺史巖生郁早卒覃少獻書於嗣王
俶俶私署著作佐郎從俶歸朝為禹城尉太平興國八
年舉進士擢第授徐州觀察推官改著作佐郎知戎州
再遷太常博士使陜西蠲逋負覃本名蟫至是太宗為
改焉淳化中轉屯田員外郎同判夀州廵撫使潘慎脩
上其政績有詔嘉奬就命知州事數月召還未上道會
丁内艱州民列狀乞留轉運使以聞有詔奪情時田重
進為永興節度選覃與林特同判軍府事賜覃緋魚仍
賜御書歴給以實奉重進不法覃事多抗執重進頗不
悅形於辭色覃表求徙任不許就轉都官員外郎時討
李繼遷調發芻糧覃特皆以急促辦為務覃令鉗手特
令即械頸雖衣冠舊族不免人用怨嗟改職方員外郎
咸平初遷屯田郎中三門發運使吕蒙正在河南薦其
材詔入判三司磨勘憑由理欠司四年春旱覃上言古
之用刑皆避三統之月漢舊章斷獄報重盡三冬之月
又唐太宗凡斷重刑日勑减膳徹樂今春物方盛時雨
尚愆輦轂之下獄繫甚繁望詔有司死罪未得論決俟
雨降乃復常典仍望自今凡決重刑日依唐故事以彰
至仁之德嘗獻時務策五篇一曰禦戎二曰用兵三曰
為政四曰選賢五曰刑罰文多不載明年權同知貢舉
出為陜西轉運使賜金紫會邊臣言繼遷死願乘此時
深入致討覃建議伐喪非禮且其子尚在當為之備請
詔邊臣謹守疆候毋得輕舉俟其衆叛親離則亡無日
矣時西鄙屯兵調役甚繁副使朱台符務有為而覃務
循舊且言邊事不宜更張初寇凖知青州台符為通判
至是凖作相覃意台符憑恃僚舊密以上聞坐不協徙
知隨州王超節制漢東覃移唐州景德二年召歸屬河
北兵革之後命覃詣澶濱棣德博州廵撫振給之出知
潭州王師討宜賊軍須多出長沙曹利用以聞詔書襃
勞加刑部郎中大中祥符二年代馮亮為淮南江浙荆
湖制置發運使月餘改太常少卿直昭文館知廣州覃
勤於吏事所至以幹濟稱南海有蕃舶之利前後牧守
或致謗議惟覃以廉著遠人便之加右諫議大夫四年
卒年五十四遣其長子奉禮郎文友乘傳赴喪詔本州
護柩還其家官給所費錄其次子敏為揚州司士參軍
覃從弟蛻及從子侃傳並登進士弟蛻官司封員外郎
侃後名大雅自有傳
陳世卿字光遠南劔人雍熙二年登進士第解褐衡州
推官再調東州節度推官會李順寇兩川知州張雍以
州兵馬為數部使官分領世卿素善射當城一面親射
中數百人賊寖盛同幕皆謀圖全計世卿正色曰食君
禄當委身報國奈何欲避難為他圖耶亟出白雍曰此
徒皆懦儒存之適足惑衆不若遣出求援雍從之賊既
引去世卿適丁外艱雍表其材詔追出視事就改掌書
記凡七年歸朝為祕書郎遷太常丞知新安縣或薦其
堪任憲臺即召歸會張鑑出知廣州表為通判將行召
見賜緋加太常博士景德初徙知建州真宗知其材幹
踰月授福建轉運使規畫南劒州安仁等銀場歲增課
羡詔奬之俄代姚鉉為兩浙路轉運使歴祠部員外郎
判三司三勾院大中祥符四年改度支員外郎出為荆
湖北路轉運使屬澧州慈利縣下溪等四州蠻人侵縣
境地四百餘里朝命世卿與閤門祗候史方知灃州劉
仁霸同領兵討之遂還所侵地標正經界取其要領又
令納所掠漢口千餘復置灃州武口等砦以控制之自
是平定有詔嘉奬還朝屢述溪洞利害召對真宗器其
材復自言願效用於煩劇會邵曄知廣州被疾乃授世
卿祕書少監代之加賜金紫郡有計口買鹽之制人多
不便至即奏除之九年卒年六十四錄其子南安主簿
儼為太祝
李若拙字藏用京兆萬年人父光贊貝冀觀察判官若
拙初以蔭補太廟齋郎復舉拔萃授大名府戶曹參軍
時符彦卿在鎮光贊居幕下若拙得以就養俄又舉進
士王祐典貢舉擢上第授密州防禦推官登賢良方正
直言極諫科太祖嘉其敏贍改著作佐郎故事制策中
選者除拾遺補闕若拙以恩例不及上書自陳執政惡
之出監商州阬冶遷太子左贊善大夫以官稱與父名
同辭不許太平興國二年知乾州會李飛雄詐乘驛稱
詔使事敗伏法太宗以若拙與飛雄父若愚連名疑其
昆弟命殿直盧令珣即捕繫州獄乃與若愚同宗通家
非親不知其謀猶坐削籍流海島歲餘起授衞尉寺丞
知隴州四年復舊官以政聞超授監察御史通判泰州
同帥宋偓年老政弛又徙若拙通判焉未幾御史中丞
滕中正薦之召歸臺頃之改右補闕時諸王出閤若拙
獻頌稱旨召見賜緋魚同勾當河東轉運兼雲應等八
州事嘗詣闕言邊事太宗嘉之又同掌水陸發運司雍
熙三年假祕書監使交州先是黎桓制度踰僭若拙既
入境即遣左右戒以臣禮繇是桓聽命拜詔盡恭燕饗
日以竒貨異物列于前若拙一不留眄取先陷蠻使鄧
君辨以歸禮幣外不受其私覿使還上謂其不辱命遷
起居舍人充鹽鐵判官淳化二年出為兩浙轉運使契
丹寇邊改職方員外郎徙河北路賜金紫五年直昭文
館遷主客郎中江南轉運使若拙質狀魁偉尚氣有幹
才然臨事太緩宰相以為言罷使知涇州至道二年黎
桓復侵南鄙又詔若拙充使至則桓復禀命使還真宗
嗣位召見慰問進秩金部郎中召試學士院改兵部郎
中充史館脩撰俄知制誥咸平初同知貢舉被疾改右
諫議大夫車駕北廵判留司御史臺明年使河朔按邊
事知昇貝二州四年卒年五十八子繹
繹字縱之幼謹愿自脩初以父使交阯有勞補太廟齋
郎改太常寺太祝舉進士中第除將作監丞累遷尚書
屯田員外郎知華州蒲城民李藴訴人盜其從子亡去
繹問曰若有仇耶曰無有曰有失亡耶曰無有繹揮藴
去因密刺藴藴有隂罪姪覺之懼事暴殺之以滅口遂
收藴致法擢提點河北刑獄權知貝州歲旱繹為酒務
市民薪草溢常數餓者皆以樵採自給得不死官入亦
數倍邊民歲輸防城火牛草十餘萬委積久輙腐敗繹
奏罷之三遷本曹郎中為利州路轉運使河北經費不
支仁宗問誰可任者參知政事薛奎薦繹遂徙河北進
刑部郎中直史館知延州改兵部為江淮制置發運使
内出絹五十萬匹責貿於東南繹曰百姓饑不宜重擾
輙奏罷之甫半年漕課視常歲增五之一遷太常少卿
再知延州繹所至頗稱治自以久宦在外意不自得作
五知先生傳謂知時知難知命知退知足也嘗兩知鳳
翔府至是又徙鳳翔尋為右諫議大夫卒
陳知微字希顔高郵人咸平五年進士甲科解褐將作
監丞通判歙州擢為著作佐郎直史館俄充三司戸部
判官奉使契丹遷太常博士判三司都磨勘司再為戸
部判官出為京東轉運副使奏還東平監所侵民田六
百八十家又决古廣濟河通運路罷夾黃河歲減夫役
數萬計遷右司諫徙荆湖南路轉運使召還拜比部員
外郎知制誥淮南饑遣知微廵撫所至按視儲糧察諸
官吏能否使還判吏部銓兼刑部知微詞藻雖無竒采
而平雅適用一日進改羣官除目紛委適當知微次直
思亦敏速又判司農寺紏察在京刑獄天禧二年加玉
清昭應宫判官俄以疾聞真宗遣中貴挾太醫往視之
卒年五十錄其子舜卿為太常寺奉禮郎給奉終喪又
假官船載其柩還鄉里知微儀狀甚偉沉厚有材幹不
務皦察時人許其處劇惜其母老不克終養有集三十
卷子堯卿大中祥符五年進士及第
論曰維岳明習吏事才足以治劇而能曲全法掾其仁
恕藹然雍雖素稱鄙吝而勤恪清幹觀其捍守亦可見
矣儼務進黷貨廷式傾險忌刻自不容於清議若琰摶
經制漕運有方策之處事精詳治迹昭著覃之律身廉
潔兼勤吏事世卿之安遠若拙之專對皆為時論所許
繹以謹愿克世其家知微敦實有材幹不辱其職亦可
尚也至若王陟以謹幹稱而取士以謗致汙惜哉
宋史卷三百七
