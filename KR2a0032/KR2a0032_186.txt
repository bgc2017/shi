宋史卷一百八十六
元中書右丞相總裁托克托等修
食貨志第一百三十九
食貨十八商税(市易均輸)互市舶法
商税凡州縣皆置務關鎮亦或有之大則專置官監臨
小則令佐兼領諸州仍令都監監押同掌行者齎貸謂
之過税每千錢算二十居者市鬻謂之住税每千錢算
三十大約如此然無定制其名物各随地宜而不一焉
行旅齎裝非有貨幣當算者無得發箧搜索凡販夫販
婦細碎交易嶺南商賈齎生藥及民間所織縑帛非鬻
於市者皆勿算常税名物令有司件析頒行天下揭于
版置官署屋壁俾其遵守應算物貨而輙蔵匿為官司
所捕獲没其三分之一以半畀捕者販鬻而不由官路
者罪之有官須者十取其一謂之抽税自唐室藩鎮多
便宜從事擅其征利以及五季諸國益務掊聚財貨以
自贍故征算尤繁宋興所下之國必詔蠲省屢敕官吏
毋事煩苛規羡餘以徼恩寵大中祥符六年始免諸路
州軍農器之税諸州津渡舊皆有算或水涸改置橋梁
有司猶責主者備償建隆初詔除滄德棣淄齊鄆乾渡
三十九處算錢水漲聽民置渡勿收其算自是有類此
者多因恩宥蠲除其餘橘園魚池水磑社酒蓮藕鵝鴨
螺蚌柴薪地鋪枯牛骨溉田水利等名皆因諸國舊制
前後屢詔廢省緣河州縣民船載粟亦輸算三年始罷
陳州私置蔡河鎻民船勝百斛者取百錢有所載倍其
征太平興國三年乃悉除之至道元年詔江南溪渡多
公吏豪民典其事量輸官課而厚算行旅州縣宜加嚴
禁所輸年額錢五千以下者並免不係色役近便人戶
掌船濟渡毋得擾人至道中歲入税課錢四百萬貫天
禧末增八百四萬貫天聖以来國用寖廣有請算緡錢
以助經費者仁宗曰貨泉之利欲流天下通有無何可
算也一日内出蜀羅一端為印朱所漬者數重因詔天
下税務毋輙汚壊商人物帛康定元年西邊兵費不給
州縣或增所算名物朝廷知之悉命蠲去既而下詔敕
勵且戒毋搜索行者家屬歲儉則免算耕牛水鄉又或
弛蒲魚果蓏之税民流而渡河者亦為之免算應算而
匿不自言者雖聽人捕告抵罪如舊法然湏物皆見在
乃聽以防誣罔至於歲課贏縮屢詔有司裁定前後以
詔蠲放者不可勝數皇祐中歲課緡錢七百八十六萬
三千九百嘉祐以後弛茶禁所歴州縣收算錢至治平
中歲課增六十餘萬而茶税錢居四十九萬八千六百
熙寧以来河北河東陕西三路支移民以租賦齎貨至
邊貿易以輸官者勿税河北流民復業者所過免算後
以歲稔慮逸税課復舊五年以在京商税院隷提舉市
易務七年減國門之税數十種錢不滿三十者蠲之其
先外城二十門皆責以課息近令随閑要分等以檢捕
獲失之數為賞罰既而以歲旱復有是命元豐元年濱
棣滄州竹木魚果炭箔税不及百錢者蠲之二年熙河
路制置邊防財用李憲擅榷本路商貨令漕臣蒋之竒
劾其罪導洛通汴司請置堆垜場於泗州賈物至者先
入官場官以船運至京稍輸船算明年詔近京以通津
水門外順成倉為場非導洛司船而載商税入汴者許
糾告雖自請税猶如私載法惟日用物非販易若䕠箔
柴草竹木之類勿禁瓊管奏海南收税較船之丈尺謂
之格納其法分三等有所較無幾而輸錢多寡十倍賈
物自泉福兩浙湖廣至者皆金銀物帛直或至萬餘緡
自高化至者惟米包瓦器牛畜之類直纔百一而槩收
以丈尺故高化商人不至海南遂乏牛米請自今用物
貴賤多寡計税官給文憑聽鬻於部内否則許糾告以
船貨給賞詔如所奏六年京東漕臣吴居厚言商入貨
正税七萬六千餘緡倍税十五萬二千餘緡詔蠲其倍
税納正税百千以下期以三年百千以上五年元祐元
年戶部請令在京商税院酌取元豐八年錢五十五萬
二千二百六十一緡有竒以為新額自明年始三年又
以天聖歲課為額盖戶部用五年併增之法立額既重
歲課不登故言者論而更之七年罷諸路承買土産税
埸初罷江南路承買而河東轉運司以為較元祐六年
官鹽額增三萬餘緡遂行之諸路八年權蠲商人載米
入京糶賣力勝之税先是熙寧六年蘇湖歲稔榖價比
淮南十五而商船以力勝税不至嘗命權蠲惠止一方
未為定法及汴泗垜場法行榖船毋得增置而力勝之
税益三之一至是蘇軾言法不税五榖請削去力勝錢
之條而行天聖免税之制既而尚書省亦言在京榖貴
欲平其直復權蠲之後徽宗宣和中以州縣災傷并贍
給都下亦一再免旋復如舊惟兩浙并東北鹽以鹽事
司之請遂不復征自哲宗即位罷導洛物貨場紹聖四
年藍從熙提舉京城所欲復其事令泗州及京師洛口
各置垜場并請復麵市牛羊圈詔下尚書省久之遂寢
至是提舉汴河隄岸王憲復言之且請假温明州運船
給用命太府少卿鄭僅同詳度明年竟詔勿行五年令
戶部取天下税務五年所收之數酌多寡為中制頒諸
路揭版示之率十年一易其增名額及多税者並論以
違制大觀元年凡典買牛畜舟車之類未印契者更期
以百日免倍稅二年詔在京諸門凡民衣屨榖菽雞魚
蔬果柴炭瓷瓦器之類並蠲其稅歲終計所蠲數令大
觀庫給償宣和二年宫觀寺院臣僚之家商販令關津
搜閱如元豐法輸税歲終以次數報轉運司取旨初元
符令品官供家服用物免税至建中靖國初馬牛駞驢
騾巳不入服用例而比年臣僚營私牟利者衆宫觀寺
院多有專降免税之旨皆以船艘賈販故有是詔漕臣
劉既濟起應奉物兩浙進南等路税例外增一分以供
費三年詔罷之凡以蠶織農具耕牛至兩浙江東者給
文憑蠲税一年四年令諸路近歲所增税錢悉歸應奉
司七年以歲歉之後用物少而民艱食在京及畿内油
炭麵布絮税并力勝錢並權免提舉京東常平楊連奏
本路牛價貴田多荒萊請令販牛至本路者仍給文憑
蠲税俟二年足如舊從之靖康元年詔都城物價未平
凡税物權更蠲税一年臣僚上言祖宗舊制并政和新
令場務立額之法並以五年增虧數較之併增者取中
數併虧者取最高數以為新額故課息易給而商旅可
通近諸路轉運司不循其法有益無損致物價騰踴官
課愈負請令諸路提刑下諸郡準舊法釐正立額詔依
所奏高宗建炎元年詔販貨上京者免税明年又詔販
糧草入京抑税者罪之凡殘破州縣免竹木磚瓦税北
来歸正人及兩淮復業者亦免路税紹興三年臨安火
免竹木税然當時都邑未奠兵革未息四方之税間有
增置及於江灣浦口量收海船税凡官司回易亦並收
税而寬弛之令亦錯見焉如諸路增置之税埸山間迂
僻之縣鎮經理未定之州郡悉罷而免之又以税網太
密減併者一百三十四罷者九免過税者五至於牛米
薪麫民間日用者並罷孝宗繼志凡高宗省罷之未盡
者悉推行之又以臨安府物價未平免淳熙七年税一
半光寧以降亦屢與放免商税或一年或五月或三月
凡遇火放免竹木之税亦然光寧嗣服諸郡税額皆累
有放免然當是時雖寬大之旨屢頒關市之征迭放而
貪吏並緣苛取百出私立税場算及緡錢斗米束薪菜
茹之屬擅用稽察措置添置專欄收檢虚市有税空舟
有税以食米為酒米以衣服為布帛皆有税遇士夫行
李則搜囊發箧目以興販甚者貧民貿易瑣細於村落
指為漏税輙加以罪空身行旅亦白取百金方紆路避
之則欄截呌呼或有貨物則抽分給賞斷罪倍輸倒囊
而歸矣聞者咨嗟指為大小法場與斯民相刃相劘不
啻讎敵而其弊有不可勝言矣
市易之設本漢平準將以制物之低昂而均通之其弊
也以官府作賈區公取牙儈之利而民不勝其煩矣熙
寧三年保平軍節度推官王韶倡為緣邊市易之說丐
假官錢為本詔秦鳳路經略司以川交子易物貨給之
因命韶為本路帥司幹當兼領市易事時欲移司於古
渭城李若愚等以為多聚貨以啓戎心又妨秦州小馬
大馬私貿易不可文彦博曾公亮馮京皆韙之韓絳亦
以去秦州為非惟王安石曰古渭置市易利害臣雖不
敢斷然如若愚奏必無可慮七月詔轉運司詳度復問
陳升之升之謂古渭極邊恐啓羣羌闚覬心安石乃言
今蕃尸富者往往蓄緡錢二三十萬彼尚不畏劫奪豈
朝廷威靈乃至衰弱如此今欲連生羌則形勢欲張應
接欲近古渭邊砦便於應接商旅並集居者愈多因建
為軍增兵馬擇人守之則形勢張矣且蕃部得與官市
邊民無復逋負足以懷来其心因收其贏以助軍費更
闢荒土異日可以聚兵時王安石為政汲汲焉以財利
兵革為先其市易之說已見於熙寧二年建議立均輸
平準法之時故王韶首迎合其意而安石力主之雖以
李若愚陳升之韓絳諸人之議而䘚不可回五年遂詔
出内帑錢帛置市易務于京師先是有魏繼宗者自稱
草澤上言京師百貨無常價貴賤相傾富能奪貧能與
乃可以為天下今富人大姓乘民之亟牟利數倍財既
偏聚國用亦屈請假榷貨務錢置常平市易司擇通財
之官任其責求良賈為之轉易使審知市物之價賤則
增價市之貴則損價鬻之因收餘息以給公上於是中
書奏在京置市易務官凡貨之可市及滯於民而不售
者平其價市之願以易官物者聽若欲市于官則度其
抵而貸之錢責期使償半歲輸息十一及歲倍之凡諸
司配率並仰給焉以呂嘉問為提舉賜内庫錢百萬緡
京東路錢八十七萬緡為本三司請立市易條有兼并
之家較固取利有害新法本務覺察三司按治之文帝
削去之七月以榷貨務為市易西務下界市易務為東
務上界以在京商税院雜買務雜賣場隷焉又賜錢帛
五十萬于鎮洮軍置司市易極苛細道路怨謗者籍籍
上以諭安石請宣示事實帝以鬻冰市梳樸等數事語
之安石皆辯解後帝復言市易鬻果太煩碎罷之如何
安石謂立法當論有害於人與否不當以煩碎廢也自
是諸州上供藨席黃蘆之類六十色悉令計直從民願
鬻者市之以給用六年詔在京市易幹當公事孫迪同
兩浙淮東轉運司議置杭州市易務利病以聞其後以
市易上界所償内帑錢二十萬緡假之為本又賜䕫州
路轉運司度僧牒五百置市易於黔州選本路在任巳
替官監之仍以知州或通判提舉令在京市易務及開
封府司錄同詳度諸行利病於是詳定所請約諸行利
入薄厚輸免行錢以禄吏蠲其供官之物禁中所須並
下雜賣埸雜買務置市司估物價低昂凡内外官司欲
占物價悉於是乎取决從之改提舉在京市易務為都
提舉市易司諸州市易務皆隷焉又詔三司幹當公事
李𣏌等同詳度成都置市易務七年帝與輔臣論及成
都市易事馬京曰曩因榷市物致王小波之亂今頗以
市易為言安石曰彼以饑民衆官不之恤相聚為盗耳
帝問李𣏌行邪安石曰未也然保市易必不能致亂帝
猶慮蜀人駭擾安石謂巳遣使乃遽罷豈不為四方笑
乃已然其後竟罷𣏌等詳度三月詔權三司使曾布翰
林學士呂惠卿同究詰市易事先是帝出手詔付布謂
市易司市物頗害小民之業衆言喧譁布乃引監市易
務魏繼宗之言以為吕嘉問多取息以干賞商旅所有
者盡收市肆所無者必索率賤市貴鬻廣裒贏餘是挟
官府為兼并也王安石具奏明其不然乃更令惠卿偕
布究詰之帝尋復以手札賜布令求對布即上行人所
訴并疏惠卿姦欺狀且言臣自立朝以来每聞德音未
嘗不欲以王道治天下今市易之為虐凛凛乎間架除
陌之事矣嘉問奏近遣官往湖南販茶陜西販鹽兩浙
販紗皆未敢計息臣以為如此政事書之簡牘不獨唐
虞三代所無歴觀秦漢以來衰亂之世恐未之有也四
月布復陳薛向罪茶儈不當帝惻然咨嗟及言三司决
責商人多濫時帝猶必欲按治而安石主用惠卿不可
去盖謀變其事也帝疑焉故仍以屬布既而中書奏事
已帝論及市易且曰朝廷設此本欲為平準之法以便
民今正爾相反使中下之民失業若此宜修補其法令
元詳定吕嘉問吴安持同韓維孫永問行人輸錢免行
利病參知政事馮京曰開封祥符縣給民錢有出息抵
當銀絹米麥緩急喪葬之目七八種其初給錢往往願
請積數既多實艱輸送帝曰如此吾民安得泰然也時
布與惠卿方究市易事率數日一對帝初是布言已而
從惠卿之請拘魏繼宗於開封府既而布與惠卿即東
府再詰行人所訴狀如前不變而安石懇求去位引惠
卿執政提舉楚州市易蔣之竒奏監務王景彰榷市商
人物非法及虚作中糴八務立詭名糴之白輸息錢謂
之乾息又抑賈販毋得至他郡名為留難帝謂輔臣曰
景彰違法害人宜即治其罪時呂惠卿巳參朝政而究
詰市易未竟詔促之惠卿請令中書悉取按牘異同以
奏後二日布對延和殿條析先後所陳并較治平熙寧
出入錢物數以聞帝方慮歲費寖廣令布送中書五月
乃詔章惇曾孝寬即軍器監鞫布所究市易事又令戶
房會財賦數與布所陳異而呂嘉問亦以雜買務多入
月息不覺皆從公坐有差未幾布禠職與嘉問俱出守
郡魏繼宗仍奪秩勒停初市易之建布實預之後揣上
意有疑遂急治嘉問而惠卿與布有夙怨故卒擠之而
市易如故三司使章惇請假内蔵錢五百萬緡令市易
司有幹局者分四路入中計見鹽引及乘賤糴買詔假
二百萬緡八年復呂嘉問提舉市易二月鳳翔大名真
定府永興安肅軍秦瀛定越真州並置市易司以惠州
阜民監錢十萬緡給廣州市易務司農寺坊場錢三十
萬緡給鄆州市易九年又以在京市易司物貨十五萬
緡給熙河市易司九月中書言市易息錢并市例錢總
收百三十三萬二千緡有竒詔嘉問安持等推恩有差
自後凡二年一較十年定上界本錢以七百萬緡為額
不足以歲所收息益之其貸内帑錢歲償以息二十萬
緡元豐元年以都提舉王居卿請令貸市易錢貨者許
用金帛等為抵收息毋過一分二釐不及年者月計之
願皆得錢或欲以物貨兼給者聽市易司請遣官以物
貨至諸路貿易十萬緡以上期以二年二十萬緡以上
三年歛及三分者比逓年推恩八分者理為任期盡不
及者勿賞官吏廪給並罷二年經制熙河路邊防財用
李憲言蕃賈與牙儈私市其貨皆由他路避税入秦州
乃令秦熙河岷州通遠軍五市易務募牙儈引蕃貨赴
市易務中賈私市者許糾告賞倍所告之數以田宅抵
市易錢久不償者估實直如賣坊場河渡法若未輸錢
者官收其租息在京市易務亦如之三年詔免行月納
錢不及百者皆免凡除八千六百五十四人九月王居
卿又言市易法有三結保貸請一也契要金銀為抵二
也貿遷物貨三也三者惟保貸法行之久負失益多往
歲罷貸錢而物貨如故請自今所貸歲約毋過二百萬
緡聽舊戶貸請以相濟續非舊戶惟用抵當貿遷之法
詔中書立法以聞於是中書奏在京物貨許舊戶貸請
歛而復散通所負毋過三百萬緡諸路毋過四之一詔
如所奏是歲經制熙河邊防財用司會其置司以來所
收息元豐初四十一萬四千六百二十六緡石次年六
十八萬四千九十九緡石四年從都提舉賈青請於新
舊城外内置四抵當遣官掌之罷市易上界等處抵當
以便民五年詔外内市易務所負錢寬以三歲均月限
以輸限内罰息並除之先是王安禮在開封日有負市
易錢者累訴於庭安禮既執政言於帝曰市易法行取
息滋多而輸官不時者有罰息民至窮困願詔蠲之帝
曰羣臣未有為朕言者其令民以限輸免其罰息安禮
退批詔加内外字蔡確曰方帝有旨無内外字公欲增
詔邪安禮曰亦不止言内字䘚加之八月置饒州景德
鎮瓷窑博易務六年蘭州增置市易務以通蕃漢貿易
七年改市易下界為榷貨務令諸州旬估物價既定報
提舉司提舉司下所部州州下所屬募民出抵㦯錢以
市收息毋過二分詔諸路常平司錢留其半以二分為
市易抵當盖自五年賈青以&KR0685;準物價與金銀之類行
抵當於畿縣次年行之諸路以常&KR0685;市易賖貨及寬剰
錢為本五路各十萬緡餘路五萬緡至是復有是詔若
無抵當而物貨宜易者亦聽變鬻八年罷諸鎮砦市易
抵當八月詔諸郡抵當有取息薄可濟民乏者存之其
餘抵當并州縣市易並罷元祐元年内外監督市易及
坊場淨利錢許以所入息并罰錢比計若及官本者並
釋之紹聖四年三省言熙寧興置市易元祐一切罷去
不原立法之意詔戶部太府寺詳度復置市易務惟以
錢交市收息毋過二分勿令貸請元符三年改市易務
為&KR0685;準務戶部太府寺市易案改為平準案尚書省言
平準務官吏等給費多并遣官市物搔動于外近官鬻
石炭市易遽增皆不便民詔罷平準務及官鬻石炭其
在官物貨令有司轉易錢鈔償元給之所崇寧元年戶
部奏平準務錢物毋得他司移用二年以平準為南北
兩務如舊分置官吏歲終考察能否行勸沮法五年郡
縣應置市易者凡歲收息官吏用度之餘及千緡以上
置官監五百緡以上令場務兼領餘並罷先是嘗詔府
界萬戶縣及路在衝要市易抵當已設官置局其不及
萬戶非衝要并諸鎮有官監而商販所會並如元豐令
監當官兼領至是戶部復詳度以聞遂行其議建炎二
年言者以為得不償費遂罷之而以其錢輸左蔵庫惟
抵當庫仍舊紹興元年罷諸州軍免行錢及行戶供應
見任官買賣並依時違者以盗論四年兩浙轉運司檄
婺州市御爐炭須胡桃紋鵓鳩色守臣王居仁以為言
上曰隆冬附火取温煖而巳豈問炭之紋色乎命罷之
諸類此者並禁止焉十三年蠲雷化高融宜廉邕欽賀
貴免行錢十四年以開州兩縣在䕫部尤為僻遠減免
行錢之半十五年以知漢陽軍韓昕言諸路收免行錢
定數外多取一文以上以擅增税賦法罪之十七年蠲
百姓見輸免行錢三分之一十九年南郊赦盡蠲百姓
免行錢欠是後凡赦皆然二十五年罷見輸免行錢禁
下行買物以害及小商敷於鄉村故也淳熙元年罷市
令司詔臨安府及屬縣交易儈保錢減十之五七年諸
路州縣交易儈保錢亦以十分為率與減五分嘉定二
年以臣僚言輦轂之下買物于舖戶無從得錢凢臨安
府未支物價令即日盡數給還是後買物須給見錢違
許陳訴於臺嘉熙三年臣僚言今官司以官價買物行
鋪以時直計之什不得二三重以遷延歲月而不償胥
卒並緣之無藝積日既久類成白著至有遷居以避其
擾改業以逃其害者甚而蔬菜魚肉日用所需瑣瑣之
物販夫販婦所資錐刀以營升斗者亦皆以官價強取
之終日營營而錢本俱成乾沒商旅不行衣食路絶望
特降睿旨凡諸路州縣官司買物並以時直不許輒用
官價違者以贓定罪從之
均輸之法所以通天下之貨制為輕重歛散之術使輸
者既便而有無得以懋遷焉熙寧二年制置三司條例
司言天下財用無餘典領之官拘於弊法内外不相知
盈虚不相補諸路上供歲有常數豐年便道可以多致
而不能贏年儉物貴難於供億而不敢不足遠方有倍
蓰之輸中都有半價之鬻徒使富商大賈乘公私之急
以擅輕重歛散之權今發運使實總六路賦入其職以
制置茶鹽礬酒税為事軍儲國用多所仰給宜假以錢
貨資其用度周知六路財賦之有無而移用之凡糴買
税歛上供之物皆得徙貴就賤用近易遠令預知中都
帑蔵年支見在之定數所當供辦者得以從便變易蓄
買以待上令稍收輕重歛散之權歸之公上而制其有
無以便轉輸省勞費去重歛寬農民庶幾國用可足民
財不匱詔本司具條例以聞而以發運使薛向領均輸
平準事賜内蔵錢五百萬緡上供米三百萬石時議慮
其為擾多以為非向既董其事乃請設置官屬神宗使
自擇之向於是辟劉忱衞琪孫珪張穆之陳倩為屬又
請有司具六路歲當上供數中都歲用及見儲度可支
歲月凡當計置幾何皆預降有司從之八月侍御史劉
琦侍御史裏行錢顗等言向小人假以貨泉任其變易
縦有所入不免奪商賈之利琦顗皆坐貶條例司檢詳
文字蘇轍言昔漢武外事四夷内興宫室財用匱竭力
不能支用賈人桑弘羊之說買賤賣貴謂之均輸雖曰
民不加賦而國用饒足然法術不正吏緣為姦掊克日
深民受其病孝昭既立學者争排其說霍光順民所欲
從而予之天下歸心遂以無事今此論復興衆口紛然
皆謂其患必甚於漢何者方今聚歛之臣材智方略未
見有桑弘羊比而朝廷破壊規矩觧縦繩墨使得馳騁
自由惟利是嗜其害必有不可勝言者矣轍亦坐去官
於是知諫院范純仁言向憸巧刻薄不可為發運使人
主當務農桑節用不當言利自後罷純仁諫職而諫官
李常復論均輸不便權開封府推官蘇軾亦言均輸徙
貴就賤用近易遠然廣置官屬多出緡錢豪商大賈皆
疑而不敢動以為雖不明言販賣既巳許之變易變易
既行而不與商賈争利未之聞也夫商賈之事曲折難
行其買也先期而予錢其賣也後期而取直多方相濟
委曲相通倍稱之息由此而得今先設官置吏簿書廪
禄為費巳厚非良不售非賄不行是官買之價比民必
貴及其賣也弊復如前商賈之利何緣而得朝廷不知
慮此乃捐五百萬緡錢予之此錢一出恐不可復縦使
其間薄有所獲而征商之額所損必多矣帝方惑於安
石之說言皆不行乃以向為天章閣待制遣太常少卿
羅拯為使手詔賜向曰政事之先理財為急朕托卿以
東南賦入皆得消息盈虚翕張歛散之而卿忠誠内固
能倡舉職業導揚朕意底于成績朕甚嘉之覧奏慮流
言致惑朕心匪石豈易轉也卿其濟之以彊終之以不
倦以稱朕意然均輸後迄不能成
互市舶法自漢初與南越通關市而互市之制行焉後
漢通交易於烏桓北單于鮮卑北魏立互市於南陲隋
唐通貿易於西北開元定令載其條目後唐亦然而高
麗回鶻黑水諸國又各以風土所産與中國交易宋初
循周制與江南通市乾德二年禁商旅毋得渡江於建
安漢陽蘄口置三榷署通其交易内外羣臣輙遣人往
江浙販易者没入其貨緣江百姓及煎鹽亭戶恣其樵
漁所造屨席之類榷署給劵聽渡江販易開寳三年徙
建安榷署於揚州江南&KR0685;榷署雖存止掌茶貨四年置
市舶司于廣州後又於杭明州置司凡大食古邏闍婆
占城勃泥麻逸三佛齊諸蕃並通貨易以金銀緡錢鉛
錫雜色帛瓷器市香藥犀象珊瑚琥珀珠琲鑌鐡鼊皮
瑇瑁瑪瑙車渠水精蕃布烏樠蘇木等物太宗時置榷
署於京師詔諸蕃香藥寳貨至廣州交阯兩浙泉州非
出官庫者無得私相貿易其後乃詔自今惟珠貝玳瑁
犀象鑌鐡鼊皮珊瑚瑪瑙乳香禁榷外他藥官市之餘
聽市於民雍熙中遣内侍八人齎勅書金帛分四路招
致海南諸蕃商人出海外蕃國販易者令並詣兩浙司
市舶司請給官劵違者没入其寳貨淳熙二年詔廣州
市舶除榷貨外他貨之良者止市其半大抵海船至十
先征其一價直酌蕃貨輕重而差給之歲約獲五十餘
萬斤條株顆太&KR0685;興國初私與蕃國人貿易者計直滿
百錢以上論罪十五貫以上黥面流海島過此送闕下
淳化五年申其禁至四貫以上徒一年稍加至二十貫
以上黥面配本州為役兵天聖以来象犀珠玉香藥寳
貨充牣府庫嘗斥其餘以易金帛芻粟縣官用度實有
助焉而官市貨數視淳化則微有所損皇祐中總歲入
象犀珠玉香藥之類其數五十三萬有餘至治&KR0685;中又
增十萬熙寧五年詔發運使薛向曰東南之利舶商居
其一比言者請置司泉州其剏法講求之七年令舶船
遇風至諸州界亟報所隷送近地舶司榷賦分買泉福
瀕海舟船未經賦買者仍赴司勘驗時廣州市舶虧歲
課二十萬緡或以為市易司擾之故海商不至令提舉
司究詰以聞既而市易務呂邈入舶司闌取蕃商物詔
提舉司劾之九年集賢殿脩撰程師孟請罷杭明州市
舶諸舶皆隷廣州一司令師孟與三司詳議之是年杭
明廣三司市舶收錢糧銀香藥等五十四萬一百七十
三緡匹斤兩叚條箇顆臍隻粒支二十三萬八千五十
六緡匹斤兩叚條箇顆臍隻粒元豐二年賈人入高麗
貲及五千緡者明州籍其名歲責保結引發船無引者
如盗販法先是禁人私販然不能絶至是復通中國故
明立是法三年中書言廣州市舶已修定條約宜選官
推行詔廣東以轉運使孫迴廣西以陳倩兩浙以副使
周直孺福建以判官王子京罷廣東帥臣兼領五年廣
西漕臣吴潜言雷化州與瓊島對境而發船請引於廣
州舶司約五千里乞令廣西瀕海郡縣土著商人載米
榖牛酒黃魚及非舶司賦取之物免至廣州請引詔孫
迴詳度行之知密州范鍔言板橋瀕海東則二廣福建
淮浙西則京東河北河東三路商賈所聚海舶之利顓
於富家大姓宜即本州置市舶司板橋鎮置抽觧務六
年詔都轉運使吴居厚條析以聞元祐三年鍔等復言
廣南福建淮浙賈人航海販物至京東河北河東等路
運載錢帛絲綿貿易而象犀乳香珍異之物雖嘗禁榷
未免欺隠若板橋市舶法行則海外諸物積於府庫者
必倍於杭明二州使商舶通行無冒禁罹刑之患而上
供之物免道路風水之虞乃置密州板橋市舶司而前
一年亦增置市舶司於泉州賈人由海道往外蕃令以
物貨名數并所詣之地報所在州召保毋得參帶兵器
或可造兵器及違禁之物官給以劵擅乘船由海入界
河及往高麗新羅登萊州境者罪以徒往北界者加等
崇寧元年復置杭明市舶司官吏如舊額三年令蕃商
欲往他郡者從舶司給劵毋雜禁物姦人初廣南舶司
言海外蕃商至廣州貿易聽其往還居止而大食諸國
商亦丐通入他州及京東販易故有是詔凡海舶欲至
福建兩浙販易者廣南船司給防船兵仗如詣諸國法
廣南舶司鬻所市物貨取息毋過二分政和三年詔如
至道之法凡知州通判官吏并舶司使臣等毋得市蕃
商香藥禁物宣和元年秀州開修青龍江浦舶船輻輳
請復置監官先是政和中置務設官於華亭縣後江浦
湮塞蕃舶鮮至止令縣官兼掌至是復設官專領焉四
年蕃國進奉物如元豐法令舶司即其地鬻之毋發至
京師違者論罪契丹在太祖時雖聽緣邊市易而未有
官署太平興國二年始令鎮易䧺覇滄州各置榷務輦
香藥犀象及茶與交易後有范陽之師罷不與通雍熙
三年禁河北商民與之貿易時累年興師千里饋糧居
民疲乏太宗亦頗有厭兵之意端拱元年詔曰朕受命
上穹居尊中土惟思禁暴豈欲窮兵至於幽薊之民皆
吾赤子宜許邊疆互相市易自今緣邊戍兵不得輙恣
侵略未幾復禁違者抵死北界商旅輒入内地販易所
在捕斬之淳化二年令雄霸州静戎軍代州鴈門砦置
榷署如舊制所鬻物增蘇木尋復罷咸&KR0685;五年契丹求
復置署朝議以其翻覆不許知雄州何承矩繼請乃聽
置於雄州六年罷景德初復通好請商賈即新城貿易
詔北商齎物貨至境上則許之二年令雄霸州安肅軍
置三榷埸北商趨他路者勿與為市遣都官員外郎孔
揆等乘傳詣三榷埸與轉運使劉綜并所在長吏&KR0685;互
市物價稍優其直予之又於廣信軍置埸皆廷臣專掌
通判兼領焉三年詔民以書籍赴沿邊榷埸博易者非
九經書疏悉禁之凡官鬻物如舊而增繒帛漆器秔糯
所入者有銀錢布羊馬橐駞歲獲四十餘萬天聖中知
雄州張昭遠請歲會入中金錢仁宗曰先朝置互市以
通有無非以計利不許終仁宗英宗之世契丹固守盟
好互市不絶熙寧八年市易司請假奉宸庫象犀珠直
總二十萬緡於榷埸貿易明年終償之詔許九年立與
化外人私貿易罪賞法河北四榷埸自治&KR0685;四年其貨
物專掌於三司之催轄司而度支賞給案判官置簿督
計之至是以私販者衆故有是命未幾又禁私市硫黃
焰焇及以盧甘石入他界者河東亦如之元豐元年復
申賣書北界告捕之法西夏自景德四年於保安軍置
榷埸以繒帛羅綺易駞馬牛羊玉氊毯甘草以香藥瓷
漆器薑桂等物易蜜蠟麝臍毛褐羱羚角硇砂柴胡蓯
蓉紅花翎毛非官市者聽與民交易入貢至京者縦其
為市天聖中陜西榷場二并代路亦請置場和市許之
及元昊反即詔陜西河東絶其互市廢保安軍榷埸後
又禁陜西並邊主兵官與屬羌交易久之元昊請臣數
遣使求復互市慶歷六年復為置埸於保安鎮戎二軍
繼言驅馬羊至無放牧之地為徙保安軍榷場于順寧
砦既而蕃商䘚無至者嘉祐初西人侵耕屈野河地知
并州龐籍謂非絶其互市則内侵不巳且聞出兀臧訛
龐之謀若互市不通其國必歸罪訛龐年歲間然後可
與計議從之初第禁陜西四路私與西人貿易未幾乃
悉絶之治平四年河東經略司言西界乞通和市自夏
人攻慶州大順城詔罷歲賜嚴禁邊民無得私相貿易
至是上章謝罪乃復許之後二年令涇原熟戶及河東
陜西邊民勿與通市又二年因回使議立和市而私販
不能止遂申詔諸路禁絶既而河東轉運司請罷吴堡
於寧星和市如舊而麟州復奏夏人之請乃令鬻銅錫
以市馬而纖縞與急須之物皆禁西北歲入馬事具兵
志椘蜀南粤之地與蠻獠溪峒相接者以及西州沿邊
羌戎皆聽與民通市熙寧三年王韶置市易司於秦鳳
路古渭砦六年增置市易於蘭州自後於熙河蘭湟慶
渭延等州又各置折博務湖北路及沅錦黔江口蜀之
黎雅州皆置博易場重和元年燕瑛言交人服順久毋
令阻其貿易初廣西帥曾布請即欽廉州各創驛令交
人就驛博買至是即用瑛兼廣西轉運副使同王蕃計
畫焉建炎四年三月宣撫使張浚奏大食國遣人進珠
玉寳貝上曰大觀宣和間川茶不以博馬惟市珠玉故
武備不修遂致危弱如此今復捐數十萬緡易無用之
物曷若惜財以養戰士乎諭張浚勿受量賜予以答之
六月罷宜州歲市朱砂二萬兩紹興三年邕州守臣言
大理請入貢上諭大臣止令賣馬不許其進貢四年詔
川陕即永興軍威茂州置博易場移廣西買馬司于邕
管歲捐金帛倍酬其直然言語不通一聽譯者高下其
手吏得因緣為姦六年大理國獻象及馬五百匹詔償
其馬直却象勿受而賜書勞遣之十二年盱眙軍置榷
場官監與北商博易淮西京西陜西榷埸亦如之十九
年罷國信所博易二十六年罷廉州貢珠散蜑丁盖珠
池之在廉州凡十餘接交阯者水深百尺而大珠生焉
蜑往採之多為交人所取又為大魚所害至是罷之二
十九年存盱眙軍榷場餘並罷乾道元年襄陽鄧城鎮
壽春花靨鎮光州光山縣中渡市皆置榷場以守臣措
置通判提轄五年省提轄官淳熙二年臣僚言溪峒緣
邊州縣置博易場官主之七年塞外諸戎販珠玉入黎
州官常邀市之臣僚言其黷貨啓釁非便止合聽商賈
百姓收買詔從之建炎元年詔市舶多以無用之物費
國用自今有博買篤耨香環瑪瑙猫兒眼睛之類皆寘
于法惟宣賜臣僚象笏犀帶選可者輸送外國謂三百
斤為一婆蘭凡舶舟最大者曰獨檣載一千婆蘭次者
曰牛頭比獨檣得三之一又次曰木舶曰料河逓得三
之一隆興二年臣僚言熙寧初立市舶以通物貨舊法
抽解有定數而取之不苛輸税寬其期而使之待價懷
遠之意實寓焉邇来抽解既多又廹使之輸致貨滯而
價減擇其良者如犀角象齒十分抽二又博買四分珠
十分抽一又博買六分舶戶懼抽買數多止買麄色雜
貨若象齒珠犀比他貨至重乞十分抽一更不博買乾
道二年罷兩浙路提舉以守倅及知縣監官共事轉運
司提督之三年詔廣南兩浙市舶司所發舟還因風水
不便船破檣壊者即不得抽解七年詔見任官以錢附
綱首商旅過蕃買物者有罰舶至除抽解和買違法抑
買者許蕃商越訴計贓罪之舊法細色綱龍腦珠之類
每一綱五千兩其餘犀象紫礦乳檀香之類為麄色每
綱一萬斤凡起一綱遣衙前一名部送支脚乘贍家錢
一百餘緡大觀以後張大其數象犀紫礦皆作細色起
發以舊日一綱分為三十二綱多費脚乘贍家錢三千
餘貫至于乾道七年詔廣南起發麄色香藥物貨每綱
二萬斤加耗六百斤依舊支破水脚錢一千六百六十
二貫有竒淳熙二年戶部言福建廣南市舶司麄細物
貨並以五萬斤為一全綱南渡三路舶司歲入固不少
然金銀銅鐡海舶飛運所失良多而銅錢之泄尤甚法
禁雖嚴姦巧愈密商人貪利而貿遷黠吏受賕而縦釋
其弊䘚不可禁
宋史卷一百八十六
宋史卷一百八十六考證
食貨志下八古渭邊砦便於應接渭監本訛謂今改
正
宋史卷一百八十六考證
