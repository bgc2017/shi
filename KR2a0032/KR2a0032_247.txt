宋史卷二百四十七
元中書右丞相總裁托克托等修
列傳第六
宗室四
子淔子崧子櫟子砥
子晝子潚師&KR0759;希言
希懌士晤士㒟士&KR2287;
士皘不羣不棄不尤
不&KR1418;善俊善譽汝述
叔近叔向彦倓彦橚
彦逾
子淔字正之燕王五世孫父令鑠官至寶文閣待制子
淔以蔭補承務郎累遷少府監主簿改河南少尹時治
西内子淔有幹才漕使宋昪噐之或事有未便子淔輙
力爭昪每改容謝之除蔡河撥發綱運官會夏旱河水
涸轉餉後期貶秩一級提舉三門白波輦運事除直秘
閣丁内艱起復累進龍圖閣祕閣脩撰除陜西轉運副
使初蔡京鑄夾錫錢民病壅滯子淔請鑄小鐡錢以權
之因範格以進徽宗大說御書宣和通寶四字為錢文
既成子淔奏令民以舊銅錢入官易新鐡錢旬日易得
百餘萬緡帝手札以新錢百萬緡付五路均糴細麥命
子淔領其事民苦限廹詣子淔訴者日數百人子淔奏
請寬其期民便之會蔡京再相言者希京意論子淔亂
錢法落職奉祠靖康初復祕閣脩撰金人侵洛子淔奔
荆南潰兵祝靖盛德破荆南城子淔匿民家靖等知之
來謁言京城巳破子淔泣說之曰君軰宜亟還都城護
社稷取功名無貪財擾州縣也皆應曰諾子淔因草檄
趣之翌日靖等遂北行紹興元年召見復徽猷閣直學
士知西外宗正司改江西都轉運使時建督府軍須浩
繁子淔運餉不絶以功進寶文閣直學士再知西外宗
正司三京新復除京畿都轉運使以疾辭卒於家年六
十七子淔幼警悟蘇軾過其家抱置膝上謂其父曰此
公家千里駒也及長善談論工詩然崇寧大觀間土木
繁興子淔每董其役識者鄙之
子崧字伯山燕懿王後五世孫登崇寧五年進士第宣
和間官至宗正少卿除徽猷閣直學士知淮寧府汴京
失守起兵勤王道阻未得進聞張邦昌僭位以書白康
王宜遣師邀金人河上迎請兩宫問罪僭逆若議渡江
恐誤大計遂與知穎昌府何志同等盟傳檄中外已而
聞金人退引兵襄邑遣范塤徐文中詣濟王請王進兵
南京且言國家之制無親王在外者主上特付大王以
元帥之權此殆天意亟宜承制號召四方豪傑則中原
可傳檄而定王命子崧充大元帥府參議官東南道都
總管邦昌家在廬州子崧檄通守趙令儦幾察之且請
捕誅其母子以絶姦心又言自圍城以來朝命隔絶乞
下諸路凡有事宜並取大元帥府裁決偽檄毋輙行宣
撫使范訥逗撓營私所宜加罪宜蠲被兵州縣租經理
淮南荆浙形勢之地毋為羣盗所據檄止諸路毋受邦
昌偽赦移書責邦昌曰人臣當見危致命今議者籍籍
謂劫請傾危之計實由閤下不然金人何堅拒孫傅之
請而卒歸於閤下也敵既遠去宜速反正若少遲疑則
天下共誅逆節雖悔無及矣又遺書王時雍曰諸公相
與亡人之國方且以為佐命功臣不知平日所學何事
會邦昌遣使迎王次第白子崧子崧即貽王書曰似聞
謂以京師殘破不可復入止欲即位軍中便圖遷徙臣
竊惑焉夫欲致中興當謹舉措宜先謁宗廟覲母后明
正誅賞降霈四方若京師果不可都然後徐議所向遂
傳檄京師奏於隆祐太后曰諸路先聞二聖北遷易姓
改國恐間有假討逆之名以竊據州郡者乞速下明詔
諭四方以迎立康王之意庶幾人心慰安奸宄自消矣
尋以所部兵會濟州康王即位子崧請放諸路常平積
欠錢又言臺諫為人主耳目近年用非其人率取旨言
事請遵舊制聽學士中丞互舉范祖禹常安民上官均
先朝言事盡忠請錄其子帝皆可其奏因建三屯之議
一屯澶淵一屯河中陜華一屯青鄆間以張聲勢萬一
敵騎南侵則三道並進可成大功除延康殿學士知鎮
江府兩浙路兵馬鈐轄上章論王時雍徐秉哲吳开莫
儔范瓊胡思王紹王及之顔博文余大均等逼遷上皇
取太子辱六宫捕宗室竊禁物都人指為國賊伏望肆
諸市朝以為臣子之戒時滑州兩經殘破子崧薦傅亮
可任除亮滑州通判黃潛善沮之命遂寢賊趙萬犯鎮
江子崧遣將擊萬於丹徒調鄉兵乘城為備頃之官軍
敗歸鄉兵驚潰子崧率親兵保焦山寺賊據鎮江初昌
陵復土司天監苖昌裔謂人曰太祖後當再有天下子
崧習聞其說靖康末起兵檄文頗涉不遜子崧與御營
統制辛道宗有隙道宗求得其文上之詔御史往案其
獄情得帝震怒不欲暴其罪坐以前擅棄城降單州團
練副使謫居南雄州紹興二年赦復集英殿脩撰而子
崧已卒於貶所
子櫟燕懿王後五世孫登元祐六年進士第靖康中為
汝州太守金人再渝盟破荆湖諸州獨子櫟能保境土
李綱言於朝遷寶文閣直學士尋提舉萬壽觀紹興七
年卒
子砥藝祖後令珦之子也仕至鴻臚丞北遷至燕山久
之欲遁歸乃遣其徒朱國寶王孝安至中京求得上皇
宸翰懷之以歸建炎二年六月至行在帝命輔臣召問
於都堂子砥言金人講和以用兵我國歛兵以待和往
者契丹主和議女真主用兵十餘年間竟滅契丹今復
蹈其轍譬人畏虎㗖虎以肉食盡終必食人若設䧟穽
待之庶能制虎因復故官已而賜對稱旨命知台州卒
子晝字叔問燕王五世孫少警敏強記工書翰累官憲
州通判宣和初充詳定九域圖志編修官出知澤州改
密州詔為刑部員外郎以憂去建炎四年遷吏部員外
郎尋用大宗正士㒟薦遷尚書左司員外郎兼權貨務
歲收茶鹽香錢六百九萬餘緡以功進秩一階試太常
少卿集太常因革禮八十篇為二十七卷上言復春分
祀高禖禮除權禮部侍郎遷徽猷待制樞密都承旨以
公族為侍從及改官制後都承旨用文臣皆自子晝始
衢嚴信饒之民生子多不舉子晝請禁絶之累求補外
遷徽猷閣直學士知秀州既而奉祠以歸寓於衢紹興
十二年卒年五十四
子潚字清卿秦康惠王後孝靖公令奥之子也七歲而
孤家貧力學登宣和中進士第調真州刑曹掾與守爭
獄事解官去改衢州推官胡唐老奇其才任之屬時多
故子潚佐唐老繕完城具苖劉兵至城下不能攻以功
進一秩累官吏部郎中求補外遷戶部郎中總領江淮
軍馬錢糧諸司饋禮月以千緡悉歸之公帑除直秘閣
兩淮轉運副使朝廷遣人檢沙田蘆場欲槩增租額子
潚以承買異冒占力止之時議者言田之並太湖者被
水患宜分道諸浦注之江詔子潚往案視還言太湖當
數州巨浸豈淞江一川所能獨泄昔人於常熟北開浦
二十四以達大江又開浦十於崑山東南以入海今皆
湮塞宜加疏浚從之遂浚常熟東柵至雉浦入於涇谷
又疏鑿福山塘至尚市橋北注大江分殺其勢水患用
息明州守趙善繼治郡殘酷子潚率諸監司劾罷之除
直敷文閣知臨安府吏不能欺禁權家僦人子女為僕
妾者詔權戶部侍郎陞華文閣待制復知臨安府調三
衙卒修築都城不擾而辦金主亮渝盟子潚獻助軍錢
十五萬緡特遷一秩帝幸建康充行宫留守參謀官扈
蹕還復知臨安府金人來議和子潚謂事情叵測宜以
軍禮待之孝宗嗣位志圖恢復子潚練兵習為鵝鸛魚
麗陣上觀於便殿嘉之賜金帶擢敷文閣直學士移知
明州沿海制置使臺諫王十朋王大寶抗疏留之帝曰
朕委以防海行召還矣初海宼以賂通郡胥吏吏反為
之用匿其蹤跡賊遂大熾商舶不通子潚以禮延土豪
俾率郡胥分道入海告之曰用命者有厚賞不則殺無
貸胥衆震恐争指賊處悉禽獲凡豪猾為賊囊槖者窮
治之海道遂平陞龍圖閣直學士知福州歲饑告糴旁
郡米價頓平民賴以濟進龍圖閣學士移知泉州吏有
掠民女為妾者其妻妬悍殺而磔之貯以缶抵其兄興
化掾安廨中宫父詣郡訴吏不決子潚訪知亟遣人
往興化果得缶以歸獄遂決其發擿槩類此乾道二年
卒於官年六十六
師&KR0759;字從善系出燕懿王王生彰化軍節度使惟忠惟
忠生宣城侯從謹從謹生崇國公世恬世恬生嘉國公
令晙中興初韓世清挾令晙為變裂黃旗被其身固拒
獲免令晙生朝奉郎子笈子笈生和州防禦使伯驌伯
驌少從高宗於康邸以文藝侍左右師&KR0759;伯驌之子也
舉進士第除司農簿遷金部郎中孝宗竒其才顧遇頗
厚師&KR0759;奏左右曹度支倉部宜立總計司歸併財物之
數以絶吏奸制可知吉州即山鍊銅足冶欠額二十萬
進戶部郎官淮東總領光宗初擢大府少卿知秀州改
淮南運判時郡鐡錢不行鹽商弗至師&KR0759;請發度牒出
倉粟以收鐡錢鹽利遂通累遷司農卿知臨安府有僧
號散聖者以妖術惑衆師&KR0759;捕治黥之韓侂胄用事師
&KR0759;附之遂得尹京侂胄生日百官爭貢珍異師&KR0759;最後
至出小合曰願獻少果核侑觴啟之乃粟金葡萄小架
上綴大珠百餘衆慚沮侂胄有愛妾十四人或獻北珠
冠四枚於侂胄侂胄以遺四妾其十人亦欲之侂胄未
有以應也師&KR0759;聞之亟出錢十萬緡市北珠製十冠以
獻妾為求遷官得轉工部侍郎侂胄嘗飲南園過山莊
顧竹籬茅舍謂師&KR0759;曰此真田舍間氣象但欠犬吠雞
鳴耳俄聞犬嘷叢薄間視之乃師&KR0759;也侂胄大笑久之
以工部尚書知臨安府侂胄將用兵師&KR0759;度侂胄材疎
意廣必召禍乃持異論侍御史鄧友龍劾罷之侂胄死
其黨多坐謫以師&KR0759;嘗與侂胄異故獲用除寶謨閣直
學士知鎮江府會荆湖始置制閫以命師&KR0759;給事中蔡
幼學繳其命遂罷歸未幾詔為兵部尚書知臨安府幼
學時為學士亦不草詔留元剛草之時楮輕糴貴師&KR0759;
尹京未數月楮價寖昂糴亦稍平執政愈益賢之會武
學士柯子沖盧宣德以事至府師&KR0759;擅撻遣之衆盡讙
文武二學之士交投牒師&KR0759;乃罷免與祠卒於家年七
十師&KR0759;四尹臨安有能聲嘗鈎致民罪没其家貲謟事
權貴人以是鄙之
希言字若訥惠王令懬元孫也淳熙十四年登第調衢
州司戶合郡民以計表其坊里標其戶數為圖獻於守
守才之西安令不職守檄希言攝邑漕善令會嚴州請
復烏龍嶺税場檄希言往訪之俾令得復職希言力陳
烏龍場不當復漕怒曰衢已復孔步章戴二場何烏龍
獨不可復希言謂二場當併罷去漕不能奪二場竟亦
廢改吉州司里屬邑有誣人以殺人罪者吏治之急囚
誣服希言鞫得實檄縣他捕乃得真盗用楊萬里周必
大薦授臨安府司法改淮西總所幹辦移書約諸郡綱
必時發至即受納無滯留始至軍庫見錢不滿千緡比
去庫錢充溢知臨安仁和縣闢學宫四百餘畝適大旱
蝗集御前蘆場中亘數里希言欲去蘆以除害中使沮
其策希言驅卒燔之臨平塘隄決希言督役親捧土投
石兵民争奮堤成因築重隄後不復決民病和買絹折
錢重希言節公費代其輸除大社令遷樞密院編脩官
兼右司上言諸將但務城守敵來不拒去不復追異時
之憂殆不止保江而已宜諭諸將一軍受圍諸軍共守
敵不渡淮則均受賞以戰為守毋以守為守遷宗正丞
請南班得與輪對許之累遷秘書丞著作郎軍器少監
皆兼右司又充密院檢詳為宰屬樞掾凡六年奉祠去
嘉定十七年卒年六十一贈資政殿大學士封越國公
諡忠憲子與權登進士第再中刑法科官至開府儀同
三司
希懌字伯和燕王八世孫登淳熙十四年進士第趙汝
愚帥福建希懌為屬吏嘗言治人如修身治政如理家
愛民如處昆弟取古今官著惠愛者緝為一編曰是吾
師矣汝愚嘉之薦於憲辛棄疾棄疾尚氣僚吏不敢與
可否希懌獨盡言無所避屬邑候官苦税重每不登額
希懌稽核公帑羡錢以足之棄疾亦薦其能汝愚當國
調江東運司幹辦同寅有坐侂胄黨者諸司莫敢薦希
懌賢其人請以薦已者薦之改太平州通判先是盗黥
而逃者捕得處死希懌言強盗特貸命而輙逃者斬今
黥罪致死非法之平也自是皆減死論遷江西茶鹽提
舉歲饑惡少聚劫希懌將自臨按幕屬力止之不聽曰
希懌不出饑民終不得食且召亂矣遂行發粟賑給禽
首謀者治之其黨遂散陞本路帥兼漕事黑風峒羅世
傳寇郴陽奸民潛通賊隂濟以糧希懌捕治之賊乏食
乃去未幾李元礪寇郴陳廷佐寇南安復誘羅世傳與
合劫掠至龍泉有何光世者能知賊動息希懌授光世
計俾誘世傳誅元礪以自贖功未竟移知平江府其後
世傳果縛元礪以獻廷佐勢孤亦降移知太平州希懌
為倅日習知其民利病遂損折市價減榷酤額以蘇民
力已而乞祠遷端明殿學士換昭信軍節度使開府儀
同三司致仕嘉定五年卒年五十八贈少保封成國公
士晤字公美濮安懿王曾孫也天資警敏兒時儼如成
人比弱冠為右監門衛大將軍貴州團練使從上皇北
遷次洺州東與諸宗室議欲遁還據城謀未就而金人
圍合皆散走士晤乘驢西亡夜半盗&KR1025;驢去徒步疾趨
遲明抵武安酒家語人曰我皇叔也邑官聞之來謁資
以衣冠鞍馬因募得少壮百餘人從至磁州招集義兵
以解洺圍旬日間得勝兵五千人歸附者數萬時洺州
守臣王麟欲叛降敵軍民怒殺之推統制韓一為主士
晤夜半薄城下力戰破圍翌日入城部分守禦敵治壕
塹樹鹿角示以持久士晤礪將士死守飛火砲碎其攻
具以計生得其首領敵乃解圍去以功遷權知洺州仍
兼防禦使建炎二年金人再犯洺糧盡援絶衆不能守
乃擁士晤出城由白家灘抵大名府詔赴行在紹興五
年遷泉州觀察使再遷平海軍承宣使知南外宗正事
時泉邸新建向學者少士晤奏宗子善軫文藝卓絶衆
所推譽乞免文解由是人知激勸遷節度使未拜而卒
年四十六贈少師追封和議郡王淳熙中諡忠靖子不
流歴臨安紹興帥治有聲
士㒟字立之郇康孝王仲御第四子有大志好學善屬
文初補右班殿直累遷忠州防禦使鄭州觀察使由寧
遠軍承宣使轉權同知大宗正事時康王建大元帥府
士㒟請於孟太后乞命帥府得承制便宜行事又請奉
王承大統太后從之王遂即位除光山軍節度使扈蹕
南幸黃潛善等用事士㒟論其誤國潛善斥之出知南
外宗正事會苗傅劉正彦作亂士㒟易服入杭以蠟書
遺張浚趣其勤王復遺吕頤浩書勉其與浚同濟國難
苗傅等怒浚浚坐謫復遺浚書謂朝廷無他意俾賊勿
疑耳事平加檢校少保除同知大宗正事丁母憂起復
除大宗正事請序位安定郡王下從之累乞祠不許以
定策功詔其子不議改文秩不怞易環衛官加士㒟檢
校少師尋加開府儀同三司判大宗正事入覲勸帝留
意恤民金人既歸河南陜西地命士㒟謁陵寢遂入栢
城披歴榛莽隨宜葺治禮畢而還特封齊安郡王以旌
其勞尋權主奉濮安懿王祠事軍興罷宗室賜予至有
喪不能歛者士㒟以聞詔緦麻袒免親任環衛官而身
亡者賜錢有差士㒟數言事忤秦檜及岳飛被誣士㒟
力辨曰中原未靖禍及忠義是忘二聖不欲復中原也
臣以百口保飛無他檜大怒諷言者論士㒟交通飛蹤
迹詭秘事切聖躬遂奪官中丞万俟卨復希旨連擊之
謫居於建凡十二年而薨年七十帝哀之贈太傅追封
循王六子皆進官二階長子不凡方苗傅之亂刲股納
蠟書持告張浚以功轉兩官易文資從趙哲收復建州
殺葉濃以功賜爵二級
士&KR2287;字仰夫太宗五世孫初以廕補官累轉太子率府
副率建炎初隆祐太后幸洪州敵奄至百司散走士&KR2287;
至一大船中見二帝御容負以走遇潰兵數百同行至
山中衆欲聚為盗士&KR2287;出御容示之曰盗不過求食為
朝夕計耳孰若仰給州縣士&KR2287;以近屬諭之必從如此
則今日不饑餓後日不失賞是一舉而兩得也衆聽命
乃走謁太后虔州會虔民作亂鄉兵在外為應與官軍
相持士&KR2287;詣執政謂當請太后急肆赦人知免死庶可
安集又宜急諭城中城中定則外寇可弭譬如服藥心
腹已安外禦風濕乃餘事耳赦既下城中遂定遷右監
門衛大將軍惠州防禦使紹興二十一年卒贈建寧軍
承宣使追封建安郡王
士皘太宗之後商濮王之裔也從上皇俱北遷乘間變
姓名入僧寺中落髮衣僧衣以行抵會稽扈駕巡幸以
覃恩轉千牛衛將軍奉朝請而卒
不羣字介然太宗六世孫宣和中量試授承事郎靖康
初宰濟南章邱縣縣當山東河北之衝不羣募效用五
千人增城浚濠為戰守備敵攻圍兩月不能下遷維州
通判陞直秘閣通判鎮江府辟充兩浙宣撫司主管機
宜文字高宗在越詔改郴州時羣盗出没湖湘間不羣
嚴備禦盗不能犯進直顯謨閣移知鼎州充湖北兵馬
副鈐轄既而朝廷慮郴失守復留不羣於郴會岳飛破
曹成成遁因犯郴不羣乘城固守拒郤之進直寶文閣
移知宣州軍需以時辦而民不擾進秩二階知廬州酈
瓊叛擁不羣北去尋釋之以歸帝召見問瓊叛故不羣
曰由劉錡除制置瓊等以為圖已兼撫諭後時故叛帝
悔之除知荆南府累遷兩浙路轉運副使卒於官
不棄字德夫太宗之裔紹興中為江東轉運判官秦檜
忌四川宣撫使鄭剛中以不棄能制之除太府少卿四
川宣撫司總領官初趙開總蜀賦宣撫司文移率用申
狀不棄至官用張憲成故事以平牒見剛中剛中愕然
久之始悟其不隷已遂有隙不棄欲盡取宣撫使所儲
剛中不與不棄怒剛中辟利州轉運使王陟兼本司參
議不棄劾罷之二人愈不相能檜併召還剛中在蜀服
用頗踰制不棄復文致其事檜乃罷剛中陞不棄敷文
閣待制知臨安府踰年改工部侍郎尋除敷文閣直學
士知紹興府時浙東旱饑民多流亡提舉秦昌時檜兄
子也不棄言其悉心振恤全活甚衆昌時得遷秩其媚
檜如此未幾卒
不尤有武力靖康之難與王明募義兵與金人戰雄張
河南北盗皆避其鋒曰此小使軍也高宗即位引衆歸
補武翼郎從岳飛平湖寇飛死檜奪其兵遣守横州而
卒子善悉進士登第累官敷文閣直學士兩浙轉運副
使
不&KR1418;字仁仲嗣濮王宗暉曾孫也父士圃從上皇北遷
遙拜集慶軍節度使不&KR1418;初補保義郎紹興二十七年
登第易左宣義郎調婺州金華丞治縣豪何汝翼械請
於郡編隷他州邑人慴服除永州通判郡歲輸米倍收
其贏民病之不&KR1418;言於守損其數帥司檄不&KR1418;錄靖州
獄辯出冤者數十百人靖人德之繪其象以祠除知開
州開在巴東俗鄙陋不&KR1418;為興學俾民知孝義郡有鹽
井舊長吏必遣所親監之私其利不&KR1418;罷遣鹽利倍入
郡計用饒以羡餘代民輸夏秋兩税及天申節銀絹在
開二年民絶鬭爭夜戶不閉諸司交薦以比古循吏轉
䕫州轉運判官開人數千遮城門不得行至䕫民病上
供銀時部使者以親故攝大寧鹽場專其利不&KR1418;斥去
而鹽獲羡餘乃出錢市羡鹽數十萬斤易米得三萬餘
斛運抵湖北市銀以歸代諸郡納上供銀省緡錢十五
餘萬改成都路轉運判官適歲饑不&KR1418;行抵瀘南貸官
錢五萬緡遣吏分糴比至下令曰米至矣富民爭發粟
米價遂平䨇流朱氏獨閉糴邑民羣聚發其廪不&KR1418;抵
朱氏法籍其米黥盗米者民遂定永康軍歲治都江堰
籠石蛇絶江遏水以灌數郡田吏盗金減役夫堰不固
而圯田失水故歲屢饑不&KR1418;躬視操板築繩吏以法乃
出令民業耕者田主貸之事末作者富民振之老幼疾
患者官為粥視全活數百萬黎州青羌奴結兒反制司
調兵往戍屬不&KR1418;給餉故事富人出糧而下戶以力致
于邊不&KR1418;曰民饑不可擾也以糴餘米發卒運之已而
朝廷命不&KR1418;攝制司初官兵敗前制使遣人賂奴結兒
以和不&KR1418;曰奴結兒吐蕃小種也今且和若大族何不
聽會酋豪夢束畜列率數千人入漢地二百餘里成都
大恐不&KR1418;静以鎮之召僚屬飲夜遣步將領飛山軍徑
赴沉黎又徙綿州兵戍卭州為後援戒之曰堅守勿動
密檄諸蕃部生獲吐蕃一人賞十縑殺一人二縑於是
卭部川首領崖襪合諸部落大破吐蕃於漢源斬夢束
畜列首來獻凡十有六日而平嘉州虛恨蠻入寇不&KR1418;
標吐蕃首境上蠻懼一夕遁去不&KR1418;乃令緣邊家出丁
夫一人分戍諸堡復其家不&KR1418;罷歸蜀人送者沿成都
至䨇流遮道不得行未幾除成都提刑改江西路轉運
判官廷臣薦其賢詔授右監門衛大將軍惠州防禦使
知大宗正事非常制也吏白承受奏請須用中貴人不
&KR1418;曰有司不存乎罷不用中貴人或請見輙謝出之進
明州觀察使俄陞招慶軍承宣使金人完顔烈來聘充
館伴副使金使從者舊見館使皆對揖不&KR1418;不為禮宴
玉津園不&KR1418;連射皆中使者驚服不&KR1418;以文行訓勉族
屬薦其秀傑者奏新學宫增廣弟子員倣大學校定法
置自訟齋使有過者讀書其中人人感勵淳熙十四年
卒年六十七贈開府儀同三司封崇國公不&KR1418;性篤孝
生七歲遭父北遷每思慕涕泣長力學母曹氏止之答
曰君父讐未報非敢志富貴也登第時已入仕法當超
兩秩請回授其母母封法止令人高宗嘉其志特封郡
夫人居官所至有聲立朝好言天下事蜀中武帥操重
權不&KR1418;請復置安撫司相維而治其論王抃不宜㨂選
諸路軍王友直不可為副都指揮使尤人所難言者遇
大旱一日九疏勸上求直言通下情退而燔其藁時布
衣上書狂悖多抵罪不&KR1418;謂太上皇帝不罪言者此宜
書之御座右帝悚然可之既嘉其忠諒每宴禁中帝飲
之酒顧謂皇太子曰此賢宗室也一日坐待漏院有給
事中白英國公借擊毬馬不&KR1418;正色曰上惟一皇孫萬
一馬驚墮斬汝軰無益也馬竟不可得所敬者朱熹張
栻栻死為請諡又請用熹其好尚如此
善俊字俊臣太宗七世孫父不衰閩路兵馬鈐轄善俊
初補承節郎紹興二十七年登第換左承務郎調南城
丞改昭信軍簽判竒之虞允文亦薦其有邊帥才除幹
辦諸司審計司知郴州敷奏稱旨留為大府寺丞尋攝
帥知廬州會歲旱江浙饑民廪至善俊括境内官田均
給之貸牛種僦屋以居死者為給槥人至如歸州城舊
毁於兵善俊葺完之因言異時恃焦湖以通饋餫今既
堙涸宜募鄉兵保孤姥二山治屋以儲粟敵或敗盟則
吾城守有餘餉道無乏矣又增築學舍新包拯祠春秋
祀之人感其化累遷龍圖閣直學士移知建州建俗生
子往往不舉善浚痛繩之給金穀捐已俸以助其費再
知廬州首言和好不可恃當高城浚池以為備復芍陂
七門堰農政用修免責屬邑坊場河渡羡錢百姓德之
以父憂去服闋起知鄂州適南市火善俊亟往視事弛
竹木税發粟振民開古溝創火巷以絶後患僚屬爭言
用度將不足善俊曰吾將瘠已肥人乃省燕游車騎鼓
吹之費郡計用饒代輸民役錢再知建州歲饑民羣趨
富家發其廪監司議調兵掩捕善俊曰是趣亂也諭許
自新平米價民乃定邑尉入盗十三人死罪以希賞善
俊辯其冤徙知隆興府移江西轉運副使時朝廷議減
月樁錢善俊言及州不及縣則縣仍廹取於民猶不減
也宜一路通裁其額下之漕臣科郡縣輕重均減之又
奏和買已是白科從而折變益加糜費其數反重於正
絹併乞蠲減黥卒遇赦還者刺充舖兵可除民害所言
多見用轉湖南帥郴桂地絶遠守多非才善俊謂宜精
其選代輸潭州經總制錢停醴陵淥水渡錢加秘閣修
撰移知鎮江府丁母憂終喪而卒年六十四善俊風儀
秀整喜功名尤好論事孝宗時日中有黑子地屢震每
以飭邊備為戒孝宗英武獨運缺相者累年善俊極言
相位不可無人尤人所難言者
善譽字靜之父不倚太宗之後也善譽幼敏慧力學乾
道五年試禮部第一初調昌國簿攝邑事勸編戶裒金
買田以助嫁娶喪葬捕得海盗全黨守欲上其功善譽
曰奈何以人命希賞守益賢之薦于朝授兩浙運幹改
知撫州臨川縣縣嘗預借民賦善譽閱籍發逋負按籍
征催卒以時辦集遂罷預借改常州添差通判史浩言
其賢詔赴部堂審察累遷大理丞湖北常平茶鹽提舉
會大旱善譽通融諸郡常平計戶振貸嗣歲麦禾倍收
民爭負以償奏罷税場十餘渡四十五民便之俾諸郡
售田委郡文學董其入以給計偕者移潼川路提刑轉
運判官遂寧守徐詡乏廉聲部使者以其故御史寬假
之善譽過遂寧詡出迎善譽抑使循廊詡大沮郡人聞
之爭訟其過善譽劾諸朝宰相王淮善詡寢其章善譽
徑以聞罷詡又以羡貲給諸郡置莊民生子及娠者俱
給米威惠並孚宗子寓蜀者少業儒善譽即郡庠立學
以教之人始感勵引年乞祠歸處一室以圖書自娛無
疾而卒年四十七時淳熙十六年也善譽早失怙恃撫
育諸季備至居官廉靖自將多所著述郭雍朱熹嘗取
其易說云
汝述字明可太宗八世孫曾祖士說從二帝北遷臨河
罵敵而死汝述登淳熙十一年進士第調南劔州順昌
尉嘉定六年詔主管官告院自是常兼宰士累遷將作
少監權侍立修注官八年除起居郎兼密院都承旨俄
遷兵部侍郎以母憂去服闋改刑部侍郎遷尚書知平
江府卒汝述為尉應詔上封事論議懇惻立朝薦引多
知名之士然為時相所親躐躋通顯人亦以此少之
叔近悼王元孫榮良公克類之子也建炎元年為秀州
守杭卒陳通反詔辛道宗將西兵討之兵潰為亂抵秀
州城下叔近乘城諭以禍福亂兵乃去未幾差權兩浙
提刑叔近招通通聽命叔近以素隊數十人入賊城衆
猶不解甲叔近置酒推誠待之遂皆感服城中稍定叔
近奏通初無叛心止緣葉夢得賞不時給遂至紛争今
已就招請赦其徒二百餘人帝許之臺諫皆言不可遂
寢叔近還秀州已而王淵兵至杭詐傳呼云趙秀州來
通郊迎淵遂誅之初淵在忭京狎娼周氏周氏後歸叔
近淵銜之乃誣叔近通賊奪職拘於州以朱芾代之芾
肄殘虐軍民怨忿小卒徐明率衆囚芾迎叔近領郡事
叔近不得辭因撫定之請擇守於朝奏未逹朝廷命張
俊致討俊淵部曲也辭行淵謂之曰叔近在彼俊喻意
領兵至郡叔近出迎俊叱令置對方操筆羣刀遽前斷
其右臂叔近呼曰我宗室也俊曰汝既從賊何云宗室
語未竟已折首於地徐明等見叔近死遂反戈嬰城縱
火驅掠翌日俊斬關入捕明等誅之取周氏歸於淵紹
興九年御史言叔近之冤贈集英殿脩撰
叔向魏王之系也方汴京破時叔向潛出之京西金人
退引衆屯青城入至都堂叱王時雍等速歸政置救駕
義兵其後為部將于渙上變告叔向謀為亂詔劉光世
捕誅之
彦倓字安卿彭城侯叔褧曾孫也父公廣饒州太守彦
倓初調溧陽尉邑民潘氏兄弟横邑中號三虎畜僮僕
數百邑官莫敢誰何彦倓白其守治之縛潘氏昆弟正
其罪改揚州司戶攝獄掾有告主蔵吏盗錢餘千萬治
之急吏泣請死彦倓察其情屏人問則諸吏共貸也乃
許自首免罪一日而畢改平江府推官攝宜興縣縣自
中興後預借民明年税民挾此得慢其令彦倓請禁預
借邑遂易治知臨安於潛縣縣胥往往通臺省吏得肆
其奸彦倓執其黠者械送府臺省吏從中救之彦倓力
爭竟抵胥罪浮橋屢以水敗彦倓梁以石民免溺死陞
臨安府通判開禧初知興國軍歲旱蝗而軍需益急屬
邑令吳格負上供銀尤多彦倓坐累貶秩格愧謝彦倓
曰屬時多艱宜寬民力以崇根本何謝為潰卒據外城
為變彦倓募能斬捕者賞之既而各斬首以獻散其餘
黨累遷湖南運判猺人羅孟傳反累歲不能平彦倓謂
帥臣曰猺人讐殺乃其常情况主斷不平是激之使叛
也能遣諜者離其黨與俾還自相讐破之易矣帥從其
計遂降孟傳尋知紹興府楮價輕彦倓權以法民便之
復鹿鳴禮置興賢莊以資其費築捍海石塘亦置莊以
備增築會旱饑民聚陂湖中彦倓取死囚幕首刖足徇
於衆曰此劫蔆藕者也遂散其衆乃第民高下損其税
有差免輸湖籍田米舉緡錢四十萬以助荒政民賴以
濟詔改大府少卿遷顯謨閣知太平州調江西轉運使
嘉定十一年卒於官年六十四
彦橚字文長悼王七世孫祖訓之在忠義傳彦橚登乾
道二年進士第尉樂清會大旱令循故事禱雨而責租
益急彦橚曰損斂已責所以招和氣何禱為已而果雨
累官福建路運幹屬邑負振鹽本錢數千萬累歲不能
償彦橚白其長蠲之慶元初知晉陵縣歲饑彦橚振恤
有方所活幾二十萬又以羡錢為五等戶代輸擢監登
聞檢院時韓侂胄方柄用朝士悉趨其門彦橚切歎惋
出知汀州州民葉姓者嘯聚汀贛間彦橚遣將捕戮之
遷廣西提刑諸郡鬻官鹽取息之六以奉漕司後增至
八分彦橚復其舊以蘇民力朝廷從之侂胄死詔戶部
侍郎兼樞密院檢詳士大夫前與兵議者坐侂胄黨將
併逐之彦橚歎曰士方以偽學廢今又以兵端斥去苟
欲錮士何患無名每見帝必言才難遷湖廣總領舊士
卒物故大將不落其籍而私其月請彦橚置别籍稽核
之或傳軍中有怨言彦橚曰不樂者主帥耳何損士卒
持之三年掛虚籍者贏三萬額減錢百萬緡用度以饒
比去餘七百萬而諸路累積逋負猶四百萬盡蠲之知
平江府郡之崑山並大海盗出没莫可蹤迹彦橚奏分
其半置嘉定縣屯兵以守轉寳謨閣待制卒於官年七
十一
彦逾字德先魏悼王後崇簡國公叔寓曾孫也紹興三
十年登第淳熙五年知秀州累遷大府少卿四川總領
將入境利西帥吳挺遣屬吏安丙來迓彦逾見即喜其
人從容問之曰太尉統衆六萬得無虚籍乎丙以情告
彦逾遺挺書俾損虚籍數千以寬四川之賦挺不敢隠
改知鎮江府郡適旱饑彦逾節浮費發粟振糶民賴以
濟遷戶部侍郎工部尚書孝宗崩光宗疾不能持喪樞
密趙汝愚議請立嘉王為皇帝欲倚殿帥郭杲為用遣
中郎將范任告之杲不應時中外洶洶彦逾見汝愚對
泣汝愚密告以翌戴之議彦逾大喜力贊其決郭杲嘗
被誣彦逾為白於帝杲德之遂馳告杲曰彦逾與樞密
第能謀之耳太尉為國虎臣當任其責杲未及對彦逾
急責之杲許諾遂領兵為衛寧宗即位汝愚謂彦逾曰
我軰宗臣不當言功會留正免相汝愚登右揆彦逾以
端明殿學士出知建康兼江東安撫使未行改四川安
撫制置使兼知成都府彦逾為政不擾蜀人便安之以
定策勲累遷資政殿大學士嘉泰間知明州兼沿海制
置使嘉定間乞祠以歸尋卒彦逾始與汝愚協濟大計
冀汝愚引已共政及外除頗觖望乃疏當時名臣上之
目為汝愚黨帝由是疑汝愚其兩入蜀皆有聲然吳氏
世守武興兼利西安撫操重權吳挺卒朝廷用邱崈議
併利西安撫於東路以革世將之弊而彦逾奏復利西
安撫乃領以武帥其後吳曦因之以生變人以是咎彦
逾云
宋史卷二百四十七
