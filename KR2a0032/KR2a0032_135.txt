宋史卷一百三十五
元中書右丞相總裁托克托等修
樂志第八十八
樂十(樂章五)
朝謁玉清昭應宫太清宫(朝享景靈宫封禪)祀汾隂奉天書祭九鼎
眞宗奉聖祖玉清昭應宫御製十一首
降聖眞安巍巍眞宇奕奕殊庭規模太紫炳煥丹青
元命祗荅大猷是經多儀有踐丕應無形肆設金石
聲聞杳冥佇迴飈馭永祐基扄
奉香靈安芳氣上浹飈馭下臨紹承丕緒永勵精明
氤氲成霧葱鬱垂隂虔恭對越介祉攸欽
奉饌吉安發祥有自介福無疆紛綸丕應保佑下方
嘉薦斯備雅奏具揚寅威洞達監眄昭章
玉皇位酌獻慶安無體之體強名之名監觀萬㝢統
治九清眞期保祐瑞命昭明乾乾翼翼祗荅財成
聖祖位酌獻慶安於昭靈貺誕啓鴻源功濟庶彙慶
流後昆蘭肴登爼桂酒盈尊俯迴飈駕永庇雲孫
太祖位酌獻慶安赫赫藝祖受命高穹威加海外化
浹區中發祥宗祏錫祐眇冲欽承積德勵翼精衷
太宗位酌獻慶安明明文考儲精上蒼禮樂明備溥
率賓王功德累洽歴數會昌孝思罔極不祐無疆
亞終獻冲安太初非有體至道夲無聲降迹臨下土
成功涉上清至仁敦動植丕緒啓宗祊紫禁承來格
鴻基保永寧發祥垂誕告致孝薦崇名廣樂神欽奉
儲休固太平
飲福慶安明明始祖誕啓慶基翼翼後嗣虔奉孝思
精潔斯達祉福咸宜于以報貺于以受釐
徹饌吉安雕爼在御飈駕聞聲眞遊斯降旨酒斯盈
大樂云闋大禮云成徹彼常薦罄此明誠
送聖眞安精心既達眞遊允臻禮容斯舉福應惟醇
將整仙馭言還上旻永存嘉貺用泰烝民
迎奉聖像四首(並用慶安)
玉皇位玉虛上帝金像睟容宅眞雲褠練日龜從惟
皇對越率禮寅恭靈心丕應福禄來崇
聖祖位總化在天保昌厥緒降格皇闈瓊輪載御藻
仗星陳睟容金鑄佑我慶基宅兹靈宇
太祖位烝哉大君聿懷帝祖鎔範眞儀奉尊靈宇至
感祥開洪輝物覩瞻謁盡恭飛英率土
太宗位於顯神宗德洽區中祥金爍冶範兹睟容殊
庭胥宇備物致恭明威有赫降福來同
玉清昭應宫上尊號三首
奉告隆安登隆妙號欽翼淵宗茂宣德禮有恪其容
奉章升薦垂佩彌恭揚休詠美以間笙鏞
太初殿奉冊寳登安皇靈垂祐洪福彌隆祗率緜㝢
潔祀眞容嚴恭奉冊對越清躬睟容肅穆懿號尊崇
禮盛樂舉福禄來同
二聖殿奉絳紗袍登安赫赫列聖威德巍然彤彤靈
宇睟儀在焉奉以龍衮被之象天重慶宗稷億萬斯
年
太尉奉聖號冊寳眞安上旻降監介祉實繁邦家脩
報妙道歸尊增名霄極奉冊靈軒茂宣聖典永祐黎
元
寳冊升殿大安圖書昭錫典禮紹成烝民何幸教父
儲靈欽承景貺祗奉崇名致虔寶冊垂祐基扄
降神眞安猶龍之聖降生厲鄉教流清淨道符混茫
大君肅謁盛儀允臧森羅羽衞躬薦蕭薌簪紱濟濟
鍾石洋洋高眞至止介福誕祥
奉玉幣靈安琳宫奕奕黼坐煌煌玉帛成禮飈馭延
祥鴻儀有則景福無疆嘉應昭協丕猶誕揚
奉饌吉安金奏以諧飈遊斯格靈監章明皇心勵翼
肅奉雕爼來升綵席享德有孚凝禧無斁
酌獻大安欽崇至道肅謁殊庭順風而拜明德惟馨
飈馭來格尊酒斯盈是酌是獻心通杳冥
飲福大安彼渦之壤指李之區千乘萬騎來朝密都
躬陳芳薦欵接仙輿飲酒受福永耀鴻圖
亞終獻正安邈矣道祖冥幾惚恍常德不離至眞無
象引位清穹降祥神壤酌醴薦誠控飈來享
送神眞安醴醆在戸金奏在庭籩豆有踐黍稷非馨
義盡蠲潔誠通杳冥言旋風駟祚我脩齡
太極觀奉冊寳一首
登安之曲薦號穹冥登名祖禰陟配陽郊協宣典禮
感電靈區誕聖鴻懿冊寳斯陳福禄來暨
景靈宫奉冊寳一首
登安之曲穆穆眞宗錫羡蕃昌飈輪臨貺諄誨洞彰
虔崇懿號祗荅景祥至誠致享降福無疆
景祐元年親享景靈宫二首
降眞太安眞館奉幣潔齊致馨靈因斯格社稷慶寧
送眞太安椒漿尊享珍饌精祈睟容杳邈瑶輅霞飛
大觀三年朝獻景靈宫二首
奉饌吉安威靈洋洋靡有常嚮於惟欽承來假來饗
博碩芬香是烝是享奉器有虔載德無爽
爾牲既充是烹是肆爾肴既具是羞是饋非物之重
惟德之備神之格思歆我精意
高宗郊前朝獻景靈宫二十一首
皇帝入門乾安維皇齊居承神其初顒顒昂昂龍步
雲趨景鍾鏗如肅覲清都肹蠁之交神人用孚
升殿乾安帝既臨享罄兹精意對越在天爰升紫陛
孔容翼翼保承丕緒孝奉天儀永錫爾類
降聖太安惟德馨香升聞八方粤神臨之來從帝鄉
萬靈景衛有燁其光監我精純降福穰穰
盥洗乾安齋居皇皇瓊琚鏘鏘承祭之初其如在旁
挹彼注兹儲禧迎祥神之聽之欣欣樂康
聖祖位乾安涓選休辰有事嘉薦琅琅瓊珮陟降巖
殿其陟伊何幣玉斯奠周旋中禮千億儲羡
聖祖位奉玉幣靈安上靈始祖雲景元尊嚴祀夙展
六樂朱軒明玉之潔豐帛之温暢乃繼序承德不愆
還位乾安我后臨饗奠幣攸畢式旋其趨榘度有式
禮容齋莊孝思純實天休滋至時萬時億
奉饌吉安百職駿奔來相于庭奉盛以告登兹芳馨
際天蟠地默運三靈神兮來歆祚我休平
再盥洗乾安有嚴大禮對時休明情文則粲蠲潔必
清再臨觀盥以專以精眞游來格永觀厥成
再詣聖祖位乾安於赫炎宋十葉華耀屬兹郊報陟
降在廟其降伊何椒漿桂酒再拜斟酌永御九有
聖祖位酌獻祖安(御製)瑶源誕啓玉牒肇榮覆育羣有
監觀圓清酒醴既洽登薦惟誠無有後艱駿惠雲仍
還位乾安奠鬯告成式旋厥位天步雍容神人燕喜
九廟觀德百靈薦祉子孫其昌垂千萬祀
文舞退武舞進正安於皇樂舞進旅退旅一弛一張
笙磬具舉豈惟玩聲象德是似神鑒孔昭福禄來予
亞終獻冲安五音飭奏神既億康澹其容與薦此嘉
觴有來顯相鋗玉鏘鏘奉承若宥罔不齊莊
飲福報安嘉薦既終神貺斯復賚我思成靈光下燭
孝孫承之載祗載肅敷錫庶民亟蒙祉福
還位乾安帝臨閟庭逆釐上靈神鴹安坐肅若有承
嘉觴既申德聞惟馨靈光留俞祚我億齡
徹饌吉安普淖既薦苾芬孔時神嗜而顧有來燕娭
饗矣將徹載欽載祗展詩以侑益臻厥熙
送眞太安雍歌既徹熙事備成神夕奄虞忽乘青冥
靈心回睠監我精禋誕降嘉祉休德昭清
降殿乾安我秩元祀上推靈源展事有侐祲盛肅然
丹墄既降秉心益虔荷天之休于千萬年
望燎乾安奕奕靈宮有嚴毖祀燔燎具揚禮儀既備
帝心肅祗天步旋止對越在天永膺蕃祉
還大次乾安帝將于郊昭事上祀爰兹畢觴復即于
此飈游載旋容旌沓騎維皇嘉承錫祚昌熾
高宗明堂前朝獻景靈宮十首
降聖大安德惟馨香升聞八方粤神之從燦然有光
驂飛乘蒼啾啾蹌蹌逍遥從容顧予不忘
升殿乾安帝既臨享龍馭華耀孝孫承之陟降在廟
誠意上交慶隂下冒天休駢至千億克紹
聖祖位奠玉幣靈安玉氣如虹豐繒充笥既奉既將
亦奠在位有永羣后實相祀事何以臨下心意不貳
奉饌吉安瓊琚鏘鏘玄衣繡裳薦嘉升香粢盛芬芳
禮儀莫愆鼓鐘喤喤曾孫之常綏福無疆
聖祖位酌獻祖安裴回若留靈其有喜薦我馨香挹
兹酒醴我祖在天執道之紀申佑無疆奏神稱禮
文舞退武舞進正安進旅退旅載執于戚不愆于儀
容服有赫式妥式侑神保是格靈鑒孔昭孝思維則
亞終獻冲安(用舊辭)
飲福報安於赫大神總司元化監我純精威光來下
延昌之貺千億馮藉曾孫保之丕平是迓
徹饌吉安洋洋降臨肅肅布列熙事既成嘉籩告徹
九天儲慶垂佑無缺寖明寖昌綿綿瓜瓞
送眞太安高飛安翔持御隂陽幽贊圓穹監觀四方
元精回復奄虞孔良畢觴降嘏偃蹇于驤
望燎乾安奕奕原祠有嚴毖祀禮儀孔宣燔燎斯暨
帝心肅祗天步旋止熙事既成永膺蕃祉
孝宗明堂前朝獻景靈宫八首
盥洗乾安合宫之饗報夲奉先欽惟道阻濬發璿源
駕言謁欵其盥惟虔尚監精衷錫祚綿綿
聖祖乾安駿命有開慶基無窮祗率百辟仰瞻睟容
鼓鐘斯和黍稷斯豐靈其居歆福祿來崇
還位乾安嘉玉既設量幣既陳髣髴靈游來顧來寧
對越伊何厥惟一純佑我熙事以迄于成
奉饌吉安發祥仙源流澤萬世曷其報之親饗三歲
相維列卿潔粢是饋匪物之尚誠之為至
再詣盥洗乾安華燈熒煌瑞烟氤氲威神如在蠲潔
必親再盥于罍再帨于巾皇心肅祗其敢憚勤
再詣聖祖位乾安歲逢有年月旅無射我將我饗如
幾如式肅爾臣工諧爾金石夲原休功垂裕罔極
還位乾安旨酒思柔神具醉止工祝既告孝孫旋位
何以酢之純嘏來備燕及雲來蕃衍無巳
文舞退武舞進正安象德之成有奕其舞一弛一張
進旅退旅嘒以管簫和以鏞鼓神其樂康永錫多祜
寧宗郊前朝獻景靈宫二十四首
皇帝入門乾安閟幄邃深雲景杳冥天清日晬展容
玉庭締基發祥希夷降靈神其來燕是饗是聽
升殿乾安帝居瑶圖璇題玉京日月經振列宿上熒
桂簋飶芬瑚器華精夤承禋祀用戒昭明
降神太安六變圜鐘為宫四靈晨耀五緯夕明風雲
晏和天地粹清靈兮來迎啓我子孫饗于純精
黃鐘為角芬枝揚烈熉珠叶陶闓珍闡符展詩舞箾
神哉來下神哉來翶肅若有承靈心招搖
太簇為徵龍車既奏鳳馭載翔帝幄佇靈天衢騰芳
神來留俞神來蹇驤禮鬯樂明奏假孔將
姑洗為羽虹旌蜺旄鸞旗翠蓋星樞扶輪月御叶衞
靈至隂隂靈般裔裔來格來饗福流萬世
盥洗乾安禮文有俶祀事孔明將以潔告允惟齊精
自盥而往聿觀厥成靈監下臨天德其精
詣聖祖位乾安維宋肖德欽天顧右於皇道祖丕釐
靈祐葛藟殖繁瓜瓞孕茂克昌厥後世世孝奏
聖祖位奉玉幣靈安(高宗御製見前)
皇帝還位乾安桂宫耽耽藻儀穆穆天回衮彩風韶
璜玉咸英皦亮容典炳煜假我上靈景命有僕
奉饌吉安我簋斯盈我簠斯實或剥或烹或燔或炙
有殽既將為爼孔碩禮儀卒度永錫爾極
再盥洗乾安觴澹初勺禮戒重盥假廟以萃取象于
觀清明外暢精肅中貫我儀圖之三靈攸贊
再詣聖祖位乾安肇基駿命鞏右鴻業鼎玉龜符垂
固萬葉靈貺具臻神光燁燁暉祚無疆規重矩疊
聖祖位酌獻祖安(高宗御製見前)
還位乾安皇帝瑞慶長發其祥纂系悠遠遡源靈長
德之克明休烈有光配天作極孝饗是將
文舞退武舞進正安持翟成象秉朱就列旄乘整溢
鳳儀諧節揮舒皇文歌蹈先烈合好效懽福流有截
亞獻冲安光熉紫幄神流玉房秉文侑儀嘉虞貳觴
震澹醉喜彷彿廸嘗璇源之休地久天長
終獻冲安靈輿蹇驤畢觴泰筵貳饗允穆祼將克竣
垂恩儲祉錫羡永年將以慶成燕及皇天
詣飲福位乾安若木露英清雲流霞蔓蔓芝秀馮馮
桂華綿瑞無疆産嘏孔奢皇則受之鞏我帝家
飲福酒報安旨酒惟蘭勺漿惟椒福流瓚斝光燭琨
瑶拜貺清宫凝輝慶霄神其如在徘徊招搖
還位乾安烝哉我皇繼天毓聖逆釐元都對越靈慶
如天斯久如日斯盛瑶圖濬邈永隆駿命
徹饌吉安房鉶陳列室簋登奉告饗具歆展徹惟拱
祥光奕奕嘉氣懞懞受嘏不諐燕天之寵
送眞太安雲車風馬靈其來游天門軼蕩神其莫留
遺慶隂隂祉發祥流康我有宋與天匹休
降殿乾安璇庭爛景紫殿流光禮洽乾回福應日昌
聖系龐鴻景命溥將德茂功成率祀無疆
詣望燎位乾安厥初生民淵濬唯祖芳薦既輟明燎
具舉德馨升聞靈貺蕃詡懷濡上靈佑周之祜
還大次乾安帝假于宫彝承清祀天暉臨幄宸衞森
峙行繇大室旋趨紫畤率禮不違式旉靈祉
理宗明堂前朝獻景靈宫二首(餘用舊辭)
升殿登歌乾安我享我將罄兹精意陟降左右維天
與契齋明乃心祗肅在位於萬斯年百福來備
亞獻宫架冲安慶雲郁郁鳴璆琅琅澹其容與申薦
貳觴奉承若宥神其樂康錫以多祉源深流長
大中祥符封禪十首(餘同南北郊)
山上圜臺降神高安巖巖泰山配德于天奉符展采
翼翼乾乾滌濯靜嘉罔有弗蠲上帝顧諟泠風肅然
昊天上帝坐酌獻奉安皇天上帝隂隲下民道崇廣
覆化洽鴻鈞靈文誕鍚寳命惟新增高欽事式奉嚴
禋
太祖配坐酌獻封安於穆聖祖肇開鴻業我武惟揚
皇威有曄四隩混同百靈震疊陟配高穹明靈是接
太宗配坐酌獻封安祗若封祀神宗配天禮樂明備
奠獻精虔景靈來格休祥藹然於昭垂慶億萬斯年
亞獻恭安因高定位禮脩物備薦鬯卜牲虔恭寅畏
八音克諧天神咸暨降福穰穰永錫爾類
終獻順安浩浩元精無臭無聲臨下有赫得一以清
備物致享薦兹至誠泰尊奠獻夙夜齊明
社首壇降神靖安至哉坤元資生伊始博厚稱德沈
潛柔止降禪方位聿修明祀寅恭吉蠲永錫蕃祉
皇地祗坐酌獻禪安坤德直方博厚無疆秉隂得一
靜而有常寳藏以發乃育百昌肅祗禪祭錫祉穰穰
大祖配坐酌獻禪安皇矣聖祖丕赫神武秉運宅中
威加九土德厚功崇頌聲載路陟配方祗對天之祜
太宗配坐酌獻禪安毖祀柔祗報功厚載思文太宗
侑神嚴配鍾石斯和籩豆咸在永錫坤珍資生為大
汾隂十首
降神靖安茫茫坤載粤惟太寧資生光大品物流形
瞻言汾曲允宅神靈聖皇躬享明德惟馨
奠玉幣登歌嘉安至誠旁達柔祗格思奉以琮幣致
誠在兹
奉爼豐安博碩者牲載純其色體薦登爼聿崇坤德
后土地祗坐酌獻博安秉隂成德敏樹宣功應變審
諦神力無窮沈潛剛克流謙示中潔兹奠獻妙物玄
通
太祖配坐酌獻博安坤元茂育植物成形於穆聖祖
功齊三靈嚴恭配侑厚德攸寧永懷錫羡歆此惟馨
太宗配坐酌獻博安報功厚載祀事惟明思文烈考
道濟羣生侑神定位協德安平馨潔並薦享于克誠
飲福博安寅威寳命明祀惟虔協神備物罔不吉蠲
后祗格思靈飈肅然誕受景福遐哉億年
亞終獻正安至哉柔祗滋生蕃錫滌濯靜嘉寅恭夕
惕金奏純如萬舞有奕立我烝民莫匪爾極
后土廟降神靖安博厚流形秉隂成德柔順利正直
方維則明祗格思素汾之側祗載吉蠲宸心翼翼
酌獻博安至哉物祖設象龍脽動靜之德翕闢攸宜
嘉栗以薦精禱洪釐茂宣隂貺五榖蕃滋
祗奉天書六首
朝元殿酌獻瑞文妙道非常神變無方惟天輔德靈
貺誕章玄文昭錫寳歴彌昌禮崇明祀式薦馨香
含香園瑞文運格熙盛將封介丘禮神之域瑞命殊
尤靈文薦降丕顯皇猷聖心肅奉永洽鴻休
泰山社首壇升降瑞文玄穹眷懷寳符申錫垂露騰
文粲然靈迹發祥吉圖純熙舄奕登薦欽崇式昭天
歴
奉香酌獻瑞安謂天蓋高惟皇合德倬彼靈章圖書
是錫眷命諄諄被以遐歴膺籙告成虔恭欽翼
地届興王祥開圖籙典禮昭成祺祥交屬大輅逶迤
卿雲紛郁祐我含靈錫兹介福(祥符七年奉祀畢天書廻至應天府有雲)
(物之瑞命製是曲以紀休應)
升降靈文旻穹無聲惟德是輔降監錫符垂文篆素
孝瑞紀封英聲載路既夀而昌篤天之祜
祭九鼎十二首
帝鼐(土王日祀)降神景安日號丙丁方號中央德惟其時
蠲吉是將夫何飲之黃流玉瓚夫何食之有陳伊饌
奉饌豐安粢盛既豐牲牢既充展兹熙事温温其恭
惟明欣欣燔炙芬芬保乎天子繁祉薦臻
亞終獻文安工祝致辭黃流協鬯爰登清歌載期神
享噫予誠心精禋是虔嘉予陳祀豐盈豆籩
春分蒼鼎亞終獻成安法乾剛兮鑄鼎奠方涓嘉旦
兮齊明迎祥胡為持幣維箱及筥胡為和羹有錡維
釡
立夏岡鼎迎神凝安我方東南我日朱明爰因其時
鼎以岡名粢盛既馨牲牷既盈佑我皇家巽令風行
亞終獻成安黃流在中惟馨香祀於薦于神爰祗厥
事禮從多儀以進為文尊斝三獻昭示孔勤
夏至彤鼎酌獻成安犧尊將將徂基自堂牲牷肥腯
鼓鐘喤喤肆予醴齊椒馨飶香聿來歆顧天祚永昌
立秋阜鼎酌獻成安明德崇享磬筦鏘鏘鏗兮佩舉
峩冠齊莊肆陳有序承筐是將其牲伊何籩豆大房
秋分皛鼎亞終獻成安神宫巍巍庭燎有輝聲諧備
樂物陳豐儀清酤既載酌言獻之惟神醉止聿來蕃
釐
立冬魁鼎迎神凝安時運而冬乃神玄冥隂陽相推
豐年以成越陳嘉肅牲牢粢盛來享來依臨于明誠
酌獻成安罍之初登其儀昭陳罍之既祼其香升聞
神心嘉止於焉欣欣貽我有年穰穰其仁
冬至寳鼎奠幣明安秉心齊明奉牲博碩匏絲鏗陳
冠佩儼飾其肆其將明神來格執奠維何猗歟幣帛
宋史卷一百三十五
宋史卷一百三十五考證
樂志十標目太清宫(臣酉)按後有太極觀並無太清
宫也此處恐誤
眞宗奉聖祖玉清昭應宫御製十一首昭應宫下通
考有景靈宫三字
宋史卷一百三十五考證
