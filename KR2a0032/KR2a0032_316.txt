宋史卷三百十六
元中書右丞相總裁托克托等修
列傳第七十五
包拯吳奎趙抃(子㞦)唐介子淑問(義問孫恕)
包拯字希仁廬州合肥人也始舉進士除大理評事出
知建昌縣以父母皆老辭不就得監和州税父母又不
欲行拯即解官歸養後數年親繼亡拯廬墓終喪猶徘
徊不忍去里中父老數來勸勉久之赴調知天長縣有
盗割人牛舌者主來訴拯曰第歸殺而鬻之尋復有來
告私殺牛者拯曰何為割牛舌而又告之盗驚服徙知
端州遷殿中丞端土産硯前守緣貢率取數十倍以遺
權貴拯命製者才足貢數歲滿不持一硯歸尋拜監察
御史裏行改監察御史時張堯佐除節度宣撫两使右
司諫張擇行唐介與拯共論之語甚切又嘗建言曰國
家歲賂契丹非禦戎之策宜練兵選將務實邊備又請
重門下封駮之制及廢錮贓吏選守宰行考試補蔭弟
子之法當時諸道轉運加按察使其奏劾官吏多摭細
故務苛察相高尚吏不自安拯於是請罷按察使去使
契丹契丹令典客謂拯曰雄州新開便門乃欲誘我叛
人以刺疆事耶拯曰涿州亦嘗開門矣刺疆事何必開
便門哉其人遂無以對歴三司戶部判官出為京東轉
運使改尚書工部員外郎直集賢院徙陜西又徙河北
入為三司戶部副使秦隴斜谷務造船材木率課取於
民又七州出賦河橋竹索恒數十萬拯皆奏罷之契丹
聚兵近塞邊郡稍警命拯往河北調發軍食拯曰漳河
沃壤人不得耕邢洛趙三州民田萬五千頃率用牧馬
請悉以賦民從之解州鹽法率病民拯往經度之請一
切通商販除天章閣待制知諫院數論斥權倖大臣請
罷一切内除曲恩又列上唐魏鄭公三疏願置之坐右
以為龜鑒又上言天子當明聽納辨朋黨惜人才不主
先入之說凡七事請去刻薄抑僥倖正刑明禁戒興作
禁妖妄朝廷多施行之除龍圖閣直學士河北都轉運
使嘗建議無事時徙兵内地不報至是請罷河北屯兵
分之河南兗鄆齊濮曹濟諸郡設有警無後期之憂借
曰戍兵不可遽減請訓練義勇少給糇糧每歲之費不
當屯兵一月之用一州之賦則所給者多矣不報徙知
瀛州諸州以公錢貿易積歲所負十餘萬悉奏除之以
喪子乞便郡知揚州徙廬州遷刑部郎中坐失保任左
授兵部員外郎知池州復官徙江寧府召權知開封府
遷右司郎中拯立朝剛毅貴戚宦官為之歛手聞者皆
憚之人以包拯笑比黃河清童稚婦女亦知其名呼曰
包待制京師為之語曰關節不到有閻羅包老舊制凡
訟訴不得徑造庭下拯開正門使得至前陳曲直吏不
敢欺中官勢族築園榭侵惠民河以故河塞不通適京
師大水拯乃悉毁去或持地劵自言有偽增步數者皆
審驗劾奏之遷諫議大夫權御史中丞奏曰東宫虚位
日久天下以為憂陛下持久不决何也仁宗曰卿欲誰
立拯曰臣不才備位乞豫建太子者為宗廟萬世計也
陛下問臣欲誰立是疑臣也臣年六十且無子非邀福
者帝喜曰徐當議之請裁抑内侍減節冗費條責諸路
監司御史府得自舉屬官減一歲休暇日事皆施行張
方平為三司使坐買豪民産拯劾奏罷之而宋祁代方
平拯又論之祁罷而拯以樞密直學士權三司使歐陽
脩言拯所謂牽牛蹊田而奪之牛罰巳重矣又貪其富
不亦甚乎拯因家居避命久之乃出其在三司凡諸筦
庫供上物舊皆科率外郡積以困民拯特為置場和市
民得無擾吏負錢帛多縲繫間輙逃去并械其妻子者
類皆釋之遷給事中為三司使數日拜樞密副使頃之
遷禮部侍郎辭不受尋以疾卒年六十四贈禮部尚書
諡孝肅拯性峭直惡吏苛刻務敦厚雖甚嫉惡而未嘗
不推以忠恕也與人不苟合不偽辭色悦人平居無私
書故人親黨皆絶之雖貴衣服噐用飲食如布衣時嘗
曰後世子孫仕宦有犯贓者不得放歸本家死不得葬
大塋中不從吾志非吾子若孫也初有子名繶娶崔氏
通判潭州卒崔守死不更嫁拯嘗出其媵在父母家生
子崔密撫其母使謹視之繶死後取媵子歸名曰綖有
奏議十五卷
吳奎字長文濰州北海人性強記於書無所不讀舉五
經至大理丞監京東排岸慶歷宿衛之變奎上疏曰涉
春以來連隂不解洪範所謂皇之不極時則有下伐上
者今衛士之變起於肘腋流傳四方驚駭羣聽聞皇城
司官六人其五已受責獨楊懷敏尚留人謂陛下私近
幸而屈公法且獲賊之際傳令勿殺而左右輒屠之此
必其黨欲以滅口不然何以不奉詔遂乞召對面論仁
宗深噐之再遷殿中丞策賢良方正入等擢太常博士
通判陳州入為右司諫改起居舍人同知諫院每進言
惟勸帝禁束左右姦倖内東門闌得賂遺物下吏研治
而開封用内降釋之奎劾尹魏瓘出瓘越州彭思永論
事詔詰所從受奎言御史法許風聞若窮核主名則後
誰敢來告以事是自塗其耳目也上為罷不問郭承祐
張堯佐為宣徽使奎連疏其不當承祐罷使出堯佐河
中皇祐中頗多災異奎極言其徵曰今冬令反燠春候
反寒太陽虧明五星失度水旱作沴饑饉荐臻此天道
之不順也自東徂西地震為患大河横流堆阜或出此
地道之不順也邪曲害政隂柔蔽明羣小紛争衆情壅
塞西北貳敵求欲無厭此人事之不和也夫帝王之美
莫大於進賢退不肖今天下皆謂之賢陛下知之而不
能進天下皆謂之不肖陛下知之而不能退内寵驕恣
近習回撓隂盛如此寧不致大異乎又十數年來下令
及所行事或有名而無實或始是而終非或横議所移
或姦謀所破故羣臣百姓多不甚信以謂陛下言之雖
切而不能行行之雖銳而不能久臣願謹守前詔堅如
金石或敢私撓必加之罪毋為人所測度而取輕於天
下唐介論文彦博指奎為黨出知密州加直集賢院徙
两浙轉運使入判登聞檢院同修起居注知制誥奉使
契丹會其主加稱號要入賀奎以使事有職不為往歸
遇契丹使於塗契丹以金冠為重紗冠次之故事使者
相見其衣服重輕必相當至是使者服紗冠而要奎盛
服奎殺其儀以見坐是出知夀州至和三年大水詔中
外言得失奎上疏曰陛下在位二十四年而儲嗣未立
在禮大宗無嗣則擇支子之賢者以昭穆言則太祖太
宗之曾孫所宜建立以繫四海之望俟有皇子則退之
而優其禮於宗室誰曰不然陛下勿聽姦人邪謀以誤
大事若倉卒之際柄有所歸書之史冊為萬世歎憤臣
不願以聖明之資當危亡之比此事不宜優游願蚤裁
定定之不速致宗祀無本鬱結羣望推之咎罰無大于
此帝感其言拜翰林學士權開封府奎逹於從政應事
敏捷吏不敢欺富人孫氏辜榷財利負其息者至評取
物産及婦女奎發孫宿惡徙其兄弟於淮閩豪猾畏歛
居三月治聲赫然除端明殿學士知成都府以親辭改
鄆州復還翰林拜樞密副使治平中丁父憂居喪毁瘠
廬於墓側歲時潔嚴祭祀不為浮屠事神宗初立奎適
終制以故職還朝踰月參知政事時已召王安石辭不
至帝顧輔臣曰安石歴先帝朝召不赴頗以為不恭今
又不至果病耶有所要耶曾公亮曰安石文學噐業不
敢為欺奎曰臣嘗與安石同領郡牧見其護短自用所
為迂闊萬一用之必紊亂綱紀乃命知江寧奎嘗進言
陛下在推誠應天天意無他合人心而巳若以至誠格
物物莫不以至誠應則和氣之感自然而致今民力困
極國用窘乏必俟順成乃可及他事帝王所職惟在於
判正邪使君子常居要近小人不得以害之則自治矣
帝因言堯時四凶猶在朝奎曰四凶雖在不能惑堯之
聰明聖人以天下為度未有顯過固宜包容但不可使
居要近地爾帝然之御史中丞王陶以論文德不押班
事詆韓琦奎状其過詔除陶翰林學士奎執不可陶又
疏奎阿附陶既出奎亦以資政殿大學士知青州司馬
光諫曰奎名望清重今為陶絀奎恐大臣皆不自安各
求引去陛下新即位於四方觀聽非宜帝乃召奎歸中
書及琦罷相竟出知青州明年薨年五十八贈兵部尚
書諡曰文肅奎喜奬廉善有所知輒言之言之不從不
止也少時甚貧既通貴買田為義莊以賙族黨朋友没
之日家無餘資諸子至無屋以居當時稱之
趙抃字閱道衢州西安人進士及第為武安軍節度推
官人有赦前偽造印更赦而用者法吏當以死抃曰赦
前不用赦後不造不當死讞而生之知崇安海陵江原
三縣通判泗州濠守給士卒廪賜不如法聲欲變守懼
日未入輒閉門不出轉運使檄抃攝治之抃至從容如
平時州以無事翰林學士曾公亮未之識薦為殿中侍
御史彈劾不避權倖聲稱凛然京師目為鐵面御史其
言務欲朝廷别白君子小人以謂小人雖小過當力遏
而絶之君子不幸詿誤當保全愛惜以成就其德温成
皇后之喪劉沆以參知政事監護及為相領事如初抃
論其當罷以全國體又言宰相陳執中不學無術且多
過失宣徽使王拱辰平生所為及奉使不法樞密使王
德用翰林學士李淑不稱職皆罷去吳充鞠真卿刁約
以治禮院吏馬遵吕景初吳中復以論梁適相繼被逐
抃言其故悉召還吕溱蔡襄吳奎韓絳既出守歐陽修
賈黯復求郡抃言近日正人端士紛紛引去侍從之賢
如修輩無幾今皆欲去者以正色立朝不能謟事權要
傷之者衆耳修黯由是得留一時名臣賴以安焉請知
睦州移梓州路轉運使改益州蜀地遠民弱吏肆為不
法州郡公相餽餉抃以身帥之蜀風為變窮城小邑民
或生而不識使者抃行部無不至父老喜相慰姦吏竦
服召為右司諫内侍鄧保信引退兵董吉燒煉禁中抃
引文成五利鄭注為比力論之陳升之副樞密抃與唐
介吕誨范師道言升之姦邪交結宦官進不以道章二
十餘上升之去位抃與言者亦罷出知虔州虔素難治
抃御之嚴而不苛召戒諸縣令使人自為治令皆喜爭
盡力獄以屢空嶺外仕者死多無以為歸抃造舟百艘
移告諸郡曰仕宦之家有不能歸者皆於我乎出於是
至者相繼悉授以舟并給其道里費召為侍御史知雜
事改度支副使進天章閣待制河北都轉運使時賈昌
朝以故相守魏抃將按視府庫昌朝使來告曰前此監
司未有按視吾藏者恐事無比若何抃曰舍是則他郡
不服竟往焉昌朝不悦初有詔募義勇過期不能辦官
吏當坐者八百餘人抃被旨督之奏言河朔頻歲豐故
應募者少請寬其罪以俟農隙從之坐者獲免而募亦
隨足昌朝始愧服加龍圖閣直學士知成都以寬為治
抃向使蜀日有聚為妖祀者治以峻法及是復有此獄
皆謂不免抃察其亡他曰是特酒食過耳刑首惡而釋
餘人蜀民大悦會榮諲除轉運使英宗諭諲曰趙抃為
成都中和之政也神宗立召知諫院故事近臣還自成
都者將大用必更省府不為諫官大臣以為疑帝曰吾
賴其言耳苟欲用之無傷也及謝帝曰聞卿匹馬入蜀
以一琴一鶴自隨為政簡易亦稱是乎未幾擢參知政
事抃感顧知遇朝政有未協者必密啟聞帝手詔褒答
王安石用事抃屢斥其不便韓琦上疏極論青苖法帝
語執政令罷之時安石家居求去抃曰新法皆安石所
建不若俟其出既出安石持之愈堅抃大悔恨即上言
制置條例司建使者四十輩騷動天下安石強辯自用
詆天下公論以為流俗違衆罔民順非文過近者臺諫
侍從多以言不聽而去司馬光除樞密不肯拜且事有
輕重體有大小財利於事為輕而民心得失為重青苗
使者於體為小而禁近耳目之臣用舍為大今去重而
取輕失大而得小懼非宗廟社稷之福也奏入懇乞去
位拜資政殿學士知杭州改青州時京東旱蝗青獨多
麥蝗來及境遇風退飛盡墮水死成都以戍卒為憂遂
以大學士復知成都召見勞之曰前此未有自政府往
者能為朕行乎對曰陛下有言即法也奚例之問因乞
以便宜從事既至蜀治益尚寬有卒長立堂下呼諭之
曰吾與汝年相若吾以一身入蜀為天子撫一方汝亦
宜清謹畏戢以率衆比戍還得餘貲持歸為室家計可
也人喜轉相告莫敢為惡蜀郡晏然劔州民私作僧度
牒或以為謀逆告抃不畀獄吏以意决之悉從輕比謗
者謂其縱逆黨朝廷取具獄閱之皆與法合茂州夷剽
境上懼討乞降乃縛奴將殺之取血以受盟抃使易用
牲皆讙呼聽命乞歸知越州吳越大饑疫死者過半抃
盡捄荒之術療病埋死而生者以全下令修城使得食
其力復徙杭以太子少保致仕而官其子屼提舉两浙
常平以便養屼奉抃遍遊諸名山吳人以為榮元豐七
年薨年七十七贈太子少師諡曰清獻抃長厚清修人
不見其喜愠平生不治貲業不畜聲伎嫁兄弟之女十
數他孤女二十餘人施德惸貧蓋不可勝數日所為事
入夜必衣冠露香以告于天不可告則不敢為也其為
政善因俗施設猛寬不同在虔與成都尤為世所稱道
神宗每詔二郡守必以抃為言要之以惠利為本晩學
道有得將終與屼訣詞氣不亂安坐而没宰相韓琦嘗
稱抃真世人標表蓋以為不可及云
屼字景仁由蔭登第通判江州改温州代還得見時抃
巳謝事神宗命為太僕丞擢監察御史以父老請外提
舉两浙常平元祐中復為御史上疏言治平以前大臣
不敢援置親黨於要塗子弟多處筦庫甚者不使應科
舉與寒士争進自王安石柄國持内舉不避親之說始
以子雱列侍從由是循習為常資望淺者或居事權繁
重之地無出身者或預文字清切之職今宜杜絶其源
又言臺諫之臣或稍遷其位而隂奪言責或略行其言
而退與善地或两全並立苟從講解或置而不問外示
包容使忠鯁之士蒙羞難退皆朝廷所宜深察也傅堯
俞王巖叟梁燾孫升以事去屼言諸人才能學術為世
推稱忠言嘉謨見於巳試宜悉召還朝所言皆切時務
避執政親嫌改都官員外郎出提點京東刑獄元符中
歴鴻臚太僕少卿曾布知樞密院將白為都承旨蔡卞
摭其救傅堯俞事遂不用未幾卒初抃廬母墓三年縣
榜其里曰孝弟處士孫侔為作孝子傳及屼執父喪而
甘露降墓木屼卒子雲又以毁死人稱其世孝
唐介字子方江陵人父拱卒漳州州人知其貧合錢以
賻介年尚幼謝不取擢第為武陵尉調平江令民李氏
貲而吝吏有求不厭誣為殺人祭鬼岳守捕其家無少
長楚掠不肯承更屬介訊之無他驗守怒白于朝遣御
史方偕徙獄别鞫之其究與介同守以下得罪偕受賞
介未嘗自言知莫州任邱縣當遼使往來道驛吏以誅
索破家為苦介坐驛門令曰非法所應給一切勿與稍
毁吾什噐者必執之皆帖伏以去沿邊塘水歲溢害民
田中人楊懷敏主之欲割邑西十一村地豬漲潦介築
堤闌之民以為利通判德州轉運使崔嶧取庫絹配民
而重其估介留牒不下且移安撫司責數之嶧怒數馳
檄按詰介不為動既而果不能行入為監察御史裏行
轉殿中侍御史啟聖院造龍鳳車内出珠玉為之飾介
言此太宗神御所在不可喧瀆後宫竒靡之噐不宜過
制詔亟毁去張堯佐驟除宣徽節度景靈羣牧四使介
與包拯吳奎等力爭之又請中丞王舉正留百官班庭
論奪其二使無何復除宣徽使知河陽介謂同列曰是
欲與宣徽而假河陽為名耳不可但巳也而同列依違
介獨抗言之仁宗謂曰除擬本出中書介遂劾宰相文
彦博守蜀日造間金竒錦緣閹侍通宫掖以得執政今
顯用堯佐益自固結請罷之而相富弼又言諫官吳奎
表裏觀望語甚切直帝怒郤其奏不視且言將遠竄介
徐讀畢曰臣忠憤所激鼎鑊不避何辭於謫帝急召執
政示之曰介論事是其職至謂彦博由妃嬪致宰相此
何言也進用冡司豈應得預時彦博在前介責之曰彦
博宜自省即有之不可隠彦博拜謝不已帝怒益甚梁
適叱介使下殿脩起居注蔡襄趨進救之貶春州别駕
王舉正言以為太重帝旋悟明日取其疏入改置英州
而罷彦博相吳奎亦出又慮介或道死有殺直臣名命
中使護之梅堯臣李師中皆賦詩激美由是直聲動天
下士大夫稱真御史必曰唐子方而不敢名數月起監
郴州税通判潭州知復州召為殿中侍御史遣使賜告
趣詣闕下入對帝勞之曰卿遷謫以來未嘗以私書至
京師可謂不易所守矣介頓首謝言事益無所顧他日
請曰臣既任言責言之不行將固争争之重以累陛下
願得解職換工部員外郎直集賢院為開封府判官出
知揚州徙江東轉運使御史吳中復言介不宜久居外
文彦博再當國奏介向所言誠中臣病願如中復言然
但徙河東久之入為度支副使進天章閣待制復知諫
院帝自至和後臨朝淵默介言君臣如天地以交泰為
理願時延羣下發德音可否萬幾以幸天下又論宫禁
干丐恩澤出命不由中書宜有以抑絶賜予嬪御之費
多先朝時十數倍日加無窮宜有所朘損監司薦舉多
得文法小吏請令精擇端良敦朴之士毋使與憸薄者
同進諸路走馬承受凌擾郡縣可罷勿遣以權歸監司
兗國公主夜開禁門宜劾宿衛主吏以嚴宫省帝悉開
納之御史中丞韓絳劾宰相富弼弼家居求罷絳亦待
罪介與王陶論絳以危法中傷大臣絳罷介嫌於右宰
相請外以知荆南敕過門下知銀臺司何郯封還之留
權開封府旋以論罷陳升之亦出知洪州加龍圖閣直
學士河北都轉運使樞密直學士知瀛州治平元年召
為御史中丞英宗謂曰卿在先朝有直聲故用卿非繇
左右言也介曰臣無状陛下過聽願獻愚忠自古欲治
之主亦非求絶世俗之術要在順人情而巳祖宗遺德
餘烈在人未遠願覽巳成之業以為監則天下蒙福矣
明年以龍圖閣學士知太原府帝曰朕視河東不在中
執法下暫煩卿往耳夏人數擾代州邊多築堡境上介
遣兵悉撤之移諭以利害遂不敢動神宗立以三司使
召熙寧元年拜參知政事先時宰相省閱所進文書於
待漏舍同列不得聞介謂曾公亮曰身在政府而文書
弗與知上或有所問何辭以對乃與同視後遂為常帝
欲用王安石公亮因薦之介言其難大任帝曰文學不
可任耶吏事不可任耶經術不可任耶對曰安石好學
而泥古故論議迂闊若使為政必多所變更退謂公亮
曰安石果用天下必困擾諸公當自知之中書嘗進除
目數日不决帝曰當問王安石介曰陛下以安石可大
用即用之豈可使中書政事决於翰林學士臣近每聞
宣諭某事問安石可即行之不可不行如此則執政何
所用恐非信任大臣之體也必以臣為不才願先罷免
安石既執政奏言中書處分劄子皆稱聖旨不中理者
十八九宜止令中書出牒帝愕然介曰昔寇準用劄子
遷馮拯官不當拯訴之太宗謂前代中書用堂牒乃權
臣假此為威福太祖時以堂帖重於敕命遂削去之今
復用劄子何異堂牒張洎因言廢劄子則中書行事别
無公式太宗曰大事則降敕其當用劄子亦須奏裁此
所以稱聖旨也如安石言則是政不自天子出使輔臣
皆忠賢猶為擅命苟非其人豈不害國帝以為然乃止
介自是數與安石争論安石強辯而帝主其說介不勝
憤疽發于背薨年六十介為人簡伉以敢言見憚每言
官缺衆皆望介處之觀其風采神宗謂其先朝遺直故
大用之然居政府遭時有為而扼於安石少所建明聲
名減於諫官御史時比疾亟帝臨問流涕復幸其第弔
哭以畫像不類命取禁中舊藏本賜其家贈禮部尚書
諡曰質肅子淑問義問孫恕
淑問字士憲第進士至殿中丞神宗以其家世擢監察
御史裏行諭以謹家法務大體淑問見帝初即位銳於
治因言中旨數下一出特斷當謹出納别枉直使命令
必行今詔書求直言而久無所施用必欲屈羣策以起
治道願行其言初詔侍臣講讀淑問言王者之學不必
分章句飾文辭稽古聖人治天下之道歴代致興亡之
由延登正人博訪世務以求合先王則天下幸甚河北
饑流人就食京師官振廪給食來者不止淑問曰出粟
不繼是誘之失業而就死地也條三策上之滕甫為中
丞淑問力數其短帝以為邀名乃詔避其父三司使出
通判復州久之知真州提點湖北刑獄言新法不便乞
解使事黜知信陽軍以病免數年起知宣州徙湖州入
為吏部員外郎又引疾求外帝以為避事降監撫州酒
税哲宗立司馬光薦其行巳有耻難進召為左司諫以
病致仕數月卒
義問字士宣善文辭鎻廳試禮部用舉者召試祕閣父
介引嫌罷之熙寧中辟京西轉運司管勾文字神宗覽
本道章奏知義問所為以其名訪輔臣因黃好謙領使
事諭之曰唐義問風力強敏行且用矣可面詔之尋以
為司農管當公事方行手實法所在騷然義問言今造
簿甫二歲民不堪命不宜復改為從曾孝寬使河東還
奏事記利害綱目於笏帝取而熟視之歷舉以問應析
如流帝喜曰欲見卿非今日也擢湖南轉運判官一路
敷免役錢又分戶五等儲其羡為别賦號家力錢義問
奏除之移使京西文彦博守西都義問求罷去彦博告
以再入相時嘗薦其父晚同為執政相得甚驩故義問
乃止時陜西大舉兵多亡卒所至成聚義問請令詣官
自陳給劵續食人以為便會有不悦之者免歸元祐中
起知齊州提點京東刑獄河北轉運副使屬邑尉因捕
盗誤遺火盗逸去民家被焚訟尉故縱火郡守執尉抑
使服義問辨出之方旱而雨用彦博薦加集賢脩撰帥
荆南請廢渠陽諸砦蠻楊晟秀斷之以叛即拜湖北轉
運使討降之復砦為州進直龍圖閣以集賢殿脩撰知
廣州章惇秉政治棄渠陽罪貶舒州團練副使後七年
復故官知穎昌府卒
恕崇寧初為華陽令以不能奉行茶法忤使者謝病免
歸其弟意方為南陵令亦以病自免兄弟杜門躬耕恕
尋以宣教郎致仕靖康元年御史中丞許翰言其高行
詔起為監察御史意亦以宰相吳敏薦召對而貧不能
行竟餓死江陵山中
論曰拯為開封其政嚴明人到于今稱之而不尚苛刻
推本忠厚非孔子所謂剛者乎奎博學清重君子人也
抃所至善治民思不忘猶古遺愛介敢言聲動天下斯
古遺直也夫聽諫者明君所難以唐文皇猶弗終於魏
徵觀四臣面諍鯁吭逆心或不能堪而仁宗容之無咈
誠盛德之主哉屼世孝淑問難進義問強敏恕高行不
隕家聲有足美云
宋史卷三百十六
宋史卷三百十六考證
吳奎傳不為往監本作為不往從南本及東都事略
改
趙抃傳陛下有言監本作自言今從南本
在虔與成都南北本虔俱作處(臣蒲封)按抃論陳升
之出知虔州今從東都事略改虔
唐介傳知莫州任邱縣莫應作鄚
梁適叱介使下殿修起居注蔡襄趨進救之貶春州别
駕王舉正言以為太重(臣宗楷)按東都事略樞密
副使梁適叱介下殿無蔡襄趨救事又云即貶介春
州别駕御史中丞王舉正修起居注蔡襄皆言貶介
太重則與宋史小異
宋史卷三百十六考證
