宋史卷一百十一
元中書右丞相總裁托克托等修
禮志第六十四
禮十四(嘉禮二)
冊立皇后儀(冊命皇太子儀冊皇太子妃儀)公主受封儀
(冊命親王大臣儀)
冊立皇后建隆元年立瑯邪郡夫人王氏為皇后命所
司擇日偹禮冊命自後凡制書云冊命者多不行冊禮
后妃皆寫冊命告身以金花龍鳳羅紙金塗褾袋有司
進入學士院草制宣於正殿近臣牧守宗室皆脩貢禮
羣臣拜表稱賀又詣内東門奉牋賀皇后真宗冊德妃
劉氏為皇后不欲令藩臣貢賀不降制於外廷止命學
士草詞付中書仁宗冊皇后曺氏其冊制如皇太子玉
用珉玉五十簡匣依冊之長短寳用金方一寸五分高
一寸其文曰皇后之寳盤螭紐綬并緣冊寳法物約舊
制為之匣盝並朱漆金塗銀装其禮與通禮異不立仗
不設縣前一日守宫設次於朝堂設冊寳使副次於東
門外命婦次于受冊寳殿門外設皇后受冊寳位於殿
庭階下北向奉禮設冊寳使位於内東門外副使内侍
位於其南差退東向北上冊寳案位於使前南向又設
内給事位於北廂南向其日百官常服早入次禮直官
通事舍人先引中書令侍中門下侍郎中書侍郎及奉
冊寳官執事人絳衣介幘詣垂拱殿門就次以俟冊降
禮直官通事舍人分引宰臣樞密冊寳使副百官詣文
德殿立班東西相向内侍二員自内承旨降皇后冊寳
出垂拱殿奉冊寳官俱搢笏率執事人禮直官導中書
侍郎押冊中書令後從門下侍郎押寳侍中後從由東
上閤門出至文德殿庭權置禮直官通事舍人引使副
就位次引侍中於使前西向稱有制典儀曰再拜贊者
承傳使副在位官皆再拜宣曰贈尚書令冀王曺彬孫
女冊為皇后命公等持節展禮使副再拜侍中還位門
下侍郎帥主節者詣使東北主節以節授門下侍郎門
下侍郎執節授冊使冊使跪受興付主節幡隨節立於
使左次引中書令侍中詣冊寳東北西向立中書侍郎
引冊案立於中書令右中書令取冊授冊寳使冊寳使
跪受興置於案中書令中書侍郎退復班門下侍郎引
寳案於侍中之右取寳授冊寳使如上儀退復位典儀
贊拜訖禮直官通事舍人引使副押冊寳持節者前導
奉冊寳官奉舁授衛如式以次出朝堂門詣内東門附
内臣入進内臣引内外命婦入就位内侍詣閤請皇后
服褘衣冊寳至使副俱東向内給事前北向跪稱冊寳
使李廸副使王隨奉制授皇后冊寳俛伏興退復位内
給事入詣受冊寳殿門皇后前跪奏訖内侍進詣使前
西面跪受冊寳以授内謁者監使退復位内謁者監主
當内臣持冊寳入内東門内侍從之以次入謁殿庭内
侍贊引皇后降立庭中北向位内侍跪取冊次内侍跪
取寳興立皇后右少前西向内侍二員進立皇后左少
前東向内侍稱有制内侍贊皇后再拜内侍奉冊進授
皇后皇后受以授内侍次内侍奉寳亦然復贊再拜訖
導皇后升坐内臣引内外命婦稱賀如常儀禮畢内侍
導皇后降坐内臣還閤内外命婦班退皇后易常服謝
皇帝皇太后用常禮百官詣東上閤門表賀元祐五年
八月太皇太后詔以皇帝納后令翰林學士御史中丞
兩省與太常禮官檢詳古今六禮沿革參考通禮典故
具為成式羣臣又議勘昏御史中丞鄭雍等請不用隂
陽之說吕大防亦言不可太后納之六年八月三省樞
密院言六禮命史納采問名納吉納成告期差執政官
攝太尉充使侍從官或判宗正官攝宗正卿充副使以
舊尚書省權為皇后行第納采問名同日次日納吉納
成告期納成用榖圭為贄不用鴈請期依開寳禮改為
告期親迎為命使奉迎納采前擇日告天地宗廟皇帝
臨軒發冊同日先遣冊禮使副次遣奉迎使令文武百
官詣行第班迎又言據開元禮納采問名合用一使納
吉納成各别日遣使今未委三禮共遣一使或各遣使
又合依發冊例立仗詔各遣使文德殿發制依發冊立
仗七年正月詔尚書左丞蘇頌撰冊文并書學士院上
六禮辭語其納采制文略曰太皇太后曰咨某官封姓
名渾元資始肇經人倫爰及夫婦以奉天地宗廟社稷
謀于公卿咸以為宜率由舊典今遣使持節太尉某宗
正卿某以禮納采其答文曰太皇太后嘉命訪婚陋族
偹數采擇臣之女未閑教訓衣履若而人欽承舊章肅
奉典制某官封糞土臣姓某稽首再拜承制詔問名制
曰兩儀合德萬物之統以聽内治必咨令族重宣舊典
令遣使持節某官以禮問名答曰使者重宣中制問臣
名族臣女夫婦所生先臣故某官之遺微孫先臣故某
官之遺曾孫先臣故某官之遺孫先臣故某官之外孫
女年若干欽承舊章肅奉典制納吉制曰人謀龜筮同
符元吉恭順典禮今使某官以禮納吉答曰使者重宣
中制臣陋族卑鄙憂懼不堪欽承舊章肅奉典制納成
制曰咨某官某之女孝友恭儉實維母儀宜奉宗廟永
承天祚以黝纁榖圭六馬以章典禮今使某官以禮納
成答曰使者重宣中制降婚平陋崇以上公寵以豐禮
偹物典策欽承舊章肅奉典制告期制曰謀于公卿大
筮元龜罔有不臧吉日惟某月某甲子可迎率遵典禮
今遣某官以禮告期答曰使者重宣中制以某月某甲
子吉日告期臣欽承舊章肅奉典制奉迎制曰禮之大
體欽順重正其期維吉典圖是若今遣某官以禮奉迎
答曰使者重宣中制今日吉辰偹禮以迎螻蟻之族猥
承大禮憂懼戰悸欽率舊章肅奉典制餘如式三月禮
部太常寺上納后儀注發六禮制書太皇太后御崇慶
殿内外命婦立班行禮畢内給事中出殿門置六禮制
書案上出内東門禮直官通事舍人引由宣祐門至文
德殿後門入權置案於東上閤門命使納采問名文德
殿宰臣親王執政官宗室百僚大小使臣易朝服樂偹
而不作班定内給事奉制書案置横街北稍東西向北
上禮直官通事舍人引門下中書侍郎次引使副就横
街南承制位北向東上内給事詣使者東北面稱太皇
太后有制典儀曰再拜在位官皆再拜宣制曰皇帝納
后命公等持節行禮典儀曰再拜使副皆再拜授制書
訖典儀曰再拜在位官皆再拜禮直官通事舍人太常
博士引使副從制案出載於油絡網犢車出宣德門鼓
吹偹而不作至皇后行第大門外令史二人對奉制案
立主人立大門内儐者立主人之左北面進受命出曰
敢請事使者曰某奉制納采儐者入告主人曰某之女
若而人既蒙制訪臣某不敢辭儐者出告入引主人出
大門外再拜使者先入使者曰太皇太后制主人再拜
宣制書畢主人再拜受訖主人進表訖再拜使者出問
名同上儀使者曰將加卜筮奉制問名主人曰臣某之
女若而人既蒙制命臣某不敢辭命使納吉納成告期
並同命使納采問名儀納吉使者曰請加卜筮占曰從
制使某納吉主人曰臣某之女若而人龜筮云吉臣預
有焉臣某謹奉典制告期使者曰某奉制告期主人曰
臣某謹奉典制以上納吉納成告期請見授制接表並
如納采儀臨軒命使冊后及奉迎於文德殿百官朝服
皇帝常服乘輦至殿後閤侍中奏中嚴外辦乃服通天
冠絳紗袍乘輦出自西房降輦即御坐兩省官及待制
權侍郎觀察使以上分東西入殿門各就位東西相向
立奉寳置御坐前奉宣后冊由東上閤門出至文德殿
庭横行典儀曰拜在位官皆再拜使副受冊宣制曰冊
某氏為皇后命公等持節展禮典儀曰拜使副再拜受
冊寳訖典儀贊百官再拜宣制曰太皇太后制命公等
持節奉迎皇后典儀贊使副再拜受節又贊百官再拜
侍中奏禮畢解嚴百官再拜出皇帝常服還内冊寳至
皇后行第如納采儀使者曰某奉制授皇后偹物典冊
皇后受冊寳内外命婦序立如儀主人以書奉使者奉
迎百官常服班宣德門外行第儐者請使者曰某奉制
以禮奉迎儐者入告主人曰臣某謹奉典制儐者出告
入引主人出大門外再拜使者先入曰有制主人再拜
使者宣制畢主人再拜受制答表又再拜姆導皇后尚
宅前引升堂出立房外典儀贊使副再拜使者曰今月
吉日某等承制以禮奉迎内侍受以入使副退主人以
書授使者奉於司言受以奏聞皇后降立堂下再拜訖
升堂主人升自東階西向曰戒之戒之夙夜無違命主
人退母進西階上東向施衿結帨曰勉之戒之夙夜無
違命皇后升輿至中門升車出大門使副及羣臣前引
將至宣德門百官宗室班迎再拜訖分班皇后入門鳴
鐘鼔班迎官退廼降車入次升輿入端禮門文德殿東
上閤門出文德殿後門入至内東門内降輿司輿前導
詣福寧殿門大次以俟晡後皇后車入宣德門侍中版
奏請中嚴内侍轉奏皇帝服通天冠絳紗袍御福寧殿
尚宫引皇后出次詣殿庭之東西向立尚儀跪奏外辦
請皇帝降坐禮迎尚宫前引詣庭中之西東面揖皇后
以入導升西階入室各就榻前立尚食跪奏具皇帝揖
皇后皆坐尚食進饌食三飯尚食進酒受爵飲尚食以
饌從再飲如初三飲用卺如再飲尚儀跪奏禮畢俱興
尚宫請皇帝御常服尚寝請皇后釋禮服入幄次日以
禮朝見太皇太后皇太后參皇太妃如宫中之儀詔從
之四月太皇太后手書曰皇帝年長中宫未建歴選諸
臣之家以故侍衛親軍馬軍都虞候贈太尉孟元孫女
為皇后制詔六禮尚書左僕射兼門下侍郎吕大防攝
太尉充奉迎使同知樞密院事韓忠彥攝司徒副之尚
書左丞蘇頌攝太尉充發冊使簽書樞密院事王巖叟
攝司徒副之尚書左丞蘇轍攝太尉充告期使皇叔祖
同知大宗正事宗景攝大宗正卿副之皇伯祖判大宗
正事高密郡王宗晟攝太尉充納成使翰林學士范百
禄攝宗政卿副之吏部尚書王存攝太尉充納吉使權
戶部尚書劉奉世攝宗正卿副之翰林學士梁燾攝太
尉充納采問名使御史中丞鄭雍攝宗正卿副之五月
甲午行納采問名禮丁酉行納吉納成告期禮戊戌帝
御文德殿發冊及命使奉迎皇后已亥百官表賀于東
上閤門次詣内東門賀太皇太后又上牋賀皇后上牋
賀皇太妃皇后擇日詣景靈宫行廟見禮大觀四年冊
貴妃鄭氏為皇后議禮局重定儀注臨軒冊使皇帝御
文德殿服通天冠絳紗袍百官朝服陳黃麾細仗依古
用宫架冊使出殿門依近儀不乘輅權以穆清殿為受
冊殿其日皇后服禕衣其奉冊寳授皇后皆用内侍受
冊訖皇后上表謝皇帝内外命婦立班稱賀羣臣入殿
賀皇帝於内東門上牋賀皇后其上禮儀注乞依進馬
條令施行其會羣臣及皇后會外命婦儀注並依開元
開寳禮受冊之殿陳宫架用女工升降行止並以樂節
而别定樂名樂章皇后上表乞免受冊排黃麾仗及乘
重翟車陳小架鹵簿等而於延福宫受冊其朝謁景靈
宫亦止依近例云紹興十三年閏四月十七日冊貴妃
吳氏為皇后前期於文德殿内設東西房東西閤凡香
案宫架冊寳幄次舉麾位押案位權置冊寳褥位受制
承制宣制位奉節位贊者位奉冊寳位舉冊舉寳官位
及文武百僚應行事官執事官位皆儀鸞司太常典儀
分設之以俟臨軒發冊其日質明皇帝服通天冠絳紗
袍出西閤協律郎舉麾奏乾安之樂皇帝降輦即御坐
樂止冊使副以下應在位官皆再拜侍中宣制曰冊貴
妃吳氏為皇后令公等持節展禮冊使副再拜參知政
事以節授冊使冊使跪受以授掌節者中書令以冊授
冊使侍中以寳授副使並權置于案冊使副以下應在
位官皆再拜冊使押冊副使押寳持節者前導正安之
樂作出文德殿門樂止至穆清殿門外幄次權置以俟
皇后首飾褘衣出閤協律郎舉麾坤安之樂作皇后至
殿上中間南向立定樂止冊使副就内給事前東向跪
稱冊使副姓某奉制授皇后偹禮典冊内給事入詣皇
后前北向奏訖冊使舉冊授内侍内侍轉授内謁者監
副使舉寳授内侍内侍轉授内謁者監掌節者以節授
掌節内侍内侍持節前導冊寳并案進行入詣殿庭冊
寳初入門宜安之樂作至位樂止皇后降自東階至庭
中北向位初行承安之樂作至位樂止皇后再拜舉冊
官搢笏跪舉冊讀冊官搢笏跪宣冊内謁者監奉冊進
授皇后皇后受以授司言又奉寳進授皇后皇后受以
授司寳司言司寳置冊寳于案舉冊寳官并舉案官俱
搢笏舉冊寳并案興詣東階之東西向位置定皇后初
受冊寳成安之樂作受訖樂止皇后再拜禮畢
冊皇太子至道元年八月壬辰詔立皇太子命有司草
具冊禮以翰林學士宋白為冊皇太子禮儀使有司言
前代太子無執圭之文請如王公之制執桓圭餘如舊
制九月丁卯太宗御朝元殿陳列如元會儀帝衮冕設
黃麾仗及宫縣之樂於庭百官就位太子常服乘馬就
朝元門外幄次易遠遊冠朱明衣所司贊引三師三少
導從至殿庭位再拜起居畢分班立太常博士引攝中
書令就西階解劎履升殿詣御㘴前俛伏興奏宣制降
就劎履位由東階至太子位東南向稱有制太子再拜
中書侍郎引冊案就太子東中書令北面跪讀冊畢太
子再拜受冊以授右庶子門下侍郎進寳授中書令中
書令授太子太子以授右庶子各置於案由黃道出太
子隨案南行樂奏正安之曲至殿門樂止太尉升殿稱
賀侍中宣制答如儀皇太子易服乘馬還宫百官賜食
於朝堂中書門下樞密院師保而下詣太子參賀皆序
立於宫門之外庶子版奏外偹内臣褰簾太子常服出
次坐中書門下文武百官樞密師保賓客而下再拜並
答拜四品以下官參賀升坐受之越三日具鹵簿謁太
廟常服乘馬出東華門升輅儀仗内行事官乘車者並
服禮衣餘皆袴褶乘馬導從有司言唐禮宫臣參賀皆
舞蹈開元始罷之故事百官及東宫接見祗呼皇太子
上牋唘稱皇太子殿下百官稱名宫官稱臣常行用左
春坊印宫中行令又按唐制凡東宫處分論事之書太
子並畫令左右庶子以下署名姓宣奉行書按畫日其
與親友師傅不用此制今請如開元之制宫臣止稱臣
不行舞蹈之禮今皇太子兼判開封府其所上表状即
署太子之位其當申中書樞密院祗判官等署餘斷案
及處分公事並畫諾詔惟改諾為凖餘並從之其朝皇
后儀止用宫中常禮時真宗以夀王為皇太子兼判𨳩
封請見僚屬稱名而免稱臣神宗未及受冊禮而即位
乃以冊寳送天章閣遂為故事紹興三十二年五月詔
曰朕以不德躬履艱難三十有六年憂勞萬機宵旰靡
怠属時多故未能雍容釋負退養夀康今邊鄙粗寧可
遂如志皇子毓德允成神器有託朕心庶幾可立為皇
太子仍改名所司擇日偹禮冊命未及行禮六月十一
日内禪乾道元年八月十日制立皇子鄧王愭為皇太
子十月詔以知樞密院洪适為禮儀使撰冊文簽書樞
密院事葉顒書冊工部侍郎王弗篆寳十六日皇帝御
大慶殿行冊禮皇太子服遠遊冠朱明衣執桓圭前期
習禮儀官及有司並先一日入宿衛展宫架樂設太子
次冊寳幄次百官次又設皇太子受冊位典寳褥位應
行禮等皆有位列黃麾半仗於殿門内外質明百官就
次皇太子常服詣幕次持寳郎陳八寳於御位之左右
有司奉冊寳至幄次百官朝服入班殿庭有司自幄次
奉冊寳至褥位參知政事中書令導從退各就位侍中
升殿俟宣制皇太子易服執圭俟於殿門外樂正撞黃
鐘之鐘乾安之樂作皇帝即御坐殿上侍臣起居樂止
行禮官贊引皇太子入就殿庭東宫守從初入殿門明
安之樂作樂止皇太子起居次百官起居各拜舞如儀
皇太子詣受冊位侍中前承旨降階宣制曰冊鄧王愭
為皇太子皇太子拜舞如儀侍中升殿復位中書令詣
讀冊位捧冊官奉冊至中書令跪讀畢興皇太子再拜
有司奉冊至皇太子位中書令跪以冊授皇太子皇太
子跪受以授右庶子置於案次侍中以寳授皇太子皇
太子跪受以授左庶子如上儀皇太子再拜中書舍人
押冊中允押寳以出次皇太子出於來儀初行樂作出
殿門樂止次百官稱賀樂正撞蕤賓之鐘乾安之樂作
皇帝降坐樂止放仗在位官再拜以出禮畢百官易常
服赴内東門司拜牋賀皇后次赴德夀宫拜表牋賀諸
路監司守臣等並奉表稱賀明日車駕詣德夀宫謝又
明日上御紫宸殿引皇太子稱謝還東宫百官赴東宫
參賀皇太子擇日先朝謁景靈宫次日朝謁太廟别廟
又擇日詣德夀宫稱謝先是禮官言皇太子朝謁景靈
宫無所服典故乞止用常服次朝謁太廟别廟當衮冕
乘金輅設仗從之皇太子言乘輅設仗雖有至道天禧
故事非臣子所安詔免
冊皇太子妃政和五年三月詔選皇太子妃六年六月
詔選少傅恩平郡王朱伯材女為皇太子妃令所司偹
禮冊命庚辰帝服通天冠絳紗袍御文德殿發冊先是
議禮局上五禮新儀皇太子納妃乘金輅親迎皇太子
三奏辭乘輅及臨軒冊命詔免乘輅而發冊如禮焉
公主受封降制有冊命之文多不行禮惟以綸告進内
至嘉祐二年封福康公主為兗國公主始偹禮冊命前
一日百官班文德殿内降冊印宣制冊案授衛一如冊
皇后儀有司先設冊仗等幕於内東門外命婦次公主
本位門之外公主受冊印位於本位庭階下北向冊使
位於内東門副使及内給事於其南差退並東向設冊
印案位於冊使前南向内給事位於冊使北南向自文
德殿奉冊印將至内東門内給事詣本位請公主服首
飾䄖翟冊印至内東門外褥位置訖内臣引内命婦入
就位禮直官引冊使副等俱就東向位内給事就南向
位通事舍人博士引冊使就内給事前東向躬稱冊使
某副使某奉制授公主冊印退復位内給事入詣所設
受冊印位公主前言訖退内給事進詣冊使前西向冊
使跪以冊印授内給事内給事跪授内謁者内謁者及
主當内臣等持入内東門内給事從入詣本位贊公主
降詣庭中北向立跪取冊興立公主右少前西向又内
給事立公主左少前東向稱有制贊者曰拜公主再拜
右給事奉冊跪授之公主受以授左給事右給事又奉
印授公主如上儀贊者曰拜公主再拜畢引公主升位
次内臣引内命婦賀畢遂引公主謝皇帝皇后一如内
中之儀羣臣進名賀其冊印如貴妃有匣文曰兗國公
主之印遂為定制神宗進封邠國大長公主魯國公主
皆請免冊禮止進告入内云
冊命親王大臣之制具開寳通禮雖制書有偹禮冊命
之文多上表辭免而未嘗行每命親王宰臣使相樞密
使西京留守節度使並翰林草制夜中進入翼日自内
置於箱黃門二人舁之立御坐東内朝退乃奉箱出殿
門外宣付閤門降置於案俟文德殿立班閤門使引制
案置于庭宣付中書門下宰相跪受復位以授通事舍
人赴宣制位唱名訖奉詣宰相宰相受之付所司若立
后妃封親王公主即宣稱有制百官再拜宣制訖復再
拜舞蹈稱賀若宰相加恩制書即宣付通事舍人引宰
相於宣制石東北向再拜立聽訖拜舞復位若百官受
制即自班中引出聽麻文班於宣制石東武班於西並
如宰相儀聽訖出赴朝堂其罷相者即引出赴朝堂金
吾仗舍諸王宰相朝謝前一日内降官告從内出東上
閤門外宣詞以賜授節者仍交旌節授者俛伏執旌節
交於頸上者三參知政事宣徽使樞密使大兩省兩制
秘書監上將軍觀察使以上授官告敕牒者皆拜敕舞
蹈若止授敕或宣頭者止再拜餘官悉不拜敕不舞蹈
惟御史大夫中丞拜授東上閤門使又引至殿門外中
籠門再拜親王節度使相官告並載以綵輿迎歸第親
王輿中設銀師子香合輦官十二人並幞頭緋繡寬衣
旌節各二馬四犦矟官十六人執旌節攏馬對引由乾
元門西偏門出至門外馬技騎士五十人搶牌步兵六
十人教坊樂工六十五人及百戲蹴鞠鬭鷄角觝次第
迎引左右軍廵使具軍容前導至本宫使相輿中用銀
香爐輦官十二人金鵝帽錦絡縫紫絁寬衣旌節各一
馬二犦矟官八人馬技騎士二十人搶牌步兵二十四
人軍廵使不前導餘如親王制有故則罷凡諫舍刺史
以上在外任加恩者悉令其親屬乘傳賫詔就以告牒
賜之政和禮局上冊命親王大臣儀迄不果行
宋史卷一百十一
