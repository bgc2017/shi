宋史卷一百三十三
元中書右丞相總裁托克托等修
樂志第八十六
樂八(樂章二)
明堂大饗皇地祗(神州地祗朝日夕月)高禖九宫貴神
景祐大享明堂二首
眞宗配位奠幣誠安思文聖考對越在天侑神作主
奉幣申虔
酌獻德安偃革興文封蠻考瑞威烈巍巍允膺宗祀
皇祐親享明堂六首
降神誠安維聖享帝維孝感親肇圖世室躬展精禋
鏞鼔既設籩豆既陳至誠攸感保格上神
奠玉幣鎮安乾亨坤慶育凾生路寢明堂致潔誠玉
帛非馨期感格降康億載保登平
酌獻慶安肅肅路寢相維明堂二儀鑒止三聖侑旁
靈期訢合祠節齊莊至誠並貺降福無疆
三聖配位奠幣信安祖功宗德啓隆熙嚴配交修太
室祠圭幣薦誠知顧享夲支錫羡固邦基
酌獻考安藝祖造邦二宗紹德肅雍孝享登配圜極
先訓有開菲躬何力歆馨錫羡保民麗億
送神誠安我將我享辟公顯助獻終豆徹禮成樂具
餙駕上遊升禋高騖神保聿歸介兹景祚
嘉祐親享明堂二首
降神誠安爗爗房心下照重屋我嚴帝親匪配之瀆
西顥沆碭夕景已肅靈其來娭嘉薦芳郁
送神誠安明明合宫莫尊享帝禮樂熙成精與神契
桂尊初闌羽駕倏逝遺我嘉祥於顯萬世
熙寧享明堂二首
英宗奠幣誠安於皇聖考克配上帝永言孝思昭薦
嘉幣
酌獻德安英聲邁古施德在民允秩宗祀賓延上神
元符親享明堂十一首
皇帝升降儀安嚴父配天孝乎明堂與奠升階降音
以將天步有節帝容必莊辟公憲之禮無不臧
上帝位奠玉幣鎮安聖能享帝孝克事親於皇宗祀
盛節此陳何以薦虔二精有煒何以致祥上天鑒止
神宗奠幣信安合宫禮備時維哲王堂筵四敞明德
馨香聖考來格降福穰穰承承繼繼萬祀其昌
奉爼禧安奕奕明堂天子即事奠我聖考配于上帝
凡百有職疇敢不祗爼潔牲肥其登有儀
上帝位酌獻慶安惟禮不瀆所以嚴親惟孝不匱所
以教民陟配文考享于大神重禧累福祚裔無垠
配位酌獻德安隆功駿德兩有烈光降配宗祀惠我
無疆
退文舞迎武舞穆安舞以象功樂惟崇德文經萬邦
武靖四國一張一弛其儀不忒神鑒孔昭孝思維則
亞獻穆安於昭盛禮嚴父配天盡物盡誠莫匪吉蠲
重觴既薦九奏相宣神介景福億萬斯年
飲福胙安莫尊乎天莫親乎父既享既侑誠申禮舉
戞擊堂上八音始具天子億齡飲神之胙
徹豆欽安穆穆在堂肅肅在庭於顯辟公來相思成
神既歆止有聞無聲錫我休嘉燕及羣生
歸大次憩安有奕明堂萬方時會宗子聖考作帝之
配樂酌虞典禮從周志釐事既成於皇來暨
大觀宗祀明堂五首
奠玉幣鎮安交于神明内心為貴外致其文亦效精
意嘉玉既陳將以量幣肅肅雝雝惟帝之對
有邦事神享帝為尊内心致德外示彌文嘉玉效珍
薦以量幣恭欽伊何惟以宗祀
配位奠幣信安肇祀明堂告成大報顒顒祗祗率見
昭考涓選休辰齊明朝夕於惟皇王孝思罔極
酌獻孝安若昔大猷孝思惟則永言孝思丕承其德
於昭明威侑于上帝賚我思成永綏福祉
配位酌獻大明於昭皇考大明體神憲章文思宜民
宜人嚴父之道陟配于天躬行孝告有孚于先
紹興親享明堂二十六首
皇帝入門儀安惟我有宋昊天子之三年卜祀百世
承基施及冲眇奉牲以祠敢忘齋栗偏舉上儀
升堂儀安於赫明堂肇稱禋祀祖宗來游亦侑于帝
九州駿奔百辟咸事歛時純休錫我萬世
降神誠安噫神何親惟德是輔玉牲具陳誠則來顧
我開明堂遵國之故尚蒙居歆以篤宗祜
盥洗儀安肇開九筵維古之倣皇皇大神來顧來享
庶儀交修百辟顯相微誠自中交際天壤
上帝位奠玉幣鎮安皇皇后帝周覽四方眷我前烈
燕娭此堂金支秀發黼帳高張世歆明祀曰宋是常
皇地祗位奠玉幣嘉安至哉坤元持載萬物繼天神
聖觀世治忽頌祗之堂薦以圭黻孰為邦休四海無
拂
太宗位奠幣廣安推尊太元重屋為盛誰其配之我
祖齊聖開基握符正位凝命於萬斯年孝孫有慶
太宗位奠幣化安帝神來格靡祀不從侑坐而食獨
升祖宗在庭祗肅展采錯重三獻之禮百年之容
徽宗位奠幣泰安於穆帝臨至矣元造克配其儀惟
我文考仁恩廣覃奕葉永保宗祀惟初以揚孝道
皇帝還位儀安耳聽鋗玉目瞻熉珠樂備周奏儀參
漢圖神人並况天地同符亦既見帝王心則愉
尚書捧爼禧安展牲登爼簫韶在庭羞陳五室意徹
三靈匪物斯享惟誠則馨永作祭主神其億寧
昊天上帝位酌獻慶安日在東陸維時上辛肇開陽
館恭禮尊神蒼玉輝夜紫煙煬晨祖宗並配天地同
禋
皇地祗位酌獻彰安地禩泰圻歌同我將黝牲純潔
絲竹發揚博厚而久含洪以光扶持宗社曰篤不忘
太祖位酌獻孝安一德開基百年垂統中天禘郊薄
海朝貢寳龜相承器鼎加重澤深慶綿帝復命宋
太宗位酌獻韶安紹天承業繼世立功帷幄屢勝車
書始同武掃氛霧文垂日虹遺澤所及孰知其終
徽宗位酌獻成安欽惟合宫承神至尊祗戒專精儼
然若存奠兹嘉觴茝蘭其芬發祉隤祥以子以孫
皇帝還小次儀安匏尊既舉鞂席未移有德斯顧靡
神不娭物情肅穆天宇清夷宅中受命永復邦基
文舞退武舞進穆安神之歘至慶隂杳冥風馬雲車
恍若有承備形聲容於昭文明庶幾嘉虞來享來寧
亞獻穆安四阿有嚴神既戾止備物雖儀潔誠惟已
有來振振相我熙事載酌陶匏以成毖祀
終獻穆安誠一為專禮三而稱孰陪邦祠惟我同姓
金絲屢調玉圭交映是謂熙成福來神聽
皇帝飲福胙安孰謂天遠至誠則通孰謂地厚與天
則同惠我純嘏克成大功握圖而治如日之中
徹豆歆安工祝告休笙鏞云闋酒茅既除牲爼斯徹
幽明罔恫中外咸悦禮成伊何天地同節
送神誠安奕奕宗祀煌煌禮文高靈下堕精意升聞
熙事既畢忽乘青雲敢拜明貺永清世氛
望燎儀安載酌載獻以純以精歌傳夜誦物備秋成
報夲斯極聽卑則明願儲景貺福我羣生
望瘞儀安禮恊豐融誠交彷彿辟公受膰宗祀臨瘞
貽我來牟以興嗣歲山川出雲天地同氣
還大次憩安應天以實巳事而竣氊案朝帝竹宫拜
神靈光下燭協氣斯陳福禄時萬基圖日新
紹興淳熙分命館職定撰十七首
降神景安圜鍾為宫上直房心時惟明堂配天享親
宗祀有常盛德在金日吉辰良享我克誠來格來康
黃鐘為角合宫盛禮金商令時備成熙事蒐揚上儀
駿奔在庭精意肅祗來享嘉薦神靈燕娭
太簇為徵休德孔昭靈承上帝孝極尊親嚴配于位
嘉薦芬芳禮無不備神其格思享兹誠至
姑洗為羽霜露既降孝思奉先陟降上帝禮隆九筵
有馨黍稷有肥牲牷神來燕娭想像肅然
盥洗正安禮經之重祭典為宗上公攝事進退彌恭
庶品豐潔令儀肅雍百祥萃止惟吉之從
升殿正安皇祖配帝歲祀明堂冕服陟降玉珮瑲瑲
疾徐有節進止克莊維時右享日靖四方
上帝位奠玉幣嘉安大享季秋百執揚厲明明太宗
赫赫上帝祗薦忱誠式嚴圭幣祚我明德錫兹來裔
太宗位奠幣宗安穆穆皇祖丕昭聖功聲律身度樂
備禮隆祗薦量幣祀于合宫玉帛萬國驩心載同
捧爼豐安備物昭陳工祝告具維羊維牛孔碩孔庶
有嘉維馨加食宜飫歛時五福永膺豐胙
上帝位酌獻嘉安燁彼房心明明有融維聖享帝禮
行合宫祀事時止粢盛潔豐昭受申命萬福攸同
太宗位酌獻德安受命溥將勲高百王寰宇大定聖
治平康有嚴陟配宗祀明堂神保是格申錫無疆
文舞退武舞進正安温厚嚴凝於皇上帝文德武功
列聖並配舞綴象成肅雍進退秉翟踆踆總干蹈厲
亞終獻文安總章靈承維國之常禮樂宣鬯降升齊
莊竭誠盡志薦兹累觴於昭在上申錫無疆
徹豆肅安於皇上帝肅然來臨恭薦芳爼以達高明
烹飪既事享於克誠以介景福惟德之馨
送神景安帝在合宫鑒觀盛禮黍稷惟馨神心則喜
禮備樂成亦既歸止億萬斯年以貺多祉
高宗位奠幣宗安赫赫高廟于堯有光覆被萬祀冠
冕百王有量斯幣蠲潔是將在帝左右維時降康
酌獻德安炎運中興蒼生載寧九秩燕豫三紀豐凝
精祀上帝陟配威靈錫羡胙祉萬世承承
孝宗親享明堂樂曲並同惟天地位奠幣酌獻及太祖
酌獻皇帝入小次還大次亞獻送神等篇各有刪潤又
以太祖奠幣曲改名廣安酌獻改名恭安太宗奠幣改
名化安酌獻改名英安
景德祀皇地祗三首
降神靜安至哉厚德陟配天長沈潛剛克廣大無疆
資生萬物神化含章同和八變神靈效祥
奠玉幣酌獻嘉安於昭祀典致享坤儀備物咸秩柔
祗格思功宣敏樹日益鴻禧持載品彙率土攸宜
送神靜安妙用無方倏來忽逝蠲潔寅恭式終禋瘞
景佑夏至祀皇地祗二首(仁宗御製)
太祖奠幣恭安赫矣淳耀俶載帝基一戎以定萬國
來儀寅恭潔祀博厚皇祗威靈攸在福禄如茨
酌獻英安丕命惟皇萬物咸覩卜年邁周崇功冠禹
有爗炎精大昌聖祚酌鬯祈年永錫繁祜
熙寧祀皇地祗十二首
迎神導安昭靈積厚混混坤輿配天作極隂慘陽舒
齊明薦享百福其儲庶幾來止風馬雲車
升降靖安有來穆穆臨此方丘其行風動其止霆收
躬事匪懈豐盛潔羞百昌咸殖允矣神休
奠幣釐安純誠昭融芳美嘉薦肅將二精以享以奠
休光四充靈祗來燕其祥伊何永世錫羡
太祖肇安於皇烈祖繼帝所興光輝宗祀如日之升
告靈作配孝享烝烝錫兹祉福百世其承
司徒奉爼承安我修祀事於何致誠罔敢怠佚視兹
碩牲納烹薦爼侑以和聲格哉休應世濟皇明
酌獻和安猗嗟富媪博厚含弘發榮敷秀動植兹豐
爰酌兹酒肹蠁交通衆祥萃止垂祜無窮
太祖佑安光大含弘坤元之力海宇咸寧烈祖之德
作配方壇不僭不忒子孫其承毋替厥則
飲福禔安載登壇阼載酌尊彛牲酒嘉止福祿純熙
其福維何萬物咸宜其禄維何永承神禧
退文舞迎武舞威安雍雍肅肅建我采旄舞以玉戚
不吳不敖其將其肆脾臄嘉肴何以侑樂鐘鼔管簫
亞終獻儀安折爼在籩胾羹在豆何以酌之酒醴是
侑何以錫之貽爾眉夀何以格之永爾康阜
徹豆豐安曳我黼黻履舃接武鏘我珩璜降升圉圉
其將肆兮既曰不侮其終徹兮恭欽惟主
送神阜安神兮來下享此苾芬酌獻雍雍執事孔勤
神之還矣忽乘飛雲遺我祺祥物象忻忻
常祀皇地祗五首
迎神寧安(八變)坤元之德光大無疆一氣交感百物阜
昌吉蠲致享精明是將介兹景福鼎祚靈長
升降正安禮經之重祭典為宗上公攝事登降彌恭
庶品豐潔令儀肅雍百祥萃止惟吉之從
奉爼豐安禮崇禋祀神鑒孔明牲牷博腯以炰以烹
馨香蠲潔品物惟精錫以純嘏享兹至誠
退文舞迎武舞威安進旅退旅載揚干揚不愆于儀
容服有章式綏式侑神保是聽鼓之舞之神永安寧
送神寧安物備百嘉樂周八變克誠是享明德斯薦
神鑒孔昭蕃禧錫羡回馭飄然邈不可見
紹興祀皇地祗十五首
迎神寧安函鍾為宫至哉厚德物生是資直方維則
翕闢攸宜於昭祀典致享坤儀禮罔不荅神之格思
太簇為角蕆事方丘舊典時式至誠感神馨非黍稷
肹蠁來臨鑒兹明德永錫坤珍時萬時億
姑洗為徵至哉坤元乃順承天厚德載物含洪八埏
日北多暑祀儀吉蠲式昭無事敢告恭虔
南呂為羽蕆事方丘情文孔時名山大澤侑祭無遺
牲陳黝犢樂備咸池柔祗皆出介我繁禧
盥洗正安於穆盛禮肅肅在宫蕆事有初直于東榮
滌濯是謹惟寅惟清祗薦柔嘉享兹克誠
升殿正安景風應時聿嚴毖祀用事方丘鏘鏘濟濟
登降有節三獻成禮神其格思錫我繁祉
正位奠玉幣嘉安坤元博厚對越天明展事方澤亶
惟顧歆嘉玉量幣祗薦純精錫我繁祉燕及函生
太祖位奠幣定安毖祀泰圻柔祗是承於赫藝祖道
格三靈式嚴配侑厚德惟寧爰昭薦幣享于克誠
捧爼豐安丕答靈貺蕆事方丘豆登在列鼎爼斯儔
牲牷告具寅畏彌周柔祗昭格飈至雲流
正位酌獻光安祗事坤元飭躬敢憚爰流粢盛載嚴
圭瓚清明内融嘉旨外粲介我繁釐時億時萬
太祖位酌獻英安皇矣藝祖九圍是式至哉柔祗萬
彙允殖保兹嘉邦介我黍稷酌鬯告虔作配無極
文舞退武舞進正安於穆媪神嫓德彼天我修毖祀
以莫不虔肆陳時夏干羽相宣靈其來游降福綿綿
亞終獻文安禮有祈報國惟典常籩豆豐潔升降齊
莊備物致志式薦累觴昭格來享自天降康
徹豆娛安承天效法其道貴誠牲羞黃犢薦德之馨
芳爼告畢禮備樂盈既靜既安庶物霑生
送神寧安至厚至深其動也剛精誠默通或出其藏
神之言歸化斯有光相我炎圖萬世無疆
宋初祀神州地祗三首
降神靜安膴膴郊原茫茫㝢縣畫野分疆禹功疏奠
靈祗是臻豆籩祗薦幽贊皇圖視之不見
奠玉幣酌獻嘉安肹蠁儲靈肅恭用幣鏘洋導和洪
休允契嘉氣雲蒸浹于華裔式薦坤珍聿符明世
送神靜安獻奠云畢純嘏祁祁威靈藏用邈矣何之
景祐孟冬祭神州地祗二首
太宗位奠幣化安削平偽邦嗣興鴻業禮樂交修仁
德該洽柔祗薦享量幣攸攝侑坐延靈神休允答
酌獻韶安有煒彌文克隆宏構貽此燕謀具應多祐
嶰律吹莩彛尊奠酒佑乃沈潛永祈豐楙
元符祭神州地祗二首
迎神寧安(八變)膴膴浚邦皇天是宅必有幽贊聰明正
直布列籩豆考擊金石中外謐寧繄神之力
送神寧安都邑浩穰民物富盛主以靈祗昭乃丕應
玉帛牲牷鐘鼓筦磬祗薦攸歆歸于至靜
紹興祀神州地祗十六首
迎神寧安凾鍾為宫芒芒下土恢恢方儀富媪統攝
潛運八維爰稱元祀告備吉時揭兹虔恭僾其格思
太簇為角洪惟坤元道著品物上配紫旻後載其德
良月肇蕆祭器布列必先皇祗以迓景福
姑洗為徵坱北無垠磅礴罔測山盈川冲自生自殖
其報惟何率禮靡忒億斯萬年功被無極
南呂為羽翕闢以時協氣陶蒸播之金石鏘厥和聲
冥冥聈聈孔享純誠是聽是娭邦基永寧
盥洗正安晨煬致煙浡然四施飄飄風馬彷彿來斯
祀事惟清沃之盥之載涓載肅罔有愧辭
升殿正安崇崇其壇屹矣層級佩約步趨降登中節
左瞻右睨祥風藹集斿旆羽紛昭鑒翊翊
神州地祗位奠玉幣嘉安璇璣諸序籍歛薦嘉昭荅
柔祗迭奏雅歌幣琮以侑儀腆氣和靈其溥臨容與
燕嘉
太宗位奠幣嘉安穆穆令聞溥博有容澤被萬宇靡
不率從恭陳量幣明薦其衷禮亦宜之享德攸同
奉爼豐安肅肅嘉承唯德其物工祝以告繄民之力
神哉廣生孔蕃且碩奠于嘉壇吐之則弗
神州地祗位酌獻嘉安恭承明祀嘉薦令芳亦有桂
酒誠慤是將瑟瓚以酌效懽厥觴庶乎燕享永懷不
忘
太宗位酌獻化安宗德含洪方祗可儗闢土開疆八
埏同軌是用作配有永無紀祼獻以享茂格蕃祉
文舞退武舞進文安奕奕綴兆咸池孔彰丕闡文德
靡忘發揚進退有節乃容之常樂備爾奏燁燁榮光
亞終獻文安縮酌以祼既旨且多三獻有序情文愈
加黃祗臨享錫以休嘉廣兹靈祲覃及邇遐
徹豆成安展牲告全廼登于爼竣事而徹侑以樂語
奉釐宣室祚我神主歛敷庶民竝受其祜
送神寧安雲馭洋洋既歆既顧悠然聿歸曷求厥路
欽想頌堂跛立以慕賚我肹蠁莫不懌豫
望瘞正安神罔怨恫燕其有喜蕆事告成爰修瘞禮
樂闋儀備休氣四起尚謹不愆念終如始
景德朝日三首
降神高安(六變)陽德之母羲御寅賓得天久昭首兹三
辰正辭備物肅肅振振淪精隆監克享明禋
奠玉幣酌獻嘉安醴齊良潔有牲斯純大采玄冕乃
昭其文王宫定位粢盛苾芬民事以叙盛德升聞
送神高安縣象著明照臨下土降福穰穰德施周普
夕月三首
降神高安(六變)凝隂禀粹照臨八埏麗天垂象繼日代
明一氣資始四時運行靈祗昭格備物薦誠
奠玉幣酌獻嘉安夕耀乘秋功存㝢縣金奏在縣以
時致薦祀事孔寅明靈降眷潔粢豐盛倉箱流衍
送神高安夙陳籩豆潔誠致祈垂休保佑景祚巍巍
大觀秋分夕月四首
降神高安至隂之精虧而復盈輪高僊桂階應祥蓂
玉兔影孤金莖露溢其駕星車顧于兹夕
奠玉幣玉鈎初彎冰盤乍圓扇掩秋後烏飛枝邊精
凝蟾蜍輝光嬋娟歆于明祀弭芳節焉
酌獻名稽漢儀歌參唐宗往于卿少乘秋氣中周天
而行如姊之崇可飛霞佩下瑠璃宫
送神四扉大開五雲車立霓裾姊從風翿童執搖曳
胥來鏘洋爰集歆我嚴禋西面以揖
紹興朝日十首
降神高安圜鍾為宫玄鳥既至序屬春分朝于太陽
厥典備存載嚴大采示民有尊揚光下燭煜爚東門
黃鐘為角升暉麗天陽德之母率無頗偏兼燭下土
恭事崇壇禮樂具舉頓御六龍裴回容與
太簇為徵周祀及闇漢制中營肹蠁是届禮神以兄
我潔斯璧我肥斯牲神兮燕享鑒觀孔明
姑洗為羽屹爾玉宫泛臨翊翊惠此萬方豈惟五色
以修陽政以習地德雲景杳冥施祥無極
酌獻升殿正安天宇四霽嘉壇聿崇肅祗嚴祀登降
有容仰瞻曜靈位居其中既安既妥沛哉豐融
奠玉幣嘉安物之備矣以交於神時惟炎精不忘顧
歆經緯之文璆琳之質燦然相輝其儀秩秩
奉爼豐安扶桑朝暾和氣肹飭奉此牲牢為爼孔碩
芬馨進聞介我黍稷所將以誠兹用享德
酌獻嘉安匏爵斯陳百味旨酒勺以獻之再拜稽首
鍾鼓在列靈方安留眷然加薦惟時之休
亞終獻文安禮罄沃盥誠意肅將包茅是縮冀畢重
觴煥矣情文既具醉止熙事備誠靈其有喜
送神禮安羲和駕兮其容杲杲將安之兮言歸黃道
光赫萬物無古無今人君之表咸仰照臨
夕月十首
降神高安圜鍾為宫金行告道玉律分秋禮蕆西郊
毖祀聿脩精意潛達永孚于休神之聽之爰格飈斿
黃鍾為角時維秋仲夜寂天清實嚴姊事用荅隂靈
壇壝斯設黍稷惟馨雲車來下庶歆厥誠
太簇為徵遡日著明麗天作配潔誠以祠禮行肅拜
光凝冕服氣肅環珮庶幾昭格祗而不懈
姑洗為羽穆穆流輝太隂之精盈虧靡忒寒暑以均
克禋克祀揆日涓辰牲碩酒旨來燕來寧
升殿正安猗歟崇基右平左墄祗率典常届兹秋夕
陟降惟寅威儀抑抑神其鑒觀穰簡是集
奠玉幣嘉安少采陳儀實曰坎祭禮備樂舉嚴恭將
事于以奠之嘉玉量幣神兮昭受隂隲萬彙
奉爼豐安榖旦其差有牲在滌工祝致告為爼孔碩
肹蠁是期祚我明德備兹孝欽式和民則
酌獻嘉安白藏在序享惟其時躬即明壇禮惟載祗
斟以瑶爵神靈燕娭歆馨顧德錫我蕃釐
亞終獻文安肅雍嚴祀聖治昭彰清酒既載或肆或
將禮匝三獻終然允臧神具醉止其樂且康
送神理安歌奏云闋式禮莫愆以我齊明罄其吉蠲
神保聿歸降康自天蘿圖永固億萬斯年
熙寧以後祀高禖六首
降神高安(六變)容臺講禮禖宫立祠司分届後帶韣陳
儀嘉祥萃止靈馭來思皇支蕃衍永固邦基
升降正安郊禖之應肇自生商誕膺寳命濬發其祥
天材蕃衍德稱君王夲支萬世與天無疆
奠玉幣嘉安昔帝高辛先禖肇祀爰揆仲陽式祈嘉
祉陳之犧牲授以弓矢敷祐皇宗施于孫子
酌獻祐安昭薦精衷靈承端命青帝顧懷神禖儲慶
祚以蕃昌協于熙盛螽斯衆多流于雅詠
亞終獻文安赫赫高禖萬世所祀其德不回錫兹福
祉蕃衍椒聊和平芣苢傳類降康世濟其美
送神理安禮奠蠲衷祭儀竣事丕擁靈休蕃衍皇嗣
紹興祀高禖十首
降神高安圜鍾為宫聿分春氣施生在時禖宫肇啓
精意以祠禮儀告備神其格思厥靈有赫錫我繁釐
黃鍾為角眷此尊祀實惟仲春青圭束帛克祀克禋
庶蒙嘉惠嗣續詵詵神之降鑒雲車來臻
太簇為徵猗歟禖宫祀典所貴粤自艱難禮或弗備
以迄于今始建壇壝願戒雲車歆此誠意
姑洗為羽春氣肇分萬類滋榮惟此祀事皆象發生
求神以類式昭至誠庶幾來格子孫繩繩
升壇正安有奕禖宫在國之南壇壝既設威儀孔嚴
登祀濟濟神兮顧瞻佑我皇祚宜百斯男
奠玉幣嘉安青律載陽有鳦頡頏祈我繁祉立子生
商三牲既薦玉帛是將克禋克祀有嘉其祥
奉爼豐安祗祓禖壇潔蠲羊豕博碩肥腯爰具牲醴
執事駿奔肅將爼几神其顧歆永錫多子
青帝位酌獻祐安(伏羲高辛酌獻並同)瑞鳦至止祀事孔時酌
以清酒祼獻載祗神具醉止介我蕃禧乃占吉夢維
熊維羆
亞終獻文安中春涓吉蕆事禖祠禮備樂作籩豆孔
時貳觴畢舉薦獻無違庶幾神惠祥啓熊羆
送神理安嘉薦令芳有嚴禋祀神來燕娭亦既醉止
風馭言還栗然歘起以祓以除錫我蕃祉
景德祀九宫貴神三首
降神高安倬彼垂象照臨下土躔次運行功德周普
九宫既位惟德是輔神之至上皇皇斯覩
奠玉幣酌獻嘉安靈禋既肅明神既秩在國之東協
日之吉升歌有儀六變中律懷和萬靈降兹隂隲
送神高安祗薦有常惟神無方回飈整馭垂休降祥
元祐祀九宫貴神二首
降神景安(六變)上天貴神九宫設位功德及物乃秩明
祀望拜紫壇赫然靈氣奠玉薦幣歆之無愧
送神景安天之貴神推移九宫厥位靡常降康則同
來集于壇顧歆恪恭歌以送之飈靜旋穹
紹興祀九宫貴神十首
降神景安圜鍾為宫紫闕幽宏惟神靈尊輔成泰元
贊役乃坤曰雨曰暘緼豫調紛享薦隕光蒙祉如屯
黃鍾為角載陽衍德農祥孔昭賚兹元嘏穰穰黍苗
象輿眇冥金奏遠姚無閼厥靈丹衷匪恌
太簇為角於赫九宫天神之貴煌煌彪列下土是蒞
幽贊高穹隂隲萬類肅若舊典有嚴祗事
姑洗為羽練時吉良聿崇明祀粢盛潔豐牲碩酒旨
肅唱和聲來燕來止嘉承天休賚及含齒
初獻升壇正安於昭毖祀周旋有容歷階將事趨進
鞠躬改步如初沒階彌恭左墄右平陟降雍雍
太一位奠玉幣嘉安煌煌九宫照臨下土隂隲庶類
功施周普恪修祀典禮備樂舉嘉玉量幣馨非稷黍
(攝提權星招搖天符青龍咸池太隂天乙位樂曲並同)
奉爼豐安靈鑒匪遠誠心肅祗是烝是享爼實孔時
禮行樂奏肹蠁是期雲車風馬神其燕娭
太一位酌獻嘉安惟天丕冒彪列九神財成元化隂
隲下民有酒斯旨登薦苾芬昭哉降鑒茀祿來臻(九位)
(並同)
亞終獻文安均調大化隂隲下民駿功有赫誕舉明
禋嘉觴中貳執事惟寅清明鬯矣福禄攸臻
送神景安薦獻有序降登無違禮樂備舉昭格燕娭
雲卓縹緲神曰還歸報以景貺翊我昌期
宋史卷一百三十三
