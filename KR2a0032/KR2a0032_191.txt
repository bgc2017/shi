宋史卷一百九十一
元中書右丞相總裁托克托等修
兵志第一百四十四
兵五(鄉兵二)
河北河東陜西義勇(陜西護塞川陜土丁)荆湖義軍土丁弩手
(䕫施黔思等處義軍土丁廣南西路土丁)廣南東路槍手
邕欽溪洞壯丁(福建路槍仗手江南西路槍仗手)蕃兵
河北河東陜西義勇慶歴二年選河北河東強壯并抄
民丁湼手背爲之戶三等以上置弩一當稅錢二十三
等以下官給各營於其州歲分兩番訓練上番給奉廩
犯罪斷比廂軍下番比強壯治平元年詔陜西除商虢
二州餘悉籍義勇凡主戶三丁選一六丁選二九丁選
三年二十至三十材勇者充止湼手背以五百人為指
揮置指揮使副二人正都頭三人十將虞候承局押官
各五人歲以十月番上閱教一月而罷又詔秦州成紀
等六縣有稅戶弓箭手砦戶及四路正充保毅者家六
丁刺一九丁刺二有買保毅田承名額者三丁刺一六
丁刺二九丁刺三悉以爲義勇是歲詔秦隴儀渭涇原
邠寧環慶鄜延十二州義勇遇召集防守日給米二升
月給醬菜錢三百蓋慶歴初河北路總十八萬九千三
十一人河東路總七萬七千七十九人陜西路治平初
總十五萬六千八百七十三人熙寧初樞密使吕公弼
請以河北義勇每指揮揀少壯藝精者百人爲上等手
背添刺上等字旌别教閱及數外藝優者亦籍之俟有
闕則補從之十二月詔河北義勇縣以歲閱當閱于州
者宜分番歲以一番災傷當罷者聽旨其以指揮分番
者大名府五十三爲四番真定瀛洺邢滄定冀恩趙深
磁相博自三十九以及十二並為三番德祁澶棣霸濱
永靜永寧懷衛乾寧莫保通利自十一以及四並為二
番九指揮已上者再分本番為三教始十月止十二月
六指揮巳上者再分本番爲二教始十月止十一月終
滿一月罷遣帝嘗問陳升之曰侯叔獻言義勇上番何
如王安石曰此事似可爲但少須年歲間議之升之曰
今募兵未已且飬上番義勇則調度尤不易安石曰言
募兵之害雖多及用則患少以民與兵為兩途故也十
二月帝言義勇可使分為四番出戍呂公弼曰須先省
得募兵乃可議此安石曰計每歲募兵死亡之數乃以
義勇補之可也陳升之欲令義勇以漸戍近州安石曰
陛下若欲變數百年募兵之弊則宜果斷詳立法制不
然無補也帝以爲然曰須豫立定條法不要宣布以漸
推行可也兩府議上番或以為一月或以為一季且令
近戍文彦博等又言難使遠戍安石辯之甚力是月兵
部上陜西河北河東義勇數陜西路二十六郡舊籍十
五萬三千四百益以環慶延州保毅弓箭手三千八百
總十五萬六千八百為指揮三百二十一河北三十三
郡舊籍十八萬九千二百今籍十八萬六千四百為指
揮四百三十而河東二十郡自慶歴後總七萬七千為
指揮一百五十九凡三路義勇之兵總四十二萬三千
五百人三年七月王安石進呈蔡挺乞以義勇為五番
教閱事帝患密院不肯措置安石曰陛下誠欲行則孰
能禦此在陛下也涇渭儀原四州義勇萬五千人舊止
戍守經略使蔡挺始令遇上番依諸軍結隊分隸諸將
選藝精者遷補給官馬月廩時帛郊賞與正兵同遂與
正兵相参戰守時土兵有闕召募三千人挺奏以義勇
點刺累年雖訓肄以時而未施於征防意可以案府兵
遺法俾之番戍以補土兵闕詔復問以措置遠近番之
法挺即條上以四州義勇分五番番三千人防秋以八
月十五日止十月罷防春以正月十五日止三月罷周
而復始詔從之行之諸路九月秦鳳經略安撫司言保
毅人數不曾㨂充義勇而其子孫轉易田土分煙析姓
少有正身乞令保毅軍已於丁數内㨂刺充義勇者與
免承認保毅從之十月韓綘乞差著作佐郎呂大忠等
赴宣撫司以備提舉義勇從之是月韓絳言今將義勇
分為七路延丹坊為一路邠寧環慶為一路涇原儀渭
為一路秦隴為一路陜解同河中府為一路階成鳳州
鳳翔府為一路乾耀華永興軍為一路逐年將一州之
數分為四番緣邊四路十二州每年秋冬合用一番屯
戍近裏三路十二州軍即令依此立定番次未得逐年
差發遇本處闕少正兵即得勾抽或那往次邊守戍從
之十一月判延州郭逵言陜西起發義勇赴緣邊戰守
今後並令自齎一月糗糧折本戶稅賦若不能自備則
就所發州軍預請口食一月從之十二月司馬光上疏
曰臣以不才兼領長安一路十州兵民大柄到官以来
伏見朝廷及宣撫等司指揮分義勇作四番欲令以次
於緣邊戍守選諸軍驍銳及募閭里惡少以爲竒兵造
乾糧炒飲布囊力車以備餽運悉取歲賜趙秉常之物
散給緣邊諸路又竭内地府庫甲兵財物以助之且以
永興一路言之所發人馬甲八千副錢九萬貫銀二萬
三千兩銀盌六千枚其餘細瑣之物不可勝數動皆迫
以軍期上下相驅急於星火官吏狼狽下民驚疑皆云
國家將以来春大舉六師長驅深入以討秉常之罪臣
以疎賤不得預聞廟堂之議未知兹事爲虚爲實昨者
親承德音以為方今邊計惟宜謹嚴守備其入宼則堅
壁清野使之来無所得兵疲食盡可以坐收其弊臣退
而思念聖謀高遠深得王者懷柔遠人之道實天下之
福及到關中乃見凡百處置皆爲出征調度臣不知有
司在外不諭聖意以致有此張皇將陛下默運神算不
令愚賤之臣得聞其實也臣不勝惶惑竊爲陛下危之
况關中饑饉十室九空爲賊盜者紛紛已多縣官倉庫
之積所餘無幾乃欲輕動大衆横挑猛獸此臣之所大
懼也伏望陛下深鑒安危之機消之於未萌杜之於未
形速下明詔撫諭關中之民以朝廷不爲出征之計其
義勇更不分番於緣邊戍守亦不選募竒兵凡諸調發
為餽運之具者悉令停罷愛惜内地倉庫之儲以備春
深賙救饑窮之人如此豈惟生民之幸亦社稷之福也
惟陛下裁察再言之甚力於是永興一路獨得免四年
詔罷陜西路義勇差役又詔罷陜西諸路提舉義勇官
委本屬州縣依舊分番教閱五年七月命崇文院校書
王安禮專一編修三路義勇條貫是月帝問王安石義
勇事如何安石曰宜先了河東一路河東舊制每年教
一月今令上番巡檢下半月或十日人情無不悅又以
東兵萬人所費錢糧且收一半或三分之二依保甲飬
恤其人即人情無不忻願者閠七月執政同進呈河東
保甲事樞密院但欲爲義勇強壯不别名保甲王安石
曰此非王安禮初議也帝曰今以三丁爲義勇兩丁爲
強壯三丁遠戍兩丁本州縣巡檢上番此即王安禮所
奏但易保丁爲強壯人習強壯久恐别名或致不安也
安石曰義勇非單丁不替強壯則皆第五等戶爲之又
自置弓弩及箭寄官庫須上教乃給今以府界保甲法
推之河東蓋寬利之非苦之也帝曰河東義勇強壯已
成次第今欲遣官修義勇強壯法又别令人團集保甲
如何安石曰義勇要見丁數即須隱括因團集保甲即
一動而兩業就今既差官隱括義勇又别差官團集保
甲即一事分爲兩事恐民不能無擾帝卒從安石議彦
博請令安石就中書一面施行此事安石曰本為保甲
故中書預議若止欲作義勇強壯即合令樞密院取旨
施行帝曰此大事須共議乃可是月秦鳳路經略吕公
弼乞從本司選差官自十月初擇諸州上番義勇材武
者以爲上義勇免齎送芻糧之役募飬馬者為有馬上
義勇并免其本戶支移從之六年九月詔義勇人員節
級名闕須因教閱排連遷補十月熙河路經略司言乞
許人投換義勇以地給之起立稅額以官地招弓箭手
仍許近裏百姓壯勇者占射依内地起稅排保甲即義
勇願投充及民戶願受蕃部地者聽之其頃畝令經略
司以肥瘠定數十一月詔永興軍河中府陜解同華鄜
延丹坊邠寧環慶耀十五州軍各依元刺義勇外商虢
州保安軍並止團成保甲七年詔義勇正身不許應募
充刺已應募者召人對替八年四月詔韓琦等曰河朔
義勇民兵置之歲久耳目已熟將校甚整教習亦良然
團結保甲一道紛然義勇舊人十去其七或撥入保甲
或放而歸農得增數之虚名破可用之成法此又徒起
契丹之疑也七月詔應義勇家人投軍後本戶餘丁數
少合免義勇並許投軍十月詔五路義勇每年赴州教
保甲赴縣教並自十月至次年正月終義勇不及十指
揮保甲不及十都者自十二月起教各據人數分定番
次教閱一月不許拆破指揮都保其人數少處只作一
番兩番不須滿所教月分其年已上番者止教半月十
二月詔五路義勇並與保丁輪充及檢察盜賊有違犯
依保丁法九年正月詔義勇保甲逐年遇閱日比試所
習武藝五路每州以二十分爲率取一分爲五等第一
第解發四月詔河北西路義勇保甲分三十六番隨便
近村分於巡檢縣尉下上番半月一替歲於農閑月并
下番人並令所轄巡檢縣尉擇寬廣處聚教五日是月
兵部言舊條義勇保甲所習事藝以十分為率弓不得
過二分槍刀共不得過二分餘並習弓弩詔槍手依舊
專習外刀牌手令兼習弓弩仍額樣下五路施行九月
詔永興秦鳳等路義勇以主戶三丁以上充不拘戶等
是年諸路所管義勇河北東路三萬六千二百一十八
人河北西路四萬五千七百六十六人永興軍路八萬
七千九百七十八人秦鳳路三萬九千九百八十人河
東路三千五百九十五人總二十四萬七千五百三十
七人元豐二年中書樞密院請河北陜西義勇保甲皆
如諸軍誦教閱法從之三年詔五路轉運提舉官巡歴
所至按閱見教義勇保甲不如法者牒提點刑獄司施
行四年蒲宗孟言乞開封府五路義勇並改為保甲自
此以次行於諸路矣(此後義勇改爲義勇保甲載保甲篇)
陜西護塞慶歴元年募土人熟山川道路蕃情善騎射
者湼背充二百人爲指揮自備戎械就鄉閭習武技季
一集州教閱無事放營農月給鹽茗有警召集防守即
廩給之無出本路
川陜土丁熙寧七年經制瀘州夷事熊本募土丁五千
人入夷界捕戮水路大小四十六村蕩平其地二百四
十里募民墾耕聯其夷屬以爲保甲元祐二年瀘南沿
邊安撫使司言請應瀘人因邊事補授班行自備土丁
子弟在本家地分防拓之人更無廩給酬賞若遇賊臨
時取旨其敢邀功生事重寘于法從之政和六年瀘南
安撫使孫羲叟奏邊民冒法買夷人田依法盡拘入官
招置土丁子弟見招到二千四百餘人欲令番上從之
宣和四年詔茂州石泉軍舊管土丁子弟番上守把不
諳射藝其選施黔兵善射者各五十人分任教習候精
熟日遣回
荆湖路義軍土丁弩手不見創置之始北路辰澧二州
南路全邵道永四州皆置蓋溪洞諸蠻保據巖險叛服
不常其控制須土人故置是軍皆選自戶籍蠲免徭賦
番戍砦柵大率安其風土則罕嬰瘴毒知其區落則可
制狡獪其校長則有都指揮使副都指揮使指揮使副
指揮使都頭副都頭軍頭頭首採斫招安頭首十將節
級皆叙功遷補使相綜領施之西南實代王師有禦侮
之備而無饋餉之勞其後荆南歸峡鼎郴衡桂陽亦置
慶歴二年北路總一萬九千四百人南路總五千一百
五十人番戍諸砦或以歲或以季或以月上番人給口
糧有功遷補自都副指揮使歲給綿袍月給食錢指揮
使給食錢指揮給紫大綾綿袍都頭已上率有廩給熙
寧元年籍荆湖南北路義軍凡一萬五千人軍政如舊
制六年諸路行保甲司農寺請令全邵二州土丁弩手
弩團與本村土人共為保甲以正副指揮使兼充都副
保正以都頭將虞候頭首都甲頭兼充保長以左右節
級甲頭兼充小保長番上則本鋪上丁拏手拏團等同
爲一保其隔山嶺不及五大保者亦各置都保正一人
元祐七年選差邵州邵陽武崗新化等縣中等以下戶
充土丁弩手與免科役七年一替排補將級不拘替故
年分作兩番邊砦防拓不得募人凡上番依禁軍例教
閱武藝及專習木弩如有私役並論如私役禁軍敕紹
聖二年樞密院言荆湖南路安撫轉運提刑常平司奏
請邵州管下緣邊堡砦置弩手一千四百人乞依元豐
六年詔於五等戶輪差並半年一替其上番人如有故
許家人少壯有武藝者代充從之崇寧二年荆湖南路
安撫鈐轄李閎言收復綏寧縣上堡里臨口砦合用防
拓弩手十人乞於邵州邵陽武岡兩縣中等以下戶選
差半年一替遇上番月支錢米排補階級自正副使而
下至左右甲頭依舊為七階分兩番部轄令邵州給帖
從之政和七年以辰沅澧等州更戍土丁與營田土丁
名稱重疊將兵馬都鈐轄司招填土丁改爲鼎澧路營
田刀弩手重和元年辰州招到刀弩手二千一百人其
官吏各轉官減磨勘年有差宣和四年靖州通道縣有
邊警詔添置刀弩手二千人
䕫州路義軍土丁壯丁州縣籍稅戶充或自溪洞歸投
分隸邊砦習山川道路遇蠻入宼遣使襲討官軍但據
險策應之其校長之名隨州縣補置所在不一職級已
上冬賜綿袍月給食鹽米麥鐵錢其次紫綾綿袍月給
鹽米其次月給米鹽而已有功者以次遷施黔思三州
義軍土丁總隸都巡檢司施州諸砦有義軍指揮使把
截將砦將并土丁總一千二百八十一人壯丁六百六
十九人又有西路巡防殿侍兼義軍都指揮使都頭十
將押番砦將黔州諸砦有義軍正副指揮使兵馬使都
頭砦將把截將并壯丁總千六百二十五人思州洪杜
彭水縣有義軍指揮使巡檢將砦將科理旁頭把截部
轄將并壯丁總千四百二十二人
渝州懷化軍溱州江津巴縣巡遏將皆州縣調補其戶
下率有子弟各丁遇有宼警一切責辦主戶巡遏把截
將歲支料鹽襖子領三年其地内無宼警乃給有勞者
增之州縣籍土丁子弟并器械之數使分地戍守嘉祐
中補涪州賓化縣夷人為義軍正都頭副都頭把截將
十將小節級月給鹽有功以次遷及三年無夷賊警擾
即給正副都頭紫小綾綿旋襴一涪陵武龍二縣巡遏
將砦一人以物力戶充免其役其義軍土丁歲以籍上
樞密院
廣南西路土丁嘉祐七年籍稅戶應常役外五丁點一
為之凡得三萬九千八百人分隊伍行陣習槍鏢排冬
初集州按閱後逓歲州縣迭教察視兵械以防收刈改
用十一月教一月罷熙寧七年知桂州劉彝言舊制宜
融桂邕欽五郡土丁成丁巳上者皆籍之既接蠻徼自
懼宼掠守禦應援不待驅策而近制主戶自第四等以
上三取一以爲土丁而旁塞多非四等以上若三丁籍
一則減舊丁十之七餘三分以爲保丁保丁多處内地
又俟其益習武事則當蠲上丁之籍恐邊備有闕請如
舊制便奏可元豐六年廣西經略使熊本言宜州土丁
七千餘人緩急可用欲令所屬編排分作都分除防盜
外緣邊有警聽會合掩捕從之元符二年廣西察訪司
言桂宜融等用土丁緣邊防拓差及單丁乞差兩丁以
上之家從之
廣南東路槍手嘉祐六年廣惠梅潮循五州以戶籍置
三等已上免身役四等以下免戶役歲以十月一日集
縣閱教治平元年詔所在遣官按閱一月罷有闕即招
補不足選本鄉有武技者充熙寧元年詔廣州槍手十
之三教弓弩手是歲會六郡槍手為指揮四十一總一
萬四千七百有竒三年知廣州王靖言東路槍手自至
和初立爲土丁之額農隙肄業一月乃古者寓兵於農
之策也然訓練勸奬之制未備請比三路義勇軍政教
法條上約束四年知封州鄧中立請以本路未置槍手
州縣如廣惠等五郡例置奏可六年廣東駐泊楊從先
言本路槍手萬四千今為保甲兩丁取一得丁二十五
萬三丁取一得丁十三萬以少計之猶十倍於槍手願
委路分都監二員分提舉教閱詔司農寺定法以聞其
後戶四等以上有三丁者以一為之每百人為一都一
都之下為一指揮自十一月至二月月輪一番閱習凡
三日一試擇其技優者先遣之七年詔廣南東西路舊
槍手土丁戶依河北陕西義勇法三丁選一餘州無槍
手土丁者勿置九年兵部言廣惠循潮南恩五郡槍手
請籍主戶第以上壯丁毋過舊額一萬四千餘以為保
甲奏可元豐二年詔廣惠潮封康端南恩七州皆並邊
外接蠻徼宜依西路保甲教習武藝時又詔虔州槍仗
手以千五百撫州建昌軍鄉丁關軍槍仗手各以千七
百為額監司以農隙按閱武藝如廣東制
邕欽溪洞壯丁治平二年廣南西路安撫司集左右兩
江四十五溪洞知州洞將各占隣迭為救應仍籍壯丁
補校長給以旗號峒以三十人為一甲置節級五甲置
都頭十甲置指揮使五十甲置都指揮使總四萬四千
五百人以爲定額各置戎械遇有宼警召集之二年一
閱察視戎械有老病並物故名闕選少壯者填三歲一
上熙寧中王安石言募兵未可全罷民兵則可漸復至
於二廣尤不可緩今中國募禁軍往戍南方多死害於
仁政陛下誠移軍職所得官十二三鼓舞百姓豪傑使
趨為兵則事甚易成於是蘇緘請訓練二廣洞丁舊制
一歲教兩月安石曰訓練之法當什伍其人拔其材武
之士以為什伯之長自首領以下各以禄利勸奬使自
勤於閱習即事藝可成部分可立緩急可用六年廣南
西路經略沈起言邕州五十一郡峒丁凡四萬五千二
百請行保甲給戎械教陣隊藝出衆者依府界推恩補
授奏可九年趙卨征交阯入辭帝諭以用峒丁之法當
先誘以實利然後可以使人甘言虚辭豈能責其效命
比鄜延集教蕃兵賴卿有以制之使輕罪可決重罪可
誅違西夏則其禍遠違帥臣則其禍速合於兵法畏我
不畏敵之義故能責其效命王師之南卿宜選募勁兵
數千擇梟將領之以脅諸峒諭以大兵將至從我者有
賞其不從者按族誅之兵威既振先脅右江右江既附
復脅左江兩江附則諸蠻無不附者然後以攻交人劉
紀巢穴甚非難也郭逵性吝嗇卿宜諭以朝廷兵費無
所惜逵復事崖岸不通下情將佐莫敢言者卿至彼以
朕語詔之十年樞密院請邕欽峒丁委經略司提舉同
巡檢總蒞訓練之事一委分接歲終上藝優者與其酋
首第受賞五人爲保五保為隊第為三等軍功武藝出
衆為上蠲其徭役人材矯捷為中蠲其科配餘為下邊
盜發則酋長相報率族衆以捍宼十一月詔邕欽丁壯
自備戎械貧者假以官錢金鼓旗幟官給間歲大閱畢
則斂藏之元豐元年經略司請集兩江峒丁為指揮權
補將校奏可二年廣西經略司言團結邕欽峒丁為指
揮一百七十五籍武藝上等一萬三千六百七人詔下
諸臣獻議措置峒丁事付曾布参酌損益創為規畫務
令詳盡便於施行布乃請令鎮砦監押砦主同管轄兵
甲使臣與巡檢等分定州峒總制立賞罰懲勸增置都
巡檢使兩員分提舉及增首領丁壯歲閱之以武藝絶
倫者聞量材補授詔增都巡檢使二員餘下熊本擇其
可者施行之五年詔廣南保甲如戎瀘故事自置裹頭
無刃槍竹標排木弓刀蒿矢等習武技遇捕盜則官給
器械六年詔樞密承旨司講議廣西峒丁如開封府界
保甲集教團教法是年提點廣西路刑獄彭次雲言邕
苦瘴癘請量留兵更戍餘用峒丁以季月番上給禁軍
錢糧詔許彦先度之彦先等言若盡以代正兵恐妨農
請計戍兵三之一代以峒丁季輪二千赴邕州肄習武
事從之大觀二年詔熙寧團集左右江峒丁十餘萬衆
自廣以西賴以防守今又二十萬衆来歸已令張莊依
左右江例相度聞奏尚慮有司不知先務措置滅裂今
條畫行下其所修法入熙河蘭湟秦鳳路敕遵行之
福建路槍仗手元豐元年轉運使蹇周輔言廖恩為盜
以槍仗手捕殺乃有冐槍仗手之名乘賊勢驚擾村落
患有甚於廖恩者詔犯者特加刺配周輔請額定槍仗
手人數歲集閱之下其章兵部兵部請依保甲法編排
罷舊法以隸提刑司居相近者五人為小保保有長五
小保為一大保長十大保為一都副保正具教閱捕盜
賊食直等令頒焉總一萬二百人有竒以歲之農隙部
使者分閱依弓手法賞之二年立法聽自置兵械寄於
官遇捕盜乃給數外置者從私有法元祐元年御史上
官均言福建路往年因宼盜召募槍手多至數百人少
不下一二百人每歲監司親至按試犒賞比至閱視其
老弱不閑武技者十七八監司所至多先期呼集既至
往往代名充數冐受支賞徒有呼集之勞而無校試之
實欲乞重行考覈不必充滿舊數庶幾得實靖康元年
臣僚言天下步兵之精無如福建路槍仗手出入輕捷
馭得其術一可當十乞選官前去召募從之
江南西路槍仗手熙寧十年詔籍虔汀漳三州鄉丁槍
手等以制置盜賊司言三州壤界嶺外民喜販鹽且為
盜非土人不能制故也元豐二年詔虔州槍仗手五百
三十六人撫州建昌軍鄉丁關軍各千七百七十八人
為定額每歲農隙輪監司提舉司官案閱武藝以備姦
盜從前江西轉運副使蔣之竒請也宣和三年兵部言
近因江西漕臣謂本路槍仗手元豐七年以八千三十
五人為額至元祐中減罷七千一百四十二人元符間
雖嘗增立人數比之元額猶減其七乞詔諸路監司帥
臣並遵熙寧舊制補足元額從之
蕃兵者具籍塞下内屬諸部落團結以為藩籬之兵也
西北邊羌戎種落不相統一保塞者謂之熟戶餘謂之
生戶陜西則秦鳳涇原環慶鄜延河東則石隰麟府其
大首領為都軍主百帳以上為軍主其次為副軍主都
虞候指揮使副兵馬使以功次補者為刺史諸衞將軍
諸司使副使承制崇班供奉官至殿侍其充本族巡檢
者奉同正員月添支錢十五千米麫傔馬有差刺史諸
衞將軍請給同蕃官例首領補軍職者月奉錢自三千
至三百又歲給冬服綿袍凡七種紫綾三種十將而下
皆給田土康定初趙元昊反先破金明砦殺李士彬父
子蕃部既潰乃破塞門安遠砦圍延州二年陜西體量
安撫使王堯臣言涇原路熟戶萬四百七十餘帳之首
領各有職名曹瑋帥本路威令明著常用之以平西羌
其後守將失於撫馭寖成驕黠自元昊反鎮戎軍及渭
州山外皆被侵擾近界熟戶亦遭殺擄蕃族之情最重
酬賽因其釁隙而激怒之可復得其用請遣人募首領
願效用者籍姓名及士馬之數數及千人聽自推有謀
勇者授班行及巡檢職名使將領出境破蕩生戶所獲
財畜官勿檢覈得首級及傷者給賞仍依本族職名遷
補增奉詔如所請慶歴二年知青澗城种世衡奏募蕃
兵五千湼右手虎口爲忠勇字隸折馬山族言者因請
募熟戶給以禁軍廩賜使戍邊悉罷正兵下四路安撫
使議環慶路范仲淹言熟戶戀土田護老弱牛羊遇賊
力戰可以藩蔽漢戶而不可倚為正兵大率蕃情黠詐
畏強凌弱常有以制之則服從可用如倚為正兵必至
驕蹇又今蕃部都虞候至副兵馬使奉錢止七百悉無
衣廩若長行遽得禁兵奉給則蕃官必生徼望況歲罕
見敵何用長與廩給且錢入熟戶蕃部資市羊馬青鹽
轉入河西亦非策也若遇有警旋以金帛募勇猛為便
議遂格治平二年詔陕西路四駐泊鈐轄秦鳳梁寔涇
原李若愚環慶王昭明鄜延韓則順各管勾本路蕃部
團結強人壯馬預爲經畫宼至則老弱各有保存之所
仍諭寔等往来蕃帳受其牒訴伸其屈抑察其反側者
羈縻之勿令猜阻以萌釁隙寔等至蕃部首領稱詔犒
勞齎以金帛籍城砦兵馬計族望大小分隊伍給旗幟
使各繕保壘人置器甲以備調發仍約如令下不集押
隊首領以軍法從事自治平四年以後蕃部族帳益多
而撫御團結之制益密故别附于其後云
秦鳳路砦十三強人四萬一千一百九十四壯馬七千
九百九十一(三陽砦十八門三十四大部族四十三姓一百八十族總兵馬三千四百六十七)
(隴城砦五門五大部族三十四小族三十四姓總兵馬二千五十四弓門砦三大門十七部族十七姓十七)
(小族總兵馬一千七百四治坊砦二大門二大部族九姓九小部族總兵馬三百六十床穰砦二大門二)
(大部族十一姓十一小族總兵馬一千八百静戎砦門三計大部族十六姓十六小族總兵馬六百二十五)
(定西砦四門四大部族十六姓二十八族總兵馬六百伏羌砦二門二大部族三十二姓三十三小部族)
(總兵馬一千九百九十二安遠砦二十三門二十三大部族一百二十六姓一百二十六小族總兵馬五千)
(三百五十来還砦八門八大部族十九姓十九小族總兵馬一千五百七十四寧遠砦四門四大部族三)
(十六姓三十六小族總兵馬七千四百八十古渭砦一百七十二門一百七十一姓十二大部族一萬六千)
(九百七十小帳兵七千七百馬一千四百九十)
鄜延路軍城堡砦十蕃兵一萬四千五百九十五官馬
二千三百八十二強人六千五百四十八壯馬八百十
(永平砦東路都巡檢所領八族兵一千七百五十四馬四百九青澗城二族兵四千五百十馬七百三十四)
(隴安砦鬼魁等九族兵五百九十九馬一百二十九西路德靖砦同都巡檢所領揭家等八族兵一千一)
(百一十四馬一百五十定安堡東路都巡檢所領十六族兵一千九百八十九馬四百六十保安軍兩族)
(兵三百六十一馬五十德靖砦西路同都巡檢所領二十族兵七千八百五馬八百七十七又小胡等十九)
(族兵六千九百五十六馬七百二十五保安軍北都巡檢所領厥七等九族兵一千四百四十一馬一百六)
(十七園林堡兩族兵八百二十二馬九十三肅戎軍卞移等八族兵七百四十八馬一百二十三)
涇原路鎮砦城堡二十一強人一萬二千四百六十六
壯馬四千五百八十六為一百十甲總五百五隊(新城鎮四)
(族總兵馬三百四十一為十六隊截原砦六族總兵馬五百九十六為六甲二十隊平安砦十一族總兵)
(馬二千三百八十四為十甲四十六隊開邊砦十八族總兵馬一千二百五十四為九甲四十四隊新門)
(砦十二族總兵馬一千七十三為三甲二十八隊西壕砦三族總兵馬四百五十四為四甲二十隊柳泉)
(鎮十二族總兵馬九百八十六為七甲三十一隊綏宇海寧砦四族總兵馬七百八十八為四十甲三十二)
(隊靖安砦四族總兵馬一千九百八十二為四甲五十九隊瓦亭砦四族總兵馬五百九十一為四甲十)
(九隊安國鎮五族總兵馬六百三十四為五甲二十二隊耀武鎮一族總兵馬三十二為一隊新砦兩)
(族總兵馬一百九東山砦四族總兵馬二百二為四甲九隊彭陽城三族總兵馬一百八十四為六甲十)
(二隊德順軍強人三千六百七十六壯馬二千四百八十五為三十六甲一百三十五隊本軍二十一族總)
(兵馬二千五百二為三十六隊德隆砦七族總兵馬二百五十六為一十七甲十九隊静邊砦二十四族)
(總兵馬一千八百七為三十六隊水洛城十九族總兵馬一千三百五十四為十九甲三十八隊通邊砦)
(五族總兵馬一百七十六為三隊)
環慶路鎮砦二十八強人三萬一千七百二十三壯馬
三千四百九十五總一千一百八十二隊(安塞砦四族強人三百五)
(十一壯馬三十為十六隊洪德砦二族強人二百七十三壯馬五十三為十隊肅遠砦三族強人一千五)
(百五十九壯馬二百六十三為六十隊烏崙砦一族強人六百八十四壯馬一百一十八為二十六隊永)
(和砦旁家一族計六標強人一千二百五十五壯馬二百二為四十四隊平遠砦六族強人五百四十壯馬)
(八十七為二十七隊定遠砦六族強人七百四十八壯馬一百一十六為三十隊合道鎮十四族強人一)
(千五百六十五壯馬一百八十三為十七隊水波鎮十四族強人二千一百六十九壯馬一百九十五為六)
(十一隊石昌鎮二族強人四百六十二壯馬三十四為十七隊馬領鎮四族強人一千一十六壯馬八十)
(為二十四隊團堡隊砦二族強人一千二十二壯馬一百十一為三十四隊荔原堡十三族強人二千二)
(百二十一壯馬三百九十四為八十二隊大順城二十三族強人三千四百九十一壯馬三百十四為一百)
(四十一隊柔遠砦十二族強人三千三百八十一壯馬一千為九十隊東谷砦十六族強人四百五十九)
(壯馬五十六為十四隊西谷砦十族強人一千七百九十四壯馬一百四十為六十五隊淮安鎮二十七)
(族強人四千三百六十八壯馬三百二十一為一百七十隊平戎鎮八族強人一千八十五壯馬一百七十)
(一為四十一隊五交鎮十族強人一千一百七壯馬七十三為四十九隊合水鎮四族強人六百三十一)
(壯馬九十五為二十四隊鳳川鎮二十三族強人八百七十五壯馬一百四十三為二十隊華池鎮三族)
(強人二百六十二壯馬三十八為十二隊葉樂鎮十七族強人一千一百七十一壯馬六十四為四十六隊)
(府城砦一族強人二百三十三壯馬五為七隊)
治平四年郭逵言秦州青雞川蕃部願獻地請於州南
牟谷口置城堡募弓箭手以通秦州德順二州之援斷
賊入宼之路閏三月收原州九砦蕃官三百八十一人
總二百二十九族七千七百三十六帳蕃兵萬人馬千
匹是歲罷四路内臣主蕃部者選逐路升朝使臣諳練
蕃情者為之熙寧元年議者謂熟羌乃唐設三使所統
之党項也自西夏不臣種落叛散分寓南北為首領者
父死子繼兄死弟襲家無正親則又推其旁屬之強者
以爲族首多或數百雖族首年幼第其本門中婦女之
令亦皆信服故國家因其俗以為法其大首領上自刺
史下至殿侍並補本族巡檢次首領補軍主指揮使下
至十將第受廩給歲久主客族帳混淆莫紀康定中嘗
遣蔣偕籍之今踰三十年主家或以累降失其先職族
首名品而客戶或以功為使臣軍班超處主家之上軍
興調發有司惟視職名使號令其部曲而衆心以非主
家莫肯為用請自今蕃官身殁秩高者子孫如例降等
以爲本族巡檢其旁邊能捍賊者給奉遠邊者如舊限
以歲月其已降等或三班差使殿侍身殁無等可降者
子孫不降充軍主指揮使者即以為殿侍如此則本族
蕃官名品常在或其部曲立功當任官者非正親毋得
為本族巡檢止增其奉其軍主至十將祖父有族帳兵
騎者子孫即承其舊限年受廩給能自立功者不用此
令如此則熟羌之心皆知異日子孫不失舊職世為我
用矣樞密院乃會河東路蕃部承襲不降資秦鳳路降
兩資涇原路蕃官告老以門内人承代亦不降資鄜延
環慶路蕃官使臣比類受職蕃官副兵馬使以上元無
奏到之人詔鄜延環慶路蕃官本族首領子孫當繼襲
者若都軍主以下之子孫勿降殿侍并差使殿侍之子
孫充都軍主借職奉職之子孫充殿侍侍禁殿直之子
孫充差使殿侍供奉官之子孫補借職承制以下子孫
補奉職其諸司副使以上子孫合繼襲者視漢官遺表
加恩二等奏可二月知青澗城劉怤言所隷歸明號箭
手八指揮凡三千四百餘人馬九百匹連歲不登願以
丹州儲糧振恤詔下其章轉運司行之二年郭逵奏蕃
兵必得人以統領之若專迫以嚴刑彼必散走山谷正
兵反受其弊當設六術以用之曰遠斥堠曰擇地利曰
從其所長曰捨其所短曰利誘其心曰戰助其力此用
蕃兵法也詔從之三年宣撫使韓絳言親奉德音以蕃
部子孫承襲者多幼弱不能統衆宜選其族人為衆信
伏者代領其事聖算深遠真得禦邊之要請下諸路帥
臣以詔從事四年詔蕃官殿侍三班差使補職或繇殿
侍遷差使及十二年嘗充巡檢或管幹本族公事或為
蕃官指揮或嘗備守禦之任者總管司以聞特與遷改
五年王韶招納沿邊蕃部自洮河武勝軍以西至蘭州
馬銜山洮岷宕疊等州凡補蕃官首領九百三十二人
首領給飱錢蕃官給奉者四百七十二人月計費錢四
百八十餘緡得正兵三萬族長數千六年帝謂輔臣曰
洮西香子城之戰官軍貪功有斬巴氊角部蕃兵以效
級者人極嗟憤昔李靖分漢蕃兵各為一隊無用衆於
紛亂王安石進曰李靖非素拊循蕃部者也故其教兵
當如此今熙河蕃部既為我用則當稍以漢法治之使
久而與漢兵如一武王用微盧彭濮人但為一法今宜
令蕃兵稍與漢同而與蕃異必先錄用其豪傑漸以化
之此用夏變夷之術也帝乃詔王韶議其法帝曰岷河
蕃部族帳甚衆儻撫御咸得其用可以坐制西夏亦所
謂以蠻夷攻蠻夷者也陕西極塞儻會合訓練為用兵
之勢以愾敵人彼必隨而聚兵以應我頻年如此自致
困弊兵法所謂佚能勞之者也安石對曰朝廷當先為
不可勝聚糧積財選兵而巳新附之羌厚以爵賞收其
豪傑賜之堅甲利兵以激其氣使人人皆有趨赴之志
待我體強力充鼓行而西將無不可者馮京王珪曰儻
如聖策多方以誤之彼既疲於點集而我無攻取之實
久之必不我應因爾舉兵若蹈無人之境矣帝曰此正
晉人取吳之策也夫欲經營四夷宜無先於此矣帝嘗
謂蕃部未嘗用兵恐以虚名内附臨事不可使安石對
曰剛克柔克所用有宜王韶以為先以恩信結納其人
有強梗不服者乃以殺伐加之大抵蕃部之情視西夏
與中國強弱為向背若中國形勢強附中國為利即不
假殺伐自當堅附矧蕃部之俗既宗貴種又附強國今
用木征貴種等三人又稍以恩信收蕃部則中國形勢
愈強恐不假殺伐而所附蕃部自可制使帝以為然是
時王韶拓熙河地千二百里招附三十餘萬口安石奏
曰今以三十萬之衆漸推文法當即變其夷俗然韶所
募勇敢士九百餘人耕田百頃坊三十餘所蕃部既得
為漢而其俗又賤土貴貨漢人得以貨與蕃部易田蕃
人得貨兩得所欲而田疇墾貨殖通蕃漢為一其勢易
以調御請令韶如諸路以錢借助收息又捐百餘萬緡
飬馬於蕃部且什伍其人奬勸以武藝使其人民富足
士馬強盛奮而使之則所嚮可以有功令蕃部初附如
洪荒之人唯我所御而已七年韶言討平河州叛蕃闢
土甚廣已置弓箭手又以其餘地募蕃兵弓箭手每砦
三指揮或至五指揮每指揮二百五十人給田百畝以
次蕃官二百畝大蕃官三百畝仍募漢弓箭手為隊長
稍衆則補將校暨蕃官同主部族之事其蕃弓箭手並
刺蕃兵字於左耳以防漢兵之盜殺而效首者詔如其
請十一月王中正團結熙河界洮河以西蕃部得正兵
三千八十六人正副隊將六十人供贍一萬五千四百
三十人八年五月詔李承之参定蕃兵法十一月詔選
陕西蕃兵丁壯戶九丁以上取五六取四五取三三取
二二取一並年二十以上湼手背毋過五丁每十人置
十將一五十人置副兵馬使一百人置軍使一副兵馬
使一二百人置軍使一副兵馬使三四百人加軍使一
副兵馬使一五百人又加指揮使一副兵馬使一過五
百人每百人加軍使一副兵馬使一即一族三十人已
上亦置副兵馬使一不及二十人止置十將月受奉仍
增給錢指揮使一千五百至十將有差十年樞密院言
陕西河東議立團結蕃部法欲如所奏上手詔曰夏人
所恃以強國者山界部落數萬之衆爾按其地誌朝廷
已據有其半彼用之則并小凌大所向如欲在我則徒
能含撫豢飬未嘗得其死力豈惟不能用之又恐其為
患也故小有悖戾有司惟能以利說解之上下相習畏
憚任其縦散久失部勒其近降之法固未可信其必行
然以理言之彼此均有其人而利害遼遠今苟循邊人
衆知其說止於舊法聊改一二則收功疑亦不異往日
徒為紛紛無補於事可再下呂惠卿参詳以聞元豐六
年詔蕃官雖至大使猶處從官小使臣之下朝廷賞功
增秩以為激勸乃爾卑抑則孰知遷官之榮宜定蕃漢
官序位後河東經略司言蕃官部堡塞兵出戰嘗以漢
官驅策恐不當與漢官序位而兵部請蕃漢非統轄者
乃令序官奏可熙河蘭會路經略制置使李憲言治蕃
兵置將領法貴簡而易行詳而難犯臣今酌蕃情立法
凡熙河蘭會五郡各置都同總領蕃兵將二人本州諸
部族出戰蕃兵及供贍人馬各置管押蕃兵使臣十人
五郡蕃兵自為一將出戰則以正兵繼之旗幟同色蕃
兵以技藝功勞第為四等蕃官首領推遷如之八月憲
又言漢蕃兵騎雜為一軍語言不通居處飲食悉不便
利昔李靖以蕃落自為一法臣近以蕃兵自為一將釐
漢蕃爲兩軍相参號令軍事惟所使焉七年瀘南緣邊
安撫司言羅始党生界八姓各願依七姓十九姓刺充
義軍團結為三十一指揮凡一萬五千六百六十人從
之元祐元年臣僚言涇原路蕃兵人馬凡衆遇臨敵與
正兵錯雜非便詔下其章四路都總管詳議環慶范純
粹言漢蕃兵馬誠不可雜用宜於逐將各選廉勇曉蕃
情者一員專充蕃將令於平日鈐束訓練遇有調發即
令部領為便又言頃兵部議乞蕃漢官非相統轄者並
依官序相壓其城砦等管轄蕃官即依舊在本轄漢官
之下詔從其請且諸路蕃官不問官職高卑例在漢官
之下所以尊中國制遠人也行之既久忽然更制便與
不相統轄之官依品序位即邊上使臣及京職官當在
蕃官之下十有八九非人情所能堪蕃部兇驕豈可輙
啟宜悉依舊制並序漢官之下從之元符二年三月涇
原經略司言乞將東西路蕃兵將廢罷仍於順便城砦
隷屬逐將統領與漢兵相兼差使秦鳳路如之四月環
慶路經略安撫司言新築定邊城有西夏来投蕃部甚
衆欲自今將歸順之人就新城收管給田仍乞選置總
領蕃兵正副二員從之
宋史卷一百九十一
宋史卷一百九十一考證
兵志五防秋以八月十五日止十月罷防春以正月十
五日止三月罷通考兩止字俱作上字
宋史卷一百九十一考證
