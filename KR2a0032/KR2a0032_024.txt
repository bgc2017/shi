宋史卷二十四
元中書右丞相總裁托克托等修
夲紀第二十四
高宗一
高宗受命中興全功至德聖神武文昭仁憲孝皇帝諱
構字德基徽宗第九子母曰顯仁皇后韋氏大觀元年
五月乙巳生東京之大内赤光照室八月丁丑賜名授
定武軍節度使檢校太尉封蜀國公二年正月庚申封
廣平郡王宣和三年十二月壬子進封康王資性朗悟
博學彊記讀書日誦千餘言挽弓至一石五斗宣和四
年始冠出就外第靖康元年春正月金人犯京師軍于
城西北遣使入城邀親王宰臣議和軍中朝廷方遣同
知樞密院事李梲等使金議割太原中山河間三鎮遣
宰臣授地親王送大軍過河欽宗召帝諭指帝慷慨請
行遂命少宰張邦昌為計議使與帝俱金帥斡離不留
之軍中旬日帝意氣閒暇二月會京畿宣撫司都統制
姚平仲夜襲金人砦不克金人見責邦昌恐懼涕泣帝
不為動斡離不異之更請肅王癸卯肅王至軍中許割
三鎮地進邦昌為太宰留質軍中帝始得還金兵退復
遣給事中王雲使金以租賦贖三鎮地又以蠟書結遼
降將耶律余覩為金人所得八月金帥黏罕復引兵深
入陷太原斡離不破眞定冬十月王雲從吏自金先還
言金人須帝再至乃議和雲歸言金人堅欲得地不然
進兵取汴都十一月詔帝使河北奉衮冕玉輅尊金主
為伯上尊號十八字被命即發京師以門下侍郎耿南
仲主和議請與俱乃以其子中書舍人延禧為參議官
偕行帝由滑濬至磁州守臣宗澤請曰肅王去不返金
兵已迫復去何益請留磁磁人以雲將挾帝入金遂殺
雲時黏罕斡離不已率兵渡河相繼圍京師從者以磁
不可留知相州汪伯彥亦以蠟書請帝還相州閏月耿
南仲馳至相見帝致辭以面受欽宗之旨盡起河北兵
入衛帝乃同南仲募兵勤王初朝廷聞金兵渡河欲拜
帝為元帥至是殿中侍御史胡唐老復申元帥之議尚
書右僕射何㮚擬詔書以進欽宗遣閤門祗候秦仔持
蠟詔至相拜帝為河北兵馬大元帥知中山府陳亨伯
為元帥汪伯彥宗澤為副元帥仔於頂髮中出詔帝讀
之嗚咽兵民感動十二月壬戌朔帝開大元帥府有兵
萬人分為五軍命武顯大夫陳淬都統制軍馬閤門祗
候侯章齎蠟書至自京師詔帝盡發河北兵命守臣自
將帝乃下令諸郡守與諸將議引兵渡河乙亥帝率兵
離相州丙子履冰渡河丁丑次大名府宗澤以二千人
先諸軍至知信德府梁揚祖以三千人繼至張俊苗傅
楊沂中田師中皆在麾下兵威稍振會簽書樞密院事
曹輔齎蠟詔至云金人登城不下方議和好可屯兵近
甸毋輕動汪伯彥等皆信和議惟宗澤請直趨澶淵為
壁次第解京城之圍伯彥南仲請移軍東平帝遂遣澤
以萬人進屯澶淵揚言帝在軍中自是澤不復預府中
謀議帝决意趨東平庚寅帝發大名
建炎元年春正月癸巳帝至東平初帝軍在相州京城
圍久中外莫知帝處及是陳請四集取決帥府壬寅高
陽關路安撫使黃潛善總管楊惟忠亦部兵數千至東
平命潛善進屯興仁留惟忠為元帥都統制金人聞帝
在澶淵遣甲士及中書舍人張澂來召宗澤命壮士射
之澂乃遁伯彥等請帝如濟州二月庚辰發東平癸未
次濟州時帥府官軍及羣盜來歸者號百萬人分屯濟
濮諸州府而諸路勤王兵不得進二帝已在金人軍中
三月丁酉金人立張邦昌為帝稱大楚黃潛善以告帝
慟哭僚屬欲奉帝駐軍宿州謀渡江左帝聞三軍籍籍
遂輙承制以宗澤為徽猷閣待制丁巳斡離不退師徽
宗北遷戊午承制以江彦伯為顯謨閣待制充元帥潛
善為徽猷閣待制充副元帥夏四月黏罕退師欽宗北
遷癸亥邦昌尊元祐皇后為宋太后遣人至濟州訪帝
又遣吏部尚書謝克家來迎耿南仲率幕僚勸進帝避
席流涕遜辭不受伯彥等引天命人心為請且謂靖康
紀元為十二月立康之兆帝曰當更思之以知淮寧府
趙子崧為寶文閣學士元帥府參議官東南道總管統
東南勤王兵邦昌遣閤門宣贊舍人蒋師愈等持書詣
帝自言從權濟事及將歸寶避位之意帝亦貽諸帥書
以未得至京已至者毋輙入聞資政殿大學士領開封
府事李綱在湖北遣劉默持書訪之又諭宗澤等以受
偽命之人義當誅討然慮事出權宜未可輕動澤復書
謂邦昌簒亂蹤跡已無可疑宜早正天位興復社稷不
可不斷門下侍郎呂好問亦以蠟書來言帝不自立恐
有不當立而立者丁卯謝克家以大宋受命之寶至濟
州帝慟哭跪受命克家還京師趣辦儀物戊辰濟州父
老詣軍門言州四旁望見城中火光屬天請帝即位于
濟會宗澤來言南京乃藝祖興王之地取四方中漕運
尤易遂決意趨應天是夕邦昌手書上延福宮太后尊
號曰元祐皇后入居禁中以尚書左丞馮澥為奉迎使
皇后又遣兄子衞尉少卿孟忠厚持手書遺帝皇后垂
簾聽政邦昌權尚書左僕射率在京百官上表勸進不
許甲戌皇后手書告中外俾帝嗣統乙亥百官再上表
又不許丁丑馮澥等至濟州百官三上表許以權聽國
事戊寅命宗澤先勒兵分駐長垣韋城等縣以備非常
東道副總管朱勝非至濟州宣撫司統制官韓世忠以
兵來會庚辰帝發濟州鄜延副總管劉光世自陜州來
會以光世為五軍都提舉辛巳次單州壬午次虞城縣
西道都統管王襄自襄陽來會癸未至應天府皇后詔
有司備法駕儀仗乙酉張邦昌至伏地慟哭請死帝慰
撫之承制以汪伯彦為顯謨閣直學士黃潛善為徽猷
閣直學士權吏部尚書王時雍等奉乘輿服御至羣臣
勸進者益衆命有司築壇府門之左五月庚寅朔帝登
壇受命禮畢慟哭遙謝二帝即位于府治改元建炎大
赦常赦所不原者咸赦除之張邦昌及應于供奉金國
之人一切不問命西京留守司修奉祖宗陵寢罷天下
神霄宮住散青苗錢應死節及殁于王事者並推恩奉
使未還者祿其家一年應選人並循資已係承直郎者
改次等京官臣僚因亂去官者限一月還任潰兵羣盜
咸許自新免係官欠負蠲南京及元帥府常駐軍一月
以上州縣夏稅應天府特奉名舉人並與同進士出身
免解人與免省諸路特奏名三舉以上及宗室嘗預貢
者並推恩應募兵勤王人以兵付州縣主兵官聽赴行
在中外臣庶許言民間疾苦雖詆訐亦不加罪命官犯
罪更不取特旨裁斷蔡京童貫朱勔李彦孟昌齡梁師
成譚稹及其子孫更不收叙内外大臣限十日各舉布
衣有材略者一人餘如故事以黃潛善為中書侍郎汪
伯彦同知樞密院事元祐皇后在東京是日徹簾辛卯
遙尊乾龍皇帝為孝慈淵聖皇帝元祐皇后為元祐太
后詔史官辨宣仁聖烈皇后誣謗築景靈宮于江寧府
壬辰以張邦昌為太保奉國軍節度使同安郡王五日
一赴都堂參決大事以河東北宣撫使范訥為京城留
守癸巳遥尊帝母韋賢妃為宣和皇后遥立嘉國夫人
邢氏為皇后耿南仲罷甲午以李綱為尚書右僕射兼
中書侍郎趣赴行在楊惟忠為建武軍節度使主管殿
前司公事罷諸盜及民兵之為統制者簡其士馬隷五
軍乙未以生辰為天申節馮澥罷以兵部尚書呂好問
為尚書右丞命中軍統制馬忠後軍統制張渙率兵萬
人趣河間府追襲金人丙申以呂好問兼門下侍郎丁
酉以黃潛善兼御營使汪伯彦副之眞定府路副總管
王淵為都統制鄜延路副總管劉光世提舉一行事務
王時雍黃州安置命統制官薛廣張瓊率兵六千人會
河北山西砦義兵共復磁相戊午以資政殿學士路允
迪為京城撫諭使龍圖閣學士耿延禧副之贈吏部侍
郎李若水觀文殿學士諡忠愍已亥召太學生陳東赴
行在李綱至江寧誅叛卒周德等庚子詔以靖康大臣
主和誤國責李邦彥為建寧軍節度副使潯州安置徙
吳敏柳州蔡懋英州李梲宇文虛中鄭望之李鄴皆以
使金請割地責廣南諸州並安置辛丑詔張邦昌知幾
逹變勲在社稷如文彥博例月兩赴都堂壬寅封後宮
潘氏為賢妃以江淮發運使梁揚祖提領東南茶鹽事
癸卯天申節罷百官上壽乙巳賜諸路勤王兵還營者
錢人三千丙午以誣謗宣仁聖烈皇后追貶蔡確蔡卞
邢恕蔡懋官以保静軍節度使姚古知河南府金人陷
河中府權府事郝仲連死之丁未徽宗至燕山府庚戌
以宗澤為龍圖閣學士知襄陽府壬子進張邦昌太傅
丙辰罷監察御史張所尋責江州安置丁巳詔成都京
兆襄陽荆南江寧府鄧揚二州儲資糧修城壘以備廵
幸以簽書樞密院事張叔夜嘗援京城力戰從徽宗北
行遥命為觀文殿大學士醴泉觀使戊午右諫議大夫
范宗尹罷遣太常少卿周望使河北軍前通問二帝西
道總管王襄北道總管趙野坐勤王稽緩並分司襄陽
府青州居住尋責襄永州野邵州並安置六月已未朔
李綱入見上十議曰國是廵幸赦令僭逆偽命戰守夲
政責成修德以前殿前副都指揮使王宗濋引衞兵遁
逃致都城失守責官邵州安置徽猷閣直學士徐秉哲
假資政殿學士為大金通問使秉哲辭庚申封靖康軍
節度使仲湜嗣濮王黏罕還屯雲中辛酉命新任郎官
未經上殿者並引對御史中丞顔岐罷徐秉哲責官梅
州安置詔河北京陜淮湖江浙州軍縣鎮募人修築城
壁壬戌置登聞檢鼓院癸亥以黃潛善為門下侍郎兼
權中書侍郎張邦昌坐僭逆責降招化軍節度副使潭
州安置及受偽命臣僚王時雍高州吳幵永州莫儔全
州李擢柳州孫覿歸州並安置顔博文王紹以下論罪
有差以知懷州霍安國河東宣撫使劉韐死節贈安國
延康殿學士韐資政殿大學士甲子命李綱兼御營使
乙丑以龍神衞四廂都指揮使馬忠為河北經制使措
置民兵洪芻罷左諫議大夫下臺獄丁卯以祠部員外
郎喻汝礪為四川撫諭督漕計羡緡及常平錢物罷開
封諸州軍府司錄曹掾官州軍通判二員者省其一權
減宰執奉賜三之一省諸路提舉常平司兩浙福建提
舉市舶司賊李孝忠寇襄陽守臣黃叔敖棄城遁立格
買馬辛未以子旉生大赦籍天下神霄宮錢榖充經費
拘天下職田錢隷提刑司還元祐黨籍及上書人恩數
癸酉詔陜西山東諸路帥臣團結軍民互相應援乙亥
增諸縣弓手置武尉領之宗室叔向以所募勤王兵屯
京師或言為變命劉光世捕誅之戊寅以汪伯彦知樞
密院事遣宣義郎傅雱使河東軍前通問二帝已卯置
沿河沿淮沿江帥府十有九要郡三十九次要郡三十
八帥守兼都總管守臣兼鈐轄都監總制軍九十六萬
七千五百人别置水軍七十七將造舟江淮諸路置三
省樞密院賞功司東京留守范訥落節鉞淄州居住庚
辰以二帝未還禁州縣用樂辛巳置沿河廵察六使壬
午以戶部尚書張慤同知樞密院事兼提舉措置戶部
財用癸未呂好問罷甲申併尚書戸部右曹所掌歸左
曹命尚書總領乙酉以宗澤為東京留守杜充為北京
留守罷監司州郡職田丙戌詔陜西河北京東西路募
兵合十萬人更番入衛行在命京東西路造戰車丁亥
以張所為河北西路招撫使括買官民馬勸出財助國
戊子以錢蓋為陜西經制使封趙懷恩為安化郡王因
召五路兵赴行在秋七月已丑朔以樞密副都承旨王
&KR0645;為河東經制使庚寅詔王淵劉光世統制官張俊喬
仲福韓世忠分討陳州軍賊杜用京東賊李昱及黎驛
魚臺潰兵皆平之辛卯籍東南諸州神霄宮及贍學錢
助國用叙右監門衞大將軍貴州團練使士珸以磁洺
義兵復洺州乙未以溫州觀察使范瓊為定武軍承宣
使御營司同都統制丙申賜諸路彊壮廵社名為忠義
廵社專隷安撫司戊戌欽宗至燕山府以忻州觀察使
張渙為河北制置使東都宣武卒杜林謀據成都叛伏
誅已亥詔臺省寺監繁簡相兼學官館職減舊制之半
辛丑復議吳幵莫儔等十一人罪並廣南江湖諸州安
置餘遞貶有差壬寅詔奉元祐太后如東南六宮及衞
士家屬從行朕當獨留中原與金人決戰以延康殿學
士許翰為尚書右丞甲辰以右諫議大夫宋齊愈當金
人謀立異姓書張邦昌姓名斬于都市乙巳手詔京師
未可往當廵幸東南丙午詔定議廵幸南陽以觀文殿
學士范致虚知鄧州修城池繕宮室輸錢榖以實之丁
未遣官詣京師迎奉太廟神主赴行在已酉罷四道都
總管以尚書虞部員外郎張浚為殿中侍御史庚戌徵
諸道兵期八日會行在丙辰徽宗自燕山密遣閣門宣
贊舍人曹勛至賜帝絹半臂書其領曰便可即真來援
父母帝泣以示輔臣張所傅亮軍發行在是月關中賊
史斌犯興州僭號稱帝八月戊午朔洪芻等坐圍城日
括金銀自盜及私納宫人芻及余大均陳沖貸死流沙
門島餘五人罪有差勝捷軍校陳通作亂于杭州執帥
臣葉夢得殺漕臣吳昉已未元祐太后發京師庚申以
劉光世為奉國軍節度使韓世忠張俊皆進一官辛酉
右司諫潘良貴罷壬戌以李綱為尚書左僕射兼門下
侍郎黃潛善為右僕射兼中書侍郎張慤兼御營副使
癸亥命御營使副大閱五軍庚午更號元祐太后為隆
祐太后辛未罷傅亮經制副使召赴行在壬申召布衣
譙定赴行在命御營統制辛道宗討陳通是夕東北方
有赤氣癸酉以耿南仲主和誤國南雄州安置乙亥用
張浚言罷李綱左僕射丙子隆祐太后發南京命侍衞
馬軍都指揮使郭仲荀護衞如江寧兼節制江淮荆浙
閩廣諸州制置東南盜賊丁丑以龍圖閣直學士錢伯
言知杭州節制兩浙淮東將兵及福建槍杖手討陳通
庚辰降牓招諭杭州亂兵壬午用黃潛善議殺上書太
學生陳東崇仁布衣歐陽澈乙酉遣兵部員外郎江端
友等撫諭閩浙湖廣江淮京東西諸路及體訪官吏貪
廉軍民利病許翰罷丁亥博州卒宮儀作亂犯萊州九
月已丑建州軍校張員等作亂執守臣張動轉運副使
毛奎為所殺判官曹仔嬰城自守范瓊捕斬李孝忠于
復州壬辰以金人犯河陽汜水軍詔擇日廵幸淮甸鑄
建炎通寶錢命淮浙沿海諸州增修城壁招訓民兵以
備海道甲午命揚州守臣呂頤浩繕修城池宗澤往河
北視師七月還是夜辛道宗兵潰于嘉興縣丁酉詔荆
襄關陜江淮皆備廵幸戊戌罷買馬已亥以子旉為檢
校少保集慶軍節度使封魏國公詔内外官司參用嘉
祐元豐勅以俟新書庚子二帝徙居霫郡辛丑陳通劫
提點刑獄周格營殺格執提點刑獄高士瞳壬寅遣徽
猷閣待制孟忠厚迎奉太廟神主赴揚州以直秘閣王
圭為招撫判官代張所尋責所廣南安置乙巳宗澤表
請車駕還闕戊申河北招撫司都統制王彦渡河擊金
人破之復新興縣已酉以諜報金人欲犯江浙詔暫駐
淮甸捍禦稍定即還京闕募民入貲授官軍賊趙萬入
常州執守臣何衮罷諸路經制招撫使庚戌始通當三
大錢于淮浙荆湖諸路壬子命湖南撫諭官馬伸持詔
賜張邦昌死于潭州併誅王時雍癸丑詔有敢妄議惑
衆沮廵幸者許告而罪之不告者斬乙卯王彦及金人
戰敗績奔太行山聚衆其裨將岳飛引其部曲自為一
軍趙萬陷鎮江府守臣趙子崧棄城渡江保瓜洲是秋
金人分兵據兩河州縣惟中山慶源府保莫邢洺冀磁
絳相州久之乃陷冬十月丁巳朔帝登舟幸淮甸戊午
太后至揚州已未罷諸路勸誘獻納錢物庚申罷諸路
召募潰兵忠義等人及寄居官擅集勤王兵者癸亥募
羣盜能併滅賊衆者官之甲子以張浚論李綱不已落
綱觀文殿大學士止奉宮祠知秀州兼權浙西提點刑
獄趙叔近入杭州招撫陳通乙丑罷帥府要郡次要郡
及新軍水軍丁卯以王淵為杭州制置盜賊使統制官
張俊從行庚午次泗州幸普照寺甲戌太白晝見已卯
次楚州寶應縣後軍將孫琦等作亂逼左正言盧臣中
墮水死庚辰命劉光世討鎮江叛兵辛巳以光世為滁
和濠州江寧府界招捉盜賊制置使御營統制官苗傅
為使司都統制朝請郎李棫提舉廣西左右兩江峒丁
公事癸未至揚州禁内侍統兵官相見丙戌王淵張俊
誘趙萬等悉誅之十一月戊子李綱鄂州居住真定軍
賊張遇入池州守臣滕祐棄城遁已丑詔雜犯死罪有
疑及情理可憫者撫諭官同提刑司酌情減降先斷後
聞壬辰遣王倫等為金國通問使乙未以張慤為尚書
左丞工部尚書顔岐同知樞密院事丙申曲赦應天府
亳宿揚泗楚州高郵軍丙午以張慤為中書侍郎戊申
以顔岐為尚書左丞兼權門下侍郎御史中丞許景衡
為右丞刑部尚書郭三益同知樞密院事權密州趙野
棄城遁軍校杜彦據州追野殺之辛亥命福建路增招
弓手金人陷河間府是月軍賊丁進圍壽春府守臣康
允之拒却之十二月丙辰朔命從臣四員充講讀官就
内殿講讀丁巳詔諸路提刑司選官即轉運司所在州
類省試進士以待親策辛酉王淵入杭州執陳通等誅
之壬戌青州敗將王定以兵作亂殺帥臣曾孝序癸亥
黏罕犯汜水關西京留守孫昭遠遣將拒之戰殁昭遠
引兵南遁尋命部將王仔奉啓運宮神御赴行在甲子
改授后父徽猷閣待制邢煥為光州觀察使乙丑詔凡
刑賞大政並經三省其千請墨勅行下者罪之丙寅張
遇犯江州戊辰金人圍棣州守臣姜綱之固守金兵解
去甲戌金人陷同州守臣鄭驤死之張遇犯黃州已卯
金人陷汝州入西京庚辰金人陷華州辛巳破潼關河
東經制使王&KR0645;自同州引兵遁入蜀丁進詣宗澤降乙
酉增置廣西弓手以備邊以戸部尚書黃潛厚為延康
殿學士同提舉措置財用
宋史卷二十四
