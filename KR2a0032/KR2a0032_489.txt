宋史卷四百八十九
元中書右丞相總裁托克托等修
列傳第二百四十八
外國五
占城真臘蒲甘邈黎
三佛齊闍婆(南毗附)勃泥注輦
丹眉流
占城國在中國之西南東至海西至雲南南至真臘國
北至驩州界汎海南去三佛齊五日程陸行至賓陀羅
國一月程其國隷占城焉東去麻逸國二日程蒲端國
七日程北至廣州便風半月程東北至兩浙一月程西
北至交州兩日程陸行半月程其地東西七百里南北
三千里南曰施備州西曰上源州北曰烏里州所統大
小州三十八不盈三萬家其國無城郭有百餘村村落
戸三五百或至七百亦有縣鎮之名土地所出箋沉香
檳榔烏&KR1712;木蘇木白藤黃蠟吉貝花布絲絞布白㲲布
藤簟貝多葉簟金銀鐡錠等物五穀無麥有秔米粟豆
麻子官給種一斛計租百斛果實有蓮甘蔗蕉子椰子
鳥獸多孔雀犀牛畜産多黃牛水牛而無驢亦有山牛
不任耕耨但殺以祭鬼將殺令巫祝之曰何羅和及拔
譯云早教他託生民獲犀象皆輸於王國人多乘象或
軟布兜或於交州市馬頗食山羊水兕之肉其風俗衣
服與大食國相類無絲蠶以白㲲布纏其胷垂至於足
衣衫窄䄂撮髮為髻散垂餘髾於其後互市無緡錢止
用金銀較量錙銖或吉貝錦定博易之直樂器有胡琴
笛鼓大鼓樂部亦列舞人其王腦後髽髻散披吉貝衣
戴金花冠七寳裝纓絡為餙脛股皆露躡革履無襪婦
人亦腦後撮髻無笄梳其服及拜揖與男子同王每日
午坐禪椅官屬謁見膜拜一而止白事畢復膜拜一而退
或出遊看象采獵觀漁皆數日方還近則乘軟布兜遠
則乘象或乘一木杠四人舁之先令一人持檳榔盤前
導從者十餘輩各執弓箭刀槍手牌等其民望之膜拜
一而止日或一再出每歲稻熟王自刈一把從者及羣
婦女競割之其王或以兄為副王或以弟為次王設高
官凡八員東西南北各二分治其事無奉禄令其所管
土俗資給之别置文吏五十餘員有郎中員外秀才之
稱分掌資儲寶貨等事亦無資奉但給龜魚充食及免
調役而已又有司帑廩者十二員主軍卒者二百餘員
皆無月奉勝兵萬餘人月給秔米二斛冬夏衣布各三
匹至五匹每夕唯王升床而卧諸臣皆寢於地蓐親近
之臣見王即胡跪作禮稍疎遠者但拱手而已其風俗
正月一日牽象周行所居之地然後驅逐出郭謂之逐
邪四月有遊船之戲定十一月十五日為冬至人皆相
賀州縣以土産物帛獻其王每歲十二月十五日城外
縳木為塔王及人民以衣物香藥置塔上焚之以祭天
人有疾病旋采生藥服食地不産茶亦不知醖釀之法
止飲椰子酒兼食檳榔刑禁亦設枷鎖小過以四人拽
伏於地藤杖鞭之二人左右更五捶扑量其或五六十
至一百當死者以繩繫於樹用梭槍舂喉而殊其首若
故殺劫殺令象踏之或以鼻捲撲於地象皆素習將刑
人即令豢養之人以數諭之悉能曉焉犯姦者男女共入
牛以贖罪負國王物者以繩拘於荒塘物充而後出之
其國前代罕與中國通周顯德中其王釋利因德漫遣
其臣莆訶散貢方物有雲龍形通犀帶菩薩石又有薔
薇水灑衣經歲香不歇猛火油得水愈熾皆貯以瑠璃
瓶建隆二年其王釋利因陁盤遣使莆訶散來朝表章
書於貝多葉以香木函盛之貢犀角象牙龍腦香藥孔
雀四大食瓶二十使廻錫賚有差以器幣優賜其王三
年又貢象牙二十二株乳香千斤乾德四年其王悉利
因陁盤遣使因陁玢李帝婆羅貢馴象牯犀象牙白㲲
哥縵越諾王妻波良僕瑁男占謀律秀瓊等各貢香藥
五年又遣使李李被瑳相繼來貢獻開寳三年遣使
貢方物雌象一四年悉利多盤副國王李耨王妻郭氏
子蒲路雞波羅等並遣使來貢五年其王波美稅褐印
茶遣使莆訶散來貢六年又貢七年又貢孔雀傘二西
天烽鐡四十斤九年遣使朱陀利陳陀野等來貢太平
興國二年其王波美稅陽布印茶遣使李牌來貢三年
其王及男逹智遣使來貢四年遣使李木吒哆來貢六
年交州黎桓上言欲以占城俘九十三人獻於京師太
宗令廣州止其俘存撫之給衣服資糧遣還占城詔諭
其王七年遣使垂象入貢詔留象廣州畜養之八年獻
馴象能拜伏詔畜於京畿寕陵縣雍熙二年其王施利
陀盤吳日歡遣婆羅門金歌麻獻方物且訴為交州所
侵詔答令保國睦鄰三年其王劉繼宗遣使李朝仙來
貢儋州上言占城人蒲羅遏為交州所逼率其族百口
來附四年秋廣州上言雷恩州關送占城夷人斯當李
娘并其族一百五十人來歸分隷南海清遠縣端拱元
年廣州又言占城夷人忽宣等族三百一人求附淳化
元年新王楊陁排自稱新坐佛逝國楊陁排遣使李臻
貢馴犀方物表訴為交州所攻國中人民財寶皆為所
略上賜黎桓詔令各守境三年遣使李良莆貢方物賜
其王白馬二兵器等本國僧淨戒獻龍腦金鈴銅香鑪
如意等各優賜之至道元年正月其王遣使來貢表奉
言前進奉使李良莆迴伏蒙聖慈賜臣細馬二疋旗五
面銀裝劒五口銀纏槍五條弓弩各五張及箭等戴恩
感懼稽首稽首臣生長外國夐遠天都竊承皇帝聖明
威德廣大臣不憚介居海裔遣使入朝皇帝不棄蠻夷
山國曲加優賜然臣自為土長聲勢尚卑常時外國頗
相侵撓況以前民庶如芥随風星散流離各不自保近
蒙皇帝賜臣内閑駔駿及旗幟兵器等隣國聞之知臣
荷大國之寵而各懼天威不敢謀害今臣一國安寧流
民來復若非皇帝天德加護何以至此臣之一國仰望
仁聖覆之如天載之如地臣自思惟鴻恩不淺且自天
子之都至臣所居之國涉海綿邈不啻數萬里而所賜
之馬及器械等並安全而至皆聖德之所及也自前本
國進奉未嘗有旌旗弓矢之賜臣今何幸獨受異恩此
蓋天威廣被壯臣土疆臣雖殞身無以上報兼臣貢使
往復資給備至恩重山岳不可具陳今特遣專使李波
珠副使訶散判官李磨勿等進奉犀角十株象牙三十
株玳瑁十斤龍腦二斤沉香百斤夾箋黃熟香九十斤
檀香百六十斤山得雞二萬四千三百雙胡椒二百斤
簟席五前件物固非珍竒惟表誠懇臣生居異域幸遇
明時不貴殊珍惟重良馬儻皇帝念及外國不罪懇求
若使介南歸願垂頒賜臣之幸矣兼臣本國元有流民
三百散居南海曾蒙聖旨許令放還今有猶在廣州者
本國舊有進奉夷人羅常占見駐廣州乞詔本州盡數
點集兵籍以付常占令造舶船乘便風部領歸國冀得
安其生聚以實舊疆至於萬里感恩一心事上臣之志
也上覽表遣使詣廣州詢問願還者悉付波珠使還復
賜白馬二遂為常制咸平二年其王楊普俱毗茶逸施
离遣使朱陳堯副使蒲薩陀婆判官黎姑倫以犀象玳
瑁香藥來貢賜堯等冠帶衣褥有差景德元年又遣使
來貢詔以良馬介胄戎器等賜之四年遣使布禄爹地
加等奉表來朝表函藉以文錦詞曰占城國王楊普俱
毗茶室离頓首言臣聞二帝封疆南止届於湘楚三王
境界北不及於幽燕仰矚昌時實邁往跡伏惟皇帝陛
下乾坤授氣日月儲英出震居尊承基御極慈悲敷於
天下聲教被於域中業茂前王功芳徂后蒼生是念黃
屋非心無方不是生靈有土並為臣妾眞風遍布霈澤
周行凡沐照臨共增聳抃臣生於邊鄙幸襲華風蟻垤
蜂房聊為遂性龍樓鳳閣尚阻觀光再念自假天威獲
全封部隣無侵奪俗有舒蘇每歲拜遣下臣問寧上國
蒙陛下恩霑行葦福及豚魚特因廻人頒賜戎器臣本
土惟望闕焚香歡呼拜受心知多幸曷答洪恩聖君旣
念於賓王微懇肯忘於述職今遣專信臣布禄爹地加
副使臣除逋麻瑕珈耶判官臣皮霸抵一行人力等部
署土毛遠充歲貢雖表楚茅之禮實懷魯酒之憂虔望
睿明甫寬譴戮專信臣等廻日軍容器仗耀武之物伏
願重加賜賚蓋念忝為臣子合告君親服餙車輿威儀
斧鉞不敢私制惟望恩頒干冐冕旒不任死罪布禄爹
地加言本國舊隷交州後奔於佛遊北去舊所七百里
使還賜物甚厚大中祥符三年國主施離霞離鼻麻底
遣使朱浡禮來貢四年遣使貢師子詔畜於苑中使者
留二蠻人以給豢養上憐其懷土厚給資糧遣還八年
遣使波輪訶羅帝來貢訶羅帝因上言有弟陶珠頃自
交州押馴象赴闕今幸得見欲携以還許之仍賜陶珠
衣幣裝錢天禧二年其王尸嘿排摩惵遣使羅皮帝加
以象牙七十二株犀角八十六株玳瑁千片乳香五十
斤丁香花八十斤荳蔻六十五斤沉香百斤箋香二百
斤别箋一劑六十八斤茴香百斤檳榔千五百斤來貢
羅皮帝加言國人詣廣州或風漂船至石塘卽累歲不
逹矣三年使還詔賜尸嘿排摩惵銀四千七百兩并戎
器鞍馬海上又有蒲端國三麻蘭國勿巡國蒲婆衆國
大中祥符四年祀汾隂並遣使來貢先是咸平景德中
蒲端國主其陵數遣使來貢方物及獻紅鸚鵡其後國
主悉離琶大遐至亦以金版鐫表來上其使已絮漢上
言伏見詔旨給賜占城使鞍勒馬大神旗各二乞如恩
列有司以蒲端在占城下請賜雜綵小旗五從之天聖
八年十月占城王陽補孤施離皮蘭德加拔麻疊遣使
李蒲薩麻瑕陁琶來貢木香玳瑁乳香犀角象牙慶歴
元年九月廣東商人邵保見軍賊鄂鄰百餘人左占城
轉運司選使臣二人賫詔書器幣賜占城購鄰致闕下
餘黨令就戮之明年十一月其王刑卜施離值星霞弗
遣使獻馴象三皇祐二年正月又使俱舍唎波微收羅
婆麻提楊卜貢象牙二百一犀角七十九表二通一以
本國書一以中國書五年四月其使蒲思馬應來貢方
物嘉祐元年閏三月其使蒲息陁琶貢方物還至太平
州江岸崩沉失行槖明年正月詔廣州賜銀千兩六年
九月又獻馴象七年正月廣西安撫經略司言占臘素
不習兵與交阯鄰常苦侵軼而占城復近修武備以抗
交阯將繇廣東路入貢京師望撫以恩信五月其使頓
琶尼來貢方物六月賜其王施里律茶盤麻常楊溥白
馬一從其求也熙寧元年其王楊卜尸利律陀般摩提
婆遣使貢方物乞市騾馬詔賜白馬一令於廣州買騾
以歸五年貢瑠璃珊瑚酒器龍腦乳香丁香蓽登茄紫
礦七年交州李乾德言其王領兵三千人并妻子來降
以正月至本道九年復遣使來言其國自海道抵真臘
一月程西北抵交州四十日皆山路所治聚落一百五
大略如州縣王年三十六歲著大食錦或川法錦大衫
七條金纓珞戴七寳裝成金冠躡紅皮履出則從者五
百人十婦人執金柈合貯檳榔導以樂王師討交阯以
其素仇詔使乘機協力除蕩行營戰棹都監楊從先遣
小校樊實諭旨實還言其國選兵七千抳賊要路其王
以木葉書回牒詔使上之然亦不能成功後兩國同入
貢占城使者乞避交人詔遇朔日朝文德殿分東西立
望日則交人入垂拱殿而占城趍紫宸大宴則東西坐
元祐七年又表言如天朝討交阯願率兵掩襲朝廷以
交阯數入貢不絶臣節難以興師答敕書報之而以其
使良保故倫軋丹副使傍木知突為保順郎將政和中
授其王楊卜麻疊金紫光禄大夫領廉白州刺史楊卜
麻疊言身縻化外不霑禄食願得薄授奉給壯觀小國
許之宣和元年進檢校司空兼御史大夫懷遠軍節度
琳州管内觀察處置使封占城國王自是每遇恩輙降
制加封邑建炎三年楊卜麻疊遣使入貢遇郊恩制授
檢校太傅加食邑紹興二十五年其子鄒時闌巴嗣立
遣使進方物求封爵錫宴於懷遠驛以其父初封之爵
授之報賜甚厚乾道三年子鄒亞娜嗣掠大食國方物
遣人來貢以求封爵為其國人所訴詔卻之遂不議其
封七年閩人有浮海之吉陽軍者風泊其舟抵占城其
國方與真臘戰皆乘大象勝負不能决閩人教其王當
習騎射以勝之王大說具舟送之吉陽市得馬數十疋
歸戰大捷明年復來瓊州拒之憤怒大掠而歸淳熙二
年嚴馬禁不得售外蕃三年占城歸所掠生口八十三
人求通商詔不許四年占城以舟師襲真臘傅其國都
慶元以來真臘大舉伐占城以復讎殺戮殆盡俘其主
以歸國遂亡其地悉歸真臘
真臘國亦名占臘其國在占城之南東際海西接蒲甘
南抵加羅希其縣鎮風俗同占城地方七千餘里有銅
臺列銅塔二十有四銅象八以鎮其上象各重四千斤
其國有戰象幾二十萬馬多而小政和六年十二月遣
進奏使奏化郎將鳩摩僧哥副使安化郎將摩君明稽
等十四人來貢賜以朝服僧哥言萬里遠國仰投聖
化尚拘卉服未稱區區嚮慕之誠願許服所賜詔從之
仍以其事付史舘書諸策明年三月辭去宣和二年又
遣郎將摩臘摩秃防來朝廷官封其王與占城等建炎
二年以郊恩授其王金裒賓深檢校司徒加食邑遂定
為常制其屬邑有真里富在西南隅東南接波斯蘭西
南與登流眉為鄰所部有六十餘聚落慶元六年其國
主立二十年矣遣使奉表貢方物及馴象二詔優其報
賜以海道遠涉後毋再入貢
蒲甘國崇寧五年遣使入貢詔禮秩視注輦尚書省言
注輦役屬三佛齊胡熙寧中敕書以大背紙緘以匣襆
今蒲甘乃大國王不可下視附庸小國欲如大食交阯
諸國禮凡制詔並書以白背金花綾紙貯以閒金鍍管
籥用錦絹夾襆緘封以往從之
邈黎國元祐四年般次泠移四抹粟迷等賫于闐國黑
汗王并夲國王表章來有司以其國未嘗入貢請視于
闐條式從之
三佛齊國蓋南蠻之别種與占城為隣居真臘闍婆之
閒所管十五州土産紅藤紫礦箋沉香㯽榔椰子無緡
錢土俗以金銀貿易諸物四時之氣多熱少寒冬無霜
雪人用香油塗身其地無麥有米及青白豆雞魚鵝鴨
頗類中土有花酒椰子酒檳榔酒蜜酒皆非麴糵所醖
飲之亦醉樂有小琴小鼔崐崘奴踏曲為樂國中文字
用梵書以其王指環為印亦有中國文字上章表卽用
焉累甓為城周數十里用椰葉覆屋人民散居城外不
輸租賦有所征伐随時調發立酋長率領皆自備兵器
糧糗汎海使風二十日至廣州其王號詹卑其國居人
多蒲姓唐天祐元年貢物授其使都蕃長蒲訶栗立寧
遠將軍建隆元年九月其王悉利胡大霞里檀遣使李
遮帝來朝貢二年夏又遣使蒲蔑貢方物是冬其王室
利烏耶遣使茶野伽副使嘉末吒朝貢其國號生留王
李犀林男迷日來亦遣使同至貢方物三年春室利烏
耶又遣使李麗林副使李鵶末判官吒吒璧等來貢廻
賜以白牛尾白磁器銀器錦線鞍轡二副開寳四年
遣使李何末以水晶火油來貢五年又來貢七年又貢
象牙乳香薔薇水萬歲棗褊桃白沙糖水晶指環瑠璃
瓶珊瑚樹八年又遣使蒲陁漢等貢方物賜以冠帶器
幣太平興國五年其王夏池遣使茶龍眉來是年潮州
言三佛齊國蕃商李甫誨乘舶船載香藥犀角象牙至
海口會風勢不便飄船六十日至潮州其香藥悉送廣
州八年其王遐至遣使蒲押陁羅來貢水晶佛錦布犀
牙香藥雍熙二年舶主金花茶以方物來獻端拱元年
遣使蒲押陀黎貢方物淳化三年冬廣州上言蒲押陁
黎前年自京廻聞本國為闍婆所侵住南海凡一年今
春乘舶至占城偶風信不利復還乞降詔諭本國從之
咸平六年其王思離咮囉無尼佛麻調華遣使李加排
副使無陁李南悲來貢且言本國建佛寺以祝聖壽願
賜名及鐘上嘉其意詔以承天萬壽為寺額并鑄鐘以
賜授加排歸德將軍無陁李南悲懷化將軍大中祥符
元年其王思離麻囉皮遣使李眉地副使蒲婆藍判官
麻河勿來貢許赴泰山陪位於朝覲壇遣賜甚厚天禧
元年其王霞遲蘇勿吒蒲迷遣使蒲謀西等奉金字表
貢真珠象牙梵夾經崑崙奴詔許謁會靈觀游太清寺
金明池及還賜其國詔書禮物以慰奬之天聖六年八
月其王室離疊華遣使蒲押陀羅歇及副使判官亞加
盧等來貢方物舊制遠國使人貢賜以間金塗銀帶時
特以渾金帶賜之熙寧十年使大首領地華伽囉來以
為保順慕化大將軍賜詔寵之曰吾以聲教覆露方域
不限遠邇苟知夫忠義而來者莫不錫之華爵耀以美
名以寵異其國爾悦慕皇化浮海貢琛吾用汝嘉併超
等秩以昭忠義之勸元豊中使至者再率以白金真珠
婆律薰陸香備方物廣州受表入言俟報乃護至闕下
天子念其道里遥遠每優賜遣歸二年賜錢六萬四千
緡銀一萬五百兩官其使羣陀畢羅為寧遠將軍官陀
旁亞里為保順郎將畢羅乞買金帶白金器物及僧紫
衣師牒皆如所請給之三年廣州南蕃綱首以其主管
國事國王之女唐字書寄龍腦及布與提舉市舶孫迥
迥不敢受言於朝詔令估直輸之官悉市帛以報五年
遣使皮襪副使胡仙判官地華加羅來入見以金蓮花
貯真珠龍腦撒殿宫皮襪為懷遠將軍胡仙加羅為郎
將加羅還至雍邱病死賻以絹五十疋六年又以其使
薩打華滿為將軍副使羅悉沙文判官悉理沙文為郎
將紹聖中再入貢紹興二十六年其王悉利麻霞囉陀
遣使入貢帝曰遠人向化嘉其誠耳非利乎方物也其
王復以珠獻宰臣秦檜時槍已死詔償其直而收之淳
熙五年復遣使貢方物詔免赴闕舘於泉州
闍婆國在南海中其國東至海一月汎海半月至崑崙
國西至海四十五日南至海三日汎海五日至大食國
北至海四日西北汎海十五日至勃泥國又十五日至
三佛齊國又七日至古邏國又七日至柴歴亭抵交阯
逹廣州其地平坦宜種植産稻麻粟豆無麥民輸十一
之租煑海為鹽多魚鱉雞鴨山羊兼椎牛以食果實有
木瓜椰子蕉子蔗芋出金銀犀牙箋沉檀香茴香胡椒
㯽榔硫黃紅花蘇木亦務蠶織有薄絹絲絞吉貝布剪
銀葉為錢博易官以粟一斛二斗博金一錢室宇壯麗
餙以金碧中國賈人至者待以賓館飲食豊潔地不産
茶其酒出於椰子及蝦蝚丹樹蝦蝚丹樹華人未嘗見
或以桄榔㯽榔釀成亦甚香美不設刑禁雜犯罪者随
輕重出黃金以贖惟寇盗者殺之其王椎髻戴金鈴衣
錦袍躡革履坐方牀官吏日謁三拜而退出入乘象或
腰輿壯士五七百人執兵器以從國人見王皆坐俟其
過乃起以王子三人為副王官有落佶連四人共治國
事如中國宰相無月奉随時量給土産諸物次有文吏
三百餘員目為秀才掌文簿總計財貨又有卑官殆千
員分主城池帑廩及軍卒其領兵者每半歲給金十兩
勝兵三萬每半歲亦給金有差土俗婚聘無媒妁但納
黃金於女家以娶之五月遊船十月遊山有山馬可乘
跨或乘軟兜樂有横笛鼓板亦能舞土人被髮其衣裝
纏胷以下至於膝疾病不服藥但禱神求佛其俗有名
而無姓方言謂真珠為没爹蝦羅謂牙為家囉謂香為
崐燉盧林謂犀為低密先是宋元嘉十二年遣使朝貢
後絶淳化三年十二月其王穆羅茶遣使陀湛使副蒲
亞里判官李陁那假澄等來朝貢陁湛云中國有真主
本國乃修朝貢之禮國王貢象牙真珠綉花銷金及綉
絲絞雜色絲絞吉貝織雜色絞布檀香玳瑁㯽榔盤犀
裝劍金銀裝劍藤織花簟白鸚鵡七寳餙檀香亭子其
使别貢玳瑁龍腦丁香藤織花簟先是朝貢使汎舶船
六十日至明州定海縣掌市舶監察御史張肅先驛奏
其使餙服之狀與嘗來入貢波斯相類譯者言云今主
舶大商毛旭者建溪人數往來本國因假其鄉導來朝
貢又言其國王一號曰夏至馬囉夜王妃曰落肩娑婆
利本國亦署置僚屬又其方言目舶主為葧荷王妻曰
葧荷比尼贖其船中婦人名眉珠椎髻無首餙以蠻布
纏身顔色青黑言語不能曉拜亦如男子膜拜一子項
戴金連鎖子手有金鈎以帛帶縈之名阿嚕其國與三
佛齊有讎怨互相攻戰本國山多猴不畏人呼以霄霄
之聲卽出或投以果實則其大猴二先至土人謂之猴
王猴夫人食畢羣猴食其餘使旣至上令有司優待久
之使還賜金帛甚厚仍賜良馬戎具以從其請其使云
隣國名婆羅門有善法察人情人欲相危害者皆先知
之大觀三年六月遣使入貢詔禮之如交阯又有摩逸
國太平興國七年載寳貨至廣州海岸建炎三年以南
郊恩制授闍婆國主懷遠軍節度琳州管内觀察處置
等使金紫光禄大夫檢校司空使持節琳州諸軍事琳
州刺史兼御史大夫上柱國闍婆國王食邑二千四百
戸實封一千戸悉里地茶蘭固野可特授檢校司空加
食邑實封紹興二年復加食邑五百戶實封二百戶
南毗國在大海之西南由三佛齊風颿月餘可至其國
王每廵行先期遣兵百餘人持水灑地上以防颶風揚
沙塵列鼎百以進食日一易之置翰林官供王飲食俗
喜戰鬭習刀矟善射鑿雜白銀為錢産真珠番布其國
最遠番舶罕到時羅巴智力干父子其種類也居泉之
城南自是舶舟多至其國矣
勃泥國在西南大海中去闍婆四十五日程去三佛齊
四十日程去占城與摩逸各三十日程皆計順風為則
其國以版為城城中居者萬餘人所統十四州其王所
居屋覆以貝多葉民舍覆以草在王左右者為大人王
坐繩牀若出卽大布單坐其上衆舁之名曰阮囊戰鬭
者則持刀被甲甲以銅鑄狀若大筒穿之于身護其腹
背其地無麥有麻稻又有羊及雞魚無蠶絲用吉貝花
織成布飲椰子酒昏聘之資先以椰子酒檳榔次之指
環又次之然後以吉貝布或量出金銀成其禮喪葬亦
有棺歛以竹為轝載棄山中二月始耕則祀之凡七年
則不復祀矣以十二月七日為歲節地熱多風雨國人
宴會鳴鼓吹笛擊鈸歌舞為樂無器並以竹編貝多葉
為器盛食食訖棄之其國鄰於底門國有藥樹取其根
煎為膏服之及塗其體兵刃所傷皆不死前代未嘗朝
貢故史籍不載太平興國二年其王向打遣使施弩使
副蒲亞里判官哥心等賫表貢大片龍腦一家底第二
等八家底第三等十一家底米龍腦二十家底蒼龍腦
二十家底凡一家底並二十兩龍腦版五玳瑁殼一百
檀香三橛象牙六株表云為皇帝千萬歲夀望不責小
國微薄之禮其表以數重小囊緘封之非中國紙類木
皮而薄瑩滑色微綠長數尺闊寸餘横卷之僅可盈握
其字細小横讀之以華言譯之云勃泥國王向打稽首
拜皇帝萬歲萬歲萬萬歲願皇帝萬歲壽今遣使進貢
向打聞有朝廷無路得到昨有商人蒲盧歇船泊水口
差人迎到州言自中朝來比詣闍婆國遇猛風破其船
不得去此時聞自中國來國人皆大喜卽造舶船令蒲
盧歇導逹入朝貢所遣使人只願平善見皇帝每年令
人入朝貢每年修貢慮風吹至占城界望皇帝詔占城
令有向打船到不要留臣本國别無異物乞皇帝勿怪
其表文如是詔館其使於禮賓院優賜以遣之元豊五
年二月其王錫理麻喏復遣使貢方物其使乞從泉州
乘海舶歸國從之
注輦國東距海五里西至天竺千五百里南至羅蘭二
千五百里北至頓田三千里自古不通中國水行至廣
州約四十一萬一千四百里其國有城七重高七尺南
北十二里東西七里每城相去百步凡四城用塼二城
用土最中城以木為之皆植花果雜木其第一至第三
皆民居環以小河第四城四侍郎居之第五城主之四
子居之第六城為佛寺百僧居之第七城卽主之所居
室四百餘區所統有三十一部落其西十二曰只都尼
施亞盧尼羅琶離鱉琶移布林琶布尼古檀布林蒲登
故里娑輪岑本蹄揭蹋閻黎池離郍部尼遮古林亞里
者林其南八曰無雅加黎麻藍眉古黎苦低舍里尼密
多羅摩伽藍蒲登蒙伽林伽藍琶里琶離遊亞林池蒙
伽藍其北十二曰撥囉耶無没离江林加里蒙伽藍漆
結麻藍楃折蒙伽藍皮林伽藍浦稜和藍堡琶來田注
离盧婆囉迷蒙伽藍今國主相傳三世矣民有罪卽命
侍郎一員處治之輕者縶於木格笞五十至一百重者
卽斬或以象踐殺之其宴則國主與四侍郎膜拜于階
遂共坐作樂歌舞不飲酒而食肉俗衣布亦有餅餌掌
饌執事用婦人其嫁娶先用金銀指環使媒婦至女家
後二日會男家親族約以土田生畜㯽榔酒等稱其有
無為禮女家復以金銀指環越諾布及女所服錦衣遺
婿若男欲離女則不取聘財女却男則倍償之其兵陣
用象居前小牌次之梭槍次之長刀又次之弓矢在後
四侍郎分領其衆國東南約二千五百里有悉蘭池國
或相侵伐地産真珠象牙珊瑚頗黎㯽榔豆蒄吉貝布
獸有山羊黃牛禽有山鷄鸚鵡果有餘甘藤羅千年棗
椰子甘羅崑崙梅娑羅密等花有白末利散絲蛇臍佛
桑麗秋青黃碧娑羅瑤蓮蟬紫水蕉之類五榖有綠豆
黑豆麥稻地宜竹自昔未嘗朝貢大中祥符八年九月
其國主羅茶羅乍遣進奉使侍郎娑里三文副使蒲恕
判官翁勿防援官亞勒加等奉表來貢三文等以盤奉
真珠碧玻璃升殿布於御坐前降殿再拜譯者導其言
曰願以表遠人慕化之誠其國主表曰臣羅茶羅乍言
昨遇&KR1299;舶船商人到本國告稱鉅宋之有天下也二帝
開基聖人繼統登封太岳禮祀汾隂至德升聞上穹眷
命臣昌期斯遇吉語幸聞輙傾就日之誠仰露朝天之
欵臣伏聞人君之御統也無遠不臻臣子之推誠也有
道則服伏惟皇帝陛下功超邃古道建大中衣裳垂而
德合乾坤劒戟鑄而範圍區宇神武不殺人文化成廓
明明之德以臨御下民懷翼翼之心以昭事上帝至仁
不傷於行葦大信爰及於淵魚故得天鍳孔彰帝文有
赫顯今古未聞之事保家邦大定之基竊念臣微類醯
鷄賤如芻狗世居夷落地遠華風虚荷燭幽曾無執贄
今者竊聽歌頌普及遐陬恨年屬於桑榆阻躳陳於玉
帛矧滄溟之曠絶在跋涉以稍難是敢傾倒赤心遙瞻
丹闕任土作貢同螻蟻之慕膻委質事君比葵藿之向
日謹遣專使等五十二人奉土物來貢凡真珠衫帽各
一真珠二萬一千一百兩象牙六十株乳香六十斤三
文等又獻珠六千六百兩香藥三千三百斤初羅茶羅
乍旣聞商船言且曰十年來海無風濤古老傳云如此
則中國有聖人故遣三文等入貢三文離本國舟行七
十七晝夜歴郍勿丹山娑里西蘭山至占賓國又行六
十一晝夜歴伊麻羅里山至古羅國國有古羅山因名
焉又行七十一晝夜歴加八山占不牢山舟寳龍山至
三佛齊國又行十八晝夜度蠻山水口歴天竺山至賓
頭狼山望東西王母塜距舟所將百里又行二十晝夜
度羊山九星山至廣州之琵琶洲離夲國凡千一百五
十日至廣州焉詔閤門祗候史祐之舘伴凡宴賜恩例
同龜兹使其年承天節三文等請於啓聖禪院會僧以
祝聖壽明年使回降詔羅茶羅乍賜物甚厚天禧四年
又遣使琶欄得麻烈呧奉方物入貢至廣州病死守臣
以其表聞詔廣州宴犒從者厚賜以遣之明道二年十
月其王尸離囉茶印囉注囉遣使蒲押陁離等以泥
金表進真珠衫帽及真珠一百五兩象牙百株西染院
副使閤門通使舍人符惟忠假鴻臚少卿押伴蒲押陁
離自言數朝貢而海風破船不逹願將上等珠就龍牀
脚撒殿頂戴瞻禮以申嚮慕之心乃奉銀盤升殿跪撒
珠於御榻下而退景祐元年二月以蒲押陁離為金紫
光禄大夫懷化將軍還夲國熙寧十年國王地華加羅
遣使竒囉囉副使南卑琶打判官麻圖華羅等二十七
人來獻踠豆珠麻瑠璃大洗盤白梅花腦錦花犀牙乳
香瓶香薔薇水金蓮花木香阿魏鵬砂丁香使副以真
珠龍腦登陛跪而散之謂之撒殿旣降詔遣御藥室勞
之以為懷化將軍保順郎將各賜衣服器幣有差荅賜
其王錢八萬一千八百緡銀五萬二千兩
丹眉流國東至占臘五十程南至羅越水路十五程西
至西天三十五程北至程良六十程東北至羅斛二十
五程東南至闍婆四十五程西南至程若十五程西北
至洛華二十五程東北至廣州一百三十五程其俗以
版為屋跣足衣布無紳帶以白紵纏其首貿易以金銀
其主所居廣袤五里無城郭出則乘象車亦有小駟地
出犀象鍮石紫草蘇木諸藥四時炎熱無雪霜未嘗至
中國咸平四年國主多須機遣使打吉馬副使打臘判
官皮泥等九人來貢木香千斤鍮鑞各百斤胡黃連三
十五斤紫草百斤紅氊一合花布四叚蘇木萬斤象牙
六十一株召見崇德殿賜以冠帶服物及還又賜多須
機詔書以敦奬之
宋史卷四百八十九
