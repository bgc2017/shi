宋史卷一百二十
元中書右丞相總裁托克托等修
禮志第七十三
禮二十三(賓禮五附錄)
羣臣上表儀(宰臣赴上儀朝省集議班位)臣僚上馬之制
(臣僚呵引之制)
羣臣上表儀通禮守宫設次于朝堂文東武西相對為
首設中書令位于羣臣之北禮曹掾舉表案入引中書
令出就南面立禮部郎中取表授中書令令即受表入
奏其禮凡正至不受朝及邦國大慶瑞上尊號請舉行
大禮宰相率文武羣臣暨諸軍將校蕃夷酋長道釋耆
老等詣東上閤門拜表知表官跪授表於宰臣宰臣跪
授於閤門使乃由通進司奏御凡有答詔亦拜受於閤
門獲可奏者奉表稱賀其正至樞密使率内班拜表長
春殿門外亦閤門使受之又西京留守拜表儀制留司
百官每五日一上表起居質明竝集長夀寺立班置表
于案再拜以遣其春秋賜服及大慶瑞竝如之或令分
司官齎詣行在或止驛付南京留司約用此制若廵幸
東京則留司百官亦五日一上表起居並集大相國寺
其制羣臣詣閤拜奏者首云文武百僚具官臣某等言
常奏御者止云臣某言並稱尊號已有功臣爵邑者具
之狀奏者前後列銜不稱尊號亦云功臣爵邑其外又
有書疏奏劄牓子之類乾德二年令有司詳定表首太
常禮儀院言僕射兩省官品第二太子三師官品第一
品位雖高而南省上臺為尊合以僕射充首若專以品
秩為定則諸行侍郎品第四列於諸司三品卿監之上
不可以品序為準按唐貞元六年詔每有慶賀及諸臣
上表並合上公為首如三公闕以令僕行之中書門下
列貢章表則僕射是百僚師長難同官僚之例詔百官
集議翰林學士陶榖等曰按唐制上臺東宫並是廷臣
當時左右僕射侍中中書令為正宰相貞觀末帶同中
書門下三品者方為宰相今僕射既非宰相合在太子
三師之下理固不疑若以官僚非廷臣即宰相豈當兼
領令若先二品而後一品升後列而退前班紊其等威
事恐非順請以太子三師為表首竇儀等曰東宫三師
為表首論討故典實皆無據左僕射當為表首者其事
有六按六典尚書為百官之本今自一品至六品常參
官皆以尚書省官為首則僕射合為表首一也又唐制
上表無上公即尚書令僕以下行之其嗣王合随宗正
若有班位合依王品則嗣王雖一品不得為表首二也
僕射位次三公合為表首三也况僕射為百僚師長東
宫三師非師長之任四也晉天福中詔謝賀上表上公
行之如闕即令僕射行之五也立制之班卑者先入後
出尊者後入先出今東宫一品立定僕射乃入僕射既
退東宫一品乃出且在兩省之後六也詔從儀等議以
僕射為表首焉
宰臣赴上儀開元禮有任官初上相見之儀宋制凡牧
守赴上多仍州府舊禮臺省之制宰相親王使相正衙
謝訖出文德殿便門至西廊堂後官兩省雜事迎參至
中書便門兩省官迎班升都堂與送上官對揖(見任侍中中書)
(今同平章事者)降階又與送上官對拜訖分東西升坐于牀兩
省雜事讀案堂後官接案搢笏頂筆判署凡三道一司
天監夀星見二開封府嘉禾合穗三澶州黃河清竝判
準始謝送上官訖三司使學士兩省官待制三司使副
升堂展賀百官先班中書門外上事官降階百官入直
省官通班贊致賀歸後堂與參知政事樞密副使宣徽
使相見會食訖退建隆三年中書門下言準唐大成元
年詔故事藩鎮帶平章事合於都堂視事刊石以記官
族輸禮錢三千貫近年頗隳曩制自今藩鎮帶平章事
者輸禮錢五百千刻石記歲月其錢以給兩省公用望
舉行之詔自今宰相及樞密使兼平章事侍中中書令
者輸禮錢三百千藩鎮五百千刻石以記如舊制增秩
者不再輸舊相復入者輸如其數乾德二年置參知政
事就宣徽院赴上而樞密使副止上事于本廳後以曹
彬兼侍中為樞密使特令赴中書上事大中祥符中詔
自今宰相官至僕射者並于中書都堂赴上不帶平章
事亦令赴上有司上儀注宰相用常儀僕射本省上日
郎中員外班迎于都堂門内尚書丞郎于東廊階上稍
近班迎揖金吾將軍升階展拜賀禮生贊引主事讀案
見任中書樞密使相前任中書門下竝不赴餘如宰相
之儀上訖與本省御史臺四品兩省五品諸司三品以
上會食右僕射王旦充玉清昭應宫使有司按故事宰
相凡有吉慶百官皆班賀詔以未葺攸司其班賀權罷
旦赴上脩宫所特賜會丞郎三司副使以上悉預自是
宫觀使副上日皆賜會作樂天禧初太保平章事王旦
為太尉國朝以來三公不兼宰相無赴上儀特詔有司
詳定就尚書省赴上百官班迎宰相而下悉集御史大
夫中丞知雜三院御史皆僚屬送上判案三道中丞以
上即京府尹赤縣令諸曹節度刺史皇城宫苑使悉集
翰林學士入院日賜設惟學士中書舍人赴坐又資政
侍讀侍講龍圖閣學士直學士兼祕書監並赴上秘閣
及兩省五品以上任三館學士判館脩撰者皆賜設焉
朝省集議前代不載其儀宋初刑政典禮之事當集議
者先下詔都省省吏以告當議之官悉集都堂設左右
丞于堂之東北南向御史中丞于堂之西北南向尚書
侍郎于堂東廂西向兩省侍郎常侍給事諫舍于堂之
西廂東向知名表郎官于堂之東南北向監議御史于
堂之西南北向又設左右司郎中員外于左右丞之後
三院御史于中丞之後郎中員外于尚書侍郎之後起
居司諫正言于諫舍之後如有僕射御史大夫即于左
右丞中丞之前如更有他官即諸司三品于侍郎之南
東宫一品于尚書之前武班二品於諫舍之南皆重行
異位卑者先就席左右丞升廳省吏抗聲揖羣官就坐
知名表郎官以所議事授所司奉詣左右丞左右丞執
卷讀訖授中丞中丞授于尚書侍郎以次讀訖復授知
名表郎官將畢左右丞奉筆叩頭揖羣官以一副紙書
所議事節署字于下授四坐監議御史命吏告云所見
不同者請不署字以官高者為表首如止集本省官坐
如常儀其知名表郎官監議御史坐仍北向惟僕射以
上得乘馬至都堂他官雖同平章事亦止屏外明道二
年尚書議莊獻莊懿太后升祔省官帶内外制兼三司
副使承例移文不赴監議御史段少連以為官帶近職
一時之選宜有建明不當反自高異乃奏議事不集以
違制論從之集賢校理趙良規言國朝政事令敕儀制
别有學士知制誥待制三司副使著位視品與前朝異
固無在朝叙職入省叙官之說若全不論職則後行員
外郎兼學士在朝立丞郎上入省居比駕下知制誥待
制入朝與待制同列入省分厠散郎員外郎任三司副
使郎中任判官在三司為參佐入本省為正員所以舊
來議事集尚書省官帶職者不赴别詔三省悉集則及
大小兩省内朝官悉集則及學士待制三司副使更集
他官則諸司三品武官二品各以本司長官故事尚書
省官帶知制誥中書省奏班簿是于尚書省御史臺了
不著籍故有絶曹之語又凡定學士舍人兩省著位除
先後入外若有升降皆特禀朝旨豈有在朝入省迭為
高下御史臺禮院詳定久不決判禮院馮元等曰會議
之文由來非一或出朝廷别旨或循官司舊規故集本
省者即南省官集學士兩省臺官者容有兩制給舍中
丞集學士臺省及諸司四品以上者容有卿監集文武
百官者容有諸衛蓋謀事有小大集官有等差率繫詔
文乃該餘職少連以太常易名之細考功覆議之常誤
謂羣司普當會席列為具奏嬰以嚴科遂使絶曹清列
還入本行分局常員略無異等請臣僚擬謚止集南省
官屬或事緣體大臨時敕判兼召三省臺寺即依舊例
御史臺言今尚書省官任兩制者係臺省之籍無坐曹
之實論職官之言正為絶曹者設豈可受禄則繫官定
奉議事則絶曹為辭况王旦王化基趙安仁晁迥杜鎬
楊億皆嘗預議於尚書省故相李昉為主客郎中知制
誥日屢經都省議事又議大事僕射御史大夫入省唯
僕射至廳下馬于今行之所以重本省也故都堂會議
列狀以品就坐以官忽此更張恐非通理禮官吴育曰
兩省各有未安尚書省制度雖崇亦天子之有司在朝
廷既殊班列入有司輙易尊卑是以朝省為彼我官職
分二事也兩制近職若有事議而去絶班不赴非所以
求至當且知制誥中書省奏班簿是謂絶班翰林學士
亦知制誥不絶班簿此因循之制非確據也縱絶班有
例而絶官無聞一人命書三省連判而都無所繫止為
奉錢豈命官之禮今取典故中最明一事足以質定祥
符五年僕射上事議絶班之官别頭贊引不與本省官
同在迎班請凡會議省官帶近軄者别作一行而坐自
為序别非以相壓若招兩制臺省諸司諸衛官畢集則
各從其類自作一行書議如其位次詔尚書省議事應
帶軄官三司副使以上竝不赴如遇集議大事令赴别
設坐次是歲紫宸垂拱殿刊石為百官表位三司使内
朝班學士右獨立石位門外亦班其上
熙寧二年御史臺太常禮院詳定臣僚御路上馬之制
近上臣僚及北使到闕竝于御路上行馬中書樞密院
執政官宣徽院御史中丞知雜御史左右金吾攝事官
清道者導從呵止依舊式其三司副使以上亦許出節
正任觀察使以上與合出節臣僚並許自宣德門外至
天漢橋北御路上行馬如從駕出入及宗室内庭諸宫
院車騎並不在此限御史臺又言舊制百官臺參辭謝
臣僚于朝堂先赴三院御史幕次又赴中丞幕次得以
體按老疾今止于御史廳一員對拜不惟有失舊儀兼
恐不能公共參驗請如舊制朝堂拜揖遇放常朝即詣
御史臺已而詔宰臣親王使相兩府宣徽使遇入樞密
院門許至從南第二門外上下馬又詔宰臣上馬樞密
院次之諸司又次之左右丞上下馬處竝同兩省侍郎
御史臺言左丞蒲宗孟右丞王安禮賀僕射上尚書省
于都堂下馬按左右丞上下馬于本廳請付有司推治
安禮爭論上前以為今日置左右丞為執政官不應有
厚薄左右丞于都堂上下馬自此始尋詔執政官退朝
上馬宰臣于樞密院餘於隔門外都堂聚議退左丞于
門下侍郎廳右丞于中書侍郎廳品官詣尚書省上下
馬依雜壓大中大夫以上就第一貯廊監察御史以上
就過道諸六曹尚書侍郎即大中大夫以上就本廳監
察御史以上就客位餘並過道門外政和朝參臣僚上
馬次序俟皇城門開樞密入次三省執政官次一品二
品文臣六曹侍郎殿中監開府尹大司成侍從官兩省
次百官御史臺編欄以次入其宰相罷政韓琦以司徒
節度判相州曾公亮以司空節度為集禧觀使王安石
以觀文殿大學士吏部尚書知江寕府曹佾以中書令
節度充景靈宫使韓絳以觀文殿大學士吏部侍郎知
大名府致仕太師文彦博來朝其大朝會班位儀物如
之吴育以觀文殿大學士吏部尚書為西太一宫使大
朝會綴中書門下班而已自是舊相按例重輕以特旨
行之
治平四年御史臺言慶歴中有詔詳定武臣出節呵引
之制節度使在尚書下三節節度觀察留後在諸行侍
郎下兩節觀察使在中書舍人下諸衛大將軍防禦團
練使在大卿監下内客省使比諸司大卿景福殿使比
將作監引進使比庶子在防禦使下以上各二節諸州
刺史諸衛將軍在少卿監下宣慶四方館使比少卿宣
政昭宣閤門使比司天監少監諸衛將軍上皇城使以
下諸司使比郎中客省引進閤門副使比員外郎樞密
都承旨在司天少監下閤門使上副都承旨在閤門使
下樞密副承旨諸房副承旨在諸司使下以上並兩人
呵引當時已施行矣而皇祐編敕刪去此制請復舉行
宋史卷一百二十
