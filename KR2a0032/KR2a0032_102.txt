宋史卷一百二
元中書右丞相總裁托克托等修
禮志第五十五
禮五
社稷嶽瀆(籍田先蠶)奏告祈禜
社稷自京師至州縣皆有其祀歲以春秋二仲月及臘
日祭太社太稷州縣則春秋二祭刺史縣令初獻上佐
縣丞亞獻州博士縣簿尉終獻如有故以次官攝若長
吏職官或少即許通攝或别差官代之牲用少牢禮行
三獻致齋三日其禮器數正配坐尊各二籩豆各八簠
簋各二爼三從祀籩豆各二簠簋爼各一太社壇廣五
丈高五尺五色土為之稷壇在西如其制社以石為主
形如鍾長五尺方二尺剡其上培其半四面宫垣飾以
方色面各一屋三門每門二十四戟四隅連飾罘罳如
廟之制中植以槐其壇三分宫之一在南無屋慶歴用
羊豕各二正配位籩豆十二山罍簠簋爼二祈報象尊
一元豐三年詳定所言社稷祝版牲幣饌物請並瘞於
坎更不設燔燎又周禮大宗伯以血祭社稷社為隂祀
血者幽隂之物是以類求神之意郊天先薦血次薦腥
次薦爛次薦熟社稷五祀先薦爛次薦熟至於羣小祀
薦熟而巳今社稷不用血祭又不薦爛皆違經禮請以
埋血為始先薦爛次薦熟古者祭社君南向於北墉下
所以答隂也今社稷壝内不攝北墉而有司攝事乃設
東向之位非是請設北墉以備親祠南向答隂之位有
司攝事則立北墉下少西王制曰天子社稷皆太牢諸
侯社稷皆少牢今一用少牢殊不應禮夫為一郡邑報
功者當用少牢為天下報功者當用太牢所有春秋祈
報太社太稷請於羊豕外加角握二牛又言社稷之祭
有瘞玉而無禮玉開元禮奠太社太稷並以兩圭有邸
請下有司造兩圭有邸二以為禮神之器仍詔於壇側
建齋廳三楹以備望祭先是州縣社主不以石禮部以
謂社稷不屋而壇當受霜露風雨以達天地之氣故用
石主取其堅久又禮諸侯之壇半天子之制請令州縣
社主用石尺寸廣長亦半太社之制遂下太常脩入祀
儀元祐中又從博士孫諤言祭太社太稷皆設登歌樂
大觀議禮局言大社獻官太祝奉禮皆以法服至于郡
邑則用常服請下祭服制度於郡縣俾其自製敝則聽
改造之紹興元年以春秋二仲及臘前祭太社太稷於
天慶觀又望祭於臨安天寧觀十四年始築壇壝於觀
橋之東立石主置太社令一員備牲牢器幣進熟望燎
如儀
嶽鎮海瀆之祀太祖平湖南命給事中李昉祭南嶽繼
令有司製諸嶽神衣冠劔履遣使易之廣南平遣司農
少卿李繼芳祭南海除去劉鋹所封偽號及宫名易以
一品服又詔嶽瀆并東海廟各以本縣令兼廟令尉兼
廟丞專管祀事又命李昉盧多遜王祐扈蒙等分撰嶽
瀆祀及歴代帝王碑遣翰林待詔孫崇望等分詣諸廟
書于石六年遣使奉衣冠劔履送西鎮吴嶽廟太平興
國八年河決&KR0632;州遣樞密直學士張齊賢詣白馬津以
一太牢沈祠加璧自是凡河決溢脩塞皆致祭祕書監
李至言按五郊迎氣之日皆祭逐方嶽鎮海瀆自兵亂
後有不在封域者遂闕其祭國家克復四方間雖奉詔
特祭未著常祀望遵舊禮就迎氣日各祭於所隷之州
長吏以次為獻官其後立春日祀東嶽岱山於兖州東
鎮沂山於沂州東海於萊州淮瀆於唐州立夏日祀南
嶽衡山於衡州南鎮會稽山於越州南海於廣州江瀆
於成都府立秋日祀西嶽華山於華州西鎮吴山於隴
州西海河瀆並於河中府西海就河瀆廟望祭立冬祀
北嶽恒山北鎮醫巫閭山並於定州北鎮就北嶽廟望
祭北海濟瀆並於孟州北海就濟瀆廟望祭土王日祀
中嶽嵩山於河南府中鎮霍山於晉州真宗封禪畢加
號泰山為仁聖天齊王遣職方郎中沈維宗致告又封
威雄將軍為炳靈公通泉廟為靈派侯亭山神廟為廣
禪侯嶧山神廟為靈巖侯各遣官致告詔泰山四面七
里禁樵採給近山二十戸以奉神祠社首徂徕山並禁
樵採車駕次澶州祭河瀆廟詔進號顯聖靈源公遣右
諫議大夫薛映詣河中府比部員外郎丁顧言詣潭州
祭告祕書丞董温其言漢以霍山為南嶽望令夀州長
吏春秋致祭禮官言雖前漢嘗以霍山為南嶽緣今嶽
廟已在衡山難於改制其霍山如遇水旱祈求及非時
準别勑致祭即委州縣奉行詔封江州馬當上水府福
善安江王太平州采石中水府順聖平江王潤州金山
下水府昭信泰江王及祀汾隂命陳堯叟祭西海曹利
用祭汾河車駕至潼關遣官祠西嶽及河瀆並用太牢
備三獻禮庚午親謁華隂西嶽廟羣臣陪位廟垣内外
列黃麾仗遣官分奠廟内諸神加號嶽神為順聖金天
王還至河中親謁奠河瀆廟及西海望祭壇五月乙未
加上東嶽曰天齊仁聖帝南嶽曰司天昭聖帝西嶽曰
金天順聖帝北嶽曰安天元聖帝中嶽曰中天崇聖帝
命翰林禮官詳定儀注及冕服制度崇餙神像之禮其
玉冊制如宗廟謚冊帝自作奉神述備紀崇奉意俾撰
冊文有司設五嶽冊使一品鹵簿及授冊黃麾仗載冊
輅衮冕輿於乾元門外各依方所羣臣朝服序班仗衛
如會儀改服衮冕御乾元殿中書侍郎引五嶽玉冊尚
衣奉衮冕升殿上為之興奉冊使副班于香案前侍中
宣制曰今加上五嶽帝號遣卿等持節奉冊展禮咸承
制再拜奉冊使以次升自東階受冊御坐前降西階副
使受衮冕輿于丹墀随冊使降立丹墀西玉冊發至于
朝元門外帝復坐冊升奉冊使輅鼓吹振作而行東嶽
北嶽冊次于瑞聖園南嶽冊次于玉津園西嶽中嶽冊
次于瓊林苑及廟内外列黃麾仗設登歌奉冊於車奉
衮冕於輿使副袴褶騎從遣官三十員前導及門奉置
幄次以州長吏以下充祀官致祭畢奉玉冊衮冕置殿
内又加上五嶽帝后號東曰淑明南曰景明西曰肅明
北曰靖明中曰正明遣官祭告詔嶽瀆四海諸廟遇設
醮除青詞外增正神位祝文又改唐州上源桐栢廟為
淮瀆長源公加守護者帝自制五嶽醮告文遣使醮告
即建壇之地構亭立石柱刻文其上天禧四年從靈臺
郎皇甫融請凡脩河致祭增龍神及尾宿天江天記天
社等諸星在天河内者凡五十位仁宗康定元年詔封
江瀆為廣源王河瀆為顯聖靈源王淮瀆為長源王濟
瀆為清源王加東海為淵聖廣德王南海為洪聖廣利
王西海為通聖廣潤王北海為沖聖廣澤王皇祐四年
又以靈臺郎王大明言汴口祭河兼祠箕斗奎與東井
天津天江咸池積水天淵天潢水位水府四瀆九坎天
船王良羅堰等十七星在天河内者五年以儂智高遁
益封南海洪聖廣利招順王其五鎮沂山舊封東安公
政和三年封王會稽舊封永興公政和封永濟王吴山
舊封成德公元豐八年封王醫巫閭舊封廣寧公政和
封王霍山舊封應聖公政和封應靈王東海大觀四年
加號助順廣德王紹興七年太常博士黃積厚言嶽鎮
海瀆請以每歲四立日分祭東西南北如祭五方帝禮
詔從之乾道五年太常少卿林栗言國家駐蹕東南東
海南海實在封域之内自渡江以後惟南海王廟歲時
降御書祝文加封至八字王爵如東海之祠但以莱州
隔絶未嘗致祭殊不知通泰明越温台泉福皆東海分
界也紹興中金人入寇李寳以舟師大捷於膠西神之
助順為有功矣且元豐間嘗建廟於明州定海縣請依
南海特封八字王爵遣官詣明州行禮詔可
籍田之禮歲不常講雍熙四年始詔以来年正月擇日
有事於東郊行籍田禮所司詳定儀注依南郊置五使
除耕地朝陽門七里外為先農壇高九尺四陛周四十
步飾以青二壝寬博取足容御耕位觀耕臺大次設樂
縣二舞御耕位在壝門東南諸侯耕位次之庶人又次
之觀耕臺高五尺周四十步四陛如壇色其青城設於
千畆之外又言隋以青箱奉穜稑唐廢其禮青箱舊無
其制請用竹木為之而無盖兩端設襻飾以青中分九
隔隔盛一種覆以青帊穜稑即早晚之種不定穀名請
用黍稷秫稲梁大小豆大小麥陳於箱中大禮使李昉
言按通禮乘耕根車今請改乘玉輅載耒耜於耕根車
又前典不載告廟及稱賀之制今請前二日告南郊太
廟耕禮畢百官稱賀於青城禮有勞酒合設會於還宫
之翼日望如親祀南郊之制擇日大宴詳定所言御耒
耜二具並盛以青縚準唐乾元故事不加雕飾禮畢收
於禁中以示稼穡艱難之意其祭先農用純色犢一如
郊祀例進胙餘並權用大祠之制皇帝散齋三日致齋
二日百官不受誓戒神農后稷冊學士院撰文進書以
鹵簿使賈模等言復用象輅載耒耜以重其事五年正
月乙亥帝服衮冕執鎮圭親享神農以后稷配備三獻
遂行三推之禮畢事解嚴還行宫百官稱賀帝改御大
輦服通天冠絳紗袍鼓吹振作而還御乾元門大赦改
元端拱文武遞進官有差二月七日宴羣臣於大明殿
行勞酒禮景德四年判太常禮院孫奭言来年畫日正
月一日享先農九日上辛祈榖祀上帝春秋傳曰啓蟄
而郊郊而後耕月令曰天子以元日祈榖於上帝乃擇
元辰親載耒耜躬耕帝籍先儒皆云元日謂上辛郊天
也元辰謂郊後吉亥享先農而耕籍也六典禮閣新儀
並云上辛祀昊天次云吉亥享先農望改用上辛後亥
日用符禮文明道元年詔以来年二月丁未行籍田禮
而罷冬至親郊遣官奏告天地宗廟諸陵景靈宫州都
就告嶽瀆宫廟其禮一如端拱之制而損益之禮成遣
官奏謝如告禮元豐二年詔於京城東南度田千畆為
籍田置令一員徙先農壇於中神倉於東南取卒之知
田事者為籍田兵乃以郊社令辛公佑兼令公佑請因
舊鏺麥殿規地為田引蔡河水灌其中并植果蔬冬則
藏冰凡一歲祠祭之田取具焉先薦獻而後進御有餘
則貿錢以給雜費輸其餘於内藏庫著為令權管幹籍
田王存等議以南郊鏺麥殿前地及玉津園東南羡地
并民田共千一百畆充籍田外以百畆建先農壇兆開
阡陌溝洫置神倉齋宫并耕作人牛廬舍之屬繪圖以
進巳而殿成詔以思文為名政和元年有司議享先農
為中祠命有司攝事帝止行耕籍之禮罷命五使及稱
賀肆赦之類太史局擇日不必專用吉亥耕籍所乘改
用耕根車罷乘玉輅躬耕之服止用通天冠絳紗袍百
官並朝服倣雍熙儀注九卿以左右僕射六尚書御史
大夫攝諸侯以正員以三品官及上將軍攝設庶人耕
位於諸侯耕位之南以成終畆之禮備青箱設九榖如
隋之制尋復以耕籍為大祠依四孟朝享例行禮又命
禮制局脩定儀注孟春之月大史擇上辛後吉日皇帝
親耕籍田命有司以是日享先農后稷于本壇如常儀
前期殿中監設御坐于思文殿儀鸞司設文武官次殿
門外之左右其日早奉禮郎設御耕褥位于耕籍所尚
舍設觀耕御坐於壇上南向典儀設侍耕羣臣位於御
耕之東西設從耕羣臣位於御耕之東南西向北上奉
禮郎設御耒席於三公之北稍西南向太僕設御耕牛
於御壇之西稍北太僕卿位於耕牛之東稍前南向太
常設左輔位於御耕之東稍南西向設司農位二一在
左輔之後一在其南並西向籍田令三皆位司農卿南
少退北上奉青箱官位於後諸執耒耜者位公卿耕者
後侍耕者前西向三公三少宰臣親王等每員三人執
政二人從耕羣官一名助耕並服絳衣介幘三公以次
羣官耒耜各一具每一具正副牛二随牛二人庶人耕
位在從耕官位之南西向庶人百人並青衣耕牛二百
每兩牛用随牛一人耒耜百具畚五十具鍾二十五具
以木為刃耆老百人常服陪位於庶人位南西向司農
少卿位二於庶人位前太社令位司農少卿之西少退
俱北向畿内諸令位庶人之東西向尚輦局設玉輅於
仗内前期三日司農以青箱奉九榖穜稑之種進内前
二日皇后率六宫獻于皇帝受于内殿前一日降出付
司農其日質明左輔奉耒耜載于玉輅乞耕籍使朝服
乘車用本品鹵簿以儀仗二千人衛耒耜先詣壇所尚
輦奉御設平輦於祥曦殿皇帝鞾袍出自内東門從駕
臣僚禁衛並起居如常儀將至耕所文武侍耕從耕以
下及耆老庶人俱詣籍田西門外立班再拜奉迎訖各
就次從耕陪耕等官服朝服以俟耕車駕至思文殿進
膳訖左輔以御耒耜授籍田令横執之詣耕籍所置于
席遂守之凡執耒耜者横執之受則先其耒後其耜諸
縣令率終畆庶人陪耕耆老先就位司農卿籍田令太
社令奉青箱官諸執耒耜者以次就位御史臺引殿中
侍御史一員先入就位次禮直官宣贊舍人等分引侍
耕從耕羣官各就位尚輦奉御進輦思文殿左輔奏請
中嚴少頃奏外辦皇帝通天冠絳紗袍乘輦出將至御
耕位尚舍先設黃道太常請降輦就位既降輦太常卿
前導至褥位南向立奏請行禮禮直官請籍田令進詣
御耒席南向引司農卿詣籍田令東西向籍田令俛伏
跪執事者以縚受之籍田令解縚出耒執耒興東向立
以授司農卿司農卿西向立以授左輔左輔詣御耕位
前少東北向太常卿奏請受耒耜左輔執以進執耒者
助執之皇帝受以三推左輔前受耒耜授司農卿以授
籍田令各復位籍田令跪而納於縚執耒興以授執事
者退復位皇帝初耕諸執耒耜者以耒耜各授從耕者
禮直官引太常卿詣御位前北向奏請皇帝升壇觀耕
復位立前導官導皇帝升壇即御坐南向禮直官太常
博士太常卿近東西向北上立禮直官引三公三少宰
臣親王各五推餘從耕官各九推訖執耒耜者前受耒
耜禮直官引司農少卿帥庶人以次耕于千畆候耕少
頃禮直官引左輔詣御坐前跪奏禮畢降壇乘輦還思
文殿左輔奏解嚴侍耕從耕官皆退次籍田令以青箱
授司農卿詣耕所出穜稑播之次司農少卿帥太社令
檢校終畆次司農卿詣御前北向俛伏跪奏省功畢退
所司放仗以俟皇帝常服還内侍衛如常儀紹興七年
始舉享先農之禮以立春後亥日行一獻禮十六年皇
帝親耕籍田並如舊制
先蠶之禮久廢真宗從王欽若請詔有司檢討故事以
聞按開寳通禮季春吉巳享先蠶於公桑前享五日諸
與享官散齋三日致齋二日享日未明五刻設先蠶氏
神坐於壇上北方南向尚宫初獻尚儀亞獻尚食終獻
女相引三獻之禮女祝讀文飲福受胙如常儀又按唐
會要皇帝遣有司享先蠶如先農可也乃詔自今依先
農例遣官攝事禮院又言周禮蠶於北郊以純隂也漢
蠶於東郊以春桑生也請約附故事築壇東郊從桑生
之義壇高五尺方二丈四陛陛各五尺一壝二十五步
祀禮如中祠慶歴用羊豕各一攝事獻官太尉太常光
禄卿不用樂元豐詳定所言季春吉巳享先蠶氏唐月
令注以先蠶為天駟按先蠶之義當是始蠶之人與先
農先牧先炊一也開元享禮為瘞坎於壇之壬地而郊
祀錄載先蠶祀文有肇興蠶織之語禮儀羅又以享先
蠶無燔柴之儀則先蠶非天駟星明矣今請就北郊為
壇不設燎壇但瘞埋以祭餘如故事政和禮局言禮天
子必有公桑蠶室以興蠶事歲既畢則奉繭而繅遂朱
綠之玄黃之以為郊廟之祭服今既開籍田以供粢盛
而未有公桑蠶室以供祭服尚為闕禮請倣古制於先
蠶壇側築蠶室度地為宫四面為墻高仞有三尺上被
棘中起蠶室二十七別構殿一區為親蠶之所倣漢制
置繭舘立織室於宫中養蠶於薄以上度所用之數為
桑林築採桑壇於先蠶壇南相距二十步方三丈高五
尺四陛凡七事置蠶官令丞以供郊廟之祭服又周官
内宰詔后帥内外命婦蠶於北郊鄭氏謂婦人以純隂
為尊則蠶為隂事可知開元禮享先蠶幣以黑盖以隂
祀之禮祀之也請用黑幣以合至隂之義詔從其議命
親蠶殿以無斁為名又詔親蠶所供不獨衮服凡施於
祭祀者皆用之宣和元年三月皇后親蠶即延福宫行
禮其儀季春之月太史擇日皇后親蠶命有司享先蠶
氏于本壇前期殿中監帥尚舍設坐殿上南向前楹施
簾設東西閣殿後之左右又設内命婦妃嬪以下次於
殿之左右外命婦以下次於殿門内外之左右随地之
宜量施帷幄於採桑壇外四面開門設皇后幄次於壇
壝東門之内道北南向其日有司設褥位壇上少東東
向設内命婦位壇下東北南向設外命婦位壇下東南
北向俱異位重行西上内外命婦一品各二人二品三
品各一人又設從採桑内命婦等位於外命婦之東南
向用内命婦一員充詣蠶室授蠶母桑以食蠶設從採
桑外命婦等位於外命婦東北向俱異位重行西上設
執皇后鈎箱者位於内命婦之西少南西上尚功執鈎
司製執箱内外命婦鈎箱者各位於後典製執鈎女史
執箱又於壇上設執皇后鈎箱位於皇后採桑位之北
稍東南向西上前出宫一日兵部率其屬陳小駕鹵簿
於宣德門外太僕陳厭翟車東徧門内南向其日未明
外命婦應採桑及從採桑者先詣親蠶所幕次以俟起
居各令其女侍者進鈎箱載至親蠶所授内謁者監以
授執鈎箱者前一刻内命婦各服其服内侍引内命婦
妃嬪以下俱謁殿庭起居訖内侍奏請中嚴少頃又奏
外辦皇后首飾鞠衣乘龍飾肩輿如常儀障以行帷出
内東門至左昇龍門内侍跪奏具官臣某言請降肩輿
升厭翟車訖俛伏興少退御者執綏升厭翟車内侍詣
車前奏請車進發出宣德東偏門執事者進鈎箱載之
車至親蠶所殿門降車乘肩輿入殿後西閤門侍衛如
常儀内侍先引内外命婦及從採桑者俱就壇下位諸
執鈎箱者各就位内外奏請中嚴少頃奏外辦皇后首
飾鞠衣乘肩輿内侍前導至壇東門華盖仗衛止於門
外近侍者從之入内侍奏請降肩輿至幄次内下簾又
内侍至幄次請行禮導皇后詣壇升自南陛東向立執
鈎箱者自北陛以次升壇就位次内侍引尚功詣採桑
位前西向奉鈎以進皇后受鈎採桑司製奉箱進以受
桑皇后採桑三條止以鈎授尚功尚功受鈎司製奉箱
俱退復位初皇后採桑典製各以鈎授内外命婦皇后
採桑訖内外命婦以次採桑女使執箱者受之内外命
婦一品各採五條二品三品各採九條止典製受鈎與
執箱者退復位内侍各引内外命婦退復位内侍詣皇
后前奏禮畢退復位内侍引皇后降自南陛歸幄次少
頃奏請乘肩輿如初内侍前導皇后歸殿後閤内侍奏
解嚴初皇后降壇内侍引内命婦詣蠶室尚功帥執鈎
箱者以次從至蠶室尚功以桑授蠶母蠶母受桑縷切
之授内命婦蠶洒一簿訖内侍引内外命婦各還次皇
后還宫宣和重定親蠶禮外命婦宰執并一品夫人升
壇侍立餘品列於壇下六年閏二月皇后復行親蠶之
禮焉紹興七年始以季春吉巳日享先蠶視風師之儀
乾道中升為中祀
告禮古者天子將出類于上帝命吏告社稷及圻内山
川又天子有事必告宗廟歴代因之宋制凡行幸及封
泰山祠后土謁太清宫皆親告太廟三歲郊祀每歲祈
榖上帝祀感生帝雩祀祭方丘明堂神州地祗圜丘並
遣官告祖宗配侑之意他大事即位改元更御名上尊
號尊太后立皇后太子皇子生籍田親征納降獻俘朝
陵肆赦河平及大喪上謚山陵園陵祔廟奉遷神主皆
遣官奏告天地宗廟社稷諸陵嶽瀆山川宫觀在京十
里内神祠其儀用犠尊籩豆各一實以酒脯醢宫寺以
素饌時果代用祝幣行一獻禮若車駕出京則有祭
用羝羊一所過州郡橋梁山川帝王名臣陵廟去路十
里内者各令本州以香酒脯祭告建隆元年太祖平澤
潞仍祭祅廟泰山城隍征揚州河東並用此禮四年脩
葺太廟遣官奏告四室及祭本廟土神凡脩葺同如遷
神主脩畢奉安是歲十一月詔以郊祀前一日遣官奏
告東嶽城隍浚溝廟五龍廟及子張子夏廟他如儀太
平興國五年十一月車駕北征前一日遣官祭告天地
於圜丘用特牲太廟社稷用太牢望祭嶽瀆名山大川
於四郊磔風於風伯壇祀雨師於本壇禱馬於馬祖壇
祭蚩尤禡牙於北郊並用少牢祭北方天王於北郊迎
氣壇用香柳枝燈油乳粥酥密餅果仍遣内侍一人監
祭咸平中北征禮同八年滑州合河口畢工遣官告天
地嶽瀆後天禧中又遣謝王清昭應景靈上清太一宫
會靈祥源觀及諸陵雍熙四年詔以親耕籍田遣官奏
告外又祭九龍黃溝扁鵲吳起信陵君張耳單雄信七廟
後又增祭德安公嶽臺諸神廟為定式淳化三年十二
月將郊常奏告外又告太社太稷及文宣武成等廟景
德二年契丹遣使脩好遣官奏告諸陵五年二月次西
京遣告汾隂中嶽太行河洛唘毋少姨廟東遷奏告如
常儀大中祥符元年天書降及封禪告天地宗廟社稷
及諸祠廟宫觀其在外者乘傳以往澶鄆兖州高陽帝
嚳帝堯亦皆告之四年加五嶽帝號告天地宗廟社稷
五年聖祖降告如封禪禮六年宫庭嘉禾生遣官告廟
及玉皇聖祖天尊大帝天禧元年奉迎太祖聖容赴西
京遣官奏告如常儀及經由五里内并西京城内外神
祠天聖七年玉清昭應宫火遣告諸陵十年大内火遣
告天地廟社明道二年詔以蟲螣為沴減尊號四字告
天地宗廟熙寧七年南郊雅飾奏告太廟后廟八年以
韓琦配享告英宗廟元符三年四月朔太陽虧遣官告
太社大觀元年十二月以恭受八寳告天地宗廟社稷
政和二年冬至受元圭禮同三年二月以太平告成冊
告諸陵四年二月皇長子冠告天地宗廟社稷諸陵五
年建明堂告如上禮及宫觀嶽瀆高宗建炎巳後事有
關於國體者皆告紹興九年金人遣使議和割地十一
年詔撰講和誓文二十四年進徽宗御集二十六年進
太后回鑾事實二十七年進玉牒仙源類譜明年進神
宗寳訓進祖宗仙源積慶圖進徽宗實錄進祐陵迎奉
錄三十一年金人叛盟興師開禧二年吳曦伏誅嘉定
七年進高宗中興經武要略十三年進宗藩慶系錄刊
正憲聖慈烈皇后聖德事跡進光宗玉牒十四年進孝
宗寳訓十五年得玉璽明年上玉璽端平元年獲完顔
守緒函骨淳祐五年進光宗寧宗兩朝寳訓經武要略
玉牒日歴會要寳祐元年皇女延昌公主進封瑞國公
主又封昇國五年進中興四朝史景定二年進孝宗光
宗實錄皇女周國公主下降咸淳四年安奉寧宗理宗
實錄御集會要經武要略皆告天地宗廟社稷攢陵其
餘即位改元受禪冊寳皇子生冠及廵幸納降獻俘之
屬並仍舊制
祈報周官太祝掌六祝之辭以事鬼神示其福祥於是
歴代皆有禬禜之事宋因之有祈有報祈用酒脯醢郊
廟社稷或用少牢其報如常祀或親禱諸寺觀或再幸
或徹樂減膳進蔬饌或分遣官告天地太廟社稷嶽鎮
海瀆或望祭于南北郊或五龍堂城隍廟九龍堂浚溝
廟諸祠如子張子夏信陵君叚干木扁鵲張儀吴起單
雄信等廟亦祀之或啓建道場於諸寺觀或遣内臣分
詣州郡如河中之后土廟太寧宫亳之太清明道宫兖
之會真景靈宫太極觀鳳翔之太平宫舒州之靈僊觀
江州之太平觀泗州之延祥觀皆函香奉祝驛往禱之
凡旱蝗水潦無雪皆禜禱焉咸平二年旱詔有司祠雷
師雨師内出李邕祈雨法以甲乙日擇東方地作壇取
土造青龍長吏齋三日詣龍所汲流水設香案茗果餈
餌率羣吏鄉老日再至祝酧不得用音樂巫覡雨足送
龍水中餘四方皆如之飾以方色大凡日干及建壇取
土之里數器之大小及龍之脩廣皆以五行成數焉詔
頒諸路景德三年五月旱又以畫龍祈雨法付有司刊
行其法擇潭洞或湫濼林木深邃之所以庚辛壬癸日
刺史守令帥耆老齋潔先以酒脯告社令訖築方壇三
級高二尺闊一丈三尺壇外二十步界以白繩壇上植
竹枝張畫龍其圖以縑素上畫黑魚左顧環以元鼋十
星中為白龍吐雲黑色下畫水波有龜左顧吐黑氣如
綫和金銀朱丹飾龍形又設皂旙刎鵝頸血置槃中柳
枝洒水龍上俟雨足三日祭以一豭取畫龍投水中大
中祥符二年旱遣司天少監史序祀玄冥五星於北郊
除地為壇望告已而雨足遣官報謝及社稷初學士院
不設配位及是問禮官言祭必有配報如常祀當設配
坐又諸神祠天齊五龍用牛祠袄祠城隍用羊一八籩
八豆舊制不祈四海帝曰百谷之長潤澤及物安可闕
禮特命祭之天禧四年四月大風飛沙折木晝晦數刻
命中使詣宫觀建醮禳之天聖三年九月帝宣諭近内
臣南中勾當廻言諸處名山洞府投送金龍玉簡開啓
道場頗有煩擾速令分祈投龍處不得開建道場康定
二年三月以黃河水勢甚淺致分流入汴未能通濟遣
祭河瀆及靈津廟又澶州曹村埽方開減水直河而水
自流通遣使祭謝後脩塞禮同治平四年十二月詔以
来歲正旦日食命翰林學士承旨王珪祭社熙寧元年
正月帝親幸寺觀祈雨仍令在京差官分禱各就本司
先致齋三日然後行事諸路擇端誠脩潔之士分禱海
鎮嶽瀆名山大川潔齋行事毋得出謁宴飲賈販及諸
煩擾令監司察訪以聞諸路神祠靈跡寺觀雖不係祀
典祈求有應者並委州縣差官潔齋致禱巳而雨足復
幸西太一宫報謝九年十二月以安南行營將士疾病
者衆遣同知太常禮儀院王存詣南嶽虔潔致禱仍建
祈福道場一月又以西江運糧獲應命本州長吏往祭
龍祠十年四月以夏旱内出蜥蜴祈雨法捕蜥蜴數十
納甕中漬之以雜木葉擇童男十三歲下十歲上者二
十八人分兩番衣青衣以青飾面及手足人持柳枝霑
水散洒晝夜環繞誦呪曰蜥蜴蜥蜴興雲吐霧雨令滂
沱令汝歸去雨足放之元豐元年十月太皇太后違豫命輔
臣以下分禱天地宗廟社稷及都内諸神祠又作祈福
道場於寺觀及五嶽四瀆凡靈跡所在八年帝疾分禱
亦如之又以京城火災建醮於集禧觀且為民祈福元
祐元年十二月以華州鄭縣山摧命太常博士顔復往
祭西嶽七年詔太皇太后本命歲正月一日京師及天
下州軍各齋僧尼道士女冠一日在京宫觀寺院開建
道場七晝夜内外獄囚並設食三日八年太皇太后違
豫祈禱如元豐仍致禱諸陵又令南京等處長吏詣祖
宗神御所在建置道場紹興二年三月苦雨命往天竺
山祈晴即日雨止四年知樞密院張浚言四川自七月
以来霖雨地震乞製祝文名山大川祈禱上曰霖雨地
震之灾豈非兵久在蜀調發供餽民怨所致當脩德以
應之又可禱乎七年正月一日詔朕痛兩宫北狩道君
皇帝春秋益高念無以見勤誠之意可遣官往建康府
元符萬歲宫脩建祈福道場三晝夜務令嚴潔庶稱朕
心又謂輔臣曰宣和皇后春秋浸高朕朝夕思之不遑
安處巳遣人於三茅山設黃籙醮仰祝聖夀是歲七月
張浚等言雨澤稍愆乞禱上曰朕患不知四方水旱之
實宫中種稲兩區其一地下其一地高高者其苗有槁
意矣須精加祈禱以救旱暵八年宰臣奏積雨傷蠶上
曰朕宫中自蠶一薄欲知農桑之候久雨葉濕豈不有
損乃命往天竺祈晴三十二年太常少卿王普言金主
遇弑敵騎遁去兩淮無警舊疆寢歸兹者回鑾臨安當
行報謝之禮從之嘉定八年八月蝗禱于霍山九年六
月蝗禱羣祀淳祐七年六月大旱命侍從禱于天竺觀
音及霍山祠
宋史卷一百二
宋史卷一百二考證
禮志五冊升奉冊使輅(臣酉)按此句不可解必是册
使奉冊升輅使升二字互易則文義順矣
宋史卷一百二考證
