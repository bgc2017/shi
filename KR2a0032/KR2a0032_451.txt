宋史卷四百五十一
元中書右丞相總裁托克托等修
列傳第二百十
忠義六
趙良淳(徐道隆)姜才馬塈
密佑張世傑陸秀夫(劉鼎孫附)
徐應鑣陳文龍(姪瓉)鄧得遇
張珏(趙立附)
趙良淳字景程居饒之餘干太宗子恭憲王之後丞相
汝愚曾孫也累世以學行名號賢宗子良淳少學於其
鄉先生饒魯知立身大節及仕所至以幹治稱而未嘗
干人薦舉初以蔭為泰寕主簿三遷至淮西運轄浮湛
冗官二十餘年馬光祖李伯玉范丁孫交薦辟之卒不
振拔考舉及格改知分寕縣分寕江西劇邑俗尚譁訐
良淳治之不用刑戮不任吏胥取民之敦孝者身親尊
禮之至甚桀驁者乃䋲以法俗為少革秩滿特差權江
西安撫司機宜文字詔除諸司審計院督餉江西升大
理司直咸淳末廷臣議衆建宗室於内郡以為屏翰遂
除良淳知安吉州先是知州李庚遁百事隳廢良淳至
日與僚吏論所以守禦之備悉舉行之時歲饑民相聚
為盗所在蠭起或請以兵擊之良淳曰民豈樂為盗哉
時艱歲旱故相率剽掠苟活耳命僚屬以義諭之衆皆
投兵散歸其不歸者衆縳以獻有掠人貨財詣其主謝
過而還之者良淳勸富人出粟振之嘗語人曰使太守
身可以濟民亦所不惜也其言懇&KR0548;足以勸人人皆倒
囷以應之朝議尋以徐道隆為浙西提刑以輔良淳加
良淳直祕閣文天祥去平江潰兵四出剽掠良淳捕斬
數人梟首市中兵稍戢已而范文虎遣使持書招降良
淳焚書斬其使大兵迫獨松關有旨趣道隆入衛道隆
既去大兵至軍其東西門良淳率衆城守夜就茇舍陴
上不歸先是朝廷遣將吳國定援宜興宜興己危不敢
往乃如安吉見良淳願留以為輔良淳見國定慷慨大
言意其可用也請於朝留戍安吉已而國定開南門納
外兵兵入城呼曰衆散元帥不殺汝於是衆號泣散去
良淳命車歸府兵士止之曰事至此侍郎當為自全計
良淳叱去之命家人出避乃閉閤自經有兵士觧救之
復蘇衆羅拜泣曰侍郎何自苦逃之猶可求生良淳叱
曰我豈逃生者耶衆猶環守不去良淳大呼曰爾軰欲
為亂耶衆涕泣出復投繯而死
徐道隆字伯謙婺州武義人父煥知南雄道隆以任入
官累官潭州判官權知全州荆湖制置使汪立信奏辟
道隆為𠫭議官立信遷兵部尚書道隆與賓客千許人
俱去江陵趙孟傅為制置使以道隆𠫭其軍事遂為提
點刑獄時文天祥既去平江潰卒四出為浙西患苦安
吉尤甚有旨命道隆措置乃梟其首亂者于市牛監軍
遁范文虎程鵬飛管景模俱遣書誘降道隆焚書斬使
大兵至臨平臯亭山令間道入援時水陸皆有屯軍道
絶不通議由太湖經武康臨安縣境勤王即日乘舟出
臨湖門泊宋村郡守趙良淳既縊死德祐二年正月朔
旦追兵及道隆江陵親從軍三百人殊死戰矢盡搶槊
折一軍盡沒道隆見執艦内間守者少怠赴水死長子
載孫亦赴水死餘兵有脫歸者言於朝命贈官賜謚厚
恤其家立廟安吉官其子孫越三日宋亡
姜才濠州人貌短悍少被掠入河朔稍長亡歸隷淮南
兵中以善戰名然以来歸人不得大官為通州副都統
時淮多健將然驍雄無踰才才知兵善騎射撫士卒有
恩至臨陣軍律凛凛其子當戰回白事才望見以為敗
也拔劔馳逐幾殺之賈似道出師才以兵屬孫虎臣為
先鋒相拒于丁家洲大軍設砲架彀車努江濱中流數
千艘旌旗聫亘鼓行而下才奮兵前接戰鋒已交虎臣
遽過其妾所乘舟衆見之讙曰步師遁矣於是諸軍皆
潰才亦收兵入揚州大兵乘勝攻揚州才為三疊陣逆
之三里溝戰有功又與元帥戰揚子橋日暮兵亂流矢
貫才肩才拔矢揮刀而前所向辟易已而大軍築長圍
自揚子橋竟瓜洲東北跨灣頭至黃塘西北至丁村務
欲以久困之時德祐元年也明年正月宋亡二月五奉
使及一閤門宣贊舍人持謝太后詔来諭才發弩射却
之復以兵衍擊五奉使于召伯堡大戰而退未幾瀛國
公至瓜洲才與庭芝泣涕誓將士出奪之將士皆感泣
乃盡散金帛犒兵以四萬人夜擣瓜洲戰三時衆擁瀛
國公避去才進戰至浦子市夜猶不退阿术使人招之
才曰吾寕死豈作降將軍邪四月才以兵攻灣頭柵五
月復攻之騎旋濘而止乃舍騎步戰至四鼓全師以歸
揚食盡才時出運米真州高郵以給兵六月護餉至馬
家渡萬戶史弼將兵擊奪之才與戰逹旦弼幾殆阿术
馳兵来援乃得免去庭芝以在圍久召才計事屏左右
語久之第聞才厲聲云相公不過忍片時痛耳左右聞
之俱汗下才自是以兵護庭芝第期與俱死七月益王
在福州以龍神四廂都指揮使保康軍承宣使召才與
庭芝東至泰州將入海阿术以兵追及圍泰州使使者
招之降才不聽阿术驅揚兵士妻子至城下會才疽發
背不能戰諸將遂開門降都統曺安國入才卧内執之
以獻阿术愛其忠勇欲降而用之才肆為謾言阿术責
庭芝不降才曰不降者才也復憤憤不已阿术怒咼之
揚州才臨刑夏貴出其旁才切齒曰若見我寕不媿死
邪有洪福者夏貴家僮也從貴積勞為鎮巢雄江左軍
統制鎮江北貴降福與子大淵大源下班祗候彭元亮
統貴軍復之加右武大夫知鎮巢貴既臣附招福不聽
使其從子往福斬之大兵攻城久不拔遣貴至城下好
語語福請單騎入城福信之門發而伏兵起執福父子
屠城中貴泣殺大源大淵謼曰法止誅首謀何至舉家
為戮福叱曰以一命報宋朝何至告人求活耶次及福
福大罵數貴不忠請身南向死以明不背國也聞者流
涕
馬墍宕昌人也一家父叔兄弟皆以忠勇為名將而塈
與其兄堃特顯咸淳中塈知欽州徙知邕邕地接六詔
安南傍通諸溪峒撫御少失宜往往召亂塈鎮撫諸蠻
及治關隘皆有條理大理不敢越善闡安南不敢入永
平諸峒皆上帳冊邊陲晏然廣西經略李興上其功加
閤門宣贊舍人未幾以左武衛將軍徵入朝已而宋亡
塈因留靜江總屯戍諸軍護經略司印守城至元十四
年平章阿里海牙攻廣西塈發所部及諸峒兵守靜江
而自將三千人守嚴關鑿馬坑斷嶺道大兵攻嚴關不
克乃以偏師入平樂過臨桂夾攻塈塈兵敗退保靜江
平章使人招降塈發弩射之攻三月塈夜不解甲前後
百餘戰城中死傷相藉訖無降意城東隅稍卑大軍陽
攻西門以精兵夜決水牐攻東門破其外城塈閉内城
城守又破之塈率死士巷戰刀傷臂被執殺之斷其首
猶握拳奮起立踰時始仆靜江破邕守馬成旺及其子
都統應麒以城降獨塈部將婁鈐轄猶以二百五十人
守月城不下阿里海牙笑曰是何足攻圍之十餘日婁
從壁上呼曰吾屬饑不能出降苟賜之食當聽命乃遺
之牛數頭米數斛一部將開門取歸復閉壁大軍乘高
視之兵皆分米炊未熟生臠牛啖立盡鳴角伐鼓諸將
以為出戰也甲以待婁乃令所部入擁一火砲然之聲
如雷霆震城城皆崩煙氣漲天外兵多驚死者火熄入
視之灰燼無遺矣
密佑其先密州人後渡淮居廬州佑為人剛毅質直累
官至廬州駐劄御前遊擊中軍統領改權江西路副總
管咸淳十年以閤門宣贊舍人為江西都統是冬大元
丞相伯顔下鄂州留右丞阿里海牙守之而將大兵東
下明年二月朱禩孫遣高世傑取鄂阿里海牙以兵逆
擊執世傑荆江口兵盡潰半入江西江西制置黃萬石
招集之且募寕都廣昌南劒義兵千餘人盡以屬佑十
一月大兵至隆興劉槃兵敗乃嬰城自守萬石時移治
撫州將遁懼佑不從乃調佑兵援槃且戒以勿戰未至
隆興槃已降都統夏驥率所部兵潰圍出已而元帥張
榮實呂師夔提兵逼撫州佑率衆逆之進賢坪兵来呼
曰降者乎鬪者乎佑曰鬪者也麾其兵突戰進至龍馬
坪大兵圍之數重矢下如雨佑告其部曰今日死日也
若力戰或有生理衆咸憤厲自辰戰至日昃佑面中矢
拔之復戰又身被四矢三槍衆皆死僅餘數十人佑乃
揮雙刀斫圍南走前渡橋馬踏板斷遂被執衆見其勇
戒勿殺輿歸隆興元帥宋都䚟曰壮士也欲降之繫之
月餘終不屈嘗罵萬石為賣國小人使我志不得伸宋
都䚟命劉槃呂師夔坐城樓引佑樓下以金符遺之許
以官佑不受語侵槃師夔益不遜又令佑子說之曰父
死子安之佑斥曰汝行乞於市第云密都統子誰不憐
汝也怡然自觧其衣請刑遂死觀者皆泣下
張世傑范陽人少從張柔戍杞有罪遂奔宋隷淮兵中
無所知名阮思聰見而竒之言之呂文德文德召為小
校累功至黃州武定諸軍都統制攻安東州戰疾力與
高逹援鄂州有功轉十官尋從賈似道入黃州戰蘱草
坪奪還所俘加環衛官歷知高郵軍安東州咸淳四年
大兵築鹿門堡呂文德請益兵于朝調世傑與夏貴赴
之及呂文煥以襄陽降命世傑將五千人守鄂州世傑
以鐵絙鎖兩城夹以砲弩其要津皆施杙設攻具大軍
破新城長驅而下世傑力戰不得前遣人招之不聽丞
相伯顔陽攻嚴山隘潜舟自唐港盪舟入漢東攻鄂鄂
降世傑提所部兵入衛道復饒州乃入朝時方危急徵
諸將勤王多不至獨世傑来上下歎異自和州防禦使
不數月累加至保康軍承宣使總都督府兵遣將四出
取浙西諸郡復平江安吉廣德溧陽諸城兵勢頗振此
月與劉師勇諸將大出師焦山令以十舟為方碇江中
非有號令毋發碇示以必死元帥阿术載彀士以火矢
攻之世傑兵亂無敢發碇赴江死者萬餘人大敗奔圖
山上疏請濟師不報尋擢龍神衛四廂都指揮使十月
進㳂江招討使改制置副使兼知江隂軍已而大軍至
獨松關召文天祥入衛以世傑為保康軍節度使知平
江尋亦召入衛加檢校少保二年正月大軍廹臨安世
傑請移三宫入海而與天祥合兵背城一戰丞相陳宜
中方遣人請和不可白太皇太后止之未幾和議亦沮
兵至臯亭山世傑乃提兵入定海石國英遣都統卞彪
說之使降世傑以為彪来從已俱南也椎牛享之酒半
彪從容為言世傑大怒斷其舌磔之巾子山四月從二
王入福州五月與宜中奉昰為主拜簽書樞密院事王
世強導大軍攻之世傑乃奉益王入海而自將陳弔眼
許夫人諸翼兵攻蒲夀庚不下十月元帥唆都將兵来
援衆遂觧去既而唆都遣人招益王又遣經歷孫安甫
說世傑世傑拘安甫軍中不遣招討劉深攻淺灣世傑
兵敗移王居井澳深復来攻井澳世傑戰却之因徙碙
州至元十四年正月遣將王用攻雷州用敗績四月益
王殂衛王昺立拜世傑少傅樞密副使五月遣瓊州安
撫張應科攻雷州三戰皆不利六月再決戰雷城下應
科死之世傑以碙州不可居徙王新會之厓山八月封
越國公發瓊州粟以給軍十月遣凌震王道夫襲廣州
震敗績明年元帥張弘範等兵至厓山或謂世傑曰北
兵以舟帥塞海口則我不能進退盍先據海口幸而勝
國之福也不勝猶可西走世傑恐久在海上有離心動
則必散乃曰頻年航海何時已乎今湏與決勝負悉焚
行朝草市結大舶千餘作木砦為死守計人皆危之已
而弘範兵至據海口樵汲道絶兵茹乾糧十餘日渴甚
下掬海水飲之海鹹飲即嘔泄兵大困世傑率蘇劉義
方興日大戰弘範得世傑甥韓命以官使三至招之世
傑歷數古忠臣曰吾知降生且富貴但為主死不移耳
二月癸未弘範等攻厓山世傑敗走衛王舟大軍薄中
軍世傑乃斷維以十餘艦奪港去後還收兵厓山劉自
立擊敗之降其將方遇龍葉秀榮章文秀等四十餘人
世傑復欲奉楊太妃求趙氏後而立之俄颶風壊舟溺
死平章山下劉師勇者廬州人以戰功歷環衛官魯港
師潰賈似道欲東入海師勇贊之入揚州圖再舉似道
然之時姚訔復常州似道命師勇以淮兵取呂城朝廷
加師勇和州防禦使助訔守常而以張彦守呂城合兵
拒大軍戰失利彦馬弱䧟淖中見執呂城失守常州勢
益孤大軍寘彦城下招降師勇以大義斥彦彦慚而退
又遣范文虎来諭師勇伏弩射走之常受圍數月援兵
絶有羣鴟飛鳴繞城衆惡為不祥俄而城陥師勇拔柵
戰且行其弟馬堕塹躍不能出師勇舉手與訣而去淮
軍數千人皆闘死有婦人伏積屍下闚淮兵六人反背
相拄殺敵十百人乃殪師勇從二王至海上見時事不
可為憂慣縦酒卒葬於鼓山
陸秀夫字君實楚州鹽城人生三歲其父徙家鎮江稍
長從其鄉人孟先生學孟之徒恒百餘獨指秀夫曰此
非凡兒也景定元年登進士第李庭芝鎮淮南聞其名
辟至幕中時天下稱得士多者以淮南為第一號小朝
廷秀夫才思清麗一時文人少能及之性沉靜不苟求
人知每僚吏至閤賓主交驩秀夫獨斂焉無一語或時
宴集府中坐尊爼間矜莊終日未嘗少有希合至察其
事皆治庭芝益噐之雖改官不使去已就幕三遷至主
管機宜文字咸淳十年庭芝制置淮東擢參議官德祐
元年邊事急諸僚屬多亡者惟秀夫數人不去庭芝上
其名除司農寺丞累擢至宗正少卿兼權起居舍人二
年正月以禮部侍郎使軍前請和不就而反二王走温
州秀夫與蘇劉義追從之使人召陳宜中張世傑等皆
至遂相與立益王於福州進端明殿學士簽書樞密院
事宜中以秀夫久在兵間知軍務每事咨訪始行秀夫
亦悉心贊之無不自盡旋與宜中議不合宜中使言者
劾罷之張世傑譲宜中曰此如何時動以臺諫論人宜
中皇恐亟召秀夫還時君臣播越海濱庶事疎略楊太
妃垂簾與羣臣語猶自稱奴每時節朝會秀夫儼然正
笏立如治朝或時在行中淒然泣下以朝衣拭淚衣盡
浥左右無不悲動者屬井澳風王以驚疾殂羣臣皆欲
散去秀夫曰度宗皇帝一子尚在將焉置之古人有以
一旅一成中興者今百官有司皆具士卒數萬天若未
欲絶宋此豈不可為國邪乃與衆共立衛王時陳宜中
往占城與世傑不協屢召不至乃以秀夫為左丞相與
世傑共秉政時世傑駐兵厓山秀夫外籌軍旅内調工
役凡有所述作又盡出其手雖匆遽流離中猶日書大
學章句以勸講至元十六年二月厓山破秀夫走衛王
舟而世傑劉義各斷維去秀夫度不可脫乃杖劍驅妻
子入海即負王赴海死年四十四翰林學士劉鼎孫亦
驅家屬并輜重沉海不死被執搒掠無完膚一夕得脫
卒蹈海鼎孫字伯鎮江陵人進士也方秀夫海上時記
二王事為一書甚悉以授禮部侍郎鄧光薦曰君後死
幸傳之其後厓山平光薦以其書還廬陵大德初光薦
卒其書存亡無從知故海上之事世莫得其詳云
徐應鑣字巨翁衢之江山人世為衢望族咸淳末試補
太學生德祐二年宋亡瀛國公入燕三學生百餘人皆
從行應鑣不欲從乃與其子琦崧女元娘誓共焚子女
皆喜從之太學故岳飛第有飛祠應鑣具酒肉祀飛曰
天不祐宋社稷為墟應鑣死以報國誓不與諸生俱北
死已將魂魄累王作配神主與王英靈永永無斁琦亦
賦詩以自誓祭畢以酒肉餉諸僕諸僕醉卧應鑣乃與
其子女入梯雲樓積諸房書籍箱笥四周縱火自焚一
小僕未寐聞火聲起至樓下穴牖視之應鑣父子儼然
坐立如廟塑像走報諸僕壊壁入撲滅火應鑣不能死
與其子女怏怏出戶去倉卒莫知所之翌日得其屍祠
前井中皆僵立瞠目面如生諸僕為具棺斂殯之西湖
金牛僧舍益王立福州褒其節贈朝奉郎祕閣修撰後
十年其同舍生劉汝鈞率儒者五十餘人收而葬之方
家峪私謚曰正節先生
陳文龍字君貴福州興化人丞相俊卿之後也能文章
負氣節初名子龍咸淳五年廷對第一度宗易其名文
龍丞相賈似道爱其文雅禮重之由鎮東軍節度判官
歷崇政殿說書秘書省校書郎數年拜監察御史皆出
似道力然自十數年似道所制臺諫皆闒茸臺中相承
凡有所建白皆呈藁似道始行至文龍為之獨不呈藁
已忤似道知臨安府洪起畏請行類田似道主其說文
龍上疏以為不可似道怒寝其疏襄陽久被圍似道日
恣淫樂不少加意時陽請督師而隂使其黨留已竟失
㐮陽文龍上疏極言其失范文虎總師無功似道芘之
以知安慶又除趙溍知建康黃萬石知臨安文龍言文
虎失襄陽今反見擢用是當罰而賞也溍乳臭小子何
以任大閫之寄萬石政事怠荒以為京尹何以能治請
皆罷之似道大怒黜文龍知撫州旋又使臺臣李可劾
罷之未幾呂文煥導大軍東下范文虎首迎降與文煥
俱東似道兵潰魯港溍最先遁以故列城從之皆遁始
悔不用文龍之言起為左司諫尋遷侍御史時邊事甚
急王爚與陳宜中不能畫一策而日坐朝堂爭私意?
說反以平江降臺臣請籍其家爚以為可宜中以為不
可張世傑諸將分四道出師而大臣不監護臺諫論之
爚請行邊下公卿雜議宜中請出督師又下公卿雜議
文龍上疏曰書言三后協心同底於道北兵今日取某
城明日築某堡而我以文相遜以迹相疑譬猶極溺捄
焚而為安步徐行之儀也請召大臣同心圖治無滋虛
議其後宜中與爚終不相能而去至十月始来事已不
可為矣是冬累遷文龍至參知政事未幾議降文龍乃
上章乞歸養既出國門而悔之復上疏求還不報乃歸
五月益王稱制于福州復以文龍𠫭知政事漳州畔以
文龍為閩廣宣撫使討之文龍以黃恮前守漳有恩信
辟為𠫭謀官按兵泉州使恮入招撫之恮至民皆頓首
謝罪興化有石手軍者能擲石中人議者以其不足用
罷之石手軍亦畔復命文龍為知軍平之已而降將王
世強復導大軍入廣建寕泉福皆降知福州王剛中遣
使徇興化文龍斬之而縱其副以還使持書責世強剛
中負國遂發民兵自守城中兵不滿千大兵来攻不克
使其姻家持書招降之文龍焚書斬其使有風其納欵
者文龍曰諸軍特畏死耳未知此生能不死乎乃使其
將林華偵伺境上華即降且導兵至城下通判曹澄孫
開門降執文龍與其家人至軍中欲降之不屈左右凌
挫之文龍指其腹曰此皆節義文章也可相逼邪強之
卒不屈乃械繫送杭州文龍去興化即不食至杭餓死
其母繫福州尼寺中病甚無醫藥左右視之泣下母曰
吾與吾兒同死又何恨哉亦死衆歎曰有斯母宜有是
兒為收葬之蒲夀庚以泉州降告其民曰陳文龍非不
忠義如民何聞者笑之大兵既歸文龍之姪瓉復舉兵
殺林華據興化未幾復破瓚死之
鄧得遇字逹夫卭州人淳祐十年進士調寕遠主簿改
知南昌縣通判隆興府監行在蔵庫出知昭州遷廣西
提點刑獄逾年攝經略事兼知靜江府德祐元年長沙
被兵得遇遣都統馬驥馬應麒赴援驥潛叛而還得遇
斬之軍事悉委之應麒未幾馬塈代閫議事不合二年
移治蒼梧靜江破得遇朝服南望拜辭書幅紙云宋室
忠臣鄧氏孝子不忍偷生寕甘溺死彭咸故居乃吾潭
府屈公子平乃吾伴侶優哉悠哉吾得其所遂投南流
江而死
張珏字君玉隴西鳳州人年十八從軍釣魚山以戰功
累官中軍都統制人號為四川虓將寳祐末大兵攻蜀
破吉平隘拔長寕殺守將王佐父子至閬州降安撫楊
奫推官趙廣死之至蓬州降守將張大悅運使施擇善
死之順慶廣安諸郡破竹而下明年合諸道兵圍合州
凡攻城之具無不精備珏與王堅協力戰守攻之九月
不能下景定初合守王堅徵入朝以馬千代守合四年
千子餽餉至虎相山為東川兵所得屢以書勸千降朝
廷乃以珏代千珏魁雄有謀善用兵出竒設伏算無遺
策其治合州士卒必練噐械必精御部曲有法雖奴隷
有功必優賞之有過雖至親必罰不貸故人人用命自
全汝楫失大食平大兵築虎相山駐兵兩城時出攻梁
山忠萬開逹民不得耕兵不得觧甲而卧每餉渠竭數
郡兵護送死戰兩城之下始克入咸淳二年十二月珏
遣其將史炤王立以死士五十斧西門入大戰城中復
其城三年四月平章賽典赤提兵入壊重慶夹道出合
城下珏碇舟斷江中為水城大兵數萬攻之不克遂引
去合州自余玠用二冉生策徙軍釣魚山城壁甚固然
開慶受兵民凋弊甚珏外以兵護耕内教民墾田積粟
米再期公私兼足九年叛將劉整復獻計欲自青居進
築馬騣虎頂山扼三江口以圖合匣刺統軍率諸翼兵
以築之左右欲出兵與之爭珏不可曰蕪菁平母德彰
城汪帥勁兵之所聚也吾出不意而攻之馬騣必顧其
後不暇城矣乃張疑兵嘉渠口潛師渡平陽灘攻二城
火其資糧噐械越砦七十里焚船場統制周虎戰死馬
騣城卒不就十年加寕江軍承宣使德祐元年陞四川
制置副使知重慶府五月加檢校少保徵其兵入衛蜀
道斷不得逹六月昝萬夀以嘉定及三龜九頂降守將
侯都統戰死已而瀘叙長寕富順開逹巴渠諸郡不一
月皆下合兵圍重慶作浮梁三江中斷援兵自秋徂冬
援絶糧盡珏屢以死士間入城許以赴援日為之畫守
禦計二年正月遣其將趙安襲青居執安撫劉才參議
馬嵩歸二月遣張萬以巨艦載精兵斷内水橋入重慶
四月合重慶兵出攻鳳頂諸砦珏結瀘士劉霖先坤朋
為内應六月遣趙安破神臂門執梅應春殺之復瀘州
重慶兵漸觧去圍瀘州十二月趙定應迎珏入重應為
制置時楊立以涪州降珏遣張萬攻走立俘其僚屬馮
巽午等立復合兵来决戰史進張世傑戰死萬不支俘
立妻子及安撫李端以歸珏以都統程聪守涪重慶兵
盡退珏聞二王立廣中遣兵數百人求王所調史訓忠
趙安等援瀘州張萬入夔連忠涪兵拔石門及巴巫砦
獲將士百餘人觧大寕圍攻破十八砦明年六月張德
潤復破涪州執守將程聰先是聰在重慶力主守城之
議珏入不知也使出守涪聰至郡怏怏不設備至是被
執德潤以肩輿載聰歸語之曰若子鵬飛為參政矣早
晩可會聚也聰曰我執彼降非吾子也是月梁山軍袁
世安降十月萬州破殺守將上官夔十一月瀘州食盡
人相食遂破之安撫王世昌自經死大兵會重慶駐佛
圖關以一軍駐南城一軍駐朱村坪一軍駐江上遣瀘
州降將李從招降珏不從十二月逹州降將鮮汝忠破
咸淳皇華城執守將馬堃軍使包申巷戰死至元十五
年春珏遣總管李議將兵由廣陽一軍皆沒二月大兵
破紹慶府執守將鮮龍湖北提刑趙立與制司幕官趙
西泰皆自殺珏率兵出薰風門與大將也速䚟兒戰扶
桑壩諸將從其後合擊之珏兵大潰城中糧盡趙安以
書說珏降不聽安乃與帳下韓忠顯夜開鎮西門降珏
率兵巷戰不支歸索鴆飲左右匿鴆乃以小舟載妻子
東走涪中道大憾斧其舟欲自沉舟人奪斧擲江中珏
踊躍欲赴水家人挽持不得死明日萬戶鐵木兒追及
扵涪執之送京師重慶降制機曺琦自經死張萬張起
嚴出降進攻合州破外城三月王立亦降珏至安西趙
老庵其友謂之曰公盡忠一世以報所事今至此縱得
不死亦何以哉珏乃解弓弦自經厠中從者焚其骨以
瓦缶葬之死所趙立者字德修重慶人第進士以上書
迕賈似道被謫德祐初起為太社令湖北提刑使蜀趣
諸將入衛至重慶則昝萬夀已降珏方城守為後圖立
無以復合還至涪沉水死
宋史卷四百五十一
