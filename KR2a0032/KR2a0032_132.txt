宋史卷一百三十二
元中書右丞相總裁托克托等修
樂志第八十五
樂七(樂章一)
郊祀祈榖(雩祀五方帝)感生帝
建隆郊祀八曲
降神高安在國南方時維就陽以祈帝祉式致民康
豆籩鼎爼金石絲簧禮行樂奏皇祚無疆
皇帝升降隆安步武舒遲陞壇肅祇其容允若于禮
攸宜
奠玉幣嘉安嘉玉制幣以通神明神不享物享于克
誠
奉爼豐安笙鏞備樂繭栗陳牲乃迎芳爼以薦高明
酌獻禧安丹雲之爵金龍之杓挹于尊罍是曰清酌
飲福禧安潔兹五齊酌彼六尊致誠斯至率禮彌敦
以介景福永隆後昆重熙累洽帝道攸尊
亞獻終獻正安謂天蓋高其聽孔卑聞樂歆德介以
福禧
送神高安倏兮而來忽兮而廻雲馭杳邈天門洞開
咸平親郊八首
降神高安圜丘何方在國之陽禮神合祭運啓無疆
祖考來格籩豆成行其儀肅肅降福穰穰
皇帝升降隆安禮備樂成乾健天行帝容有穆佩玉
鏘鳴
奠玉幣嘉安定位毖祀告于神明嘉玉量幣享于克
誠
奉爼豐安有牲斯純有爼斯陳進于上帝昭報深仁
酌獻禧安大報于帝盛德升聞醴齊良潔粢盛苾芬
飲福禧安祀帝圜丘九州獻力禮行于郊百神受職
靈祗格思享我明德天鑒孔章玄祉昭錫
亞獻終獻正安羽籥云罷干戚載揚接神有恪錫羡
無疆
送神高安神駕來思風舉雲飛神馭歸止天空露晞
景祐親郊三聖並侑二首
奠幣廣安千齡啓運二后在天嘉壇並侑億萬斯年
酌獻彰安皇基締構帝系靈長躬薦鬱鬯子孫保昌
常祀二首
太祖配位奠幣定安翕受駿命震疊群方侑祀上帝
德厚流光
酌獻英安誕受靈符肇基丕業配享潔尊永隆萬葉
元符親郊五首(餘同咸平凡闕者皆用舊詞)
降神景安(六變辭同)無為靡遠深厚廣圻祭神恭在
弁冕衮衣粢盛豐美明德馨輝以祥以祐非眇專祈
升降乾安(罍洗飲福並奏)神靈擁衞景從雲隨玉色温粹天
步舒遲周旋陟降皇心肅祗千靈是保百福攸宜
退文舞迎武舞正安左手執籥右手秉翟進旅退旅
萬舞有奕
徹豆熙安陟彼郊丘大祀是承其豆孔庶其香始升
上帝時歆以我齊明卒事而徹福祿來成
送神景安馨遺八尊器空二簋至祀至虔穹祗貺祉
政和親郊三首
皇帝升降乾安因山為高爰陟其首玉趾躩如在帝
左右帝謂我王予懷仁厚眷言顧之永綏九有
配位酌獻大寧於穆文祖妙道九德默契靈心肇基
王迹啓佑後人垂裕罔極合食昭薦孝思維則
於皇順祖積德累祥發源深厚不耀其光基天明命
厥厚克昌是孝是享申錫無疆
高宗建炎初國步尚艱乃召有司天帝地祗及他大祀
先以時舉太常尋奏近巳增募樂工干羽簨虡亦備
始循舊禮用登歌樂舞其祀昊天上帝
降神用景安圜鐘為宫三奏蒐講上儀式修毖祀日
吉辰良禮成樂備風馭雲旗聿來歆止嘉我馨德介
兹繁祉
黃鐘為角一奏我將我享涓選休成執事有恪惟寅
惟清樂既六變肅雍和鳴高高在上庶幾是聽
太簇為徵一奏禮崇禋祀備物薦誠昭格穹昊明德
惟馨風馬雲車肹蠁居歆申錫無疆賚我思成
姑洗為羽一奏惟天為大物始攸資恭承禋祀以報
以祈神不可度日監在兹有馨明德庶其格思
皇帝盥洗正安靈承上帝厲意專精設洗于階罍水
以清盥以致潔感通神明無遠弗届其饗兹誠
升壇正安皇矣上帝神格無方一陽肇復典祀有常
豆登豐潔薦德馨香棐忱居歆降福穰穰
上帝位奠玉幣嘉安治極發聞不瑕有芬嘉玉陳幣
神届欣欣誠心昭著欽恭無文以安以侑篤祜何垠
太祖位奠幣定安茫茫蒼穹孰知其紀精意潛通雖
遠而邇量幣薦誠有實斯篚睠然顧之永錫繁祉
皇帝還位正安典祀有常昭事上帝奉以告虔逮迄
奠幣鐘鼔既設禮儀既備神之格思恭承貺賜
捧爼豐安祀事孔明禮文惟楙爰潔犧牲載登爼豆
或肆或將無聲無臭精祲潛通永綏我后
上帝酌獻嘉安氣萌黃鐘萬物資始欽若高穹吉蠲
時祀神筴泰元增授無巳羣生熙熙函蒙繁祉
太祖位酌獻英安赫赫翼祖受命于天德邁三代威
加八埏陟配上帝明禋告虔流光垂裕於萬斯年
文舞退武舞進正安大德曰生隂陽寒暑樂舞形容
干戚籥羽一弛一張退旅進旅神安樂之祉錫綿宇
亞終獻文安惟聖普臨順皇之德典禮有彜享祀不
忒籩豆靜嘉降登肹飭神具醉止景貺咸集
徹豆肅安内心齊誠外物蠲潔神來廸嘗爼豆既徹
燕及羣生靡或夭閼降福穰穰時萬時億
送神景安於赫上帝乘龍御天惟聖克事明饗斯虔
薦豆云徹靈猋且旋載錫休祉其惟有年
望燎正安靈承上帝精意感通馨香旁達粢盛既豐
登降有儀祀備樂終神之聽之福禄來崇
紹興十三年初舉郊祀命學士院製宮廟朝獻及圜壇
行禮登門肆赦樂章凡五十有八至二十八年以臣
僚有請改定於是御製樂章十有三及徽宗元御製
仁宗廟樂章一共十有四篇餘則分命大臣與兩制
儒館之士一新撰述并懿節别廟樂曲凡七十有四
俱彙見焉其祀圜丘
皇帝入中壝乾安帝出于震巽惟齊明律曰姑洗以
示潔清我交于神蠲意必精既盥而往祈鑒斯誠
降神景安陽動黃宫日旋南極天門蕩蕩百神受職
爰熙紫壇熉黃殊色神哉沛來蓋親有德
盥洗乾安帝顧明德監于克誠齊戒滌濯式示潔清
郊丘合祛享意必精既盥而薦熙事備成
升壇乾安帝臨崇壇媪神其從稽古合祛並侑神宗
升階奠玉誠意感通貺施鼎來受福無窮
昊天上帝位奠玉幣嘉安(御製)上穹昊天日星垂曜照
臨下土王國是保維玉與帛寅恭昭報永左右之欽
若至道
皇地祗位奠玉幣嘉安(御製)至哉坤厚隤然止靜柔載
動植資始成性玉光幣色璨若其映式恭禋祀有邦
之慶
太祖皇帝位奠幣廣安(御製)明明翼祖並侑泰壇肇造
綿宇王業孔艱表正封略上際下蟠躬以大報亦止
于燔
太宗皇帝位奠玉幣化安(御製)赫赫巍巍及時純熙昊
天成命后則受之登邁邃古光被聲詩有幣陟配孫
謀所貽
降壇乾安躬展盛儀天步逡廵樂備禮交嘉玉旣陳
神方安坐薦祉紛綸陟降有容皇心載勤
還位乾安克昭王業命成昊天泰畤禋燎八陛惟圓
肅然威儀登降周旋是謂精享神監吉蠲
奉爼豐安至大惟天云何稱德展誠致薦牲用博碩
誠以牲寓帝由誠格居歆降祥時萬時億
再詣盥洗乾安帝出于震巽惟潔齊神明其德廼稱
禋柴惟兹吉蠲昭事聿懷重盥而祀敷錫孔皆
再升壇與初升同惟易奠玉作奠酌
昊天上帝位酌獻禧安(御製)謁欵壇陛祗祀泰禋丘圜
自然可格至神桂尊登酌嘉薦方新靡福菲眇敷佑
下民
皇地祗位酌獻光安(御製)厚德光大承元之明兹潛莩
吹升于昭清冰天桂海咸資化成恭酌彛醪報本惟
精
太祖皇帝位酌獻彰安(御製)於赫皇祖創業立極肅肅
靈命蕩蕩休德嘉觴精潔雅奏金石丕顯神謨惟後
之則
太宗皇帝位酌獻韶安(御製)丕鑠帝宗復受天命羣隂
猶黷一戎大定奠鬯斯馨功歌在詠佑啓後人文軌
蚤正
還位乾安肆類上帝懷柔百神槀秸既設珪幣既陳
精誠潛交巳事而竣佑我億載基圖日新
入小次乾安恭展美報聿修上儀禮樂和節登降適
宜德焉斯親神靡不娭海内承福式固邦基
文舞退武舞進正安泰元尊臨富媪繁祉於皇祖宗
既昭格止奏舞象功靈其有喜永言孝思盡善盡美
亞獻正安陽丘其高神祗並位既奠厥玉既奉厥醴
亦有嘉德克相毖祀旨酒載爵以成熙事(終獻同止易再酌為)
(三酌)
出小次位乾安爰熙紫壇天地並貺來燕來寧畢陳
鬱鬯承神至尊精意所鄉告靈饗奠祉福其暢
詣飲福位乾安帝臨崇壇媪神其從祖宗並歆福禄
攸同兵寢刑措時和咸豐其應受之將施無窮(降壇同止)
(易將作以)
飲福禧安八音克諧降神出祗風馬雲車陟降在兹
錫我純嘏我應受之一人有慶燕及羣黎
還位乾安帝出於震孝奏上儀燔燎羶薌神徠燕娭
肅若舊典罔或不祗既右饗之翕受蕃釐
徹豆熙安燎薌既升焫膋以潔于豆于登焄蒿有飶
紫幄熉黃神其安悅將以慶成薄言盍徹
送神景安九霄眇邈神不可求何以降之監德之修
三獻備成神不可留何以送之保天之休
望燎乾安謂天蓋高陽嘘而生日月列宿皆天之神
肆求厥類與陽俱升視燎于壇以終其勤
望瘞乾安謂地蓋厚隂翕而成社稷羣望皆地之靈
肆求厥類與隂俱凝視瘞于坎以終其勤
還大次乾安舞具八佾樂備六成大矣孝熙厲意專
精巳事而竣回軫還衡我應受之以莫不增
還内采茨五輅鳴鑾八神警蹕天官景從莫不祗栗
祲威盛容昭哉祖述祚我無疆叶氣充溢
寧宗郊祀二十九首
皇帝入中壝乾安合祀丘澤登侑祖宗顧諟惟精靈
承惟恭有嚴皇儀有莊帝容監于克誠肅肅雍雍
降神景安圜鐘為宫天門蕩蕩雲車隂隂百神咸秩
三靈顧歆神哉來娭神哉溥臨饗時宋德翼翼小心
黃鐘為角華蓋既動紫微洞開星樞周旋日車徘徊
靈兮顧佑靈兮沛來載燕載娭式時壇垓
太簇為徵泰尊媪釐祖功宗德辰躔陪營嶽瀆受職
神哉來下神哉來格饗德惟馨留虞嘉席
姑洗為羽金石宣昭羽旄紛綸潔火夕照明水夜陳
娭哉惟靈娭哉惟神風馬招搖惟德之親
皇帝盥洗乾安皇帝儉勤盥用陶瓦禮神頌祗奠幣
獻斝月鑑隂肅醴液融冶挹彼注兹禮無違者
升壇乾安崇臺穹窿高靈下墮慶隂彷彿從坐嶫峨
宵昇于丘時通權火維天之命百禄是荷
降壇帝饗于郊一精二純紫觚陟降嘉玉妥陳神方
留娭瑞貺紛綸申錫無疆螽斯振振
還位肅肅禮度鋗鋗宫奏天行徐謐皇儀昭懋光連
重壁物備簋豆於皇以饗無聲無臭
尚書奉爼列爼孔陳嘉籩維實鼎煁陽燧玉流星液
我牲既碩我薦既苾神監下昭安坐翔吉
再詣盥洗帝澄初觴禮嚴再盥精明顯昭齊顒洞貫
靈娭留俞神光炳煥我宋受福永夀于萬
再升壇紫壇嶽立神光夜燭有儼旒采有鸞佩玉霄
垠顧佑祖宗熙穆對越不忘俾爾戩榖
降壇乾安天容澄謐景氣晏和瓚斝薦醇鋗璆叶歌
帝降庭止夜其如何神助之休宜爾衆多
還位乾安甘露流英卿雲舒采靈俞有喜神光晻曖
穆穆來莅洋洋如在帝用居歆澤及四海
入小次乾安聽惟饗德監惟棐忱顧諟思明靈承思
欽永言端莅肅對下臨上帝是皇毋貳爾心
文舞退武舞進正安羽籥陳容干戚按節德閑而泰
功勞而决虞我神祗揚我謨烈盡美盡善福流有截
亞獻正安帝臨中壇神從八陛華玉展瑞明馨薦醴
亦有嘉德克相盛禮獻兹重觴降福瀰瀰
終獻正安敬事天地升侑祖宗陳盥于三介觴之重
秉德翼翼有來雍雍相予祀事福嘏日溶
出小次乾安孝奏展成熙儀畢薦光流桂爼祥衍椒
奠風管晨凝雲容天轉拜貺于郊右序詒燕
詣飲福位乾安所饗惟清所欽惟馨靈喜留俞天景
窈冥福禄來成福祿來寧皇用時歛夀我慈庭
飲福禧安瓚斝觩䚧觥罍氤氲有醴惟香有酒惟欣
肹蠁豐融懿懿芬芬我龍受之如川如雲
降壇乾安天錫多祉皇受五福言瞻瑶壇迄奉瑄玉
昭星炳燿元氣回復帝儀載旋有嘉穆穆
還位乾安璇圖天深鼎文日輝慶流皇家象炳紫微
乾回冕旒雲煥衮衣何千萬年式于九圍
尚書徹豆熙安蘭豆既升簠簋既登禮備爼實饗貴
牲時乃告徹器用畢興祚我皇基介福是膺
送神景安神輔有德來燕來娭禮薦熙成三靈逆釐
神饗有道言旋言歸福祉咸蒙百世本支
詣望燎位乾安莫神乎天陽嘘而生日月星辰皆乾
之精肆求厥類與陽俱升眡燎于壇展也大成
詣望瘞位乾安地載萬物隂翕而成山嶽河瀆皆坤
之靈克肖其象與隂俱凝眡瘞于坎思求厥成
還大次乾安福力流胙祈方欽柴鹵簿載肅球架允
諧帝祉具臨皇靈允懷遄御于次降福孔皆
還内乾安八神呵蹕千官景從回軫還衡祲威盛容
妥飾芝鳳御朝雲龍歸夀慈闈敷時民雍
景祐上辛祈榖仁宗御製二首
太宗配位奠幣仁安天祚有開文德來遠祈榖日辛
侑神禮展
酌獻紹安於穆神宗惟皇永命薦醴六尊聲歌千詠
紹興祈榖三首
降神盥洗升壇還位及上帝奠玉幣奉爼並同圜丘
太宗位奠幣宗安於穆思文克配上帝涓選休成遵
揚嚴衛祇薦明誠肅陳量幣享兹吉蠲申錫來裔
上帝位酌獻嘉安三陽肇新萬物資始精誠祈天其
聽斯邇願均雨暘田疇之喜如坻如京以備百禮
太宗位酌獻德安天錫勇智允惟太宗功隆德盛與
帝比崇禮嚴陟配誠達精衷尚其錫祉歲以屢豐
孟夏雩祀仁宗御製二首
太祖配坐奠幣獻安昊天蓋高祀事為大嚴配皇靈
億福來介
酌獻感安龍見而雩神之來格犧象精良威靈赫奕
紹興雩祀一首
上帝位酌獻嘉安蒼蒼昊穹覆臨卜土欽惟歲事民
所依怙爰竭精虔禮典斯舉甘澤以時介我稷黍
冬至孟春孟夏季秋四祀上公攝事七首
降神景安二章天何言哉至清而健默定幽贊降祥
福善夙設圜壇恭陳嘉薦貞馭下臨儲休錫羡
生物之祖興益之宗于國之陽以禋昊穹六變降神
於論鼓鐘親德享道錫羡無窮
太尉行正安禮經之重祭典為宗上公攝事登降彌
恭庶品豐潔令儀肅雍百神萃止惟吉之從
司徒奉爼豐安禮崇禋祀神鑒孔眀牲牷博腯以炰
以烹馨香蠲潔品物惟精錫以純嘏享兹至誠
飲福廣安簠簋既陳吉蠲登薦洗心防邪肅祇祭典
陟降惟寅籩豆有踐百福咸宜淳耀丕顯
亞終獻文安秩秩禮文肅肅嚴祀仰洽神休式協民
紀灌獻有容叙其爼簋明德惟馨以介丕祉
送神景安帝臨中壇肅恭禋祀靈景舒光飛龍旋軌
送神有章神心具醉輔德惟仁永錫元祉
景德以後祀五方帝十六首
青帝降神高安(六變)四序伊始三陽肇新氣迎東郊蟄
戶咸春功宣播殖澤被生民祝史正辭昭事惟寅
奠玉幣酌獻並用嘉安條風始至盛德在木平秩東
作種獻穜穋律應青陽氣和玉燭惠彼兆民以介景
福
送神高安備物致用薦羞神明禮成樂舉克享克禋
酌獻祐安條風斯應候歷維新陽和啓蟄品物皆春
箎簧協奏簠簋畢陳精羞豐薦景福攸臻
赤帝降神高安長嬴戒序侯正南訛功資蕃育氣應
清和鼎實嘉爼樂備登歌神其來享降福孔多
奠玉幣酌獻嘉安(景祐用祐安辭亦不同)象分離位德配炎精
景風協律化神含生百嘉茂育乃順高明神無常享
享于克誠
送神高安籩豆有踐黍稷惟馨禮終三獻神歸杳冥
黃帝降神高安坤輿厚載黃裳元吉宅中居正含章
抱質分王四季其功靡秩育此羣生首兹六律
奠玉幣酌獻嘉安(景祐用祐安辭亦不同)中央定位厚德惟新
五行攸正四氣爰均笙鏞以間簠簋斯陳為民祈福
肅奉明禋
送神高安上德居中方輿配位樂以送神式申昭事
白帝降神高安西顥騰晶天地始肅盛德在金百嘉
茂育彍弩射牲築場登榖明靈格思旌罕紛屬
奠玉幣酌獻嘉安(景祐用祐安辭亦不同)博碩肥腯以炰以烹
嘉栗旨酒有彌斯盈有核惟旅肅肅烝烝吉蠲備物
享于克誠
送神高安颷輪戾止景燭靈壇金奏繹如白露溥漙
黑帝降神高安隆冬戒序歲歷順成一人有慶萬物
由庚有旨斯酒有碩斯牲報功崇德正直聰明
奠玉幣酌獻嘉安(景祐用祐安辭亦不用)大儀幹運星紀環周
三時不害黍稷盈疇克誠致享品物咸羞禮成樂變
錫祚貽休
送神高安管磬咸和禮獻斯畢靈歟言旋神降之吉
紹興以後祀五方帝六十首
青帝降神高安圜鐘宫三奏於神何司而德于木肅
然顧歆則我斯福我祀孔時我心載祗匪我之私神
來不來
黃鐘為角一奏神兮焉居神在震方仁以為宅秉天
之陽神之來矣道修以阻望神未來使我心苦
太簇一奏神在途矣習習以風百靈後先敢一不恭
奔走癘疫祓除菑凶顧瞻下方逍遥從容
姑洗羽一奏温然仁矣熙然春矣龍駕帝服穆將臨
矣我酒清矣我肴烝矣我樂備矣我神顧矣
升殿正安在國之東有壇崇成節以和樂式降式登
潔我珮服璆琳鏘鳴匪壇斯高曷妥厥靈
青帝奠玉幣嘉安物之熙熙胡為其然蒙神之休廼
敢報旃有邸斯珪有量斯幣于以奠之格此精意
太昊氏位奠幣嘉安卜歲之初我迎春祗孰克侑饗
曰古宓戲於皇宓戲萬世之德再拜稽首敢愛斯璧
奉爼豐安靈兮安留煙燎既升有碩其牲有爼斯承
匪牲則碩我德惟馨緩節安歌庶幾是聽
青帝酌獻祐安百末布蘭我酒伊旨酌以匏爵洽我
百禮帝居青陽顧予嘉觴右我天子宜君宜王
太昊酌獻祐安五德之王誰實始之功括造化與天
無期酌我清酤盥獻載飭神鑒孔饗天子之德
亞終獻文安貳觴具舉承神嘉虞神具醉止眷焉此
都我歲方新我畝伊殖時暘時雨繄神之力
送神高安忽而來兮格神鴻休忽而往兮神不予留
神在天兮福我夀我千萬春兮高靈下墮
赤帝降神高安圜鐘為宫離明御正德協于火有感
其生維帝是何帝圖炎炎貽福錫我鑒于妥虔高靈
下堕
黃鐘為角赤精之君位于朱明茂育萬物假然長嬴
我潔我盛我蠲我誠神其下來雲車是承
太簇為徵八卦相蕩一氣散施隆熾恢台職神尸之
肅肅颷御神戾于天於昭神休天子萬年
姑洗為羽燁燁其光炳炳其靈窅其如容歘其如聲
扇以景風道以朱斿我德匪類神其安留
升殿正安除地國南有基崇崇載陟載降式虔式恭
燎煙既燔黻冕斯容神如在焉肆予幽通
赤帝奠玉幣嘉安太微呈祥炎德克彰佑我基命格
于明昌一純二精有嚴典祀于以奠之以介繁祉
神農氏奠幣嘉安練以纁黃有篚將之肹蠁斯答有
神昭之維神于民實始貨食歸德報功敢怠王國
奉爼豐安有牲在滌從以騂牡或肆或將有潔其爼
神嗜飲食飶飶芬芬莫腆于誠神其顧歆
赤帝酌獻祐安四月維夏兆于重離帝執其衡物無
癘疵於皇帝功思樂旨酒奠爵既威垂福則有
神農氏酌獻祐安猗歟先農肇兹黍稷既殖既播有
此粒食秬鬯潔清彛罇疏羃竭我瑶斝莫報嘉績
亞終獻文安盥爵奠斝載虔載恭籩豆靜嘉於樂鼓
鐘禮備三獻神具醉止孰顯神德揚光紛委
送神高安神來何從馺然靈風神去何之杳然幽蹤
伊神去來霧散雲烝獨遺休祥山崇川增
黃帝降神高安圜鐘為宫維帝奠位乃咸于時孰主
張是而樞紐之榖我腹我比予于兒告我冠服迨其
委蛇
黃鐘角蓀無不在日與我居堯不可來肹蠁斯須象
服龍駕淵淵鼓桴蓀不汝多多汝意孚
太簇徵樂哉帝居逝留無常爾信我宅爾中我鄉乃
眷兹土於赫君王翩然下來去未遽央
姑洗羽澹兮撫琴啾兮吹笙神之未來肅穆以聽繽
紛羽旄姣服在中神既來止亦無惰容
升殿正安民生地中動作食息與我周旋莫匪爾極
捕鰈東海搴茅南山彼勞如何矧升降間
黃帝奠玉幣嘉安萬櫝之寳一絇之絲孕之育之誰
為此施歸之后神神曰何為不宰之功蕩然四垂
有熊氏位奠幣嘉安維有熊氏以土勝王其後皆㳂
兹德用壯黼黻幅舄裳衣是創幣之元纁對此昭亮
奉爼豐安王曰欽哉無愛斯牲登我元祀亦有皇靈
以將以享或剝或烹大夫之爼天子之誠
黃帝酌獻祐安黍以為翁鬱以為婦以侑元功以酌
大斗伊誰歆之皇皇帝后伊誰嘏之天子萬年
有熊氏酌獻祐安昔在緜邈有人公孫登政撫辰節
用良勤所蓄既大所行宜遠載其華罇從以簫管
亞終獻文安羽觴更陳厥味清涼飲之不煩又有蔗
漿夜未艾止明星浮浮願言妥靈靈兮淹留
送神高安靈不肯留沛兮將歸玉節猋逝翠旗並馳
顧瞻佇立悵然佳期蹇千萬年無斁人斯
白帝降福高安圜鐘為宫白藏啓序庶彙向成有嚴
禋祀用答幽靈風馬雲車來燕來寧洋洋在上休福
是承
黃鐘角素精肇節金行固藏氣冲炎伏明河翻霜功
收有年禮薦有章祗越眇冥鴻基永昌
太簇徵昊天之氣揫歛萬彙涓日潔齊有嚴厥祀有
牲維肥有酒維旨神之燕娭鍚兹福祉
姑洗羽執矩斯兌實惟素靈受職儲休萬寳以成饗
於西郊奠玉陳牲侑以雅樂來歆克誠
升殿正安素猋諧律西顥墮靈肇復元祀晨煬肅清
下土層陔嘉薦芳馨以御蕃祉介我西成
白帝奠玉幣嘉安惟時素秋肇舉元祀禮備樂作降
登有數洋洋在上神既來止神之格思錫我繁祉
少昊氏位奠幣嘉安西顥肅清羣生茂遂有嚴報典
孔明祀事珪幣告虔神靈燕喜賚我豐年以錫民祉
奉爼豐安洽禮既陳諧音具舉有滌斯牲孔碩為爼
維帝居歆介我稷黍樂哉有秋繄神之祜
白帝酌獻祐安徂商肇祀靈蓋孔饗恭承嘉禧湛澹
秬鬯監此馨香靈其安留疇惠下民匪靈之休
少昊氏位酌獻祐安沆碭西顥功載萬世乘金宅兑
侑我明祀嘉觴布蘭牲玉潔精神之燕虞肅用有成
亞終獻文安肅成萬物泬㵳其秋惟兹祀事戾止靈
斿酌獻具舉典禮是求冀福斯民黍稷盈疇
送神高安沆碭白藏順成萬寳有來德馨於昭神妥
露華晨晞颷馭聿還介我嗣歲澤均幅員
黑帝降神高安圜鐘為宫吉日壬癸律中應鐘國有
故常北郊迎冬乃蕆祀事必祗必恭明默雖異感而
遂通
黃鐘為角良月盈數四氣推遷帝於是時典司其權
高靈下墮降祉幅員神之聽之祀事罔愆
太簇為徵北方之神執權司冬三時務農於焉告功
禮備樂作歸功於神風馬來游承錫斯民
姑洗為羽天地閉塞盛德在水黑精之君降福羡祉
洋洋在上若或見之齊莊承祀其敢斁思
升殿正安昧爽昭事煌煌露光滌溉蠲潔容儀肅莊
牲肥酒旨薦此芬芳降陟有序禮無越常
黑帝奠玉幣嘉安晨曦未升天宇肅穆祗若元祀將
以幣玉神之格思三獻茅縮明靈懌豫下土是福
高陽氏位奠幣嘉安颷馭雲蓋神之顧歆丕昭禮容
發揚樂音祀事既舉仰當神心申以嘉幣式薦誠諶
奉爼豐安辰牡孔碩奉牲以告祕祝非祈豐年宜報
至意昭徹交乎神明降福穰穰用燕羣生
黑帝酌獻祐安赫赫神游周流八極德馨上聞於焉
來格不腆酒醴用伸悃愊神其歆之民用嚮德
高陽氏酌獻祐安十月納禾民務藏蓋不有神休民
罔攸頼孟冬之吉禮行不昧神降百祥昭著蓍蔡
亞終獻文安萬彙揫歛時惟冬序蠢爾黎氓入此室
處酌獻告神禮以時舉頼此隂隲民有所祜
送神高安神之戾止天門夜開禮備告成雲軿亟回
旗纛晻靄萬靈喧豗獨遺祉福用澤九垓
乾德以後祀感生帝十首
降福大安和均玉管政協璿衡四序資始萬物含生
皇猷允洽至德惟明為民祈福克致精誠
太保行保安衣冠儼若步武有容公卿濟濟率禮惟
恭
罍洗正安昊天降康云何以報斯謀斯惟雍雍灌鬯
身之潔兮神斯來止神之享兮民斯福矣
奠玉幣慶安籩豆有踐玉帛斯陳神無常享享于精
純
奉爼咸安爼實具列明德惟馨肅容祇薦神其降靈
酌獻崇安樂調鳳律酒浥犧尊至靈斯御盛德彌敦
飲福廣安三陽戒律萬彙騰精既蘇昆蟲畢達勾萌
具陳犧象式薦誠明錫以蕃祉永保咸平
亞終獻文安大君有命祀典咸脩薦獻式叙淑愼優
柔
徹豆肅安(以下二首政和中製)奉承明祀惟羊惟牛卬盛于豆
備陳庶羞鐘鼓喤喤神具醉止其徹嘉籩永綏福祉
送神普安既臨下土復歸于天神之報貺受福無邊
景祐祀感生帝二首
宣祖配位奠幣皇安濬發長源粤惟始祖五運協圖
萬靈來護
酌獻肅安龍德而隱源流則長宜乎億祀侑享彌昌
元符祀感生帝五首
降神大安(六變)二儀交泰七政順行四序資始萬物含
生皇朝創業盛德致平為民祈福潔此精誠
初獻升降保安冕旒儼若步武有容公卿濟濟韶濩
邕邕
帝位酌獻樂和鳳律酒奠犧尊神明斯享禮盛難論
亞終獻文安大君有命闕典咸脩帝歆明祀佑聖千
秋
送神普安俯臨下土廻復上天觸類而長荷福無邊
帝位奠玉幣同前慶安禧祖奠幣同景祐皇安酌獻同
景祐宣祖肅安奉爼同熙寕咸安
紹興以後祀感生帝十六首
降神大安圜鐘為宫炎精之神飛軿碧落駕以浮雲
丹書赤雀禮備豆籩樂諧簫勺神具醉止佑我景鑠
黃鐘為角宋德惟火神實司之上儀申藏迎方重離
瑶幣告潔秀華金支啾啾神龍來介繁禧
太簇為徵於物司火於方峙南璇霄來下羽衛毿毿
祠官祝釐聯珮合簪本支有衍則百斯男
姑洗為羽惟神之安方觧羽鑾赤旂霞曳從以炎官
居歆嘉薦肹蠁靈壇神之格矣民訖多盤
盥洗保安衝牙鏘鳴肅容專精交神之義罔敢弗誠
設洗于阼罍水惟清盥以致潔感通神明
升殿保安三陽交泰日新惟良大建厥祀兹報興王
禮嚴陟降德薦馨香聿懷嘉慶降福穰穰
感生帝位奠玉幣光安肅肅嚴祀神幽必聞騁駕臨
饗將歆飶芬嘉玉陳幣欽恭無文永綏多祜國祚何
垠
禧祖位奠幣皇安於穆文獻景炎發祥啓兹皇運垂
慶無疆篚幣有陳式昭肅莊神之格思如在洋洋
奉爼咸安籩豆大房秩秩在列奉牲以告既全既潔
樂均無爽牲醴攸設神兮燕娭霓旌孑孑
感生帝位酌獻崇安盛德在火相我炎祚典祀有常
牲玉維具風馬雲車翩翩來顧式蕃帝祉後昆有裕
僖祖位酌獻肅安皇矣文獻開國有先德配感生對
越在天練日得辛來止靈壇神其錫羡瑞應猗蘭
文舞退武舞進正安苾苾芬芬神具醉止笙磬鏗鏘
干旄旖旎鬷假無言神靈惟喜申錫蕃釐暨我孫子
亞終獻文安偉炎厥初緣感而系慶衍式崇昭融有
契樂功既諧觴獻斯繼歆類不違克昌百世
徹豆肅安潔陳斯備昭格惟禋神歆以飫宰徹其餕
清歌振曉叶氣流春永錫祚嗣以渥烝民
送神大安豐祀孔飾肅來自天蘭尊既徹颷馭載遄
騎雲縹緲聆樂流連惟邁惟顧降福緜緜
望燎普安禮文既洽熏燎聿升嘉氣四塞丹誠上騰
惟類之應惟福之興永熾天統億載靈承
宋史卷一百三十二
宋史卷一百三十二考證
樂志七飲福禧安(臣酉)按酌獻已用禧安飲福不應
又用也通考作禮安此禧字當是禮字之誤下文同
宋史卷一百三十二考證
