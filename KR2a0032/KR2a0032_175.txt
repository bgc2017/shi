宋史卷一百七十五
元中書右丞相總裁托克托等修
食貨志第一百二十八
食貨上三布帛(和糴漕運)
布帛宋承前代之制調絹紬布絲綿以供軍須又就所
産折科和市其纖麗之物則在京有綾錦院西京真定
青益梓州場院主織錦綺鹿胎透背江寧府潤州有織
羅務梓州有綾綺場亳州市縐紗大名府織縐縠青齊
鄆濮淄濰沂密登萊衡永全州市平絁東京榷貨務歲
入中平羅小綾各萬疋以供服用及歲時賜與諸州折
科和市皆無常數唯内庫所須則有司下其數供足自
周顯德中受公私織造並須幅廣二尺五分民所輸絹
疋重十二兩疎薄短狹塗粉入藥者禁之河北諸州軍
重十兩各長四十二尺宋因其舊開寶三年令天下諸
州凡絲綿紬絹麻布等物所在約支二年之用不得廣
科市以煩民初蓬州請以租絲配民織綾給其工直太
祖不許太宗太平興國中停湖州織綾務女工五十八
人悉縱之詔川峽市買場織造院自今非供軍布帛其
錦綺鹿胎透背六銖欹正龜殼等段疋不須買織民間
有織賣者勿禁馬元方為三司判官建言方春乏絶時
預給庫錢貸民至夏秋冬輸絹於官大中祥符三年河
北轉運使李士衡又言本路歲給諸軍帛七十萬民間
罕有緡錢常預假於豪民出倍稱之息至期則輸賦之
外先償逋欠以是工機之利愈薄請預給帛錢俾及時
輸送則民獲利而官亦足用詔優予其直自是諸路亦
如之或蠶事不登許以大小麥折納仍免倉耗及頭子
錢天聖中詔減兩蜀歲輸錦綺鹿胎透背欹正之半罷
作綾花紗明道中又減兩蜀歲輸錦綺綾羅透背花紗
三之二命改織紬絹以助軍景祐初遂詔罷輸錦背繡
背遍地密花透背叚自掖庭以及閭巷皆禁用其後歲
輙增益梓路紅錦鹿胎慶歷四年復減半既而又減梓
路歲輸絹三之一紅錦鹿胎半之先是咸平初廣南西
路轉運使陳堯叟言准詔課植桑棗嶺外唯産苧麻許
令折數仍聽織布赴官場博市疋為錢百五十至二百
至是三司請以布償芻直登萊端布為錢千三百六十
沂布千一百仁宗以取直過厚命差減其數自西邊用
兵軍須紬絹多出益梓利三路歲增所輸之數兵罷其
費乃減嘉祐三年始詔寬三路所輸數治平中歲織十
五萬五千五百餘疋神宗即位京師米有餘蓄命發運
司損和糴數五十萬石市金帛上京儲之榷貨務備三
路軍須京東轉運司請以錢三十萬二千二百貫給貸
於民令次年輸絹疋為錢千隨夏税初限督之詔運其
錢于河北聽商人入中熙寕三年御史程顥言京東轉
運司和買紬絹增數抑配率千錢課絹一疋其後和買
幷税絹疋皆輸錢千五百時王廣淵為轉運使謂和買
如舊無抑配顥言其迎合朝廷意王安石謂廣淵在京
東盡力以赴事功不宜罪以迎合乃詔所給内帑别額
紬絹錢五十萬緡收其本儲之北京息歸之内帑右正
言李常亦言廣淵以陳汝羲所進羡餘錢五十萬緡隨
和買絹錢分配於常税折科放買外更取二十五萬緡
請以顥言付有司定州安撫司又言轉運司配紬絹綿
布於州鎮軍砦等坊郭戶易錢數多乞憫其災傷又居
極邊特蠲損之詔提刑司别估民不願市令官自賣已
給而抑配者正之自王安石秉政專以取息為富國之
務故當時言利小人如王廣淵軰假和買紬絹之名配
以錢而取其五分之息其刻又甚於青苖然安石右廣
淵顥常言卒不行二月詔移巴蜀羡財市布帛儲於陜
西以備邊省蜀人輸送及中都漕輓之費七年兩浙察
訪沈括言本路歲上供帛九十八萬民苦備償而發運
司復以移用財貨為名增預買紬絹十二萬詔罷其所
增之數八年韓琦奏倚閣預買紬絹等雖稍豐稔猶當
五七歲帶輸安石以為不然言於神宗曰預買紬絹祖
宗以來未嘗倚閣往歲李稷有請因從之近方鎮監司
爭以寬恤為事不計有無異日國用闕當復刻剝於民
爾元豐以來諸路預買紬絹許假封樁錢或坊場錢少
者數萬緡多者至數十萬緡其假提舉司寬剩錢者又
或令以絹帛入常平庫俟轉運司以價錢易取三年京
東轉運司請增預買數三十萬即本路移易從之四年
遣李元輔變運川峽四路司農物帛中書言物帛至陜
西擇省樣不合者貿易糴糧儲於邊期以一年畢五年
戶部上其數凡八百十六萬一千七百八十疋兩三百
四十六萬二千緡有竒紹聖元年兩浙絲蠶薄收和買
幷税紬絹令四等下戶輸錢易左帑紬絹又令轉運司
以所輸錢市金銀遇蠶絲多兼市紗羅紬絹上供元符
元年雄州榷場輸布不如樣監司通判貶秩展磨勘年
有差令損其直後似此者勿受尚書省言民多願請預
買錢宜視歲例增給來歲市紬絹計綱赴京左司員外
郎陳瓘言預買之息重於常平數倍人皆以為苦何謂
願請今復剏增雖名濟乏實聚歛之術提點京東刑獄
程堂亦言京東河北災民流未復今轉運司東西路歲
額無慮二百萬疋兩又於例外增買請罷之乃詔諸路
提舉司勿更給錢俟蠶麥多選官置場崇寧中諸路預
買令所産州縣鄉民及城郭戶並準貲力高下差等均
給川峽路取元豐數最多一年為額舊不給者如故江
西和買紬絹歲五十萬疋舊以錢鹽三七分預給自鹽
鈔法行不復給鹽令轉運司盡給以錢而卒無有逮今
五年循以為常民重傷困大觀初詔假本路諸司封樁
錢及鄰路所掌封樁鹽各十萬緡給之其後提舉常平
張根復言本路和買未嘗給錢請盡給一歲蠶鹽許轉
運司移運或民戶至場自請而江西十郡和買數多法
一疋給鹽二十觔比錢九百歲預於十二月前給之轉
運司得鹽不足更下發運司會積歲所負給償尚書省
言大觀庫物帛不足令兩浙京東淮南江東西成都梓
州福建路市羅綾紗一千至三萬疋各有差二年又令
京東淮南兩浙市絹帛五萬及三萬疋並輸大觀庫又
四川各二萬輸元豐庫江東西如四川之數輸崇寧庫
而州縣和買有以鹽一席折錢六千令民至期輸紬絹
六疋又前期督促致多迯徙詔遞加其罪坊郭戶預買
有家至四五百疋興仁府萬延嗣戶業錢十四萬二千
緡歲均千餘疋乃令減半均之兩浙和買幷税紬絹布
帛頭子錢外又收市例錢四十例外約增數萬緡以分
給人吏政和初詔罷市例錢諸路紬絹布帛比價高數
倍而給直猶用舊法言者請稍增之度支以元豐例定
沮抑不行令如期給散而已江東和買弊如江西比而
纔給二百轉運司又以重十三兩為則不及則準絲價
補納以錢兩準二百有餘宣和三年詔提刑司釐正以
聞先是成都河北預買官戶許減半四年令舊嘗全科
者如舊既又以兩浙多官戶令預買通敷七年冬郊祀
河北京東和買科取物帛絲綿等數並免以供奉物給
降其所蠲貸幾數百萬初預買紬絹務優直以利民然
猶未免煩民後或令民折輸錢或物重而價輕民力寖
困其終也官不給直而賦取益甚矣十二月詔令轉運
司各會一路之數分下州縣經畫不以錢以他物不以
正月以他月給者並論以違制然有司鮮能承順焉靖
康元年命轉運司以常平錢前一季預備如正月之期
給之毋貸以他物而損其數京東州縣勿以迯移戶舊
數科著業人仍先除其數俟流民歸業均敷餘路亦如
之建炎三年春高宗初至杭州朱勝非為相兩浙轉運
副使王琮言本路上供和買夏税紬絹歲為疋一百一
十七萬七千八百每疋折輸錢二千以助用詔許之東
南折帛錢自此始五月詔每歲預買綿絹令登時給其
直又詔江浙和預買絹減四分之一仍給見錢違者寘
之法紹興元年初賦鼎州和買折帛錢六萬緡以贍蔡
兵以兩浙夏税及和買紬絹一百六十餘萬疋半令輸
錢疋二千二年以諸路上供絲帛並半折錢如兩浙例
江淮閩廣荆湖折帛錢自此始時江浙湖北夔路歲額
紬三十九萬疋江南川廣湖南兩浙絹二百七十三萬
疋東川湖南綾羅絁七萬疋西川廣西布七十七萬疋
成都錦綺千八百餘疋皆有竒三年三月以兩浙和買
物帛下戶艱於得錢聽以七分輸正色三分折見緡初
洪州和買八分輸正色二分折省錢疋三千四年帥臣
胡世將請以三分疋折六千省又言絹直踴貴請疋增
為五千疋戶部定為六千疋殿中侍御史張致遠言江
西殘破之餘和預買絹請折輸錢朝廷從之是欲少寬
民力疋輸錢五千省比舊直已增其半較之兩浙時直
疋多一千五百戶部又令折六貫文足是欲乘民之急
而倍其歛也物不常貴則絹有時而易辦錢額既定則
價無時而可減於是詔江西和買絹疋折輸錢六十省
願輸正色者聽是冬初令江浙民戶悉輸折帛錢當是
時行都月費錢百餘萬緡重以增戌之費令民輸紬者
全折輸絹者半折疋五千二百省折帛錢由此愈重九
年正月復河南減折帛錢疋一千未幾又增之十七年
減折帛錢江南疋為六千兩浙七千和買六千五百綿
江南兩為三百兩浙四百二十年詔廣西折布錢因張
浚增至兩倍以上今減作一貫文折輸二十九年中書
省奏江浙四路所起折帛錢地里遥遠宜就近儲之詔
除徽處廣德舊折輕貨餘州當折銀者輸錢願輸銀者
聽浙西提刑司三總領所主之先是江浙路折帛錢歲
為錢五百七十三萬餘緡並輸行都至是始外儲之以
備運用乾道四年減兩浙乾道五年夏税和買折帛錢
之半六年知徽州郟升卿代還奏州自五代時陶雅守
郡妄增民賦至今二百餘年比鄰境諸縣之税獨重數
倍而雜錢之税科折尤重請賜蠲免九年詔徽州額外
剏科雜錢一萬二千一百八十餘緡及元認江東兩浙
運司諸處絹一萬六千六百餘疋並蠲之紹熙五年詔
兩浙江東西和買紬絹折帛錢太重可自來年疋減錢
一貫五百文三年後别聽旨所減之錢令内藏封樁兩
庫撥還慶元元年戶部侍郎袁說友言臨安餘杭二縣
和買科取之弊乞將餘杭縣經界元科之額配以絹數
不分等則以二十四貫定敷一疋衮科而下足額而止
捐其餘以惠末産之民如此則吏不得而制民民無資
於詭戶救弊之良策也說友又奏貫頭均科之法行則
縣邑無由多取鄉司無所走弄而詭挾者不能以幸免
是以姦民頑吏立為異論以搖之詔令集議二年吏部
尚書葉翥等議請如帥漕所奏推行之詔可建炎元年
知越州翟汝文奏浙東和預買絹歲九十七萬六千疋
而越乃六十萬五百疋以一路計之當十之三望將三
等以上戶減半四等以下戶權罷尋以杭之和買絹偏
重均十二萬疋於兩浙乾道九年祕書郎趙粹中言兩
浙和買莫重於紹興而會稽為最重緣田薄税重詭名
隱寄多分子戶自經界後至乾道五年累經推排減落
物力走失愈重民力困竭若據畝均輸可絶詭戶之弊
淳熙八年詔兩淮漕臣吳琚與帥臣張子顔措置子顔
等言勢家豪民分折版籍以自托於下戶是不可不抑
然弊必有原謂如浙東七州和買凡二十八萬一千七
百三十有八温州本無科額合台明衢處婺之數不滿
一十三萬而紹興一郡獨當一十四萬六千九百三十
有八則是以一郡視五郡之輸而又贏一萬有竒此重
額之弊也又如賃牛物力以其有資民用不忍科配酒
坊鹽亭戶以其嘗趁官課難令再敷至於坍江落海之
田壊地漂没僧道寺觀之産或奉詔蠲免而省額未除
不免陰配民戶此暗科之弊也二弊相乘民不堪命於
是規避之心生而詭戶之患起舊例物力三十八貫五
百為第四等降一文以下即為第五等為詭戶者志於
規避往往止就二三十貫之間立為砧基今若自有産
有丁係真五等依舊不科其有産無丁之戶將實管田
産錢一十五貫以上並科和買其一十五貫以下則存
而不敷庶幾偽五等不可迯真五等不受困於是詔紹
興府欑宮田園諸寺觀延祥莊幷租牛耕牛合蠲和買
並於省額除之坊場鹽亭戶見敷和買物力及坍江田
放生池合減租税物力並覈實取旨十一年臣僚言兩
浙江東西四路和買不均之弊送戶部給舍等官詳議
鄭丙丘崈議畝頭均科之說至公至平詔施行之十六
年知紹興府王希呂言均敷和買曩者亟於集事不暇
覈實一切以為詭戶而科之於是物力自百文以上皆
不免於和買貧民始不勝其困乞將剏科和買二萬五
十七疋有竒盡放則民被實惠矣於是詔下戶和買二
萬五十餘疋住催一年又減元額四萬四千疋有竒均
敷一節令知紹興府洪邁從長施行紹熙元年邁定其
法上之詔依所措置推行於是紹興貧民下戶稍寬矣
和糴宋歲漕以廣軍儲實京邑河北河東陜西三路及
内郡又自糴買以息邊民飛輓之勞其名不一建隆初
河北連歲大稔命使置場增價市糴自是率以為常咸
平中嘗出内府綾羅綿綺計直緡錢百八十萬銀三十
萬兩付河北轉運使糴粟實邊繼而詔凡邊州積穀可
給三歲則止大中祥符初三路歲豐仍令增糴廣蓄靡
限常數後又時出内庫緡錢或數十萬或百萬别遣官
經畫市糴中等戶以下免之初河東既下減其租賦有
司言其地沃民勤頗多積穀請每歲和市隨常賦輸送
其直多折色給之京東西陜西河北闕兵食州縣括民
家所積糧市之謂之推置取上戶版籍酌所輸租而均
糴之謂之對糴皆非常制麟府州以轉餉道遠遣常參
官就置場和糴河北又募商人輸芻粟於邊以要券取
鹽及緡錢香藥寶貨於京師或東南州軍陜西則受鹽
於兩池謂之入中陜西糴穀又歲預給青苗錢天聖以
來罷不復給然發内藏金帛以助糴者前後不可勝數
寶元中出内庫珠直緡錢三十萬付三司售之取其直
以助邊費歐陽修奉使河東還言河東禁並邊地不許
人耕而私糴北界粟麥為兵儲最為大患遂詔岢嵐火
山軍閑田並邊壕十里外者聽人耕然竟無益邊備歲
糴如故大抵入中利厚而商賈趨之罷三路入中悉以
見錢和糴縣官之費省矣熙寧五年詔以銀絹各二十
萬賜河東經略安撫司聽人賒買收本息封樁備邊自
是三路封樁所給甚廣或取之三司或取之市易務或
取之他路轉運司或賜常平錢或鬻爵給度牒而出内
藏錢帛不與焉七年以岷州入中者寡令三司具東南
及西鹽鈔法經久通行利病以聞知熙州王韶建議依
沿邊和糴例以一分見緡九分西鈔别約價募入中者
凡邊部入中有闕則多出京鈔或饒益誘之以紓用度
是歲河東並邊大稔詔都轉運使李師中與劉庠廣糴
積五年之蓄復命輔臣議更與陜西並塞芻糧之法令
轉運司增舊糴三分以所糴虧羡為賞罰仍遣吏按視
而陜西和糴或以錢茶銀紬絹糴於弓箭手八年河東
察訪使李承之言太原路二税外有和糴糧草官雖量
予錢布而所得細微民無所濟遇歲凶不蠲最為弊法
繼而知太原韓絳復請和糴於元數省三分罷支錢布
乞精選才臣講求利害詔委陳安石元豐元年安石奏
河東十三州一税以石計凡三十九萬二千有餘而和
糴數八十三萬四千有餘所以歲凶仍輸者以税輕軍
儲不可闕故也舊支錢布相半數既竒零以鈔貿易略
不收半公家實費百姓乃得虛名欲自今罷支糴錢歲
以其錢令並邊州郡和市封樁即歲災以填所蠲數年
豐則三歲一免其輸朝廷以為然始詔河東歲給和糴
錢八萬餘緡並罷以其錢付漕司如安石議因用安石
為河東轉運使其後經略使呂惠卿復請别議立法除
河外三州理為邊郡宜免餘十一州可槩均糴下有司
議以歲和糴見數十分之裁其二用八分為額隨戶色
高下裁定毋更給錢歲災同秋税蠲放以轉運司應給
錢補之災不及五分聽以久例支移遂易和糴之名為
助軍糧草元豐四年以度支副使蹇周輔兼措置河北
糴便司明年詔以開封府界諸路闕額禁軍及淮浙福
建等路剩鹽息錢並輸糴便司為本令瀛定澶等州各
置倉凡封樁三司毋關預委周輔專其任司農寺市易
淤田水利等司所計置封樁糧草並歸之六年詔提點
河北西路王子淵兼同措置未幾手詔周輔今河朔豐
成宜廣收糴是歲大名東西濟勝二倉定州衍積寶盈
二倉與瀛之州倉皆成周輔召拜戶部侍郎以左司郎
中吳雍代之明年雍言河北倉廪皆充實見儲糧料總
千一百七十六萬石詔賜同措置王子淵三品服宣和
中罷畿内和糴自熙寧以來和糴入中之外又有坐倉
博糴給糴俵糴兑糴寄糴括糴勸糴均糴等名其曰坐
倉熙寧二年令諸軍餘糧願糴入官者計價支錢復儲
其米於倉王珪奏曰外郡用錢四十可致斗米於京師
今京師乏錢反用錢百坐倉糴斗米此極非計司馬光
曰坐倉之法蓋因小郡乏米而庫有餘錢故反就軍人
糴米以給次月之糧出於一時急計耳今京師有七年
之儲而府庫無錢更糴軍人之米使積久陳腐其為利
害非臣所知呂惠卿曰今坐倉得米百萬石則減東南
歲漕百萬石轉易為錢以供京師何患無錢光曰臣聞
江淮之南民間乏錢謂之錢荒而土宜秔稻彼人食之
不盡若官不糴取以供京師則無所發泄必甚賤傷農
矣且民有米而官不用米民無錢而官必使之出錢豈
通財利民之道乎不從明年又慮元價賤神龍衛及諸
司每石等第增錢收糴仍聽行於河北河東陜西諸路
元符以後有低價抑糴之弊詔禁止之其曰博糴熙寧
七年詔河北轉運提舉司置場以常平及省倉歲用餘
糧減直聽民以絲綿綾絹增價博買俟秋成博糴崇寧
五年又詔陜西錢重物輕委轉運司措置以銀絹絲紬
之類博糴斛斗以平物價其曰結糴熙寧八年劉佐體
量川茶因便結糴熙河路軍儲得七萬餘石詔運結焉
未幾商人王震言結糴多散官或浮浪之人有經年方
輸者詔措置熙河財用孫迥究治以聞迥奏總管王君
萬負熙河兩川結糴錢十四萬六百三十餘緡銀三百
餘兩乃遣蔡確馳往本路劾之君萬及高遵裕皆坐借
結糴違法市易降黜有差崇寧初蔡京行於陜西盡括
民財以充數五年以星變講修闕政罷陜西河東結糴
對糴其曰俵糴熙寧八年令中書計運米百萬石費約
三十七萬緡帝怪其多王安石因言俵糴非特省六七
十萬緡歲漕之費且河北入中之價權之在我遇斗斛
貴住糴即百姓米無所糶自然價損非惟實邊亦免傷
農力乃詔歲以末鹽錢鈔在京粳米六十萬貫石付都
提舉市易司貿易度民田入多寡豫給錢物秋成於澶
州北京及緣邊入米麥粟封樁即物價踴權止入中聽
糴便司兑用須歲豐補償紹聖三年呂大忠之言召農
民相保豫貸官錢之半循税限催科餘錢至夏秋用時
價隨所輸貼納崇寧中蔡京令坊郭鄉村以等第給錢
俟收以時價入粟邊郡弓箭手青唐蕃部皆然用俵多
寡為官吏賞罰其曰兑糴熙寧九年詔淮南常平司於
麥熟州郡及時兑糴元祐二年嘗以麥熟下諸路廣糴
詔後價若與本相當即許變轉兑糴其曰寄糴元豐二
年糴便糧草王子淵論綱舟利害因言商人入中歲小
不登必邀厚價故設内郡寄糴之法以權輕重七年詔
河北瀛定二州所糴數以鉅萬而散於諸郡寄糴恐緩
急不相及不若致商人自運李南公王子淵俱言寄糴
法行已久且近都倉緩急運致非難於是寄糴卒不罷
其曰括糴元符元年涇原經略使章楶請並邊糴買豫
榜諭民毋得與公家爭糴即官儲有之括索嬴糧之家
量存其所用盡糴入官其曰勸糴均糴政和元年童貫
宣撫陜西議行之鄜延經略使錢即言勸糴非可以久
行均糴先入其斛斗乃給其直於有斛斗之家未有害
也坊郭之人素無斛斗必須外糴轉有煩費疏奏坐貶
時又詔河北河東倣陜西均糴知定州王漢之坐沮格
奪職罷未幾遂立均糴法三年以歲稔諸路推行均糴
五年言者謂均糴法嚴然已糴而不償其直或不度州
縣之力敷數過多有一戶而糴數百石者乃詔諸路毋
輙均糴既而州縣以和糴為名低裁其價轉運司程督
愈峻科率倍於均糴詔約止之宣和三年方臘平兩浙
亦量官戶輕重均糴明年荆湖南北均糴以家業為差
勸糴之法其後寖及於新邊鄯廓州積石軍蕃部患之
自熙寧以來王韶開熙河章惇營溪洞沈起劉彝啟交
阯之隙韓存寶林廣窮乞第之役費用科調益繁陜西
宿兵既多元豐四年六路大舉西討軍費最甚於他路
帝先慮科役擾民令趙卨廉問頗得其事又以糧餉麤
惡欲械斬河東涇原漕臣以勵其餘卒以師興役衆鮮
克辦給又李稷為鄜延漕臣督運詔許斬知州以下乏
軍興者民苦摺運多散走所殺至數千人道斃者不在
焉於是文彦博奏言關陜人戶昨經調發不遺餘力死
亡之餘疲瘵已甚為今之計正當勞來將士安撫百姓
全其瘡痍使得蘇息明年優詔嘉答初西師無功議者
慮朝廷再舉自是帝大感悟申飭邊臣固境息兵關中
以蘇哲宗即位諸老大臣維持初政益務綏静邊郡類
無調發第令諸路廣糴以備蓄積及詔陜西麟府州計
五歲之糧而已紹聖初乃詔河北鎮定瀛州糴十年之
儲餘州七年其後陜西諸路又連歲興師及進築鄯湟
等州費資糧不可勝計元符二年涇原經略使章楶諫
曰伏見興師以來陜西府庫倉廪儲蓄内外一空前後
資貸内藏金帛不知其幾千萬數即今所在糧草盡乏
漕臣計無所出文移指空而已今者正休兵息民清心
省事之時唯深察臣言裁決斯事若更詢主議大臣竊
恐專務興師上誤聖聽主議大臣指章惇也時内藏空
乏陜西諸路以軍賞銀絹數寡請給於内藏庫詔以絹
五十萬疋予之帝謂近臣曰内庫絹才百萬已輟其半
矣蔡京用事復務拓土勸徽宗招納青唐用王厚經置
費錢億萬用大兵凡再始克之而湟州戍兵歲費錢一
千二十四萬九千餘緡五年熙河蘭湟運使洪中孚言
本道青稞畝收五石粒當大麥之三異時人糧給精米
馬料給青稞率皆八折不惟人馬之食自足而價亦相
當今邊臣不燭事情精米青稞與糙米大麥一例抵斗
給散即公有一分之耗私有一分之贏會計一路歲費
斛斗一百八十萬雜色五十萬外青稞一百三十萬抵
斗歲費二十六萬石石三十緡計七百八十萬帝慮其
米仍麤將士或有饑色乃命九折明年復令計斗給散
竟罷九折又於陜西建四都倉平夏城曰裕財鎮戎軍
曰裕軍通峽砦曰裕民西安州曰裕邊自夏人叛命諸
路皆謀進築陜以西保甲皆運糧後童貫又自將兵築
靖夏制戎伏羌等城窮討深入凡六七年至宣和末饋
餉空乏鄜延至不能支旬月時邊臣爭務開邊夔峽嶺
南不毛之地草剏郡邑調取於民費出於縣官不可勝
計最後有燕山之役雄霸等州倉廪皆竭兵士饑忿有
擲瓦石擊守貳刃將官者燕山郭藥師所將常勝一軍
計口給錢廪月費米三十萬石錢一百萬緡河北之民
力不能給於是免夫之議興初黃河歲調夫脩築埽岸
其不即役者輸免夫錢熙豐間淮南科黃河夫夫錢十
千富戶有及六十夫者劉誼蓋嘗論之及元祐中呂大
防等主回河之議力役既大因配夫出錢大觀中脩滑
州魚池埽始盡令輸錢帝謂事易集而民不煩乃詔凡
河堤合調春夫盡輸免夫之直定為永法及是王黼建
議乃下詔曰大兵之後非假諸路民力其何有濟諭民
國事所當竭力天下並輸免夫錢夫二十千淮浙江湖
嶺蜀夫三十千凡得一千七百餘萬緡河北羣盗因是
大起南渡三邊饋餉糴事所不容已紹興間於江浙湖
南博糴多者給官告少者給度牒或以鈔引類多不售
而吏緣為姦人情大擾於是減其價以誘積粟之家初
不拘於官編之戶凡降金銀錢帛而州縣阻節不即還
者官吏並徒二年廣東轉運判官周綱糴米十五萬石
無擾及無陳腐撫州守臣劉汝翼餉兵不匱及勸誘賑
糶流離皆轉一官七年以饒州之糴石取耗四斗罪其
郡守自是和糴者計剩科罪十三年荆湖歲稔米斗六
七錢乃就糴以寬江浙之民十八年免和糴命三總領
所置場糴之舊制兩浙江湖歲當發米四百六十九萬
斛(兩浙一百五十萬江東九十三萬江西百二十六萬湖南六十五萬湖北三十五萬)至是欠百
萬斛有竒乃詔臨安平江府及淮東西湖廣三計司歲
糴米百二十萬斛淮西十六萬五千湖廣淮東皆十五
萬二十八年除二浙以三十五萬斛折錢諸路綱米及
糴場歲收四百五十二萬斛二十九年糴二百三十萬
石以備振貸石降錢二千以關子茶引及銀充其數孝
宗乾道三年秋江浙淮閩淫雨詔州縣以本錢坐倉收
糴毋強配於民四年糴本給會子及錢銀石錢二貫五
百文淳熙三年詔廣西運司糴錢以歲豐歉市直高下
增減給之寶慶三年監察御史汪剛中言和糴之弊其
來非一日矣欲得其要而革之非禁科抑不可夫禁科
抑莫如增米價此已試而有驗者望飭所司奉行有旨
從之紹定元年錫銀會度牒於湖廣總所令和糴米七
十萬石餉軍五年臣僚言若將民間合輸緡錢使輸斛
斗免令賤糶輸錢在農人亦甚有利此廣糴之良法也
從之開慶元年沿江制置司招糴米五十萬石湖南安
撫司糴米五十萬石兩浙轉運司五十萬石淮浙發運
司二百萬石江東提舉司三十萬石江西轉運司五十
萬石湖南轉運司二十萬石太平州一十萬石淮安州
三十萬石高郵軍五十萬石漣水軍一十萬石廬州一
十萬石並視時以一色會子發下收糴以供軍餉咸淳
六年都省言咸淳五年和糴米除浙西永遠住糴及四
川制司就糴二十萬石樁充軍餉外京湖制司湖南江
西廣西共糴一百四十八萬石凡遇和糴年分皆然
漕運宋都大梁有四河以通漕運曰汴河曰黃河曰惠
民河曰廣濟河而汴河所漕為多太祖起兵間有天下
懲唐季五代藩鎮之禍蓄兵京師以成彊幹弱支之勢
故於兵食為重建隆以來首浚三河令自今諸州歲受
税租及筦榷貨利上供物帛悉官給舟車輸送京師毋
役民妨農開寶五年率汴蔡兩河公私船運江淮米數
十萬石以給兵食是時京師歲費有限漕事尚簡至太
平興國初兩浙既獻地歲運米四百萬石所在雇民挽
舟吏並緣為姦運舟或附載錢帛雜物輸京師又回綱
轉輸外州主藏吏給納邀滯於是擅貿易官物者有之
八年乃擇幹彊之臣在京分掌水陸路發運事凡一綱
計其舟車役人之直給付主綱吏雇募舟車到發財貨
出納並關報而催督之自是調發邀滯之弊遂革初荆
湖江浙淮南諸州擇部民高貲者部送上供物民多質
魯不能檢御舟人舟人侵盜官物民破産不能償乃詔
牙吏部送勿復擾民大通監輸鐡尚方鑄兵器鍜鍊用
之十裁得四五廣南貢藤去其麤者斤僅得三兩遂令
鐡就冶即淬治之藤取堪用者無使負重致遠以勞民
力汴河挽舟卒多饑凍太宗令中黃門求得百許人藍
縷枯瘠詢其故乃主糧吏率取其口食帝怒捕鞠得實
斷腕殉河上三日而後斬之押運者杖配商州雍熙四
年併水陸路發運為一司主綱吏卒盜用官物及用水
土雜糅官米故毁敗舟船致沉溺者棄市募告者厚賞
之山河平河實因灘磧風水所敗以收救分數差定其
罪端拱元年罷京城水陸發運以其事分隷排岸司及
下卸司先是四河所運未有定制太平興國六年汴河
歲運江淮米三百萬石菽一百萬石黃河粟五十萬石
菽三十萬石惠民河粟四十萬石菽二十萬石廣濟河
粟十二萬石凡五百五十萬石非水旱蠲放民租未嘗
不及其數至道初汴河運米五百八十萬石大中祥符
初至七百萬石江南淮南兩浙荆湖路租糴於真揚楚
泗州置倉受納分調舟船泝流入汴以達京師置發運
使領之諸州錢帛雜物軍器上供亦如之陜西諸州菽
粟自黃河三門沿流入汴以達京師亦置發運司領之
粟帛自廣濟河而至京師者京東之十七州由石塘惠
民河而至京師者陳潁許蔡光壽六州皆有京朝官廷
臣督之河北衛州東北有御河達乾寧軍其運物亦廷
臣主之廣南金銀香藥犀象百貨陸運至虔州而後水
運川益諸州金帛及租市之布自劒門列傳置分輦負
擔至嘉州水運達荆南自荆南遣綱吏運送京師咸平
中定歲運六十六萬疋分為十綱天禧末水陸運上供
金帛緡錢二十三萬一千餘貫兩端疋珠寶香藥二十
七萬五千餘斤諸州歲造運船至道末三千二百三十
七艘天禧末減四百二十一先是諸河漕數歲久益增
景德四年定汴河歲額六百萬石天聖四年荆湖江淮
州縣和糴上供小民闕食自五年後權減五十萬石慶
歷中又減廣濟河二十萬石後黃河歲漕益減耗纔運
菽三十萬石歲剏漕船市材木役牙前勞費甚廣嘉祐
四年罷所運菽減漕船三百艘自是歲漕三河而已江
湖上供米舊轉運使以本路綱輸真楚泗州轉船倉載
鹽以歸舟還其郡卒還其家汴州詣轉般倉運米輸京
師歲摺運者四河冬涸舟卒亦還營至春復集名曰放
凍卒得番休迯亡者少汴船不涉江路無風波沉溺之
患後發運使權益重六路上供米團綱發船不復委本
路獨專其任文移坌併事目繁夥不能檢察操舟者賕
諸吏得詣富饒郡市賤貿貴以趨京師自是江汴之舟
混轉無辨挽舟卒有終身不還其家老死河路者籍多
空名漕事大弊皇祐中發運使許元奏近歲諸路因循
糧綱法壊遂令汴綱至冬出江為他路轉漕兵不得息
宜勑諸路增船載米輸轉般倉充歲計如故事於是牟
利者多以元說為然詔如元奏久之諸路綱不集嘉祐
三年下詔切責有司以格詔不行及發運使不能總綱
條轉運使不能斡歲入預勑江淮兩浙轉運司期以朞
年各造船補卒團本路綱自嘉祐五年汴船不得復出
江至期諸路船猶不足汴船既不至江外江外船不得
至京師失商販之利而汴船工卒訖各坐食恒苦不足
皆盜毁船材易錢自給船愈壊而漕額愈不及矣論者
初欲漕卒得歸息而近歲汴船多傭丁夫每船卒不過
一二人至冬當留守船實無得歸息者時元罷已久後
至者數奏請出汴船執政不許治平三年始詔出汴船
七十綱未幾皆出江復故治平二年漕粟至京師汴河
五百七十五萬五千石惠民河二十六萬七千石廣濟
河七十四萬石又漕金帛緡錢入左藏内藏庫者總其
數一千一百七十三萬而諸路轉移相給者不預焉繇
京西陜西河東運薪炭至京師薪以斤計一千七百一
十三萬炭以秤計一百萬是歲諸路剏漕船二千五百
四十艘治平四年京師秔米支五歲餘是時漕運吏卒
上下共為侵盜貿易甚則託風水沉没以滅迹官物陷
折歲不減二十萬斛熙寧二年薛向為江淮等路發運
使始募客舟與官舟分運互相檢察舊弊乃去歲漕常
數既足募商舟運至京師者又二十六萬餘石而未已
請充明年歲計之數三司使吳充言宜自明年減江淮
漕米二百萬石令發運司易輕貨二百萬緡計五年所
得無慮緡錢千萬轉儲三路平糴備邊王安石謂驟變
米二百萬石米必陡賤驟致輕貨二百萬貫貨必陡貴
當令發運司度米貴州郡折錢變為輕貨儲之河東陜
西要便州軍用常平法糶糴為便詔如安石議七年京
東路察訪鄧潤甫等言山東沿海州郡地廣豐歲則穀
賤募人為海運山東之粟可轉之河朔以助軍食詔京
東河北路轉運司相度卒不果行是歲江淮上供穀至
京師者三分不及一令督發運使張頡亟辦來歲漕計
宣徽南院使張方平言今之京師古所謂陳留天下四
衝八達之地利漕運而贍師旅國初浚河渠三道以通
漕運立上供平額汴河六百萬石廣濟河六十二萬石
惠民河六十萬石廣濟河所運止給太康咸平尉氏等
縣軍糧唯汴河運米麥乃太倉蓄積之實近罷廣濟河
而惠民河斛斗不入大倉大衆所賴者汴河議者屢作
改更必致汴河日失其舊十二月詔濬廣濟河增置漕
舟其後河成歲漕京東穀六十萬石東南諸路上供雜
物舊陸運者增舟水運押汴河江南荆湖綱運七分差
三班使臣三分軍大將殿侍又令眞楚泗州各造淺底
舟百艘分為十綱入汴元豐五年罷廣濟河輦運司及
京北排岸司移上供物於淮陽計置入汴以清河輦運
司為名御史言廣濟安流而上與清河泝流入汴遠近
險易不同詔轉運提點刑獄比較利害以聞江淮等路
發運副使蔣之竒都水監丞陳祐甫開龜山運河漕運
往來免風濤百年沉溺之患詔各遷兩官餘官減年循
資有差八年罷歲運百萬石赴西京先是道洛入汴運
東南粟實洛下至是戶部奏罷之是年立汴河糧綱賞
罰歲終檢察紹聖二年置汴綱通作二百綱在部進納
官銓試不中者注押上供糧斛不用衙前土人軍將未
幾復募土人押諸路綱如故政和七年立東南六路州
軍知州通判裝發上供糧斛任滿賞格自一萬石至四
十萬石升名次減年有差張根為江南西路轉運副使
歲漕米百二十萬石給中都江南州郡僻遠官吏艱於
督趣根常存三十萬石為轉運之本以寬諸郡時甚稱
之宣和二年詔六路米麥綱運依法募官先募未到部
小使臣及非泛補授校尉以上未許參部人幷進納人
管押淮南以五運兩浙及江東二千里内以四運江東
二千里外及江西三運湖南北二運各欠不及五釐依
格推賞外仍許在外指射合入差遣一次召募土人並
罷七年詔結絶應奉司江淮諸局所及罷花石綱令逐
路漕臣速拘舟船裝發綱運備邊靖康初汴河決口有
至百步者塞之工夫未訖乾涸月餘綱運不通南京及
京師皆乏糧責都水使者陳求道等命提舉京師所陳
良弼同措置越兩旬水復舊綱運沓至兩京糧乃足河
北河東陜西三路租税薄不足以供兵費屯田營田歲
入無幾糴買入中之外歲出内藏庫金帛及上京榷貨
務緡錢皆不翅數百萬選使臣軍大將河北船運至乾
寧軍河東陜西船運至河陽措置陸運或用鋪兵廂軍
或發義勇保甲或差雇夫力車載䭾行隨道路所宜河
北地里差近西路回遠又涉磧險運致甚艱熙寧六年
詔鄜延路經略司支封樁錢於河東買槖駝三百運㳂
邊糧草元豐四年河東轉運司調夫萬一千人隨軍坊
郭上戶有差夫四百人者其次一二百人願出驢者三
驢當五夫五驢别差一夫驅喝一夫雇直約三十千以
上一驢約八千加之期會迫趣民力不能勝軍須調發
煩擾又多不急之務如絳州運棗千石往麟府每石止
直四百而雇直乃約費三十緡涇原路轉運判官張大
寧言餽運之策莫若車便自熙寧至磨&KR1529;口皆大川通
車無礙自磨&KR1529;至兜嶺下道路亦然嶺以北即山險少
水車乘難行可就嶺南相地利建一城砦使大車自鎮
戎軍載糧草至彼隨軍馬所在以軍前夫畜往來短運
更於中路量度遠近以遣回空夫築立小堡應接如此
則省民力之半神宗嘉之京西轉運司調均鄧州夫三
萬每五百人差一官部押赴鄜延饋運其本路程塗日
支錢米外轉運司計自入陜西界至延州程數日支米
錢三十柴菜錢十文並先併給陜西都轉運司於諸州
差雇車乘人夫所過州交替人日支米二升錢五十至
沿邊止運糧出界止差廂軍六年詔熙河蘭會經略制
置司計置蘭州人萬馬二千般運糧草於次路州軍剗
刮官私槖駝二千與經制司自熙河摺運事力不足發
義勇保甲給河東陜西邊用非機速者並作小綱數排
日遞送大觀二年京畿都轉運使吳擇仁言西輔軍糧
發運司歲撥八萬石貼助於滎澤下卸至州尚四五十
里擺置車三鋪每鋪七十人月可運八千四百石所運
漸多據數增添鋪兵靖康元年十月詔曰一方用師數
路調發軍功未成民力先困京西運糧每石六斗用錢
四十貫陜西運糧民間倍費百餘萬緡聞之駭異今歲
四方豐稔粒米狼戾但可逐處增價收糴不得輕般運
以稱恤民之意若般綱水運及諸州支移之類仍舊三
路陸運以給兵費大略如此其他州縣運送或軍興調
發以給一時之用此皆不著轉般自熙寧以來其法始
變歲運六百萬石給京師外諸倉常有餘蓄州郡告歉
則折收上價謂之額斛計本州歲額以倉儲代輸京師
謂之代發復於豐熟以中價收糴穀賤則官糴不至傷
農饑歉則納錢民以為便本錢歲增兵食有餘崇寧初
蔡京為相始求羡財以供侈用費所親胡師文為發運
使以糴本數百萬緡充貢入為戶部侍郎來者效尤時
有進獻而本錢竭矣本錢既竭不能增糴而儲積空矣
儲積既空無可代發而轉般之法壊矣崇寧三年戶部
尚書曾孝廣言往年南自真州江岸北至楚州淮堤以
堰瀦水不通重船般剝勞費遂於堰旁置轉般倉受逐
州所輸更用運河船載之入汴以達京師雖免推舟過
堰之勞然侵盜之弊由此而起天聖中發運使方仲荀
奏請度真楚州堰為水牐自是東南金帛茶布之類直
至京師惟六路上供斛斗猶循用轉般法吏卒糜費與
在路折閱動以萬數欲將六路上供斛斗並依東南雜
運直至京師或南京府界卸納庶免侵盜乞貸之弊自
是六路郡縣各認歲額雖湖南北至遠處亦直抵京師
號直達綱豐不加糴歉不代發方綱米之來立法峻甚
船有損壊所至脩整不得踰時州縣欲其速過但令供
狀以錢給之沿流鄉保悉致騷擾公私横費百出又鹽
法已壊廻舟無所得舟人迯散船亦隨壊本法盡廢大
觀三年詔直達綱自來年並依舊法復令轉般令發運
司督脩倉厫荆湖北路提舉常平王璹措置諸路運糧
舟船政和二年復行直達綱毁拆轉般諸倉譚稹上言
祖宗建立真楚泗州轉般倉一以備中都緩急二以防
漕渠阻節三則綱船裝發資次運行更無虛日自其法
廢河道日益淺澁遂致中都糧儲不繼淮南三轉般倉
不可不復乞自泗州為始次及真楚既有瓦木順流而
下不甚勞費俟歲豐計置儲蓄立法轉般淮南路轉運
判官向子諲奏轉般之法寓平糴之意江湖有米可糴
於真兩浙有米可糴於揚宿亳有麥可糴於泗坐視六
路豐歉有不登處則以錢折斛發運司得以斡旋之不
獨無歲額不足之憂因可以寬民力運渠旱乾則有汴
口倉今所患者向來糴本歲五百萬緡支移殆盡宣和
五年乃降度牒及香鹽鈔各一百萬貫令呂淙盧宗原
均糴斛斗專備轉般江西轉運判官蕭序辰言轉般道
里不加遠而人力不勞卸納年豐可以廣糴厚積以待
中都之用自行直達道里既遠情弊尤多如大江東西
荆湖南北有終歲不能行一運者有押米萬石欠七八
千石有抛失舟船兵稍迯散十不存一二者折欠之弊
生於稽留而沿路官司多端阻節至有一路漕司不自
置舟船截留他路回綱尤為不便詔發運司措置六年
以無額上供錢物幷六路舊欠發斛斗錢貯為糴本别
降三百萬貫付盧宗原將湖南所起年額並隨正額預
起抛欠斛斗於轉般倉下卸却將已卸均糴斗斛轉運
上京所有直達候轉般斛斗有次第日罷之靖康元年
令東南六路上供額斛除淮南兩浙依舊直達外江湖
四路並措置轉般高宗建炎元年詔諸路綱米以三分
之一輸送行在餘輸京師二年詔二廣湖南北江東西
綱運輸送平江府京畿淮南京東西河北陜西及三綱
輸送行在又詔二廣湖南北綱運如過兩浙許輸送平
江府福建綱運過江東西亦許輸送江寧府三年又詔
諸路綱運見錢幷糧輸送建康府戶部其金銀絹帛並
輸送行在紹興初因地之宜以兩浙之粟供行在以江
東之粟餉淮東以江西之粟餉淮西荆湖之粟餉鄂岳
荆南量所用之數責漕臣將輸而歸其餘於行在錢帛
亦然雇舟差夫不勝其弊民間有自毁其舟自廢其田
者紹興四年川陜宣撫吳玠調兩川夫運米一十五萬
斛至利州率四十餘千致一斛饑病相仍道死者衆蜀
人病之漕臣趙開聽民以粟輸内郡募舟輓之人以為
便總領所遣官就糴於沿流諸郡復就興利閬州置場
聽商人入中然猶慮民之勞且憊也又減成都水運對
糴米紹興十六年三十年科撥諸路上供米鄂兵歲用
米四十五萬餘石於全永郴邵道衡潭鄂鼎科撥荆南
兵歲用米九萬六千石於德安荆南澧純潭復荆門漢
陽科撥池州兵歲用米十四萬四千石於吉信南安科
撥建康兵歲用米五十五萬石於洪江池宣太平臨江
興國南康廣德科撥行在合用米一百十二萬石就用
兩浙米外於建康太平宣科撥其宣州見屯殿前司牧
馬歲用米幷折輸馬料三萬石於本州科撥並諸路轉
運司樁發時内外諸軍歲費米三百萬斛而四川不預
焉嘉定兵興揚楚間轉輸不絶濠廬安豐舟楫之通亦
便矣而浮光之屯仰饋於齊安舒蘄之民遠者千里近
者亦數百里至於京西之儲襄郢猶可徑達獨棗陽陸
運夫皆調於湖北鼎澧等處道路遼邈夫運不過八斗
而資糧屝屨與夫所在邀求費常十倍中産之家雇替
一夫為錢四五十千單弱之人一夫受役則一家離散
至有斃於道路者至於部送綱運並差見任官闕則選
募得替待闕及寄居官有材幹者其責繁難人以為憚
故自紹興以來優立賞格其有次者亦多方而憫之乾
道初蠲欠五十石以下者三年蠲欠百石以下者九年
初綱運欠及一分者送有司究弊至是臣僚申明綱運
欠及一分者亦許其補足淳熙元年詔不以所欠多寡
並無除放其有因綱欠追降官資者如本非侵盜且補
輸巳足許叙復自是綱運欠失雖責償於官吏然以其
山川逾遠非一人所能究亦時寓於蠲放焉
宋史卷一百七十五
宋史卷一百七十五考證
食貨志上三治平三年始詔出汴船七十綱未幾皆出
江復故治平二年漕粟至京師汴河五百七十五萬
五千石(臣開鼎)按本文下接書治平四年則三年
二年疑倒置
宋史卷一百七十五考證
