宋史卷四百六十三
元中書右丞相總裁托克托等修
列傳二百二十二
外戚上
杜審琦弟審瓊審肇審進(從子彦圭彦鈞孫守元曾孫惟序)
賀令圖(楊重進附)王繼勲劉知信(子承宗)
劉文裕劉美(子從德從廣孫永年馬季良附)
郭崇仁楊景宗符惟忠
柴宗慶張堯佐
自西漢有外戚之禍歴代鑒之崇爵厚禄不畀事權然
而一失其馭猶有肺腑之變焉宋法待外戚厚其間有
文武才諝皆擢而用之怙勢犯法繩以重刑亦不少貸
仁英哲三朝母后臨朝聽政而終無外家干政之患將
法度之嚴軆統之正有以防閑其過歟抑母后之賢自
有以制其戚里歟作外戚傳
杜審琦定州安喜人昭憲皇太后之兄太后昆仲五人
審琦最長其次審玉次審瓊次審肇次審進世居常山
以積善聞審琦仕後唐為義軍指揮使天成二年卒年
三十五審玉前一年卒年二十二太祖開國贈審琦左
神武軍大將軍以其子彦超為西京作坊使彦超卒贈
左領軍衛大將軍
審瓊建隆初授檢校國子祭酒二年拜左領軍衛將軍
三年與其弟審肇審進皆召赴闕審瓊改左龍武軍大
將軍遷右衛大將軍乾德初領富州刺史三年以夲官
權判右金吾街仗事四年春步軍帥王繼勲坐事詔審
瓊兼點檢侍衛步軍司事是秋卒年七十太祖為廢朝
三日發哀成服贈太保寧國軍節度使諡恭僖審瓊性
醇質在公畏慎宿衛勤謹徼廵京邑里閈清肅人皆稱
之景德三年春加贈審瓊太傅妻吴氏陳留郡太夫人
是秋改葬陪陵又贈審瓊太師中書令子彦圭
審肇建隆三年起家授左武衛上將軍檢校左僕射致
仕賜第於京師乾德初領維州刺史開寳二年改左衛
上將軍仍致仕三年起為右驍衛上將軍俄出知澶州
太祖以審肇未嘗歴郡務乃命司封郎中姚恕通判州
事以左右之未幾河大決東滙于鄆濮數郡民田罹水
害太祖怒其不即時上言遣使案鞫遂論恕棄市審肇
免官歸私第俄復舊官令致仕特以濰州刺史月奉優
給之七年卒年七十二太祖廢朝二日素服發哀贈太
保昭信軍節度謚温肅遣中使護喪事景德三年加贈
太傅妻劉氏東海郡太夫人子彦遵至南作坊使
審進建隆三年起家授右神武大將軍改右羽林大將
軍乾德元年領賀州刺史二年知陜州三年就改保義
軍節度觀察留後五年加夲軍節度太祖郊祀西洛審
進來朝頒賚甚厚太宗嗣位加檢校太傅太平興國二
年會許昌裔刺虢州捃拾使州闕失事上訴詔右拾遺
李幹鞫之幹因上言請支郡不復隷藩鎮皆得專逹從
之三年秋以審進妻卒廢朝十一月郊禮畢加檢校太
尉四年上親征河東審進與嵐州團練使周承晉德州
刺史孫方進成州刺史慕容福起皆上言願率所部擊
太原上以審進耆年不許五年來朝是歲契丹宼邊出
師捍禦上幸大名勞軍留審進警廵都邑肅然六年復
歸陜親王宴餞供帳甚盛其年就加檢校太師九年夏
上以審進年高不當煩以劇務授右衛上將軍奉給如
故雍熙四年復授静江軍節度端拱元年上親耕籍田
審進預其禮恩賜彌渥加開府儀同三司是歲卒年七
十九上趣駕臨喪哭之慟廢朝三日設次成服親王公
主以下並詣其第舉哀贈中書令諡恭惠審進鎮陜二
十餘年勸農敦夲民庶便之雖居位節制無驕矜之色
人推其醇厚景德三年追封京兆郡王妻趙氏南陽郡
太夫人後贈尚書令子彦鈞彦彬彦彬至禮賓副使而
卒
彦圭起家六宅副使遷翰林使開寳五年領信州刺史
六年改領饒州團練使俄加領夲州防禦使從征太原
與曹翰孫繼業攻城西面北征班師命彦圭與孟玄喆
藥可瓊趙延進率兵屯中山坐市竹木矯制免算責授
洛苑使饒州刺史裁數日牽復餘年遷沙州觀察使出
知定州雍熙中北伐命副米信為幽州西北道行營都
部署彦圭不容軍士晡食設陣不整以致亡失坐左遷
均州團練副使雍熙三年卒於貶所年五十九贈歸義
軍節度景德二年春加贈中書令是秋又贈太師子守
元
彦鈞起家補供奉官累遷崇儀使端拱初加莊宅使領
羅州刺史淳化四年特置昭宣使以彦鈞洎王延德王
繼恩為之未幾加領恩州防禦使西鄙用兵命為永興
軍駐泊鈐轄真宗嗣位改領穎州防禦使出知河中府
占謝便坐求解内使之職可之歴知邠慶延鳳四州景
德中為天雄軍副都部署車駕駐澶淵為駕前東面具
冀路副都部署契丹騎兵攻月城彦鈞率兵擊走之以
勞優加封邑召還再任河中彦鈞由戚里進保位而已
會有言政事不舉者徙西京水南北都廵檢使大中祥
符五年復知莫州馬知節為穎州防禦使彦鈞換秦州
九年拜密州觀察使出為幷代副都部署天禧元年卒
贈安化軍節度錄其子贊文為供奉官贊寧為殿直孫
宗夀為三班奉職
守元開寳中補左班殿直得侍便殿帶御器械遷供奉
官莫州監軍契丹入邊與州將固守城壁出兵邀擊獲
生口羊馬以功加崇儀副使未幾改正使秩歴如京洛
苑使至道三年領梧州刺史連為幷代鎮定高陽關鈐
轄大中祥符二年副趙積使契丹復蒞鎮定頃之屬疾
詔遣其子殿直惟慶挾太醫乘驛診候既至而卒年五
十八
惟序字舜功自三班奉職累遷知惠州莫州以供備庫
使為梓夔路鈐轄徙懷慶路知邠州又權慶州會任福
敗以騎兵數千繇懷安路破賊三砦斬首數百級獲牛
馬千計以功領忠州刺史為涇原鈐轄敕廵警邊州久
之改六宅使知雄州時契丹勒兵燕薊間遣使求割地
未至而惟序購得其草先以聞徙知滄州又徙定州再
遷東上閤門使知涇州改四方舘使知瀛州復知滄州
入朝為祁州團練使出知恩州徙大名府路總管改乾
州團練使卒
賀令圖開封陳留人父懷浦孝惠皇后兄也仕軍中為
散指揮使太平興國初出為岳州刺史領兵屯三交雍
熙三年從楊業北征死於陣令圖少謹愿隷太宗左右
洎即位補供奉官改綾錦副使知莫州遷崇儀使知雄
州雍熙二年領平州刺史充幽州行營壕砦使以所部
下固安新城兩縣克涿州會父戰死起家為六宅使領
夲州團練使護瀛州屯兵先是令圖握兵邊郡十餘年
恃藩邸舊恩每歲入奏事多言邊塞利害及幽薊可取
之状上信之故有岐溝之舉既而師敗議者皆咎其貪
功生事令圖輕而無謀契丹將耶律遜寧號于越者使
諜紿令圖曰我獲罪夲國旦夕願歸南朝無路自拔幸
君侯少留意焉令圖不虞其詐私遺以重錦十兩是年
十二月于越率衆入寇大將劉廷譲與戰于君子舘令
圖為先鋒被圍數重于越傳言軍中願得見礶州賀使
君令圖嘗為所紿意其來降而終獲大功即引麾下數
十騎逆之將至其帳數步外于越據床罵曰汝常好經
度邊事乃今送死來耶麾左右盡殺其從騎反縛令圖
而去令圖與其父首謀北伐一歲中父子皆陷焉令圖
時年三十九是役也武州防禦使高陽關部署楊重進
死之
重進太原人少有膂力周祖鎮大名以隷帳下廣順初
補衛士宋初累遷至内殿直都虞候太平興國初改龍
衛軍都校領徐州刺史從征太原出為萊州刺史隨曹
彬北征為右廂排陣使改武州防禦使高陽關都部署
會契丹兵至與之力戰遂没於陣年六十五
王繼勲彰德節度饒之子孝明皇后同母弟也生時其
母見一人赤髮状貎怪異入室中遂生繼勲及長美風
儀性兇率無頼以后故為内殿供奉官都知溪州刺史
建隆二年加領恩州團練使又改龍捷右廂都指揮使
尋領永州防禦使四年收復湖南改領彭州防禦使是
秋將討西蜀命繼勲戒期將大閱繼勲素與太校馬仁
瑀不恊隂勒部下市白挺將以相圖太祖知之為出仁
瑀密州俄遷保寧軍節度觀察留後領虎捷左右廂都
虞候權侍衛步軍司事繼勲所為多不法會新募兵千
餘隷雄武將遣出征多無妻室太祖謂繼勲曰此必有
願為婚者不須備聘財但酒炙可也繼勲不能諭上旨
縱令掠人子女京城為之紛擾上聞大驚遣捕斬百餘
人人情始定時后已崩上追念后故不之罪也乾德四
年繼勲復為部曲所訟詔中書鞫之解兵柄為彰國軍
留後奉朝請繼勲自以失職常怏怏專以臠割奴婢為
樂前後多被害一日天雨墻壊羣婢突出守國門訴冤
上大駭命中使就詰之盡得繼勲所為不法事詔削奪
官爵勒歸私第仍令甲士守之俄又配流登州未至改
右監門率府副率開寳三年命分司西京繼勲殘暴愈
甚強市民家子女備給使小不如意即殺食之而棺其
骨棄野外女僧及鬻棺者出入其門不絶洛民苦之而
不敢告太宗在藩邸頗聞其事及即位人有訴者命戶
部員外郎知雜事雷德驤乘傳往鞫之繼勲具伏自開
寳六年四月至太平興國二年二月手所殺婢百餘人
乃斬繼勲洛陽市及為強市子女者女儈八人男子三
人長夀寺僧廣惠常與繼勲同食人肉令折其脛而斬
之洛民稱快其後家寓西洛穎陽孫惟德不肖不能自
立丐食以給真宗聞而憫之授惟德汝州司士參軍
劉知信字至誠邢州人父遷晉天福末鳳翔帳前軍使
改滑州奉國軍校從驍將皇甫暉禦邊有功早卒母即
昭憲太后之妹也乾德初封京兆郡太君六年進夲郡
太夫人開寳三年十月卒太祖廢朝發哀追封齊國太
夫人陪葬安陵贈遷太保知信三歲而孤宣祖憐其敏
慧建隆三年起家授供奉官丁内艱轉六宅副使開寳
五年遷軍器庫使掌武德司六年領錦州刺史屬郊祀
西洛為行宫使駐洛中又為西京武德皇城宫苑等使
車駕出郊又充大内留守太宗即位進領夲州團練使
拜武德使從征河東又為行宫使太平興國五年坐遣
親信市竹木於秦隴矯制免所過算緡入官多取其直
左授軍器庫使領錦州刺史俄復為武德使會改武德
為皇城司即為皇城使七年坐秦王廷美事改右衛將
軍是秋出為静難軍節度行軍司馬九年起為左衛將
軍領營州刺史雍熙初改左神武軍將軍尋領澶州團
練使護屯兵于鎮州會大舉北伐與六宅使符昭夀為
押陣都監師還諸將失道知信獨整所部以歸俄知定
州兼兵馬鈐轄押大陣右偏一日宴犒將士契丹騎乘
間至知信不介而出追之數十里斬獲甚衆以功就拜
邕州觀察使四年召入改幷州路副都部署端拱中代
還知杭州淳化四年又知天雄軍府太宗崩充脩奉永
熙陵部署咸平初拜建武軍節度觀察留後知永平軍
府契丹犯邊復知天雄軍真宗北廵充駕前副都部署
歴知河陽昇州景德元年車駕幸澶淵命為東京都廵
檢使復知定州二年以疾求還京至鎮州卒年六十三
廢朝贈太尉天平軍節度知信以戚里致貴尤被親任
中外踐歴最為舊故雖無顯赫稱亦以循謹聞于時子
承宗承渥
承宗幼善射兼習書數以蔭補殿直寄班祗候咸平初
轉供奉官鎮定高陽關三路承受公事還掌軍器庫會
真宗臨幸見其整肅面授閤門祗候知信卒轉内殿崇
班未幾為河北緣邊安撫都監大中祥符初就加内殿
承制歴如京文思二副使徙河東緣邊安撫又知保州
俄拜東染院使知定州副薛瑛使契丹使還仍歸夲任
又兼鎮定路兵馬鈐轄俄改宫苑使知雄州河北緣邊
安撫使在郡有治迹詔書嘉奬召歸時靈昌決河初塞
擇守臣以承宗為皇城使知滑州未幾復代還會西邊
言吐蕃唃厮囉作文法頗為邊患命副龍圖閣直學士
陳堯咨為鄜延邠寧環慶涇原儀渭秦州路廵撫使詔
令堯咨等所至軍州犒官吏將校諮訪民間利害郡官
使臣能否功過以聞或有陳訴屈抑經轉運提點司區
斷不當即按鞫詣實杖以下依法區理徒以上驛聞仍
取繫囚躬親錄問催促論決既行就命堯咨知秦州承
宗為西上閤門使充鈐轄乾興初進東上閤門使徙鄜
延都鈐轄而卒中使護柩至京師賜以葬地承渥蔭補
殿直累任使喜為條奏至供奉官閤門祗候承宗子永
釗右侍禁閤門祗候
劉文裕字以寧保州保塞人祖正晉幽州營田使兼平
州刺史父審琦武牢關使簡穆皇后即文裕祖姑也審
竒三子長文遠建隆中為供奉官與幷人戰萬善而没
次即文裕開寳四年起家補殿直八年權管雲騎員僚
直預討江南中弩矢神色自若太宗在藩邸多得親接
太平興國二年擢為内弓箭庫副使特封其母張氏清
河縣太君出為秦隴廵檢有李飛雄者太保致仕鏻之
孫秦州節度判官若愚之子性兇險不為其家所容常
往來京師魏博間與無頼惡少游處縱酒蒲博為務以
其父故盡知秦州倉庫所積及地形險易兵籍多少又
有妻父張季英為鳳翔盩厔尉飛雄自京師往省之因
乘季英馬詐為使者夜抵廐置呼卒索馬卒秉炬出迎
飛雄以私市馬纓示之卒不能辨即授以馬一卒乘一
馬前導以廵邊為名因矯詔率廵驛殿直姚承遂至隴
州率監軍供奉官王守定至吳山縣率縣尉盧贊皆從
行先是秦州内屬羌人為宼朝廷遣周承瑨田仁朗王
侁梁崇贊韋韜馬知節及文裕領兵屯清水縣飛雄至
稱制盡縛之承瑨等見姚承遂數輩同至不覺其詐仁
朗獨號泣求詔書飛雄叱之曰我受密旨以若輩逗撓
不用命令盡誅汝豈不聞封州殺李鶴耶詔書汝豈得
見先是上即位分命親信於諸道廉官吏善惡密以聞
嶺南使者言封州李鶴不奉法誣奏軍吏謀反詔即誅
之故飛雄引以為言將械承瑨等詣秦州戮之因據城
叛遂驅承瑨等行初飛雄詐宣制時自言我上南府時
親吏文裕因哀告飛雄曰我亦嘗依晉邸使者豈不營
救之乎飛雄低語謂文裕曰爾能與我同富貴否文裕
覺其詐偽許之飛雄即命左右釋文裕縛文裕策馬前
附耳語仁朗仁朗佯墜馬若卒中風眩状飛雄共前視
之又釋其縛仁朗奮起搏飛雄與文裕共擒之飛雄尚
呼云田仁朗等謀反殺使者送秦州獄鞫得實飛雄承
遂守定贊坐要斬夷飛雄家捕先與飛雄善者何大舉
等數輩悉棄市廐置卒亦夷其族因下詔中外臣庶之
家子弟或有乖檢甚為鄉黨所知雖加戒勖曾不悛改
者並許夲家尊長具名聞州縣遣吏錮送闕下當配隷
諸處敢有藏匿不以名聞者異時醜状彰露期功以上
悉以其罪罪之文裕後遷軍器庫使四年車駕征太原
命文裕與通事舍人王侁分兵控石嶺關六年領儒州
刺史明年為高陽關都監會契丹萬餘騎入文裕與大
將崔彦進擊却之雍熙初徙屯三交加領順州團練使
會李繼遷率折遇乜宼邊初詔田仁朗與王侁等討之
仁朗坐逗遛命文裕代仁朗繼遷等遁去從潘美北征
坐陷失驍將楊業削籍配隷登州事具業傳歲餘上知
業之陷由王侁召文裕還俄起為右領軍衛大將軍領
端州團練使封其母清河郡太夫人賜翠冠霞帔授其
弟文質殿直踰月文裕遷容州觀察使出為鎮州兵馬
部署端拱元年卒於屯所年四十五上甚悼惜贈寧遠
軍節度命中使護喪歸葬京師弟文暠至供奉官閤門
祗候文質至内園使連州刺史
劉美字世濟幷州人四世祖質絳州刺史曾祖維嶽不
仕祖延慶右驍衛將軍父通宋初掌禁B從潘美征廣
南又累戰北面積勞至虎捷都指揮使領嘉州刺史太
平興國中扈蹕太原卒于師贈穎州防禦使長女為真
宗德妃加贈定國軍節度兼侍中大中祥符五年德妃
正位中宫又贈維嶽忠正軍節度檢校太傅延慶彰德
軍節度檢校大尉通宋興軍節度兼中書令追封曾祖
母宋氏吳國太夫人祖母河南縣君元氏許國太夫人
母龐氏徐國太夫人初通之卒窆京城西天禧二年詔
贈太師尚書令諡武懿七月遣昇王府諮議參軍張士
遜具鹵簿鼓吹改葬于祥符鄧公原皇后親臨奠真宗
御製祭文置靈坐右美即后之兄也初事真宗于藩邸
以謹力被親信即位補三班奉職再遷右侍禁咸平中
傅潜失律流房州擇美監軍及徙潜穎州又為自京至
陳穎廵檢石保吉在陳州大治廨舍脩城壁不以聞僮
奴輩假威擾民會有言者遣美廉其状美曰保吉世受
國恩擁高貲列藩閫營繕過度拙於檢下誠或有之自
餘保無他患上意乃解歸朝充閤門祗候大中祥符二
年護屯兵于漢州歴遷供奉官徙嘉州士卒有病皆給
醫藥親察視撫循之召遷改内殿崇班提點在京倉場
東西八作司以舉職聞遷洛苑副使八年預修大内以
勞改南作坊使同勾當皇城司天禧初遷洛苑使領勤
州刺史與周懷政聯職懷政姦恣美未嘗阿附懷政左
右有過必痛繩之親從卒偵邏者多不時更易美按籍
分番次均使焉上屢欲委之兵柄以皇后懇譲故中輟
者數四三年授龍神衛四廂都指揮使領昭州防禦使
改侍衛馬軍都虞候五年加武勝軍節度觀察留後卒
年六十廢朝三日贈太尉昭德軍節度錄其子從德供
備庫使從廣内殿崇班旁親遷補者數人追封美亡妻
宋氏河内郡夫人仁宗嗣位尊皇后為皇太后贈維嶽
鎮寧軍節度兼侍中延慶建雄軍節度兼中書令通彭
城郡王曾祖母宋氏陳國太夫人祖母元氏衛國太夫
人母龐氏鄆國太夫人美亦贈侍中天聖二年郊祀加
贈維嶽彰信軍節度兼中書令延慶鎮安軍節度兼中
書令通鄭王宋氏楚國太夫人元氏韓國太夫人龐氏
魏國太夫人五年再郊又贈維嶽天平軍節度中書令
兼尚書令延慶彰化軍節度許國公通開府儀同三司
魏王宋氏安國太夫人元氏齊國太夫人龐氏晉國太
夫人
從德和州刺史從廣内殿承制有龔知進者即通之友
壻也亦贈衛尉卿其妻追封南安郡君從德子復夲父
美卒年十四自殿直遷至供備庫副使弟從廣是歲始
生亦補西頭供奉官遷内殿崇班太后臨朝從德以崇
儀使真拜恩州刺史改和州又遷蔡州團練使出知衛
州改恩州兵馬都總管知相州從德齒少無才能特以
外家故恩寵無比其在衛州縣吏李熙輔者善事從德
乃薦其才於朝太后喜曰兒能薦士知所以為政矣即
擢熙輔京官從事鄭驤因緣從德亦擢美官從德妻嘉
州王蒙正女也蒙正家豪右以厚賂結納至郎官為郡
守既而從德病召還道卒年二十四贈保寧軍節度使
封榮國公謚康懷太后悲憐之尤甚錄内外姻戚門人
及僮隷數十人從德娣壻龍圖閣直學士馬季良母越
國夫人錢氏兄惟演子集賢校理曖及蒙正皆遷二官
尚書屯田員外郎戴融嘗佐從德衛州以為三司度支
判官御史曹脩古楊偕郭勸推直官段少連上疏論之
皆坐貶子永年
從廣字景元少出入禁中侍仁宗左右太后愛之如家
人子太后崩真拜崇州團練使娶荆王元儼女為滁州
防禦使時年十七趙元昊反從廣自言待罪行間不能
扞患疆場坐耗縣官願上所給公使錢帝嘉納之為羣
牧都監改副使從廣自為防禦使十年不遷特拜宣州
觀察使同勾當三班院請補外自效以知洺州漳水溢
從廣穿隋故渠以殺水勢洺人便之徙邢州籍鄕軍之
罷老者聽引子弟自代著為令召還復領三班院出知
㐮州徙真定府路馬步軍副都總管卒贈昭慶軍節度
使諡良惠從廣性謹飭然喜交士大夫時頗稱之
永年字君錫生四歲授内殿崇班許出入兩宫仁宗使
賦小山詩有一柱擎天之語帝誤投金杯瑶津亭下戲
謂左右曰能取之乎永年一躍持之而出帝拊其首曰
竒童子也常置内中年十二始聽出外累遷廉州團練
使為陜州都監郭邈山等為盗永年密遣壮士夜渡河
殺其兇桀二十餘人衆遂散遷鈐轄代還召見問破賊
状擢幹辦皇城司改單州團練使永興軍路總管契丹
遣使來請帝繪像選副張昇報使契丹以未得志夜取
巨石塞驛門衆皆恐永年素有力手擲棄之契丹驚以
為神出知涇州帝賜詩寵之郡兵歲以香藥為折支三
司不時輦致振武卒素驕突入通判聽事請以他物代
給讙譁語不遜永年召至庭下數其罪斬為首二人餘
不敢動同提舉在京諸司庫務凡三除防禦使皆為言
者所論而寝知代州契丹取西山木積十餘里輦載相
屬於路前守不敢遏永年遣人焚之一夕盡上其事帝
稱善契丹移檄捕縱火盗永年曰盗固有罪然發在我
境何預汝事乃不敢復言帝嘗問禦戎策對合旨書忠
孝字以賜英宗立遷沂州防禦使復知代州歴步軍馬
軍殿前都虞候太原定州路副都總管王師征安南永
年請先士卒度富良江取賦以獻不許遷邕州觀察使
步軍副都指揮使卒贈崇信軍節度諡曰莊恪
馬季良字元之開封府尉氏人家夲茶商娶劉美女初
補越州上虞尉改祕書省校書郎知明州覲縣入為刑
部詳覆官太后臨朝遷光禄寺丞頃之擢祕閣校理同
判太常禮院再遷太子中允判三司度支勾院以太常
丞直史舘提舉在京諸司庫務擢龍圖閣待制三丞充
近職非故事也遷尚書工部員外郎龍圖閣直學士同
知審官院劉從德卒遺表季良遷二官辭不就而請以
其子直方為舘閣讀書會江南旱出為安撫使再遷兵
部郎中太后崩換濠州防禦使赴夲州御史中丞范諷
言季良徼倖得官降屯衛將軍滁州安置開封府劾奏
季良冒立劵庇占富民劉守謙免戶役詔許季良自陳
以地給還歲餘徙夀州致仕還京師卒季良因緣以進
無他行能在禮院嘗建言攝祠事官致齋三日無供帳
飲食非所以重祠事也自是翰林儀鸞司供帳大官給
食于祠所云
郭崇仁字永年守文之子章穆皇后弟也淳化四年補
左班殿直遷東頭供奉官閤門祗候契丹入宼齎密詔
諭河北諸將還奏稱旨累遷崇儀副使兼閤門通事舍
人章穆崩特除莊宅使康州刺史再遷宫苑使昭州團
練使丁母憂起復雲麾將軍拜觧州團練使改蔡州擢
捧日天武四廂都指揮使賀州防禦使高陽關路馬步
軍副都總管以疾落軍職改磁州防禦使卒贈彰德軍
節度觀察留後崇仁雖外戚朝廷未嘗過推恩澤其為
解州團練使十年不遷嘗除知相衛二州皆辭不行蓋
性鎮静不樂外官也
楊景宗字正臣章惠皇太后從父弟少蒲博無賴客京
師以罪黜隷致遠務章惠入宫為美人奏補茶酒班殿
侍累遷西頭供奉官閤門祗候坐事降左侍禁郢州兵
馬都監未久復官累遷東染院副使章惠為太后進崇
儀使領連州刺史揚州兵馬鈐轄未幾授秦州刺史徙
滑州鈐轄遷舒州團練使為兵馬總管章惠崩遷成州
防禦使坐入臨皇儀殿被酒讙譟出為兖州總管改天
雄軍副都總管時吕夷簡守魏常以官屬禮飭戒之而
景宗肆志不悛遂以不法奏貶齊州都監徙衛州又徙
鄆州鈐轄召還同勾當景靈宫提舉四園苑章獻章懿
二后升祔太廟帝念章惠故特拜景宗徐州觀察使給
留後奉逾年領軍頭引見司出知磁州為建寧軍節度
觀察留後知潞州給節度使奉領皇城司坐衛士入禁
中謀為亂貶徐州觀察使知濟州還提舉萬夀觀復建
寧軍留後復領軍頭引見又坐從卒王安挾刃入皇城
謫左監門衛大將軍均州安置起為汝州鈐轄祀明堂
覃恩願還所改官求為郡帝謂輔臣曰景宗性貪虐老
而益甚郡不可予也乃復以為建寧軍留後提舉四園
苑改提舉在京諸司庫務卒贈安武軍節度使兼太尉
謚莊定景宗起徒中以外戚故至顯官然暴戾所至為
人患復使酒任氣在滑州嘗毆通判王述仆地帝深戒
毋飲酒景宗雖書其戒坐右頃之輙復醉其奉賜亦隨
費無餘始宰相丁謂方盛築第敦教坊景宗為役卒負
土第中後謂敗仁宗以其第賜景宗居三十年乃終
符惟忠字正臣彦卿曾孫也以外祖母賢靖大長公主
廕為三班奉職後擢閤門通事舍人勾當東排岸司三
司使宼瑊繩下急漕米數不足綱吏卒率論以自盗惟
忠爭曰在法欠不滿四百者不坐若以自盗論則計直
八百即當坐徒矣瑊怒曰敢抗三司使耶惟忠曰職有
當辨非抗也瑊益怒惟忠爭愈力如所議乃已以西染
院副使權提舉倉草場提點開封府界縣鎮公事開封
主簿樂誥宰相王曾外孫也或風使薦之惟忠不從曰
誥無善状安可以勢使我既而誥果以贓敗時吴奎為
長垣尉惟忠厚遇奎白府共薦之惠民河與刁河合流
歲多決溢害民田惟忠自宋樓鎮碾灣横隴村置二斗
門殺水勢以接鄭河圭河自是無復有水害陜西用兵
除涇原路兵馬鈐轄兼知涇州三司使鄭戩奏留都大
管勾汴河使建議以為渠有廣狹若水闊而行緩則沙
伏而不利於舟請即其廣處束以木岸三司以為不便
後卒用其議再遷西上閤門副使契丹遣使求地惟忠
副富弼往報使遷閤門使至武彊縣疽發背卒贈客省
使眉州防禦使
柴宗慶字天祐大名人祖禹錫鎮寧軍節度使父宗亮
太子中舍宗慶尚太宗女魯國長公主升其行為禹錫
子拜左衛將軍駙馬都尉領恩州刺史禹錫卒真拜康
州防禦使改復州舊制諸公主宅皆雜買務市物宗慶
遣家僮自外州市炭所過免算至則盡鬻之復市於務
中自是詔雜買務罷公主宅所市物從祀汾隂為行宫
四面都廵檢進泉州管内觀察使又自言陜西市材木
至京師求蠲所過稅真宗曰向諭汝毋私販以奪民利
今復爾耶既而河東提點刑獄劾宗慶私使人市馬不
輸稅貸不問授武勝軍節度觀察留後歴拜彰德軍節
度使仁宗即位徙静難軍又徙永清彰德軍拜同中書
門下平章事徙節武成軍出知澶州未行改陜州潞州
後判鄭州以縱部曲擾民召還奉朝請歲減公用錢四
百萬久之出判濟州用御史中丞賈昌朝言留不遣盡
停夲使公使錢卒贈中書令諡曰榮密主累封楚國大
長公主先宗慶没宗慶歴官多過失性極貪鄙積財鉅
萬而薄於自奉甚至優人以為戲宗慶雖知莫能改也
無子及終願以貲産送官仁宗以其女尚幼不許人謂
宗慶選尚榮貴逾四十年晩上積奉以禆軍用蓋亦追
補前過云
張堯佐字希元河南永安人温成皇后世父也舉進士
歴憲州筠州推官吉州有道士與商人夜飲商人暴死
道士懼而遁為邏者所獲捕繫百餘人轉運使命堯佐
覆治盡得其冤改大理寺丞知汜水縣遷殿中丞知犀
浦縣犀浦地狹民繁多田訟堯佐正其疆界條衆弊以
曉之訟遂簡知開州還判登聞鼓院時温成方為脩媛
欲以門閥自表異故堯佐稍進用權開封府推官又提
點府界公事諫官余靖言用堯佐不宜太遽頃者郭后
之禍起於楊尚不可不監未幾遷三司戶部判官又為
副使擢天章閣待制吏部流内銓累遷兵部郎中權知
開封府加龍圖閣直學士遷給事中端明殿學士拜三
司使明年諫官包拯陳升之吳奎言比年以來水冒城
郭地震河溢蓋小人道盛天下皆謂堯佐主大計諸路
困於誅求内帑煩於借助法制刓敝實自堯佐臣等竊
惟親昵之私聖人不免惟處之有道使不踐危機斯為
得矣仁宗祀明堂改戶部侍郎尋拜淮康軍節度使羣
牧制置使宣徽南院使景靈宫使賜二子進士出身拯
等復言陛下即位僅三十年未有失道敗德之事乃五
六年來擢用堯佐羣口竊議以謂其過不在陛下在女
謁近習與執政大臣也蓋女謁近習知陛下繼嗣未立
既有所私莫不潜有趨向執政大臣不能規諫乃從諛
順旨高官要職惟恐堯佐不滿其意致陷陛下于私昵
後宫之過制下之日陽精晦塞氛霧蒙孛宜斷以大義
亟命追寝必不得已宣徽節度擇與一焉如此則合天
意順人情矣御史中丞王舉正留百官班欲廷議不許
乃詔曰近臺諫官乞罷堯佐三司及言不可用為執政
若優與之官於軆為善朕用其言遂有是命今復以為
不可前後反覆於法當黜其令中書戒諭之自今言事
官相率上殿先取旨是日堯佐辭宣徽景靈使從之未
幾復以宣徽使判河陽舉正又抗章論之至于三時吳
育判西京留臺河陽民訟有不決者多詣育育於状尾
判曲直堯佐畏恐即奉行之召還徙鎮天平軍卒贈太
師賜其家僦舍錢日三千堯佐起寒士持身謹畏頗通
吏治曉法律以戚里進遽至崇顯戀嫪恩寵為世所鄙
子山甫引進副使樞密副都承旨從弟堯封孝謹好學
舉進士為石州推官卒次女即温成皇后也累贈至中
書令清河郡王諡曰景思
宋史卷四百六十三
