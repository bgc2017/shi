宋史卷四百九十六
元中書右丞相總裁托克托等修
列傳第二百五十五
蠻夷四
西南諸夷黎州諸蠻
叙州三路蠻威茂渝州蠻
黔涪施高徼外諸蠻瀘州蠻
西南諸夷漢牂牁郡地武帝元鼎六年定西南夷置牂
牁郡唐置費珍莊琰播郎牂牁牂夷等州其地北距充
州百五十里東距辰州二千四百里南距交州一千五
百里西距昆明九百里無城郭散居村落土熱多霖雨
稻粟皆再熟無徭役將戰征乃屯聚刻木為契其法劫
盜者償其主三倍殺人者出牛馬三十頭與其家以贖
死病疾無醫藥但擊銅鼓銅沙鑼以祀神風俗與東謝
蠻同隋大業末首領謝龍羽據其地勝兵數萬人唐末
王建據西川由是不通中國後唐天成二年牂牁清州
刺史宋朝化等一百五十人來朝其後孟知祥據西川
復不通朝貢乾德三年平孟昶五年知西南夷南寧州
蕃落使龍彥瑫等遂來貢詔授彥瑫歸德將軍南寧州
刺史蕃落使又以順化王武才為懷化將軍武才弟若
啓為歸德司階武龍州部落王子若溢東山部落王子
若差羅波源部落王子若臺訓州部落王子若從雞平
部落王子若冷戰洞部落王子若磨羅母殊部落王子
若母石人部落王子若藏竝為歸德司戈開寶二年武
才等一百四十人又來貢以武才為歸德將軍來人乞
賜武才鈿函手詔以舊制所無不許四年其國人詣涪
州言南寧州蕃落使龍彦瑫卒歸德將軍武才及八刺
史狀請以彥瑫子漢瑭為嗣詔授漢瑭南寧州刺史兼
蕃落使八年三十九部順化王子若發等三百七十七
人來貢馬百六十匹丹砂千兩太平興國五年夷王龍
瓊琚遣其子羅若從并諸州蠻七百四十四人以方物
名馬來貢六年保州刺史董竒死以其子紹重繼之雍
熙二年八月奉化王子以慈等三百五十人以方物來
貢夷王龍漢璿自稱權南寧州事兼蕃落使遣牂牁諸
州酋長趙文橋率種族百餘人來獻方物名馬并上蜀
孟氏所給符印授漢璿歸德將軍南寧州刺史以文橋
等竝為懷化司戈端化二年漢璿又貽書五溪都統向
通漢約以入貢淳化元年漢璿遣其弟漢興來朝三年
夷王龍漢興及都統龍漢&KR1692;刺史龍光顯龍光盈及順
化王雨滯等各貢馬朱砂至道元年其王龍漢&KR1692;遣其
使龍光進率西南牂牁諸蠻來貢方物太宗召見其使
詢以地理風俗譯對曰地去宜州陸行四十五日土宜
五榖多種秧稻以木弩射麞鹿充食每三二百戸為一
州州有長殺人者不償死出家財以贖國王居有城郭
無壁壘官府惟短垣光進之說與前書所記小異故并
敘之上因令作本國歌舞一人吹瓢笙如蚊蚋聲良久
數十軰連袂宛轉而舞以足頓地為節詢其曲則名曰
水曲其使十數軰從者千餘人皆蓬髮面目黧黑狀如
猿猱使者衣虎皮氊裘以虎尾插首為餙詔授漢&KR1692;寧
遠大將軍封歸化王又以歸德將軍羅以植為安遠大
將軍保順將軍龍光盈龍光顯竝為安化大將軍光進
等二十四人竝授將軍郎將司階司戈其本國使從者
有甲頭王子刺史判官長史司馬長行傔人七等之名
咸平元年其王龍漢&KR1692;遣使龍光腆又率牂牁諸蠻千
餘人來貢詔授光腆等百三十人官三年都部署張文
黔來貢五年漢&KR1692;又遣牙校率部蠻千六百人馬四百
六十匹并藥物布帛等來貢賜冠帶於崇德殿厚賚遣
還六年知全州錢絳請招誘溪峒名豪上以生事寢其
奏不報景德元年詔西南牂牁諸國進奉使親至朝廷
者令廣南西路發兵援之勿抑其意先是龍光進等來
朝上矜其道遠人馬多斃因詔宜州自今可就賜恩物
至是懇請詣闕從之二年詔羈縻保霸州刺史董紹重
董忠義歲賜紫綾錦袍四年西南蠻羅甕井都指揮使
顏士龍等來貢士龍種落遐阻未嘗來朝今始至詔館
餼賜予如高溪州大中祥符元年瀘州言江安縣夷人
殺傷内屬戸害廵檢任賽既不自安遂為亂詔遣閤門
祇候侍其旭乘傳招撫旭至蠻人首罪殺牲為誓未幾
復叛旭因追斬數十級擒其首領三人又以衣服紬布
誘降蠻斗婆行者將按誅其罪上以旭召而殺之違招
安之實即降詔戒止且令篤恩信設方略制禦無尚討
伐以滋驚擾二年旭言夷人恃巖險未即歸服詔文思
副使孫正辭等為都廵檢使乃分三路入其境脅以兵
威皆震慴伏罪三年正辭言夷人安集降詔嘉奬先有
蠻羅忽餘甚忠順防援井監捕殺違命者不已上遣内
臣郝昭信褒慰之且諭以赦蠻黨前罪勿復邀擊四年
茂州夷族首領耆老刑牛犬於三溪誓不侵擾州界又
峽路鈐轄執為亂夷人王羣體等至闕下上曰蠻夷不
識教義向之為亂亦守臣失於綏撫竝免死分隸江浙
遠地其年霸州董喆為其廵檢使董延早所殺五年黎
洞夷人互相殺害廵檢使發兵掩捕上聞而切責之曰
蠻夷相攻許邊吏和斷安可擅發兵甲或致擾動即令
有司更選可任者代之五年晏州多剛縣夷人斗望行
牌率衆劫淯井監殺駐泊借職平言大掠資畜知瀘州
江安縣奉職文信領兵趨之遇害民皆驚擾走保戎州
轉運使寇瑊即令諸州廵檢會江安縣集公私船百餘
艘載糧甲張旗幟擊銅鑼鼓吹自蜀江下抵清浮垻樹
營柵招安近界夷族諭以大兵將至勿與望等同惡未
幾納溪藍順州刺史个松生南八姓諸團烏蠻廣王
子界南廣溪移悦等十一州刺史李紹安山後高鞏六
州及江安界娑婆村首領竝來乞盟立竹為誓門刺猫
狗雞血和酒飲之誓同力討賊瑊乃署牓許以官軍至
不殺其老幼給賜衣幣酒食上遣内殿崇班王懷信乘
傳與瑊等議綏撫方略瑊言斗望等屢為寇鈔恃寬赦
不悛惡令請發嘉眉屯兵捕剪以震懼之六年九月詔
懷信為嘉眉戎瀘等州水陸都廵檢使閤門祇候康訓
符承訓為都同廵檢使及發虎翼神虎等兵三千餘人
令懷信與瑊商度進討上因謂樞密使陳堯叟曰往時
孫正辭討蠻有虎翼小校率衆冐險者三人朕志其姓
名今以配懷信正辭嘗料簡鄉丁號白艻子兵以其識
山川險要遂為鄉導今亦令懷信召募又使臣宋賁屢
規畫溪洞事適中機要以賁知江安縣與懷信等議事
瑊乃點集昌盧富順監白艻子弟得六千餘人十一月
懷信康訓分領緣溪入合灘至生南界斗蒲村遇夷賊
二千餘人擊之殺傷五百人奪梭槍藤牌會暮收衆保
砦夷黨三千餘人分兩道張旗喊呼來逼砦柵懷信出
擊皆潰散進壁娑婆遇夷二千于羅募村又破之追至
斗行村上屛風山連破四砦一日三戰俘馘百餘人奪
資糧五千石槍刀什器萬數焚羅固募斗引等三十餘
村庵舍三千區懷信又引兵至斗行村追擊過盧羅射
仆一百餘人爇其欄柵千數分遣部下於羅箇頰羅能
落運等村及龍峨山掩殺大獲戎具斬首級及重傷投
崖死者頗衆燒舍千區及積榖累萬兩路兵會于涇灘
置砦遣康訓部壕砦卒修涇灘路以度大軍俄為夷賊
所邀戰不利訓巔于崖死之懷信引兵急擊大敗之追
斬至涇灘懷信夾砦于晏江口瑊與符承訓偵知賊諜
欲乘夜擊晏江馳報懷信即自涇灘拔砦赴之比至晏
江北山夷衆萬餘已自東南合勢逼懷信砦懷信彀強
弩環砦射賊瑊等整衆乘高策援夷人大懼而却合擊
破之死傷千餘人七年正月其酋斗望三路分衆來闘
又為官軍大敗射殺數百人溺江水死者莫計夷人震
讋詣軍首服納牛羊銅鼓器械瑊等依詔撫諭二月還
軍淯井夷首斗望及諸村首領悉赴監自陳願貸死永
不寇盜邊境因殺三牲盟誓辭甚懇苦即犒以牢酒感
悦而去瑊懷信等上言夷人寧息請置淯井監壕柵并
許近界市馬從之八年夔州路上言南寧州夷族張聲
進遣使進奉為蕃落使龍漢&KR1692;邀奪讐劫不已乞降勑
書安撫天聖四年龍光凝康定元年龍光琇景祐三年
龍光辨慶歴五年龍以特皇祐二年龍光澈等繼以方
物來貢獻與以特俱至者七百十九人是年以安遠將
軍知蕃落使龍光辨為寧遠軍大將軍寧遠將軍知靜
蠻軍節度使龍光凝承宣武寧大將軍龍異豈竝為安
遠大將軍承宣奉化大將軍龍異魯為武寧大將軍至
和中龍以烈龍異靜首領張漢陛王子羅以崇等皆入
貢命其首領而下九十三人為大將軍至郎將嘉祐中
以烈復至大率龍姓諸部族地遠且貧熙寧中來見賜
以袍帶等物刺其數於背又有張玉石自品者嘉祐中
來貢而鶼州亦遣人貢馬有董氏世知保州曰仲元者
襲是州二十餘年矣至是益州鈐轄司表其善拊蠻夷
命為本州刺史鶼州保州皆西南邊地也又有夷在瀘
州部亦西南邊地所部十州曰鞏曰定曰高曰奉曰淯
曰宋曰納曰晏曰投附曰長寧皆夷人居之依山險善
寇掠淯井監者在夷地中朝廷置吏領之以拊御夷衆
或不得人往往生事慶歴四年四月夷人攻三江砦詔
秦鳳路總管司發兵千人選官馳往捕擊既而瀘州教
練使生南招安將史愛誘降夷賊斗敖等詔竝補三班
差使殿侍淯井監一路招安廵檢未幾夷衆復寇三江
砦指使王用等擊走之皇祐元年二月夷衆萬餘人復
圍淯井監水陸不通者甚久初監戸晏州夷人錢而歐
傷斗落妹其衆憤怒欲報之知瀘州張昭信勸諭既已
聽服而淯井監復執婆然村夷人細令等殺長寧州落
占等十人故激成其亂詔知益州田况發旁郡土卒命
梓夔路兵馬鈐轄宋定往援之於是兩路合官軍洎白
艻子弟幾二萬人與戰兵死者甚衆饑死又千餘人數
月然後平賜况及轉運使勑書褒奬宋定而下十三人
進秩有差後况還朝乃奏夷衆連年為亂繇主者非其
人請令轉運鈐轄司舉官為知監監押代還日特遷一
資從之嘉祐二年三里村夷斗還等百五十人復謀内
寇有黃土坎夷斗蓋長寧州人也先以其事來告淯井
監引兵趨之捕斬七千餘級鈐轄司上聞詔賜斗蓋錢
三十萬錦袍銀帶明年又補斗蓋長寧州刺史瀘州部
舊領姚州廢已久有烏蠻王子得蓋者來居其地部族
最盛數遣人詣官自言願得州名以長夷落事聞因賜
號姚州鑄印予之得蓋又乞勑書一通以遺子孫詔從
其請夔州路又有溱南二州夷頗盛彊皇祐初詔自今
歲遣使者存問之雅州西山野川路蠻者亦西南夷之
别種也距州三百里有部落四十六唐以來皆為羈縻
州太平興國三年首領馬令膜等十四人以名馬犎牛
虎豹皮麝臍來貢并上唐朝勑書告身凡七通咸賜以
冠帶其首領悉授官以遣之紹聖二年以碉門砦蠻畿
王元壽襲懷化司戈云
黎州諸蠻凡十二種曰山後兩林蠻在州南七日程曰
卭部州在州東南十二程曰風琶蠻在州西南一千一
百里曰保塞蠻在州西南三百里曰三王蠻亦曰部落
蠻在州西百里曰西箐蠻有彌羌部落在州西三百里
曰淨浪蠻在州南一百五十里曰白蠻在州東南一百
里曰烏蒙蠻在州東南千里曰阿宗蠻在州西南二日
程凡風琶兩林卭部皆謂之東南其餘小蠻各分隸焉
卭部於諸蠻中最驕悍狡譎招集蕃漢亡命侵攘他種
閉其道以專利曰大雲南蠻曰小雲南蠻即唐南詔今
名大理國自有傳夷俗尚鬼謂主祭者鬼主故其酋長
號都鬼主後唐天成間始來貢開寶二年六月壬子勿
兒遣部落將軍離魚以狀白黎州期十月内入貢成都
府以聞詔嘉答之至是來朝賜以器幣由黎州南行七
日而至其地又一程至嶲州嶲州今廢空城中但有浮
圖一又二程至建昌城又十七程至雲南三年七月又
朝貢六年四月卭部州歸德將軍阿伏上言為山後兩
林蠻勿兒率衆侵掠堡砦八年懷化將軍勿尼等六十
餘人來貢詔以勿尼為歸德將軍又以兩林蠻大鬼主
蘇吠為懷化將軍太平興國二年遣使王子卑綵副使
牟蓋鬼主還祖等七十八人以名馬來貢乞頒正朔下
詔曰山後兩林蠻主歸德將軍勿尼懷化將軍勿兒等
克慕聲明遠脩職貢竝增環衛之秩俾為夷落之榮勿
尼可特授歸德大將軍勿兒可特授懷化大將軍是冬
又遣使離魚貢犀二株馬九匹來賀登極四年勿兒與
都鬼主又遣王子祚遇以名馬來貢八年蠻主弟牟昂
及王子牟蓋摩忙卑愧副使牟計等二百三十九人來
貢詔以牟昂為懷化大將軍牟蓋等三人為歸德郎將
牟計等百二十人竝為懷化司戈雍熙三年勿尼等及
其王子李奉恩復來貢馬淳化元年王子離魚副使卑
都卑諭鬼主岥禮等百二十八人來貢詔授離魚歸德
將軍卑都保順郎將卑諭歸德司戈卑熱等五十四人
懷化司戈天禧二年山後兩林百蠻都鬼主李阿善遣
將軍卑熱等一百五十人來貢
卭部州蠻亦曰大路蠻亦曰勿鄧居漢越嶲郡會無縣
地其酋長自稱百蠻都鬼主開寶三年六月都鬼主阿
伏白黎州期以十月令王子入貢成都府以聞詔嘉納
之四年黎州定遠兵士搆叛聚居鹿角溪阿伏令弟遊
擊將軍卑吠等率衆平之詔賜阿伏銀帶錦袍并賜其
衆銀帛各百以為歸德將軍六年阿伏與山後兩林蠻
主勿兒言語相失勿兒率兵侵卭部州頗俘殺部落黎
州以聞竝賜詔慰諭令各守封疆勿相侵犯太平興國
四年首領牟昂諸族鬼主副使離襪等各以方物來貢
雍熙二年都鬼主諾驅并其母熱免遣王子阿有等百
七十二人以方物名馬來貢詔以諾驅為懷化將軍并
賜其母銀器端拱二年遣弟少蓋等三百五十人來貢
籍田貢御馬十四匹馬二百八十匹犀角二象牙二莎
羅毯一合金銀飾蠻刀二金飾馬鞍勒一具羱羊十犛
牛六詔以少蓋為歸德郎將淳化元年諾驅自部馬二
百五十匹至黎州求互市詔增給其直諾驅令譯者言
更入西蕃求良馬以中市二年復遣子牟昂叔離襪以
方物良馬犀牛來貢仍乞加恩詔授諾驅懷化大將軍
少蓋懷化將軍牟昂歸德將軍離襪懷化司戈又封誥
驅母歸德郡太君熱免寧遠郡太君弟離遮小男呵醉
都判官任彦德等一百九十一人為懷化司戈至道元
年李淳亂西川王繼恩討平之遣嘉州牙校辛顯使諾
驅奉淳化二年所授官告勑書及日歷為信因言與賊
樊秀等接戰敗之復請朝覲通嘉州舊路繼恩上言通
嘉州路非便只令於黎州賣馬詔不允其入覲王子一
十九人竝加官鬼主三十六人竝賜勑書以撫之至道
三年遣王子阿醉來朝真宗咸平二年遣王子部的等
來貢文犀名馬賜衣帶器幣有差又乞給印以大渡河
南山前後都鬼主為文從之五年又遣王子離歸等二
百餘人入貢六年黎州言卭部州都蠻王諾驅卒其子
阿遒立景德二年阿遒遣王子將軍百九十二人來貢
詔授阿遒安遠將軍阿遒叔懷化將軍阿育為歸德將
軍離歸為懷化將軍大判官懷化司候任彦德王子將
軍部的竝為懷化郎將判官任惟慶為懷化司候大中
祥符元年遣將軍趙勿娑等獻名馬犀角象齒娑羅毯
會于泰山禮畢阿道加恩勿婆等厚賜遣還天聖八年
十月卭部州都蠻王黎在遣卑都離滅等來貢方物時
占城龜兹沙州亦皆入貢至以家自隨晏殊因請圖其
人物衣冠并訪道里風俗以上史官詔可九年三月命
黎在為保義將軍又命其部族為郎將司戈司候凡三
十餘人明道元年黎州言黎在請三歲一貢詔諭以道
路遐遠聽五年一至景祐初黎州復言卭部蠻請歲入
貢詔如明道令寳元元年百蠻都王忙海遣將軍卑蓋
等貢方物且請三歲一貢不許慶歴四年卭部州山前
山後百蠻都鬼主牟黑遣將軍阿濟等三百三十九人
獻馬二百一十犛牛一大角羊四犀株一莎羅毯一慶
歴間有都鬼主弁黑等入貢未幾其王咩墨擾邊知黎
州孫固使其首領苴尅殺之熙寧三年苴尅遣使來賀
登寶位自稱大渡河南卭部州山前山後百蠻都首領
賜敇書器幣襲衣銀帶是年苴尅死詔以其子韋則為
懷化校尉大渡河南卭部州都鬼主九年遣其將軍卑
郎等十四人入貢乾道元年詔以崖韈襲兄蒙備金紫
光祿大夫懷化校尉都鬼主如故淳熙元年吐蕃寇西
邊崖韈率衆掩擊詔嘉其功二年五月兩林蠻王弟籠
畏及酋長崖來率部義等攻卭部州之籠甕城不克大
掠而去崖韈追之不及制置使范成大檄黎州嚴加備
禦八年崖韈死其姪墨崖襲職詔黎州屯戍土軍禁軍
及西兵遇有邊事竝聽本州守臣節制嘉定九年卭部
州逼於雲南遂伏屬之其族素效順捍禦邊陲既折歸
雲南失西南一藩籬矣
風琶蠻咸平初其王曩䓾遣使烏柏等貢馬五十七匹
素地紅花娑羅毯二來賀即位詔授曩䓾及進奉使等
官優賜遣之景德三年又遣烏柏來貢詔授曩䓾歸德
將軍烏柏等四十六人弟遷郎將司階司戈
寳塞蠻開寳間其蠻七十餘人由大渡河來歸時時來
貨其善馬紹興二十七年川秦都大司言漢地民張太
二姑率衆劫殺市馬蠻客崖遇等恐啓邊釁已加慰諭
併償其直矣詔免知州唐秬及通判陳伯強官抵首賊
法
部落蠻有劉楊郝三姓淳熙七年十月黎州五部落蠻
貢馬三百匹求内附詔許通互市郤其所獻馬彌羌部
落乾道九年吐蕃青羌以知黎州宇文紹直不讐其馬
價憤怨為亂詔師憲撫安之紹直罷免青羌首領奴兒
結等市馬黎州大肆虜掠權州事王昉多給金帛亟遣
還宣撫使虞允文言昉貪功恐他部效尤漸啓邊釁詔
降昉兩官十月黎州吐蕃復寇邊攻虎掌砦詔四川宣
撫司檄成都府調兵二千人戍黎州以禦之淳熙二年
奴兒結還所虜生口三十九人黎州與之盟復聽其互
市給賞歸之制置使范成大言所虜未盡歸我豈可復
與通好詔謫宇文紹直編管千里外成大增黎州五砦
籍強壯五千人為戰兵吐蕃入寇之徑凡十有八皆築
堡戍之奴兒結率衆二千扣安靜砦成大調飛山卒千
人赴之度其三日必遁戒勿追已而果然青羌奴兒結
為邊害者十餘年其後制置使留正以計禽殺之盡殲
其黨淳熙十二年趙汝愚代為制置使或謂殺降不祥
必啓邊患汝愚不為動但分守險要嚴備以待之明年
奴兒給弟三開果入寇邊備寇固三開不能攻走歸汝
愚縣重賞以間羣蠻三開不能孤立遂以憂死時虛恨
蠻族最強破小路蠻併其地與黎州接壤請通互市汝
愚以黎州三面被邊若更通虛恨蠻恐重貽他日之憂
不若拒之為便帝以其知大體從之尋汝愚以定靑羌
功加龍圖閣直學士嘉定元年十二月彌羌蓄卜由惡
水渡河寇黎州破碉子砦初蓄卜弟悶巴至三衝為人
所殺又徙白水村渡於安靜砦羌人患之蓄卜遂與青
羌詣卭部州欲假道女兒城以入寇守臣楊子謨諜知
之數以貲遺其都王母俾母假道時時餽米以濟其饑
蠻人德之會趙公庀代為郡靳不與蓄卜遂得假道渡
河攻茆坪砦掠三松蠶砂横山三增白羊諸村郡遣西
兵將党壽禦之失利復遣統領王光世往羌人由茒坪
以革船渡河光世憚之留屯三衝不敢進羌人焚掠既
盡渡河而歸二年二月復寇黎州良溪砦官軍敗績八
年二月蓄卜降蓄卜連年入寇皆靑羌曳失索助之守
臣袁枏遣安靜砦總轄杜軫招降之他如浮浪蠻白蠻
烏蒙蠻阿宗蠻則其地各有所服屬云
叙州三路蠻西北曰董蠻正西曰石門部東南曰南廣
蠻董蠻在馬湖江右僰候國也唐羈縻馴騁浪商四州
之地其酋董氏宋初有董春惜者貢馬自稱馬湖路三
十七部落都王子其地北近犍為之沭川頼因砦砦阨
蠻險蠻數寇抄熙寧紹聖中朝廷皆為徙頼因監押駐
榮丁砦而以縣吏控截政和五年始改差監押充知砦
事蠻寇掠如故南廣蠻在叙州慶符縣以西為州十有
四大觀三年有夷酋羅永順楊光榮李世恭等各以地
内屬詔建滋純祥三州後皆廢石門蕃部與臨洮土羌
接唐曲播等十二州之地俗椎髻披氊佩刀居必欄棚
不喜耕稼多蓄牧其人精悍善戰鬭自馬湖南廣諸族
皆畏之蓋古浪稽魯望諸部也
威州保霸蠻者唐保霸二州也天寶中所置後䧟没酋
董氏世有其地與威州相錯因羈縻焉保州有董仲元
霸州有董永錫者嘉祐及熙寧中皆嘗請命於朝政和
三年知成都龐恭孫始建言開拓置官吏於是以董舜
咨保州地為褀州董彦博霸州地為亨州授舜咨刺史
彦博團練使舜咨尋遷觀察使彦博留後遂為節度使
詔成都給居第田十二頃二州經費歲用錢一萬二千
一百緡米麥一萬四千七百石絹二千八百五十匹紬
布綾綿茶鹽銀等不預焉後皆為砦
茂州諸部落蓋塗靜當直時飛宕恭等九州蠻也蠻自
推一人為州將治其衆而常詣茂州受約束茂州居羣
蠻之中地不過數十里宋初無城隍惟植鹿角自固蠻
乘夜屢入寇民甚苦之熙寧八年相率詣州請築城知
州事范百常實主是役蠻以為侵其地率衆奄至百常
擊走之乃合靜時等蠻來寇百常拒守凡七十日詔遣
王中正將陜西兵來援入恭州宕州誅殺頗衆蠻乃降
政和五年有直州將至永壽湯延俊董承有等各以地
内屬詔以永壽地建壽寧軍延俊承有地置延寧軍時
威州亦建亨褀二州然亨至威纔九十里壽寧距茂纔
五里在大早江之外非扼控之所未幾皆廢七年塗靜
時非等州蠻復反茂州殺掠千餘人知成都周燾遣兵
馬鈐轄張永鐸等擊之畏懦不敢進皆坐黜以孫羲叟
節制綿茂軍於是中軍將种友直等破其都祿板舍原
諸族蠻敗散其酋旺烈等詣茂州請降乃班師授旺烈
官月給茶綵自後蠻亦驕宣和五年宕恭直諸部落入
寇六年塗靜蠻復犯茂州云
渝州蠻者古板楯七姓蠻唐南平獠也其地西南接烏
蠻昆明哥蠻大小播州部族數十居之治平中熟夷李
光吉梁秀等三族據其地各有衆數千家間以威勢脅
誘漢戸有不從者屠之没入土田往往投充客戸謂之
納身税賦皆里胥代償藏匿亡命數以其徒偽為生獠
劫邊民官軍追捕輙遁去習以為常密賂黠民覘守令
動靜稍築城堡繕器甲遠近患之熙寧三年轉運使孫
固判官張詵使兵馬使馮儀弁簡杜安行圖之以禍福
開諭因進兵復賓化砦平蕩三族以其地賦民凡得租
三萬五千石絲綿一萬六千兩以賓化砦為隆化縣隸
涪州建榮懿扶歡兩砦其外銅佛垻者隸渝州南川縣
地皆膏腴自光吉等平他部族據有之朝廷因補其土
人王才進充廵檢委之控扼才進死部族無所統數出
盜邊朝廷命熊本討平之建為南平軍以渝州南川涪
州隆化隸焉元豐四年有楊光震者助官軍破乞弟殺
其黨阿訛大觀二年木攀首領趙泰播州夷族楊光榮
各以地内屬詔建溱播二州後皆廢
黔州涪州徼外其西南夷部漢牂牁郡唐南寧州牂牁
昆明東謝南謝西趙兗州諸蠻也其地東北直黔涪西
北接嘉叙東連荆楚南出宜桂俗椎髻左袵或編髮隨
畜牧遷徙亡常喜險阻善戰鬭部族共一姓雖各有君
長而風俗略同宋初以來有龍蕃方蕃張蕃石蕃羅蕃
者號五姓蕃皆常奉職貢受爵命治平四年十二月知
靜蠻軍蕃落使守天聖大王龍異閣等入見詔以異閣
為武寧將軍其屬二百四十一人各授將軍及郎將熙
寧元年有方異三年有張漢興各以方物來獻授異
靜蠻軍漢興捍蠻軍竝節度使六年龍蕃羅蕃方蕃
石蕃八百九十人入覲貢丹砂氊馬賜袍帶錢帛有差
其後比歲繼來龍蕃衆至四百人往返萬里神宗憫其
勤詔五姓蕃五歲聽一貢人有定數無輒增加及别立
首領以息公私之擾命宋敏求編次諸國貢奉錄客省
四方館撰儀皆著為式元豐五年張蕃乞添貢奉人至
三百詔故事以七十人為額不許七年西南程蕃乞貢
方物願依五姓蕃例注籍從之元祐二年西南石蕃石
以定等齎表自稱西平州武聖軍禮部言元豐著令以
五年一貢為限今年限未及詔特令入貢五年八年紹
聖四年龍蕃皆貢方物龍氏於諸姓為最大其貢奉尤
頻數使者但衣布袍至假伶人之衣入見蓋實貧陋所
冀者恩賞而已故事蠻夷入貢雖交趾于闐之屬皆御
前殿見之獨此諸蠻見於後殿蓋卑之也元符二年又
有牟韋蕃入貢詔以進奉人韋公憂公市公利等為郎
將諸蕃部族數十獨五姓最著程氏韋氏皆比附五姓
故號西南七蕃云
施州蠻者夔路徼外熟夷南接牂牁諸蠻又與順富高
溪四州蠻相錯蓋唐彭水蠻也咸平中施蠻嘗入寇詔
以鹽與之且許其以粟轉易蠻大悦自是不為邊患後
因饑又以金銀倍實直質于官易粟官不能禁熙寧六
年詔施州蠻以金銀質米者估實直如七年不贖則變
易之著為令熊本經制淯井事蠻酋田現等内附夔路
轉運判官董鉞副使孫珪知施州寇平皆以招納功被
賞施黔比近蠻子弟精悍用木弩藥箭戰鬭趫捷朝廷
嘗團結為忠義勝軍其後瀘州淯井石泉蠻叛皆獲其
用
高州蠻故夜郎也在涪州西南宋初其酋田仙以地内
附賜名珍州拜為刺史仙以郡多火災請易今名大觀
二年有駱解下上族納土復以珍州名云
瀘州西南徼外古羌夷之地漢以來王侯國以百數獨
夜郎滇卭都嶲昆明徙莋都冉駹白馬氐為最大夜郎
在漢屬牂牁郡今涪州之西溱播珍等州封域是也滇
在漢為益州郡今姚州善闡之地是也卭都嶲州會同
川與吐蕃接今卭部州蠻所居也嶲今嶲州昆明在黔
瀘徼外今西南蕃部所居也徙今雅州嚴道地莋都在
黎州南今兩林及野川蠻所居地是也冉駹今茂州蠻
汶山夷地是也白馬氐在漢為武都郡今階州汶州蓋
羌類也此皆巴蜀西南徼外蠻夷也自黔恭以西至涪
瀘嘉叙自階又折而東南至威茂黎雅被邊十餘郡綿
亘數千里剛夷惡獠殆千萬計自治平之末訖于靖康
大抵皆通互市奉職貢雖時有剽掠如鼠竊狗偷不能
為深患參考古今辨其封域以見琛贐之自至梯航之
所及者爾若夫邊荆楚交廣則係之溪峒云淯水夷者
羈縻十州五囤蠻也雜種夷獠散居溪谷中慶歴初瀘
州言管下溪峒十州有唐及本朝所賜州額今烏蠻王
子得蓋居其地部族最盛旁有舊姚州廢已久得蓋願
得州名以長夷落詔復建姚州以得蓋為刺史鑄印賜
之得蓋死其子竊號羅氏鬼主鬼主死子僕夜襲其號
浸弱不能令諸族烏蠻有二酋領曰晏子曰斧望箇恕
常入漢地鬻馬晏子所居直長寧寧遠以南斧望箇恕
所居直納溪江安以東皆僕夜諸部也晏子拒漢地絕
近猶有淯井之阻斧望箇恕近納溪以舟下瀘不過半
日二酋浸強大擅劫晏州山外六姓及納溪二十四姓
生夷夷弱小皆相與供其寳熙寧七年六姓夷自淯井
謀入寇命熊本經制之景思立戰没本將蜀兵募土丁
及夷界黔州弩手以毒矢射賊賊驚潰於是山前後長
寧等十郡八姓及武都夷皆内附提點刑獄范百祿作
文以誓之曰蠢兹夷醜淯溪之滸為虺為豺憑負固圉
殺人于貨頭顱草莽莫慘燔炙莫悲奴虜狃唬熟慝胡
可悉數疆吏苟玩噤不敢語奮若之歲曾是彊禦躑躅
嘯聚三壕羅募僨我將佐戕我士伍西南繹騷帝赫斯
怒帝怒伊何神聖文武民所安樂惟曰慈撫民所疾苦
惟曰砭去乃用其良應變是許粥熊裔孫爰馭貔虎殲
其渠酋判其黨與既奪之心復斷右股攝提孟陬徂征
有叙背孤擊虛罙入厥阻兵從天下鐡首其舉紛紜騰
沓莫敢嬰牾火其巢穴及其囷貯暨其貲畜墟其林橆
殺傷係縲以百千數涇灘望風悉力比附丁為帝民地
曰王土投其器械籍入官府百死一贖莫保銅鼓㰱盟
神天視此狗鼠敢忘誅絕以干罪罟乃稱上恩俾復故
處殘醜厥角泣血愬語天子之德雨暘覆護三五噍類
請比涇仵大邦有令其戒警汝天既汝貸汝勿予侮惟
十九姓往安汝堵吏治汝責汝力汝布吏時汝耕汝稻
汝黍懲創于今無忲往古小有堡障大有城戍汝或不
聽汝擊汝捕尚有虓將突騎強旅傅此黔軍毒矢勁弩
天不汝容暴汝居所不汝遺育悔於何取立石于武寧
砦熊本言二酋桀黠不羈縻之則諸蠻未易服遂遣人
說誘招納於是晏子斧望箇恕及僕夜皆願入貢受王
命晏子未及命而死乃以箇恕知歸來州僕夜知姚州
以箇恕之子乞弟晏子之子沙取祿路竝為把截將西
南夷部廵檢八年俞州獠寇南州獠酋阿訛率其黨奔
箇恕熊本重賞檄斬訛訛桀黠習知邊境虛實箇恕匿
不殺詭降于納溪訛得不死甚德箇恕為伺邊隙會箇
恕老厭兵以事屬乞弟遂與訛侵諸部十年羅苟夷犯
納溪砦初砦民與羅苟夷競魚苟誤毆殺之吏為按驗
夷已忿謂漢殺吾人官不償我骨價反暴露之遂叛提
點刑獄穆珦言納溪去瀘一舍羅苟去納溪數里今託
事起端若不加誅則烏蠻觀望為害不細乃詔涇原副
總管韓存寶擊之存寶召乞弟等掎角討蕩五十六村
十三囤蠻乞降願納土承賦租乃詔罷兵元豐元年乞
弟率晏州夷合步騎六千至江安城下責平羅苟之賞
城中守兵纔數百震恐不能授甲蠻數日乃引去知瀘
州喬叙要欲與盟遣梓䕫都監王宣以兵二千守江安
仍奏以乞弟襲歸來州刺史韓運遣小校楊舜之召乞
弟拜敇乞弟不出遣就賜之亦不見而令小蠻從舜之
取敇以去喬叙因沙取祿路以賄招乞弟乃肯來三年
盟于納溪蠻以為畏已益悖慢盟五日遂以衆圍羅箇
牟族羅箇牟熊本所團結熟夷也王宣往救之蠻解圍
合力拒官軍宣與一軍皆没事遂張馹召存寶授方略
統三將兵萬八千趨東川存寶怯懦不敢進乞弟送欵
紿降存寶信之遂休兵于綿梓遂資間四年詔以環慶
副總管林廣代存寶按寶逗撓誅之熟夷楊光震殺阿
訛詔林廣與光震回力討賊乞弟恐復送欵帝以其前
後反覆無真降意督廣進師廣遂破樂攻城至斗蒲村
斬首二千五百級次落婆乞弟乃納降廣盛陳兵以受
之對語良久乞弟疑有變引衆遁廣帥兵深入會大雨
雪浹旬始次老人山山形劒立度黑崖至鴉飛不到山
五年正月次歸來州天大寒然桂為薪軍士皆凍墮指
留四日求乞弟不可得内侍麥文昞問廣軍事廣曰賊
未授首當待罪文昞乃出所受密詔曰大兵深入計賊
期在梟獲元惡如已破其巢穴雖未得乞弟亦聽班師
軍中皆呼萬歲曰天子居九重明見萬里外乃以衆還
自納溪之役師行凡四十日築城樂共城江門砦梅嶺
席帽溪堡西逹淯井東道納溪皆控制要害捷書聞赦
梓州路以歸來州地賜羅氏鬼主乞弟既失土窮甚往
來諸蠻間無所依帝猶欲招來之命知瀘州王光祖開
諭許以自新會其死於是羅始党斗然斗更等諸酋請
依十九姓團結新取生界八姓兩江夷族請依七姓團
結皆為義軍從之自是瀘夷震慴不復為邊患沙取祿
路死子鱉弊承襲政和五年晏州夷卜漏叛砦將高公
老遁招討使趙遹討平之授鱉弊西南夷界都大廵檢
事見趙遹傳
宋史卷四百九十六
庶子(臣)林蒲封謹言宋史成于元史元世祖時修
遼金二史尚未及宋至正三年始詔並修命托克
托總裁而發凡起例出於歐陽元之筆居多今舊
刻止南北二本頗有漫漶錯落此外别無他本可
据雖宋世名儒軰出如司馬光通鑑朱子綱目兼
綜前代致為精詳而宋朝之事無紀焉(臣)等奉
敕校勘謹就續本通鑑續本綱目五代史南唐書十國
春秋九國志遼元諸史以及通考通典玉海冊府
元龜並諸家文集中確有證佐者徵引若干條附
於卷末以備參考云(臣)謹識
