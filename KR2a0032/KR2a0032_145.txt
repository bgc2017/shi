宋史卷一百四十五
元中書右丞相總裁托克托等修
儀衛志第九十八
儀衛三(國初鹵簿)
國初鹵簿太祖建隆四年將郊祀大禮使范質與鹵簿
使張昭儀仗使劉温叟同詳定大駕鹵簿之制惟得唐
長興南郊鹵簿字圖校以今文頗有闊略違戾者禮儀
使陶榖建議金吾及諸衛將軍導駕及押仗舊服紫衣
請依開元禮各服本色繡袍金吾以辟邪左右衛以瑞
馬驍衛以雕虎威衛以赤豹武衛以瑞鷹領軍衛以白
澤監門衛以獅子千牛衛以犀牛六軍以孔雀為文舊
執仗軍士悉衣五色畫衣随人數給之無有準式請以
五行相生之色為次黑衣先之青衣次之赤黃白又次
之大駕五輅各有副車近代寖廢請依令文增造又案
明宗舊圖導駕三引而儀仗法物人數多周太祖鹵簿
六引而人數少請準令文用六引其鹵簿各以本品以
給從之舊清游隊有甲騎具裝亡其制度榖以其所記
造之又作大輦皆率意定其制榖又取天文大角攝提
列星之象作攝提旗及北斗旗二十八宿旗十二辰旗
龍墀十三旗五方神旗五方鳳旗四瀆旗時有貢黃鸚
鵡白兔及馴象自来又作金鸚鵡玉兔馴象旗太祖又
詔别造大黃龍負圖旗一大神旗六日旗一月旗一君
王萬歲旗一天下太平旗一獅子旗二金鸞旗一金鳳
旗一五龍旗五凡二十一旗皆有架南郊用之大黃龍
負圖旗陳於明德門前餘二十旗悉立於宿頓宫前遇
朝會冊禮亦皆陳於殿庭凡馬步儀仗共一萬一千二
百二十二人悉用禁軍大將軍將軍以軍主都虞候攝
事中郎將都尉以指揮使副指揮使攝事校尉主帥以
軍使副兵馬使都頭副都頭十將攝事乾德三年蜀平
命左拾遺孫逢吉收蜀法物其不中度者悉毁之是歲
太祖親閱鹵簿四年始令改畫衣為繡衣至開寳三年
而成謂之繡衣鹵簿其後郊祀皆用之軍衛羽儀自是
寖甚每大祀命大禮儀儀仗鹵簿橋道頓遞五使鹵簿
使專掌定字圖排列儀仗使紏督之大禮及餘使同按
閱致齋日廵仗又命殿前大校管勾捧日奉宸隊侍衛
大校勾當儀仗兵隊捧日天武廂主四人編排捧日奉
宸隊及執仗人内諸司使副使三員同押儀仗别二員
編排導引官六年詔節度使巳下除在京廵檢及押儀
仗外竝合服袴褶衣導引太宗至道中令有司以絹畫
為圖圖凡二幅中幅車輅六引及導駕官外兩幅儀衛
其警場青城又别為圖圖成以蔵祕閣凡仗内自行事
官排列職掌并捧日奉宸散手天武外步騎一萬九千
一百九十八人此極盛也真宗咸平五年詔南郊儀仗
引駕官不得多帶從人宰臣親王樞密宣徽使參知政
事樞密副使三司使各四人尚書節度使翰林學士侍
讀侍講學士各三人給事諫議知制誥大卿監金吾大
將軍樞密都承旨副承旨客省閤門使副使諸司使副
使至内殿崇班各二人少卿監諸行郎中巳下閤門祗
候巳下各一人又詔南郊引駕官中書樞密院一行在
東親王一行在西餘依官次大中祥苻元年改小駕為
鸞駕自太祖易繡衣鹵簿後太宗真宗皆增益之仁宗
即位儀典多襲前世宋綬定鹵簿為圖記十卷上之詔
以付秘閣凡大駕用二萬六十一人大率以太僕寺主
車輅殿中省主輿輦繖扇御馬金吾主纛矟十六騎引
駕細仗牙門六軍主槍仗尚書兵部主六引諸隊大角
五牛旗門下省主寳案司天臺主鐘漏太常主鼓吹朝
服法物庫出旗器名物衣冠幰盖軍器庫出箙弩矢内
弓箭庫出戎裝雜仗凡六引導駕太僕卿千牛將軍殿
中侍御史司天監少府監僚佐局官乘黃令大將軍金
吾上將軍將軍六統軍皆以京朝官内諸司使副使以
下攝事仗内用禁軍諸班直捧日天武拱聖神勇宣武
驍騎武勝寧朔虎翼兵大將軍將軍以軍主都虞候攝
中郎將郎將都尉以指揮使副指揮使攝校尉主帥旅
帥隊正以軍使副兵馬使都頭副都頭十將攝餘法駕
鸞駕黃麾仗則遞減其數景祐五年賈昌朝言儀衛三
事一曰南郊鹵簿車駕出宫詣郊廟日執毬杖供奉官
於導駕官前分列迎引至於齋宫夫毬杖非古盖唐世
尚之以資玩樂其執之者皆褻服綿繡珠玉過於侈麗
既不足以昭文物又不可以備軍容常時豫游或宜施
用方今夙夜齋戒親奉大祀端冕顒卬鼓吹不作而乃
陳戲賞之具參簪紳之列導迎法駕入于祠宫稽諸典
儀未為允稱况導駕官兩省員數悉備何煩更有此色
供奉官謂宜徹去毬杖俟禮畢還宫鼓吹振作即復使
就列二曰大駕鹵簿有羊車前列臣按羊車本漢晉之
代乘於後宫隋大業中增金寳之飾駕以小駟馭以丱
童自是以来遂為法從唐制兼有輦車副車之名國朝
因循尚未改革竊以郊祭天地廟見祖宗車服所陳動
必由禮至於四望耕根之屬兼包歴代皆或有因豈容
後宫所乘參陪五輅欲望大駕不用羊車所冀肅恭稽
合典禮三曰南郊大駕鹵簿儀衛甚衆有司雖依典禮
名物次第兵仗數目預先分布及五使量行案閱其如
被差執掌吏員兵伍素不閑習行列先後多失次序所
持名物亦或差互押當官但以行事為名從便趨進失
其處守竊謂三載親郊國之大事旁陳象物仰法乾行
四方之人觀禮於是宜詳制度以示光華請大駕鹵簿
前後仗衛次第於致齋前命儀仗鹵簿使命有司執簿
籍率押當官暨諸衛諸有執仗士卒將領者自殿門至
郊廟分列之處詳視先後及器仗名品無令差忒詔禮
儀使宋綬與太常禮院同詳定以奏綬奏鹵簿内有諸
司供奉盖資備物以奉乘輿今昌朝言宿齋之時不可
陳玩樂之具請郊祀前一日應供奉官等令宿幕次俟
皇帝行禮畢降壇導至青城由青城前導歸大内後漢
劉熙釋名曰驘車羊車各以所駕名之也隋禮儀志曰
漢氏或以人牽或駕果下馬此乃漢代已有晉武偶取
乘於後宫非特為掖庭制也况歴代載於輿衛志自唐
至今著之禮令宜且仍舊其鹵簿儀仗遇南郊前五使
預閱素備願依昌朝所奏下儀仗鹵簿使加點閱使之
齊肅皇祐二年將享明堂鹵簿使奏法駕減大駕三分
之一而兵部亡字圖故本且文牘散逸雖粗有名數較
之禮令未有以裁其中詔禮官與兵部加考正為圖以
奏及上圖法駕鹵簿用萬有一千八十八人嘉祐二年
祫享用禮儀使奏南郊仗金吾上將軍六統軍左右千
牛皆服紫繡戎服珂珮騎而前節度使亦衣袴褶導駕
如舊例是月禮官奏南郊還在禮當乘金輅而或詔乘
大輦宜著于令常以大輦從六年幸睦親宅内侍抱駕
頭墮馬駕頭壊御史中丞韓絳奏請嚴儀衛事下閤門
太常禮院議遂合奏車駕出請以閤門祗候及内侍各
二員扶駕頭左右次扇筤又以皇城親從兵二十人從
其後神宗熙寧七年詔太常看詳兵部大駕鹵簿字圖
遂奏言制噐尚象有其數者必有其義後世車駕儀仗
多雜秦漢制度當革其尤者周禮車僕凡師共革車各
以其萃萃副車也諸輅之副宜次正輅羊車前代宫中
所乘五牛旗盖古之五時副車也以木牛載旗用人輿
之失其本制宜除去從之元豐元年詳定所言大駕輿
輦仗衛儀物兼取歴代所用其間情文訛舛甚衆或規
模苟簡而因循巳久或事出一時而不足為法詔令更
定於是請去二十八宿五星攝提旗所繪人形及龍虎
仙童大神金鸚鵡黃鸚鵡網子螣蛇神龜等旗舊制親
祠南郊皇帝自太次至版位内侍二人執翟羽前導號
曰拂翟拂翟不出禮典乃漢乾祐中宫中導從之物不
宜用諸郊廟詔可又禮文所言近制金輅不以金飾諸
末象輅不以象飾諸末革輅不鞔木輅不漆請改飾四
輅太常則繪三辰加升龍降龍大旂則繪交龍大赤鳥
隼大白熊虎大麾龜蛇而去其雲龍使之應禮又古者
五輅皆載旗謂之道德之車考工記車戟崇於殳酋矛
崇於戟各四赤戟矛皆插車騎謂之兵車戰國尚武故
增插四戟謂之闟戟則知德車武車固異用矣漢鹵簿
前驅有鳳凰闟戟猶未施於五輅江左以来五輅乃加
棨戟於車之右韜以黼繡之衣後周司輅左建旗右建
闟戟闟戟方六尺而被之以黼皆戾於古請去五輅闟
戟以應道德之稱而建太常於車後之中央升輅則由
左又按周禮大馭掌馭玉輅以祀則祀乘玉輅也齋僕
掌馭金輅齋右充金輅之右則齋乘金輅也齋祀之車
異用而不相因國朝親祠太廟致齋文德殿翌日即進
玉輅非制請進金輅俟太廟祠畢翌日御玉輅詣郊又
周禮戎右職曰會同充革車儀禮曰貳車畢乘禮記曰
乘君之乘車不敢曠左左必式盖古者後車餘輅不敢
曠空必使人乘之所以别曠左之嫌也自秦兼九國車
服西漢因之大駕屬車八十一乘後漢志云尚書御史
所載揚雄曰鴟夷國噐託於屬車則是漢之屬車非獨
載人又以載物亦儀禮所謂畢乘之義也國朝鹵簿車
十二乘虚設於法駕之後實近曠左之嫌請令尚書御
史乘之或以載乘輿服御又言法駕之行必有共輿者
盖以承清問周官有太僕齋僕道僕所以御車至參乘
則其禮益重故道德之車則有齋右道右武車則有戎
右皆以士大夫為之國朝之制乘輿有太僕而無參乘
請增近臣一員立車右其後詔增製五輅及參乘玉輅
建太常金輅建大旗象輅建大赤革輅建大白木輅建
大麾諸輅之副各次正輅仍存闟戟焉時大駕鹵簿仗
下官一百四十六員執仗押引從軍員職掌諸軍諸司
二萬二千二百二十一人初玉輅自唐顯慶中傳之號
顯慶輅神宗更製新玉輅六年正月御大慶殿受朝先
夕陳諸庭夜半徹幕室壓焉自是竟乘舊輅徽宗建中
靖國元年太常寺狀具南郊儀仗人兵二萬一千五百
七十五人政和四年禮制局言鹵簿六引儀仗信幡承
以雙龍大角黑漆畫龍紫繡龍袋長鳴次鳴大小横吹
五色衣幡緋掌畫交龍按樂令三品以上緋掌畫蹲豹
盖唯乘輿噐用竝飾以龍今六引内係羣臣鹵簿而旗
物通畫交龍非便合釐正七年兵部尚書蔣猷請令有
司取天聖鹵簿圖記更加考正可否而因革之詔如其
請宣和元年蔡攸被旨改修凡人物噐服盡從古制飾
以丹采三十有三卷
高宗初至南京孟太后以乘輿服御及御輦儀仗来進
建炎初詔東京所屬起發祭噐法服儀仗赴行在所十
一月帝郊於揚州儀仗用一千三百五十五人倉卒渡
江皆為金兵所焚紹興十二年有司言天子起居當備
法駕况太母回鑾將奉郊迎遂令工部尚書莫將等檢
會本朝文德大慶殿舊儀下太常定用二千二百六十
五人於是始備黃麾仗慶冊親饗皆用焉是年冬玉輅
成明年郊準國初大駕之數一萬一千二百二十二人
内舊用錦襖子者以纈繒代用銅革帶者以勒帛代而
指揮使都頭仍舊用錦帽子錦臂袖者以方勝練鵲羅
代用絁者以紬代禁衛班直服色用錦繡金銀真珠比
珠者七百八十人以頭帽銀帶纈羅衫代旗物用繡者
以錯采代車路院香鐙案衣褥睥睨御輦院華盖曲盖
及仗内幢角等袋用繡者以生色代殿前司仗内金鎗
銀鎗旗榦易以漆飾而拂扇坐褥以珠飾者去之帝曰
事天貴質若惟事華麗非初意矣十月鹵簿噐物及金
象革木四輅大安輦皆成太常又奏前後六引鼓吹八
百八十四人舊制騎今路狭擁遏欲止令步導從之十
六年始增捧日奉宸隊合一萬五千五十人鹵簿之制
備矣三十一年九月行明堂禮儀物視郊祀省三之一
用一萬一十五人孝宗隆興二年正月以鹵簿勞民乃
令有司條具其可省者次年郊祀止用六千八百八十
九人盖減紹興二十八年人數之半也乾道六年之郊
雖仍備五輅大安輦六象而人數則如舊焉自後終宋
之世雖微有因革大抵皆如乾道六年之制若明堂則
四輅大安輦皆省止用三千三百十九人故事祀前二
曰詣景靈宫皆備大駕儀仗乘輅中興後以行都與東
都不同前二日止乘輦次日自太廟詣青城始登輅設
鹵簿自紹興十三年始也車駕遇雨玉輅施障從駕臣
僚賜雨具中道遇晴則撤郊壇遇雨則就青城放御仗
逍遥子還宫導駕官免步導
大駕鹵簿象六中道分左右次六引中道第一開封令
第二開封牧(駕從餘州縣出者所在刺史縣令導駕準此)第三太常卿第四
司徒第五御史大夫第六兵部尚書(以上各用本品鹵簿)次纛十
二(每纛一人持一人托四人撦騎二人押)次犦矟騎八(押衙四人騎引)左右金吾
上將軍四人將軍四人大將軍各一人折衝都尉一人
(大將軍都尉並夹以犦矟一每矟一人執二人夹纛矟皆中道)次清游隊(左右道)白澤旗
二(一人執二人引二人夹左右金吾折衝都尉各一人領)弩八弓箭三十二矟四
十次左右金吾十六騎(左右道主帥各一人分領)弩八弓箭十二矟
十二次夾道佽飛騎(左右金吾果毅都尉各二人分領)虞候佽飛四十
八人鐵甲佽飛二十四人次前隊殳仗(左右道)左右領軍
衛將軍各一人犦矟四人主帥四人殳八十义八十(相間)
左右武衛屯衛主帥各四人殳各五十人义各五十人
左右驍衛主帥四人殳四十义四十次朱雀旗一(中道一人)
(持二人引二人夹)弩四弓箭十六次龍旗十二(中道並一人執二人引一人護)
(後副竿二皆騎左右金吾果毅都尉各一人領)風伯雨師旗各一雷公電母旗
各一木火土金水星旗各一左右攝提旗各一北斗旗
一次指南記里鼓白鷺鸞旗崇德皮軒車(左右金吾衛果毅都尉各)
(一人来往檢校)次引駕十二里(中道並騎)弩八弓箭八矟入次太常
前部鼓吹令二人(府史四人從)掆鼓十二在左(主帥四人騎領)金鉦
十二在右(主帥四人騎領)大鼓百二十(主帥二十人騎領)長鳴百二十
(主帥六人騎領)鐃鼓十二(主帥四人騎領)歌二十四拱宸管二十四簫
二十四笳二十四大横吹百二十(主帥十人騎領)節鼓二笛二
十四簫二十四觱篥二十四笳二十四桃皮觱篥二十
四掆鼓十二在左(主帥二人騎領)金鉦十二在右(主帥二人騎領)小鼓
百二十(主帥十人騎領)中鳴百二十(主帥六人騎領)羽葆鼓十二(主帥四人)
(騎領)歌二十四拱宸管二十四簫二十四笳二十四次司
天監一人騎引相風刻漏(中道令史一人排列官二人騎從)相風烏輿
一(匠人一)交龍鉦鼓各一(司晨典事各一人騎從)鐘樓鼓樓各一行
漏輿一(漏刻生四人從)清道二人十二神輿一(司天官一人押)次持鈒
前隊(中道)左右武衛果毅都尉各一人分領校尉二人絳
引幡一金節十二罕一在左罼一在右朱雀幢一(义一)青
龍白虎幢各一分左右(义各一)導盖一(义一)稱長一人鈒戟
二百八十人分左右左右武衛將軍各一人校尉四人
分左右次殿中侍御史二人黃麾一(騎二夾)次前部馬隊
(左右隊)第一隊角宿亢宿斗宿牛宿旗各一(執次同龍墀旗角亢在左)
(斗牛在右餘隊同此)左右金吾衛折衝都尉各一人分領弩十弓
箭二十矟四十(並分左右餘隊皆同)第二隊氐宿房宿女宿虛宿
旗各一左右領軍衛果毅都尉各三人分領(兼第三第四隊)第
三隊心宿危宿旗各一第四隊尾宿室宿旗各一第五
隊箕宿壁宿旗各一左右領軍衛折衝都尉各一人分
領第六隊奎宿井宿旗各一左右屯衛折衝都尉各一
人分領第七隊婁宿鬼宿旗各一左右武衛果毅都尉
各三人分領(兼第八第九隊)第八隊胃宿柳宿旗各一第九隊
昴宿星宿旗各一第十隊畢宿張宿旗各一左右驍衛
折衝都尉各三人分領(兼第十一十二隊)第十一隊觜宿翼宿
旗各一第十二隊參宿軫宿旗各一次步甲前隊(左右道)
犦矟四左右領軍衛將軍各一人檢校第一隊鶡鷄旗
二(引執同馬隊)左右領軍衛折衝都尉各一人分領赤鍪甲
弓箭六十第二隊貔旗二左右領軍衛果毅都尉各一
人分領赤鍪甲刀盾六十第三隊玉馬旗二左右領軍
衛折衝都尉各一人分領青鍪甲弓箭六十第四隊三
角獸旗二左右領軍衛果毅都尉各一人分領青鍪甲
刀盾六十第五隊黃鹿旗二左右屯衛折衝都尉各一
人分領黑鍪甲弓箭六十第六隊飛麟旗二左右屯衛
果毅都尉各一人分領黑鍪甲刀盾六十第七隊駃騠
旗二左右武衛折衝都尉各一人分領白鍪甲弓箭六
十第八隊鸞旗二左右武衛果毅都尉各一人分領白
鍪甲刀盾六十第九隊麟旗二左右驍衛折衝都尉各
一人分領黃鍪甲弓箭六十第十隊馴象旗二左右驍
衛果毅都尉各一人分領黃鍪甲刀盾六十第十一隊
玉兔旗二左右衛折衝都尉各一人分領黃鍪甲弓箭
六十第十二隊辟邪旗二左右衛果毅都尉各一人分
領黃鍪甲刀盾六十次前部黃麾仗(左右道)絳引幡二十
第一部左右領軍衛大將軍各一人檢校(兼檢校第二部)折衝
都尉各一人分領(主帥二人)龍頭竿赤氅二十揭鼓二儀鍠
五色幢二十龍頭竿小孔雀氅二十小戟二十揭鼓二
龍頭竿五色鵝毛氅二十弓箭二十龍頭雞毛氅二十
朱縢盾二十龍頭竿繡氅二十弓箭二十矟二十揭鼓
二綠縢盾二十第二部左右領軍衛折衝都尉各一人
分領(主帥及氅鍠等並同第一部餘準此)第三部左右屯衛大將軍各一
人檢校果毅都尉各一人分領第四部左右武衛大將
軍各一人檢校折衝都尉各一人分領第五部左右驍
衛大將軍各一人檢校(兼檢校第六部折衝都尉各一人分領)第六部左
右衛果毅都尉各一人分領次六軍儀仗(中道右殿中黃麾後)左
右神武軍統軍各一人本軍旗二(一人執一人引二人夾都頭各一人騎押)
吏兵力士旗各五白榦槍五十柯舒十鐙仗八(相間)排闌
旗二十掩尾天馬旗二左右羽林軍左右龍武軍竝同
神武軍(惟羽林用赤豹黃熊旗各五龍武用龍君虎君旗各五)次引駕旗十六(中道)
(執人同六軍旗)十二辰旗各一天王旗四(排仗通直官二人騎領)次龍墀
旗十三(中道各一人執二人引二人夾排仗將二人騎領)天下太平旗一青龍
赤龍黃龍白龍黑龍旗各一金鸞金鳳旗各一獅子旗
二日旗月旗各一君王萬歲旗一次御馬二十四匹(中道)
(並以天武官二人執轡)尚乘奉御二人從次日月合璧旗一次苣
文旗二次五星連珠旗一次祥雲旗二(以上並一人執二人引二人夾)
(佩横刀執弓箭)次長夀幢一次青龍白虎旗各一(左右道)左右衛
果毅都尉各一人分領七十騎弩八弓箭二十二矟四
十次班劔儀刀隊(左右道)左右衛將軍各一人親衛郎將
各二人班劔二百二十為第一第二行勲衛郎將各二
人班劔二百二十為第三第四行翊衛郎將各三人儀
刀三百七十八為第五第六第七行左右驍衛翊衛郎
將各一人儀刀一百三十四為第八行左右武衛羽衛
郎將各一人儀刀一百三十八為第九行左右屯衛羽
衛郎將各一人儀刀一百四十二為第十行左右領軍
衛翊衛郎將各一人儀刀一百四十六為第十一行左
右金吾衛翊衞郎將各一人儀刀一百五十為第十二
行次五仗(左右道)左右衞供奉中郎將各二人親勲翊衛
各二十四人左右衛郎將各一人散手翊衛各三十人
左右驍衛郎將各一人翊衛各二十八人次左右驍衛
翊衛三隊第一隊花鳳旗二大將軍各一人弩十弓箭
二十矟四十第二隊飛黃旗二將軍各一人(弩弓箭矟同第一隊)
(下準此)第三隊吉利旗二郎將各一人次金吾細仗殿中
繖扇千牛(中道)青龍白虎旗各一(一人執三人引騎二人押當)五嶽神
旗各一五方神旗各一五方龍旗二十五五方鳳旗二
十五四瀆神旗各一(各一人執二人引二人夾四旗屬兵部每行次五方鳳旗)援寳
三十二人香案一符寳郎一人寳案一寳輿一(輿士十二人)
碧襴二十四人騎(内十四人執儀刀)方繖二雉扇四四色官六
人押仗二人金甲天武官二人進馬四人千牛將軍一
人千牛八人中郎將二人長史二人引駕官四人天武
官三百人次毬杖供奉官一百人次左右衛夹轂隊(左右)
(道)第一第四隊朱鍪甲刀盾各六十折衝都尉各一人
檢校第二第五隊白鍪甲刀盾各六十果毅都尉各一
人檢校第三第六隊黑鍪甲刀盾各六十果毅都尉各
一人檢校次捧日奉宸隊(左右道)捧日三十五隊隊四十
人騎奉宸二十五隊隊四十人(並五重相間)次導駕官(中道)通
事舍人八人分左右侍御史二人分左右御史中丞二
人分左右正言二人分左右司諫二人分左右起居郎
二人在左起居舍人二人在右諫議大夫四人分左右
給事中四人在左中書舍人六人在右散騎四人分左
右門下侍郎二人在左中書侍郎二人在右侍中二人
在左中書令二人在右次鳴鞭二(中道)次宫苑馬二(中道)次
殿中省仗大繖二方雉尾扇四腰輿一(排列官一人騎領)小雉
尾扇四方雉尾扇十二華盖二香鐙一次誕馬二玉輅
(皇帝升輅則太僕卿御干牛大將軍二人夹輅將軍二人陪乘前有誕馬二教馬官二人)次諸司随
駕供奉次大輦(掌輦四人導尚輦奉御二人騎從)殿中少監二人騎(本省)
(供奉二人騎從)次御馬二十四(並以天武官二人執轡尚輦直長二人騎從)次持鈒
後隊(中道)左右武衛旅師各一人大繖二(大雉尾扇二夹)大雉尾
扇四小雉尾扇十二朱團扇十二華盖二(义二)睥睨十二
御刀六真武幢一(义一)絳麾二細矟十二次大角百二十
(左右金吾果毅都尉各一人騎從)次後部鼓吹(中道)鼓吹丞二人騎(典事四人)
(騎從)羽葆鼓十二(主帥四人騎從)歌二十四拱宸管二十四簫二
十四笳二十四(主帥二人騎領)鐃鼓十二(主帥四人騎領)歌二十四簫
二十四笳二十四小横吹百二十(主帥八人騎領)笛二十四簫
二十四觱篥二十四笳二十四桃皮觱篥二十四次黃
麾幡二(騎二夹)殿中侍御史二人騎(令史四人騎從)次芳亭輦一
鳳輦一小輿一尚輦直長二人騎檢校(書令史四人騎從)次五
牛旗輿各一左右屯衛隊正各一人騎檢校(並執銀裝長刀)次
乘黃令丞二人(府史四人騎從)次金象革木輅次五副輅次耕
根車次進賢明遠羊車次屬車十二次中書門下祕書
殿中省局官各一騎次黃鉞豹尾車次後部黃麾仗(左右)
(道與殿中黃麾相並)第一部左右驍衛將軍各一人檢校折衝都
尉各一人分領(主帥氅鍠等並同前部下皆準此)第二部左右武衛將
軍各一人檢校折衝都尉各一人分領第三部左右屯
衛將軍各一人檢校折衝都尉各一人分領第四部左
右領軍衛折衝都尉各一人分領第五部左右驍衛折
衝都尉各一人分領第六部左右驍衛折衝都尉各一
人分領絳引幡二十護後主帥二十人次步甲後隊(左右)
(道)第一隊貔旗二(執引並同前)左右衛果毅都尉各一人分
領(鍪甲弓盾同前隊第十二)第二隊鶡雞旗二左右衛折衝都尉各
一人分領(鍪甲弓箭同前隊第十一)第三隊仙鹿旗二左右驍衛果
毅都尉各一人分領(鍪甲刀盾同前隊第十)第四隊金鸚鵡旗二
左右驍衛折衝都尉各一人分領(鍪甲弓箭同前隊第九)第五隊
瑞麥旗二左右武衛果毅都尉各一人分領(鍪甲刀盾同前隊第)
(八)第六隊孔雀旗二左右武衛折衝都尉各一人分領
(鍪甲弓箭同前隊第七)第七隊野馬旗二左右屯衛果毅都尉各
一人分領(鍪甲刀盾同前隊第六)第八隊犛牛旗二左右屯衛折
衝都尉各一人分領(鍪甲弓箭同前隊第五)第九隊甘露旗二左
右領軍衛果毅都尉各一人分領(鍪甲刀盾同前隊第四)第十隊
網子旗二左右領軍衛折衝都尉各一人分領(鍪甲弓箭同前)
(隊第三)第十一隊鶡雞旗二左右領軍衛果毅都尉各一
人分領(鍪甲刀盾同前隊第二)第十二隊貔旗二左右領軍衛折
衝都尉各一人分領(鍪甲弓箭同前隊第一)次後部馬隊(左右道)第
一隊角&KR1511;旗二左右衛折衝都尉各三人分領(兼第二第十隊)
(每隊弩弓箭矟並同前隊)第二隊赤熊旗二第三隊兕旗二左右驍
衛果毅都尉各三人分領(兼第四隊)第四隊太常旗二第五
隊馴象旗二左右武衛折衝都尉各三人分領(兼第六第七隊)
第六隊鵕䴊旗二第七隊騼䮷旗二第八隊騶牙旗二
左右屯衛果毅都尉各二人分領第九隊蒼烏旗二第
十隊白狼旗二第十一隊龍馬旗二左右領軍折衝都
尉各二人分領第十二隊金牛旗二次後隊殳仗(左右道)
左右領軍衛主帥四人殳八十义八十左右武衛主帥
四人殳五十义五十左右屯衛驍衛主帥各四人殳四
十义四十次掩後隊(中道)左右屯衛折衝都尉各一人大
戟五十刀盾五十弓箭五十矟五十次真武隊(中道)金吾
折衝都尉一人仙童螣蛇真武神龜旗各一(十人執二人引二人)
(夹)矟二十五弓箭二十弩五
車駕至青城則周衛行宫及壇内外其青城坐甲布列
三百三十六鋪殿前指揮使二十四鋪四百七十七人
内殿直一十鋪一百四十一人散員一十鋪一百四十
二人散指揮一十鋪一百四十一人散都頭一十鋪一
百四十三人散祗候一十鋪一百四十人金槍一十鋪
一百五十人銀槍一十鋪一百五十人東第一班三鋪
五十二人東第二班三鋪五十三人東第三班六鋪九
十一人東第四班五鋪八十四人東第五班二鋪二十
二人下茶酒班一鋪三十一人散直一十鋪一百四十
九人鈞容直一十鋪二百人御龍直二十二鋪三百八
十五人御龍骨朵子直一十二鋪二百一十二人御龍
弓箭直一十八鋪二百九十六人御龍弩直二十二鋪
三百五十六人把天門天武一鋪八人駕頭扇筤天武
一鋪三十二人禁衛天武六鋪三百一十人約攔天武
三十鋪三百一十人方圍子親從三十四鋪三百六十
人禁衛崇政殿親從四十鋪并提舉人員共四百六十
三人行宫司親從一十二鋪一百八十人快行親從四
鋪八十六人行宫殿門崇政殿親從四十六人行宫殿
門親從并提舉人員二百四十人把街約攔親事官貼
諸處齪門一十隊及提舉人員一百三人殿前指揮使
已下看守馬火甲隊一千一百七十一人右禁衛諸班
共六千七百二十有四人圜壇東門外中道夹立諸班
直主首引駕人員九人御龍四直門旗六十人御龍仗
劔六人天武把門長行八人大次前外圍親從四隊三
十八人執燭親從八十六人行宫殿門一十二人御龍
直四十人大次後把街約攔執事官五十一人大次兩
壁快行六十九人於禁衛外排立壇周圍守踏道裏圍
親從十將節級二十一人壇從裏第二重方圍親從三
百二十四人大次及外壝外諸門行宫司共一百六十
人宫架及壇東幄幕宰臣百官幕次共六十人右自大
次前外圍至百官幕次共八百六十二人凡詣小次行
禮不須隨從大次前裏圍并攔前一百七十一人執燭
一百二十九人外圍一百八十人行宫門及快行二十
四人(右自裏圍至行官快行共五百四人)凡詣小次行禮隨從祗應圓壇
從外壝下分作九重從中第一重殿前指揮使等七百
四十四人第二重御龍直等六百九十五人第三重散
員等六百四十二人第四重散都頭等七百一十人第
五重天武骨朵大劒約攔五百八十一人第六重御營
四面廵檢下步軍八百六十七人第七重御營四面并
青城圓壇廵檢下步軍八百六十七人第八重御營四
面廵檢下馬軍四百三十三人第九重御營四面廵檢
及青城圓壇廵檢下馬軍四百三十四人壇四門殿前
指揮使行門二十五人内人員一十五人壇東門夾立
擎鞭長行一十人(右自青城赴壇諸班親從文武及御營圓壇廵檢下總七千四百六十七)
(人)駕至太廟環衛如郊壇坐甲布列二百六十三鋪殿
前指揮使二十四鋪四百七十七人内殿直散員散指
揮散都頭散祗候散直各一十鋪一百二十人共六十
鋪七百二十人金槍一十鋪一百五十人銀槍一十鋪
一百五十人東第一第二班各二鋪三十人共四鋪六
十人東第三第四班各四鋪六十人共八鋪一百二十
人東第五班二鋪二十二人下茶酒班一鋪三十一人
御龍直八鋪三百八十五人御龍骨朵子直四鋪二百
一十二人御龍弓箭直六鋪二百九十六人御龍弩直
八鋪三百五十六人把行門天武一鋪八人駕頭扇筤
天武一鋪三十二人禁衛天武六鋪三百一十人禁衛
崇政殿親從四十鋪并提舉人員共四百六十三人行
宫司親從一十二鋪一百八十人快行親從四鋪八十
六人方圍親從二十四鋪三百六十人約攔天武三十
鋪三百一十人行宫殿門崇政殿親從及提舉人員二
百八十六人把街約攔親事官貼諸處齪門一十二隊
并提舉人員一百三人御營四面廵檢六員下步軍九
百一十八人親從四十人青城内至圜壇廵檢下親從
四十人右禁衛諸班直等御營四面廵檢軍兵及青城
至圜壇廵檢下親從總六千一百四十五人(左山商氏家藏宋人)
(青城圜壇太廟三圖其布置行列極為詳備因附鹵簿之後庶覽之者可以考一代之制云)
凡鹵簿内牙門旗中道四分二門左右道各十分五門
中道一門在金吾細仗前一門在掩後隊後左右廂第
一門在步甲前隊第六後第二門在前部黃麾仗前第
三門在後部黃麾仗前第四門在黃麾仗後第五門在
步甲後隊第六後每旗二人執四人夾並騎分左右每
門監門校尉六人領又大駕郊祀籍田薦獻玉清昭應
景靈宫用之迎奉聖像亦用大駕惟不設象及六引導
駕官法駕減太常卿司徒兵部尚書白鷺崇德車大輦
五副輅進賢明遠車又減屬車四餘並三分減一泰山
下汾隂行禮明堂大慶殿恭謝用之凡一萬一千八十
八人鸞駕又減縣令州牧御史大夫指南記里鸞旗皮
軒車象輅革輅木輅耕根車羊車黃鉞車豹尾車屬車
小輦小輿餘並減半朝陵迎泰山天書東封西祀朝謁
太清宫奏告玉清昭靈宮奉迎刻玉天書躬謝太廟皆
用之鸞駕舊用二千人大中祥符五年真宗告太廟增
至七千人兵部黃麾仗用太常鼓吹太僕寺金玉輅殿
中省大輦其制無定然皆減於小駕御樓車駕親征或
省方還京迎禁中天書五嶽上冊建安軍迎奉聖像太
廟上冊皆用之
宋史卷一百四十五
