宋史卷二百六十七
元中書右丞相總裁托克托等修
列傳第二十六
張宏趙昌言陳恕(魏羽劉式附)
劉昌言張洎李惟清
張宏字巨卿青州益都人高祖茂昭唐益定節度使曾
祖元易州刺史祖持蒲城令父峭業春秋一舉不第退
居邱園後唐天成中以賢帥後𥙷協律郎至平利令宏
太平興國二年舉進士為將作監丞通判宣州改太子
中允直史舘遷著作郎賜緋魚預脩太平御覽歴左拾
遺六年出為峡路轉運副使就加左𥙷闕會省副使知
遂州以勤幹聞入為度支員外郎雍熙中呂蒙正李至
張齊賢王沔薦其文行改主客郎中史舘修撰數日以
夲官充樞密直學士賜金紫太宗召對便殿謂曰成都
重地卿為朕鎮之因厚賜以遣至鄭州促召歸闕拜右
諫議大夫樞密副使會太宗親試禮部不合格貢士令
樞密院給牒因謂宏曰朕自御極以來親擇羣材大者
為棟梁小者為榱桷卿與吕蒙正皆中朕選大臣頗有
沮議非朕獨斷豈能及此乎宏頓首謝時河朔用兵宏
居位無所建白御史中丞趙昌言多言邊事乃以昌言
副樞密宏為中丞兩更其職端拱初改工部侍郎再為
樞密副使淳化二年以吏部侍郎罷俄判吏部銓權知
開封府太宗御便殿慮囚以府獄多壅詔劾其官屬宏
等頓首請罪乃釋之眞宗尹京宏罷奉朝請至道初出
知潞州二年就轉右丞眞宗即位加工部尚書咸平初
還朝知審官院通進銀臺封駮司二年眞宗以上封者
衆慮其稽留命宏與王旦知登聞鼓院再掌吏部選四
年卒年六十三廢朝贈右僕射命中使涖葬事錄其子
可久大理評事可道太祝可度奉禮郎宏循謹守位不
求赫赫之譽歴踐通顯未嘗敗事可久至虞部員外郎
可道國子博士可度太子中舍
趙昌言字仲謨汾州孝義人父叡從事使府太宗尹開
封選為雍邱太康二縣令後終安申觀察判官昌言少
有大志趙逢高錫寇凖皆稱許之太平興國三年舉進
士文思甚敏有聲於場屋為貢部首薦廷試日太宗見
其辭氣俊辯又覩其父名謂左右曰是嘗為東畿宰朕
之生辰必獻詩百韻為壽善訓其子亦為可嘉也擢寘
甲科為將作監丞通判鄂州拜右拾遺直史館賜緋魚
選為荆湖轉運副使遷右補闕會省副職改知青州入
拜職方員外郎知制誥預修文苑英華雍熙初加屯田
郎中眀年同知貢舉俄出知天雄軍時曹彬崔彦進米
信失律于岐溝昌言遣觀察支使鄭蒙上䟽請誅彬等
優詔褒答召拜御史中丞太宗宴金眀池特召預焉憲
官從宴自昌言始也河東用兵樞密副使張宏循默守
位昌言多條上邊事太宗即以昌言為左諫議大夫代
宏為樞密副使遷工部侍郎時鹽鐵副使陳象輿與昌
言善知制誥胡旦度支副使董儼皆昌言同年右正言
梁顥嘗在大名幕下四人者日夕會昌言之第京師為
之語曰陳三更董半夜有傭書翟穎性險誕與旦狎旦
為作大言之辭使穎上之為穎改姓名周馬以為唐馬
周復出也其言多毁時政自薦為大臣及歴舉數十人
皆公輔器期昌言為内應陳王尹開封廉知以聞詔捕
穎繫獄鞫之盡得其状昌言坐貶崇信軍節度行軍司
馬穎杖脊黥面流海島禁錮終身初太宗厚遇昌言垂
欲相之趙普以勲舊復入惡昌言剛戾乃相吕蒙正裁
數月會有穎獄普以昌言樹黨再勸太宗誅之太宗特
寬焉淳化二年起昌言知蔡州逾年召拜右諫議大夫
或議弛茶鹽禁以省轉漕命昌言為江淮兩浙制置茶
鹽使昌言極言非便太宗不納趣昌言往昌言固執如
初即以戶部副使雷有終代之卒以無利而罷昌言復
知天雄軍賜錢二百萬大河貫府境豪民峙芻茭圖利
誘姦人潜穴隄防歲仍決溢昌言知之一日隄吏告急
命徑取豪家廥積以給用自是無敢為姦利者屬澶州
河決流入御河漲溢浸府城昌言籍府兵負土增隄數
不及千乃索禁卒佐役皆偃蹇不進昌言怒曰府城將
墊人民且溺汝軰食厚祿欲坐觀耶敢不從命斬衆股
慄赴役不浃旬城完太宗手詔褒諭之召拜給事中參
知政事俾乘疾置以入即赴中書時京城連雨昌言請
出廐馬分牧外郡或以盛秋備敵馬不可闕昌言曰塞
下積水敵必不至太宗從之未幾王小波李順搆亂于
蜀議遣大臣撫慰昌言獨請發兵無使滋蔓廷論未決
會嘉眉連䧟始命王繼恩等分路進討昌言攝祭太廟
㝛齋中因召對滋福殿復贊兵計遂遣使督繼恩戰繼
恩御衆寡術餘寇未殄握兵留成都士無鬭志郡縣復
有䧟者太宗意頗厭兵召昌言謂曰西川夲自一國太
祖平之訖今三十年矣昌言知意即前指畫攻取之策
太宗喜命昌言為川峡五十二州招安行營馬步軍都
部署昌言懇辭敦諭不許賜精鎧良馬白金五千兩别
賜手札數幅皆討賊方略自繼恩以下並受節度既行
有奏昌言無嗣鼻折山根頗有反相不宜遣握兵入蜀
後旬日召宰相於北苑門曰昨令昌言入蜀朕思之有
所未便且蜀賊小醜昌言大臣未易前進且令駐鳳翔
止遣内侍衞紹欽齎手書指揮軍事亦可濟也詔書追
及昌言已至鳳州留候館百餘日賊平改戶部侍郎罷
政事知鳳翔府徙澶涇延三州眞宗即位遷兵部侍郎
知陕州表求還京不許未幾移知永興軍咸平三年與
呂蒙正寇凖同召以本官兼御史中丞知審官院有言
門資官不宜任親民昌言手疏以才不才在人豈以寒
雋世家為限遂罷其議加工部尚書仍兼中丞先時多
遣臺吏廵察羣臣踰越法式者昌言建議請凖故事令
左右廵使分領之會知審刑院趙安仁判大理寺韓國
華斷獄失中解職昌言因上言詳斷官宜加慎擇自今
有議刑不當嚴示懲罰授以遠官若有罪被問不即引
伏者許令追攝又天下大辟斷訖皆錄欵聞奏付刑部
詳覆用刑乖理者皆行按劾惟開封府未嘗奏案或斷
獄有失止罪元勘官吏知府判官推官檢法官皆不及
責則何以辯眀枉濫表則方夏望自今如外州例施行
從之會孟州民常德方訟臨津尉任懿以賄登第事下
御史乃知舉王欽若受之昌言以聞欽若自訴詔邢昺
覆案坐昌言故入奪官貶安遠軍行軍司馬移武勝軍
景德初拜刑部侍郎求兼三館職命判尚書都省眞宗
幸澶淵以盟津居要增屯兵命知河陽歴知天䧺軍府
境内有小盗昌言榜諭能告執者給賞牙吏即遷職樞
密使王繼英以為小盗不當擅為賞格乃訪昌言易其
榜有勞者俟朝旨未幾徙知鎮州遷戶部侍郎大中祥
符二年卒年六十五贈吏部尚書謚曰景肅錄其子慶
嗣為國子監丞賦祿終喪姪孫允眀同學究出身昌言
喜推奬後進掌漕湖外時李沆通判潭州昌言謂有台
輔之量表聞于朝王旦宰岳州平江昌言一見識其遠
大以女妻之後皆為賢相王禹偁自卑秩擢詞職亦昌
言所薦也昌言強力尚氣槩當官無所顧避所至以威
斷立名雖屢經擯斥未嘗少自抑損然剛愎縱率對僚
吏倨慢時論以此少之慶嗣至太子洗馬
陳恕字仲言洪州南昌人少為縣吏折節讀書江南平
禮部侍郎王眀知洪州恕以儒服見眀與語大奇之因
資送令預計偕太平興國二年進士解褐大理許事通
判洪州恕以鄉里辭改澧州澧自唐季為節鎮兼領吏
多緣簿書乹没為姦恕盡擿發其弊郡中稱為強眀以
吏幹聞召入為右贊善大夫同判三司勾院遷左拾遺
充度支判官與判使王仁贍廷爭夲司事仁贍屈伏坐
貶秩擢恕為度支員外郎仍舊職再遷工部郎中知大
名府時契丹内寇受詔增浚城隍其噐用取於民者不
時集恕立擒府中大豪一人會將吏將斬之宗族號愬
賓佐競前請救大豪叩頭流血請翌日集事違期甘死
恕令械之以徇民皆恐慄無敢後期者數日功就會契
丹引去召入為戶部郎中戶部副使遷右諫議大夫知
澶州驛召為河北東路營田制置使太宗諭以農戰之
旨恕對曰古者兵出於民無寇則耕寇至則戰今之戎
士皆以募致衣食仰給縣官若使之冬持兵禦寇春執
耒服田萬一生變悔無及矣太宗曰卿第行朕思之恕
行數日果有詔止令脩完城堡通道溝瀆而已營田之
議遂寢俄知代州入判吏部選事拜鹽鐵使恕有心計
釐去㝛弊太宗深器之親題殿柱曰眞鹽鐵陳恕遷給
事中參知政事數月太宗言及戶部使樊知古所部不
治恕與知古聯事情好欵洽密與語之欲知古脩舉其
職知古愬於太宗太宗怒恕泄禁中語罷守本官旋出
知江陵府大發羣吏姦贓坐徒流停廢者甚衆郡内惕
息淳化四年太宗從魏羽段惟一之請分三司為十道
置左右計使以魏羽董儼分主之召恕為工部侍郎充
總計使判左右計事左右計使分判十道事凡議論計
度並令恕等參預恕以官司分隷政令互出難以經久
極言其非便歲餘果罷復以恕為鹽鐵使時太宗留意
金榖召三司吏李溥等二十七人對於崇政殿詢以計
司利害溥等言條目煩多不可以口占願給筆札以對
太宗遣中黃門送詣相府限五日悉條上之溥等共上
七十一事詔以四十四事付有司行之其十九事下恕
等議可否遣知雜御史張秉中使張崇貴監議令中書
籍其事專檢舉之無致廢格賜溥等白金緡錢悉補侍
禁殿直領其職太宗謂宰相曰溥等條奏事頗有所長
朕嘗語恕等若文章稽古此輩固不可望若錢榖利病
頗自幼至長寝處其中必周知根本卿等但假以顔色
引令剖陳必有所益恕等剛強終不肯降意詢問呂端
對曰耕當問奴織當問婢寇凖曰夫子入太廟每事問
乃以貴下賤先有司之義後數日太宗又曰國家歲入
財數倍於唐唐中葉以降藩鎮擅命征賦多不入公家
下陵上替經制隳壞若前代為得即已致太平豈復煩
朕心慮也因召恕等責以職事曠廢恕等對曰今土宇
至廣庶務至繁國用軍須所費浩瀚又遇諸州凡有災
沴必盡蠲其租臣等每舉榷利朝廷必以侵民為慮皆
尼而不行縱使耿受昌桑弘羊復生亦所不逮臣等駑
力惟盡心簿領終不足上裨聖治太宗曰卿等清而不
通專守繩墨終不能為國家度長挈大剖煩析滯只如
京城倉庫主吏當改職者簿領中壹處節目未備即至
十年五年不決以致貧無資給轉徙溝壑此卿等之過
豈不傷和氣哉恕等頓首謝五年賜三司錢百萬募吏
有能言本司不便者令恕等量事大小以錢賞之錢盡
更給至道二年欲併三司命官總判其勾院磨勘理欠
憑由支收行帳提點等司令恕條列其事以聞恕奏曰
伏以封域寖廣財榖繁多三司之中簿牒填委朝廷設
法督責尤嚴官吏救過不暇若為三部各設主司擇才
非難辦事亦易事辦過鮮不撓上心此亦一時之良策
也其勾院磨勘兩司出於舊制關防之要莫加於此理
欠憑由二司雖非舊設自理欠失序憑由散落故設二
司專令典掌綱目咸具制置有倫逋欠無失理之名憑
由鮮流散之弊實亦要切不可廢除若兩司併委一官
方及判官一員之事其主轄支收司先因從京支度財
貨轉輸外地此除彼附照驗稽滯若京城得賢主史使
居此司專行檢轄凡支撥官物便給除破文憑却於所
司置簿記錄催到收附文記即乃勾銷簿書取捷之門
亦爲允當其行帳司近日權置了絶舊帳帳目告盡司
額自除提點司是中旨特置提振三司廢怠之事固非
有司敢得擬議也詔三司都憑由理欠司宜令為一處
命官兼判應諸道逋負官物令三司逐部理約理欠司
但總其所逋之數糾督之餘悉從恕奏恕將立茶法召
茶商數十人俾各條利害恕閱之第爲三等語副使宋
太初曰吾觀下等固滅裂無取上等取利太深此可行
於商賈不可行於朝廷惟中等公私皆濟吾裁損之可
以經久於是始為三法行之貨財流通峡路諸州承孟
氏舊政賦稅輕重不均閬州稅錢千八百為一絹果州
六百為一絹民前後擊登聞鼓陳訴歴二十年詔下本
道官吏因循不理轉運副使張曄年少氣銳會受詔按
覆即便宜行之恕奏曄擅改法計果州一歲虧上供絹
萬餘曄坐削一任免恕每便殿奏事太宗或未深察必
形誚讓恕歛板踧蹜退至殿壁負立若無所容俟意稍
解復進慤執前奏終不改易如是或至三四太宗以其
忠多從之遷禮部侍郎眞宗即位加戶部命條具中外
錢榖以聞恕久不進屢趣之恕曰陛下富於春秋若知
府庫充實恐生侈心臣是以不敢進眞宗嘉之咸平二
年帝北廵充行在轉運使俄以母老求解拜吏部侍郎
知通進銀臺封駮司審官院上言封駮之任實給事中
之職隷於左曹雖别建官局不可失其故號請以門下
封駮事隷銀臺司從之五年知貢舉恕自以洪人避嫌
凡江南貢士悉被黜退又援貢舉非其人之條故所取
甚少而所取以王曾為首及廷試糊名考校曾復得甲
科時議稱之恕每自歎曰吾得曾名世才也不愧於知
人矣恕事母孝母亡哀慕過甚不食葷茹遂至羸瘠起
復視事遷尚書左丞權知開封府恕巳病猶勉強親職
數月增劇表求舘殿之職獲奉以濟其貧眞宗曰卿求
一人可代者聽卿去是時寇凖罷樞密使恕即薦以自
代遂以凖為三司使恕爲集賢學士判院事凖即檢尋
恕前後改革興立之事類以爲冊及以所出榜别用新
板躬至恕第請判押恕亦不讓一一押之自是計使無
不循其舊貫至李諮為三司使始改茶法恕之規模漸
革矣帝重恕詔太醫診療百日有司請停奉不許未幾
卒年五十九恕將卒口占遺奏及約束後事送終之具
無不周悉眞宗悼惜廢朝贈吏部尚書錄其子執中為
太常寺太祝執古為奉禮郎恕頗涉史傳多識典故精
於吏理深刻少恩人不敢干以私前後掌利柄十餘年
強力幹事胥吏畏服有稱職之譽善談論聽者㤀倦素
不喜釋氏嘗請廢譯經院辭甚激切眞宗曰三教之興
其來已久前代毁之者多矣但存而不論可也恕性吝
怒子淳私用錢及寝疾上言淳不率教導多與非類遊
常習武藝願出為外州軍校眞宗曰戎校管鎮兵非丞
郎家子弟所涖也以為滁州司馬恕卒召復舊官後竟
以賄敗執中至同中書門下平章事别有傳執古至虞
部員外郎執方執禮並太子中舍
魏羽者字垂天歙州婺源人少能屬文上書李煜署弘
文館校書郎時建當塗縣為雄遠軍以羽爲判官宋師
渡江出其境羽以城降太祖擢為太子中舍仍舊職金
陵平入朝出知興州太平興國初知棣州改京兆府六
年受詔詣瀛州覆軍市租得隱漏數萬計因上言本州
錄事參軍郭震十年未代河間令崔能前任即墨未滿
歲遷秩有司調選失平䟽遠何由聞達請罪典司以肅
欺弊上賜詔褒諭復命遷太常博士知宋州又徙閬州
就改膳部員外郎丁外艱起復涖事入判大理寺歴度
支戶部二判官召拜本曹郎中因上䟽言三司官職頗
衆願省其半可以責成仍條列利病凡二十事詔下有
司詳議皆以為便改鹽鐵判官時北邊多警朝議耕戰
之術以羽為河北東路營田副使改兩浙轉運使遷兵
部郎中淳化初選為秘書少監踰月遷左諫議大夫俄
拜度支使改鹽鐵使四年併三部為一司以羽判三司
先是三司簿領堆積吏緣為姦雖嘗更立新制未爲適
中是冬羽上言依唐制天下郡縣為十道兩亰爲左右
計各署判官領之制三司使二員以羽爲左計使董儼
爲右計使中分諸道以隷焉未久以非便罷守本官出
知滑州丁内艱起復加給事中徙潭州遣使諭旨眞宗
即位遷工部侍郎連徙杭揚二州召權知開封府車駕
北廵判留司三司再為戶部度支使咸平四年以疾解
職拜禮部侍郎謝日召升便殿從容問諭勉以醫藥月
餘卒年五十八羽涉獵史傳好言事淳化中許王暴薨
或有以宮府舊事上聞者太宗怒追捕僚吏將窮究之
羽乘間上言曰漢戾太子竊弄父兵當時言者以其罪
當笞耳今許王之過未甚於是太宗嘉納之繇是被劾
者皆獲輕典嘗建議有唐以来凡制詔皆經門下省審
有非便者許其封駮請遵故事擇名臣專領其職迄今
不廢羽強力有吏幹尤小心謹事太宗嘗謂左右曰羽
有心計亦眀吏道但無執守與物推移耳歷劇職十年
始踰四十鬚鬢盡白亦可憐也羽出入計司凡十八年
習知金榖之事然頗傷煩急不逹大體景德二年長子
玠卒其妻自陳家貧無祿上憫之次子校書郎瓘爲奉
禮郎後爲殿中丞琰為太子中舍孫平仲天禧三年同
進士出身羽同時有劉式者亦久居計司剏端拱中三
年磨勘之法首以式主之
式字叔度袁州人也李煜時舉三傳中第歸宋歴遷大
理寺丞贊善大夫監通州豐利監及主三司都磨勘司
仍賜緋式又建議置主轄支收司以謹財賦出納時以
為當遷祕書丞與陳靖使高麗至道中併三勾院為一
命式領之再轉工部員外郎賜金紫遷刑部式深究簿
領之弊江淮間舊有横賦逋積至多式奏免之人以為
便然多所條奏檢校過峻爲下吏所訟免官卒眞宗追
錄前效賜其子立本學究出身次子立之後為國子博
士立德立禮並進士及苐立禮為殿中丞
劉昌言字禹謨泉州南安人少篤學文詞靡麗本道節
度陳洪進辟功曹參軍掌牋奏洪進遣子文顯入貢令
昌言偕行太祖親勞之太平興國二年洪進歸朝改鎮
徐州又辟推官五年舉進士入格太宗初惜科第止授
歸德軍掌書記八年復舉得第遷保信武信二鎮判官
宰相趙普鎮南陽重昌言有吏幹錢俶帥鄧表薦之移
泰寧軍節度判官入爲左司諫廣南安撫使淳化初趙
普留守西亰表為通判委以府政普疾屬昌言後事普
卒昌言感普知已經理其家事太宗以爲忠於所舉拜
起居郎賜金紫錢五十萬連對三日皆至日旰昌言捷
給詼詭能揣人主意無不稱旨太宗謂宰相曰昌言質
状非偉若以貌取失之子羽矣遷工部郎中踰月守本
官充樞密直學士與錢若水同知審官院二十八日遷
右諫議大夫同知樞密院事昌言驟用不爲時望所伏
或短其閩語難曉太宗曰惟朕能曉之又短其委母妻
鄉里十餘年不迎侍别娶旁妻太宗既寵之詔令迎歸
京師本州給錢辦装縣次續食時又有光祿丞何亮家
果州秘書丞陳靖家泉州不迎其親下詔戒諭文武官
父母在劍南峽路漳泉福建嶺南皆令迎侍敢有違者
御史臺糾舉以聞昌言自以登擢非次懼人傾奪會誅
凶人趙贊昌言與贊素善前在河南嘗保任之心不自
安因太宗言及近侍有與贊交者昌言蹶然出位頓首
稱死罪太宗慰勉之然自此惡其爲人以給事中罷出
知襄州上言水旱民輸稅愆期舊制六月開倉臣令先
一月許所在縣驛輸納以便民獲盗當部送闕下臣恐
吏柔懦不能制再亡命配隷軍籍此二事臣從便宜不
如詔書慮讒慝因而浸潤願陛下察之太宗下詔責其
不循舊章歛怨於民自今敢背棄詔條譴責不復恕至
道二年徙知荆南府眞宗即位就拜工部侍郎咸平二
年卒年五十八贈工部尚書子有方比部員外郎有政
虞部員外郎
張洎滁州全椒人曾祖旼澄城尉祖藴泗上轉運廵官
父煦滁州司法掾洎少有俊才博通墳典江南舉進士
解褐上元尉李景長子弘冀卒有司諡武宣洎議以為
世子之禮但當問安視膳不宜以武爲稱旋命改諡擢
監察御史洎自以論事稱旨遂肆彈擊無所忌大臣游
簡言等嫉之會景遷國豫章留煜居守即薦洎為煜記
室不得從未幾景卒煜嗣擢工部員外郎試知制誥滿
歲為禮部員外郎知制誥遷中書舍人清輝殿學士參
預機密恩寵第一洎舊字師黯改字偕仁清輝殿在後
苑中煜寵洎不欲離左右授職内殿中外之務一以諮
之每兄弟宴飲作妓樂洎獨得預為建大第宮城東北
隅及賜書萬餘卷煜嘗至其第召見妻子賜予甚厚洎
尤好建議每上言未即行必稱疾煜手札慰諭之始復
視事及王師圍城踰年城危甚洎勸煜勿降每引符命
云元象無變金湯之固未易取也北軍旦夕當自引退
苟一旦不虞即臣當先死既而城䧟洎攜妻子及槖装
自便門入止宮中紿光政使陳喬同升閣欲與俱死喬
自經氣絶洎反下見煜曰臣與喬同掌樞務國亡當俱
死又念主在誰能為王白其事不死將有以報也歸朝
太祖召責之曰汝教煜不降使至今日因出帛書示之
乃圍城日洎所草詔召上江救兵蠟丸書也洎頓首請
罪曰實臣所爲也犬吠非其主此其一爾他尚多有今
得死臣之分也辭色不變上奇之貸其死謂曰卿大有
膽不加卿罪今之事我無替昔日之忠也拜太子中允
歲餘判刑部太宗即位以其文雅選直舍人院考試諸
州進士未幾使高麗復命改戶部員外郎太平興國四
年出知相州眀年夏徙貝州是冬又知相州部内不治
轉運使田錫言其状代還洎求見廷辯上以其儒生不
責以吏事詔不問令以本官知譯經院遷兵部員外郎
禮戶二部郎中雍熙二年同知貢舉端拱初契丹寇邊
詔羣臣言事洎上奏以練兵聚榖分屯塞下來則備禦
去則勿追為要略會錢俶薨太常定諡忠懿洎時判考
功爲覆状經尚書省集議虞部郎中張佖奏駮曰按考
功覆状一句云亢龍無悔實非臣子宜言者況錢俶生
長島夷夙為荒服未嘗略居尊位終是藩臣故名不可
稱龍位不可為亢其亢龍無悔四字請改正事下中書
以詰洎對状曰竊以故秦國王眀德茂勲格於天壤處
崇高之富貴絶纖介之譏嫌太常禮院稽其功行定兹
嘉諡考功詳覆之際率遵至公故其議状云兹所謂受
寵若驚居亢無悔者也謹按易乾之九三云君子乾乾
夕惕若厲旡咎王弼注云處下體之極居上體之下履
重剛之險因時而惕不失其幾可以旡咎處下卦之極
愈於上九之亢易例云初九爲元士九二為大夫九三
為諸侯正義云易之本理以二體為君臣九三居下體
之極是人臣之體也其免亢龍之咎者是人臣之極可
以愼守免禍故云免亢極之禍也漢書梁商傳贊云地
居亢滿而能以謹厚自終楊植許由碑云錙銖九有亢
極一夫杜鴻漸讓元帥表云禄位亢極過踰涯量盧𣏌
郭子儀碑云居亢無悔其心益降李翰書霍光傳云有
伊周負荷之眀無九三亢極之悔張說祁國公碑云一
無目牛之全一無亢龍之悔也況考功状内止稱云受
寵若驚居亢無悔即本無亢龍無悔之語斯蓋張佖擅
改公奏罔冐天聰請以元状看詳反坐其人以懲姦妄
俄下詔曰張洎援引故實皆有依據張佖學識甚淺敷
陳失實尚示矜容免其黜降可罰一月俸洎未幾選為
太僕少卿同知京朝官考課拜右諫議大夫判大理寺
又充史舘脩撰判集賢院事淳化中上令史舘修撰楊
徽之等四人脩正入閤舊圖洎同奉詔因討論故事獨
草奏以聞洎又言按舊史中書門下御史臺為三署謂
侍從供奉之官今起居日侍從官先入殿庭東西立定
俟正班入一時起居其侍從官東西列拜甚失北面朝
謁之儀請凖舊儀侍從官先入起居行畢分侍立於丹
墀之下謂之蛾眉班然後宰相率正班入起居雅合於
禮臣又聞古之王者躬勤庶務其臨朝之疏數視政事
之繁簡唐初五日一朝景雲初始修貞觀故事自天寶
兵興之後四方多故肅宗而下咸隻日臨朝䨇日不坐
其隻日或遇隂霪盛暑大寒泥濘亦放百官起居䨇日
宰相當奏事即特開延英召對或夷蠻入貢勲臣歸朝
亦特開紫宸殿引見陛下自臨大寳十有五年未嘗一
日不鷄鳴而起聽天下之政雖剛健不息固天德之常
然而游焉息焉亦聖人之謨訓儻君父焦勞於上臣子
緘默於下不能引大體以爭則忠良之心有所不至矣
臣欲望陛下依前代舊規隻日視朝䨇日不坐其隻日
遇大寒盛暑隂霪泥濘亦放百官起居其䨇日於崇德
崇政兩殿召對宰臣常參官以下及非時蠻夷入貢勲
臣歸朝亦特開上閤引見並請凖前代故事處分奏入
不報時上令以儒行篇刻於版印賜近臣及新第舉人
洎得之上表稱謝上覽而嘉之翌日謂宰相曰羣臣上
章獻文朕無不再三省覽如張洎一表援引古今甚不
可得可召至中書宣諭朕意數月擢拜中書舍人充翰
林學士上顧謂近臣曰學士之職清要貴重非他官可
比朕常恨不得為之故事赴上日設燕教坊以雜戲進
久罷其事至是令盡設之仍詔樞密直學士呂端劉昌
言及知制誥柴成務等預會時以為榮俄判吏部銓嘗
引對選人上顧之謂近臣曰張洎富有文藝至今尚苦
學江東士人之冠也洎與錢若水同在翰林甚被寵顧
時劉昌言驟擢樞要人望甚輕董儼方掌財賦欲以計
傾之會楊徽之錢熙嘗言洎及若水旦夕當大用熙以
語昌言昌言曰洎必參政柄若水後進年少豈遽及此
時翰林小吏諮事在側昌言慮洎聞之即對小吏盡述
熙言令告洎洎方修飭邊幅以固恩寵疑徽之遣熙以
搆飛語中已遂白於上上怒召昌言質之以徽之爲鎮
安軍行軍司馬熙罷職通判朗州會皇子益王元傑改
封吳王行揚州潤州大都督府長史領淮南鎮江兩軍
節制洎當草制因上䟽議曰謹按前史皇子封王以郡
爲國置傅相及内史中尉等佐王為治自漢魏以降所
封之王始不之國朝廷命卿大夫臨郡即稱内史行郡
事東晉永和泰元之際有瑯邪王會稽王臨川王故謝
靈運王羲之等為會稽臨川内史即其事也唐有天下
以揚益潞幽荆五郡爲大都督署長史司馬爲上佐即
前代内史之類也其大都督之號非親王不授其揚益
等郡或有親王遥領朝廷命大臣臨郡者即皆長史副
大使知節度事也臣請質之前代段文昌出鎮揚州云
淮南節度副大使知節度事兼揚州大都督府長史李
載義鎮幽州云盧龍軍節度副大使知節度事兼幽州
大都督府長史即其例也今益王以揚潤二郡建社為
吳國王居大都督之任又已正領節度事豈宜却加長
史之號乃是國王自為上佐矣若或朝廷且以長史拜
受其加銜内又無副大使知節度使之目倘或他日别
命守將俾臨本郡即不知以何名目而授除也臣草創
之夕便欲上陳慮奏報往反有妨眀日宣降兹事有關
國體況吳王未領恩命尚可改正乞付中書門下商議
施行宰相以制命巳行難於追改洎又上表論列呂蒙
正言越王領福州長史今吳王獨為大都督居越王之
上非便上令俟異日除授并改正之至眀年上郊祀覃
慶遂改焉俄奉詔與李至范果張佖同脩國史又判史
舘洎博涉經史多知典故每上有著述或賜近臣詩什
洎必上表援引經傳以將順其意上因賜詩褒美有翰
長老儒臣之句與蘇易簡同在翰林尤不協及易簡參
知政事洎多攻其失既而易簡罷即以洎爲給事中參
知政事與寇凖同列先是凖知吏部選事洎掌考功爲
吏部官屬凖年少新進氣銳思欲老儒附已以自大洎
夙夜坐曹視事每冠帶候凖出入於省門揖而退不交
一談凖益重焉因延與語洎捷給善持論多為凖規畫
凖心伏乃兄事之極口談洎於上上欲進用又知其在
江左日多讒毁良善李煜殺潘佑洎嘗預謀心疑之翰
林待詔尹熙古吳郢皆江東人洎嘗善待之上一夕召
熙古軰侍書禁中因問以佑得罪故熙古言煜忿佑諫
說太直耳非洎謀也自是洗然遂加擢用蓋凖推挽之
也既同秉政奉凖愈謹政事一決於凖無所參預專脩
時政記甘言善柔而巳後因奏事異同凖復忌之至道
二年五月四方館使曹璨自河西馳騎入奏邊事言繼
遷率萬餘衆寇靈州上詔宰相呂端知樞密院事趙鎔
等各以所見畫策即日具奏來上呂端相率詣長春殿
見上言曰臣等若各述所見則非詢謀僉同之議望許
共為一状陳其利害洎越次奏曰端等備位輔弼上有
所詢問反緘默不言深失訏謨之體端曰洎欲有言不
過揣摩陛下意耳必無鯁切之理上默然翌日洎上䟽
引賈捐之棄珠崖事願棄靈武以省關西饋運上嘗有
此意既而悔之洎果迎合覽奏不悅既以䟽付洎謂之
曰卿所陳朕不曉一句洎惶恐而退上召同知樞密院
事向敏中等謂曰張洎上言果為呂端所料朕已還其
疏矣洎既議事不稱旨恐懼欲自固權位上已嫉凖專
恣恩寵衰替洎慮一旦同罷免因奏事大言寇凖退後
多誹謗凖但色變不敢自辯上由是大怒凖旬日罷未
幾洎病在告滿百日力疾請對方拜踣於上前左右掖
起之眀日上章求解職優詔不允後月餘改刑部侍郎
罷知政事奉詔嗚咽疾遂亟十餘日卒年六十四贈刑
部尚書以其二子皆爲京官洎風儀灑落文采清麗博
覽道釋書兼通禪寂虚無之理終日清談亹亹可聽尤
險詖好攻人之短李煜既歸朝貧甚洎猶丐索之煜以
白金頮面器與洎洎尚未滿意時潘愼脩掌煜記室洎
疑慎修教煜素與愼脩善自是亦稍疎之煜子仲㝢雅
好蒱博飲宴洎因切諫之仲㝢謝過後數月人有言仲
㝢蒱博如故洎遂與之絶及仲㝢死郢州葬京師洎亦
不赴弔與張佖議事不協遂為讐隙始以從父禮事佖
既而不拜尤善事内官在翰林日引唐故事奏内供奉
官藍敏政為學士使内侍裴愈副之上覽奏謂曰此唐
室弊政朕安可踵此覆轍卿言過也洎慙而退性鄙吝
雖親戚無所霑及江表故舊亦罕登其門素與徐鉉厚
善後因議事相忤遂絶交然手寫鉉文章訪求其筆札
藏箧笥甚於珍玩洎有文集五十卷行于世子安期至
國子博士方回後為虞部員外郎方回子懷玉王欽若
壻賜進士及第大理寺丞祕書校理
李惟清字直臣下邑人父仲行為章邱簿因徙家焉惟
清開寶中以三史解褐浩陵尉蜀民尚滛祀病不療治
聽於巫覡惟清擒大巫笞之民以爲及禍他日又加箠
焉民知不神然後教以醫藥稍變風俗時遣宦官督輸
造船木縱恣不法惟清奏殺之由是知名秩滿遷大理
寺丞太平興國三年遷為京湖北路轉運判官五年改
左贊善大夫充轉運副使升正使就改監察御史兼總
南路嘗入奏事太宗問曰荆湖累年豐稔又無徭役民
間蘇否惟清曰臣見官賣鹽斤為錢六十四民以三數
斗稻價方可買一斤廼詔斤減十錢徙亰西轉運使入
為度支判官改主客員外郎雍熙三年大舉取幽州惟
清以為兵食未豐不可輕動朝廷業已興師奏入不報
判度支許仲宣建議通鹽法以賣鹽歲課賦于鄉村與
戶稅均納惟清奉詔往荆湖諸路詳定奏言以鹽配民
非便遂罷使還上又問民間苦樂不均事惟清言前在
荆湖民市清酒務官釀轉鬻者斗給耗二升今三司給
一升民多他圖而歲課甚減詔復其舊未幾出為京東
轉運使會募丁壮為義軍惟清曰若是天下不耕矣三
上䟽諫繇是獨選河北而餘路悉罷擢屯田郎中度支
副使端拱初遷右諫議大夫歴戶部使改度支使會遣
使河朔治方田大發兵惟清以盛春妨農懇求罷廢太
宗曰兵夫已發矣止令完治邊城而已淳化三年遷給
事中充鹽鐵使遂以帳式奏御太宗曰費用若此民力
久何以堪如可減省即便裁度惟清曰此開寳軍興之
際其數倍多盖以將帥未得其人邊事未寧屯兵至廣
也臣聞漢有衛青霍去病唐有郭子儀李晟西北望而
畏之如此則邊事息而支用減矣望愼擢將帥以有威
名者俾安邊塞庶節費用上言彼一時此一時也今之
西北變詐與古不同選用將帥亦須深體今之幾宜韓
彭雖古之名將以彼時之見制今之敵亦恐不能成功
今縱得人未可便如古委之此乃機事卿所未知也淮
南榷貨務賣岳茶斤為錢百五十主吏言陳惡者二十
六萬六千餘斤惟清擅減斤五十錢不以聞滁泗濠楚
州漣水軍亦以岳茶陳惡減價市之計虧錢萬四千餘
貫爲勾院吏盧守仁所發左授衞尉少卿黜判官李琯
為本曹員外郎賜守仁錢十五萬俄出知廣州至道初
就拜右諫議大夫太宗聞其廉平詔奬之二年徙廣南
東西路都轉運使尋召拜給事中踰月同知樞密院事
惟清倜儻自任有鉤距臨事峻刻所至稱強幹然以俗
吏進無人望纔數月眞宗即位加刑部侍郎復除御史
中丞既去樞要怫鬱尤甚肆情彈擊咸平元年卒年五
十六贈戶部尚書子永錫蔭至光祿寺丞頗涉學屬辭
尚氣少檢喜交結馮拯王濟皇甫選多與之遊日聚舉
子於家談議時政眞宗將幸河朔永錫猶服父喪上章
大言列詆近臣自謂有致太平滅敵之術選為戶部判
官因對袖表以獻又自薦揚眞宗駐蹕大名召赴行在
試策不中貶瀧水縣主簿選為南劍州團練副使俄復
光祿寺丞六年又坐交游非類監和州商稅後至右贊
善大夫次子永德至殿中丞
論曰張宏為樞副當用兵之際循默備位趙昌言為御
史中丞屢上書言兵乃兩易之中丞可使循默者居之
乎宋失政矣昌言識李沆器王旦陳恕取士得王曾舉
代得寇凖皆可謂知人之眀然趙好奬拔而頗樹黨與
終以取敗陳典貢舉務黜南士以避嫌疑皆非君子所
為也昌言尚氣敢言恕為宋人能吏之首庶足稱矣劉
昌言感趙普之遇身後經理其家然委親鄉里十年而
不迎侍厚薄失措又何取乎張洎初勸李煜勿降既而
不能死之犬吠非主之對徒以辯舌僥倖得免厥後揣
摩百端讒毁正直利口之士鮮不為反覆小人也李惟
清居臺端恨失政柄恣情鷙擊舊史稱為俗吏又奚責
焉
宋史卷二百六十七
