宋史卷一百八十七
元中書右丞相總裁托克托等修
兵志第一百四十
兵一(禁軍上)
宋之兵制大槩有三天子之衞兵以守京師備征戍曰
禁軍諸州之鎮兵以分給役使曰廂軍選於戶籍或應
募使之團結訓練以為在所防守則曰鄉兵又有蕃兵
其法始於國初具籍塞下團結以爲藩籬之兵其後分
隊伍給旗幟繕營堡備器械一律以鄉兵之制今因舊
史纂修兵志特置于熙寧保甲之前而附之鄉兵焉其
軍政則有召募揀選廪給訓練屯戍遷補器甲馬政八
者之目條分而著之以見歴朝因革損益之不同而世
道之盛衰亦具是矣嗟乎三代遠矣秦漢而下得寓兵
於農之遺意者惟唐府衞爲近之府衞變而召募因循
姑息至於藩鎮盛而唐以亡更歴五代亂亡相踵未有
不由於兵者太祖起戎行有天下收四方勁兵列營京
畿以備宿衛分番屯戍以捍邊圉于時將帥之臣入奉
朝請獷暴之民收隷尺籍雖有桀驁恣肆而無所施於
其間凡其制為什長之法階級之辨使之内外相維上
下相制截然而不可犯者是雖以矯累朝藩鎮之弊而
其所懲者深矣咸平以後承平既久武備漸寬仁宗之
世西兵招刺太多將驕士惰徒耗國用憂世之士屢以
為言竟莫之改神宗奮然更制於是聯比其民以為保
甲部分諸路以隷將兵雖不能盡拯其弊而亦足以作
一時之氣時其所任者王安石也元祐紹聖遵守成憲
迨崇寧大觀間增額日廣而乏精銳故無益於靖康之
變時其所任者童貫也建炎南渡收潰卒招群盜以開
元帥府其初兵不滿萬用張韓劉岳為將而軍聲以振
及秦檜主和議士氣遂沮孝宗有志興復而未能光寧
以後募兵雖衆土宇日蹙況上無馭將之術而將有中
制之嫌然沿邊諸壘尚能戮力效忠相與維持至百五
十年而後亡雖其祖宗深仁厚澤有以固結人心而制
兵之有道綜理之周密於此亦可見矣
禁兵者天子之衛兵也殿前侍衛二司總之其最親近
扈從者號諸班直其次總於御前忠佐軍頭司皇城騏
驥院皆以守京師偹征伐其在外者非屯駐屯泊則就
糧軍也太祖鑒前代之失萃精銳於京師雖曰增損舊
制而規橅宏遠矣建隆元年詔殿前侍衞二司各閱所
掌兵揀其驍勇升為上軍老弱怯懦置剰員以處之詔
諸州長吏選所部兵送都下以補禁旅之闕又選強壯
卒定為兵樣分送諸道其後代以木梃為高下之等散
給諸州軍委長吏都監等召募教習俟其精練即送闕
下二年改左右雄捷左右驍武軍並為驍捷左右備征
為雲騎左右平遠為廣捷左右懷德為懷順四年賜河
東樂平縣歸降卒元威以下二百六十六人衣服錢絹
有差立為效順指揮乾德二年詔遼州降軍宜以效順
懷恩為名三年四月詔改西川感化耀武等軍並為虎
捷九月上御講武殿閱諸道兵得萬餘人以騎兵為驍
雄步軍為䧺武並隷侍衞司且命王繼勲主之給緡錢
俾娶妻繼勲縱之白日掠人妻女街使不能禁帝聞大
怒捕斬者百人小黃門閻承翰見而不奏亦杖數十開
寳七年泰寕軍節度使李從善部下及江南水軍凡千
三十九人並黥面隷籍以歸化歸聖為額太平興國二
年詔改簇御馬直曰簇御龍直鐡騎曰日騎龍捷曰龍
衞控鶴曰天武虎捷曰神衛骨朵子直曰御龍骨朵子
直寬衣控鶴曰寬衣天武䧺威曰䧺勇龍騎曰䧺猛八
年改濮州平海指揮為崇武雍熙四年改殿前司日騎
&KR1579;直指揮為捧日&KR1579;直日騎改為捧日驍猛改為拱辰
䧺勇改為神勇上鐡林改為殿前司虎翼腰弩改為神
射侍衛步軍司鐡林改為侍衞司虎翼至道元年帝閱
禁兵有挽彊弩至一石五斗連二十發而有餘力者顧
謂左右曰今宇内阜安材武間出&KR0707;矢之妙亦近代罕
有也又令騎步兵各數百東西列陣挽彊彀弩視其進
退發矢如一容止中節因曰此殿庭間數百人爾猶兵
威可觀况堂堂之陣數萬成列者乎咸平三年詔定州
等處本城廳子無敵忠銳定塞指揮巳並升充禁軍馬
軍雲翼指揮依逐州軍就糧令侍衞馬軍司管轄定州
揀中廳子第一充雲翼第一第二充雲翼第二相州廳
子第一充雲翼第三第二充雲翼第四保州無敵第一
充雲翼第五第二充雲翼第六忠銳充雲翼第七威勇
軍無敵第一充雲翼第八第二充雲翼第九忠銳充雲
翼第十靜戎軍無敵充雲翼第十一寧邊軍無敵充雲
翼第十二北平塞無敵充雲翼第十三深州無敵充雲
翼第十四北面諸處應管本城定塞指揮已下鎮定州
高陽關路都總管並充禁軍馬軍雲翼指揮纔候升立
訖分析遂指揮員兵士人數就糧州府本指揮見在去
處以聞四年詔陕西沿邊州軍兵士先選中者並升為
禁軍名保捷五年正月置廣捷兵士五指揮五月命使
臣分往邠寕環慶涇原儀渭隴鄜延等州於保安保毅
軍内與逐處官吏選取有力者共二萬人各於本州置
營升為禁軍號曰振武指揮既而帝曰邊防闕兵朝廷
須為制置蓋不得已也候邊鄙乂寕即可銷弭六月以
河東州兵為神銳二十四指揮神虎十指揮又升石州
廳子軍為禁軍又以威虎十指揮隷虎翼景德四年詔
河東廣銳神銳神虎軍以見存為定額缺則補之大中
祥符元年詔侍衞步軍司閱保寕軍士分為四等其第
一等徙營亳州永城縣餘聽歸農無家可還者隷諸州
為剩員四年宣示永安縣永安指揮兵八千餘人以奉
諸陵其知軍額猶隷西京本城廂軍可賜名奉先指揮
升為禁軍在清塞之下八年置禁軍左右清衞二指揮
在雄武弩手之上散卒月給鐡錢五百以奉宫觀仁宗
即位海内承平而留神武偹始幸安肅教場觀飛山雄
武發砲命奉日天武神衞虎翼四軍為戰陣法拔其擊
刺騎射之精者稍遷補之由天聖至寶元間增募諸軍
陕西蕃落廣銳河北雲翼京畿廣捷虎翼效忠陜西河
東清邊弩手京西江淮荆湖歸遠總百餘營康定初趙
元昊反西邊用兵詔募神捷兵易名萬勝為營二十所
募多市井選愞不足以備戰守是時禁兵多戍陕西並
邊土兵雖不及等然驍勇善戰京師所遣戍者雖稱魁
頭大率不能辛苦而摧鋒䧟陣非其所長又北戍及川
峡荆湘嶺嶠間多不便習水土故議者欲益募土兵為
就糧於是增置陕西蕃落保捷定功河北雲翼有馬勁
勇陕西河北振武河北京東武衞陕西京西壯勇延州
青澗登州澄海弩手京畿近郡亦增募龍騎廣勇廣捷
虎翼步闘步武復升河北招收無敵廳子馬陕西制勝
并州克戎騎射麟州飛騎府州威遠秦州建威慶州有
馬安塞保州威邊安肅軍忠銳嵐府州建安登州平海
皆為禁兵增内外馬步凡數百營又京東西河北河東
江淮荆湖兩浙福建路各募宣毅大州二營小州一營
凡二百八十人岢嵐軍别置床子弩砲手時吏以所募
多寡為賞罰格諸軍子弟悉聽隷籍禁軍闕額多選本
城補填故慶歷中外禁廂軍總一百二十五萬視國初
為最多西師既罷上患兵冗帑庾不能給乃詔省兵數
萬人皇祐二年川峽增置寧遠五年江淮荆湖置教閱
忠節州一營大州五百人小州三百人於是宣毅寖廢
不復補而荆湖廣南益募雄略至和二年廣桂邕州置
有馬雄略眀年併萬勝為十營其後議者謂東南雖無
事不宜弛偹嘉祐四年乃詔荆南江寧府揚盧洪潭福
州募就糧軍號威果各營於本州又益遣禁軍駐泊長
吏兼本路兵馬鈐轄選武臣為都監專主訓練於是東
南稍有備矣七年宰相韓琦言祖宗以兵定天下凡有
征戍則募置事已則併故兵日精而用不廣今二邊雖
號通好而西北屯邊之兵常若待敵之至故竭天下之
力而不能給不於此時先慮而豫備之一旦邊陲用兵
水旱相繼卒起而圖之不可及矣又三路就糧之兵雖
勇勁服習然邊儲貴踊常苦難贍若其數過多復有尾
大不掉之患京師之兵雖雜且少精然漕於東西廣而
易供設其數多得彊幹弱枝之勢祖宗時就糧之兵不
甚多邊陲有事則以京師兵益之其慮深而其費鮮願
詔樞密院同三司量河北陕西河東及三司榷貨務歲
入金帛之數約可贍京師及三路兵馬幾何然後以可
贍之數立為定額額外罷募闕即增補額外數已盡而
營畸零則省併之既見定額則可以定其路馬步軍一
營以若干為額仍請覈見開寳至道天禧慶歷中外兵
馬之數蓋開寶至道之兵太祖太宗以之定天下服四
方也天禧之兵真宗所以守成備豫也慶歷之兵西師
後增置之數也以祖宗之兵視今數之多少則精冗易
判裁制無疑矣於是詔中書樞密院同議樞密院奏開
寶之籍總三十七萬八千而禁軍馬步十九萬三千至
道之籍總六十六萬六千而禁軍馬步三十五萬八千
天禧之籍總九十一萬二千而禁軍馬步四十三萬二
千慶歷之籍總一百二十五萬九千而禁軍馬步八十
二萬六千視其所募兵寖多自是稍加裁制以為定額
英宗即位詔諸道選軍士能引弓二石彍弩四石五斗
送京師閱試第升軍額明年併萬勝為神衞三年京師
置雄武第三軍時宣毅僅有存者然數詔諸路選廂軍
壯勇者補禁衞而退其老弱焉蓋治平之兵一百十六
萬二千而禁軍馬步六十六萬三千云熙寧元年十二
月詔京東武衞四十二指揮並分隷河北都總管司六
指揮隷大名府路三十六指揮均隷定州高陽關兩路
更戍其休番者選差兵官三人依河北教閱新法訓練
仍差使臣押教又詔京東路募河北流民招置教閱廂
軍二十指揮以忠果為額青鄆淄齊州各三指揮濟兗
曹濮州各兩指揮三年十二月樞密使文彦博等上在
京開封府界及京東等路禁軍數帝亦參以治平中兵
數而討論焉遂詔殿前虎翼除水軍一指揮外存六十
指揮各以五百人為率總三萬四百人在京增廣勇五
指揮共二千人開封府界定六萬二千人京東五萬一
千二百人兩浙四千人江東五千二百人江西六千八
百人湖廣八千三百人湖北萬二千人福建四千五百
人廣南東西千二百人川陕三路四千四百人為額在
京其餘指揮并河東陜西京西淮南路既皆撥併唯河
北人數尚多乃詔禁軍以七萬為額初河北兵籍比諸
路為多其緣邊者且仰給三司至是而撥併畸零立為
定額焉是時京東增置武衞軍分隷河北四路後又以
三千人戍揚杭州江寧府其後又團結軍士置將分領
則謂之將兵云七年正月詔頒諸將班直禁軍名額殿
前司諸班殿前指揮使内殿直散員散指揮散都頭散
袛候金槍東西招箭散直鈞容直諸直御龍御龍骨朵
御龍弓箭御龍弩直諸軍捧日&KR1579;直捧日左射捧日寬
衣天武&KR1579;直天武左射天武歸明渤海拱聖神勇吐渾
驍騎驍勝宣武虎翼水軍寧朔龍猛捧日第五軍捧日
第七軍天武第五軍天武第七軍契丹直第一契丹直
第二神騎廣勇步鬭龍騎驍猛雄勇太原府就糧吐渾
潞州就糧吐渾左射清朔擒戎廣捷廣德驍雄雄威侍
衞馬軍司龍衞&KR1579;直龍衞左射龍衞恩冀州員僚直忠
猛定州散員驍捷雲騎武騎龍衛第十軍揀中龍衞新
立驍捷飛捷驍武廣銳雲翼禁軍有馬勁勇廳子馬無
敵克勝飛騎威遠克戎萬捷雲捷横塞慶州有馬安塞
蕃落有馬雄略員僚剰員直侍衞步軍司神衞虎翼水
軍神衞第十軍步武武衞牀子弩雄武飛山雄武神衞
振武来化雄武弩手上威猛招收雄勝澄海水軍弩手
神虎保捷捉生清邊弩手制勝定功青澗平海雄武效
忠宣毅建安威果川效忠揀中雄勇懷順懷恩勇捷威
武靜戎弩手忠遠寧遠忠節教閱忠節川忠節神威歸
遠雄略下威猛彊猛壯勇橋道清塞武嚴宣效神衞剰
員奉先園揀中六軍(左龍武右龍武左羽林右羽林左神武右神武)御營喝探
新團立揀中剰員諸班直資次相壓殿前指揮使御龍
直御龍骨朵子直内殿直散員散指揮使散都頭散袛
候金槍東西班御龍弓箭直御龍弩直招箭班散鈞容
直諸軍資次相壓捧日&KR1579;直捧日左射捧日寬衣天武
天武&KR1579;直天武左射天武龍衞&KR1579;直龍衞左射龍衞神
衞歸明渤海拱聖神勇恩冀州員僚直忠猛定州散員
吐渾驍騎驍捷雲騎驍勝宣武武騎殿前司虎翼殿前
司虎翼水軍寧朔龍猛步軍司虎翼步軍司虎翼水軍
捧日第五軍捧日第七軍天武第五軍天武第七軍龍
衞第十軍揀中龍衞神衞第十軍契丹直第一契丹直
第二神騎廣勇步鬭龍騎驍猛雄勇太原府就糧吐渾
潞州就糧吐渾清朔擒戎新立驍捷飛捷驍武廣銳雲
翼禁軍有馬勁勇步武武衞牀子弩雄武飛山雄武神
銳振武来化雄武弩手上威猛廳子馬無敵招收雄勝
廣捷廣德克勝飛騎威遠澄海水軍弩手克戎驍雄雄
威萬捷雲捷横塞神虎保捷慶州有馬安塞蕃落捉生
清邊弩手制勝定功有馬雄略青澗平海雄武效忠宣
毅建安威果川效忠揀中雄勇懷順懷恩勇捷威武下
威武静戎弩手忠勇寧遠忠節教閱忠順川忠節神威
歸遠雄略下威猛強猛壯勇員僚剩員直橋道川橋道
步軍司清塞武嚴宣效神衞剰員奉先園揀中六軍御
營喝探新團立揀中剰員諸禁軍名額係捧日天武龍
衞神衞為上軍五百文已上料錢見錢為中軍不滿五
百文料錢見錢并捧日天武第五第七軍龍衞神衞第
十軍驍猛雄勇驍雄雄威為下軍元豐五年十月詔諸
路教閱廂軍於下禁軍内增入指揮名額排連並同禁
軍蓋熙寧之籍天下禁軍凡五十六萬八千六百八十
八人元豐之籍六十一萬二千二百四十三人哲宗即
位四方用兵增戍益廣元祐元年三月寄招河北路保
甲充填在京禁軍闕額龍神衞以年二十以下中軍以
下以年二十五以下者雖短小一指並招刺焉二年詔
西關堡防拓禁軍和雇入役復置河北河東陜西府界
馬步軍七年河東陜西路諸帥府敢勇以一百人為額
專隷經略司紹聖四年陕西路增置蕃落馬軍是年蘭
州金城置步軍保捷馬軍蕃落元符元年利州路興元
府閬州各增置就糧武寧又湖北江東各增置有馬雄
略涇原路新築南年會賜名西安州戍等共以七千人
爲額仍招置馬軍蕃落步軍保捷天都臨羌砦戍守各
以三千人為額仍各置馬軍蕃落步軍保捷永興軍等
路創置蕃落河北大名府等二十二州共創置馬軍廣
威步軍保捷以河北大水招刺流民故也二年正月環
慶增置敢勇二百人四月環慶路都總管司言本路新
展定邊城北之横山興平等處城砦尤深乞增置住營
馬軍蕃落步軍保捷六月環慶路都總管司言展築慶
州白豹城合增置住營馬步軍又鄜延路都總管司言
本路新築米脂等八堡砦合增置土兵馬步軍皆從之
三年樞密院奏河北增置馬軍廣威步軍保捷二萬餘
人欲令揀選升換在京闕額軍分從之自紹聖以来陕
西河東連用兵六年進築未已覆軍殺將供給不可勝
紀徽宗崇寕元年九月荆湖北路增置禁軍以靖安名
十月川陕置安遠軍三年三月隴右都護奏乞於鄯州
置水軍守河浮橋又樞密院乞增置府界京東西等路
步軍荆湖南路雄略皆從之十月京東西河東北開封
府界創置馬步軍五萬人馬軍以崇捷崇銳名步軍以
崇武崇威名合用緡錢二百八十萬有奇以常平封樁
等錢支用蔡京之請也京又言今拓地廣戍兵少當議
添置兵額以為邊備從之四年十一月廣西路置刀牌
手三千人於切要州軍更戍以寧海名十二月詔四輔
屏翰京師兵力不可偏重可各以二萬人為額五年環
慶路進築徐丁臺城賜名安邊置馬軍蕃落步軍保捷
大觀元年五月延安置錢監兵閏十月靖州置宣節十
一月兩浙東西路各增置禁軍宣和三年内侍制置所
譚稹奏以方臘既平乞節鎮增添禁軍兩指揮餘州軍
一指揮又乞除温處衢婺外將禁軍更招置成十指揮
又乞增置嚴州威果禁軍並從之五年二月尚書省言
古者六軍為王之爪牙羽林則禁衞之總名也今臣僚
使令兵卒所居營分曰六軍而復有左右羽林之名稱
謂失當若將揀中六軍并六軍指揮並改為廣效内揀
中六軍作第一指揮左龍武第二左羽林第三左神武
第四右龍武第五右羽林第六右神武第七從之靖康
元年詔廣西宜融二州實為極邊舊置馬軍難議減省
且依元降指揮招置自元豐而後民兵日盛募兵日衰
其募兵闕額則收其廪給以為民兵教閱之費元祐以
降民兵亦衰崇寧大觀以来蔡京用事兵弊日滋至於
受逃亡收配隷猶恐不足政和之後久廢蒐補軍士死
亡之餘老疾者徒費廪給少徤者又多冗占階級既壞
紀律遂亡童貫握兵勢傾内外凡遇陣敗恥於人言第
申逃竄河北將兵十無二三往往多住招闕額以其封
樁為上供之用陜右諸路兵亦無幾种師道將兵入援
止得萬五千人故靖康之變雖畫一之詔哀痛激切而
事已無及矣高宗南渡始建御營司未幾復併御營歸
樞密院紹興四年改御前五軍為神武軍御營為神武
軍副並隷樞密院五年上以祖宗故事兵皆隷三衙乃
廢神武中軍隷殿前司於是殿司兵柄始一乾道元年
詔殿前兵馬權以七萬三千人為額諸屯駐大軍則皆
諸將之部曲高宗開元帥府諸將兵悉隷焉建炎後諸
大將兵寖盛因時制變屯無常所如劉光世軍或在鎮
江池州太平韓世忠軍或屯江州江隂岳飛一軍或屯
宜興蔣山王彦八字軍隨張浚入蜀吳玠兵多屯鳳州
大散關和尚原是時合内外大軍十九萬四千餘川陕
不與焉及楊沂中將中軍總宿衞江東劉光世淮東韓
世忠湖北岳飛湖南王爕四軍共十九萬一千六百亦
未嘗有屯紹興十一年范同以諸將握兵難制獻謀秦
檜且以柘臯之捷言於上召張俊韓世忠岳飛入覲張
俊首納所部兵分命三帥副校各統其所部自為一軍
更銜曰統制御前軍馬罷宣撫司遇出師取旨兵皆隷
樞密院屯駐仍舊而四川大將兵曰興成階鳳文龍利
門金洋綿房西和州大安軍興元隆慶潼州府凡十四
郡亦分屯就糧焉乾道之末各州有都統司領兵建康
五萬池州一萬二千鎮江四萬七千楚州武鋒軍一萬
一千鄂州四萬九千荆南二萬興元一萬七千金州一
萬一千其後分屯列戍增損靡常所可考者綂制綂領
正將副將凖備將之目也至於水軍之制則有加於前
者南渡以後江淮皆為邊境故也建炎初李綱請於沿
江淮河帥府置水兵二軍要郡别置水兵一軍次要郡
别置中軍招善舟楫者充立軍號曰凌波樓船軍其戰
艦則有海鰍水哨馬雙車得勝十棹大飛旗捷防沙平
底水飛馬之名隆興以後至于寶祐景定間江淮沿流
堡隘相望守禦益繁民勞益甚迨咸淳末廣東籍蜑丁
閩海拘舶船民船公私俱弊矣其禁軍將校則有殿前
司都指揮使副都指揮使都虞候各一人諸班直都虞
候指揮使都知副都知押班御龍諸直有四直都虞候
本直各有都虞候指揮使副指揮使都頭副都頭十將
將虞候馬步軍有捧日天武左右四廂都指揮使捧日
天武左右各有都指揮使每軍有都指揮使都虞候每
指揮有指揮使副指揮使每都有軍使(步軍謂之都頭)副兵馬
使(步軍謂之副都頭)十將將虞候承局押官所領諸班直指揮
騎兵步兵之額叙列如左以其前後之異同者分為建
隆以来之制熙寧以後之制而將兵水兵之制可考者
因附著於後云
建隆以来之制
騎軍殿前指揮使(左右班二宋初以舊府親從帶甲之士及諸班軍騎中選武藝絶倫者充)
内殿直(左右班四周制簡軍校暨武臣子弟有材勇者立又有川班直殿直乾德三年平蜀得竒兵簡)
(閱材貌魁偉便習騎射者凡百二十人立開寶二年廢)散員(左右班四周制招置諸州豪傑立散指揮)
(散都頭散祗候凡十二班又於北面驍騎員僚直及諸軍内簡閱填補咸平五年定州路都部署王起言緣邊)
(有強梁軰常居四界擾動邊境請厚給金帛募充散員從之)散指揮(左右班四)散都頭(左右)
(班二)金槍班(左右班二舊名内直太平興國初改選諸軍冲善用槍槊者補之)東西班(弩手)
(龍旗直招箭班共十二舊號東西班承旨淳化二年改為殿前侍東西各第一第二弩手龍旗直班六並帶甲)
(選諸班及不帶甲班增補其東第二茶酒及第三西第四班不帶甲並以諸軍員使臣及没王事者子弟為之)
(又擇善弓箭者為招箭班)散直(左右班四雍熙四年以諸道募置藩鎮廳頭軍將及詣登聞院求試武藝)
(者立咸平元年選諸節度使從人騎御馬小㡳增補)鈞容直(班二太平興國三年選諸軍諳曉音樂騎)
(御馬小底立淳化二年改之)外殿直(班一諸班衞士中年多者號看班外殿直後削看班之號或詣)
(諸道攝軍校之職部分州兵謂之權管國初又有内員僚直開寳中廢太平興國四年征太原得上軍天禧四)
(年併入此班)捧日(并左射&KR1579;直弩手左第五軍總指揮三十五京師三十三雍丘鄭各一舊號小底周)
(改為鐡騎太平興國二年改為日騎雍熙四年改今名分左右廂各四軍雍熙三年選善槍槊者充&KR1579;直淳化)
(三年選善左射者為左射咸平五年選天武拱聖驍騎善弩射者為弩手)契丹直(三咸平許夀各一後)
(唐置旋廢開寶三年以遼人内附之衆復置太平興國中因事復置旋廢)歸眀渤海(指揮二京師太)
(平興國四年征幽州以渤海降兵立)拱聖(指揮二十一京師乾德中選諸州騎兵送闕下立為驍雄後改)
(驍猛雍熙四年又改拱辰未幾改今名)吐渾小底(舊指揮五治平中併為二京師太平興國四年)
(平太原獲吐渾子弟又選監牧諸軍中所有者充)驍騎(指揮二十三京師太平興國四年置後又選掉)
(搨索兵及左右教駿兵增置雍熙四年改殿前司步闘弩手為驍騎弩手淳化四年選壯勇超絶者為上驍騎)
(在本軍之上咸平五年分左右廂舊又有殿前小底至道二年選驍騎馬直及善射者充後廢)驍勝(左右)
(指揮各五京師咸平三年選教駿驍騎諸軍備征子弟材勇者立)寧朔(指揮十京師尉氏各三雍&KR0588;渭)
(河陽河隂各一咸平三年選教駿諸軍備征及外州兵立)龍猛(指揮八京師太平興國中揀閱龍騎及諸)
(州部送招獲群盗取其材勇者立淳化四年又擇精悍者為教閱龍猛以備擒盜在本軍之上景德四年又選)
(龍騎驍騎兵增之)飛猛(指揮二咸平二年選龍猛驍騎兵子弟之材勇者立)驍猛(指揮四尉氏三)
(太康一舊號驍雄太平興國中改雍熙四年以拱聖年多者爲拱辰軍其次等者如故景德四年以拱聖年多)
(者隷之)神騎(指揮十八雍丘十三咸平五端拱二年選驍雄新配人及教駿借事等兵立淳化二年廢)
(掉搨索軍隷之咸平二年又擇教駿備征及外州增之)驍雄(指揮四咸平陳留各二太平興國八年遷)
(驍猛中次等者立景德中以驍騎驍勝寧朔軍年多者隷之)吐渾直(指揮三太原二潞一太平興國)
(八年太原遷雲州及河界吐渾立屯并代州雍熙三年又得雲朔歸明吐渾增立屯潞州)安慶直(四太)
(原一潞三太平興國四年遷雲朔及河東歸明安慶民分屯并潞等州給以土田雍熙四年立)三部落
(指揮一太原太平興國四年親征幽州遷雲朔應等州部落於并州因立)淸朔(指揮四西京二許汝各一)
(太平興國四年遷雲朔州民於内地得自置馬以為騎兵謂之家戶馬雍熙四年立)擒戎(指揮五西京許)
(各二汝一太平興國四年遷雲朔州民於西京許汝等州給以土田充家戶馬端拱二年立)新安内
員僚直(五端拱二年成德軍節度使田重進言易州静砦兵先屯鎮州賊䧟勇䧟谷盡俘其家請以其)
(軍備宿衞因而立此直後廢天聖後無)散袛候(左右班二天聖前無)步鬭(指揮六尉氏太康各)
(一蔡四慶歷中增置天聖前無)步軍御龍直(左右二舊號簇御直太平興國二年改為簇御龍直)
(後改今名)御龍骨朵子直(左右二舊號骨子直太平興國二年改為御龍散手直後改今名)
御龍弓箭直(五選天武諸軍材貌魁傑者充)御龍弩直(五)天武(并寬衣&KR1579;直左)
(射總指揮三十四京師二十三咸平一)神勇(上下共二十一指揮乾德中揀閱諸軍壯實而大體者立)
(為雄威太平興國二年改為雄勇雍熙四年改今名淳化四年選武藝超絶者立為上神勇以備擒盜)宣
武(上下共二十指揮京師太平興國二年併效節忠猛二軍立又選諸軍及鄉兵增之至道二年又選軍頭)
(司步直善用槍槊掉刀者立殿前步直後廢)虎翼(太平興國中揀雄武弩手立為上鐡林又於雄武定)
(遠寧勝床子弩手飛山雄武等軍選勁兵以增其數雍熙四年改分左右四軍淳化四年選本軍精銳者為上)
(虎翼以備擒盜咸平二年并廣勇軍隷之大中祥符六年詔在京諸軍選江淮士卒善水者習戰於金明池立)
(為虎翼水軍舊指揮六十二景德中增六京師)雄勇(舊號雄威太平興國二年改今名雍熙四年改神勇)
(復於本軍選退入次等者為之舊指揮五至和五年增為入咸平三鄆二許鄭滑各一)廣德(開寶四年)
(平廣南以其兵隷殿前司次等隷八作司闕則選廣南諸州兵補之雍熙三年選八作司之強壯者為揀中總)
(指揮十咸平尉氏陽武河陽滄鞏白波各一西京三)廣勇(淳化二年選神射鞭箭雄武效忠等軍彊壯善)
(射者立為廣武大中祥符二年改今名舊指揮二十三慶歷中增為四十三每指揮十為一軍京師五陳留二)
(十二咸平東明太原胙城南京各二襄邑陽武鄆各一滑三)廣捷(舊名左右平遠建隆二年改咸平五)
(年又選廣德神威等軍教以標槍旁牌補之舊指揮五景祐中增五明道中增十慶歷增三十六總五十六陳)
(留八咸平六雍丘四㐮邑尉氏許各三太康扶溝南京亳河隂潁寧陵各二陳六滑曹鄧蔡廣濟榖熟永城㐮)
(城葉各一)雄威(雍熙四年選神勇兵退入第二等立為神威後改今名指揮十考城㐮邑陳留各一南京)
(四陳二)宣威(雍熙四年選神勇宣武兵退入次等者立上下指揮二咸平㐮邑各一)龍騎(建隆)
(間以諸道招致及捕獲群寇立號有馬步人見陣即步闘淳化三年選本軍年多者為帶甲剰員咸平以後又)
(以本軍及龍猛退兵增之舊指揮八康定中取配隷充軍者增置為指揮二十分三軍京師四尉氏雍丘咸平)
(鄭各二南京陳蔡河陽潁單泗波各一)神射(兩浙州兵舊號腰弩雍熙四年改今名淳化元年部送闕)
(下選其彊者為廣武次等復為本軍指揮五陳留三雍丘二)步鬭(雍熙三年選諸州廂軍之壯勇者立)
(後廢此下二軍天聖後無)鞭箭(雍熙三年選兩浙兵為鞭箭次等者為忠節鞭箭端拱二年併為一至道)
(元年發此兵援靈州芻粟喪車重兵器於浦洛河詔免死後廢)
侍衞司侍衞親軍馬步軍都指揮使副都指揮使都虞
候各一人馬軍都指揮使副都指揮使都虞候各一人
步軍亦如之自馬步軍都虞候已上其員全闕即馬步
軍都指揮使等各領其務與殿前號為三司馬步軍有
龍衞神衞左右四廂都指揮使都虞候每指揮有都指
揮使副指揮使餘如殿前司之制所領騎兵步兵之額
叙列如左
騎軍員僚直(顯德中周平三關召募強人及選高陽關馳捷兵為北面兩直建隆初選諸州騎兵)
(及蕃鎮廳頭召募人等為左三直太平興國四年平太原選其騎兵為右三直北面兩直營貝冀隷高陽關都)
(部署大中祥符中改為貝州左直冀州右直後改四直京師二思冀各一)龍衞(舊號護聖周廣順中改龍)
(捷建隆二年揀去衰老以諸州所募精勁者補之太平興國二年改分左右廂四年平太原選其降兵為揀中)
(龍衛雍熙二年又揀善槍槊者為&KR1579;直淳化三年選剰員堪披甲者為帶甲剰員五年又揀善左射者為左射)
(指揮四十四京師三十八雍丘尉氏河陽各一澶三)忠猛(咸平二年置指揮一定州)散員(咸平五年)
(置指揮一定州)驍捷(周顯德中平三關揀諸州士卒壯勇者為河北驍捷宋初隷高陽關都部署建隆二)
(年廢左右驍武以其兵来隷乾德中又選備征及嵐州歸附之兵為河南驍捷其後止以驍捷為名太平興國)
(四年平太原揀閱降兵為揀中驍捷淳化四年又置新立驍捷至道三年分驍捷為左右廂咸平五年以其年)
(多者為帶甲剰員指揮二十六尉氏新立陳揀中各一恩十四冀十)雲騎(舊號左右備征建隆二年改開)
(寶以後募子弟為雲騎以其次為武騎又選騎兵之次等爲武騎又選本軍年多者為帶甲剰員指揮十五京)
(師十一陳留西京各一鞏二)歸明神武(太平興國四年親征幽州以其降兵立此軍初指揮一後)
(增為四雍丘)克勝(本潞州騎兵端拱初升指揮二潞)驍銳(舊名散員指揮咸平四年改指揮四)
(莫三冀一)驍武(本河北諸州忠烈威邊騎射等兵淳化四年揀閱其材與雲騎武騎等立得自置馬分左)
(右廂指揮二十北京七眞定三定六相懷洺邢各一)廣銳(本河州忠烈宣勇能結社買馬者馬死則市補)
(官助其直至道元年立咸平以後選振武兵增之老疾者以親屬代景德二年詔非親屬願代者聽大中祥符)
(五年以其退兵為帶甲剰員舊河東指揮三十一陜西七景祜康定中增為四十二太原代并各三汾五嵐石)
(嵐岢各二晉熙慈絳澤隰憲寧化威勝平定火山各一涇原鄜各二秦渭環邠寧各一)武淸(晉州騎兵)
(端拱二年以其久在北鄙有屯戍之勞選勇悍者就升指揮一晉)有馬勁勇(咸平四年選江東諸)
(州兵立慶歷中分置第六第七總指揮七太原二代嵐各一磁三)雲翼(舊指揮三十三景祐以後增置)
(二十三分左右廂總五十六眞定雄瀛深趙永寧各三定冀各六保五滄北平永静順安保定各二莫邢覇各)
(一廣信肅各四)廳子(本石州城立景德元年改徙營相州慶歷初升禁軍指揮六定一相五)萬捷
(開寳中募趙相滄冀州民立大中祥符中以驍武雲騎退兵隷之指揮七相冀遼各二滄一)雲捷(太平)
(興國四年選諸軍中應募子弟及教駿借事備征等有武幹者立大中祥符五年以寧朔退兵隷之指揮十二)
(尉氏咸平西京北京澶各二汝懷各一)横塞(咸平三年選諸軍威邊騎射及在京借事立指揮七雍丘)
(咸平考城㐮邑寧陵各一衞二)員僚剰員直(禁軍員僚以罪責降者充此下至騎捷凡六軍天聖)
(後無)清塞(周立指揮二其一北蕃歸附之衆營夀州其一破淮南紫金山砦所得騎軍營延州宋初選本)
(軍子弟補其缺太平興國三年又得泉州兩浙兵以益之)飛捷(本威虜軍保州易州静塞兵定州廳子軍)
(立淳化元年詔赴闕揀閱以静塞爲三等廳子為一等改今名指揮四)驍駿(本夀州咸聖軍咸平三年)
(改指揮一)揀中夏州廳子(本夏州家戶淳化五年河西行營都部署李繼隆遣部送京師立指)
(揮一)騎捷(本雍州強人指揮咸平三年改分營瀛莫指揮四)武騎(指揮一十一京師雍丘各一尉)
(氏三陳留考城咸平鄭各一西京二此下至有馬雄略凡十二軍三朝志無)驍騎(指揮一太原)無
敵(河北沿邊廂兵慶歷二年升禁軍總指揮六定北平各二安肅廣信各一)忠銳(廣信廂兵有馬者慶)
(歷二年升禁軍指揮一)威邊(諸州廂兵惟保州教戰射隷巡檢司慶歷初升禁軍指揮二定保各一)
飛騎(麟州廂兵慶歷初升禁軍指揮二)威遠(府州廂兵本胡騎之精銳慶歷初升禁軍指揮二)
克戎(并州廂軍有馬者康定中升禁軍指揮一)有馬安塞(慶州廂軍慶歷中升禁軍指揮一)
蕃落(陜西沿邊廂兵有馬者天禧後升禁軍極邊城砦悉置至慶歷中總指揮八十三環五延慶各四秦)
(并外砦十七原渭并外砦各十二德順并外砦十二鳳翔涇并外砦儀保安各二隴外一)并州騎射
(諸道廂軍惟并州路有馬備征役慶歷五年升禁軍指揮一)有馬雄略(至和二年置指揮三廣桂)
(邕各一)步軍神衞(晉曰奉國軍周改虎捷建隆二年揀閱諸州所募禁軍增補乾德三年西川行)
(營都部署王全斌偽署感化耀武等軍平寇者功請備禁旅詔並為虎捷太平興國二年改舊水虎翼即軍中)
(習水戰者是歲改爲神衞水軍又於剰員中選可備征役者立爲揀中神衞大中祥符後剰員又有帶甲看倉)
(草場看船之名凡四等皆選本軍年多者補宋初指揮四十六仁宗後止存指揮三十一京師)步武(本鄉)
(軍選充神勇宣武雍熙三年揀其次等者立慶歷中增指揮六陳)虎翼(宋初號雄武弩手太平興國二)
(年選壯勇者爲上鐡林其次爲下鐡林雍熙四年改爲左右廂各三軍咸平五年以威虎軍来隸景德三年選)
(效順兵補其缺大中祥符五年擇本軍善水戰者爲上虎翼六年又選江淮習水卒於金明池按試戰棹立爲)
(虎翼軍江浙淮南諸州亦准此選置七年改爲虎翼水軍舊指揮七十五慶歷中增置二十一總九十六京師)
(九十并水軍一襄邑東明單各一長葛二)奉節(乾德三年平蜀得其兵立爲奉議後改今名景德三年又)
(選立上奉節指揮五京師)武衞(太平興國中募河北諸州兵立舊指揮十六慶歷中河北增置爲指揮六)
(十七南京眞定淄各四北京澶相邢懷趙棣洺德祁通利乾寧廣濟各一青五鄆徐兗曹濮沂濟單莱濰登淮)
(陽瀛博各二齊密滄各三)雄武(并雄武弩手床子弩雄武揀中雄武飛山雄武揀中歸明雄武總指揮三)
(十四京師十三太原尉氏南京鄭汝寧陵各二咸平東明雍丘襄邑許曹廣濟榖熟長葛各一)川效忠
(太平興國三年選諸州廂兵歸京師者立淳化四年又選川峡威揀克寧兵部送京師者立為川效忠景德六)
(年以德清廂軍及威遠兵增之舊指揮二十八後減為七南京六寧陵一)效順(宋初征潞州以降卒立指)
(揮一襄邑)雄勝(開寶中以剰員立太平興國中選入上鐡林餘如故又有雄勝剰員指揮三峡冀濟各一)
揀中雄勇(開寶中立以常寧雄勇效順等軍剰員中選其強者立為揀中大中祥符二年又選歸遠)
(軍爲新立舊指揮四後損為一襄邑)懷勇(開寳四年揀蜀兵之在京師者立指揮三雍丘二陳一)威
寧(淳化中部選西川賊帥王小波脇從之兵歸京師立咸平元年又以散員直增補指揮一許)飛虎
(本虎翼廣武兵屯西川無家屬者太平興國中歸京師指揮三陳留二咸平一)懷順(本淮南兵舊號懷德)
(建隆二年改指揮一覇)歸聖(開寳七年以李從善所領兵及水軍立八年平江南又以其降兵增補指)
(揮一雍丘)順聖(太平興國中部送兩浙兵歸京師立指揮一鞏)懷恩(乾德三年平蜀得其軍立指揮)
(三荆南二鄂一)揀中懷愛(本蜀兵與懷恩同立又拔精銳者為揀中淳化四年又選川峡威棹克寧)
(兵次等者立爲牽船以給河漕之役舊指揮三後損為一寧陵)勇捷(太平興國四年征太原立分左右廂)
(以諸州庫兵補左廂廣濟開山兵補右廂指揮二十六襄邑北京澶陳夀汝曹宿各二咸平西京南京亳寧洪)
(河隂鞏長葛韋城各一)威武(太平興國四年征太原立分左右廂以江南歸化兵補左廂兩浙順化兵)
(補右廂大中祥符五年又立下威武共指揮十三西京河陽鄭鄆澶滑濮通利鞏河隂永城各一曹二)静
戎弩手(選江南歸化兵及諸州廂兵壯實者立指揮四河陽澶衞通利各一)平塞弩手(本兩)
(浙順化軍揀其強壯立爲弩手又以江浙逋負官物隷窯務徒役者爲揀中平塞指揮四咸平亳河陽白波各)
(一)新立弩手(本勁勇兵太平興國中選其善弩者立指揮一廣濟)忠勇(咸平五年以易州兵)
(能禽賊者立指揮一咸都)寧遠(大中祥符六年選西川克寕威棹兵立舊指揮五皇祐及至和中增置爲)
(八戎三遂梓嘉雅江安各一)忠節(太平興國三年選諸州廂軍之強壯者立淳化四年又選川峡威棹)
(克寧兵立爲川忠節舊指揮二十四後增校閱忠節總爲六十雍丘襄邑寧陵各三陳留咸平東明亳河隂永)
(城各二南京五太康陽武許江寧揚廬宿夀楚真泗泰滁岳澧池歙信太平饒宣洪虔吉臨江興國廣濟南康)
(廣德長葛各一合流四)神威(咸平三年選京師諸司庫務兵立上下指揮十三陳留三許鞏各二雍丘)
(考城咸平河陽廣濟白波各一)歸遠(雍熙三年王師北征拔飛狐靈丘得其降卒立咸平二年選諸州雜)
(犯兵增之舊指揮三天聖中增置爲十六陳許亳夀宿鄧襄鼎各一荆南澧潭洪各二)雄略(咸平六年)
(選諸州廂兵及香藥逓鋪兵立舊指揮十五皇祐五年增置爲二十五荆南五潭四鼎澧各二廣辰桂各二許)
(全邵容各一)威猛(咸平三年選諸州廂兵及召募者立上申下指揮十襄邑四咸平許長葛各二)
銳(咸平六年料簡河東兵立大中祥符五年以本軍及神虎兵年多者爲帶甲剰員指揮二十六太原六潞)
(晉各三澤汾隰平定各二代絳忻遼邢威勝各一)神虎(咸平五年選陜西州兵馬立六年又料簡河東)
(州兵立以西路河東兵之指揮二十六永興六鳳翔河中忻晉威勝各二太原秦延鄜華各一潞州三)保
捷(咸平四年詔陕西沿邊選鄉丁保毅升充舊指揮四十五慶歷中揀鄉弓手增置總一百三十五永興十)
(二同九秦八河中汾涇各七渭寧耀各六鳳翔延儀華隴解乾各五陜原鄜各四成三慶鳳坊晉鎮戎各二環)
(丹商虢階慶成德順各一)振武(舊指揮四十慶歷後河北增置為指揮四十二陕西增置爲指揮三十九)
(總八十一北京澶相懷衞覇莫祁棣趙濱洺保安永寧通利安肅儀各一眞定定瀛保恩邢深博永静乾寧陵)
(涇各二延六邠隴各七鄜寕各五磁四滄原各三)橋道(太平興國三年選諸州廂兵次等者立淳化四)
(年又選川峡威棹克寧爲川橋道總指揮十八襄邑咸平陽武各二陳留東明尉氏太康西京河陽濮鄆鞏河)
(隂白波寧陵各一)淸塞(太平興國初立左右廂舊指揮二十三嘉祐中併為十二曹二鄭鄆滑通利鞏)
(河隂白波氾水長葛各一)招收(端拱中獲通州大沙洲賊衆立缺則以江浙招致海賊補之又收端拱中)
(逃軍来復者原其罪爲德夀軍後改今名隷保州巡檢司慶歷初升禁軍爲指揮十七保四霸信安各三定鄆)
(城砦各二廣信安肅順安各一)壯勇(本招獲群盜配近京徒役者揀拔立咸平三年選諸雜犯兵增之至)
(道三年江浙發運使楊允恭禽海賊送闕下增補旋廢舊指揮三慶歷中增置爲七耀解滑各二許一)宣
效(咸平三年選六軍窯務軍營務天駟監效役店宅務州兵立景德元年又揀本軍材勇者爲揀中宣效舊)
(指揮五後損爲二京師)來化(雍熙中以飛狐靈丘歸附之衆立又以朔州内附牽擺兵立後廢舊指揮)
(三後損爲二寧陵)歸恩(雍熙中平塞䧟邊之民黥面放還立分有家屬者隸左廂無者隸右廂指揮二)
(亳)順化(太平興國三年以兩浙兵之次等者立指揮二河陽鄆各一)左右清衞(大中祥符)
(八年立以奉諸宮觀洒掃之役指揮二此下至強壯軍員凡八軍天聖後無)川員僚直(本西蜀賊)
(全師雄所署將領乾德中立)造船務(乾德初平荆湖選其軍善治舟楫者立)歸明羽林
(太平興國四年征幽州獲其兵立)新立清河(緣河舊置鋪兵以備河決後揀閱立指揮二)保
寧(大中祥符元年馬步軍都虞候王超請以病軍經行陣者立)新立歸化(開寳七年以江南李)
(從善所領步曲水軍立八年平江南又以降兵增之指揮一)強壯軍員(咸平六年置指揮一)澄
海弩手(慶歷二年置隸海州都巡檢司指揮二登此下至武嚴凡十三軍)捉生(延州廂兵天聖)
(五年升禁軍指揮二)清邊弩手(寶元初選陕西河東廂軍之伉徤者置以弩手名指揮四十三太原)
(九秦五涇四河中隴各三永興代潞晉各二慶環滑同坊鎮戎慈丹隰汾憲各一)制勝(陜西廂兵慶歷)
(中升禁軍指揮九永興華永各二鳳翔耀同解乾各一)定功(陕西廂軍慶歷四年升禁軍增置爲指揮)
(十永興秦慶原渭涇儀鄜延鎮戎各一)清澗(慶歷初募土人精悍者充因其地名指揮二)建威
(秦州廂兵慶歷八年升禁軍指揮一)效勇(景祐中募川峡流民增置爲指揮二十七陳留三太康尉氏襄)
(邑河陽曹合流各二咸平鄭亳衞許單澶磁廣濟河隂寧陵白波一)宣毅(慶歷中京東京西河北河東淮)
(南江南兩浙荆湖福建九路募徤勇或選廂軍爲之指揮二百八十八至治平中管一百七十四京東路南京)
(鄆徐曹齊各二青兗密濮沂單濟淄莱灉登淮陽廣濟各一京西路西京滑許河陽陳襄鄭潁蔡汝隨信陽各)
(一鄧二河北路鎮定德棣博邢祁恩磁深定濱通利永静乾寧各一河東路太原汾各六晉四澤絳石代各三)
(潞嵐忻遼威勝平定各二慈隰寧化各一淮南路揚亳各二廬宿夀楚眞泗蘄海舒泰濠和光黃通無爲高郵)
(漣水各一江南路江寧洪虔吉撫袁筠建昌南安各一兩浙路杭二越蘇明湖婺潤温衢常秀處各一荆湖路)
(潭全鼎各三荆南邵衡永郴道安鄂岳澧復峡歸辰荆門漢陽桂陽各一福建路建二泉南劍漳汀邵武興化)
(各一)宣毅床子弩砲手(慶歷中置指揮一岢嵐)建安(府州廂兵慶歷二年升禁軍指)
(揮二府嵐各一)威果(嘉祐四年置指揮二十五荆南江寧杭揚廬澤各三洪越福各二虔一)武嚴
(指揮一京師)
御前忠佐軍頭司馬步軍都軍頭副都軍頭馬軍都軍
頭副都軍頭步軍都軍頭副都軍頭其所轄散員有副
指揮使軍使副兵馬使十將馬步直自指揮使而下皆
如殿前司之制
御前忠佐散員(本許州員僚剰員淳化中立為軍頭司散員一班又五代以来軍校立功無可)
(門署者第令與諸校同其飲膳名徤飯都指揮使後唯被譴者居此大中祥符二年改為散指揮使班一)馬
直(雍熙四年置指揮一)步直(端拱元年置指揮一)備軍(一千九百六十人)
皇城司親從官(太平興國四年分親事官之有材勇者為之給諸殿洒埽及契勘巡察之事指)
(揮三)入内院子(天聖元年揀親事官年高者為之九年選輦官六十以上者充治平二年詔以五百)
(人為額)騏驥院騎御馬直(太平興國二年置分左右番八年分為二直其後增置八直)
左右教駿(舊名左右備征建隆二年改指揮四)
宋史卷一百八十七
宋史卷一百八十七考證
兵志一天武注指揮三十四京師二十三咸平一(臣)
(開鼎)按京師二十三合咸平一不符三十四之數此
志内舛譌甚多如雄威下注云指揮十虎翼下注云
總九十六捧日下注云餘留二十九廣勇下注云四
十三稽其分數皆不合
宋史卷一百八十七考證
