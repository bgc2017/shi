宋史卷三百五十六
元中書右丞相總裁托克托等修
列傳第一百十五
劉拯錢遹(石豫左膚附)許敦仁吳執中
吳材劉昺宋喬年(子昇)強淵明
蔡居厚劉嗣明蔣静賈偉節
崔鶠張根(弟樸)任諒周常
劉拯字彦修宣州南陵人進士及第知常熟縣有善政
縣人稱之元豐中為監察御史歴江東淮西轉運判官
提點廣西刑獄紹聖初復為御史言元祐修先帝實錄
以司馬光蘇軾之門人范祖禹黃庭堅秦觀為之竄易
增减誣毁先烈願明正國典又言蘇軾貪鄙狂悖無事
君之義嘗議罪抵死先帝赦之敢以怨忿形於詔誥醜
詆厚誣策試館軄至及王莽曺操之事方異意之臣分
據要路而軾問及此傳之四方忠義之士為之寒心扼
腕願正其罪以示天下時祖禹等已貶軾謫英州而拯
猶鷙視不惬也進右正言累至給事中徽宗立欽聖后
臨朝而欽慈后葬大臣欲用妃禮拯曰母以子貴子為
天子則母乃后也當改園陵為山陵又言門下侍郎韓
忠彦雖以德選然不可啓貴戚預政之漸帝疑其阿私
觀望黜知濠州改廣州加寳文閣待制以吏部侍郎召
還帝稱其議欽慈事褒進兩秩遷戸部尚書蔡京編次
元祐姦黨拯言漢唐失政皆分朋黨今日指前人為黨
安知後人不以今人為黨乎不若定為三等某事為上
某事為中某事為下而不斥其名氏京不樂又言戸部
月賦入不足償所出京益怒徙之兵部旋罷知蘄州徙
潤州張商英入相召為吏部尚書拯已昏憒吏乘為姦
又左轉工部以樞密直學士知同州時商英去位侍御
史洪彦昇併劾之削軄提舉鴻慶宫卒
錢遹字德循婺州浦江人以進士甲科調洪州推官累
通判越州至校書郎徽宗立擢殿中侍御史中丞豐稷
論其回邪不可任風憲不報稷復言必用遹則願罷臣
乃以提舉湖北常平崇寧初召為都官員外郎殿中侍
御史劾曾布援元祐姦黨擠紹聖忠賢布去遷侍御史
閱兩月進中丞乞治元符末大臣嘗乞復孟后而廢劉
后事韓忠彦曾布李清臣黃履及議者曾肇豐稷陳瓘
龔夬皆坐貶遂與殿中侍御史石豫左膚言元祐皇后
得罪先朝昭告宗廟天下莫不知哲宗上賓太母聽政
當國大臣盡欲變亂紹聖之事以逞私欲因一布衣何
大正狂言復還廢后位號當時物議固已洶洶乃至疎
逖小臣詣闕上書忠義激切則天下公議從可知矣今
朝廷既已貶削忠彦等及追禠大正誤國則元祐皇后
義非所安孔子曰必也正名乎名不正則言不順夫在
先朝則曰后今日則謂之元祐皇后於名為不正先朝
廢而陛下復於事為不順考之典禮則古昔所無稽之
本朝則故實未有詢之師言則大以為不然况既為先
朝所廢則宗廟祭告歲時薦饗人事有嫌疑之迹神靈
萌厭斁之心萬世之後配祔將安所施宜蚤正厥事斷
以大義無牽於流俗非正之論以累聖朝明日又言典
禮所在實朝廷治亂之所係雖人主之尊不得而擅又
况區區臣下敢輕變易者哉元祐皇后得罪先朝廢處
瑶華制誥一頒天下無間然者並后匹嫡春秋譏之豈
宜明盛之朝而循衰世非禮之事於是尚書右僕射京
門下侍郎將中書侍郎尚書左丞挺之右丞商英言元
祐皇后再復位號考之典禮將來宗廟不可從享陵寢
不可配祔揆諸禮制皆所未安請如紹聖三年九月詔
書旨后由是復廢遹豫遂言元符皇后名位未正乃册
為崇恩太后遹章所言小臣上書者昌州推官馮澥也
其書以謂先帝既終則后無單立之義稽之逆順陛下
無立嫂之禮要之終始皇太后亦不得伸慈婦之恩雖
已遂之事難復之失然感悟追正何有不可澥用是得
召對除鴻臚主簿蔡京謀取青唐遹助成其議會籍元
祐黨遹以為多漏略給事中劉逵駮之左轉戶部侍郎
俄遷工部尚書兼侍讀踰年以樞密直學士知穎昌府
言者疏其罪黜為滁州稍復顯謨閣待制直學士徙宣
州復為工部尚書舉馮澥自代謂澥趣操端勁古人與
稽嘗建明典禮忠義凜凜縉紳歎服言者又疎其罪以
待制知秀州中書舍人侯綬封還之又奪待制久之還
故軄改述古殿直學士屏居十五年方臘䧟婺遹逃奔
蘭溪為賊所殺年七十二
石豫者寧陵人第進士以安惇薦為監察御史與左膚
鞫鄒浩獄文致重比又使廣東鍾正甫逮治浩欲致之
死豫論邊事謂中國與四夷相交為君臣相與為賓客
徽宗以其言無倫理且辱國出為淮南轉運判官陳瓘
又追論羅織鄒浩事降通判亳州崇寧元年召拜殿中
侍御史遂同錢遹造廢元祐皇后議亟遷侍御史至中
丞請削去景靈宫繪像臣僚自文彦博司馬光吕公著
吕大防范純仁劉摯范百禄梁燾王巖叟以下既以論
罷軍器監蔡碩碩訟豫平生交通状黜知陳州徙鄧州
過闕留為工部侍郎進戶部兼侍讀以調度不繼降秩
一等徙刑部祖母死用嫡孫承重去官服未闋而卒膚
廬州人亦用安惇薦為御史履歷大略與石豫同遷侍
御史累至刑兵戶三尚書以樞密直學士知河南府改
永興軍卒
許敦仁興化人第進士崇寧初入為校書郎蔡京以州
里之舊擢監察御史亟遷右正言起居郎倚為腹心敦
仁凡所建請悉受京旨言元符之末姦臣用事内外制
詔B多誣實乞自今日以前委中書舍人或著作局討
論删正起居郎舍人異時遇車駕行幸惟當直者從敦
仁始請悉扈蹕遷殿中監拜御史中丞甫視事即上章
請五日一視朝徽宗以其言失當乖宵旰圖治之意命
罰金仍左遷兵部侍郎他日為朱諤言且欲逐敦仁而
京庇之甚力敦仁亦處之自如後二年卒靖康中諫官
吕好問論蔡京使敦仁請五日一視朝欲顓竊國命盖
指此也
吳執中字子權建州松溪人登嘉祐進士第歷官州縣
同門壻吕惠卿方貴盛不肯附以取進凡三十餘年始
提舉河南常平連徙河東淮南江東轉運判官提點廣
東刑獄入為庫部吏部右司郎中大觀初擢兵部侍郎
二年進御史中丞論開封府内侍省京畿秦鳳違法干
請詔奬其得風憲體又言開封之治事大理之决獄將
作之營繕榷貨之入中皆軄所當為乃妄以為功一歲
遷官至五六宜行抑損遂詔自今但賜束帛鄭居中知
樞密院執中言外戚不宜在政地帝還其章而諭所以
用居中之意初蔡京忌張康國故引執中居言路執中
先劾劉炳兄弟宋喬年父子皆京客也帝嘗語執政嘉
其不阿康國曰是乃為逐臣地耳已而章果至帝怒黜
知滁州未幾徙越州石公弼以為執中反復得罪未宜
殿大府改提舉洞霄宫以集賢殿修撰知揚州加顯謨
閣待制知河南府道過都復拜中丞帝以星變逐蔡京
言者未已執中謂進退大臣當全禮貎於是為京下詔
京得不重貶龐恭孫趙適開梓䕫諸夷州執中乞正其
罪又言八行之舉所得皆鄉曲常人不足以為士願下
太學攷其道藝而進退之所論多施行遷禮部尚書張
商英罷御史張克公言執中與商英皆由郭天信以進
除樞密直學士知越州尋降待制又奪軄卒於家
吳材字聖取處州龍泉人中進士第歷清溪主簿咸平
尉知江都縣入為太學博士以趙挺之薦擢右正言遷
左司諫黨論復起材首論范純禮為朋附黨與前日大
臣變更神考法度故引之執政不宜復其軄程之元為
蘇軾心腹不宜亞九卿張舜民當初政時猖狂無所顧
忌不宜以從官處鄉郡其後受曾布指與王能甫疏言
元符之末變神考之美政逐神考之人材者韓忠彦實
為之首忠彦遂罷材鷙忍疾視善類所排逐最多進起
居郎以憂去蔡京用為給事中吏部侍郎陛見有所陳
京不悅以天章閣待制知光州挺之作相召拜工部侍
郎卒
論曰紹述說行權臣顓假以攻元祐正士網既盡矣復
假以攻異己鷹犬外搏鬼&KR0558;内狙宜小人得志而空朝
廷也故劉拯摭實錄以肆詆錢遹斥孟后以偏刺石豫
指繪像以削諸賢吳材擿黨論以揃善B許敦仁五日
一朝之請吳執中體貎大臣之言俱蔡京腹心計也讒
說殄行虞帝攸堲似是而非孔聖惡佞有國家者可不
監夫
劉昺字子蒙開封東明人初名炳賜今名元符末進士
甲科起家太學博士遷秘書省正字校書郎兄煒通樂
律煒死蔡京擢昺大司樂付以樂正遂引蜀人魏漢津
鑄九鼎作大晟樂昺撰鼎書新樂書皆漢津妄出己意
而昺為緣飾語在樂志累遷給事中京置局議禮昺又
領之為翰林學士改工部尚書提舉紀元歷有所損益
為吳執中所論以顯謨閣直學士知陳州昺與弟煥皆
侍從而親喪不葬坐奪軄罷郡復以事免官京再輔政
召為戸部尚書昺嘗為京畫策排鄭居中故京力援昺
由廢黜中還故班御史中丞俞㮚發其姦利事京徙㮚
他官徽宗所儲三代彛器詔昺討定凡尊爵俎豆盤匜
之屬悉改以從古而載所制器於祀儀令太學諸生習
肄雅樂閱試日昺與大司成劉嗣明奏有鶴翔宫架之
上再為翰林學士東宫建為太子賓客又還戶部大理
議戶絶法若祖有子未娶而亡不得養孫為嗣昺曰計
一歲諸路戶絶不過得錢萬緡使歲失萬緡而天下無
絶戶豈不可乎詔從其議加宣和殿學士知河南府積
官金紫光禄大夫與王寀交通事敗開封尹盛章議以
死刑部尚書范致虛為請乃長流瓊州死年五十七
宋喬年字仙民宰相庠之孫也父充國刻意問學以鄉
書試禮部既自謂宰相子輙罷舉仁宗知之召試學士
院賜進士出身簽書河南判官判登聞鼓院知太常禮
院英宗祔廟議者欲祧僖祖藏夾室充國請配感生帝
為宋始祖從之東西府建上二箴以戒大臣大臣不懌
會廟饗宿齋其妻遣兩妾至寺充國自劾罷禮院遂致
仕充國性剛介孝於奉親平居得微物必先薦家廟乃
敢嘗官至大中大夫卒喬年用父蔭監市易坐與倡女
私及私役吏失官落拓二十年女嫁蔡京子攸京當國
始復起用崇寧中提舉開封縣鎮府界常平改提點京
西北路刑獄賜進士第加集賢殿修撰京畿轉運副使
進顯謨閣待制為都轉運使改開封尹以龍圖閣學士
知河南府京罷相諫議大夫毛注御史中丞吳執中交
擊之貶保静軍節度副使蘄州安置京復相還舊官知
陳州政和三年卒年六十七諡曰忠文子昇
昇字景裕崇寧初由譙縣尉為勑令删定官數年至殿
中少監時喬年尹京父子依憑蔡氏陵轢士大夫隂交
諫官蔡居厚使為鷹犬以徽猷閣待制知陳州喬年貶
昇亦謫少府少監分司南京未幾知應天府喬年卒起
復為京西都轉運使涖葺西宫及修三山新河擢至顯
謨閣學士方是時徽宗議謁諸陵有司預為西幸之備
昇治宫城廣袤十六里創廊屋四百四十間費不可勝
會髹漆至灰人骨為胎斤直錢數千盡發洛城外二十
里古冢凡衣冠壟兆大抵遭暴掘用是遷正議大夫殿
中監又奉命補治三陵泄水坑澗計役四百九十萬工
未幾卒贈金紫光禄大夫延康殿學士謚曰恭敏
強淵明字隠季杭州錢塘人父至以文學受知韓琦終
祠部郎中淵明進士第調海州司法參軍歷濟杭二州
教授知蔡州確山縣通判保定軍入為太府丞軍器少
監國子司業與兄浚明及葉夢得締蔡京為死交立元
祐籍分三等定罪皆三人所建遂濟成黨禍淵明以故
亟遷祕書少監中書舍人大司成翰林學士大觀三年
京罷相以龍圖閣直學士知永興軍徙鄭越二州召為
禮部尚書復拜學士進承旨翰林廣直廬帝書摛文堂
牓賜之兼太子賓客以疾改延康殿學士提舉醴泉觀
兼侍讀監修國史卒贈金紫光禄大夫資政殿學士謚
曰文憲浚明早死
蔡居厚字寬夫熙寧御史延禧子也延禧嘗擊吕惠卿
兄弟有直名居厚第進士累官吏部員外郎大觀初拜
右正言奏疏曰神宗造立法度曠古絶儗雖符祐之黨
力起相軋而終不能搖者出於人心理義之所在也陛
下繼志廣聲政事具舉願如明詔勅有司勒為成書以
明一代之制遷起居郎進右諫議大夫論東南兵政七
弊及言學官書局皆為要塗宜公選實學多聞之士無
使庸常之徒得以幸進河北河東羣盗起太原真定守
皆以不能擒捕罪去居厚言將帥之才不儲養於平時
故緩急無所可用宜令觀察使以上各舉所知又言比
來從事於朝者皆姑息胥吏吏強官弱浸以成風盖輦
轂之下吏習狡獪故怯懦者有所畏至用為耳目倚為
鄉導假借色辭過為卑辱浸滛及於侍從今廟堂之上
稍亦為之願重為之制改戶部侍郎言者論其在諫省
時為宋喬年父子用以集賢殿修撰知秦州降羌在州
者逸入京師訴事坐失察削軄罷蔡京再相起知滄陳
齊三州加徽猷閣待制為應天河南尹初建神霄宫度
地汙下為道士交訴徙汝州久之知東平府復以戶部
侍郎召未至又以知青州病不能赴未幾卒
劉嗣明開封祥符人入太學積以試藝名出諸生右崇
寧中車駕幸學解褐補承事郎歷校書郎至給事中張
商英居相位惡其不附已時鄭居中雖以嫌去樞密然
隂植黨與窺伺益固嗣明與之合計傾商英門下省吏
張天忱貶秩嗣明駮弗下商英争之詔御史臺蔽曲直
商英以是罷嗣明遂論商英引李士觀尹天民入政典
局矯為敕語共造姦謀三人俱坐責嗣明遷大司成士
子肄雅樂被恩嗣明亦升班與學士等巳而言者論其
取悅權貴妄升國子生預舍法以抑寒士黜知穎州未
幾入為工部侍郎翰林學士工部尚書卒贈資政殿學
士大中大夫
蔣静字叔明常州宜興人第進士調安仁令俗好巫疫
癘流行病者寧死不服藥静悉論巫罪聚其所事滛像
得三百軀毁而投諸江知陳留縣與屯將不協罷去徽
宗初立求言静上言多詆元祐間事蔡京第為政等擢
軄方員外郎中書舍人吳伯舉封還之京怒黜伯舉明
年遷國子司業帝幸太學命講書無逸篇賜服金紫進
祭酒為中書舍人以顯謨閣待制知夀州徙江寧府茅
山道士劉混康以技進賜號先生其徒倚為姦利奪民
葦場彊市廬舍詞訟至府吏觀望不敢治静悉抵於法
徙睦州移病提舉洞霄宫越九年召為大司成出知洪
州復告歸加直學士卒年七十一贈通議大夫
賈偉節開封人第進士累擢兩浙轉運判官條上民間
利病加直秘閣為江淮發運副使蔡京壊東南轉般法
為直達綱偉節率先奉承歲以上供物徑造都下籍催
諸道逋負造巨船二千四百艘非供奉物而輙運載者
請論以違制花石海錯之急切自此而興論功進秩遂
拜戶部侍郎改刑部歲餘以顯謨閣直學士提舉醴泉
觀卒
論曰善乎歐陽修之論朋黨也其言曰君子以同道為
真朋小人以同利為偽朋同道則同心相益而共濟小
人見利則爭先利盡則疎而相賊害矣蘇軾續修說謂
君子不得志則奉身而退樂道不仕小人不得則僥倖
復用唯怨之報此所以不勝也秦觀亦言君子小人不
免有黨人主不辯邪正必至兩廢或言兩存則小人卒
得志君子終受害其說明甚徽宗弗之察也唯蔽於紹
述之說崇姦貶正黨論滋起於是紹聖指元祐為黨崇
寧指元符為黨而鄭居中張商英蔡京王黼諸人互指
為黨不復能辨始以黨敗人終以黨敗國衣冠塗炭垂
三十年其禍汰於東都白馬盖至是而三子之言效焉
彼劉昺強淵明宋喬年劉嗣明直斗筲耳亦使攘臂恣
睢撼撞無忌小人之為術蹙矣嗚呼朋黨之說真能空
人之國如此哉
崔鶠字德符雍丘人父毗徙居穎州遂為陽翟人登進
士第調鳳州司戶參軍筠州推官徽宗初立以日食求
言鶠上書曰臣聞諫爭之道不激切不足以起人主意
激切則近訕謗夫為人臣而有訕謗之名此讒邪之論
所以易乘而世主所以不悟天下所以卷舌吞聲而以
言為戒也臣嘗讀史見漢劉陶曹鸞唐李少良之事未
嘗不掩卷興嗟矯然有山林不反之意比聞國家以日
食之異詢求直言伏讀詔書至所謂言之失中朕不加
罪盖陛下披至情廓聖度以來天下之言如此而私祕
所聞不敢一吐是臣子負陛下也方今政令煩苛民不
堪擾風俗險薄法不能勝未暇一二陳之而特以判左
右之忠邪為本臣至於草萊不識朝廷之士特怪左右
之人有指元祐之臣為姦黨者必邪人也使漢之黨錮
唐之牛李之禍將復見於今日甚可駭也夫毁譽者朝
廷之公議故責授朱崖軍司戶司馬光左右以為姦而
天下皆曰忠今宰相章惇左右以為忠而天下皆曰姦
此何理也臣請略言姦人之迹夫乘時抵巇以盗富貴
探微揣端以固權寵謂之姦可也包苴滿門私謁踵路
隂交不逞密結禁廷謂之姦可也以竒伎淫巧蕩上心
以倡優女色敗君德獨操賞刑自報恩怨謂之姦可也
蔽遮主聽排斥正人微言者坐以刺譏直諫者䧟以指
斥以杜天下之言掩壅蔽之罪謂之姦可也凡此數者
光有之乎惇有之乎夫有其實者名隨之無其實而有
其名誰肻信之傳曰謂狐為狸非特不知狐又不知狸
是故以佞為忠必以忠為佞於是乎有繆賞濫罰賞繆
罰濫佞幸倘徉如此而國不亂未之有也光忠信直諒
聞於華夷雖古名臣未能遠過而謂之姦是欺天下也
至如惇徂詐凶險天下士大夫呼曰惇賊貴極宰相人
所具瞻以名呼之又指為賊豈非以其孤負主恩玩竊
國柄忠臣痛憤義士不服故賊而名之指其實而號之
以賊邪京師語曰大惇小惇殃及子孫謂惇與御史中
丞安惇也小人譬之蝮蝎其兇忍害人根乎天性隨遇
必發天下無事不過賊䧟忠良破善類至緩急危疑之
際必有反覆賣國跋扈不臣之心比年以來諫官不論
得失御史不劾姦邪門下不駁詔令共持喑默以為得
計昔李林甫竊相位十有九年海内怨痛而人主不知
頃鄒浩以言事得罪大臣拱而觀之同列無一語者又
從而擠之夫以股肱耳目治亂安危所係而一切若此
陛下雖有堯舜之聰明將誰使言之誰使行之夫日者
陽也食之者隂也四月正陽之月陽極盛隂極衰之時
而隂干陽故其變為大惟陛下畏天威聽明命大運乾
剛大明邪正毋違經義毋鬱民心則天意解矣若夫伐
鼓用幣素服徹樂而無懿德善政之實非所以應天也
帝覽而善之以為相州教授後蔡京復籍上書人以鶠
為邪等免所居官久之調績溪令移病歸始居郟城治
地數畝為婆娑園屏處十餘年人無貴賤長少悉尊師
之宣和六年起通判寧化軍召為殿中侍御史既至而
欽宗即位授右正言上疏曰六月一日詔書詔諫臣直
論得失以求實是有以見陛下求治之切也數十年來
王公卿相皆自蔡京出要使一門生死則一門生用一
故吏逐則一故吏來更持政柄無一人立異無一人害
已者此京之本謀也安得實是之言聞於陛下哉諫議
大夫馮澥近上章曰士無異論太學之盛也澥尚敢為
此姦言乎王安石除異已之人著三經之說以取士天
下靡然雷同陵夷至于大亂此無異論之效也京又以
學校之法馭士人如軍法之馭卒伍一有異論累及學
官若蘇軾黃庭堅之文范鎮沈括之雜說悉以嚴刑重
賞禁其收藏其苛錮多士亦已密矣而澥猶以為太學
之盛欺罔不已甚乎原京與澥罪乃天地否泰所係國
家治亂由之以分不可忽也仁宗英宗選敦朴敢言之
士以遺子孫安石目為流俗一切逐去司馬光復起而
用之元祐之治天下安於泰山及章惇蔡京倡為紹述
之論以欺人主紹述一道德而天下一於謟佞紹述同
風俗而天下同於欺罔紹述理財而公私竭紹述造士
而人材衰紹述開邊而塞塵犯闕矣元符應詔上書者
數千人京遣腹心考定之同已為正異已為邪澥與京
同者也故列於正京之術破壊天下於兹極矣尚忍使
其餘蠧再破壊邪京姦邪之計大B王莽而朋黨之衆
則又過之願斬之以謝天下累章極論時議歸重忽得
攣疾不能行三求去帝惜之不許吕好問徐秉哲為言
乃以龍圖閣直學士主管嵩山崇福宫命下而卒鶠平
生為文至多輙為人取去箧無留者尤長於詩清峭雄
深有法度無子壻衛昂集其遺文為三十卷傳於世
張根字知常饒州德興人少入太學甫冠第進士調臨
江司理參軍遂昌令當改京秩以四親在堂冀以父母
之恩封大父母而貤妻封及母遂致仕得通直郎如其
志時年三十一鄉人之賢者彭汝礪序其事自以為不
及屏處十年曾布曾肇鄒浩及本道使者上其行義徽
宗召詣闕為帝言人主一日萬幾所恃者是心耳一累
於物則聰明智慮且耗賢不肖混淆綱紀不振矣願陛
下清心省欲以窒禍亂之原遂請罷錢塘製造局帝改
容嘉美以為親賢宅教授未幾通判杭州提舉江西常
平内侍走馬承受舉劾一路以錢半給軍衣非是自轉
運使郡守以下皆罷根言東南軍法與西北殊此事行
之百五十年矣帥守監司分朝廷憂顧使有罪猶當審
處豈宜以小奄尺紙空十郡吏哉詔皆令復還又言本
道去歲蠲租四十萬而戶部責償如初祖宗立發運上
供額而給本錢數百萬緡使廣糴以待用比希恩者乃
獻為羡餘故歲計不足至為無名之歛詔貸所蠲租而
以糴本錢還之六路洪州失官錫繫治兵吏千計根曰
此有司失於幾察之過也今羅取無罪之人責以不可
得之物何以召和氣乃罷其獄大觀中入對言陛下幸
滌煩苛破朋黨而士大夫以議論不一觀望苟且莫肻
自盡陛下毁石刻除黨籍與天下更始而有司以大臣
仇怨廢錮自如為治之害莫大於此願思所以勵敕之
即命為轉運副使改淮南轉運使加直龍圖閣上書請
常平止聽納息以塞兼并下戶均出役錢以絶姦偽市
易惟取淨利以役商賈雖名若非正然與和賈不讎其
直什買而使之倍輸額外無名無數之歛有間矣又請
分舉官為三科一縣令二學官三縣丞曺州郡亦分三
等明言其人某材堪充某州某官某縣令吏部據以注
擬則令選稍清視平配硬差遠矣詔吏部戶部相度以
聞根又以水災多乞蠲租賦散活口米常平青苖米振
貸流民詔襃諭之徙兩浙辭不行乃具疏付驛遞奏大
略謂今州郡無兼月之儲太倉無終歲之積軍需匱乏
邊備缺然東南水旱盗賊間作西北二國窺伺日久安
得不豫為之計因條列茶鹽常平等利病之數遂言為
今之計當節其大者而莫大於土木之功今羣臣賜一
第或費百萬臣所部二十州一歲上供財三十萬緡耳
曾不足給一第之用以寵元勲盛德猶慮不稱况出於
閭閻干澤者哉雖趙普韓琦佐命定策所未有願日削
而月損之如金帛好賜之類亦不可不節也又其次如
錫帶其直雖數百緡亦必歛於數百家而後足今乃下
被僕隷使混淆公卿間賢不肖無辨如以其左右趨走
不欲墨綬當别為制度以示等威可也書奏權倖側目
謀所以中傷之者言交上帝察根誠不之罪也尋以花
石綱拘占漕舟官買一竹至費五十緡而多入諸臣之
家因力陳其弊益忤權倖乃擿根所書奏牘注切草略
為傲慢不恭責監信州酒既又言根非詆常平之法以
搖紹述之政再貶濠州團練副使安置郴州尋以討淮
賊功得自便以朝散大夫終於家年六十根性至孝父
病蠱戒鹽根為食淡母嗜河豚及蟹母終根不復食母
方病每至雞鳴則少蘇後不忍聞雞聲子燾自有傳弟
樸
樸字見素第進士歷耀淄宿三州教授太學錄升博士
改禮部員外郎高麗遣子弟入學肄業又兼博士遷光
禄太常少卿擢侍御史鄭居中去位樸言朋黨分攻非
朝廷福若不揃其尤久則難圖於是宇文黃中賈安宅
等六人皆罷凡蔡京所惡亦指為居中黨而逐時郎員
冗濫至五十五人徽宗喻樸使論列乃擿其庸繆者十
六人疏斥諸外徐處仁議置裕民局以京提舉京不樂
樸言國家法令明具何嘗不裕民乎今置局非是卒罷
之起復修製大樂局管勾官田為大晟府典樂樸論為
貪濫不法物論勿齒且典樂在太常少卿之上修製冗
官不當超踰廼罷為樂令未幾復前命樸争不已改祕
書少監蔡攸引為道史檢討官召試中書舍人卒
任諒字子諒眉山人徙汝陽九歲而孤舅欲奪母志諒
挽衣泣曰豈有為人子不能養其親者乎母為感動而
止諒力學自奮年十四即冠鄉書登高第調河南戸曺
以兵書謁樞密曾布布使人邀詣闕既見覺不能合徑
去布為相猶欲用之諒予書規以李德裕事布始怒蔣
之竒章楶在樞府薦為編修官布持其奏不下為懷州
教授徽宗見其所作新學碑曰文士也擢提舉夔路學
事歷京西河北京東改轉運判官著河北根本籍凡戸
口之升降官吏之增損與一歲出納竒贏之數披籍可
見上之朝張商英見其書謂為天下部使者之最提點
京東刑獄梁山濼漁者習為盗蕩無名籍諒伍其家刻
其舟非是不得輙入他縣地錯其間者鑱石為表盗發
則督吏名捕莫敢不盡力跡無所容加直秘閣徙陕西
轉運副使降人李訛哆知邊廩不繼隂闕地窖粟而叛
遺西夏統軍書稱定邊可唾手取諒諜知其謀亟輸粟
定邊及諸城堡且募人發所窖得數十萬石訛哆果入
寇失藏粟七日而退他日復圍觀化堡而邊儲已足訛
哆遂觧去加徽猷閣待制江淮發運使蔡京破東南轉
般漕運法為直達綱應募者率游手亡頼盗用乾沒漫
不可核人莫敢言諒入對首論之京怒會汴泗大水泗
州城不沒者兩板諒親部卒築隄徙民就高振以米粟
水退人獲全京誣以為漂溺千計坐削籍歸田里執政
或言水災守臣軄發運使何罪帝亦知其枉復右文殿
修撰陜西都轉運使尋復徽猷閣待制進直學士童貫
更錢法必欲鐵錢與銅錢等物價率十减其九詔諒與
貫議諒言為六路害寢其策加龍圖閣直學士知京兆
府徙渭州以母憂去宣和七年提舉上清寳籙宫修國
史初朝廷將有事於燕諒曰中國其有憂乎乃作書貽
宰相曰今契丹之勢其亡昭然取之當以漸師出不可
無名宜别立耶律氏之法使散為君長則我有存亡繼
絶之義彼有瓜分輻裂之弱與鄰崛起之金國勢相萬
也至是又言郭藥師必反帝不聽大臣以為病狂出提
舉嵩山崇福宫是冬金人舉兵犯燕山藥師叛降皆如
諒言廼復起諒為京兆未幾卒年五十八
周常字仲修建州人中進士第以所著禮檀弓義見王
安石吕惠卿二人稱之補國子直講太常博士以養親
求教授揚州年未五十即致仕久之御史中丞黃復薦
其恬退起為太常博士辭元符初復申前命兼崇政殿
說書遷著作佐郎疏言祖宗諸陵器物止用塗金服飾
又無珠玉盖務在質素昭示訓戒自裕陵至宣仁后寢
宫乃施金珠願收貯景靈殿以遵遺訓詔置之奉宸庫
擢起居舍人鄒浩得罪常於講席論救貶監郴州酒徽
宗立召為國子祭酒起居郎從容言自古求治之主未
嘗不以尚志為先然溺於富貴逸樂蔽於謟䛕順適則
志隨以喪不可不戒元祐法度互有得失人才各有所
長不可偏棄時以天暑令記注官卯漏正即勿奏事仍
具為令常言本朝記注B多兼諫員故凡言動得以所
聞見論可否神宗皇帝時修注官雖不兼諫軄亦許以
史事於崇政延和殿直前陳述陛下於炎暾可畏之候
暫停進對亦人情之常若著為定令則必記於日錄傳
之史筆使後人觀之將以為倦於聽納而忘先帝之美
意矣事遂寝進中書舍人禮部侍郎蔡京用事不能容
以寳文閣待制出知湖州尋又奪軄居婺州復集賢殿
修撰卒年六十七
論曰徽宗荒于治嬖倖塞朝柄移權姦不鳴者進習為
腝熟鶠根諒常氣節偘偘指切時弊能盡言不諱卒不
勝讒舌根常死外鶠諒甫用而病奪之可悲也已金兵
既舉郭藥師已叛朝廷猶弗知矧能先見禍機哉毋惑
乎狂諒之言也
宋史卷三百五十六
