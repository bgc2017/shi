宋史卷一百六十二
元中書右丞相總裁托克托等修
職官志第一百一十五
職官二樞密院(宣徽院三司使)翰林學士院
侍讀侍講(崇政殿說書諸殿學士)諸閣學士
諸修撰直閣(東宫官王府官)
樞密院掌軍國機務兵防邊備戎馬之政令出納密命
以佐邦治凡侍衞諸班直内外禁兵招募閱試遷補屯
戍賞罰之事皆掌之以升揀廢置揭帖兵籍有調發更
戍則遣使給降兵符除授内侍省官及武選官將領路
分都監緣邊都巡檢使以上大事則禀奏其付授者用
宣小事則擬進其付授者用劄先具所得旨關門下省
審覆面得旨者為錄白批奏得畫者為畫旨並留為底
惟以白紙錄送皆候報施行其被御寶批旨者即送門
下省繳覆應給誥者關中書省命詞即事干大計造作
支移軍器及除都副承旨三衙管軍三路沿邊帥臣大
僕寺官文臣換右職仍同三省取旨宋初循唐五代之
制置樞密院與中書對持文武二柄號為二府院在中
書之北印有東院西院之文共為一院但行東院印而
職事條目頗多神宗初政廼省其務之細者歸之有司
而增置審官西院專領閤門祗候以上至諸司使差遣
官制行隨事分隸六曹專以本兵為職而國信民兵牧
馬總領仍舊隸焉舊分四房曰兵曰吏曰戶曰禮至是
釐正凡分房十其後又增支馬小吏二房凡房十有二
曰北面房掌行河北河東路吏卒北界邊防國信事曰
河西房掌行陜西路麟府豐嵐石隰州保德軍吏卒西
界邊防蕃官曰支差房掌行調發軍湖北路邊防及京
東京西江淮廣南東路吏卒遷補殿侍選親事官曰在
京房掌行殿前步軍司事支移兵器川陜路邊防及畿
内福建路吏卒軍頭皇城司衞兵曰教閱房掌行中外
校習封樁闕額請給催督驛逓及湖南路邊防曰廣西
房掌行招軍捕盗賞罰廣南西路邊防及兩浙路吏卒
而禁軍轉員則各隨其房之所領兵額治之曰兵籍房
掌行諸路將官差發禁兵選補衞軍文書曰民兵房掌
行三路保甲弓箭手曰吏房掌行差將領武臣知州軍
路分都監以上及差内侍官文書曰知雜房掌行雜務
曰支馬房掌行内外馬政并坊院監牧吏卒牧馬租課
曰小吏房掌行兩省内臣磨勘功過敘用大使臣已上
歷任事狀及校尉以上改轉遷遣吏三十有八逐房副
承旨三人主事五人守闕主事二人令史十三人書令
史十五人元祐既剏支馬小吏二房增令史為十四人
書令史十九人剏正名帖房十八人大觀增逐房副承
旨為五人剏守闕書令史三人增正名二十八人中書
密院既稱二府每朝奏事與中書先後上殿慶歷中二
邊用兵知制誥富弼建言邊事係國安危不當專委樞
密仁宗以為然即詔中書同議諫官張方平亦言中書
宜知兵事乃以宰相吕夷簡章得象並兼樞密使熙寧
初滕甫言中書密院議邊事多不合趙明與西人戰中
書賞功而密院降約束郭逵脩堡柵密院方詰之而中
書以下褒詔願大臣凡戰守除帥議同而後下神宗善
之元祐四年知樞密院安燾以母憂去職樞密院官偶
獨員諫議大夫梁燾司諫劉安世言國朝革五代之弊
文武二柄未嘗專付一人乞依故事命大臣兼領靖康
元年知樞密院事李綱言在祖宗之時樞密掌兵籍虎
符三衙管諸軍率臣主兵柄各有分守所以維持軍政
萬世不易之法自童貫以領樞密院事為宣撫使既主
兵權又掌兵籍虎符今日不可不戒乞將團結到勤王
正兵並付制置使行營司兵付三衙從之
樞密使知院事同知院事樞密副使簽書院
事同簽書院事樞密使知院事佐天子執兵政而
同知副使簽書為之貳凡邊防軍旅之常務與三省分
班禀奏事干國體則宰相執政官合奏大祭祀則迭為
獻官國初官無定制有使則置副有知院則置同知院
資淺則用直學士簽書院事熙寧元年文彦博吕公弼
為使韓維邵亢為副使時陳升之三至樞府神宗欲稍
異其禮乃以為知院事於是知院與副使並置元豐五
年將改官制議者欲廢密院歸兵部帝曰祖宗不以兵
柄歸有司故專命官以統之互相維制何可廢也於是
得不廢帝又以樞密聯職輔弼非出使之官乃定置知
院同知院二人副使悉罷元祐初復置簽書院事仍以
樞密直學士充同簽書樞密院事治平末以殿前都虞
候郭逵為之又以逵判渭州帝初即位中丞王陶御史
吕景等皆言之逵歸改除宣徽南院使知鄆州自是不
復置政和六年以内侍童貫權簽書樞密院河西北面
房事七年貫宣撫陜西河東北三路帶同簽書樞密院
既而詔元豐官制即無同簽書樞密院事改為權領樞
密院然簽書院事元豐亦未嘗置宣和元年詔童貫領
樞密院事後復以鄭居中為之建炎初置御營司以宰
相為之使四年罷以其事歸樞密院機速房命宰相范
宗尹兼知樞密院紹興七年詔樞密本兵之地事權宜
重可依故事置樞密使以宰相張浚兼之又詔立班序
立依宰相例其後或兼或否至開禧以宰臣兼使遂為
永制使與知院同知副使亦或並除其簽書同簽書並
為端明殿學士恩數特依執政或以武臣為之亦異典
也
都承旨副都承旨掌承宣旨命通領院務若便殿侍
立閱試禁衞兵校則隨事敷奏承所得旨以授有司蕃
國入見亦如之檢察主事以下功過及遷補之事都承
旨舊用院吏逓遷熙寧三年始以東上閤門使李評為
之又以皇城使李綬為之副更用四人自評綬始是月
詔都承旨副都承旨見樞密副使如閤門使禮五年以
同脩起居注曾孝寬兼都承旨參用儒臣自孝寬始元
豐四年客省使張誠一為都承旨都承旨復用武臣自
誠一始元祐初復以文臣為都承旨其後以待制充元
符三年王師約為都承旨左司諫陳瓘言神考以文臣
為都承旨其副則參求外戚武臣之可用者今師約未
歷邊任擢置樞屬掾文臣之位甚非神考設官之意至
崇寧以後專用武臣建炎四年高宗在會稽以武臣辛
道宗為都承旨頗用事紹興元年道宗既免乃詔依元
祐職制都承旨以兩制為之如未曾任侍從之人即依
權侍郎法又或加學士待制修撰貼職乾道初再用武
臣自張說始淳熙九年都承旨復用士人自蕭燧始副
都承旨文武通除
檢詳官熙寧四年置視中書檢正官元豐初定以三員
及改官制置之建炎三年復置檢詳兩員叙位在左右
司之下紹興二年減一員
計議官四員建炎四年罷御營使司併歸樞密院為機
速房隨司減罷屬官置幹辦官四員詔並改為計議官
至紹興十一年減罷
編修官隨事置無定員以本院官兼者不入銜熙寧三
年以王存顧臨等同編修經武要略兼刪定諸房例冊
初擬都副承旨提舉神宗謂存等皆館職不欲令承旨
提舉詔改為管幹紹聖四年編修刑部軍馬司事令都
副承旨兼領政和七年編修北邊條例又别置詳覆官
講議司崇寧元年以尚書省講議武備房歸樞密院置
以知院蔡卞提舉三年卞奏武備本院諸房可行不必
專局乃罷之紹興置編修官二員監三省樞密院門舊
係差小使臣及内侍官充嘉定六年詔以曾經作縣通
判資序人充小使臣省罷内侍官改以三省樞密院門
機察官繫銜
主管三省樞密院架閣文字一員嘉定八年置以選人
京朝官通差
三省樞密院激賞庫三省樞密院激賞酒庫監官各二
人(初以武臣嘉泰末始易以選人)二庫並因紹興用兵剏以備邊後兵
罷專以備堂東兩厨應干宰執支遣若朝廷軍期急速
錢物金帶以備激犒諸軍將帥告命綾紙以備科撥調
遣等用省院府吏胥之給亦具焉
御營使提舉修政局制國用使都督諸路軍馬
中興多以宰相兼領兵政財用之事而執政同預焉因
事剏名未久遄罷可以不書以其關宰相設施因記其
名稱本末附見焉建炎元年置御營司以宰相為之使
仍以執政官兼副使其屬有參贊軍事以侍從官兼提
舉一行事務以大將兼其將佐有都統制及五軍統制
以下官初以總齊行在軍中之政三年詔御營使司止
管行在五軍營砦事務其餘應干邊防措置等事釐正
歸三省樞密院四年詔自今宰相兼知樞密院事罷御
營使時臣僚言宰相之職無所不統本朝沿五代之制
政事分為兩府兵權付於樞密比年又置御營使是政
出於三也請罷御營司以兵權付之密院而以宰相兼
知庶幾可以漸議兵政故罷使及官屬以其事歸密院
為機速房至紹興二十九年九月詔祖宗舊制樞密院
即無機速房合行減罷(紹興三十一年金主亮來攻帝將臨江視師其冬以和義郡王)
(楊存中為御營宿衞使兵罷復免明年孝宗即位又以御營使命之然但自名一司掌殿前忠勇等軍非復建)
(炎之比未幾而罷存中非宰執附見于此)紹興二年詔置修政局令百官條
具修車馬備器械命右相秦檜提舉參知政事同領之
其下有參詳官一人侍從為之參議官二人檢討官四
人卿郎為之如講議司故事三月而罷局乾道四年詔
理財之要裕財為重自今宰相可帶兼制國用使參政
可同知國用事(先是臣僚言近以宰相兼樞密院蓋欲使宰相知兵也宰相今雖知兵而財榖)
(出入之原宰相猶未知也望法李唐之制委宰相兼領三司使職事財榖出納之大綱宰相領之於上而戶部)
(治其凡故有是命)五年二月罷國用司八年詔官制巳定丞相
事無不統所有國用一司與參知政事並不兼帶嘉泰
四年詔遵孝宗典故宰相兼國用使參知政事同知國
用事仍於侍從卿監中擇二人充屬官右丞相陳自強
兼國用事參知政事兼知樞密院事費士寅參知政事
張巖兼同知國用事(以兵部侍郎薛叔似兼參計官大府卿陳景思同參計官先是臣僚)
(言今日財計非錢榖不足可憂而滲漏日滋之為可慮也周家以冢宰制國用而唐亦以宰相兼領度支是知)
(財賦國家之大計其出入之數有餘不足為大臣者皆所當知庶可節以制度關防欺隠宜略倣祖宗遺意命)
(大臣兼提領天下財賦從之)陳自強罷亦廢紹興五年制以左通
議大夫尚書左僕射同中書門下平章事兼知樞密院
事趙鼎左政奉大夫尚書左僕射同中書門下平章事
兼知樞密院事張浚都督諸路軍馬未幾浚暫往江上
措置邊防至七年秋廢罷其餘宰臣執政開府于外者
别載于篇
編修勅令所提舉(宰相兼)同提舉(執政兼)詳定(侍從官兼)
刪定官(就職事官内差兼)掌裒集詔旨纂類成書紹興十二
年罷乾道六年復置詳定一司勅命所以右丞相虞允
文提舉參知政事梁克家同提舉淳熙十五年省罷紹
熙二年復置局慶元二年復置提舉以右丞相余端禮
兼同提舉以參知政事京鏜兼仍以編修勅令所為名
宣徽院
宣徽南院使北院使掌總領内諸司及三班内侍
之籍郊祀朝會宴饗供帳之儀應内外進奉悉檢視其
名物舊制以檢校為使或領節度及兩使留後闕則樞
密副使一人兼領二使亦有兼樞密副使簽書樞密院
者南院資望比北院頗優然皆通掌止用南院印二使
共院而各設廳事其吏史則有都勾押官勾押官各一
人前行三人後行十二人分掌四案一曰兵案二曰騎
案(主賜羣臣新史及掌諸司使至崇班内侍供奉官諸司工匠兵卒之名籍及三班而下遷補假故鞫劾之)
(事)三曰倉案(掌春秋及聖節大宴節度使迎授恩賜上元張燈四時祠祭及契丹朝貢内廷學士)
(赴上並督其供帳内外進奉視其名物教坊伶人歲給衣帶專其奏覆)四曰胄案(掌郊祀御殿朝)
(謁聖容賜酺國忌供帳之事諸司使副三班使臣别籍分産司其條制頒諸司工匠休假之事)故事與
參知政事樞密副使同知樞密院事以先後入叙位熙
寧四年詔位參政樞副同知下著為令九年詔今後遇
以職事侍殿上或中書樞密院合班問聖體及非次慶
賀並特序二府班官制行罷宣徽院以職事分隸省寺
而使號猶存初吏部尚書王拱辰治平中知大名府
神宗即位拜太子少保明年檢校太傅改宣徽北院使
尋遷南院立班序位視簽樞元豐六年拱辰除武安軍
節度使再任自此遂罷使名不復除獨太子少師張方
平許依舊領南院使致仕哲宗即位始遷太子太保而
罷使名元祐三年復置南北院使儀品恩數如舊制六
年以馮京為南院使而方平亦復使名中書舍人韓川
言祖宗設此官禮均二府以待勲舊未嘗帶以致仕且
宣徽武官也宫保文官也不宜混并不聽方平亦固辭
不拜七年馮京亦以使致仕紹聖三年議者言官名雖
復而無所治之事乃罷之南渡以後不復再置
三司使
使副使判官鹽鐵使度支使戶部使
三部副使三部判官
三司之職國初沿五代之制置使以總國計應四方貢
賦之入朝廷不預一歸三司通管鹽鐵度支戶部號曰
計省位亞執政目為計相其恩數廩祿與參樞同太平
興國八年分置三使淳化四年復置使一員總領三部
又分天下為十道曰河南河東關西劔南淮南江南東
西兩浙廣南在京東曰左計京西曰右計置使二員分
掌俄又置總計使判左右計事左右計使判十道事凡
干涉計度者三使通議之五年罷十道左右計使復置
三部使咸平六年罷三部使復置三司一員闕正使則
以給諫以上權使事使一人以兩省五品以上及知制
誥雜學士學士充亦有輔臣罷政出外召還充使者使
闕則有權使事又闕則有權發遣公事掌邦國財用之
大計總鹽鐵度支戶部之事以經天下財賦而均其出
入焉(凡奏事及大事悉置案奏牒常事止置案太平興國初以賈琰為三司副使七年以侯陟王明同判)
(三司遂省副使)鹽鐵掌天下山澤之貨關市河渠軍器之事以
資邦國之用度支掌天下財賦之數每歲均其有無
制其出入以計邦國之用戶部掌天下戶口稅賦之
籍榷酒工作衣儲之事以供邦國之用副使以員外
郎以上歷三路轉運及六路發運使充判官以朝官
以上曾歷諸路轉運使提點刑獄充三部副使各一
人通簽逐部之事(舊以員外郎以上充端拱初省淳化三年復置又省至道初又置真宗即)
(位副使遷官遂罷之咸平六年復置)三部判官各三人分掌逐案之事(舊以)
(朝官充國初承舊制每部判官一人乾德四年三部各置推官一人太平興國三年諸案置推官或巡官以朝)
(官充四年三司止置判官一人推官三人及分十道二計各置判官一人五年廢十道三部各置判官二人)
三部各有孔目官一人都勾押官一人勾覆官四人
鹽鐵分掌七案一曰兵案(掌衙司庫將大將四排岸司兵卒之名籍及庫務月帳吉)
(凶儀制官吏宿直諸州衙吏胥吏之遷補本司官吏功過三部胥吏之名帳及刑獄造船捕盗亡逃絶戶資産)
(禁錢景德二年併度支案為刑案)二曰胄案(掌修護河渠給造軍器之名物及軍器作坊弓弩院)
(諸務諸季料藉)三曰商稅案四曰都鹽案五曰茶案六曰鐵案
(掌金銀銅鐵朱砂白礬綠礬石炭錫鼓鑄)七曰設案(掌旬設節料齋錢餐錢羊豕米麫薪炭陶器等)
(物)度支分掌八案一曰賞給案(掌諸給賜賻贈例物口食内外春冬衣時服綾)
(羅紗縠綿布鞋席紙染料市舶權物務三府公吏)二曰錢帛案(掌軍中春冬衣百官奉祿左蔵)
(錢帛香藥榷易)三曰糧料案(掌三軍糧料諸州芻粟給受諸軍校口食御河漕運商人飛錢)四
曰常平案(掌諸州平糴大中祥符七年置主吏七人)五曰發運案(掌汴河廣濟蔡河漕)
(運橋梁折斛三稅)六曰騎案(掌諸坊監院務飼養牛羊馬畜及市馬等)七曰斛斗案
(掌兩京倉廪廥積計度東京糧料百官祿粟厨料)八曰百官案(掌京朝幕職官奉料祠祭禮物)
(諸州驛料)戶部分掌五案一曰戶稅案(掌夏稅)二曰上供案(掌諸)
(州上供錢帛)三曰修造案(掌京城工作及陶瓦八作排岸作坊諸庫簿帳勾校諸州&KR2636;壘官廨)
(橋梁竹木簰筏)四曰麴案(掌榷酤官麫)五曰衣糧案(掌勾校百官諸軍諸司奉料春)
(冬衣祿粟茶鹽鞵醬傔糧等)三部諸案並與本部都孔目官以下分
掌三部勾院判官各一人以朝官充掌勾籍天下所
申三部金榖百物出納帳籍以察其差殊而關防之鹽
鐵院度支院戶部院勾覆官各一人都磨勘司(端拱九年)
(置)判司官一人以朝官充掌覆勾三都帳籍以驗出入
之數都主轄支收司(淳化三年置)判官司以判磨勘司官
兼掌官物巳支未除之數候至所受之處附籍報所由
司而對除之天下上供物至京即日奏之納畢取其鈔
以還本州拘收司(咸平四年置)以判磨勘司兼掌凡支收
財利未結絶者籍其名件而督之都理欠司(雍熙二年三部)
(各置理欠有勾簿司景德四年廢)判司官一人以朝官充掌理在京及
天下欠負官物之籍皆立限以促之都憑由司以判
都理欠司官兼掌在京官物支破之事凡部支官物皆
覆視無虚謬則印署而還之支訖復據數送勾而銷破
之開拆司判司官一人以朝官充掌受宣勅及諸州
申牒之籍發放以付三部兼掌發放勾鑿催驅受事
發放司掌受三司帖牒而下之(太平興國年中置)勾鑿司掌勾
校三部公事簿帳催驅司掌督京城諸司庫務末帳
京畿倉場庫務月帳憑由送勾及三部支訖内外奉祿
之事受事司掌諸處解送諸色名籍以發付三部
衙司管轄官二人以判開拆司官及内侍都知押班充
掌大將軍將名籍第其勞而均其役使勾當公事官
二員以朝官充掌分左右廂檢計定奪點檢覆驗估剝
之事三司推勘公事一人以京朝官充掌推劾諸部
公事勾當諸司馬步軍糧料院官各一人以京朝官
充掌文武官諸司諸軍給受奉料批書券歷諸倉庫案
驗而廩賦之勾當馬步軍專勾司官一人以京朝官
充舊以三班掌諸軍兵馬逃亡收併之籍諸司庫務給
受之數審校其欺詐批&KR1318;以送糧料院以上並屬三
司使元豐官制行罷三司使並歸戶部
翰林學士院
翰林學士承旨翰林學士知制誥直學士院
翰林權直學士院權直掌制誥詔令撰述之事凡
立后妃封親王拜宰相樞密使三公三少除開府儀同
三司節度使加封加檢校官並用制賜大臣大中大夫
觀察使以上用批答及詔書餘官用勅書布大號令用
御札戒勵百官曉諭軍民用勅牓遣使勞問臣下口宣
凡降大赦曲赦德音則先進草大詔命及外國書則具
本取旨得畫亦如之凡拜宰相及事重者晩漏上天子
御内東門小殿宣召面諭給筆札書所得旨禀奏歸院
内侍鎖院門禁止出入夜漏盡具詞進入遲明白麻出
閤門使引授中書中書授舍人宣讀其餘除授并御札
但用御寶封遣内侍送學士院鎖門而巳至於赦書德
音則中書遣吏持送本院内侍鎖院如除授焉凡撰述
皆寫畫進入請印署而出中書省熟狀亦如之若已畫
旨而未盡及舛誤則論奏貼正凡宫禁所用文詞皆掌
之乘輿行幸則侍從以備顧問有獻納則請對仍不隔
班凡奏事用榜子關白三省樞密院用諮報不名凡初
命為學士皆遣使就第宣詔旨召入院上日勅設會從
官侑以樂元豐中始命佩魚自蒲宗孟始見執政議事
則繫鞵蓋與侍從異禮也政和三年強淵明請以前後
所被旨及案例修為本院勅令格式五年御書摛文堂
榜賜學士院靖康元年吳幵等奏大禮鎖院麻三道以
上係雙學士宿直分撰乞依故事從之一承旨不常置
以學士久次者為之凡他官入院未除學士謂之直院
學士俱闕他官暫行院中文書謂之權直自國初至元
豐官制行百司事失其實多所釐正獨學士院承唐舊
典不改乾道九年崔敦詩初以秘書省正字兼翰林權
直淳熙五年敦詩再入院議者以翰林乃應奉之所非
專掌制誥之地更為學士院權直後復稱翰林權直然
亦互除不廢權正或至三人
翰林侍讀學士太宗初以著作佐郎吕文仲為侍讀
真宗咸平二年以楊徽之夏侯嶠並為翰林侍讀學士
始建學士之職其後馮元為翰林侍讀不帶學士又以
高若訥為侍讀不加别名但供職而已天禧三年張知
白為刑部侍郎充翰林侍讀學士知天雄軍府侍讀學
士外使自知白始元豐官制廢翰林侍讀侍講學士不
置但以為兼官然必侍從以上乃得兼之其秩卑資淺
則為說書歲春二月至端午日秋八月至長至日遇隻
日入侍邇英閣輪官講讀元祐七年復增學士之號元
符元年省去建炎元年詔可特差侍從官四員充講讀
官遇萬機之暇令三省取旨就内殿講讀充宫觀兼侍
讀元豐八年五月資政殿大學士吕公著兼侍讀提舉
中太乙宫兼集禧觀公事七月韓維兼侍讀提舉中太
乙宫元祐元年端明殿學士范鎮致仕提舉中太乙宫
兼集禧觀公事兼侍讀不赴六年馮京兼侍讀充太乙
宫使未幾乞致仕不允仍免經筵進讀中興以來如朱
勝非張浚謝克家趙鼎万俟卨並以萬夀觀使兼侍讀
隆興元年張燾以萬夀觀湯思退以醴泉觀並侍讀乾
道五年劉章以佑神觀兼焉臺諫兼侍讀自慶歷以
來臺丞多兼侍讀諫長未有兼者紹興十二年春万俟
卨以中丞羅汝檝以諫議始兼侍讀自後每除言路必
兼經筵矣
翰林侍講學士咸平二年國子祭酒邢昺為侍講學
士其後又以馬宗元為侍講不加别名但供職而巳景
德四年以翰林侍講學士邢昺知曹州侍講學士外使
自昺始故事自兩省臺端以上兼侍講元祐中司馬康
以著作佐郎兼侍講時朝議以文正公之賢故特有是
命紹興五年范沖以宗卿朱震以秩少並兼蓋殊命也
乾道六年張栻始以吏部員外郎兼蓋中興後庶官兼
侍講者惟此三人若紹興二十五年張扶以祭酒隆興
二年王佐以檢正乾道七年林憲以宗卿入經筵亦兼
侍講者蓋扶本以言路兼說書就升其秩佐時攝版曹
憲嘗為右史且有舊例故稍優之臺諫兼侍講慶歷
二年召御史中丞賈昌朝侍講邇英閣故事臺丞無任
經筵者仁宗以昌朝長於講說特召之神宗用吕正獻
亦止命時赴講筵去學士職中興後王賓為御史中丞
見請復開經筵遂命兼講自後十五年間繼之者惟王
唐徐俯二人皆出上意紹興十二年則万俟卨羅汝檝
紹興二十五年則正言王珉殿中侍御史董德元並兼
侍講非臺丞諫長而以侍講為稱又自此始其後猶或
兼說書臺官自尹穡隆興二年五月諫官自詹元宗乾
道九年十二月後並以侍講為稱不復兼說書矣宫
觀兼侍講國初自元豐以來多以宫觀兼侍讀乾道七
年寶文待制胡銓除提舉祐神觀兼侍講是日以宰執
進呈虞允文奏曰胡銓早歲士節甚高不宜令其遽去
朝廷帝曰銓固非他人比且除在京宫觀留侍經筵故
有是命
崇政殿說書掌進讀書史講釋經義備顧問應對學
士侍從有學術者為侍講侍讀其秩卑資淺而可備講
說者則為說書仁宗景祐元年正月命賈昌朝趙希言
王宗道楊安國並為崇政殿說書日輪二員祗候初侍
講學士孫奭年老乞外因薦昌朝等至是特置此職以
命之慶歷二年以趙師民預講官復為崇政殿說書不
兼侍講元祐間程頤以布衣為之然范祖禹乃以著作
佐郎兼侍講司馬康又嘗以著作佐郎兼侍講前此未
有也崇寧中初除說書二人皆以隠逸起蔡崈吕瓘仍
遂其性詔以仕服隨班朝謁入侍渡江後尹焞初以秘
書兼之中間王十朋范成大皆以郎官兼亦殊命也近
事侍從以上兼經筵則曰侍講庶官則曰崇政殿說書
故左史兼亦曰侍講紹興十二年万俟卨羅汝檝並兼
講讀蓋秦梓時已兼說書便於傳道秦熺復繼之每除
言路必預經筵檜死始罷慶元後臺丞諫長暨副端正
言司諫以上無不預經筵者正言兼說書自端明巫伋
始副端兼說書自端明余堯弼始察官兼說書自少卿
陳夔始修注兼說書自朱震始修注官多得兼侍講開
禧三年十一月王簡卿知諫院為左史仍兼崇政殿說
書言者以為不可罷之
觀文殿大學士學士之職資望極峻無吏守無職掌
惟出入侍從備顧問而巳觀文殿即舊延恩殿慶歷七
年更名皇祐元年詔置觀文殿大學士寵待舊相今後
須曾任宰相乃得除授時賈昌朝由使相右僕射觀文
殿大學士判尚書都省觀文殿置大學士自昌朝始三
年詔班在觀文殿學士之前六尚書之上自是曾任宰
相者出必為大學士熙寧中韓絳宣撫陜西河東得罪
罷守本官四年用明堂赦授觀文殿學士宰相不為大
學士自絳始中興後非宰相而除者自紹興二十年蔡
熺始熺知樞密院郊祀大禮使禮成以學士遷且視儀
揆路非典故也乾道四年汪澈舊以樞密使為學士遷
九年王炎以樞密使為西川安撫使除至慶元間趙彦
逾自工部尚書為端明殿學士直以序遷至焉曾為宰
相而不為大學士者自紹興元年范宗尹始
觀文殿學士觀文殿本隋煬帝殿名國初為文明殿
學士慶歷七年宋庠言文明殿學士稱呼正同真宗謚
號兼禁中無此殿額其學士理自當罷乞擇見今正朝
或秘殿以名學士易之乃詔改為紫宸殿學士以參知
政事丁度為之時學士多以殿名為官稱丁遂稱曰丁
紫宸八年御史何郯以為紫宸不可為官稱於是改延
恩殿為觀文殿即殿名置學士仍以度為之自後非曾
任執政者弗除熙寧中王韶以熙河功元豐中王陶以
宫僚雖未歷二府亦除是職蓋異恩也然韶猶兼端明
殿龍圖學士云
資政殿大學士資政殿在龍圖閣之東序景德二年
王欽若罷參政真宗特置資政殿學士以寵之在翰林
學士下十二月復以欽若為資政殿大學士班文明殿
學士之下翰林學士承旨之上資政殿置大學士自欽
若始自欽若班翰林承旨上一時以為殊寵祥符初向
敏中以前宰相再入為東京留守復加此職自是訖天
聖末二十餘年不以除人明道元年李迪知河陽召還
始再命之景祐四年王曾罷相復除二十年間除三人
皆前宰相也宋庠罷參知政事仁宗眷之厚因加此職
自欽若後非宰相而除者惟庠一人康定二年右正言
梁適請遵先朝故事定以員數於是詔大學士置二員
學士三員紹興十年鄭億年歸自偽齊除資政殿二年
加大學士許出入如二府儀億年未嘗秉政十五年秦
熺自翰林學士承旨為資政詔立班恩數同執政十六
年秦檜弟梓以端明卒于湖州進大資致仕恤典同參
政是後從臣自端明視政府而序進者遂為常矣
端明殿學士端明殿即西京正衙殿也後唐天成元
年明宗即位之初四方書奏命樞密使安重誨進讀懵
於文義孔循獻議始置端明殿學士命馮道趙鳳俱以
翰林學士充班在翰林學士上後有轉改止於翰林學
士内選任初如三館例職在官下趙鳳轉侍郎諷任圜
特移職在官上後遂為故事宋太宗初以程羽為之後
隨殿名改為文明殿學士慶歷中改為紫宸後又改為
觀文明道二年改承明殿為端明殿復置端明殿學士
以翰林侍讀學士宋綬為之在翰林學士之下自明道
訖元豐無前執政為之者僅以待學士之久次者元豐
中以前執政為之自曾孝寬始以見任執政為之自王
安禮始政和中嘗改為延康殿建炎二年都省言延康
殿學士舊係端明殿學士詔依舊後拜簽樞者多領焉
總閣學士直學士宋朝庶官之外别加職名所以厲
行義文學之士高以備顧問其次與論議典校讐得之
為榮選擇尤精元豐中修三省寺監之制其職並罷滿
歲補外然後加恩兼職直龍圖閣省寺監掌貳補外或
領監司帥臣則除之待制雜學士給諫以上補外則除
之係一時恩旨非有必得之理元祐二年詔復增館職
及職事官並許帶職尚待二年加直學士中丞侍郎給
舍諫議通及一年加待制紹聖三年詔職事官罷帶職
非職事之官仍舊中興後學士率以授中司列曹尚書
翰林學士之補外者權尚書給諫侍郎則帶直學士待
制焉
龍圖閣學士直學士待制大中祥符中建在會
慶殿西偏北連禁中閣東曰資政殿西曰述古殿閣上
以奉太宗御書御製文集及典籍圖畫寶瑞之物及宗
正寺所進屬籍世譜有學士直學士待制直閣等官
學士大中祥符三年置以杜鎬為之班在樞密直學士
上六年詔結銜在本官之上直學士景德四年置以
杜鎬為之班在樞密直學士下祥符六年詔結銜在本
官之上待制景德元年置以杜鎬戚繪為之並依舊
充職四年詔班在知制誥下並赴内殿起居自改官制
為學士初復之職或知制誥平出除之
天章閣學士直學士待制天禧四年建在會慶
殿之西龍圖閣之北明年仁宗即位修天章閣畢以奉
安真宗御製東曰羣玉殿西曰蘂珠殿北曰夀昌殿南
曰延康殿内以桃花文石為流桮之所以在位受天書
祥符改曰天章取為章于天之義天聖八年置待制慶
歷七年又置學士直學士又有侍講學士慶歷七年初
置在龍圖閣學士之下學士罕以命人迄仁宗世纔王
贄一人秦堪自顯謨閣進直天章閣以稱呼非便辭詔
改龍圖自是天章不為帶職直學士慶歷七年初置
天章閣直學士在龍圖閣直學士之下待制天聖八
年初置寓直於秘閣與龍圖逓宿尋命范諷鞠詠充職
中興後圖籍符瑞寶玩之物若國史宗正寺所進屬籍
獨蔵于天章閣祖宗御容潛邸旌節亦安奉焉
寶文閣學士直學士待制閣在天章閣之東西
序羣玉蘂珠殿之北即舊夀昌閣慶歷改曰寶文嘉祐
八年英宗即位詔以仁宗御書御集蔵于閣命王珪撰
記立石治平四年神宗即位始置學士直學士待制恩
賜如龍圖英宗御書附于閣學士治平四年初置以
吕公著兼直學士治平四年初置以邵必為之待
制治平四年初置
顯謨閣學士直學士待制元符元年曾布鄧洵
仁各申請建閣詔翰林學士中書舍人撰閣名五以聞
遂建閣蔵神宗御集以顯謨為名徽宗建中靖國元年
詔以顯謨閣為熙明閣仍置學士直學士待制續奉旨
仍以顯謨為額崇寧元年詔顯謨閣學士直學士待制
如三閣故事序位在寶文閣學士直學士待制之下學
士直學士待制並建中靖國元年置
徽猷閣學士直學士待制大觀二年初建徽猷
閣以蔵哲宗御集置學士直學士待制等官
敷文閣學士直學士待制紹興十年置蔵徽宗
聖製置學士等官
煥章閣學士直學士待制淳熙初建蔵高宗御
製十五年置學士等官
華文閣學士直學士待制慶元二年置蔵孝宗
御製置學士等官
寶謨閣學士直學士待制嘉泰二年置蔵光宗
御製置學士等官
寶章閣學士直學士待制寶慶二年置蔵寧宗
御製置學士等官
顯文閣學士直學士待制咸淳元年置蔵理宗
御製置學士等官
集英殿修撰國初有集賢殿修撰直龍圖閣直秘閣
三等政和六年始置集英殿修撰右文殿修撰秘閣修
撰舊制貼職無雜壓至是因增置乃定為雜壓其集英
修撰中興後以寵六曹權侍郎之補外者下待制一等
右文殿修撰元祐元年許内外官帶貼職紹聖二年
詔職事官罷帶職易集賢殿學士為修撰政和六年以
集賢院無此名其見任集賢院修撰並改為右文殿修
撰次於集英殿修撰為貼職之高等
秘閣修撰政和六年置以待館閣之資深者仍多由
直龍圖閣遷焉
直龍圖閣祥符九年以馮元為太子中允直龍圖閣
直閣之名始此凡館閣之久次者必選直龍圖閣皆為
擢待制之基也中興後凡直閣為庶官任藩閫監司者
貼職各隨高下而等差之
直天章閣至直顯文閣並同
直秘閣國初以史館昭文館集賢院為三館皆寓崇
文院太宗端拱元年詔就崇文院中堂建秘閣擇三館
真本書籍萬餘卷及内出古畫墨跡蔵其中以右司諫
直史館宋泌為直秘閣直館直院則謂之館職以他官
兼者謂之貼職元豐以前凡狀元制科一任還即試詩
賦各一而入否則用大臣薦而試謂之入館官制行廢
崇文院為秘書監建秘閣於中自監少至正字列為職
事官罷直館直院之名獨以直秘閣為貼職皆不試而
除蓋特以為恩數而已故事外官除館職如秘閣校
理直秘閣者必先移書在省執事叙同僚之好乃即館
設盛會宴之自崇寧以來外官除館職既多此禮寖廢
東宫官
太子太師太傅太保太子少師少傅少保
國初師傅不常設仁宗升儲置三少各一人參政李
昉兼掌賓客及升首相遂進少傅此宰相兼宫僚之始
也丁謂兼少師馮拯兼少傅曹利用兼少保是時實為
東宫官餘多以前宰執為致仕官若太子太師太傅太
保以待宰相官未至僕射者及樞密使致仕亦隨本官
高下除授太子少師少傅少保以待前執政惟少師非
經顧命不除若因遷轉則逓進一官至太師即遷司空
天禧末皇太子同聽政乃以首相兼少師自後神宗欽
宗孝宗光宗在東宫皆不置開禧三年史彌遠自詹事
入樞府乃進兼賓客已而太子侍立遂以丞相錢象祖
兼太子少傅明年景憲太子立象祖兼少師彌遠以右
相兼少傅未幾彌遠丁内艱象祖亦去位又明年彌遠
起復遂兼進少師景定元年度宗升儲以賈似道為少
師
太子賓客至道元年建儲初置賓客二人以他官兼
天禧四年參政任中正樞副錢惟演參政王曾並兼太
子賓客執政兼東宫官始此中興後不置開禧三年景
憲太子立始以執政兼賓客後復省景定元年度宗升
儲以朱熠皮龍榮沈炎並兼賓客
太子詹事仁宗升儲置詹事二人神宗欽宗升儲並
置二人皆以他官兼登位後省乾道元年莊文太子立
置詹事二人踰月詔太子詹事過東宫講讀日並往陪
侍七年光宗正儲位以敷文閣直學士王十朋敷文閣
待制陳良翰為太子詹事不兼他官非常制也景定元
年度宗升儲以楊棟兼詹事
太子左庶子右庶子左諭德右諭德舊制不
常設儲闈之建隨宜制官以備僚寀多以他官兼領仁
宗神宗升儲庶子諭德各置二人欽宗升儲置一人紹
興三十二年孝宗以建王立為皇太子置庶子諭德各
一人除右虚左乾道元年及七年各置一人開禧三年
景憲太子立初除左虛右明年左右始並置
太子侍讀侍講神宗升儲始置各一人乾道淳熙
開禧各依故事並置乾道七年禮部太常寺言討論東
宫開講并節朔賀慶辭謝禮儀宫僚講讀無巳行故事
當依放講筵少殺其禮每遇講讀詹事以下至講讀官
上堂並用賓禮參見依官職序坐皇太子正席講讀官
迭起如延英儀講罷復位節朔不受宫僚參賀元日冬
至詹事以下牋賀謝辭初如常見之禮後離位致詞復
位就坐茶湯罷詹事初上參見皇太子拜皇太子答拜
庶子等初上參見皇太子受拜庶子諭德及講讀官雖
有坐受之禮止是五禮新儀所載兼逐日致拜之禮近
例皆巳不行或遇合致拜日更合參酌天禧至道故事
施行(按天禧二年九月五日左庶子張士遜等言臣等日詣資善堂參見皇太子得令升階例拜然後跪)
(受望令皇太子坐受參見詔不許至道元年皇太子每見太子賓客必先拜迎送常降階及門)並從之
太子中舍人舍人至道天禧各置一人神宗欽宗
升儲並如舊置嘉定初除二人慶元以中舍人在舍人
上
資善堂翊善贊讀直講說書皇太子宫小
學教授資善堂小學教授翊善贊讀直講皆舊制
說書而下中興以後增置資善堂自仁宗為皇子時
為肄業之所每皇子出就外傅選官兼領元豐八年哲
宗初開講筵詔講讀官日赴資善堂以雙日講讀仍輪
一員宿直又詔三省樞密院講讀修注官錫宴於資善
堂政和元年定王嘉王出就資善堂聽讀詔宰執就見
靖康元年詔皇太子出就外傅就資善堂置學舍令國
子監供監書紹興五年孝宗封建國公出就資善堂聽
講先是宰臣趙鼎得旨於宫門内造書院至是始成以
為資善堂命儒臣為直講翊善悉如資善故事尋用趙
鼎言以左史范沖充翊善右史朱震充贊讀時稱極選
帝曰朕令國公見沖震必設拜蓋尊重師傅不得不如
此紹興十二年建國公出就外第及紹興三十年由普
安郡王為皇子進封建王時皇孫皆就傅以校書郎王
十朋為小學教授紹興三十二年孝宗即位詔三皇子
位各置說書官一員又置贊讀直講一員淳熙七年皇
孫英國公始就傅詔置皇太子宫小學教授一員十六
年光宗即位皇子進封嘉王置王府贊讀翊善直講各
一員慶元六年景獻太子為福州觀察使詔令資善堂
授書置小學教授二員開禧元年進封榮王仍開資善
堂置贊讀直講說書官各一員又置翊善一員度宗升
儲並置翊善贊讀等官
主管左右春坊事二人以内臣兼同主管左右春坊事
二人以武臣兼承受官一人以内侍充仁宗神宗升儲
並置中興後置官並同
太子左右衞率府率副率左右司禦率府率
副率左右清道率府率副率左右監門
率府率副率左右内率府率副率官存而
無職司至道元年東宫置左清道率府率副率兼左春
坊謁者主贊引三年真宗即位而省天禧二年又以左
清道率郭承慶左右監門副率夏元亨兼左右春坊謁
者仁宗即位復省中興後不置惟以監門率府副率為
環衞
親王府傅長史司馬諮議參軍友記室
參軍王府教授小學教授傅及長史司馬有其
官而未嘗除太平興國八年諸王出閣楚王府置諮議
參軍二員翊善一員陳王府置諮議翊善各一員韓王
異王益王置翊善各一員後又置記室及諸王府侍講
一員並以常參官兼充(其後多不置諮議翊善記室或止一員)大中祥符
九年仁宗初封夀春郡王置友二員亦以常參官兼充
天禧二年進封昇王友遷諮議仍置記室一員又皇姪
皇孫侍教南北伴讀無定數(至道初太宗以皇親子孫就講學欲置侍講之職中)
(書言按唐太宗改諸王侍讀為奉諸王講讀今皇孫皇姪皆環衞之職請以教授為名從之選京朝官通經者)
(充其後又令王府記室翊善侍講分兼南北宅教授大中祥符三年又有侍教之名自是南北院或有伴讀)
凡諸宫皆有教授初無定員是年英宗以宗室自率府
副率已上八百餘人奉朝請者四百餘人而教官纔六
員乃詔增置教授官凡皇族年三十已上者百一十三
人置講書四員年二十以上者百十三人置講書四員
年十五已上者三百九人增置教授五員年十四已下
者别置小學教授十二員并舊六為二十七員以分教
之其子弟不率教俾教授官本位尊長具名申大宗正
司量行戒責教授官不職大宗正司密訪以聞舊制親
賢宅置講書紹興十二年改為府教授掌教親賢宅南
班宗子淳熙十二年詔建魏惠憲王府置小學教授二
員以館職兼充掌訓皇孫既長趨朝謁則不以小學名
而講習如故自後皇姪皇孫皆置教授
宋史卷一百六十二
宋史卷一百六十二考證
職官志二觀文殿學士宰相不為大學士自絳始中興
後非宰相而除者自紹興二十年蔡熺始熺知樞密
院郊祀大禮使禮成以學士遷(臣開鼎)按通鑑紹
興十八年三月以秦熺知樞密院事四月秦熺罷為
觀文殿學士則蔡字應是秦字之譌二十年應作十
八年
宋史卷一百六十二考證
