宋史卷三百一
元中書右丞相總裁托克托等修
列傳第六十
邊肅梅詢馬元方薛田寇瑊
楊日嚴李行簡章頻陳琰李宥
張秉張擇行鄭向郭稹趙賀
高覿袁抗徐起張旨齊廓
鄭驤
邊肅字安國應天府椘邱人進士及第除大理評事知
於潜縣累遷太常博士三司使魏羽薦為戶部判官祀
南郊超薦尚書度支員外郎帝以三司鈎取無法至道
初置行帳司以會財用之數命肅主之帳成遷工部郎
中真宗幸大名府命肅經度行在糧草改判開拆司出
知曺州徙邢州會契丹大入先是地屢震城堞摧圯無
守備帝在澶州密詔肅若州不可守聽便宜南保他城
肅匿詔不發督丁壯乘城而闢諸門悉所部兵陣以代
之騎傅城下肅與戰小勝契丹莫測也居三日引去時
鎮魏深趙磁洺六州閉壁不出老幼趨城者肅悉𨳩門
納之擢樞密直學士徙宣州車駕朝陵徙河南府還勾
當三班院出知天雄軍徙真定府累遷給事中以王嗣
宗代肅嗣宗與肅有舊隙諷通判東方慶訟肅前在州
私以公錢貿易規利遣吏彊市民羊買女口自入嗣宗
上其事帝以肅近臣不欲屬吏遣劉綜任中正以章示
之肅引伏以守城功止奪三官貶岳州團練副使久之
徙武昌安遠軍節度副使起知光州以泰寧軍節度副
使徙泗州又徙泰州卒子調終尚書兵部員外郎福建
路轉運使
梅詢字昌言宣州宣城人少好學有辭辨進士及第為
利豐監判官後以祕書省著作佐郎御史臺推勘官預
考進士扵崇政殿真宗過殿廬竒其占對詳敏召試中
書除集賢院李繼遷攻靈州急吴淑上書請遣使諭秦
隴以西諸戎使攻繼遷詢亦請以朔方授潘羅支使自
攻取帝問誰可使羅支者詢請行未至而靈州䧟還為
三司戶部判官詢自以為遇主知屢上書陳論西北事
時契丹數侵河北詢請遣大臣臨邊督戰募遊手擊賊
又論曺瑋馬知節才可用傅潜楊瓊敗當誅田紹斌王
榮等可責其效以贖過凡數十事其言甚壮帝欲命知
制誥李沆力言其險薄望輕不可用後斷田訟失實降
通判杭州知蘇州就徙兩浙轉運副使判三司開拆司
坐議天書出知濠州為湖北轉運使擅假驛馬與邵曄
子省親疾而馬死奪官一級降通判襄州知鄂州徙蘇
州為陕西轉運使坐薦舉朱能貶懷州團練副使又以
善寇凖徙池州起知廣德軍歷椘夀陕州復直集賢院
改直昭文舘知荆南擢龍圖閣待制紏察在京刑獄歷
龍圖閣直學士樞密直學士知通進銀臺司判流内銓
為翰林侍讀學士羣牧使累遷給事中知審官院仁宗
御邇英閣讀正說養民篇覽歷代戶口登耗之數顧問
侍臣曰今天下民籍幾何詢對曰先帝所作蓋述前代
帝王恭儉有節則戸口充羡賦歛無藝則版圖衰减炳
然在目作鑒後王自五代之季生齒彫耗太祖受命而
太宗真宗休養百姓天下戶口之數蓋倍於前矣因詔
三司及編修院檢閱以聞病足出知許州卒故事侍讀
學士無出外者天禧中張知白罷參知政事領此職始
出知大名府非歷二府而出者自詢始詢性卞急好進
而侈扵奉養至老不衰然數為朝廷言兵在濠州夢人
告曰呂丞相至矣既而呂夷簡通判州事故待之甚厚
其後援詢扵廢斥中以至貴顯夷簡力也
馬元方字景山濮州鄄城人父應圖嘗知頓邱縣太宗
攻幽州應圖部芻糧沒虜中元方去髮為浮屠間行求
父尸不得訴扵朝上哀之為官其兄元吉元方淳化三
年進士及第為韋城縣主簿改大理寺評事知萬年縣
諸將討李繼遷關輔轉餉踰瀚海多失亡獨元方所部
全十九以勞遷夲寺丞為御史臺推勘官遷殿中丞戸
部使陳恕奏為判官元方言方春民貧請預貸庫錢至
夏秋令以絹輸官行之公私果便因下其法諸路知徐
州改太常博士梓州路轉運使後知鄆州量括牧地數
千頃為京東轉運副使遷轉運使按部至濮州被酒毆
知州蒋信降知宿州下詔切責之徙滑州為京西轉運
使知應天府累遷太常少卿擢右諫議大夫權三司使
公事衆論不以為允真宗謂宰臣曰元方在三司何多
謗也王旦曰元方盡心營職然其性卞急且不納僚屬
議而醜言詆之所以賈怨帝曰僚屬顧不有賢俊邪歲
餘以煩苛罷進給事中權知開封府以樞密直學士知
并州留再任賜白金五百兩詔中書諭以委屬之意官
至兵部侍郎卒
薛田字希稷河中河東人少師事种放與魏野友善進
士起家丹州推官李允正知延州辟為從事向敏中至
亦薦其材改著作佐郎知中江縣真宗祀汾隂田時居
父喪經度制置使陳堯叟奏起通判陕州還拜監察御
史以母憂去會祀太清宮又用丁謂奏起通判亳州遷
殿中侍御史權三司度支判官改侍御史益州路轉運
使民間以鐵錢重私為劵以便交易謂之交子而富家
專之數致争訟田請置交子務以榷其出入未報及寇
瑊守益州卒奏用其議蜀人便之就除陕西轉運使進
直昭文舘知河南府復入度支為副使使契丹還擢龍
圖閣待制知天雄軍未幾擢知開封府以樞密直學士
知益州累遷左司郎中代還知審刑院羌人内寇特遷
右諫議大夫知延州久之以疾徙同州又徙永興軍辭
不行卒田性頗和厚初以幹敏數為大臣所稱後屢更
任使所治無赫赫名
寇瑊字次公汝州臨汝人初母夢神人授珠吞之而娠
生而眉目美秀擢進士授蓬州軍事推官李順餘黨謝
才盛等復起為盗瑊設方略擒送京師徙開封推官會
施州蠻叛轉運使移瑊權領施州先是戍兵仰他州餽
糧瑊至請募人入米償以鹽軍食遂足而民力紓復招
諭高州刾史田彦伊子承寳入朝得給印紙為高州官
族未幾溪南蠻復内寇瑊率衆擒其酋領戮之以白艻
子弟數百人築柵守其險要就除大理寺丞知開州遷
殿中丞通判河南府坐解送諸料失實降監晉州税以
太常博士通判并州改監察御史真宗祀汾隂王嗣宗
知永興辟權通判專領祠事遷殿中侍御史為開封府
判官嘗奏事帝詢施州備禦之術因諭之曰東川控蠻
夷爾功巳試其為朕鎮撫之命為梓州路轉運使晏州
多剛縣酋斗望劫瀘州燒淯井監殺官吏瑊趨富順監
命部兵多張旗幟踰山西北趨戎州盡取公私舟載糧
甲具音樂合兩路兵至江安誘溪監順史箇松南廣移
悦等州刺史及八姓烏蠻首領使斷賊徑用夷法植竹
為誓門横竹繫猫犬鷄各一於其上老夷人執刀劒謂
之打誓呼曰誓與漢家同心擊賊即刺牲血和酒而飲
瑊給鹽及酒食針梳衣服等付以大榜約大軍至揭榜
以别逆順不殺汝老少不燒汝欄柵夷人大喜帝遣内
殿崇班王懷信議攻討招輯之宜瑊奏夷人嘗扵二年
春燒淯井監殺吏民既赦貸其罪復来寇邊聲言朝廷
且招安得酒食衣服矣若不討除則戎瀘資榮富順監
諸夷競起為邊害矣詔發陕西兵益以白艻子弟合六
千三百人緣淯井溪轉鬭凡十一陣破之夷人相率来
附納牛羊銅鼔噐械甚衆而斗望猶旅拒不從瑊命懷
信分兵拔其柵與都廵檢使符承順進戰思晏江口斗
望等始驚遽勢稍却明日復分三道来拒王師懷信等
格戰瑊乘其後大破之斗望衆萬餘囂不能軍溺死者
衆遂降因籍軍之勇悍千人分五都以隷禁軍為寧遠
指揮使守淯井監更建砦柵濬三壕以環之就加侍御
史召為三司鹽鐵判官逾月出為河北轉運使天禧中
河決澶淵瑊視役河上隄墊數里衆皆奔潰而瑊獨留
自若湏臾水為折去衆頗異之遷工部郎中上言契丹
約和以来河北减戍卒之半而復刺土兵其實益三分
之一而塞下軍儲不給請行入中鑿頭便糴三說之法
入為三司度支副使未幾以右諫議大夫集賢院學士
知益州仁宗即位遷給事中瑊與丁謂厚善帝謂輔臣
曰瑊有吏幹毋深譴也徙鄧州坐失舉降少府監知金
州復右諫議大夫會河決徙知滑州總領修河既而以
歲饑罷役瑊言病民者特揵芻耳幸調率巳集若積之
經年則朽腐為棄物後復興工歛之是重困也乃再詔
塞河河平擢樞密直學士明年復給事中知秦州又坐
失舉奪一官召權三司使復其官如故時有議茶法者
帝訪以利害瑊曰議者未知其要爾河北入中兵食皆
仰給於商旅若官盡其利則商旅不行而邊民困於餽
運茶法豈可以數更帝然之權知開封府戚里有毆妻
至死更赦事發者太后怒曰夫婦齊體奈何毆至死邪
瑊對曰傷居限外事在赦前有司不敢亂天下法卒免
死天聖末再使契丹未行而卒瑊少孤鞠扵祖母王氏
及登朝以妻封邑回授之朝臣得回封祖母自瑊始性
頗疎財通音律知術數初附丁謂故少逹及謂敗左遷
欝欝不自得祕書丞彭齊賦喪家狗以刺之
楊日巖字垂訓河南人進士及第試祕書省校書郎知
安邱縣三司辟為檢法官遷大理寺丞又為夲寺檢法
官監都進奏院通判亳陳二州判吏部南曺兼登聞鼓
院出知襄州徙廬鄲二州入為開封府判官使契丹還
為兩浙轉運副使未行為青徐饑改京東轉運使因請
江淮陕西轉粟五十萬以賑貧民又𨳩清河八十里抵
暖水河並堤起倉廩以便&KR1193;運加直史舘徙益州轉運
使又徙江淮制置發運使還歷三司戶部度支鹽鐵副
使累遷太常少卿以右諫議大夫集賢院學士知河中
府加樞密直學士知益州時用兵伐元昊三司急財用
有詔析戶版為十等第賦役民以歲租占佃官田廬者
高其估募輸錢就市為巳業人苦其擾又陕西奏收市
益梓利路溪洞馬而不知其實無馬也日巖皆奏罷之
遷勾當三班院知通進銀臺司聞後為守者其政不便
蜀人因進對猶從容言遠方所宜撫安之無容變法以
生事遷給事中以龍圖閣學士知澶州召權知開封府
史械囚不謹囚自殺坐是罷府事判太常司農寺同知
審官院卒日巖初為益州轉運使無他治能及知益州
頗為蜀人所信愛兄日華歷官至太常少卿三司副使
李行簡字從易同州馮翊人家貧刻志扵學讀六經每
至夜分寒暑不易又聚木葉學書筆法遒勁與里中富
人楊士元同學既而同時中進士第士元資遺行簡謝
不取起家隴州司理參軍徙彭州軍事推官陵州富民
陳子美父死繼母詐為文書逐出之累訴不得直轉運
使檄行簡劾正其獄改祕書省著作郎再遷太常博士
知坊州御史中丞王嗣宗薦為監察御史王旦數稱其
才真宗雅亦知之再遷侍御史陕西旱蝗命往安撫發
倉粟救乏絶又蠲耀州積年逋租還擢龍圖閣待制歷
尚書刑部郎中帝數幸龍圖閣命講周易間訪大臣能
否行簡所對無怨昵各道其所長人以為長者久之拜
右諫議大夫集賢院學士乾興初改給事中以足疾請
外得知河中府徙虢州卒
章頻字簡之建州浦城人與弟頔皆以進士試禮部預
選會詔兄弟毋並舉頻即推其弟棄去後六年乃擢第
自試祕書省校書郎知南昌縣改大理寺丞知九隴縣
遷殿中丞眉州大姓孫元世偽為劵奪族人田久不能
辨轉運使使按治之頻視劵墨浮朱上曰是必先盗印
然後書既引伏獄未上而其家人復訴于轉運使更命
知華陽縣黃夢松覆按無所異夢松因此入為監察御
史頻坐不時具獄降監慶州酒徙知長洲縣天禧初增
置諫官御史十二人頻以選得召對稱旨擢監察御史
陳亳間民訛言兵起老幼皆奔命安撫京西還為三司
度支判官青州麻士瑶殺從子温裕并其財遣往按治
士瑶伏誅又詔鞫卭州牙校訟鹽井事皇城使劉美依
倚后家受賕使人市其獄頻請捕繫真宗以后故不問
忤旨出知宣州改殿中侍御史遷侍御史頻雅善丁謂
謂貶左遷尚書比部員外郎監饒州酒起知信州進刑
部員外郎知福州王氏時賦民官田歲輸租税而巳至
是或謂鬻之可得緡錢二十餘萬頻䟽以為不可徙知
潭州改廣西轉運使擿宜州守貪暴不法既罷去反訟
頻子許嘗被刑而冐奏為祕書省校書郎頻坐謫知饒
州復入為度支判官累遷刑部郎中使契丹至紫濛舘
卒契丹遣内侍就舘奠祭命接伴副使吴克荷護其喪
以錦車駕槖駝載至中京歛以銀飭棺又具鼔吹羽葆
吏士持甲兵衛送至白溝詔遣其子訪乘傳扈其柩以
歸訪官三班奉職即許也
陳琰字伯玉澶州臨河人進士及第歷溧陽欒城縣主
簿遷大理寺丞監真定府税知金堂夏津二縣再遷太
常博士轉運使盧士倫曺利用婿也怙勢聽獄不以直
訟者不巳付琰評決琰直之御史知雜韓億聞其事奏
為監察御史丁父喪哀毁墳木連理憂除遷殿中侍御
史天聖五年祀南郊中外以為丁謂復還琰上䟽曰亂
常肆逆將而必誅隂懷姦惡有殺無赦丁謂因緣險佞
據竊公台賄賂包苴盈扵私室威權請謁行彼公朝引
巫師妖術厭魅宮闈易神寝龍岡冀消王氣今禋柴展
禮渙汗推恩必慮謂潜輸琛貨私結要權假息遐荒冀
移善地李德裕止因朋黨不獲生還盧多遜曲事王藩
卒無牽復請不原赦帝然之為三司度支判官遷侍御
史歷京西河東河北轉運副使三司戶部度支鹽鐵副
使汴倉納糧綱槩量不實操舟者坐亡失所載或杖背
徒重役琰始奏選官監視謂之定計斗面積遷至尚書
工部郎中卒
李宥字仲嚴唐之後裔自吴徙青遂為青人祖成五代
末以詩酒遊公卿間善摹寫山水至得意處疑非筆墨
所成人欲求者先為置酒酒酣落筆烟景萬状世傳以
為寳父覺見儒林傳宥幼孤不好弄長讀書屬文不雜
交遊舉進士調火山軍判官入舘校勘書籍遷集賢校
理遂直院知蕲州歲凶人散委嬰孩而去者相屬于道
宥令吏收取計口給糓俾營婦均養之每旬閱視所活
甚衆或殺人以米十石給傭者使就獄曰我重賄吏爾
必不死宥得其情論如法提點荆湖刑獄權戶部判官
利州轉運使判戶部勾院知制誥紏察在京刑獄同判
太常寺舊宗廟五饗輔臣攝事中廢且久止差從官宥
因對力言遂復故事以諫議大夫知江寧府民有告人
殺其子者曰吾子去家時巾若巾今巾是矣民自誣服
宥疑召問卒伸其枉府舍火宥畏兵亂闔門不救降祕
書監致仕起分司南京改太子賓客判留司御史臺卒
宥性清介然與物無忤好奬拔士人外族甚貧宥有别
業以劵畀之既死家無餘財官賜錢十萬
張秉字孟節歙州新安人父諤字昌言南唐祕書丞通
判鄂州宋師南伐與州將許昌裔叶議歸欵太祖召見
勞賜良厚授右贊善大夫蜀平選知閬州太平興國中
即除西州轉運副使先是土人罕習舟楫取峡江中競
渡者給漕運役覆溺常十四五諤建議置威擢軍分隷
管勾自是無覆舟之患累遷荆湖江浙等道制置茶鹽
副使卒秉舉進士儀状豐麗屬詞敏速善書翰太宗喜
之擢寘甲科解褐將作監丞通判宣州遷監察御史深
為宰相趙普所器以弟之子妻之會有薦其才得知鄭
州召還直昭文舘遷右司諫會以趙昌言為制置茶鹽
使秉與薛映副之入為右計司河南西道判官俄換鹽
鐵判官度支員外郎知制誥判吏部銓知審官院唐朝
故事南省首曺罕兼掌誥多退為行内諸曺郎至是用
此制其後進改多優遷首曺遂隳舊制矣遷工部郎中
依前知制誥真宗嗣位進秩兵部郎中判昭文舘時草
敇用官制有頃因微累謫於遐荒之語上覧之曰若此
則是先朝失刑矣遂除秉右諫議大夫連知潁襄二州
徙鳳翔府訴以母老貧窶詔給装錢未行改江陵丁母
憂起復知河南府景德初徙河陽換澶州車駕將幸河
上又徙知滑州道出韋城秉迎謁境上俾預從官侍食
遣與齊州馬應昌濮州張晟往来河上部丁夫鑿凌以
防契丹南渡召歸闕復拜吏部銓拜工部侍郎同知審
官院通進銀臺司紏察在京刑獄復與周起同試東封
路服勤辭學經明行修舉人出知永興軍府會祀汾隂
為東京留守判官轉禮部侍郎加樞密直學士復知并
州將行懇求御詩為餞上為作五言賜之徙相州九年
復紏察在亰刑獄暴疾卒秉典藩府無顯赫譽及再至
太原臨事少斷多與賓佐博奕雖久踐中外然無儀檢
好諧戲人不以宿素稱之好飭衣服潔饌具每公宴及
朋友家集會多自挈肴膳而往家甚貧常質衣以給費
焉
張擇行字行先青州益都人進士起家歷北海臨沂主
簿自宣州觀察推官為大理寺丞初石亭縣掾檄將陵
塞決河衆或登舟以濟擇行獨以為不可皆笑其怯既
而舟果覆擇行坐堤上董役埽卒不潰除監察御史殿
中侍御史改言事御史右司諫與唐介包拯共論張堯
佐除節度宣撫兩使不當語甚切又論河北兵多財不
足願分兵就食内地不報遷侍御史知雜事擢天章閣
待制知諫院累遷吏部員外郎御史皆言宰相陳執中
嬖妾笞小婢死外舍擇行以為主命妾笞婢於律不當
坐御史固迫之因中風不能語除戶部郎中集賢殿修
撰提舉兖州仙源縣景靈宮踰年而卒
鄭向字公明開封陳留人舉進士中甲科為大理評事
通判蔡州累遷尚書屯田員外郎知濠州徙蔡州召試
集賢院未幾除三司戶部判官修起居注遷度支員外
郎為鹽鐵判官出為兩浙轉運副使䟽潤州蒜山漕河
抵于江人以為便復為鹽鐵判官擢知制誥同勾當三
班院使契丹再遷兵部郎中提點諸司庫務以龍圖閣
直學士知杭州卒五代亂亡史冊多漏失向著開皇紀
三十卷摭拾遺事頗有補焉
郭稹字仲微開封祥符人世寓鄭州舉進士中甲科為
河南縣主簿除國子監直講議者以其資淺罷還河南
時孫奭馮元判監事因奏稹學問通博他選莫能及乃
得留居二歲陳堯咨知大名辟簽書府判官事改大理
寺丞奭等復薦為直講奭出知兗州又薦稹與賈昌朝
赴中書試講說而稹固辭召試學士院為集賢校理馮
元知河陽辟為通判徙通判河南府入為三司度支戶
部判官累遷尚書刑部員外郎同修起居注康定元年
使契丹告用兵西鄙契丹厚禮之與同出觀獵延稹射
稹一發中走兔衆皆愕視契丹主遺以所乘馬及他物
甚厚既還轉兵部知制誥判吏部流内銓擢龍圖閣直
學士權知開封府暴感風眩卒稹性和易文思敏贍尤
刻意於賦好用經語對頗近於諧聚古書畫不計其貲
購求之婦張悍嫉無子初稹幼孤母邊更嫁王氏既而
母亡稹解官服喪知禮院宋郊言稹服喪為過禮詔下
有司博議用馮元等奏聽解官申心喪語在禮志
論曰肅之守邢以羸兵却敵開門納避難之民功在王
府元方為并州有勤留之命其宜民可知宥在蘄則活
饑氓在江寧則直冤獄吏之良者歟然皆不能無小累
也日嚴行簡臨政視秉擇行向稹雖無瑕可指亦皆無
赫赫名詢以厚呂夷簡復致貴顯瑊頻坐善丁謂並遭
斥謫固無足議者琰言謂奸邪不當用南郊恩牽復與
唐袁高論執盧杞正相類識者韙之
趙賀字餘慶開封封邱人少時嘗喪明久之遇異醫輙
愈喜飲酒至終日不亂事繼母至孝舉毛詩及第補臨
朐縣主簿賀有幹才知州寇凖具知賀淳化中調丁壮
塞澶州決河衆多逸去獨賀全所部而歸臨朐父老張
樂迎賀凖使由譙門過曰旌賀之能也改大理評事鹽
池吏欺緡錢選賀往解州鈎校出入賀悉得其奸契丹
入寇真宗決策澶淵遣使八人省州縣賀以太子中舍
安撫京東改殿中丞歷通判明州宿州徙知漢州蜀吏
喜弄法而賀精明吏不敢欺事更被賀多所䆒詰人目
為趙家關謂如關梁不可越也召權三司戶部判官真
補度支判官出為京東轉運副使徙京西又徙益州路
轉運使尋紏察在京刑獄累遷尚書工部郎中提舉諸
司庫務為江淮制置發運使發運司占隷三司軍將分
部漕船舊皆因主吏自遣受賕不平或數得詣富饒郡
因以商販貧者至不能堪其役賀乃籍諸州物産厚薄
分劇易為三等視其功過自裁定由是吏巧不能得施
歲漕米溢常數一百七十萬蘇州太湖塘岸壊及並海
支渠多湮廢水侵民田詔賀與兩浙轉運使徐奭兼領
其事伐石築堤浚積潦自吴江東赴海流民歸占者二
萬六千戶歲出苖租三十萬遷刑部郎中歷三司戶部
度支鹽鐵副使知延同秦三州江陵府累遷光禄卿入
判大理寺以右諫議大夫知永興軍徙鄧州歲餘判宗
正寺出知越州坐失舉降知濠州改廬州遷給事中復
判宗正寺知鄭蔡夀三州卒在臨朐時用轉運使李中
庸薦改官中庸没無子賀為主葬圖其象歲時祀于家
子宗道終集賢校理
高覿字會之宿州蘄人進士起家為嘉興縣主簿後以
孫奭薦改秘書省著作佐郎累遷尚書屯田員外郎通
判泗州詔定淮南場茶法覿陳說利害不報擢提點利
州路刑獄召為三司戶部判官安撫河北還為京西轉
運使徙益州彭州廣碃麗水二峡地出金宦者挟富人
請置場募人夫採取之覿曰聚衆山谷間與夷獠雜處
非遠方所宜且得不償失奏罷之王蒙正恃章獻太后
親多占田嘉州詔勿收賦覿又極論其不可坐失察嘉
州守張約受賕貶通判杭州徙知福州入為三司鹽鐵
判官歷陕西河北轉運使累遷兵部郎中復入戶部為
鹽鐵副使遷右諫議大夫河東都轉運使加集賢院學
士判尚書刑部進給事中知單州卒子秉常為梓州路
轉運使
袁抗字立之洪州南昌人舉進士得同學䆒出身調陽
朔縣主簿薦補桂州司法參軍撫水蠻寇融州轉運使
俞獻可檄抗權融州推官督兵糧以謀軍事蠻治舟且
至抗即楊梅石門兩隘建水柵二據其衝賊不得入後
因置戍不廢事平特遷衡州推官改大理寺丞累遷國
子博士知南安軍擢提點廣南東路刑獄浙東叛卒鄂
鄰鈔閩越轉南海與廣州兵逆戰海中值大風有告鄰
溺死者抗獨曰是日風勢趣占城鄰未必死後果得鄰
於占城還為度支三司判官以尚書金部員外郎為梓
州路轉運使徙益州路時三司歲市上供綾錦鹿胎萬
三千疋抗言蜀民困憊願少紓其力以備秦中他日之
用是年郊祀蠲其數之半黎州歲售蠻馬詔擇不任戰
者卻之抗奏朝廷與蠻夷互市非所以取利也金山前
後五部落仰此為衣食一旦失利侵侮不知費直幾馬
也臣念蜀久安不敢奉詔尋如舊制除江淮發運使召
為三司鹽鐵副使時抗老矣為御史所劾罷知宣州累
遷光禄少卿分司南京明堂覃恩改少府監卒抗喜藏
書至萬卷江西士大夫家鮮及也抗子陟少刻厲好學
善為詩終殿中丞
徐起字豫之濮州鄄城人舉進士試祕書省校書郎知
隰川縣積官尚書都官員外知楚州樞密直學士張宗
象薦之擢提點廣南西路刑獄入判三司開拆司歷開
封三司度支判官館伴契丹使還奏所過州縣使官既
去官吏將校皆出郊旅賀燕飲久之城邑為之空乃下
約束禁止之出為荆湖北路轉運使部有戍卒殺人繫
獄其徒欲劫之起聞亟往按誅之分其徒隷他州徙江
西知徐州就為轉運使募富室得米十七萬斛賑餓殍
又移粟以贍河北京西者凡三百萬與安撫使劉夔不
相能徙京西又徙江東起請開長淮舊浦以便漕運知
洪州徙兖州有都廵檢虐所部而部兵百餘人持兵至
庭下州人大恐起不為動以禍福開諭之衆感泣聽命
因按致其首奏罷都廵檢復為度支判官累遷秘書監
知湖州卒
張旨字仲微懷州河内人父延嘉頗讀書不願仕州上
其行賜號嵩山處士旨進保定軍司法參軍上書轉運
使鍾離瑾願補一縣尉捕劇賊以自效瑾壮其請為奏
徙安平尉前後捕盗三百餘人嘗與賊闘流矢中臂不
顧猶手殺數十人擢試秘書省校書郎知遂城縣遷著
作佐郎明道中淮南饑自詣宰相陳捄荒之策命知安
豐縣大募富民輸粟以給餓者既而浚渒河三十里䟽
泄支流注芍陂為斗門溉田數萬頃外築堤以備水患
再遷太常博士知尉氏縣徙通判忻州元昊反特遷尚
書屯田員外郎通判府州州依山無外城旨將築之州
將曰吾州據險敵必不来旨不聽城垂就寇大至乃聯
巨木補其罅守以強弩中外不相聞者累日人心震恐
庫有雜綵數千段旨矯詔賜築城卒卒皆東望呼萬歲
賊疑以救至也州無井民取河水以飲賊斷其路旨夜
開門率兵擊賊小郤以官軍璧兩傍使民出汲復以渠
泥覆積草賊望見以為水有餘督居民乘城力戰賊死
傷者衆隨解去以功遷都官員外郎徙知莱州葉清臣
舉材堪將帥召對改知邢州擢提點河東路刑獄范仲
淹歐陽修復言其鷙武有謀略除閤門使固辭進工部
郎中知鳳翔府加直史館知梓州以直龍圖閣知荆南
入判尚書刑部累遷光禄卿知潞晉二州以老疾權判
西京御史臺尋卒
齊廓字公闢越州會稽人舉進士第自梧州推官累遷
太常博士知審刑詳議官知通泰州提點荆湖南路刑
獄潭州鞫繫囚七人為強盗當論死廓訊得其状非強
付州使劾正乃悉免死平陽縣自馬氏時税民丁錢歲
輸銀三萬八千兩民生子至壮不敢束髮廓奏蠲除之
歷三司度支開封府判官出為江淮西南轉運使時初
兼按察同時奉使者競為苛刻邀聲名獨廓奉法如平
時人以為長厚入判鹽鐵勾院加史館知荆南府徙明
舒湖三州積官光禄卿直祕閣以疾分司南京改祕書
監卒廓寬柔恭謹人犯之不校弟唐為吉州司理參軍
博覧強記嘗舉賢良方正對策入等越州蒋堂奏廓及
唐父母垂老窮居鄉里二子委而之官唐復久不歸省
扵是罷唐令歸侍養廓方使湖南雖置不問然士論薄
之
鄭驤字士龍河南人登進士第更慶汝鄭秦州推官改
祕書省著作郎知垣曲縣康繼英辟僉書衛州判官事
劉從德代繼英又表驤有善状進一官尋監左藏庫遷
太常博士知乾州提點益州路刑獄為三司度支判官
建言蜀人引江水溉田率有禁歲旱利不均宜弛其禁
又言京西旱舊禁粟無出國門可且勿禁慶歷中與魚
周詢刾陕西民兵十餘萬除陕西轉運按察使兼三司
發運使加直史館河北轉運使入為度支副使河決德
州入王紀口議欲徙州詔驤往視之還言州不當徙巳
而州果無患又為河北轉運使王則反討平之除天章
閣待制知鳳翔府先是皇甫泌夏安期皆為轉運使泌
先謫去安期後至不及賞驤固辭不受願命推功與二
人復為河北都轉運使累遷尚書工部郎中以疾知華
州卒
論曰歷觀數子風跡雖不同其為政愛民謙巳利物有
古道焉若旨浚渒河覿罷採金抗論互市起賑窮戢暴
驤推功與人皆無所愧矣趙賀不忘李中庸而齊廓兄
弟棄親以徇榮用心何其不同哉
宋史卷三百一
