宋史卷十八
元中書右丞相總裁托克托等修
本紀第十八
哲宗二
紹聖元年春正月癸酉朔羣臣詣西上閤門進名奉慰
丙申夏人來貢辛丑遣中書舍人呂希純等行河罷河
東大銅錢二月丁未以戸部尚書李清臣為中書侍郎
兵部尚書鄧潤甫為尚書右丞已酉葬宣仁聖烈皇后
于永厚陵已未祔神主于太廟癸亥減兩京河陽鄭州
囚罪一等民緣山陵役者蠲其賦甲子詔依章獻眀肅
皇后故事罷避高遵惠諱三月壬申朔日有食之乙亥
呂大防罷庚辰詔大學合格上舍生推恩免省試附科
場春榜乙酉御集英殿策進士丁亥策武舉戊子以徐
王顥為太師徙封冀王癸巳詔振京東河北流民貸以
穀麥種諭使還業蠲是年租稅丁酉賜禮部奏名進士
諸科及第出身九百七十五人蘇轍罷夏四月乙巳朔
阿里骨進獅子丙午以旱詔恤刑已酉詔中外決獄庚
戌詔有司具醫藥治京師民疾壬子蘇軾坐前掌制命
語涉譏訕落職知英州癸丑改元白虹貫日甲寅以王
安石配饗神宗廟庭蔡確追復右正議大夫戊午復新
城兩廂庚申減四京囚罪一等杖以下釋之壬戌以資
政殿學士章惇為尚書左僕射兼門下侍郎范純仁罷
丙寅罷五路經律通禮科丁卯詔諸路復元豐免役法
戊辰同修國史蔡卞請重修神宗實錄閏月壬申復提
舉常平官癸酉罷十科舉士法甲申以觀文殿學士安
燾為門下侍郎丙戌復義倉丁亥詔神宗隨龍人趙世
長等遷秩賜賚有差戊子詔在京諸司所受傳宣中批
並候朝廷覆奏以行乙未西南張蕃遣人入貢丙申命
左僕射章惇提舉修神宗國史丁酉詔添差徐州兵馬
都監五月壬寅罷修官制局甲辰罷進士習試詩賦令
專二經立宏詞科已酉修國史曾布請以王安石日錄
載之神宗實錄太白晝見辛亥劉奉世罷癸丑詔中外
學官非制科進士上舍生入官者並罷編類元祐羣臣
章疏及更改事條甲寅右正言張商英言先帝謂天地
合祭非古詔禮部太常詳議以聞乙丑鄧潤甫卒丁卯
嗣濮王宗暉薨六月甲戌來之邵等疏蘇軾詆斥先朝
詔謫惠州丙子罷置制解鹽使壬午封高密郡王宗晟
為嗣濮王癸未以翰林學士承旨曾布同知樞密院事
甲申除進士引用王安石字說之禁秋七月丁巳以御
史黃履周秩諫官張商英言奪司馬光呂公著贈諡王
巖叟贈官貶呂大防為秘書監劉摰為光祿卿蘇轍為
少府監並分司南京梁燾提舉舒州靈仙觀戊午詔大
臣朋黨司馬光以下各輕重議罰布告天下餘悉不問
議者亦勿復言八月丙戌召輔臣觀稼後苑日有五色
雲壬辰應制科趙天啟以累上書狂妄黜九月癸卯遣
御史劉拯按河北水災振饑民丙午御集英殿策賢良
方正能直言極諫科庚戌罷制科罷廣惠倉癸丑令監
司歲察守臣課績優者以聞甲寅知廣州唐義問坐棄
渠陽砦責授舒州團練副使庚申太白晝見丁卯詔京
東西河北振恤流民戊辰流星出紫微垣冬十月丙申
三佛齊遣使入貢丁酉河北流十一月已亥朔復八路
差官法壬子以冬温無雪決繫囚蔡確特追復觀文殿
大學士甲寅開封男子呂安斥乘輿當斬貸之丁巳詔
河北振饑諸路恤流亡官吏有善状才能顯著者以聞
十二月辛未申嚴銅錢出外界法庚辰命諸路祈雪丙
戌滑州浮橋火已丑漳河決溢浸洺磁等州令計置堙
塞甲午范祖禹趙彦若黃庭堅坐史事責授散官永豐
黔州安置是歲京師疫洛水溢太原地震河北水發京
都粟振之
二年春正月甲辰詔國史院增補先帝御集丙午立宏
詞科巳未遷奉太平興國寺三朝御容于天章閣乙丑
殿前司奏獄空詔賜緡錢二月乙亥呂大防以監修史
事貶秩分司南京安州居住辛巳出内庫錢帛二十萬
助河北振饑甲午罷廣文館解額三月巳亥宗晟薨已
未試宏詞黃符等五人各循一資夏四月戊辰詔職事
官罷帶職朝請大夫以下勿分左右易集賢院學士為
集賢殿修撰直集賢院為直秘閣集賢校理為秘閣校
理壬申封華容郡王宗愈為嗣濮王詔許將等七人不
限資格各舉才行堪備任使者二人丁亥詔依元豐條
置律學博士二員五月乙巳命蔡卞詳定國子監三學
及外州州學制乙卯上皇太妃宫名曰聖瑞六月壬辰
禁京城土人輿轎秋七月丙辰詔大理寺復置右治獄
仍依元豐例添置官屬八月壬申命彰信軍節度使宗
景為開府儀同三司封濟隂郡王甲申宗愈薨乙酉錄
趙普後希莊為閤門祗候九月甲午以安定郡王宗綽
為嗣濮王壬寅告遷神宗神御于景靈宫顯承殿癸卯
詣景靈宫行奉安禮戊申加上神宗諡曰紹天法古運
德建功英文烈武欽仁聖孝皇帝已酉朝獻景靈宫庚
戌朝饗太廟辛亥大饗眀堂赦天下冬十月甲子鄭雍
罷癸酉告遷宣仁聖烈皇后神御于景靈宫徽音殿甲
戌詣宫行奉安禮以吏部尚書許將為尚書左丞翰林
學士蔡卞為尚書右丞辛巳進封冀王顥為楚王辛卯
河南府地震十一月乙未安燾罷知河南府丙申太白
晝見戊戌范鍔自轉運使入對言有捕盜功乞賜章服
帝曰捕盜常職也何足言功黜知夀州甲寅梁惟簡除
名全州安置丙辰贈蔡確為太師賜諡忠懷十二月乙
丑復置監察御史三人分領六察不言事令翰林學士
蔡京御史中丞黃履各舉御史二人壬申白虹貫月戊
子詔如元豐例孟月朝獻景靈宫是歲蘇州夏秋地震
桂陽監慶雲見出宫女九十一人交阯三佛齊韋蕃阿
里骨入貢
三年春正月庚子韓忠彦罷知真定府甲辰朝獻景靈
宫遍詣諸殿如元豐禮庚戌引見蕃官包順包誠等賜
賚有差詔鞫獄非本章所指而蔓求他罪者論如律乙
卯詔戸部尚書勿領右曹戊午詔罷合祭間因大禮之
歲夏至日躬祭地祗於北郊二月癸亥出元豐庫緡錢
四百萬于陜西河東糴邊儲辛未復元豐恤孤幼令癸
酉罷富弼配饗神宗廟庭癸未詔封濮王子未王者三
人宗楚為南陽郡王宗祐為景城郡王並開府儀同三
司宗漢為東陽郡王乙酉宗綽薨丙戌詔三歲一取旨
遣郎官御史按察監司職事丁亥夏人寇義合砦三月
壬辰以禁中屢火罷春宴及幸池苑不御垂拱殿三日
癸巳夏人圍塞門砦丁酉尚書省火戊午劍南東川地
震已亥封宗楚為嗣濮王辛亥封大寧郡王佖為申王
遂寧郡王佶為端王丁巳幸申王端王府夏四月辛酉
罷宣徽使丙子詔自今景靈宫四孟朝獻分為二日五
月壬子太白晝見丙辰錄囚六月癸亥令真定立趙普
廟乙酉立北郊齋宫於端聖園秋七月庚戌依元豐職
事官以行守試三等定祿秩罷元祐所增聚義錢甲寅
令熙河立王韶廟八月辛酉夏人寇寧順砦壬戌日上
有五色暈下有五色氣巳卯復置檢法官庚辰以范祖
禹劉安世在元祐中構造誣謗祖禹責授昭州别駕賀
州安置安世新州别駕英州安置九月巳亥邈川首領
阿里骨卒巳酉滁沂二州地震壬子楚王顥薨乙卯廢
皇后孟氏為華陽教主玉清妙静仙師賜名沖真冬十
月丁巳朔以楚王薨罷文德殿視朝壬戌夏人寇鄜延
陷金眀砦戊辰詔被邊諸路相度城砦要害增嚴守備
辛未西南方雷聲雨雹癸酉鍾傳言築汝遮詔以為安
西城十一月丁未章惇上神宗實錄庚戌宴修實錄官
十二月辛酉宗景坐以立妾罔上罷開府儀同三司判
大宗正司事癸酉置施州鑄錢廣積監甲戌蔡京上新
修大學敕令式詳定重修敕令遺棄饑貧小兒三歲以
下聽收養為真子孫是歲于闐大食龜兹師王國西南
蕃龍氏羅氏入貢宗室子授官者四十六人
四年春正月丙戌朔不受朝羣臣及遼使詣東上閤門
拜表賀班内外學制庚寅以阿里骨子瞎征襲河西軍
節度使邈川首領甲午涇原路鈐轄王文振敗夏人于
沒煙峽庚戌李清臣罷二月已未以三省言追貶吕公
著為建武軍節度副使司馬光為清遠軍節度副使王
巖叟為雷州別駕奪趙贍傳堯俞贈諡追韓維到任及
孫固范百祿胡宗愈遺表恩詔江淮廵檢依舊法招置
土兵癸亥于闐來貢黑汗王攻夏人三州遣其子以聞
丙寅夏人寇綏德城庚午詔國信使毋得以非例之物
遺人使仍著條禁癸酉詔申王佖端王佶歲賜錢各六
千五百緡丙子進神宗婉儀宋氏為賢妃巳卯復元豐
榷茶法庚辰罷春秋科癸未以三省言追貶吕大防為
舒州團練使劉摰為鼎州團練副使蘇轍為化州別駕
梁燾為雷州別駕范純仁為安武軍節度副使安置于
循新雷化永五州劉奉世為光祿少卿分司南京黜韓
維以下三十人輕重有差甲申降文彦博為太子少保
閏月丙戌朔張天說坐上書詆訕先朝處死壬寅以曾
布知樞密院事許將為中書侍郎蔡卞為尚書左丞吏
部尚書黃履為尚書右丞翰林學士林希同知樞密院
事癸卯大雨雹甲辰蘇軾責授瓊州別駕移昌化軍安
置范祖禹移賓州安置劉安世移高州安置已酉御集
英殿策進士庚戌策武舉三月壬戌夏人犯麟州神堂
堡出兵討之及進築胡山砦癸亥賜禮部奏名進士諸
科及第出身六百九人甲子詔武舉謝師古等以遠人
賜帛李惟岳以高年賜帛丁卯詔瀘南安撫司南平軍
毋擅誘楊光榮獻納播州疆土庚午夏人大至葭蘆城
下知石州張構等擊走之甲戌幸金眀池丙子尅胡山
新砦成賜名平羌砦辛巳西上閤門使折克行破夏人
于長波川斬首二千餘級獲牛馬倍之壬午命官編類
司馬光等改廢法度論奏事状夏四月丁亥命諸獄置
氣樓涼窗設漿飲薦席杻械五日一浣繫囚以時沐浴
遇寒給薪炭甲午熙河築金城關丙申詔發解省試添
策一道丁酉進編臣僚章疏一百四十三帙已亥吕大
防卒于虔州庚子知保安軍李沂伐夏國破洪州壬寅
環慶鈐轄張存入鹽州俘戮甚衆及還夏人追襲之復
多亡失甲辰置克戎砦平夏城置靈平砦丁丑以西邊
板築有勞曲赦陜西河東路追貶王珪為萬安軍司戸
參軍已酉復文德殿侍從轉對五月丁巳文彦博薨辛
酉以皇太妃服藥及亢旱決四京囚壬戌詔陜西添置
蕃落馬軍十指揮丁卯廢衞州淇水第二馬監穎昌府
單鎮馬監辛未韓縝薨丁丑貶韓維為崇信軍節度副
使六月癸未朔日有食之丁亥太白犯太微垣戊子宗
楚薨丙申詔翰林學士吏部尚書各舉監察御史二人
丁酉環慶路安疆砦成詔防托蕃漢官賜帛有差甲辰
熙河進築青石峽畢工賜名西平乙巳保寧軍觀察留
後宗漢為開府儀同三司徙封安康郡王巳酉太原地
震太白晝見秋七月壬子朔太白晝見八月乙酉封湖
州觀察使世開為安定郡王丙戌鄜延將王愍復宥州
戊戌封宗祐為嗣濮王築威戎城已酉彗出西方九月
壬子以星變避殿減膳罷秋宴詔公卿悉心修政以輔
不逮求中外直言乙卯赦天下出元豐庫緡錢四百萬
付陜西廣糴詔歸眀人未給田者舍以官舍戊辰彗滅
癸酉謁中太一宫為民祈福丙子御殿復膳命宗景為
開府儀同三司已卯封婉儀劉氏為賢妃冬十月戊戌
宗景薨壬寅廢安國安陽淇水監及洛陽原武監十一
月丁卯詔諫議大夫以上各舉監察御史一人癸酉貶
劉奉世為隰州團練副使柳州安置丁丑詔放歸田里
程頤涪州編管十二月癸未劉摰卒甲申曲宴遼使于
垂拱殿乙酉侍御史董敦逸坐奏對不實貶秩知興國
軍是歲兩浙旱饑詔行荒政移粟賑貸出宫女二十四
人宣城民妻一産四男子于闐西南蕃羅氏入貢播州
夷楊光榮等内附戸部主戸一千三百六萬八千七百
四十一丁三千三十四萬四千二百七十四客戸六百
三十六萬六千八百二十九丁三百六萬七千三百三
十二大辟三千一百九十二人
元符元年春正月庚戌朔不視朝丙寅咸陽民段義得
玉印一紐甲戌幸瑞聖園觀北郊齋宫二月丙戌白虹
貫日庚寅詔建五王外第壬辰復罷翰林侍讀侍講學
士丁酉宗祐薨戊申知蘭州王舜臣討夏人于塞外築
興平城三月壬子令三省樞密吏三歲一試刑法甲寅
開楚州通漣河丙辰米脂砦成丁巳五王外第成賜名
懿親宅戊午封宗漢為嗣濮王殺朱崖流人陳衍壬戌
申王佖端王佶並為司空令太常寺與閤門修定刈麥
儀乙丑詔翰林學士承旨蔡京等辯驗段義所獻玉璽
定議以聞戊辰吏部郎中方澤等坐私謁后族宴聚罰
金補外庚午幸申王府辛未幸端王府甲戌進封咸寧
郡王俣為莘王普寧郡王似為簡王祁國公偲為永寧
郡王丙子築熙河通會關夏四月庚辰世開薨甲申幸
睿成宫及莘王簡王府丙戌章惇等進神宗帝紀梁燾
卒于化州壬辰林希罷丙申建顯謨閣藏神宗御集庚
子幸睿成宫壬寅學士院上寶璽靈光翔鶴樂章癸卯
詔學官增習兩經丁未曾布上刪修軍馬敕例五月戊
申朔御大慶殿受天授傳國受命寶行朝會禮巳酉班
德音于天下減囚罪一等徒以下釋之癸丑受寶恭謝
景靈宫戊午宴紫宸殿庚申詔獻寶人段義為右班殿
直賜絹二百匹六月戊寅朔改元丙戌遣官分詣鄜延
涇原河東熙河按驗所築城砦甲午蔡京等上常平免
役敕令秋七月乙卯詔增置大府丞一員乙丑敕大禮
五使自今並差執政官定為令丁卯令學官試三經庚
午詔范祖禹移化州安置劉安世梅州安置王巖叟朱
光庭諸子並勒停不敘壬申京師地震八月丙子朔熙
河蘭岷路復為熙河蘭會路庚辰詔自今三省樞密院
進擬在京文臣開封推判官武臣横班使副及諸路監
司帥守並取旨召對丁亥詔侍從中書舍人以上各舉
所知二人權侍郎以上舉一人仍指言所堪職任九月
丁未以霖雨罷秋宴庚戌秦觀除名移雷州編管癸亥
賜王安石第于京師冬十月乙未詔武官試換文資丁
酉以河北京東河溢遣官振恤巳亥夏人宼平夏城癸
卯駙馬都尉張敦禮坐元祐初上疏譽司馬光奪留後
授環衞官十一月壬戌朝獻景靈宫癸亥朝饗太廟甲
子祀昊天上帝于圜丘赦天下是歲澶州河溢振恤河
北京東被水者真定府祈州野蠶成繭涇原路禽夏國
統軍嵬名阿埋等高麗膳征西南蕃張氏羅氏程氏入
貢西蕃首領李訛&KR1529;巴詘支吕承信等内附
二年春正月甲辰朔御大慶殿以雪罷朝羣臣及遼使
詣東上閤門拜表賀羣臣又詣内東門賀如儀丁卯出
内金帛二百萬備陜西邊儲二月甲戌朔令監司舉本
路學行優異者各二人韋蕃入貢巳卯詔許高麗國王
遣士賓貢辛巳增置神臂弓詔自今應被旨舉官所舉
不當具舉主姓名以聞甲申夏人以國母卒遣使告哀
且謝罪却其使不納戊子鄜延鈐轄劉安敗夏人于神
堆甲午大食入貢乙未詔吏部守令課績從御史臺考
察黜其不實者三月丙辰遼人遣簽書樞密院事蕭德
崇來為夏人請緩師仍獻玉帶築環慶路定邊城丁巳
秦鳳經略司言吴名革率部族孳畜歸順詔名革補内
殿承制首領李&KR1529;補右侍禁及賜錢帛有差庚申知府
州折克行獲夏國鈐轄令王皆保乙丑祈雨已巳莘王
俣為司空夏四月庚辰幸莘王府令廣西提點刑獄司
兼領鹽事丙戌築鄜延河東路暖泉烏龍砦丁亥以旱
減四京囚罪一等杖以下釋之辛卯詔鞫獄徒以上須
結案及審錄審奏然後斷遣不如令者坐之癸巳封永
嘉郡王偲為睦王遣中書舍人郭知章報聘于遼丁酉
築威羌城五月甲辰太白晝見庚戌築鄜延路金湯城
癸亥奉遷真宗神御于萬夀觀延聖殿曲赦陜西河東
路減囚罪一等流以下釋之建西安州及天都等砦乙
丑進章惇官五等曾布三等許將蔡卞黃履皆二等辛
未詔莘王俣睦王偲母進封婕妤六月庚辰賜蘭會州
新砦名會川城甲午賜環慶路之字平曰清平關戊戌
築定邊白豹城訖工閤門使張存等轉官賜金帛有差
秋七月乙已盛暑中外決繫囚丁未放在京工役庚戌
河北河漲沒民田廬遣官振之甲子知環州种朴獲夏
國監軍訛勃囉丙寅洮西安撫使王贍復邈川城西蕃
首領欽彪阿成以城降八月癸酉章惇等進新修敇令
式惇讀於帝前其間有元豐所無而用元祐敕令修立
者帝曰元祐亦有可取乎惇等對曰取其善者甲戌太
原地震戊寅皇太子生辛已降德音于諸路減囚罪一
等流以下釋之乙酉賜熙河路緡錢百萬撫納部族丁
亥復修會州癸已太白晝見瞎征降甲午建葭蘆戍為
晉寧軍丙申保寧軍節度吕惠卿特授檢校司空九月
庚子朔夏人來謝罪癸卯命御史點檢三省樞密院並
依元豐舊制甲辰幸儲祥宫乙已幸醴泉觀丁未立賢
妃劉氏為皇后已未青唐酋隴拶以城降壬戌雨罷秋
宴甲子右正言鄒浩論劉氏不當立特除名勒停新州
羈管丙寅御文德殿冊皇后閏月癸酉置律學博士員
詔詳議廟制以青唐為鄯州隴右節度邈川為湟州宗
哥城為龍支城俱隷隴右戊寅以廓州為寧砦城丙戌
果州團練使仲忽進古方鼎誌曰魯公作文王尊彝甲
午熒惑犯太微垣左執法已未越王茂薨冬十月壬子
詔河北大名二十二州軍置馬步軍指揮以廣威保捷
為名甲寅日有食之既十一月丁亥詔綏德城為綏德
軍壬辰詔河北黃河退灘地聽民耕墾免租税三年乙
未詔諸州置教授者依太學三舍法考選生徒升補是
月河中猗氏縣民妻一産四男子
三年春正月辛未帝有疾不視朝丁丑奉安太宗皇帝
御容于景靈宫大定殿戊寅大赦天下蠲民租巳卯帝
崩皇太后諭遺制立弟端王即位于柩前皇太后權同
處分軍國事四月已未上諡曰欽文睿武昭孝皇帝廟
號曰哲宗七月丁卯以諡號冊寶奏告天地宗廟社稷
八月壬寅葬于永泰陵癸亥祔太廟崇寧三年七月加
諡曰憲元繼道世德揚功欽文睿武齊聖昭孝皇帝政
和三年改諡憲元繼道顯德定功欽文睿武齊聖昭孝
皇帝
贊曰哲宗以冲幼踐阼宣仁同政初年召用馬吕諸賢
罷青苖復常平登俊良闢言路天下人心翕然向治而
元祐之政庶幾仁宗奈何熙豐舊姦枿去未盡已而媒
蘖復用卒假紹述之言務反前政報復善良馴致黨籍
禍興君子盡斥而宋政益敝矣吁可惜哉
宋史卷十八
