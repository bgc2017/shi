宋史卷四十七
元中書右丞相總裁托克托等修
本紀第四十七
瀛國公(二王附)
瀛國公名㬎度宗皇帝子也母曰全皇后咸淳七年九
月已丑生於臨安府之大内九年十一月授左衞上將
軍封嘉國公十年七月癸未度宗崩奉遺詔即皇帝位
於柩前年四歲謝太后臨朝稱詔甲申兄昰保康軍節
度使開府儀同三司進封吉王加食邑一千戶弟昺保
寧軍節度使開府儀同三司進封信王加食邑一千戶
命平章賈似道依文彦博故事獨班起居丙戌上皇太
后尊號曰夀和聖福太皇太后皇后曰皇太后又詔以
生日為天瑞節戊子命臨安府振贍細民辛夘以朱禩
孫為京湖四川宣撫使兼知江陵府壬寅詔撫三邊將
士命州郡舉遺逸除浙西安撫司兩浙轉運司臨安府
見進贓賞錢詔求言八月甲辰詔乞言於老臣江萬里
葉夢鼎馬廷鸞畱夢炎趙順孫王爚李庭芝築清河城
以圖来上詔庭芝進一秩宣勞將士具名推賞加知鄂
州李雷應守軍器監知太平州孟之縉尚書兵部員外
郎知江州錢真孫直寳章閣知鎮江軍洪起畏直敷文
閣癸丑大霖雨天目山崩水涌流安吉臨安餘杭民溺
死者亡算甲寅太皇太后以老不能御正衙命暫以慈
元殿為後殿辛酉作度宗廟戊辰以全清夫為昭信軍
節度使謝堂檢校少保謝垕保康軍節度使馬廷鸞乞
骸骨歸田里詔趣之任九月丁丑資政殿大學士光祿
大夫王爚乞致仕詔不允戊寅發米振餘杭臨安兩縣
水災餘杭災甚再給米二千石已夘似道乞免答拜從
之辛已覆試文武舉士人壬午覆試文武舉士人癸未
大元兵大會於襄陽丙戌丞相伯顔將一軍趣郢州元
帥唆都將一軍入淮翟招討將一軍徇荆南丁亥大元
軍薄郢州戊子免被水州縣今年田租甲午初開經筵
丁酉天瑞節免徵臨安府公私房賃錢十日以金符十
三銀符百給夏貴激賞竒功已亥試正奏名進士賜王
龍澤以下出身有差壬寅有星見西方委曲如蚓復州
副將翟國榮遇大元兵戰爛泥湖死之閩中旱冬十月
丙午知達州趙章復洋州加右驍騎尉中郎將大元兵
破渠州禮義城知州張資自殺丁未饒州布衣董聲應
進諸史纂約兵鑑刑鑑詔聲應充史舘編校文字癸丑
上度宗諡廣西經略司權參議官邢友龍擊潮州漳州
寇破之乙夘令州縣行義田義役丁已友龍以下諸將
各轉官有差大元兵及郢州都統制張世傑力戰禦之
遂去由藤湖入漢戊午郢州副都統趙文義追戰全子
湖死恤其家庚申贈翟國榮復州團練使官其二子立
廟復州壬戌以錢百萬給郢城屯戌將士甲子詔以眀
年為德祐元年乙丑以章鑑同知樞密院事兼權參知
政事陳宜中簽書樞密院事兼權參知政事大元兵徇
沙洋城京湖宣撫司遣總管王虎臣援之丙寅城破虎
臣與守隘官王大用皆被執熒惑犯鎮星大元兵至新
城戊辰總制黃順出降已已副總制仁寧出降都統制
邊居義力戰城破赴火死知復州翟貴以城降閩中地
震十一月癸酉以朱禩孫為京湖四川宣撫使丁丑命
沿江制置使趙溍廵江策應賜錢百萬激賞戰功戊寅
馬廷鸞力辭浙東安撫使知紹興府詔依舊觀文殿大
學士提舉洞霄宫贈趙文義清遠軍節度使與其兄威
武軍節度使文亮共立廟揚州賜名傳忠庚辰以陸秀
夫為淮東安撫制置司參議官壬午削諸班直溢額人
癸未至乙酉覆試特奏名士人丙戌以王爚為左丞相
章鑑為右丞相並兼樞密使似道自九月乞命左右丞
相至是從之以張晏然兼京湖四川宣撫司參議官乙
丑至庚寅覆試特奏名士人壬辰至癸已如上覆試甲
午括邸第戚畹及御前寺觀田令輸租丁酉加安南國
王陳日煚寧遠功臣其子威晃奉正功臣十二月癸夘
朔命建康府太平州池州振避兵淮民以隆寒勞賜京
湖及沿江戍守將士甲辰詔淮西四郡水旱去年屯田
未輸之租其勿徵丁未提舉興國宫吕師夔請募兵江
州詔知州錢眞孫同募尚書省以錢米給之癸丑大元
兵攻陽邏堡夏貴以兵力守武定軍都統制王達戰死
乙夘大元兵夜以偏師乘雪渡青山磯丙辰都統程鵬
飛鏖戰被重創歸鄂州都統高邦憲屯馬家渡棄舟走
被執大元兵復攻夏貴於陽邏堡都統制劉成以定海
水軍戰死貴敗沿江縱兵大掠歸廬州朱禩孫將兵至
鄂州聞鄂兵敗夜奔江陵府已未權知漢陽軍王儀以
城降吕文煥以北兵攻鄂州庚申程鵬飛及權守張晏
然以城降幕僚張山翁不屈諸將欲殺之丞相伯顔曰
義士也釋之詔錢塘仁和兩縣民年七十至九十已上
者賜帛及酒米癸亥詔似道都督諸路軍馬以步軍指
揮使孫虎臣總統諸軍所辟官屬皆先命後奏詔天下
勤王甲子起李芾為湖南提刑乙丑以高達為湖北制
置使兼安撫知江陵府詔邊費浩繁吾民重困貴戚釋
道田連阡陌安居暇食有司覈其租稅收之贈王達清
遠軍承宣使庚午度宗梓宫發引至浙江上竢潮漲絶
江潮失期日晡不至程鵬飛以北兵徇黃州知州陳奕
遣人請降於夀昌軍李庭芝以兵勤王辛未命州郡節
制駐戍經從兵
德祐元年春正月癸酉朔大元兵入黃州甲戌陳奕遣
人下蘄州并招其子嚴於安東州丁丑知蘄州管景模
遣人請降於黃州戊寅詔浙東邸第出米減價糶民壬
午葬度宗於永紹陵大元兵入蘄州癸未似道以吕師
䕫權刑部尚書都督府參贊軍事任中流調遣乙酉以
陳宜中同知樞密院事兼參知政事吕師夔錢眞孫遣
人請降於蘄州丙戌大元兵徇江州知安東州陳嚴夜
遁邳州降知夀昌軍胡夢麟寓治於江州丁亥自殺戊
子知南康軍葉閶遣人請降於江州似道出師知德安
府来興國以城降虁路安撫張起巖與其將代德攻開
州復取之已丑知安慶府范文虎遣人以酒饌如江州
迎師乙未祔度宗神主於新宫以孫虎臣為寧武軍節
度使戊戌赦京畿罪池州都統張林遣人請降於江州
大元兵入安慶范文虎降通判夏椅仰藥死是月知達
州鮮汝忠以城降二月癸卯似道以宋京為都督府計
議官使大元軍中甲辰以黃萬石為江南西路制置使
加湖北制置副使高達檢校少保庚戌大元兵入池州
權守趙夘發自經死宋京如軍中請稱臣奉歲幣不得
請而還辛亥贈劉成清遠軍承宣使乙夘五郡鎮撫吕
文福遣所部淮兵入衞降詔褒之丙辰詔勞賈似道命
都督府歲舉改官如史嵩之故事已未加張起巖福州
觀察使弋德以下各轉五官庚申虎臣與大元兵戰於
丁家洲敗績奔魯港夏貴不戰而去似道虎臣以單舸
奔揚州諸軍盡潰翁應龍以都督府印奔臨安壬戌大
元兵徇饒州知州唐震死之故相江萬里赴水死通判
萬道同以城降沿江制置大使趙溍知鎮江府洪起畏
知寧國府趙與可知隆興府吳益皆棄城遁知和州王
喜以城降建康都統翁福出迎大元兵甲子大元兵至
臨江軍民盡去知軍鮑廉死之似道上書請遷都乙丑
下公卿雜議王爚言已不能與大計遂去張世傑將兵
入衞臨安道饒州復取之其將謝元王海李旺袁恩吕
再興皆戰死江西提刑文天祥起兵勤王丙寅以天祥
為江西安撫副使知贑州趣入衞詔募兵以謝堂為兩
浙鎮撫使謝至保寧軍節度使全永堅謝垕並檢校少
保戊辰徵兩浙福建諸郡廂禁兵之半入衞湖南提刑
李芾以兵勤王知江隂軍鄭䇕棄城遁知無為軍劉權
知太平州孟之縉皆以城降已已大元兵攻嘉定九頂
山都統侯興戰死以陳宜中知樞密院事兼參知政事
曾淵子同知樞密院事兩浙安撫制置大使兼知臨安
府文及翁簽書樞密院事倪普同簽書樞密院事召王
爚為浙西江東宣撫招撫大使使居京師以備咨訪遣
大元國信使郝經等歸庚午加夏貴開府儀同三司令
以所部兵入衞令長吏給經過兵民錢米一切勿征稅
應編配拘鎻人除偽造關會彊劫盗放火者餘悉縱之
放免浙西公田逋米及諸處見監贓諸文武官在謫籍
者並放自便與叙復改正放參親民加張珏寧遠軍節
度使昝萬夀保康軍節度使張世傑和州防禦使令將
兵入衞陳宜中乞誅似道詔罷似道平章都督予祠趙
與可除名令臨安府捕案之招似道潰兵辛未右丞相
章鑑遁三月壬申朔詔復茶鹽市舶法似道諸不恤民
之政次第除之以公田給佃主令率其租戶為兵殿前
指揮使韓震請遷都陳宜中殺之震所部兵叛攻嘉會
門射火箭至大内急發兵捕之皆散走癸酉都統徐旺
榮迎大元兵入建康府鎮江統制石祖忠請降於建康
命浙西提刑司準備差遣劉經戍吳江兩浙轉運司凖
備差遣羅林浙西安撫司參議官張濡戍獨松關山隂
縣丞徐垓正將郁天興戍四安鎮起趙淮為大府寺丞
戍銀樹東壩湖北安撫司計議官吳繼明攻通城縣復
取之執縣令以歸遣使召章鑑還朝甲戌以似道為醴
泉觀使大元兵至無錫縣知縣阮應得出戰一軍皆沒
應得赴水死詔發兵戍吳江乙亥發兵戍獨松嶺銅嶺
詔諭吕文煥陳奕范文虎使通和議息兵以王爚為左
丞相兼樞密使閩中地復大震丙子下詔罪已以陳宜
中為特進右丞相兼樞密使罷章鑑官予祠侍御史陳
過請竄賈似道併治其黨人翁應龍等不俟報而去監
察御史潘文卿季可乞從過所請乃命捕應龍下臨安
府獄罷廖瑩中王庭劉良貴游汶朱浚陳伯大董樸貴
洪起畏鎮江自效丁丑知滁州王應龍以城降已夘杖
翁應龍刺配吉陽軍命王爚陳宜中並都督諸路軍馬
加吕文福福州觀察使庚申贈唐震華文閣待制削萬
道同三官罷之壬午復吳潜向士璧官知常州趙與鑒
聞兵至遁常民錢訔以城降甲申大元兵至西海州安
撫丁順降乙酉知東海州施居文乞降於西海州知平
江府潜說友通判胡玉林鏜以城降加張世傑保康軍
承宣使總都督府諸軍丙戌知廣德軍令狐槩以城降
徙浙西提點刑獄司於平江府張世傑遣其將閻順李
存進軍廣德謝洪永進軍平江李山進軍常州丁亥張
德以下各轉官有差謝元等贈十官有星二闘於中天
頃之一星隕已丑滁人執王應龍歸於揚州殺之加吕
文福保康軍承宣使趣入衞文福至饒州殺使者入江
州降大元庚寅左司諫潘文卿右正言季可同知樞密
院曾淵子兩浙轉運副使許自浙東安撫王霖龍相繼
皆遁簽書樞密院文及翁同簽書樞密院倪普諷臺臣
劾已章未上亟出關遁知安東州孫嗣武以城降雨土
辛夘命在京文武官並轉兩官其畔官而遁者令御史
臺覺察以聞閻順戰安吉縣復取鳳平張濡部曲害大
元行人嚴忠範於獨松關執廉希賢至臨安重創死壬
辰岳州安撫高世傑軍洞庭中大元兵攻之世傑降癸
已攻岳州總制孟之紹以城降甲午詔褒諭張世傑閻
順諸將各轉官有差乙未免安吉縣今年夏田租有戰
沒者縣令丞恤之丙申顧順攻廣德軍復取之以陳合
同簽書樞密院事丁酉贈邊居義利州觀察使戊戌赦
邊城降將罪能自拔而歸者錄之復一州者予知州復
一縣者予知縣所部僚吏將卒及土豪立功者同賞罷
章鑑祠官并奪宰輔恩數曾淵子削兩官奪執政恩數
陳過陳堅徐卿孫各削兩官奪侍從恩數趙與鑒追兩
官罷之遇赦永不收敘罷許自王霖龍令淮東制置司
用標由庚子徙淮東總領所於江隂軍加吳繼眀閤門
宣贊舍人四月壬寅朔贈趙夘發華文閣待制貶陳過
平江府䧺江軍統制洪福率衆復鎮巢軍甲辰贈江萬
里太師諡文忠輟視朝二日乙已大元兵入廣德縣知
縣王汝翼與寓居官趙時晦率義兵戰斗山路分孟唐
老與其二子皆死汝翼被執至建康死之王大用贈三
官王虎臣贈兩官官其二子丙午大元兵破沙市城都
統孟紀死之監鎮司馬夢求自經死戊申京湖宣撫朱
禩孫湖北制置副使高達以江陵降京湖北路相繼皆
下張起巖提兵保飛山已酉命劉師勇戍平江府辛亥
顧順諸將各轉三官孟唐老贈三官壬子以高斯得簽
書樞密院事兼權參知政事總統張敏與大元兵戰豐
城死之癸丑贈五官官其一子阮應得贈十官乙夘以
福王與芮為武康寧江軍節度使判紹興府丙辰王爚
来令如文彦博故事自朝參起居外並免拜以樞密副
使召夏貴提兵入衞丁已總制霍祖勝攻溧陽縣復取
之戊午贈張資眉州防禦使侯興復州團練使乙未文
及翁倪普並削一官奪執政恩數潜說友削三官奪侍
從恩數庚申令狐槩除名配欎林州牢城籍其家知金
壇縣李成大率義局官含山縣尉胡傳心陽春主簿潘
大同濠梁主簿潘大㮺進士潘文孫潘應奎攻金壇縣
取之鎮江統制侯岩縣尉趙嗣濱復助大元兵来戰成
大二子及大同等皆死執成大以歸壬戌大元兵攻眞
州知州苖再成宗子趙孟錦率兵大戰於老鸛觜癸亥
加知思州田謹賢知播州楊邦憲並復州團練使趣兵
入衞有大星自心東北流入濁沒乙丑熒惑犯天江提
舉太平興國宫常楙請立濟王後丁夘加李庭芝參知
政事戊辰詔宜興溧陽民兵助戰有功特免今年田租
江隂民被兵其租亦勿收責庚午大元兵至楊子橋揚
州都撥發官雷大震出戰死是月常德鼎澧皆降五月
辛未朔命宰執日赴朝堂治事旌德縣城守有功免其
民今年田租癸酉大元兵至寧國縣知縣趙與䅯出戰
死甲戌淮安總制李宗榮知慶遠府仇子眞將兵来勤
王乙亥加苗再成濠州團練使趙孟錦揚州都統司計
議官以洪福知鎮巢軍丁丑詔趙溍統軍民船屯江隂
劉師勇攻常州復取之執安撫戴之泰司戶趙必佮總
管陸春戰死戊寅淮東兵馬鈐轄阮克已將兵来勤王
加左驍騎中郎將已夘加婺州處士何基諡文定王柏
承事郎加張珏檢校少保四川制置副使知重慶府庚
辰贈雷大震保康軍節度使辛已加劉師勇濠州團練
使其將劉圭以下各轉官有差戊子贈潘大同等官餘
有功人並轉兩官辛夘貶潜說友南安軍吳益汀州並
籍其家罷李珏送婺州籍吕文煥孟之縉陳奕范文虎
家甲午饒信州饑令民入粟補官罷市舶分司令通判
任舶事淮東西官民兵各轉一官丙申詔張世傑張彦
阮克已仇子眞四道出兵遣使告天地宗廟社稷諸陵
宫觀已亥勞軍吳繼眀復蒲圻通城崇陽三縣加帶行
帶御器械權知鄂州令擇險為寓詔贈鮑廉直華文閣
官其一子趙與䅯直華文閣六月庚子朔日有食之既
晝晦如夜昝萬夀以嘉定及三龜九頂紫雲城降知叙
州李演將兵援嘉定府遂解歸戰羊雅江兵敗被執辛
丑太皇太后詔削尊號聖福字以應天戒復魏克愚官
太學生蕭規唐棣並補承信郎知嘉興府余安裕坐聞
兵求去貽書朝中語涉不道削一官送徽州徐卿孫削
一官貶吉州命侍從官已上各舉才堪文武者五人餘
廷臣各舉三人雖在謫籍亦聽舉之丙午王應麟言開
慶之禍始於丁大全請凡大全之黨在謫籍者皆勿宥
從之已酉免廣德軍今年田租及諸郡縣未納綱解王
應麟繳還章鑑曾淵子錄黃言韓震為逆二人實芘之
且淵子芘翁應龍致有逸罰又嘗竊府庫金以遁庚寅
命削鑑一官放歸田里淵子再削一官徙吉州誅翁應
龍籍其家辛亥銓試甲寅留夢炎入朝王爚請相夢炎
乞以經筵備顧問陳宜中請相夢炎乞祠詔二相毋藉
此求閒以爚為平章軍國重事一月兩赴經筵五日一
朝宜中左丞相兼樞密使都督諸路兵夢炎左丞相兼
樞密使都督諸路兵乙夘詔求言知叙州郭漢傑以城
降丙辰䟽决在京罪人免引見戊午知瀘州梅應春以
城降已未以李庭芝知樞密院事兼參知政事庚申知
富順監王宗義以城降王應麟復繳還曾淵子貶吉州
錄黃癸亥貶韶州丙寅吳繼眀諸將各轉官有差丁夘
朱禩孫除名籍其家秋七月庚午朔江西制置黃萬石
移治撫州詔還隆興府辛未張世傑諸軍戰焦山下敗
績甲戌徙似道居婺州廖瑩中除名貶昭州王庭除名
貶梅州徙曾淵子雷州寧國吏楊義忠率義兵出戰死
乙亥贈武功大夫丁丑徙似道建寧府太白入東井庚
申加知高郵軍楮一正閤門宣贊舍人知懷遠軍金之
才帶御器械知安淮軍高福閤門祗候知泗州譚興閤
門宣贊舍人知濠州孫立右衞大將軍賞守邊功壬午
太白晝見詔饒州被兵令免今年田租路鈐劉用調兵
入靖州知州康玉劫之通判張起岩入殺玉復靖州癸
未拘内司局錢餉兵丙戌令權糴公田今年租每石以
錢十貫給佃主十貫給種戶其鎮江常州江隂被兵者
勿糴庚寅謫似道為高州團練使貶循州籍其家糴浙
西邸第寺觀田米十之三追復皮龍榮官監司郡守避
事不即到官者令御史臺覺察以聞辛夘王爚子嗾京
學生劉九臯等伏闕上書言宜中擅權黨似道芘趙溍
潜說友使門客子弟交通關節其誤國將甚於似道宜
中去遣使四輩召之皆不至謝堂乞罷兩浙鎮撫司不
從張世傑乞濟師不報壬辰下劉九臯等臨安獄罷王
爚為醴泉觀使癸已以夏貴知揚州朱煥知廬州甲午
遣使召宜中還朝乙未以陳文龍同簽書樞密院事兼
權參知政事通判婺州張鎮孫聞兵遁罷其官貶胡玉
連州林鏜韶州並除名沿江招討大使汪立信卒丙申
削李珏兩官貶潮州以開慶兵禍追罪史嵩之奪其諡
戊戌遣使召宜中還朝八月已亥朔總制毛獻忠將衢
州兵入衞辛丑䟽决臨安府罪人壬寅右正言徐直方
遁加夏貴樞密副使兩淮宣撫大使李芾湖南鎮撫大
使總制戴虎破大南砦轉三官加張起巖太府寺丞知
靖州劉用以下立功人各轉官有差大元兵駐巴陵縣
黃沙乙已吳繼眀復平江縣戊申試太學上舍生已酉
拘閻貴妃集慶寺賈貴妃演福寺田還安邊所庚戌劉
師勇攻吕城破之癸丑復嘉定七司法丁已遣使召宜
中還朝加張世傑神龍衞四廂都指揮使總都督府諸
兵戊午加劉師勇和州防禦使熒惑犯南斗趙淇除大
理少卿王應麟封還錄黃言昔内外以寳玉獻似道淇
兄弟為甚已未遂罷之甲子以文天祥為浙西江東制
置使兼知平江府乙丑揚州文武官轉兩官加吳繼明
湖北招討使朱旺諸將各轉三官九月已已陳宜中授
觀文殿大學士醴泉觀使兼侍讀左司諫陳景行請令
講官坐講陪宿直從之辛未加田謹賢福州觀察使楊
邦憲利州觀察使趣入衞已夘陳宜中乞任防海不允
辛巳有事於眀堂大赦李成大被執不屈死壬午贈五官
丙戌命文天祥為都督府參贊官總三路兵會稽縣尉
鄭虎臣部送似道之貶所至漳州殺之大元兵至泰州
和州孫虎臣自殺庚寅贈太尉免靖州今年田租辛夘
徒李珏梧州乙未劉良貴再削兩官貶信州張彦與大
兵戰敗被執以城降冬十月已亥加張世傑沿江招討
使劉師勇福州觀察使總統出戍兵壬寅宜中来癸夘
玉牒殿災丁未以夢炎為左丞相宜中為右丞相並兼
樞密使都督城臨安辛亥以張世傑為沿江制置副使
兼知江隂軍兼浙西策應使丁已太白會填星戊午領
戶部材用常楙中書舍人王應麟請立濟王後贈夏椅
直秘閣徵紹興府處士陸應月為史舘編校文字壬戌
大元兵發建康參政阿刺罕四萬戶總管奥魯赤將右
軍出四安鎮趣獨松關參政董文炳范文虎將左軍出
江入江隂軍丞相伯顔將中軍入常州熒惑犯壘壁陣
癸亥張全尹玉麻士龍援常州士龍戰虞橋死全奔五
牧朱煥至廬州貴不内煥歸復以為淮東制置副使陳
合坐匿廖瑩中家資奪執政恩數甲子尹玉戰五牧死
之張全不戰遁丙寅趣趙溍趙與可鄭䇕所募兵詔中
外官有習兵略者各以書来上是月李世修以江隂降
十一月丁夘朔銅關將貝寳胡岩起攻溧水死贈寳武
翼郎岩起朝奉郎庚午以陳文龍同知樞密院事兼權
參知政事黃鏞同簽書樞密院命諸制司各舉才堪將
帥者十人不限偏禆士卒如不隷軍中者許投匱自薦
辛未起居舍人曾唯辭官不允去癸酉贈尹玉濠州團
練使麻士龍高州刺史免張全朱華臨陳退師罪丁丑
詔被俘將士能率衆来歸者以人數補官能立功者予
節鉞諸閫以下官以所招人多寡行賞戊寅大元兵破
廣德軍已夘破四安鎮正將胡明等死之召文天祥入
衛辛已曾唯削一官免太白犯房壬午大元兵至隆興
府黃萬石棄撫州遁轉運判官劉槃以隆興降癸未大
元兵破興化縣知縣胡拱辰自殺甲申中書舍人王應
麟辭免兼給事中不允大元兵至常州招降不聽攻二
日破之屠其城知州姚訔通判陳炤都統王安節皆死
劉師勇潰圍奔平江乙酉改宜興縣為南興軍禮部侍
郎陳景行辭官不允去丙戌贈濟王太師尚書令進封
鎮王諡昭肅令福王與芮擇後奉祀賜田萬畝丁亥獨
松關告急趣文天祥入衞戊子調民兵出守餘杭錢塘
已丑獨松關破馮驥死之張濡遁鄰邑望風皆遁通判
平江府鄭疇遁庚寅通判王矩之都統制王邦傑遣人
迎降於常州辛夘大元兵趨撫州都統密佑逆戰於璧
邪兵敗死之癸已以張世傑為浙西制置副使兼知平
江府甲午權禮部尚書王應麟遁黃萬石提兵走建昌
軍乙未左丞相夢炎遁丙申遣使召夢炎還朝賜餘杭
武康長興縣民錢并免今年田租鄭疇降一官罷通判
撫州施至道以城降十二月丁酉朔詔許似道歸葬以
其祖田廬還之戊戌復趙與可為都督府參議官放李
珏自便已亥贈王汝翼朝奉郎庚子以吳堅簽書樞密
院事黃鏞兼權參知政事遣柳岳奉書詣大元軍中稱
盗殺廉尚書乞班師修好癸夘以陳文龍為參知政事
兼權知樞密院事賜謝堂同進士出身同知樞密院事
甲辰贈姚訔龍圖閣待制其父希得贈太師陳炤直寳
章閣馮驥集英殿修撰嘉興府告急給封樁庫錢為兵
備命趙與侲戍縉雲縣復季可官令如龍泉縣募兵乙
已以陳景行為浙東安撫副使戍處州起方逢辰戌淳
安縣丙午追封吕文德和義郡王丁未出安邊封樁庫
金付浙東諸郡為兵備大元兵入平江府起吳君櫂為
太府少卿提點臨平民兵遣使召夢炎應麟皆不至戊
申張世傑入衞加檢校少保降詔奬諭王爚薨輟視朝
二日乙酉括臨安府州縣馬庚戌柳岳還癸丑遣宗正
少卿陸秀夫刑部尚書夏士林兵部侍郎吕師孟使軍
前詔吕文煥趙孟桂通好已未方興丁廣趙文禮兵皆
敗歸庚申以柳岳為工部侍郎洪儒震為右正言使燕
祈請大元兵破大洪山知隨州朱端履降權吏部尚書
丁應奎左侍郎徐宗仁遁癸亥遣使召夢炎不至
德祐二年春正月丁丑朔大元兵自元年十月圍潭州
湖南安撫兼知州李芾拒守三月大小戰數十合力盡
將破芾闔門死郡人知衡州尹糓亦舉家自焚帥司參
議楊霆及幕屬陳億孫顔應焱等皆從芾死守將吳繼
眀劉孝忠以城降寳慶降通判曾如驥死之陸秀夫等
至大元軍中求稱姪納幣不從稱姪孫不從戊辰還太
皇太后命用臣禮已已嘉興守劉漢傑以城降庚午同
簽書樞密院事黃鏞參知政事陳文龍遁以謝堂為兩
浙鎮撫大使文天祥知臨安府金永堅浙東撫諭使辛
未命吳堅為左丞相兼樞密使常楙參知政事日午宣
麻慈元殿文班止六人諸關兵盡潰遣監察御史劉岊
奉表稱臣上大元皇帝尊號曰仁明神武皇帝歲奉銀
絹二十五萬乞存境土以奉蒸嘗癸酉左司諫陳孟虎
監察御史孔應得遁熒惑犯木星甲戌大元兵至瑞州
知州姚岩棄城去乙亥以賈餘慶知臨安府丙子命吉
王昰信王昺出鎮丁丑以夏士林簽書樞密院事已夘
加全永堅太尉參知政事常楙遁三學生誓死不去特
與放釋褐出身以楊亮節為福州觀察使提舉吉王府
行事俞如珪為環衞官提舉信王府行事大元兵入安
吉州知州趙良淳自經死月暈東井庚辰簽書樞密院
夏士林遁辛已祀太乙宫癸未升封吉王昰為益王判
福州福建安撫大使信王昺為廣王判泉州兼判南外
宗正事以留夢炎為江東西湖南北宣撫大使甲申大
元兵至臯亭山遣監察御史楊應奎上傳國璽降其表
曰宋國主臣㬎謹百拜奉表言臣眇然幼冲遭家多難
權奸似道背盟誤國至勤興師問罪臣非不能遷避以
求苟全今天命有歸臣將焉往謹奉太皇太后命削去
帝號以兩浙福建江東西湖南二廣兩淮四川見存州
郡悉上聖朝為宗社生靈祈哀請命伏望聖慈垂念不
忍臣三百餘年宗社遽至隕絶曲賜存全則趙氏子孫
世世有頼不敢弭忘是夜丞相陳宜中遁張世傑蘇劉
義劉師勇各以所部兵去乙酉以文天祥為右丞相兼
樞密使都督丙戌命天祥同吳堅使大元軍賜家鉉翁
進士出身簽書樞密院事賈餘慶同簽書樞密院事知
臨安府戊子知建德軍方回知婺州劉怡知處州梁椅
知台州楊必大皆降是月知臨江軍滕岩瞻遁二月丁
酉朔日中有黑子相盪如鵝卵辛丑率百官拜表祥曦
殿詔諭郡縣使降大元使者入臨安府封府庫收史館
禮寺圖書及百司符印告敇罷官府及侍衞軍壬寅猶
遣賈餘慶吳堅謝堂劉岊家鉉翁充祈請使是日大元
軍軍錢塘江沙上潮三日不至三月丁丑入朝五月丙
申朝於上都降封開府儀同三司瀛國公是月陳宜中
等立昰於福州後二年四月昰殂於碙洲陸秀夫等復
立衞王昺後三年始平之
贊曰司馬遷論秦趙世系同出伯益夫稷契伯益其子
孫皆有天下至於運祚短長亦係其功德之厚薄焉趙
宋雖起於用武功成治定之後以仁傳家視秦宜有間
矣然仁之敝失於弱即文之敝失於僿也中世有欲自
強以革其敝用乖其方馴致棼擾建炎而後土宇分裂
猶能六主百五十年而後亡豈非禮義足以維持君子
之志恩惠足以固結黎庶之心歟瀛國四歲即位而天
兵渡江六歲而羣臣奉之入朝漢劉向言孔子論詩至
殷士膚敏裸將於京喟然嘆曰大哉天命善不可不傳
於後嗣是以富貴無常至哉言乎我皇元之平宋也吳
越之民市不易肆世祖皇帝命征南之帥輒以宋祖戒
曹彬勿殺之言訓之書曰大哉王言一哉王心我元一
天下之本其在於兹
二王者度宗庶子也長建國公昰母淑妃楊氏季永國
公昺母修容俞氏度宗崩謝太后召賈似道等入宫議
所立衆以為昰長當立似道主立嫡乃立㬎而封昰為
吉王昺信王德祐二年正月文天祥尹臨安請以二王
鎮閩廣不從始命二王出閣大元兵廹臨安宗親復以
請乃徙封昰為益王判福州福建安撫大使昺為廣王
判泉州兼判南外宗正以駙馬都尉楊鎮及楊亮節俞
如珪為提舉大元兵至臯亭山鎮等奉之走婺州丞相
伯顔入臨安遣范文虎將兵趣婺召鎮以王還鎮得報
即去曰我將就死於彼以緩追兵亮節等遂負王徒步
匿山中七日其將張全以兵數十人始追及之遂同走
温州陸秀夫蘇劉義繼追及於道遣人召陳宜中於清
澳宜中来謁復召張世傑於定海世傑亦以所部兵来
温之江心寺高宗南奔時嘗至是有御座在寺中衆相
率哭座下奉昰為天下兵馬都元帥昺副之乃發兵除
吏以秀王與睪為福建察訪使兼安撫知西外宗正趙
吉甫知南外宗正兼福建同提刑先入閩中撫吏民諭
同姓太皇太后尋遣二宦者以兵八人召王於温宜中
等沉其兵江中遂入閩時汀建諸州方欲從黃萬石降
聞昰將至即閉城却使者萬石將劉俊宋彰周文英輩
亦多来歸五月乙未朔宜中等乃立昰於福州以為宋
主改元景炎冊楊淑妃為太后同聽政封信王昺為衞
王宜中為左丞相兼都督李庭芝為右丞相陳文龍劉
黻為參知政事張世傑為樞密副使陸秀夫為簽書樞
密院事命吳浚趙溍傅卓李班翟國秀等分道出兵改
福州為安福府温州為瑞安府郊赦是日黎明有大聲
出府中衆皆驚仆文天祥自鎮江亡歸庚辰以為右丞
相兼知樞密院事遣其將吕武入江淮招豪傑杜滸如
温州募兵廣東經略使徐直諒遣梁䧺飛請降於隆興
帥府乃假䧺飛招討使使徇廣州既而直諒聞昰立命
權通判李性道摧鋒軍將黃俊等拒䧺飛於石門性道
不戰俊戰敗奔廣州直諒棄城遁六月丙子䧺飛入廣
州諸降將皆授以官俊獨不受遂為衆所殺吳浚聚兵
于廣昌取南豐宜黃寧都三縣翟國秀取秀山傅卓至
衢信諸縣民多應之者命文天祥為同都督七月丁酉
進兵南劍州欲取江西是月吳浚兵敗於南豐翟國秀
聞兵至遂引還傅卓兵敗詣江西元帥府降平章阿里
海牙破嚴關馬暨退保靜江府八月漳州亂命陳文龍
為閩廣宣撫使以討之甲戌秀王與睪圍婺州丙子聞
大兵至遂解歸以王積翁為福建提刑招捕使知南劒
州備禦上三郡黃恮為同提刑招捕使知漳州備禦下
三郡張世傑遣兵助吳浚與元帥李恒戰兜零兵敗奔
寧都興化石手軍亂九月復以陳文龍知興化軍東莞
人熊飛為黃世傑守潮惠二州聞趙溍至即以兵應之
攻䧺飛於廣州壬寅䧺飛遁熊飛遂復韶州新會令曾
逢龍亦帥兵至廣州李性道出迎謁飛與逢龍執而殺
之衢州守將魏福興出戰福星橋死壬子趙溍入廣州
是月招討也的迷失會東省兵於福州元帥吕師夔張
榮實將兵入梅嶺十月壬戌朔文天祥入江州趙溍遣
曾逢龍就熊飛禦大軍於南䧺逢龍戰死熊飛奔韶州
大軍圍韶州守將劉自立以城降飛率兵巷戰兵敗赴
水死十有一月參政阿刺罕董文炳將兵至處州李珏
以城降甲辰秀王與睪逆戰於瑞安觀察使李世達死
之與睪及其弟與慮子孟備監軍趙由察訪使林温
被執皆死阿刺罕兵至建寧府執守臣趙崇鐖知卲武
軍趙時賞知南劍州王積翁皆棄城去乙已昰入海癸
丑大軍至福安州知州王剛中以城降昰欲入泉州招
撫蒲夀庚有異志初夀庚提舉泉州舶司擅蕃舶利者
三十年昰舟至泉夀庚来謁請駐蹕張世傑不可或勸
世傑留夀庚則凡海舶不令自隨世傑不從縱之歸繼
而舟不足乃掠其舟并沒其貲夀庚乃怒殺諸宗室及
士大夫與淮兵之在泉者昰移潮州是月福興化皆降
英德守臣凌彌堅徐夢得等亦降十二月辛酉朔趙溍
棄廣州遁乙丑制置方興亦遁吳浚退走入瑞金戊辰
蒲夀庚及知泉州田眞子以城降知興化軍陳文龍嬰
城不下乙酉通判曹澄孫以城降文龍被執不屈死昰
次甲子門至元十四年正月大軍破汀關癸已知循州
劉興降壬寅吳浚棄瑞金遁鎮撫孔遵入瑞金文天祥
走漳州浚尋還汀州降戊申知潮州馬發及其通判戚
繼祖降癸丑復来歸丁已權知梅州錢榮之以城降二
月大軍至廣州縣人趙若岡以城降廣東諸郡皆降三
月文天祥取梅州陳文龍從子瓉舉兵殺守將林華據
興化軍四月文天祥取興國縣廣東制置使張鎮孫襲
廣州取之梁䧺飛等棄城走韶州五月張世傑將兵取
潮州文天祥提兵自梅州出江西入會昌縣淮民張德
興亦起兵殺大湖縣丞王德顒據司空山攻下黃州夀
昌軍丁已遇宣慰鄭鼎戰樊口鼎墜水死六月辛酉文
天祥取雩都已夘入興國縣七月遣兵取吉贛諸縣圍
贛州衡山人趙璠撫州人何時皆起兵應之乙已張世
傑圍泉州遣將高日新復邵武淮兵在福州者欲殺王
積翁以應世傑皆為積翁所戮江西宣慰李恒遣兵援
贛州而自將兵入興國八月文天祥諸將兵皆敗乃引
兵即鄒㵯於永豐㵯兵亦潰已已熒惑掩月天色赤壬
申文天祥兵敗於興國已夘大軍破司空山張德興敗
亡走甲申天祥至空坑兵盡潰遂挺身走循州諸將皆
被執九月元帥唆都援泉州戊申張世傑歸淺灣左丞
塔出將兵入大庾嶺參政也的迷失將兵復取邵武入
福州十月甲辰唆都破興化軍陳瓉死之進攻潮州馬
發拒之乃去攻惠州十月塔出圍廣州庚寅張鎮孫以
城降元帥劉深以舟師攻昰於淺灣昰走秀山陳宜中
入占城遂不反十二月丙子昰至井澳颶風壊舟幾溺
死遂成疾旬餘諸兵士始稍稍来集死者十四五丁丑
劉深追昰至七州洋執俞如珪以歸十五年正月大軍
夷廣州城張世傑遣兵攻雷州不克已酉大軍克涪州
執守將王眀二月大軍破潮州馬發死之三月文天祥
取惠州廣州都統凌震轉運判官王道夫取廣州昰欲
往居占城不果遂駐碙州遣兵取雷州曾淵子自雷州
来以為參知政事廣西宣諭使四月戊辰昰殂於碙州
其臣號之曰端宗庚午衆又立衞王昺為主以陸秀夫
為左丞相是月有黃龍見海中五月癸未朔改元祥興
乙酉升碙洲為翔龍縣遣張應科王用取雷州應科三
戰皆不利用因降六月丁已應科再戰雷州遂死之知
高州李象祖降已未昺徙居厓山升廣州為翔龍府已
已有大星東南流墜海中小星千餘隨之聲如雷數刻
乃已已夘都元帥張弘範李恒征厓山七月趙與珞與
謝眀謝富守瓊州阿里海牙遣馬成旺招之與珞率兵
拒於白沙口十一月癸已州民執與珞以降閏月庚戌
王道夫棄廣州遁壬戌凌震遁癸亥大軍入廣州十二
月壬午王道夫攻廣州兵敗被執凌震兵繼至亦敗文
天祥走海豐壬寅被執於五坡嶺震兵又敗於芰塘大
軍破南安縣守將李梓發死之十六年正月壬戌張弘
範兵至厓山庚午李恒兵亦来會世傑以舟師碇海中
棋結巨艦千餘艘中艫外舳貫以大索四周起樓棚如
城堞居昺其中大軍攻之艦堅不動又以舟載茅沃以
膏脂乘風縱火焚之艦皆塗泥縛長木以拒火舟火不
能爇二月戊寅朔世傑部將陳寳降已夘都統張達以
夜襲大軍營亡失甚衆癸未有黑氣出山西李恒乘早
潮退攻其北世傑以淮兵殊死戰至午潮上張弘範攻
其南南北受敵兵士皆疲不能戰俄有一舟檣旗仆諸
舟之檣旗遂皆仆世傑知事去乃抽精兵入中軍諸軍
潰翟國秀及團練使劉俊等解甲降大軍至中軍會暮
且風雨昏霧四塞咫尺不相辨世傑乃與蘇劉義斷維
以十餘舟奪港而去陸秀夫走衞王舟王舟大且諸舟
環結度不得出走乃負昺投海中後宫及諸臣多從死
者七日浮尸出於海十餘萬人楊太后聞昺死撫膺大
慟曰我忍死間關至此者正為趙氏一塊肉爾今無望
矣遂赴海死世傑葬之海濱已而世傑亦自溺死宋遂
亡
贊曰宋之亡徵已非一日歴數有歸眞主御世而宋之
遺臣區區奉二王為海上之謀可謂不知天命也已然
人臣忠於所事而至於斯其亦可悲也夫
宋史卷四十七
宋史卷四十七考證
瀛國公紀宋史新編陳宜中等立益王昰於福州遥
上帝尊號曰孝恭懿聖皇帝
宋史卷四十七考證
