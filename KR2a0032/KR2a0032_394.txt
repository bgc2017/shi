宋史卷三百九十四
元中書右丞相總裁托克托等修
列傳第一百五十三
胡紘何澹林栗高文虎
陳自強鄭丙京鏜謝深甫
許及之梁汝嘉
胡紘字應期處州遂昌人淳熙中舉進士紹熙五年以
京鏜薦監都進奏院遷司農寺主簿祕書郎韓侂胄用
事逐朱熹趙汝愚意猶未决遂擢紘監察御史紘未達
時嘗謁朱熹於建安熹待學子惟脱粟飯遇紘不能異
也紘不悦語人曰此非人情隻鷄尊酒山中未為乏也
遂亡去及是劾趙汝愚且詆其引用朱熹為偽學罪首
汝愚遂謫永州汝愚初抵罪去國搢紳大夫與夫學校
之士皆憤悒不平疏論甚衆侂胄患之以汝愚之門及
朱熹之徒多知名士不便於已欲盡去之謂不可一一
誣以罪則設為偽學之目以擯之用何澹劉德秀為言
官專擊偽學然未有誦言攻熹者獨紘草疏將上會改
太常少卿不果沈繼祖以追論程頤得為察官紘遂以
藁授之繼祖論熹皆紘筆也寧宗以孝宗嫡孫行三年
服紘言止當服期詔侍從臺諫給舍集議釋服於是徙
紘太常少卿使草定其禮既而親饗太廟紘既觧言責
復入疏云比年以来偽學猖獗圖為不軌動搖上皇詆
誣聖德幾至大亂賴二三大臣臺諫出死力而排之故
元惡殞命羣邪屏跡自御筆有救偏建中之說或者誤
認天意急於奉承倡為調停之議取前日偽學之姦黨
次第用之以冀幸其他日不相報復往者建中靖國之
事可以為戒陛下何未悟也漢霍光廢昌邑王賀一日
而誅羣臣一百餘人唐五王不殺武三思不旋踵而皆
斃於三思之手今縱未能盡用古法亦宜且令退伏田
里循省愆咎俄遷紘起居舍人詔偽學之黨宰執權住
進擬用紘言也自是學禁益急進起居郎權工部侍郎
移禮部又移吏部坐同知貢舉考宏詞不當而罷未幾
學禁漸弛紘亦廢棄卒于家
何澹字自然處州龍泉人乾道二年進士累官至國子
司業遷祭酒除兵部侍郎光宗内禪拜右諫議大夫兼
侍講澹夲周必大所厚始為學官二年不遷留正奏遷
之澹憾必大及長諫垣即劾必大必大遂策免澹嘗與
所善劉光祖言之光祖曰周丞相豈無可論第其門多
佳士不可併及其所薦者澹不聽時姜特立譙熙載以
春坊舊恩頗用事一日光柤過澹因語澹曰曾龍之事
不可再澹曰得非姜譙之謂乎既而澹引光祖入便坐
則皆姜譙之徒也光祖始悟澹謾諾眀年澹同知貢舉
光祖除殿中侍御史首上學術邪正之章及奏名光祖
被旨入院拆號與澹席甫逼澹曰近日風采一新光祖
曰非立異也但嘗為大諫言者今日言之耳既出同院
謂光祖曰何自然見君所上章數夕恍惚餌定志凡他
可知也進御史中丞澹有夲生繼母喪乞有司定所服
禮寺言當觧官澹引不逮事之文乞下給諫議之太學
生喬嚞朱有成等移書於澹謂足下自長臺諫此綱常
之所係也四十餘年以所生繼母事之及其終也反以
為生不逮而不持心喪可乎奉常禮所由出顧以臺諫
給舍議之識者有以闚之矣澹乃去終制除煥章閣學
士知泉州移眀州寧宗即位朱熹彭龜年以論韓侂胄
俱絀澹還為中丞怨趙汝愚不援引汝愚時以免相復
詆其廢壊夀皇良法美意汝愚落職罷祠又言專門之
學流而為偽願風厲學者專師孔孟不得自相標榜除
同知樞密院事參知政事遷知樞密院吴曦賄通時宰
規圖帥蜀未及賄澹韓侂胄已許之澹持不可侂胄怒
曰始以君肯相就黜偽學汲引至此今顧立異耶以資
政殿大學士提舉洞霄宫起知福州澹居外常怏怏失
意以書祈侂胄有曰迹雖東冶心在南園南園侂胄家
圃也侂胄憐之進觀文殿學士尋移知隆興府後除江
淮制置大使兼知建康府移使湖北兼知江陵奉祠卒
贈少師澹美姿容善談論少年取科名急於榮進阿附
權奸斥逐善類主偽黨之禁賢士為之一空其後更化
兇黨俱逐澹以早退幸免優游散地幾二十年
林栗字黃中福州福清人登紹興十二年進士第調崇
仁尉教授南安軍宰相陳康伯薦為太學正守太常博
士孝宗即位遷屯田員外郎皇子恭王府直講時金人
請和約為叔姪之國且以歸疆為請栗上封事言前日
之和誠為非計然徽宗梓宫慈寧行殿在彼為是而屈
猶有名焉今日之和臣不知其說也宗廟之讎而事之
以弟姪其忍使祖宗聞之乎無唐鄧則荆襄有齒寒之
憂無泗海則淮東之備達于真揚海道之防徧于眀越
矣議者皆言和戎之幣少養兵之費多不知講和之後
朝廷能不養兵乎今東南民力陛下之所知也朝廷安
得而不較乎且非徒無益也已與之歲幣是畏之矣三
軍之情安得不懈弛歸正之心安得不携貳為今日計
宜停使勿遣遷延其期比至来春别無動息徐於境上
移書諭以兩國誓言敗之自彼信不由衷雖盟無益自
今宜守分界休息生靈不煩聘使之往来各保疆場之
無事焉用疲弊州縣以奉犬羊之使乎孝宗懲創紹興
權臣之弊躬攬權綱不以責任臣下栗言人主涖權大
臣審權爭臣議權王侯貴戚善撓權者也左右近習善
竊權者也權在大臣則大臣重權在邇臣則邇臣重權
在争臣則争臣重是故人主常患權在臣下必欲收攬
而獨持之然未有能獨持之者也不使大臣持之則王
侯貴戚得而持之矣不使邇臣審之争臣議之則左右
近習得而議之矣人主顧謂得其權而自執之豈不誤
哉是故眀主使人持權而不以權與之收攬其權而不
肯獨持之至有以鹿為馬以鷄為鸞之語方奉對時讀
至人主常患權在臣下必欲收攬而獨持之孝宗稱善
栗徐曰臣意尚在下文執政有訴於孝宗曰林栗謂臣
等指鹿為馬臣實不願與之同朝乃出知江州有旨省
併江州屯駐一軍栗奏辛巳甲申一再犯兩淮頼江州
一軍分布防托故舒蘄黃三州獨不被寇夲州上至鄂
渚七百里下至池陽五百里平時屯戍誠若無益萬一
有警鄂渚之戍上越荆襄池陽之師下流增備中間千
里藩籬誠為虚闕無以一夫之議而廢長江千里之防
由是軍得無動以吏部員外郎召冬至有事南郊前期
十日百執事聽誓戒會慶節有旨上夀不用樂迨宴金
使乃有權用樂之命栗以為不可致書宰相不聽乃乞
免充舉冊官以状申朝廷曰若聽樂則廢齋廢齋則不
敢以祭祖宗二百年事天之禮今因一介行人而廢之
天之可畏過於外夷遠矣不聽兼皇子慶王府直講有
旨令二王非時招延講讀官相與議論時政期盡規益
栗以為不可疏言漢武帝為戾太子開博望苑卒敗太
子唐太宗為魏王泰立文學館卒敗魏王古者教世子
與吾祖宗之所以輔導太子諸王惟以講經讀史為事
他無預焉若使議論時政則是對子議父古人謂之無
禮不可不留聖意除右司員外郎遷太常少卿太廟祫
享之制始祖東向昭南向穆北向别廟神主祔于祖姑
之下隨夲室南北向而無西向之位紹興乾道間懿節
安穆二后升祔有司設幄西向逮安恭皇后新祔有司
承前失其西向之位幾與禧祖相對栗辨正之除直寳
文閣知湖州栗朝辭曰臣聞漢人賈誼號通達國體其
所上書至於痛哭流涕者考其指歸大抵以一身喻天
下之勢其言曰天下之勢方病大瘇非徒瘇也又苦&KR0979;
盭又類辟且病痱臣每見士大夫好論時事臣輒舉以
問之今日國體於四百四病之中名為何病能言其病
者猶未必能處其方不能言其病而輒處其方其誤人
之死必矣聞臣之言者不忿則默間有反以詰臣即對
之曰今日之病名為風虚其状半身不随是也風者在
外虚者在内真氣内耗故風邪自外而乘之忽中於人
應時僵仆則靖康之變是也幸而元氣猶存故仆而復
起則建炎之興是也然元氣雖存邪氣尚盛自淮以北
皆吾故壤而號令不能及正朔不能加有異於半身不
随者乎非但半身不随而已半身存者凛凛乎畏風邪
之乘而不能以自安也今日論者譬如痿人之不忘起
奚必賢智之士然後與國同其願哉而市道庸流口傳
耳受苟欲嘗試以售其方則蕩熨鍼石雜然並進非體
虚之人所宜輕受也聞之醫曰中風偏廢年五十以下
而氣盛者易治盖真氣與邪氣相敵真氣盛則邪氣衰
真氣行則邪氣去然真氣不充滿於半存之身則無以
及偏廢之體故欲起此疾者必禁其嗜欲節其思慮愛
其氣血養其精神使半存之身日以充實則陽氣周流
脉絡宣暢將不覺舍杖而行若急於愈疾而不顧其夲
百毒入口五贓受風風邪之盛未可卒去而真氣之存
者日以耗亡故中風再至者多不能救臣愚有感於斯
言竊謂賈誼復生為陛下言無以易此知興化軍又移
南劒除䕫路提點刑獄改知䕫州加直敷文閣䕫屬郡
曰施州其羈縻郡曰思州施民譚汝翼者與知思州田
汝弼交惡會汝弼卒汝翼帥兵二千人伐其喪汝弼之
子祖周深入報復兵交於二州之境施黔大震汝翼復
繕甲兵料丁壮以重幣借兵諸洞而乞師於帥府栗曰
汝翼實召亂者移檄罷兵乃選屬吏往攝兵職以漸收
汝翼之權命兵馬鈐轄按閱諸州密檄至施就攝州事
汝翼不之覺已乃皇遽遁入成都事聞孝宗親札賜栗
及成都制置使陳峴曰田氏猶是羈縻州郡譚氏乃䕫
路豪族又且首為釁端帥閫不能彈壓縱其至此如尚
不悛未免加兵除其元惡時汝翼在成都聞之逃歸調
集家丁及役八砦義軍列陳于沱河橋與官軍戰潰汝
翼遁去俘其徒四十有三人獲甲鎧器仗三萬一千栗
取其巨惡者九人誅之田祖周由是懼與其母冉氏謀
獻黔汢田業計錢九十萬緡以贖罪蠻徼遂安既而汝
翼入都訴栗受田氏金詔以汝翼屬吏省劄下䕫州栗
親書奏状繳還併辨其事上大怒會近臣有救觧者尋
坐栗身為帥臣擅格上命鎸職罷歸既而理寺追究事
白貸汝翼死幽置紹興府居頃之詔栗累更事任清介
有聞復直寳文閣廣南西路轉運判官就改提點刑獄
又改知潭州除祕閣修撰進集英殿修撰知隆興府召
對便殿奏乞倣唐制置補闕拾遺左右各一員不以糾
彈為責從之除兵部侍郎朱熹以江西提刑召為兵部
郎官熹既入國門未就職栗與熹相見論易與西銘不
合至是栗遣吏部趣之熹以脚疾請告栗遂論熹夲無
學術徒竊張載程頤之緒餘為浮誕宗主謂之道學妄
自推尊所至輒携門生十數人習為春秋戰國之態妄
希孔孟歴聘之風繩以治世之法則亂人之首也今采
其虚名俾之入奏將置朝列以次收用而熹聞命之初
遷延道途邀索高價門生迭為游說政府許以風聞然
後入門既經陛對得官除郎而輒懷不滿傲睨累日不
肯供職是豈張載程頤之學教之然也緣熹既除兵部
郎官在臣合有統攝若不舉劾厥罪惟均望將熹停罷
姑令循省以為事君無禮者之戒上謂其言過當而大
臣畏栗之強莫敢深論太常博士葉適獨上封事辯之
曰考栗之辭始末參騐無一實者其中謂之道學一語
無實最甚盖自昔小人殘害良善率有指名或以為好
名或以為立異或以為植黨近忽剙為道學之目鄭丙
唱之陳賈和之居要路者密相付授見士大夫有稍務
潔修粗能操守輒以道學之名歸之殆如喫菜事魔影
迹犯敗之類往日王淮表裏臺諫隂廢正人盖用此術
栗為侍從無以達陛下之德意志慮而更襲鄭丙陳賈
密相傳授之說以道學為大罪文致言語逐去一熹固
未甚害第恐自此游辭無實䜛言横生善良受害無所
不有願陛下正紀綱之所在絶欺罔於既形摧抑暴横
以扶善類奮發剛斷以慰公言於是侍御史胡晉臣劾
栗罷之出知泉州又改眀州奉祠以卒諡簡肅栗為人
強介有才而性狷急欲快其私忿遂至攻詆名儒廢絶
師教殆與鄭丙陳賈何澹劉德秀劉三傑胡紘軰黨邪
害正者同科雖疇昔論事雄辯可觀不足以盖晚節之
謬也
高文虎字炳如四明人禮部侍郎閌之從子登紹興庚
辰進士第調平江府吴縣主簿曾幾守官在吳文虎
從之游故聞見博洽多識典故除國子正遷太學博士
孝宗幸兩學祭酒林光朝訪文虎具儀注文虎輯國朝
以来臨幸故事授之兼國史院編修官與修四朝國史
出知建昌軍擢將作丞兼賞錄院檢討官修高宗實錄
又兼玉牒所檢討官修神宗玉牒自熙寧以来史氏淆
雜人無所取信文虎盡取朱墨夲刊正繆妄一一研覈
既奏御又修徽宗玉牒考訂宣和崇觀以来尤為詳審
寧宗即位遷軍器少監兼將作監遷國子司業兼學士
院權直遷祭酒中書舍人兼直學士院兼祭酒升實錄
院同修撰同修國史韓侂胄用事既逐趙汝愚朱熹以
其門多知名士設偽學之目以擯之遂命文虎草詔曰
向者權臣擅朝偽邪朋附協肆姦宄包蔵禍心賴天之
靈宗廟之福朕舊承慈訓膺受内禪隂謀壊散國勢復
安嘉與士大夫厲精更始凡曰淫朋比德幾其自新而
歴載臻兹弗廸厥化締交合盟窺伺間隙毁譽舛迕流
言間發將以傾國是而惑衆心甚至竊附於元祐之衆
賢而不思實類乎紹聖之姦黨國家秉德康寧弗汝瑕
殄今惟自作弗靖意者漸于流俗之失不可復反歟將
狃于國之寬恩而罰有弗及歟何其未能洗濯以稱朕
意也朕既深詔二三大臣與夫侍從言議之官益維持
正論以眀示天下矣諭告所抵宜各改視回聽毋復借
疑似之說以惑亂世俗若其遂非不悔怙終不悛邦有
常刑必罰毋赦西掖詞命舊率以數人共一詞文虎以
為非所以崇訓戒贊人才也廼人人各為之遷兵部侍
郎兼中書舍人又兼祭酒拜翰林學士兼侍讀實錄院
修撰脩國史除華文閣學士知建寧府力丐祠提舉太
平興國宫以臺臣言奪職卒文虎以博洽自負與胡紘
合黨共攻道學久司學校專困遏天下士凡言性命道
德者皆絀焉
陳自強者福州閩縣人字勉之登淳熙五年進士第慶
元二年入都待銓自以嘗為韓侂胄童子師欲見之無
以自通適僦居主人出入侂胄家為言於侂胄一日召
自強比至則從官畢集侂胄設褥于堂鄉自強再拜次
召從官同坐侂胄徐曰陳先生老儒泪没可念明日從
官交薦其才除太學錄遷博士數月轉國子博士又遷
祕書郎入舘半載擢右正言諫議大夫御史中丞入臺
未踰月遂登樞府由選人至兩府財四年嘉泰三年拜
右丞相歴封祈衛秦國公韓侂胄顓朝權包苴盛行自
強尤貪鄙四方致書餽必題其緘云某物并獻凡書題
無并字則不開縦子弟親戚關通貨賄仕進干請必諧
價而後予日押空名刺劄送侂胄家須用乃填三省不
與也都城火自強所貯一夕為煨燼侂胄首遺之萬緡
執政及列郡聞之莫不有助不數月得六十萬緡遂倍
所失之數剏國用司自為國用使以費士寅張巖為同
知國用事掊克民財州縣騷動方侂胄欲為平章猶畏
衆議自強首率同列援典故入奏詔以侂胄為平章軍
國事常語人曰自強惟一死以報師王每稱侂胄為恩
王恩父而呼堂吏史達祖為兄蘇師旦為叔侂胄將用
兵遣使北行審敵虚實自強薦陳景俊以往金人有不
宜敗好之語景俊歸自強戒使勿言侂胄乃决恢復之
議吳曦有逆謀求歸蜀厚賂自強自強語侂胄非曦不
足以鎮坤維乃縱之歸曦卒受金人命為蜀王侂胄姦
兇久盗國柄自強實為之表裏既開邊隙朝野洶洶三
遣使請和金人欲縛送首議用兵賊臣侂胄恚憤復欲
用兵中外大懼史彌遠建議誅侂胄詔以自強阿附充
位不恤國事罷右丞相未幾詔追三官永州居住又責
武泰軍節度使韶州安置中書舍人倪思繳奏乞遠竄
籍其家詔從之再責復州圑練副使雷州安置後死於
廣州
鄭丙字少融福州長樂人紹興十五年進士積官至吏
部尚書浙東提舉朱熹行部至台州奏台守唐仲友不
法事宰相王淮芘之熹章十上丙雅厚仲友且迎合宰
相意奏近世士大夫有所謂道學者欺世盗名不宜信
用盖指熹也於是監察御史陳賈奏道學之徒假名以
濟其偽乞擯斥勿用道學之目丙倡賈和其後為慶元
學禁善類被厄丙罪為多嘗知泉州為政暴急或勸之
尚寬丙曰吾疾惡有素豈以晚節易所守哉聞者哂之
丙官終端眀殿學士卒諡簡肅
京鏜字仲遠豫章人也登紹興二十七年進士第龔茂
良帥江西見之曰子廟廊器也及茂良參大政遂薦鏜
入朝孝宗詔侍從舉良縣令為臺官給事中王希吕曰
京鏜蚤登儒級兩試令有聲陛下求執法官鏜其人也
上引見鏜問政事得失時上初統萬機銳志恢復羣臣
進說多迎合天子意以為大功可旦暮致鏜獨言天下
事未有驟如意者宜舒徐以圖之上善其言鏜於是極
論今日民貧兵驕士氣頽靡言甚切至上說擢為監察
御史累遷右司郎官金遣賀生辰使来上居高宗喪不
欲引見鏜為儐佐以旨拒之使者請少留闕下鏜曰信
使之来以誕節也誕節禮畢欲留何名乎使行上嘉其
稱職轉中書門下省檢正諸房公事金人遣使来弔鏜
為報謝使金人故事南使至汴京則賜宴鏜請免宴郊
勞使康元弼等不從鏜謂必不免宴則請徹樂遺之書
曰鏜聞鄰喪者舂不相里殯者不巷歌今鏜銜命而来
繄北朝之惠弔是荷是謝北朝勤其遠而憫其勞遣郊
勞之使錫式宴之儀德莫厚焉外臣受賜敢不重拜若
曰而必聽樂是於聖經為悖理於臣節為悖義豈惟貽
夲朝之羞亦豈昭北朝之懿哉相持甚久鏜即館相禮
者趣就席鏜曰若不徹樂不敢即席金人迫之鏜弗為
動徐曰吾頭可取樂不可聞也乃帥其屬出館門甲士
露刃向鏜鏜叱退之金人知鏜不可奪馳白其主主歎
曰南朝直臣也特命免樂自是恒去樂而後宴鏜孝宗
聞之喜謂輔臣曰士大夫平居孰不以節士自許有能
臨危不變如鏜者乎使還入見上勞之曰卿能執禮為
國家增氣朕將何以賞卿鏜頓首曰北人畏陛下威德
非畏臣也正使臣死於北庭亦臣子之常分耳敢言賞
乎故事使還當增秩右相周必大言於上曰增秩常典
爾京鏜竒節今之毛遂也惟陛下念之乃命鏜權工部
侍郎四川闕帥以鏜為安撫制置使兼知成都府鏜到
官首罷征歛弛利以予民瀘州卒殺太守鏜擒而斬之
蜀以大治召為刑部尚書寧宗即位甚見尊禮由政府
累遷為左丞相當是時韓侂胄權勢震天下其親幸者
由禁從不一二歲至宰輔而不附侂胄者往往沉滯不
偶鏜既得位一變其素守於國事謾無所可否但奉行
侂胄風旨而已又薦引劉德秀排擊善類於是有偽學
之禁後宦者王德謙除節度使鏜乃請裂其麻上曰除
德謙一人而止可乎鏜曰此門不可啓節鉞不已必及
三孤三孤不已必及三公願陛下以真宗不予劉承規
為法以大觀宣政間童貫等冒節鉞為戒上於是謫德
謙而黜詞臣吳宗旦或曰亦侂胄意也居無何以年老
請免相薨贈太保謚文忠後以監察御史倪千里言改
諡莊定
謝深甫字子肅台州臨海人少穎悟刻志為學積數年
不寐夕則置缾水加足於上以警困怠父景之識為遠
器臨終語其妻曰是兒當大吾門善訓迪之母攻苦守
志督深甫力學中乾道二年進士第調嵊縣尉歲饑有
死道旁者一嫗哭訴曰吾兒也傭于某家遭掠而斃深
甫疑焉徐廉得嫗子他所召嫗出示之嫗驚伏曰某與
某有隙賂我使誣告耳越帥方滋錢端禮皆薦深甫有
廊廟才調崑山丞為浙曺考官一時士望皆在選中司
業鄭伯熊曰文士世不乏求具眼如深甫者實鮮深甫
曰文章有氣骨如太山喬嶽可望而知以是得之知處
州青田縣侍御史葛邲監察御史師魯禮部侍郎王
藺交薦之孝宗召見深甫言今日人才枵中侈外者多
妄誕矯訐沽激者多眩鬻激昂者急於披露而或鄰於
好夸剛介者果於植立而或鄰於太銳静退簡默者寡
有所合或鄰於立異故言未及酬而已齟齬事未及成
而已挫抑於是趣時徇利之人專務身謀習為軟熟畏
避束手因循苟且年除歲遷亦至通顯一有緩急莫堪
倚仗臣願任使之際必察其實既悉其實則涵養之以
蓄其才振作之以厲其氣栽培封殖勿使沮傷上嘉納
問當世人才對曰薦士大臣職也小臣来自遠方不足
以奉眀詔上頷之諭宰臣曰謝深甫奏對雍容有古人
風除藉田令遷大理丞江東大旱擢為提舉常平講行
救荒條目所全活一百六十餘萬人光宗即位以左曺
郎官借禮部尚書為賀金國生辰使紹熙改元除右正
言遷起居郎兼權給事中知閤門事韓侂胄破格轉遥
郡刺史深甫封還内降云人主以爵禄磨厲天下之人
才固自重而不可輕以法令隄防天下之僥倖尤可守
而不可易今侂胄騫越五官而轉遥郡僥倖一啟攀援
踵至將何以拒之請罷其命進士俞古應詔言事語涉
詆訐送瑞州聽讀深甫謂以天變求言未聞旌賞而反
罪之則是名求而實拒也俞古不足以道所惜者朝廷
事體耳右司諫鄧馹論近習左遷深甫請還馹謂不可
以近習故變易諫官為清朝累二年知臨安府三年除
工部侍郎入謝光宗面諭曰京尹寬則廢法猛則厲民
獨卿為政得寬猛之中進兼吏部侍郎兼詳定敕令官
四年兼給事中陳源久以罪斥忽予内祠深甫固執不
可姜特立復詔用深甫力争特立竟不得入張子仁除
節度使深甫疏十一上命遂寝每禁庭燕私左右有希
恩澤者上必曰恐謝給事有不可耳寕宗即位除煥章
閣待制知建康府侍御史中丞兼侍讀上言比年以来
紀綱不立臺諫有所論擊不與被論同罷則反除以外
任給舍有所繳駁不命次官書行則反遷以他官監司
有所按察不兩置之勿問則被按者反得美除以奔競
得志者不復知有廉耻以請屬獲利者不復知有彛憲
貪墨縦横莫敢誰何罪惡暴露無所忌憚隳壊紀綱莫
此為甚請風厲在位革心易慮以肅朝著禮官議祧僖
祖侍講朱熹以為不可深甫言宗廟重事未宜遽革朱
熹攷訂有據宜從熹議慶元元年除端眀殿學士簽書
樞密院事遷參知政事再遷知樞密院事兼參知政事
内侍王德謙建節深甫三䟽力陳不可蹈大觀覆轍德
謙竟斥進金紫光祿大夫拜右丞相封申國公進岐國
公光宗山陵為總護使還拜少保力辭改封魯國公嘉
泰元年累疏乞避位寧宗曰卿能為朕守法度惜名器
不可以言去召坐賜茶御筆書說命中篇及金幣以賜
之有余嚞者上書乞斬朱熹絶偽學且指蔡元定為偽
黨深甫擲其書語同列曰朱元晦蔡季通不過自相與
講眀其學耳果有何罪乎余嚞蟣蝨臣乃敢狂妄如此
當相與奏之行遣以厲其餘金使入見不如式寧宗起
入禁中深甫端立不動命金使俟于殿隅帝再御殿乃
引使者進書迄如舊儀拜少保乞骸骨授醴泉觀使眀
年拜少傅致仕有星隕于居第遂薨後孫女為理宗后
追封信王易封衛魯諡惠正
許及之字深甫温州永嘉人隆興元年第進士知袁州
分宜縣以部使者薦除諸軍審計遷宗正簿乾道元年
林栗請增置諫員乃倣唐制置拾遺補關以及之為拾
遺班序在監察御史之上高宗崩及之言皇帝既躬三
年之喪羣臣難從純吉當常服黑帶王淮當國久及之
奏陛下即位二十七年而羣臣未能如聖意者以苟且
為安榮以姑息為仁恕以不肯任事為簡重以不敢任
怨為老成敢言者指為輕儇鮮耻者謂之朴實陛下得
若人而相之何補於治哉淮竟罷職予祠光宗受禪除
軍器監遷太常少卿以言者罷紹熙元年除淮南運判
兼淮東提刑以鐡錢濫惡不職貶秩知廬州召除大理
少卿寧宗即位除吏部尚書兼給事中及之早與薛叔
似同擢遺補皆為當時所予黨事既起善類一空叔似
累斥逐而及之謟事侂胄無所不至嘗值侂胄生日朝
行上夀畢集及之後至閹人掩關拒之及之俯僂以入
為尚書二年不遷見侂胄流涕序其知遇之意及衰遅
之状不覺膝屈侂胄惻然憐之曰尚書才望簡在上心
行且進拜矣居亡何同知樞密院事當時有由竇尚書
屈膝執政之語傳以為笑嘉定二年拜參知政事進知
樞密院事兼參政兵端開侂胄欲令及之守金陵及之
辭侂胄誅中丞雷孝友奏及之實贊侂胄開邊及守金
陵始詭計免行降兩官泉州居住嘉定二年卒
梁汝嘉字仲謨處州麗水人以外祖太宰何執中任入
官調中山府司議曺事建炎初知常州武進縣守薦其
治状擢通判州事加直祕閣歴官至轉運副使臨安闕
守火盗屢作命汝嘉攝事汝嘉修火政嚴廵徼盗發輒
得火災亦息遂命為真加直龍圖閣以稱職擢徽猷閣
待制試戶部侍郎兼知臨安府累遷戶部侍郎進權尚
書兼江淮荆廣經制使汝嘉素善秦檜殿中侍御史周
葵將按之汝嘉聞紿中書舍人林待聘曰副端將論君
待聘亟告檜徙葵起居郎葵入後省出疏示待聘曰梁
仲謨何其幸也待聘始知為汝嘉所賣士大夫以是薄
汝嘉汝嘉求去以寳文閣直學士提舉太平觀未幾升
學士知眀州知浙西沿海制置使更温宣鼎三郡復奉
祠以歸紹興二十三年卒汝嘉長於吏治在臨安風績
尤著
論曰君子之論人亦先觀其大者而已矣忠孝人之大
節也胡紘導其君以短喪不得謂之忠何澹疑所生繼
母之服士論紛紜而後去不可以為孝彼於其大者且
忍為之則其協比權姦誣搆善類亦何憚而不為乎謝
深甫出處舊史泯其迹若無可議為者然慶元之初韓
侂胄設偽學之禁網羅善類而一空之深甫秉政適與
之同時諉曰不知不可也况於一劾陳傅良再劾趙汝
愚形於深甫之章有不可揜者乎陳自強鄭丙許及之
軰狐媚苟合以竊貴寵斯亦不足論已若林栗之有治
才善論事高文虎之自負該洽京鏜之伏義秉禮志信
於敵國抑豈無足稱者然栗以私忿詆名儒不為清議
所與而文虎草偽學之詔以是為非以正為邪變亂白
黑以欺當世其人可知也鏜暮年得政朋姦取容既愧
其初服矣况偽學之目識者以為鏜實發之乎士君子
立身行事一失其正流而不知返遂為千古之罪人可
不懼哉可不懼哉
宋史卷三百九十四
