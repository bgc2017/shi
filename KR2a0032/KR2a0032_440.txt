宋史卷四百四十
元中書右丞相總裁托克托等修
列傳第一百九十九
文苑二
高頔李度韓溥鞠常
宋準柳開夏侯嘉正羅處約
安德𥙿錢熙
高頔字子竒開封雍丘人後唐清泰中舉進士同輩紿
之曰何不從裴僕射求知乎時裴皥以左僕射致仕後
進無至其門者頔性純樸信其言以文贄於皥明年禮
部侍郎馬裔孫知貢舉乃皥門下生也皥以頔語之遂
擢乙科四遷魏博觀察支使周顯德中符彦卿奏署掌
書記時太宗親迎懿德皇后於大名彦卿遣頔迎候日
夕陪接尤伸款好後隨彦卿鎮鳳翔會詔留彦卿洛陽
頔復為天雄軍掌書記後以病免居於魏雍熙二年太
宗親試貢士頔子南金舉學䆒自陳曰臣父年八十四
嘗佐使幕久已罷職家貧無以存養願賜一第庶獲寸
祿以及老父上問左右其父何人宰相宋琪以頔對且
言其素行廉介老而彌厲甚為搢紳推重上曰此高頔
子耶頔在大名幕中嘗與朕遊處迨踰旬月晨暮對按
飲食常拱手危坐未曾少懈其恭謹蓋天性也惜其老
矣不欲煩以官政即擢南金第拜頔左補闕致仕賜錢
十萬後卒於家頔有清節力學彊記手寫書千餘卷彦
卿待之甚厚或過致優給頔計口受費餘皆不納彦卿
左右多肆貪虐民不能堪及彦卿罷政其故時將吏賓
客皆心愧無敢復遊魏者惟頔清苦守法魏人愛之在
魏三十年無一人言其非者所乘馬老以糜飼之僕夫
年七十待之如初時稱其長者次子鼎舉進士至殿中
丞
李度河南洛陽人周顯德中舉進士度工於詩有醉輕
浮世事老重故鄉人之句時翰林學士申文炳知貢舉
樞密使王朴移書錄其句以薦之文炳即擢度為第三
人釋褐永寕縣主簿累遷殿中丞知歙州坐事左遷絳
州圑練使十年不調度在歙州嘗以所著詩刻於石有
中黃門得其石本傳入禁中太宗見之謂宰相曰度今
安在即令召至對於便殿與語甚悦擢為虞部員外郎
直史館賜緋端拱初籍田畢交州黎桓加恩命度借太
常少卿充官告國信副使上賜詩以寵行未至交州卒
於太平軍傳舍年五十七度之南使每至州府即借圖
經觀其勝迹皆形篇詩以上所賜詩有奉使南遊多好
景之句遂題為奉使南遊集未成編而亡弟康亦善詩
太平興國二年登進士第官至太子右贊善大夫
韓溥京兆長安人唐相休之裔孫少俊敏善屬文周顯
德初舉進士累遷歴使府開寳三年自静難軍掌書記
召為監察御史三遷至庫部員外郎知華州同判靈州
再轉司門郎中淳化二年被病表請辭職尋醫許之溥
博學善持論詳練臺閣故事多知唐朝氏族與人談亹
亹然可聽號為近世肉譜搢紳頗推重之尤善筆札人
多藏其尺牘弟洎亦進士及第
鞠常字可久密州高密人祖真黃縣令父慶孫申州團
練判官有詩名常少好學善屬文漢乾祐二年擢進士
第裁二十一釋褐祕書省校書郎周廣順中宰相范質
奏充集賢校理出為鄆州觀察支使歴永興軍節度掌
書記伊陽令顯德四年詣闕進策召試復授猗氏令遷
蔡州防禦判官復宰介休魏縣開寳中趙普為相擢為
著作佐郎時任此官惟常與楊徽之李若拙趙隣幾四
人皆有名於時常應舉時著四時成歲賦萬餘言又為
春蘭賦頗存興託後為清河令七年卒年四十七子仲
謀字有開雍熙中進士有材幹歴御史東京留守推官
陜西轉運至兵部員外郎仲謀集其父所為文成二十
卷弟瑜周廣順中進士與常齊名
宋準字子平開封雍丘人祖彦升庫部員外郎父鵬祕
書郎凖開寳中舉進士翰林學士李昉知貢舉擢凖甲
科會貢士徐士廉擊登聞鼓訴昉用情取捨非當太宗
怒召凖覆試於便殿見凖形神偉茂程試敏速甚嘉之
以為宜首冠俊造由是復擢凖甲科即授祕書省祕書
郎直史館八年受詔修定諸道圖經俄奉使契丹復命
稱旨明年出知南平軍會改軍為太平州依前知州事
就加著作佐郎太平興國四年遷著作郎通判梓州轉
左拾遺歸朝預修諸書八年同知貢舉出為河北轉運
使歲餘以本官知制誥雍熙中加主客員外郎復預知
貢舉俄判大理寺四年被病遷金部郎中罷知制誥端
拱二年卒年五十二賜錢百萬凖美風儀善談論辭采
清麗莅官所至皆有治聲盧多遜之南流也李穆坐同
門生黜免左右無敢言者凖因奏事盛言穆長者有檢
操常惡多遜專恣固非其黨也上寤未幾盡復穆舊官
時論以此稱之天禧三年錄其子大年試祕書省校書
郎凖從弟可觀金部郎中族子郊祁並天聖二年進士
甲科别有傳
柳開字仲塗大名人父承翰乾德初監察御史開幼穎
異有膽勇周顯德末從父任南樂夜與家人立庭中有
盗入室衆恐不敢動開裁十三亟取劒逐之盜踰垣出
開揮刃斷二足指既就學喜討論經義五代文格淺弱
慕韓愈柳宗元為文因名肖愈字紹元既而改名字以
為能開聖道之塗也著書自號東郊野夫又號補亡先
生作二傳以見意尚氣自任不顧小節所交皆一時豪
雋范杲好古學大重開文世稱為柳范王祐知大名開
以文贄大蒙賞激楊昭儉盧多遜並加延奬開寳六年
舉進士補宋州司寇參軍以治獄稱職遷本州錄事參
軍太平興國中擢右贊善大夫會征太原督楚泗八州
運糧選知常州遷殿中丞徙潤州拜監察御史召還知
貝州轉殿中侍御史雍熙二年坐與監軍忿争貶上蔡
令會大舉北征開部送軍糧將至涿州有契丹酋長領
萬騎與米信戰相持不解俄遣使紿言求降開謂信曰
兵法云無約而請和謀也彼將有謀急攻之必勝信遲
疑不决踰二日賊復引兵挑戰後偵知果以矢盡俟取
於幽州也師還詣闕上書願從邊軍效死太宗憐之復
授殿中侍御史雍熙中使河北因抗疏曰臣受非常恩
未有以報年裁四十膽力方壯今契丹未滅願陛下賜
臣步騎數千任以河北用兵之地必能出生入死為陛
下復幽薊雖身没戰場臣之願也上以五代戰爭以來
自節鎮至刺史皆用武臣多不曉政事人受其弊欲兼
用文士乃以侍御史鄭宣戶部員外郎趙載司門員外
郎劉墀並為如京使左拾遺劉慶為西京作坊使開為
崇儀使知寧邊軍徙全州全西延洞有粟氏聚族五百
餘人常鈔劫民口糧畜開為作衣帶巾帽選牙吏勇辯
者得三輩使入諭之曰爾能歸我即有厚賞給田為屋
處之不然發兵深入滅爾類矣粟氏懼留二吏為質率
其酋四人與一吏偕來開厚其犒賜吏民爭以鼓吹飲
之居數日遣還如期擕老幼悉至開即賦其居業作時
鑑一篇刻石戒之遣其酋入朝授本州上佐賜開錢三
十萬淳化初移知桂州初開在全州有卒訟開開即杖
背黥面送闕下有司言卒罪不及徒召開下御史獄劾
繫削二官黜為復州團練副使移滁州復舊官知環州
三年移邠州時調民輦送趨環慶已再運民皆蕩析産
業轉運使復督後運民數千人入州署號訴開貽書轉
運使曰開近離環州知芻糧之數不增大兵可支四年
今蠶農方作再運半發老幼疲弊畜乘困竭奈何又苦
之不罷開即馳詣闕下白於上前矣卒罷之又知曹邢
二州真宗即位加如京使歸朝命知代州上言曰國家
剏業將四十年陛下紹二聖之祚精求至治若守舊規
斯未盡善能立新法乃顯神機臣以益州稍静願陛下
選賢能以鎮之必湏望重有威即羣小畏服又西鄙今
雖歸明他日未可必保苟有翻覆須得人制禦若以契
丹比議為患更深何者契丹則君臣久定蕃漢久分縱
萌南顧之心亦湏自有思慮西鄙積恨未冺貪心不悛
其下猖狂競謀兇惡浸漁未必知足姑息未能感恩望
常預備之以良將守其要害以厚賜足其貪婪以撫慰
來其情以寬假息其念多命人使西入甘凉厚結其心
為我聲援如有動静使其掩襲令彼有後顧之憂乃可
制其輕動今甲兵雖衆不及太祖之時人人練習謀臣
猛將則又縣殊是以比年西北屢遭侵擾養育則月費
甚廣征戰則軍捷未聞誠願訓練禁戢使如往日行伍
必求於勇敢指顧無縱於後先失律者悉誅獲功者必
賞偏禆主將不威嚴者去之聽斷之暇親臨殿庭更召
貔虎使其擊刺馳驟以彰神武之盛臣又以宰相樞密
朝廷大臣委之必無疑用之必至當銓總僚屬評品職
官内則主管百司外則分治四海今京朝官則别置審
官供奉殿直則别立三班刑部不令詳斷别立審刑宣
徽一司全同散地大臣不獲親信小臣乃謂至公至如
銀臺一司舊屬樞密近年改制職掌甚多加倍置人事
則依舊别無利害虚有變更臣欲望停審官三班復委
中書樞密宣徽院銀臺司復歸樞密審刑院復歸刑部
去其繁細省其頭目又京府大都萬方軌則望仍舊貫
選委親賢今皇族宗子悉多成長但令優逸無以試材
宜委之外藩擇文武忠直之士為左右贊弼之任又天
下州縣官吏不均或冗長至多或歲年久闕欲望縣四
千戶已上選朝官知三千戶已上選京官知省去主簿
令縣尉兼領其事自餘通判監軍廵檢監臨使臣並酌
量省減免虚費於利祿仍均濟於職官又人情貪競時
態輕浮雖骨肉之至親臨勢利而多變同僚之内多或
不和伺隙則至於傾危患難則全無相救仁義之風蕩
然不復欲望明頒告諭各使改更庶厚化原永敦政本
恭唯太祖神武太宗聖文光掩百王威加萬國無賢不
用無事不知望陛下開豁聖懷如天如海可斷即斷合
行即行愛惜忠直之臣體察姦䛕之黨臣久塵著位寖
荷恩寵辭狂理拙唯聖明恕之開至州葺城壘戰具諸
將多沮議不協開謂其從子曰吾觀昴宿有光雲多從
北來犯境上寇將至矣吾聞師克在和今諸將怨我一
旦寇至必危我矣即求換郡徙忻州刺史及契丹犯邊
開上書又請車駕觀兵河朔四年徙滄州道病首瘍卒
年五十四錄其子涉為三班奉職開善射喜弈棋有集
十五卷作家戒千餘言刻石以訓諸子性倜儻重義在
大名嘗過酒肆飲有士人在旁辭貌稍異開詢其名則
至自京師以貧不克葬其親聞王祜篤義將丐之問所
費曰二十萬足矣開即罄所有得白金百餘兩益錢數
萬遣之開兄肩吾至御史肩吾三子湜灝沆並進士第
灝祕書丞
夏侯嘉正字會之江陵人少有俊才太平興國中舉進
士歴官至著作佐郎使於巴陵為洞庭賦曰楚之南有
水曰洞庭環帶五郡淼不知其幾百里臣乙酉夏使岳
陽抵湖上思構賦明日披襟而觀之則翼然動促然跂
慄然駭愕然眙怳若駕春雲而軾霓浩若浮汗漫而朝
躋退若據泰山之安進若履千仞之危懵若無識智若
通微跛若不倚蹌若將馳耳不及掩目不暇逃情悸心
嬉二三日而後神始宅氣始正若此不敢以賦為事者
二年然眷眷不已一日登崇丘望大澤有雲崪兮興歘
兮止興止未霽忽若有遇由是漬陽輝沐芳澤覩一異
人於巖之際霞為裾雲為袂冰膚雪肌金玦玉珮浮丘
羡門斯實其對因言曰若非好辭者耶臣曰然然則若
智有所不通識有所不窮用不通不窮而循乎無端之
紀若得無殆乎臣又曰然然志極則物應思精則道来
嘉若之勤無譁談吾為若稱云太極之生曰地曰天中
含五精五精之用而水居一焉水之疏邇則為江兮遠
則為河積則為瀦兮總則為湖若今所謂洞庭者傑立
而孤廓然如無區其大無徒含陽字隂玄神之都曖曖
昧昧百川不敢逾有若臣者有若賓者有若僕者有若
子者有若附庸者有若娣姒者若禹會塗山武巡牧野
千出百會咸處麾下每六合澄静中流逥睨莾莾蒼蒼
纖靄不翳太陽望舒出沒其間萬頃咸沸彊而名之為
巨澤為長川為水府為大淵縱之不踰跼之不卑乍若
賢人以重自持誘之不前犯之愈堅又若良將以謀守
邊澎澎濞濞浩爾一致又若太始未有仁義沖沖漠漠
二氣交錯又若混沌凝然未鑿此乃方輿之心胷溟海
之郛郭也三代之前其氣濩落浩浩滔天與物迴薄滅
木襄陵無際無廓上帝降鑒巨人斯作乃命玄夷授禹
之機隧山陻谷滌源暢微然後若金在鎔若木在工流
精成器夫何不通是澤之設允執厥中既巽其性遂得
其正有升有降有動有静臣應之曰升降動静可得聞
乎神曰水之性非圓非方非柔非剛非曲非直非玄非
黃劃象為坎本乎羲皇外婉而固内健而彰降以姤始
升以復張其静處隂其動随陽六府之甲萬化之綱式
觀是澤乃知天常若乃四序之變九夏攸處烘然而炎
沸然而煮羣物鴻洞鑠為隆暑澤之作頎然其容若去
若住若茹若吐靈趨怪覲杳不可覩蒸之為雲散之為
雨倏忽萬象如還太古真可嘉也若乃秋之為神素氣
清泚肅肅翛翛羣籟四起澤之動黝然其姿若挺若倚
若行若止巽宮離離為之騰風蒼梧崇崇為之供雲四
顧一色黯然氤氲其聲瀰瀰若商非商若徵非徵東凑
海門一浪千里又足畏也言其狀則石然而骨岸然而
革氣然而榮洚然而脈有山而心有洞而腹有玉而體
有珠而目穹鼻孤島呀口萬谷臂帶三吳足跬荆巫或
跂然而望或翼然而趨彭蠡震澤詎可云乎臣又問曰
澤之態已聞命矣水之族將如何居神曰大道變易或
文或質沉潛自遂其類非一或披甲而邅或曳裾而圓
或秃而跂或角而蜿或吞而呀或呿而牙或心之以蟹
或目之以蝦或脩臂而立或横鶩而疾或髮於首或髯
於肘或儼而莊或毅而黝彪彪玢玢若大虚之含萬彙
各循其生而合乎羣者也臣又問曰若神之資其品何
如也神曰清矣静矣麗矣至矣邈難知矣肇於古古有
所未逹形於今今有所未察非希夷合其心於自然然
後上天入地把三根六況水居陸處夫何不燭彼鞚鯉
之賢轡龍之仙乃吾之肩也其餘海若天吳陽侯神胥
齪齪而遊曾不我儔臣又問曰易稱王公設險是澤之
險可以為固而歴代興衰其義安取神曰天道以順不
以逆地道以謙不以盈故治理之世建仁為旌聚心為
城而弧不暇弦矛不暇鋒四海以之而大同何必恃險
阻何必據要衝若秦得百二為帝齊得十二而王其山
為金其水為湯守之不義歘然而亡水不在大恃之者
敗水不在微怙之者危若漢疲於昆明桀困於酒池亦
其類也故黃帝張樂而興三苗棄義而傾則知洞庭之
波以仁不以亂以道不以賊惟賢者觀其知而後得也
於是盤桓徙倚凝精流視罄以辭對倏然而晦徐鉉見
之曰是玄虚之流也人多傳寫端拱初太宗知其名召
試辭賦擢為右正言直史館兼直祕閣賜緋魚元夕上
御乾元門觀燈嘉正獻五言十韻詩其末句云兩制誠
堪羡青雲侍玉輿上依韻和以賜之有狹劣終雖舉通
才列上居之句議者以為誡嘉正之好進也未幾被病
詔以為益王生辰使所獲金幣鬻得錢輦歸家忽一緡
自地起立良久而仆聞者異之嘉正疾遂篤月餘卒年
三十七子紓太子中舍
羅處約字思純益州華陽人唐酷吏希奭之裔孫伯祖
衮唐末為諫官父濟仕蜀為升朝官歸朝至太常丞處
約嘗作黃老先六經論曰先儒以太史公論道德先黃
老而後六經此其所以病也某曰不然道者何無之稱
也無不由也混成而仙兩儀至虚而應萬物不可致詰
況名之曰道道既名矣降而為聖人者為能知来藏往
與天地凖故黃老姬孔通稱焉其體曰道其用曰神無
適也無莫也一以貫之胡先而尊孰後而卑六經者易
以明人之權而本之於道禮以節民之情趣於性也樂
以和民之心全天真也書以叙九疇之祕煥二帝之美
春秋以正君臣而敦名教詩以正風雅而存規戒是道
與六經一也矧仲尼祖述堯舜而况於帝鴻氏乎華胥
之治太上之德史傳詳矣老𣆀世謂方外之教然而與
六經皆足以治國治身清淨則得之矣漢文之時未遑
學校竇后以之而治曹參得之而相幾至措刑且仲尼
嘗問禮焉俗儒或否其說余曰春秋昭十七年郯子來
朝仲尼從而學焉俾後之人敦好問之旨矧老子有道
之士周之史氏乎余謂六經之教化而不已則臻於大
同大道之行則蜡賓息歎黃老之與六經孰為先而孰
為後乎又何必繅藉玉帛然後為禮筍虡鏞鼓然後為
樂乎余謂太史公之志斯見之矣惡可以道之跡儒之
末相戾而疾其說病之者可以觀徼未可以觀妙人多
重之登第為臨渙主簿再遷大理評事知吳縣王禹偁
知長州縣日以詩叶唱酬蘇杭間多傳誦後並召赴闕
上自定題以試之以禹偁為右拾遺處約著作郎皆直
史館賜緋魚會下詔求讜言處約上奏曰伏覩今年春
詔旨責以諫官備員未嘗言事雖九寺三監之官亦得
盡其讜議陛下處恭勞神厲精求理力行王道坐致太
平心先天而不違德生民而未有所以散玄黃之協氣
為動植之休祥而猶不伐功成屢求獻替此真唐堯虞
舜之用心也臣累日以來趨朝之暇或於卿士之内預
聞時政之言皆曰聖上以三司之中邦計所屬簿書既
廣綱條實繁將求盡善之規冀恊酌中之道竊聞省上
言欲置十二員判官兼領其職貴各司其局允執厥中
臣以三司之制非古也蓋唐朝中葉之後兵寇相仍河
朔不王軍旅未弭以賦調筦榷之所出故自尚書省分
三司以董之然國用所須朝廷急務故僚吏之屬倚注
尤深或重其位以處之優其禄以寵之黽勉從事者姑
務其因循盡瘁事國者或生於睚眦因循則無補於國
睚眦則不恊於時或淺近之人用指瑕於心計深識之
士以多可為身謀蠧弊相沿為日已久今若如十二員
判官之說亦從權救弊之一端也然而聖朝之政臻乎
治平當求稽古之規以為垂世之法臣嘗讀說命之書
以為事不師古匪說攸聞又二典曰若稽古帝堯若稽
古帝舜皆謂順考古道而致治平以臣所見莫若復尚
書都省故事其尚書丞郎正郎員外郎主事令吏之屬
請依六典舊儀以今三司錢刀粟帛筦榷支度之事均
在二十四司如此則各有司存可以責其集事今則金
部倉部安能知儲廩帑藏之盈虚司田司川孰能知屯
役河渠之遠近有名無實積久生常况此却復都省之
事下臣猶能僉知其可况陛下聰明濬哲乎然議者以
為不行已久難於改更若斷自宸心下於相府都省之
制故典存焉上令下從孰為不可蓋人者可與習常難
與適變可與樂成難與慮始在周易有之天地革而四
時成此言能改命而剏制及小人樂成則革面以順上
矣况三司之名興於近代堆案盈几之籍何嘗能省覽
之乎復就三司之中更分置僚屬則愈失其本原矣今
三司勾院即尚書省比部元為勾覆之司周知内外經
費陛下若欲復之則制度盡在迨及九寺三監多為冗
長之司雖有其官不舉其職伏望陛下當治平之日建
垂久之規不煩更差使臣别置公署如此則名正而言
順言順而事成省其冗員則息其經費故書曰唐虞稽
古建官惟百夏商官倍亦克用乂伏望法天地簡易之
化建鴻範大中之道可以億萬斯年乘衣裳而端拱矣
受詔荆湖路廵撫欲以苛察立名所奏劾甚衆官吏多
被黜責淳化三年卒年三十三初濟為開封府司錄太
宗尹京頗嘉其彊幹太平興國中處約與兄賁同舉進
士上臨試知賁濟之子遂置之高等八年處約復登第
賁後至員外郎處約形神豊碩見者加重雖有詞采而
急於進用時論亦以此薄之卒後蘇易簡王禹偁集其
文凡十卷題曰東觀集禹偁為序易簡表上之詔付史
館蜀士又有嚴儲者太平興國中進士後直史館使河
北督軍糧陷於契丹
安德裕字益之一字師臯河南人父重榮晉成德軍節
度五代史有傳德裕生於真定未朞重榮舉兵敗乳母
抱逃水竇中將出為守兵所得執以見軍校秦習習與
重榮有舊因匿之習先養石守瓊為子及年壮無嗣以
德裕付瓊養之因姓秦氏習世兵家以弓矢狗馬為事
德裕孩提即喜筆硯遇文字輙為誦讀聲諸子不之齒
習獨異之既成童俾就學遂博貫文史精於禮傳嗜西
漢書習卒德裕行三年服然後還本姓習家盡以槖裝
與之凡白金萬餘兩德裕却之曰斯秦氏之蓄於我何
有丈夫當自樹功名以取富貴豈屑於他人所有耶聞
者高之開寳二年擢進士甲科歸州軍事推官歴大理
寺丞著作佐郎太平興國中累遷祕書丞知廣濟軍時
軍城新建德裕作軍記及圖經三卷優詔嘉奬俄改太
常博士八年通判秦州就知州事雍熙初遷主客員外
郎通判廣州未行宰相李昉言其有史才即以本官直
史館端拱初改金部員外郎淳化初知開封縣會備三
館職改直昭文館三年春廷試貢士德裕與史館修撰
梁周翰並為考官上顧宰相曰此皆有聞之士而老於
郎署周翰狹中德裕嗜酒朕聞其能改矣遂並賜金紫
俄遷司勲員外郎至道初德裕常作九絃琴五絃阮頌
以獻上稱其詞采古雅至道三年轉金部郎中出知睦
州還判太府寺咸平五年卒年六十三德裕性介潔以
風鑑自負王禹偁孫何皆初遊詞場德裕力為延譽及
領考試何又其首選然酣飲太過故不被奬擢有集四
十卷
錢熙字太雅泉州南安人父居讓陳洪進署清溪令熙
幼穎悟及長博貫羣籍善屬文洪進嘉其才以弟之子
妻之將署熙府職辭不就著楚鴈賦以見志尋復辟為
巡官專掌牋奏洪進歸朝熙不敘舊職舉進士雍熙初
擕文謁宰相李昉昉深加賞重為延譽於朝令子宗諤
與之游明年登甲科補度州觀察推官代還寇凖掌吏
部選上封薦錢若水陳充王扶洎熙皆有文得試中書
遷殿中丞賜緋魚著四夷來王賦以獻凡萬餘言太宗
嘉之即以本官直史館淳化中參知政事蘇易簡對太
宗言趙隣幾追補唐實錄隣幾卒家睢陽即令熙乘傳
而往盡取其書來上熙嘗與楊徽之言及張洎錢若水
將被進用熙與劉昌言同鄉里相親善又語及其事昌
言因以語洎洎疑熙交構訴之熙坐削職通判朗州俄
徙衡州就改太常博士真宗即位遷右司諫李宗諤楊
億素厚善熙乃與梁顥趙况趙安仁同表請復熙舊職
不報尋通判杭州政多專逹為轉運使所奏徙通判越
州熙負氣好學善談笑精筆札狷躁務進自罷職因憤
恚成疾咸平三年卒年四十八嘗擬古樂府著雜言十
數篇及措刑論為識者所許有集十卷子蒙吉亦進士
及第
宋史卷四百四十
