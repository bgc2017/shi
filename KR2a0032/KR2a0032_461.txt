宋史卷四百六十一
元中書右丞相總裁托克托等修
列傳第二百二十
方技上
趙脩已王處訥(子熙元)苖訓(子守信)
馬韶楚芝蘭韓顯符
史序周克明劉翰
王懷隱趙自化馮文智
沙門洪蘊蘇澄隱丁少微
趙自然
昔者少皥氏之衰九黎亂德家為巫史神人淆焉顓頊
氏命南正重司天以屬神北正黎司地以屬民其患遂
息厥後三苖復棄典常帝堯命羲和脩重黎之職絶地
天通其患又息然而天有王相孤虛地有燥濕高下人
事有吉凶悔吝疾病札瘥聖人欲斯民趨安而避危則
巫醫不可廢也後世占候測驗厭禳禜禬至於兵家遁
甲風角鳥占與夫方士脩煉吐納導引黃白房中一切
焄蒿妖誕之說皆以巫醫為宗漢以來司馬遷劉歆又
亟稱焉然而歴代之君臣一惑於其言害於而國凶於
而家靡不有之宋景德宣和之世可鑒乎哉然則歴代
方技何脩而可以善其事乎曰人而無恒不可以作巫
醫漢嚴君平唐孫思邈呂才言皆近道孰得而少之哉
宋舊史有老釋符瑞二志又有方技傳多言禨祥今省
二志存方技傳云
趙脩已開封浚儀人少精天文推步之學晉天福中李
守真掌禁軍領滑州節制表為司戶參軍留門下守真
每出征脩已必從軍中占候多中奏試大理評事賜緋
漢乾祐中守真鎮蒲津陰懷異志脩已屢以禍福諭之
不聽遂辭疾歸鄉里明年守真果叛幕吏多伏誅獨脩
已得免朝廷知其能召為翰林天文周祖鎮鄴奏參軍
謀會隱帝誅楊邠史弘肇等且將害周祖脩已知天命
所在密謂周祖曰釁發蕭墻禍難斯作公擁全師臨巨
屏臣節方立忠誠見疑今幼主信讒大臣受戮公位極
將相居功高不賞之地雖欲殺身成仁何益於事不如
引兵南渡詣闕自訴則明公之命是天所與也天與不
取悔何可追周祖然之遂决渡河之計即位以為殿中
省尚食奉御賜金紫改鴻臚少卿遷司天監顯德中累
加檢校戶部尚書嘗遣副翰林學士承旨陶穀以御衣
金帶戰馬器幣賜吳越錢俶宋初遷太府卿判監事上
章告老優詔不許建隆三年卒年七十一
王處訥河南洛陽人少時有老叟至舍煑洛河石如麵
令處訥食之且曰汝性聰悟後當為人師又嘗夢人持
巨鑑星宿燦然滿中剖腹納之覺而汗洽月餘心胷猶
覺痛因留意星歷占候之學深究其旨晉末之亂避地
太原漢祖時領節制辟置幕府即位擢為司天夏官正
出補許田令召為國子尚書博士判司天監事周祖嘗
與處訥同事漢祖雅相厚善及自鄴舉兵入汴遽命訪
求處訥得之甚喜因問以劉氏祚短事對曰人君未得
位常務寬大既得位即思復讐漢氏據中土承正統以
歷數推之其大祀猶永第以高祖得位之後多報讐殺
人及夷人之族結怨天下所以運祚不長周祖蹶然太
息適發兵圍漢大臣蘇逢吉劉銖等家待旦將行孥戮
遽命止之逢吉已自殺止誅劉銖餘悉全活廣順中遷
司天少監世宗以舊歷差舛俾處訥詳定歷成未上會
樞密使王朴作欽天歷以獻頗為精密處訥私謂朴曰
此歷且可用不久即差矣因指以示朴朴深然之至建
隆二年以欽天歷謬誤詔處訥别造新歷經三年而成
為六卷太祖自製序命為應天歷處訥又以漏刻無準
重定水稱及候中星分五鼓時刻俄遷少府少監太平
興國初改司農少卿並判司天事六年又上新歷二十
卷拜司天監歲餘卒年六十八子熙元
熙元幼習父業開寳中補司天歷算端拱初改監丞累
遷太子洗馬兼春官正加殿中丞景德中同判監事東
封随經度制置使詣祠所禮畢授權知司天少監祠汾
陰真拜少監奉詔於後苑纘陰陽事十卷上之真宗為
製序賜名靈臺袐要及作詩紀之初上所脩儀天歷秋
官正趙昭益言其二年後必差又熒惑度數稍謬後果
驗熙元頗伏其精一上嘗對宰相言及歷算事曰歷象
陰陽家流之大者以推步天道平秩人時為功且言昭
益能專其業人鮮及也玉清昭應宮成以祗事之勤授
司天監坐擇日差謬降為少監以目疾改將作監致仕
天禧二年卒年五十八
苖訓河中人善天文占候之術仕周為殿前散員右第
一直散指揮使顯德末從太祖北征訓視日上復有一
日久相摩盪指謂楚昭輔曰此天命也夕次陳橋太祖
為六師推戴訓皆預白其事既受禪擢為翰林天文尋
加銀青光禄大夫檢校工部尚書年七十餘卒子守信
守信少習父業補司天歷算尋授江安縣主簿改司天
臺主簿知算造太平興國中以應天歷小差詔與冬官
正吳昭素主簿劉内真造新歷及成太宗命衛尉少卿
元象宗與明律歷者同校定賜號乾元歷頗為精密皆
優賜束帛雍熙中遷冬官正端拱初改太子洗馬判司
天監淳化二年守信上言正月一日為一歲之首每月
八日天帝下廵人世察善惡太歲日為歲星之精人君
之象三元日上元天官中元地官下元水官各主錄人
之善惡又春戊寅夏甲午秋戊申冬甲子為天赦日及
上慶誕日皆不可以斷極刑事下有司議行未幾轉殿
中丞權少監事立本品之下俄賜金紫至道二年上以
秦梁雍宿兵彌歲凶歉心憂之令宰相召守信問以天
道咎證所在守信奏曰臣仰瞻玄象及推驗太一經歷
宮分其荆楚吳越交廣並皆安寧自來五緯陵犯彗星
見及水神太一臨井鬼之間屬秦雍分及梁益之地民
罹其災水神太一來歲入燕分歲在房心正當京都之
地自兹朝野有慶詔付史館明年真授少監咸平三年
卒年四十六子舜卿為國子博士
馬韶趙州平棘人習天文三式開寳中太宗以晉王尹
京申嚴私習天文之禁韶素與太宗親吏程德玄善德
玄每戒韶不令及門九年冬十月十九日既夕韶忽造
德玄德玄恐甚詰其所以來韶曰明日乃晉王利見之
辰韶故以相告德玄惶駭止韶一室遽入白太宗太宗
命德玄以人防守之將聞于太祖及詰旦太宗入謁果
受遺踐阼韶以赦獲免踰月起家為司天監主簿太平
興國二年擢太僕寺丞改祕書省著作佐郎歴太子中
允祕書丞出為平恩令歸朝復守舊任與楚芝蘭同判
司天監事就遷太常博士淳化五年坐事出為博興令
移長山令秩滿歸鄉里卒於家
楚芝蘭汝州襄城人初習三禮忽自言遇有道之士教
以符天六壬遁甲之術屬朝廷博求方技詣闕自薦得
錄為學生以占候有據擢為翰林天文授樂源縣主簿
遷司天春官正判司天監事占者言五福太一臨吳分
當於蘇州建太一祠芝蘭獨上言京師帝王之都百神
所集且今京城東南一舍地名蘇村若於此為五福太
一建宮萬乘可以親謁有司便於祗事何為遠趨江外
以蘇臺為吳分乎輿論不能奪遂從其議仍令同定本
宮四時祭祀儀及醮法宮成特遷尚書工部員外郎賜
五品服淳化初與馬韶同判監俱坐事芝蘭出為遂平
令卒年六十錄其子繼芳為城父縣主簿
韓顯符不知何許人少習三式善察眡辰象補司天監
生遷靈臺郎累加司天冬官正顯符專渾天之學淳化
初表請造銅渾儀候儀詔給用度俾顯符規度擇匠鑄
之至道元年渾儀成於司天監築臺置之賜顯符雜綵
五十匹顯符上其法要十卷序之云伏羲氏立渾儀測
北極高下量日影短長定南北東西觀星間廣狹帝堯
即位羲氏和氏立渾儀定歷象日月星辰欽授民時使
知緩急降及虞舜測璇璣玉衡以齊七政通占又云撫
渾儀觀天道萬象不足以為多是知渾儀者實天地造
化之凖陰陽歷數之元自古聖帝明王莫不用是精詳
天象預知差忒或鑄以銅或飾以玉置之内庭遣日官
近臣同窺測焉自伏羲甲寅年至皇朝大中祥符三年
庚戌歲積三千八百九十七年五帝之後訖今明歷象
之玄知渾天之奥者近十餘朝考而論之臻至妙者不
過四五自餘徒誇重於一日不深圖於久要致使天象
無凖歷算漸差占候不同盈虛難定陛下講求廢墜爰
造渾儀漏刻星躔曉然易辨若人目窺於下則銅管運
於上七曜之進退盈縮衆星之次舍遠近占逆順明吉
凶然後脩福俾順其度省事以退其災悉由斯器驗之
昔漢洛下閎脩渾儀測太初歷云後五百年必當重製
至唐李淳風果合前契貞觀初淳風又言前代渾儀得
失之差因令銅鑄七年太宗起凝暉閣於禁中俾侍臣
占驗既在宮掖人莫得見後失其處所玄宗命沙門一
行脩大衍歷蓋以渾儀為證又有梁令瓚造渾儀木式
一行謂其精密思出古人遂以銅鑄今文德殿鼓樓下
有古本銅渾儀一制極疎略不可施用且歷象之作非
渾儀無以考真偽算造之士非占驗不能究得失渾儀
之成則司天歲上細行歷益可致其詳密其制有九事
具天文志自是顯符專測驗渾儀累加春官正又轉太
子洗馬大中祥符三年詔顯符擇監官或子孫可以授
渾儀法者顯符言長子監生承矩善察躔度次子保章
正承規見知算造又主簿杜貽範保章正楊惟德皆可
傳其學詔顯符與貽範等參驗之顯符後改殿中丞兼
翰林天文六年卒年七十四又詔監丞丁文泰嗣其事
焉
史序字正倫京兆人善推步歷算太平興國中補司天
學生太宗親較試擢為主簿稍遷監丞賜緋魚隸翰林
天文院雍熙二年廷試中選者二十六人而序為之首
命知算造又知監事淳化三年司天鄭昭晏言臣測金
火行度須有相犯今驗之天而火行漸南金度漸北有
若相避遂不相犯序又言木火金三星初夜在午木在
東火在中金最西漸北行去火尺餘此國家欽崇天道
聖德所感也序後累遷夏官正河西環慶二路随軍轉
運太子洗馬脩儀天歷上之又嘗纂天文歷書為十二
卷以獻改殿中丞賜金紫俄權監事景德二年遷權知
少監大中祥符初即真三年卒年七十六序慎密勤職
在監三十年未嘗有過衆賴稱之
周克明字昭文曾祖德扶唐司農卿祖傑開成中進士
解褐獲嘉尉歴弘文舘校書郎中和中僖宗在蜀傑上
書言治亂萬餘言擢水部員外郎三遷司農少卿傑精
於曆算嘗以大衍歷數有差因敷衍其法著極衍二十
四篇以究天地之數時天下方亂傑以天文占之惟嶺
南可以避地乃遣其弟鼎求為封州錄事參軍傑天復
中亦棄官携家南適嶺表劉隱素聞其名每令占候天
文災變傑自以年老嘗策名中朝耻以星歷事僭偽乃
謝病不出龑襲位彊起之令知司天監事因問國祚脩
短傑以周易筮之得比之復曰卦有二土土數生五成
於十二五相比以歲言之當五百五十龑大喜賞賚甚
厚龑以梁貞明三年僭號至開寳四年國滅止五十五
年蓋傑舉成數以避害耳大有中遷太常少卿卒年九
十餘傑生茂元亦世其學事龑至司天少監歸未授監
丞而卒即克明之父也克明精於數術凡律歷天官五
行纖緯及三式風雲龜筮之書靡不究其指要開寳中
授司天六壬改臺主簿轉監丞五遷春官正克明頗脩
詞藻喜藏書景德初嘗獻所著文十編召試中書賜同
進士出身三年有大星出氐西衆莫能辨或言國見妖
星為兵凶之兆克明時使嶺表及還亟請對言臣按天
文錄荆州占其星名曰周伯其色黃其光煌煌然所見
之國大昌是德星也臣在塗聞中外之人頗惑其事願
許文武稱慶以安天下心上嘉之即從其請拜太子洗
馬殿中丞皆兼翰林天文又權判監事屬脩兩朝國史
其天文律歷事命克明參之大中祥符九年坐本監擇
日差互例降為洗馬天禧元年夏火犯靈臺克明語所
親曰去歲太白犯靈臺掌歷者悉被降譴上天垂象深
可畏也今熒惑又犯之吾其不起乎八月疽發背卒年
六十四克明久居司天之職頗勤慎凡奏對必據經盡
言及卒上頗悼惜遣内侍諭其壻直龍圖閣馮元令主
喪事賜賻甚厚初諸僭國皆有纂錄獨嶺南闕焉惟胡
賓王胡元興二家纂述皆不之備克明訪耆舊采碑誌
孳孳著撰裁十數卷書未成而卒
劉翰滄州臨津人世習醫業初攝護國軍節度廵官周
顯德初詣闕獻經用方書三十卷論候十卷今體治世
集二十卷世宗嘉之命為翰林醫官其書付史館再加
衛尉寺主簿太祖北征命翰從行建隆初加朝散大夫
鴻臚寺丞時太祖求治事皆覈實故方技之士必精練
乾德初令太常寺考較翰林醫官藝術以翰為優絀其
業不精者二十六人自後又詔諸州訪醫術優長者籍
其名仍量賜裝錢所在厨傳給食遣詣闕開寳五年太
宗在藩邸有疾命翰與馬志視之及愈轉尚藥奉御賜
銀器緡錢鞍勒馬嘗被詔詳定唐本草翰與道士馬志
醫官翟煦張素吳復珪王光祐陳昭遇同議凡神農本
經三百六十種名醫錄一百八十二種唐本先附一百
一十四種有名無用一百九十四種翰等又參定新附
一百三十三種既成詔翰林學士中書舍人李昉戶部
員外郎知制誥王祐左司員外郎知制誥扈蒙祥覆畢
上之昉等序之曰三墳之書農預其一百藥即辨本草
序其錄舊經三卷世所流傳名醫别錄互為編纂至梁
陶弘景乃以别錄參其本經朱墨雜書時謂明白而又
考彼功用為之注釋列為七卷南國行焉逮乎有唐别
加參校增藥餘八百味添注為二十卷本經漏切則補
之陶氏誤說則證之然而載歴年祀又踰四百朱字墨
字無本得同舊注新注其文互闕非聖主撫大同之運
永無疆之休其何以改而正之哉乃命盡考傳誤刊為
定本類例非允從而革焉至如筆頭灰兔毫也而在草
部今移附兔頭骨之下半天河地漿皆水也亦在草部
今移附土石類之間敗鼓皮移附於獸名胡桐淚改從
於木類紫鑛亦木也自玉石品而改焉伏翼實禽也由
蟲魚部而移焉橘柚附於果實食鹽附於光鹽生薑乾
薑同歸一類至於鷄腸蘩蔞陸英蒴藋以類相似從而
附之仍採陳藏器拾遺李含光音義或窮源於别本或
傳效於醫家參而較之辨其臧否至如突屈白舊說灰
類今是木根天麻根解似赤箭今又全異去非取是特
立新條自餘刊正不可悉數下採衆議定為印板乃以
白字為神農所說墨字為名醫所傳唐附今附各加顯
注詳其解釋審其形性證謬誤而辨之者署為今注考
文意而述之者又為今按義既判定理亦詳明今以新
舊藥合九百八十三種并目錄二十一卷廣頒天下傳
而行焉翰後加檢校工部員外郎太平興國四年命為
翰林醫官使再加檢校戶部郎中雍熙二年滑州劉遇
疾詔翰馳往視之翰還言遇必瘳既而即死坐責授和
州團練副使端拱初起為尚藥奉御淳化元年復為醫
官使卒年七十二
王懷隱宋州睢陽人初為道士住京城建隆觀善醫診
太宗尹京懷隱以湯劑祗事太平興國初詔歸俗命為
尚藥奉御三遷至翰林醫官使三年吳越遣子惟濬入
朝惟濬被疾詔懷隱視之初太宗在藩邸暇日多留意
醫術藏名方千餘首皆嘗有驗者至是詔翰林醫官院
各具家傳經驗方以獻又萬餘首命懷隐與副使王祐
鄭奇醫官陳昭遇參對編類每部以隋太醫令巢元方
病源候論冠其首而方藥次之成一百卷太宗御製序
賜名曰太平聖惠方仍令鏤板頒行天下諸州各置醫
博士掌之懷隐後數年卒昭遇本嶺南人醫術尤精驗
初為醫官領溫水主簿後加光禄寺丞賜金紫
趙自化本德州平原人高祖嘗為景州刺史後舉家陷
契丹父知嵓脫身南歸寓居洛陽習經方名藥之術又
以授二子自正自化周顯德中偕來京師悉以醫術稱
知嵓卒自正試方技補翰林醫學會秦國長公主疾有
薦自化診候者疾愈表為醫學再加尚藥奉御淳化五
年授醫官副使時召陳州隱士萬適至館于自化家會
以適補慎縣主簿適素彊力無疾詔下日自化怪其色
變為切脉曰君將死矣不數日適果卒至道中有布衣
鄭元輔者嘗依自化之姻吏部令史張崇敏家元輔時
從自化丐索無所得心銜之乃詣檢上書告自化漏泄
禁中語及指斥非所宜言等事太宗初甚駭命王繼恩
就御史府鞫之皆無狀斬元輔於都市自化坐交游非
類黜為郢州團練副使未幾復舊職咸平三年加正使
景德初雍王元份洎晉國長公主並上言自化藥餌有
功請加使秩領遥郡上以自化居太醫之長不當復為
請求令樞密院召自化戒之雍王薨坐診治無狀降為
副使二年復舊官是冬卒年五十七遺表以所撰四時
養頥錄為獻真宗改名調膳攝生圖仍為製序自化頗
喜為篇什其貶郢州也有漢沔詩集五卷宋白李若拙
為之序又嘗纘自古以方技至貴仕者為名醫顯秩傳
三卷
馮文智并州人世以方技為業太平興國中詣都自陳
召試補醫學加樂源縣主簿端拱初授少府監主簿逾
年轉醫官加少府監丞嘗隸并代部署淳化五年府州
折御卿疾文智診療獲愈御卿表薦之賜緋加光祿寺
丞咸平三年明德太后不豫文智侍醫既愈加尚藥奉
御賜金紫六年直翰林醫官院東封轉醫官副使祀汾
陰又加檢校主客員外郎大中祥符五年卒年六十自
建隆以來近臣皇親諸大校有疾必遣内侍挾醫療視
羣臣中有特被眷過者亦如之其有效者或遷秩賜服
色邊郡屯帥多遣醫官醫學随行三年一代出師及使
境外貢院鎻宿皆令醫官随之京城四面分遣翰林祗
候療視將士暑月即令醫官合藥與内侍分詣城門寺
院散給軍民上每便坐閱兵有破金瘡者即令醫官處
療咸平中有軍士嘗中流矢自頰貫耳衆醫不能取醫
官閻文顯以藥傳之信宿而鏃出上嘉其能命賜緋又
有醫學劉贇亦善此術天武右廂都指揮使韓晸從太
祖征晉陽弩矢貫左髀鏃不出幾三十年景德初上遣
贇視晸贇傅以藥出之步履如故晸請見自陳感激願
得死所又極稱贇之妙賜贇白金遷醫官
沙門洪蘊本姓藍潭州長沙人母翁初以無子專誦佛
經既而有娠生洪蘊年十三詣郡之開福寺沙門智巴
求出家習方技之書後遊京師以醫術知名太祖召見
賜紫方袍號廣利大師太平興國中詔購醫方洪蘊錄
古方數十以獻真宗在蜀邸洪蘊嘗以方藥謁見咸平
初補右街首座累轉左街副僧錄洪蘊尤工診切每先
歲時言人生死無不應湯劑精至貴戚大臣有疾者多
詔遣診療景德元年卒年六十八又有廬山僧法堅亦
以善醫著名久遊京師嘗賜紫方袍號廣濟大師後還
山景德二年以雍王元份久被疾召赴闕至則元份已
薨法堅復歸山而卒
蘇澄隐字棲真真定人為道士住龍興觀得養生之術
年八十餘不衰老後唐明宗嘗下詔召之又令宰相馮
道致書諭旨歴清泰天福中繼有聘命並辭疾不至開
運未契丹主兀欲立求有名稱僧道加以恩命惟澄隱
不受當時公卿自馮道李松和凝而下皆在鎮陽日造
其室與談宴各賦詩以贈周廣順顯德中詔存問之太
祖征太原還駐蹕鎮陽召見行宮命中使掖升殿謂之
曰京師作建隆觀思得有道之士居之師累辭召命豈
懷土耶對曰大梁帝宅浩穰繁會非林泉之士所可寄
迹也上察其意亦不彊之賜茶百斤絹二百匹又幸其
觀問曰師年踰八十而氣貌益壯善養生者也因問其
術對曰臣之養生不過精思練氣耳帝王養生即異於
是老子曰我無為而民自化我無欲而民自正無為無
欲凝神太和昔黃帝唐堯享國永年得此道也上大悅
賜紫衣一襲銀器五百兩帛五百匹僅百歲而卒
丁少微亳州真源人為道士持齋戒奉科儀尤為精至
嘗隱華山潼谷密通陳摶所居與摶齊名少微志尚清
潔摶嗜酒適性其道不同未嘗相往還少微善服氣多
餌藥年百餘歲康強無疾始卜居山上起壇場淨室通
夕朝禮五十餘年未嘗稍懈太平興國三年召赴闕以
金丹巨勝南芝玄芝為獻留數月遣還山七年冬卒
趙自然太平繁昌人家荻港旁以鬻茗為業本名王九
始十三疾甚父抱詣青華觀許為道士後夢一人狀貌
魁偉綸巾素袍鬢髮班白自云姓陰引之登高山謂曰
汝有道氣吾將教汝辟穀之法乃出青栢枝令啗夢中
食之及覺遂不食神氣清爽每聞火食氣即嘔惟生果
清泉而已歲餘復夢向見老人教以篆書數百字寤悉
能記寫以示人皆不能識或云此非篆也乃道家符籙
耳嘗為元道歌言脩煉之要知州王洞表其事太宗召
赴闕親問之賜道士服改名自然賚錢三十萬月餘遣
還住青華觀後因病飲食如故大中祥符二年詔曰如
聞自然頗精脩養之術委發轉使楊覃訪其行迹命内
侍武永全召至闕下屢得對賜紫衣改青華觀曰延禧
自然以母老求還侍養許之大中祥符中又有鄭榮者
本禁軍戍壁州還夜遇神人謂曰汝有道氣勿火食因
授以醫術救人七年賜名自清度為道士居上清宮所
傳藥能愈大風疾民多求之皆刺臂血和餅給焉又有
秦州民家子趙抱一者常牧羊田間一夕有叩門召之
者以杖引行杖端有氣如煙其香可悅俄至山崖絶頂
見數人會飲音樂交奏與人間無異抱一駭而不測會
廵檢司過其下聞樂聲疑羣盗歡聚集村民梯崖而上
至則無所覩抱一獨在援以下之具言其故凡經夕若
俄頃自是不喜熟食凡火化者未嘗歴口茹甘菊栢葉
果實井泉間亦飲酒貌如嬰兒素不習文墨口占辭句
頗成篇詠有道家之趣遂不親農事野行露宿大中祥
符四年至京師猶丱角詔賜名度為道士自是間歲或
一至京師常令居太一宮與人言多養生事焉
宋史卷四百六十一
