宋史卷三百七十五
元中書右丞相總裁托克托等修
列傳第一百三十四
鄧肅李邴滕康張守
富直柔馮康國
鄧肅字志宏南劍沙縣人少警敏能文美風儀善談論
李綱見而竒之相倡和為忘年交居父喪哀毁踰禮芝
產其廬入太學所與游皆天下名士時東南貢花石綱
肅作詩十一章言守令搜求擾民用事者見之屏出學
欽宗嗣位召對便殿補承務郎授鴻臚寺簿金人犯闕
肅被命詣敵營留五十日而還張邦昌僭位肅義不屈
奔赴南京擢左正言先是朝廷賜金國帛一千萬肅在
其營密覘均與將士之數大約不過八萬人至是為上
言之且言金人不足畏但其信賞必罰不假文字故人
各用命朝廷則不然有同時立功而功又相等者或已
轉數官或尚為布衣輕重上下只在吏手賞既不明誰
肯自勸欲望專立功賞一司使凡立功者得以自陳若
功狀已明而賞不行或功同而賞有輕重先後者並寘
之法上從之朝臣受偽命者衆肅請分三等定罪上以
肅在圍城中知其姓名令具奏肅言叛臣之上者其惡
有五諸侍從而為執政者王時雍徐秉哲吳幵吕好問
莫儔李回是也諸庶官及宫觀而起為侍從者胡思朱
宗周懿文盧襄李擢范宗尹是也撰勸進文與赦書者
顔博文王紹是也朝臣之為事務官者私結十友講冊
立邦昌之儀者是也因張邦昌改名者何昌言改為善
言其弟昌辰改為知辰是也乞寘之嶺外所謂叛臣之
次者其惡有三諸執政侍從臺諫稱臣於偽庭執政馮
澥曹輔是也侍從者已行遣獨李會尚為中書舍人臺
諫中有為金人根括而被杖一以病得免者其餘無不
在偽楚之庭以庶官而陞擢者不可勝數乞委留守司
按籍考之則無有遺者願為奉使者黎確李健陳戩是
也乞於遠小處編管若夫庶官在位供職不廢者但苟
禄而已乞赦其罪而錄其名不復用為臺諫侍從上以
為然耿南仲得祠禄歸其子延禧為郡守肅劾南仲父
子同惡沮渡河之戰遏勤王之兵今日割三鎮明日截
兩河及陛下欲進援京城又為南仲父子所沮誤國如
此乞正典刑南仲嘗薦肅於欽宗肅言之不恤上嘉其
直賜五品服范訥留守東京肅言訥出師兩河望風先
遁今語人曰留守之說有四戰守降走而已戰無卒守
無糧不降則走且漢得人傑乃守關中奔軍之將豈宜
與此訥遂罷内侍陳良弼肩輿至横門外開封買入内
女童肅連章論之時官吏多託故而去肅建議削其仕
版而取其禄以給禁衛若夫先假指揮徑徙江湖者乞
追付有司以正其罪因入對言外夷之巧在文書簡簡
故速中國之患在文書煩煩故遲上曰正此討論故併
三省盡依祖宗法及建極討論祖宗官制兩月不見施
行肅言太祖太宗之時法嚴而令速事簡而官清未嘗
旁搜曲引以稽賞罰故能以十萬精兵混一六合自時
厥後羣臣無可議者今日獻一策明日獻一言煩冗瑣
碎惟恐不備此文書所以益煩而政事所以益緩也今
兵戈未息豈可揖遜進退尚循無事之時欲乞限以旬
日期於必至庶幾法嚴事簡賞罰之權不至濡滯肅在
諫垣遇事感激不三月凡抗二十疏言皆切至上多採
納會李綱罷肅奏曰綱學雖正而術疎謀雖深而機淺
固不足以副聖意惟陛下嘗顧臣曰李綱眞以身徇國
者今日罷之而責詞甚嚴此臣所以有疑也且兩河百
姓無所適從綱措置不一月間民兵稍集今綱既去兩
河之民將如何哉偽楚之臣紛紛在朝李綱先乞逐逆
臣邦昌然後叛黨稍能正罪今綱既去叛臣將如何哉
叛臣在朝政事乖矣兩河無兵外夷驕矣李綱於此亦
不可謂無一日之長執政怒送肅吏部罷歸居家紹興
二年避寇福唐以疾卒
李邴字漢老濟州任城縣人中崇寧五年進士第累官
為起居舍人試中書舍人北方用兵酬功第賞日數十
百邴辭命無留難除給事中同修國史兼直學士院遷
翰林學士嘗與禁中曲宴徽宗命賦詩高麗使入貢邴
為館伴徽宗遣中使持示使者請傳錄以歸未幾坐言
者罷提舉南京鴻慶宫欽宗即位除徽猷閣待制知越
州久之再落職提舉西京嵩山崇福宫高宗即位復徽
猷閣待制踰歲召為兵部侍郎兼直學士院苖傅劉正
彦廹上遜位上顧邴草詔邴請得御札而後敢作朱勝
非請降詔赦邴就都堂草之除翰林學士初邴見苖傅
面諭以逆順禍福之理且密勸殿帥王元俾以禁旅擊
賊元唯唯不能用即詣政事堂白朱勝非適正彦及其
黨王世修在焉又以大義責之人為之危邴不顧也時
御史中丞鄭瑴又抗疏言睿聖皇帝不當改號於是邴
瑴為端明殿學士同簽書樞密院事邴與張守分草百
官章奏三奏三答及太后手詔與復辟赦文一日而具
四月拜尚書右丞未幾改參知政事上廵江寧太后六
宫往豫章命邴為資政殿學士權知行臺三省樞密院
事以與吕頤浩論不合乞罷遂以本職提舉杭州洞霄
宫未閱月起知平江府會兄鄴失守越州坐累落職明
年即引赦復之又升資政殿學士紹興五年詔問宰執
方略邴條上戰陣守備措畫綏懷各五事戰陣之利五
曰出輕兵務遠略儲將帥責成功重賞格大略謂關陜
為進取之地淮南為保固之地關陜雖利於進取然不
用師於京東以牽制其勢則彼得一力以拒我今大將
統兵者數人皆所恃以為根本萬一失利將不可復用
偏禆中如牛臯王進楊珪史康明皆京東土人知地險
易可各配以部曲三五千人或出淮陽或出徐泗彼將
奔命之不暇此不動而分陜西重兵之一端也關陜今
雖有二宣撫其體尚輕非遣大臣不可吕頤浩氣節高
亮李綱識量宏遠威名素著願擇其一而用之必有以
報陛下又言陛下即位之初韓世忠劉光世張俊威名
隱然為大將今又有吳玠岳飛者出矣願詔大將於所
部舉智謀忠勇可以馭衆統師各兩三人朝廷籍記遇
有事宜使當一隊毋隷大將則諸人競奮才智皆飛玠
之儔矣大將爵位已崇難相統一自今用兵第可授以
成算使自為戰而已愼勿遣重臣臨之以輕其權而分
其功今却敵退師之後必論功行賞願因此詔有司預
定賞格謂如得城邑及近上首領之類自一命至節度
使皆差次使足相當所謂守備之宜有五曰固根本習
舟師防他道講遺策列長戍大略謂江浙為今日根本
欲保守則失進取之利欲進取則慮根本之傷古之名
將内必屯田以自足外必因糧於敵誠能得以功名自
任如祖逖者舉淮南而付之使自為進取而不至虛内
以事外臣聞朝廷下福建造海船七百隻必如期而辦
乞倣古制建伏波下瀨樓船之官以教習水戰俾近上
將佐領之自成一軍而專隷於朝廷無事則散之緣江
州郡緩急則聚而用之臣度敵人他年入寇懲創今日
之敗必先以一軍來自淮甸為築室反耕之計以綴我
師然後由登萊泛海窺吳越以出吾左由武昌渡江窺
江池以出吾右一處不支則大事去矣願預講左支右
吾之策夫兵之形無窮願詔臨江守臣凡可設竒以誤
敵者如吳人疑城之類皆預為措畫今長江之險綿數
千里守備非一苟制得其要則用力少而見功多願差
次其最緊處屯軍若干人一將領之聽其郡守節制次
緊稍緩處差降焉有事則以大將兼統之既久則諳熟
風土緩急可用與旋發之師不侔矣所謂措畫之方有
五曰親大閱補禁衛講軍制訂使事降勑榜大略謂因
秋冬之交闢廣場會諸將取士卒才藝絶特者而爵賞
之建炎以來禁衛單寡乃藉五軍以為重臣常寒心願
擇忠實嚴重之將以為殿帥稍補禁衛之闕使隱然自
成一軍則其馭諸將也若臂之使指矣今諸郡廂禁冗
占私役者大郡二三千人小郡亦數百人臣願講求除
郡守兵將官自禁軍給事外餘傔從衣糧使自僦人以
役大抵殺廂軍三分之二而以其衣糧之數盡募禁軍
金人自用兵以來未嘗不以和好為言此決不可恃然
二聖在彼不可遂已姑以餘力行之耳臣謂宜專命一
官如古所謂行人者或止左右司領之當遣使人舉成
法而授之庶免臨時斟酌之勞而朝廷得以專意治兵
矣劉豫僭叛理必滅之謂宜降勑榜明著豫僭逆之罪
曉諭江北士民此亦兵家所謂伐謀伐交者所謂綏懷
之略有五曰宣德意先振恤通關津遣材能務寬貸大
略謂山東大姓結為山砦以自保今雖累年勢必有未
下者願募有心力之人密往詔諭應淮北遺民來歸者
令淮南州郡給以行由差船津濟量差地分人護送毋
得邀阻有官人先次注授差遣無官而貧乏者令松江
州郡以官舍居之仍量給錢米三兩月其能自營為生
乃止内有才智可用之人隨宜任使勿但縻以爵秩而
已凡諸將行師入境敢抗拒者固在勦戮其有善良老
弱之人皆從寬貸使之有更生之望不報邴閑居十有
七年薨于泉州年六十二諡文敏有草堂集一百卷
滕康字子濟應天府宋城人登崇寧五年進士第又中
詞學兼茂科除秘書省正字遷著作佐郎尚書工部禮
部員外郎國子司業靖康二年元帥府聞康習憲章召
至濟州康率羣臣勸進除太常少卿使定登極禮儀凡
告天及肆赦之文皆康為之辭意激切聞者感動除起
居舍人權給事中進起居郎兼討論祖宗法度檢討官
試中書舍人會顯謨閣學士孟忠厚乞用父減年遷官
康言忠厚隆祐太后之姪也太宗以來凡母后兄弟之
子無為侍從者武義大夫康義用登極恩遷遙郡刺史
康又封還詞頭言恩例遷官一等謂於階官上進一階
今康義得特旨轉一官自武義大夫躐上遙郡刺史名
為遷一官實升五等紊法之甚也自古召亂之源非外
戚撓法則内侍干政漢唐可鑑凡再降旨竟不肯行後
軍統制韓世忠以不能戢所部坐贖金康言世忠無赫
赫功秪緣捕盗微勞遂(闕)亞節鉞今其所部卒伍至奪
御器逼諫臣於死地乃止罰金何以懲後詔降世忠一
官知江州陳彦文用劉光世奏錄其守城功遷龍圖閣
待制康以光世所上彦文功狀前後牴牾閣而未下宰
相力主彦文趣康行詞康論不已宰相銜之會布衣省
試卷子不合式康以其文取之諫官李處遯論奏遂以
集英殿修撰提舉杭州洞霄宫未幾移蹕錢塘再除中
書舍人奏曰去歲郊禮前日食而日官不以聞廷臣不
以告使陛下所以應天者未至故逆臣敢萌不軌者無
先事之戒也陛下即位行再歲矣惻怛愛民之政徒為
空言而百姓不被其恩哀痛責躬之詔不著事實四方
不以為信忠佞並馳而多士解體刑賞失當而三軍沮
氣臣願陛下取建炎初元以來所下詔書所舉政事熟
思審度得無一二不類臣言者乎望參稽得失而罷行
之上再三襃諭稱其有諫臣風除左諫議大夫旬日間
封章屢上遂擢翰林學士翌日除端明殿學士同簽書
樞密院事建炎三年宰相吕頤浩議幸武昌為趨陜之
計既移蹕建康又議欲盡棄中原徙居民於東南康力
持不可上悟而止未幾上請太后奉神主如江西以參
知政事李邴權知三省樞密院事康為資政殿學士同
從衛以行邴辭疾又命康權知以劉珏為貳賜康襃詔
許綴宰執班奏事康從衛至洪州劉光世護江不密金
人絶而渡康等倉卒奉太后趨虔州殿中侍御史張延
夀論康與珏無憂國之心至使太后涉險為敵人追廹
責授康秘書少監分司南京永州居住未幾許自便復
左朝請大夫提舉明道宫紹興二年九月卒年四十八
八年追復龍圖閣學士有文集二十卷
張守字子固常州晉陵人家貧無書從人假借過目輙
不忘登崇寧元年進士第中詞學兼茂科除詳定九域
圖志編修官以省員罷改宣德郎擢為監察御史丁内
艱去建炎元年冬召還改官賜五品服上在維楊黏罕
將自東平歴泗淮以窺行在宰臣汪伯彦黃潛善以為
李成餘黨不足畏上召百官各言所見葉夢得請上南
廵阻江為守張浚亦奏敵勢方張宜且南渡守獨抗疏
上防淮渡江利害六事又别疏言金人犯淮甸之路有
四宜擇四路帥守繕兵儲粟以捍禦之疏再上又請詔
大臣惟以選將治兵為急凡不急之務付之都司六曹
二相滋不悅遂建議遣守撫諭京城守聞命即就道三
年正月還奏金人必來願早為圖之上惻然除起居郎
兼直學士院金人果渡淮上幸臨安遷御史中丞苖劉
既平詔赦百官表奏皆守與李邴分為之守論宰相朱
勝非不能思患預防致賊猖獗乞罷政疏留中不出既
而勝非竟罷政吕頤浩初相舉行司馬光之言欲併合
三省詔侍從臺諫集議守言光之所奏較然可行若更
集衆徒為紛紜既而悉無異論竟合三省為一上幸建
康吕頤浩張浚叶議將奉上幸武昌為趨陜之計時方
拜浚為宣撫處置使身任陜蜀守與諫議大夫滕康皆
持不可曰東南今日根本也陛下遠適則姦雄生窺伺
之心况將士多陜西人以蜀近關陜可圖西歸自為計
耳非為陛下與國家計也守又陳十害至殿廬謂康曰
幸蜀之事吾曹當以死爭之上曰朕固以為難行議遂
寢六月久雨恒隂吕頤浩張浚皆謝罪求去詔郎官以
上言闕政初守為副端時嘗上疏曰陛下處宫室之安
則思二帝母后穹廬毳幕之居享膳羞之奉則思二帝
母后羶肉酪漿之味服細煖之衣則思二帝母后窮邊
絶塞之寒苦操與奪之柄則思二帝母后語言動作受
制於人享嬪御之適則思二帝母后誰為之使令對臣
下之朝則思二帝母后誰為之尊禮思之又思兢兢栗
栗聖心不倦而天不為之助順者萬無是理也至是復
申前說曰今罪已之詔數下而天未悔禍實有所未至
耳且曰天時人事至此極矣陛下覩今日之勢與去年
孰愈而朝廷之措置施設與前日未始異也俟其如維
揚之變而後言之則雖斥逐大臣無救於禍漢制災異
策免三公今任宰相者雖有勲勞然其器識不足以斡
旋機務願更擇文武全材海内所共推者親擢而並用
之上書論事或有切直宜加襃擢以來言路先是守嘗
論吕頤浩不可獨任張浚不可西去與上意異乞補外
除禮部侍郎不拜上命吕頤浩至政事堂諭以正人端
士不宜輕去守始受命殿中侍御史趙鼎入對論守無
故下遷上曰以其資淺鼎曰言事官無他過願陛下毋
沮其氣於是遷翰林學士知制誥九月拜端明殿學士
同簽書樞密院事扈從由海道至永嘉回至會稽四年
五月除參知政事守嘗薦汪伯彦沈與求劾其短以資
政殿學士提舉洞霄宫未幾知紹興府尋以内祠兼侍
讀守力辭改知福州時右司員外郎張宗臣請令福建
築城守奏福州城於晉太康三年偽閩增廣至六千七
百餘步國初削平已久公私困敝請俟他年遂止尋以
變易度牒錢百萬餘緡輸之行在助國用時劉豫導金
入寇淮上次平江諸將獻俘者相踵守聞之上疏曰今
以獻俘誠皆金人或借諸國則戮之可也至如兩河山
東之民皆陛下赤子驅迫以來豈得已哉且諭以恩信
貸之使歸願留者亦聽則賊兵可不戰而潰金人既遁
詔諸將渡江追擊守復上疏以敵情難測願留劉光世
控禦諸渡上既還臨安又詔問守以攻戰之利守備之
宜綏懷之略措置之方守言明詔四事臣以為莫急於
措置措置苟當則餘不足為陛下道矣臣請言措置之
大略其一措置軍旅其二措置糧食神武中軍當專衛
行在而以餘軍分戍三路一軍駐于淮東一軍駐于淮
西一軍駐鄂岳或荆南擇要害之處以處之使北至關
輔西抵川陜血脉相通號令相聞有唇齒輔車之勢則
自江而南可奠枕而臥也然今之大將皆握重兵貴極
富溢前無禄利之望退無誅罰之憂故朝廷之勢日削
兵將之權日重而又為大將者萬一有稱病而賜罷或
卒然不諱則所統之衆將安屬耶臣謂宜拔擢麾下之
將使為統制每將不過五千人棋布四路朝廷號令徑
達其軍分合使令悉由朝廷可以有為也何謂措置軍
食諸將既分屯諸路則所患者財榖轉輸也祖宗以來
每歲上供六百餘萬出於東南轉輸未嘗以為病也今
宜舉兩浙之粟以餉淮東江西之粟以餉淮西荆湖之
粟以餉鄂岳荆南量所用之數責漕臣將輸而歸其餘
於行在錢帛亦然恐未至於不足也錢糧無乏絶之患
然後戒飭諸將不得侵擾州縣以復業之民戶口多寡
為諸州殿最歲覈實而黜陟之如是措置既定俟至防
秋復遣大臣為之統督使諸路之兵首尾相應綏懷之
略亦在是矣究其本原則在陛下内修德而外修政耳
閩自范汝為之擾公私赤立守在鎮四年撫綏彫察且
請于朝蠲除福州所貸常平緡錢十五萬累請去郡以
提舉萬夀觀兼侍讀召還甫兩月復引病丐去知平江
府力丐祠以歸六年十二月召見即日除參知政事明
日兼權樞密院事七年張浚罷劉光世兵柄而欲以吕
祉往淮西撫諭諸軍守以為不可浚不從守曰必曰改
圖亦須得聞望素高能服諸將之心者乃可浚不聽遂
有酈瓊之變及臺諫交章論浚御批安置嶺表趙鼎不
即行守力解上曰浚為陛下捍兩淮罷劉光世正以其
衆烏合不為用今其驗矣羣臣從而媒蘖其短臣恐後
之繼者必以浚為鍳誰肯為陛下任事乎浚謫永州守
亦引咎請去弗許八年正月上自建康將還臨安守言
建康自六朝為帝王都江流險闊氣象雄偉且據都會
以經理中原依險阻以捍禦彊敵可為别都以圖恢復
鼎持不可守力求去以資政殿大學士知婺州尋改洪
州兼江南西路安撫使入對時江西盗賊未息上問以
弭盗之策守曰莫先德政伺其不悛然後加之以兵因
請出師屯要害既至部揭榜郡邑開諭禍福約以期限
許之自新不數月盗平後徙知紹興府會朝廷遣三使
者括諸路財賦所至以鞭撻立威韓球在會稽所斂五
十餘萬緡守既視事即求入覲為上言之詔追還三使
時秦檜當國不悅守亦不自安復奉祠建康謀帥上曰
建康重地用大臣有德望者惟張守可至鎮數月薨守
嘗薦秦檜於時宰張浚及檜為樞密使同朝一日守在
省閣執浚手曰守前者誤公矣今同班列與之朝夕相
處觀其趨向有患失之心公宜力陳於上守在江右以
郡縣供億科擾上疏請蠲和買罷和糴上欲行之時秦
檜方損度支為月進旦日憂四方財用之不至見守疏
怒曰張帥何損國如是守聞之嘆曰彼謂損國乃益國
也卒諡文靖孫抑戶部侍郎
富直柔字季申宰相弼之孫也以父任補官少敏悟有
才名靖康初晁說之竒其文薦于朝召賜同進士出身
除秘書省正字建炎二年召近臣舉所知禮部侍郎張
浚以直柔應詔授著作佐郎尋除禮部員外郎起居舍
人遷右諫議大夫范致虛自謫籍中召入直柔力言致
虛不當復用出知鼎州遷給事中醫官團練使王繼先
以覃恩轉防禦使法當回授得旨特與換武功大夫直
柔論繼先以計換授既授之後轉行官資除授差遣更
無所礙且武功大夫惟有戰功歴邊任負材武者乃遷
不可以輕授上謂宰相范宗尹曰此除出自朕意今直
柔抗論朕屈意從之以伸直言之氣四年遷御史中丞
直柔請罷右司侯延慶而以蘇遲代之上曰臺諫以拾
遺補過為職不當薦某人為某官於是延慶改禮部員
外郎而遲為太常少卿十月除端明殿學士簽書樞密
院事故事簽書有以員外郎為之而無三丞為之者中
書言非舊典時直柔為奉議郎乃特遷朝奉郎自是寄
禄官三丞除二府者遷員外郎自直柔始遂為例紹興
元年詔禮部太常寺討論隆祐太后册禮范宗尹曰太
母前後廢斥實出章惇蔡京人皆知非二聖之過直柔
曰陛下推崇隆祐天下以為當然人亦不以為非哲廟
與上皇意願陛下勿復致疑乃命禮官討論典禮既而
王居正言太后隆名定位已正於元符宜用欽聖詔奏
告天地宗廟其典禮不須討論議遂定上虞縣丞婁寅
亮上書言宗社大計欲選太祖諸孫伯字行下有賢德
者視秩親王使牧九州以待皇嗣之生退處藩服疏入
上大歎悟直柔從而薦之召赴行在除監察御史於是
孝宗立為普安郡王以寅亮之言也除同知樞密院事
侍御史沈與求論直柔附會辛道宗永宗兄弟得進并
論其所薦右司諫韓璜先是直柔嘗短吕頤浩於上前
頤浩與秦檜皆忌之由是二人俱罷璜責監潯州酒稅
而直柔以本官提舉洞霄宫六年丁所生母憂起復資
政殿學士知鎮江府辭不赴起知衢州以失入死罪落
職奉祠尋復端明殿學士徜徉山澤放意吟詠與蘇遲
葉夢得諸人游以夀終于家
馮康國字元通本名轓遂寧府人為太學生負氣節建
炎中高宗次杭州禮部侍郎張浚以御營參贊軍事留
平江苖劉作亂浚外倡帥諸將合兵致討念傅等居中
欲得辯士往說之時轓客浚所慷慨請行浚遣之至杭
說傅正彦曰自古宦官亂政根株相連若誅鋤必受禍
今二公一旦為國家去數十年之患天下蒙福甚大然
主上春秋鼎盛天下不聞其過豈可遽傳位于襁褓之
子且前日名為傳位其實廢立二公本心為國柰何以
此負謗天下傅按劍大怒轓辭氣不屈正彦乃善諭之
曰張侍郎欲復辟固善然須用面議乃遣轓還約浚至
杭浚復遣轓移書傅等告以禍福使改既又復傅書誦
言其罪轓至傅黨馬柔吉訹之曰昨張侍郎書不委曲
二公大怒已發兵出杭矣君尚敢來耶轓曰畏則不來
來則不畏王世修欲拘留轓會浚謬為書遺轓云適有
客自杭來方知二公於社稷初無不利之心甚悔前書
之輕易也傅等見之喜轓得免俄勤王之兵大集傅等
始懼轓知其可動乃說宰相朱勝非以今日之事當以
淵聖皇帝為主睿聖皇帝宜復為大元帥少主為皇太
姪太后垂簾勝非令與傅正彦議皆許諾轓又請襃傅
正彦如趙普故事遂皆賜鐵劵詔補轓奉議郎守兵部
員外郎賜五品服更名康國高宗反正以張浚宣撫川
陜浚辟康國主管機宜文字浚至蜀遣康國入奏事詔
進兩官為荆湖宣諭使康國之行也上幸浙東不暇降
詔旨康國以自意為之言者劾以擅造制書坐貶秩二
等紹興三年浚召還與康國俱赴行在浚既黜御史常
同因論康國罷之起至萬州湖北轉運判官浚相入為
都官員外郎康國言四川税色祖宗以來正税重者科
折輕正税輕者科折重科折權衡與税平准故無偏重
近年監司總漕悉改舊法取數務多失業逃亡皆由於
此盍從舊法詔以其言下四川憲司察不如法者又言
蜀苦陸運當諭吳玠非防秋月分兵就糧兼選守牧治
梁洋招集流散耕鑿就緒則漕運可省此保蜀之良策
也浚去相位康國乞補外趙鼎言於高宗曰自張浚罷
蜀士不自安今留者十餘人臣恐臺諫以浚故有論列
望陛下察之高宗曰朝廷用人止當論其才與否耳頃
臺諫好以朋黨論士大夫如罷一宰相則凡所薦引不
問才否一時罷黜乃朝廷使之為朋黨非所以愛人才
厚風俗也遷右司員外郎除直顯謨閣知夔州丁母憂
起復撫諭吳玠軍除都大主管川陜茶馬卒
論曰鄧肅李邴膝康當危急存亡之秋皆侃侃正色知
無不言張守論事明遠富直柔阨於秦檜吕頤浩馮康
國說折二凶皆有用之才也
宋史卷三百七十五
