宋史卷九十七
元中書右丞相總裁托克托等修
河渠志第五十
河渠七(東南諸水下)
淮郡諸水紹興初以金兵蹂踐淮南猶未退師四年詔
燒毁揚州灣頭港口牐泰州姜堰通州白莆堰其餘諸
堰並令守臣開決焚毁務要不通敵船又詔宣撫司毁
拆真陽堰牐及真州陳公塘無令走入運河以資敵用
五年正月詔淮南宣撫司募民開濬瓜州至淮口運河
淺澀之處乾道二年以和州守臣言開鑿姥下河東接
大江防捍敵人檢制盗賊六年淮東提舉徐子寅言淮
東鹽課全仰河流通快近運河淺澀自揚州灣頭港口
至鎮西山光寺前橋垜頭計四百八十五丈乞發五千
餘卒開濬從之七年二月詔令淮南漕臣自洪澤至龜
山淺澀之處如法開撩淳熙三年四月詔築泰州月堰
以遏潮水從守臣張子正請也八年提舉淮南東路常
平茶鹽趙伯昌言通州楚州沿海舊有捍海堰東距大
海北接鹽城袤一百四十二里始自唐黜陟使李承實
所建遮護民田屏蔽鹽竈其功甚大歴時既久頽圯不
存至本朝天聖改元范仲淹為泰州西溪鹽官日風潮
泛溢渰没田産毁壊亭竈有請扵朝調四萬餘夫修築
三旬畢工遂使海瀕沮洳潟鹵之地化為良田民得奠
居至今頼之自後寖失修治纔遇風潮怒盛即有衝決
之患自宣和紹興以來屢被其害阡陌洗蕩廬舍漂流
人畜喪亡不可勝數每一修築必請朝廷大興工役然
後可辦望令淮東常平茶鹽司今後捍海堰如有塌損
隨時修葺務要堅固可以經久從之九年淮南漕臣錢
冲之言真州之東二十里有陳公塘乃漢陳登濬源為
塘用救旱饑大中祥符間江淮制置發運置司真州歲
藉此塘灌注長河流通漕運其塘周回百里東西北三
面倚山為岸其南帶東則係前人築疊成堤以受啓閉
廢壊歲久見有古來基趾可以修築為旱乾溉田之備
凡諸場鹽綱糧食漕運使命往還舟艦皆仰之以通濟
其利甚博本司自發卒貼築周廻塘岸建置斗門石䃮
各一所乞於揚子縣尉階銜内帶兼主管陳公塘六字
或有損壊隨時補築庶幾久遠責有所歸十二年和州
守臣請於千秋澗置斗門以防麻澧湖水洩入大江遇
歲旱灌溉田疇實為民利十四年揚州守臣熊飛言揚
州運河惟藉瓜州真州兩牐瀦積今河水走泄緣瓜州
上中二牐久不修治獨潮牐一座轉運提鹽及本州共
行修整然迫近江潮水勢衝激易致損壊真州二牐亦
復損漏令有司葺理上下二牐以防走泄從之紹熙五
年淮東提舉陳損之言高郵楚州之間陂湖渺漫茭葑
彌滿宜剏立堤堰以為瀦泄庶幾水不至於泛溢旱不
至於乾涸乞興築自揚州江都縣至楚州淮隂縣三百
六十里又自高郵興化至鹽城縣二百四十里其隄岸
傍開一新河以通舟船仍存舊堤以捍風浪栽柳十餘
萬株數年後堤岸亦牢其木亦可備修補之用兼揚州
墟鎮舊有隄牐乃泰州泄水之處其牐壊久亦於此剏
立斗門西引盱𣅿天長以來衆湖之水起自揚州江都
經由高郵及楚州寶應山陽北至淮隂西逹于淮又自
高郵入興化東至鹽城而極於海又泰州海陵南至揚
州泰興而徹於江共為石䃮十三斗門七乞以紹熙堰
為名鑱諸堅石淮田多沮洳因損之築堤捍之得良田
數百萬頃奏聞除直秘閣淮東轉運判官
淛江通大海日受兩潮梁開平中錢武肅王始築捍海
塘在候潮門外潮水晝夜衝激版築不就因命彊弩數
百以射潮頭又致禱胥山祠既而潮避錢塘東擊西陵
遂造竹器積巨石植以大木堤岸既固民居乃奠逮宋
大中祥符五年杭州言淛江擊西北岸益壊稍逼州城
居民危之即遣使者同知杭州戚綸轉運使陳堯佐畫
防捍之策綸等因率兵力籍梢楗以護其衝七年綸等
既罷去發運使李溥内供奉官盧守懃經度以為非便
請復用錢氏舊法實石於竹籠倚疊為岸固以椿木環
亘可七里斬材役工凡數百萬踰年乃成而鈎末壁立
以捍潮勢雖湍湧數丈不能為害至景祐中以淛江石
塘積久不治人患墊溺工部郎中張夏出使因置捍江
兵士五指揮專採石修塘隨損隨治衆頼以安邦人為
之立祠朝廷嘉其功封寧江侯及高宗紹興末以錢塘
石岸毁裂潮水漂漲民不安居令轉運司同臨安府修
築孝宗乾道九年錢塘廟子灣一帶石岸復毁於怒潮
詔令臨安府築填江岸增砌石塘淳熙改元復令有司
自今江岸衝損以乾道修治為法理宗寶祐二年十二
月監察御史兼崇政殿說書陳大方言江潮侵齧堤岸
乞戒飭殿步兩司帥臣同本府守臣措置修築留心任
責或有潰決咎有攸歸三年十一月監察御史兼崇政
殿說書李衢言國家駐驆錢塘今踰十紀惟是淛江東
接海門胥濤澎湃稍越故道則衝齧堤岸蕩析民居前
後不知其幾慶歴中造捍江五指揮兵士每指揮以四
百人為額今所管纔三百人乞下臨安府拘收不許占
破及從本府收買樁石沿江置場樁管不得移易他用
仍選武臣一人習於修江者隨其資格或以副將或以
路分鈐轄繫銜專一鈐束修江軍兵值有摧損隨即脩
補或不勝任以致江潮衝損堤岸即與責罰
臨安西湖周回三十里源出於武林泉錢氏有國始置
撩湖兵士千人專一開濬至宋以來稍廢不治水涸草
生漸成葑田元祐中知杭州蘇軾奏謂杭之為州本江
海故地水泉鹹苦居民零落自唐李泌始引湖水作六
井然後民足於水井邑日富百萬生聚待此而食今湖
狹水淺六井盡壊若二十年後盡為葑田則舉城之人
復飲鹹水其勢必耗散又放水溉田瀕湖千頃可無凶
歲今雖不及千頃而下湖數十里間茭菱榖米所獲不
貲又西湖深闊則運河可以取足於湖水若湖水不足
則必取足扵江潮潮之所過泥沙渾濁一石五斗不出
三載輙調兵夫十餘萬開濬又天下酒官之盛如杭歲
課二十餘萬緍而水泉之用仰給於湖若湖漸淺狹少
不應溝則當勞人遠取山泉歲不下二十萬工因請降
度牒減價出賣募民開治禁自今不得請射侵占種植
及臠葑為界以新舊菱蕩課利錢送錢塘縣收掌謂之
開湖司公使庫以備逐年顧人開葑撩淺縣尉以管句
開湖司公事繫銜軾既開湖因積葑草為堤相去數里
横跨南北兩山夾道植柳林希牓曰蘇公堤行人便之
因為軾立祠堤上紹興九年以張澄奏請命臨安府招
置廂軍兵士二百人委錢塘縣尉兼領其事專一濬湖
若包占種田沃以糞土重寘於法十九年守臣楊鵬舉
奏請重開乾道五年守臣周淙言西湖水面唯務深闊
不容填溢并引入城内諸井一城汲用尤在涓潔舊招
軍士止有三十餘人今宜增置撩湖軍兵以百人為額
專一開撩或有種植茭菱因而包占增疊堤岸坐以違
制二十九年臨安守臣言西湖冒佃侵多葑茭蔓延西
南一帶已成平陸而瀕湖之民每以葑草圍裹種植荷
花駸駸不已恐數十年後西湖遂淤將如越之鑑湖不
可復矣乞一切芟除務令淨盡禁約居民不得再有圍
裹從之
臨安運河在城中者日納潮水沙泥渾濁一汛一淤比
屋之民委棄草壤因循填塞元祐中守臣蘇軾奏謂熙
寧中通判杭州時父老皆云苦運河淤塞率三五年常
一開濬不獨勞役兵民而運河自州前至北郭穿闤闠
中蓋十四五里每將興工市肆洶動公私騷然自胥吏
壕砦兵級等皆能恐喝人戶或云當於某處置土某處
過泥水則居者皆有失業之憂既得重賂又轉而之他
及工役既畢則房廊邸舍作踐狼籍園圃隙地例成丘
阜積雨蕩濯復入河中居民患厭未易悉數若三五年
失開則公私壅滯以尺寸水行數百斛舟人牛力盡跬
步千里雖監司使命有數日不能出郭者詢其所以頻
開屢塞之由皆云龍山浙江兩間泥沙渾濁積日稍久
便及四五尺其勢當然不足怪也尋剗刷捍江兵士及
諸色廂軍得一千人七月之間開濬茅山鹽橋二河各
十餘里皆有水八尺自是公私舟船通利三十年以來
開河未有若此深快者然潮水日至淤塞猶昔則三五
年間前功復棄今於鈐轄司前置一牐每遇潮上則暫
閉此牐候潮平水清復開則河過闤闠中者永無潮水
淤塞開淘騷擾之患詔從其請民甚便之紹興三年十
一月宰臣奏開修運河淺澀帝曰可發旁郡廂軍壯城
捍江之兵至於廪給之費則不當吝宰臣朱勝非等曰
開河非今急務而餽餉艱難為害甚大時方盛寒役者
良苦臨流居人侵塞河道者悉當遷避至於畚牐所經
沙泥所積當預空其處則居人及富家以僦屋取貲者
皆非便恐議者以為言帝曰禹卑宫室而盡力於溝洫
浮言何恤焉八年又命守臣張澄發廂軍壯城兵千人
開濬運河堙塞以通往來舟楫隆興二年守臣吴芾言
城裏運河先已措置北梅家橋仁和倉斜橋三所作壩
取西湖六處水口通流灌入府河積水至望仙橋以南
至都亭驛一帶河道地勢自昔高峻今欲先於望仙橋
城外保安牐兩頭作壩却於竹車門河南開掘水道車
戽運水引入保安門通流入城遂自望仙橋以南開至
都亭驛橋可以通徹積水以備緩急計用工四萬從之
乾道三年六月知荆南府王炎言臨安居民繁夥河港
堙塞雖屢開導緣裁減工費不能迄功臣嘗措置開河
錢十萬緡乞候農暇特詔有司用此專充開河支費庶
幾河渠復通公私為利上俞其請四年守臣周淙出公
帑錢招集游民開濬城内外河疏通淤塞人以治辦稱
之淳熙二年兩浙漕臣趙磻老言臨安府長安牐至許
村廵檢司一帶漕河淺澀請出錢米發兩岸人戶出力
開濬又言欲於通江橋置板牐遇城中河水淺涸啓板
納潮繼即下板固護水勢不得通舟若河水不乏即收
牐板聽舟楫往還為便七年守臣吴淵言萬松嶺兩旁
古渠多被權勢及有司公吏之家造屋侵占及内砦前
石橋都亭驛橋南北河道居民多抛糞土瓦礫以致填
塞流水不通今欲分委兩通判監督地分廂廵逐時點
檢勿令侵占并抛颺糞土秩滿若不淤塞各減一年磨
勘違展一年以示勸懲十四年七月不雨臣僚言竊見
奉口至北新橋三十六里斷港絶潢莫此為甚今宜開
濬使通客船以平榖直從之
鹽官海水嘉定十二年臣僚言鹽官去海三十餘里舊
無海患縣以鹽竈頗盛課利易登去歲海水泛漲湍激
横衝沙岸每一潰裂嘗數十丈日復一日浸入鹵地蘆
州港瀆蕩為一壑今聞潮勢深入逼近居民萬一春水
驟漲怒濤犇湧海風佐之則呼吸蕩出百里之民寧不
俱葬魚腹乎况京畿赤縣密邇都城内有二十五里塘
直通長安牐上徹臨平下接崇德漕運往來客船絡繹
兩岸田畝無非決壊若海水徑入於塘不惟民田有鹹
水渰沒之患而裏河堤岸亦將有潰裂之憂乞下淛西
諸司條具築捺之策務使捍堤堅壯土脉充實不為怒
潮所衝從之十五年都省言鹽官縣海塘衝决命淛西
提舉劉垕專任其事既而垕言縣東接海鹽西距仁和
北抵崇德德清境連平江嘉興湖州南瀕大海元與縣
治相去四十餘里數年以來水失故道早晚兩潮奔衝
向北遂致縣南四十餘里盡淪為海近縣之南元有捍
海古塘亘二十里今東西兩叚並已淪毁侵入縣兩旁
又各三四里止存中間古塘十餘里萬一水勢衝激不
已不惟鹽官一縣不可復存而向北地勢卑下所慮鹹
流入蘇秀湖三州等處則田畝不可種植大為利害詳
今日之患大槩有二一曰陸地淪毁二曰鹹潮泛溢陸
地淪毁者固無力可施鹹潮泛溢者乃因捍海古塘衝
損遇大潮必盤越流注北向宜築土塘以捍鹹潮所築
塘基趾南北各有兩處在縣東近南則為六十里鹹塘
近北則為袁花塘在縣西近南亦曰鹹塘近北則為淡
塘亦嘗騐兩處土色虚實則袁花塘淡塘差勝鹹塘且
各近裏未至與海潮為敵勢當東就袁花塘西就淡塘
修築則可以禦縣東鹹潮盤溢之患其縣西一帶淡塘
連縣治左右共五十餘里合先修築兼縣南去海一里
餘幸而古塘尚存縣治民居盡在其中未可棄之度外
今將見管樁石就古塘稍加工築疊一里許為防護縣
治之計其縣東民戶日築六十里鹹塘萬一又為海潮
衝損當計用樁木脩築袁花塘以捍之上以為然
明州水紹興五年明州守臣李光奏明越陂湖專溉農
田自慶歷中始有盗湖為田者三司使切責漕臣嚴立
法禁宣和以來王仲薿守越樓异守明剏為應奉始廢
湖為田自是歲有水旱之患乞行廢罷盡復為湖如江
東西之圩田蘇秀之圍田皆當講究興復詔逐路轉運
司相度聞奏乾道五年守臣張津言東錢湖容受七十
二溪方圓廣闊八百頃傍山為固疊石為塘八十里自
唐天寶三年縣令陸南金開廣之國朝天禧元年郡守
李夷庚重修之中有四牐七堰凡遇旱涸開牐放水溉
田五十萬畝比因豪民於湖塘淺岸漸次包占種植菱
荷障塞湖水紹興十八年雖曾檢舉約束盡罷請佃歲
久菱根蔓延滲塞水脉致妨蓄水兼塘岸間有低塌處
若不淘濬脩築不惟寖失水利兼恐塘埂相繼摧毁乞
候農隙趁時開鑿因得土修治埂岸實為兩便從之
鄞縣水嘉定十四年慶元府言鄞縣水自四明諸山溪
澗會至他山置堰小涇下江入河所入上河之水專溉
民田其利甚博比因淤墓堰上山觜少有溪水流入上
河自春徂夏不雨令官吏發卒開淘沙觜及濬港汊又
於堰上疊壘沙石逼使溪流盡入上河其他山水入府
城南門一帶有碶牐三所曰烏金曰積瀆曰行春烏金
碶又名上水碶昔因倒損遂捺為壩以致淤沙在河或
遇溪流聚湧時復衝倒所捺壩走泄水源行春橋又名
南石碶碶面石板之下歲久損壊空虚每受潮水演溢
奔突出於石縫以致鹹潮衮入上河其縣東管有道土
堰至白鶴橋一帶河港堙塞又有朱賴堰與行春等碶
相連堰下江流通徹大海今春闕雨上河乾淺堰身塌
損以致鹹潮透入上河使農民不敢車注溉田乞脩砌
上水烏金諸處壩堰仍選清彊能幹職官專一提督
潤州水紹興七年兩淛轉運使向子諲言鎮江府吕城
夾岡形勢高仰因春夏不雨官漕艱勤尋遣官屬李澗
詢究練湖本末始知此湖在唐永泰間已廢而復興今
堤岸弛禁致有侵佃冒決故湖水不能瀦蓄舟楫不通
公私告病若夏秋霖潦則丹陽金壇延陵一帶良田亦
被渰沒臣已令丹陽知縣朱穆等增置二斗門一石䃮
及修補隄防盡復舊蹟庶為永久之利乾道七年以臣
僚言丹陽練湖幅員四十里納長山諸水漕渠資之故
古語云湖水寸渠水尺在唐之禁甚嚴盗決者罪比殺
人本朝寖緩其禁以惠民然修築嚴甚春夏多雨之際
瀦蓄盈滿雖秋無雨漕渠或淺但泄湖水一寸則為河
一尺矣兵變以後多廢不治堤岸圮闕不能貯水彊家
因而專利耕以為田遂致淤澱歲月既久其害滋廣望
責長吏濬治堙塞立為盗決侵耕之法著於令庶幾練
湖漸復其舊民田獲灌溉之利漕渠無淺涸之患詔兩
淛漕臣沈度專一措置修築慶元五年兩淛轉運淛西
提舉言以鎮江府守臣重修吕城兩牐畢再造一新牐
以固隄防庶為便利從之
淛西運河自臨安府北郭務至鎮江江口牐六百四十
一里淳熙七年帝因輔臣奏金使往來事曰運河有淺
狹處可令守臣以漸開濬庶不擾民至十一年冬臣僚
言運河之濬自北關至秀州杉青各有牐堰自可瀦水
惟沿河上塘有小堰數處積久低䧟無以防遏水勢當
以時加修治兼沿河下岸涇港極多其水入長水塘海
鹽塘華亭塘由六里堰下私港散漫悉入江湖以私港
深運河淺也若修固運河下岸一帶涇港自無走泄又
自秀州杉青至平江府盤門在太湖之際與湖水相連
而平江閶門至常州有楓橋滸墅烏角溪新安溪將軍
堰亦各通大湖如遇西風湖水由港而入皆不必濬惟
無錫五瀉牐損壊累年常是開堰徹底放舟更江隂軍
河港勢低水易走泄若從舊修築不獨瀦水可以通舟
而無錫晉陵間所有陽湖亦當積水而四傍田畝皆無
旱暵之患獨自常州至丹陽縣地勢高仰雖有犇牛吕
城二牐别無湖港瀦水自丹陽至鎮江地形尤高雖有
練湖緣湖水日淺不能濟遠雨晴未幾便覺乾涸運河
淺狹莫此為甚所當先濬上以為然至嘉定間臣僚又
言國家駐蹕錢塘綱運糧餉仰給諸道所繫不輕水運
之程自大江而下至鎮江則入牐經行運河如履平地
川廣巨艦直抵都城蓋甚便也比年以來鎮江牐口河
道淤塞不復通舟乞令漕臣同淮東總領及本府守臣
公共措置開撩
越州水鑑湖之廣周廻三百五十八里環山三十六源
自漢永和五年會稽太守馬臻始築塘溉田九千餘頃
至宋初八百年間民受其利歲月寢遠濬治不時日久
堙廢瀕湖之民侵耕為田熙寧中盗為田九百餘頃嘗
遣廬州觀察推官江衍經度其宜凡為湖田者兩存之
立碑石為界内者為田外者為湖政和末為郡守者務
為進奉之計遂廢湖為田賦輸京師自時姦民私占為
田益衆湖之存者亡幾矣紹興二十九年十月帝諭樞
密院事王綸曰往年宰執嘗欲盡乾鑑湖云可得十萬
斛米朕謂若遇歲旱無湖水引灌則所損未必不過之
凡事須遠慮可也隆興元年紹興府守臣吴芾言鑑湖
自江衍所立碑石之外今為民田者又一百六十五頃
湖盡堙廢今欲發四百九十萬工於農隙接續開鑿又
移壯城百人以備撩漉濬治差強幹使臣一人以廵轄
鑑湖隄岸為名二年芾又言修鑑湖全藉斗門堰牐蓄
水都泗堰牐尤為要害凡遇綱運及監司使命舟船經
過堰兵避免車拽必欲開牐通放以致啓閉無時失泄
湖水且都泗堰因高麗使往來宣和間方置牐今乞廢
罷其後芾為刑部侍郎復奏自開鑑湖溉廢田二百七
十頃復湖之舊又修治斗門堰牐十三所夏秋以來時
雨雖多亦無泛溢之患民田九千餘頃悉獲倍收其為
利較然可見乞將江衍原立禁牌別定界至則隄岸自
然牢固永無盗決之虞紹興初高宗次越以上虞縣梁
湖堰東運河淺澀今發六千五百餘工委本縣令佐監
督濬治既而都省言餘姚縣境内運河淺澀壩牐隳壊
阻滯綱運遂命漕臣發一萬七千餘卒自都泗堰至曹
娥塔橋開撩河身夾塘詔漕司給錢米蕭山縣西興鎮
通江兩牐近為江沙壅塞舟楫不通乾道三年守臣言
募人自西興至大江疏沙河二十里并濬牐裏運河十
三里通便綱運民旅皆利復恐湖水不定復有填淤且
通江六堰綱運至多宜差注指揮一人專以開撩西興
沙河繫銜及發捍江兵士五十名專充開撩沙浦不得
雜役仍從本府起立營屋居之
常州水隆興二年常州守臣劉唐稽言申利二港上自
運河發流經營回復至下流析為二道一自利港一自
申港以逹於江緣江口每日潮汐帶沙填塞上流游泥
淤積流洩不通而申港又以江隂軍釘立標楬抅攔税
船每潮來則沙泥為木標所壅淤塞益甚今若相度開
此二河但下流申利二港並隷江隂軍若議定深闊丈
尺各於本界開淘庶恊力皆辦又孟瀆一港在犇牛鎮
西唐孟簡所開並宜興縣界沿湖舊百瀆皆通宜興之
水籍以疏洩近歲阻於吴江石塘流行不快而沿湖河
港所謂百瀆存者無幾今若開通委為公私之便至乾
道二年以漕臣姜詵等請造蔡涇牐及開申港上流横
石次濬利港以洩水勢六年三月又命兩浙運副劉敏
士淛西提舉芮輝於新涇塘置牐堰以捍海潮楊家港
東開河置牐通行鹽船仍差牐官一人兵級十五人以
時啓閉挑撩五月又以兩浙轉運司并常州守臣言填
築五瀉上下兩牐及修築牐裏隄岸仍於郭瀆港口舜
郎廟側水聚會處築捺硬壩以防走泄運水委無錫知
縣主掌鑰匣遇水深六尺方許開牐通放客舟淳熙五
年以漕臣陳峴言於十月募工開濬無錫縣以西横林
小井及犇牛吕城一帶地高水淺之處以通漕舟九年
知常州章冲奏常州東北曰深港利港黃田港夏港五
斗港其西曰竈子港孟瀆泰伯瀆烈塘江隂之東曰趙
港曰沙港石頭港陳港蔡港私港令節港皆古人開導
以為溉田無窮之利者也今所在堙塞不能灌溉臣嘗
講求其說抑欲不勞民不費財而漕渠旱不乾水不溢
用力省而見功速可以為悠久之利者在州之西南曰
白鶴溪自金壇縣洮湖而下今淺狹特七十餘里若用
工濬治則漕渠一帶無乾涸之患其南曰西蠡河自宜
興太湖而下止開濬二十餘里若更令深遠則太湖水
來漕渠一百七十餘里可免濬治之擾至若望亭堰牐
置於唐之至德而徹於本朝之嘉祐至元祐七年復置
未幾又毁之臣謂設此堰牐有三利焉陽羡諸瀆之水
犇趨而下有以節之則當潦歲平江三邑必無下流淫
溢之患一也自常州至望亭一百三十五里運河一有
所節則沿河之田旱歲資以灌溉二也每歲冬春之交
重綱及使命往來多苦淺涸今啓閉以時足通舟楫後
免車畝灌注之勞三也詔令相度開濬嘉泰元年守臣
李珏言州境北邊楊子大江南並太湖東連震澤西據
滆湖而漕渠界乎其間漕渠兩旁曰白鶴溪西蠡河南
戚氏北戚氏直湖諸港通于二湖曰利浦孟瀆烈塘横
河五瀉諸港通於大江而中間又各自為支溝斷汊曲
繞參錯不以數計水利之源多於他郡而常苦易旱之
患何哉臣嘗詢訪其故漕渠東起望亭西上吕城一百
八十餘里形勢西高東下加以歲久淺淤自河岸至底
其深不滿四五尺常年春雨連綿江湖泛漲之時河流
忽盈驟減連歲雨澤愆闕江湖退縮渠形尤亢間雖得
雨水無所受旋即走泄南入於湖北歸大江東徑注於
吴江晴未旬日又復乾涸此其易旱一也至若兩旁諸
港如白鶴溪西蠡河直湖烈塘五泄堰日為沙土淤漲
遇潮高水泛之時尚可通行舟楫若值小汐久晴則俱
不能通應自餘支溝別港皆已堙塞故雖有江湖之浸
不見其利此其易旱二也况漕渠一帶綱運於是經由
使客於此往返每遇水澀綱運便阻一入冬月津送使
客作埧車水科役百姓不堪其擾豈特溉田缺事而已
望委轉運提舉常平官同本州相視漕渠并徹江湖之
處如法濬治盡還昔人遺跡及於望亭修建上下二牐
固護水源從之
昇州水乾道五年建康守臣張孝祥言秦淮之水流入
府城別為兩派正河自鎮淮新橋直注大江其為青溪
自天津橋出柵砦門亦入於江緣柵砦門地近為有力
者所得遂築斷青溪水口剏為花圃每水流暴至則泛
溢浸蕩城内居民尤被其害若訪古而求使青溪直逹
大江則建康永無水患矣既而汪澈奏於西園依異時
河道開濬使水通柵門入從之先是孝祥又言秦淮水
三源一自華山由句容一自廬山由溧水一自溧水由
赤山湖至府城東南合而為一縈廻綿亘三百餘里溪
港溝澮之水盡歸焉流上水門由府城入大江舊上下
水門展闊自兵變後砌疊稍狹雖便於一時防守實遏
水源流通不快兼兩岸居民填築河岸添造屋宇若禁
民不許侵占秦淮既復故道則水不泛溢矣又府東門
號陳二渡有順聖河正分秦淮之水每遇春夏天雨連
綿上源犇湧則分一派之水自南門外直入於江故秦
淮無泛濫之患今一半淤塞為田水流不通若不惜數
畝之田疏導之以復古跡則其利尢倍其後汪澈言水
潦之害大抵緣建康地勢稍低秦淮既泛又大江湍漲
其勢湓溢非由水門窄狹居民侵築所致且上水門砌
疊處正不可闊闊則春水入城益多自今指定上下水
門砌疊處不動夾河居民之屋亦不毁除止去兩岸積
壞使河流通快况城中係行宫東南王方不宜開鑿從
之嘉定五年守臣黃度言府境北據大江是為天險上
自采石下逹瓜步千有餘里共置六渡一曰烈山渡籍
於常平司歲有河渡錢額五曰南浦渡龍灣渡東陽渡
大城堽渡岡沙渡籍於府司亦有河渡錢額六渡歲為
錢萬餘緡歴時最久舟楫廢壊官吏篙工初無廪給民
始病濟而官漫不省遂至姦豪冐法別置私渡左右旁
午由是官渡濟者絶少乃聽吏卒苛取以充課徒手者
猶憚往來而車檐牛馬幾不敢行甚者扼之中流以邀
索錢物竊以為南北津渡務在利涉不容簡忽而但求
征課臣已為之繕治舟艦選募篙稍使遠處廵檢兼監
渡官於諸渡月觧錢則例量江面闊狹計物貨重輕斟
酌裁減率三之一或四之一自人車牛馬皆有定數雕
牓約束不得過收邀阻乞覓裒一歲之入除烈山渡常
平錢如額觧送其餘諸渡以二分充修船之費而以其
餘給官吏篙稍水手食錢令監渡官逐月照數支散有
餘則觧送府司然後盡絶私渡不使姦民踰禁從之
秀州水秀州境内有四湖一曰柘湖二曰澱山湖三曰
當湖四曰陳湖東南則柘湖自金山浦小官浦入於海
西南則澱山湖自蘆歴浦入於海西北則陳湖自大姚
港朱里浦入於吴松江其南則當湖自月河南浦口澉
浦口亦逹於海支港相貫乾道二年守臣孫大雅奏請
於諸港浦分作牐或斗門及漲涇堰兩剏築月河置一
牐其兩拄金口基址並以石為之啓閉以時民頼其利
十三年兩淛轉運副使張叔獻言華亭東南枕海西連
太湖北接松江江北復控大海地形東南最高西北稍
下柘湖十有八港正在其南故古來築堰以禦鹹潮元
祐中於新涇塘置牐後因沙淤廢毁今除十五處築堰
及置石䃮外獨有新涇塘招賢港徐浦塘三處見有鹹
潮奔衝渰塞民田今依新涇塘置牐一所又於兩旁貼
築鹹塘以防海潮透入民田其相近徐浦塘元係小派
自合築堰又欲於招賢港更置一石䃮兼楊湖歲久今
稍淺澱自當開濬上曰此牐須當為之方今邊事寧息
惟當以民事為急民事以農為重朕觀漢文帝詔書多
為農而下今置牐其利久遠不可憚一時之勞十五年
以兩淛路轉運判官吴坰奏請命淛西常平司措置錢
榖勸諭人戸於農隙併力開濬華亭等處沿海三十六
浦湮塞決泄水勢為永久利乾道七年秀州守臣丘崈
奏華亭縣東南大海古有十八堰捍禦鹹潮其十七久
皆捺斷不通裏河獨有新涇塘一所不曾築捺海水往
來遂害一縣民田緣新涇舊堰迫近大海潮勢湍急其
港面闊難以施工設或築捺决不經久運港在涇塘向
裏二十里比之新涇水勢稍緩若就此築堰决可永久
堰外凡管民田皆無鹹潮之害其運港止可捺堰不可
置牐不惟瀕海土性虚燥難以建置兼一日兩潮通放
鹽運不減數十百艘先後不齊比至通放盡絶勢必晝
夜啓而不閉則鹹潮無緣斷絶運港堰外別有港汊大
小十六亦合興修從之八年崈又言興築捍海塘堰今
巳畢工地理闊遠全藉人力固護乞令本縣知佐兼帶
主管塘堰職事繫銜秩滿視有無損壊以為殿最仍令
廵尉據地分廵察詔特轉丘崈左承議郎令所築華亭
捍海塘堰趁時栽種蘆葦不許樵採九年又命華亭縣
作監牐官招收土軍五十人廵邏堤堰專一禁戢將卑
薄處時加修捺令知縣縣尉並帶主管堰事則上下恊
心不致廢壊淳熙九年又命守臣趙善悉發一萬工修
治海鹽縣常豐牐及八十一堰垻務令高牢以固護水
勢遇旱可以瀦積十年以淛西提舉司言命秀州發卒
濬治華亭鄉魚祈塘使接松江太湖之水遇旱即開西
牐堰放水入&KR0873;湖為一縣之利
蘇州水乾道初平江守臣沈度兩淛漕臣陳彌作言疏
濬崐山常熟縣界白茒等十浦約用三百萬餘工其所
開港浦並通徹大海遇潮則海内細沙隨泛以入潮退
則沙泥沈墜漸致淤塞令依舊招置闕額開江兵卒次
第開濬不數月諸浦可以漸次通徹又用兵卒駕船遇
潮退搖蕩隨之常使沙泥隨潮退落不致停積實為久
利從之淳熙元年詔平江府守臣與許浦駐劄戚世明
同置措開濬許浦港三旬訖工
黃巖縣水淳熙十二年淛東提舉勾昌泰言黃巖縣舊
有官河自縣前至温嶺凡九十里其支流九百三十六
處皆以溉田元有五牐久廢不修今欲建一牐約費二
萬餘緡乞詔兩淛運司於窠名錢内支撥明年六月昌
泰復言黃巖縣東地名東浦紹興中開鑿置常豐牐名
為決水入江其實縣道欲令舟船取徑通過每船納錢
以充官費一日兩潮一潮一淤纔遇旱乾更無灌溉之
備已將此牐築為平陸乞戒自今永不得開鑿放入江
湖庶絶後患
荆襄諸水紹興二十八年監察御史都民望言荆南江
陵縣東三十里沿江北岸古堤一處地名黃潭建炎間
邑官開決放入江水設以為險阻以禦盗既而夏潦漲
溢荆南復州千餘里皆被其害去年因民訴始塞之乞
令知縣遇農隙隨力修補勿致損壊從之淳熙八年襄
陽府守臣郭杲言本府有木渠在中廬縣界擁漹水東
流四十五里入宜城縣後漢南郡太守王寵嘗鑿之以
洩蠻水謂之木里溝可溉田六千餘頃歲久堙塞乞行
修治既而杲又修護城隄以捍江流繼築救生隄為二
牐一通於江一逹於壕當水涸時導之入壕水漲時放
之於江自是水雖至隄無湍悍泛濫之患焉十年五月
詔疏木渠以渠旁地為屯田尋詔民間侵耕者就給之
毋復取慶元二年襄陽守臣程九萬言募工修作鄧城
永豐堰可防金兵衝突之患且為農田灌溉之利三年
臣僚言江陵府去城十餘里有沙市鎮據水陸之衝熙
寧中鄭獬作守始作長堤捍水緣地本沙渚當蜀江下
流每遇漲潦奔衝沙水相蕩摧圯動輙數十丈見存民
屋岌岌危懼乞下江陵府同駐劄副都統制同發卒修
築庶幾遠民安堵免被墊溺從之
廣西水靈渠源即離水在桂州興安縣之北經縣郭而
南其初乃秦史祿所鑿以下兵於南越者至漢歸義侯
嚴出零陵離水即此渠也馬伏波南征之師饟道亦出
於此唐寶歴初觀察使李渤立斗門以通漕舟宋初計
使邊詡始修之嘉祐四年提刑李師中領河渠事重闢
發近縣夫千四百人作三十四日乃成紹興二十九年
臣僚言廣西舊有靈渠抵接全州大江其渠近百餘里
自静江府經靈川興安兩縣昔年並令兩知縣繫銜兼
管靈渠遇堙塞以時疏導秩滿無闕例減舉員兵興以
來縣道苟且不加之意吏部差注亦不復繫銜渠日淺
澀不勝重載乞令廣西轉運司措置修復俾通漕運仍
俾兩邑令繫銜兼管務要修治從之
宋史卷九十七
