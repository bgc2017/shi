宋史卷四百六十
元中書右丞相總裁托克托等修
列傳第二百十九
列女
朱娥張氏彭列女
郝節娥朱氏崔氏
趙氏丁氏項氏
王氏二婦徐氏榮氏
何氏董氏譚氏
劉氏張氏師氏
陳堂前節婦廖氏劉當可母
曾氏婦王袤妻涂端友妻
詹氏女劉生妻謝泌妻
謝枋得妻王貞婦趙淮妾
譚氏婦吳中孚妻呂仲洙女
林老女童氏女韓氏女
王氏婦劉仝子妻(惜惜附)
古者天子親耕教男子力作皇后親蠶教女子治生王
道之本風俗之原固有在矣男有塾師女有師氏國有
其官家有其訓然而詩書所稱男女之賢尚可數也世
道既降教典非古男子之志四方猶可隆師親友以為
善女子生長環堵之中能著美行垂於汗青豈易得哉
故歴代所傳列女何可棄也考宋舊史得列女若干人
作列女傳
朱娥者越州上虞朱回女也母早亡養于祖媼娥十歲
里中朱顔與媼競持刀欲殺媼一家驚潰獨娥號呼突
前擁蔽其媼手挽顔衣以身下墜顔刀曰寧殺我毋殺
媼也媼以娥故得脫娥連被數十刀猶手挽顔衣不釋
顔忿恚斷其喉以死事聞賜其家粟帛其後會稽令董
皆為娥立像于曹娥廟歲時配享焉
張氏鄂州江夏民婦里惡少謝師乞過其家持刀逼欲
與為亂曰從我則全不從則死張大罵曰庸奴可死不
可它也至以刃斷其喉猶能走擒師乞以告隣人既死
朝廷聞之詔封旌德縣君表墳曰列女之墓賜酒帛令
郡縣致奠
彭列女生洪州分寧農家從父泰入山伐薪父遇虎將
不脫女拔刀斫虎奪其父而還事聞詔賜粟帛敇州縣
歲時存問
郝節娥嘉州娼家女生五歲母娼苦貧賣於洪雅良家
為養女始笄母奪而歸欲令世其娼娥不樂娼日逼之
娥曰少育良家習織作組紃之事又輙精巧粗可以給
母朝夕欲求此身使終為良可乎母益怒且箠且罵洪
雅春時為蠶叢祠娼與邑少年期因蠶叢具酒邀娥娼
與娥徐往娥見少年倉皇驚走母挽捽不使去不得已
留坐中時時顧酒食輙唾強飲之則嘔噦滿地少年卒
不得侵凌暮歸過鷄鳴渡娥度他日必不可脫陽渴求
飲自投于江以死鄉人謂之節娥云
朱氏開封民婦也家貧賣巾屨簪珥以給其夫夫日與
俠少飲博不以家為事犯法徙武昌父母欲奪而嫁之
朱曰何廹我如是耶其夫將行一夕自經死且曰及吾
夫未去使知我不為不義屈也吴充時為開封府判官
作阿朱詩以道其事
崔氏合淝包繶妻繶樞密副使拯之子早亡惟一稚兒
拯夫婦意崔不能守也使左右嘗其心崔蓬垢涕泣出
堂下見拯曰翁天下名公也婦得齒賤獲執澣滌之事
幸矣况敢汙家乎生為包婦死為包鬼誓無它也其後
稚兒亦卒母呂自荆州來誘崔欲嫁其族人因謂曰喪
夫守子子死孰守崔曰昔之留也非以子也舅姑故也
今舅殁姑老矣將舍而去乎呂怒詛罵曰我寧死此决
不獨歸須爾同往也崔泣曰母遠來義不當使母獨還
然到荆州儻以不義見廹必絶於尺組之下願以屍還
包氏遂偕去母見其誓必死卒還包氏
趙氏貝州人父嘗舉學䆒王則反聞趙氏有殊色使人
劫致之欲納為妻趙日號哭慢罵求死賊愛其色不殺
多使人守之趙知不脫乃紿曰必欲妻我宜擇日以禮
聘賊信之使歸其家家人懼其自殞得禍于賊益使人
守視賊具聘帛盛輿從來迎趙與家人訣曰吾不復歸
此矣問其故答曰豈有為賊汚辱至此而尚有生理乎
家人曰汝忍不為家族計趙曰第亡患遂涕泣登輿而
去至州廨舉簾視之已自縊輿中死矣尚書屯田員外
郎張寅有趙女詩
張晉卿妻丁氏鄭州新鄭人參知政事度五世孫也靖
康中與晉卿避金兵於大隗山金兵入山為所得挾之
鞍上丁自投于地戟手大罵連呼曰我死即死耳誓不
受辱於爾輩復挾上馬再三罵不已卒乃忽然舉梃縱
擊遂死杖下
項氏吉州吉水人居永昌里適同里孫氏宣和七年為
里胥所逮至中途欲侵凌之項引刀自刺而死郡以聞
詔贈孺人旌表其廬
王氏二婦汝州人建炎初金人至汝州二婦為所掠擁
置舟中遂投漢江以死屍皆浮出不壞人為收葬之城
外江上為双塜以表之
徐氏和州人閎中女也適同郡張弼建炎三年春金人
犯維揚官軍望風奔潰多肆虜掠執徐欲汙之徐瞋目
大罵曰朝廷蓄汝輩以備緩急今敵犯行在既不能赴
難又乘時為盗我恨一女子不能引劔斷汝頭以快衆
憤肯為汝辱以苟活耶第速殺我賊慙恚以刃刺殺之
投江中而去
榮氏薿女弟也自幼如成人讀論語孝經能通大義事
父母孝歸將作監主簿馬元穎建炎二年賊張遇寇儀
真榮與其姑及二女走維揚姑素羸榮扶掖不忍舍俄
賊至脅之不從賊殺其女脅之益急榮厲聲詬罵遂遇
害
何氏吳人吳永年之妻也建炎四年春金兵道三吳官
兵遁去城中人死者五十餘萬永年與其姊及其妻何
奉母而迯母老待挾持而行卒為賊所得將縶其姊及
何何紿謂賊曰諸君何不武耶婦人東西惟命爾賊信
之行次水濱謂其夫曰我不負君遂投于河其姊繼之
董氏沂州滕縣人許適劉氏子建炎元年盗李昱攻剽
滕縣悅其色欲亂之誘諭再三曰汝不我從當剉汝萬
叚女終不屈遂斷其首劉氏子聞女死狀大慟曰列女
也葬之為立祠三年春盗馬進掠臨淮縣王宣要其妻
曹氏避之曹曰我聞婦人死不出閨房賊至宣避之曹
堅卧不起衆賊劫持之大罵不屈為所害四年盗祝友
聚衆於滁州龔家城掠人為糧東安縣民丁國兵者及
其妻為友所掠妻泣曰丁氏族流亡已盡乞存夫以續
其祀賊遂釋夫而害之同時叛卒楊就寇南劒州道出
小常村掠一民婦欲與亂婦毅然誓死不受汚遂遇害
棄屍道傍賊退人為收瘞屍所枕藉處跡宛然不滅每
雨則乾晴則濕或削去即復見覆以他土其迹愈明
譚氏英州真陽縣人曲江村士人吳琪妻也紹興五年
英州饑觀音山盗起攻剽鄉落琪竄去譚不能俱與其
女被執譚有姿色盗欲妻之譚怒罵曰爾輩賊也我良
家女豈若偶耶賊度無可奈何害之同時有南雄李科
妻謝氏保昌故村人囚於虔盗中數日有欲犯之謝唾
其面曰寧萬叚我不汝徇也盗怒剉之而去
劉氏海州朐山人適同里陳公緒紹興末金人犯山東
郡縣震響公緒倡義來歸偶劉歸寧倉卒不得與偕惟
挈其子庚以行宋授以八品官後累功至正使劉留北
方音問不通或語之曰人言貴易交富易妻今陳已貴
必他娶矣盍改適曰吾知守吾志而已遑䘏乎他公緒
亦不他娶子庚浸長輙思念涕泣傾家貲結任俠奔走
淮甸險阻備嘗如是者十餘年遂得迎母以歸劉在北
二十五年嘗緯蕭以自給
張氏羅江士人女其母楊氏寡居一日親黨有婚會母
女偕往其典庫雍乙者從行既就坐乙先歸會罷楊氏
歸則乙死于庫莫知殺者主名提點成都府路刑獄張
文饒疑楊有私懼為人知殺乙以滅口遂命石泉軍劾
治楊言與女同榻實無他遂逮其女考掠無實吏乃掘
地為坑縳女于其内旁列熾火間以水沃之絶而復蘇
者屢辭終不服一日女謂獄吏曰我不勝苦毒將死矣
願一見母而絶吏憐而許之既見謂母曰母以清潔聞
奈何受此汚辱寧死箠楚不可自誣女今死死將訟冤
于天言終而絶於是石泉連三日地大震有聲如雷天
雨雪屋瓦皆落邦人震恐勘官李志寧疑其獄夕具衣
冠禱于天俄假寐坐廳事恍有猿墜前驚寤呼吏卒索
之不見志寧自念夢兆非殺人者袁姓乎有門卒忽言
張氏饋食之夫曰袁大明日袁至使吏執之曰殺人者
汝也袁色動遽曰吾憐之久矣願就死問之云適盗庫
金會雍歸遂殺之楊乃得免時女死才數日也獄上郡
牓其所居曰孝感坊
師氏彭州永豐人父驥政和二年省試第一宣和中為
右正言十餘日凡七八疏論權倖及廉訪使者之害而
去女適范世雍子孝純建炎初還蜀至唐州方城縣會
賊朱顯終掠方城孝純先被害賊執師氏欲強之許以
不死師罵曰我中朝言官女豈可受賊辱吾夫已死宜
速殺我賊知不可屈遂害之
陳堂前漢州雒縣王氏女節操行義為鄉人所敬但呼
曰堂前猶私家尊其母也堂前年十八歸同郡陳安節
歲餘夫卒僅有一子舅姑無生事堂前歛泣告曰人之
有子在奉親克家爾今已無可奈何婦願幹蠱如子在
日舅姑曰若然吾子不亡矣既葬其夫事親治家有法
舅姑安之子日新年稍長延名儒訓導既冠入太學年
三十卒二孫曰綱曰紱咸篤學有聞初堂前歸陳夫之
妹尚幼堂前教育之及笄以厚禮嫁遣舅姑亡妹求分
財產堂前盡遺室中所有無靳色不五年妹所得財為
夫所罄乃歸悔堂前為買田置屋撫育諸甥無異己子
親屬有貧窶不能自存者救養婚嫁至三四十人自後
宗族無慮百數里有故家甘氏貧而質其季女於酒家
堂前出金贖之俾有所歸子孫遵其遺訓五世同居並
以孝友儒業著聞乾道九年詔旌表其門閭云
廖氏臨江軍貢士歐陽希文之妻也紹興三年春盗起
建昌號白氊笠過臨江希文與妻共挾其母傳走山中
為賊所追廖以身蔽姑使希文負之逃賊執廖氏廖正
色叱之賊知不可屈揮刃斷其耳與臂廖猶謂賊曰爾
輩叛逆至此我即死爾輩亦不久屠戮語絶而仆鄉人
義而葬之號廖節婦墓是年盗彭友犯吉州龍泉李生
妻梁氏義不受辱赴水而死
王氏利州路提舉常平司幹辦公事劉當可之母也紹
定三年就養興元大元兵破蜀提刑龐授檄當可詣行
司議事當可捧檄白母王氏毅然勉之曰汝食君禄豈
可辭難當可行大元軍屠興元王氏義不辱大罵投江
而死其婦杜氏及婢僕五人咸及于難當可聞變奔赴
江滸得母喪以歸詔贈和義郡太夫人
曾氏婦晏汀州寧化人夫死守幼子不嫁紹定間寇破
寧化縣令佐俱逃將樂縣宰黃浮令土豪王萬全王倫
結約諸砦以拒賊晏首助兵給糧多所殺獲賊忿其敗
結集愈衆諸砦不能禦晏乃依黃牛山傍自為一砦一
日賊遣數十人來索婦女金帛晏召其田丁諭曰汝曹
衣食我家賊求婦女意實在我汝念主母各當用命不
勝即殺我因解首飾悉與田丁田丁感激思奮晏自搥
鼓使諸婢鳴金以作其勇賊復退敗鄰鄉知其可依挈
家依黃牛山避難者甚衆有不能自給者晏悉以家糧
助之於是聚衆日廣復與倫萬全共措置析黃牛山為
五砦選少壯為義丁有急則互相應援以為掎角賊屢
攻弗克所括老幼數萬人知南劔州陳韡遣人遺以金
帛晏悉散給其下又遺楮幣以勞五砦之義丁且借補
其子名其砦曰萬安事聞詔特封晏為恭人仍賜冠帔
其子特與補承信郎
王袤妻趙氏饒州樂平人建炎中袤監上高酒稅金兵
犯筠袤棄官逃去趙從之行遇金人縳以去繫袤夫婦
於劉氏門而入剽掠劉室趙宛轉解縳并解袤謂袤曰
君速去俄而金人出問袤安往趙他指以誤之金人追
之不得怒趙欺已殺之袤方伏叢薄間望之悲痛歸刻
趙像以葬袤後仕至孝順監鎮
涂端友妻陳氏撫州臨川人紹興九年盗起被驅入黃
山寺賊逼之不從以刃加其頸叱曰汝輩鼠竊命若蜉
蝣我良家子義豈爾辱縱殺我官兵即至爾其免乎賊
知不可屈乃幽之屋壁居數日族黨有得釋者咸齎金
帛以贖其孥賊引端友妻令歸曰吾聞貞女不出閨閤
今吾被驅至此何面目登涂氏堂復罵賊不絶竟死之
詹氏女蕪湖人紹興初年十七淮寇號一窠蜂倏破縣
女歎曰父子無俱生理我計決矣頃之賊至欲殺其父
兄女趨而前拜曰妾雖窶陋願執巾帚以事將軍贖父
兄命不然父子併命無益也賊釋父兄縳女麾手使亟
去無顧我我得侍將軍何所憾哉遂随賊行數里過市
東橋躍身入水死賊相顧駭歎而去
劉生妻歐陽氏吉州安福人生居新樂鄉以事出惡少
來欲侵凌之歐陽不受辱而死邑人劉寬作詩以弔之
時紹興十年也同縣有朱雲孫妻劉氏姑病雲孫刲股
肉作糜以進而愈姑復病劉亦刲股以進又愈尚書謝
諤為賦孝婦詩
謝泌妻侯氏南豐人始笄家貧事姑孝謹盗起焚里舍
殺人遠近逃避姑疾篤不能去侯號泣姑側盗逼之侯
曰寧死不從盗刃之仆溝中賊退漸蘇見一篋在側發
之皆金珠族婦以為己物侯悉歸之婦分其一以謝侯
辭曰非我有不願也後夫與姑俱亡子幼父母欲更嫁
之侯曰兒以賤婦人得歸隱居賢者之門已幸矣忍去
而使謝氏無後乎寧貧以養其子雖餓死亦命也同縣
有樂氏女父以鬻果為業紹定二年盗入境其父買舟
挈家走建昌盗掠其舟將逼二女俱不從一赴水死一
見殺
謝枋得妻李氏饒州安仁人也色美而慧通女訓諸書
嫁枋得事舅姑奉祭待賓皆有禮枋得起兵守安仁兵
敗逃入閩中武萬戶以枋得豪傑恐其扇變購捕之根
及其家人李氏携二子匿貴溪山荆棘中採草木而食
至元十四年冬元兵縱跡至山中令曰苟不獲李氏屠
而墟李聞之曰豈可以我故累人吾出事塞矣遂就俘
明年徙囚建康或指李言曰明當没入矣李聞之撫二
子凄然而泣左右曰雖没入將不失為官人妻何泣也
李曰吾豈可嫁二夫耶顧謂二子曰若幸生還善事吾
姑吾不得終養矣是夕解裙帶自經獄中死枋得母桂
氏尤賢達自枋得逋播婦與孫幽遠方處之泰然無一
怨語人問之曰義所當然也人稱為賢母云
王貞婦夫家臨海人也德祐二年冬大元兵入浙東婦
與其舅姑夫皆被執既而舅姑與夫皆死主將見婦晳
美欲内之婦號慟欲自殺為奪挽不得死夜令俘囚婦
人雜守之婦乃陽為主將曰若以吾為妻妾者欲令終
身善事主君也吾舅姑與夫死而我不為之衰是不天
也不天之人若將焉用之願請為服期即惟命苟不聽
我我終死耳不能為若妻也主將恐其誠死許之然防
守益嚴明年春師還挈行至嵊青楓嶺下臨絶壑婦待
守者少懈囓指出血書字山石上南望慟哭自投崖下
而死後其血皆漬入石間盡化為石天且陰雨即墳起
如始書時至治中朝廷旌之曰貞婦郡守立石祠嶺上
易名曰清風嶺
趙淮妾長沙人也逸其姓名德祐中從淮戍銀樹埧淮
兵敗俱執至瓜州元帥阿术使淮招李庭芝淮陽諾至
揚城下乃大呼曰李庭芝男子死耳毋降也元帥怒殺
之棄其尸江濱妾俘一軍校帳中乃解衣中金遺其左
右且告之曰妾夙事趙運使今其死不葬妾誠不能忘
情願因公言使掩埋之當終身事相公無憾矣軍校憐
其言使數兵輿如江上妾聚薪焚淮骨置瓦缶中自抱
持操小舟至急流仰天慟哭躍水而死
譚氏婦趙吉州永新人至元十四年江南既内附永新
復嬰城自守天兵破城趙氏抱嬰兒随其舅姑同匿邑
校中為悍卒所獲殺其舅姑執趙欲汙之不可臨之以
刃曰從我則生不從則死趙罵曰吾舅死於汝吾姑又
死於汝吾與其不義而生寧從吾舅姑以死耳遂與嬰
兒同遇害血漬於禮殿兩楹之間入甎為婦人與嬰兒
狀久而宛然如新或訝之磨以沙石不滅又煆以熾炭
其狀益顯
吳中孚妻隆興之進賢人少寡景定元年兵亂携孤女
自沈于縣之染步曰義不辱吾夫
呂仲洙女名良子泉州晉江人父得疾瀕殆女焚香祝
天請以身代刲股為粥以進時夜中羣鵲遶屋飛噪仰
視空中大星燁煜如月者三越翼日父瘳女弟細良亦
相從拜禱良子郤之細良恚曰豈姊能之兒不能耶守
真德秀嘉之表其居曰懿孝
林老女永春人及笄未昏紹定三年夏寇犯邑入山避
之猝遇寇欲汙之不從度不能脫紿曰有金帛埋於家
盍同取之甫入門大呼曰吾寧死於家决不辱吾身賊
怒殺之越三日面如生
童八娜鄞之通遠鄉建奥人虎銜其大母女手拽虎尾
祈以身代虎為釋其大母銜女以去始林栗侍親官其
地嘗目睹之已而為守以聞于朝祠祀之
韓氏女字希孟巴陵人或曰丞相琦之裔少明慧知讀
書開慶元年大元兵至岳陽女年十有八為卒所掠將
挾以獻其主將女知必不免竟赴水死越三日得其尸
於練裙帶有詩曰我質本瑚璉宗廟供蘋蘩一朝嬰禍
難失身戎馬間寧當血刃死不作袵席完漢上有王猛
江南無謝安長號赴洪流激烈摧心肝
王氏婦梁臨川人歸夫家才數月會大元兵至一夕與
夫約曰吾遇兵必死義不受汙辱若後娶當告我頃之
夫婦被掠有軍千戶強使從已婦紿曰夫在伉儷之情
有所不忍乞歸之而後可千戶以所得金帛與其夫而
歸之并與一矢以却後兵約行十餘里千戶即之婦拒
且罵曰斫頭奴吾與夫誓天地鬼神寔臨之此身寧死
不可得也因奮搏之乃被殺有同掠脫歸者道其事越
數年夫以無嗣謀更娶議輙不諧因告其故妻夜夢妻
曰我死後生某氏家今十歲矣後七年當復為君婦明
日遣人聘之一言而合詢其生與婦死年月同云
劉仝子妻林氏福州福清人其父公遇知名士仝子為
福建招撫使起義兵事見林同傳仝子亡命自經死有
司執其妻具反狀林叱曰林劉二族世為宋臣欲以忠
義報國事不成天也何為反乎汝知去歲有以血書壁
而死者乎是吾兄也吾與兄忠義之心則一也死且求
治汝於地下可生為汝等凌辱耶遂遇害
毛惜惜者高郵妓女也端平二年别將榮全率衆據城
以畔制置使遣人以武翼郎招之全偽降欲殺使者方
與同黨王安等宴飲惜惜耻於供給安斥責之惜惜曰
初謂太尉降為太尉更生賀今乃閉門不納使者縱酒
不法乃畔逆耳妾雖賤妓不能事畔臣全怒遂殺之越
三日李虎破關禽全斬之并其妻子及王安以下預畔
者百有餘人悉傅以法
宋史卷四百六十
