宋史卷一百七十七
元中書右丞相總裁托克托等修
食良貨志第一百三十
食貨上五(役法上)
役法役出於民州縣皆有常數宋因前代之制以衙前
主官物以里正戸長鄉書手課督賦稅以耆長弓手壯
丁逐捕盜賊以承符人力手力散從官給使令縣曹司
至押錄州曹司至孔目官下至雜職虞候揀搯等人各
以鄉戶等第定差京百司補吏須不礙役乃聽建隆中
詔文武官内諸司臺省寺監諸軍諸使不得占州縣課
役戸州縣不得役道路居民為遞夫後又詔諸州職官
不得私占役戸供課京西轉運使程能請定諸州戸為
九等著於籍上四等量輕重給役餘五等免之後有貧
富隨時升降詔加裁定淳化五年始令諸縣以第一等
戸為里正第二等戶為戶長勿冐名以給役自餘衆役
多調廂軍大中祥符五年提點刑獄府界叚惟幾發中
牟縣夫二百修馬監倉羣牧制置使代以廐卒因下詔
禁之惟詔令有大興作而後調丁夫然役有輕重勞佚
之不齊人有貧富強弱之不一承平既久姦偽滋生命
官形勢占田無限皆得復役衙前將吏得免里正戸長
而應役之戶困於繁數偽為劵售田於形勢之家假佃
戶之名以避徭役乾興初始立限田法形勢敢挾他戸
田者聽人告予所挾田三之一時州縣既廣徭役益衆
太常博士范諷知廣濟軍因言軍地方四十里戸口不
及一縣而徭差與諸郡等願復為縣轉運司執不可因
詔裁捐役人自是數下詔書督州縣長吏與轉運使議
蠲冗役以寬民力又令州縣錄丁産及所産役使前期
揭示不實者民得自言役之重者自里正鄉戶為衙前
主典府庫或輦運官物往往破産景祐中稍欲寬其法
乃命募人充役初官八品以下死者子孫役同編戸至
是詔特蠲之民避役者或竄名浮圖籍號為出家趙州
至千餘人詔出家者須落髮為僧乃聽免役禁諸縣非
捕盜毋擅役壯丁慶歷中令京東西河北陜西河東裁
捐役人即給使不足益以廂兵既而詔諸路轉運司條
析州縣差徭賦歛之數委二府大臣裁減科役不均以
鄉村坊郭戸均差時范仲淹執政謂天下縣多故役蕃
而民瘠首廢河南諸縣欲以次及他州當時以為非未
幾悉復王逵為荆湖轉運使率民輸錢免役得緡錢三
十萬進為羡餘蒙詔奬繇是他路競為掊克以市恩皇
祐中詔州縣里正押司錄事既代而令輸錢免役者論
如違制律又禁役鄉戶為長名衙前初知并州韓琦上
疏曰州縣生民之苦無重於里正衙前有孀母改嫁親
族分居或棄田與人以免上等或非命求死以就單丁
規圖百端苟免溝壑之患每鄉被差疎密與貲力高下
不均假有一縣甲乙二鄉甲鄉第一等戸十五戸計貲
為錢三百萬乙鄉第一等戸五戸計貲為錢五十萬番
休遞役即甲鄉十五年一周乙鄉五年一周富者休息
有餘貧者敗亡相繼豈朝廷為民父母意乎請罷里正
衙前命轉運司以州軍見役人數為額令佐視五等簿
通一縣計之籍皆在第一等選貲最高者一戸為鄉戸
衙前後差人放此即甲縣戸少而役蕃聽差乙縣戶多
而役簡者簿書未盡實聽換取他戸里正主督租賦請
以戸長代之二年一易下其議京畿河北河東陜西京
東西轉運司度利害皆以為便而知制誥韓絳蔡襄極
論江南福建里正衙前之弊絳請行鄉戸五則之法襄
請以産錢多少定役重輕至和中命絳襄與三司置司
參定繼遣尚書都官員外郎吳幾復趨江東殿中丞蔡
禀趨江西與長吏轉運使議可否因請行五則法凡差
鄉戸衙前視貲産多寡置籍分為五則又第其役輕重
放此假有第一等重役十當役十人列第一等戸百第
二等重役五當役五人列第二等戸五十以備十番役
使藏其籍通判治所遇差人長吏以下同按視之轉運
使提點刑獄察其違慢遂更著淮南江南兩浙荆湖福
建之法下三司頒焉自罷里正衙前民稍休息又詔諸
路轉運司開封府界訪衙前之役有重為害者條奏之
能件悉便利大去勞弊者議賞置寬恤民力司遣使四
出自是州縣力役多所裁損凡二萬三千六百二十二
人治平四年詔曰農天下之大本也間因水旱頗致流
離殆州郡差役之法甚煩其詔中外臣庶條陳利害以
聞先是三司使韓絳言聞京東民有父子二丁將為衙
前役者其父告其子曰吾當求死使汝曹免于凍餒遂
自縊而死又聞江南有嫁其祖母及其母析居以避役
者又有鬻田減其戶等者田歸官戸不役之家而役并
於同等見存之戸望博訪利害集議裁定使力役無偏
重之寄役法更議始此熙寧元年知諫院吳充言今鄉
役之中衙前為重民間規避重役土地不敢多耕而避
戸等骨肉不敢義聚而憚人丁故近年上戸寖少中下
戸寖多役使頻仍生資不給則轉為工商不得已而為
盜賊宜早定鄉役利害以時施行後帝閱内藏庫奏有
衙前越千里輸金七錢庫吏邀乞踰年不得還者帝重
傷之乃詔制置條例司講立役法二年遣劉彛謝卿材
侯叔獻程顥盧秉王汝翼曾伉王廣廉八人行諸路相
度農田水利稅賦科率徭役利害條例司檢詳文字蘇
轍言役人之不可不用鄉戸猶官吏之不可不用士人
也今遂欲兩稅之外别立一科謂之庸錢以備官雇不
問戸之高低例使出錢上戸則便下戶實難轍以議不
合罷條例司言使民出錢雇役即先王致民財以祿庶
人在官者之意願以條目遣官分行天下博盡衆議於
是條諭諸路曰衙前既用重難分數凡買撲酒稅坊場
舊以酬衙前者從官自賣以其錢同役錢隨分數給之
其廂鎮場務之類舊酬奬衙前不可令民買占者即用
舊定分數為投名衙前酬奬如部水陸運及領倉驛場
務公使庫之類其舊煩擾且使陪備者今當省使毋費
承符散從從等舊若重役償尺者今當改法除弊庶使
無困凡有産業物力而舊無役者今當出錢以助役久
之司農寺言今立役條所寬優者皆村鄉朴憃不能自
逹之窮甿所裁取者乃仕宦兼并能致人言之豪右若
經制一定則衙司縣吏無以施誅求巧舞之姦故新法
之行尤所不便欲先自一兩州為始候其成就即令諸
州軍倣視施行若實便百姓當特奬之詔可於是提點
府界公事趙子幾奏上府界所在條目下之司農詔判
寺鄧綰曾布更議之綰布言畿内鄉戸計産業若家資
之貧富上下分為五等歲以夏秋隨等輸錢鄉戸自四
等坊郭自六等以下勿輸兩縣有産業者上等各隨縣
中等併一縣輸析居者隨所析而定降其等若官戸女
戸寺觀未成丁減半輸皆用其錢募三等以上稅戸代
役隨役重輕制祿開封縣戸二萬二千六百有竒歲輸
錢萬二千九百緡以萬二百為祿贏其二千七百以備
凶荒欠閣他縣倣此然輸錢計等高下而戸等著籍昔
緣巧避失實乃詔責郡縣坊郭三年鄉村五年農隙集
衆稽其物産考其貧富察其詐偽為之升降若故為高
下者以違制論募法三人相任衙前仍供物産為抵弓
手試武藝典吏試書計以三年或二年乃更為法既具
揭示一月民無異辭著為令令下募者執役被差者得
散去開封一府罷衙前八百三十人畿縣鄉役數千遂
頒其法於天下天下土俗不同役輕重不一民貧富不
等從所便為法凡當役人戸以等第出錢名免役錢其
坊郭等第戸及未成丁單丁女戶寺觀品官之家舊無
色役而出錢者名助役錢凡敷錢先視州若縣應用雇
直多少隨戸等均取雇直既巳用足又率其數增取二
分以備水旱欠閣雖增毋得過二分謂之免役寬剰錢
三年命集賢校理吕惠卿同判司農寺已而林旦曾布
相繼典主其事四年罷許州衙前幹公使庫以軍校主
之月給食錢三千後行於諸路人皆便之兩浙提點刑
獄王庭光提舉常平張靚率民助役錢至七十萬薛向
為帝言帝問王安石安石曰提舉官據數取之朝廷以
恩惠科減於體為順御史中丞楊繪亦言靚等科配民
輸錢多者一戸至三百千乞少裁損以安民心五月東
明縣民數百詣開封府訴超昇等第不受遂突入王安
石私第安石諭以相府不知訴之御史臺臺不受訴諭
令散去楊繪又言司農寺不用舊則自據戸數剏立助
役錢等第下縣令著之籍如酸棗縣升戸等皆失實帝
乃命提點司究所從升降仍嚴升降之法畿民不願輸
錢免役縣按所當供役歲月如期役之與免輸錢先是
帝既知東明事及聞繪言兩降手敇問王安石曰酸棗
既有自下戸升入上戸則四等有免輸役錢之名而無
其實安石力言嘗取諸縣新舊籍對覆升降聞外間扇
搖役法者謂輸多必有贏餘若羣訴必可免彼既聚衆
僥倖苟受其訴與免輸錢當仍役之帝乃盡用其言中
書孫廸張景溫體量不願出錢之民欲困以重役楊繪
復論之而監察御史劉摯謂昨者團結保甲民方驚擾
又作法使人均出緡錢非時升降戸等期會急廹人情
惶駭因陳新法十害其要曰上戸常少中下戸常多故
舊法上戸之役類皆數而重下戸之役率常簡而輕今
不問上下戸槩視物力以差出錢故上戸以為幸而下
戸苦之歲有豐凶而役人有定數助錢歲不可闕則是
賦稅有時減閣而助錢更無蠲損也役人必用鄉戸為
其有常産則自重今既招雇恐止得浮浪姦偽之人則
帑庚場務綱運不惟不能典幹竊恐不勝其盜用而冐
法者衆至於弓手耆壯承符散從手力胥史之類恐遇
寇則有縱逸因事輒為騷擾也司農新法衙前不差鄉
戸其舊嘗願為長名者聽仍其舊却用官自召賣酒稅
坊場并州縣坊郭人戸助役錢數酬其重難惟此一法
有若可行然坊郭十等戸緩急科率郡縣賴之難更使
之均出助錢乞詔有司若坊場錢可足衙前顧直則詳
究條目徐行而觀之帝因安石進呈役錢文字謂之曰
民供稅歛已重坊郭及官戸等不須減稅戸升等事更
與少裁之安石曰朝廷制法當斷以義豈須規規恤淺
近之人議論耶於是提點趙子幾怒知東明縣賈蕃不
能禁遏縣民來訟雜摭他事致蕃於理又使子幾自鞠
之楊繪謂是希安石意指而致縣令於罪也即疏辨之
曰子幾若劾蕃五月十日前事臣固無言若所劾後乎
此日是以威脅令佐使民不得赴愬得為便乎又言助
役之利一而難行有五請先言其利假如民田有一家
而百頃者亦有戸纔三頃者其等乃俱在第一以百頃
而較三頃則已三十倍矣而受役月日均齊無異況如
官戸則除耆長外皆應無役今例使均出雇錢則百頃
所輸必三十倍於三頃者而又永無決射之訟此其利
也然難行之說亦有五民惟種田而責其輸錢錢非田
之所出一也近邊州軍就募者非土著姦細難防二也
逐處田稅多少不同三也耆長雇人則盜賊難止四也
衙前雇人則失䧟官物五也乞先議防此五害然後著
為定制仍先戒農寺無欲速就以祈恩賞提舉司無得
多取於民以自為功如此則誰復妄議劉摯亦言趙子
幾以他事捃摭賈蕃為過且變更役法意欲便民民苟
以為有利害也安可禁其所欲言今因畿民有訴而刻
薄之人反怒縣官不能禁遏臣恐四遠人情必疑朝廷
欲鉗天下之口而職在主民者必皆視蕃為戒則天下
休戚陛下何由知之子幾挾情之罪伏請付吏部施行
於是同判司農寺曾布摭繪摯所言而條奏辨詰之其
略曰畿内上等戸盡罷昔日衙前之役故今所輸錢比
舊受役時其費十減四五中等人戶舊充弓手手力承
符戸長之類今使上等及坊郭寺觀單丁官戸皆出錢
以助之故其費十減六七下等人戸盡除前日冗役而
專充壯丁且不輸一錢故其費十減八九大抵上戸所
減之費少下戸所減之費多言者謂優上戸而虐下戸
得聚歛之謗臣所未喻也提舉司以諸縣等第不實故
首立品量升降之法開封府司農寺方奏議時蓋不知
已嘗增減舊數然舊敇每三年一造簿書等第嘗有升
降則今品量增減亦未為非又況方曉諭民戸苟有未
便皆與釐正則凡所增減實未嘗行言者則以謂品量
立等者蓋欲多歛雇錢升補上等以足配錢之數至於
祥符等縣以上等人戸數多減充下等乃獨掩而不言
此臣所未諭也凡州縣之役無不可募人之理今投名
衙前半天下未嘗不典王倉庫場務綱運而承符手力
之類舊法皆許雇人行之久矣惟耆長壯丁以今所措
置最為輕役故但輪差鄉戸不復募人言者則以謂衙
前雇人則失陷官物耆長雇人則盜賊難止又以謂近
邊姦細之人應募則焚燒倉庫或守把城門則恐潛通
外境此臣所未諭也免役或輸見錢或納斛斗皆從民
便為法至此亦已周矣言者則謂直使輸錢則絲綿粟
麥必賤若用他物凖直為錢則又退揀乞索且為民害
如此則當如何而可此臣所未諭也昔之徭役皆百姓
所為雖凶荒饑饉未嘗罷役今役錢必欲稍有餘羡乃
所以為凶年蠲減之備其餘又專以興田利增吏祿言
者則以謂助錢非如稅賦有倚閣減放之期臣不知昔
之衙前弓手承符手力之類亦嘗倚閣減放否此臣所
未諭也兩浙一路戸一百四十餘萬所輸緡錢七十萬
爾而畿内戸十六萬率緡錢亦十六萬是兩浙所輸纔
半畿内然畿内用以募役所餘亦自無幾言者則以謂
吏緣法意廣收大計如兩浙欲以羡錢徼幸司農欲以
出剰為功此臣所未諭也賈蕃為令不受民訴使趨京
師諠譁其意必有謂也誠令用心無他亦可謂不職矣
蕃之不職不法其狀甚衆皆趙子幾所不得不問御史
之言欲舍蕃而治子幾是不顧陛下之法陛下之民宜
莫如蕃與御史也於是下其疏於繪摯使各言狀繪錄
前後四奏以自辨摯言助役歛錢之法有大臣及御史
主之於内有大臣親黨為監司提舉官而行之於諸路
其勢順易矣然曠日彌年終未有定論為不順乎民心
而已陛下以司農為是耶則事盡前奏可以覆視以臣
言為非耶則貶黜而已雖復使臣言之亦不過所謂十
害者而風憲之官豈當與有司較是非勝負耶詔繪知
鄭州摯落舘閣校勘監察御史裏行監衡州鹽倉遣察
訪使徧行諸路促成役書改助役為免役不願就募而
強之者論如律初詔監司各定所部助役錢數利路轉
運使李瑜欲定四十萬判官鮮于侁曰利路民貧二十
萬足矣議不合遂各為奏帝是侁議侍御史鄧綰言利
路役歲須緡錢九萬餘而李瑜率取至三十三萬有奇
提點刑獄周約亦占名無異辭詔責瑜約而擢侁為副
使諸路役書既上之司農乃頒募役法於天下用免役
錢祿内外胥吏有祿而贓者用倉法重其坐初京師賦
吏祿歲僅四千緡至八年計緡錢二十八萬有竒京師
吏舊有祿及外路吏祿又不在是焉時知長葛縣樂京
稱助役之法不可久行常平司詢其故不答遂罷京西
使者召知湖陽縣劉蒙會議蒙不肯議退而條上利害
即投劾去而權江西提刑提舉金君卿首募受代官部
錢帛綱趨京不差鄉戸衙前而費減十五六賜詔㢡諭
仍落權為眞免役剰錢詔州縣用常平法給散休息添
給吏人餐錢仍立為法京東免役錢以秋料起催若雇
直多少役使重輕有未究者命監司詳具來上仍須熙
寧七年乃行永興秦鳳比之他路民貧役重詔提舉司
併省冗役次第蠲減當留二分寬剰以為水旱閣放之
備七年詔役錢千别納頭子五錢凡修官舍作什器夫
力輦運之類皆許取以供費不給以情輕贖銅錢足之
諸路公人如弓箭手法給田募人為之凡逃絶監牧之
田籍於轉運司者不許射買請佃提刑司以其田給應
募者而覈其所直凖一年雇役為錢幾何而歸其直於
轉運司衢州西安縣用緡錢十二萬買田始足募一縣
之役司農寺言不獨兩浙如此他路宜亦如之費多難
贍乃欲改法遂詔自今用寬剰錢買募役田須先參會
餘錢可以枝梧災傷方許給買若田價翔貴之地則已
之時免役出錢或未均參知政事吕惠卿及其弟曲陽
縣尉和卿皆請行手實法其法官為定立田産中價使
民各以田畝多少高下隨價自占仍併屋宅分有無蕃
息立等凡居錢五當蕃息之錢一非用買田穀而輒隱
落者許告有實以三分之一充賞將造簿預具式示民
令依式為狀縣受而籍之以其價列定高下分為五等
既該見一縣之民物産錢數乃參會通縣役錢本額而
定所當輸明書其數示衆兩月使悉知之詔從其請司
農寺乞廢戸長坊正令州縣坊郭擇相鄰戸三二十家
排比成甲迭為甲頭督輸稅賦苖役一稅一替其後諸
路皆言甲頭催稅未便遂詔耆戸長壯丁仍舊募充其
保正甲頭承帖法並罷王安石言給田募役有害十餘
八年罷給田募役法已就募人如舊闕者弗補官戸輸
役錢免其半所免雖多各無過二十千兩縣以上有物
産者通計之兩州兩縣以上有物産者隨所輸錢等第
不及者從一多處併之初手實法行言者多論其長告
訐增煩擾至是惠卿罷政御史中丞鄧綰言其法不便
罷之委司農寺再詳定以聞九年以荆湖兩路敷役錢
太重較一歲入出寬剰錢數多詔權減二年尋詔自今
寬剰役錢及買撲坊場錢更不以給役人歲具羡數上
之司農餘物凡籍之常平司者常留一半侍御史周尹
言募役錢數外留寬剰一分聞州縣希提舉司風旨廣
敷民錢省役額損雇直而民間輸數一切如舊寬剰數
多募直輕而倉法重役人多不願就募天下皆謂朝廷
設法聚歛不無疑怨乞募耆長戸長及役人不可過減
者悉復舊額約募錢足用其寬剰止留二分是歲諸路
上司農寺歲收免役錢一千四十一萬四千五百五十
三貫石匹兩金銀錢斛匹帛一千四十一萬四千三百
五十二貫石匹兩絲綿二百一兩支金銀錢斛六百四
十八萬七千六百八十八兩貫石匹應在銀錢斛匹帛
二百六十九萬三千二十貫匹石兩見在八十七萬九
千二百六十七貫石匹兩十年知彭州吕陶奏朝廷欲
寬力役立法召募初無過歛民財之意有司奉行過當
增添科出謂之寬剰自熙寧六年施行役法至今四年
臣本州四縣已有寬剰錢四萬八千七百餘貫今歲又
須科納一萬餘貫以成都一路計之無慮五六十萬推
之天下見今約有六七百萬貫寬剰在官歲歲如此泉
幣絶乏貨法不通商旅農夫最受其弊臣恐朝廷不知
免役錢外有此寬剰數目乞契勘見今約支幾歲不至
闕乏霈發德音特免數年或逐年限定不得過十分之
一所貴民不重困不報王安石去位吳充為相沈括獻
議莫若稍變役法雜以差徭為便御史知雜蔡確言括
反覆貶括知宣州役錢立額浙東多以田稅錢數為則
浙西多用物力至是詔令通物力稅錢互紐為數從便
輸納淮東路估定物産如其實直以均敷取初許兩浙
坊郭戶家産不及二百千鄉村戶不及五十千毋輸役
錢已而鄉戸不及五十千亦不免輸元豐二年提舉司
言坊郭戸免輸法太優乃詔如鄉戶法截定所敷錢數
提舉廣西常平劉誼言廣西一路戶口二十萬而民出
役錢至十九萬緡先用稅錢敷出稅數不足又敷之田
米田米不足復筭於身丁夫廣西之民身之有丁旣稅
以錢又筭以米是一身而輸二稅殆前世弊法今既未
能蠲除而又益以役錢甚可憫也至於廣東西監司提
舉司吏一月之給上同令錄下倍攝官乞裁損其數則
兩路身丁田米亦可少寬遂詔吏輩月給錢遞減二千
歲遂減役錢一千二百餘緡三年司農寺丞吳雍言議
定淮浙役書減冗占千三百餘人裁省緡錢近二十九
萬會定歲用寬剰錢一百四萬餘緡諸路役書多若此
類乞先自近京三兩路修定下之諸路從之七年天下
免役緡錢歲計一千八百七十二萬九千三百場務錢
五百五萬九千穀帛石匹九十七萬六十六百五十七
役錢較熙寧所入多三之一帝之力主免役也知民間
通苦差役而衙投之任重行遠者尤甚特剏免役雖均
敷雇直不能不取之民然民得一意田畝實解前日困
弊故羣議雜起意不為變顧其間采王安石策不正用
雇直為額而展敷二分以備吏祿水旱之用羣臣每以
為言屢疑屢詰而安石持之益堅此其為法既不究終
防弊而聚歛小人又乘此增取帝雖數詔禁戒而不能
盡止至是雇役不加多而歲入比前增廣則安石不能
將順德意其流弊已見矣哲宗立宣仁后垂簾同聽政
門下侍郎司馬光言按因差役破産者惟鄉戶衙前蓋
山野愚戇之人不能幹事或因水火損敗官物或為上
下侵欺乞取是致欠拆備償不足有破産者至於長名
衙前在公精熟每經重難别得優輕場務酬㢡往往致
富何破産之有又曰曏者役人皆上等戸為之其下等
單丁女戶及品官僧道本來無役今使之一槩輸錢則
是賦歛愈重自行免役法以來富室差得自寬貧者困
窮日甚監司守令之不仁者於雇役人之外多取羡餘
或一縣至數萬貫以冀恩賞又青苗免役賦歛多責見
錢錢非私家所鑄要須貿易豐歲追限尚失半價若値
凶年無穀可糶賣田不售遂致殺牛賣肉伐桑鬻薪來
年生計不暇復顧此農民所以重困也臣愚以為宜悉
罷免役錢諸色役人並如舊制定差見雇役人皆罷遣
之衙前先募人令投充長名召募不足然後差鄉村人
戶每經歴重難差遣依舊以優輕場務充酬奬所有見
在役錢撥充州縣常平本錢以戶口為率存三年之蓄
有餘則歸轉運司凡免役之法縱富彊應役之人征貧
弱不役之戶利於富不利於貧及今耳目相接猶可復
舊名若更年深富者安之民不可復差役矣於是始詔
脩定役書凡役錢惟元定額及額外寬剰二分已下許
著為凖餘並除之若寬剰元不及二分者自如舊則尋
詔耆戶長壯丁皆仍舊募人供役保正甲頭承帖人並
罷元祐元年侍御史劉摯言率戶賦錢有從來不預差
役而槩被歛取者有一戶而輸數百以至千緡者昔惟
衙前一役有至破産者爾今天下坊場官收而官賣之
歲計緡錢無慮數百萬自可足衙前雇募支酬之直則
役之重者已無所事於農民矣外惟散從承符弓手手
力耆戸長壯丁之類無大勞費宜並用祖宗差法自第
一等而下通任之監察御史王巖叟請於衙前大役立
本等相助法以盡變通之利借如一邑之中當應大役
者百家而歲取十人則九十家出力為助明年易十戶
復如之則大役無偏重之弊其於百色無名之差占一
切非理之資陪悉用熙寧新法禁之雖不助猶可為也
殿中侍御史劉次莊言近制許雇耆戸長須三等已上
戶不知三等已上戶不願受雇既無願者則郡縣必陽
循雇名陰用差法不若立法明差之為便戸部言詔凡
耆戶長壯丁並募人供役竊慮戶長雇錢數少無應募
者兼四等以下戸舊不敷役錢惟輪差壯丁今悉雇募
用錢額廣提舉司必從人戸增敷蓋舊法役不盡雇亦
有輪差輪募之處欲且如本法中書舍人蘇軾言先帝
初行役法取寬剰錢不得過二分以備災傷有司奉行
過當行之幾十六七年積而不用至三千餘萬貫石熙
寧中得給田募役法大略如邊郡弓箭手臣知密州先
募弓手民甚便之曾未半年此法復罷因列其五利王
巖叟言蘇軾乞買田募役其五利難信而有十弊大指
謂官市民田慮不當價民受田就募既非永業則鹵莽
其耕又將轉而他之而其六弊特詳曰弓箭手雖名應
募實與家居農民無異雖或番上及緩急不免點集實
不廢田業非如州縣色役長在官寺則弓箭手之擾可
知矣然猶聞闕額常難補招已就招者又時時竄去引
此為比不切事情其七弊曰戶及三等以上皆能自足
必不肯佃田供役今立法須二等以上方得供弓手三
等以上方得供散從官以下色役乃是用給田募役之
名行揭簿定差之實既云百姓樂於應募何以戶降四
等必須上二等戶保任任之而逃則勒保者就供田役
此豈得云樂應也耶上官均亦陳五不可行軾議遂格
司馬光復奏今免役之法其害有五上戶舊充役固有
陪備而得番休今出錢比舊費特多年年無休息下戶
元不充役今例使出錢舊日所差皆土著良民今皆浮
浪之人應募無顧籍受賕侵䧟官物又農民出錢難於
出力若遇凶年則賣莊田牛具桑柘以錢納官提舉常
平倉司惟務多歛役錢廣積寬剰此五害也今莫若直
降勅命盡罷天下免役錢其諸色役人並依熙寧元年
以前舊法人數委本縣今佐揭簿定差其人不願身自
供役許擇可任者雇代有逋逃失䧟雇者任之惟衙前
一役最號重難固有因而破産者為此始作助役法自
後色色優假禁止陪備别募命官將校部押遠綱遂不
聞更有破産之人若今衙前仍行差法陪備既少當不
至破家若猶矜其力難獨任即乞如舊法於官戶寺觀
單丁女戶有屋産月收僦直可及十五千莊田中熟所
收及百石以上者並隨貧富以差出助役錢自餘物産
約此為凖每州樁收候有重難役使即以支給尚慮役
人利害四方不能齊同乞許監司守令審其可否可則
亟行如未究盡縣許五日具措畫上之州州一月上轉
運司轉運司季以聞朝廷委執政審定隨一路一州各
為之勅務要曲盡然免役行之近二十年富戶習於優
利一旦變更不能不懷異同又差役復行州縣不能不
有小擾提舉官專以多歛役錢為功必競言免役錢不
可罷當此之際願弗以人言輕壞良法知樞密院章惇
取光所奏疎略未盡者駮奏之尚書左丞吕公著言惇
專欲求勝不顧命令大體望選差近臣詳定右正言王
覿奏光議初上惇嘗同奏待既施行方列光短其實小
人不當寘腹心地於是詔以資政殿大學士韓維給事
中范純仁等專切詳定以聞王覿又言近制改募為差
用舊法人數為則而熙寧元年以後募數屢經裁減則
舊數不可復用請悉凖見額定差先是差法既復知開
封府蔡京如勅五日内盡用開封祥符兩縣舊役人數
差一千餘人以足舊額右司諫蘇轍言開封府亟用舊
額盡差如壇子之類近例率用剰員今悉改差民戶故
為煩擾以搖成法乞正其罪司馬光之始議差役中書
舍人范百禄言於光曰熙寧免役法行百禄為咸平縣
開封罷遣衙前數百人民皆欣幸其後有司求羡餘務
刻剝乃以法為病今第減助免錢額以寬民力可也光
雖不從及議州縣吏因差役受賕從重法加等配流百
祿押刑房固執不可曰鄉民因徭為吏今日執事而受
賕明日罷役復以財遺人若盡以重法繩之將見黥面
赭衣充塞道路矣光曰微公言幾為民害遂已之蘇轍
又言差役復行應議者有五其一曰舊差鄉戶為衙前
破敗人家甚如兵火自新法行天下不復知有衙前之
患然而天下反以為苦者農家歲出役錢為難及許人
添剗見賣坊場遂有輸納京給者爾向使止用官賣坊
場課入以雇衙前自可足辦而他色役人止如舊法則
為利較然矣初疑衙前多是浮浪投雇不如鄉差稅戶
可託然行之十餘年投雇者亦無大敗闕不足以易鄉
差衙前之害今略計天下坊場錢一歲可得四百二十
餘萬貫若立定中價不許添剗三分減一尚有二百八
十餘萬貫而衙前支費及召募非泛綱運一歲共不過
一百五十餘萬緡則是坊場之直自可了辦衙前百費
何用更差鄉戶今制盡復差役知衙前苦無陪備故以
鄉戶為之至於坊場元無明降處分不知官自出賣耶
抑仍用以酬奬衙前也若仍用以酬奬即召募部綱以
何錢應用若不與之錢即舊名重難鄉戶衙前仍前自
備為害不小其二坊郭人戶舊苦科配新法令與鄉戶
並出役錢而免科配其法甚便但敷錢大重未為經久
之法乞取坊郭官戶寺觀單丁女尸酌今役錢減定中
數與坊場錢用以支雇衙前及召募非泛綱運外却令
樁備募雇諸色役人之用其三乞用見今在役人數定
差熙寧未減定前其數實冗不可遵用其四熙寧以前
散從弓手手力諸役人常苦迎送自新法以來官吏皆
請雇錢役人既便官亦不至闕事乞仍用雇法其五州
縣胥吏並量支雇錢募充仍罷重法亦許以坊場坊郭
錢為用不足用方差鄉戶鄉戶所出雇錢不得過官雇
本數詔送看詳役法所詳定擇其要者先奏以行於是
役人悉用見數為額惟衙前用坊場河渡錢雇募不足
方許揭簿定差其餘役人惟該募者得募餘悉定差遂
罷官戶寺觀單丁女戶出助役法其今夏役錢即免輸
尋以衙前不皆有雇直遂改雇募為招募凡熙豐嘗立
法禁以衙前及役人非理役使及令陪備圓融之類悉
申行之耆壯依保正長法坊場河渡錢量添酒錢之類
名色不一惟於法許用者支用外並樁備招募衙前支
酬重難及應緣役事之用如一州錢不供用許移别州
錢用之一路不足許從戶部通他路移用其或有餘毋
得妄用其或不足毋得減募增置衙前最為重役若已
招募足額上一等戶有虚閑不差者令供次等色役鄉
差役人在職官如敢抑令别雇承符散從承代其役者
轉運司劾奏重責時提舉常平司已罷置凡役事改隸
提刑司殿中侍御史吕陶言天下版籍不齊或以稅錢
貫百或以田地頃畝或以家之積財或以田之受種雖
皆别為五等然有稅賦錢一貫占田一頃積財千緡受
種十石而入之一等一等之上無等可加遂至稅緡田
頃積財受種十倍於此亦不過同在一等憑此差役必
不均平雖無今日納錢之勞反有昔時偏頗陪費之害
莫若裁量新舊著為條約如稅錢一貫為第一等合於
本等中差一役稅錢兩倍於一役者併差二役又倍即
差三役雖稅錢更多不過三役並聽雇人或本縣戶多
役少則上戶之役不須併差但可次敘休役年月遠近
而均其勞逸假令甲充役後可閑五年乙稅錢兩倍於
甲可閑三年丙又倍於乙可閑一年以其田土頃畝之
類為等併其餘同等多少不侔者並倣此又成梓兩路
差役舊專以戶稅為差等熙寧初别定坊郭戶營運錢
以助免役乃在稅産之外州縣抑認成額至今不減至
有停閑居業移避鄉村猶不得免今方議法坊郭等第
固不可偏廢然須參究虚實别行排定以寬民力並送
詳定所蘇轍又言雇募衙前改為招募既非明以錢雇
必無肯就招者勢須差撥不知歲收坊場河渡緡錢四
百二十餘萬欲於何地用之熙寧以前諸路衙前多雇
長名當役如西川全是長名淮南兩浙長名大半以上
餘路亦不減半今坊場官既自賣必無願充長名則衙
前並是鄉戶雖號招募而上尸利於免役方肯占名與
差無異上戶既免衙前重役則凡役皆當均及以次人
戸如此則下尸充役多如熙寧前矣
宋史卷一百七十七
