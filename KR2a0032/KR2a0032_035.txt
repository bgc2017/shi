宋史卷三十五
元中書右丞相總裁托克托等修
本紀第三十五
孝宗三
五年春正月辛丑侍御史謝廓然乞戒有司毋以程頤
王安石之說取士從之癸夘罷特旨免臣僚及寺觀科
徭庚戌大風已未詔侍從臺諫兩省官集議考課法二
月已已置州縣丁税司辛未申嚴武臣呈試法詔二廣
毋以攝官人治獄丁丑禁解鹽入京西界甲申雨土庚
寅威州蠻宼邊討降之三月丁未李彦穎罷給辰沅澧
靖四州刀弩手田壬子以史浩為右丞相丁已幸玉津
園已未以王淮知樞密院事趙雄參知政事是春黎州
蠻出降夏四月乙丑朔詔葉衡任便居住丙寅以禮部
尚書范成大參知政事辛未知紹興府張津進羡餘四
十萬緡詔以代民輸和買身丁之半賜禮部進士姚穎
以下四百十有七人及第出身丁丑雨土已夘以起思
奉使不如禮罷起居舍人仍降二官丁亥命後省擇中
外所言利病不戾成法者以聞五月庚子置武學國子
員丁未修臨安府城禁諸路州軍責屬縣進羡餘六月
庚午飭百官及諸監司毋得請托乙亥范成大罷癸未
詔京西湖北商人以牛馬負茶出境者罪死甲申詔翰
林學士諫議大夫給事中中書舍人侍御史各舉堪御
史者二人以給事中錢良臣簽書樞密院事已丑罷諸
州私置税場減四川茶課十五萬餘緡庚寅蠲大理寺
贓錢三萬九千餘緡閠月丙申贈強霓強震官立廟西
和州賜名旌忠丁酉限四川總領會子額戊戌罷興州
都統司營田官兵募民耕佃已亥復分利州東西路為
二壬寅置鎮江建康府轉般倉龔茂良卒于英州乙已
以魏王愷為永興成德軍節度使雍州牧判明州如故
庚戌蠲秀州民折帛錢秋七月甲子太尉提舉萬壽觀
李顯忠薨癸未禁砂毛錢丁亥以歲豐命沿江糴米百
六十萬石以廣邊儲八月甲午詔諸路監司戒所部民
税毋以重價強折輸錢復制科舊法丁酉詔關外四州
增募民兵為忠勇軍戊午增銓試為五場呈試為四場
九月甲子定廣西賣鹽賞罰壬申幸祕書省戊寅賜岳
飛謚曰武穆冬十月戊戌史浩等上三祖下第六世仙
源類譜仁宗玉牒庚子遣宇文价等使金賀正旦辛亥
金遣張九思等來賀會慶節乙夘奉國軍節度使殿前
都指揮使王友直以募兵擾民降為武寧軍承宣使罷
軍職統制以下奪官有差軍民讙呶者執送大理寺鞫
之戊午以孫右千牛衞大將軍擴為明州觀察使封英
國公十一月丙寅詔軍民喧閧者並從軍法史浩言民
不宜律以軍法不聽王友直再降為宜州觀察使信州
居住浩請罷政甲戌浩罷為少傅還舊節充醴泉觀使
兼侍讀乙亥以錢良臣參知政事丁丑以趙雄為右丞
相王淮為樞密使戊寅以兩川禁卒千人為成都府雄
邊軍庚辰復監司互察法十二月庚寅朔班新定薦舉
式辛夘遣錢沖之等賀金主生辰丁酉罷興元都統司
營田官兵募民耕佃辛丑復同安蘄春監丙午禁兩淮
銅錢復行鐵錢丙辰金遣烏延察等來賀明年正旦是
歲階福建興化軍水通泰楚州高郵軍田鼠傷禾三佛
齊國入貢
六年春正月戊辰振淮東饑民庚午復置内侍省合同
憑由司壬申蠲夔州路上供金銀丁丑雨雹辛已復置
光州中渡榷場二月已丑朔幸佑聖觀召史浩曾覿賜
酒壬辰錢良臣以失舉贓吏奪三官丙申詔前宰執侍
從有已見利便聽不時以聞辛丑立武臣關升蔭補法
丙午詔逃軍犯強盗者毋擬貸癸丑命州縣毋撓義役
乙夘詔自今歸正官親赴部授官以革冐濫丁已裁特
奏名試法三月庚申幸聚景園丙寅錄趙鼎岳飛子孫
賜以京秩已已郴州賊陳峒等破連道州桂陽軍諸縣
命湖南帥臣討捕之置廣西義倉辛未再振淮東饑民
壬申雨雹丁丑詔戒勵諸道轉運使庚辰幸玉津園夏
五月壬戌裁宗室換官法庚午蠲四川鹽課十萬緡乙
亥郴宼平癸未給㐮陽歸正忠義人田六月甲午建豐
儲倉丙申詔特奏名毋授知縣縣令戊戌蠲郴州運糧
丁夫今年役錢之半辛亥廣西妖賊李接破鬱林州守
臣李端卿棄城遁遂圍化州命經略司討捕之端卿除
名勒停梅州編管秋七月癸亥籍郴州降宼隷荆鄂軍
戊辰班隆興以來寬恤詔令于諸路趙雄等上會要乙
亥詔諸軍五口以上增給緡錢癸未太白晝見經天八
月庚寅罷諸路監司帥守便宜行事壬寅以知楚州翟
畋過淮生事奪五官筠州居住九月辛未合祭天地于
明堂大赦癸未詔福建二廣賣鹽毋擅增舊額冬十月
乙酉朔蠲連州被宼民租税辛夘遣陳峴等使金賀正
旦丙申詔太學兩優釋褐與殿試第二人恩例庚子四
川行當三大錢再蠲四川鹽課十七萬餘緡辛丑除紹
興府民逋賦五萬餘緡乙已金遣蒲察鼎壽等來賀會
慶節戊申廣西妖賊平十一月乙夘朔帝著論數百言
深原用人之弊因及誅賞之法命宰執示從臣于都堂
辛酉裁宗子試法戊寅罷金州管内安撫司壬午詔宗
室有出身人得考試及注教授官癸未遣傅淇等賀金
主生辰十二月丙戌班重修淳熙勅令格式丙申修百
司省記法已亥詔自今鞫贓吏後雖原貸者毋以失入
坐獄官庚戌金遣耶律慥等來賀明年正旦辛亥蠲臨
安府征税一年是歲温台州水和州旱
七年春正月甲子減廣西諸州歲賣鹽數乙丑劉焞以
平李接功擢集英殿脩撰將佐幕屬吏士進官減磨勘
年有差已夘詔京西州軍並用鐵錢及會子民戶銅錢
以鐵錢或會子償之滿二月不輸官許告賞庚辰蠲淮
東民貸常平錢米二月癸未朔初置廣南煙瘴諸州醫
官丙戌復置皇太子宫小學教授辛夘魏王愷薨乙未
詔撥廣西兵校五百人隷提刑司戊戌罷瓜洲孳生馬
監已亥出湖南樁積米十萬石振糶永邵郴三州甲辰
命利州路守貳縣令兼領營田乙已限改官員歲毋過
八十人封子棟為宜州觀察使安定郡王三月壬戌詔
舉賢良方正能直言極諫者庚午迎太上皇太上皇后
宴翠寒堂乙亥減内外官薦舉員丁丑再蠲臨安府民
身丁錢三年詔諸州招補軍籍之闕自今歲以為常夏
四月甲申幸聚景園丙戌趙雄等上仁宗哲宗玉牒戊
子除明州積欠諸司錢十五萬緡辛夘再免沿邊歸正
人請占官田賦役三年甲辰黎州五部落犯盤佗砦兵
馬都監高晃以綿潼大軍三千人與戰敗走蠻人深入
大掠而去已酉命廕補武舉宗室小使臣行三年喪五
月戊辰以吏部尚書周必大參知政事刑部尚書謝廓
然簽書樞密院事袁州分宜縣大水捐其税戊寅詔舒
蘄二州鑄錢歲以四十五萬貫為額已夘申飭書坊擅
刻書籍之禁庚辰詔特奏名年六十人毋注縣尉六月
丙戌以特進觀文殿大學士判建康府陳俊卿為少保
壬辰五部落再犯黎州制置司鈐轄成光延戰敗官軍
死者甚衆提點刑獄權州事折知常棄城遁甲午制置
司益兵遣都大提舉茶馬吳總往平之壬寅詔試刑法
官增試經義秋七月癸丑詔二廣帥臣監司察所部守
臣臧否以聞丁夘以旱決繫囚分命羣臣禱雨于山川
壬申移廣西提刑司于鬱林州八月癸未禁黎州官吏
市蕃商物甲申以禱雨未應諭輔臣欲令職事官以上
各實封言事是夕雨丁酉置湖南飛虎軍戊戌雨甲辰
五部落犯黎州塞興州左軍統領王去惡拒却之折知
常重賂蠻使之納欵九月癸亥詔自今常朝毋稱丞相
名甲子命樞密使亦如之乙丑詔宰執使相給使減年
恩數身後三年者毋收使丙寅詔知縣成資始聽監司
薦舉壬申禁諸路遏糴癸酉名省記法為淳熙重修百
司法冬十月丙戌詔限田太寬民役煩重其令臺諫給
舍同戶部長貳詳議以聞戊子遣葉宏等使金賀正旦
乙未黎州五部落進馬乞降詔却獻馬許其互市庚子
金遣李佾等來賀會慶節十一月癸丑詔邊吏存恤江
西過淮饑民丁已禁淮南諸司州郡抑配民酒辛酉蠲
兩淮州軍二税一年癸亥黎州戍軍伍進等作亂折知
常遁去王去惡誘進等誅之壬申南康軍旱詔出檢放
所餘苗米萬石充軍糧癸酉遣蓋經等賀金主生辰十
二月庚寅趙雄等上神宗哲宗徽宗欽宗四朝國史志
壬辰以四川制置使胡元質不備蕃部致其猖獗奪兩
官罷之丙申嗣濮王士輵薨戊戌以新除成都府路提
點刑獄禄東之權四川制置司應庫錢貼進禁潭道等
州官賣鹽甲辰立宗室命繼法夏四月癸丑修湖南諸
州城丙辰以臨安疫分命醫官診視軍民庚申復以強
盗配隸諸軍重役丁夘安定郡王子棟薨癸酉立郴州
宜章桂陽軍臨武縣學以教養峒民子弟五月戊寅詔
監司守令勸課農桑以奉行勤怠為賞罰壬午詔諸路
轉運司趣民間補葺經界簿籍辛夘以久雨減京畿及
兩浙囚罪一等釋杖以下貸貧民稻種錢壬寅以史浩
為少師六月已酉詔放殿前司平江府牧馬草場二萬
畝聽民漁採戊午除淳熙七年諸路旱傷檢放米一百
三十七萬石錢二千六萬緡辛酉罷諸路坊場監官聽
民承買戊辰史浩薦薛叔似楊簡陸九淵陳謙葉適袁
燮越善譽等十六人詔並赴都堂審察七月癸未復以
許浦水軍隷殿前司永陽郡王居廣薨追封永王辛未
賞監司守臣修舉荒政者十六人以不雨決繫囚壬辰
紹興大水出秀婺州平江府米振糶丁酉嚴州水詔被
災之家蠲其和買三等以上戶減半辛丑錄范質後八
月丙午以旱罷招軍庚戌趙雄罷壬子詔紹興府諸縣
夏税和市折帛身丁錢絹之類不以名色截日並令住
催癸丑以王淮為右丞相兼樞密使措置營砦檢視沿
江守備戊寅詔展巡幸之期辛次膺罷已夘李顯忠責
授清遠軍節度副使筠州安置辛已命浙西副都總管
李寳兼御營統制官措置浙西海道甲申右諫議大夫
王大寳入對論移蹕以敷文閣學士虞允文為兵部尚
書兼湖北京西宣諭使戊子放宫人三十人以蕭琦為
檢校少保河北招撫使秋七月庚寅朔以虞允文為湖
北京西制置使癸已以湯思退為尚書右僕射同中書
門下平章事兼樞密使李顯忠再責授果州團練副使
潭州安置乙未詔宿州棄軍將佐奪官貶竄有差丙申
太白晝見經天罷江淮宣撫司便宜行事乙已以旱蝗
星變詔侍從臺諫兩省官條上時政闕失丁未詔徵李
顯忠侵欺官錢金銀免籍其家乙夘裁減省部寺監官
吏戊午給還岳飛田宅八月丙寅張浚復都督江淮軍
馬庚午以劉寳兼淮東招撫使丙子以飛蝗風水為災
避殿減膳罷借諸路職田之令戊寅金紇石烈志寧又
以書求海泗唐鄧四州地及歲幣癸未復以龍大淵知
閤門事曾覿同知閤門事丙戌遣淮西安撫司幹辦公
事盧仲賢等齎書至金帥府戒勿許四州差減歲幣仍
命諸將毋遣兵人出境九月已酉地震甲寅以謝廓然
同知樞密院事丙辰更後殿幄次為延和殿已未以觀
文殿大學士新四川制置使趙雄知瀘州戊辰言者請
自今歉歲蠲減經費有虧令戸部據實以聞毋得督趣
已蠲閣之數從之罷諸路補葺經界簿籍九月庚辰命
諸路提舉司貸民麥種辛已錢良臣罷庚寅以謝廓然
兼權參知政事冬十月已酉遣施師點等使金賀正旦
辛酉錄黎州戰殁將士四百三人甲子金遣完顔實等
來賀會慶節詔災傷州縣諭民振糶十一月甲戌以旱
傷罷喜雪宴戊寅蠲富陽新城錢塘夏税庚寅前池州
守趙粹中誤斬遞卒汪青落職仍詔給青家衣糧十五
年辛夘詔兩省侍從臺諫各舉所知浚行在至鎮江府
運河丁酉遣燕世良賀金主生辰已亥振臨安府及嚴
州饑民庚子再詔臨安府為粥食饑民辛丑以淳熙元
年減半推賞法募民振糶十二月癸夘朔以徽饒二州
民流者衆罷守臣官出南庫錢三十萬緡付新浙東提
舉常平朱熹振糶丁未禁諸州營造戊申謚劉安世曰
忠定辛亥蠲諸路旱傷州軍明年身丁錢物甲寅雨雹
以度僧牒募閩廣民入米丙辰詔縣令有能舉荒政者
監司郡守以名聞甲子下朱熹社倉法于諸路戊辰金
遣魏貞吉等來賀明年正旦以争執進書儀帝還内遣
王抃往諭旨已已貞吉奉書入見是月廣東安撫鞏湘
誘潮賊沈師出降誅之是歲江浙兩淮京西湖北潼川
夔州等路水旱相繼發廩蠲租遣使按視民有流入江
北者命所在振業之
九年春正月甲戌詔四孟朝獻分用三日如在京故事
丁丑命兩淮戍兵歲一更癸未罷樞密都承旨王抃為
在外宫觀因罷諸軍承受復密院文書關錄兩省舊法
以文臣為都承旨戊子糴廣南米赴行在庚寅詔江浙
兩淮旱傷州縣貸民稻種計度不足者貸以樁積錢二
月庚戌遣使訪問二廣鹽法利害戊辰四川制置司言
獲叙州賊大波浪三月辛未朔幸佑聖觀詔振濟忠萬
恭涪四州癸未振濟鎮江壬辰遣使按視淮南江浙振
濟甲午罷諸路寄招軍兵三年就揀軍子弟補其闕夏
四月甲辰詔自今盗發所在親臨帥守監司論罰平定
有勞者議賞乙夘詔諸路提刑文武臣通置一員癸亥
帝覽陸贄奏議諭講讀官曰今日之政恐有如德宗之
弊者卿等條陳來上無有所隐五月癸酉以孫柄為右
千牛衞大將軍丙子詔輔臣擇監司郡守必先才行六
月壬寅詔侍從臺諫各舉操脩端亮風力彊明可充監
司者一二人甲寅蠲犒賞庫酒課二十二萬餘緡汀漳
二州民為沈師蹂踐者除其賦丁已給臨安府貧民棺
瘞錢戊午謝廓然薨庚申太白晝見臨安府蝗詔守臣
亟加焚瘞甲子太白晝見經天秋七月甲戌以江西常
平義倉及樁管米四十萬石付諸司預備振糶辛已出
南庫錢三十萬緡付浙東提舉朱熹以備振糶壬辰以
資政殿學士李彦穎參知政事詔發所儲和糴米百四
十萬石補淳熙八年振濟之數于沿江屯駐諸州樁管
八月已亥朔詔紹興民戶去歲已納夏税應減者三十
萬緡理為今年之數庚子減皇后内命婦蔭補數立文
武臣遇郊奏薦員限致仕遺表恩澤視舊法損三之一
淮東浙西蝗壬子定諸州官捕蝗之罰乙夘復賞修舉
荒政監司守臣九月已已朔罷諸路科買軍器物料三
年庚午以王淮為左丞相梁克家為右丞相丙子以子
彤為容州觀察使封安定郡王辛已大享明堂大赦乙
酉以錢引十萬緡賜瀘州備振糶辛夘封伯圭為滎陽
郡王以旱減恭合渠昌州今年酒課癸已太白晝見乙
未禁蕃舶販易金銀著為令十月戊戌朔遣王藺等使
金賀正旦丙午罷軍器所招軍辛亥塞四川沿邊支徑
戊午金遣完顔宗回等來賀會慶節甲子蠲諸路旱傷
州軍淳熙七年八年逋賦出縣官緡錢以償戶部十一
月戊辰朔禁臣庶之家婦飾僭擬庚午振夔路饑乙酉
進奏院火丙戌遣賈選等賀金主生辰戊子大風十二
月已亥更二廣官賣鹽法復行客鈔仍出緡錢四十萬
以備漕計之闕癸亥金遣孛术魯正等來賀明年正旦
十年春正月丁丑以給事中施師點簽書樞密院事命
州縣掘蝗甲申李彦穎罷乙酉命二廣提舉鹽事宫互
措置鹽事丙戌以施師點兼權參知政事丁亥詔終身
任宫觀人毋得奏子已丑詔罷廣南官鬻鹽法壬辰罷
江東浙西寄招鎮江諸軍三年二月癸夘提舉德壽宫
陳源有罪竄建寧府尋移郴州仍籍其家貲進納德壽
宫三月戊辰李燾上續資治通鑑長編六百八十七卷
辛未有司請造第七界會子辛已免四川和糴三年癸
未幸玉津園戊子詔四川類試自今十六人取一人已
丑除詐稱災傷籍産法癸已復銓試舊法罷試雜文夏
四月丙申再蠲臨安府民丁身錢三年已亥命湖南廣
西堙塞溪洞徑路五月丙寅增皇太子宫小學教授一
員甲戌以潭州飛虎軍隷江陵都統司戊寅幸聚景園
辛夘詔疏㐮陽水渠以渠傍地為屯田尋詔民間侵耕
者就給之廢舒州宿松監六月戊戌監察御史陳賈請
禁偽學乙已罷昭州歲貢金已未詔諸路監司帥臣歲
舉廉吏庚申嚴贓吏禁秋七月乙丑以不雨決繫囚丙
寅幸明慶寺禱雨甲戌以夏秋旱暵避殿減膳令侍從
臺諫兩省卿監郎官館職各陳朝政闕失分命羣臣禱
雨于天地宗廟社稷山川左丞相王淮等以旱乞罷不
許丁丑詔除災傷州縣淳熙八年欠税甲申雨已丑御
殿復膳八月戊申以施師點參知政事兼同知樞密院
事御史中丞黃洽參知政事庚戌以史浩為太保魏國
公致仕庚申以左藏南庫隷戶部九月乙丑長溪寧德
縣大水丙寅嚴盗販解鹽法丁丑幸佑聖觀壬午蠲諸
州逋負内藏庫錢六十萬緡乙酉遣余端禮等使金賀
正旦丁亥禁内郡行鐵錢冬十月乙未詔兩浙義役從
民便壬子金遣完顔方等來賀會慶節十一月壬戌朔
日有食之乙丑降會子收兩淮銅錢甲戌幸龍山大閱
遂幸玉津園閠月壬寅詔却安南獻象丁已遣陳居仁
等賀金主生辰十二月丙子朝德壽宫行太上皇后慶
壽禮推恩如太上皇故事丁亥金遣完顔婆盧火等來
賀明年正旦是歲福漳台信吉州水京西金澧州南平
荆門興國廣德軍江陵建康鎮江紹興寧國府旱
十一年春正月辛夘朔雨土辛丑安化蠻蒙光漸等犯
宜州思立砦廣西兵馬鈐轄沙世堅出兵討之獲光漸
丙午詔江東西路諸監司義役差役從民便甲寅雨土
二月甲申詔兩淮京西湖北萬弩手今在家閱習每州
許歲上材武者一二人試授以官如四川義士之制三
月辛夘詔刑部御史臺每季以仲月錄囚徒癸已命利
路三都統吳挺郭鈞彭杲密陳出師進取利害以備金
人復金州管内安撫司甲午以上津潮陽旱蠲其税辛
丑罷秀州御馬院莊歸其侵地于民丁未禁淮民招温
處州戶口除職田官田八年逋租庚戌詔御試策有及
軍民利害者考官裒類以聞辛亥史浩入謝賜宴于内
殿夏四月甲子以興元義勝軍移戍㐮陽戊辰賜禮部
進士衞涇以下三百九十四人及第出身癸未重頒紹
興申明刑統五月戊子朔蠲崇德等十六縣小民淳熙
十年欠税十四萬緡癸夘命刑部大理寺議減刺配法
甲寅出緡錢三十萬犒給四川久戍將士乙夘太白晝
見六月戊午朔詔諸道總領舉偏禆可將帥者庚申以
周必大為樞密使壬戌詔在内尚書侍郎兩省諫議大
夫以上御史中丞學士待制在外守臣監司不限科舉
年分各舉賢良方正能直言極諫一人已夘詔諸州歲
買稻種備農民之闕秋七月癸夘蠲減浙東敗闕坊場
酒課癸丑以浙西江東水禁諸州遏糴甲寅築黎州要
衝城八月庚申遣章森使金賀正旦九月丁亥詔諸路
添差官自今毋創置乙已詔殿前軍子弟許權收刺一
次甲寅再減四川酒課六十八萬餘緡冬十月甲子初
命舉改官人犯贓者舉主降二官乙丑遣王信等賀金
主生辰庚午禁諸州增收税錢丙子金遣張大節等來
賀會慶節盱眙軍言得金人牒以上京地寒來歲正旦
生辰人使權止一年壬午詔諸以忠義立廟者兩淮漕
臣繕治之十一月壬寅禁福建民私有兵器癸夘助廣
西諸州歲計十萬緡甲寅令峽州歲時存問處士郭雍
十二月丁已修湖南府城已夘詔戒監司州縣毋得於
常賦外追取於民是歲江東浙西諸州水福建廣東吉
贛州建昌軍興元府金洋西和州旱
十二年春正月已丑禁交阯鹽入省地壬辰四川制置
使留正遣人誘青羌奴兒結殺之戊戌日中有黑子戊
申賜任伯雨謚曰忠敏庚戌日中復有黑子二月辛酉
雨雹乙亥罷諸軍額外制領將佐庚辰置黎州防邊義
勇三月乙酉進孫擴為安慶軍節度使封平陽郡王辛
夘禁習渤海樂辛亥命侍從臺諫兩省總領管軍官各
舉堪都副統制者一二人癸丑除税場高等累賞法夏
四月甲子幸聚景園戊辰頒淳熙寬恤詔令丙子諜言
故遼大石林牙假道夏人以伐金密詔吳挺與留正議
之已夘幸玉津園五月庚寅地震辛夘福州地震詔帥
臣趙汝愚察守令擇兵官防盗賊六月乙夘立淮東彊
勇軍效用效士法壬戌除諸軍逋欠營運錢丁丑詔浙
東帥臣監司不以時上諸州臧否奪一官戊寅太白晝
見秋七月丁酉太白晝見經天壬寅詔二廣試攝官如
銓試例取其半甲辰以淮西屯田鹵莽總領軍帥漕臣
守臣奪官有差八月癸亥詔太上皇壽八十令有司議
慶壽禮乙丑詔戶部給舍臺諫詳議官民戸役法以聞
九月甲申復二廣監司以下到罷酬賞法丙戌詔恤潮
州台州被水之家庚寅遣王信等使金賀正旦丁丑詔
諸路總領軍帥漕臣守臣歲上屯田所收之數冬十月
辛亥加上太上皇尊號曰光堯壽聖憲天體道性仁誠
德經武緯文紹業興統明謨盛烈太上皇帝太上皇后
曰聖壽齊明廣慈備德太上皇后甲寅蠲施黔州經制
無額錢命侍從各舉宗室二三人癸亥詔諸路臧否以
三月終四川二廣以五月終來上十一月丁亥鄂州大
火戊子雷壬辰遣章森等賀金主生辰辛丑合祀天地
于圜丘大赦十二月庚戌朔帥羣臣奉上太上皇太上
皇后冊寳于德壽宫推恩如紹興三十三年故事甲子
以知福州趙汝愚為四川制置使丙子金遣僕射守忠
等來賀明年正旦
十三年春正月庚辰朔率羣臣詣德壽宫行慶壽禮大
赦文武臣僚並理三年磨勘免貧民丁身錢之半為一
百一十餘萬緡内外諸軍犒賜共一百六十萬緡癸已
以史浩罷太傅陳俊卿為少師嗣濮王士歆為少保庚
子以昭慶軍節度使士峴為開府儀同三司二月甲寅
詔強盗兩次以上雖為從論死庚申詔舉歸正添差任
滿人才藝堪從軍者三月丁酉詔職事官改官許在歲
額八十員之外合提舉廣南東西鹽事司為一甲辰幸
玉津園夏四月辛亥詔吳挺結約夏人戊辰再蠲四川
和糴軍糧三年辛未幸聚景園五月癸未日中有黑子
甲申詔非泛補官及七色補官人非曾任在朝侍從者
品秩雖高毋得免役丙申賜沖晦處士郭雍號曰頤正
先生仍遣官就問雍所欲言備錄來上秋七月壬辰詔
内外諸軍主帥各舉堪統制者二三人壬寅謚胡銓曰
忠簡閠月丙午朔雨雹戊申以敷文閣學士留正簽書
樞密院事已酉施師點乞免兼同知樞密院事許之已
未五星皆伏八月乙亥朔日月五星聚于軫丙子以故
相曾懷鬻奏補恩追落觀文殿大學士壬午新築江陵
城成九月乙已詔偽造會子凡經行用並處死是月遣
李獻等使金賀正旦冬十月甲戌朔福州火甲午金遣
完顔老等來賀會慶節十一月戊午詔四川制置司通
知馬政量收水渠民包占荒田租庚申遣張叔椿等賀
金主生辰甲子王淮等上仁宗英宗玉牒神宗哲宗徽
宗欽宗四朝國史列傳皇帝會要丙寅梁克家罷為觀
文殿大學士醴泉觀使兼侍讀辛未裁定百司吏額十
二月丙子思州田氏獻納所買黔州民省地詔償其直
辛已減汀州鹽價歲萬緡甲午陳俊卿薨乙未振臨安
府城内外貧乏老疾之民戊戌大理寺獄空已亥金遣
耶律子元等來賀明年正旦辛丑再賜軍士雪寒錢是
歲利州路饑江西諸州旱
十四年春正月癸亥出四川樁積米貸濟金洋州及關
外四州饑民二月丁亥以周必大為右丞相戊子以施
師點知樞密院事三月甲子幸玉津園夏四月已夘置
籍考諸路上供殿最以為賞罰戊子賜禮部進士王容
以下四百三十五人及第出身五月乙已成都火已酉
遣官措置汀州經界六月戊寅以久旱頒畫龍祈雨法
甲申幸太一宫明慶寺禱雨丁亥梁克家薨庚寅臨安
府火辛夘太白晝見癸已王淮等以旱求罷不許詔衡
州葺炎帝陵廟已亥減兩浙路囚罪一等釋杖以下秋
七月辛丑罷戶部上供殿最丙午詔羣臣陳時政闕失
及當今急務丁未以旱罷汀州經界已酉詔監司條上
州縣弊事民間疾苦辛亥避殿減膳徹樂癸丑命檢正
都司看詳羣臣封事有可行者以聞詔省部漕臣催理
已蠲逋欠者令臺諫覺察權減秀州經總制糴本錢半
年丙辰命臨安府捕蝗募民輸米振濟除紹興新科下
戶今年和市布帛二萬八千匹辛酉江西湖南饑給度
僧牒鬻以糴米備振糶戊辰雨命給舍看詳監司所條
弊事八月辛未賜度牒一百道米四萬五千石備振紹
興府饑甲戌御殿復膳癸未以留正參知政事兼同知
樞密院事丙戌復夔路酬賞法九月癸夘太上皇不豫
乙已詣德壽宫問疾丙午遣萬鍾等使金賀正旦巳未
詣德壽宫問疾乙丑罷增收水渠民田租丙寅除官軍
私負冬十月辛未以太上皇不豫赦壬申詣德壽宫問
疾癸酉分遣羣臣禱于天地宗廟社稷甲戌以太上皇
未御常膳自來日不視朝宰執奏事内殿乙亥詣德壽
宫侍疾太上皇崩于德壽殿遺誥太上皇后改稱皇太
后奉皇太后旨以奉國軍承宣使甘昇主管太上皇喪
事丙子以韋璞等為金告哀使戊寅以滎陽郡王伯圭
為攢宫總護使翰林學士洪邁言大行皇帝廟號當稱
祖詔有司集議以聞已夘詔尊皇太后辛已詔曰大行
太上皇帝奄棄至養朕當衰服三年羣臣自遵易月之
令可令有司討論儀制以聞甲申用禮官顔師魯等言
大行太上皇帝上繼徽宗正統廟號稱宗乙酉百官五
上表請帝還内聽政丙戌詔俟過小祥勉從所請戊子
帝衰絰御素輦還内以顔師魯等充金國遺留國信使
已丑金遣田彦臯等來賀會慶節詔免入見却其書幣
甲午詣德壽宫自是七日皆如之十一月戊戌朔詣德
壽宫自是朔望皆如之已亥大行太上皇帝大祥自是
帝以白布巾袍御延和殿詣德壽宫衰絰而杖如初詔
皇太子惇參決庶務庚子皇太子三辭參決庶務不許
辛丑詣德壽宫禫祭百官釋服甲辰羣臣三上表請御
殿聽政詔俟過祔廟戊申遣胡晉臣等賀金主生辰辛
亥冬至詣德壽宫甲寅西南方有赤氣随日入乙夘雷
戊午詔皇太子參決庶務于議事堂在内寺監在外守
臣以下與宰執同除授訖乃奏已未詔三日一朝德壽
宫十二月庚午大理寺獄空壬午東北方有赤氣随日
出癸已金遣完顔崇安等來賀明年正旦見于垂拱殿
之東楹素幄詔禮物毋入殿付之有司是歲兩浙江西
淮西福建旱振之
十五年春正月丁酉朔詣德壽宫几筵行禮戊戌皇太
子初決庶務于議事堂辛丑復置左右補闕拾遺乙已
詔免諸州軍會慶節進奉二年詔自今御内殿令皇太
子侍立庚申施師點罷甲子以黃洽知樞密院事吏部
尚書蕭燧參知政事二月丁亥金遣滿察克忠等來弔
祭行禮于德壽殿次見帝于東楹之素幄癸已遣京鏜
等使金報謝三月庚子王淮等上大行太上皇謚曰聖
神武文憲孝皇帝廟號高宗乙已上高宗謚冊寳于德
壽殿又上懿節皇后改謚憲節冊寳于别廟本室丁未
右丞相周必大攝太傅持節導梓宫癸丑用洪邁議以
吕頤浩趙鼎韓世忠張俊配饗高宗廟庭吏部侍郎章
森乞用張浚岳飛祕書少監楊萬里乞用浚皆不報丙
寅權攢高宗于永思陵夏四月壬申帝親行奉迎虞主
之禮自是七虞八虞九虞卒哭奉辭皆如之乙亥詔洪
邁楊萬里並予郡甲申用禮官尤袤請詔羣臣再集議
配享臣僚丙戌祔高宗神主于太廟詔曰朕比下令欲
衰絰三年羣臣屢請御殿易服故以布素視事内殿雖
詔俟過祔廟勉從所請然稽諸典禮心實未安行之終
制乃為近古宜體至意勿復有請已丑詔減臨安紹興
府囚罪一等釋杖以下民緣攢宫役者蠲其賦庚寅用
御史冷世光言罷再議配享皇太后有旨車駕一月四
詣德壽宫如舊禮五月已亥王淮罷乙已帝既用薛叔
似言罷王淮詔諭叔似等曰卿等官以拾遺補闕為名
不任紏劾今所奏乃類弹擊甚非設官命名之意宜思
自警丁已詔修高宗實錄已未祈門縣大水壬戌始御
後殿詔歲出錢五萬六千餘緡減廣東十二州折納米
價錢六月丁夘雨雹戊辰罷勅令所已已以伯圭為少
傅帶御器械夏執中為奉國軍節度使癸酉以新江西
提點刑獄朱熹為兵部郎官熹以疾未就職侍郎林栗
劾熹慢命熹乞奉祠太常博士葉適論栗襲王淮鄭丙
陳賈之說為道學之目妄廢正人詔熹仍赴江西熹力
辭不赴庚寅熒惑犯太微秋七月戊戌上高宗廟樂曰
大勲舞曰大德已未出兵部侍郎林栗壬戌恩平郡王
璩薨追封信王八月甲子朔日有食之九月庚子夜南
方有赤黃氣覆大内辛丑大饗明堂以太祖太宗配大
赦癸夘更試補醫官法已酉遣鄭僑等使金賀正旦甲
寅上皇太后宫名慈福冬十月癸未金遣王克温等來
賀會慶節見于垂拱殿東楹甲申會慶節詔北使百官
詣東上閤門拜表起居免入賀已丑再罷諸州科買軍
器物料三年十一月庚子建煥章閣藏高宗御集遣何
澹賀金主生辰甲辰詔百官輪對毋過三奏十二月丙
寅追復龔茂良資政殿學士壬午命朱熹主管西太一
宫兼崇政殿說書辭不至戊子金遣田彦臯等來賀明
年正旦是歲江西湖北兩淮建寧府徽州水
十六年春正月癸已金主雍殂孫璟立甲午封孫柄為
嘉國公丙申黃洽罷已亥以周必大為左丞相留正為
右丞相蕭燧兼權知樞密院事禮部尚書王藺參知政
事刑部尚書葛邲同知樞密院事乙已蕭燧罷丙午皇
太后移御慈福宫戊申以昭慶軍承宣使郭師禹為保
大軍節度使辛亥罷淮西屯田是日帝始諭二府以旬
日當内禅命周必大留身呈詔草丙辰罷拘催錢物所
復二廣官般官賣鹽法已未更德壽宫為重華宫謚李
綱曰忠定二月辛酉朔日有食之壬戌下詔傳位皇太
子是日皇太子即皇帝位帝素服駕之重華宫辛未上
尊號曰至尊壽皇聖帝皇后曰壽成皇后紹熙五年五
月壬戌壽皇聖帝不豫六月戊戌崩于重華殿年六十
有八十月丙辰謚曰哲文神武成孝皇帝廟號孝宗十
一月乙夘權攢于永阜陵十二月甲戌祔于太廟慶元
三年十一月辛丑加謚紹統同道冠德昭功哲文神武
明聖成孝皇帝
贊曰高宗以公天下之心擇太祖之後而立之乃得孝
宗之賢聰明英毅卓然為南渡諸帝之稱首可謂難矣
哉即位之初銳志恢復符離邂逅失利重違高宗之命
不輕出師又值金世宗之立金國平治無釁可乘然易
表稱書改臣稱姪減去歲幣以定鄰好金人易宋之心
至是亦寖異於前日矣故世宗每戒羣臣積錢穀謹邊
備必曰吾恐宋人之和終不可恃盖亦忌帝之將有為
也天厭南北之兵欲休民生故帝用兵之意弗遂而終
焉然自古人君起自外藩入繼大統而能盡宫庭之孝
未有若帝其間父子怡愉同享高壽亦無有及之者終
喪三年又能却羣臣之請而力行之宋之廟號若仁宗
之為仁孝宗之為孝其無愧焉其無愧焉
宋史卷三十五
