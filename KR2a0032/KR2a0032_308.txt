宋史卷三百八
元中書右丞相總裁托克托等修
列傳第六十七
上官正盧斌周審玉裴濟
李繼宣張旦張煦張佶
上官正字常清開封人少舉三傳後為鄜州攝官雍熙
中召授殿前承旨屢遣鞫獄遷供奉官閤門祗候天雄
監軍淳化中轉作坊副使劒門都監李順之亂分其黨
趨劒門時疲兵數百人正奮勵士氣以禦之會成都監
軍宿翰領兵投劒門與正兵合因迎擊大破賊數千衆
斬馘殆盡奏至太宗嘉之詔書奬飭並賜襲衣金帶超
正為六宅使劒州刺史充劒門部署翰自供奉官擢崇
儀使領昭州刺史數月正被疾請尋醫至闕疾愈入對
上勞問久之復遣還任所賜以金丹良藥衣帶白金千
兩馬三匹授以方略令招撫殘孽慰勉遣之初川賊甚
盛朝議深以棧路為憂正以孤軍力戰挫賊鋒自是閣
道無壅王師得以長驅而入賊衆三百餘敗歸成都順
怒其驚衆盡斬之然自此沮氣矣後賊既誅餘寇匿山
谷恃險結集剽劫為患王繼恩百計召誘不至正諭以
朝廷恩信皆相率出降未幾加峰州團練使與雷有終
並為西川招安使代王繼恩正木彊好凌人自謂平賊
有勞受人主知無所顧忌數面攻兩川官吏之短而暴
揚之衆積怨怒多上章訴其不法者太宗謂近臣曰人
臣可任用者朕常欲保全正婞直而失於謙和每謗書
至朕雖力與明辨然衆怒難犯恐其不能自全乃賜手
札戒諭曰言者君子之樞機樞機之發榮辱之主不可
不慎也夫遇事輒發悔不可及儻自恃無瑕而好面攻
人之短豈謂喜怒不形於色耶當以和輯遠民為念斯
盡善矣正上表謝真宗即位改莊宅使是秋廣武叛卒
劉旴嘯聚數千軰逐都廵檢使韓景祐略漢蜀卭州懷
安永康軍正與鈐轄馬知節領兵趨新漢抵方井擊敗
之斬旴平其黨遷南作坊使賜錦袍金帶咸平初召還
擢拜東上閤門使勾當軍頭引見司俄權戶部使二年
出知滄州徙高陽關副都署真拜洺州團練使車駕北
巡以為行營先鋒鈐轄尋知青州未行會王均叛屬命
為峽路都鈐轄移知梓州又歴滄瀛鎮貝四州高陽關
部署以足疾求知磁州手詔慰勉會邢州地震民居不
安徙正典之移潞州景德中以河北新經兵革慎擇守
臣以正知貝州遷洺州防禦使復知滄州移同州再表
引年授左龍武軍大將軍平州防禦使分司西京尋以
本官致仕賜全俸仍以見緡給之四年卒年七十五子
璨至内殿崇班
盧斌開封人以筆札事晉邸太宗即位補殿直雍熙中
領兵屯霸州會大舉北伐令以五千騎随曹彬抵祁溝
時契丹據河王師乏水斌請以千弩斫砦契丹遁去遂
移軍夾河既克涿州令斌以萬人戍守會食盡大兵將
還斌因懇言涿州深在北境外無援兵内無資糧丁籍
殘失守之無利今若還師必須結陣而去以一陣之役
比於固守其利百矣復慮遼人乘便剽襲宜為之備彬
以為然遂令斌擁城中老幼並狼山南還易州彬之旋
也無復行伍果為契丹所乘諸將皆以失律被譴斌亦
下樞密院問狀太宗聞其嘗建議棄涿州遂釋不問以
為霸州破虜軍緣邊巡檢端拱中又為永興軍華州巡
檢時大賊侯和尚劉渥劫興平櫟陽殺捕賊官二人斌
率兵掩襲且追且闘薄南山渡渭水抵鳳翔復至耀州
擒斬並盡以勞改供奉官召還面加奬慰授閤門祗候
又賜白金緡錢衣帶尋為梓遂十二州都廵檢使太宗
諭之曰川陜人情易搖設有寇攘雖他境亦當襲逐仍
許便宜從事不須中覆淳化二年賊任誘等寇昌合州
斌率兵頓昌州南牛闘山偵知賊在龍水鎮值大雨斌
馳馬四十里騎從數十人遂斬誘等百餘級賊衆悉平
三年富順監蠻掠榮州斌晨夜倍道以赴得州兵千人
署随軍糧料以張其勢蠻乃遁追至地頭鎮東南八十
里樹柵招其酋甫羌一阿奴綱諭以朝旨歃血刻石為
盟而遣之俄而榮戎資州富順監賊十五隊鈔鄉邑斌
擒三百人部送闕下餘悉臨敵斬戮四年賊王盡復起
榮資斌擊滅之盡縳以獻遷内殿崇班是冬李順為亂
斌即率兵六百抵成都闘戰連月殺數萬人明年成都
不守斌還梓州集十州兵赴援知州張雍委以監護之
任會江水汎溢毁子城斌勸諭州民翌日畚鍤大集自
城西大濠中掘塹深丈決西河水注之以環城二月賊
渠相里貴衆二十一萬傅城下城中兵裁三千斌曰軍
法倍兵不戰然狂醜烏合非訓練之師以吾仗天子威
靈必可殱蕩即感厲士伍負土塞南北門為固守之計
又突出與賊戰擊刺三十餘合賊稍却俄復大設機石
連弩衝車雲梯四面鼓譟乘城矢石亂下斌與州將随
機設備長圍八十日會王繼恩令石知顒率兵來援斌
出東門迎勞王師賊不戰而潰斌乘勝追斬及納降二
萬餘五月賊數萬圍閬州斌領千兵赴之斬首五千圍
遂解又至蓬州老雅山賊衆三千為陣拒斌斌擊敗之
至城下賊復大集斬三千級蓬州平斌傳詔安撫蓬閬
渠逹四州擢授西京作坊使領誠州刺史斌在川陜六
年以孤軍禦寇累立戰功表求入奏太宗遣使諭之曰
俟妖孽盡殄當召汝既而賊黨集梓緜漢三州境上斌
往平之未幾代還太宗親加勞問拜東上閤門使檢校
左僕射加食邑三百戶賜白金千兩袍笏金帶上言葭
萌路出師討賊可直入利州若寇焚棧道劒門之險不
足固也請置砦栅從之尋命為銀夏兵馬鈐轄遣與李
繼隆等五路出師討李繼遷斌求對懇言曰羌夷之族
馬驕兵悍往來無定敗則走他境疾戰沙漠非天兵所
利不若堅保靈州於内地多積芻糧以師援送苟其至
也會兵首尾擊之庶幾無枉費而不失固圉之策矣時
業巳出師不從其議改授靈環路鈐轄領兵二萬為前
鋒令於烏白池與諸軍會斌謂李繼隆曰靈州抵烏白
池月餘方至若自環州橐駞路裁十日程即不俟詔而
往與諸將失期不見賊而還俄徙屯寧州以疾召歸勾
當軍頭引見司咸平初卒年五十子文質殿中丞
周審玉開封人父勲以親校事唐明宗累立戰功太平
興國中至隰州團練使周顯德初審玉蔭補殿直從世
宗平瓦橋關甚見親信太祖受禪為供奉官未幾加閤
門祗候累遷崇儀洛苑副使西京作坊使雍熙中契丹
犯塞潘美屯師定州審玉為監軍嘗與敵戰而先鋒劉
緒䧟賊審玉躍馬趣擊拔緒而還以勇敢聞淳化中知
貝州有驍捷卒戍州者三十七人同謀殺審玉劫庫兵
而叛推虞候趙咸雍為首審玉覺之與轉運使王嗣宗
率兵悉擒其黨斬十五級磔咸雍於市先是咸雍父鏻
晉天福中嘗誘契丹屠州城至是五十年而其子戮於
都市舊老猶記其事咸異之審玉以功領順州刺史至
道初徙并州鈐轄咸平初知鳳翔府有桑門乘傳而西
以市木為名威動府縣審玉曰此有所倚而為也因按
詰之盡得其姦狀杖其背械送闕下以目疾代還奉朝
請俄丁内艱既而謂親友曰僕齒髮遲暮而未能辭禄
仕者良以慰母心爾今可行其志矣乃拜章請老得千
牛衛大將軍致仕三年卒年七十四審玉晩年好讀神
農本草留意方術少長兵間習知攻守之法真宗嘗召
至便坐示以攻戰器方奏對疾作詔遣使就第賜白金
慰恤之子允廸為虞部員外郎
裴濟字仲溥絳州聞喜人唐相耀卿八世孫後徙家河
中濟少事晉邸同輩有忮悍者濟屢紏其過失被譖出
補太康鎮將未幾譖濟者坐法太宗知濟可任會即位
補殿直為天威軍兵馬監押及平太原征幽薊濟迎謁
陪扈令監軍易州契丹攻城不能下以勞遷西頭供奉
官太平興國末江表盜起命為巡檢遷崇儀副使召還
遷崇儀使監戍兵於威虜軍塗次鎮州夜有賊騎扣城
門大呼曰官軍至矣州將然之促守吏開關濟遽止之
曰此必妄也及旦果有敵兵遯去太宗嘉之遷西上閤
門使定州都監就加行營鈐轄尋知定州契丹三萬騎
來攻濟逆擊於徐河斬數千級獲牛馬鎧仗甚衆淳化
初與周瑩同判四方館未幾為鎮州行營鈐轄又與李
繼隆擊賊於唐河濟短兵䧟陣賊大敗走優詔褒美初
繼隆以濟性剛不悅之及是役撫濟恨相知之晩改四
方館使復知定州徙天雄軍鈐轄遷客省使復知定州
至道二年改内客省使知鎮州立春日出土牛以祭酌
奠始畢有卒挾牛去濟察其舉止知欲為變亟命擒之
果有竊發者數十人巳劫鄽間矣悉蒐捕腰斬之軍民
肅然濟在鎮定凡十五年威績甚著召還知天雄軍咸
平初李繼遷叛以濟領順州團練使知靈州兼都部署
至州二年謀緝八鎮興屯田之利民甚頼之其年清遠
軍䧟夏人大集斷饟道孤軍絕援濟刺指血染奏求救
甚急兵不至城䧟死之上聞嗟悼特贈鎮江軍節度三
子並優進秩濟在諸使中甚有聲望及没夏人皆惜之
景德中濟妻永泰郡君景氏卒特詔追封平陽郡夫人
諸子給奉終喪子德谷虞部郎中德基至如京使德豐
殿中丞濟兄麗澤弟麗正並進士及第麗澤至右補闕
麗正至金部員外郎麗正子德輿為殿中丞
李繼宣開封浚儀人乾德中補右班殿直令與御帶更
直裁十七歲命往陜州捕虎殺二十餘生致二虎一豹
以獻太平興國初掌南作坊使改供奉官出為邠寧慶
三州巡檢都監繼宣本名繼隆與明德皇后兄同姓名
至是太宗為改焉五年召還承受定州路奏事奉詔脩
長城口平塞威虜靜戎軍保州又領兵入敵境獲老幼
千餘牛畜數百又率兵扞契丹于乾寧泥姑海口契丹
寇靜戎軍從崔彦進過拒馬河接戰自午至申大敗之
又為貝州監軍雍熙三年曹彬北征繼宣從先鋒李繼
隆至方城力戰三日大軍繼至遂克固州進壁涿州東
又與敵闘乘勝攻北門克之日領輕騎渡涿河覘敵勢
又將五千騎援米信因率勁騎追至新城北大敗之斬
其酋賀恩相公繼宣亦中流矢大軍還雄州取芻糧遇
契丹新城疾戰至暮繼宣中十創劒及兜鍪明日復戰
繼隆為敵所邀繼宣以所部拔之且戰且行奪涿河數
日乃至涿州及棄州保岐溝關又戰拒馬上追奔至孤
山契丹乃引去留屯滿城俄還貝州召入以功超授崇
儀使代王繼恩為易州駐泊都監賜錢五十萬白金五
百兩又領騎兵五千戍北平押大陣東偏受田重進節
度屯長城口敵至大溝繼宣進滿城敵至定州奪唐河
橋重進召繼宣洎田紹斌赴援紹斌為敵所敗繼宣獨
按部轉闘入定州敵兵北去重進命將五千騎躡其後
抵拒馬河及敵據楊疃繼宣徑掩擊之遂焚廬舍而遁
雍熙四年為高陽關行營都監端拱初契丹騎至瀛鎮
繼宣率步騎萬人入敵境抵勝務焚聚落獲生口契丹
乃引還時易州候騎不至繼宣於易州平塞軍長城口
威虜靜戎順安軍至高陽為望櫓七所舉烽以候警急
二年為鎮定高陽關三路排陣都監押大陣西偏與李
繼隆部芻糧抵威虜還度徐河為敵追襲繼宣駐軍與
闘殺獲甚衆又領騎二千敗契丹於保州西射城追薄
西山有詔褒美淳化三年徙知保州又轉莊宅使築關
城浚外濠葺營舍千五百區造船一百艘入雞距泉以
運糧人咸便之數月徙定州行營都監戍深州改高陽
關行營都監課軍中勁弩為入陣之備五年領高州刺
史會契丹泛海劫千乘縣繼宣請於海口置砦以禦之
至道三年遷北作坊使俄召還加南作坊使出為鎮州
行營鈐轄契丹寇定州命主無地分馬敵至懷德橋繼
宣領兵三千掩襲之至則契丹巳壊橋繼宣横木而度
追奔五十餘里契丹焚鎮州中渡常山二橋繼宣領兵
趣之契丹保豐隆山砦繼宣伐木治常山橋契丹聞之
大懼拔砦遁走繼宣銳於追襲傅潛為部署繼宣詣潛
請行頗為所抑及召潛屬吏詔繼宣與高瓊同主軍事
逐敵越拒馬河復為鎮州鈐轄受詔按視緣邊城砦權
知威虜軍敵騎至城下屢出兵設伏斬獲甚衆俄還鎮
州咸平四年拜西上閤門使領康州刺史為前陣鈐轄
與秦翰楊延昭楊嗣分屯靜戎威虜敵至會師于威虜
延昭嗣輕騎先赴羊山繼宣與翰分左右隊各整所部
翰全軍亦往繼宣留壁赤虜止以二騎繼進至則延昭
嗣適為敵所乘繼宣即召赤虜之師與翰師合勢大戰
敵走上羊山繼宣逐之環山麓至其隂繼宣馬連中矢
斃凡三易騎進至牟山谷大克捷延昭嗣翰之師初頓
赤虜既而退保威虜繼宣以所部獨與敵角薄暮始至
威虜詔書稱奬特加檢校官及食邑明年徙定州鈐轄
扞契丹于唐河會緣邊都廵檢使楊延昭楊嗣禦敵師
敗詔繼宣與内殿崇班王汀代之望都之敗敵騎剽郡
縣繼宣壁徐河契丹數十隊薄威虜威虜魏能與戰走
之久而繼宣始至又寇靜戎汀請分兵自將襲契丹繼
宣拒之雖日出遊騎偵敵勢屢徙砦而未嘗出戰為能
汀所發召還令樞密院問狀降為如京副使景德初加
如京使鎮州鈐轄契丹乘秋來攻時桑贊病足鄭誠赴
定州繼宣獨主鎮州全師歴屯邢趙及與契丹和命為
高陽關鈐轄是冬復為西上閤門使領康州刺史三年
兼知瀛州繼宣罕識字上以河間郡事繁慮獄訟有枉
命高繼勲代之止為鈐轄大中祥符初徙鎮定兩路鈐
轄進秩東上閤門使召還改鄆州部署加四方館使以
疾授西京水南都巡檢使每夕罕巡警為留司所舉特
詔增巡檢一員專主夜巡六年疾甚求至京師尋醫卒
年六十四子守忠左侍禁閤門祗候
張旦趙州人勇敢善射以經學中第至國子博士淳化
中知陵州時李順搆亂連下城邑賊黨數萬攻陵州州
兵不滿三百舊不設城塹旦修完戰具置鹿角砦驅市
人進戰大敗之殺五千餘人獲器械萬計詔書襃之特
遷水部員外郎賜緋魚由是知名數月西川招安使上
官正言雅州密邇蠻蜑在於鎮撫須得其人伏見水部
員外郎張旦前守陵州以孤軍抗羣寇保全壁壘至今
劒外伏其威名望改授諸司使令知州事上以省郎之
重不欲換他職乃授刑部員外郎錫金紫乘傳之任寇
不敢犯真宗即位遷兵部員外郎改尚食使知德清軍
景德中契丹入寇䧟軍壁旦與其子利涉率衆奮擊並
戰没上聞之驚悼特贈左衛大將軍深州團練使利涉
崇儀副使錄其四子官時有上封事者言朝廷宜優加
恩典以勸忠臣詔以恤旦事告諭天下又虎翼都虞候
胡福戍軍城率兵力戰金創徧體猶奮劒轉闘矢無虛
發麾下巳盡獨挺刃殺數十人副指揮使尚祚能運大
撾所斬首拉脅者亦百餘人衆寡不敵遂與指揮使張
睿劉福都頭輔能等四人並死之真宗嘉歎其忠勇遣
使訪遺骸唯得福尸命其子厚葬之贈福洺州團練使
祚濱州刺史睿演州刺史劉福臨州刺史能等並贈諸
衛率府副率又邯鄲令李晦辭赴任值道梗留德清同
拒敵侍禁夏承皓部兵至大名界遇敵皆戰没贈晦辭
工部員外郎承皓崇儀使時又贈受事河朔而没者殿
直劉超供備庫使入内高班内品李知順為六宅副使
奉職胡度等三人為内殿崇班仍各錄其子及賜其家
金帛
張煦字輔暘開封人開寳末補府中牙職雍熙二年自
陳太宗尹京嘗事左右命為殿前承旨遷殿直歙州監
軍兇人黃行逹弟坐法抵死行逹誣州將故入其罪詔
宣州通判姚鉉與煦鞫之即日決遣還擢供奉官閤門
袛候占謝日又改内殿崇班鎮定邢趙山西土門路都
巡檢使契丹騎兵剽境上煦以所部斬首數十走之葛
霸周瑩李繼宣稱其幹舉有詔嘉奬代還拜供備庫副
使權知環州數月改岢嵐軍使又知保安軍咸平中王
均亂蜀以煦為綿漢劒門路都廵檢使又與雷有終進
攻成都煦主東砦焚其郛及樓堞均突圍而遁賊平以
功就遷正使徙益州都監與知州宋太初同提總本路
諸軍事有戰艦卒將謀擾動煦即日斬之夏人寇邊改
涇原儀渭都鈐轄又為邠寧環慶路鈐轄兼巡檢安撫
都監累躡寇入賊中掩殺甚衆有詔嘉奬會遣王超張
凝秦翰援靈武命煦為西路行營都監至鎮戎聞靈武
巳䧟復還本任與張凝入西夏境出白豹鎮至柔遠川
夏人七百餘邀戰煦與慶州監軍張綸擊殺甚衆清遠
故城有酋長請以甲騎三萬來降煦與凝曰此詐也亟
嚴兵以待之果然凝按部歸環州道為敵所邀煦聞之
領所部銳兵自慶州赴之一夕與凝會射殺其大將與
凝同還景德元年加領賀州刺史復為涇原儀渭鎮戎
軍鈐轄再知環州四年宜州戍卒陳進反命副曹利用
為廣東西路安撫使賊衆擁判官宜州盧均僭號南平
王圍象州煦以兵會利用斬之初與利用同署紙人持
百枚備給立功將士及破賊利用在前軍無所給煦在
後而所給過半真宗謂其太過賊平改如京使知懷州
東封歲權河陽鈐轄遷文思使知曹州會江淮災歉分
命大藩長吏綏撫以煦為江南西路安撫都監俄還濟
隂加北作坊使又徙滄州就轉宫苑使領康州刺史大
中祥符九年加領昭州團練使知鄜州未幾復知滄州
天禧三年拜西上閤門使徙并代鈐轄以老疾求近郡
得知磁州四年卒年七十三煦明術數善相宅時稱其
妙
張佶字仲雅本燕人後徙華州渭南初名志言後改焉
父昉殿中少監佶少有志節始用蔭補殿前承旨以習
儒業獻文求試換國子監丞遷著作佐郎監三白渠知
涇陽縣端拱初為太子右贊善大夫曹州民有被誣殺
人者詔往按之發擿姦伏冤人得雪尋通判忻州遷殿
中丞兼御河督運至道中通判陜州再部送芻糧赴靈
武就改國子博士咸平初擢為陜西轉運副使賜緋魚
至延安遇夏人入寇親督兵擊敗之三年徙西川轉運
副使時詔討王均以餽餉之勞遷虞部員外郎賊平分
川陜為四路以佶為利州路轉運使有薦其武幹者召
還授如京使涇原鈐轄兼知鎮戎軍徙麟府路鈐轄夏
人來寇佶率兵與戰親射殺酋帥俘獲甚衆餘黨遁去
詔書褒之賜錦袍金帶景德中徙益州鈐轄加宜州刺
史遷文思使佶御軍撫民甚有威惠蜀人久猶懷之大
中祥符四年車駕祀汾隂以為西京舊城巡檢鈐轄禮
成加授北作坊使充趙德明官告使又為鄜延鈐轄會
秦州李濬暴卒上語近臣曰天水邊要宜速得人馬知
節稱佶可任上然之遂改騏驥使就命知秦州至州置
四門砦開拓疆境邊部頗怨又臨渭置采木場戎人不
之爭移帳而去佶不甚存撫亦不奏加賚賜邊人追悔
引衆劫掠佶深入掩擊敗走之議者又欲加恩宗哥立
遵等族以扼平夏佶請拒絕之事具吐蕃傳朝廷始務
寧邊以佶輕信易事徙邠寧路鈐轄天禧初召為契丹
國信副使再任邠寧兼知邠州遷宫苑使未逾月擢拜
西上閤門使復為涇原鈐轄四年卒年六十九佶涉獵
書史好吟詠勇敢善射有方略其總戎護塞以威名自
任子宗象兵部員外郎直史館度支判官
論曰自古盛德之世未嘗無邊圉之患要在得果毅之
臣以扞禦之昔人有言誰能去兵漢祖亦云安得猛士
蓋為此也李順叛蜀攻䧟郡邑正扞劒門斌守梓潼其
績最多契丹入寇審玉繼宣拔䧟將於重圍之中固有
餘勇佶煦宣力西南勤幹威惠亦皆可取濟旦以孤城
扞強寇援絕戰死一代死事之表表者其可泯諸
宋史卷三百八
