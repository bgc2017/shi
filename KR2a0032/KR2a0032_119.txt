宋史卷二百十九
元中書右丞相總裁托克托等修
禮志第七十二
禮二十二(賓禮四)
錄周後錄先聖後(羣臣朝使宴餞朝臣時節餽廩)外國君長來朝
(契丹夏國使副見辭儀高麗附金國使副見辭儀)諸國朝貢
昔周滅殷封微子為殷後俾脩其禮物作賓于王家與
國咸休宋以柴周之後為一恪又錄孔子之後亦先王
崇德象賢之意也故皆為賓禮其餘則有朝使之宴餞
歲時之廩餽及外國之使聘遠方之朝貢著其迓餞宴
賚之式登降揖遜之儀備一代之制焉
太祖建隆元年正月四日詔曰封二王之後備三恪之
賓所以示子傳孫興滅繼絶夏商之居𣏌宋周隋之啓
介酅古先哲王實用兹道矧予凉德歴試前朝雖周德
下衰勉從於禪讓而虞賓在位豈忘於烝嘗其封周帝
為鄭王以奉周嗣正朔服色一如舊制又詔曰矧惟眇
躬逮事周室謳歌獄訟雖歸新造之邦廟貎園陵豈忘
舊君之禮其周朝嵩慶二陵及六廟宜令有司以時差
官朝拜祭饗永為定式仍命周宗正卿郭玘行禮乾德
六年八月詔於周太祖世宗陵寢側各設廟宇塑像命
右贊善大夫王碩管勾脩蓋開寳六年三月周鄭王殂
詔輟朝十日帝素服發哀於便殿十月四日葬周恭帝
於順陵詔特輟四日五日朝參仁宗天聖六年錄故虢
州防禦使柴貴子肅為三班奉職七年錄故太子少傅
柴守禮孫詠為三班奉職其後又錄柴氏之後曰熙曰
愈曰若拙曰上善竝為三班奉職曰餘慶曰誠為州長
史助教曰貽廓等十一人復其身仍各賜錢一萬又錄
世宗曾孫揆柔及貴曾孫日宣守禮曾孫若訥皆為三
班奉職嘉祐四年著作郎何鬲言昔舜受堯禹受舜之
天下而封丹朱商均以為國賓周漢以降以及於唐莫
不崇奉先代延及苖裔本朝受周天下而近代之盛莫
如唐自梁以下皆不足以崇襲臣願攷求唐周之裔以
備二王之後授以爵命封縣立廟世世承襲永為國賓
事下太常議曰古者立二王後不惟繼絶兼取其明德
可法五代草創載祀不永文章制度一無可攷上取唐
室世數已遠於經不合惟周則我受禪之所自義不可
廢宜訪求子孫如孔子後衍聖公授一京官爵以公號
使專奉廟饗歲時存問賜之粟帛牲器祭服每遇時祀
並從官給其廟宇亦加嚴飾如此則上不失繼絶之義
度之於今亦簡而易行從之四月詔曰先王推紹天之
序尚尊賢之義褒其後嗣賓以殊禮豈非聖人稽古報
功之大典哉國家受命之元繼周而王雖民靈欣戴歴
數允集而虞賓將遜德美丕顯頃者推命本始褒及支
庶每遇南郊許奏白身一名充班行恩則厚矣而義未
稱將上采姚姒之舊略循周漢之典詳其世嫡優以公
爵異其仕進之路申以土田之錫俾廟寢有奉饗祀不
輟庶幾乎春秋通三統厚先代之制矣宜令有司取柴
氏譜系於諸房中推最長一人令歲時親奉周室祀事
如白身即與京主簿如為班行者即比類換文資仍封
崇義公與河南府鄭州合入差遣給公田十頃專管勾
陵廟應緣祭饗禮料所須皆從官給如至知州資序即
别與差遣却取以次近親令襲爵授官永為定式八月
太常禮院定到内殿崇班相州兵馬都監柴詠於柴氏
諸族最長詔換殿中丞封崇義公簽書奉寕軍節度判
官事以奉周祀又以六廟在西京而歲時祭饗無器服
之數令有司以三品服一四品服二及所當用祭器給
之熙寧四年西京留司御史臺司馬光言崇義公柴詠
祭祀不以儀式周本郭姓世宗后姪為郭氏後今存周
後則宜封郭氏子孫以奉周祀帝閱奏問王安石安石
曰宋受天下於世宗柴氏也帝曰為人後者為之子安
石曰為人後於異姓非禮也雖受天下於郭氏豈可以
天下之故而易其姓氏所出帝然之五年正月柴詠致
仕詠長子早亡嫡孫夷簡當襲太常禮院言夷簡有過
合以次子西頭供奉官若訥承襲詔以若訥為衛尉寺
丞襲封崇義公簽書河南府判官廳公事政和八年徽
宗詔曰昔我藝祖受禪于周嘉祐中擇柴氏旁支一名
封崇義公議者謂不當封周然禪國者周而三恪之封
不及禮蓋未盡除崇義公依舊外擇柴氏最長見在者
以其祖父為周恭帝後以其孫世世為宣義郎監周陵
廟與知縣請給以示繼絶之仁為國二恪永為定制紹
興五年詔周世宗玄孫柴叔夏為右承奉郎襲封崇義
公奉周後二十六年叔夏升知州資序别與差遣以子
國器襲封令居衢州朝廷有大禮則入侍祠如故事其
柴大有柴安宅亦各補官淳祐九年又以世宗八世孫
柴彥穎特補承務郎襲封崇義公時又求隋唐及朱氏
李氏石氏劉氏郭氏之後及吴越荆南湖南蜀漢諸國
之子孫皆命以官使守其祀具見本紀世家
錄先聖後仁宗景祐二年詔以孔子四十六世孫北海
尉宗愿為國子監主簿襲封文宣公皇祐三年七月詔
曰國朝以來世以孔氏子孫知仙源縣使奉承廟祀近
歲廢而不行非所以尊先聖也宜以孔氏子孫知仙源
縣事至和初太常博士祖無擇言按前史孔子後襲封
者在漢魏曰褒成褒尊宗聖在晉宋曰奉聖後魏曰崇
聖北齊曰恭聖後周隋竝封鄒國唐初曰褒聖開元中
始追諡孔子為文宣王又以其後為文宣公不可以祖
諡而加後嗣遂詔有司定封宗愿衍聖公令世襲焉治
平初用京東提點王綱言自今勿以孔氏子弟知仙源
縣其襲封人如無親屬在鄉里令常任近便官不得去
家廟熙寕中以四十八代孫若蒙為沂州新泰縣主簿
襲封元祐初朝議大夫孔宗翰辭司農少卿請依家世
例知兗州以奉祀又言孔子後襲封疏爵本為侍祠今
乃兼領他官不在故郡請自今襲封者無兼他職終身
使在鄉里朝議依所請命官以司其用度立學以訓其
子孫襲封者專主祠事增賜田百頃供祭祀之餘許均
贍族人其差墓戶竝如舊法賜書置教授一員教諭其
家子弟鄉鄰或願學者聽改衍聖公為奉聖公及刪定
家祭冕服等制度頒賜之其後通直郎孔宗夀等舉若
蒙弟若虛襲封仍請自今衆議擇承襲之人不必子繼
庶幾留意祖廟惇睦族人宣和三年詔宣議郎孔端友
襲封衍聖公為通直郎直秘閤仍許就任關升以示崇
奬端友言詔敕文宣王後與親屬一人判司簿尉今孔
若采當承繼推恩詔補廸功郎高宗紹興二年以四十
九代孫孔玠襲封衍聖公其後以搢以文遠以萬春以
洙終宋世皆襲封主祀事
羣臣朝覲出使宴餞之儀太祖太宗朝藩鎮牧伯沿五
代舊制入覲及被召使回客省齎籖賜酒食節度使十
日留後七日觀察使五日代還節度使五日留後三日
觀察一日防禦使團練使刺史竝賜生料節度使以私
故到闕下及步軍都虞候以上出使回者亦賜酒食熟
羊羣臣出使回朝見日面賜酒食中書樞密宣徽使使
相竝樞密使伴三司使學士東宫三師僕射御史大夫
節度使並宣徽使伴兩省五品以上侍御史中丞三司
副使東宫三少尚書丞郎卿監上將軍留後觀察防禦
團練使刺史宣慶宣政昭宣使竝客省使伴少卿監大
將軍諸司使以下任發運轉運提點刑獄知軍州通判
都監廵檢回者即賜竝通事舍人伴客省引進四方館
閤門使竝本廳就食羣臣賀賜衣奉慰竝特賜茶酒或
賜食外任遣人進奉亦賜酒食或生料自十月一日後
盡正月每五日起居百官皆賜茶酒諸軍分校三日一
賜冬至二社重陽寒食樞密近臣禁軍大校或賜宴其
第及府署中率以為常大中祥符五年詔自今兩省五
品尚書省四品諸司三品以上官同列出使竝許醵錢
餞飲仍休假一日餘官有親屬僚友出行任以休務日
餞送故事樞密節度使使相還朝咸賜宴於外苑見辭
日長春殿賜酒五行仍設食當直翰林龍圖閣學士以
上皇親觀察使預坐八年四月侍衛步軍副都指揮使
王能自鎮定來朝宴於長春殿閤門言舊制節度使掌
兵無此禮例既赴坐則殿前馬軍都校當侍立於品秩
非便遂令皆預位中興仍舊制凡宰相樞密執政使相
節度外國使見辭及來朝皆賜宴内殿或都亭驛或賜
茶酒竝如儀
時節餽廪大中祥符五年十一月以宰相王旦生日詔
賜羊三十口酒五十壺米麫各二十斛令諸司供帳京
府具衙前樂許宴其親友旦遂會近列及丞郎給諫脩
史屬官俄又賜樞密使副參知政事羊三十口酒三十
壺米麫各三十斛其後以廢務非便奏罷會而賜如故
又制僕射御史大夫中丞節度留後觀察内客省使權
知開封府正至寒食竝客省齎籖賜羊酒米麫立春賜
春盤寒食神餤餳粥端午糭子伏日密沙冰重陽糕竝
有酒三伏日又五日一賜冰四廂及廂都指揮使中書
舍人統軍防禦團練使刺史客省使樞密都承旨知銀
臺司審刑院三司三司勾院諸司使禁軍校忠佐海外
諸蕃進奉領刺史以上至寒食並賜節料立春奉内朝
者皆賜幡勝元祐二年十一月冬至詔賜御筵於吕公
著私第遣中使賜上尊酒香藥果實縷金花等以御飲
器勸酒遣教坊樂工給内帑錢賜之及暮賜燭傳宣令
繼燭皆異恩也紹興十三年十二月二十三日高宗賜
宰臣秦檜詔曰省所奏辭免生日賜宴朕聞賢聖之興
必五百歲君臣之遇蓋亦千載夫以不世之英値難逄
之會則其始生之日可不為天下慶乎式燕樂衎所以
示慶也非喬嶽之神無以生申甫非宣王之能任賢無
以致中興今日之事不亦臣主俱榮哉宜服異恩毋守
沖節所請宜不允
宋朝之制凡外國使至及其君長來朝皆宴于内殿近
臣及刺史正郎都虞候以上皆預太祖建隆元年八月
三日宴近臣於廣政殿江南吴越朝貢使皆預乾德三
年五月十六日宴近臣及孟昶于大明殿開寳四年五
月七日宴近臣及劉鋹子于崇德殿十一月五日江南
李煜吴越錢俶各遣子弟來朝宴于崇德殿八年三月
晦宴契丹使于長春殿太平興國二年二月十一日宴
兩浙進奉使契丹國信使及李煜劉鋹禁軍都指揮使
以上于崇德殿不舉樂酒七行而罷契丹遣使賀登極
也五月十一日再宴契丹使于崇德殿酒九行而罷以
其貢助山陵也三年正月十六日宴劉鋹李煜契丹使
諸國蕃客于崇德殿以契丹使來賀王故也三月二十
五日吴越錢俶來朝宴于長春殿親王宰相節度使劉
鋹李煜皆預十月十六日宴宰相親王以下及契丹使
高麗使諸州進奉使於崇德殿以乾明節罷大宴故也
是後宴外國使為常其君長來朝先遣使迎勞於候館
使者朝服稱制曰奉制勞某主國主迎於門外與使者
俱入升階使者執束帛稱有制國主北面再拜稽首受
幣又再拜稽首以土物儐使者再拜受國主送使者出
鴻臚引詣朝堂所司奏聞通事舍人承敕宣勞再拜就
館翌日遣使戒見日如儀又次日奉見于乾元殿設黃
麾仗及宫縣大樂典儀設國主位於縣南道西北向又
設其國諸官之位於其後所司迎引國主服其國服至
明德門外通事舍人引就位侍中奏中嚴皇帝服通天
冠絳紗袍出自西房即御位典儀贊拜國主再拜稽首
侍中承制降勞皆再拜稽首敕升坐又再拜稽首至坐
俛伏避席侍中承制曰無下拜國主復位次引其國諸
官以次入就位再拜竝如上儀侍中又承制勞還館通
事舍人引國主降復位再拜稽首出其國諸官皆再拜
以次出侍中奏禮畢皇帝降坐其錫宴與受諸國使表
及幣皆有儀具載開寳通禮
契丹國使入聘見辭儀自景德澶淵會盟之後始有契
丹國信使副元正聖節朝見大中祥符九月有司遂定
儀注前一日習儀于驛見日皇帝御崇德殿宰臣樞密
使以下大班起居訖至員僚起居後館伴使副一班入
就位東面立次接書匣閤門使升殿立次通事入不通
喝拜兩拜奏聖躬萬福又喝兩拜隨呼萬歲喝祗候赴
東西接引使副位舍人引契丹使副自外捧書匣入當
殿前立天武官擡禮物分東西向入列於殿下以東為
上舍人喝天武官起居兩拜随呼萬歲奏聖躬萬福喝
各祗候閤門從東階降至契丹使位揖使跪進書匣閤
門側身搢笏跪接舍人受之契丹使立閤門執笏捧書
匣升殿當御前進呈訖授内侍都知都知拆書以授宰
臣宰臣樞密進呈訖遂擡禮物出舍人與館伴使副引
契丹使副至東階下閤門使下殿揖引同升立御前至
國信大使傳國主問聖體通事傳譯舍人當御前鞠躬
傳奏訖揖起北使皇帝宣閤門廻問國主北使跪奏舍
人當御前鞠躬奏訖遂揖北使起却引降階至辭見位
面西揖躬舍人當殿通北朝國信使某官某祗候見應
喏絶引當殿喝拜大起居(其拜舞並依本國禮)出班謝面天顔歸
位喝拜舞蹈訖又出班謝沿路驛館御筵茶藥及傳宣
撫問復歸位喝拜舞蹈訖舍人宣有敕賜窄衣一對金
蹀躞子一金塗銀冠一鞾一兩衣著三百匹銀二百兩
鞍轡馬一(每句應喏)跪受起拜舞蹈訖喝祗候應喏西出(凡傳)
(語并奏聖躬萬福致辭並通事傳譯舍人當殿鞠躬奏聞後同)次通北朝國信副使某
官某祗候見其拜舞謝賜致詞竝如上儀西出(其敕賜衣一對)
(金腰帶一幞頭靴笏衣着二百匹銀器一百兩鞍轡馬一)次通事及舍人引錫里已
下分班入不通使引合班贊喝大起居拜舞如儀舍人
喝有敕賜衣服束帶衣著銀器分物應喏跪授擡擔牀
跪起舞蹈拜訖喝各祗候分班引出次引差來通事以
下從人分班入不通使引合班喝兩拜奏聖躬萬福又
拜随呼萬歲喝有敕各賜衣服腰帶衣著銀器分物應
喏跪授起喝兩拜随拜萬歲喝各祗候唱喏分班引出
次行門殿直入起居訖殿上侍立文明殿樞密直學士
三司使内客省使下殿舍人合班奏報閤門無事唱喏
訖卷班西出客省閤門使以下東出其排立供奉官已
下橫行合班宣徽使殿上喝供奉官已下各祗候分班
出竝如常儀皇帝降坐還内宴日契丹使副以下服所
賜承受引赴長春殿門外并侍宴臣僚宰執親王樞密
使以下祗候俟長春殿諸司排當有備閤門使附入内
都知奏班齊皇帝坐鳴鞭宰臣親王以下竝宰執分班
舍人引入其契丹使綴親王班入舍人通某甲以下唱
喏班首奏聖躬萬福喝各就坐兩拜随呼萬歲喝就坐
分班引上殿或皇帝撫問契丹使副舍人便引下殿喝
兩拜随拜萬歲喝各就坐次錫里通事分引舍利以下
東西分班喝兩拜喝就坐分引赴兩廊下次舍人引差
來通事從人東西分班入合班喝兩拜随拜萬歲喝就
坐分引赴兩廊次喝教坊已下兩拜班首奏聖躬萬福
又喝拜兩拜随拜萬歲喝各祗候次引看盞二人稍近
前喝拜兩拜随拜萬歲喝上殿祗候分東西上殿立有
司進茶牀内侍酹酒訖閤門使殿上御前鞠躬奏某甲
已下進酒餘如常儀宴起宰臣已下降階舍人喝兩拜
搢笏舞蹈喝各祗候分班出次舍利合班喝兩拜舞蹈
三拜拜謝訖喝各祗候分引出次通事從人合班喝兩
拜随拜萬歲喝各祗候分班引出次喝教坊使已下兩
拜随拜萬歲喝各祗候如傳宣賜茶酒又喝謝茶酒拜
兩拜随拜萬歲喝各祗候出閤門使殿上近前側奏無
事皇帝降坐鳴鞭還内辭日皇帝坐内殿起居班欲絶
諸司排當有備催合侍宴臣僚東西相向班立崇德殿
庭俟奏班齊舍人喝拜東西班殿侍兩拜奏聖躬萬福
喝各祗候次舍人通館伴使副某甲以下常起居次通
契丹使某甲常起居次通副使某甲常起居俱引赴西
面立次通宰臣以下橫行通某甲以下應喏奏聖躬萬
福喝各就坐應喏兩拜呼萬歲分升殿東西向立次通
事舍人引契丹錫里以下次差來通事從人俱分班入
當殿兩拜奏聖躬萬福喝各就坐兩拜呼萬歲分引赴
兩廊立次通教坊使看盞及進茶牀酹酒并閤門奏進
酒並如長春宴日之儀酒五廵起宰臣以下降階班立
兩拜搢笏舞蹈三拜喝各祗候宰臣以下并三司使文
眀殿學士樞密直學士升殿侍立其餘臣僚并契丹使
並出次引舍利及差來從人俱兩拜萬歲訖分班引出
如傳宣賜茶酒更喝謝拜如前儀已上班絶舍人再引
契丹使人西面揖躬舍人當殿通北朝國信使某祗候
辭通訖引當殿兩拜出班致辭歸位又兩拜訖宣有敕
賜跪受拜舞訖喝好去遂引出次引副使致詞受賜拜
舞如前儀亦出次引錫里已下次引差來通事從人俱
分班入舍人喝有敕賜衣服衣著銀器分物各應喏跪
受候擡擔牀絶就拜起又兩拜萬歲喝好去分班引出
其使副各服所賜再引入當殿兩拜萬歲訖喝祗候引
升殿當御前立皇帝宣閤門使授旨傳語國主舍人揖
國信使跪閤門使傳旨通譯訖揖國信使起立閤門使
御前搢笏於内侍都知處奉授書匣舍人揖國信使跪
閤門使跪分付訖揖起下殿西出政和詳定五禮有紫
宸殿大遼使朝見儀紫宸殿正旦宴大遼使儀紫宸殿
大遼使朝辭儀崇政殿假日大遼使朝見儀崇政殿假
日大遼使朝辭儀其紫宸殿赴宴遼使副位御坐西諸
位上將軍之南夏使副在東朵殿竝西向北上高麗交
阯使副在西朵殿並東向北上遼使錫里從人各在其
南夏使從人在東廊舍利之南諸蕃使副首領高麗交
阯從人溪峒衙内指揮使在西廊錫里之南又至各就
位有分引兩廊班首詣御坐進酒樂作贊各賜酒羣官
俱再拜就坐酒五行皆作樂賜華皇帝再坐赴宴官行
謝華之禮
夏國進奉使見辭儀夏國歲以正旦聖節入貢元豊八
年使來詔夏國見辭儀制依嘉祐八年見于皇儀殿門
外朝辭詣垂拱殿政和新儀夏使見日俟見班絶謝班
前使奉表函引入殿庭副使随入西向立舍人揖躬舍
人當殿躬奏夏國進奉使姓名以下祗候見引當殿前
跪進奉表舍人受之副入内侍省官進呈使者起歸位
四拜起居舍人宣有敕賜某物兼賜酒饌跪授箱過俛
伏興再拜舍人曰各祗候揖西出次從人入不奏即引
當殿四拜起居舍人宣賜分物兼賜酒食跪授箱過俛
伏興再拜舍人曰各祗候揖西出辭日引使副入殿庭
西向立舍人揖躬舍人當殿躬奏夏國進奉使姓名以
下祗候辭引當殿四拜宣賜某物酒饌再拜如見儀凡
蕃使見辭同日者先夏國次高麗次交阯次海外蕃客
次諸蠻
高麗進奉使見辭儀見日使捧表函引入殿庭副使随
入西向立舍人鞠躬當殿前通高麗國進奉使姓名以
下祗候見引當殿使稍前跪進表函俛伏興訖歸位大
起居班首出班躬謝起居歸位再拜又出班謝面天顔
沿路館劵都城門外茶酒歸位再拜搢笏舞蹈俛伏興
再拜舍人宣有敕賜某物兼賜酒食搢笏跪授箱過俛
伏興再拜舍人曰各祗候揖西出次押物以下入不通
即引當殿四拜起居宣有敕賜某物兼賜酒食跪授箱
過俛伏興再拜起居舍人曰各祗候揖西出辭日引使
副入殿庭西向立舍人揖躬舍人當殿躬通高麗進奉
使姓名以下祗候辭引當殿四拜起居班首出班致詞
歸位再拜舍人宣有敕賜某物兼賜酒食搢笏跪授箱
過俛伏興再拜舍人曰好去揖西出次從人入辭如見
政和元年詔高麗在西北二國之間自今可依熙寧十
年指揮隷樞密院明年入貢詔復用熙寧例以文臣充
接伴使副仍往還許上殿七年賜以籩豆各十二簠簋
各四登一鉶二鼎二罍洗一尊二銘曰惟爾令德孝恭
世稱東蕃有來顯相予一人嘉之用錫爾寳尊以寕爾
祖考子子孫孫其永保之紹興二年高麗遣使副來貢
並賜酒食于同文館
金國聘使見辭儀宣和元年金使李善慶等來遣直祕
閤趙有開偕善慶等報聘已而金使復至用新羅使人
禮引見宣政殿徽宗臨軒受使者書自後屢遣使來帝
待之甚厚時引上殿奏事賜予不貲禮遇竝用契丹故
事紹興三年十二月宰臣進呈金使李永夀等正旦入
見故事百官俱入上曰全盛之時神京會同朝廷之尊
百官之富所以夸示今暫駐於此事從簡便舊日禮數
豈可盡行無庸俱入使人見辭竝賜食于殿門外八年
金國遣使副來就驛議和詔王倫就驛賜宴十一年十
一月金國遣審議使來入見時殿陛之儀議猶未決議
者謂兵衛單弱則非所以隆國體欲設仗衛恐駭敵情
乃設黃麾仗千五百人于殿廊蔽以帟幕班定徹帷十
二年扈從徽宗梓宫皇太后使副來十三年十一月有
司言賀正旦使初至於盱眙軍賜宴未審回程合與不
合筵待詔内侍省差使臣二員沿路賜御筵一員於平
江府一員於鎮江府一員於盱眙軍尋詔金國賀正旦
人使到闕赴宴等坐次合與宰臣相對稍南使副上下
馬於執政官上下馬處三節人從竝於宫門外上下馬
立班則於西班與宰臣相對立仍權移西班使相在東
壁宰臣之東十四年正月一日宴金國人使于紫宸殿
文臣權侍郎已上武臣刺史已上赴坐自後正旦賜宴
倣此五月金國始遣賀天申節使來有司言合照舊例
北使賀生辰聖節使副随宰臣紫宸殿上夀進夀酒畢
皇帝宰臣以下同使副酒三行教坊作樂三節人從不
赴既而三節人從有請乞随班上壽詔許之仍賜酒食
遇賀正人使朝辭在上幸祠官致齋之内仍用樂二十
九年以皇太后崩其賀正使副止就驛賜宴見辭日賜
茶酒並不舉樂大率北使至闕先遣伴使賜御筵于班
荆館(在赤岸去府五十里)酒七行翌日登舟至北郭税亭茶酒畢
上馬入餘杭門至都亭驛賜褥被䤬鑼等明日臨安府
書送酒食閤門官入位具朝見儀投朝見榜子又明日
入見伴使至南宫門外下馬北使至隔門内下馬皇帝
御紫宸殿六參官起居北使見畢退赴客省茶酒遂宴
垂拱殿酒五行惟從官已上預坐是日賜茶器名果又
明日賜生餼見之二日與伴使偕往天竺燒香上賜沉
香乳糖齋筵酒果次至冷泉亭呼猿洞而歸翌日賜内
中酒果風藥花餳赴守歲夜筵酒五行用傀儡正月朔
旦朝賀禮畢上遣大臣就驛賜御筵中使傳旨宣勸酒
九行三日客省僉賜酒食内中賜酒果遂赴浙江亭觀
潮酒七行四日赴玉津園燕射命諸校善射者假管軍
觀察使伴之上賜弓矢酒行樂作伴射官與大使並射
弓館伴副使竝射弩酒九行退五日大宴集英殿尚書
郎監察御史已上皆預學士撰致語六日朝辭退賜襲
衣金帶大銀噐臨安府書送贐儀復遣執政官就驛賜
宴晚赴觧換夜筵伴使與北使皆親勸酬且以衣物為
侑次日加賜龍鳳茶金鍍合乘馬出北闕門登舟宿赤
岸又次日復遣近臣押賜御筵自到闕朝見射射朝辭
共賜大使金千四百兩副使金八百八十兩衣各三襲
金帶各三條都管上節各賜銀四十兩中下節各三十
兩衣一襲塗金帶一條使人到闕筵宴凡用樂人三百
人百戲軍七十人築毬軍三十二人起立毬門行人三
十二人旗鼓四十人並下臨安府差相撲一十五人於
御前等子内差並前期教習之
諸國朝貢其交州宜州黎州諸國見辭竝如上儀惟迓
勞宴賚之數則有殺焉其授書皆令有司付之又有西
蕃唃氏西南諸蕃占城回鶻大食于闐三佛齊卭部川
蠻及溪峒之屬或比間數歲入貢層檀日本大理注輦
蒲甘龜茲佛泥拂菻真臘羅殿渤泥邈黎闍婆甘眉流
諸國入貢或一再或三四不常至注輦三佛齊使者至
以真珠龍腦金蓮花等登陛跪散之謂之撒殿元祐二
年知穎昌府韓縝言交阯小國其使人將及境臣嘗近
弼難以抗禮按元豊中迓以兵官餞以通判使副詣府
其犒設令兵官主之請如故事仍詔所過郡凡前宰相
執政官知判者亦如之又詔立回賜于闐國信分物法
歲遣貢使雖多止一加則又命于闐國使以表章至則
間歲聽一入貢餘令於熙秦州貿易禮部言元豊著令
西南五姓蕃每五年許一貢今西蕃秦平軍入貢期限
未及詔特許之學士院言諸蕃初入貢者諸令安撫鈐
轄轉運等司體問其國所在遠近大小與見今入貢何
國為比保明聞奏庶待遇之禮不致失當宣和詔蕃國
入貢令本路驗實保明如涉詐偽以上書詐不實論建
炎三年占城國王遣使進貢適遇大禮遂加恩特授檢
校少傅加食邑自後明堂郊祀並倣此紹興二年占城
國王遣使貢沉香犀象玳瑁等答以綾錦銀絹建炎四
年南平王薨差廣南西路轉運副使尹東珣充弔祭使
賜絹布各五百疋羊酒寓錢寓綵寓金銀等就欽州授
其國迎接人制贈侍中進封南越王封其子為交阯郡
王遇大禮並加恩如占城國王淳熙元年賜安南國王
印銅鑄塗以金紹興七年三佛齊國乞進章奏赴闕朝
見詔許之令廣東經略司斟量只許四十人到闕進貢
南珠象齒龍涎珊瑚琉璃香藥詔補保順慕化大將軍
三佛齊國王給賜鞍馬衣帶銀噐賜使人宴于懷遠驛
淳熙五年再入貢計其直二萬五千緡回賜綾錦羅絹
等物銀二千五百兩紹興三十一年正月安南獻馴象
帝曰蠻夷貢方物乃其職但朕不欲以異獸勞遠人其
令帥臣告諭自今不必以馴象入貢三十二年孝宗登
極詔曰比年以來累有外國入貢太上皇帝沖謙弗受
况朕涼菲又何以堪自今諸國有欲朝貢者令所在州
軍以理諭遣毋得以聞淳祐三年安南國王陳日煚來
貢加賜功臣號十一年再來貢景定三年六月日煚上
表貢獻乞授其位於其子陳威晃咸淳元年二月加安
南大國王陳日煚功臣增安善二字安南國王陳威晃
功臣增守義二字各賜金帶鞍馬衣服二年復上表進
貢禮物賜金五百兩賜帛一百匹降詔嘉奬
宋史卷一百十九
宋史卷一百十九考證
禮志二十二曾孫揆柔南本作揆桑未知孰是
宋史卷一百十九考證
