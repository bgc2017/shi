宋史卷二百七十六
元中書右丞相總裁托克托等修
列傳第三十五
劉保勲滕中正劉蟠孔承恭
宋璫袁廓樊知古(郭載附)
臧丙徐休復張觀陳從信
張平子從吉王繼升(子昭遠)
尹憲王賓安忠
劉保勲字修業河南人父處讓仕後唐入晉拜樞密使
出為彰德軍節度保勲少好騎射後唐清泰中裁十許
歲攝潞州左司馬隨父署彰德軍衙内都校父卒補供
奉官習刑名之學頗工詩因獻詩宰相桑維翰竒之奏
擢為太常丞歴漢為祕書丞周廣順初有薦其詳練法
律兼大理正遷工部員外郎歴掌鄆宋楚三州鹽麴商
稅宋初拜戶部遭母喪起復出掌蘄口榷茶徙雲安監
鹽制置使歲滿出羡餘百萬轉運使欲以狀聞保勲曰
貪官物為巳功可乎乃止開寳初遷司封員外郎監左
藏庫六年知宋州太平興國初遷祠部郎中通判晉州
二年選為江南西路轉運使賜錢百萬三年徙兩浙東
北路太宗征晉陽改戶部郎中為隨軍轉運使兼勾當
北面轉運事又與侯陟同勾當軍前諸事會陜西北路
轉運使雷德驤調發沁州軍糧後期詔劾德驤以保勲
代之太原平命知并州逾年召入判大理寺出知昇州
是冬召歸點檢三司開拆司會鹽鐵使闕又命權領其
事遷兵部郎中兼判三司勾院八年拜右諫議大夫俄
知開封府寡婦劉詣府訴夫主前妻子元吉寘堇食中
毒已將死按騐獄成元吉妻撾登聞鼔訴冤事下御史
臺其實劉有姦狀元吉知之劉慙悸成疾故誣告之保
勲坐奪奉三月俄有辛仲甫代之未幾復判大理寺雍
熙二年權御史中丞兼勾當差遣院是秋罷權中丞三
年春命曹彬等征幽州保勲以本官知幽州行府事子
利涉以開封府兵曹督芻粟隨軍常從其父會王師不
利濟拒馬河更相蹂躪多死保勲馬䧟淖中利涉自後
掀出之力不勝人馬相擠壓遂俱死時年六十二上命
恤其後保勲三子二子先保勲死季子隨沒以其孫巨
川為嗣授祕書正字端拱初特詔贈工部侍郎保勲性
純謹少寐未嘗忤物精於吏事不憚繁劇嘗語人曰吾
受君命未嘗辭避接同僚未嘗失意居家積貲未嘗至
千錢及死聞者皆痛惜之至道三年又錄其次孫世長
為正字咸平初保勲妻卒詔賜錢十萬巨川累為比部
郎中
滕中正字普光青州北海人曾祖瑤高郵令祖煦即墨
令父保裔興平令中正弱冠舉進士不第周顯德中滑
帥向拱奏辟為掌書記拱移鎮彭門會中正丁外艱復
表奪情仍署舊職加朝散大夫拱鎮襄陽以中正為襄
均房復觀察判官及留守西路又奏署河南府判官檢
校戶部員外郎乾德五年度支員外郎侯陟表中正有
材幹入為殿中侍御史兩川平選知興元府判西京留
臺俄通判河南府留守司事太祖雩祀西洛以祗事之
勤轉倉部員外郎太宗即位遷考功員外郎授四川東
路轉運使太平興國五年召為膳部郎中兼侍御史知
雜事六年命與中書舍人鄭䞇戶部郎中雷德驤同知
京朝官考課中正嘗薦舉監察御史張白知蔡州假貸
官錢二百貫糴粟麥以射利坐棄市中正降為本曹員
外郎依舊知雜未幾又擢拜右諫議大夫權御史中丞
雍熙元年春大宴上歡甚以虚盞示羣臣宰相言飲酒
過度恐有失儀之責上顧謂中正曰今君臣相遇有失
者勿彈劾也因是伶官盛言宴會之樂上曰朕樂在時
平民安是冬乾明節羣臣上壽酒既三行上目中正曰
三爵之飲實唯常禮朕欲與羣臣更舉一巵可乎中正
曰陛下聖恩甚厚臣敢不奉詔殿上皆稱萬歲二年以
年老辭出知河南府未幾被病罷分司西京淳化初判
留司御史臺命其子元錫權河南司錄以便養二年卒
年八十四中正性峻刻連鞫大獄時議以為深文權中
丞日振舉綱憲人以稱職許之二子並舉進士元錫至
刑部郎中玄晏後名世寧至工部郎中
劉蟠字士龍濱州渤海人漢乾祐二年舉進士解褐益
都主簿宋初歴安遠軍及河陽節度推官保義軍掌書
記乾德五年召拜監察御史典染院事初蘇曉掌京城
市征頗幹集及卒選蟠代之冬命為太宗生辰使開寳
七年與殿中丞劉德言同知淮南諸州轉運事太平興
國初就遷倉部員外郎改轉運使歲漕江東米四百萬
斛以給京師頗為稱職秩滿部内僧道乞留詔許再任
賜金紫改駕部員外郎八年丁内艱時以諸州綱運留
滯起復知京城陸路發運司事會河決韓村大發丁夫
塞之命蟠調給其餉未幾河塞朝廷方議封禪以蟠為
東封水陸計度轉運使會詔罷其禮俄遷工部郎中充
河北水路轉運使改刑部郎中就充水陸轉運使入判
本部事籍田畢遷左諫議大夫淳化初兼同考京朝官
差遣二年暴中風眩上遣太醫視之賜以金丹卒年七
十三賜錢十萬給其喪事蟠性清介寡合能攻苦食淡
專事苛刻好設竒詐以售知人主典染作日太祖多臨
視之蟠偵車駕至輒衣短後衣芒屩持梃以督役頭蓬
不治遽出迎謁太祖以為勤事賜錢二十萬嘗受詔巡
茶淮南部民私販者衆蟠乘羸馬偽稱商人抵民家求
市茶民家不疑出與之即擒寘於法子鍇初以父廕為
大理評事咸平二年擢進士第嘗獻幸太學頌眞宗中
夜觀書得鍇頌頗嘉賞之出以示輔臣且言鍇幼孤能
自立召試命直史館累遷至戶部郎中鹽鐵副使
孔承恭字光祖京兆萬年人唐昭宗東遷舉族隨之遂
占籍河南五世祖戡唐書有傳戡孫迥萊州刺史迥子
昌庶虞部郎中昌庶子莊仕晉為右諫議大夫由戡至
莊皆登進士第承恭莊之子也以門蔭授祕書省正字
歴溫安豐二縣主簿時王審琦節制壽春以承恭名家
子奏攝節度推官府罷調補鄭州錄事參軍入為大理
寺丞獻宫詞託意求進太祖怒其引喻非宜免所居官
放歸田里太宗即位以赦復授舊官時初榷酒以承恭
監西京酒麴歲增課六千萬遷大理正議獄平允擢庫
部員外郎判大理少卿事遷屯田兵部二郎中同考校
京朝官課第端拱三年下詔曰九寺三監國之羽儀制
度聲名往往而在各有副貳率其司存品秩素高職任
尤重郎吏遷授斯為舊章比聞縉紳之流頗以臺閣自
許目為散地甚無謂焉朕將振之自我而始其以兵部
郎中孔承恭為太常少卿魏羽為祕書少監戶部郎中
柴成務為光禄少卿魏庠為衞尉少卿張洎為太僕少
卿呂端為大理少卿臧丙為司農少卿袁廓為鴻臚少
卿工部郎中張雍為太府少卿又以屯田郎中雷有終
為少府少監虞部郎中索湘為將作少監時裴祚愼從
吉宋雍先為少卿皆改授東宫官又詔承恭與左散騎
常侍徐鉉刊正道書俄以疾求解官且言早遊嵩少間
樂其風土願卜居焉上召見哀其羸瘠出御藥賜之授
將作監致仕以其子玢同學䆒出身為登封縣尉俾就
禄養未果行而卒年六十二承恭少疎縱及長能折節
自勵嘗上疏請令州縣長吏詢訪耆老求知民間疾苦
吏治得失及舉令文賤避貴少避長輕避重去避来請
詔京兆并諸州於要害處設木牌刻其字違者論如律
上皆為行之尤奉佛多蔬食所得奉禄大半以飯僧嘗
勸上不殺人又請於征戰地修寺及普度僧尼人多言
其迂闊云
宋璫字寳臣華州渭南人父鸞監察御史璫乾德中進
士及第拔萃登科解褐青城主簿好寫書秩滿載數千
卷以歸吳廷祚鎮永興辟掌書奏廷祚卒復調下邽主
簿擢著作佐郎知綿州太宗即位改右贊善大夫為峽
路轉運副使代還召對賜緋魚復出知秦州有善政就
拜監察御史充陜西轉運使以韋亶代知秦州璫去州
未百日亶坐事繫獄上以璫前有治績賜錢五十萬再
命知秦州安集諸戎部内清肅雍熙初轉比部員外郎
在任凡六年召歸面賜金紫授度支判官俄遷屯田郎
中知益州屬歲饑多盗璫始至以方略擒捕招輯盗皆
首伏屏息下詔嘉奬端拱初就拜右諫議大夫時兩川
轉運使副皆坐事免以璫為西川轉運使加左諫議大
夫改知陜州淳化中三吳歲饑疾病民多死擇長吏養
治之命璫知蘇州璫體豐碩素病足至州地卑濕疾益
甚人或勸其謝疾北歸璫曰天子以民病俾我綏撫我
以身病而辭焉非臣子之義也既而太白犯南斗曰斗
為吳分民方饑天象如此長吏得無咎乎四年卒年六
十一上聞之嗟悼錄其子眀遠為蒲城主簿俾護其喪
歸葬焉璫性清簡歴官三十年未嘗問家事唯聚書以
貽子孫且曰使不忘本也眀遠淳化三年進士後為都
官員外郎次子柔遠亦舉進士及第垂遠閤門祗候
袁廓劒州梓潼人在蜀舉進士及第入宋補雙流縣主
簿又為西平縣主簿勾稽漏籍得民丁萬餘州將薦其
勤職就遷上蔡令又以課最擢太子右贊善大夫令於
御史府分領推事掌榷貨務廓性夸誕敢大言好詆訐
太祖以竒士待之太宗即位遷殿中丞出知楚州歸掌
京師市征歲中增課數萬緡上嘉之賜緋魚賚錢百萬
會錢俶盡籍土宇以獻命廓按籍浙中諸州軍倉庫之
物悉輸京師得以便宜從事仍詔每公宴别席而坐以
寵異之復命知鄆州會河决溢入城侵居人廬舍至冬
月結為冰廓大發民鑿取以竹輿舁出城散積之使者
至謂其有略致水不入城乃以狀聞拜監察御史至春
凍解州地下流澌溢入為民患會秦王廷美遷置房州
以崇儀副使閻彦進知州事廓通判州事並賜白金三
百兩廓俄轉殿中侍御史召為戶部判官命與陳恕李
惟清專計度芻糧事改戶部員外郎又為度支判官籍
田轉本曹郎中判戶部勾院廓強項好爭數與判使等
較曲直於上前聲氣俱厲上每優容之然勾稽精密由
是部領擁積為郡吏所訴詔御史辨問廓謁見宰相趙
普自理屬鄭州團練使侯莫陳利用得罪廓嘗與利用
書札往還稔昵普謂之曰職司常事此不足云與利用
交結欵密於理可乎廓驚慙泣下不能對數日出知温
州就遷鴻臚少卿同郡袁仁甫掌州之關征素以宗盟
之分頗相親善一旦不恊互有論奏上遣光祿寺丞牛
韶往按騐韶至並攝繫獄置對上疑廓被誣驛召赴闕
廓性剛𥚹被詰治峻急詔書未至以憤死上聞甚追悼
之復驗仁甫所訴多無實狀免韶官貶仁甫商州長史
贈廓右諫議大夫錄其子邱賀為奉禮郎始十歲上猶
念廓不巳又詔削仁甫名籍配隸商州
樊知古字仲師其先京兆長安人曾祖偁濮州司戶參
軍祖知諭事吳為金壇令父潛事李景任漢陽石埭二
縣令因家池州知古嘗舉進士不第遂謀北歸廼漁釣
采石江上數月乘小舟載絲繩維南岸疾棹抵北岸以
度江之廣狹開寳三年詣闕上書言江南可取狀以求
進用太祖令送學士院賜試本科及第解褐舒州軍事
推官嘗啓於上言母老親屬數十口在江南恐為李煜
所害願迎至治所即詔煜令遣之煜方聞命即厚給齎
装護送至境上七年召拜太子右贊善大夫會王師征
江表知古為鄉導下池州八年以知古領州事先是州
民保險為寇知古擊之連拔二砦擒其魁以獻餘皆潰
散方議南征命高品石全振往湖南造黃黑龍船以大
艦載巨竹絙自荆南而下遣八作使郭守濬算率丁匠
營之議者以謂江濤險壯恐不能就乃於石碑口試造
之移至采石三日橋成不差尺寸從知古之請也金陵
平擢拜侍御史令乘傳按行江南諸州詢訪利民復命
知江東南路轉運事數日改授江南轉運使賜錢一百
萬先是江南諸州官市茶十分之八復征其餘分然後
給符聽其所往商人苦之知古請蠲其稅仍差增所市
之直以便於民江南舊用鐵錢十當銅錢之一物價翔
踴民不便知古亦奏罷之先是李煜用兵權宜調歛知
古悉奏為常額豫章洪氏嘗掌昇州榷酟逋鐵錢數百
萬至是知古挾微時常辱於洪氏責償銅錢以快意太
宗即位授庫部員外郎召歸换金紫賜錢百萬命為京
西北路轉運使太平興國六年加虞部郎中就改知邠
州移鳳翔府入為鹽鐵判官出領荆湖轉運使雍熙初
遷比部郎中會河朔用兵分諸郡為兩路以給漕輓遷
知古為東路轉運使遷駕部郎中賜錢五十萬知古本
名若水字叔清因召見上問之曰卿名出何書對曰唐
尚書右丞倪若水亮直臣竊慕之上笑曰可改名知古
知古頓首奉詔倪若水實名若冰知古學淺妄引以對
人皆笑之端拱初遷右諫議大夫河北東西路轉運使
賜白金千兩兩路各置轉運副使都轉運使之名自知
古始二年詔加河北西路招置營田使奏請修城木五
百餘萬牛革三百萬上曰萬里長城豈在於此自古匈
奴黃河互為中國之患朕自即位以來或疆場無事則
有修築圩隄之役近者邊烽稍警則黃河安流無害此
蓋天意更迭垂戒常令惕勵然而預備不虞古之善教
深溝高壘亦王公設險之義也所請過當不亦重困吾
民乎乃詔有司量以官物給之會度支使李惟清上言
河北軍儲無備請發河南十七軍州轉粟以赴太宗謂
農事方殷豈可更興此役惟清固以為請上遣左正言
馮拯乘傳與知古計之知古即言河北軍儲可以均濟
足俟農隙令民轉餉拯復命太宗曰不細籌之則民果
受弊矣未幾入朝奏事稱旨拜給事中俄為戶部使知
古有才力累任轉運使甚得時譽及在戶部頻以職事
不治詔書切責名益減素與陳恕親善恕時參知政事
太宗言及計司事有乖違者恕具以告後因奏事知古
遂自解上問從何得知曰陳恕告臣上怒恕泄禁中語
且嫉知古輕佻故兩罷之出知古知梓州未至改西川
轉運使知古自以嘗任三司使一旦掌漕運劒外鬱鬱
不得志嘗稱足疾未嘗按行郡縣蜀中富饒羅紈錦綺
等物甲天下言事者競商榷功利又土狹民稠耕種不
足給繇是兼并者益糴賤販貴以規利淳化中青城縣
民王小波聚衆為亂謂其衆曰吾疾貧富不均今為汝
輩均之附者益衆遂攻䧟青城縣掠彭山殺其令齊元
振巡檢使張玘與鬭於江源縣射小波中其額旋病創
死玘亦被殺衆遂推小波妻弟李順為帥初小波黨與
裁百人州縣失於備禦故所在蠭起至萬餘人攻蜀州
殺監軍王亮及官吏十餘人䧟卭州害知州桑保紳通
判王從式及諸僚吏逐都巡檢使郭允能允能率麾下
與戰新津江口為賊所殺同巡檢殿直毛儼徒步以身
免賊勢益張衆至數萬人䧟永康軍雙流新津温江郫
縣縱火大掠留其黨守之往攻成都燒西郭門不利引
去䧟漢州彭州旋䧟成都時巳詔知梓州右諫議大夫
張雍代知古為轉運使雍未至知古與知府郭載及屬
官走東川詔復令掌兩川漕運知古具伏擅離所部制
置無狀上特宥之以本官出知均州視事旬日憂悸卒
年五十二上猶嗟憫賜其子漢公同學䆒出身知古眀
俊有吏幹辭辨捷給及在西川不能弭盗而逃雖獲宥
終以慙死云
郭載字咸熙開封浚儀人父暉右監門衞將軍義州刺
史載蔭為右班殿直累遷供奉官閤門祗候雍熙初提
舉西川兵馬捕盗事太宗賜鞍馬器械銀錢以遣之四
年以積勞加崇儀副使召還上言川峽富人俗多贅壻
死則與其子均分其財故貧者多詔禁之端拱二年擢
引進副使知天雄軍人同勾當三班出知秦州兼沿邊
都巡檢使先是巡邊者多領兵騎以威戎人所至頗煩
苦之載悉減去戎人感悦遷西上閤門使改知成都府
載在天雄軍屢奏市糴朝臣段獻可馮侃等所市麤惡
軍人皆曰此物安可充食太宗頗疑使覆驗之及報與
載奏同獻可等皆坐削官仍令填償及載受代獻可等
所市皆支畢復有羡數三司判勾馮拯以聞太宗召度
支使魏羽詰之羽曰獻可等所市不至麤惡亦無欠數
臣與侃親舊是以未敢白太宗曰此公事爾何用畏避
因召宰相謂曰此乃郭載力奏朕累與卿等議皆云有
實今支畢頗有羡餘軍士復無詞訴郭載朕向以誠純
待之何為矯誣及此然已委西川候還日别當詰責於
是獻可等悉復官載行至梓州時李順巳構亂有日者
潛告載曰益州必䧟公往當受禍少留數日可免載怒
曰吾受詔領方面阽危之際豈敢遷延邪即日入成都
順兵攻城益急不能拒守乃與樊知古率僚屬斬關出
以餘衆由梓州趨劒門隨招安使王繼恩統兵討順平
之復入成都月餘憂患成病卒年四十載前在蜀頗能
為民除害故蜀民悦之再至成都即値兵亂及隨繼恩
平賊亦有所全濟故其死也成都人多歎惜之
臧丙字夢壽大名人弱冠好學太平興國初舉進士解
褐大理評事通判大寧監官課民煮井為鹽丙職兼總
其事先是官給錢市薪吏多侵牟致歲課不充坐械繫
者常數十百人丙至召井戶面付以錢既而市薪山積
歲鹽致有羡數太宗平晉陽以丙為右贊善大夫知遼
州丙素剛果有吏幹會同年生馮汝士以祕書丞知石
州與監軍不恊一夕剚刃於腹而死事可疑丙上疏言
汝士死非自殺乞按治上覧奏驚駭即遣使鞫之召丙
問狀丙曰汝士居牧守之任不聞有私罪而言自殺若
使冤死不明不加宿直者以罪今後書生不能治邊郡
矣上嘉其直改著作郎俄遷右拾遺直史館加工部員
外郎充河東轉運使俄兼本路管田使代歸授戶部郎
中同知審官院朝廷方以九等亞列為重改司農少卿
淳化二年拜右諫議大夫出知江陵府歲餘疾上聞之
遣中使及尚醫馳往視之踰月卒年五十三上軫悼之
以其子待用為四門助教丙舊名愚字仲回既孤常夢
其父召丙偶立於庭向空指曰老人星見矣丙仰視之
黃眀潤大因望而拜既寤私喜曰吉祥也以壽星出丙
入丁乃改名焉至是無驗丙於禮不當更名古人戒數
占夢無妄喜也待用歴金部郎中東染院使賀州刺史
次子列進士及第至太常丞
徐休復字廣初濮州鄄城人太平興國初舉進士解褐
大理評事通判轉運使薦其才代歸授太子右贊善大
夫改著作郎直史館賜緋魚遷左拾遺六年加右補闕
充兩浙東北路轉運副使移知眀州七年秋被召赴闕
眀年授庫部員外郎知制誥九年出知廣州是歲加水
部郎中雍熙二年就遷比部郎中充樞密直學士賜金
紫依舊知州事休復與轉運使王延範不恊乃奏延範
私養術士厚待過客撫部下吏有恩發書與故人韋務
昇作隠語偵朝廷事反狀巳具詔遣内侍閻承翰與休
復同按劾之遂抵於法端拱初加左諫議大夫召為戶
部使淳化元年罷使遷給事中連知青潞二州休復先
上言以父母藁葬青社願得領州事因營邱壠至青州
踰年但聚財殖貨終不言葬事至潞州數月瘍生於腦
既而疾甚若見王延範休復但號呼稱死罪後數日卒
年五十三休復無他能掌誥命甚不稱職履行不見稱
於搢紳云
張觀字仲賓常州毗陵人在江南登進士第歸宋為彭
原主簿太平興國初移興元府掾復舉進士不第調鷄
澤主簿再求試特授忠武掌書記就改觀察判官上請
復刺史及不遣武德卒詣外州偵事頗稱旨召拜監察
御史充桂陽監使獻所業文賜進士及第會三司言劒
外賦税輕詔觀乘傳按行諸州因令稍增之觀上疏言
遠民不宜輕動撓因而撫之猶慮其失所况增賦以擾
之乎設使積粟流衍用輸京師愈煩漕輓之力固不可
也或以分兵就食亦非安存之策徒歛怨於民未見國
家之利太宗深以為然因留不遣其後復上疏曰臣憑
藉光寵備位風憲每遇百官起居日分立於庭司察不
如儀者舉之因見陛下天慈優容多與近臣論政德音
往復頗亦煩勞至於有司職官承意將順簿書叢脞咸
以上聞豈徒䙝黷至尊實亦輕紊國體况帝王之道言
則左史書之動則右史書之列於緗素垂為軌範不可
不愼也若夫方今之急者遠人未服邊鄙不寧隂陽未
序倉廪猶虚淳朴未還奢風尚熾縣道未治逋逃尚多
刑法未措禁令猶密墜典未復封祀猶闕凢此數者皆
朝廷之急務也誠願陛下聽斷之暇宴息之餘體貎大
臣以之揚榷使沃心造膝極意論思則治體化源何所
不至臣又嘗讀唐史見貞觀初始置崇文館命學士耆
儒更直互進聽朝之際則入内殿講論文義商榷時政
或日旰忘倦或宵分始罷書諸信史垂為不朽况陛下
左右前後皆端士偉人伏望釋循常之務養浩然之氣
深詔近臣闡揚元風上為祖宗播無疆之休下為子孫
建不拔之業與夫較量金榖剖析毫釐以有限之光隂
役無涯之細務者安可同年而語哉上覽而稱之召賜
緋魚以為度支判官歲餘遷左司改鹽鐵判官嘗因奏
事白上曰陛下務敦淳化殿宇采飾皆徹去之惟尚朴
素天下幸甚然於服御器用臣願亦從純儉上曰朕庶
事簡約至於所服多用絁絹皆經澣濯爾卿言甚善觀
頓首謝觀數在省署及長春殿次中諮事於其使李惟
清辨說牴牾失禮容惟清不能甘因奏解其任觀抗章
論列上亦察其無失故未幾復授舊職又諫罷治佛寺
不報俄出為諸路茶鹽制置副使上疏言更茶鹽之制
於理非便不合旨改知黃州遷揚州皆有善政會三司
改舊貫均州縣之藉以分其職召為三司河東道判官
有詔計司官屬不得越局言他事觀自以任諫官乃上
書指陳拾遺補闕之職言事固當然不奉詔上怒謂宰
相曰朕俾警三司僚屬各率其職非令諫官不言時務
觀乃妄有援引以諷刺朕姑為容忍不欲深責乃令出
知道州移廣南西路轉運使坐奏交州黎桓為亂兵所
殺丁濬復位事不實被劾獄未具卒於桂州年五十三
觀廣覽漢史雅好論事辭理切直有古人之風焉
論曰保勲從其子以死事宋璫忘其身以恤民臧丙信
友誼以眀枉其所履歴皆有足觀中正粗振風紀而峻
深寡恕袁廓剛狷夸誕以徼寵任承恭平恕知止而好
佞佛固皆未盡於善知古首獻征南之謀遂階試用而
其攬轡舊都猶尋宿怨與昔人所謂不以私怨惡廢鄉
黨之好者異矣郭載肆為矯誣而懷恚以死休復虧愼
終之孝而樂致人於祸庸何議焉若觀之獻納忠讜識
逹體要則又可嘉者也
陳從信字思齊亳州永城人恭謹強記心計精敏太宗在
晉邸令典財用王宫事無大小悉委焉累官右知客押
衙開寳三年秋三司言倉儲月給止及眀年二月請分
屯諸軍盡率民船以資江淮漕運太祖大怒責之曰國
無九年之蓄曰不足爾不素計而使倉儲垂盡乃請屯
兵括民船以運是可卒致乎今設汝安用苟有所闕當
罪汝以謝衆三司使楚昭輔懼詣太宗求寬釋使得盡
力太宗既許召從信問之對曰從信嘗遊楚泗知糧運
之患良以舟人之食日歴郡縣勘給是以凝滯若自發
舟計日往復併支可以責其程限又楚泗運米於舟至
京復輦入倉宜宿備運卒令即時出納如此每運可减
數十日楚泗至京千里舊八十日一運一歲三運若去
淹留之虚日則歲可增一運焉今三司欲藉民舟若不
許則無以責辦許之則冬中京師薪炭殆絶矣不若募
舟之堅者漕糧其損敗者任載薪炭則公私俱濟今市
米騰貴官價斗錢七十賈者失利無敢致於京師雖居
商厚儲亦匿而不糶是以米益貴民將餓殍若聽民自
便即四方奔湊米多而價自賤矣太宗眀日具奏太祖
可之其事果集焉太宗即位遷東上閤門使充樞密都
承旨會八作副使綦廷珪因疾假滿不落籍愈日不朝
參即入班中宣徽使潘美王仁贍並坐奪奉一季從信
與閤門使商鳳責授閑廐使閤門祗候餘抵罪有差太
平興國三年改左衞將軍復為樞密都承旨太宗征并
汾以為大内副部署七年坐秦王廷美事以本官罷眀
年分使三部以從信為度支使賜第於浚儀寳積坊加
右衞大將軍九年卒年七十三贈太尉從信好方術有
李八百者自言八百歲從信事之甚謹冀傳其術竟無
所得又侯莫陳利用者所為多不法始因從信推薦人
以是少之
張平青州臨朐人弱冠寓單州依刺史羅金山金山移
滁州署平馬步都虞候太宗尹京兆置其邸及秦王廷
美領貴州復署為親吏後數年有訴平匿府中錢物秦
王白太宗鞫之無狀秦王益不喜遂遣去太宗憐其非
罪以屬徐帥高繼冲繼冲署為鎮將平歎曰吾命雖蹇
後未必不為福也太宗即位召補右班殿直監市木秦
隴平悉更新制建都務計水陸之費以春秋二時聯巨
筏自渭逹河歴砥柱以集於京期歲之間良材山積太
宗嘉其功遷供奉官監陽平都木務兼造船場舊官造
舟既成以河流湍悍備其漂失凡一舟調三戶守之歲
役戶數千平遂穿池引水繫舟其中不復調民有寇陽
拔華者往来關輔間為患積年朝廷命内侍督數州兵
討之不克平以好辭遣人說之遂來歸改崇儀副使仍
領其務凡九年計省官錢八十萬緡雍熙初召還同知
三班事遷如京使三年改西上閤門使纔三月又改客
省使四年代王眀為鹽鐵使平掌陽平署積年是秋聞
陜西轉運使李安發其舊為陽平姦利憂恚成疾而卒
年六十三廢朝贈右千牛衞上將軍官給葬具平好史
傳微時遇異書盡日耽玩或解衣易之及貴聚書數千
卷在彭門日郡吏有侮平者數輩後悉被罪配京窯務
平子從式適董其役見之以語平平召至第為設酒饌
勞之曰公等不幸偶罹斯患愼勿以前為念給以緡錢
且戒從式善視之未幾遇赦得原時人稱其寬厚從式
事太宗藩邸累官文思使次子從吉以蔭補殿直轉供
奉官知宜州屢破溪蠻轉運使堯叟上其狀累遷内殿
崇班閤門祗候在任凡八年代還為如京副使咸平中
知環州嘗與宋沆率兵襲西夏小衂部署張凝表其專
責授内殿崇班俄知澧州復舊秩景德四年宜州軍校
陳進叛命副漕利用為廣南東西路安撫使將兵討之
次象州大鳥砦與賊戰進為先鋒郭志言所刺遂入城
斬首六十級以平賊功改莊宅副使未還卒年四十九
王繼升冀州阜城人性純質謹愿事太宗於藩邸太宗
信任之即位補供奉官累遷軍器庫副使陳洪進來獻
漳泉之地以繼升為泉州兵馬都監會游洋洞民萬餘
叛攻泉繼升潛率精騎二百夜擊破之擒其魁械送闕
下餘黨悉平召還遷軍器庫使領順州刺史知諸道陸
路發運事雍熙四年以諸道水陸發運併為一司命繼
升與刑部員外郎董儼同掌其事號為稱職俄遷右神
武軍將軍端拱初改領本州團練使三月卒年六十四
太宗頗嗟悼贈洋州觀察使葬事官給子昭遠
昭遠形質魁偉色黑繼升名之鐵山有膂力善騎射少
時入山捕鷹鶻値澗水暴漲十餘丈昭遠升大樹經宿
得免嘗涉河冰䧟二人傍共援出之昭遠神色自若喜
與里中惡少遊處一日衆祀里神昭遠適至有以博投
授之謂曰汝他日儻有節鉞試擲以卜之昭遠一擲六
齒皆赤南遊京師事太宗於晉邸特被親遇常呼其小
字及即位補殿前指揮使稍遷都知從征太原先登為
流矢所中血漬甲縷戰益急會劉繼元降命守城門籍
兵仗又從征范陽多所擒獲超散員指揮使涪王之遷
房陵也禁衞諸校楊均王榮等以依附被讉獨昭遠無
所預太宗以為忠再遷東四班都虞候轉殿前班都指
揮使領寰州刺史改馬步軍都軍頭命乘傳鎮定高陽
關募兵以備契丹又為冀州駐泊都監俄授澤州團練
使洺州都部署太宗屢稱其能可備急使端拱初召為
殿前都虞候領勤州防禦使命有司治綾錦院為公署
掘地得鐵若山形或言此地即鐵山故營又與昭遠
幼名合聞者異之太宗嘗草書紈扇作古詩賜諸將意
多比諷其賜昭遠尤加賞遇二年領沙州觀察使再為
并代副都部署至道中李繼遷擾西鄙絶靈武糧道命
昭遠為靈州路都部署護二十五州芻粟竟逹靈武繼
遷不敢犯真宗即位徙定州行營都部署未幾拜保静
軍節度使充天雄軍都部署知府事咸平二年移知河
陽數月卒年五十六時車駕在大名為廢朝贈太尉諡
惠和中使護葬昭遠頗知書性吝嗇所至無善政母弟
昭懿亦事晉邸至捧日都虞候弟昭遜西京作坊使初
祖母郭氏嘗對昭遠母指昭遠曰此兒有貴相他日必
至公侯指昭懿曰此兒奉錢過二萬不能勝矣果皆如
其言昭遠子懷普九歲事太宗左右至西京左藏庫使
平州刺史懷一供備庫副使懷正内殿承制懷英内殿
崇班
尹憲并州晉陽人開寳中事太宗於藩邸太宗即位擢
為殿直充延州保安軍使改供奉官太平興國四年護
府州屯兵與鄜州三族會攻嵐州破敵千餘衆擒偽知
嵐州事馬延忠拔緣河諸砦以功轉西京作坊副使入
朔州界破寧武軍殺其軍使獲人馬器甲甚衆改護夏
州兵轉供備庫使殺戮三汊醜奴莊岌伽羅膩葉十四
族及誘其渠帥屢降詔書褒美雍熙初詔就知夏州攻
破李繼遷之衆於地斤澤繼遷遁走俘獲四百餘帳奏
請於所部抽移諸帳别置騎兵號曰平砦以備其用詔
從之俄殺蘆關及南山野狸數族諸族遂擾代還為洪
州巡檢未幾命護莫州屯兵三年詔知瀛州兼兵馬鈐
轄領富州刺史遷東上閤門使端拱二年知滄州移邢
州皆兼鈐轄淳化初與王文寳並命為四方館使連護
鎮定州屯兵改知貝州移高陽關兵馬鈐轄五年知定
州與兵馬部署王榮不恊榮素粗暴因忿毆憲仆地憲
怏怏致疾數日卒年六十三
王賓許州許田人小心謹愿年十餘事宣祖左右及長
善騎射太宗領兖海節制太祖以署府中右職太平興
國初補東頭供奉官亳州監軍賓妻妬悍賓不能制時
監軍不許挈家至任所妻擅至亳賓具白上太宗召其
妻俾衞士捽之杖百以妻忠靖卒一夕死遷賓儀鸞副
使領内酒坊從征太原又從征范陽與彰信節度劉遇
攻城東面五年車駕北巡副王仁贍為大内都部署七
年改洛苑使會汴漕壅滯軍食不給詔别置水陸發運
兩司以賓有心計會領演州刺史與儒州刺史許昌裔
同掌其事凡四年儲積增羡號為稱職俄改右神武將
軍黎陽當舟車交會禁兵常屯萬餘以度支使張遜薦
命賓護黎陽軍兼領黃御兩河發運事俄領本州團練
使以賓請黎陽建通利軍命就知軍事賓規起公署郵
館供帳之器咸具加本軍大將軍歲别給錢二百萬俄
兼河北水陸路轉運使貝州兵屯無壁壘分寓邸肆賓
選隙地築舍千二百餘以處之優詔褒美召為右羽林
軍大將軍判左金吾兼六軍諸衞儀仗司事淳化四年
出知揚州兼淮南發運使徙為通許鎮都監至道元年
卒年七十三賻贈加等賓事宣祖太祖太宗殆六十年
最為勤舊故恩寵尤異前後賜賚數千萬俱奉釋氏在
黎陽日按見古寺基即以奉錢修之掘地丈餘得數石
佛及石碣有賓姓名賓異其事以聞詔名寺為淳化賜
新印經一藏錢三百萬以助之
安忠河南洛陽人祖叔千仕晉累任方鎮以太子太師
致仕父延韜左清道率府率忠形質魁岸不知書纔通
姓名而已事太宗藩邸殆二十年太宗即位授東頭供
奉官掌弓箭庫遷内弓箭庫副使西京作坊使掌翰林
司内衣庫提點醫官院掌屯兵於雍州會曹彬敗於拒
馬河忠分砦兵布列緣邊以備游騎又鑿河葺城壁俄
徙威虜軍又隷鎮定路大陣之左相就擢東上閤門使
與大將李繼隆田重進崔翰追契丹兵祁州北詔書奬
飭端拱元年移護高陽關屯兵契丹侵鎮定又與崔翰
拒之傅潛陣於瀛州忠當城之西面二年徙知壽州踰
月移貝州有劇賊十二人久為民患忠捕之悉獲淳化
四年判左金吾街仗王賓出知揚州以忠代為左龍武
軍大將軍忠泣請諸衞將軍列在朝外不得近左右願
復舊職上笑曰環列之官古官也大將軍三品汝終不
知朝廷表著之位因從其請俄復東上閤門使充淮南
諸州兵馬鈐轄至道三年以病求歸至泗州卒年六十
四天禧元年錄其孫惟慶為殿直
論曰太宗居潛左右必求忠厚彊幹之士及即位修舊
邸之功陳從信張平王繼升尹憲王賓安忠六人者咸
備任使又皆畀以兵食之重寄而各振舉其職焉有足
稱者矣然平不修舊怨庶幾進於士夫之度從信所進
邪佞以術蠱惑上心猶不免於近侍之常態歟
宋史卷二百七十六
