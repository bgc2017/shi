宋史卷九十一
元中書右丞相總裁托克托等修
河渠志第四十四
河渠一(黃河上)
黃河自昔為中國患河渠書述之詳矣探厥本源則博
望之說猶為未也大元至元二十七年我世祖皇帝命
學士蒲察篤實西窮河源始得其詳今西蕃朵甘思南
鄙曰星宿海者其源也四山之間有泉近百泓匯而為
海登高望之若星宿布列故名流出復瀦曰哈刺海東
出曰赤賓河合忽闌也里术二河東北流為九渡河其
水猶清騎可涉也貫山中行出西戎之都會曰闊即曰
闊提者合納憐河所謂細黃河也水流已濁繞昆侖之
南折而東注合乞里馬出河復繞昆侖之北自貴德西
寧之境至積石經河州過臨洮合洮河東北流至蘭州
始入中國北繞朔方北地上郡而東經三受降城豐東
勝州折而南出龍門過河中抵潼關東出三門集津為
孟津過虎牢而後奔放平壤吞納小水以百數勢益雄
放無崇山巨磯以防閑之旁激奔潰不遵禹蹟故虎牢
迤東距海口三二千里恒被其害宋為特甚始自滑臺
大伾嘗兩經汛溢復禹蹟矣一時姦臣建議必欲回之
俾復故流竭天下之力以塞之屢塞屢決至南渡而後
貽其禍於金源氏由不能順其就下之性以導之故也
若江若淮若洛汴衡漳暨江淮以南諸水皆有舟楫溉
灌之利者歴叙其事而分紀之為河渠志
河入中國行太行西曲折山間不能為大患既出大岯
東走赴海更平地二千餘里禹迹既湮河并為一特以
隄防為之限夏秋霖潦百川衆流所會不免決溢之憂
然有司所以備河者亦益工矣自周顯德初大決東平
之楊劉宰相李榖監治隄自陽榖抵張秋口以遏之水
患少息然決河不復故道離而為赤河太祖乾德二年
遣使案行將治古隄議者以舊河不可卒復力役且大
遂止但詔民治遥隄以禦衝注之患其後赤河決東平
之竹村七州之地復罹水災三年秋大雨霖開封府河
決陽武又孟州水漲壞中潭橋梁澶鄆亦言河決詔發
州兵治之四年八月滑州河決壞靈河縣大隄詔殿前
都指揮使韓重贇馬步軍都軍頭王廷義等督士卒丁
夫數萬人治之被泛者蠲其秋租五年正月帝以河堤
屢決分遣使行視發畿甸丁夫繕治自是歲以為常皆
以正月首事季春而畢是月詔開封大名府鄆澶滑孟
濮齊淄滄棣濱德博懷衛鄭等州長吏並兼夲州河隄
使蓋以謹力役而重水患也開寳四年十一月河決澶
淵泛數州官守不時上言通判司封郎中姚恕棄市知
州杜審肇坐免五年正月詔曰應緣黃汴清御等河州
縣除準舊制種蓺桑棗外委長吏課民别樹榆柳及土
地所宜之木仍案戸籍高下定為五等第一等歲樹五
十夲第二等以下遞減十本民欲廣樹蓺者聽其孤寡
惸獨者免是月澶州脩河卒賜以錢鞵役夫給以茶三
月詔曰朕每念河渠潰決頗為民患故署使職以總領
焉宜委官聯佐治其事自今開封等十七州府各置河
堤判官一員以本州通判充如通判闕員即以本州官
充五月河大決濮陽又決陽武詔發諸州兵及丁夫凡
五萬人遣潁川團練使曹翰護其役翰辭太祖謂曰霖
雨不止又聞河決朕信宿以來焚香上禱于天若天災
流行願在朕躬勿延于民也翰頓首對曰昔宋景公諸
侯耳一發善言災星退舍今陞下憂及兆庶懇禱如是
固當上感天心必不為災六月下詔曰近者澶濮等數
州霖雨荐降洪河為患朕以屢經決溢重困黎元每閱
前書詳究經瀆至若夏后所載但言導河至海隨山濬
川未聞力制湍流廣營高岸自戰國專利堙塞故道小
以妨大私而害公九河之制遂隳歴代之患弗弭凡搢
紳多士草澤之倫有素習河渠之書深知疏導之策若
為經久可免重勞並許詣闕上書附驛條奏朕當親覽
用其所長勉副詢求當示甄奬時東魯逸人田告者纂
禹元經十二篇帝聞之召至闕下詢以治水之道善其
言將授以官以親老固辭歸養從之翰至河上親督工
徒未幾決河皆塞太宗太平興國二年秋七月河決孟
州之溫縣鄭州之滎澤澶州之頓丘皆發緣河諸州丁
夫塞之又遣左衛大將軍李崇矩騎置自陜西至滄棣
案行水勢視隄岸之缺亟繕治之民被水災者悉蠲其
租三年正月命使十七人分治黃河隄以備水患滑州
靈河縣河塞復決命西上閤門使郭守文率卒塞之七
年河大漲蹙清河凌鄆州城將䧟塞其門急奏以聞詔
殿前承旨劉吉馳往固之八年五月河大決滑州韓村
泛澶濮曹濟諸州民田壞居人廬舍東南流至彭城界
入于淮詔發丁夫塞之隄久不成乃命使者按視遙堤
舊址使回條奏以為治遥堤不如分水勢自孟抵鄆雖
有隄防唯滑與澶最為隘狹於此二州之地可立分水
之制宜於南北岸各開其一北入王莽河以通于海南
入靈河以通于淮節減暴流一如汴口之法其分水河
量其遠邇作為斗門啓閉隨時務乎均濟通舟運溉農
田此富庶之資也不報時多隂雨河久未塞帝憂之遣
樞密直學士張齊賢乘傳詣白馬津用大牢加璧以祭
十二月滑州言決河塞羣臣稱賀九年春滑州復言房
村河決帝曰近以河決韓村發民治隄不成安可重困
吾民當以諸軍代之乃發卒五萬以侍衛步軍都指揮
使田重進領其役又命翰林學士宋白祭白馬津沈以
太牢加璧未幾役成淳化二年三月詔長吏以下及廵
河主埽使臣經度行視河堤勿致壞隳違者當寘于法
四年十月河決澶州䧟北城壞廬舍七千餘區詔發卒
代民治之是歲廵河供奉官梁睿上言滑州土脉疏岸
善隤每歲河決南岸害民田請於迎陽鑿渠引水凡四
十里至黎陽合大河以防暴漲帝許之五年正月滑州
言新渠成帝又案圖命昭宣使羅州刺史杜彥鈞率兵
夫計功十七萬鑿河開渠自韓村埽至州西鐡狗廟凡
十五餘里復合于河以分水勢眞宗咸平三年五月河
決鄆州王陵埽浮鉅野入淮泗水勢悍激侵迫州城命
使率諸州丁男二萬人塞之踰月而畢始赤河決擁濟
泗鄆州城中常苦水患至是霖雨彌月積潦益甚乃遣
工部郎中陳若拙經度徙城若拙請徙於東南十五里
陽鄉之高原詔可是年詔緣河官吏雖秩滿須水落受
代知州通判兩月一廵隄縣令佐迭廵隄防轉運使勿
委以他職又申嚴盜伐河上榆柳之禁景德元年九月
澶州言河決横壠埽四年又壞王八埽並詔發兵夫完
治之大中祥符三年十月判河中府陳堯叟言白浮圖
村河水決溢為南風激還故道明年遣使滑州經度西
岸開減水河九月棣州河決聶家口五年正月本州請
徙城帝曰城去決河尚十數里居民重遷命使完塞既
成又決於州東南李民灣環城數十里民舍多壞又請
徙於商河役興踰年雖扞護完築裁免決溢而湍流益
暴壖地益削河勢高民屋殆踰丈矣民苦久役而終憂
水患八年乃詔徙州於陽信之八方寺著作佐郎李垂
上導河形勝書三篇并圖其略曰臣請自汲郡東推禹
故道挾御河較其水勢出大伾上陽太行三山之間復
西河故瀆北注大名西館陶南東北合赤河而至于海
因於魏縣北析一渠正北稍西逕衡漳直北下出邢洺
如夏書過洚水稍東注易水合百濟會朝河而至于海
大伾而下黃御混流薄山障隄勢不能遠如是則載之
高地而北行百姓獲利而契丹不能南侵矣禹貢所謂
夾右碣石入于海孔安國曰河逆上此州界其始作自
大伾西八十里曹公所開運渠東五里引河水正北稍
東十里破伯禹古隄逕牧馬陂從禹故道又東三十里
轉大伾西通利軍北挾白溝復四大河北逕清豐大名
西歴洹水魏縣東暨館陶南入屯氏故瀆合赤河而北
至于海既而自大伾西新發故瀆西岸析一渠正北稍
西五里廣深與汴等合御河道逼大伾北即堅壤析一
渠東西二十里廣深與汴等復東大河兩渠分流則三
四分水猶得注澶淵舊渠矣大都河水從西大河故瀆
東北合赤河而達于海然後於魏縣北發御河西岸析
一渠正北稍西六十里廣深與御河等合衡漳水又冀
州北界深州西南三十里決衡漳西岸限水為門西北
注滹沱潦則塞之使東漸渤海旱則決之使西灌屯田
此中國禦邊之利也兩漢而下言水利者屢欲求九河
故道而疏之今考圖志九河並在平原而北且河壞澶
滑未至平原而上已決矣則九河奚利哉漢武捨大伾
之故道發頓丘之暴衝則濫兗泛齊流患中土使河朔
平田膏腴千里縱容邊寇劫掠其間今大河盡東全燕
䧟北而禦邊之計莫大於河不然則趙魏百城富庶萬
億所謂誨盗而招寇矣一日伺我饑饉乘虛入寇臨時
用計者實難不如因人足財豐之時成之為易詔樞密
直學士任中正龍圖閣直學士陳彭年知制誥王曾詳
定中正等上言詳垂所述頗為周悉所言起滑臺而下
泒之為六則緣流就下湍急難制恐水勢聚而為一不
能各依所導設或必成六泒則是更增六處河口悠久
難於隄防亦慮入滹沱漳河漸至二水淤塞益為民患
又築堤七百里役夫二十一萬七千工至四十日侵占
民田頗為煩費其議遂寢七年詔罷葺遥堤以養民力
八月河決澶州大吳埽役徒數千築新隄亘二百四十
步水乃順道八年京西轉運使陳堯佐議開滑州小河
分水勢遣使視利害以聞及還請規度自三迎楊村北
治之復開汶河於上游以泄其壅溢詔可天禧三年六
月乙未夜滑州河溢城西北天臺山旁俄復潰于城西
南岸摧七百步漫溢州城歴澶濮曹鄆注梁山泊又合
清水古汴渠東入于淮州邑罹患者三十二即遣使賦
諸州薪石楗橛芟竹之數千六百萬發兵夫九萬人治
之四年二月河塞羣臣入賀上親為文刻石紀功是年
祠部員外郎李垂又言疏河利害命垂至大名府滑衞
德貝州通利軍與長吏計度垂上言臣所至並稱黃河
水入王莽沙河與西河故瀆注金赤河必慮水勢浩大
蕩浸民田難於防備臣亦以為河水所經不無為害今
者決河而南為害既多而又陽武埽東石堰埽西地形
汙下東河泄水又艱或者云今決處漕底坑深舊渠逆
上若塞之旁必復壞如是則議塞河者誠以為難若決
河而北為害雖少一旦河水注御河蕩易水逕乾寧軍
入獨流口遂及契丹之境或者云因此搖動邊鄙如是
則議疏河者又益為難臣於兩難之間輒畫一計請自
上流引北載之高地東至大伾瀉復於澶淵舊道使南
不至滑州北不出通利軍界何以計之臣請自衞州東
界曹公所開運渠東五里河北岸凸處就岸實土堅引
之正北稍東十三里破伯禹古隄注裴家潭逕牧馬陂
又正東稍北四十里鑿大伾西山釃為二渠一逼大伾
南足決古隄正東八里復澶淵舊道一逼通利軍城北
曲河口至大禹所導西河故瀆正北稍東五里開南北
大隄又東七里入澶淵舊道與南渠合夫如是則北載
之高地大伾二山脽股之間分酌其勢浚瀉兩渠匯注
東北不遠三十里復合于澶淵舊道而滑州不治自涸
矣臣請以兵夫二萬自來歲二月興作除三伏半功外
至十月而成其均厚埤薄俟次年可也疏奏朝議慮其
煩擾罷之初滑州以天臺決口去水稍遠聊興葺之及
西南堤成乃於天臺口旁築月隄六月望河復決天臺
下走衞南浮徐濟害如三年而益甚帝以新經賦率慮
殫困民力即詔京東西河北路經水災州軍勿復科調
丁夫其守扞隄防役兵仍令長吏存恤而番休之五年
正月知滑州陳堯佐以西北水壞城無外禦築大隄又
疊掃於城北護州中居民復就鑿横木下垂木數條置
水旁以護岸謂之木龍當時頼焉復並舊河開枝流以
分導水勢有詔嘉奬說者以黃河隨時漲落故舉物候
為水勢之名自立春之後東風解凍河邊人候水初至
凡一寸則夏秋當至一尺頗為信驗故謂之信水二月
三月桃華始開冰泮雨積川流猥集波瀾盛長謂之桃
華水春末蕪菁華開謂之菜華水四月末壟麥結秀擢
芒變色謂之麥黃水五月瓜實延蔓謂之苽蔓水朔野
之地深山窮谷固隂沍寒冰堅晩泮逮乎盛夏消釋方
盡而沃蕩山石水帶礬腥併流于河故六月中旬後謂
之礬山水七月菽豆方秀謂之豆華水八月菼薍華謂
之荻苖水九月以重陽紀節謂之登高水十月水落安
流復其故道謂之復槽水十一月十二月斷冰雜流乘
寒復結謂之蹙凌水水信有常率以為凖非時暴漲謂
之客水其水勢凡移谼横注岸如刺毁謂之劄岸漲溢
踰防謂之抹岸掃岸故朽潛流潄其下謂之塌岸浪勢
旋激岸土上隤謂之淪捲水侵岸逆漲謂之上展順漲
謂之下展或水乍落直流之中忽屈曲横射謂之徑&KR0772;
水猛驟移其將澄處望之明白謂之拽白亦謂之明灘
湍怒略渟勢稍汩起行舟值之多溺謂之薦浪水水退
淤澱夏則膠土肥腴初秋則黃滅土頗為疏壤深秋則
白滅土霜降後皆沙也舊制歲虞河決有司常以孟秋
預調塞治之物梢芟薪柴楗橛竹石茭索竹索凡千餘
萬謂之春料詔下瀕河諸州所產之地仍遣使會河渠
官吏乘農隙率丁夫水工收采備用凡伐蘆荻謂之芟
伐山木榆柳枝葉謂之梢辮竹糾芟為索以竹為巨索
長十尺至百尺有數等先擇寬平之所為埽場埽之制
密布芟索鋪梢梢芟相重壓之以土雜以碎石以巨竹
索横貫其中謂之心索卷而束之復以大芟索繫其兩
端别以竹索自内旁出其高至數丈其長倍之凡用丁
夫數百或千人雜唱齊挽積置於卑薄之處謂之埽岸
既下以橛臬閡之復以長木貫之其竹索皆埋巨木於
岸以維之遇河之横決則復增之以補其缺凡埽下非
積數疊亦不能遏其迅湍又有馬頭鋸牙木岸者以蹙
水勢護隄焉凡緣河諸州孟州有河南北凡二埽開封
府有陽武埽滑州有韓房二村憑管石堰州西魚池迎
陽凡七埽(舊有七里曲埽復廢)通利軍有齊賈蘇村凡二埽澶州
有濮陽大韓大吳商胡王楚横隴曹村依仁大北岡孫
陳固明公王八凡十三埽大名府有孫杜侯村二埽濮
州有任村東西北凡四埽鄆州有博陵張秋關山子路
王陵竹口凡六埽齊州有采金山史家渦二埽濱州有
平河安定二埽棣州有聶家梭堤鋸牙陽成四埽所費
皆有司歲計而無闕焉仁宗天聖元年以滑州決河未
塞詔募京東河北陜西淮南民輸薪芻調兵伐瀕河榆
柳賙溺死之家二年遣使詣滑衞行視河勢五年發丁
夫三萬八千卒二萬一千緡錢五十萬塞決河轉運使
五日一奏河事十月丙申塞河成以其近天臺山麓名
曰天臺埽宰臣王會率百官入賀十二月濬魚池歸減
水河六年八月河決于澶州之王楚埽凡三十步八年
始詔河北轉運司計塞河之備良山令陳曜請疏鄆滑
界糜邱河以分水勢遂遣使行視遥隄明道二年徙大
名之朝城縣于杜婆村廢鄆州之王橋渡淄州之臨河
鎮以避水景祐元年七月河決澶州横隴埽慶歷元年
詔權停脩決河自此久不復塞而議開分水河以殺其
暴未興工而河流自分有司以聞遣使特祠之三月命
築隄于澶以扞城八年六月癸酉河決商胡埽決口廣
五百五十七步乃命使行視河隄皇祐元年三月河合
永濟渠注乾寧軍二年七月辛酉河復決大名府館陶
縣之郭固四年正月乙酉塞郭固而河勢猶壅議者請
開六塔以披其勢至和元年遣使行度故道且詣銅城
鎮海口約古道高下之勢二年翰林學士歐陽修奏疏
曰朝廷欲俟秋興大役塞商胡開横隴回大河於古道
夫動大衆必順天時量人力謀於其始而審於其終然
後必行計其所利者多乃可無悔比年以來興役動衆
勞民費財不精謀慮於厥初輕信利害之偏說舉事之
始既已蒼皇羣議一搖尋復悔罷不敢遠引他事且如
河決商胡是時執政之臣不愼計慮遽謀脩塞凡科配
梢芟一千八百萬騷動六路一百餘軍州官吏催驅急
若星火民庶愁苦盈於道塗或物已輸官或人方在路
未及興役尋已罷脩虛費民財為國歛怨舉事輕脱為
害若斯今又聞復有脩河之役三十萬人之衆開一千
餘里之長河計其所用物力數倍往年當此天災歲旱
民困國貧之際不量人力不順天時知其有大不可者
五蓋自去秋至春半天下苦旱京東尤甚河北次之國
家常務安靜振恤之猶恐民起為盜況於兩路聚大衆
興大役乎此其必不可者一也河北自恩州用兵之後
繼以凶年人戸流亡十失八九數年以來人稍歸復然
死亡之餘所存者幾瘡痍未歛物力未完又京東自去
冬無雨雪麥不生苖將踰暮春粟未布種農心焦勞所
向無望若别路差夫又遠者難為赴役一出諸路則兩
路力所不任此其必不可者二也往年議塞滑州決河
時公私之力未若今日之貧虛然猶儲積物料誘率民
財數年之間始能興役今國用方乏民力方疲且合商
胡塞大決之洪流此一大役也鑿横隴開久廢之故道
又一大役也自横隴至海千餘里埽岸久已廢頓須興
緝又一大役也往年公私有力之時興一大役尚須數
年今猝興三大役於災旱貧虛之際此其必不可者三
也就令商胡可塞故道未必可開鯀障洪水九年無功
禹得洪範五行之書知水潤下之性乃因水之流疏而
就下水患乃息然則以大禹之功不能障塞但能因勢
而疏決爾今欲逆水之性障而塞之奪洪河之正流使
人力斡而回注此大禹之所不能此其必不可者四也
横隴湮塞已二十年商胡決又數歲故道已平而難鑿
安流已久而難回此其必不可者五也臣伏思國家累
歲災譴甚多其於京東變異尤大地貴安靜而有聲巨
嵎山摧海水搖蕩如此不止者僅十年天地警戒宜不
虛發臣謂變異所起之方尤當過慮防懼今乃欲於凶
艱之年聚三十萬之大衆於變異最大之方臣恐災禍
自兹而發也况京東赤地千里饑饉之民正苦天災又
聞河役將動往往伐桑毁屋無復生計流亡盜賊之患
不可不虞宜速止罷用安人心九月詔自商胡之決大
河注食堤埽為河北患其故道又以河北京東饑故未
興役今河渠司李仲昌議欲納水入六塔河使歸横隴
舊河舒一時之急其令兩制至待制以上臺諫官與河
渠司同詳定修又上疏曰伏見學士院集議修河未有
定論豈由賈昌朝欲復故道李仲昌請開六塔互執一
說莫知孰是臣愚皆謂不然言故道者未詳利害之原
述六塔者近乎欺罔之繆今謂故道可復者但見河北
水患而欲還之京東然不思天禧以來河水屢決之因
所以未知故道有不可復之勢臣故謂未詳利害之原
也若言六塔之利者則不待攻而自破矣今六塔既已
開而恩冀之患何為尚告奔騰之急此則減水未見其
利也又開六塔者云可以全回大河使復横隴故道今
六塔止是别河下流已為濱棣德博之患若全回大河
顧其害如何此臣故謂近乎欺罔之繆也且河本泥沙
無不淤之理淤常先下流下流淤高水行漸壅乃決上
流之低處此勢之常也然避高就下水之本性故河流
已棄之道自古難復臣不敢廣述河源且以今所欲復
之故道言天禧以來屢決之因初天禧中河出京東水
行於今所謂故道者水既淤澀乃決天臺埽尋塞而復
故道未幾又決於滑州南鐵狗廟今所謂龍門埽者其
後數年又塞而復故道已而又決王楚埽所決差小與
故道分流然而故道之水終以壅淤故又於横隴大決
是則決河非不能力塞故道非不能力復所復不久終
必決於上流者由故道淤而水不能行故也及横隴既
決水流就下所以十餘年間河未為患至慶歷三四年
横隴之水又自海口先淤凡一百四十餘里其後游金
赤三河相次又淤下流既梗乃決於上流之商胡口然
則京東横隴兩河故道皆下流淤塞河水已棄之高地
京東故道屢復屢決理不可復不待言而易知也昨議
者度京東故道功料但云銅城已上乃特高爾其東北
銅城以上則稍低比商胡已上則實高也若云銅城以
東地勢斗下則當日水流宜決銅城已上何緣而頓淤
横隴之口亦何緣而大決也然則兩河故道既皆不可
為則河北水患何為而可去臣聞智者之於事有所不
能必則較其利害之輕重擇其利少者而為之猶愈害
多而利少何況有害而無利此三者可較而擇也又商
胡初決之時欲議修塞計用梢芟一千八百萬科配六
路一百餘州軍今欲塞者乃往年之商胡則必用往年
之物數至於開鑿故道張奎所計工費甚大其後李參
減損猶用三十萬人然欲以五十步之狹容大河之水
此可笑者又欲增一夫所開三尺之方倍為六尺且闊
厚三尺而長六尺自一倍之功在於人力已為勞苦云
六尺之方以開方法算之乃八倍之功此豈人力之所
勝是則前功既大而難興後功雖小而不實大抵塞商
胡開故道凡二大役皆困國勞人所舉如此而欲開難
復屢決已驗之故道使其虛費而商胡不可塞故道不
可復此所謂有害而無利者也就使幸而暫塞以紓目
前之患而終於上流必決如龍門横隴之比此所謂利
少而害多也若六塔者於大河有減水之名而無減患
之實今下流所散為患已多若全回大河以注之則濱
棣德博河北所仰之州不勝其患而又故道淤澀上流
必有他決之虞此直有害而無利耳是皆智者之不為
也今若因水所在增治隄防疏其下流浚以入海則可
無決溢散漫之虞今河所歴數州之地誠為患矣隄防
歲用之夫誠為勞矣與其虛費天下之財虛舉大衆之
役而不能成功終不免為數州之患勞歲用之夫則此
所謂害少者乃智者之所宜擇也大約今河之勢負三
決之虞復故道上流必決開六塔上流亦決河之下流
若不浚使入海則上流亦決臣請選知水利之臣就其
下流求入海路而浚之不然下流梗則終虞上決為
患無涯臣非知水者但以今事可驗者較之耳願下臣
議裁取其當焉預議官翰林學士承旨孫抃等言開故
道誠久利然功大難成六塔下流可導而東去以紓恩
冀金堤之患十二月中書上奏曰自商胡決為大名恩
冀患先議開銅城道塞商胡以功大難卒就緩之而憂
金堤汛溢不能捍也願備工費因六塔水勢入横隴宜
令河北京東預完堤埽上河水所居民田數詔下中書
奏以知澶州事李璋為總管轉運使周沆權同知潭州
内侍都知鄧保吉為鈐轄殿中丞李仲昌提舉河渠内
殿承制張懷恩為都監而保吉不行以内侍押班王從
善代之以龍圖閣直學士施昌言總領其事提點開封
府界縣鎮事蔡挺勾當河渠事楊緯同修河決修又奏
請罷六塔之役時宰相富弼尤主仲昌議疏奏亦不省
嘉祐元年四月壬子朔塞商胡北流入六塔河不能容
是夕復決溺兵夫漂芻藁不可勝計命三司鹽鐵判官
沈立往行視而修河官皆謪宦者劉恢奏六塔之役水
死者數千萬人穿土干禁忌且河口乃趙征村於國姓
御名有嫌而大興臿斸非便詔御史吳中復内侍鄧守
恭置獄于澶劾仲昌等違詔旨不俟秋冬塞北流而擅
進約以致決潰懷恩仲昌仍坐取河材為器懷恩流潭
州仲昌流英州施昌言李璋以下再謫蔡挺奪官勒停
仲昌垂子也由是議者久不復論河事五年河流派别
于魏之第六埽曰二股河其廣二百尺自二股河行一
百三十里至魏恩德博之境曰四界首河七月都轉運
使韓贄言四界首古大河所經即溝洫志所謂平原金
堤開通大河入篤馬河至海五百餘里者也自春以丁
壯三千浚之可一月而畢支分河流入金赤河使其深
六尺為利可必商胡決河自魏至于恩冀乾寧入于海
今二股河自魏恩東至于德滄入于海分而為二則上
流不壅可以無決溢之患乃上四界首二股河圖七年
七月戊辰河決大名第五埽英宗治平元年始命都水
監浚二股五股河以紓恩冀之患初都水監言商胡堙
塞冀州界河淺房家武邑二埽由此潰慮一旦大決則
甚於商胡之患乃遣判都水監張鞏戸部副使張燾等
行視遂興工役卒塞之神宗熙寧元年六月河溢恩州
鳥欄堤又決冀州棗彊埽北注瀛七月又溢瀛州樂壽
埽帝憂之顧問近臣司馬光等都水監丞李立之請於
恩冀深瀛等州創生堤三百六十七里以禦河而河北
都轉運司言當用夫八萬三千餘人役一月成今方災
傷願徐之都水監丞宋昌言謂今二股河門變移請迎
河淃進約簽入河身以紓四州水患遂與屯田都監内
侍程昉獻議開二股以導東流於是都水監奏慶歴八
年商胡北流于今二十餘年自澶州下至乾寧軍創堤
十有餘里公私勞擾近歲冀州而下河道梗溋致上下
埽岸屢危今棗彊抹岸衝奪故道雖創新堤終非久計
願相六塔舊口并二股河導使東流徐塞北流而提舉
河渠王亞等謂黃御河帶北行入獨流東砦經乾寧軍
滄州等八砦邊界直入大海其近海口闊六七百步深
八九丈三女砦以西闊三四百步深五六丈其勢愈深
其流愈猛天所以限契丹議者欲再開二股漸閉北流
此乃未嘗覩黃河在界河内東流之利也十一月詔翰
林學士司馬光入内内侍省副都知張茂則乘傳相度
四州生堤回日兼視六塔二股利害二年正月光入對
請如宋昌言策於二股之西置上約擗水令東俟東流
漸深北流淤淺即塞北流放出御河胡盧河下紓恩冀
深瀛以西之患初商胡決河自魏之北至恩冀乾寧入
于海是謂北流嘉祐八年河流派于魏之第六埽遂為
二股自魏恩東至于德滄入于海是謂東流時議者多
不同李立之力主生堤帝不聽卒用昌言說置上約三
月光奏治河當因地形水勢若彊用人力引使就高横
立堤防則逆激旁潰不惟無成仍敗舊績臣慮官吏見
東流已及四分急於見功遽塞北流而不知二股分流
十里之内相去尚近地勢復東高西下若河流併東一
遇盛漲水勢西合入北流則東流遂絶或於滄德堤埽
未成之處決溢横流雖除西路之患而害及東路非策
也宜專護上約及二股堤岸若今歲東流止添二分則
此去河勢自東近者二三年遠者四五年候及八分以
上河流衝刷已闊滄德堤埽已固自然北流日減可以
閉塞兩路俱無害矣會北京留守韓琦言今歲兵夫數
少而金堤兩埽修上下約甚急深進馬頭欲奪大河緣
二股及嫩灘舊闊千一百步是以可容漲水今截去八
百步有餘則將束大河於二百餘步之間下流既壅上
流蹙遏湍怒又無兵夫脩護堤岸其衝決必矣况自德
至滄皆二股下流既無堤防必侵民田設若河門束狹
不能容納漲水上下約隨流而脱則二股與北流為一
其患愈大又恩深州所創生堤其東則大河西來其西
則西山諸水東注腹背受水兩難扞禦望選近臣速至
河所與在外官合議帝在經筵以琦奏諭光命同茂則
再往四月光與張鞏李立之宋昌言張問呂大防程昉
行視上約及方鋸牙濟河集議於下約光等奏二股河
上約並在灘上不礙河行但所進方鋸牙已深致北流
河門稍狹乞減折二十步令近後仍作蛾眉埽裹護其
滄德界有古遙堤當加葺治所修二股本欲疏導河水
東去生堤本欲捍禦河水西來相為表裏未可偏廢帝
因謂二府曰韓琦頗疑脩二股趙抃曰人多以六塔為
戒王安石曰異議者皆不考事實故也帝又問程昉宋
昌言同脩二股如何安石以為可治帝曰欲作簽河甚
善安石曰誠然若及時作之使決河可東北流可閉因
言李立之所築生堤去河遠者至八九十里本計以禦
漫水而不可禦河南之向著臣恐漫水亦不可禦也帝
以為然五月丙寅乃詔立之乘驛赴闕議之六月戊申
命司馬光都大提舉脩二股工役呂公著言朝廷遣光
相視董役非所以褒崇近職待遇儒臣也乃罷光行七
月二股河通快北流稍自閉戊子張鞏奏上約累經泛
漲并下約各已無虞東流勢漸順快宜塞北流除恩冀
深瀛永靜乾寧等州軍水患又使御河胡盧河下流各
還故道則漕運無壅遏郵傳無滯留塘泊無淤淺復於
邊防大計不失南北之服歲減費不可勝數亦使流移
歸復實無窮之利且黃河所至古今未嘗無患較利害
輕重而取舍之可也惟是東流南北隄防未立閉口脩
堤工費甚夥所當預備望選習知河事者與臣等講求
具圖以聞乃復詔光茂則及都水監官河北轉運使同
相度閉塞北流利害有所不同各以議上八月已亥光
入辭言鞏等欲塞二股河北流臣恐勞費未易或幸而
可塞則東流淺狹隄防未全必致決溢是移恩冀深瀛
之患於滄德等州也不若俟三二年東流益深闊隄防
稍固北流漸淺薪芻有備塞之便帝曰東流北流之患
孰輕重光曰兩地皆王民無輕重然北流已殘破東流
尚全帝曰今不俟東流順快而塞北流他日河勢改移
奈何光曰上約固則東流日增北流日減何憂改移若
上約流失其事不可知惟當併力護上約耳帝曰上約
安可保光曰今歲創脩誠為難保然昨經大水而無虞
來歲地脚已牢復何慮且上約居河之側聽河北流猶
懼不保今欲横截使不行庸可保乎帝曰若河水常分
二流何時當有成功光曰上約苟存東流必增北流必
減借使分為二流於張鞏等不見成功於國家亦無所
害何則西北之水併於山東故為害大分則害小矣鞏
等亟欲塞北流皆為身謀不顧國力與民患也帝曰防
捍兩河何以供億光曰併為一則勞費自倍分二流則
勞費減半今減北流財力之半以備東流不亦可乎帝
曰卿等至彼視之時二股河東流及六分鞏等因欲閉
斷北流帝意嚮之光以為須及八分乃可仍待其自然
不可施功王安石曰光議事屢不合今令視河後必不
從其議是重使不安職也庚子乃獨遣茂則茂則奏二
股河東傾已及八分北流止二分張鞏等亦奏丙午大
河東徙北流淺小戊申北流閉詔奬諭司馬光等仍賜
衣帶馬時北流既塞而河自其南四十里計家淃東決
汎濫大名恩德滄永靜五州軍境三年二月命茂則鞏
相度澶滑州以下至東流河勢隄防利害時方濬御河
韓琦言事有緩急工有後先今御河漕運通駛未至有
害不宜減大河之役乃詔輟河夫卒三萬三千專治東
流
宋史卷九十一
宋史卷九土考證
地理志六廣南東路廣州貢詹糖香通考作薝沉香
英德府貢陽當作湞陽
新州廢平興縣當作廢永順
廣南西路容州陸川注龍水一統志作龍化
邕州太平注舊領四砦此失遷隆一砦又羈縻州内
思城州一統志作恩城州覆利州一統志作養利州
又一統志有全茗州等史俱失載
昭州立山注連區一統志作速區
梧州蒼梧注省戎城縣為鎮入蒼梧一統志宋改孟
陵入蒼梧不止戎城也
龔州武陵一統志作武林
慶遠府增縣一河池不詳何年併省按一統志本羈
縻智州宋初置河池縣隷宜州以富力縣省入大觀
初即縣置庭州改縣曰懷德尋廢州復改為河池縣
隷宜州元因之則宋時固未省也
宋史卷九十一考證
