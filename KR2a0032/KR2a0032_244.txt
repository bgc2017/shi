宋史卷二百四十四
元中書右丞相總裁托克托等修
列傳第三
宗室一
魏王廷美燕王德昭
秦王德芳(秀王子偁附)
昔周之初興大封建宗室及其東遷晉鄭有同奬之功
然其衰也榦弱而枝強後世於是有矯其失者而封建
不復古矣宋承唐制宗王襁褓即裂土而爵之然名存
實亡無補於事降至疏屬宗正有籍玉牒有名宗學有
教郊祀明堂遇國慶典皆有祿秩所寓州縣月有廪餼
至於宗女適人亦有恩數然國祚既長世代浸遠恒産
豐約去士庶之家無甚相遠者靖康之亂諸王駢首以
斃於金人之虐論者咎其無封建之實故不獲維城之
助焉雖然東都之仁宗南渡之高寧元良虚位立繼小
宗大策一定卒無動搖磐石之固亦可知矣且宋於宗
室稍有過差君臣之間不吝於改尤不憚於言涪陵武
功真宗即位尋議追復改葬封其子孫濮邸尊稱言者
惟務格非不少避忌宋末濟邸國事將亡諫疏不息必
褒䘏而後止是盖歴代之所難得者歟表而出之作宗
室傳
魏悼王廷美字文化本名光美太平興國初改今名太
祖兄弟五人兄光濟早亡宋興追封邕王改曹王弟光
義即太宗次廷美次光贊幼亡追封䕫王改岐王建隆
元年授廷美嘉州防禦使二年遷興元尹山南西道節
度使乾德二年加同中書門下平章事開寳六年加檢
校太保侍中京兆尹永興軍節度使太宗即位加中書
令開封尹封齊王又加檢校太師從征太原進封秦王
七年三月或告秦王廷美驕恣將有隂謀竊發上不忍
暴其事遂罷廷美開封尹授西京留守賜襲衣通犀帶
錢千萬緡絹綵各萬匹銀萬兩西京甲第一區詔樞密
使曹彬餞廷美於瓊林苑以太常博士王遹判河南府
事開封府判官閻矩判留守事以如京使柴禹錫為宣
徽北院使兼樞密副使楊守一為東上閤門使充樞密
都承旨賞其告廷美隂謀功也左衛將軍樞密承旨陳
從龍為左衛將軍皇城使劉知信為右衛將軍弓箭庫
使惠延真為商州長史禁軍列校皇甫繼明責為汝州
馬步軍都指揮使定人王榮為濮州教練使皆坐交通
廷美及受其燕犒也榮未行或又告榮嘗與廷美親吏
狂言我不久當得節帥坐削籍流海島會趙普再相廉
得盧多遜與廷美交通事上聞上怒責授多遜兵部尚
書下御史獄捕繫中書守堂官趙白秦府孔目官閻密
小吏王繼勲樊德明趙懷祿閻懷忠等命翰林學士承
旨李昉學士扈蒙衛尉卿崔仁冀膳部郎中兼御史知
雜滕中正雜治之多遜自言累遣趙白以中書機事密
告廷美去年九月中又令趙白言於廷美云願宫車晏
駕盡力事大王廷美遣樊德明報多遜云承旨言正會
我意我亦願宫車早晏駕私遺多遜弓箭等多遜受之
閻密初給事廷美上即位補殿直仍隷秦王府恣横不
法言多指斥王繼勲尤為廷美親信嘗使求訪聲妓怙
勢取貨贓汚狼籍樊德明素與趙白遊處多遜因之以
結廷美廷美又遣趙懷禄私召同母弟軍噐庫副使趙
廷俊與語閻懷忠嘗為廷美詣淮海王錢俶求犀玉帶
金酒噐懷忠受俶私遺白金百兩金噐絹扇等廷美又
嘗遣懷忠齎銀盌錦綵羊酒詣其妻父御前忠佐馬軍
都軍頭開封潘潾營燕軍校至是皆伏罪詔文武常參
官集議朝堂太子太師王溥等七十四人奏多遜及廷
美顧望呪詛大逆不道宜行誅滅以正刑章趙白等處
斬詔削奪多遜官爵并家屬流崖州廷美勒歸私第趙
白閻密王繼勲樊德明趙懷祿閻懷忠皆斬於都門外
籍其家財詔秦王廷美男女等宜正名稱貴州防禦使
德恭等仍為皇姪皇姪女適韓氏去雲陽公主之號右
監門將軍韓崇業降為右千牛衛率府率仍去駙馬都
尉之號並發遣西京就廷美居止五月貶西京留守判
官閻矩為涪州司戸參軍前開封推官孫嶼為融州司
戸參軍皆秦王廷美官屬坐輔導無状也趙普以廷美
謫居西洛非便復教知開封府李符上言廷美不悔過
怨望乞徙遠郡以防他變詔降廷美為涪陵縣公房州
安置妻楚國夫人張氏削國封命崇儀使閻彦進知房
州監察御史袁廓通判州事各賜白金三百兩八年正
月涪陵縣公廷美母陳國夫人耿氏卒雍熙元年廷美
至房州因憂悸成疾而卒年三十八上聞之嗚咽流涕
謂宰相曰廷美自少剛愎長益凶惡朕以同氣至親不
忍置之於法俾居房陵冀其思過方欲推恩復舊遽兹
殞逝痛傷奈何因悲泣感動左右遂下詔追封廷美為
涪王諡曰悼為發哀成服其後太宗從容謂宰相曰廷
美母陳國夫人耿氏朕乳母也後出嫁趙氏生廷俊朕
以廷美故令廷俊屬鞬左右而廷俊泄禁中事於廷美
邇者鑿西池水心殿成橋梁未備朕將泛舟往焉廷美
與左右謀欲以此時竊發不果即詐稱疾於邸俟朕臨
省因而為變有告其事者若命有司窮䆒則廷美罪不
容誅朕不欲暴揚其醜及盧多遜交通事發止令居守
西洛而廷美不悔過益怨望出不遜語始命遷房陵以
全宥之至于廷俊亦不加深罪但從貶宥朕於廷美盖
無負矣言未訖為之惻然李昉對曰涪陵悖逆天下共
聞西池禁中事若非陛下委曲宣示臣等何由知之初
昭憲太后不豫命太祖傳位太宗因顧謂趙普曰爾同
記吾言不可違也命普於榻前為約誓書普於紙尾書
云臣普書藏之金匱命謹密宫人掌之或謂昭憲及太
祖本意盖欲太宗傳之廷美而廷美復傳之德昭故太
宗既立即令廷美尹開封德昭實稱皇子德昭不得其
死德芳相繼夭絶廷美始不自安已而柴禹錫等告廷
美隂謀上召問普普對曰臣願備樞軸以察姦變退復
密奏臣忝舊臣為權幸所沮因言昭憲太后顧命及先
朝自愬之事上於宫中訪得普前所上章并發金匱得
誓書遂大感悟召普謂曰人誰無過朕不待五十已盡
知四十九年非矣辛亥以普為司徒兼侍中他日太宗
嘗以傳國之意訪之趙普普曰太祖已誤陛下豈容再
誤邪於是廷美遂得罪凡廷美所以遂得罪普之為也
至道初命司門員外郎孫蠙為皇姪諸孫教授廷美諸
子之在京者肄業焉真宗即位追復皇叔涪王廷美西
京留守檢校太師兼中書令河南尹秦王張氏楚國夫
人咸平二年閠三月詔擇汝鄧地改葬汝州梁縣之新
豐鄉仁宗即位贈太師尚書令徽宗即位改封魏王子
十人德恭德隆德彛德雍德鈞德欽德潤德文德愿德
存故事皇族封王者物故則本宫之長封國公其後以
次受封於是德鈞子承簡屬最長襲封徐國公官至保
康軍留後贈彰化軍節度使安定郡王諡和懿承簡既
薨德雍子承亮襲封昌國公神宗即位拜感德軍節度
使改封榮熙寧二年詔宣祖太祖太宗之子皆擇其後
一人為宗世世封公以奉其祀不以服屬盡故殺其恩
禮三年太常禮院言本朝近制諸王之後皆用本宫最
長一人封公繼襲去年詔祖宗之子皆擇其後一人為
宗世世封公即與舊制有異按禮文諸王公侯伯子男
皆子孫承嫡者傳襲若無嫡子及有罪疾立嫡孫無嫡
孫以次立嫡子同母弟無母弟立庶子無庶子立嫡孫
同母弟無同母弟立庶孫曾孫以下凖此合依禮令傳
嫡承襲詔可乃以承亮為秦國公奉秦王廷美祀明年
薨贈樂平郡王諡曰恭静子克愉嗣克愉卒子叔牙嗣
元符三年改今封德恭字復禮太平興國四年以皇子
出閤拜貴州防禦使廷美徙房陵諸子悉從行因免官
廷美卒復以德恭為峯州刺史弟德隆為瀼州刺史韓
崇業為静難行軍司馬雍熙元年十二月詔以德恭為
左武衛大將軍封安定郡侯判濟州德隆為右武衛大
將軍封長寧郡侯判沂州諸弟皆随赴治所令高品衛
紹欽送至州常奉外歲給錢三百萬命起居舍人韓檢
右補闕劉蒙叟分任二州通判上臨遣之曰德恭等始
歴郡善裨贊之苟有闕失而不力正止罪爾等端拱元
年進封德恭安定郡公淳化四年改左驍衛大將軍至
道二年加左神武大將軍真宗嗣位就轉左武衛大將
軍咸平二年召赴闕改封樂平郡公判虢州乞奉朝請
從之遷勝州團練使景德初改衡州防禦使三年被疾
子承慶刲股肉食之五月卒年四十五上臨哭之慟廢
朝三日贈保信軍節度使追封申國公天禧二年從承
慶請加贈護國軍節度兼侍中明道二年追封高密郡
王諡慈惠子承慶承夀承慶官至和州團練使卒贈武
信軍節度使循國公子六人克繼善楷書尤工篆隷宗
正薦之仁宗親臨試及令臨蔡邕古文法寫論語詩書
復詔與朝士分隷石經帝曰李陽冰唐室之秀今克繼
朕之陽冰也訓子弟力學一門登儒科者十有二人嘗
進所集廣韻字源帝稱善藏之秘閣元祐五年以定武
軍節度觀察留後卒贈開府儀同三司建國公諡章靖
承夀終南作坊使贈德州刺史武當侯子四人克已曉
音律嘗作雅樂圖樂曲以獻侍宴大清樓進所學虞世
南書賜器加等終右千牛衛大將軍贈深州防禦使饒
陽侯子叔韶字君和慶歴六年與諸宗子帝前臨真宗
御書選第一皇祐初進所為文召試學士院中等賜進
士及第自太子右監門率府副率遷右領軍衛將軍入
謝命坐賜茶仁宗曰宗子好學者頗多獨爾以文章第
進士前此盖未有也朕欲天下知屬籍有賢者宜勿忘
所學叔韶頓首謝既退又出九經賜之遷右屯衛大將
軍至和中上書求試煩劇加領賀州刺史終和州防禦
使贈鎮東節度觀察留後會稽郡公克修字子莊仁宗
為皇子時得出入禁中侍學故仁宗待遇殊厚帝嘗御
大清樓召宗室試書以克修為善終右神武軍大將軍
成州團練使贈同州觀察使馮翊侯子叔充父早世異
母弟叔瑁甚幼叔充拊視誨敕成人先是繼母無叙封
法叔充請於朝詔從之遂為定制藏書至萬卷子九人
登科者三卒官唐州防禦使贈崇信軍節度使尹國公
諡孝齊遺表祈任子有司格不下子撫之抗章自列乞
如外官法朝廷從其請宗室正任有遺恩自此始德隆
字日新雍熙三年卒官沂州守年二十三贈寧遠軍節
度追封臨沂郡公天禧二年從其子承訓之請加贈崇
信軍節度同平章事承訓官至順州刺史卒贈深州團
練使德彛字可久太祖召鞠於宫中德隆卒授右千牛
衛大將軍封長寧郡侯代兄德隆判沂州時年十九飛
蝗入境吏民請坎瘞火焚之德彛曰上天降灾守臣之
罪也乃責躬引咎齋戒致禱既而蝗自殪儒生乙恕者
郊居肄業一日有尸横舍下所司捕恕抵獄將置於法
德彛疑其冤命他司按之無異因令緩刑以俟未幾果
獲殺人者恕遂得釋進封郡公淳化四年為右監門衛
大將軍遷左武衛大將軍改封廣平部民詣闕乞留有
詔嘉奬真宗初召還咸平二年命判滁州與德恭並留
不遣三年授徐州刺史累遷保信軍節度觀察留後大
中祥符八年卒年四十九上臨奠廢朝三日贈昭信軍
節度使追封信都郡王諡安簡明道二年改封潁川子
承謨前卒承矩終莊宅使贈博州刺史承勖至供奉官
贈六宅副使承範承拱並西京作坊使承衎内殿崇班
承錫供奉官德雍字仲逹淳化初授右驍衛將軍歴右
羽林龍武二將軍累遷蔡州觀察使咸寧郡公終天平
軍節度觀察留後贈宣德軍節度同中書門下平章事
諡康簡明道中追封廣陵郡王子承睦承亮承睦終左
領軍衛大將軍彭州團練虔州觀察使南康侯承亮封
秦國公事見上德鈞字子正性和雅善書翰好為篇什
淳化初拜右武衛將軍四遷至右衛將軍景德二年加
右監門衛大將軍四年卒贈河州觀察使追封安鄉侯
時妻亦卒男女十四人皆幼上甚嗟悼之子承震早卒
承緒供奉官承偉承雅承裔承鑑承則並西京作坊使
承裕禮賓副使承翊内殿崇班承簡襲徐國公承幹終
懷州防禦使贈保静軍節度使蕭國公子克敦嗜經術
以宗正薦召試中選賜錢三十萬元豐間集父承幹遺
文以進神宗嘉之詔承幹父子以藝文儒學名于宗藩
宜有褒勸於是追封承幹為東平王而賜克敦敕書奬
諭以宣州觀察使卒贈開府儀同三司和國公德欽字
丕從淳化元年授右屯衛將軍四遷右羽林將軍景德
元年六月卒年三十一贈雲州觀察使追封雲中侯子
承遵西京作坊使德潤字温玉頗好學善為詩淳化元
年始授右領軍衛將軍四遷右羽林將軍咸平六年二
月卒年三十九贈應州觀察使追封金城侯德文字子
矼淳化初授右監門衛將軍累遷滑州觀察使馮翊郡
公少好學凡經史百家手自抄撮工為辭章真宗以其
刻勵如諸生嘗因進見戲呼之曰五秀才宫中由是悉
稱之德文本廷美第八子其兄三人早卒故德文於次
為第五也帝封泰山祀汾隂幸亳德文必奏賦頌帝每
賜詩輙令屬和數言願得名士為師友特命翰林學士
楊億與之游億卒為詩十章悼之天聖中遷横海軍節
度觀察留後拜昭武軍節度使易感德武勝二軍加同
中書門下平章事仁宗嘗稱為五相公而不名慶歴四
年宗室王者四人以德文屬祖且賢方漢東平王蒼進
封東平郡王加兼侍中德文雖老嗜學不倦晚被足疾
不能朝六年薨年七十二初得疾仁宗臨視親調藥飲
之及訃聞復臨哭贈太尉中書令申王諡恭裕子六人
承顯以王後襲封康國公官至昭化軍節度使薨年七
十四贈太尉樂平郡王德愿字公謹淳化元年授右千
牛衛大將軍三進秩為左武衛大將軍咸平二年閏三
月卒年二十四贈凉州觀察使追封姑臧侯德存字安
世九歲授右千牛衛將軍歴監門至驍衛從祠泰山領
樊州刺史祀汾隂以恩遷左羽林將軍大中祥符四年
六月卒年三十贈洮州觀察使追封洮陽侯子承衍禮
賓副使
太祖四子長滕王德秀次燕懿王德昭次舒王德林次
秦康惠王德芳德秀德林皆早亡徽宗時追賜名及王
封
燕懿王德昭字日新母賀皇后乾德二年出閤故事皇
子出閤即封王太祖以德昭冲年欲其由漸而進授貴
州防禦使開寳六年授興元尹山南西道節度使檢校
太傅同中書門下平章事終太祖之世竟不封以王爵
太宗太平興國元年改京兆尹移鎮永興兼侍中始封
武功郡王詔與齊王廷美自今朝會宜班宰相之上三
年二月娶太子太傅王溥女封韓國夫人是冬郊祀加
檢校太尉四年從征幽州軍中嘗夜驚不知上所在有
謀立德昭者上聞不悅及歸以北征不利久不行太原
之賞德昭以為言上大怒曰待汝自為之賞未晚也德
昭退而自刎上聞驚悔往抱其尸大哭曰癡兒何至此
邪贈中書令追封魏王賜諡後改吳王又改越王德昭
喜愠不形於色真宗即位贈太傅乾興初加贈太師子
五人惟正惟吉惟固惟忠惟和慶歴四年詔封十王之
後以惟忠子從藹襲封潁國公而惟吉子守巽以冀王
後最長與從藹同封守巽官至和州防禦使贈武成軍
節度使楚國公從藹至齊州防禦使贈武勝軍節度觀
察留後韓國公守巽從藹卒以惟忠子從信襲封榮國
公官至雄州防禦使贈保寧軍節度使楚國公從信卒
以惟忠之孫從恪子世規襲封崇國公官至右龍武大
將軍沂州防禦使以卒守巽子世清累官茂州防禦使
以本宫之長得封申國公熙寧中坐上書請襲曾祖越
懿王封不當奪一官既而議者是其說乃遷越州觀察
使襲封越國公進會稽郡王至保信軍留後愛諸弟作
棣萼會於邸中會元豐升祔四后受命告廟方屬疾自
力就事未幾薨贈安化軍節度使開府儀同三司虢王
諡恭安子令廓嗣元符三年改今封先是熙寧中詔封
楚康惠王之孫從式為安定郡王奉太祖祀及從式薨
乃以懿王曾孫世凖襲封安定郡王世凖從藹子也為
人内恕外嚴無綺羅金玉之好凡天子郊廟必從祀由
金州觀察使拜保静軍節度使薨年六十八贈開府儀
同三司追封成王世開襲封世開從誨子惟和孫也七
八歲日誦萬言既長學問該洽事後母孝撫孤姪如已
子宫官吳申為御史薦其學行命試學士院累召不赴
神宗褒異之召對便殿論事甚衆時宫僚有缺不即請
而以他官攝故私謁公行宗女當嫁皆富家大姓以貨
取不復事銓擇世開悉言之帝嘉納欲以為宗正固辭
乃進一官以其所列著為令官至奉國軍㽜後薨贈開
府儀同三司追封信王諡獻敏世雄嗣世雄亦從藹子
少力學知名熙寧中詔宗子以材能自表見者官長及
學官以名上世雄子令鑠在選中嘗請營都宅以處疎
屬立三舍以訓學者詔用其議置兩京敦宗院六宫各
建學徽宗即位以世雄於太祖之宗最為行尊拜崇信
軍節度使襲安定郡王知大宗正事崇寧四年薨年七
十五贈太尉追封淄王諡恭憲世福襲封世福從信子
官至集慶軍節度使薨贈儀王令盪襲爵令盪秦康惠
王曾孫也惟正天聖七年以久病帝欲慰安之由保信
軍節度觀察留後樂安郡公特拜建寧軍節度使卒贈
侍中追封同安郡王諡僖靖無子以弟惟忠子從讜為
嗣官至左龍武大將軍温州團練使坐射殺親事官削
官爵幽之别宅從讜少好學以剛褊廢遂自剄死帝甚
悼之贈濟州防禦使濟南侯惟吉字國祥母鄭國夫人
陳氏惟吉生甫彌月太祖命輦至内廷擇二女媪養視
之或中夜號啼必自起撫抱三歲作弱弓輕矢植金錢
為的俾之戲射十發八中帝甚竒之五歲日讀書誦詩
帝嘗射飛鳶一發而中惟吉從旁雀躍喜甚帝亦喜鑄
黃金為竒獸瑞禽賜之常乘小乘輿及小鞍鞁馬命黃
門擁抱出入常從太祖崩惟吉纔六歲晝夜哀號孝章
皇后慰諭再三始進饘粥太宗即位猶在禁中日侍中
食太平興國八年始出居東宫授左監門衛將軍封平
陽郡侯加左驍衛大將軍進封安定郡公淳化四年遷
左羽林軍大將軍至道二年授閬州觀察使凡邸第供
億車服賜與皆與諸王埒自餘王子不得偕也真宗即
位授武信軍節度加同平章事時石保吉先為使相詔
惟吉班其上大中祥符初封泰山以疾不從行詔許疾
愈馳詣行在還頓鄆州惟吉迎謁上勞問再三改感德
軍節度明年疾復作上屢臨省之親視灼艾日給御膳
為營佛事三年五月薨時年四十五廢朝五日贈中書
令追封南陽郡侯諡康孝惟吉好學善屬文性至孝孝
章皇后撫養備至親為櫛沐咸平初以太祖孝章畫像
服玩器用賜惟吉歲時奠享哀慕甚至每誦詩至蓼莪
篇涕泗交下宗室推其賢孝雅善草隸飛白真宗次為
七卷御製序命藏秘閣其子守節以父所書真草千文
以獻詔書褒荅仍付史館追贈太尉明道二年封冀王
子守節守約守巽守度守廉守康守節累遷彰化軍節
度觀察留後同知大宗正事卒贈鎮江軍節度使追封
丹陽郡王諡僖穆子世永世延世永襲邢國公官至鎮
南軍留後熙寧元年薨贈昭信軍節度使南康郡王諡
修孝世延終右武衛大將軍絳州防禦使贈武寧軍節
度觀察留後彭城郡公守約終内園使康州刺史贈沂
州團練使子世静世長世静至左武衛大將軍均州防
禦使卒贈鎮海軍節度觀察留後北海郡公世長終左
武衛大將軍解州防禦使贈彰信軍節度觀察留後濟
陽郡公守巽及其子世清事見上守度終左領軍衛大
將軍英州團練使贈廣州觀察使廬江侯守廉終供備
庫副使贈内藏庫使守康至供奉官惟固字宗幹本名
元扆太平興國八年改賜名授左千牛衛將軍是冬卒
惟忠字令德初名丈起太平興國八年賜今名授右千
牛衛將軍四遷右龍武軍真宗即位改右千牛衛大將
軍大中祥符二年進左監門衛大將軍叙州刺史五年
進昌州團練使八年卒贈鄂州觀察使追封江夏侯明
道二年加贈彰化軍節度使追封舒國公子從恪從藹
從秉從穎從謹從質從信從讜從恪累官西染院使卒
贈磁州刺史東莱侯子世規襲封崇國公從藹終左衛
大將軍齊州防禦使贈武勝軍節度觀察留後追封韓
國公子世豐終太子右衛率追贈進士及第世凖世雄
並安定郡王從信封榮國公官至雄州防禦使贈保寧
軍節度使楚國公諡安僖子世福襲安定郡王從秉從
穎從謹並禮賓使從質内殿崇班從讜出繼惟正惟和
字子禮端拱元年授右武衛將軍歴右驍衛神武龍武
軍右衛將軍大中祥符元年領澄州刺史四年遷右千
牛衛大將軍六年卒年三十六贈汝州防禦使臨汝侯
明道二年加贈永清軍節度觀察留後追封清源郡公
惟和雅好學為詩頗清麗工筆札優游典籍以禮法自
居宗室推重嘗和御製詩上稱其有理致及卒上謂宰
相王旦等曰惟和好文力學加之謹愿皇族之秀也不
幸短命嗟悼久之至於泣下錄其藁二十二軸上親製
序藏于秘閣子從審從誨從審終復州防禦使贈寧國
軍節度觀察留後宣城郡公嘗坐與人姦除名已而復
官從誨終左金吾衛大將軍台州團練使贈襄州觀察
使襄陽侯子世開安定郡王事見上紹興元年詔曰太
祖皇帝剙業垂統德被萬世神祖詔封子孫一人為安
定郡王世世勿絶今其封不舉朕甚憫之有司其上合
封人名遵故事施行時燕秦二王後爭襲封禮部員外
郎王居正上言燕王親太祖長子其後當襲封議遂定
自紹興至嘉定襲封者十五人惟令畤令懬令詪令衿
迹頗著餘皆繼嗣娖娖無足稱令畤字德麟燕懿王元
孫也蚤以才敏聞元祐六年簽書潁州公事時蘇軾為
守愛其才因薦于朝宣仁太后曰宗室聰明者豈少哉
顧德行何如耳竟不許軾被竄令畤坐交通軾罸金已
而附内侍譚稹以進紹興初官至右朝請大夫吕頥浩
請以令畤主行在大宗正司帝命易環衛官頥浩言令
畤讀書能文恐不須易帝曰令畤昔事譚稹頗違清議
改右監門衛大將軍榮州防禦使權知行在大宗正事
遷洪州觀察使襲封安定郡王尋遷寧遠軍承宣使同
知行在大宗正事四年薨貧無以為殮帝命戸部賜銀
絹贈開府儀同三司令矼紹興五年由邵武軍兵馬都
監襲封授華州觀察使尋除同知大宗正事踰年薨令
懬字深之初懿王生昌州團練使惟固惟固生楚安僖
王從信從信生益公世逄世逄生令懬授右班禁直遷
東頭供奉官累監州縣場庫監司薛昂薦其才易資承
事郎調潁州簽判歴綿州通判累知蜀州閬州慶源府
召除衛尉少卿擢秘閣修撰再知慶源府建炎二年分
西外宗子於泰州命令懬知西外宗正事除御營使司
參贊軍事挈宗子避地福州因置司焉元懿太子薨帝
命令懬選藝祖後得三四人尋擢集英殿修撰知南外
宗正再選宗子得伯琮伯浩養宫中後選得伯玖性亦
聰慧高宗喜轉令懬知泉州尋與祠以歸令矼薨令懬
改閬州觀察使襲封除同知大宗正事踰年授鎮東軍
承宣使再遷保平軍節度使紹興十三年薨年七十五
贈少師後追封惠王諡襄靖子子游官至湖北提刑用
戸部侍郎王俁薦加直秘閣會建寧節度使士&KR3184;知南
外宗正司以事去官言者請擇宗室文臣之廉正者代
之遂以命子游西南外宗官用文臣自子游始令詪字
君序以父任補右班殿直政和中遷承忠郎召試授從
事郎宣和二年以貢士試舍選合格授宣教郎調信州
永豐縣丞中興初累遷福州運判兼提點刑獄公事秦
檜方柄用安定郡王絶封者十餘年檜死次令衿當封
適以事被拘遂命令詪襲封已而令詪以爵遜令衿乃
陞令衿秘閣修撰知台州移知紹興府召權戸部侍郎
領嚴饒二州鑄錢局先是諸州錢監兵匠多缺不補積
其衣糧號三分缺額錢令詪請以其錢付諸監省朝廷
降銅本錢又建議州縣賣官田計所入高下守令進秩
減磨勘有差州縣義倉多紅腐請歲出三之一以易新
粟水旱為災檢放不及七分處所即許賑恤皆從之令
衿薨令詪由崇慶軍承宣使再襲封隆興初除同知大
宗正事奏減生日支賜并郊祀賞給以助軍興詔褒之
遷敷文閣直學士特授左中大夫知紹興府引疾乞祠
以歸尋薨年六十八令詪莅事明敏有風采然在廣東
日嘗與副使章苃不恊隂中以法䧟苃於死世以此少
之令衿嘉孝穆公世子也博學有能文聲中大觀三
年舍選靖康初為軍器少監言事忤旨奪官紹興七年
以都官員外郎召張浚罷令衿請對留浚言官石公揆
論令衿阿大臣復罷久之以事抵臨安中丞李文會劾
令衿昔為大臣緩頬今復奔走請託詔送吏部吏部直
令衿奏除德安府通判遷知泉州泉屬邑有隠士秦系
故廬唐相姜公輔葬邑旁令衿建堂合祠之郡人感其
化歸寓三衢嘗會賓客觀秦檜家廟記口誦君子之澤
五世而斬之句通守汪召錫檜兄壻也頗疑令衿諷教
官莫汲訴令衿論日月無光謗訕朝政侍御史董德元
承風旨劾之誣以贓私詔下令衿獄案驗無状乃論令
衿謗訕不遜追一官勒停令南外宗正司拘之檜除召
錫湖南提舉以報之䘖令衿必欲置死地初趙鼎之子
汾歸過衢令衿贐之侍御史徐嚞希檜旨誣令衿與汾
有密謀伺朝廷機事捕汾下大理寺俾汾自誣與張浚
李光等謀逆而令衿預焉獄上檜病不能省乃獲免檜
死復爵二十六年授明州觀察使襲封引疾乞奉燕王
祠許之尋加慶遠軍承宣使二十八年薨贈開府儀同
三司令話建炎末為右武衛大將軍信州防禦使熙寧
初首封秦王孫從式已而更封燕王曾孫世清宣和中
又封秦王元孫令盪令盪卒令庇年最長禮官以為小
宗不當封紹興元年六月令話得襲封授寧州觀察使
二年七月薨贈開府儀同三司令德乾道元年為武德
郎時安定郡王令詪換文階大宗正司奏令德授定武
軍承宣使襲封令德貧幾不能出蜀七年令德薨令憉
當封以沈湎聲色不任襲詔武德郎令擡襲封除金州
觀察使令擡薨時秦王後無當襲者武翼郎子揀屬燕
王後年又最長得襲封子揀薨九年九月忠訓郎子肜
襲授容州觀察使紹興二年薨年八十餘慶元元年十
月忠翊郎子恭襲授利州觀察使子恭薨嘉定二年七
月子覿襲授金州觀察使四年十一月伯栩襲授宣州
觀察使嘉定元年十月伯柷襲授福州觀察使八年十
一月伯澤襲授潭州觀察使
秦康惠王德芳開寳九年出閤授貴州防禦使太平興
國元年授興元尹山南西道節度使同平章事三年冬
加檢校太尉六年三月寝疾薨年二十三車駕臨哭廢
朝五日贈中書令岐王及諡後加贈太師改楚王子三
人惟叙惟憲惟能慶歴四年詔封十王之後以惟叙子
從照封安國公終左金吾衛大將軍歸州團練使贈同
州觀察使齊國公從照卒以惟能子從古封安國公終
延州觀察使贈保靜軍節度使同中書門下平章事楚
國公諡惠恪從古卒惟憲子從式襲封舒國公神宗即
位謂剙業垂統實自太祖顧無以稱乃下詔令中書門
下攷太祖之籍以屬近而行尊者一人裂土地而王之
使常從獻于郊廟世世勿復絶於是有司推擇以從式
應詔封安定郡王終保康軍節度使贈同中書門下平
章事追封榮王諡安僖從式既薨詔以越王曾孫世凖
襲封安定郡王而以從式子世恩襲爵為楚國公主楚
王德芳之祀遷楚州防禦使卒贈奉國軍節度使諡良
僖徽宗即位改封楚王為秦王惟叙字懋功性純謹頗
好學端拱初授左武衛將軍四遷左衛將軍領勤州刺
史大中祥符四年從祀汾隂拜左千牛衛大將軍八月
卒年三十五贈懷州防禦使追封河内侯明道二年加
贈保静軍節度觀察留後高平郡公子從照封安國公
從溥至右侍禁内殿崇班惟憲字有則美丰儀少頗縱
肆長修謹善射好吟詠多讀道書端拱初授左屯衛將
軍累遷左羽林將軍領演州刺史加左衛大將軍領賀
州團練使真拜資州團練使大中祥符九年五月卒年
三十八贈安德軍節度使兼侍中英國公子從式始封
安定郡王事見上從演禮賓副使從戎從戒從湜並内
殿崇班從賁供奉官惟能字若拙端拱初授右屯衛將
軍累遷右神武軍將軍大中祥符元年五月卒年三十
贈蔡州防禦使張掖侯明道二年加贈集慶軍節度觀
察留後南康郡公子從古襲安國公從善内殿承制從
贄崇班
安僖秀王子偁秦康惠王之後高宗族兄也康惠生英
國公惟憲惟憲生新興侯從郁從郁生華隂侯世將世
將生東頭供奉官令儈令儈生子偁宣和元年舍試合
格調嘉興丞是年子伯琮生後被選入宫是為孝宗子
偁召赴都堂審察改宗教郎通判湖州尋除直秘閣賜
五品服孝宗既封建國公就傅子偁召對言宗室之寓
于外者當聚居官舍選尊長鈐束之年未十五附入州
小學十五入大學許依進士就舉未出官者亦許入學
聽讀及二年聽參選高宗納其說遷朝奉郎秘閣修撰
知處州已而乞祠許之累官左朝奉大夫紹興十三年
秋致仕明年春卒于秀州時孝宗為普安郡王疑所服
詔侍從臺諫議秦熺等請解官如南班故事普安亦自
請持服許之及普安建節子偁以恩贈太子少師既為
太子加贈太師中書令封秀王諡安僖配張氏封王夫
人孝宗受禪稱皇伯園廟之制未備紹熙元年始即湖
州秀園立廟奉神主建祠臨安府以藏神貌如濮王故
事仍班諱嗣秀王伯圭字禹錫孝宗同母兄也初以恩
補將仕郎調秀州華亭尉累官至浙西提刑司幹辦公
事除明州添差通判孝宗受禪上皇詔除集英殿修撰
知台州伯圭在郡頗著政績除敷文閣待制改知明州
充沿海制置使蕃商死境内遺貲巨萬吏請沒入伯圭
不可戒其徒護喪及貲以歸陞敷文閣直學士以憂去
服闋再知明州新學宫命宗子入學閑以規矩詔徙戍
定海兵於許浦伯圭奏定海當控扼之衝不可撤備請
摘制司軍以實其地從之海寇猖獗伯圭遣人諭降其
豪葛明又遣明禽其黨倪德二人素號傑黠伯圭悉撫
而用之賊黨遂散以功進一官累陞顯謨閣龍圖閣學
士在郡十年政寬和浚湖陂均水利辨冤獄嘗獲鑄銅
者不忍置諸法諭令易業民由是無再犯淳熙三年授
安德軍節度使尋加開府儀同三司充萬夀觀使朝德
夀宫上皇賜玉帶加少保封榮陽郡王高宗崩入臨充
攢宫總護使除少傅光宗即位陞少師踰年召見遷太
保封嗣秀王賜甲第於安僖祠側臣僚上言治平中進
崇濮邸王子孫幾二十人皆自環衛序遷其官今居南
班者止師䕫一人非所以強本支而固磐石也前未建
秀邸時欲賦以祿則不免責以吏事今已建邸而猶責
吏事他日或不免於議治則傷恩不則廢法曷歸之南
班俾無吏責而享富貴遂詔伯圭諸子得換班紹熙二
年除判大宗正事建請别立宗學以教宗子超拜太師
免奉朝請尋兼崇信軍節度使賜第還湖州尋薨于家
訃聞帝為輟朝三日追封崇王諡憲靖伯圭性謙謹不
以近屬自居每日見行家人禮雖宴私隆洽執臣節愈
恭一日孝宗問潛龍時事伯圭辭曰臣老矣不復能記
問至再三終不言帝笑曰何太謹也益愛重之嘗欲廣
其居並湖為複閤有司既度材矣伯圭固辭而止阜陵
成遷中書令凡五讓寧宗嘉其志詔别議褒崇之禮贈
贊拜不名肩輿至殿門子九人師䕫師揆師垂師卨師
禹師臯師岩師彌師貢師䕫字汝一初以祖恩補官調
太平州蕪湖簿隆興元年改右承務郎歴台州秀州通
判直秘閣尋知徽州新學舍進直徽猷閣知湖州時歸
附從軍而廪於湖者衆不能給師䕫請增廪仍别給僦
屋錢以安其心帝稱善詔諸郡行之除直龍圖閣遷浙
西提刑改江東運判建康務場往往奪民利為害滋甚
師䕫首罷之守臣以郡計所資詣師䕫請復舊不從池
州軍帥霍政與守臣郊上書相攻詔師䕫䆒曲直政密
遣人求庇師䕫斥之具言状政坐罷去改秘閣修撰知
明州兼沿海制置使加敷文閣待制轉永慶軍承宣使
紹熙元年侍父入覲除興寧軍節度使寧宗即位加檢
校少保充阜陵橋道頓遞使阜陵成遷開府儀同三司
侍父歸父薨未踰月師䕫亦卒年六十一贈少師追封
新安郡王師揆字元輔初補右承務郎奉祠除添差湖
州簽判改婺州通判加直秘閣守臣韓元吉薦其材上
以問史浩浩言其聰爽可任召對除江東提舉奏免失
陷常平人毋責償改淮南漕尋遷淮西提刑兼提舉領
屯田事奏以荒圩給軍士其屯田為民世業者勿奪從
之及代去吏請獻羡錢二十萬師揆曰後將病民矣除
直秘閣改江東轉運副使加秘閣修撰知明州紹興元
年授觀察使寧宗即位除奉國軍承宣使尋陞節度使
召見賜肩輿超檢校太保開府儀同三司充萬夀觀使
襲封開禧元年奉朝請嘉定七年薨贈太傅追封澧王
諡恭惠弟師禹由保康軍節度使除開府儀同三司襲
封十六年薨贈太傅追封和王謚端肅
宋史卷二百四十四
