宋史卷四百十九
元中書右丞相總裁托克托等修
列傳第一百七十八
宣繒薛極陳貴誼曾從龍
鄭性之李鳴復鄒應龍余天錫
許應龍林略徐榮叟别之傑
劉伯正金淵李性傳陳韡(崔福附)
宣繒慶元府人嘉泰三年太學兩優釋褐歴官以太學
博士召試為秘書省校書郎升著作佐郎兼權考功郎
官知吉州福建提點刑獄遷考功員外郎又遷祕書少
監時暫兼權侍立修注官守起居舍人為起居郎兼權
侍左侍郎編孝宗寳訓試吏部侍郎權兵部尚書嘉定
十四年同知樞密院事兼参知政事明年拜参知政事
以資政殿學士奉祠端平三年召赴闕升大學士提舉
洞霄宫以觀文殿大學士致仕卒贈少師詔繒嘗預定
策以王堯臣故事贈太師諡忠靖
薛極字會之常州武進人以父任調上元主簿中詞科
為大理評事通判温州知廣德軍以參知政事楼鑰薦
遷大理正刑部郎官司封郎中權右司郎中遷右司郎
中兼提領雜賣場寄樁庫兼勅令所刪修官中書門下
省檢正諸房公事兼刪修勅令官拜司農卿兼權兵部
侍郎尋為真嘉定八年疏奏願陛下深思顧諟之難益
懷競業之念勿謂帝德罔愆而怠於進修勿以天災代
有而應不以實政綱雖舉必求益其所未至德澤雖布
必思及其所未周誓以今日遇災警懼之心永為異時
暇逸之戒將見天心昭格沛然之澤響應於不崇朝之
間遷權刑部尚書尋試戶部尚書兼權吏部尚書遂為
真時暫兼權戶部尚書十五年特賜同進士出身拜端
明殿學士簽書樞密院事紹定元年拜參知政事兼同
知樞密院事尋知樞密院事兼參知政事封毗陵郡公
以觀文殿大學士知紹興府兼浙東安撫使端平元年
加少保和國公致仕卒
陳貴誼字正甫福州福清人慶元五年進士授瑞州觀
察推官丁内外艱服除調安遠軍節度掌書記辟差四
川制置司書寫機宜文字中博學宏詞科授江南東路
安撫司機宜文字遷太社令改武學諭國子錄遷太學
博士時議更楮幣法貴誼轉對言人主令行禁止者以
同民之所好惡楮劵之令及使姦惡獲逞道路咨怨非
所以祈天永命固結人心因援熙寧新法為辭又言明
銳果敢之才足以集事而失於剽輕老成寬博之士足
以厚俗而失於循理孰若舉之以衆取之以公主更幣
之法者乃摘新法等語激怒時相且謂貴誼引類植黨
人為危之遷太常博士以兄貴謙兼禮部郎官引嫌遷
將作監丞兼魏惠憲王府小學教授轉對謂言路雖開
觸犯忌諱者指為好名切劘時政者指為玩令利害關
於天下是非公於人心一人言之未巳或至累十數人
言之則又指為朋黨是非易位忠佞不分史彌遠益不
樂遷祕書郎出知江隂軍提舉江西常平召赴行在未
至授禮部郎官屬金人大擾淮蜀貴誼言人才所以立
國今旁蹊曲徑倖門四闢言路所以通下情今媕阿循
默囊括不言民力已竭而科歛之外餽遺以謀進者未
己軍中耻言敗北則陣亡者不恤耻言棄潰則逃竄者
復招又言婉順巽從者是災疢也非爱我也宜屏之外
之矯拂救正者是藥石也爱我也宜用之聽之彌遠滋
不樂諷言者論罷主管崇禧觀起知徽州召授司封郎
官兼翰林權直兼玉牒所檢討會有事明堂因首引包
拯皇祐中乞因肆赦除聚歛掊克之弊當察州縣府庫
致羡之由倣成周邦饗必及死王事者之子與漢置羽
林孤兒專取從軍死事之後教以五兵理宗即位以為
宗正少卿兼侍講兼權直學士院尋遷起居舍人寳慶
初詔舉賢能才識之士貴誼乃言曰世以容嘿滯固為
賢以苛刻生事為能以褊狹趣辦為才以輕疏嘗試為
識及兹初政當求忠實正直奉公爱民知禮義廉耻而
不越防範者以充中外之選又言成王之初元臣故老
警以無逸者欲其克夀勉以敬德者欲其永命期以豈
弟者欲其受命之長則可謂爱君切而慮患深矣遷中
書舍人升兼直學士院内侍濫受恩賞輙封還詔書將
郊貴誼以民生實艱吏員尚衆征歛幾於奪取公費掩
為私藏宜大明黜陟庶有以見帝于郊遷禮部侍郎仍
兼中書舍人權刑部尚書升修玉牒官兼侍讀為禮部
尚書兼給事中端明殿學士簽書樞密院事紹定六年
冬上始親政進參知政事上面諭之曰頃聞憂國之言
朕所不忘兼同知樞密院事出師汴洛時貴誼已移疾
猶上疏力争五上章乞歸轉四官加邑封致仕卒贈少
保資政殿大學士
曾從龍字君錫左僕射公亮四世從孫初名一龍慶元
五年擢進士第一始賜今名授簽書奉國軍節度判官
廳公事遷兵部員外郎左司郎中起居舍人兼太子右
諭德使金還轉官疏言州郡累月闕守而以次官權攝
者彼惟其攝事也自知非久何暇盡心於民事獄訟淹
延政令玩弛舉一郡之事付之胥吏幸而除授一人民
望其至如渴望飲足未及境而復以他故罷去矣且每
易一守供張借請少不下萬緡郡帑所入歲有常數而
頻年將迎所費不可勝計然則輕於易置公私俱受其
病欲望明詔二三大臣郡守有闕即時進擬其有求避
憚行者悉杜絶其請其繳劾彈拄者疾速行之盖郡計
寬則民力裕利害常相關故也又請已振濟者免其後
開禧間匄外知信州戍卒行掠境内從龍寘于法索得
婦人衣命梟于市召權禮部侍郎兼中書舍人兼太子
左諭德繳還張鎡復官詞頭以鎡抑令姪女竭資財結
姻蘇師旦之子故也尋兼太子諭德兼同修國史實錄
院同修撰兼國子祭酒為吏部侍郎仍兼職兼太子右
庶子兼給事中兼直學士院權刑部尚書嘉定六年秋
隂雨乞放繋囚進對言修德政蓄人材飭邊備帝善其
言七年知貢舉疏奏國家以科目網羅天下之英雋義
以觀其通經賦以觀其博古論以觀其識策以觀其才
異時謀王斷國皆繇此其選比來循習成風文氣不振
學不務根柢辭不尚體要涉獵未精議論疏陋綴緝雖
繁氣象萎薾願下臣此章風厲中外澄源正夲莫甚於
斯詔從之進端明殿學士簽書樞密院太子賓客改參
知政事疾胡榘憸壬排沮正論陳其四罪榘嗾言者劾
罷以前職提舉洞霄宫起知建寧府丁内艱服除為湖
南安撫使撫安峒獠威惠並行興學飬士湘人紀之石
改知隆興府復提舉洞霄宫改萬夀觀兼侍讀奉朝請
端平元年授資政殿大學士沿江制置使兼知建康府
兼行宫留守拜參知政事兼同知樞密院事時有三京
之役極論南兵輕進易退未幾言驗進知樞密院事兼
參知政事以樞密院使督視江淮荆㐮軍馬疏言邊面
遼遠聲援不接請並建二閫詔許之專畀江淮以荆㐮
屬魏了翁朝論邊用不給詔從龍了翁并領督府及從
龍卒贈少師弟用虎天麟治鳳皆歴顯任
鄭性之字信之初名自誠後改今名福州人嘉定四年
進士第一歴官知贑州改知隆興府後以寳章閣待制
提舉玉隆萬夀宫進華文閣待制提舉上清太平宫進
敷文閣待制知建寧府端平元年召為吏部侍郎入對
言陛下大開言路以通壅蔽心苟爱君誰不欲言言不
切直何能感動譬如積水久壅一决其勢必盛其聲必
激故言者多則易於取厭言之激則難於樂受若少有
厭倦動於詞色則䜛謟乘間或不自知矣又言願陛下
明詔百辟滌去舊汚一以清白相師權之所在勢所必
趨恐懼戒謹尤防以微以保終譽毋招謗議則朝綱肅
而國體尊矣又曰為君者不以堯舜自期則無善治告
君者不陳堯舜之道則無遠猷擢左諫議大夫言臺臣
交章互詆願陛下監古今天下安危之變君子小人消
長之機公以處之廼得其當况夫聽言之道宜以事觀
若言果有關國體有補治道有益主德則言之過激夫
亦何傷彼雖采名我實有益惟虚心納善若决江河則
激者自平矣拜端明殿學士簽書樞密院事進同知樞
密院事兼權參知政事尋拜參知政事兼同知樞密院
事尋知樞密院事兼參知政事加觀文殿學士致仕寳
祐二年卒
李鳴復字成叔瀘州人嘉定二年進士歴官權發遣金
州兼幹辦安撫司公事制置使鄭損薦于朝乞召審察
授司農寺丞遷駕部員外郎遷兵部郎中面對遷軍器
少監大理少卿拜侍御史兼侍講進對言荆㐮制臣有
當戒者三曰去私禁暴懲怒權工部尚書兼權吏部尚
書又權刑部尚書兼給事中簽書樞密院事端平三年
拜參知政事以資政殿學士知紹興府嘉熙元年復為
參知政事明年知樞密院事兼參知政事加資政殿大
學士賜衣帶鞍馬淳祐四年復為參知政事未幾出知
福州福建安撫使尋予祠監察御史蔡次傳按劾落職
罷宫觀後卒于嘉興
鄒應龍字景初慶元二年進士歴官為起居舍人以直
龍圖閣權知贑州遷江西提點刑獄尋遷中書舍人兼
太子右諭德復兼太子左庶子試戶部尚書使金還為
太子詹事兼中書舍人遷給事中兼太子詹事權禮部
侍郎兼侍講權工部尚書兼同修國史實錄院同修撰
遷刑部尚書乞祠以敷文閣學士提舉安慶府真原萬
夀宫以徽猷閣學士起知太平州以臣僚論罷以敷文
閣學士提舉玉隆萬夀宫拜禮部尚書兼侍讀嘉熙元
年拜端明殿學士簽書樞密院事進資政殿學士知慶
元府兼沿海制置使依舊職提舉洞霄宫淳祐四年卒
贈少保
余天錫字純父慶元府昌國人丞相史彌遠延為弟子
師性謹愿絶不預外事彌遠器重之是時彌遠在相位
久皇子竑深惡之念欲有廢置會沂王宫無後丞相欲
借是隂立為後備天錫秋告歸試于鄉彌遠曰今沂王
無後宗子賢厚者幸具以來天錫絶江與越僧同舟舟
抵西門天大雨僧言門左有全保長者可避雨如其言
過之保長知為丞相舘客具雞黍甚肅須臾有二子侍
立全曰此吾外孫也日者嘗言二兒後極貴問其姓長
曰趙與莒次曰與芮天錫憶彌遠所屬其行亦良是告
于彌遠命二子來保長大喜鬻田治衣冠心以為沂邸
後可冀也集婣黨且詫其遇以行天錫引見彌遠善相
大竒之計事泄不便遽復使歸保長大慙其鄉人亦竊
笑之逾年彌遠忽謂天錫曰二子可復來乎保長謝不
遣彌遠密諭曰二子長最貴宜撫於君家遂載與歸天
錫母朱為沐浴教字禮度益閑習未幾召入嗣沂王迄
即帝位是為理宗天錫嘉定十六年舉進士歴監慈利
縣税籍田令超授起居舍人遷權吏部侍郎兼玉牒所
檢討官兼崇政殿說書遷戶部侍郎兼知臨安府浙西
安撫使試戶部侍郎權戶部尚書皆兼知臨安府升兼
詳定勅令官以寳文閣學士知婺州仍舊職奉祠起知
寧國府進華文閣學士知福州召為吏部尚書兼給事
中兼侍讀疏奏臣荷國恩起家分閫旋蒙趣覲躐玷邇
聯時權禮部侍郎曹豳實在諫省盖嘗抗疏謂用臣大
驟臣與豳交最久相知最深今觀其所論於君父有陳
善之敬友朋有責善之道而豳遂遷官臣竟汙要路豳
以不得其言累疏匄去夫亟用舊人而遂退亡莊士則
將謂之何哉豳老成之望直諒多益寘之近班可以正
乃辟可以儀有位欲望委曲留行使之釋然無疑安於
就職則陛下既昭好賢之美而微臣亦免妨賢之媿帝
從之嘉熙二年拜端明殿學士同簽書樞密院事尋拜
參知政事兼同知樞密院事封奉化郡公授資政殿學
士知紹興府浙東安撫使以觀文殿學士致仕朱氏亦
封周楚國夫人夀過九十將以生日拜天錫為相而天
錫卒贈少師尋加太師諡忠惠弟天任為兵部尚書兄
弟友爱方貧時率更衣以出終歲同衾從子晦歴官尚
書出帥全蜀常置義莊以贍宗族然在蜀以違言論知
閬州王惟忠死士論少之
許應龍字恭甫福州閩縣人五歲通經旨坐客曰小兒
氣食牛應龍應聲丈夫才吐鳳為對四坐嘉歎入太學
嘉定元年舉進士調汀州教授差浙東宣撫司掾差戶
部架閣遷籍田令太學博士時李全時青軰歸附應龍
入對有䒪蜂是懲飬虎遺患之說後皆如所言遷國子
博士國子丞宗學博士理宗即位應龍首陳正心為治
國平天下之綱領遷秘書郎兼權尚左郎官遷著作郎
匄外知潮州盗陳三槍起贑州出沒江閩廣間勢熾甚
而盗鍾全相挻為亂樞密陳韡帥江西任招捕三路調
軍分道追勦盗逼境上應龍亟調水軍禁卒土兵弓級
分扼要害明間諜守關隘斷橋開塹斬木塞涂點集民
兵激勸隅總諭以保鄉井守室廬全妻子蒐補親兵日
加訓閱既而横岡桂嶼相繼以捷聞招捕司遣統領官
齊敏率師由漳趨潮截贑寇餘黨應龍諭敏曰兵法攻
瑕今鍾寇將窮陳寇猖獗若先破鍾則陳不戰禽矣敏
惟命於是諸寇皆平方未觧嚴時有行旅數人隅總搜
其槖中金銀指為賊黨應龍辨其非盗釋之皆羅拜感
泣始人疑應龍儒者不閑戎事及見其區畫事宜分别
齊民静練雍容莫不歎服僚屬請上功應龍曰守職扞
城保民何功之云距州六七十里曰山斜峒獠所聚匄
耕土田不輸賦禁兵與閧應龍平决之其首感悦率父
老鳴缶擊筒踊躍詣郡謝去之日闔郡遮道攀送端平
初召為禮部郎官入對帝謂應龍曰卿治潮有聲與李
宗勉治台齊名應龍頓首曰民無不可化顧牧民者如
何耳臣治州幸免曠瘝皆陛下德化所暨臣非曰能之
兼榮文恭王府教授力辭遷國子司業祭酒徐僑議學
校差職欲先譽望應龍以為不若差以資格資格一定
則僥倖之門杜而造請之風息僑以為然時有憑勢干
職者力郤之兼權直舍人院遷國子祭酒攝侍右侍郎
兼學士院權直是日罷鄭清之喬行簡制應龍所草也
翼日文德殿宣布畢帝遣中使召應龍諭之曰草制甚
善應龍復謝曰臣聞昔人有言進人若將加諸膝退人
若將墜諸淵今二相乞罷機政與陛下體貌大臣之意
兩盡其美可也帝善之就令草勅書戒諭諸閫權吏部
侍郎兼侍講兼權直學士院試吏部侍郎升侍讀權兵
部尚書時楮幣虧甚行簡主行稱提之說州縣希旨奉
承貧富猜懼應龍奏從民便節用二說行簡然之兼吏
部尚書遷兵部兼中書舍人三上章匄外不允兼給事
中兼吏部尚書請外詔免兼中書拜端明殿學士簽書
樞密院事累辭會正言郭磊卿有論疏以端明殿學士
提舉洞霄宫卒年八十有一贈資政殿學士銀青光禄
大夫應龍不躁不競不激不隨不妄薦士而亦無傷人
害物之事潮州之治最可紀也
林略字孔英温州永嘉人慶元五年舉進士歴饒州大
寧監教授辟幹辦四川茶馬司公事崔與之帥蜀目之
曰此臺閣之瑞也薦之遷武學博士國子監丞太常寺
丞奉祠拜宗正少卿兼崇政殿說書遷右司諫尋遷左
司諫兼侍講告于帝曰虚心以為從諫之夲從諫以為
永治之夲拜殿中侍御史升侍御史試右諫議大夫嘉
熙三年以端明殿學士同簽書樞密院事以言罷提舉
洞霄宫以資政殿學士致仕淳祐三年八月卒特贈宣
奉大夫
徐榮叟字茂翁煥章閣學士應龍之子嘉定七年舉進
士歴官通判臨安府遷太學博士兼崇政殿說書遷秘
書郎升著作佐郎兼侍左郎官出為江東提點刑獄直
秘閣知婺州遷著作郎兼禮部郎官以集英殿修撰知
静江府兼廣西經略安撫使召為行在司諫復兼說書
兼侍講嘉熙四年拜右諫議大夫入對言自楮幣不通
物價倍長而民始怨自米運多阻粒食孔艱而民益怨
此見之京師者然也外而郡邑苛征横歛無所不有嚴
刑峻罰靡所不施和糴則科抑以取贏軍需則並緣而
規利逃亡強令代納蠲放忍至重催犯私販者不問多
寡槩遭黥徒逋官課者不恤有無動輙監繋囹圄克斥
率是干連詞訟追呼莫非枝蔓如此則民安得而不怨
甚者富家巨室武斷鄉閭貴族豪宗侵牟民庶茹冤者
不敢告負抑者不得伸怨氣薰蒸天示之應此亢陽之
所以為沴也遷權禮部尚書兼權吏部尚書拜端明殿
學士簽書樞密院事淳祐二年乞歸田里以資政殿大
學士提舉洞霄宫六年轉一官致仕卒
别之傑字宋才郢州人嘉定二年進士歴官差充京西
安撫司參議官遷太府寺主簿又遷將作監丞差知灃
州知德安府親喪起復知德安府加直寳謨閣知江陵
府湖北安撫副使進直煥章閣言親年八十乞祠歸飬
庶幾君親之義兩全從之以京湖安撫制置使陳垓論
罷以前職主管崇禧觀進直敷文閣知江陵府湖北安
撫使起復知真州改知江寧府湖北安撫副使加兵部
郎官差充督視行府參謀官遷軍器監加直寳文閣京
西轉運判官兼提點刑獄加秘閣修撰知江陵兼京湖
制置副使進寳章閣待制知太平州又進寳謨閣學士
依舊沿江制置使兼知建康府江東安撫使加兵部尚
書兼淮西制置使邊事聽便行之加端明殿學士淳祐
二年授同知樞密院事兼權參知政事進資政殿學士
湖南安撫使兼知潭州監察御史蔡次傳論罷七年拜
參知政事乞歸田里依前職知紹興府復以兩浙轉運
判官翁甫論罷寳祐元年卒特贈少師
劉伯正字直卿饒州餘干人父簡為丞相趙汝愚客嘗
書慶㻺四諫奏議授伯正而伯正以開禧元年舉進士
調太平主簿通判棗陽軍辟荆湖制置司機宜兩浙轉
運司主管公事歴軍器將作太府三監主簿樞密院編
修官兵部郎官監察御史有事于明堂雷電忽至執事
者鮮不離次伯正立殿下紳笏儼然聲色不動帝遂以
大任期之遷左司諫疏言兵籍寖廣糧餉益艱請預備
軍食又言銓選財計刑獄之積弊乞以願治之心而急
董正治官之圖以勤政之思而嚴察計吏之法又言所
憂非一而急務之當慮者有三曰申飭邊備區處流民
隄防姦盗帝皆善其言升右正言以華文閣待制知廣
州兼廣東經略安撫使召見賜金帶鞍馬改轉運使以
寳章閣直學士知太平州召為禮部侍郎兼中書舍人
遷吏部侍郎兼侍講同修國史實錄院同修撰兼給事
中權刑部尚書兼侍讀淳祐四年拜端明殿學士簽書
樞密院事兼權參知政事真拜參知政事以監察御史
孫起予言罷授資政殿學士提舉洞霄宫監察御史蔡
次傳言之降一官尋復舊官致仕卒贈正奉大夫加少
保時論謂伯正立朝以静重鎮浮不求名譽善藏其用
云
金淵字淵叔臨安府人嘉定七年進士歴官為太學博
士遷太府寺丞秘書郎升著作佐郎兼權司封郎官遷
秘書丞拜右正言兼工部侍郎遷將作少監兼侍右郎
官兼國子司業兼國史編修實錄檢討兼崇政殿說書
拜監察御史論曹豳項寅孫兼侍講遷禮部侍郎尋兼
國子祭酒遷吏部侍郎拜右諫議大夫改左諫議大夫
遷禮部尚書兼給事中淳祐四年知貢舉拜端明殿學
士同簽書樞密院事侍御史劉漢弼論淵尸位妨賢罷
政予祠監察御史劉應起言落職罷祠十一年妻盛氏
愬于朝乞曲加貸宥少叙官職詔止量移平江府居住
卒
李性傳字成之宗正寺主簿舜臣之子也嘉定四年舉
進士歴幹辦行在諸軍審計事進對有崇尚道學之名
未遇其實帝曰實者何在性傳對曰在陛下格物致知
以為出治之夲遷武學博士尋為太常博士兼諸王宫
大小學校授升太常寺丞兼權工部郎中兼權都官郎
官遷起居舍人兼侍講疏言東周以後諸侯卿大夫皆
以既葬而除服秦漢之際尤為淺促孝文定為三十六
日之制則視孝惠以前已有加矣東漢以後又損之為
二十七日謂之以日易月則薄之至也千數百年惟晉
武帝魏孝文為能復古之制而羣臣沮格未克盡行惟
孝宗通喪三年近古所獨陛下繼之至性克盡前烈有
光乞以此疏付之史官庶幾四海聞風民德歸厚遷起
居郎兼國史編修實錄檢討權刑部侍郎進禮部侍郎
以臣僚言罷尋以寳章閣待制知饒州改知寧國府再
知饒州復以言罷召為兵部侍郎兼侍讀兼同修國史
兼實錄院同修撰升兼侍讀權兵部尚書進讀仁皇訓
典乞讀帝學從之權吏部尚書臣僚論舜臣立廟封爵
事落職提舉太平興國宫淳祐四年權禮部尚書兼給
事中兼同修國史實錄院同修撰兼侍讀五年拜端明
殿學士簽書樞密院事兼權參知政事尋同知樞密院
事未幾落職於郡十二年以資政殿大學士提舉洞霄
宫寳祐二年依舊職提舉萬夀觀兼侍讀以觀文殿學
士致仕卒特贈少保
陳韡字子華福州侯官人父孔碩為朱熹吕祖謙門人
韡譲父郊恩與弟韔登開禧元年進士第從葉適學嘉
定十四年賈涉開淮閫辟京東河北幹官韡謂山東河
北遺民宜使歸耕其土給耕牛農具分配以内郡之貸
死者然後三分齊地張林孝全各處其一其一以待有
功者河南首領以三兩州來歸者與節度使一州者守
其土忠義人盡還北然後括淮甸閒田倣韓琦河北義
勇法募民為兵給田而薄征之擇土豪統率塩丁又别
廪為一軍此第二重藩籬也十五年淮西告捷韡策金
人必專向安豐而分兵綴諸郡使卞整張惠李汝舟范
成進各以其兵屯廬州以待之金將盧鼓搥新勝於潼
關乘銳急戰當持久困之不過十日必遁設伏邀擊必
可勝又使時青夏全候金人深入以輕兵擣其巢穴第
一策也其後金人果犯安豐韡如盱眙犒師改淮東制
置司幹辦公事再如盱眙見劉琸調卞整張惠范成進
夏全諸軍應援擣虚皆行韡之策遂有堂門之捷俘其
四駙馬者遷將作監丞又遷太府寺丞差知真州淮東
提點刑獄加直寳章閣依舊提點刑獄兼知寳應州遷
宗正寺丞權工部郎中改倉部員外郎入對言臣所陳
夏周漢唐數君之事如布德兆謀任賢使能信賞必罰
區處藩鎮不事姑息規摹莫大於此又言人主所以御
天下者賞罰而已紹定二年冬盗起閩中帥王居安屬
韡提舉四隅保甲韡有親喪辭之轉運使陳汶提舉常
平史彌忠告急于朝謂非韡莫可平明年以寳章閣直
學士起復知南劍州提舉汀州邵武軍兵甲公事福建
路兵馬鈐轄同共措置招捕盗賊兼福建路招捕使未
幾加提點刑獄韡籍土民丁壯為一軍沙縣紫雲基告
急沙縣破賊由間道趨城忠勇軍破之於高橋賊乃趨
邵武勢益熾時有議當招不當捕者韡言始者賊僅百
計招而不捕飬之至千又飬之至萬今復飬之將至於
無筭求淮西兵五千人可圖萬全詔韡兼福建路招捕
使賊急攻汀州淮西帥曾式中調精兵三千五百人由
泉漳間道入汀擊賊于順昌勝之六月兵大合加福建
提點刑獄七月韡親提兵至沙縣順昌將樂清流宣化
督捕所至克捷九月分兵進討十月進攻五賊營砦平
之十一月破潭瓦磜賊起之地夷其巢穴十二月誅汀
州叛卒諭降連城七十有二砦汀境皆平四年正月遣
將破下瞿張原砦二月躬往邵武督捕餘寇賊首晏彪
迎降韡以其力屈乃降卒誅之進右文殿修撰依舊提
點刑獄招捕使兼知建寧府衢州寇汪徐來二破常山
開化勢張甚韡命淮將李大聲提兵七百出賊不意夜
薄其砦賊出迎戰見筭子旗驚曰此陳招捕軍也皆大
哭急擊之衢寇悉平六年進寳章閣待制知隆興府贑
寇陳三槍據松梓山砦出沒江西廣東所至屠殘韡遣
官吏諭降賊輒殺之乃謂盗賊起於貪吏劾其尤者二
人又謂寇盗稽誅以臣下欺誕事權渙散所致若决計
蕩除數月可畢十一月詔節制江西廣東福建三路捕
寇軍馬韡奏遣將劉師直扼梅州齊敏扼循州自提淮
西兵及親兵擣賊巢穴十二月兼知贑州端平元年正
月進華文閣待制江西安撫使二月至贑斬將士張皇
賊勢及掠子女貨財者齊敏李大聲所至充捷三月分
兵守大石堡截賊糧道遂破松梓山三槍與餘黨縋厓
而遁韡親督諸將乘春瘴未生薄松梓山賊悉精銳下
山迎敵旗幟服色甚盛韡軍步騎夾擊又縱火焚之士
皆攀厓上賊巢蕩為煙埃賊首張魔王自焚斬千五百
級禽賊將十二得所掠婦女牛馬及僣偽服物各數百
計三槍中箭與敏軍遇擊敗之賊遁翼日追及下黃又
敗之餘衆尚千餘薙獮略盡三槍僅以數十人遁至興
寧就禽檻車載三槍等六人斬隆興市初賊跨三路數
州六十砦至是悉平詔曰韡忠勤體國計慮精審身任
討捕之責江閩東廣訖底寧輯乃進權工部侍郎仍知
隆興兼江西安撫使未幾為工部侍郎改江東安撫使
知建康府兼行宫留守二年入奏事帝稱其平寇功韡
頓首言曰臣不佞徒有孤忠仗陛下威靈苟逃曠敗耳
何功之有遷權工部尚書又權刑部尚書沿江制置大
使依舊江東安撫使知建康府往來廵視鄂州江面措
置捍禦三年加寳謨閣學士十月詔選猛將精兵相視
緩急據地利遏要衝以伐姦謀嘉熙元年進煥章閣學
士四年拜刑部尚書辭免加徽猷閣學士知潭州荆湖
南路安撫使淳祐四年召為兵部尚書遷禮部尚書兼
侍讀兼同修國史實錄院同修撰拜端明殿學士同簽
書樞密院事兼參知政事尋拜參知政事兼同知樞密
院事七年知樞密院事湖南安撫大使兼知潭州九年
以觀文殿學士福建安撫大使知福州五上章辭以舊
職提舉洞霄宫開慶元年召赴闕落致仕充醴泉觀使
兼侍讀景定元年授福建安撫大使兼知福州久之提
舉佑神觀力請致仕明年卒年八十有三贈少師諡忠
肅崔福者故羣盗嘗為官軍所捕會夜大雪方與嬰兒
同榻兒寒啼不止福不得寐覺捕者至因以故衣擁兒
口遂逸去因隷軍籍初從趙葵收李全有功名重江淮
又累從韡捕賊積功至刺史大將軍從後韡留隆興既
而韡移金陵而福猶在隆興屬通判與郡僚燕滕王閣
福恚其不見招道遇民愬冤者福擕其人直至飲所責
以郡官不理民事麾諸卒盡碎飲具官吏皆惴恐竄去
莫敢嬰其鋒韡知之遂檄建康署為鈐轄福又奪統制
官王明鞍馬及迫逐總領所監酒官親屬韡戒諭之不
聽會淮兵有警步帥王鑑出師鑑請福行韡因厚遣之
福不樂為鑑用遇敵不擊託以葬女擅歸亦不聞于制
置司鑑怒遂白其前後過惡請必正其慢令之罪會韡
亦厭忌之遂坐以軍法然後聲其罪于朝且自劾專殺
之罪下詔奬諭免其罪福勇悍善戰頗著威聲其死也
軍中惜之時論以為良將難得而韡以私忿殺之然福
䟦扈之迹己不可揜殺身之禍亦有以自取之也
論曰宋自嘉定以來居相位者賢否不同故執政者各
以其氣類而用之因其所就而後世得以考其人焉宣
繒薛極者史彌遠之腹心也陳貴誼曾從龍鄭性之李
性傳劉伯正皆無所附麗李鳴復金淵者史嵩之之羽
翼也鄒應龍無所考見許應龍治郡見稱循良林略所
謂虚心從諫者有益於人主矣徐榮叟父子兄弟皆為
名臣陳韡將帥才也優於别之傑多矣
宋史卷四百十九
