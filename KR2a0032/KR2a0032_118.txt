宋史卷一百十八
元中書右丞相總裁托克托等修
禮志第七十一
禮二十一(賓禮三)
朝儀班序(百官轉對百官相見儀制)
朝儀班序太祖建隆三年三月有司上合班儀太師太
傅太保太尉司徒司空太子太師太傅太保嗣王郡王
左右僕射太子少師少傅少保三京牧大都督大都護
御史大夫六尚書常侍門下中書侍郎太子賓客太常
宗正卿御史中丞左右諫議大夫給事中中書舍人左
右丞諸行侍郎祕書監光祿衛尉太僕大理鴻臚司農
太府卿國子祭酒殿中少府將作監前任節度使開封
河南太原尹太子詹事諸王傅司天監五府尹國公郡
公中都督上都護下都督太子左右庶子五大都督府
長史中都護下都護太常宗正少卿祕書少監光禄等
七寺少卿司業三少監三少尹少詹事左右諭德家令
率更令僕諸王府長史司馬司天少監起居舍人侍御
史殿中侍御史左右補闕拾遺監察御史郎中員外郎
太常博士五府少尹五大都督府司馬通事舍人國子
博士五經博士都水使者四赤令太常宗正祕書丞著
作郎殿中丞尚食尚藥尚舍尚乘尚輦奉御大理正太
子中允贊善中舍洗馬諸王友諮議參軍司天五官正
凡雜坐者以此為準詔曰尚書中臺萬事之本而班位
率次兩省官節度使出總方面古諸侯也又其檢校兼
守官多至師傅三公而位居九寺卿監之下甚無謂也
其給事諫議舍人宜降於六曹侍郎之下補闕次郎中
拾遺監察次員外郎節度使升於六曹侍郎之上中書
侍郎之下餘悉如故乾德元年閏十二月詔自今一品
致仕官曾帶平章事者朝會宜綴中書門下班二年二
月詔重定内外官儀制有司請令上將軍在中書侍郎
之下大將軍在少卿監之下諸衛率副率在東宫五品
之下内客省使視太卿客省使視太監引進使視庶子
判四方館事視少卿閤門使視少監諸司使視郎中客
省引進閤門副使視員外郎諸司副使視太常博士通
事舍人從本品供奉官視諸衛率殿直視副率樞密承
旨視四品朝官兼南班官諸司使者從本品副承旨視
寺監丞諸房副承旨視南省都事凡視朝官者本品下
視京官在其上開寳六年九月詔曰周之宗盟異姓為
後此先王所以睦九族而和萬邦也晉王親賢莫二位
望俱崇方資夾輔之功俾先三事之列宜位宰相上九
年十一月詔齊王廷美武功郡王德昭位在宰相上大
中祥符元年正月有司上酺宴班位駙馬都尉宫僚員
僚皇親大將軍已下行門宰臣樞密使巳下穎王皇親
郡王侍衛馬軍都指揮使已上以皇親使相皇親節度
使皇親觀察留後已下皇親防禦團練刺史三班合為
一節度使觀察留後已下防禦團練刺史三班合為一
並重行異位詔依所定既而武康軍節度使李端愿言
使相亦當合為一班不當獨行尊異詔令閤門再定而
閤門引儀制及以前議為是端愿復伸其議自劾妄言
乃詔太常禮院與御史臺同詳定禮院言常朝起居班
次緣祖宗舊制不宜併合從之四年閏三月太常禮院
閤門言準詔同詳定閤門使李端慤所奏閤門儀制宰
臣與親王立班坐位分左右各為班首宰臣樞密使帶
使相或帶郡王并使相作一行總為中書門下班其親
王獨行一班者準封爵令兄弟皇子皆封國謂之親王
所以他官不可參綴檢會坐次圖直將宗室使相輙綴
親王蓋更張之時未見親王遂致失於講求近見朝拜
景靈宫東陽郡王顥亦綴親王班竊恐未安今取到閤
門儀制其合班宰臣使相在東親王在西分班立又祥
符元年宴坐次圖宰臣王旦與使相石保吉在東寧王
元偓舒王元偁廣陵郡王元儼節度使惟吉在西分班
坐其元儼惟吉是郡王與節度使許綴親王班竊慮當
時出自特旨今來檢尋元初文字不見在先朝只依祥
符元年宴坐次圖子親王及帶使相郡王在西為一班
臣等參詳請依閤門儀制親王在西獨為一班宗室郡
王帶使相許綴親王立班坐次即係臨時特旨從之&KR3321;
寕二年四月國信所言大遼賀同天節左番使耶律奭
赴文德殿拜表言南使到北朝綴翰林學士班今來却
在節度使之下館伴者諭之始就班時下御史臺閤門
同詳定奏稱使人不知本朝翰林學士班自在節度使
之下如遇合班即節度使在翰林學士之西差前别為
一班立俱不相壓欲且依久來儀制體例詔依所定是
月編脩閤門儀制所言慶歴中改文明殿學士為觀文
殿學士又置大學士按文明殿即今文德殿乃正衙前
殿也後唐始置學士序位樞密副使之下每遇紫宸殿
坐朝則升殿侍立蓋文德紫宸通謂之前殿故學士侍
立為宜其觀文殿深在禁中乃與資政端明殿相類而
資政端明學士竝不侍立竊詳慶歴所改職名雖用舊
之班著而殿之次序與舊義理不同其觀文殿大學士
自今遇紫宸殿坐朝請更不升殿侍立從之元祐元年
五月詔太師平章軍國重事文彥博已降旨今獨班起
居自今赴經筵都堂同三省樞密院事竝序位在宰臣
之上百官轉對自建隆詔内殿起居日令百官以次轉
對限以二人其封章於閤門通進復鞠躬自奏宣徽使
承旨宣答拜舞而出著為閤門儀制淳化二年詔自今
内殿起居日復令常參官二人次對閤門受其章大中
祥符末罷不復行景德三年復詔羣臣轉對其在外京
官内殿崇班以上候得替先具民間利害實封於閤門
上進方得朝見治平中命御史臺每遇起居日令百官
轉對御史臺言舊制起居日輪兩省及文班秩高者二
員轉對若兩省官有充學士待制則綴樞密班起居内
朝臣僚不與尋詔遇轉對日增二員熙寕初閤門言舊
制中書省樞密院奏事退再引三班假日則兩班或再
御後殿引對多及午刻遇𨳩經筵即至申末恐久勞聖
躬請遇經筵日自二府奏事外止引一班或有急奏及
言事官請對即取旨俟罷經筵日仍舊又言假日御崇
政殿每遇辰時則隔班過延和殿再引不待進食至已
刻隔班取旨尚許引對請自今隔班過延和殿俟已進
食再引遇寒暑大風雨雪即令次日引對詔自今授外
任者許令轉對訖朝辭監察御史裏行張戩程顥言每
欲奏事必俟朝旨或朝政有闕及聞外事而機速後時
則已無所及況往復俟報必有中書萬一事干政府則
或致阻格請依諫官例牒閤門求對或有急奏即許越
次登對庶幾遇事入告無憂失時又以編脩閤門儀制
所言三衙有急奏許於後殿登對若别有奏陳則報閤
門如常制或假日御崇政殿則於已得旨對班後續引
且許兩制以上同班奏事元豊中詔尚書侍郎同郎官
一員奏事郎中員外郎番次随之不許獨留身侍郎以
下亦不許獨請奏事其左右選非尚書通領者聽侍郎
以上郎官自随祕書殿中省諸寺監長官視尚書貳丞
以下視侍郎又詔三省樞密院獨班奏事日無得過三
班若三省俱獨班則樞密院當請奏事其見任官召對
訖次日即朝辭回任聽旨元祐中宰臣吕大防言昨垂
簾聽政惟許臺諫以二人同對故不正之言無得以入
今陛下初見羣臣請對者必衆既人人得進則善惡相
雜故於采納尤難帝曰人君以納諫為上然邪正則不
可不辨遂詔上殿班當直牒及帥臣國信使副許依元
豊八年以前儀制紹聖初臣僚言文德殿視朝輪官轉
對蓋襲唐制故祖宗以來每遇轉對侍從之臣亦皆與
焉元祐間因言者免侍從官轉對續詔職事官權侍郎
以上竝免自此轉對止於卿監郎官而已請自今視朝
轉對依元豊以前條制又詔自今三省樞密院進擬在
京文臣開封府推判官武臣横行使副在外文臣諸路
監司藩郡知州武臣知州軍已下取旨召對臣僚言每
緣職事請對待次旬日遇有急奏深恐失事請自今後
許依六曹開封例先次挑班上殿仍不隔班又言諸路
監司朝廷所選以推行法令省問風俗朝辭之日當令
上殿六曹尚書如有職事奏陳許獨員上殿其羣臣請
對雖遇休假特御便殿聽納既又詔應節鎮郡守往令
陛辭歸許登對不特審觀人材亦所以重外任也可於
監司不許免對條下增入節鎮郡守依此重和元年臣
僚言比年以來二三大臣奏對留身䜛疏善良請求相
繼甚非至公之體詔自今惟蔡京五日一朝許留身餘
非除拜遷秩因謝及陳乞免罷竝不許獨班奏事令閤
門報御史臺彈劾又詔寺監職事上部部上省故得上
下維持綱紀所出今後雖係兩制職司寺監不許獨對
臣僚言祖宗舊制有五日一轉對者今惟月朔行之有
許朝官轉對者今惟待制以上預焉自明堂行視朔禮
歲不過一再則是畢歲而論思者無幾請遇不視朔即
令具章投進以備覽觀又諸路監司未經上殿者雖從
外移先赴闕引對方得之官竝從其議
百官相見儀制乾德二年詔曰國家職位肇分軌儀有
序冀等威之斯辨在品式之惟明矧著位之庶官及内
司之諸使以至軒墀引籍州縣命官凡進見於宰相或
參候於長吏既為總攝合異禮容稽於舊儀具無定法
或傳晉天福周顯德中以廷臣内職賓從將校比其品
數著為綱條載於刑綂未為詳悉宜令尚書省集臺省
官翰林秘書國子司業太常博士等詳定内外羣臣相
見之儀翰林學士承旨陶榖等奏兩省官除授假使出
入竝參宰相起居郎以下參同舍人五品以上官遇於
塗歛馬側立須其過常侍以下遇三公三師尚書令引
避其値僕射歛馬側立御史大夫中丞皆分路行起居
郎以下避僕射遇大夫歛馬側立中丞分路尚書丞郎
郎中員外竝參三師三公令僕郎中員外兼參左右丞
本行尚書侍郎及本轄左右司郎中員外御史大夫以
下參三師三公尚書令中丞兼參大夫知雜事參中丞
三院御史兼知雜及本院之長大夫避尚書令以上遇
僕射歛馬側立而避大夫遇尚書丞郎兩省官諸司三
品以上金吾大將軍綂軍上將軍皆分路餘官遇中丞
悉引避知雜兼避中丞遇左右丞歛馬側立餘皆分路
郎中及少卿監大將軍以下皆避知雜三院同行如知
雜之例少卿監竝參本司長官丞參少卿諸司三品遇
僕射於途皆引避諸衛大將軍參本衛大將軍東宫官
參隔品凡參者若遇於途皆避公參之禮列拜堂上位
高受參者答焉四赤縣令初見尹趨庭受拜後升廳如
客禮内客省使謁宰相樞密使以客禮閤門使以上列
拜皆答客省副使至通事舍人諸司使樞密承旨不答
焉自樞密使副宣徽使皆差降其禮供奉官殿直教坊
使副辭令宫伎術官竝趨庭倨受諸司副使參大使通
事舍人參閤門使防禦團練刺史謁本道節帥節度防
禦團練副使謁本使竝具軍容趨庭延以客禮少尹幕
府於院長官悉拜防禦本團練判官謁本道節帥竝趨
庭上佐州縣官見宰相樞密使及本屬長官竝拜於庭
(天長雄武等軍使見宰相樞密亦如之)參本府賓幕官及曹掾縣簿尉参
令皆拜王府官見親王如賓職見使長府縣官兼三館
職者見大尹同赤縣令六品以下未嘗参官見宰相樞
密及本司長官竝拜階上流外見流内品官竝趨庭諸
司非相統攝皆稱移牒分路者不得籠街及占中道依
秩序以分左右遇於驛舍非相綂攝及名位縣隔先至
者居之臺省官當通官呵止者如舊式文武官不得假
借呼稱以紊朝制當避路者若被宣召及有所捕逐許
橫度焉又令諸司使副使通事舍人見宰相樞密使升
階連姓通名展拜不答拜其見樞密副使參知政事宣
徽使以客禮展拜太平興國以後又制京朝官知令錄
者見本州長吏以客禮三司判官推官主判官見本使
如郎中員外見尚書丞郎之儀咸平中又詔開封府左
右軍廵使京官知司錄及諸曹參軍到畿縣見京尹竝
趨庭設拜六年命翰林學士梁顥等詳定閤門儀制成
六卷因上言三司副使序班朝服比品素無定列至道
中筵會在知制誥後郎中前今請同諸司少卿監班位
在上如官至給諫卿監者自如本品朝會大宴随判使
赴長春殿起居引駕其朝會引駕至前殿與諸司使同
退大中祥符五年復命翰林學士李宗諤等詳定儀制
文武百官遇宰相樞密使參知政事竝避起居郎以下
遇給舍以上歛馬御史大夫遇東宫三師尚書丞郎兩
省侍郎分路而行中丞遇三師三少太常卿金吾上將
軍竝分路而行知雜御史遇尚書侍郎諸司三品金吾
大將軍綂軍諸位上將軍分路而行三院同行如知雜
例不同行遇左右丞則避尚書丞郎郎中員外遇三師
三公尚書令則避郎中員外遇丞郎則避太常博士以
下朝官遇本司長官三師三公僕射尚書丞郎大夫中
丞知雜御史竝避權知判者不避遇兩省給舍以上歛
馬京官遇丞郎給舍大卿監祭酒以上及本寺少監卿
司業竝避諸軍衛大將軍以下遇上將軍綂軍亦避詹
事遇上臺官如卿監之例庶子少詹事至太子僕遇東
宫三師三少竝避遇上臺官如少卿監例中允以下遇
東宫三師三少竝避遇賓客詹事歛馬遇上臺官如太
常博士例應合避尚書者竝避三司使其權知開封府
如本官品避其臺省官雖不合避而職在綂臨者竝避
武班内職竝依此品大觀二年定王嘉王府侍講沈錫
等奏二王出就外學其初見及侍王禮儀講說疏數之
節請如故事手詔按祥符故事記室翊善見諸王皆下
拜眞宗特以張士遜為王友命王答拜以示賓禮今講
讀輔翊之官職在訓道亦王友傅也可如例令王答拜
羣臣赴臺參謝辭者(新授加恩出使者)尚書侍郎則三院御史
各一員中丞大夫皆對拜(三院仍班迎不坐班即不赴)節度使賓客
太常宗正卿則御史一員中丞大夫皆對拜兩使留後
至刺史秘書監至五官正上將軍至郎將四廂都指揮
使及内職軍校遙郡以上樞密都承旨及内職帶正員
官者四赤縣令三京司錄節度行軍至團練副使幕職
官任憲御者皆御史一員對拜中丞大夫對揖(亦令揖訖進言)
(得參風憲再揖而退)若曾任中書門下及左右丞皆不赴加階勲
食邑章服館閤三司開封府職事及内職轉使額軍額
亦不赴臺謝僕射過正衙日臺官大夫以下與百官竝
詣幕次致賀(文官一品二品曾任中書樞密院者不赴)大夫中丞則郎中少
卿監大將軍以下亦然(本官約止則不赴僕射赴上都省者罷此儀)
宋史卷一百十八
