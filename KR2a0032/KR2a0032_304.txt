宋史卷三百四
元中書右丞相總裁托克托等修
列傳第六十三
周渭梁鼎范正辭(子諷)劉師道
王濟方偕曹穎叔劉元瑜
楊告趙及劉湜王彬
仲簡
周渭字得臣昭州恭城人幼孤養於諸父力學工為詩
劉鋹據五嶺昭州皆其地也政繁賦重民不聊生渭率
鄉人六百踰嶺將避地零陵未至賊起斷道絶糧復還
恭城則廬舍煨燼遂奔道州為盗所襲渭脱身北上建
隆初至京師為薛居正所禮上書言時務召試賜同進
士出身解褐白馬主簿縣大吏犯法渭即斬之上竒其
才擢右贊善大夫時魏帥符彦卿專恣朝廷選常參官
強幹者莅其屬邑以渭知永濟縣彦卿郊迎渭揖于馬
上就館始與相見略不降屈縣有盗傷人而逸渭捕獲
并暴廀匿者按誅之不以送府乾德中通判興州州領
罝口砦多戍兵監軍敖狠縱其下為暴居人苦之渭馳
往諭以禍福斬其軍校衆皆懾服詔書嘉奬命兼本砦
鈐轄開寳元年鳳州七房冶主吏盗隱官銀擇渭往代
周歲羡課數倍賜緋魚又遷知棣州殿直傅延翰為監
軍謀作亂走契丹為部下所告渭擒之以聞命械至闕
下鞫得實斬於西市渭在郡以簡肅稱及還吏民遮道
泣留俄詔賜錢百萬太平興國二年為廣南諸州轉運
副使初渭之入中原妻子留恭城開寳三年平廣南詔
昭州詔求賜錢米存䘏之及是渭始還故里鄉人以為
榮渭奏去劉鋹時税筭之繁者重定田賦興學校遷殿
中丞屬有事交阯主將逗撓無功有二敗卒擐甲先至
邕州中奪民錢渭捕斬之後至者悉令解甲以入訖無
敢犯移書交阯諭朝廷威信將刻日再舉黎桓懼即遣
使入貢就加監察御史在嶺南凡六年徙知揚州進殿
中侍御史改兩浙東西路轉運使入為鹽鐵判官遷侍
御史歷判戶部度支二勾院出知亳州賜金紫俄授宋
州加職方員外郎為益州轉運使坐從子違詔市馬黜
為彰信軍節度副使咸平二年真宗聞其清節召還將
復用詔下而卒年七十七上閔其貧不克葬賻錢十萬
以其子建中為乘氏主簿渭妻莫荃賢婦人也渭北走
時不暇與荃訣二子孩幼荃尚少父母欲嫁之荃泣誓
曰渭非久困者今違難遠適必能自奮於是親蠶績碓
舂以給朝夕二子皆畢婚娶凡二十六年復見渭時人
異之朱昂著莫節婦傳紀其事
梁鼎字凝正益州華陽人祖鉞仕蜀為劔門關使父文
獻乘氏令鼎太平興國八年進士甲科解褐大理評事
知秭歸縣再遷著作佐郎端拱初獻聖德徽號頌萬餘
言試文遷殿中丞通判歙州以能聲聞有詔嘉奬徙知
吉州民有蕭甲者豪猾為民患鼎暴其凶狀杖脊黥面
徙遠郡太宗尤賞其強幹代還賜緋魚舊例當給銀寳
瓶帶太宗特以犀帶賜之記其名於御屏淳化中上言
曰書云三載考績三考黜陟幽明此乃堯舜氏所以得
賢人治天下也三代而下典章尚存兩漢以還沿革可
見至於唐室此道尤精有考功之司明考課之令下自
簿尉上至宰臣皆歲計功過較定優劣故人思激厲績
效著聞五代兵革相繼禮法陵夷顧惟考課之文祗拘
州縣之軰黜陟既異名存實亾且夫今之知州即古之
刺史治狀顯著者朝廷不知方略蔑聞者任用如故大
失勸懲之理寖成苟且之風是致水旱荐臻獄訟填溢
欲望天下承平豈可得也伏惟陛下繼二聖之丕圖為
億兆之司牧念百官之未乂思四海之未康特詔有司
申明考績之法庶幾官得其人民受其賜矣俄為開封
府判官遷太常博士三司右計判官又為總計判官會
復三部换度支判官至道初鼎洎陳堯叟建議興三白
渠及陳許鄧潁蔡宿亳數州用水利墾田事具食貨志
遷都官員外郎江南轉運副使就改起居舍人徙陜西
二年五將分道擊李繼遷李繼隆擅出赤檉路無功還
奏軍儲失期鼎坐削三任復為殿中丞領職如故以母
老求郡歷知徐密二州真宗踐位復舊官咸平四年遷
兵部員外郎知制誥賜金紫時三司督逋負嚴急有久
被留繫者命鼎與薛映按籍詳定多所蠲免踰月拜右
諫議大夫度支使時西鄙未寧建議陜西禁解池鹽所
在官鬻詔從之以鼎為制置使楊覃為轉運使張賀副
之又以内殿崇班杜承睿同制置鹽事議者多言邊民
舊食青鹽其價甚賤洎禁青鹽以困賊令商賈入粟運
解鹽於緣邊價直與蕃鹽不相遠故蕃部齎鹽至者不
能貨鬻今若禁解池鹽與内地同價則民必冐禁復市
青鹽乃資盜粮也時劉綜為陜西轉運使鼎奏罷之綜
歸朝亦密陳其非便鼎既行即移文禁止鹽商所在約
束乖當延州劉廷偉慶州鄭惟吉皆不從規畫又鼎奏
運咸陽倉粟以實邊粟巳陳腐鼎即與民俟秋收易新
粟朝廷聞而止之上封章密陳其煩擾者甚衆鼎始謀
多沮遂令林特乘傳與永興張詠會鼎等同議可否於
是依舊通鹽商鼎坐首議改作非是詔罷度支使守本
官未幾丁内艱起復景德初知三班院通進銀臺司兼
門下封駮事出知鳳翔府以居憂哭泣傷目表求判西
京留司御史臺三年卒年五十二賜二子出身鼎偉姿
貌磊落尚氣有介節居官峻厲名稱甚茂好學工篆籕
八分嘗著隱書三卷史論二十篇學古詩五十篇子申
甫吉甫
范正辭字直道齊州人父勞謙獲嘉令正辭治春秋公
羊榖梁登第調補安陽主簿開寶中判入等遷國子監
丞知戎州改著作佐郎代還治逋欠於淄州轉運使稱
其能轉左贊善大夫就知淄州太宗征河東諸州部糧
多不及期正辭所部長山縣吏張秀督民輸受錢二千
即杖殺之郡中畏服太平興國中改殿中丞通判棣深
二州遷國子博士御史中丞劉保勲奏克臺直會有言
饒州多滯訟選正辭知州事至則宿繫皆决遣之胥吏
坐淹獄停職者六十三人會詔令料州兵送京師有王
興者懷土憚行以刃故傷其足正辭斬之興妻詣登聞
上訴太宗召見正辭廷辨其事正辭曰東南諸郡饒實
繁盛人心易動興敢扇搖苟失控馭則臣無待罪之地
矣上壯其敢斷特遷膳部員外郎充江南轉運副使賜
錢五十萬饒州民甘紹者積財鉅萬為羣盗所掠州捕
繫十四人獄具當死正辭按部至引問之囚皆泣下察
其非實命徙他所訊鞫既而民有告羣盗所在者正辭
潜召監軍王愿掩捕之愿未至盗遁去正辭即單騎出
郭二十里追及之賊控弦持弰來逼正辭大呼以鞭擊
之中賊雙目執之賊自刃不殊餘賊渡江散走追之不
獲旁得所棄贓賊尚有餘息正辭即載歸令醫傅藥創
既愈按其姦狀伏法而前十四人皆得釋端拱二年代
歸與洛苑副使綦仁擇西京作坊副使尹宗諤同監折
中倉先是令商人輸米豆而以茶鹽酬其直謂之折中
復有言其弊罷之至是復置焉遷倉部員外郎同知幕
府州縣官考課改判刑部歷戶部鹽鐵二判官遷考功
員外郎通判定楊杭三州真宗即位遷膳部郎中召判
三司勾院俄復為鹽鐵判官咸平二年出為河東轉運
使三年以本官兼侍御史知雜事時李昌齡自忠武行
軍起知梓州董儼知夀州王德裔楊緘皆任轉運使後
失官宰畿邑正辭上言昌齡軰貪墨著聞願陛下罷其
民政詔追還儼敕餘悉代之又言治民之官牧宰為急
舉吳奮等五人堪任大郡復請令奮等各舉知縣縣令
從之坐鞫任懿獄貶滁州團練副使會赦復為倉部考
功員外郎通判鄆州知淮陽軍復膳部郎中以年老求
監兗州商税大中祥符三年四月卒年七十五子識諷
並進士及第
諷字補之以蔭補將作監主簿獻東封賦遷太常寺奉
禮郎又獻所為文召試入等出知平隂縣會河決王陵
埽水去而土肥失阡陌田訟不能决諷分别疆畔著為
劵民持去不復爭諷辨數激昂喜為名聲然亦操持在
巳吏不敢欺為縣存視貧弱至豪猾大家峻法治之舉
進士第遷大理評事通判淄州歲旱蝗他榖皆不立民
以蝗不食菽猶可藝而患無種諷行縣至鄒平發官廩
貸民縣令爭不可諷曰有責令無預也即出貸三萬斛
比秋民皆先期而輸徙知梁山軍以母老不行得通判
鄆州時知州李廸貶衡州副使宰相丁謂戒使者持詔
書促上道諷輒留廸數日為治裝祖行詔塞决河州募
民入芻揵而城邑與農戸等諷曰貧富不同而輕重相
若農民必大困且詔書使度民力今則均取之此有司
悮也即改符使富人輸三之二因請下諸州以鄆為率
朝廷從其言徙知廣濟軍民避水堤居凡給徭於官者
諷悉縱使護其家奏除其租賦累遷太常博士以疾監
舒州靈仙觀尚御藥張懷德至觀齋祠諷頗要結之懷
德薦於章獻太后遂召還問所欲言對曰今權臣驕悍
將不可制盖指曹利用也利用貶拜右司諫三司度支
判官百官轉對敕近臣閱視其可行者類次以聞諷奏
曰非上親覽决可否則誰肯為陛下極言者玉清昭應
宫災下有司治火所起諷曰此天之戒告乃復置獄以
窮治之非所以應天也獄由是得解議者疑復修諷上
書諫山木已盡人力已竭宫必不成臣知朝廷亦不為
此其如疑天下何宜詔示四方使明知之於是下詔罷
修改尚書禮部員外郎兼侍御史知雜事錢惟演自許
州來朝圖相位諷奏惟演嘗為樞密使以皇太后姻屬
罷之示天下以不私固不可復用遂以惟演守河南使
契丹道過幽州北見原野平曠慨然曰此為戰地不亦
信哉遼人相目不敢對擢天章閣待制知審刑院出知
青州再遷戶部郎中時山東饑宰相王曾青人家積粟
多諷發取數千斛濟饑民因請遣使安撫京東入為右
諫議大夫權御史中丞又請益漕江淮米百萬自河陽
河隂東下以賑貸之錢惟演倡議獻懿二太后宜祔真
宗廟室諷彈奏之及言其在太后時權寵甚盛且與后
族連姻請絀去仁宗不聽諷袖告身以對曰陛下不聽
臣言臣今奉使山陵而惟演守河南臣早暮憂刺客願
納此不敢復為御史中丞矣帝不得巳可之諷乃趨出
遂貶惟演隨州陳堯佐罷參知政事有王文吉者告堯
佐謀反仁宗遣中官訊問復以屬諷夜中被旨究詰旦
得其誣狀奏之時上章懿皇后諡宰相張士遜樞密使
楊崇勲日中不赴慰班諷彈士遜與崇勲俱罷諷嘗侍
對帝語及郭后亡子諷言亡子大義當廢隂合帝旨以
龍圖閣直學士權三司使時狄棐為直學士已久諷盛
氣凌棐宰相李廸右之遂特詔班棐上論者非之尋轉
閣學士以疾免三司使改翰林侍讀學士管勾祥源觀
徙會靈觀復改閣學士給事中知兖州既至郡而龐籍
為廣南東路轉運使未行上言嚮為侍御史嘗奏彈諷
以三司使曲為左藏監庫吳守則奏課遷官尚美人同
父弟娶守則女諷以銀鞍勒遺守則相結納既出兖州
乃紿言貧假翰林白金器數千兩自隨而增産於齊州
市官田虧平估置獄于南京劾之諷坐方聽旨擅馳驛
還兖州當贖籍所奏有不實當免官宰相呂夷簡嫉諷
詭激特貶諷武昌軍節度行軍司馬貸籍止降官知臨
江軍由是宰相李廸等坐親善諷皆斥歲中徙保信軍
聽居舒州持母喪又許歸齊州日飲酒自縱為時所譏
服除改將作少監知淮陽軍遷光禄卿知陜州道改潞
州入見帝言元昊不可擊獨以兵守要害捍侵掠久當
自服倘内修百度躬節儉如祖宗故事則疆事不足憂
復給事中卒諷嘗建議朝廷當差擇能臣留以代大臣
之不稱職者大臣聞而惡之又數短參知政事王隨于
帝前因奏外人謂臣逐隨將取其位願先出臣為陛下
引姦邪去而朝廷清矣又嘗與張士遜議事不合諷曰
世謂大事未易可議小事不足為所為終何事耶及為
龐籍訟人謂大臣隂諷籍焉諷類曠達然捭闔圖進不
守名檢所與游者輒慕其所為時號東州逸黨山東人
顔太初作逸黨詩刺之而姜潜者又嘗貽書以疏其過
云子寬之終尚書刑部郎中知濠州
劉師道字損之一字宗聖開封東明人父澤右補闕師
道雍熙二年舉進士初命和州防禦推官歷保寧鎮海
二鎮從事凡十年王化基呂祐之樂史薦于朝擢著作
佐郎纔一月會考課又遷殿中丞出知彭州就加監察
御史轉運使劉錫馬襄上其治跡召歸會浦洛之敗奉
詔劾白守榮軰獄成太宗奬其勤面賜緋魚川陜豪民
多旁戶以小民役屬者為佃客使之如奴隸家或數十
戶凡租調庸歛悉佃客承之時有言李順之亂皆旁戶
鳩集請釋旁戶為三耆長迭主之疇歲勞則授以官詔
師道使兩川議其事師道以為迭使主領則爭忿滋多
署以名級又重增擾害廷奏非便卒罷之改祠部員外
郎出為京東轉運使真宗嗣位進秩度支咸平初范正
辭薦其材堪長民徙知潤州三年改淮南轉運副使兼
淮南江浙荆湖發運使四年以漕事入奏特遷司封俄
為正使改工部郎中代查道為三司度支副使七月擢
樞密直學士掌三班俄擢三司使從幸澶淵判隨駕三
司充都轉運使師道弟幾道舉進士禮部奏名將廷試
近制悉糊名較等陳堯咨當為考官教幾道於卷中密
為識號幾道既擢第事泄詔落其籍永不預舉師道固
求辨理詔曹利用邊肅閻承翰詣御史府推治之坐論
奏誣罔責為忠武軍行軍司馬堯咨免所居官為鄆州
團練副使一年以郊祀恩起為工部郎中知復州换秀
州大中祥符二年以兵部郎中知潭州遷太常少卿師
道敏於吏事所至有聲吏民畏愛長沙當湖嶺都會剖
煩析滯案無留事歲滿復加樞密直學士换左司郎中
留一任七年李應機代還應機未至郡六月師道暴病
卒年五十四錄幾道為試秘書省校書郎師道性慷慨
尚氣善談世務與人交敦篤工為詩多與楊億軰酬唱
當時稱之
王濟字巨川其先真定人祖卿有詞辨趙王鎔召置幕
府鎔政衰卿懼禍避地深州饒陽遂為縣人父恕後唐
時童子及第開寳中知秀州會盜起城陷為盗所殺將
并害濟濟伏柩號慟謂賊曰吾父已死吾安用生為但
恨力不能殺汝以報父讎爾賊義之捨去濟携父骨匿
山谷間既而官軍大集濟脱身謁其帥朱乙陳討賊之
計乙嘉之遺以束帛奏假驛置遣歸先是濟母終於岳
陽權窆佛舍至是乃併護二喪還饒陽州將以聞太祖
召見以其尚少且俾就學雍熙中上書自陳死事之孤
得試學士院補龍溪主簿時調福建輸鶴翎為箭羽鶴
非常有物有司督責急一羽至直數百錢民甚苦之濟
諭民取鵝翎代輸仍驛奏其事因詔旁郡悉如濟所陳
縣有陂塘數百頃為鄉豪斡其利會歲旱濟悉導之分
溉民田汀州以銀冶搆訟十年不决逮繫數百人轉運
使使濟鞫之纔七日情得止坐數人再調胙城尉徙臨
河主簿轉運使王嗣宗被詔舉法官以濟名聞遷光禄
寺丞權大理丞改刑部詳覆官通判鎮州牧守多勲舊
武臣倨貴陵下濟未嘗撓屈戍卒頗恣暴不法夜或焚
民舍為盗一夕報有火濟部壯士數十潜往偵伺果得
數軰并所盗物即斬之馳奏其事太宗大悦都校孫進
使酒無賴毆折人齒濟不俟奏杖脊送闕下繇是軍城
畏肅就遷太子中舍詔書奬勞召判登聞鼔院拜監察
御史上疏陳統天下之術節民物之道大者有十擇左
右别賢愚正名器去冗食加奉禄謹政教選良將分兵
戍修民事開仕進其言切於時詞多不載咸平初濟以
刑網尚繁建議請刪定制敇乃命張齊賢領其事濟預
焉刑統舊條持仗行劫不以贓有無悉抵死齊賢議貸
不得財者濟曰刑期於無刑以死懼之尚不畏况緩其
死乎因與齊賢廷爭數四濟詞氣甚厲目齊賢為腐儒
然卒從齊賢議人以濟為刻改鹽鐵判官車駕廵師大
名調丁夫十五萬修黃河濟以為勞民詔濟馳往經
度還奏省十六七齊賢時為相以河决為憂因對并召
濟見齊賢請令濟署狀保河不決濟曰河決亦隂陽災
沴宰相苟能和隂陽弭災沴為國家致太平河之不決
臣亦可保齊賢曰若是則今非太平耶濟曰北有契丹
西有繼遷兩河關右歲被侵擾以陛下神武英略苟用
得其人可以馴致今則未也上動容獨留濟問邊事濟
曰陛下承二聖之基擁百萬之衆蠢兹醜虜敢爾憑陵
蓋謀謨當國之人未有如昔之比臣謂國家所恃獨一
洪河耳此誠急賢之秋不然臣懼敵人將飲馬於河渚
矣又著備邊策十五條以獻三年選官判大理寺上曰
法寺宜擇當官不回者苟非其人或有冤濫即感傷和
氣王濟近數言事似有操持可試之遂令濟權判大理
寺事福津尉劉瑩集僧舍屠狗羣飲杖一伶官致死濟
論以大辟遇赦從流時王欽若知審刑與濟素不相得
又以濟嘗忤齊賢乃奏瑩當以德音原釋齊賢王欽若
議濟坐故入停官逾年復為監察御史通判河南府景
德初徙知河中府契丹南侵上幸澶淵詔緣河斷橋梁
毁船舫稽緩者論以軍法濟曰陜西有關防隔閡舳艫
遠屬軍儲數萬一旦沉之可惜又動搖民心因密奏寢
其事上深嘉歎遣使褒諭未幾召拜工部員外郎兼侍
御史知雜事三年判司農事時周伯星見濟乘間言曰
昔唐太宗以豐年為上瑞臣願陛下日慎一日居安慮
危則天下幸甚受詔與劉綜改定茶法頗易舊制由是
忤丁謂林特劉承規軰因與欽若迭詆訾之四年拜本
曹郎中出知杭州上面加慰諭仍戒以朝廷闕失許密
上言遷刑部郎中郡城西有錢塘湖溉田千餘頃歲久
湮塞濟命工濬治增置斗門以備潰溢之患仍以白居
易舊記刻石湖側民頗利之睦州有狂僧突入州廨出
妖言與轉運使陳堯佐按其實斬之上嘉其能斷大中
祥符三年徙知洪州兼江南西路安撫使屬歲旱民饑
躬督官吏為糜粥日親嘗而給之錄饑民為州兵全活
甚衆是歲卒年五十九遺奏大旨以進賢退諛佞罷土
木不急之費為言濟頗涉經史好讀左氏春秋性剛直
無所畏避少時深州刺史念金鎻一見器之且託後於
濟金鎻沒濟撫其孤援寘禄仕素與内臣裴愈有隙愈
坐事上怒甚命憲府鞫之濟適知雜事力為辨理遂獲
輕典子孝傑國子博士
論曰渭有清節臨事多從便文鼎好規畫師道喜論世
務正辭按貪吏辨冤獄濟議論挺持無所畏避五臣者
仕不過監司郡守而名稱甚茂可尚哉
方偕字齊古興化莆田人年二十及進士第為温州軍
事推官歲饑民欲隷軍就廩食州不敢擅募偕乃詣提
點刑獄吕夷簡曰民廹流亡不早募之將聚而為盗矣
夷簡從之籍為軍者七千人後遷汀州判官權知建安
縣縣産茶每歲先社日調民數千鼔譟山旁以達陽氣
偕以為害農奏罷之遷秘書省著作佐郎歷知福清資
陽縣累遷尚書屯田員外郎為御史臺推直官澧州逃
卒傭民家自給一日誣告民事摩駝神歲殺十二人以
祭州逮其族三百人繫獄久不决偕被詔就劾令卒疏
所殺主名按驗皆亡狀事遂辨卒以誣告論死知雜事
龐籍薦為御史裏行再遷待御史南京鴻慶宫災偕引
漢罷原廟故事請勿復修元昊寇塞門鄜延副總管趙
振逗撓不出捄詔偕往按之法當斬偕奏兵寡不敵苟
出以餌賊無益也振由是得不死為開封府判官江南
安撫三司歲出乳香綿綺下州郡配民偕奏罷之更鹽
鐵判官遷兵部員外郎兼御史知雜事言以罪謫監當
者監司勿得差權親民官判大理寺改度支副使擢天
章閣待制江淮制置發運使知杭州遷刑部郎中偕以
吏事進治杭州有能聲喜飲酒至酣宴無節數月暴中
風以太常少卿分司西京遷光禄卿卒
曹潁叔字秀之亳州譙人初名熙嘗夢之官府見穎叔
名遂更名穎叔進士及第歷威勝軍判官渭州軍事推
官御史中丞蔡齊薦為臺主簿改大理寺丞韓億知亳
州辟僉書節度判官事通判儀州韓琦文彦博薦其才
徙䕫州路轉運判官䕫峽尚淫祠人有疾不事醫而專
事神穎叔悉禁絕之乃教以醫藥提點陕西路刑獄夏
人納欵詔與戶部副使夏安期轉運使柳灝减戍卒吏
員之沉者為開封府判官時御史宋禧鞫衞士獄于内
侍省禧不能辨及獄具内侍使禧自為牒穎叔言禧為
制使辱命請寘之法元昊死為夏國祭奠使除直史館
知鳳翔府徙益州路轉運使權度支副使儂智高寇嶺
南朝議以閩中久弛兵備擢天章閣待制知福州累遷
右司郎中為陜西都轉運使自慶歷鑄大鐵錢行陜西
民盗鑄不巳三司上榷鐵之議穎叔曰鐵錢輕而貨重
不可久行况官自榷鐵乎請罷鑄諸郡鐵錢以三鐵錢
當銅錢之一從之兩川和買絹給陜西兵而蜀人苦於
煩歛穎叔為歲出本路緡錢五十萬以易軍衣之餘者
兩川之民始無擾焉進龍圖閣直學士知永興軍然年
老漸昏耄事頗壅積人或嘲誚之卒于官
劉元瑜字君玉河南人進士及第補舞陽縣主簿改秘
書省著作佐郎知雍邱縣通判隰并二州知郢州以太
常博士為監察御史上言考課之法自朝廷至員外郎
郎中少卿須清望官五人保任始得遷故浮薄軰日趨
權門非所以養廉耻也詔罷之提舉河北便糴會永寧
雲翼軍士謀為變吏窮捕黨與謀劫囚以反百姓竊知
多逃避元瑜馳至斬為首者其餘皆釋去不問歷京西
河東轉運使遷右司諫劾奏集賢校理陸經謫官在河
南日杖死爭田寡婦且貸民鏹監司列薦其才投託權
要遂復館職請重寘於法并坐保薦者詔屬吏遂竄經
袁州又疏李用和曹琮李昭亮不可典軍梁適不當除
翰林學士范仲淹以非罪貶既復天章閣待制宜在左
右尹洙余靖歐陽修皆以朋黨斥逐此小人惡直醜正
者也既而與靖等相失反言前除夏竦為樞密使諫臣
數人摭其舊過召至都門而罷之自此以進退大臣為
已任激訐隂私為忠直薦延輕薄列之館閣以唱和為
朋比近除兩府出自聖斷獨黨人以進用不出於巳議
論紛然臣恐復被疏罷矣前日孫甫薦葉清臣毁丁度
效此也因論靖知制誥不宜兼領諫職且奉使契丹對
契丹主傚六國語辱國命請加罪修靖深惡之繇是論
者以元瑜為奸邪後除三司鹽鐵副使以天章閣待制
知潭州猺人數為寇元瑜使州人楊謂入梅山說酋長
四百餘人出聽命因厚犒之籍以為民凡千二百戶徙
桂州固辭降鄧州坐在潭州擅補畫工易元吉為畫助
教降知隨州又失保任改信州徙襄州富人子張銳少
孤弱同里車氏規取其財乃取銳父棄妾他姓子養之
比長使自訴隂賕吏為助州斷使歸張氏銳莫敢辨既
同居逾年車即導令求析居元瑜察知窮治得奸狀黥
車竄之人伏其明歷河中府以左諫議大夫知青州卒
元瑜性貪至竊取禁物親與小人爭權時論鄙之
楊告字道之其先漢州綿竹人父允恭西京左藏庫使
數任事有功既死賜告同學究出身調廬江尉時張景
笞吏死而吏捕急逃歸告懼告不見納告曰君勿憂也
吾死生以之景卒免改豐城主簿邑有賊殺人投屍於
江人知主名而畏不敢言告聞親往擒賊有言賊欲報
怨者告不為動既而果乘夜欲刺告告又捕得致於法
境内肅然再調南劔州判官知南安六合錢塘寧國縣
改大理寺丞通判江寧州盗殺商人鑿舟沉屍江中有
被誣告者笞服獄具告疑其無狀後數日果得真盗徙
知池州累遷尚書司封員外郎開封府推官開拆司為
趙元昊旌節官告使元昊專席自尊大告徙坐即賓位
莫之屈也除京西轉運副使屬部歲饑所至發公廪又
募富室出粟賑之民伐桑易粟不能售告命高其估以
給酒官民獲濟者甚衆以疾權管勾西京留臺頃之判
三司憑由理欠司為淮南轉運使徙制置發運使除三
司戸部副使更度支安撫河東改鹽鐵副使歷祠部度
支司封郎中以少府監復為制置發運使拜右諫議大
夫知鄭州徙江寧府夀州告曉法令頗知財利而不務
苛刻時號能吏然喜事權貴以要進一子力學有文數
為近臣薦召試賜同進士出身未幾卒告悲傷之尋卒
趙及字希之其先幽州良鄉人父的事契丹為蔚州靈
邱令雍熙中王師北征乃歸授偃師令因家焉及舉進
士為慈州軍事推官徙廣信軍判官改秘書省著作佐
郎知魏縣徙九隴以母老監葉縣税歷黃河御河催綱
通判青州大名府累遷尚書屯田員外郎被舉為殿中
侍御史權宗正丞詔劾夏守恩獄内侍岑守中用賄撓
法及劾正其罪遷侍御史夏守贇經略西鄙還及言其
無功不可復樞府又疏罷郭承祐團練使未幾請知懷
州徙徐州還為三司戶部判官遷兵部員外郎京東轉
運按察使知萊州張周物貪暴及劾奏貶周物嶺外擢
兼侍御史知雜事數論時政權判吏部流内銓初銓吏
匿員闕與選人為市及奏闕至即牓之吏部牓闕自及
始遷戶部副使以疾改刑部郎中直昭文館知衞州召
為鹽鐵副使又以疾請知汝州歲除復召為副使不赴
徙知河中府特拜天章閣待制右司郎中祀明堂遷右
諫議大夫還判大理寺流内銓出知徐州疾甚求解近
職還州事乃以本官管勾南京留司御史臺未赴卒及
和厚謙退内行尤篤所治有聲民吏愛之
劉湜字子正徐州彭城人舉進士為澶州觀察推官再
調湖南節度推官改秘書省著作佐郎知益都縣徙隂
平再遷太常博士通判劔州審閬州獄活死囚七人王
堯臣安撫陜西薦之擢知耀州富平有盗掠人子女者
既就擒陽死伺間逸去捕得復陽死守者以報湜趣焚
其屍拜監察御史王德用自隨州詔還近臣言其有反
相湜保右之歷開封府推官三司鹽鐵判官遷殿中侍
御史上言轉運使掎摭郡縣苛束官吏人不得騁其才
宜稍寬假不為改者繩治之詔詣渭州劾尹洙私用公
使錢頗傳致重法以故洙坐廢還為尚書禮部員外郎
兼侍御史知雜事同判吏部流内銓除鹽鐵副使議者
謂湜探宰相意深致洙罪故得優擢焉明年宴紫宸殿
副使當坐殿東廡湜不即坐趣出閤門奏之坐謫知沂
州徙兖州又坐沂州誤出囚死罪降知海州起為河東
轉運使遷戶部員外郎復為鹽鐵副使兼領河渠事汴
水絶鑿河隂新渠通漕運如故會江南饑擢天章閣待
制知江寧府奏運蘇州米五十萬斛以貸饑民除戶部
郎中知廣州儂智高初平湜練土兵葺械器作鐵鎻斷
江路有盗據山敇貸罪招之不肯降湜知並山民資之
食即徙民絶餉盗困蹙乞降民安之居二年母老求内
徙遂徙徐州湜喜曰昔布衣隨計今以侍從官三品復
典鄉郡過始望矣又以左司郎中知鄆州遷龍圖閣直
學士知慶州湜少賤母更嫁營卒既登第具袍笏趨卒
舍迎母里人觀歎然嗜酒持法少恕改知密州以病卒
王彬光州固始人祖彦英父仁偘從其族人潮入閩潮
有閩土彦英頗用事潮惡其逼隂欲圖之彦英覺之挈
家浮海奔新羅新羅長愛其才而用之父子相繼執國
政彬年十八以賓貢入太學淳化三年進士及第歷雍邱
尉皇城司隂遣人下畿縣刺史多厲民令佐至與為賓
主彬至捕鞫之得所受賂致之法自是詔親事官毋得
出都城易右班殿直辭不受後以秘書省著作佐郎通
判筠州歷知撫州撫州民李甲饒英恃財武斷鄉曲縣
莫能制甲從子詈縣令人告甲語斥乘輿彬按治之索
其家得所藏兵械又得服器有龍鳳餙甲坐大逆棄市
并按英嘗強取人孥配嶺南州里肅然擢提點荆湖南
路刑獄徙知潭州入判三司戶部勾院出為京西轉運
使徙河北部吏馬崇正倚章獻太后姻家豪横不法彬
發其姦贓下吏忤太后意徙京東又徙河東陜西復為
三司鹽鐵判官判都理欠憑由司累遷太常少卿卒
仲簡字畏之揚州江都人以貧傭書楊億門下億教以
詩賦遂舉進士歷通判鄭州河南府推官改秘書省著
作佐郎知蕪湖縣通判楚州累遷尚書都官員外郎改
侍御史安撫京東遷知真州入為三司度支判官經制
陜西粮草就遷兵部員外郎直史館知陜州徙江東轉
運使除侍御史知雜事為三司鹽鐵副使工部郎中奉
使陜西多任喜怒以馬箠擊軍士流血仁宗面詰之不
能對出為河東轉運使逾年復為鹽鐵副使再遷兵部
擢天章閣待制知廣州儂智高犯邕州沿江而下人告
急簡輒囚之仍牓於道敢妄言惑衆者斬以是人不復
為避賊計比智高至始令民入城民爭道競以金帛遺
閽者相蹂踐至死者甚多其不得入者皆附賊賊既去
以其能守城徙知荆南既而言者論之遂落職又降刑
部郎中知筠州復為兵部郎中徙洪州卒
論曰士抱一藝者思奮勵以功名自效况其設施見於
政事者乎方偕曹穎叔楊告趙及王彬之流皆文吏能
推恩行利剗煩去蠧其治不下古人劉元瑜劉湜軰亦
不減此數人然而元瑜譏詆余靖湜文致尹洙公議所
不與也仲簡小才所謂斗筲之器也何足道哉
宋史卷三百四
