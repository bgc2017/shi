宋史卷四百八十五
元中書右丞相總裁托克托等修
列傳第二百四十四
外國一
夏國上
昔唐承隋後隋承周齊上遡元魏故西北之疆有漢晉
正朔所不逮者然亦不過使介之相通貢聘之時至而
已唐德既衰荒服不至五季迭興綱紀自紊遠人慕義
無所適從宋祖受命諸國削平海内清謐於是東若高
麗渤海雖阻隔遼壤而航海遠來不憚䟦涉西若天竺
于闐回鶻大食高昌龜兹拂林等國雖介遼夏之間筐
篚亦至屢勤館人党項吐蕃唃厮囉董氊瞎征諸部夏
國兵力之所必爭者也宋之威德亦曁其地又間獲其
助焉交阯占城眞臘蒲耳大理濱海諸蕃自劉鋹陳洪
進來歸接踵修貢宋之待遇亦得其道厚其委積而不
計其貢輸假之榮名而不責以煩縟來則不拒去則不
追邊圉相接時有侵軼命將致討服則舍之不黷以武
先王柔遠之制豈復有加於是哉南渡以後朔漠不通
東南之陬以及西鄙冠蓋猶有至者交人遠假爵命訖
宋亡而後絶焉女直在宋初屢貢名馬他日彊大脩怨
於遼其索叛臣阿蘇責還所掠宋詔猶知以通宋為重
及渝海上之盟尋構大難宋遂為所絀辱豈非自取之
過乎前宋舊史有女直傳今旣作金史義當削之夏國
雖偭鄉不常而視金有間故仍舊史所錄存焉
李彝興夏州人也本姓拓䟦氏唐貞觀初有拓䟦赤辭
者歸唐太宗賜姓李置靜邊等州以處之其後析居夏
州者號平夏部唐末拓䟦思恭鎮夏州統銀夏綏宥靜
五州地討黃巢有功復賜李姓思恭卒弟思諫代為定
難軍節度使思諫卒思恭孫彝昌嗣梁開平中彝昌遇
害將士立其族子蕃部指揮仁福仁福卒子彝超嗣事
具五代史彝興彝超之弟也本名彝殷避宋宣祖諱改
殷為興初為行軍司馬清泰二年彝超卒遂加定難軍
節度使晉初加同平章事開運初契丹授西南招討使
漢初加兼侍中周初加中書令顯德初封西平王世宗
即位加太保恭帝初加太傅宋初加太尉北漢劉鈞結
代北諸部來寇麟州彝興遣部將李彝玉會諸鎮兵禦
之鈞衆遂引去建隆初獻馬三百匹太祖大喜親視攻
玉為帶且召使問曰汝帥腹圍幾何使言彝興腰腹甚
大太祖曰汝帥眞福人也遂遣使以帶賜之乾德五年
卒太祖廢朝三日贈太師追封夏王子克睿立克
睿初名光睿避太宗諱改光為克彝興之卒自權知州
事授檢校太保定難軍節度使開寶九年率兵破北漢
吳堡砦斬首七百級獲牛羊千計俘砦主侯遇以獻累
加檢校太尉太平興國三年卒太宗廢朝二日贈侍中
子繼筠立繼筠初為衙内都指揮使檢校工部尚
書克睿卒自權知州事授檢校司徒定難軍節度觀察
留後太宗征北漢繼筠遣銀州刺史李光遠綏州刺史
李光憲率蕃漢兵列陣渡河略太原境以張軍勢太平
興國五年卒弟繼捧立繼捧立以太平興國七年
率族人入朝自上世以來未嘗親覲者繼捧至太宗甚
嘉之賜白金千兩帛千匹錢百萬祖母獨孤氏亦獻玉
盤一金盤三皆厚賚之繼捧陳其諸父昆弟多相怨願
留京師乃遣使夏州護緦麻已上親赴闕授繼捧彰德
軍節度使并官其昆弟夏州蕃落指揮使克信等十二
人有差遂曲赦銀夏管内太宗嘗宴羣臣苑中謂繼捧
曰汝在夏州用何道以制諸部對曰羌人鷙悍但羈縻
而已非能制也弟權知夏州克文來朝以唐僖宗所賜
其祖思恭鐵劵及朱書御扎來上改博州防禦使初繼
捧之入也弟繼遷出奔及是數來為邊患有言繼遷悉
知朝廷事蓋繼捧泄之乃出為崇信軍節度使克憲為
道州防禦使克文遣歸博州並選常參官為通判以專
郡政端拱初改感德軍節度使屢發兵討繼遷不克用
宰相趙普計欲委繼捧以邊事令圖之因召赴闕賜姓
趙氏更名保忠太宗親書五色金花牋以賜之授夏州
刺史充定難軍節度使夏銀綏宥靜等州觀察處置押
蕃落等使賜金器千兩銀器萬兩并賜五州錢帛芻粟
田園保忠辭日宴于長春殿賜襲衣玉帶銀鞍馬錦綵
三千匹銀器三千兩又賜錦袍銀帶五百副馬百匹至
鎮數月上言繼遷悔過歸欸乃授繼遷官然實無降心
也二年加保忠特進同中書門下平章事淳化初與繼
遷戰于安慶澤繼遷中流矢遁去保忠乞師禦繼遷遣
商州團練使翟守素率兵援之賜保忠茶百斤上醞十
石乃獻白鶻名海東青以久罷畋獵詔慰還之五年繼
遷攻靈州遣侍衛馬軍都指揮使李繼隆討之保忠先
挈其母與妻子壁野外乃上言與繼遷解怨獻馬五十
匹乞罷兵帝覽奏立遣中使督繼隆進軍及兵壓境保
忠反為繼遷所圖欲併其衆縳牙校趙光祚襲其營帳
保忠方寢聞難作單騎走還城為大校趙光嗣閉於别
室旦開門迎繼隆乃執保忠送闕下待罪崇政殿庭帝
詰責數四釋之賜冠帶器幣并賜其母金銀器以撫之
尋責授右千牛衛上將軍封宥罪侯賜第京師保忠狀
貌雄毅居環列奉朝請常怏怏不自得咸平中丁内艱
以本官起復遷金吾衛上將軍判岳州移復州景德元
年病劇上言有子永哥不肖乞配春州帝以其病語乃
授永州别駕詔監軍察之尋卒贈威塞軍節度使克文
亦死贈岳州防禦使天禧四年錄其孫從吉為三班奉
職繼遷繼捧族弟也高祖思忠嘗從兄思恭討黃
巢拒賊於渭橋表有鐵鶴射之沒羽賊駭之遂先士卒
戰沒僖宗贈宥州刺史祠于渭陽曾祖仁顔仕唐銀州
防禦使祖彝景嗣于晉父光儼嗣于周建隆四年繼遷
生于銀州無定河生而有齒開寶七年授定難軍管内
都知蕃落使繼捧之歸宋時年二十留居銀州及使至
召緦麻親赴闕乃詐言乳母死出葬于郊遂與其黨數
十人奔入地斤澤澤距夏州東北三百里太平興國八
年知夏州尹憲與都廵檢曹光實偵知夜襲破之斬首
五百級焚四百餘帳繼遷與其弟遁免獲其母與妻繼
遷復連娶豪族轉遷無常漸以疆大而西人以李氏世
著恩德往往多歸之繼遷因語其豪右曰李氏世有西
土今一旦絶之爾等不忘李氏能從我興復乎衆曰諾
遂與弟繼冲破丑重遇貴張浦李大信等起夏州乃詐
降誘殺曹光實于葭蘆川遂襲銀州據之時雍熙二年
二月也三月破會州焚毁城郭而去三年遼以義成公
主嫁繼遷冊為夏國王四年知夏州安守中以三萬衆
戰于王亭鎮敗績繼遷追至城門而返端拱元年繼捧
之節制夏臺言能歸欵即授洛苑使銀州刺史淳化初
復與繼捧戰于安慶澤不利轉攻夏州繼捧乞師及翟
守素來乃奉表歸欵授銀州觀察賜名保吉子德明管
内蕃落使行軍司馬淳化四年轉運副使鄭文寶議禁
鹽池用困繼遷數月邊人四十二族萬餘騎寇環州屠
小康堡太祖乃遣錢若水弛其禁因撫慰之五年正月
繼遷徙綏州民于平夏部將高文岯等因衆不樂反攻
敗之繼遷復圍堡砦掠居民焚積聚遂攻靈州詔遣李
繼隆等進討繼遷夜襲保忠走之獲其輜重以歸七月
乃獻馬以謝又遣弟廷信獻馬槖駞太宗撫賚甚厚遣
内侍張崇貴詔諭賜茶藥器幣衣物至道初遣左都押
衙張浦以槖駞及良馬來獻太宗令衛士翹關超乘引
彊奪槊於後園俾浦等觀且令兵士皆拓兩石弓帝笑
問浦曰羌人敢敵否浦曰羌部弓弱矢短但見此長大
人則已遁矣況敢敵乎繼遷乞禁邊盜掠詔令謹守疆
場還所盜物遣閤門副使馮訥中使賈繼隆特詔拜繼
遷鄜州節度使不受乃以浦為鄭州團練留京師繼遷
表鄭文寶誘其部長嵬囉嵬悉遂貶文寶藍山令繼遷
以千騎攻清遠軍守臣張延擊退之二年春命洛苑使
白守榮等護送芻粟四十萬于靈州且令車重先後作
三隊丁夫持弓矢自衛士卒布方陣以護之遇敵則戰
可以無失復令會州觀察使田紹斌率兵應援而守榮
乃併為一運繼遷邀擊于浦洛河紹斌不救衆潰運餽
盡為繼遷所得太宗聞之怒三年復命李繼隆為環慶
等州都部署會四方館使曹璨自河西至言繼遷衆萬
餘圍靈武城中上表告急為繼遷所得遂頓兵不去時
朝議或云率輕騎三道擣平夏或云暑涉旱海無水泉
糧運艱辛不如静以待之帝不聽九月親部分諸將繼
隆出環州丁罕出慶州范廷召出延州王超出夏州張
守恩出鄜州五路進討直抵平夏繼隆以環州路迂乃
自青岡峽遶靈武徑趨平夏兵行數日與丁罕合又行
十餘日無所見乃引還張守恩遇之不戰而遁王超范
廷召遇之于烏白池大小數十戰不利諸將失期士
困乏繼遷復令軍主史不駐屯槖駞口以阻歸宋人
繼隆遣田敏等擊之咸平春繼遷復表歸順眞宗乃授
夏州刺史定難軍節度夏銀綏宥静等州觀察處置押
蕃落等使加邑千戸實封二百戸益功臣號乃放張浦
還復遣押衙劉仁謙表讓恩命詔不允賜仁謙錦袍銀
帶尋遣弟繼瑗來謝恩授繼瑗亳州防禦使封繼遷母
衛慕氏衛國太夫人子德明為定難軍節度行軍司馬
未幾復抄邊四年麟府副部署曹璨率熟戶兵邀繼遷
輜重于柳撥川殺獲甚衆九月來攻破定州懷遠縣及
堡静永州清遠軍監軍段義叛城遂䧟五年三月繼遷
大集蕃部攻䧟靈州以為西平府六年春遂都于靈州
詔遣張崇貴王涉議和割河西銀夏等五州與之六月
復以二萬騎圍麟州詔金明廵檢李繼周擊之圍未解
麟州部署請濟師眞宗閱地圖曰麟州依險三面孤絶
戮力可守但城中乏水可憂耳乃遣兵走援繼遷果據
水砦薄城已五日知州衛居寶出竒兵突戰縋勇士城
下城上鼓噪矢石如注殺傷萬餘人繼遷乃拔去遂率
衆攻西蕃取西凉府都首領潘羅支偽降繼遷受之不
疑羅支遽集六谷蕃部及者龍族合擊之繼遷大敗中
流矢八月復聚兵浦洛河聲言攻環州詔張凝等分兵
以待之景德元年正月二日卒年四十二子德明立祥
符五年德明追上繼遷尊號曰應運法天神智仁聖至
道廣德孝光皇帝元昊追諡曰神武廟號太祖墓號裕
陵德明小字阿移母曰順成懿孝皇后野利氏即
位于柩前時年二十三邊臣以德明初立乞詔撫之因
賜詔令審圖去就又詔蕃族萬山萬遇龐羅逝安萬子
都虞候軍主吳守正馬尾等能率部下歸順者授團練
使銀萬兩絹萬匹錢五萬緡茶五千斤其有亡命叛去
者釋罪甄錄既而康奴&KR2206;移等率屬來降德明遣牙將
王旻奉表歸順賜旻錦袍銀帶遣侍禁夏居厚持詔荅
之因詔河西羌族各守疆場德明連歲表歸順三年復
遣牙將仁勖奉誓表請藏盟府且言父有遺命帝嘉之
乃授特進檢校太師兼侍中持節都督夏州諸軍事行
夏州刺史上柱國充定難軍節度夏銀綏宥靜等州管
内觀察處置押蕃落等使西平王食邑六千戶食實封
一千戶仍賜推忠保順亮節翊戴功臣遣内侍左右班
都知張崇貴太常博士趙湘等充旌節官告使賜襲衣
金帶銀鞍勒馬銀萬兩絹萬匹錢三萬貫茶二萬斤給
奉如内地因責子弟入質德明謂非先世故事不遣乃
獻御馬二十五匹散馬七百匹槖駞三百頭謝恩四
又獻馬五百匹槖駞三百頭謝給奉廩賜襲衣金帶器
幣及請使至京市所需物從之五月母罔氏薨除起復
鎮軍大將軍右金吾衛上將軍員外置同正員餘如故
以殿中丞趙積為弔贈兼起復官告使德明以樂迎至
柩前明日釋服涕泣對使者自陳感恩及葬請修供五
臺山十寺乃遣閤門祗候袁瑀為致祭使護送所供物
至山復獻馬五百匹助脩章穆皇后園陵大中祥符元
年以天書降加賜守正功臣益食邑一千戸食實封四
百戶俄境内旱詔榷場勿禁西人市糧以振其乏東封
又遣使來獻禮成加兼中書令益食邑千戶實封四百
戸時遼亦遣使冊德明為大夏國王明年出侵回鶻恒
星晝見德明懼而還三年境内饑上表求粟百萬朝議
不知所出時王旦為相請敕有司具粟百萬于京師詔
其來取德明既得詔曰朝廷有人遂止大起宮室于𨫼
子山會旱西攻河州丼州宗哥族及秦州緣邊熟戶遂
出大理河築柵蒼耳平四年祀汾隂進中書令五年聖
祖降加守太保七年二月謁太清宮遣使來獻方物加
宣德功臣八年築堡于石州濁輪谷將建榷場詔緣邊
安撫司止之九年因表邊臣違約招納逃亡云自景德
中進誓表朝廷亦降詔書應兩地逃民緣邊雜戶不令
停舍皆俾交還自兹謹守翰垣頗有倫理自向敏中歸
闕張崇貴云亡後來邊臣罕守舊制各務邀功不虞生
事遂致綏延等界涇原以來擅舉兵甲入臣境土其有
叛亡部族劫掠主財去者百無十回臣之邊吏亦務蔽
藏俱失奏論漸棄盟約詔荅已令鄜延涇原環慶麟府
等路約束邊部毋相攻劫其有隱蔽逃亡獲時勘送本
國亦宜戒部下毋有藏匿各遵紀律以守封疆五年德
明追遵繼遷為太祖應運法天神智仁聖至道廣德光
孝皇帝廟號武宗七年丼露降國中天禧元年正月加
守太傅食邑千戶實封四百戶三年春德明丁繼立母
憂除起復加前制以屯田員外郎上官佖為弔贈兼起
復官告使閤門祗候常希古為致祭使冬郊祀又加崇
仁功臣四年遼主親將兵五十萬以狩為言來攻凉甸
德明帥衆逆拒敗之五年遼復遣金吾衞上將軍蕭孝
誠賫玉冊金印冊為尚書令大夏國王乾興元年加純
誠功臣德明自歸順以來每歲旦聖節冬至皆遣牙校
來獻不絶而每加恩賜官告則又以襲衣五金荔支帶
金花銀匣副之銀沙羅盆合千兩錦綵千匹金塗銀鞍
勒馬一匹副以纓復遣内臣就賜之又遣閤門祗候賜
冬服及頒儀天具注歴明年攻麟州柔遠砦廵檢楊承
吉與戰不利命曹瑋為環慶秦州緣邊廵檢安撫使禦
備之德明城懷遠鎮為興州以居仁宗即位加尚書令
德明娶三姓衞慕氏生元昊咩迷氏生成遇訛藏屈懷
氏生成嵬天聖六年德明遣子元昊攻丼州拔之八年
瓜州王以千騎降于夏火星入南斗九年十月德明卒
時年五十一追諡曰光聖皇帝廟號太宗墓號嘉陵宋
贈太師尚書令兼中書令以尚書度支員外郎朱昌符
為祭奠使六宅副使内侍省内侍押班馮仁俊副之賻
絹七百匹布三百匹副以上醞羊米麫將葬賜物稱是
皇太后所賜亦如之帝與皇太后成服于苑中子曩霄
立曩霄本名元昊小字嵬理國語謂惜為嵬富貴
為理母曰惠慈敦愛皇后衞慕氏性雄毅多大略善繪
畫能剙製物始圓面高凖身五尺餘少時好衣長袖緋
衣冠黑冠佩弓矢從衞步卒張青蓋出乘馬以二旗引
百餘騎自從曉浮圖學通蕃漢文字案上置法律常擕
野戰歌太乙金鑑訣弱冠獨引兵襲破回鶻夜洛隔可
汗王奪丼州遂立為皇太子數諫其父母臣宋父輙戒
之曰吾久用兵疲矣吾族三十年衣錦綺此宋恩也不
可負元昊曰衣皮毛事畜牧蕃性所便英雄之生當王
霸耳何錦綺為德明卒即授特進檢校太師兼侍中定
難軍節度夏銀綏宥靜等州觀察處置押審洛使西平
王以工部郎中楊吉為旌節官告使禮賓副使朱允中
副之既襲封明號令以兵法勒諸部始衣白窄衫氊冠
紅裏冠頂後垂紅結綬自號嵬名吾祖凡六日九日則
見官屬其官分文武班曰中書曰樞密曰三司曰御史
臺曰開封府曰翊衞司曰官計司曰受納司曰農田司
曰羣牧司曰飛龍院曰磨勘司曰文思院曰蕃學曰漢
學自中書令宰相樞使大夫侍中太尉已下皆分命蕃
漢人為之文資則幞頭鞾笏紫衣緋衣武職則冠金帖
起雲鏤冠銀帖間金鏤冠黑漆冠衣紫旋襴金塗銀束
帶垂蹀佩解結錐短刀弓矢韣馬乘鯢皮鞍垂紅纓
打跨鈸拂便服則紫皂地繡盤毬子花旋襴束帶民庶
青綠以别貴賤每舉兵必率部長與獵有獲則下馬環
坐飲割鮮而食各問所見擇取其長初宋改元明道元
昊避父諱稱顯道於國中景祐元年遂攻環慶路殺掠
居人下詔約束之是歲改年開運踰月或告以石晉敗
亡年號也乃改廣民元年母衞慕氏死遣使來告哀起
復鎮軍大將軍左金吾衞上將軍員外置同正員以内
殿崇班閤門祗候王中庸為致祭使起居舍人郭勸為
弔贈兼起復官告使慶州柔遠砦蕃部廵檢嵬通攻破
後橋諸堡於是元昊稱兵報仇緣邊都廵檢楊遵柔遠
砦監押盧訓以兵七百與戰于龍馬嶺敗績環慶路都
監齊宗矩走馬承受趙德宣寧州都監王文援之次節
義峯伏兵發執宗矩久之始放歸二年加兼中書令遣
其令公蘇奴兒將兵二萬五千攻唃厮囉敗死略盡蘇
奴兒被執元昊自率衆攻猫牛城一月不下既而詐約
和城開乃大縱殺戮又攻青唐安二宗哥帶星嶺諸城
唃厮囉部將安子羅以兵絶歸路元昊晝夜角戰三百
餘日子羅敗遂取瓜沙肅三州元昊既還欲南侵恐唃
厮囉制其後復舉兵攻蘭州諸羌侵至馬銜山築城凡
川元昊既悉有夏銀綏宥靜靈鹽會勝丼凉瓜沙肅而
洪定威龍皆即堡鎮號州仍居興州阻河依賀蘭山為
固始大建官以嵬名守全張陟張綘楊廓徐敏宗張文
顯輩主謀議以鍾鼎臣典文書以成逋克成賞都卧&KR2206;
如定多多馬竇惟吉主兵馬野利仁榮主蕃學置十二
監軍司委豪右分統其衆自河北至午臘蒻山七萬人
以偹契丹河南洪州白豹安鹽州羅洛天都惟精山等
五萬人以備環慶鎮戎原州左廂宥州路五萬人以備
鄜延麟府右廂丼州路三萬人以備西蕃回紇賀蘭駐
兵五萬靈州五萬人興州興慶府七萬人為鎮守總五
十餘萬而苦戰倚山訛山訛者横山羌平夏兵不及也
選豪族善弓馬五千人迭直號六班直月給米二石鐵
騎三千分十部發兵以銀牌召部長面受約束設十六
司于興州以總庶務元昊自制蕃書命野利仁榮演繹
之成十二卷字形體方整類八分而書頗重複教國人
紀事用蕃書而譯孝經爾雅四言雜字為蕃語復改元
大慶宋寶慶元年表遣使詣五臺山供佛寶欲窺河東
道路與諸豪歃血約先攻鄜延欲自靖德塞門砦赤城
路三道並入遂築壇受冊即皇帝位時年三十遣潘七
布昌里馬乞點兵集蓬子山自詣西凉府祠神明年遣
使上表曰臣祖宗本出帝胄當東晉之末運創後魏之
初基遠祖思恭當唐季率兵拯難受封賜姓祖繼遷心
知兵要手握乾符大舉義旗悉降諸部臨河五郡不旋
踵而歸沿邊七州悉差肩而克父德明嗣奉世基勉從
朝命眞王之號夙感于頒宣尺土之封顯蒙於割裂臣
偶以狂斐制小蕃文字改大漢衣冠衣冠既就文字既
行禮樂既張器用既備吐蕃塔塔張掖交河莫不從伏
稱王則不喜朝帝則是從輻湊屢齊山呼齊舉伏願一
垓之土地建為萬乘之邦家于時再讓靡遑羣集又廹
事不得已顯而行之遂以十月十一日郊壇備禮為世
祖始文本武興法建禮仁孝皇帝國稱大夏年號天授
禮法延祚伏望皇帝陛下睿哲成人寬慈及物許以西
郊之地冊為南面之君敢竭愚庸常敦歡好魚來鴈往
任傳鄰國之音地久天長永鎮邊方之患至誠瀝懇仰
俟帝俞謹遣弩涉俄疾你斯悶卧普令濟嵬崖妳奉表
以聞詔削奪官爵互市揭榜于邊募人能擒元昊若斬
首獻者即為定難軍節度使又遣賀永年齎嫚書納旌
節及所授敕告置神明匣留歸孃族而去康定元年環
慶路鈐轄高繼隆知慶州張崇俊攻後橋而柔遠砦主
武英入自北門拔之未幾夏人攻金明砦執都監李士
彬父子破安遠塞門永平諸砦圍延州設伏三川口執
劉平石元孫傅偃劉發石遜等又攻鎮戎軍敗劉繼宗
李緯兵五千環慶部署任福入白豹城焚其積聚破四
十一族慶歴元年二月攻渭州逼懷遠城韓琦徼廵邊
至高平盡發鎮戎兵及募勇士得萬人命行營總管任
福等併擊之都監桑懌為前鋒鈐轄朱觀都監武英繼
之福申令持重其夕宿三川夏人已過懷遠東南翌日
諸軍躡其後西路廵檢常鼎劉肅與夏人對壘于張家
堡懌以騎兵趣之福分兵夕與懌為一軍屯好水川川
與能家川隔在隴山外觀英為一軍屯籠洛川相離五
里期以明日會兵不使夏人一騎遁然已䧟其伏中矣
元昊自將精兵十萬營于川口候者言夏人有砦數不
多兵益進詰旦福與懌循好水川西去未至羊牧隆城
五里與夏軍遇懌為先鋒見道傍置數銀泥合封襲謹
密中有動躍聲疑莫敢發福至發之乃懸哨家鴿百餘
自合中起盤飛軍上於是夏兵四合懌先犯中軍繼之
自辰至午酣戰陣中忽樹鮑老旗長二丈餘懌等莫測
既而鮑老揮右則右伏出揮左則左伏出翼而襲之宋
師大敗懌劉肅及福子懷亮皆戰沒小校劉進勸福自
拔福不聽力戰死初渭川都監趙津將瓦亭塞騎兵三
千餘為諸將後繼是日朱觀武英兵會能家川與夏人
遇陳合王珪自羊牧隆城以屯兵四千五百人助觀略
陣陣堅不可動英重傷不能出軍戰自午至申夏軍益
至東陣步兵大潰衆遂奔珪英津及參軍耿傳隊將李
簡都監李禹享劉均皆死於陣觀以千餘人保民垣發
矢四射會暮夏軍引去將校士卒死者萬三百人關右
震動軍湏日廣三司告不足仁宗為之旰食宋庠請修
潼關以備衝突秋夏人轉攻河東及麟府不能下乃引
兵攻豐州城孤無援遂據之又破寧遠砦屯要害絶麟
府餉道揚偕始請棄河外保合河津帝不許會張亢管
勾麟府軍馬事破之于栢子又破之于兔毛川亢築十
餘柵河外始固元昊雖數勝然死亡創痍者相半人困
於點集財力不給國中為十不如之謠以怨之元昊乃
歸塞門砦主高延德因乞和知延州范仲淹為書陳禍
福以喻之元昊使其親信野利旺榮復書語猶嫚知延
州龐籍言夏境鼠食稼且旱元昊思納欵遂令知保安
軍劉拯諭旺榮言公方持靈夏兵倘内附當以西平茅
土分冊之知青澗城种世衡又遣王嵩以棗及畫龜為
書置蠟丸中遺旺榮諭以早歸之意欲元昊得之疑旺
榮旺榮得之笑曰种使君亦長矣何為此兒戲耶囚嵩
窖中歲餘知渭州王沿總管葛懷敏使僧法淳持書往
而旺榮乃出嵩與教練使李文貴至青澗城自言用兵
以來資用困乏人情便於和籍疑其欵吾軍留之數月
三年復大入戰于定州宋師大敗葛懷敏死之直抵渭
川大焚掠而去詔籍招納籍遣文貴還月餘元昊使文
貴與王嵩以其臣榮旺其弟旺令嵬名環卧譽諍三人
書議和然屈疆不肯削僭號且云如日方中止可順天
西行安可逆天東下籍以其言未服乃令自請而詔籍
復書許之明年遣六宅使伊州刺史賀從勖與文貴俱
來猶稱男邦泥定國兀卒上書父大宋皇帝更名曩霄
而不稱臣兀卒即吾祖也如可汗號議者以為改吾祖
為兀卒特以侮玩朝廷不可許詔遣邵良佐張士元張
子奭王正倫更往議且許封冊為夏國主而元昊亦遣
如定聿捨張延壽楊守素繼來四年始上誓表言兩失
和好遂歴七年立誓自今願藏明府其前日所掠將校
民戶各不復還自此有邊人逃亡亦毋得襲逐臣近以
本國城砦進納朝廷其栲栳鎌刀南安承平故地及他
邊境蕃漢所居乞畫中為界於内聽築城堡凡歲賜銀
綺絹茶二十五萬五千乞如常數臣不復以他相干乞
頒誓詔蓋欲世世遵守永以為好倘君親之義不存或
臣子之心渝變使宗祀不永子孫罹殃詔荅曰朕臨制
四海廓地萬里西夏之土世以為胙今乃納忠悔咎表
於信誓質之日月要之鬼神及諸子孫無有渝變申復
懇至朕甚嘉之俯閱來誓一皆如約十二月遣尚書祠
部員外郎張子奭充冊禮使東頭供奉官閤門祗候張
士元副之仍賜對衣黃金帶銀鞍勒馬銀二萬兩絹二
萬匹茶三萬斤冊以漆書竹簡籍以天下樂錦金塗銀
印方二寸一分文曰夏國主印錦綬塗金銀牌緣冊法
物皆銀裝金塗覆以紫繡約稱臣奉正朔改所賜敕書
為詔而不名許自置官屬使至京就驛貿賣宴坐朵殿
使至其國相見用賓客禮置榷場于保安軍及高平砦
第不通青鹽然宋每遣使往館于宥州終不復至興靈
而元昊帝其國中自若也是歲遼夾山部落呆兒族八
百戶歸元昊興宗責還元昊不遣遂親將騎兵十萬出
金肅城弟天齊王馬步軍大元帥將騎七千出南路韓
國王將兵六萬出北路三路濟河長驅興宗入夏境四
百里不見敵據得勝寺南壁以待八月五日韓國王自
賀蘭北與元昊接戰數勝之遼兵至者日益夏乃請和
退十里韓國王不從如是退者三凡百餘里矣每退必
赭其地遼馬無所食因許和夏乃遷延以老其師而遼
之馬益病因急攻之遂敗復攻南壁興宗大敗入南樞
王蕭孝友砦擒其呼圖克駙馬興宗從數騎走元昊縱
其去元昊五月五日生國人以其日相慶賀又以四孟
朔為節凡五娶一曰大遼興平公主二曰宣穆惠文皇
后沒藏氏生諒詐三曰憲成皇后野力氏四曰妃沒&KR1529;
氏五曰索氏元昊以慶歴八年正月殂年四十六在位
十七年改元開運一年廣運二年大慶二年天授禮法
延祚十一年諡曰武烈皇帝廟號景宗墓號泰陵宋遣
開封府判官尚書祠部員外郎曹穎叔為祭奠使六宅
使逹州刺史鄧保信為弔慰使賜絹一千匹布五百端
羊百口麫米各百石酒百瓶及葬仍賜絹一千五百匹
餘如初賻子諒祚立諒祚景宗長子也小字寗令
哥國語謂歡喜為寗令兩岔河名也母曰宣穆惠文皇
后沒藏氏從元昊出獵至此而生諒祚遂名焉以慶歴
七年丁亥二月六日生八年戊子正月方期歲即位四
月遣尚書刑部員外郎任顓充冊禮使供備庫副使宋
守約充副使冊諒祚為夏國主嘉祐元年母沒藏氏薨
遣祖儒嵬多聿則慶唐及徐舜卿來告哀詔以集賢校
理馮浩假尚書刑部郎中直史館為弔慰使文思副使
張惟清假文思使副之乃獻遺留馬駞以謝諒祚幼養
于母族訛龐訛龐因專國政初麟州西城枕睥睨曰紅
樓下瞰屈野河其外距夏境尚七十里而田腴利厚多
入訛龐歲東侵不已至耕穫時輙屯兵河西經略使龐
籍每戒邊將使毋得過屈野河然所距屈野河猶二十
里管勾軍馬司賈逵徼循見所侵田稍過督邊吏麟州
守王亮懼始以事聞詔以殿直張安世賈恩為同廵檢
經制之訛龐晏然弗革廹之則格闘緩之則歸耕經略
司遣使還所侵田訛龐專為讕言無歸意嘉祐二年遂
團兵宿境上逮三月增至數萬人守將歛兵弗與戰知
麟州武戡築堡于河西以為保障役既興戡率將吏往
按視遇夏人于沙鼠浪戡與管勾郭恩等欲止而走馬
承受黃道元以言脅之遂夜進至卧牛峯見烽舉且鼓
聲道元猶不信比明至忽里堆與夏人相去纔數十步
遂合戰自旦至食時夏人四面合擊衆大潰戡走恩與
道元及兵馬監押劉慶等被執安撫司遣李思道孫兆
往議壃事而訛龐驁不聽久之太原府代州兵馬鈐轄
蘇安静得夏國呂寧拽浪撩黎來合議乃築堠九更新
邊禁要以違約則罷和市自此始定諒祚忌訛龐專或
告訛龐將叛諒祚討殺之夷其族已而請去蕃禮從漢
儀嘉祐六年上書自言慕中國衣冠明年當以此迎使
者詔許之明年又改西壽監軍司為保泰軍石州監軍
司為静塞軍韋州監軍司為祥祐軍左廂監軍司為神
勇軍遣人獻方物稱宣徽南院使詔諭非陪臣所宜稱
戒其僭擬使遵誓詔表求太宗御製草詩隷書石本且
進馬五十匹求九經唐史冊府元龜及宋正至朝賀儀
詔賜九經還所獻馬治平初求復榷場不許既而遣吳
宗等來賀英宗即位詔令門見使者不從至順天門且
欲佩魚及儀物自從引伴高宜禁之不可留止廐置一
夕絶其供饋宗語不遜宜折之使如故事良久乃聽入
及賜食殿門又訴於押伴張覲詔命還赴延州與宜辨
宗度理屈不復置對遂詔諒祚懲約之秋夏人出兵秦
鳳涇原抄熟戶擾邊塞弓箭手殺掠人畜以萬計程戡
王素孫長卿諭安諸族首領防誘脇散叛遣文思副使
王無忌齎詔問之諒祚遷延弗受已而因賀正使荔茂
先獻表歸罪宋邊吏三年遂大舉攻大順城分兵圍柔
遠砦燒屈乞村柵叚木嶺州兵熟戶蕃官趙明合擊退
之遣西京左藏庫副使何次公詰之三月乃獻方物謝
罪賜絹五百匹銀五百兩神宗即位乃遣内殿崇班魏
璪賜以治平三年冬服銀絹供偹庫副使高遵裕告哀
并以英宗遺留物賜之秋夏國遣使奉慰及進助山陵
冬种諤取綏州因發兵夜掩嵬名山帳脇降之諒祚乃
詐為會議誘知保安軍楊定都廵檢侍其臻等殺之邊
吏以聞命韓琦知永興軍經略西方諒祚錮送殺定者
六宅使李崇貴右侍禁韓道善及虜去定子仲通十二
月諒祚殂年二十一在位二十年改元延嗣寧國一年
天祐垂聖三年福聖承道四年奲都六年拱化五年諡
曰昭英皇帝廟號毅宗墓號安陵子秉常立
宋史卷四百八十五
