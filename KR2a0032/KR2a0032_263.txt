宋史卷二百六十三
元中書右丞相總裁托克托等修
列傳第二十二
張昭竇儀(弟儼偁)呂餘慶
劉熙古(子蒙正蒙叟)石熙載(子中立)李穆(弟肅)
張昭字潛夫本名昭遠避漢祖諱止稱昭自言漢常山
王耳之後世居濮州范縣祖楚平夀張令楚平生直即
昭父也初楚平赴調長安值巢宼亂不知所終直幼避
地河朔既冠以父失所在時盗賊蠭起道路榛梗乃自
秦抵蜀徒行丐食求父所在積十年不能得乃發哀行
服躬耕海濱青州王師範開學館延置儒士再以書幣
招直署賓職師範降梁直脱難北歸以周易春秋教授
學者自遠而至時號逍遥先生昭始十歲能誦古樂府
詠史詩百餘篇未冠徧讀九經盡通其義處儕類中緩
步闊視以為馬鄭不已若也後至贊皇遇程生者專史
學以為專究經旨不通今古率多拘滯繁而寡要若極
談王覇經緯治亂非史不可因出班范漢書十餘義商
榷乃授昭荀紀國志等後又盡得十三史五七年間能
馳騁上下數千百年事又注十代興亡論處亂世躬耕
負米以養親後唐莊宗入魏河朔游士多自效軍門昭
因至魏携文數十軸謁興唐尹張憲憲家富文籍每與
昭燕語講論經史要事恨相見之晚即署府推官同光
初奏授真秩加監察御史裏行憲為北京留守昭亦從
至晉陽莊宗及難聞鄴中兵士推戴明宗憲部將符彦
超合戍將應之昭謂憲曰得無奉表勸進為自安之計
乎憲曰我本書生見知主上位至保釐乃布衣之極苟
靦顔求生何面目見主於地下昭曰此古人之志也公
能行之死且不朽矣相泣而去憲遂死之時論重昭能
成憲之節時有害昭者昭曰明誠所至期不再生主辱
臣亡死而無悔衆執之以送彦超彦超曰推官正人無
得害之又逼昭為牓安撫軍民事寧以昭為北京留守
推官加殿中侍御史内供奉官賜緋天成三年改安義
軍節度掌書記時以武王莊宗實錄未修詔正國節度
盧質西川節度副使何瓚祕書監韓彦輝纘錄事迹瓚
上言昭有史材嘗私撰同光實錄十二卷又聞其欲撰
三祖志并藏昭宗朝賜武皇制誥詔九十餘篇請以昭
所撰送史館拜昭為左補闕史館修撰委之撰錄昭以
懿祖獻祖太祖並不踐帝位仍補為紀年錄二十卷以
撰莊宗實錄三十卷上之優詔褒美遷都官員外郎時
皇子競尚奢侈昭疏諫曰帝王之子長於深宫安於逸
樂紛華之玩絲竹之音日接於耳目不與驕期而驕自
至儻非天資英敏識本清明以此蕩心焉能無惑苟不
豫為教道何以置之盤牙臣見先帝時皇子皇弟盡喜
無藉玩物之言厭聞致治經邦之論入則務飾姬姜出
則廣增僕馬親賓滿坐食客盈門箴規者少諧謔者多
以此而欲託以主治不亦難乎臣請諸皇子各置師傅
陛下令皇子屈身師事之講論道德使一日之中止記
一事一歲之内所記漸多每月終令師傅具錄奏聞或
皇子上謁之時陛下更令侍臣面問十中得五為益良
多博識安危之理深知成敗之由臣又聞古之人君即
位而封太子拜諸王究其所由蓋有深旨使庶不亂嫡
疏不間親禮秩有常邪慝不作近代人君失於此道以
至邦家構患釁隙萌生昔隋祖聰明煬帝亦傾楊勇太
宗齊聖魏王終覆承乾臣每讀古書深悲其事願於聖
代杜此厲階其於卜貳封宗在臣未敢輕議臣請諸王
子於恩澤賜與之間婚姻省侍之際依庶嫡而為禮秩
據親疎而定節文示以等威絶其徼幸保宗之道莫大
於斯明宗覽疏而不用四年上武王以來功臣列傳三
十卷以本官知制誥明宗好畋獵昭疏諫曰太祖初鎮
太原每年打鹿於北鄙先帝在位暇日射鴈於近郊此
蓋軍務之餘畋遊自適自先帝膺圖啟祚嚮明御宇則
宜易彼諸侯之事肅乎萬乘之儀而猶因襲舊風失其
威重驅逐原獸殆無虚日臣愚以為事有可畏者四焉
洛都舊制宫城與秦苑相連人君宴遊不離苑囿御馬
來往輦路坦夷不涉荒郊何憂蹶失今則驅馳驂服涉
歴榛蕪此後節氣嚴凝徑途凍滑萬一有銜橜之變陛
下縱自輕奈宗廟社稷何所可畏者一也又陛下新有
四海宜以德服萬邦今則江嶺未平淮夷尚梗彼初聞
陛下革先朝之失政還太古之淳風御物以慈節財以
儉有典有則不矜不驕彼必有三苗率服之心七旬來
格之意如聞陛下暫遊近甸彼即以為復好畋遊所可
畏者二也臣又聞作法於涼其弊猶貪作法於貪弊將
如何且打鹿射鴈之事新敗軌傾輈之轍在常宜取鍳
不可因循所可畏者三也臣又聞作事可法貽厥孫謀
若陛下以齊聖廣淵之機聰明神武之量其可以宴遊
蒐狩之事少累聖明所謂城中好廣眉城外加半額為
法之弊靡不由兹所可畏者四也伏望陛下居高慮遠
慎始圖終思創業之艱難知守成之不易念老氏馳騁
之戒樹文王忠厚之基約三驅之舊章定四時之遊幸
始出有節後不敢違疏奏明宗嘉納之長興二年丁内
艱賻絹布五十匹米麥五十石昭性至孝明宗聞其居
喪哀毁復賜以錢幣服除改職方員外郎知制誥充史
館修撰上言乞復本朝故事置觀察使察民疾苦御史
彈事諫官月給諫紙並從之又奏請勸農耕及置常平
倉等數事明宗方務聽納昭復上疏曰臣聞安不忘危
治不忘亂者先儒之丕訓靡不有初鮮克有終者前經
之至戒究觀列辟莫不以驕矜怠惰有虧聖德恭惟太
宗貞觀之初元宗開元之際焦勞庶政以致太平及國
富兵消年高志逸乃忘守約之道或貽執簡之譏陛下
以慈儉化天下以禮法檢臣隣絀姦邪之黨延正直之
論務遵純儉以節浮費信賞必罰至公無私其創業垂
統之基如貞觀開元之始然陛下有始有終無荒無怠
臣又伏念保邦之道有八審焉願為陛下陳之夫委任
審於材器聽受審於忠邪出令審於煩苛興師審於德
力賞罰審於喜怒毁譽審於愛憎議論審於賢愚嬖寵
審於姦佞推是八審以決萬機庶可以臻至治明宗覽
之稱善清泰中改駕部郎中知制誥撰皇后冊文遷中
書舍人賜金紫二年召判史館兼點閱三館書籍校正
添補預修明宗實錄成三十卷以獻三年遷禮部侍郎
改御史中丞晉天福初從幸汴州昭請創宫闕名額及
振舉朝綱條疏百司廨舍二年改戶部侍郎宰相桑維
翰薦為翰林學士内署故事以先後入為次不繫官序
特詔昭立位次承旨崔梲晉祖常幸内署與昭語及并
魏舊事甚重之錫賚頗厚直以昭故授著作佐郎致仕
至是卒歸西洛賻賜加等五年服闋召為戶部侍郎以
唐史未成詔與吕琦崔梲等續成之别置史館命昭兼
判院事昭又撰唐朝君臣正論二十五卷上之改兵部
侍郎八年遷吏部判東銓兼史館修撰判館事開運二
年秋唐書成二百卷加金紫階進爵邑三年拜尚書右
丞判流内銓權知貢舉漢初復為吏部侍郎時追尊六
廟定諡號樂章武曲命昭權判太常卿事月餘即真乾
祐二年加檢校禮部尚書少帝年十九猶有童心昵比
羣小昭上言請聽政之暇數召儒臣講論經義周廣順
初拜戶部尚書子秉陽為翟陽主簿抵罪昭自以失教
奉表引咎左遷太子賓客歲餘復舊官嘗奏請興制舉
設賢良方正能直言極諫經學優深可為師法詳閑吏
治逹於教化三科職官士流黃衣草澤並許應詔諸州
依貢舉體式量試策論三道共以三千字以上為准考
其文理俱優解送尚書吏部其登朝之官亦聽自舉從
之顯德元年遷兵部尚書世宗以昭舊德甚重焉二年
表求致仕優詔不允促其入謁嘗詔撰制旨兵法十卷
又撰周祖實錄三十卷及梁郢王均帝後唐閔帝廢帝
漢隱帝五朝實錄梁二主年祀寖遠事皆遺失遂不克
修餘三帝實錄皆藏史閣世宗好拔英俊有自布衣及
下位上書言事者多不次進用昭疏諫曰昔唐初劉洎
馬周起於徒步太宗擢用為相其後柳璨朱朴方居下
僚昭宗亦加大用此四士者受知於明主然太宗用之
而國興昭宗用之而國亡士之難知如此臣願陛下存
舊法而用人當以此四士為鑒戒世宗善之詔令詳定
經典釋文九經文字制科條式及問六璽所出并議三
禮圖祭玉文鼎釡等昭援引經據時稱其該博恭帝即
位封舒國公宋初拜吏部尚書乾德元年郊祀昭為鹵
簿使奏復宫闕廟門郊壇夜警晨嚴之制禮畢進封鄭
國公與翰林承旨陶穀同掌選穀嘗誣奏事引昭為證
昭免冠抗論太祖不說遂三拜章告老以本官致仕改
封陳國公開寳五年卒年七十九昭博通學術書無不
覽兼善天文風角太一卜相兵法釋老之說藏書數萬
卷尤好纂述自唐晉至宋專筆削典章之任嶺南平擒
劉鋹將獻俘莫能知其禮時昭以致政太祖遣近臣就
其家問之昭方卧病口占以授使者著嘉善集五十卷
名臣事迹五卷子秉圖進士及第秉謙至尚書郎
竇儀字可象薊州漁陽人曾祖遜玉田令祖思恭媯州
司馬父禹鈞與兄禹錫皆以詞學名禹鈞唐天祐末起
家幽州掾歷沂鄧安同鄭華宋澶州支使判官周初為
戶部郎中賜金紫顯德中遷太常少卿右諫議大夫致
仕儀十五能屬文晉天福中舉進士侍衛軍帥景延廣
領夔州節度表為記室延廣後歷滑陜孟鄆四鎮儀並
為從事開運中楊光遠以青州叛時契丹南侵博州刺
史周儒以城降光遠與儒遣人引契丹輕騎於馬家渡
渡河時延廣掌衛兵顔衎知州事即遣儀入秦儀謂執
政曰昨與衎論事勢有所預慮所以乘驛晝夜不息而
來國家若不以良將重兵控博州渡必恐儒引契丹踰
東岸與光遠兵合則河南危矣俄而儒果導契丹渡河
增置壘柵少帝軍河上即遣李守貞等率兵萬人水陸
並進守汶陽據要害契丹果大至擊走之漢初召為左
補闕禮部員外郎周廣順初改倉部員外郎知制誥未
幾召為翰林學士周祖幸南御莊宴射坐中賜金紫歴
駕部郎中給事中並充職劉温叟知貢舉所取生有覆
落者加儀禮部侍郎權知貢舉儀上言請依晉天福五
年制廢明經童子科進士省卷令納五軸以上不得有
神道碑誌之類帖經對義有三通為合格却復盡試其
落第者分為五等以詞理紕繆之甚者為第五等殿五
舉其次為第四殿三舉以次稍可者為第三第二第一
等並許次年赴舉其學究請併周易尚書為一科各對
墨義三十道毛詩依舊為一科亦對墨義六十道及第
後並减為七選集諸科舉人第一場十否殿五舉第二
第三場十否三舉二場内有九否殿一舉解試之官坐
其罪進士請解加試論一首以五百言以上為準奏可
俄以父病上表解官世宗親加慰撫手封金丹俾賜其
父父卒歸葬洛陽詔賜錢三十萬米麥三百斛終喪召
拜端明殿學士從征淮南判行在三司世宗以其餉饋
不繼將罪之宰相范質救解得免淮南平判河南府兼
知西京留守事恭帝即位遷兵部侍郎充職俄使南唐
既至將宣詔會雨雪李景請於廡下拜受儀曰儀獲將
國命不敢失舊禮儻以霑服失容請俟他日景即拜命
於庭建隆元年秋遷工部尚書罷學士兼判大理寺奉
詔重定刑統為三十卷會翰林學士王著以酒失貶官
太祖謂宰相曰深嚴之地當得宿儒處之范質等對曰
竇儀清介重厚然巳自翰林遷端明矣太祖曰非斯人
不可處禁中卿當諭以朕意勉令就職即日再入翰林
為學士乾德二年范質等三相並罷越三日始命趙普
平章事制書既下太祖問翰林學士曰質等己罷普敕
河官當署承旨陶穀時任尚書乃建議相位不可以久
虚今尚書乃南省六官之長可以署敕儀曰穀所陳非
承平之制皇弟開封尹同平章事即宰相之任太祖曰
儀言是也即命太宗署敇賜之俄加禮部尚書時御史
臺議欲以左右僕射合為表首太常禮院以東宮三師
為表首儀援典故以僕射合為表首者六而謂三師無
所據朝議是之四年秋知貢舉是冬卒年五十三贈右
僕射儀學問優博風度峻整弟儼侃偁僖皆相繼登科
馮道與禹鈞有舊嘗贈詩有靈椿一株老丹桂五枝芳
之句縉紳多諷誦之當時號為竇氏五龍初周祖平兗
州議將盡誅脅從者儀白馮道范質同請於周祖皆得
全活顯德中太祖克滁州世宗遣儀籍其府庫太祖復
令親吏取藏中絹給麾下儀曰太尉初下城雖傾藏以
給軍士誰敢言者今既著籍乃公帑物也非詔不可取
後太祖屢對大臣稱儀有執守欲相之趙普忌儀剛直
乃引薛居正參知政事及儀卒太祖閔然謂左右曰天
何奪我竇儀之速耶蓋惜其未大用也侃漢乾祐初及
第至起居郎僖周廣順初及第至左補闕子諲諹誥俱
登進士第諲至都官員外郎諹至祕書丞
儼字望之幼能屬文既冠舉晉天福六年進士辟滑州
從事府罷授著作佐郎集賢校理出為天平軍掌書記
以母憂去職服除拜左拾遺開運中諸鎮恣用酷刑儼
上疏曰案名例律死刑二絞斬之謂也絞者筋骨相連
斬者頭頸異處大辟之目不出兩端滛刑之興近聞數
等蓋緣外地不守通規或以長釘貫人手足或以短刀
臠人肌膚遷延信宿不令就死冤聲上逹和氣有傷望
加禁止上從之儼仕漢為史館修撰周廣順初遷右補
闕與賈緯王伸同脩晉高祖少帝漢祖三朝實錄改主
客員外郎知制誥時儀自閤下入翰林兄弟同日拜命
分居兩制時人榮之俄加金部郎中拜中書舍人顯德
元年加集賢殿學士判院事父憂去職服闋復舊官時
世宗方切於治道儼上疏曰歴代致理六綱為首一曰
明禮禮不明則彜倫不敘二曰崇樂樂不崇則二儀不
和三曰熙政政不熙則羣務不整四曰正刑刑不正則
巨姦不懾五曰勸農農不勸則資澤不流六曰經武武
不經則軍功不盛故禮有紀若人之衣冠樂有章若人
之喉舌政有統若人之性情刑有制若人之呼吸農為
本若人之飲食武為用若人之手足斯六者不可斯湏
而去身也陛下思服帝猷窹寐獻納亟下方正之詔廓
開藝能之路士有一技必得自效故小臣不揆輒陳禮
樂刑政勸農經武之言世宗多見聽納南征還詔儼考
正雅樂俄權知貢舉未幾拜翰林學士判太常寺儼校
鐘磬筦籥之數辨清濁上下之節復舉律呂旋相為宫
之法迄今遵用會詔中外臣僚有所聞見並許上章論
議儼疏曰設官分職授政任功欲為政之有倫在位官
之無曠今朝廷多士省寺華資無事有員十乃六七止
於計月待奉計年待遷其中廉幹之人不無愧恥之意
如非歴試何展公才請改兩畿諸縣令及外府州五千
戶以上縣令為縣大夫陞為從五品下畿大夫見府尹
如赤令之儀其諸州府縣大夫見本部長如賓從之禮
郎中員外郎起居補闕拾遺侍御史監察御史殿中侍
御史光禄少卿以下四品太常丞以下五品等並得衣
朱紫滿日准在朝一任約舊官遷二等自拾遺監察除
授回日即為起居侍御史中行員外郎若前官不是三
署即罷後一年方得求仕如此則士大夫足以陳力賢
不肖無以駕肩各繫否臧明行黜陟利民益國斯實良
規又以為國家之方守穀帛而已二者不出國而出於
民其道在天其利在地得其理者蕃阜失其理者耗嗇
民之顓蒙宜有勸教請於齊民要術及四時纂要韋氏
月錄中采其關於田蠶園囿之事集為一卷鏤板頒行
使之流布疏奏不報宋初就轉禮部侍郎代儀知貢舉
當是時祀事樂章宗廟諡號多儼撰定議者服其該博
車駕征澤潞以疾不從卒年四十二儼性夷曠好賢樂
善優游策府凡十餘年所撰周正樂成一百二十卷詔
藏於史閣其通禮未及編纂而卒有文集七十卷儼於
儀尤為才俊對景覽古皆形諷詠更迭倡和至三百篇
多以道義相敦厲並著集儼顯德中奉使荆南荆南自
唐季以來高氏據有其地雖名藩臣車服多僭侈踰制
以至司賓賤隷候館小胥皆盛服彯纓與王人亢禮儀
諷以天子在上諸侯當各守法度悉令去之然後宣逹
君命尤善推步星歴逆知吉凶盧多遜楊徽之同任諫
官儼嘗謂之曰丁夘歲五星聚奎自此天下太平二拾
遺見之儼不與也又曰儼家昆弟五人皆登進士第可
謂盛矣然無及相輔者惟偁稍近之亦不久居其位卒
如其言儼有子早卒以姪說為嗣
偁字日章漢乾祐二年舉進士周廣順初補單州軍事
判官遷秘書郎出為絳州防禦判官宋初歴武寧軍掌
書記西京留守判官天雄歸德軍節度判官開寳六年
拜右補闕知宋州嘗作遂命賦以自悼太宗領開封府
尹選偁判官時賈琰為推官偁不樂其為人太宗嘗宴
諸王偁琰與會琰言矯誕偁叱之曰巧言令色心獨不
愧乎上愕然因罷會出偁為彰義軍節度判官太平興
國五年車駕幸大名府召至行在所拜比部郎中時議
北征偁請休兵牧馬以徐圖之上從其言歸以偁為樞
密直學士賜第一區六年遷左諫議大夫充職七年參
知政事上謂偁曰汝何能臻此偁曰陛下不忘舊臣太
宗曰非也卿能以公正責賈琰朕旌直臣爾是秋卒年
五十八車駕臨哭贈工部尚書初偁在涇州與丁顥同
官顥子謂方幼偁見之曰此兒必遠到以女妻之後為
宰相三公太祖嘗謂宰相曰近聞卿士竇儀質重嚴整
有家法閨門敦睦人無讕語諸弟不能及僖亦中人材
爾偁有操尚可嘉也
呂餘慶幽州安次人本名胤犯太祖偏諱因以字行祖
兗橫海軍節度判官父琦晉兵部侍郎餘慶以蔭補千
牛備身歴開封府參軍遷戶曹掾晉少帝弟重睿領忠
武軍節度以餘慶為推官仕漢歴周遷濮州錄事參軍
太祖領同州節制聞餘慶有材奏為從事世宗問曰得
非嘗為濮州紏曹者乎即以為定國軍掌書記世宗嘗
鎮澶淵濮為屬郡故知其為人也太宗歴滑許宋三鎮
餘慶並為賓佐及即位自宋亳觀察判官召拜給事中
充端明殿學士清泰中琦亦居是職官秩皆同時人榮
之未幾知開封府太祖征潞及揚並領上都副留守建
隆三年遷戶部侍郎丁母憂荆南平出知潭州改㐮州
遷兵部侍郎知江陵府召還以本官參知政事蜀平命
知成都府時盗賊四起軍士恃功驕恣大將王全斌等
不能戢下一日藥市始集街吏馳報有軍校被酒持刃
奪賈人物餘慶立捕斬之以徇軍中畏伏民用按堵就
加吏部侍郎歸朝兼劒南荆南等道都提舉三司水陸
發運等使開寳六年與宰相更知政事印旋以疾上表
求解機務拜尚書左丞九年卒年五十贈鎮南節度餘
慶重厚簡易自太祖繼領藩鎮餘慶為元僚及受禪趙
普李處耘皆先進用餘慶恬不為意未幾處耘黜守淄
州餘慶自江陵還太祖委曲問處耘事餘慶以理辨釋
上以為實遂命參知政事會趙普忤旨左右爭傾普餘
慶獨辨明之太祖意稍解時稱其長者至道中以弟端
為宰相特詔贈侍中
劉熙古字義淳宋州寧陵人唐左僕射仁軌十一世孫
祖寳進嘗為汝隂令熙古年十五通易詩書十九通春
秋子史避祖諱不舉進士後唐長興中以三傳舉時翰
林學士和凝掌貢舉熙古獻春秋極論二篇演論三篇
凝甚加賞召與進士試擢第遂館於門下清泰中驍將
孫鐸以戰功授金州防禦使表熙古為從事晉天福初
鐸移汝州又辟以隨熙古善騎射一日有鶚集戟門槐
樹高八尺鐸惡之投以瓦石不去熙古引弓一發貫鶚
于樹鐸喜令勿拔矢以旌其能後二歲鐸卒調補下邑
令俄為三司戶部出使廵官領永興渭橋華州諸倉制
置發運仕漢為盧氏令周廣順中改亳州防禦推官歴
澶州支使秦鳳平以為秦州觀察判官太祖領宋州為
節度判官即位召為左諫議大夫知青州車駕征維揚
追赴行在建隆二年受詔制置晉州榷礬增課八十餘
萬緡乾德初遷刑部侍郎知鳳翔府未幾移秦州州境
所接多宼患熙古至諭以朝廷恩信取蕃部酋豪子弟
為質邊鄙以寧轉兵部侍郎徙知成都府六年就拜端
明殿學士丁母憂開寶五年詔以本官參知政事選名
馬銀鞍以賜歲餘以足疾求解拜戶部尚書致仕九年
卒年七十四贈右僕射熙古兼通隂陽象緯之術作續
聿斯歌一卷六壬釋卦序例一卷性淳謹雖顯貴不改
寒素歴官十八登朝三十餘年未嘗有過嘗集古今事
迹為歴代紀要十五卷頗精小學作切韻拾玉二篇摹
刻以獻詔付國子監頒行之子蒙正蒙叟
蒙正字頤正善騎射乾德中以蔭補殿直遷供奉官王
師征江南命乘傳軍中事承事盧絳以舟師來援潤州
蒙正白部署丁德裕請分精甲百人出與絳戰矢中左
脅戰愈力及下潤州獲知州劉澄監軍崔亮部送闕下
嶺南陸運香藥入京詔蒙正往規畫蒙正請自廣韶江
泝流至南雄由大庾嶺步運至南安軍凡三舖舖給卒
三十人復由水路輸送又掌朝服法物庫會重製繡衣
鹵簿多其規式太平興國四年轉内藏庫副使進崇義
使自創内藏庫即詔蒙正典領凡二十餘年真宗初改
如京使出知滄冀磁三州戎人犯境蒙正調丁男乘城
固守有勞未幾以擅乘驛馬責授亳州團練副使咸平
四年卒年七十二
蒙叟字道民乾德中進士甲科歴岳宿二州推官以所
知論薦授太子中允知乾興拜監察御史徙知濟州俄
以秦王子德恭判州事就命為通判郡事皆決於蒙叟
遷右補闕轉起居舍人戶部鹽鐵判官再遷屯田郎中
歴知廬濠滁汝四州遷都官咸平中上疏曰陛下已周
諒闇方勤萬務望崇儉德遵守前規無自矜能無作奢
縱厚三軍之賜輕萬姓之徭使化育被於生靈聲教加
於中外且萬國已觀其始惟陛下慎守其終思鮮克之
言戒性習之漸則天下幸甚上嘉之以本官直史館車
駕北廵令知中宮名表獻宋都賦述國家受命建號之
地宜建都立宗廟時雖未遑後卒從之會詔直史館各
獻舊文以蒙叟所著為嘉改職方郎中景德中以足疾
拜太常少卿致仕卒年七十三蒙叟好學善屬辭著五
運甲子編年歴三卷子宗儒太子中書宗弼宗誨並進
士及第
石熙載字凝績河南洛陽人周顯德中進士登第疎俊
有量居家嚴謹有禮法宋初太宗以殿前都虞候領泰
寧軍節制辟為掌書記及尹京邑表為開封府推官授
左拾遺遷左補闕丁外艱將起復以讒出為忠武崇義
二軍掌書記太宗即位復以左補闕召同知貢舉時梅
山洞蠻屢為宼以熙載知潭州召還擢為兵部員外郎
領樞密直學士未幾簽書樞密院事詔賜官第一區太
平興國四年親征河東以給事中充樞密副使從行還
遷刑部侍郎五年拜戶部尚書樞密事以病足在告寢
疾久之未愈八年上表求解職詔加慰撫授尚書右僕
射九年卒年五十七贈侍中諡元懿上為悲嘆累日且
謂其事君之心純正無他適當委用而奄忽至此深為
可惜國朝大臣謝事而卒車駕臨視者惟熙載焉熙載
性忠實遇事盡言是非好惡無所顧避人有善即推薦
之時論稱其長者初微時為養負耒嘗行嵩陽道中遇
一叟熟視熙載曰真人將興子當居輔弼之位言訖不
見及居太宗幕下頗盡誠節典樞務日上眷注甚篤方
將倚以為相俄遘疾不起熙載事繼母牛氏以孝聞弟
熙導牛氏前夫子隨母歸石氏以熙載故奏補殿直從
弟熙古幼弟熙正皆登進士第熙載撫之如一熙載卒
時子中孚中立皆幼熙正患熙導以異姓居已上乃詐
傳上旨令已籍熙導家財由是交訟有司歸罪熙導上
召問中孚中立令有司再鞫得實熙導歸本姓中孚亦
飬子勿問熙正坐除名上素知熙載以母故育熙導甚
厚雖令還宗而不奪其官復以財産量給之咸平二年
八月熙載配饗太宗廟庭熙正後至供備庫副使中孚
至尚書虞部員外郎子行簡大中祥符進士
中立字表臣年十三而孤性疎曠好諧謔人不以為怒
初補西頭供奉官後五年改光禄寺丞家財悉推與諸
父無所受擢直集賢院與李宗諤楊億劉筠陳越相厚
善校讐秘書凡更中立者人皆傳之判三司理欠憑由
司帝幸亳命修所過國經為鹽鐵判官累遷尚書禮部
侍郎判吏部南曹注釋御集為檢閱官改判戸部勾院
遷戶部郎中史館修撰紏察在京刑獄以吏部郎中知
制誥領審官院又同知禮部貢舉判集賢院坐舉官不
當落史館修撰罷審官院頃之復紏察刑獄領三班院
歴右諫議大夫給事中入為翰林學士判秘閣知制誥
並知貢舉詔中立與張觀兼行外制遷尚書禮部侍郎
為學士承旨兼龍圖閣學士景祐四年拜參知政事明
年災異數見諫官韓琦言中立在位喜詼笑非大臣體
與王隨陳堯佐韓億皆罷以戶部侍郎為資政殿學士
領通進銀臺司判尚書都省進大學士遷吏部侍郎提
舉祥源觀以太子少傅致仕遷少師卒贈太子太傅諡
文定中立練習臺閣故事不汲汲近名喜賓客客至必
與飲酒醉乃得去初家産歲入百萬錢末年費幾盡帝
聞其病賜白金三百兩既死其家至不能辦喪子居簡
至太子中允集賢校理
李穆字孟雍開封府陽武人父咸秩陜西大都督府司
馬穆幼能屬文有至行行路得遺物必訪主歸之從酸
棗王昭素受易及莊老書盡究其義昭素謂曰子所能
得精理往往出吾意表且語人曰李生異日必為廊廟
器以所著易論三十三篇授之周顯德初以進士為郢
汝二州從事遷右拾遺宋初以殿中侍御史選為洋州
通判既至剖決滯訟無留獄焉移陜州通判有司調郡
租輸河南穆以本鎮軍食闕不即應命坐免又坐舉官
削前資時弟肅為傅州從事穆將母就肅居雖貧甚兄
弟相與講學意泊如也開寳五年以太子中允召明年
拜左拾遺知制誥五代以還詞命尚華靡至穆而獨用
雅正悉矯其弊穆與盧多遜為同門生太祖嘗謂多遜
李穆性仁善辭學之外無所豫對曰穆操行端直臨事
不以死生易節仁而有勇者也上曰誠如是吾當用之
時將有事江南已部分諸將而未有發兵之端乃先召
李煜入朝以穆為使穆至諭旨煜辭以疾且言事大朝
以望全濟今若此有死而巳穆曰朝與否國王自處之
然朝廷甲兵精銳物力雄富恐不易當其鋒宜熟思之
無自貽後悔使還具言狀上以為所諭要切江南亦謂
其言誠實太平興國初轉左補闕三年冬加史館修撰
判館事面賜金紫四年從征太原還拜中書舍人預修
太祖實錄賜衣帶銀器繒綵七年以與盧多遜欵狎又
為秦王廷美草朝辭笏記為言者所劾責授司封員外
郎八年春與宋白等同知貢舉及侍上御崇政殿親試
進士上憫其顔貌癯瘁即日復拜中書舍人史館修撰
判館事五月召為翰林學士六月知開封府剖判精敏
猾姦無所貸假由是豪右屏迹權貴無敢干以私上益
知其才十一月擢拜左諫議大夫參知政事月餘丁母
憂未幾起復本官穆三上表乞終制詔彊起之穆益哀
毁盡禮九年正月晨起將朝風眩暴卒年五十七穆自
責授員外郎復中書舍人入翰林參知政事以至于卒
不及周歲上聞其死哭謂近臣曰穆國之良臣朕方倚
用遽兹淪沒非斯人之不幸乃朕之不幸也贈工部尚
書穆性至孝母嘗卧疾每動止轉側皆親自扶掖乃稱
母意後穆坐秦王事屬吏其子惟簡紿祖母以穆奉詔
鞫獄臺中及責授為省郎還家亦不以白母每隔日陽
為入直即訪親友或游僧寺免歸暨于牽復母終弗之
知及居喪思慕以至滅性穆善篆隷文工畫常晦其事
質厚忠恪謹言慎行所為純至無有矯飾深信釋典善
談名理接引後進多所薦逹尤寬厚家人未嘗見其喜
慍所著文章隨即毁之多不留槀子惟簡以父任將作
監丞多才藝性冲澹不樂仕進去官家居三十餘年人
多稱之真宗素聞其有履行景德三年詔授惟簡子郯
將作監主簿大中祥符七年冬召惟簡入對特拜太子
中允致仕後加太常丞天禧四年卒賜其家錢十萬仍
給郯月奉終制郯後為太子中舍
肅字季雍七歲讀書知大義十歲為詩往往有警語舉
進士登甲科性嗜酒歴濮博二州從事遷保静軍節度
推官詔方下一夕與親友會飲酣寢而卒年三十三嘗
作大宋樂章九首取九成九夏之義以頌國家盛德其
文甚工又作代周顒答北山移文弔幽憂子文病鷄賦
意皆有所規焉
論曰張昭居五季之末專以典章譔述為事博洽文史
旁通治亂君違必諫時君雖尚之而不能從宋興敦奬
碩儒多所詢訪庶幾獲稽古之效矣竇氏弟晜以儒學
進並馳時望儀之剛方清介有應務之材將試大用而
遽淪亡儼優游文藝修起禮樂太宗尹京偁實元僚沖
淡回翔晚著忠讜若其門族宦業之盛世或以為陰德
之報其亦義方之效也餘慶當太祖居潛歴幕府名亞
趙普李處耘及二人登用一不介意其後相繼為衆所
傾乃能為之辨釋熙古居大任自處如寒素熙載立朝
言無顧避喜薦善人穆以文學孝行見稱於時數賢雖
當創業之始而進退之際藹然承平多士之風焉宜宋
治之日進於盛也
宋史卷二百六十三
宋史卷二百六十三考證
竇儀傳拜端明殿學士從征淮南判行在三司世宗以
其餉饋不繼將罪之宰相范質救解得免(臣其睿)
按資治通鑑節要作世宗怒翰林學士竇儀本傳云
端明殿學士是蓋端明殿五代時亦可稱翰林耳
宋史卷二百六十三考證
