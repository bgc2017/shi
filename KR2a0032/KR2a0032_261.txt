宋史卷二百六十一
元中書右丞相總裁托克托等修
列傳第二十
李瓊郭瓊陳承昭李萬超
白重贊王仁鎬陳思讓(孫若拙)
焦繼勲(子守節)劉重進袁彦
祁廷訓張鐸李萬全(田景咸王暉附)
李瓊字子玉幽州人祖傳正涿州刺史父英涿州從事
瓊幼好學涉獵史傳挾策詣太原會唐莊宗屬募勇士
即應募與周祖等十人約為兄弟一日會飲瓊熟視周
祖知非常人因舉酒祝曰凡我十人龍蛇混合異日富
貴無相忘苟渝此言神降之罰皆刺臂出血為誓周祖
與瓊情好尤密嘗造瓊見其危坐讀書因問所讀何書
瓊曰此閫外春秋所謂以正守國以奇用兵較存亡治
亂記賢愚成敗皆在此也周祖令讀之謂瓊曰兄當教
我自是周祖出入常袖以自隨遇暇輒讀每問難瓊謂
瓊為師及討河中乃解瓊兵籍令參西征軍事賊平表
於朝授朝散大夫大理司直歲中遷太子洗馬周祖鎮
鄴表為大名少尹廣順初拜將作監充内作坊使賜金
紫連知亳陜二州改濟州刺史世宗初遷洺州團練使
改安州防禦使治郡寬簡民請立碑頌德詔中書舍人
竇儀撰文賜之宋初召為太子賓客建隆三年上章請
老改右驍衛上將軍致仕瓊信釋氏明年四月八日詣
佛寺遇疾歸至暮卒年七十三贈太子少師
郭瓊平州盧龍人祖海本州兩冶使父令竒盧臺軍使
瓊少以勇力聞事契丹為蕃漢都指揮使後唐天成中
挈其族來歸明宗以為亳州團練使改刺商州遷原州
清泰初移階州城壘未葺蜀人屢宼瓊患之因徙城保
險民乃無患受詔攻文州拔二十餘砦生擒數百人晉
天福中移刺警州屬羌渾騷動朔方節度張希崇表瓊
為部署將兵共討平之連領滑坊虢衛四州開運初為
北面騎軍排陣使陽城之役戰功居多改沂州刺史充
荆口砦主兼東面行營都虞候擒莫州刺史趙思以獻
改刺懷州俄為北面先鋒都監契丹䧟中原盗賊蠭起
山東為甚契丹主命瓊復刺沂州以禦盗瓊即日單騎
赴郡盗聞瓊威名相率遁去漢乾祐中淮人攻密州以
為行營都部署未至淮人解去會平盧節度劉銖恃佐
命之舊稱疾不朝將相大臣懼其難制先遣瓊與衛州
刺史郭超以所部兵屯青州銖不自安置酒召瓊伏壯
士幕下欲害瓊瓊知其謀屏去從者從容就席略無懼
色銖不敢發瓊因為陳禍福銖感其言遂治装俄詔至
即日上道瓊改潁州團練使又加防禦使時朗州結荆
淮廣南合兵攻湖南詔瓊以州兵合王令温大軍攻光
州尋以内難不果罷歸朝遣詣河北計度兵甲芻糧周
祖祀南郊召權知宗正卿事世宗征劉崇為北面行營
都監歴絳蔡齊三州防禦使在齊州民饑瓊以已俸賑
之人懷其惠相率詣闕頌其德政詔許立碑宋建隆三
年告老加右領軍衛上將軍致仕歸洛陽乾德二年卒
年七十二瓊雖起卒伍而所至有惠政尊禮儒士孜孜
樂善蓋武臣之賢者也
陳承昭江表人始事李景為保義軍節度周世宗征淮
南景以承昭為濠泗楚海水陸都應援使世宗既拔泗
州引兵東下命太祖領甲士數千為先鋒遇承昭於淮
上擊敗之追至山陽北太祖親禽承昭以獻世宗釋之
授右監門衛上將軍賜錦袍銀帶改右領軍衛上將軍
分司西京宋初入朝太祖以承昭習知水利督治惠民
五丈二河以通漕運都人利之建隆二年河成賜錢三
十萬承昭言其壻王仁表在南唐帝為致書於李景令
遣歸闕歴左右神武統軍四年春大發近甸丁壯數萬
修畿内河堤命承昭董其役又令督諸軍子弟數千鑿
池於朱明門外以習水戰從征太原承昭獻計請壅汾
水灌城城危甚會班師功不克就乾德五年遷右龍武
軍統軍開寳二年卒年七十四贈太子太師中使護喪
大中祥符元年錄其孫宗義為三班借職
李萬超并州太原人幼孤貧負販以養母晉祖起并門
萬超應募隷軍籍戰累捷稍遷軍校從李守貞討楊光
遠於青州奮勇先登飛石中其腦氣不屬者久之開運
中從杜重威拒契丹於陽城流矢貫手萬超拔矢復戰
神色自若以功遷肅銳指揮使契丹入中原時萬超以
本部屯潞州主帥張從恩將棄城歸契丹會前驍衛將
軍王守恩服喪私第從恩即委以後事遁去及契丹使
至專領郡務守恩遂無所預萬超奮然謂其部下曰我
軰垂餌虎口苟延旦夕之命今欲殺使保其城非止逃
生亦足建勲業汝曹能乎衆皆躍然喜曰敢不唯命遂
率所部大譟入府署殺其使推守恩為帥列状以聞漢
祖從其請仍命史弘肇統兵先渡河至潞見萬超語之
曰得復此州公之力也吾欲殺守恩以公為帥可乎萬
超對曰殺契丹使以推守恩蓋為社稷計爾今若賊害
於人自取其利非宿心也弘肇大竒之表為先鋒馬步
軍都指揮使路經澤州刺史翟令竒堅壁拒命萬超馳
至城下諭之曰今契丹北遁天下無主并州劉公仗大
義定中土所向風靡後服者族盍早圖之令奇乃開門
迎納弘肇即留萬超權州事漢祖遂以為刺史及征李
守貞以萬超為行營壕砦使河中平拜懷州刺史周祖
開國從征慕容彥超又為都壕砦使以功授洺州團練
使預收秦鳳改萊州從平淮南連移蘄登二州所至有
善政屬有詔重均田租前牟平令馬陶籍隷文登縣隐
苗不通命繫之將斬而後聞陶懼遁去由是境内肅然
宋初入為右武衛大將軍遷左驍衛大將軍開寳八年
卒年七十二
白重贊憲州樓煩人其先沙陁部族重贊少從軍有武
勇漢初自散員都虞候三遷護聖都指揮使乾祐中李
守貞據河中叛隱帝以重贊為行營先鋒都指揮使河
中平以功領端州刺史周初轉護聖左廂都指揮使未
幾出為鄭州防禦使改相州留後廣順中授義成軍節
度在鎮日河屢決重贊親部丁壯塞大程六合二堤詔
書褒美世宗征劉崇以重贊為河東道行營馬軍都指
揮使重贊與李重進居陣西偏樊愛能何徽居陣東偏
既合戰愛能與徽皆遁走惟重贊與重進率所部力戰
世宗自督親軍合勢薄之并人大敗既誅愛能等重贊
以功授保大軍節度使及世宗征太原以河陽劉詞為
隨駕都部署命重贊副之其忻州監軍殺刺史趙臯及
契丹大將楊訥庫以城降而契丹兵猶盛命重贊及符
彦卿擊走之世宗還京改河陽三城節度檢校太尉及
征淮南命重贊率親兵三千軍于潁上未幾改淮南道
行營馬步軍都虞候俄遷彰義軍節度宋初加檢校太
師改鎮涇州有馬步軍教練使李玉本燕人兇狡與重
贊有隙遂與部下閻承恕謀害重贊密遣人市馬纓偽
造制書云重贊構逆令夷其族乃自持偽制并馬纓以
告都校陳延正曰使者致而去矣延正具白重贊重贊
封其書以聞太祖大駭令驗視之率皆誕謬遂命六宅
使陳思誨馳赴涇州禽玉及承恕鞫問伏罪棄市延正
擢領刺史以賞之仍詔諸州凡被制書有關機密則詳
驗印文筆迹俄改泰寧軍節度乾德四年又為定國軍
節度開寳二年改左千牛衛上將軍奉朝請三年卒年
六十二
王仁鎬邢州龍岡人後唐明宗鎮邢臺署為牙校即位
擢為作坊副使累遷西上閤門使清泰中改右領軍衛
將軍晉天福中青州楊光遠將圖不軌以仁鎬為節度
副使伺其動静歴二年或譖仁鎬于朝改護國軍行軍
司馬仁鎬至河中數月光遠反書聞漢乾祐中歴昭義
天雄二軍節度副使周祖鎮鄴表仁鎬為副留守及起
兵仁鎬預其謀周祖即位仁鎬為王峻所忌出為唐州
刺史遷棣州團練使入為右衛大將軍充宣徽北院使
兼樞密副使顯德初出為永興軍節度使世宗嗣位移
河中會殿中丞上官瓚使河中還言河中民多匿田租
遂遣瓚按視均定百姓苦之多逃亡他郡仁鎬抗論其
事廼止丁繼母憂去官五年拜安國軍節度制曰眷惟
襄國實卿故鄉分予龍節之權成爾錦衣之美郡民扶
老携幼迎於境上有獻錦袍者四仁鎬皆重衣之厚酬
以金帛視事翌日省其父祖之墓周視松檟涕泗嗚咽
謂所親曰仲由以為不如負米之樂信矣時人美之郡
有羣盗仁鎬遣使遺以束帛諭之悉遁去不復為盗恭
帝嗣位移山南東道節度宋初加檢校太師建隆二年
以疾召還次唐州卒於傳舍年六十九仁鎬性端謹儉
約崇信釋氏所得俸禄多奉佛飯僧每晨誦佛經五卷
或至日旰方出視事從事劉謙責仁鎬曰公貴為藩侯
不能勤恤百姓孜孜事佛何也仁鎬歛容遜謝無愠色
當時稱其長者
陳思讓字後已幽州盧龍人父審確仕後唐至晉歴檀
順涿均沁唐祁成八州刺史預征蜀權利州節度終金
州防禦使思讓初隷莊宗帳下即位補右班殿直晉天
福中轉東頭供奉官再遷作坊使安從進叛於襄陽以
思讓為先鋒右廂都監從武德使焦繼勲領兵進討遇
從進之師於唐州花山下急擊大破之從進僅以身免
以功領奬州刺史從進平授坊州刺史八年冬契丹謀
入宼以思讓監澶州軍賜鞍勒馬器帛討楊光遠於青
州也又為行營右廂兵馬都監兵罷改磁州刺史會符
彦卿北征契丹思讓表求預行未幾改衛州連丁内外
艱時武臣罕有執喪禮者思讓不俟詔去郡奔喪聞者
嘉之起復隨州刺史漢初移淄州罷任歸朝會淮南與
朗州馬希萼合兵淮南攻湖南馬希廣來乞師旋屬内
難又周祖北征乃分兵令思讓往郢州赴援兵未渡而
希廣敗思讓留於郢周祖即位遣供奉官邢思進召思
讓及所部兵還劉崇僭號太原周祖思得方略之士以
備邊遣思讓率兵詣磁州控扼澤潞未幾授磁州刺史
充北面兵馬廵檢未行陞磁州為團練即以思讓充使
廣順元年九月劉崇遣大將李瓌領馬步軍各五都鄉
兵十都自團栢軍於鷂子店思讓與都監向訓張仁謙
等率龍捷吐渾軍至虒亭西與瓌軍遇殺三百餘人生
禽百人獲崇偏將王璠曹海金馬五十匹俄遣王峻援
晉州以思讓與康延昭分為左右廂排陣使令率軍自
烏嶺路至絳州與大軍合崇燒營遁去思讓又與藥元
福襲之俄命權知絳州明年春遷絳州防禦使顯德元
年九月改亳州防禦使充昭義軍兵馬鈐轄屢敗并人
及契丹援兵遷安國軍節度觀察留後充北面行營馬
步軍排陣使五年敗并軍千餘於西山下斬五百級是
秋邢州官吏耆艾邢銖等四十人詣闕求借留思讓詔
褒之十二月改義成軍節度觀察留後六年春世宗將
北征命先赴冀州以俟命及得瓦橋關為雄州命思讓
為都部署率兵戍守世宗不豫還京留思讓為關南兵
馬都部署恭帝嗣位授廣海軍節度宋初加檢校太傅
乾德二年又為保信軍節度時皇子興元尹德昭納思
讓女為夫人開寳二年夏改護國軍節度河中尹七年
卒年七十二贈侍中思讓累歴方鎮無敗政然酷信釋
氏所至多禁屠宰奉禄悉以飯僧人目為陳佛子身沒
之後家無餘財弟思誨至六宅使子欽祚累遷至香藥
庫使長州刺史欽祚子若拙
若拙字敏之幼嗜學思讓嘗令持書詣晉邸太宗嘉其
應對詳雅將縻以軍職若拙懇辭太平興國五年進士
甲科解褐將作監丞通判鄂州改太子右贊善大夫知
單州以能政就改太常丞遷監察御史充鹽鐵判官益
州繫囚甚衆太宗覽奏訝之召若拙面諭委以疏決遷
殿中侍御史通判益州淳化三年就命為西川轉運副
使未幾改正使召歸會李至守洛都表若拙佐治改度
支員外郎通判西京留司久之柴禹錫鎮涇州復奏為
通判遷司封員外郎部送芻糧至塞外優詔奬之入為
鹽鐵判官轉工部郎中與三司使陳恕不恊求徙他局
改主判開拆司車駕北廵命李沆留守東京以若拙為
判官河決鄆州朝議徙城以避水患命若拙與閻承翰
往規度尋命權京東轉運使因發卒塞王陵口又於齊
州浚導水勢設巨隄於采金山奏免六州所科梢木五
百萬民甚便之河平真授轉運使召還拜刑部郎中知
潭州時三司使缺若拙自謂得之及是大失望因請對
言父母年老不願遠適求納制命上怒謂宰相曰士子
操修必湏名實相副頗聞若拙有能幹特遷秩委以藩
任而貪進擇禄如此往有黃觀者或稱其能選為西川
轉運使輙訴免當時黜守遠郡今若拙復爾亦湏譴降
凡用人豈以親疎為間苟能盡瘁奉公有所樹立何患
名位之不至也乃追若拙所授告敇黜知處州徙温州
代還復授刑部郎中再為鹽鐵判官改兵部郎中河東
轉運使賜金紫會親祀汾陰若拙以所部緡帛芻粟十
萬輸河中以助費經度制置使陳堯叟言其幹職擢拜
右諫議大夫徙知永興軍府時鄰郡歲饑前政拒其市
糴若拙至則許貿易民頼以濟又移知鳳翔府入拜給
事中知澶州蝗旱之餘勤于政治郡民列狀乞留天禧
二年卒年六十四錄其子映為奉禮郎若拙多誕妄寡
學術當時以第二人及第者為牓眼若拙素無文故目
為瞎牓云
焦繼勲字成績許州長社人少讀書有大志嘗謂人曰
大丈夫當立功異域取萬戶侯豈能孜孜事筆硯哉遂
棄其業游三晉間為輕俠以飲博為務晉祖鎮太原繼
勲以儒服謁見晉祖與語悦之留帳下天福初授皇城
兼宫苑使遷武德使安重榮反鎮州安從進自襄陽舉
兵為應晉祖命繼勲督諸將進討至唐州南遇從進軍
萬餘設伏擊敗之禽其牙將安洪義鮑洪等五十餘人
得山南東道印從進單騎奔還從進弟從貴率兵千餘
人援均州刺史蔡行遇繼勲殺其衆七百生禽百獲從
貴斷腕放入城中從進自此不能復鎮繼勲以功就拜
齊州防禦使少帝即位從進平藉繼勲威名鎮之徙襄
陽防禦使歲餘入為右千牛衛大將軍拜宣徽北院使
遷南院使西人宼邊朝議發師致討繼勲抗疏請行拜
秦州觀察使兼諸蕃水陸轉運使既至推恩信設方略
招誘諸郡酋長相率奉玉帛牛酒乞盟邊境以安俄徙
知陜州就遷保義軍兵馬留後漢初鳳翔軍校陽彦昭
據城叛命繼勲率師討之以功授保大軍節度召入會
漢祖幸大名留為京城右廂廵檢使俄改右羽林統軍
隱帝末命繼勲領兵北征及周祖舉兵向闕繼勲奉隱
帝逆戰于留子陂戰不利遂歸周祖廣順初改右龍武
統軍世宗征淮南為左廂排陣使又改右羽林統軍將
軍左屯衛上將軍以戰功拜彰武軍節度宋初召為右
金吾衛上將軍改右武衛上將軍乾德三年權知延州
四年判右街仗杜審瓊卒命繼勲代之時向拱為西京
留守多飲燕不省府事羣盗白日入都市劫財拱被酒
不出捕逐太祖選繼勲代之月餘京城肅然太祖將幸
洛遣莊宅使王仁珪内供奉官李仁祚部修洛陽宫命
繼勲董其役車駕還嘉其幹力召見褒賞以為彰德軍
節度仍知留府事仁珪領義州刺史仁祚為八作副使
繼勲以太平興國三年卒年七十八贈太尉繼勲獵涉
史傳頗逹治道所至有善政然性吝嗇多省公府用度
時論少之子守節
守節字秉直初補左班殿直選為江淮南路採訪還奏
稱旨擢閤門祗候李順餘黨擾西川令與上官正討平
之高溪州蠻内宼又命往圖方略守節言山川回險非
我師之利詔許招納咸平中置江淮南荆湖路兵馬都
監首被選擢又討施夔州叛蠻以大義諭其酋長皆悔
過内附因為之畫界定約還遷閤門通事舍人監香藥
榷易院三司言歲課增八十餘萬時守節已為衣庫副
使當遷閤門副使真宗謂輔臣曰守節緣財利羡餘而
遷横行何以勸邊陲效命者止以為宫苑副使奉使契
丹館伴丁求說指遠山謂曰此黃龍府也守節應聲曰
燕然山距此幾許求說慙服久之遷皇城副使管勾軍
頭引見司坐以白直假樞密院副承旨尹德潤治第免
所居官三遷東上閤門使加榮州刺史數請補外歴知
襄鄧汝三州遷四方館使以右神武大將軍致仕卒
劉重進幽州人本名晏僧梁末隷軍籍晉初以習契丹
語應募使北邊改右班殿直因賜是名遷西頭供奉官
再使契丹契丹主以其敏慧留為帳前通事俄南侵署
重進忠武軍節度漢初移鎮鄧州漢法禁牛革甚嚴州
民崔彦陳寳選八人自本鎮持革詣漢祖廟鞔鼔重進
杖遣之判官史在德謂重進不善用法宜置極典及大
理刑部詳覆重進所斷為是在德坐故入杖死之乾祐
末罷鎮來朝周祖起兵至封邱詔重進與左神武統軍
袁義率兵拒之重進望塵退走周廣順初從征兗州未
幾封薛國公俄召為右神武統軍累加檢校太師世宗
南征為右廂排陣使顯德三年世宗聞揚州無備遣宣
祖韓令坤與重進等往襲取之又為先鋒都部署進克
泰州初楊行密子孫居海陵號永寧宫周師渡淮盡為
李景所殺重進入其家得玉硯玉杯盤水晶盞碼碯盌
翡翠瓶以獻俄命判廬州行府事兼行營都部署敗淮
人千餘于州境又敗五百衆于白城湖及世宗再廵吳
師潰于紫金山有至東山口者重進殺三千餘衆及下
夀州以功授武勝軍節度淮南平改鎮邠州世宗北征
為先鋒都指揮使恭帝即位封開府宋初進封燕國公
建隆二年秋授右羽林統軍乾德五年改左領軍衛上
將軍重進徒善譯語無他才能值契丹入中原遂至方
鎮及在環衛嘗從幸玉津園太祖召與語既退謂左右
曰觀重進應對不逮常人前朝以為將帥何足重耶六
年卒年七十
袁彦河中河東人少以趫勇應募從事隷奉國營漢乾
祐中周祖領軍討李守貞以彦置麾下及鎮鄴以為部
直小將周廣順中世宗在澶淵遷為親事都校世宗尹
京改開封府步直指揮使顯德初授内外步軍都軍頭
領泉州刺史未幾改岳州防禦使從征夀州為城北造
竹龍都部署竹龍者以竹數十萬竿圍而相屬上設版
屋載甲士數百人以攻其城又命於渦口修橋橋成世
宗幸焉因立為鎮淮軍李繼勲以淮上失律罷軍職命
彦為武信軍節度權侍衛步軍都指揮使又命為淮南
道行營馬步軍副都指揮使賜衣服金帶鞍勒馬鎧甲
器仗遣赴軍前太祖下滁陽禽皇甫暉姚鳳彦皆有勞
績詔褒之又令率師屯下蔡以逼夀春及劉仁贍降從
世宗攻濠泗又禽南唐將許文績邊鎬等以獻師還真
授步軍都指揮使領彰信軍節度六年春發近畿丁壯
浚五丈河命彦董其役恭帝嗣位移保義軍節度宋初
加檢校太尉是秋來朝改鎮曹州乾德六年為静難軍
節度開寳二年移鄜州五年罷鎮歸闕卒年六十六景
德四年特詔錄其孫昭慶為借職大中祥符八年昭慶
上彦周朝所授告敕有二聖名諱者特遷殿直
祁廷訓本名廷義避太宗舊名改焉河南洛陽人父珪
梁左監門衛大將軍廷訓善書計騎射隷周祖帳下廣
順中歴東西班右蕃行首鐵騎都虞候世宗即位改東
西班都指揮使遷内殿直都指揮使繼領蘭睦二州刺
史從征淮南賜以明光細甲令董舟師廵江界吳人伏
兵三江口葭荻中掩擊廷訓廷訓力戰大破之俘馘千
人餘黨遁去江北平以功遷吉州團練使領鐵騎左廂
都指揮使月餘遷嵐州防禦使領龍捷右廂都指揮使
宋初為安遠軍節度觀察留後是秋改河陽乾德二年
又改彰德軍節度留後俄權知鄧州五年就拜義武軍
節度開寶二年太祖征太原以廷訓為北面副都部署
太平興國元年來朝二年冬改左領軍衛上將軍五年
坐私販竹木貴鬻入官責本衛大將軍未幾復舊官六
年卒年五十八廷訓形質魁岸無才略臨事多規避時
人目為祁槖駞以其龐大而無所取也
張鐸河朔人少以才武應募隷軍籍漢初為奉國右第
六軍都指揮使領澧州刺史周祖以樞密使鎮鄴鐸以
所部從行及起兵鐸預焉廣順初鐸為奉國左廂都指
揮使韓通為右廂都指揮使俄並兼防禦使鐸領永州
通領睦州會改奉國為虎捷鐸仍領其職是冬出為密
州防禦使改亳州三年授鎮國節度郊祀畢加檢校太
傅世宗初移彰義軍未幾加檢校太尉顯德三年又移
河中尹護國軍節度宋初加檢校太師俄復鎮涇州州
官歲市馬鐸厚增其直而私取之累至十六萬貫及擅
借公帑錢萬餘緡侵用官麴六十四百餅事發召歸京
師本州械繫其子保常及親吏宋習太祖以鐸宿舊釋
不問罷鎮為左屯衛上將軍奉朝請而已其所盗用仍
蠲除之保常習亦得釋鐸又嘗假晉邸錢百六十萬太
宗即位詔貰之俄命判左金吾街仗及駕征河東以鐸
為京城内外都廵檢鄜州刺史高繼充閑廐副使張守
明分為裏城左右廂廵檢雍熙三年卒年七十二贈太
傅子熙載至左千牛衛大將軍熙載子禹珪字天錫粗
知書有方略幼事太宗藩邸即位補東西班承旨改殿
直帶御器械以材勇擢居禁衛殿前散祇候都虞候咸
平初授内殿直都虞候領恩州刺史三年出為滁州刺
史知洺瀛覇三州並兼兵馬鈐轄徙嵐州西人勒厥麻
誘衆叛禹珪率衆討之俘六千餘人獲名馬孳畜甚衆
景德初授高陽關行營副都部署契丹既請和帝思守
臣有武幹能鎮静邊郡者親錄十餘人名付中書禹珪
預焉遂知石州徙代兖州又移澶州頗勤政治以瑞麥
生獄空連詔嘉奬會河堤決溢禹珪率徒塞之宰相王
旦使兖州還言其狀優詔褒之就拜洺州團練使尋知
廣信軍天禧初復為高陽關副都部署兼知瀛州明年
召還將授四廂之職卒年五十九錄其二子
李萬全吐谷渾部人善左右射隷護聖軍為騎士累遷
至本軍都校與田景咸王暉等從周祖入汴號十軍主
顯德中為彰武軍節度宋初加檢校太尉横海軍節度
乾德中代歸太祖數召於苑中宴射萬全無將略惟挽
強弓老而不衰帝亦以此賞之
田景咸王暉皆太原人景咸仕漢為奉國右廂都校從
周祖入汴為龍捷左廂都校改安國軍留後俄真拜陞
本軍節度世宗時拜武勝軍節度宋初為左驍衛上將
軍開寳三年卒景咸性鄙吝務聚歛每使命至惟設肉
一器賓主共食後罷鎮常忽忽不樂妻識其意引景咸
徧閱囊儲景咸方自釋在邢州日使者王班至景咸勸
班酒曰王班請滿飲典客曰是使者姓名也景咸悟曰
我意王班是官爾何不早諭我聞者笑之暉性亦吝嗇
貲甚富而妻子飯疏糲縱部曲誅求民甚苦之世宗以
先朝功臣知而弗問焉至右神武統軍建隆四年終右
領軍上將軍
論曰太祖事漢周同時將校多聯事兵間及分藩立朝
位或相亞宋國建皆折其猛悍不可屈之氣俛首改事
且為盡力焉楊雄有言御之得其道則狙詐咸作使此
太祖之英武而為創業之君也歟
宋史卷二百六十一
