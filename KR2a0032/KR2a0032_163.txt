宋史卷一百六十三
元中書右丞相總裁托克托等修
職官志第一百一十六
職官三吏部戶部禮部(六部監門兵部)刑部工部六部架閣
吏部掌文武官吏選試擬注資任遷叙蔭補考課之政
令封爵策勲賞罰殿最之法凡文階官之等二十武選
官之等五十有六幕職州縣官之等七散官之等九皆
以左右高下分屬於四選曰尚書左選文臣京朝官以
上及職任非中書省除授者悉掌之曰尚書右選武臣
升朝官以上及職任非樞密院除授者悉掌之自初任
至幕職州縣官侍郎左選掌之自副尉以上至從義郎
侍郎右選掌之若文武官雖不隸左右選而職任係中
書省樞密院除授者其制命誥勅皆本部奉行凡應注
擬升移叙復蔭補及酬賞封贈者所隸審驗格法上尚
書省法例可否不決應取裁者亦如之若中散大夫左
右武大夫以上合命詞者列其遷叙資級歲月功過上
中書省樞密院畫旨給告通書本部長貳及所隸郎官
其屬有曰司封曰司勲曰考功凡官十有三尚書一人
侍郎一人郎中員外郎尚書選二人侍郎選各一人司
封司勲考功各一人舊制有三司尚書主其一侍郎二
員各主其一分銓注擬事其後但存尚書銓餘東西銓
印存而事廢淳化中又置考課院磨勘幕府州縣功過
引對黜陟至道二年以其事歸流内銓判流内銓事二
人以御史知雜以上充掌節度判官以下州府判司諸
縣令佐擬注對揚磨勘功過之事判部事二人以帶職
京朝官或無職事朝官充凡文吏班秩品命令一出於
中書而小選院既不復置本曹但掌京朝官叙服章申
請攝官計弔祠祭及幕府州縣官格式闕簿辭謝拔萃
舉人兼南曹甲庫之事流外銓掌考試附奏諸司人吏
而已南曹堂考驗選人殿最成狀而送流内銓關試勾
黃給歷之事甲庫掌受制勅黃關給籖符優牒選人改
名廢置之事初淳化三年置磨勘京朝官院四年改太
平興國中置差遣院至是併入審官院置知院二人以
御史知雜以上充(舊以朝官充)掌考校京朝官殿最叙其爵
秩而詔於朝分擬内外任使而奏之元豐官制行六曹
尚書侍郎為長貳郎官理郡守以上資任者為郎中通
判以下資序者為員外郎除授皆視寄祿官高一品以
上者為行下一品者為守下二品以下者為試品同者
不用行守試餘職凖此元祐初置權尚書奉賜依守侍
郎班序在試尚書之下雜壓在左右常侍之下又置權
侍郎如未歷給事中中書舍人及待制以上者並帶權
字祿賜比諫議大夫郎官雖理知州資序未曾實歷知
州及監司開封府推官者止除員外郎又詔職事官除
去行字一等又以六曹職事閑劇不等減定員數事簡
者他司兼領司封司勲各減郎官一員紹聖初詔元豐
法以行守試制祿三等元符元年吏部言元祐法小使
臣只降宣劄但務從簡於理未安請自借職而上依元
豐法給告從之崇寧元年詔大宗正丞大理正諸寺監
丞大學武學律學博士大學正錄諸宫院諸州教授堂
除外其吏部闕不許占差已授未赴及初到任人二年
詔十年不到部者依長定格與降一官二十年以上則
除其籍靖康元年七月詔以吏部四選逐曹條例編集
板行八月臣僚言祖宗時未有宗室參部之法神宗時
始選擇差注一二崇寧初立法大優宗室參選之目在
本部名次之上既壓年月深遠勞效顯著之人復著名
州大郡優便豐厚之處議者頗欲懲革不注郡守縣令
與在部人通理名次從之
尚書掌文武二選之法而奉行其制命凡序位有品寓
祿有階列爵有等賜勲有給分任有職選官有格考其
功過計其歲月辨其位秩而以序進之凡文臣自京朝
官武臣自大使臣以上(舊内殿崇班以上)選授封爵功賞課最
之事所隸官分掌其事兼總於尚書驗實而後判成以
天下職事員闕具注於籍月取其應選者揭而書之集
官注擬考閥閱以定其可否若有疑不能決小事則申
請大事則禀議於尚書省應論奏者與郎官同請對大
祭祀則奉玉幣以授左僕射執爵以授左丞舊尚書為
所遷官名班左丞上自釐正百司吏部以金紫光祿大
夫戶禮兵刑工部以銀青光祿大夫換授而任六曹尚
書者始實領職事左選分案八置吏三十右選分案六
置吏十有六曰主事令史曰書令史曰守當官二十四
司亦如之南渡初諸曹長貳互置惟吏部備官紹興八
年依元祐制六曹皆置權尚書以處未應資格之人其
屬有侍郎二人分左右選尚書左右選各置郎中一人
侍郎左右選各置郎中一人司封司勲考功各一人郎
官分掌其事而兼總於尚書左選掌考校京朝官以上
殿最叙其爵秩擬内外任使而奏授之分案十二曰六
品曰七品曰八品曰九品曰注擬曰名籍曰掌闕曰催
驅曰甲庫曰檢法曰知雜曰奏薦賞功司吏額主事一
人令史二人書令史九人守當官一十一人正貼司一
十六人私名一十二人楷書二人法司一人官告院六
部監門隸焉右選掌大使臣以上差注材武人有格二
十一及破格出闕較量功過奏薦諸軍賞功分案十曰
大夫曰副使曰修武曰注擬掌闕曰奏薦賞功曰開拆
曰名籍曰甲庫曰法司曰知雜吏額主事一人令史二
人書令史九人守當官一十二人正貼司八人私名一
十人法司一人紹熙三年左司諫謝源明言乾道九年
詔旨兵部應承三省密院批送勘當文字並令本部郎
官長貳按法裁決可否申上朝廷施行即不得持兩端
如或事有疑難及生剏無條例者令長貳據所見申明
將上取旨乞明詔六曹遵守從之
侍郎分左右選左選掌文臣之未改官者凡始命而未
應參部者皆試而後選若應格則具歲月歷任功罪及
所舉官員數同郎官引見於便殿禀奏改官右選掌武
臣之未升朝者(舊自供奉官以上)其職任自親民官至部隊將
監當官皆掌其選授注擬之法凡初仕而試不中等及
已入官而未應選者皆勿注正闕官制行尚書侍郎通
治曹事奏事則同班惟吏部分領四選大祭祀則舉玉
幣置諸案薦饌則進摶黍進熟則執匏爵以授右丞飲
福則奉爵視朝則執文武班簿對立以待顧問左選分
案十五置吏四十有三右選分案八置吏四十有七(紹興)
(四年吏部侍郎葉祖洽言侍郎左選凖元豐朝旨類姓置簿左右選理宜一體右選亦乞置簿拘轄功過從之)
建炎四年五月詔六曹復置權侍郎如元祐故事滿二
年為真(補外者除待制未滿除修撰)左選事承直郎以下擬注州府
判司諸縣令佐監當及磨勘功過之事分案十三乾道
裁減吏額共置三十五人右選掌校副尉以上較試擬
官行賞換官考其殿最分案十五乾道裁減吏額共置
四十八人舊制吏部除侍郎二員分典左右選總稱吏
部侍郎間命官兼攝惟稱三選侍郎或右選而巳紹興
三年謝深甫張叔椿兼攝始有侍左侍郎侍右侍郎之
稱既而林大中沈揆擢貳尚書則侍左侍右徑入除目
相承不改
郎中員外郎尚左(尚右侍左)侍右舊主判二人以朝官充
元豐官制行置吏部郎中主管尚書左右選及侍郎左
右選各一員參掌選事而分治之凡郎官並用知府資
序以上人充未及者為員外郎建炎四年詔權攝添差
郎官並罷初進擬第去吏部郎官及擬告身細銜始直
書尚書吏部郎中或員外郎主管尚書某選主管侍郎
某選紹興八年吕希常以監六部門兼權侍右郎官紹
興三十一年李端明正除尚右郎官既而何俌楊倓費
行之除吏部郎官皆有侍左侍右尚左尚右之稱自此
相承不改淳熙十六年光宗即位詔四選通差用尚書
顔師魯之請也先是乾道元年詔今後非曾任監司守
臣不除郎官著為令自是館學寺監臣拘礙資格遷除
不行郎曹闕員但得兼攝旋即外補間有不次擢用者
則自二著躐升二史以至從列其自外召至為郎則資
級已高曾不數月必序進卿少而郎有正員者益少矣
司封郎中員外郎掌官封叙贈承襲之事凡三師
三公以下至升朝官褒贈祖考母妻親王郡王内外命
婦以下保任宗屬封爵諸親皆因其位叙而為之等凡
宗室當賜名訓具抄擬官凡庶姓孔氏柴氏折氏之後
應承襲者辨其嫡庶列爵九等曰王曰郡王曰國公曰
郡公曰縣公曰侯曰伯曰子曰男分國三等大國二十
七次國二十小國二百二十内命婦之品五曰貴妃淑
妃德妃賢妃曰大儀貴儀淑儀淑容順儀順容婉儀婉
容昭儀昭容昭媛修儀修容修媛充儀充容充媛曰婕
妤曰美人曰才人貴人外内命婦之號十有四曰大長
公主曰長公主曰公主曰郡主曰縣主曰國夫人曰郡
夫人曰淑人曰碩人曰令人曰恭人曰宜人曰安人曰
孺人叙贈之制三公宰臣執政節度使三代金紫銀青
光祿大夫二代餘官一代皆辨其位序以進之加食邑
實封則視其品之高下以為戶數多寡之節凡事之可
否與司勲通決於長貳分案三設吏六元祐元年中書
後省言臣僚封贈父母依舊制命詞大中大夫觀察使
以上用專詞餘用泛詞二年詔父及嫡母存不得請所
生母封贈所生母未封亦不許先及其妻紹聖元年詔
宗室換授文官身亡者通直郎以上贈三官(元符元年以元祐間)
(封贈紊前制詔並依元豐法)二年詔寺監官雜壓在通直郎之上者
雖係宣教郎遇大禮封贈政和二年詔封母則隨所封
五等(謂如封南陽縣開國男則隨其爵稱南陽縣男令人封魏國公則稱魏國公夫人之類)應婦
人不因夫子得封號(謂命官非升朝而母年九十以上或士庶人婦女年百歲并特旨若)
(回授者)或因子孫得封贈其夫至升朝或非升朝應封贈
者並孺人宣和二年臣僚言近年有京官任校書郎正
字者得封贈今則監丞未升朝者亦乞依例蓋緣監丞
雜壓在校書郎之上故引以為請甚無謂也不獨此爾
又有小使臣偶因薄勞或磨勘轉官遂乞回授封贈父
母實為大濫望降旨今後封贈並依舊法敢有擅更陳
乞紊亂典章者寘之典刑庶幾僥倖者息而名分正矣
從之建炎以後並同
司勲郎中員外郎參掌勲賞之事凡勲級十有二曰
上柱國正二品曰柱國從二品曰上護軍正三品曰護
軍從三品曰上輕車都尉正四品曰輕車都尉從四品
曰上騎都尉正五品曰騎都尉從五品曰驍騎尉正六
品曰飛騎尉從六品曰雲騎尉正七品曰武騎尉從七
品率三歲一遷必因其除授以加之凡賞有格若事應
賞從其所隸之司考實以報則必審核其狀以格覆之
謂之有法酬賞非格所載參酌輕重擬定以上尚書省
謂之無法酬賞若功賞未酬而賞格改易者輕從舊格
重從新格錄用前代帝系及勲臣之後則考其族系而
奉行其制命分案四置吏十有九元祐元年吏部言諸
色人援引徼求入流太冗應工匠伎藝之屬無法入官
者雖有勞績並止比類支賜未經酬奬者亦如之紹聖
二年戶部言元豐官制司勲覆有法式酬賞無法式者
定之元祐中有法式者止令所屬勘驗自後應干錢榖
本部指定關司勲則是戶部兼司勲之職請依舊制從
之四年應川陜人任本路差遣者酬奬減半政和四年
詔司勲行下所屬將一司一路條制參照酬奬格法類
集參用又詔以詳定國朝勲德臣僚職位姓名送吏部
用工部尚書鄭允中所編傳也隆興元年省併以司封
郎官兼領淳熙元年復以司農寺丞范仲芭兼司勲未
幾改除復省裁減吏額主事一人令史一人書令史四
人守當官三人正貼司四人私名三人
考功郎中員外郎掌文武官選叙磨勘資任考課之
政令凡命官隨所隸遷以其職事其法於歷給之於其
屬州若司歲書其功過應升遷授者驗歷按法而叙進
之有負殿則正其罪罰以七事考監司一曰舉官當否
二曰勸課農桑增墾田疇三曰戶口增損四曰興利除
害五曰事失案察六曰較正刑獄七曰盗賊多寡以四
善三最考守令德義有聞清謹明著公平可稱恪勤匪
懈為四善獄訟無冤催科不擾為治事之最農桑墾殖
水利興修為勸課之最屏除姦盗人獲安處振恤困窮
不致流移為撫養之最通善最分三等五事為上二事
為中餘為下若能否尤著則别為優劣以詔黜陟凡内
外官計在官之日滿一歲為一考三考為一任磨勘之
法文選官之等四銀青光祿大夫至朝議大夫進士理
八年非進士理十年通直郎至大中大夫充諫議大夫
待制以上職任者理三年朝散大夫至承務郎理四年
武選官之等六遥郡團練使刺史閤門舍人轉左武右
武郎理十年武功大夫以下理七年横行武德大夫以
下至校尉理五年閤門祗候初補從義郎以下至承節
郎承信郎充隨行指使理四年承信郎以功補授及宗
室觀察使以下祗應校尉理三年宗室承宣使以下祗
應校尉理二年幕職州縣官之等三進士第一第二第
三名及第者一任回改京官自留守府判官至縣令理
六考自軍巡判官至縣尉理七考率以法計其歷任歲
月功過而序遷之凡改服色者以勞年計之執政官節
度使銀青光祿大夫以上應謚者覆大常所定行狀報
尚書省官集議以聞(紹聖四年河東提刑司徐君平奏乞凡將集議前期三日持考功狀)
(徧示當議之官使先紬繹而後集于都堂以詢之庶幾有所見者得以自申以稱朝廷博謀盡下之意從之)
凡立碑碣名額之事掌之舊制考課院其定殿最皆有
考辭元豐官制行悉罷分案十有七置吏六十有八元
祐三年詔知州考課法吏部上其事于尚書省送中書
省取旨賞罰劣等應罰而巳衝降者仍從衝降法縣令
以下本部專行六年樞密院言元豐末堂除知州軍三
年為任武任依此元祐初以成資為任武臣未曾立法
詔武臣任六等差遣川廣成資餘並三十箇月為任建
炎以後並同應文武臣磨勘關升資任較考定其殿最
别其優劣以詔黜陟予奪没則謚審覆而參定之凡特
恩賜謚命詞給告除給勅分案十一曰六品曰七品曰
八品曰曹掾曰令丞曰從義曰成忠曰資任曰檢法曰
知雜曰開拆裁減吏額主事二人令史四人書令史八
人守當官十三人正貼司三人私名一十人(淳熙十三年再共減)
(三人)
官告院主管官一員以京朝官充(舊制提舉一人以知制誥充判院一人以)
(帶職京朝官充)掌吏兵勲封官告以給妃嬪王公文武品官内
外命婦及封贈者各以本司告身印印之文臣用吏部
武臣用兵部王公及命婦用司封加勲用司勲官制行
四選皆用吏部印惟蕃官則用兵部印記凡綾紙幅數
褾軸名色皆視其品之高下應奏鈔畫聞者給之令史
十五人元豐五年官制所重定制受勅授奏授告身式
從之紹聖元年吏部言元豐法凡入品者給告身無品
者給黃牒元祐中以内外差遣并職事官本等内改易
或再任者並給黃牒乃與無品人等詔今後帥臣監司
待制以上知州並給告餘依舊三年詔職事官監察御
史以上因事罷並給告元符元年吏部言元祐法小使
臣只降宣劄乞自承信郎而上依舊給告宣和元年詔
官告院立條凡製造告身法物應用綾錦私輙放效織
造及貿販服用者立賞許告大抵官告之制自乾德四
年詔定告身綾紙褾軸其制闕略咸平景德中兩加潤
澤至皇祐始備神宗即位循用皇祐舊格逮元豐改制
名號雖異品秩則同故亦未遑别定徽宗大觀初乃著
為新格凡褾帶網軸等飾始加詳矣凡文武官綾紙五
種分十二等色背銷金花綾紙二等(一等一十八張滴粉縷金花大犀軸)
(八荅暈錦褾韜色帶三公三少侍中中書令用之一等一十七張滴粉縷金花中犀軸天下樂錦褾犀軸色帶)
(左右僕射使相王用之)白背五色綾紙二等(一等一十七張滴粉縷金花翠毛獅子錦)
(褾韜玳瑁軸色帶知樞密院兩省侍郎尚書左右丞同知簽書樞密院事嗣王郡王特進觀文殿大學士大尉)
(東宫三少冀兖青徐揚荆豫梁雍州牧御史大夫宗室節度使至率府副率之帶皇字者用之一等一十七張)
(暈錦褾韜玳瑁軸色帶觀文殿學士資政殿大學士六尚書金紫光祿銀青光祿光祿大夫左右金吾衞左右)
(衞上將軍節度承宣觀察並用之)大綾紙四等(一等一十五張暈錦褾兩面撥花穗草大牙軸)
(色帶宣奉正奉大夫翰林學士資政瑞明殿學士龍圖天章寶文顯謨徽猷閣學士左右散騎常侍御史中丞)
(開封尹六曹侍郎樞密直學士龍圖天章寳文顯謨徽猷閣直學士正議通奉大夫諸衞上將軍太子賓客詹)
(事侯用之一等十二張法錦褾兩面撥花細牙軸色帶給事中中書舍人通議大夫司成左右諫議大夫龍圖)
(天章寶文顯謨徽猷閣待制大中大夫秘書殿中監伯用之一等一十張法錦褾撥花常使大牙軸色帶中大)
(夫七寺卿京畿三路轉運使發運使中奉中散大夫通侍大夫樞密都承旨祭酒太常宗正少卿秘書殿中少)
(監正侍中侍大夫入内内侍省内侍省都知諸州刺史中亮中衞大夫防禦團練使太子左右庶子諸衞大將)
(軍駙馬都尉典樂子用之一等八張盤毬錦褾大牙軸色帶七寺少卿朝議奉直大夫左右司郎中司業開封)
(少尹少府將作軍器監都水使者拱衞大夫太子詹事左右諭德左武右武大夫入内内侍省内侍省副都知)
(樞密承旨副都承旨諸房副承旨起居郎舍人侍御史左右司員外郎六曹郎中朝請朝散朝奉大夫京畿三)
(路轉運副使諸路轉運使副使知上州提舉三路保中入内内侍省内侍省押班武功至武翼大夫開封左右)
(司錄事蕃官使臣殿中侍御史左右司諫正言監察御史和安大夫至翰林良醫男用之内殿中侍御史監察)
(御史用九張蕃官使臣用大錦褾背帶此其小異者也)中綾紙二等(一等七張中錦褾中牙軸)
(青帶諸司員外郎朝請朝散朝奉郎少府將作軍器少監諸位將軍太子侍讀侍講中亮中衞左武右武郎中)
(知下州諸路提點刑獄發運判官提點鑄錢承議郎武功至武翼郎太子中允舍人親王府翊善贊讀侍讀符)
(寶郎太常中正秘書殿中丞六尚奉御大理正著作郎通事舍人太子諸率府率直龍圖閣開封府諸曹事大)
(晟府樂令直秘閣崇政殿說書和安郎至翰林醫正用之一等六張中錦褾中牙軸青帶奉議郎七寺丞秘書)
(郎太常博士著作佐郎國子少府將作軍器都水監丞國子博士大理司直評事修武敦武郎通直郎内常侍)
(轉運判官提舉學士諸州通判御史臺檢法官主簿九寺主簿親王記室閤門祗候樞密院逐房副承旨從義)
(秉義郎大學武學博士開封諸曹掾陵臺令兩赤縣令忠訓忠翊郎節度防禦團練副使行軍司馬大醫正大)
(史局令正丞五官正翰林醫官辟廱博士太子諸率府副率用之)小綾紙二等(一等五張黃花)
(錦褾角軸青帶校書郎正字宣教郎太常寺協律奉禮郎太祝郊社大官令律學博士國子少府將作軍器都)
(水監主簿宣義郎保義成忠郎大學正錄律學承事承奉承務承信承節郎門下中書省錄事尚書省都事三)
(省樞密院主事辟廱正錄用之一等五張黃花錦褾次等角軸青帶幕職州縣官三省樞密院令吏書出流外)
(官諸州别駕長史司馬文學司士助教技術官用之)凡宫掖至外命婦羅紙七種
分十等遍地銷金龍五色羅紙二等(一等一十八張韜帶兩面銷金雲鳳)
(褾紅絲網子金樣鈒花塗帉錔滴粉縷金花鳳大犀軸大長公主長公主公主用之一等一十七張韜帶兩面)
(銷金雲鳳褾紅絲網子金樣鈒花塗帉錔滴粉縷金花鳳子中犀軸貴儀淑儀淑容順儀順容婉儀婉容内宰)
(用之)遍地銷金鳳子五色羅紙二等(一等一十五張韜帶銷金鳳子褾紅絲網)
(子金塗銀帉錔滴粉縷金雲鳳玳瑁軸昭儀昭容昭媛修儀修容修媛充儀充容充媛副宰用之一等一十二)
(張韜帶銷金盤鳳褾紅絲網子金塗銀帉錔滴粉金雲鳳玳瑁軸婕妤才人貴人美人用之)銷金團
窠花五色羅紙二等(一等一十張八荅暈錦褾韜色帶紫絲網子銀帉錔滴粉縷金葵花)
(玳瑁軸尚儀尚服尚食尚寢尚功宫正内史宰相曾祖母祖母母妻親王妻用之一等八張翠色獅子錦褾)
(韜色帶紫絲網子銀帉錔滴粉縷金梔子花玳瑁軸郡主縣主國夫人内命婦郡夫人執政官祖母母妻用之)
銷金大花五色羅紙一等(七張雲鴈錦褾韜色帶紫絲網子銀帉錔滴粉縷金玳瑁)
(軸寶林御女采女二十四司典掌尚書省掌籍掌樂主管仙韶用之)金花五色羅紙一等
(七張法錦褾韜色帶紫絲網子銀帉錔縷金玳瑁軸郡夫人郡君宗室妻朝奉大夫遥郡刺史以上母妻升朝)
(官母諸班直都虞候指揮使禁軍都虞候軍都虞候御前忠佐母蕃官母妻諸神廟夫人用之)五色素
羅紙一等(七張錦褾韜色帶紫絲網子銀帉錔大牙軸宗室女升朝官妻諸班直都虞候指揮使禁)
(軍都虞候軍都指揮使忠佐妻用之)凡内外軍校封贈綾紙三種分四等
大綾紙二等(一等七張法錦褾大牙軸青帶遥郡刺史以上用之一等七張大錦褾大牙軸青帶)
(藩方指揮使御前忠佐馬步軍都副都軍頭馬步軍都軍頭藩方馬步軍都指揮使用之内帶遥郡者法錦)
(褾色帶)中綾紙一等(五張中錦褾中牙軸青帶都虞候以上諸班指揮使御前忠佐馬步軍副)
(都軍頭藩方馬步軍副都指揮使都虞候用之内加至爵邑者用大綾紙大牙軸大錦褾)小綾紙一
等(五張黃葩錦褾次等角軸青帶諸軍指揮使以下用之如加至爵邑者同上)凡封蠻夷酋
長及蕃長綾紙兩種各一等五色銷金花綾紙一等(一十)
(八張翠色獅子錦褾法錦韜紫絲網子銀帉錔滴粉縷金牡丹花玳瑁軸色帶南平占城真臘闍婆國王用之)
中綾紙一等(七張法錦褾中牙軸青帶藩蠻官承襲轉官用之)大觀併歸尚書
省政和仍歸吏部(差主管官)建炎元年詔文臣大中大夫武
臣正任觀察使及宗室南班官以上給告以下並給敇
三年詔逐等依舊給告紹興二年詔四品以下官及職
事官監察御史以上官告並用錦褾外其餘官并封贈
權用纈羅代充十四年始盡用錦其後又詔内外命婦
郡夫人以上乃得用網袋及銷金其餘則否至二十六
年詔内外文武臣僚告敇並依大觀格式製造裁減吏
額共二十九人(淳熙十三年又減五人)
戶部國初以天下財計歸之三司本部無職掌止置
判部事一人以兩制以上充以受天下上貢元會陳于
庭元豐正官名始並歸戶部掌天下人戶土地錢榖之
政令貢賦征役之事以版籍考戶口之登耗以稅賦持
軍國之歲計以土貢辨郡縣之物宜以征榷抑兼并而
佐調度以孝義婚姻繼嗣之道和人心以田務券責之
理直民訟凡此歸於左曹以常平之法平豐凶時歛散
以免役之法通貧富均財力以伍保之法聯比閭察盗
賊以義倉振濟之法救饑饉恤艱阨以農田水利之政
治荒廢務稼穡以坊場河渡之課酬勤勞省科率凡此
歸於右曹尚書置都拘轄司總領内外財賦之數凡錢
榖帳籍長貳選吏鉤考其屬三曰度支曰金部曰倉部
熙寧中以知樞密院陳升之參知政事王安石制置條
例建官設屬取三司條例看詳具所行事付之三年罷
歸中書以常平免役農田水利新法歸司農以冑案歸
軍器監修造歸將作監推勘公事歸大理寺帳司理欠
司歸比部衙司歸都官坑冶歸虞部而三司之權始分
矣元豐官制行罷三司歸戶部左右曹而三司之名始
泯矣凡官十有三尚書一人侍郎二人郎中員外郎左
右曹各二人度支金部倉部各二人元祐初(缺)侍郎司
馬光言天下錢榖之數五曹各得支用戶部不知出納
見在無以量入為出乞令尚書兼令左右曹錢榖財用
事有散在五曹寺監者並歸戶部使尚書周知其數則
利權歸一若選用得人則天下之財庶幾可理詔尚書
省立法三年三省言大理寺右治獄並罷依三司舊例
戶部置推勘檢法官治在京官司凡錢榖事增置幹當
公事二員紹聖元年罷戶部幹當公事置提舉管幹官
復行免役義倉釐正左右曹職依原定官制三年右曹
令侍郎專領尚書不與建中靖國元年復幹當公事官
二員政和二年五月詔依神宗官制委右曹侍郎專主
行常平自今許本部直達奏裁又詔依熙豐舊制本部
置都拘轄司總領戶度金倉四部財賦宣和六年詔戶
部辟官依元豐法
尚書侍郎掌軍國用度以周知其出入盈虛之數凡
州縣廢置戶口登耗則稽其版籍若貢賦征稅歛散移
用則會其數而頒其政令焉凡四司所治之事侍郎為
之貳郎中員外郎參領之獨右曹事專隸所掌侍郎若
事屬本曹郡縣監司不能直者受其訟焉大饗祀薦饌
則尚書奉俎飲福則徹之朝會則奏貢物左曹分案五
置吏四十右曹分案五置吏五十有六建炎兵興嘗以
知樞密院張慤提領措置戶部財用後遷中書侍郎仍
兼之五年復以參知政事孟庾提領措置後罷專委戶
部長貳左曹分案三曰戶口掌凡諸路州縣戶口升降
民間立戶分財科差人丁典賣屋業陳告戶絶索取妻
男之訟曰農田掌農田及田訟務限奏豐稔驗水旱蟲
蝗勸課農桑請佃地土令佐任滿賞罰繳奏諸州雨雪
檢按災傷逃絶人戶曰檢法掌凡本部檢法之事設科
有三曰二稅掌受納驅磨隠匿支移折變曰房地掌諸
州樓店務房廊課利僧道免丁錢及土貢獻物曰課利
掌諸軍酒課比較增虧知通等職位姓名人戶買撲鹽
場酒務租額酒息賣田投納牙契外有開拆知雜司右
曹分案六曰常平掌常平農田水利及義倉振濟戶絶
田産居養鰥寡孤獨之事曰免役曰坊場曰平準各隨
其名而任其事曰檢法曰知雜裁減吏額左曹四十人
右曹三十人淳熙十年詔左蔵南庫撥隸戶部舊制戶
部侍郎二人中興初止除長貳各一員或止除尚書若
侍郎一員紹興四年七月詔戶部侍郎二員通治左右
曹自此相承不改
郎中(左曹右曹)員外郎掌分曹治事建炎三年詔省併郎
曹惟戶部五司以職事煩劇不併仍各置一員紹興中
專置提舉帳司總天下帳狀以戶部左曹郎官兼之右
曹歲具常平錢物總數每秋季具冊以聞初置主管左
右曹總稱戶部郎官紹興七年閻彦昭以大府寺丞兼
左曹郎官紹興三十二年徐康正除左曹郎官自是相
承不改是年又詔戶部事有可疑難裁決者許長貳與
衆郎官聚議文字皆令連書有定議然後付本曹行遣
度支郎中員外郎參掌計度軍國之用量貢賦稅租
之入以為出凡軍須邊備會其盈虛而通其有無若中
外祿賜及大禮賞給皆前期以辦歲終則會諸路財用
出入之數奏于上而以其副申尚書省凡小事則擬畫
大事諮其長貳應申請更改舉行勘審者則先檢詳供
具分案六置吏五十有一凡上供有額封樁有數科買
有期皆掌之有所漕運則計程而給其直凡内外支供
及奉給驛券賞賜衣物錢帛先期擬度時而予之分案
五曰度支曰發運曰支供曰賞賜曰知雜乾道四年置
會稽都籍度交掌之裁減吏額置五十人淳熙十三年
又減四人
金部郎中員外郎參掌天下給納之泉幣計其歲之
所輸歸于受蔵之府以待邦國之用勾考平準市舶榷
易商稅香茶鹽礬之數以周知其登耗視歲額增虧而
為之賞罰凡綱運濡滯及負折者計程帳催理凡造度
量權衡則頒其法式合同取索及奉給時賜審覆而供
給之分案六曰左藏曰右蔵曰錢帛曰榷易曰請給曰
知雜裁減吏額共置六十人淳熙十三年又減四人
倉部郎中員外郎參掌國之倉庾儲積及其給受之
事凡諸路收糴折納以時舉行漕運上供封樁以時催
理應供輸中都而有登耗則比較以聞歲以應用芻粟
前期報度支均定支移折變之數其在河北陜西河東
路者書其所支歲月季一會之若内外倉場帳籍供申
愆期則以法究治分案六置吏二十有四元祐元年四
月省郎官一員十月復置分案六曰會場曰上供曰糶
糴曰給納曰知雜曰開拆建炎三年罷司農寺歸倉部
紹興四年復舊裁減吏額共置二十五人續又減二人
禮部掌國之禮樂祭祀朝會宴饗學校貢舉之政令祭
之名有三天神曰祀地祗曰祭宗廟曰饗又有大祀中
祀小祀之别幣玉牲牢器服各從其等凡雅樂以六律
六同合隂陽之聲為樂律金石絲竹匏土革木為樂器
宫架八佾特架六佾分武文先後之序為樂舞其所歌
為樂章若有事於南北郊明堂籍田禘祫太廟薦享景
靈宫酌獻陵園及行朝貢慶賀宴樂之禮前期飭有司
辦具閱所定儀注以舊章參考其當否上尚書省冊寶
及封冊命禮亦如之凡禮樂制度有所損益小事則同
太常寺大事則集侍從官秘書省長貳或百官議定以
聞凡天下選士具注於籍三歲貢舉與夫學校試補三
舍生掌后妃親王以下推恩公主以下嫁宗室冠婚喪
葬之制及賜旌節章服冠帔門戟旌表孝行之法若印
記圖書表疏之事皆掌焉大祥瑞則朝參官以上詣閤
門表賀餘於歲終條奏舊屬禮儀院判院一人以樞密
院使參知政事充知院以諸司三品以上充主吏無定
數擇三司京朝百司胥史充禮部正設判部一人掌科
舉補奏太廟郊社齋郎室掌長坐都省集議百官謝賀
章表諸州申祥瑞出入内外牌印之事兼領貢院掌受
諸州解發進士諸科名籍及其家保狀文卷考驗戶籍
舉數年齒而蔵之若朝廷遣官知舉則主判官罷事畢
以知舉官卑者一員主判元豐官制行悉歸禮部其屬
三曰祠部曰主客曰膳部設官十尚書侍郎各一人郎
中員外郎四司各一人元祐初省祠部郎官一員以主
客兼膳部紹聖改元主客膳部互置郎官兼領建炎以
後並同
尚書掌禮樂祭祀朝會宴享學校貢舉之政令侍郎為
之貳郎中員外郎參領之凡講議制度損益儀物則審
覆有司所定之式以次諮決而質於尚書省大祭祀則
省牲鼎鑊視滌濯薦腥則奉籩豆簠簋及飲福徹之祼
則奉瓚臨鬯凡天地宗廟陵園之祀后妃親王將相封
冊之命皇子加封公主降嫁稽其彝章以詔上下而舉
行之朝廷慶會宴樂宗室冠婚喪祭蕃使去來宴賜與
夫經筵史館賜書修書之禮例皆同太常講求參酌而
定其儀節三歲貢舉學校試補諸生皆總其政旌節章
服之頒祥瑞表奏之進凡關於禮樂者皆掌之建炎三
年詔鴻臚光祿寺併歸于禮部太常國子監亦隸焉分
案五曰禮樂曰貢舉曰宗正奉使帳曰封冊表奏曰檢
法各隨其名而治其事裁減吏額四十五人(續又減四人)
侍郎奏中嚴外辦同省牲及視饌腥熟之節祼受瓚奉
槃歲祀昊天上帝祭皇地祗與尚書迭為亞獻祭太社
太稷神州地祗則迭為初獻祀九宫貴神五帝感生帝
朝日夕月蜡祭東西方亦如之大朝會則尚書奏藩國
貢物凡慶賀若謝則郎中員外郎分撰表文祠事與太
常少卿祠部官迭為終獻或亞獻親郊自景靈宫朝獻
太廟朝享至望燎禮畢乘輿還内皆奏解嚴分案十置
吏三十有五南渡諸曹長貳互置紹興七年禮部置侍
郎二員隆興元年詔除尚書不常置外禮部侍郎置一
員
郎中員外郎元豐郎官員外郎參領禮樂祭祀朝會
宴享學校貢舉之事有所損益則審訂以次諮決凡慶
會若謝掌撰表文與祠部主客膳部並列為四建炎三
年併省郎曹禮部領主客祠部領膳部隆興元年復詔
禮部祠部一員兼領自是併行四司之事矣通置吏五
十四人
祠部郎中員外郎掌天下祀典道釋祠廟醫藥之政
令月奏祠祭國忌休暇之日每歲大祀忌日大忌前一
日皆不坐元日冬至寒食假各七日天慶先天降聖節
各五日誕聖節正七月望夏至臘各三日天祺天貺節
人日中和二社上巳端午三伏七夕授衣重九四立春
秋分及每旬假各一日若神祠封進爵號則覆太常所
定以上尚書省凡宫觀寺院道釋籍其名額應給度牒
若空名者毋越常數初補醫生令有司試藝業歲終校
全失而賞罰之分案五置吏二十有一
主客郎中員外郎掌以賓禮待四夷之朝貢凡郊勞
授館宴設賜予辨其等而以式頒之至則圖其衣冠書
其山川風俗有封爵禮命則承詔頒付掌嵩慶懿陵祭
享崇義公承襲之事分案四置吏七(元祐六年七月兵部言兵部格長蕃)
(夷官授官主客令蕃國進奉人陳乞轉授官職者取裁即舊應除轉官者報所屬看詳舊來無例剏有陳乞曹)
(部職掌未一久遠互失參驗自今不以曾未貢及例有無應緣進奉人陳乞授官加恩令主客關報兵部從之)
膳部郎中員外郎掌牲牢酒醴膳羞之事凡所用物
前期計度以關度支若祭祀朝會宴享則同光祿寺官
視其善否酒成則嘗而後進季冬命蔵冰春分啓之以
待供賜分案七置吏九
兵部掌兵衞儀仗鹵簿武舉民兵廂軍土軍蕃軍四夷
官封承襲之事輿馬器械之政天下地土之圖凡儀衞
大朝會用黃麾大仗文德殿視朝及冊命王公大臣用
黃麾半仗紫宸殿受外國使朝用黃麾角仗文德殿發
冊用黃麾細仗鹵簿有大駕法駕小駕皆掌其數及行
列先後之儀為圖以授有司凡武選之制倣貢舉之法
先聯其什伍而教之以戰為民兵材不中禁衞而足以
執役為廂軍就其鄉井募以禦盗為土軍以老疾而裁
其功力之半為剰員團結以禦戎為洞丁為義軍弩手
屬羌分隸邊將為蕃兵籍其名數而頒其禁令大將出
征奏捷則告于廟破賊則露布以聞凡招置廂禁軍及
州郡屯營三衙遷補守戍軍吏轉補文武官白直宣借
皆掌之其屬三曰職方曰駕部曰庫部舊判部事一人
以兩制充掌三駕儀仗鹵簿圖春秋釋奠武成王廟及
武舉歲終以義軍弓箭手戶數上于朝國初掌千牛備
身殿中省進馬籍元豐設官十尚書侍郎各一四司郎
中員外郎各一元祐初省駕部郎中一員以職方兼庫
部紹興改元詔職方庫部互置郎官一員兼
尚書掌兵衞武選車輦甲械廐牧之政令以天下郡縣
之圖而周知其地域凡陳鹵簿設仗衞飭官吏整肅蕃
夷除授奉行其制命凡軍兵以名籍統隸者閱習按試
選募遷補及武舉校試之事皆總之侍郎為之貳郎中
員外郎參掌之大禮則尚書充鹵簿使大祀奉魚牲及
俎視朝則侍郎執班簿對立小祀則郎中員外郎薦俎
并徹分案九置吏四十有七凡蕃夷屬戶授官封襲之
事皆掌之建炎三年併衞尉寺隸焉分案十曰賞功曰
民兵衞曰廂兵曰人從看詳曰帳籍告身曰武舉曰蕃
官曰開拆曰知雜曰檢法乾道裁減吏額共置三十人
續詔將下班祗應并進義校尉守闕進義副尉進武校
尉守闕進武副尉並隸兵部許於殿前司抽差下班祗
應文字人吏六名赴部行遣
侍郎掌貳尚書之事南渡長貳互置續置侍郎二員紹
興常置一員
郎中員外郎參掌本部長貳之事建炎三年詔兵部
兼職方駕部兼庫部隆興元年詔駕部兵部郎官共一
員兼領自是四司合為一矣厥後間或並置若從軍或
將命于外則假以為寵焉
職方郎中員外郎掌天下圖籍以周知方域之廣袤
及郡邑鎮砦道里之遠近凡土地所産風俗所尚具古
今興廢之因州為之籍遇閏歲造圖以進四夷歸附則
分隸諸州度田屋錢糧之數以給之分案三置吏五舊
判司事一人以無職事朝官充掌受閏年圖經國初令
天下每閏年造圖納儀鸞司淳化四年令再閏一造咸
平四年令上職方轉運畫本路諸州圖十年一上紹熙
三年職方駕部吏額通入兵部庫部併作四十二人
駕部郎中員外郎掌輿輦車馬驛置廐牧之事大禮
戒有司具五輅凡奉使之官赴闕視其職治給馬如格
官文書則量其遲速以附步馬急逓總内外監牧籍其
租入多寡孳産登耗凡市馬於四夷者溢歲額則賞之
分案六置吏十有三建炎三年併太僕寺隸焉
庫部郎中員外郎掌鹵簿儀仗戎器供帳之事國之
武庫隸焉凡内外甲仗器械造作繕修皆有法式若御
大慶文德殿應用鹵簿名數前期以戒有司祭祀喪葬
則給以等差總衞尉寺金吾仗司兵匠之數考其功罪
歲月而以法升降之分案四置吏九
刑部掌刑法獄訟奏讞赦宥叙復之事凡斷獄本於律
律所不該以敇令格式定之凡律之名十有二曰名例
曰禁衞曰職制曰戶婚曰廐庫曰擅興曰盗賊曰鬭訟
曰詐偽曰雜律曰捕亡曰斷獄禁於未然之謂令施於
已然之謂敇設於此而使彼至之之謂格設於此而使
彼效之之謂式其一司一路泛行所不該者折而為專
法若情可矜憫而法不中情者讞之皆閱其案狀傳列
擬進應詔獄及案劾命官追命姦盗以程督之審覆京
都辟囚在外巳論決者摘案檢察凡大理開封殿前馬
步司獄糾正其當否有辯訴以情法與奪赦宥降放叙
雪若命官牽復則以朞數定之其屬三曰都官曰比部
曰司門設官十有一尚書一人侍郎二人郎中員外郎
刑部各二人都官比部司門各一人國初以刑部覆大
辟案淳化二年增置審刑院知院事一人以郎官以上
至兩省充詳議官以京朝官充掌詳讞大理所斷案牘
而奏之凡獄具上先經大理斷讞既定報審刑然後知
院與詳議官定成文草奏記上中書中書以奏天子論
決大中祥符二年置糾察刑獄司糾察官二人以兩制
以上充凡在京刑禁徒以上即時以報若理有未盡或
置淹恤追覆其案詳正而駮奏之凡大辟皆錄問熙寧
三年詔詳議評斷詳覆官初入以三年為任次以三十
月為任欲出者聽前任滿半年指關注官滿三任者堂
除八年罷詳議詳斷官親書節案止合節略付吏仍減
議官一斷官二元豐二年知院安燾言天下奏案益多
於往時自熙寧八年減議官斷官力既不足故事多疎
謬增詳議官一刑部增詳斷官一三年八月詔省審刑
院歸刑部以知院官判刑部掌詳議詳覆司事刑部主
判官為同判刑部掌詳斷司事審刑議官為刑部詳議
官官制行悉罷歸刑部元祐元年省比部郎官一員以
都官兼司門五月三省言舊制糾察在京刑獄以察違
慢自罷歸刑部無復申明糾舉之制請以御史臺刑察
兼領其御史臺刑獄令尚書省右司糾察從之刑部舊
有詳覆案自官制行歸諸路提刑司至是復置四年併
制勘量為一案紹聖元年詔都官司門互置郎官一員
崇寧二年十二月詔刑部尚書通治左右曹侍郎一治
左曹一治右曹如獨員即通治餘並依官制格令
尚書掌天下刑獄之政令凡麗于法者審其輕重平其
枉直而侍郎為之貳應定奪審覆除雪叙復移放則尚
書專領之制勘體量奏讞糾察錄問則長貳治之而郎
中員外郎分掌其事有司更定條法則覆議其當否凡
聽訟獄或輕重失中有能駮正詔其賞罰若頒赦宥則
糾官吏之稽違者大祀則尚書涖誓薦熟則奉牲大禮
肆赦則侍郎授赦書付有司宣讀承旨釋囚分案十二
置吏五十有二紹興後分案十三曰制勘掌凡根勘諸
路公事曰體量掌凡體究之事曰定奪掌訴雪除落過
名曰舉叙掌命官叙復曰糾察掌審問大辟曰檢法掌
供檢條法曰頒降掌頒條法降赦曰追毁掌斷罰追毁
宣勅曰會問掌批會過犯曰詳覆掌諸路大辟帳狀曰
捕盗曰帳籍掌行在庫務理欠帳籍曰進擬掌進斷案
刑名文書裁減吏額置三十五人
侍郎舊制應定奪審覆除雪叙復移放尚書專領之若
制勘體量奏讞糾察錄問長貳通治之南渡長貳互置
隆興常置一員淳熙十六年依崇寧專法奏獄及法令
事請大理寺官赴部共議之用侍郎吳博古之說也
郎中員外郎各二人分左右廳掌詳覆叙雪之事建
炎三年刑部郎官以二員為額關掌職事初無分異紹
興二十六年詔依元豐舊法分廳治事先是右司汪應
辰言刑部郎官分為左右左以詳覆右以叙雪同僚異
事祖宗有深意倘初無分異則有不當于理者孰為追
改乞遵用舊制要使官各有守人各有見參而用之以
稱欽恤之意從之仍令今後倣此
都官郎中員外郎掌徒流配隸凡天下役人與在京
百司吏職皆有籍以考其役放及增損廢置之數若定
差副尉(舊為軍大將)則計其所歷而以役之輕重均其勞逸
給印紙書其功過展減磨勘歲月元祐八年以綱運差
使關歸吏部省副尉員三百紹聖間復其額及元豐押
綱法歸都官崇寧二年二月復配隸案先是元豐中都
官有吏籍配隸案元祐中罷之因刑部有請乃詔如舊
六月侍郎劉賡奏副尉差遣有立定優重等第都官條
雖特旨亦許執奏乞申嚴其禁從之分案四置吏十有
八建炎三年詔比部兼司門隆興元年詔都官比部共
置一員自此都官兼比部司門之事分案五曰差次曰
磨勘曰吏籍曰配隸曰知雜各因其名而治其事裁減
吏額置十二人(淳熙十三年減三人)
比部郎中員外郎掌勾覆中外帳籍凡場務倉庫出
納在官之物皆月計季考歲會從所隸監司檢察以上
比部至則審覆其多寡登耗之數有陷失則理納鈎考
百司經費有隠昧則會問同否而理其侵負舊帳案隸
三司自治平中至熙寧初凡四年帳未鈎考者已踰十
有二萬錢帛芻粟積虧不可勝計五年十一月曾布奏
以四方財賦當有簿書文籍以鈎考其給納登耗多寡
遂置提舉帳司選人吏二百人驅磨天下帳籍并選官
吏審覆七年二月詔帳司每歲具天下財用日出入數
以聞元豐初年詔諸路財賦出入自今三年一供著為
令官制行釐其事歸比部元祐元年七月用司馬光奏
悉總於戶部三年釐正倉部勾覆理欠憑由案及印發
鈔引事歸比部政和六年詔寺監先期檢舉如庫務監
官所造文帳委無未備方許批書違者御史臺奏劾用
郎官梅執禮之請也分案五置吏百有一建炎以後或
都官兼比部司門之事
司門郎中員外郎掌門關津梁道路之禁令及其廢
置移復之事應官吏軍民輦道商販譏察其冒偽違縱
者凡諸門啓閉之節及關梁餘禁以時舉行分案二置
吏五
工部掌天下城郭宫室舟車器械符印錢幣山澤苑囿
河渠之政凡營繕歲計所用財物關度支和市其工料
則飭少府將作監檢計其所用多寡之數凡百工其役
有程而善否則有賞罰兵匠有關則隨以緩急招募籍
坑冶歲入之數若改用錢寶先具模製進御請書造度
量權衡則關金部印記則關禮部凡道路津梁以時修
治舊制判部事一人以兩制以上充元豐並歸工部其
屬三曰屯田曰虞部曰水部設官十尚書侍郎各一人
工部屯田虞部水部郎中員外郎各一人元祐元年省
水部郎官一員紹聖元年詔屯田虞部互置郎官一員
兼領
尚書掌百工水土之政令稽其功緒以詔賞罰總四司
之事侍郎為之貳若制作營繕計置採伐所用財物按
其程式以授有司郎中員外郎參掌之應官吏兵民緣
本曹事有功賞罪罰則審實以上尚書省大祭祀則尚
書薦俎與徹若諸監鼓鑄錢寶按年額而課其數因其
登耗以詔賞罰凡車輦飭器印記之造則少府監文思
院隸焉甲兵器械之制則軍器所隸焉有合支物料工
價則申于朝以屬戶部建炎併將作少府軍器監並歸
工部是時營繕未遑惟戎器方急紹興二年詔於行在
别置作院造器甲令工部長貳提點郎官逐旬點檢少
府監既歸工部文思院上下界監官並從本部辟差又
詔御前軍器所隸工部自是營造稍廣宰臣議戶部以
給財為務工部以辦事為能誠非一體欲令戶工部兼
領其事卒未能合隆興以後宫室器甲之造寖稀且各
分職掌部務益簡特提其綱要焉分案六曰工作曰營
造曰材料曰兵匠曰檢法曰知雜又專立一案以御前
軍器案為名裁減吏額共置四十二人
侍郎掌貳尚書之事南渡初長貳互置隆興詔各置一
員
郎中員外郎舊制凡制作營繕計置採伐材物按程
式以授有司則參掌之建炎三年詔工部郎官兼虞部
屯田郎官兼水部隆興元年詔工部屯田共一員兼領
自此四司合為一矣淳熙九年以趙公廙為屯田員外
郎自是不復省
屯田郎中員外郎掌屯田營田職田學田官莊之政
令及其租入種刈興修給納之事凡塘濼以時增減堤
堰以時修葺并有司修葺種植之事以賞罰詔其長貳
而行之分案三置吏八
虞部郎中員外郎掌山澤苑囿場冶之事辨其地産
而為之厲禁凡金銀銅鐵鉛錫鹽礬皆計其所入登耗
以詔賞罰分案四置吏七
水部郎中員外郎掌溝洫津梁舟楫漕運之事凡堤
防決溢疏導壅底以時約束而計度其歲用之物修治
不如法者罰之規畫措置為民利者賞之分案六置吏
十有三紹興累減吏額四司通置三十三人
軍器所(隸工部)提點官二員(紹興三十二年詔於邊臣内差)提轄監造官
各二員幹辦受給監門官各一員掌鳩工聚材製造戎
器之政令舊就軍器監置别差提舉官以内侍領之紹
興中改隸工部罷提舉官日輪工部郎官軍器監官前
去本所點驗監視後復以中人典領工部侍郎黃中以
為言請復隸屬從之孝宗即位有旨增置提點官以内
省都知李綽為之改稱提舉免隸工部後以御史張震
力争復隸工部後改隸步軍司尋復舊紹熙元年減省
員額如上制
文思院(隸工部)提轄官一員監官三員(内置一員文臣京朝官充)監門
官一員掌金銀犀玉工巧及采繪装鈿之飾凡儀物器
仗權量輿服所以供上方給百司者於是出焉沿革附
見榷貨務都茶場提轄官
六部監門六部監門官一員掌司門鑰紹興二年置
選升朝文臣有才力人充仍令六部踏逐奏差序位請
給依寺監丞郎官有闕得兼之初從吏部尚書沈與求
之請也
主管架閣庫掌儲蔵帳籍文案以備用擇選人有時望
者為之舊有管幹架閣庫官宣和罷之紹興十五年復
置吏戶部各差一員禮兵部共差一員刑工部共差一
員以主管尚書某部架閣庫為名從大理寺丞周楙請
也嘉定八年又置三省樞密院架閣官
宋史卷一百六十三
