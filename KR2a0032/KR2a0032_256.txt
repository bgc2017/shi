宋史卷二百五十六
元中書右丞相總裁托克托等修
列傳第十五
趙普(弟安易)
趙普字則平幽州薊人後唐幽帥趙德鈞連年用兵民
力疲弊普父廻舉族徙常山又徙河南洛陽普沈厚寡
言鎮陽豪族魏氏以女妻之周顯德初永興軍節度劉
詞辟為從事詞卒遺表薦普於朝世宗用兵淮上太祖
拔滁州宰相范質奏普為軍事判官宣祖臥疾滁州普
朝夕奉藥餌宣祖由是待以宗分太祖嘗與語竒之時
獲盜百餘當棄市普疑有無辜者啓太祖訊鞫之獲全
活者衆淮南平調補渭州軍事判官太祖領同州節度
辟為推官移鎮宋州表為掌書記太祖北征至陳橋被
酒臥帳中衆軍推戴普與太宗排闥入告太祖欠伸徐
起而衆軍擐甲露刃諠擁麾下及受禪以佐命功授右
諫議大夫充樞密直學士車駕征李筠命普與吕餘慶
留京師普願扈從太祖笑曰若勝胄介乎從平上黨遷
兵部侍郎樞密副使賜第一區建隆三年拜樞密使檢
校太保乾德二年范質等三相同日罷以普為門下侍
郎平章事集賢殿大學士中書無宰相署敕普以為言
上曰卿但進敇朕為卿署之可乎普曰此有司職爾非
帝王事也令翰林學士講求故實竇儀曰今皇弟尹開
封同平章事即宰相任也令署以賜普既拜相上視如
左右手事無大小悉咨決焉是日普兼監修國史命薛
居正吕餘慶參知政事以副之不宣制班在宰相後不
知印不預奏事不押班但奉行制書而巳先是宰相兼
敇皆用内制普相止用敇非舊典也太祖數微行過功
臣家普每退朝不敢便衣冠一日大雪向夜普意帝不
出久之聞叩門聲普亟出帝立風雪中普惶懼迎拜帝
曰已約晉王矣巳而太宗至設重裀地坐堂中熾炭燒
肉普妻行酒帝以嫂呼之因與普計下太原普曰太原
當西北二面太原既下則我獨當之不如姑俟削平諸
國則彈丸黑子之地將安逃乎帝笑曰吾意正如此特
試卿爾五年春加右僕射昭文館大學士俄丁内艱詔
起復視事遂勸帝遣使分詣諸道徵丁壯籍名送京師
以備守衛諸州置通判使主錢榖由是兵甲精銳府庫
充實開寳二年冬普嘗病車駕幸中書三年春又幸其
第撫問之賜賚加等六年帝又幸其第時錢王俶遣使
致書於普及海物十瓶置於廡下會車駕至倉卒不及
屏帝顧問何物普以實對上曰海物必佳即命啟之皆
瓜子金也普惶恐頓首謝曰臣未發書實不知帝歎曰
受之無妨彼謂國家事皆由汝書生爾普為政頗專廷
臣多忌之時官禁私販秦隴大木普嘗遣親吏詣市屋
材聯巨筏至京師治第吏因之竊貨大木冐稱普市貨
鬻都下權三司使趙玭廉得之以聞太祖大怒促令追
班將下制逐普頼王溥奏解之故事宰相樞密使每候
對長春殿同止廬中上聞普子承宗娶樞密使李崇矩
女即令分異之普又以隙地私易尚食蔬圃以廣其居
又營邸店規利盧多遜為翰林學士因召對屢攻其短
會雷有鄰擊登聞鼓訟堂後官胡贊李可度受賕骩法
及劉偉偽作攝牒得官王洞嘗納賂可度趙孚授西川
官稱疾不上皆普庇之太祖怒下御史府按問悉抵罪
以有鄰為秘書省正字普恩益替始詔參知政事與普
更知印押班奏事以分其權未幾出為河陽三城節度
檢校太傅同平章事太平興國初入朝改太子少保遷
太子太保頗為盧多遜所毁奉朝請數年鬱鬱不得志
會柴禹錫趙鎔等告秦王廷美驕恣將有隂謀竊發帝
召問普言願備樞軸以察姦變退又上書自陳預聞太
祖昭憲皇太后顧託之事辭甚切至太宗感悟召見慰
諭俄拜司徒兼侍中封梁國公先是秦王廷美班在宰
相上至是以普勲舊再登元輔表乞居其下從之及涪
陵事敗多遜南遷皆普之力也八年出為武勝軍節度
檢校太尉兼侍中帝作詩以錢之普奉而泣曰陛下賜
臣詩當刻石與臣朽骨同葬泉下帝為之動容翌日謂
宰相曰普有功國家朕昔與游今齒髮衰矣不容煩以
樞務擇善地處之因詩什以導意普感激泣下朕亦為
之墮淚宋琪對曰昨日普至中書執御詩涕泣謂臣曰
此生餘年無階上答庶希來世得效犬馬力臣昨聞普
言今復聞宣諭君臣始終之分可謂兩全雍熙三年春
大軍出討幽薊久未班師普手疏諫曰伏覩今春出師
將以收復關外屢聞克捷深快輿情然晦朔屢更薦臻
炎夏飛輓日繁戰鬭未息老師費財誠無益也伏念陛
下自剪平太原懷徠閩浙混一諸夏大振英聲十年之
間遂臻廣濟遠人不服自古聖王置之度外何足介意
竊慮邪諂之輩蒙蔽睿聰致興無名之師深蹈不測之
地臣載披典籍頗識前言竊見漢武時主父偃徐樂嚴
安所上書及唐相姚元崇獻明皇十事忠言至論可舉
而行伏望萬機之暇一賜觀覽其失未遠雖悔可追臣
竊念大發驍雄動搖百萬之衆所得者少所喪者多又
聞戰者危事難保其必勝兵者凶器深戒於不虞所繫
甚大不可不思臣又聞上古聖人心無固必事不凝滯
理貴變通前書有兵久生變之言深為可慮苟或更圖
稽緩轉失機宜旬朔之間時涉秋序邊庭早涼弓勁馬
肥我軍久困切慮此際或誤指蹤臣方冐寵以守藩曷
敢興言而沮衆蓋臣巳日薄西山餘光無幾酬恩報國
正在斯時伏望速詔班師無容玩敵臣復有全策願逹
聖聰望陛下精調御膳保養聖躬挈彼疲氓轉之富庶
將見邊𤇺不警外戶不扄率土歸仁殊方異俗相率嚮
化契丹獨將焉往陛下計不出此乃信邪諂之徒謂契
丹主少事多所以用武以中陛下之意陛下樂禍求功
以為萬全臣竊以為不可伏願陛下審其虛實究其妄
謬正姦臣誤國之罪罷將士伐燕之師非特多難興王
抑亦從諫則聖也古之人尚聞尸諫老臣未死豈敢面
諛為安身之計而不言哉帝賜手詔曰朕昨者興師選
將直令曹彬米信等頓於雄覇裹糧坐甲以張軍聲俟
一兩月間山後平安潘美田重進等會兵以進直抵幽
州然後控扼險固恢復舊疆此朕之志也奈何將帥等
不遵成算各騁所見領十萬甲士出塞遠鬭速取其郡
縣更還師以援輜重往復勞弊為遼人所襲此責在主
將也况朕踵百王之末粗致承平蓋念彼民陷于邊患
將救焚而拯溺匪黷武以佳兵卿當悉之也疆場之事
巳為之備卿勿為憂卿社稷元臣忠言苦口三復來奏
嘉愧實深普表謝曰昨以天兵久駐塞外未克恢復漸
及炎蒸事危勢迫輙陳狂狷甘俟憲章陛下特鑑衷誠
親紆宸翰密諭聖謀臣竊審命師討罪信為上策將帥
能遵成算必可平定惟其不副天心由兹敗事今既邊
鄙有備更復何虞況陛下登極十年坐隆大業無一物
之失所見萬國之咸寧所宜端拱穆清嗇神和志自可
遠繼九皇俯觀五帝豈必窮邊極武與契丹較勝負哉
臣素虧壯志矧在衰齡雖無功伐願竭忠純觀者咸嘉
其忠四年移山南東道節度自梁國公改封許國公會
詔下親耕耤田普表求入覲辭甚懇切上惻然謂宰相
曰普開國元臣朕所尊禮宜從其請既至慰撫數四普
嗚咽流涕陳王元僖上言曰臣伏見唐太宗有魏玄成
房玄齡杜如晦明皇有姚崇宋璟魏知古皆任以輔弼
委之心膂財成帝道康濟九區宗祀延洪史策昭煥良
由登用得其人也今陛下君臨萬方焦勞庶政宵衣旰
食以民為心歴考前王誠無所讓而輔相之重未偕曩
賢況為邦在於任人任人在乎公正公正之道莫先於
賞罰斯為政之大柄也苟賞罰匪當淑慝莫分朝廷紀
綱漸致隳紊必須公正之人典掌衡軸直躬敢言以辨
得失然後彝倫式序庶務用康伏見山南東道節度使
趙普開國元老參謀締搆厚重有識不妄希求恩顧以
全禄位不私徇人情以邀名望此真聖朝之良臣也竊
聞憸巧之輩朋黨比周衆口嗷嗷惡直醜正恨不斥逐
遐徼以快其心何者蓋慮陛下之再用普也然公讜之
人咸願陛下復委以政啟沃君心羽翼聖化國有大事
使之謀之朝有宏綱使之舉之四目未察使之明之四
聰未至使之逹之官人以材則無竊禄致君以道則無
苟容賢愚洞分玉石殊致當使結朋黨以馳騖聲勢者
氣索縱巧佞以援引儕類者道消沈冥廢滯得以進名
儒懿行得以顯大政何患乎不舉生民何患乎不康匪
踰期月之間可臻清静之治臣知慮庸淺發言魯直伏
望陛下旁采羣議俯察物情苟用不失實邦國大幸耤
田禮畢太宗欲相吕蒙正以其新進藉普舊德為之表
率冊拜太保兼侍中帝謂之曰卿國之勲舊朕所毗倚
古人耻其君不及堯舜卿其念哉普頓首謝時樞密副
使趙昌言與胡旦陳象輿董儼梁顥厚善會旦令翟馬
周上封事排毁時政普深嫉之奏流馬周黜昌言等鄭
州團練使侯莫陳利用驕肆僣侈大為不法普廉得之
盡以條奏利用坐流商州普固請誅之其嫉惡疆直皆
此類李繼遷之擾邊普建議以趙保忠復領夏臺故地
因令圖之保忠反與繼遷同謀為邊患時論歸咎於普
頗為同列所窺不得專決舊制宰相以未時歸第是歲
大熱特許普夏中至午時歸私第明年免朝謁止日赴
中書視事有大政則召對冬被疾請告車駕屢幸其第
省之賜予加等普遂稱疾篤三上表求致仕上勉從之
以普為西京留守河南尹依前守太保兼中書令普三
表懇讓賜手詔曰開國舊勲惟卿一人不同他等無至
固讓俟首塗有日當就第與卿為别普捧詔涕泣因力
疾請對賜坐移晷頗言及國家事上嘉納之普將發車
駕幸其第淳化三年春以老衰久病令留守通判劉昌
言奉表求致政中使馳傳撫問凡三上表乞骸骨拜太
師封魏國公給宰相奉料令養疾俟損日赴闕仍遣其
弟宗正少卿安易齎詔書賜之又特遣使賜普詔曰卿
頃屬微疴懇求致政朕以居守之重慮煩耆耋維師之
命用表尊賢佇聞有瘳與朕相見今賜羊酒如别錄卿
宜愛精神近醫藥強飲食以副朕眷遇之意七月卒年
七十一卒之先一歲普生日上遣其子承宗齎器幣鞍
馬就賜之承宗復命未幾卒次歲普巳罷中書令故事
無生辰之賜特遣普姪婿左正言直昭文館張秉賜之
禮物普聞之因追悼承宗秉未至而普疾篤先是普遣
親吏甄潛詣上清太平宫致禱神為降語曰趙普宋朝
忠臣久被病亦有冤累耳潛還普力疾冠帶出中庭受
神言涕泗感咽是夕卒上聞之震悼謂近臣曰普事先
帝與朕故舊能斷大事嚮與朕嘗有不足衆所知也朕
君臨以來每優禮之普亦傾竭自效盡忠國家真社稷
臣也朕甚惜之因出涕左右感動廢朝五日為出次發
哀贈尚書令追封真定王賜諡忠獻上撰神道碑銘親
八分書以賜之遣右諫議大夫范杲攝鴻臚卿護喪事
賻絹布各五百匹米麫各五百石葬日有司設鹵簿鼓
吹如式二女皆笄普妻和氏言願為尼太宗再三諭之
不能奪賜長女名志願號智果大師次女名志英號智
圓大師初太祖側微普從之游既有天下普屢以微時
所不足者言之太祖豁逹謂普曰若塵埃中可識天子
宰相則人皆物色之矣自是不復言普少習吏事寡學
術及為相太祖常勸以讀書晩年手不釋卷每歸私第
闔戸啟篋取書讀之竟日及次日臨政處決如流既薨
家人發篋視之則論語二十篇也普性深沈有岸谷雖
多忌克而能以天下事為巳任宋初在相位者多齷齪
循默普剛毅果斷未有其比嘗奏薦某人為某官太祖
不用普明日復奏其人亦不用明日普又以其人奏太
祖怒碎裂奏牘擲地普顔色不變跪而拾之以歸他日
補綴舊紙復奏如初太祖乃悟卒用其人又有羣臣當
遷官太祖素惡其人不與普堅以為請太祖怒曰朕固
不為遷官卿若之何普曰刑以懲惡賞以酬功古今通
道也且刑賞天下之刑賞非陛下之刑賞豈得以喜怒
專之太祖怒甚起普亦隨之太祖入宫普立於宫門久
之不去竟得俞允太宗入弭德超之讒疑曹彬不軌屬
普再相為彬辨雪保證事狀明白太宗嘆曰朕聽斷不
明幾誤國事即日竄逐德超遇彬如舊祖吉守郡為姦
利事覺下獄案劾爰書未具郊禮將近太宗疾其貪墨
遣中使諭旨執政曰郊社可特勿貸祖吉普奏曰敗官
抵罪宜正刑辟然國家卜郊肆類對越天地告于神明
奈何以吉而隳陛下赦令哉太宗善其言乃止真宗咸
平初追封韓王二年詔曰故太師贈尚書令追封韓王
趙普識冠人彝才高王佐翊戴興運光啟鴻圖雖吕望
肆伐之勲蕭何指縱之效殆無以過也自輔弼兩朝周
旋三紀茂巖廊之碩望分屏翰之劇權正直不回始終
無玷謀猷可復風烈如生宜預享於大烝永同休於宗
祏兹為茂典以答舊勲其以普配饗太祖廟庭普子承
宗羽林大將軍知潭鄆二州皆有聲承煦成州團練使
弟固安易固至都官郎中
安易字季和建隆初攝府州錄事參軍節度使折德扆
言其清幹遂命即真再遷河南府推官會普居相位十
年不赴調太平興國中歴華邢二鎮掌書記部芻糧至
太原城下拜監察御史知興元府轉殿中賜緋魚袋先
是兩川民輸稅者以鐵錢易銅錢安易言其非便請許
納鐵錢詔從之九年起拜宗正少卿知定州會以曹璨
知州徙安易為通判未幾代歸又表求外任命知耀州
留不遣命按視北邊事淳化中嘗建議以蜀地用鐵錢
凖銅錢數倍小民市易頗為不便請如劉備時令西川
鑄大錢以十當百下都省集議吏部尚書宋琪等言劉
備時蓋患錢少因而改作今安易之請反患錢多非經
久計也而安易論請不巳仍募工鑄大錢百餘進之極
其精好俄墜殿階皆碎蓋鎔鑠盡其精液矣太宗不之
詰猶嘉其用心賜以金紫且遣其典鑄既而大有虧耗
歲中裁得三千餘緡衆議喧然遂罷之事具食貨志歴
知襄廬二州就遷宗正卿歸朝復領卿職時屬籍未備
奏請纂錄咸平初乃命梁周翰與安易同修安易略涉
書傳性強狠好談世務而疎闊不可用初太宗嘗問農
政安易請復井田之制又以其家本燕薊多訪以邊事
景德初禮官詳定明德皇太后靈駕發引於京師壬地
權攢依禮埋懸重升祔神主安易上言禮云既虞作主
虞者巳葬設吉祭也明未葬則未立虞主及神主所以
周制但鑿木為懸重以神主靈王后七月而葬則埋懸
重掩元堂凶仗輼輬車龍輴之屬焚於栢城訖始可立
虞主吉仗還京備九祭復埋虞主然後立神主升廟室
自曠古至皇朝上奉祖宗陵廟行此禮何以今日乃違
典章苟且升祔方權攢妄立神主未大葬輒埋懸重且
棺柩未歸園陵則神靈豈入太廟奈栢城未焚凶仗則
凶穢唐突祖宗望約孝章近例但於壬地權攢未立神
主升祔凶儀一切祗奉俟丙午年靈駕西去園陵東回
祔廟如此則免於顛倒不利國家乃詔有司再加詳定
判禮院孫何等上言按晉書羊太后崩廢一時之祀天
地明堂去樂不作又按禮王后崩五祀之祭不行既殯
而祭所言五祀不行則天地之祭不廢遂議以園陵年
月不便須至變禮從宜又緣先凖禮文候神主升祔畢
方行享祀若俟丙午歲則三年不祭宗廟禮文有闕況
明德皇太后德配先朝禮合升祔遂與史館檢討同共
參詳以為廟未祔則神靈不至伏恐祭祀難行攢既畢
則梓宫在郊可以葬禮比附遂按禮云葬者藏也欲人
不得而見也既不欲穿壙動土則龍輴攢木題湊蒙槨
上四柱如屋以覆盡塗之所合埋重一依近例便可升
祔神主安易妄言以凶仗為凶穢目羣官為顛倒指梓
宫為棺柩令百司分析園陵凂凟聖聰誣罔臣下安易
又云昔日覩羣官盡公奉二帝諸后並先山陵後祔廟
今日覩羣官顛倒奉明德皇太后獨先祔廟後園陵者
今詳當時先山陵後祔廟正為年月便順别無隂陽拘
忌今則年月未便理合從宜未埋重則禮文不備未升
祔則廟祭猶闕須從變禮以合聖情兼明德皇太后將
赴權攢而安易所稱栢城未焚凶仗則凶穢唐突祖宗
按檀弓云喪之朝也順死者之孝心也鄭玄注云謂遷
柩於廟又云其哀離其室也故至於祖考之廟而後行
商朝而殯於祖周朝而遂葬今亦遙辭宗廟而後行豈
可以禮經所出目為顛倒吉凶具儀謂之唐突哉又云
孝章皇后至道元年崩亦緣有所嫌避未赴園陵出京
權攢之時不立神主入廟直至至道三年西去園陵禮
畢然後奉虞主還京易神主祔廟以合典禮今詳當時
文籍緣孝章為太宗嫂氏上僊之時止輟五日視朝百
官不曾成服與今不同從初亦無詔命令住廟享今明
德皇太后母儀天下主上孝極曾顔況上僊之初即有
遺命權停享祀今按禮文固合如此安易荒唐庸昧妄
有援引以大功之親比三年之制欺罔君上乃至於斯
況安易以訐直自負所詆者無非良善以清要自高所
尚者無非鄙俗名宦之志老而益堅詩書之文懵而不
習本院所議並明稱典故旁考時宜雖曰從權粗亦稽
古請依元議施行從之安易又屢言陵廟事詞多鄙俚
晩歲進趍不巳時論嗤之二年卒年七十六贈工部尚
書錄其子承慶為國子博士孫從政為太常寺奉禮郎
論曰自古創業之君其居潛舊臣定策佐命樹事建功
一代有一代之才未嘗乏也求其始終一心休戚同體
貴為國卿親若家相若宋太祖之於趙普可謂難矣陳
橋之事人謂普及太宗先知其謀理勢或然事定之後
普以一樞密直學士立於新朝數年范王魏三人罷相
始繼其位太祖不亟於酬功普不亟於得政及其當揆
獻可替否惟義之從未嘗以勲舊自伐偃武而修文慎
罰而薄歛三百餘年之宏規若平昔素定一旦舉而措
之太原幽州之役終身以輕動為戒後皆如其言家人
見其斷國大議閉門觀書取決方冊他日竊視乃魯論
耳昔傅說告商高宗曰學于古訓乃有獲事不師古以
克永世匪說攸聞普為謀國元臣乃能矜式往哲蓍龜
聖模宋之為治氣象醇正兹豈無助乎晩年廷美多遜
之獄大為太宗盛德之累而普與有力焉豈其學力之
有限而猶有患失之心歟君子惜之
宋史卷二百五十六
