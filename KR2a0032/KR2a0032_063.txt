宋史卷六十三
元中書右丞相總裁托克托等修
五行志第十六
五行二上(火上)
炎上火之性也火失其性則為災眚舊說以恒燠草妖
羽蟲之孽羊禍赤眚赤祥之類皆属之火今從之建隆
元年宿州火燔民舍萬餘區二年三月内酒坊火燔舍
百八十區酒工死者三千餘三年正月滑州甲仗庫火
燔儀門及軍資庫一百九十區兵器錢帛並盡開封府
通許鎮民家火燔廬舍三百四十餘區二月安州牙吏
施延業家火燔民舍幷顯義軍營六百餘區五月京師
相國寺火燔舍數百區海州火燔數百家死者十八人
乾德四年二月岳州衙署廩庫火燔市肆民舍殆盡官
吏踰城僅免三月陳州火燔民舍數十區潭州火燔民
舍五百餘區踰月民周澤家火又燔倉廩民舍數百區
死者三十六人是春諸州言火者甚衆八月衡州火燔
公署倉庫民舍一千餘區五年京師建隆觀火開寳三
年八月辰州廨火燔軍資庫五年七月忠州火倉庫殆
盡七年九月永城縣火燔民舍一千八百餘區八年四
月洋州火燔州廨民舍千七百區永城縣火燔軍營民
舍千九百八十區死者九人太平興國七年八月益州
西倉災雍熙元年五月丁丑乾元文眀二殿災初夕陰
雲雷震火起月華門翌日辰已方止二年九月庚寅夜
楚王元佐宫火燔舍數百區王自是以疾廢于家三年
光化軍民郤勲家火延燔軍廨舍庫端拱元年二月雲
安軍威棹營火二年三月衡州火燔州縣官舍倉庫軍
營三百餘區又崇賢坊有鳥燔數十處七日不滅淳化
三年十月蔡州懷慶軍營火燔汝河橋民居官舍三千
餘區死者數人十二月建安軍城西火燔民舍官廨等
殆盡四年二月永州保安津舍火飛熖過江燒州門及
民屋三百餘家咸平二年四月池州倉火燔米八萬七
千斛景德元年正月平虜軍營火焚民居廬舍甚衆四
年十一月郢州火燔倉庫並盡大中祥符元年正月桂
州甲仗庫災二年四月昇州火燔軍營民舍殆盡四年
八月徐州草場火十月鎮州城樓戰棚火七月雄州甲
仗庫火八年二月甲寅宗正寺火四月壬申夜榮王元
儼宫火自三鼓北風甚癸酉亭午乃止延燔左承天祥
符門内藏庫朝天殿乾元門崇文院秘閣天書法物内
香藏庫九年五月甲子左天廐坊草場火天禧二年二
月戊寅北宅蔡州團練使德雍火延燔數百區三年春
京師多火六年永州軍營火延民舍數百餘區五年四
月丁已争材場火天聖三年二月丁卯蘄州榷貨務火
五年四月壬辰夀寧觀火七年六月丁未玉清昭應宫
災初大中祥符元年詔建宫以藏天書七年宫始成凡
二千六百一十楹至是火發夜中大雷雨至曉而盡明
道元年八月壬戌修文德殿成是夜禁中火延燔崇德
長春滋福會慶崇徽天和承眀八殿景祐三年七月庚
子太平興國寺火起閣中延燔開先殿及寺舍數百楹
是夕大雨雹十月已酉澶州横龍水口西岸料物場火
焚薪芻一百九十餘萬寳元二年六月丁丑益州火焚
民廬舍二千餘區康定元年六月乙未南京鴻慶宫神
御殿火慶歴元年五月癸亥慶州草場火延燔州城樓
櫓三年十一月丙寅上清宫火四年三月丙戌夜代州
五臺山寺火六月丁未開寳寺靈感塔災七月甲子燕
王宫火六年七月辛丑洪福禪院火八年正月壬午江
寧府火初李景江南大建宫室府寺其制多倣帝室至
是一夕而焚唯燭殿獨存皇祐五年正月丁已會靈觀
火至和元年四月辛丑祥元觀火二年幷州太宗神御
殿火嘉祐三年正月温州火燔屋萬四千間死者五十
人治平四年十二月壬子夜睦親宫火焚九百餘間甲
寅廣親宫又火熙寧六年二月丙申永昌陵上宫火燔
東城門七年九月壬子三司火自已至戌焚屋千八百
楹案牘殆盡十一月洞真宫火九年十月魯王濮王宫
火十年正月仙韶院火撤屋二百五十楹三月丙子開
封府火元豐元年八月邕州火焚官舍千三百四十六
區諸軍衣萬餘襲穀帛軍器百五十萬四年六月衡州
火燒官舍民居七千二百楹欽州大雷震火焚城屋五
年二月洞真宫火八年二月辛巳開寳寺火時寓禮部
貢院扵寺點校試卷官翟曼陳之方馬希孟焚死吏卒
死者十四人元祐元年三月宗室宫院火六年十二月
開封府火紹聖三年三月七日内尚書省火尋撲滅上
諭執政禁中屢火方醮禳已罷看宴仍不御垂拱殿三
日四年七月甲子禁中火元符元年四月宗室宫院火
建中靖國元年六月壬寅集禧觀火大雨中久而後滅
崇寧二年六月中太乙宫火三年三月辛丑大内火政
和三年四月蘇州火延燒公私屋一百七十餘間五月
封州火延燒公私屋六百八十二間五月辛丑京師大
盈倉火是歲成都府大慈寺温州綘州皆火重和元年
九月掖庭大火自甲夜逹曉大雨如傾火益熾凡爇五
千餘間後苑廣聖宫及宫人所居幾盡焚死者甚衆靖
康元年十二月丙子夜尚書省火延燒禮祠工刑吏部
折尚書省牌擲火中禳之乃息二年三月戊戌天漢橋
火焚百餘家頃之都亭驛又火巳酉康門火紹興元年
十月乙酉臨安府越州大火民多露處十二月辛未越
州火焚吏部文書乙酉移蹕錢塘二年正月丁已宣州
火燔民居幾半五月庚辰臨安府大火亘六七里燔萬
數千家十二月甲午行都大火燔吏刑工部御史臺官
府民居軍壘盡乙未旦乃熄三年九月庚申行都闕門
外火多燔民居四年正月戊寅行都火燔數千家六年
二月行都屢火燔千餘家十二月行都大火燔萬餘家
人有死者時高宗親征劉豫都民之暴露者多凍死七
年正月辛未平江府火二月辛丑鎮江府楚真揚太平
州火是歲臨安府火八年二月丁酉太平府大火宣撫
司及官舍民居帑藏文書皆盡死者甚衆錄事參軍吕
應中當塗縣丞李致虛死焉九年二月已卯行都火七
月壬寅又火十年十月行都火燔民居延及省部十一
月丁已温州大火燔州學酤征舶等務永嘉縣治及民
居千餘十一年七月癸亥婺州大火燔州獄倉場寺觀
暨民居幾半九月甲寅建康府火燔府治三十餘區民
居三千餘家十二年二月辛巳鎮江府火燔倉米數萬
石芻六萬束民居尤衆是月太平池州及蕪湖縣皆火
三月丙申行都火四月行都又火十四年正月甲子行
都火十五年大寧監火燔官舍帑藏文書九月丙子行
都火經夕漸近太室而滅十七年八月建康府火十二
月辛亥静江府火燔民舍甚衆二十年正月壬午行都
火燔吏部文書皆盡二十五年汴京宫室悉焚二十六
年潭州南嶽廟火二十九年四月鎮江府火焚軍壘民
居十二月丙子䕫州大火燔官舍民居寺觀人有死者
乾道元年正月泰州火燔民舍幾盡是年春德安府應
城縣廐驛火二年冬真州六合縣武鋒軍壘火十二月
婺州火自是火患不息人火之也三年五月泉州火五
年十二月壬申太室東北垣外民舍火七年十一月丁
亥禁垣外閹人私舍火延及民居九年九月台州火經
夕至於翌日晝漏半燔州獄縣治酒務及居民七千餘
家淳熙元年十二月丁已泉州火燔城樓及五十餘家
二年六月戊午潭州南嶽廟火八月嚴州火十一月癸
亥麗正門内東廡災是歲瀘州火坐上焚民居不實守
臣貶秩三年九月大内射殿災延及東宫門四年十一
月辛酉鄂州南市火暴風通夕燔千餘家五年四月庚
寅興州沙市火燔三百四十餘家有死者十一月和州
牧營火燔一百六十區七年二月江陵府沙市大火燔
數千家延及船艦死者甚衆八月温州試士火作於貢
闈八年正月揚州火九月乙亥行都火九年九月合州
大火燔民居幾盡官舍僅有存者十一年二月辛酉興
元府義勝軍壘舍火十二年八月温州火燔城樓及四
百餘家十月鄂州大火燔萬餘家江風暴作結廬隄上
泊舟岸下者焚溺無遺十四年五月大内武庫災戎器
不害六月庚寅行都寳蓮山民居火延燒七百餘家救
焚將校有死者五月成都府市火燔萬餘家十六年九
月南劒州大火民居存者無幾紹興元年八月壬寅處
州火燔數百家十二月戊申建寧府浦城縣火時查洞
宼張海作亂焚五百餘家二年四月行都傳法寺火延
及民居言者以戚里土木為孽火數起之應是月徽州
大火夜燔州治譙樓官舍獄宇錢帑庫務凡十有九所
五百二十餘區延燒千五百家自庚子至于壬寅乃熄
五月已已金州火燔州治官舍帑藏保勝軍器庫城内
外民居甚衆三年正月巳已行都火通夕至于翌日闤
闠焚者半十一月又火燔五百餘家十二月甲辰鄂州
火至于翌日燔八百家慶元二年八月巳酉永州火燔
三百家三年閏月甲申金州都統司中軍壘舍火焚千
三百餘區閱六月乙酉又火燔二千餘區是冬紹興府
僧寺火延燒數百家六年八月戊戌徽州火燔州獄官
舍延及八百餘家嘉定元年三月戊寅行都大火至于
四月辛已燔御史臺司農寺將作軍噐監進奏文思御
輦院大史局軍頭皇城司法物軍御厨班直諸軍壘延
燒五萬八千九十七家城内外亘十餘里死者五十有
九人踐死者不可計城中廬舍九燬其七百官多僦舟
以居火作於寳蓮山御史臺胥楊浩家諫譏大夫程松
請戮浩以謝都民疏再上始黥配萬安軍猶免决自是
民訛言相驚亡頼因縦火為姦利二年六月已卯臨安
府火三年正月丁酉襄陽府火作而風暴選鋒軍校于
友直死於救焚止延燒六十餘家帥漕臣上其功贈二
秩官其子二十一月甲午福州火燔四百餘家四年三
月丁卯行都大火燔尚書中書省樞密院六部右丞相
府制勑糧料院親兵營修内司延及學士院内酒庫内
宫門廡夜召禁旅救撲太室撤廟廡遷神主并册寳於
夀慈宫翼日戊辰旦火及和寧門鴟吻禁卒張隆飛梯
斧之門以不焚火作時分數道燔二千七十餘家又翌
日已已神主還太室時省部皆寓治驛寺四月丙申臨
安府梵天寺火六月盱眙軍天長縣禁軍營火鎧械為
盡八月壬辰鄂州外南市火燔五百餘家開禧二年二
月癸丑夀慈宫災四月壬子行都火燔數百家嘉定二
年八月已巳信州火燔二百家九月丁酉吉州火燔五
百餘家是歲瀘州火燔千餘家十一月丁亥建寧府政
和縣火燔百餘家四年閏二月巳卯紹興府嵊縣浦橋
火燔百餘家三月滁州火燔民居甚多十月撫州火辛
卯福州一夕再火燔城門僧寺延燒千餘家死者數人
五年五月巳未和州火燔二千家八年八月辛丑湖州
火燔寺觀延燒三百家九年七月甲戌南劒州沙縣火
燔縣門官舍及千一百餘家民有死者十一年二月行
都火燔數百家九月已巳禁垣外萬松嶺民舍火燔四
百八十餘家十三年二月庚寅安豐軍故步鎮火燔千
餘家死者五十餘人八月庚午慶元府火燔官舍第宅
寺觀民居甚衆十一月壬子行都火燔城内外數萬家
禁壘百二十區十七年四月丁卯西和州焚軍壘及居
民二千餘家人火之也守臣尚震午誤以為金人至而
遁六月丁亥岳州火燔岳陽樓州獄帑庫延及八十家
已丑又火燔百餘家紹定元年三月行都火燔六百餘
家嘉熙元年六月臨安府火燔三萬家淳祐元年徽州
火十二年十一月丙申行都火至丁酉夜始熄景定四
年紹興火臨安府大火德祐元年玉牒所災
乾德二年冬無雪五年冬無雪開寳元年冬京師無雪
二年冬無雪淳化二年冬京師無冰至道元年冬無雪
二年冬無雪大中祥符二年京師冬温無冰天聖五年
夏秋大暑毒氣中人嘉祐六年冬京師無冰治平四年
冬無雪元豐八年冬無雪元祐元年冬無雪四年冬京
師無雪五年冬無冰雪紹興五年五月大燠四十餘日
草木焦槁山石灼人暍死者甚衆三十一年冬無雪乾
道三年冬温少雪無冰五年冬温無雪六年冬温無雪
冰紹熙三年冬潼州路不雨氣燠如仲夏日月皆赤榮
州尤甚慶元元年冬無雪二年冬無雪四年冬無雪越
歲春燠而雷六年冬燠無雪桃李華蟲不蟄開禧三年
冬少雪嘉定元年春燠如夏六年冬燠而雷無冰蟲不
蟄八年夏五月大燠草木枯槁百泉皆竭行都斛水百
錢江淮杯水數十錢暍死者甚衆九年冬無雪十三年
冬無冰雪越歲春暴燠土燥泉竭
建隆二年九月亳州獻芝一株乾德四年閏八月黃岡
縣民叚贊屋柱生紫芝一本二莖知州鄧守忠以獻十
二月登州獻芝五莖開寳四年成都府民羅逹家生芝
六年正月知梓州趙延通獻芝一本河中府大明觀殿
芝草生節度使陳思議以聞七年七月陳州節度党進
獻控鶴營卒孫洪家芝二本八月又獻芝一本四十九
莖九月麻城縣廨芝生柱上刺史王明以獻十月梓州
獻芝草太平興國二年八月青城縣民家竹一本上分
雙莖三年六月項城縣令王元正獻芝草七月廣州獻
芝草八月功臣堂柱生芝二本知州范旻畫圖以獻四
年八月廣州獻芝草九月華山道士丁少微獻白芝黝
芝各一噐五年五月眉山縣竹一莖十四節上分二枝
長丈四尺九月真定府行宫殿梁生芝如荷花知府趙
賢進以圖来上十月龍水縣華嚴寺舊截竹為筒引水
忽生枝葉生二丈許知州姜宣以聞六年三月廣州獻
黃芝一本九莖七月新津縣趙豐村竹一莖十二節上
分兩岐知州崔憲以聞七年六月知黃州斐仁鳳獻芝
草七月知羅江縣陳覃於羅瑰山獲芝四本以獻湘隂
縣萬夀寺松根生芝草二本轉運副使趙昌獻之八月
再生四本昌又獻潭州民歐陽進夏侯敏園中芝三本
宣興縣民長孫裕家生芝紫莖黃蓋十月雄州實信院
竹叢生芝草僧致仁采之復生悉以上獻八年二月知
福州何允昭獻芝二本五月漢州獻芝十月乙酉蜀州
獻瑞竹一本十六節上分兩枝知連州史昭文獻芝二
莖十一月婺源縣民王化於王陵山石上得紫芝一本
叢生五莖金州監軍廨生芝三本九年十月金州獻芝
三本永康軍獻芝九莖同日至闕下十一月知梓州沈
護獲芝三莖雍熙二年七月靈州芝草生知州侯贇刻
木為其状来獻三年三月殿前承旨張思能使楚泗獻
所得芝草五本四月眉山縣獻異竹圖八月刑部尚書
宋琪家牡丹三華端拱元年五月知襄州郝正獻芝五
本八月廣州鳳集合歡樹下得芝三本二年七月彭山
縣民家生異竹舒州芝草生知州趙孚以獻十月密州
獻芝草淳化元年四月永州監軍廨芝草生知州克憲
以聞八月黃州刺史魏丕獻芝草二年二月射洪縣安
國寺竹二莖同本六月舒州竹連理知州樂史以聞十
一月陵州民趙崇家慈竹二莖長六尺許其二别有根
柢莖分十枝長丈餘又一本三莖並聳三年十月朗州
異竹生京師太平興國寺牡丹生華占云有喪是月恭
孝太子薨四年正月知興化軍馮亮獻芝草十月彭門
芝草生十二月榮州獻異竹圖五年正月密州獻芝草
四本枝葉扶疎二月知温州何士宗獻芝草五本十月
又獻十本至道元年十一月潭州監軍廨生竹一本長
二尺許枝葉萬餘尤為殊異二年六月虔州龍泉縣合
龍院一竿分兩枝河南縣民張知遠家芝草生判府吕
蒙正表上之閏七月密州獻芝二本三年二月廣東轉
運使康戩獻紫芝咸平元年十二月宣化縣保聖山瑞
竹生一本二枝二年閏二月宣池歙杭越睦衢婺諸州
箭竹生米如稻時民饑采之充食九月劒州驛廳梁上
生芝草一枝三朵其色黃白知州李仁衡圖以獻四年
正月濰州獻芝草一本如佛狀十二月知淮陽軍王礪
獻芝草三本六年五月導江縣民潘矩田生芝三層黃
紫色高五寸許九月相州牧龍坊生芝一莖色紫黃長
尺餘分七枝枝如手五指狀其最上枝類鳳者知州張
鑑以獻景德三年八月蔡州獻芝草四年十月知廣安
軍王竒上芝草圖十二月蓬州上瑞竹圖大元祥符元
年四月温州獻瑞竹圖五月辛未以東封遣經度制置
使王欽若祭文宣王廟扵孔林得芝五株色黃紫如雲
色及人戴冠冕之狀詔内侍楊懷玉祭謝復得芝四本
輕黃如雲氣之狀癸未内侍江德明於白龍潭石上得
紫黃芝一本以獻六月瑕丘縣民宋固於堯祠前得黃
紫芝九本連理者四又縣民蔡珍得芝一本王欽若以
獻欽若又於岱嶽及堯祠前再得芝二十二本連理者
二及有貫草石者七月欽若親獲芝十一本又州長及
民所得二十六本有重臺連理及外白内紫之狀且言
泰山至日生芝草軍民競采請給緍帛從之兖州獄空
司理參軍郭保讓掃除其間得芝四本八月湏城縣民
家芝草生乾封縣民家屋柱生芝滋長連袤色鮮潔如
繪畫欽若獻芝草八千一百三十九本有貫草木附石
連理及飾為寳山者黃州獻異竹一本雙莖九月趙安
仁来獻五色金玉丹紫芝八千七百十一本鞏縣柴務
牡丹華十月泰山芝草再生者甚衆辛丑車駕次鄆州
知州馬元方獻芝草五本甲辰欽若等又獻泰山芝草
三萬八千五十本有並五連三連理者五色重暈如寳
蓋下相連帶凡草木五穀如寳山靈禽瑞獸之象者六
百四十二詔令封禪日列天書輦前又送諸路名山勝
景及賜宰相是月復州獻芝草類神仙佛像河中府酒
厨梁上生芝一本十二葉其色如玉安陽縣叚贊家紫
芝連理長尺餘又民李釗屋柱生芝三本霍邱縣河亭
及聖惠坊並有紫芝生十二月福州懷安縣龍眼樹上
紫芝連理温州獻靈芝圖二年正月福州荔枝樹生連
理芝二本二月饒州獻芝草四本七月遂州皇澤寺芝
草生凡五十本九月榮州廨庭中生芝二本十月果州
青居山獻金暈連理芝草十一月華山張超谷石上生
紫芝二本嵩岳生芝草五十本石首縣文宣王廟殿柱
芝草生又龍蓋山萬福里民宗永昌園藤上芝草生一
本雙莖十二月漢州芝草生黔州芝草一莖十二枝若
山峰狀三年正月井研縣三惠寺生芝草十本二月昌
州廨廳柱芝生四本閠二月饒州芝草生三月西充縣
青蓮塔院太平觀並生芝草四月京師竹有華占云歲
不豐六月緜邵鄂州並芝草生七月虢州聖女觀生芝
草三本八月穎縣民得田芝十二本蜀州生芝草一莖
九葉江陵縣民張仲家竹自根上分幹其一幹又分三
莖九月江陵府永泰寺竹出地七節分為兩莖長丈餘
知府陳堯咨以聞華州敷水民侯元則入華陽川石罅
得芝一本知州顧端以獻十月内侍任文慶詣茅山設
醮洞中獲芝草二十八本有如人手者十一月安卿縣
謝山獲芝二十二本其七狀如珊瑚而色紫十二月神
泉縣獲芝四本四年正月知華州崔端獻芝草狀如仙
人掌湏城縣民李道安於黃仙公洞臺上得芝草一本
以獻二月崔端又獻芝草十本知益州任中正獻芝草
二十二本知遂州母賓古獻芝草四月古田縣僧舍竹
一本上分三莖端昌縣民李讓家筀竹一本去地五尺
許分為二莖知州范應辰以聞八月夔州芝草生廩舍
中七月知亳州徐泌知江州王文震並獻芝草知彬州
袁延慶獻芝草十本八月邕州雲封寺栢樹生芝五本
知州劉知詰以獻西充縣廣川王廟生芝十本其三連
理八月知信州李放獻瑞竹圖三本十一月河中府獻
芝草真源縣民王順慈司徒捷家生芝各一本岳州道
州並獻芝草南嶽奉册使薛映副使錢惟演過荆門軍
神林石上獲芝草以獻十二月鉛山縣仁夀僧舍生芝
草一本雙枝長尺八寸五年六月潯州六祖院法堂紫
芝雙秀知州高志寧以聞八月亳州獻芝草十月澤州
廳事梁上生白莖紫蓋芝二十四本閏十月常州芝草
生又蕭山縣芝生李樹上十一本十一月廣州獻芝草
二百三十七本晉原縣僧舍芝草一本十二月随州芝
草生亳州獻鹿邑縣民所獲芝草四本侯官縣山上生
芝草五十四本閩縣望泉寺生芝草十本寧德縣攴提
山石上生芝草十五本六年二月江州廬山崇聖院生
芝九本知州王文震以獻四月饒州承天院東山生芝
四本連葉六月夀邱縣獲紫莖金芝一本景陵縣管陽
山林中獲芝三十本七月内侍石延福登兖州夀邱獲
芝一本貫草而生又旁得三十本亳州團練使高漢英
獻芝八本鼎州城門柱下生芝一本八月繼照堂生芝
一本紫莖黃蓋奉祀經度制置使丁謂至真源縣太清
宫道士瀨陽鄉民繼獲芝八十本以獻乙丑又獲二百
五十本有一本三莖一莖如雲氣佛像者九月又得宋
城縣民所獲芝五十本獻之十月丁謂来朝獻芝草三
萬七千一百八本飾以仙人寳禽異獸之狀十一月又
獻九萬五千一百本明年車駕至真源民有詣行闕獻
者又一萬八千本是冬兖州景靈宫芝草生慶成軍大
寧廟聖製碑閣生金芝二本昭州龍嶽山資夀寺芝草
生潯州廳廨柱芝生一本上分為二其上又生二本凡
三重無錫縣民曹詵家食案生芝赤黃有光長尺許又
知南安軍章得一獻芝草七年正月明州獻茹侯山石
上芝草一本四莖二月知信州歐陽陟獻芝草七本忠
州獻芝五本四月福州獻芝草二本五月郪縣西上石
崖生紫芝十五本七月華州民入華山得白石上芝草
雙莖連蓋八月均州獻州獻芝千二百二十七本十月
慶成軍大寧廟石雙莖芝生其上合幹明英二州芝草
生十一月蜀州芝草二本生竹根八年二月青州武成
王廟柱生芝一本知州張知白以圖獻三月榮州應靈
縣彌陀佛舍生紫芝三本其一雙幹上如蓋四月昌州
有芝生石上一本四莖其色黃白四月彰明縣民家竹
一根上分二本十三節又開元寺桃竹一莖上分十八
節皆相對五月道州舜祠旁生芝二十一本六月盩厔
縣民家芝草三莖共成一葉又石芝一本十月晉原縣
民栢扆家生芝三根合為一本九年七月知信州董温
獻芝十二本八月知廬州余獻卿獻芝二本九月涪城
縣石壁生芝一本十一月武岡縣民何文化園竹生兩
株同本上分四莖十一月晉原縣民李彥淊家竹一本
雙莖對節知州王世昌圖以獻天禧元年三月新津縣
平蓋下玉皇案下芝草生鄂州天慶觀聖祖殿芝草生
四月邵陽等縣竹生穗如米民饑食之又浮梁縣竹生
穗如米七月漢陽軍太平興國寺異竹一本生二莖竹
皆相對十二月庚午内出芝草如真武像二年五月庚
子内出真遊崇徽二殿梁上芝草圖示宰相五月兖州
景靈宫昭慶殿生金芝二本三年六月漢陽軍芝草生
一百五十餘本七月嵩山崇福宫獲芝草一百本有重
臺連理貫草者知河南府馮拯以獻四年四月梁山軍
民王崇扆竹園生金暈紫芝五本十一月上饒縣民王
夀園中生芝草三本皆金暈其二連理乾興元年六月
蘇秀二州湖田生聖米居民取以食興州竹有實如大
麥民取以食占曰大饑八月洋州民李永負土成母墳
芝生墳上天聖元年五月興州竹有實如大麥民取以
食之占曰竹有實大饑八月甲寅有芝生於天安殿柱
召輔臣觀之九月戊午城西下木場芝草生三年七月
梓州城門生芝二本四年正月梓州民家生芝四本九
月榮州芝生明道元年七月榮州連州並芝生景祐二
年九月嘉州芝草生四年五月丙寅有芝生於化成殿
楹慶歴元年二月丙午京師雨藥二年八月梓州芝草
生五年八月洪州章江禪院堂柱芝草生高一尺三寸
葉二十一層色白黃有紫暈旁生小芝葉九層上有氣
如煙皇祐元年七月福州生芝一十二本十月湖州芝
草生三年六月丁亥無為軍獻芝草凡三百五十本上
曰朕以豐年為上瑞賢臣為寶至於草木魚蟲之異焉
足尚哉五年閏七月榮州芝草生嘉祐三年十一月河
南府芝草生六年正月清川縣漢光武祠生芝草一本
三岐八月施州歌羅砦生芝四本十月汝州新砦廵檢
廨舍生芝五本熙寧元年益陽縣雷震山裂出米可數
十萬斛賫至京師信米也但色黑如炭八年七月鼎州
產芝三本其一類珊瑚枝葉樛結鹽官縣自三月地產
物如珠可食水產菜如菌可為葅饑民頼之九年五月
流江縣產芝一十一本元豐二年四月眉山生瑞竹六
月忠州雨豆七月甲午南賓縣雨豆十一月全州芝生
十二本三年六月安州芝生二十九本其一連理臨江
軍芝生四十三本四年十月郪縣天慶觀生瑞竹一本
自第九節分莖雙起五年七月永康縣生紫芝九本十
一月閬中縣生紫芝六金芝七永康縣生紫芝九六年
八月吉州芝生三十三本十二月滕縣官舍生異草經
月不腐七年四月景靈宫芝生六本於天元殿門五月
開化縣芝生九本黃白紫色八月永安陵下宫芝生一
本十月青州芝生二十一本元祐元年七月武安軍言
前秘書省正字鄧忠臣母墳前生芝草一本紫莖黃蓋
三年六月臨江縣塗井鎮雨白黍七月又雨黑黍四年
九月江津縣石上生芝草二本六莖五年二月晉原縣
生芝草四十二本七年十一月滁州生芝二百餘本紹
聖三年九月淄州縣生芝草有穀十科穿芝草生二枝
十月河南府大内地生芝草元符二年正月處州民田
生瑞竹二月瀘州生芝草一本同根駢幹至蓋復合為
一又衡州郡廳生紫芝一根十六葉崇寧元年八月盤
石縣芝草連理三年十月復州澤州芝草生四年正月
戎州宿州芝草生七月瀘州芝草瑞竹生五年冬澶州
安州芝草生大觀元年三月宣鄆湖潤州皆芝草生廬
州雨大豆九月崇天臺及兖州孔林芝草生二年陳兖
筠州廣德軍芝草生三年秋西京湖海普渠州南安軍
芝草生政和元年正月莱州芝草生十一月虔州聖祖
殿芝草生二年二月戊子河南府新安縣蟾蜍背生芝
草自是而後祥瑞日聞玉芝產禁中殆無虛歲凡殿宇
園苑及妃嬪位皆有之外則中書尚書二省太學醫學
亦產紫芝四年八月建州境内竹生米數千萬石三年
十一月癸酉越州承天寺瑞竹一竿七枝幹相似其葉
圓細生花結實詔送秘書省仍拜表賀五年五月禁中
芭蕉連理八月甲子蘄州進芝草一萬一千六百枝内
一枝紫色九幹十二月巳未汝州進六萬本其間連理
雙枝者一千八百八十有司不勝其紀初猶表賀後以
為常不皆賀也時朱勝非為京東提舉學事行部至密
州界見縣令部數百夫入山採芝彌漫山谷皆芝菌也
或附木石或出平地有一本數千葉層叠高大衆色咸
備郡守李文仲採及三十萬本每萬本作一綱入貢文
仲尋進職授本道轉運使建炎二年九月癸卯權知密
州杜彥獻芝草五葉如人指掌色赤而澤宰相黃潛善
奏色符火德形像股肱之瑞高宗不啟視却之紹興元
年七月乙未浙西安撫太使劉光世以枯桔生穗奏瑞
高宗曰朕在潛邸梁間生芝草官僚皆欲上聞朕手碎
之不欲寶此竒怪乃却之十六年正月辛未瀘州天雨
豆近草妖也十六年梅州孔子廟生芝二十一年紹興
府學御書下生芝番陽縣石門民家籬竹生重萼牡丹
又民家竈鼎生金色蓮華房州治所綵山下生藼萬州
虔州放生池生蓮皆同蔕異萼二十三年六月汀州生
蓮同蔕異萼者十有二三十五年五月太室楹生芝九
莖秦檜帥百官觀之稱賀勾龍廉沈中立以獻頌遷擢
周麟之請繪之鹵簿行旗檜孫禮部侍郎塤請以黎州
甘露降草木道州連理木鎮江府瑞瓜嚴安軍瑞蓮嚴
信州瑞芝悉圖之旗是冬檜薨高宗曰比年四方奏瑞
文飾取悦若信州林機奏秦檜父祠堂生芝佞䛕尤甚
明年四月甲午詔郡國無獻瑞乾道元年七月池州竹
生穗實如米饑民采之以食守臣魯詧為野穀生竹圖
以獻御史劾詧不以民食草木為病坐佞免官慶元五
年八月太室西北夾室楹生白芝四葉前史以白芝為
喪祥明年八月國連有大喪嘉泰二年十一月秘書省
右文殿楹生芝二莖
宋史卷六十三
宋史卷六十三考證
五行志二火上建隆元年宿州火按應提行寫
諫議大夫程松按諫譏是諫議之訛
二年六月虔州龍泉縣合龍院一竿分两枝(臣召南)
按一竿上脱竹生二字前後文可証也
宋史卷六十三考證
