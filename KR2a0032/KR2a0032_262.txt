宋史卷二百六十二
元中書右丞相總裁托克托等修
列傳第二十一
李穀昝居潤竇貞固李濤(弟澣孫仲容)
王易簡趙上交(子曮)張錫張鑄
邊歸讜劉温叟(子煜孫几)劉濤邊光範
劉載程羽
李穀字惟珍潁州汝陰人身長八尺容貌魁偉少勇力
善射以任俠為事頗為鄉人所困發憤從學所覽如宿
習年二十七舉進士連辟華泰二州從事晉天福中擢
監察御史少帝領開封尹以穀為太常丞充推官晉祖
幸鄴少帝居守加穀虞部員外郎仍舊職少帝為廣晉
尹穀又為府推官及即位拜職方郎中俄充度支判官
轉吏部郎中罷職天福九年春少帝親征契丹詔許扈
從充樞密直學士加給事中為馮玉李彦韜所排會帝
再幸河北改三司副使權判留司三司事開運二年秋
出為磁州刺史北面水陸轉運使契丹入汴少帝蒙塵
而北舊臣無敢候謁者穀獨拜迎於路君臣相對泣下
穀曰臣無狀負陛下因傾囊以獻會契丹主發使至州
穀禽斬之密送欵於漢祖潛遣河朔酋豪梁暉入據安
陽契丹主患之即議北旋會有告契丹以城中虚弱者
契丹還攻安陽䧟其城穀自郡候契丹遂見獲契丹主
先設刑具謂之曰爾何背我歸太原穀曰無之契丹主
因引手車中似取所獲文字而穀知其詐因請曰如實
有此事乞顯示之契丹國制人未伏者不即寘死自後
凡詰穀者六次穀詞不屈契丹主病且曰我南行時人
云爾謂我必不得北還爾何術知之今我疾甚如能救
我則致爾富貴穀曰實無術蓋為人所䧟耳穀氣色不
撓卒寬之俄而德光道殂永康繼立署穀給事中時契
丹將滿逹守真定而李崧和凝與家屬皆在城中會李
筠何福進率兵逐滿逹推護聖指揮使白再榮權知留
後再榮利崧等家財令甲士圍其居以求賂既得之復
欲殺崧等滅口穀遽見再榮謂之曰今國亡主辱公軰
握勁兵不能死節雖逐一契丹將城中戰死者數千人
非獨公之力也一朝殺宰相即日中原有主責公以專
殺其將何辭以對再榮甚懼崧等獲免漢初入拜左散
騎常侍舊制罷外郡歸本官至是進秩奬之也俄權判
開封府時京畿多盗中牟尤甚穀誘邑人發其巢穴有
劉德輿者梁時屢攝畿佐居中牟素有幹材穀即署攝
本邑主簿浹旬穀請侍衛兵數千佐德輿悉禽賊黨其
魁一即縣佐史一御史臺吏搜其家得金玉財貨甚衆
自是行者無患俄遷工部侍郎周祖西征為西南面行
營水陸轉運使關右平改陳州刺史會有内難急召赴
闕周祖兵入汴命權判三司廣順初加戸部侍郎未幾
拜中書侍郎平章事仍判三司初漢乾祐中周祖討河
中穀掌轉運時周祖已有人望屬漢政紊亂潛貯異志
屢以諷穀穀但對以人臣當盡節奉上而已故開國之
初倚以為相是歲淮陽吏民數千詣闕請立生祠許之
穀懇讓得止先是禁牛革法甚峻犯者抵死穀乃校每
歲用革之數凡田十頃歲出一革餘聽民私用又奏罷
屯田務以民隷州縣課役盡除宿弊穀父祖本居河南
洛陽經巢之亂園廬蕩盡穀生於外既貴訪得舊地建
蘭若又立垣屋凡族人之不可仕者分田居之詔改清
風鄉高陽里為賢相鄉勲德里二年晨起仆階下傷右
臂在告旬中三上表辭相位周祖不允免朝參視事本
司賜白藤肩輿召至便殿勉諭穀不得已起視事征兗
州為東京留守判開封府事顯德初加右僕射集賢殿
大學士從世宗征太原遇賊於高平匿山谷中信宿而
出追及乘輿世宗慰撫之世宗將趨太原命穀先調兵
食又代符彥卿判太原行府事師還進位司空門下侍
郎監修國史穀以史氏所述本於起居注喪亂以來遂
廢其職上言請令端明樞密直學士編記言動為内廷
日歴以付史官是歲河大決齊鄆發十數州丁壯塞之
命穀領護刻期就功二年冬議伐南唐以穀為淮南道
行營前軍都部署兼知廬夀等州行府事忠武軍節度
王彦副之韓令坤以下十二將率從穀領兵自正陽渡
淮先鋒都將白延遇敗吳軍數千于來遠又破千餘人
于山口鎮進攻上窑又敗千餘衆獲其小校數十人長
圍夀春南唐遣大將劉彦貞來援穀召將佐謀曰今援
軍已過來遠距夀陽二百里舟擢將及正陽我師無水
戰之備萬一斷橋梁隔絶王師則腹背受敵矣不如退
守浮梁以待戎輅之至初世宗至圉鎮已聞此謀亟走
内侍乘驛止之穀已退保正陽仍焚芻糧回軍之際遞
相掠奪淮北役夫數百悉䧟于夀春世宗聞之怒亟命
李重進率師伐之以穀判夀州行府是秋詔歸闕得風
痺疾告滿百日累表請致仕優詔不允每軍國大事令
中使就第問之四年春吳人壁紫金山築甬道以援夀
春不及留數年師老無功時請罷兵為便世宗令范質
王溥就穀謀之穀手疏請親征有必勝之利者三世宗
大悦用其策及淮南平賞賜甚厚出穀疏令翰林學士
承旨陶穀為贊以賜之是夏世宗還穀扶疾見便殿詔
令不拜命坐御坐側以抱疾既久請辭相位世宗怡然
勉之謂曰譬如家有四子一人有疾棄而不養非父之
道也朕君臨萬方卿處輔相之位君臣之間分義斯在
奈何以禄奉為言穀愧謝而退俄以平夀州叙功加爵
邑是秋穀抗表乞骸骨罷相守司空加邑封令每月肩
輿一詣便殿訪以政事五年夏世宗平淮南回賜穀錢
百萬米麥五百斛芻粟薪炭等恭帝即位加開府儀同
三司進封趙國公求歸洛邑賜錢三十萬從其請太祖
即位遣使就賜器幣建隆元年卒年五十八太祖聞之
震悼贈侍中穀為人厚重剛毅深沉有城府雅善談論
議政事能近取譬言多詣理辭氣明暢人主為之聳聽
人有難必救有恩必報好汲引寒士多至顯位與韓熙
載善熙載將南渡密告穀曰若江東相我我當長驅以
定中原穀笑曰若中原相我下江南探囊中物耳穀後
果如其言李昉嘗為榖記室在淮上被病求先歸榖視
之曰子他日官禄當如我昉後至宰相司空周顯德中
扈載以文章馳名樞密使王朴薦令知制誥除書未下
朴詣中書言之榖曰斯人命薄慮不克享耳朴曰公在
衡石之地當以材進人何得言命而遺才載遂知制誥
遷翰林學士未幾卒世謂朴能薦士穀能知人穀歸洛
中昭義李筠以穀周朝名相遺錢五十萬他物稱是穀
受之既而筠叛穀憂恚而終子吉至補闕拱至太子中
允
昝居潤博州高唐人善書計後唐長興中隷樞密院為
小吏以謹愿稱晉初出掌滑州廪庾遂補牙職會景延
廣留守西洛署為右職延廣卒居潤往依陜帥白文珂
文珂致仕乃表薦居潤於周祖時世宗尹京詔以補府
中要職即位擢為軍器庫使從征高平以功遷客省使
知青州從向拱西征為行營都監秦鳳平以居潤為秦
州歴知鳳陽河中府顯德三年秩遷内客省使代王朴
知開封府四年再幸夀州命為副留守十月幸淮上以
居潤為宣徽北院使兼副留守五年夏南征還復判開
封府六年征關南為東京副留守及吳廷祚出塞河命
居潤權知開封府事廷祚為樞密使真判開封府改左
領軍衛上將軍恭帝嗣位加檢校太傅太祖立加檢校
太尉及征澤潞命赴澶州廵警師還權知鎮州加左領
軍衛上將軍建隆二年又權知澶州八月拜義武軍節
度在鎮數年得風痺詔還京師乾德四年卒年五十九
贈太師居潤性明敏有節槩篤於行義初晉室將亡景
延廣委其族自洛赴難至則為遼人所執遼人在洛者
遽欲恣摽掠延廣僚吏部曲悉遁獨居潤力保護其家
以安居潤與太祖同事世宗情好欵浹嘗薦沈倫於太
祖以為純謹可用後至宰相世稱其知人子惟質至内
園使弟居濟至水部員外郎大中祥符三年錄其孫建
中為三班借職
竇貞固字體仁同州白水人父專後唐左諫議大夫貞
固初能屬文同光中舉進士補萬全主簿丁内艱去官
服除授河東節度推官時晉祖在藩以貞固廉介甚重
之及即位擢為戶部員外郎翰林學士就拜中書舍人
天福三年詔百僚各上封事貞固疏曰臣聞舉善為明
知人則哲聖君在位藪澤豈有隐淪昭代用材政理固
無紊亂求賢若渴從諫如流鄭所以譽子皮(闕)
魯所以譏文仲為國之要進賢是先陛下方
樹丕基宜求多士乞降詔百僚令各司議定一人有何
能識堪何職官朝廷依奏用之若能符薦引果謂當才
所奏之官望加奬賞如乖其舉或涉徇私所奏之官宜
加黜罰自然官由德序位以才升三人同行尚聞擇善
十目所視必不濫知臣職在論思敢陳狂狷書奏帝深
嘉之命所司著為令典明年改御史中丞與太常卿崔
稅刑部侍郎呂琦禮部侍郎張允同詳定正冬朝會禮
節樂章及二舞行列歴刑部門下二侍郎少帝即位拜
工部尚書遷禮部尚書知貢舉舊制進士夜試繼以三
燭長興二年改令晝試貞固以晝晷短難盡士材奏復
夜試擇士平允時論稱之改刑部尚書出為潁州團練
使歲餘復拜刑部尚書漢祖入汴貞固與禮部尚書王
松率百官見于滎陽西漢祖駐馬勞問久之初營宗廟
帝以姓自漢出遂襲國號尊光武為始祖并親廟為五
詔羣臣議貞固上言曰按王制天子七廟諸侯五大夫
三士一正義曰周之制七廟者太祖及文王武王之祧
與親廟四也又曰七廟者據周也有其人則七無其人
則五至光武中興及魏晉宋齊隋唐或立六廟或立四
廟蓋建國之始未盈其數也禮曰德厚者流光此天子
可以祀六世之義也今陛下大定寰區重興漢祚旁求
典禮用正宗祧伏請立高曾祖彌四親廟及自古聖王
祖有功宗有德更立始祖在四廟之外不拘定數所以
或五廟或七廟今請尊高皇帝光武皇帝為始祖法文
王武王不遷之制用歴代六廟之規庶合典禮漢祖從
之論者以天子建國各從其所起堯自唐侯禹生大夏
是也立廟皆祖其有功商之契周之后稷魏之武帝晉
之三廟是也高祖起於晉陽而追嗣兩漢徒以同姓為
遠祖甚非其義貞固又以四親匹庶上合高光失之彌
遠矣但援立親廟可也餘皆非禮俄遷吏部尚書初帝
與貞固同事晉祖甚相得時蘇逢吉蘇禹珪自覇府僚
佐驟居相位思得舊臣冠首以貞固持重寡言有時望
乃拜司空門下侍郎平章事弘文館大學士貞固少時
中蠱若贅在喉中常鯁閡及為相日因大吐有物状蜥
蜴落銀盤中毒氣衝盤焚於中衢臭聞百步外人皆異
之隐帝即位加司徒改本貫永安鄉為賢相鄉班瑞里
為勲貴里楊邠史弘肇王章樹黨恣橫專權凌上貞固
但端莊自持不能規救周祖兵起貞固與蘇逢吉奉隱
帝兵次于野敗逢吉倉皇自殺貞固遂詣周祖周祖稱
太后制委貞固與蘇禹珪王峻同掌軍國政事周祖登
位加兼侍中會以馮道為首相改監修國史俄罷相守
司徒封沂國公世宗即位以范質為司徒貞固遂歸洛
陽輸課役齒為編民貞固不能堪愬於留守向拱拱不
聽宋初以前三公赴闕陪位詣范質求任東宫三少預
朝請質不為奏乃還洛放曠山水與布衣軰携妓載酒
以自適開寳二年病困自為墓誌卒年七十八
李濤字信臣京兆萬年人唐敬宗子郇王瑋十世孫祖
鎮臨濮令父元將作監朱梁革命元以宗室懼禍挈濤
避地湖南依馬殷署濤衡陽令濤從父兄郁仕梁為閤
門使上言濤父子旅湖湘詔殷遣歸京師補河陽令後
唐天成初舉進士甲科自晉州從事拜監察御史遷右
補闕宋王從厚鎮鄴以濤為魏博觀察判官歲餘入為
起居舍人晉天福初改考功員外郎史館修撰晉祖幸
大梁張從賞以盟津叛䧟洛陽扼虎牢故齊王全義子
張繼祚者實黨之晉祖將族其家濤上疏曰全義歴事
累朝頗著功效當巢蔡之亂京師為墟全義手披荆棘
再造都邑垂五十年洛民頼之乞以全義之故止罪繼
祚妻子從之嘗奉詔為宋州括田使前雄州刺史袁正
辭齎束帛遺濤以田園為託濤表其事晉祖嘉之正辭
坐降一階濤遷浚儀令改比部郎中鹽判官改刑部郎
中涇帥張彦澤殺記室張式奪其妻式家人詣闕上訴
晉祖以彦澤有軍功釋其罪濤伏閤抗疏請寘於法晉
祖召見諭之濤植笏叩階聲色俱厲晉祖怒叱之濤執
笏如初晉祖曰吾與彦澤有誓約恕其死濤厲聲曰彦
澤私誓陛下不忍食其言范延光嘗賜鐵劵今復安在
晉祖不能荅即拂衣起濤隨之諫不已晉祖不得已召
式父鐸弟守貞子希範等皆拜以官罷彦澤節制濤歸
洛下賦詩自悼有三諫不從歸去來之句先是范延光
據鄴叛晉祖賜鐵劵許以不死終亦不免故濤引之晉
祖崩濤坐不赴臨停未幾起為洛陽令遷屯田職方郎
中中書舍人會契丹入汴彦澤領突騎入京城恣行殺
害人皆為濤危之濤詣其帳通刺謁見彦澤曰舍人懼
乎濤曰今日之懼亦猶足下昔年之懼也向使先皇聽
僕言寧有今日之事彦澤大笑命酒對酌濤神氣自若
漢祖起義至洛濤自汴奉百官表入對漢祖問京師財
賦從契丹去後所存幾何濤具對稱旨漢祖嘉之至汴
以為翰林學士杜重威據鄴叛高祖命高行周慕容彦
超討之二師不協濤密疏請親征高祖覽奏以濤堪任
宰輔即拜中書侍郎兼戸部尚書平章事隱帝即位楊
邠周祖共掌機密史弘肇握兵柄與武德使李鄴等中
外争權互作威福濤疏請出邠等藩鎮以清朝政隱帝
不能決白于太后太后召邠等諭之反為所構免相歸
第時中書厨釡鳴者數四濤晝寢閣中夢嚴飾廳事羣
吏趨走云迎新宰相帶諸司使既寤心異之數日濤罷
以邠為相兼樞密使及周祖舉兵太后倉皇涕泣曰不
用李濤之言宜其亡也周初起為太子賓客歴刑部戶
部二尚書世宗宴駕為山陵副使恭帝即位封莒國公
宋初拜兵部尚書建隆二年濤被病有軍校尹勲董浚
五丈河陳留丁壯夜潰勲擅斬隊長陳琲等十人丁夫
七十人皆杖一百刵其左耳濤聞之力疾草奏請斬勲
以謝百姓家人謂濤曰公久病宜自愛養朝廷事且置
之濤憤言曰人孰無死但我為兵部尚書坐視軍校無
辜殺人烏得不奏太祖覽奏嘉之詔削奪勲官爵配隷
許州濤卒年六十四贈右僕射濤慷慨有大志以經綸
為已任工為詩筆札遒媚性滑稽善諧謔亦未嘗忤物
居家以孝友聞景德三年其孫惟勤詣闕自陳詔授許
州司士參軍子承休至尚書水部郎中承休子仲容
濤弟澣字日新幼聰敏慕王楊盧駱為文章後唐長興
初吳越王錢鏐卒詔兵部侍郎楊凝式撰神道碑令澣
代草凡萬餘言文彩遒麗時軰稱之秦王從榮召至幕
中從榮敗勒歸田里久之起為校書郎集賢校理晉天
福中拜右拾遺俄召為翰林學士會廢學士院出為吏
部員外郎遷禮部郎中知制詔復置翰林遷中書舍人
再為學士時濤在西掖縉紳榮之契丹入汴澣與同職
徐台符俱䧟塞北永康王烏雲襲位置澣宣政殿學士
烏雲死舒嚕立以其妻族蕭海貞為幽州節度使海貞
與澣相善澣乘間諷海貞以南歸之計海貞納之周廣
順二年澣因定州孫方諫密表言契丹衰微之勢周祖
嘉焉遣諜者田重覇賫詔慰撫仍命澣通信澣復表述
契丹主幼弱多寵好擊鞠大臣離貳若出師討伐因與
通好乃其時也請速行之屬中原多事不能用其言澣
在契丹嘗迯歸為其所獲防禦彌謹契丹應歷十二年
六月卒時建隆三年也濤收澣文章編之為丁年集澣
二子承確主客郎中承續職方郎中
仲容字儀父舉進士甲科除大理評事知三原縣累擢
監察御史為殿試進士考官真宗問題義對稱旨詔試
中書擢左司諫直史館天聖中以起居郎為知制誥累
遷右諫議大夫在西掖八年次當補學士而不為宰相
張士遜所喜罷為給事中集賢院學士判史館司農寺
復知制誥及石中立張觀補學士始以為翰林侍讀學
士久之兼龍圖閣學士至戸部侍郎卒仲容性醇易喜
飲酒不與物忤與人言未嘗及勢利三弟早卒字其諸
孤十餘人如已子當世稱其長者然於吏事非所長自
集制草為冠鳳集十二卷
王易簡字國寶京兆萬年人性介特寡合曾祖朏唐劒
州刺史祖遠連州刺史父貫唐州刺史易簡少好學工
詩會僖宗幸蜀長安兵亂避地山谷梁乾化中邵王友
誨鎮陜易簡舉進士詣府拔解友誨贈錢二十萬明年
遂擢第復隱華山邠帥韓恭辟觀察支使府罷華帥李
保衡復辟從事踰年尹皓代保衡易簡仍在幕府會朱
友謙以河中叛歸莊宗攻華州甚急城中危懼咸請築
月城以自固皓恃勇不聽下令曰有敢復言者斬易簡
固請迺許板築始畢外城果壊軍民頼之會夜不能攻
友謙遂遁去皓卒易簡歸田里久之召為著作郎數月
棄去復召為右拾遺上書忤旨出為鄧州節度推官後
唐同光中遣魏王繼岌伐蜀以宰相郭崇韜為招討使
辟易簡為廵官改魏王都督府記室參軍明宗即位周
帥羅周恭辟為掌書記府罷退居華陰作小隐詩二十
首并序以見志好事者多傳誦秦王從榮聞而重之謂
宰相馮道李愚曰易簡有才豈宜久居外地即召為祠
部員外郎改水部郎中知制誥府中書舍人晉初賜金
紫判弘文館史館事晉祖為治務求速效易簡上漸治
論以諫之詔書褒荅以論付史館及廢翰林學士易簡
兼知内制又拜御史中丞歴右丞吏部侍郎左丞判吏
部銓嘗上言選門格敇條件具存藩府官僚習熟者少
凡給文解未曉規程以致選人詣都親求解樣往來跋
涉重可傷閔傳寫少差旋復驗放乞自今委南曹詳定
解樣兼錄長定格取解條下諸州板置州院門每取解
時凖條式遵行從之晉祖在大梁臺省湫隘易簡奏舉
故事一歲得元省錢二百萬繕治省署及造器物號為
舉職周朝諱簡易止名易廣順初遷禮部尚書是冬合
三銓為一令易簡權判俄改刑部尚書周祖將親郊命
判兵部會冊四廟命為副使周祖晏駕為山陵副使顯
德四年告老以太子少保致仕歸鄉里宋初召加少傅
所居華隂構一鳴堂二品樓優遊自適建隆四年四月
無疾卒年七十九子景讓進士及第至尚書郎
趙上交涿州范陽人本名遠字上交避漢祖諱遂以字
稱祖光鄴鄂州錄事參軍父簡章涿州司馬上交身長
七尺黑色美風儀善談論負才任氣為鄉里所推後唐
同光中嘗詣中山干王都有和少微者亦在都門下忌
之頗毁訾上交都遂不為禮上交不得志因南遊洛陽
與中官驃騎大將軍馬紹宏善紹宏領北面轉運制置
大使表為判官遷殿中丞秦王從榮開府兼判軍衛以
上交為虞部員外郎充六軍諸衛推官李澣張沆魚崇
遠皆白衣在秦府悉與上交友善累遷司封郎中充判
官從榮素豪邁不遵禮法好昵羣小上交從容言曰王
位尊嚴當修令德以慰民望王忍為此獨不見恭世子
戾太子之事乎從榮怒出之歴涇秦二鎮州節度判官
從榮及禍僚屬皆坐斥上交由是知名晉初召為左司
郎中度支判官歴右諫議大夫會廢翰林學士以上交
為中書舍人知内外制遷刑部侍郎嘗上言伏覩長興
中詔書州縣官在任詳讞刑獄昭雪人命者不限歲月
赴選許令超資注官仍賜章服諸道州府給付公驗躬
赴行部投狀隨給優牒庶絶欺罔以存激勸載詳元詔
止言州縣未該内外職司乞自今但能雪活冤獄不限
中外官並加旌賞諸道州縣委長吏抄案以聞俟本人
考滿即詣刑部投狀毋得隔越年歲庶使内外同律詔
從之俄遷戸部侍郎拜御史中丞彈舉無所阿避契丹
入汴立明宗幼子許王從益為帝以禮部尚書王崧為
左丞相上交為右丞相契丹去上交請去偽號稱梁王
漢祖將至從益遣上交馳表獻欵授檢校禮部尚書太
僕卿遷祕書監周祖監國命太師馮道迎湘陰公于徐
州以上交副之廣順初拜禮部侍郎會將試貢士上交
申明條制頗為精密始復糊名考校擢扈載甲科及取
梁周翰董淳之流時稱得士轉戶部侍郎明年再知舉
謗議紛然時樞密使王峻用事嘗薦童子上交拒之峻
怒奏上交選士失實貶商州司馬朝議以為太重會峻
貶乃止但坐所取士李觀侯璨賦落韻改太子詹事顯
德初遷賓客二年拜吏部侍郎多請告不朝時出游别
墅世宗因問陶穀曰上交豈衰老乎穀對曰上交昔掌
貢舉放鬻市家子李觀及第受所獻名園多植花卉優
游自適世宗怒免其官宋初起為尚書右丞建隆二年
正月卒年六十七上交所蒞官以幹聞當時稱有公輔
器尤好吟詠有集二十卷張昭為序子曮字可畏七歲
喪母過哀十二能屬文與兄晙同舉進士未成名而兄
夭遂以蔭補千牛備身歴祕書郎殿中丞著作郎卒年
二十六有集十卷太宗嘗取以入内
張錫福州閩縣人梁末劉君鐸任棣州刺史辟為軍事
判官棣為鄆之屬郡郡有麴務鄆以牙將主之頗橫恣
民有犯麴三斤牙將欲寘于死君鐸力不能救既而牙
將盗麥百斛私造麴事覺錫判曰麴犯三斤求生不克
麥盗百斛免死誠難時郡吏以使府牙將乞免錫不允
固寘于法同光末趙在禮舉兵於鄴瀕河諸州多構亂
錫權知州事即出省錢賞軍皆大悦一郡獨全棣人頼
之後為淄州令不畏強禦專務愛民刺史有所徵不荅
由是銜之及代白其事於宰相馮道道知錫介直即奏
召為監察御史出為陜虢觀察判官晉開運二年拜右
補闕歴起居郎刑部員外郎開封府判官浚儀令司門
駕部二郎中並以清節聞周顯德中以老疾求解官授
右諫議大夫致政宋初改給事中錫無子宰相范質嘗
兄事之館於别墅錫以執政之門不欲久處往依鄉人
鄧州觀察判官黃保緒建隆二年六月卒于穰下
張鑄字司化河南洛陽人性清介不事生産曾祖居卿
祖裼父文蔚在唐俱舉進士裼至翰林學士承旨天平
軍節度檢校吏部尚書文蔚中書侍郎平章事五代史
有傳鑄梁貞明三年舉進士補福昌衛集賢校理拜監
察御史遷殿侍御史仕後唐歴起居郎金部員外郎賜
緋改右司員外郎明宗初轉金部郎中賜金紫嘗上言
曰國家以務農為本守令以勸課為先廣闢田疇用實
倉廪竊見所在鄉村浮戸方事墾闢甫成生計種田未
至二頃植木未及十年縣司以定色役民畏責歛捨之
而去殊乖撫恤之方徒設招携之令望令諸州應有荒
田縱民墾蒔俟及五頃巳上三年外始聽差科從之使
兩浙還遷考功郎中晉天福初福州王延義奉表稱藩
遣鑄持節冊為閩國王少帝即位改河南令開運二年
召為太常少卿避曾祖諱不拜改祕書少監判太常寺
事踰年轉右庶子分司西京周廣順初入為左諫議大
夫給事中使朗州顯德三年授檢校禮部尚書光禄卿
又以祖名請避改祕書監判光禄寺宋初加檢校刑部
尚書建隆四年卒年七十二鑄美姿儀善筆札老能燈
下細書如蝇頭由晉以來天地宗廟及上徽號封拜王
公冊文皆詔鑄書之及卒身無兼衣家人鬻其服馬園
圃得錢十萬以葬
邊歸讜字安正幽州薊人父退思檀州刺史歸讜弱冠
以儒學名後唐末客游并邠晉祖鎮太原召置門下表
為河東節度推官試祕書省校書郎改太原府推官試
大理評事天福初拜監察御史歴殿中侍御史禮部員
外郎充戸部判官遷水部郎中賜金紫拜比部郎中知
制誥歴右諫議大夫給事中嘗上言使臣經過州縣劵
料外妄自徵需以豐傔從多索人驢用遞行李挾命為
勢凌下作威供億稍遲即加鞭箠吏民受辱寧免怨嗟
欲望察訪得情嚴示懲戒從之俄遷右散騎常侍漢初
歴禮部刑部二侍郎時史弘肇怙權專殺閭里告訐成
風歸讜言曰邇來有匿名書及言風聞事構害善良有
傷風化遂使貪吏得以報復私怨讒夫得以肆其虛誕
請明行條制禁遏誣罔凡顯有披論具陳姓名其匿名
書及風聞事者並望止絶論者韙之周廣順初遷兵部
戸部二侍郎世宗聞其亮直擢為尚書右丞樞密直學
士以備顧問就轉左丞世宗以累朝以來憲綱不振命
為御史中丞歸讜雖號廉直而性剛介言多忤物顯德
三年冬大宴廣德殿歸讜酒酣揚袂言曰至於一桮而
巳世宗命黃門扶出之歸讜回顧曰陛下何不決殺趙
守微守微者本村民因獻策擢拾遺有妻復娶又言涉
指斥坐決杖配流故歸讜語及之翌日伏閤請罪詔釋
之仍於閤門復飲數爵以愧其心五年秋歸讜與百官
班廣德殿門外忽厲聲聞於帝詔奪一季奉宋初遷刑
部尚書建隆三年告老拜戶部尚書致仕乾德二年卒
年五十七子定雍熙二年進士及第
劉溫叟字永齡河南洛陽人性重厚方正動遵禮法唐
武德功臣政會之後叔祖崇望相昭宗父岳後唐太常
卿温叟七歲能屬文善楷隷岳時退居洛中語家人曰
吾兒風骨秀異所未知者夀耳今世難未息得與老夫
皆為溫洛之叟足矣故名之溫叟以蔭補國子四門助
教河南府文學清泰中為左拾遺内供奉以母老乞歸
就養改監察御史分司時臺署廢弛溫叟作新之未幾
召為右補闕晉初王松權知青州表為判官加朝散階
入為主客員外郎少帝領開封尹奏為廵官命典文翰
又改廣晉府廵官少帝即位拜刑部郎中賜金紫改都
官郎中充翰林學士初岳仕後唐嘗居内署至是溫叟
復居斯任時人榮之溫叟既受命歸為母壽候立堂下
須臾聞樂聲兩青衣舉箱出庭奉紫袍兼衣母命捲簾
見溫叟曰此即爾父在禁中日内庫所賜者溫叟拜受
泣下退開影堂列祭以文告之母感愴累日不忍見溫
叟歲滿加知制誥契丹入汴溫叟懼隨契丹北遷與承
旨張允共上表求解職契丹主怒欲出允等為縣令趙
延夀曰若學士才不稱職求解者守本官可也不可加
貶出遂得罷職出院漢祖南下溫叟自洛從至鄭州稱
疾不行及入汴溫叟久之方至授駕部郎中周初拜左
諫議大夫逾年改中書舍人加史館修撰判館事顯德
初遷禮部侍郎知貢舉得進士十六人有譛于帝者帝
怒黜十二人左遷太子詹事溫叟實無私後數年其被
黜者相繼登第温叟與張昭同修漢隐帝及周祖實錄
恭帝即位遷工部侍郎兼判國子祭酒事宋初改刑部
建隆九年拜御史中丞丁内艱退居西洛旋復本官三
年兼判吏部銓因上言曰伏見兩京百司漸乏舊人多
隳故事雖檢閱具存於往冊而舉行湏在於攸司蓋因
年限得官歸司者例與減選冬集赴調授任者尋又出
京兼有裁滿初官不還舊局但稱前資用圖免役又有
嘗因停任切欲歸司而元敕不該無由復職遂使在司
者失於教習歴事者難於追還伏望自今諸司職掌除
官勒留及歸司者如理減外欠三選以下仍須在司執
行公事及三十月即許赴集如理選外欠三選以上及
在官不成資考者即准元敕處分若在任停官及在司
停職者經恩後於刑部出給雪牒却勒歸司如無闕員
即令守闕餘依敕格處分一日晚歸由闕前太祖方與
中黃門數人偶登明德門西闕前騶者潛知之以白溫
叟溫叟令傳呼如常過闕翌日請對具言人主非時登
樓則近制咸望恩宥輦下諸軍亦希賞給臣所以呵導
而過者欲示衆以陛下非時不登樓也太祖善之憲府
舊例月賞公用茶中丞受錢一萬公用不足則以贓罰
物充溫叟惡其名不取任臺丞十二年屢求代太祖難
其人不允開寶四年被疾太祖知其貧就賜器幣數月
卒年六十三溫叟事繼母以孝聞雖盛暑非冠帶不敢
見五代以來言執禮者惟溫叟焉立朝有德望精賞鑒
門生中尤器楊徽之趙隣幾後皆為名士范杲幼時嘗
以文贄溫叟大加稱奬以女妻之太祖在晉邸聞其清
介遣吏遺錢五百千溫叟受之貯廳西舍中令府吏封
署而去明年重午又送角黍執扇所遣吏即遣錢者視
西舍封識宛然還以白太宗太宗曰我錢尚不用况他
人乎昔日納之是不欲拒我也今周歲不啟封其苦節
愈見命吏輦歸邸是秋太宗侍宴後苑因論當世名節
士具道溫叟前事太祖再三歎賞雍熙初子炤罷徐州
觀察推官待選以貧詣登聞求注官及引對太宗問誰
氏子炤以溫叟對太宗愀然召宰相語其事且言當今
大臣罕有其比因問炤當得何官宰相言免選以為厚
恩帝曰其父有清操錄其子登朝庶足示勸擢炤太子
右贊善大夫煜判三司理欠憑由司江南轉運司入朝
為司封郎中炳煜並進士及第
煜字耀卿進士及第積官祕書省著作郎知龍門縣羣
盗殺人煜捕得之將械送府恐道亡去皆斬之衆服其
果通判益州召還時王曙治蜀或言其政苛暴真宗問
曙治狀與凌策孰愈煜曰策在蜀歲豐事簡故得以寬
假民比歲小歉盗賊竊發非誅殺不能禁然曙所行亦
未嘗出陛下法外帝善之天禧元年始置諫官帝謂宰
相曰諫官御史當識朝廷大體於是以煜為右正言會
歲荐饑河決滑州大興力役饑殍相望煜請策免宰相
以應天變都城東南有泉出民争傳可以已疾詔即其
地建祥源觀煜言其誕妄不經且亢旱不可興土木以
營不急又請罷提點刑獄禁民棄父母事佛老者皆不
報表請補外帝以煜屢言事乃以判三司戶部勾院出
安撫京西還直集賢院同修起居注遷右司諫以尚書
工部員外郎兼侍御史知雜事權判吏部流内銓請京
朝官遭父母憂官司毋得奏留故事當起復者如舊因
詔益梓利夔路長吏仍舊奏裁餘乞免持服者論其罪
改三司戶部副使擢龍圖閣待制提舉諸司庫務權發
遣開封府事累遷刑部郎中龍圖閣直學士知河南府
徙河中府卒初王曙坐宼凖貶官在朝無敢往見者煜
歎曰友朋之義獨不行於今歟往餞之經宿而還嘗善
河中處士李瀆瀆死為陳其高行詔以著作郎贈之唐
末五代亂衣冠舊族多離去鄉里或爵命中絶而世系
無所考惟劉氏自十二代祖北齊中書侍郎環儁以下
仕者相繼而世牒具存焉子几
几字伯夀以煜任為將作監主簿生而豪儁長折節讀
書第進士從范仲淹辟通判邠州邠地鹵民病遠汲几
浚渠引水注城中役興客曰自郭汾陽城此州苟外水
可釃何待今日無為虚費勞人也几不答未幾水果至
鑿五池于通逵民大便利孫沔薦其才堪將帥換如京
使知寧州俗喜巫軍校仗妖法結其徒亂有日几使他
兵伏壘門以伺夜半盡禽之加本路兵馬鈐轄知邠州
儂智高犯嶺南几上書願自效以為廣東西捉殺道聞
蔣偕張忠戰沒疾馳至長沙見狄青曰賊若退守巢穴
瘴毒方興當班師以俟再舉若恃勝求戰此成擒耳賊
果悉衆來大戰於歸仁舖前鋒孫節死几以右軍搏鬪
自辰至已勝負未決几言於青出勁騎五千張左右翼
擣其中堅賊駭潰進皇城使知涇州陛見辭以母老丐
復文階歸養仁宗諭之曰涇内地也將母莫便焉命特
賜冠帔領循州刺史遷西上閤門使再歸郎中班曾公
亮薦之復以嘉州團練使為太原涇原路總管夏人寇
用亮堡轉運使陳述古攝渭帥几移文索援兵不聽率
諸將偕請又不聽乃趣以手書述古怒移几為鳳翔且
劾生事朝廷以總管非轉運使所得徙置遣御史出按
述古黜几亦改鄜州召判三班院邊吏告夏人趨大順
英宗問几几曰大順天險非夏人可得近正恐與趙明
為讎爾帝曰明之子奔馬入城幾為所掩卿料敵一何
神也以為秦鳳總管神宗即位轉四方館使知保州治
狀為河北第一踰六年即請老還為祕書監致仕元豐
三年祀明堂大臣言几知音詔詣太常定雅樂几曰古
樂備四清聲沿五季亂離廢請增之樂成予一子官几
得謝二十年放曠嵩少間遇唐末異人靖長宫者得養
生訣故益老不衰間與人語邊事謂張耒曰比見詔書
禁邊吏夜飲此曹一旦有急將使輸其肝腦此平日禁
其為樂為今役者不亦難乎夫推牛釃酒豐犒而休養
之非欲以醉飽為德所以增士氣也耒敬識其語再加
通議大夫卒年八十一几篤於風義推父遺恩官從兄
已得任子必先兄弟子之孤者其議樂律最善以為律
主於人聲不以尺度求合古今異時聲亦隨變猶以古
冠服加於今人安得而稱儒者泥古致詳於形名度數
間而不知清濁輕重之用故求於器雖合而考於聲則
不諧嘗游佛寺聞鐘聲曰聲澌而悲主者且不利是夕
主僧死在保州聞角聲曰宫微而商離至秋守臣憂之
及期几遇疾然所學頗雜鄭衛云
劉濤字德潤徐州彭城人後唐天成中舉進士釋褐為
鳳翔掌書記拜名拾遺賜緋時太常丞史在德上章詞
理鄙俗仍犯廟諱濤上言請正其罪雖不允時論是之
出為山南東道節度判官召為左補闕遷起居舍人晉
天福初改司勲員外郎史館修撰遷工部郎中賜金紫
歴度支職方二郎中掌左藏庫時少帝奢侈常以銀易
金廣其器皿李崧判三司令上庫金之數及崧以元簿
較之少數千鎰崧責曰帑庫通式一日不受虚數毫釐
則有重典濤曰帑司常有報不盡數以備宣索崧令有
司劾濤濤事廹以情告樞密使桑維翰乃止罰一月奉
漢初宰相蘇禹珪薦為中書舍人周廣順中坐令子監
察御史頊代草誥命左遷少府少監分司西京頊亦貶
復州司戶顯德初就改太常少卿俄拜右諫議大夫四
年再知貢舉樞密使王朴嘗薦童子劉譜於濤濤不納
朴銜之時世宗南征在迎鑾濤引新及第人赴行在朴
時留守上都飛章言濤取士不精世宗命翰林學士李
昉覆試黜者七人濤坐責授太子右贊善大夫恭帝即
位遷右詹事濤性剛毅不撓素與宰相范質不協常鬱
鬱不得志遂退居洛陽之清化里杜門以書史自娛太
祖素知濤履行開寶二年召赴闕以老病求退授祕書
監致仕年七十二卒清泰初中書舍人盧導受詔主文
將鎖宿濤力薦薛居正以為文章器業必至台輔導取
之後果為相世稱其知人頊子歲晟子訥譚並進士及
第至屯田員外郎訥為殿中侍御史
邊光範字子儀并州陽曲人性謙退和雅有吏材父仁
嗣忠武軍節度副使光範後唐天成二年起家榆次令
召為殿中丞賜緋長興四年改太常丞丁内艱晉天福
初服闋授檢校戶部員外郎北京留守判官兼侍御史
二年拜太府少卿上書曰臣聞唐太宗有言朕居深宫
之中視聽不能及遠所委者惟都督刺史則知此官實
繫治亂必湏得人今則刺史或因緣世禄或貢奉家財
或微立軍功或但循官序實恐撫民無術御吏無方以
此牧民而民受其賜鮮矣望選能吏以蘇民瘼用致升
平奏入留中不出俄為冊秦王李從曮副使張從恩以
外戚為河南尹奏授判官遷祕書監兼御史中丞入拜
大理少卿少帝尹京改衛尉少卿充開封府判官又改
光禄少卿廣晉府判官賜金紫少帝即位拜右諫議大
夫權知開封府事遷給事中會蝗災遣使亳州括借軍
糧稱為平允時與契丹失歡河朔連兵命光範出使修
好會契丹復南入光範行至趙州召還開運元年權知
鄭州拜左散騎常侍二年入為樞密直學士少帝以光
範藩邸舊僚待遇尤厚因游宴見光範位翰林學士下
即日拜尚書禮部侍郎知制誥充翰林學士仍直樞密
院漢初改檢校刑部尚書衛尉卿上言伏見朝廷除刺
史不限年月或未及期年又聞除代往來跋涉豈暇撫
懷望慎選良牧立定年限以責輯綏之效疏入不報乾
祐二年連使宋州虞城汝州襄城按視民田之傷稼者
是冬為吳越加恩使周廣順初出知陳州遷祕書監俄
召拜御史中丞賜襲衣銀器繒綵鞍勒馬復為禮部侍
郎時禮部侍郎於貢部或掌或否光範拜官將及秋試
乃言於執政曰單門偶進何言名第若他曹公事光範
不敢辭若處文衡校閱名賢品藻優劣非下走所能執
政曰公晉末為翰林樞密直學士勿避事也及期光範
辭疾不出乃以翰林學士承旨徐台符掌之時論多其
自知世宗即位改刑部侍郎權知開封府俄遷戶部顯
德三年命往大名檢民田五年遣使普均租税光範詣
宋州時韓通掌禁兵領宋師修汴堤訪郡民皆言光範
均平之狀乃具以聞世宗嘉之宋初征澤潞命光範為
前軍轉運計度鄭洛汝孟懷芻糧秋拜太常卿時張昭
為吏部尚書朝議以其耆老令光範簽判選事建隆四
年襄州節度慕容延釗征湖南以光範權知州事路當
衝會餉饋無闕是冬郊祀召還會延釗卒復知襄州大
軍數萬由陜路討蜀出漢上光範復當供億人不知勞
嘗舉本鎮判官李檝為殿中侍御史檝後坐事除籍光
範左遷太子賓客仍知襄州五年兼橋道使朝廷遣使
督治道常六七軰一使所調發民皆數百人吏緣為姦
多私取民課所發不充數而道益不修光範計其工以
州卒代民官給器用役不淹久人以無擾詔書褒美開
寶四年復判吏部銓曹御史中丞劉温叟卒以光範判
御史臺事數月真拜中丞六年以疾解銓曹任卒年七
十三光範性至孝謙退和易雅有吏幹母病疽光範嘗
吮之景德中錄其孫易從同學䆒出身
劉載字德輿涿州范陽人唐盧龍節度濟之六世孫父
昭下蔡令載後唐清泰中舉進士晉初解褐校書郎遷
著作佐郎賜緋拜左拾遺集賢殿直學士漢初為殿中
侍御史丁内艱服闋復拜舊官判西京留臺改倉部員
外郎嘗著五論曰為君為相為將去讒納諫頗為文士
所稱周世宗初擢知制誥顯德三年拜右諫議大夫與
右拾遺鄭起尚書博士李寧同校道書遷給事中使許
州定田租俄賜金紫為魏王符彦卿加恩國信使宋初
浚五丈河自陳橋逹曹州之西境命護其役建隆四年
貝州節度使張光翰來朝遣載權知州事光翰歸鎮載
還知貢舉乾德初掌建安榷貨務六年就為江南國主
生辰使召還令知鎮州開寶四年坐與何繼筠不恊改
山南東道行軍司馬十年不召嘗受詔權點檢州事太
平興國初復入為給事中三年出知襄州六年代還告
老改工部侍郎致仕乃賜一子出身八年卒年七十一
載尤好學博通史傳善屬文嘗受詔撰明憲皇后諡冊
文又作弔戰國賦萬餘言行於世雅信釋典敦尚名節
子宗言至比部郎中宗望景德二年進士及第大中祥
符四年其孫介以載文集來獻以為試將作主簿
程羽字冲遠深州陸澤人少好學能屬文晉天福中擢
進士第授陽穀主簿歴虞鄉醴泉新都令皆有政績開
寶中選為兩使判官入對太祖詢以時事敷奏稱旨擢
著作郎出知興州踰年改知興元府(闕)八年詔
歸闕以本官領開封府判官羽性淳厚蒞事恪謹時太
宗尹京頗以長者待之及即位拜給事中知開封府未
幾出知成都府為政寬簡蜀人便之入朝拜禮部侍郎
上欲優以清職故事端明殿設學士二員居翰林學士
上專備顧問馮道趙鳳始居是職累朝因之及是即殿
名以羽為文明殿學士位在樞密副使下且即泰寧坊
營第以賜之太平興國五年典試貢士御試得人居多
六年以老疾求解職拜兵部侍郎未幾致仕仍給全奉
雍熙元年卒年七十二贈禮部尚書子帝振以蔭至尚
書虞部員外郎大中祥符元年卒其子適賜同學究出
身從孫琳别傳
論曰五季為國不四三傳輙易姓其臣子視事君猶傭
者焉主易則他役習以為常故唐方滅即北面于晉漢
甫稱禪已相率下拜于周矣君子傷之此雜臣傳所繇
立也李穀邊歸讜竇貞固李濤軰或在廟堂或侍帷幄
世主之所寵任社稷之所倚頼而更事異姓不能以名
節生死倫義廢矣且穀以籌策自名乃不能料藝祖有
容人之量及受李筠饋遺懼其見殺遂以憂死又何繆
邪嗚呼魏范粲齊顔見遠宜見褒於前史也
宋史卷二百六十二
