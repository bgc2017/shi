宋史卷八十五
元中書右丞相總裁托克托等修
地理志第三十八
地理一京城(京畿路京東路)京西路
唐室既衰五季迭興五十餘年更易八姓㝢縣分裂莫
之能一宋太祖受周禪初有州百一十一縣六百三十
八戶九十六萬七千三百五十三建隆四年取荆南得
州府三(江陵府歸峽)縣一十七戶一十四萬二千三百平湖
南得州一十五監一(潭衡邵郴道永全岳澧朗蔣辰錦溪敘桂陽監)縣六十六
戶九萬七千三百八十八乾德三年平蜀得州府四十
六益彭眉嘉卭蜀綿漢資簡(遂黎雅陵戎瀘維茂昌榮果閬渠合龍普利興文)劍蓬璧夔忠萬集開渝
(涪黔施逹洋興元府)縣一百九十八戶五十三萬四千三十九開
寳四年平廣南得州六十(廣韶潮循封端英連雄龔惠康忍春龍勤新高潘雷羅辨)
(桂賀昭梧蒙恭象富融宜柳嚴思唐邕澄貴蠻横賓欽潯容牢白廉黨繡鬱林藤竇義禺順瓊崖儋萬萬安振)
縣二百一十四戶一十七萬二百六十三八年平江南
得州一十九軍三(昇宣歙池洪潤常鄂筠饒信虔吉袁撫江汀建劍江陰雄遠建昌軍)縣
一百八戶六十五萬五千六十五計其末年凡有州二
百九十七縣一千八十六戶三百九萬五百四太宗太
平興國三年陳洪進獻地得州二(漳泉)縣十四戶十五萬
一千九百七十八錢俶入朝得州十三軍一(杭蘇越湖衢婺合明)
(溫秀睦福處衣錦)縣八十六戶五十五萬六百八十四年平太
原得州十軍一(并汾嵐憲祈代遼沁隆石寶興)縣四十戶三萬五千二
百二十五年李繼捧来朝得州四(夏銀綏宥雍熙元年復以四州授繼捧自)
(後不復預職方)縣八(雍熙中天下上閏年圖州府軍監幾於四百)至是天下既一疆
理幾復漢唐之舊其未入職方氏者唯燕雲十六州而
已至道三年分天下為十五路天聖析為十八元豐又
析為二十三曰京東東西曰京西南北曰河北東西曰
永興曰秦鳳曰河東曰淮南東西曰兩浙曰江南東西
曰荆湖南北曰成都曰梓利夔曰福建曰廣南東西東
南際海西盡巴𤏡北極三關東西六千四百八十五
里南北萬一千六百二十里崇寧四年復置京畿路大
觀元年别置黔南路三年并黔南入廣西以廣西黔南
為名四年仍舊為廣南西路當是時天下有戶二千八
十八萬二千二百五十八口四千六百七十三萬四千
七百八十四(天下主客戶自至道末四百一十三萬一千五百七十六天禧五年主戶六百三萬)
(九千三百三十一客戶不預焉至嘉祐八年主戶二千二百四十六萬二千五百三十一口二千六百四十二)
(萬一千六百五十一至治平三年天下主客戸一千四百一十八萬一千四百八十六口二千五十萬六千九)
(百八十熙寧十年戸一千四百二十四萬五千二百七十口三千八十萬七千二百十一元祐元年戶一千七)
(百九十五萬七千九十二口四千七萬二千六百六紹聖元年戶一千九百一十二萬九百二十一口四千二)
(百五十六萬六千一百四十三元符三年戶一千九百九十六萬八百一十二口四千四百九十一萬四千九)
(百九十一崇寧元年戶二千二十六萬四千三百七口四千五百三十二萬四千一百五十四各府州下戶口)
(與總數少異姑兩存之)視西漢盛時蓋有加焉隋唐疆理雖廣而
戶口皆有所不及迨宣和四年又置燕山府及雲中府
路天下分路二十六京府四府三十州二百五十四監
六十三縣一千二百三十四可謂極盛矣大抵宋有天
下三百餘年繇建隆初訖治平末一百四年州郡沿革
無大增損熙寧始務闢土而种諤先取綏州韓絳繼取
銀州王韶取熙河章惇取懿洽謝景溫取徽誠熊本取
南平郭逵取廣源最後李憲取蘭州沈括取葭蘆米脂
浮圖安疆等砦雖嘗以河東邊界七百里地與遼人當
時王安石議蓋曰吾將取之寧姑與之也迨元祐更張
葭蘆等四砦給賜夏人而分畫久不能定紹聖遂罷分
畫督諸路各乘勢攻討進築自三年秋八月訖元符二
年冬凡陜西河東建州一(安西)軍二(晉寧綏德)關三(龍平會寧金城)城
九(安西平夏威戎興平定邊威羌金湯白豹會川)砦二十八(平羌平戎殄羌暖泉米脂克戎安疆)
(横山綏遠寧羌靈平高平西平新泉盪羌通峽天都臨羌定戎龕谷太和通秦寧河彌川寧遠神泉烏龍)堡
十(開光通塞石門通會大和通泰寧河彌川寧川三交)又取青唐(鄯)邈川(湟)寧塞
(廓)龍支(宗哥)等城建中靖國悉還吐蕃故壤稍紓民力崇
寧亟變前議專以紹述為事蔡京始任童貫王厚更取
湟鄯廓三州二十餘壘陶節夫鍾傅邢恕胡宗回曾孝
序之徒又相與鑿空駕虚馳騖於元符封域之表訖於
重和既立靖夏(經原)制戎(鄜延)制羌(西寧)三城雖夏人浸衰而
民力亦弊西事甫定北釁旋起蓋自崇寧以來益梓夔
黔廣西荆湖南北迭相視效斥大土宇靡有寧歲凡所
建州軍關城砦堡紛然莫可勝紀厥後建燕山雲中兩
路粗閱三歲禍變旋作中原板蕩故府淪没職方所記
漫不可考高宗蒼黃渡江駐蹕吳會中原陜右盡入于
金東畫長淮西割商秦之半以散關為界其所存者兩
浙兩淮江東西湖南北西蜀福建廣東廣西十五路而
已有戶一千三百六十六萬九千六百八十四(此寧宗嘉定十)
(一年數)建國左江又百五十年迨德祐丙子遂併歸于我
皇元版圖而天下始復合為一焉今據元豐所定併京
畿為二十四路首之以京師重帝都也終之以燕雲以
其既得而旋失故附見于後而凡四京之城闕宫室及
南渡行在之所其可考者冠乎篇首為地理志云
東京汴之開封也梁為東都後唐罷晉復為東京宋因
周之舊為都建隆三年廣皇城東北隅命有司畫洛陽
宫殿按圖修之皇居始壯麗矣雍熙三年欲廣宫城詔
殿前指揮使劉延翰等經度之以居民多不欲徙遂罷
宫城周迴五里南三門中曰乾元(宋初依梁晉之舊名曰明德太平興國三)
(年改丹鳳大中祥符八年改正陽明道二年改宣德雍熙元年改今名)東曰左掖西曰右
掖東西面門曰東華西華(舊名寬仁神獸開寳三年改今名熙寧十年又改東華門)
(北曰謻門)北一門曰拱宸(舊名玄武大中祥符五年改今名熙寧十年改門内西横門曰臨華)
乾元門内正南門曰大慶東西横門曰左右升龍左右
北門内各二門曰左右長慶(熙寧間改左右長慶隔門曰左右嘉肅)左右
銀臺東華門内一門曰左承天祥符(乾德六年賜名大中祥符元年正月)
(天書降其上詔加祥符二字而增葺之)西華門内一門曰右承天左承天
門内道北門曰宣祐(舊名光天大中祥符八年改大寧明道元年改今名)正南門
内正殿曰大慶東西門曰左右太和(宋初曰日華月華大中祥符八年改)
(今名)正衙殿曰文德(宋初曰文明雍熙元年改今名熙寕間改南門曰端禮)兩掖門
曰東西上閤東西門曰左右嘉福(宋初曰左右勤政明道元年十月改今名)
大慶殿(舊名崇元乾德四年重修改曰乾元太平興國九年改朝元大中祥符八年改天安明道三年)
(改今名)北有紫宸殿(舊名崇德明道元年改)視朝之前殿也西有垂
拱殿(舊名長春明道元年改)常曰視朝之所也次西有皇儀殿(開寳)
(四年賜名滋福明道元年十月改)又次西有集英殿(舊名廣政開寳三年曰大明淳化間)
(曰含光大中祥符八年名會慶明道元年十月改今名)宴殿也殿後有需雲殿(舊名)
(玉華後改瓊華熙寧初改今名)東有昇平樓(舊名紫雲明道元年改)宫中觀宴之
所也宫後有崇政殿(舊名簡賢講武太平興國二年改今名熙寧間改北横門曰通極)
閱事之所也殿後有景福殿西有殿北向曰延和便坐
殿也(大中祥符七年建後苑東門洎北向便殿成賜名宣和門承明殿明道元年改端明二年改今名)
凡殿有門者皆隨殿名宫中又有延慶(舊名萬歲大中祥符七年改)
安福觀文(舊名集聖明道二年改肅儀慶歴八年改今名)清景慶雲玉京等殿
夀寧堂(舊名清淨明道元年改)延春閣(舊名萬春寳元元年改)福寧殿(舊名延慶明道元年)
(改)東西有門曰左右昭慶觀文殿西門曰延真其東真
君殿曰積慶前建感真閣又有龍圖閣下有資政崇和
宣德述古四殿天章閣下有羣玉蘂珠二殿後有寶文
閣(即夀昌閣慶歷元年改)閣東西有嘉德延康二殿前有景輝門
後苑東門曰寧陽(即宣和門明道元年改)苑内有崇聖殿太清樓
其西又有宜聖化成(即玉宸殿明道元年改)金華西涼清心等殿
翔鸞儀鳳二閣華景翠芳瑶津三亭延福宫有穆清殿
延慶殿北有柔儀殿(初有殿無名章獻太后名曰崇徽明道元年改寳慈景祐二年改今)
(名)崇徽殿北有欽明殿(舊名太和明道元年改觀文又改清居治平三年改今名)延
福宫北有廣聖宫(天聖三年建名長寧景祐二年改)内有太清玉清沖
和集福會祥五殿建流杯殿於後苑(明道元年八月修文德殿成是夜禁)
(中火延燔崇德長春滋福會慶延慶崇徽天和承明八殿命宰相呂夷簡為修葺大内使樞密副使楊崇勲副)
(之發京東西河北淮南江東西路工匠給役内出乘輿物左藏庫易緡錢二十萬助其費以故改諸殿名)又
有慈德殿(楊太后所居景祐元年賜名)觀稼殿(在後苑觀種稻景祐二年創建)延羲
閣(在崇政殿内)邇英閣(在崇政殿西南蓋侍臣講讀之所也與延羲閣景祐三年賜名)隆儒
殿(邇英閣後小殿皇祐三年始賜名)慈夀殿(皇太后所居治平元年賜名)慶夀宮保
慈宮(熙寧二年建)玉華殿(在後苑)基春殿(熙寧七年建在玉華殿後)睿思殿
(八年建)承極殿(元豐三年建)崇慶隆祐二宫(元祐元年建)睿成宫(神宗)
(所居東宮紹聖二年賜名)宣和殿(在睿思殿後紹聖二年四月殿成其東側别有小殿曰凝芳其西曰)
(瓊芳前曰重熙後曰環碧元符三年廢崇寧初復作大觀三年徽宗製記刻石實蔡京為之)聖瑞宮
(皇太妃所居因以名宮)顯謨閣(元符元年建藏神宗御集建中靖國元年改曰熙明尋復舊)玉
虚殿(元符初建)玉華閣(大觀初建在宣和殿後)親蠶宫(政和元年建)燕寧殿
(在延福北奉安仁宗慈聖光獻皇后御容)延福宮(政和三年春新作於大内北拱辰門外舊宮在後苑)
(之西南今其地乃百司供應之所凡内酒坊裁造院酒醋柴炭鞍轡等庫悉移他處又遷兩僧寺兩軍營而作)
(新宫焉始南向殿因宫名曰延福次曰蘂珠有亭曰碧琅玕其東門曰晨暉其西門曰麗澤宫左復列三位其)
(殿則有穆清成平會寧睿謨凝和崑玉羣玉其東閣則有蕙馥報瓊蟠桃春錦疊瓊芬芳麗玉寒香拂雲偃蓋)
(翠葆鉛英雲錦蘭熏摘金其西閣有繁英雪香披芳鉛華瓊華文綺絳萼穠華綠綺瑶碧清陰秋香叢玉扶玉)
(絳雲會寧之北疊石為山山上有殿曰翠微旁為二亭曰雲巋曰層巘凝和之次閣曰明春其高踰三百一十)
(尺閣之側為殿二曰玉英曰玉澗其背附城築土植杏名曰杏岡覆茅為亭修竹萬竿引流其下宫之右為佐)
(二閣曰宴春廣十有二丈舞臺四列山亭三峙鑿圓池為海跨海為二亭架石梁以升山亭曰飛華横度之四)
(百丈有竒縱數之二百六十有七尺又疏泉為湖湖中作隄以接亭隄中作梁以通湖梁之上又為茅亭鶴莊)
(鹿砦孔翠諸柵蹄尾動數千嘉花名木類聚區别幽勝宛若生成西抵麗澤不類塵境初蔡京命童貫楊戬賈)
(詳藍從熙何訢等分任宮役五人者因各為制度不務沿襲故號延福五位東西配大内南北稍劣其東直景)
(龍門西抵天波門宫東西二横門皆視禁門法所謂晨暉麗澤者也而晨暉門出入最多其後又跨舊城修築)
(號延福第六位跨城之外浚濠深者水三尺東景龍門橋西天波門橋二橋之下疊石為固引舟相通而橋上)
(人物外自通行不覺也名曰景龍江其後又闢之東過景龍門至封丘門景龍江北有龍德宮初元符三年)
(以懿親宅潛邸為之及作景龍江江夾岸皆竒花珍木殿宇比比對峙中塗曰壺春堂絶岸至龍德宫其地歲)
(時次第展拓後盡都城一隅焉名曰擷芳園山水美秀林麓暢茂樓觀參差猶艮嶽延福也宫在舊城因附見)
(此)保和殿(政和三年四月作九月殿成總為屋七十五間)玉清神霄宮(政和三年建舊)
(名玉清和陽在福寧殿東七年改今名)上清寶籙宮(政和五年作在景龍門東對景輝門既又)
(作仁濟輔正二亭於宮前命道士施民符藥徽宗時登皇城下視之又開景龍門城上作複道通寳籙宫以便)
(齋醮之路徽宗數從複道上往来是年十二月始張燈於景龍門上下名曰預賞其明年乃有期門之事)萬
歲山艮嶽(政和七年始於上清寳籙宮之東作萬歲山山周十餘里其最高一峯九十步上有介亭)
(分東西二嶺直接南山山之東有萼綠華堂有書館八仙館紫石巖棲真嶝覧秀軒龍吟堂山之南則夀山兩)
(峯並峙有鴈池噰噰亭北直綘霄樓山之西有藥寮有西莊有巢雲亭有白龍沜濯龍峽蟠秀練光跨雲亭羅)
(漢巖又西有萬松嶺嶺畔有倚翠樓上下設兩閣閣下有平地鑿大方沼沼中作兩洲東為蘆渚亭曰浮陽西)
(為梅渚亭曰雪浪西流為鳳池東出為鴈池中分二館東曰流碧西曰環山有閣曰巢鳳堂曰三秀東池後有)
(揮雪亭復由嶝道上至介亭亭左復有亭曰極目曰蕭森右復有亭曰麗雲半山北俯景龍江引江之上流注)
(山澗西行為漱瓊軒又行石間為煉丹凝真觀圜山亭下視江際見高陽酒肆及清澌閣北岸有勝筠庵躡雲)
(臺蕭間館飛岑亭支流别為山莊為回溪又於南山之外為小山橫亘二里曰芙蓉城窮極巧妙而景龍江外)
(則諸館舍尤精其北又因瑶華宫火取其地作大池名曰曲江池中有堂曰蓬壺東盡封丘門而止其西則自)
(天波門橋引水直西殆半里江乃折南又折北折南者過閶闔門為複道通茂德帝姬宅折北者四五里屬之)
(龍德宫宣和四年徽宗自為艮嶽記以為山在國之艮故名艮嶽蔡絛謂初名鳳凰山後神降其詩有艮嶽排)
(空霄因改名艮嶽宣和六年詔以金芝産于艮嶽之萬壽峯又改名壽嶽蔡絛謂南山成又改名壽嶽嶽之正)
(門名曰陽華故亦號陽華宫自政和訖靖康積累十餘年四方花竹竒石悉聚于斯樓臺亭館雖略如前所記)
(而月增日益殆不可以數計宣和五年朱勔於太湖取石高廣數丈載以大舟挽以千夫鑿河斷橋毁堰拆牐)
(數月乃至賜號昭功敷慶神運石是年初得燕地故也勔緣此授節度使大抵羣閹興築不肯巳徽宗晚歲患)
(苑囿之衆國力不能支數有厭惡語由是得稍止及金人再至圍城日久欽宗命取山禽水鳥十餘萬盡投之)
(汴河聽其所之折屋為薪鑿石為砲伐竹為笓籬又取大鹿數百千頭殺之以㗖衛士云)舊城周廻
二十里一百五十五步東二門北曰望春(初名和政)南曰麗
景南面三門中曰朱雀東曰保康(大中祥符五年創建)西曰崇明
西二門南曰宜秋北曰閶闔北三門中曰景龍東曰安
遠西曰天波(以上宋初仍梁晉舊名至太平興國四年改今名)新城周廻五十
里百六十五步(大中祥符九年增築元豐元年重修政和六年詔有司度國之南展築京城移)
(置官司軍營舊城周四十八里二百三十三步周顯德三年築)南三門中曰南薰東曰
宣化西曰安上東二門南曰朝陽北曰含輝(太平興國四年改寅)
(賓後復)西二門南曰順天北曰金輝北四門中曰通天(天聖)
(初改寧德後復)東曰長景次東曰永泰西曰安肅(初號衛州門以上皆因周)
(舊名至太平興國四年改今名)汴河上水門南曰大通(太平興國四年賜名天聖初改)
(順濟後復今名)北曰宣澤(舊南北水門皆曰大通熙寧十年改)汴河下南曰上善
北曰通津(天聖初改廣津熙寧十年復)惠民河上曰普濟下曰廣利
廣濟河上曰咸豐下曰善利(舊名咸通)上南門曰永順(熙寧十年)
(賜名)其後又於金輝門南置開遠門(舊名通遠以上皆太平興國四年賜名天)
(聖初改今名)
西京唐顯慶間為東都開元改河南府宋為西京山陵
在焉宮城周廻九里三百步城南三門中曰五鳳樓東
曰興教西曰光政(因隋唐舊名)東一門曰蒼龍西一門曰金
虎北一門曰拱宸(舊名元武大中祥符五年改)五鳳樓内東西門曰
左右永泰門外道北有鸞和門(太平興國三年以車輅院門改)右永泰
門西有永福門興教光政門内各三門曰左右安禮左
右興善左右銀臺蒼龍金虎門内第二隔門曰膺福千
秋膺福門内道北門曰建禮正殿曰太極(舊名明堂太平興國三年)
(改)殿前有日月樓日華月華門又有三門曰太極殿門
後有殿曰天興次北殿曰武德西有門三重曰應天乾
元敷教内有文明殿旁有東上閤門西上閤門前有左
右延福門後又有殿曰垂拱殿北有通天門柱廊北有
明福門門内有天福殿殿北有寢殿曰太清第二殿曰
思政第三殿曰延春東又有廣夀殿視朝之所也北第
二殿曰明德第三殿曰天和第四殿曰崇徽天福殿西
有金鸞殿對殿南廊有彰善門殿北第二殿曰夀昌第
三殿曰玉華第四殿曰長夀第五殿曰甘露第六殿曰
乾陽第七殿曰善興西有射宫殿千秋門内有含光殿
拱宸門内西偏有保寧門門内有講武殿北又有殿相
對内園有長春殿淑景亭十字亭九江池砌臺娑羅亭
宫城東西有夾城各三里餘東二門南曰賓暉北曰啟
明西二門南曰金曜北曰乾通宮室合九千九百九十
餘區(夾城内及内城北皆左右禁軍所處)皇城周廻十八里二百五十八
步南面三門中曰端門東西曰左右掖門東一門曰宣
仁西三門南曰麗景與金曜相直中曰開化與乾通相
直北曰應福内皆諸司處之京城周五十二里九十六
步(隋大業元年築唐長夀二年增築)南三門中曰定鼎東曰長夏西曰
厚載東三門中曰羅門南曰建春北曰上東西一門曰
關門北二門東曰安善西曰徽安(政和元年十一月重修大内至六年九月)
(畢工朱勝非言政和間議朝謁諸陵敕有司預為西幸之備以蔡攸妻兄朱昇為京西都漕修治西京大内合)
(屋數千間盡以真漆為飾工役甚大為費不貲而漆飾之法湏骨灰為地科買督廹灰價日增一斤至數千於)
(是四郊塚墓悉被發掘取人骨為灰矣)
南京大中祥符七年建應天府為南京宫城周二里三
百一十六步門曰重熙頒慶殿曰歸德(元豐六年賜度僧牒修外城門)
(及西橋等)京城周廻一十五里四十步東二門南曰延和北
曰昭仁西三門南曰順城北曰廻鑾南一門曰崇禮北
一門曰静安中有隔城又有門二東曰承慶西曰祥輝
其東又有關城南北各一門
北京慶曆二年建大名府為北京宮城周三里一百九
十八步即真宗駐蹕行宮城南三門中曰順豫東曰省
風西曰展義東一門曰東安西一門曰西安順豫門内
東西各一門曰左右保成次北班瑞殿殿前東西門二
東曰凝祥西曰麗澤殿東南時廵殿門次北時廵殿次
靖方殿次慶寧殿時廵殿前東西門二東曰景清西曰
景和京城周四十八里二百六步門一十七(熙寧九年改正南南)
(河門曰景風南磚曰亨嘉鼔角曰阜昌正北北河門曰安平北磚曰輝德正東冠氏門曰華景冠氏第二重曰)
(春祺子城東曰泰通正西魏縣門曰寳城魏縣第二重曰利和子城西曰宣澤東南朝城門曰安流朝城第二)
(重曰巽齊西南觀音門曰安正觀音第二重曰静方上水關曰善利下水關曰永濟内城創置北門曰靖武)
(元豐七年廢善利永濟關)
行在所建炎三年閏八月高宗自建康如臨安以州治
為行宫宫室制度皆從簡省不尚華飾垂拱大慶文德
紫宸祥曦集英六殿隨事易名實一殿重華慈福夀慈
夀康四宮重夀寧福二殿隨時異額實德夀一宮延和
崇政復古選德四殿本射殿也慈寧殿(紹興九年以太后有歸期建)
欽先孝思殿(十五年建在崇政殿東)翠寒堂(孝宗作)損齋(紹興末建貯經史書)
(為燕坐之所)東宮(在麗正門内孝宗莊文景獻光宗皆常居之)講筵所資善堂(在行)
(宮門内因書院而作)天章龍圖寳文顯猷徽猷敷文煥章華文寶
謨九閣實天章一閣
京畿路皇祐五年以京東之曹州京西之陳許鄭滑州
為輔郡隷畿内并開封府合四十二縣置京畿路轉運
使及提點刑獄總之至和二年罷京畿路轉運使提點
刑獄其曹陳許鄭滑各隷本路為輔郡如故崇寧四年
京畿路復置轉運使及提點刑獄先是改開封府界為
京畿路是年又於京畿四面置四輔郡潁昌府為南輔
鄭州為西輔澶州為北輔建拱州於開封襄邑縣為東
輔並屬京畿大觀四年罷四輔許鄭澶州還隷京西及
河北路廢拱州復以襄邑縣隷開封府政和四年襄邑
縣復為拱州後與潁昌府鄭州開德府復為東南西北
輔宣和二年罷四輔潁昌府鄭州開德府各還舊隷拱
州隷京東西路舊開封府界依舊為京畿
開封府崇寧戶二十六萬一千一百一十七口四十四
萬二千九百四十貢方紋綾方紋紗藨蓆麻黃酸棗仁
縣十六開封(赤)祥符(赤東魏浚儀縣大中祥符三年改)尉氏(畿)陳留(畿)
雍丘(畿)封丘(畿)中牟(畿宣和三年改紂王城為青陽城)陽武(畿)延津(畿舊)
(酸棗縣政和七年改)長垣(隋匡城縣建隆元年改為鶴丘後又改)東明(畿本東昏鎮乾德元年置)
扶溝(畿)&KR0739;陵(畿)考城(畿崇寧四年與太康同隷拱州大觀四年廢拱州二縣復來隷)太
康(畿宣和二年復隷拱州六年仍隷京畿)咸平(畿舊通許鎮隷陳留咸平五年置縣)
京東路至道三年以應天兗徐曹青鄆密齊濟沂登莱
單濮濰淄淮陽軍廣濟軍清平軍宣化軍莱蕪監利國
監為京東路熙寧七年分為東西兩路以青淄濰莱登
密沂徐州淮陽軍為東路鄆兗齊濮曹濟單州南京為
西路元豐元年割京西路齊州屬東路割東路徐州屬
西路元祐元年諸提點刑獄不分路京東東路京東西
路並為京東路京西南路京西北路並為京西路秦鳳
等路永興軍等路並為陜府西路河北西路河北東路
並為河北路淮南西路淮南東路並為淮南路其後仍
分為兩路
東路府一濟南州七青密沂登莱濰淄軍一淮陽縣三
十八
靑州望北海郡鎮海軍節度建隆三年以北海縣置軍
淳化五年改軍名慶歷三年初置京東東路安撫使崇
寧戸九萬五千一百五十八口一十六萬二千八百三
十七貢仙紋綾梨棗縣六益都(望)夀光(望)臨朐(緊)博興
(上)千乘(上)臨淄(上)
密州上本防禦州建隆元年復為防禦開寳五年升為
安化軍後降防禦六年復為節度崇寧戶一十四萬四
千五百六十七口三十二萬七千三百四十貢絹牛黃
縣五諸城(望)安丘(望唐輔郡梁改安丘晉膠西縣開寳四年復今名)莒(望)高密
(上)膠西(元祐三年以板橋鎮為膠西縣兼臨海軍使)
濟南府上濟南郡興德軍節度本濟州先屬京東路咸
平四年廢臨濟縣元豐元年割屬京東東路政和六年
升為府崇寧戶一十三萬三千三百二十一口二十一
萬四千六十七貢綿絹陽起石防風縣五歴城(緊)禹城
(緊)章丘(中景德三年以章丘縣置清平軍熙寧二年廢軍即縣治置軍使)長清(中至道二年徙)
(城於刺榆)臨邑(中建隆元年河決公乘渡口壊城三年移治孫耿鎮政和元年升為望)
沂州上琅琊郡防禦崇寧戶八萬二千八百九十三口
一十六萬五千二百三十貢仙靈脾紫石英茯苓鍾乳
石縣五臨沂(望)承(望)沂水(望)費(望)新泰(中)
登州上東牟郡防禦崇寧戶八萬一千二百七十三口
一十七萬三千四百八十四貢金牛黃石器縣四蓬莱
(望)文登(中)黃(望)牟平(緊有乳山閻家口二砦)
莱州中東莱郡防禦崇寧戶九萬七千四百二十七口
一十九萬八千九百八貢牛黃海藻牡礪石器縣四掖
(望)莱陽(望)膠水(望)即墨(中)
濰州上團練建隆三年以青州北海縣建為北海軍置
昌邑縣隷之乾德二年升為州又增昌樂縣崇寧戶四
萬四千六百七十七口一十萬九千五百四十九貢綜
絲素絁縣三北海(望)昌邑(望本隋都昌縣後廢建隆三年復置)昌樂(緊本唐營)
(丘縣後廢乾德中復置安仁縣俄又改)
淄州上淄川郡軍事崇寧戶六萬一千一百五十二口
九萬六千一百一十貢綾防風長理石縣四淄川(望)長
山(中)鄒平(中下景德元年移治濟陽廢縣)高苑(下景德三年以縣置宣化軍熙寧三年廢軍為)
(縣隷州即縣治置軍使)
淮陽軍同下州太平興國七年以徐州下邳縣建為軍
并以宿遷来屬崇寧戶七萬六千八百八十七口一十
五萬四千一百三十貢絹縣二下邳(望)宿遷(中)
西路府四應天襲慶興仁東平州五徐濟單濮拱軍一
廣濟縣四十三
應天府河南郡歸德軍節度本唐宋州至道中為京東
路景德三年升為應天府大中祥符七年建為南京熙
寧五年分屬西路崇寧戸七萬九千七百四十一口一
十五萬七千四百四貢絹縣六寧陵(畿與楚丘同隸拱州大觀四年復来)
(隷政和四年又撥隸拱州宣和六年復来隸)宋城(赤)穀熟(畿)下邑(畿)楚丘(畿)
虞城(畿)
襲慶府魯郡泰寧軍節度本兗州大中祥符元年升為
大都督政和八年升為府崇寧戶七萬一千七百七十
七口三十一萬七千七百三十四貢大花綾墨雲母紫
石英防風茯苓縣七瑕(上大觀四年以瑕丘縣為瑕縣)奉符(上本漢乾封縣開寳)
(五年移治岱岳鎮大中祥符元年改)泗水(上)龔(上大觀四年以龔丘縣為龔縣)仙源(中魏曲阜)
(縣大中祥符五年改)莱蕪(中)鄒(下熙寧五年省為鎮入仙源元豐七年復)監一莱蕪(主鐵)
(冶)
徐州大都督彭城郡武寧軍節度本屬京東路元豐元
年割屬京東西路崇寧戶六萬四千四百三十口一十
五萬二千二百三十七貢雙絲綾紬絹縣五彭城(望)沛
(望)蕭(望)滕(緊)豐(緊)監二寳豐(元豐六年置鑄銅錢八年廢)利國(主鐵冶)
興仁府輔濟陰郡彰信軍節度本曹州建中靖國元年
改賜軍額曰興仁崇寧元年升曹州為興仁府復還舊
節大觀二年以拱州為東輔升督府政和元年罷督府
復為輔郡崇寧戶三萬五千九百八十口六萬八千九
百三十一貢絹葶藶子縣四濟陰(望)宛亭(望元祐元年改冤句縣為)
(宛亭)乘氏(緊)南華(上)
東平府東平郡天平軍節度本鄆州慶歷三年初置京
東西路安撫使大觀九年升大都督府政和四年移安
撫使於應天府宣和九年改為東平府崇寧戶一十三
萬三百五口三十九萬六千六十三貢絹阿膠縣六湏
城(望)陽穀(望景德三年徙孟店)中都(緊)夀張(上)東阿(緊)平隂(上)監
一東平(宣和二年復置政和三年罷)
濟州上濟陽郡防禦戶五萬七百一十八口一十五萬
九千一百三十七貢阿膠縣四鉅野(望)任城(望)金鄉(望)
鄆城(望)
單州上碭郡建隆元年升為團練崇寧戶六萬一千四
百九口一十一萬六千九百六十九貢蛇床防風縣四
單父(望)碭山(望)成武(緊)魚臺(上)
濮州上濮陽郡團練崇寧戶三萬一千七百四十七口
五萬二千六百八十一貢絹縣四鄄城(望)雷澤(緊)臨濮
(上)范(上)
拱州保慶軍節度本開封府襄邑縣崇寧四年建為州
賜軍額為東輔以開封之考城太康南京之寧陵楚丘
柘城來隸大觀四年廢拱州復為襄邑縣還隸開封政
和四年復為州又復為輔郡宣和二年罷輔郡仍隸京
東西路以襄邑太康寧陵為屬縣餘歸舊隸六年又以
寧陵歸南京太康歸開封復割柘城來隸縣三襄邑
柘城(畿)
廣濟軍乾德元年置發運務開寳九年改轉運司太平
興國二年建為軍四年割曹澶濮濟四州地復置縣以
隸焉熙寧四年廢軍以定陶縣隸曹州元祐元年復為
軍縣一定陶(上)
開封府京東路分為東西兩路得兖豫青徐之域當虚
危房心奎婁之分西抵太梁南極淮泗東北至于海有
鹽鐵絲石之饒其俗重禮義勤耕絍浚郊處四逹之會
故建為都政教所出五方雜居睢陽當漕舟之路定陶
乃東運之衝其後河截清水頗涉艱阻兖濟山澤險迥
盗或隱聚營丘東道之雄號稱富衍物産尤盛登萊高
密負海之北楚商兼湊民性愎戾而好訟鬭大率東人
皆朴魯純直甚者失之滯固然專經之士為多下邳俗
尚頗類淮楚焉
京西路舊分南北兩路後併為一路熙寧五年復分南
北兩路
南路府一襄陽州七鄧隨金房均郢唐軍一光化縣三
十一
襄陽府望襄陽郡山南東道節度本襄州宣和元年升
為府崇寧戶八萬七千三百七口一十九萬二千六百
五貢麝香白穀漆器縣六襄陽(緊)鄧城(望)穀城(緊)宜城
(中下)中盧(中下隋義清縣太平興國元年改紹興五年省入南漳)南漳(中下)
鄧州望南陽郡武勝軍節度舊為上郡政和二年升為
望郡建隆初廢臨瀨縣崇寧戶一十一萬四千一百一
十七口二十九萬七千五百五十貢白菊花縣五穰(上)
南陽(中下慶歷四年廢方城縣為鎮入焉元豐元年改為縣隸唐州)内鄉(中下)順陽(中下太平)
(興國六年升順陽鎮為縣)
隨州上漢東郡崇信軍節度乾德五年升為崇義軍節
度太平興國元年改今名崇寧戶三萬八百四口六萬
七千二十一貢絹綾葛覆盆子縣三隨(上熙寧元年廢光化縣為鎮入)
(焉)唐城(中下)棗陽(中下)
金州上安康郡乾德五年改昭化軍節度崇寧戶三萬
九千六百三十六口六萬五千六百七十四貢麩金麝
香枳殼實杜仲白膠香黃檗縣五西城(下)洵陽(中乾德四年廢)
(渚陽縣入焉)漢陰(中)石泉(下)平利(下熙寧六年省為鎮入西城元祐復)
房州下房陵郡保康軍節度開寳中廢上庸永清二縣
雍熙三年并為軍崇寧戶三萬三千一百五十一口四
萬七千九百四十一貢麝香紵布鍾乳石笋縣二房陵
(上)竹山(下)
均州上武當郡武當軍節度本防禦乾德六年移入上
州防禦宣和元年賜軍額崇寧戶三萬一百七口四萬
四千七百九十六貢麝香縣二武當(上)鄖鄉(上)
郢州上富水郡防禦崇寧戶四萬七千二百八十一口
七萬八千七百二十七貢白紵縣二長夀(上)京山(下)
唐州上淮安郡建隆元年升為團練開寳五年廢平氏
縣崇寧戶八萬九千九百五十五口二十萬二千一百
七十二貢絹縣五泌陽(中下)湖陽(中下有銀場)比陽(中下)桐栢(下開)
(寳六年移治淮瀆故廟)方城(下後魏縣慶歷四年廢為鎮入鄧州南陽縣元豐元年復為縣隸州)
光化軍同下州乾德二年以襄州陰城鎮建為軍析榖
城縣三鄉置乾德縣隸焉熙寧五年廢軍改乾德為光
化縣隸襄州元祐初復為軍縣一乾德(望)
北路府四河南潁昌淮寧順昌州五鄭滑孟蔡汝軍一
信陽縣六十三
河南府洛陽郡因梁晉之舊為西京熙寧五年分隸京
西北路崇寧尸一十二萬七千七百六十七口二十三
萬三千二百八十貢蜜蠟磁器縣十六河南(赤)洛陽(赤熙)
(寧五年省入河南元祐二年復)永安(赤本陵寢景德四年升鎮為縣)偃師(畿慶歷二年廢四年復熙)
(寧五年省入緱氏八年復置省緱氏縣為鎮隸焉)潁陽(畿慶歷二年廢為鎮四年復熙寧二年省入登)
(封元祐二年復置)鞏(畿)密(畿崇寧四年割隸鄭州宣和二年還隸府)新安(畿)福昌(畿熙)
(寧五年省入夀安元祐元年復為縣)伊闕(畿熙寕二年割欒川治鎮入虢州盧氏縣五年廢伊闕縣為鎮)
(入河南六年改隸伊陽)澠池(畿景祐四年改鐵門鎮曰延禧)永寧(畿)長水(畿)夀安
(畿慶歷三年廢為鎮四年復)河清(畿開寳元年移治白波鎮熙寧八年閏四月置鐵監)登封(畿)
監一阜財(熙寧七年置鑄銅錢)
潁昌府次府許昌郡忠武軍節度本許州元豐三年升
為府崇寧四年為南輔隸京畿大觀四年罷輔郡政和
四年復為輔郡隷京畿宣和三年復罷輔郡依舊隸京
西北路崇寧戶六萬六千四十一口一十六萬一百九
十三貢絹藨席縣七長社(次赤熙寧四年省許田縣為鎮入焉)郾城(次畿)陽
翟(次畿)長葛(次畿)臨潁(次畿)舞陽(次畿)郟(中元隸汝州崇寧四年來隸)
鄭州輔滎陽郡奉寧軍節度熙寧五年廢州以管城新
鄭隸開封府省滎陽滎澤縣為鎮入管城原武縣為鎮
入陽武元豐八年復州元祐元年還舊節復以滎陽滎
澤原武為縣與滑州並隸京西路崇寧四年建為西輔
大觀四年罷輔郡政和四年又復宣和二年又罷崇寧
戶三萬九百七十六口四萬一千八百四十八貢絹黃
麻縣五管城(望)滎澤(中)原武(上)新鄭(上)滎陽(望)
滑州輔靈河郡太平興國初改武成軍節度熙寧五年
廢州縣並隸開封府元豐四年復舊縣復來隸元祐元
年還舊節度崇寧戶二萬六千五百二十二口八萬一
千九百八十八貢絹縣三白馬(中熙寧三年廢靈河縣隸焉)韋城(望)
昨城(緊)
孟州望河陽三城節度政和二年改濟源郡崇寧戶三
萬三千四百八十一口七萬一百六十九貢梁米縣六
河陽(望)濟源(望)溫(望)汜水(上熙寧五年省入河隂元豐二年復置大中祥符四年改)
(武牢關曰行慶)河隂(中)王屋(中熙寧五年自河南來隸)
蔡州緊汝南郡淮康軍節度崇寧戶九萬八千五百二
口十八萬五千一十三貢綾縣十汝陽(上)上蔡(上)新蔡
(中)褒信(中)遂平(中)新息(中)確山(中隋朗山縣大中祥符五年改)真陽(中)
西平(中)平輿
淮寧府輔淮陽郡鎮安軍節度本陳州政和三年改輔
為上宣和元年升為府崇寧戶三萬二千九十四口一
十五萬九千六百一十七貢紬絹縣五宛丘(緊)項城(上)
商水(中)西華(中)南頓(中熙寧六年省為鎮入商水項城二縣元祐元年復)
順昌府上汝陰郡舊防禦後為團練開寳六年復為防
禦元豐二年升順昌軍節度舊隸州政和六年改為府
崇寧戶七萬八千一百七十四口一十六萬六百二十
八貢紬絁綿縣四汝隂(望開寳六年移治於州城東南十里)泰和(望)潁上
(緊)沈丘(緊)
汝州輔臨汝郡陸海軍節度本防禦州政和四年賜軍
額崇寧戶四萬一千五百八十七口一十四萬一千四
百九十五貢絁絹縣五梁(中)襄城(緊)葉(上)魯山(中)寳豐
(中舊名龍興熙寧五年省為鎮入魯山元祐元年復宣和二年改為寳豐縣)
信陽軍同下州開寳九年降為義陽軍廢鍾山縣太平
興國元年改為信陽軍崇寧戶九千九百五十四口二
萬五十貢紵布縣二信陽(中下)羅山(中下開寳九年廢雍熙二年復置)
京西南北路本京西路蓋禹貢冀豫荆兗梁五州之域
而豫州之壤為多當井柳星張角亢氐之分東暨汝潁
西被陜服南略鄢郢北抵河津絲枲漆纊之所出而洛
邑為天地之中民性安舒而多衣冠舊族然土地褊薄
迫於營養盟津滎陽滑臺宛丘汝隂潁川臨汝在二京
之交其俗頗同唐鄧汝蔡率多曠田蓋自唐季之亂土
著者寡太宗遷晉雲朔之民於京洛鄭汝之地墾田頗
廣民多致富亦由儉嗇而然乎襄陽為汴南巨鎮淮安
隨棗陽西城武當上庸東梁信陽其習俗近荆楚
宋史卷八十五
宋史卷八十五考證
地理志一平蜀得戶五十三萬四千三十九一本三
十九作二十九按下總數止三百九萬此不應有五
十三萬也
計其末年凡有州二百九十七縣一千八十六戶三百
九萬五百四(臣龍官)按州縣數不合州止二百五
十七縣當一千二百四十一又統計所得戶止二百
五十六萬六千四百八不得有三百九萬五百四也
通考作二百五十六萬六千三百九十八
東京上清寶籙宫注景輝門當作晨暉門
西京麗景與金曜相直按上文當作金暉
京畿路開封府崇寧戶二十六萬一千一百一十七口
四十四萬二千九百四十(臣龍官)按以下各路所
領州縣戶口與通考多不同戸口之舛訛為尤甚各
史皆然不止宋史也
京東東路濟南府本濟州按一統志當是齊州蓋濟
州屬西路也
京東西路拱州通考無此州
京西南路鄧州縣五按本文止有四地名可數當有
錯落
隨州隨縣注熙寧元年廢光化為鎮(臣龍官)按光化
軍沿革熙寧五年廢軍改乾德為光化縣入襄州則
隨州注誤
京西北路鄭州按鄭州及滑州所領之縣通考俱入
開封
滑州昨城應是胙城
宋史卷八十五考證
