宋史卷二百五十四
元中書右丞相總裁托克托等修
列傳第十三
侯益(子仁矩仁寳孫延廣)張從恩扈彦珂
薛懷讓趙贊李繼勲
藥元福趙晁(子延溥)
侯益汾州平遙人祖父以農為業唐光化中李克用據
太原益以拳勇隸麾下從莊宗攻大名先登擒軍校擢
為馬前直副兵馬使征劉守光先登遷軍使破洺州為
機石傷足莊宗親以藥傅其瘡及愈改護衛指揮使梁
小將李立李建以驍勇聞軍中憚之會莊宗與梁人戰
河上益挺身出鬭擒其二將遷馬前直指揮使莊宗入
汴為本直副都校從明宗討趙在禮於鄴會諸軍推戴
明宗益脫身歸洛莊宗撫其背出涕明宗立益面縛請
罪明宗曰爾盡忠節又何罪也改本直左廂都校天成
初朱守殷據夷門叛益率所部斬關先入轉左右馬前
從馬直都校領潘州刺史王都據定州叛益從王晏球
攻討會契丹來援益逆擊之破其衆唐河北克其城授
寧州刺史入為羽林軍五十指揮都校領費州刺史時
夏帥李仁福卒子彝超擅命自立以邀節鉞命益帥師
討之明宗不豫遽追還應順初潞王舉兵鳳翔以益為
西面行營都虞候益知軍情必變稱疾不奉詔執政怒
出為商州刺史蜀軍寇金州益率鎮兵襲擊大破之詔
賜襲衣名馬加西面行營都廵檢使晉初召為奉國都
校領光州防禦使范延光反大名張從賓據河陽為聲
援晉祖召益謂曰宗社危若綴旒卿能為朕死耶益曰
願假銳卒五千人破賊必矣以益為西面行營副都部
署率禁兵數千人次虎牢從賓軍萬餘人夾汜水而陣
益親鼓士乘之大敗其衆擊殺殆盡汜水為之不流從
賓乘馬入水溺死築京觀刻石紀功晉祖大喜拜河陽
三城節度充鄴都行營都虞候會延光以城降移鎮潞
州天福四年晉祖追念虎牢之功遷武寧軍節度同平
章事遣中使謂益曰朕思卿前年七月九日大立戰功
故復以此月此日徙卿鎮彭門領相印仍賜門戟改鄉
里為將相鄉勲賢里九月徐州大火益出金粟賑之明
年徙鎮秦州充西面都部署階州義軍校王君懷苦其
刺史暴虐率衆數千投蜀請為先鋒下秦成諸州益聞
之懼請援於朝又潛遣書於蜀將以逹誠意少帝聞之
疑為邊患議徙於内地會蒲帥安審琦移鎮許下以益
為河中尹護國軍節度契丹入汴益率僚屬歸京師詣
契丹主自陳不預北伐之謀契丹授以鳳翔節度漢祖
即位加兼侍中益自以嘗受契丹命聞漢兵入洛憂之
浚城隍為備孟昶遣益所親掌樞密王回齎書招益復
遣綿州刺史吳崇惲厚遺之崇惲本秦州押衙益故吏
也及何重建為帥遣崇惲奉表以階秦歸蜀授刺史故
昶遣之益遂與其子歸蜀昶令重建率川兵數萬出大
散關以應之漢祖知其事遣客省使王景崇率禁軍數
千倍道趨岐下召益入朝時漢祖巳不豫召至臥内謂
之曰侯益貎順朝廷心懷擕貳爾往至彼如益求即置
勿問苟遲疑不決即以便宜從事景崇至京兆合岐雍
邠涇之師以破蜀軍益懼即謀入朝會聞漢祖崩景崇
欲誅益慮隱帝不知先朝密旨從事程渥景崇里人也
益因遣之說景崇曰君致位通顯亦可少知止足何必
懷禍人之心為巳甚之事乎況侯君親戚爪牙甚衆事
若妄發禍亦旋踵至矣景崇怒曰子去勿為游說吾將
族爾益知不用渥言即率數十騎奔入朝隱帝遣侍臣
問益結連蜀軍之由益對曰臣欲誘之出關掩殺之耳
隱帝笑之益厚賂史弘肇輩言景崇之横怒諸權貴深
庇護之乃授以開封尹兼中書令俄封魯國公景崇聞
之遂據城叛益親屬在城中餘七十口悉為景崇所害
及周祖起兵隱帝議出師禦之益獻計曰王者無敵於
天下兵不宜輕出況大名戍卒家屬盡在京城不如閉
關以挫其銳遣其母妻發降以招之可不戰而定慕容
彦超以為益衰老作懦夫計沮之隱帝遣益與彦超及
張彦超閻進卿吳虔裕守澶州至赤岡周師奄至戰留
子陂漢軍不利益臨陣見士卒無鬭志又占候不祥乃
與焦繼勲等夜謁周祖周祖慰勞遣還廣順初封楚國
公改太子太師俄又改封齊國公顯德元年冬告老以
本官致仕歸洛遣使賜茶藥錢帛就撫問之太祖即位
遣賜器幣歲一來朝太祖以耆舊厚待之乾德初郊祀
詔綴中書門下班禮與丞相等三年卒年八十贈中書
令五子仁愿仁矩仁寳仁遇仁興仁愿至左金吾衛大
將軍蓬州刺史仁遇西京内園使仁興右屯衛將軍仁
愿子延濟西京作坊使康州刺史
仁矩從益為商州牙校益之討張從賓也仁矩首犯賊
鋒以功領蓬州刺史充河南牙職從益歴潞徐秦三鎮
開運初入為氊毯使出為天平行軍司馬漢初授隰州
刺史至郡決滯訟一日釋繫囚百餘獄為之空民情悅
服仕周歴左羽林將軍出為泗州刺史改通州兼屯田
鹽鐵監使宋初歴祁雄二州刺史治軍有方略歴數郡
咸有善政開寳二年卒年五十六太祖甚惜之特命中
使護喪子延廣延之咸平二年進士及第
仁寳以蔭遷太子中允即趙普妹壻盧多遜與普有隙
普罷相即以仁寳知邕州州之右江生毒藥樹宣化縣
人常採貨之仁寳以聞詔盡伐去九年不代太平興國
中上言陳取交州之策太宗大喜令馳驛召歸多遜遽
奏曰若召仁寳其謀必泄蠻夷增備未易取也不如授
仁寳飛輓之任且經度之别遣偏將發荆湖士卒一二
萬人長驅而往勢必萬全帝以為然遂以仁寳為交州
水陸計度轉運使前軍發遇賊鋒甚盛援兵不繼遇害
死江中太宗聞之甚悼惜特贈工部侍郎錄其子延齡
延世並為齋郎延齡至殿中丞延世至太子中舍
延廣初在襁褓中遭王景崇之難乳母劉氏以巳子代
延廣死劉氏行丐抱持延廣至京師還益延廣父歴通
祁雄三州刺史悉以補牙職仁矩在雄州日方飲宴虜
數十騎白晝入州城居民驚擾延廣引親信數騎馳出
衙門射殺其酋長一人斬首數級悉禽其餘黨延廣持
首級以獻仁矩喜拊其背曰興吾門者必汝也監軍李
漢超以其事聞詔書褒美賜錦袍銀帶仁矩卒補西頭
供奉官從党進討太原太平興國初預脩永昌陵出護
延州軍兼緣邊廵檢善撫士卒下樂為用戎人畏服遷
閤門祗候會西北戎入寇邊人擾亂求可使徼廵者近
臣言延廣將家子習邊事無出其右延廣時被病強起
之遷崇儀副使充同鄜坊延丹緣邊都廵檢使延廣力
疾入辭太宗賜以名藥及方遣太醫随侍其疾亦尋愈
戎人聞延廣之至不敢復為寇亂叛卒劉渥嘯聚亡命
數百人寇耀州富平縣謀入京兆其勢甚盛所過殺居
民奪財物縱火而去關右騷然延廣率兵數百自間道
追之會渥於富平西十五里渥衆巳千餘人相持久之
渥素憚延廣傳言我草間求活觀死如鴻毛耳侯公家
世富貴奈何不思保守而與亡卒爭一旦之命於鋒鏑
之下延廣怒因擊之挺身與渥鬭大樹下斷渥右臂渥
脫走乘勢大破其衆渥創甚止谷中後數日為追兵所
獲渥素號驍勇無敵至是為延廣所殺羣盜喪氣餘黨
稍稍自歸關右以定上嘉之擢拜崇儀使淳化二年李
繼遷始擾夏臺即命延廣領奬州刺史知靈州賜金帶
名馬會趙保忠隂結繼遷朝廷命騎將李繼隆率兵問
罪以延廣護其軍既而夏臺平保忠就縛手詔褒美錫
賚甚厚師還留為延州鈐轄會節帥田重進老耄郡中
不治以延廣同知州事兼緣邊都廵檢使先是延廣知
靈州部下嚴整戎人悅服李繼遷素被其鋒監軍康贊
元害其功誣奏延廣得虜情恐後倔強難制遽詔還以
慕容德豐代之部内甚不治至道間繼遷寇靈州朝廷
謀帥同知樞密院事錢若水稱延廣可使就拜寧州團
練使知靈州兼兵馬都部署賜白金二千兩歲增給錢
二百萬戎人塞道郵傳餉餫皆不通延廣獨引數十騎
之鎮戎人素服其威名皆相率引避二年春被病上遣
御醫馳驛視之醫至疾巳亟延廣謂中使李知信曰延
廣自度必不起家世受國恩今日得死所矣但恨未立
尺寸功以報上耳言訖而卒年五十上聞之為出涕賵
賻甚厚以其子為六品正員官子紹隆東染院使帶御
器械紹隆子宗亮右侍禁閤門祗候
張從恩并州太原人父存信振武軍節度後唐明宗微
時嘗隸存信麾下時從恩尚幼頗無賴明宗甚薄之及
即位止授散秩從恩不得志乃退歸太原晉祖鎮河東
為少帝娶從恩女晉初以外戚擢為右金吾衛將軍未
幾改刺貝州遷北京副留守移授澶州防禦使歴樞密
副使宣徽南院使權西京留守俄判三司安從進叛于
襄陽以從恩為行營兵馬都監少帝嗣位襄陽平遷檢
校太尉開封尹充東京留守少帝自鄴歸汴改鄴都留
守錫賚加等仍賜銀裝肩輿二俾迎其家明年契丹擾
河朔從恩僅能完守尋加同中書門下平章事是歲契
丹將趙延昭據甘陵命從恩為貝州行營都部署從恩
至延昭遁去詔與杜重威合兵三萬北伐開運初改天
平軍節度契丹復擾邊命十五將北征以從恩充北面
行營都監二年移鎮晉州又改潞州及契丹入汴從恩
欲降從事高防諫曰公晉室之親宜盡臣節從恩不聽
乃棄城而去廵檢使王守恩悉取其家財以城歸漢祖
漢祖至汴從恩惶懼不敢出漢祖召賜襲衣金帶鞍勒
馬器幣以安慰之尋拜右衛上將軍奉朝請周初遷左
金吾衛上將軍周祖征兖州從恩從行世宗嗣位加檢
校太師封褒國公宋初改封許國公久之以病免乾德
四年卒年六十九
扈彦珂代州鴈門人幼事王建立以謹厚稱晉天福中
建立節制潞州卒遺表薦彦珂得補河東節度左都押
衙會漢祖自太原建號擢為宣徽南院使未幾授鎮國
軍節度華商等州觀察處置等使乾祐初河中李守貞
永興趙思綰鳳翔王景崇並據城叛周祖為樞密使總
兵出征道出華州時議多以先討景崇思綰為便周祖
意未決彦珂曰三叛連衡推守貞為主宜先擊河中河
中平則永興鳳翔失勢矣今捨近圖遠若景崇思綰逆
戰于前守貞兵其後腹背受敵為之奈何周祖從其言
及平河中以功遷護國軍節度時蒲人彫弊思得良帥
鎮撫彦珂暗弱朝議少之廣順初就加同平章事移鎮
滑州歲餘代歸與鳳翔趙暉俱獻緡帛請開宴不納以
滑州李守貞宅賜之世宗嗣位授左衛上將軍顯德三
年以老疾上章求退授開府儀同三司太子太師致仕
歸西京太祖即位遣使就賜器幣數月卒年七十五
薛懷讓其先戎人徙居太原少勇敢喜戰鬭後唐莊宗
在鎮得隸帳下累歴軍職明宗時改神武右廂都校領
奬州刺史東川董璋遣懷讓率本軍從晉祖討賊賊平
遷絳州刺史清泰初移申州明年表乞罷郡赴代北軍
力陳不允晉天福中范延光叛於鄴以懷讓為招收使
及戰中流矢詔賜湯藥存問又歴沂遼密懷四州刺史
所至無善政頗事誅斂楊光遠反青州召懷讓至闕賜
襲衣王帶為行營先鋒都指揮使以功改宿州團練使
會契丹南侵少帝幸澶州遣懷讓與李守貞皇甫遇梁
漢璋率兵萬人緣河而下以守汶陽時契丹歲擾邊陲
朝廷擇驍將守要郡命懷讓為洺州團練使會符彦卿
北討契丹以懷讓為馬軍左廂排陣使又從北面都招
討杜重威為先鋒都指揮使及重威降契丹於中渡橋
懷讓亦在籍中非其志也契丹主北歸留麻答守鎮州
麻答遣步健督洺州供運懷讓聞漢祖舉義晉陽即殺
步健奉表歸漢漢祖遣郭從義分兵萬餘與懷讓取邢
州時偽帥劉鐸守邢臺堅壁拒之不克而還麻答遣副
將楊安以八百騎攻懷讓又命剛鐵將三百騎繼之懷
讓戰不勝退保本州契丹大掠其封内及麻答為鎮軍
所逐楊安亟遁鐸又納欵漢祖懷讓乘其不虞遣人紿
鐸云我奉詔為邢州帥今率衆襲契丹請置頓于郡鐸
無拒心輙開門迎之懷讓殺鐸奪其城漢祖即授以安
國軍節度隱帝即位移鎮同州及殺楊邠等急召懷讓
至闕會北郊兵敗懷讓降于周祖周祖登位賜襲衣金
帶鞍勒馬遣還任加同平章事劉崇入寇懷讓表求西
征詔褒之夏陽富人張廷徽誣告趙隱等五人為盜殺
人且厚賂懷讓子有光懷讓知之即諷吏掠治隱等強
伏之遣掌書記李炳親校賈進蒙追判官劉震等鍜成
其獄隱等皆棄市家人詣闕訴冤懷讓亦自入朝遽獻
錢百萬請開宴不納俄捕獲本賊下御史臺鞫問懷讓
懼獻馬十匹復不納有司請逮懷譲繫獄周祖以宿將
釋不問杖流劉震等俄以懷讓為左屯衛上將軍世宗
即位加左武衛上將軍顯德五年請老拜太子太師致
仕恭帝即位封𣏌國公建隆元年卒年六十九贈侍中
懷讓好畜馬駞馬有大烏小烏者尤竒駿漢隱帝使求
之吝而不獻及罷節鎮環衛禄薄猶有馬百匹槖駞三
十頭傾資以給芻粟朝夕閱視為娛家人屢勸鬻以供
費懷讓不聽及死童僕皆𠢐面以哭蓋其俗也
趙贊字元輔本名美後改焉幽州薊人祖德鈞後唐盧
龍節度封北平王父延夀尚明宗女興平公主至樞密
使忠武軍節度贊幼聰慧明宗甚愛之與諸子外孫石
氏並育於六宅暇日因遍閱諸孫數十人目贊曰是兒
令器也贊七歲誦書二十七卷應神童舉明宗詔曰都
尉之子太尉之孫幼能誦書弱不好弄克彰庭訓宜錫
科名可特賜童子及第仍附長興三年禮部春牓久之
延夀出鎮宣武軍因奏署牙内都校清泰末晉祖起并
門命延夀以樞密使將兵屯上黨德鈞將本軍自幽州
來會時晉祖以契丹之援引兵南下德鈞父子降晉契
丹主盡錮之北去贊獨與母公主留西洛天福三年晉
祖命贊奉母歸薊門契丹署為金吾將軍數年契丹以
延夀為范陽節度又署贊為牙内都校開運末契丹主
將謀南侵委政延夀及平原陷贊復受契丹署為河中
節度延夀從契丹北歸贊得留鎮河中未幾漢祖起晉
陽贊奉表勸進漢祖加檢校太尉仍鎮河中改京兆尹
晉昌軍節度贊懼漢疑巳潛遣親吏趙仙奉表歸蜀判
官李恕者本延夀賓佐深所委賴至家事亦參之及贊
出鎮從為上介至是恕語贊曰燕王入遼非所願也漢
方建國必務懷柔公若泥首歸朝必保富貴狼狽入蜀
理難萬全儻復不容後悔無及公能聽納請先入朝為
公申理贊即遣恕詣闕漢祖見恕問贊何以附蜀恕曰
贊家在燕薊身受契丹之命自懷憂恐謂陛下終不能
容招引西軍蓋圖苟免臣意國家甫定務安臣民所以
令臣乞哀求覲漢祖曰贊之父子亦吾人也事契丹出
於不幸今聞延夀落于陷穽吾忍不容贊耶恕未還贊
巳離鎮入朝即命為左驍衛上將軍徙恕邠州判官贊
仕周歴左右羽林左龍武三統軍世宗南征初遣贊率
師廵警夀州城外俄命為淮南道行營左廂排陣使世
宗歸京留贊與諸將分兵圍夀春贊獨當東面諸將戰
多不利贊獨持重自秋涉冬未嘗挫衂及受詔移軍尺
椽片瓦悉輦而行城中人無敢睥睨者會吳遣驍將魯
公綰帥十餘萬衆泝淮奄至跨山為栅阻肥水俯瞰城
中時大軍巳解圍贊與大將楊承信將輕騎斷吳人饟
路又獨以所部襲破公綰軍為流矢所中世宗再征夀
春命造橋渦口以通濠泗令騎帥韓令坤董其役俾贊
副之屬霖雨淮水漲溢濠人謀乘輕舟奄焚其橋贊覘
知之設伏橋下濠人果至贊令強弩亂發殺獲甚衆及
世宗移兵趣濠以牛革蒙大盾攻城贊親督役矢集于
胄雖被重傷猶力戰遂拔其羊馬城刺史唐景思死焉
團練使郭延請以城降世宗詔褒美之又以所部兵廵
撫滁和之間破吳人五百于石潭橋淮南平以戰功多
授保信軍節度贊入視事盡去苛政務從寬簡居民便
之恭帝即位加開府階宋初加檢校太師移忠正軍節
度預平維揚歲餘改鎮延州受密旨許以便宜行事將
及州境乃前後分置步騎綿綿不絕林莽之際遠見旌
旗所部羌渾來迎無不懾服乾德六年移建雄軍節度
秋命將征太原以贊為邠州路部署開寳二年太祖將
討晉陽又以為河東道行營前軍馬步軍都虞候車駕
薄城下分軍四面贊扼其西偏并人乘晦日突門潛犯
贊壘贊率衆擊之久而方退弩矢貫足太祖勞問數四
賜良藥傅之四年改鎮鄜州太宗即位進封衛國公太
平興國二年來朝未見而卒年五十五贈侍中贊頗知
書喜為詩容止閑雅接士大夫以禮馭衆有方略其為
政雖無異跡而吏民畏服亦近代賢帥也
李繼勲大名元城人周祖領鎮選隸帳下廣順初補禁
軍列校累遷至虎捷左廂都指揮使領永州防禦使顯
德初遷侍衛步軍都指揮使領昭武軍節度歲餘改領
曹州世宗親征淮上令繼勲領兵屯夀州城南進洞屋
雲梯以攻其城繼勲怠於守禦為其所敗死者數萬梯
屋悉皆被焚召歸闕出為河陽三城節度議者以為失
責帥之義及再幸夀春回左授繼勲右武衛大將軍又
以其掌書記陳南金裨贊無狀并黜之顯德四年冬復
從世宗南征及次迎鑾即命繼勲帥黑龍船三十艘於
江口灘敗吳兵數百獲戰船二艘以功遷左領軍衛上
將軍七月改右羽林統軍六年春世宗幸滄州以繼勲
為戰櫂左廂都部署前澤州刺史劉洪副之俄權知邢
州恭帝即位授安國軍節度加檢校太傅宋初加檢校
太尉太祖平澤潞繼勲朝于行在即以為昭義軍節度
是秋率師入河東燔平遙縣俘獲甚衆建隆二年冬又
敗并軍千餘人斬首百餘級獲其遼州刺史傅延彦及
弟延勲來獻乾德二年詔與康延沼尹訓率步騎萬餘
攻遼州太原將郝貴超領兵來援戰于城下繼勲大敗
之州將杜延韜危蹙與拱衛都指揮使冀進兵馬都監
供奉官侯美籍部下兵三千送欵於繼勲即遣内供奉
官都知慕容延忠入奏詔褒之未幾并人誘契丹步騎
六萬人來取遼州復遣繼勲與羅彦瓌郭進曹彬等領
六萬衆赴之大破契丹及太原軍於城下五年加同平
章事開寳初將征河東以繼勲為行營前軍都部署敗
并人於渦河二年太祖親征河東命繼勲為行營前軍
都部署駕至城下分軍四面繼勲柵其南三年春移鎮
大名太平興國初加兼侍中俄以疾求歸洛陽許之賜
錢千萬白金萬兩是秋上表乞骸骨拜太子太師致仕
朝會許綴中書門下班尋卒年六十二贈中書令繼勲
累歴藩鎮所至無善政然以質直稱信奉釋氏與太祖
有舊故特承寵遇弟繼偓亦有武勇周顯德末補内殿
直宋初累歴軍職開寳中為步軍副都軍頭太平興國
三年遷内外馬步軍副都軍頭坐事改右衛率府率六
年加本衛將軍領奬州刺史累至龍衛右廂都指揮使
領本州團練使繼勲子守恩至如京使守元至北作坊
使守徽為崇儀副使
藥元福并州晉陽人幼有膽氣善騎射初事邢帥王檀
為廳頭軍使以勇敢聞事後唐為拱衛威和親從馬鬭
軍都校天平軍内外馬軍都指揮使晉天福中為深州
刺史開運初契丹陷甘陵圍魏郡師次於河少帝駐軍
澶淵契丹陣於城北東西連亘掩城兩隅登陴望之不
見其際元福以左千牛衛將軍領兵居陣東偏澶民有
馬破龍者告契丹曰先攻其東即浮梁可奪契丹信之
盡銳來戰元福與慕容鄴各領二百騎為一隊躍出而
鬭元福奮鐵撾擊契丹斃者數人左右馳突無不披靡
契丹兵潰少帝登城見元福力戰召撫之曰汝奮不顧
命雖古之忠烈無以過之元福三馬皆中流矢少帝擇
名馬賜之明日將戰面授元福鄭州刺史為權臣所沮
止刺原州俄改秦州明年契丹復入命元福與李守貞
符彥卿皇甫遇張彦澤等禦之於陽城為右廂副排陣
使晉師列方陣設拒馬為行砦契丹以竒兵出陣後斷
糧道晉人乏水士馬饑渴鑿井未及泉土輙壊塞契丹
順風揚塵諸將皆曰彼勢甚銳俟風反與戰破之必矣
守貞與元福謀曰軍中饑渴巳甚若俟風反出戰吾屬
為虜矣彼謂我不能逆風以戰宜出其不意以擊之此
兵家之竒也元福乃率麾下騎開拒馬出戰諸將繼至
契丹大敗追北二十餘里殺獲甚衆敵帥與百餘騎遁
去以元福為威州刺史會靈武節度王令温以漢法治
蕃部西人苦之共謀為亂三族酋長拓跋彦超石存乜
厮襃率衆攻靈州令温遣人間道入奏乃以河陽節度
馮暉鎮朔方召闕右兵進討以元福將行營騎兵元福
與暉出威州土橋西遇彦超兵七千餘邀暉行李元福
轉戰五十里殺千級禽三十餘人又遣部校援出令温
護送洛下朔方距威州七百里無水草號旱海師須齎
糧以行至耀德食盡比明行四十里彦超等衆數萬布
為三陣扼要路據水泉以待暉軍軍中大懼暉遣人賂
以金帛求和解彦超許之使者往復數四至日中列陣
如故元福曰彼知我軍饑渴邀我於險既許和解而日
中未決此豈可信哉欲困我耳遷延至暮則吾黨成禽
矣暉驚曰奈何元福曰彼雖衆而精兵絕少依西山為
陣者是也餘不足患元福請以麾下騎先擊西山兵公
但嚴陣不動俟敵少却當舉黃旗為號旗舉則合勢進
擊敗之必矣暉然其策遂率衆進擊敵衆果潰元福即
舉黃旗以招暉暉軍繼進彦超大敗横尸蔽野是夕入
清邊軍明日至靈州元福還郡詔賜暉元福衣帶繒帛
銀器漢乾祐中從趙暉討王景崇於鳳翔時兵力寡弱
不滿萬人蜀兵數萬來援景崇至寳雞依山列栅都監
李彦從以數千人擊蜀軍衆寡不敵漢軍少却元福領
數百騎自後驅之下令還顧者斬衆皆殊死戰大敗蜀
兵追至大散關殺二千餘人餘皆棄甲遁去鳳翔平以
功遷淄州刺史周廣順初王彦超討徐州叛將楊温以
元福為行營兵馬都監數月克之率師還京改陳州防
禦使未幾劉崇引契丹擾晉州命樞密使王峻率兵拒
之以元福為西北面都排陣使軍過蒙坑崇夜燒營遁
峻令元福與仇超陳思讓追至霍邑既行又遣止之元
福謂思讓等曰劉崇召契丹擾邊志在疲弊中國今兵
未交而遁宜追奔深入以挫其勢諸將畏懦遂止周祖
知其事明年因調兵戍晉州謂左右曰去年劉崇之遁
若從藥元福之言則無邊患矣俄與曹英向訓討慕容
彦超於兗州元福為行營馬步軍都虞候詔元福自晉
州率所部入朝即遣東行賜六銖袍帶鞍馬器仗周祖
謂曰比用曹州防禦使鄭璋我度彦超凶狡多計謀恐
璋不能集事選爾代之巳敕曹英向訓不令以軍禮見
汝及至軍中英訓皆尊禮之當時有為宿將築連城以
圍兗彦超晝夜出兵元福屢擊敗之遂閉壁不敢出十
餘日元福營栅皆就又穴地及築土山百道攻其城會
周祖親征元福以所部先入羊馬城諸軍鼓譟角進拔
之以功授建雄軍節度世宗高平之戰劉崇敗走太原
遂縱兵圍其城以元福為同州節度充太原四面濠砦
都部署時攻具悉備城中危急以糧運不繼詔令班師
元福上言曰進軍甚易退軍甚難世宗曰一以委卿遂
部分卒伍為方陣而南元福以麾下為後殿崇果出兵
來追元福擊走之師還加檢校太尉移鎮陜州又歴定
廬曹三鎮宋初加檢校太師九月卒年七十七贈侍中
元福雖老筋骨不衰人或言其氣貎益壯當復領兵必
大喜曲致禮待或加以贈遺時稱驍將
趙晁真定人初事杜重威為列校重威誅屬周祖鎮鄴
中晁因委質麾下周祖開國擢為作坊副使慕容彦超
據兗州叛以晁為行營步軍都監兗州平轉作坊使晁
自以逮事霸府復有軍功而遷拜不滿所望居常怏怏
時樞密使王峻秉政晁疑其軋巳一日使酒詣其第毁
峻峻不之責世宗嗣位改控鶴左廂都指揮使領賀州
刺史從征劉崇轉虎捷右廂都指揮使領本州團練使
兼行營步軍都指揮使軍至河内世宗意在速戰令晁
倍道兼行晁私語通事舍人鄭好謙曰賊勢方盛未易
敵也宜持重以挫其銳好謙以所言入白世宗怒曰汝
安得此言必他人所教言其人則舍爾不言當死好謙
懼遂以實對世宗即命并晁械於州獄軍迴始赦之及
征淮南改虎捷左廂領閬州防禦使充前軍行營步軍
都指揮使又為緣江步軍都指揮使時李重進敗吳人
于正陽以降卒三千人付晁晁一夕盡殺之世宗不之
罪夀春平拜檢校太保河陽三城節度孟懷等州觀察
措置等使恭帝即位加檢校太傅宋初加檢校太尉未
幾以疾歸京師卒年五十二太祖甚悼之贈太子太師
再贈侍中晁身長七尺儀貎雄偉好聚斂處方鎮以賄
聞以周初與宣祖分掌禁軍有宗盟之分故太祖常優
禮之再加贈典焉子延溥
延溥周顯德中以父任補左班殿直宋初為鐵騎指揮
使開寳初太祖親征晉陽太宗守京邑延溥以所部為
帳下牙軍轉殿前散員指揮使九年改鐵騎都虞候太
宗即位遷散指揮都虞候領思州刺史太平興國二年
轉内殿直都虞候三年改馬步軍都虞候從平太原略
地燕薊六軍扈從有後期至者帝怒欲寘于法延溥遂
進曰陛下巡行邊陲以防禦外侮今契丹未殄而誅譴
將士若舉後圖誰為陛下戮力乎帝嘉納之師還遷内
外馬步軍都軍頭領本州防禦使五年殿前白進超卒
即日以延溥為日騎天武左右廂都指揮使兼權殿前
都虞候事坐遣親吏市竹木所過關渡矯稱制免算責
授登州團練使令赴任是冬帝北巡至大名復以延溥
為本州防禦使即命為幽州東路行營壕砦都監詔修
緣邊城壘逾年加涼州觀察使仍判登州又為鎮州兵
馬都部署俄判覇州雍熙二年改蔚州觀察使判冀州
會命曹彬等北征又與内衣庫使張紹勍引進副使董
愿為幽州西北道行營都監師還命知貝州改滑州部
署四年再知貝州以疾求代代未至卒年五十贈天德
軍節度子承彬至内殿崇班承彬子咸一為虞部員外
郎知宗正丞事咸熙天聖八年進士及第
論曰侯益在晉漢時數為反覆觀其受命契丹私交偽
蜀赤岡之戰復夜謁周祖宗屬長幼遭景崇鯨鯢殆無
噍類推其心迹豈懷貳之罰歟薛懷讓趙晁為將皆忍
於殺降晁子延溥能救後至之誅雖父子之親仁暴相
戾有若是者餘皆逢時奮武致身榮顯扈彦珂講擊河
中卒用其策愚者之一慮云
宋史卷二百五十四
