宋史卷三百八十一
元中書右丞相總裁托克托等修
列傳第一百四十
范如圭吳表臣王居正
晏敦復黃龜年程瑀
張闡洪擬趙逵
范如圭字伯逵建州建陽人少從舅氏胡安國受春秋
登進士第授左從事郎武安軍節度推官始至帥將斬
人如圭白其誤帥為已署不易也如圭正色曰節下奈
何重易一字而輕數人之命帥矍然從之自是府中事
無大小悉以咨焉居數月以憂去辟江東安撫司書寫
機宜文字近臣交薦召試秘書省正字遷校書郎兼史
舘校勘秦檜力建和議金使來無所於舘將虚秘書省
以處之如圭亟見宰相趙鼎曰秘府謨訓所藏可使仇
敵居之乎鼎竦然為改舘既而金使至悖傲議多不可
從中外憤欎如圭與同省十餘人合議并䟽爭之既具
草駭遽引却者衆如圭獨以書責檜以曲學倍師忘讐
辱國之罪且曰公不喪心病狂奈何為此必遺臭萬世
矣檜怒草奏與史官六人上之金歸河南地檜方自以
為功如圭輪對言兩京之版圖既入則九廟八陵瞻望
咫尺今朝脩之使未遣何以慰神靈萃民志乎帝泫然
曰非卿不聞此言即日命宗室士㒟及張燾以行檜以
不先白已益怒如圭謁告去奉柩歸葬故鄉既窆差主
管台州崇道觀杜門十餘歲起通判邵州又通判荆南
府荆南舊戶口數十萬宼亂後無復人迹時蠲口錢以
安集之百未還一二也議者希檜意遽謂流庸浸復而
增之積逋二十餘萬緡他負亦數十萬版曹日下書責
償甚急如圭白帥悉奏蠲之檜死被旨入對言為治以
知人為先知人以清心寡慾為本語甚切又論東南不
舉子之俗傷絶人理請舉漢胎養令以全活之抑亦勾
踐生聚報吳之意也帝善其言又奏今屯田之法歲之
所穫官盡征之而田卒賜衣廩食如故使力穡者有贏
餘之望惰農者無饑餓之憂貪小利失大計謀近效妨
遠圖故久無成功宜籍荆淮曠土畫為丘井倣古助法
别為科條令政役法則農利脩而武備飭矣以直秘閣
提舉江西常平茶鹽移利州路提點刑獄以病請祠時
宗藩並建儲位未定道路竊有異言如圭在遠外獨深
憂之掇至和嘉祐間名臣奏章凡三十六篇合為一書
囊封以獻請深考群言仰師成憲斷以至公勿疑或以
越職危之如圭曰以此獲罪奚憾帝感悟謂輔臣曰如
圭可謂忠矣即日下詔以普安郡王為皇子進封建王
復起如圭知泉州南外宗官寄治郡中挾勢為暴占役
禁兵以百數如圭以法義正之宗官大沮恨密為浸潤
以去如圭遂以中旨罷領祠如故僦舍邵武以居士大
夫高之學者多從之質疑卒年五十九如圭忠孝誠實
得之於天其學根於經術不為無用之文所草具屯田
之目數千言未及上張浚視師日奏下其家取之浚罷
亦不果行有集十卷皆書疏議論之語藏於家子念祖
念德念兹
吳表臣字正仲永嘉人登大觀三年進士第擢通州司
理陳瓘謫居郡中一見而器之盛章者朱勔黨也嘗市
婢有武臣彊取之章誣以罪繫獄表臣方鞫之郡將曰
知有盛待制乎表臣佯若不知者卒直其事累官監察
御史遷右正言高宗詔臺諫條陳大利害表臣請措置
上流以張形勢安輯淮甸以立藩蔽擇民兵以守險阻
集海舶以備不虞其策多見用帝方鄉儒術表臣乞選
講官以裨聖德且於古今成敗民物情偽邊防利害詳
熟講究由是詔開經筵邇臣有請用蔡京王黼之黨者
侍御史沈與求乞眀指其人顯行黜責執政不悦奪其
言職表臣爭曰臺諫為天子耳目所以防壅蔽杜姦邪
若咎其切直而黜之後誰敢言非國家福也請還與求
以開言路時防秋議選守邊者患乏才表臣曰唐蕭復
言於德宗陳少游任兼將相首敗臣節韋臯幕府下僚
獨建忠義以臯代少游鎮淮南善惡著眀則天下知逆
順之理初不以臯名賤官卑為疑今取忠義不屈有已
試之驗者不次而用豈特可以勸扞禦方略亦堪倚仗
於是陳敏等十數人䆮以錄用久之以病請補外以直
祕閣知信州紹興元年召為司勲郎中遷左司詔百官
陳裕國彊兵之策表臣條十事以獻曰蠲税役以懇閑
田汰懦卒以省兵費罷添差以澄冗員停度牒以蕃生
齒拘佃租以防乾没委計臣以制邦用奬有功以厲將
帥招弓手以存舊籍嚴和買以絶弊倖簡法令以息瘡
痍宰相擬表臣為檢正帝曰朕將自用之遂除左司諫
給事中胡安國以論事不合罷表臣上疏留之前宰相
朱勝非同都督江淮軍馬表臣力言都督不可罷除侍
讀又累疏爭之不聽遂罷表臣送吏部授台州黃巖丞
尋除提點浙西刑獄召為祕書少監同修哲宗實錄帝
如建康詔表臣兼留司參議官除中書舍人給事中兵
部侍郎建崇二國公就外傅兼翊善帝曰二國公誦習
甚進卿力也徙禮部侍郎遷吏部尚書兼翰林學士時
秦檜欲使使金議地界指政事堂曰歸來可坐此表臣
不荅又以議大禮忤意罷去俄起知婺州會大水發常
平米振貸之然後以聞郡人德之課最除敷文閣待制
三歲請祠進直學士提舉江州太平興國宮家居數年
卒年六十七表臣晩號湛然居士自奉無異布衣時鄕
論推其清約
王居正字剛中揚州人少嗜學工文辭入太學時習新
經字說者主司輒置高選居正語人曰窮逹自有時心
之是非可改邪流落十餘年司業黃齊得其文曰王佐
才也及同知貢舉欲擢為首以風多士他考官持之置
次選調饒州安仁丞荆州教授皆不赴大名鎮江兩帥
交辟教授府學亦不就范宗尹薦于朝召至謂宗尹曰
時危如此公不極所學拔元元塗炭中尚誰待居正避
宼陽羡山間勉出見公一道此意爾宗尹愧謝入對奏
昔人有云君以為難易將至矣今日之事朝廷皆曰難
則當有易為之理然國勢日弱敵氣日驕何邪蓋昔人
於難者勉強為之今以為難不復有所為以俟天意自
回強敵自斃也宣和末以為難者十五六至靖康與宣
和孰難靖康末以為難者十八九至建炎與靖康孰難
由此而言今日雖難於前日安知他日不難於今日蓋
宣和以為難故有靖康之禍靖康以為難故有今日之
憂今而亦云臣有所不忍聞高宗嘉之諭宗尹曰如王
居正人才歲月間得一人亦幸矣除太常博士遷禮部
員外郎建議合祭天地於眀堂請奉太祖太宗配宗尹
是之議遂定天地復合祭侍御史沈與求劾宗尹因及
居正宗尹去居正乞補外不許撫州守高衛言甘露降
于州之祥符觀為圖以獻居正論今日恐非天降祥瑞
之時却其圖試太常少卿兼脩政局參議遷起居郎帝
方鄉規諫居正次前世聽納事為集諫十五卷以廣帝
意詔以時務訪羣臣居正獻疏數千言論省費尤切曰
宋興百七十三年矣所行多彌文之事今陛下所至曰
行在於一日二日少駐蹕之頃欲盡為向者百七十三
年之事非所謂知變也夫不知隨時以省事而乃隨事
以省費故今日例有減半之說究其實未始不重費願
詔大臣計百事之實而論定之苟非禦宼備敵任賢使
能振恤百姓一切姑置則費省而國裕居正素與秦檜
善檜為執政與居正論天下事甚銳既相所言皆不酬
居正疾其詭見帝言曰秦檜嘗語臣中國人惟當着衣
噉飯共圖中興臣心服其言又自謂使檜為相數月必
聳動天下今為相施設止是願陛下以臣所聞問檜檜
銜之出居正知婺州州貢羅舊制歲萬匹崇寧後增五
倍建炎中減為二萬至是主計者請復崇寧之數居正
力言于朝戶部督趣愈峻居正置檄不行語其屬曰吾
願身坐不以累諸君呼吏為文書付之曰即有譴以此
自解復手疏五不可以聞詔如建炎中數漕司市御炭
須胡桃文鵓鴿色者居正曰民以炭自業者率居山谷
安知所謂胡桃文鵓鴿色耶入朝以聞詔止之召為太
常少卿遷起居舍人兼權中書舍人史舘脩撰帝欲遷
趙令懬大中大夫居正奏官非侍從不可轉此祖宗法
若令懬以庶官得遷則宗室為承宣者不旋踵求為節
度何以却之遂寝其命上書人陳東歐陽澈已贈官居
正乞重貶黃潜善汪伯彦以彰二子殺身成仁之美大
將張俊遣卒至彭澤卒故縣吏怙俊勢侵辱令令郭彦
恭械之俊訴于朝帝為罷彦恭居正言彦恭不畏彊禦
無可罪俊又乞免徭役居正言兵興以來士大夫及勲
戚家賦役與編戶均蓋欲貴賤上下共濟國事以寬民
力俊反不能體此乎和州請蠲進奉大禮絹居正言大
禮進奉乃臣子享上之誠初非朝廷取於百姓之物若
察民力無所從出不能預降旨蠲之至使州縣自陳已
為非是乞速如所請除目有自中出者居正奏近習請
託進擬不自朝廷所繫非輕因錄皇祐詔書以進帝皆
嘉納兼權直學士院又除兵部侍郎入對以所論王安
石父子之言不合於道者裒得四十二篇名曰辨學上
之又曰陛下惡安石之學嘗於聖心灼見其弊安在帝
曰安石之學雜以伯道欲效商鞅富國彊兵今日之禍
人徒知蔡京王黼之罪而不知生於安石居正曰安石
得罪萬世者不止此因陳安石釋經無父無君者帝作
色曰是豈不害名教邪孟子所謂邪說正謂是矣居正
退序帝語繫於辨學首出知饒州尋改吉州侍御史謝
祖信劾居正凶暴詭詐傾䧟大臣罷官屏居括蒼三載
其弟駕部郎居脩入對帝曰卿兄今安在行大用矣中
書舍人劉大中侍帝論制誥帝曰王居正極得詞臣體
侍御史蕭振論守令賢否帝舉居正守婺免貢羅御炭
事曰守臣愛百姓皆如此朕復何憂起知温州是時檜
專國居正自知不為所容以目疾請祠杜門言不及時
事客至談論經史而已檜終忌之風中丞何鑄劾居正
為趙鼎汲引欺世盗名奪職奉祠凡十年檜死復故職
紹興二十一年卒年六十五居正儀觀豊偉聲音洪暢
奉禄班兄弟宗族無留者郊祀恩以任其弟居厚及卒
季子猶布衣其學根据六經楊時器之出所著三經義
辨示居正曰吾舉其端子成吾志居正感厲首尾十載
為書辨學十三卷詩辨學二十卷周禮辨學五卷辨學
外集一卷居正既進其書七卷而楊時三卷義辨亦列
祕府二書既行天下遂不復言王氏學
晏敦復字景初丞相殊之曾孫少學于程頥頥竒之第
進士為御史臺檢法官紹興初大臣薦召試館職不就
特命祠部郎官遷吏部以守法忤吕頤浩出知貴溪縣
會有為敦復直其事者改通判臨江軍召為吏部郎官
左司諫權給事中為中書門下省檢正諸房公事淮西
宣撫使劉光世請以淮東私田易淮西田帝許之敦復
言光世帥一道未聞為朝廷措置毫髮乃先易私畆比
者岳飛屬官以私事干朝廷飛請加罪中外稱美謂有
古賢將風光世自處必不在飛下乞以臣言示光世且
令經理淮南收撫百姓以為定都建康計中興有期何
患私計之未便權吏部侍郎兼詳定一司敕令渡江後
庶事草創凡四選格法多所裁定敦復素剛嚴居吏部
請謁不行銓綜平允除給事中冬至節旨下禮部取度
牒四百充賜予敦復奏兵興費廣凡可助用度者尤當
惜矧兩宫在遠陛下當此令節欲奉一觴為萬歲夀不
可得有司乃欲舉平時例慶賜乎遂寝有卒失宣帖得
中旨給據太醫吳球得旨免試敦復奏一卒之微乃至
上瀆聖聰醫官免試皆壞成法自崇寧大觀以來姦人
欺罔臨事取旨謂之暗嬴指揮紀綱敗壞馴至危亂正
蹈前弊不可長也汪伯彦子召嗣除江西監司敦復論
伯彦姦庸誤國其子素無才望難任澄清改知袁州又
奏召嗣既不可為監司亦不可為守臣居右省兩月論
駮凡二十四事議者憚之復為吏部侍郎彗星見詔求
直言敦復奏昔康澄以賢士藏匿四民遷業上下相徇
廉耻道消毁譽亂真直言不聞為深可畏臣嘗即其言
考已然之事多本於左右近習及姦邪以巧佞轉移人
主之意其惡直醜正則能使賢士藏匿其造為事端則
能使四民遷業其委曲彌縫則能使上下相徇其假寵
竊權簧鼓流俗則能使廉耻道消其誣人功罪則能使
毁譽亂真其壅蔽聰眀則能使直言不聞臣願防微杜
漸以助應天之實又論比來百司不肯任責瑣屑皆取
決朝省事有不當上煩天聽者例多取旨由是宰執所
治煩雜不減有司天子聽覽每及細務非所以為政願
詳其大略其細八年金遣使來要以難行之禮詔侍從
臺諫條奏所宜敦復言金兩遣使直許講和非畏我而
然安知其非誘我也且謂之屈已則一事既屈必以他
事來屈我今所遣使以詔諭為名儻欲陛下易服拜受
又欲分廷抗禮還可從乎苟從其一二則此後可以號
令我小有違異即成釁端社稷存亡皆在其掌握矣時
秦檜方力贊屈己之說外議羣起計雖定而未敢行勾
龍如淵說檜宜擇人為臺官使擊去異論則事遂矣於
是如淵施廷臣莫將皆據要地人皆駭愕敦復同尚書
張燾上疏言前日如淵以附會和議得中丞今施廷臣
又以此躋横榻衆論沸騰方且切齒莫將又以此擢右
史夫如淵廷臣庸人但知觀望將則姦人也陛下柰何
與此輩斷國論乎乞加斥逐枉羣枉門力為自治自彊
之策既又與燾等司班入對爭之檜使所親諭敦復曰
公能曲從兩地旦夕可至敦復曰吾終不為身計誤國
家况吾薑桂之性到老愈辣請勿言檜卒不能屈胡銓
謫昭州臨安遣人械送貶所敦復往見守臣張澄曰銓
論宰相天下共知祖宗時以言事被謫為開封者必不
如是澄媿謝為追還始檜拜相制下朝士相賀敦復獨
有憂色曰姦人相矣張致遠魏矼聞之皆以其言為過
至是竄銓敦復謂人曰頃言秦之姦諸君不以為然今
方專國便敢爾他日何所不至耶權吏部尚書兼江淮
等路經制使故事侍從過宰相閤既退宰相必送數步
敦復見檜未嘗送每曰人必自侮而後人侮之尋請外
以寳文閣直學士知衢州提舉亳州眀道宫閑居數年
卒年七十一敦復静默如不能言立朝論事無所避帝
嘗謂之曰卿鯁峭敢言可謂無忝爾祖矣
黃龜年字德卲福州永福人登崇寧五年進士第調洛
州司理參軍累官河北西路提舉學士呂頤浩見而竒
之入為太常博士靖康元年除吏部員外郎拜監察御
史尋除尚書左司員外郎中書門下檢正諸房公事充
脩政局檢討官乞令檢正官察通進司帝從其請時頤
浩再相植黨傾秦檜引朱勝非奉京祠兼侍讀恐中書
舍人胡安國持錄黃不下特命龜年書行議者譏其侵
官遷殿中侍御史會邊報王倫來歸龜年劾檜專主和
議沮止恢復植黨專權漸不可長乃上書曰臣聞一言
而盡事君之道曰忠罪莫大於欺君一言而盡輔政之
道曰公罪莫大於私己臣人者背公而徇私則刑賞僣
濫慮人主之照其姦則合黨締交相與比周熒惑主聽
故附下罔上之黨盛而威福之柄下移禍有不可勝言
者伏見秦檜還自金國陛下驟任不一年而超至宰輔
乃不顧國家盗威福在已欲永塞言路書上檜罷併劾
檜黨王㬇王昞王守道皆罷之檜乃授觀文殿大學士
提舉江州太平觀官如故龜年又奏比論檜徇私欺君
合正典刑投諸裔土以禦魑魅今乃任便居住雖陛下
曲全大臣之禮察檜姦状暴路復寵以儒學最上職名
俾優游琳館聽其自如律斷羣盗必分首從為之從者
皆已伏誅獨置渠魁可乎又曰臣聞恩莫隆於父子義
莫重於君臣不義則後其君不仁則遺其親君親既然
則何忌憚而不為檜厚貌深情矯言偽行進廹君臣之
勢陽為面從退恃朋比之姦隂謀沮格上不畏陛下中
不畏大臣下不畏天下之議無忌憚如此欺君私已有
一即可黜况檜之欺與私顯著者為多乎章凡三上遂
裭檜職復上章曰檜行詭而言譎外縮而中邪以巧詐
取相位姦回竊國柄收召險佞蟠結黨與陛下以智臨
而辨之早以剛決而去之速故端人正士舉手相慶蓋
以公天下之同惡耳臣願陛下發眀詔以檜潜慝隱惡
暴白於天下使知陛下數易相位真不得已也又所以
破為臣姦膽庶朋比之風不復作矣除太常少卿累遷
起居舍人中書舍人兼給事中侍御史常同言龜年隂
結大臣致身要地又交結諸將趣操不正罷歸司諫詹
大方希檜意劾龜年附麗匪人搢紳不齒落職本貫居
住卒六十三龜年微時永福簿李朝旌竒之許妻以女
龜年既登第而朝旌已死家貧甚或勸龜年别娶龜年
正色曰吾許以諾死而負之何以自立遂娶之任子恩
先奏其弟之子人皆義之子衡仕至湖南提舉
程瑀字伯㝢饒州浮梁人其姑臧氏婦養瑀為子姑沒
始復本姓少有聲太學試為第一累官至校書郎為臧
氏父母服服闋除兵部員外郎適高麗使回充送伴使
先是使者往返江浙間調挽舟夫甚擾有詔禁止提舉
人舡王珣畫别敕遇風逆水澁許調夫瑀渡淮見民丁
挽舟如故遂劾珣珣反奏瑀違御筆詔命淮南提舉潘
良貴核實良貴奏珣言非是金人入侵求可使者瑀請
往未行會欽宗即位議割三鎮命瑀往河東秦檜往河
中瑀奏臣願奉使不願割地不報至中山諸將已得密
諭城守不下瑀與金使王汭俱至燕山還除左正言即
言股肱大臣莫肯以身任天下事且論欲慕祖宗而遹
追無術欲斥奄宦而寵任益堅欲鋤姦惡而薄示典刑
欲汰濫繆而苟容僥倖兼聽而不能行其言委任而不
能責其效苟且之習復成黨與之私寖廣最時病之大
者帝曰朕非不知此慮有未盡決意行之有失耳瑀曰
事固當熟慮然優柔不斷實隳事功帝問李綱宣撫兩
路外議謂何瑀曰僉論固以為宜然綱前與大臣議論
不合須賴聖眀照察其心任之無疑可也金酋斡离不
粘罕爭功故斡离不欲和粘罕欲戰朝廷遣人齎蠟書
約余覩皆為粘罕所得瑀因言金兵圍我重鎮數月不
能解豈能出塞共謀人之國莫若遣使議和然謹飭邊
備徐觀其變使未行瑀復言徐處仁庸俗吳敏昏懦唐
恪傾險政事所以不振請盡黜免别選英賢共圖大計
帝嘉納之時御史李光言星變帝疑以問瑀對言陛下
毋問有無第正事脩德則變異可消瑀嘗論蔡京罪帝
因言吳敏庇京又疑光黨京謂瑀曰須卿作文字來瑀
辭改屯田郎官謫瑀監漳州鹽税高宗即位召為司封
員外郎遷光禄少卿國子司業請祠主管亳州眀道宫
尋召赴行在疏十事以獻除直秘閣提點江東刑獄召
為太常少卿遷給事中兼侍講建脩政局其目曰省費
裕國彊兵息民瑀條上十四事皆切時務時三衞單弱
五軍多出於盗瑀言李捧崔增輩各將其徒張俊王&KR0667;
本無兵機今吕頤浩出征即捧增輩便可使隷戎行帝
因言頤浩熟於軍事在外總諸將檜在朝廷庶幾内外
相應然檜誠實但太執耳瑀曰如求機警能順旨者極
不難得但不誠實則終不可倚帝然之權邦彦除簽書
樞密院瑀言邦彦五罪疏三上不報求罷除兵部侍郎
不拜以敷文閣待制知信州侍御史江公躋左司諫方
公孟言瑀不可去復以為給事中久之復命知信州胡
安國劉一止言瑀忠信可以備獻納正直可以司風憲
不宜去遂復留頤浩薦席益既得旨以御批示後省官
瑀曰益為人公豈不知何必用頤浩曰給事不見御批
耶瑀曰已見矣公不能執奏乃先示瑀輩欲使不敢論
駮耶然益之來非公福也頤浩赧然即劾益未幾以言
者罷提舉亳州眀道宫尋復徽猷閣待制知撫州無何
提舉江州太平興國宫居父母喪服除知嚴州徙宣州
復奉祠俄召赴行在除兵部侍郎兼侍讀因論鄧禹嘗
言興衰在德厚薄初不論大小光武不數年定大業禹
言如合符契今英俊滿朝豈無為陛下畫至計者願厲
志而已尋遷翊善論金人入侵未嘗一大衂有輕我心
豈可保其不背盟宜省費抑末常賦外一毫不取於民
民日益厚兵日益彊使金人不敢窺為長計帝曰且作
十年瑀再拜曰十年之說願陛下早夜毋忘除兵部尚
書檜既主和瑀議論不專以和為是檜忌之改龍圖閣
學士知信州會大水檜見瑀奏牘謂同列曰堯之洪水
不至如是瑀遂稱疾提舉江州太平興國宫坐通書李
光降朝議大夫卒年六十六瑀在朝無詭隨嘗為論語
說至弋不射宿言孔子不欲隂中人至周公謂魯公則
曰可為流涕洪興祖序述其意檜以為譏已逐興祖魏
安行鋟版京西漕司亦奪安行官籍其家毁板檜死瑀
子孫乃免錮云有奏議六卷
張闡字大猷永嘉人幼力學博涉經史善屬文將命名
夢神人大書闡字曰以是名爾父異之力勉其為學未
冠由舍選貢京師登宣和六年進士第調嚴州兵曹掾
兼治右獄時方臘作亂闡倡守禦計有義士請身督戰
既戰稍却州將怒付闡治將殺之闡力爭曰是士以義
請戰官軍却勢不得獨前非首奔者殺之何罪州將意
解士得免李回帥江西席益帥湖南皆辟置幕下羣盗
據洞庭官軍多西北人不閑水戰闡建策造戰艦以大
艦為營小艦出戰乘水涸直擣賊巢賊勢以衰諸司交
薦改秩吏部以微文沮之闡弗辯求嶽祠歸歴鄂台二
州教授紹興十年詔侍從各舉所知給事中林待聘以
闡聞召對時金人議和歸關中地闡首言關中必爭之
地古號天府願固守以蔽巴蜀圖中原次言監司郡守
薦舉之弊又乞嚴禁遏糴以濟江浙水患召試館職除
袐書省正字遷校書郎兼吳益王府教授時諸將恃功
遷爵賞有過則姑息又兵布於外禁衞單寡闡上疏極
論之後稍進退諸將必當其實且召諸道兵以益禁旅
皆如闡言十三年遷祕書郎兼國史院檢討官秦檜每
薦臺諫必先諭以已意嘗謂闡曰祕書久次欲以臺中
相處何如闡謝曰丞相見知得老死祕書幸矣檜默然
竟罷主管台州崇道觀歴泉衢二州通判二十五年冬
帝躬攬萬機起闡提舉兩浙路市舶入為御史臺檢法
官升吏部員外郎孝宗在王邸帝妙選宮僚謂莊重老
成無踰闡者改命祠部兼建王府贊讀三十一年春大
雨無麥苖荆浙盗起詔侍從臺諫條陳弭灾禦盗之術
闡上疏曰和議以來歲有聘幣民不堪命臣願陛下毋
以金人困中國可乎歸正人時有遣還之命怨聲聞道
路臣願陛下毋使金人得以甘心可乎州縣吏職卑地
遠漁奪之禍被于編籍臣願陛下嚴贓吏之誅可乎蠲
租之令已赦復征寬大之澤例為虚文臣願陛下申詔
令之禁可乎是數者能次第行之則足以動天地召和
氣災異盗賊不足慮也又言金主亮將入侵宜守要害
防海道三邊不可無良將督視不可無大帥疏奏帝嘉
納面諭曰卿所言深中時病但遣人北歸已載約書朕
不忍渝也遷將作監進宗正少卿三十二年孝宗即位
闡權工部侍郎兼侍講入謝言諸將以敗為捷冐受爵
秩州廂禁軍因覃霈鼓譟希厚賞不可不正其罪時悉
為施行金主亮死葛王襃復求和再議遣使闡言宜嚴
遣使之命正敵國之禮彼或不從則有戰爾如是則中
國之威可以復振帝曰使者報聘故事也舊約不從朕
志定矣是冬給札侍從臺諫條具時務闡上十事皆剴
切當時應詔數十人惟闡與國子司業王十朋指陳時
事斥權倖無所回隠眀日召兩人對内殿帝大加稱賞
賜酒及御書時進太上皇帝太上皇后冊寳工部例進
官闡辭或曰公轉一階則澤可以及子孫奈何辭闡笑
曰寳冊非吾功也吾能為子孫冐無功賞乎隆興元年
真拜工部侍郎闡奏臣去冬乞守禦兩淮陛下謂春首
行之夏秋當畢今其時矣帝曰江淮事盡付張浚朕倚
浚為長城會督府請受蕭琦降詔問闡闡請受其降俄
報王師收復靈壁縣闡慮大將李顯忠邵宏淵深入無
援奏請益兵殿後已而王師果失利衆論歸罪於戰闡
曰陛下出師受降是也諸將違節度且無援而敗當矯
前失安可遽沮銳氣帝壮其言益出御前器甲付諸軍
手詔勞浚軍聲復振時數易臺諫闡力言之請增廣諫
員帝曰臺諫好名如某人但欲得直聲而去闡曰唐德
宗疑姜公輔為賣直陸贄切諫願陛下深以為鑒帝再
三嘉奬金人求和帝與闡議闡曰彼欲和畏我耶愛我
耶直款我耳力陳大害不可許帝曰朕意亦然姑隨宜
應之帝記賣直之語謂胡銓亦及此朕非拒諫者辨是
非耳闡曰聖度當如天柰何與臣下爭名帝曰卿言是
也頃之除工部尚書兼侍讀金副元帥紇石烈志寧以
書諭通好所請三事國書歲幣之議已定惟割唐鄧海
泗未決將遣王之望龍大淵通問而衆言紛紛不已闡
謂不與四州乃可通和議論先定乃可遣使今彼為客
我為主我以仁義撫天下彼以殘酷虐吾民觀金勢已
衰何必先示以弱朝論韙之帝用真宗故事命經筵官
二員遞宿學士院以備顧問闡入對尤數屢引疾乞骸
骨帝不忍其去三年闡請益力廼除顯謨直學士提舉
太平興國宫陛辭帝問所欲言闡奏許和則忘祖宗之
讐棄四州則失中原之心遣歸正人則傷忠義之氣惟
陛下毋忘老臣平昔之言其指時事尤諄切帝眷益篤
諭以秋涼復召加賜金犀帶特許佩魚居家踰月卒年
七十四特贈端眀殿學士朱熹嘗言秦檜挾敵要君力
主和議羣言勃勃不平檜既摧折忠臣義士之氣遂使
士大夫懷安成習至癸未和議則知其非者鮮矣朝論
間有建白率雜言利害其言金人世讎不可和者惟胡
右史銓張尚書闡耳子叔椿
洪擬字成季一字逸叟鎮江丹陽人本弘姓其先有名
璆者嘗為中書令避南唐諱改今姓後復避宣祖廟諱
遂因之擬登進士甲科崇寧中為國子博士出提舉利
州路學事尋改福建路坐譴通判鄆州復提舉京西北
路學事歴湖南河北東路宣和中為監察御史遷殿中
進侍御史時王黼蔡京更用事擬中立無所附會殿中
侍御史許景衡罷擬亦坐送吏部知桂陽軍改海州時
山東盗起屢攻城擬率兵民堅守建炎間居母憂以祕
書少監召不起終喪為起居郎中書舍人言兵興累年
饋餉悉出於民無屋而責屋税無丁而責丁税不時之
須無名之歛殆無虚日所以去而為盜今關中之盜不
可急宜求所以弭之江西之盜不可緩宜求所以滅之
夫豐財者政事之本而節用者又豐財之本也高宗如
越執政議移蹕饒信間擬上疏力爭謂舍四通五逹而
趨偏方下邑不足以示形勢固守禦遷給事中吏部尚
書言者以擬未嘗歴州縣以龍圖閣待制知温州宣撫
使孟庾總師討閩寇過郡擬趣使赴援庾怒命擬犒師
擬借封椿錢用之已乃自劾賊平加秩一等召為禮部
尚書遷吏部渡江後法無見籍吏隨事立文號為省記
出入自如至是脩七司敕令命擬總之以舊法及續降
指揮詳定成書上之金人再攻淮詔日輪侍從赴都堂
給札問以攻守之策擬言國勢彊則戰將士勇則戰財
用足則戰我為主彼為客則戰陛下移蹕東南前年幸
會稽今年幸臨安興王之居未有定議非如高祖在關
中光武在河内也以國勢論之可言守未可言戰擬謂
時相姑議戰以示武實不能戰也紹興三年以天旱地
震詔羣臣言事擬奏曰法行公則人樂而氣和行之偏
則人怨而氣乖試以小事論之比者監司守臣獻羡餘
則黜之宣撫司獻則受之是行法止及疏遠也有自庶
僚為侍從者臥家視職未嘗入謝遂得美職而去若鼓
院官移疾廢朝謁則斥罷之是行法止及冗賤也榷酤
立法甚嚴犯者籍家財充賞大官勢臣連營列障公行
酤賣則不敢問是行法止及孤弱也小事如此推而極
之則怨多而和氣傷矣尋以言者罷為徽猷閣直學士
提舉江州太平觀始擬兄子駕部郎官興祖與擬上封
事侵在位者故父子俱罷起知温州提舉亳州眀道宫
卒年七十五謚文憲初擬自海州還居鎮江趙萬叛兵
逼郡守臣趙子崧戰敗遁去擬挾母出避遇賊至欲兵
之擬曰死無所避願勿驚老母賊舍之他賊又至臨以
刃擬指其母曰此吾母也幸勿怖之賊又舍去有淨智
先生集及注杜甫詩二十卷
趙逵字莊叔其先秦人八世祖處營徙蜀家於資州逵
讀書數行俱下尤好聚古書考歴代興衰治亂之迹與
當代名人鉅公出處大節根窮底究尚友其人紹興二
十年類省奏名眀年對策論君臣父子之情甚切擢第
一時秦檜意有所屬而逵對獨當帝意檜不悦即罷知
舉王曮授逵左承事郎簽書劒南東川帝嘗問檜趙逵
安在檜以實對久之帝又問除校書郎逵單車赴闕征
税者希檜意搜行橐皆書籍才數金而已既就職未嘗
私謁檜意愈恨逵賡御製芝草詩有皇心未敢宴安圖
之句檜見之怒曰逵猶以為未太平耶又謂逵曰館中
禄薄能以家來乎逵曰親老不能涉險遠檜徐曰當以
百金為助逵唯唯而已又遣所親申前言諷逵往謝逵
不荅檜滋怒欲擠之未及而死帝臨哭檜還即遷逵著
作佐郎兼權禮部員外郎帝如景靈官祕省起居惟逵
一人帝屢目逵即日命引見上殿帝迎謂曰卿知之乎
始終皆朕自擢自卿登第後為大臣沮格久不見卿秦
檜日薦士未嘗一語及卿以此知卿不附權貴真天子
門生也詔充普安郡王府教授逵奏言路久不通乞廣
賜開納勿以微賤為間庶幾養成敢言之氣帝嘉納之
普安府勸講至戾太子事王曰於斯時也斬江充自歸
於武帝何如逵曰此非臣子所能王意蓋有所在也二
十六年遷著作郎尋除起居郎入謝帝又曰秦檜炎炎
不附者惟卿一人逵曰臣不能效古人抗折權姦但不
與之同爾然所以事宰相禮亦不敢闕又曰受陛下爵
禄而奔走權門臣不惟不敢亦且不忍眀年同知貢舉
盡公考閱以革舊弊遂得王十朋閻安中始逵未出貢
闈蔣璨除戶部侍郎給事中辛次膺以璨交結希進還
之帝怒罷次膺付逵書讀逵不可璨以此出知蘇州次
膺仍得次對逵兼給事中未幾除中書舍人登第六年
而當外制南渡後所未有也帝語王綸曰趙逵純正可
用朕於蜀士未見其比朕所以甫二歲令至此報其不
附權貴也先是逵嘗薦杜莘老唐文若孫道夫皆蜀名
士至是奉詔舉士又以馮方劉儀鳳李石郯次雲應詔
宰執以聞帝曰蜀人道遠其間文學行義有用者不因
論薦無由得知前此蜀中宦游者多隔絶不得一至朝
廷甚可惜也自檜顓權深抑蜀士故帝語及之逵以疾
求外帝命國醫王繼先視疾不可為矣卒年四十一帝
為之抆淚嘆息逵嘗自謂司馬温公不近非色不取非
財吾雖不肖庶幾慕之方檜權盛時忤檜者固非止逵
一人而帝亟稱逵不附麗又謂逵文章似蘇軾故稱為
小東坡未及用而逵死惜其論建不傳于世有棲雲集
三十卷
論曰如圭師于安國居正師于楊時敦復師于程頤表
臣交于陳瓘其師友淵源有自來矣故其議論讜直剛
嚴鯁峭不惑異說不畏彊禦大略相似若夫居正辨王
氏三經之繆龜年首劾秦檜主和之非程瑀力排蔡京
之黨尤為有功於名教張闡論事無避洪擬朴實端亮
趙逵純正善文皆一時之良為檜所忌而不撓者語曰
歲寒然後知松栢之後凋信哉
宋史卷三百八十一
宋史卷三百八十一考證
張闡傳靈壁縣一本作靈壁虹縣
宋史卷三百八十一考證
