宋史卷六十六
元中書右丞相總裁托克托等修
五行志第十九
五行四(金)
從革金性也金失其性則為變怪舊說以僭咎恒陽詩
妖民訛毛蟲之孽白眚白祥之類皆属之金今從之
建隆二年七月晉州神山縣北谷中有鐡随水流出方
二丈三尺其重七千斤太平興國四年九月夾江縣民
王誼得黑石二皆丹文其一云君王萬歲其二云趙二
十一帝緘其口来獻至道二年二月桂陽監鎔銀自湧
成山峰狀咸平四年十二月亳州太清宫鍾自鳴乾興
元年四月甲戌修奉山陵總管言皇堂隧道穿得銅鍋
有兩耳又於寢宫三門下穿得銅盂一鐡甕一鐡甲葉
三天聖元年三月庚辰涪陵縣相思寺夜有光出阿育
王塔之舊址發之得金銅像三百二十七五年七月壬
寅遼山縣舊河淩地摧塔獲古錢一百四十六千五百
四十三文眀道元年五月壬午漢州江岸獲古鐘一慶
歴四年五月乙亥金谿縣得生金山重三百二十四兩
皇祐四年乾寧軍漁人得小鐘二於河濱五年二月已
亥乾寧軍又進古鐘一至和二年四月甲午瀏陽縣得
古鐘一熙寧元年至元豐元年横州共獲古銅鼓一十
七元豐三年八月岳州永慶寺獲銅鐘一銅磬二六年
南溪縣穿土得銅錢五萬四千有竒七年三月筠州獲
古銅鐘一十一月賓州獲古銅鼓一八年昌元縣通鹽
井得銅鍋九銅盆一銅盤一崇寧五年十月荆南獲古
銅鼎政和二年玄圭始出晉州上一石綠色方三尺餘
當中有文曰堯天正其字如掌大而端楷類手畫者堯
字居右天正字綴行於左都堂驗視礱石三分而字畫
愈明又於堯字之下隐約出一瑞字位置始均蓋曰天
正堯瑞云或謂晉陽堯都也方玄圭出乃有此瑞四年
府畿汝蔡之間連山大小石皆變為瑪瑙尚方取為寳
帶器玩甚冨五年正月湖南提舉常平劉欽言蘆荻衝
出生金重九斤八兩狀類靈芝祥雲又淘得碎金四百
七兩有竒十一月越州民拾生金湟州丁羊谷金坑僅
千餘眼得鑛成金共四等計一百三十四兩有竒重和
元年十二月孝感縣楚令尹子文廟獲周鼎六宣和四
年後御府所藏往往復變為石而色類白骨此與周寳
圭占略同五年榮陽縣賈谷山麒麟谷采石修明堂得
一石有文曰明百官表賀五年四月又獲甗鼎三崇寧
四年三月鑄九鼎用金甚厚取九州水土内鼎中既奉
安於九成宫車駕臨幸徧禮焉至北方之寳鼎忽漏水
溢於外劉炳謬曰正北在燕山今寶鼎但取水土於雄
州境宜不可用其後竟以北方致亂建炎元年南京留
守朱勝非夜防城見南門外火光燭地掘之得銅印有
文曰朱勝私印火鑠金金所畏也後拜相有明受之變
卒坐貶三年吉州修城役夫得髑髏棄水中俄浮一鐘
有銘五十六字大略云唐興元年吾子没瘞廬陵西壘
後當火德五九之際世衰道敗浙梁相繼喪亂章貢康
昌之日吾亦復出是邦東平鳩工復使吾子同河伯聽
命水官郡守命錄其辭錄畢而鐘自碎
紹興十一年三月庚申長安兵刅皆生火光二十六年
郫縣地出銅馬高三尺制作精好風雨夜嘶紹興中耕
者得金甕重二十四鈞於秦檜别業乾道二年三月丙
午夜福清縣石竹山大石自移聲如雷石方可九丈所
過成蹊才四尺而山之木石如故
慶元二年十二月吳縣金鵝鄉銅錢百萬自飛
建隆二年京師夏旱冬又旱三年京師春夏旱河北大
旱覇州苗皆焦仆又河南河中府孟津濮鄆齊濟滑延
隰宿等州並春夏不雨四年京師夏秋旱又懷州旱乾
德元年冬京師旱二年正月京師旱夏不雨是歲河南
府陜虢麟博靈州旱河中府旱甚四年春夏京師不雨
江陵府華州漣水軍旱五年正月京師旱秋復旱開寳
二年夏至七月京師不雨三年春夏京師旱邠州夏旱
五年春京師旱冬又旱六年冬京師旱七年京師春夏
旱冬又旱河南府晉觧州夏旱滑州秋旱八年春京師
旱是歲關中饑旱甚太平興國二年正月京師旱三年
春夏京師旱四年冬京師旱五年夏京師旱秋又旱六
年春夏京師旱七年春京師旱孟虢綘密瀛衛曹淄州
旱九年夏京師旱秋江南大旱雍熙二年冬京師旱三
年冬京師旱四年冬京師旱端拱二年五月京師旱秋
七月至十一月旱上憂形於色蔬食致禱是歲河南莱
登深冀旱甚民多饑死詔發倉粟貸之淳化元年正月
至四月不雨帝蔬食祈雨河南鳳翔大名京兆府許滄
單汝乾鄭同等州旱二年春京師大旱三年春京師大
旱冬復大旱是歲河南府京東西河北河東陜西及亳
建淮陽等三十六州軍旱四年夏京師不雨河南府許
汝亳滑商州旱五年六月京師大旱至道元年京師春
旱二年春夏京師旱咸平元年春夏京畿旱又江浙淮
南荆湖四十六軍州旱二年春京師旱甚又廣南西路
江浙荆湖及曹單嵐州淮陽軍旱三年春京師旱江南
頻年旱四年京畿正月至四月不雨景德元年京師夏
旱人多渴死三年夏京師旱大中祥符二年春夏京師
旱河南府及陜西路潭邢州旱三年夏京師旱江南諸
路宿州潤州旱八年京師旱九年秋京師旱大名府澶
州相州旱天禧元年京師春旱秋又旱夏陜西旱四年
春利州路旱夏京師旱五年冬京師旱天聖二年春不
雨五年夏秋大旱六年四月不雨明道元年五月畿縣
久旱傷苗二年南方大旱景祐三年六月河北久旱遣
使詣北嶽祈雨慶歴元年九月丁未朔遣官祈雨二年
六月戊寅祈雨三年遣使詣嶽瀆祈雨四年三月丙寅
遣内侍兩浙淮南江南祠廟祈雨五年二月詔天久不
雨令州縣決淹獄又幸大相國寺會靈觀天清寺祥源
觀祈雨六年四月壬申遣使祈雨七年正月京師不雨
二月丙寅遣官嶽瀆祈雨三月辛丑西太乙宫祈雨皇
祐元年五月丁未遣官祈雨三年恩冀諸州旱三月分
遣朝臣詣天下名山大川祠廟祈雨至和二年四月甲
午遣官祈雨嘉祐五年梓州路夏秋不雨七年三月甲
子罷春燕以久旱故也辛丑西太乙宫祈雨治平元年
春京師踰時不雨鄭滑蔡汝潁曹濮洺磁晉耀登等州
河中府慶成軍旱二年春不雨熙寧二年三月旱甚三
年諸路旱六月畿内旱八月衛州旱五年五月北京自
春至夏不雨七年自春及夏河北河東陜西京東西淮
南諸路久旱九月諸路復旱時新復洮河亦旱羌戸多
殍死八年四月真定府大旱八月淮南两浙江南荆湖
等路旱九年八月河北京東京西河東陜西旱十年春
諸路旱元豐二年春河北陜西京東西諸郡旱三年春
西北諸路旱五年亢旱六年夏畿内旱元祐元年春諸
路旱正月帝及太皇太后車駕分日詣寺觀禱雨是冬
復旱二年春旱三年秋諸路旱京西陜西尤甚四年春
京師及東北旱罷春燕八年秋旱紹聖元年春旱疎決
四京畿縣囚三年江東大旱溪河涸竭四年夏两浙旱
元符元年東南旱二年春京畿旱建中靖國元年衢信
等州旱大觀二年淮南江東西諸路大旱自六月不雨
至於十月政和元年淮南旱三年江東旱四年旱詔賑
德州流民宣和元年二月詔汝潁陳蔡州饑民流移常
平官勒停秋淮南旱四年東平府旱五年夏秦鳳路旱
是歲燕山府路旱建炎二年夏旱紹興二年常州大旱
帝問致旱之由中書舍人胡交修奏守臣周祀殘酷所
致尋以属吏坐贓及殺不辜竄嶺南三年四月旱至於
七月帝蔬食露禱乃雨五年五月浙東西旱五十餘日
六月江東湖南旱秋四川郡國旱甚六年䕫潼成都郡
縣及湖南衡州皆旱七年春旱七十餘日時帝將如建
業随所在分遣從臣有事於名山大川六月又旱江南
尤甚八年冬不雨九年六月旱六十餘日有事於山川
十一年七月旱戊申有事於嶽瀆乙卯禱雨於圜丘方
澤宗廟十二年三月旱六十餘日秋西京淮東旱十二
月陜西旱十八年浙東西旱紹興府大旱十九年常州
鎮江府旱二十四年浙東西旱二十九年二月旱七十
餘日秋江浙郡國旱三十年春階成鳳西和州旱秋江
浙郡國旱浙東尤甚隆興元年江浙郡國旱京西大旱
二年台州春旱興化軍漳福州大旱首種不入自春至
於八月乾道三年春四川郡縣旱至於秋七月綿劔漢
州石泉軍尤甚四年夏六月旱帝將徹蓋親禱於太乙
宫而雨時襄陽隆興建寧亦旱八月詔頒皇祐祀龍法
於郡縣五年夏秋淮東旱盱眙淮隂為甚六年夏浙東
福建路旱温台福漳建為甚七年春江西東湖南北淮
南浙婺秀州皆旱夏秋江洪筠潭饒州南康興國臨江
軍尤甚首種不入冬不雨九年婺處温台吉贛州臨江
南諸軍江陵府皆久旱無麥苗淳熙元年浙東湖南郡
國旱台處郴桂為甚蜀關外四州旱二年秋江淮浙皆
旱紹興鎮江寧國建康府常和滁真揚州盱眙廣德軍
為甚三年夏常昭復随郢金洋州江陵德安興元府荆
門漢陽軍皆旱四年春襄陽府旱首種不入五年常綿
州鎮江府及淮南江東西郡國旱有事於山川羣望六
年衡永楚州高郵軍旱七年湖南春旱諸道自四月不
雨行都自七月不雨皆至於九月紹興隆興建康江陵
府台婺常潤江筠撫吉饒信徽池舒蘄黃和潯衡永州
興國臨江南康無為軍皆大旱江筠徽婺州廣德軍無
鍚縣尤甚禱雨於天地宗廟社稷山川羣望八年正月
甲戌積旱始雨七月不雨至扵十一月臨安鎮江建康
江陵德安府越婺衢嚴湖常饒信徽楚鄂復昌州江隂
南康廣德興國漢陽信陽荆門長寧軍及京西淮郡皆
旱九年夏五月不雨至於秋七月江陵德安襄陽府潤
婺温處洪吉撫筠袁潭鄂復恭合昌普資渠利閬忠涪
萬州臨江建昌漢陽荆門信陽南平廣安梁山軍江山
定海象山上虞嵊縣皆旱十年冬月旱至扵七月江淮
建康府和州興國軍恭涪瀘合金州南平軍旱十一年
四月不雨至於八月興元府吉贛福泉汀漳潮梅循邕
賓象金洋西和州建昌軍皆旱興元吉尤甚冬不雨至
於眀年二月十四年五月旱六月戊寅有事於山川羣
望甲申帝親禱於太乙宫七月己酉大雩於圜丘望於
北郊有事於嶽瀆海凡山川之神時臨安鎮江紹興隆
興府嚴常湖秀衢婺處明台饒信江吉撫筠袁州臨江
興國建昌軍皆旱越婺台處江州興國軍尤甚至於九
月乃雨十五年舒州旱紹興元年重慶府蘄池州旱二
年五月真揚通泰楚滁和普隆涪渝遂高郵盱眙軍冨
順監皆旱簡資榮州大旱三年夏郢楊和州大旱秋簡
資普榮叙隆冨順監亦大旱四年綿州大旱亡麥簡資
普渠合州廣安軍旱江浙自六月不雨至於八月鎮江
江陵府婺台信州江東淮西旱五年春浙東西自去冬
不雨至於夏秋鎮江府常秀州江隂軍大旱廬和濠楚
州為甚江西七郡亦旱慶元二年五月不雨三年潼利
䕫路十五郡旱自四月至於九月金蓬普州大旱四月
壬子禱於天地宗廟社稷六年四月旱五月辛未禱於
郊丘宗社鎮江府常州大旱水竭淮郡自春無雨首種
不入及京襄皆旱嘉泰元年五月旱丙辰禱於郊丘宗
社戊辰大雩於圜丘浙西郡縣及蜀十五郡皆大旱二
年春旱至於夏秋七月庚午大雩於圜丘祈於宗社浙
西湖南江東旱鎮江建康府常秀潭永州為甚四年五
月不雨至於七月浙東西江西郡國旱開禧元年夏浙
東西不雨百餘日衢婺嚴越鼎澧忠涪州大旱二年南
康軍江西湖南北郡縣旱三年二月不雨五月已丑禱
於郊丘宗社嘉定元年夏旱閏月辛卯禱於郊丘宗社
二年夏四月旱首種不入庚申禱於郊丘宗社六月乙
酉又禱至於七月乃雨浙西大旱常潤為甚淮東西江
東湖北皆旱四年資普昌合州旱六年五月不雨至於
七月江陵德安漢陽軍旱八年春旱首種不入四月乙
未禱於太乙宫庚子命輔臣分禱郊丘宗社五月庚申
大雩於圜丘有事於嶽瀆海至於八月乃雨淮浙淮閩
皆旱建康寧國府衢婺温台明徽池真太平州廣德興
國南康盱眙安豐軍為甚行都百泉皆竭淮甸亦然十
年七月不雨帝日午曝立禱於宫中十一年秋不雨至
於冬淮郡及鎮江建寧府常州江隂廣德軍旱十四年
浙閩廣江西旱明台衢婺温福贛吉州建昌軍為甚十
五年五月不雨岳州旱嘉熙元年夏建康府旱三年旱
四年江浙福建旱淳祐七年旱十一年閩廣及饒州旱
咸淳六年江南大旱十年廬州旱長樂福清二縣大旱
建隆中京師士庶及樂工少年竸唱歌曰五来子自建
隆開寳凡平荆湖川廣江西五國皆来朝時西川孟昶
賦歛無度射利之家配卒尤甚既乏緡錢唯仰在質物
乃竸書簡扎揭扵門曰今召主收贖又每歲除日命翰
林為詞題桃符正旦置寢門左右末年學士幸寅遜撰
詞昶以其非工自命筆題云新年納餘慶嘉節號長春
昶以其年正月降王師即命吕餘慶知成都府而長春
乃太祖誕聖節名也召與趙贖與蜀同音開寳初廣南
劉鋹令民家置貯水桶號防火大桶又鋹末年童謠曰
羊頭二四白天雨至後王師以辛未年二月四日擒鋹
識者以為國家以火德王房為宋分羊未神也雨者王
師如時雨之義也防與房桶與宋同音周廣順初江南
伏龜山圯得石函長二尺廣八寸中有鐡銘云維天監
十四年秋八月葬寳公於是銘有引曰寳公嘗為偈大
字書於版帛冪之人欲讀之者必施數錢乃得讀訖即
冪之是時名士陸陲王鈞姚察而下皆莫知其旨或問
之云在五百年後至卒乃歸其銘同葬焉銘曰莫問江
南事江南自有馮乘雞登寳位跨犬出金陵子建司南
位安仁秉夜燈東隣家道闕随虎遇明興其字皆小篆
體勢完具徐鉉徐鍇韓熙載皆不能觧及煜歸朝好事
者云煜丁酉年襲位即乘雞也開寳八年甲戌江南國
滅是跨犬也當王師圍其城而曹彬營其南是子建司
南位潘美營其北是安仁秉夜燈也其後太平興國三
年淮海王錢俶舉國入覲即東隣也家道闕意無錢也
随虎遇戊寅年也皇祐五年正月戊午狄青敗儂智高
於歸仁舗初謠言農家種糴家收至是智高果為青所
破建炎三年四月鼎州桃源洞大水巨石随流而下有
文曰無為大道天知人情無為窈冥神見人形心言意
語鬼聞人聲犯禁滿盈地收人魂金石同類類金為變
怪者也紹興二年李綱帥長沙道過建寕僧宋本題邑
治之壁曰東燒西燒日月七七後數日江西盗李仁入
境焚其邑七月七日也淳熙中淮西竸歌汪秀才曲曰
騎驢渡江過江不得又為舞以和之後舒城狂生汪
格謀不軌州兵入其家縳之其子拒殺聚惡少數千為
亂聲言渡江事平格亦伏誅七年正月餘杭門外墻壁
有詩其言頗涉怪後廉得主名杖遣之主管城北廂劉
君暨以失察異言坐削秩其詩不錄十四年都城市井
歌曰汝亦不来我家我亦不来汝家至紹熙二三年其
事始應於两宫紹定三年都城市井作歌詞末句皆曰
東君去後花無主朝廷惡而禁之未幾太子詢薨慶元
四年三月甲辰有郵筩置詩逹御前者詔宰臣䆒其詩
不錄嘉泰四年越人盛歌鐡彈子白塔湖曲俄有盗金
十一者自號鐡彈子繆傳其鬪死於白塔湖中後獲於
諸暨縣
漢乾祐中荆南高從誨鑿池於山亭下得石匣長尺餘
扄鐍甚固從誨神之屏左右焚香以啓匣中得石有文
云此去遇龍即歇及建隆中從誨孫繼冲入朝改鎮徐
州龍隆音相近太平興國中京師兒童以木雕合子中
有竅藏掖下有聲號云腋底閙後盧多遜投荒人以為
䜟其在肘腋而司國典也天禧二年五月西京訛言有
物如烏帽夜飛入人家又變為犬狼狀人民多恐駭每
夕重閉深處至持兵器驅逐者六月乙已傳及京師云
能食人里巷聚族環坐呌譟逹曙軍營中尤甚而實無
狀意其妖人所為有詔嚴捕得數軰詢之皆非政和七
年詔修神保觀俗所謂二郎神者京師人素畏之自春
及夏傾城男女負土以獻揭榜通衢云某人獻土又有
飾形作鬼使廵門催納土者或以為不祥禁絶之後金
人斡離不圍京師其國謂之二郎君云紹興元年十二
月越州連火民訛言相驚月幾望當再火樞密院以軍
法禁之乃定嘉定二年六月故循王張俊家火後旬日
市井訛言相驚絳衣婦人為火殃下墜都民徙避晝夜
弗寧禁之後亦不火慶元六年十月瓊州訛言妖星流
墮民郭七家聲如雷通判曾丰暨瓊山縣令移文驚擾
後皆坐絀簽書樞密院事林存為似道所擯道死於漳
漳有富民蓄油煔木甚佳林氏子弟求之價高不可得
因撫其木曰收取收取待賈丞相用德祐元年似道謫
死郡守與之經營竟得此木以殮宋初陳摶有紙錢使
不行之說時天下惟用銅錢莫喻此旨其後用交子會
子其後會價愈低故有使到十八九紙錢飛上天之謠
似道惡十九界之名乃名關子然終為十九界矣而關
子價益低是紙錢使不行也宋以周顯德七年庚申得
天下圖䜟謂過唐不及漢一汴二杭三閩四廣又有寒
在五更頭之謠故宫滿有六更按漢四百二十餘年唐
二百八十九年開慶元年宋祚過唐十一年滿五庚申
之數至德祐二年正月降附得三百一十七年而見六
庚申如宫漏之數
建隆三年有象至黃陂縣匿林中食民苗稼又至安復
襄唐州踐民田遣使捕之明年十二月於南陽縣獲之
獻其齒革乾德二年五月有象至澧陽安鄉等縣又有
象涉江入華容縣直過闤闠門又有象至澧州澧陽縣
城北乾德四年八月普州兔食禾五年有象自至京師
雍熙四年有犀自黔南入萬州民捕殺之獲其皮角開
寳八年四月平陸縣鷙獸傷人遣使捕之生獻十頭十
月江陵府白晝虎入市傷二人太平興國三年果閬蓬
集諸州虎為害遣殿直張延鈞捕之獲百獸俄而七盤
縣虎傷人延鈞又殺虎七以為獻七年虎入蕭山縣民
趙馴家害八口淳化元年十月桂州虎傷人詔遣使捕
之至道元年六月梁泉縣虎傷人二年九月蘇州虎夜
入福山砦食卒四人咸平二年十二月黃州長析村二
虎夜鬪一死食之殆半占云守臣災明年知州王禹偁
卒咸平六年十月乙酉有狐出皇城東北角樓歴軍器
庫至夾道獲之大中祥符九年三月杭州浙江側晝有
虎入稅場廵檢俞仁祜揮戈殺之天聖九年五月宿州
獲白兔六月廬州獲白兔明道二年六月唐州獲白兔
皇祐三年十二月泰州獲白兔嘉祐三年六月丁卯交
阯貢異獸二初本國稱貢麒麟状如牛身被肉甲鼻端
有角食生芻果必先以杖擊其角然後食既至而樞密
使田况辨其非麟詔止稱異獸熙寧元年九月撫州獲
白兔十二月嵐州獲白鹿四年九月廬州獲白兔政和
五年十二月安化軍獲白兔六月泰州軍獲白兔七年
二月逹州獲白兔宣和元年十月淄州獲黑兔宣和七
年秋有狐由艮岳直入禁中據御榻而坐詔毁狐王廟
紹興十一年海州属金悉空其民安江後十二年有二
虎入城人射殺之虎亦搏人明年魏勝舉州来歸亦空
其民漢龔遂曰野獸入宫室宫室將空虎豕皆毛孽也
十三年南康縣雷雨羣狐震死於巖穴中巖石皆為碎
二十二年劉彭老家猫產數子皆三尺乾道七年潮州
野象數百食稼農設穽田間象不得食率其羣圍行道
車馬歛穀食之乃去淳熙二年江州馬當山羣狐掠人
十年滁州有熊虎同入樵民舍夜自相搏死紹熙元年
三月臨安府民家猫生子一有八足二尾四年鄂州武
昌縣虎為人患五年八月揚州獻白兔侍御史章穎劾
守臣錢之望以孽為瑞占曰國有憂白喪祥也是歲光
宗崩慶元三年德興縣羣狐入民舍咸淳九年十一月
辛卯黎明有虎出於揚州市毛色微黑都撥發官曹安
國率良家子數十人射之制置使李庭芝占曰千日之
内殺一大將於是臠其肉於城外而厭之紹興六年四
月中京大雪雷震犬數十争赴土河而死可救者才二
三淳熙元年六月饒州大雷震犬於市之旅舍慶元二
年撫州有犬若人坐於郡守之坐未幾郡守林廷彦卒
於官德祐元年五月壬申揚州禁軍民母得蓄犬城中
殺犬數萬輸皮納官
乾德三年七月已卯夜西方起蒼白氣長五十尺貫天
船五車亘井宿占曰主兵動六年十月已未旦西北起
蒼白氣三道長二十尺趋東散占曰游兵之象太平興
國四年四月已未夜西北有白氣壓北斗雍熙四年正
月癸酉夜白氣起角亢經太微垣歴軒轅大星至月傍
散至道二年二月丙子夜西方有蒼白氣長短八道如
彗掃稍經天漢參錯如文蛇占曰所見之方主兵勝咸
平四年三月丙申白氣二亘天五年正月白氣如虹貫
日久而散七月戊戌白氣如陣貫東井六年四月已已
白氣東西亘天丁丑白氣貫日五月辛亥白氣出昴至
壁没六月丙子白氣出河鼓左右旗分為數道没七月
癸卯白氣如彗起西南方占曰有兵喪景德元年五月
白氣貫軒轅蒼白氣十餘如布亘天二年二月丁亥白
氣五道貫北斗占為大風幸臣憂十月丙子白氣出閣
道西孛孛有光占曰宫中憂三年三月白氣貫月四年
三月已未白氣東西亘天庚申白氣出南方長二丈許
久而不散四月庚午白氣貫北斗長十丈占為大風庚
寅白氣如布龍月三丈許大中祥符元年正月丁丑白
氣二東西亘天五年二月壬寅白氣長五丈出東井貫
北斗魁及軒轅占為兵為雷雨明道元年十二月壬戌
西北有蒼白氣亘天慶歴元年八月庚辰夜東方有白
氣長十尺許在星宿度中至十日長丈餘衝天九十餘
日没二年八月甲申白氣貫北斗三年正月戊戌中天
有白氣長二十尺向西南行貫日占曰邊兵憂四月癸
卯白氣二生西北隅上中天首尾至濁東南行良久散
占曰其下有兵寇八月壬子夜白氣貫北斗魁九月辛
已夜中有白氣長二丈許貫卷舌南河東北行少頃散
占曰風雨之候皇祐四年十一月辛酉夜白氣起北方
近濁長五丈許歴北斗久之散占曰多大風嘉祐元年
三月彭城縣白鶴鄉地生麫占曰地生麫民將饑五月
鍾離縣地生麫治平二年四月丙午夜西北方有白氣
漸東南行首尾至濁貫角宿移西北久方散占曰有兵
戰疾疫事熙寧九年四月庚寅夜白氣長丈起東北方
天市垣元祐三年七月戊辰夜西北有白氣經天主兵
宜防西北二鄙元符二年九月戊辰夜有白氣十道各
長五尺主兵及大臣黜崇寕二年五月戊子夜蒼白氣
起東南方長三丈貫尾箕斗主蠻夷入貢舊臣来歸宣
和三年九月壬午夜蒼白氣長三丈貫月主其下有亂
者靖康元年十二月丙辰白氣出太微垣二年二月壬
午夜白氣如虹自南亘北須臾移西南至東北天明而
没三月戊子白氣貫斗建炎二年杜充為北京留守天
雨紙錢千營中厚盈寸明日與金人戰城下敗績紙白
祥也三年三月白氣貫日四年五月壬子夜北方有白
氣十餘道如練二十六年七月辛酉夜天雨水銀紹興
元年潭州得白玉於州城蓮花池中孔彥舟以獻詔却
之前史以為玉變近白祥後彦舟為劇盗二月已已夜
東南有白氣十一年三月庚申金人居長安油酒皆變
白色二十年十一月甲午夜西南有白氣出危入昴十
二月戊申白氣出尾入軫貫天市垣三十一年十二月
辛丑白氣如帶東西亘天出斗歴牛隆興元年十二月
壬午夜白氣見西南方出危入昴二年正月甲寅夜西
南有白氣亘天如帶乾道元年正月庚午白氣見西北
方出奎入參三月戊辰白氣如帶自參及角東西亘天
四月丁酉夜白氣見西北方入天市垣辛丑夜白氣入
北斗乙已夜白氣入紫微垣十月已丑夜蒼白氣見東
南方入翼十一月丙寅白氣如帶出女入昴東西亘天
三年十二月庚午夜白氣如帶東西亘天出女入昴淳
熙十年正月戊子夜西南有白氣如天漢而明南北廣
可六丈東西亘天歷壁至畢紹熙五年六月壬寅夜白
氣亘天自紫微至亢角已酉日入後白氣亘天頃刻而
散慶元四年八月庚辰白氣亘天五年二月癸酉夜東
北方白氣如帶自角至參八月癸亥東北方有白氣如
帶亘天嘉泰四年十一月辛未晝有白氣分數道亘天
嘉熙四年二月丙辰白氣亘天淳祐二年二月甲寅白
氣亘天景定三年七月甲申白氣如匹布亘天咸淳三
年襄陽城中白氣自西而出
紹興二年宣州有鐡佛像坐高丈餘自動迭前迭却若
傴而就人者數日既而郡有火火氣盛金失其性而為
變怪也七月天雨錢或從石甃中流出有輪郭肉好不
分明穿之碎若沙土二月温州戒福寺銅佛像頂珠自
動光彩激射經日不少停數日火作寺焚淳熙九年春
德興縣民家鏡自飛舞與日光相射慶元二年正月泰
寕縣耕夫得鏡厚三寸徑尺有二寸照見水底與日争
輝病熱者對之心骨生寒後為雷震而碎
宋史卷六十六
宋史卷六十六考證
五行志四金舊說以僭咎恒陽陽應作暘
紹興十一年海州属金悉空其民(臣召南)按此條前
文已見而複出者也但不追叙十年有野豕入海州
市民刺殺之則下文無根
乾德三年七月巳卯夜西方起蒼白氣云云按此叚
往往與天文志相參錯
宋史卷六十六考證
