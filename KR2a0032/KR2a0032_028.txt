宋史卷二十八
元中書右丞相總裁托克托等修
本紀第二十八
高宗五
五年春正月乙巳朔日有食之帝在平江府金人去濠
州丁未戒諸軍戰陳母殺中原民籍充金兵者命粥官
田宅輸錢專充軍費戊申進廬泰二州守禦官屬各一
官巳酉詔前宰執吕頤浩等十九人及行在職事官各
條上攻戰偹禦措置綏懷之策免淮南官吏去職之罪
仍令還任承州水砦統領仲諒復入楚州庚戌張浚遣
統領楊忠閔王進夾擊金人于淮南岸敗之降其將程
師回張延夀辛亥淮東統制崔德眀襲敗金兵于盱眙
召張浚赴行在乙夘浚入見賞沿江監司帥臣供億之
勞各進官一等戊午趣修建康行宫已未詔減淮南諸
州雜犯死罪釋流以下囚庚申置諸州軍教場選兵專
習弓弩立格按試辛酉贈殿中侍御史馬伸左諫議大
夫韓世忠劉光世張俊入見壬戌以世忠為少保淮東
宣撫使駐鎮江光世少保淮西宣撫使駐太平俊開府
儀同三司江東宣撫使駐建康甲子酈瓊復光州降其
守許約乙丑罷淮南茶鹽提刑司置提點兩路公事官
一員兼領刑獄茶鹽漕運市易事淮西要會州軍並置
市易務戊辰詔川陜宣撫司招諭陷賊官民庚午命王
進合江西廣東諸將兵討周十隆海賊朱聰犯廣州又
犯泉州壬申劉光世韓世忠張俊入辭命升殿以光世
世忠有隙賜酒諭釋之皆感激奉詔癸酉偽齊知亳州
馬泰犯光州權州事王萃率兵拒之是月金主晟殂旻
之孫亶立岳飛自池州入朝二月丙子以飛為鎮寧崇
信軍節度使命常州布衣陳得一造新歷丁丑帝發平
江戊子遣權太常少卿張銖奉迎太廟神主于温州壬
午帝至臨安進扈從官吏秩一等丙戌以趙鼎為左僕
射張浚右僕射並同中書門下平章事兼知樞密院事
都督諸路軍馬岳飛為荆湖南北襄陽府路制置使將
兵平湖賊楊太丁亥吳璘楊政攻拔秦州執偽齊守胡
宣金帥撒離曷來援政復擊敗之巳丑詔建太廟壬辰
命張浚詣江上措置邊防詔諭諸路宣撫制置司示以
專任之旨以右司諫趙霈論奏得體賜三品服丁酉進
執政官秩一等以賞防秋之功戊戌詔淮南宣撫司撫
存淮北來歸官吏軍民巳亥直史館范冲上神宗實錄
考異庚子詔翰林學士孫近胡交修類編臣僚條具利
害章疏以聞甲辰蠲湖南路上供三年是月偽齊商元
寇信陽軍守臣舒繼眀被禽死之閏月乙巳朔雨雹丁
未胡松年罷戊申雪巳酉留四川上供銀帛就充軍費
乙夘以孟庾沈與求並兼權樞密院事丙辰併諸路提
舉常平入茶鹽司罷福建鑄錢令轉運坑冶司辦集丁
巳撒離曷欲犯秦州吳玠遣部將牛皓伺之遇于瓦五
谷戰死癸亥海賊陳感犯雷州官軍屢敗丁夘王&KR0667;罷
命戶部尚書章誼措置財用孟庾提領號總制司命川
陜宣撫司幕僚攝司事仍權節制軍馬戊辰置路分總
管以處閑退武臣辛未復置宗正丞掌修屬籍再蠲荆
南府歸峽二州荆門公安二軍歲供上供二年三月甲
戌朔以王&KR0667;貪縱不武敗師誤國責授濠州團練使丙
子遣樞密計議官吕用中等分使兩浙江東西路檢察
經總制司財用丁丑詔侍從至監察御史館職巳上在
内館職在外侍從官監司帥守各舉所知充監司守令
尋命館職專舉縣令巳夘以韓世忠兼鎮江府宣撫使
劉光世兼太平州宣撫使壬午以都督府參議軍事邵
溥兼權川陜宣撫副使罷御前軍器所提舉官併隷工
部壬辰命廣東福建路招捕朱聰乙未初榷鉛錫張浚
親討湖賊丁酉復移浙西安撫司于臨安府庚子罷饒
州牧馬監夏四月丙午貴池縣丞黃大本坐枉法贓杖
脊刺配南雄州丁未遣司農丞蓋諒持詔撫諭川陜召
解?赴行在王彦知荆南府諸鎮撫使至是盡罷戊申
太廟神主至自温州巳酉以審量濫賞追左銀靑光祿
大夫王序八官及職名仍改正出身庚戌詔内侍遇特
恩轉官止武功郎壬子訪得周後柴叔夏襲封崇義公
戊午奉安太廟神主巳未更免役保正長法甲子太上
皇帝崩于五國城丙寅帝即射殿行朝獻景靈宫之禮
始以惠恭皇后祔祭募民耕營田官給牛種庚午省四
川添差官辛未以諸路稅賦畸零增收錢專充上供是
月龍圖閣直學士致仕楊時卒五月乙亥初謁太廟庚
辰命邵溥吴玠裁省四川冗官浮費辛巳名行宫新作
書院為資善堂遣何鮮等奉使金國通問二帝中書舍
人胡寅言國家與金世讐無通使之義張浚奏使事兵
家機權後將闢地復土終歸於和未可遽絶乃遣行丁
亥立殘破州縣守令勸民墾田及抛荒殿最格巳丑以
孟庾知樞密院事壬辰召張浚還行在丁酉詔浚提舉
詳定一司勅令戊戌以貴州防禦使瑗為保慶軍節度
使封建國公徽猷閣待制范冲兼資善堂翊善起居郎
朱震兼讃讀以盛暑命監司行部慮囚巳亥岳飛軍次
鼎州庚子周十隆降辛丑命川陜訪求元祐黨人子孫
六月甲辰封武經大夫令矼為安定郡王湖賊楊欽全
琮劉詵相繼率衆詣岳飛降乙已名新歷曰統元丁未
併饒州鑄錢司于虔州已酉命建國公瑗出就資善堂
聽讀拜范冲朱震出内帑錢賜宗室貧者壬子復省淮
南州縣冗官癸丑以久旱減膳祈禱禁諸路科率自租
稅和市軍須外皆罷岳飛急攻湖賊水砦賊將陳瑫降
楊太赴水死餘黨劉衡等皆降飛急擊夏誠斬之丁巳
湖賊黃誠斬楊太首挾鍾子儀周倫詣都督府降湖湘
悉平得戶二萬七千悉遣歸業戊午減福建貢茶歲額
之半庚申以旱罷諸路檢察財用官丁夘以賊平免沿
湖民前二年逋租巳巳罷福建諸州槍杖手秋七月壬
申朔以仇悆為沿海制置使甲戌免蘄州上供及租税
三年戊寅奬諭岳飛撫勞將士趣張浚還朝巳夘孟庾
罷以沈與求兼權樞密院事及措置財用壬午以金軍
房州隷襄陽府路偽齊兵寇湖陽縣執唐州守臣高青
復釋之丁亥賜宇文虚中家福建田十頃甲午詔殘破
州縣親民官計到罷之日戶口考殿最韓世忠復鎮淮
軍禽偽齊守王拱丙申蠲湖南路上供米三年及秋租
之半丁酉置高峯王口二砦都廵檢使益兵戍之八月
壬寅朔罷荆南營田司令安撫司措置官兵耕種甲辰
定館職額為十八員壬子詔淮南山水砦都廵檢各聽
守令節制癸丑蠲福建州軍借撥常平錢米巳未下詔
示章惇蔡卞詆誣宣仁聖烈皇后之罪追貶惇昭化軍
節度副使卞單州團練副使子孫不許在朝命廣宫學
教内外宗子辛酉詔淮南襄陽府等路團結民社丙寅
以諸盗平減湖廣江西二十二州雜犯死罪釋徒杖以
下囚海賊朱聰降命補水軍統領是月偽齊陷光州九
月辛未朔罷總制司所增收頭子等諸色錢乙亥賜禮
部進士汪洋以下二百二十人及第出身唱名始遵故
典令館職侍立殿上壬午加岳飛檢校少保偽齊兵寇
固始縣統領華旺拒戰却之尋復光州甲申命沿海州
軍籍海舶分守要害乙酉趙鼎上重修神宗實錄壬辰
詔元符上書邪等范柔中等二十七人各官一子以解
潜部兵三千隷馬軍司甲午周十隆復叛犯汀州戊戌
遣統領王進李貴討之冬十月庚戌張浚入見乙夘以
席益為四川制置大使位宣撫副使上州軍兵馬並隷
大使司邊防重事仍令宣撫司處置李綱為浙西制置
大使吕頤浩為湖南制置大使戊午詔川陜類試合格
第一人依殿試第三人例推恩餘並同賜進士出身特
奏名進士命宣撫選官試時務策澧州賊雷德進降乙
丑偽齊兵寇漣水軍韓世忠遣統制呼延通等逆擊敗
之十一月庚午朔初置節度使以下金字牙符命都督
府掌之給將帥立戰功者命州縣賣戶帖以助軍費癸
酉詔守臣死節昭著者毋限品秩並賜諡乙亥徵和靖
處士尹焞于涪州命為崇政殿說書戊寅郊辛巳復置
淮南提舉鹽事官壬午出宫女三千人甲申權減宰執
及行在官吏奉乙酉以趙開為四川都轉運使丙戌命
張浚視師荆襄川陜戊子知衡州裴廪坐調夫築城凍
死二千餘人除名嶺南高州編管乙未出内帑綿絹賜
宗室丁酉罷催稅戶長十二月巳亥朔以岳飛為荆湖
南北襄陽府路蘄黃州招討使楊沂中權主管殿前司
併統神武中軍庚子改神武四軍及廵衛軍號行營五
護軍辛丑以都督府兵隷三衙命左右司樞密院檢詳
官參考中興巳行條例修為定法乙巳禁服用翠羽巳
酉免侍從官輪對庚戌汰横江水軍三之一癸丑命兩
淮川陜荆襄荆南諸帥府參謀官各一員提點屯田癸
亥禁川陜州縣官悉用川陜人丙寅都督府遣參議軍
事劉子羽主管機宜文字熊彦詩撫諭川陜且察邊備
虛實戊辰夜雨雹
六年春正月辛未蠲貧民戶帖錢之半無物産者悉除
之癸酉命給事中中書舍人甄别元祐黨籍乙亥以内
重外輕命省臺寺監及監司守令居職及二年者許更
迭出入除擢丁丑詔凡入粟補官者毋授親民刑法之
職壬午賜宗子伯玖名璩為和州防禦使罷綿州宣撫
副使命吳玠專治兵事罷御史平反刑獄賞丙戌張浚
視師荆襄入辭巳丑安定郡王令矼薨庚寅還預借坊
場錢辛夘詔監司帥臣慢令失職者令張浚黜陟以聞
甲午振江湖福建浙東饑民命監司帥臣分選僚屬及
提舉常平官躬行檢察戊戌命鬻通直郎閣門宣贊舍
人以下官二月庚子以諸路宣撫制置大使並兼營田
大使宣撫副使招討安撫使並兼營田使壬寅雨雪改
江淮屯田為營田甲辰置行在交子務印交子錢引給
諸路令公私同見錢行用戊申岳飛入見復以襄陽府
路為京西南路辛亥詔張浚暫赴行在奏事甲寅以兵
部尚書都督府參謀折彦質簽書樞密院事乙夘韓世
忠引兵攻宿遷縣統制呼延通與金兵戰敗之禽其將
孛堇牙合澧州賊徒伍俊殺雷德進持其首詣鼎州降
丙辰韓世忠圍淮陽軍復置諸路市易務戊午命楊沂
中以兵萬人聽都督行府調遣巳未遣戶部侍郎劉寧
止如鎮江府總領三宣撫司錢糧辛酉兀术救淮揚韓
世忠引兵歸楚州壬戌以折彦質兼權參知政事癸亥
沈與求罷李綱入見是月張浚至江上會諸將議事命
張俊進屯盱眙三月戊辰朔初收官告綾紙錢名均房
州民兵曰保勝又命招刺三千人賜名必勝軍巳巳以
韓世忠為京東淮東路宣撫處置使岳飛為京西湖北
路宣撫副使辛未蠲旱傷州縣民積欠錢帛租稅巳夘
趣岳飛如鄂州措置軍事辛巳以樞密副都承旨馬擴
為沿海制置副使壬午金齊兵犯漣水軍韓世忠擊敗
之壬辰寬四川災傷州縣戶帖錢之半夏四月戊戌朔
湖南賊黃旺犯桂陽監甲辰偽齊兵陷唐州團練判官
扈舉臣推官張從之等皆死岳飛以母喪去官丙午詔
飛起復巳酉詔文武臣僚能决勝彊敵恢復境土者賜
功臣號庚戌始訓諸宗子名甲寅賞淮陽功呼延通等
進官有差餘受賞者凡萬七千人劉光世遣副統制王
師晟酈瓊襲偽齊兵于劉龍城破之禽其統制華知剛
巳未命福建安撫司發水軍討海賊鄭慶辛酉禁四川
伐並邊山林甲子以韓世忠為横海武寧安化軍節度
使號揚武翊運功臣除商旅緡錢稅丙寅復行在官吏
奉蠲東京民渡淮南商販之稅五月戊戌朔禁以鹿胎
為冠癸酉詔未經上殿臣僚先令三省審察然後引對
戊寅以四川監司地遠玩法應有違戾令制置大使按
劾壬午詔大理司議獄不合即詣刑部關决刑部不能
定同赴都堂禀議賜吴玠四川戶帖錢十萬緡犒軍癸
未禁淮南州縣收額外雜色租乙酉改交子為關子罷
交子務庚寅以劉光世為保静寧武寧國軍節度使壬
辰以張俊進屯盱眙改崇信奉寧軍節度使甲午禁銷
錢及私鑄銅器丙申詔監司慮囚不能偏及者聽遣官
著為令六月乙巳朔夜地震巳酉求直言甲寅張浚渡
江撫淮上諸屯命劉光世自當塗進屯廬州岳飛自九
江進屯襄陽楊沂中屯泗州戊午詔兩淮沿江守臣並
以兩三年為任辛酉封集英殿修撰令懬為安定郡王
秋七月壬申以司農少卿樊賓提領營田公事癸未詔
張浚暫赴行在癸巳罷川陜便宜差遣監司守貳以金
州隷川陜路均房二州隷京西南路郭浩為永興軍路
經略安撫使兼知金州閤門宣贊舍人邵隆知商州聽
浩節制經理商虢是月劉光世復夀春府八月巳亥范
宗尹薨庚子賜左司諫陳公輔三品服癸夘以徽猷閣
直學士李迨為四川都轉運使甲辰詔諭將士將親征
岳飛遣統制牛臯破偽齊鎮汝軍禽其守薛亨乙巳命
權殿前司解潜等帥精兵扈從主管步軍司邊順留兵
守臨安知臨安府梁汝嘉為廵幸隨軍都轉運使丁未
以秦檜為醴泉觀使兼侍讀行宫留守孟庾提舉萬夀
觀兼侍讀同留守戊申岳飛遣將楊再興復西京長水
縣巳酉命秦檜孟庾權參决尚書省樞密院事庚戌蠲
虔州殘破諸縣逋負梅州夏秋兩稅聽廣東經略安撫
司便宜措置盗賊辛亥奉神主發臨安丁巳權罷經筵
進&KR0688;巳未預借江浙民來年夏稅絁帛折米輸官庚申
增給職事官米月三斛是月張浚城盱眙進屯泗州岳
飛及偽齊李成孔彦舟連戰至蔡州克之偽守劉永夀
舉城降九月丙寅朔帝發臨安岳飛遣統制王貴郝晸
董先復虢州盧氏縣癸酉帝次平江戊寅命職事官日
一員輪對壬午岳飛以孤軍無援復還鄂州癸未權奉
安神主于平江能仁寺戊子以戶部郎官霍蠡總領岳
飛軍錢粮庚寅張浚入奏復如鎮江辛夘立賊徒相招
首罪賞格賞鎮淮軍功進統制王德等官是月劉豫聞
親征告急于金主亶求援亶不許豫自起兵三十萬命
子麟趣合肥姪猊出渦口引兵分道入寇冬十月丙申
招西北流寓人補闕額禁軍丁酉裁定淮南路租額劉
麟寇淮西張浚遣楊沂中張宗顔等分兵禦之戊戌沂
中至濠州劉光世巳棄廬州而南浚遣人督還光世不
得巳駐兵應沂中遣統制王德酈瓊及賊將崔臯賈澤
王遇戰皆敗之賊兵攻夀春府芍陂砦守臣孫暉拒戰
又敗之辛丑罷四川監酒官百餘員壬寅以梁汝嘉兼
浙西淮東沿海制置使前護副軍都統制王彦副之癸
夘趙鼎請降勑諭張浚令光世沂中及張俊全軍引還
為防江之計甲辰又詔浚督將士僇力破賊皆未達劉
猊犯定遠縣沂中進戰大敗之于藕塘猊挺身遁麟在
順昌聞之拔砦去劉光世遣王德及沂中追麟至南夀
春而還孔彦舟亦解光州圍而去戊申命解潜遣兵千
人守青龍港口癸丑張俊楊沂中引兵攻夀春府不克
而還乙夘詔諸軍所俘人民給錢米遣歸丁巳惠州軍
賊曾衮作亂庚申摧鋒軍統制韓京募敢死士夜襲破
之衮尋出降壬戌日中有黑子没十二月甲午朔詔降
廬光濠等州死罪釋流以下囚召秦檜赴行在張浚入
見請幸建康趙鼎請還臨安戊戌韓世忠攻淮陽軍及
金人戰敗之辛丑城南夀春府壬寅趙鼎罷遣右司員
外郎范直方宣諭川陜撫問吳玠將士甲辰命都督府
參議軍事吕祉如建康措置移蹕丙午折彦質罷丁未
賞淮西功加張俊少保改鎮洮崇信奉寧軍節度使楊
沂中保成軍節度使殿前都虞候戊申命秦檜赴&KR0688;筵
供職孟庾為行宫留守辛亥以資政殿學士張守參知
政事兼權樞密院事丙辰以吕頤浩為浙西安撫制置
大使判臨安府丁巳以劉光世為護國鎮安保静軍節
度使戊午詔凡因民事被罪者不許親民巳未命辰沅
靖澧四州以閒田募刀拏手三千五百人為額右司諫
陳公輔乞禁程氏學詔士大夫之學宜以孔孟為師庶
幾言行相稱可濟時用庚申以安化郡王王禀死節太
原賜其家田十頃辛酉以山陰諸暨等四十縣為大邑
並命堂除
七年春正月癸亥朔帝在平江下詔移蹕建康蠲無為
軍稅役一年置建康御前軍器局丁夘賞張浚以破敵
功遷特進巳巳發米萬石濟京東陜西來歸之民張浚
入見甲戌罷都督府諸州市易官丁丑解潜罷以劉錡
權主管馬軍司并殿前步軍司公事庚辰築采石宣化
渡二城癸未以翰林學士陳與義參知政事資政殿學
士沈與求同知樞密院事詔廣西帥臣訓練土丁保丁
乙酉復置樞密使副知院以下仍舊張浚改兼樞密使
丙戌禁諸軍互納亡卒西蕃三十八族首領趙繼忠等
來歸丁亥以秦檜為樞密使何鮮范寧之至自金國始
聞上皇及寧德皇后崩巳丑帝成服下詔降徒囚釋杖
以下辛夘夜東北有赤氣如火二月癸巳朔日有食之
百官七上表請遵以日易月之制徽猷閣待制知嚴州
胡寅請服喪三年衣墨臨戎以化天下帝欲遂終服而
張浚連疏論喪服不可即戎遂詔外朝勉從所請宫中
仍行三年之喪丙申太平州火丁酉鎮江府火庚子遣
王倫等使金國迎奉梓宫岳飛入見辛丑以日食求直
言以久旱命諸州慮囚乙巳詔凡辟舉官犯贓罪罪及
所舉官丙午吳玠置銀會子于河池丁未詔席益募陜
西河東河北兵三千部送行在充扈衛癸丑雨雹丙辰
始御便殿果州守臣宇文彬等進禾登九穗圖俱奪一
官罷之丁巳以岳飛為太尉湖北京西宣撫使巳未帝
發平江三月癸亥朔次丹陽韓世忠入見命世忠扈從
岳飛次之甲子次鎮江楊沂中入見命沂中總領彈壓
廵幸事務巳丑蠲駐蹕及經從州縣積年逋賦丁夘以
吏部侍郎吕祉為兵部尚書都督府參謀軍事辛未帝
至建康壬申詔尚書省常程事從參知政事分治癸酉
減建康流罪以下囚蠲建康府太平宣州逋賦及下戶
今年身丁錢岳飛乞併統淮西兵以復京畿陜右許之
命飛盡護王德等諸將軍既而秦檜等以合兵為疑事
遂寢戊寅手詔撫勞將士進沈與求知樞密院事巳夘
尊宣和皇后為皇太后庚辰以王彦兵隷侍衛馬軍司
吕頤浩為少保兼行宫留守孟庾罷甲申以劉光世為
少師萬夀觀使以其兵隷都督府張浚因分為六軍命
吕祉節制乙酉賜光世第于建康府丁亥命虔吉南安
軍諸縣各募土兵百人責知縣訓練防禦盗賊是春廣
西大饑李實變為桃夏四月癸巳築太廟于建康以臨
安府太廟為聖祖殿戊戌修濬建康城池丁未岳飛乞
解官持餘服遂棄軍去詔不許戊申日中有黑子庚戌
以張浚累陳岳飛積慮專在併兵奏牘求去意在要君
遂命兵部侍郎兼都督府參議軍事張宗元權湖北京
西宣撫判官實監其軍壬子張浚如太平州淮西視師
庚申以信陽軍隷京西路罷淮南提點司東西兩路各
置轉運兼提點刑獄提舉茶鹽常平事五月丁夘詔李
綱趣捕虔吉諸盗壬申命禮官舉文宣王武成王熒惑
夀星嶽鎮海瀆農蠶風雷雨師之祀甲戌以胡安國提
舉萬夀觀兼侍讀趣赴行在未至而罷癸未以酈瓊為
行營左護軍副都統制甲申初試樞密院都督府效士
乙酉命侍從官通舉材堪知縣者二十人丙戌偽齊陷
隨州巳丑禁四川增印錢引六月辛夘朔改上惠恭皇
后謚曰顯恭皇后岳飛入見壬辰命歲辰戌月祀大火
配以閼伯乙未罷江淮營田司令諸路安撫轉運司兼
領其事丙申以重脩神宗實錄去取未當命史館復加
考訂丁酉岳飛引過自劾詔放罪慰諭之戊戌命劉錡
兼都督府咨議軍事率兵戍廬州乙巳沈與求薨召王
德以所部兵赴行在遣吕祉如淮西撫諭諸軍丙辰詔
吳玠李迨共議四川經費贍軍恤民岳飛復職秋七月
戊辰詔侍從各舉可任監司郡守者一二人癸酉以旱
禱於天地宗廟社稷甲戌嗣濮王仲湜薨癸未以久旱
命中外臣庶實封言事甲申蠲諸路民積年逋租以建
康疫盛遣醫行視貧民給錢葬其死者命疎决滯獄乙
酉詔即建康權正社稷之位戊子詔戶部長貳迭出廵
按諸路考究財賦利病違者劾之巳丑詔諸路歸業民
墾田及八年始輸全稅八月乙未以張俊為淮西宣撫
使駐盱眙楊沂中為淮西制置使主管侍衛馬軍司劉
錡副之並駐廬州命酈瓊率兵赴行在戊戌瓊叛殺中
軍統制張景等執吕祉及趙康直趙不羣以兵四萬人
奔劉豫辛丑手詔赦廬州屯駐行營左護軍壬寅酈瓊
引兵至淮殺祉及康直釋不羣使還劉錡吳錫至廬州
以兵追之不及命張宗元往招之張浚乞去位甲辰以
趙鼎為萬夀觀使兼侍讀甲寅詔命官犯贓刑部不得
擅黥配聽朝廷裁斷乙夘賜岳飛軍錢十萬緡招歸正
復業人耕湖北京西閒田九月甲子上太上皇帝諡曰
聖文仁德顯孝皇帝廟號徽宗皇后曰顯肅皇后丁夘
韓世忠張俊入見乃命俊自盱眙移屯廬州壬申張浚
罷癸酉命參知政事輪日當筆權三省事更不分治常
程罷都督府甲戌以臺諫累疏落張浚觀文殿大學士
仍領宫祠丙子復以趙鼎為尚書左僕射同中書門下
平章事兼樞密使戊寅以廬州夀春府民遭酈瓊虜掠
蠲租稅一年巳夘朝獻聖祖于常朝殿庚辰朝饗太廟
辛巳合祭天地于眀堂大赦召劉光世赴行在戊子禁
諸路進羡餘以劉錡知廬州兼淮西制置副使冬十月
庚寅朔詔仍舊開經筵辛夘命後省官看詳上書有可
采者條上行之丁酉夜勑張浚安置嶺表戊戌趙鼎累
請浚母老改永州居住偽齊犯泗州守臣劉綱擊走之
丙午命戶部郎官薛弼霍蠡同總領江西湖廣五路財
賦壬子統制呼延通王權等襲擊金人于淮陽軍敗之
丁巳詔六參日輪行在百官一員轉對閏月癸亥贈趙
康直徽猷閣待制乙丑蠲江東路月樁錢萬緡發米二
萬石振京西湖北饑民丙寅尹焞入見命為秘書郎兼
崇政殿說書甲戌始作徽宗皇帝顯肅皇后神主庚辰
韓世忠引兵渡淮逆擊金人于劉冷莊敗之辛巳李綱
罷癸未復漢陽軍是月張俊棄盱眙引兵還建康十一
月丙申賜吳玠犒軍錢百五十萬緡丁酉以知温州李
光為江西安撫制置大使丁未金帥撻懶兀术入汴京
執偽齊劉豫廢為蜀王癸丑詔來春復幸浙西是月偽
齊知臨汝軍崔虎詣岳飛降十二月庚辰復置都大提
舉四川茶馬監牧官丁夘祔徽宗皇帝顯肅皇后神主
于太廟庚午以解潜權主管馬步軍司命韓世忠留屯
楚州屏蔽江淮巳夘詔内外大將及侍從官舉武臣智
略器局堪帥守謀議官者癸未王倫等使還入見言金
國許還梓宫及皇太后又許還河南諸州甲申城泗州
丁亥復遣王倫等奉迎梓宫是冬吴玠遣禆將馬希仲
攻熙州鄭宗李進攻鞏州不克宗死于城下希仲遁還
玠斬以徇
宋史卷二十八
