宋史卷四百八十三
元中書右丞相總裁托克托等修
列傳第二百四十二
世家六
湖南周氏荆南高氏
漳泉留氏陳氏
湖南周行逄朗州武陵人少無頼不事産業嘗犯法配
隷鎮兵以驍勇累遷禆校自唐乾寧二年馬氏專有湖
南二十州之地雖禀朝廷正朔其郡守官屬皆自署至
周廣順初兄弟争國求援於江南李景景遣大將邊鎬
率兵赴之因下長沙遷馬氏之族於建康封希萼為楚
王居洪州希崇鎮舒居揚州宋興希崇率兄弟十七人
歸朝皆為美官景以鎬為潭帥會朗州衆亂推衙將劉
言為留後言以行逄為都指揮使行逄以衆情表於景
請授言節鉞景不從召言入金陵言懼遣副使王進逵
行軍何景眞與行逄帥舟師襲破潭州鎬遁去行逄等
據其城言遣使上言長沙兵亂焚燒公府請移治朗州
周祖即以言為朗帥王進逵為潭帥行逄為潭州行軍
司馬領集州刺史未幾進逵寇朗州害劉言周祖即以
進逵為朗州節度以行逄領鄂州節度知潭州軍府事
初朗州人謂劉言為劉齩牙馬氏將亂湘中童謠云馬
去不用鞭齩牙過今年及邊鎬俘馬氏鎬為劉言所逐
而言亦被害顯德中世宗將用師淮甸詔朗州王進逵
出師入鄂州界進逵遣禆將潘叔嗣領兵五千為先鋒
行及鄂州界叔嗣乃回戈襲進逵進逵聞之倍道先入
武陵叔嗣攻其城進逵敗走為叔嗣所殺迎行逄為節
度行逄至即斬叔嗣以徇世宗乃授行逄朗州大都督
武平軍節度制置武安静江等州軍事兼侍中盡有湖
南之地宋初加兼中書令行逄在鎮盡心為治辟署官
屬必取廉介之士有女壻求補吏不許返給以耒耜語
之曰吏所以治民也汝才不能任職豈敢私汝以禄邪
姑歸墾田以自活其公正多此類條教簡約民皆悦之
然性多猜忌左右少有忤意者必寘於法麾下之人重
足累息有何景山者為王進逵記室常狎侮行逄及行
逄為帥署景山益陽令數月縛投於江又館驛廵官鄧
洵美與翰林學士李昉同年進士會昉使行逄召至傳
舍與話終日行逄疑其泄已隂事黜為易俗場官潛遣
殺之由是士流不附馬氏舊僚有天策府學士徐仲雅
性滑稽頗恃才倨傲行逄以為節度判官行逄多署溪
洞蠻酋為司空太保一日謂仲雅曰吾奄有湖湘兵彊
俗阜四鄰其懼我乎仲雅曰公部内司空滿川太保徧
地孰敢不懼行逄不悦擯斥仲雅行逄妻潘氏貎醜性
剛狠行逄為帥妻不為屈不入府署躬率奴僕耕織以
自給賦調必先期輸送行逄止之不從曰税官物也若
主帥自免其家何以率下建隆三年十月行逄卒追封
汝南郡王子保權年十一初為武平軍節度副使太祖
授以起復檢校太尉朗州大都督武平軍節度初行逄
疾且亟召將校託保權曰吾部内兇狠者誅之略盡唯
張文表在焉吾死文表必亂諸公善佐吾兒無失土宇
必不得已當舉族歸朝無令䧟於虎口行逄卒明年春
文表果自衡州舉兵據潭州將取朗陵盡滅周氏保權
乞師於朝廷江陵高繼冲亦以其事聞上遣中使趙璲
齎詔諭文表而保權之奏繼至乃遣山南東道節度慕
容延釗為湖南道行營都部署宣徽南院使李處耘為
都監率淄州刺史尹崇珂申州刺史聶章郢州刺史趙
重進判四方館事武懷節氊毯使張繼勲染院副使康
延澤内酒坊副使盧懷忠等將步騎往平之又發安復
等十州兵會于襄陽師及江陵趙璲至潭州文表已為
保權之衆所殺保權牙校張從富輩以為文表已平而
王師繼進不已懼為襲取相與拒守延釗令閤門使丁
德裕先路安撫及至城下從富輩拒而不納盡撤部内
橋梁沉舫伐樹塞路德裕以不奉詔不敢與戰退軍以
須朝旨延釗以聞太祖遣中使諭保權及將校曰爾本
請師救援故發大軍以拯爾難今妖孽既殄是有大造
於爾輩反拒王師何也無自取塗炭重擾生聚保權出
軍於澧州南未及交鋒望風而潰復還朗州焚廬舍廪
庫皆盡驅略居人奔竄山谷城郭為之一空王師長驅
而南獲從富於西山下梟首朝市其大將汪端劫保權
并家屬棄城亡匿山洞王師至數月獲保權武懷節分
兵克岳州端擁保權衆寇略未幾亦就擒磔於市湖湘
悉平保權至上章待罪優詔釋之賜襲衣金帶鞍勒馬
茵褥銀器千兩帛二千匹錢千貫授右千牛衛上將軍
葺京城舊邸院為第令居焉仍下詔朗州增築行逄之
墓保權乾德五年累遷右羽林統軍太平興國元年知
并州賜錢三百萬雍熙二年卒年三十四
李觀象桂州臨桂人行逄署為掌書記行逄性殘忍多
誅殺觀象懼及禍清苦自勵以求知遇帳幃寢衣悉以
紙為之行逄頗加信任軍府之政一皆取決觀象涉經
史有父辭忌才怙寵湖南士人多為所排擯行逄臨終
託以後事令其子保權善待之及張文表難作王師壓
境觀象謂保權曰我所恃者北有荆渚以為唇齒今
氏拱手聽命朗州勢不獨全莫若幅巾歸朝則不失富
貴保權幼懦不能用其言及湖湘平太祖聞觀象嘗為
保權畫謀以為左補闕
張文表朗州武陵人從王進逵周行逄舉兵逐邊鎬行
逄署文表衡州刺史頗心忌之常欲誅文表未有以發
及行逄卒保權遣兵代永州戍卒路出衡陽文表遂驅
之以襲潭州時行軍司馬廖簡知留後素輕文表不為
之備方宴飲外報文表兵至簡殊不以介意謂四坐曰
此黃口小兒至則成擒何足患也飲啖如故俄文表率
衆徑入府中簡醉不能彀弓弩但按膝叱之文表遂害
簡及坐客十餘人保權遣其將楊師璠悉衆以禦文表
保權泣謂衆曰先君可謂知人矣今墳土未乾文表構
逆軍府安危在此一舉諸公勉之衆皆感憤遂破其衆
於平津亭擒文表臠而食之初文表將攻長沙猶豫未
決有小校夢文表龍出領下明日以告文表喜曰天命
也及敗梟首于朗陵市
荆南高保融字德長其先陜州峽石人祖季興唐末為
荆南節度歴梁後唐封南平王卒子從誨嗣至太傅中
書令五代史有傳從誨生保融以長興初蔭補太子舍
人賜緋晉天福中制授檢校司空判内外諸軍俄遷節
度副使開運末領峽州刺史累加至檢校太傅漢初從
誨卒權知軍府事制授起復檢校太尉同平章事江陵
尹荆南節度荆歸峽觀察使遣翰林使郭允明賜衣幣
乾祐二年加檢校太師兼侍中周廣順初加兼中書令
封渤海郡王正衙命使禮部尚書王易副使刑部郎中
景範發册命仍賜禮服冠劔顯德初進封南平王世宗
即位加守中書令世宗征淮南詔保融出水軍數千人
抵夏口為掎角淮甸平璽書褒美以絹數萬匹賞其軍
世宗將議伐蜀保融上言請率舟師趣三峽六年恭帝
即位加守太保宋初守太傅連遣使貢獻恩顧甚厚是
歲八月卒年四十一廢朝三日遣儀鸞使李繼超賜賻
物兵部尚書李濤兵部郎中率汀持節册贈太尉諡正
懿保融性迂闊淹緩御兵治民一時術略政事悉委於
母弟保勖焉子繼冲繼充繼充至歸州刺史
保勖字省躬從誨第十子保融同母弟也晉天福初起
家領漢州刺史保融嗣政令判内外諸軍事周廣順元
年加檢校太傅充荆南節度副使顯德初從保融之請
加檢校太尉充行軍司馬領寧江軍節度融卒保勖權
知軍府奉章以聞太祖即授以節度使建隆二年遣其
弟保寅入貢初保融於紀南城北決江水瀦之七里餘
謂之北海以閡行者至是太祖因保寅歸諭旨令決去
使道路無阻保勖幼多病體貎臞瘠淫泆無度日召娼
妓集府署擇士卒壯健者令恣調謔保勖與姬妾垂簾
共觀以為娛樂又好營造臺榭窮極土木之工軍民咸
怨政事不治從事孫光憲切諫不聽三年十一月卒年
三十九廢朝二日贈侍中遣御厨使李光睿賻祭初保
勖在保抱從誨獨鍾愛故或盛怒見之必釋然而笑荆
人目為萬事休及保勖之立藩政離弱卒裁數月遂失
國亦預兆也
繼冲字贊平保融長子也周顯德六年以蔭檢校司空
為荆南節度副使建隆三年保勖寢疾以繼冲為節度
副使權知軍府保勖卒四年正月制授繼冲為檢校太
保江陵尹荆南節度時湖南張文表叛周保權求救於
朝廷詔江陵發水軍三千人赴潭州繼冲即遣親校李
景威將之而往二月慕容延釗李處耘等率衆至繼冲
以牛酒犒師開門納延釗等即遣客將王昭濟蕭仁楷
奉表納土太祖令御厨使郜岳持詔安撫樞密承旨王
仁贍為荆南都廵檢使仍令齎衣服玉帶器幣鞍勒馬
以賜繼冲授繼冲馬步都指揮使梁延嗣為復州防禦
使節度判官孫光憲為黃州刺史右都押衙孫仲文為
武勝軍節度副使知進奏鄭景玫為右驍衛將軍王昭
濟左領軍衛將軍蕭仁楷供奉官繼冲籍管内芻糧錢
帛之數來上又獻錢五萬貫絹五千匹布五萬匹復遣
支使王崇範詣闕貢金器五百兩銀器五千兩錦綺二
百段龍腦香十斤錦繡帷幕二百事三月詔鞍轡庫使
翟光裔齎官告旌節賜繼冲并存問參佐官吏等又以
保融兄弟諸父江陵少尹保紳為衛尉卿節院使保寅
為將作監充内作坊使左衙都將保緒為鴻臚少卿右
衙都將保節為司農少卿合州刺史從翊為右衛將軍
衙將保遜為左監門衛將軍巴州刺史保衡為歸州刺
史知峽州事保膺為本州刺史衙將從詵為右衙率府
率從讓為左清道率府率從謙為左司禦率府率又以
王崇範為節度判官高若拙觀察判官梁守彬江陵少
尹韋仲宣掌書記胡允脩節度推官州縣官悉仍舊别
賜管内符印五月保紳等來朝各賜京城第一區六月
命王仁贍兼知軍府事會是歲將郊祀表求入覲可之
十月至闕下獻金銀器錦帛寶裝弓劔繡旗幟象牙玉
鞍勒等賜賚甚厚郊禋畢授繼冲徐州大都督府長史
武寧軍節度使徐宿觀察使繼冲鎮彭門幾十年委政
僚佐部内亦治開寶六年卒年三十一廢朝二日贈侍
中遣中使護喪葬事官給自高季興據有荆南歸峽之
地傳襲三世五帥凡四十餘年
保寅字齊巽晉天福七年以蔭授太子舍人賜緋累加
檢校司空兄保融襲封奏署節院使賜金紫宋興保勖
既襲封遣保寅入覲太祖召對便殿授掌書記遣還保
寅語保勖曰眞主出世天將混一區宇兄宜首率諸國
奉土歸朝無為他人取富貴資保勖不聽王師討武陵
道出荆渚保寅奉牛酒迎犒軍鋒太祖嘉之驛召赴闕
授將作監充内作坊使賜第一區俄知宿州乾德四年
丁外艱起復轉少府監開寶五年知懷州歴司農衛尉
二卿是州本隸河陽時趙普為帥與保寅素有隙事多
抑制保寅心不能平手疏請罷支郡之制詔從之又為
西川諸州都廵檢使改光禄卿歴知同汝二州改光化
軍卒年六十八廢朝賻錢十萬初保寅在懷州蘇易簡
王欽若並妙年始趨學在同州錢若水為從事在光化
軍張士遜其邑人也保寅一見皆奬拔許以遠大議者
多其知人子輔政輔之輔堯輔國並進士及第輔政至
祕書丞輔之至太常丞
孫光憲字孟文陵州貴平人世業農畝惟光憲少好學
游荆渚高從誨見而重之署為從事歴保融及繼冲三
世皆在幕府累官至檢校祕書監兼御史大夫賜金紫
慕容延釗等救朗州之亂假道荆南繼冲開門納延釗
光憲乃勸繼冲獻三州之地太祖聞之甚悦授光憲黃
州刺史賜賚加等在郡亦有治聲乾德六年卒時宰相
有薦光憲為學士者未及召會卒光憲博通經史尤勤
學聚書數千卷或自抄寫孜孜讐校老而不廢好著譔
自號葆光子所著荆臺集三十卷鞏湖編玩三卷筆傭
集三卷橘齋集二卷北夢瑣言三十卷蠶書二卷又譔
續通歴紀事頗失實太平興國初詔毁之子謂讜並進
士及第
梁延嗣京兆長安人少事高季興頗見委任表授檢校
司空領綿州刺史充衙内馬步軍都指揮使歴事四帥
人稱其忠藎繼冲之納土也延嗣亦嘗勸之復率荆之
水軍從慕容延釗越戰太祖嘉之授復州防禦使充湖
南前軍步軍都指揮使兼排陣使後因郊禮自復州入
朝太祖慰撫之曰使高氏不失富貴爾之力也改濠州
防禦使有善政詔書褒美延嗣頗知書好接士嘗暴疾
禳於城隍神是夕夢神人告以九九之數俄疾愈開寶
九年卒八十一
漳泉留從效泉州永春人幼孤事母兄以孝悌聞頗知
書好兵法唐末王審知據有福建之地子延鈞後唐長
興中僭稱帝國號閩都福州為其下所殺立審知次子
延羲晉天福末部將朱文進殺延羲據其位署其黨黃
紹頗為泉州刺史程贇為漳州刺史許文禎為汀州刺
史時審知子延政為建州刺史亦僭稱帝泉人念王氏
失國羣逆分據時從效為泉州散指揮使與其黨王忠
順董思安及所親蘇光誨相與圖議興復王氏從效倡
言吾等皆受王氏恩遇今王氏子孫未復位而不思報
可謂忠義乎聞建州士卒謀盡力擊福州以復王氏苟
一旦功先成王氏復位我輩何面見之邪於是忠順思
安置酒從效家募敢死士得陳洪進等五十二人夜持
白梃踰城而入劫庫兵擒紹頗斬之立延政從子繼勲
為刺史從效等三人自署為統帥洪進等皆為指揮使
繼勲令送紹頗首於建州奉延政為主延政遂送欵於
江南李景文進率衆攻泉州為從效所敗會景遣將討
王氏之亂圍福州兩浙錢氏發兵來援景將但克汀建
而歸福州入於錢氏從效以兵劫繼勲送江南自領漳
泉二州留後李景即建泉州為清源軍授從效節度泉
漳等州觀察使閩中五州自此分矣景累授從效同平
章事兼侍中中書令封鄂國公晉江王從效出自寒微
知人疾苦在郡專以勤儉飬民為務常衣布素置公服
於中門之側出則衣之每言我素貧賤不可忘本民甚
愛之部内安治王氏有二女嫁為郡人妻從效奉之甚
謹資給豐厚每歲取進士明經謂之秋堂世宗征淮南
李景以兵十萬保紫金山從效累表於景言其頓兵老
師形勢非便既而果敗江北之地盡入於中朝從效遣
衙將蔡仲贇等為商人以帛書表置革帶中自鄂路送
欵内附又遣别駕黃禹錫間道奉表以獬豸通犀帶龍
腦香數十斤為貢世宗錫詔書嘉納之從效又乞置邸
京師世宗以其素附江南慮其非便不許宋初從效遂
上表稱藩貢奉不絶會李景遷洪州從效疑景討已頗
懼遣其從子紹錤齎厚幣獻景又遣使假道吳越入貢
太祖特命使厚賜以撫之使未至從效疽發背卒年五
十七偽贈太尉靈州大都督從效無嗣以兄從願之子
紹錤紹鎡為子從效寢疾時從願守漳州紹錤在金陵
紹鎡尚幼衙校張漢思陳洪進等率兵刧從效遷東亭
漢思自稱留後洪進為副使時建隆三年也明年洪進
又廢漢思而自立從效再從弟仁譓淳化中為泗州長
史有清節官散奉薄雖藜藿不充未嘗妄干人太宗聞
之詔赴闕特遷揚州觀察支使大中祥符七年從效孫
丕式詣闕上從效所受太祖朝制書授三班借職
陳洪進泉州仙遊人幼有壯節頗讀書習兵法及長以
材勇聞隸兵籍從攻汀州先登補副兵馬使從留從效
殺黃紹頗將以紹頗首送建州請出兵為援羣下以道
阻賊盛憚其行洪進慮事久生變獨請往至尤溪賊數
千人遮道不得前洪進紿賊曰福州泉州已為義師所
襲爾輩復為何人戍守即持紹頗首示之曰我送此於
建州迎嗣君以歸國爾輩將安歸乎賊遂潰渠帥數人
皆聽命洪進至建州延政大悦以為本州馬步行軍都
校是歲晉開運元年也自是漳州殺程贇迎延政從子
繼成為刺史許文稹以汀州降連重遇殺朱文進傳首
建州福人又殺重遇延政遂遣洪進歸泉州三年李景
䧟建州延政入江南明年泉州留從效劫王繼勲降江
南景以從效為清源軍節度洪進為統軍使與副使張
漢思同領兵柄累立戰功從效卒少子紹鎡典留務月
餘洪進誣紹鎡將召越人以叛執送江南推副使張漢
思為留後自為副使漢思年老醇謹不能治軍務事皆
決於洪進漢思諸子並為衙將頗不平洪進圖欲害之
漢思亦患其專明年夏四月漢思大享將吏伏甲於内
將害洪進酒數行地忽大震棟宇將傾坐立者不自持
同謀者以告洪進洪進亟去衆驚悸而散漢思事不成
慮洪進先發常嚴兵為備洪進子文顯文顥皆為指揮
使勒所部欲擊漢思洪進不許一日洪進䄂置大鎻從
二子常服安步入府中直兵數百人皆叱去之漢思方
處内齋洪進即鎖其門使人叩門謂漢思曰郡中軍吏
請洪進知留務衆情不可違當以印見授漢思惶懼不
知所為即自門間出印與之洪進遽召將校吏士告之
曰漢思昏耄不能為政授吾印請吾蒞郡事將吏皆賀
即日遷漢思别墅以兵衛送遣使請命於李煜煜以洪
進為清源軍節度泉南等州觀察使時太祖平澤潞下
揚州取荆湖威振四海洪進大懼遣衙將魏仁濟間道
奉表自補清源軍節度副使權知泉南等州軍府事且
言張漢思老耄不能御衆請臣領州事恭聽朝旨太祖
遣通事舍人王班賚詔撫諭又與李煜詔曰泉州陳洪
進遣使奉表言為衆所推因而總領州事以誠控告聽
命於朝觀其傾輸尤足嘉尚但聞泉州昔嘗附麗尤荷
撫綏然變詐多端屢移主帥恐其地里遼遠制御有所
未遑朕以書軌大同恩威遠被嘉其欵附已降詔書蓋
矜其遠俗便安不必以彼此為意想惟明哲當體朕懷
煜上言洪進多詐首鼠兩端誠不足聽太祖又詔諭之
煜乃聽命建隆四年遣使朝貢是冬又貢白金萬兩乳
香茶藥萬斤煜復上言請寢洪進恩命太祖又以諭煜
乾德二年制改清源軍為平海軍授洪進節度泉漳等
州觀察使檢校太傅賜號推誠順化功臣鑄印賜之以
文顯為節度副使文顥為漳州刺史是年夏丁家艱起
復洪進每歲以修貢朝廷多厚歛於民第民貲百萬以
上者令差入錢以為試協律奉禮郎蠲其丁役及江南
平吳越王來朝洪進不自安遣其子文顥入貢乳香萬
斤象牙三千斤龍腦香五斤太祖因下詔召之遂入覲
至南劔州聞太祖崩歸鎮發哀太宗即位加檢校太師
明年四月來朝朝廷遣翰林使程德玄至宿州迎勞既
至賜錢千萬白金萬兩絹萬匹禮遇優渥又增其食邑
以其子文顥為團練使文顗文頊並為刺史洪進遂上
言曰臣聞峻極者山也在汙壤而不辭無私者日也雖
覆盆而必照顧惟遐僻尚隔聲明願歸益地之圖輙露
由衷之請臣所領兩郡僻在一隅自浙右未歸金陵偏
霸臣以﨑嶇千里之地疲散萬餘之兵望雲就日以雖
勤畏首畏尾之不暇遂從間道遠貢赤誠願傾事大之
心庶齒附庸之末太祖皇帝賜之軍額授以節旄俾專
達於一方復延賞於三世祖父荷漏泉之澤子弟享列
土之榮棨戟在門龜緺盈室雖冠列藩之寵未修肆覲
之儀暨江表底平先皇厭世會嬰犬馬之病尚阻雲龍
之庭皇帝陛下欽嗣丕基誕敷景命臣遠辭海嶠入覲
天墀獲親咫尺之顔疊被便蕃之澤六飛遊幸每奉屬
車之塵三殿宴屢挹大罇之味旬浹之内雨露駢臻
至於童男亦荷殊奬恩榮若此報效何階志益戀於君
軒心遂忘於坎井臣不勝大願願以所管漳泉兩郡獻
于有司使區區負海之邦遂為内地蚩蚩生齒之類得
見太平伏望聖慈授臣近地别鎮臣男文顯等早膺朝
奬皆忝郡符牙校賓僚久經驅策各希玄造稍霈鴻私
太宗優詔嘉納之以洪進為武寧軍節度同平章事留
京師奉朝請諸子皆授以近郡賜白金萬兩各令市宅
明年從平太原六年封杞國公雍熙元年進封岐國公
洪進年老富貴且極上言求致仕優詔免其朝請二年
以疾卒年七十二廢朝二日贈中書令諡曰忠順中使
護喪葬事官給洪進在泉州日方晝有蒼鶴翔集内齋
前引吭向洪進洪進視之有魚鯁其喉即以手探取之
魚猶活鶴馴擾齋中數日而後去人皆異之洪進弟銛
初為泉州都指揮使開寶四年授漳州刺史入貢至宿
州卒銛子文璉供奉官閤門祗候
文顯字仲達洪進領章泉節制署左神機指揮使遷泉
州馬步軍使都督右軍押衙乾德初朝命平海軍節度
副使累加檢校太保洪進歸朝授文顯通州團練使知
泉州未幾代還時太宗征太原朝於行在久之出為青
齊廬壽西京水南北陜州四州都廵檢使文顯與諸弟
不睦咸平初御史中丞李惟清抗疏曰文顯等並分符
竹委以方面一門榮盛當世罕儔先人之墳上未乾私
室之風規大壊弟兄列訟骨肉為仇官奉私藏同居異
㸑屢經赦宥而久積人言文顯首起訟端當律文尊長
之坐乞寘散秩以警浮俗詔曰文顯等頗傷名教合寘
邦刑以其父有忠勲未忍捐棄宜賜誡諭許其改過儻
無悛革當正簡書令御史臺告諭之以疾改通許鎮都
監六年卒年六十五子宗憲歴虞部員外郎為西京作
坊使宗元殿中丞
文顥初為泉州右軍散兵馬使衙内都指揮使俄權知
漳州朝命漳州刺史凡七年求還泉州署行軍司馬開
寶末江南平洪進之第三子文顗入貢文顗不欲行乃
遣文顥至京師自陳願留以俟父入覲太祖嘉之及洪
進歸朝授文顥房州刺史會升房州為節鎮換康州刺
史端拱初出知同州錢若水為從事文顥深禮之委以
郡政咸平初知耀州又徙徐州坐用刑失入責授左武
衛大將軍知漣水軍上念其父納土效順復以為康州
刺史留京師大中祥符初議東封以濮州馳道所出命
知州事須置供擬頗勤至詔褒之駕至召見勞問禮異
改衡州刺史特給内地刺史奉料未幾代還以老疾累
表求致仕詔免朝謁歲給公費及月廪並如故六年卒
年七十二
文顗始為泉州衙内都指揮使知漳州洪進歸朝授滁
州刺史仍舊知州俄召歸奉朝請景德中換光州以久
次領和州團練使歴知海濮濰沂黃五州信陽軍所至
無能稱卒年七十一錄其子宗綬為大理評事孫永弼
永昇為三班借職次子宗纘太子中舍
文頊本文顯子初洪進在泉州有相者言一門受禄當
至萬石時洪進與三子皆領州郡而文頊始生乃以文
頊為子欲應其言初補泉州衙内都校又為衙内都監
使朝命領順州刺史歸朝為登州刺史滄棣有寇盗命
為廵檢使會以禁軍大校趙延漙為登州團練使文頊
改舒州刺史淳化三年卒年三十五文頊頗知書亦工
畫子宗絳為殿中丞
宋史卷四百八十三
宋史卷四百八十三考證
周行逄傳行逄妻潘氏(臣人龍)按九國志行逄妻嚴
氏父廣遠仕馬氏為評事因以女妻行逄宋通鑑作
鄧氏三楚新錄及宋史作潘氏皆非
高保融傳馬令南唐書作保庸
保融弟保勖清異錄作保勉
保融長子繼冲字贊平五代史繼冲字咸和
留從效傳泉州永春人(臣琦)按五代史五國故事唐
紀傳南唐書皆作從效泉州桃林人
宋史卷四百八十三考證
