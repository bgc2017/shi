宋史卷三百六十二
元中書右丞相總裁托克托等修
列傳第一百二十一
朱勝非吕頤浩范宗尹范致虚
吕好問
朱勝非字蔵一蔡州人崇寧二年上舍登第靖康元年
為東道副總管權應天府金人攻城勝非逃去會韓世
忠部將楊進破敵勝非復還視事逾年詣濟州謁康王
言南京為藝祖興王之地請幸之以圖大計王即位南
京建炎改元試中書舍人兼權直學士院時方草剏勝
非憑敗鼓草制辭氣嚴重如平時上疏言仁義者天下
之大柄中國持之則外夷服而諸夏尊苟失其柄則不
免四夷交侵之患國家與契丹結好百有餘年一旦乘
其亂弱遠交金人為夾攻計是中國失其柄而外侮所
由招也陛下即位宜壹明正始之道思其合於仁義者
行之不合者置之則可以攘郤四夷紹復大業矣上嘉
之總制使錢蓋進職勝非言蓋為陜西制置使棄師誤
國封還貼黃蓋遂罷諫官衛膚敏坐論元祐太后兄子
徙官勝非言以外戚故去諫臣非所以示天下二年除
尚書右丞時宰執蔭補多濫勝非奏舊制宰執子弟例
不堂除只就銓注罷政不以罪然後推恩趙普子弟皆
作武臣普再相長子授莊宅使范純仁再相子正平有
文行竟死選調章惇子援及持皆高科並為州縣募職
監當惟夏竦子安期累作邊帥授待制直學士王安石
薦子雱為崇政殿說書除待制然安期猶有才幹雱猶
有學問至蔡京子六人孫四人鄭居中劉正夫子各二
人余深王黼白時中蔡卞鄧洵仁洵武子各一人並列
從班宣和末諫官疏謂尚從竹馬之遊已造荷囊之列
今不可以不戒遷中書侍郎三年上自鎮江南幸留勝
非經理未幾命為控扼使已而拜宣奉大夫尚書右僕
射兼御營使故事命相進三官勝非特遷五官會王淵
簽書樞密院事兼御營司都統制内侍復用事恣横諸
將不悅於是苗傅劉正彦與其徒王鈞甫馬柔吉王世
脩謀誣淵結宦官謀反正彦手斬淵分捕中官皆殺之
擁兵至行宫門外勝非趨樓上詰專殺之由上親御樓
撫諭傅正彦語頗不遜勝非乃從皇太后出諭旨傅等
請高宗避位太后抱皇子聽政太后不可傅頋勝非曰
今日正須大臣果決相公何無一言耶勝非還告上曰
王鈞甫乃傅等腹心適語臣云二將忠有餘而學不足
此語可為後圖之緒於是太后垂簾高宗退居顯忠寺
號睿聖宫勝非因請降赦以安傅等又奏母后垂簾湏
二臣同對此承平故事今日事機有湏密奏者乞許臣
僚獨對而日引傅徒二人上殿以弭其疑太后語上曰
賴相此人若汪黃在位事己狼籍矣王鈞甫見勝非勝
非問前言二將學不足如何鈞甫曰如劉將手殺王淵
軍中亦非之勝非因以言撼之曰上皇待燕士如骨肉
那無一人效力者乎人言燕趙多竒士徒虚語耳鈞甫
曰不可謂燕無人勝非曰君與馬参議皆燕中名人嘗
獻策滅契丹者今金人所任多契丹舊人若渡江禍首
及君矣盍早為朝廷協力乎鈞甫唯唯王世修来見勝
非諭之曰國家艱難若等立功之秋也誠能奮身立事
從官豈難得乎世修喜時往来道軍中情實擢世修為
工部侍郎傅正彦乞改年號及移蹕建康勝非以白太
后因議恐盡廢其請則倉&KR0816;變生乃改元明受以詔示
世修曰已從若請矣傅等欲挾上幸徽越勝非諭之以
禍福而止傅聞韓世忠起兵取其妻子為質勝非紿傅
曰今當唘太后召二人慰撫使報知平江諸君益安傅
乃許諾勝非喜曰二凶真無能為也諸將將至傅等懼
勝非因謂之曰勤王之師未進者使是間自反正耳不
然下詔率百官六軍請上還宫公等置身何地乎即召
學士李邴張守作百官章及太后手詔四月朔勝非率
百官詣睿聖宫親掖上乘馬還宫苖傅請以王世修為
參議勝非曰世脩已為從官豈可復從軍上既復辟勝
非曰臣昔遇變義當即死偷生至此欲圖今日之事耳
乃乞罷政上問誰可代者勝非曰吕頤浩張浚問孰優
曰頤浩練事而暴浚喜事而疎上曰浚太年少勝非曰
臣向被召軍旅錢榖悉付浚此舉浚實主之御史中丞
張守論勝非不能預防致賊猖獗宜罷不報授觀文殿
大學士知洪州尋除江西安撫大使兼知江州紹興元
年馬進䧟江州侍御史沈與求論九江之䧟由勝非赴
鎮太緩降授中大夫分司南京江州居住二年吕頤浩
薦兼侍讀又薦都督江淮荆浙諸軍事給事中胡安國
侍御史張躋交章論罷之頤浩力引其入再除兼侍讀
尋拜尚書右僕射同中書門下平章事丁母憂去起復
右僕射兼知樞密院事上吏部七司敕令格式一百八
十卷時員外郎江端友請營宗廟議者非之以為國家
期於恢復不常厥居勝非方主和議遂白上營宗廟于
臨安徐俯罷參政勝非薦胡松年侍御史常同劾松年
乃王黼客勝非徙同左史莫儔謫曲江其家蒼頭奴為
勝非治疽而愈奴為儔請得復官姻家劉式嘗言為兵
官獲盜勝非不以付部用特旨改官會久雨勝非累章
乞免且自論當罷者十一事魏矼亦劾其罪遂罷五年
應詔言戰守四事起知湖州引疾歸勝非與秦檜有隙
檜得政勝非癈居八年卒諡忠靖勝非張邦昌友壻也
始邦昌僣位勝非嘗械其使及金人過江勝非請尊禮
邦昌錄其後以謝敵苗劉之變保護聖躬功居多既去
力薦張浚然李綱罷勝非受黃?善風旨草制極言其
狂妄再相忌趙鼎鼎宣撫川陕欲重使名以制吳玠勝
非曰元樞出使豈論此耶盖因事出鼎而輕其權人以
此少之及著閑居錄亦多其私說云
吕頤浩字元直其先樂陵人徙齊州中進士第父喪家
貧躬耕以贍老幼後為密州司戸參軍以李清臣薦為
邠州教授除宗子博士累官入為太府少卿直龍圖閣
河北轉運副使升待制徽猷閣都轉運使伐燕之役頤
浩以轉輸隨种師道至白溝既得燕山郭藥師衆二萬
契丹軍萬餘皆仰給縣官詔以頤浩為燕山府路轉運
使頤浩奏開邊極遠其勢難守雖窮力竭財無以善後
又奏燕山河北危急五事碩博議久長之策徽宗怒命
裭職貶官而領職如故尋復焉進徽猷閣直學士金人
入燕郭藥師劫頤浩與蔡靖等以降敵退得歸復以為
河北都轉運使以病辭提舉崇福宫高宗即位除知揚
州車駕南幸頤浩入見除戸部侍郎兼知揚州進戸部
尚書劇賊張遇衆數萬屯金山縦兵焚掠頤浩單騎與
韓世忠造其壘說之以逆順遇黨釋甲降進吏部尚書
建炎二年金人逼揚州車駕南渡鎮江召從臣問去留
頤浩叩頭碩且留此為江北聲援不然敵乘勢渡江事
愈急矣駕幸錢塘拜同簽書樞密院事江淮兩浙制置
使還屯京口金人去揚州改江東安撫制置使兼知江
寧府時苗傅劉正彦為逆逼高宗避位頤浩至江寧奉
明受改元詔赦會監司議皆莫敢對頤浩曰是必有兵
變其子抗曰主上春秋鼎盛二帝蒙塵沙漠日望拯救
其肯遽遜位于幼沖乎灼知兵變無疑也頤浩即遣人
寓書張浚曰時事如此吾儕可但已乎浚亦謂頤浩有
威望能斷大事書来報起兵状頤浩乃與浚及諸將約
會兵討賊時江寧士民&KR0837;懼頤浩乃檄楊惟忠留屯以
安人心且恐苗傅等計窮挟帝繇廣德渡江戒惟忠先
為控扼備俄有旨召頤浩赴院供職上言今金人乘戰
勝之威羣盜有蠭起之勢興衰撥亂事屬艱難豈容皇
帝退享安逸請亟復明辟以圖恢復遂以兵發江寧舉
鞭誓衆士皆感厲將至平江張浚乘輕舟迓之相持而
泣咨以大計頤浩曰頤浩曩諫開邊幾死宦臣之手承
乏漕挽幾䧟腥膻之域今事不諧不過赤族為社稷死
豈不快乎浚壮其言即舟中草檄進韓世忠為前軍張
㑓翼之劉光世為游擊頤浩浚總中軍光世分軍殿後
頤浩發平江傅黨託旨請頤浩單騎入朝頤浩奏所統
將士忠義所激可合不可離傅等恐懼乃請高宗復辟
師次秀州頤浩勉勵諸將曰今雖反正而賊猶握兵居
内事若不濟必反以惡名加我翟義徐敬業可監也次
臨平苗傅等拒戰頤浩被甲立水次出入行陣督世忠
等破賊傅正彦引兵遁頤浩等以勤王兵入城都人夾
道聳觀以手加額朱勝非罷相以頤浩守尚書右僕射
中書侍郎兼御營使改同中書門下平章事車駕幸建
康聞金人復入召諸將問移蹕之地頤浩曰金人謀以
陛下所至為邊面今當且戰且避奉陛下於萬全之地
臣碩留常潤死守上曰朕左右不可以無相乃以韓世
忠守鎮江劉光世守太平駕至平江聞杜充敗績上曰
事廹矣若何頤浩遂進航海之策初建炎御營使夲以
行幸總齊軍政而宰相兼領之遂專兵柄樞府幾無所
預頤浩在位尤顓恣趙鼎論其過四年移鼎為翰林學
士吏部尚書鼎辭且攻頤浩章十數上頤浩求去除鎮
南軍節度開府儀同三司醴泉觀使詔以頤浩倡義勤
王故從優禮焉奉化賊將璉乘亂為變劫頤浩寘軍中
高宗以頤浩故赦而招之尋除江東安撫制置大使兼
知池州頤浩請兵五萬屯建康等處又請王&KR0667;巨師吉
兵自隸將之鎮而李成遣將馬進圍江州乃駐軍鄱陽
會楊惟忠兵請與俱趨南康遣師古救江州賊衆鏖戰
頤浩惟忠失利師古敗奔洪州頤浩乞濟師討李成高
宗曰頤浩奮不頋身為國討賊羣臣所不及但輕進其
失也詔王&KR0667;以萬人速往策應頤浩復軍左蠡又得閤
門舍人崔增之衆萬餘軍勢復振命&KR0667;增擊賊敗之乘
勝至江州則馬進已䧟城矣朝廷命張㑓為招討使㑓
既至遂敗馬進進遁成以餘衆降劉豫詔以淮南民未
復業湏威望大臣措置以頤浩兼宣撫領夀春府徐廬
和州無為軍招降趙延夀于分寧得其精銳五千分隸
諸將張琪自徽犯饒州有衆五萬時頤浩自左蠡班師
帳下兵不滿萬人郡人皇駭頤浩命其將閻臯姚端崔
邦弼列陣以待琪犯臯軍臯力戰端邦弼兩軍夹擊大
破之拜少保尚書左僕射同中書門下平章事兼知樞
密院事二年上自越州還臨安時桑仲在襄陽欲進取
京城乞朝廷舉兵為聲援頤浩乃大議出師而身自督
軍北向高宗諭頤浩秦檜曰頤浩治軍旅檜理庶務如
種蠡分職可也二人同秉政檜知頤浩不為公論所與
多引知名士為助欲傾之而擅朝權高宗乃下詔以戒
朋黨除頤浩都督江淮荆浙諸軍事開府鎮江頤浩辟
文武士七十餘人以神武後軍及御前忠銳崔增趙延
夀二軍從行百官班送頤浩次常州延夀軍叛劉光世
殲其衆又聞桑仲已死遂不進引疾求罷詔還朝以知
紹興府朱勝非同都督諸軍事頤浩既還欲傾秦檜乃
引勝非為助給事中胡安國論勝非必誤大計勝非復
知紹興府尋以醴泉觀使兼侍讀安國持錄黃不下頤
浩持命檢正諸房文字黃龜年書行安國以失職求去
罷之檜上章乞留安國不報侍御史江躋左司諫吳表
臣皆以論捄安國罷程瑀胡世將劉一正張夀林待聘
樓炤亦坐論檜黨斥臺省一空遂罷檜相頤浩獨秉政
屢請興師復中原謂太祖取天下兵不過十萬今有兵
十六七萬矣然自金人南牧莫敢嬰其鋒比年韓世忠
張俊陳思恭張崇屢奏人有戰心天將悔禍又金人以
中原付劉豫三尺童子知其不能立國碩睿斷早定決
策北向今之精銳皆中原人恐久而消磨他日難以舉
事時盜賊稍息頤浩請遣使循行郡國平獄訟宣德意
李綱宣撫湖南頤浩言綱縦暴無善状請罷諸路宣撫
之名綱止為安撫使時李光在江東與頤浩書言綱有
大節四夷畏服頤浩稱光結黨言者因論光罷之時方
審量濫賞頤浩時有縦舍右司郎官王岡持不可曰公
秉國鈞不平謂何頤浩再秉政凡二年高宗以水旱地
震下詔罪已求言頤浩連章待罪高宗一日謂大臣曰
國朝四方水旱無不上聞近蘇湖地震泉州大水輙不
以奏何也侍御史辛炳殿中常同論其罪遂罷頤浩為
鎮南軍節度使開府儀同三司提舉洞霄宫改特進觀
文殿大學士五年詔問宰執以戰守方略頤浩條十事
以獻除湖南安撫制置大使兼知潭州時郴衡桂陽盜
起頤浩遣人悉平之帝在建康除頤浩少保浙西安撫
制置大使知臨安府行宫留守明堂禮成進封成國公
八年上將還臨安除少傅鎮南定江軍節度使江東安
撫制置大使兼知建康府行宫留守頤浩引疾求去除
醴泉觀使九年金人歸河南地高宗欲以頤浩往陕西
命中使召赴行在頤浩以老病辭且條陕西利害謂金
人無故歸地其必有意召趣赴闕既至以疾不能見乃
聽歸未幾卒贈太師封秦國公諡忠穆頤浩有膽略善
鞍馬弓劍當國步艱難之際人倚之為重自江東再相
胡安國以書勸其法韓忠獻以至公無我為先報復恩
讐為戒頤浩不能用時軍用不足頤浩與朱勝非剏立
江浙湖南諸路大軍月樁錢於是郡邑多横賦大為東
南患云
范宗尹字覺民襄陽鄧城人少篤學工文辭宣和三年
上舍登第累遷侍御史右諫議大夫王雲使北還言金
人必欲得三鎮宗尹請棄之以紓禍言者非之宗尹罷
歸張邦昌僣位復其職遣同路允迪詣康王勸進建炎
元年李綱拜右僕射宗尹論其名浮于實有震主之威
不報出知舒州言者論宗尹嘗汚偽命責置鄂州既召
為中書舍人遷御史中丞拜參知政事吕頤浩罷相宗
尹攝其位時諸盜據有州縣朝廷力不能制宗尹言太
祖收藩鎮之權天下無事百五十年可謂良法然國家
多難四方帥守單寡束手環視此法之弊今當稍復藩
鎮之法裂河南江北數十州之地付以兵權俾蕃王室
較之棄地夷狄豈不相遠上從其言授宗尹通議大夫
守尚書右僕射同中書門下平章事兼御營使時年三
十近世宰相年少未有如宗尹者宗尹奏以京畿東西
淮南湖北地並分為鎮授諸將以鎮撫使為名軍興聽
便宜從事然李成薛慶孔彦舟桑仲軰起於羣盜翟興
劉位土豪李彦光郭仲威皆潰將多不能守其地宗尹
請有司討論崇觀以来濫賞修書營繕應奉開河免夫
獄空之類皆釐正之宣靖執政圍城明受偽命之人反
用赦申雪徐秉哲吳幵莫儔等並量移吳敏王孝迪耿
南仲孫覿蔡懋等並叙復侍郎季陵希宗尹意乞詔宰
執於罪累中選真材實能量付以事沈與求劾陵因及
宗尹宗尹求去上為罷與求宗尹乃復視事初宗尹廷
對詳定官李邦彦特取旨寘宗尹乙科宗尹德之贈邦
彦觀文殿大學士樞密院副都承旨闕宗尹擬邢煥藍
公佐辛道宗三人煥戚里公佐管客省道宗不知兵人
以此咎宗尹密院計議官王佾結公佐宗尹請除佾為
宗正丞侍御史張延夀劾之上罷佾紹興元年二月辛
已日有黑子宗尹以輔政無状請免上不許魏滂為江
東通判諫官言其貪盜官錢滂遂罷李弼孺領營田諫
官言其媚事朱勔弼孺亦罷二人皆宗尹所薦白州守
臣晁公為儲峙豐備論者以為擾民宗尹陰佑之會公
為妻受囚金事覺上罷公宗尹不自安時明堂覃恩宗
尹請舉行討論之事上手劄云朕不欲歸過君父斂怨
士大夫始宗尹建此議秦檜力贊之及見上意堅反擠
宗尹上亦惡其與辛道宗兄弟往来遂罷沈與求奏其
罪状落職未幾命知温州退居天台卒年三十七宗尹
有才智當北敵肆行之衝毅然自任建議分鎮以是得
相位然其置帥多授劇盜又無總率統屬且不遣援不
通餉故諸鎮守鮮能久存者及為政多私屢為議者所
詆云
范致虚字謙叔建州建陽人舉進士為太學博士鄒浩
以言事斥致虚坐祖送獲罪停官徽宗嗣位召見除左
正言出通判郢州崇寧初以右司諫召道改起居舍人
進中書舍人蔡京建請置講議司引致虚為詳定官議
不合改兵部侍郎自是入處華要出典大郡者十五年
以附張商英貶通州政和七年復官入為侍讀修國史
尋除刑部尚書提舉南京鴻慶宫初致虚在講議司延
康殿學士劉昺嘗乘蔡京怒擠之後王寀坐妖言繫獄
事連昺論死致虚爭之昺得減竄士論賢之遷尚書右
丞進左丞母喪踰年起知東平府改大名府入見時朝
廷欲用師契丹致虛言邊隙一開必有意外之患宰相
謂其懷異致虚乞終喪從之免喪知鄧州改河南府中
人規景華苑欲奪故相富弼園宅致虚言弼和戎有大
功使朝廷享百年之安乃不保數畝之居邪弼園宅得
不取復移鄧州提舉亳州明道宫帝方好老氏致虚希
時好營飭道宇賜名鍊真宫靖康元年召赴闕道除知
京兆府時金人圍太原聲震關中致虛修戰守備甚力
朝廷命錢盖節制陕西除致虚陕西宣撫使金人分道
再犯京師詔致虚會兵入援錢盖兵十萬至潁昌聞京
師破而遁西道總管王襄南走致虚獨與西道副總管
孫昭遠合兵環慶帥臣王似熙河帥臣王倚以兵来會
致虚合步騎號二十萬以右武大夫馬昌祐統之命杜
常將民兵萬人趨京師夏俶將萬人守陵寢有僧趙宗
印者喜談兵席益薦之致虚以便宜假官俾充宣撫司
參議官兼節制軍馬致虚以大軍遵陸宗印以舟師趨
西京金人破京師遣人持登城不下之詔以止入援之
師致虚斬之初金人守潼關致虚奪之作長城起潼關
迄龍門所築僅及肩宗印又以僧為一軍號尊勝隊童
子行為一軍號淨勝隊致虚勇而無謀委已以聽宗印
宗印徒為大言實未嘗知兵至是宗印舟師至三門津
致虚使整兵出潼關金守臣高世由謂其帥粘罕曰致
虛儒者不知兵遣斥候三千自足殺之致虚軍出武關
至鄧州千秋鎮金將婁宿以精騎衝之不戰而潰死者
過半杜常夏淑先遁致虚斬之孫昭遠王似王倚等留
陕府致虚收餘兵入潼關方致虚之鼓行出關也裨將
李彦仙曰行者利速多為支軍則舍不至淹敗不至覆
若衆羣聚而出殽澠一蹴於險則皆潰矣致虚不聽遂
底于敗高宗即位言者論其逗撓不進徙知鄧州尋加
觀文殿學士復知京兆府致虚力辭而薦席益李彌大
唐重自代詔以重守京兆致虚復知鄧州次年宗印領
兵出武關與致虚合會金將銀朱兵壓境致虚遁宗印
兵不戰走轉運使劉汲力戰死焉致虚坐落職責授安
遠軍節度副使英州安置高宗幸建康召復資政殿學
士知鼎州行至巴陵卒贈銀青光禄大夫
吕好問字舜徒侍講希哲子也以蔭補官崇寧初治黨
事好問以元祐子弟坐廢兩監東嶽廟司揚州儀曹時
蔡卞為帥欲扳附善類待好問特異好問以禮自持卞
不得親及卞得政當時據屬扳擢略盡獨好問留滯卞
諷之曰子少親我即階顯列矣好問笑不答靖康元年
以薦詔為左司諫諫議大夫擢御史中丞欽宗諭之曰
卿元祐子孫朕特用卿令天下知朕意所嚮先是徽宗
將内禪詔觧黨禁除新法盡復祖宗之故而蔡京黨戚
根據中外害其事莫肻行好問言時之利害政之闕失
太上皇詔旨備矣雖使直言之士抗䟽論列無以過此
願一一施行之而已又言陛下宵衣旰食有求治之意
發號施令有求治之言逮今半載治效逾邈良由左右
前後不能推廣德意而陛下過於容飬臣恐淳厚之德
變為頽靡且今不盡革京貫等所為太平無由可致欽
宗鄊納好問䟽蔡京過惡乞投海外黜朋附之尤者以
厲其餘又建白削王安石王爵正神宗配饗褒表江公
望張廷堅任伯兩龔夬等除青苖之令湔元符上書獲
譴者章前後䟽十上每奏對帝雖當食輙使畢其說時
金人既退大臣不復頋慮武備益弛好問言金人得志
益輕中國秋冬必傾國復来禦敵之備當速講求今邊
事經畫旬月不見施設臣僚奏請皆不行下此臣所深
懼也及邊警急大臣不知所出遣使講解金人佯許而
攻略自如諸將以和議故皆閉壁不出好問言彼名和
而實攻朝廷不謀進兵遣將何也請亟集滄&KR0632;邢相之
戍以遏奔衝而列勤王之師于畿邑以衛京城䟽上不
省金人䧟真定攻中山上下震駭廷臣狐疑相頋猶以
和議為辭好問率臺屬劾大臣畏懦誤國出好問知袁
州欽宗憫其忠下遷吏部侍郎既而金人薄都城欽宗
思好問言進兵部尚書都城失守召好問入禁中軍民
數萬斧左掖門求見天子好問從帝御樓諭遣之衛士
長蔣宣帥其徒數百欲邀乘輿犯圍而出左右奔竄獨
好問與孫傅梅執禮侍宣抗聲曰國事至此皆宰相信
任姦臣不用直言所致傅呵之宣以語侵傅好問曉之
曰若屬㤀家族欲冒重圍衛上以出誠忠義然乘輿將
駕必甲乘無闕而後動詎可輕耶宣詘服曰尚書真知
軍情麾其徒退帝再幸金營好問實從帝既留遣好問
還慰拊都城已而金人立張邦昌以好問為事務官邦
昌入居都省好問曰相公真欲立邪抑姑塞敵意而徐
為之圖爾邦昌曰是何言也好問曰相公知中國人情
所向乎特畏女真兵威耳女真既去能保如今日乎大
元帥在外元祐皇太后在内此殆天意盍亟還政可轉
禍為福且省中非人臣所處宜寓直殿廬毋令衛士夾
陛敵所遺袍帶非戎人在旁弛勿服車駕未還所下文
書不當稱聖旨以好問攝門下省好問既繫銜仍行舊
職時邦昌雖不改元而百司文移必去年號獨好問所
行文書稱靖康二年吳幵莫儔請邦昌見金使於紫宸
垂拱殿好問曰宫省故吏驟見御正衙必將憤駭變且
不測奈何邦昌矍然止王時雍議肆赦好問曰四壁之
外皆非我有將誰赦乃先赦城中始金人謀以五千騎
取康王好問聞即遣人以書白王言大王之兵度能擊
則邀擊之不然即宜遠避且言大王若不自立恐有不
當立而立者既又語邦昌曰天命人心皆歸大元帥相
公先遣人推戴則功無在相公右者若無機不發他人
聲義致討悔可追邪于是邦昌謀遣謝克家奉傳國寳
往大元帥府湏金人退乃發金將將還議留兵以衛邦
昌好問曰南北異宜恐北兵不習風土必不相安金人
曰留一孛堇統之可也好問曰勃堇貴人有如觸發致
疾則負罪益深乃不復留兵金人既行好問趣遣使詣
大元帥府勸進請元祐太后垂簾邦昌易服歸太宰位
太后自延福宫入聽政高宗即位太后遣好問奉手書
詣行在所高宗勞之曰宗廟獲全卿之力也除尚書右
丞丞相李綱以羣臣在圍城中不能執節欲悉按其罪
好問曰王業艱難政宜含垢繩以峻法懼者衆矣侍御
史王賓論好問嘗汙偽命不可以立新朝高宗曰邦昌
僣號之初好問募人賫白書具道京師内外之事金人
甫退又遣人勸進考其心跡非他人比好問自慙力求
去且言邦昌僣號之時臣若閉門潔身實不為難徒以
世被國恩所以受賢者之責冒圍賫書於陛下䟽入除
資政殿學士知宣州提舉洞霄宫以恩封東莱郡侯避
地卒于桂州子夲中揆中弸中用中忱中孫祖讓祖儉
夲中祖讓祖儉别有傳
論曰朱勝非吕頤浩處苖劉之變或巽用其智或震奮
其威其於復辟討賊之功固有可言矣然李綱趙鼎當
世之所謂賢者而勝非頤浩視之若冰炭然其中之所
存果何如哉范宗尹忍於汙張邦昌之偽命而誣李綱
以震主之威何其繆於是非也范致虛佞附權臣大誼
已失其總勤王之師輕而寡謀以底于敗宜哉若吕好
問處艱難之際其跡與宗尹同而屈己就事以規興復
亦若勝非之處苖劉其心有足亮云
宋史卷三百六十二
