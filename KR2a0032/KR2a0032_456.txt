宋史卷四百五十六
元中書右丞相總裁托克托等修
列傳第二百十五
孝義
李璘(甄婆兒)徐承珪劉孝忠吕昇(王翰)
羅居通(黃德輿)齊得一李罕澄
邢神留(沈正)許祚(李琳等)胡仲尭(仲容)陳兢洪文撫
易延慶董道明郭琮(畢贊)顧忻(李瓊)
朱泰成象陳思道方綱龐天祐
劉斌樊景溫(榮恕旻)祁暐何保之
李玭侯義王光濟(李祚等)江白
裘承詢孫濟等常真(子晏玉金等)杜誼
姚宗明鄧中和毛安輿李訪朱夀昌
侯可申積中郝戭支漸鄧宗古
沈宣蘇慶文(臺亨)仰忻趙伯深
彭瑜毛洵(李籌楊芾)楊慶陳宗郭義
申世寧苟與齡王珠顔詡張伯威
蔡定鄭綺(鮑宗巖附)
冠冕百行莫大於孝範防百為莫大於義先王興孝以
教民厚民用不薄興義以教民睦民用不爭率天下而
由孝義非履信思順之世乎太祖太宗以来子有復父
仇而殺人者壯而釋之刲股割肝咸見慶賞至於數世
同居輙復其家一百餘年孝義所感醴泉甘露芝草異
木之瑞史不絶書宋之教化有足觀者矣作孝義傳
李璘瀛州河間人晉開運末契丹犯邊有陳友者乘亂
殺璘父及家屬三人乾德初璘隸殿前散祗候友為軍
小校相遇於京師寳積坊北璘手刃殺友而不遁去自
言復父讎案鞫得實太祖壯而釋之雍熙中又有京兆
鄠縣民甄婆兒母劉與同里人董知政忿競知政擊殺
劉氏婆兒始十歲妹方襁褓託隣人張氏乳養婆兒避
仇徙居赦村後數年稍長大念母為知政所殺又念其
妹寄張氏與兄課兒同詣張氏求見妹張氏拒之不得
見婆兒憤怒悲泣謂兄曰我母為人所殺妹流寄他姓
大讎不報何用生為時方寒食具酒殽詣母墳慟哭歸
取條桑斧置袖中往見知政知政方與小兒戲婆兒出
其後以斧斫其腦殺之有司以其事上請太宗嘉其能
復母讎特貸焉
徐承珪萊州掖人幼失父母與兄弟三人及其族三十
口同甘藜藿衣服相讓歴四十年不改其操所居崇善
鄉緝俗里木連理瓜瓠異蔓同實州以聞乾德元年詔
改鄉名義感里名和順承珪嘗為贊皇令
劉孝忠并州太原人母病經三年孝忠割股肉斷左乳
以食母母病心痛劇孝忠然火掌中代母受痛母尋愈
後數歲母死孝忠傭為富家奴得錢以葬富家知其孝
行養為己子後養父兩目失明孝忠為䑛之經七日復
能視以親故事佛謹嘗於像前割雙股肉注油創中然
燈一晝夜劉鈞聞而召見給以衣服錢帛銀鞍勒馬署
宣陵副使開寳二年太祖親征太原召見慰諭
吕昇萊州人父權失明剖腹探肝以救父疾父復能視
而昇不死冀州南宫人王翰母喪明翰自抉右目睛補
之母目明如故淳化中並下詔賜粟帛
羅居通益州成都人母死廬墓三年有甘露降墳樹芝
草生其旁開寳四年長史以聞詔以居通為延長主簿
大中祥符初資州人黃德輿葬父母負土成墳甘泉湧
其側降詔旌表
齊得一密州諸城人幼嗜學及長能讀五經善於教授
鄉里士大夫子弟不遠百里皆就之肄業焉晉末皇甫
暉為密州防禦使得一父為客將及暉叛歸准南屢率
衆剽劫於故郡民之牛羊犬豕悉取以犒士卒得一之
家被掠殆盡後王萬敢為防禦使性貪暴執鄉民十八
家責其嘗以牛酒餽賊盡殺之而取其資産得一親屬
死者十餘人唯得一與兄脱身獲免明年詣闕上訴朝
廷遣使按鞫之得實萬敢削官判官胡輙坐死得一乃
歸鄉里布衣蔬食不樂仕進開寶中詔郡國舉廉退孝
悌之士本郡即以得一應詔至闕策試中選授章丘主
簿
李罕澄冀州阜城人也七世同居漢乾祐三年詔改鄉
里名及旌其門閭太平興國六年長史以漢所賜詔書
來上復旌表之
邢神留深州陸澤人父超逋官租里胥督租與超闘超
毆里胥死神留年十六詣吏求代父死州以聞特詔減
死賜里胥家萬錢為棺歛具端拱初泰州海陵人沈正
父為屯田院衙官凶暴無賴使酒毆平人死正中塗見
父恐慴述其故正即號呼褫衣就毆其屍廵警者捕送
官獄具怡然就聞者悲之
許祚江州德化人八世同居長幼七百八十一口太平
興國七年旌其門閭淳化二年本州言祚家春夏常乏
食詔歲貸米千斛又有信州李琳十五世同居貝州田
祚京兆惠從順十世同居廬州趙廣順安軍鄭彦圭信
州俞雋八世同居陜州張文裕六世同居襄州張巨源
劉芳潭州瞿景鴻溫州陳偘江陵褚彦逢五世同居徐
州彭程四世同居皆賜詔旌表門閭巨源素習法律太
平興國五年賜明法及第芳淳化四年來賀夀寕節賜
進士出身偘事母至孝賜其母粟帛彦逢兄弟五人皆
年七十餘至道元年轉運使表其事詔補彦逄教練使
胡仲尭洪州奉新人累世聚居至數百口構學舍于華
林山别墅聚書萬卷大設厨廩以延四方游學之士南
唐李煜時嘗授寺丞雍熙二年詔旌其門閭仲尭詣闕
謝恩賜白金器二百兩淳化中州境旱歉仲尭發廩減
市直以賑饑民又以私財造南津橋太宗嘉之除本州
助教許每歲以香稻時果貢于内東門五年遣弟仲容
來賀夀寧節召見仲容特授試校書郎賜袍笏犀帶又
以御書賜之公卿多賦詩稱美仲尭稍遷國子監主簿
致仕卒仲容字咸和咸平三年復至闕貢土物改大理
評事屢被賜賚仲容建本縣孔子廟頗為宏敞後遷光
禄丞致仕天禧中特賜緋魚卒年七十九以弟之子用
訥為後試校書郎仲容弟克順端拱二年進士至都官
員外郎三司戶部判官仲容子用之洎從子用莊用舟
並進士及第
陳兢江州德安人陳宜都王叔明之後叔明五世孫兼
唐右補闕兼生京祕書少監集賢院學士無子以從子
褒為嗣褒至鹽官令褒生灌高安丞灌孫伯宣避難泉
州與馬總善注司馬遷史記行於世後遊廬山因居德
安嘗以著作佐郎召不起大順初卒伯宣子崇為江州
長史益置田園為家法戒子孫擇羣從掌其事建書堂
教誨之僖宗時嘗詔旌其門南唐又為立義門免其徭
役崇子袞江州司戶袞子昉試奉禮部昉家十三世同
居長幼七百口不畜僕妾上下姻睦人無間言每食必
羣坐廣堂未成人者别為一席有犬百餘亦置一槽共
食一犬不至羣犬亦皆不食建書樓於别墅延四方之
士肄業者多依焉鄉里率化爭訟稀少開寳初平江南
知州張齊上請仍舊免其徭役從之昉弟之子鴻太平
興國七年江南轉運使張齊賢又奏免雜科兢即鴻之
弟淳化元年知州康戬又上言兢家常苦食不足詔本
州每歲貸粟二千石後兢死其從父弟旭每歲止受貸
粟之半云省嗇而食可以及秋成屬歲儉榖貴或勸其
全受而糶之可邀善價旭曰朝廷以旭家羣從千口軫
其乏食貸以公粟豈可見利忘義為罔上之事乎至道
初遣内侍裴愈就賜御書還言旭家孝友儉讓近於淳
古太宗嘗對近臣言之參知政事張洎對曰旭宗族千
餘口世守家法孝謹不衰閨門之内肅於公府且言及
旭受貸事上以遠民義聚復能固廉節為之嘆息大中
祥符四年以旭為江州助教旭卒弟藴主家事天聖元
年又以藴繼為助教藴卒弟泰主之泰弟度太子中舍
致仕從子延賞可並舉進士延賞職方員外郎
洪文撫南康建昌人本姓犯宣祖偏諱改焉曾祖諤唐
虔州司倉參軍子孫衆多以孝悌著稱六世義居室無
異㸑就所居雷湖北創書舍招來學者至道中本軍以
聞遣内侍裴愈齎御書百軸賜其家文撫遣弟文舉詣
闕貢土物為謝太宗飛白一軸曰義居人以賜之命文
舉為江州助教三年八月又詔表其門閭自是每歲遣
子弟入貢必厚賜荅之文撫兄子待用登咸平二年進
士第至都官員外郎
易延慶字餘慶筠州上高人父贇以勇力仕南唐至雄
州刺史延慶幼聰慧涉獵經史尤長聲律以父蔭為奉
禮郎顯德四年周師克淮南贇歸朝授道州刺史延慶
亦授大名府兵曹參軍後為大理評事知臨淮縣乾德
末贇卒葬臨淮延慶居喪摧毁廬於墓側手植松栢數
百本旦出守墓夕歸侍母紫芝生於墓之西北數年又
生玉芝十八莖本州將表其事延慶懇辭㦯畫其芝來
京師朝士多為詩賦稱其孝感服闋延慶以母老稱疾
不就官母卒從藁殯數年延慶出為大理寺丞嘗司建
安市征及母葬有期私歸營葬掩壙而返知軍扈繼昇
言其擅去職坐免所居官復廬墓側數年母平生嗜栗
延慶樹二栗樹墓側二樹連理蘇易簡朱台符為贊美
之後知端州卒子綸大中祥符元年進士及第
董道明蔡州褒信人母死出葬道明潜匿墓中人瘞之
經三日家人發冡取之道明無恙終身廬於墓側
郭琮台州黃巖人幼喪父事母極恭順娶妻有子移居
母室凡母之所欲必親奉之居常不過中食絶飲酒茹
葷者三十年以祈母夀母年百歲耳目不衰飲食不減
鄉里異之至道三年詔書存恤孝悌鄉老陳贊率同里
四十人狀琮事于轉運使以聞有詔旌表門閭除其徭
役明年母無疾而終琮哀號幾乎滅性鄉閭率金帛以
助葬又有越州應天寺僧者幼貧無以養母剃髮乞食
以給晨夕母年一百五歲而終潭州長沙人畢贊仕郡
為引贊吏性至孝父母皆年八十餘轉運使表其事詔
贊解職終養
顧忻泰州泰興人十歲喪父以母病葷辛不入口者十
載鷄初鳴具冠帶率妻子詣母之室問其所欲如此五
十年未嘗離母左右母老目不能覩物忻日夜號泣祈
天刺血寫佛經數卷母目忽明燭下能縫袵九十餘無
疾而終又有杭州仁和人李瓊以鬻繒為業事母孝夜
常十餘起省母母喜食時新瓊百方求市得必十倍酬
其直
朱泰湖州武康人家貧鬻薪飬母常適數十里外易甘
旨以奉母泰服食麤糲戒妻子常候母色一日鷄初鳴
入山及明憩于山足遇虎搏攫負之而去泰已瞑眩行
百餘步忽稍醒厲聲曰虎為暴食我所恨母無託爾虎
忽棄泰於地走不顧如人疾驅狀泰匍匐而歸母扶持
以泣泰亦彊舉動不踰月如故鄉里聞其孝感率金帛
遺之里人目為朱虎殘
成象渠州流江人以詩書訓授里中事父母以孝聞母
病割股肉食之詔賜束帛醪酒淳化中李順盗據郡縣
象父母驚悸而死燼骨寄浮圖舍象號泣營葬賊平鄉
里率錢三百萬贈之象廬於墓側以衰服襟袂篩土於
墳上日三斗每慟聞者戚愴未嘗食肉衣帛或贈之亦
不受虎豹環廬而卧象無畏色鷰百餘集廬中禾生墓
側吐九穗服終猶未還家知禮者為書以諭之遂歸教
授遠近目為成孝子
陳思道江陰人喪父事母兄以孝悌聞鬻醯市側以給
晨夕買物不酬價如所索與之母病思道衣不解帶者
數月雙目瘡爛飲食隨母多少洎母喪水漿不入口七
日既葬裒鬻醯之利得錢十萬奉其兄結廬墓側日夜
悲慟其妻時携兒女詣之拒不與見夏日種瓜以待過
客晝則白兔馴狎夜則虎豹環其廬而卧咸平元年知
軍上其事詔賜束帛旌其門
方綱池州青陽人八世同㸑家屬七百口居室六百區
每旦鳴鼓會食嘗出稻五千賑貸貧民景德二年轉
運使馮亮以聞詔旌其門天禧中侍御史韓億安撫江
南使還言綱家税籍錢四百餘千米二千五百斛同居
四百年而本縣科率一無寬假望蠲其戶雜科詔從之
龐天祐江陵人以經籍教授里中父疾天祐割股肉食
之疾愈又復病目喪明天祐號泣祈天䑛之父年八十
餘大中祥符四年卒天祐負土封墳結廬其側晝夜號
不絶聲知府陳尭咨親往致奠上其事詔旌表門閭天
祐家無儋石儲居委巷中尭咨為徙里門之右築闕表
之
劉斌定州人父加友端拱中為從弟志元所殺斌兄弟
皆幼隨母改適人母嘗戒之曰爾等長必復父仇景德
中斌兄弟挾刀伺志元於道刺之不殊即詣吏自陳州
具獄上請詔志元黥面配隸汝州釋斌等罪
樊景溫陜州芮城人榮恕旻雄州歸信人兄弟異居積
年大中祥符中景溫樗樹五枝并為一恕旻家榆樹兩
本自合兩家感其異復義聚鄉人稱雍睦
祁暐字坦之萊州膠水人淳化三年進士歴度支員外
郎直集賢院天禧中出知濰州母卒葬于州城之南暐
既解官就墳側構小室號泣守護蔬食經六冬墮足二
指有白烏白兔馴擾墳側州人異之以狀聞有詔旌美
賜帛三十匹粟三十石令長吏每月存問
何保之梓州通泉人業進士有至行母卒負土成墳廬
於其側日有羣烏飛集墳上哀鳴不去又嘗有兔馴於
坐隅人稱異焉大中祥符降詔旌恤
李玭大名宗城人性篤孝力耕以事母母卒讓田與其
弟堅遂廬於葬所晝夜號泣負土築墳高丈餘又以二
代及諸族父母藁葬者盡禮築之凡三年成六墳皆丈
餘不食肉衣帛不預人事皇皇然唯恐築之不及墳成
復留守墳三年常令兄之子賣藥以自給年六十餘足
未嘗入縣門鄉人目為李孝子天禧中知府張知白以
狀聞詔賜粟帛令府縣安存之里中有母在而析産者
聞玭被旌兄弟慚懼復相率同居
侯義應天府楚丘人貧無産傭田以事母里人有葬其
親而遽返者義母過其冡泣謂義曰我死其若是乎義
乃感激自誓而不欲言但慰其母曰勿悲義必不爾咸
平中母卒義力自辦葬不掩墳壙晝則負土築墳夜則
慟哭柩側妻子困匱不給田主曹氏哀憐之資以餱糧
踰年墳間瓜異蔕木連理又有巨蛇遶其側不暴物野
鴿飛而不去嘗遇盗劫其衣服既而知是義物悉還之
王光濟廬州人喪母因刻像日夕奉事如平生孝道純
篤咸平二年本州以孝聞有詔旌之時又有徐州豐人
李祚親喪廬墓側凡二十七年家人百計勉諭不聽益
州雙流人周善敏喪父廬於墓側母病又割股肉以啖
之遂愈大中祥符九年特詔旌表祚賜善敏粟帛存慰
之
江白建昌人景德二年進士父禹錫有節義高年不仕
躬自教授大中祥符初獻東封詩十五篇有詔嘉美賜
以粟帛歲時遣使存問五年卒白自鄞尉罷還負土營
葬廬於墓側藜羹芒屩晝夜號泣將終制猶然轉運使
以其狀聞詔賜帛二十匹粟麥二十石醪酒十缸
裘承詢越州會稽人居雲門山前十九世無異㸑子弟
習弦誦鄉里稱其敦睦州以聞詔旌其門閭咸平後又
有保定軍孫浦襄州常元紹蔡州王美解州董孝章並
十世同居莫州高珪永定軍朱仁貴潞州邢濬相州趙
祚八世同居麟州楊榮隰州趙友開封李居正穎州張
可象衛州張珪滄州崔諒七世同居邢州王覺趙州曹
遵六世同居兖州童升陳州樊可行京兆元守全平定
軍叚德五世同居開封張仁遇亳州王子上建昌軍瞿
肅四世同居肅家百五十口長幼孝悌鄉人化之又河
陰王世及大名李宗祐陳州劉閏宣州汪政潭州李耕
或聚居至七百口累數十百年並所在請加旌表詔從
之仍蠲其課調大中祥符初東封泰山判兖州王欽若
言曲阜東野宜乾封竇益合居五六世有節行四年祀
汾陰考制度使馬起言陜州張化基閻用和楊忠義聚
族累世孝悌可稱並即行在所降詔褒美各優賜粟帛
常真陳州項城人父母死廬墓終喪負土成墳不茹葷
血周廣順中詔旌其門閭開寳七年本州以聞詔再加
旌表真妻病子晏割股肉以養母及死次子守規徒跣
日一食廬墓三年太平興國八年詔旌表之又有齊州
王洤河南李繼成滄州胡元興並母死負土成墳晝夜
哭不絶聲州郡繼以聞皆降詔旌其門閭賜以粟帛
杜誼字漢臣台州黃巖人事父母至孝父剛嚴誼獨失
愛惴惴不自容伺顔色而後進繼喪父母號慟晝夜不
絶勺水不入口者累日卜葬徒跣負土為墳往來十餘
里日渡塘澗泥水沒骭雖大雨雪未嘗少止手足皸裂
血流以漆塗之每覆一畚必三遶墳號而後去既葬遂
苃舍墓旁負土終喪人往視之輙遣去日一飯不葷雖
虎狼交於墓側誼泰然無所畏明年吳越大水山皆發
洚推巨石走十數里台州山最高而水又夜至旁山之
民居廬墓田畜牧漂壊者甚衆而獨不及誼邑人狀其
事以聞詔書嘉奬事族父衍甚謹衍愛之均諸子以祖
垂象廕入官至贊善大夫嘗知永城縣歲捐俸錢三十
萬以收瘞汴渠之溺死者凡四十餘又出俸錢率其下
新文宣王廟兩旁為學舍數十區旦夕講學於其堂永
城父老稱誼之政為不可及誼生平敦厚尚信義有大
志家貧不恤有無常推以濟親友後通判梓州卒子揆
纔十六歲哭誼墓旁卒
姚宗明河中永樂人也其十世祖栖雲當唐貞元中調
卒戍邊栖雲之父語其兄曰兄嗣未立可無往某幸有
子請代兄行遂戰没塞上時栖雲方三歲其母再嫁栖
雲養於伯母既長事伯母如其母伯母亡栖雲葬之又
招魂葬其父痛其父死於邊乃廬於墓次終身哀慕不
衰縣令蘇轍以俸錢買地開阡刻石表之河中尹渾瑊
上其事詔加優賜表其門名其鄉曰孝悌社曰節義里
曰敬愛栖雲生岳岳生君儒君儒生師正自岳至師正
四世廬墓五世孫曰厚六世曰雅七世曰文八世曰敬
真九世曰直十世曰宗明當慶歴初有司以姚氏十世
同居聞于朝仁宗詔復其家十一世孫用和十二世孫
士明十三世孫德自宗明至德又三世自慶歴以後又
五十餘年而其家孝睦不替姚氏世為農無為學者家
不甚富有田數十頃聚族百餘人子孫躬事農桑僅給
衣食歴三百餘年無異辭者經唐末五代兵戈亂離而
子孫保守墳墓骨肉不相離散求之天下未或有焉
鄧中和字祖德開封長垣人舉三禮景祐慶歴間喪親
廬墓終其喪定省往來如事生者二十年負土累墳高
三丈
毛安輿嘉州洪雅人年九歲父死負土為墳廬於其側
三年知益州張方平聞之遺以酒餼狀其事以聞
李訪韶州人業進士廬父母墓有虎暴傷旁人而不近
訪又有白烏集墓上
朱夀昌字康叔揚州天長人以父巽蔭守將作監主簿
累調州縣通判陜州荆南權知岳州州濱重湖多水盜
夀昌籍民船刻著名氏使相伺察出入必以告盜發驗
船所向窮討之盜為少弭旁郡取以為法富弼韓琦為
相遣使四出寬恤民力擇夀昌使湖南或言邵州可置
冶采金者有詔興作夀昌言州近蠻金冶若大發蠻必
爭自此邊境恐多事且廢良田數百頃非敦本抑末之
道也詔亟罷之知閬州大姓雍子良屢殺人挾財與勢
得不死至是又殺人而賂其里民出就吏獄具夀昌覺
其姦引囚詰之曰吾聞子良與汝錢十萬許納汝女為
婦且婿汝子故汝代其命有之乎囚色動則又擿之曰
汝且死書劵抑汝女為婢指錢為顧直又不婿汝子將
柰何囚悟泣涕覆面曰囚幾悞死以實對立取子良正
諸法郡稱為神蜀人至今傳之知廣德軍夀昌母劉氏
巽妾也巽守京兆劉氏方娠而出夀昌生數歲始歸父
家母子不相聞五十年行四方求之不置飲食罕御酒
肉言輙流涕用浮屠法灼背燒頂刺血書佛經力所可
致無不為者熙寧初與家人辭訣棄官入秦曰不見母
吾不反矣遂得之於同州劉時年七十餘矣嫁党氏有
數子悉迎以歸京兆錢明逸以其事聞詔還就官由是
以孝聞天下自王安石蘇頌蘇軾以下士大夫爭為詩
美之夀昌以養母故求通判河中府數歲母卒夀昌居
喪幾喪明既葬有白烏集墓上拊同母弟妹益篤又知
鄂州提舉崇禧觀累官司農少卿易朝議大夫遷中散
大夫卒年七十夀昌勇於義周人之急無所愛嫁兄弟
兩孤女葬其不能葬者十餘喪天性如此
侯可字無可華州華隂人少倜儻不羈以氣節自許既
壯盡易前好篤志為學隨計入京里中醵金贐行北還
悉散其餘與同舉者曰此金鄉里所以資應詔者也不
可以為他利且行聞鄉人病念曰吾歸則彼死矣遂留
不去病者瘉輟已馬載之徒步而歸孫沔征儂猺請參
軍事奏功得官知巴州化城縣巴俗尚鬼而廢醫唯巫
言是用娶婦必責財貧人女至老不得嫁可為約束立
制度違者有罪幾變其習再調華原主簿富人有不占
田籍而質人田劵至萬畝歲責其租可晨馳至富家發
櫝出劵歸其主郡吏趙至誠貪狡凶横持守以下短長
前後莫能去可暴其罪荷校寘獄言於大府誅之聞者
快服簽書儀州判官西夏寇邊使者使可按視即以數
十騎涉夏境猝與之遇亟分其騎為三四令之曰建爾
旗幟旋山徐行夏人循環間見疑以為誘騎不敢擊韓
琦鎮長安薦知涇陽縣說渭源羌酋輸地八千頃因城
熟羊以撫之琦上其功又議復鄭白渠得召對旋以微
罪罷官至殿中丞卒于家年七十二可輕財樂義急人
之急憂人之憂與田顔為友顔病重千里求醫未歸而
顔死目不瞑人曰其待侯君乎且歛而可至拊之乃瞑
顔無子不克葬可辛勤百營鬻衣相役卒葬之方天寒
單衣以居有饋白金者顧顔之妹處室舉以佐其匳具
一日自遠歸家以窶告適友人郭行扣門曰吾父病醫
邀錢百千賣吾廬而不售可惻然計槖中装略當其數
盡與之關中稱其賢
申積中成都人襁褓中楊繪從其父起求之為子及長
知非楊氏而絶口不言年十九登進士第事所養父母
盡孝終身有二弟一妹為畢婚娶始歸本族復為申氏
蜀人以純孝歸之政和六年以奉議郎通判德順軍翰
林學士許光凝嘗守成都得其事薦諸朝召赴京師擢
提舉永興軍學事道卒光凝復與宣和殿學士薛嗣昌
中書舍人宇文黃中表其操行詔予一子官初光凝所
同薦者三人其一河陽故大理丞陳芳一門十四世同
居三百年一鄧州王襄經術登科年未六十請老事孀
嫂如母養孤甥如子教誨後進賙恤鄉里貧民以學行
稱乞加奬異詔表芳門閭賜襄號處士
郝戭字伯牙石州定胡人家貧竭力營養或憐傷之貸
以錢數百萬使取息自贍戭重謝留錢五六年不用復
返之舉進士調宛丘尉舞陽主簿通山令時年未五十
以父樵老不第上書請致仕為父求官執政諭使赴官
而後請曰如是則可升朝籍遇恩及親矣於是留妻子
於家獨奉父行踰歲竟謝事上官以其治縣有績惜其
去固留之耆老拜庭遮道皆不能止得太子中允以歸
未至鄉里而樵卒自畚土造冢人有助之者使寘土冢
上去則隨撒之服除州以狀聞詔賜粟帛治平末以翰
林學士吕公著薦起為奉寧軍推官涇原經略使亦奏
辟幕府戭曰向所以未老致仕欲官及親也既不能及
尚庶幾以恩得贈今則無及矣姻族語其妻聶氏使勸
戭仕曰吾不德無以助君子矧敢強其所不欲以累其
高哉聶事舅姑亦以孝義著戭忠信自將篤行苦節不
仕而卒司馬光為銘其墓
支漸資州資陽人年七十持母喪既葬廬墓側負土成
墳蓬首垢面三時號泣哀毁瘠甚白蛇貍兔擾其旁白
䧻白鳥日集于壠木五色雀至萬餘回翔悲鳴若助哀
者鄉人旬文鼎自娶婦即與父母離居覩漸至行深自
悔責號慟而歸孝養盡志鄉閭觀感而化者甚衆
鄧宗古簡州陽安人父死自培土為墳廬其側晨夕號
慟甘露降于墓木里中號為鄧孝子
沈宣汝州梁人母亡既葬不塞墓門三十有六月晝負
土夜拊棺而卧為墳廣百尺妻高氏亦有孝行漸以
三人元豐中皆褒賜粟帛
蘇慶文臺亨皆夏縣人慶文事父母以孝聞母少寡慶
文懼其妻不能敬事每戒之曰汝事吾母少不謹必逐
汝妻奉教母得安其室終身
亨工畫元豐中朝廷脩景靈宫調天下畫工詣京師選
試其優者待詔翰林畀以官禄亨名第一以父老固辭
歸養閭里賢之
仰忻字天貺溫州永嘉人力學以篤行稱年五十餘執
母喪盡孝禮躬自負土廬于墓側有慈烏白竹之瑞紹
聖中郡守楊蟠表其里孝廉坊大觀二年以行取士郡
以忻應詔未幾卒特贈將仕郎
趙伯深字逢原父子佪宣和間為棣州兵官屬會兵動
燕雲子佪被檄往塞上伯深時尚幼與其母張留居棣
州既而金人渡河伯深母子相失子佪亦隔絶建炎二
年始得南歸子佪卒伯深訪尋其母三十餘年一旦聞
在瀘南伯深徒步入蜀間關累年紹興二十一年乃得
其母相持號泣哀感行路曾慥在夔州賦詩以美其孝
彭瑜字君玉吉之安福人熙寧間失其母瑜朝夕焚香
祈天願知母所在如是十餘年俄有人言母為泰和倪
氏婦瑜竟迎以歸
毛洵字子仁吉州吉水人天聖二年進士又中拔萃科
性至孝凡守四官再以親疾解任執藥調膳嘗而後進
三月不之寢室父應佺通判太平州卒官母高繼卒于
池陽舟次持鍤荷土以為墳手胝面黔親友不能識廬
於墓凡二十一月朝夕哭踊食裁脱粟諸生請問經義
對之流涕未嘗言文抱疾歸數日而卒郡以孝聞賜其
家帛五十匹米五十斛兄溥字文祖亦以哀毁卒於舟
中李籌者洵同縣人字彦良與弟衡字平國生同乳二
歲喪母十歲喪父兄弟每以不逮事親為恨政和中改
葬其母於楊山負土成墳廬于墓左未幾廬所産木一
本兩榦高丈許復合于一至其末乃分兩榦五枝鄉人
以為瑞有楊芾者亦同縣人字文卿性至孝歸必市酒
肉以奉二親未嘗及妻子紹興五年大饑為親負米百
里外遇盗奪之不與盗欲兵之芾慟哭曰吾為親負米
不食三日矣幸哀我盗義而釋之
楊慶鄞人父病貧不能召醫廼刲股肉啖之良已其後
母病不能食慶取右乳焚之以灰和藥進焉入口遂差
久之乳復生宣和三年守樓异名其坊曰崇孝紹興七
年守仇悆為之請十二年詔表其門復之悆曰韓退之
作鄠人對以毁傷支體為害義而匹夫單人身膏草莽
軌訓之理未宏汲引之徒多闕而乃行成于内情發自
天使稍知詩書禮義之說推其所存出身事主臨難伏
節死義豈減介之推安金藏哉
陳宗永嘉人年十六母蔡病篤刲股為餌病愈已而復
病不救宗一慟而絶郡守陸德輿云陳宗自毁其體哀
慟傷生雖非孝道之正而能為人所難為之事亦天性
之至官為合葬榜曰陳孝子墓
郭義興化軍人早遊太學以操尚稱年四十餘客錢塘
聞母喪徒跣奔喪每一慟輙嘔血家貧甚故人有所饋
不受聚土為墳手蒔松竹而廬于其旁甘露降于墓上
烏鵲馴集郡上其事詔旌表其閭於所居前安綽楔左
右建土臺高一丈二尺方正下廣上狹飾白間以赤仍
植所宜木
申世寧信州鉛山人紹興六年潘逹兵襲鉛山父俞年
七十未及出戶遇賊賊意其有藏金欲殺之世寧年未
冠亟引頸願代父死賊感其孝兩全之
苟與齡字夀隆滁州來安人志尚高潔事其親生養死
葬力竭而禮盡鄉黨稱之母歿廬墓側有芝十九莖生
于墓亭郡縣以事聞旌其門
王珠字仲淵吉州龍泉人以孝謹聞建炎間居父憂芝
數本生墓側倒植竹以為杙復生柯葉紹興間再罹母
喪復有雙竹靈芝之祥
顔詡唐太師真卿之後真卿嘗謫廬陵故詡為吉州永
新人詡少孤兄弟數人事繼母以孝聞一門千指家法
嚴肅男女異序少長輯睦匜架無主厨饌不異義居數
十年終日怡愉家人不見其喜慍年七十餘卒
張伯威大安軍人武翼大夫御前前軍正將祥之子紹
熙元年武舉進士調神泉尉大母黃年九十八不忍之
官黃得血痢疾瀕殆伯威剔左臂肉食之遂愈繼母楊
因姑病篤驚而成疾伯威復剔臂肉作粥以進其疾亦
愈伯威妹嫁崔均其姑王疾妹亦剔左臂肉作粥以進
達旦即愈知大安軍羅植即伯威所居立純孝坊崔均
所居立孝婦坊事聞詔伯威與升擢倍賜其妹束帛
蔡定字元應越州會稽人家世微且貧父革依郡獄吏
傭書以生資定使學遊鄉校稍稍有稱郡獄吏一日坐
舞文法被繫革以詿誤年七十餘矣法當免繫鞫胥任
澤削其籍年而入之罪且與獄吏等案具府奏上之方
待命于朝故俱久囚而革不得獨決定切痛念父當耆
年以非辜墮圄狴誓將身贖數詣府號愬請代坐獄弗
許請效命于戎行弗許請隸五符為兵又弗許定知父
終不可贖也仰而呼曰天乎將使定坐視父纏徽纆乎
父老耄不應連繫傭書罪不應與獄吏等理明矣而無
所云愬父老而刑定之生其何益乎定圖死矣庶有司
哀憐而釋父則雖死無憾矣於是預為志銘其墓又為
狀若詣府者結置袂間皆叙陳致死之由冀其父之必
免也以建炎元年十二月甲申自赴河死府帥聞之驚
曰真孝立命出革厚為定具棺歛事而撫周其家
鄭綺婺州浦江人善讀書通春秋榖梁學以肅睦治家
九世不異㸑四世孫德珪德璋孝友天至晝則聮几案
夜則同衾寢德璋素剛直與物多迕宋亡仇家遂陷以
死罪當會逮揚州德珪哀弟之見誣乃陽謂曰彼欲害
吾也何預爾事我往則姦狀白爾去得不死乎即治行
德璋追至諸暨道中兄弟相持頓足哭爭欲就死德珪
默計沮其行遂紿以無往夜將半從閭道逸去德璋復
追至廣陵德珪已斃於獄德璋聞之慟絶者數四負骨
歸葬廬墓再期每一悲號烏鳥皆翔集不食德珪之子
文嗣幼病僂德璋鞫之如己子有鮑宗巖者字傅叔徽
州歙人子夀孫字子夀宋末盗起里中宗巖避地山谷
間為賊所得縛宗巖樹上將殺之夀孫拜前願代父死
宗巖曰吾老矣僅一子奉先祀豈可殺之吾願自死盗
兩釋之
宋史卷四百五十六
