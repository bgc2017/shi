宋史卷四百九十二
元中書右丞相總裁托克托等修
列傳第二百五十一
外國八
吐蕃唃厮囉董氊(阿里骨瞎征)趙思忠
吐蕃本漢西羌之地其種落莫知所出或云南涼禿髮
利鹿孤之後其子孫以秃髮為國號語訛故謂之吐蕃
唐貞觀後常來朝貢至德後因安史之亂遂䧟河西隴
右之地大中三年其國宰相論恐熱以秦原安樂及石
門等七關來歸四年又克成維扶三州五年其國沙州
刺史張義潮以瓜沙伊肅十一州之地來獻唐末瓜沙
之地復為所隔然而其國亦自衰弱族種分散大者數
千家小者百十家無復綂一矣自儀渭涇原環慶及鎮
戎秦州暨于靈夏皆有之各有首領内屬者謂之熟戸
餘謂之生戸涼州雖為所隔然其地自置牧守或請命
於中朝天成中權知西涼府留後孫超遣大將拓拔承
誨來貢明宗召見承誨云涼州東距靈武千里西北至
甘州五百里舊有鄆人二千五百為戍兵及黃巢之亂
遂為阻絶超及城中漢戸百餘皆戌兵之子孫也其城
今方幅數里中有縣令判官都押衙都知兵馬使衣服
言語略如漢人即授超涼州刺史充河西軍節度留後
乾祐初超卒州人推其土人折逋嘉施權知留後遣使
來貢即以嘉施代超為留後涼州郭外數千里尚有漢
民䧟没者耕作餘皆吐蕃其州帥稍失民情則衆皆嘯
聚城内有七級木浮圖其帥急登之紿其衆曰爾若迫
我我即自焚於此矣衆惜浮圖乃盟而舍之周廣順三
年始以申師厚為河西節度師厚初至涼州奏請授吐
蕃首領折逋支等官並從之顯德中師厚為其所迫擅
還朝坐貶涼州亦不復命帥建隆二年靈武五部以橐
駞良馬致貢來離等八族酋長越嵬等護送入界勑書
奬諭秦州首領尚波干傷殺采造務卒知州高防捕繫
其黨四十七人以狀聞上乃以吳廷祚為雄武軍節度
代防安輯之令廷祚齎勑書賜尚波干等曰朝廷制置
邊防撫寧部落務令安集豈有侵漁曩者秦州設置三
砦止以采取材木供億京師雖在蕃漢之交不妨牧放
之利汝等占據木植傷殺軍人近得高防奏汝等見已
拘執聽候進止朕以汝等久輸忠順必悔前非特示懷
柔各從寬宥已令吳廷祚往伸安撫及還舊地所宜共
體恩旨各歸本族仍以錦袍銀帶賜之尚波干等感悅
是年秋乃獻伏羌地乾德四年知西涼府折逋葛支上
言有回鶻二百餘人漢僧六十餘人自朔方路來為部
落劫略僧云欲往天竺取經並送逹甘州訖詔褒答之
五年首領閭逋哥督廷督南割野麻里六人來貢馬開
寶六年涼州令步奏官僧吝氊聲逋勝拉蠲二人求通
道於涇州以申朝貢詔涇州令牙將至涼州慰撫之八
年秦州大石小石族寇土門略居民知州張炳擊走之
太平興國二年秦州安家族寇長山廵檢使韋韜擊走
之三年秦州諸族數來寇略三陽麻穰弓門等砦監軍
廵檢使周承瑨任德明耿仁恩等會兵擊敗之斬首數
十級腰斬不用命卒九人于境上太宗乃詔曰秦州内
屬三族等頃慕華風聿求内附俾之安輯咸遂底寧近
聞乘蕃育之資稔寇攘之志敢忘大惠來撓邊彊豈朕
信之未孚而吏撫之不至並蠲釁咎特示威懷今後或
更剽剠吏即捕治寘之于法不須以聞是年又寇八狼
砦廵檢劉崇讓擊敗之梟其帥王泥猪首以徇三月小
遇族寇慶州知州慕容德豐擊走之八年諸種以馬來
獻太宗召其酋長對于崇政殿厚加慰撫賜以束帛因
謂宰相曰吐蕃言語不通衣服異制朕常以禽獸畜之
自唐室以來頗為邊患以國家兵力雄盛聊舉偏師便
可驅逐數千里外但念其種類蕃息安土重遷倘因攘
除必致殺戮所以置於度外存而勿論也九年秋秦州
言蕃部以羊馬來獻各以宴犒欲用茶絹答其直詔從
之淳化元年秦州大小馬家族獻地内附二年權知西
涼州左廂押蕃落副史折逋阿喻丹來貢先是殿直丁
惟清往涼州市馬惟清至而境大豐稔因為其所留靈
州命蕃落軍使崔仁遇往迎惟清又吐蕃賣馬還過靈
州為党項所略表訴其事因請留惟清至來年同入朝
詔答之四年阿喻丹死以其弟喻龍波為保順郎將代
其任五年折平族大首領護遠州軍鑄督延巴率六谷
諸族馬千餘匹來貢既辭復檛登聞鼓言儀州八族首
領逋波鵄等侵奪地土上降勑書告諭之知秦州温仲
舒上言每歲伐木多為蕃族攘奪今已驅其部落於渭
北太宗慮生邊患乃以知鳳翔薛惟吉對易其任語見
惟吉傳是年春知西涼府左廂押蕃落副使折逋喻龍
波振武軍都羅族大首領並來貢馬至道元年涼州蕃
部當尊以良馬來貢引對慰撫加賜當尊虎皮一歡呼
致謝二年四月折平族首領握散上言部落為李繼遷
所侵願會兵靈州以備討擊賜幣以答之七月西涼府
押蕃落副使折逋喻龍波上言蕃部頻為繼遷侵略乃
與吐蕃都部署沒㗇拽于會六谷蕃衆來朝且獻名馬
上厚賜之是歲涼州復來請帥詔以丁惟清知州事賜
以牌印咸平元年十一月河西軍左廂副使歸德將軍
折逋游龍鉢來朝游龍鉢四世受朝命為酋雖貢方物
未嘗自行今始至獻馬二千餘匹河西軍即古涼州東
至故原州千五百里南至雪山吐谷渾蘭州界三百五
十里西至甘州同城界六百里北至部落三百里周回
平川二千里舊領姑臧神鳥蕃禾昌松嘉麟五縣戸二
萬五千六百九十三口十二萬八千一百九十三令有
漢民三百戸城周回十五里如鳳形相傳李軌舊治也
皆龍鉢自述云詔以龍鉢為安遠大將軍二年以儀州
延蒙八部都首領渴哥領化州刺史首領透逋等為懷
化郎將四年知鎮戎軍李繼和言西涼府六谷都首領
潘羅支願戮力討繼遷請授以刺史仍給廪祿經略使
張齊賢又請封六谷王兼招討使上以問宰相皆曰羅
支已為酋帥授刺史太輕未領節制加王爵非順招討
使號不可假外夷乃以為鹽州防禦使兼靈州西面都
廵檢使時西涼使來且言六谷分左右廂左廂副使折
逋游龍鉢實參羅支戎事朝廷方務綏懷又以龍鉢領
宥州刺史六族首領禇下箕等三人為懷化將軍其年
潘羅支遣部下李萬山率兵討賊貽書繼和請師期先
是遣宋沆梅詢等為安撫副使未行上謂宰相曰朕看
盟會圖頗記吐蕃反覆狼子野心之事今已議王超等
領甲馬援靈州若難為追襲即靈州便可制置沆等不
須遣止走一使以會兵告之五年十月羅支又言賊遷
送鐡箭誘臣部族已戮一人縶一人聽朝旨詔褒諭之
聽自處置十一月使來貢馬五千匹詔厚給馬價别賜
綵百叚茶百斤六年又遣咩逋族蕃官成逋馳騎至鎮
戎軍請會兵討賊邊臣疑成逋詐護送部署司成逋懼
逸馬墜崖死上聞甚歎息之曰此泥埋之子族人畏其
勇父子皆有戰功凡再詣闕朕皆召見奬其向化詔勑
鎮戎官吏仍令渭州以禮葬之其年原渭蕃部三十二
族納質來歸羅支又遣蕃官吳福聖臘來貢表言感朝
廷恩信憤繼遷倔彊已集騎兵六萬乞會王師收復靈
州乃以羅支為朔方軍節度靈州西面都廵檢使賜以
鎧甲器幣又以吳福聖臘為安遠將軍次首領元佐等
七人為懷化將軍羅支屢請王師助擊賊議者以西涼
去渭州限河路遠不可預約師期上曰繼遷常在地斤
三山之東每來寇邊及官軍出則已遁去使六谷部族
近塞捍禦與官軍合勢亦國家之利降詔許之六月知
渭州曹瑋言隴山西延家族首領禿逋等納馬立誓乞
隨王師討賊以漢法治蕃部且稱其忠詔授本族軍主
八月者龍族首領來貢名馬上嘉嘗與潘羅支協力抗
賊令復優待之其年十一月繼遷攻西蕃遂入西涼府
知州丁惟清䧟没羅支偽降未幾集六谷諸豪及者龍
族合擊繼遷繼遷大敗中流矢遁死景德六年二月遣
其甥厮陁完來獻捷六月又遣其兄邦逋支入奏且欲
更率部族及回鶻精兵直抵賀蘭山討除殘孽願發大
軍援助詔涇原部署陳興等候羅攴已發即率衆鼓行
赴石門策應邦逋攴又言前賜羅攴牌印官告衣服器
械為賊劫掠有詔别給羅攴又言脩洪元大雲寺詔賜
金箔物綵先是繼遷種落迷般囑及日逋吉羅丹二族
亡歸者龍族而欲陰圖羅攴是月會遷黨攻者龍羅攴
率百餘騎急赴將議合擊遂為二族戕于帳詔贈羅攴
武威郡王遣使贈恤其家者龍凡十三族而六族附迷
般囑及日逋吉羅丹西涼府既聞羅攴遇害乃率龕谷
蘭州宗哥覓諾諸族攻者龍六族六族悉竄山谷中詔
使者安集之六谷諸豪乃議立羅攴弟厮鐸督為首領
且言鐸多剛决平恕每會戎首設觴豆飲食必先卑者
犯令雖至親不貸數更戰討威名甚著詔授鐸督鹽州
防禦使靈州西面沿邊都大廵檢使上以遷黨未平藉
其腹背攻制遂加鐸督朔方軍節度押蕃落等使西涼
府六谷大首領涇原路言隴山縣王貍延三族歸順又
渭州言龕谷懶家族首領尊氊磨壁余龍及便囑等獻
名馬願率所部助討不附者又言西涼市馬道出本族
自今保無他虞詔賜馬直以便囑等為郎將石隰州又
言河西諸蕃四十五族内附其年遷黨寇永寧為藥令
族合蘇擊敗之斬首百餘級鎮戎軍上言先叛去蕃官
茄羅兀贓成王等三族及&KR2206;移軍主率屬歸順請獻馬
贖罪特詔宥之二年厮鐸督遣其甥呵昔來貢仍上與
趙德明戰鬭功狀又言蕃帳周斯那支有智勇久參謀
議請授以六谷都廵檢使上嘉奬從其請仍賜茶綵又
追錄潘羅支子失吉為歸德將軍厚賜器幣者龍七族
首領有捍寇之勞並月給千錢舊制弓矢兵器不入外
夷時西涼樣丹族上表求市弓矢上以樣丹宣力西陲
委以捍蔽特令渭州給賜因别賜厮鐸督以重恩意三
年又以者龍族合窮波黨宗族業羅等為本族首領檢
校太子賓客皆鐸督外姻也鐸督遣安化郎將路黎奴
來貢黎奴病于館特遣尚醫視療及卒上憐之厚加賵
給五月鐸督又言部落疾疫詔賜白龍犀角腦硫黃安
息香白紫石英等藥凡七十六種使者感悦而去又制
加鐸督檢校太傅其族帳李波逋等四十九人為檢校
太子賓客充本族首領鐸督遣所部波機進賣馬因言
積官奉半歲乞就京給賜市所須物從之渭州言妙娥
延家熟嵬等族率三千餘帳萬七千餘口及羊馬數萬
欵塞内附詔遣使撫勞之賜以袍帶茶綵仍以折平族
首領撒逋渴為順州刺史充本族都軍主是年宗家當
宗章迷族來貢移逋攃父族歸附九月詔釋西面納質
戎人先是諸蕃有鈔劫為惡嘗經和斷者恐異時復叛
故收其子弟為質乃有禁錮終身者上憫而縱之族帳
感恩皆稽顙自誓不為邊患四年邊臣言趙德明謀劫
西涼襲回鶻上以六谷甘州久推忠順思撫寧之乃遣
使諭厮鐸督令援結回鶻為備并賜鐸督茶藥襲衣金
帶及部落物有差鐸督奉表謝大中祥符元年十一月
宗哥族大首領温逋等來貢三年西涼府覓諾族瘴疫
賜首領温逋等藥四年厮鐸督遣增藺氊單來貢賜紫
方袍五年又遣其子來貢其年者龍族都首領捨欽波
遣使詣闕獻馬求賜印詔從其請仍優賚之七年知秦
州張佶置大落門新砦先是佶欲近渭置采木場蕃族
聞之即徙帳去佶不能遂撫之戎人輙悔因鄉導鈔劫
佶深入掩擊悉敗走至是求和佶不許三月秦州曹瑋
言熟戸郭厮敦賞樣丹皆大族樣丹輙作文法謀叛厮
敦密以告約半月殺之至是果擕樣丹首來上以厮敦
陰害樣丹不欲明加恩奬以疑懼諸族時方議築南使
城遂以厮敦獻地為名詔授順州刺史先是張佶深入
蕃境邊事數擾及瑋破魚角蟬戮賞樣丹二酋由是前
拒王師者伏匿避罪瑋誘召之許納罰首過既而至者
數千人凡納馬六千匹給以匹綵或以少為訴者瑋叱
之曰是贖罪物汝軰敢希利耶戎族聞之皆畏服八月
曹瑋言伏羌砦厮雞波與宗哥族李磨論聚為文法領
兵趣之悉潰散夷其城帳九月瑋又言宗哥唃厮囉羌
族馬波叱臘魚角蟬等率馬銜山蘭州龕谷氊毛山洮
河河州羌兵至伏羌砦三都谷即率兵擊敗之逐北二
十里斬馘千餘級擒七人獲馬牛雜畜衣服器仗三萬
三千計吹麻城張族都首領張小哥以功授順州刺史
瑋又言永寧砦隴波他厮麻二族召納質不從命率兵
擊之斬首二百級十一月詔給秦州七砦熟戸首領都
軍主以下百四十六人告身天禧元年詔以治坊砦都
首領郭厮敦為本族廵檢賦以奉祿又補大馬家族阿
厮鐸為本族軍主十月秦州部署言鬼留家族累歲違
命討平之二年又言吹麻城及河州諸族皆破宗哥文
法來附唃厮囉少衰數為囉瞎力骨所困今還舊地諸
砦羌族及空俞厮雞波等納質者凡七百五十六帳
唃厮囉者緒出贊普之後本名欺南陵温籛逋籛逋猶
贊普也羌語訛為籛逋生高昌磨榆國既十二歲河州
羌何郎業賢客高昌見厮囉貌竒偉挈以歸置&KR3857;心城
而大姓聳昌厮均又以厮囉居移公城欲於河州立文
法河州人謂佛唃謂兒子厮囉自此名唃厮囉於是宗
哥僧李立遵邈川大酋温逋哥略取厮囉如郭州尊立
之部族寖彊乃徙居宗哥城立遵為論逋佐之立遵或
曰李遵或曰李立遵又曰郢成藺逋叱論逋者相也立
遵貪且喜殺戮國人不附既與曹瑋戰三都谷不勝又
襲西涼為所敗厮囉遂與立遵不協更徙邈川以温逋
哥為論逋有勝兵六七萬與趙德明抗希望朝廷恩命
知秦州張佶奏請拒絶涇原鈐轄曹瑋上言宜厚唃厮
囉以扼德明而立遵屢表求贊普號朝議以贊普戎王
也立遵居厮囉下不應妄予乃用厮鐸督恩例授立遵
保順軍節度使賜襲衣金帶器幣鞍馬鎧甲等大中祥
符八年厮囉遣使來貢詔賜錦袍金帶器幣供帳什物
茶藥有差凡中金七千兩他物稱是其年厮囉立文法
聚衆數十萬請討平夏以自效上以戎人多詐或生他
變命周文質監涇原軍曹瑋知秦州兼兩路沿邊安撫
使以備之宗哥城東南至永寧九百一十五里東北至
西涼府五百里西北至甘州五百里東至蘭州三百里
南至河州四百一十五里又東至龕谷五百五十里又
西南至青海四百里又東至新渭州千八百九十里九
年厮囉立遵等獻馬五百八十二匹詔賜器幣總萬二
千計以答之數使人至秦州求内屬明道初即授厮囉
寧遠大將軍愛州團練使授逋哥歸化將軍已而逋哥
為亂囚厮囉置穽中出收不附已者守穽人間出之厮
囉集兵殺逋哥徙居青唐景祐中以厮囉為保順軍節
度觀察留後歲以奉錢令秦州就賜元昊侵略其界兵
臨河湟厮囉知衆寡不敵壁鄯州不出陰間元昊頗得
其虛實元昊已渡河插幟志其淺厮囉潛使人移植深
處以誤元昊及大戰元昊潰而歸士視幟渡溺死十八
九所鹵獲甚衆自是數以竒計破元昊遂不敢窺其境
及元昊取西涼府潘羅攴舊部往往歸厮囉又得回紇
種人數萬厮囉居鄯州西有臨谷城通青海高昌諸國
商人皆趨鄯州貿賣以故富強寶元元年加保順軍節
度使仍兼邈川大首領時以元昊反遣左侍禁魯經持
詔諭厮囉使背擊元昊以披其勢賜帛二萬匹經還以
勞擢閤門祗候厮囉奉詔出兵嚮西涼西涼有備厮囉
知不可攻捕殺遊邏數十人亟還聲言圖再舉元昊既
屢寇邊仁宗召對魯經欲再遣經固辭貶經為左班殿
直募敢使者屯田員外郎劉渙應詔渙至厮囉迎導供
帳甚厚介騎士為先驅引渙至庭厮囉冠紫羅氊冠服
金線花袍黃金帶絲履平揖不拜延坐勞問稱阿舅天
子安否道舊事則數十二辰屬曰兔年如此馬年如此
渙傳詔已而厮囉召酋豪大犒約盡力無負然終不能
有大功後累加恩兼保順河西節度使洮涼兩州刺史
又加階勛檢校官功臣食邑賜器幣鞍勒馬嘉祐三年
摖羅部阿作等叛厮囉歸諒祚諒祚乘此引兵攻掠境
上厮囉與戰敗之獲酋豪六人收槖駞戰馬頗衆因降
隴逋公立馬頗三大族會契丹遣使送女妻其少子董
氊乃罷兵歸治平二年夏羌邈奔及阿叔溪心以隴珠
阿諾三城叛諒祚歸厮囉厮囉不禮乃復歸諒祚請兵
還取所獻地諒祚不之罪為出萬餘騎隨邈奔溪心往
取不能克但取邈川歸丁家五百餘帳而還厮囉其年
冬死年六十九第三子董氊嗣
董氊母曰喬氏厮囉三妻喬氏有色居歴精城所部可
六七萬人號令明人憚服之方董氊少時擇酋長子年
與董氊相若者與之遊衣服飲食如一以此能附其衆
董氊自九歲厮囉為請于朝命為會州刺史而喬氏封
太原郡君其二妻皆李立遵女也生瞎氊及磨氊角立
遵死李氏寵衰斥為尼置郭州錮其子瞎氊磨氊角結
母黨李巴全竊載其母奔宗哥厮囉不能制磨氊角因
撫有其衆李氏以寶元二年恩賜紫衣磨氊角亦累奉
貢初補嚴州團練使後以思州團練使卒所部立其子
瞎撒欺丁李氏懼孤弱不能守乃獻皮帛入庫廪文籍
于厮囉厮囉因受之嘉祐三年命欺丁為順州刺史瞎
氊居龕谷屢通貢授澄州團練使先卒子木征居河州
母弟瞎吳叱歸銀川厮囉地既分董氊最彊獨有河北
之地其國大抵吐蕃遺俗也懷恩惠重財貨無正朔市
易用五榖乳香砂罽毯馬牛以代錢帛貴虎豹皮用
緣飾衣裘婦人衣錦服緋紫青綠尊釋氏不知醫藥疾
病召巫覡視之焚柴聲鼓謂之逐鬼信呪詛或以决事
訟有疑使詛之訟者上辭牘籍之以帛事重則以錦亦
有鞭笞杻械諸獄具人喜啖生物無蔬茹醯醬獨知用
鹽為滋味而嗜酒及茶居板屋富姓以氊為幕多並水
為鞦韆戲貢獻謂之般次自言不敢有貳則曰心白向
漢云其後河州武勝軍諸族寖驕閉于闐諸國朝貢道
擊奪般次詔邊將問罪已而董氊遣使奉貢入謝上慰
納焉初厮囉死董氊嗣為保順軍節度使檢校司空神
宗即位加太保進太傅熙寧元年封其母安康郡太君
以其子藺逋比為錦州刺史三年夏人宼環慶董氊乘
虛入其境大克獲賜璽書袍帶奬激之王韶既定熙河
其首領青宜結鬼章宼河州踏白城景思立死焉帝命
邊臣招來之十年以鬼章及阿里骨皆為刺史董氊貢
真珠乳香象牙玉石馬賜以銀綵茶服緡錢改西平節
度使遣供奉官郭英齎詔書器幣至其國方鬼章犯境
時列帳訥兒温及祿尊率部族叛附之既來降又陰與
董氊通元豐初詔知岷州种諤集酋長斬之以妻女田
産賜降將俞龍河二年遣景青宜黨令攴貢方物以令
攴為珍州刺史賜董氊錢萬緡銀綵千計三年邈川城
主温訥攴郢成及叔溪心弟阿令京等欵塞以郢成為
會州團練使溪心内殿崇班令京西頭供奉官餘族人
皆殿直奉職四年王師討夏會其兵董氊遣酋長抺征
等率三萬人赴黨龍耳江及隴朱珂諾又集六部兵十
二萬約以八月分三路與官軍會帝以其協濟軍威事
功可紀由常樂郡公進封武威郡王鬼章阿里骨黨令
攴皆團練使心牟欽氊阿星李叱臘欽為刺史夏人欲
與之通好許割賂斫龍以西地云如歸我即官爵恩好
一如所欲董氊拒絶之訓整兵甲以俟入討且遣使來
告帝召見其使使歸語董氊盡心守圉每稱其上書情
辭忠智雖中國士大夫存心公家者不過如此知邈川
事力固不足與夏人抗但欲解散其謀使不與結和而
已故終不能大有功哲宗立加檢校大尉元祐元年卒
藺逋叱已死養子阿里骨嗣
阿里骨本于闐人少從其母給事董氊故養為子元豐
蘭州之戰最有功自肅州團練使進防禦使董氊病革
召諸酋領至青唐謂曰吾一子已死惟阿里骨母嘗事
我我視之如子今將以種落付之何如諸酋聽命既嗣
事遣使脩貢元祐元年以起復冠軍大將軍檢校司空
為河西軍節度使封寧塞郡公里骨頗峻刑殺其下不
遑寧詔飭以推廣恩信副朝廷所以封立前人所以付
與之意二年遂逼鬼章使率衆拒洮州羌結藥密者使
所部怯陵來告里骨執怯陵結藥密懼擕妻子南歸鬼
章又使其子結咓齪入宼心牟欽氊温溪心不肯從詔
以二人為團練使八月鬼章就擒檻送京師尋赦之授
陪戎校尉遣居秦州聽招其子以自贖明年里骨奉表
謝罪詔熙河無復出兵許貢奉如故加金紫光祿大夫
檢校太保其郭州主魯尊欲焚拆河橋歸漢熙州以聞
哲宗以里骨既通貢不可有納叛之名欲弗納又封其
妻溪尊勇丹為安化郡君子邦彪籛為鄯州防禦使弟
南納支為西州刺史鬼章死詔焚付其骨紹聖元年以
師子來獻帝慮非其土性厚賜而還之三年卒年五十
七瞎征嗣
瞎征即邦彪籛也以紹聖四年正月為河西軍節度使
檢校司空寧塞郡公性嗜殺部曲暌貳大酋心牟欽氊
之屬有異志忌瞎征季父蘇南黨征雄勇多智共誣其
謀逆瞎征不能察而殺之盡誅其黨獨籛羅結逃奔溪
巴温溪巴温者董氊疎族也自阿里骨之立去依隴逋
部河南諸羌多歸之籛羅結奉溪巴温長子杓拶據溪
哥城瞎征討殺杓拶籛羅結奔河州說王贍以取青唐
之策已而温入溪哥城自稱王子元符二年七月贍取
邈州八月瞎征自青唐脱身來降欽氊迎溪巴温入青
唐立木征之子隴拶為主九月贍軍至青唐隴拶出降
以邈州為湟州青唐為鄯州二酋雖降然其種人本無
歸漢意議者謂今不先脩邈川以東城障而遽取青唐
非計也以今日觀之有不可守者四自炳靈寺渡河至
青唐四百里道險地遠緩急聲援不相及一也羌若斷
橋塞隘我雖有百萬之師倉卒不能進二也王贍提孤
軍以入四無援兵必生他變三也設遣大軍而青唐宗
哥邈川食皆止支一月内地無糧可運難以久處四也
官軍自會州還者皆憔悴衣屨穿决器仗不全羌視之
有輕漢心旦夕必叛閏九月欽氊等果與青唐城中人
相結謀復奪城山南諸羌亦叛贍遣將破之戮結咓齪
及欽氊等九人青唐圍解而邈川益急夏人十萬助之
總管王愍以死戰固守乃得免贍棄青唐歸巴温與其
子溪賖羅撒據之朝論請并棄邈川且謂董氊無後隴
拶乃木征之子唃厮囉嫡曾孫最為親的於是以隴拶
為河西軍節度使知鄯州封武威郡公充西蕃都護依
府州折氏世世承襲尋賜姓名曰趙懷德其弟邦㖕勿
丁咓曰懷義為廓州團練使同知湟州加瞎征校尉太
傅懷遠軍節度使三年三月懷德及所降契丹夏國回
鶻公主入見各賜冠服退易之于邇英閣前後立班謝
賜食於横門徽宗命輔臣呼與語問何以招致溪巴温
對曰譬如乳牛繫其子即母須來繫其母即子須來俟
至岷州當遣人往諭使之歸漢遂與瞎征俱還湟州溪
賖羅撒謀襲殺懷德懷德奔河南瞎征不自安求内徙
詔居鄧州崇寧元年卒三年王厚復湟鄯懷德至京師
拜感軍節度使封安化郡王
趙思忠即瞎氊之子木征也瞎氊死木征不能自立青
唐族酋瞎藥雞囉及僧鹿遵迎之居洮州欲立以復洮
岷疊宕武勝軍諸羌秦州以其近邊逐之乃還河州後
徙安江城董氊欲羈屬之不能有也母弟瞎吳叱别居
銀川有聶家山至和初補本族副軍主嘉祐中河州刺
史王韶經略熙河遣僧智圓往說之啖以厚利因隨以
兵前後殺其老弱數千焚族帳萬數得腹心酋領十餘
人又禽其妻子皆不殺遂以熙寧七年四月舉洮河二
州來降賜以姓名拜榮州團練使封其母郢成結遂寧
郡太夫人妻包氏咸寧郡君弟董谷賜名繼忠補六宅
副使結吳延征賜名濟忠瞎吳叱曰紹忠巴氊角曰醇
忠巴氊抺曰存忠長子邦辟勿丁咓曰懷義次蓋咓曰
秉義皆超拜官以思忠為秦州鈐轄不涖事而乞主熙
河羌部經略司以為不可詔以二州給地五十頃後遷
合州防禦使卒贈鎮洮軍節度觀察留後
宋史卷四百九十二
