宋史卷一百九
元中書右丞相總裁托克托等修
禮志第六十二
禮十二(吉禮十二)
后廟景靈宫(神御殿功臣配侑)羣臣家廟
后廟之制建隆三年追冊會稽郡夫人賀氏曰孝惠皇
后止就陵所置祠殿奉安神主薦常饌不設牙盤祭器
乾德元年孝明皇后王氏崩始議置廟及二后先後之
次太常博士和峴請共殿别室以孝明正位内朝請居
上室孝惠緣改葬不造虞主與孝明同祔宜居次室禮
院又言后廟祀事一凖太廟亦當立戟及太祖祔廟有
司言合奉一后配食按唐睿宗追謚肅明昭成二后至
睿宗崩獨昭成以帝母之重升配肅明止享於儀坤廟
近周世宗正惠宣懿二后並先崩正惠無位號宣懿居
正位遂以配食今請以孝明皇后配忌日行香廢務其
孝惠皇后享於别廟從之太平興國元年追冊越國夫
人符氏為懿德皇后尹氏為淑德皇后並祔后廟至道
三年孝章皇后宋氏祔享有司言孝章正位中壼宜居
上室懿德追崇后號宜居其次詔孝章殿室居懿德下
六月禮官議按太平興國中追冊定謚皆以懿德居上
淳化初宗正少卿趙安易言别廟祭享懿德在淑德之
上未測升降之由其時敕旨依舊懿德在上按江都集
禮晉景帝即位夏侯夫人應合追尊散騎常侍任茂傅
玄等議云夏侯夫人初歸景帝未有王基之道不及景
帝統百揆而亡后妃之化未著遠邇追尊無經義可據
今之所議正與此同且淑德配合之初潛躍之符未兆
懿德輔佐之始藩郡之位巳隆然未嘗正位中宫母臨
天下豈可生無尊極之位沒升配享之崇於人情不安
於典籍無據唐順宗祔廟後十一年始以莊憲皇后升
配憲宗祔廟後二十五年始以懿安皇后升配今請虚
位允協舊儀再詔尚書省集議及禮官同詳定上議曰
淑德皇后生無位號沒始追崇况在初潛早巳薨謝懿
德皇后享封大國作配先朝雖不及臨御之期且夙彰
賢懿之美若以升祔當歸懿德又詳周世宗正惠宣懿
配食故事當時議以正惠追尊位號請以宣懿為配是
時以太后在位疑宣懿祔廟之後立忌非便議者引晉
哀帝時何太后在上尊所生周氏為太妃封其子為琅
邪王及太妃薨帝奔喪琅邪第七月而葬此則奔喪行
服尚不厭降即其日廢務於理無嫌今禮官引唐順憲
二宗廟享虚位之文夫既追冊二后即虚室亦為非便
請奉懿德神主升配又按議者以周世宗神主祔廟必
若宣懿同祔即正惠神主請加太字今升祔懿德請即
加淑德太字仍舊别廟詔以懿德配享至於太者尊極
之稱加于母后施之宗廟禮所未安廼不加太字仍别
廟配享十二月追尊賢妃李氏為元德皇太后有司言
按周禮春官大司樂之職奏夷則歌仲吕以享先妣謂
姜嫄也是帝嚳之妃后稷之母特立廟曰閟宫晉簡文
宣后以不配食築室於外歲時享祭唐先天元年始祔
昭成肅明二后于儀坤廟又玄宗元獻楊后立廟於太
廟之西稽於前文咸有明據望令宗正寺於后廟内修
奉廟室為殿三間設神門齋房神厨以偹薦享咸平元
年判太常禮院李宗訥等言元德皇太后别建廟室淑
德皇后亦在别廟同是帝母而無太字按唐穆宗三后
除宣懿升祔正獻恭懿二后並立别廟各有太字又開
元初太常議昭成皇太后請不除太字云入廟稱后義
繫於夫在朝稱太后義繫於子如謚冊入陵神主入廟
則當去太字按神主入廟之說盖為祔享太廟以猒降
故不加太字則本朝文懿諸后是也如别建廟室不可
但稱皇后則唐正獻恭僖二太后是也淑德皇后亦請
加太字既加之後望遷就元德新廟居第一室以元德
次之仍遷莊懷又次之詔下中書集議兵部尚書張齊
賢等奏宗廟神靈務乎安静况懿德作合之始逮事舅
姑躬執婦道祔享之禮宜從後先伏請仍舊又漢因秦
制帝母稱皇太后檢詳去歲議狀請加淑德太字而詔
不加之者緣當時元德皇太后未行追冊今冊命已畢
望依禮官所言三年四月乙夘祔葬元德皇太后于永
熙陵有司言元德神主祔廟凖禮當行祔謁載稽前典
有未合者伏以追薦尊稱奉加太字崇建别廟以備蒸
嘗况當禘祫之時不預合食之列廟享之制與諸后不
同俟神主還京即祔廟室薦獻安神更不行祔謁之禮
每歲五享禘祫如太廟儀景德四年奉莊穆皇后郭氏
神主謁太廟祔享於昭憲皇后享畢祔别廟殿室在莊
懷之上帝祀汾隂謁廟畢親詣元德皇太后廟躬謝自
門降輦步入酌獻如太廟設登歌兩省御史宗室防禦
使以上班廟内餘班廟外遣官分告孝惠諸后廟詔太
廟元德皇后廟享用犢諸后廟親享用犢攝事用羊豕
五年龍圖閣直學士陳彭年言禘祫日孝惠淑德二后
神主自别廟赴太廟祔簡穆皇后神主之下太祖神主
之上此盖用曲臺禮别廟皇后禘祫祔享太廟之說竊
慮明靈合享神禮未安望詔禮官再加詳定有司言按
曲臺禮載禘祫之儀則如皇后先祔别廟遇禘祫祔享
於太廟如是昭后即坐於祖姑之下南間如是穆后即
坐於祖姑之下北間又按博士殷盈孫議云别廟皇后
禘祫於太廟祔於祖姑之下者此乃皇后先沒已造神
主如昭成肅明之沒也睿宗在位元獻之沒也玄宗在
位昭德之沒也德宗在位四后於太廟未有本室故創
别廟當為太廟合食之主故禘祫乃奉以入享此明其
後太廟有本室即當遷祔帝方在位故皇后暫立别廟
禮本合食故禘祫乃升太廟以未有位故列祖姑之下
據開寳通禮與曲臺禮同今有司不達禮意遇禘祫歲
尚以孝惠孝章淑德三后神主祔享祖姑之下乃在太
祖太宗之下按禮稱婦祔祖姑謂既卒哭之明日此正
禮也稱祖姑有三人則祔於親者注玄謂舅之母死而
又有繼室二人親者謂舅所生然則祖姑有三人同在
祖室明婦有數人亦當同在夫之本室不可久祔於祖
姑也故開元禮但載肅明皇后别廟時享之儀而無禘
祫之禮即知别廟時享及禘祫皆於本廟也孝惠孝章
淑德禘祫既祔太廟則自今禘祫祔享本室次於正主
庶協典禮二年升祔元德皇后太宗廟室詔以祔廟歲
時為合享次序而位明德皇后之次明道二年判河南
府錢惟演請以章獻章懿二后並祔真宗之室太常禮
院議夏商以來父昭子穆皆有配坐每室一帝一后禮
之正儀唐開元中昭成肅明二后始並祔於睿宗今惟
演引唐武宗母韋太后升祔穆宗本朝孝明懿德祔太
祖故事按穆宗惟韋后祔太祖未嘗以懿德配伏尋先
帝以孝章配享太宗及明德園陵禮畢遂得升祔元德
太后自追尊後凡十七年始克升祔今章穆皇后著位
長秋祔食真宗斯為正禮章獻太后母儀天下與明德
例同若從古禮止應祀后廟若便升祔似非先帝慎重
之意又况前代無同日並祔之比惟上裁之乃詔有司
更議皆謂章穆位崇中壼與懿德有異巳祔廟室自協
一帝一后之文章獻輔政十年章懿德育帝躬功德莫
與為比退就后廟未厭衆心按周官大司樂職奏夷則
歌小吕以享先妣者姜嫄也帝嚳之妃后稷之母特立
廟曰閟宫宜别立新廟奉安二太后神主同殿異室歲
時薦享用太廟儀别立廟名自為樂曲以崇世享忌前
一日不御正殿百官奉慰著之令甲乃作新廟兩廟間
名曰奉慈慶歴四年從吕公綽言先帝特謚二后莊懷
莊穆及上真宗文明武定章聖元孝之謚郭后升祔當
正徽號宜於郊禮前遣官先上寳冊改莊為章止告太
廟更不改題遂如故事將郊所司導五后寳冊赴三廟
各於神門外幄次以待奏告畢皆納於室俄又詔中書
門下令禮官攷故事升祔章懿神主禮院言章獻章懿
宜序章穆之次章惠先朝遺制嘗踐太妃至明道中始
加懿號與章懷頗同請序章懷之次太者生事之禮不
當施於宗廟章獻以顧託之重臨御之勞欲稱引廟義
無所嫌屬之配室禮或未順學士王堯臣等言章獻明
肅盛烈丕功非一惠可舉謚告於廟冊藏於陵無容追
減章惠擁祐帝躬並均顧復故景祐中膺保慶之冊義
專繫子禮須别祠章穆升祔歲月巳深奉慈三室先後
巳定若在議升降則情有重輕請如舊制中書門下覆
議成憲在前文考之意配食一體二慈之宜奉承無私
陛下之孝請如禮官及學士議案祥符詔繫章聖特旨
位序先後乞聖制定數昭示無窮詔依所議十月文德
殿奉安寳冊帝服通天冠絳紗袍執圭太常奏樂百官
宿廟堂次日有司薦享諸廟寅時復詣正衙宰臣行事
官贊導冊寳至大慶殿庭發冊出宣德門攝太尉賈昌
朝陳執中受以赴奉慈廟上寳冊告遷二主皆塗太字
祔於太廟至和元年七月有司奉詔立温成皇后廟享
祭器數視皇后廟後以諫官言改為祠殿歲時令宫臣
薦以常饌治平元年同判太常寺吕公著言按喪服小
記慈母不世祭章惠太后仁宗嘗以母稱故加寳慶之
號盖生有慈保之勤故沒有廟享之報今於陛下恩有
所止禮難承祀其奉慈廟乞依禮廢罷熙寧二年命攝
太常卿張掞奉章惠太后神主瘞陵園元豐六年詳定
所言按禮夫婦一體故昏則同牢合卺終則同穴祭則
同几同祝饌未嘗有異廟者也惟周人以姜嫄以媒神
而帝嚳無廟又不可下入子孫之廟乃以别廟而祭故
魯頌謂之閟宫周禮謂之先妣可也自漢以來不祔不
配者皆援姜嫄為比或以其微或以其繼而已盖其間
有天下者起於側微而其后不及正位中宫或以嘗正
位矣有所不幸則當立繼以奉宗廟故有祖姑三人則
祔於親者之說立繼之禮其來尚矣始微終顯皆嫡也
前娶後繼皆嫡也後世乃以始微後繼寘之别廟不得
伸同几之義則非禮意恭惟太祖孝惠皇后太宗淑德
皇后真宗章懷皇后實皆元妃而孝章則太宗繼后乃
皆祭以别廟在禮未安請升祔太廟增四室以時配享
七月遂自别廟升祔焉政和四年有司言政和元年孟
冬祫享奉惠恭神主入太廟祔于祖姑之下今歲當祫
而明達皇后神主奉安陵祠緣在城外三代之制未有
即陵以為廟者今明達皇后追正典冊歲時薦享並同
諸后宜就惠恭别廟增建殿室迎奉神主以祔又言明
達神主祔謁日於英宗室增設宣仁聖烈皇后明達皇
后二位及徧祭七祀配享功臣并别廟祔享惠恭明達
二位紹興七年惠恭改謚為顯恭以上徽宗聖文仁德
顯孝之謚故也十二年五月禮部侍郎施埛言懿節皇
后神主候至卒哭擇日祔廟合依顯恭皇后禮於太廟
内修建殿室以為别廟安奉又言將來祔廟其虞主合
於本室後瘞埋緣别係行在祔廟欲於本室冊寳殿收
奉候回京日依别廟故事從之七月有司行九虞之祭
奉安三十二年禮部太常言故妃郭氏追冊為皇后合
依懿節皇后祭于别廟所有廟殿見安懿節皇后神主
行禮狹隘乞分為二室以西為上各置戶牖及擗截本
廟齋宫權安懿節神主工畢還殿王普又請各置祏室
並從之乾道三年閏七月安恭皇后神主祔于别廟為
三室
景靈宫剏於大中祥符五年聖祖臨降為宫以奉之天
聖元年詔修宫之萬夀殿以奉眞宗署曰奉眞明道二
年又建廣孝殿奉安章懿皇后治平元年又詔就宫之
西園建殿以奉仁宗署曰孝嚴奉安御容親行酌獻命
大臣分詣諸神代御行禮翼日太后酌獻皇后大長公
主以下内外命婦陪位于庭詔每歲下朝謁如奉真殿
儀有期以上喪或災異則命輔臣攝事名齋殿曰迎釐
宫西門曰廣祐四年建英德殿奉英宗神御凡七十年
間神御在宫者四寓寺觀者十有一元豐五年始就宫
作十一殿悉迎在京寺觀神御入内盡合帝后奉以時
王之禮十一月百官班于集英殿廷帝詣蘂珠凝華等
殿行告遷廟禮禮儀使奉神御升綵輿出殿明日復行
薦享如禮禮儀使奉神輿行帝出幄導至宣德門外親
王使相宗室正任以上前引望参官及諸軍都虞候宗
室副率以上陪位内侍省押班整儀衛以從奉安神御
於十一殿明日帝詣宫朝獻先謁天興殿以次行禮並
如四孟儀詔自今朝獻孟春用十一日孟夏擇日孟秋
用中元日孟冬用下元日天子常服行事薦聖祖殿以
素饌神御殿以膳羞器服儀物悉從今制天興殿門以
奉天神不立戟諸神御門置親事官五百人立戟二十
四累朝文武執政官武臣節慶使以上並圖形於兩廡
凡執政官除拜赴官恭謝其後南郊先詣宫行薦享禮
並如太廟儀元祐元年太常寺言季秋有事于明堂其
朝享景靈宫親享太廟當用三年不祭之禮遣大臣攝
事禮部言景靈宫天興殿用天地之禮即非廟享於典
禮無違詔明堂前二日朝享景靈宫天興殿明年奉安
神宗神御于景靈宫如十一殿奉安之禮舊制車駕上
元節以十一日詣興國寺啓聖院朝謁太祖太宗神宗
神御下元節詣景靈宫朝拜天興殿朝謁真宗仁宗英
宗神御至是詔分每歲四孟月拜謁之所自孟秋始其
不當親獻則遣官分詣初詣天興殿保寧閣天元殿太
始殿次詣皇武殿儷極殿太定殿輝德殿次詣熙文殿
衍慶殿美成殿次詣治隆殿宣光殿(宣光後改曰顯承徽宗又改大明殿)
仍自來年孟春為始皇太后崩三省請奉安神御于治
隆殿以遵元祐初詔復以御史劉極之言特建原廟廟
成名神御殿曰徽音山殿曰寕眞紹聖二年奏安神宗
神御于顯承殿元豐中每歲四孟月天子徧詣諸殿朝
獻元祐初議者請以四孟分獻一歲而徧至是復用舊
儀詔自今四孟朝獻分二日先日詣天興殿保寕閣天
元太始皇武儷極大定德輝諸殿次日詣熙文衍慶美
成繼仁治隆徽音顯承七殿三年十月帝詣天興諸殿
朝獻翼日大雨詔差巳致齋宫分獻熙文七殿自是雨
雪用為例云徽宗即位宰臣請特建景靈西宫奉安神
宗于顯承殿為舘御之首昭示萬世尊異之意建哲宗
神御殿於西以東偏為齋殿乃給度僧牒紫衣牒千道
為營造費戶牖工巧之物並置於荆湖北路已而右正
言陳瓘言五不可且論蔡京矯誣不從建中靖國元年
詔建欽聖憲肅皇后欽慈皇后神御殿於大明殿北名
曰柔明(尋改欽儀乂改坤元)又名哲宗神御殿曰觀成(尋改重光)詔自
今景靈宫並分三日朝獻崇寕三年奉安欽成皇后神
御坤元殿欽聖憲肅皇后之次欽慈皇后又次之政和
三年奉安哲宗神御于重光殿昭懷皇后神御殿成詔
名正殿曰柔儀山殿曰靈娭於是兩宫合為前殿九後
殿八山殿十六閣一鐘樓一碑樓四經閣一齋殿三神
厨二道院一及齋宫廊廡共為二千三百二十區初東
京以來奉先之制太廟以奉神主歲五享宗室諸王行
事朔祭而月薦新則太常卿行事景靈宫以奉塑像歲
四孟皇帝親享帝后大忌則宰相率百官行香后妃繼
之遇郊祀明堂大禮則先期二日親詣景靈宫行朝享
禮紹興十三年二月臣僚言竊見元豐五年神宗始廣
景靈宫以奉祖宗衣冠之游即漢之原廟也自艱難以
來庶事草創始建宗廟而原廟神游猶寄永嘉乃者權
時之宜四孟薦獻旋即便朝設位以享未副廣孝之意
乞命有司擇爽塏之地倣景靈宫舊規随宜建置俟告
成有日迎還晬容奉安新廟庶幾四孟躬行獻禮用副
罔極之恩從之初築三殿聖祖居前宣祖至祖宗諸帝
居中殿元天大聖后與祖宗諸后居後掌宫内侍七人
道士十人吏卒二百七十六人上元結燈樓寒食設鞦
韆七夕設摩㬋羅簾幕歲時一易歲用酌獻二百四十
羊凡帝后忌辰用道釋作法事十八年增建道院初本
劉光世賜第後以韓世忠第增築之天興殿九楹中殿
七楹後殿十有七楹齋殿進食殿皆偹焉
神御殿古原廟也以奉安先朝之御容宣祖昭憲皇后
於資福寺慶基殿太祖神御之殿七太平興國寺開元
殿景靈宫應天禪院西院南京鴻慶宫永安縣會聖宫
揚州建隆寺章武殿滁州大慶寺端命殿太宗神御之
殿七啟聖禪院夀寕堂景福殿鳳翔上清太平宫并州
崇聖寺統平殿及西院鴻慶宫會聖宫真宗神御之殿
十有四景靈宫奉真殿玉清昭應宫安聖殿洪福院夀
寕堂福聖殿崇先觀永崇殿萬夀觀延聖殿澶州信武
殿西京崇福宫保祥殿華州雲臺觀集真殿及西院鴻
慶宫會聖宫鳳翔太平宫仁宗英宗神宗哲宗四朝神
御於景靈宫應天院章獻明肅皇后於慈孝寺彰德殿
章懿皇后於景靈宫廣孝殿明德章穆二后於普安院
重徽殿章惠太后於萬夀觀廣慶殿景德四年奉安太
祖御容應天禪院以宰臣向敏中為奉安聖容禮儀使
權安于文德殿百官班列帝行酌獻禮鹵簿導引升綵
輿進發帝辭於正陽門外百官辭于瓊林苑門外遣官
奏告昌陵畢羣臣稱賀皇祐中以滁州通判正靖請滁
并澶三州建殿奉神御乃宣諭曰太祖擒皇甫暉於滁
州是受命之端也大慶寺殿名曰端命以奉太祖太宗
取劉繼元于并州是太平之統也即崇聖寺殿名曰統
平以奉太宗真宗歸契丹于澶州是偃武之信也即舊
寺殿名曰信武以奉真宗既而統平殿災諫官范鎮言
并州素無火災自建神御殿未幾而輙焚天意若曰祖
宗御容非郡國所宜奉安者近聞下并州復加崇建是
徒事土木重困民力非所以答天意也自并州平七十
七年故城父老不入新城宜寬其賦輸緩其徭役以除
其患使河東之民不忘太宗之德則陛下孝思豈特建
一神御殿比哉先是睦親廣親二宅並建神御殿翰林
學士歐陽修言神御非人臣私家之禮下兩制臺諫禮
官議以為漢用春秋之義罷郡國廟今睦親宅廣親宅
所建神御殿不合典禮宜悉罷詔以廣親宅置巳久惟
罷脩睦親宅熙寕二年奉安英宗御容於景靈宫帝親
行酌獻仍詔歲以十月望朝享有期以上喪或災異則
命輔臣攝事知大宗正丞事李德芻言禮法諸侯不得
祖天子公廟不設於私家今宗室邸第並有帝后神御
非所以明尊卑崇正統也望一切廢罷下禮官詳定請
如所奏詔諸宗室宫院祖宗神御迎藏天章閣自是臣
庶之家凡有御容悉取藏禁中元豐五年作景靈宫十
一殿而在京宫觀寺院神御皆迎入禁中所存惟萬夀
觀延聖廣愛寕華三殿而巳宣和元年禮部奏太常寺
参酌立到諸州府有祖宗御容所在朔日諸節序降到
御封香表及下降香表行禮儀注朔日諸節序奉香表
行禮儀注齋戒朝拜前一日朝拜官及讀表文官早赴
齋所俟禮偹禮生引讀表文官賫香表官集朝拜官聽
執事者以香表呈視禮生請讀表文官稍前習讀表或
密詞即讀封題訖禮生贊復位次以御封香禮饌等呈
視訖各復齋所朝拜官用長吏闕以次官充讀表文亦
以次官充執事者以有服色者充有司設香案時果牙
盤食神御前又設奠醪茗之器於香案前之左置御封
香表案上設朝拜官位於殿下西向讀表文官位於殿
之南北向陪位官位於其後設焚表文位於殿庭東南
向朝拜日質明前香火官先詣殿下北向拜訖升殿東
向侍立有司陳設訖禮生先引陪位官入就位北向次
引讀表文官入就位次引朝拜官就位西向立定禮生
贊有司謹具請行事禮生贊再拜拜訖引讀表文官先
升殿於香案之右東向立次引朝拜官詣香案前贊搢
笏上香奠酒茗拜興少立禮生贊搢笏跪讀表文或密
詞即讀封題執笏興降復位朝拜官再拜降復位禮生
贊再拜訖引朝拜官讀表文官詣焚表文位南向立焚
訖退一遇旦望諸節序下降香表薦獻行禮儀注一如
上儀惟禮生引獻官上香訖跪執事者以所薦之物授
薦獻官受獻訖復授執事者置於神御前興拜退一如
上儀詔頒行之東京神御殿在宫中舊號欽先孝思殿
建炎二年閏四月詔迎温州神御赴闕先是神御於温
州開元寺暫行奉安章聖皇帝與后像皆以金鑄置外
方弗便因愀然謂宰輔曰朕播遷至此不能以時薦享
祖宗神御越在海隅念之坐不安席故有是命三年二
月上覧禁中神御薦享禮物謂宰臣曰朕自省閱神御
每位各用羊胃一湏二十五羊祖宗仁厚豈欲多害物
命謹以别味代之在天之靈亦必歆享吕頤浩曰陛下
寅奉宗廟罔不盡禮而又仁愛及物天下幸甚紹興十
五年秋復營建神御殿于崇政殿之東朔望節序帝后
生辰皇帝皆親酌獻行香用家人禮其殿名徽宗曰承
元欽宗曰端慶高宗曰皇德孝宗曰系隆光宗曰美明
寕宗曰垂光理宗曰章熙度宗曰昭光
功臣酌享真宗咸平二年始詔以太師贈尚書令韓王
趙普配享太祖廟庭繼以翰林承旨宋白等議又以故
樞密使贈中書令濟陽郡王曹彬配享太祖以司空贈
太尉中書令薛居正忠武軍節度使贈中書令潘美尚
書右僕射贈侍中石熙載配享太宗廟庭仍奏告本室
禘祫皆配之祀日有司先事設幄次布褥位於廟庭東
門内道南當所配室西向設位板方七寸厚一寸半籩
豆各一簠簋俎各一知廟卿奠爵再拜乾興元年詔從
翰林禮官参議以右僕射贈太尉中書令李沆贈太師
尚書令王旦忠武軍節度使贈中書令李繼隆配享真
宗嘉祐八年詔以尚書右僕射贈尚書令王曾太尉贈
尚書令吕夷簡彰武軍節度使贈侍中曹瑋配享仁宗
熙寕八年詔以司徒兼侍中贈尚書令韓琦配享英宗
元豐元年又以贈太師中書令曾公亮配焉熙寕未嘗
詔太常禮院講求親祠太廟不及功臣禮例至是禘祫
外親享太廟並以功臣與又從太常禮院請配享功臣
以見贈官書板位元祐初從吏部尚書孫永等議以故
司徒贈太尉富弼配享神宗紹聖初又以守司空贈太
傅王安石配三年罷富弼配謂弼得罪于先帝也崇寕
元年詔以觀文殿大學士贈太師蔡確配享哲宗五禮
新儀配享功臣之位設於殿庭之次趙普曹彬位於横
街之南道西東向第一次薛居正石熙載潘美位於第
二次李沆王旦李繼隆位於第三次俱北上王曾吕夷
簡曹瑋位於横街之南道東西向第一次韓琦曾公亮
位於第二次王安石位於第三次蔡確位於第四次俱
北上惟冬享祫享偏設祭位迨建炎初詔奪蔡確所贈
太師汝南郡王追貶武泰軍節度副使更以左僕射贈
太師司馬光配享哲宗既又罷王安石復以富弼配享
神宗紹興八年以尚書左僕射贈太師韓忠彦配享徽
宗十八年二月監登聞鼓院徐璉言國家原廟佐命配
享當時輔弼勲勞之臣繪像廟庭以示不忘累朝不過
一十餘人今之臣僚與其家之子孫必有存其繪像者
望詔有司尋訪復摹於景靈宫庭之壁非獨假寵功臣
之子孫所以增重祖宗之德業以爲臣子勸遂下諸路
轉運司委所管州軍尋訪各家韓王趙普周王曹彬太
師薛居正石熙載鄭王潘美太師李沆王旦李繼隆王
曾吕夷簡侍中曹瑋司徒韓琦太師曾公亮富弼司馬
光韓忠彦各令摹寫貌像投納繪於景靈宫之壁乾道
五年九月太常少卿林栗等言欽宗皇帝廟廷尚虚配
享當時遭值艱難淪胥莫救罕可稱述而以身殉國名
節暴著不無其人雖生前官品不應配享之科事變非
常難拘定制乞特詔集議吏部尚書汪應辰奏當時死
事之臣皆有次第褒贈若今配享欽廟典故所無如創
行之又當訪䆒本末差次輕重有所取舍尤不可輕易
竊謂配享功臣若依唐制各廟既無其人則當缺之廼
罷集議欽宗一廟遂無配享淳熙中高宗祔廟翰林學
士洪邁言配食功臣先期議定臣兩蒙宣諭欲用文武
臣兩人文臣故宰相贈太師秦國公謚忠穆吕頤浩特
進觀文殿大學士謚忠簡趙鼎武臣太師蘄王謚忠武
韓世忠太師魯王謚忠烈張浚此四人皆一時名將相
合於天下公論議者皆以爲宜遂從之祕書少監楊萬
里獨謂丞相張浚不得配食為非爭之不得因去位焉
紹熙五年十二月以左丞相贈太師魯國公陳康伯配
享孝宗廟庭嘉泰元年正月以右丞相贈太師葛邲配
享光宗廟庭嘉定十四年八月追封右丞相史浩爲越
王改謚忠定配享孝宗廟庭端平二年八月以太師趙
汝愚配享寕宗廟庭初仁宗天聖中郊祀詔錄故相李
昉宋琪吕端張齊賢畢士安王旦執政李至王沔温仲
舒及陳洪進等子孫以官元豐中詔景靈宫繪像舊臣
推恩本支下兩房以上取不食祿者均有無取齒長者
若子孫亦繪像本房不食禄更不取别房紹聖初林希
請稽考慶歴以後未經編次臣僚其子孫應錄用者以
次編定尋詔趙普社稷殊勲其諸孤有無食祿者各官
其一子以長幼為序毋過三人崇寕初詔哲宗繪像文
武臣僚並與子若孫一人初品官若子孫多衆無過家
一人又錄藝祖功臣吕餘慶族孫偉及司徒富弼孫直
柔直道以官使奉其祀靖康初臣僚言司馬光之後再
絶復立族子稹稹亦卒今雖有子而光遺表恩澤已五
十年不可復奏請許移奏見存曾孫使之世祿從之
羣臣家廟本於周制適士以上祭於廟庶士以下祭於
寢唐原周制崇尚私廟五季之亂禮文大壞士大夫無
襲爵故不建廟而四時寓祭宗室慶歴元年南郊赦書
應中外文武官並許依舊式立家廟巳而宋庠又以為
言乃下兩制禮官詳定其制度官正一品平章事以上
立四廟樞密使知樞密院事参知政事樞密副使同知
樞密院事簽書院事見任前任同宣徽使尚書節度使
東宫少保以上皆立三廟餘官祭於寢凡得立廟者許
適子襲爵以主祭其襲爵世降一等死即不得作主祔
廟别祭於寢自當立廟者即祔其主其子孫承代不計
廟祭寢祭並以世數疎數遷祧始得立廟者不祧以比
始封有不祧者通祭四廟五廟廟因衆子立而適長子
在則祭以適長子立之嫡長子死即不傳其子而傳立
廟者之子凡立廟聽於京師或所居州縣其在京師者
不得於裏城及南郊御路之側仍别議襲爵之制既以
有廟者之子孫或官微不可以承祭而朝廷又難盡推
襲爵之恩事竟不行大觀二年議禮局言所有臣庶祭
禮請参酌古今討論條上斷自聖衷於是議禮局議執
政以上祭四廟餘通祭三廟古無祭四世者又侍從官
以至士庶通祭三世無等差多寡之别豈禮意乎古者
天子七世今太廟巳增為九室則執政視古諸侯以事
五世不為過矣先王制禮以齊有萬不同之情賤者不
得僭貴者不得踰故事二世者雖有孝思追遠之心無
得而越事五世者亦當跂以及焉今恐奪人之恩而使
通祭三世徇流俗之情非先王制禮等差之義可文臣
執政官武臣節度使以上祭五世文武升朝官祭三世
餘祭二者應有私第者立廟於門内之左如狹隘聽於
私第之側力所不及仍許随宜又詔古者寢不踰廟禮
之廢失久矣士庶堂寢踰度僭禮有七楹九楹者若一
旦使就五世三世之數則當徹毁居宇以應禮制豈得
為易行可自今立廟其間數視所祭世數寢間數不得
踰廟事二世者寢聽用二間議禮局言禮記王制諸侯
五廟二昭二穆與太祖之廟而五所謂太者盖始封之
祖不必五世又非臣下所可通稱今高祖以上一祖未
有名稱欲乞稱五世祖其家廟祭器正一品每室籩豆
名十有二簠簋各四壺尊罍鉶鼎俎篚各二尊罍加勺
羃各一爵各一諸室共用胙俎罍洗一從一品籩豆簠
簋降殺以兩正二品籩豆各八簠簋各二餘皆如正一
品之數詔禮制局製造仍取旨以給賜之紹興十一年
二月癸丑詔太師左僕射魏國公秦檜合建家廟命臨
安守臣營之太常請建於其私第中門之左一堂五室
五世祖居中東二昭西二穆堂飾以黝堊神板長一尺
博四寸五分厚五寸八分大書某官某大夫之神坐貯
以帛囊藏以漆函歲四享用孟月柔日行之具三獻有
司言時享用常噐常饌帝倣政和故事命製祭噐賜之
其後太傅昭慶節度平樂郡王韋淵大尉保慶節度吳
益少傅寕遠節度楊存中並請建家廟賜以祭噐隆興
二年四月庚辰少卿四川宣撫使吳璘請用存中例從
之乾道八年九月詔有司賜少保武安節度四川宣撫
使虞允文家廟祭噐如故事淳熙五年七月戶部尚書
韓彥古請以賜第建父世忠家廟如存中十二月少傅
保寕節度衛國公史浩請建家廟量賜祭噐嘉泰元年
太傅永興平原郡王韓侂胄奏曾祖琦效忠先朝奕世
侑食家廟猶闕請下禮官攷其制建之二年循忠烈王
張俊開禧三年鄜武僖王劉安世子孫相繼有請皆從
之嘉定十四年八月詔右丞相史彌遠賜第遵淳熙故
事賜家廟命臨安守臣營之禮官討論祭噐並如侂胄
之制彌遠請併生母齊國夫人周氏及祔妻魯國夫人
潘氏於生母别廟皆下有司賜器景定三年詔丞相賈
似道賜家廟命臨安守漕營度禮官討論賜祭器並如
儀
宋史卷一百九
宋史卷一百九考證
禮志十二惟演引本朝孝明懿德祔太祖故事按太祖
未嘗以懿德配通考懿德俱作孝章(臣酉)按懿德
乃太宗后非太祖后也自當作孝章為是
宋史卷一百九考證
