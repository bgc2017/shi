宋史卷一百五
元中書右丞相總裁托克托等修
禮志第五十八
禮八(吉禮八)
文宣王廟(武成王廟先代陵廟)諸神祠
至聖文宣王唐開元末升為中祠設從祀禮令攝三公
行事朱梁喪亂從祀遂廢後唐長興二年仍復從祀周
顯德二年别營國子監置學舍宋因增脩之塑先聖亞
聖十哲像畫七十二賢及先儒二十一人像于東西廡
之木壁太祖親撰先聖亞聖贊十哲以下命文臣分贊
之建隆中凡三幸國子監謁文宣王廟太宗亦三謁廟
詔繪三禮器物制度于國學講論堂木壁又命河南府
建國子監文宣王廟置官講說及賜九經書真宗大中
祥符元年封泰山詔以十一月一日幸曲阜備禮謁文
宣王廟内外設黃麾仗孔氏宗屬並陪位帝服鞾袍行
酌獻禮又幸叔梁紇堂命官分奠七十二弟子先儒泊
叔梁紇顔氏初有司定儀肅揖帝特展拜以表嚴師崇
儒之意親製贊刻石廟中復幸孔林以樹擁道降輿乘
馬至文宣王墓設奠再拜詔追謚曰玄聖文宣王祝文
進署祭以太牢脩餙祠宇給便近十戸奉塋廟仍追封
叔梁紇為齊國公顔氏魯國夫人伯魚母亓官氏鄲國
夫人二年五月乙夘詔追封十哲為公七十二弟子為
侯先儒為伯或贈官親製玄聖文宣王贊命宰相等撰
顔子以下贊留親奠祭器於廟中從官立石刻名既以
國諱改謚至聖文宣王賜孔氏錢帛錄親屬五人並賜
出身又賜太宗御製御書一百五十卷銀器八百兩詔
太常禮院定州縣釋奠器數先聖先師每坐酒尊一籩
豆八簋二簠二爼三罍一洗一篚一尊皆加勺羃各置
於坫巾共二燭二爵共四坫有從祀之處諸坐各籩二
豆二簋一簠一爼一燭一爵一仁宗再幸國子監謁文
宣王廟皆再拜焉熙寧七年判國子監常秩等請立孟
軻揚雄像於廟庭仍賜爵號又請追尊孔子以帝號下
兩制禮官詳定以為非是而止京兆府學教授蔣夔請
以顔回為兖國公毋稱先師而祭不讀祝儀物一切降
殺而進閔子騫九人亦在祀典禮官以孔子顔子稱號
歴代各有據依難輙更改儀物祝獻亦難降殺所請九
人巳在祀典熙寧祀儀十哲皆為從祀惟州縣釋奠未
載請自今二京及諸州春秋釋奠並準熙寧祀儀詔封
孟軻鄒國公晉州州學教授陸長愈請春秋釋奠孟子
宜與顏子並配議者以謂凡配享從祀皆孔子同時之
人今以孟軻並配非是禮官言唐貞觀以漢伏勝高堂
生晉杜預范寗之徒與顏子俱配享至今從祀豈必同
時孟子於孔門當在顏子之列至於荀況揚雄韓愈皆
發明先聖之道有益學者久未配食誠闕典也請自今
春秋釋奠以孟子配食荀況揚雄韓愈並加封爵以世
次先後從祀於左邱明二十一賢之間自國子監及天
下學廟皆塑鄒國公像冠服同兖國公仍繪荀況等像
於從祀荀況左邱明下揚雄劉向下韓愈范寗下冠服
各從封爵詔如禮部議荀況封蘭陵伯揚雄封成都伯
韓愈封昌黎伯令學士院撰贊文又詔太常寺脩四孟
釋菜儀元祐六年幸太學先詣國子監至聖文宣王殿
行釋奠禮一獻再拜崇寧初封孔鯉為泗水侯孔伋為
沂水侯詔古者學必祭先師況都城近郊大闢黌舍聚
四方之士多且數千宜建文宣王廟以便薦獻又詔王
安石可配享孔子廟位於鄒國公之次國子監丞趙子
櫟言唐封孔子為文宣王其廟像内出王者衮冕衣之
今乃循五代故制服上公之服七十二子皆周人而衣
冠率用漢制非是詔孔子仍舊七十二子易以周之冕
服又詔辟廱文宣王殿以大成為名帝幸國子監謁文
宣王殿皆再拜行酌獻禮遣官分奠兖國公而下國子
司業蔣靜言先聖與門人通被冕服無别配享從祀之
人當從所封之爵服周之服公之衮冕九章侯伯之鷩
冕七章衮公服也達於上鄭氏謂公衮無升龍誤矣攷
周官司服所掌則公之冕與王同弁師所掌則公之冕
與王異今既考正配享從祀之服亦宜考正先聖之冕
服於是增文宣王冕為十有二旒大觀二年從通仕郎
侯孟請繪子思像從祀於左邱明二十四賢之間議禮
局言建隆三年詔國子監廟門立戟十六用正一品禮
大中祥符二年賜曲阜廟桓圭從上公之制又史記弟
子傳曰受業身通六藝者七十有七人自顏回至公孫
龍三十五人頗有年名及受業見於書傳四十二人姓
名僅存家語曰七十二弟子皆升堂入室者按唐會要
七十七人而開元禮止七十二人又復去取不一本朝
議臣斷以七十二子之說取琴張等五人而去公夏首
等十人今以家語史記參定公夏首后處公肩定顏祖
鄡單罕父黑秦商原抗樂欬廉潔唐會要開元禮亦互
見之皆有伯爵載於祀典請追贈侯爵使預祭享詔封
公夏首鉅平侯后處膠東侯公肩定梁父侯顔祖富陽
侯鄡單聊城侯罕父黑祈鄉侯秦商馮翊侯原抗樂平
侯樂欬建成侯廉潔胙城侯又詔改封曾參武城侯顓
孫師穎川侯南宫縚汶陽侯司馬耕睢陽侯琴張陽平
侯左邱明中都伯穀梁赤睢陵伯戴聖考城伯以所封
犯先聖諱也政和三年詔封王安石舒王配享安石子
雱臨川伯從祀新儀成以孟春元日釋菜仲春仲秋上
丁日釋奠以兖國公顏回鄒國公孟軻舒王王安石配
享殿上琅邪公閔損東平公冉耕下邳公冉雍臨淄公
宰予黎陽公端木賜並西向彭城公冉求河内公仲由
丹陽公言偃河東公卜商武城侯曾參並東向東廡穎
川侯顓孫師以下至城都伯揚雄四十九人並西向西
廡長山侯林放以下至臨川伯王雱四十八人並東向
頒辟雍大成殿名於諸路州學五年太常等言兖州鄒
縣孟子廟詔以樂正子配享公孫丑以下從祀皆擬定
其封爵樂正子克利國侯公孫丑夀光伯萬章博興伯
告子不害東阿伯孟仲子新泰伯陳臻蓬莱伯充虞昌
樂伯屋廬連奉符伯徐辟仙源伯陳代沂水伯彭更雷
澤伯公都子平隂伯咸丘蒙須城伯高子泗水伯桃應
膠水伯盆成括莱陽伯季孫豐城伯子叔承陽伯大晟
樂成詔下國子學選諸生肄習上丁釋奠奏于堂上以
祀先聖靖康元年右諫議大夫楊時言王安石學術之
謬請追奪王爵明詔中外毁去配享之像使邪說淫辭
不為學者之惑詔降安石從祀廟廷尚書傅墨卿言釋
奠禮饌宜依元豐祀儀陳設其五禮新儀勿復遵用時
又有算學大觀三年禮部太常寺請以文宣王為先師
兖鄒荆三國公配享十哲從祀自昔著名算數者畫像
兩廡請加賜五等爵随所封以定其服於是中書舍人
張邦昌定算學封風后上谷公箕子遼東公周大夫商
高郁夷公大撓涿鹿公隷首陽周公容成平都公常儀
原都公鬼兪區宜都公商巫咸河東公晉史蘇晉陽伯
秦卜徒父穎陽伯晉卜偃平陽伯鄭梓慎汝陽伯晉史
趙高都伯魯卜楚邱昌衍伯鄭禆竈滎陽伯趙史墨易
陽伯周榮方美陽伯齊甘德菑川伯魏石申隆慮伯漢
鮮于妄人清泉伯耿夀昌安定伯夏侯勝任城伯京房
樂平伯翼奉良成伯李尋平陵伯張衡西鄂伯周興慎
陽伯單颺湖陸伯樊英魯陽伯晉郭璞聞喜伯宋何承
天昌盧伯北齊宋景業廣宗伯隋蕭吉臨湘伯臨孝恭
新豐伯張胃玄東光伯周王朴東平伯漢鄧平新野子
劉洪蒙隂子魏管輅平原子吴趙逵榖城子宋祖沖之
范陽子後魏商紹長樂子北齊信都芳樂城子北齊許
遵高陽子隋耿詢湖熟子劉焯昌亭子劉炫景城子唐
傅仁均博平子王孝通介休子瞿曇羅居延子李淳風
昌樂子王希明瑯琊子李鼎祚贊皇子邊岡成安子漢
郎顗觀陽子襄楷隰隂子司馬季主夏陽男落下閎閬
中男嚴君平廣都男魏劉徽淄鄉男晉姜岌成紀男張
邱建信成男夏侯陽平陸男後周甄鸞無極男隋盧大
翼成平男尋詔以黃帝為先師禮部員外郎吴時言書
畫之學教養生徒使知以孔子為師此道德之所以一
也若每學建立殿宇則配食從祀難於其人請春秋釋
奠止令書畫博士量率職事生員陪預執事庶使知所
宗師醫學亦準此詔皆從之其釋奠之禮景德四年同
判太常禮院李維言按開寳通禮諸州釋奠並刺史致
齋三日從祭之官齋於公舘祭日刺史為初獻上佐為
亞獻博士為終獻今諸州長吏不親行祀非尊師重教
之道詔太常禮院檢討以聞按五禮精義州縣釋奠刺
史縣令初獻上佐縣丞亞獻州博士縣主簿終獻有故
以次官攝之大中祥符三年判國子監孫奭言上丁釋
奠舊禮以祭酒司業博士充三獻官新禮以三公行事
近歲止命獻官兩員臨時通攝未副崇祀向學之意望
自今備差太尉太常光禄卿以充三獻又命崇文院刊
釋奠儀注及祭器圖頒之諸路熙寧五年國子監言舊
例遇貢舉歲禮部貢院集諸州府所貢第一人謁奠先
聖如春秋釋奠儀況春秋自有釋奠禮請罷貢舉人謁
奠崇寧議禮局言太學獻官太祝奉禮皆以法服至於
郡邑則用常服望命有司降祭服于州縣凡獻官祝禮
各服其服以盡事神之儀詔以衣服制度攽使州縣自
造焉其謁先師之禮建隆二年禮院準禮部貢院移按
禮閣新儀云舊儀無貢舉人謁先師之文開元二十六
年詔諸州貢舉人見訖就國子監謁先師官為開講質
問疑義所司設食昭文崇文兩舘學士及監内諸舉人
亦準此自後諸州府貢舉人十一月朔日正衙見訖擇
日謁先師遂為常禮大觀初大司成強淵明言考之禮
經士始入學有釋菜之儀請自今每歲貢士始入辟雍
並以元日釋菜于先聖其儀獻官一員以丞或博士分
奠官八員以博士正錄大祝一員以正錄應祀官前釋
菜一日赴學各宿其次至日詣文宣王殿常服行禮貢
士初入學者陪位于庭其他亦略倣釋奠之儀紹興十
年詔與大社大稷並為大祀淳熙四年去王雱畫像淳
祐元年正月理宗幸太學詔以周敦頥張載程顥程頥
朱熹從祀黜王安石景定二年皇太子詣學請以張栻
吕祖謙從祀從之咸淳三年詔封曾參郕國公孔伋沂
國公配享先聖封顓孫師陳國公升十哲位復以邵雍
司馬光列從祀其序兖國公郕國公沂國公鄒國公居
正位之東面西向北上為配位費公閔損薛公冉雍黎
公端木賜衛公仲由魏公卜商居殿上東面西向北上
鄆公冉耕齊公宰予徐公冉求吴公言偃陳公顓孫師
居殿上西面東向北上為從祀東廡金鄉侯澹臺滅明
任城侯原憲汝陽侯南宫适莱蕪侯曾點須昌侯商瞿
平輿侯漆雕開睢陽侯司馬耕平隂侯有若東阿侯巫
馬施陽榖侯顔辛上蔡侯曹䘏枝江侯公孫龍馮翊侯
秦祖雷澤侯顔高上邽侯壤駟赤成邑侯石作蜀鉅平
侯公夏首膠東侯后處濟陽侯奚容點富陽侯顔祖滏
陽侯句井疆鄄城侯秦商即墨侯公祖句兹武城侯縣
成汧源侯燕伋宛句侯顔之僕建成侯樂欬堂邑侯顏
何林慮侯狄墨鄆城侯孔忠徐城侯公西點臨濮侯施
之常華亭侯秦非文登侯申棖濟隂侯顔噲泗水侯孔
鯉蘭陵伯荀況睢陵伯榖梁赤莱蕪伯高堂生樂夀伯
毛萇彭城伯劉向中牟伯鄭衆緱氏伯杜子春良鄉伯
盧植滎陽伯服虔司空王肅司徒杜預昌黎伯韓愈河
南伯程顥新安伯邵雍温國公司馬光華陽伯張栻凡
五十二人並西向西廡單父侯宓不齊高密侯公冶長
北海侯公晳哀曲阜侯顔無繇共城侯高柴夀張侯公
伯寮益都侯樊須鉅野侯公西赤千乘侯梁鱣臨沂侯
冉孺沭陽侯伯虔諸城侯冉季濮陽侯漆雕哆高苑侯
漆雕徒父鄒平侯商澤當陽侯任不齊牟平侯公良孺
新息侯秦冉梁父侯公肩定聊城侯鄡單祁鄉侯罕父
黑淄川侯申黨厭次侯榮旂南華侯左人郢朐山侯鄭
國樂平侯原亢胙城侯廉潔博平侯叔仲會高堂侯邽
巽臨朐侯公西輿如内黃侯蘧瑗長山侯林放南頓侯
陳亢陽平侯琴張博昌侯步叔乘中都伯左邱明臨淄
伯公羊高乘氏伯伏勝考城伯戴聖曲阜伯孔安國成
都伯揚雄歧陽伯賈逵扶風伯馬融高密伯鄭玄任城
伯何休偃師伯王弼新野伯范寗汝南伯周敦頥伊陽
伯程頥郿伯張載徽國公朱熹開封伯吕祖謙凡五十
二人並東向
昭烈武成王自唐立太公廟春秋仲月上戊日行祭禮
上元初封為武成王始置亞聖十哲等後又加七十二
弟子梁廢從祀之祭後唐復之太祖建隆三年詔脩武
成王廟與國學相對命左諫議大夫崔頌董其役仍令
頌檢閱唐末以來謀臣名將勳績尤著者以聞四年四
月帝幸廟歴觀圖壁指白起曰此人殺巳降不武之甚
何受享於此命去之景德四年詔西京擇地建廟如東
京制大中祥符元年加諡昭烈初建隆議升歴代功臣
二十三人舊配享者退二十二人慶歴儀自張良管仲
而下依舊配享不用建隆升降之次元豐中國子司業
朱服言釋奠文宣王以國子祭酒司業為初獻丞為亞
獻博士為終獻大祝奉禮並以監學官充及上戊釋奠
武成王以祭酒司業為初獻其亞獻終獻及讀祝捧幣
令三班院差使臣充之官制未行武學隷樞密院學官
員數少故差右選今武學隷國子監長貳丞簿官屬巳
多請並以本監官充攝行事仍令太常寺脩入祀儀政
和二年武學諭張滋言詩云赫赫南仲維師尚父文武
吉甫顯允方叔王命召虎程伯休父是均為周將功著
聲詩今昔所尊惟一尚父而南仲吉甫之徒不預配食
餘如郤縠之閱禮樂敦詩書尉繚以言為學者師法不
當棄而不錄請並配食博士孫宗鑑亦請以黃石公配
後有司討論不定國子監丞趙子崧復言之宣和五年
禮部言武成王廟從祀除本傳巳有封爵者其未經封
爵之人齊相管仲擬封涿水侯大司馬田穰苴横山侯
吴大將軍孫武滬瀆侯越相范蠡遂武侯燕將樂毅平
虜侯蜀丞相諸葛亮順興侯魏西河守吴起封廣宗伯
齊將孫臏武清伯田單昌平伯趙將廉頗臨城伯秦將
王剪鎮山伯漢前將軍李廣懷柔伯吴將軍周瑜平虜
伯於是釋奠日以張良配享殿上管仲孫武樂毅諸葛
亮李勣並西向田穰苴范蠡韓信李靖郭子儀並東向
東廡白起孫臏廉頗李牧曹參周勃李廣霍去病鄧禹
馮異吴漢馬援皇甫嵩鄧艾張飛吕蒙陸抗杜預陶侃
慕容恪宇文憲韋孝寬楊素賀若弼李孝恭蘇定方王
孝傑王晙李光弼並西向西廡吴起田單趙奢王翦彭
越周亞夫衛青趙充國宼恂賈復耿弇叚穎張遼關羽
周瑜陸遜羊祐王濬謝玄王猛王鎮惡斛律光王僧辯
于謹吴明徹韓擒虎史萬歲尉遲敬德裴行儉張仁亶
郭元振李晟並東向凡七十二將云紹興七年五月太
常博士黃積厚乞以仲春仲秋上戊日行禮十一年五
月國子監丞林保奏竊見昭烈武成王享以酒脯而不
用牲牢雖曰時方多事禮用綿蕝然非所以右武而勵
將士也乞今後上戊釋奠用牲牢以管仲至郭子儀十
八人祀於殿上從之乾道六年詔武成王廟升李晟於
堂上降李勣於李晟位次仍以曹彬從祀先是紹興間
右正言都民望言李勣邪說誤國唐祀幾滅李晟有再
造王室之勲宜升李晟于堂上置李勣於河間王孝恭
之下至是著作郎傅伯夀言武成廟從祀出於唐開元
間一時銓次失於太雜如尹吉甫之伐玁狁召虎之平
淮夷寔亞鷹揚之烈陳湯傅介子馮奉世班超之流皆
為有漢之雋功在晉則謝安祖逖在唐則王忠嗣張廵
輩皆不得預從祀之列竊聞邇日議臣請以本朝名將
從祀謂宜併詔有司討論歴代諸將為之去取然後與
本朝名將繪於殿廡亦乞取建隆建炎以来驍俊忠槩
之臣功烈暴于天下者參陪廟祀故有是命
先代陵廟及錄名臣後建隆元年詔前代帝王陵寢忠
臣賢士邱壠或樵采不禁風雨不芘宜以郡國置戸以
守隳毁者脩葺之乾德初詔歴代帝王國有常享著于
甲令可舉而行自五代亂離百司廢墜匱神乏祀闕孰
甚焉按祠令先代帝王每三年一享以仲春之月牲用
太牢祀官以本州長官冇故則上佐行事官造祭器送
諸陵廟又詔先代帝王載在祀典或廟貌猶在久廢牲
牢或陵墓雖存不禁樵采其太昊炎帝黃帝高辛唐堯
虞舜夏禹成湯周文王武王漢高帝光武唐高祖太宗
各置守陵五戸歲春秋祠以太牢商中宗太戊高宗武
丁周成王康王漢文帝宣帝魏太祖晉武帝後周太祖
隋高祖各置三戸歲一享以太牢秦始皇帝漢景帝武
帝明帝章帝魏文帝後魏孝文帝唐玄宗肅宗憲宗宣
宗梁太祖後唐莊宗明宗晉高祖各置守陵兩戸三年
一祭以太牢周桓王景王威烈王漢元帝成帝哀帝平
帝和帝殤帝安帝順帝沖帝質帝獻帝魏明帝高貴鄉
公陳留王晉惠帝懷帝愍帝西魏文帝東魏孝靜帝唐
高宗中宗睿宗德宗順宗穆宗代宗敬宗文宗武宗懿
宗僖宗昭宗梁少帝後唐末帝諸陵常禁樵采尋又禁
河南府民耕晉漢廟壖地凡諸陵有經開發者有司造
衮冕服常服各一襲具棺槨以葬掩次日所在長吏致
祭又詔前代功臣烈士詳其勲業優劣以聞有司言齊
孫臏晏嬰晉程嬰公孫杵臼燕樂毅漢曹參陳平韓信
周亞夫衛青霍去病霍光蜀昭烈帝關羽張飛諸葛亮
唐房玄齡長孫無忌魏徵李靖李勣尉遲恭渾瑊叚秀
實等皆勲德高邁為當時之冠晉趙簡子齊孟嘗君趙
趙奢漢邴吉唐高士廉唐儉岑文本馬周為之次南燕
慕容德唐裴寂元稹又次之詔孫臏等各置守冢三戸
趙簡子等各二戸慕容德等禁樵采其有開毁者皆具
棺槨朝服以葬掩次日致祭長吏奉行其事景德元年
詔前代帝王陵寢名臣賢士義夫節婦墳壟並禁樵采
摧毁者官為脩築無主者碑碣石獸之類敢有壊者論
如律仍每歲首所在舉行此令鄭州給唐相裴度守墳
三戸賜秦國忠懿王錢俶守墳三戸加謚太公望昭烈
武成王建廟青州周公旦追封文憲王建廟兖州春秋
委長吏致祭熙寧元年從知濮州韓鐸請堯陵在雷澤
縣東榖林山陵南有堯母慶都靈臺廟請勑本州春秋
致祭置守陵五戸免其租奉洒掃又以中丞鄧潤甫言
唐諸陵除已定頃畆外其餘許耕佃為守陵戸餘並禁
止先是仁宗嘗錄唐張九齡九代孫錫狄仁傑裔孫國
寳郭子儀孫元亨長孫無忌孫宏皆命以官神宗又錄
魏徵孫道嚴叚秀實十二世孫昊八世孫文酉仍復其
家元祐六年詔相州商王河亶甲冢沂州費縣顔真卿
墓並載祀典先是乾德中定先代帝王配享儀下諸州
以時薦祭牲用羊豕政和議禮局遂為定制紹興元年
命祠禹於越州及祠越王句踐以范蠡配淳熙四年靜
江守臣張栻奏初領州有唐帝祠其山曰堯山有虞帝
祠其山曰虞山請著之祀典十四年衡州守臣劉清之
奏史載炎帝陵在長沙茶陵祖宗時給近陵七戸守視
禁其樵牧宜復建廟給戸如故事淳祐八年湖南安撫
大使知潭州陳樺再言從之初紹興二年駕部員外郎
李愿奏程嬰公孫杵臼於趙最為功臣神宗皇嗣未建
封嬰為成信侯杵臼為忠智侯命絳州立廟歲時奉祀
其後皇嗣衆多今廟宇隔絶祭亦弗舉宜於行在所設
位望祭從之十一年中書舍人朱翌言謹按晉國屠岸
賈之亂韓厥正言以拒之而嬰杵臼皆以死匿其孤卒
立趙武而趙祀不絶厥之功也宜載之祀典與嬰杵臼
並享春秋之祀亦足為忠義無窮之勸禮寺亦言崇寧
間巳封厥義成侯今宜依舊立祚德廟致祭十六年加
嬰忠節成信侯杵臼通勇忠智侯厥忠定義成侯後改
封嬰疆濟公杵臼英略公厥唘侑公升為中祀
諸祠廟自開寳皇祐以来凡天下名在地志功及生民
宫觀陵廟名山大川能興雲雨者並加崇餙增入祀典
熙寧復詔應祠廟祈禱靈驗而未有爵號並以名聞於
是太常博士王右請自今諸神祠無爵號者賜廟額已
賜額者加封爵初封侯再封公次封王生有爵位者從
其本封婦人之神封夫人再封妃其封號者初二字再
加四字如此則錫命馭神恩禮有序欲更增神仙封號
初真人次真君大觀中尚書省言神祠加封爵等未有
定制廼並給告賜額降勑巳而詔開封府毁神祠一千
三十八區遷其像入寺觀及本廟仍禁軍民擅立大小
祠祕書監何志同言諸州祠廟多有封爵未正之處如
屈原廟在歸州者封清烈公在潭州者封忠潔侯永康
軍李冰廟巳封廣濟王近乃封靈應公如此之類皆未
有祀典致前後差誤宜加稽考取一高爵爲定悉改正
之他皆倣此故凡祠廟賜額封號多在熙寧元祐崇寧
宣和之時其新立廟若何承矩李允則守雄州曹瑋帥
秦州李繼和節度鎮戎軍則以有功一方者也韓琦在
中山范仲淹在慶州孫冕在海州則以政有威惠者也
王承偉築祁州河隄工部員外郎張夏築錢塘江岸則
以為人除患者也封州曹覲德慶府趙師旦邕州蘇緘
恩州通判董元亨指揮使馬遂則死於亂賊者也若王
韶於熙河李憲於蘭州劉滬於水洛城郭成於懷慶軍
折御卿於嵐州作坊使王吉於麟州神堂砦各以功業
建廟宼準死雷州人憐其忠而趙普祠中山韓琦祠相
州則以鄉里皆載祀典焉其他州縣嶽瀆城隍仙佛山
神龍神水泉江河之神及諸小祠皆由禱祈感應而封
賜之多不能盡錄云
宋史卷一百五
宋史卷一百五考證
禮志八錄親屬五人並賜出身(臣酉)按本紀賜出身
者六人
宋史卷一百五考證
