宋史卷三百五十七
元中書右丞相總裁托克托等修
列傳第一百十六
何灌李熙靖王雲譚世勣
梅執禮程振劉延慶
何灌字仲源開封祥符人武選登第為河東從事經略
使韓縝雖數試其材而常沮抑之不假借久乃語之曰
君奇士也他日當據吾坐為府州大山軍廵檢盜蘇延
福狡悍為二邊患灌親梟其首賈胡疃有泉遼人常越
境而汲灌親申畫界堠遏其來忿而舉兵犯我灌迎高
射之發輙中或著崖石皆没鏃敵驚以為神逡廵斂去
後三十年契丹蕭大師與灌會道曩事問何廵檢神射
灌曰即灌是也蕭矍然起拜為河東將與夏人遇鐵騎
來追灌射皆徹甲至洞胷出背疊貫後騎羌懼而引郤
知寧化軍豐州徙熙河都監見童貫不拜貫憾焉張康
國薦於徽宗召對問西北邊事以笏畫御榻指坐衣花
紋為形勢帝曰敵在吾目中矣提點河東刑獄遷西上
閤門使領威州刺史知滄州以治城鄣功轉引進使運
粟三十萬石於並塞三州灌言水淺不勝舟陸當用車
八千乘沿邊方登麥願以運費增價入糴之奏上報可
安撫使忌之劾云板築未畢而冐賞奪所遷官仍再貶
秩罷去未幾知岷州引邈川水溉閒田千頃湟人號廣
利渠徙河州復守岷提舉熙河蘭湟弓箭手入言漢金
城湟中榖斛八錢今西寧湟廓即其地也漢唐故渠尚
可考若先葺渠引水使田不病旱則人樂應募而射士
之額足矣從之甫半歲得善田二萬六千頃募士七千
四百人為他路最童貫用兵西邊灌取古骨龍馬進武
軍加吉州防禦使改知蘭州又攻仁多泉城砲傷足不
顧卒拔城斬首五百級尋改廓州防禦使宣和初劉法
陷於敵震武危甚熙帥劉仲武使灌往救灌以衆寡不
敵但張虚聲駭之夏人宵遁灌恐覘其實遽反兵仲武
猶奏其逗遛罷為淮西鈐轄從平方臘獲賊帥呂師囊
遷同州觀察使浙東都鈐轄改浙西童貫北征檄統制
兵馬涿易平以知易州遷寧武軍承宣使燕山路副都
總管又加龍神衞都指揮使䕫离不取景州圍薊州貫
諉以兵事即復景城釋薊圍郭藥師統蕃漢兵灌白頃
年折氏歸朝朝廷别置一司專部漢兵至于克行乃許
同營今但宜令藥師主常勝軍而以漢兵委灌軰貫不
聽召還管幹步軍司陪遼使射玉津園一發破的再發
則否客曰太尉不能耶曰非也以禮讓客耳整弓復中
之觀者誦歎帝親賜酒勞之遷步軍都虞候金師南下
悉出禁旅付梁方平守黎陽灌謂宰相白時中曰金人
傾國遠至其鋒不可當今方平掃精銳以北萬有一不
枝梧何以善吾後盍留以衛根本不從明日又命灌行
辭以軍不堪戰彊之拜武泰軍節度使河東河北制置
副使未及行而帝内禪灌領兵入衛鄆王楷至門欲入
灌曰大事已定王何所受命而來導者懼而退灌竟行
援兵二萬不能足聽募民充數靖康元年正月二日次
滑州方平南奔灌亦望風迎潰黃河南岸無一人禦敵
金師遂直叩京城灌至乞入見不許而令控守西隅背
城拒戰凡三日被創没于陣年六十二帳下韓綜雷彦
興竒士也各手殺數人從以死欽宗哀悼賜金帛命官
護葬已而言者論其不守河津追削官秩長子薊至閤
門宣贊舍人從父戰箭貫左臂拔出之病創死紹興四
年中子蘚以灌事泣訴于朝詔復履正大夫忠正軍承
宣使
李熙靖字子安常州晉陵人唐衛公德裕九世孫也祖
均父公弼皆進士第公弼崇寧初通判潞州以議三舍
法不便使者劾其沮格詔令坐削黜以死熙靖擢第又
中詞學兼茂選為辟雍錄太學正升博士以父老丐外
除提舉淮東學事使飬命下乃得河東而為淮東者臧
祐之也蓋省吏取祐之賂輙易之或教使自言熙靖曰
事君不擇地吾其可發人之私求自便也宰相聞而賢
之留為兵部員外郎遭父憂去還為右司員外郎王黼
以太宰領應奉司又方事燕雲立經撫房於中書獨專
之他執政皆不得預熙靖與言曰應奉之職非宰相所
當預尚書樞密皆有兵房足以治疆事經撫何為者哉
黼積不樂同列五人皆躐躋禁從獨滯留四年都水丞
失職移過於熙靖貶其兩秩又將左轉為國子司業執
政交言不可僅遷太常少卿黼罷乃拜中書舍人蔡攸
又惡之出知拱州越兩月復以故官召入對言燕山雖
定宜益謹思患豫防之戒徽宗曰詩所謂迨天之未陰
雨徹彼桑土綢繆牖戶者是也熙靖進曰孔子云為此
詩者其知道乎能治其國家誰敢侮之願陛下為無疆
之計帝嘉之靖康初同譚世勣事龍德宫改顯謨閣待
制提舉醴泉觀道君待之甚厚常從容及内禪事曰外
人以為吳敏功殊不知自此出吾意耳吾苟不欲人言
且滅族誰敢哉或謂君似唐睿宗上畏天戒故為之吾
有此心久矣熙靖再拜賀敏聞而忌之以進對不時受
罰既拒張邦昌之命憂憤廢食家人進粥藥寬譬之終
無生意故人視其病相持啜泣索筆書唐王維所賦百
官何日再朝天之句明日遂卒年五十三與世勣同贈
端明殿學士
王雲字子飛澤州人父獻可仕至英州刺史知瀘州黃
庭堅謫於涪獻可遇之甚厚時人稱之雲舉進士從使
高麗撰鷄林志以進擢祕書省校書郎出知簡州遷陜
西轉運副使宣和中從童貫宣撫幕入為兵部員外郎
起居中書舍人靖康元年以給事中使斡离不軍議割
三鎮以和使還傳道斡离不之意以為黏罕得朝廷所
與余覩蠟書堅云中國不可信欲敗和約執政以為不
然罷為徽猷閣待制知唐州金人陷太原召拜刑部尚
書再出使許以三鎮賦入之數雲至真定遣從吏李裕
還言金人不復求地但索五輅及上尊號且湏康王來
和好乃成欽宗悉從之且命王及馮澥往未行而車輅
至長垣為所郤雲亦還澥奏言雲誕妄誤國雲言事勢
中變金人必欲得三鎮不然則進兵取汴都中外震駭
詔集百官議雲固言康王舊與斡离不結歡宜將命帝
慮為所留雲曰和議既成必無留王之理臣敢以百口
保之王遂受命而雲以資政殿學士為之副頃雲奉使
過磁相勸兩郡徹近城民舍運粟入保為清野之計民
怨之及是次磁州又與守臣宗澤有憾於是王出謁嘉
應神祠雲在後民遮道諫曰肅王已為金人所留王不
宜北去厲聲指雲曰清野之人真姦賊也王出廟行或
發雲笥得烏絁短巾蓋雲夙有風眩疾寢則以護首者
民益信其為姦譟而殺之王見事勢洶洶乃南還相州
是役也雲不死王必北行議者以是騐天命云建炎初
贈觀文殿學士雲兄霽崇寧時為謀議司詳議官上書
告蔡京罪黥隷海島欽宗復其官從种師中戰死
譚世勣字彦成潭州長沙人第進士教授郴州時王氏
學盛行世勣雅不喜或問之曰說多而屢變無不易之
論也置其書不觀又中詞學兼茂科除祕書省正字時
相蔡京子攸領書局同舍郎多翕附以取貴仕世勣獨
坐直廬繼書竟日梁師成之客與為隣居數致師成願
交意謝不答在舘六年不遷京罷用久次為司門員外
郎又三年遷吏部京復相嫌不附已罷提點太平宫久
之復還吏部倖臣妄引恩澤任子持不與吏白有某例
世勣曰豈當以暫例破成法已而取中旨行之進少府
監擢中書舍人以謹命令惜名器廣言路吝賜予正上
供省浮費六事言于上又為當路所嫉以徽猷閣待制
知婺州未行復留之徽宗禪位東幸且還使與李熙靖
副執政奉迎遂同主管龍德宫請辨正宣仁國史之謗
述欽聖遺旨以復瑶華太享神祖仍用富弼侑食釋奠
先聖不當以王安石配後皆施行秋七月彗出東方大
臣或謂此四夷將衰之兆世勣面奏垂象可畏當修德
以應天不宜惑諛說進給事中兼侍讀内侍喧争殿門
詔以贖論世勣駮其不恭因言童貫軰初亦甚微小惡
不懲將馴至大患疏入同類側目何㮚建議分外郡為
四道置都總管事得顓決世勣言裂天下以付四人而
三畿所治者纔十六縣獨無尾大不掉之慮乎㮚不樂
改禮部侍郎金騎駸駸南下世勣言守邊為上策今邊
不得守守河則京畿自固中策也巡幸江淮會東南兵
以捍敵下策也金人既渡河又請遣大將秦元以所部
京畿保甲分護國門使兵勢連屬首尾相援即金人不
敢逼孫傅深然之又格於㮚議再扈車駕至金師帳以
十害說其用事者言講解之立詞意忠激金人聳聽張
邦昌僭國令與李熙靖同直學士院皆稱疾卧不起以
憂卒年五十四建炎初褒其守節贈端明殿學士
梅執禮字和勝婺州浦江人第進士調常山尉未赴以
薦為勅令刪定官武學博士大司成彊淵明賢其人為
宰相言相以未嘗識面為慊執禮聞之曰以人言而得
必以人言而失吾求在我者而已卒不往謁歷軍器鴻
臚丞比部員外郎比部職勾稽財貨文牘山委率不暇
經目苑吏有持茶劵至為錢三百萬者以楊戩旨意追
取甚急執禮一閱知其妄欲白之長貳疑不敢乃獨列
上果詐也改度支吏部進國子司業兼資善堂翊善遷
左司員外郎擢中書舍人給事中林攄以前執政赴闕
宿留冀復故職執禮論去之孟昌齡居鄆質人屋當贖
不肯與而請中旨奪之外郡卒留役中都者萬數肆不
逞為姦詔悉令還楊戩占不遣内侍張佑董葺太廟僭
求賞皆駮奏弗行遷禮部侍郎素與王黼善黼嘗置酒
其第夸示園池妓妾之盛有驕色執禮曰公為宰相當
與天下同憂樂今方臘流毒吳地瘡痍未息是豈歌舞
宴樂時乎退又戒之以詩黼愧怒會孟饗原廟後至以
顯謨閣待制知蘄州又奪職明年徙滁州復集英殿修
撰時賦鹽虧額滁亦苦抑配執禮曰郡不能當蘇杭一
邑而食鹽乃倍粟數民何以堪請於朝詔損二十萬滁
人德之欽宗立徙知鎮江府召為翰林學士道除吏部
尚書旋改戶部方軍興調度不足執禮請以禁内錢隷
有司凡六宫廪給皆由度支乃得下嘗有小黃門持中
批詣部取錢而封識不用璽既悟其失復取之執禮奏
審詔責典寳夫人而杖黃門金人圍京都執禮勸帝親
征而請太上帝皇后皇太子皆出避用事者沮之洎失
守金人質天子邀金帛以數百千萬計曰和議已定但
所需滿數則奉天子還闕執禮與同列陳知質程振安
扶皆主根索四人哀民力已困相與謀曰金人所欲無
藝極雖銅鐵亦不能給盍以軍法結罪儻窒其求而宦
者挾宿怨語金帥曰城中七百萬戶所取未百一但許
民持金銀換粟麥當有出者已而果然酋怒呼四人責
之對曰天子蒙塵臣民皆願致死雖肝腦不計於金繒
何有哉顧比屋枵空亡以塞命耳酋問官長何在振恐
執禮獲罪遽前曰皆官長也酋益怒先取其副胡舜陟
胡唐老姚舜明王俁各杖之百執禮等猶為之請俄遣
還將及門呼下馬撾殺之而梟其首時靖康二年二月
也是日天宇晝冥士庶皆隕涕憤歎初車駕再出執禮
與宗室子昉諸將吳革等謀集兵奪萬勝門夜擣金帥
帳迎二帝以歸而王時雍徐秉哲使范瓊泄其謀故不
克死時年四十九高宗即位詔贈通奉大夫端明殿學
士議者以為薄復加資政殿學士
程振字伯起饒州樂平人少有軼材入太學一時名軰
多從之游徽宗幸學以諸生右職除官為辟雍錄升博
士遷太常博士提舉京東西路學事請立廟于鄒祀孟
軻以公孫丑萬章樂正克等配食從之提舉京西常平
入為膳部員外郎監察御史辟雍國子司業左司員外
郎兼太子舍人始至即言古者大祭祀登餕受爵必以
上嗣既禮經所載且元豐彝典具存昨天子展事明堂
而殿下不預非所以尊宗廟重社稷也太子矍然曰宫
僚初無及此者由是特加奬異方臘起振謂王黼宜乘
此時建革天下弊事以上當天意下順人心黼不懌曰
上且疑黼挾宼奈何振知黼忌其言趨而出然太子薦
之甚力遂擢給事中黼白振資淺且雅長書命請以為
中書舍人侍郎馮熙載出知亳州黼怨熙載欲振詆以
醜語振不肯黼使言者劾為黨罷提舉沖佑觀居三年
後還故官靖康元年進吏部侍郎為欽宗言柄臣不和
論議多駮詔令輕改失於事幾金人交兵半歲而至今
不解者以和戰之說未一故也裁抑濫賞如白黑易分
而數月之間三變其議以私心不除各蔽其黨故也今
日一人言之以為是而行明日一人言之以為非而止
或聖斷隃度而不暇疇資或大臣偏見而遂形播告所
以動未必善處未必宜乃輙為之反汗其勢不得不爾
也時金兵至河北振請糾諸道兵犄角擊之曰彼猖獗
如此陛下尚欲守和議而不使之少有懲艾乎上嗟味
其言而牽於外廷不能用拜開封尹故時大辟有情可
矜多奏取原貸崇寧以來議者謂輦轂先彈壓率便文
殺之振請復舊制詔捕亡命卒得數千人振請以隷步
軍而除其罪步軍司欲論其法振曰方多事之際而一
日殺數千人必大駭觀聽乃盡釋之改刑部侍郎金騎
在郊邀車駕出城振為何㮚言宜思所以折之之策㮚
不從未幾及於難年五十七金人去從子庭訪得其首
歸葬之初王黼使其客沈積中圖燕振戒以後禍積中
懼而言不可既而振乃用是死聞者痛之初宣和崇道
家之說振侍坐東宫從容言孔子以鴟鴞之詩為知道
其詞不過曰迨天之未陰雨綢繆牖戶而已老子亦云
為之於未有治之於未亂今不固根本於無事之時而
事目前區區非二聖人意他日太子為徽宗道之徽宗
寤頗欲去徤羡疏左右近習而宦寺楊戬輩方大興宫
室懼不得肆因讒家令楊馮以為將輔太子幸非常徽
宗震怒執馮誅之而太子之言亦廢振尹京時兩宫方
困於惎間振極意彌縫治龍德梁忻獄冤其罪不使有
纖介可指高宗即位進秩七等仍官其子及親屬三人
又贈端明殿學士端平初曾孫東請諡賜諡剛愍同時
死者禮部侍郎陳知質失其傳給事中安扶附見父安
燾傳
劉延慶保安軍人世為將家雄豪有勇數從西伐立戰
功積官至相州觀察使龍神衞都指揮使鄜延路總管
遷泰寧軍節度觀察留後改承先使破夏人成德軍擒
其酋賞屈降王子益麻党征拜保信軍節度使馬軍副
都指揮使從童貫平方臘節度河陽三城又從北伐以
宣撫都統制督兵十萬渡白溝延慶行軍無紀律郭藥
師扣馬諫曰今大軍跋隊行而不設備若敵人置伏邀
擊首尾不相應則望塵決潰矣不聽至良鄉遼將蕭幹
帥衆來延慶與戰敗績遂閉壘不出藥師曰幹兵不過
萬人今悉力拒伐燕山必虚願得竒兵五千倍道襲取
令公之子三將軍簡師為後繼延慶許之遣大將高世
宣與藥師先行即入燕城幹舉精甲三千巷戰三將軍
者光世也渝約不至藥師失援敗走世宣死之延慶營
于盧溝南幹分兵斷饟道擒護糧將王淵得漢軍二人
蔽其目留帳中夜半偽相語曰聞漢軍十萬壓吾境吾
師三倍敵之有餘當分左右翼以精兵衝其中左右翼
為應殲之無遺陰逸其一人歸報明旦延慶見火起以
為敵至燒營而奔相蹂踐死者百餘里自熙豐以來所
儲軍實殆盡退保雄州燕人作賦及歌誚之朝議延慶
喪師不可不行法坐貶率府率安置筠州契丹知中國
不能用兵由是輕宋未幾復為鎮海軍節度使靖康之
難延慶分部守京城城陷引秦兵萬人奪開遠門以出
至龜兒寺為追騎所殺光世自有傳
論曰靖康之變執禮振不忍都人塗炭拒彊敵無厭之
欲親逢其凶熙靖世勣不肯以一身事二姓悲不食以
終灌延慶戰敗而沒此數人者其所遭不同至於死國
難則一而已雲之死雖其有以取之殆亦天未欲絶宋
祀也不然是行也康王其危哉
宋史卷三百五十七
