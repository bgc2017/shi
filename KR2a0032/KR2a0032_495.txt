宋史卷四百九十五
元中書右丞相總裁托克托等修
列傳第二百五十四
蠻夷三
撫水州廣源州黎洞環州
撫水州在宜州南有縣四曰撫水曰京水曰多逢曰古
勞唐隷黔南其酋皆蒙姓同出有上中下三房及北遐
一鎮民則有區廖潘吳四姓亦種水田採魚其保聚山
險者雖有畬田收榖粟甚少但以藥箭射生取鳥獸盡
即徙他處無羊馬桑柘地曰帚洞五十里至前村川原
稍平合五百餘家夾龍江居種稻似湖湘中有樓屋戰
棚衛以竹柵即其酋所居兵器有環刀摽牌木弩善為
箭中者大呌信宿死得邕州藥解之即活雍熙中數寇
邊境掠取民口畜産詔書招安補其酋蒙令地殿直蒙
令札奉職咸平中又數為寇盜止令邊臣驅逐出境其
黨狡獪者凡三十餘人宜州守將因擒送闕下上詔見
詰責之對曰臣等蠻陬小民為饑寒所廹耳上顧謂左
右曰昨不欲盡令殺戮顧無噍類矣因釋罪賜錦袍帶
冠銀綵戒勖遣之逾年酋長蒙頂等六十五人詣闕納
器甲百七十事又蒙漢誠蒙虔瑋蒙填來朝上器甲數
百及毒藥箭誓不搔邊比歲皆遣使來貢及輸兵器乃
授漢誠官賜物有差既而侵軼如故景德三年蠻酋蒙
填詣宜州自陳願朝貢謝罪詔守臣諭以盡還所掠民
貲畜乃從其請大中祥符六年首領指揮使蒙但挈族
來歸徙於桂州九年數寇宜融州界轉運使俞獻可言
知宜州董元已不善綏撫昨蠻人饑來質餱糧公縱主
者尅剝槩量及求入貢復驟沮其意遂使忿恚為亂詔
出元已遂遣潭州都監季守睿代元已招撫羣蠻拒命
侵掠不已獻可請以本道澄海軍及募丁壯進討乃詔
益以潭州兵五千人命東染院使平州刺史曹克明為
宜融等州都廵檢安撫使内殿崇班王文慶閤門祗候
馬玉内供奉官楊守珍等為都監上猶以蠻夷異類攻
剽常理不足以勦絶又意其道險難進師第令克明獻
可設方略攝其酋長索所鈔生口因而撫之克明獻可
上言蠻人去冬寇天河今又鈔融州廂陽諸砦剽劫居
民害廵檢樊明累依宣旨詔諭曾不悛革臣請便宜掩
擊從之克明乃與守珍領兵入樟嶺路文慶玉趨宜州
西路又令宜桂都廵檢程化鵬取樟嶺古牢隘路會合
化鵬遇蠻於上房兩水口擊破之文慶玉至如門團為
蠻所扼不能進克明守珍乃過横溪恩德砦召山獠嚮
導開路進師蠻依篁竹間時出戰鬭輙敗走旬餘上黃
泥嶺杉木隘路溪谷險邃蠻據要害以拒官軍自辰至
午大潰其黨遂過霸苑抵帚洞乃入中房前村克明等
頓兵下砦中夕羣蠻大譁譟擊鉦鼓攻砦甚急出兵擊
之傷殺頗衆因縱火焚其廬室積聚自是恐懼竄入山
谷又緣龍江南岸而東至昏暮過石峽隘險士不並行
蠻復連弩北岸克明遣猛士步涉與鬭至即退走砦于
下房博賀村克明設伏砦外其夜蠻衆大集遇伏發内
外合擊追斬殆盡乘勝搜山悉得馬牛享士卒克明等
知其窮蹙乃曉諭恩信許以改過於是酋帥蒙承貴等
面縳詣軍自首克明厚加犒宴且數責之皆俯伏謝罪
及聞詔旨赦令勿殺莫不泣下北望稱萬歲上以夷性
無厭習知朝廷多釋其罪故急則來歸緩則叛去切詔
克明等諭以悉還所掠漢口資畜即許要盟承貴等感
悦奉詔乃㰱猫血立誓自言奴山摧倒龍江西流不敢
復叛克明等師還宜州蠻人納器甲凡五千數願遷處
漢地者七百餘口詔分置廣西及荆湖州軍給以田糧
凡立功使臣將士遷補賜賚者千八百一十六人承貴
因請改州縣名以固歸順之意詔以撫水州為安化州
撫水縣為歸仁縣京水縣為長寧縣自是間歲朝貢不
復為邊患矣獻可等又言殿直蒙肚知歸化州州與撫
水相接數遣子文寳及其妻族甘堂偵軍事及其子格
與官軍鬭敵悉部送赴闕有蒙隻者亦肚之子先嘗告
賊署為昭州押牙詔補肚密州别駕隻海州都押牙賦
以官田文寶格甘堂並黥配登萊州寶元元年復率衆
寇融宜州發邵澧潭三州戍兵合數千人往擊時蠻勢
方熾至殺運糧官吏復詔趣兵進討踰年乃平慶歴中
再以方物入貢至和二年復至詔以知州蒙全會為三
班奉職又以監州姚全料為借職嘉祐六年又來貢是
後月赴宜州參謁及賀巨報每歲州四管犒及三歲聽
輸所貢兵械於思立砦以其直償之遞以官資遷補熙
寧初知宜州錢師孟通判曹覿擅裁損侵剝之土人羅
世念蒙承想蒙光仲等為亂五年攻德謹砦襲將官費
萬殺之經略司問致寇狀而宜州但以飢為言故朝廷
賜粟二萬石以安輯之已而守臣王竒戰死事聞乃詔
知沅州謝麟帶御器械和斌經制溪洞發在京驍騎兩
營及江南福建將兵三千五百人以聽師期明年世念
等遂與諸蠻峒首領族類四千五百人出降以世念為
内殿承制承想光仲等十人各拜官崇寧二年其酋蒙
光有者復嘯聚為寇經略司遣將官黃忱等擊郤之大
觀二年遂以三州一鎮戸口六萬一千來上詔以知融
州程鄰往黔南路撫諭官吏推恩有差至和後又有融
州屬蠻大邱峒首領楊光朝請内附又有楊克端等百
三人來歸皆納之諸蠻族類不一大抵依阻山谷並林
木為居椎髻跣足走險如履平地言語侏離衣服斒斕
畏鬼神喜淫祀刻木為契不能相君長以財力雄彊每
忿怒則推刃同氣加兵父子間復讎怨不顧死出入腰
弓矢匿草中射人得牛酒則釋然矣親戚比隣指授相
賣父子别業父貧則質身於子去禽獸無幾其族鑄銅
為大鼓初成懸庭中置酒以召同類爭以金銀為大釵
叩鼓去則以釵遺主人相攻擊鳴鼓以集衆號有鼓者
為都老衆推服之唐末諸酋分據其地自為刺史宋興
始通中國奉正朔修職貢間有桀黠貪利或疆吏失於
撫御往往聚而為寇抄掠邊戸朝廷禽獸畜之務在羈
縻不深治也熙寧間以章惇察訪經制蠻事諸溪峒相
繼納土願為王民始剏城砦比之内地元祐初諸蠻復
叛朝廷方務休息乃詔諭湖南北及廣西路並免追討
廢堡砦棄五溪諸郡縣崇寧間復議開邊於是安化上
三州及思廣諸峒蠻夷皆願納土輸貢賦及令廣西招
納左右江四百五十餘峒尋以議者言以為招致熟蕃
非便乃詔悉廢所置州郡復祖宗之舊焉紹興初監察
御史明橐言湖南邊郡及二廣之地舊置溪峒歸明官
比年寖廣其員及諸州措置隘砦闕人把拓又令管押
兵夫素不習知法令率貪婪無厭况管押又皆鄉民甚
為邊患遭困苦折辱者往往無所赴愬議者欲俾帥臣
籍其姓名每三年一遷易如州縣官故事或云止循舊
添差並罷管押兵夫宜令二廣湖南帥臣處置適宜無
啓邊禍以害遠人詔下其議三年安化蠻蒙全劒等八
百人劫普議砦火其屋宇廣西帥臣遣縣砦將佐發兵
討平之四年廣南東西路宣諭明橐言平觀二州本王
口高峯二砦處廣右西偏舊常無虞崇寧大觀間邊臣
啓釁奏請置州拓境深入不毛如平從允孚庭觀溪馴
叙樂隆兊等十有二州屬之黔南其官吏軍兵請給費
用悉由内郡於是騷然莫能支吾政和間朝廷始悟其
非罷之或者謂平州為西南重鎮兼制王江從允等州
及湖南之武岡軍湖北之靖州桂州之桑江峒徭觀州
則控制南丹陸家砦茆灘十道及白崖諸蠻以故二州
獨不廢臣自歴邊即乞罷平觀者前後非一内攝官吳
芾嘗充經略司凖備幹當頗得其詳觀州初為宜州富
仁監大觀間帥臣王祖道欲招納文蘭州都廵檢劉惟
忠謂得文蘭不若取南丹之利因誣其州莫公佞阻文
蘭不令納土為公佞罪惟忠遂禽殺公佞帥司奏其功
乃改南丹為觀州命惟忠守之公佞之死人以為冤其
弟公晟結溪峒圖報復連歲攻圍惟忠中傷死繼以黃
璘代守璘度不能支辭疾告罷以岑利疆代之黃忱復
建議欲增築高峯砦於富仁監側為觀聲援會朝廷罷
新邊遂請以高峯砦為觀州設知州一人兵職官二人
曹官一人指使砦保官七人吏額五十人廂禁軍土丁
家丁又千餘人歲費錢一萬二千九百餘貫米八千八
百一十七石有竒州無税租戸籍皆仰給鄰郡飛輓涉
險阻或遇蠻寇設伏隂發毒矢中人輙死人畏賊率委
棄道路縱然逹州縻費亦不可勝計昔為富仁監時不
聞有警惟是邊吏欲以刺探為功故時時稱警急因以
為利遂欲存而不廢也比年戸籍日削民多流離或轉
入溪洞公私困弊為甚平州初隷融州亦羈縻州峒也
舊通湖北渠陽軍置融江砦及文村臨溪潯江堡後以
地隔生蠻遂廢崇寧間復隷融王口砦地接王江更為
懷遠軍後更為平江州更吉州為從州王江為允州並
隷黔南政和二年復廢邊吏黃忱李坦誰其帥臣程鄰
乞存平州設知州一人兵職官二人曹官一人縣令簿
二人提舉溪峒公事本州管界都同廵檢二人五砦堡
監官指揮十人吏額百人禁軍土丁千人歲費錢一萬
四千四百一十八貫六百文米一萬一千一百二十五
石有竒州無租賦戸籍轉運司歲移桂融象柳之粟以
給之及徙融州西北金溪鄊税米四百九十餘石隷懷
遠縻費甚於觀州况守臣到任即奏推恩其子州縣砦
堡例得遷官酬賞而税場互市之利又為守臣邊吏所
私獨百姓有征戌轉輸之苦誠為可憫臣以為宜罷平
觀二州便然尚有可議者觀州初為富仁監時有銀冶
二官取其利有常額熙寧元降條例具在宜先下經略
司責公晟等依熙寧條例施行況公晟實公佞弟理宜
掌州事近雖迯歸未為蠻族信服察其情勢不得不倚
重中國若乘時授之彼知恩出朝廷必深感悦樞密院
亦上言廣西沿邊堡砦昨因邊臣希賞改建州城侵擾
蠻夷大開邊釁地屬徼外租賦亦無所入而支費煩内
郡民不堪其弊遂皆廢罷唯平觀二州以帥臣所請故
存今覩明槖所奏利害之實昭然可見緣帥臣又稱公
晟於南丹觀州寳監境上不時竊發若廢二州恐於緣
邊事宜有所未盡詔令廣南西路帥漕憲司共條具利
害以聞既而諸司交言平觀二州困弊已甚有害無益
請復祖宗舊制為便詔從其言乾道六年詔補蒙澤進
武副尉初宜州蠻莫才都為亂廣西經略劉焞遣進勇
副尉蒙明質賊巢諭降才都既而復肆猖獗戕賊官兵
未幾禽才都械送經略司伏法悉破其黨而明亦遇害
備極慘酷邊人憐之焞乞推恩其子澤以旌死事朝廷
從之故有是命淳熙十年冬安化蠻突入内地焚砦柵
殺居民為亂宜州駐劄將官田昭明與蠻力戰敗死之
十一年廣西路鈐轄沙世堅言官軍與猺人兵器利鈍
不同宜勑沿邊軍州多置強弩毒矢以懼猺人從之是
年安化蠻蒙光漸率衆抄掠世堅討平之初知宜州馬
寧祖不支思立砦鹽錢執議以為前守所積逋止給錢
一月不能遍及蠻部而權思立砦准備將領楊良臣復
鎮撫乖方遂致激變光漸等詔罷良臣貶寧祖秩勑帥
漕以時給溪峒鹽錢十二年正月廣西漕臣胡庭直上
言邕州之左江永年太平等砦在祖宗時以其與交阯
鄰壤實南邊藩籬重地故置州縣籍其丁壯以備一旦
之用規模宏遠矣比年邊民率通交阯以其地所産鹽
雜官鹽貨之及減易馬鹽以易銀忽而不防恐生邊釁
所宜禁戢既而諸司上言經略司初凖朝旨置馬鹽倉
貯鹽以易馬歲給江上諸軍及御前投進用銀鹽錦悉
與蠻互市其永平砦所易交阯鹽貨居民食皆舊制也
况邊民素與蠻夷私相貿易官不能制今一切禁絶非
惟左江居民乏鹽而蠻情亦叵測恐致乖異也乃牒邕
州禁民毋私販交阯鹽以妨鈔法是年詔以楊世俊襲
父進通職補承信郎紹熙初廣西帥以本路副總管沙
世堅素有韜略累立邊功為羣蠻所畏服嘗破蒙光漸
示以威信光漸不敢寇邊者累年乞以世堅兼知宜州
實能制伏蠻夷為久遠之利帝從之慶元四年宜州蠻
蒙峒袁康等寇内地敓官鹽為亂廣西帥司調官兵招
降之朝廷推賞有差嘉定三年章戡知靜江府議建以
為廣西所部二十五郡三方鄰溪峒與蠻猺黎蛋雜處
跳梁負固無時無之西南最為重地邕欽之外羈縻七
十有二地里綿邈鎮戌非一請增置雄邊軍二百人及
調憲司甲軍二百隷帥司初安平州李密侵鄰峒劫掠
編民併取古甑峒以其幼子變姓名為趙懷德知峒事
戡諭邕守推古甑一人主之十一年臣僚復上言慶歷
間張方平嘗以為朝廷每備西北孰不知猺蠻衝突嶺
外南鄰交阯勢須經營唐時西備吐蕃其後安南寇邊
旋致龐勛之禍國朝每憂契丹元昊而儂智高䧟邕州
南徼騷動天子為之旰食豈細故哉臣等比見淮甸間
版築薦興更戌日益而廣南城隍摧圯不葺戍兵逃亡
殆盡春秋教閱郡無百人雖有鄉兵義丁土丁之名實
不足用緩急豈能集事宜於嶺南要地增築城堡籍其
民兵歲時練習定賞罰格以示懲勸如此則號令嚴明
守禦完固民習戰鬭可息猺蠻侵掠之患措四十州民
於久安之域矣詔從之
廣源州蠻儂氏州在邕州西南鬱江之源地峭絶深阻
産黃金丹砂頗有邑居聚落俗椎髻左袵善戰鬭輕死
好亂其先韋氏黃氏周氏儂氏為首領互相劫掠唐邕
管經略使徐申厚撫之黃氏納質而十三部二十九州
之蠻皆定自交阯蠻據有安南而廣源雖號邕管羈縻
州其實服役於交阯初有儂全福者知儻猶州其弟存
祿知萬涯州全福妻弟儂當道知武勒州一日全福殺
存祿當道并有其地交阯怒舉兵執全福及其子智聰
以歸其妻阿儂本左江武勒族也轉至儻猶州全福納
之全福見執阿儂遂嫁商人生子名智高智高生十三
年殺其父商人曰天下豈有二父耶因冐儂姓與其母
奔雷火洞其母又嫁特磨道儂夏卿久之智高復與其
母出據儻猶州建國曰大歴交阯攻拔儻猶州執智高
釋其罪使知廣源州又以雷火頻婆四洞及思浪州附
益之居四年内怨交阯襲據安德州僣稱南天國改年
景瑞皇祐元年寇邕州明年交阯發兵討之不克廣西
轉運使蕭固遣邕州指使开贇往刺候而贇擅發兵攻
智高為所執因問中國虛實贇頗為陳大略說智高内
屬乃遣贇還奉貢請歲貢方物未聽又以馴象金銀來
獻朝廷以其役屬交阯拒之後復齎金函書以請知邕
州陳珙上聞不報智高既不得請又與交阯為仇且擅
山澤之利遂招納亡命數出敝衣易榖食紿言洞中飢
部落離散邕州信其微弱不設備也乃與廣州進士黃
瑋黃師宓及其黨儂建侯儂志忠等日夜謀入寇一夕
焚其巢穴紿其衆曰平生積聚今為天火焚無以為生
計窮矣當拔邕州據廣州以自王否則共死四年四月
率衆五千沿鬱江東下攻破横山砦遂破邕州執知州
陳珙等兵死千餘人智高閱軍資庫得所上金函怒謂
珙曰我求一官綂攝諸部汝不以聞何也珙對嘗奏不
報索奏草不獲遂扶珙出珙惶恐呼萬歲求自效不聽
乃并其屬及廣西都監張立害之立臨刑大罵不為屈
於是智高僭號仁惠皇帝改年啓歴赦境内師宓以下
皆稱中國官名是時天下久安嶺南州縣無備一旦兵
起倉卒不知所為守將多棄城遁故智高所嚮得志相
繼破横貴龔潯藤梧封康端九州害曹覲于封州趙師
旦馬貴于康州餘殺官吏甚衆所過焚府庫進圍廣州
初智高將至守將仲簡不許民入保城中民不得入者
皆附智高智高勢益張先是魏瓘築州城鑿井畜水作
大弩為守備至是智高為雲梯土山攻城甚急又斷流
水而城堅井飲不竭弩發中輙洞潰智高力屈會知英
州蘇緘屯兵邊渡村扼其歸路番禺縣令蕭注募土丁
及海上彊壯二千餘人與智高衆格鬭焚其戰艦轉運
使王罕亦自外至益脩守備智高知不可拔圍五十七
日七月壬戌解去繇清遠濟江擁婦女作樂而行遇張
忠戰于白田忠死之去攻賀州不克夜害蔣偕于太平
場九月庚申破昭州害王正倫等于館門驛州之山有
數穴大可容數百千人民聞兵至走匿其中智高知之
縱火皆焚死十月丁丑破賓州甲申復據邕州日夜伐
木治舟楫楊言復趨廣州十二月壬申又敗陳曙于金
城驛初智高以反聞朝廷命曙就擊之既而楊畋曹脩
張忠蔣偕相繼出又以余靖孫沔為安撫使畋脩聞智
高至退軍避之忠偕勇而無謀皆死智高益自恣南土
騷然仁宗以為憂命狄青為宣撫使諸將皆受青節制
曙恐青至有功亟挑戰故敗五年正月青及沔靖會兵
賓州官軍土丁合三萬一千餘人按軍法誅曙及指揮
使袁用等三十一人于坐一軍大振於是進兵青將前
陣沔將次陣靖將後陣以一晝夜絶崑崙關歸仁鋪智
高聞王師絶險而至出其不意悉衆來拒執大盾摽槍
衣絳衣望之如火青陣少却先鋒孫節死之青起麾蕃
落騎兵張左右翼出其後交擊左者右右者左已而左
者復左右者復右其衆不知所為大敗走會日暮智高
復趨邕州夜焚城遁由合江口入大理國得屍五千三
百四十一築為京觀所掠生口萬餘人復其業獲偽印
九黃師宓而下偽官五十七人梟其首城上收馬牛金
帛以鉅萬計智高自起兵幾一年暴踐一方如行無人
之境吏民不勝其毒朝廷為下赦令優除復慰拊瘡痍
百姓始得更生云先是謠言農家種糴家收已而智高
叛為青破皆如其謠智高母阿儂有計謀智高攻䧟城
邑多用其策僭號皇太后性慘毒嗜小兒肉每食必殺
小兒智高敗走阿儂入保特磨依其夫儂夏卿收殘衆
得三千餘人習騎戰復欲入寇至和初余靖督部吏黃
汾黃獻珪石鑑進士吳舜舉發峒兵入特磨掩襲之獲
阿儂及智高弟至光子繼宗繼封檻至京師初未欲殺
日給食飲欲以誘出智高或傳智高死乃悉棄市既而
西川復奏智高未死謀寇黎雅州詔本路為備御史中
丞孫抃又請勑益州先事經制以安蜀人然智高卒不
出其存亡莫可知也儂氏又有宗旦者知雷火峒稍桀
黠嘉祐二年嘗入寇知桂州蕭固招之内屬以為忠武
將軍又補其子知温悶峒日新為三班奉職七年宗旦
父子請以所領雷火計城諸峒屬縣官願得歸樂州永
為王民詔各遷一官以宗旦知順安州仍賜耕牛鹽綵
是歲儂夏卿儂平儂亮亦自特磨來歸皆其族也日新
後嘗監邕州税治平中宗旦與交阯李日尊劉紀有隙
畏偪知桂州陸詵因使人說之遂棄其州内徙命為右
千牛衛將軍
有甲峒蠻者亦役屬交阯間出寇邕州景祐三年嘗掠
思陵州憑祥峒生口殺登龍鎮將而去嘉祐五年合交
阯門州等蠻五千餘人復為寇與官兵拒戰斬首數百
詔知桂州蕭固趨邕州發諸郡兵與轉運使宋咸提點
刑獄李師中合議追討是歲數入寇又詔安撫使余靖
擊之蘇茂州蠻亦近邕州至和嘉祐中皆嘗擾邊
黎峒唐故瓊管之地在大海南距雷州泛海一日而至
其地有黎母山黎人居焉舊說五嶺之南人雜夷獠朱
崖環海豪富兼并役屬貧弱婦人服緦緶績木皮為布
陶土為釡器用瓠瓢人飲石汁又有椒酒以安石榴花
著甕中即成酒俗呼山嶺為黎居其間者號曰黎人弓
刀未嘗去手弓以竹為弦今儋崖萬安皆與黎為境其
服屬州縣者為熟黎其居山峒無征徭者為生黎時出
與郡人互市至和初有黎人符護者邊吏嘗獲其奴婢
十人還之符護亦嘗犯邊執瓊崖州廵檢慕容允則及
軍士至是以軍士五十六人與允則來歸允則道病死
詔軍士至者貸其罪乾道二年從廣西經略轉運司議
詔海南諸郡倅守慰撫黎人示以朝廷恩信俾歸我省
地與之更始其在乾道元年以前租賦之負逋者盡赦
免之能來歸者復其租五年民無産者官給田以耕亦
復其租五年守倅能慰安黎人及收復省地者視功大
小為賞有差失地及民者有重罰六年黎人王用休為
亂權萬安軍事同主管本路廵檢孫滋等招降之九年
八年樂昌縣黎賊劫省民焚縣治為亂黎人王日存王
承福陳顔招降之瓊管安撫司上其功得借補承節郎
淳熙元年詔承節郎王日存子孫許襲職四年冬萬安
軍王利學寇省地蓋旻進率衆拒之兵弱戰沒八年六
月詔三十六峒都綂領王氏女襲封宜人初王氏居化
外累世立功邊陲皆受封爵紹興間瓊山民許益為亂
王母黃氏撫諭諸峒無敢從亂者以功封宜人至是黃
氏年老無子請以其女襲封朝廷從之十二年正月樂
會縣白沙峒黎人王邦佐等率賊衆五百為寇殺掠官
軍保義郎陳升之撫降其衆俘獲林智福等瓊管司上
其功詔減升之三年磨勘十六年詔以大寧砦黃弼補
承信郎彈壓本界黎峒瓊管司言弼沉鷙有謀為遠近
推服故用之弼宜人黃氏姪也嘉定九年五月詔宜人
王氏女吳氏襲封綂領三十六峒
環州蠻區氏州隷宜州羈縻領思恩都亳二縣有區希
範者思恩人也狡黠頗知書嘗舉進士試禮部景祐五
年與其叔正辭應募從官軍討安化州叛蠻既而希範
擊登聞鼓求錄用事下宜州而知州馮伸已言其妄編
管全州正辭亦嘗自言功不報二人皆觖望希範後輙
遁歸與正辭率其族人及白崖山酋蒙趕荔波峒蠻謀
為亂將殺伸已且曰若得廣西一方當建為大唐國會
有日者石太清至因使之筮太清曰君貴不過封侯乃
令太清擇日殺牛建壇場祭天神推蒙趕為帝正辭為
奉天開基建國柱王希範為神武定國令公桂州牧皆
北嚮再拜以為受天命又以區丕績為宰相餘皆偽立
名號補置四十餘人慶歴四年正月十三日率衆五百
破環州劫州印焚其積聚以環州為武城軍又破帶溪
砦下鎮寧州及普義砦有衆一千五百宜州捉賊李德
用出韓婆嶺擊郤之前後斬獲甚衆俘偏將二希範懼
入保荔波洞間出拒官軍朝廷下詔購之獲希範正辭
及趕者大賜袍帶錢三十萬鹽千斤明年轉運使杜杞
大引兵至環州使攝官區曄進士曾子華宜州校吳香
誘趕等出降殺馬牛具酒紿與之盟置曼陀羅花酒中
飲者皆昏醉稍呼起問勞至則推仆後廡下比暮衆始
覺驚走而門有守兵不得出悉擒之後數日又得希範
等凡獲二百餘人誅七十八人餘皆配徙仍醢希範賜
諸溪峒繢其五藏為圖傳於世餘黨悉平鎮寧州亦隷
宜州景祐三年蠻酋莫陵等七百餘人内寇遣西京作
坊使郭志高閤門祗候梁紹熙往討未至陵等詣桂宜
州廵檢李仲政請降廣西轉運使不俟詔貸其罪詔劾
之已而釋之是歲高竇州犾獠陳友朋等亦寇海上本
路會兵擊之潰去
宋史卷四百九十五
