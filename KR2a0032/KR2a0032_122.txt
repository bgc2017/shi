宋史卷一百二十二
元中書右丞相總裁托克托等修
禮志第七十五
禮二十五(凶禮一)
(山陵)
山陵諡祔服紀葬儀與士庶之喪制為凶禮其上陵忌
日漢儀如吉祭宋制是日禁屠殺設素饌輟樂舉哭素
服行事因以類附焉太祖建國號僖祖曰欽陵順祖曰
康陵翼祖曰定陵宣祖曰安陵安陵在京城東南隅乾
德初改卜河南府鞏縣西南四十里訾鄕鄧封村以司
徒范質為改卜安陵使學士竇儼禮儀使中丞劉溫叟
儀仗使樞密直學士薛居正鹵簿使太宗時尹開封為
橋道頓遞使質尋免相以太宗兼轄五使事修奉新陵
皇堂下深五十七尺高三十九尺陵臺三層正方下層
母面長九十尺南神門至乳臺乳臺至鵲臺皆九十五
步乳臺高二十五尺鵲臺增四尺神墻高九尺五寸環
四百六十步各置神門角闕有司言改卜陵寢宣祖合
用哀册及文班官各撰歌辭二首吉仗用大駕鹵簿凶
仗用大升輿龍輴鵝茸纛魂車香輿銘旌哀諡册寳車
方相買道車白幰弩素信幡錢山輿黃白紙帳暖帳夏
帳千味臺盤衣輿拂纛明噐輿漆梓宫夷衾儀椁素翣
包旌倉瓶五榖輿瓷甒瓦甒辟惡車進玄宫有鐵帳覆
梓宫籍以㯶櫚褥鐵盆鐵山用然漆燈宣祖衮冕昭憲
皇后花釵翬衣贈玉十二神當壙當野祖明祖思地軸
及留陵刻漏等並制如儀有司又言按儀禮改葬緦注
云臣為君子為父妻為夫也必服緦者親見尸柩不可
以無服緦三月而除之又五禮精義云改葬無祖奠蓋
祖奠設於柩車之前以為行始至於改葬告遷而已今
請皇帝服緦皇親及文武官護送靈駕者亦服緦既葬
而除不設祖奠止於陵所行一虞之祭宣祖諡册諡寳
舊蔵廟室合遷置陵内改葬之禮與始葬同几筵宜新
明噐壊者改作凡斂衣斂物並易之其皇堂贈玉鎮圭
劒佩旒冕玉寳並以珉玉藥玉綬以青錦安陵中玉圭
佩劍玉寳等皆用于闐玉孝明孝惠陵内用珉玉藥玉
啓故安陵奉安宣祖昭憲孝惠二后梓宫于幄殿靈駕
發引所過州府縣鎮長吏令佐素服出城奉迎并辭皆
哭自發引至揜皇堂皆廢朝禁京城音樂順祖翼祖皆
葬幽州至真宗始命營奉二陵遂以一品禮葬河南縣
制度比安陵減五分之一石作減三分之一尋改上定
陵名曰靖陵
開寳九年十月二十日太祖崩遺詔以日易月皇帝三
日而聽政十三日小祥二十七日大祥諸道節度防禦
團練使刺史知州等不得輙離任赴闕諸州軍府臨三
日釋服羣臣敘班殿庭宰臣宣制發哀畢太宗即位號
哭見羣臣羣臣稱賀復奉慰盡哀而退禮官言羣臣當
服布斜巾四脚直領布襴腰絰命婦布帕首裙帔皇弟
皇子文武二品以上加布冠斜巾帽首絰大袖裙袴竹
杖士民縞素婦人素縵諸軍就屯營三日哭羣臣屢請
聽政始御長春殿羣臣喪服就列帝去杖絰服斜巾垂
帽捲簾視事小祥改布服四脚直領布襴腰絰布袴二
品以上官亦如之大祥帝服素紗軟脚折上巾淺黃衫
緅皮鞓黑銀帶羣臣及軍校以上皆本色慘服鐵帶鞾
笏諸王入内服衰出則服慘又成服後羣臣朝晡臨三
日大小祥禫除朔望皆入臨奉慰内出遺留物頒賜諸
臣親王遣使賫賜方鎮二十七日命宰臣撰陵名哀册
文明年三月十七日羣臣奉諡號册寳告于南郊明日
讀于靈坐前四月十日啓攢宫帝與羣臣皆服如初喪
朝晡臨殿中退易常服出宫城十三日發引帝衰服啓
奠哭羣臣入臨升梓宫于龍輴祖奠徹設次明德門外
行遣奠禮讀哀冊帝哭盡哀再拜辭釋衰還宫百官辭
於都城外二十五日掩皇堂二十九日虞主至奉安于
大明殿五月十九日祔廟之第五室以孝眀皇后王氏
升配禮畢羣臣奉慰其吉凶仗如安陵惟增輼輬車神
帛肩輿鹵簿三千五百三十九人陵在鞏縣祔宣祖曰
永昌至道三年三月二十九日太宗崩于萬歲殿真宗
散髮號擗奉遺詔即位於殿之東楹制永熙陵皇堂深
百尺方廣八十尺陵臺方二百五十尺大駕鹵簿用玉
輅一革車五外凡用九千四百六十八人有司定散髮
之禮皇帝皇后諸王公主縣主諸王夫人六宫内人並
左被髮皇太后全被髮帝服布斜巾四脚大袖裙袴帽
竹杖腰絰首絰直領布襴衫白綾襯服諸王皇親以下
如之加布頭冠絹襯服皇太后皇后内外命婦布裙衫
帔帕頭首絰絹襯服宫人無帔文武二品以上布斜巾
四脚頭冠大袖襴衫裙袴腰絰竹杖絹襯服自餘百官
並布幞頭襴衫腰絰省五品御史臺尚書省四品諸司
三品以上見任前任防禦團練刺史内客省閤門入内
都知押班等布頭冠幞頭大袖襴衫裙袴腰絰諸軍庶
民白衫紙帽婦人素縵不花釵三日哭而止山陵前朔
望不視事六月詔翰林寫先帝常服及絳紗袍通天冠
御容二奉帳坐列于大升輿之前仍以太宗玩好弓劍
筆硯琴棋之屬蒙組繡置輿中陳於仗内十月三日靈
駕發引其凶仗法物擎舁牽駕兵士力士凡用萬二千
一百九十三人挽郎服白練寬衫練裙勒帛絹幘餘並
如昌陵制十一月二日有司奉神主至太廟近臣題諡
號祔於第六室以懿德皇后符氏升配置衛士五百人
于陵所作殿以安御容朝暮上食四時致祭焉
乾興元年二月十九日真宗崩仁宗即位二十日禮儀
院言凖禮例差官奏告天地社稷太廟諸陵應祠祭惟
天地社稷五方帝諸大祠宗廟及諸中小祠並權停俟
祔廟禮畢仍舊是日命閤門使薛貽廓告哀于契丹宣
慶使韓守英為大内都廵檢内侍分領宫殿門衛士屯
護閤門使王遵度為皇城四面廵檢新舊城廵檢各權
添差益以禁兵噐仗城門亦設噐甲以辨姦詐二十一
日羣臣入臨見帝于東序閤門使宣口敕曰先皇帝奄
棄萬國凡在臣僚畢同號慕及中外將校並加存撫羣
臣拜舞稱萬歲復哭盡哀退是日上表請聽政凡三上
始允二十三日陳先帝服玩及珠襦玉匣含襚應入梓
宫之物於延慶殿召輔臣通觀明日大斂成服二十五
日有司設御坐垂簾崇政殿之西廡簾幕皆縞素羣臣
敘班殿門外帝衰服杖絰侍臣扶升坐通事舍人引羣
臣入殿庭西向合班俟簾捲羣臣再拜班首奏聖躬萬
福随班三呼萬歲退宰臣升殿奏事如儀三月一日小
祥帝行奠釋衰服羣臣入臨退赴内東門進名奉慰自
是每七日皆臨至四十九日止十三日大祥帝釋服服
慘十四日司天監言山陵斬草用四月一日丙時吉十
六日山陵按行使藍繼宗言據司天監定永安縣東北
六里曰卧龍岡堪充山陵詔雷允恭覆按以聞皇堂之
制深八十一尺方百四十尺制陵名曰永定九月十一
日召輔臣赴會慶殿觀入皇堂物皆生平服御玩好之
具帝與輔臣議及天書皆先帝尊道膺受靈貺殊尤之
瑞屬于元聖不可留于人間宜于永定陵奉安二十三
日奉道天書至長春殿帝上香再拜奉辭二十四日天
書先發帝啓奠梓宫讀哀冊禮畢具吉凶儀仗百官素
服赴順天門外至板橋立班奉辭還詣西上閤門進名
奉慰十月十三日掩皇堂十八日虞主至京十九日羣
臣詣會慶殿行九虞祭二十三日祔太廟第七室
嘉祐八年三月晦日仁宗崩英宗立喪服制度及修奉
永昭陵並用定陵故事發諸路卒四萬六千七百人治
之宣慶使石全彬提舉制梓宫畫樣以進命務堅完毋
過華飾三司請内蔵錢百五十萬貫紬絹二百五十萬
匹銀五十萬兩助山陵及賞賚遣使告哀遼夏及賜遺
留物又遣使告諭諸路又以聽政奠告大行近臣告升
遐於天地社稷宗廟宫觀又告嗣位賜兩府宗室近臣
遺留物五月翰林學士王珪言天子之諡當集中書門
下御史臺五品以上尚書省四品以上諸司三品以上
於南郊告天議定然後連奏近制惟詞臣撰議即降詔
命庶僚不得參聞頗違稱天之義臣擬上先帝尊諡望
詔有司稽詳舊典先之郊而後下臣之議七月宰臣以
下宿尚書省宗室團練使以上宿都亭驛請諡於南郊
八月告于福寕殿天地宗社宫觀九月二十八日啓菆
宫以初喪服日一臨易常服出十月六日靈駕發引天
子啓奠梓宫升龍輴祖奠徹與皇太后步出宣德門羣
臣辭于板橋十五日奉安梓宫陵側十七日開皇堂十
一月二日虞主至皇太后奠于瓊林苑天子步出集英
門奉迎奠于幄七日祭虞主二十九日祔太廟主如漢
制不題諡號及終虞而行卒哭之祭禮院言故事大祥
變除服制以三月二十九日祥至五月二十九日禫六
月二十九日禫除至七月一日從吉已蒙降敇謹按禮
學王肅以二十五月為畢喪而鄭康成以二十七月通
典用其說又加至二十七月終則是二十八月畢喪而
二十九月始吉蓋失之也天聖中更定五服年月敕斷
以二十七月今士庶所同遵用夫三年之喪自天子逹
不宜有異請以三月二十九日為大祥五月擇日而為
禫六月一日而從吉於是大祥日不御前後殿開封府
停决大辟及禁屠至四月五日待制觀察使以上及宗
室管軍官日一奠二十八日而羣臣俱入奠二十九日
禫除羣臣皆奉慰焉
治平四年正月八日英宗崩神宗即位十一日大斂二
月三日殯四月三日請諡十八日奏告及讀諡冊于福
寧殿七月二十五日啓菆八月八日靈駕發引二十七
日葬永厚陵禮院凖禮羣臣成服後乘布裹鞍韉小祥
臨訖除頭冠方裙大袖大祥臨訖裹素紗軟脚幞頭慘
公服乘皂鞍韉禫除訖素紗幞頭常服黑帶二日改吉
服去佩魚虞主至自掩壙五虞皆在途四虞於集英殿
曲赦兩京畿内鄭孟等州如故事
元豊八年三月五日神宗崩十三日大斂帝成服十七
日小祥四月一日禫除七月五日請諡于南郊九月八
日讀諡寳冊于福寕殿二十三日啓菆十月一日靈駕
發引二十一日葬永裕陵二十九日虞主至十一月一
日虞祭于集英殿自復土六虞在途太常卿攝事三虞
行禮于殿四日卒哭五日祔廟秘書正字范祖禹言先
王制禮以君服同于父皆斬衰三年蓋恐為人臣者不
以父事其君此所以管乎人情也自漢以來不惟人臣
無服而人君遂亦不為三年之喪惟國朝自祖宗以來
外廷雖用易月之制而宫中實行三年之喪且易月之
制前世所以難改者以人君自不為服也今羣臣易月
而人主實行三年之喪故十二日而小祥而期又小祥
二十四日大祥再期而又大祥夫練祥不可以有二也
既以日為之又以月為之此禮之無據者再期而大祥
中月而禫禫者祭之名非服之色也今乃為之慘服三
日然後禫此禮之不經者也既除服至葬而又服之蓋
不可以無服也祔廟而後即吉財八月矣而遽純吉無
所不佩此又禮之無漸也易月之制因襲已久既不可
追宜令羣臣朝服正如今日而未除衰至期而服之漸
除其重者再期而又服之乃釋衰其餘則君服斯服可
也至於禫不必為之服惟未純吉以至于祥然後無所
不佩則三年之制略如古矣詔禮官詳議禮部尚書韓
忠彥等議朝廷典禮時世異宜不必循古若先王之制
不可盡用則當以祖宗故事為法今言者欲令羣臣服
喪三年民間禁樂如之雖過山陵不去衰服庶協古制
緣先王恤典節文甚多必欲循古又非特如所言而已
今既不能盡用則當循祖宗故事及先帝遺制詔從其
議神主祔廟是月冬至百官表賀崇政殿說書程頤言
神宗喪未除節序變遷時思方切恐失居喪之禮無以
風化天下乞改賀為慰不從紹聖四年太史請遷去永
裕陵禁山民塜一千三百餘以便國音帝曰遷墓得無
擾乎若無所害則令勿遷果不便國音當給官錢以資
葬費
元符三年正月十二日哲宗崩徽宗即位詔山陵制度
並如元豐七月十一日啓菆二十日靈駕發引八月八
日葬永泰陵九月九日以升祔畢羣臣吉服如故事太
常寺言太宗皇帝上繼太祖兄弟相及雖行易月之制
實斬衰三年以重君臣之義公除已後庶事相稱具載
國史今皇帝嗣立哲宗實承神考之世已用開寳故事
為哲宗服衰重今神主已祔百官之服並用純吉皇帝
服御宜如太平興國二年故事禮部言太平興國中宰
臣薛居正表稱公除以來庶事相稱獨命徹樂誠未得
宜即是公除後除不舉樂外釋衰從吉事理甚明今皇
帝當御常服素紗展脚幞頭淡黃衫黑犀帶請下有司
裁制宰臣請從禮官議乃詔候周期服吉時詔不由門
下徑付有司給事中龔原言喪制乃朝廷大事今行不
由門下是廢法也臣為君服斬衰三年古未嘗改且陛
下前此議服禮官持兩可之論陛下既察見其姦其服
遂正今乃不得已從之臣竊為陛下惜開寳時并汾未
下兵革未弭祖宗櫛風沐雨之不暇其服制權宜一時
非故事也原坐黜知南康軍於是詔依元降服喪三年
之制其元符三年九月自小祥從吉指揮改正
紹興五年四月甲子徽宗崩于五國城七年正月問安
使何蘚等還以聞宰執入見帝號慟擗踴終日不食宰
臣張浚等力請始進糜粥成服于几筵殿文武百僚朝
晡臨於行宫自聞喪至小祥百官朝晡臨自小祥至禫
祭朝一臨太常等言舊制沿邊州軍不許舉哀緣諸大
帥皆國家腹心爪牙之臣休戚一體至於將佐皆懷忠
憤宜就所屯自副將而上成服日朝晡臨故校哭於本
營命徽猷閣待制王倫等為奉迎梓宫使時知邵州胡
寅上疏略曰三年之喪自天子至於庶人一也及漢孝
文自執謙德用日易月至今行之子以便身忘其親臣
以便身忘其君心知其非而不肯改自常禮言之猶且
不可况變故特異如今日者又當如何恭惟大行太上
皇帝大行寧德皇后蒙塵比狩永訣不復實由尼堪是
有不共戴天之讐考之於禮讐不復則服不除寢苫枕
戈無時而終所以然者天下雖大萬事雖衆皆無以加
於父子之恩君臣之義也伏覩某月某日聖旨緣國朝
故典以日易月臣切以為非矣自常禮言之猶湏大行
有遺詔然後遵承今也大行詔旨不聞而陛下降旨行
之是以日易月出陛下意也大行幽厄之中服御飲食
人所不堪疾病粥藥必無供億崩殂之後衣衾歛藏豈
得周備正棺卜兆知在何所茫茫沙漠瞻守為誰伏惟
陛下一念及此荼毒摧割備難堪忍縱未能遵春秋復
讐之義俟讐殄而後除服猶當革漢景之薄喪紀以三
年為斷不然以終身不可除之服二十七日而除之是
薄之中又加薄焉必非聖人之所安也又曰雖宅憂三
祀而軍旅之事皆當決於聖裁則諒闇之典有不可舉
蓋非枕塊無聞之日是乃枕戈有事之辰故魯侯有周
公之喪而徐夷並興東郊不開則是墨衰即戎孔子取
其誓命今六師戒嚴方將北討萬機之衆孰非軍務陛
下聽斷平決得禮之變卒哭之後以墨衰臨朝合於孔
子所取其可行無疑也如合聖意便乞直降詔旨云恭
惟太上皇帝寕德皇后誕育眇躬大恩難報欲酬罔極
百未一伸鑾輿遠征遂至大故訃音所至痛貫五情想
慕慈顔杳不復見怨讐有在朕敢忘之雖軍國多虞難
以諒闇然衰麻枕戈非異人任以日易月情所不安興
自朕躬致喪三年即戎衣墨况有權制布告中外昭示
至懷其合行典禮令有司集議來上如敢沮格是使朕
為人子而忘孝之道當以大不恭論其罪陛下親御翰
墨自中降出一新四方耳目以化天下天地神明亦必
有以佑助臣不勝大願六月張浚請諡于南郊戶部尚
書章誼等言梓宫未還久廢諡冊之禮請依景德元年
明德皇后故事行埋重虞祭祔廟之禮及依嘉祐八年
治平四年虞祭畢而後卒哭卒哭而後祔廟仍於小祥
前卜日行之異時梓宫之至宜遵用安陵故事行改葬
之禮更不立虞主從之九月甲子上廟號曰徽宗九年
正月太常寺言徽宗及顯肅皇后將及大祥雖皇堂未
置若不先建陵名則春秋二仲有妨薦獻請先上陵名
宰臣秦檜等請上陵曰永固徽宗與顯肅初葬五國城
十二年金人以梓宫來還將至帝服黃袍乘輦詣臨平
奉迎登舟易緦服百官皆如之既至行在安奉于龍德
别宫帝后異殿禮官請用安陵故事梓宫入境即承之
以槨有司預備衮冕翬衣以往至則納之槨中不復改
斂秦檜白令侍從臺諫禮官集議靈駕既還當崇奉陵
寢或稱攢宫禮部員外郎程敦厚希檜意獨上奏言仍
攢宫之舊稱則莫能示通和之大信而用因山之正典
則若忘存本之後圖臣以為宜勿徇虛名當示大信於
是議者工部尚書莫將等乃言太史稱歲中不利大葬
請用明德皇后故事權攢從之以八月奉迎九月發引
十月掩攢在昭慈攢宫西北五十步用地二百五十畝
十三年改陵名曰永祐
紹興三十一年五月金國使至以欽宗訃聞詔朕當持
斬衰三年之服以申哀慕是日文武百僚並常服墨帶
去魚詣天章閣南空地立班聽詔旨舉哭畢次赴後殿
門外進名奉慰次詣几筵殿焚香舉哭六月權禮部侍
郎金安節等請依典故以日易月自五月二十二日立
重安奉几筵至六月十七日大祥所有衰服權留以待
梓宫之還從之七月宰臣陳康伯等率百官詣南郊請
諡廟號欽宗遙上陵名曰永獻其餘並如徽宗典禮
淳熙十四年十月八日高宗崩孝宗號慟擗踴踰二日
不進膳尋諭宰執王淮欲不用易月之制如晉武魏孝
文實行三年之喪自不妨聽政淮等奏通鑑載晉武帝
雖有此意後來只是宫中深衣練冠帝曰當時羣臣不
能將順其美司馬光所以譏之後來武帝竟欲行之淮
曰記得亦不能行帝曰自我作古何害淮曰御殿之時
人主衰絰羣臣吉服可乎帝曰自有等降乃出内批朕
當衰絰三年羣臣自行易月之令其合行儀制令有司
討論詔百官於以日易月之内衰服治事二十日丁亥
小祥帝未改服王淮等乞俯從禮制上流涕曰大恩難
報情所未忍二十一日車駕還内帝衰絰御輦設素仗
軍民見者往往感泣詔自今五日一詣梓宫前焚香帝
服衰服素幄引輔臣及班次而禮官奏謂苴麻三年難
行於外庭奏入不出十一月戊戌朔禮官顔師魯尤袤
等奏乞禮畢改服小祥之服去杖絰禫祭禮畢改服素
紗軟脚折上巾淡黃袍黑銀帶神主祔廟畢改服幞頭
黑鞓犀帶遇過宫燒香則於宫中衰絰行禮二十五月
而除帝批淡黃袍改服白袍二月已亥大祥四日辛丑
禫祭禮畢五日壬寅百官請聽政不允八日百官三上
表引康誥被冕服出應門等語以證九日詔可十五年
正月十八日甲寅百日帝過宫行焚香禮二十一日丁
已諭輔臣曰昨内引洪邁見朕已過百日猶服衰麤因
奏事應以漸今宜服如古人墨衰之義而巾則用繒或
羅朕以羅絹非是若用細布則可王淮等言尋常士大
夫丁憂過百日巾衫皆用細布出而見客則以黲布今
陛下舉曠古不能行之禮足為萬世法帝又曰晚間引
宿直宿之類如何淮曰布巾布背子便是常服上不以
為然自是每御延和殿止服白布折上巾布衫過宫則
衰絰而杖三月壬子啓攢帝服初喪之服甲寅發引丙
寅掩攢甲戌親行第七虞祭大臣言虞祭乃吉禮合用
鞾袍上曰只用布折上巾黑帶布袍可也二十日丙戌
神主祔廟是日詔曰朕昨降指揮欲衰絰三年緣羣臣
屢請御殿易服故以布素視事内殿雖有俟過祔廟勉
從所請之詔稽諸典禮心實未安行之終制乃為近古
宜體至意勿復有請於是大臣乃不敢言蓋三年之制
斷自帝心執政近臣皆主易月之說諫官謝鍔禮官尤
袤心知其不可而不敢盡言惟敕令所刪定官沈清臣
再上書願堅主聽大事於内殿之旨將來祔廟畢日預
降御筆截然示以終喪之志杜絶輔臣方來之章勿令
再有奏請力全聖孝以示百官以刑四海帝納用焉仍
詔攢宫遵遺誥務從儉約凡修營百費並從内庫毋侵
有司經常之費諸路監司州軍府監止進慰表其餘禮
並免不得以進奉攢宫為名有所貢獻上陵名曰永思
紹熙五年六月九日孝宗崩太皇太后有旨皇帝以疾
聽在内成服太皇太后代皇帝行禮慶元二年六月九
日大祥八月十六日禫祭時光宗不能執喪寕宗嗣服
欲大祥畢更服兩月曰但欲禮制全盡不較此兩月於
是監察御史胡紘言孫為祖服已過期矣議者欲更持
禫兩月不知用何典禮若曰嫡孫承重則太上聖躬亦
巳康復於宫中自行二十七月之重服而陛下又行之
是喪有二孤也自古孫為祖服何常有此禮詔侍從臺
諫給舍集議吏部尚書葉翥等言孝宗升遐之初太上
聖體違豫就宫中行三年之喪皇帝受禪正宜倣古方
喪之服以為服昨來有司失於討論今胡紘所奏引古
據經别嫌明微委為允當欲從所請參以典故六月六
日大祥禮畢皇帝及百官並純吉服七月一日皇帝御
正殿饗祖廟將來禫祭令禮官檢照累朝禮例施行四
月庚戌詔羣臣所議雖合禮經然於朕追慕之意有所
未安早來奏知太皇太后面奉聖旨以太上皇帝雖未
康愈宫中亦行三年之制宜從所議朕躬奉慈訓敢不
遵依初高宗之喪孝宗為三年服及孝宗之喪有司請
於易月之外用漆紗淺黃之制蓋循紹興以前之舊朱
熹初至不以為然奏言今已往之失不及追改惟有將
來啓攢發引禮當復用初喪之服則其變除之節尚有
可議望明詔禮官稽考禮律豫行指定其官吏軍民方
喪之服亦宜稍為之制勿使肆為華靡其後詔中外百
官皆以凉衫視事蓋用此也方朱熹上議時門人有疑
者未有以折之後讀禮記正義喪服小記為祖後者條
因自識於本議之末其略云凖五服年月格斬衰三年
嫡孫為祖(謂承重者)法意甚明而禮經無文但傳云父沒而
為祖後者服斬然而不見本經未詳何據但小記云父
祖沒而為祖母後者三年可以傍照至為祖後者條下
疏中所引鄭志乃有諸侯父有癈疾不任國致不任喪
事之問而鄭答以天子諸侯之服皆斬之文方見父在
而承國於祖服向來上此奏時無文字可檢又無朋友
可問故大約且以禮律言之亦有疑父在不當承重者
時無明白證驗但以禮律人情大意答之心常不安歸
來稽考始見此說方得無疑乃知學之不講其害如此
而禮經之文誠有闕略不無待於後人向使無鄭康成
則此事終未有所斷決不可直謂古經定制一字不可
增損也已而詔于永思陵下宫之西修奉攢宫上陵名
曰永阜
慶元六年光宗崩上陵名永崇
嘉定十七年寧宗崩上陵名曰永茂
景定五年理宗崩上陵名曰永穆
咸淳十年度宗崩上陵名曰永昭自孝宗以降外庭雖
用易月之制而宫中實行三年之喪云
宋史卷一百二十二
