宋史卷十三
元中書右丞相總裁托克托等修
本紀第十三
英宗
英宗體乾應歷隆功盛德憲文肅武睿聖宣孝皇帝諱
曙濮安懿王允讓第十三子母曰仙遊縣君任氏明道
元年正月三日生扵宣平坊第初王夢兩龍與日並墮
以衣承之及帝生赤光滿室或見黃龍游光中四歲仁
宗飬扵内寶元二年豫王生乃歸濮邸帝天性篤孝好
讀書不為燕嬉褻慢服御儉素如儒者每以朝服見教
授曰師也敢弗為禮時吳王宫教吳克進宗室六箴仁
宗付宗正帝書之屏風以自戒景祐三年賜名宗實授
左監門衞率府副率累遷右羽林軍大將軍宜州刺史
皇祐二年為右衞大將軍岳州團練使嘉祐中宰相韓
琦等請建儲仁宗曰宗子巳有賢知可付者卿等其勿
憂時帝方服濮王喪六年十月辛卯起為秦州防禦使
知宗正寺帝以終喪辭奏四上乃聽喪終復授前命又
辭七年八月許罷宗正復為岳州團練使戊寅立為皇
子癸未改今名帝聞詔稱疾益堅辭詔同判大宗正事
安國公從古等往喻旨即臥内起帝以入甲辰見清居
殿自是日再朝或入侍禁中九月遷齊州防禦使鉅鹿
郡公八年仁宗崩夏四月壬申朔皇后傳遺詔命帝嗣
皇帝位百官入哭盡哀韓琦宣遺制帝御東楹見百官
癸酉大赦賜百官爵一等優賞諸軍如乾興故事遣王
道恭告哀于契丹帝欲亮陰三年命韓琦攝冡宰宰臣
不可乃止乙亥帝不豫遣韓䞇等告即位于契丹丙子
尊皇后曰皇太后己卯詔請皇太后同聽政壬午皇太
后御小殿垂簾宰臣覆奏事乙酉作受命寶丁亥以皇
子右千牛衞將軍仲鍼為安州觀察使光國公熒惑自
七年八月庚辰不見命宰臣祈禳至是月己丑見于東
方庚子立京兆郡君高氏為皇后五月戊午以富弼為
樞密使戊辰初御延和殿以疾未平命宰臣祈福于天
地宗廟社稷及寺觀又禱于岳瀆名山六月辛卯契丹
遣蕭福延等來祭弔秋七月壬子初御紫宸殿帝自六
月癸酉不御殿至是始見百官癸亥歲星晝見乙丑星
大小數百西流戊辰百官請大行皇帝諡于南郊八月
癸己以生日為夀聖節九月辛亥以光國公仲鍼為忠
武軍節度使同中書門下平章事淮南郡王改名頊戊
午上仁宗諡冊于福寧殿冬十月甲午葬仁宗于永昭
陵十一月丙午祔于太廟大風霾己酉減東西二京罪
囚一等免山陵役戶及靈駕所過民租辛亥契丹遣蕭
素等來賀即位十一月己已初御邇英閣召侍臣講讀
經史乙亥淮陽郡王頊出閣是歲于闐西南蕃來貢
治平元年春正月丁酉朔改元戊戌太白晝見己亥夀
聖節百官及契丹使初上夀于紫宸殿甲寅賞知唐州
趙尚寬修溝堰增戶口進一官賜錢二十萬三月壬寅
命脩秦悼王冡置守護官戊午錄囚辛酉雨土夏四月
癸未放宫女百三十五人甲午祈雨于相國天清寺醴
泉觀賜諸軍錢有差五月己亥濬二股河戊申皇太后
還政庚戌初日御前後殿壬子詔皇太后稱聖旨出入
儀衞如章獻太后故事其有所須内侍錄聖旨付有司
覆奏即行丙辰上皇太后宫殿名曰慈夀巳未熒惑犯
太微上將壬戌以病愈命宰臣謝天地宗廟社稷及宫
觀閏月戊辰輔臣進爵一等六月己亥以淮陽郡王頊
為潁王祈國公顥為保寧軍節度使同中書門下平章
事東陽郡王鄠國公頵為左衛上將軍增宗室教授丁
未增同知大宗正事一員辛亥作睦親廣親宅辛酉太
白晝見壬戌歲星晝見八月甲辰錄周世宗後甲寅太
白入太微垣乙卯遣兵部員外郎呂誨等四人充賀契
丹太后生辰正旦使刑部郎中章岷等四人充賀契丹
主生辰正旦使丙辰内侍都知任守忠坐不法貶保信
軍節度副使蘄州安置丁已以上供米三萬石振宿亳
二州水災戶九月丁卯復武舉庚午詔夏國精擇使人
戒勵毋紊彜章冬十月丙申詔中外近臣監司舉治行
素著可備升擢者二人十一月乙亥科陜西戶三丁之
一刺以為義勇軍凡十三萬八千四百六十五人各賜
錢二千諫官司馬光累上疏諫之不允戊寅復内侍養
子令十二月乙已雨土丙辰契丹遣耶律烈等來賀夀
聖節蕭禧等來賀明年正旦是歲畿内宋亳陳許汝蔡
唐潁曹濮濟單濠泗廬夀楚杭宣洪鄂施渝州光化高
郵軍大水遣使行視疏治振恤蠲其賦租西蕃瞎氊子
瞎欺米征内附
二年春正月甲戌振蔡州二月甲辰大風晝冥丁未錄
囚是月賜禮部奏名進士明經諸科及第出身三百六
十一人三月己巳頒明天歷夏四月戊戌詔議崇奉濮
安懿王典禮辛丑詔監司知州歲薦吏毋徒充數丙午
奉安仁宗御容于景靈宫丁未白氣起西方五月癸亥
詔以綜核名實勵臣下丙子詔自今皇子及宗室屬卑
者勿授以檢校師傅官乙酉詔宗室封王者子孫襲爵
六月壬辰錄囚己酉詔尚書集三省御史臺議奉濮安
懿王典禮甲寅罷尚書省集議令有司博求典故務在
合經詔遣官與契丹定疆界秋七月癸亥富弼罷丙寅
詔減乘輿服御丙子放宫女百八十人丁丑太白晝見
己卯羣臣五上尊號不允庚辰張昪罷以文彦博為樞
密使八月庚寅京師大雨水癸已賜被水諸軍米遣官
視軍民水死者千五百八十人賜其家緡錢葬祭其無
主者乙未以雨災詔責躬乞言初學士草詔曰執政大
臣其惕思天變帝書其後曰雨災專以戒朕不德可更
曰協德交脩己亥以水災罷開樂宴壬子以工部郎中
蔡杭等充賀契丹生辰使侍御史趙鼎等充賀契丹正
旦使乙卯減衮冕制度丙辰陜西置壯城兵九月壬戌
雨罷大宴己巳以災異風俗策制舉人壬午太白犯南
斗乙酉以久雨遣使祈于岳瀆名山大川冬十月乙巳
雨木冰十一月庚午朝饗景靈宫辛未饗太廟壬申有
事南郊大赦上皇太后冊冊皇后以齊州為興德軍節
度辛已加恩百官十二月辛亥太白晝見是歲蔣波繡
雲龍賜等州來貢
三年春正月丙辰朔契丹遣使耶律仲達等來賀正旦
戊午契丹遣使蕭惟輔等來賀夀聖節丙寅幸降聖院
謁神御殿癸酉契丹改國號為遼己卯溫州火燒民屋
萬四千間死者五千人丁丑皇太后下書中書門下封
濮安懿王宜如前代故事王夫人王氏韓氏任氏皇帝
可稱親尊濮安懿王為皇夫人為后詔遵慈訓以塋為
園置守衛吏即園立廟俾王子孫主祠事如皇太后旨
辛已詔臣民避濮安懿王諱以王子宗懿為濮國公壬
午黜御史呂誨范純仁呂大防二月乙酉朔白虹貫日
三月庚申彗星晨見于室辛酉黜諫官傅堯俞御史趙
鼎趙瞻戊辰上親錄囚庚午以彗避正殿減膳辛未以
黜呂誨等詔内外癸酉以災異責躬詔轉運使察獄訟
調役利病大者以聞辛巳彗晨見于昴如太白長丈有
五尺壬午孛于畢如月夏四月丙午詔有司察所部左
道淫祀及賊殺善良不奉令者罪毋赦五月甲子罷知
雜御史觀察使以上歲舉人乙丑彗至張而没戊辰謂
宰相曰朕欲與公等日論治道中書常務有定制者付
有司行之六月己酉錄囚秋七月乙丑進濮王子孫及
魯王孫爵一等八月庚午遣傳卞等賀遼主生辰張師
顔等賀正旦九月壬子朔日有食之癸亥定待制諫官
朝官少卿郎中遷選歲月補員格庚辰禁妃嬪公主以
下薦服親之夫冬十月壬午朔以仙遊縣君任氏墳域
為園乙酉詔兩日一御邇英閣丁亥詔禮部三歲一貢
舉甲午詔宰臣參知政事舉才行士可試館職者各五
人十一月戎午帝不豫禱于大慶殿己未宰相始奏事
辛酉降天下囚死罪一等流以下釋之十二月乙未宰
相祈于天地宗廟社稷壬寅立潁王頊為皇太子癸卯
大赦賜文武官子為父後者勳一轉遼遣蕭靖等來賀
正旦夀聖節是歲遣使以違約數寇責夏國諒祚獻方
物謝罪
四年春正月庚戌朔羣臣上尊號曰體乾膺歷文武聖
孝皇帝降天下囚罪一等徒以下釋之大風霾辛亥蠲
京師逋麴錢丁巳帝崩于福寧殿夀三十六諡曰憲文
肅武宣孝皇帝廟號英宗帝自居睦親宅孝德著聞濮
安懿王薨以所服玩物分諸子帝所得悉以與王府舊
人既葬而辭去者宗室有假金帶而以銅帶歸主吏以
告帝曰真吾帶也受之命殿侍鬻犀帶直錢三十萬亡
之帝亦不問初辭皇子請潭王宫教授周孟陽作奏孟
陽有所勸戒即謝而拜之奏十餘不允始就召戒舍人
曰謹守吾舍上有適嗣吾歸矣既為皇子慎静恭默無
所猷為而天下隂知其有聖德即位每命近臣必以官
而不以名大臣從容以為言帝曰朕雖宫中命小臣亦
未嘗以名也一日語神宗曰國家舊制士大夫之子有
尚帝女皆升行以避舅姑之尊義甚無謂朕嘗思此寤
寐不平豈可以富貴之故屈人倫長幼之序也可詔有
司革之會疾不果神宗述其事焉
贊曰昔人有言天之所命人不能違信哉英宗以明哲
之資膺繼統之命執心固讓若將終身而卒踐帝位豈
非天命乎及其臨政臣下有奏必問朝廷故事與古治
所宜每有裁決皆出羣臣意表雖以疾疢不克大有所
為然使百世之下欽仰高風詠歎至德何其盛也彼隋
晉王廣唐魏王泰窺覦神器矯揉奪嫡遂啓禍原誠何
心哉誠何心哉
宋史卷十三
