宋史卷一百九十七
元中書右丞相總裁托克托等修
兵志第一百五十
兵十一(噐甲之制)
噐甲之制其工署則有南北作坊院有弓弩院諸州皆
有作坊皆役工徒而限其常課南北作院歲造塗金脊
鐵甲等凡叄萬二千弓弩院歲造角弝弓等凡千六百
五十餘萬諸州歲造黃樺黑漆弓弩等凡六百二十餘
萬又南北作坊及諸州别造兵幕甲袋梭衫等什物以
備軍行之用京師所造十日一進謂之旬課上親閱視
置五庫以貯之嘗令試牀子弩於郊外矢及七百步又
令别造步弩以試戎具精緻犀利近代未有開寳三年
五月詔京都士庶之家不得私蓄兵噐軍士素能自備
技擊之噐者寄掌本軍之司俟出征則陳牒以請品官
凖法聽得署隨身噐械時兵部令史馮繼昇等進火箭
法命試驗且賜衣物束帛淳化二年申明不得私蓄兵
噐之禁至道二年二月詔先造光明細鋼甲以給士卒
者初無襯裏宜以紬裏之俾擐者不磨傷肌體咸平元
年六月御前忠佐石歸宋獻木羽弩箭箭裁尺餘而所
激甚遠中鎧甲則簳去而鏃存牢不可拔詔增歸宋月
奉且補其子為東西班侍三年四月神騎副兵馬使焦
偓獻盤鐵槊重十五斤令偓試之馬上往復如飛命遷
本軍使八月神衞水軍隊長唐福獻所製火箭火毬火
蒺藜造船務匠項綰等獻海戰船式各賜緡錢先是相
國寺僧法山本洺州人彊姓其族百口悉為戎人所掠
至是願還俗隷軍伍以效死力且獻鐵輪撥渾重三十
三斤首尾有刅為馬上格戰具詔補外殿直五年知寧
化軍劉永錫製手砲以獻詔沿邊造之以充用六年十
月給軍中傳信牌其制漆木為牌長六寸闊三寸腹背
刻字而中分之置鑿柄令可合又穿二竅容筆墨上施
紙札每臨陣則分而持之或傳令則署其言而繫軍吏
之頸至彼合契乃書復命因冀州團練使石普之請也
仁宗時天下久不用兵天聖四年詔減諸路歲造兵噐
之半是歲詔作坊造鐵槍一萬五千給秦渭環慶延州
鎮戎軍六年詔外噐甲久不繕先遣使分詣諸路閱視
修治之景祐二年罷秦州造輸京師弓弩三年詔廣南
民家毋得置博刀犯者并鍛人並以私有禁兵律論先
是嶺南為盗者多持博刀杖罪輕不能禁轉運使以為
言故著是令四年詔作坊製栓子槍柧槍各五萬康定
元年四月詔江南淮南州軍造紙甲三萬給陜西防城
弓手又詔河東彊壯習弩者聽自置戶四等以下官給
之八月詔陜西製柳木旁牌慶歷元年知州楊偕遣曲
陽縣主簿楊拯獻龍虎八陣圖及所製神盾劈陣刀手
刀鐵連槌鐵簡且言龍虎八陣圖有竒有正有進有止
遠則射近則擊以刀盾彼蕃騎雖衆見神盾之異必遽
奔潰然後以驍騎夾擊無不勝者歴代用兵未有經慮
及此帝閱于崇政殿降詔奬諭其後言者以為其噐重
大緩急難用云二年詔鄜延環慶涇原秦鳳路各置都
作院賜河北義勇兵弓弩箭材各一百萬四年賜鄜延
路總管風羽子弩箭三十萬五年詔諸路所儲兵械悉
報三司三司歲具須知以聞仍約為程式預頒之八年
詔士庶之家所藏兵噐非法所許者限一月送官敢匿
聽人告捕皇祐元年御崇政殿閱知澧州供備庫副使
宋守信所獻衝陣無敵流星弩拒馬皮竹牌火鎌石火
綱三刅黑漆順水山字鐵甲野戰拒馬刀弩砦脚車衝
陣劒輪無敵車大風翎弩箭八種四年河北河東陜西
都總管司言郭諮所造獨轅衝陣無敵流星弩可以備
軍陣之用詔弓弩院如樣製之除諮為鄜延路鈐轄許
置弩五百募土民教之既成經略夏安期言其便詔立
獨轅弩軍五年荆南兵馬鈐轄王遂上臨陣柺槍至和
元年詔河北河東陜西路每歲夏曝噐甲有損斷者悉
令完備如復閱視有不堪用者知州通判并主兵官並
貶秩嘉祐四年詔京師所製軍噐多不鋒利其選朝臣
各一員揀試之七年詔江西制置賊盗司在所有私造
兵甲匠並籍姓名若再犯者并妻子徙淮南熙寧元年
始命入内副都知張若水西上閤門使李評料簡弓弩
而增修之若水進所造神臂弓實李宏所獻蓋弩類也
以檿為身檀為弰鐵為鐙子槍頭銅為馬面牙登麻䋲
扎絲為弦弓之身三尺有二寸弦長二尺有五寸箭木
羽長數寸射三百四十餘步入榆木半笴帝閱而善之
於是神臂始用而他噐弗及焉二年命河北州軍凡戎
噐分三等以聞又詔内庫凡噐甲擇其良若干條上四
年詔諸路遣官詣州分庫藏甲兵噐為三等如沿邊三
路而川峽不與五年帝匣斬馬刀以示蔡挺挺謂製作
精而操擊便乃命中人領工造數萬口賜邊臣鐔長尺
餘刃三尺餘首為大環是歲詔權三司度支副使沈起
詳定軍噐制度起以為一已之見有限宜令在京及三
路主兵官監官工匠審度法度所宜庶可傳久詔從之
時帝欲利戎噐而患有司苟簡王雱上疏曰漢宣帝號
中興賢主而史稱技巧工匠獨精於元成之時是雖有
司之事而上繫朝廷之政方今外禦邊患内虞盜賊而
天下歲課弓弩甲胄入充武庫者以千萬數乃無一堅
好精利實可為備者臣嘗觀諸州作院兵匠乏少至拘
市人以備役所作之噐但形質而已武庫之吏計其多
寡之數而藏之未嘗貴其實用故所積雖多大抵敝惡
夫為政如此而欲抗威决勝外攘内修未見其可也儻
欲弛武備示天下以無事則金木絲枲筋膠角羽之材
皆民力也無故聚工以毁之甚可惜也莫若更制法度
歛數州之作聚為一處若今錢監之比擇知工事之臣
使專其職且募天下良工散為匠師而朝廷内置工官
以總制其事察其精窳而賞罰之則人人務勝不加責
而皆精矣聞今武庫太祖時弓尚有如新者而近世所
造往往不可用此可見法禁之張弛矣大抵雱為此言
以迎逢上意欲妄更舊制也六年始置軍噐監總内外
軍噐之政置判一人同判一人屬有丞有主簿有管當
公事先是軍噐領於三司至是罷之一總於監凡産材
州置都作院凡知軍噐監利害者聽詣監陳述於是吏
民獻噐械法式者甚衆是歲又置内弓箭南庫軍噐監
奏以利害頒諸路作院為式是年冬以騎兵據大鞍不
便野戰始製小鞍皮䪌木鐙長於回旋馬射得以馳驟
且選邊人習騎者分隷諸軍時周士隆上書論廣西交
阯事請為車以禦象陣文彦博非之安石以為自前代
至本朝南方數以象勝中國士隆策宜可用因論自古
車戰法甚辯請以車騎相當試以觀其孰利帝亦謂北
邊地平可用車為營乃詔試車法令沿河採車材三千
兩軍噐監定法式造戰車以進七年判監吕惠卿言其
所上弓式及其他兵噐制度下殿前馬步三司令定奪
去取而逐司不過取責軍校文狀以聞非獨持其舊說
不肯更張又其智慮未必能知作噐之意臣於朝廷巳
行之令非敢言改乞就一司同議帝乃遣管軍郝質赴
監定奪皆曰便時軍噐監製噐不一材用滋耗於是詔
不以常制選官馳往州縣根括牛皮角筋能令數羡次
第加奬是歲始造箭曰狼牙曰鴨觜曰出尖四楞曰一
插刃鑿子凡四種推行之八年詔河北拒馬或多以竹
為之不足當敵令軍噐監造三萬具赴北京澶定州又
令計河北所少兵噐製造其不急者毋得妄費材力又
詔民戸馬死舊不以報官者並報輸皮筋以充用帝慮
置監未有實效而虛用材役詔中書樞密院覈實其事
令條畫以聞軍噐監奏置監以來增造兵噐若干為工
若干視前噐增而工省帝復詰之且令與御前工作所
較工孰省驗噐孰良王韶謂如此恐内外相傾成俗且
往年軍噐監撿察内臣折剝弓弩隙由此生今令内臣
較按軍噐監又如曩日相傾無已帝曰比累累說軍噐
監事若不較見事實即中外便以為聽小臣譖愬今令
得實行法所以明曲直也安石曰誠當如此若每事分
别曲直明其信誕使功罪不蔽則天下之治久矣王韶
曰軍噐監事不須比較帝曰事不比較無由見枉直安
石曰朝廷治事唯欲直而已其後安石卒以辯口解帝
之疑而軍噐監獲免欺冒之罪冬十月軍噐監欲下河
東等路采市曲木為鞍橋帝以勞民費財不許是時河
東陜西廣南帥臣邀功不已請增給兵噐帝各令給與
之至是有乞以耕牛博買噐甲者元豐元年冬鄜延路
經略使吕惠卿乞給新樣刀軍噐監欲下江浙福建路
製造帝不許給以内南庫短刃刀五萬五千口二年御
批有曰河東路見運物材於緣邊造軍噐顯為迂費張
皇可令軍噐監速罷之三年吉州奏奉詔市箭笴三十
萬非土地所産且民間不素蓄乞豫給緡錢期以一年
和市從之時西邊用兵久不解四年春陜西轉運使李
稷奏本道九軍什物之外一皆無之乞於永興軍庫以
餘財立法營辦七月涇原路奏修渭州城畢而防城戰
具寡少乞給三弓八牛床子弩一槍三劒箭各欲依法
式製造詔圖樣給之五年七月鄜延路計議邊事所奏
乞緡錢百萬工匠千人鐵生熟五萬斤牛馬皮萬張造
軍噐並給之八月詔令沈括以劈陣大斧五千選給西
邊諸將十一月陜西轉運使李察言本路都作院五宜
各委監司提舉從之六年二月詔熙河路守具有闕給
氊三千領牛皮萬張運送之八月從環慶路趙卨之請
以神臂弓一千箭十萬給之未幾賜蘭會路藥箭二十
五萬七年陜西轉運副使葉康直言秦鳳路軍噐見闕
名物計四百三十餘萬使一一為之非十餘年可就乞
自京給賜詔量給之帝性儉約有司造將官皮甲欲以
生絲染紅代氂牛尾為瀝水帝惜之代以他毛於一弓
一矢一甲一牌之用無不盡心焉弓曰闊閃促張弓罷
長弰舊法矢曰減指箭牌以欒竹穿皮為之以易桐木
牌改素鐵甲為編挨甲其法精密乃劉昌祚尹抃閻守
懃等所定制度云八年十月詔内外所造軍噐以見餘
物材工匠造之兵匠民工即罷遣之元祐元年詔三路
既罷保甲團教其噐甲各送官收貯勿得以破損拘民
整治八月詔太僕少卿高遵惠會工部及軍噐監内外
作坊及諸州都作院工噐之數以要切軍噐立為歲課
務得中道他非要切並權住勿造於是數年之間督責
少弛紹聖三年有司言州郡兵備全為虛文恐緩急不
足備禦請稍推行熙寧之詔常令封樁排垜依雜隊法
從之元符元年詔江湖淮浙六路合造神臂弓三千箭
三十萬二年臣僚奏乞增造神臂弓於是軍噐監所造
歲益千餘弓是歲詔河北沿邊州城壁樓櫓噐械各務
修治有不治者罪之先是二廣路土丁令依熙寧指揮
修置噐械三年知端州蕭刓上疏極言傷財害民其弊
非一乞住買槍手噐械疏奏不報崇寧初臣僚争言元
祐以來因循弛廢兵不犀利詔復令諸路都作院創造
修治官吏攷察一如熙寧時矣時有詔造五十將噐械
從工部請令内外共造由是都大提舉内外製造軍噐
所之名立焉初從邢恕之議下令創造兵車數十乘買
牛以駕已而蔡碩又請河北置五十將兵噐且為兵車
萬乘蔡京主其說姦吏旁緣而因為民害者深矣崇寧
三年河北陜西都轉運司言兵車之式若用許彦圭所
定則車大而費倍若依往年二十將舊式則輕小易用
且可省費詔卒以許彦圭式行之時熙河轉運副使李
復先奏曰今之用兵與古不同古者征戰有禮不為詭
遇多由正塗故車可行而敵不敢輕犯今之用兵盡在
極邊下砦駐軍各以保險為利車不能上又戰陣之交
一進一退車不能及一被追襲遂非已有臣屢觀戎馬
之間雖糧糗衣服噐械不能為用况於車乎臣聞此車
之造許彦圭因姚麟以進其說朝廷以麟熟於邊事而
不知彦圭輕妄麟立私恩以誤國計其車比於常法闊
六七寸運不合轍東來兵夫牽輓不行以致典賣衣物
自賃牛具終日而進六七里棄車而逃者往往而是夫
未造則有配買物材顧差夫匠之擾既成又難運致則
為諸路之患有不可勝言者矣彦圭但圖一官之得不
知有誤於國此而不誅何以懲後今乞便行罷造已造
者不復運來以寬民力其後彦圭卒得罪元豐之時河
北河東路軍噐每季終委逐路職司更互攷察元祐罷
之四年因工部之請復行之大觀二年手詔曰前東南
備禦指揮深慮監郡縣吏急切者依法害民廢職者慢
令失事如築城壁造軍噐收戰馬習水戰之類並可量
度工力計以歲月漸次興作毋得急遽科歛及差顧百
姓使急不擾民緩不廢事然後為稱尋詔限十年一切
畢工四月罷黎雅等州市氂牛尾慮為民害八月提舉
御前軍噐所奏乞如崇寧五年指揮下諸路買牛角四
十萬隻筋十萬斤從之政和二年二月詔諸路州郡造
軍噐有不用熙寧法式者有司議罰具為令六月又詔
並用御前軍噐所降法式前二月指揮勿行三年詔馬
甲曩用黑髹漆今易以朱是歲姚古奏更定軍噐曩時
甲二副今拆造三副曩時手刀太重今皆令輕便易用
曩時神臂弓硾二石三斗今硾一石四斗從之悉下諸
路改造六年軍噐少監鄧之綱奏國家諸路為將一百
二十有一訓練士卒各給軍噐以備不虞惟河北諸將
軍噐乃熙豐時造精利牢密冠於諸路臣恐歲久因循
多致損弊乞自河北陜西路為首令諸路一新戎噐仰
稱陛下追述先志儲戎噐壯國威之意從之七年之綱
三上奏一言修武庫二言整軍噐大省國用詔升之綱
為大監又遷一官時宇文粹中賜對崇政殿奏武庫事
因奏武庫有祖宗所御軍噐十餘色乞編入鹵簿圖志
遇郊兵重禮陳於儀物之首以識武功且示不忘創業
艱難意是年御筆以武庫當修軍噐近一億萬其中箭
鏃五千餘萬用平時工料須七十年餘然後可畢於是
令鄧之綱分給沿流作院限三年修之而權住三年上
供軍噐八年以之綱奏諸路歲起上供料買分數待免
三年綱發然自時厥後申明郡縣牛皮角筋之禁紛然
為害者之綱之請也宣和元年權荆湖南路提點刑獄
公事鄭濟奏本路惟潭邵二州各有年額製造軍噐今
年製造已足躬親試驗並依法式不誤施用詔加旌賞
以為諸路之勸然自是歲督軍噐率用御筆處分工造
不已而較數嘗闕繕修無虛歲而每稱弊壊大抵中外
相應一以虛文上下相蒙而馴致靖康之禍矣靖康初
兵仗皆闕詔書屢下嚴立賞刑而卒亦無補時通判河
陽權州事張旂奏曰河陽自今春以來累有軍馬經過
軍士舉隨身軍噐若馬甲神臂弓箭槍牌之類於市肆
博易熟食名為寄頓其實棄遺避迯征役拘收三日間
得噐械四千二百餘物此乃太原援師尚且棄捐噐甲
則他路軍馬事勢可知宜諭民首納免貽他患帝善旂
奏賞以一官初御前軍噐監軍噐所萬全軍匠以三千
七百為額東西作坊工匠以五千為額紹興初役兵纔
千人久之增至五千六百餘又於諸道增二千九百餘
本劵外復增給日錢百七十月米七斗半於是内庫累
歲兵械山積而諸軍悉除戎噐三十六年詔工匠宜減
免江浙福建諸州物料悉蠲之有司奏物料減三之一
工匠二千雜役兵五百為額舊軍噐所得專達建炎中
嘗以閹官董慤提舉尋罷之紹興五年隷工部復以中
人典領三十年工部言非祖宗建官意詔依條檢察孝
宗受禪增提點官一員御史力論其不可復隷工部焉
時造車之制渡江後東南地多沮洳險隘不以車為主
宗澤李綱有戰車法王大智獻車式皆不復用而屬意
甲胄弧矢之利矣建炎初上諭宰執曰方今戰士無慮
三十萬若皆被堅執銳加以弧矢之利雖彊敵無足畏
也造弓必用良工善價紹興三年提舉製造軍噐所言
以七十工造全裝甲一又長齊頭甲每一甲用工百四
十一短齊頭甲用工七十四乞以本所全裝甲為定式
席益言諸州造馬蝗弩不若令造弓詔並改造弓弩内
馬蝗弩改手射弓紹興四年軍噐所言得旨依御降式
造甲緣甲之式有四等甲葉千八百二十五表裏磨鋥
内披膊葉五百四每葉重二錢六分又甲身葉三百三
十二每葉重四錢七分又腿裙鶻尾葉六百七十九每
葉重四錢五分又兜鍪廉葉三百一十每葉重二錢五
分并兜鍪一杯子眉子共一斤一兩皮線結頭等重五
斤十二兩五錢有竒每一甲重四十有九斤十二兩若
甲葉一一依元領分兩如重輕差殊即棄不用虛費工
材乞以新式甲葉分兩輕重通融全裝共四十五斤至
五十斤止詔勿過五十斤三十二年詔江東安撫司造
木弩五千箭五十萬隆興元年御降木羽弩箭式每路
依式製箭百萬淳熙九年衢州守臣製到木鶴觜弩二
千箭十萬又湖北京西造納無羽箭上曰箭不用羽可
謂精巧其屋藏之淮東總領朱佺言鎮江一軍乃韓世
忠部曲世忠造克敵弓以當敵騎衝突其發可至百步
其勁可穿重甲最為利噐往歲調發弓不免損失存者
歲久亦漸弛壊今考諸軍見弩手八千八百四十二人
人合用兩弓一弓一日上教一弓備出戰合用弓萬七
千六百八十有四僅存六千五百七十有四餘皆不堪
施教乞下鎮江都統司足其額十五年工部侍郎李昌
圖言弓矢之利貴於便疾神臂弓斗力及遠屢獲其用
後又造神勁弓及遠雖在神臂弓上軍中多言其發遲
每神臂三矢而神勁方能一發若臨敵之際便疾反出
神臂下上曰平原曠野宜用神勁弓西蜀崇山峻嶺未
知孰利詔金州都統司詳議以聞既而都統制吳挺奏
神勁弓并彈子頭箭諸軍用之誠便疾神臂不及也詔
從其便楚州兵馬鈐轄言努之力勁者三十石次者十
五石矢之鏃狀若鍬所發何啻數百步洞穿數人江上
諸軍有弩式皆廢不修詔兩淮荆襄沿邊城守各製二
十枝御前軍噐所亦如之紹熙而後日造噐械數目山
積開慶元年夀春府造㔶筒木弩與常弩明牙發不同
箭置筒内甚穏尤便夜中施發又造突火槍以鉅竹為
筒内安子窠如燒放熖絶然後子窠發出如砲聲遠聞
百五十餘步咸淳九年沿邊州郡因降式製回回砲有
觸類巧思别置砲遠出其上且為破砲之策尤竒其法
用稻穰草成堅索條圍四寸長三十四尺每二十條為
束别以麻索繫一頭於樓後柱撘過樓下垂至地栿梁
垂四層或五層周庇樓屋沃以泥漿火箭火砲不能侵
砲石雖百鈞無所施矣且輕便不費財立名曰護陴籬
索是時兵紀不振獨噐甲視舊制益詳
宋史卷一百九十七
