宋史卷三十六
元中書右丞相總裁托克托等修
本紀第三十六
光宗
光宗循道憲仁明功茂德温文順武聖哲慈孝皇帝諱
惇孝宗第三子也母曰成穆皇后郭氏紹興十七年九
月乙丑生于藩邸二十年賜今名授右監門衞率府副
率轉榮州刺史孝宗即位拜鎮洮軍節度使開府儀同
三司封恭王及莊文太子薨孝宗以帝英武類已欲立
為太子而以其非次遲之乾道六年七月太史奏木火
合宿主冊太子當有赦是時虞允文相因請蚤建儲貳
孝宗曰朕久有此意事亦素定但恐儲位既正人性易
驕即自縱逸不勤於學浸有失德朕所以未建者更欲
其練歴庶務通知古今庶無後悔爾七年正月丙子朔
孝宗上兩宫尊號冊寳禮成丞相允文復以請孝宗曰
朕既立太子即令親王出鎮外藩卿宜討論前代典禮
允文尋以聞二月癸丑乃立帝為皇太子慶王愷為雄
武保寧軍節度使判寧國府進封魏王三月丁酉受皇
太子冊四月甲子命判臨安府尋領尹事帝之為恭王
與講官商較前代時出意表講官自以為不及逮尹臨
安究心民政周知情偽孝宗數稱之且語丞相趙雄曰
太子資質甚美每遣人來問安朕必戒以留意問學淳
熙十四年十月乙亥高宗崩十一月已亥百官大祥畢
孝宗手詔皇太子可令參決庶務以内東門司為議事
堂十五年二月戊戌帝始赴議事堂自是間日與輔臣
公裳繫鞋相見内外除擢自館職部刺史以上乃以聞
九月乙已又詔每遇朝殿令皇太子侍立十一月丞相
周必大乞去孝宗諭曰朕比年病倦欲傳位太子卿須
少留會陳康伯家以紹興傳位御劄來上十二月壬申
孝宗遣中使密持賜必大因令討論典禮既又密以禅
意諭參知政事留正十六年正月辛亥兩府奏事孝宗
諭以倦勤欲禅位皇太子退就休養以畢高宗三年之
制因令必大進呈詔草二月壬戌孝宗吉服御紫宸殿
行内禅禮應奉官以次稱賀内侍固請帝坐帝固辭内
侍扶掖至七八乃微坐復興次丞相率百僚稱賀禮畢
樞密院官升殿奏事帝立聽班退孝宗反喪服御後殿
帝侍立尋登輦同詣重華宫帝還内即上尊號曰至尊
壽皇聖帝皇后曰壽成皇后壽皇聖帝詔立帝元妃李
氏為皇后甲子帝率羣臣朝重華宫大赦百官進秩一
級優賞諸軍蠲公私逋負及郡縣淳熙十四年以前税
役丙寅帝率羣臣詣重華宫上尊號冊寳以閤門舍人
譙熙載姜特立並知閤門事庚午詔五日一朝重華宫
辛未尊皇太后曰壽聖皇太后壬申詔内外臣僚陳時
政闕失四方獻歌頌者勿受遣羅點等使金告即位癸
酉詔戒敇將帥賜前宰執從官詔訪以得失乙亥詔兩
省官詳定内外封章其要切者以聞遣諸葛廷瑞等使
金弔祭丙子詔戒敇官吏已夘詔官吏贓罪顯著者重
罰毋貸辛已以生日為重明節丁亥詔百官輪對已丑
詔編壽皇聖政庚寅詔中書舍人羅點具可為臺諫者
點以葉適吳鎰孫逢吉張體仁馮震武鄭湜劉崇之沈
清臣八人上之二月壬辰以周必大為少保留正轉正
奉大夫丙申遣沈揆等使金賀即位詔侍從兩省臺諫
各舉可任湖廣及四川總領者一人已亥子擴進封嘉
王癸夘金遣王元德等來告哀戊申以壽皇却五日之
朝詔自今月四朝重華宫甲寅以史浩為太師伯圭為
少師少保士歆為少傅昭慶軍節度使士峴為少保戊
午金遣張萬公等來致遺留物已未以左補闕薛叔似
為將作監右拾遺許及之為軍器監拾遺補闕官自此
罷詔東宫書籍並賜嘉王夏四月丙寅有事于太廟丁
夘四川應起經總制錢存留三年代輸鹽酒重額癸酉
姪柄進封許國公乙亥以兩浙犒賞酒庫隷諸州歲入
六十五萬尋減三十萬戊寅金遣徒單鎰等來告即位
以權兵部侍郎何澹為右諫議大夫丙戌有事于景靈
宫五月甲午以王藺知樞密院事兼參知政事丙申周
必大罷為觀文殿大學士判潭州常德府辰沅靖州大
水入其郛丁酉詔丞相以下月一朝重華宫戊戌罷周
必大判潭州之命許以舊官為醴泉觀使戊申以和義
郡夫人黃氏為貴妃右丞相留正論知閤門事姜特立
罷之閠月庚申朔詔内侍陳源許在外任便居住免郡
縣淳熙十四年以前私負十五年以後輸息及本者亦
蠲之壬戌以趙雄為寧武軍節度使開府儀同三司進
封衞國公仍判江陵府庚午詔罷賣浙西常平官田癸
酉詔季秋有事于明堂以高宗配丙子趙雄疾甚改判
資州戊寅蠲郡縣第五等戶身丁錢及臨安第五等戶
和買絹各一年仍出錢二十三萬緡振臨安貧民已夘
階州大水入其郛壬午大理獄空乙酉御後殿慮囚六
月庚寅鎮江大水入其郛癸夘詔自今臣僚奏請事涉
改法者三省樞密院詳具以聞秋七月辛酉儒林郎倪
恕等以封事可采遷官免文解有差戊辰遣謝深甫等
賀金主生辰庚辰下詔恤刑八月甲午升恭州為重慶
府丙申減兩浙月樁等錢歲二十五萬五千緡已亥王
淮薨癸丑金遣温廸罕肅等來賀即位九月癸亥金遣
完顔守真等來賀重明節減紹興和買絹歲額四萬四
千餘匹乙丑戒執政侍從臺諫毋移書以薦舉請託南
劍州火降其守臣一官仍令優加振濟戊辰詔侍從各
舉公正彊敏之士嘗任守令及職事官材堪御史者一
人甲戌詔監司帥守秩滿到闕薦所部廉吏一二人遣
郭德麟等使金賀正旦冬十月庚子罷樞密院審察諸
軍之制壬寅蠲楚州高郵盱眙軍民負常平米一萬四
千餘石甲寅大閱十一月庚午詔改明年為紹熙元年
復置嘉王府翊善以秘書郎黃裳為之乙亥詔陳源毋
得輙入國門丁丑減江浙月樁錢額十六萬五千餘緡
十二月壬子金遣裴滿餘慶等來賀明年正旦
紹熙元年春正月丙辰朔帝率羣臣詣重華宫奉上壽
聖皇太后至尊壽皇聖帝壽成皇后冊寳壬申再蠲臨
安府民身丁錢三年壬午何澹請置紹熙會計錄詔何
澹同戶部長貳檢正都司稽考財賦出入之數以聞二
月丁酉雨雹辛亥殿中侍御史劉光祖言道學非程氏
私言乞定是非别邪正從之三月丁夘詔秀王襲封置
園廟班安僖王諱錄趙普後一人庚午以久雨釋杖以
下囚夏四月乙酉詔兩淮措置流民已丑以伯圭為太
保嗣秀王丁未殿中侍御史劉光祖以論帶御器械吳
端罷戊申賜禮部進士余復以下五百三十有七人及
第出身五月乙夘趙雄坐所舉以賄敗降封益川郡公
削食邑一千戶已未出吳端為浙西馬步軍副總管丙
寅修楚州城丙子太白晝見六月丁亥遣丘崈等賀金
主生辰丙申以上供等錢償廣州放免身丁錢數甲午
御後殿慮囚秋七月癸丑詔秀王諸孫並授南班甲寅
以葛邲參知政事給事中胡晉臣簽書樞密院事乙夘
以留正為左丞相王藺樞密院使癸酉建秀王祠堂于
行在八月辛夘立任子中銓人吏部簾試法已亥帝率
羣臣上壽皇聖帝玉牒日歴于重華宫已酉詔造新歴
九月丁已金遣王脩等來賀重明節己未升劍州為隆
慶府辛酉雷庚午遣蘇山等使金賀正旦冬十月丁酉
詔内外諸軍自今毋置額外制領以下官丙午詔内外
軍帥各薦所部有將才者庚戌詔諭郡縣吏奉法愛民
十一月甲寅安南入貢壬戌潼川轉運判官王溉撙節
漕計代輸井戶重額錢十六萬緡詔奬之十二月辛巳
朔贈左千牛衞大將軍挺為保寧軍節度使壬午賜王
倫謚曰節愍丙戌罷王藺樞密使戊子以葛邲知樞密
院事胡晉臣參知政事兼同知樞密院事癸夘詔歲減
廣東官賣鹽丙午金遣把德固等來賀明年正旦戊申
浦城盗張海作亂詔提點刑獄豐誼捕之
二年春正月庚戌朔命兩淮行義倉法壬子詔尊高宗
為萬世不祧之廟庚申修六合城辛酉金主母徒單氏
殂戊寅雷電雨雹二月庚辰朔大雨雪壬午遣宋之瑞
等使金弔祭癸未名新歴曰會元甲申福建安撫使趙
汝愚等以盗發所部與守臣監司各降秩一等縣令追
停乙酉詔以陰陽失時雷雪交作令侍從臺諫兩省卿
監郎官館職各具時政闕失以聞出米五萬石賑京城
貧民權罷修皇后家廟辛夘布衣余古上書極諫帝怒
詔送筠州學聽讀丁未金遣完顔亶等來告哀三月丙
辰詔監司郡守互送以贓論丁已詔自今邊事令宰相
與樞密院議仍同簽書丙寅詔福建提點刑獄陳公亮
知漳州朱熹同措置漳泉汀三州經界丁夘增廣州摧
鋒軍三百人癸酉建寧府雨雹大如桃李壊民居五千
餘家温州大風雨雷電田苗桑果蕩盡丙子出右司諫
鄧驛夏四月乙酉從壽皇聖帝壽成皇后幸聚景園丙
申詔侍從兩省臺諫及在外侍從之臣各舉所知嘗任
監司郡守可充郎官卿監及資歴未深可充諸職事官
者各三人辛丑徽州火二日乃滅五月已酉朔福州水
辛亥詔六院官許輪對仍入雜壓庚申詔侍從經筵翰
苑官自今並不時宣對庶廣咨詢以補治道戊辰金州
大火已已潼川崇慶二府大安石泉淮安三軍興利果
合綿漢六州大水六月戊寅詔監司到任半年條上裕
民事如郡守庚辰遣趙癰等賀金主生辰丁亥以伯圭
判大宗正事癸已詔宰臣執政自今不時内殿宣引奏
事秋七月丁未朔詔故容州編管人高登追復元官仍
贈承務郎已未出會子百萬緡收兩淮私鑄鐵錢乙丑
復置太醫局已已興州大水漂沒數千家八月戊寅何
澹以本生繼母喪去官甲申寬兩浙榷錢之禁九月壬
子金遣完顔兗等來賀重明節召知福州趙汝愚為吏
部尚書壬戌禁職田折變癸亥遣黃申等使金賀正旦
乙丑以久雨命大理三衙臨安府及兩浙決繫囚釋杖
以下已已詔侍從於嘗任卿監郎官内選堪斷刑長貳
一二人以聞冬十月丙子朔詔罷經界丁丑築福州外
城庚辰減百官大禮賜物三之一甲申復吳端帶御器
械辛夘詔守令毋征歛病民庚子下詔撫諭四川被水
州軍十一月戊申安定郡王子彤薨已已冊加高宗徽
號曰受命中興全功至德聖神武文昭仁憲孝皇帝辛
未有事于太廟皇后李氏殺皇貴妃以暴卒聞壬申合
祭天地于圜丘以太祖太宗配大風雨不成禮而罷帝
既聞貴妃薨又值此變震懼感疾罷稱賀肆赦不御樓
壽皇聖帝及壽成皇后來視疾帝自是不視朝十二月
庚辰築荆門軍城丁亥帝始對輔臣于内殿乙未增楚
州更戌兵一千五百人庚子復出會子百萬緡收兩淮
鐵錢辛丑金遣完顔宗璧等來賀明年正旦壬寅資簡
普榮四州及富順監旱甲辰詔慶遠軍承宣使内侍省
都知楊皓懷姦兇恣刺面杖脊配吉州和州防禦使内
侍省押班黃邁私相朋附決杖編管撫州尋送皓撫州
邁常州居住是歲建寧府汀州水階成西和鳳四州及
淮東旱振之
三年春正月乙已朔帝有疾不視朝庚戌蠲秀州上供
米四萬四千石歲蠲四川鹽酒重額錢九十萬緡出度
僧牒二百收淮東鐵錢丁已命夔路轉運使通融漕計
糴米以備凶荒壬戌罷文州民雜役詔輔臣代行恭謝
之禮二月甲戌朔復以兩浙犒賞酒庫隷戶部丁酉申
嚴錢銀過淮之禁閠月丙午禁郡縣新作寺觀甲寅以
王藺為端明殿學士四川安撫制置使藺辭不行壬戌
詔州縣未斷之訟監司毋得移獄違者許執奏甲子成
都府路轉運判官王溉以代民輸激賞等絹錢三十三
萬緡詔進一官仍令再任詔賣郡縣沒官田屋及營田
三月甲戌修天長縣城辛已帝疾稍愈始御延和殿聽
政以子濤為安定郡王甲申罷雅州税場五築峽州城
乙酉留正乞去位不許庚寅宜州蠻寇邊改知鬱州沙
世堅知宜州以討之辛夘復監司列薦法丁酉罷廣東
增收鹽斤錢已亥詔技藝補授之人毋得奏補著為令
庚子監察御史郭德麟以察事失體出為湖北提舉常
平茶鹽夏四月癸夘補童子吳鋼官甲寅振四川旱傷
郡縣乙夘以戶部侍郎丘崈為煥章閣直學士四川安
撫制置使戊午帝朝重華宫丁夘蠲臨安民元年二年
逋賦五月帝有疾不視朝乙未命漢陽荆門軍復州行
鐵錢已亥蠲四川水旱郡縣租賦仍以兩浙犒賞酒庫
隷諸州令戸部郎官提領歲以四十五萬緡為額庚子
晦常德府大水入其郛六月辛丑朔下詔戒飭風俗禁
民奢侈與士為文浮靡吏苟且飾偽者以權禮部尚書
陳騤同知樞密院事甲辰遣錢之望等賀金主生辰丁
未罷四川諸軍歲起西兵廢光州定城監壬子慮囚戊
午以伯圭為太師甲子增捕獲私鑄銅錢賞格丙寅以
太尉郭師禹為少保秋七月已已刺沿邊盗萬人為諸
州禁軍壬申監文思院常良孫坐贓配海外益國公周
必大坐繆舉良孫降滎陽郡公省廣西郡縣官甲戌台
州水壬子瀘州騎射卒張信等作亂殺其帥臣張孝芳
甲申軍士卞進張昌擊殺信增嘉王府講讀官二員壬
辰修揚州城八月甲寅詔兩淮行鐵錢交子戊午總領
西川財賦楊輔奏已蠲東西兩川畸零絹錢四十七萬
緡激賞絹六萬六千匹詔奬之自是歲以為例九月甲
戍修安德府外城乙亥金遣僕散端等來賀重明節戊
子遣鄭汝諧等使金賀正旦丙申勸兩淮民種桑冬十
月壬寅修大禹陵廟丙午修潭州城辛亥帝詣重華宫
進香庚申會慶節丞相率百官詣重華宫拜表稱賀十
一月壬申振㐮陽府被水貧民癸酉減蘄州歲鑄錢二
十萬緡丙戌日南至丞相率百官詣重華宫拜表稱賀
兵部尚書羅點給事中尤袤中書舍人黃裳皆上疏請
帝朝重華宫吏部尚書趙汝愚亦因面對以請帝開納
辛夘帝朝重華宫皇后繼至都人大悦癸已蠲湖南北
京西江西郡縣月樁經總制錢歲二十三萬餘緡戊戌
詔李純乃皇后親姪可特除閤門宣贊舍人十二月癸
夘帝率羣臣上壽皇聖帝玉牒聖政會要于重華宫丙
午蠲歸正人賦役三年辛亥以留正為少保乙丑金遣
温敦忠等來賀明年正旦是歲江東京西湖北水
四年春正月已已朔帝朝重華宫辛夘蠲臨安府民身
丁錢三年二月戊戌朔詔陳源特與在京宫觀丙寅貸
淮西民市牛錢出米七萬石振江陵饑民甲戌皇孫生
三月丙子帝朝重華宫皇后從辛已以葛邲為右丞相
胡晉臣知樞密院事陳騤參知政事趙汝愚同知樞密
院事甲申監察御史汪義端奏汝愚執政非祖宗故事
請罷之疏三上不報辛夘義端罷癸已帝從壽皇聖帝
壽成皇后幸聚景園乙未修巢縣城夏四月已酉罷括
賣四川沿邊郡縣官田五月丙寅朔復永州義保已已
賜禮部進士陳亮以下三百九十有六人及第出身進
士李僑年五十四調成都司尸參軍自以禄不及養乞
以一官回贈父母帝嘉其志特詔以本官致仕父母皆
與初品官封丙子淮西大水丙戌紹興大水召浙東總
管姜特立丞相留正以論特立不行乞罷相不報壬辰
太尉利州安撫使吳挺卒四川制置使丘崈承制以總
領財賦楊輔權安撫使命統制官李世廣權管其軍六
月丙申朔留正出城待罪振江浙兩淮荆湖被水貧民
戊戌袐書省著作郎沈有開著作佐郎李唐卿祕書郎
范黼彭龜年校書郎王奭正字葵幼學顔棫吳獵項安
世上疏乞寢姜特立召命已亥遣許及之等賀金主生
辰壬寅詔市淮馬充沿江諸軍戰騎戊申胡晉臣薨已
酉御後殿慮囚癸丑蠲臨安增民税錢八萬餘緡甲寅
太白晝見甲子雨雹秋七月乙丑朔太白晝見丙寅大
雨雹已已留正復論姜特立繳納出身以來文字待罪
于范村丙子以不雨命諸路提刑審斷滯獄戊寅命臨
安府及三衙決繫囚釋杖以下壬午以趙汝愚知樞密
院事吏部尚書余端禮同知樞密院事陳源為内侍省
押班癸未禁邕州左右兩江販鬻生口乙酉叙州夷賊
沒該落無等寇邊遣兵討平之八月丙申蠲紹興丁鹽
茶租錢八萬二千餘緡丁酉罷郡縣賣沒官田癸丑詔
三省議振恤郡縣水旱丁已贈吳挺少保其子曦落階
官起復濠州團練使帶御器械戊午振江東浙西淮西
旱傷貧民九月已已金遣董師中等來賀重明節庚午
重明節百官上壽侍從兩省請帝朝重華宫不聽已夘
上壽聖皇太后尊號曰壽聖隆慈備福皇太后壬午遣
倪思等使金賀正旦甲申帝將朝重華宫皇后止帝中
書舍人陳傅良引裾力諫不聽戊子著作郎沈有開祕
書郎彭龜年禮部侍郎倪思等咸上疏請朝重華宫冬
十月丙午内教三衙諸軍已酉朝獻于景靈宫夜地震
庚戌朝獻于景靈宫夜地又震壬子祕書省官請朝重
華宫疏三上不報甲寅雨土工部尚書趙彦逾等上疏
重華宫乞會慶聖節勿降旨免朝壽皇曰朕自秋涼以
來思與皇帝相見卿等奏疏已令進御前矣明日會慶
節帝以疾不果朝丞相葛邲率百官賀于重華宫侍從
上章居家待罪詔不許嘉王府翊善黃裳上疏請誅内
侍楊舜卿臺諫張叔椿章穎上疏乞罷黜戊午太學生
汪安仁等二百一十八人上書請朝重華皆不報已未
丞相以下奏事重華宫庚申帝將朝重華宫復以疾不
果丞相以下上疏自劾請罷政彭龜年請逐陳源以謝
天下皆不報十一月辛未日中有黑子壬申侍從兩省
趙彦逾等十一人同班奏事癸酉太白晝見地生毛夜
有赤雲白氣戊寅帝朝重華宫都人大悦遣右司郎官
徐誼召留正于城外庚辰正始入朝復赴都堂視事命
姜特立還故官日中黑子滅癸未帝率羣臣奉上皇太
后冊寳于慈福宫十二月戊戌帝朝重華宫壬寅右司
諫章穎以地震請罷葛邲疏十餘上不報甲辰命沿邊
守臣三年為任已酉詔監司帥守毋獨員薦士庚戌趙
雄薨甲寅復四川鹽合同場舊法丁已振江浙流民已
未金遣完顔弼等來賀明年正旦
五年春正月癸亥朔帝御大慶殿受羣臣朝遂朝重華
宫次詣慈福宫行慶壽禮推恩如淳熙十年故事癸酉
壽皇聖帝不豫丙子大理獄空癸未葛邲罷丙戌寬紹
興民租税二月乙未趙汝愚余端禮以奏除西帥不行
居家待罪戊戌荆鄂諸軍都統制張詔為成州團練使
興州諸軍都統制庚戌禁湖南江西遏糴三月癸亥合
利州東西為一路已已壽成皇后生辰免過宫上壽夏
四月甲午帝幸玉津園皇后及後宫皆從乙未壽皇聖
帝幸東園丙申史浩薨巳亥朝獻于景靈宫壬寅以不
雨命大理三衙臨安府及兩浙決繫囚釋杖以下癸夘
雨土甲辰侍從入對請朝重華宫已酉太學生程肖說
等以帝未朝移書大臣事聞帝將以癸丑日朝至期丞
相以下入宫門以俟日昃帝復以疾不果出侍從館學
官上疏乞罷黜居家待罪職事官請去待罪者百餘人
詔不許丙辰侍講黃裳祕書少監孫逄吉等再上疏以
請丁已起居郎兼權中書舍人陳傅良請以親王執政
或近上宗戚一人充重華宫使臺諫交章劾内侍陳源
楊舜卿林億年離間兩宫請罷逐之五月辛酉朔辰州
徭賊寇邊甲子侍從入對未得見宰執詣重華宫問疾
不及引陳傅良繳上告敕出城待罪丁夘以壽皇聖帝
疾棘命丞相以下分禱天地宗廟社稷戊辰丞相留正
等請帝侍疾正引裾随帝至福寧殿久之乃泣而出辛
未丞相以下以所請不從求退帝命皆退於是丞相以
下遂出城待罪知閤門事韓侂胄請宣押入城許之追
封史浩為會稽郡王乙亥帝將朝重華宫復不果戊寅
以壽皇聖帝疾赦權刑部尚書京鏜入對請朝重華宫
庚辰丞相以下詣重華宫問疾癸未起居舍人彭龜年
叩頭請奏事詔令上殿乃請朝重華宫甲申從官列奏
以請嘉王府翊善黃裳講讀官沈有開彭龜年奏乞令
嘉王詣重華宫問疾許之王至重華宫壽皇為之感動
丙戌權戶部侍郎袁說友入對請朝重華宫六月遣梁
總等賀金主生辰戊戌夜壽皇聖帝崩遺誥改重華宫
為慈福宫建壽成皇后殿於宫後以便定省以重華宫
錢銀一百萬緡賜内外軍先是丞相留正知樞密院事
趙汝愚參知政事陳騤同知樞密院事余端禮聞壽皇
聖帝大漸見帝于後殿力請帝朝重華宫皇子嘉王亦
泣以請不聽至是丞相正等聞壽皇聖帝崩乃率百官
聽遺誥于重華宫已亥丞相以下上疏請詣重華成禮
庚子遣薛叔似等使金告哀辛丑丞相率百官拜表稱
就喪次成服壬寅壽皇大斂皇子嘉王復入奏事詔俟
疾愈過宫行禮丞相以下請皇太后垂簾聽政不許請
代行祭奠禮許之仍有旨皇帝有疾聽就内中成服夜
白氣亘天乙已尊壽聖隆慈備福皇太后為太皇太后
壽成皇后為皇太后已酉白氣亘天乙夘遣林湜等使
金致遺留物秋七月辛酉丞相留正稱疾乞罷政遂逃
歸初正等屢請立嘉王為皇太子帝許之正擬指以進
奉御筆歴事歲久念欲退閑正得之大懼乃謀退焉甲
子太皇太后以皇帝疾未能執喪命皇子嘉王即皇帝
位于重華宫之素幄尊皇帝為太上皇帝皇后為壽仁
太上皇后移御泰安宫慶元元年十一月戊戌上尊號
曰聖安壽仁太上皇帝六年八月庚寅太上皇帝不豫
辛夘崩于壽康宫年五十有四十一月丙寅謚曰憲仁
聖哲慈孝皇帝廟號光宗嘉泰三年十一月壬申加謚
循道憲仁明功茂德温文順武聖哲慈孝皇帝
贊曰光宗幼有令聞嚮用儒雅逮其即位總權綱屏嬖
幸薄賦緩刑見於紹熙初政宜若可取及夫宫闈妬悍
内不能制驚憂致疾自是政治日昏孝養日怠而乾淳
之業衰焉
宋史卷三十六
