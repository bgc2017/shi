宋史卷三百十五
元中書右丞相總裁托克托等修
列傳第七十四
韓億(子綜)韓絳(子宗師)韓維韓縝(子宗武)
韓億字宗魏其先真定靈夀人徙開封之雍邱舉進士
為大理評事知永城縣有治聲他邑訟不决者郡守皇
甫選輒屬億治之通判陳州會河決治隄費萬計億不
賦民而營築之真宗嘗欲召試而與王旦有親嫌特召
見改一官知洋州州豪李甲兄死廹嫂使嫁因誣其子
為他姓以專其貲嫂訴於官甲輒賂吏掠服之積十餘
年訴不已億視舊牘未嘗引乳醫為證召甲出乳醫示
之甲亡以為辭冤遂辨累遷尚書屯田員外郎知相州
河北旱轉運使不以實聞億獨言歲饑願貸民租有誣
其子綱請求受金者億請自置獄按之事雖辨猶降通
判大名府尋為殿中侍御史遷侍御史安撫淮浙除開
封府判官出為河北轉運使仁宗初進直史館知青州
以司封員外郎兼侍御史知雜事判大理寺丞吳植知
臨江軍使人納金於宰相王欽若因牙吏至京師審之
語頗洩欽若知不可掩執吏以聞詔付臺治而植自言
未嘗納金反誣吏誤以問所親語逹欽若億窮治之蓋
植以病懼廢金未逹而事巳露也植乃除名并按欽若
詔釋不問三司更茶法歲課不登億承詔劾之由丞相
而下皆坐失當之罰其不撓如此自薛奎後億獨掌臺
務者踰年除龍圖閣待制奉使契丹時副使者章獻外
姻也妄傳皇太后旨於契丹諭以南北歡好傳示子孫
之意億初不知也契丹主問億曰皇太后即有旨大使
何獨不言億對曰本朝每遣使皇太后必以此戒之非
欲逹於北朝也契丹主大喜曰此两朝生靈之福也人
謂副使既失辭而億更以為恩意甚推美之知亳州召
知審刑院再遷兵部郎中同判吏部流内銓以右諫議
大夫樞密直學士知益州故事益州歲出官粟六萬石
振糶貧民是歲大旱億倍數出粟先期予民民坐是不
饑又疏九升江口下溉民田數千頃維茂州地接羌夷
蕃部歲至永康官場鬻馬億慮其覘两川奏徙場黎州
境上拜御史中丞請如唐制置御史裏行景祐二年以
尚書工部侍郎同知樞密院事時承平久武備不戒乃
請二府各列上才任將帥者數十人稍試用之又言武
臣宜知兵而書禁不傳請纂其要授之於是帝親集神
武祕略以賜邊臣唃厮囉與趙元昊相攻來獻捷朝廷
議加唃厮囉節制億曰彼皆蕃臣也今不能諭令解仇
乃因而加賞非所以綏御四方也議遂寢元昊歲遣人
至京師出入民間無他禁億請下詔為除館舍禮之官
主貿易外雖若煩擾實羈防之知開封府范仲淹獻百
官圖指宰相吕夷簡差除不平而隂薦億可用仲淹既
貶帝以諭億億曰仲淹舉臣以公臣之愚陛下所知舉
臣以私則臣委質以來未嘗交託於人遂除戶部参知
政事會忻州地大震諫官韓琦言宰相王隨陳堯佐非
輔弼才又言億子綜為羣牧判官不當自請以兄綱代
之遂與宰相皆罷知應天府尋加資政殿學士知成德
軍改澶州復知亳州官至尚書左丞以太子少傅致仕
卒贈太子太保諡忠獻億性方重治家嚴飭雖燕居未
嘗有惰容見親舊之孤貧者常給其昏葬每見天下諸
路有奏攟拾官吏小過者輒顔色不懌曰天下太平聖
主之心雖昆蟲草木皆欲使之得所今仕者大則望為
公卿次亦望為侍從職司一千石其下亦望京朝幕職
柰何錮之於盛世八子綱綜絳繹維縝緯緬綱尚書水
部員外郎慶歷中知光化軍性苛急不能撫循士卒會
盗張海剽劫至境上綱師禁兵乘城給餅餌多不時民
具酒食犒軍輒收其羊豕市錢製兵噐士皆憤怒又嘗
命軍校作陣圖不成將斬之衆益駭一日士方食軍校
邵興叱衆起勿食綱怒執數人繫獄興懼帥衆劫庫兵
為亂欲殺綱綱携妻子縋城由漢江而下興等遂縱火
掠城中引衆趨蜀道為官軍所敗遂斬之餘黨坐誅綱
坐棄城除名編管英州
綜字仲文蔭補將作監主簿遷大理評事舉進士中第
通判鄧州天雄軍會河溢金堤民依丘塚者數百家綜
令曰能濟一人予千錢民争操舟栰以救已而丘塚多
潰吕夷簡自北京入相薦為集賢校理同知太常院歷
開封府推官數月遷三司戶部判官同修起居注使契
丹契丹主問其家世綜言億在先朝嘗持禮來契丹主
喜曰與中國通好久父子俱使我宜酌我酒綜率同使
者五人起為夀契丹主亦離席酧之歡甚既還陳執中
以為生事出知滑州徙許州殿前指揮使許懷德從妹
亡有别産在陽翟以無子籍于官懷德欲私有之訟未
决因楊儀為書屬綜書至而轉運使已徙獄他州矣綜
坐得書不以聞奪集賢校理知袁州未幾復為江東轉
運使還再修起居注累遷刑部員外郎知制誥卒綜嘗
為契丹館伴使使者欲為書稱北朝而去契丹號綜曰
自古未有建國而無號者使慙遂不復言其後朝廷擇
館伴契丹使者帝曰孰有如韓綜者乎子宗道為戶部
侍郎寳文閣待制綱子宗彦字欽聖蔭補將作監主簿
舉進士甲科累遷太常博士以大臣薦召試為集賢校
理歷提點京西京東刑獄應天府失入平民死罪獄成
未决通判孫世寧辨正之獄吏當坐法而尹劉沆縱弗
治宗彦往按舉沆復沮止之宗彦疏沆于朝抵吏罪仁
宗春秋高未有嗣宗彦上書曰漢章帝詔諸懷妊者賜
胎養榖人三斗復其夫勿算一歲著為令臣考尋世次
帝八子長則和帝而質安以下諸帝皆其係胄請修胎
養之令且曰人君務蕃毓其民則天亦昌衍其子孫矣
以尚書兵部員外郎判三司鹽鐵勾院卒綜子宗道歷
官至戶部侍郎寳文閣待制
韓絳字子華舉進士甲科通判陳州直集賢院為開封
府推官有男子冷青妄稱其母頃在掖庭得幸有娠而
出生巳府以為狂奏流汝州絳言留之在外將惑衆追
責窮治蓋其母嘗執役宫禁嫁民冷緒生一女乃生青
遂論棄市歷戶部判官江南饑為體量安撫使行便民
事數十條宣州守廖詢貪暴不法下吏寘諸理民大悦
使還同修起居注擢右正言仁宗謂絳曰用卿出自朕
卿凡論事不宜過激當存朝廷大體要令可行毋使朕
為不聽諫者入内都知王守中兼判内行省絳言判名
太重且國朝以來未有兼判两省者詔自今勿復除道
士趙清貺出入宰相龐籍家以賂敗開封杖流之道死
絳言籍諷府殺之籍與尹俱謫去未幾復進絳力爭不
得遂解言職明年知制誥乞守河陽召判流内銓河决
商胡用李仲昌議開六塔河而患滋甚命絳宣撫河北
時宰主仲昌人莫敢異絳劾其蠧國害民罪不可貸仲
昌遂竄嶺表遷龍圖閣學士知瀛州歐陽修率同列言
絳宜在朝廷瀛非所處也留知諫院紏察在京刑獄為
翰林學士御史中丞帝禱茅山求嗣絳草祝辭因勸帝
汰出宫人及限内臣養子以重絶人之世皆從之掖庭
劉氏通請謁為姦絳以告帝帝曰非卿言朕無由知不
數日出劉氏及他不謹者真定守吕溱犯法從官通章
請貰之絳曰法行當自貴者始更相請援則公道廢矣
并劾諸請者溱遂絀富弼用張茂實掌禁兵絳言人謂
茂實為先帝子豈宜用典宿衛不報闔門待罪自言不
敢復稱御史中丞詔召之及出不秉笏穿朝堂諫官論
之罷知蔡州數月以翰林侍讀學士知慶州熟羌據堡
為亂即日討平之加端明殿學士知成都府張詠鎮蜀
日春糶米秋糶鹽官給劵以惠貧弱歷歲久權歸豪右
中人奉使至蜀使酒吏主貿易因附益以取悦絳悉奏
罷之召知開封府為三司使請以川陜職田榖輸常平
倉而隨其事任道里差次給直帝歎曰衆方姑息卿獨
不能徇時邪即行之内諸司吏數干恩澤絳輒執不可
為帝言身犯衆怒懼有飛語帝曰朕在藩邸日頗聞有
司以國事為人情卿所守固善何憚於讒神宗立韓琦
薦絳有公輔噐拜樞密副使始請建審官西院掌武臣
升朝者以息吏姦神宗嘗問天下遺利絳請盡地力因
言差役之弊願更定其法役議自此始矣代陳升之同
制置三司條例王安石每奏事必曰臣見安石所陳非
一皆至當可用陛下宜省察安石恃以為助熙寧三年
参知政事夏人犯塞絳請行邊安石亦請往絳曰朝廷
方賴安石臣宜行乃以為陜西宣撫使既又兼河東幾
事不可待報者聽便宜施行授以空名告敇得自除吏
十二月即軍中拜同中書門下平章事昭文館大學士
開幕府於延安絳素不習兵事注措乖方選蕃兵為七
軍用知青澗城种諤策欲取横山令諸將聽命於諤厚
賞犒蕃兵衆皆怨望又奪騎兵馬以與之有抱馬首以
泣者既城囉兀又冐雪築撫寧堡調發騷然巳而二城
䧟趣諸道兵出援慶卒遂作亂議者罪絳罷知鄧州明
年以觀文殿學士徙許州進大學士徙大名府七年復
代王安石相既顓處中書事多稽留不决且數與吕惠
卿爭論乃密請帝再用安石安石至頗與絳異有劉佐
者坐法免安石欲抆拭用佐絳不可議帝前未决即再
拜求去帝驚曰此小事何必爾對曰小事尚不伸况大
事乎帝為逐佐未幾絳亦出知許州元豐元年拜建雄
軍節度使知定州入為西太一宫使六年知河南府夏
大雨伊洛間民被溺者十五六絳發廪振恤環城築隄
數月水復至民賴以免哲宗立更鎮江軍節度使開府
儀同三司封康國公為北京留守河决小吳都水議傍
魏城鑿渠東趨金隄役甚棘絳言功必不成徒耗費國
力而使魏人流徙非計也三奏訖罷之元祐二年請老
以司空檢校太尉致仕明年卒年七十七贈太傅諡曰
獻肅絳臨事果敢不為後慮好延接士大夫數薦司馬
光可用終以黨王安石復得政是以清議少之子宗師
字傳道以父任歴州縣職既登第王安石薦為度支判
官提舉河北常平累官至集賢殿修撰知河中府卒初
宗師在神宗朝數賜對常弗忍去親側屢辭官不拜世
以孝與之
韓維字持國以進士奏名禮部方億輔政不肯試大廷
受蔭入官父没後閉門不仕宰相薦其好古嗜學安於
静退召試學士院辭不就富弼辟河東幕府史館修撰
歐陽修薦為撿討知太常禮院禮官議祫享東向位維
請虛室以待太祖温成后立廟用樂維以為不如禮請
一切裁去議陳執中諡以為張貴妃治喪皇儀殿追册
位號皆執中所建宜曰榮靈詔諡曰恭維曰責難於君
謂之恭執中何以得此議訖不行乞罷禮院以祕閣校
理通判涇州神宗封淮陽郡王穎王維皆為記室参軍
王每事咨訪維悉心以對至拜起進趨之容皆陳其節
嘗與論天下事語及功名維曰聖人功名因事始見不
可有功名心王拱手稱善聞維引疾請郡上章留之時
禁中遣使泛至諸臣家為王擇妃維上疏曰王孝友聰
明動履法度方嚮經學以觀成德今卜族授室宜歴選
勲望之家謹擇淑媛考古納采問名之義以禮成之不
宜苟取華色而巳左右史闕英宗訪除授例執政曰用
館閣久次及進士高第者帝曰第擇人不必專取高科
執政以維對遂同修起居注侍通英講帝初免喪簡默
不言維上疏曰邇英閣者陛下燕閒之所也侍於側者
皆獻納論思之臣陳於前者非經則史可以博咨訪之
義窮仁義之道究成敗之原今體制終畢臣下傾耳以
聽玉音陛下之言此其時也臣請執筆以俟進知制誥
知通進銀臺司御史吕誨等以濮議得罪維諫曰誨等
審議守職不過欲陛下盡如先王之法而止爾請追還
前詔令百官詳議以盡人情復誨等職任以全政體既
而責命不由門下維又言罷黜御史事關政體而不使
有司與聞紀綱之失無甚於此乞解銀臺司不從遂闔
門待罪有詔舉臺官二人維言吕誨范純仁有已試之
效願復其職翰林學士范鎮作批荅不合旨出補郡維
言鎮所失只在文字當㴠容之前黜錢公輔中外以為
太重連退二近臣而衆莫知其所謂自此誰敢盡忠者
穎王為皇太子兼右庶子神宗即位維進言百執事各
有職位當責任若代之行事最為失體天下大事不可
猝為人君設施自有先後因釋滕文公問孟子居喪之
禮推後世禮文之變以伸規諷帝皆嘉納除龍圖閣直
學士御史中丞王陶彈宰相韓琦為䟦扈罷為翰林學
士維言中丞之言是宰相安得無罪若其非是安得止
罷臺職令為學士是遷也参知政事吳奎論陶事出知
青州維言進退大臣不當如是詔遷奎官維又言執政
罷免則為降黜今復遷官則為褒進二者理難並行此
與王陶罷中丞而加學士何以異章上奎還就職維援
前言求去知汝州數月召兼侍講判太常寺初僖祖主
已遷及英宗祔廟中書以為僖祖與稷契等不應毁其
廟維言太祖戡定大亂子孫遵業為宋太祖無可議者
僖祖雖為高祖然仰迹功業非有所因若以所事稷契
事之懼有所未安宜如故便王安石方主初議持不行
熙寧二年遷翰林學士知開封府明年為御史中丞以
兄絳在樞府力辭之安石亦惡其言保甲事復使為開
封始分置八廂决輕刑轂下清肅時吳充為三司使帝
曰維充以文學進及任煩劇而皆稱職可謂得人矣兼
侍讀學士充羣牧使考試制舉人孔文仲對策入等以
切直罷歸維言陛下毋謂文仲為一賤士黜之何損臣
恐賢俊解體忠良結舌阿諛苟合者將窺隙而進為禍
不細安石益惡之樞密使文彦博求去帝曰密院事劇
當除韓維佐卿明日維奏事殿中以言不用請郡帝曰
卿東宫舊人當留以輔政對曰使臣言得行賢於富貴
若緣攀附舊恩以進非臣之願也遂出知襄州改許州
七年二月召為學士承旨入對帝曰天久不雨朕日夜
焦勞柰何維曰陛下憂閔旱災損膳避殿此乃舉行故
事恐不足以應天變當痛自責已廣求直言退又上疏
曰近畿内諸縣督索青苗錢甚急往往鞭撻取足至伐
桑為薪以易錢貨旱災之際重罹此苦若夫動甲兵危
士民匱財用於荒夷之地朝廷處之不疑行之甚銳至
於蠲除租税寬裕逋負以救愁苦之民則遲遲而不肯
發望陛下奮自英斷行之過於養人猶愈過於殺人也
上感悟即命維草詔求直言其略曰意者聽納不得於
理與獄訟非其情與賦斂失其節與忠言讜論鬱於上
聞而阿諛壅蔽以成其私者衆與詔出人情大悦有旨
體量市易免行利病權罷方出保甲是日乃雨王安石
罷會絳入相加端明殿學士知河陽復知許州帝幸舊
邸進資政殿學士曾鞏當制稱其純明亮直帝令改命
詞維知帝意請提舉嵩山崇福宫帝崩赴臨闕庭宣仁
后手詔勞問維對曰人情貧則思富苦則思樂困則思
息鬱則思通誠能常以利民為本則民富常以憂民為
心則民樂賦役非人力所堪者去之則勞困息法禁非
人情所便者蠲之則鬱塞通推此而廣之盡誠而行之
則子孫觀陛下之德不待教而成矣未幾起知陳州未
行召兼侍讀加大學士常言先帝以夏國主秉常廢故
興問罪之師今既復位有蕃臣禮宜還其故地因陳兵
不可不息者三地不可不棄者五又言仁宗選建儲嗣
一時忠勲皆被寵禄范鎮首開此議賞獨不及願褒顯
其功鎮於是復起用元祐更役法命維詳定時四方書
疏多言其便維謂司馬光曰小人議論希意迎合不可
不察成都轉運判官蔡曚附會定差維惡而刻之執政
欲廢王安石新經義維以當與先儒之說並行論者服
其平拜門下侍郎御史張舜民以言事罷王巖叟救之
折簡密詢上官均語泄詔巖叟分析維曰臣下折簡聚
談更相督責乃是相率為善何害於理若瑣瑣責善懼
於國事無益也維處東省踰年有忌之者密為讒愬詔
分司南京尚書右司王存抗聲簾前曰韓維得罪莫知
其端臣竊為朝廷惜乃還大學士知鄧州兄絳為之請
改汝州久之以太子少傅致仕轉少師紹聖中坐元祐
黨降左朝議大夫再謫崇信軍節度副使均州安置諸
子乞納官爵聽父里居哲宗覽奏惻然許之元符元年
以幸睿成宫復左朝議大夫是歲卒年八十二徽宗初
悉追復舊官
韓縝字玉汝登進士第簽書南京判官仁宗以水災求
直言縝上疏曰今國本未立無以繫天下心此隂盛陽
微之應詞極凱切劉沆薦其才命編修三班敇前此武
臣不執親喪縝建言三年之服古今通制晉襄衰墨從
戎事出一時遂著令自崇班以上聽持服為殿中侍御
史参知政事孫抃持禄充位權陜西轉運副使薛向赴
闕樞密院輒畫旨除為真劉永年以外戚除防禦使内
侍史志聰私役皇城親從縝皆極論之帝為罷抃寢向
與永年之命而正志聰罪遷侍御史度支判官出為两
浙淮南轉運使移河北夏諒祚死子秉常嗣遣使求封
冊朝廷方責夏人不修職貢欲擇人詰其使縝適陛辭
神宗命之往縝至驛問罪使者引服迨夜奏上帝喜改
使陜西入知審官西院直舍人院以兄絳執政改集賢
殿修撰鹽鐵副使以天章閣待制知秦州嘗宴客夜歸
指使傅勍被酒誤隨入州宅與侍妾遇縝怒令軍校以
鐵褁杖箠殺之勍妻持血衣撾登聞鼓以訴坐落職分
司南京秦人語曰寧逄乳虎莫逄玉汝其暴酷如此久
之還待制知瀛州熙寧七年遼使蕭禧來議代北地界
召縝館客遂報聘令持圖牒致遼主不克見而還知開
封府禧再至復館之詔乘驛詣河東與禧分畫以分水
嶺為界復命賜襲衣金帶為樞密都承旨還龍圖閣直
學士元豐五年官制行易大中大夫同知樞密進知院
事哲宗立拜尚書右僕射兼中書侍郎首相蔡確與章
惇謀誣東朝及確為山陵使縝暴其姦狀由是東朝及
外廷悉知之確使還欲以其屬高遵惠張璡韓宗文為
美官宣仁后以訪縝縝曰遵惠為太后從父璡者中書
郎璪之弟宗文臣姪也今擢用非次則是君臣各私其
親何以示天下乃止元祐元年御史中丞劉摯諫官孫
覺蘇轍王覿論縝才鄙望輕在先朝為奉使割地六百
里以遺契丹邊人怨之切骨不可使居相位章數十上
罷為觀文殿大學士知穎昌府移永興河南拜安武軍
節度使知太原府易節奉寧軍請老為西太一宫使以
太子太保致仕紹聖四年卒年七十九贈司空諡曰莊
敏縝外事莊重所至以嚴稱雖出入將相而寂無功烈
厚自奉養世以比晉何曾云子宗武
宗武第進士韓忠彦鎮瀛州辟為河間令值河溢增隄
護城吏率兵五百伐材近郊雖墓木亦不免父老遮道
泣宗武入府白罷之徽宗即位為祕書丞因日食上疏
言近世事有微漸而不可不察者五大臣不畏公論小
臣趨利附下一也人主怠於政事威柄下移怨讟歸上
二也左右無輔拂之士守邊無禦侮之臣三也開境土
以速邊患耗賦財以弊民力四也歲榖不登倉庾空竭
民人流亡盜賊數起五也根治朋黨追復私怨正士黜
廢耆老殱亡旋起大獄害及善類文章號令衰於前世
大河決溢饑饉荐臻執政大臣人懷異意排去舊怨以
立新黨徒為紛紛無憂國忘家之慮誠願躬攬權綱收
還威柄敷言奏功考察名實不以侍御之好鍾鼓之娛
為樂仁祖惻怛至誠以收天下之心神宗厲精不息以
舉天下之事皆所宜法不報哲宗將祔廟中旨索省中
書畫甚急宗武言先帝祔廟陛下哀慕方深而丹青之
玩取索不已播之于外懼損聖德陛下踐祚如日初升
當講劘典訓開廣聖學好玩易志正古人所戒也疏入
皇太后見之怒曰是皆内侍數輩所為爾欲盡加罰帝
委曲申救乃巳明日太后對宰相奬歎令俟諫官員闕
即用之尋除都官員外郎改開封府推官丐外為淮南
轉運判官前使者貸上供錢禁庭遣使來索宗武奏其
状詞極鯁切坐貶秩罷歸久之蔡京欲以知穎州帝語
祕書事京不敢復言遂致仕官累大中大夫年八十二
卒
論曰王偁曰昔袁安未嘗以贓罪鞫人史氏以其仁心
足以覃乎後昆韓億不悦攟人小過而君子知其後必
大皆盛德事也億有子位公府而行各有適絳適於同
維適於正縝適於嚴嗚呼維其賢哉
宋史卷三百十五
宋史卷三百十五考證
韓億傳職司一千石東都事略作二千石
韓絳傳入内都知都字下南北本俱空一格按文義
無缺字
韓維傳今體制終畢東都事略作禮制終畢按禮字
為是
史臣論王偁曰(臣人龍)按此引東都事略之論東都
事略乃王稱所撰偁一作稱
宋史卷三百十五考證
