宋史卷六十七
元中書右丞相總裁托克托等修
五行志第二十
五行五(土)
稼穡作甘土之性也土失其性則為災凶舊說以恒風
脂夜之妖華孽臝蟲之孽牛禍黃眚黃祥皆屬之土今
從之
建隆元年河南諸州乏食乾德元年齊隰等州饑二年
州府二十二饑開寳四年州府六水一旱諸州民乏食
五年大饑六年水民饑九年州府十二饑太平興國四
年太平州饑淳化元年開封河南等九州饑五年京東
西淮南陜西水潦民饑咸平五年河北及鄭曹滑饑景
德元年江南東西路饑二年淮南兩浙荆湖北路饑三
年京東西河北陜西饑大中祥符三年陜西饑四年河
北陜西劔南饑五年河北淮南饑七年淮南江浙饑八
年陜西州府五饑天禧元年饑三年江浙及利州路饑
天聖三年晉綘陜解饑明道元年京東淮南江東饑二
年淮南江東西川饑寳元二年益梓利䕫路饑嘉祐三
年䕫州路旱饑熙寧三年河北陜西旱四年河北旱饑
六年淮南江東劔南西川閏州饑七年京畿河北京東
西淮西成都利州延常潤府州威勝保安軍饑八年兩
河陜西江南淮浙饑九年雄州饑十年漳泉州興化軍
饑元豐元年河北饑四年鳳翔府鳳階州饑七年河東
饑元符二年饑崇寧元年江浙熙河饑大觀三年秦鳳
階成饑重和元年京西饑五年河北京東淮南饑建炎
元年汴京大饑米升錢三百一鼠直數百錢人食水藻
椿槐葉道殣骼無餘胔三年山東郡國大饑人相食時
金人䧟京東諸郡民聚為盗至車載乾尸為糧紹興元
年行在越州及東南諸路郡國饑淮南京東西民流常
州平江府者多殍死二年春兩浙福建饑米斗千錢時
餫饟繁急民益囏食三年吉彬道州桂楊監饑五年湖
南大饑殍死流亡者衆夏潼川路饑米斗二千人食糟
糠興元饑民流于果閬秋温處州饑六年春浙東福建
饑湖南江西大饑殍死甚衆民多流徙郡邑盗起夏蜀
亦大饑米斗二千利路倍之道殣枕藉是歲果州守臣
宇文彬獻禾粟九穗圖吏部侍郎晏敦復言果遂饑民
未蘇不宜導䛕坐黜爵七年夏欽廉邕州饑九年江東
西浙東饑米斗千錢饒信州尤甚十年浙東江南荐饑
人食草木十一年京西淮南饑十八年冬浙東江淮郡
國多饑紹興尤甚民之仰哺於官者二十八萬六千人
不給乃食糟糠草木殍死殆半十九年春夏紹興府大
饑明婺州亦如之二十四年衢州饑二十八年平江府
饑二十九年紹興府荐饑隆興元年紹興府大饑四川
尤甚平江襄陽府随泗州棗陽盱眙軍大饑随棗間米
斗六七千二年平江府常秀州饑華亭縣人食粃糠行
都及鎮江府興化軍台徽州亦艱食淮民流徙江南者
數十萬乾道元年春行都平江鎮江紹興府湖常秀州
大饑殍徙者不可勝計是歲台明州江東諸郡皆饑夏
亡麥二年夏亡麥三年九月不雨麥種不入四年春蜀
卬綿劒漢州石泉軍大饑卭為甚盜延八郡漢饑民至
九萬餘五年夏饒信州荐饑民多流徙徽州大饑人食
蕨葛台楚州盱眙軍亦饑秋冬不雨淮郡麥種不入六
年冬寧國府廣德軍太平湖秀池徽和州皆饑七年秋
江東西湖南十餘郡饑江筠州隆興府為甚人食草實
流徙淮甸詔出内帑收育棄孩淮郡亦荐饑金人運麥
扵淮北岸易南岸銅鏹斗錢八千江西饑流光濠安豐
間皆效淮人私糴錢為之耗荆南亦饑八年江西亡麥
隆興府荐饑南昌新建縣饑民仰給者二萬八千餘九
年春成都永康卭三州饑秋台州饑温婺州亦饑淳熙
元年浙東湖南廣西江西蜀關外皆饑台處郴桂昭賀
尤甚二年淮東西江東饑滁真揚州盱眙軍建康府為
甚是歲鎮江寧國府常州廣德軍亦艱食詔奬建康留
守劉珙振濟有方三年淮甸饑夏台州亡麥冬復施随
郢州荆門軍襄陽江陵德安府大饑四年春尤饑六年
冬和州饑通泰楚州高郵軍大饑人食草木七年鎮江
府台州無為廣德軍民大饑是歲江浙荆湘淮郡皆饑
八年春江州饑人采葛而食詔罷守臣章騂冬行都寧
國建康府巖婺太平州廣德軍饑徽饒州大饑流淮郡
者萬餘人浙東常平使者朱熹進對論荒政請蠲田賦
身丁錢詔江浙淮湖北三十八郡並免之九年春大亡
麥行都饑於潛昌化縣人食草木紹興府衢婺嚴明台
湖州饑徽州大饑穜稑亦絶湖北七郡荐饑蜀潼利䕫
三州郡國十八皆饑流徙者數千人十年合昌州荐饑
民就振相蹂死者三千餘人十一年泉汀漳州興化軍
亡禾邕賓象州饑十二年福建饑亡麥江西廣東西饑
金州饑有流徙者十四年金洋階成鳳西和州人乏食
七月秀州饑有流徙者臨安府九縣饑十六年夏成州
亡麥冬階成鳳西和州荐饑紹熙二年蘄州饑䕫路五
郡饑渝涪為甚階成鳳西和州亡麥三年資榮州亡麥
普叙簡隆州富順監皆大饑亡麥殍死者衆民流成都
府至千餘人威遠縣棄兒且六百人揚州亦多饑四年
簡資普州饑緜州亡麥夏紹興府亡麥安豐軍大亡麥
五年冬亡麥苗行都淮浙西東江東郡國皆饑常明州
寧國鎮江府廬滁和州為甚人食草木慶元元年春常
州饑民之死徙者衆楚州饑人食糟粕淮浙民流行都
三年浙東郡國亡麥台州大亡麥民饑多殍襄蜀亦饑
四年秋浙東西荐饑多道殣六年冬常州大饑仰哺者
六十萬人潤揚楚通泰州建康府江隂軍亦乏食嘉泰
元年浙西郡國荐饑常州鎮江嘉興府為甚二年四川
饑廣安淮安軍潼川府大亡麥衡郴州武岡桂陽軍乏
食三年春邵永州大饑死徙者衆民多剽盜夏行都艱
食四年春撫袁州隆興府臨江軍大饑殍死者不可勝
瘞有舉家二十七人同赴水死者開禧二年紹興府衢
婺州亡麥湖北京西淮東西郡國饑民聚為剽盜南康
軍忠涪州皆饑嘉定元年淮民大饑食草木流扵江浙
者百萬人先是淮郡罹兵農久失業米斗二千殍死者
十三四炮人肉馬矢食之詔所至郡國振恤歸業時邦
儲既匱郡計不支去者多死亦有俘掠而北者是歲行
都亦饑米斗千錢二年春兩淮荆襄建康府大饑米斗
錢數千人食草木淮民刲道殣食盡發瘞胔繼之人相
搤噬流於揚州者數千家度江者聚建康殍死日八九
十人是秋諸路復大歉常潤尤甚冬行都大饑殍者横
市道多棄兒三年春建康府大饑人相食五月衢州饑
頗聚為剽盜七年台州大亡麥八年淮浙江東西饑都
昌縣為盜者三十六黨九年行都饑閭巷有殍十年台
衢婺饒信州饑剽盜起台為甚蜀石泉軍饑殍死殆萬
餘人十一年淮浙江東饑饉亡麥苗十二年春潼川府
饑而不害十三年春福州饑人食草根十六年春海州
新附山東民饑京東河北路新附山西民亦饑湖南永
道州大饑是歲行都江淮閩浙郡國皆亡麥禾十七年
春餘杭錢塘仁和三縣饑鎮江府饑真鄂州亦乏食嘉
熙四年紹興府荐饑臨安府大饑嚴州饑咸淳七年江
南大饑八年冬襄陽饑人相食德祐二年正月揚州饑
三月揚州穀價騰踴民相食
乾德二年五月揚州暴風壊軍營舍僅百區三年六月
揚州暴風壊軍營舍及城上敵棚開寳二年三月帝駐
太原城下大風一夕而止八年十月廣州颶風起一晝
夜雨水二丈餘海為之漲飄失舟檝九年四月宋州大
風壊甲仗庫城樓軍營凡四千五百九十六區太平興
國二年六月曹州大風壊濟隂縣廨及軍營四年八月
泗州大風浮梁竹笮鐡索斷華表石柱折六年九月高
州大風雨壊廨宇及民舍五百區七年八月瓊州颶風
壊城門州署民舍殆盡八年九月太平軍颶風拔木壊
廨宇民舍千八十七區十月雷州颶風壊廩庫民舍七
百區九年八月白州颶風壊廨宇民舍端拱二年京師
暴風起東北塵沙曀日人不相辨淳化二年五月通利
軍大風害稼三年六月丁丑黑風自西北起天地晦暝
雷震有頃乃止先是京師大熱疫死者衆及北風至疫
疾乃止至道二年八月潮州颶風壊州廨營砦咸平元
年八月涪州大風壊城舍四年八月丙子京師暴風景
德二年六月甲午大風吹沙折木八月福州海上有颶
風壊廬舍三年七月丙寅京師大風四年三月甲寅夕
京師大風黃塵蔽天自大名歴京畿害桑稼唐州尤甚
大中祥符二年四月乙未大風起京師西北連日不止
五年八月京師大風七年三月戊辰京師大風揚沙礫
是日百官習儀恭謝壇有䧟仆者八年六月辛亥京師
風起已位吹沙揚塵天禧二年正月永州大風發屋拔
木數日止三年五月徐州利國監大風起西南壊廬舍
二百餘區壓死十二人四年四月丁亥大風起西北飛
沙折木晝晦數刻五月乙卯暴風起西北有聲折木吹
沙黃塵蔽天占竝主隂謀姦邪是秋内侍周懷政坐妖
亂伏誅天聖九年十二月辛酉大風三日止景祐元年
六月已巳無鍚縣大風發屋民被壓死者衆九月甲寅
夜漏上風自丑起有聲擺木鳴條二年六月戊寅平明
風自未来占者以為百穀豐衍之候皇祐四年七月丁
已大風起西北方拔木嘉祐二年正月元日平旦有風
從東北來徧天有蒼黑雲占云大熟多雨熙寕四年二
月辛已京東自濮州至河北旁邊大風異常百姓驚恐
六年四月館陶縣黑風九年十一月海陽潮陽二縣颶
風潮害民居田稼十年六月武城縣大風壊縣廨知縣
李愈妻主簿宼宗奭妻之母壓死七月温州大風雨漂
城樓官舍元豐四年六月邕州颶風壊城樓官私廬舍
七月甲午夜泰州海風作繼以大雨浸州城壊公私廬
舍數千間静海縣大風雨毁官私廬舍二千七百六十
三楹丹陽縣大風雨溺民居毁廬舍丹徒縣大風潮飄
蕩沿江廬舍損田稼六月邕州颶風壊城樓官私廬舍
五年六月朱崖軍颶風毁廬舍元祐八年福建兩浙海
風駕潮害民田紹聖元年秋蘇湖秀等州有風害民田
靖康元年正月望夜大風起西北有聲吹沙走石盡明
日乃止二月戊申大風起東北揚塵翳空三月已已夜
五更大風乍緩乍急聲如呌怒十一月丁亥大風發屋
折木閏十一月甲寅大風起北方雪作盈數尺連夜不
止二年正月已亥天氣昏曀狂風迅發竟日夜西北隂
雲中如有火光長二丈餘闊數尺民時時見之庚戌大
風雨二月乙酉大風折木晚尤甚三月已亥大風四月
庚申朔大風吹石折木辛酉北風益甚苦寒建炎元年
正月丁酉大風吹石折木十二月乙酉大風拔木紹興
二十八年七月壬戌平江府大風雨駕潮漂溺數百里
壊田廬三十二年七月戊申大風拔木温州大風壊屋
覆舟隆興元年浙東西郡國風水傷稼三年八月大風
雨漂蕩田廬乾道二年八月丁亥温州大風雨駕海潮
殺人覆舟壊廬舍五年十月台州大風水壊田廬八年
六月丙辰惠州颶風壊海艦三十餘時樞密院調廣東
經略司水軍四艦覆其三死者百三十餘人淳熙三年
六月大風連日四年九月明州大風駕海潮壊定海鄞
縣海岸七千六百餘丈及田廬軍壘六月乙已夜福清
縣興化軍大風雨壊官舍民居倉庫及海口鎮人多死
者五年正月庚戌大風六年十一月鄂州大風覆舟溺
人甚衆七年二月江陵府大風火及舟焚溺死者尤衆
十年八月辛酉雷州颶風大作駕海潮傷人禾稼林木
皆折紹熙二年三月癸酉瑞安縣大風壊屋拔木殺人
四年七月興化軍海風害稼五年六月丙子大風七月
乙亥行都大風拔木壊舟甚衆紹興府秀州大風駕潮
害稼秋明州颶風駕海潮害稼十月戊戌行都大風拔
木慶元二年六月壬申台州暴風雨駕海潮壊田廬六
年三月甲子大風拔木嘉泰三年十月丁未暴風十一
月癸未大風四年正月乙亥亦如之開禧元年四月乙
卯九月庚戌大風嘉定元年九月乙丑大風二年二月
戊子大風七月王辰台州大風雨駕海潮壊屋殺人三
年八月癸酉大風振木折禾穗堕果實寧宗露禱至于
丙子乃息後御史朝陵于紹興府歸奏風壊陵殿宫墻
六十餘所陵木二千餘章四年閏月丁未大風六年十
二月餘姚縣風潮壊海堤亘八鄉七年正月庚辰江州
放燈黑雲暴風忽作遊人相踐死者二十餘十年正月
乙未大風拔木十一月丁丑大風十一年二月甲寅大
風十月戊午大風十三年十一月庚戌壬子大風十二
月戊午大風十四年六月辛已大風十六年秋大風拔
木害稼十七年秋福州颶風大作壊田損稼冬鄂州暴
風壊戰艦二百餘夀昌軍壊戰艦六十餘江州興國亦
如之嘉熙二年風雹三年風雹淳祐十一年泰州風景
定四年十一月福州颶風咸淳四年閏月丁已大風雷
雨居民屋瓦皆動七年五月甲申紹興府大風十年四
月紹興府大風拔木
端拱二年京師暴風起東北塵沙曀日人不相辨淳化
三年六月丁丑黑風自西北起天地晦暝雷震有頃乃
止大中祥符二年九月無為軍城北暴風晝晦不可辨
拔木壊城門營壘民舍天聖六年二月庚辰大風晝暝
康定元年三月丙子大風晝暝經刻乃復嘉祐八年十
一月丙午大風霾治平二年二月乙已大風晝晦四年
正月庚辰朔大風霾是日上尊號廷中仗衛皆不能整
時帝已不豫後七日崩熙寕四年四月癸亥京師大風
霾元祐八年二月京師風霾靖康二年正月已亥天氣
昏曀風迅發竟日三月丁酉風霾建炎元年正月辛卯
朔大風霾丁酉風霾日色薄而有暈二月丁酉汴京風
霾日無光是日張邦昌僭位二年七月癸未風雨晝晦
是日東京留守宗澤薨紹興十一年三月庚申金人居
長安晝晦乾道五年正月甲申晝霾四塞淳熙五年四
月丁丑塵霾晝晦日無光慶元九年十二月乙未天雨
霾開禧元年正月壬午雨霾嘉定十年正月乙未晝霾
二月癸巳日無光德祐元年六月庚子朔日有食之既
天地晦冥咫尺不辨人雞鶩歸棲自已至申其明始復
至道二年秋九月環慶州梨生花占有兵明年契丹擾
北邊景德元年二月保順軍城壕水䧟起文為桃李花
雜樹人物之狀大中祥符九年正月壩州渠水有如華
葩状大觀二年十月乙已龔邱縣檜生花萼如蓮實紹
興七年十二月中書門下省檢正官張宗元出撫淮西
軍寓建康槃冰有文如畫佳卉茂木華葉相敷日易以
冰變態竒出春暄乃止二十七年四月徽州祁門縣圃
桃已實復華淳熙初秀州吕氏家冰瓦有文樓觀車馬
人物芙蓉牡丹萱草藤蘿之屬經日不釋淳熙中興化
軍仙遊縣九巫山古木末生花臭如蘭
建隆二年九月渭南縣虸蚄蟲傷稼三年七月兖州濟
德磁洺蝝生乾德六年七月階州虸蚄蟲生太平興國
二年六月磁州青黑蟲羣飛食桑夜出晝隐食葉殆盡
七月邢州鉅鹿沙門二縣步屈蟲食桑麥殆盡五年七
月濰州虸蚄蟲生食稼殆盡七年九月邠州虸蚄蟲生
食稼九年七月泗州蠓蟲食桑雍熙二年四月天長軍
蠓蟲食苗端拱二年七月施州虸蚄蟲生害稼淳化二
年四月中都縣蜴蟲生七月單州蜴蟲生遇雨死景德
元年八月陜賓棣州蟲螟害稼大中祥符四年八月兖
州虸蚄蟲生有蟲青色随齧之化為水六年九月陜西
同華等州虸蚄蟲食苗天聖五年五月戊辰磁州蟲食
桑景祐四年五月滑州靈河縣民黃慶家蠶自成被長
二丈五尺闊四尺嘉祐五年深州野蠶成蠒被於原野
熙寕九年五月荆湖南路地生黑蟲化蛾飛去金州生
黑蟲食苗黃雀来食之皆盡元祐六年閏八月定州七
縣野蠶成蠒七年五月北海縣蠶自織如絹成領帶元
符元年七月藁城縣野蠶成蠒八月行唐縣野蠶成蠒
九月深澤縣野蠶成蠒織絍成萬匹二年六月房陵縣
野蠶成蠒政和元年九月河南府野蠶成蠒四年相州
野蠶成蠒五年南京野蠶成蠒織紬五匹綿四十兩聖
蠒十五兩紹興二十九年秋浙東江東西郡縣螟三十
年十月江浙郡國螟蝝隆興元年秋浙東西郡國螟害
穀紹興府湖州為甚三年台州螟乾道三年八月江東
郡縣螟螣淮浙諸路多言青蟲食穀穗六年秋浙西江
東螟為害九年秋吉贛州臨江南安軍螟淳熙二年秋
浙江淮郡縣螟四年秋昭州螟五年昭州荐有螟螣七
年秋永州螟八年秋江州螟十二年八月平江府有蟲
聚于禾穗油洒之即堕一夕大雨盡滌之十四年秋江
州興國軍螟十六年秋温州螟慶元三年秋浙東蕭山
山隂縣婺浙西富陽䀋官淳安與永興縣嘉興府皆螟
四年秋鉛山縣蟲食穀無遺穗嘉定十四年明台温婺
衢蟊螣為災十五年秋贛州螟十六年永道州螟紹定
三年福州螟端平元年五月當塗縣螟淳祐二年五月
兩淮螟景定三年八月浙東西螟
乾德三年眉州民王進牛生二犢四年南充縣民馬全
信及相如縣民彭秀等家牛生二犢開寳二年九隴縣
民王逹牛生二犢太平興國三年流溪縣民白延進牛
生二犢五年温江縣民趙進牛生二犢六年廣都縣趙
全牛生二犢七年什邡縣民王信華陽縣民袁武等牛
生二犢八年彭州民彭延閬州民陳則安樂縣民王公
泰牛生二犢九年七月知乾州衛昇獻三角牛雍熙三
年果州民李昭牛生二犢四年郪縣民鮮于志鮮于臯
眉山縣海羅參仁夀縣民隂饒成都縣民李本成紀縣
民王和敏牛生二犢端拱元年眉州民陳希簡晉原縣
民張昭郁魏城縣民鮮于郜羅江縣民袁旅河陽縣民
李美曲水縣民曾處梓潼縣民文光懿永泰縣民羅德
綿竹縣民陳洪牛生二犢淳化元年綿竹縣民李昌遠
薄逸閬州民和中惠州民王欽眉州民王圖九隴縣民
楊臯玄武縣民羊邁逹牛生二犢二年永州縣民梁行
良仁夀縣民梁仁超牛生二犢三年成都府民彭齊卿
洪雅縣民程譲永昌縣民田昭巴州民杜文宥廬山縣
民白閏牛生二犢四年成都府民任順曲水縣民張思
方彭山縣民李承遠牛生二犢至道二年新都縣民蹇
成美牛生二犢潁陽縣民馮延密牛生三犢其二額有
白三年新津縣民文承冨赤水縣民蘇福廣安軍吏胥
仁廸牛生二犢咸平元年眉山縣民向瓊玖陳元寳丹
陵縣民劉承鶚通泉縣民王居中曲水縣民楊漢成楊
景歡王思讓眉山縣民陳彥宥牛生二犢二年濛陽縣
民杜摰九隴縣民楊太眉山縣民蘇仁義洪雅縣吏陸
文贊牛生二犢三年叙浦縣民戴昌藴牛生二犢四年
流溪縣民何承添晉原縣民頗全永昌縣民曾嗣犀浦
縣民何福彰明縣民王玘牛生二犢六年渠江縣民王
德進魏城縣民蒲諫王信石照縣民仲漢宗大足縣民
劉武牛生二犢景德元年魏城縣民閻明彭州濛陽縣
民郭琮牛生二犢二年三泉縣民李景順東海縣民時
祐小溪縣民劉可赤水縣民羅永並牛生二犢三年長
江縣民于承琛牛生二犢四年相如縣民楊漢暉卭州
安仁縣民羅塋九隴縣民白彥成渠江縣民王繼豐家
及順安軍屯田務牛生二犢大中祥符元年龔邱縣民
李起牛生四犢判州王欽若圖以獻二年立山縣民盧
仁依銅山縣民勾熙正什邡縣民杜族南康縣民陳邦
並牛生二犢三年犍為縣民陳知進牛生二犢四年東
關縣民陳知進牛生二犢五年冨順監些井場官楊守
忠曲水縣民向平蓬溪縣民蹇知密牛生二犢六年廣
安軍依政縣民李福貴溪縣民徐志元牛生二犢七年
雙流縣民姚彥信涪城縣民張禮嘉州龍游縣民張正
夾江縣民郭昇天水縣民王吉牛生二犢八年仁夀縣
民何志通泉縣民羅永泰成都縣民張進華陽縣民楊
承珂牛生二犢九年平定軍平定縣民范訓臨卭縣民
楊暉牛生二犢天禧元年開江縣民冉津及澧州石門
縣層山縣牛生二犢二年臨卭縣民王道進臨溪縣民
王勝西縣民韓光緒牛生二犢四年貴溪縣民葉政牛
生二犢五年巴西縣民向知道牛生二犢自天聖迄治
平牛生二犢者三十二生三犢者一自熙寧二年距元
豐八年郡國言民家牛生二犢者三十有五生三角者
一元祐元年距元符三年郡國言民家牛生二犢者十
有五大觀元年閬州逹州言牛生二犢四年三月帝謂
起居舍人宇文粹中曰牛產二犢亦載之起居注中豈
若野蠶成蠒之類民頼其利乃為瑞邪自是史官不復
盡書政和五年七月安武軍言郡縣民范濟家牛生麒
麟重和元年三月陜州言牛生麒麟宣和二年十月尚
書省言歙州歙縣民鮑珙家牛生麒麟三年五月梁縣
民邢喜家牛生麒麟紹興元年紹興府有牛戴刅突入
城市觸馬裂腹出腸時衛卒多犯禁屠牛牛受刃而逸
近牛禍也十六年静江府城北二十里有奔犢以角觸
人於壁腸胄出牛狂走兩日不可執卒以射死十八年
五月依政縣牛生二犢二十一年七月遂寧府牛生二
犢者三二十五年八月漢中牛生二犢淳熙十二年仁
和縣良渚有牛生二首七日而死餘杭縣有犢二首十
六年三月池州池口鎮軍屯牛狂走觸人死慶元三年
樂平縣田家牛生犢如馬一角鱗身肉尾農以不祥殺
之或惜其為麐同縣萬山牛生犢人首
淳化三年正月乙卯京師雨土占曰小人叛自後李順
盜據益州景德元年七月辛亥黃氣出壁長五尺餘占
曰兵出二年正月丙寅黃白氣環之大中祥符元年正
月癸亥朔黃氣出扵艮占曰主五穀熟二年九月戊午
黃氣如柱起東南方長五丈許天禧五年襄州鳳林鎮
道側地涌起高三尺闊八尺知州夏竦以聞明道元年
十月庚子夜黃白氣五貫紫微垣景祐元年八月壬戌
夜有黃白氣如彗長七尺餘出張翌之上凡三十有三
日不見治平元年三月壬戌雨土十二月已亥雨黃土
熙寧五年十二月癸未七年三月戊午並雨黃土八年
五月丁丑雨黃土兼細毛元豐二年十一月丁亥五年
三月乙已六年四月辛未雨土元祐七年正月戊午天
雨塵土主民勞苦宣和元年三月庚午雨土著衣主不
肖者食禄紹興十一年三月庚申涇州雨黃沙十八年
十一月壬辰肆赦天有雲赤黃近黃祥也太史附秦檜
旨奏瑞乾道四年三月已丑雨土若塵淳熙四年二月
戊戌雨土五年二月壬午甲申四月丁丑六年十一月
乙丑十一年正月辛卯甲寅十三年正月壬寅亦如之
十五年九月庚子南方有赤黃氣紹熙四年十月甲寅
雨土五年四月癸卯亦如之十月乙未天有黃赤色占
曰是為天變色先赤後黃近黃赤祥也十一月辛亥雨
土慶元元年二月已卯十一月已丑天雨塵土三年正
月丙子四月丙午十一月甲申天雨塵土六年正月巳
已閠月丁未十月已丑雨土九月辛丑十一月辛卯天
雨塵土嘉泰元年六月已卯九月已未十二月辛丑天
雨塵土嘉定三年正月丙午天雨塵土八年二月已未
五月辛未天雨塵土九年十二月癸巳天雨土十年二
月癸已雨土十二年二月癸已天雨塵土十三年二月
辛卯天雨塵土十六年二月戊子天雨塵土紹定三年
三月丁酉雨土嘉熙二年四月甲申雨土三年三月辛
卯天雨塵土淳祐五年二月丙寅朔天雨塵土十一年
五月乙亥天雨塵寳祐三年三月已未雨土六年二月
壬辰天雨塵土開塵元年三月辛酉雨土景定五年二
月辛未雨土德祐元年三月辛巳終日黃沙蔽天或曰
喪氛
乾德三年京師地震(史失日月)五年十一月許州開元觀老
君像自動知州宋偓以聞六年正月簡州普通院毗盧
佛像自動至道二年十月潼關西至靈州夏州環慶等
州地震城郭廬舍多壊占云兵饑是時西夏寇靈州明
年遣將率兵援糧以救之關西民饑咸平二年九月常
州地震壊鼓角樓羅務軍民廬舍甚衆四年九月慶州
地震者再六年正月益州地震景德元年正月丙申夜
京師地震癸卯夜復震丁未夜又震屋皆動有聲移時
方止癸丑冀州地震占云土工興有急令兵革興是時
契丹犯塞二月益黎雅州地震三月邢州地震不止四
月已卯夜瀛州地震五月邢州地復震不止十一月壬
子日南至京師地震癸丑石州地震四年七月丙戌益
州地震已丑渭州瓦亭砦地震者四大中祥符二年三
月代州地震四年六月昌眉州並地震七月真定府地
震壊城壘天聖五年三月泰州地震七年京師地震景
祐四年十二月甲子京師地震甲申忻代并三州地震
壊廬舍覆壓吏民忻州死者萬九千七百四十二人傷
者五千六百五十五人畜擾死者五萬餘代州死者七
百五十九人并州千八百九十人寳元元年正月庚申
幷忻代三州地震十二月甲子京師地震慶歴三年五
月九日忻州地大震說者曰地道貴静今數震搖兵興
民勞之象也四年五月庚午忻州地震西北有聲如雷
五年七月十四日廣州地震六年二月戊寅青州地震
三月庚寅登州地震岠嵎山摧自是震不巳每震則海
底有聲如雷五月甲申京師地震七年十月乙丑河陽
許州地震皇祐二年十一月丁酉夜秀州地震有聲自
北起如雷嘉祐二年雄州北界幽州地大震大壊城郭
覆壓者數萬人五年五月已丑京師地震治平四年秋
漳泉建州邵武興化軍等處皆地震潮州尤甚折裂泉
浦壓覆州郭及兩縣屋宇士民軍兵死者甚衆八月巳
已京師地震熙寕元年七月甲申地震乙酉辛卯再震
八月壬寅甲辰又震是月湏城東阿二縣地震終日滄
州清池莫州亦震壊官私廬舍城壁是時河北復大震
或數刻不止有聲如雷樓櫓民居多摧覆壓死者甚衆
九月戊子莫州地震有聲如雷十一月乙未京師及莫
州地震十二月癸卯瀛州地大震丁已冀州地震辛酉
滄州地震湧出沙泥船板胡桃螺蚌之属是月潮州地
再震是歲數路地震有一日十數震有踰半年震不止
者二年十月庚戌南郊東壝門内地陷有天寳十三年
古墓元豐元年邕州佛像動搖初像動夏人入寇又動
而州大火其後儂智高叛復動於是知州錢師孟投其
像於江中八年二月甲戌賓州嶺方縣地䧟五月丙午
京師地震元祐二年二月辛亥代州地震有聲四年春
陜西河北地震七年九月已酉蘭州鎮戎軍永興軍地
震十月庚戌朔環州地再震紹聖元年十一月丙戌太
原府地震二年十月十一月河南府地震是歲蘇州自
夏迄秋地震十三年三月戊戌夜劔南東川地震九月
已酉滁州沂州地震四月六月已酉太原府地震有聲
元符元年七月壬申夜雲䨧蔽天地震良久二年正月
壬申恩州地震八月甲戌太原府地震三年五月已巳
太原府又震建中靖國元年十一月辛亥太原府潞晉
縣代石嵐等州岢嵐威勝保化寕化軍地震彌旬晝夜
不止壊城壁屋宇人畜多死自後有司方言祥瑞郡國
地震多抑而不奏政和七年六月詔曰熙河環慶涇原
路地震經旬城砦關堡城壁樓櫓官私廬舍並皆摧塌
居民覆壓死傷甚衆而有司不以聞其遣官按視之宣
和四年北方用兵雄州地大震玄武見扵州之正寝有
龜大如錢蛇若硃漆筯相逐而行宣撫使焚香再拜以
銀奩貯二物俄俱死六年正月京師連日地震宫殿門
皆動有聲七年七月已亥熙河路地震有裂數十丈者
蘭州尤甚䧟數百家倉庫俱没河東諸郡或震裂建炎
二年正月戊戌長安地大震金將婁宿圍城彌旬無外
援乘地震而入城遂䧟紹興三年八月甲申地震平江
府湖州尤甚是歲劉豫䧟鄧随等州金人犯蜀四年四
川地震五年五月行都地震六年六月乙已夜地震自
西北有聲如雷餘杭縣為甚是冬劉麟猊犯順寇濠夀
州七年地震二十四年正月戊寅地震二十五年三月
壬申地震二十八年八月甲寅夜震三十一年三月壬
辰地震三十二年七月戊申地震隆興元年十月丁丑
地震六月甲寅又震乾道二年九月丙午地震自西北
方四年十二月壬子石泉軍地震三日有聲如雷屋瓦
皆落時綿竹有冤獄云淳熙元年十二月戊辰地震自
東北方九年十二月壬寅夜地震十年十二月丙寅地
震十二年五月庚寅地震慶元六年九月東北地震十
一月甲子地震東北方嘉定六年四月行都地震六月
丙子淳安縣地震九年二月辛亥東西川地大震四日
十年二月庚申地震自東南十二年五月地震六月西
川地震十四年正月乙未夜地震大雷五月丙申西川
地震寳慶元年八月已酉地震嘉熙四年十二月丙辰
地震淳祐元年十二月庚辰夜地震寳祐三年蜀地震
咸淳七年嘉定府城震者三
雍熙三年階州福津縣常峽山圮壅白江水逆流高十
丈許壊民田數百里淳化二年五月名山縣大風雨登
遼山圮壅江水逆流入民田害稼咸平元年七月庚午
寕化軍汾水漲壊北水門山石摧圮軍士有壓死者二
年七月庚寅靈寳縣暴雨崖圯壓居民死者二十二戶
三年三月辛丑夜大澤縣三陽砦大雨崖摧壓死者六
十二人四年正月成紀縣山摧壓死者六十餘人景德
四年七月成紀縣崖圯壓死居民天禧五年九月丙寅
華州少華山前阜頭峰越八盤領及谷摧䧟扵石子坡
東西五里南北十里潰散墳裂湧起堆阜各高數丈長
若隄岸至陷居民六社凡數百戶林木廬舍亦無存者
並山之民言數年以来峯上常有雲每遇風雨即隐隐
有聲是夜初昏略無風雨山上忽霧起有聲漸大地遂
震動不及食頃而山摧元祐元年十二月鄭縣界小敷
谷山摧傷居民紹興十二年十二月陜西不雨五穀焦
枯涇渭㶚滻皆竭時秦民以饑離散壯者為北人所買
郡邑遂空紹熙四年秋南嶽祝融峯山自摧劔門關山
摧五年十二月臨安府南高峯山自摧慶元二年六月
辛未台州黃嚴縣大雨水有山自徙五十餘里其聲如
雷草木冡墓皆不動而故址潰為淵潭時臨海縣清渾
山亦自移嘉泰二年七月丁未閩建安縣山摧民廬之
壓者六十餘家嘉定六年六月丙子嚴州淳安縣長樂
鄉山摧水湧九年黎州山崩咸淳十年天目山崩熙寕
元年荆襄間天雨白氂如馬尾長者尺餘彌漫山谷三
月丁酉潭州雨毛八年五月丁丑雨黃毛紹熙四年十
一月癸酉地生毛咸淳九年江南平地產白毛臨安尤
多
宋史卷六十七
宋史卷六十七考證
五行志五土閏州饑閏州應作潤州
端拱二年京師暴風起東北云云(臣召南)按此條及
淳化三年六月丁丑二條已備見於前文恒風條下
矣此又複出史文失於未加刊削者也
二年正月丙寅黃白氣環之按環之上當有脱文其
氣出何方或在何星也
宋史卷六十七考證
