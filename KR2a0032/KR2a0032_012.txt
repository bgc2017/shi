宋史卷十二
元中書右丞相總裁托克托等修
本紀第十二
仁宗四
一年春正月癸卯以歲饑罷上元觀燈壬子命近臣同
三司較天下財賦出入之數二月甲申出内庫絹五十
萬下河北陜西河東路以備軍賞三月戊子朔詔季秋
有事扵明堂已丑以大慶殿為明堂甲午遣官祈雨丁
酉月犯軒轅大星戊戌詔明堂禮成羣臣毋上尊號庚
子契丹遣使以伐夏師還來告丙午雨已酉詔兩浙流
民聽人收養翰林學士趙槩報使契丹夏五月丁亥朔
新作明堂禮神玉已亥旌定州義民李能六月已未出
新製明堂樂八曲丁卯以自製黃鐘五音五曲並肄扵
太常庚午定選舉縣令法壬申月犯填星癸未錄繫囚
熒惑入輿鬼犯積尸癸亥出内藏絹百萬市糴軍儲壬
申深州大雨壞廬舍九月丁亥閱雅樂己酉朝饗景靈
宫庚戌饗太廟辛亥大饗天地扵明堂以太祖太宗眞
宗配如圜丘大赦百官進秩一等詔自今内降指揮百
司執奏毋輒行敢因緣干請者諫官御史察舉之冬十
月庚午熒惑犯太微上將乙亥宴京畿父老扵錫慶院
閏十一月己未詔后妃之家毋得除二府職任丙寅秀
州地震有聲如雷丁卯詔中書門下省兩制及太常官
詳定大樂河北水詔蠲民租出内藏錢四十萬緡絹四
十萬匹付本路使措置是歲芻糧十二月甲申定三品
以上家廟制唃厮囉西蕃瞎氊西南蕃龍光㴰占城沙
州來貢涇原路生戸都首領那龍男阿日丁内附
三年春正月乙丑幸魏國大長公主第視疾二月丙戌
宰臣文彦博等進皇祐大饗明堂記已亥復行河北沿
邊州軍入中糧草見錢法三月庚申宋庠罷以劉沆參
知政事癸酉儂智高表獻馴象及金銀郤之夏四月癸
未詔河北流民相屬吏不加恤而乃飾廚傳交賂使客
以取名譽自今非犒設兵校其一切禁之丙申太白晝
見五月庚戌以恩冀州旱詔長吏決繫囚壬申置河渠
司乙亥頒簡要濟衆方命州縣長吏按方劑以救民疾
丁丑錄繫囚六月丁亥無為軍獻芝草帝命姑免知軍
茹孝標罪戒州郡自今勿復獻秋七月癸丑詔少卿監
以下年七十不任釐務者御史臺審官院以聞嘗任館
閣臺諫及提刑者中書裁處待制以上能自引年則優
加恩禮丙辰以孔氏子孫復知仙源縣事丁巳兩制禮
官上大樂名曰太安辛酉河決大名府郭固口乙丑罷
徙州縣長吏不任事者十有六人丙子減郴永州桂陽
監丁身米歲十萬餘石八月丙戌遣使安撫京東淮南
兩浙荆湖江南饑民辛卯詔諸路監司具所部長吏治
狀能否以聞是月汴河絶流冬十月庚子文彦博罷以
龐籍同中書門下平章事昭文館大學士高若訥為樞
密使梁適参知政事王堯臣為樞密副使十一月辛亥
減漳州泉州興化軍丁米十二月庚辰新作渾儀庚子
詔文武官七十以上未致仕者更不考課遷官甲辰罷
災傷州軍貢物是歲涇原樊家族密厮歌内附
四年春正月己巳詔諸路貸民種乙亥塞大名府決河
二月庚子蠲湖州民所貸官米三月己酉詔禮部貢舉
丙辰蠲江南路民所貸種數十萬斛辛酉錄繫囚辛未
詔官禁市物給實直非所闕者毋市夏四月庚辰詔修
河兵夫逃亾死傷會其數以議官吏之罰廣源州蠻儂
智高反五月乙巳朔智高陷邕州遂陷横貴等八州圍
廣州壬申命知桂州陳曙率兵討智高六月乙亥起前
衛尉卿余靖為秘書監湖南安撫使知潭州前尚書屯
田員外郎直史館楊畋體量安撫廣南提舉經制盗賊
事庚辰改余靖為廣西安撫使知桂州命同提點廣東
刑獄李樞與陳曙討智高廣東轉運鈐轄司發兵援之
丁亥以狄青為樞密副使秋七月乙巳出内藏錢絹助
河北軍儲丙午命余靖經制廣南盜賊事丁巳大風拔
木壬戌智高引衆去廣州廣東兵馬鈐轄張忠知英州
蘇緘邀擊扵白田忠戰沒甲子廣東兵馬鈐轄蔣偕又
敗扵路田八月癸未詔開封府比大風雨民廬摧圮壓
死者官為祭歛之辛卯命樞密直學士孫沔安撫湖南
江南内侍押班石全斌副之九月丁巳命余靖提舉廣
南兵甲經制賊盜事庚申廣西兵馬鈐轄王正倫討智
高扵昭州館門驛戰沒智高入昭州庚午以狄青為宣
徽南院使宣撫荆湖路提舉廣南經制賊盜事是月智
高襲殺蔣偕扵太平場冬十月丙子太白犯南斗詔鄜
延環慶涇原路擇蕃落廣銳軍各五十人赴廣南行營
丁丑智高入賓州甲申復入邕州丁亥以諸路饑疫並
征徭科調之煩令轉運使提點刑獄親民官條陳救恤
之術以聞十一月壬寅朔日有食之戊午詔免江西湖
南廣南民供軍須者今年秋租十之三十二月壬申朔
廣西兵馬鈐轄陳曙討智高兵戰扵金城驛壬辰觀新
樂乙未錄唐顔真卿後是歲河北路及鄜州水蠲河北
民積年逋負鄜州民税役
五年春正月壬寅朔御大慶殿受朝庚戌以廣南用兵
罷上元張燈白虹貫日丁巳會靈觀火戊午狄青敗智
高扵邕州斬首五千餘級智高遁去甲子遣使撫問廣
南將校賜軍士緡錢二月癸未狄青復為樞密副使甲
申赦廣南凡戰沒者給槥櫝護送還家無主者葬祭之
賊所過郡縣免其田租一年死事家科徭二年貢舉人
免觧至禮部不預奏名者亦以名聞丙戌詔廣西都監
蕭注等追捕智高丁亥下德音減江西湖南繫囚罪一
等徒以下釋之丁壯饋運廣南軍須者減夏税之半仍
免差徭一年戊子詔百官遇南郊奏薦無子孫者聽奏
朞親一人乙未詔宗室通經者大宗正司以聞三月癸
亥遣使奉安太祖御容扵滁州太宗御容扵并州眞宗
御容扵澶州是月賜禮部奏名進士諸科及第出身千
四十二人夏四月甲午命劉沆梁適監議大樂五月乙
已詔輔臣凡有大政許復對後殿高若訥罷以狄青為
樞密使丁未孫沔為樞密副使戊申詔轉運使毋取羡
餘以助三司庚戌詔智高所至州無城壘若兵力不敵
而棄城者奏裁壬子錄繫囚丁已詔轉運司振邕州貧
民戸貸米一石甲子詔諫官御史毋挾私以中善良及
臣僚言機密事毋得漏泄六月乙亥御紫宸殿按太安
樂觀宗廟祭器丙戌作集禧觀成乙未詔河北荐饑轉
運使察州縣長吏能招輯勞來者上其狀不稱職者舉
劾之秋七月乙巳詔荆湖北路民因災傷所貸常平倉
米免償已酉詔薦舉非其人者令御史臺彈奏見任監
司以上弗許薦論戊午詔太常定諡毋為溢美閏月戊
辰詔廣南民逃未還者限一年歸業其復三歲壬申龐
籍罷以陳執中同中書門下平章事昭文館大學士梁
適同中書門下平章事集賢殿大學士乙亥詔武臣知
州軍須與僚屬參議公事毋專決庚辰秦鳳路言總管
劉煥等破蕃部斬首二千餘級八月丁酉朔詔民訴災
傷而監司不受者聽州軍以狀聞辛酉策制舉武舉人
壬戌詔南郊以太祖太宗眞宗並配九月乙酉觀新樂
冬十月丙申朔日有食之壬子作鎮國神寶丁巳詔以
蝗旱令監司諭親民官上民間利害十一月丁夘朝饗
景靈宫戊辰饗太廟奉慈廟己巳祀天地扵圜丘大赦
丁丑加恩百官戊子放天下逋負十二月戊午詔轉運
官毋得進羡餘壬戌以曹陳許鄭滑州為輔郡隷畿内
置京畿轉運使是歲占城國來貢
至和元年春正月辛未詔京師大寒民多凍餒死者有
司其瘞埋之壬申碎通天犀和藥以療民疫癸酉貴妃
張氏薨輟視朝七日禁京城樂一月丁丑追冊為皇后
賜諡溫成辛卯錄繫囚減三京輔郡雜犯死罪一等徒
以下釋之三月庚子詔治河堤民有疫死者蠲戸税一
年無戸税者給其家錢三千壬戌孫沔罷以田况為樞
密副使三月己巳王貽永罷以王德用為樞密使辛未
命曾公亮等同試入内醫官壬申賜邊臣攻守圖置京
畿提點刑獄乙亥太史言日當食四月朔庚辰下德音
改元減死罪一等流以下釋之癸未易服避正殿減常
膳乙酉詔京西民饑宜令所在勸富人納粟以振之夏
四月庚午朔日有食之用牲扵社辛丑御正殿復常膳
祥源觀火五月戊寅以河北流民稍復遣使安撫壬辰
太白晝見秋七月丁卯以程戡參知政事立溫成園戊
辰梁適罷己巳出御史馬遵呂景初吳中復八月丁酉
詔前代帝王後嘗仕本朝官八品以下其祖父母妻子
犯流以下罪聽贖未仕而嘗受朝廷賜者所犯非兇惡
亦聽贖丙午以劉沆同中書門下平章事集賢殿大學
士命修起居注官侍經筵九月乙亥契丹遣使來告夏
國平辛巳遣三司使王拱辰報使契丹己丑太白晝見
冬十月辛卯朔太白晝見壬辰詔士庶家毋得以常傭
顧之人為姻違者離之丁酉葬溫成皇后丙午溫成皇
后神主入廟戊午幸城北砲場觀發砲宴從臣賜衞士
緡錢十一月甲子出太廟禘祫時饗及溫成皇后樂章
肄扵太常十二月丙午詔司天監天文算術官毋得出
入臣僚家癸丑詔内侍傳宣令都知司劄報被旨者覆
奏是歲融州大邱洞楊光朝内附
二年春正月丁卯奉安真宗御容扵萬夀觀減畿内輔
郡囚罪一等徒以下釋之賜諸軍緡錢戊辰邕州言蘇
茂州蠻内寇詔廣西發兵討之丁亥晏殊薨二月壬辰
汾州團練推官郭固上車戰法既試之授衞尉丞三月
丁卯詔修起居注立扵講讀官之次丙子封孔子後為
衍聖公是月以旱除畿内民逋芻及去年秋逋税罷營
繕諸役夏四月已亥契丹遣使賀乾元節以其主之命
持本國三世畫像來求御容辛亥定差衙前法乙卯出
米京城門下其價以濟流民五月己未錄繫囚辛酉詔
中書公事並用祖宗故事戊寅詔戒百官務飭官守六
月戊戌陳執中罷以文彦博同中書門下平章事昭文
館大學士劉沆監修國史富弼同中書門下平章事集
賢殿大學士乙巳儂智高母儂氏弟智光子繼宗繼封
伏誅秋八月戊子減畿内輔郡囚罪一等徒以下釋之
乙未置臺諫章奏簿壬子詔中書樞密院第宗姓服屬
自明堂覃恩後及十年者咸與進官九月戊午契丹使
來告其國主宗眞殂帝為發哀成服扵内東門幕次遣
使祭奠弔慰及賀其子洪基立戊辰詔試醫官須引醫
經本草以對每試十道以六通為合格辛巳罷輔臣宣
徽節度使乾元節任子恩冬十月丙戌錄唐長孫無忌
後己丑詔京畿毋領輔郡罷京畿轉運使提點刑獄癸
丑下溪州蠻彭仕羲内寇詔湖北路發兵捕之十一月
乙卯交阯來告李德政卒其子日尊上德政遺貢物及
馴象已未行並邊見錢和糴法十二月丁亥修六㙮河
丁酉詔武臣有贓濫者毋得轉横行其立戰功者許之
庚子契丹遣使致其主宗真遺留物及謝弔祭庚戌太
白晝見壬子作醴泉觀成是歲西界阿訛等内附詔遣
還龍賜州彭師黨以其族來歸大食國西蕃安化州蠻
來貢
嘉祐元年春正月甲寅朔御大慶殿受朝是日不豫辛
酉輔臣禱祠扵大慶殿齊宿殿廡近臣禱扵寺觀及遣
諸州長吏禱扵嶽瀆諸祠壬戌御崇政殿癸亥賜在京
諸軍緡錢甲子赦天下蠲被災田租及倚閣税戊辰罷
上元張燈辛未命輔臣禱天地宗廟社稷是月大雨雪
木冰二月甲辰帝疾愈御延和殿三月丁巳詔禮部貢
舉辛未司天監言自至和元年五月客星晨出東方守
天關至是没壬申遣官謝天地宗廟社稷寺觀諸祠癸
酉契丹遣使來謝閏月癸未朔以王堯臣參知政事程
戡為樞密副使詔前後殿間日視事夏四月壬子朔六
㙮河復決丙辰裁定補蔭選舉法甲戌錄繫囚是月大
雨水注安上門門關折壞官私廬舍數萬區諸路言江
河決溢河北尤甚六月辛亥朔詔雙日不御殿伏終如
舊辛未免畿内京東西河北被水民賦租乙亥雨壞太
社太稷壇戊寅遣使安撫河北已卯詔羣臣實封言時
政闕失秋七月乙酉命京東西湖北監司分行水災州
軍振饑蠲租丙戌賜河北流民米壓溺死者賜其家錢
有差已丑出内藏銀絹三十萬振貸河北月入南斗乙
已貸被水災民麥種是月彗出紫微垣長又餘環州小
遇族叛知州張揆破降之八月庚戌朔日有食之癸亥
狄青罷以韓琦為樞密使是夕彗滅甲子出恭謝樂章
肄扵太常乙亥朝謁景靈宫減京城繫囚徒罪一等杖
笞釋之戊寅詔湖北招安彭仕羲九月庚寅命宰臣攝
事扵太廟辛卯恭謝天地扵大慶殿大赦改元丁酉加
恩百官庚子賜致仕卿監以上及曾任近侍之臣粟帛
酒饌癸卯舉行御史遷次格自京至泗州置汴河木岸
十一月辛巳王德用罷賈昌朝為樞密使十二月壬子
劉沆罷以曾公亮參知政事甲子白虹貫日是歲西蕃
磨氊角占城大食國來貢融桂州蠻楊克端等内附
二年春二月己酉梓夔路三里村夷人寇淯井監庚戌
錄繫囚降罪一等徒以下釋之遣使錄三京輔郡繫囚
壬戌杜衍薨澧州羅城洞蠻内寇發兵擊走之癸酉王
德用卒是月雄霸州地震三月戊寅振河北被災民乙
未契丹使耶律防陳覬來求御容戊戌淮水溢遣張昪
報使契丹癸卯狄青卒是月賜禮部奏名進士諸科及
第出身八百七十七人親試舉人免黜落始此夏四月
丁未以河北地數震遣使安撫丙寅幽州地大震壞城
郭覆壓死者數萬人已巳邕州火峒蠻儂宗旦入寇癸
酉以彭仕羲未降遣官安撫湖北五月庚辰管勾麟府
軍馬公事郭恩為夏人所襲殁扵斷道塢己亥詔舉行
磨勘法六月戊午夏國主諒祚遣人來謝使弔祭戊辰
以淑妃苗氏為賢妃秋七月辛巳詔河北諸道總管分
遣兵官教閱所部軍辛卯命孫抃張昪磨勘轉運使及
提點刑獄課績丁酉詔陜西河北諸路經略安撫舉文
武官材堪將領者各一人八月己酉詔每歲賜諸道節
鎮諸州錢有差命長吏選官和藥以救民疾壬子命富
弼等詳定編敕庚申錄繫囚降罪一等徒以下釋之癸
亥策制舉人丁卯置廣惠倉九月庚子契丹再使蕭扈
吳湛來求御容冬十月乙巳遣胡宿報使契丹丙午班
祿令十一月丙申詔三司使體量判官才否以聞十二
月戊申詔自今間歲貢舉天下進士諸科觧舊額之半
置明經科罷說書舉人辛亥立内降關白二府法是歲
西蕃瞎氊並諸族西平州黔南道王石自品西南蕃鶼
州來貢
三年春正月戊戌鑿永通河二月癸卯契丹使來告其
祖母哀輟視朝七日遣使祭奠弔慰癸丑錄繫囚降罪
一等徒以下釋之三月甲戌詔禮部貢舉夏四月甲子
吳育卒乙丑罷睦親宅祖宗神御殿丙辰詔守令或貪
恣耄昏以㢮為寬以苛為察以增賦歛為勞以出入刑
罰為能而部使者莫之舉劾自今其各思率職毋撓權
倖毋縦有罪以稱朕意五月壬申增國子監生員甲午
契丹遣使致其祖母遺留物六月丙午文彦博賈昌朝
罷以富弼為昭文館大學士韓琦同中書門下平章事
集賢殿大學士宋庠田况為樞密使張昪為樞密副使
甲寅詔學士院編國朝制誥丁卯交阯貢異獸秋七月
丙子詔廣濟河溢原武縣河決遣官行視民田振恤被
水害者癸已以夔州路旱遣使安撫八月己亥朔日有
食之己未王堯臣卒庚申彭仕羲率衆降九月癸酉議
罷榷茶法己丑契丹遣使來謝冬十月癸亥除河北坊
郭客戸乾食鹽錢十一月癸酉議減冗費己丑置都水
監罷三司河渠司十二月己巳詔三司歲上天下税賦
之數三歲一會虧嬴以聞閏月丁卯朔詔吏人及伎術
官職毋得任知州軍提點刑獄自軍班出至正任者方
得知邊要州軍丁丑詔裁定制科及進士高第人恩數
庚辰詔明年正旦日食其自丁亥避正殿減常膳宴契
丹使毋作樂壬午錄繫囚降三京囚罪一等徒以下釋
之是歲安化上中下州北遐鎮蠻人來貢
四年春正月丙申朔日有食之用牲扵社辛丑御正殿
復常膳以自冬雨雪不止遣官分行京城賜孤窮老疾
錢畿縣委令佐為糜粥濟饑壬寅賜在京諸軍班緡錢
頒嘉祐驛令二月己巳罷榷茶庚午廣南言交阯寇欽
州乙亥以廣惠倉隷司農寺戊子白虹貫日三月戊戌
命近臣同三司減定民間科率是月賜進士諸科及第
出身三百三十九人夏四月丁卯詔孟冬大祫扵太廟
癸酉封柴氏後為崇義公給田千頃奉周室祀丙子復
銀臺司封駁制癸未陳執中薨辛卯詔中外臣庶居室
器用冠服妾媵有違常制必罰毋貸壬辰錄繫囚降罪
一等徒以下釋之大震電雨雹五月戊戌詔兩制臣僚
舊制不許謁執政私第所薦舉不得用為御史今除其
法庚子詔内臣員多權罷進飬子入内壬子遣官經界
河北牧地餘募民種藝六月已巳羣臣請加尊號曰大
仁至治表五上不許癸酉詔諸路經略安撫轉運使提
點刑獄各舉本部官有行實政事者三人以備升擢嘗
任兩府者許舉内外官丁丑詔轉運司凡隣州饑而輒
閉糶者以違制論辛卯放宫女二百十四人秋七月丁
未放宫女二百三十六人八月乙亥策制舉人冬十月
壬申朝饗景靈宫癸酉大祫扵太廟大赦詔諸路監司
察士有學行為鄉里所推者同長吏以聞民父母年八
十以上復其一丁復益州為成都府并州為太原府戊
寅加恩百官十一月庚子汝南郡王允讓薨十二月丁
丑白虹貫日是歲唃厮囉來貢
五年春正月辛卯朔白虹貫日太白犯歲星己亥錄劉
繼元後二月壬戌錄繫囚三月壬辰詔禮部貢舉癸已
劉沆薨乙未歲星晝見壬子詔以蝗澇相仍敇轉運使
提點刑獄督州縣振濟仍察不稱職者夏四月癸未程
戡罷以孫抃為樞密副使丙戌命近臣同三司議均税
五月戊子朔京師民疫選醫給藥以療之已丑京師地
震丁酉詔三司置寬恤民力司己酉王安石召入為三
司度支判官丁己錄繫囚降罪一等徒以下釋之六月
乙丑詔戒上封告訐人罪或言赦前事及言事官彈劾
小過不關政體者乙亥遣官分行天下訪寬恤民力事
秋七月癸已邕州言交阯與甲峒蠻合兵寇邊都廵檢
宋士堯拒戰死之詔發諸州兵討捕丙申詔待制臺諫
官正刺史以上各舉諸司使至三班使臣堪將領及行
陳戰鬭者三人戊戌翰林學士歐陽修上新修唐書庚
戌詔中書門下采端實之士明進諸朝辨激巧偽者放
黜之八月壬申詔求逸書庚辰置陜西估馬司乙酉罷
諸路同提點刑獄使臣丙戌置江湖閩廣四川十一路
轉運判官九月己丑太白晝見冬十月乙酉深州言野
蠶成繭被扵原野十一月辛卯罷内臣寄遷法辛丑宋
庠罷以曾公亮為樞密使張昪孫抃為參知政事歐陽
修陳升之趙槩為樞密副使十二月己卯蘇茂州蠻寇
邕州辛巳補諸州父老百歲以上者十二人為州助教
是歲大食國來貢
六年春正月乙未許兩制與臺諫相見二月丁巳詔宗
室賜名授官者須年及十五方許轉官乙丑詔良民子
弟或為人誘隷軍籍自今兩月内父母訴官者還之丙
寅錄繫囚降罪一等徒以下釋之三月己亥富弼以母
喪去位庚子以富弼母喪罷大宴戊申給西京周廟祭
享器服是月賜進士諸科及第同出身二百九十五人
夏四月辛酉詔嶺南官吏死扵儂賊而其家流落未能
自歸者所在給食護送還鄉庚辰陳升之罷以包拯為
樞密副使出諫官唐介趙抃御史范師道呂誨五月丙
戌官諸路敦遣行義文學之士七人庚戌錄繫囚降罪
一等徒以下釋之分命官錄三京繫囚六月壬子朔日
有食之乙丑太白晝見壬申歲星晝見丙子以司馬光
知諫院入對戊寅以王安石知制誥秋七月乙酉泗州
淮水溢丙戌詔淮南江浙水災差官體量蠲税戊子錄
昭憲皇太后孝明孝惠孝章淑德皇后家子孫進秩授
官者十有九人癸巳詔臺諫為耳目之官乃聽險陂之
人興造飛語中傷善良非忠孝之行也中書門下其申
儆百工務敦行實循而弗改者絀之八月乙亥策制舉
人丁丑詔諸路刺舉之官未有以考其賢否比令有司
詳定厥制其各務祗新書以稱朕意仍令考校轉運提
刑課績院以新定條目施行戊寅詔州縣長吏有清白
不擾而實惠及民者令本路監司保薦再任政績尤異
當加奬擢閏月乙酉復以成都府為劒南西川節度庚
子以韓琦為昭文館大學士曾公亮同中書門下平章
事集賢殿大學士張昪為樞密使辛丑以胡宿為樞密
副使冬十月壬午定内侍磨勘法丙戌詔京西淮浙荆
湖增置都同巡檢壬辰起復皇姪前右衞大將軍岳州
團練使宗實為秦州防禦使知宗正寺辭以喪不拜十
一月己巳許夏國用漢衣冠癸酉賜昭憲皇太后家信
陵坊第戊寅許康州刺史李樞以已官封贈父母十二
月丙戌復豊州庚寅命諸路總管集隨軍功過簿以備
遷補是歲冬無冰占城國獻馴象安化州蠻來貢
七年春正月辛未復命皇姪宗實為泰州防禦使知宗
正寺乙亥詔南郊以太祖配為定制改溫成皇后廟為
祠殿二月己卯朔更江西鹽法詔開封府市地扵四郊
給錢瘞民之不能葬者癸酉錄繫囚命官錄被水諸州
繫囚三月辛亥詔禮部貢舉乙卯孫抃罷以趙槩參知
政事吳奎為樞密副使甲子以旱罷大宴乙丑祈雨扵
西太一宫庚午謝雨壬申徐州彭城濠州鍾離地生麪
十餘頃民皆取食夏四月壬午頒嘉祐編敇己丑夏國
主諒祚進馬求賜書詔賜九經還其馬五月戊午太白
晝見庚午包拯卒六月丙子朔歲星晝見秋七月戊申
太白經天壬子詔季秋有事扵明堂八月乙亥朔出明
堂樂章肄扵太常己夘詔以宗實為皇子癸未賜名曙
丁亥奉安真宗御容扵夀星觀庚子以立皇子告天地
宗廟諸陵九月乙已朔以皇子為齊州防禦使進封鉅
鹿郡公已酉朝饗景靈宫庚戌饗太廟辛亥大饗明堂
奉真宗配大赦己未加恩百官冬十月乙亥皇子表辭
所除官賜詔不允丙戌白虹貫日乙未太白晝見丙申
詔内藏庫三司共出緡錢一百萬助糴天下常平倉十
二月甲午德妃沈氏為貴妃賢妃苗氏為德妃丙申幸
龍圖天章閣召羣臣宗室觀祖宗御書又幸寶文閣為
飛白書分賜從臣作觀書詩命韓琦等屬和遂宴羣玉
殿庚子再詔從臣扵天章閣觀瑞物復宴羣玉殿是歲
冬無冰占城來貢
八年春正月辛亥交阯貢馴象九二月癸未帝不豫甲
申下德音減天下囚罪一等徒以下釋之丙戌中書樞
密奏事扵福寧殿之西閣三月戊申龐籍薨癸酉御内
東門幄殿優賜諸軍緡錢甲子御延和殿賜進士諸科
及第同出身三百四十一人辛未帝崩扵福寧殿遺制
皇子即皇帝位皇后為皇太后喪服以日易月山陵制
度務從儉約諡曰神文聖武明孝皇帝廟號仁宗十月
甲午葬永昭陵
贊曰仁宗恭儉仁恕出扵天性一遇水旱或密禱禁庭
或跣立殿下有司請以玉清舊地為御苑帝曰吾奉先
帝苑囿猶以為廣何以是為燕私常服澣濯帷㡩衾裯
多用繒絁宮中夜饑思膳燒羊戒勿宣索恐膳夫自此
戕賊物命以備不時之須大辟疑者皆令上讞歲常活
千餘吏部選人一坐失入死罪皆終身不遷每諭輔臣
曰朕未嘗詈人以死况敢濫用辟乎至扵夏人犯邊禦
之出境契丹渝盟增以歲幣在位四十二年之間吏治
若媮惰而任事蔑殘刻之人刑法似縦弛而决獄多平
允之士國未嘗無弊倖而不足以累治世之體朝未嘗
無小人而不足以勝善類之氣君臣上下惻怛之心忠
厚之政有以培壅宋三百餘年之基子孫一矯其所為
馴至扵亂傳曰為人君止扵仁帝誠無愧焉
宋史卷十二
宋史卷十二考證
仁宗紀四嘉祐二年九月庚子契丹再使蕭扈吳湛來
求御容冬十月乙已遣胡宿報使契丹(臣宗楷)按
邵氏聞見錄契丹求仁宗御容議者慮有厭勝之術
帝曰吾待契丹厚必不然遣御史中丞張昪遺之據
此則使契丹者張昪本紀則云胡宿彼此互異
四年五月戊戌詔兩制臣僚舊制不許謁執政私第所
舉薦不得用為御史今除其法宋通鑑陳執中為
相兩制不許至執政私第執政所薦士不得充臺官
執中卒並除之
宋史卷十二考證
