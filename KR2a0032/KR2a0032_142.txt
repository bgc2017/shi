宋史卷一百四十二
元中書右丞相總裁托克托等修
樂志第九十五
樂十七
詩樂琴律燕樂(教坊雲韶部)鈞容直四夷樂
詩樂虞庭言樂以詩為本孔門禮樂之教自興於詩始
記曰十有三年學樂誦詩詠歌以養其性情舞蹈以養
其血脉此古之成材所以為易也宋朝湖學之興老師
宿儒痛正音之寂寥嘗擇取二南小雅數十篇寓之塤
籥使學者朝夕詠歌自是聲詩之學為儒者稍知所尙
張載嘗慨然思欲講眀作之朝廷被諸郊廟矣朱熹述
為詩篇彙于學禮將使後之學者學焉
小雅歌凡六篇
朱熹曰傳曰大學始教宵雅肄三謂習小雅鹿鳴四
牡皇皇者華之三詩也此皆君臣宴勞之詩始學者
習之所以取其上下相和厚也古鄉飲酒及燕禮皆
歌此三詩及笙入六笙間歌魚麗南有嘉魚南山有
臺六笙詩夲無辭其遺聲亦不復傳矣小雅為諸侯
之樂大雅頌為天子之樂
二南國風歌凡六篇
朱熹曰周南召南正始之道王化之基故用之鄉人
焉用之邦國焉鄉飲酒及鄉射禮合樂周南關雎葛
覃卷耳召南鵲巢采蘩采蘋燕禮云遂歌鄉樂即此
六篇也合樂謂歌舞與衆聲皆作周南召南古房中
之樂歌也關雎言后妃之志鵲巢言國君夫人之德
采蘩言夫人之不失職采蘋言卿大夫妻能循法度
夫婦之道生民之本王化之端此六篇者其教之原
也故國君與其臣下及四方之賓燕用之合樂也
小雅詩譜鹿鳴四牡皇皇者華魚麗南有嘉魚南山有
臺皆用黃鐘清宮(俗呼為正宫調)
二南國風詩譜關雎葛覃卷耳鵲巢采蘩采蘋皆用無
射清商(俗呼為越調)
朱熹曰大戴禮言雅二十六篇其八可歌其八廢不
可歌本文頗有闕誤漢末杜䕫傳舊雅樂四曲一曰
鹿鳴二曰騶虞三曰伐檀又加文王詩皆古聲辭其
後新辭作而舊曲遂廢唐開元鄉飲酒禮乃有此十
二篇之目而其聲亦莫得聞此譜相傳即開元遺聲
也古聲亡滅已久不知當時工師何所考而為此竊
疑古樂有唱有歎唱者發歌句也和者繼其聲也詩
詞之外應更有疊字散聲以歎發其趣故漢晉間舊
曲既失其傳則其詞雖存而世莫能補如此譜直以
一聲恊一字則古詩篇篇可歌又其以清聲為調似
亦非古法然古聲既不可考姑存此以見聲歌之彷
彿俟知樂者考焉
琴律賾天地之和者莫如樂暢樂之趣者莫如琴八音
以絲為君絲以琴為君衆器之中琴德最優白虎通曰
琴者禁止於邪以正人心也宜衆樂皆為琴之臣妾然
八音之中金石竹匏土木六者皆有一定之聲革為燥
濕所薄絲有絃柱緩急不齊故二者其聲難定鼓無當
於五聲此不復論惟絲聲偹五聲而其變無窮五絃作
於虞舜七絃作於周文武此琴制之古者也厥後增損
不一至宋始製二絃之琴以象天地謂之兩儀琴每絃
各六柱又為十二絃以象十二律其倍應之聲靡不畢
備太宗因大樂雅琴加為九絃按曲轉入大樂十二律
清濁互相合應大晟樂府嘗罷一三七九惟存五絃謂
其得五音之正最優於諸琴也今復俱用太常琴制其
長三尺六寸三百六十分象周天之度也姜虁樂議分
琴為三凖自一暉至四暉謂之上凖四寸半以象黃鐘
之半律自四暉至七暉謂之中準中準九寸以象黃鐘
之正律自七暉至龍齦謂之下準下準一尺八寸以象
黃鐘之倍律三準各具十二律聲按絃附木而取然湏
轉絃合本律所用之字若不轉絃則誤觸散聲落别律
矣每一絃各具三十六聲皆自然也分五七九絃琴各
述轉絃合調圖五絃琴圖說曰琴為古樂所用者皆宮
商角徵羽正音故以五絃散聲配之其二變之聲惟用
古清商謂之側弄不入雅樂七絃琴圖說曰七絃散而
扣之則間一絃於第十暉取應聲假如宮調五絃十暉
應七絃散聲四絃十暉應六絃散聲二絃十暉應四絃
散聲大絃十暉應三絃散聲惟三絃獨退一暉於十一
暉應五絃散聲古今無知之者竊謂黃鐘大呂並用慢
角調故於大絃十一暉應三絃散聲太簇夾鐘並用清
商調故於二絃十二暉應四絃散聲姑洗仲呂蕤賓並
用宮調故於三絃十一暉應五絃散聲林鐘夷則並用
慢宮調故於四弦十一暉應六絃散聲南呂無射應鐘
並用蕤賓調故於五弦十一暉應七絃散聲以律長短
配絃大小各有其序九絃琴圖說曰絃有七有九實即
五絃七絃倍其二九絃倍其四所用者五音亦不以二
變為散聲也或欲以七絃配五音二變以餘兩絃為倍
若七絃分配七音則是今之十四絃也聲律訣云琴瑟
齪四者律法上下相生也若加二變則於律法不諧矣
或曰如此則琴無二變之聲乎曰附木取之二變之聲
固在也合五七九絃琴總述取應聲法分十二律十二
均每聲取絃暉之應皆以次列按古者大琴則有大瑟
中琴則有中瑟有雅琴頌琴則雅瑟頌瑟實為之合䕫
乃定瑟之制桐為背梓為腹長九尺九寸首尾各九寸
隠間八尺一寸廣尺有八寸岳崇寸有八分中施九梁
皆象黃鐘之數梁下相連使其聲沖融首尾之下為兩
穴使其聲條達是傳所謂大瑟達越也四隅刻雲以緣
其武象其出於雲和漆其璧與首尾腹取椅桐梓漆之
全設二十五絃絃一柱崇二寸七分别以五色五五相
次蒼為上朱次之黃次之素與黔又次之使肄習者便
於擇絃絃八十一絲而朱之是謂朱絃其尺則用漢尺
凡瑟絃具五聲五聲為均凡五均其二變之聲則柱後
抑角羽而取之五均凡三十五聲十二律六十均四百
二十聲瑟之能事畢矣䕫於琴瑟之議其詳如此朱熹
嘗與學者共講琴法其定律之法十二律並用太史公
九分寸法為凖損益相生分十二律及五聲位置各定
按古人以吹管聲傳於琴上如吹管起黃鐘則以琴之
黃鐘聲合之聲合無差然後以次徧合諸聲則五聲皆
正唐人紀琴先以管色合字定宮絃乃以宮絃下生徵
徵上生商上下相生終於少商下生者隔二絃上生者
隔一絃取之凡絲聲皆當如此今人苟簡不復以管定
聲其高下出於臨時非古法也調絃之法散聲隔四而
得二聲中暉亦如之而得四聲八暉隔三而得六聲九
暉按上者隔二而得四聲按下者隔一而得五聲十暉
按上者隔一而得五聲按下者隔一而得四聲每疑七
絃隔一調之六絃皆應於第十暉而第三絃獨於第十
一暉調之乃應及思而得之七絃散聲為五聲之正而
大絃十二律之位又衆絃散聲之所取正也故逐絃之
五聲皆自東而西相為次第其六絃會於十暉則一與
三者角與散角應也二與四者徵與散徵應也四與六
者宫與散少宫應也五與七者商與散少商應也其第
三第五絃會於十一暉則羽與散羽應也義各有當初
不相湏故不同會於一暉也旋宫諸調之法旋宮古有
隨月用律之說今乃謂不必轉軫促絃但依旋宮之法
而抑按之恐難如此泛論當每宮指定各以何聲取何
絃為唱各以何絃取何律為均乃見詳實又以禮運正
義推之則每律各為一宫每宮各有五調而其每調用
律取聲亦各有法此為琴之綱領而說者罕及乃闕典
也當為一圖以宮統調以調統聲令其次第賓主各有
條理仍先作三圖一各具琴之形體暉絃尺寸散聲之
位二附按聲聲律之位三附泛聲聲律之位列于宮調
圖前則覽者曉然可為萬世法矣觀熹之言則於琴法
本融未粲至疏逹而至縝密蓋所謂識其大者歟
燕樂古者燕樂自周以來用之唐貞觀增隋九部為十
部以張文收所製歌名燕樂而被之管絃厥後至坐伎
部琵琶曲盛流于時匪直漢氏上林樂府縵樂不應經
法而已宋初置教坊得江南樂已汰其坐部不用自後
因舊曲創新聲轉加流麗政和間詔以大晟雅樂施於
燕饗御殿按試補徵角二調播之教坊頒之天下然當
時樂府奏言樂之諸宮調多不正皆俚俗所傳及命劉
昺輯燕樂新書亦惟以八十四調為宗非復雅音而曲
燕昵狎至有援君臣相說之樂以藉口者末俗漸靡之
弊愈不容言矣紹興中始蠲省教坊樂凡燕禮屏坐伎
乾道繼志述事間用雜攅以充教坊之號取具臨時而
廷紳祝頌務在嚴恭亦以眀更不用女樂頒示子孫守
之以為家法於是中興燕樂比前代猶簡而有關乎君
德者良多蔡元定嘗為燕樂一書證俗失以存古義今
采其略附于下黃鐘用合字大呂太簇用四字夾鐘姑
洗用一字夷則南呂用工字無射應鐘用凡字各以上
下分為清濁其中呂蕤賓林鐘不可以上下分中呂用
上字蕤賓用勾字林鐘用尺字其黃鐘清用六字大呂
太簇夾鐘清各用五字而以下上緊别之緊五者夾鐘
清聲俗樂以為宮此其取律寸律數用字紀聲之略也
一宮二商三角四變為宮五徵六羽七閏為角五聲之
號與雅樂同惟變徵以於十二律中隂陽易位故謂之
變變宫以七聲所不及取閏餘之義故謂之閏四變居
宮聲之對故為宮俗樂以閏為正聲以閏加變故閏為
角而實非正角此其七聲高下之略也聲由陽來陽生
於子終於午燕樂以夾鐘收四聲曰宮曰商曰羽曰閏
閏為角其正角聲變聲徵聲皆不收而獨用夾鐘為律
本此其夾鐘收四聲之略也宮聲七調曰正宮曰高宮
曰中呂宮曰道宮曰南呂宮曰僊呂宮曰黃鐘宮皆生
於黃鐘商聲七調曰大食調曰高大食調曰雙調曰小
食調曰歇指調曰商調曰越調皆生於太簇羽聲七調
曰般涉調曰高般涉調曰中呂調曰正平調曰南呂調
曰僊呂調曰黃鐘調皆生於南呂角聲七調曰大食角
曰高大食角曰雙角曰小食角曰歇指角曰商角曰越
角皆生於應鐘此其四聲二十八調之略也竊考元定
言燕樂大要其律本出夾鐘以十二律兼四清為十六
聲而夾鐘為最清此所謂靡靡之聲也觀其律本則其
樂可知變宮變徵既非正聲而以變徵為宮以變宮為
角反紊亂正聲若此夾鐘宫謂之中吕宫林鐘宫謂之
南呂宮者燕樂聲高實以夾鐘為黃鐘也所收二十八
調本萬寶常所謂非治世之音俗又於七角調各加一
聲流蕩忘反而祖調亦不復存矣聲之感人如風偃草
宜風俗之日衰也夫姦聲亂色不留聰明淫樂慝禮不
接心術使心知百體皆由順正以行其義此正古君子
所以為治天下之本也紹興乾道教坊迄弛不復置云
教坊自唐武德以來置署在禁門内開元後其人寢多
凡祭祀大朝會則用太常雅樂歲時宴饗則用教坊諸
部樂前代有宴樂清樂散樂本隷太常後稍歸教坊有
立坐二部宋初循舊制置教坊凡四部其後平荆南得
樂工三十二人平西川得一百三十九人平江南得十
六人平太原得十九人餘藩臣所貢者八十三人又太
宗藩邸有七十一人由是四方執藝之精者皆在籍中
每春秋聖節三大宴其第一皇帝升坐宰相進酒庭中
吹觱栗以衆樂和之賜羣臣酒皆就坐宰相飲作傾杯
樂百官飲作三臺第二皇帝再舉酒羣臣立於席後樂
以歌起第三皇帝舉酒如第二之制以次進食第四百
戲皆作第五皇帝舉酒如第二之制第六樂工致辭繼
以詩一章謂之口號皆述德美及中外蹈詠之情初致
辭羣臣皆起聽辭畢再拜第七合奏大曲第八皇帝舉
酒殿上獨彈琵琶第九小兒隊舞亦致辭以述德美第
十雜劇罷皇帝起更衣第十一皇帝再坐舉酒殿上獨
吹笙第十二蹴踘第十三皇帝舉酒殿上獨彈箏第十
四女弟子隊舞亦致辭如小兒隊第十五雜劇第十六
皇帝舉酒如第二之制第十七奏鼔吹曲或用法曲或
用龜茲第十八皇帝舉酒如第二之制食罷第十九用
角觝宴畢其御樓賜酺同大宴崇德殿宴契丹使惟無
後場雜劇及女弟子舞隊每上元觀燈樓前設露臺臺
上奏教坊樂舞小兒隊臺南設燈山燈山前陳百戲山
栅上用散樂女弟子舞餘曲宴會賞花習射觀稼凡游
幸但奏樂行酒惟慶節上夀及將相入辭賜酒則止奏
樂(都知色長二人攝太宮令升殿封立逡廵周大宴則酒唱徧曲宴宰相雖各舉酒通用慢曲而舞三臺)
所奏凡十八調四十六曲一曰正宮調其曲三曰梁州
瀛府齊天樂二曰中呂宮其曲二曰萬年歡劍器三曰
道調宮其曲三曰梁州薄媚大聖樂四曰南呂宮其曲
二曰瀛府薄媚五曰仙呂宮其曲三曰梁州保金枝延
夀樂六曰黃鐘宮其曲三曰梁州中和樂劎器七曰越
調其曲二曰伊州石州八曰大石調其曲二曰清平樂
大眀樂九曰雙調其曲三曰降聖樂新水調採蓮十曰
小石調其曲二曰胡渭州嘉慶樂十一曰歇指調其曲
三曰伊州君臣相遇樂慶雲樂十二曰林鐘商其曲三
曰賀皇恩泛清波胡渭州十三曰中呂調其曲二曰綠
腰道人歡十四曰南呂調其曲二曰綠腰罷金鉦十五
曰仙呂調其曲二曰綠腰綵雲歸十六曰黃鐘羽其曲
一曰千春樂十七曰般涉調其曲二曰長夀仙滿宮春
十八曰正平調無大曲小曲無定數不用者有十調一
曰高宮二曰高大石三曰高般涉四曰越角五曰商角
六曰高大石角七曰雙角八曰小石角九曰歇指角十
曰林鐘角樂用琵琶箜篌五絃琴筝笙觱栗笛方響羯
鼓杖鼓拍板法曲部其曲二一曰道調宮望瀛二曰小
石調獻仙音樂用琵琶箜篌五絃箏笙觱栗方響拍板
龜茲部其曲二皆雙調一曰宇宙清二曰感皇恩樂用
觱栗笛羯鼔腰鼔揩鼔雞樓鼓鼗鼓拍板鼔笛部樂用
三色笛杖鼓拍板
隊舞之制其名各十小兒隊凡七十二人一曰柘枝隊
衣五色繡羅寬袍戴胡帽繫銀帶二曰劒器隊衣五色
繡羅𥜗裹交脚幞頭紅羅繡抺額帶器仗三曰婆羅門
隊紫羅僧衣緋掛子執錫鐶拄杖四曰醉鬍騰隊衣紅
錦𥜗繫銀鞢戴氊帽五曰諢臣萬歲樂隊衣紫緋綠
羅寬衫諢褁簇花幞頭六曰兒童感聖樂隊衣青羅生
色衫繫勒帛總兩角七曰玉兔渾脱隊四色繡羅𥜗繫
銀帶冠玉兔冠八曰異域朝天隊衣錦襖繫銀束帶冠
夷冠執寶盤九曰兒童解紅隊衣紫緋繡𥜗繫銀帶冠
花砌鳳冠綬帶十曰射雕回鶻隊衣盤鵰錦𥜗繫銀
鞢射鵰盤女弟子隊凡一百五十三人一曰菩薩蠻隊
衣緋生色窄砌衣冠卷雲冠二曰感化樂隊衣青羅生
色通衣背梳髻繫綬帶三曰抛毬樂隊衣四色繡羅寬
衫繫銀帶奉繡毬四曰佳人剪牡丹隊衣紅生色砌衣
戴金冠剪牡丹花五曰拂霓裳隊衣紅僊砌衣碧霞帔
戴仙冠紅繡抺額六曰採蓮隊衣紅羅生色綽子繫暈
裙戴雲鬟髻乘綵船執蓮花七曰鳳迎樂隊衣紅僊砌
衣戴雲鬟鳳髻八曰菩薩獻香花隊衣生色窄砌衣戴
寳冠執香花盤九曰綵雲仙隊衣黃生色道衣紫霞帔
冠仙冠執旌節鶴扇十曰打毬樂隊衣四色窄繡羅𥜗
繫銀帶褁順風脚簇花幞頭執毬杖大抵若此而復從
宜變易百戲有蹴毬踏蹻藏擫雜旋獅子弄鎗玲瓶茶
盌氊齪碎劒踏索上竿筋斗擎戴拗腰透劒門打彈丸
之類(錫慶院宴會諸王賜食及宰相筵設時賜樂者第四部充)建隆中教坊都知李
德昇作長春樂曲乾德元年又作萬歲升平樂曲眀年
教坊高班都知郭延美又作紫雲長夀樂鼔吹曲以奏
御焉太宗洞曉音律前後親制大小曲及因舊曲剏新
聲者總三百九十凡制大曲十八正宮平戎破陣樂南
呂宮平晉普天樂中呂宫大宋朝歡樂黃鐘宮宇宙荷
皇恩道調宫垂衣定八方仙呂宮甘露降龍庭小石調
金枝玉葉春林鐘商大惠帝恩寬歇指調大定寰中樂
雙調惠化樂堯風越調萬國朝天樂大石調嘉禾生九
穗南呂宮調文興禮樂歡僊呂調齊天長夀樂般涉調
君臣宴會樂中呂調一斛夜眀珠黃鐘羽降聖萬年春
平調金觴祝夀春曲破二十九正宮宴鈞臺南呂宮七
盤樂仙呂宮王母桃高宮靜三邊黃鐘宮採蓮回中呂
宫杏園春獻玉杯道調宫折枝花林鐘商宴朝簮歇指
調九穗禾高大石調轉春鶯小石調舞霓裳越調九霞
觴雙調朝八蠻大石調清夜遊林鐘角慶雲見越角露
如珠小石角龍池柳高角陽臺雲歇指角金步搖大石
角念邊功雙角宴新春南呂調鳳城春仙呂調夢鈞天
中呂調採眀珠平調萬年枝黃鐘羽賀回鸞般涉調鬱
金香高般涉調會天仙琵琶獨彈曲破十五鳳鸞商慶
成功應鐘調九曲清金石角鳳來儀芙蓉調蘂宮春蕤
賓調連理枝正仙呂調朝天樂蘭陵角奉宸歡孤鴈調
賀昌時大石調寰海清玉仙商玉芙蓉林鐘角泛仙槎
無射宫調帝臺春龍仙羽宴蓬萊聖德商美時清仙呂
調夀星見小曲二百七十正宮十一陽生玉窗寒念邊
戍玉如意瓊樹枝鷫鸘裘塞鴻飛漏丁丁息鼙鼓勸流
霞南呂宮十一仙盤露冰盤果芙蓉園林下風風雨調
開月幌鳳來賓落梁塵望陽臺慶年豐青騣馬中呂宮
十三上林春春波綠百樹花夀無疆萬年春擊珊瑚柳
垂絲醉紅樓折紅杏一園花花下醉遊春歸千樹柳仙
呂宫九折紅蕖鵲度河紫蘭香喜見時猗蘭殿步瑤階
千秋樂百和香佩珊珊黃鐘宮十二菊花杯翠幕新四
塞清滿簾霜畫屏風折茱萸望春雲苑中鶴賜征袍望
回戈稻稼成泛金英高宮九嘉順成安邊塞獵騎還遊
兔園錦步帳博山罏煖寒杯雲紛紜待春來道調宮九
會䕫龍泛仙杯披風襟孔雀扇百尺樓金樽滿奏眀庭
拾落花聲聲好越調八翡翠帷玉照臺香旖旎紅樓夜
珠頂鶴得賢臣蘭堂燭金鏑流雙調十六宴瓊林汎龍
舟汀洲綠登高樓麥隴雉柳如煙楊花飛玉澤新玳瑁
簮玉階曉喜清和人歡樂征戍回一院香一片雲千萬
年小石調七滿庭香七寶冠玉唾盂辟塵犀喜新晴慶
雲飛太平時林鐘商十採秋蘭紫絲囊留征騎塞鴻度
回鶻朝汀洲鴈風入松蓼花紅曳珠佩遵渚鴻歇指調
九榆塞清聽秋風紫玉簫碧池魚鶴盤旋湛恩新聽秋
蟬月中歸千家月高大石調九花下宴甘雨足畫秋千
夾竹桃攀露桃燕初來踏青回抛繡毬潑火雨大石調
八賀元正待花開採紅蓮出谷鶯遊月宫望回車塞雲
平秉燭遊小石調九月宮春折仙枝春日遲綺筵春登
春臺紫桃花一林紅喜春雨汎春池雙角九鳳樓燈九
門開落梅香春冰折萬年安催花發降真香迎新春望
蓬島高角九日南至帝道昌文風盛琥珀杯雪花飛皂
貂裘征馬嘶射飛鴈雪飄颻大石角九紅鑪火翠雲裘
慶成功冬夜長金鸚鵡玉樓寒鳳戲雛一鑪香雲中鴈
歇指角九玉壺冰卷珠箔隨風簾樹青葱紫桂叢五色
雲玉樓宴蘭堂宴千秋歲越角九望眀堂華池露貯香
囊秋氣清照秋池曉風度靖邊塵新鴈吟風蟬林鐘角
九慶時康上林果畫簾垂水精簟夏木繁暑氣清風中
琴轉輕車清風來仙呂調十五喜清和芰荷新清世歡
玉鈎欄金步搖金錯落燕引雛草芉芉步玉砌整華裾
海山青旋絮綿風中帆青絲騎喜聞聲南呂調七春景
麗牡丹開展芳茵紅桃露囀林鶯滿林花風飛花中呂
調九宴嘉賓會羣仙集百祥凭朱欄香煙細仙洞開上
馬杯拂長𬒮羽觴飛高般涉調九喜秋成戲馬臺汎秋
菊芝殿樂鸂䳵杯玉芙蓉偃干戈聽秋砧秋雲飛般涉
調十玉樹花望星斗金錢花玉窗深萬民康瑤林風隨
陽鴈倒金罍鴈來賓看秋月黃鐘羽七宴鄒枚雲中樹
燎金鑪澗底松嶺頭梅玉罏香瑞雪飛平調十萬國朝
獻春盆魚上冰紅梅花洞中春春雪飛飜羅䄂落梅花
夜遊樂閗春鷄因舊曲造新聲者五十八正宮南呂宮
道調宮越調南呂調並傾杯樂三臺仙呂宮高宮小石
調大石調高大石調小石角雙角高角大石角歇指角
林鐘角高般涉調黃鐘羽平調並傾杯樂中呂傾杯樂
劒器感皇化三臺黃鐘宮傾杯樂朝中措三臺雙調傾
杯樂攤破抛毬樂醉花間小重山三臺林鐘商傾杯樂
洞中仙望行宮三臺歇指調傾杯樂洞仙歌三臺仙呂
調傾杯樂月宮仙戴仙花三臺中呂調傾杯樂菩薩蠻
瑞鷓鴣三臺般涉調傾杯樂望征人嘉宴樂引駕回拜
新月三臺若宇宙賀皇恩降聖萬年春之類皆藩邸作
以述太祖美德諸曲多祕而平晉普天樂者平河東回
所製萬國朝天樂者又眀年所製每宴享常用之然帝
勤求治道未嘗自逸故舉樂有度雍熙初教坊使郭守
中求外任止賜束帛真宗不喜鄭聲而或為雜劇詞未
嘗宣布于外太平興國中伶官蔚茂多侍大宴聞鷄唱
殿前都虞候崔翰問之曰此可被管弦乎茂多即法其
聲製曲曰雞呌子又民間作新聲者甚衆而教坊不用
也太宗所製曲乾興以來通用之凡新奏十七調總四
十八曲黃鐘道調仙呂中呂南呂正宫小石歇指高平
般涉大石中呂仙呂雙越調黃鐘羽其急慢諸曲幾千
數又法曲龜茲鼓笛三部凡二十有四曲仁宗洞曉音
律每禁中度曲以賜教坊或命教坊使撰進凡五十四
曲朝廷多用之天聖中帝嘗問輔臣以古今樂之異同
王曾對曰古樂祀天地宗廟社稷山川鬼神而聽者莫
不和悦今樂則不然徒虞人耳目而蕩人心志自昔人
君流連荒亡者莫不繇此帝曰朕於聲技固未嘗留意
内外宴遊皆勉強耳張知白曰陛下盛德外人豈知之
願備書時政記世號太常為雅樂而未嘗施於宴享豈
以正聲為不美聽哉夫樂者樂也其道雖微妙難知至
於奏之而使人悦豫和平則不待知音而後能也今太
常樂縣鐘磬塤箎搏拊之器與夫舞綴羽籥干戚之制
類皆倣古逮振作之則聽者不知為樂而觀者厭焉古
樂豈真若此哉孔子曰惡鄭聲恐其亂雅亂之云者似
是而非也孟子亦曰今樂猶古樂而太常仍與教坊殊
絶何哉昔李照胡瑗阮逸改鑄鐘磬處士徐復笑之曰
聖人寓器以聲不先求其聲而更其器其可用乎照瑗
逸制作久之卒無所成蜀人房庶亦深訂其非是因著
書論古樂與今樂本末不遠其大略以謂上古世質器
與聲朴後世稍變焉金石鐘磬也後世易之為方響絲
竹琴簫也後世變之為箏笛匏笙也攒之以斗塤土也
變而為甌革麻料也擊而為鼓木柷敔也貫之為板此
八音者於世甚便而不逹者指廟樂鎛鐘鎛磬宮軒為
正聲而槩謂夷部鹵部為淫聲殊不知大輅起於雄輪
龍艘生於落葉其變則然也古者食以爼豆後世易以
杯盂簟席以為安後世更以榻桉使聖人復生不能舍
杯盂榻桉而復爼豆簟席之質也八音之器豈異此哉
孔子曰鄭聲淫者豈以其器不若古哉亦疾其聲之變
爾試使知樂者由今之器寄古之聲去惉懘靡曼而歸
之中和雅正則感人心導和氣不曰治世之音乎然則
世所謂雅樂者未必如古而教坊所奏豈盡為滛聲哉
當數子紛紛銳意改制之後庶之論指意獨如此故存
其語以俟知者教坊本隷宣徽院有使副使判官都色
長色長高班大小都知天聖五年以内侍二人為鈐轄
嘉祐中詔樂工每色額止二人教頭止三人有闕即填
異時或傳詔增置許有司論奏使副歲閱雜劇把色人
分三等遇三殿應奉人闕即以次補諸部應奉及二十
年年五十已上許補廟令或鎮將官制行以隷太常寺
同天節寶慈慶夀宮生辰皇子公主生凡國之慶事皆
進歌樂詞熙寧九年教坊副使花日新言樂聲高歌者
難繼方響部器不中度絲竹從之宜去噍殺之急歸嘽
緩之易請下一律改造方響以為樂準絲竹悉從其聲
則音律諧恊以導中和之氣詔從之十一月奏新樂於
化成殿帝諭近臣曰樂聲第降一律已得寬和之節矣
增賜方響為架三十命太常下法駕鹵部樂一律如教
坊云初熙寧二年五月罷宗室正任以上借教坊樂人
至八年復之許教樂政和三年五月詔比以大晟樂播
之教坊嘉與天下共之可以所進樂頒之天下八月尚
書省言大晟府宴樂巳撥歸教坊所有諸府從來習學
之人元降指揮令就大晟府教習今當並就教坊習學
從之四年正月禮部奏教坊樂春或用商聲孟或用季
律甚失四時之序乞以大晟府十二月所定聲律令教
坊閱習仍令祕書省撰詞高宗建炎初省教坊紹興十
四年復置凡樂工四百六十人以内侍充鈐轄紹興末
復省孝宗隆興二年天申節將用樂上夀上曰一歲之
間只兩宮誕日外餘無所用不知作何名色大臣皆言
臨時點集不必置教坊上曰善乾道後北使每歲兩至
亦用樂但呼市人使之不置教坊止令脩内司先兩旬
教習舊例用樂人三百人百戲軍百人百禽鳴二人小
兒隊七十一人女童隊百三十七人築毬軍三十二人
起立門行人三十二人旗鼔四十人(以上並臨安府差)相撲等
子二十一人(御前中佐司差)命罷小兒及女童隊餘用之
雲韶部者黃門樂也開寶中平嶺表擇廣州内臣之聰
警者得八十人令於教坊習樂藝賜名簫韶部雍熙初
改曰雲韶每上元觀燈上已端午觀水嬉皆命作樂於
宮中遇南至元正清眀春秋分社之節親王内中宴射
則亦用之奏大曲十三一曰中呂宮萬年歡二曰黃鐘
宮中和樂三曰南呂宮普天獻夀此曲亦太宗所製四
曰正宮梁州五曰林鐘商汎清波六曰雙調大定樂七
曰小石調喜新春八曰越調胡渭州九曰大石調清平
樂十曰般涉調長夀仙十一曰高平調罷金鉦十二曰
中呂調綠腰十三曰仙呂調綵雲歸樂用琵琶箏笙觱
栗笛方響杖鼔羯鼓大鼓拍板雜劇用傀儡後不復補
鈞容直亦軍樂也大平興國三年詔籍軍中之善樂者
命曰引龍直每廵省遊幸則騎導車駕而奏樂若御樓
觀燈賜酺則載第一山車端拱二年又選捧日天武拱
聖軍曉暢音律者增多其數以中使監視藩臣以樂工
上貢者亦隷之淳化四年改名鈞容直取鈞天之義初
用樂工同雲韶部大中祥符五年因鼓工温用之請增
龜茲部如教坊其奉天書及四宮觀皆用之有指揮使
一人都知二人副都知二人押班三人應奉文字一人
監領内侍二人嘉祐元年係籍三百八十三人六年增
置四百三十四人詔以為額闕即補之七年詔隷班及
二十四年年五十以上者聽補軍職隷軍頭司其樂舊
奏十六調凡三十六大曲鼔笛二十一曲并他曲甚衆
嘉祐二年監領内侍言鈞容直與教坊樂並奏聲不諧
詔罷鈞容舊十六調取教坊十七調肄習之雖間有損
益然其大曲曲破并急慢諸曲與教坊頗同矣紹興中
鈞容直舊管四百人楊存中請復收補權以舊管之半
為額尋聞其召募騷擾降詔止之及其以應奉有勞進
呈推賞又申諭止於支賜一次庶杜其日後希望紹興
三十年復詔鈞容班可蠲省令殿司比擬一等班直收
頓内老弱癃疾者放停教坊所嘗援祖宗舊典點選入
教雖暫從其請紹興三十一年有詔教坊即日蠲罷各
令自便
東西班樂亦太平興國中選東西班習樂者樂器獨用
銀字觱栗小笛小笙每騎從車駕而奏樂或廵方則夜
奏於行宫殿庭
諸軍皆有善樂者每車駕親祀回則衣緋綠衣自青城
至朱雀門例於御道之左右奏樂迎奉其聲相屬聞十
數里或軍宴設亦奏之
棹刀槍牌翻歌等不常置
清衛軍習樂者令鈞容直教之内侍主其事園苑賜會
及館待契丹使人
又有親從親事樂及開封府衙前樂園苑又分用諸軍
樂諸州皆有衙前樂
四夷樂者元豐六年五月召見米脂砦所降戎樂四十
二人奏樂於崇政殿以三班借職王恩等六人差監在
京閑慢庫務門及舊城門敢勇三十六人與茶酒新任
殿侍大晟樂書曰前此宮架之外列熊羆案所奏皆夷
樂也豈容淆雜大樂乃奏罷之然古鞮鞻氏掌四夷樂
靺師旄人各有所掌以承祭祀以供宴享蓋中天下而
立得四海之歡心使鼓舞焉先王之所不廢也漢律曰
每大朝會宜設於殿門之外天子御樓則宮架之外列
於道側豈可施於廣庭與大樂並奏哉
宋史卷一百四十二
