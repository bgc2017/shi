宋史卷三百八十四
元中書右丞相總裁托克托等修
列傳第一百四十三
陳康伯梁克家汪澈葉義問
蔣芾葉顒葉衡
陳康伯字長卿信之弋陽人父亨仲提舉江東常平康
伯幼有學行宣和三年中上舍丙科累遷太學正丁内
艱貴溪盜將及其鄉康伯起義丁逆擊俘其渠魁邑得
全建炎末為勅令刪定官預脩紹興勅令尋通判衢州
攝郡事盜發白馬原康伯督州兵齊王師進討克之除
太常博士改提舉江東常平茶鹽高宗進蹕建康康伯
以職事過闕得對因請擇將上開納紹興八年除樞密
院大計議官累遷戶部司勲郎中康伯與秦檜太學有
舊檜當國康伯在郎省五年泊然無求不偷合十三年
始遷軍器監借吏部尚書使金至汴將晡不供餉閉戶
臥勿問入夜館人扣戶謝不敏亦不對後因金使至詔
康伯館伴端午賜扇帕與論拜受禮言者以生事論罷
知泉州海盜間作朝廷遣劉寳成閔逐捕康伯以上意
招懷盜多出降籍為兵久之不逞者隂倡亂康伯訊得
實論殺之州以無事秩滿三奉祠垂十年檜死起知漢
州將出峽召對除吏部侍郎康伯首請節用寬民凡州
縣取民無藝許監司互察臺諫彈劾尋兼禮戶部乞約
歲用會所入儲什之一二備水旱奏上議竟不決兼刑
部前此有司希檜意興大獄康伯平讞直冤士大夫存
歿多賴之除吏部尚書宰臣擬用權尚書出命高宗顧
曰朕且大用何權為尋拜參知政事自孫道夫使北還
已聞金以買馬非約為言朝廷特恃和康伯與同知樞
密院事王倫白發其端倫使還乃言和好無他康伯持
初論不變九月以通政大夫守尚書右僕射同中書門
下平章事例賜銀絹康伯固辭減半又辭兼史院上嘗
謂其靜重眀敏一語不妄發真宰相也又命與湯思退
輔政事勿憚商論惟其當而已康伯言大臣事當盡公
若依阿植黨此鄙夫患失者臣非惟不敢亦素不能高
宗嘆其長者普安郡王居潛藩高宗一日謂康伯當以
使相封真王今宜冠以屬籍於是詔以為皇子封建王
實三十年二月也眀年三月拜光禄大夫尚書左僕射
五月金遣使賀天申節出嫚言求淮漢地指取將相大
臣且以淵聖凶問至康伯主禮部侍郎黃中之論持斬
衰三年先是葉義問賀允中使還言金必敗盟康伯請
早為之備建四策一增劉錡荆南軍以重上流二分畫
兩淮地命諸將結民社各保其境三劉實獨當淮東將
驕卒少不可倚四沿江諸郡脩城積糧以固内地至是
召三衙帥及楊存中至都堂議舉兵又請侍從臺諫集
議康伯傳上旨曰今日更不問和與守直問戰當如何
時上意雅欲視師内侍省都知張去為隂沮用兵且陳
退避策中外妄傳幸閩蜀人情洶洶右相朱倬無一語
同知樞密院事周麟之受命聘金憚不欲行康伯獨以
為己任奏曰金敵敗盟天人共憤今日之事有進無退
聖意堅決則將士之意自倍願分三衙禁旅助襄漢待
其先發應之康伯勉周麟之以國事麟之語侵康伯康
伯曰使某不為宰相當自行大臣與國存亡雖死安避
麟之竟以辭行罷尋貶責殿中侍御史陳俊卿言當用
張浚且乞斬張去為以作士氣康伯以俊卿振職奏權
兵部侍郎九月金犯廬州王權敗歸中外震駭朝臣有
遣家豫避者康伯獨具舟迎家入浙且下令臨安諸城
門扄鐍率遲常時人恃以安敵廹江上召楊存中至内
殿議之因命就康伯議康伯延之入解衣置酒上聞之
已自寬翌日入奏曰聞有勸陛下幸越趨閩者審爾大
事去矣盍静以待之一日忽降手詔如敵未退散百官
康伯焚之而後奏曰百官散主勢孤矣上意既堅請下
詔親征以葉義問督江淮軍虞允文參謀軍事上初命
朱倬為都督倬辭乃命義問允文尋敗敵於采石金主
亮為其臣下所斃而還方亮之犯江國人即立葛王褒
三十二年始遣高忠建來告登位議授書禮康伯以誼
折之於是報書始用敵國禮高宗倦勤有與子意康伯
密贊大議乞先正名俾天下咸知聖意遂草立太子詔
以進及行内禪禮以康伯奉冊孝宗即位命兼樞密使
進封信國公禮遇殊渥但呼丞相而不名康伯自建康
扈從回即以病祈去位不允眀年改元隆興請益堅遂
以太保觀文殿大學士福國公判信州上慰勞甚勤且
曰有宣召慎勿辭宰執即府餞别百官班送都門外已
又辭郡丐外祠除醴泉觀使二年八月起判紹興府且
令赴闕奏事復辭未幾召陪郊祀時北兵再犯淮甸人
情驚駭皆望康伯復相上出手札遣使即家居召之未
出里門拜尚書左僕射同中書平章事兼樞密使進封
魯國公親故謂康伯實病宜辭康伯曰不然吾大臣也
今國家危當輿疾就道幸上哀而歸之爾道聞邊遽兼
程以進至闕下詔子安節壻文好謙掖以見減拜賜坐
間日一會朝許肩輿至殿門仍給扶非大事不署敵師
退尋以目疾免朝謁卧家旬餘一奏事乾道元年正月
上辛有事南郊康伯起陪祠已即丐歸章屢上不許一
日出殿門喘劇輿至第薨年六十有九贈太師諡文恭
擇日臨奠子偉節固辭乃止命工部侍郎何俌護喪歸
二子偉節除直祕閣安節賜同進士出身五辭不受上
手札批諭寄留省中以成其美康伯薨給還之慶元初
配享孝宗廟庭改諡文正
梁克家字叔子泉州晉江人幼聰敏絶人書過目成誦
紹興三十年廷試第一授平江簽判時金主亮死衆皆
言可乘機進取克家移書陳俊卿謂敵雖退吾兵力未
振不量力而動將有後悔俊卿歸以白丞相陳康伯歎
其遠慮召為祕書省正字遷著作佐郎時災異數見克
家奏宜下詔求言從之令侍從臺諫卿監郎官館職疏
闕失克家條六事一正心術二立紀綱三救風俗四謹
威柄五定廟算六結人心其論定廟算謂今邊議不過
三說曰將兵財語甚切直累遷中書舍人使金金以中
朝進士第一敬待之即館宴射連數十發中的金人來
賀慶會節克家請令金使入朝由南門百官由北門從
者毋輙至殿門外以肅朝儀詔定為令郊祀有雷震之
變克家復條六事遷給事中凡三年遇事不可必執奏
無隱嘗奏陛下欲用實才不喜空言空言固無益然以
空言為懲則諫爭之路遂塞願有以開導之上欣納因
命條具風俗之弊克家列四條曰欺罔苟且循默奔競
上手筆奬諭乾道五年二月拜端眀殿學士簽書樞密
院事眀年參知政事又眀年兼知院事初修金好金索
所獲俘啟釁未己克家請築楚州城環舟師于外邊賴
以安在政府與虞允文可否相濟不苟同皇太子初立
克家請選置官屬增講讀員遂以王十朋陳良翰為詹
事中外稱得人允文主恢復朝臣多迎合克家密諫數
不合力丐去上曰兵終不可用乎克家奏用兵以財用
為先今用度不足何以集事上改容曰朕將思之詰朝
上面諭曰朕終夜思卿言至當毋庸去八年詔更定僕
射為左右丞相拜克家為右丞相兼樞密使一日上謂
宰執曰近過德夀宫太上頤養愈勝天顔悦懌朕退不
勝喜克家奏堯未得舜以為已憂既得舜固宜甚樂允
文奏堯獨高五帝之夀以此上曰然允文既罷相克家
獨秉政雖近戚權倖不少假借而外濟以和張說入樞
府公議不與寝命俄復用說怒士夫不附已謀中傷之
克家悉力調護善類賴之議金使朝見授書儀時欲移
文對境以正其禮克家議不合遂求去以觀文殿大學
士知建康府陛辭上以治效為問克家勸上無求竒功
既而三省密院卒移牒泗州敵不從遣泛使來舉朝震
駭後二年湯邦彦坐使事貶天下益服克家謀國之忠
淳熙八年起知福州在鎮有治績趙雄奏欲令再任降
旨仍知福州召除醴泉觀使九年九月拜右丞相封儀
國公逾月而疾十三年命以内祠兼侍讀賜第在所存
問不絶十四年六月薨年六十手書遺奏上為之垂涕
贈少師諡文靖初唱第時孝宗由建邸入侍愛其風度
峻整及登政府眷寵尤渥為文渾厚眀白自成一家辭
命尤温雅多行于世
汪澈字眀遠自新安徙居饒州浮梁第進士教授衡州
沅州用万俟卨薦為祕書正字校書郎輪對乞令帥臣
監司待從臺諫各舉將帥高宗善之行其言除監察御
史進殿中侍御史特賜鞍馬時和戎歲久邊防浸弛澈
陳養民養兵自治豫備之說累數千言顯仁皇后攢宫
訖役議者欲廣四隅士庶墳在二十里内皆當遷命澈
按視還奏昭慈徽宗顯肅懿節四陵舊占百步已數十
年今日何為是紛紛漢長樂未央宫夾樗里疾墓未嘗
遷國朝宫陵儀制在於封堠界内不許開故合祔願遷
出者聽其意深矣高宗大悟悉如舊葉義問使金還頗
知犯邊謀澈言不素備事至倉卒靖康之變可鑑今將
驕卒惰宜加蒐閱使有鬭心文武職事務選實才不限
資格除侍御史左相湯思退不協人望澈同殿中侍御
史陳俊卿劾罷又論鎮江大將劉寳十罪詔奪節予祠
三十一年上元前一夕風雷雨雪交作澈言春秋魯隱
公時大雷震電繼以雨雪孔子以八日之間再有大變
謹而書之今一夕間二異交至此隂盛之證殆為金人
今荆襄無統督江海乏備禦因陳修攘十二事殿帥楊
存中久握兵權内結閹寺王十朋陳俊卿等繼論其罪
高宗欲存護使去澈與俊卿同具奏存中始罷會金使
高景山來求釁端澈言天下之勢彊弱無定形在吾所
以用之陛下屈已和戎厚遺金繒彼輙出惡言以撼吾
國願陛下赫然睿斷益兵嚴備布告中外將見上下一
心其氣百倍矣除御史中丞尋遣馬帥成閔以所部三
萬人屯京襄以澈為湖北京西宣諭使詔凡吏能否民
利病悉以聞過九江王炎見澈論邊事辟為屬偕至襄
陽撫諸軍鄂帥田師中老而怯立奏易之時欲置襄守
荆南澈奏襄陽地重為荆楚門戶不可棄敵將劉萼擁
衆十萬揚聲欲取荆南又欲分軍自光黃擣武昌朝廷
以敵昔由此入江南令吳拱嚴護武昌津渡拱將引兵
回鄂澈聞之馳書止拱而自發鄂之餘兵戍黃州俾拱
留襄敵騎奄至樊城拱大戰漢水上敵衆敗走時唐鄧
陳蔡汝潁相次歸職方未幾金主亮死澈乞出兵淮甸
與荆襄軍夾擊其歸師未報而金新主罷兵請和召澈
入為參知政事與宰相陳康伯同贊内禪孝宗即位銳
意恢復首用張浚使江淮澈以參豫督軍荆襄將分道
進討趙撙守唐王宣守鄧招皇甫倜於蔡襄漢沃壤荆
棘彌望澈請因古長渠築堰募閒民汰冗卒雜耕為度
三十八屯給種與牛授廬舍歲可登榖七十餘萬斛民
償種私其餘官以錢市之功緒略就隆興元年入奏還
武昌而張浚尅期大舉詔澈出師應之澈以議不合乞
令浚併領荆襄諫議大夫王大寳論澈無制勝策皇甫
倜以忠義結山砦扼敵要衝澈不能節制坐視孤軍墮
敵計趙撙以千五百人救方城敗散五百餘人澈漫不
加省乞罷黜澈亦請祠除資政殿學士提舉洞霄宫大
寳疏再上落職仍祠禄明年知建康府尋除樞密使在
位二年以觀文殿學士奉洞霄祠尋知鄂州兼安撫使
孝宗訪邊事澈奏向者我有唐鄧為藩籬又皇甫倜控
扼陳蔡敵不敢窺襄既失兩郡倜復内徙敵屯新野相
距百里爾臣令趙撙王宣築城儲糧分備要害有以待
敵至於機會之來難以豫料孝宗善之時議廢江州軍
澈言不可知寧國府改福州福建安撫使復請祠尋致
仕卒年六十三贈金紫光禄大夫諡莊敏澈為殿中日
薦陳俊卿王十朋陳之茂為臺官高宗曰名士也次第
用之矣在樞府孝宗密訪人材薦百有十八人常奏言
臣起寒遠所以報國惟無私不欺爾其自奉清約雖貴
猶布衣時有文集二十卷奏議十二卷
葉義問字審言嚴州夀昌人建炎初登進士第調臨安
府司理參軍范宗尹為相義問與沈長卿等疏其姦爲
饒州教授攝郡歲旱以便宜發常平米振民提刑黃敦
書劾之詔勿問前樞密徐俯門僧犯罪義問繩以法俯
嘗舉義問怒甚乃袖薦書還之知江寧縣召秦檜所親
役同僚不可義問曰釋是則何以服他人卒役之通判
江州豫章守張宗元忤檜或中以飛語事下漕臣張常
先宗元道九江常先檄義問拘其舟義問投檄曰吾寧
得罪不為不祥常先白檜罷去檜死湯思退薦之上記
其嘗言范宗尹召至言臺諫廢置在人主檜親黨宜盡
罷逐以言得罪者宜叙復擢殿中侍御史樞密湯鵬舉
效檜所為植其黨周方崇李庚置籍臺諫鉏異已者義
問累章劾鵬舉有一檜死一檜生之語并方崇等皆罷
之又言凡擇將遇一闕令樞密院具三名取上旨則軍
政盡出掌握遷侍御史朱樸沈虚中奉祠里居義問劾
其附秦檜皆移居郊祀赦義問言頃歲附會告訐者不
應例移放從之遷吏部侍郎兼史館修撰尋兼侍讀拜
同知樞密院事上聞金有犯邊意遣義問奉使覘之還
奏彼造舟船備器械其用心必有所在宜屯駐沿海要
害備之金主亮果南侵命視師義問素不習軍旅會劉
錡捷書至讀之至金賊又添生兵顧吏曰生兵何物耶
聞者掩口至鎮江聞瓜洲官軍與敵相持大失措乃役
民掘沙溝植木枝為鹿角禦敵一夕潮生沙溝平木枝
盡去會建康留守張燾遣人告急義問乃遵陸云往建
康催發軍市人皆媟罵之又聞敵據瓜州采石兵甚衆
復欲還鎮江諸軍喧沸曰不可回矣回則有不測遂趨
建康已而金主亮被弑師退義問還朝力請退遂罷隆
興元年中丞辛次膺論義問頃護諸將幾敗事且以官
私其親謫饒州乾道元年詔自便六年卒年七十三
蔣芾字子禮常州宜興人之竒曾孫紹興二十一年進
士第二人孝宗即位累遷起居郎兼直學士院時宦者
梁珂事上潛邸撓權尹穡論珂與祠芾繳奏罷之簽書
樞密院事首奏加意邊防又奏拔將才行伍間識其姓
名一旦披籍可立取具又料簡歸正人仍以北人將之
或令深入山東或令自荆襄深入除權參知政事同知
國用事芾奏方今財最費於養兵藝祖取天下不過十
五萬人紹興初外有大敵内有巨寇然兵數亦不若今
日之多近見陳敏勇汰三千人戚方汰四千人然多是
有官人與以外任請劵錢添借給如故是減於内而添
於外何益又招兵耗蠧愈甚臣考覈在内諸軍每月迯
亡事故常不下四百人若權停招兵一年有半俟財用
稍足招丁壯不惟省費又得精兵上悟一日因進呈邊
報上顧芾曰將來都督非卿不可芾奏臣未嘗經歴兵
間又奏方今錢榖不足兵士不練將帥與臣不相識願
陛下更審思其人南郊禮畢宰相葉顒魏祀罷芾採衆
論參已見為籌邊志上之眀年拜右僕射同中書門下
平章事兼樞密使會母疾卒詔起復拜左僕射芾力辭
有密旨欲今歲大舉手詔廷臣議或主和或主恢復使
芾決之芾奏天時人事未至拂上意服闋除觀文殿大
學士知紹興府提舉洞霄宫尋以言者論落職建昌軍
居住期年有旨自便再提舉洞霄宫卒芾始以言邊事
結上知不十年間致相位終以不能任兵事受責豈優
於論議而劣於事功歟
葉顒字子昂興化軍僊遊人登紹興元年進士第為廣
州南海縣主簿攝尉盜發州檄巡尉同捕廵檢獲盜十
餘人歸其勞於顒顒曰掠美欺君倖賞三者皆罪不忍
為也帥曾開大善之知信州貴溪縣時詔行經界郡議
以上中下三等定田税顒請分為九等守從之令信之
六邑以貴溪為式知紹興府上虞縣凡繇役令民自推
貨力甲乙不以付吏民欣然皆以實應催租各書其數
與民約使自持戶租至庭親視其入咸便之帥曹泳令
今歲夏租先期送什之八顒請少紓其期泳怒及麥大
熟民輸租反為諸邑最泳大喜許薦于朝顒固辭賀正
中薦顒靜退遂召見顒論國讎未復中原之民日企鑾
輿之返其語剴切高宗嘉納除將作監簿知處州青田
令陳光獻羨餘百萬顒以所獻充所賦湯思退之兄居
處州家奴屠酤犯禁一繩以法思退不悦屬常州逋緡
錢四十萬守坐免移顒知常州金犯邊高宗視師建康
道毗陵顒賜對舟次因言恢復莫先於將相故相張浚
久謫無恙是天留以相陛下也顒初至郡無旬月儲未
一年餘緡錢二十萬或勸獻羨顒曰名羡餘非重征則
横歛是民之膏血也以利易賞心實耻之召為尚書郎
除右司詔求直言顒上疏謂陛下以手足之至親付州
郡之重寄是利一人害一方也人稱其直除吏部侍郎
復權尚書時七司弊事未去上疏言選部所以為弊乃
與郎官編七司條例為一書上嘉之令刻板頒示除端
眀殿學士拜參知政事兼同知樞密院事武臣梁俊彦
請税沙田蘆場帝以問顒對曰沙田乃江濱地田隨沙
漲而出沒不常蘆場則臣未之詳也且辛巳軍興蘆場
田租並復今沙田不勝其擾上曰誠如卿言顒至中書
召俊彦切責之曰汝言利求進萬一為國生事斬汝不
足以塞責俊彦皇恐汗下是日詔沙田蘆場並罷御史
林安宅請兩淮行鐡錢顒力言不可安宅不能平既入
樞府乃上章攻顒云顒之子受宣州富人周良臣錢百
萬得監鎮江大軍倉御史王伯庠亦論之顒乞下吏辯
眀乃以資政殿學士提舉洞霄宫上下其事臨安府時
王炎知臨安上令炎親鞫置對無秋毫跡獄奏上以安
宅伯庠風聞失實並免所居官仍貶安宅筠州召顒赴
闕入見上勞之曰卿之清德自是愈光矣除知樞密院
事未拜進尚書左僕射兼樞密使顒首薦汪應辰王十
朋陳良翰周操陳之茂芮曄林光朝等可備執政侍從
臺諫上嘉納又言自古眀君用人使賢使愚使姦使盜
惟去泰甚上曰固然虞有禹臯亦有共驩周有旦奭亦
有管蔡在用不用顒曰誠如聖訓但今日在朝雖未見
有共驩管蔡然有竊弄威福者臣不敢隱上問為誰顒
以龍大淵對語在陳俊卿傳上以國用未裕詔宰相兼
國用使參政同知國用事顒乃言今日費財養兵為甚
兵多則有冗卒虚籍無事則費財有事則不可用雖曰
汰之旋即招之欲足國用當嚴於汰緩於招可也孔子
曰節用而愛人蓋節用則愛人之政自行於其間若欲
生財秪費民財爾上曰此至言也上曰建康劉源嘗賂
近習朕欲遣王抃廉其姦顒曰臣恐廉者甚於姦者乃
止乾道三年冬至上親郊而雷顒引漢故事上印綬提
舉太平興國宫歸至家不疾而薨年六十八以觀文殿
學士致仕贈特進諡正簡顒為人簡易清介與物若無
忤至處大事毅然不可奪友人高登嘗上書譏切時相
名捕甚急顒與同邸擿令逸去登曰不為君累乎顒曰
以獲罪固所願也即為具舟舟移乃去自初仕至宰相
服食僮妾田宅不改其舊
葉衡字夢錫婺州金華人紹興十八年進士第調福州
寧德簿攝尉以獲鹽寇改秩知臨安府於潛縣戶版積
弊富民多隱漏貧弱困於倍輸衡定為九等自五以下
除其籍而均其額於上之四等貧者頓蘇徵科為期限
榜縣門俾里正諭民不遣一吏而賦自足歲災蝗不入
境治為諸邑最郡以政績聞即召對上曰聞卿作縣有
法遣還任擢知常州時水潦為災衡發倉為糜以食飢
者或言常平不可輕發衡曰儲蓄正備緩急可視民飢
而不救耶疫大作衡單騎命醫藥自隨徧問疾苦活者
甚衆檄晉陵丞李孟堅攝無錫縣有政聲衡薦于上即
除知秀州上之信其言如此除太府少卿合肥瀕湖有
圩田四十里衡奏募民以耕歲可得榖數十萬蠲租税
二三年後阡陌成倣營田官私各收其半從之除戶部
侍郎時鹽課大虧衡奏年來課入不增私販害之也宜
自煮鹽之地為之制司火之起伏稽竈之多寡亭戶本
錢以時給之鹽之委積以時收之擇廉能吏察之私販
自絶矣仍命措置官三人淮南於通州浙東於眀州浙
西於秀州丁母憂起復知廬州未行除樞密都承旨奏
馬政之弊宜命統制一員各領馬若干匹歲終計其數
為殿最李垕應賢良方正對策近訐直入第四等衡奏
陛下赦其狂而取其忠足以顯容諫之盛乃賜垕制科
出身有言江淮兵籍偽濫詔衡按視賜以袍帶鞍馬弓
矢且命衡措置民兵咸稱得治兵之要訖事赴闕上御
便殿閱武士召衡預觀賜酒灑宸翰賜之知荆南成都
建康府除戶部尚書除簽書樞密院事拜參知政事衡
奏二事一牧守將帥必擇材以稱其職必久任以盡其
材二令戶部取湖廣會子實數盡以京會立限易之從
之拜右丞相兼樞密使上銳意恢復凡將帥器械山川
防守悉經思慮奏對畢從容賜坐講論機密或不時召
對時會子浸患折閱手詔賜衡曰會子雖曰流通終未
盡愜人意目即流使有二千二百餘萬今用上下庫黃
金白金銅錢九百萬内藏庫五百萬并蜀中錢物七百
萬盡易會子之數專命卿措置日近而辦卿真宰相才
也一日上曲宴宰執於凝碧上曰自三代而下至于漢
唐治日常少亂日常多何也衡奏聖君不常有周八百
年稱極治成康而已上曰朕觀無逸篇見周公為成王
歴年商周之君享國長遠真萬世龜鑑衡奏願陛下常
以無逸為龜鑑社稷之福上又言朝廷所用止論其人
如何不可有黨如唐牛李之黨相攻四十年緣主聽不
眀至此文宗曰去河北賊易去朝中朋黨難朕常笑之
衡奏文宗優游不斷故有此語陛下英眀聖武誠非難
事御寳實封令與臨安府竇思永改合入官衡奏選人
改官非奏對稱旨則用考舉磨勘一旦特旨與之非陛
下愛惜人才之意上亟收前命上諭執政選使求河南
衡奏司諫湯拜彦有口辨宜使金邦彦請對問所以遣
既知薦出於衡恨衡擠已聞衡對客有訕上語奏之上
大怒即日罷相責授安德軍節度副使郴州安置邦彦
使還果辱命上震怒竄之嶺南詔衡自便復官與祠年
六十有二薨贈資政殿學士衡負才足智理兵事甚悉
由小官不十年至宰相進用之驟人謂出於曾覿云
論曰陳康伯以經濟自任臨事眀斷梁克家才優識遠
謀國盡忠至若汪澈之論事忠慤薦達人才葉義問直
言正色掃除秦檜餘黨然不長於兵臨敵失措豈優議
論而劣事功者歟葉顒清儉正直而衡才智有餘蓋亦
一時之選云
宋史卷三百八十四
