宋史卷二
元中書古丞相總裁托克托等修
本紀第二
太祖二
三年春正月癸酉朔以出師不御殿甲戌王全斌克劍
門斬首萬餘級禽蜀樞密使王昭遠澤州節度趙崇韜
乙亥詔瘞征蜀戰死士卒被傷者給繒帛壬午全斌取
利州乙酉蜀王孟昶降得州四十五縣一百九十八戶
五十三萬四千三十有九高麗國王遣使來朝獻戊子
吏部郎中鄧守中坐試吏不當責本曺員外郎癸已劉
光義取萬施開忠四州遂州守臣陳愈䧏乙未詔撫西
川將吏百姓丙申赦蜀歸俘獲除管内逋賦免夏税及
沿徵物色之半二月癸夘南唐吳越進長春節御衣金
銀器錦綺以千計甲辰遣皇城使竇思儼迎勞孟昶丁
未全州大水庚申王全斌殺蜀降兵二萬七千人於成
都三月癸酉詔置義倉是月兩川賊羣起先鋒都指揮
使高彦暉死之詔所在攻討夏四月乙巳回鶻遣使獻
方物癸丑職方員外郎李岳坐贓棄市南唐進賀收蜀
銀絹以萬計戊午遣中使給蜀臣鞍馬車乘于江陵癸
亥募諸軍子弟導五丈河通皇城為池五月辛未朔詔
還諸道幕軄令錄經引對者以涉途遠近差減其選壬
申幸迎春苑宴射乙亥遣開封尹光義勞孟昶於玉津
園丙戌見孟昶於崇元殿宴昶等於大明殿丁亥賜將
士衣服錢帛戊子大赦減死罪一等壬辰宴孟昶及其
子弟於大明殿六月甲辰以孟昶為中書令秦國公昶
子弟諸臣錫爵有差庚戌孟昶薨秋七月珍州刺史田
景遷内附壬辰追封孟昶為楚王丁酉幸教船池遂幸
玉津園宴射八月戊戌朔詔籍郡國驍勇兵送闕下癸
邜河決陽武縣庚戌詔王全斌等廪蜀亡命兵士家乙
夘河溢河陽壊民居戊午殿直成德鈞坐贓棄市巳未
鄆州河水溢沒田辛酉夀星見九月已已閱諸道兵以
騎軍為驍雄步軍為雄武並隷親軍壬申詔蜀諸郡各
置克寕軍五百人辛已河決澶州戊子幸西水磑十月
丁酉朔大霧巳未太子中舍王治坐受贓殺人棄市丙
寅濟水溢鄒平十一月丙子甘州回鶻可汗遣僧獻佛
牙寳器乙未劒州刺史張仁謙坐殺降貶宋州教練十
二月丁酉朔詔婦為舅姑喪者齊斬巳亥詔西川管内
監軍廵檢毋預州縣事戊午甘州回鶻可汗于闐國王
等遣使來朝進馬千匹槖駞五百頭玉五百圍琥珀五
百斤
四年春正月丙子遣使分詣江陵鳳翔賜蜀羣臣家錢
帛丁亥命丁德裕等率兵廵撫西川巳丑幸迎春苑宴
射二月癸夘視皇城役丙辰于闐國王遣其子德從來
獻安國軍節度使羅彦瓌等敗北漢於静陽禽其將鹿
英辛酉試下第舉人甲子免西川今年夏税及諸徵之
半田不得耕者盡除之岳州火三月癸酉罷義倉甲戌
占城國遣使来獻癸未僧行勤等一百五十七人各賜
錢三萬游西域夏四月丁酉占城遣使来獻丙午潭州
火壬子罷光州貢鷹鷂丁巳契丹天德軍節度使于延
超與其子來降進士李藹坐毁釋氏辭不遜黥杖配沙
門島庚申幸燕國長公主第視疾五月南唐賀文明殿
成進銀萬兩甲戌光禄少卿郭玘坐贓棄市乙亥閱蜀
法物圖書丁丑詔蜀郡敢有不省父母疾者罪之辛巳
潭州火壬午澶州進麥兩岐至六岐者百六十五本辛
夘熒惑犯軒轅六月甲午東阿河溢甲辰河決觀城月
犯心前星丙午澧州刺史白全紹坐縱紀綱規財部内
免官詔人臣家不得私養宦者内侍年三十以上方許
養一子士庶敢有閹童男者不赦巳酉果州貢禾一莖
十三穗秋七月丙寅詔蜀官將吏及姻屬疾者所在給
醫藥錢帛戊辰西南夷首領董暠等内附巳巳幸造船
務又幸開封尹北園宴射癸酉賜西川行營將士錢帛
有差庚辰罷劒南蜀米麥征華州旱免今年租給州縣
官奉戶八月丁酉詔除蜀倍息庚子水壊高苑縣城壬
寅詔憲臣及吏刑部官三周歲滿日即轉授加恩庚戌
樞密直學士馮瓚綾錦副使李美殿中侍御史李檝為
宰相趙普䧟以贓論死會赦流沙門島逄恩不還辛亥
幸玉津園宴射京兆府貢野蠶繭壬子衡州火乙夘錄
囚丙辰河決滑州壊靈河大隄普州兔食稼閏月乙丑
河溢入南華縣巳已衡州火乙亥詔民能樹藝開墾者
不加征令佐能勸來者受賞九月壬辰朔水虎捷指揮
使孫進龍衛指揮使吳瓌等二十七人坐黨呂翰亂伏
誅夷進族庚子占城獻馴象乙已幸教船池遂幸玉津
園觀衛士騎射丙午詔吴越立禹廟于會稽冬十月辛
酉朔命太常復二舞癸亥詔諸郡立古帝王陵廟置戶
有差已已禁吏卒以廵察擾民十二月庚辰妖人張龍
兒等二十四人伏誅夷龍兒李土楊密聶贇族
五年春正月戊戌治河隄丁未合州漢初縣上青樛木
中有文曰大連宋甲寅王全斌等坐伐蜀黷貨殺降全
斌責崇義軍節度使崔彦進責昭化軍節度使王仁贍
責右衛大將軍丙辰詔伐蜀將校有受蜀人錢物者並
即還主丁已賞伐蜀功曺彬劉光義等進爵有差二月
庚申朔幸造船務遂幸城西觀衛士騎射甲子薛居正
呂餘慶並為吏部侍郎依前參知政事巳丑幸教船池
三月甲辰詔翰林學士常參官於幕職州縣及京官内
各舉堪任常參官者一人不當者連坐乙已詔諸道舉
部内官吏才德優異者丙午以普為尚書左僕射兼門
下侍郎同中書門下平章事崇矩檢校太傅是日幸教
船池又幸玉津園宴射丙辰北漢石盆砦招收指揮使
閻章以砦来降五星聚奎夏五月乙已賜京城貧民衣
北漢鴻唐砦招收指揮使樊暉以砦來䧏甲寅王溥為
太子太傅六月戊午朔日有食之辛巳幸建隆觀遂幸
飛龍院丁亥䍧牱順化王子等來獻方物七月丁酉禁
毁銅佛像巳酉免水旱災戶今年租八月甲申河溢入
衛州城民溺死者數百九月壬辰倉部員外郎陳郾坐
贓棄市甲午西南蕃順化王子部才等遣使獻方物巳
酉畋近郊十一月乙酉朔工部侍郎母守素坐居喪娶
妾免供奉武仁海坐枉殺人棄市十二月丙辰禁新小
鐡鑞等錢疎惡布帛入粉藥者癸酉升麟州為建寧軍
節度趙普以母憂去位丙子起復
開寳元年春正月甲午增治京城陜之集津絳之垣曲
懷之武陟饑振之巳亥北漢偏城砦招收指揮使任恩
等来降三月庚寅班縣令尉捕盗令癸巳幸玉津園乙
已有馴象自至京師夏四月乙夘幸節度使趙彥徽第
視疾五月丁未賜南唐米麥十萬斛六月癸丑朔詔民
田為霖雨河水壊者免今年夏税及沿徵物癸亥詔荆
蜀民袓父母父母在者子孫不得别財異居丁丑太白
晝見戊寅復見辛巳龍出單父民家井中大風雨漂民
舍四百區死者數十人秋七月丙申幸鐡騎營賜軍錢
羊酒有差北漢穎州砦主胡遇等来降丙午幸鐡騎營
遂幸玉津園戊申坊州刺史李懷節坐強市部民物責
左衛率府率北漢主劉鈞卒養子繼恩立八月乙夘按
鶻于近郊還幸相國寺戊午又按鶻于北郊還幸飛龍
院丙寅遣客省使盧懷忠等二十二人率禁軍會潞州
戊辰命招化軍節度使李繼勲等征北漢九月辛已朔
禁錢出塞癸未監察御史楊士逹坐鞠獄濫殺棄市庚
子李繼勲敗北漢於銅温河已酉北漢供奉官侯霸榮
弑其主繼恩繼元立冬十月巳未畋近郊還幸飛龍院
丙子吳越王遣其子惟濬来朝貢十一月癸夘日南至
有事南郊改元開寳大赦十惡殺人官吏受贓者不原
宰相普等奉玉冊寳上尊號曰應天廣運大聖神武明
道至德仁孝皇帝十二月甲子行慶自開封興元尹宰
相樞密使及諸道蕃侯並加勲爵有差乙丑大食國遣
使獻方物
二年春正月已夘朔以出師不御殿二月乙夘命昭化
軍節度使李繼勲為河東行營前軍都部署侍衛步軍
指揮使党進副之宣徽南院使曹彬為都監棣州防禦
使何繼筠為石嶺關部署建雄軍節度使趙贊為汾州
路部署以伐北漢宴長春殿命彰德軍節度使韓仲贇
為北面都部署彰義軍節度使郭延義副之以防契丹
戊午詔親征巳酉以開封尹光義為上都留守樞密副
使沈義倫為大内部署判留司三司事甲子發京師乙
亥雨駐潞州三月壬辰發潞州乙未李繼勲敗北漢軍
於太原城下戊戌駕傅城下庚子觀兵城南築長連城
辛丑幸汾河作新橋發太原諸縣丁數萬集城下癸卯
北漢史昭文以憲州来降乙已臨城南渭汾水可以灌
其城命築長隄壅之決晉祠水注之遂砦城四面繼勲
軍於南贊軍於西彬軍於北進軍扵東乃北引汾水灌
城辛亥遣海州刺史孫方進率兵圍汾州四月戊申幸
城東觀築隄壬子復幸城東巳未何繼筠敗契丹扵陽
曲斬首數千級俘武州刺史王彦符以獻命陳示所獲
首級鎧甲于城下壬戌幸汾河觀造船戊辰幸城西上
生院丙子復幸城西五月癸未韓仲贇敗契丹於定州
北自戊子至庚寅命水軍載弩環攻横州團練使王庭
義殿前都虞候石漢卿死之甲午北漢趙文度以嵐州
來降甲辰都虞候趙廷翰奏諸軍欲登城以死攻上愍
之不允閏月戊申雉圯水注城中上遽登隄觀巳酉右
㒒射魏仁浦薨壬子以太常博士李光贊言議班師巳
未命兵士遷河東民萬戶于山東庚申分命使臣率兵
赴鎮潞壬戌駕還戊辰駐蹕于鎮州六月丙子朔發鎮
州癸已至自太原曲赦京城囚秋七月丁已幸封禅寺
詔鎮深趙刑洺五州管内鎮砦縣悉城之甲子大宴賜
宰相樞密使翰林學士節度觀察使襲衣金帶戊辰西
南夷順化王子武才等來獻方物癸酉幸新水磑汴決
下邑乙亥夀星見八月丁亥詔川峡諸州察民有父母
在而别籍異財者論死九月乙已朔幸武成王廟壬戌
幸玉津園宴射冬十月戊子畋近郊庚寅散指揮都知
杜延進等謀反伏誅夷其族詔相深趙三州丁夫死太
原城下者復其家庚子以王溥為太子太師武衡德為
太子太傅癸夘西川兵馬都監張延通内臣張嶼引進
副使王珏為丁德裕所譖延通坐不遜誅嶼珏並杖配
十一月丙午幸鎮寕軍節度使張令鐸第視疾甲寅畋
近郊還幸金鳳園庚申回鶻于闐遣使来獻方物十二
月癸未幸中書視宰相趙普疾已亥右贊善大夫王昭
坐監大盈倉其子與倉吏為姦贓奪兩任配隷汝州丁
德裕誣奏西川轉運使李鉉指斥事既直猶坐酒失責
授右贊善大夫
三年春正月癸夘朔雨雪不御殿癸丑增河堤辛酉詔
民五千戶舉孝弟彰聞德行純茂者一人竒才異行不
拘此限里閭郡國遞審連署以聞仍為治装詣闕二月
庚寅幸西茶庫遂幸建隆觀三月庚戌詔閱進士十五
舉以上司馬浦等百六人並賜本科出身辛亥賜處士
王昭素國子博士致仕丙辰殿中丞張顒坐先知潁州
政不平免官已未幸宰相趙普第視疾夏四月辛未朔
日有食之丁亥幸寺觀禱雨辛夘雨甲午幸教船池巳
亥罷河北諸州塩禁詔郡國非其土産者勿貢五月丁
未禁京城民畜兵器癸丑幸城北觀水磑癸亥賜諸班
營舍為雨壊者錢有差六月乙未禁諸州長吏親隨人
掌廂鎮局務秋七月乙已立報水旱期式壬子詔蜀州
縣官以戶口差第省員加禄尋詔諸路亦如之戊辰幸
教船池又幸玉津園宴射八月戊子幸教船池又幸玉
津園九月已亥朔命潭州防禦使潘美為貴州道兵馬
行營都部署朗州團練使尹崇珂副之遣使發十州兵
會賀州以伐南漢甲辰詔西京鳳翔雄耀等州周文成
康三王秦始皇漢高文景武元成哀七帝後魏孝文西
魏文帝後周太祖唐高祖太宗中宗肅宗代宗德順文
武宣懿僖昭諸帝凡二十七陵嘗被盗發者有司備法
服常服各一襲具棺槨重葬所在長吏致祭巳酉幸開
寳寺觀新鐘丙辰女真國遣使齎定安國王烈萬華表
獻方物丁夘潘美等敗南漢軍萬衆於富州下之十月
庚辰克賀州十一月壬寅下昭桂二州乙已減桂陽歲
貢白金額癸丑右領軍衛將軍石延祚坐監倉與吏為
姦贓棄市癸亥定州駐泊都監田欽祚敗契丹於遂城
丙寅以曹州舉德行孔蟾為章丘主薄十二月壬申潘
美等下連州辛夘大敗南漢軍萬餘於韶州下之癸已
增河隄
四年春正月戊戌朔以出師不視朝丙午罷諸道州縣
攝官丁未右千牛衛大將軍桑進興坐贓棄市癸丑潘
美等取英州雄州二月丁亥南漢劉鋹遣其左僕射蕭
灌等以表来上巳丑潘美克廣州俘劉鋹廣南平得州
六十縣二百十四戶十七萬二百六十三辛夘大赦廣
南免二税偽署官仍舊三月乙未幸飛龍院賜從臣馬
丙申詔廣南有買人男女為奴婢轉傭利者並放免偽
政有害於民者具以聞除之增前代帝王守陵戶二夏
四月丙寅朔前左監門衛將軍趙玭訴宰相趙普坐誣
毁大臣汝州安置丁夘三佛齊國遣使獻方物巳已詔
禁嶺南商税鹽麴如荆湖法辛未幸永興軍節度使吳
廷祚第視疾癸未幸開寳寺辛夘南唐遣其弟從諫来
朝貢發廂軍千人修前代陵寢之在秦者壬辰監察御
史閭丘舜卿坐前任盗用官錢棄市五月乙未朔御明
德門受劉鋹俘釋之斬其柄臣龔澄樞李托薛崇譽大
宴於大明殿鋹預焉丁酉賞伐廣南功潘美尹崇珂等
進爵有差六月癸酉遣使祀南海丁丑命翰林試南漢
官取書判稍優者授令錄簿尉壬午以孝子羅居通為
延州主簿封劉鋹為恩赦侯乙酉罷賀州銀場賜劉鋹
月奉外錢五萬米麥五千斛河決原武汴決榖熟秋七
月戊戌賜開封尹光義門戟十四庚子幸新脩水磑賜
役人錢帛有差戊午復著内侍養子令癸亥幸建武軍
節度使何繼筠第視疾汴決宋城八月壬申文武百官
上尊號不允辛夘景星見冬十月癸亥朔日有食之已
已詔偽作黃金者棄市庚午太子洗馬王元吉坐贓棄
市辛已除廣南舊無名配歛甲申詔十月後犯強竊盗
者郊赦不原丙戌放廣南民敺充軍者十一月癸已朔
南唐遣其弟從善吳越國王遣其子惟濬以郊祀来朝
貢南唐主煜表乞去國號呼名從之庚戌詔諸道所罷
攝官三任無遺闕者以聞河決澶州通判姚恕坐不即
上聞棄市已未日南至有事南郊大赦十惡故劫殺官
吏受贓者不原詔置諸州幕職官奉戶壬戌蜀班内殿
直四十人援御馬直例乞賞遂撾登聞鼔命各杖二十
翌日悉斬于營都指揮單斌等皆杖降十二月癸亥朔
賜南郊執事官器幣有差丁夘行慶開封尹光義興元
尹光美貴州防禦使德昭宰相趙普並益食邑已已内
外文武官遞進勲爵辛未賜九經李符本科出身壬午
畋近郊
宋史卷二
