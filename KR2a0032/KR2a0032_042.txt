宋史卷四十二
元中書右丞相總裁托克托等修
本紀第四十二
理宗二
端平二年正月丁酉太隂行犯太白甲寅詔議胡瑗孫
眀復邵雍歐陽修周敦頤司馬光蘇軾張載程顥程頤
等十人從祀孔子廟庭升孔伋十哲丙辰詔主管侍衛
馬軍孟珙黃州駐劄措置邊防丁巳孟珙入見辛酉以
御前寧淮軍統制借和州防禦使程芾為大元通好使
從義郎王全副之尋以武功郎杜顯為添差通好副使
二月甲子朔日當不虧癸酉歲星守氐壬午太白填
星合於胃三月乙未䛇太學生陳均編宋長編綱目進
士陳文蔚著尚書解並補迪功郎丁酉楊谷楊石並升
太師尋辭免乙巳曾從龍兼同知樞密院事眞德秀參
知政事兼給事中兼侍讀陳卓同簽書樞密院事夏四
月甲子詔前四川制置鄭損城池失守且盗陕西五路
府庫財鉅萬削官二秩謫居温州簿錄其家丁卯都城
火丁亥太白晝見戊子大閱有流星大如太白五月乙
未雨雹軍民交閧御前諸軍都統制趙勝削三秩罷命
韓昱代之丙申大雨雹甲辰眞德秀薨贈銀青光禄大
夫諡文忠庚戌以喬行簡兼參知政事六月壬申太隂
入氐戊寅以鄭清之為特進左丞相兼樞密使喬行簡
金紫光禄大夫右丞相兼樞密使已卯葛洪資政殿大
學士予祠祿庚辰流星晝隕祈雨壬午以曾從龍知樞
密院事兼參知政事崔與之參知政事鄭性之同知樞
密院事陳卓簽書樞密院事賜進士吳叔告以下四百
五十四人及第出身有差已丑熒惑入太微垣庚寅詔
鄭損更削兩秩竄南劒州秋七月丁酉有流星大如太
白戊戌太白經天辛丑流星晝隕丙午太白入東井庚
申禮部尚書魏了翁上十事不報閏七月戊寅詔錄開
禧蜀難死事之臣大安知軍楊震仲孫忠孫補下州文
學利州路常平幹官劉當可母王氏義不降曦投江而
死追贈和義郡夫人當可與升官差除乙酉賜少師特
進銀青光祿大夫趙方謚忠肅丙戌故保寧軍節度使
魯國公安丙諡忠定丁亥全子才劉子澄坐唐州之役
棄兵宵遁子才削二秩謫居衡州子澄削二秩謫居瑞
州八月癸巳歲星入氐乙卯以太師趙汝愚配享寧宗
廟庭仍圖像於昭勲崇德之閣丁巳太白犯太微垣右
執法九月癸未崇國公主薨冬十月辛卯有流星大如
太白巳未填星犯畢歲星太白合於心十一月乙丑以
曾從龍為樞密使督視江淮軍馬魏了翁同簽書樞密
院事督視京湖軍馬鄭性之兼權參知政事戊辰詔兩
督府各給金千兩銀五萬兩度牒千緡錢五百萬為随
軍資臺臣李鳴復論曾從龍魏了翁督府事不允戊子
安南國貢方物十二月庚寅曾從龍六疏乞寢樞密使
命依舊知樞密院事督視江淮軍馬詔許辭樞密使以
魏了翁兼督視江淮軍馬癸巳四川制置司遣將斬叛
軍首賊蒲世興於萬州已亥填星守天街星庚子詔官
告院製修武郎以下告身給督視府太隂入井壬寅魏
了翁陛辭詔事干機速許便宜行之吳?樞密都承旨
督府參謀官趙善瀚馬光祖督府參議官甲辰曾從龍
薨贈少師余嶸同簽書樞密院事庚戌故參知政事李
壁諡文懿辛亥雷
三年春正月已未朔以星行失度雷發非時罷天基節
宴詔勸農桑賜安南國王封爵襲衣金帶丁卯填星犯
畢壬申大元兵連攻洪山張順翁大成等以兵捍禦之
二月甲午䛇以大元兵攻江陵統制李復眀奮勇戰没
其贈三秩仍官其二子死傷士卒趣具姓名来上壬寅
詔侍從臺諫給舍條具邊防事宜甲辰起居郎吴泳上
疏論淮蜀亰襄捍禦十事不報詔魏了翁依舊端眀殿
學士簽書樞密院事其速赴闕詔史嵩之淮西制置使
兼副使辛亥日暈周匝甲寅左曹郎官趙以夫上&KR0640;邊
十策三月乙亥吴潛赴闕是月襄陽北軍主將王旻李
伯淵焚城郭倉庫相繼降北時城中官民兵四萬七千
有竒其財粟三十萬軍器二十四庫皆亡金銀鹽鈔不
與焉南軍主將李虎乘火縦掠襄陽為空制置使趙范
坐失撫御致南北軍交爭造亂詔削官三秩落龍圖閣
學士姑仍制置軄任階岷疊宕十八族降有諜者以檄
招曹友聞軍降友聞斬之以聞夏四月丙申太隂入太
微垣已酉魏了翁乞歸田里詔不允以資政殿學士知
潭州癸丑詔悔開邊責已其京湖興沔州軍縣鎮見繫
囚情理輕者釋之五月戊寅提舉萬夀觀洪咨夔依舊
兼侍讀已卯有流星出心大如太白辛巳太隂入畢甲
申趙葵華文閣直學士淮東安撫制置使兼知揚州六
月丁亥流星夕隕已亥洪咨夔卒詔與執政恩例贈二
秩諡忠文癸卯熒惑填星合於畢丙午熒惑犯填星庚
戌大雨雹秋七月丁巳祈晴詔權徐州國安用力戰而
殁巳贈順昌軍節度使仍官其子國興承節郎庚申以
趙范失襄城罪重罰輕詔罷職奉祠辛酉太隂入氐丁
卯以鄭性之參知政事李鳴復簽書樞密院事戊辰監
察御史杜範吴昌裔以言事不報上疏乞罷官詔改授
範太常少卿昌裔太常卿庚午熒惑入井戊寅太隂入
東井甲申雨血八月丙戌詔趙范更削兩秩謫居建寧
府李虎削三秩落刺史罷御器械各令任責捍禦自效
癸卯詔前龍圖閣學士光祿大夫贈開府儀同三司傳
伯成諡忠簡九月庚申太白歲星合於尾庚午雷辛未
祀眀堂大赦雷雨乙亥左丞相兼樞密使鄭清之罷為
觀文殿大學士醴泉觀使兼侍讀右丞相兼樞密使喬
行簡罷為觀文殿大學士醴泉觀使兼侍讀以崔與之
為右丞相兼樞密使壬午驍衛大將軍利州駐劄御前
諸軍統制曺友聞與大元兵大戰於大安軍陽平關兵
敗死之詔贈龍圖閣學士大中大夫諡毅節立廟曰褒
忠官其二子承務郎冬十月乙酉詔殿前司將胡斌曩
死邵武之寇贈武節大夫有司為立後受官因舊廟賜
額宗室師檟死尤溪之戰贈武節郎官其一子進義校
尉立廟林嶺甲午詔沿江制置使陳韡應援淮東授淮
西制置使兼沿江制置副使史嵩之應援江陵陜州江
面上流壬寅大元兵破固始縣淮西將吕文信杜林率
潰兵數萬叛六安霍丘皆為羣盜所據丙午安南國貢
方物詔授金紫光祿大夫静海軍節度觀察等使賜襲
衣金銀帶大元太子闊端兵離成都大元兵破文州守
臣劉銳通判趙汝曏死之十一月戊午詔嗣秀王師彌
授少師丙寅以喬行簡為特進左丞相兼樞密使封肅
國公大元兵圍光州詔史嵩之援光趙葵援合肥陳韡
遏和州為淮西聲援戊辰魏了翁依舊資政殿學士知
紹興府浙東安撫使吴潛袁甫徐清叟赴闕壬申詔侍
從兩省臺諫卿監宰掾樞屬郎官鈐轄各陳防邊方略
甲戌太隂入太微垣戊寅復成都府十二月戊戌以吴
淵戶部侍郎淮東緫領財賦兼知鎮江府壬寅詔改眀
年為嘉熙元年癸卯鄭清之辭免觀文殿大學士醴泉
觀使兼侍讀詔仍舊觀文殿大學士提舉洞霄宫丁未
宣繒薨以定策功贈太師諡忠靖甲寅池州都統趙邦
永以援滁州功詔邦永轉左武大夫其餘立功將士具
等第姓名推賞
嘉熙元年春正月乙卯以魏了翁知福州兼福建安撫
使丁巳詔京西兵馬都監随州駐劄程再暹官三轉帶
行閤門宣贊舍人京西鈐轄兼知随州賞其洪山戰功
餘有功將士趣以名上辛酉以李&KR0811;同知樞密院事四
川宣撫使甲子詔兩淮荆襄之民避地江南沿江州縣
閒有招集振䘏尚慮恩惠不周流離失所江隂鎮江建
寧太平池江興國鄂岳江陵境内流民其計口給米期
十日竣事以聞癸酉熒惑守鬼宿壬午流星大如太白
二月癸未朔以鄭性之知樞密院事兼參知政事鄒應
龍端眀殿學士簽書樞密院事李宗勉同簽書樞密院
事李鳴復罷以資政殿學士知紹興府乙酉葛洪薨壬
寅雨雹丙申詔忠義選鋒張順屈伸等以舟師戰公安
縣之巴芒有功各官一轉餘推恩有差癸卯詔以朱熹
通鑑綱目下國子監并進經筵已酉太白晝見日暈周
匝三月癸亥日生背氣已巳詔陳韡史嵩之趙葵各官
兩轉乙亥魏了翁薨贈少師賜諡文靖以孟珙為忠州
團練使知江陵府亰西湖北安撫副使别之傑寳章閣
待制知太平州夏四月壬午朔以李&KR0811;同知樞密院事
四川宣撫使知成都府壬辰弟貴謙保康軍節度使仍
奉朝請進封天水郡開國侯加食邑與芮武康軍節度
使提舉萬夀觀仍奉朝請進封開國子丙申詔兩淮策
應軍戰宣化兩軍殺傷相當陣亡將校李仙王海李雄
廖雷各贈武翼大夫餘贈官有差庚子熒惑犯權星丙
午詔沔州諸鎮將帥昨以大元兵壓境皆棄官遁夔路
鈐轄知恩州田興隆獨自大安德勝堡至潼川逆戰數
合雖兵寡不敵而忠節可尚特與官一轉五月丙辰袁
韶薨太隂犯熒惑壬申京城大火丙子熒惑犯將星六
月壬辰詔賞蘄州都統制萬文勝知州徐㮚守城之功
將士在行間者論功補官有差癸巳以鄒應龍為資政
殿學士知慶元府沿海制置使乙未太白填星合於井
甲辰祈雨丙午以吴潛為工部侍郎知慶元府兼沿海
制置使知黃州兼淮西安撫使夲路提刑李夀朋被命
三月不即便途之官遂還私舍詔削三秩送建昌軍居
住詔建内小學擇宗子十歲以下資質美者二三人置
師教之秋七月壬子湖北提舉董槐朝辭奏楮幣物價
重輕之弊已未樞密院言大元兵自光州信陽抵合淝
制司參議官李曾伯廬州守臣趙勝都統王福戰守俱
有勞效詔曾伯等十一人各官一轉辛酉太隂犯歲星
填星入井庚午歲星守建星壬申日生背氣癸酉太隂
入井八月甲申太師秦國公汝愚追封福王乙酉填星
犯井癸巳以李鳴復參知政事李宗勉簽書樞密院事
甲辰詔蜀鷄冠隘都統王宣戰殁其總管吴桂棄所守
走又縦部伍剽劫削三官勒停九月壬子填星留於井
癸丑有流星出七公西星至濁没丁巳雷冬十月戊戌
有流星大如桃十一月戊辰詔陳韡史嵩之趙葵於沿
江淮漢州軍備舟師戰具防遏衝要堡隘辛未太史言
十二月朔日食將既日與金木水火四星俱躔於斗詔
損膳避朝庶圖消弭其令有司檢會故實以聞十二月
戊寅朔日有食之
二年春正月戊申朔詔令侍從臺諫卿監郎官帥臣監
司前宰執侍從舉曉暢兵財各二人三衙諸軍統制舉
將材二人己未詔史嵩之趙葵應援黃州安豐其立功
將士等第亟具名以聞光州信陽二城共圖剋復辛酉
詔史嵩之進端眀殿學士視執政恩數趙葵刑部尚書
制置並如舊余玠知招信軍兼淮東制置司參議官進
三秩孟珙寧遠軍承宣使依舊帶御器械史嵩之端眀
殿學士依舊京湖安撫制置使兼沿江制置副使兼知
鄂州召赴闕甲子兩浙轉運判官王埜察訪江面還進
對劾吴潜知平江府不法厲民數事詔埜直華文閣知
建寧府二月甲申大理少卿朱揚祖充押伴使借章服
金魚庚寅詔史嵩之以參知政事督視京西荆湖南北
路江西軍馬置司鄂州癸巳大宗正丞賈似道奏言北
使將至地界名稱歲例宜有成說又奏裕財之道莫急
於去贓吏藝祖治贓吏杖殺朝堂孝宗真决刺面今日
行之則財自裕戊戌詔近覽李&KR0811;奏知蜀漸次收復然
創殘之餘綏撫為急宜施蕩宥之澤淮西被兵恩澤亦
如之其降德音諭朕軫恤之意大元再遣王檝来辛丑
檝還以朱揚祖充送伴使癸卯以孟珙為京湖安撫制
置副使置司松滋縣三月己丑命將作監周次說為大
元通好使壬子以李心傳為秘書少監史館修撰修高
宗孝宗光宗寧宗四朝國史實錄癸丑以高定子為中
書舍人京湖江西督視參贊軍事庚申詔史嵩之兼督
視光蘄黃夔施州軍馬戊辰發行都會子二百萬兼湖
廣九百萬下都督參政行府犒師乙亥詔四川被兵州
軍府縣鎮并轉輸勞役之所見禁囚人情理輕者釋之
詔四川帥臣招集流民復業給種與牛優與振贍夏四
月癸未以李&KR0811;同簽書樞密院事督視江淮亰湖軍馬
己酉雨土太隂入太微垣閏月丁未太隂入井甲子有
流星大如太白壬申賜禮部進士周坦以下四百二十
二人及第出身有差五月辛巳太白晝見癸未以李鳴
復知樞密院事李宗勉參知政事余天錫簽書樞密院
事甲申喬行簡請以兵事委李鳴復財用委李宗勉楮
幣委余天錫當會議者臣則參酌行之詔允所請詔嚴
州布衣錢時成忠郎吴如愚以隠居著書並選為秘閣
校勘丙戌詔崔與之提舉洞霄宫任便居住李鳴復復
參知政事壬寅歲星犯壁壘陣六月甲辰朔流星晝隕
戊申吴淵知太平州措置采石江防以吴潜為淮東總
領財賦知鎮江府丙寅李&KR0811;薨特贈資政殿大學士秋
七月壬午以霖雨不止烈風大作詔避殿減膳徹樂令
中外之臣極言闕失辛卯有流星大如太白壬寅熒惑
犯鬼積尸氣八月辛酉太白晝見經天癸亥流星晝隕
九月壬午熒惑犯權星子維生甲申封宫人謝氏為永
寧郡夫人乙未有流星大如太白冬十月庚戌雷丁卯
吴潜言宗子趙時集真滁豐濠四郡流民十餘萬團
結十七砦其強壯二萬可籍為兵近調五百援合肥宜
補時官又沙上蘆場田可得二十餘萬畝賣之以贍
流民以佑砦兵從之熒惑入太微垣戊辰太白入於氐
己巳日生黑子辛未復光州十一月甲申子維薨追封
祁王諡冲昭十二月丙午光州守臣董壵臣伏誅司戶
柳臣舉配雷州乙卯詔四川諸州縣鹽酒榷額自眀年
始更減免三年其四路合發總所綱運者亦免戊辰詔
諸路和糴給時直平概量毋科抑申嚴收租苛取之禁
己巳出祠牒會子共七百萬紙給四川制司為三年生
劵
三年春正月癸酉以喬行簡為少傅平章軍國重事封
益國公李宗勉為左丞相兼樞密使史嵩之右丞相兼
樞密使督視兩淮四川亰湖軍馬余天錫參知政事游
佀同簽書樞密院事二月丙午詔史嵩之依舊兼都督
江西湖南軍馬丁卯又命嵩之都督江淮亰湖四川軍
馬己巳竄趙邦永坐救滁不進兵三月辛未朔以吴潜
為敷文閣直學士沿海制置使兼知慶元府甲戌以别
之傑權兵部尚書依舊沿江制置安撫使兼都督行府
參贊軍事李曾伯兼都督行府參議官孟珙兼都督行
府參謀官流星晝隕辛卯雨土夏四月壬寅祈雨癸卯
以吴淵權工部尚書沿江制置副使知江州五月辛未
熒惑犯太微垣執法星戊寅以吴潜為兵部尚書浙西
制置使知鎮江府辛卯喬行簡五䟽乞罷機政詔不允
秋七月庚午以董槐知江州兼都督行府參議官甲申
以吴淵兼都督行府參贊軍事八月戊戌朔以浙江潮
患告天地宗廟社稷以游佀參知政事許應龍簽書樞
密院事林略同簽書樞密院事己亥熒惑入氐辛丑太
隂入氐有流星大如太白丁亥熒惑犯房宿九月辛巳
祀眀堂大赦壬午淮西敢勇將官陸旺李威特與官三
轉同出戰二百人官兩轉以賞廬州磨店北之功其陣
没者優與撫恤冬十月丁未故太師魯王謝深甫賜諡
惠正己未出祠牒百給濟處州秉義郎李良守鄂州長
夀縣没於戰陣詔贈官三轉癸亥熒惑太白合於斗乙
丑虹見十一月丙子以范鍾簽書樞密院事十二月己
未觀文殿大學士崔與之薨贈少師諡清獻辛酉太白
晝見甲子復夔州錄荆鄂都統張順孟璋等將士戰功
四年春正月辛未彗星出營室庚辰以星變下詔罪已
辛巳有流星大如太白甲午彗星犯王良第二星二月
丙申朔日生背氣戊戌大赦辛丑流星晝隕白虹貫日
丁未太白晝見癸丑以孟珙為四川宣撫使兼知夔州
節制歸峽鼎澧州軍馬丙辰白氣亘天三月辛未詔四
川安撫制置副使彭大雅削三秩彗星消伏乙酉流星
晝隕夏四月壬寅前潼川運判吴申進對因論蜀事為
上言鄭損棄邊郡不守桂如淵啓潰卒為亂趙彦呐忌
忠勇不救彭大雅險譎變詐殊費關防宜進孟珙於夔
門夔事力固乏東南能助之則夔足以自立又言張祥
有保全趙彦呐楊恢兩制置之功敵人憚其果毅宜見
錄用上嘉納之乙巳詔史嵩之進三秩依前右丞相兼
樞密使即日徹都督局五月庚午太隂入太微垣歲星
太白合於婁甲戌太隂入氐乙亥子夀國公薨戊子命
吴潜兼侍讀李性傳兼侍講六月甲午朔江浙福建大
旱蝗乙未祈雨己亥太白犯畢辛丑追封閬州簽廳陳
承己妻彭氏為恭人賜廟閬州以強寇入奉國縣市承
已為賊所創彭罵賊死之辛亥追贈儒林郎王鞏為通
直郎官其一子為文學以丙申蜀破鞏闔門死於兵癸
丑太白犯天關星戊午有流星大如太白秋七月乙丑
詔今夏六月恒暘飛蝗為孽朕德未修民瘼尤甚中外
臣僚其直言闕失毋隠又詔有司振災恤刑太白入井
甲戌太白熒惑合於井已丑熒惑太白合於鬼八月已
酉熒惑填星合於柳太白犯權星大星癸丑熒惑犯填
星九月乙丑詔余玠進三秩直華文閣淮東提刑節制
招信軍屯戍軍馬以玠昨帥舟師渡淮入河抵汴所向
有功全師而還至是論功定賞是役將士趣以名上所
司議推恩冬十月癸巳詔改眀年為淳祐元年丁巳命
余玠兼節制應天府泗宿永海邳徐漣水屯戍軍馬十
一月甲子熒惑入太微垣己巳熒惑犯太微垣左執法
星癸酉詔武功大夫荆鄂都統制張順以私錢招襄漢
潰卒創忠義虎翼兩軍及援安慶池州有功特與官兩
轉丙子與芮妻錢氏封安康郡夫人辛巳熒惑犯太微
上相垣十二月甲辰奉國軍節度使提舉萬夀觀多謨
薨丙辰地震己未詔求直言閏十二月丙寅李宗勉薨
贈少師賜諡文清以游佀知樞密院事兼參知政事范
鍾參知政事徐榮叟簽書樞密院事庚午詔繫囚情理
輕者釋之乙亥詔民間賦輸仍用錢會中半其會半以
十八界直納半以十七界紐納戊寅以吴潜為福建安
撫使史宅之為浙東安撫使
淳祐元年春正月庚寅朔詔舉文武才庚子雷甲辰詔
朕惟孔子之道自孟軻後不得其傳至我朝周惇頤張
載程顥程頤真見實踐深探聖域千載絶學始有指歸
中興以来又得朱熹精思眀辨表裏渾融使大學論孟
中庸之書本末洞徹孔子之道益以大眀於世朕每觀
五臣論著啓沃良多今視學有日其令學官列諸從祀
以示崇奬之意尋以王安石謂天命不足畏祖宗不足
法人言不足恤為萬世罪人豈宜從祀孔子廟庭黜之
丙午封周惇頤為汝南伯張載郿伯程顥河南伯程頤
伊陽伯丁未太隂入氐戊申幸太學謁孔子遂御崇化
堂命祭酒曺觱講禮記大學篇監學官各進一秩諸生
推恩錫帛有差製道統十三贊就賜國子監宣示諸生
二月戊寅日生暈壬午喬行簡薨諡文惠夏四月丁丑
詔以與芮為開府儀同三司萬夀觀使嗣榮王貴謙開
府儀同三司嗣沂王辛巳以賈似道為大府少卿湖廣
緫領財賦五月庚寅以少師保寧軍節度使判大宗正
事嗣秀王師彌為太子少保奉國軍節度使充萬夀觀
使師貢為少師己亥詔沿江淮西制置使别之傑任責
邊防戊申賜禮部進士徐儼夫以下三百六十七人及
第出身有差六月庚申太白晝見螟癸酉有流星大如
太白已卯流星晝隕丙戌熒惑入氐秋七月壬辰祈雨
八月辛巳楊石薨贈太師冬十月庚辰太白入氐十一
月戊戌太白晝見已亥淮東提刑余玠以舟師觧安豐
之圍已巳太白經天晝見十二月丁卯余天錫薨贈太
師賜諡忠惠丁丑侍御史金淵言彭大雅貪黷殘忍蜀
人銜怨罪重罰輕乞更竄責詔除名贑州居住
二年春正月甲申朔詔作新吏治戊戌右丞相史嵩之
等進玉牒及中興四朝國史孝宗經武要略寧宗玉牒
日歴會要實錄二月甲戌以游佀知紹興府浙東安撫
使請祠祿詔提舉洞霄宫范鍾知樞密院事兼參知政
事徐榮叟參知政事趙葵賜進士出身同知樞密院事
别之傑簽書樞密院事三月戊子詔和州無為軍安慶
府並聽沿江制置司節制詔今後州縣官有罪諸帥司
毋輒加杖責夏四月甲寅白氣亘天壬申雨雹五月已
亥淮東制置副使余玠進對戊申臺臣言知建寧府吴
潜有三罪詔奪職罷新任已酉以趙葵為湖南安撫使
知潭州六月壬子朔徐榮叟乞歸田里從之丁巳詔以
余玠為四川宣諭使事干機速許同制臣共議措置先
行後奏仍給金字符黃榜各十以備招撫丙寅以别之
傑同知樞密院事兼權參知政事高定子簽書樞密院
事杜範同簽書樞密院事是月盛夏積雨浙右大水丁
丑歲星犯井秋七月辛巳朔常潤建康大水兩淮尤甚
八月丁卯詔淮東先鋒馬軍鄧淳李海等楊州撻扒店
之戰宣勞居多各官兩轉餘推恩有差九月庚辰朔日
有食之已丑雷辛卯祀眀堂大赦癸巳詔淮東忠勇軍
統領王温等二十四人戰天長縣東衆寡不敵皆没於
陣贈温武翼大夫吉州刺史其子興國補保義郎更官
其一子承信郎厚賜其家餘人恤典有差冬十月甲寅
史嵩之進封永國公乙丑大元兵大入通州十一月辛
卯詔諭兩淮節制李曾伯毋以通州被兵之故不安厥
軄其督勵諸將勉圖後功已亥日南至雷電交作詔避
殿減膳求直言癸卯詔決中外繫囚十二月己未詔通
州守臣杜霆兵至棄城弗守載其私帑度江以遁遂致
民被屠&KR1229;雖巳奪三秩厥罰猶輕其追毁出身以来文
字竄南雄州壬戌太白晝見癸亥大元兵連攻敘州帳
前都統楊大全等水陸並進自卯至午戰十數合殁於
行伍詔贈武節大夫眉州防禦使官其二子承節郎丙
寅以孟珙為檢校少保依舊寧武軍節度使京湖安撫
制置大使夔路策應大使余玠權資政殿學士湖南安
撫大使兼知潭州趙葵資政殿大學士福建安撫使知
福州
三年春正月戊寅朔以高定子兼參知政事庚辰熒惑
入氐乙未以李曾伯為華文閣待制依舊淮東西制置
使知楊州杜杲敷文閣學士依舊沿江制置使知建康
府董槐祕閣修撰依舊沿江制置副使知江州主管江
西安撫司事辛丑詔安南國王陳日煚元賜功臣號特
贈守義二字二月乙丑以吕文德為福州觀察使侍衛
馬軍副都指揮使總綂兩淮出戰軍馬捍禦邊陲庚午
以郢州推官黃從龍死節詔贈通直郎一子補下州文
學三月丁丑朔日有食之夏四月癸丑左武衛中郎將
濠州措置捍禦王烈閤門宣贊淮西路鈐王杰閤門祗
候江東路鈐李季實往馬帥王鑑軍前議事遇大元兵
戰死贈官仍各官其二子乙卯嘉定守臣程立之固守
詔官一轉丙辰安豐軍統領陳友直以王家堈戰功與
官两轉壬申布衣王與之進所著周禮訂議補下州文
學五月庚子詔施州創築郡城及關隘六十餘所本州
將士及忠州戍卒執役三年者各補轉一官六月甲戌
有流星大如太白出於氐秋七月丁亥詔海州屯駐借
補保義郎申政密州之役先登陷陣後以戰没特贈保
義郎官其子進勇副尉太白入井壬辰四川制司言大
元兵破大安軍忠義副緫管楊世威堅守魚孔隘孤壘
不降有特立之操可任責邊防詔以世威就知大安軍
甲午日生格氣己亥太白經天晝見八月乙卯流星晝
隕癸亥詔福州延祥荻蘆兩砦併置武濟水軍摘本州
廂禁習水者充千五百人為額閏月丁丑四川總領余
玠言知巴州向佺鈐轄譚淵白土坪等戰有功詔佺等
十八人各官三轉餘轉官有差其中創人各給緡錢百
陣没者趣上姓名贈恤其家太白犯權星壬寅太白填
星合於翼九月壬申詔蠲高郵民耕荒田租冬十月丙
戌太白入於氐十二月己丑史嵩之五請祠不允
宋史卷四十二
