宋史卷五十二
元中書右丞相總裁托克托等修
天文志第五
天文五七曜景星彗孛(客星流星)妖星星變雲氣
日食日變(日煇氣月食)月變月煇氣
七曜
日為太陽之精君之象日行一度一年一周天日月行
有道之國則光明君道至大則日色光明動不失時則
日揚光至德之萌日月如連璧君臣有道則日含王字
君亮天工則日備五色有聖人起則日再中人君有德
日有四彗光芒四出日有二彗一年再赦周禮視祲掌
十煇之法一曰祲隂陽五色之氣浸滛相侵二曰象雲
氣成形象三曰鑴日旁氣刺日四曰監雲氣臨日上五
曰闇謂蝕及日光脫六曰瞢不光明七曰彌白虹貫日
八曰序謂氣若山而在日上及冠珥背璚重疊次序在
扵日旁九曰隮謂暈及虹也十曰想五色有形想凡黃
氣環在日左右為抱氣居日上為戴氣為冠氣居日下
為承氣為履氣居日下左右為紐氣為纓氣抱氣則輔
臣忠餘皆為喜為得地吉一珥在日西則西軍勝在東
則東軍勝南北亦然無兵亦有拜將兩珥氣圜而小在
日左右主民夀考三珥色黃白女主喜純白為喪赤為
兵青為疾黑為水四珥主立侯王有子孫喜日有黃芒
君福昌多黃輝王政太平日無光為兵喪又為臣有隂
謀日旁雲氣白如席兵衆戰死黑有叛臣如蛇貫之而
青榖多傷白為兵赤其下有叛黃臣下交兵黑為水日
始出黑雲氣貫之三日有暴雨青雲在上下可出兵有
赤氣如死蛇為饑為疫雜氣刺日皆為兵日暈七日内
無風雨亦為兵甲乙憂火丙丁臣下忠戊已后族盛庚
辛將利壬癸臣專政半暈相有謀黃則吉黑為灾暈再
重歲豐色青為兵榖貴赤蝗為災三重兵起四重臣叛
五重兵饑六重兵喪七重天下亡日並出諸侯有謀無
道用兵者亡日闢為兵宼日隕下失政日中見飛燕下
有廢主日中黑子臣蔽主明日晝昏臣蔽君之明有簒
弑赤如血君喪臣叛日夜出兵起下陵上大水日光四
散君失明白虹貫日近臣亂諸侯叛日赤如火君亡日
生牙下有賊臣日食為隂蔽陽食既則大臣憂臣叛主
兵起日食在正旦王者惡之日珥甲乙日有二珥四珥
而食白雲中出主兵丙丁黑雲天下疫戊已青雲兵喪
庚辛赤雲天下有少主壬癸黃雲有土功日食在甲乙
日主四海之外不占丙丁江淮海岱也戊已中州河濟
也庚辛華山以西壬癸常山以北各以其下所主當之
寅卯辰木招謀者司徒也巳午未火招謀者太子也申
酉戌金司馬也亥子丑水司空也
月為太隂之精女主之象一月一周天君明則依度臣
專則失道或大臣用事兵刑失理則乍南乍北或女主
外戚專權則或進或退月變色為殃青饑赤兵旱黃喜
黑水晝明則姦邪作月旁瑞氣一珥五榖登兩珥外兵
勝四珥及生戴氣君喜國安終歲不暈天下偃兵晦而
明見西方曰朏朔而明見東方曰仄朏匿則政緩仄匿
則政急六日而弦臣專政七日而弦主勝客八日而弦
天下安十日不弦將死戰不勝兩月並見兵起國亂水
溢星入月中亡國破將白暈貫之下有廢主白虹貫之
為大兵起生齒則下有叛臣生足則后族專政月珥背
璚暈而珥六十日兵起珥青憂赤兵白喪黑國亡黃喜
有背璚臣下㢮縦欲相殘賊不和之氣暈三重兵起四
重國亡五重女主憂六重國失政七重下易主八重亡
國九重兵起亡地十重天下更始月食從上始則君失
道從旁始為相失令從下始為將失法歲星犯之兵饑
民流熒惑犯之大將死有叛臣民饑填星犯之人臣弑
主合國饑月食填星民流一曰月犯填女主憂民流太
白犯出月右為隂國有謀左為陽國有謀出月下君死
民流月戴太白起兵入月將死與太白會太子危辰星
犯之天下水月食辰水饑辰入月臣叛主彗星入或犯
之兵期十二年大饑貫月臣叛主流星犯之有兵入無
光有國亡在月上下國將亂月犯列星其國受兵列星
食月國相死星見月中主憂
凡月之行歴二十有九日五十三分而與日相會是
謂合朔當朔日之交月行黃道而日為月所掩則日
食是為隂勝陽其變重自古聖人畏之若日月同度
扵朔月行不入黃道則雖會而不食月之行在望與
日對衝月入扵闇虛之内則月為之食是為陽勝隂
其變輕昔朱熹謂月食終亦為災隂若退避則不至
相敵而食所謂闇虚盖日火外明其對必有闇氣大
小與日體同此日月交會薄食之大略也日食脩德
月食脩刑自昔人主遇災而懼側身脩行者此也
歲星為東方為春為木扵人五常仁也五事貌也超舍
而前為贏退舍為縮色光明潤君夀民富又主福主大
司農主五榖石申曰歲星所在國不可伐如歲在卯不
可東征甘德曰所去國凶所之國吉退行為凶灾主泰
山徐青兖及角亢氐房心尾箕君令不順則歲星退行
入隂為内事入陽為外事行隂道為水行陽道為旱星
大則喜小則牛馬多死人疾疫初見小而日益大所居
國利初出大而日小國耗荆州占歲星色黑為喪黃則
歲豐白為兵青多獄君暴則色赤熒惑相犯為大戰相
去方寸為犯戰客勝食火國亡邊侵曰食守之為賊居
之不去為守觸火則國亂兩體俱動而直曰觸合鬭為
饑旱離復合合復離曰鬭填星相犯退犯填太子叛當
東反西曰退與填星合為内亂民饑芒角相及同光曰
合守填星其下城敗太白相犯大臣黜女主喪觸太白
則四邊来侵守太白為四序不調合鬭則大將死辰星
相犯太子憂觸辰主憂守憂賊合則君臣和晝見則臣
強他星犯之主不安客星犯守主憂流星犯之色蒼黑
大農死赤為饑疫黃則歲豐抵之臣叛主
熒惑為南方為夏為火扵人五常禮也五事視也晉灼
曰常以十月入太微受制而出行列宿司天道出入無
常二歲一周天出則有兵入則兵散逆行一舍二舍為
不祥所舍國為亂賊疾喪饑兵或環遶勾已芒角動搖
變色乍前乍後為殃愈甚退行一舍天下有火災五舍
大臣叛星經曰主霍山揚荆交州又輿鬼柳七星又主
大鴻臚又曰主司空為司馬主椘吳越以南司天下羣
臣之過失東行則兵聚東方西行則兵聚西方天下安
則行疾與歲星相犯主册太子有赦觸歲星有子守之
太子危填星相犯兵大起入填星將為亂觸之有刀兵
守之有内賊太子危與太白相犯王亡兵起守北太子
憂南庶子憂環遶偏將死與辰星相犯兵敗與辰星相
會為旱秋為兵冬為喪守之太子憂有赦他星相犯兵
起袄星犯之為兵為火
填星為中央為季夏為土扵人五常信也五事思也常
以甲辰元始之歲填行一宿二十八歲而一周天四星
皆失填為之動所居國吉女子有福不可伐去之失地
天子失信則填大動盈則超舍以德盈則加福刑盈則
不復縮則退舍不及常德縮則廹蹙刑縮則不育星經
曰主嵩山豫州又主東井行中道則隂陽和調退行一
舍為水二舍海溢河決經天退行天下更政地動巫咸
曰光明歲熟大明主昌小暗主憂春青夏赤女主喜春
色蒼歲大熟色赤饑有芒兵與歲星相犯相鬭為内亂
合則野有兵熒惑相犯為兵喪合則為兵為内亂大人
忌之太白相犯為内兵有大戰一曰王者失地合扵太
微國有大兵一曰國亡辰星犯為兵為旱袄星犯下臣
謀上流星犯則民多事與月相犯有兵
太白為西方為秋為金扵人五常義也五事言也常以
正月甲寅與火晨出東方二百四十日而入入四十日
又出西方二百四十日而入入三十五日而後出東方
出以寅戌入以丑未也一年一周天日方南太白居其
南日方北太白居其北為贏侯王不寧用兵進吉退凶
日方南太白居其北日方北太白居其南為縮侯王有
憂用兵退吉進凶星經曰主華隂山梁雍益州又主奎
婁胃昴畢觜參出西方失行外國敗出東方失行中國
敗若經天天下革民更主是謂紀人衆流亡晝見與
日爭明強國弱女主昌又曰主大臣巫咸曰光明見影
戰勝歲熟状炎然而上兵起光如張盖下有立王凡與
歲星相犯兵敗失地犯熒惑客敗主勝犯填星太子不
安失地犯辰星主兵入月主死其下兵犯月角兵起在
左則中國勝在右則外國勝當見不見失地破軍他星
犯其事急祅星犯邊城有戰客星犯主兵將死凡太白
至午位避日而伏若行至未即為經天其災異重也
辰星為北方為冬為水扵人五常智也五事聽也常以
二月春分見奎婁五月夏至見東井八月秋分見角亢
十一月冬至見牽牛出以辰戌入以丑未二旬而入晨
候之東方夕候之西方也一年一周天出早為月食晩
為彗星及天祅一時不出其時不和四時不出天下大
饑星經曰主常山冀并幽州又主斗牛女虚危室壁又
曰主燕趙代主廷尉以比宰相之象石申曰色黃五榖
熟黑為水蒼白為喪凡與歲星相犯皇后有謀熒惑犯
妨太子填星犯兵敗太白亦然芒角相及同光曰合他
星光曜相逮為害客星太隂流星相犯主内患
凡五星歲星色青比參左肩熒惑色赤比心大星填
星色黃比參右肩太白色白比狼星辰星色黑比奎
大星得其常色而應四時則吉變常為凶木與土合
為内亂饑與水合為變謀而更事與火合為饑為旱
與金合為白衣之會合鬭國有内亂野有破軍為水
太白在南歲星在北名曰牝牡年榖大熟太白在北
歲星在南其年或有或無火與金合為爍為喪不可
舉事用兵從軍為軍憂離之軍却出太白隂分地出
其陽偏將戰與土合為憂主孽卿與水合為北軍用
兵舉事大敗一曰火與水合為焠不可舉事用兵土
與水合為壅沮不可舉事用兵有覆軍一曰為變謀
更事必為旱與金合為疾為白衣會為内兵國亡地
與木合國饑水與金合為變謀為兵憂木火土金與
水鬭皆為戰兵不在外皆為内亂三星合是謂驚立
絶行其國外内有兵與喪百姓饑乏改立侯王四星
合是謂大陽其國兵喪並起君子憂小人流五星若
合是謂易行有德受慶改立王者奄有四方子孫蕃
昌亡德受殃離其國家滅其宗廟百姓離去被滿四
方五星皆大其事亦大皆小事亦小五星俱見其年
必惡凡五星與列宿相去方寸為犯居之不去為守
兩體俱動而直曰觸離復合合復離曰鬭當東反西
曰退芒角相及同舍曰合凡五星東行為順西行曰
逆順則疾逆則遲通而率之終扵東行不東不西曰
留與日相近而不見曰伏伏與日同度曰合凡金水
二星行速而不經天自始與日合後行速而先日夕
見西方去日前稍遠夕時欲近南方則漸遲遲極則
留留而近日則逆行而合日在扵日後晨見東方逆
極則留留而後遲遲極去日稍遠旦時欲近南方則
速行以追日晨伏扵東方復與日合度此五星合見
遲疾順逆流行之大端也
凡五星之行古法周天之數如歲星謂十二年一周
天乃約數耳晉灼謂太歲在四仲則行三宿在四立
四季則行二宿故十二年而行周二十八宿其說亦
非夫二十八宿度有廣狭而歲星之行自有盈縮豈
得以十二年一周無差忒乎唐一行始言歲星自商
周迄春秋季年率百二十餘年而超一次因以為常
以春秋亂世則其行速時平則其行遲其說尤迂既
乃為後率前率之術以求之則其說自悖矣今紹興
歷法歲星每年行一百四十五分是每年行一次之
外有餘一分積一百四十四年剩一次矣然則先儒
之說安可信乎餘四星之行固無逆順中間亦豈無
差忒一行不復詳言盖亦知之矣
景星
景星德星也一曰端星如半月生扵晦朔大而中空其
名各異曰周伯其色黃煌煌然所見之國大昌曰含譽
光耀似彗喜則含譽射曰格澤状如炎火下大上銳色
黃白起地上見則不種而穫曰歸邪兩赤彗向上有盖
曰天保星有音如炬火下地野鷄鳴皆五行沖和之氣
所生也其王蓬芮玄保昭明昏昌旬始司危莬昌地維
臧光之類亦皆為瑞星然前志以王蓬芮巳下星為妖
星又竒星古無所考見扵仁宗英宗之時故附扵景星
之末云
彗孛
彗孛小者數寸長者或竟天見則兵起大水除舊布新
之兆也其體無光傅日而為光故夕見則東指晨見則
西指光芒所及則為災有五色各依五行本精所生孛
星彗屬偏指曰彗芒氣四出曰孛孛者孛孛然非常惡
氣之所生也主大亂主大兵災甚扵彗旄頭星玉册云
亦彗屬也
客星
客星有五周伯老子王蓬絮國皇温星是也周伯大而
黃煌煌然所見之國兵喪饑饉民庶流亡老子明大純
白出則為饑為凶為善為惡為喜為怒王蓬絮状如粉
絮拂拂然見則其國兵起有白衣之會國皇大而黃白
有芒角主兵起水災人主惡之温星色白状如風動搖
常出四隅皆主兵此五星錯出乎五緯之間其見無期
其行無度各以其所在分野而占之又四隅各有三星
東南曰盗星主大盗西南曰種陵出則榖貴西北曰天
狗見則天下大饑東北曰女帛主有大喪
流星
流星天使也自上而降曰流東西横行亦曰流流星有
八曰天使曰天暉曰天鴈曰天保曰地鴈曰梁星曰醟
頭曰天狗流星之為天使者有祥有妖為天暉天鴈夜
隕而為天保則祥若夜隕而為地鴈梁星晝隕而為醟
頭則妖流星之大者為奔星夜隕而為天狗厥妖大自
下而升曰飛飛星有五亦有妖祥之分飛星化而為天
刑則祥為降石為頓頑為觧銜為大滑則為妖
妖星
妖星五行乖戾之氣也五星之精散而為妖星形状不
同為殃則一各以其所見日期分野形色占為兵饑水
旱亂亡星長三尺至五尺期百日等而上之至一丈期
一年三丈期三年五丈期五年十丈期七年十丈已上
不出九年盖妖星長大則期遠而殃深短小則期近而
殃淺天棓乃歲星之精主奮争天槍如彗出西方長二
三尺名天槍主破國天猾主招亂天欃出西方長數丈
主國亂蚩尤旗類彗而後曲主兵天衝状如人蒼衣赤
首不動主下謀上滅國國皇大而赤去地三丈如炬火
主内宼及登主夷分主恣虐旦見則主弱昭明如太白
光芒不行主兵喪司危天官書如太白有目去地可六
丈大而白其下有兵主擊強五殘如辰星去地六七丈
其下有兵主奔亡六賊去地六丈大而赤有光出非其
方下有兵喪獄漢青中赤表下有三彗去地可六丈大
而赤數動天奔主滅邪暴兵燭星主滅邪絀流主伏逃
茀星昴孛星主災旬始出北斗旁如雄鷄見則更主擊
咎主大兵有反者大亂天杵主䍧羊天柎主擊殃伏靈
見則世亂夭敗主鬭衝司姦主見怪天狗有毛旁有短
彗下如狗形見則兵饑天殘主貪殘卒起有謀反主驚
亡枉失色黑蛇行望之如有毛目長數匹者見則兵起
破女君臣憂上下亂拂樞主制時滅寶主伐亂繞綎主
亂孳驚理主相屠大奮祀主招邪天鋒彗象形似矛鋒
見則兵起有亂臣招星有三彗兵出有大盗不成又主
滅邪蓬星大如二斗器色白出東南方東北主旱或大
水長庚星如一匹布著天見則兵起四填大而赤可二
丈為兵地維臧光星如月始出大而赤去地二丈東南
旱西北兵出東北大水老子星色白為善為惡為饑為
凶為喜為怒營頭星有雲如壊山墜所墜下有覆軍流
血積陵出西南長三丈主兵人饑昏昌出西北氣青赤
色中赤外青主國易政莘星出西北状如環大則諸侯
失地白星如削瓜主男喪莬昌色赤青環之主水天下
改易濛星赤如牙旗長短四面西南最多亂之象長星
出西方歲星之精化為天棓天槍天猾天衝國皇及登
蒼彗火星之精化為昭旦蚩尤之旗昭明司危天欃赤
彗土星之精化為五殘六賊獄漢大賁昭星絀流茀星
旬始蚩尤虹蜺擊咎黃彗太白之精化為天杵天柎伏
靈天敗司姦天狗天殘卒起白彗辰星之精化為枉矢
破女拂樞滅寳繞綎驚理大奮祀黑彗而月旁袄星亦
各有所生天槍天荆真若天㨬天樓天垣歲星所生也
見以甲寅日有兩青方在其旁天隂晉若官張天惑天
雀赤若蚩尤熒惑所生也出在丙寅日有兩赤方在其
旁天上天伐縦星天樞天翟天沸荆彗填星所生也出
在戊寅日有兩黃方在其旁若星箒星若彗竹彗牆星
權星白雚太白所生也出在庚寅日有兩白方在其旁
天美天毚天社天林天庥天蒿端下辰星所生也出以
壬寅日有兩黑方在其旁見則為水旱兵喪饑亂
雲氣
周禮保章氏以五雲之物辨吉凶水旱降豐荒之祲象
故魯僖公日南至登觀臺以望漢明帝升靈臺以望元
氣吹時律觀物變盖古者分至啓閉必書雲物為備故
也迨乎後世其法寖備瑞氣則有慶雲昌光之屬妖氣
則有虹蜺牂雲之類以候天子之符應驗歲事之豐凶
明賢者之出處占戰陣之勝負焉
日食
建隆元年五月巳亥朔日有食之二年四月癸巳朔日
有食之乾德三年二月壬寅朔日當食不食五年六月
戊午朔日有食之開寳元年十二月巳酉朔日有食之
三年四月辛酉朔日有食之四年十月癸亥朔日有食
之五年九月丁巳朔日有食之七年二月庚辰朔日有
食之八年七月辛未朔日有食之太平興國二年十一
月丁亥朔日有食之既六年九月乙未朔日有食之七
年三月癸巳朔日有食之八年二月戊子朔日有食之
雍熙二年十二月庚子朔日有食之三年六月戊戌朔
日有食之淳化二年閏二月辛未朔日有食之三年二
月乙丑朔日有食之四年二月已未朔日有食之八月
丙辰朔日有食之五年十二月戊寅朔日有食之雲隂
不見咸平元年五月戊午朔日有食之十月丙戌朔日
有食之二年九月庚辰朔日有食之三年三月戊寅朔
日有食之五年七月甲午朔日有食之景德元年十二
月庚辰朔日有食之三年五月壬寅朔日有食之雲隂
不見四年五月丙申朔日有食之隂雨不見大中祥符
二年三月丙辰朔日有食之隂雨不見五年八月丙申
朔日有食之六年十二月戊午朔日有食之七年十二
月癸丑朔日當食不食八年六月巳酉朔日有食之天
禧三年三月戊午朔日有食之五年七月甲戌朔日有
食之乾興元年七月甲子朔日食幾盡天聖二年五月
丁亥朔日當食不食四年十月甲戌朔日有食之六年
三月丙申朔日有食之七年八月丁亥朔日有食之明
道二年六月甲午朔日有食之景祐三年四月巳酉朔
日當食不食寳元元年正月戊戌朔日有食之康定元
年正月丙辰朔日有食之慶歷二年六月癸酉朔日有
食之三年五月丁卯朔日有食之四年十一月戊午朔
日當食不食五年四月丁亥朔日有食之雲隂不見六
年三月辛已朔日有食之皇祐元年正月甲午朔日有
食之四年十一月壬寅朔日有食之五年十月丙申朔
日有食之至和元年四月甲午朔日有食之嘉祐元年
八月庚戌朔日有食之三年八月巳亥朔日有食之四
年正月丙申朔日有食之六年六月壬子朔日有食之
雲隂不見熙寧元年正月甲戌朔日有食之二年七月
乙丑朔日有食之雲隂不見六年四月甲戌朔日有食
之雲隂不見八年八月庚寅朔日有食之雲隂不見元
豐元年六月癸卯朔日當食不食三年十一月已丑朔
日有食之四年十一月癸未朔日當食不食五年四月
壬子朔日有食之雲隂不見六年九月癸卯朔日有食
之元祐二年七月庚戌朔日有食之隂雨不見六年五
月已未朔日有食之紹聖元年三月壬申朔日有食之
二年二月丁卯朔日當食不食四年六月癸未朔日有
食之雲隂不見元符三年四月丁酉朔日有食之建中
靖國元年四月辛卯朔日有食之雲隂不見大觀元年
十一月壬子朔日有食之二年五月庚戌朔日有食之
四年九月丙寅朔日有食之政和三年三月壬子朔日
有食之五年七月戊辰朔日有食之重和元年五月壬
午朔日有食之宣和元年四月丙子朔日有食之五年
八月辛已朔日有食之隂雲不見建炎三年七月丙午
朔日食扵亢紹興五年正月乙巳朔日食扵女七年三
月癸巳朔日食扵室(是年當金之天會十五年金史不書日食)八年至十二
年日食多在夜史蒙蔽不書十三年十二月癸未朔日
食扵牛&KR1640;雲不見十五年六月乙亥朔日食扵井十七
年十月辛卯朔日食扵氐(是年乃金之皇統七年金史不書日食)十八年
四月戊子朔日有食之&KR1640;雲不見十九年三月癸未朔
日有食之&KR1640;雲不見二十四年五月癸丑朔日有食之
&KR1640;雲不見二十五年五月丁未朔日有食之&KR1640;雲不見
二十八年三月辛酉朔日有食之&KR1640;雲不見三十年八
月丙午朔日食扵翼三十一年正月甲戌朔太史言日
當食而不食三十二年正月戊辰朔日食扵女隆興元
年六月庚申朔日食扵井二年六月甲寅朔日有食之
&KR1640;雲不見乾道五年八月甲申朔日食在翼&KR1640;雲不見
九年五月壬辰朔日食在井&KR1640;雲不見淳熙元年十一
月甲申朔日食在尾&KR1640;雲不見三年三月丙午朔日有
食之&KR1640;雲不見四年九月丁酉朔日有食之&KR1640;雲不見
十年十一月壬戌朔日食扵心十五年八月甲子朔日
食扵翼十六年二月辛酉朔日有食之&KR1640;雲不見慶元
元年三月丙戌朔日食扵婁四年正月巳亥朔日有食
之&KR1640;雲不見五年正月癸巳朔日有食之&KR1640;雲不見六
年六月乙酉朔日有食之&KR1640;雲不見(是年乃金承安五年金史不書日食)
嘉泰二年五月甲辰朔日食扵畢三年四月巳亥朔日
有食之(金史不書)開禧二年二月壬子朔日當食太史言不
見虧分嘉定三年六月丁巳朔日有食之四年十一月
乙酉朔日當食太史言不見虧分(金史不書)七年九月壬戌
朔日食扵角九年二月甲申朔日食扵室十年七月丙
子朔日食扵張十一年七月庚午朔日有食之十四年
五月甲申朔日食扵畢十六年九月庚子朔日食扵軫
寳慶三年六月戊申朔日有食之紹定元年六月壬寅
朔日有食之六年九月壬寅朔日有食之&KR1640;雲不見端
平二年二月甲子朔日當食不虧嘉熙元年十二月戊
寅朔日有食之淳祐二年九月庚辰朔日有食之三年
三月丁丑朔日有食之五年七月癸已朔日有食之六
年正月辛卯朔日有食之九年四月壬寅朔日有食之
十二年二月乙卯朔日有食之寳祐元年二月巳酉朔
日有食之景定元年三月戊辰朔日有食之二年三月
壬戌朔日有食之咸淳元年正月辛未朔日有食之三
年五月丁亥朔日有食之四年十月戊寅朔日有食之
六年三月庚子朔日有食之七年八月壬辰朔日有食
之八年八月丙戌朔日有食之德祐元年六月庚子朔
日食既星見雞鶩皆歸明年宋亡
日變
周顯德七年正月癸卯日既出其下復有一日相掩黑
光摩盪者久之開寳七年正月丙戌日中有黑子二景
德元年十二月甲辰日有二影如三日状三年九月戊
申日赤如赭四年四月甲申日無光寳元二年十二月
庚申日赤如朱踰二刻復慶歷八年正月乙未日赤無
光熙寧十年二月辛卯日中有黑子如李至乙巳散元
豐元年閏正月庚子日中有黑子如李至二月戊午散
十二月丙午日中有黑子如李大至丁巳散二年二月
甲寅日中有黑子如李至癸亥散崇寧二年五月癸卯
日淡赤無光三年十月壬辰日中有黑子如棗大政和
二年四月辛卯日中有黑子乍二乍三如栗大八年十
一月辛亥日中有黑子如李大宣和二年正月已未日
蒙蒙無光五月巳酉日中有黑子如棗大三年十二月
辛卯日中有黑子如李大四年二月癸巳日蒙蒙無光
靖康元年閏十一月庚申日赤如火無光建炎三年三
月巳卯日中有黑子至壬寅始消紹興元年二月巳卯
日中有黑子如李大三日乃伏六年十月壬戌日中有
黑子如李大至十一月丙寅始消七年二月庚子日中
有黑子如李大旬日始消四月戊申日中有黑子至五
月乃消八年二月辛酉日中有黑子十月乙亥日中
黑子十五年六月丙午日中有黑氣往来丁未日中有
黑子日無光乾道五年正月甲申日色黃白昏霧四塞
淳熙十二年正月癸巳日中生黑子大如棗戊戌至庚
戌日中皆有黑子十三年五月庚辰日中生黑子大如
棗紹興四年十一月辛未日中有黑子至庚辰始消慶
元六年八月乙未日中有黑子如棗大至庚子日消十
二月乙酉又生至乙巳始消嘉泰二年十二月甲戌日
中生黑子大如棗丙戌始消四年正月癸未開禧元年
四月辛丑日中皆有黑子大如棗嘉熙二年十月巳巳
日中有黑子德祐二年二月丁酉朔日中有黑子如鵝
卵相盪
日煇氣
建隆元年迄開寳末凡冠氣七珥百抱氣七承氣六赤
黃氣三黃白氣三青氣二纓一暈一百五十六半暈四
十五重暈五十九重半暈七交暈一十八背氣二百三
十一紐氣戟氣三太平興國迄至道末凡冠氣一十八
戴氣三抱氣一十三珥七十七承氣三赤黃氣璚氣一
青氣三暈五十九半暈二十三重暈一十二交暈三背
氣四十四紐氣三戟氣一直氣一十五咸平元年迄乾
興末凡重輪二十四彗一五色氣一冠氣二百六十六
珥四十一戴氣一百九十七抱氣五十七承氣一百八
十四直氣七十七光氣一黃氣九赤黃氣四紫氣五赤
黃交氣二赤黃綠碧氣二青赤氣二十一黃白氣一黑
氣二白氣五纓三戟氣一紐氣二背氣二百九十九暈
一千二百三十一半暈六百五十三重暈二十七交暈
一十三天聖元年訖嘉祐末凡日黃曜有光一煇氣一
十九龍鳳雲一慶雲二五色雲八紫黃雲五赤黃雲一
紫雲二青黃紫暈八百五十五周暈二十六重暈一十
六交暈五連環暈一珥八百四十七冠氣一百四十戴
氣二百五十六承氣一百重承氣一抱氣一十八負氣
一背氣一百七格氣二直氣五百虹貫日四白氣如繩
貫日并暈一治平元年訖四年凡五色雲八煇氣一暈
一百二十八周暈三重暈十二交暈二珥八十九冠氣
一十一戴氣三十九承氣五背氣三十三白虹貫日一
白虹貫珥一治平以後訖元豐末凡日暈一千三百五
十六周暈二百七十七重暈七十四交暈四十九連環
暈一珥八百八十二冠氣四十二戴氣二百七十一承
氣五十抱氣二背氣二百四十六直氣二戟氣一纓氣
五璚氣一白虹貫日九貫珥三五色雲二十六自元豐
八年三月五日訖元符三年正月十二日暈五百二十
八周暈二百五十七重暈六十八交暈六十七五色氣
暈二珥五百五十六冠氣六十一戴氣一百五十承氣
三十三背氣一百七十四直氣三戟氣四纓氣一格氣
五白虹貫日一十六貫珥一五色雲十二自元符三年
正月訖靖康五年四月凡日暈九暈戴三半暈一暈珥
背一半暈重背一暈纓一珥背三珥十三暈珥七冠氣
七暈背四戴氣六承氣二抱氣四背氣一十七五色氣
暈一直氣四環氣戴氣二戟氣一履氣二半暈重履一
半暈再重一建炎三年春明年二月辛丑白虹貫日四
年十一月癸卯日生背氣紹興元年正月壬戌日生背
氣二年四月壬申五月戊寅日皆生戴氣閏四月丙申
日生背氣三年二月乙卯日生戴氣六月甲申朔日生
背氣四年正月壬子日生承氣三月壬戌日暈扵軫甲
子又暈扵婁辛未又暈扵胃是日日生抱氣五月甲戌
日生背氣六月壬辰日暈扵井五年正月庚申日有戴
氣六年二月丙寅日暈扵婁二月戊寅日暈扵張丁亥
又暈扵胃四月己亥日生戴氣庚子復生仍有承氣十
一月庚寅日左右生珥并背氣癸巳日又生背氣七年
二月辛丑氛氣翳日八年二月辛巳白虹貫日二十一
年閏四月壬申日生赤黃暈周匝二十七年二月壬寅
白虹貫日二十八年二月戊申日生赤黃暈周匝二十
九年正月癸酉日連暈上生青赤黃色戴氣日左右生
珥三十一年四月戊辰日生赤黃暈周匝六月辛酉日
上暈外生赤黃色有背氣七月辛卯日上暈外生背氣
隆興二年二月壬申日生赤黃色暈日左右生青赤黃
珥癸未日生赤黃色暈周匝三月庚戌日生赤黃色暈
周匝六月甲子日有戟氣七月甲申朔日生赤黃暈不
匝上生重暈又生背氣及青珥丁亥日生重暈上生青
赤黃色背氣癸卯日生赤黃暈不匝暈外生背氣赤黃
兩頭向外曲乾道元年六月丁未日暈周匝下暈外生
格氣横在日下二年二月庚辰日左生赤黃色直氣長
丈餘及半暈背氣三年三月丁巳日暈扵婁外生赤黃
承氣四月辛卯日暈赤黃色周匝五月戊戌朔日赤黃
暈周匝甲辰日下暈外有青赤黃承氣六月丙子日赤
黃暈周匝四年六月丁巳日赤黃暈周匝五年正月巳
巳日生黃色戴氣承氣六年三月丁丑日暈不匝下生
承氣閏五月壬辰日半暈再重生戴氣承氣丁酉日左
生珥八年六月辛丑日暈不匝左右生珥壬寅日暈周
匝丁未日暈不匝外生承氣日下暈九年二月丙子日
暈扵奎淳熙元年三月辛丑日暈扵胃二年七月甲辰
日生背氣三年二月庚子日暈不匝外日半暈再重四
年二月戊子日暈不匝日上連暈生戴氣日下暈外生
承氣五年三月癸卯四月乙酉六月庚辰皆日暈周匝
十二月乙未日生兩珥一戴氣六年二月癸丑日半暈
再重六月巳丑日暈周匝十二月辛亥日暈外生戴氣
八年正月巳酉日生戴氣後日左生青赤黃珥閏三月
丙申日暈周匝七月巳卯日半暈外生背氣十一年正
月戊申日半暈再重十三年五月巳卯日暈周匝十五
年二月巳卯日赤黃暈周匝六月丙申日上生青赤黃
色背氣十六年三月壬寅日半暈再重紹熙元年五月
庚辰日半暈再重六月甲申日生赤黃暈周匝二年二
月壬寅日生戴氣青赤黃色三月辛未日生青赤黃暈
周匝四月癸未日生戴氣七月庚申日暈外青背氣壬
戌日有背氣四年二月癸亥日暈周匝十一月辛巳日
暈外生背氣五年四月乙卯日暈周匝六月丙午日上
暈外生背氣慶元元年正月丙辰白虹貫日二月辛巳
日上暈外生青赤黃背氣四月巳未日生赤黃色格氣
二年五月巳丑日生背氣其色青黃嘉泰元年六月辛
卯日暈周匝嘉定四年七月巳卯巳初刻日有赤黃暈
不匝至酉初後日上暈外生青赤黃背氣六年四月巳
卯日赤黃暈周匝七年三月壬申日生赤黃暈外有青
赤黃承氣後暈周匝十一年二月丙辰日有赤黃暈白
虹貫日丙寅日有戴氣十五年二月巳亥日暈扵婁周
匝有承氣十七年六月辛卯日生背氣寳慶三年十二
月已酉日旁有氣如珥紹定三年二月丙申日有背氣
四年七月已丑日生承氣五年三月丁酉日生抱氣承
氣端平元年四月甲申日生赤暈六月戊子日生赤黃
暈上下有格氣二年六月戊寅日有承氣三年二月辛
亥日暈周匝嘉熙元年二月巳酉日暈周匝三月癸亥
七月壬申日有背氣四年二月丙申朔日生背氣辛丑
白虹貫日淳祐元年二月戊寅午後日暈三年七月甲
午日生格氣五年五月戊申日生赤黃暈外有背氣六
月甲子日暈周匝六年三月癸巳日暈周匝生珥氣四
月丁丑日暈周匝七年二月戊申日暈周匝八年六月
巳酉日暈扵井赤黃周匝寳祐元年正月戊戌日生戴
氣二年二月辛酉日暈周匝四年三月乙卯日暈周匝
景定四年四月戊辰日生赤黃暈五年三月巳丑日暈
于婁周匝赤黃自午至申六月庚午日生赤黃暈九月
巳丑日生格氣咸淳元年六月壬午日生承氣七年春
三月辛巳日暈赤黃周匝
月食
開寳元年十一月庚寅月食二年十月戊子月食三年
四月乙酉月食五年八月壬寅月食七年八月庚寅月
當食不食太平興國二年六月甲辰月食既十一月壬
寅月食三年十月丙寅月食雲隂不見五年八月乙卯
月食既雍熙元年正月丙寅月食二年七月戊午月當
食不食四年五月丁丑月食端拱二年三月丁酉月當
食不食淳化元年正月庚寅月食二年八月壬午月食
既三年正月癸卯月食八月丙子月食雲隂不見五年
六月乙未月食十二月癸巳月食既至道元年六月巳
丑月食雲隂不見十二月丁亥月食二年十月辛亥月
食咸平元年十月庚子月食二年九月乙未月食三年
二月壬戌月食八月庚申月食四年八月甲寅月食五
年正月辛亥月食七月戊申月食六年正月甲辰月食
七月壬寅月食景德元年十一月乙丑月食二年五月
壬戌月食十月庚寅月食三年十一月癸丑月食四年
五月辛亥月食雲隂不見九月戊寅月當食不食大中
祥符元年九月癸酉月食二年九月丁卯月當食不食
三年閏二月甲子月食五年正月甲申月食隂翳不見
七月庚辰月食十二月丁丑月食八年十月辛卯月食
九年四月巳丑月食雲隂不見天禧元年四月壬午月
食十月庚辰月食三年二月壬寅月食四年八月癸巳
月食天聖二年五月壬寅月當食不食四年五月戊午
月食慶歷二年六月丁亥月食五年四月庚子月食九
月戊戌月食六年九月壬辰月食皇祐二年七月庚子
月食四年十一月丙辰月食五年十月辛亥月食至和
二年九月庚午月食嘉祐元年八月甲子月食既二年
二月壬戌月食八月戊午月食三年閏十二月辛巳月
食四年六月戊寅月食十二月乙亥月食既五年十二
月巳巳月食七年十月巳丑月食八年十月癸未月食
既治平元年四月庚辰月食四年二月甲午月食熙寧
元年七月乙酉月食二年閏十一月丁未月食三年五
月乙巳月當食雲隂不見四年五月巳亥月食十一月
丙戌月食六年三月戊午月食九月乙卯月食七年九
月巳酉月食既九年正月壬申月食雲隂不見十年正
月丙寅月食七月癸亥月食雲隂不見元豐元年正月
庚申月當食有雲障之六月戊午月食二年六月壬子
月當食雲隂不見三年十月甲戌月食雲隂不見四年
四月辛未月食既十月巳巳月食五年十月癸亥月食
六年八月丁亥月當食不食七年二月乙酉月食雲隂
不見八月辛巳月食雲隂不見八年八月丙子月食既
元祐元年十二月戊戌月當食雲隂不見三年六月庚
寅月食既十二月丁亥月當食雲隂不見四年五月甲
申月食雲隂不見五年五月戊寅月食雲隂不見六年
四月癸卯月食雲隂不見七年三月戊戌月食既八年
九月巳丑月食雲隂不見紹聖三年七月癸卯月食雲
隂不見四年正月庚子月食雲隂不見元符元年五月
壬戌月當食不食二年五月丙辰月食既十月甲寅月
食既三年十月戊申月食崇寧二年二月甲子月食既
八月辛酉月食既三年二月已未月食八月丙辰月食
四年十二月戊寅月食五年六月乙亥月食十二月壬
申月食既大觀三年十月丙戌月食四年四月甲申月
食既九月庚辰月食既政和元年三月戊寅月食九月
甲戊月食三年二月丁酉月食十月甲午月食四年正
月辛卯月食既六年十一月乙巳月食七年十一月已
亥月食重和元年五月丙申月食宣和二年三月丙辰
月食六年正月癸亥月食十二月戊午月食既建炎三
年二月壬午月食于軫紹興元年八月已卯月當食雲
隂不見二年二月丙子月未當闕而闕體如食色黃白
七月甲戌月食于室既三年七月戊辰月食于危四年
十二月庚寅月食于井五年十一月乙酉月食于井既
六年五月辛巳月食于南斗十一月巳卯月當食雲隂
不見八年三月辛丑月當食雲隂不見九月丁酉月當
食雲隂不見九年九月壬辰月食于胃既十二年七月
丙午月食雲隂不見十二年六月庚子月食既十二月
戊戌月當食雲隂不見十四年六月甲午月食于女十
五年五月巳未月當食隂雲不見十六年四月甲寅月
食二十一年二月丙辰望月當食隂雲不見二十五年
五月壬戌望月當食以山色遮映不見虧分二十七年
九月丁丑月食三十年正月甲午望月當食隂雲蔽之
隆興二年五月巳亥月當食隂雲蔽之乾道元年四月
甲午月當食隂雲蔽之四年二月丁未月食既五年二
月辛丑月當食隂雲不見六年十一月辛酉月當食隂
雲不見八年六月壬子月當食隂雲不見淳熙元年四
月壬申月當食隂雲不見二年四月丙寅月食于房既
九月癸亥月當食雲隂不見三年三月庚申月當食雲
隂不見五年二月巳卯月當食雲隂不見六月正月甲
戌月食既八年十一月丁亥月食九年十一月辛巳月
食十年五月巳卯月食十二年三月戊戌月食九月乙
未月當食雲隂不見十三年三月壬辰月當食隂雲不
見八月庚寅月食既十四年八月甲申月當食隂雲不
見十六年十二月辛丑月當食隂雲不見紹熙元年六
月丁酉月當食隂雲不見十一月乙未月當食隂雲不
見二年六月壬辰月當食隂雲不見三年四月乙巳月
當食隂雲不見五年九月癸卯月當食隂雲不見慶元
二年八月壬戌月食三年七月巳未月食既四年七月
庚戌月食六年五月庚午月當食隂雲不見嘉泰二年
五月已未月當食隂雲不見三年三月癸未月當食隂
雲不見開禧元年三月壬申月當食隂雲不見閏八月
巳巳月當食隂雲不見三年正月壬辰月食七月戊子
月食嘉定元年二月丙戌月當食隂雨不見十二月庚
辰月食二年六月丁丑月食三年十一月巳亥月食五
年十月戊子月食七年二月庚戌月食八月丁未月食
八年八月辛丑月食既九年二月巳亥月當食雲隂不
見閏七月乙未月當食雲隂不見十年十二月戊午月
食十二年六月乙卯月食十二月壬子月食既十二年
五月庚戌月當食既雲隂不見十一月丙午月食十三
年五月甲辰月當食雲隂不見十四年十月丙寅月食
十五年三月癸亥月當食于氐既雲隂不見十六年三
月丁巳月當食雲隂不見寳慶元年正月丁丑月食七
月癸酉月食隂雨不見二年七月戊辰月食隂雨不見
紹定元年十一月甲申月食二年十一月巳卯月食四
年四月庚午月食五年三月乙未月食六年二月庚寅
月食端平二年十二月癸卯月食三年十二月丁酉月
食嘉熙元年六月乙未月食三年四月甲寅月食四年
四月戊申月食淳祐元年九月庚子月食四年十月癸
丑月食五年七月戊申月食七年五月丁卯月食八年
十月巳丑月食十一年三月乙亥月食九月壬申月食
十二年八月丙寅月食寳祐二年閏六月丙戌月食三
年十二月丁丑月食五年十月丁酉月食六年四月癸
巳月食十月辛卯月食開慶元年四月戊子月食十月
乙酉月食景定二年七月甲戌月食咸淳二年六月丁
丑月食十一月甲辰月食四年七月癸亥月食五年九
月丁巳月食六年三月乙卯月食九月辛亥月食九年
正月戊辰月食十二月壬戌月食
月變
天禧四年四月乙酉西南方兩月重見
月煇氣
建隆元年迄開寳末凡珥一十九煇氣一十三暈二十
九重暈一半暈一十四交暈二紐氣二太平興國元年
迄至道末凡冠氣一珥六煇氣五赤氣二抱氣一暈八
半暈三背氣一咸平元年迄乾興末凡重輪三珥一百
二十冠氣十二暈氣十二承氣八抱氣三戴氣九赤黃
氣十七五色氣十一青赤氣二黃紅氣一暈三百九十
四五色重暈二十背氣一天聖元年迄嘉祐末凡揚光
一光芒氣一紅光暈氣一煇氣五五色煇氣一暈二百
五十七周暈三十三交暈四連環暈一珥七十二冠氣
五戴氣一十三承氣五背氣一白虹貫月一黃虹貫月
二治平元年迄四年凡五色煇氣一五色暈氣一暈五
十一珥一十五冠氣一戴氣四背氣二四年訖元豐末
凡五色煇氣十一五色暈氣六暈四百二十三周暈二
百四十七交暈二珥一百三十四冠氣七戴氣五十承
氣五背氣一十白虹貫月五貫珥一自元豐八年三月
五日至元符三年正月十二日凡五色暈氣九暈八十
九周暈二百五十一重暈一交暈三珥一百三冠氣七
戴氣一十七背氣八白虹貫月二貫珥一自元符三年
正月迄靖康二年四月凡暈五暈珥二五色暈五珥二
暈冠一交暈一重暈一白虹貫月一五色雲一建炎四
年十月巳卯暈生五色紹興二年四月壬申暈於軫五
月乙亥暈生五色四年六月壬午暈生五年正月戊
午暈於東井乾道元年三月丁巳暈周匝著太微西扇
星三年五月壬午生黃白暈左右珥四年三月壬寅生
黃白暈周匝五年月庚子黃白暈周匝嘉泰三年七
月壬午白虹如半暈貫月中淳祐六年閏四月辛丑暈
五年十月辛丑生珥八年二月戊子暈生黃白寳祐四
年三月乙卯四月庚午景定三年十月甲子十二月辛
酉四年二月戊午暈皆周匝德祐二年正月巳卯暈東
井
宋史卷五十二
宋史卷五十二考證
天文志五朔而明見東方曰仄朏匿則政緩仄匿則政
急(臣召南)按漢志云朔而明見東方曰仄匿(句)朏
則政緩(句)仄匿則政急(句)此文誤倒朏字扵匿字上
熒惑又輿鬼柳七星(臣召南)按五星各主其方之七
宿惟南方不同者以填星主東井故熒惑但主六宿
也此志又字下脫主子輿鬼柳七星下脫張翼軫三
字
太白出以寅戌入以丑未也寅戌係辰戌之誤
唐一行始言歲星云云(臣召南)按一行所言歲星行
度古今之異至紹興歴法始知其妄盖五星自古平
行算術有未精耳
景星德星也一曰端星(臣召南)按端星當作瑞星隋
志可證若作端星則當入妖變矣
妖星國皇及登蒼彗及登當作反登
宋史卷五十二考證
