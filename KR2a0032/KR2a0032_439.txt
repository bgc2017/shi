宋史卷四百三十九
元中書右丞相總裁托克托等修
列傳第一百九十八
文苑一
宋白梁周翰朱昂趙隣幾(何承裕附)
鄭起(郭昱馬應)和峴(弟㠓附)馮吉
自古創業垂統之君即其一時之好尚而一代之規橅
可以豫知矣藝祖革命首用文吏而奪武臣之權宋之
尚文端本乎此太宗真宗其在藩邸已有好學之名及
其即位彌文日增自時厥後子孫相承上之為人君者
無不典學下之為人臣者自宰相以至令錄無不擢科
海内文士彬彬輩出焉國初楊億劉筠猶襲唐人聲律
之體柳開穆修志欲變古而力弗逮廬陵毆陽修出以
古文倡臨川王安石眉山蘇軾南豐曾鞏起而和之宋
文日趨扵古矣南渡文氣不及東都豈不足以觀世變
歟作文苑傳
宋白字太素大名人年十三善屬文多游鄠杜間嘗館
於張瓊家瓊武人賞白有才遇之甚厚白豪俊尚氣節
重交友在詞場名稱甚著建隆二年竇儀典貢部擢進
士甲科乾德初獻文百軸試拔萃高等解褐授著作佐
郎廷賜襲衣犀帶蜀平授玉津縣令開寳中閻丕王洞
交薦其才宜預朝列白以親老祈外任連知蒲城衞南
二縣太宗潛藩時白嘗贄文有襲衣之賜及即位擢為
左拾遺權知兗州歲餘召還泰山有唐玄宗刻銘白摹
本以獻且述承平東人望幸之意預修太祖實錄俄直
史館判吏部南曹從征太原判行在御史臺劉繼元降
翌日奏平晉頌太宗夜召至行宫褒慰且曰俟還京師
當以璽書授職白謝扵幄中尋拜中書舍人賜金紫太
平興國五年與程羽同知貢舉俄充史館修撰判館事
八年復典貢部改集賢殿直學士判院事未幾召入翰
林為學士雍熙中召白與李昉集諸文士纂文苑英華
一千卷端拱初加禮部侍郎又知貢舉白凡三掌貢士
頗致譏議然所得士如蘇易簡王禹偁胡宿李宗諤輩
皆其人也是時命復舊制專委有司白所取二十八人
罷退既衆羣議囂然太宗遽召已黜者臨軒覆試連放
馬國祥葉齊等八百餘人焉白嘗過何承矩家方陳倡
優飲宴有進士趙慶者素無行檢游承矩之門因潛出
拜白求為薦名及掌貢部慶遂獲薦人多指以為辭又
女弟適王沔淳化二年沔罷参知政事時宼凖方詆訐
求進故沔被出復言白家用黃金器蓋舉人所賂其實
白嘗奉詔撰錢惟濬碑得塗金器爾張去華者白同年
生也坐尼安道事貶白素與去華厚善遂出為保大軍
節度行軍司馬踰年抗疏自陳有來日苦少去日苦多
之語太宗覽而憫之召還為衛尉卿俄復拜為禮部侍
郎脩國史至道初為翰林學士承旨二年遷戶部侍郎
俄兼祕書監真宗即位改吏部侍郎判昭文館先是白
獻擬陸贄牓子集上察其意欲求任用遂命知開封府
以試之既而白倦於聽斷求罷任咸平四年擢王欽若
馮拯陳堯叟入掌機要以白宿舊拜禮部尚書白學問
宏博屬文敏贍然詞意放蕩少法度在内署久頗厭番
直草辭疎略多不愜旨景德二年與梁周翰俱罷拜刑
部尚書集賢院學士判院事舊三館學士止五日内殿
起居會錢易上言悉令赴外朝白羸老步梗就班足跌
未幾抗表引年上以舊臣眷顧未允再上表辭乃以兵
部尚書致仕因就宰臣訪問其資産虞其匱乏時白繼
母尚無恙上東封白肩輿辭於北苑召對久之進吏部
尚書賜帛五十疋大中祥符三年丁内艱五年正月卒
年七十七贈左僕射錄其孫懿孫為將作監主簿孝孫
試祕書省校書郎從子唐臣試正字白善談謔不拘小
節贍濟親族撫䘏孤藐世稱其雍睦聚書數萬卷圖畫
亦多竒古者嘗類故事千餘門號建章集唐賢編集遺
落者白多纘綴之後進之有文藝者必極意稱奬時彦
多宗之如胡旦田錫皆出其門下陳彭年舉進士輕俊
喜嘲謗白惡其為人黜落之彭年憾焉後居近侍為貢
舉條制多所關防蓋為白設也會有司謚白為文憲内
出密奏言白素無檢操遂改文安有集百卷子憲臣國
子博士得臣賜進士及第至太常丞良臣為太子中舍
忠臣殿中丞
梁周翰字元褒鄭州管城人父彦温廷州馬步軍都校
周翰幼好學十歲能屬詞周廣順二年舉進士授虞城
主簿辭疾不赴宰相范質王溥以其聞人不當佐外邑
改開封府戶曹參軍宋初質溥仍為相引為祕書郎直
史館時左拾遺知制誥高錫上封議武成王廟配享七
十二賢内王僧辨以不令終恐非全德尋詔吏部尚書
張昭工部尚書竇儀與錫重銓定功業終始無瑕者方
得預焉周翰上言曰臣聞天地以來覆載之内聖賢交
騖古今同流校其顚末鮮克具美周公聖人也佐武王
定天下輔成王致治平盛德大勲蟠天極地外則淮夷
搆難内則管蔡流言疐尾跋胡垂至顛頓偃禾仆木僅
得辨明此可謂之盡美哉臣以為非也孔子聖人也刪
詩書定禮樂祖述堯舜憲章文武卒以棲遲去魯奔走
厄陳雖試用於定哀曾不容扵季孟又嘗履盜跖之虎
尾聞南子之珮聲遠辱慎名未見其可此又可謂其盡
善者哉臣以為非也自餘區區後賢瑣瑣立事比於二
聖曾何足云而欲責其磨湼不渝始卒如一者臣竊以
為難其人矣昉自唐室崇祀太公原其用意盖以天下
雖大不可去兵域中有争未能無戰資其佑民之道立
乎為武之宗覬張國威遂進王號貞元之際祀典益修
因以歴代武臣陪饗廟貎如文宣釋奠之制有弟子列
侍之儀事雖不經義足垂勸况於曩日不乏通賢疑難
討論亦云折中今若求其考類别立否臧以羔袖之小
疵忘狐裘之大善恐其所選僅有可存只如樂毅廉頗
皆奔亡而為虜韓信彭越悉葅醢而受誅白起則錫劔
杜郵伍員則浮尸江澨左車亦僨軍之將孫臏實刑餘
之人穰苴則僨卒齊庭吳起則非命楚國周勃稱重有
置甲尚方之疑陳平善謀蒙受金諸將之謗亞夫則死
於獄吏鄧艾則追於檻車李廣後期而自剄竇嬰樹黨
而喪身鄧禹敗扵回溪終身無董戎之寄馬援死扵蠻
徼還尸闕遣奠之儀其餘諸葛亮之儔事偏方之主王
景略之輩佐閏位之君關羽則為仇國所禽張飛則遭
帳下所害凢此名將悉皆人雄苟欲指瑕誰當無累或
從澄汰盡可棄捐况其功業穹隆名稱烜赫樵夫牧稚
咸所聞知列將通侯竊所思慕若一旦除去神位擯出
祠庭吹毛求異代之疵投袂忿古人之惡必使時情頓
惑竊議交興景行高山更奚瞻於往躅英魂列魄將有
恨於明時况伏陛下方厲軍威將遏亂略講求兵法締
搆武祠蓋所以勸激戎臣資假隂助忽使長廊虚邈僅
有可圖之形中殿前空不見配食之坐似非允當臣竊
惑焉深惟事貴得中用資體要若今之可以議古恐來
者亦能非今願納臣微忠特追明敕乞下此疏廷議其
長不報乾德中獻擬制二十編擢為右拾遺會修大内
上五鳳樓賦人多傳誦之五代以來文體卑弱周翰與
高錫柳開范杲習尚淳古齊名友善當時有高梁柳范
之稱初太祖嘗識彥温於軍中石守信亦與彦温舊故
一日太祖語守信將用周翰掌誥守信微露其言周翰
遽上表謝太祖怒遂寖其命歴通判綿眉二州在眉州
坐杖人至死奪二官起授太子左贊善大夫開寳三年
遷右拾遺監綾錦院改左補闕兼知大理正事會將郊
祀因上䟽曰陛下再郊上帝必覃赦宥臣以天下至大
其中有慶澤所未及節文所未該者所宜推而廣之方
今賦稅所入至多加以科變之物名品非一調發供輸
不無重困且西蜀淮南荆潭廣桂之地皆以為王土陛
下誠能以三方所得之利减諸道租賦之入則庶乎均
德澤而寬民力矣俄坐杖錦工過差為其所訴太祖甚
怒責之曰爾豈不知人之膚血與己無異何乃遽為酷
罸將杖之周翰自言臣負天下才名不當如是太祖乃
解止授左司農寺丞逾年為太子中允太平興國中知
蘇州周翰善音律喜蒱博惟以飲戲為務州有伶官錢
氏家數百人日令百人供妓每出必以殽具自隨郡務
不治以本官分司西京踰月授左贊善大夫仍分司俄
除楚州團練副使雍熙中宰相李昉以其名聞召為右
補闕賜緋魚使江淮提點茶鹽周翰以辭學為流輩所
許頻歴外任不樂吏事會翰林學士宋白等列奏其有
史才邅回下位遂命兼史館修撰會太宗親試貢士周
翰為考官面賜金紫因語宰相稱其有文尋遷起居舍
人五年張佖建議復置左右史之職乃命周翰與李宗
諤分領之周翰兼起居郎因上言自今崇德長春殿皇
帝宣諭之言侍臣論列之事望依舊中書修為時政記
其樞密院事涉機密亦令本院編纂每至月終送史館
自餘百司凡于對拜除改沿革制置之事悉條報本院
以偹編錄仍令郎與舍人分直崇政殿以記言動别為
起居注每月先進御後降付史館從之起居注進御自
周翰等始也周翰蚤有時譽久擯廢及被除擢尤洽時
論會考課京朝官有敢隐前犯者皆除名為民周翰被
譴尤多所上有司偶遺一事當免判館楊徽之率三館
學士詣相府以為周翰非故有規避其實所犯頻繁不
能悉記於是止罸金百斤先是趙安易建議於西川鑄
大鐡錢以一當十周翰上言古者貨幣錢三者兼用若
錢少扵貨幣即鑄大錢或當百或當五十蓋欲廣其錢
而足用爾今不若使蜀民貿易者凡鐵錢一止作一錢
用官中市物即以兩錢當一又西川患在少鹽請於益
州置榷院入物交易則公私通濟矣至道中遷工部郎
中真宗在儲宫知其名徵之時為左庶子因令取其所
為文章周翰悉纂以獻上答以書及即位未行慶首擢
為駕部郎中知制誥俄判史館昭文館咸平三年召入
翰林為學士受詔與趙安易同修屬籍唐未喪亂籍譜
罕存無所取則周翰剏意為之頗有倫貫車駕幸澶淵
命判留司御史臺周翰懇求扈從從之明年授給事中
與宋白俱罷學士大中祥符元年遷工部侍郎踰年被
疾卒年八十一真宗憫之錄其子忠寳為大理評事給
奉終喪周翰性疎雋卞急臨事過於嚴暴故多曠敗晩
年才思稍减書詔多不稱旨有集五十卷及續因話錄
朱昂字舉之其先京兆人世家渼陂唐天復末徙家南
陽梁祖簒唐父葆光與唐舊臣顔蕘李濤數輩挈家南
渡寓潭州每正旦夕至必序立南嶽祠前北望號慟殆
二十年後濤北歸葆光樂衡山之勝遂往家焉昂少與
熊若谷鄧洵美同學朱遵度好讀書人號之為朱萬卷
目昂為小萬卷昂嘗閒行經廬陵道遇異人謂之曰中
原不久當有真主平一天下子仕至四品安用南為遂
北遊江淮時周世宗南征韓令坤統兵至揚州昂謁見
陳治亂方略令坤竒之署權知揚州揚子縣適兵革之
際逃亡過半昂便宜綏輯復逋亡者七千餘家令坤即
表授本縣令宋初為衡州錄事參軍嘗讀陶潛閒情賦
而慕之因廣其辭曰維禀氣兮清濁獨得意兮虚徐耳
何聰兮無瑱衣何散兮無裾務冥懷扵得喪寧勤體乎
菑畬將使同方姬孔抗跡孫蘧精鶩廣漠心游大虚傲
朝曦兮南榮遡夕飈兮北疏非道之病惟情之舒繇是
含穎懷粹凝和習懿器&KR1977;淪兮幽憂德芬馨兮周比井
無渫兮泉融珠潛輝兮川媚又何必陋雄之尚玄笑奕
之心醉悲墨之素絲歎展之下位苟因時之明揚乃斯
文之不墜睇烟景兮飄飄心懸旌兮搖搖感朝榮而夕
落嗟響蛩而鳴啁姑藏器以有待因寄物而長謠願在
首而為弁束玄髮而未衰會名器之有得與纓珥兮相
宜願在足而為舄何坎險之罹憂欲效勤扵竪亥思追
踵於浮丘願在服而為袂傳繪素而飾躬異化緇之色
湼寧拭面而道窮願在目而為鑑分姸醜扵崇朝驚青
陽之難久庶白首以見招願在地而為簟當暑溽而冰
寒伊膚革之尚疚胡寤寐以求安願在觴而為醴不亂
德而溺真體虚受之為器革譎性以歸淳願在握而為
劔每輔袵而保裾殊鉛銛之效用比硎刃而有餘願在
橐而為矢美筈羽之斯全疇懋勲而錫晉射窮壘而衂
燕願在體而為裘託鍼縷以成功非珍華而取飾將被
服而有容願在軒而為篁貫歲寒而不改挺介節以自
持廓虚心而有待人之願兮實繁我之心兮若此蓄為
志兮璞藏發為文兮霧委既持瑾兮掌瑜復擷蘭兮藝
芷始無言兮植杖終俛首兮嗟髀振襟兮自適覿物兮
解頤雲無心兮遐舉蘿倚幹兮叢滋想陵谷之變地况
玄黃之易絲人可汰而可鍜已不磷而不緇苟一鳴而
驚人何五鼎而勿飴已而擁膝清嘯傾懷自寬樞桑戶
蓽兮差樂鳩飛梭躍兮胡難指夜蟾兮為伍仰疎籟兮
邀歡何孫牧而伊耕何巢箕而吕磻滌我慮兮綠綺清
我眠兮琅玕周旋兮有則徙倚兮可觀終卷舒兮自得
契休哉於考槃李昉知州事暇日多召語且以文為贄
昉深所嗟賞歴宜城令開寳中拜太子洗馬知蓬州徙
廣安軍會渠州妖賊李仙衆萬人劫掠軍界昂設策禽
之自餘果合渝涪四州民連結為妖者置不問蜀民遂
安宰相薛居正稱其能遷殿中丞知泗州嘗作隋河辭
謂濬決之病民游觀之傷財乃天意之所以亾隋也使
隋不興役費財以害其民則安得有今日之利哉嘗聚
淮水流屍三千為塜瘞之有戍卒謀亂昂誅其首惡凡
支黨之詿誤者悉貰之就遷監察御史江南轉運副使
太平興國二年知鄂州加殿中侍御史為峽路轉運副
使就改庫部員外郎遷轉運使端拱二年以本官直祕
閣賜金紫久之出知復州表求謝事不許遷水部郎中
復請老召還再直祕閣尋兼越王府記室參軍眞宗即
位遷秩司封郎中俄知制誥判史館受詔編次三館祕
閣書籍既畢加吏部咸平二年召入翰林為學士踰年
拜章乞骸骨召對敦諭請彌確乃拜工部侍郎致仕翌
日遣使就第賜器幣給全奉詔本府歲時存問章奏聽
附驛以聞命其子正辭知公安縣以便侍飬許歸江陵
舊制致仕官止謝殿門外昂特延見命坐恩禮甚厚令
俟秋凉上道遣中使賜宴扵玉津園兩制三館皆預仍
詔賦詩餞行縉紳榮之昂前後所得奉賜以三之一購
奇書以諷誦為樂及是閒居自稱退叟著資理論三卷
上之詔以其書付史館弟協以純謹著稱仕至主客郎
中雍王府翊善昂以書招之協亦告老歸兄弟皆眉夀
時人比漢之二疏知府陳堯咨署其居曰東西致政坊
昂扵所居建二亭曰知止曰幽棲頗好釋氏書晩歲自
為墓誌景德四年卒年八十三門人諡曰正裕先生詔
加賻贈錄其孫适出身昂好學純厚有清節澹於榮利
為洗馬十五年不以屑意居内署非公事不至兩府在
王邸時眞宗居儲宫知其素守故每加褒進然昂未嘗
有所私請進退存禮士類多之有集三十卷子正彝正
辭並登進士第正基虞部員外郎
趙隣幾字亞之鄆州湏城人家世為農隣幾少好學能
屬文嘗作禹别九州賦凡萬餘言人多傳誦周顯德二
年舉進士解褐祕書省校書郎歴許州宋州從事太平
興國初召為左贊善大夫直史館改宗正丞四年郭贄
宋白授中書舍人告謝日交薦之俄而隣幾獻頌上覽
而嘉之遷左補闕知制誥數月卒年五十九中使護葬
隣幾體貎尫弱如不勝衣為文浩博慕徐庾及王楊盧
駱之體每搆思必歛袵危坐成千言始下筆屬對精切
致意縝密時輩咸推服之及掌誥命頗繁富冗長不逹
體要無稱職之譽常欲追補唐武宗以來實錄孜孜訪
求遺事殆廢寝食會疾革唯以書未成為恨至淳化中
參知政事蘇易簡因言及隣幾追補唐實錄事隣幾一
子東之以蔭補郎山主簿部送軍糧詣北邊没焉其家
屬寄居睢陽太宗遣直史館錢熙往取其書得隣幾所
補會昌以來日歷二十六卷及文集三十四卷所著鯫
子一卷六帝年略一卷史氏懋官志五卷并他書五十
餘卷來上皆塗竄之筆也詔賜其家錢十萬時又有何
承裕者晉天福末擢進士第有清才好為歌詩而嗜酒
狂逸初為中都主簿桑維翰鎮兗州知其真率不責以
吏事累官至著作佐郎直史館出為盩厔咸陽二縣令
醉則露首跨牛趨府府尹王彦超以其名士而容之然
為治清而不煩民頗安焉每覽牒訴必戲判以喻曲直
訴者多心服引去往往召豪吏接坐引滿吏因醉挾私
白事承裕悟之笑曰此見罔也當受杖杖訖復召與飲
其無檢多類此開寳三年自涇陽令入為監察御史後
歴侍御史累知忠萬商三州太平興國中卒
鄭起字孟隆不知何許人少遊京洛間佻薄無檢操聞
襄州䨇泉寺僧能為黃金往依焉遂削髮為侍者久之
知其誑耀乃反初服舉進士時舉子多尚詩賦惟起有
文七軸歌詩尤清麗周廣順初調補尉氏主簿秩滿以
書干宰相范質薦為右拾遺直史館恭帝初遷殿中侍
御史乾德初出掌泗州市征刺史張延範檢校司徒官
吏呼以太保起貧常乘騾一日從延範出近郊送客延
範揖起曰請策馬令進起曰此騾也不當過呼耳以譏
延範延範深銜之密奏起嗜酒廢職初顯德末起見太
祖握禁兵有人望乃上書范質極言其事又嘗遇太祖
於路横絶前導而過太祖亦弗之怒及延範奏至出為
河西令會蜀平當徙遠官起不欲往乃炙烙其足因是
成疾而卒起負才倨傲多所詆訐數為羣小窘辱終亦
不改時有郭昱者好為古文狹中詭僻周顯德中登進
士第恥赴常選獻書於宰相趙普自比巢由朝議惡其
矯激故久不調後復伺普望塵自陳普笑謂人曰今日
甚榮得巢由拜扵馬首開寳末普出鎮河陽昱詣薛居
正上書極言謗普居正奏之詔署襄州觀察推官潘美
鎮襄陽討金陵以昱隨軍昱中夜被酒號叫軍中皆驚
翌日美遣還歲餘坐盗用官錢除名因居襄陽游索樊
鄧間雍熙中卒又有馬應者薄有文藝多服道士衣自
稱先生開寳初傚元結中興頌作勃興頌以述太祖下
荆湖之功欲刊石扵永州結頌之側縣令惡其夸誕不
以聞太平興國初登第授大理評事坐事除名羈旅積
年淳化中以詩干同年殿中丞牛景景因奏上太宗覽
而嘉之復授大理評事未幾卒又有穎贄董淳劉從義
善為文章張翼譚用之善為詩張之翰善牋啟贄拔萃
登科至太子中允淳為工部員外郎直史館奏詔撰孟
昶紀事從義多藏書嘗纘長安碑文為遺風集二十卷
餘皆官不達
和峴字晦仁開封浚儀人父凝晉宰相太子太傅魯國
公峴生之年適會凝入翰林加金紫知貢舉凝喜曰我
平生美事三者併集此子宜於我也因名之曰三美七
歲以門蔭為左千牛偹身選著作佐郎漢乾祐初加朝
散階十六登朝為著作郎丁父憂服闋拜太常丞建隆
初授太常博士從祀南郊贊導乘輿進退閒雅太祖謂
近侍曰此誰氏之子熟扵贊相左右即以峴門閥對俄
拜刑部員外郎兼博士仍判太常寺乾德元年十一月
甲子有事於南郊丁丑冬至有司復請祀昊天上帝詔
峴議其禮峴以祭義戒扵煩數請罷之二年議孝明孝
惠二后神主祔於别廟峴以舊禮有二后同廟之文無
各殿異室之說今二后同祔别廟亦宜共殿别室孝明
皇后嘗母儀天下宜居上室孝惠皇后止以追尊當居
次室從之三年春初克䕫州以内衣庫使李光睿權知
州峴通判州事代還是歲十二月十四日戊戌臘有司
以七日辛卯蜡百神峴獻議正之四年南郊峴建議望
燎位置爟火又嘗言依舊典宗廟殿廷設宫縣三十六
架加鼓吹熊羆十二案朝會登歌用五瑞郊廟奠獻用
四瑞迴仗至樓前奏采茨之曲御樓奏隆安之曲各用
樂章復舉唐故事宗廟祭科外别設珍膳用申孝享之
意又謂八佾之舞以象文德武功請用玄德升聞天下
大定二舞竝從其議事具禮樂志先是王朴竇儼洞曉
音樂前代不協律吕者多所考正朴儼既没未有繼其
職者會太祖以雅樂聲高詔峴講求其理以均節之自
是八音和暢上甚嘉之語具律志樂器中有义手笛者
上意欲增入雅樂峴即令樂工調品以諧律吕其執持
之状如拱揖然請目曰拱辰管詔偹於樂府開寳初遷
司勲員外郎權知泗州判吏部南曹歴䕫晉二州通判
九年江南平受詔採訪太宗即位遷主客郎中太平興
國二年知兖州改京東轉運使峴性苛刻鄙吝好殖財
復輕侮人嘗以官船載私貨販易規利初為判官鄭同
度論奏既而彰信軍節度劉遇亦上言按得實坐削籍
配隸汝州六年起為太常丞分司西京復階勲章服端
拱初上躬耕籍田峴奉留司賀表至闕下因以其所著
奉常集五卷祕閣集二十卷注釋武成王廟贊五卷奏
御上甚嘉之復授主客郎中判太常寺兼禮儀院事是
秋得暴疾卒年五十六弟㠓
㠓字顯仁凝第四子也生五六歲凝教之誦古詩賦一
歴輙不忘試令詠物為四句詩頗有思致凝嘆賞而竒
之語峴曰此兒他日必以文章顯吾老矣不見汝曹善
保護之太平興國八年擢進士第釋褐霍丘主簿雍熙
初知崇仁縣就拜大理評事江南轉運楊緘以其材幹
奏移知南昌縣代還刑部取為詳覆官遷光禄寺丞先
是凝嘗取古今史傳聽訟斷獄辨雪冤枉等事著為疑
獄集㠓因增益事類分為三卷表上之俄獻所著文賦
五十軸召試中書擢為太子中允先是馮起撰御前登
第三牓碑以獻上甚稱奬命直史館淳化初㠓又撰七
牓題名記并補注凝所撰古今孝悌集成十卷以獻遂
以本官直集賢院中謝日賜緋魚三年春獻觀燈賦詔
付史館遷右正言是歲太宗親試貢士㠓預考校作歌
以獻上對宰相稱賞之召問年幾何時摹印儒行篇以
賜新及第人及三館臺省官皆上表稱謝上時御便坐
出表以示宰相而㠓與張泊尤稱上旨因謂李昉曰㠓
宰相子勤學自立有文章能荷堂構如㠓者不可多得
也遂以本官知制誥不踰年加水部員外郎知理檢院
至道元年賜金紫與王旦同判吏部銓是秋晨起將朝
風眩暴作而卒年四十五上聞之驚歎遣中使就家問
疾狀并恤其孤賵賻加等長子珙纔十歲即授大理評
事次子璬補太廟齋郎㠓好修飾容儀自五鼓張燈燭
至辨色冠帶方畢雖幼能屬文殊少警策每草制必精
思討索而後成拘於引類偶對頗失典誥之體上以其
貴家子能業文甚寵待之欲召入翰林謂近臣曰㠓眸
子眊眊然胸中必不正不可以居近侍也其命遂寝㠓
弟&KR2028;始為三班奉職淳化中獻文求試上以故相之後
改授大理評事
馮吉字惟一河南洛陽人父道周太師中書令追封瀛
王吉晉天福初以父任祕書省校書郎遷膳部金部職
方員外郎屯田戶部司勲郎中累階金紫周顯德中遷
太常少卿吉嗜學善屬文工草隷議者以掌誥許之然
性滑稽無操行每中書舍人缺宰相即欲用吉終以佻
薄而止雅好琵琶尤臻其妙教坊供奉號名手者亦莫
能及父常戒令勿習吉性所好亦不能改道欲辱之因
家宴令吉奏琵琶為夀賜以束帛吉置於肩左抱琵琶
按膝再拜如伶官状了無怍色家人皆大笑及為少卿
頗不得意以桮酒自娱每朝士宴集雖不召亦常自至
酒酣即彈琵琶彈罷賦詩詩成起舞時人愛其俊逸謂
之三絶宋初受詔撰述明憲皇太后諡議見稱於時建
隆四年卒年四十五
宋史卷四百三十九
