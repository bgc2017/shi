宋史卷四百二十
元中書右丞相總裁托克托等修
列傳第一百七十九
王伯大鄭寀應㒡徐清叟李曾伯
王埜蔡抗張磻馬天驥朱熠
饒虎臣戴慶炣皮龍榮沈炎
王伯大字幼學福州人嘉定七年進士歴官主管戶部
架閣遷國子正知臨江軍歲饑振荒有法遷國子監丞
知信陽軍改知池州兼權江東提舉久之依舊直祕閣
江東提舉常平仍兼知池州端平三年召至闕下遷尚
右郎官尋兼權左司郎官遷右司郎官試將作監兼右
司郎中兼提領鎮江建寧府轉般倉兼提領平江府百
萬倉兼提領措置官田進直寳謨閣樞密副都承旨兼
左司郎中進對言今天下大勢如江河之决日趨日下
而不可挽其始也搢紳之論莫不交口誦詠謂太平之
期可矯足而待也未幾則以治亂安危之制為言矣又
未幾則置治安不言而直以危亂言矣又未幾則置危
亂不言而直以亡言矣嗚呼以亡為言猶知有亡矣今
也置亡而不言矣人主之患莫大乎處危亡而不知人
臣之罪莫大乎知危亡而不言陛下親政五年于兹盛
德大業未能著見於天下而招天下之謗議者何其籍
籍而未己也議逸欲之害德則天下將以陛下為商紂
周幽之人主議戚宦近習之撓政則天下將以朝廷為
恭顯許史武韋仇魚之朝廷議姦儔佞朋之誤國則天
下又將為漢黨錮元祐黨籍之君子數者皆犯前古危
亡之轍迹忠臣懇惻而言之志士憤激而和之陛下雖
日御治朝日親儒者日修辭飾色而終莫能弭天下之
議言者執之而不肯置聽者厭之而不憚煩於是厭轉
而為疑疑增而為忿忿極而為愎則罪言黜諫之意藏
伏於陛下之胸中而凡迕己者皆可逐之人矣彼中人
之性利害不出於一身莫不破厓絶角以阿陛下之所
好其稍畏名義者則包羞閔默而有䟦前㚄後之憂若
其無所顧戀者則皆攘袂遠引不願立于王之朝矣陛
下試反於身而自省曰吾之制行得無有屋漏在上知
之在下者乎徒見嬖昵之多選擇未己排當之聲時有
流聞則謂精神之内守血氣之順軌未可也陛下又試
于宫閫之内而加省曰凡吾之左右近屬得無有因微
而入緣形而出意所狎信不復猜覺者乎徒見内降干
請數至有司裏言除臣每實人口則謂浸潤之不行邪
逕之己塞未可也陛下又試於朝廷政事之間而三省
曰凡吾之諸臣得無有䜛說殄行震驚朕師惡直醜正
側言改度者乎徒見剛方峭直之士昔者所進今不知
其亡柔佞闒茸之徒適從何來而遽集於斯也則謂舉
國皆忠臣聖朝無闕事未可也夫以陛下之好惡用舍
無非有招至人言之道及人言之來又復推而不受不
知平日之際遇信任者肯為陛下分此謗乎無也陛下
誠能布所失於天下而不必曲為之回護凡人言之所
不貸者一朝赫然而盡去之務使蠧根悉拔孽種不留
如日月之更如風雷之迅則天下之謗不改而自息矣
陛下何憚何疑而不為此哉又極言邊事曲盡事情以
直寳謨閣知婺州遷祕書少監拜司農卿復為祕書少
監進太常少卿兼中書門下檢正諸房公事遷起居舍
人升起居郎兼權刑部侍郎臣僚論罷以集英殿修撰
提舉太平興國宫起再知婺州辭免復舊祠淳祐四年
召至闕授權吏部侍郎兼權中書舍人尋為吏部侍郎
仍兼權中書舍人兼侍讀時暫兼權侍右侍郎兼同修
國史實錄院同修撰權刑部尚書尋為真七年拜端明
殿學士簽書樞密院事兼權參知政事八年拜參知政
事以監察御史陳論罷以資政殿學士知建寧府寳
祐元年卒
鄭寀不詳何郡人初歴官為祕書省校書郎兼國史編
修實錄檢討遷著作佐郎兼權侍右郎官升著作郎兼
侍講拜右正言言丞相史嵩之以父憂去遽欲起之意
甚厚也奈何謗議未息事關名教有尼其行帝荅曰卿
言雖切事理進退大臣豈易事也擢殿中侍御史疏言
臺諫以紏察官邪為職國之紀綱係焉比劉漢弼劾奏
司農卿謝逵陛下已行其言矣未及兩月忽復叙用何
其速也漢弼雖亡官不可廢臣非為漢弼惜為朝廷惜
也又奏劾王瓚龔基先胡清獻鐫秩罷祠皆從之三人
者不才臺諫也遷侍御史疏言比年以來舊章寝廢外
而諸閫不問勲勞之有無而爵秩皆得以例遷内而侍
從不問才業之優劣而職位皆可以例進執政之歸休
田里者與之貼職可也而凡補外者皆授之矣故自公
侯以至節度有同序補自書殿以至祕閣錯立周行名
器之輕莫此為甚無功者受賞則何以旌有功之士有
罪者假寵則何以服無罪之人矧事變無窮而名器有
限使名器常重於上則人心不敢輕視於下非才而罔
功者不得覬幸於其間則負慷慨之氣懷功名之願者
陛下始可得而鼓舞之矣遷左諫議大夫淳祐七年拜
端明殿學士同簽書樞密院以監察御史陳求魯論罷
淳祐九年五月卒寀之居言路嘗按工部侍郎曹豳主
管吏部架閣文字洪芹則大傷公論云
應㒡字之道慶元府昌國人刻志于學嘉定十六年試
南省第一遂舉進士為臨江軍教授入為國子學錄兼
莊文府教授遷太學博士又遷祕書郎請蚤建太子入
對帝問星變㒡請修實德以荅天戒帝問州縣貪風㒡
曰貪黷由殉色而起成湯制官刑儆有位首及於巫風
淫風者有以也帝問藏書㒡請訪先儒觧經注史因及
程迴張根所著書皆有益世教帝善之遷祕書省著作
佐郎兼權尚左郎官兼翰林權直又遷著作郎仍兼職
以言罷淳祐二年叙復奉祠遷宗正寺丞兼權禮部郎
官兼國史編修實錄檢討以言罷差知台州召兼禮部
郎官崇政殿說書遷祕書少監仍兼職兼權直學士院
又遷起居舍人權兵部侍郎時暫兼權吏部侍郎兼直
學士院帝一夕召㒡草麻夜四鼓五制皆就帝竒其才
遷吏部侍郎仍兼職進翰林學士兼中書舍人八年授
同知樞密院事兼參知政事九年拜參知政事封臨海
郡侯乞歸田里以資政殿學士知平江府提舉洞霄宫
寳祐三年殿中侍御史丁大全論罷尋卒德祐元年詔
復元職致仕
徐清叟字真翁煥章閣學士應龍之子嘉定七年進士
歴主管戶部架閣遷籍田令疏言邇者江右閩嶠盗賊
竊發監司帥守未免少立威名專行誅戮此特以權濟
事而已而偏州僻壘習熟見聞轉相倣傚亦皆不俟論
報輒行專殺欲望明行禁止一變臣下嗜殺希進之心
以無墜祖宗立國仁厚之意遷軍器監主簿入對言太
后舉哀之日陛下以后服下同媵妾令别置大袖一襲
文思院觀望欲如后飾再造其一以進詔郤之此真知
嫡庶之辨者請宜付史館以垂法後世遷太常博士入
對疏言陛下親政以來精神少振而氣脉未復條目畢
舉而綱紀未張公道若伸而私意之未盡克者則亦風
化之先務勸戒之大權與夫選用之要術猶有闕略而
未之講明者爾何謂風化之先務曰原人倫以釋羣惑
者是己何謂勸戒之大權曰惜名器以示正義者是己
何謂選用之要術曰因物望而進人才者是己盖欲請
復皇子竑王爵裁抑史彌遠恤典召用真德秀魏了翁
也兼崇政殿說書遷祕書郎升著作佐郎兼權司封郎
官遷軍器少監皆兼職依舊遷將作監拜殿中侍御史
兼侍講遷太常少卿兼權戶部侍郎兼侍講三疏匄外
給事中洪咨䕫起居舍人吳泳皆抗疏留之尋權工部
侍郎以右文殿修撰知泉州集英殿修撰知静江府廣
西經略安撫使遷侍右侍郎主管雲臺觀召赴闕遷戶
部侍郎再為侍右侍郎以寳章閣直學士知温州改知
福建安撫使改知婺州以煥章閣直學士差知泉州辭
免改知袁州又改知紹興府兩浙東路安撫使辭免改
知潭州尋知廣州兼廣東經略安撫使召赴闕權兵部
尚書兼侍讀淳祐九年兼同修國史實錄院同修撰權
吏部尚書遷禮部尚書拜端明殿學士簽書樞密院事
進同知樞密院事封晉寧郡公奏修四朝國史志傳五
上章乞改機政帝不許十二年拜參知政事尋知樞密
院事兼參知政事監察御史朱應元論罷以資政殿大
學士提舉玉隆萬夀宫改洞霄宫復以監察御史朱熠
論罷久之以舊職提舉洞霄宫開慶元年召赴闕以舊
職提舉佑神觀兼侍讀出知泉州復提舉佑神觀景定
三年轉兩官致仕卒贈少師諡忠簡清叟父子兄弟皆
以風節相尚而清叟劾罷袁甫於公論少貶云
李曾伯字長孺覃懷人後居嘉興歴官通判濠州遷軍
器監主簿添差通判鄂州兼沿江制置副使司主管機
宜文字遷度支郎官授左司郎官淮西總領尋遷右司
郎官太府少卿兼左司郎官兼勅令所刪修官遷太府
卿淮東制置使兼淮西制置使詔軍事便宜行之曾伯
疏奏三事荅天心重地勢協人謀又言邊餉貴於廣積
將材貴於素儲賞與不可以不精戰士不可以不恤又
條上淮面舟師之所當戒湖面險阻之所當治加華文
閣待制又加寳章閣直學士進權兵部尚書淳祐六年
正月朔日食曾伯應詔歴陳先朝因天象以謹邊備圖
帥材乞早易閫寄放歸田里又請修浚泗州西城加煥
章閣學士言者相繼論罷九年以舊職知静江府廣西
經略安撫使兼廣西轉運使陳守邊之宜五事進徽猷
閣學士京湖安撫制置使知江陵府兼湖廣總領兼京
湖屯田使進龍圖閣學士疏言㐮陽新復之地城池雖
修浚田野未加闢室廬雖草創市井未阜通請蠲租三
年詔從之加端明殿學士兼䕫路策應東閣進資政殿
學士制置四川邊面與執政恩例尋授四川宣撫使特
賜同進士出身召赴闕加大學士知福州兼福建安撫
使辭免以大學士提舉洞霄宫起為湖南安撫大使兼
知潭州兼節度廣南移治静江開慶元年進觀文殿學
士以諫議大夫沈炎等論罷景定五年起知慶元府兼
沿海制置使咸淳元年殿中侍御史陳宗禮論劾裭職
德祐元年追復元官曾伯初與賈似道俱為閫帥邊境
之事知無不言似道卒嫉之使不竟其用云
王埜字子文寳章閣待制介之子也以父廕補官登嘉
定十二年進士第仕潭時帥真德秀一見異之延致幕
下遂執弟子禮德秀欲授以詞學埜曰所以求學者義
理之奥也詞科惟強記者能之德秀益器重之紹定初
汀邵盗作辟議幕參贊攝邵武縣後復攝軍事盗起唐
石親勒兵討之後為樞密院編修兼檢討㐮蜀事急議
遣使講和時相依違不决史嵩之帥武昌首進和議埜
言今日之事宜先定規模并力攻守上疏言八事繼為
副都承旨奏請出師絶和使命淮東西夾攻不然利害
將深理宗深然之令樞密院下三閫諭旨嘉熙元年輪
對采事係安危者四端而專以司馬光仁明武推說復
推廣前所言八事以孝宗講軍實激發帝意淳祐初自
江西赴闕奏祈天永命十事嵩之起復傾國争之埜上
疏乞聽終喪後又言嵩之當顯絶而終斥益嚴君子小
人之限拜禮部尚書奏十事終之曰陛下一心十事之
綱領也前後奏陳皆明正剴切鑿鑿可行其為兩浙轉
運判官以察訪使出視江防首嘉興至京口增修官民
兵船守險備具為江西轉運副使知隆興府繼有它命
時以米綱不便就湖口造轉般倉請事畢受代知鎮江
府兼都大提舉浙西兵船江面幾千里調兵捍禦以守
江尤重于淮瓜洲一渡甚狹請免鎮江水軍調發專一
守江置遊兵如吕蒙所言蔣欽將萬人廵江上增創水
艦就揚子江習水戰登金山指麾之是冬揚子橋有警
急調湯孝信所領遊兵救之而退淳祐末遷沿江制置
使江東安撫使節度和州無為軍安慶府兼三郡屯田
行宫留守廵江引水軍大閱舳艫相銜幾三十里憑高
望遠考求山川險阨謂要務莫如屯田講行事宜修飭
行宫諸殿室推京口法創遊擊軍萬二千蒙衝萬艘江
上晏然寳祐二年拜端明殿學士簽書樞密院事封吳
郡侯與宰相不合言者攻之以前職主管洞霄宫卒贈
七官位特進埜因德秀知朱熹之學凡熹門人高第必
加敬禮知建寧府創建安書院祠熹以德秀配有奏議
文集若干卷埜工于諸書法祖唐歐陽詢署書尤清勁
蔡抗字仲節處士元定之孫紹定二年進士其後差主
管尚書刑工部架閣文字召試館職遷祕書省正字升
校書郎兼樞密院編修官遷諸王宫大小學教授疏奏
權姦不可復用國夲不可不早定帝善其言遷樞密院
編修官兼權屯田郎官遷著作佐郎兼侍右郎官兼樞
密院編修官尋兼國史院編修官實錄檢討官江東提
點刑獄加直祕閣特授尚書司封員外郎進直寳章閣
尋加寳謨閣移浙東召為國子司業兼資善堂贊讀兼
玉牒所檢討官時暫兼侍立修注官拜宗正少卿兼國
子司業進直龍圖閣知隆興府試國子祭酒兼侍立修
注官拜太常少卿仍兼資善堂翊善權工部侍郎兼國
史院編修官實錄院檢討官遷工部侍郎時暫兼禮部
侍郎兼權吏部尚書加端明殿學士同簽書樞密院事
差兼同提舉編修經武要略同知樞密院事拜參知政
事落職予祠起居郎林存請加竄削從之未踰年復端
明殿學士提舉洞霄宫乞致仕轉一官守夲官職致仕
卒諡文簡以犯祖諱更諡文肅
張磻字渭老福州人嘉定四年進士歴官辟點檢贍軍
激賞酒庫所主管文字差主管尚書吏部架閣遷太常
博士宗正丞兼權兵部郎官遷國子祭酒時暫兼權禮
部侍郎尋為真兼國史編修實錄檢討加集英殿修撰
差知婺州復為禮部侍郎權兵部尚書時暫兼權吏部
尚書以右補闕程元鳳論罷寳祐三年復權刑部尚書
兼侍讀拜端明殿學士簽書樞密院事升同知樞密院
事兼參知政事五年拜參知政事進封長樂郡公轉三
官守參知政事致仕九月卒遺表上贈少師
馬天驥字德夫衢州人紹定二年進士補簽書領南判
官廳公事遷祕書省正字兼沂靖惠王府教授遷祕書
省校書郎升著作佐郎輪對假司馬光五規之名條上
時弊詞旨切直遷考功郎官入對言周世宗當天下四
分五裂之餘一念振刷猶能轉弱為強陛下有能致之
資乘可為之勢一轉移間耳遷祕書監直祕閣知吉州
遷宗正少卿以祕閣修撰知紹興府主管浙東安撫司
公事兼提舉常平權兵部侍郎授沿海制置使差知慶
元府改知池州兼江東提舉常平改知廣東兼廣東經
略安撫使寳祐四年遷禮部侍郎兼直學士院兼侍讀
兼國子祭酒拜端明殿學士同簽書樞密院事封信安
郡侯五年以殿中侍御史朱熠右正言戴慶炣監察御
史吳衍翁應弼等論罷依舊職提舉洞霄宫景定元年
知衢州以兵部侍郎章鑑論罷有旨依舊職予祠起知
福州福建安撫使以職事修舉升大學士改知平江府
又改知慶元府兼沿海制置使提舉洞霄宫褫職罷祠
咸淳三年追奪執政恩數送信州居住四年放令自便
後卒于家
朱熠温州平陽人端平二年武舉第一遷閤門舍人差
知沅州改横州復為閤門舍人知雷州入對為監察御
史陳垓論罷臣僚復論降一官久之授帶御器械兼幹
辦皇城司差知興國軍遷度支郎官拜監察御史兼崇
政殿說書擢右正言殿中侍御史兼侍講遷侍御史寳
祐六年遷左諫議大夫拜端明殿學士簽書樞密院事
同知樞密院事開慶元年拜參知政事兼權知樞密院
事景定元年知樞密院事兼參知政事兼太子賓客以
舊職知慶元府㳂海制置使奉祠為監察御史胡用虎
論罷久之監察御史張桂常楙相繼紏劾送處州居住
咸淳四年詔令自便五年侍御史章鑑復以為言驅之
還鄉尋卒熠居言路彈劾最多一時名士若徐清叟吕
中尤焴馬廷鸞亦皆不免云
饒虎臣字宗召寧國人嘉定七年進士歴官遷將作監
主簿差知徽州遷祕書郎升著作郎兼權右司郎官遷
兵部郎官兼權左司郎官特授左司郎中遷司農少卿
兼左司兼國史編修實錄檢討遷司農卿直龍圖閣福
建轉運判官浙東提點刑獄拜太府卿兼中書門下檢
正諸房公事以祕閣修撰兩浙轉運使權禮部侍郎尋
為真時暫兼權侍右侍郎寳祐六年兼同修國史實錄
院同修撰暫通攝吏部尚書拜端明殿學士同簽書樞
密院事開慶元年同知樞密院事兼權參知政事景定
元年拜參知政事殿中侍御史何夢然論罷以資政殿
學士提舉洞霄宫夢然再劾之褫職罷祠四年仍復元
官提舉太平興國宫卒德祐元年禮部侍郎王應麟右
史徐宗仁乞追復元官守資政殿學士致仕
戴慶炣字彦可温州永嘉人淳祐十年進士歴官差主
管戶部架閣文字召試館職遷祕書省正字兼史館校
勘升校書郎遷右正言左司諫殿中侍御史升侍御史
開慶元年拜右諫議大夫尋加端明殿學士簽書樞密
院事兼權參知政事同知樞密院事兼參知政事未幾
守夲官致仕卒贈特進資政殿大學士
皮龍榮字起霖一字季遠潭州醴陵人淳祐四年進士
歴官主管吏部架閣文字遷宗學諭授諸王宮大小學
教授兼資善堂直講入對請以改過之實易運化之名
一過改而一善著百過改而百善融遷祕書郎升著作
郎入對因及真德秀崔與之廉龍榮曰今天下豈無廉
者願陛下崇奬之以風天下執賞罰之公以示勸懲帝
以為然兼兵部郎官差知嘉興府召赴闕遷侍右郎官
兼資善堂贊讀又遷吏部員外郎兼直講入對言忠王
之學願陛下身教之於内帝嘉納遷將作監兼尚右郎
官祕書少監兼吏部郎中宗正少卿起居郎兼權侍左
侍郎兼給事中吏部侍郎兼贊讀封醴陵縣男遷集賢
殿修撰提舉太平興國宫召見進刑部侍郎加寳章閣
待制荆湖南路轉運使權刑部尚書兼翊善景定元年
四月拜端明殿學士簽書樞密院進封伯權參知政事
兼太子賓客二年拜參知政事仍兼太子賓客封夀沙
郡公三年罷為湖南安撫使判潭州四年以資政殿大
學士提舉洞霄宫以右正言曹孝慶論罷咸淳元年以
舊職奉祠殿中侍御史陳宗禮監察御史林拾先後論
劾削一官它日帝偶問龍榮安在賈似道恐其召用隂
諷湖南提點刑獄李雷應劾之雷應至官謁龍榮龍榮
託故不出既退又斥罵之或以語雷應不能平遂疏其
罪又謂每對人言有吾擁至尊于膝上之語詔徙衡州
居住湖南提刑治衡州龍榮恐不為雷應所容未至而
殁龍榮少有志略精于春教學有文集三十卷性忼直
似道當國不肯降志又以度宗舊學卒為似道所擯德
祐元年復其官致仕二年太府卿柳岳乞加贈諡未及
行而宋亡
沈炎字若晦嘉興人寳慶二年進士調嵊縣主簿廣西
經略司准備差遣湖南安撫司幹辦公事討郴宼有功
改知金華縣㳂江制置司幹官通判知州沿江制置主
管機宜文字監三省樞密院門樞密院編修官為監察
御史右正言左司諫殿中侍御史侍御史景定元年拜
右諫議大夫加端明殿學士同簽書樞密院事兼太子
賓客二年拜同知樞密院事兼權參知政事以資政殿
學士提舉洞霄宫三年進大學士致仕卒贈少保炎居
言路嘗按劾福建轉運使高斯得觀文殿學士李曾伯
沿江制置司參謀官劉子澄左丞相吳潛然論罷右丞
相丁大全及其黨與則為公論也
論曰王伯大立朝直諒鄭宷沈炎居言路不辨君子小
人皆彈拄之吾不知其何說也應㒡清慎没世徐清叟
風采凛乎班行之間李曾伯之治邊短于才者也王埜
得名父師而其學問益光蔡抗號為君子史闕其事若
張磻馬天驥饒虎臣未見卓然有可稱道者戴慶炣皮
龍榮登第皆未久而位至執政龍榮不附權臣為所擯
斥而死猶為可取慶炣無所稱述焉朱熠在臺察如狂
猘遇人輒噬之云
宋史卷四百二十
