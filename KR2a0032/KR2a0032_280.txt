宋史卷二百八十
元中書右丞相總裁托克托等修
列傳三十九
田紹斌王榮楊瓊錢守俊
徐興王杲李重誨白守素
張思鈞李琪王延範
田紹斌汾州人仕河東劉鈞為佐聖軍使戍遼州周顯
德四年領五十騎来歸鈞屠其父母家屬世宗召補驍
武副指揮使宋初隨崔彦進征李筠攻大會砦破之以
功遷龍捷指揮使又敗筠於澤州茶碾村筠退保澤州
紹斌鑿濠圍守流矢中左目前軍部署韓令坤以其事
聞及太祖召見于潞州紹斌殺晉軍益衆奪其鎧甲又
從討李重進于揚州壁城南圍三日城潰斬首踰千級
賜袍帶緍帛尋補馬軍副都軍頭龍衞指揮使下荆湖
平嶺南率皆從行討蜀隷大將劉廷讓麾下會全師雄
寇神泉紹斌率所部敗其黨數千時漢劒道梗因賴以
寧太祖遣使孫晏齎詔賜賚有加凡在蜀三歲剽盗殄
除還改龍捷都虞候嘗盗官馬貿直盡償博進事發獄
具有司引見講武殿繼斌稱死罪太祖知其驍勇欲宥
之執於門外遣内侍私謂之曰爾今死有餘責紹斌曰
若恩貸臣死當盡節以報俄復引見釋之且密賜白金
會征江南擇諸軍借事得五百人為步鬭軍令紹斌領
之及率雲騎二千抵昇州城下克獲居多太祖親討河
東命紹斌從何繼筠扼契丹兵于北百井奪賊鼓幟而
還太平興國初擢龍衛軍指揮使領江州刺史二年梅
山洞蠻叛命與翟守素分往擊之至邵州聞蠻酋符漢
陽死去其居十里大潰其衆擒蠻二萬令軍中取利劒
二百斬之餘五千遣歸諭諸洞自是其黨帖服太宗賜
以金帛緍錢金帶鞍馬歴天武日騎軍指揮使改馬步
都軍頭出戍鎮定高陽關曺彬之攻幽州也命為先鋒
指揮使遇契丹兵鬭奪牛羊器甲師還召見便殿加領
溪州團練使復遣屯北面端拱元年拜冀州防禦使尋
改解州淳化中為河中同丹坊鄜延横嶺蕃界都巡檢
使會鄭文寶議城席雞城砦為清遠軍紹斌與文寶領
其役城畢以文寶之請命為知軍事至道元年拜會州
觀察使仍判解州俄充靈州馬步軍部署領徒入蕃討
賊斬首二千級獲羊馬槖駞二萬計馬以給諸軍之闕
者捷聞手詔嘉諭之數部金粟帛詣靈武清遠遠人讋
服不擾未幾皇甫繼明白守榮等督轉餉於靈州紹斌
率兵援接抵鹹井賊踰三千餘來薄陣且行且鬭至耀
德凡殺千人寇復尾後紹斌為方陣使被傷者居中自
將騎三百步弩三百與敵兵确于浦洛河大敗之初守
榮與紹斌為期既而繼明卒故後一日遂為賊所圍守
榮等欲擊之紹斌曰蕃戎輕佻勿棄輜重與戰當按轡
結陣徐行守榮等忿曰若但率兵来迎勿預吾事紹斌
因率所部去輜重四五里繼遷初見紹斌旌旗不敢擊
守滎等自欲邀功與戰賊先伏兵以羸騎挑戰已而伏
發守榮等戰敗丁夫愕眙遁蹂踐至死者衆紹斌率所
部徐還一無遺失至清遠與張延州會食見濠中人裸
而呼曰我白守榮也繩引而上解衣遺之遣内侍馬從
順驛聞太宗益嘉之優詔褒美時命李繼隆范廷召討
繼遷就命紹斌為本州都部署兼内外都巡檢使繼隆
以浦洛之敗上聞言紹斌握兵不顧自言靈武非我不
能守欲圖方面有異志太宗怒曰此昔嘗背太原来投
今又首鼠兩端真賊臣也即遣使捕繫詔獄鞫問貶右
監門衞率府副率虢州安置真宗即位召還授右監門
衞大將軍領叙州刺史尋改莱州防禦使詔還其所籍
居第賜良馬十匹調環慶靈州清遠軍部署慶州有野
雞族數為寇掠道路患之嘗有驍捷卒二十餘往邠州
為其掠奪即馳告紹斌紹斌召其酋帥三人斷臂馘劓
放還寇感而化帖服紹斌素勇悍與同職頗不叶轉運
使宋太初每按部靈州清遠多貿市紹斌語發其私太
初心銜之及還朝言紹斌之過尋赴召直其事咸平二
年北面寇警復命為鎮定高陽關路押先鋒隷傅潛潛
遣與石普並戍保州普隂與知州楊嗣議出兵擊討之
及夜普嗣未還紹斌疑其敗衂即領兵援之普嗣果為
賊所困度嚴凉河頗喪師衆及紹斌至即合兵疾戰獲
一百四十餘人以勞遷邢州觀察使潛屯中山紹斌三
馳書於潛且言邊衆大至即列兵唐河南背城與戰慎
無窮追潛性巽懦聞之益不敢出賊衆益熾焚劫城砦
車駕駐大名召潛屬吏詞逮紹斌即遣使械繫下御史
臺鞫問免官黜為左衞率府副率送往上都禁其出入
五年授右千牛衞將軍致仕景德初起為左龍武軍將
軍永城兵馬都監三年遷左監門衞大將軍帝以紹斌
久失職不宜在衝要乃徙考城都監大中祥符初領長
州刺史從東封朝覲壇就班軍士建充庭旗旗倒壓紹
斌仆地遽起無傷時紹斌已老其壮健若此遷左領軍
衞大將軍領康州團練使鞏縣都監二年卒年七十七
紹斌長兵間習戰法其後累以格鬭立功然性暴戾故
屢被黜子守信為内殿崇班閤門祗候
王榮定州人父洪嗣仕晉為本州十縣遊奕使榮少有
膂力事瀛州馬仁瑀為厮役太宗在藩邸得隷左右即
位補殿前指揮使稍遷本班都知員僚直都虞候盗發
棣州州兵不能捕榮往討擒之加御前忠佐馬步軍都
軍頭領懿州刺史坐受秦王廷美宴勞出為濮州馬軍
教練使未行馬仁瑀子告榮與秦王親吏善因狂言我
不久當得節帥坐削籍流海島雍熙中召還為副軍頭
端拱初改員寮左右直都虞候兼都軍頭復領懿州刺
史累遷龍衞都指揮使領羅州團練使率兵戍遂城邊
騎来寇擊敗之擒千餘人召拜侍衞馬軍都虞候峰州
觀察使出為定州行營都部署榮麤率所為不中理侵
取官地蒔蔬吝惜公錢不以勞將士且母老不迎飬供
給甚薄太宗聞而怒曰忠臣出於孝子之門榮事親若
此竄逐之餘兇行弗悛豈可復置左右效晉帝養成張
彦澤邪即詔罷督責授右驍衞大將軍寄班供奉官張
明護定州兵覩榮不法間嘗規正榮護短每疾其攻已
莊宅使王斌亦監軍是州素與榮善意明搆榮之罪因
摭明以報怨下樞密院問状皆不實上怒語左右曰張
明起賤微中以蹴鞠事朕潔已小心見於輩流夫刑罰
之加必當其罪今王斌以榮故而曲奏明罪欲致刑憲
苟失其當適足以快榮之心而誣罔得以肆行矣且榮
凌轢同類事君與親鮮竭其力國家賞罰之柄非所敢
私將帥之職非禆校同朕豈黨張明而棄王榮哉柰何
不求直於理之當也遂賜勞明緡錢束帛榮遷右羽林
軍大將軍真宗即位領奬州刺史尋授濱州防禦使遷
涇原儀渭駐泊部署咸平二年車駕北征召為貝冀行
營副都部署師旋復還涇原明年援送靈武芻糧疎於
智略不嚴斥候至積石夜為蕃寇所劫營部大亂衆亡
殆盡法當誅恕死除名配均州六年起為左衞將軍景
德初權判左金吾街仗司事上觀兵澶淵契丹游騎涉
河冰抵濮州境命為黃河南岸都巡檢使與鄭懷德自
行在領龍衞兵追襲時已詔滄州部署荆嗣先率所部
屯淄青遣榮等合兵邀擊之二年遷左神武軍大將軍
領恩州刺史郊祀改左龍武軍領達州團練使大中祥
符中遷左衞大將軍領昌州防禦使六年朝太清宫命
為河南府駐泊都監九年卒年七十官其一子榮善射
嘗引強注屋棟矢入木數寸時人目為王硬弓
楊瓊汾州西河人幼事馮繼業以材勇稱太宗召置帳
下即位隷御龍直三遷神勇指揮使從征太原以勞補
御龍直指揮使雍熙初改弩直都虞候兼御前忠佐馬
步都軍頭領顯州刺史淳化中李順叛蜀瓊往䕫峡擒
賊招安領兵自峡上與賊遇累戰抵渝合與尹元裴莊
分路進討克資普二州雲安軍斬首數千級詔書嘉奬
遣使即軍中真拜單州刺史至道初召還共職明年徙
知覇州兼鈐轄未幾改防禦使靈慶路副都部署河外
都巡檢使賊累寇疆瓊固捍有功導黃河溉民田數千
頃敗賊於合河鎮北擒獲人畜居多賊騎五百掠城下
擊破之追北三十里並賜詔嘉諭咸平二年命為涇原
儀渭邠寧環慶清遠軍靈州路副都部署尋徙鎮定高
陽關三路押策先峰屯定州之北明年副王超為鎮州
都部署再遷環慶徙定州四年召還以鄜州觀察使充
靈環十州軍副都部署兼安撫副使嘗遣使諭旨賊若
寇清遠及青岡白馬砦即合兵與戰是秋果長圍清遠
頓積石河清遠屢走間使詣瓊請濟師瓊將悉出兵為
援鈐轄内園使馮守規都監崇儀使張繼能曰敵近重
兵在前繼無以進不可悉往乃止命副部署海州團練
使藩璘都監西京左蔵庫劉文質率兵六千赴之且曰
伺我之繼至瓊逗遛不進頓慶州寇鼓兵攻南門其子
阿移攻北門堙壕斷橋以戰瓊遣鈐轄李讓督精卒六
百往援至則城䧟矣賊泊青岡城下瓊與守規繼能方
緩行出師及聞清遠之敗益恇怯不前順州刺史王瓌
普謂瓊曰青岡地遠水泉非屯師計願棄之瓊合謀焚
芻糧兵仗驅老幼以出瓊却師退保洪德砦寇威浸熾
未嘗交一鋒事聞于上傳召瓊輩悉繫御史獄治罪當
死兵部尚書張齊賢等議請如律詔特貸命削官長流
崖州繼能守規輩同坐籍其家業明年移道州景德初
起為右領軍衞將軍分司西京累遷左領軍衞大將軍
領賀州團練使知兖州有州卒自言得神術能飛行空
中州人頗惑瓊捕至折其足奏戮之五年卒年六十七
錄其子舜臣為奉職長子舜賓内殿崇班閤門袛候
錢守俊濮州雷澤人少勇鷙嘗為盗陂澤中稱轉陂鶻
周顯德中應募為鐵騎卒早事太祖從征淮南戰紫金
山下夀春獲戰艦千餘艘繼從克關南宋初補禁衞隷
散員直乾德中轉殿前班都知尋征太原方戰矢中左
足拔而復進格鬭不已還改東西班指揮使遷馬步軍
副都軍頭太平興國四年命與張紹勍李神祐劉承珪
率師屯定州以備北邊俄加秩領演州刺史移屯趙州
又從征范陽師還道遇敵戰于徐河斬首千級奪馬百
疋雍熙三年命將北征田重進出飛狐道守俊以偏師
為援邊騎雲集守俊按甲從容進戰大敗之連護屯兵
于趙定代還掌軍頭引見司淳化三年出為單州團練
使又明年改遷齊州時河西蕃部内擾命以副都部署
鎮其地既而徙屯石州數改官時有言守俊病且老握
重兵不堪其職召還授左領軍衞大將軍領潘州防禦
使權金吾街仗大中祥符三年卒年八十一守俊累從
軍征討前後中三十六創景德中錄其子允慶為奉職
弟守信官崇儀副使守榮内園使
徐興青州人以拳勇得隷兵籍周顯德中從太祖征淮
右宋初隷御龍直會平澤潞上其功補控鶴軍使征晉
陽部卒壅汾水灌并州城益多其勞還遷本軍副指揮
使太平興國初從潘美趣團柏谷奮與賊鬭有果敢氣
人莫能勝生擒偽兵馬都監李美身被重創無所回撓
加指揮使太宗征太原討幽薊興從戰屢中流矢以著
績聞補天武都虞候累遷秩出為洺州部署初議建方
田命興董其事尋復輟端拱中脩鎮定城逾月訖工改
莫州防禦使知静戎軍歴祁博二州咸平中為涇原環
慶十州部署詔督轉靈武芻糧道積石率掠於寇興以
步兵畏恧戰不利時王榮援兵不應遂敗走坐削籍流
郢州會赦入為右衞將軍遷左監門衞大將軍景德二
年卒年六十八
王杲齊州人周顯德中應募為卒從世宗收三關隷先
鋒宋初征澤潞平揚州杲應選從行既獲戰功乃拔遷
散指揮使累轉馬軍副都軍頭屯并州雍熙中為龍衞
右第二軍都虞候會遣趙保忠還夏州命杲引兵護送
及還保忠以方物贐杲拒不納太宗知之詔賜白金百
兩遷右第一軍屯鎮州契丹入寇隷大將郭守文扞城
杲守北關寇退命督餉藁趣威虜軍還抵徐河時尹繼
倫與寇戰小衂杲適遇賊河上即按兵拒之殺賊奪所
乘馬守文上聞得召見問状補部軍頭領勤州刺史命
監河北有能聲尋命閱教定州諸軍騎射入掌軍頭目
引見司李順亂與尹元並為西川招安使敗賊斬首萬
級以功真拜唐州刺史時賊雖平道路尚梗餘黨或保
山林以肆姦杲與石普等追捕於彭州於是始平至道
初乃還復還靈州副部署道環州留改并州徙知夏州
會趙保吉歸欵召還次伏落津移知石州徙石隰副部
署未幾以轉餉河西失期降右千牛衞大將軍咸平五
年出為亳州永城縣都監被召將入見以疾亟弗果卒
年六十四
李重誨應州金城人祖高後唐莊宅使奬州刺史父彦
榮仕契丹署環州刺史重誨嘗為其應州馬步軍都指
揮使太平興國五年潘美出師禦寇重誨從其節度使
蕭卓琳迎戰于代州北嶺大敗美斬卓琳擒重誨以獻
太宗召見補鄧州馬步軍都指揮使會趙普出鎮奏監
州軍雍熙三年召還為武州刺史出為忻州都巡檢緣
邊十八砦招安制置使賜服帶鞍馬北兵寇邊重誨以
所部邀戰敗之獲羊馬鎧甲甚衆賜詔嘉美會嶺蠻叛
改廣桂融宜柳州招安捉賊使聽便宜從事至道初累
遷涇原儀渭鎮戎軍鈐轄咸平三年徙邠寧環慶路坐
轉餉靈武不嚴斥候至積石為虜騎掠於道營部大亂
除名流光州五年起為内殿崇班鄜延駐泊都監俄遷
崇儀使景德中趙德明既納欵或言以麟府謀有他志
上以涇原地要兵衆慮有緩急遂徙重誨為鈐轄復遷
益州改皇城使大中祥符六年卒年六十八重誨純慤
寡過真宗悼其沒於遠土命其子乘傳往護柩歸聽止
驛舍之别次子禹謨錄為將作監主簿弟重睿歴官澄
州團練使子禹偁閤門袛候
白守素開封人祖延遇仕周至鎮國軍節度父廷訓宋
初為龍捷都指揮使領博州刺史守素以蔭補東班承
旨太平興國五年遷補右班殿直以善射授供奉官帶
御器械三遷至供備庫使咸平三年春契丹犯邊命與
王能戍邢州俄又與麥守恩石贊領先鋒禦之敵退復
與荆嗣督河北京東捕賊四年命為鎮州行營鈐轄領
騎兵攝大陣西偏屢當格鬭俄改定州鈐轄復徙鎮州
王繼忠之䧟也宋師還渡河敵人乘之守素據橋有矢
數百每發必中敵不敢近遂引去真宗與輔臣議三路
禦賊咸曰威虜扼北道要害尤甚請分騎兵六千屯之
命魏能為部署上曰能頗強愎尤難共事聞守素久練
邊計張銳性頗和善參知戎務庶克相濟乃命守素銳
為鈐轄戍順安以貳之景德元年契丹侵長城口守素
與能發兵破之追北過陽山斬首級獲器械甚衆賜錦
袍金帶俄徙屯冀州轉運使劉綜舉其智勇材任將帥
加領康州刺史又提騎卒戍静戎軍兼涖營田之役俄
為鎮定鈐轄是冬契丹復内侵守素敗其前鋒獲車重
又入敵境俘擒甚衆及請和省邊戍之職與曺璨留任
鎮定追叙前勞加合州團練使大中祥符三年命副李
廸使契丹守素居邊歲久名聞北庭頗畏伏之上慮其
不欲行密遣内侍詢於守素守素頓首感咽即以崔可
道代焉再遷南作坊使大中祥符五年卒上甚惜之常
賻外别賚錢五十萬令護喪還京師錄其一子官
張思鈞邢州沙河人祖中正漢澤州刺史思鈞少善擊
劒挽強善博奕初應募為卒晉開運間遷廣銳軍使周
廣順初從聶知遇攻河東破其衆三千餘從向訓東征
為捉生將擒小校張萬于江猪嶺又從符彦卿與并人
鬭代州留為南北兩關巡檢宋初補龍衞指揮使李繼
勲下遼州戰帶甲祠斬首萬餘級追奔至長城擒其將
莫山鮑淑掠人騎二百餘俄屯潞州合戰三十餘乾德
中以勞秩遷都虞候開寶三年郭進田欽祚戍三交嘗
從戰於石嶺關斬首萬五千餘級閤門祇候齊延琛苗
㫤陷軍中思鈞鼓勁騎突入奪還何繼筠入晉境思鈞
隷麾下拔南橋徑度大將之出必辟為先鋒太平興國
初屯定州領兵援磁窑戰敗其衆身中五十創奮不顧
乃逐賊薄軍城奪馬及鎧甲居多未幾邊人復攻逆戰
城下斬首萬餘級上嘉之命賜服帶領河州刺史雍熙
三年邊入寇河間劉廷讓會戰君子館命思鈞翼從時
天大寒弓不得彀援兵不至於是敗績陷留軍中數年
役役不得還端拱初自契丹始逃歸授澄州刺史知齊
州思鈞以武進素不知民政僅踰月即徙濮鄆濱棣州
巡檢至道中改鄜延巡檢使會茸右堡砦擊寇走之未
幾寇逼保安軍與曺璨往援進躡五十餘里至木場寇
乃遁去真宗即位徙益州鈐轄兼綿漢九州都巡檢使
咸平中以王鈞之亂出兵保綿州賊䧟漢州思鈞進攻
克之斬偽刺史苗進又與石普敗賊彌牟砦巴西尉傅
翺有善馬思鈞求之翺不與思鈞平賊心恃功居多召
翺至責以轉餉後期斬之上聞其事傳召付御史臺鞫
治罪當斬特貸之削籍流封州六年起為左司禦率府
率考城監軍車駕幸澶淵召詣行在命李繼隆石保吉
同議兵事賜服御有加景德二年為西京水北都巡檢
使俄分司西京召對行在上憫其老授唐州防禦副使
徙鄭州大中祥符二年再遷左千牛衞將軍四年七月
卒年八十九子承恩為三班奉職思鈞起行伍征討稍
有功質状小而精悍太宗嘗稱其樓羅自是人目為小
樓羅焉
李琪河南伊闕人幼生長兵家得給事宣祖左右太祖
以材力稱進備執御及受禪命補鎮職太宗在京府復
令事之由是累遷效忠都虞候開封府馬步軍副都指
揮使領富州刺史嘗請對自言經事太祖而京師無居
宅太宗以官第假之琪性素鄙歴事三朝而行不加脩
每分遣士卒守護關梁必覬其贈遺視所厚薄為重輕
太宗知之遂改授屯衞大將軍領郡如故乃顧曰吾欲
置琪於無過之地爾加左武衞大將軍景德中以老且
病表求五日一赴起居俄為臺諫所紏令赴常參真宗
念其舊特賜給月奉以養大中祥符元年卒年八十四
王延範江陵人形貌竒偉喜任侠家富於財父保義為
荆南高氏行軍司馬兼領武泰軍留後高從誨奏署延
範太子舍人後隨從誨孫繼冲入覲薦為大理寺丞知
泰州累遷司門員外郎太平興國九年為廣南轉運使
性豪率尚氣尤好術數嘗通判梓州有杜先生以左道
惑衆謂延範曰汝意有所之我常隂為之助延範心喜
敢為恣横後為江南轉運使有劉昴賣卜於吉州市其
言多驗謂延範曰公當偏覇一方又有徐肇為延範推
九宫筭法得八少一肇驚起曰君侯大貴不可言當如
江南李國主前戎城主簿田辨自言善相謂延範曰君
是坐天王形頻伽眼仙人鼻雌龍耳虎望有大威德猛
烈富貴之相也即日當乘四門輦至是有豹入其公宇
噬傷數吏從者皆恐慄不敢進延範獨拔戟前逐刺殺
之益以此自負與廣州掌務殿直趙延貴將作監丞雷
說會宿觀天象延貴指西方一大星曰此所謂火星入
南斗天子下殿走者也雷說出星經證之乃太白行度
經南斗延貴謬為火星也延範日夕與掌市舶陸坦議
欲發兵會坦代歸延範寓書左拾遺韋務昇為隠語偵
朝廷機事延範奴視僚屬峻刑多怨會懷勇小將張覇
給使轉運司延範因事杖之覇知延範與知廣州徐休
復不協詣休復告延範將謀不軌及諸不法事休復馳
奏之太宗遣高品閻承翰乘傳會轉運副使李琯暨休
復雜治延範具伏與昴辨坦俱斬廣州市籍沒延範家
務昇除名配商州延貴等皆抵罪賜覇錢十萬
論曰紹斌從征討凡踰百戰未嘗以為憚屢被廢斥未
嘗以為慊太祖宥盗馬罪引見賜予屈法使過用能致
其力也榮薄事親下詔督過瓊折州卒足以釋妖惑王
杲辭贐于夏思鈞拔身自歸當斬而貸琪以鄙稱守俊
興輩以勇得備給使守素久練邊計人頗畏伏重誨雖
將略不足亦有可稱大抵武夫悍卒不能無過而亦各
有所長略其過而用其長皆足以集事至於一勝一負
兵家常勢顧其大節何如耳若榮也薄其所生大節虧
矣屢以罪黜宜哉
宋史卷二百八十
