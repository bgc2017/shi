宋史卷一百八
元中書右丞相總裁托克托等修
禮志第六十一
禮十一(吉禮上)
時享薦新(加上祖宗諡號廟諱)
時享太祖乾德六年十月判太常寺和峴上言按禮閣
新儀唐天寳五年詔享太廟宜祭料外每室加常食一
牙盤將來享廟欲每室加牙盤食禘祫時享亦準此制
太宗太平興國六年十二月太常禮院言今月二十三
日臘享太廟緣孟冬巳行時享冬至又嘗親祀按禮每
歲五享其禘祫之月即不行時享慮成煩數有爽恭虔
今請罷臘日薦享之禮其孝惠别廟即如式從之淳化
三年十月八日太常禮院言今年冬至親祀南郊前期
朝享太廟及奏告宣祖太祖室常例每遇親祀設朔望
兩祭乃是十一月内三祭太廟兩室又行奏告之禮煩
則不恭又十一月二十日皇帝朝享去臘享日月相隔
未為煩數欲望權停是月朔望之祭其臘享如常儀從
之眞宗景德三年正月畫日乙卯孟享太廟其日以鄆
王外攒改用辛酉十月十日孟冬薦享其月明德皇后
園陵有司言故事太祠與國忌日同日者其樂備而不
作今請如例從之四年七月以莊穆皇后祔享權停孟
享大中祥符三年十二月帝謂王旦等言來年正月十
一日孟享太廟而有司擇八日宴巳在享廟致齋中又
七日上辛祀昊天上帝王欽若言若移宴日避祀事即
自天慶節以來皆有所妨馮拯言上辛不可移薦享宗
廟是有司擇日於禮無嫌帝曰當詢禮官終以契丹使
發有常期又將西廵故不及改八年兼宗正卿趙安仁
言準詔以太廟朔望上食品味令臣詳定望自今委御
厨取親享廟日所上牙盤例參以四時珍膳選上局食
手十人赴廟饌造上副聖心式表精慤詔所上食味委
宫闈令監造訖安仁省視之神宗元豐三年十月詳定
郊廟奉祀禮文所言祠禴嘗蒸之名春夏則物未成而
祭薄秋冬則物盛而禮備今太廟四時雖有薦新而孟
享禮料無祠禴蒸嘗之别伏請春加韭卵夏加麥魚秋
加黍豚冬加稲鴈當饋熟之節薦於神主其籩豆於常
數之外别加時物之薦豐約各因其時以應古禮從之
六年十一月帝親祠南郊前期三日奉仁宗英宗徽號
冊寳于太廟是日齋于大慶殿翌日薦享于景靈宮禮
畢帝服通天冠絳紗袍乘玉輅至太廟宰臣百官班迎
于廟門侍中跪請降輅帝却乘輿步入廟趨至齋宮翌
日帝服鞾袍至大次有司奏中嚴外辦禮儀使跪奏請
行事帝服衮冕以出至東門外殿中監進大圭帝執以
入宮架樂作升東階樂止登歌樂作至位樂止太祝宫
闈令奉諸室神主于坐禮儀使贊曰有司謹具請行事
帝再拜詣罍洗登歌樂作降階樂止宫架樂作至洗南
北向樂止帝搢圭盥帨洗瓉拭瓉訖執圭宫架樂作升
堂樂止登歌樂作殿中監進鎮圭帝搢大圭執鎮圭詣
僖祖室樂止登歌奏瑞安之曲至神坐前北向跪奠鎮
圭于繅藉執大圭跪三上香執瓉祼地奠瓉奉帛奠訖
執圭俛伏興出戶外北向再拜内侍舉鎮圭以授殿中
監至次室行事皆如前儀帝還位登歌樂作至位樂止
宫架興安之樂作文舞九成止禮部戶部尚書以次官
奉逐室俎豆宫架豐安樂作奠訖樂止帝再詣罍洗登
歌樂作降階樂止宫架樂作至洗南北向立樂止帝搢
圭盥帨洗爵拭爵訖執圭宫架樂作帝升東階樂止登
歌樂作至禧祖室樂止宫架樂作帝搢圭跪受爵祭酒
三奠爵執圭俛伏興出戶外北向立樂止太祝讀册文
帝再拜詣次室皆如前儀帝還位登歌樂作至位樂止
文舞退武舞進宫架正安之樂作亞獻以次行事如前
儀樂止帝詣飲福位登歌樂作至位樂止宫架僖安樂
作帝再拜搢圭跪受爵祭酒三啐酒奠爵受俎奠俎受
搏黍奠黍豆再受爵飲福酒訖奠爵執圭俛伏興再拜
樂止帝還位登歌樂作至位樂止太常博士徧祭從祀
配享功臣戶部禮部尚書徹俎豆登歌豐安樂作徹訖
樂止禮直官曰賜胙行事陪祠官皆再拜宫架興安樂
作一成止太祝宫闈令奉神主入諸祏室禮儀使跪奏
禮畢登歌樂作帝降階樂止宫架樂作出東門殿中監
受大圭歸大次樂止有司奏觧嚴轉仗赴南郊初國朝
親享太廟儀物有制熙寧以來率循舊典元豐命官詳
定始多損益元年詳定郊廟禮文所言古者納牲之時
王親執鸞刀啓其毛而祝以血毛詔於室今請改正儀
注諸太祝以毛血薦於神坐訖徹之而退唐崔沔議曰
毛血盛於盤開元開寳通禮及今儀注皆盛以豆禮以
豆盛葅醢其薦毛血當盛以盤又言三牲骨體俎外當
加牛羊腸胃豖膚俎各一又古者祭祀無迎神送神之
禮其初祭及末皆不當拜又宜令戶部陳歲貢以充庭
實如古禮仍以龜為前金次之玉帛又次之餘居後又
周禮大宗伯之職凡享蒞玉鬯今以門下侍郎取瓉進
皇帝侍中酌鬯進瓉皆未合禮請命禮部尚書奉瓉臨
鬯禮部侍郎奉槃以次進皇帝酌鬯祼地訖侍郎受瓚
并槃而退又言皇帝至阼階乃令太祝宫闈令始奉神
主置于坐行禮畢皇帝俟納神主然後降階並從之又
言神坐當陳于室之奥東面當行事時皇帝立于戶内
西向即拜于戶内有司攝事晨祼饋食亦立于戶内西
向更不出戶而拜其堂上薦腥則設神坐于扆前南向
皇帝立于中堂北向有司攝事同北詔俟廟制成取旨
又請諸廟各設莞筵紛純加繅席畫純于戶内之東西
面皇帝行三獻禮畢於此受嘏又言每室所用几席當
如周禮改用莞筵紛純加繅席畫純加次席黼純左右
玉几凡祭祀皆繅次各加一重并莞筵一重為五重又
言古者宗廟九獻皇及后各四諸臣一自漢以來為三
獻后無入廟之事沿襲至今若時享則有事於室而無
事於堂禘祫則有事於堂而無事於室室中神位不在
奥堂上神位不當扆有饋食而無朝踐度今之宜以備
古九獻之意請室中設神位于奥東面堂上設神位于
戶外之西南面皇帝立于戶内西面祼鬯為一獻出戶
立于扆前北向行朝踐薦腥之禮為再獻皇帝立于戶
内西面行饋食薦熟之禮為三獻詔並候廟制成取旨
又請三年親祠并祫享及有司攝事每室並用大牢及
制幣宗廟堂上焫蕭以求陽而有司行事焫茅香宜易
用蕭灌鬯於地以求隂宜束茅沃酒以象神之飲凡幣
皆理于西階東册則藏有司之匱又請除去殿下板位
及小次而設皇帝板位于東階之上西向又請凡奏告
祈禱報謝用牲牢祭饌並出帝后神主以明天地一體
之義又古者祭祀兼薦上古中古及當世之食唐天寳
中始詔薦享每室加常食一牙盤議者以為宴私之饌
薦寢室而不可瀆於太廟宜罷之古者吉祭必以其妃
配不特拜請奠副爵無特拜儀禮曰嗣舉奠請皇帝祭
太廟既灌之後太祝以斝酌奠于鉶之南俟正祭嘏訖
命皇子舉奠而飲又請命刑部尚書一員以奉大牲兵
部尚書一員奉魚十有五仍令腥熟之薦朝享四孟及
臘享皆設神位于戶内南向其祼將于室朝踐于堂饋
熟于室則於奥設莞筵紛純加繅席畫純加次席黼純
左右玉几當筵前設饋食之豆八加豆八以南為上鉶
三設于豆之南南陳牛鉶居北羊鉶在牛鉶之南豕鉶
在羊鉶之南羞豆二曰酏食糝食設于薦豆之北大羹
湆盛以登設于羞豆之北九俎設于豆之東三三為列
以南為上肵俎一當腊俎之北縱設之牲首俎在北牖
下簠簋設于俎南西上籩十有八設于簠簋之南北上
戶外之東設尊彜西上南肆胙階之東設六罍其三在
西以盛玄酒其三在東以盛三酒堂下陳鼎之位在東
序之南居洗之西皆西面北上匙皆加于鼎之東俎皆
設于鼎之西西肆肵俎在北亦西肆若廟門外則陳鼎
于東方各當其鑊而在其鑊之西皆北面北上又請既
晨祼諸太祝入以血毛奠神坐太官令取肝以鸞刀制
之洗于鬱鬯貫以膋燎于爐炭祝以肝膋入詔神于室
又出以隋祭于戶外之左三祭于茅俎當饋熟之時祝
取菹檽于醢祭于神坐前豆間三又取黍稷肺祭祭如
初藉以白茅既祭宫闈令束而瘞之于西階東若郊祀
天地則當進熟之時祝取菹及黍稷肺祭于正配神坐
前各三祭畢郊社令束茅菹而燔瘞之祀天燔祭地瘞
縮酒之茅或燔或瘞當與隋祭之菹同又言古者吉祭
有配皆一尸其始祝洗酌奠奠于鉶南止有一爵及主
人獻尸主婦亞獻賓長三獻亦止一爵請罷諸室奠副
爵其祫享别廟皇后自如常禮應祠告天地宗廟社稷
並用牲幣如唐置太廟局令以宗正丞充罷攝知廟少
卿而宫闈令不預祠事又言晨祼之時皇帝先搢大圭
上香祼鬯復位候作樂饋食畢再搢大圭執鎮圭奠於
繅藉次奠幣執爵庶禮神並在降神之後從之八年太
常寺言故事山陵前宗廟輟祭享朔望以内臣行薦食
之禮俟祔廟畢仍舊令景靈宫神御殿巳行上食太廟
朔望薦食自當請罷從之元祐七年詔復用牙盤食舊
制並於禮饌外設元豐中罷之禮官呂希純建議曰先
王之祭皆備上古中古及今世之食所設禮饌即上古
中古之食牙盤常食即今世之食議者乃以為宗廟牙
盤原於秦漢陵寢上食殊不知三代以來自備古今之
食請依祖宗舊制薦一牙盤從之乃更其名曰薦羞希
純又請帝后各奠一爵后爵謂之副爵今帝后惟奠一
爵共享瀆禮莫甚請設副爵亦如其儀大觀四年議禮
局言太廟每享各設太尊二則是以追享朝享之尊施
之於禴祠蒸嘗失禮尤甚請今四時之享不設太尊又
言圭瓚之制親祀以塗金銀瓚有司行事以銅瓚其大
小長短之制皆不如禮請改以應古制又言太廟圭瓚
别廟璋瓚舊用珉石請改用玉又言新定太廟陳設之
儀盡依周制籩豆各用二十有六簠簋各八以籩二十
有六為四行以右為上羞籩二為第一行朝事籩八次
之饋食籩八又次之加籩八又次之豆二十有六為四
行以左為上羞豆二為第一行朝事豆八次之饋食豆
八又次之加豆八又次之簠八為二行在籩之外簋八
爲二行在豆之外籩豆所實之物悉如周禮籩人醢人
之制惟簠以稲梁簋以黍稷而茅俎以專蚳醢以蜂子
代之又言宗廟之祭用太牢而三鉶實牛羊豕之羹固
無可論者至於太羹止設一登以少牢饋食禮考之則
少牢者羊豕之牲也佐食羞兩鉶司士進湆二豆三牲
之祭鉶既設三則登亦如其數請太廟設三登實牛羊
豕之湆以為太羹明堂亦如之高宗建炎四年奉安神
主于溫州權用酒脯紹興五年臨安府建太廟始用特
羊十年改用少牢其廟享之禮七年祀明堂于建康以
徽宗之喪太常少卿吳表臣援熙寧故事謂當時英宗
喪未除不廢景靈宫太廟之禮翰林學士朱震以為不
然謂王制喪三年不祭惟天地社禝越紼行事孰謂三
年之喪而可以見宗廟行吉禮乎吏部尚書孫近等言
按春秋君薨卒哭而祔祔而作主特祀於寢蒸嘗禘於
廟杜預謂新主既特祀於寢則宗廟常祀自當如舊又
熙寧元年神宗諒闇用景德故事躬行郊廟之禮今明
堂大禮巳在以日易月服除之後皇帝合享太廟所有
鹵簿鼓吹及樓前宫架諸軍音樂皆備而不作三十二
年孝宗即位擇日朝享太廟禮部言牲牢禮料酒齊等
物並如五享行之紹熙五年寧宗即位時有孝宗之喪
閏十月浙東提舉李大性言自漢文帝以來皆即位而
謁廟陛下龍飛巳閱三月未嘗一至宗廟行禮鑾輿屢
出過太廟門而不入揆之人情似為闕典乞早擇日恭
謁太廟詔迺遵用三年之制吏部員外郎李謙請以來
年正月上日躬行告廟之禮禮寺以為俟皇帝從吉討
論施行理宗即位行三年之喪初行明堂朝享以大臣
攝事即吉後始行親享之禮
薦新太宗雍熙二年十一月宗正寺言準詔送兔十頭
充享太廟按開寳通禮薦新之儀詣僖祖室戶前盥洗
酌獻訖再拜次獻諸室如上禮遂詔曰夫順時蒐狩禮
有舊章非樂畋遊將薦宗廟久隳前制闕孰甚焉爰遵
時令暫狩近郊既躬獲禽用以薦俎其今月十一日畋
獵親射所獲田禽並付所司以備太廟四時薦享著為
令景祐三年宗正丞趙良規言通禮著薦新凡五十餘
物今太廟祭享之外唯薦冰其餘薦新之禮皆寢不行
宜以品物時新所司送宗正令尚食簡擇滋味與新物
相宜者配以薦之於是禮官宗正條定逐室時薦以京
都新物略依時訓協用典章請每歲春孟月薦蔬以韭
以菘配以卵仲月薦冰季月薦蔬以筍果以含桃夏孟
月嘗麥配以彘仲月薦果以瓜以來禽季月薦果以芡
以菱秋孟月嘗粟嘗穄配以鷄果以棗以梨仲月嘗酒
嘗稲蔬以茭筍季月嘗豆嘗蕎麥冬孟月羞以兔果以
栗蔬以藷藇仲月羞以鴈以麞季月羞以魚凡二十八
種所司烹治自彘以下令御厨於四時牙盤食烹饌卜
日薦獻一如開寳通禮又太常禮院言自來薦冰惟薦
太廟逐室帝主后主皆闕謹按朔望每室牙盤食帝后
同薦又按禮有薦新如朔奠詳此獻祀帝后主别無異
等之義今後前廟逐室后主欲乞四時薦新並如朔望
牙盤例后廟奉慈廟如太廟之禮皇祐三年太常寺王
洙言每内降新物有司皆擇吉日至涉三四日而物巳
損敗自今令禮部預為關報於次日薦之更不擇日元
豐元年宗正寺奏據太常寺報選日薦新兔藷藇栗黃
今三物久粥於市而廟猶未薦頗違禮意蓋節序有蚤
晏品物有後先自當變通安能齊一又唐開元禮薦新
不出神主今兩朝薦新及朔望上食並出神主請下禮
官參定所宜詳定所言古者薦新于廟之寢無尸不卜
日不出神主奠而不祭近時擇日而薦非也天子諸候
物熟則薦不以孟仲季為限吕氏月令一歲之間八薦
新物開元禮加以五十餘品景祐中禮官議以吕紀簡
而近薄唐令雜而不經於是更定四時所薦凡二十八
物除依時禮月令外又增多十有七品雖出一時之議
然歲時登薦行之巳久依於古則太略違於經則無法
今欲稍加刊定取其間先王所嘗享用膳羞之物見於
經者存之不經者去之請自今孟春薦韭以卵羞以葑
仲春薦冰季春薦筍羞以含桃孟夏嘗麥以彘仲夏嘗
雛以黍羞以瓜季夏羞以芡以菱孟秋嘗粟與稷羞以
棗以梨仲秋嘗麻嘗稲羞以蒲季秋嘗菽羞以兔以粟
孟冬羞以鴈仲冬羞以麕季冬羞以魚今春不薦鮪誠
為闕典請季春薦鮪無則闕之舊有林檎蕎麥藷藇之
類及季秋嘗酒並合刪去凡新物及時出者即日登獻
既非正祭則不當卜日漢儀嘗韭之屬皆於廟而不在
寢故韋玄成傳以為廟歲二十五祠而薦新在焉自漢
至於隋唐因仍其失薦新雖在廟然皆不出神主今出
神主失禮尤甚請依五禮精義但設神主仍候廟成薦
新于寢詔依所定如鮪闕即以魴鯉代之既而知宗正
丞趙彦若言禮院以仲秋茭萌不經易以蒲白今仲秋
蒲無白改從春獻大觀禮局亦言薦新雖繫以月如櫻
筍三月當進或萌實未成轉至孟夏之類自當隨時之
宜取新以薦政和四年比部員外郎何天衢言祭不欲
數數則煩祭不欲疏疏則怠先王建祭祀之禮必得疏
數之中未聞一日之間遂行兩祭者也今太廟薦新有
與朔祭同日者夫朔祭行於一月之首不可易也若夫
薦新則未嘗卜日一月之内皆可薦也新物未備猶許
次月薦之亦何必同朔日哉自是薦新偶與朔祭同日
詔用次日焉中興仍舊制
加上祖宗諡號太祖建隆元年九月太常禮院言謹按
唐大中初追尊順宗憲宗諡號皇帝於宣政殿授玉冊
遣宰臣以下持節奉冊赴太廟授冊日帝既御殿百僚
拜訖降階跪授册於太尉候太尉奉冊出宣政門然後
升殿凡皇帝行禮皆太常卿贊導奉引奏可是月二十
七日帝御崇元殿備禮遣使奉冊上四廟諡號皇帝高
祖府君冊曰孝曾孫嗣皇帝臣某再拜稽首上言伏以
昊天有命皇宋勃興括厚載以開階宅中區而撫運夷
夏蠻貊罔不獻誠山川鬼神罔不受職非臣否德肇此
丕圖實頼先正儲休上玄降鑒既虔膺於大寳乃眇覿
於遐源敢遵歴代之規式薦配天之號謹遣使司空兼
門下侍郎同中書門下平章事王溥副使兵部尚書李
濤奉寳冊上尊諡曰文獻皇帝廟號僖祖皇帝高祖母
崔氏曰懿文皇后皇曾祖府君冊曰伏以天命匪忱惟
歸於有德人文設教必始於貽謀乘時既肇於興王報
本敢稽於尊祖非隆徽稱則大享何以配神非鏤良珉
則洪烈何由垂世方作猗那之頌永嚴昭穆之容謹遣
使王溥副使李濤奉册寳上尊諡曰惠元皇帝廟號順
祖皇曾祖母桑氏曰惠明皇后皇祖驍衛府君冊曰伏
以人瞻烏止運叶龍飛非發源之長析派不能通上漢
非積基之厚嗣孫不能有中區今人紀肇脩孝恩罔極
酌百王之損益薦四廟之蒸嘗謹遣使王溥副使李濤
奉寳冊上尊諡曰簡恭皇帝廟號翼祖皇祖母京兆郡
太夫人劉氏曰簡穆皇后聖考太尉府君冊曰昔者流
火開祥周發薦文王之號黃星應運曹丕揚魏祖之功
咸因致孝之誠式展尊親之義爰遵大典亟上尊稱謹
遣使王溥副使李濤奉冊寳上尊諡曰昭武皇帝廟號
宣祖禮畢羣臣進表奉慰太宗太平興國二年正月甲
戌上太祖英武聖文神德皇帝真宗大中祥符元年十
一月二十七日帝於朝元殿備禮奉祖宗尊諡冊寳再
拜授攝太尉王旦奉之以出安太祖册寳於玉輅太宗
冊寳於金輅詣太廟奉上太祖曰啓運立極英武聖文
神德玄功大孝皇帝太宗曰至仁應道神功聖德文武
大明廣孝皇帝禮畢親行朝享之禮天禧元年正月九
日加上六室尊諡二字僖祖曰文獻睿和皇帝順祖曰
惠元睿明皇帝翼祖曰簡恭睿德皇帝宣祖曰昭武睿
聖皇帝太祖曰啓運立極英武睿文神德聖功至明大
孝皇帝太宗曰至仁應道神功聖德睿烈大明廣孝皇
帝禮畢羣臣拜表稱賀十一日帝行朝享之禮仁宗天
聖二年十一月二十五日加上真宗諡曰文明武定章
聖元孝皇帝慶歴七年十一月二十五日加上真宗諡
曰膺符稽古成功讓德文明武定章聖元孝皇帝神宗
元豐六年五月改加上尊諡作奉上徽號十一月二日
奉上仁宗徽號曰體天法道極功全德神文聖武濬哲
明孝皇帝又上英宗徽號曰體乾膺歴隆功聖德憲文
肅武睿神宣孝皇帝哲宗紹聖二年正月帝謂輔臣曰
祖宗諡號各加至十六字神宗皇帝今止初諡尚未增
加宜考求典故以聞宰臣章惇等對曰祖宗加諡歲月
不定真廟初加八字是天聖二年今神宗祔廟巳十年
故事加徽號必在南郊前謹如聖旨討閱以聞四月二
十七日詔加上神宗皇帝徽號於大禮前三日行禮九
月十六日奉上冊寳曰神宗紹天法古運德建功英文
烈武欽仁聖孝皇帝徽宗崇寧三年十一月二十三日
更定神宗徽號曰體元顯道帝德王功英文烈武欽仁
聖孝皇帝又奉哲宗徽號曰憲元繼道顯德定功欽文
睿武齊聖昭孝皇帝大觀元年九月加上僖祖徽號為
十六字曰立道肇基積德起功懿文憲武睿和至孝皇
帝政和三年十一月五日加上神宗哲宗徽號前二日
皇帝御大慶殿奉神宗冊寳授太師魯國公蔡京載以
玉輅奉哲宗冊寳授少師太宰何執中載以金輅並詣
太廟幄殿奉安以俟四日皇帝詣景靈宫行禮赴太廟
宿齋五日服衮冕恭上神宗冊寳于本室曰體元顯道
法古立憲帝德王功英文烈武欽仁聖孝皇帝又上哲
宗冊寳于本室曰憲元繼道世德揚功欽文睿武齊聖
昭孝皇帝次行朝享禮畢赴南郊青城宫紹興十二年
十一月詔議加上徽宗徽號曰體仁合道駿烈遜功聖
文仁德憲慈顯孝皇帝十三年正月九日皇帝御文德
殿命宰臣秦檜奏請太廟十日内殿宿齋文武百僚集
於發冊寳殿門幕次次禮儀使閤門官太常博士禮直
官分立御幄前次分引百僚入就殿下東西廂向立定
禮直官引奉冊寳使侍中中書令舉寳舉册官詣殿下
西階之西東向立俟齋室簾降皇帝服通天冠絳紗袍
禮部侍郎奏中嚴外辦次禮直官太常博士引禮儀使
當幄前俛伏跪奏禮儀使臣某言請皇帝行奉上徽宗
皇帝發册寳之禮奏訖俛伏興簾卷前導官前導皇帝
出幄執大圭詣冊寳幄東褥位西向立禮儀使奏請再
拜皇帝再拜三上香再拜在位官皆再拜前導還褥位
西向立侍中中書令舉冊舉寳官升殿入册寳幄舉冊
寳官俱搢笏跪舉冊寳與侍中中書令奉册寳進行皇
帝後從降自西階至殿下褥位南向立禮儀使奏皇帝
再拜舉冊官奉册舉寳官奉寳皇帝搢大圭跪奉受冊
寳使皇帝執大圭再拜在位官皆再拜持節者持節導
冊寳進行出殿正門禮儀使奏禮畢皇帝釋大圭升自
東階入齋室禮部郎中奏觧嚴次冊寳出北宫門奉冊
寳使以下騎從至太廟靈星門外下馬步從至太廟南
神門外次日文武百僚集於太廟幕次分别詣殿下再
拜冊寳使詣各室行奠獻禮次贊者引舉冊官舉冊舉
寳官舉寳禮直官引侍中中書令前導冊寳入自南正
門至殿西階下權置定各再拜次詣徽宗室冊寳使俛
伏跪奏稱嗣皇帝臣某謹遣臣等奉徽號冊寳奏訖俛
伏興舉冊官舉冊進中書令跪讀冊文舉寳官舉寳進
侍中跪讀寳文冊寳使以下各再拜至冊寳幄安奉禮
畢以次退次文武百僚奉表稱賀紹熙二年八月詔上
高宗徽號曰受命中興全功至德聖神武文昭仁憲孝
皇帝慶元三年上孝宗徽號曰紹統同道冠德昭功哲
文神武明聖成孝皇帝嘉泰三年上光宗徽號曰循道
憲仁明功茂德温文順武聖哲慈孝皇帝寳慶三年上
寧宗徽號曰法天備道統德茂功仁文哲武聖睿恭孝
皇帝咸淳二年上理宗徽號曰建道備德大功復興烈
文仁武聖明安孝皇帝並如紹興十三年儀注
廟諱紹興二年十一月禮部太常寺言淵聖皇帝御名
見於經傳義訓者或以威武為義或以回旋為義又為
植立之象又為亭郵表名又為圭名又為姓氏又為木
名當各以其義類求之以威武為義者今欲讀曰威以
回旋為義者今欲讀曰旋以植立為義者今欲讀曰植
若姓氏之類欲去木為亘又緣漢法邦之字曰國盈之
字曰滿止是讀曰國曰滿其本字見於經傳者未嘗改
易司馬遷漢人也作史記曰先王之制邦内畿服邦外
侯服又曰盈而不持則傾於邦字盈字亦不改易今来
淵聖皇帝御名欲定讀如前外其經傳本字即不當改
易庶幾萬世之下有所考證推求義類别無未盡三十
二年正月禮部太常寺言欽宗祔廟翼祖當遷於正月
九日告遷翼祖皇帝簡穆皇后神主奉蔵於夹室所有
以後翼祖皇帝諱依禮不諱詔恭依紹熙元年四月詔
今後臣庶命名並不許犯祧廟正諱如名字見有犯祧
廟正諱者並合改易嘉定十三年十月司農寺丞岳珂
言孝宗舊諱從伯從玉從宗考國朝之制祖宗舊諱二
字者皆著令不許並用又言欽宗舊諱二字其一從面
從旦其一從火從亘皆合回避乞併下禮寺討論頒降
施行既而禮寺討論所有欽宗孝宗舊諱若二字連用
並合回避宜從本官所請刊入施行從之
宋史卷一百八
