宋史卷九十八
元中書右丞相總裁托克托等修
禮志第五十一
禮一(吉禮一)
五代之衰亂甚矣其禮文儀注往往多草創不能備一
代之典宋太祖興兵間受周禪收攬權綱一以法度振
起故弊即位之明年因太常博士聶崇義上重集三禮
圖詔太子詹事尹拙集儒學之士詳定之開寳中四方
漸平民稍休息乃命御史中丞劉温叟中書舍人李昉
兵部員外郎知制誥盧多遜左司員外郎知制誥扈蒙
太子詹事楊昭儉左補闕賈黃中司勲員外郎和峴太
子中舍陳鄂撰開寳通禮二百卷本唐開元禮而損益
之既又定通禮義纂一百卷太宗尚儒雅勤于治政脩
明典章大抵曠廢舉矣真宗承重熙之後契丹既通好
天下無事於是封泰山祀汾隂天書聖祖崇奉迭興專
置詳定所命執政翰林禮官參領之尋改為禮儀院仍
歲增修纖微委曲緣情稱宜蓋一時彌文之制也自通
禮之後其制度儀注傳於有司者殆數百萹先是天禧
中陳寬編次禮院所承新舊詔敕不就天聖初王曍始
類成書盡乾興為禮閣新編大率禮文無著述體而本
末完具有司便之景祐四年賈昌朝撰太常新禮及祀
儀止於慶歴三年皇祐中文彦博又撰大享明堂記二
十卷至嘉祐中歐陽脩纂集散失命官設局主通禮而
記其變及新禮以類相從為一百卷賜名太常因革禮
異於舊者蓋十三四焉熙寕十年禮院取慶歴以後奉
祀制度别定祀儀其一留中其二付有司知諫院黃履
言郊祀禮樂未合古制請命有司考正羣祀詔履與禮
官講求以聞元豐元年始命太常寺置局以樞密直學
士陳襄等為詳定官太常博士楊完䓁為檢討官襄等
言國朝大率皆循唐故至於壇壝神位法駕輿輦仗衛
儀物亦兼用歴代之制其間情文訛舛多戾於古蓋有
規摹苟略因仍既久而重於改作者有出於一時之儀
而不足以為法者請先條奏候訓敕以為禮式未幾又
命龍圖直學士宋敏求同御史臺閤門禮院詳定朝會
儀注總四十六卷曰閤門儀曰朝會禮文曰儀注曰徽
號寳册儀祭祀總百九十一卷曰祀儀曰南郊式曰大
禮式曰郊廟奉祀禮文曰明堂祫享令式曰天興殿儀
曰四孟朝獻儀曰景靈宮供奉敕令格式曰儀禮敕令
格式祈禳總四十卷曰祀賽式曰齋醮式曰金籙儀蕃
國總七十一卷曰大遼令式曰高麗入貢儀曰女眞排
辦儀曰諸蕃進貢令式喪葬總百六十三卷曰葬式曰
宗室外臣葬敕令格式曰孝贈式其損益之制視前多
矣紹聖而後累詔續編起治平訖政和凡五十一年為
書三百卷今皆不傳而大觀初置議禮局於尚書省命
詳議檢討官具禮制本末議定請旨三年書成為吉禮
二百三十一卷祭服制度十六卷頒焉議禮局請分秩
五禮詔依開寳通禮之序政和元年續修成四百七十
七卷且命倣是脩定儀注三年五禮新儀成凡二百二
十卷增置禮直官許士庶就問新儀而詔開封尹王革
編類通行者刊夲給天下使悉知禮意其不奉行者論
罪宣和初有言其煩擾者遂罷之初議禮局之置也詔
求天下古器更制尊爵鼎彝之屬其後又置禮制局於
編類御筆所於是郊廟禋祀之器多更其舊既有詔討
論官服遂廢鞾用履其他無所改議而禮制局亦罷大
抵累朝典禮講議最詳祀禮修於元豐而成於元祐至
崇寕復有所增損其存於有司者惟元豐郊廟禮文及
政和五禮新儀而已乃若圜丘之罷合祭天地明堂專
以英宗配帝悉罷從祀羣臣大蜡分四郊壽星改祀老
人禧祖已祧而復遂為始祖即景靈宮建諸神御殿以
四孟薦享虚禘祭去牙槃食郤尊號罷入閤儀并常朝
及正衙横行此熙寕元豐變禮之最大者也元祐册后
政和冠皇子元符創景靈西宮崇寕親祀方澤作明堂
立九廟鑄九鼎祀熒惑大觀受八寳大祀皆前期十日
而戒凡此蓋治平以前所未嘗行者欽宗即位嘗詔春
秋釋奠改從元豐儀罷新儀不用而未暇也靖康之厄
蕩析無餘南度中興銳意修復高宗嘗謂輔臣曰晉武
平吳之後上下不知有禮旋致禍亂周禮不秉其何能
國孝宗繼志典章文物有可稱述治平日久經學大明
諸儒如王普董弅等多以禮名家當時嘗續編太常因
革禮矣淳熙復有編輯之旨其後朱熹講明詳偹嘗欲
取儀禮周官二戴記為本編次朝廷公卿大夫士民之
禮盡取漢晉而下及唐諸儒之說考訂辨正以為當代
之典未及成書而沒理宗四十年間屢有意乎禮文之
事雖曰崇尚理學所謂禮云禮云玉帛云乎㦲蓋可三
歎咸淳以降無足言者今因前史之舊芟其繁亂彙為
五禮以備一代之制使後之觀者有足徵焉
五禮之序以吉禮為首主邦國神祗祭祀之事凡祀典
皆領於太常歲之大祀三十正月上辛祈榖孟夏雩祀
季秋大享明堂冬至圜丘祭昊天上帝正月上辛又祀
感生帝四立及土王日祀五方帝春分朝日秋分夕月
東西太一臘日大蜡祭百神夏至祭皇地祗孟冬祭神
州地祗四孟季冬薦享太廟后廟春秋二仲及臘日祭
太社太稷二仲九宮貴神中祀九仲春祭五龍立春後
丑日祀風師亥日享先農季春已日享先蠶立夏後申
日祀雨師春秋二仲上丁釋奠文宣王上戊釋奠武成
王小祀九仲春祀馬祖仲夏享先牧仲秋祭馬社仲冬
祭馬步季夏土王日祀中霤立秋後辰日祀靈星秋分
享壽星立冬後亥日祀司中司命司人司禄孟冬祭司
寒其諸州奉祀則五郊迎氣日祭岳鎮海瀆春秋二仲
享先代帝王及周六廟並如中祀州縣祭社稷奠文宣
王祀風雨並如小祀凡有大赦則令諸州祭岳瀆名山
大川在境内者及歴代帝王忠臣烈士載祀典者仍禁
近祠廟咸加祭有不尅定時日者太卜署預擇一季祠
祭之日謂之畫日凡壇壝牲器玉帛饌具齋戒之制皆
具通禮後復有高禖大小酺神之屬增大祀為四十二
焉其後神宗詔改定大祀太一東以春西以秋中以夏
冬增大蜡為四東西蜡主日配月太廟月祭朔而中祀
四望南北蜡小祀以四立祭司命戶竈中霤門厲行以
藏冰出冰祭司寒及月薦新太廟歲通舊祀凡九十二
惟五享后廟焉政和中定五禮新儀以熒惑陽德觀帝
鼐坊州朝獻聖祖應天府祀大火為大祀雷神歴代帝
王寳鼎牡鼎蒼鼎岡鼎彤鼎阜鼎皛鼎魁鼎會應廟慶
成軍祭后土為中祀山林川澤之屬州縣祭社稷祀風
伯雨師雷神為小祀餘悉如故建炎四年十一月權工
部尚書韓肖胄言祖宗以来每歲大中小祀百有餘所
罔敢廢闕自車駕廵幸惟存宗廟之祭至天地諸神之
祀則廢而不舉今國步尚艱天未悔禍正宜齋明恭肅
通於神明而忽大事棄重禮恐非所以消弭天災導迎
景貺雖小祀未可徧舉如天地五帝日月星辰社稷欲
詔有司以時舉行所有器服并牲牢禮料恐國用未充
難如舊制乞下太常寺相度定省繁就簡庶幾神不乏
祀仰副陛下昭事懷柔為民求福之意尋命禮部太常
裁定每歲以立春上辛祀榖孟夏雩祀季秋及冬至日
四祀天夏至日一祀地立春上辛日祀感生帝立冬後
祀神州地祗春秋二社及臘前一日祭太社太稷免牲
玉權用酒酺仍依方色奠幣以輔臣為初獻禮官為亞
終獻紹興三年復大火祀配以閼伯以辰戌出納之月
祀之二十七年禮部太常寺言每歲大祀三十六除天
地宗廟社稷感生帝九宮貴神高禖文宣王等巳行外
其餘並乞寓祠齋宮自紹興以来大祀所行二十有三
而巳至是乃悉復之
舊制郊廟祝文稱嗣皇帝諸祭稱皇帝著作局凖開元
禮全稱帝號真宗以兼秘書監李至請改從舊制又諸
祭祝辭皆臨事撰進多違典禮乃命至增撰舊辭八十
四首為正辭錄三卷既復命知制詔李宗諤楊億直史
館陳彭年詳定之以為永式祝版當進署者並命秘閣
吏書上親署訖御寳封給之凡先代帝王祝文止稱廟
號凡親行大祀則皇子弟為亞獻終獻五代以来宰相
為大禮使太常卿為禮儀使御史中丞為儀仗使兵部
尚書為鹵簿使京府尹為橋道頓逓使至是大禮使或
用親王禮儀使專命翰林學士儀仗鹵簿使亦㦯以他
官太平興國九年始鑄五使印太宗將封泰山以儀仗
使兼判橋道頓逓事大中祥符後凡有大禮以中書樞
密分為五使仍特鑄印景祐二年詔有司皇地祗神州
舊常參官攝事非所以尊神自今命兩省歲九大祠宰
臣攝事者參知政事尚書丞郎學士奉祠於是參知政
事盛度享太廟已受誓戒除知樞密院乃不奉祠又故
事三歲一親郊不郊輙代以他禮慶賞與郊同而五使
皆以輔臣不以官之高下天聖中乃以翰林學士領儀
仗御史中丞領鹵簿始用官次又每歲大祀皆遣臺省
近臣攝太尉其後或委他官大中祥符始復舊制又國
朝沿唐制以太尉掌誓戒今議太尉三公非其所任請
以吏部尚書掌誓戒詔用左僕射闕則用右僕射刑部
尚書一員莅之
熙寧四年參知政事王珪言南郊乘輿所過必勘箭然
後出入此師行之法不可施於郊祀禮院亦言於是凡
車駕出入門皆罷之六年以詳定所請又罷太廟及宣
德朱雀南薰諸門勘契又皇帝自大次至版位内臣二
人執翟羽前導號曰拂翟失禮尤甚請除之
凡郊壇值雨雪即齋宮門望祭殿望拜祭日不設登歌
祀官以公服行事中祀以上皆給明衣
開寳元年十一月郊以燎壇稍遠不聞告燎之聲始用
爟火令光明遠照通於祀所
又太廟初獻依開寳例以玉斝玉瓚亞獻以金斝終獻
以瓢斝外壇器亦如之慶歴中太常請皇帝獻天地配
帝以匏爵亞獻以木爵親祠太廟酌以玉斝亞獻以金
斝郊廟飲福皇帝皆以玉斝詔飲福唯用金斝亞終獻
酌以銀斝至飲福尚食奉御酌上尊酒投温器以進
凡常祀天地宗廟皆内降御封香仍製漆匱付光禄司
農寺每祠祭命判寺官緘署禮料送祀所凡祈告亦内
出香遂為定制嘉祐中裴煜請大祠悉降御封香中小
祠供太府香中祠減大祠之半小祠減中祠之半東西
太一宮係大祠歲太府供香非時祈請降御封香準大
祠例及皇地祗五方帝百神文宣武成從配神位牲牢
寡薄呂公著亦論廟牲未備悉如其數元符元年左司
員外郎曾旼言周人以氣臭事神近世易之以香按何
佟之議以為南郊明堂用沉香本天之質陽所宜也北
郊用上和香以地於人親宜加雜馥今令文北極天皇
而下皆用濕香至於衆星之位香不復設恐於義未盡
於是每陛各設香又言先儒以為實柴所祀者無玉槱
燎所祀者無幣今太常令式衆星皆不用幣蓋出於此
然考典瑞玉人之官皆曰圭璧以祀日月星辰則實柴
所祀非無玉矣槱燎無幣恐或未然至是遂命衆星隨
其方色用幣慶歴三年禮官余靖言祈榖祀感生帝同
日其禮當異不可皆用四圭有邸色尚赤乃定祈榖明
堂蒼璧尺二寸感生帝四圭有邸朝日日圭夕月月圭
皆五寸從祀神州無玉報社稷兩圭有邸祈不用玉明
年祀儀成比通禮多所更定云嘉祐中集賢校理江休
復言六典大祀飬牲在滌三月祫享日近已踰其期而
牲牢未供乞依漢唐置廪犧局下禮院議歲大小祀幾
百數而牲盛之事儲飬無素宜如休復言乃置廪犠局
設牢預飬籍田舊地種植粢盛納于神倉以待祭祀之
用元豐六年詳定禮文所言本朝昊天上帝皇地祗太
祖位各設三牲非尚質貴誠之義請親祠圜丘方澤正
配位皆用犢不設羊豕爼及鼎匙有司攝事亦如之又
簠簋尊豆皆非陶器及用龍杓請改用陶以樿為杓又
請南北郊先行升煙瘞血之禮至薦奠畢即如舊儀於
壇坎燔瘞牲幣又北郊皇地祗及神州地祗當為坎瘞
今乃建壇燔燎非是請今祭地祝版牲幣並瘞於坎又
祀儀惟昊天上帝皇地祗高禖燔瘞犢首自感生帝神
州地祗而下皆不燔瘞牲體殊不應典禮請自今昊天
上帝感生帝皆燔牲首以報陽皇地祗神州太社太稷
凡地之祭皆瘞牲之左髀以報隂薦享太廟亦皆升首
於室又言古者祭祀用牲有豚解有體解薦腥則解為
十一體今親祠南郊正配位之爼不殊左右胖不分貴
賤無豚觧體觧之别請郊廟薦腥觧其牲兩體兩肩兩
脇并脊為七體左右胖俱用其載于爼以兩體左端兩
肩兩脇次之脊居中皆進末至薦熟沉肉於湯止用右
胖髀不升爼前後肱骨離為三曰肩臂臑後髀股骨去
體離為二曰肫胳前脊謂之正脊次直謂之脡脊闊於
脡脊謂之横脊皆二骨脇骨最後二為短脇旁中二為
正脇最前二為代脇若升爼則肩臂臑在上端膊胳在
下端脊脇在中央其爼之序則肩臂臑正脊脡脊代脇
短脇膊胳凡十一體而骨體升爼進神坐前如少牢禮
皆進下其牲體各預以半為腥爼半為熟爼腸胃膚爼
亦然又請親祠飲福酒訖倣儀禮佐食摶黍之說命太
官令取黍于簋摶以授祝祝受以豆以嘏乎皇帝而無
嘏辭又本朝親祠南郊習儀於壇所明堂習儀於大慶
殿皆近於瀆伏請南郊習儀於青城明堂習儀於尚書
省以遠神為恭又賜胙三師三公侍中中書令門下中
書侍郎尚書左右丞知樞密同知院事禮儀儀仗鹵簿
頓逓使牛羊豕肩臂臑各五太子三師三少特進觀文
大學士學士御史大夫六尚書金紫銀青光祿大夫節
度使資政殿大學士觀文翰林資政端明龍圖天章寳
文承旨侍講侍讀學士左右散騎常侍尚書列曹侍郎
龍圖天章寳文直學士光祿正議通議大夫御史中丞
太子賓客詹事給事中中書舍人節度觀察留後左右
諫議龍圖天章寳文待制太中中大夫秘書殿中丞太
常宗正卿牛豕肩臂臑各三入内内侍省押班副都知
光禄卿監禮官博士牛羊脊脇各三太祝奉禮司尊彝
郊社太廟宮闈令監牲牢供應祠事内官羊髀膊胳三
應執事職掌樂工門幹宰手馭馬馭車人並均給脾肫
胳觳及腸胃膚之類
慶歴元年判太常寺呂公綽言舊禮郊廟尊罍數皆準
古而不實三酒五齊明水明酒有司相承名為看器郊
廟配位惟用祠祭酒分大中祠位二升小祠位一升止
一尊酌獻一尊飲福宜詔酒官依法制齊酒分實之壇
殿上下尊罍有司毋設空器並如唐制以井水代明水
明酒正配位酌獻飲福酒用酒二升者各增二升從祀
神位用舊升數
宋史卷九十八
宋史卷九十八考證
禮志一即位之明年因聶崇義上重集三禮圖(臣酉)
按崇義傳上重集三禮圖在建隆三年非二年也與
志不合未知孰是
惟用祠祭酒文獻通考用字作有
宋史卷九十八考證
