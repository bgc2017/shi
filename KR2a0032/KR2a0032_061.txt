宋史卷六十一
元中書右丞相總裁托克托等修
五行志第十四
五行一上(水上)
天以陰陽五行化生萬物盈天地之間無非五行之妙
用人得陰陽五行之氣以為形形生神知而五性動五
性動而萬事出萬事出而休咎生和氣致祥乖氣致異
莫不於五行見之中庸至誠之道可以前知國家將興
必有禎祥國家將亡必有妖孽見乎蓍龜動乎四體禍
福將至善必先知之不善必先知之人之一身動作威
儀猶見休咎人君以天地萬物為體禎祥妖孽之致豈
無所本乎故由漢以来作史者皆志五行所以示人君
之戒深矣自宋儒周惇頥太極圖說行世儒者之言五
行原於理而䆒於誠其於洪範五行五事之學雖非所
取然班固范曄志五行已推本之及歐陽修唐志亦采
其說且於庶徵惟述災青而休祥闕焉亦豈無所見歟
舊史自太祖而嘉禾瑞麥甘露醴泉芝草之屬不絶於
書意者諸福畢至在治世為宜祥符宣和之代人君方
務以符瑞文餙一時而丁謂蔡京之姦相與傅會而為
欺其應果安在哉高宗渡南心知其非故宋史自建炎
而後郡縣絶無以符瑞聞者而水旱札瘥一切咎徵前
史所罕見皆屢書而無隐於是六主百五十年競競自
保足以圖存易震之彖曰震来虩虩恐致福也人君致
福之道有大於恐懼脩省者乎昔禹致羣臣於會稽黃
龍負舟而執玉帛者萬國孔甲好鬼神二龍降自天而
諸侯相繼畔商桑榖共生於朝雉升鼎耳而雊而大戊
武丁復修成湯之政穆王得白狼白鹿而文武之業衰
焉徐偃得朱弓矢宋湣有雀生鸇二國以霸亦以之亡
大槩徵之休咎猶卦之吉凶占者有德以勝之則凶可
為吉無德以當之則吉乃為凶故德足勝妖則妖不足
慮匪德致瑞則物之反常者皆足為妖妖不自作人實
興之哉今因先後史氏所紀休咎之徵彙而輯之作五
行志
潤下水之性也水失其性則為災沴舊說以恒寒鼓妖
魚孽豕禍雷電霜雪雨雹黑青黑祥皆屬之水今從之
醴泉河清雖為瑞應苟非其時未必不為異故雜附於
編他如甘露嘉禾芝草一切祥瑞之物見于後者因其
事而考其時則休咎自見故亦各以類相從云
建隆元年十月棣州河决壊厭次商河二縣居民廬舍
田疇二年宋州汴河溢孟州壊堤襄州漢水漲溢數丈
四年八月齊州河决九月徐州水損田乾德二年四月
廣陵揚子等縣潮水害民田七月泰山水壊民廬舍數
百區牛畜死者甚衆三年二月全州大雨水七月蘄州
大雨水壊民廬舍開封府河决溢陽武河中府孟州並
河水漲孟州壊中潬軍營民舍數百區河壊隄岸石又
溢於鄆州壊民田泰州潮水損鹽城縣民田淄州濟州
並河溢害鄒平高苑縣民田四年東阿縣河溢損民田
觀城縣河决壞居民廬舍注大名又靈河縣隄壞水東
注衛南縣境及南華縣城七月滎澤縣河南北隄壞八
月宿州汴水溢壞堤淄州清河水溢壞高苑縣城溺數
百家及鄒平縣田舍泗州淮溢衡州大雨水月餘五年
衛州河溢毁州城没溺者甚衆開寳元年六月州府二
十三大雨水江河汎溢壞民田廬舍七月泰州潮水害
稼八月集州霖雨河漲壞民廬舍及城壁公署二年七
月下邑縣河决是歲青蔡宿州宋諸州水眞定澶滑博
洺齊潁蔡陳亳宿許州水害秋苖三年鄭澶鄆淄濟虢
蔡解徐岳州水災害民田四年六月汴水决宋州榖熟
縣濟陽鎮又鄆州河及汶淸河皆溢注東阿縣及陳空
鎮壞倉庫民舍鄭州河决原武縣蔡州淮及白露舒汝
廬潁五水並漲壞廬舍民田七月青齊州水傷田五年
河决澶州濮陽絳和廬夀諸州大水六月河又决開封
府陽武縣之小劉村宋州鄭州並汴水决忠州江水漲
二百尺六年鄆州河决楊劉口懷州河决獲嘉縣潁川
淮渒水溢渰民舍田疇甚衆七月歴亭縣御河决單州
濮州並大雨水壞州廨倉庫軍營民舍是秋大名府宋
亳淄青汝澶&KR0632;諸州並水傷田七年四月衛亳州水泗
州淮水暴漲入城壞民舍五百家安陽縣河漲壊居民
廬舍百區八年五月京師大雨水濮州河决郭龍村六
月澶州河决頓丘縣沂州大雨水入城壞居舍田苖九
年三月京師大雨水淄州水害田太平興國二年六月
孟州河溢壞温縣堤七十餘步鄭州壞滎澤縣寕王村
堤三十餘步又漲于澶州壞英公村堤三十步開封府
汴水溢壞大寧堤浸害民田忠州江漲二十五丈興州
江漲毁棧道四百餘間管城縣焦肇水暴漲踰京水濮
州大水害民田凡五千七百四十三頃潁州潁水漲壞
城門軍營民舍七月復州蜀漢江漲壞城及民田廬舍
集州江漲汎嘉川縣三年五月懷州河决獲嘉縣北注
又汴水决宋州寧陵縣境六月泗州淮漲入南城汴水
又漲一丈塞州北門十月&KR0632;州靈河巳塞復决四年三
月河南府水漲七尺壞民舍泰州雨水害稼宋州河決
宋城縣衛州河決汲縣壞新場堤八月梓州江漲壞閣
道營舍九月澶州河漲鄆州清汶二水漲壞東陽縣民
田復州沔陽縣湖皛漲壞民舍田稼五年五月潁州潁
水溢壞堤及民舍徐州白溝河溢入州城七月復州江
水漲毁民舍堤塘皆壞六年河中府河漲䧟連堤溢入
城壞軍營七所民舍百餘區鄜延寧州並三河水漲溢
入州城鄜州壞軍營建武指揮使李海及老幼六十三
人溺死延州壞倉庫軍民廬舍千六百區寧州壞州城
五百餘步諸軍營軍民舍五百二十區七年三月京兆
府渭水漲壞浮梁溺死五十四人四月耀密博衞常潤
諸州水害稼六月均州溳水均水漢江並漲壞民舍人
畜死者甚衆又河決臨邑縣漢陽軍江水漲五丈七月
大名府御河漲壞濟口南劍州江水漲壞居民舍一百
四十餘區京兆府咸陽渭水漲壞浮梁工人溺死五十
四人九月梧州江水漲三丈入城壞倉庫及民舍十月
河決懷州武陟縣害民田八年五月河大決&KR0632;州房村
徑澶濮曹濟諸州浸民田壊居民廬舍東南流入淮六
月陕州河漲壞浮梁又永定澗水漲壞民舍軍營千餘
區河南府㴻雨洛水漲五丈餘壞鞏縣官署軍營民舍
殆盡榖洛伊瀍四水暴漲壞京城官署軍營寺觀祠廟
民舍萬餘區溺死者以萬計又壞河清縣豐饒務倉庫
軍營民舍百餘區雄州易水漲壞民廬舍鄜州河水漲
溢入城壞官寺民舍四百餘區荆門軍長林縣山水暴
漲壞民舍五十一區溺死五六十人八月徐州清河漲
丈七尺溢出塞州三面門以禦之九月宿州睢水漲汎
民舍六十里是夏及秋開封浚儀酸棗陽武封邱長垣
中牟尉氏襄邑雍邱等縣河水害民田九年七月嘉州
江水暴漲壞官署民舍溺者千餘人八月延州南北两
河漲溢入東西两城壞官寺民舍淄州霖雨孝婦河漲
溢壊官寺民田孟州河漲壞浮梁損民田雅州江水漲
九丈壞民廬舍新州江漲入南砦壞軍營雍熙二年七
月朗江溢害稼八月瀛莫州大水損民田三年六月壽
州大水端拱元年二月博州水害民田五月英州江水
漲五丈壞民田及廬舍數百區七月磁州漳滏二水漲
淳化元年六月吉州大雨江漲漂壞民田廬舍黃梅縣
堀口湖水漲壞民田廬舍皆盡江水漲二丈八尺洪州
漲壞州城三十堵民廬舍二千餘區漂二千餘戶孟州
河漲二年四月京兆府河漲陕州河漲壞大堤及五龍
祠六月乙酉溢於浚儀縣壞連堤浸民田上親臨視督
衛士塞之辛卯又決於宋城縣博州大霖雨河漲壞民
廬舍八百七十區亳州河溢東流汎民田廬舍七月齊
州明水漲壞黎濟砦城百餘堵許州沙河溢雄州塘水
溢害民田殆盡嘉州江漲溢入州城毁民舍復州蜀漢
二江水漲壞民田廬舍泗州招信縣大雨山河漲漂浸
民田廬舍死者二十一人八月藤州江水漲十餘丈入
州城壞官署民田九月卬州蒲江等縣山水暴漲壊民
舍七十區死者七十九人是秋荆湖北路江水注溢浸
田畝甚衆三年七月河南府洛水漲壞七里鎮國二橋
又山水暴漲壞豐饒務官舍民廬死者二百四十人十
月上津縣大雨河水溢壞民舍溺者三十七人四年六
月隴城縣大雨牛頭河漲二十丈没溺居人廬舍九月
澶州河漲衝䧟北城壞居人廬舍官署倉庫殆盡民溺
死者甚衆梓州玄武縣涪河漲二丈五尺壅下流入州
城壞官私廬舍萬餘區溺死者甚衆十月澶州河決水
西北流入御河浸大名府城知府趙昌言壅城門禦之
至道元年四月甲辰京師大雨雷電道上水數尺五月
虔州江水漲二丈九尺壞城流入深八尺毁城門二年
六月河南瀍澗洛三水漲壞鎮國橋七月建州溪水漲
溢入州城壞倉庫民舍萬餘區鄆州河漲壞連堤四處
宋州汴河決榖熟縣閏七月陕州河漲是月廣南諸州
並大雨水咸平元年七月侍禁閤門祗候王夀永使彭
州回至鳳翔府境山水暴漲家屬八人溺死齊州清黃
河泛溢壞田廬二年十月漳州山水泛溢壊民舍千餘
區民黃拏等十家溺死三年三月梓州江水漲壞民田
五月河決鄆州王陵埽七月洋州漢水溢民有溺死者
四年七月同州洿谷水溢夏陽縣溺死者數十人五年
二月雄覇瀛莫深滄諸州乾寕軍水壊民田六月京師
大雨漂壞廬舍民有壓死者積潦浸道路自朱雀門東
抵宣化門尤甚皆注惠民河河復漲溢軍營景德元年
九月宋州汴水決浸民田壊廬舍河決澶州横隴埽二
年六月寧州山水泛溢壞民舍軍營多溺死者三年七
月應天府汴水決南注亳州合浪宕渠東入於淮八月
青州山水壊石橋四年六月鄭州索水漲高四丈許漂
榮陽縣居民四十二戶有溺死者鄧州江水暴漲南劍
州山水泛溢漂溺居人七月河溢澶州壊王八埽八月
横州江漲壞營舍大中祥符元年六月開封府尉氏縣
惠民河決二年七月徐濟青淄大水八月鳳州大水漂
溺民居十月京畿惠民河決壊民田三年六月吉州臨
江軍並江水泛溢害民田九月河決河中府白浮梁村
四年七月洪江筠袁州江漲害民田壞州城八月河決
通利軍大名府御河溢合流壞府城害田人多溺死九
月河溢於孟州温縣蘇州吳江汎溢壞廬舍十一月楚
泰州潮水害田人多溺者五年正月河決棣州聶家口
七月慶州淮安鎮山泰漲漂溺居民六年六月保安軍
積雨河溢浸城壘壊廬舍判官趙震溺死又兵民溺死
凡六百五十人七年六月泗州水害民田河南府洛水
漲秦州定西砦有溺死者八月河決澶州十月濱州河
溢於定鎮八年七月坊州大雨河溢民有溺死者九年
六月秦州獨孤谷水壞長道縣鹽官鎮城橋及官廨民
舍二百九十五區溺死六十七人七月延州洎定平安
塞門栲栳四砦山水泛溢壞堤城九月雄覇州界河泛
溢利州水漂棧閣萬二千八百間天禧三年六月河決
滑州城西南漂没公私廬舍死者甚衆歴澶州濮鄆濟
單至徐州與清河合浸城壁不没者四板明年既塞六
月復決於西北隅乾興元年正月秀州水災民多艱食
十月已酉夜滄州鹽山無棣二縣海潮溢壞公私廬舍
溺死者甚衆是歲京東淮南路水災天聖初徐州仍歲
水災三年十一月辛卯襄州漢水壞民田四年六月丁
亥劍州邵武軍大水壞官私廬舍七千九百餘區溺死
者百五十餘人是月河南府鄭州大水十月乙酉京山
縣山水暴漲漂死者衆縣令唐用之溺焉是歲汴水溢
決陳留堤又决京城西賈陂入護龍河以殺其勢五年
三月襄潁許汝等州水七月辛丑泰州鹽官鎮大水民
多溺死六年七月壬子江寧府揚眞潤三州江水溢壞
官私廬舍是月雄覇州大水八月甲戌臨潼縣山水暴
漲民溺死者甚衆是月河決楚王埽七年六月河北大
水壞澶州浮梁明道元年四月壬子大名府冠氏等八
縣水浸民田景祐元年閏六月甲子泗州淮汴溢七月
澶州河決横隴埽八月庚午洪州分寧縣山水暴發漂
溺居民二百餘家死者三百七十餘口三年六月虔吉
諸州久雨江溢壞城廬人多溺死四年六月乙亥杭州
大風雨江潮溢岸高六尺壞堤千餘丈八月甲戌越州
大水漂溺居民寳元元年建州自正月雨至四月不止
谿水大漲入州城壞民廬舍溺死者甚衆康定元年九
月甲寅&KR0632;州大河泛溢壞民廬舍慶歷元年三月汴流
不通八年六月乙亥河決澶州商胡埽是月恒雨七月
癸丑衛州大雨水諸軍走避數日絶食是歲河北大水
皇祐元年二月甲戌河北黃御二河決並注於乾寧軍
河朔頻年水災二年鎮定復大水並邊尤被其害三年
七月辛酉河决舘陶縣郭固口八月汴河絶流四年八
月鄜州大水壞軍民廬舍嘉祐二年六月開封府界及
京東西河北水潦害民田自五月大雨不止水冐安上
門門關折壞官私廬舍數萬區城中繫栰渡人七月京
東西荆湖北路水災淮水自夏秋暴漲環浸泗州城是
歲諸路江河溢決河北尤甚民多流亡三年七月京索
廣濟河溢浸民田五年七月蘇湖二州水災六年七月
乙酉泗州淮水溢七年六月代州大雨山水暴入城七
月竇州山水壞城河決北京第五埽治平元年慶許蔡
潁唐泗濠楚廬夀杭宣鄂洪施渝州光化軍水九月陳
州水災二年八月庚寅大雨地上涌水壞官私廬舍漂
人民畜産不可勝數是日御崇政殿宰相而下朝參者
十數人而巳詔開西華門以洩宫中積水水奔激殿侍
班屋皆推没人畜多溺死官為葬祭其無主者千五百
八十人熙寧元年秋覇州山水漲溢保定軍大水害稼
壞官私廬舍城壁漂溺居民河決恩冀州漂溺居民二
年八月河決滄州饒安漂溺居民移縣治於張為村泉
州大風雨水與潮相衝泛溢損田稼漂官私廬舍四年
八月金州大水毁城壞官私廬舍七年六月熙州大雨
洮河泛溢八年四月潭衡邵道諸州江水溢壞官私廬
舍九年七月太原府汾河夏秋霖雨水大漲十月海陽
潮陽二縣海潮溢壞廬舍溺居民十年七月河決曹村
下埽澶淵絶流河南徙又東匯於梁山張澤濼凡壞郡
縣四十五官亭民舍數萬田三十萬頃洺州漳河決注
城大雨水二丈河陽河水湍漲壞南倉溺居民滄衛霖
雨不止河濼暴漲敗廬舍損田苖元豐元年章邱河水
溢壞公私廬舍城壁漂溺民居舒州山水暴漲浸官私
廬舍損田稼溺居民四年四月澶州臨河縣小吳河溢
北流漂溺居民五月淮水泛漲五年秋陽武原武二縣
河決壞田廬七年六月青田縣大水損田稼七月河北
東西路水北京館陶水河溢入府城壞官私廬舍八月
趙邢洺磁相諸州河水汎溢壞城郭軍營是年相州漳
河決溺臨漳縣居民懷州黃沁河泛溢大雨水損稼壞
廬舍城壁磁州諸縣鎮夏秋漳滏河水泛溢臨漳縣斛
律口決壞官私廬舍傷田稼損居民元祐四年夏秋霖
雨河流泛漲八年自四月雨至八月晝夜不息畿内京
東西淮南河北諸路大水詔開京師宫觀五日所在州
令長吏祈禱宰臣吕大防等待罪紹聖元年七月京畿
久雨曹濮陳蔡諸州水害稼元符元年河北京東等路
大水二年六月久雨陕西京西河北大水河溢漂人民
壊廬舍是歲兩浙蘇湖秀等州尤罹水患大觀元年夏
京畿大水詔工部都水監䟽導至於八角鎮河北京西
河溢漂溺民戶十月蘇湖水災二年秋黃河決䧟没邢
州鉅鹿縣三年七月階州久雨江溢四年夏鄧州大水
漂没順陽縣政和五年六月江寧州太平宣州水災八
月蘇湖常秀諸郡水災七年瀛滄州河決滄州城不没
者三版民死者百餘萬重和元年夏江淮荆浙諸路大
水民流移溺者衆分遣使者振濟發運使任諒坐不奏
泗州壞官私廬舍等勒停宣和元年五月大雨水驟高
十餘丈犯都城自西北牟駞岡連萬勝門外馬監居民
盡没前數日城中井皆渾宣和殿後井水溢盖水信也
至是詔都水使者决西城索河堤殺其勢城南居民冡
墓俱被浸遂壞藉田親耕之稼水至溢猛直冒安上南
薰門城守凡半月巳而入汴汴渠將溢於是募人決下
流由城北入五丈河下通梁山濼乃平十一月東南州
縣水災四年十二月戊戌詔訪聞德州有京東西来流
民不少本州振濟有方令保奏推恩餘路遇有流移不
即存恤按劾以聞六年秋京畿恒雨河北京東兩浙水
災民多流移建炎二年春東南郡國水紹興二年閏月
徽嚴州水害稼三年七月丙子泉州水三日壞城郭廬
舍五年秋西川郡國水六年冬饒州雨水壞城四百餘
丈十四年五月丙寅婺州水乙丑蘭溪縣水侵縣市丙
寅中夜水暴至死者萬餘人十六年潼川府東南江溢
水入城浸民廬十八年八月紹興府明婺州水二十二
年淮甸水二十三年金堂縣大水潼川府江溢浸城内
外民廬宣州大水其流泛溢至太平州七月光澤縣大
雨溪流暴湧平地高十餘丈人避不及者皆溺半時即
平二十七年鎮江建康紹興府眞太平池江洪鄂州漢
陽軍大水二十八年六月丙申興利二州及大安軍大
雨水流民廬壞橋棧死者甚衆九月江東淮南數郡水
浙東西㳂江海郡縣大風雨平江紹興府湖常秀潤為
甚二十九年七月戊戌福州水入城閩侯官懷安三縣
壞田廬官吏不以聞憲臣樊光遠坐黜三十年五月辛
卯夜於潜臨安安吉三縣山水暴出壞民廬田桑溺死
者甚衆三十一年八月建始縣大水流民廬死者甚衆
三十二年四月淮溢數百里漂民田廬死者尤衆六月
浙西郡縣山涌暴水漂民舍壞田覆舟隆興元年八月
浙東西州縣大風水紹興平江府湖州及崇德縣為甚
二年七月平江鎮江建康寧國府湖常秀池太平廬和
光州江隂廣德夀春無為軍淮東郡皆大水浸城郭壞
廬舍圩田軍壘操舟行市者累日人溺死者衆越月積
隂苦雨水患益甚淮東有流民乾道元年六月常湖州
水壊圩田二年八月丁亥温州大風海溢漂民廬鹽場
龍朔寺覆舟溺死二萬餘人江濱胔骼尚七千餘三年
六月廬舒蘄州水壞苖稼漂人畜七月已酉臨安府天
目山湧暴水決臨安縣五鄉民廬二百八十餘家人多
溺死八月湖秀州上虞縣水壞民田廬時積潦至於九
月禾稼皆腐江東山水溢江西諸郡水隆興府四縣為
甚四年七月壬戌衢州大水敗城三百餘丈漂民廬孳
牧壞禾稼諸暨縣大水害稼江寕建康府水是歲饒信
亦水五年七月丁巳建寧府瑞應場大漈山棗等山暴
水湧出漂民廬溺死甚衆是歲夏秋温台州凡三大風
水漂民廬壞田稼人畜溺死者甚衆黃巖縣為甚郡守
王之望陳巖省不以聞皆黜削六年五月平江建康寧
國府温湖秀太平州廣德軍及江西郡大水江東城市
有深丈餘者漂民廬湮田稼隤圩隄人多流徙八年五
月贑州南安軍山水暴出及隆興府吉筠州臨江軍皆
大雨水漂民廬壞城郭潰田害稼六月壬寅四川郡縣
大雨水嘉眉卬蜀州永康軍及金堂縣尤甚漂民廬決
田畝九年五月戊午建康隆興府嚴吉饒信池太平州
廣德軍水漂民居壞圩湮田分水縣沙塞四百餘畝采
石流民多渡江六月湖北郡縣水淳熙元年七月壬寅
癸卯錢塘大風濤決臨安府江隄一千六百六十餘丈
漂居民六百三十餘家仁和縣瀕江二鄉壞田圃三年
八月辛巳台州大風雨至於壬午海濤溪流合激為大
水決江岸壞民廬溺死者甚衆癸未行都大雨水壞德
勝江漲北新三橋及錢塘餘杭仁和縣田流入湖秀州
害稼浙東西江東郡縣多水婺州會稽嵊廣德軍建平
三縣尤甚四年五月庚子建寕府福南劍州大雨水至
於壬寅漂民廬數千家已亥夜錢塘江濤大溢敗臨安
府隄八十餘丈庚子又壞隄百餘丈明州瀕海大風海
濤敗定海縣隄二千五百餘丈鄞縣隄五千一百餘丈
漂没民田九月丁酉戊戌大風雨駕海濤敗錢塘縣隄
三百餘丈餘姚縣溺死四十餘人敗隄二千五百六十
餘丈敗上虞縣隄及梁湖堰及運河岸定海縣敗隄二
千五百餘丈鄞縣敗隄五千一百餘丈五年六月戊辰
古田縣大水漂民廬圯縣治市橋閏月已亥階州水壞
城郭乙巳興化軍及福清縣及海口鎮大水漂民廬官
舍倉庫溺死者甚衆六年夏衢州水秋寧國府温台湖
秀太平州水壞圩田樂清縣溺死者百餘人七年五月
戊戌分宜縣大水決田害稼八年五月壬辰嚴州大水
漂浸民居萬九千五百四十餘家壘舍六百八十餘區
紹興府大水五縣漂浸民居八萬三千餘家田稼盡腐
漁浦敗隄五百餘丈新林敗隄通運河是歲徽江二州
亦水十年五月辛巳信州大水入城沈廬舍市井襄陽
府大水漂民廬盖藏為空江東浙東數郡亦水八月辛
酉雷州大風激海濤没瀕海民舍死者甚衆九月乙丑
福潭州大風雨水暴至長溪寧德縣瀕溪聚落廬舍人
舟皆漂入海漳城半没浸八百九十餘家丁卯吉州龍
泉縣大水漂民廬壊田畝溺死者衆十一年四月和州
水湮民廬壞圩田五月丙申階州白江水溢決隄圯城
浸民廬壘舍祠廟寺觀甚多建康府太平州水六月甲
申處州龍泉縣大雨水浸民舍壞杠梁匯田害稼七月
壬辰明州大風雨山水暴出侵民市圯民廬覆舟殺人
十二年六月婺州及富陽縣皆水浸民廬害田稼八月
戊寅安吉縣暴水發棗園村漂廬舍寺觀壞田稼殆盡
溺死千餘人郡守劉藻不以聞坐黜是歲鄂州自夏徂
冬水浸民廬九月台州水十四年三月辛未汀州水漂
百餘家軍壘六十餘區十五年五月淮甸大雨水淮水
溢廬濠楚州無為安豐高郵盱眙軍皆漂廬舍田稼廬
州城圯荆江溢鄂州大水漂軍民壘舍三千餘江陵常
德德安府復岳澧州漢陽軍水戊午祈門縣羣山暴匯
為大水漂田禾廬舍冡墓桑麻人畜什六七浮胔甚衆
餘害及浮梁縣六月建寧隆興府袁撫州臨江軍水圯
民廬七月黃巖縣水敗田瀦番昜湖溢番昜縣漂民舍
田稼有流徙者十六年四月甲戌紹興府新昌縣山水
暴作害稼湮田漂民廬五月丙辰沅靖州山水暴溢至
辰州常德府城没一丈五尺漂民廬舍汀州大水浸民
廬千五百餘家溺死三千人分宜縣水丁巳階州白江
水溢浸城市民廬六月庚寅鎮江府大雨水五日浸軍
民壘舍三千餘辛卯潼川府東南二江溢決隄毁橋浸
民廬涪城中江射洪通泉郪縣没田廬紹熙二年三月
寧化縣連水溢廬舍田畝溺死二十餘人五月戊申建
寧州水已酉福州水浸附郭民廬懷安侯官縣漂千三
百餘家古田閩清縣亦壞田廬庚午利州東江溢壞隄
田廬舍辛未潼川府東南江溢六月戊寅又溢再壞隄
橋水入城没廬舍七百四十餘家郪涪射洪通泉縣匯
田為江者千餘畝七月癸亥嘉陵江暴溢興州圯城門
郡獄官舍凡十七所漂民居三千四百九十餘潼川崇
慶府緜果合金龍漢州懷安石泉大安軍魚關皆水時
上流西蕃界古松州江水暴溢龍州敗橋閣五百餘區
江油縣溺死者衆三年五月壬辰常德府大雨水浸民
田廬乙未潼川府東南江溢後六日又溢浸城外民廬
人徙於山己亥池州大雨水連夕青陽縣山水暴湧漂
田廬殺人蓋藏無遺貴池縣亦水庚子涇縣大雨水敗
隄圯縣治廬舍六月辛丑建平縣水敗隄入城漂浸民
廬甲戌祈門縣水七月壬申天台仙居縣大水連夕漂
浸民居五百六十餘壞田傷稼襄陽江陵府大雨水漢
江溢敗隄防圯民廬没田稼者逾旬復州荆門軍水亦
如之鎮江府三縣水損下地之稼四年四月上高縣水
浸二百餘家五月壬申癸酉奉新縣大雷雨水漂浸八
百二十餘家五月辛未丙子鎮江府大雨水浸營壘六
千餘區戊寅安豐軍大水平地三丈餘漂田廬絲麥皆
空是月諸暨蕭山宣城寧國縣大水壞田稼廣德軍屬
縣水害稼筠州水浸民廬戊寅進賢縣水圯百二十餘
家六月丙申興國軍水池口鎮及大冶縣漂民廬有溺
死者戊戌靖安縣水漂三百二十餘家是江夏贑州江
陵府亦水七月乙酉豐城縣水壬午臨江軍水皆圯民
廬丁亥新淦縣漂浸二千三百餘家八月辛丑隆興府
水圯千二百七十餘家吉州水漂浸民廬及泰和縣官
舍自夏及秋江西九州三十七縣皆水是歲興化軍大
風激海濤漂没田廬尤多五年五月辛未石埭貴池涇
縣皆水圯民廬溺死者衆是月泰州大水七月壬申慈
溪縣水漂民廬決田害稼人多溺死乙亥會稽山隂蕭
山餘姚上虞縣大風駕海濤壞隄傷田稼八月辛丑錢
塘臨安新城富陽於潜縣大雨水餘杭縣尤甚漂没田
廬死者無筭安吉縣水平地丈餘平江鎮江寧國府明
台温嚴常州江隂軍皆水是秋武陵縣江溢圯田廬甚
衆慶元元年六月壬申台州及屬縣大風雨山洪海濤
並作漂没田廬無筭死者蔽川沉没旬日至千七月甲
寅黃嚴縣水尤甚常平使者莫漳以緩於振恤坐免七
月臨安府水二年秋浙東郡國大水三年九月紹興府
屬縣二婺州屬縣二水害稼五年秋台温衢婺水漂民
廬人多溺死衢守張經以匿災恡振坐黜六年五月建
寧府嚴衢婺饒信徽南劍州及江西郡縣皆大水自庚
午至於甲戌漂民廬害稼嘉泰二年七月丙午上杭縣
水圯田廬害稼民多溺死建安縣漂軍民廬舍百二十
餘山摧覆民廬七十七家溺壓死者六十餘丁未長溪
縣漂民廬二百八十餘家古田縣漂官舍民廬甚衆溺
死者二百七十劍浦縣圯二百五十餘家死者亦衆三
年四月江南郡邑水害稼開禧元年九月丙戌漢淮水
溢荆襄淮東郡國水楚州盱眙軍為甚圯民廬害稼三
年五月庚寅東陽縣大水山千七百三十餘所同夕崩
洪漂聚落五百四十餘所湮田二萬餘畝溺死者甚衆
三年江浙淮郡邑水鄂州漢陽軍尤甚嘉定二年五月
已亥連州大水敗城郭百餘丈没官舍郡庠民廬壞田
畝聚落甚多六月辛酉西和州水没長道縣治倉庫丙
子昭化縣水没縣治漂民廬成州水入城圯壘舍同谷
縣及遂寧府閬州皆水七月壬辰台州大風雨激海濤
漂圯二千二百八十餘家溺死尤衆三年四月甲子新
城縣大水五月嚴衢婺徽州冨陽餘杭鹽官新城諸暨
淳安大雨水溺死者衆圯田廬市郭首種皆腐行都大
水浸廬舍五千三百禁旅壘舍之在城外者半没西湖
溢四年七月辛酉慈溪縣大水圯田廬人多溺者八月
山隂縣海敗堤漂民田數十里斥地十萬畝五年五月
庚戌嚴州水六月丁丑台州及建德諸暨會稽縣水壞
田廬六年六月丁丑淳安縣山涌暴水䧟清泉寺漂五
鄉田廬百八十里溺死者無筭巨木皆拔丁亥於潜縣
大水戊子諸暨縣風雷大雨山涌暴作漂十鄉田廬溺
死者尤多錢塘縣臨安餘杭於潜安吉縣皆水九年五
月行都及紹興府嚴衢婺台處信饒福漳泉州興化軍
大水漂田廬害稼十年冬浙江濤溢圯廬舍覆舟溺死
甚衆蜀漢二州江没城郭十一年六月戊申武康安吉
縣大水漂官舍民廬壞田稼人畜死者甚衆十二年鹽
官縣海失故道潮汐衝平野二十餘里至是侵縣治廬
舍港瀆及上下管黃灣岡等鹽場皆圯蜀山淪入海中
聚落田疇失其半壞四郡田後六年始平十四年建康
府大水十五年七月蕭山縣大水時久雨衢婺徽嚴暴
流與江濤合圯田廬害稼十六年五月江浙淮荆蜀郡
縣水平江府湖常秀池鄂楚太平州廣德軍為甚漂民
廬害稼圯城郭隄防溺死者衆鄂州江湖合漲城市沉
没累月不泄是秋江溢圯民廬餘杭錢塘仁和縣大水
福漳泉州興化軍水壞稼十五六十七年五月福建大
水漂水口鎮民廬皆盡侯官縣甘蔗砦漂數百家人多
溺死建寧府没平政橋入城南劍州圯郡治城樓郡獄
官舍城壞民避水樓上者皆死乙卯建昌軍大水城不
没者三板漂民廬圯官舍城郭橋梁害稼紹定二年天
台仙居縣大水四年沿江水災端平三年三月辛酉蘄
州大雨水漂民居是年英德府昭州及襄漢江皆大水
嘉熙元年饒信州水二年浙江溢淳祐二年紹興府處
婺州水七年福建水十年嚴州水十一年八月甲辰汀
州山水暴至漂人民九月江陵水是年江浙多水饒州
亦水十二年六月建寧府嚴衢婺信台處南劍州邵武
軍大水冐城郭漂室廬死者以萬數寳祐元年七月温
台處信饒州大水開慶元年五月已未婺州水漂民廬
是歲滁嚴州水景定二年浙東水咸淳六年五月大雨
水七年五月甲申諸暨縣大水漂廬舍是月重慶府江
水泛溢者三漂城壁壞樓櫓十年三月廬州水四月紹
興府大雨水八月臨安府安吉武康縣水
太平興國四年八月&KR0632;州黎陽縣河清端拱元年二月
澶濮二州河清二百餘里大中祥符三年十一月丁酉
陕西河清十二月乙巳河再清當汾水合流處清如汾
水元豐四年十月環州河水變甘大觀元年八月乾寧
軍河清二年十二月陕州河清同州韓城縣邰陽縣至
清及百里涉春不變自是迄政和宣和諸路數奏河清
輒遣郎官致祭宰臣等率百官拜表賀歲以為常
大中祥符元年二月醴泉出蔡州汝陽鳳原鄉有疾者
飲之皆愈八年十一月通州軍言醴泉出汶山下有疾
者飲之皆愈熙寧元年五月京師開化坊醴泉出政和
五年正月河陽臺觀醴泉出
宋史卷六十一
宋史卷六十一考證
五行志一水上然班固范曄志五行巳推本之(臣召)
(南)按蔚宗未嘗志五行也但修紀傳而巳後志乃司
馬彪所續而劉昭補之此史文未檢處
泗洲淮溢洲字係州字之訛即泗州也
七月黃巖縣水敗田瀦番昜湖溢(臣召南)按瀦字係
廬字之訛番昜湖溢屬下句讀
同州韓城縣邰陽縣至清及百里(臣召南)按邰陽當
作郃陽與韓城縣並在黃河西岸刊本因郃邰二字
相近而訛也
宋史卷六十一考證
