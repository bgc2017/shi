宋史卷一百三十
元中書右丞相總裁托克托等修
樂志第八十三
樂五
高宗南渡經營多難其於稽古飾治之事時靡遑暇建
炎元年首詔有司曰朕承祖宗遺澤獲託臣民之上扶
顚持危夙夜痛悼况於聞樂以自為樂實增感於朕心
二年復下詔曰朕方日極憂念屏遠聲樂不令過耳承
平典故雖實廢名存亦所不忍悉從減罷是歲始據光
武舊禮以建武二載剏立郊祀乃十一月壬寅祀天配
祖勅東京起奉大樂登歌法物等赴行在所就維揚江
都築壇行事凡鹵簿樂舞之類率多未備嚴更警場止
就取中軍金鼓權一時之用紹興元年始饗明堂時初
駐會稽而渡江舊樂復皆燬散太常卿蘇遲等言國朝
大禮作樂依儀合於壇殿上設登歌壇殿下設宫架今
親祠登歌樂器尚闕宣和添用籥色未及頒降州郡無
從可以剏製宜權用望祭禮例止設登歌用樂工四十
有七人乃訪舊工以備其數四年再饗國子丞王普言
按書舜典命夔曰詩言志歌永言聲依永律和聲蓋古
者既作詩從而歌之然後以聲律協和而成曲自歴代
至於本朝雅樂皆先製樂章而後成譜崇寧以後乃先
製譜後命詞於是詞律不相諧協且與俗樂無異乞復
用古製又按周禮奏黃鐘歌大呂以祀天神黃鐘堂下
之樂大呂堂上之樂也郊祀之禮皇帝版位在午階下
故還位之樂當奏黃鐘明堂版位在阼階上則還位當
歌大呂今明堂禮不下堂而襲郊祀還位例並奏黃鐘
之樂於義未當尋皆如普議先是帝嘗以時難備物禮
有從宜勅戒有司參酌損益務從簡儉仍權依元年例
令登歌通作宮架其押樂舉麾官及樂工器服等蠲省
甚多既而國步漸安始以保境息民為務而禮樂之事
寖以興矣十年太常卿蘇檇言將來明堂行禮除登歌
大樂已備見闕宫架樂舞諸路州軍先有頒降登歌大
樂乞行搜訪應用丞周執羔言大樂兼用文武二舞今
殿前司將下任道係前大晟府二舞色長深知舞儀宜
令赴寺教習卿陳桷言前期五使例合按閱仍詔應侍
祠執事朝臣並作樂教習禮儀博士周林復言神位席
地陳設至尊親行酌獻堂上下皆地坐作樂而鐘磬工
乃設木小榻當教習日使立以考擊庶革循習簡陋之
弊初上居諒闇臣僚有請罷明堂行禮奏樂受胙等事
上諭禮官詳定太常寺檢照景德熙豐親郊典故除郊
廟景靈宫並合用樂其鹵簿鼓吹及樓前宮架諸軍音
樂皆備而不作每處警場止鳴金鉦鼓角而已即無去
奏樂受胙之文大饗為民祈福為上帝宗廟而作樂禮
不敢以卑廢尊書歛五福鍚庶民况熙寧禮尤可考其
赦文有曰六樂備舞祥祉未臻是也於是詔遵行之其
後禮部侍郎施坰奏禮經蕃樂出於荒政蓋一時以示
貶抑昨内外暫止用樂今徽考大事既畢慈寧又巳就
養其時節上夀理宜舉樂一如舊制禮部尋言太母還
宫國家大慶四方來賀自今冬至元正舉行朝賀之禮
依國朝故事合設大仗及用樂舞等庶幾明天子之尊
舊典不至廢墜有詔俟來年舉行十有三年郊祀詔以
祐陵深弓劒之藏長樂遂晨昏之養昭答神天就臨安
行在所修建圓壇於是有司言大禮排設備樂宫架樂
辦一料外登歌樂依在京夏祭例合用兩料其樂器登
歌則用編鐘磬各一架柷敔二搏拊鼓二琴五色自一
二三五七至九弦各二瑟四篴四塤箎簫並二巣笙和
笙各四并七星九曜閏餘匏笙各一麾幡一宫架則用
編鐘編磬各十二架柷敔二琴五色各十瑟二十六巣
笙及簫並一十四七星九曜閏餘匏笙各一竽笙十塤
一十二箎一十八篴二十晉鼓一建鼓四麾幡一乃從
太常下之兩浙江南福建州郡又下之廣東西荆湖南
北括取舊管大樂上於行都有闕則下軍器所製造增
修雅飾而樂器寖備矣其樂工詔依太常寺所請選擇
行止畏謹之人合登歌宫架凡用四百四十人同日分
詣太社太稷九宫貴神每祭各用樂正二人執色樂工
掌事掌器三十六人三祭共一百一十四人文舞武舞
計用一百二十八人就以文舞番充其二舞引頭二十
四人皆召募補之樂工舞師照在京例分三等廪給其
樂正掌事掌器自六月一日教習引舞色長文武舞頭
舞師及諸樂工等自八月一日教習於是樂工漸集十
四年太常寺言將來大禮見闕玉磬十六枚其所定聲
律係於玉分厚薄取聲高下正聲凡十有二黃鐘厚八
分進而為大呂太簇夾鐘姑洗仲呂蕤賓林鐘夷則南
呂無射應鐘每律增一分至應鐘一寸九分而止清聲
夾鐘厚二寸三分退而為太簇大呂黃鐘共四清聲各
減一分至黃鐘二寸而止乃下之四川茶馬司寬數增
分市易以供用太常博士張晟又言大樂所用武舞之
飾以干配刀周禮司兵祭祀授舞者兵先儒謂授以朱
干玉戚郊特牲朱干玉戚冕而舞大武乃從所請倣三
禮圖令造玉戚以配舞於是歲始上徽宗徽號特製顯
安之樂至於奉皇太后冊寳於慈寧宫樂用聖安皇后
受冊寳於穆清殿樂用坤安亦皆先後參次而舉顯安
以無射夾鐘為宫周大司樂饗先王奏無射而歌夾鐘
夾鐘之六五上生無射之上九夾鐘卯之氣二月建焉
而辰在降婁無射戍之氣九月建焉而辰在大火無射
陽律之終夾鐘實為之合蓋取其相親合而萃祖考之
精神於假廟也聖安純用大呂坤安純用中呂大呂隂
律之首崇母儀也中呂隂律之次明婦順也明年正旦
朝會始陳樂舞公卿奉觴獻夀据元豐朝會樂第一爵
登歌奏和安之曲堂上之樂隨歌而發第二爵笙入乃
奏瑞曲惟吹笙而餘樂不作第三爵奏瑞曲堂上歌堂
下笙一歌一吹相間第四爵合樂仍奏瑞曲而上下之
樂交作今悉倣舊典首奏和安次奏嘉木成文滄海澄
清瑞粟呈祥三曲其樂專以太簇為宫太簇之律生氣
湊達萬物於三統為人正於四時為孟春故元會用之
時給事中叚拂等討論景鐘制度按大晟樂書黃鐘者
樂所自出而景鐘又黃鐘之本故為樂之祖惟天子郊
祀上帝則用之自齋宫詣壇則擊之以召至陽之氣既
至聲闋衆樂乃作祀事既畢升輦又擊之蓋天者群物
之祖今以樂之祖感之則天之百神可得而禮音韻清
越拱以九龍立於宫架之中以為君圍環以四清聲鐘
磬鎛鐘特磬以為臣圍編鐘編磬以為民圍内設寳鐘
球玉外為龍虡鳳琴景鐘之高九尺其數九九實高八
尺一寸垂則為鐘仰則為鼎鼎之大中於九斛退藏寳
八斛有一焉内出皇祐大樂中黍尺參以太常舊藏黃
鐘律編鐘高適九寸正相脗合遂遵用黍尺製造鐘成
命左僕射秦檜為之銘其文曰皇宋紹興十六年中興
天子以好生大德既定寰宇乃作樂以暢天地之化以
和神人維兹景鐘首出衆樂天子專用禋祀謹拜手稽
首而獻銘其銘曰德純懿兮舜文繼躋夀域兮孰内外
薦上帝兮偉兹器聲氣應兮同久視貽子孫兮彌萬世
旋又命禮局造鑄鐘四十有八編磬一百八十七特磬
四十八及添製編鐘等命軍器所造建鼓八雷鼓二晉
鼓一雷鼗二柷敔各四尋製金鐘玉磬二架初元豐本
虞庭鳴球及晉賀循采玉造磬之義命榮咨道肇造玉
磬元祐親祠始一用之久藏樂府至政和加以磨礲俾
協音律并造金鐘專用於明堂蓋堂上之樂歌鐘居左
歌磬居右金玉禀氣於乾純精至貴故鐘必以金磬必
以玉始備金聲玉振之全此中興所以繼作也於是帝
諭輔臣以鐘磬音律其餘皆和惟黃鐘大呂猶未應律
宜熟加攷䆒詔禮官以鑄造鎛鐘更須詳審令聲和而
律應乃可奉祀命太常前期按閱仍用皇祐進呈雅樂
禮例皇帝御射殿召宰執待從臺諫寺監舘閣及武臣
刺史以上閱視新造景鐘及禮器皇帝即御坐撞景鐘
用正旦朝會三曲奏宫架之樂其製造官推恩有差添
置景鐘樂正一鎛鐘樂工十有二特磬樂工亦如之次
降下古制銅錞一增造其二古銅鐃一增造其六改造
登歌夷則律玉磬降到長篴二十有四並付太常寺掌
之專俟大禮施用既而刑部郎官許興古奏比歲休祥
協應靈芝産於廟楹瑞麥秀於留都昔乾德六年嘗詔
和峴作瑞木馴象及玉烏皓雀四瑞樂章以備登歌願
依典故製為樂章登諸郊廟詔從其請命學士沈虛中
作歌曲以薦於太廟圜丘明堂尋又内出御製郊祀大
禮天地宗廟樂章及詔宰執學士院兩省官刪修郊祀
大禮樂章付太常肄習天子親祀南郊圜鐘為宫三奏
樂凡六成歌景安用文德武功之舞饗明堂夾鐘為宫
三奏樂凢九成歌誠安用佑文化俗威功睿德之舞前
二日朝獻景靈宫圜鐘為宫三奏凡六成所奏樂與南
郊同歌興安用發祥流慶降眞觀德之舞前一日朝饗
太廟黃鐘為宫三奏樂凢九成歌興安所用文武二舞
與南郊同僖祖廟用基命之樂舞翼祖廟用大順之樂
舞宣祖廟用天元之樂舞太祖廟用皇武之樂舞太宗
廟用大定之樂舞眞宗仁宗廟樂舞曰熙文曰美成英
宗神宗廟樂舞曰治隆曰大明哲宗徽宗欽宗廟樂舞
曰重光曰承元曰端慶皆以無射宮奏之每歲祀昊天
上帝者凡四正月上辛祈糓孟夏雩祀季秋饗明堂冬
至祀圜丘是也圜鐘為宫樂奏六成與南郊同乃用景
安之歌帝臨嘉至神娭錫羡之舞祀地祗者夏至祀皇
地祗樂奏八成乃用寧安之歌儲靈錫慶嚴恭將事之
舞立冬後祀神州地祗樂奏八成歌寧安與祀皇地祗
同名而異曲廣生儲祐厚載凝福之舞孟春上辛祀感
生帝其歌大安其樂舞則與歲祀昊天同三年一祫及
時饗太廟九成之樂興安之歌與大禮前事朝饗同而
用孝熙昭德禮洽儲祥之舞太社太稷用寧安八成之
樂與歲祀地祗同至於親製贊宣聖及七十二弟子以
廣崇儒右文之聲親視學行酌獻定釋奠為大祀用凝
安九成之樂郡邑行事則樂止三成他如親饗先農親
祀高禖則敞壇壝奏樂舞按習於同文舘法惠寺親耕
籍田則据宣和舊制陳設大道而引呈耒耜獲衛耕根
車儀仗鼓吹至以二千人為率先農樂用靜安高禖樂
用景安皇帝親行三推禮樂用乾安其補苴軼典蒐講
彌文者至矣先朝凢雅樂皆以安名中興一遵用之南
郊樂其宫圜鐘明堂樂其宫夾鐘圜鐘即夾鐘也夾鐘
生於房心之氣實為天帝之堂故為天宫祭地祗其宫
亟鐘即林鐘也林鐘生於未之氣未為坤位而天社地
神實在東井鬼輿之外故為地宫饗宗廟其宫用黃鐘
黃鐘生於虚危之氣虛危為宗廟故為人宫此三者各
用其聲類求之然天宫取律之相次圜鐘為隂聲第五
隂將極而陽生故取黃鐘為角黃鐘陽聲之首也太簇
陽聲之第二故太簇為徵姑洗陽聲之第三故姑洗為
羽天道有自然之秩序乃取其相次者以為聲地宫取
律之相生凾鐘上生太簇故太簇為角太簇下生南呂
南呂上生姑洗故南呂為徵姑洗為羽地道資生而不
窮乃取其相生者以為聲人宫取律之相合黃鐘子大
呂丑故黃鐘為宫大呂為角子合丑也太簇寅應鐘亥
故太簇為徵應鐘為羽寅合亥也人道以合而相親乃
取其合者以為聲周之降天神出地示禮人鬼樂之綱
要實在於此獨商聲置而不用蓋商聲剛而主殺實鬼
神之所畏也樂奏六成者即倣周之六變八成九成亦
如之文武二舞皆用八佾國初始改崇德之舞曰文德
改象成之舞曰武功其發祥流慶降眞觀德則祥符所
製以薦獻聖祖其佑文化俗威功睿德則皇祐所製以
奉明煙其祀帝有司行事以帝臨嘉至神娭錫羡與夫
獻太廟以孝熙昭德禮洽儲祥則製於元豐其廣生儲
佑厚載凝福以祀方澤則製於宣和至紹興祀皇地祗
易以儲靈錫慶嚴恭將事而用宣和所製舞以分祀神
州地祗轉相緝熙樂舞寖備至中興而𢋫續裁定實集
其成中祀而下多有樂而無舞則在禮凡小祭祀不興
舞之義也紹興三十一年有詔教坊日下蠲罷各令自
便蓋建炎以來畏天敬祖虔恭祀事雖禮樂煥然一新
然其始終常以天下為憂而未嘗以位為樂有足稱者
孝宗初踐大位立班設仗於紫宸殿備陳雅樂禮官尋
請車駕親行朝饗用登歌金玉大樂及綵繪宮架樂舞
仗内鼓吹以欽宗喪制不用迨安穆皇后祔廟禮部侍
郎黃中首言國朝故事神主升祔係用鼓吹導引前至
太廟乃用樂舞行事宗廟薦享雖可用樂鼓吹施於道
路情所未安請備而不作續下給舍詳議謂薦享宗廟
為祖宗也故以大包小則别廟不嫌於用樂今祔廟之
禮為安穆而行豈可與薦享同日語將來祔禮謁祖宗
諸室當用樂舞至别廟奉安宜停而不用蓋用樂於前
殿是不以欽宗而廢祖宗之禮停樂於别廟是安穆為
欽宗喪禮而屈也如此則於禮順於義允遂俞其請既
而名正言周操上言祖宗前殿尊無二上其於用樂無
復有嫌然用之享廟行禮之日則可而用於今日之祔
則不可蓋祔禮為安穆而設則其所用樂是為安穆而
用雖曰停於别廟而為祔后用樂之名猶在也孰若前
後殿樂俱不作為無可議哉詔從之隆興元年天申節
率群臣詣德夀宮上夀議者以欽宗服除當舉樂事下
禮曹黃中復奏曰臣事君猶子事父也春秋賊未討不
書葬以明臣子之責况欽宗實未葬而可遽作樂乎事
遂寢乾道改元始郊見天地太常洪适奏聖上踐阼務
崇乾德郊丘講禮專以誠意交於神明竊謂古今不相
沿樂金石八音不入俗耳通國鮮習其藝而聽之則倦
且寐獨以古樂嘗用之郊廟爾昔者竽工鼓員不應經
法孔光何武嘗奏罷於漢代前史是之今樂工為數甚
夥其鹵簿六引前後鼓吹有司巳奏明詔三分減一惟
是肄習尚踰三月之淹夫驅游手之人振金擊石安能
盡中音律使鳳儀而獸舞而日給虛耗總為緍錢近二
百萬若從裁酌用一月教習自可應聲合節不至闕事
於是詔郊祀樂工令肄習一月太常寺復言郊祀合用
節奏樂工登歌宫架樂工引舞於上其分諸社稷及别
廟並番輪應奉更不添置尋以禮官裁減壇下宫架二
百七人省十之一琴二十人瑟十二人各省其半笙簫
篴可省者十有八人箎塤可省者十人其分詣給祠凡
一百十四止用八十人鐘磬凡四十八架止設三十有
二人其宫架鐘磬仍舊排殿門慢樂色量省人數悉報
如章禮部郎官蕭國梁又言議禮者嘗援紹興指揮時
饗亞獻既入太室即引終獻行事雖便於有司侍祠免
至跛倚而其流將至於簡宗廟用之郊饗尤為非宜蓋
有獻必有樂卒爵而後樂闋今亞終獻樂舞雖同而其
作有始其成有終不可亂也若使之相繼行事雜然於
酌獻之間則其為樂舞者不知亞獻之樂耶終獻之樂
耶詔從其請訂定淳熙六年始舉明堂禋禮命五使按
雅樂并嚴更警埸於貢院奉詔將樂器依堂上堂下儀
制排設五使及應赴官僚從旁立觀按閱仍聽往來察
視時大禮使趙雄言前例閱樂至皇帝詣飲福位一曲
即五使以下皆立而每閱奠玉帛及酌獻等樂皆坐自
如於禮未盡不當襲用前例故有是詔既而禮官討論
自紹興以來凢五饗明堂禮畢還輦並未經用樂即無
作樂節次可考乃參酌禮例成禮稱賀及肆赦用樂導
駕並用皇祐大饗典故施行其南郊明堂儀注實述紹
興成憲又命有司兼酌元豐大觀舊典為後世法程其
用樂作止之節粲然可觀前三日太常設登歌樂於壇
上稍南北向設宫架於壇南内壝之外立舞表於酇綴
之間(明堂登歌設於堂上前景間宫架設於庭中)前一日設協律郎位二一
於壇上樂虡西北一於宫架西北押樂官一太常丞於
登歌樂虡北太常卿於宫架北省牲之夕押樂太常卿
及丞入行樂架協律即展視樂器祀之日樂正師工人
二舞以次入皇帝乘輿自青城齋殿出樂正撞景鐘降
輿入大次景鐘止(明堂不用景鐘)服大裘衮冕自正門入協律
郎跪俯伏舉麾興工鼓柷宫架乾安之樂作凡升降行
止皆奏之(明堂奏儀安)至午階版位西向立協律郎偃麾戞
敔樂止(明堂至阼階下樂止)凢樂皆協律郎舉麾而後作偃麾而
後止禮儀使奏請行事宫架作景安之樂(明堂作誠安)文舞
進左丞相等升詣神位前樂作六成止皇帝執大圭再
拜内侍進御匜帨宫架樂作帨手畢樂止禮儀使前導
升壇宫架樂作至壇下樂止升自午階(明堂並升自阼階)登歌
樂作至壇上樂止登歌嘉安之樂作(明堂至堂上作鎮安)奠鎮圭
奠玉幣於上帝樂止請皇地祗太祖太宗神位前如上
儀禮儀使導還版位登歌樂作降階樂止(明堂降自阼階)宫架
樂作至版位樂止奉爼官入正門宫架豐安之樂作(明堂)
(作禧安)跪奠爼訖樂止内侍以御匜帨進宫架樂作帨手
拭爵樂止禮儀使導升壇宫架樂作至午階樂止升自
午階登歌樂作至壇上樂止(明堂無升壇)登歌禧安之樂作
(明堂作慶安)詣神位前三祭酒少立樂止讀冊皇帝再拜每
詣神位並如之禮儀使導還版位登歌樂作降階樂止
宫架樂作至版位樂止奏請還小次宫架樂作入小次
樂止武舞進宫架正安之樂作(明堂作穆安)舞者立定樂止
亞獻升詣酌尊所西向立宫架正安之樂作(明堂皇太子為亞獻)
(作穆安)三祭酒以次酌獻如上儀樂止終獻亦如之奏請
詣飲福位宫架樂作至午階樂止升自午階登歌樂作
將至位樂止登歌禧安之樂作(明堂作胙安)飲福禮畢樂止
禮儀使導還版位登歌樂作降階樂止宫架樂作至版
位樂止(明堂不降階)徹豆登歌熙安之樂作(明堂作歆安)送神宫
架景安之樂作一成止(明堂作誠安)詣望燎望瘞位宫架樂
作至位樂止(明堂有燎無瘞)燎瘞畢還大次宫架乾安之樂作
(明堂作慰安)至大次樂止皇帝乘大輦出大次樂正撞景鐘
(明堂不用景鐘)鼓吹振作降輦還齋殿景鐘止百官宗室班賀
於端誠殿奏請聖駕進發軍樂導引至麗正門大樂正
令奏采茨之樂入門樂止(明堂就賀于紫宸殿不奏采茨)乃御麗正門
肆赦前期大常設宫架樂於門之前設鉦鼓於其西皇
帝升門至御閣大樂正令撞黃鐘之鐘右五鐘皆應乾
安之樂作升御坐樂止金雞立太常擊鼓囚集鼓聲止
宣制畢太樂正令撞蕤賓之鐘左五鐘皆應皇帝還御
幄樂止乘輦降門作樂導引至文德殿降輦樂止按大
禮用樂凡三十有四色歌色一篴色二塤色三箎色四
笙色五簫色六編鐘七編磬八鎛鐘九特磬十琴十一
瑟十二柷敔十三搏拊十四晉鼓十五建鼓十六鞞應
鼓十七雷鼓(祀天神用)十八雷鼗鼓(同上)一十九靈鼓(祭地祗用)二
十靈鼗鼓(同上)二十一露鼓(饗宗廟用)二十二露鼗鼓(同上)二十
三雅鼓二十四相鼓二十五單鼗鼓二十六旌纛二十
七金鉦二十八金錞二十九單鐸三十雙鐸三十一鐃
鐸三十二奏坐三十三麾幡三十四此國樂之用尤大
者故具載於篇初紹興崇建皇儲詔有司備禮冊命然
在欽宗恤制未及製樂乾道初元詔立皇太子命禮部
太常寺討論舊禮以聞受冊日陳黃麾仗於大慶殿設
宮架樂於殿庭皇帝升御坐作乾安之樂升用黃鐘宫
降用蕤賓宫皇太子入殿門作明安之樂受冊出殿門
亦如之皆用應鐘宫至七年易應鐘而奉以姑洗古者
太子生則太師吹管以度其聲觀所協之律有虞典樂
教胄子自天子之元子皆以樂為教所以養其性情之
正蕩滌邪穢消融查滓而和順於道德則陳金石雅奏
以重元良冊拜宜倣古誼式昭盛禮繇唐李世儲貳罕
定國家益多故而禮廢樂闕至於建隆定樂雖詔皇太
子出入奏良安至道始冊皇太子有司言太子受冊宜
奏正安之樂百年曠典至是舉行中外胥悅至天禧冊
命禮儀院復奏改正安之樂乾道之用明安實祖述天
禧而以姑洗為宫則唐東宮軒垂奏樂舊貫云孝宗素
恭儉每賀正使赴宴作樂多遇上辛齋禁有司條治平
用樂典故以進及生辰使上夀適親郊散齋樞密副使
陳俊卿請以禮諭北使毋用樂不得已則上夀之日設
樂而宣旨罷之及宴使入然後用之庶存事天之誠上
可其奏且曰宴殿雖進御酒亦勿用宰相葉顒魏祀方
主用樂之議以為樂奏於紫宸乃使客之禮俊卿獨奏
曰適奉詔旨仰見聖學高明過古帝王遠甚彼初未嘗
必欲用樂而我乃望風希意自為失禮以徇之他日輕
侮何所不至尋詔垂拱上夀止樂正殿猶為北使權用
後三年賀使當朝辭復値散齋上乃諭館伴以决意去
樂及議所以處之者如使人必以作樂為言則移茶酒
就驛管領遂有更不用樂之詔其後因雨澤愆期分禱
天地宗廟精修雩祀按禮大雩帝用盛樂而唐開元祈
雨雩壇謂之特祀乃不可樂薦於是太常朱時敏言通
典載雩禮用舞僮歌雩漢晉蔡謨議謂雲漢之詩興於
宣王歌之者取其修德禳災以和隂陽之義乞用舞僮
六十四人衣玄衣歌雲漢之詩詔亟從之淳熙二年詔
以上皇加上尊號立春日行興受禮有司尋言乾道加
尊號用宫架三十六樂工共一百一十三人今來加號
慶受事體尤重合依大禮例用四十八架樂正樂工用
一百八十八人庶得禮樂明備仍令分就太常寺貢院
前五日教習前期太常設宫架之樂於大慶殿協律郎
位於宫架西北東向押樂太常卿位於宫架之北北向
皇太子及文武百僚並位於宫架之北東西相向又設
宫架於德寳殿門外協律郎太常卿位如之及發冊寳
日儀仗鼓吹列於大慶殿門樂正師二人以次入贊者
引押樂太常卿協律郎入就位奏中嚴外辦訖禮儀使
奏請皇帝恭行發冊寳之禮太常卿導冊寳正安之樂
作中書令奉寳侍中奉冊進行禮安之樂作發寳冊畢
鼓吹振作儀衛等以次從行皇帝自祥曦殿輦至德夀
宫行禮冊寳入殿門作正安之樂上皇出宫作乾安之
樂升御坐奉上冊寳作聖安之樂降御坐作乾安之樂
太后冊寳進行用正安出閤升坐用坤安降坐入閤復
作坤安之樂禮部尚書趙雄等言國朝舊制車駕出奏
樂今慶典之行亘古未有自非禮儀詳備無以副中外
歡愉之心請慶夀行禮日聖駕往還並用樂及簪花詔
從之既而太常又言郊禋禮成宜進胙慈闈行上夀飲
酒禮所有上夀合辦仙樓仍用樂其樂人照天申節禮
例凡上詣德夀宫或恭請上皇游幸或至南内或上皇
命同宴游或時序賞適過宫侍宴或聖節張樂珥花奉
玉巵為上皇夀率從容竟日隆養至樂備極情文及高
宗之喪孝宗力行三年之制有司雖未嘗别設樂禁而
過期不忍聞樂金使以會慶節來賀稽之舊典引對使
人或許上夀惟輟樂不舉孝宗斷以禮典郤其書幣就
館遣行次年再至始用紹興故事移宴於館而不作樂
高宗升祔太常言祔饗行禮當設登歌宫架樂舞晨祼
饋食其用樂如朝饗之制於是高宗廟昉奏大德之樂
舞禮部言今虞祔之行純用古禮導引神主自有衞仗
及太常鼓吹而雜用道釋於禮非經乞行蠲免詔從其
請既而大享明堂起居舍人鄭僑奏祭祀於事為大禮
樂於用為急然先王處此有常變之不同各務當其禮
而已昔舜居堯喪三載遏密後世既用漢文以日易月
之文又用漢儒越紼行事之制循習既久不特用禮而
又用樂去古愈遠聖主躬服通喪有司請舉大禮屈意
從之且大饗之禮祭天地也聖主身親行之行禮作樂
似不可廢其他官分獻與夫先期奏告例用樂者權宜
蠲寢不亦可乎今若因明堂損益而裁定之亦足為將
來法乃命太常討論始詔除降神奠玉幣奉爼酌獻換
舞徹豆送神依典禮作樂外所有皇帝及獻官盥洗登
降等樂皆備而不作云
宋史卷一百三十
