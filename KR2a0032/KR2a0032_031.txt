宋史卷三十一
元中書右丞相總裁托克托等修
本紀第三十一
高宗八
二十三年春正月癸夘進韋淵太傅已酉復以李顯忠
為寧國軍節度使二月癸亥幸玉津園遂幸延祥觀庚
午臠虔州軍賊黃眀等八人于都市辛未改虔州為贛
州壬申申嚴冒貫請舉法癸未賞平贛盗功以李耕為
金州觀察使將士進秩給賞有差三月丙午齊安郡王
土㒟薨于建州追封循王詔凡民認復軍莊營田者償
開耕錢丁未禁州縣都監廵尉擅置刑獄戊申以前太
府丞范彦輝謗訕除名荆門軍編管是春金主亮徙都
燕京夏四月辛已詔諸州編管羈管人遵舊法長吏月
一驗視不許囚禁乙酉減利州歲鑄錢為九萬緡五月
庚寅禁州縣以私意籍罪人貲産乙已復以蕭振為四
川制置使辛亥金遣紇石烈大雅等來賀天申節乙夘
立淮南諸州舉人解額六月已夘潼川大水秋七月壬
辰寬理平江府湖秀二州被水民夏稅戊戌從秦檜所
請命合州取綦崇濃草檜罷相制所受墨勑庚戌禁諸
軍瀕太湖擅作壩田八月乙丑士撙薨追封韶王丙寅
左宣教郎王孝廉謀據成都叛事覺伏誅已夘賜秦檜
建康府永豐圩田乙酉命勑令所編輯中興以後寬恤
詔令九月甲午振潼川被水州縣仍蠲其賦庚子禁採
鹿胎冬十月丁已詔郡守年七十者聽自陳命主宫觀
戊午遣吳使金賀正旦施鉅賀金主生辰戊辰宋樸
罷壬申以右諫議大夫史才簽書樞密院事兼權參知
政事丁丑遣戶部郎官鍾世眀修築宣州太平州圩田
是月命大理鞠妖人孫士道獄十一月壬寅詔立張叔
夜廟于信州甲辰班太宗正司條令乙丑以經筵終帙
賜宰執講讀等官宴于袐書省為故事十二月丁已詔
州縣稅額少者罷其監官癸亥韋淵薨癸未禁民車服
踰制閏月丙申命檢正都司官詳定郡守所上利病以
聞辛丑命諸軍保任統制官在職十年無過者進秩庚
戌金遣蔡松年等來賀眀年正旦是歲減池州青陽縣
田租萬七千石
二十四年春正月辛未幸延祥觀癸酉初詔郡國同以
八月十五日試舉人丙子封婉容劉氏為貴妃戊寅地
震二月丁亥前左從政郎楊炬坐其弟煜嘗上書誹謗
送邕州編管丙午加吳益太尉三月壬申楊再興復寇
邊前軍統制李道討平之禽再興及其子正脩正拱檻
送行在乙亥賜禮部進士張孝祥以下三百五十六人
及第出身庚辰秦檜以私憾捃摭知建康府王循友詔
大理鞫之是春始榷夔州路茶夏四月丙戌詔諸路招
補三衙諸軍期三年課其殿最辛丑西南小張藩貢方
物已酉羅殿國貢名馬五月癸丑朔日有食之衢州民
俞八作亂圍州城通判州事汪召錫拒郤之遂掠嚴州
夀昌縣遣殿前司正將辛立討平之辛未金遣耶律安
禮等來賀天申節六月癸已史才罷甲午以御史中丞
魏師遜簽書樞密院事兼權參知政事辛丑王循友貸
死藤州安置癸夘詔嘗命四川州縣減免財物以寬民
力尚慮未周令制置司總領所司共措置務在不妨軍
食可以裕民尋遣鍾世眀如四川同議以主管侍衛馬
軍司成關為慶遠軍節度使秋七月癸丑張俊薨勒停
人王趯坐交通李光下大理獄乙夘臠猺人楊正脩正
拱于市巳未復置邛雅二州博易場三所壬戌詔捐四
川茶馬司羡餘錢給軍費以寬民力甲子復落蕭振職
池州居住乙丑以總領財賦符行中為四川制置使乙
亥南丹州莫公晟及宜州界外諸蠻納土内附戊寅幸
張俊第臨奠八月壬辰禁百官避免輪對甲午罷温州
市黃柑福州貢荔枝丙午追封張俊為循王以湘潭縣
丞鄭杞主簿賈子展嘲毁朝政除名杞容州子展德慶
府編管九月辛亥朔李道如納州措置盗賊丁已賞平
衢賊功升辛立領忠州團練使將士遷職給錢有差冬
十月壬午蠲旱傷州縣租賦戊子遣沈虛中使金賀正
旦張士襄賀金主生辰十一月乙丑魏師遜罷丁夘以
權吏部侍郎施鉅參知政事鄭仲熊簽書樞密院事戊
辰進秦熺少傅封嘉國公是月以通判武岡軍方疇通
書胡銓及他罪除名永州編管十二月丙戌以故龍圖
閣學士程瑀有論語講解秦檜疑其譏已知饒州洪興
祖嘗為序京西轉運副使魏安行鏤版至是命毁之興
祖昭州安行欽州編管瑀子孫亦論罪丁亥王趯除名
辰州編管丁酉知鄞縣程緯為其丞王肇所告慢上無
人臣禮除名貴州編管籍其貲壬寅刺諸路編管人充
廂軍乙已金遣白彦恭等來賀眀年正旦
二十五年春正月辛未賞討楊再興功保寧軍承宣使
李道落階官加龍神衛四廂都指揮使將士進官賜錢
有差二月乙酉以鎮江都統制劉寳為安慶軍節度使
建康都統制王權為清遠軍節度使壬寅以通判常州
沈長卿仁和縣尉芮燁作詩譏訕除名長卿化州燁武
岡軍編管三月已酉右司郎中張士襄自金國使還坐
奉使不肅罷官壬申地震夏四月乙酉施鉅罷以鄭仲
熊兼權參知政事戊子命四川制置司許就類省試院
校試刑法已亥減廣西路折米錢五月丁未朔日有食
之太廟仁宗室桂生芝九莖戊申罷諸路免行錢歲百
八萬緡癸丑以前知泉州宗室令衿譏訕秦檜遂坐交
結罪人汀州居住乙丑金遣李通等來賀天申節壬申
賜劉錡湖南田百頃六月庚辰鄭仲熊罷辛巳以禮部
侍郎湯思退簽書樞密院事兼權參知政事癸夘以言
者追讚岳飛改岳州為純州岳陽軍為華容軍是月安
南入貢秋七月丙辰減四川絹佑稅斛鹽酒等錢歲百
六十餘萬緡蠲州縣積欠二百九十餘萬緡詔四川營
田有占民田者常平司按驗給還甲戌封李天作為南
平王八月丁丑申嚴誣告加等法辛已命大理鞫趙汾
反令衿交通獄丙戌以吏部侍郎董德元參知政事蠲
諸路身丁免丁錢一年壬辰建執政府九月丁已秦檜
上紹興寬恤詔令冬十月庚辰復置鴻臚寺壬午遣王
岷使金賀正旦鄭柟賀金主生辰乙酉命大理鞫張祈
附麗胡寅獄乙未幸秦檜第問疾夜檜諷右司員外郎
林一飛臺諫徐嚞張扶等請拜熺為相丙申進封檜建
康郡王熺為少師並致仕命湯思退兼權參知政事是
夕檜薨丁酉檜姻黨戶部侍郎兼知臨安府曹泳停官
新州安置朱敦儒薛仲邕王彦傅杜思旦皆罷命有司
具上執政侍從官居外任及主宫觀與在謫籍者職位
姓名辛丑徙殿中侍御史徐嚞右政言張扶皆出為他
官十一月乙已朔追封檜申王諡忠獻賜神道碑額為
决策元功精忠全德戊申奪趙汾二官壬子以敷文閣
直學士魏良臣參知政事癸亥合祀天地于圜丘大赦
甲子幸秦檜第臨奠乙丑復洪皓官釋張祈獄丁夘罷
大理寺官旬白庚午詔監司郡守事無巨細皆須奏聞
裁决毋得止上尚書省臣僚薦舉人才必三人以上同
薦封叔和州防禦使右監門衞大將軍士俴為崇慶軍
節度使嗣濮王福建路提刑令詪為利州觀察使安定
郡王辛未知建康府正會及列郡守臣王晌王鑄鄭僑
年鄭震方滋俱以謟附貪冒罷眞臘羅斛國貢馴象十
二月甲戌朔詔曰臺諫風憲之地比用非其人黨於大
臣濟其喜怒殊非耳目之寄朕今親除公正之士以革
前弊繼此者宜盡心乃職毋合黨締交敗亂成法當謹
兹戒毋自貽咎詔張浚折彦質万俟卨段拂聽自便量
移李光郴州安置乙亥復以卨為資政殿學士提舉萬
夀觀兼侍讀戊寅鄭億年責建武軍節度副使南安軍
安置壬午詔監司守臣禁羡餘罷權攝戢苞苴節宴飲
詔前後告訐者莫汲汪召錫陸升之等九人除名廣南
諸州編管甲申召孟忠厚奉朝請命胡寅張九成等二
十八人並令自便仍復其官乙酉董德元罷丙戌以劉
錡知潭州辛夘命三省六部條具續降勑旨來上審詳
施行甲午以敷文閣待制沈該參知政事乙未以王會
恃權貪横停官循州編管丙申復以蕭振為四川制置
使復張浚折彦質趙汾葉三省王趯劉岑官移胡銓衡
州丁酉禁閩浙川廣貢眞珠文犀戒州縣加收耗糧巳
亥金遣耶律歸一等來賀眀年正旦
二十六年春正月壬子省諸州稅場以寬商賈甲子追
復趙鼎孫近鄭剛中汪藻舊職乙丑詔選擇監司須七
品以上清望官或經朝擢及治郡著績者丙寅曺泳吉
陽軍編管封伯令衿眀州觀察使安定郡王以其從弟
令詪讓也戊辰除民事律蠲諸路積負及黃河竹索錢
二月乙亥命四川州縣凡預借民賦稅分限理析巳夘
定諸州流寓士人解額庚辰罷進奏院定本朝報乙酉
進士林東追諂秦檜上書狂妄英州編管右朝奉郎林
一飛坐指使林東責監高州鹽稅庚寅三佛齊國入貢
辛夘魏良臣罷庚子以左朝散大夫王曮為秦檜親黨
直徽猷閣吕愿中貪虐附檜曮建昌軍居住愿中責果
州團練副使封州安置三月甲寅以邊事巳定罷宰相
兼領樞密使丁已詔兩淮邊民未復業者復其租十年
巳未以万俟卨參知政事癸亥加吴璘開府儀同三司
乙丑以東平府進士梁勛伏闕上書言北事送千里外
州軍編管丙寅詔曰講和之策斷自朕志秦檜但能贊
朕而已豈以其存亡而渝定議耶近者無知之軰鼔倡
浮言以惑衆聽至有偽撰詔命召用舊臣抗章公車妄
議邊事朕甚駭之自今有此當重寘典憲丁夘蠲閩浙
諸州歲供軍器所物料三之一減諸州工匠千人巳巳
募四川民佃淮南京西閒田並邊復租稅十年次邊五
年夏四月戊子增温台等十六州解額命湖北路以增
戶墾田為守令殿最庚寅遣陳誠之等賀金主尊號禮
成癸巳置武學官及弟子員百人甲午禁州郡進祥瑞
戊戌立六科以舉士加韋謙太尉詔大辟情犯無可矜
憫者禁刑寺妄引例奏裁貸減罷鄉飲酒舉士法詔淮
南京西占射官田踰二年未盡墾者募人更佃五月壬
寅以沈該為尚書左僕射万俟卨為右僕射並同中書
門下平章事湯思退知樞密院事丁未詔州軍教授毋
兼他職丙辰蠲楚州盱眙軍民租十年已未金遣敬嗣
暉等來賀天申節六月辛未朔罷諸路鬻戶絶田丁丑
以端眀殿學士程克俊參知政事戊寅復權要親族中
第覆試法乙酉詔取士毋拘程頥王安石一家之說丁
亥流星晝隕辛夘以秦檜既死命史館重修日歷秋七
月辛丑詔三衙主帥舉武臣堪知州者壬寅蠲諸路丁
絹一年為二十四萬匹丙午右奉議郎薛仲邕連州編
管丁未彗出井避殿減膳辛亥詔諸州守貳考各縣丁
籍依年格收除民間市物官戶勢家與編氓均科丙辰
彗滅詔進士因事送諸州軍聽讀特放逐便仍許取應
辛酉雨水銀八月戊寅班元豐崇寧學制于諸路革正
前舉登第秦塤曺冠等九人出身以淮南提舉常平朱
冠卿言秦檜挟私廢法塤等皆其子孫親戚門下憸人
於是有官應試者所授階官易左為右白身者駁放占
用省額復還後科庚辰裁州縣吏額已丑蠲建康府積
欠内帑錢帛庚寅安南國遣使入貢辛夘程克俊罷甲
子以吏部侍郎張綱參知政事九月乙已以翰林學士
陳誠之同知樞密院事丙午立互易薦舉坐罪法壬子
詔成都潼川兩路漕臣同制置總領茶馬司審度四川
財賦利害其實惠得以及民調度可以經久者條具以
聞甲寅以天聖紹興眞決贓吏指揮班示諸路丙寅增
大理寺吏祿戊辰命吏刑二部脩條例為成法冬十月
已已朔詔許秦檜在位之日無辜被罪者自陳釐正罷
浙東常平司平凖務乙亥詔四川監司帥臣制置總領
茶馬司各舉可守郡者甲午蠲郴道永三州桂陽軍民
身丁米乙未王會移瓊州編管以宋貺黨附秦檜責梅
州安置丁酉以張浚上書論用兵依舊永州居住辛丑
遣李琳使金賀正旦葛立方賀金主生辰閏月丙午罷
廉州貢珠縱蛋丁自便已酉命離軍人願歸農者人給
江淮湖廣荒田百畆復其租稅十年乙夘初置臨安府
左右廂官分掌訟牒十一月甲戌命吏部侍郎陳康伯
戶部侍郎王俁稽考國用歲中出納之數丙戌裁定六
曺寺監百司吏額十二月辛丑命三省錄臺諫所言事
報樞密院癸丑万俟卨上重修貢舉勑令格式甲寅罷
諸路鑄錢司庚申賞應詔論事切當者壬戌三佛齊國
入貢甲子金遣梁等來賀眀年正旦
二十七年春正月乙酉幸延祥觀戊子命侍從各薦宗
室京朝官才識治行者二人二月丁酉朔復兼習經義
詩賦法庚子楊政卒壬寅太廟仁宗英宗兩室柱芝草
生戊午以御史中丞湯鵬舉參知政事庚申更定福建
路鹽法癸亥加劉錡太尉三月巳已命京局改官人先
除知縣乙酉赤氣出紫微垣丙戌賜禮部進士王十朋
以下四百二十六人及第出身丁亥詔焚交趾所貢翠
羽于通衢仍禁宫人服用銷金翠羽己丑減三川對糴
米歲十六萬九千石虁路激賞絹五萬匹兩川絹佑錢
二十八萬緡及茶司引息虛額錢歲九十五萬緡辛夘
万俟卨卒壬辰以符行中前在蜀恣横南雄州安置甲
午除耕牛稅五月癸未金遣耶律守素等來賀天申節
辛夘復以五帝神州地祗等十三祭為大祀六月甲辰
命臣僚轉對盡忠開陳毋摭細微以應故事戊申以湯
思退為尚書右僕射同中書門下平章事庚戌復余深
黃潛善並觀文殿大學士乙夘裁定離軍將士諸州添
差數戊午初命太廟冬饗祭功臣臘饗祭七祀祫饗兼
之巳未進錢忱少傅增命官捕獲私茶鹽賞典秋七月
巳巳復饒贑韶三州鑄錢監癸酉戒監司郡守舉劾守
令觀望徇私乙亥以龍圖閣學士李文會為四川安撫
制置使丙子詔凡出命令先經兩省書讀如舊制八月
乙未以湯鵬舉知樞密院事庚申復置提領諸路鑄錢
司于行在以戶部侍郎榮薿領之九月癸酉張綱罷戊
寅以吏部尚書陳康伯參知政事蠲淮南京西湖北積
欠内藏錢帛丁亥校書郎葉謙亨言祀典散逸隆殺不
當名稱或舛請勑禮官秘書酌&KR1402;德故事取祭祀之式
定為一書名曰紹興正祠錄以為恒制詔從之冬十月
壬寅有赤氣隨日入癸夘築通泰楚三州捍海堰辛酉
詔四川諸司察旱傷州縣捐其稅振其饑民十一月癸
亥朔減福建鹽鈔錢歲八萬緡乙丑遣孫道夫使金賀
正旦辛巳遣劉章賀金主生辰丁亥湯鵬舉罷戊子蠲
廬州二稅及上供錢米一年十二月甲午詔廣南經略
市舶司察蕃商假託入貢丙辰初命州縣置禁歷戊午
金遣高思廉等來賀眀年正旦
二十八年春正月巳已申禁三衙彊刺平民為兵巳夘
幸延祥觀遂幸玉津園壬午禁諸路二稅折納增價癸
未遣戶部郎中莫濛等檢視淮南浙西江東沙田蘆埸
甲申命臺諫侍從三人以上公薦監司治狀二月癸已
命史館重修徽宗大觀以前實錄丙申以陳誠之知樞
密院戊戌禁沿海州軍博買乙已以工部侍郎王綸同
知樞密院事已酉命六曹長貳詳定差役舊法癸丑加
楊存中少師謚張俊曰忠烈三月辛酉朔日有食之丙
寅雪丁丑加田師中開府儀同三司戊寅詔自今用人
選帥臣監司曾任郎官已上者為侍從監司郡守有政
績者為卿監郎官朝官二年乃遷卿監郎官未歴監司
者更迭補外戊子責秦檜黨宋樸徽州居住沈虛中筠
州居住夏四月丙申復詔文武官非犯贓罪並許以致
仕恩任子辛亥雨雹嚴州遂安賊江大眀寇衢州官軍
捕斬之五月金遣蕭恭等來賀天申節六月壬辰太白
晝見癸巳流星晝隕甲寅增浙西江東淮東沙田蘆場
租課置提領官田所掌之秋七月庚申立江西上供米
綱賞格戊辰詔監司按發官吏不得送置司州軍推鞠
所犯涉重即以奏聞命鄰路監司選官就鞠巳夘命取
公私銅器悉付鑄錢司民間不輸者罪之庚辰親製郊
廟樂章乙酉復鬻沒官田八月戊子朔置國史院修神
哲徽三朝正史巳丑檢放風水災傷州縣苖稅仍振貸
饑民乙未增四川十七州舉人解額戊戌湯思退等上
徽宗實錄壬寅命戶部侍郎令詪提領諸路鑄錢甲寅
地震九月辛未定銅錢出界罪賞甲戌詔以吏部七司
舊制與續降參訂異同立為定法丁丑置殿前司虎翼
水軍千人庚辰以中書舍人王剛中為四川安撫制置
使辛巳封叔建州觀察使士輵為昭化軍節度使嗣濮
王癸未蠲平江紹興湖州被水民逋賦冬十月丁亥朔
遣沈介使金賀正旦黃中賀金主生辰辛丑禁監司帥
守私役軍匠十一月已夘合祀天地于圜丘大赦壬午
復命檢舉諸人因赦移放者告訐得罪者不預十二月
庚寅安定郡王令衿薨辛丑修睦親宅建宫學丁未復
李光官放自便戊申蠲楚州歸附民賦役五年壬子金
遣蘇保衡等來賀眀年正旦是歲興元都統制姚仲復
籍興元府等五州義士得二萬餘人
二十九年春二月丙辰朔以皇太后年八十詣慈寧殿
行慶夀禮庚申濬平江二十六浦以泄水庚午振湖秀
諸州饑民癸酉幸延祥觀遂幸玉津園庚辰禁諸州科
賣倉鹽癸未蠲沙田蘆埸為風水所侵者租之半是月
金國罷沿邊榷埸惟泗州如舊二月丙戌朔亦罷沿邊
榷場存其在盱眙者加吳璘少保巳丑禁海商假託風
潮私往北界壬辰除臨安府歲供修的司錢三萬六千
緡丁酉蠲四川折估糴本積欠錢三百四十萬緡戊戌
大雪雨雹巳亥禁貿易廣南羈縻州物貨命廣西教閱
峒丁庚戌罷諸路斥候逓卒甲寅取具貶死臣僚姓名
議加恩典三月丙子除州縣積欠錢三百九十七萬緡
有竒及中下戶所欠入官錢物丁丑詔侍從臺諫帥臣
監司歲舉可任將帥者二人限命官子孫制田減父祖
之半然其詭名寄産者格外田畆同編戶科役巳夘除
湖州平江紹興流民公私逋負夏四月壬辰國子司業
黃中自金國使還言金人將徙居汴京以見逼望早飭
邊備宰相怒不聽巳亥修三省法庚子增置帶御器械
四員丙午禁内外將佐營造回易掊斂軍士辛亥命縣
令有政績者諸司同薦不次升擢以風厲之五月甲寅
朔罷鬻福建閃生沙田丁巳詔殿前司選統制官部兵
千人戍江州彈壓盗賊每歲一易巳未樁頓江浙四路
折帛錢于三總領所及浙西提刑司以備軍用辛酉禁
權要豪民舉錢軍中取息丁夘命印給三總領所見錢
公據關子許商人入納巳巳立監司守臣舉劾八條金
遣王可道等來賀天申節六月甲辰朔遣王綸等為金
國奉表稱謝使丁亥禁江淮私渡北人丙申陳誠之罷
禁積錢民戶過萬緡官戶過二萬緡滿二年不易他物
者沒入之丁酉申禁包苴請託巳亥以陳康伯兼權樞
密院事辛丑李光卒壬寅以主管步軍司趙密為太尉
已酉沈該以貪冒罷閏月甲寅益荆南戍卒千人守臣
劉錡亦募效用三千人丁巳命江湖浙西五漕司增價
糴米二百二十萬石赴沿江十郡自荆至常州以備振
貸庚午罷成都府路隔槽酒務監官七十一員令民承
買巳未罷江浙淮東沙田蘆埸所增租課甲子落沉該
觀文殿大學士致仕罷福建安撫司官賣鹽戊辰大省
淮西冗官辛未復置江淮荆浙福建廣南路提點坑冶
鑄錢官秋七月丁亥以權吏部尚書賀允中參知政事
癸巳封權戸部侍郎令詪為安定郡王戊戌福州大水
巳酉禁諸路抑買官田庚戌以四川經總制及田晟錢
糧錢共百三十四萬緡充增招軍校費八月甲子募化
人輸米行在諸倉願以茶鹽礬鈔等償直者聽丁夘除
南雄英連三州經界復丁米舊額甲戌併史館歸秘書
省玉牒所歸宗正寺九月甲申詔建炎以來使未還而
後嗣無祿者與一子官乙酉王綸使還入見言金國和
好無他丙戌湯思退等稱賀甲午以湯思退為尚書左
僕射陳康伯為右僕射並同中書門下平章事乙未以
皇太后不豫大赦不視朝丙申為太后祈福蠲中下戶
所欠稅賦及江浙蝗潦州縣租丁酉減僧道免丁錢巳
亥蠲見監贓罰賞錢庚子皇太后韋氏崩癸夘遣周麟
之等為金國奉表哀謝使冬十月甲寅以羣臣五上表
始聽政命保康軍節度使吳益為攒宫總護使乙亥立
諸路和糴募民運米賞格戊寅册謚皇太后曰顯仁十
一月丁亥遣賀允中等為金國遺留國信使丙午權攢
顯仁皇后于永祐陵十二月甲寅諜言北界禁民妄傳
起兵帝諭大臣常自治為安邊息民之計甲子祔顯仁
皇后神主于太廟辛未以王綸知樞密院事壬申減三
省樞密院激賞庫及諸書局歲用錢二十萬緡鼎州程
昌㝢所增蔡州官兵衣糧錢四之一西和州官賣鹽直
之半蔣州上供經總制司無額錢如之丙子金遣施宜
生等來賀眀年正旦
三十年春正月戊子給劉錡軍費錢六十萬緡丙申以
吏部侍郎葉義問同知樞密院事廢御書院丁酉罷鈞
容班樂工及甲庫酒局壬寅募人墾淮南荒田甲辰定
御輦院三營兵額為九百人二月甲寅罷夔州路榷茶
乙夘金遣大懷忠等來弔祭戊午遣葉義問為金國報
謝使癸酉詔立普安郡王瑗為皇子更名璋丙子進封
建王三月辛巳復館職召試然後除擢免湖北京西宣
撫司諸庫未輸錢入十九萬緡癸未以淮東茶鹽司錢
十萬緡充募民墾田費乙酉加吳益少保趙密開府儀
同三司以賞攢宫之勞丁酉初置金州御前諸軍都統
制以知金州王彦為之癸夘賜禮部進士梁克家以下
四百一十二人及第出身甲辰置牧馬監于潮惠二州
丙午加恩平郡王璩開府儀同三司判大宗正事始稱
皇姪夏四月巳酉朔以孫愭為蘄州防禦使愷貴州團
練使惇榮州刺史丙辰以賀允中兼權同知樞密院事
五月辛巳刺海賊罪不至死者為龍猛龍騎軍初置荆
南府御前諸軍都統制以劉錡兼領之乙酉初置江州
御前諸軍都統制以步軍司前軍都統制戚方為之詔
諸路刺強盗貸死少壯者為兵丙戌定鑄錢司歲鑄五
十萬緡辛夘臨安於?安吉三縣大水海賊陳演添作
亂掠當雷二州境上南恩州民林觀禽殺之命觀以官
丙申金遣蕭榮等來賀天申節壬寅落沈該致仕復觀
文殿大學士知眀州丙午加吳益太尉六月庚戌復出
諸軍見錢關子三百萬緡聽商賈以錢銀請買庚午王
綸罷辛未以江西廣東湖南折帛經總制錢合六十萬
緡江西米六萬石充江州軍費後益以四州利路經總
制江西茶引合二十萬緡秋七月戊寅遣眀州水軍三
百戍崑山黃魚垜廵捕槽船之為盗者甲申詔諸路帥
司春秋教閱禁兵弓弩手戊戌以葉義問知樞密院翰
林學士周麟之同知院事御史中丞朱倬參知政事八
月丙子朔日有食之壬子賀允中使還言金人必叛盟
宜為之備癸丑允中致仕甲寅復以四川經總制錢五
十萬緡給總領所增招兵士壬申淮東總管許世安奏
金主亮至汴京起重兵五十餘萬屯宿泗州謀來攻九
月庚寅以帶御器械李寳為浙西副總管提督海船駐
平江丙申命劉寳招制勝軍千人丁酉罷内侍省冬十
月丙午罷内侍官承受諸軍奏報文字丁未遣虞允文
使金賀正旦徐度賀金主生辰庚戌雷辛酉鎮江都統
制劉寳以專悍貪横罷壬戌以劉錡為鎮江都統制荆
南右軍統制李道為都統制癸亥日中無雲而雷癸酉
蠲舒和蘄黃四州民附種田租十一月庚辰禁諸路折
輸職田錢癸巳夜有白氣出入危昴間十一月乙巳朔
湯思退罷初行會子于東南戊申夜白氣亘天海南黎
賊王文滿平已酉罷招刺三衙及江上諸軍庚戌禁掠
賣生口入溪峒癸丑命戶部立經總制錢十年中數為
定額丁夘金遣僕散權等來賀眀年正旦
宋史卷三十一
