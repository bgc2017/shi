宋史卷四十六
元中書右丞相總裁托克托等修
本紀第四十六
度宗
度宗端文眀武景孝皇帝諱禥太祖十一世孫父嗣榮
王與芮理宗母弟也嘉熙四年四月九日生於紹興府
榮邸初榮文恭王夫人全氏夢神言帝命汝孫然非汝
家所有嗣榮王夫人錢氏夢日光照東室是夕齊國夫
人黃氏亦夢神人采衣擁一龍納懷中已而有娠及生
室有赤光資識内慧七歲始言言必合度理宗竒之及
在位歲久無子乃屬意託神器焉淳祐六年十月已丑
賜名孟啓以皇姪授貴州刺史入内小學七年正月乙
夘授宜州觀察使就王邸訓習九年正月乙已授慶遠
軍節度使封益國公十一年正月壬戌改賜名孜進封
建安郡王寶祐元年正月庚辰詔立為皇子改賜今
名癸未授崇慶軍節度使開府儀同三司進封永嘉郡
王二年七月以宗正少卿蔡抗兼翊善時資善堂初建
理宗制堂記書以賜王十月癸酉進封忠王十一月壬
寅加元服賜字邦夀五年十月庚子授鎮南遂安軍節
度使景定元年六月壬寅立為皇太子賜字長源命楊
棟葉夢鼎為太子詹事七月丁夘太子入東宫癸未行
冊禮時理宗家教甚嚴雞初鳴問安再鳴回宫三鳴往
會議所參决庶事退入講堂講官講經次講史終日手
不釋卷將晡復至榻前起居率為常理宗問今日講何
經荅之是則賜坐賜茶否則為之反覆剖析又不通則
繼以怒眀日湏更覆講二年正月丁丑謁孔子於太學
請以張栻吕祖謙列從祀十二月癸夘冊永嘉郡夫人
全氏為皇太子妃五年十月丁夘理宗崩受遺詔太子
即皇帝位戊辰尊皇后謝氏曰皇太后生日為夀崇節
庚午宰執文武百官詣祥曦殿表請聽政不允辛未大
赦十一月壬申宰執以下日表請視朝不允丁丑凡七
表始從丙戌帝初聽政御後殿命馬廷鸞留夢炎兼侍
讀李伯玉陳宗禮范東叟兼侍講何基徐幾兼崇政殿
說書詔求直言又詔先朝舊臣趙葵謝方叔程元鳳馬
光祖李曾伯各上言以匡不逮召江南里王爚洪天錫
湯漢等赴闕詔躬行三年喪復濟王竑元贈少師節度
使追封鎮王諡昭肅有司討論墳制增修之加封嗣榮
王與芮武康寧江軍節度使依前太師判宗正事詔撫
勞邊防將士監察御史劾宦官李忠輔何舜卿等贓罪
並竄遠方戊戌詔儒臣日侍經筵輔臣觀講乙未命洪
天錫以侍御史兼侍讀十二月辛丑詔改眀年為咸淳
元年行銅錢關子率貫以七百七十文足壬寅戒贓吏
絶貢羡餘甲辰詔以生日為乾會節初開經筵講殿以
熙眀為名禮部尚書馬廷鸞進讀大學衍義序陳心法
之要是歲兩浙江東西湖南北廣東西福建成都京西
潼川䕫利路戶五百六十九萬六千九百八十九口一
千三百二萬六千五百三十二大理寺奏大辟三十三
人
咸淳元年春正月辛未朔日有食之丞相賈似道請為
總護山陵使不允尋下詔奬諭癸酉直學士院留夢炎
疏留似道甲戌諫議大夫朱貔孫等亦請改命不報詔
臨安免征商三月丙子京湖制置使吕文德辭免不允
二月庚申置籍中書記諫官御史言事歲終以考成績
三月癸酉似道乞解機政不允壬午京湖制司剏招鎮
邊軍甲申葬理宗於永穆陵夏四月壬寅賞四川都統
昝萬夀雲頂山金堂峡之功及其將士丁未夀崇節免
徵臨安官私房僦地錢戊申乾會節如上免徵再免在
京征商三月自是祥慶災異寒暑皆免戊午賈似道特
授太師已未幸景靈宫發米八萬石贍京城民䕫路都
統王勝以李市沙平之戰獲功轉官兩資將士效力者
上其名推賞五月已已追命史彌遠為公忠翊運定策
元勲閏月乙已久雨京城減直糶米三萬石自是米價
高即發廩平糶以為常丁未發錢二十萬贍在京小民
錢二十萬賜殿步馬司軍人錢二萬三千賜宿衞自是
行慶恤災或遇霪雨雪寒咸賜如上數以江萬里參知
政事王爚同知樞密院事權參知政事馬廷鸞端眀殿
學士簽書樞密院事丁已以錢三十萬命臨安府通變
平物賈丁夘故成都馬步軍總管張順歿於王事詔特
贈官五轉其子與八官恩澤六月乙酉名理宗御製之
閣曰顯文置學士直學士待制直閣等官戊子沿海制
置使葉夢鼎三辭免不允已丑名理宗原廟殿曰章熙
秋七月丁酉太白晝見初命廸功郎鄧道為韶州相江
書院山長主祀先儒周惇頤壬寅參知政事江萬里乞
歸田里不允戊申䕫路安撫徐宗武城開達石城乞推
恩從之壬戌督州縣嚴錢法禁民間用牌帖癸亥以諒
隂命宰執類試阮登炳以下依廷試例出身禁在京置
窠柵私繫囚八月庚辰命陳奕沿江按閱軍防賜錢二
十萬給用丁亥詔有司收民田租或掊克無藝監司其
嚴禁戢違禁者有刑甲午大元元帥阿术帥大軍至廬
州及安慶諸路統制范勝統領張林正將高興副將孟
興逆戰沒於陣詔勝等各官其一子進勇副尉九月已
酉以洪天錫為工部侍郎兼侍讀壬子命宰執訪司馬
光蘇軾朱熹後人賢者能者各上其名錄用癸丑吕文
德言京湖制帥策應三司官屬乞推恩詔各進一秩庚
申吏部侍郎李常上七事曰崇廉耻嚴鄉舉擇守令黜
貪汙讞疑獄任儒師修役法冬十月壬申減四川州縣
鹽酒課始自景定四年正月一日再免徵三年乙亥減
田契稅錢什四庚辰江安州潼川安撫司以攻懷簡小
富砦戰圖来上詔優荅以賞十一月乙未兄少保保寧
軍節度使致仕乃裕薨贈少傳追封臨川郡王
二年春正月癸丑江萬里四請歸田乞祠祿不允以為
湖南安撫使兼知潭州二月乙已侍講范東叟奏正心
之要有三曰進德曰立政曰事天上嘉納焉戊寅詔免
湖南漕司積年運上峡米耗折逋直辛邜詔左右史循
舊制立侍御坐前三月庚子賞䕫路總管張喜等防護
開達軍功將士進官有差乙已詔郡守兩年為任方别
授官戊申賜勅書奬諭吕文德夏四月乙丑洪天錫三
請祠不允以顯文閣待制知潭州兼湖南安撫使甲申
侍御史程元岳上言帝王致夀之道在修德後世怵邪
說以求之往轍可鑒修德之目有三曰清心曰寡欲曰
崇儉皆致夀之原上嘉納之丁亥授信州布衣徐直方
史館編校五月癸丑詔諸節制將帥討軍實節浮費毋
占役兵士致妨訓練六月丁丑給羅鬼國化州印壬午
以衢州饑命守令勸分諸藩邸發廩助之秋七月壬辰
祈雨詔以来年正月一日郊壬寅禮部侍郎李伯玉言
人材貴乎善飬不貴速成請罷童子科息奔競以保幼
稚良心詔自咸淳三年為始罷之八月甲申安南國遣
使賀登位獻方物九月丙辰浙西安撫使李芾以臺臣
黃萬石等言削兩秩免冬十一月辛丑兩淮制置使李
庭芝立城屯駐武銳一軍以工役費用及圖来上詔奬
勞之乙夘少師致仕趙葵薨贈太傅賜諡忠靖丁已利
東安撫使知合州張珏調統制史炤監軍王世昌等復
廣安大梁城詔推爵賞有差十二月丁丑申嚴戢貪之
令甲申以請先帝諡祭告天地宗廟社稷丙戌奉冊寳
請於南郊上諡曰建道備德大功復興烈文仁武聖眀
安孝皇帝廟號理宗大理寺奏歲終大辟三十五人
三年春正月已丑朔郊大赦丁酉奉皇太后寳上尊號
曰夀和辛丑夀和太后冊寳禮成謝堂等二十七人各
進一秩高平郡夫人謝氏等二十二人各進封特封有
差癸夘冊命妃全氏為皇后戊申帝詣太學謁孔子行
舍菜禮以顔淵曾參孔伋孟軻配享顓孫師升十哲邵
雍司馬光升列從祀雍封新安伯禮部尚書陳宗禮國
子祭酒陳宜中進讀中庸己酉執經官宗禮講經官宜
中各進一秩宜中賜紫章服太學武學宗學國子學宗
正等官若醫官監書庫門庖等各進一秩諸齋長諭及
起居學生推恩有差乙邜夀和太后親屬謝奕修郭自
中黃興在等二十八人各升補一秩二月已未克復廣
安軍詔改為寧西軍庚申馬光祖再乞致仕不允乙丑
詔賈似道太師平章軍國重事一月三赴經筵三日一
朝治事都堂丙子樞密院言知䕫州䕫路安撫徐宗武
剏立卧龍山堡囿詔宗武帶行遥郡團練使以旌其勞
三月癸夘知房州李鑑及將校杜汝隆夏喜以戰龍光
砦有功優與旌賞夏四月庚申夀和太后兩次冊寳族
兄弟謝奕實等十五人族姪謝在達等四十七人族姪
孫謝鏞等十四人各錫銀十兩帛十疋詔大中大夫全
清夫儒科發身懇陳換班靖退可尚特授清遠軍承宣
使提舉佑神觀仍奉朝請乙酉張珏護合州春耕戰欵
龍溪以狀言功詔趣上立功將士姓名五月丁亥朔日
有食之戊申詔曰比常命有司按月給百官奉惟官愈
卑去民愈親仍聞過期弗予是吏奉吾命不虔也諸路
監司其嚴紏劾六月壬戌加授吕文德少傳馬光祖參
知政事李庭芝兵部尚書並職任仍舊皇后受冊推恩
弟全清夫以下十五人官一轉全必槱以下十七人補
承信郎癸酉美人楊氏進封淑妃戊寅詔榮王族姻與
萊等三十四人各轉官有差秋七月丁亥張珏授正任
團練使帶行左領軍衞大將軍賜金帶壬辰樞密院言
右武大夫權鄂州都統汪政鄂城戰禦又焚光化城外
積聚及攻眞陽城皆有功該轉十二官詔轉横行遥郡
甲午四川都統昝萬夀調統制趙寳楊立等率舟師護
糧逹渠城以功推賞已酉權黎州張午招諭大青羌王
歸義乞用兩林西蕃瑜林仍賜予加優從之八月辛酉
遣步帥陳奕率馬軍舟師廵邏江防壬戌邊報警急詔
諭吕文德等申嚴防遏乙丑太師武康寧江軍節度使
判大宗正事嗣榮王與芮進封福王主榮王祀事壬申
久雨命在京三獄赤縣道司僉廳擇官審決獄訟毋滯
九月乙未詔郡縣折收民田租毋厚直取嬴違者論罪
癸夘知邕州總統譚淵李旺周勝等繇特磨行大理界
率兵攻建水州禽其知州阿孱以下三百餘人獲馬二
百餘焚榖米器甲廬舍師還論功各轉官三資軍校補
轉有差冬十月庚申復開州賜四川策應司錢百萬勞
軍甲戌大雷電十一月丙申故左丞相吳潜追復光祿
大夫壬寅賞知房州李鑑調遣路將夏喜統領馮興等
均州武陽埧戰功十二月丙辰吕文煥依舊帶行御器
械改知襄陽府兼京西安撫副使丁夘臺臣言叙復元
官觀文殿學士提舉洞霄宫皮龍榮貪私傾險嘗朋附
丁大全乞寢新命詔予祠祿
四年春正月癸未賜吕師虁紫章服金帶已丑吕文德
言知襄陽府兼京西安撫副使吕文煥荆鄂都統制唐
永堅蠟書報白河口萬山鹿門山北師興築城堡檄知
郢州翟貴兩淮都統張世傑申嚴備禦癸已故守合州
王堅賜廟額曰報忠癸卯沔州駐劄潼川安撫副使昝
萬夀特升右武大夫帶行左驍衞大將軍賜金帶已酉
印應雷改知慶元府兼沿海制置使庚戌詔曰邇年近
臣無謂引去以為高勉留再三弗近益遠往往相尚不
知其非義也亦由一二大臣嘗勇去以為衆望相踵至
今孟子於齊王不遇故去是未嘗有君臣之情也然猶
三宿出晝庶幾改之儒者家法無亦取此乎朕於諸賢
允謂無負其弗高尚使人疑於負朕閏月庚午賜夏貴
金帶夏四月壬午湯漢三辭免刑部侍郎福建安撫使
庚寅乾會節帝御紫宸殿羣臣稱賀上曰謝方叔託名
進香擅進金器諸物且以先帝手澤每繫之䟦率多包
蔵至以先帝行事為已功殊失大臣體宜鐫一秩於是
盧鉞等相繼論列方叔昨蜀廣敗事誤國殄民今又違
制擅進削一秩罰輕詔削四秩奪觀文殿大學士惠國
公罷宰臣恩數仍追寳奎錄并繫䟦眞本来上丙申右
正言黃鏞言今守邊急務非兵農合一不可一曰屯田
二曰民兵川蜀屯田為先民兵次之淮襄民兵為先屯
田次之此足食足兵良策也不報丁酉詔故修武郎姚
濟死節立廟賜額曰忠壯五月辛酉樞密都承旨高達
再辭侍衞都虞候乞歸田里命孫虎臣代之壬申賜陳
文龍以下六百六十四人進士及第出身丙子賈似道
乞骸骨不允六月辛已葉夢鼎再乞歸田里不允詔罷
浙西諸州公田莊官募民自耕輸租租減什三毋私相
易田違制以盗賣官田論秋七月戊午有星出氐宿西
北急流入騎官星沒已未淑妃楊氏親屬楊幼節以下
百三十四人推恩進秩八月壬寅奉安寧宗實錄理宗
實錄御集日歴會要玉牒經武要略咸淳日歴玉牒賈
似道葉夢鼎馬廷鸞各補轉兩官諸局官若吏推恩有
差九月癸未太白晝見大元兵築白河城始圍襄樊冬
十月戊寅朔日有食之子憲生參知政事常挺六乞歸
田里詔予郡已亥已減四川州縣鹽酒課詔自咸淳四
年始再免徵三年十一月癸丑樞密院言南平紹慶六
郡鎮撫使韓宣城渝嘉開達常武諸州有勞繇峽州至
江陵水陸措置盡瘁以死宜視沒於王事加恩詔宣守
本官致仕任一子承節郎仍贈正任承宣使丁已詔知
江陵府陳奕禆將周全王德等戰西山南谷口田家山
有功各以等第推賞戊午子鍠生丙寅福建安撫使湯
漢再辭免乞祠祿詔别授職辛未以文武官在選困於
部吏隆寒旅瑣可憫詔吏部長貳郎官日趣銓注小有
未備特與放行違者有刑自是隆寒盛暑申嚴誡飭常
挺卒贈少保壬申行義役法十二月辛夘以夏貴為沿
江制置副使兼知黃州癸已史館狀理宗實錄接續起
修張九成孫象先力學飭行不墜家聲其免一解示表
厲命建康府建南軒書院祠先儒張栻戊戌汪立信知
潭州兼湖南安撫使職任依舊乙已詔賞京湖總管張
喜趙萬等石門坂堰戰功
五年春正月丁未以李庭芝為兩淮安撫制置大使兼
知揚州壬子京湖策應司參謀呼延德領諸將張喜等
遇北兵戰於蠻河癸亥葉夢鼎累章請老留之固辭依
前少保判福州福建安撫使封信國公以馬廷鸞參知
政事兼同知樞密院事甲戌以江萬里參知政事二月
戊子江萬里辭免參知政事不允三月丙午北帥阿术
自白河以兵圍樊城甲寅葉夢鼎辭免判福州福建安
撫使詔不允乙夘皇后歸寧族婣推恩保信軍節度使
全清夫以下五十六人各進一秩咸安郡夫人全氏以
下三十二人各特封有差大元兵城鹿門已未詔浙西
六郡公田設官督租有差辛酉京湖都統張世傑率馬
步舟師援襄樊戰於赤灘圃戊辰以江萬里為左丞相
馬廷鸞為右丞相兼樞密使已已以馬光祖知樞密院
事兼參知政事吳革沿江制置使夏四月丙子賞張世
傑戰功辛已江萬里馬廷鸞辭免詔不允壬午知渠州
張資上蓬州界白土神山蒲渡等處今年春戰功丙戌
以安西都統張朝寳利東路安撫張珏領兵護錢粟餉
寧西軍還至水磑頭戰有功詔推賞已丑劉䧺飛依舊
樞密都承旨知沅州兼常德澧辰沅靖五郡鎮撫使癸
已李庭芝特進一秩高郵縣夏世賢七世義居詔署其
門五月已酉馬光祖依舊觀文殿學士提舉洞霄宫乙
夘程元鳳薨贈少師庚申有星自斗宿距星東北急流
向牛宿至濁沒壬戌詔信陽諸將婁安邦朱興戰千石
畈吕文煥呼延德戰福山楊青李忠戰石湫俱有勞效
推賞有差壬申京湖制司言故䕫路安撫徐宗武沒於
王事乞優加贈恤詔致仕恩外特官其一子承節郎六
月庚辰以吕文福為復州團練使知濠州兼淮西安撫
副使甲申皇子昰生辛夘家鉉翁辭免新命詔别授職
庚子李庭芝辭免兼淮東提舉不允秋七月已酉觀文
殿學士馬光祖乞守本官致仕詔允所請庚申祈雨壬
戌東南有星自河鼓距星西北急流至濁沒八月戊寅
詔郡縣收民田租毋巧計取贏毋厚直折納轉運司申
嚴按劾詔襄樊將士戰禦宣力以錢二百萬犒師趣上
其立功姓名補轉官資九月丙午祈晴辛酉祀眀堂大
赦丙寅眀堂禮成加上夀和聖福皇太后尊號冊寳太
師判大宗正事福王主榮王祀事與芮加食邑一千戶
冬十月甲申子憲授檢校太尉武安軍節度使封益國
公已丑吕文德進封崇國公加食邑七百戶以湯漢為
顯文閣直學士提舉玉隆萬夀宫兼象山書院山長十
一月戊辰少傅文德乞致仕詔特授少師進封衞國公
依所請致仕十二月癸酉文德卒贈太傅賜諡武忠已
夘以范文虎為殿前副都指揮使夀和聖福皇太后尊
號冊寳禮成姪謝堂姪孫光孫等二十八人各轉一官
餘姻推恩有差甲申以錢二百萬命京湖帥臣給犒襄
郢等處水陸戍士戊子詔安南國王父陳日煚國王陳
威晃並加食邑一千戶大元兵築南新城
六年春正月壬寅以李庭芝為京湖安撫制置使兼䕫
路策應使印應雷兩淮安撫制置使已酉以錢二百萬
賜䕫路策應司備禦賞給庚戌以高達為湖北安撫使
知鄂州孫虎臣起復淮東安撫副使知淮安州辛酉行
成天歴丁夘上製字民牧民二訓以戒百官戊辰以江
萬里為福建安撫使二月辛未檢校少保安德軍節度
使與莱加食邑五百戶丁亥陳宜中經筵進講春秋終
萹賜象簡金御仙花帶鞍馬丁酉以吕文福為淮西安
撫副使兼知廬州已亥朱禩孫權兵部尚書仍四川安
撫制置總領䕫路轉運知重慶府三月庚子朔日有食
之癸丑詔曰吏以廉稱自古有之今絶不聞豈不自章
顯而壅於上聞歟其令侍從卿監郎官各舉廉吏將顯
擢焉癸亥詔贑吉南安境數被寇雖有砦卒寇出沒無
時莫能相救宜即要衝立四砦砦屯兵百使地勢聫絡
禦寇為便從三郡擇將官領之夏四月戊寅以文天祥
兼崇政殿說書五月辛丑以吳革為沿江制置宣撫使
六月庚午詔太極圖說西銘易傳序春秋傳序天下士
子宜肄其文戊寅賈似道託疾辭退疏十數上上留益
堅禮異之曰師相而不名馬廷鸞洎省部臺諫學館諸
司連章請留似道庚辰子憲薨庚寅詔以襄郢水陸屯
戍將士隆暑露處出錢二百萬命京湖制司給賜秋七
月復開州已亥更鑄印給之八月甲申瑞安府樂清縣
嘉禾生詔薦士增四名壬辰詔郡縣行推排法虚加寡
弱戶田租害民為甚其令各路監司詢訪亟除其弊詔
精擇監司守令監司察郡守郡守察縣令置籍考覈歲
終第其治狀来上癸已以夏貴能舉職事進一秩詔似
道十日一朝九月庚戌以黃萬石為沿海制置使壬子
台州大水冬十月丁丑遣范文虎總統殿司兩淮諸軍
往襄樊會合備禦賜錢百五十萬犒師已夘詔台州發
義倉米四千石并發豐儲倉米三萬石振遭水家甲甲
以陳宗禮趙順孫兼權參知政事依舊同提舉編修敇
令經武要略閏十月已酉安吉州水免公田租四萬四
千八十石戊午詔殿步馬諸軍貧乏陣沒孤遺者多方
此隆寒其賜錢二十萬米萬石振之十一月丁丑嘉興
華亭兩縣水免公田租五萬一千石民田租四千八百
一十石庚辰詔襄郢屯戍將士隆寒可憫其賜錢二百
萬犒師已丑都統張世傑領兵江防乙未詔陳宗禮進
一秩為資政殿學士依所請守兼參知政事致仕十二
月戊戌陳宗禮卒贈七秩已亥詔唐全張興祖等齎蠟
書入襄陽往復甚艱各補轉三官賜錢二千緡大元兵
築萬山城
七年春正月乙丑子昰授左衞上將軍進封建國公詔
湯漢洪天錫赴闕詔戒貪吏辛未紹興府諸暨縣湖田
水免租二千八百石有竒三月戊寅發屯田租榖十萬
石振和州無為鎮巢安慶諸州饑辛已日暈赤黃周匝
乙酉平江府饑發官倉米六萬石吉州饑發和糴米十
萬石皆減直振糶丙戌詔減内外百司吏額戊子發米
一萬石往建德府濟糶詔臨江軍宣聖四十七代孫延
之子孫與放國子監試夏四月辛亥免廣東提舉司監
蘿銀三萬兩甲寅禮部侍郎陳宜中再乞補外以顯文
閣待制出知福州兼福建路安撫使五月乙酉賜禮部
進士張鎮孫以下五百二人及第出身壬辰發米二萬
石詣衢州振糶六月癸已以錢百萬銀五千兩命知嘉
定府昝萬夀修城浚濠繕甲兵備禦遏以韓震帶行御
器械知江安州兼潼川東路安撫副使馬堃帶行御器
械知咸淳府節制涪萬州臺臣劾朱善孫督綱運受贓
四萬五千詔特貸死配三千里禁錮不赦乙未詔以蜀
閫調度浩繁賜錢二百萬給用丙申諸暨縣大雨暴風
雷電發米振遭水家瑞州民及流徙者飢乏食發義倉
米一萬八千石減直振糶已亥詔以陸九淵孫溥補上
州文學已酉鎮江府轉輸米十萬石於五河新城積貯
癸丑以隆暑給錢二百萬賜襄郢屯戍將士丙辰撫州
黃震言本州振荒勸分前榖城縣尉饒立積米二百萬
靳不發廩雖嘗監貸宜正遏糴之罪詔饒立削兩秩武
岡軍居住洪天錫三辭召命詔守臣勉諭赴闕戊午紹
興府饑振糧萬石已未兩淮五河築城具完賜名安淮
軍大元會兵圍襄陽秋七月辛未樞密院言吳信周旺
齎蠟書入襄城往復效勞詔各補官三轉丁丑湖南轉
運司訪求先儒張栻後人義倫以聞詔補將仕郎壬午
四川制置使朱禩孫言夏五以来江水凡三泛溢自嘉
而渝漂蕩城壁樓櫓圯壊又嘉定地震者再被災害為
甚乞賜黜罷上答天譴詔不允癸未詔城五河淮東制
置印應雷具有勞績進一秩宣勞官屬將士皆推恩八
月壬辰朔日有食之甲午以錢三百萬遣京湖制置李
庭芝詣郢州調遣犒師丁未命沿江制置副使夏貴會
合策應以錢二百萬隨軍給用九月乙亥顯文閣直學
士湯漢顯文閣直學士洪天錫各五辭召命詔並升華
文閣學士仍予祠祿已丑子㬎生冬十月丙申少傳嗣
秀王與澤薨詔贈少師追封臨海郡王癸丑從政郎朱
鑒孫進羣經要略已未詔殿步馬諸軍貧乏陣沒孤遺
者方此隆寒其賜錢二十萬米萬石振之十一月癸亥
詔民有以孝弟聞於鄉者守令其具名上聞將旌異勞
賜焉已已詔湯漢官一轉端明殿學士依所請致仕十
二月甲午詔諸路監司循按刑獄傔從擾民御史臺申
嚴覺察丙午以錢三十萬命四川制司下渠洋開州寧
西鎮撫使張朝寳剏司犒帥已亥淮東統領兼知鎮江
府趙溍乞祠祿不允謝方叔特叙復元官職惠國公致
仕辛亥初置士籍戊午詔舉廉能材堪縣令者侍從臺
諫給舍各舉十人卿監郎官各舉五人制帥監司各舉
六人知州軍監各舉二人
八年春正月庚申詔朕惟崇儉必自宫禁始自令宫禁
敢以珠翠銷金為首餙服用必罰無貸臣庶之家咸宜
體悉工匠犯者亦如景祐制必從重典又詔有虞之世
三載考績三考黜陟幽眀漢之為吏者長子孫則其遺
意也比年吏習媮薄人懷一切計日待遷事未克究又
望而之他吏胥狎玩竊弄官政吾民奚頼焉繼自今内
之郎曹外之牧守以上更不數易其有治狀昭著自宜
奬異辛未子昺生已丑湯漢卒賜諡文清二月癸已謝
方叔卒贈少師前知台州趙子寅歿無所歸特贈直秘
閣給沒官宅一區田三百畝飬其孤遺以旌廉吏丙午
以錢二百萬給犒襄郢水陸戰戍將士三月丙子同知
樞密院事兼權參知政事趙順孫授中大夫夏四月戊
子知合州利路安撫張珏剏築宜勝山城五月已已王
爚除觀文殿學士提舉萬夀觀兼侍讀大元兵久圍襄
樊援兵扼關險不克進詔荆襄將帥移駐新郢遣部轄
張順張貴將死士三千人自上流夜半輕舟轉戰比眀
達襄城收軍閱視失張順六月丙申皮龍榮徙衡州丁
酉以章鑑為端眀殿學士同簽書樞密院事同提舉經
武要略以錢千萬命京湖制司糴米百萬石轉輸襄陽
府積貯乙已以家鉉翁兼權知紹興府浙東安撫提舉
司事以唐震為浙西提點刑獄王爚乞寢新命不允勉
諭赴闕辛亥臺臣言江西推排由結局已久舊設都官
團長等虛名尚在占恡常役為害無窮又言廣東運司
銀場病民詔俱罷之癸丑以錢五百萬緡命四川制司
詣湖北糴運上峡入䕫米五十萬石秋七月辛未知靜
江府廣西經略安撫使兼計度轉運使胡穎乞祠禄詔
勲一轉依所乞宫觀八月丙戌朔日有食之辛丑詔家
鉉翁赴闕丁未紹興府六邑水發米振遭水家壬子王
爚辭免眀堂大禮陪祠乙夘詔福建安撫陳宜中克舉
厥職升寳謨閣待制九月丁夘詔洪天錫轉端眀殿學
士允所請致仕辛未眀堂禮成祀景靈宫還遇大雨改
乘逍遥輦入和寧門肆赦庚辰詔以朱禩孫兼四川屯
田使乙酉洪天錫卒贈五官諡文毅冬十月已亥紹興
府言八月一日會稽餘姚上虞諸暨蕭山五縣大水詔
減田租有差丁未以章鑑兼權參知政事右丞相馬廷
鸞十疏乞骸骨詔不允庚戌以秋雨水溢詔減錢塘仁
和兩縣民田租什二會稽湖田租什三諸暨湖田租盡
除之辛亥陳宜中兼給事中十一月乙夘右丞相馬廷
鸞累䟽乞骸骨授觀文殿學士知饒州詔以隆寒殿步
馬司諸軍貧窶并陣沒孤遺者振以錢粟丙辰陳奕以
殿前都指揮使攝侍衞步軍司馬軍司已未馬廷鸞辭
免知饒州乞祠禄詔允所請以觀文殿大學士鄱陽郡
公提舉洞霄宫壬戌命阮思聦赴樞密院禀議已已詔
眀堂禮成安南國王陳日煚陳威晃各加食邑一千戶
賜鞭鞍馬等物十二月甲寅以葉夢鼎為少傳右丞相
兼樞密使
九年春正月乙丑樊城破范天順牛富死之癸未詔定
安豐統制金文彪朱文廣王文顯盛全&KR1673;河古河泉河
珉河等處戰功行賞二月甲申詔鄂州左水軍統制張
順沒身戰陣贈寧遠軍承宣使官其二子承信郎立廟
京湖賜額曰忠顯甲午朱禩孫撫綏備禦義不辭難敇
書奬諭丁未以夏貴檢校少保庚戌吕文煥以襄陽府
歸大元癸丑以朱澗寺戰功推賞来歸人馬宣沿江都
統王喜等將士千五百七十餘人三月庚申賈似道言
邊遽日聞請身督師以勵將帥詔不允四川制司言近
出師成都劉整故吏羅鑑自北復還上整書槀一帙有
取江南二策其一曰先取全蜀蜀平江南可定其二曰
清口桃源河淮要衝宜先城其地屯山東軍以圖進取
帝覽奏亟詔淮東制司往清口擇利城築以備之葉夢
鼎辭免右丞相詔不允庚午遣金吾衞上將軍阮思聰
由平江鎮江及黃州行視城池凡合繕修增易者亟條
奏丙子來歸人方德秀補成忠郎栗勇楊林胡巨川補
保義郎劉全補承信郎戊寅賈似道始奏李庭芝表言
襄帥吕文煥以城降大元已夘加昝萬夀寧遠軍承宣
使職任仍舊庚辰夏貴辭免檢校少保不允壬午詔建
機速房以革樞密院漏泄兵事稽違邊報之弊賈似道
累疏請身督師詔勉留夏四月詔褒襄城死節右領衞
將軍范天順贈靜江軍承宣使右武大夫馬司統制牛
富贈金州觀察使各官其二子承信郎賜土田金幣恤
其家甲申汪立信權兵部尚書京湖安撫制置使知江
陵府䕫路策應使湖廣總領不許辭免以錢二百萬給
立信開閫犒師葉夢鼎乞致仕遣官勉諭赴都堂治事
辛夘以趙溍為淮西總領兼沿江制置建康留守詔黃
萬石赴闕壬辰詔襄陽六年之守一旦而失軍民離散
痛切朕心今年乾會節其免集英殿宴以錢六十萬給
沿江制置趙溍江防捍禦癸已知招信軍陳巖乞祠祿
詔曰迺者邊吏弗戒致有襄難將士頻歲暴露邊方蕩
析離居盡傷朕心爾閫臣專征方面宜身率諸將宣揚
國威以賞戮用命不用命爾守臣有土有民宜申儆國
人保固封守爾諸將尚廸果毅一乃心力各以其兵敵
王所愾今朕多誥爾其悉聽明訓毋懈毋愞習於故常
功多有厚賞爾不克用勸罰固不得私也又如中外小
大臣僚有材識超卓眀控御之宜懷攻守之略者密具
以聞一如端拱二年制書朕當虛心以聽李庭芝乞解
罷詔赴闕壬寅詔復置樞密院都統制副都統制各一
員丁未以高達為寧江軍節度使湖北安撫使知峡州
詔忠州潜藩已升咸淳府刺史王達改授高州刺史李
庭芝辭召赴闕詔與祠已酉詔南歸人復有戰功者予
優賞楊春薛聚成陳君謨周海周興各補成忠郎蕭成
侯喜丁甫劉鑄鄭歸各補承信郎以夏貴兼侍衞馬軍
都指揮使庚戌詔汪立信賞罰調用悉聽便宜行事辛
亥吕師虁言比賈似道得李庭芝書報臣叔父文煥以
襄城降臣聞之隕越無地不能頃刻自安請以經略安
撫轉運靜江府印委次官護之席藁俟命容臣歸省偏
親誓當趨事赴功毁家紓難以贖門戶之愆以報君父
之造詔不允五月乙夘以黃萬石權戶部尚書兼知臨
安府浙西安撫使四川制司朱禩孫言所部諸縣除正
辟文臣外諸郡屬邑許令本司不拘外縣一體選辟文
臣以幸蜀之士民奏可丙辰知廬州吕文福言從兄文
煥以襄陽降為其玷辱何顔以任邊寄乞放罷歸田里
詔不允吕師虁五疏乞罷任詔赴闕丁夘申禁奸民妄
立經會私剏菴舍以避征徭保伍容芘不覺察坐之辛
未劉䧺飛乞致仕戊寅孝感縣丞關應庚上書言邊防
二十事詔授武當軍節度推官兼司法京湖制司量材
任使庚辰馬軍司統制王信昔在襄樊緣戰䧟陣今復
来歸特與官五轉充殿前司正額統制賜錢一萬布衣
林椿年等上書言邊防十數事詔諸人上書凡言請以
丞相似道督視者不允餘付機速房六月刑部尚書兼
給事中陳宜中言樊城之潰牛富死節尤著以職卑贈
恤下范天順一階未惬輿情詔加贈富寧遠軍承宣使
仍賜土田金幣恤其家前四川宣撫司參議官張夢發
詣賈似道上書陳危急三策曰鎮漢江口岸曰城荆門
軍當陽界之玉泉山曰峡州宜都而下聫置堡砦以保
聚流民且守且耕并圖上城築形勢賈似道不以上聞
下京湖制司審度可否事竟不行成都安撫使昝萬夀
去冬調將士攻毁成都大城今春戰碉門五月遣統制
楊國寳領兵至雅州統領趙忠領兵至眉州兩路捍禦
有勞詔具將士宣力等第姓名以聞吕文福言文煥為
人扶擁以襄陽降非由已心詔與李庭芝元陳異同其
審覈以聞庭芝表向在京湖来歸人吳旺等備言文煥
父子降狀先納筦鑰旋獻襄城且陳策攻郢州請自為
先鋒言人人同制司案辭可徵非敢加誣人罪詔文福
勉力捍禦母墜家聲京湖制司言去年冬間探司總管
劉儀盛聰總制趙鐸領精銳至均州文龍崖立砦吕文
煥既降均城受敵知郡劉懋偕劉儀等扞禦宣勞詔懋
升右武大夫帶行左衞大將軍仍舊職儀添差荆湖北
路兵馬鈐轄聰添差鄂州兵馬鈐轄各官三轉將士官
兩轉左蔵東庫蹇材望上書言邊事大可憂者七急當
為者五不報丙戌劉䧺飛卒特贈一官戊子京湖制司
請給器械詔内軍器庫選犀利者賜之仍贈錢百萬備
修繕四川制置朱禩孫言月奉銀計萬兩願以犒師向
後月免請詔常祿勿辭已丑給事中陳宜中言乞正范
文虎不力援襄之罰詔文虎降一官依舊知安慶府安
南國進方物特賜金五百兩帛百疋癸夘汪立信言臣
奉命分閫延見吏民皆痛哭流涕而言襄樊之禍皆由
范文虎及俞興父子文虎以三衙長聞難怯戰僅從薄
罰猶子天順守節不屈猶或可以少贖其愆興奴僕庸
材器量𥚹淺務復私讐激成劉整之禍流毒至今其子
大忠挟多資為父行賄且自希榮進今雖寸斬未足以
快天下之忿乞寘重典則人心興起事功可圖詔俞大
忠追毁出身文字除名循州拘管又言守關進義副尉
童眀襄陽破拔身来歸且嘗立功開州乞補轉四官詔
特與官兩轉閏月辛亥命殿前指揮使陳奕總統舟師
備鄂州黃州江防癸丑来歸人郭珍補成忠郎張進張
春張德林向德成王全婁德王興各補承信郎丙辰朝
散郎師顯行進注皇朝文鑑前臨安府司法梁炎午陳
攻守之要五事不報命大理寺丞鍾蜚英點視沿江堡
隘兵船戊辰知叙州郭漢傑言馬湖蠻王汝作鹿巫蠻
王沭丘帥蠻兵五百餘助官軍民義阻險馬湖捍禦有
功詔賞汝作沭丘金帛及其部兵有差叙州總管曹順
一軍凡在戰陣者趣具立功等第来上秋七月丁亥權
紹興府節制紫城軍義文榮鼎及將校趙居敬丁福孟
青蒲祥白貴史用羅宜王繁等九人成都之役沒於兵
各追贈官秩仍官其子癸已知達州趙章知開州鮮汝
忠知渠州張資等復洋州戊戌張珏等復馬騣山八月
癸丑權知均州徐鼎總管盛聰戰房州胡師峪板倉乙
夘知房州李鑑調權竹山縣王國材統制熊權總轄馬
宗眀戰落馬坪白羊山詔有司各以勞效論賞九月辛
已以章鑑簽書樞密院事兼參知政事陳宜中同簽書
樞密院事成都安撫使昝萬夀城嘉定烏尤山乙未以
洪燾為浙東安撫使丙申以黃萬石為湖南安撫使冬
十月已酉来歸人汪福許文政各官五轉癸丑鎮巢軍
和州太平州諸將查文李文用孟浩等十一人以射湖
岡萬歲嶺後港及焦湖北岸戰功咸賜爵賞癸亥雷四
川制司言何炎向失洋州調知達州趙章等率諸部軍
義復之七月又復洋州吳勝堡兩城權檄統轄謝益知
洋州總制趙桂楫知巴州俾任責吳勝堡戰守之事至
是以功来上且以二州攝事守臣請命於朝詔與正授
丁丑兩淮制置使印應雷告老進二秩致仕李庭芝兩
淮安撫制置使賜錢二百萬激犒備禦十一月壬午子
㬎授左衞上將軍封嘉國公戊子知秦州龔潗遣其將
王大顯等捍禦水砦有功又獲俘民以還詔水步兩軍
將校凡用命者賞激有差甲午以夏貴為淮西制置使
兼知廬州陳奕沿江制置使兼知黃州吕文福知閤門
事詔從李庭芝請分淮東西制置為兩司就命庭芝交
割淮東仍兼淮西策應使乙未以夏貴為淮西安撫制
置使賜錢百萬激犒備禦李庭芝辭免淮西策應使不
允知安豐軍陳萬以舟師自城西大澗口抵正陽城遇
北兵力戰詔旌其勞十二月甲子以馬廷鸞為浙東安
撫使知紹興府丙寅權參知政事章鑑再乞解機政不
允丁丑沿江制置使所轄四郡夏秋旱澇免屯田租二
十五萬石
十年春正月壬午城鄂州漢口堡權總制施忠部將熊
伯明知泰州龔□以天長縣東横山秦潼湖青蒲口等
處戰功推賞戊子江萬里以疾辭職任詔依舊觀文殿
大學士提舉洞霄宫乙丑以留夢炎知潭州兼湖南安
撫使庚寅城鄂州沌口西岸堡京湖制司言襄陽勇信
中軍鈐轄吳信隨吕文煥北往今并妻子冐險来歸詔
吳信赴闕制司仍存恤其家丙申江東沙圩租米以咸
淳九年水災詔減什四乙已雨土二月已酉以趙順孫
為福建安撫使辛酉詔諸制閫就任升除恩數其告命
衣帶鞍馬閤門勿差人給賜往要厚賂以失優寵制臣
之意違者有刑三月已夘免郡縣侵負義倉米七十四
萬八千餘石夏四月乙夘子昺授左衞上將軍進封永
國公詔賞沿江都統王達黃侯戰黃連寺之功戊午以
吕文福為常德辰沅澧靖五郡鎮撫使知沅州辛酉詔
賞光州守陳岩路分李全許彦德總管何成路鈐仰子
虎等牛市畈丁家莊戰功烏蘇蠻王詣雲南軍前納欵
大元五月丁亥以高世傑為湖北安撫副使兼知岳州
總統出戍軍馬辛丑馬廷鸞辭免觀文殿大學士知紹
興府浙東安撫使詔不允壬寅張珏表請城馬騣虎頭
兩山或先築其一以據險要六月戊午以銀二萬兩命
夀春府措置邊防秋七月壬午汪立信乞致仕不允癸
未帝崩於福寧殿遺詔太子㬎即皇帝位甲申臺臣劾
内醫蔡幼習詔奪五秩送五百里州軍居住二子並罷
閤門職八月已酉上大行皇帝諡曰端文眀武景孝皇
帝廟號度宗德祐元年正月壬午葬於永紹陵
贊曰宋至理宗疆宇日蹙賈似道執國命度宗繼統雖
無大失德而拱手權奸衰敝寢甚考其當時事勢非有
䧺才睿略之主豈能振起其墜緒哉歴數有歸宋祚尋
訖亡國不於其身幸矣
宋史卷四十六
