宋史卷二百六十九
元中書右丞相總裁托克托等修
列傳二十八
陶榖扈蒙王著王祜(子旭孫質)
楊昭儉魚崇諒張澹高錫(從子冕)
陶榖字秀實邠州新平人本姓唐避晉祖諱改焉歴北
齊隋唐為名族祖彦謙歴慈絳澧三州刺史有詩名自
號鹿門先生父渙領夷州刺史唐季之亂為邠帥楊崇
本所害時榖尚幼隨母柳氏育崇本家十餘歲能屬文
起家校書郎單州軍事判官嘗以書干宰相李崧崧甚
重其文時和凝亦為相同奏為著作佐郎集賢校理改
監察御史分司西京遷虞部員外郎知制誥會晉祖廢
翰林學士兼掌内外制詞目繁委榖言多委愜為當時
最少帝初賜緋袍靴笏黑銀帶天福九年加倉部郎中
初崧從契丹以北高祖入京師以崧第賜蘇逢吉而崧
别有田宅在西京逄吉皆取之崧自北還因以宅劵獻
逄吉逄吉不悅而崧子弟數出怨言其後逄吉乃誘告
崧與弟嶼㠖等下獄崧懼移病不出崧族子昉為秘書
郎嘗往侯崧崧語昉曰邇來朝廷於我有何議昉曰無
他聞唯陶給事往往於稠人中厚誣叔父崧歎曰榖自
單州判官吾取為集賢校理不數年擢掌詔命吾何負
於陶氏子哉及崧遇禍昉嘗因公事詣榖榖問昉識李
侍中否昉歛衽應曰遠從叔爾榖曰李氏之禍榖出力
焉昉聞之汗出榖性急率嘗與兖帥安審信集會杯酒
相失為審信所奏時方姑息武臣榖坐責授太常少卿
嘗上言頃涖西臺每見臺司詳斷刑獄少有即時決者
至於閭閻夫婦小有争訟淹滯即時坊市死亡喪葬必
俟臺司判狀奴婢病亡亦須檢驗吏因緣為姦而邀求
不已經旬不獲埋瘞望申條約以革其弊從之俄拜中
書舍人嘗請教習樂工停二舞郎及禁民伐桑棗為薪
並從其請開運三年賜金紫契丹主北歸脅榖令從行
榖逃匿僧舍中衣布褐陽為行者状軍士意其詐持刅
陵脅者日數四榖頗工歴數謂同軰曰西南五星連珠
漢地當有王者出契丹主必不得歸國及耶律德光死
有孛光芒指北榖曰自此契丹自相魚肉永不亂華矣
遂歸漢為給事中乾祐中令常參官轉對榖上言曰五
日上章曾非舊制百官敘對且異昌言徒凂天聰無益
時政欲乞停轉對在朝羣臣有所聞見即許不時詣闕
聞奏從之仕周為右散騎常侍世宗即位遷戶部侍郎
從征太原時魚崇諒迎母後至榖乘間言曰崇諒宿留
不來有顧望意世宗頗疑之崇諒又表陳母病詔許歸
陜州就養以榖為翰林學士世宗謂宰相曰朕觀歴代
君臣治平之道誠為不易又念唐晉失德之後亂臣黠
將僣竊者多今中原甫定吳蜀幽并尚未平附聲教未
能遠被宜令近臣各為論策宣導經濟之略乃命承旨
徐台符以下二十餘人各撰為君難為臣不易論平邊
策以進其策率以修文德来遠人為意惟榖與竇儀楊
昭儉王朴以封疆密邇江淮當用師取之世宗自克高
平常訓兵講武思混一天下及覽其策忻然聽納由是
平南之意益堅矣顯德三年遷兵部侍郎加承旨世宗
留心稼穡命工刻木為耕夫織婦蠶女之狀置於禁中
思廣勸課之道榖為贊辭以進顕德六年加吏部侍郎
宋初轉禮部尚書依前翰林承旨榖在翰林與竇儀不
恊儀有公望慮其軋巳嘗附宰相趙普與趙逄高錫軰
共排儀儀終不至相位乾德二年判吏部銓兼知貢舉
再為南郊禮儀使法物制度多榖所定時范質為大禮
使以鹵簿清游隊有甲騎具装莫知其制度以問於榖
榖曰梁貞明丁丑歲河南尹張全義獻人甲三百副馬
具裝二百副其人甲以布為裏黃絁表之青綠畫為甲
文紅錦綠青絁為下帬絳韋為絡金銅玦長短至膝前
膺為人面二目背連膺纏以紅錦騰蛇馬具裝盖尋常
馬甲但加珂拂於前膺及後鞦爾莊宗入洛悉焚毁質
命有司如榖說造以給用又乘輿大輦久亡其制榖創
意造之後承用焉明德門成詔榖為之記乾德中命庫
部員外郎王貽孫周易博士奚嶼同考試品官子弟榖
屬其子鄑於嶼鄑書不通以合格聞補殿中省進馬俄
為人所發下御史府案問嶼責授乾州司戸貽孫責授
左贊善大夫奪榖奉兩月榖後累加刑部戶部二尚書
開寳三年卒年六十八贈右僕射榖強記嗜學博通經
史諸子佛老咸所總覽多蓄法書名畫善隷書為人雋
辨宏博然奔競務進見後學有文采者必極言以譽之
聞逹官有聞望者則巧詆以排之其多忌好名類此初
太祖將受禪未有禪文榖在旁出諸懷中而進之曰巳
成矣太祖甚薄之嘗自曰吾頭骨法相非常當戴貂蟬
冠爾盖有意大用也人多笑之子邴至起居舍人天禧
四年錄榖孫寔試秘書省校書郎
扈蒙字日用幽州安次人曾祖洋涿州别駕祖智周盧
龍軍節度推官父曾内園使蒙少能文晉天福中舉進
士入漢為鄠縣主簿趙思綰叛遣郭從義討之郡縣吏
供給皆戎服趨事蒙冠服褒博舉止舒緩從義頗訝之
轉運使李榖謂曰蒙文學名流不習吏事遂不之問周
廣順中從歸德軍節度趙暉為掌書記召為右拾遺直
史舘知制誥蒙從弟載時為翰林學士兄弟並掌内外
制時號二扈宋初由中書舍人遷翰林學士坐請託於
同年仇華黜為太子左贊善大夫稍遷左補闕掌大名
市征六年復知制誥充史舘修撰開寶中受詔與李穆
等同修五代史詳定古今本草五年連知貢舉七年蒙
上書言昔唐文宗每召大臣論事必命起居郎起居舍
人執筆立於殿側以紀時政故文宗實錄稍為詳備至
後唐明宗亦命端明殿學士及樞密直學士輪修日歴
送史官近来此事都廢每季雖有内殿日歴樞密院錄
送史舘然所記者不過臣下對見辭謝而巳帝王言動
莫得而書緣宰相以漏泄為虞昩於宣播史官疏遠何
得與聞望自今凡有裁制之官優恤之言發自宸衷可
書簡策者並委宰臣及參知政事每月輪知抄錄以備
史官撰集從之即以參知政事盧多遜典其事九年正
月受朝乾元殿降王在列聲明大備蒙上聖功頌以述
太祖受禪平一天下之功其詞誇麗有詔褒之為盧多
遜所惡出知江陵府太宗即位召拜中書舍人旋復翰
林學士與李昉同修太祖實錄太平興國四年從征太
原還轉戶部侍郎加承旨雍熙三年被疾以工部尚書
致仕未幾卒年七十二贈右僕射自張昭竇儀卒典章
儀注多蒙所刊定初太祖受周禪追尊四廟親郊以宣
祖配天及太宗即位禮官以為舜郊嚳商郊冥周郊后
稷王業所因也若漢高之太公光武之南頓君雖有帝
父之尊而無預配天之祭故自太平興國三年六年再
郊並以太祖配於禮為允太宗將東封蒙定議曰嚴父
莫大於配天請以宣祖配天自雍熙元年罷封禪為郊
祀遂行其禮識者非之蒙性沉厚不言人是非好釋典
不喜殺縉紳稱善人有笑疾雖上前不自禁多著述有
鰲山集二十卷行扵世載字仲熙有傳見五代史
王著字成象單州單父人性豁逹無城府幼能屬文漢
乾祐中舉進士周祖鎮大名世宗侍行聞著名召置門
下因得謁見周廣順中世宗鎮澶州辟觀察支使隨世
宗入朝遷殿中丞即位拜度支員外郎顯德三年充翰
林學士六年丁家艱起復南唐李景使其弟從善来貢
會恭帝嗣位命著伴送至睢陽加金部郎中知制誥賜
金紫世宗靈駕赴慶陵符后從行公務悉資扵著宋初
加中書舍人建隆二年知貢舉時亳州獻紫芝鄆州獲
白兔隴州貢黃鸚鵡著獻頌因以規諫太祖甚嘉其意
下詔褒之四年春宿直禁中被酒髮倒垂被面夜扣滋
德殿門求見帝怒發其醉宿倡家之過黜為比部員外
郎乾德初改兵部員外郎二年復知制誥數月加史舘
修撰判舘事三年就轉戸部郎中六年復為翰林學士
加兵部郎中再知貢舉開寳二年冬暴卒年四十二著
少有俊才世宗以幕府舊僚眷待尤厚常召見與語命
皇子出拜每呼學士而不名屡欲相之以其嗜酒故遲
留久之及世宗疾大漸太祖與范質入受顧命謂質等
曰王著藩邸舊人我若不諱當命為相世宗崩乃止著
善與人交好延譽後進當世士大夫稱之有傳見五代
史
王祜字景叔大名莘人祖言仕唐黎陽令父徹舉後唐
進士至左拾遺祜少篤志詞學性倜儻有俊氣晉天福
中以書見桑維翰稱其藻麗由是名聞京師鄴帥杜重
威辟為觀察支使漢初重威移鎮睢陽反側不自安祜
嘗勸之使無反漢不聽祜坐是貶沁州司戶參軍因作
書貽鄉友以見志辭氣俊邁人多稱之仕周歴魏縣南
樂二令太祖受禪拜監察御史由魏縣移知光州遷殿
中侍御史乾德三年知制誥六年加集賢院修撰轉戶
部員外郎太祖征太原已濟河諸州饋集上黨城中車
乘塞路上聞之將以稽留罪轉運使趙普曰六師方至
而轉運使以獲罪聞敵必謂儲峙不充有以窺我矣非
威遠之道也俾能治劇者往蒞其州足矣即命祜知潞
州及至饋餉無乏路亦無壅班師召還會符彥卿鎮大
名頗不治太祖以祜代之俾察彦卿動静謂曰此卿故
鄉所謂晝錦者也祜以百口明彦卿無罪且曰五代之
君多因猜忌殺無辜故享國不永願陛下以為戒彦卿
由是獲免故世謂祜有隂德繼以用兵嶽表徙知襄州
湖湘平移知潭州召還攝判吏部銓時左司員外郎侯
陟自揚州還復判銓祜判門下省陟所注擬祜多駮正
盧多遜與陟善陟因訴之多遜素惡祜不比巳遂出祜
為鎮國軍行軍司馬太平興國初移知河中府入為左
司員外郎拜中書舍人充史館修撰未幾知開封府以
病請告太宗謂祜文章清節兼著特拜兵部侍郎月餘
卒年六十四初祜掌誥會盧多遜為學士隂傾趙普多
遜累諷祜比巳祜不從一日以宇文融排張說事勸釋
之多遜滋不悦及普再入多遜果敗與宇文融事頗類
識者服其先見祜子三人曰懿曰旦曰旭旦自有傳初
祜知貢舉多拔擢寒俊畢士安柴成務皆其所取也後
與其子旦同入兩制居中書懿字文德勵志為學舉進
士嘗知袁州有政績卒年四十九
旭字仲明嚴於治内恕以接物尤篤友義以蔭補太祝
嘗知緱氏縣時官鄰邑者多貪猥民有永寧三钁緱氏
一鎌之謠又知雍邱縣真宗尹京時素聞其能及踐阼
三遷至殿中丞自旦居宰府旭以嫌不任職王矩嘗薦
旭材堪治劇真宗召旦謂曰前代弟兄同居要地者多
矣朝廷任才豈以卿故屈之邪命授京府推官旦固辭
改判南曹由判國子監出知潁州荒政修舉大中祥符
間旦既薨敭歴中外早有政績由兵部郎中出知應天
府卒年六十八懿子睦旭子質皆能其官
質字子野少謹厚淳約力學問師事楊億億歎以為英
妙伯父旦見其所為文嗟賞之以蔭補太常寺奉禮郎
後獻文召試賜進士及第被薦為舘閣校勘改集賢校
理累遷尚書祠部員外郎丁父憂與諸弟飯脱粟茹蔬
終喪通判蘇州州守黃宗旦少質嘗因争事宗旦曰少
年乃與丈人抗邪質曰事有當争職也卒不為屈宗旦
得盜鑄錢者百餘人下獄治退告質曰吾以術鈎致得
之喜見扵色質曰以術鈎人寘之死而又喜仁者之政
固如是乎宗旦慙沮為薄其罪還判尚書刑部吏部南
曹知蔡州州人歲時祀吳元濟廟質曰安有逆醜而廟
食扵民者毁之為更立狄仁傑李愬像而祠之蔡人至
今號䨇廟以本曹郎中召為開封府推官時兄雍為三
司判官質不欲兄弟並居省府懇辭得知夀州徙廬州
盜殺其徒并貲而遁捕得之質論盜死大理以謂法不
當死質曰盜殺其徒自首者原之所以疑懷其黨且許
之自新此法意也今殺人取貲而捕獲貸之豈法意乎
疏上不報降監舒州靈仙觀採古今鍊形攝生之術撰
寶元總錄百卷逾年韓琦知審刑院請盜殺其徒非自
首者勿原著為令扵是鄭戬葉清臣皆言質非罪且稱
其材起知泰州遷度支郎中徙荆湖北路轉運使嘗攝
江陵府事或訴民約㛰後期民言貧無貲以辦故違約
質問其費幾何出私錢予之吏捕盜人衣者盜叩頭曰
平生不為過廹饑寒而至於此質命取衣衣之遣去加
史館修撰同判吏部流内銓擢天章閣待制出知陜州
卒質家世富貴兄弟習為驕侈而質克已好善自奉簡
素如寒士不喜畜財至不能自給初旦為中書舍人家
貧與昆弟貸人息錢違期以所乘馬償之質閱書得故
劵召子弟示之曰此吾家素風爾曹當毋忘也范仲淹
貶饒州治朋黨方急質獨載酒往餞或以誚質質曰范
公賢者得為之黨幸矣世以此益賢之
楊昭儉字仲寳京兆長安人曾祖嗣復唐門下侍郎平
章事吏部尚書祖授唐刑部尚書父景梁左諫義大夫
昭儉少敏俊後唐長興中登進士第解褐成德軍節度
推官歴鎮魏掌書記拜左拾遺直史館與中書舍人張
昭遠等同修明宗實錄書成遷殿中侍御史天福初改
禮部員外郎晉祖命宰相馮道為契丹冊禮使以昭儉
為介授職方員外郎旋加虞部郎中俄以本官知制誥
不逾月三拜命時人榮之又為荆南高從誨生辰國信
使賜金紫使回拜中書舍人又為翰林學士時驕將張
彦澤鎮涇原暴殺從事張式朝廷不加罪昭儉與刑部
郎中李濤諫議大夫鄭受益抗疏論列請置之法疏奏
不報會有詔令朝臣轉對或有對事亦許以不時條奏
昭儉復上疏曰天子君臨四海日有萬機懋建諍臣彌
縫其闕今則諫臣雖設言路不通藥石之論不逹扵聖
聰而邪侫之徒取容扵左右御史臺紀綱之府彈紏之
司銜冤者固當昭雪為蠧者難免放流陛下臨御以来
寬仁太甚徒置兩司殆如虛器遂令節使慢侮朝章屠
害幕吏始訴冤扵丹闕反執送扵本藩苟安跋扈之心
莫恤冤抑之苦願回睿斷誅彦澤以謝軍吏由是權臣
忌之會請告洛陽不赴晉祖喪為有司所紏停官未幾
起為河南少尹改秘書少監尋復中書舍人時河决數
郡大發丁夫以本部帥董其役既而塞之晉少主喜詔
立碑記其事昭儉表諫曰陛下刻石紀功不若降哀痛
之詔摛翰頌美不若頒罪已之文言甚切至少主嗟賞
之卒罷其事周世宗愛其才復召入翰林為學士歲餘
改御史中丞多振舉臺憲故事未幾以鞫獄之失與知
雜御史趙礪侍御史張紏並出為武勝軍節度行軍司
馬開寶二年入為太子詹事以眼疾求退六年以工部
尚書致仕太宗即位就加禮部尚書太平興國二年卒
年七十六昭儉美風儀善談名理事晉有直聲然利口
喜譏訾執政大臣懼其構謗多曲徇其意
魚崇諒字仲益其先楚州山陽人後徙於陜崇諒初名
崇遠後避漢祖諱改之幼能屬文弱冠相州刺史辟為
從事會魏帥楊師厚卒建相州為昭德軍分魏郡州縣
之半以隸之魏人不便裨校張彦及帳下囚節度使賀
德倫歸欵莊宗崇諒奔歸陜明宗即位秦王從榮表為
記室從榮誅坐除籍流慶州清泰初移華州俄以從榮
許歸葬放還陜三年起為陜州司馬仕晉歴殿中侍御
史鳳翔李儼表為觀察支使奉方物入貢宰相薦為屯
田員外郎知制誥開運末契丹入汴契丹相張礪薦為
翰林學士契丹主北歸留崇諒京師漢祖之入盡索崇
諒所受契丹詔敕焚於朝堂復令知制誥俄拜翰林學
士就加中書舍人隱帝即位崇諒以母老求就養除保
義軍節度副使領台州刺史食郡奉會舉師討三叛節
度使白文珂在軍前崇諒知後事凡供軍儲備調發皆
促期而辦近鎮賴之崇諒親屬盡在鳳翔城中踰年城
破李榖為轉運使庇護崇諒家數十口皆無恙崇諒請
告自岐迎居於陜未幾王仁裕罷内職朝議請召崇諒
為學士周祖踐祚書詔繁委皆崇諒為之廣順初加工
部侍郎充職會兖州慕容彦超加封邑彦超已懷反側
遣崇諒充使賜官告仍慰撫之時多進策人命崇諒就
樞密院引試考定升降崇諒以母老思鄉里求解官歸
養詔給長告賜其母衣服繒帛茶藥緡錢假滿百日令
本州月給錢三萬米麫十五觧俄拜禮部侍郎復為學
士詔令侍母歸闕崇諒再表以母老病乞終養優詔不
允世宗征高平崇諒尚未至陶榖乘間言曰魚崇諒逗
留不来有顧望意世宗頗疑之崇諒又表陳母病詔許
歸陜州就養訖太祖朝不起太宗即位詔授金紫光禄
大夫尚書兵部侍郎致仕歲餘卒
張澹字成文其先南陽人徙家河南澹幼而好學有才
藻晉開運初登進士第宰相桑維翰器之妻以女觧褐
校書郎直昭文舘再遷秘書郎充鹽鐵推官歴左拾遺
禮部員外郎並充史館修撰出為洛陽令秩滿授吏部
員外復充史館修撰周恭帝初拜右司員外郎知制誥
建隆二年加祠部郎中會秘書郎張去華上書自薦有
文藝願與澹及祠部員外郎知制誥盧多遜殿中侍御
史師頌並試覈定優劣太祖令並試於講武殿澹所對
不應策問責授左司員外郎未幾通判泰州兼海陵鹽
監副使蜀平通判梓州復拜祠部郎中開寳初就轉倉
部郎中四年冬以本官知制誥六年會李昉責授盧多
遜使江南内署闕學士太祖令澹權直學士院七年長
春節攝殿中監祭酒命賜金紫六月權點檢三司事不
逾旬疽發背卒年五十六太祖聞其無子甚愍之命中
使護葬於洛陽澹美風儀善談論歴官釐務所至皆治
初與詞臣校藝黜居郎署頗怏怏晚年附會盧多遜方
再獲進用淳化中太宗論及文士曰澹典書命而試以
策非其所長此盖陶榖高錫黨張去華以沮澹爾若使
榖軰出其不意而遽試之豈有不失律者邪
高錫字天福河中虞鄕人家世業儒幼穎悟能屬文漢
乾祐中舉進士王晏鎮徐州辟掌書記留守西洛又辟
河南府推官坐按獄失實奪官遷置涇州會赦得歸周
顕德初劉崇入宼宰相請選將拒之世宗銳意親征破
崇高平誅敗將樊愛能等由是政無大小悉親决之不
復責成有司錫徒步詣招諫匭上書請擇賢任官分治
衆職疏奏不報世宗嘗令翰林學士及兩省官分撰俳
優詞付教坊肄習以奉游宴錫復上疏諫後為蔡州防
禦推官宋初棄官歸京師詣匭上疏請禁兵器疏入不
報建隆三年又以書干宰相范質質奏用為著作佐郎
明年春遷監察御史秋拜左拾遺知制誥加屯田員外
郎乾德初賜緋太宗尹京石熙載在幕中錫弟銑應進
士舉干熙載望首薦銑辭藝淺薄熙載不許錫深銜之
數於帝前言熙載禆贊無狀帝具以語太宗且曰當為
汝擇人代之太宗曰熙載勤於廼職聞高錫嘗求薦其
弟熙載拒之慮為錫所構帝大悟雖怒之未有以發會
使清州私受節帥郭崇賂遺又嘗致書澧州刺史為僧
求紫衣為人所告事下御史府核實責貶莱州司馬遇
赦改均州别駕移陳州太平興國八年卒兄子冕冕字
子莊周顕德中詣闕上書稱旨擢為諫議大夫宰相范
質以為超擢太過詔特受將仕郎守右補闕賜賚加等
宋初由膳部都官員外郎累至膳部郎中出知益州雍
熙二年卒年五十贈右諫議大夫錄其子垂休為固始
主簿
論曰自唐以来翰林直學士與中書舍人對掌訓辭頌
宣功德箴諫闕失不專為文墨之職也宋興亦采詞藻
以備斯選若榖之才雋著之敏逹澹之治迹錫之策慮
冕之敦質咸有可觀然豫成禪代之詔見薄時君終身
不獲大用及夫險詖忌前酣醟少檢附勢希榮構䜛謀
已皆無取焉蒙博洽長厚繼竇儀裁定儀制惜乎南郊
之議請去太祖以宣祖配天為識者所非昭儉抗論跋
扈志除驕將而多言歴詆自取惡名抑好訐為直者與
崇諒奉親篤至反罹間毁終身歸養而不復起後蒙旌
賁之典則為善者聳動矣祜以百口明符彦卿無他志
且言以猜忌殺無辜者享國不長因以杜太宗之他疑
又却盧多遜之傾趙普以致被黜仁者有後宜乎子旦
為宋元臣焉
宋史卷二百六十九
