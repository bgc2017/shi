宋史卷二百十五
元中書右丞相總裁托克托等修
世系表第六
宗室世系一
昔者帝王之有天下莫不衆建同姓以樹蕃屏其不得
以有國者則亦授之土田使帥其宗氏輯其分族故繼
别之宗百世不遷豈惟賴其崇獎維持以成不拔之基
哉盖親親之仁為國大經理固然也周官宗伯掌三族
之别以辨親疎於是叙昭穆而禮法之隆殺行焉此世
系之所以不可不謹也後世封建廢而宗法壞帝王之
裔至或雜於民伍淪為皂隷甚可歎也宋太祖太宗魏
王之子孫可謂蕃衍盛大矣支子而下各以一字别其
昭穆而宗正所掌有牒有籍有錄有圖有譜以叙其系
而第其服屬之遠近列其男女婚姻及官爵叙遷而著
其功罪生死歲月雖封國之制不可以復古而宗法之
嚴恩禮之厚亦可槩見然靖康之變往往淪徙死亡於
兵難南渡所存十無二三而國之枝葉日以悴矣今因
載籍之舊考其原委作宗室世系表
太祖四子長滕王德秀次燕王德昭次舒王德林次秦
王德芳德秀德林無後
燕王房
宋史卷二百十五
宋史卷二百十五考證
宗室世系表一伯誘子師復伯誘六子而有兩師復
必有一誤(臣龍官)按宋世宗室既多其名自不能無
重複但一房之内不應有兄弟從兄弟而同名者後
如令著子有兩子警士礝子有兩不暴叔蘭子有兩
衮之叔敖子有兩仔之此兄弟同名之誤也又伯莊
伯能子俱名師文不求不憂子俱名善夀不琢不淈
子俱名善鉞士瑄士俾子俱名不倚善學善翺子俱
名汝能士忻士僅子俱名不羣彦興彦輪子俱名瓘
夫此從兄弟同名之誤也傳訛巳久南北監本皆同
無從考證今附記於此
師表南本作師襄(臣龍官)按此表内人名南北本多
有不同者如孟鎮南本作孟錪與垔南本作與柔希
滈南本作希湸師鞗南本作師修之類不可勝舉未
知孰是也
令赫下子綸監本脫子綸二字今照南本增(臣龍官)
按此表内人名監本多有遺漏謹就南本所有者依
次增入後不具載
宋史卷二百十五考證
