宋史卷一百四十
元中書右丞相總裁托克托等修
樂志第九十三
樂十五(鼓吹上)
鼓吹者軍樂也昔黃帝涿鹿有功命岐伯作凱歌以建
威武揚德風厲士諷敵其曲有靈夔競雕鶚爭石墜崖
壯士怒之名周官所謂師有功則凱歌者也漢有朱鷺
等十八曲短簫鐃歌序戰伐之事黃門鼓吹為享宴所
用又有騎吹二曲說者謂列於殿庭者為鼓吹從行者
為騎吹魏晉而下莫不沿尚始有鼓吹之名江左太常
有鼓吹之樂梁用十二曲陳二十四曲後周亦十五曲
唐制大駕法駕小駕及一品而下皆有焉宋初因之車
駕前後部用金鉦節鼓掆鼓大鼓小鼓鐃鼓羽葆鼓中
鳴大横吹小横吹觱栗桃皮觱栗簫笳笛歌導引一曲
又皇太子及一品至三品皆有本品鼓吹凡大駕用一
千五百三十人為五引司徒六十四人開封牧太常卿
御史大夫兵部尚書各二十三人法駕三分減一用七
百六十一人為引開封牧御史大夫各六十六人小駕
用八百一十六人太常鼔吹署樂工數少每大禮皆取
之於諸軍一品已下喪葬則給之亦取於諸軍又大禮
車駕宿齊所止夜設警場用一千二百七十五人奏嚴
用金鉦大角大鼓樂用大小横吹觱栗簫笳笛角手取
於近畿諸州樂工亦取於軍中或追府縣樂工備數歌
六州十二時每更三奏之(大中祥符六年以其煩擾詔罷追集悉以禁兵充常隷太)
(常閱集七年親享太廟登歌始作聞廟外奏嚴遂詔行禮之次權罷嚴警禮畢仍復故)凡祀前一
日上御青城門觀奏嚴若車駕廵幸則夜奏於行宮前
人數減於大禮凡用八百八十人(眞宗崇奉聖祖亦設儀衞别作導引曲今)
(附之)兩朝志云大駕千七百九十三人法駕千三百五人
小駕千三十四人(人數多於前)鑾駕九百二十五人迎奉祖
宗御容或神主祔廟用小鑾駕三百二十五人上宗廟
謚冊二百人其曲即隨時更製自天聖已來帝郊祀躬
耕籍田皇太后恭謝宗廟悉用正宮導引六州十二時
凡四曲景祐二年郊祀減導引第二曲增奉禋歌初李
照等撰警嚴曲請以振容為名帝以其義無取故更曰
奉禋其後祫享太廟亦用之大享明堂用黃鐘宮增合
宮歌凡山陵導引靈駕章獻章懿皇后用正平調仁宗
用黃鐘羽增昭陵歌神主還宮用大石調增虞神歌凡
迎奉祖宗御容赴宮觀寺院并神主祔廟悉用正宮惟
仁宗御容赴景靈宮改用道調皆止一曲皇祐中大饗
明堂帝謂輔臣曰明堂直端門而致齋於内奏嚴於外
恐失靖恭之意詔禮官議之咸言警場本古之鼛鼓所
謂夜戒守鼔者也王者師行吉行皆用之今乘輿宿齋
本緣祀事則警場亦因以警衆非徒取觀聽之盛恐不
可廢若以奏嚴之音去明堂近則請列於宣德門百步
之外俟行禮時罷奏一嚴亦足以稱虔恭之意帝曰既
不可廢則祀前一夕邇於接神宜罷之熙寧中親祠南
郊曲五奏正宮導引奉禋降仙臺祠明堂曲四奏黃鐘
宮導引合宮歌皆以六州十二時永厚陵導引警場及
神主還宮皆四曲虞主祔廟奉安慈聖光獻皇后山陵
亦如之諸后告遷升祔上仁宗英宗徽號迎太一宮神
像亦以一曲導引率因事隨時定所屬宮調以律和之
元豐中言者以鼓吹害雅樂欲調治之令與正聲相得
楊傑言正樂者先王之德音所以感召和氣格降上神
移變風俗而鼓吹者軍旅之樂耳蓋鼓角横吹起於西
域聖人存四夷之樂所以一天下也存軍旅之樂示不
忘武備也鞮鞻氏掌夷樂與其聲歌祭祀則龡而歌之
燕亦如之今大祀車駕所在則鼓吹與武嚴之樂陳於
門而更奏之以備警嚴大朝會則鼓吹列於宫架之外
其器既異先代之器而施設槩與正樂不同國初以來
奏大樂則鼓吹備而不作同名為樂而用實異雖其音
聲間有符合而宮調稱謂不可淆混故大樂以十二律
呂名之鼔吹之樂則曰正宮之類而已(乾德中設鼓吹十二案制氊床)
(十二為熊熊騰倚之狀每案設大鼓羽葆鼔金錞各一歌簫笳各二又有义手笛名曰拱宸管考騐皆與雅音)
(相應列於宮縣之籍編之令式)若以律吕變夷部宮調則名混同而樂
相紊亂矣遂不復行元符三年七月學士院奏太常寺
鼓吹局應奉大行皇帝山陵鹵簿鼓吹儀仗并嚴更警
場歌詞樂章依例撰成靈駕發引至陵所仙呂調導引
等九首已令樂工協比聲律從之政和七年三月議禮
局言古者鐃歌鼓吹曲各異其名以紀功烈今所設鼓
吹唯備警衞而已未有鐃歌之曲非所以彰休德揚偉
績也乞詔儒臣討論撰述因事命名審協聲律播之鼓
吹俾工師習之凡王師大獻則令鼔吹具奏以聳羣聽
從之十二月詔六州改名崇明祀十二時改名稱吉禮
導引改名熙事備成六引内者設而不作紹興十六年
臣僚言國家大饗乘輿齋宿必設警場肅儀衞而嚴祀
事樂工隷太常歌詞備三疊累朝以來皆用之比者郊
廟行事率代以鉦鼓取諸殿司夫軍旅祭祀事既異宜
樂聲清濁用以殊尚鉦鼓鳴角列於鹵簿中所以示觀
德之盛宜詔有司更製兼籍鼓吹樂工以時閱習遇熙
事出而用之有司請下車器所造節鼓一奏嚴鼓一百
二十鳴角亦如之金鉦二十有四太常前後部振作通
用一千八百五十七人而鼓吹益盛孝宗隆興二年兵
部言奉明詔大禮乘輿服御除玉輅平輦等外所用人
數並從省約内鼓吹合用八百四十一人止用五百八
十八人警場合用二百七十五人止用一百三十人淳
熙中大閱帝自祥曦殿戎服而出皇太子親王執政以
下並從諸將皆介胄乘馬導駕軍器分衞前後奏隨軍
鼔管大樂上尋易金甲乘馬升將臺殿帥舉黃旗諸軍
呼拜奏發嚴中軍鳴角馬步簇隊連三鼓至四鼓舉白
旗中軍鼓聲旗應乃變方陣别高一鼓馬步軍出陣别
高一鼓各歸部隊五鼓舉黃旗變員陣又鼓舉赤旗變
銳陣青旗變直陣收鼓訖一金止重鼔鳴角簇隊放教
此其凡也
開寶元年南郊三首
導引氣和玉燭睿化著鴻明緹管一陽生郊禋盛禮
燔柴畢旋軫鳳凰城森羅儀衞振華纓載路溢歡聲
皇圖大業超前古垂象泰階平歲時豐衍九土樂
升平覩寰海澄清道高堯舜垂衣治日月並文明嘉
禾甘露登歌薦雲物煥祥經兢兢惕惕持謙德未許
禪云亭
六州嚴夜警銅蓮漏遲遲清禁肅森陛戟羽衞儼皇
闈角聲勵鉦鼓攸宜金管成雅奏逐吹逶迤薦蒼璧
郊祀神祗屬景運純禧京坻豐衍羣材樂育諸侯述
職盛德服蠻夷殊祥萃九苞丹鳳來儀膏露降和
氣洽三秀煥靈芝鴻猷播史冊相輝張四維卜世永
固丕基敷玄化蕩蕩無為合堯舜文思混并寰宇休
牛歸馬銷金偃革蹈詠慶昌期
十二時承寶運馴致隆平鴻慶被寰瀛時清俗阜治
定功成遐邇詠由庚嚴郊祀文物聲明會天正星拱
奏嚴更布羽儀簮纓宸心虔潔明德播惟馨動蒼冥
神降享精誠燔柴半萬乘移天仗肅鑾輅旋衡千
官雲擁羣后葵傾玉帛旅明庭韶濩薦金奏諧聲集
休亨皇澤浹黎庶普率洽恩榮仰欽元后睿聖貫三
靈萬邦寧景貺福千齡
眞宗封禪四首
導引民康俗阜萬國樂升平慶海宴河清唐堯虞舜
垂衣化詎比我皇明九天寶命垂丕貺雲物效祥英
星羅羽衞登喬嶽親告禪云亭(汾隂云星羅羽衞臨汾曲親享荅資生)
我皇垂拱惠化洽文明盛禮慶重行登封降禪燔柴
畢(汾隂云告虔睢上皇儀畢)天仗入神京雲雷布澤徧寰瀛遐邇
振歡聲巍巍聖壽南山固千載賀承平
六州良夜永玉漏正遲遲丹禁肅周廬列羽衞遶皇
闈嚴鼓動畫角聲齊金管飄雅韻遠逐輕颸薦嘉玉
躬祀神祗祈福為黔黎升中盛禮增高益厚登封檢
玉時邁合周詩(汾隂云方丘盛禮精嚴越古陳牲檢玉時邁展鴻儀)玄文錫
慶雲五色相隨甘露降醴泉涌(汾隂云嘉禾合)三秀發靈芝
皇猷播史冊光耀受鴻禧萬年永固丕基吾君德蕩
蕩巍巍邁堯舜文思從今寰宇休牛歸馬耕田鑿井
鼓腹樂昌期
十二時聖明代海縣澄清惠化洽寰瀛時康歲足治
定武成遐邇賀升平嘉壇上昭事神靈薦明誠報夲
禪云亭(汾隂云蠲潔答鴻寧)俎豆列犧牲宸心蠲潔明德薦惟
馨紀鴻名千載播天聲燔柴畢(汾隂云親祀畢)雲罕回仙
仗慶鑾輅還京八神扈蹕四隩來庭嘉氣覆重城殊
常禮曠古難行遇文明仁恩蘇品彙沛澤被簮纓祥
符錫祚武庫永銷兵育羣生景運保千齡
告廟導引明明我后至德合高穹祗翼勵精衷上眞
紫殿回飈馭示聖胄延鴻躬承寶訓表欽崇慶澤布
寰中告虔備物朝清廟荷景福來同
奉祀太清宮三首
導引穹旻錫祐盛德日章明見地平天成垂衣恭己
干戈偃億載祐黎甿羽旄飾駕當春候款謁届殊庭
精衷昭感膺多福夷夏保咸寧聖君御宇祗翼奉
三靈已偃革休兵區中海外鴻禧浹恭館勵虔誠九
斿七萃著聲明徯后徇輿情丕圖寶緒承繁祉率土
仰隆平
六州千載運寶業正遐昌欽至道崇明祀盛禮邁前
王鑾輅動萬騎騰驤馳道紛綵仗瑞日煌煌奉祕檢
玉羽羣翔非霧滿康莊躬朝眞館齊心繹思順風俯
拜奠酒爇蕭薌精忠逹飈輪降格昭彰回羽旆駐
琱輦舊地訪睢陽享清廟孝德輝光届靈場星羅萬
國珪璋陳牲幣金石鏘洋景福降穰穰垂衣法坐恩
覃羣品慶均海㝢聖壽保無疆
十二時乾坤泰帝壽遐昌㝢縣樂平康眞遊降格寶
誨昭彰宸蹕造仙鄉崇妙道精意齊莊款靈場潔豆
薦芬芳備樂奏鏗鏘猶龍垂裕千古播休光極褒揚
明號洽徽章朝修展春豫諧民望覩文物煌煌言
旋羽衞肅設壇場報夲達蕭薌申嚴祀禮備烝嘗荅
穹蒼純禧霑品彙慶賚浹窮荒封人獻壽德化掩陶
唐保綿長錫祜永無疆
亳州廻詣玉清昭應宮一首
導引祕文鏤玉金閣奉安時旌蓋儼仙儀珠旒俯拜
陳章奏精意達希夷卿雲郁郁曜晨㬢玉羽拂華枝
靈心報貺垂繁祉寶祚永隆熙
親享太廟一首
導引躬朝太室列聖大功宣綵仗耀甘泉祕文升輅
空歌發一路覆祥煙珠旒薦獻極精虔列侍儼貂蟬
穰穰降福均寰宇垂拱萬斯年
南郊恭謝三首
導引重熙累盛睿化暢眞風尊祖奉高穹林棼綵仗
明初日瑞氣滿晴空玉鑾徐動出環宮虔鞏罄宸衷
禮成均慶人神悦聖壽保無窮
六州承天統聖主應昌辰寶籙降飈游至瑞命慶惟
新崇大號仰奉高眞獻歲當初吉天下皆春謁祕宇
藻衞星陳薌靄極紛綸瓊編焜燿仙衣綷䌨垂旒俯
拜薦獻禮惟寅芬芳備精衷上達穹旻尊道祖享
清廟助祭萬方臻升泰畤縟典彌文侍羣臣漢庭儒
雅彬彬煙飛火舉畢嚴禋天地降氤氲高臨華闕恩
覃動植慶延宗社聖壽比靈椿
十二時亨嘉會萬㝢歡康聖化邁陶唐元符錫命天
鑒昭彰徽號奉琳房陳縟禮獻歲惟良耀旂章翠輦
駐仙鄉睿意極齊莊仙衣渥彩玉冊共熒煌芬芳飈
馭降靈場回雲罕尊祖趨仙宇金石韻鏘洋聿朝
清廟躬奠瑤觴報夲國之陽執籩豆列侍貂璫對穹
蒼洪恩霈夷夏大慶浹家邦垂衣紫極聖壽保遐昌
集祺祥地久與天長
天書導引七首
詣泰山我皇纉位覆燾合穹旻祕籙示靈文齊居紫
殿膺玄貺降寶命氤氲奉符讓德事嚴禋檢玉陟天
孫垂鴻紀號光前古邁八九為君(汾隂云后祗坤德宅河汾瘞玉考前)
(聞垂休紀續超唐漢光監洛鴻勲)靈臺偃武書軌慶同文奄六合居
尊圓穹錫命垂眞籙清曉降金門升中報夲禪云云
(汾隂云方丘報夲務精勤)嚴祀事惟寅無為致治臻清淨見反朴
還淳
詣太清宮寶圖熙盛登格聖功全瑞命集靈篇欽脩
祀典成明察道祖降雲軿賴鄉眞館宅眞仙朝謁帝
心虔尊崇教父膺鴻福綿亘萬斯年猶龍勝境眞
宇儼靈姿肅謁展皇儀寶符先路嘉祥應雲物煥金
枝紛紜紫節間黃麾藻衞極葳蕤高穹報貺延休祉
仁壽協昌期
詣玉清昭應宮紫霄金闕重疊降元符億兆祚皇圖
雲章焜燿傳温玉寶閣起清都奉迎綵仗溢天衢觀
者競歡呼明君欽翼承鴻蔭億載御中區寶符錫
祚慶壽命惟新俄降格飈輪巍巍帝德增虔奉懿號
薦穹旻精齊祕館奉嚴禋文物耀昌辰升煙太一脩
郊報鴻祉介烝民
詣南郊聖神纉緒赫奕帝圖昌寶籙降穹蒼宸心勵
翼修郊報綵仗列康莊祥煙瑞靄雜天香筦磬發聲
長升壇禮畢膺繁祉睿算保無疆
建安軍迎奉聖像導引四首
玉皇太帝太霄玉帝總御冠靈眞威德聳天人寶文
瑞命符皇運緜遠慶惟新洞開霞館法虛晨八景降
飈輪含生普洽膺鴻福聖壽比仙椿
聖祖天尊至眞降鑒飈馭下皇闈清漏正依依範金
肖像申嚴奉仙館壯翬飛萬靈拱衞瑞煙披岸柳映
黃麾九清祚聖鴻基永堯德更巍巍
太祖皇帝元符錫命祗受慶誠明恭館法三清開基
盛烈垂無極金像儼天成奉迎霞布甘泉仗簫瑟振
和聲靈辰協吉鴻儀畢萬國保隆平
太宗皇帝膺乾撫運垂慶洽重熙元聖嗣鴻基發揮
寶緒靈仙降感吉夢先期良金璀璨範眞儀精意荅
蕃釐閟宮神館崇嚴配萬祀播葳蕤
聖像赴玉清昭應宫導引四首
玉皇太帝先天氣祖魄寶御中宸列位冠高眞綠符
錫瑞昭元聖寶歴亘千春琳宮壯麗俯嚴闉璇碧照
龍津珍金鑄像靈儀睟集福庇烝民
聖祖天尊僊宗靈祖御氣降中宸孚宥慶惟新國工
鎔範成金像儀炳動威神玉虛聖境絶纖塵歡忭洽
羣倫導迎雲駕歸琳館恭肅奉高眞
太祖皇帝石文應瑞眞主御寰瀛慈儉撫羣生巍巍
威德超千古大業保盈成神臯福地開恭館靈貺日
昭明鑄金九牧天儀睟紺殿矗干楹
太宗皇帝乘雲英聖千載仰皇靈垂法藹朝經禹金
鎔範肖儀刑日角煥珠庭琳宮翠殿鳳文屏迎奉慶
安寧孝思瞻謁薦惟馨誠慤貫青冥
奉寶冊導引三首
玉清昭應宮太霄垂佑緜㝢洽祺祥祕檢煥雲章宸
心虔奉崇徽號茂典邁前王霞明藻衞列通莊寶冊
奉琳房都人震抃騰瑤頌億載保歡康
景靈宮明明道祖金闕冠仙眞清禁降飈輪遙源始
悟垂鴻慶億兆聳羣倫虔崇徽號盛儀陳寶冊奉良
辰邦家億載蒙繁祉聖壽保無垠
太廟祖宗垂佑亨會協重熙德澤被烝黎虔崇尊謚
陳徽冊藻衞列葳蕤宸心致孝極孜孜展禮詔台司
祥煙瑞靄浮清廟緜㝢被純禧
治平四年英宗祔廟一首
導引壽原初掩歸蹕九虞終仙馭更無蹤思皇攀慕
追來孝作廟繼三宗旌旗居外擁千重延望想威容
寶輿迎引歸新殿奏享備欽崇
熙寧二年仁宗英宗御容赴西京會聖宮應天禪院奉
安一首
導引九清三境飈馭杳難追功烈並巍巍洛都不及
西廵到猶識睟容歸三條馳道隱金槌仙仗共逶迤
珠宮紺宇申嚴奉億載固皇基
章惠皇太后神主赴西京一首
導引祥符盛際二鄙正休兵瑞應滿寰瀛東封西祀
鳴鑾輅從幸見升平仙遊一去上三清廟食享隆名
寢園松栢秋風起簫吹想平生
中太一宮奉安神像一首
導引九霄仙馭四紀樂西清游衍遍黃庭雲軿萬里
歸眞室上應泰階平金輿玉像下瑤京綵仗擁霓旌
天人感會千年運福祚永昌明
四年英宗御容赴景靈宫奉安一首
導引鼎湖龍去仙仗隔蓬萊輦路已蒼苔漢家原廟
臨清渭還泣玉衣來鳳簫鸞扇共徘徊帳殿倚雲開
春風不向天袍動空繞翠輿回
十年南郊皇帝歸青城導引一首
降仙臺清都未曉萬乘並駕煌煌擁天行祥風散瑞
靄華蓋聳旂常建耀層城四列兵衞爟火映金支翠
旌衆樂警作充宮庭皦繹成紺幄掀袞冕明妥帖壇
陛霄升振珩璜神格至誠雲車下冥冥儲祥降嘏莫
可名御端闕朌敷號榮澤翔施溥茂祉均含生
元豐二年慈聖光獻皇后發引四首
儀仗内導引一首駕斑龍忽催金母轉仙仗去瑤宮
絳闕深沉杳無蹤漸塵空絲網瓊林花似怨東風垂
清露啼紅猶想舊春中獻萬壽寶船空
警場内三曲六州九龍輿記春暮幸蓬壺瓊囿敞
繡仗趨年華與逝水俱瑤京遠信息斷無寶津池面
落花鋪愁晚容車來禁塗鳳簫鸞翣西指昭陵去舊
賞蟠桃熟又見漲海枯應共靈眞母曳霞裾宴清
都恨滿山隅春城翠栢藏烏扃戶劍照燈魚人間一
夢覺餘泉宮窈窕鏁夜龍銀江澄澹浴仙鳬煙冷金
爐玉殿虛綠苔新長雕輦曾行處夜夜東朝月似舊
照錦䟽侍女盈盈淚珠
十二時治平時暫垂簾佑聖子觧危疑坐安天下踰
歲厭避萬機退處宸闈殿開慶養志入希夷扶皓日
浴咸池看神孫撫御千載重雍累熙四方欽仰洪慈
隂德遠仁功積歡養罄九域禮無違事難期乘霞去
乍覩升仙誥下九圍泣血漣如更鸞車動春晚霧暗
翠旂路指嵩伊薤歌鳳吹悠颺逐風悲珠殿悄網塵
垂空坐濕罔極吾皇孝思鏤玉寫音徽彤管煒青編
紀寧更羡周雅播聲詩
祔陵歌眞人地瑞應待聖時鞏原西榮河會澗洛與
瀍伊衆水縈回嵩高映抱幾疊屏幃秀嶺參差遙山
羣鳳隨共瞻陵寢浮佳氣非煙朝暮飛龜筮告前期
奠收玉斝筵卷時衣鑾輅曉駕載龍旂路逶遲鈴歌
怨畫翣引華芝霧薄風微眞游遠閉寶閣金扉侍女
悲啼玉階春草滋露桃結子靈椿翠青車何日歸銜
恨望西畿使一房鏁夜臺曉無期
虞主回京四首
儀仗内導引一曲龍輿春晚曉日轉三川鼓吹慘寒
煙清明過後落花天望池館依然東風百寶泛樓船
共薦壽當年如今又到苑西邊但魂斷香軿
警場内三曲六州慶深恩寶歴正乾坤前帝子後
聖孫援立兩儀軒西宮大母朝寢門望椒闥常温芳
時媚景有三千宮女相將奉玉輦金根上林紅英繁
縹緲鈞天奏梨園望絶瑤池影斷桃源恨難論開禁
閽春風丹旐翩翩飛翠蓋駕琱輼容衞入西原管簫
動地清喧陵上栢煙昏殘霞弄影孤蟾浮天外行人
觸目是消魂問蒼天塵世光隂去如奔河洛潺湲此
恨長存
十二時望嵩邙永昭陵畔王氣壓龍岡鞏洛靈光鬱
鬱起嘉祥虛綵帟轉哀仗閟幽堂歎仙鄉路長景霞
飛松上珠襦宵掩細扇晨歸崑閬茫茫滿目東郊好
紅葩鬭芳韶景空駘蕩對春色倍凄涼最情傷從輦
嬪嬙指瑤津路淚雨泣千門翠珥璫曾憶薦瓊觴春
又至人何往事難忘向斜陽斷腸聽鈞天嘹亮清都
風細朱欄花滿誰奏清商紫幄重簾外時飄寶香環
佩珊珊響問何日反琱房
虞主歌轉紫芝指東都帝畿愁霧裏簫聲宛轉輦路
逶迤那堪見郊原芳菲日遲遲對列鳳翣龍旗輕隂
黯四垂樓臺綠瓦沍琉璃仙仗歸夀原清夜寒月掩
褕褘翠幰琱輪空反靈螭憩長岐嵩峯遠伊川渺瀰
此時還帝里旌旛上下葆羽葳蕤天街廻垂楊依依
過端闈閶闔正闢金扉觚稜射暖暉虞神寶篆散輕
絲空涕洟望陵宮女嗟物是人非萬古千秋煙慘風
悲
虞主祔廟儀仗内一首
導引輕輿小輦曾宴玉欄秋慶賞殿宸遊傷心處獸
香散盡一夜入丹邱翠簾人靜月光浮但半捲銀鈎
誰知道桂華今夜却照鵲臺幽
五年景靈宫神御殿成奉迎一首
導引新宮翼翼鉅麗冠神京金虬蟠繡楹都人瞻望
洪紛處陸海湧蓬瀛仙輿縹緲下圓清彩仗擁天行
熉黃珠幄承靈德錫羡永升平
慈孝寺彰德殿遷章獻明肅皇后御容赴景靈宫衍慶
殿奉安一首
導引九清雲杳飈馭邈難追功化盛當時保扶仁聖
成嘉靖彤管載音徽天都左界抗華榱仙仗下逶迤
寶楹黼帳承神貺萬壽永無期
八年神宗靈駕發引四首
導引金殿晚注目望宮車忽聽受遺書白雲縹緲帝
鄉去抱弓空慕龍湖瑤津風物勝蓬壺春色至望琱
輿花飛人寂寂淒涼一夢清都
六州炎圖盛六葉正協重光膺寶瑞更法度智勇軼
超成湯昭回雲漢爛文章震揚威武懾多方生民帖
泰擁殊祥封人祝頌萬壽與天長豈知丹鼎就龍下
五雲旁飄然眞馭游衍仙鄉泣彤裳伊洛洋洋嵩峯
少室相望藏弓劒游衣冠雋功盛德難忘泉臺寂魚
燭熒煌銀海深鳬鴈翺翔想像平居謾焚香望陵人
散翠栢忽成行獨餘嵩峯月夜夜照幽堂千秋陳迹
淒涼
十二時珍符錫佑啓眞人儲思在斯民勤勞日升萬
物皆入陶鈞收威柄更法令鼎從新東風吹百卉上
苑正青春流虹節近衣冠玉帛交奏嚴宸萬壽祝堯
仁忽聽宮車挽出但號慕瞻雲路企龍鱗窮天英冠
古精神杳然上傃人空望屬車廵虛仗星陳畫翣環
擁龍輴泉宮揜帝鄉遠邈難親反琱輪飛羽蓋還渡
天津霧迷朱服風搖細扇觸目悲辛列嬪嬙垂紅淚
浥行塵相將問何日下青旻
永裕陵歌升龍德當位富春秋受天球膺駿命玉帛
走諸侯寶閣珠樓臨上苑百卉弄春柔隱約瀛洲旦
旦想宸遊那知羽駕忽難留八馬入丹邱哀仗出神
州笳聲凝咽旌旆去悠悠碧山頭眞人地龜洛奥鳳
臺幽繞伊流嵩峯岡勢結蛟虬皇堂一閉威顔杳寒
霧帶天愁守陵嬪御想像奉龍輈牙盤赭案肅神休
何日覿雲裘紅淚滴衣褠那堪風點綴栢城秋
虞主回京四首
導引上林寒早仙仗轉郊圻笳鼓入雲悲逶迤輦路
過西池樓閣鎻參差都人瞻望意如疑猶想翠華歸
玉京傳信杳無期空掩赭黃衣
六州承聖緒垂意在升平驅貔虎策豪英號令肅天
兵四方無復羽書征德澤浸羣生睿謀雄儁絀漢高
狹陋慕三皇二帝登閎緝樂綴文明將升岱嶽告功
成玉牒金䋲騰寶飛聲事難評軒鼎就清都一夢俄
傾飛霞佩乘龍馭羽衞入高清祥光浮動五色迎鸞
鳳雜簫笙因山功就同軌人至銘旌畫翣行背重城
楚笳凝咽漢儀雄盛攀慕傷情惟餘内傳知向蓬瀛
十二時大平時御華夷躬聽斷破危疑春秋鼎盛絀
聲樂遊嬉日昇繁機長駕遠馭垂意在軒羲恢六典
斥三垂有殊尤絶迹盛德旁魄周施方將綴緝聲詩
擴皇綱明帝典紹累聖重熙高拱無為事難知春色
盛逼千秋嘉節忽聞憑玉几頒命彤闈厭世御雲歸
翊翠鳳駕文螭縹緲難追侍臣宫女但攀慕號悲玉
輪動指嵩伊龍鑣日益遠空游漢廟冠衣惟盛德巍
巍鏤玉冊傳青史昭示無期
虞神復土初明旌下儲胥回虛仗簫笳互奏旌旆隨
驅豈知飈御在蓬壺道縈紆風日慘六馬躊躇留恨
滿山隅不堪回首翠栢已扶疎帝城漸邇愁霧鏁天
衢公卿百辟鱗集雲敷迓龍輿端門闢金碧凌虛此
時還帝都嚴清廟入空時升文物燦爛極嘉娛配三
宗號稱神古所無帝德協唐虞九歌畢奏斐然殊會
軒朱神具燕喜錫福集皇居更千萬祀佑啓邦圖
神主祔廟一首
導引歲華婉娩侍宴玉皇宮琱輦出房中豈知軒后
丹成去望絶鼎湖龍壽原初掩九虞終歸蹕五雲重
惟餘寶冊書鴻烈清廟配三宗
政和三年追冊明達皇后一首
導引來嬪初載令德冠層城柔範藹徽聲熊羆夢應
芳蘭郁佳氣擁雕楹珠宮縹緲泛蓬瀛脱屣世緣輕
空餘寶冊光瓊玖千古仰鴻名
神主祔别廟一首
導引柔容懿範蚤歲藹層闈蘭夢結芳時秋風一夜
驚羅幕鸞扇影空廻榮追褘翟盛威儀遺像掩瑤扉
春來只有芭蕉葉依舊倚晴暉
景靈西宮坤元殿奉安欽成皇后御容一首
導引雲軿芝蓋仙路去難攀海浪濺三山重迎遺像
臨馳道還似在人間西宮瑤殿指坤元璇榜聳飛鸞
移升寶殿從新詔盛典永流傳
别廟一首
導引蓬萊邃館金碧照三山眞境勝人間秋風又見
芭蕉長遺跡在人寰雲軒一去杳難攀斑竹彩輿還
深宫舊檻聞簫鼓悵望慘朱顔
宋史卷一百四十
宋史卷一百四十考證
樂志十五悉用正宫導引六州十二時凡四曲(臣酉)
按通考有降仙臺無正宮
名之鼓吹之樂注歌簫笳各二(臣酉)按通考作歌工
三簫二笳二此處歌字下疑有缺文
宋史卷一百四十考證
