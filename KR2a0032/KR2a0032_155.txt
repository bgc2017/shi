宋史卷一百五十五
元中書右丞相總裁托克托等修
選舉志第一百八
選舉一(科目上)
自敷奏以言明試以功三載考績三考黜陟幽明始于
舜典司徒以鄉三物興賢能太宰以三歲計吏治詳於
周官兩漢而下選舉之制不同歸于得賢而巳考其大
要不過入仕則冇貢舉之科服官則有銓選之格任事
則有考課之法然歴代之議貢舉者每曰取士以文藝
不若以德行就文藝而參酌之賦論之浮華不若經義
之實學議銓選者每曰以年勞取人可以絶超躐而不
無賢愚同滯之歎以薦舉取人可以拔俊傑而不無巧
佞捷進之弊議考課者每曰拘吏文則上下督察浸成
澆風通譽望則權貴請托徒開利路於是議論紛紜莫
之一也宋初承唐制貢舉雖廣而莫重于進士制科其
次則三學選補銓法雖多而莫重于舉削改官磨勘轉
秩考課雖密而莫重于官給歷紙驗考批書其他教官
武舉童子等試以及遺逸奏薦貴戚公卿任子親屬與
遠州流外諸選委曲瑣細咸有品式其間變更不常沿
革迭見而三百餘年元臣碩輔鴻博之儒清彊之吏皆
自此出得人爲最盛焉今輯舊史所錄昈爲六門一曰
科目二曰學校試三曰銓法四曰補廕五曰保任六曰
考課煩簡適中櫽括歸類作選舉志
宋之科目有進士有諸科有武舉常選之外又有制科
有童子舉而進士得人爲盛神宗始罷諸科而分經義
詩賦以取進士其後遵行未之有改自仁宗命郡縣建
學而熙寧以來其法寖備學校之設遍天下而海内文
治彬彬矣今以科目學校之制各著于篇初禮部貢舉
設進士九經五經開元禮三史三禮三傳學究明經明
法等科皆秋取解冬集禮部春考試合格及第者列名
放榜于尚書省凡進士試詩賦論各一首策五道帖論
語十帖對春秋或禮記墨義十條凡九經帖書一百二
十帖對墨義六十條凡五經帖書八十帖對墨義五十
條凡三禮對墨義五十條凡三禮對墨義九十條凡三
傳一百一十條凡開元禮凡三史各對三百條凡學究
毛詩對墨義五十條論語十條爾雅孝經共十條周易
尚書各二十五條凡明法對律令四十條兼經並同毛
詩之制各間經引試通六爲合格仍抽卷問律本科則
否諸州判官試進士錄事參軍試諸科不通經義則别
選官考校而判官監之試紙長官印署面給之試中格
者第其甲乙具所試經義朱書通否監官試官署名其
下進士文卷諸科義卷帖由並隨解牒上之禮部有篤
廢疾者不得貢貢不應法及校試不以實者監官試官
停任受賂則論以枉法長官奏裁凡命士應舉謂之鏁
廳試所屬先以名聞得旨而後解旣集什伍相保不許
有大逆人緦麻以上親及諸不孝不悌隱匿工商異類
僧道歸俗之徒家狀并試卷之首署年及舉數場第鄉
貫不得增損移易以仲冬收納月終而畢將臨試期知
舉官先引問聯保舉狀僉同而定焉凡就試唯詞賦者
許持切韻玉篇其挾書爲姦及口相受授者發覺卽黜
之凡諸州長吏舉送必先稽其版籍察其行爲鄉里所
推每十人相保内有缺行則連坐不得舉故事知舉官
將赴貢院臺閣近臣得薦所知之負藝者號曰公薦太
祖慮其因緣挾私禁之自唐以來所謂明經不過帖書
墨義觀其記誦而已故賤其科而不通者其罰特重乾
德元年詔曰舊制九經一舉不第而止非所以啓廸仕
進之路也自今依諸科許再試是年諸州所薦士數益
多乃約周顯德之制定諸州貢舉條法及殿罰之式進
士文理紕繆者殿五舉諸科初場十不殿五舉第二第
三場十不殿三舉第一至第三場九不並殿一舉殿舉
之數朱書于試卷送中書門下三年陶穀子邴擢上第
帝曰穀不能訓子安得登科第乃詔食禄之家有登第
者禮部具姓名以聞令覆試之自是别命儒臣于中書
覆試合格乃賜第時川蜀荆湖内附試數道所貢士縣
次往還續食開寶三年詔禮部閱貢士及十五舉嘗終
場者得一百六人賜本科出身特奏名恩例蓋自此始
五年禮部奏合格進士諸科凡二十八人上親召對講
武殿而未及引試也明年翰林學士李昉知貢舉取宋
凖以下十一人而進士武濟川三傳劉睿材質最陋對
問失次上黜之濟川昉鄉人也會有訴昉用情取舍帝
乃籍終場下第人姓名得三百六十人皆召見擇其一
百九十五人并凖以下乃御殿給紙筆别試詩賦命殿
中侍御史李瑩等爲考官得進士二十六人五經四人
開元禮七人三禮三十八人三傳二十六人三史三人
學究十八人明法五人皆賜及第又賜錢二十萬以張
宴會昉等尋皆坐責殿試遂爲常制帝嘗語近臣曰昔
者科名多爲勢家所取朕親臨試盡革其弊矣是年親
試進士王式等乃定王嗣宗第一王式第四自是御試
與省試名次始有升降之別時江南未平進士林松雷
說試不中格以其間道來歸亦賜三傳出身太宗郎位
思振淹滯謂侍臣曰朕欲博求俊彦於科場中非敢望
拔十得五止得一二亦可爲致治之具矣太平興國二
年御殿覆試内出賦題賦韻平側相間依次而用命李
昉扈蒙第其優劣爲三等得呂蒙正以下一百九人越
二日覆試諸科得二百人並賜及第又閱貢籍得十舉
以上至十五舉進士諸科一百八十餘人並賜出身九
經七人不中格亦憐其老特賜同三傳出身凡五百餘
人皆賜袍笏錫宴開寶寺帝自爲詩一章賜之甲乙第
一進士及九經皆授將作監丞大理評事通判諸州其
餘亦優等授官三年九月廷試舉人故事惟春放榜至
是秋試非常例也是冬諸州舉人並集會將親征北漢
罷之自是間一年或二年乃貢舉五年覆試進士有顔
明遠劉昌言張觀樂史四人以見任官舉進士特授近
藩掌書記有趙昌國者求應百篇舉謂一日作詩百篇
帝出雜題二十令各賦五篇篇八句日旰僅成數十首
率無可觀帝以是科久廢特賜及第以勸來者八年進
士諸科始試律義十道進士免帖經明年惟諸科試律
進士復帖經進士始分三甲自是錫宴就瓊林苑上因
謂近臣曰朕親選多士殆忘饑渴召見臨問觀其才技
而用之庶使田野無遺逸而朝廷多君子爾雍熙二年
廷試初唱名及第第一等爲節度推官是年及端拱初
禮部試已帝慮有遺才取不中格者再試之於是由再
試得官者數百人凡廷試帝親閱卷累日宰相屢請宜
歸有司始詔歲命官知舉舊制旣鏁院給左藏錢十萬
資費用端拱元年詔改支尚書祠部仍倍其數罷御厨
儀鸞司供帳知貢舉宋白等定貢院故事先期三日進
士具都榜引試借御史臺驅使官一人監門都堂簾外
置案設銀香爐唱名給印試紙及試中格錄進士之文
奏御諸科惟籍名而上俟制下先書姓名散報之翌日
放榜唱名旣謝恩詣國學謁先聖先師進士過堂閤下
告名聞喜宴分爲兩日宴進士請丞郎大兩省宴諸科
請省郎小兩省綴行期集列叙名氏鄉貫三代之類書
之謂之小錄醵錢爲游宴之資謂之酺皆團司主之制
下而中書省同貢院關黃覆奏之俟正敕下關報南曹
都省御史臺然後貢院寫春關散給(籍而入省謂之春關)登科之
人例納朱膠綾紙之直赴吏部南曹試判三道謂之關
試淳化元年諸道貢士凡萬七千餘人先是有擊登聞
鼓訴校試不公者蘇易簡知貢舉受詔卽赴貢院仍糊
名考校遂爲例旣廷試帝諭多士曰爾等各負志業效
官之外更勵精文采無墜前功也詔刻禮記儒行篇賜
之每科進士第一人天子寵之以詩後嘗作箴賜陳堯
叟至是并賜焉先是嘗併學究尚書周易爲一科始更
定本經日試義十道尚書周易各義五道仍雜問疏義
六道經註四道明法舊試六場更定試七場第一第二
場試律第三場試令第四第五場試小經第六場試令
第七場試律仍於試律日雜問疏義六經註四凡三禮
三傳通禮每十道義分經註六道疏義四道以六通爲
合格自淳化末停貢舉五年眞宗即位復試而高句麗
始貢一人先是國子監開封府所貢士與舉送官爲姻
戚則兩司更互考試始命遣官别試咸平三年親試陳
堯咨等百四十人特奏名者九百餘人有晉天福中嘗
預貢者凡士貢于鄉而屢絀于禮部或廷試所不錄者
積前後舉數參其年而差等之遇親策士則别籍其名
以奏徑許附試故曰特奏名又賜河北進士諸科三百
五十人及第同出身旣下第願試武藝及量不錄用者
又五百餘人悉賜裝錢慰遣之命禮部叙爲一舉較藝
之詳推恩之廣近代所未有也舊制及第郎命以官上
初復廷試賜出身者亦免選於是策名之士尤衆雖藝
不及格悉賜同出身廼詔有司凡賜同出身者並令守
選循用常調以示甄别又定令凡試卷封印院糊名送
知舉官考定高下復令封之送覆考所考畢然後參校
得失不合格者須至覆場方落諭館閣臺省官有請屬
舉人者密以聞隱匿不告者論罪仍詔諸王公主近臣
毋得以下第親族賓客求賜科名景德四年命有司詳
定考校進士程式送禮部貢院頒之諸州士不還鄉里
而竊戸他州以應選者嚴其法每秋賦自縣令佐察行
義保任之上于州州長貳復審察得實然後上本道使
者類試巳保任而有缺行則州縣皆坐罪若省試而文
理紕繆坐元考官諸州解試額多而中者少則不必足
額尋又定親試進士條制凡策士即殿兩廡張帟列几
席標姓名其上先一日表其次序揭示闕外翌旦拜闕
下乃入就席試卷内臣收之付編排官去其卷首鄉貫
狀别以字號第之付封彌官謄寫校勘用御書院印付
考官定等畢復封彌送覆考官再定等編排官閱其同
異未同者再考之如復不同卽以相附近者爲定始取
鄉貫狀字號合之卽第其姓名差次并試卷以聞其考
第之制凡五等學識優長詞理精純爲第一才思該通
文理周率爲第二文理俱通爲第三文理中平爲第四
文理疎淺爲第五然後臨軒唱第上二等曰及第三等
曰出身四等五等曰同出身餘如貢院舊制五年詔士
曾預南省試者犯公罪聽贖罰令禮部取前後詔令經
久可行者編爲條制諸科三場内有十不進士詞理紕
繆者各一人以上監試考試官從違制失論幕職州縣
官得代日殿一選京朝官䧏監場務嘗監當則與遠地
有三人則監試考試官亦從違制失論幕職州縣官衝
替京朝官遠地監當有五人則監試以下皆停見任舉
送守倅諸科五十人以上有一人十不卽罰銅與免殿
選監當進士詞理紕繆亦如之後又詔試鏁廳者州長
吏先校試合格始聽取解至禮部不及格停其官而考
試及舉送者皆重寘罪八年始置謄錄院令封印官封
試卷付之集書吏錄本監以内侍二人詔進士第一人
令金吾司給七人導從得引兩節著爲令天聖初宋興
六十有二載天下乂安時取才唯進士諸科爲最廣名
卿鉅公皆繇此選而仁宗亦嚮用之登上第者不數年
輒赫然顯貴矣其貢禮部而數詘者得特奏名或因循
不學乃詔曰學猶殖也不學將落遜志務時敏厥脩乃
來朕慮天下之士或有遺也旣巳臨軒較得失而憂其
屢不中科則衰邁而無所成退不能返其里閭而進不
得預于祿仕故常數之外特爲之甄采而狃于寬恩遂
隳素業苟簡成風甚可耻也自今宜篤進厥學無習僥
倖焉時晏殊言唐明經並試策問參其所習以取材識
短長今諸科專記誦非取士之意請終場試策一篇詔
近臣議之咸謂諸科非所習議遂寢舊制鏁廳試落輒
停官至是始詔免罪景祐初詔曰鄉學之士益蕃而取
人路狹使孤寒棲遲或老而不得進朕甚憫之其今南
省就試進士諸科十取其二凡年五十進士五舉諸科
六舉嘗經殿試進士三舉諸科五舉及嘗預先朝御試
雖試文不合格毋輒黜皆以名聞自此率以爲常士有
親戚仕本州或爲發解官及侍親遠宦距以本州二千
里令轉運司類試以十率之取三人於是諸路始有别
頭試其年詔開封府國子監及别頭試封彌謄錄如禮
部初貢士踵唐制猶用公卷然多假他人文字或傭人
書之景德中嘗限舉人於試紙前親書家狀如公卷及
後所試書體不同並駁放其假手文字辨之得實卽斥
去永不得赴舉賈昌朝言自唐以來禮部采名譽觀素
學故預投公卷今有封彌謄錄法一切考諸試篇則公
卷可罷自是不復有公卷寶元中李淑侍經筵上訪以
進士詩賦策論先後俾以故事淑對曰唐朝調露二年
劉思立爲考功員外郎以進士試策滅裂請帖經以觀
其學試雜文以觀其才自此沿以爲常至永隆二年進
士試雜文二篇通文律者始試策天寳十一年進士試
一經能通者試文賦又通而後試策五條皆通中第建
中二年趙贊請試以時務策五篇箴論表贊各一篇以
代詩賦太和三年試帖經略問大義取精通者次試論
議各一篇八年禮部試以帖經口義次試策五篇問經
義者三問時務者二厥後變易遂以詩賦爲第一場論
第二場策第三場帖經第四場今陛下欲求理道而不
以雕琢爲貴得取士之實矣然考官以所試分考不能
通加評校而每場輒退落士之中否殆繫于幸不幸願
約舊制先策次論次賦及詩次帖經墨義而敕有司併
試四場通較工拙毋以一場得失爲去留詔有司議稍
施行焉旣而知制誥富弼言曰國家沿隋唐設進士科
自咸平景德以來爲法尤密而得人之道或有未至且
歴代取士悉委有司未聞天子親試也至唐武后始有
殿試何足取哉使禮部次高下以奏而引諸殿廷唱名
賜第則與殿試無以異矣遂詔罷殿試而議者多言其
輕上恩隳故事復如舊時范仲淹參知政事意欲復古
勸學數言興學校本行實詔近臣議於是宋祁等奏教
不本于學校士不察于鄉里則不能覈名實有司束以
聲病學者專於記誦則不足盡人材參考衆說擇其便
于今者莫若使士皆土著而教之于學校然後州縣察
其履行則學者脩飭矣乃詔州縣立學士須在學三百
日乃聽預秋試舊嘗充試者百日而止試于州者令相
保任有匿服犯刑虧行冐名等禁三場先策次論次詩
賦通考爲去取而罷帖經墨義士通經術願對大義者
試十道仲淹旣去而執政意皆異是冬詔罷入學日限
言初令不便者甚衆以爲詩賦聲病易考而策論汙漫
難知祖宗以來莫之有改且得人嘗多矣天子下其議
有司請如舊法乃詔曰科舉舊條皆先朝所定也宜一
切如故前所更定令悉罷會張方平知貢舉言文章之
變與政通今設科選才專取辭藝士惟道義積于中英
華發于外然則以文取士所以叩諸外而質其中之藴
也言而不度則何觀焉邇來文格日失其舊各出新意
相勝爲奇朝廷惡其然屢下詔書戒飭而學者樂于放
逸罕能自還今賦或八百字論或千餘字策或置所問
而妄肆胸臆漫陳他事驅扇浮薄重虧雅俗豈取賢歛
才備治具之意邪其踵習新體澶漫不合程式悉已考
落請申前詔揭而示之初禮部奏名以四百名為限又
諸科雜問大義僥倖之人悉以為不便知制誥王珪奏
曰唐自貞觀訖開元文章最盛較藝者歲千餘人而所
收無幾咸亨上元增其數亦不及百人國初取士大抵
唐制逮興國中貢舉之路寖廣無有定數比年官吏猥
衆故近詔限四百人以懲其弊且進士明經義先經而
後試策三試皆通爲中第大略與進士等而諸科旣不
問經義又無策試止以誦數精粗爲中否則其專固不
達于理安足以長民治事哉前詔諸科終場問本經大
義十道九經五經科止問義而不責記誦皆以著于令
言者以爲難於遽更而圖安于弊也惟陛下申敕有司
固守是法毋輕易焉嘉祐二年親試舉人凡與殿試者
始免黜落時進士益相習爲竒僻鈎章棘句寖失渾淳
歐陽脩知貢舉尤以為患痛裁抑之仍嚴禁挾書者既
而試榜出時所推譽皆不在選澆薄之士候脩晨朝羣
聚詆斥之街司邏卒不能止至爲祭文投其家卒不能
求其主名置于法然自是文體亦少變待試京師者恒
六七千人一不幸有故不應詔往往沉淪十數年以此
毁行干進者不可勝數王洙侍邇英閣講周禮至三年
大比大考州里以贊鄉大夫廢興上曰古者選士如此
今率四五歲一下詔故士有抑而不得進者孰若裁其
數而屢舉也下有司議咸請易以間歲之法則無滯才
之歎薦舉數既減半主司易以詳較得士必精且人少
則有司易為檢察偽濫自不能容使寒苦藝學之人得
進於是下詔間歲貢舉進士諸科悉解舊額之半增設
明經試法凡明兩經或三經五經各問大義十條兩經
通八三經通六五經通五為合格兼以論語孝經策時
務三條出身與進士等而罷說書舉時以科舉既數而
高第之人驟顯欲稍裁抑遂詔曰朕惟國家之取士與
士之待舉不可曠而冗也故立間歲之期以勵其勤約
貢舉之數以精其選者為定式申束有司而高第之人
嘗不次而用若循舊比終至濫官甚無謂也自今制科
入第三等與進士第一除大理評事簽書兩使幕職官
代還升通判再任滿試館職制科入第四等與進士第
二第三除兩使幕職官代還改次等京官制科入第五
等與進士第四第五除試銜知縣代還遷兩使職官鏁
廳人視此若夫高才異行施於有政而功狀較然者當
以異恩擢焉仁宗之朝十有三舉進士四千五百七十
人其甲第之三人凡三十有九其後不至于公卿者五
人而已英宗郎位議者以間歲貢士法不便廼詔禮部
三歲一貢舉天下解額取未行間歲之前四之三爲率
明經諸科毋過進士之數神宗篤意經學深憫貢舉之
弊且以西北人材多不在選遂議更法王安石謂古之
取士俱本于學請興建學校以復古其明經諸科欲行
廢罷取明經人數增進士額廼詔曰化民成俗必自庠
序進賢興能抑繇貢舉而四方執經藝者專于誦數趨
鄉舉者狃于文辭與古所謂三物賓興九年大成亦已
盭矣今下郡國招徠雋賢其教育之方課試之格令兩
制兩省待制以上御史三司三舘雜議以聞議者多謂
變法便直史館蘇軾曰得人之道在於知人知人之法
在於責實使君相有知人之明朝廷有責實之政則胥
史皂隷未嘗無人雖用今之法臣以爲有餘使無知人
之明無責實之政則公卿侍從常患無人况學校貢舉
乎雖復古之制臣以爲不足矣時有可否物有興廢使
三代聖人復生於今其選舉亦必有道何必由學乎且
慶歷間嘗立學矣天下以爲太平可待至於今惟空名
僅存今陛下必欲求德行道藝之士責九年大成之業
則將變今之禮易今之俗又當發民力以治宮室斂民
財以飬游士置學立師而又時簡不帥教者屏之遠方
徒爲紛紛其與慶歷之際何異至於貢舉或曰鄉舉德
行而略文章或曰專取策論而罷詩賦或欲舉唐故事
采譽望而罷封彌或欲變經生帖墨而考大義此數者
皆非也夫欲興德行在於君人者脩身以格物審好惡
以表俗若欲設科立名以取之則是教天下相率而爲
僞也上以孝取人則勇者割股怯者廬墓上以廉取人
則弊車羸馬惡衣菲食凡可以中上意者無所不至自
文章言之則策論爲有用詩賦爲無益自政事言之則
詩賦論策均爲無用然自祖宗以來莫之廢者以爲設
法取士不過如此也近世文章華麗無如楊億使億尚
在則忠清鯁亮之士也通經學古無如孫復石介使復
介尚在則迂闊誕謾之士也矧自唐至今以詩賦爲名
臣者不可勝數何負於天下而必欲廢之帝讀軾疏曰
吾固疑此得軾議釋然矣他日問王安石對曰今人材
乏少且其學術不一異論紛然不能一道德故也一道
德則脩學校欲脩學校則貢舉法不可不變若謂此科
嘗多得人自緣仕進别無他路其間不容無賢若謂科
法巳善則未也今以少壯時正當講求天下正理乃閉
門學作詩賦及其入官世事皆所不習此科法敗壞人
才致不如古旣而中書門下又言古之取士皆本學校
道德一於上習俗成於下其人才皆足以有爲於世今
欲追復古制則患於無漸宜先除去聲病偶對之文使
學者得專意經術以俟朝廷興建學校然後講求三代
所以教育選舉之法施於天下則庶幾可以復古矣於
是改法罷詩賦帖經墨義士各占治易詩書周禮禮記
一經兼論語孟子每試四場初大經次兼經大義凡十
道(後改論語孟子義各三道)次論一首次策三道禮部試即增二道
中書撰大義式頒行試義者須通經有文采乃爲中格
不但如明經墨義粗觧章句而巳取諸科解名十之三
增進士額京東西河西河北河東五路之創試進士者
及府監他路之舍諸科而爲進士者乃得所增之額以
試皆别爲一號攷取益欲優其業使不至外侵則常慕
向改業也又立新科明法試律令刑綂大義斷按所以
待諸科之不能業進士者未幾選人任子亦試律令始
出官又詔進士自第三人以下試法或言高科任簽判
及職官於習法豈所宜緩昔試刑法者世皆指爲俗吏
今朝廷推恩既厚而應者尚少若高科不試則人不以
爲榮乃詔悉試帝嘗言近世士大夫多不習法吳充曰
漢陳寵以法律授徒常數百人律學在六學之一後來
縉紳多耻此學舊明法科徒誦其文罕通其意近補官
必聚而試之有以見恤刑之意熙寧三年親試進士始
專以策定著限以千字舊特奏名人試論一道至是亦
制策焉帝謂執政曰對策亦何足以實盡人材然愈於
以詩賦取人爾舊制進士入進謝恩銀百兩至是罷之
仍賜錢三千爲期集費諸州舉送發解考試監試官凡
親戚若門客毋試於其州類其名上之轉運司與鏁廳
者同試率七人特立一額後復令存諸科舊額十之一
以待不能改業者元祐初知貢舉蘇軾孔文仲言每一
試進士諸科及特奏名約八九百人舊制禮部巳奏名
至御試而黜者甚多嘉祐始盡賜出身近雜犯亦免黜
落皆非祖宗本意進士升甲本爲南省第一人唱名近
下方特升之皆出一時聖斷今禮部十人以上别試國
子開封解試武舉第一人經明行脩進士及該特奏而
預正奏者定著于令遞升一甲則是法在有司恩不歸
於人主甚無謂也今特奏者約巳及四百五十人又許
例外遞減一舉則當復增數百人此曹垂老無他望布
在州縣惟務黷貨以爲歸計前後恩科命官幾千人矣
何有一人能自奮厲有聞于時而殘民敗官者不可勝
數以此知其無益有損議者不過謂宜廣恩澤不知吏
部以有限之官待無窮之吏戶部以有限之財祿無用
之人而所至州縣舉罹其害乃即位之初有此過舉謂
之恩澤非臣所識也願斷自聖意止用前命仍詔考官
量取一二十人誠有學問即許出官其餘皆補文學長
史之類不理選限免使積弊增重不巳遂詔定特奏名
攷取數進士入四等以上諸科入三等以上通在試者
計之母得取過全額之半是後著爲令時方改更先朝
之政禮部請置春秋博士專爲一經尚書省請復詩賦
與經義兼行解經通用先儒傳注及巳說又言新科明
法中者吏部即注司法叙名在及第進士之上舊明法
最爲下科然必責之兼經古者先德後刑之意也欲加
試論語大義仍裁半額注官依科目次序詔近臣集議
左僕射司馬光曰取士之道當先德行後文學就文學
言之經術又當先於詞采神宗專用經義論策取士此
乃復先王令典百王不易之法但王安石不當以一家
私學令天下學官講解至於律令皆當官所須使爲士
者果能知道義自與法律冥合何必置明法一科習爲
刻薄非所以長育人材敦厚風俗也四年乃立經義詩
賦兩科罷試律義凡詩賦進士於易詩書周禮禮記春
秋左傳内聽習一經初試本經義二道語孟義各一道
次試賦及律詩各一首次論一首末試子史時務策二
道凡專經進士須習兩經以詩禮記周禮左氏春秋爲
大經書易公羊榖梁儀禮爲中經左氏春秋得兼公羊
榖梁書周禮得兼儀禮或易禮記詩並兼書願習二大
經者聽不得偏占兩中經初試本經義三道論語義一
道次試本經義三道孟子義一道次論策如詩賦科並
以四場通定高下而取解額中分之各占其半專經者
用經義定取舍兼詩賦者以詩賦爲去留其名次高下
則於策論參之自復詩賦士多鄉習而專經者十無二
三諸路奏以分額各取非均其後遂通定去留經義母
過通額三分之一光又請立經明行脩科歲委升朝文
臣各舉所知以勉勵天下使敦士行以示不專取文學
之意若所舉人違犯名教及贓私罪必坐舉主毋有所
赦則自不敢妄舉而士之居鄉居家者立身行巳不敢
不謹惟懼玷缺外聞所謂不言之教不肅而成不待學
官日訓月察立賞告訐而士行自美矣遂立科許各舉
一人凡試進士者及中第唱名日用以升甲後分路别
立額六十一人州縣保任上之監司監司考察以聞無
其人則否預薦者不試于州郡惟試禮部不中許用特
奏名格赴廷試後以爲常既而詔須特命舉乃舉毋槩
以科場年上其名六年詔復通禮科初開寶中改鄉貢
開元禮爲通禮熙寧嘗罷至是始復凡禮部試添知舉
官爲四員罷差參詳官而置點檢官二十人分屬四知
舉使協力通攷諸州點檢官專校襍犯亦預考試八年
中書請御試復用祖宗法試詩賦論策三題且言士子
多巳改習詩賦太學生員總二千一百餘人而不兼詩
賦者纔八十二人於是詔來年御試習詩賦人復試三
題專經人且令試策自後槩試三題帝既親政羣臣多
言元祐所更學校科舉制度非是帝念宣仁保祐之功
不許改紹聖初議者益多乃詔進士罷詩賦專習經義
廷對仍試策初神宗念字學廢缺詔儒臣探討而王安
石乃進其說學者習焉元祐禁勿用至是除其禁四年
詔禮部凡内外試題悉集以爲籍遇試頒付考官以防
復出罷春秋科凡試優取二禮兩經許占全額之半而
以其半及他經既而復立春秋博士崇寧又罷之徽宗
設辟雍於國郊以待士之升貢者臨幸加恩博士弟子
有差然州郡猶以科舉取士不專學校崇寧三年遂詔
天下取士悉由學校升貢其州郡發解及試禮部法並
罷自此歲試上舍悉差知舉如禮部試五年詔大比歲
更參用科舉取士一次其亟以此意使遠士即聞之時
州縣悉行三舍法得免試入學者多當官子弟而在學
積歲月累試乃得應格其貧且老者甚病之故詔及此
而未遽廢科舉也大觀四年五月星變凡事多所更定
侍御史毛注言養士既有額而科舉又罷則不隷學籍
者遂致失職天之視聽以民士其民之秀者今失職如
此疑天亦譴怒願以解額之歸升貢者一二分不絶科
舉亦應天之一也遂詔更行科舉一次臣僚言場屋之
文專尚偶麗題雖無兩意必欲釐而爲二以就對偶其
超詣理趣者反指以爲澹泊請擇考官而戒飭之取其
有理致而黜其強爲對偶者庶幾稍救文弊宣和三年
詔罷天下三舍法開封府及諸路並以科舉取士惟太
學仍存三舍以甄序課試遇科舉仍自發解六年禮部
試進士萬五千人詔特增百人額正奏名賜第者八百
餘人因上書獻頌直令赴試者殆百人有儲宏等隷大
閹梁師成爲使臣或小史皆賜之第梁師成者於大觀
三年嘗中甲科自設科以來南宫試者無踰此年之盛
然雜流閹宦俱玷選舉而祖宗之良法蕩然矣凡士不
繇科舉若三舍而賜進士第及出身者其所從得不一
凡遺逸文學吏能言事或奏對稱旨或試法而經律入
優或材武或童子而皆能文或邊臣之子以功來奏其
得之雖有當否大較猶可取也崇寧大觀之後逹官貴
胄既多得賜以上書獻頌而得者又不勝紀矣
宋史卷一百五十五
