宋史卷十七
元中書右丞相總裁托克托等修
本紀第十七
哲宗一
哲宗憲元繼道顯德定功欽文睿武齊聖昭孝皇帝諱
煦神宗第六子也母曰欽聖皇后朱氏熙寧九年十二
月七日已丑生于宮中赤光照室初名傭授檢校太尉
天平軍節度使封均國公元豐五年遷開府儀同三司
彰武軍節度使進封延平郡王七年三月神宗宴羣臣
于集英殿王侍立天表粹溫進止中度宰相而下再拜
賀八年二月神宗寢疾宰相王珪乞早建儲為宗廟社
稷計又奏請皇太后權同聽政神宗首肻三月甲午朔
皇太后垂簾于福寧殿諭珪等曰皇子性莊重從學穎
悟自皇帝服藥手寫佛書為帝祈福因出以示珪等所
書字極端謹珪等稱賀遂奉制立為皇太子初太子宮
中常有赤光至是光益熾如火戊戌神宗崩太子即皇
帝位已亥大赦天下常赦所不原者羣臣進秩賜賚諸
軍遣使告哀于遼白虹貫日庚子尊皇太后曰太皇太
后皇后曰皇太后德妃朱氏曰皇太妃命宰臣王珪為
山陵使甲寅以羣臣固請始同太皇太后聽政已未賜
叔雍王顥曹王頵贊拜不名令中外避太皇太后父遵
甫名詔邊事稍重者樞密院與三省同議以進庚申尚
書左僕射郇國公王珪進封岐國公顥進封揚王頵為
荆王並加太保弟寧國公佶為遂寧郡王儀國公佖為
太寧郡王成國公俁為咸寧郡王和國公似為普寧郡
王高密郡王宗晟漢東郡王宗瑗華原郡王宗愈安康
郡王宗隱建安郡王宗綽並為開府儀同三司太師潞
國公文彦博為司徒濟陽郡王曹佾為太保特進王安
石為司空餘進秩賜致仕服帶銀帛有差辛酉詔顔子
孟子配享孔子廟庭夏四月丙寅初御紫宸殿辛未蠲
元豐六年以前逋賦甲戌加李乾德同中書門下平章
事董氊檢校太尉詔曰先皇帝臨御十有九年建立政
事以澤天下而有司奉行失當幾於煩擾或苟且文具
不能布宣實惠其申諭中外協心奉令以稱先帝惠安
元元之意乙亥詔以太皇太后生日為坤成節丁丑召
呂公著侍讀諭樞密中書通議事都堂詔遵先帝制遣
官察舉諸路監司之法庚辰呂惠卿遣兵入西界破六
砦斬首六百餘級辛巳遣使以先帝遺留物遺遼國及
告即位甲申水部員外郎王諤非職言事坐罰金丙戌
以蕃官高福戰死錄其子孫丁亥復蠲舊年逋賦五月
丙申詔百官言朝政闕失資政殿學士司馬光過闕入
見丁酉羣臣請以十二月七日為興龍節壬寅城熙蘭
通遠軍賜李憲趙濟銀帛有差甲辰作受命寶丙午京
師地震復置遼州庚戌王珪薨改命蔡確為山陵使丙
辰賜禮部奏名進士諸科及第出身四百六十一人戊
午以蔡確為尚書左僕射兼門下侍郎韓縝為尚書右
僕射兼中書侍郎章惇知樞密院司馬光為門下侍郎
六月庚午賜楚州孝子徐積絹米丁亥詔中外臣庶許
直言朝政闕失民間疾苦秋七月戊戌以資政殿大學
士呂公著為尚書左丞詔府界三路保甲罷團教丙午
遼人來弔祭丙辰白虹貫日吏部侍郎熊本奏歸化儂
知會異同坐罰金罷沅州增修堡砦八月乙丑詔按察
官所至有才能顯著者以名聞已巳鎮江軍節度使韓
絳進開府儀同三司癸酉遣使賀遼主生辰正旦乙亥
以供奉王英戰死葭蘆錄其子九月戊戌以神宗英文
烈武聖孝皇帝之諡告于天地宗廟社稷已亥上寶冊
于福寧殿已酉遣使報謝于遼冬十月甲子夏國遣使
進助山陵馬癸酉詔倣唐六典置諫官丁丑令侍從各
舉諫官二人詔監察御史兼言事殿中侍御史兼察事
罷義倉已卯詔均寬民力有司或致廢格者監司御史
糾劾之河決大名乙酉葬神宗皇帝于永裕陵丙戌罷
方田以夏國主母卒遣使弔祭十一月癸巳詔按問強
盜欲舉自首者毋減丁酉祧翼祖祔神宗于太廟廟樂
曰大明之舞辛丑減兩京河陽囚罪一等杖已下釋之
民緣山陵役者蠲其賦已酉遼遣使賀即位十二月壬
戌于闐進獅子詔却之開經筵講魯論讀三朝寳訓罷
太學保任同罪法丙寅夏人以其母遺留物馬白駝來
獻辛未左僕射蔡確右僕射韓縝並遷秩加食邑揚王
顥荆王頵並為太傅壬申章惇司馬光等進秩有差甲
戌罷後苑西作院乙亥詔執政侍臣講讀戊寅罷增置
鑄錢監十有四乙酉遼遣蕭睦等來賀正旦是歲日有
五色雲者六高麗大食入貢
元祐元年春正月庚寅朔改元丙子錄在京囚減死罪
以下一等杖罪者釋之丁未詔回賜高麗王鞍馬服帶
器幣有加罷陜西河東元豐四年後凡緣軍興添置官
局丙辰久旱幸相國寺祈雨立神宗原廟戊午甘露降
二月辛酉以河決大名壞民田民艱食者衆詔安撫使
韓絳振之乙丑修神宗實錄丁卯詔左右侍從各舉堪
任監司者二人舉非其人有罰庚午禁邊民與夏人為
市辛未董氊卒以其子阿里骨襲河西軍節度使邈川
首領庚辰夏人入貢辛巳刑部侍郎蹇周輔坐變鹽法
落職閏月庚寅蔡確罷以司馬光為尚書左僕射門下
侍郎詔韓維呂大防孫永范純仁詳定役法壬辰以呂
公著為門下侍郎丙午守尚書右丞李清臣為尚書左
丞試吏部尚書呂大防為尚書右丞白虹貫日丁未羣
臣上太皇太后宮名曰崇慶殿曰崇慶壽康皇太后宮
曰隆祐殿曰隆祐慈徽庚戌賜于闐國王服帶器幣辛
亥章惇罷甲寅詔侍從御史國子司業各舉經明行修
可為學官者二人乙卯以吏部尚書范純仁同知樞密
院事丙辰掩京城暴骸罷諸州常平管勾官三月辛未
詔毋以堂差衝在選已注官置訴理所許熙寧以來得
罪者自言命太學公試司業博士主之如春秋補試法
癸酉置開封府界提點刑獄一員乙亥罷熙河蘭會路
經制財用司已卯復廣濟河輦運辛巳詔民間疾苦當
議寬恤者監司具聞以程頤為崇政殿說書乙酉許職
事官帶職夏四月已丑韓縝罷辛卯詔諸路旱傷蠲其
租壬辰以旱慮囚癸巳王安石薨辛丑詔執政大臣各
舉可充館閣者二人壬寅以呂公著為尚書右僕射兼
中書侍郎文彦博平章軍國重事乙巳詔戶部裁冗費
著為令李憲等以用兵失利為劉摰所劾貶秩奉祠辛
亥揚王顥荆王頵並特授太尉詔遇科舉令升朝官各
舉經明行修之士一人俟登第日與升甲罷謁禁之制
知誠州周士隆撫納溪洞民一千三百餘戶賜士隆銀
帛癸丑定六曹郎官員數五月丁巳朔以資政殿大學
士韓維為門下侍郎罷諸路重祿復熙寧前舊制庚申
夏人來賀即位壬戌詔侍從臺官監司各舉縣令一人
戊辰命程頤同修立國子監條制已巳幸揚王荆王第
官其子九人癸酉復左右天廐坊壬午詔文彦博班宰
相之上六月甲辰置春秋博士呂惠卿落職分司南京
蘇州居住戊申以富弼配享神宗廟庭庚戌太白晝見
甲寅詔正風俗修紀綱勿理隱疵細故復置通利軍程
頤上疏論輔養君德秋七月丁巳置檢法官辛酉設十
科舉士法劉恕同修資治通鑑未沾恩而卒詔官其子
乙丑夏國主秉常卒庚午夏國遣使賀坤成節八月辛
卯詔常平依舊法罷青苗錢壬辰封弟偲為祁國公甲
午占城國遣使入貢壬子日傍有五色雲磁州穀異隴
同穗九月丙辰朔司馬光薨已未朝獻景靈宮辛酉大
享明堂以神宗配赦天下丁卯試中書舍人蘇軾為翰
林學士知制誥已卯張璪罷冬十月丙戌改衍聖公為
奉聖公庚寅太白晝見壬辰夏人來告哀庚子遣使弔
祭十一月戊午以尚書左丞呂大防為中書侍郎御史
中丞劉摰為尚書右丞乙亥于闐國遣使入貢庚辰蠲
鹽井官溪錢十二月庚寅詔將來服除依元豐三年故
事羣臣勿上尊號戊戌華州鄭縣小敷谷山崩戊申詔
以冬溫無雪決繫囚是歲河北楚海諸州水
二年春正月乙丑封秉常子乾順為夏國主戊辰詔舉
人程試主司毋得於老莊列子書命題辛巳詔蘇轍劉
攽編次神宗御製白虹貫日二月丁亥遣左司諫朱光
庭使河北振民被災者詔施黔戎瀘等州保甲監司免
歲閱丁酉加賜于闐國金帶錦袍器幣已亥命吏部選
人改官歲以百人為額辛丑詔陜西河東行策應牽制
法是月代州地震三月壬戌太皇太后手詔止就崇政
殿受冊戊辰詔中外侍從歲舉郡各一人令御史臺察
民俗奢僣者夏人遣使入謝癸酉奉安神宗神御于景
靈宮宣光殿庚辰詔内侍省供奉官以下百人為額夏
四月丙戌交阯入貢丁亥鬼章子結齷齪寇洮東戊子
慮囚已丑詔太師文彦博十日一議事都堂辛卯詔冬
夏旱暵海内被災者廣避殿減膳責躬思過以圖消復
丁酉以四方牒訴上尚書者或冤抑不得直令御史分
察之已亥太皇太后以旱權罷受冊禮癸卯雨乙丑以
徐州布衣陳師道為亳州司戶參軍丁未復制科戊申
御殿復膳李清臣罷五月癸丑夏人圍南川砦丁卯以
劉摰為尚書左丞兵部尚書王存為尚書右丞壬申于
闐入貢丁丑詔御史官闕中丞御史翰林學士兩省諫
議大夫以上雜舉六月辛丑以安燾知樞密院事壬寅
有星如瓜出文昌丙午邈川首領結藥來降授三班奉
職秋七月辛亥詔戶部修會計錄韓絳以司空致仕夏
人寇鎮戎軍詔府界三路教閱保甲復課利場務虧額
科罰丙辰罷諸州數外歲貢戊午以遼蕭德崇等賀坤
成節曲宴垂拱殿始用樂庚申進封李乾德為南平王
辛酉改誠州為渠陽軍辛未韓維罷八月辛巳程頤罷
經筵權同管勾西京國子監癸未以西蕃寇洮河民被
害者給錢粟死者賜帛其家詔復進納人改官舊法乙
酉命呂大防為西京安奉神宗御容禮儀使庚寅西南
蕃遣人入貢癸巳以夏國政亂主幼強臣乙逋等擅權
逆命詔諸路帥臣嚴兵備之庚子授西蕃首領心牟欽
氊銀州團練使溫溪心瓜州團練使辛丑涇原言夏人
寇三川諸砦官軍敗之丁未岷州行營將种誼復洮州
執蕃酋鬼章青宜結九月乙卯發太皇太后冊寶于大
慶殿丙辰發皇太后皇太妃冊寶于文德殿已未夏人
寇鎮戎軍丁卯禁私造金箔冬十月壬午奉安神宗御
容于會聖宮及應天院癸未日有五色雲戊子恭謝景
靈宮辛卯減西京囚罪一等杖已下釋之已亥西南龍
張蕃遣人入貢庚子論復洮州功种誼等遷秩賜銀絹
有差十一月丙辰復置漣水軍庚申獻鬼章于崇政殿
以罪當死聽招其子及部屬歸以自贖乙亥大雪甚民
凍多死詔加振恤死無親屬者官瘞之罷内殿承制試
換文資格丙子決囚十二月乙酉賜諸軍及貧民錢丙
戌興龍節初上壽于紫宸殿已丑大寒罷集英殿宴壬
辰兀征聲延部族老幼萬人渡河南遣使廩食之仍諭
聲延勿失河北地乙未白虹貫日壬寅頒元祐勑令式
是冬始閉汴口
三年春正月已酉朔不受朝庚戌復廣惠倉已未朝獻
景靈宮庚申雪寒發京西穀五十餘萬石損其直以紓
民辛酉詔廣南西路朱崖軍開示恩信許生黎悔過自
新壬戌罷上元遊幸壬申阿里骨奉表詣闕謝罪令邊
將無出兵仍罷招納甲戌決囚二月甲申罷修金明池
橋殿乙酉德音減囚罪一等徒以下釋之工役權放一
年流民饑貧量與應副丙戌詔河東苦寒量度存恤戍
兵癸巳罷春宴乙未白虹貫日辛丑太白晝見乙巳廣
東兵馬監童政坐擅殺無辜伏誅三月丙辰韓絳薨丁
巳御集英殿策進士戊午策武舉已巳賜禮部奏名進
士諸科及第出身一千一百二十二人乙亥夏人寇德
静砦將官張誠等敗之夏四月戊寅令諸路郡邑具役
法利害以聞辛巳以呂公著為司空同平章軍國事呂
大防為尚書左僕射兼門下侍郎范純仁為尚書右僕
射兼中書侍郎壬午以觀文殿學士孫固為門下侍郎
劉摰為中書侍郎王存為尚書左丞御史中丞胡宗愈
為尚書右丞戶部侍郎趙瞻簽書樞密院事癸巳詔定
職事官歲舉升陟人數丁酉阿里骨來貢庚子詔天下
郡城以地里置壯城兵額禁勿他役五月癸亥漢東郡
王宗瑗薨六月癸未詔司諫正言殿中監察御史倣故
事以升朝官通判資序歴一年者為之辛丑夏人寇塞
門砦甲辰五色雲見秋七月戊申荆王頵薨戊辰夜東
北方明如晝俄成赤氣中有白氣經天辛未太白晝見
癸酉忠州言臨江塗井鎮雨黑黍八月戊寅阿里骨入
貢已卯進封揚王顥為徐王辛巳復置荆門軍丙戌罷
吏試斷刑法丁酉渠陽蠻入寇辛丑降繫囚罪一等杖
以下釋之九月庚申禁宗室聮姻内臣家乙丑阿里骨
復遷職加封邑詔觀察使以上給永業田丁卯御集英
殿策賢良方正能直言極諫科十月丙戌詔罷新創諸
堡砦廢渠陽軍戊戌復南北宣徽院十一月甲辰遣吏
部侍郎范百祿等行河丁卯大食麻囉拔國入貢詔歲
以十月給巡城兵衣裘十二月丁酉渝州獵人寇小溪
壬寅白虹貫日閏月癸卯朔頒元祐式甲辰范鎮定鑄
律度量鐘磬等以進令禮部太常參定戊申減宰執賜
予庚申置六曹尚書權官丙寅詔吏部詳定六曹重複
利害以聞是歲三佛齊于闐西南蕃入貢天下上戶部
主戶二百一十三萬四千七百三十三丁二千八百五
十三萬三千九百三十四客戶六百一十五萬四千六
百五十二丁三百六十二萬九千八十三斷大辟二千
九百一十五人
四年春正月壬申朔不受朝羣臣及遼使詣東上閤門
内東門拜表賀丙子宴遼使于紫宸殿甲申以夏人通
好詔邊將毋生事二月甲辰呂公著薨庚戌白虹貫日
乙卯夏人來謝封冊三月已卯作渾天儀胡宗愈罷丁
亥以不雨罷春宴已丑詔自今大禮毋上尊號辛卯晝
有流星出東方癸巳錄囚乙未罷幸瓊林苑金明池夏
四月乙巳呂大防等以久旱求罷不允丁未曹佾薨戊
申罷大禮使及奏告執政加賜戊午立試進士四場法
壬戌弛在京牧地與民五月癸酉詔自今侍讀以三人
為額中丞李常侍御史盛陶坐不論蔡確改官辛巳貶
觀文殿學士蔡確為光祿卿丁亥復貶確為英州别駕
安置新州丁酉于闐國來貢六月甲辰范純仁王存罷
丙午以趙瞻同知樞密院事戶部尚書韓忠彦為尚書
左丞翰林學士許將為尚書右丞丁未夏國來貢癸丑
邈黎國般次泠移四林栗迷等齎于闐國黑汗王及其
國蕃王表章來貢秋七月丙子詔復外都水使者丁丑
遼國使蕭寅等來賀坤成節曲宴垂拱殿庚辰安燾以
母憂去位八月壬寅勑郡守貳以四善三最課縣令吏
部歲上監司考察知州狀辛酉太皇太后詔今後明堂
大禮毋令百官拜表稱賀九月戊寅致齋垂拱殿已卯
朝獻景靈宮辛巳大饗明堂赦天下百官加恩賜賚士
庶高年九十以上者乙酉加賜韓縝范純仁器幣有差
乙未檢舉先朝文武七條戒諭百官遵守冬十月辛丑
西南程蕃入貢丁未龍蕃入貢戊申翰林學士蘇轍上
神宗御集藏寶文閣癸丑御邇英殿講官進講三朝寶
訓十一月庚午勑朝請大夫以下進士為左餘為右溪
洞彭儒武等進溪洞布癸未以孫固知樞密院事劉摰
為門下侍郎吏部尚書傅堯俞為中書侍郎乙酉有星
色赤黃尾跡燭地已丑太皇太后却元日賀禮令百官
拜表庚寅張惇買田不法降官辛卯改發運轉運提刑
預妓樂宴會徒二年法十二月庚子遼使耶律等賀興
龍節曲宴垂拱殿癸丑更定朝儀二舞曰威加四海化
成天下甲寅減鄜延等路戍兵歸營戊午以御史闕令
中丞兩省各舉二人是歲夏國邈黎大食麻囉拔國入
貢
五年春正月丁卯朔御大慶殿視朝丁丑朝獻景靈宮
二月丁酉罷諸州軍通判奏舉改官已亥夏人歸永樂
所掠吏士百四十九人庚子加溪洞人田忠進等九十
二人檢校官有差辛丑以旱罷修黃河癸卯禱雨嶽瀆
罷浚京城壕丁未減天下囚罪杖以下釋之庚戌文彦
博以太師充護國軍山南西道節度等使致仕令所司
備禮冊命壬子彦博乞免冊禮從之甲子宴餞文彦博
于玉津園三月丙寅朔趙瞻薨丁卯詔賜故孫覺家緍
錢令給喪事壬申以韓忠彦同知樞密院事翰林學士
承旨蘇頌為尚書左丞癸未罷春宴壬辰罷幸金明池
瓊林苑夏四月癸卯詔鄭穆王巗叟等同舉監察御史
二月甲辰呂大防等以旱求退不允丙午孫固薨癸丑
詔講讀官御經筵退留二員奏對邇英閣丁巳詔以旱
避殿減膳罷五月朔日文德殿視朝辛酉以保寧軍節
度使馮京為檢校司空五月壬申詔差役法有未備者
令王巗叟等具利害以聞乙亥雨已卯御殿復膳六月
辛丑錄囚癸亥晝有五色雲七月壬申涇原路經略司
言諸人違制典買蕃部田土許以免罪自二頃五十畝
以下責其出刺弓箭手及買馬備邊用各有差乙酉夏
人來議分畫疆界九月丁丑詔復置集賢院學士冬十
月癸巳罷提舉修河司丁酉詔定州韓琦祠載祀典十
二月辛卯朔許將罷安康郡王宗隱薨丙辰禁軍大閱
賜以銀楪匹帛罷轉資是歲東北旱浙西水災賜宗室
子授官者四十四人斷大辟四千二百六十有一高麗
于闐龍蕃三佛齊阿里骨入貢
六年春正月辛酉朔不受朝羣臣及遼使詣東上閤門
内東門拜表賀癸酉詔祠祭游幸毋用羔二月辛卯以
劉摰為尚書右僕射兼中書侍郎龍圖閣待制王巗叟
簽書樞密院事癸巳以蘇轍為尚書右丞宗室士俔追
封魏國公庚子拂林國來貢丁丑授阿里骨男溪邦彪
籛為化外庭州團練使三月癸亥呂大防上神宗實錄
已巳御集英殿策進士庚午策武舉癸酉詔御史中丞
舉殿中侍御史二人翰林學士至諫議大夫同舉監察
御史二人丙子呂大防特授右正議大夫壬午賜禮部
奏名進士諸科及第出身九百五十七人丁亥罷幸金
明池瓊林苑夏四月乙未復置通禮科丙申詔恤刑辛
丑詔大臣堂除差遣非行能卓異者不可輕授仍搜訪
遺材以備擢任夏人寇熙河蘭岷鄜延路壬寅太白晝
見壬子賜南平王李乾德袍帶金帛鞍馬五月已未朔
日有食之罷文德殿視朝庚辰詔娶宗室女得官者毋
過朝散大夫皇城使丁亥從省上元祐勑令格六月壬
辰錄囚甲辰置國史院修撰官乙卯詔以田思利為銀
青光祿大夫充溪洞都巡檢秋七月癸亥復張方平宣
徽南院使致仕乙丑復制置解監使已卯振兩浙水災
八月已丑三省進納后六禮儀制辛卯詔御史臺臣僚
親亡十年不葬許依條彈奏及令吏部檢察已亥改宗
正屬籍曰宗蕃慶系錄令文武臣出入京城門書職位
差遣姓名及所往已酉修神宗寶訓癸丑詔鄜延路都
監李儀等以違旨夜出兵入界與夏人戰死不贈官餘
官降等乙卯夏人寇懷遠砦閏月壬戌嚴飭陜西河東
諸路邊備甲子太白晝見庚午詔御史中丞舉殿中侍
御史二人翰林學士中書舍人給事中舉監察御史四
人壬申太子太保致仕張方平辭免宣徽使不允甲申
刑部侍郎彭汝礪與執政争獄事自乞貶逐詔改禮部
侍郎九月丁亥夏人寇麟府二州壬辰詔州民為寇所
掠廬舍焚蕩者給錢帛踐稼者振之失牛者官貸市之
癸巳御集英殿策賢良方正能直言極諫科丁酉御試
方正王普等遷官有差歲出内庫緍錢五十萬以備邊
費甲辰幸上清儲祥宮壬子宮成減天下囚罪一等杖
以下釋之癸丑以執政官行謁禁法非便詔有利害陳
述勿禁冬十月丁卯有流星晝出東北庚午朝獻景靈
宮還幸國子監賜祭酒豐稷三品服監學官賜帛有差
庚辰令諸宮院建小學貴妃苗氏薨癸未編修神宗御
製官轉秩加賞詔京西提刑司歲給錢物二十萬緡以
奉陵寢十一月乙酉朔劉摰罷壬辰作元祐觀天歴尚
書右丞蘇轍罷知絳州辛丑傅堯俞薨十二月戊辰開
封府火壬申范純仁以前禦敵失策降官是歲兩浙水
定州野蠶成繭高麗交阯三佛齊入貢
七年春正月甲辰以遼使耶律迪卒輟朝一日乙巳張
誠一以穿父墓取犀帶責授左武衛將軍提舉亳州明
道宮二月丁卯詔陜西河東邊要進築守禦城砦三月
已亥錄囚夏四月已未立皇后孟氏甲子命呂大防為
皇后六禮使甲戌立考察縣令課績法五月戊戌御文
德殿冊皇后庚子罷侍從官轉對丙午王巗叟罷知鄭
州大食進火浣布六月辛酉以呂大防為右光祿大夫
蘇頌為尚書右僕射兼中書侍郎韓忠彦知樞密院事
蘇轍為門下侍郎翰林學士范百祿為中書侍郎翰林
學士梁燾為尚書左丞御史中丞鄭雍為尚書右丞戶
部尚書劉奉世簽書樞密院事甲子置廣文館解額戊
辰渾天儀像成甲戌日旁五色雲見七月癸巳詔修神
宗史復翰林侍講學士已酉詔諸路安撫鈐轄司及西
京南京各賜資治通鑑一部庚戌宗室緦麻以上者禁
析居八月丙辰罷監酒税務增剰給賞法已未詔西邊
諸將嚴備毋輕出兵乙亥戒邊將毋掊克軍士前陷交
阯將吏蘇佐等十七人自拔來歸九月戊戌詔冬至日
南郊宜依故事設皇地祗禮畢别議方澤之儀以聞已
酉永興軍蘭州鎮戎軍地震冬十月庚戌朔環州地震
丁巳陜西有前代帝王陵廟處給民五家充守陵戶丁
卯夏人寇環州十一月辛巳太白晝見甲申詔大中大
夫以上許占永業田丙戌于闐入貢庚寅帝齋大慶殿
辛卯朝獻景靈宮壬辰饗太廟癸巳祀天地于圜丘赦
天下羣臣中外加恩罷南京榷酒民罹親喪者戶以差
等與免徭辛丑賜徐王劍履上殿十二月辛亥阿里骨
李乾德加食邑實封甲子罷飲福宴庚午祈雪是歲兗
州僊源縣生瑞榖高麗占城西南蕃龍氏羅氏入貢
八年春正月已卯朔不受朝甲申蔡確卒丁亥御邇英
閣召宰臣讀寶訓庚寅詔復范純仁大中大夫壬辰幸
太乙宮庚子詔頒高麗所獻黃帝鍼經于天下二月已
酉詔西南蕃龍氏遷秩補官辛亥禮部尚書蘇軾言高
麗使乞買歴代史及冊府元龜等書宜却其請不許省
臣許之軾又疏陳五害極論其不可有旨書籍曾經買
者聽壬子詔刑部不得分禁繫人數瘐死數多者申尚
書省癸丑詔太寧郡王以下出就外學三月甲申蘇頌
罷辛卯范百祿罷庚子詔御試舉人復試賦詩論三題
夏四月丁未朔夏人來謝罪願以蘭州易塞門砦不許
癸丑詔恤刑甲寅令范祖禹依先朝故事止兼侍講丁
巳詔南郊合祭天地罷禮部集官詳議五月癸未置蘄
州羅田縣丁亥罷二廣鑄折二錢已丑錄囚辛卯監察
御史董敦逸黃慶基以論蘇軾蘇轍罷為湖北福建轉
運判官已亥祁國公偲為開府儀同三司六月戊午梁
燾罷壬戌中書後從省上元祐在京通用條貫秋七月
丙子朔以觀文殿大學士范純仁為尚書右僕射兼中
書侍郎戊寅令陜西㳂邊鐵錢銅錢悉還近地八月丁
未久雨禱山川辛酉以太皇太后疾帝不視事壬戌遣
使按視京東西河南北淮南水災癸亥減京師囚罪一
等徒以下釋之丁卯禱于嶽瀆宮觀祠廟戊辰赦天下
庚午詔陜西復鑄小銅錢辛未禱于天地宗廟社稷乙
亥禱于諸陵九月戊寅太皇太后崩已卯詔以太皇太
后園陵為山陵庚辰遣使告哀于遼甲申命呂大防為
山陵使壬辰詔山陵修奉從約諸道毋妄有進助冬十
月戊申羣臣七上表請聽政戊辰徐王顥乞解官給喪
詔不允庚午復内侍劉瑗等六人十一月丙子始御垂
拱殿乙未以雪寒振京城民饑壬寅賜勞修奉山陵兵
士十二月乙巳范純仁乞罷不允甲寅倣唐六典修官
制丁巳遼人遣使來弔祭出錢粟十萬振流民已巳上
太皇太后諡曰宣仁聖烈皇后是歲河入德清軍決内
黃口
宋史卷十七
