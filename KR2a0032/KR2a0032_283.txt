宋史卷二百八十三
元中書右丞相總裁托克托等修
列傳第四十二
王欽若林特附丁謂夏竦(子安期)
王欽若字定國臨江軍新喻人父仲華侍祖郁官鄂州
會江水暴至徙家黃鶴樓漢陽人望見樓上若有光景
是夕欽若生欽若早孤郁愛之太宗伐太原時欽若纔
十八作平晉賦論獻行在郁為濠州判官將死告家人
曰吾歴官逾五十年慎於用刑活人多矣後必有興者
其在吾孫乎欽若擢進士甲科為亳州防禦推官遷祕
書省祕書郎監廬州税改太常丞判三司理欠憑由司
時母賓古為度支判官嘗言曰天下逋負自五代迄今
理督未已民病幾不能勝矣僕將啓蠲之欽若一夕命
吏勾校成數翌日上之真宗大驚曰先帝顧不知邪欽
若徐曰先帝固知之殆留與陛下收人心爾即日放逋
負一千餘萬釋繫囚三千餘人帝益噐重欽若召試學
士院拜右正言知制誥召為翰林學士蜀寇王均始平
為西川安撫使所至問繫囚自死罪以下第降之凡列
便宜多所施行還授左諫議大夫參知政事以郊祀恩
加給事中河陰民常德方訟臨津縣尉任懿賂欽若得
中第事下御史臺劾治初欽若咸平中嘗知貢舉懿舉
諸科寓僧仁雅舍仁雅識僧惠秦者與欽若厚懿與惠
秦約以銀三百五十兩賂欽若書其數於紙令惠秦持
去會欽若巳入院屬欽若客納所書于欽若妻李氏惠
秦減所書銀百兩欲自取之李氏令奴祁睿書懿名於
臂并以所約銀告欽若懿再入試第五場睿復持湯飲
至貢院欽若密令奴索取銀懿未即與而登科去仁雅
馳書河陰始歸之德方得其書以告御史中丞趙昌言
昌言以聞既捕祁睿等亦請逮欽若屬吏祁睿本亳小
吏雖從欽若久而名猶隷亳州欽若乃言嚮未有祁睿
惠秦亦不及門帝方顧欽若厚命邢昺閻承翰等於太
常寺别鞫之懿更云妻兄張駕識知舉官洪湛嘗俱造
湛門始但以銀屬二僧不知達主司為誰昺等遂誣湛
受懿銀湛適使陜西還而獄巳具時駕且死睿又悉遁
去欽若因得固執祁睿休役後始傭于家它奴使多新
募不識惠秦故皆無證驗湛坐削籍流儋州而欽若遂
免方湛代王旦入知貢舉懿已試第三場及官收湛贓
家無有也乃以湛假梁顥白金器輸官湛遂死貶所人
知其冤而欽若恃勢人莫敢言者景德初契丹入寇帝
將幸澶淵欽若自請北行以工部侍郎參知政事判天
雄軍提舉河北轉運使真宗親宴以遣之素與寇準不
協及還累表願解政事罷為刑部侍郎資政殿學士尋
判尚書都省修冊府元龜或褒贊所及欽若自名表首
以謝即繆誤有所遣問戒書吏但云楊億以下其所為
多此類也歲中改兵部升大學士知通進銀臺司兼門
下封駮事初欽若罷為置資政殿學士以寵之準定其
班在翰林學士下欽若訴於帝復加大字班承旨上以
尚書左丞知樞密院事修國史大中祥符初為封禪經
度制置使兼判兗州為天書儀衛副使先是真宗嘗夢
神人言賜天書於泰山即密諭欽若欽若因言六月甲
午木工董祚於醴泉亭北見黃素曳草上有字不能識
皇城吏王居正見其上有御名以告欽若既得之具威
儀奉導至社首跪授中使馳奉以進真宗至含芳園奉
迎出所上天書再降祥瑞圖示百僚欽若又言至嶽下
兩夢神人願增建廟庭及至威雄將軍廟其神像如夢
中所見因請構亭廟中封禪禮成遷禮部尚書命作社
首頌遷戸部尚書從祀汾陰復為天書儀衛副使遷吏
部尚書明年為樞密使檢校太傅同中書門下平章事
初學士晁迥草制誤削去官有詔仍帶吏部尚書聖祖
降加檢校太尉欽若居第在太廟後壖自言出入訶導
不自安因易賜官第於定安坊七年為同天書刻玉使
馬知節同在樞密素惡欽若議論不相下會瀘州都巡
檢王懷信等上平蠻功欽若久不决知節因面詆其短
爭於帝前及趣論賞欽若遂擅除懷信等官坐是罷樞
密使奉朝請改刻玉副使知通進銀臺司復拜樞密使
同平章事上玉皇尊號遷尚書右僕射判禮儀院為會
靈觀使有龜蛇見拱聖營因其地建祥源觀命欽若總
領之尋拜左僕射兼中書侍郎同平章事明年為景靈
使閱道藏得趙氏神仙事迹四十人繪于廊廡又明年
商州捕得道士譙文易畜禁書能以術使六丁六甲神
自言嘗出入欽若家得欽若所遺詩帝以問欽若謝不
省遂以太子太保出判杭州仁宗為皇太子自以東宫
師保請歸朝復為資政大學士詔日赴資善堂侍講皇
太子會輔臣兼領三少欽若以品高求換秩拜司空尋
除山南道節度使同平章事判河南府與宰相丁謂不
相悦以疾請就醫京師不報令其子從益移文河南府
輿疾而歸謂言欽若擅去官守命御史中丞薛映就第
按問欽若惶恐伏罪降司農卿分司南京奪從益一官
仁宗即位改祕書監起為太常卿知濠州以刑部尚書
知江寧府仁宗嘗為飛白書適欽若有奏至因大書王
欽若字是時馮拯病太后有再相欽若意即取字緘置
湯藥合遣中人齎以賜且口宣召之至國門而人未有
知者既朝復拜司空門下侍郎同平章事玉清昭應宫
使昭文館大學士監修國史帝初臨政欽若謂平時百
官敘進皆有常法為遷敘圖以獻真宗實錄成進司徒
以郊祀恩封冀國知邵武軍吳植病求外徙因殿中丞
余諤以黃金遺欽若未至而植復遣牙吏至欽若第問
之欽若執以送官植諤皆坐貶初欽若安撫西川植為
新繁縣尉常薦舉之至是亦當以失舉坐罪詔勿問兼
譯經使始赴傳法院感疾亟歸帝臨問賜白金五千兩
既卒贈太師中書令諡文穆錄親屬及所親信二十餘
人國朝以來宰相䘏恩未有欽若比者欽若嘗言少時
過圃田夜起視天中赤文成紫微字後使蜀至褒城道
中遇異人告以他日位至宰相既去視其刺字則唐相
裴度也及貴遂好神仙之事常用道家科儀建壇場以
禮神朱書紫微二字陳於壇上表修裴度祠於圃田官
其裔孫自撰文以紀其事真宗封泰山祀汾陰而天下
爭言符瑞皆欽若與丁謂倡之嘗建議躬謁元德皇太
后别廟為莊穆皇后行期服議者以為天子當絶傍朞
欽若所言不合禮又請置先蠶并夀星祠升天皇北極
帝坐於郊壇第一龕增執法孫星位别制王公以下車
輅鼓吹以備拜官婚葬所著書有鹵簿記彤管懿範天
書儀制聖祖事跡翊聖真君傳五嶽廣聞記列宿萬靈
朝真圖羅天大醮儀欽若自以深達道教多所建明領
校道書凡增六百餘卷欽若狀貎短小項有附疣時人
目為癭相然智數過人每朝廷有所興造委曲遷就以
中帝意又性傾巧敢為矯誕馬知節嘗斥其姦狀帝亦
不之罪其後仁宗嘗謂輔臣曰欽若久在政府觀其所
為真姦邪也王曾對曰欽若與丁謂林特陳彭年劉承
珪時謂之五鬼姦邪險偽誠如聖諭欽若子從益終贊
善大夫追賜進士及第後無子以叔之子為後
林特字士竒祖揆仕閩為南劒州順昌令因家順昌特
少穎悟十歲謁江南李景獻所為文景竒之命作賦有
頃而成授蘭臺校書郎江南平偽官皆入見特袖文以
進太宗以為長葛尉改遂州錄事參軍代還命中書引
對授大理寺丞通判隴州有治狀田重進鎮永興太宗
以重進武人選特與楊覃並為通判人賜白金二百兩
給實奉會出兵五路討李繼遷督所部轉芻粟先期以
辦吕蒙正辟通判西京留守事蒙正入相薦之入判三
司戸部勾院梁鼎制置陜西青白鹽前後上議異同真
宗選特與知永興軍張詠同商利害所奏合旨累遷尚
書祠部員外郎為戸部副使詔赴内朝三司副使預内
朝自特始徙鹽鐵副使真宗北征命同知留司三司公
事遷司封員外郎車駕謁陵為行在三司副使詔與劉
承珪李溥比較江淮茶法因裁定新制歲增課百餘萬
特遷祠部郎中封泰山祀汾陰皆為行在三司副使以
右諫議大夫權三司使修玉清昭應宫副使將祀太清
宫遣特儲供具為行在三司使禮成進給事中為修景
靈宫副使兼修兖州景靈宫太極觀昭應宫成遷尚書
工部侍郎真拜三司使樞密使宼準言特姦邪又數與
爭事帝為出準特在職如故後罷三司以戸部侍郎同
玉清昭應宫副使兗州宫觀成遷吏部侍郎天禧元年
為修上聖祖寳冊副使轉尚書右丞時天下完富丁謂
以符瑞土木迎帝意而以特有心計使幹財利佐之然
特亦天性邪險善附會故謂始終善特當時與陳彭年
等號五鬼語在王欽若傳仁宗在東宫以工部尚書兼
太子賓客改詹事丁謂欲引為樞密副使而李迪執不
可仁宗即位進刑部尚書翰林侍讀學士謂貶特亦落
職知許州還朝以戸部尚書知通進銀臺司判尚書都
省勾當三班院特體素羸然未嘗一日謁告及得疾纔
五日而卒贈尚書左僕射太后遣中使祀奠特精敏喜
吏職据案終日不倦真宗數訪以朝廷大事特因有所
中傷人以此憚焉奉詔撰會計錄三十卷又為東封西
祀朝謁太清宫慶賜總例三十六卷子濰洙濰亦有吏
能歴官至三司鹽鐵副使以祕書監致仕卒洙官至司
農卿知壽州臨事苛急鼓角將夜入州廨拔堂檻鐵鈎
擊殺之
丁謂字謂之後更字公言蘇州長洲人少與孫何友善
同袖文謁王禹偁禹偁大驚重之以為自唐韓愈柳宗
元後三百年始有此作世謂之孫丁淳化三年登進士
甲科為大理評事通判饒州踰年直史館以太子中允
為福建路採訪還上茶鹽利害遂為轉運使除三司戸
部判官峽路蠻擾邊命往體量還奏稱旨領峽路轉運
使累遷尚書工部員外郎會分川峽為四路改䕫州路
初王均叛朝廷調施黔高溪州蠻子弟以捍賊既而反
為寇謂至召其種酋開諭之且言有詔赦不殺酋感泣
願世奉貢乃作誓刻石柱立境上蠻地饒粟而常乏鹽
謂聽以粟易鹽蠻人大悦先時屯兵施州而饋以䕫萬
州粟至是民無轉餉之勞施之諸砦積聚皆可給特遷
刑部員外郎賜白金三百兩時溪蠻别種有入宼者謂
遣高溪酋帥其徒討擊出兵援之擒生蠻八百六十得
所掠漢口四百餘人復上言黔南蠻族多善馬請致館
犒給緡帛歲收市之其後徙置䕫州城砦皆謂所經畫
也居五年不得代乃詔舉自代者於是入權三司鹽鐵
副使未幾擢知制誥判吏部流内銓景德四年契丹犯
河北真宗幸澶淵以謂知鄆州兼齊濮等州安撫使提
舉轉運兵馬巡檢事契丹深入民驚擾爭趣楊劉渡而
舟人邀利不時濟謂取死罪紿為舟人斬河上舟人懼
民得悉渡遂立部分使並河執旗幟擊刁斗呼聲聞百
餘里契丹遂引去明年召為右諫議大夫權三司使上
會計錄以景德四年民賦戸口之籍較咸平六年之數
具上史館請自今以咸平籍為額歲較其數以聞詔奬
之尋加樞密直學士大中祥符初議封禪未决帝問以
經費謂對大計有餘議乃决因詔謂為計度泰山路糧
草使初議即宫城乾地營玉清昭應宮左右有諫者帝
召問謂對曰陛下有天下之富建一宫奉上帝且所以
祈皇嗣也羣臣有沮陛下者願以此諭之王旦密疏諫
帝如謂所對告之旦不復敢言廼以謂為修玉清昭應
宫使復為天書扶侍使遷給事中真拜三司使祀汾陰
為行在三司使建會靈觀謂復總領之遷尚書禮部侍
郎進戸部參知政事建安軍鑄玉皇像為迎奉使朝謁
太清宫為奉祀經度制置使判亳州帝賜宴賦詩以寵
其行命權管勾駕前兵馬事謂獻白鹿并靈芝九萬五
千本還判禮儀院又為修景靈宫使摹寫天書刻玉笈
玉清昭應宫副使大内火為修葺使歴工刑兵三部尚
書再為天書儀衛副使拜平江軍節度使知昇州天禧
初徙保信軍節度使三年以吏部尚書復參知政事是
歲祀南郊輔臣俱進官故事嘗為宰相而除樞密使始
得遷僕射乃以謂檢校太尉兼本官為樞密使時宼準
為相尤惡謂謂媒蘖其過遂罷準相既而拜謂同中書
門下平章事昭文館大學士監修國史玉清昭應宫使
周懷政事敗議再貶準帝意欲謫準江淮間謂退除道
州司馬同列不敢言獨王曾以帝語質之謂顧曰居停
主人勿復言蓋指曾以第舍假準也其後詔皇太子聽
政皇后裁制於内以二府兼東宫官遂加謂門下侍郎
兼太子少傅而李迪先兼少傅乃加中書侍郎兼尚書
左丞故事左右丞非兩省侍郎所兼而謂意特以抑迪
也謂所善林特自賓客改詹事謂欲引為樞密副使兼
賓客迪執不可因大詬之既入對斥謂姦邪不法事願
與俱付御史雜治語在迪傳帝因格前制不下乃罷謂
為戸部尚書迪為戸部侍郎尋以謂知河南府迪知鄆
州明日入謝帝詰所爭狀謂對曰非臣敢争乃迪忿詈
臣爾願復留遂賜坐左右欲設墩謂顧曰有旨復平章
事乃更以杌進即入中書視事如故仍進尚書左僕射
門下侍郎平章事兼太子少師天章閣成拜司空乾興
元年封晉國公仁宗即位進司徒兼侍郎為山陵使宼
準李迪再貶謂取制草改曰當醜徒干紀之際屬先王
違豫之初罹此震驚遂至沈劇凡與準善者盡逐之是
時二府定議太后與帝五日一御便殿聽政既得旨而
謂潛結内侍雷允恭令密請太后降手書軍國事進入
印畫學士草制辭允恭先持示謂閱訖乃進蓋謂欲獨
任允恭傳達中旨而不欲同列與聞機政也允恭倚謂
勢益横無所憚允恭方為山陵都監與判司天監邢中
和擅易皇堂地夏守恩領工徒數萬穿地土石相半衆
議日喧懼不能成功中作而罷奏請待命謂庇允恭依
違不决内侍毛昌達自陵下還以其事奏詔問謂謂始
請遣使按視既而咸謂復用舊地乃詔馮拯曹利用等
就謂第議遣王曾覆視遂誅允恭後數日太后與帝坐
承明殿召拯利用等諭曰丁謂為宰輔乃與宦官交通
因出謂嘗託允恭令後苑匠所造金酒噐示之又出允
恭嘗干謂求管勾皇城司及三司衙司狀因曰謂前附
允恭奏事皆言已與卿等議定故皆可其奏且營奉先
帝陵寢而擅有遷易幾誤大事拯等奏曰自先帝登遐
政事皆謂與允恭同議稱得旨禁中臣等莫辨虛實賴
聖神察其姦此宗社之福也乃降謂太子少保分司西
京故事黜宰相皆降制時欲亟行止令拯等即殿廬召
舍人草詞仍榜朝堂布諭天下追其子珙珝玘珷一官
落珙館職先是女道士劉德妙者嘗以巫師出入謂家
謂敗逮繫德妙内侍鞫之德妙通欵謂嘗教言若所為
不過巫事不若託言老君言禍福足以動人於是即謂
家設神像夜醮于園中允恭數至請禱及帝崩引入禁
中又因穿地得龜蛇令德妙持入内紿言出其家山洞
中仍復教云上即問若所事何知為老君第云相公非
凡人當知之謂又作頌題曰混元皇帝賜德妙語涉妖
誕遂貶崖州司戸參軍諸子竝勒停玘又坐與德妙姦
除名配隷復州籍其家得四方賂遺不可勝紀其弟誦
說諫悉降黜坐謂罷者自參知政事任中正而下十數
人在崖州踰三年徙雷州又五年徙道州明道中授祕
書監致仕居光州卒詔賜錢十萬絹百匹謂機敏有智
謀憸狡過人文字累數千百言一覽輒誦在三司案牘
繁委吏久難解者一言判之衆皆釋然善談笑尤喜為
詩至於圖畫博奕音律無不洞曉每休沐會賓客盡陳
之聽人人自便而謂從容應接於其間莫能出其意者
真宗朝營造宫觀奏祥異之事多謂與王欽若發之初
議營昭應宫料功湏二十五年謂令以夜繼晝每繪一
壁給二燭七年乃成真宗崩議草遺制軍國事兼取皇
太后處分謂乃增以權字及太后稱制又議月進錢充
宫掖之用由是太后深惡之因雷允恭遂併錄謂前後
欺罔事竄之在貶所專事浮屠因果之說其所著詩并
文亦數萬言家寓洛陽嘗為書自克責敘國厚恩戒家
人毋輙怨望遣人致于洛守劉燁祈付其家戒使者伺
燁會衆僚時達之燁得書不敢私即以聞帝見感惻遂
徙雷州亦出於揣摩也謂初通判饒州遇異人曰君貎
類李贊皇既而曰贊皇不及也
夏竦字子喬江州德安人父承皓太平興國初上平晉
策補右侍隷大名府契丹内宼承皓繇間道發兵夜與
契丹遇力戰死之贈崇儀使錄竦為潤州丹陽縣主簿
竦資性明敏好學自經史百家陰陽律歴外至佛老之
書無不通曉為文章典雅藻麗舉賢良方正擢光禄寺
丞通判台州召直集賢院為國史編修官判三司都磨
勘司累遷右正言帝幸亳州為東京留守推官仁宗初
封慶國公王旦數言竦材命教書資善堂未幾同修起
居注為玉清昭應宫判官兼領景靈宫會真觀事遷尚
書禮部員外郎知制誥史成遷戸部景靈宫成遷禮部
郎中竦娶楊氏楊亦工筆札有鈎距及竦顯多内寵寖
與楊不諧楊悍妬即與弟媦疏竦陰事竊出訟之又竦
母與楊母相詬詈偕訴開封府府以事聞下御史臺置
劾左遷職方員外郎知黃州後二年徙鄧州又徙㐮州
屬歲饑大發公廪不足竦又勸率州大姓使出粟得二
萬斛用全活者四十餘萬人仁宗即位遷戸部郎中徙
壽安洪三州洪俗尚鬼多巫覡惑民竦索部中得千餘
家敇還農業毁其滛祠以聞詔江浙以南悉禁絶之竦
材術過人急於進取喜交結任數術傾側反覆世以為
姦邪當太后臨朝嘗上疏乞與修真宗實錄不報既而
丁母憂潛至京師依中人張懷德為内助宰相王欽若
雅善竦因左右之遂起復知制誥為景靈判官判集賢
院以左司郎中為翰林學士勾當三班院兼侍讀學士
龍圖閣學士又兼譯經潤文官遷諫議大夫為樞密副
使修國史遷給事中初武臣賞罰無法吏得高下為姦
竦為集前比著為定例事皆按比而行改參知政事祥
源觀使增設賢良等六科復百官轉對置理檢使皆竦
所發與宰相吕夷簡不相能復為樞密副使遷刑部侍
郎史成進兵部尋進尚書左丞太后崩罷為禮部尚書
知㐮州改潁州京東荐饑徙青州兼安撫使踰年罷安
撫遷刑部尚書徙應天府寳元初以戸部尚書入為三
司使趙元昊反拜奉寧軍節度使知永興軍聽便宜行
事徙忠武軍節度使知涇州還判永興軍兼陜西經略
安撫招討進宣徽南院使與陳執中論兵事不合詔徙
屯鄜州初竦在涇州朝廷遣龐籍就計事竦上奏曰頃
者繼遷逃背屢寇朔方至道初洛苑使白守榮等率重
兵護糧四十萬遇宼浦洛河糧卒竝沒守榮僅以身免
吕端始欲發兵繇麟府鄜延環慶三路趣平夏襲其巢
穴太宗難之後命李繼隆丁罕范廷召王超張守恩五
路入討繼隆與罕合兵行旬日不見賊守恩見賊不擊
超及廷召至烏白池以諸將失期士卒困敝相繼引還
時繼遷當繼捧入朝之後曹光實掩襲之餘遁逃窮蹙
而猶累歲不能勦滅先皇帝鑒追討之弊戒疆吏謹𤇺
候嚴卒乘來即驅逐之去無追捕也然拓䟦之境自靈
武䧟沒之後銀綏割棄巳來假朝廷威靈其所役屬者
不過河外小羌爾况德明元昊相繼猖獗以繼遷窮蹙
比元昊富實勢可知也以先朝累勝之士較當今關東
之兵勇怯可知也以興國習戰之帥方㳂邊未試之將
工拙可知也繼遷竄伏平夏元昊窟穴河外地勢可知
也若分兵深入糗糧不支師行賊境利於速戰儻進則
賊避其鋒退則敵躡其後老師費糧深可虞也若窮其
巢穴湏涉大河長舟巨艦非倉卒可具也若浮囊挽梗
聫絡而進我師半渡賊乘勢掩擊未知何謀可以捍禦
臣以為不較主客之利不計攻守之便而議追討者非
良策也因條上十事時邊臣多議征討朝廷鄉之而竦
言出師非便既而詔以涇原鄜延兩路兵進討會元昊
稍求納欵范仲淹請留鄜延兵繇是涇原兵亦不行中
國之師卒不出塞竦上十事一教習彊弩以為竒兵二
羈縻屬羌以為藩籬三詔唃厮囉父子并力破賊四度
地形險易遠近砦柵多少軍士勇怯而增減屯兵五詔
諸路互相應援六募土人為兵州各一二千人以代東
兵七增置弓手壯丁獵戸以備城守八竝邊小砦毋積
芻糧賊攻急則棄小砦入保大砦以完兵力九關中民
坐累若過誤者許人入粟贖罪銅一斤為粟五斗以贍
邊計十損竝邊冗兵冗官及減騎軍以舒饋運當時頗
採用之其募土人為兵令下而楊偕奏言西兵比繼遷
時十增七八縣官困於供億今州復益一二千人則歲
費不貲若訓習士卒使之精銳選任將帥求之方略自
然以寡擊衆以一當百矣竦云土兵訓練可代東兵此
虛言也自德明納欵以來東兵猶不可代况今日乎朝
廷下竦議竦奏陜西防秋之弊無甚東兵不慣登陟不
耐寒暑驕懦相習廪給至厚土兵便習各護鄉土山川
道路彼皆素知歲省芻糧鉅萬且收聚小民免饑餓為
盗代兵東歸以衛京師萬世利也偕欲以寡擊衆殆虛
言也偕復奏云自古將帥深入殊庭霍去病止將輕騎
八百直棄大將軍數百里赴利斬捕過當又將萬騎踰
烏盭討遫僕涉狐奴歴五王國過焉支山千有餘里合
兵鏖臯蘭下殺樓蘭王虜候王執昆邪王子收休屠祭
天金人趙充國亦以萬騎破先零李靖以驍騎三千破
突厥又以精騎一萬至陰山斬首千餘級俘男女十餘
萬擒頡利以獻自漢以來用少擊衆不可勝數竦在涇
原守城壘據險阻來則禦之去則釋之不聞出師也竦
懼戰或敗衂託以兵少為辭爾竦言土兵各護鄉土自
古有九地士卒近家謂之散地言其易離散也第以近
事言之閤門祗候王文恩出師敗北而土兵皆竄走惟
東兵僅二百人殺敵兵甚衆以此知兵之強弱不繫東
西在將有謀與無謀爾今邊郡參用東兵土兵若盡罷
東兵亦非計也古人有言非隴西之民有勇怯廼將吏
之制巧拙異也今防邊東兵人月受米七斗五升土兵
二石五斗而竦乃言東兵廪給至厚又不知之甚也竦
又言募土兵訓練以代東兵且土兵數萬須募足訓練
雖二三歲未得成效兵精猶恐奔北豈有驟加訓練而
能取勝哉竦議遂屈竦雅意在朝廷及任以西事頗依
違顧避又數請解兵柄改判河中府徙蔡州慶歴中召
為樞密使諫官御史交章論竦在陕西畏懦不肯盡力
每論邊事但列衆人之言至遣敇使臨督始陳十策嘗
出巡邊置侍婢中軍帳下幾致軍變元昊嘗募得竦首
者與錢三千為賊輕侮如此今復用之邊將體解矣且
竦挾詐任數姦邪傾險與吕夷簡不相能夷簡畏其為
人不肯引為同列既退乃薦之以釋宿憾陛下孜孜政
事首用懷詐不忠之臣何以求治會竦巳至國門言者
論不巳請不令入見諫官余靖又言竦累表引疾及聞
召用即兼驛而馳若不早决竦必堅求面對敘恩感泣
復有左右為之地則聖聽惑矣章累上即日詔竦歸鎮
竦亦自請還節徙知亳州改授吏部尚書歲中加資政
殿學士竦之及國門也帝封彈疏示之既至亳州上書
萬言自辯復拜宣徽南院使河陽三城節度使判并州
請復置宦者為走馬承受明年拜同中書門下平章事
判大名府又明年召入為宰相制下而諫官御史復言
大臣和則政事修竦前在關中與執中論議不合不可
使共事遂改樞密使封英國公請析河北為四路親事
官夜入禁中欲為亂領皇城司者皆坐逐獨楊懷敏降
官領入内都知如故言者以為竦結懷敏而曲庇之會
京師同日無雲而震者五帝方坐便殿趣召翰林學士
張方平至謂曰夏竦姦邪以致天變如此宜出之罷知
河南府未幾赴本鎮加兼侍中饗明堂徙武寕軍節度
使進鄭國公錫賚與輔臣等將相居外遇大禮有賜自
竦始尋以病歸卒贈太史中書令賜諡文正劉敞言世
謂竦姦邪而諡為正不可改諡文莊竦以文學起家有
名一時朝廷大典策累以屬之多識古文學竒字至夜
以指畫膚文集一百卷其為郡有治績喜作條教於閭
里立保伍之法至盜賊不敢發然人苦煩擾治軍尤嚴
敢誅殺即疾病死喪拊循甚至嘗有龍騎卒戍邊郡剽
州郡莫能止或密以告竦時竦在關中俟其至召詰之
誅斬殆盡軍中大震其威略多類此然性貪數商販部
中在并州使其僕貿易為所侵盜至杖殺之積家財累
鉅萬自奉尤侈畜聲伎甚衆所在陰間僚屬使相猜阻
以鈎致其事遇家人亦然子安期字清卿以父任為將
作監主簿召試賜進士出身累遷太常博士擢提點荆
湖南道刑獄除開封府推官徙判官判三司鹽鐵勾院
出為京西轉運使盜起部中剽劫州縣而光化軍戍卒
相繼叛勢且相合安期督將吏捕斬殆盡徙河東轉運
使累遷尚書工部郎中徙江淮發運使入為三司戸部
副使會元昊納欵西邊罷兵命往陜西與諸路經略安
撫司議損邊費頗奏省吏員及汰邊兵之不任役者五
萬人擢天章閣待制遂為陕西都轉運使徙河北進兵
部郎中時竦為樞密使為請還所遷官丐淮浙一郡復
以為工部郎中江淮發運使徙知永興軍進龍圖閣直
學士吏部郎中知渭州簡弓箭手得驍勇萬人為步兵
騎又半之教以戰陣法繇是土兵勝他路又籍塞下閒
田募人耕種歲得穀數萬斛以備振發名曰貸倉遷右
諫議大夫進樞密直學士徙延州未至丁父憂服除辭
所進職復為龍圖閣直學士兼侍讀提舉集禧觀以學
士復知延州州東北阻山無城郭虜騎嘗乘之安期至
即大築城時方暑士卒有怨言安期益令廣袤計數百
步令其下曰敢言者斬躬自督役不踰月而就元昊請
畫疆界朝廷欲遣使以問安期安期對曰此不足煩王
人衙校可辦也議遂决暴得疾卒詔遣中使護其喪以
歸安期雖乘世資頗以才自厲朝廷數噐使之然無學
術而求入侍經筵為世所譏其奉養聲伎不减其父云
論曰王欽若丁謂夏竦世皆指為姦邪真宗時海内乂
安文治洽和羣臣將順不暇而封禪之議成於謂天書
之誣造端於欽若所謂以道事君者固如是耶竦陰謀
猜阻鉤致成事一居政府排斥相踵何其患得患失也
欽若以贓賄干吏議其得免者幸矣然而黨惡醜正幾
敗國家謂其尤者哉
宋史卷二百八十三
宋史卷二百八十三考證
王欽若傳欽若自請北行以工部侍郎參知政事判天
雄軍(臣謙)按宋通鑑上問寇準曰天雄軍重鎮孰
可為守準以王欽若薦欽若至未及有言凖遽曰主
上親征非臣子辭難之日參政為國柄臣當體此意
欽若驚懼不敢本傳乃云自請北行曲筆也
宋史卷二百八十三考證
