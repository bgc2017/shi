宋史卷一百三十四
元中書右丞相總裁托克托等修
樂志第八十七
樂九(樂章二)
太朝常享禘祫(加上徽號郊前廟享)皇后别廟
建隆以來祀享太廟一十六首
迎神禮安肅肅清廟奉祠來詣格思之靈如在之祭
克謹威儀載嚴容衛降福孔皆以克永世
皇帝行隆安工祝升階賓尸在位祗達孝思允修毖
祀顯相有儀克恭乃事儼恪其容通此精意
奠瓚用瑞木木符啓瑞著象成文於昭大號協應明
君靈命有屬鴻禧洞分歌以升薦休嘉洽聞
又馴象嘉彼馴象來歸帝鄉南州毓質中區效祥仁
格巨獸德柔遐荒有感斯應神化無方
又玉烏素烏爰止淳精允臧名符瑞牒色應金方潔
白容與翹英奮揚孝思攸感皇德逾張
奉爼豐安維犧維牲以炰以烹植其鞉鼓潔彼鉶羹
孔碩兹爼於穆厥聲肅雍顯相福禄來成
酌獻僖祖室大善湯湯洪河經啓長源欝欝嘉木挺
生本根大哉崇基出乎慶門發祥垂裕永世貽孫
順祖室大寧元鍾九千生於仲呂崇臺九層起於累
土赫日之升明夷為主孝孫作帝式由祖武
翼祖室大順明明我祖積德攸宜肇繼瓜瓞將隆夲
支爰資慶緒式昭帝基於穆清廟永洽重熙
宣祖室大慶艱難積行緜長鍾慶同人之時得主乃
定既叙宗祧乃修舞詠經武開先永昭丕命
太祖室大定徛歟太祖受命于天化行區宇功溢簡
編武威震耀文德昭宣開基垂統億萬斯年
太宗室大盛赫赫皇運明明太宗四隩咸暨一變時
雍睿文炳煥聖德温恭千齡萬祀永播笙鏞
飲福禧安嘉栗旨酒博腯牲牷神鑒孔昭享兹吉蠲
夙夜毖祀孝以奉先永錫純嘏功格于天
亞獻正安已象文治乃觀武成進退可度威儀克明
終獻正安常武徂征詩人所稱總干山立厥象伊凝
徹豆豐安肥腯之牲既析既薦欝鬯之酒巳酌巳獻
祝辭亦陳和奏斯徧享禮具舉徹其有踐
攝事十三首
降神理安肅肅清廟昭事祖禰粢盛苾芬四海來祭
皇靈格思令容有睟降福孔皆以克永世
太尉行正安祼鬯溥將賓尸在位帝德升聞孝思光
被公卿庶正傅御師氏至誠感神福禄來暨
奠瓚瑞安淳清育物瑞木成文元氣陶冶非煙郁氛
玄貺昭格至和所熏登歌祼獻肹蠁如聞
奉爼豐安麗碑割牲以炰以烹博碩肥腯薦羞神明
祖考來格享于克誠如聞謦欬式燕以寧
酌獻僖祖室大善肅肅藝祖肇基鴻源權輿光大燕
翼貽孫載祀惟永慶流後昆威靈在天顧我思存
順祖室大寧思文聖祖長發其祥錫羡蕃衍德厚流
光眷命自天卜世聿昌祗肅孝享降福無疆
翼祖室大順明明我祖積德累仁居晦匿曜邁種惟
勤帝圖天錫輝光日新寢廟繹繹昭事同寅
宣祖室大慶洸洸我祖時惟鷹揚潛德弗耀發源靈
長肆類配天永思不忘來顧來享百福是將
太祖室大定赫赫太祖受命于天赤符啓運威加八
埏神武戡難功無間然翼翼丕承億萬斯年
太宗室大盛穆穆太宗與天合德昧旦丕顯乾乾翼
翼敷佑下民時帝之力永懷聖神孝思罔極
眞宗室大明煌煌眞宗善繼善承經武耀德臻于治
平封祀禮樂丕昭鴻名陟配文廟皇圖永寧
徹豆豐安鼎爼既陳豆籩既設金石在庭工師就列
備物有嚴著誠至潔孝惟時思禮以雍徹
送神理安神之來兮風肅然神之去兮升九天排凌
兢兮還恍惚羽旄紛兮蕭燔煙
眞宗御製二首
奠瓚用萬國朝天鴻源濬發睿圖誕彰高明鍚羡累
洽延祥巍巍藝祖溥率賓王煌煌文考區宇大康珍
符昭顯寳歷綿長物性茂遂民俗阜昌甫田多稼禾
黍穰穰含生嘉育鳥獸蹌蹌八紘統域九服要荒沐
浴惠澤祗畏典常隔谷分壤望斗辨方並襲冠帶來
奉圭璋峩峩雙闕濟濟明堂諸侯執帛天后當陽何
以辨等衮衣繡裳何以褒德輅車乘黃聲明煥赫雅
頌汪洋啓兹丕緒佑我無疆大統斯集大樂斯揚俯
隆宗祐仰繼穹蒼
亞獻終獻用平晉樂五代衰替六合擕離封疆竊據
兵甲競馳天顧黎獻塗炭可悲帝啓靈命濬哲應期
皇祖丕變金鉞俄麾率土執贄獷俗來儀瞻彼大鹵
竊此餘基獨迷文告莫畏天威神宗繼統璿圖有輝
尚安蠢爾罔懷格思六飛夙駕萬旅奉辭徯來發詠
不陣行師雲旗先路壺漿塞岐天臨日照宸慮通微
前歌後舞人心悅隨要領自得智力何施風移僭冒
政治淳熙書文混一盛德咸宜干戈倒載振旅言歸
誕昭七德永定九圍
眞宗告饗六首
告受天書瑞安寳命自天鴻禧錫祚昭晣綠文氤氲
黃素玄感薦彰靈休誕布寅奉珍符聿懷永慕
太祖太宗加上尊謚顯安報貺陟封聿昭典禮讓德
穹厚歸功祖禰丕顯尊稱盡善盡美寅威孝思以介
蕃祉
東封畢躬謝酌獻封安奕奕清廟錫羡詒謀升中神
嶽顯允皇猷歸格藝祖昭報靈休奉先追遠盛德益
修
祀汾隂畢躬謝酌獻顯安於昭列聖休德清明威靈
如在享于克誠報功厚載馨薦惟精歸格飲至禮備
樂成
聖祖降親告瑞安於赫聖祖景靈在天神遊來暨睟
容穆然誨言昭示帝胄開先齊明欽若延鴻億年
六室加謚顯安欽宗太霄肅奉徽冊大禮克誠鴻猷
有赫令芳爰薦明靈斯格昭謝垂祥永懷何極
景祐親享太廟二首
迎神興安追養奉先納孝練主金奏鳳鳴關雎樂舞
奠鬯恭神肥腯展爼積慶聰明降景寰宇
酌獻眞宗室大明於穆眞皇宅心道粹和戎燕革煥
乎文治操瑞拜圖封天祀地盛德為宗烝嘗萬世
至和祫享三首
迎神興安濡露降霜永懷孝思祫食諦叙再閏之期
歌德詠功八音播之歆神惟始靈其格兹
奠瓚嘉安昭穆親祖自室徂堂禮備樂成肅然祼將
瑟瓚黃流條鬯芬芳氣達淵泉神孚來享
送神興安四祖基慶三后在天薦侑備成靈娭其旋
孝孫應嘏受福永年送之懷之明發惻然
嘉祐祫享二首
迎神懷安躬兹孝享禮備樂成神登于爼祝導于祊
展牲肥腯奏格和平靈其昭格肅僾凝情
送神懷安靈神歸止光景肅然福祥裕世明威在天
孝孫有慶駿烈推先佑兹基緒彌萬斯年
熙寧以後享廟五首
酌獻英宗室大英在宋五世天子嗣昌躬發英斷若
乾之剛聲容沄沄被于八荒垂千萬年永烈有光
送神興安鐘鼓惟旅籩豆孔時衎我祖宗既右享之
神亟來止孝孫之喜神保聿歸孝孫之思
禘祫孟享臘享宗正卿升殿正安進退有容服章有
儀匪亟匪遲降登孔時
祫享仁宗大和於穆仁廟聖澤滂流華夷用乂動植
蒙休徽名冠古奕世垂謀帝躬祼獻盛典昭修
英宗大康赫赫英皇總提邦紀濬發神功恢張聖理
仙馭雖遥鴻徽不弭永言孝思竭誠躬祀
常祀五享三首
迎神興安(九變)奕奕清廟昭穆定位霜露增感粢盛潔
祭神靈來格福祉攸暨追孝奉先夲支百世
太尉奠瓚嘉安有秩時祀匪怠匪瀆有來宗主載祇
載肅厥作祼將流黃瓚玉是享是宜永綏多福
送神興安皇祖皇考配帝配天駿奔顯相神保言旋
祝以孝告嘏以慈宣去來永慕宗事惟虔
紹興以後時享二十五首
迎神興安黃鐘為宫奉先嚴祀率禮大經時思致享
肅薦芳馨竭誠備物樂奏和聲眞馭來止熙事克成
大呂為角聖靈在天九關崇深風馬雲車紛其顧臨
擁祥儲休昭答孝心孝孫受祉萬福是膺
太簇為徵嘉承和平秩祀為先乃練休辰祝史告虔
内心齊明祀具吉蠲交際恍惚如在後前
應鍾為羽道信於神神靈燕娭酒有嘉德物惟其時
緩節安歌樂奏具宜欣欣樂康福禄綏之
奉爼豐安王假有廟子孫保光奉牲以告玉爼膏香
專精厲意神其廸嘗休承靈意申錫無疆
初獻盥洗正安恪恭祀典涓選休成設洗致潔直于
東榮嘉觴祗薦明德惟馨祖考來格享兹孝誠
升殿正安冠佩雍容時惟上公享于清廟陟降彌恭
籩豆靜嘉粢盛潔豐孝孫有慶萬福來同
禧祖室酌獻基命於穆文獻自天發祥肇基明命錫
羡無疆子孫千億宗社靈長神之格思如在洋洋
宣祖室酌獻天元天啓炎歷集我大命長發其祥篤
生上聖夷亂芟荒乾坤以定時祀聿修孝孫有慶
太祖室酌獻皇武赫赫藝祖受天明命威加八紘德
垂累聖祀事孔明有嚴笙磬對越在天延休錫慶
太宗室酌獻大定明明在上時維太宗允武允文丕
基紹隆於肅清廟昭報是豐皇靈格思福禄來同
眞宗室酌獻熙文於穆眞皇維烈有光丕承二后奄
奠萬方威加戎狄道格穹蒼歆時禋祀降福無疆
仁宗室酌獻美成至哉帝德乃聖乃神恭巳南面天
下歸仁歷年長久垂裕後人祀修舊典寳命維新
英宗室酌獻治隆炎基克鞏赫赫英宗紹休前烈仁
化彌隆篤生聖子堯湯比蹤烝嘗萬世福禄來崇
神宗室酌獻大明於昭神祖運撫明昌肇新百度克
配三王遐荒底績聖武維揚永言執競上帝是皇
哲宗室酌獻重光於皇濬哲遹駿有聲率時昭考丕
顯儀刑功光大業道協三靈永綏厥後來燕來寧
徽宗室酌獻承元天錫神聖徽柔懿恭垂衣拱手遵
制揚功配天立極體道居中佑我烈考萬福攸同
欽宗室端慶於皇欽宗道備德宏允恭允儉克類克
明孝遵前烈仁翊凾生歆兹肆祀永燕宗祊
高宗室大德於皇時宋自天保定高宗受之再僕景
命紹開中興翼善傳聖何千萬年永綏厥慶
孝宗室大倫聖人之德無加於孝思皇孝宗履行立
教始終純誠非曰笑貌於萬斯年是則是傚
光宗室大和維宋洽熙帝繼于理萬姓厚生三辰順
軌對時天休以燕翼子肅唱和聲神其有喜
文舞退武舞進正安肅肅清廟於顯維德我祀孔時
我奏有翼秉翟載駿有來干戚神之燕娭休祥允格
亞終獻文安觀德宗祏奕世烈光有嚴祀典粤循舊
章樂諧九變獻舉重觴燕娭如在戩榖穰穰
徹豆恭安禮備樂成物稱誠竭相維辟公神人以說
歌雍一章諸宰斯徹天子萬世無競維烈
送神興安霜露既降時思展禋在天之御睠然顧歆
樂成禮備言歸靡停既安既樂福禄來成
祫享八首
迎神興安黃鍾宫時維孟冬霜露既零合食盛禮以
時以行孝心翼翼惟神來寧肅倡斯舉神具是聽
大呂角於穆孝思嘉薦惟時誠通兹格咸來燕娭神
之聽之申錫蕃釐於萬斯年永保丕基
太簇徵於昭孝治通乎神明寒暑不忒熙事備成牲
牷孔碩黍稷惟馨以享以祀來燕來寧
應鍾羽苾芬孝祀薦灌肅雍致力於神明信咸通靈
之妥留惠我龐鴻廣被萬㝢福禄攸同
初獻順祖酌獻大寧於赫皇祖濬發其祥德盛流遠
奕世彌昌孝孫有慶嘉薦令芳神保是享錫羡無疆
翼祖酌獻興安上天眷命佑我丕基翼翼皇祖不耀
其輝積厚流長福禄攸宜祀事孔時曾孫篤之
光宗室酌獻大承於皇光宗握符御極昭哉嗣服惟
仁與德勤施於民靡有暇逸萬年之思永奠宗祏
送神興安合祭大事因時發天翼翼孝思三獻禮虔
神兮樂康飈馭言旋永福後人於千萬年
上仁宗英宗徽號一首
入門升殿顯安於穆仁祖寵綏萬方執競英考迄用
成康圖徽寳冊有烈其光庶幾億載與天無疆
上英宗尊號一首
入門正安在宋五世天子神明羣公奉冊廼揚鴻名
金書煌煌遹昭厥成思皇多祜與天同聲
增上神宗徽號一首(哲宗朝製)
升殿顯安於惟禰廟乃聖乃神秉文之士作起惟新
建宫稽古一視同仁庶幾備號以享天人
紹興十四年奉上徽宗冊寳三首
冊寳入門顯安於鑠徽考如天莫名迨兹丕揚擬純
粹精温玉鏤文來至于祊有嚴奕奕禮備樂成
冊寳升殿顯安金字煌煌瑶光燦燦羣工奉之登此
寳殿對越祖宗式遵成憲威靈在天來止來燕
上徽號顯安惟精惟一乃聖乃神鴻名克揚茂實斯
賓如禹之功如堯之仁孝思永慕用詔無垠
淳熙十五年上高宗徽號三首
冊寳入門顯安於穆高皇功德兼隆稱天以誄初謚
未崇載稽禮典揚徽垂鴻涓日之良登進廟宫
冊寳升殿顯安有瑑斯寳有編斯冊導以麾仗奏以
金石祲威盛容煌煌赫赫臣工奉之高靈來格
上徽號顯安中興之烈高掩商宗揖遜之美放勲比
隆字十有六擬諸形容威靈在天裕後無窮
慶元三年奉上孝宗徽號三首
冊寳入門顯安巍巍孝廟聖德天通同符藝祖克紹
高宗有儀有冊載推載崇鏤玉繩金登奉祏宫
冊寳升殿顯安文金晶熒冊玉輝潤統紹乎堯德全
于舜勤崇推高子孝孫順冠德百王萬年垂訓
上徽號顯安金石充庭珩璜在列繪畫乾坤形容日
月巍巍功德顯顯謨烈垂億萬年鴻徽昭揭
高宗郊祀前朝享太廟三十首
皇帝入門乾安(後還前殿並同)於皇我后祗戒專精假於有
廟祖考是承趨進惟肅僾思惟誠神之聽之來燕來
寧
皇帝升殿乾安(詣室降殿並同)皇皇大宮丕顯於穆休德昭
清元氣回復芝葉蔓茂桂華馮翼孝孫假斯受兹介
福
盥洗乾安惟皇齊精鬷假于廟觀盥之初惟以潔告
衎承祖宗恤祀昭孝誠心有孚介福斯報
迎神興安秬鬯既將黃鍾具奏肅我祖考祗栗以俟
監觀于兹雲車來下
尚書奉爼豐安有碩其牲登于大房肅展以享庶幾
迪嘗匪腯是告我民其康保艾爾後垂休無疆
皇帝再盥洗乾安盥至于再潔誠愈孚帝用祗薦靈
咸嘉虞騰歌臚歡會于軒朱觀厥顒若受福之符
僖宗室酌獻基命思文禧祖基德之元皇武大之受
命于天積厚流光不已其傳曾孫篤之於萬斯年
翼祖室酌獻大順天命有開維仁是依廼睠冀邦于
以顧之其顧伊何發祥肇基施于孫子虔奉孝思
宣祖室天元昭哉皇祖源深流長雕戈圭瓚休有烈
光天祐潛德繼世其昌永懷積累嘉薦令芳
太祖室皇武為民請命皇祖赫臨天地並貺億萬同
心造邦以德介福宜深挹彼惟旨眞游居歆
太宗室大定皇矣太宗嗣服平成益奮神旅再征不
庭文武秉德仁孝克明以聖傳聖對越紫清
眞宗室熙文思文眞宗體道之崇憺威赫靈遵制揚
功眞符鼎來告成登封盛德百世於昭無窮
仁宗室美成(徽宗御製)仁德如天徧覆無偏功濟九有恩
涵八埏齊民受康朝野晏然擊壤歌謠四十二年
英宗室治隆穆穆英宗持盈守成世德作求是纘是
承齊家睦族偃武恢文於薦清酤酌之欣欣
神宗室大明烝哉維后繼明體神稽古行道文物一
新潤色鴻業垂裕後人靈斿沛然來燕來寧
哲宗室重光明哲煌煌照臨無疆紹述先志寔宣重
光詒謀燕翼率由舊章苾芬孝祀降福穰穰
徽宗室承光(御製)於皇烈考道化聖神堯聰舜孝文恬
武忻命于出震遺駿上賓罔極之哀有古莫倫
降殿乾安明德惟馨進止回復禓襲安恭嚴若惟谷
誠意昭融羣工𬒮屬成此祲容生乎齊肅
入小次乾安於皇我后祗戒專精躬製聲詩文思聰
明雍容戾止玉立端誠神聽如在福禄來寧
文舞退武舞進正安八音諧律綴兆充庭進旅退旅
肅恭和平盛薦祖宗靈監昭升象功崇德遹觀厥成
亞獻正安威神在天享于克誠申以貳觴式昭德馨
籩豆孔嘉樂舞具陳庶幾是聽福禄來成
終獻正安疏羃三舉誠意一純孰陪予祀公族振振
神具醉止燕娭窈冥於萬斯年綏我思成
皇帝出小次乾安夙戒告備禮節俯成妥侑惟乾氛
氲夜澄有嚴有翼列聖靈承於穆清閟肅肅無聲
皇帝再升殿詣飲福位乾安維皇親享至再至三禮
備樂奏層陛森嚴粢盛芳潔酒醴旨甘雲車風馬從
衞觀瞻
飲福禧安赫赫明明維祖維宗鑒于文孫維德之同
日靖四方亦同其功億萬斯年以承家邦
還位乾安帝既臨享步武鳴鸞陟降規矩顒昂周旋
登歌一再典禮莫愆神之聽之祉福緜緜
尚書徹豆豐安熙事既成嘉籩告徹洋洋來臨藹藹
布列配帝其功在天對越允集叢釐萬邦和悅
送神興安神之來游風馬雲車淹留彷彿顧瞻欷歔
神之還歸鈞天帝居監觀于下何福不除
降殿乾安於皇上天欽哉成命集于冲人丕承列聖
爰熙紫壇于廟告慶肹蠁潛通休祥薦應
還大次乾安盛德豐功一祖六宗欽翼燕詒禋享是
崇厲意齊精假廟惟恭率禮周旋福禄來同
寧宗朝享三十五首
皇帝入門乾安王假有廟四極駿奔鼎爼宵嚴虡簨
雲屯積厚流廣德隆慶蕃是則是繩保我子孫
升殿乾安於穆清宫奕奕孔碩芝莖蔓秀桂華馮翼
八簋登列六瑚賁室皇代擁慶啟佑千億
盥洗乾安天一以清地一以寧維皇精專承神明靈
娥御墮津瀆祗揚溟盥事允嚴先祖是聽
詣室乾安丹楹雲深芳勺宵奠樂華淳鬯禮文炳絢
有容有儀載肅載見維時緝熙世世以燕
還位乾安旅楹有閑人神允叶福以德昭饗以誠接
六樂宣揚百禮煒燁對越在天流祚萬葉
迎神興安(九變)黃鍾為宫咸英備樂簋席列斝詩歌安
世聲叶皇雅翠旗羽蓋雲車風馬神其來兮以燕以
下
大呂為角勾陳旦闢閶闔夜分軫風挾月車駟凌雲
瑞景晻靄神光耀煴神其來兮以留以忻
太簇為徵穆穆紫幄璜璜清宫旱麓流詠鳬鷖叶工
道閎詒燕業綿垂鴻神其來兮以康以崇
應鍾為羽文以謨顯武以烈承聖訓之保祖武之繩
有肅孝假式嚴衎烝神其來兮以宜以寧
捧爼豐安簋豆薦牲鉶籩實饋其爼孔庶吉蠲為饎
惟德達馨以忱以貴神既佑享祉貺來暨
再詣盥洗乾安精粹象天明清鑒月再御兹盥益致
其潔齊容顒若誠意洞徹百禮允洽率禮不越
眞宗室熙文天地熙泰躋時昇平闡符建壇聲容文
明君臣賡載夷夏肅清夲支百世持盈守成
仁宗室美成在宋四世天子聖神用賢致治約已裕
民海内富庶裔夷肅賓四十二年堯舜之仁
英宗室治隆明明英后仁孝儉恭丕顯丕承增光祖
室繼志述事遵制揚功萬邦作孚盛德形容
神宗室大明厲精基治大哉乾剛信賞必罸内修外
攘禮樂法理號令文章作新之功度越百王
哲宗室重光於皇我宗世有哲明元祐用人遹駿有
聲紹述先志思監于成受天之祜王配于京
徽宗室承元帝撫熙運晏粲協期禮明樂備文恬武
嬉道光授受謀深燕詒駿命不易子孫保之
欽宗室端慶顯顯令主輝光日新奉親以孝綏下以
仁兢兢業業誕保庶民於穆不巳之德之純
高宗室大德昊天有命中興復古治定功成修文偃
武德隆商宗業閎漢祖付託得人系堯之緒
孝宗室大倫藝祖有孫聰睿神武紹興受禪歸尊于
父行道襲爵百度修舉聖德曰孝光于千古
光宗室大和維宋洽熙帝繼于理萬姓厚生三辰順
軌對時天休以燕翼子肅唱和聲神其有喜
還位乾安在周之庭設業設虡酒醴惟醹爾殽伊脯
帝觴畢勺天步旋舉丕顯丕承念兹皇祖
降殿乾安黼幄蟬蜎飈斿寧燕尊彝獻祼瑚簋陳薦
眎儀天旋淳音韶變遹求厥寧福禄流羡
入小次乾安皇容肅祗天步舒遲對越惟恭敬事不
遺陟降蒞止永言孝思上帝臨女日監于兹
文舞退武舞進正安明庭承神鞉磬祝敔玉梢飾歌
佾綴維旅既肖厥文復象乃武祖德宗功惟帝時舉
亞獻正安尊斝星陳罍羃雲舒來貳鸞觴玉珮瓊琚
相予嚴祀秉德有初對揚王休何福不除
終獻正安秉德翼翼顯相肅雝疏羃三舉誠意益恭
光燭黼繡和流笙鏞子孫衆多福禄來從
出小次乾安廟楹邃嚴夜景藻清文物炳彪禮儀熙
成帷宫載敞珮珩有聲帝復對越將受厥明
再升殿乾安明明維后詒厥孫謀系隆我漢陳錫哉
周以孝以饗世德作求介以繁祉萬邦咸休
飲福乾安玉瓚黃流有飶其香來假來享降福穰穰
我應受之湯孫之將有百斯男福禄無疆
還位乾安聖圖廣大宗祊光輝假于有廟帝命不違
僾若有慕夙夜畏威嘉樂君子福禄祁祁
徹豆豐安升饌有章卒食攸序庭鏘金奏凱收鉶筥
其獻惟成其餕維旅禮洽慶流皇祖之祜
送神興安珠幄熉黃神既燕娭監觀于下福禄來宜
雲車風馬神保聿歸啟佑我後福禄來為
降殿乾安聖有謨訓詒謀燕翼奉天酌祖萬世維則
維皇孝熙乾乾夕惕禮既式旋惟福之錫
還大次乾安王假有廟對越在天帷宫旋御率禮不
愆泰畤展祠雲陽奉瑄齊居精明益用告虔
理宗朝享三首
皇帝升降乾安於皇祖宗清廟奕奕威靈在天不顯
惟德垂裕鴻延詒謀燕翼孝孫格斯受祉罔極
迎神興安九奏秬鬯既將黃鍾具奏瞻望眞游僾若
有慕於皇列聖在帝左右雲車具來以妥以侑
寧宗室大安帝德之休恭儉淵懿三十一年謹終如
始升祔在宫祖功竝美民懷有仁何千萬世
高宗祀明堂前朝享太廟二十一首
皇帝入門乾安於皇我后祗戒專精齊肅有容祖考
是承造次匪懈孝思純誠神聽有格福禄來寧
升殿乾安肅哉清宫熉珠照幄神之來思八音振作
赤舄龍章奉玉惟恪匪今斯今先民時若
盥洗乾安於皇維后觀盥之初精意昭著既順既愉
圭鬯承祀卿士咸趨目視心化四方其孚
迎神興安涓選休成祖考是享夙夜專精求諸惚恍
洋洋在上惟神之仰鬯矣清明應之如響
捧爼豐安來相于庭鳴鋗鏘鏘奉牲而告登彼雕房
非牲之備民庶是康神依民聽上帝斯皇
僖祖室酌獻基命何慶之長實兆于商由商太戊子
孫其昌皇基成命宋道用光詒厥孫謀膺受四方
翼祖室大順上帝監觀維仁是依繼世修德皇心顧
之其顧伊何在彼冀方施于子孫降福穰穰
宣祖室酌獻天元昭哉皇祖駿發其祥雕戈圭瓚盛
烈載揚天錫寳符俾熾而昌神聖應期赫然垂光
太祖室皇武猗歟皇祖下民攸歸膺帝之命龍翔太
微戎車雷動天地清夷峨峨奉璋萬世無違
太宗室大定煌煌神武再御戎軒時惠南土旋定太
原車書混同聲教布宣維天佑之億萬斯年
眞宗室熙文於皇眞宗體道之崇游心物外應迹寰
中四方既同化民以躬清淨無為盛德之容
仁宗室曲同郊祀(送神亦同)
英宗室治隆噫我大君嗣世修文維文維武諟繼虞
勲天錫丕祚施于後昆於薦清酤酌之欣欣
神宗室大明烝哉維后繼明體神憲章文武宜民宜
人經世之道功格于天子孫嚴祀無窮之傳
哲宗室重安明哲煌煌照臨無疆丕承先志嘉靖多
方朝廷尊榮民庶樂康珍符來應錫兹重光
徽宗室承元聖孝巍巍光紹丕基禮隆樂備時維純
熙天仁兼覆皇化無為功成弗處心潛希夷
文舞退武舞進正安作樂合祖簴在庭衆奏具舉
肅雝和鳴神靈來格庶幾是聽皦繹以終永觀厥成
亞獻正安威神在天來格于誠既載清酤有聞無聲
相予熙事時頼宗英肅肅雝雝允協思成
終獻正安疏羃三舉誠意一純孰陪予祀公族振振
明靈來娭樂舞具陳奉神所佑昭孝息民
飲福禧安赫赫明明德與天通施于孫子福禄攸同
日靖四方民和年豐有秩斯祜申錫無窮
徹豆豐安歆我齊明威德如存牲牷是享圭玉其温
羣公執事亦既駿奔禮成告徹咸福黎元
還大次乾安神明既交恍若有承欽翼齊莊福禄具
膺王業是興祖武是繩佑我億年以莫不增
孝宗明堂前享太廟三首
徽宗室酌獻承元明明徽祖撫世升平制禮作樂發
政施仁聖靈在天德澤在民億萬斯年保佑後人
高宗室大德於皇時宋自天保定高宗受之再僕景
命紹開中興翼善傅聖何千萬年永綏厥慶
還大次乾安禮既行矣樂既成矣維祖維妣安且寧
矣皇舉玉趾佩鏘鳴矣拜貺總章于厥明矣
理宗明堂前朝享二首
寧宗室奠幣定安皇矣昭考聖靈在天稱秩宗祀有
嚴恭先奉幣以薦見之僾然仁深澤厚厥光以延
酌獻考安假哉皇考必世後仁嘉靖我邦與物皆春
之純之德克配穹旻餘慶淵如佑我後人
皇后廟十五首
迎神肅安閟宫翼翼雅樂洋洋牲器肅設几筵用張
飾以明備秩其令芳神兮來格風動雲翔
太尉行舒安服章觀象山龍是則容止蹌蹌威儀翼
翼
司徒捧爼豐安(徹同)恪恭奉祀祗薦犧牲九成爰奏有
爼斯盈
酌獻孝明皇后室惠安祀事孔明廟室惟肅鉶登籩
豆金石絲竹既灌既薦允恭允穆奉神如在以介景
福
孝惠皇后室奉安初陽作配内助惟賢柔順中積英
徽外宣神宫有侐明祀惟虔歆誠降祐於萬斯年
孝章皇后室懿安猗那淑聖象應資生配天作合與
日齊明椒宫垂範彤史揚名聿修毖祀永奉粢盛
懿德皇后室順安王門禀慶帝族惟賢功存内治德
協靜專流芳圖史垂範紘綖新廟有侐祀禮昭然
淑德皇后室嘉安明明英媛德備椒庭籩豆有踐黍
稷匪馨靜嘉致薦容與昭靈精意以達顧享來寧
莊穆皇后室理安曾孫襲慶柔祗育德正位居體其
儀不忒教被宫壼化行邦國祝史正辭垂裕無極
莊懷皇后室永安淑德昭著至樂和平登豆在列膋
香薦誠六變合禮八音諧聲穰穰景福佑我休明
元德皇后廟興安為太宗后為天下母誕聖繼明膺
乾作主玉振金相蘭芬桂芳於萬斯年永奉烝嘗
飲德禧安彝尊鬯酒慶佑遂行介以純嘏允荅明誠
亞獻恭安宗臣率禮步玉鏘鏘吉蠲斯獻百禄是將
終獻順安薦獻有終禮容斯穆以奉嘉觴以膺多福
送神歸安明禋告畢靈輅難留升雲杳邈整馭優游
誠深嘉栗禮罄欽修豐融垂佑以永洪休
景佑以後樂章六首
章獻明肅皇太后室奠瓚達安肅肅閟宫順時薦事
鬱鬯馨香如見於位
酌獻厚安祥標曾麓德合方儀萬方展養九御蒙慈
孝恭祊祏美播聲詩淑靈顧享申錫惟祺
章懿皇太后室奠瓚報安青金玉瓚祼將于京永懷
罔極夙夜齊明
酌獻衍安翊佑先朝章明壼教淑順謙勤徽音在劭
樹風不止劬勞匪報黍稷令芳嘏兹乃告
奉慈廟章惠皇太后室奠瓚翕安祼圭既陳酌鬯斯
醇音容彷彿奠獻惟寅
酌獻昌安内輔先猷夙昭壼則保祐之勞慈惠其德
榮養有終芳風無極享獻閟宫載懷悽惻
眞宗汾隂禮畢親謝元德皇后室三首
迎神肅安閟宫奕奕韶樂洋洋牲幣虔布几筵肅張
醴泉淳美嘉有潔香俟神來格降彼帝鄉
奉爼豐安樂鏗金石爼奉犧牲九成斯奏五教爰行
送神理安鸞驂復整鶴駕難留白雲縹緲紫府深幽
廟雖載止神無不游垂佑皇宋以永鴻休
元德皇后升祔一首
顯安之曲顯矣皇妣德侔柔祗升祔太室協禮之宜
耀彼寳冊列之尊彝惟誠是厚永祐慶基
崇恩太后升祔十四首
入門顯安俔天生德作配元符儀刑壼則輔佐帝圖
登崇廟祏勒號璠璵烝嘗億載皇極之扶
神主升殿顯安曰嬪于京天作之配進賢審官克勤
其志於穆清廟本仁祖義億萬斯年神靈攸暨
迎神興安四章黃鍾宫二奏閟宫有侐堂筵屹崇靈
徽匪遐精誠感通苾芳維時登兹明祀泠然雲車有
來其馭
大呂角二奏羽旌風翔翠蕤飄舉儼其音徽登兹位
處笙鏞始奏合止祝敔是享是宜永求伊祜
太簇徵二奏枚枚閟宫鼎爼肆陳烝昇明靈登其嘉
新鼓鐘既戒旨酒既醇攸介攸止純禧薦臻
應鍾羽二奏旨酒嘉肴于豋于豆是享是宜樂既合
奏衎我懿德執事温恭靈兮允格有翼其從
罍洗嘉安列爵陳爼芬芳和羹摐金擊石洋洋和聲
禮行伊始我德惟明既盥而往於昭斯誠
升降殿熙安笙簫紛如陟彼廟庭鏘鏘佩玉懷兹先
靈神保聿止音容杳冥繁禧是介萬年惟寧
酌獻兹安雝雝玉佩清酤惟良粢盛具列有飶其香
懷其徽範德洽無疆於兹燕止降福穰穰
亞獻神安嬪于潛邸爰正坤儀關雎化被思齊名垂
柔德益茂家邦以熙皇心追崇永羞牲粢
退文舞進武舞昭安翩然干戚揚庭陳階文以經緯
武以威懷其張其弛節與音諧迄兹獻孚妥靈綏來
終獻儀安珩璜之貴禕䄖之尊天作之合内治慈温
元良鍾慶祉福乾坤以享以祀事亡如存
徹豆成安鏘洋純繹於論鼓鍾周旋陟降齊莊肅容
維罍既旨維籩伊豐歌徹以雍介福來崇
送神興安黍稷維馨虡業充庭既欽既戒靈心是承
顧予烝嘗言從之邁申錫無疆是用大介
上冊寶十三首
冊寳入門隆安威儀皇止庶尹在庭爰舉徽章遹觀
厥成勒崇揚休寫之瓊瑛迄于萬祀發聞惟馨
冊寳升殿崇安有猶有言順承天則聿崇號名再揚
典冊朱英寳函左右翼翼千秋萬歲保兹無極
迎神歆安黃鍾宫籩豆大房犧尊將將馨香既登明
靈廸嘗其樂伊何吹笙鼓簧靈來燕娭降福無疆
大呂角二奏吉蠲惟時禮儀既備奉璋峨峨羣公在
位神之格思永錫爾類展彼令德於焉來暨
太簇徵二奏雍雍在宫翼翼在庭顯相休嘉肅雍和
鳴神嗜飲食明德惟馨綏我思成式燕以寧
應鍾羽二奏犧牲既成籩豆有楚摐金擊石式歌且
舞追懷懿德令聞令儀靈兮來格是享是宜
罍洗嘉安嘉肴旨酒潔粢豐盛既盥而往以我齊明
有孚顒若黍稷非馨神之格思享于克誠
升降熙安佩玉鏘鏘其來雝雝陟降孔時步武有容
恪兹祀事神罔時恫綏我邦家福禄來崇
酌獻明安旨酒嘉栗有飶其香衎我淑靈歆此令芳
德貽彤管號正椒房神具醉止降福穰穰
退文舞進武舞昭安籥翟既陳干戚斯揚進旅退旅
一弛一張其儀不忒容服有光以宴以娭德音不忘
亞終獻和安望高六宮位應四星輔佐君子警戒相
成禕衣褒崇琛冊追榮于以奠之有椒其馨
徹豆成安濯濯其英殖殖其庭有來羣工賚我思成
嘉肴既將旨酒既清雍徹不遲福禄來寧
送神歆安禮儀既備神保聿歸洋洋在上不可度思
神之來兮肹蠁之隨神之去兮休嘉是貽
上欽成皇后冊寳六首
入門升殿顯安上帝錫羡寔生婉淑輔佐神皇寵膺
天禄誕育泰陵劬勞顧復於昭徽音久而彌郁
迎神歆安於顯惟德徽柔懿明嬪于初載有聞惟馨
肆我鼓鍾萬舞在庭神保是格來止來寧
盥洗嘉安有煒柔儀率履不越惠于初終既明且達
我將我享相盥乃登胡臭亶時攸介攸寧
升降熙安苾苾其芳殽核維旅陟降孔明有秩斯所
雍容内化維神之明明則不渝綏我思成
酌獻明安天維顯思有相于内右賢去邪夙夜儆戒
猗歟追冊重翟禕衣既右享之百世是儀
亞終獻和安酌彼玉瓚有椒其馨鬷假無言雍容在
庭生莫與崇於赫厥聲祀事孔明神格是聽
上明達皇后冊寳五首
迎神歌安恭儉宜家柔順承天德昭彤管憂在進賢
寳冊禕翟追榮夀原四時祼享何千萬年
酌獻明安涓宫有嚴廣樂在庭鐘鼓筦磬九變既成
縮茅以獻潔秬惟馨靈遊可想來燕來寧
退文舞進武舞昭安秉翟竣事萬舞摐金總干揮戚
節以鼓音禮容有煒肹蠁來歆淑靈是聽雅奏愔愔
徹豆成安登獻罔愆爼豆斯徹神具醉止禮終樂闋
御事既退珊珊佩玦介我繁祉歆此蠲潔
送神歆安備成熙事虛徐翠楹神保聿歸雲車夙征
鑒我休德神交惚恍留祉降祥千秋是享
紹興别廟樂歌五首
升殿崇安新廟肅肅蕆事以時陟降階墄雍容有儀
鞠躬周旋罔敢不祗祝史正辭靈其格思
奉爼肅安肇嚴廟祀爰圖遺芳物必稱德或陳或將
有縟其儀有苾其香靈兮來下割烹是嘗
懿德皇后室酌獻明安曾沙表慶正位椒庭徽音杳
邈宫壼儀刑虔修祀事清酌惟馨縮以包茅昭格明
靈
亞終獻嘉安霄漢月墮郊原露稀徽音如在延佇來
歸有酒既清累觴載祗神具醉止燕衎怡怡
徹豆寧安僊馭弗返眇邈清都薦此嘉殽既豐既腴
奠享有成鼓樂愉愉徹我豆籩率禮無踰
乾道别廟樂歌三首
詣廟乾安涓選休辰于秋之杪既濟既戒爰假祖廟
有侐儀坤舊章是傚享祀奚為天子純孝
升殿乾安宗祀九筵先薦閟宫陟自東階煌煌衮龍
於穆聖善監兹禮容是享是宜介福無窮
懿節皇后室酌獻歆安丕顯文母厚德維坤僊馭雖
邈徽音固存瑟彼玉瓚酌此鬱尊簡簡穰穰裕我後
昆
紹興别廟二首
安穆皇后室酌獻歆安祥發俔天符彰夢日有懷慈
容孝享廟室泰尊是酌旨酒嘉栗靈其格思祚以元
吉
安恭皇后室酌獻歆安美詠河洲德嬪媯汭徽音如
存肇修已事縮以包茅酌以醴齊靈來顧歆降福攸
備
紹興二十九年顯仁皇后祔廟一首
酌獻歆安恭惟聖母躋祔孔時陳羞宗祏徼福坤儀
鐘鼓惟序牲玉載祗於皇來格永介丕基
開禧三年成肅皇后祔廟一首
酌獻歆安天合重華内治昭融承承繼繼保佑恩隆
歸從阜陵登祔太宫燕我後人福禄來崇
宋史卷一百三十四
宋史卷一百三十四考證
樂志九告受天書瑞安瑞安通考作瑞文
六室加謚顯安顯安通考作正安
宋史卷一百三十四考證
