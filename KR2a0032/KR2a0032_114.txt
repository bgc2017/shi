宋史卷一百十四
元中書右丞相總裁托克托等修
禮志第六十七
禮十七(嘉禮五)
巡幸養老視學(賜進士宴幸祕書)進書儀大射儀鄉飲酒儀
巡幸之制唐開元禮有告至肆覲考制度之儀開寳通
禮因之太祖幸西京所過賜夏秋田租之半真宗朝諸
陵及舉大禮塗中皆服折上巾窄袍出京過京城服鞾
袍具鑾駕羣臣公服繫鞵供奉班及内朝官前導凡從
官並日赴行宮合班起居晚朝視事羣臣不赴中頓侍
食百官就宿頓迎駕訖先發或道塗隘遠則免迎駕將
進發近臣諸軍賜裝錢出京留司馬步諸軍夾道左至
新城門外奉辭留守辭於門内百官父老辭於苑前召
留守等賜飲苑中州縣長吏留司官待於境所過賜巡
警兵守津梁行郵治道卒時服錢履父老綾袍茶帛塗
中賜衞士緡錢所幸寺觀賜道釋茶帛或加紫衣師號
吏民有以饔餼酒果方物獻者計値答之命官籍所過
繫囚逋負者日引對多原釋仍採訪民間疾苦振恤鰥
寡孤獨車服度量權衡有不如法則舉儀制禁之有竒
材異德及政事尤異者孝子順孫義夫節婦為鄉里所
稱者其不守廉隅昧於正理者並條析以聞官吏知民
間疾苦者亦許錄奏所過州府結綵為樓陳音樂百戱
道釋以威儀奉迎者悉有賜東京留守遣官表請還京
優詔答之駕還京大陳兵衞以入凡行幸太祖太宗不
常其數自咸平中車駕每出金吾將軍帥士二百人執
檛周遶謂之禁圍春夏緋衣秋冬紫衣郊祀省方並增
二百服錦襖出京師則加執劒親王中書樞密宣徽行
圍内餘官圍外大禮備儀衞則有司先布土為黃道自
宮至祀所左右設香臺畫瓮青繩闌干(巡省在塗則不設)凡巡
省翰林進號傳詩付樞密院每夕摘字令衞士相應為
識東京舊城城門西京皇城司並契勘内外城宮廟門
並勘箭出入皆然入藩鎮外城子城門亦勘箭朝陵定
扈從官人數入栢城者僕射以上三人丞郎以上二人
餘各一人東封定仗内導駕官從人數親王中書樞密
宣徽三司使四人學士尚書丞郎節度使三人大兩省
大卿監三司副使樞密承旨客省閤門使副金吾大將
軍押仗鳴珂内殿崇班以上二人餘各一人命諸司巡
察之自後舉大禮皆循此制建炎元年七月詔曰祖宗
都汴垂二百年比年以來圖慮弗臧禍生所忽肆朕纂
承顧瞻宫室何以為懷是用權時之宜法古巡狩駐蹕
近甸號召軍馬朕將親督六師以援京城及河北河東
諸路與之決戰歸宅故都迎還二聖以稱朕夙夜憂勤
之意十月一日車駕登舟巡幸淮甸宰執侍從百司三
衙禁旅五軍將佐扈衞以行駐蹕揚州三年幸杭州自
杭州幸江寕府尋幸浙西自浙西幸浙東乃下詔曰國
家遭金人侵逼無歲無兵朕纂承以來深軫念慮謂父
兄在難而吾民未撫不欲使之䧟於鋒鏑故包羞忍恥
為退避之謀冀其逞志而歸稍得休息自南京移淮甸
自淮甸移建康而會稽播遷之遠極于海隅卑詞厚禮
使介相望以至願去尊稱甘心貶屈請用正朔比於藩
臣遣使哀祈無不曲盡假使金石無情亦當少動累年
卑屈卒未見從生民嗷嗷何時寧息今諸路之兵聚於
江浙之間朕不憚親行據其要害如金人尚容朕為汝
兵民之主則朕於事大之禮敢有不恭或必用兵窺我
行在傾我宗社塗炭生靈竭取東西金帛子女則朕亦
何愛一身不臨行陣以踐前言以保羣生朕已取十一
月二十五日移蹕前去浙西為迎敵計惟我將士人民
念國家涵飬之恩二聖拘縻之辱悼殺戮焚殘之禍與
其束手待斃曷若并計合謀同心戮力奮勵而前以存
國家乃詔御前應奉官司自合扈從外内太常寺據實
用人數扈從餘接續起發四年正月次台州二月次温
州三月幸浙西紹興元年詔移蹕臨安府六年詔周視
軍師車駕進發遣官奏告天地社稷宗廟自臨安幸平
江尋幸建康八年二月還臨安三十一年九月詔金人
背盟失信今率精兵百萬躬行天討用十二月十日車
駕進發應行宫臨安府文武百僚城北奉辭其日應文
武百僚先詣城北幕次俟車駕御舟將至御史臺閤門
太常寺分引文武百僚立班定兩拜訖俟御舟過班退
三十二年正月詔視師江上北騎遁去兩淮無警已委
重臣統護諸將經畫進討今暫還臨安畢恭文祔廟之
禮宜令有司增修建康百官吏舍諸軍營砦以備往来
巡幸可擇日進發車駕還宫
飬老於太學皇帝服通天冠絳紗袍乘金輅至太學酌
獻文宣王三祭酒再拜歸御幄北車駕初出量時刻遣
使迎三老五更於其第三老五更俱服朝服乘安車導
從至太學就次國老庶老有司預戒之各服朝服集於
其次大樂正帥工人二舞入立於庭東上閤門御史臺
太常寺客省四方館自下分引百官宗室客使學生等
以次入就位如視學班太常博士贊三老五更俱出次
引國老庶老立於後重行異位禮直官通事舍人引左
輔奏請中嚴少頃又奏外辦皇帝出大次侍衞如常儀
大樂正令撞黃鐘之鐘右五鐘皆應協律郎跪俛伏舉
麾興宫架乾安之樂作皇帝即御坐樂止典儀曰再拜
在位官皆再拜三老五更杖而入各左右二人夾扶太
常博士前引史臣執筆以從三老五更入門宫架和安
之樂作至宫架北北向立以東為上奉禮郎引羣老隨
入位於其後樂止博士揖進三老在前五更在後仍杖
夾扶宫架和安之樂作至西階下樂止博士揖三老五
更自西階升堂國老庶老立堂下三老五更當御坐揖
羣老亦揖皇帝為興次奉禮郎揖國老升堂博士引三
老五更奉禮郎引國老以下各於席後立典儀贊各就
坐贊者承傳宫架尊安之樂作三老五更就坐三公授
几九卿正履訖殿中監尚食奉御進珍羞及黍稷等先
詣御坐前進呈遂設於三老前樂止尚食奉御詣三老
坐前執醬而饋訖尚醖奉御詣酒尊所取爵酌酒奉御
執爵奉於三老次太官良醖令以次進珍羞酒食於五
更羣老之前皆食大樂正引工人升登歌奏惠安之樂
三終史臣既錄三老所論善言善行宫架作申安之樂
憲言成福之舞畢又舞退作受成告功之舞畢三老以
下降筵博士引三老五更於堂下當御坐前奉禮郎引
羣老復位俱揖皇帝為興三老五更降階至堂下宫架
和安之樂作出門樂止禮直官通事舍人引左輔前奏
禮畢退復位典儀贊拜訖皇帝降坐太常卿導還大次
百僚以次退車駕還宫三老五更升安車導從還翼日
詣闕表謝
視學哲宗始視學遂幸國子監詣至聖文宣王殿行釋
奠禮一獻再拜御敦化堂召從官賜坐禮部太常寺本
監官承事郎以上侍立承務郎以下三學生坐於東西
廡侍講吳安詩執經祭酒豐稷講尚書無逸終篇復命
宰臣以下至三學生坐賜茶豐稷賜三品服本監官學
官等賜帛有差遂幸昭烈武成王廟酌獻肅揖徽宗幸
太學遂幸辟雍奠獻如上儀詔司業吳絪等轉官改秩
循資賜章服文武學生授官免省試文觧賜帛有差所
司預設次於敦化堂後又於堂上稍北當中兩間設次
南向設御坐又設從官及講筵講書執經官并太學官
坐御坐之南東西重行異位太學生坐於兩廡相向並
北上宰臣以下從官之次設於中門外皇帝酌獻文宣
王畢幸太學降輦入次簾垂更衣禮直官通事舍人引
講官與侍立官入就堂下皆繫鞵講書執經官學生各
立堂下東西相向俟報班齊皇帝升坐班首奏萬福在
位者皆應喏訖閤門使承旨臨階宣升堂通事舍人喝
拜應在位者再拜訖分左右升堂各就位少立起居郎
舍人分左右侍立禮直官通事舍人引講書及執經官
就北向位班首奏萬福閣門使宣升堂舍人喝再拜訖
分東西升堂立於御坐左右講書官在西東向執經官
在東西向學生就北向位舍人喝拜在位者皆再拜立
於東西兩廡内侍進書案以經授執經官稍前進於案
上舍人喝拜就坐宰臣以下並堂上坐如閤門所進坐
位圖講書畢通事舍人曰可起羣臣皆起降階立執經
官降講書官於御坐前致辭訖亦降舍人喝拜如有宣
答郎再喝拜閤門宣坐賜茶舍人喝拜訖宰臣以下升
堂各立於位後學生各就北向位舍人喝拜在位者俱
拜訖各分東西廡以北為上下舍人喝就坐上下皆就
坐賜茶畢禮直官通事舍人引堂上官降階就位舍人
喝拜在位者俱拜訖禮直官引之以次出學生就位舍
人喝拜學生俱再拜訖紹興十三年七月國學大成殿
告成奉安廟像明年二月國子司業高閎請幸學上從
之詔略曰偃革息民恢儒建學聲明丕闡輪奐一新請
既方堅理宜從欲將欵謁於先聖仍備舉於舊章三月
上服鞾袍乘輦入監止輦於大成殿門外入幄羣臣列
班於庭帝出幄升東階跪上香執爵三祭酒再拜羣臣
皆再拜上降入幄分奠從祀如常儀尚舍先設次於崇
化堂之後及堂上之中南向設御坐閤門設羣臣班於
堂下如月朔視朝之儀宰輔從臣次於中門之外上乘
輦幸太學降輦於堂入次更衣講官入就堂下講位北
向執經官學生皆立於堂下東西相向帝出次升御坐
羣臣起居如儀乃命三公宰輔以下升堂皆就位左右
史侍立講書及執經官北面起居再拜皆命之升立於
御坐左右學生北面再拜分立兩廡北上内侍進書案
牙籤以經授執經官賜三公宰輔以下坐講畢羣臣皆
起降階東西相向立執經官降講官進前致詞乃降北
面再拜左右史降乃賜茶三公以下北面再拜升各立
於位後學生北面再拜分兩廡立上下就坐賜茶畢三
公以下降階學生自兩廡降階北面再拜羣臣以次出
上降坐還次乘輦還宫特命禮部侍郎秦熺執經司業
高閎講易之泰遂幸飬正持志二齋賜閎三品服學官
遷秩諸生授官免舉賜帛有差上既奠拜注視貌象翼
翼欽慕覧唐明皇及太祖真宗徽宗所製贊文命有司
悉取從祀諸贊皆錄以進帝遂作先聖及七十二子贊
冠以序文親灑翰墨以方載之五月丙辰登之綵殿備
儀衞作樂命監學之臣自行宫北門迎置學宫揭之大
成殿上及二廡序曰朕自睦鄰息兵首開學校教飬多
士以遂忠良繼幸太學延見諸生濟濟在庭意甚嘉之
因作文宣王贊機政餘閒歴取顔回而下七十二人亦
為製贊用廣列聖崇儒右文之聲復知師弟之間纓弁
森森覃精繹思之訓於世道人心庶幾焉二十六年十
二月言者謂陛下崇儒重道製為贊辭刻宸翰于琬琰
光昭往古寰宇儒紳孰不顧瞻雲漢之章請奉石刻于
國子監以碑本徧賜郡學從之淳熙四年孝宗幸太學
如紹興之儀命禮部侍郎李燾執經祭酒林光朝講大
學尋幸武學如太學之儀帝肅揖武成王不拜嘉泰三
年正月寧宗幸太學如淳熙之儀淳祐元年正月理宗
幸太學宗武兩學官屬生員並赴太學陪位候車駕至
學詣先聖文宣王位三上香執爵三祭酒俛伏興再拜
在位官皆再拜皇帝至崇化堂宰臣使相執政並起居
執經官由東階講官由西階並升堂於御前分東西相
向立次引國子監三學學官學生一班北面再拜贊各
就坐賜茶俟講書畢起立班再拜禮成執經官講書官
國子監三學官生員各推恩轉官有差咸淳三年正月
戊辰度宗幸太學祗謁禮部尚書陳宗禮執經國子祭
酒雷宜中講中庸餘並如儀
賜貢士宴名曰聞喜宴政和新儀押宴官以下及釋褐
貢士班首初入門正安之樂作至庭中望闕位立樂止
預宴官就位再拜訖押宴官西向立中使宣曰有敕在
位者皆再拜訖中使宣曰賜卿等聞喜宴在位者皆再
拜搢笏舞蹈又再拜次引押宴官稍前謝坐再拜在位
者皆再拜若賜敇書即引貢士班首稍前中使宣曰有
敕貢士再拜中使宣曰賜卿等敕書班首稍前搢笏跪
中使授敕書訖少退班首以敕書加笏上俛伏興歸位
再拜在位者皆再拜凡預宴官分東西升階就坐貢士
以齒酒初行賓興賢能之樂作飲訖食畢樂止酒再行
於樂辟雍之樂作酒三行樂育人材之樂作酒四行樂
且有儀之樂作酒五行正安之樂作再坐酒行樂作節
次如上儀皆飲訖食畢樂止押宴官以下俱興就次賜
花有差少頃戴花畢次引押宴官以下并釋褐貢士詣
庭中望闕位立謝花再拜復升就坐酒行樂作飲訖食
畢樂止酒四行訖退次日預宴官及釋褐貢士入謝如
常儀寧宗慶元五年五月賜新及第進士曾從龍以下
聞喜宴于禮部貢院上賜七言四韻詩祕書監楊王休
以下繼和以進自後每舉並如之
幸祕書省紹興十四年七月新建祕書省成祕書少監
游操等援宣和故事請車駕臨幸詔從之二十七年幸
祕書省至右文殿降輦攽手詔曰蓋聞周建外史掌三
皇五帝之書漢選諸儒定九流七略之奏文德之盛後
世推焉仰惟祖宗建開冊府凡累朝名世之士由是以
興而一代致治之原蓋出於此朕嘉與學士大夫共宏
斯道迺一新史觀新御榜題肆從望幸之忱以示右文
之意嗚呼士習為空言而不為有用之學久矣爾其勉
修術業益勵猷為一德一心以共赴亨嘉之會用丕承
我祖宗之大訓顧不善歟遂陳累朝御書御製晉唐書
畫三代古器次宣皇太子宰臣以下觀訖退遂賜宴于
右文殿酒五行羣臣再拜退車駕還内賜少監游操三
品服御書扇餘官筆墨館閣官各轉一官淳熙五年九
月十三日孝宗幸祕書省如紹興十四年之儀帝賦詩
羣臣皆屬和
進書儀紹興二十年五月八日進呈中興聖統太常博
士丁屢明言乞比附進呈玉牒行禮二十四年進呈徽
宗御集禮部言昨紹興十年徽宗御製擬以敷文名閣
今乞權安奉於天章閣續俟崇建二十六年十月進呈
太后回鑾事實二十七年三月宰臣沈該言玉牒所官
陳康伯等先次編修太祖皇帝玉牒自誕聖至即位自
建隆元年至開寳九年通修一十七年開基玉牒舊制
以梅紅羅面簽金字今欲題曰皇宋太祖皇帝玉牒又
編修今上皇帝玉牒自誕聖之後聖德祥瑞建上元帥
府事蹟至即帝位二十餘年又自即位後編脩至紹興
二年通修二十六年中興玉牒今欲題曰皇宋今上皇
帝玉牒宣祖太祖太宗魏王下各宗仙源類譜五世昭
穆今巳修寫進本乞擇日進呈詔從其請前期儀鸞司
臨安府於玉牒殿上南向設權安奉玉牒類譜并中興
聖統幄次又於玉牒所向外設騎從官及文武百官等
侍班幕次又於景靈宫内外設騎從官幕次進呈前一
日俟朝退玉牒所提領官都大提舉諸司官承受官玉
牒所官等赴本所幕次宿衞俟儀仗樂人等排立御史
臺閤門太常寺分引玉牒所官詣玉牒殿下北面立禮
直官引提領官詣玉牒殿下北向立禮直官揖躬拜提
領官拜在位官皆再拜訖次引提領官詣香案前搢笏
三上香執笏退復位皆再拜訖班退歸幕次宿衞儀仗
樂人作樂晝夜更互排立其日五更御史臺閤門太常
寺分引提領官宰執使相侍從臺諫兩省官知閣禮官
南班宗室詣玉牒殿北向立禮直官揖躬拜提領官拜
在位官皆再拜訖次引提領官詣玉牒類譜香案前搢
笏三上香執笏退復位禮直官引提領官詣幄前西向
立次騎從官分左右乘馬俟玉牒所率輦官奉擎玉牒
類譜腰輿進行樂人作樂儀衞儀仗迎引次引提領官
宰執使相侍從臺諫兩省官知閤禮官南班宗室騎從
至和寧門下馬執笏步從玉牒類譜至垂拱殿門外幄
次步從官權歸幕次樂止儀衞樂人等並於幄次前排
立俟進呈玉牒類譜並如閤門儀訖俟玉牒類譜出殿
門御史臺閤門太常寺分引提領官宰執使相侍從臺
諫兩省官知閤禮官南班宗室分左右執笏步從儀衞
樂人前引迎奉出皇城北宮門步從等官上馬騎從至
和寕門外前引將至玉牒所御史臺閤門太常寺分引
文武百官於玉牒所門内殿門外立班内文臣釐務通
直郎以上及承務郎見任寺監主簿執事官以上武臣
修武郎以上迎拜訖如値雨地下沾濕迎拜官吏不迎
拜騎從官至玉牒所並下馬執笏步從詣玉牒殿下分
東西相向立禮直官引提領官詣玉牒類譜幄前西向
立定俟玉牒所率輦官奉擎玉牒類譜入幄儀仗儀衞
輦官樂人更互排立提領官宰執使相侍從臺諫兩省
官知閤禮官南班宗室及玉牒所官分官赴景靈宫迎
奉皇帝中興聖統赴玉牒殿同時安奉俟安奉時將至
設香案畢次御史臺閤門太常寺分引文武百官詣玉
牒殿下並北向立班定禮直官引提領官詣幄前西立
俟日官報時及次玉牒所安奉玉牒類譜訖次引提領
官復位北向立定禮直官揖躬拜提領官拜在位官皆
再拜訖禮直官引提領官詣香案前搢笏三上香執笏
退復位立定在位皆再拜訖退儀衞樂人等以次退自
是凡進書並倣此惟進太上皇聖政則有詣德夀宫之
儀淳祐五年二月十二日進孝宗光宗兩朝御集寕宗
實錄及理宗玉牒日歴其日皇帝御垂拱殿提舉官禮
儀使宗室使相宰執以下赴實錄院右文殿玉牒所經
武閣並行燒香禮畢奉迎諸書至和寧門步導至垂拱
殿以俟班齊各随腰輿入殿下東西向立皇帝服鞾袍
出宫殿下鳴鞭禁衞諸班直親從等并入内省執骨朵
使臣國史實錄院日歴所編修經武要略所玉牒所點
檢文字以下并腰輿下人並迎駕自贊常起居内擎腰
輿人不拜止應喏皇帝即御坐先知閤門官以下各班
起居如常儀次日内官下殿各取合進呈書匣升殿於
殿上東壁各置案上以南為上知閤門官二員自御坐
前導皇帝起詣三朝諸書香案前褥位東向立閤門提
點奏請上香三上香訖又奏請皇帝再拜訖知閤門官
前導皇帝復歸御坐知閤門官歸東朵殿上侍立儀鑾
司徹香案拜褥降東朵殿次舍人請國史實錄院以下
提舉官禮儀使宰執并進讀官升殿於御坐東面西立
國史實錄院國史日歴所編修經武要略所玉牒所官
殿下依舊立俟入内官進御案孝宗御集提舉官并進
讀御集官稍前立分進讀御集官於御前過西壁面東
立御集提舉諸司官於孝宗御集匣前搢笏啓封開鑰
訖出笏歸侍立位御集承受官搢笏於御集匣内取冊
轉授提舉官搢笏接訖承受出笏提舉官奉冊置御案
上出笏皇帝起前立提舉諸司官承受官分東西相向
立並搢笏揭冊訖各出笏進讀御集官搢笏稍前取篦
子指讀逐版揭冊指讀並如上儀俟進讀畢皇帝復坐
進讀御集官置篦子於御案上出笏却於御前東壁面
西立以俟提舉官搢笏收冊復授承受官搢笏接訖提
舉官出笏稍後立承受官奉冊入匣訖出笏提舉諸司
官搢笏鎮匣訖出笏歸侍立位次讀光宗御集寧宗實
錄光宗經武要略並同上儀次玉牒提舉官并進讀玉
牒官稍前立分進讀玉牒官於御前過西壁面東立玉
牒提舉諸司官於玉牒匣前搢笏起封鑰訖出笏歸侍
立位玉牒承受官搢笏取冊授提舉官置御案上進讀
亦如前儀讀畢鎖匣出笏歸侍立位次日歴提舉官并
進讀日歴官啓封鑰進讀亦同俱畢入内官徹案承受
官奉冊入匣訖出笏提舉諸司官搢笏鑰匣訖出笏歸
侍立位儀鸞司徹卓子降東朵殿奉書匣下殿各置腰
輿上國史實錄院日歴所編修經武要略所玉牒所提
舉官禮儀使宰執並降東階下殿東壁面西立舍人引
各官及禮儀使一班當殿面北立定引各直身出班歛
身稱謝訖歸位立揖躬身贊拜兩拜訖贊各祗候直身
立宣答御藥下殿宣答提舉官禮儀使並歛身聽宣答
訖御藥升殿揖躬身贊拜兩拜訖贊各祗候直身立舍
人引赴東壁面西立次引國史實錄院日歴所編修經
武要略所玉牒所官一班首直身出班歛身稱謝訖歸
位立揖躬身贊拜兩拜訖贊各祗候直身立如傳旨謝
恩知閤門官承旨訖於折檻東面西立傳與舍人承旨
訖再揖躬身贊謝恩拜兩拜訖贊各祗候直身立不該
賜茶官先退次引國史實錄院日歴所編修經武要略
所玉牒所提舉諸司官并承受官以下一班當殿面北
立定揖躬身贊謝恩拜兩拜訖贊各祗候直身立各歸
位立次引國史實錄院日歴所編修經武要略所玉牒
所點檢文字以下一班當殿面北立定揖躬身贊謝恩
拜兩拜訖贊各祗候直身立各歸位立傳旨宣坐賜茶
訖舍人奏閤門無公事皇帝起還宮百官導送奏安兩
朝御集實錄於天章閣經武要略於經武閣玉牒於玉
牒所日歴於祕閣如儀
大射之禮廢於五季太宗始命有司草定儀注其羣臣
朝謁如元會酒三行有司言請賜王公以下射侍中稱
制可皇帝改服武弁布七埒於殿下王公以次射開樂
縣東西廂設熊虎等侯陳賞物於東階以賚能者設豐
爵於西階以罰否者并圖其冠冕儀式表著埻埒之位
以進帝覧而嘉之謂宰臣曰俟弭兵當與卿等行之凡
游幸池苑或命宗室武臣射每帝射中的從官再拜奉
觴貢馬為賀預射官中者帝為之觧賜襲衣金帶𣪚馬
不觧則不賜苑中皆有射棚晝暈的射則用招箭班三
十人服緋紫繡衣帕首分立左右以唱中否節序賜宴
則宗室禁軍大校牧伯諸司使副皆令習射遂為定制
外國使入朝亦令帥臣伴賜射於園苑政和宴射儀皇
帝御射殿侍宴官公服繫鞵射官窄衣奏聖躬萬福再
拜升殿酒三行引射官降皆執弓矢謝恩再拜三公以
下在右射宮在左不射者依坐次分立皇帝初射中舍
人再拜凡左右祗應臣僚除内侍外並階上下再拜行
門禁衞諸班親從諸司祗應人並自贊再拜招箭班殿
上躬奏訖跪進椀射官先傳弓箭與殿侍側立内侍接
椀訖就拜起降階再拜有司進御茶牀天武引進奉馬
列射垜前員僚奏聖躬萬福東上閤門官詣御前躬奏
班首姓名以下進酒班首以下横行立贊再拜班首奉
酒進樂作飲畢殿上臣僚再拜舍人贊各賜酒羣官俱
再拜贊各就坐羣臣皆立席後引進司官臨階宣進奉
出天武奉馬出樂合復贊就坐飲訖揖興諸司收坐物
等射官左側臨階取弓箭侍立皇帝再射中的或雙中
如上儀進酒臨時取旨得旨進酒更不進奉中扁椀及
觧中更不賀不進酒臣僚射中引降階再拜訖殿下側
立御箭觧中招箭班進椀如上儀舍人再引射中官當
殿揖躬宣有敕賜窄衣金帶跪受箱過再拜過殿側服
所賜訖再引當殿再拜更不射如宣再射或更賜箭令
射如未退即就位再拜如再射中御箭再觧中賜鞍轡
馬如上儀臣僚射中御箭不觧引降階再拜立招箭班
殿上躬奏訖下殿舍人宣有敕賜銀椀跪受執椀并箭
就拜起再拜如合賜𣪚馬即同宣賜宣有敕賜銀椀兼
賜𣪚馬若干匹射訖進御茶床諸司復陳坐物等羣官
各立席後贊就坐羣臣俱坐酒五行宣示醆宣勸如儀
皆作樂宴畢内侍舉御茶床三公以下降階再拜退乾
道二年二月四日車駕幸玉津園皇帝射訖次命皇太
子次慶王次恭王次管軍臣僚等射如是者三每射四
發帝前後四中的淳熙元年九月車駕幸玉津園命從
駕文武官行宴射之禮皇太子宰執以下酒三行樂作
皇帝臨軒有司進弓矢皇帝中的皇太子進酒率宰執
以下再拜稱賀宣皇太子射射中賜宣預射臣僚射使
相鄭藻起居舍人王卿月環衛官蕭圖嚕拉射中各賜
襲衣金帶
鄉飲之禮有三周禮鄉大夫三年大比興賢者能者鄉
老及鄉大夫帥其吏與其衆寡以禮賓之一也黨正國
索鬼神而祭祀則禮屬民而飲酒於序以正齒位二也
州長春秋習射於序先行鄉飲禮三也後世臘蜡百神
春秋習射序賓飲酒之儀不行於郡國惟貢士日設鹿
鳴宴猶古者賓興賢能行鄉飲之遺禮也然古禮有賓
主僎介與今之禮不同器以尊爼與今之器不同賓坐
於西北介坐於西南主人坐東南僎坐東北與今之位
不同主人獻賓賓酢主人主人酬賓次主人獻介介酢
主人次主人獻衆賓與今之儀不同今制州軍貢士之
月以禮飲酒且以知州軍事為主人學事司所在以提
舉學事為主人其次本州官入行上舍生當貢者與州
之羣老為衆賓亦古者序賓養老之意也是月也會凡
學之士及武士習射亦古者習射于序之意也唐貞觀
所攽禮惟眀州獨存淳化中會例行之政和禮局定飲
酒祭降之節與舉酒作樂器用之屬並參用辟廱宴貢
士儀其有古樂處令用古樂既又以河北轉運判官張
孝純之言周官以六藝教士必射而後行古者諸侯貢
士天子試諸射宫請詔諸路州郡每歲宴貢士於學因
講射禮於是禮官參定射儀鄉飲酒前一日本州於射
亭東西序量地之宜設提舉學事諸監司知州通判州
學教授應赴鄉飲酒官貢士幕次本州兵馬教諭備弓
矢應用物設樂其日初筵提舉學事知州軍通判帥應
赴鄉飲酒官貢士詣射亭執弓矢揖人射乘矢若中則
守帖者舉獲唱獲執算者以算投壺畢多算勝少算射
畢贊者贊揖酬酢如儀畢揖退飲如鄉飲酒紹興七年
郡守仇念置田以供費十三年比部郎中林保乞脩定
鄉飲儀制遍下郡國於是國子祭酒高閎草具其儀上
之僎介之位皆與古制不合諸儒莫解其指意慶元中
朱熹以儀禮改定知學者皆尊用之主賓僎介之位始
有定說其主則州以守縣以令位于東南賓以里居年
高及致仕者位于西北僎則州以倅縣以丞或簿位東
北介以次長位西南三賓以賓之次者司正以衆所推
服者相及贊以士之熟於禮儀者其日質明主人率賓
以下先釋菜于先聖先師退各就次以俟肅賓介與衆
賓既入主人序賓祭酒再拜詣罍洗洗觶至酒尊所酌
實觶授執事者至賓席前跪以獻賓賓酬主人主人酬
介介酬衆賓賓王以下各就席坐訖酒再行次沃洗贊
者請司正揚觶致辭司正復位主人以下復坐主人興
復至阼階楣下僎從賓介復至西階下立三賓至西階
立並南向主人拜賓介以下再拜賓介與衆賓先自西
趨出主人少立自東出賓以下立于庠門外之右東鄉
主人立于門外之左西鄉僎從主人再拜賓介以下皆
再拜退
宋史卷一百十四
