宋史卷三百二十五
元中書右丞相總裁托克托等修
列傳第八十四
劉平(弟兼濟郭遵附)任福(王珪武英桑懌耿傅王仲寳附)
劉平字士衡開封祥符人父漢凝從太宗征河東岢嵐
憲州累遷崇儀使平剛直任俠善弓馬讀書彊記進士
及第補無錫尉擊賊殺五人擢大理評事知鄢陵縣徙
南充夷人寇淯井監轉運使以平權瀘州事平率土丁
三千擊走之祠汾隂遷夲寺丞還路由安州遇賊十數
人平發矢斃三賊餘駭散以寇凖薦為殿中丞知瀘州
夷人懲前敗不敢擾邊召拜監察御史數上疏論事為
丁謂所忌久之除三司鹽鐵判官河北安撫改殿中侍
御史陜西轉運使與副使論事不合徙知襄州仁宗即
位遷侍御史初真宗知其才將用之丁謂乘間曰平將
家子素知兵若使將西北可以制敵後章獻太后思謂
言特改衣庫使知汾州屬戶明珠磨糜族數反覆平潛
兵殺數千人以功領賓州刺史鄜延路兵馬鈐轄徙涇
原路兼知渭州胡則為陜西都轉運使平奏曰則丁謂
黨今隷則部慮掎摭致罪徙汝州改淮南江浙荆湖制
置發運副使行數驛召還真拜信州刺史知雄州居四
年遷忻州團練使知成德軍景祐元年拜龍神衞四廂
都指揮使永州防禦使知定州徙環慶路副都總管進
侍衛親步軍都虞候奏言元昊勢且叛宜嚴備之尋坐
被酒破鎖入甲仗庫為轉運使蘇耆所劾落管軍知同
州上疏自列召入問状復為步軍都虞候知澶州時議
塞河而平言不知河事乃徙滄州副都總管時吕夷簡
為宰相臺諫官數言政事闕失平奏書曰臣見范仲淹
等毁訾大臣此必有要人授旨仲淹軰欲逐大臣而代
其位者臣於真宗朝為御史顧當時同列未聞有姦邪
黨與詐忠賣直所為若此臣慮小臣以淺文薄伎偶致
顯用不識朝廷典故而論事浸滛遂及管軍將校且武
人進退與儒臣異路若掎摭短長妄有舉劾則心搖而
怨結矣願明諭臺諫官母令越職仍不許更相引薦或
闕員則朝廷自擇忠純耆德用之論者以為希夷簡意
也改高陽關副總管寳元元年以殿前都虞候為環慶
路馬步軍副總管會元昊反遷邕州觀察使為鄜延路
副總管兼鄜延環慶路同安撫使頃之兼管勾涇原路
兵馬進步軍副都指揮使静江軍節度觀察留後獻攻
守之策曰五代之末中國多事唯制西戎為得之中國
未嘗遣一騎一卒遠屯塞上但任土豪為衆所伏者封
以州邑征賦所入足以贍兵飬士由是無邊鄙之虞太
祖定天下懲唐宋藩鎮之盛削其兵柄收其賦入自節
度以下第坐給奉禄或方面有警則總師出討事已則
兵歸宿衛將還夲鎮彼邊方世襲宜異於此而誤以朔
方李彜興靈武馮繼業一切亦徙内地自此靈夏仰中
國戍守千里運糧兵民並困其後靈武失守而趙德明
懼王師問罪願為藩臣于時若止棄靈夏綏銀與之限
山為界則無今日之患矣而以靈夏兩州及山界蕃漢
戶并授德明故蓄甲治兵漸窺邊隙鄜延環慶涇原秦
隴所以不能弛備也今元昊嗣國政刑慘酷衆叛親離
復與唃厮囉搆怨此乃天亡之時臣聞寇不可玩敵不
可縱或元昊不能自立别有酋豪代之西與唃厮囉復
平北約契丹為表裏則何以制其侵軼今元昊國勢未
彊若乘此用鄜延環慶涇原秦隴四路兵馬分兩道益
以蕃漢弓箭手精兵可得二十萬三倍元昊之衆轉糧
二百里不出一月可收山界洪宥等州招集土豪縻之
以職自防禦使以下刺史以上第封之給以衣禄金帛
又以土人補將校使勇者貪於禄富者安於家不期月
而人心自定及遣使諭唃厮囉授以靈武節度使撓河
外族帳以窘元昊復出麟府石州蕃漢步騎獵取河西
部族招其酋帥離其部衆然後以大軍繼之元昊不過
鼠竄為窮寇爾何所為哉且靈夏綏銀地不産五榖人
不習險阻每歲資糧取足洪宥而洪宥州羌戶勁勇善
戰夏人恃此以為肘腋我苟得之以山為界憑高據險
下瞰沙漠各列堡障量以戎兵鎮守此天險也廟朝之
謀不知出此而爭靈夏綏銀連年調發老師費財以致
中國疲弊小醜猖獗此議臣之罪也今朝廷或貸元昊
罪更示含容不惟宿兵轉多經費尤甚萬一元昊潛結
契丹互為掎角則我一身二疾不可並治必輕者為先
重者為後如何減兵以應河北請召邊臣與二府定守
禦長策疏奏未報屬元昊盛兵攻保安軍時平屯慶州
范雍以書召平平率兵與石元孫合軍趨土門既有告
敵兵破金明圍延州者雍復召平與元孫救延州平素
輕敵督騎兵晝夜倍道行明日至萬安鎮平先發步軍
繼進夜至三川口西十里止營遣騎兵先趨延州争門
時鄜延路駐泊都監黃德和將二千餘人屯保安北碎
金谷廵檢万俟政郭遵各將所部分屯范雍皆召之為
外援平亦使人趣其行詰旦步兵未至平與元孫還逆
之行二十里乃遇步兵及德和万俟政郭遵所將兵悉
至將步騎萬餘結陣東行五里與敵遇時平地雪數寸
平與敵皆為偃月陣相嚮有頃敵兵涉水為横陣郭遵
及忠佐王信薄之不能入官軍並進殺數百人乃退敵
復蔽盾為陣官軍復擊郤之奪盾殺獲及溺水死者幾
千人平左耳右頸中流矢日暮戰士上首功及所獲馬
平曰戰方急爾各誌之皆當重賞汝語未已敵以輕兵
薄戰官軍引郤二十步黃德和居陣後望見軍郤率麾
下走保西南山衆從之皆潰平遣其子宜孫馳追德和
執轡語曰當勒兵還併力抗敵奈何先奔德和不從驅
馬遁赴甘泉平遣軍校杖劍遮留士卒得千餘人轉鬭
三日賊退還水東平率餘衆保西南山立七柵自固敵
夜使人叩柵問大將安在士不應復使人偽為戍卒遞
文移平平殺之夜四鼓敵環營謼曰如許殘兵不降何
待平旦敵酋舉鞭麾騎自山四出合擊絶官軍為二遂
與元孫皆被執初德和言平降賊朝廷發禁兵圍其家
及命殿中侍御史文彦博即河中府置獄遣龐籍往訊
焉具得其實遂釋其家德和坐腰斬而延州吏民亦詣
闕訴平戰沒状遂贈朔方軍節度使兼侍中諡壮武賜
信陵坊第封其妻趙氏為南陽郡太夫人子孫及諸弟
皆優遷未官者錄之其後降羌多言平在興州未死生
子于賊中及石元孫歸乃知平戰時被執後沒于興州
弟兼濟
兼濟字寳臣以父蔭補三班奉職善騎射讀兵書知大
旨為襄州兵馬監押漢江暴漲兼濟解衣涉水率衆捍
城州頼以完擢閤門祗候雄霸州界河廵檢徙晉絳澤
潞都廵檢使歲饑太行多盗禽二百餘人改左侍禁鄜
延路兵馬都監權知保安軍歴同提點陜西河東刑獄
徙知籠竿城夏人寇邊衆號數萬兼濟將兵千餘轉戰
至黑松林敗之屬其兄平戰没于三川口特授内殿崇
班知原州入辭仁宗慰勉之曰國憂未弭家讐未報不
可不力也屬戶明珠族叛諸將𣣔亟討兼濟第日縱飲
擊鞠繆為不知以疑其意既而叛者自潰乃追襲之射
殺其酋長收餘衆以歸徙寧州破靳厮韈砦徙鄜州元
昊既稱藩徙梓䕫路鈐轄又徙知鎮戎軍兼濟御下嚴
急轉運使言士心多怨請徙諸内地改涇原路鈐轄復
知寧州又知原州徙冀州廣信軍累遷文思使惠州刺
史河北緣邊安撫副使擢西上閤門使同管勾三班院
出知雄州先是邊民避罪逃者契丹輒納之守將畏事
不敢詰兼濟悉移檄責還徙冀州踰月改忻州復管勾
三班院卒
郭遵者開封人也家世以武功稱遵少隷軍籍稍遷殿
前指揮使乾興中改左班殿直并代路廵檢遷右侍禁
慶州柔遠砦兵馬監押召試騎射優等遷左侍禁閤門
祗候為泰州三陽砦主徙延州西路都廵檢使元昊寇
延州遵以禆將屬劉平遇敵馳馬入敵陣殺傷數十人
敵出驍將揚言當遵遵揮鐡杵破其腦兩軍皆大呼復
持鐡槍進所向披靡會黃德和引兵先潰敵戰益急遵
奮繫期必死獨出入行間軍稍郤即復馬以殿又持大
矟横突之敵知不可敵使人持大絭索立高處迎遵馬
輒為遵所斷因縱遵使深入攢兵注射之中馬馬踠仆
地被殺特贈果州團練使以其父斌為太子右清道率
府副率母賀封仁夀郡君妻尹安康郡君弟青右侍禁
逵三班奉職四子尚幼仁宗悉為賜名忠嗣西頭供奉
官忠紹左侍禁忠裔右侍禁忠緒左班殿直女舊為尼
亦賜紫方袍遵用鐵杵槍矟共九十斤其後耕者得其
噐于戰處皇祐中乃併與其衣冠葬之河南逵自有傳
任福字祐之其先河東人後徙開封咸平中補衛士由
殿前諸班累遷至遥郡刺史元昊反除莫州刺史嵐石
隰州緣邊都廵檢使既辭奏曰河東地介大河斥堠疎
闊願嚴守備以戒不虞仁宗善之命知隴州擢秦鳳路
馬步軍副總管詔陜西增城壘噐械福受命四十日而
戰守之備皆具以忻州團練使為鄜延路副總管管勾
延州東路蕃部事尋知慶州復兼環慶路副總管上言
慶州去蕃族不遠願勒兵境上按亭堡謹斥堠因經度
所過山川道路以為緩急攻守之備帝益善之聽便宜
從事夏人寇保安鎮戎軍福與子懷亮姪壻成暠自華
池鳳川鎮聲言廵邊召諸將牽制敵勢行至柔遠砦犒
蕃部即席部分諸將攻白豹城夜漏未盡抵城下四面
合擊平明破其城縱兵大掠焚巢穴獲牛馬橐駞七千
有餘委聚方四十里平骨咩等四十一族以功拜龍神
衛四廂都指揮使賀州防禦使改侍衛馬軍都虞候康
定二年春朝廷欲發涇原鄜延兩路兵西討詔福詣涇
原計事會安撫副使韓琦行邊趨涇原聞元昊謀寇渭
州琦亟趨鎮戎軍盡出其兵又募敢勇得萬八千人使
福將之以耿傅參軍事涇原路駐泊都監桑懌為先鋒
鈐轄朱觀都監武英涇州都監王珪各以所部從福節
制琦戒福等併兵自懷遠城趨得勝砦至羊牧隆城出
敵之後諸砦相距纔四十里道近糧餉便度勢未可戰
則據險設伏待其歸邀擊之福引輕騎數千趨懷遠城
捺龍川遇鎮戎軍西路巡檢常鼎劉肅與敵戰于張家
堡南斬首數百夏人棄馬羊橐駞佯北懌引騎趨之福
踵其後諜傳敵兵少福等頗易之薄暮與懌合軍屯好
水川觀英屯龍落川相距隔山五里約翌日會兵川口
路既遠芻餉不繼士馬乏食已三日追奔至籠竿城北
遇夏軍循川行出六盤山下距羊牧隆城五里結陣諸
將方知墮敵計勢不可留前格戰懌馳犯其其鋒福陣
未成列賊縱鐵騎突之自辰至午陣動衆傅山欲據勝
地俄伏發自山背下擊士卒多墜崖塹相覆壓懌肅戰
死敵分兵數千斷官軍後福力戰身被十餘矢有小校
劉進者勸福自免福曰吾為大將兵敗以死報國爾揮
四刃鐵簡挺身决鬭槍中左頰絶其喉而死乃併兵攻
觀英戰既合王珪自羊牧隆城引兵四千陣于觀軍之
西渭州駐泊都監趙津將瓦亭騎兵二千繼至珪屢出
略陣陣堅不可破英重傷不能視軍敵兵益至官軍遂
大潰英津珪傅皆死内殿崇班資贇西頭供奉官王慶
侍禁李簡李禹亨劉鈞亦戰沒軍校死者數十人士死
者六千餘人唯觀以兵千餘保民垣四嚮縱射會暮敵
引去與福戰處相距五里然其敗不相聞也福子懷亮
亦死之方元昊傾國入寇福臨敵受命所統皆非素撫
之兵既又分出趨利故至於甚敗奏至帝震悼贈福武
勝軍節度使兼侍中賜第一區月給其家錢三萬粟麥
四十斛追封母為隴西郡太夫人妻為琅琊郡夫人錄
其子及從子凡六人
王珪開封人也少拳勇善騎射能用鐵杵鐵鞭年十九
隷親從官累遷殿前第一班押班擢禮賓副使涇州駐
泊都監康定初元昊寇鎮戎軍珪將三千騎為策先鋒
自瓦亭至師子堡敵圍之數重珪奮擊披靡獲首級為
多叩鎮戎城請益兵不許城中惟縋糗糧予之師既飽
因語其下曰兵法以寡擊衆必在暮我兵少乘其暮擊
之可得志也復馳入有驍將持白幟植槍以詈曰誰敢
與吾敵者槍直珪胸而傷右臂珪左手以杵碎其腦繼
又一將復以槍進珪挾其槍以鞭擊殺之一軍大驚遂
引去珪亦以馬中箭而還仁宗特遣使撫諭之然以其
下死傷亦多止賜名馬二匹黃金三十兩裹創絹百匹
復下詔暴其功塞下以厲諸將是歲改涇原路都監眀
年為夲路行營都監勒金字處置牌賜之使得專誅殺
尋至黑山焚敵族帳獲首級馬駞甚衆會敵大入以兵
五千從任福屯好水川連戰三日諸將皆敗任福陷圍
中望見麾幟猶在珪欲援出之軍校有顧望不進者斬
以徇乃東望再拜曰非臣負國臣力不能也獨有死報
爾乃復入戰殺數十百人鞭鐵撓曲手掌盡裂奮擊自
若馬中鏃凡三易猶馳擊殺數十人矢中目乃還夜中
卒珪少通隂陽數術之學始出戰謂其家人曰我前後
大小二十餘戰殺敵多矣今恐不得還我死可速去此
無為敵所讐也及敵攻瓦亭購甚急果如所料鎮戎之
戰以所得二槍植山上其後邊人即其處為立祠贈金
州觀察使追封其妻安康郡君錄其子光祖為西頭供
奉官閤門祗候後為東上閤門使光世西頭供奉官光
嗣左侍禁
武英字漢傑太原人父密隨劉繼元歸朝仕至侍禁鎮
定同廵檢與契丹戰沒于望都贈西京左坊使錄英為
三班借職以右班殿直為忻代州同廵檢會州將出獵
因留帳飲英曰今空郡而来萬一敵乘間入城奈何既
而敵百餘騎果入寇英領衆左右馳射悉禽獲之以功
遷左班殿直監雄州榷場改右侍禁閤門祗候為環州
都廵檢使徙洪德砦主又徙慶州柔遠砦元昊寇延州
英主兵攻後橋以分敵勢擢内殿承制環慶路駐泊都
監破黨平族又從任福破白豹城遷禮賓副使尋兼涇
原行營都監與任福合諸將戰張家堡斬首數十百敵
棄羊馬偽遁諸將皆趨利争進英以為前必有伏衆不
聽已而伏發福等既敗英猶力戰自辰至申矢盡遇害
贈邢州觀察使錄其子三班奉職永符為東頭供奉官
閤門祗候永孚西頭供奉官永昌左侍禁姪永保右班
殿直永錫三班奉職
桑懌開封雍邱人勇力過人善用劒及鐵簡有謀略其
為人不甚長大與人接常祗畏若不自足語言如不出
其口卒遇之不知其勇且徤也兄慥舉進士有名懌以
再舉進士不中常遭大水有粟二廩將以舟載之見百
姓走避水者遂棄其粟而載之得皆不死歲饑聚人共
食其粟盡而止後徙居汝穎間耕龍城廢田數頃以自
給諸縣多盜澤自請補耆長得往来察姦因召里中惡
少年戒曰盜不可為吾不汝容也有頃里老父子死未
歛盜夜脱其衣去父不敢告縣懌疑少年王生者夜入
其家得其衣不使之知也明日見而問之曰爾許我不
為盗今里中盜屍衣者非爾邪少年色動即推仆地縳
之詰共盜者姓名盡送縣皆伏辜嘗之郟城遇尉出捕
盗招懌飲酒與俱行至賊所藏尉怯甚陽為不知將去
懌曰賊在此欲何之乃下馬獨格殺數人因盡縳之又
聞襄城有盗十許人獨提一劔以往殺數人盡縳其餘
汝旁縣為之無盜京西轉運使奏其事補郟城尉天聖
中河南諸縣多盗轉運使奏移澠池尉羣盗保青灰山
時出攘剽有宿盗王伯者尤為民害朝廷每授廵檢使
必疏姓名使捕之懌至官廵檢偽為宣頭以示懌牒招
致之懌不知其偽也因挺身入賊中與伯同卧起十餘
日伯遂與懌出至山口為廵檢伏兵所執懌幾不免懌
曰廵檢懼無功爾即以伯與廵檢使自為功廵檢俘獻
京師而懌不復自言朝廷知之為黜廵檢擢懌右班殿
直永安縣廵檢明道末京西旱蝗有惡賊二十三人樞
密院召懌至京師授以賊名姓使往捕懌曰盗畏吾名
必潰潰則難得矣宜先示之以怯至則閉柵戒軍吏不
得一人輒出居數日軍吏不知所為數請出自效輒不
許夜與數卒變為盗服以出跡盗所嘗行處入民家民
皆走獨一媪留為具飯食如事羣盗懌歸閉柵三日復
往自擕具就媪饌而以餘遺媪媪以為真盗乃稍就媪
與語及羣盗一媪曰彼聞桑殿直来皆遁去近聞閉營
不出知其不足畏今皆還矣某在某處懌又三日往厚
遺之遂以實告曰我桑殿直也為我察其實而慎勿泄
後三日復来於是媪盡得居處之實以告懌明日部分
軍士盡擒諸盗其尤強梁者懌自馳馬以往士卒不及
從惟四騎追之遂與賊遇手殺三人凡二十三人者一
日皆獲還京師樞密吏求銀為致閤門祗候懌日用賂
得官非我欲况貧無銀有固不可也吏怒匿其功状止
免其短使而已除兵馬監押未行會宜州蠻叛殺海上
廵檢官軍不能制因命懌往盡手殺之還乃授閤門祗
候懌曰是行也非獨吾功位有居吾上者吾乃其佐也
今彼留而我還我賞厚而彼輕得不疑我盖其功而自
伐乎受之徒慚吾心將讓其賞以歸已上者或譏以好
名懌歎曰士顧其心如何爾當自信其心以行若欲避
名則善皆不可為也益辭之不許寳元初遷西頭供奉
官廣西駐泊都監元昊反參知政事宋庠薦有其勇略
遷内殿崇班鄜延路兵馬都監踰月徙涇原路屯鎮戎
軍與任福遇敵于好水川力戰而死贈觧州防禦使子
湜皇城使
耿傅字公弼河南人祖昭化為蜀州司戶參軍盗據城
欲協以官昭化大罵至斷手足不屈而死傅少喜俠高
氣初以父蔭為三班奉職換伊陽縣尉歴明州司理參
軍遷將作監丞知永寧縣河南守宋綬薦其材遷通判
儀州徙慶州時議進兵西討以傅督一道糧饋會元昊
入宼參任福行營軍事遇敵姚家川諸將失利敵騎益
至武英勸傅避去傅不荅英歎曰英當死君文吏無軍
責奈何與英俱死朱觀亦謂傅少避賊鋒而傳愈前指
顧自若被數創乃死始傅與觀營籠落川夜作書遺福
以其戒小勝前與敵大軍遇深以持重戒之自寫題觀
名以致福軍中傅死後韓琦得其書於隨軍孔目官彭
忠奏上之詔贈傅右諫議大夫官其子瑗為太常寺太
祝璩為太常寺奉禮郎璋為將作監主簿珪試祕書省
校書郎琬同學䆒出身
王仲寳字噐之密州高密人初為刑部史補齊州章邱
尉以捕羣盗六十餘人有功用開封府判官鞠仲謀薦
召對改右班殿直為鎮定保深永寧天雄六州軍廵檢
又以捕賊功遷左班徙河北西路提舉捉賊擒磁州名
賊王遇仙博州孫流油軰凡四十人夜有盗叩戶外乞
降左右欲殺之為首級論功仲寳不可納舍中使寝擢
閤門祗候命乘驛捕登州海賊百餘人獲之還為河北
提舉捉賊又捕斬百餘人知信安軍復為河北提舉捉
賊有盗百餘依西山官軍不能捕仲寳悉招出隸軍籍
奏以自隨徙澤潞晉絳慈隰威勝軍廵檢使至官才八
日獲太行山宿賊八十人累賜金帛緡錢使契丹積遷
内殿承制天聖初知鎮戎軍改供備庫副使破康奴族
獲首領百五十羊馬七千詔奬其功凡五年還廵護惠
民河堤岸遷供備庫使麟府路兵馬鈐轄知麟州會鎮
戎軍蕃族内寇徙涇原路鈐轄復知鎮戎軍又徙原環
二州以西京左藏庫使惠州刺史知利州徙并代州鈐
轄改西上閤門使建言緣邊博糴羌苦之數逃去請寬
其法使得復業以捍邊境久之遷東上閤門使兀昊寇
延州仲寳將兵至賀蘭谷以分兵勢敗蕃將羅逋于長
雞嶺遷四方館使領濮州團練使為涇原路總管安撫
副使兼管勾秦鳳路軍馬事與西羌戰六盤山俘馘數
百人時任福大敗好水川别將朱觀被圍于姚家堡仲
寳以兵救之拔觀出圍乘以從馬時諸將皆沒獨仲寳
與觀得還徙環慶路副都總管知慶州未幾兼夲路經
略安撫招討副使破金湯城復賜詔奬諭徙澶州副總
管安撫使范仲淹以仲寳武幹未衰奏留之明年以磁
州防禦使知代州除左屯衛大將軍致仕卒
論曰元昊乘中國弛備悉衆寇邊王師大衂者三夫豈
天時不利哉亦人謀而已好水之敗諸將力戰以死噫
趨利以違節度固失計矣然秉義不屈庶幾烈士者哉
宋史卷三百二十五
