宋史卷一百八十五
元中書右丞相總裁托克托等修
食貨志第一百三十八
食貨下七酒(阬冶礬)香附
酒宋榷酤之法諸州城内皆置務釀酒縣鎮鄉閭或許
民釀而定其歲課若有遺利所在多請官酤三京官造
麴聽民納直以取陳滑蔡潁隨郢鄧金房州信陽軍舊
皆不榷太平興國初京西轉運使程能請榷之所在置
官吏局署取民租米麥給釀以官錢市薪槱及吏工奉
料歲計獲無幾而主吏規其盈羡又醖齊不良酒多醨
薄至課民㛰葬量戶大小令酤民甚被其害歲儉物貴
殆不償其費太宗知其弊淳化五年詔募民自釀輸官
錢减常課三之二使其易辦民有應募者撿視其貲産
長吏及大姓共保之後課不登則均償是歲取諸州歲
課錢少者四百七十二處募民自酤或官賣麴收其直
其後民應募者寡猶多官釀陜西雖榷酤而尚多遺利
咸平五年度支員外郎李士衡請增課以助邊費乃歲
增十一萬餘貫兩浙舊募民掌榷雍熙初以民多私釀
歲蠲其禁其榷酤歲課如麴錢之制附兩税均率二年
詔曰有司請罷杭州榷酤乃使豪舉之家坐專其利貧
弱之戶歲責所輸夲欲惠民乃成侵擾宜仍舊榷酒罷
納所均錢天禧四年轉運副使方仲荀言夲道酒課舊
額十四萬貫遺利尚多乃歲增課九萬八千貫川峡承
舊制賣麴價重開寳二年詔减十之二既而頗興榷酤
言事者多陳其非便太平興國七年罷仍舊賣麴自是
惟䕫建開施廬黔涪黎威州梁山雲安軍及河東之麟
府州荆湖之辰州福建之福泉汀漳州興化軍廣南東
西路不禁自春至秋酤成即鬻謂之小酒其價自五錢
至三十錢有二十六等臘釀蒸鬻候夏而出謂之大酒
自八錢至四十八錢有二十三等凡醖用秔糯粟黍麥
等及麴法酒式皆從水土所宜諸州官釀所費榖麥凖
常糴以給不得用倉儲酒匠役人當受糧者給錢凡官
麴麥一斗為麴六斤四兩賣麴價東京南京斤直錢百
五十五西京减五咸平末江淮制置增榷酤錢頗為煩
刻景德二年詔毋增榷自後制置使不得兼領酒榷四
年又詔中外不得更議增課以圖恩奬天禧初著作郎
張師德使淮南上言鄉邨酒戶年額少者望並停廢從
之至道二年兩京諸州收榷課銅錢一百二十一萬四
千餘貫鐡錢一百五十六萬五千餘貫京城賣麴錢四
十八萬餘貫天禧末榷課銅錢增七百七十九萬六千
餘貫鐡錢增一百三十五萬四千餘貫麴錢增二十九
萬一千餘貫五代漢初犯麴者並棄市周至五斤者死
建隆二年以周法太峻犯私麴至十五斤以私酒入城
至三斗者始處極刑餘論罪有差私市酒麴者减造人
罪之半三年再下酒麴之禁戶私造差定其罪城郭二
十斤鄉閭三十斤棄市民持私酒入京城五十里西京
及諸州城二十里者至五斗處死所定里數外有官署
酤酒而私酒入其地一石棄市乾德四年詔比建隆之
禁第減之凡至城郭五十斤以上鄉閭百斤以上私酒
入禁地二石三石以上至有官署處四石五石以上者
乃死法益輕而犯者鮮矣端拱二年令民買麴釀酒酤
者縣鎮十里如州城二十里之禁天聖以後北京售麴
如三京法官售酒麴亦畫疆界戒相侵越犯皆有法其
不禁之地大槩與宋初同唯增永興軍大通監川峡之
茂州富順監時天下承平既久戶口寖蕃為酒醪以靡
榖者益衆乾興初言者謂諸路酒課月比歲增無有藝
極非古者禁羣飲教節用之義遂詔鄉村毋得增置酒
場已募民主之者期三年他人雖欲增課以售勿聽主
者自欲增課委官吏度異時不至虧額負課然後上聞
既而御史中丞晏殊請酒場利薄者悉禁增課天聖七
年詔民間有吉凶事酤酒舊聽自便毋抑配而江淮荆
湖兩浙酒戶往往豪制良民至出引目抑使多售其嚴
禁止犯者聽人告募人代之慶歷初三司言陜西用兵
軍費不給尤資榷酤之利請較監臨官歲課增者第賞
之繼令蕭定基王琪等商度利害初酒場歲課不登州
縣多責衙前或伍保輸錢以充其數嘉禧治平中數戒
止之治平四年手詔蠲京師酒戶所負榷錢十六萬緡
又江南比歲所增酒場強率人酤酒者禁止皇祐中酒
麴歲課合緡錢一千四百九十八萬六千一百九十六
至治平中减二百一十二萬三千七百三而皇祐中又
入金帛絲纊芻粟材木之類總其數四百萬七百六十
治平中乃增一百九十九萬一千九百七十五熙寧三
年詔諸郡遇節序毋得以酒相饋初知渭州蔡挺言陜
西有醖公使酒交遺至踰二十驛道路煩苦詔禁之至
是都官郎中沈行復言知莫州柴貽範饋他州酒至九
百餘瓶用兵夫踰一百人故并諸路禁焉四年三司承
買酒麴坊場錢率千錢税五十儲以祿吏六月令式所
刪定官周直孺言在京麴院酒戶鬻酒虧額原於麴數
多則酒亦多多則價賤賤則人戶損其利為今之法宜
减數增價使酒有限而必售則人無耗折之患而官額
不虧請以百八十萬斤為定額閏年增十五萬斤舊直
斤百六十八百以八十五為數後增為二百百用省數
以便入出七年諸郡舊不釀酒者許釀以公使錢率百
緡為千石溢額者以違制論在京酒戶歲用糯三十萬
石九年江浙災傷米直騰貴詔選官至所産地預給錢
俟成稔折輸於官未幾詔勿行止以所糴在京新米與
已糴米半用之元豐元年增在京酒戶麴錢較年額損
麴三十萬斤閏年益造萬斤二年詔在京鬻麴歲以百
二十萬斤為額斤直錢二百五十俟鬻及舊額令復舊
價酒戶負糟糯錢更期以二年帶輸并蠲未請麴數十
萬斤先是京師麴法自熙寧四年更定後多不能償雖
屢閣未請麴數及損歲額為百五十萬斤斤增錢至二
百四十未免逋負至是命畢仲衍與周直孺講求利病
請損額增直均給七十店令日輸錢周歲而足月輸不
及數計所負倍罰其炊醞非時擅益器量及用私麴皆
立告賞法悉施行之而裁其價三年詔帶輸舊麴錢及
倍罰錢仍寬以半歲未經免罰者蠲三之一五年外居
宗室酒止許於舊宫院尊長及近屬寄醖增永興軍乾
祐縣十酒場酒戶負糟糯錢更令三年之内增月限以
輸並除限内罰息其倍罰麴錢巳蠲三之一下戶更免
一分元祐元年刪監司鬻酒及三路饋遺條紹聖二年
左司諫翟思言諸郡釀酒非沿邊並復熙寧之數詔熙
寧五年以前諸郡不釀酒及有公使錢而無酒者所釀
並依熙寧編敕數仍令諸郡所减勿逾百石舊不及數
者如舊毋得於例外供饋後又以陕西沿邊官監酒務
課入不足乃令邊郡非帥府並酌條制定釀酒數諸將
并城砦止許於官務寄釀崇寧二年知漣水軍錢景允
言建立學舍請以承買醋坊錢給用詔常平司計無害
公費如所請仍令他路凖行之初元祐臣僚請罷榷醋
戶部謂夲無禁文後翟思請以諸郡醋坊日息用餘悉
歸常平至是景允有請故令常平計之十月諸路官鹽
酒直上者升增錢二中下增一以充學費餘裨轉運司
歲用大觀四年以兩浙轉運司之請官監鬻糟錢别立
額比較又詔諸郡榷酒之池入出酒米並别遣倉官賣
醋毋得越郡城五里外凡縣鎮村並禁其息悉歸轉運
司舊屬常平者如故政和二年淮南發運副使董正封
言杭州都酒務甲於諸路治平前歲課三十萬緡今不
過二十萬請令分務為三更置比較務二毋增官吏兵
匠仍請夲路諸郡並增務比較從之四年兩浙轉運司
亦請置務比較定課額釀酒收息以增虧為賞罰詔酒
務官二員者分兩務三員者復增其一員雖多毋得過
四務内有官雖多而課息不廣者聽如舊是歲以湖南
路諸務糟酵錢分入提舉司令斤增錢三為直達糧綱
水工之費立酒匠闕聽選試清務廟軍之法清務者夲
州選刺供踏麴㸑蒸之役闕則募人以充宣和二年公
使庫假用米麴及因耗官課者以坐贓罪之監官移替
三年發運使陳遘奏江淮等路官監酒直上者升權增
錢五次增三為江浙新復州縣之用其後尚書省請令
他路悉行之詔如其請所收率十之三以給漕計餘輸
大觀庫五年罷䕫路榷酤未幾復舊以轉運司言新邊
城砦藉以供億故也六年在任官以奉酒抑賣坊戶轉
鬻者論以違制律先是政和末嘗詔毋得令人置肆以
鬻今併禁之諸路增酒錢如元豐法悉充上供為戶部
用毋入轉運司七年諸路鬻醋息率十五為公使餘如
鈔旁法令提刑司季具儲備之數毋得移用靖康元年
兩浙路酒價屢增較熙豐幾倍而歲稔米麴直賤民規
利輕冐法遂令罷所增價渡江後屈於養兵隨時增課
名目雜出或主於提刑或領於漕司或分隷於經總制
司惟恐軍資有所未裕建炎三年總領四川財賦趙開
遂大變酒法自成都始先罷公帑實供給酒即舊撲買
坊場所置隔釀設官主之民以米入官自釀斛輸錢三
十頭子錢二十二明年徧下其法於四路歲逓增至六
百九十餘萬緡凡官槽四百所私店不預焉於是東南
之酒額亦日增矣四年以米麴價高詔上等升增二十
文下等升增十八文俟米麴價平依舊紹興元年兩浙
酒坊於買撲上添淨利錢五分季輸送戶部又增諸酒
錢上升二十文下十文其諸州軍賣酒虧折隨宜增價
一分州用一分漕計一分隷經制司先是酒有定價每
增須上請是後郡縣始自增而價不一矣五年令諸州
酒不以上下升增五文隷總制司六年以紹興二年以
後三年中一年中數立額其增羡給郡縣用罷四川州
軍縣鎮酒官百七員其酒息微處並罷之七年以戶部
尚書章誼等言行在置贍軍酒庫四川制置使胡世將
即成都潼川資普廣安立清酒務許民買撲歲為錢四
萬八千餘緡自趙開行隔槽法增至十四萬六千餘緡
(紹興元年)及世將改官監所入又倍自後累增至五十四萬
八千餘緡(紹興二十五年)而外邑及民戶坊場又為三十九萬
緡(淳熙二年)然隔槽之法始行聽就務分槽醖賣官計所入
之米而收其課若未病也行之既久醖賣虧欠則責入
米之家認輸不復覈其米而第取其錢民始病矣十年
罷措置贍軍酒庫所官吏悉歸戶部以左曹郎中兼領
以點檢贍軍酒庫為名與夲路漕臣共其事十五年弛
䕫路酒禁以南北十一庫並充贍軍激賞酒庫隷左右
司十七年省四川清酒務監官成都府二員興元遂寧
府漢綿邛蜀彭簡果州富順監并漢州綿州縣各一員
二十一年詔諸軍買撲酒坊監官賞格依舊(四萬三萬貫巳上場)
(務增及一倍减一年磨勘二倍减二年磨勘三倍减三年磨勘四倍减四年磨勘二萬一萬貫已上場務增及)
(一倍减三季磨勘二倍减一年磨勘三倍减二年磨勘七千貫巳上場務增及一倍升三季名次二倍减一年)
(磨勘三倍减一年半磨勘四倍减二年磨勘七千貫已下場務增及一萬貫减一年磨勘二萬貫减二年磨勘)
(三萬貫减三年磨勘四萬貫减四年磨勘)二十五年罷諸路漕司寄造酒二
十七年以隔槽酒擾民許買撲以便民罷官監後復置
之三十年以點撿措置贍軍酒庫改隷戶部既而戶部
侍郎邵大受等言歲計賴經總制窠名至多今諸路歲
虧二百萬皆緣諸州公使庫廣造别置店酤賣以致酒
務例皆敗壊詔罷諸州别置酒庫如軍糧酒庫防月庫
月樁庫之類并省務寄造酒及帥司激賞酒庫凡未分
隷經總制錢處並立額分隷補趁虧額三十一年殿帥
趙密以諸軍酒坊六十六歸之戶部(見九年)同安郡王楊
存中罷殿帥復以私撲酒坊九上之歲通收息六十萬
緡有竒以十分為率七分輸送行在三分給漕計盖自
軍興以来諸帥擅榷酤之利由是縣官始得資之以佐
經費焉孝宗乾道元年以浙東西犒賞庫六十四隷三
衙輸課於左藏南庫餘錢充隨年贍軍及造軍器二年
詔臨安府安撫司酒庫悉歸贍軍并贍軍諸庫及臨安
府安撫司酒務令戶部取三年所收一年中數立額日
售錢萬緡歲收夲錢一百四十萬息錢一百六十萬麴
錢二萬羡餘獻以内藏者又二十萬其後增為五十萬
四年立場務官賞格七年以淮西總領周閟言總所庫
四安撫司庫五都統司庫十八馬軍司庫一增置行宫
庫一共為庫二十九以三年最高年為額其行宫新庫
息錢除分認諸處錢及縻費以净息三分為率一分輸
御前酒庫以提領建康府戶部贍軍酒庫為名遂鑄印
及改庫名八年知常德府劉邦瀚言江北之民困於酒
坊至貧乏家不捐萬錢則不能舉一吉凶之禮乃檢乾
道重修敕令申嚴抑買之禁淳熙三年詔四川酒課折
估困弊可减額錢四十七萬三千五百餘緡令禮部給
降度牒六百六十一道補還今歲减數明年於四川合
給湖廣總所錢補之寧宗開禧元年知臨安府兼點撿
贍軍激賞庫趙善防轉運判官提領戶部犒賞酒庫詹
徽之言官吏冗費請諸司官屬兼管眀年又以都省言
課額失陷依舊辟置初趙開之立隔釀法也盖以紓一
時之急其後行之諸郡國家贍兵郡縣經費率取給於
此故雖罷行增减不一而足而其法卒不可廢云
阬冶凡金銀銅鐡鉛錫監冶場務二百有一金産商饒
歙撫四州南安軍銀産鳳建桂陽三州有三監饒信虔
越衢處道福汀漳南劒韶廣英連恩春十七州建昌邵
武南安三軍有五十一場秦隴興元三州有三務銅産
饒處建英信汀漳南劒八州南安邵武二軍有三十五
場梓州有一務鐡産徐兗相三州有四監河南鳳翔同
虢儀蘄黃袁英九州興國軍有十二冶晉磁鳳澧道渠
合梅陕耀坊虔汀吉十四州有二十務信鄂連建南劒
五州邵武軍有二十五場鉛産越建連英春韶衢汀漳
南劒十州南安邵武二軍有三十六場務錫産河南南
康虔道賀潮循七州南安軍有九場水銀産秦階商鳳
四州有四場朱砂産商宜二州富順監有三場開寳三
年詔曰古者不貴難得之貨後代賦及山澤上加侵削
下益彫弊每念兹事深疚于懷未能捐金於山豈忍奪
人之利自今桂陽監歲輸課銀宜减三分之一民鑄銅
為佛像浮圖及人物之無用者禁之銅鐡不得闌出蕃
界及化外至道二年有司言定州諸山多銀礦而鳳州
山銅礦復出採鍊大獲而皆良焉請置官署掌其事太
宗曰地不愛寳當與衆庶共之不許東西川監酒商税
課半輸銀帛外有司請令二分入金景德三年詔以非
土産罷之天聖中登萊採金歲益數千兩仁宗命奬勸
官吏宰相王曾曰採金多則背夲趨末者衆不宜誘之
景祐中登萊饑詔弛金禁聽民採取俟歲豐復故然是
時海内承平已久民間習俗日漸侈縻糜金以飭服器
者不可勝數重禁莫能止焉景祐慶歷中屢下詔申敕
之語在輿服志大率山澤之利有限或暴發輒竭或採
取歲久所得不償其費而歲課不足有司必責主者取
盈仁宗英宗每降赦書輙委所在視冶之不發者或廢
之或蠲主者所負歲課率以為常而有司有請亦輙從
之無所吝故冶之興廢不常而歲課增損隨之皇祐中
歲得金萬五千九十五兩銀二十一萬九千八百二十
九兩銅五百一十萬八百三十四斤鐡七百二十四萬
一千斤鉛九萬八千一百五十一斤錫三十三萬六百
九十五斤水銀二千二百斤其後以赦書從事或有司
所請廢冶百餘既而山澤興廢至治平中或增冶或復
故者六十有八而諸州阬冶總二百七十一登萊商饒
汀南恩六州金之冶十一登虢秦鳳商隴越衢饒信虔
郴衡漳汀泉建福南劒英韶連春二十三州南安建昌
邵武三軍桂陽監銀之冶八十四饒信虔建漳汀南劒
泉韶英梓十一州邵武軍銅之冶四十六登萊徐兗鳳
翔陜儀邢虢磁虔吉袁信澧汀泉建南劒英韶渠合資
二十四州興國邵武二軍鐡之冶七十七越衢信汀南
劒英韶春連九州邵武軍鉛之冶三十商虢虔道賀潮
循七州錫之冶十六而水銀丹砂州冶與至道天禧之
時則一皆置吏主之是歲視皇祐金减九千六百五十
六銀增九萬五千三百八十四銅增一百八十七萬鐡
錫場百餘萬鉛增二百萬又得丹砂二千八百餘斤獨
水銀無增損焉熙寧元年詔天下寳貨阬冶不發而負
歲課者蠲之八年令近阬冶坊郭鄉村并淘採烹鍊人
並相為保保内及於阬冶有犯知而不糾或停盗不覺
者論如保甲法元豐元年諸阬冶金總收萬七百一十
兩銀二十一萬五千三百八十五兩銅千四百六十萬
五千九百六十九斤鐡五百五十萬一千九十七斤鉛
九百十九萬七千三百三十五斤錫二百三十二萬一
千八百九十八斤水銀三千三百五十六斤朱砂三千
六百四十六斤十四兩有竒先是熙寧七年廣西經略
司言邕州右江填乃洞産金請以鄧闢鍳金場後五年
凡得金為錢二十五萬緡闢遷官者再焉元豐四年始
以所産薄罷貢而虔吉州界鉛悉禁之七年戶部尚書
王存等請復開銅禁各展磨勘年有差是歲阬冶凡一
百三十六所領於虞部紹聖元年戶部尚書蔡京奏岑
水場銅額寖虧而商虢間苗脉多陕民不習烹採久廢
不發請募南方善工詣陕西經畫擇地興冶於是以許
天啓同管幹陜西阬冶事元符三年天啓罷領阬冶以
其事歸之提刑司初新舊阬冶合為一司而漕司兼領
天啓為同管幹欲專其事慮有所牽制乃請川陜京西
路阬冶自為一司許檢束州縣刺舉官吏而漕司不復
兼阬冶至是中書奏天啓所領首末六歲總新舊銅止
收二百六萬餘斤而兵匠等費繁多故罷之崇寧元年
提舉江淮等路銅事游經言信州膽銅古阬二一為膽
水浸銅工少利多其水有限一為膽土煎銅無窮而為
利寡計置之初宜增夲損息浸銅斤以錢五十為夲煎
銅以八十詔用其言諸路阬冶自川陜京西之外並令
常平司同管幹所收息薄而煩官監者如元符紹聖敕
立額許民封狀承買四年湖北旺溪金場以歲收金千
兩乃置監官廣東漕臣王覺自言嘗領常平講求山澤
之利岑水一場去年收銅比租額增三萬九千一百斤
較之常年亦增六十六萬一千斤遂增其秩是歲山澤
阬冶名數令監司置籍非所當收者别籍之若弛興廢
置移併亦令具注上於虞部大觀二年詔金銀阬發雖
告言而方檢視私開淘取者以盗論阬冶舊不隷知縣
縣丞者並令兼監賞罰减正官一等有冶地知縣月一
行點閱言者論其職在宣導德澤平征賦獄訟不宜為
課利走山谷間遂已之八月提舉陜西阬冶司改併入
轉運司政和元年張商英言湖北産金非止辰沅靖溪
峒其峡州夷陵宜都縣荆南府枝江江陵縣赤湖城至
鼎州皆商人淘採之地漕司既乏夲錢提舉司買止千
兩且無專司定額請置專切提舉買金司有金苖無官
監者許遣部内州縣官及使臣掌幹詔提舉官措畫以
聞仍於荆南置司廣東漕司復奏端州高明惠州信上
立溪場皆宜停閉韶州曹峒場英州銀岡場皆併入英
之清溪場惟黃坑場欲權存俟歲終會所入别奏惠州
楊梅東阬康州雲列潮州豐政連州元魚銅阬黃田白
寳廣州大利宜祿韶州伍注岑水銅岡循州大佐羅翊
英州鍾銅凡十六場請並如舊循之夜明英之竹溪韶
之思溪連之同安請更遣攝官從之三年尚書省言陜
西路阬冶已遣官吏提轄措置川路金銀阬冶興廢慮
失利源詔令陕西措置官兼行川路事阬冶所收金銀
銅鉛錫鐡水銀朱砂物數令工部置籍籖注歲半消補
上之尚書省自是戶工部尚書省皆有籍鉤考然所憑
唯帳狀至有有額而無收有收而無額乃責之縣丞監
官及曹部奉行者而更督逓年違負之數九月措置陕
西阬冶蒋彛奏夲路阬冶收金千六百兩他物有差詔
輸大觀西庫彛增秩官屬各减磨勘年四年令監司遣
官同諸縣丞遍視阬冶之利為圖籍籖注監司覆實保
奏議遣官再覆酌重輕加賞異同脱漏者罪之六年川
陜路各置提轄措置阬冶官劉芑計置萬永州産金一
歲收二千四百餘兩特與增秩十二月廣東漕司言夲
路鐡場阬冶九十二所歲額收鐡二百八十九萬餘斤
浸銅之餘無他用詔令官悉市以廣浸仍以諸司及常
平錢給夲尚書省奏五路阬冶已有提轄措置專司及
淮南湖北廣東西亦監司領其餘路請並令監司領之
於是江東西福建兩浙漕臣皆領阬冶七年提舉東南
九路阬冶徐禋奏太平瑞應史不絶書令部内山澤阬
冶若或希世珍物及古寳器請赴書藝局上進盖自政
和初京西漕臣王璹奏太和山産水精知桂州王覺奏
枕門等處産金及生花金田提轄京西阬冶王景文奏
汝州青嶺鎮界産瑪瑙其後湟州界蕃官結彪地内金
阬千餘收生熟金四等凡百三十四兩有竒蔡京請宣
付史館帥百官表賀故禋復有是請焉是時河北京東
西及徐禋所領九路興修阬冶類鑿空擾下抑州縣承
額於是降黜河北提轄官遣廉訪使者鄭諶并諸路廉
訪悉究陳利病真偽八月中書奏阬冶寖已即緒詔京
東西河北路并提舉東南九路阬冶並罷十一月尚書
省言徐禋以東南黑鉛留給鼓鑄之餘悉造丹粉鬻以
濟用詔諸路常平司以三十萬輸大觀西庫餘從所請
眀年令諸路鐡倣茶鹽法榷鬻置鑪冶收鐡給引召人
通市苖脉微者聽民出息承買以所收中賣於官私相
貿易者禁之先是元豐六年京東漕臣吳居厚奏徐鄆
青等州歲製軍器及上供簡鐡之類數多而利國萊蕪
二監鐡少不能給請鐡從官興煽所獲可多數倍自是
官榷鐡造器用以鬻於民至元祐罷之其後大觀初入
内皇城使裴絢為涇原幹當奏上渭州通判苖冲淑之
言石河鐡冶既令民自採鍊中賣於官請禁民私相貿
易農具器用之類悉官為鑄造其冶坊已成之物皆以
輸官而償其直乃禁毋得私相貿易農具器用勿禁官
自賣鐡唯許鑄瀉戶市之政和初臣僚言鹽鐡利均今
鹽䇲推行巳備而鐡貨尚未講畫請即冶戶未償之錢
收其巳鍊之鐡為器鬻之兼京東二監所出尤多河北
固鎮等冶並官監其利不貲而河東鐡炭最盛若官榷
為器以贍一路旁及陜雍利入甚廣且以銷盗鑄之弊
又夏人茶山鐡冶既入中國乏鐡為器聞以鹽易鐡錢
於邊若官自為器則鐡與錢俱重可伐其謀請榷諸路
鐡擇其最盛者可置監設官總之槩諸路不越數十處
餘止為鑄瀉之地屬之都監或監當官兼領凡農具器
用皆官鑄造表以字號官夲之餘取息二分以上仍置
鐡引以通諸路儲其鐡助三路鈔夲詔戶部下諸路漕
臣詳度會次年廣東路請以可監之地如舊法收其淨
利苗脉微者召人承買官不榷取遂併諸路詳度之旨
不行至是臣僚復以為言故嚴貿易之禁而鐡利盡榷
於官然農具器用從民鑄造卒如舊法四月廣東廉訪
黃烈等言廣惠英康韶州興慶府政和中寳貨司立阬
冶金銀等歲額或苗脉微或無人承買而浮冗之人虚
託其名發毁民田騷動邀販詔政和六年所立額並罷
舊有苖脉可給歲課者如故十一月復諸路元罷提舉
阬冶官其江南路仍令江西漕臣劉蒙同措置宣和元
年石泉軍江溪沙磧麩金許民隨金脉淘採立課額或
以分數取之十月復置相州安陽縣銅冶村監官先是
詔留邢州綦村磁州固鎮兩冶餘剏置冶並罷而常平
司謂銅冶村近在河北得利多故有是命六年詔阬冶
之利二廣為最比歲所入稽之熙豐十不逮一令漕臣
鄭良提舉經畫分任官屬典掌計置取元豐以來歲入
多數立額定為常賦阬冶司毋預焉時江淮荆浙等九
路阬冶凡二百四十五鑄錢院監十八歲額三百餘萬
緡五月詔阬冶舊隷轉運司者如熙豐紹聖法崇寧以
後隷常平司者如崇寧法其江淮等路阬冶官屬如熙
豐員數餘路官屬並罷仍令中書選提點官靖康元年
諸路阬冶苗礦既微或舊有今無悉令蠲損凡民承買
金場並罷宋初舊有阬冶官置場監或民承買以分數
中賣於官初隷諸路轉運司夲錢亦資焉其物悉歸之
内帑崇寧巳後廣搜利穴榷賦益備凡屬之提舉司者
謂之新阬冶用常平息錢與剰利錢為夲金銀等物往
往皆積之大觀庫自蔡京始政和間數罷數復然告發
之地多壊民田承買者立額重或舊有今無而額不為
損欽宗即位詔悉罷之南渡阬冶廢興不常歲入多寡
不同今以紹興三十二年金銀銅鐡鉛錫之冶廢興之
數一千一百七十及乾道二年鑄錢司比較所入之數
附之湖南廣東江東西金冶二百六十七廢者一百四
十二湖南廣東福建浙東廣西江東西銀冶一百七十
四廢者八十四潼川湖南利州廣東浙東廣西江東西
福建銅冶一百九廢者四十五舊額歲七百五萬七千
二百六十斤有竒乾道歲入二十六萬三千一百六十
斤有竒淮西䕫州成都利州廣東福建浙東廣西江東
西鐡冶六百三十八廢者二百五十一舊額歲二百一
十六萬二千一百四十斤有竒乾道歲入八十八萬三
百斤有竒淮西湖南廣東福建浙東江西鉛冶五十二
廢者一十五舊額歲三百二十一萬三千六百二十斤
有竒乾道歲入一十九萬一千二百四十斤有竒湖南
廣東江西錫冶一百一十八廢者四十四舊額歲七十
六萬一千二百斤有竒乾道歲入二萬四百五十斤有
竒宋初諸冶外隷轉運司内隷金部崇寧二年始隷右
曹建炎元年復隷金部轉運司隆興二年阬冶監官歲
收買金及四千兩銀及十萬兩銅錫及四十萬斤鉛及
一百二十萬斤者轉一官守倅部内歲比租額增金一
萬兩銀十萬兩銅一百萬斤亦轉一官令丞歲收買及
監官格内之數减半推賞慶元二年宰執言封樁銀數
比淳熙末年虧額幾百五十萬今務場所入歲不滿三
十萬而歲奉三宫及冊寳費約四十萬恐愈侵銀額欲
權以三分為率一分支銀二分支會子上曰善端平三
年赦曰諸路州縣阬冶興廢在觀寺祠廟公宇居民墳
地及近墳園林地者在法不許人告亦不得受理訪聞
官司利於告發更不究實多致擾害自今許人戶越訴
官吏并訟者重寘典憲及有阬冶停閉苗脉不發之所
州縣勒令阬戶虚認歲額提點鑄錢司覈實追正
礬唐於晉州置平陽院以收其利開成三年度支奏罷
之乃以礬山歸之州縣五代以來復剏務置官吏宋因
之白礬出晉慈坊州無為軍及汾州之靈石縣綠礬出
慈隰州及池州之銅陵縣皆設官典領有鑊戶䰞造入
官市晉汾慈州礬以一百四十斤為一䭾給錢六十隰
州礬䭾减三十斤給錢八百博賣白礬價晉州每䭾二
十一貫五百慈州又增一貫五百綠礬汾州每䭾二十
四貫五百慈州又增五百隰州每䭾四貫六百散賣白
礬坊州斤八十錢汾州百九十二錢無為軍六十錢綠
礬斤七十錢建隆中詔商人私販幽州礬官司嚴捕沒
入之繼定私販河東幽州礬一兩以上私䰞礬三斤及
盗官礬至十斤者棄市開寳三年增私販至十斤私䰞
及盗滿五十斤者死餘罪論有差太平興國初以歲䰞
不充廼詔私販化外礬一兩以上及私䰞至十斤並如
律論决再犯者悉配流還復犯者死淳化元年有司言
慈礬滯積小民多於山谷僻奥之地私䰞侵利而綠礬
價賤不宜與晉礬均法詔同犯私茶罪賞先是建隆二
年命左諫大夫劉熙古詣晉州制置礬許商人輸金銀
布帛絲綿茶及緡錢官償以礬凡歲增課八十萬貫太
平興國初歲博緡錢金銀計一十二萬餘貫茶計三萬
餘貫端拱初銀絹帛二萬餘貫茶計十四萬貫至是言
者謂礬直酬以見錢商人以陳茶入博有利豪商無資
國用詔今後惟聽金銀見錢入博至道中白礬歲課九
十七萬六千斤綠礬四十萬五千餘斤鬻錢一十七萬
餘貫真宗末白礬增二十萬一千餘斤綠礬增二萬三
千餘斤鬻錢增六萬九千餘貫天聖以來晉慈二州礬
募民䰞之季䰞礬一盆多者千五六百斤少者六七百
斤四分輸一入官餘則官市之無為軍亦置務䰞礬後
聽民自䰞官置場售之私售礬禁如私售茶法六年詔
弛兩蜀榷礬之禁時河東礬積益多復聽入金帛芻粟
芻粟虚估高商人利於入中麟州粟斗實直錢百虚估
增至三百六十礬之出官為錢二萬一千五百纔易粟
六石計粟實直錢纔六千而礬一䭾已費夲錢六十縣
官徒有榷礬之名其實無利嘉祐六年罷入芻粟復令
入緡錢礬以百四斤為一䭾入錢京師榷貨務者為錢
十萬七千入錢麟府州者又减三千自是商賈不得專
其利矣皇祐中晉慈入礬二百二十七萬三千八百斤
以易芻粟之類為緡錢十三萬六千六百無為軍礬售
緡錢三萬三千一百治平中晉慈礬損一百九萬六千
五百四斤無為軍礬售錢歲有常課發運使領之視皇
祐數無增損隰州礬至是入三十九萬六千斤亦以易
緡錢助河東歲糴熙寧元年命河東轉運司經畫礬鹽
遺利李師中言官積礬三百斤走鹵消耗恐後為棄物
詔令商人入中糧草即以償之三年罷潞州交子務以
妨中納糧草算請礬鹽故也知慶州王廣淵言河東礬
為利源之最請河東京東河北陜西别立礬法專置提
舉官詔遣光禄丞楊蟠會議以聞蟠言坊州産礬官雖
置場而商多私售請置鑊戶定其數許於陜西北界黃
河東限潼關南及京西均房襄鄧金州光化軍令鑊戶
逓相保察或私賣越界禁如私白礬法仍增官獲私礬
輙以夾雜减斤重之法從之元豐元年定畿内及京東
西五路許賣晉隰礬陜西自潼關以西黃河以南達于
京西均房襄鄧金州則售坊州礬礬之出於西山保覇
州者售於成都梓州路出無為軍者餘路售之私鬻與
越界者如私礬法自熙寧初礬法始變歲課所入元年
為錢三萬六千四百緡有竒併增者五年乃取熙寕六
年中數定以十八萬三千一百緡有竒為新額至元豐
六年課增至三十三萬七千九百緡而無為軍礬歲課
一百五十萬斤用夲錢萬八千緡自治平至元豐數無
增損元祐元年戶部言商旅販礬舊聽其便廼者發運
司請用河東例令染肆鋪戶連保豫買頗致抑擾詔如
舊制元符三年崇儀使林像奏禁河北土礬非便若即
河北産礬地置場官買增價出之罷運晉礬則官獲淨
利無運載之勞民資地産省犯法之弊詔下戶部初熙
豐間東南九路官自賣礬發運司總之元祐初通商紹
聖復熙豐之制大觀元年定河北河東礬額各二十四
萬緡淮南九萬緡罷官賣從商販而河東河北淮南各
置提舉官政和初復官鬻罷商販如舊制淮南礬事司
罷歸發運司上供礬錢責以三萬三千一百緡為額三
年有司奏减河北河東并淮南礬額計十六萬緡四年
礬額復循大觀之制五年河北河東綠礬聽客販於東
南九路民間見用者依通商地籍之聽買新引帶賣大
率循倣鹽法宣和中舉比較增虧賞罰未幾以擾民罷
建炎三年措置財用黃潛厚奏許商人販淮南礬入東
南諸路聽輸錢行在而持引據赴場支礬紹興十一年
以鑄錢司韓球言撫州青膽礬斤錢一百二十文土礬
斤三十文省鉛山場所産品高於撫青膽礬斤作一百
五十文黃礬斤作八十文二十九年以淮西提舉司言
取紹興二十四年至二十八年所收礬錢一年中數四
萬一千五百八十五緡為定額其他産礬之所若潭州
瀏陽之永興場韶州之岑水場皆置場給引歲有常輸
惟漳州之東去海甚邇大山深阻雖有采礬之利而潮
梅汀贑四州之姦民聚焉其魁傑者號大洞主小洞主
土著與負販者皆盗賊也
香宋之經費茶鹽礬之外惟香之為利博故以官為市
焉建炎四年泉州抽買乳香一十三等八萬六千七百
八十斤有竒詔取赴榷貨務打套給賣陸路以三千斤
水路以一萬斤為一綱紹興元年詔廣南市舶司抽買
到香依行在品搭成套召人算請其所售之價每五萬
貫易以輕貨輸行在六年知泉州連南夫奏請諸市舶
綱首能招誘舶舟抽解物貨累價及五萬貫十萬貫者
補官有差大食蕃客囉辛販乳香直三十萬緡綱首蔡
景芳招誘舶貨收息錢九十八萬緡各補承信郎閩廣
舶務監官抽買乳香每及一百萬兩轉一官又招商入
蕃興販舟還在罷任後亦依此推賞然海商入蕃以興
販為招誘僥倖者甚衆淳熙二年郴桂寇起以科買乳
香為言詔湖南路見有乳香並輸行在榷貨務免科降
十二年分撥榷貨務乳香於諸路給賣每及一萬貫輸
送左藏南庫十五年以諸路分賣乳香擾民令止就榷
貨務招客算請紹熙三年以福建舶司乳香虧數詔依
前博買開禧三年住博買嘉定十二年臣僚言以金銀
博買洩之遠夷為可惜乃命有司止以絹帛錦綺瓷漆
之屬博易聽其来之多寡若不至則任之不必以為重
也
宋史卷一百八十五
宋史卷一百八十五考證
食貨志下七舊直觔百六十八百以八十五為數後增
為二百百用省數以便出入(臣開鼎)按省百不足
百也上八十五是也今云便出入當是足百說見日
知錄
十月諸路官鹽酒直上者升增錢二(臣開鼎)按下文
陳遘奏江淮等路官監酒直上者升權增錢五則此
鹽字乃監字之譌
宋史卷一百八十五考證
