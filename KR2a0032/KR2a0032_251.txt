宋史卷二百五十一
元中書右丞相總裁托克托等修
列傳第十
韓令坤父倫慕容延釗(子德豐從子德琛)
符彥卿(子昭愿昭壽)
韓令坤磁州武安人父倫少以勇敢隷成德軍兵籍累
遷徐州下邳鎮將兼守禦指揮使世宗以令坤貴擢陳
州行軍司馬及令坤領陳州徙倫許州罷職復居宛邱
多不以法干郡政私酤求市利掊斂民財公私患之項
城民武郁詣闕訴其事命殿中侍御史率汀按之倫詐
報汀云被詔赴闕汀奏之世宗怒追劾具狀法當棄市
令坤泣請於世宗遂免死流海島顯德六年為左驍衞
中郎將遷左監門衛將軍宋初拜磁州刺史轉亳州團
練使乾德四年改本州防禦使卒令坤少隷周祖帳下
廣順初歴鐵騎散員都虞侯控鶴右第一軍都校領和
州刺史世宗即位授殿前都虞候俄賞高平之功為龍
捷左廂都虞候領容州團練使進本廂都指揮使領泗
州防禦使征太原為行營前軍馬軍都校未幾為侍衞
馬軍都指揮使領定武軍節度世宗命宰相李榖將兵
征淮南俾令坤等十二將以從榖退保正陽為吳人所
乘令坤與宣祖李重進合兵擊之大敗吳人世宗親征
聞揚州無備遣令坤及宣祖白延遇趙晁等襲之令坤
先令延遇以精騎數百遲明馳入城中不之覺令坤繼
至撫之民皆按堵南唐東都副留守馬延魯為僧匿寺
中令坤求獲之送行在遂以令坤知州事由是泰州懼
以城降時錢俶受詔攻常潤圍毗陵反為南唐所敗南
唐乘勝遣將陸孟俊逼泰州周師不能守孟俊遂進軍
蜀岡逼揚州令坤棄其城世宗怒命太祖與張永德領
兵趨六合援之令坤聞援至復入城守與孟俊兵戰大
敗之擒孟俊敗其將馬貴于楚州灣頭堰擒漣州刺史
秦進崇俄命向拱為緣江招討使以令坤副之下壽州
歸朝加檢校太尉領鎮安軍節度使世宗乃復幸淮右
次楚州遣令坤率兵先入揚州命權知軍府事揚州城
為吳人所毁詔發丁壯别築新城命令坤為修城都部
署六年春命令坤以汴亳民導汴水入于蔡三月世宗
將北征命率龍捷虎捷驍武兵先赴大名又副王晏為
益津關一路都部署俄為霸州都部署率所部兵戍之
恭帝即位加檢校太尉侍衞馬步軍都虞候冬詔防北
邊宋初移領天平軍加侍衞馬步軍都指揮使同平章
事太祖親征李筠詔令坤率兵屯河陽及澤路平還京
錫宴令坤等于禮賢講武殿賜襲衣器幣鞍勒馬有差
以功加兼侍中又從討李重進建隆二年改成德軍節
度充北面緣邊兵馬都部署將赴鎮上於别殿置酒餞
之因勖其為治乾德六年疽發背卒年四十六太祖素
服發哀于講武殿錄其子慶朝為閑廐使慶雄為閑廐
副使令坤有才略識治道與太祖同事周室情好親密
鎮常山凡七年北邊以寧聞其卒甚悼惜之初南唐遣
邊鎬破湖南以馬希崇分司揚州及令坤克取之希崇
以妓楊氏獻令坤甚嬖之會擒陸孟俊將械送行在所
楊氏於簾間窺見之即拊膺慟哭令坤怪問之楊氏曰
孟俊往年入潭州殺我家二百口惟妾為希崇所匿得
免願甘心焉令坤以詰孟俊孟俊具狀令坤乃殺之
慕容延釗太原人父章襄州馬步軍都校領開州刺史
延釗少以勇幹聞漢祖之興也周祖為其佐命以延釗
隷帳下周廣順初補西頭供奉官歴尚食副使鐵騎都
虞候世宗即位為殿前散指揮使都校領溪州刺史高
平之戰督左先鋒以功授虎捷左廂都指揮使領本州
團練使遷殿前都虞候領睦州防禦使從征淮南改龍
捷左廂都校㳂江馬軍都部署歸朝復為殿前都虞候
出為鎮淮軍都部署顯德五年世宗在迎鑾江口聞吳
人舟數百艘泊東㳍洲即命延釗與左神武統軍宋延
偓討之延釗以驍騎由陸進延偓督舟師㳂江繼進大
破之淮南平遷殿前副都指揮使領淮南節度恭帝即
位改鎮寧軍節度充殿前副都點檢復為北面行營馬
步軍都虞候太祖即位延釗方握重兵屯眞定帝遣使
諭旨許以便宜從事延釗與韓令坤率所部兵按治邊
境以鎮靜聞太祖嘉之加殿前都點檢同中書門下三
品避其父名故也李筠叛初命與王全斌由東路會兵
進討俄為行營都部署知潞州行府事及平加兼侍中
詔還澶州建隆二年長春節來朝賜宅一區表解軍職
徙為山南東道節度西南面兵馬都部署是冬大寒遣
中使賜貂裘百子氊帳四年春命師南征以延釗為湖
南道行營前軍都部署時延釗被病詔令肩輿即戎事
賊將汪端與衆數千擾朗州延釗擒之磔于市荆湘既
平加檢校太尉是冬卒年五十一初延釗與太祖友善
顯德末大祖任殿前都點檢延釗為副常兄事延釗及
即位每遣使勞問猶以兄呼之洎寢疾御封藥以賜聞
其卒慟哭久之贈中書令追封河南郡王錄其子弟授
官者四人子德業德豐德鈞德業至衞州刺史德鈞至
尚食副使延釗弟延忠歴内殿直供奉西頭官都知至
磁州刺史延卿至虎捷軍都指揮使延卿子德琛
德豐字日新幼聰悟延釗愛之嘗曰興吾門者必此子
八歲補山南東道衙内指揮使延釗卒授如京使開寶
中從征太原領御砦南面廵檢又為揚州都監征南唐
為洞子都監城既下命為昇州都監市廛安靜澤國富
饒使者多裒聚金帛德豐獨以廉潔聞俄領蔚州刺史
太平興國二年知慶州兼邠寧都廵檢嘗破小遇族奪
名馬數十匹詔書褒諭居任九年以簡靜為治邊鎮安
之雍熙四年使登萊閱強壯及還拜西上閤門使是冬
出為定遠軍鈐轄命領後陣中隊别將萬騎以禦邊害
淳化二年進秩東上知邢州三年改判四方館事出知
延州時侯延廣知靈武或言其得西夏情倔強難制命
德豐代之就賜白金三千兩會建使名改為四方館使
未幾以所部不治徙知慶州俄又改靈州兼部署榖價
湧貴德豐出私廩賑饑民全活者衆轉引進使賊入境
德豐率兵擊走獲羊馬甚衆咸平二年遷客省使知鎮
州召對便坐撫慰甚至是冬遼人南侵德豐繕兵固守
餉饋不絶詔奬之三年改滄州德豐輕財好施厚享將
士在西邊時母留京師妻孥寓長安貧甚眞宗憫之特
詔給團練使奉踰年進潁州團練使知貝瀛二州五年
卒年五十五家無餘財談者善之子惟素至殿内承制
德琛以延釗蔭補供奉官累遷内殿崇班知䕫州李順
之亂賊酋張餘領衆十萬餘舟千艘來寇與順戰龍山
斬首千餘級又與白繼贇擊賊斬二萬餘悉焚其舟賊
剽開州圍雲安德琛往援之又斬百餘級累詔褒諭歴
西京作坊左藏二副使咸平二年轉崇儀副使荆湖北
路鈐轄蠻擾澧鼎境上德琛戰於北汊奪耕牛鎧甲斬
馘以歸徙峽路鈐轄未至復知䕫州景德中領梧州刺
史復任峽路再遷莊宅使又為并代鈐轄知憲州天禧
初改右監門衛大將軍
符彦卿字冠侯陳州宛丘人父存審後唐宣武軍節度
蕃漢馬步軍都總管兼中書令彦卿年十三能騎射事
莊宗於太原以謹愿稱出入卧内及長以為親從指揮
使入汴遷散員指揮使郭從謙之亂莊宗左右皆引去
惟彥卿力戰射殺十數人俄矢集乘輿遂慟哭而去天
成三年以龍武都虞候吉州刺史討王都于定州大破
契丹于嘉山明年克其城授耀州團練使改慶州刺史
奉詔築堡方渠北烏崙山口以招党項清泰初改易州
兼領北面騎軍賜戎服介胄戰馬嘗射獵遂城鹽臺淀
一日射麞彘狼狐兔四十二觀者神之晉天福初授同
州節度兄彥饒亦鎮滑臺俄而彥饒叛彥卿上表待罪
乞歸田里晉祖釋不問改左羽林統軍俄兼領右羽林
改鎮鄜延少帝幼與彥卿狎即位召還出鎮河陽三城
遼人南侵詔彥卿率所部拒戰澶淵契丹騎兵數萬圍
高行周于鐵丘諸將莫敢當其鋒彥卿獨引數百騎擊
之遼人遁去行周得免又副李守眞討平青州楊光遠
移鎮許州封祁國公開運二年與杜重威李守貞經略
北鄙契丹主率衆十餘萬圍晉師于陽城軍中乏水鑿
井輙壞爭絞泥吮之人馬多渴死時晉師居下風將戰
弓弩莫施彥卿謂張彥澤皇甫遇曰與其束手就擒曷
若死戰然未必死彥澤等然之遂潛兵尾其後順風擊
之契丹大敗其主乘槖駞以遁獲其器甲旗仗數萬以
歸少帝嘉之改武寧軍節度同平章事為左右所間會
再出師河朔彥卿不預易其行伍配以羸師數千戍荆
州口及杜重威以大軍降於滹水急詔彥卿與高行周
領禁兵屯澶淵會彥澤引遼兵入汴彥卿與行周遂歸
遼遼主以陽城之敗詰彥卿彥卿對曰臣事晉王不敢
愛死今日之事死生唯命遼主笑而釋之會徐宋寇盜
蠭起遼主即遣彥卿歸鎮行次甬橋賊魁李仁恕擁衆
數萬攻徐州彥卿領數十騎遽至城下仁恕遣其徒執
彥卿馬請隨入城俄頃彥卿子昭序自城中遣軍校陳
守習縋而出大呼賊中曰相公當為國討賊何故自入
虎口乃助賊攻城我雖父子今為讎敵當死戰城不可
入賊惶愧羅拜彥卿前乞免罪彥卿為設誓乃觧去漢
祖入汴彥卿自徐州來朝改鎮兗州加兼侍中乾祐中
加兼中書令封魏國公拜守太保移鎮青州及殺楊邠
輩召促赴闕下周祖即位封淮陽王劉銖誅以其京城
第宅賜彥卿及征兗州彥卿朝行在獻馬及錦綵軍糧
萬石連被賜賚俄移鎮鄆州會召魏府王殷欲以彥卿
代鎮俄遼人起兵留殷控扼故彥卿不入朝殷得罪即
以彥卿為大名尹天雄軍節度進封衞王世宗初并人
擾潞州潞兵敗命彥卿領兵從磁州固鎮路壓其背及
帝親征命為行營一行都部署兼知太原行府事領步
騎二萬進討初彥卿之行也世宗以并人雖敗朝廷饋
運不繼未議攻擊且令觀兵城下徐圖進取及周師入
境汾晉吏民望風欵接皆以久罹虐政願輸軍須以資
兵力世宗從之而連下數州彥卿等皆以芻糧未備欲
旋軍世宗不之省乃調山東近郡輓軍食濟之及世宗
至城下命與郭從義向訓白重贊史彥超率萬騎屯忻
口以拒北援又下盂縣遼人駐忻北遊騎及近郊史彥
超以二千騎當其鋒左右馳擊彥超死之敗遼衆二千
餘遼騎遁走先鋒為遼人所掩重傷數百人諸將論議
矛盾師故不振世宗乃班師數賜彥卿繒綵鞍勒馬遣
歸本鎮還京拜彥卿太傅改封魏王恭帝即位加守太
尉太祖即位加守太師建隆四年春來朝賜襲衣玉帶
宴射于金鳳園太祖七發皆中的彥卿貢名馬稱賀開
寶二年六月移鳳翔節度被病肩輿赴鎮至西京上言
疾亟請就醫洛陽從之假滿百日猶請其奉為御史所
劾下留司御史臺太祖以姻舊特免推鞫止罷其節制
八年六月卒年七十八喪事官給彥卿將家子勇略有
謀善用兵存審之第四子軍中謂之符第四前後賞賜
鉅萬悉分給帳下故士卒樂為效死遼人自陽城之敗
尤畏彥卿或馬病不飲齕必唾而呪曰此中豈有符王
邪晉少主既䧟契丹德光之母問左右曰彥卿安在或
對曰聞其巳遣歸徐州矣德光母曰留此人中原何失
策之甚其威名如此鎮大名餘十年政委牙校劉思遇
思遇貪黠怙勢斂貨財公府之利多入其家彥卿不之
覺時藩鎮率遣親吏受民租槩量增溢公取其餘羡而
魏郡尤甚太祖聞之遣常參官主其事由是斛量始平
詔以羡餘粟賜彥卿以愧其心彥卿酷好鷹犬吏卒有
過求名鷹犬以獻雖盛怒必貰之性不飲酒頗謙恭下
士對賓客終日談笑不及世務不伐戰功居洛陽七八
年每春月乘小駟從家僮一二遊僧寺名園優游自適
周世宗宣懿皇后太宗懿德皇后皆彥卿女也自恭帝
及太祖兩朝賜詔書不名子昭信昭愿昭夀昭信天雄
軍衙内都指揮使領賀州刺史周顯德初卒贈檢校太
保閬州防禦使
昭愿字致恭謹厚謙約頗讀書好士周廣順中以蔭補
天雄軍牙職俄領興州刺史開寶中改領恩州彥卿養
疾居洛入補供奉官四年改領羅州刺史七年遷西京
作坊副使俄授尚食使出護陳許蔡潁等州廵兵從征
太原為御營四面廵檢使及攻幽州命與定國軍節度
宋偓率兵萬餘置砦城南師還真拜蔡州刺史知并澶
二州不踰月復移并門兼副部署丁内艱起復為本州
團練使連知永興軍梓滑二州咸平初又為天雄軍邢
州二鈐轄三年以疾求歸京師詔遣中使尚醫馳傳診
視既還帝賜以名方御藥拜本州防禦使四年卒年五
十七車駕臨哭贈鎮東軍節度子承煦為左千牛衞將
軍
昭夀初補供奉官開寶七年改西京作坊副使歴遷六
宅副使領蘭州刺史雍熙二年冬命與劉知信護鎮州
屯兵會遣將北征又與知信為押隊都監轉尚食使眞
拜光州刺史端拱二年知洪州淳化四年改定州咸平
初遷鳳州團練使益州鈐轄昭壽以貴家子日事遊宴
簡倨自恣常紗帽素&KR0769;衣偃息後圃不理戎務有所裁
決即令家人傳道多集錦工就廨舍織纖麗綺帛每有
所須取給於市餘半歲方給其直又令部曲私邀取之
廣糴黍稻未及成熟者亦取之悉貯寺觀中久之損敗
即勒道釋償之縱其下凌忽軍校劒南自李順平後人
心洶洶知州牛冕緩弛無政昭壽又不能御軍人皆怨
憤神衞卒趙延順等八人謀欲害昭壽未敢發三年正
旦中使自峨眉山還京昭壽戒馭吏具鞍馬將送之延
順等悉解廐中馬韁奔逸庭下陽逐諠呼登廳執昭壽
殺之并殺二僕據甲仗庫取兵器都監王澤聞之急召
本軍都虞候王均率兵擒捕延順左執昭壽首右操劒
彷徨無所適卒見均至即與衆推均為帥合驍猛威武
兵為亂牛冕洎轉運使張適奔漢州是秋官兵討平之
見雷有終傳昭壽子承諒娶齊王女嘉興縣主至内殿
承制
論曰五季之亂内則權臣擅命外則藩鎮握兵宋興内
外廓清若天去其疾或納節以備宿衞或請老以奉朝
請雖太祖善御諸臣知機要亦否極而泰之象也彥卿
一門二后累朝襲寵有謀善戰聲振殊俗與時進退其
名將之賢者歟令坤延釗素與太祖親善平荆湘則南
服底定鎮常山則北邊載寧未嘗恃舊與功以啓嫌隙
創業君臣有過人者類如是夫
宋史卷二百五十一
宋史卷二百五十一考證
符彥卿傳建隆四年(臣浩)按建隆止有三年次年改
元乾德此云建隆四年誤
宋史卷二百五十一考證
