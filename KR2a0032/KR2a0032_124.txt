宋史卷一百二十四
元中書右丞相總裁托克托等修
禮志第七十七
禮二十七(凶禮三)
(外國喪禮及入弔儀諸臣喪葬等儀)
凡外國喪告哀使至有司擇日設次於内東門之北隅
命官攝太常卿及博士贊禮俟太常卿奏請即向其國
而哭之五舉音而止皇帝未釋素服使人朝見不宣班
不舞蹈不謝面天顔引當殿喝拜兩拜奏聖躬萬福又
喝拜兩拜隨拜萬歲或增賜茶藥及傳宣撫問即出班
致詞訖歸位又喝拜兩拜隨拜萬歲喝祇候退大中祥
符二年十二月北朝皇太后凶訃遣使来告哀詔遣官
迓之廢朝七日擇日備禮舉哀成服禮官詳定儀注以
聞其日皇帝常服乘輿詣幕殿俟時釋常服服素服白
羅衫黑銀帶素紗軟脚幞頭太常卿跪奏請皇帝為北
朝皇太后凶訃至掛服又奏請五舉音文武百僚進名
奉慰退幕殿仍遣使祭奠弔慰三年正月契丹賀正使
為本國皇太后成服所司設幕次香酒及衰服絰杖等
禮直官引使副巳下詣位北向再拜班首詣前執盞跪
奠俛伏興歸位皆再拜俟使已下俱衰服絰杖成服訖
禮直官再引各依位北向舉哭盡哀班首少前去杖跪
奠酒訖執杖俛伏興歸位焚紙馬皆舉哭再拜畢各還
次服吉服歸驛天聖八年六月契丹使来告哀禮官詳
定北朝凶訃宜於西上閤門引来使奉書令閤門使一
員跪受承進宰臣樞密使巳下待制已上並就都亭驛
弔慰七月一日使者耶律克實至帝與皇太后發哀苑
中使者自驛赴左掖門入至左昇龍門下馬入北偏門
階下行至右昇龍北偏門入朝堂西偏門至文德殿門
上奉書太常博士二員與禮直官贊引入文德殿西偏
門階下行至西上閤門外階下面北跪進書閤門使跪
受承進太常博士禮直官退使者入西上閤門殿後偏
門入宣祐西偏門行赴内東門柱廊中間過幕次祗候
朝見訖赴崇政殿門幕次祗候朝見皇太后訖出三日
近臣慰克實于驛嘉祐三年正月契丹告國母哀使人
到闕入見皇帝問云卿離北朝日姪皇帝悲苦之中聖
躬萬福朝辭日即云皇帝傳語北朝姪皇帝嬸太皇太
后上僊遠勞人使訃告春寒善保聖躬中書樞密以下
待制已上赴驛弔慰云竊審北朝太皇太后上僊伏惟
悲苦五月獻遺留物明道元年十一月二十四日&KR0897;夏
王趙德明薨特輟朝三日令司天監定舉哀掛服日辰
其日乘輿至幕殿服素服太常博士引太常卿當御坐
前跪奏請皇帝為夏王趙德明薨舉哀又奏請十五舉
音又奏請可止文武百寮進名奉慰告哀使副以下朝
見首領并從人作兩班見先首領見兩拜後班首奏聖
躬萬福又兩拜隨拜萬歲喝賜例物酒食跪受起又兩
拜隨拜萬歲喝各祗候退從人儀同是日皇太后至幕
殿釋常服白羅大䄂白羅大帶舉哀如皇帝儀其遣使
致祭弔慰如契丹
其入弔奠之儀乾興元年真宗之喪契丹遣殿前都點
檢崇義軍節度使耶律賽音翰林學士工部侍郎知制
誥馬貽謀充大行皇帝祭奠使副左林牙左金吾衛上
將軍蕭日新利州觀察使馮延休充皇太后弔慰使副
右金吾衛上將軍耶律寧引進使姚居信充皇帝弔慰
使副所司預於滋福殿設大行皇帝神御坐又於稍東
設御坐祭奠弔慰使副並素服由西上閤門入陳禮物
於庭中書門下樞密院并立於殿下再拜訖升殿分東
西立禮直官閤門舍人贊引耶律賽音等詣神御坐前
階下俟殿上簾捲使副等並舉哭殿上皆哭再拜訖引
升殿西階詣神御坐前上香奠茶酒貽謀跪讀祭文畢
降階復位又舉哭再拜訖稍東立俟皇太后升坐中書
樞密院起居畢簾外侍立舍人引弔慰祭奠使副朝見
殿上舉哭左右皆哭弔慰使副蕭日新等升殿進書訖
降坐俟皇帝升坐中書樞密院起居畢升殿侍立舍人
引弔慰祭奠使副朝見皇帝舉哭左右皆哭弔慰使副
耶律寧等升殿進書訖賜賽音等襲衣冠帶器幣鞍馬
隨行錫里牙校等衣服銀帶器幣有差弔慰使副蕭日
新等復詣承明殿俟皇太后升坐中書樞密院俟立如
儀舍人引蕭日新等升殿進問聖候書畢賜銀器衣着
有差仍就客省賜賽音等茶酒又令樞密副使張士遜
别會賽音等伴宴於都亭驛英宗即位契丹使来賀乾
元節命先進書奠梓宫見于東階放夏國使人見客省
以書幣入後弔慰使見殿門外契丹祭奠使見于皇儀
殿東廂羣臣慰於門外使人辭于紫宸殿命坐賜茶故
事賜酒五行自是終諒闇皆賜茶神宗之喪夏國陳慰
使丁努威明謨鐸副使呂則陳聿精等進慰表于皇儀
門外退赴紫宸殿門賜帛有差元祐初高麗入貢有太
皇太后表及進奉物樞密院請遵故事惟答以皇帝回
諭敕書巳而宣仁聖烈太后崩禮部太常閤門同詳定
高麗奉慰使人於小祥前後到闕令于紫宸殿門見客
省受表以進賜器物酒饌退並常服黑帶不佩魚候見
罷純吉服淳熙十四年金國弔祭使到闕惟皇帝先詣
梓宫行燒香禮及使入門祭訖皆就幄舉哭外陳設行
事並如先朝舊儀其奉辭日有司亦先設神御坐及設
香案茶酒果食盤臺於几筵殿上宰執升殿分東西立
侍從官於殿下西面立使副入門殿上下皆哭使副升
殿哭止使副詣神坐前一拜上香奠茶三奠酒畢拜興
讀祭文官跪讀祭文一拜興殿上下皆哭使副俱降歸
位立又再拜訖退
諸臣之喪國制諸王公主宗室將軍以上有疾皆乘輿
臨問如小疾在家或幸其第有至三四者其宫邸在禁
中多不時而往帷宰相使相駙馬都尉疾亟幸其第或
賜勞加禮焉建隆元年七月宰相范質有疾太祖親幸
其第賜黃金銀絹有差開寳二年趙普有疾帝再往視
賜銀器絹甚厚太平興國中鎮寧軍節度楊信久病瘖
忽能言帝異之遽幸其第加賜賚大中祥符三年三月
鎮安軍節度使駙馬都尉石保吉疾亟帝將臨視之其
日大忌宰相言於禮非便遂遣内侍以諭保吉明日始
臨省焉六月幸翰林侍講學士邢昺第視疾賜白金千
兩衣著千匹名藥一奩熙寧七年十二月詔頒新式凡
臨幸問疾者賜銀絹宰臣及樞密使帶使相者二千五
百兩匹樞密使使相二千兩匹知樞密院事参知政事
樞密副使同知樞密院事一千五百兩匹簽書樞密院
事同簽書樞密院事宣徽使七百五十兩匹殿前都指
揮使一千五百兩匹駙馬都尉任使相以下者二千五
百兩匹任節度觀察留後以下者一千五百兩匹並入
内内侍省取賜
車駕臨奠太常新禮宰相樞密宣徽使参知政事樞密
副使駙馬都尉薨皆臨幸奠酹及發引乘輿或再往咸
平二年工部侍郎樞密副使楊礪卒即日冒雨臨其喪
大中祥符元年殿前都虞候端州防禦使李繼和卒真
宗將臨其喪以問宰臣對曰繼和以品秩實無此禮陛
下敦序外族先朝亦嘗臨杜審瓊之喪於禮無嫌帝然
之即日幸其第康定二年右正言知制誥吴育奏臣竊
見車駕每有臨奠臣僚宗戚之家皆即時出幸道路不
戒羽衛不全從官奔馳衆目驚異萬乘法駕豈慎重之
意乎雖震悼方切于皇慈而舉動貴合乎經禮臣竊詳
通禮舊儀盖俟喪家成服然後臨奠於事不迫在禮亦
宜臣愚欲乞今後車駕如有臨奠去處乞俟本家既歛
成服然後出幸則恩意容典詳而得中警蹕羽儀備之
有素事下禮官議遭喪之家有出殯日乃成服者恐至
時難行臨奠請自今聖駕臨奠臣僚宗戚之家若奏訃
在交未前即傳宣閤門只於當日令所属候儀衛備奏
請車駕出幸若奏訃在交未後即次日臨奠庶使羽衛
整肅於事為宜詔可其儀乘輿自内出千牛將軍四人
執戈一人執桃一人執茢前導車駕將至所幸之第贊
禮者引喪主哭於大門内望見乘輿止哭再拜立于庭
皇帝至幕殿改素服就臨喪主内外再拜皇帝哭十五
舉音喪主内外皆哭皇帝詣祭所三奠酒喪主巳下再
拜皇帝退止哭從官進名奉慰皇帝改常服還内通禮
著皇帝臨諸王妃主外祖父母皇帝父母宗戚貴臣等
喪出宫服常服至所臨處變服素服天聖喪葬令皇帝
臨臣之喪一品服錫衰三品已上緦衰四品已下疑衰
皇太子臨弔三師三少則錫衰宫臣四品已上緦衰五
品巳下疑衰
輟朝之制禮院例冊文武官一品二品喪輟視朝二日
於便殿舉哀掛服文武官三品喪輟視朝一日不哀掛
服然其車駕臨問并特輟朝日數各繫聖恩一品二品
喪皆以翰林學士已下為監護葬事以内侍都知巳下
為同監護葬事葬日輟視朝一日皆取旨後行慶歴五
年四月禮院奏準度支員外郎集賢校理知院曾公亮
奏朝廷行輟朝禮並乞以聞哀之明日輟朝其假日便
以充數仍為永例如值其日前殿須坐則禮有重輕自
可略輕而為重更不行輟朝之禮臣今看詳公亮所奏
誠於輟朝之間適宜順變然慮君臣恩禮之情有所未
盡欲乞除人使見辭春秋二宴合當舉樂即於次日輟
朝餘乞依公亮所奏詔可太平興國六年守司空兼門
下侍郎平章事薛居正薨準禮一品喪合輟二日詔特
輟三日其後鄧王錢俶太師趙普右僕射李沆薨皆一
品合輟二日詔並特輟五日二品三品者亦有特輟焉
太平興國九年右諫議大夫參知政事李穆卒準禮諫
議大夫不合輟朝特輟一日開寳三年羅彦瓌魏仁浦
薨以郊祀及軍事不輟朝景德四年同平章事王顯薨
以皇帝朝拜諸陵吉凶難於相干更不輟朝康定元年
光禄卿鄭立卒禮官舉故事輟朝臺官言卿監職任疎
遠恩禮不稱自後遂不輟朝孝宗乾道三年四月一日
太常寺言皇伯母秀王夫人薨輟朝五日内二日不視
事乞自今月二日為始輟朝至六日止其二日三日並
不視事從之
舉哀掛服尚舍設次於廣德殿或講武殿大明殿其後
皆於後苑壬地前一日所司預設舉哀所幕殿周以簾
帷色用青素其日皇帝常服乘輿詣幕殿侍臣奏請降
輿俟時釋常服服素服白羅衫黑銀腰帶素紗軟脚幞
頭太常博士引太常卿當御坐前跪奏請皇帝為某官
薨舉哀又請舉哭十五舉音又奏請可止中書門下文
武百官進名於崇政殿門外奉慰皇帝釋素服服常服
乘輿還内建隆四年山南東道節度使慕容延釗卒太
祖素服發哀其後趙普薨太宗亦如之景德四年李沆
薨禮官言舉哀品秩雖載禮典伏緣國朝惟趙普曹彬
曾行兹禮今望裁自聖恩詔特擇日舉哀自後宰臣薨
皆用此禮真宗乳母秦國延夀保聖夫人卒以太宗喪
始期疑舉哀禮官言通禮皇帝為乳母緦麻按喪葬令
皇帝為緦一舉哀止秦國夫人保傅聖躬宜備哀榮況
太宗之喪已終易月之制今為乳母發哀合於禮典從
之鄭國長公主薨禮官言降服大功擇日成服緣居大
行皇太后大祥之内衰服未除典禮舊章以輕包重酌
情順變禮當厭降望不成服皇親諸親亦不制服帝曰
宗室諸王皆不制服情所未忍至期當遣諸王就其第
成服及令皇后臨奠餘如所請皇從弟右監門衛大將
軍德鈞卒以皇帝恭謁陵寢罷舉哀成服天禧元年太
尉王旦薨時季秋大享明堂其日發哀真宗疑之禮官
言祠事在質明之前成服於既祠之後於禮無嫌詔可
康定二年皇子夀國公昕薨年二歲禮官言已有爵命
宜同成人遂發哀成服熙寧十年永國公薨係無服之
殤詔特舉哀成服元祐元年王安石薨在神宗大祥之
内司馬光薨亦在諒闇中皆不舉哀成服高宗於劉光
世張俊秦檜之喪皆為臨奠然設幄舉哀成服之禮未
之行也孝宗乾道三年始為皇伯母秀王夫人薨設幕
殿後苑壬地舉哀成服復舉行焉皇太后皇后為本族
之喪孝明皇后姊太原郡君王氏卒中書門下據太常
禮院狀準禮例皇后合出就故彰德軍節度使王饒第
發哀成服文武百僚詣其第進名奉慰從之章穆太后
母楚國太夫人吴氏薨太常禮院言皇帝為外祖母本
服小功詳開寳通禮即有舉哀成服之文又緣近儀大
功以上方成服今請皇太后擇日就本宫掛服雍王以
下為外祖母給假其後太后嫡母韓國太夫人薨亦用
此制焉章獻明肅皇后改葬父母前一日皇后詣攢所
俟時詣成服所改服緦尚儀奏請詣靈柩發哭奠酒退
六宫内人立班奉慰掩壙畢皇后詣墳奠獻再拜釋服
還宫外命婦進牋奉慰如儀
輟樂太平興國七年十月中書言今月七日乾明節選
定二十二日大宴二十日參知政事竇偁卒明日皇帝
親幸其第臨喪慟哭設奠還宫即令罷宴有司奏伏以
百司告備六樂在庭睿聖至仁聞哀而罷是以顯君父
愛慈之道勵臣子忠孝之心伏請宣付史館傳錄美實
詔可天禧二年九月十一日宴近臣於長春殿餞河陽
三城節度使張旻赴任以王旦在殯不舉樂嘉祐六年
三月五日宰臣富弼母秦國太夫人薨十七日春宴禮
院上言君臣父子國家均同元首股肱相濟成體貴賤
雖異哀樂則同一人向隅滿堂嗟戚今宰臣新在苫塊
欲乞罷春宴聲樂以表聖人憂恤大臣之意詔下并春
宴寢罷
賻贈凡近臣及帶職事官薨非詔葬者如有喪訃及遷
葬皆賜&KR0608;贈鴻臚寺與入内内侍省以舊例取旨其嘗
踐兩府或任近侍者多增其數絹自五百匹至五十匹
錢自五十萬至五萬又賜羊酒有差其優者仍給米麥
香燭自中書樞密而下至兩省五品三司三館職事内
職軍校并執事禁近者亡殁及父母近親喪皆有贈賜
宗室期功袒免乳母殤子及女出適者各有常數其特
恩加賜者各以輕重為隆殺焉建隆元年十月詔有死
于矢石者人給絹三匹仍復其家三年長吏存撫之慶
歴二年詔陣亡軍校無子孫者賜其家錢指揮使七萬
副指揮使六萬軍使都頭副兵馬使副都頭五萬熙寧
七年參酌舊制著為新式諸臣喪兩人以上各該支賜
孝贈只就數多者給官與職各該賻贈者從多給差遣
權並同權發遣並與正同諸兩府使相宣徽使并前任
宰臣聞疾或澆奠巳賜不願&KR0897;葬者并宗室不經澆奠
支賜雖不係敕葬並支&KR0608;贈餘但經問疾或澆奠支賜
或勅葬者更不支賻贈前兩府如澆奠只支賻贈仍加
絹一百布一百羊酒米麵各一十諸支賜孝贈在京羊
每口支錢一貫以折第二等絹充每匹折錢一貫三百
文餘支本色在外米支白秔米麫每石支小麥五斗酒
支細色餘依價錢諸文臣卿監以上武臣元係諸司使
以上分司致仕身亡者其&KR0608;贈並依見任官三分中給
二限百日内經所在官司投狀召命官保關申限外不
給待制觀察使以上更不召保元豐五年詔鄜延路没
於王事有家属見今在本路欲歸鄊者給賻外其大使
臣以上更支行李錢百千小使臣五十千差使殿侍三
十千其餘比類支給紹興二十六年詔今後命官實因
幹辦公事邂逅非理致死者並遵依舊法所有李光申
請於紹興條内添注日限指揮更不施行舊法非理致
死者謂焚溺墜壓之類通判以上賜銀五百兩餘三百
兩職司已上取旨初紹興二年五月吏部侍郎李光申
明立定折跌骨五十餘日三十日内身亡之人並支前
項銀數至是戶部侍郎宋貺言自立定日限後来多是
因他病身故之人子孫規圖賞給計會所属旋作差出
名目陳乞保奏誠為欺罔故有是命
詔葬禮院例冊諸一品二品喪&KR0897;備本品鹵簿送葬者
以少牢贈祭於都城外加璧東帛深青二纁二諸重一
品柱鬲六五品已上四六品已下二諸銘旌三品巳上
長九尺五品巳上八尺六品已上七尺皆書某官封姓
之柩諸輀車三品已上油&KR0955;朱絲絡網施襈兩廂畫龍
&KR0955;竿諸末垂六旒蘇七品已上油&KR0955;施襈兩廂畫雲氣
垂四旒蘇九品以上無旒蘇庶人龞甲車無&KR0955;&KR1638;畫飾
諸引披鐸翣挽歌三品已上四引四披六鐸六翣挽歌
六行三十六人四品二引二披四鐸四翣挽歌者四行
十六人五品六品挽歌八人七品八品挽歌六人六品
九品(謂非升朝者)挽歌四人其持引披者皆布幘布深衣挽
歌白練幘白練褠衣皆執鐸綍並鞵襪諸四品已上用
方相七品巳上用魌頭諸纛五品已上其竿長九尺已
下五尺已上諸葬不得以石為棺槨及石室其棺槨皆
不得雕鏤彩畫施方牖檻棺内不得藏金寳珠玉又按
會要勲戚大臣薨卒多命詔葬遣中使監護官給其費
以表一時之恩凡凶儀皆有買道方相引魂車香盖紙
錢鵝毛影輿錦繡虛車大輿銘旌儀棺行幕各一挽歌
十六其明器牀帳衣輿結彩牀皆不定數墳所有石羊
虎望柱各二三品以上加石人二人入墳有當壙當野
祖思祖明地軸十二時神誌石劵石鐡劵各一殯前一
日對靈柩及至墳所下事時皆設&KR0897;祭監葬官行禮熙
寧初又著新式頒于有司乾德六年三月中書令秦國
公孟昶薨其母李氏繼亡命鴻臚卿范禹偁監護喪事
仍詔禮官議定吉凶儀仗禮例以聞太常禮院言檢詳
故事晉天福十二年葬故魏王周廣順元年葬故樞密
使揚邠侍衛使史弘肇三司使王章例並用一品禮墓
方圓九十步墳高一丈八尺明器九十事石作六事音
身隊二十人當壙當野祖明祖思地軸十二時神蚊厨
帳暖帳各一轜車一挽歌三十六人拂一纛一翣六輴
車魂車儀槨車買道車誌石車各一方相氏鵝毛纛銘
旌香輿影輿盖輿錢輿五榖輿酒醢輿衣物輿庖牲輿
各一黃白紙帳園宅象生什物行幕并誌文挽歌詞啓
攢啓奠祝文並請下有司修製其儀太僕寺革輅兵部
本品鹵簿儀仗太常寺本品鼓吹儀仗殿中省繖一曲
盖二朱漆團扇四自第導引出城量遠近各還贈玉一
纁二贈祭少牢禮料亦請下光祿太府寺少府監諸司
依禮供應又楚王母依子官一品例準令文外命婦一
品侍近二人青衣六人偏扇方扇各十六行鄣三坐鄣
二白銅飾犢車駕牛馭人四從人十六夾車從車六繖
一大扇一團扇二戟六十伏緣久不施用如特賜施行
即合於孟昶吉凶仗内相参排列詔並令排列祇應仍
俟導引至城外分半導至西京墳下及葬命供奉官周
貽慶押奉議軍士二指揮防護至洛陽又賜子玄喆墳
莊一區𨳩寳四年建武軍節度使何繼筠卒詔遣中使
護葬仍賜寳劒甲胄同葬咸平元年護國軍節度使駙
馬都尉王承衍葬鹵簿鼓吹備而不作以在太宗大祥
忌禁内也元豐五年崇信軍節度使華隂郡王宗旦薨
聽以旌節牌印葬尋又詔不即隨葬者徒二年因而行
用者罪之紹興二十四年太師清河郡王張俊葬上曰
張俊極宣力與他將不同恩數務從優厚仍賜十梁額
花冠貂蟬籠巾朝服一襲水銀二百兩龍腦一百五十
兩其後楊存中薨孝宗令諸寺院聲鐘仍賜水銀龍腦
以歛熙寧新式先是知制誥曾布言竊以朝廷親睦九
族故於死喪之際臨弔賻恤至於窀穸之具皆給於縣
官又擇近臣專董其事所以深致其哀榮而盡其送終
之禮近世使臣沿襲故常過取饋遺故私家之費往往
倍於公上祥符中患其無節嘗詔有司定其數皇祐中
又著之編&KR0897;令使臣所受無過五百朝臣無過三百有
違之者御史奏劾伏見比歲以来不復循守其取之者
不啻十倍於著令乞取舊例裁定酌中之數以為永式
詔令太常禮院詳定令布裁定以聞嘉祐七年詔大宗
正自今皇親之喪五年以上未葬者不以有無尊親新
喪並擇日葬之初龍圖閣直學士向傅式言故事皇親
係節度使以上方許承凶營葬其卑幼喪皆隨葬之自
慶歴八年後積十二年未葬者幾四百餘喪官司難於
卒辦至濮王薨百日不及葬請自今兩宅遇有尊属之
喪不以官品為限而葬之下判大宗正司太常禮儀院
司天監議而有是詔元祐中又詔御史臺臣僚父母無
故十年不葬即依條彈奏及令吏部候限滿檢察尚有
不葬父母即未得與關升磨勘如失檢察亦許彈奏
追封冊命通禮策贈貴臣守宫於主人大門外設使副
位使人公服從朝堂受策載於犢車各備鹵簿至主人
之門降車使者稱有制主人降階稽顙内外皆哭讀冊
訖主人拜送之國朝之制有於私第冊之者有於本道
冊之者私第冊之者乾德三年正衙命使冊贈孟昶尚
書令追封楚王是也本道冊者建隆元年故特進檢校
太師南平王高保融奉&KR0897;贈太尉端拱元年故守太師
尚書令鄧王錢俶特追封秦王是也其儀與通禮大略
相類不復錄
定諡王公及職事官三品以上薨(贈官同)本家錄行狀上
尚書省考功移太常禮院議定博士撰議考功審覆判
都省集合省官參議具上中書門下宰臣判準始錄奏
聞敕付所司即考功錄牒以未葬前賜其家省官有異
議者聽具議聞藴德邱園聲實明著雖無官爵亦奏賜
諡曰先生太平興國八年詔增周公諡法五十五字美
諡七十一字為一百字平諡七字為二十字惡諡十七
字為三十字其沈約賀琛續廣諡盡廢後以直史館胡
旦言舊制文武官臣僚皆以功行上下各賜諡法近朝
以来遂成闕典建隆以後臣僚三品以上合賜諡者百
餘人望令史館編錄行狀送禮官定諡付館修入國史
詔今後並令禮官取行狀定諡送考功詳覆關送史館
永為定式直集賢院王皥言諡者行之表也善行有善
諡惡行有惡諡盖聞諡知行以為勸戒六典太常博士
掌王公以下擬諡皆跡其功德為之褒貶近者臣僚薨
卒雖官該擬諡其家自知父祖别無善政慮定諡之際
斥其繆戾皆不請諡竊惟諡法自周公以来垂為不刊
之典盖以彰善癉惡激濁揚清使其身没之後是非較
然用為勸懲今若任其遷避則為惡者肆志而不悛乞
自今後不必候其請諡並令有司舉行如此則隠慝無
行之人有所沮勸若湏行狀申乞方行擬諡考諸方冊
别無明證惟衛公叔文子卒其子戍請諡臣謂春秋之
時禮壊樂闕公叔之卒有司不能明舉舊典故至將葬
始請諡於君且周制太史掌小喪賜諡小史掌卿大夫
之家賜諡請誄以此知有司之職自當舉行明矣詔下
有司詳定如皥請焉禮院更議贈安遠軍節度使馬懷
德已葬請諡乃言自古作諡皆在葬前唐開元三品以
上將葬既啓殯告贈諡於柩前無贈者設啓奠即告諡
既葬加諡出於唐時如顔杲卿盧奕盡忠王室當時置
而不議至郭知運死五十餘年乃始請諡右司員外郎
崔原以為非旌善之禮而太常博士獨孤及謂新制死
不必有諡又謂有故闕禮追遠請諡順也及長於開元
之世親聞啓奠告諡而為新制不必有諡豈非誣哉又
有故闕禮追遠請諡皆違禮經何順之有國家給諡一
用唐令然請諡之家例供尚書省官酒食撰議官又當
有所贈遺故或闕而不請景祐四年宋綬建議令官給
酒食其後又罷贈遺自此既葬請諡者甚衆歲月浸久
官閥行跡士大夫所不能知子孫與其門生故吏志在
虛美隠惡而有司据以加諡是廢聖人之法而徇唐庸
有司之議也詔自今得諡者令葬前奏請或其家不請
則尚書太常合議定諡前葬牒史館及付其家即徇私
諡不以實論如選舉不以實法既葬請諡者不定諡
宋史卷一百二十四
