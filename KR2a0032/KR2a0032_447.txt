宋史卷四百四十七
元中書右丞相總裁托克托等修
列傳第二百六
忠義二
霍安國李涓李邈(劉翊)
徐揆陳遘趙不試
趙令&KR0882;唐重(郭忠孝程迪)徐徽言
向子韶楊邦乂
霍安國不知何許人燕山之復以直秘閣為轉運判官
宣和末知懷州靖康元年路允迪奉使至懷表其治狀
加直龍圖閣歲中進右文集英殿脩撰徙知隆德府未
行復留金騎再至遂被圍安國扞禦不遺力鼎澧兵亦
至相與共守拜徽猷閣待制然竟以閏十一月城陷將
官王美投濠死尼堪引安國以下分為四行使夷官問
不降者為誰安國曰守臣安國也問餘人通判州事直
徽猷閣林淵兵馬鈐轄濟州防禦使張彭年都監趙士
詝張諶于潛鼎澧將沈敦張行中及隊將五人同辭對
曰淵等與知州一體皆不肯䧏酋令引於東北鄉望其
國拜䧏皆不屈乃解衣面縛殺十三人而釋其餘安國
一門無噍類明年贈延康殿學士
李涓字浩然駙馬都尉遵勖曾孫也以蔭為殿直召試
中書易文階至通直郎知鄂州崇陽縣靖康元年京城
被圍羽檄召天下兵鄂部縣七當發二千九百人皆未
集涓獨以所募六百銳然請行或謂盍徐之以須他邑
涓曰事急矣當持一信報天子為東南倡而募士多市
人不能軍涓出家錢買牛酒激犒之令曰吾固知無益
然世受國恩唯直死耳若曹知法乎失將者死均之一
死死國留名男兒不朽事也衆皆泣即日引而東北過
淮蒲圻嘉魚二縣之兵始至合而前至蔡天大雪蔡人
忽譟而奔曰敵至矣即結陣以待少焉游騎果集涓馳
馬先犯其鋒下皆步卒蒙鹵盾徑進頗殺其騎且走涓
乘勝追北十餘里大與敵遇飛矢蝟集二縣兵亟舍去
涓創甚猶血戰大呼叱左右負已遂死焉年五十三士
卒死者六七上官有忌涓者脅亡卒誣已遁明年金兵
去蔡人以其屍歸朝廷錄其忠贈朝奉郎官其三子
李邈字彦思臨江軍清江人唐宗室宰相適之之後少
有才略精悍敏決見事風生以父任為太廟齋郎初調
安州司理監潤州酒務用薦改京官監在京竹木務擢
提轄環慶路糧草通判河間府以迕蔡京童貫換右列
由承議郎換莊宅副使知信安軍遷知霸州為遼國賀
正副使還貫將連金人夹攻契丹呼邈至私第以語動
之使附已邈言契丹人未厭其主貫懼邈有異議即奏
不俟對令復任邈上書言契丹不可滅苟誤機事願誅
臣以謝邊吏都轉運使沈積中捃邈罪五十有三條鞫
治一無所得乃以建神霄宫不如詔免官久之監在京
染院進都大提舉京西汴河隄岸盜起浙東改江淮两
浙制置司管當公事改知嚴州代還貫欲以西師入燕
邈復語貫曰方臘小醜一呼屠七州四十餘縣竭數路
之力而後能平之殆天以此警公也何可遽移之北乎
因密教貫隂佐契丹以圖金人貫不能用乃乞致仕貫
收復燕山奏邈知涿州改易州皆辭不赴嘆曰國家禍
亂自兹始矣金人犯京師詔趣入見邈慨然復起就道
既至會姚平仲戰不利京師震動上不以時賜對問禦
敵柰何邈言勝負兵家之常勢陛下無過憂第古未有
和戰不定而能成功者因言种師道宿將有重名二敵
所畏朝廷自主和議而盡以諸道兵畀師道視敵為進
退將在軍中君命有所不受使見可擊而進勝固社稷
之福不勝亦足使敵知吾將帥有以國為任者上稱善
而耿南仲方主和議不合乃換右文殿脩撰京畿轉運
使辭不拜金人猶駐毛駝崗乃以邈為京城西壁守禦
使邈言姚平仲敗績而敵猶不敢留是畏我也不以种
師道再戰已失機會尚可尾其行及河半渡擊之猶足
為後戒議復格三上章致仕不允改主管馬軍公事權
樞密副都承旨出為河北西路制置使以措置山西塘
灣屯田弓箭手事邈論塘灣不可為奪制置使下遷提
舉保甲仍領措置司又論不已再奪觀察使則金兵將
及境矣遂復舊官守眞定後二日落階拜青州觀察使
仍知府事邈始視事兵不滿二千錢不滿二百萬自度
無以拒敵乃諭民出財共為死守民恃邈為固不數日
得錢十三萬貫粟十一萬石募民為勇敢亦數千人而
新集之兵皆無闘志金人至邈乞師于宣撫副使劉韐
且間道走蠟書上聞皆不報城被圍且戰且守相持四
旬城破邈巷戰不克將赴井左右持之不得入斡里雅布
脅邈拜不拜以火燎其鬚眉及兩髀亦不顧乃拘于燕
山府金人問曰集民兵擊我謂我為賊何也邈曰汝負
盟所至掠吾金帛子女何諱吾言敵不能屈久之欲以
邈知滄州笑而不答且說之曰天下強弱之勢安有常
特吾中國適逢其隙耳汝不以此時歸二帝及兩河地
歲取重幣如契丹以為長利強尚可恃乎金人諱其言
命邈被髮左袵邈憤詆毁甚力金人撾其口猶吮血噀
之翼日自去髮為浮屠金人大怒遂遇害將死顔色不
變南向再拜端坐就戮燕人為之流涕高宗贈招化軍
節度使謚曰忠壯
劉翊靖康元年以吉州防禦使為真定府路都鈐轄金
人攻廣信保州不克遂越中山而攻真定翊率衆晝夜
搏戰城上金兵初攻北壁翊拒之乃偽徙攻東城宣撫
使李邈復趣翊往應越再宿潛移攻具還薄北城衆攀
堞而上城遂陷邈就執翊猶集左右巷戰已而稍亡去
翊顧其弟曰我大將也其可受賊戮乎挺身潰圍欲出
諸門已為敵所守乃之孫氏山亭中觧絛自縊死
徐揆衢州人遊京師入太學靖康元年試開封府進士
為舉首未及大比而遭國難欽宗詣金營不歸揆帥諸
生扣南薰門以書抵二酋請車駕還闕其略曰昔楚莊
王入陳欲以為縣申叔時諫復封之後世君子莫不多
叔時之善諫楚子之從諫千百歲之下猶想其風采本
朝失信大國背盟致討元帥之職也都城失守社稷幾
亡而存元帥之德也兵不血刃市不易肆生靈幾死而
活元帥之仁也雖楚子存陳之功未能有過我皇帝親
屈萬乘兩造轅門越在草莾國中喁喁跂望屬車之塵
者屢矣道路之言乃謂以金銀未足故天子未返揆竊
惑之今國家帑藏既空編民一妾婦之餙一器用之微
無不輸之公上商賈絶迹不来京邑區區豈足以償需
索之數有存社稷之德活生靈之仁而以金帛之故留
質君父是猶愛人之子弟而辱其父祖與不愛無擇元
帥必不為也願推惻隐之心存始終之惠反其君父班
師振旅緩以時日使求之四方然後遣使人奉獻則楚
封陳之功不足道也二酋見書使以馬載揆至軍詰難
揆厲聲抗論為所殺建炎二年追錄死節詔贈宣教郎
而官其後
陳遘字亨伯其先自江寕徙永州登進士第知莘縣為
治有績魏尹蔣之竒馮京許將交薦之知雍丘縣徽宗
將以為御史而遭父祐甫憂畢喪為廣西轉運判官蔡
京啓蠻猺地建平從允三州遘言蠻人幸安静輕擾以
兆釁不可京惡之以他事罷歸旋知商州興元府入為
駕部金部員外郎張商英得政用為左司員外郎俄擢
給事中會商英免相蔡薿攝封駁力沮止之遘懼請外
以直秘閣為河北轉運使加直龍圖閣徙陕西召還京
師而蔡京復相再使河北徙淮南帝將易置發運使命
選諸道計臣有閥閱者執政以遘言京曰職卑不可用
願更選帝曰可除集英殿脩撰使往京乃不敢言遂為
副使未幾升為使朝廷方督綱餉運渠壅澀遘使決吕
城陳公兩塘逹於渠漕路甫通而朱勔花石綱塞道官
舟不得行遘捕繫其人而上章自劾帝為黥勔人進遘
徽猷閣待制宣和二年冬方臘亂詔以屬遘遘言臘始
起青溪衆不及千今脅從已過萬又有蘇州石生歸安
陸行兒皆聚黨應之東南兵弱勢單士不習戰必未能
滅賊願發京畿兵鼎澧槍盾手兼程以來庶幾蜂起愚
民不至滋蔓帝悉行其言加龍圖閣直學士經制七路
治于杭時縣官用度百出遘創議度公私出納量增其
贏號經制錢其後總制使翁彦國倣其式號總制錢於
是天下至今有經總制錢名自兩人始也又言妖賊陵
暴州縣唯搜求官吏恣行殺戮往往斷截支體探取肺
肝或熬以鼎油或射以勁矢傋極慘毒不償怨心蓋貪
汚嗜利之人倚法侵牟騷動不知藝極積有不平之氣
結於民心一旦乘勢如此可為悲痛此風不除必更生
事臣願采摭官吏姦贓尚仍舊習者按治以聞乞重寘
于理許之又進學士凡所施置以御筆先下於是劾越
州王仲薿紏市民造金茶器减直買軍糧劵而以私錢
取之仲薿坐黜杭經巨宼後河渠堙窒邦人以水潦為
病前守數請于朝皆以勞費輟役遘以冬月檄真揚潤
楚諸郡凡守牐綱卒悉集治所先是當閉牐羣卒無以
食率凍餓不自聊聞命相率呼舞以來者二千人用其
力治河不兩月畢杭人利焉徙河北都轉運使進延康
殿學士歴知中山真定河間府欽宗立加資政殿學士
積官至光禄大夫復為真定又徙中山金人再至遘冒
圍入城堅壁拒守詔康王領天下大元帥命遘為兵馬
元帥受圍半年外無援師京都既陷割兩河求和遘弟
光禄卿適至中山臨城諭旨遘遥語之曰主辱臣死吾
兄弟平居以名義自處寕當賣國家為囚孥乎適泣曰
兄但盡力勿以弟為念遘呼總管使盡括城中兵擊賊
總管辭遂斬以徇又呼步將沙振往振素有勇名亦固
辭遘固遣之振怒且懼潛衷刃入府遘妾定奴責其輙
入振立殺之遂害遘於堂及其子錫并僕妾十七人長
子鉅以官淮南獲免振出帳下卒譟而前曰大敵臨城
汝安得殺吾父執而捽裂之身首無餘城中無主乃開
門出䧏金人入見其屍曰南朝忠臣也歛而葬諸鐡柱
寺建炎初贈特進遘性孝友為人寬厚長者任部刺史
二十年每出行郡邑必焚香祈天願不逢貪濁吏嘗薦
王安石吕頥浩張慤謝克家何鑄後皆至公輔世以為
知人適由開封少尹衞尉少卿至光禄卿是役也金人
執之以北後十年死於雲中
趙不試太宗六世孫宣和末通判相州尋權州事兼主
管真定府路經略安撫公事建炎元年知相州初汪伯
彦既去相金人執其子似遣來割地似至相不試固守
不下明年金人大入州久被圍軍民無固志不試謂之
曰今城中食乏外援不至不試宗子也義不䧏計將安
出衆不應不試知事不可為遂登城與金人約勿殺許
之既啓門乃納其家井中然後以身赴井命提轄官實
以土州人皆免於死
趙令&KR0882;燕懿王玄孫安定郡王令裕兄也初名令裨建
炎初仕至鄂州通守領兵戍武昌賊閻瑾犯黃州縱掠
而去令&KR0882;渡江存撫之黃人乃安李綱言於上擢直龍
圖閣知黃州賜今名奉詔修城凡六月而畢賊張遇過
城下招令&KR0882;度不能拒出城見之遇飲以酒一舉而盡
曰固知飲此必死願勿殺軍民遇驚曰先以此試公耳
更取毒酒沃地地裂有聲乃引軍去未幾丁進李成兵
迭至俱擊郤之叛將孔彦舟又引兵圍城率民兵固守
凡六日乃解三年以内艱去詔起服時金人聞孟太后
在南昌欲邀之徑犯黃州令&KR0882;已還在道郡卒得金人
木笴鑿箭浮江告急令&KR0882;疾趨夜半入城金人力攻翼
日城陷金人欲䧏之大罵不屈酌以酒揮之不肯飲又
衣以戰袍曰我豈當服金人曰趙使君何堅執耶曰但
當拜祖宗豈能拜犬彘金人怒鞭之流血被面罵不絕
口而死事聞贈徽猷閣待制謚曰愍忠州人乞立廟從
之初城破都監王遠判官吴源廵檢劉卓皆以不屈死
焉
唐重字聖任眉州彭山人少有大志大觀三年進士徽
宗親策士問以制禮作樂重對曰事親從兄為仁義禮
樂之實陛下以神考為父哲宗為兄盍亦推原仁義之
實而已何以制作為授蜀州司理參軍改成都府府學
教授知懷安軍金堂縣授辟雍錄先是朝廷以拓土為
功邊帥争興利以徼賞凡蜀東西夔峡路及荆湖廣南
皆誘近邊蕃夷獻其地之不可耕者謂之納土因置州
縣所至騷然重以其利害白之宰相因是薦之召對遷
吏部員外郎左司郎官起居舍人金人入京師重言開
邊之祸起於童貫故金人以貫為祸首若斬貫首遣人
傳送於金尚可緩兵或獻議遠避重聞衞士語以告于
朝始定守城之計擢右諫議大夫時宰執各主和戰二
議重上疏乞命其廷辨得失金人要求金帛中書侍郎
王孝迪下令有匿金銀者死許人告重曰如此則子得
以告父弟得以告兄奴婢得以告主矣豈初政所宜即
與御史抗論乃止又累疏乞斬蔡京父子以謝天下尋
遷中書舍人詞命多所繳奏又言近世不次用人其間
致身宰輔有未嘗一日出國門者乞先補外以為之倡
上開納而宰相執奏以為不可明日臺諫皆得罪重落
職知同州金人已陷晉綘將及同重度不能守乃開門
縱州人使出自以殘兵數百守城以示必死金人疑有
備不復渡河而返降詔奬諭擢天章閣待制先是陜西
宣撫使范致虚提五路兵勤王至陜州重遺致虚書言
中都倚秦兵為爪牙諸夏恃京師為根本今京城圍久
人無闘志若五路之師逡廵未進則所以為爪牙者不
足恃而根本搖矣然潰卒為梗關中公私之積已盡又
聞西夏侵掠鄜延為腹背患今莫若移檄蜀帥及川陜
西路共資關中守禦之備合秦蜀以衛王室致虚銳於
出師由澠池屯千秋鎮為金將所敗軍皆潰退保潼關
而五路之力益耗矣重募人間道走京城歸報二帝既
北行重即移檄川秦十路帥臣各備禮物往軍前迎奉
未幾高宗即位重上疏論今急務有四大患有五所謂
急務者以車駕西幸為先次則建藩鎮封宗子通夏國
之好繼青唐之後使相掎角以緩敵勢所謂大患者法
令滋彰朝綱委靡軍政敗壊國用竭民心離欲救此者
宜守祖宗成憲登用忠直大正賞刑誠今日之急務長
安謀帥劉岑自河東使還上亦詢可守關中者岑以重
對乃以天章閣直學士知京兆府尋兼京兆府路經略
制置使重前在同州凡三疏上大元帥府乞蚤臨關中
以符衆望且畫三策一謂鎮撫關中以固根本然後營
屯於漢中開國於西蜀此為策之上若駐節南陽控楚
吴越齊趙魏之師以臨秦晉之墟視敵強弱為進退選
宗親賢明者開府於國中此為策之次儻因都城再治
城池汴洛之境據成臯崤凾之險悉嚴防守此策之下
若引兵南度則國勢微弱人心離散此最無策暨至永
興又六上疏皆以車駕幸關中為請并條奏關中防河
事宜大意謂虢陕殘破解州河中已陷同華州沿河與
金人對壘邊面亘六百餘里本路無可戰之兵乞增以
五路兵馬十萬以上委漕臣儲偫以守關中章凡七八
上朝廷未有所處重復上疏曰關中百二之勢控制陜
西六路捍蔽川陜四路今蒲解失守與敵為鄰關中固
則可保秦蜀十路無虞緣逐路帥守監司各有占護不
相通融昨范致虚會合勤王之師非不竭力而將帥各
自為謀不聽節制乞選宗親賢明者充京兆牧或置元
帥府令總管秦蜀十道兵馬以便宜從事應帥守監司
並聽節制緩急則合諸道之兵以衛社稷不惟可以禦
敵亦可以救郡縣瓦解之失又乞節制五路兵俱不報
金將婁宿渡河陷韓城縣時京兆餘兵皆為經制使錢
蓋調赴行在重度勢不可支以書别其父克臣曰忠孝
不兩立義不苟生以辱吾父克臣報之曰汝能以身徇
國含笑入地矣及金人入境重遺書轉運使李唐孺曰
重平生忠義不敢辭難始意迎車駕入關居建瓴之勢
庶可以臨東方今車駕南幸矣關陜又無重兵雖竭智
力何所施一死報上不足惜及金兵圍城城中兵不滿
千固守踰旬外援不至而經制副使傅亮以精銳數百
奪門出䧏城陷重以親兵百人血戰諸將扶重去重曰
死吾職也戰不已衆潰重中流矢死初唐孺以其書聞
俄以死節報上哀悼之贈資政殿學士後謚恭愍
郭忠孝字立之河南人簽書樞密院事逵之子受易中
庸於程頥少以父任補右班殿直遷右侍禁登進士第
換文資授將作監主簿年踰三十不忍去親側多仕于
河南筦庫間宣和間為河東路提舉解梁猗氏與河東
接壤盜販鹽者數百為羣歲起大獄轉相告引抵罪者
衆忠孝止治其首餘悉寬貸宰相王黼怒之坐廢格鹽
法免靖康初召為軍器少監入對以和議為非是力陳
追擊之策謂兵家忌深入金人自燕薊興兵踰河朔犯
都城其鋒不可當今銳氣且衰又顧子女玉帛之獲故
議和以欵我師今諸道之師集矣宜乘其惰擊之若不
能擊其歸他日安能禦其来上命與宰相吴敏樞密李
綱議忠孝復條上戰守利害士馬分合之策十餘事主
和者衆卒不用其策改永興軍路提點刑獄措置保甲
初議者請擇保甲十萬刺為義勇分隷河朔諸郡忠孝
曰保甲歲久死亡者衆擇三萬人守都城可也河朔騎
兵之地非保甲所宜上從之忠孝亟走關陜得勝兵三
萬分隷十將擇一將統之繼遣兵移澤潞聽宣撫司節
制金人再犯京師永興帥范致虚率諸軍繇淆澠入援
忠孝曰金人深入而河東無守備願分兵走太行扼其
歸路彼必來戰城下之圍可緩致虚以為然檄河中守
席益馮翊守唐重與忠孝同出河東為牽制之舉大軍
盡出函谷忠孝獨以蒲解軍三千至猗氏遇金人破之
踰絳州破太平砦斬首數百級攻平陽入其郛會大軍
失利淆澠間乃引還及金人犯永興兵寡或勸忠孝以
監司出廵可以避祸忠孝不答與經略唐重分城而守
忠孝主西壁唐重主東壁金人陳城下忠孝募人以神
臂弓射之敵不得前已而攻陷城東南隅忠孝與重及
副總管楊宗閔轉運副使桑景詢判官曾謂經略主管
機宜文字王尚提舉軍馬武功大夫程迪俱死之朝廷
贈忠孝大中大夫子雍别有傳
程迪字惠老開封人父博古部鄜延兵戰死永樂迪以
門蔭得官宣和中從楊惟中征方臘有功加武功大夫
榮州團練使瀘南潼川府路走馬承受公事諸使合薦
迪忠義謀略可任將帥召赴行在經略制置使唐重以
敵迫近留迪提舉軍馬措置民兵以為備金人已自同
州渡河或勸迪還蜀迪思有以報國不從乃詣种氏諸
豪謀率衆保險俟其勢稍衰出竒擊之轉運使桑景詢
知其謀以告唐重揭牓許民擇險自固會前河東經制
使傅亮建議當守不當避重從之以亮為制置副使去
者悉還既而金兵益迫重乃以迪提舉永興路軍馬措
置民兵令迪行視南山諸谷將運金帛徙治其中因召
土豪集民兵以補軍籍會應募者衆亮語重曰人心如
此假以旬日守備且具柰何望風棄去重大然之即檄
諸司聽亮節制金人近城迪又欲選兵迎戰使老稚得
趣險尚可以活十萬人亮執議城守金人四面急攻外
無援兵迪率諸司及綂制偏裨以下東鄉會盟危急必
以死相應誓不與敵俱生慷慨鳴咽同盟皆感泣城破
乃自亮所分地始亮先出降衆潰迪率其徒行徇于衆
曰敵讐我矣降亦死戰亦死努力與闘憤怒大呼口流
血士皆感奮多所斬殺迪冒飛矢持短兵接戰數十合
身被創幾徧絶而復蘇猶厲聲叱戰不已遂死之麾下
士舁置空室中比屋皆燼室獨不火及歛容色如生詔
贈明州觀察使謚恭愍子昌諤
徐徽言字彦猷衢之西安人少為諸生汎涉書傳負氣
豪舉有竒志喜談功名事大觀二年詔求材武士韓忠
彦范純粹劉仲武以徽言應詔召見崇德殿賜武舉絶
倫及第歴保德軍監押以邊功加閤門祗候平陽府軍
馬鈐轄權知保德軍改總領河西軍馬以討西夏功累
遷秉議郎宣和四年將伐燕命太原帥張孝純招河西
帳族遣徽言入其地帳族拒而射之徽言迎戰破之遂
定天德雲内兩城宣撫使童貫嫉其功檄太原不得違
節度復棄去孝純先定朔武二州亦不能守改知火山
軍兼統制河西軍馬徙赴石州靖康初遷武翼郎閤門
宣贊舍人金人圍太原分兵絶饟道自隰石以北命令
不通者累月徽言以三十人渡河一戰破之遷武經郎
知晉寧軍兼嵐石路沿邊安撫使金人再犯京師陜西
制置使范致虚紏合五路兵赴難檄徽言守河西欽宗
割兩河以紓祸同知樞密院事聶昌出河東為金人所
劫以便宜割河西三州隷西夏晉寧軍民大恐曰棄麟
府豐晉寧豈能獨存徽言曰此使人矯詔耳三郡在河
西設有詔猶當執奏况無之耶遂率兵復取三州夏人
所置守長皆出䧏徽言慰遣之又并取嵐石等州教戈
舡卒乘羊皮渾脱亂流以掩敵金人益備克胡砦吴堡
津遣守領為九州都綂與晉寧對壘徽言出竒兵襲逐
之時河東郡縣淪没遺民日徯王師之至徽言隂結汾
晉土豪數十萬約復故地則奏官為守長聽世襲條其
事以聞俟報可即身率精甲擣太原徑取鴈門留兵戍
守且曰定全晉則形勝為我有中原當指期克復投機
一時會不可失奏上詔徽言聽王庶節制議遂格金人
忌徽言欲速拔晉寕以除患建炎二年冬自蒲津涉河
圍之先是徽言移府州約折可求夾攻金人可求降金
將羅索挟至城下以招徽言徽言故與可求為姻廼登
陴以大義噍數之可求仰曰君於我胡大無情徽言攝
弓厲言曰爾於國家不有情我尚於爾何情寧惟我無
情此矢尤無情一發中之可求走因出兵縦擊遂斬羅
索貝勒之子當是時環河東皆已陷獨晉寧屹然孤墉
橫當強敵勢相百不抗徽言堅壁持久撫摩疲傷遣沒
人泅河召民之逃伏山谷者幾萬衆浮筏西渡與金人
鏖河上大小數十戰所俘殺過當晉寧號天下險徽言
廣外城東壓河下塹不測譙堞雄固備械甚整命諸將
畫隅分守敵至則自致死力以勁兵往来為游援金進
攻數敗不得志圍之益急晉寧俗不井飲寄汲于河金
人載茭石湮壅支流城中水乏絕儲偫寖罄鎧仗空敝
人人惴憂知殞亡無日徽言能得衆心奮&KR1102;餓傷夷之
餘裒折槊斷刃以死固守既自度不支取砲機篦格凡
守具悉火之曰無以遺敵遣人間道馳書其兄昌言曰
徽言孤國恩死矣兄其勉事君一夕裨校李位石斌繫
帛書飛笴上隂約羅索啓外郭納金兵徽言與太原路
兵馬都監孫昂決戰門中所格殺甚衆退嬰牙城以守
金人攻之不己徽言置妻子室中積薪自焚仗劔坐堂
上慷慨語將士我天子守土臣義不見衊敵手因拔佩
刀自擬左右號救持之急金兵狎至挾徽言以去然猶
憚其威名羅索得徽言所親說徽言盍具冠韍見金帥
徽言斥曰朝章覲君父禮以入穹廬可乎汝汚偽官不
即愧死顧以為榮且為敵人搖吻作說客耶不急去吾
力猶能搏殺汝羅索就見徽言語曰二帝北去爾其為
誰守此徽言曰吾為建炎天子守羅索曰我兵已南矣
中原事未可知何自苦為徽言怒曰吾恨不屍汝軰歸
見天子將以死報太祖太宗地下庸知其他羅索又出
金制曰能小屈當使汝世帥延安舉陜地并有之徽言
益怒罵曰吾荷國厚恩死正吾所此膝詎為汝軰屈耶
汝當親刃我不可使餘人見加羅索舉戟向之覬其懼
伏徽言披袵迎刃意氣自若飲以酒持杯擲羅索曰我
尚飲汝酒乎慢罵不已金人知不可屈遂射殺之尼堪
聞其死怒羅索曰爾麤狠何專殺義人以逞爾私治其
罪甚慘初徽言與劉光世束髮雅故光世被命援太原
次吴堡津輙頓不進徽言移書趣行末聽又諭以太原
危不守旦暮望救總管承詔赴急不宜稽固取方命罪
光世猶前郤徽言即露章劾其逗撓封副與之光世惶
遽引道宣撫使張浚與諸使者相繼以死節事聞高宗
撫几震悼顧謂宰相曰徐徽言報國死封疆臨難不屈
忠貫日月過於顔真卿叚秀實遠矣不有以寵之何以
勸忠昭示來世乃贈晉州觀察使謚忠壯再贈彰化軍
節度祁昂亦引刀欲自刺金人擁至軍前不屈而死至
是贈成忠郎團練使徽言子岡既同死事而從孫適亦
以守安豐死昂父翊宣和末知朔寧府救太原死于陣
各世著忠義云
向子韶字和卿開封人神宗后再從姪也年十五入太
學登元符三年進士第特恩改承事郎授荆南府節度
判官累官至京東轉運副使屬郡郭奉世進萬緡羡餘
戸部聶昌請賞之以勸天下子韶劾奉世且言近臣首
開聚歛之端寖不可長士論韙之以父憂免起復知淮
寧府建炎二年金人犯淮寧子韶率諸弟城守諭士民
曰汝等墳墓之國去此何之吾與汝當死守時有東兵
四千人第三將岳景綬欲棄城率軍民走行在子韶不
從景綬引兵迎敵而死金人晝夜攻城子韶親擐甲胄
冒矢石遣其弟子率赴宗澤乞援兵未至行在子韶率
軍民巷戰力屈為所執金人坐城上欲䧏之酌酒於前
左右抑令屈膝子韶直立不動戟手責罵金人殺之其
弟新知唐州子褒朝請郎子家等與闔門皆遇害惟一
子鴻六歲得存事聞再贈通議大夫官其家六人後諡
忠毅初金人至淮寕府楊時聞之曰子韶必死矣蓋知
其素守者云
楊邦乂字晞稷吉州吉水人博通古今以舍選登進士
第遭時多艱每以節義自許歴婺源尉蘄廬建康三郡
教授改秩知溧陽縣會叛卒周德據府城殺官吏邦乂
立縣獄囚趙明於庭欲誅之因諭之曰爾悉里中豪傑
誠能集爾徒為邑人誅賊不惟宥爾罪當上功畀爵明
即請行邦乂飲之巵酒使自去越翼日討平之建炎三
年金人至江上高宗如浙西留右僕射杜充為御營使
駐劄建康命劉光世韓世忠王&KR0667;諸將悉聽充節制充
性酷而無謀士心不附渡碙沙充遣陳淬岳飛等及金
人戰于馬家渡自辰至未戰數合勝負未決&KR0667;擁兵弗
救淬被擒&KR0667;兵遁充率麾下數千人降金人濟江鼓行
逼城時李梲以戸部尚書董軍餉陳邦光以顯謨閣直
學士守建康皆具降狀逆之十里亭金帥完顔宗弼既
入城梲邦光率官屬迎拜惟邦乂不屈膝以血大書衣
裾曰寧作趙氏鬼不為他邦臣宗弼不能屈翼日遣人
說邦乂許以舊官邦乂以首觸柱礎流血曰世豈有不
畏死而可以利動者速殺我翼日宗弼等與梲邦光宴
堂上立邦乂于庭邦乂叱梲邦光曰天子以若扞城敵
至不能抗更與共宴樂尚有面目見我乎有劉團練者
以幅紙書死活二字示邦乂曰若無多云欲死趣書死
字邦乂奮筆書死字金人相顧動色然未敢害也已而
宗弼再引邦乂邦乂不勝憤遥望大罵曰若女真圖中
原天寕久假汝行磔汝萬叚安得汙我宗弼大怒殺之
剖取其心年四十四事聞贈直秘閣賜田三頃官為歛
葬即其地賜廟褒忠謚忠襄官其四子邦乂少處郡學
目不視非禮同舍欲隳其守拉之出託言故舊家實娼
舘也邦乂初不疑酒數行娼女出邦乂諤然疾趨還舍
解其衣冠焚之流涕自責紹興七年樞密院言邦乂忠
節顯著上曰顔真卿異代忠臣朕昨已官其子孫邦乂
為朕死節不可不厚褒錄以為忠義之勸加贈徽猷閣
待制增賜田三頃
宋史卷四百四十七
