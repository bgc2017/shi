宋史卷三百五
元中書右丞相總裁托克托等修
列傳第六十四
楊億弟偉(從子紘)晁迥(子宗慤)
劉筠薛映
楊億字大年建州浦城人祖文逸南唐玉山令億將生
文逸夢一道士自稱懷玉山人來謁未幾億生有毛被
體長尺餘經月乃落能言母以小經口授隨即成誦七
歲能屬文對客談論有老成風雍熙初年十一太宗聞
其名詔江南轉運使張去華就試詞藝送闕下連三日
得對試詩賦五篇下筆立成太宗深加賞異命内侍都
知王仁睿送至中書又賦詩一章宰相驚其俊異削章
為賀翌曰下制曰汝方髫齓不由師訓精爽神助文字
生知越景絶塵一日千里予有望于汝也即授秘書省
正字特賜袍笏俄丁外艱服除會從祖徽之知許州億
往依焉務學晝夜不息徽之間與語歎曰興吾門者在
汝矣淳化中詣闕獻文改太常寺奉禮郎仍令讀書秘
閣獻二京賦命試翰林賜進士第遷光祿寺丞屬後苑
賞花曲宴太宗召命賦詩于坐側又上金明池頌太宗
誦其警句于宰相明年三月苑中曲宴億復以詩獻太
宗訝有司不時召宰相言舊制未貼職者不預卽以億
直集賢院表求歸鄉里賜錢十五萬至道初太宗親製
九絃琴五絃阮文士奏頌者衆獨稱億為優賜緋魚二
年春遷著作佐郎帝知其貧屢有霑賚嘗命為越王生
辰使時公卿表䟽多假文於億名稱益著眞宗在京府
徽之為首僚邸中書䟽悉億草定卽位初超拜左正言
詔錢若水脩太宗實錄奏億參預凡八十卷而億獨草
五十六卷書成乞外補就養知處州眞宗稱其才長於
史學留不遣固請乃許之任郡人周啓明篤學有文深
加禮待召還拜左司諫知制誥賜金紫咸平中西鄙未
寧詔近臣議靈州棄守之事億上䟽曰臣嘗讀史見漢
武北築朔方之郡平津侯諫以為罷弊中國以奉無用
之地願罷之上使辨士朱買臣等發十策以難平津平
津不能對臣以為平津為賢相非不能折買臣之舌蓋
所以將順人君之意爾舊稱朔方地在要荒之外聲教
不及元朔中大將軍衞青奮兵掠地列置郡縣今靈州
蓋朔方之故墟僻介西鄙數百里間無有水草烽火亭
障不相望當其道路不壅饟饋無虞猶足以張大國之
威聲為中原之扞蔽自邊境屢驚兇黨猖熾爵賞之而
不恭討罰之而無獲自曹光實白守榮馬紹忠及王榮
之敗資糧屝履所失至多將士丁夫相枕而死以致募
商人輸帛入榖償價數倍孤壤築城邊民繹騷國帑匱
乏不能制邊人之命及濟靈武之急數年之間兇黨逾
盛靈武危堞巋然僅存河外五城繼聞䧟没但堅壁清
野坐食糗糧閉壘枕戈苟度朝夕未嘗出一兵馳一騎
敢與之角此靈武之存無益明矣平津所言罷弊中國
以奉無用之地正今日謂也臣以為存有大害棄有大
利國家輓粟之勞士卒流離之苦悉皆免焉堯舜禹聖
之盛者也地不過數千里而明德格天四門穆穆武丁
成王商周之明主也然地東不過江黃西不過氐羌南
不過蠻荆北不過太原而頌聲並作號為至治及秦漢
窮兵拓土肝腦塗地校其功德豈可同年而語哉昔西
漢賈捐之建議棄朱崖當時公卿亦有異論元帝力排
衆說奮乎獨見下詔廢之人頌其德故其詔曰議者以
棄朱崖羞威不行夫通於時變郎憂萬民之饑餓危孰
大焉且宗廟之祭凶年不備况乎避不嫌之辱哉臣以
為類於靈武也必以失地為言卽燕薊八州河湟五郡
所失多矣何必此為臣竊惟太祖命姚内斌領慶州董
遵誨領環州統兵裁五六千悉付以閫外之事士卒效
命疆場晏然朝廷無旰食之憂疆場無羽書之警臣乞
選將臨邊賜給廪賦資以策略許便宜而行倘寇擾内
屬撓之以勁兵示之以大信懷荒振遠諭以賞格彼則
奔潰衆叛安能與大邦為敵哉若欲謀成廟堂功在漏
刻臣以為彼衆方黠積財猶豐未可以歲月破也直須
棄靈州保環慶然後以計困之爾如臣之策得驍將數
人提銳兵一二萬給數縣賦以資所用令分守邊城則
寇可就擒而朝廷得以無虞矣景德初以家貧乞典郡
江左詔令知通進銀臺司兼門下封駮事時以吏部銓
主事前宜黃簿王太冲為大理評事億以丞吏之賤不
宜任清秩即封詔還未幾太冲補外俄判史館會脩冊
府元龜億與王欽若同總其事其序次體制皆億所定
羣寮分撰篇序詔經億竄定方用之三年召為翰林學
士又同修國史凡變例多出億手大中祥符初加兵部
員外郎戶部郎中五年以疾在告遣中使致太醫視之
億拜章謝上作詩批紙尾有副予前席待名賢之句以
久疾求解近職優詔不許但權免朝直億剛介寡合在
書局唯與李繼路振刁衎陳鉞劉筠軰厚善當時文士
咸賴其題品或被貶議者退多怨謗王欽若驟貴億素
薄其人欽若銜之屢抉其失陳彭年方以文史售進忌
億名出其右相與毁訾上素重億皆不惑其說億有别
墅在陽翟億母往視之因得疾請歸省不待報而行上
親緘藥劑加金帛以賜億素體羸至是以病聞請解官
有嗾憲官劾億不俟命而去授太常少卿分司西京許
就所居養療嘗作君可思賦以抒忠憤冊府元龜成進
秩秘書監七年病愈起知汝州會加上玉皇聖號表求
陪預即代還以為參詳儀制副使知禮儀院判秘閣太
常寺天禧二年冬拜工部侍郎明年權同知貢舉坐考
較差謬降授秘書監丁内艱屬行郊禮以億典司禮樂
未卒哭起復工部侍郎令視事四年復為翰林學士受
詔注釋御集又兼史館修撰判館事權景靈宫副使十
二月卒年五十七錄其子紘為太常寺奉禮郎億天性
穎悟自幼及終不離翰墨文格雄徤才思敏捷略不凝
滯對客談笑揮翰不輟精密有規裁善細字起草一幅
數千言不加點竄當時學者翕然宗之而博覧強記尤
長典章制度時多取正喜誨誘後進以成名者甚衆人
有片辭可紀必為諷誦手集當世之述作為筆苑時文
錄數千篇重交游性耿介尚名節多周給親友故廪禄
亦隨而盡留心釋典禪觀之學所著括蒼武夷穎隂韓
城退居汝陽蓬山冠鼇等集内外制刀筆共一百九十
四卷弟偉景德中舉進士得第三等及第以億故升為
第二等億無子以從子紘為後弟偉
偉字子竒幼學于億天禧元年獻頌召試學士院賜進
士及第以試秘書省校書郎知衢州龍游縣再補蘄州
錄事參軍國子監薦為直講駙馬都尉李遵勖守澶州
辟僉書鎮寧軍節度判官事遷大理寺丞知河間縣再
遷太常博士用近臣薦為集賢校理通判單州會廵檢
部卒李素合州卒二百餘人謀殺廵檢使入鼓角門州
將不敢出偉挺身往問曰若屬何為而反俱曰將有訴
于州非反也偉曰持兵來非反而何若屬皆有父母妻
子以一朝忿而欲魚肉之乎悉令投兵坐籍首惡得十
餘人斬之徙知祥符縣提點開封府界諸縣鎮公事權
開封府判官又判三司開拆司累遷尚書兵部員外郎
同修起居注偉清慎無治劇才常秉小笏以朝知制誥
缺中書以偉名進仁宗曰此非秉小笏者邪遂命知制
誥權諫院嘗曰諫臣宜陳列大事細故何足論然當時
譏其亡補遷刑部郎中為翰林學士祀明堂遷右司郎
中判太常寺為羣牧使兼侍讀學士進中書舍人卒贈
尚書禮部侍郎
紘字望之以蔭歷官知鄞縣鄞濱海惡少販魚鹽者羣
居洲島或掠商人財物入海吏不能禁紘至設方略使
識者質惡少船及歸始給還且戒諭之由是不敢為盗
以億文獻賜進士出身通判越州知筠州提點江東刑
獄除轉運按察使江東饑紘開義倉賑之吏持不可紘
曰義倉為民也稍稽人將殍矣紘御下急常曰不法之
人不可貸去之止不利一家爾豈可使郡邑千萬家俱
受害邪聞者望風解去或過期不敢之官與王鼎王綽
號江東三虎坐降知衡州徙越州為荆南轉運使徙福
建不赴知湖州復為江東轉運使官至太常少卿卒紘
性嚴雖家居兒女不敢妄言笑聚書數萬卷手抄事實
名窺豹篇
晁迥字明遠世為澶州清豐人自其父佺始徙家彭門
迥舉進士為大理評事歴知岳州錄事參軍改將作監
丞稍遷殿中丞坐失入囚死罪奪二官復將作丞監徐
婺二州税遷太常丞真宗即位用宰相呂端參知政事
李沆薦擢右正言直史館獻咸平新書五十篇又獻理
樞一篇召試除右司諫知制誥判尚書刑部帝北征雍
王元份留守京師加右諫議大夫為判官進翰林學士
未幾知審官院為明德章穆二園陵禮儀使同修國史
知大中祥符元年貢舉封泰山祀汾隂司太常詳定儀
注累遷尚書工部侍郎使契丹還奏北庭記加史館修
撰知通進銀臺司獻玉清昭應宮頌其子宗操繼上景
靈宫慶成歌帝曰迥父子同獻歌頌搢紳間美事也史
成擢刑部侍郎進承旨時朝廷方修禮文之事詔令多
出迥手嘗夜召對帝令内侍持燭送歸院方盛暑為蠲
宿直令三五日一至院迥辭以非故事乃聽俟秋還直
遷兵部侍郎請分司西京特拜工部尚書集賢院學士
判西京留司御史臺賜一子官河南以就養仁宗即位
遷禮部尚書居臺六年累請老以太子少保致仕給全
俸歲時賜賚如學士天聖中迥年八十一召宴太清樓
免舞蹈子宗慤為知制誥侍從同預宴迥坐御史中丞
之南與宰相同賜御飛白大字既罷所以寵賚者甚厚
進太子少傅後復召對延和殿帝訪以洪範雨晹之應
對曰比年變災荐臻此天所以警陛下願陛下修飭王
事以當天心庶幾轉亂而為祥也既而獻斧扆慎刑箴
大順審刑無盡燈頌凡五篇及感疾絶人事屏醫藥具
冠服而卒年八十四罷朝一日贈太子太保諡文元迥
善吐納養生之術通釋老書以經傳傅致為一家之說
性樂易寬簡服道履正雖貴勢無所屈歷官臨事未嘗
挾情害物真宗數稱其好學長者楊億嘗謂迥所作書
命無過褒得代言之體喜質正經史疑義標括字類有
以術命語迥迥曰自然之分天命也樂天不憂知命也
推理安常委命也何必逆計未然乎所著翰林集三十
卷道院集十五卷法藏碎金錄十卷耆智餘書隨因紀
述昭德新編各三卷子宗慤
宗慤字世良以父蔭為秘書省校書郎屢獻歌頌召試
賜進士及第又除館閣校勘三遷大理寺丞集賢校理
兼注釋御集檢閱官迥領西臺宗慤求便養通判許州
仁宗即位遷殿中丞同修起居注天聖中百官轉對宗
慤請减上供墾閑田擇獄官令監司舉縣令累遷尚書
祠部員外郎知制誥宋綬嘗謂自唐以來唯楊於陵身
見其子嗣復繼掌書命今始有晁氏焉父憂奪喪管勾
會靈觀入翰林為學士母亡又起復兼龍圖閣學士權
發遣開封府事辨雪疑獄有能名元昊反關中久宿師
以宗慤安撫陜西與夏竦議攻守策未還道拜右諫議
大夫參知政事會朝廷以金飾胡床及金抹器賜唃厮
囉宗慤曰仲叔子奚辭邑請繁纓孔子曰不如多與之
邑繁纓諸侯之馬飾猶不可與陪臣况以乘輿之器賜
外臣乎必欲優其禮不若加賜金帛後從帝郊祠感疾
數求罷除資政殿學士給事中數日卒贈工部尚書諡
文莊宗慤性敦厚事父母孝篤於故舊凡任子恩皆先
其族人在翰林一夕草將相五制褒揚訓戒人得所宜
嘗密詔訪邊策陳七事頗施用之
劉筠字子儀大名人舉進士為舘陶縣尉還會詔知制
誥楊億試選人校太清樓書擢筠第一以大理評事為
秘閣校理真宗北廵命知大名府觀察判官事自邊鄙
罷兵國家閒暇帝垂意篇籍始集諸儒考論文章為一
代之典筠預脩圖經及冊府元龜推為精敏真宗將祀
汾睢屢得嘉奬召筠及監察御史陳從易崇和殿賦歌
詩帝數稱善車駕西廵又命筠纂士訓是時四方獻符
瑞天子方興禮文之事筠數上賦頌及冊府元龜成進
左正言直史舘修起居注嘗屬病予告蒲輒再予積二
百日每詔續其奉遷左司諫知制誥加史館脩撰出知
鄧州徙陳州還紏察在京刑獄知貢舉遷尚書兵部員
外郎復請鄧州未行進翰林學士初筠嘗草丁謂與李
廸罷相制既而謂復留令别草制筠不奉詔乃更召晏
殊筠自院出遇殊樞密院南門殊側面而過不敢揖蓋
内有所愧也帝久疾謂浸擅權筠曰姦人用事安可一
日居此請補外以右諫議大夫知廬州仁宗即位遷給
事中復召為翰林學士踰月拜御史中丞先是三院御
史言事皆先白中丞筠牓臺中御史自言事毋白丞雜
知天聖二年貢舉數以疾告進尚書禮部侍郎樞密直
學士知穎州召還復知貢舉進翰林學士承旨兼龍圖
閣直學士同修國史判尚書都省祀南郊為禮儀使請
宿齋大廟日罷朝饗玉清昭應宫俟禮成備鑾駕恭謝
從之筠素愛廬江遂築室城中搆閣藏前後所賜書帝
飛白書曰真宗聖文秘奉之閣再知廬州營塚墓作棺
自為銘刻之既病徙于書閣卒筠景德以來居文翰之
選其文辭善對偶尤工為詩初為楊億所識拔後遂與
齊名時號楊劉凡三入禁林又三典貢部以策論升降
天下士自筠始性不苟合遇事明達而其治尚簡嚴然
晚為陽翟同姓富人奏求恩澤清議少之著册府應言
榮遇禁林肥川中司汝隂三人玉堂凡七集一子蚤卒
田廬沒官包拯少時頗為筠所知及拯顯奏其族子為
後又請還所沒田廬云
薛映字景陽唐中書令元超八世孫後家于蜀父允中
事孟氏為給事中歸朝為尚書都官郎中映進士及第
授大理評事歷通判綿宋昇州累遷太常丞王化基薦
為監察御史知開封縣太宗召對為江南轉運使改左
正言直昭文館為江淮兩浙茶鹽制置副使改京東轉
運使徙河東兼河西隨軍求便親知相州再領漕京東
積遷尚書禮部郎中擢知制誥權判吏部流内銓兼制
置羣牧使司梁顥安撫河北還權判度支映以右諫議
大夫知杭州映臨决蠭銳庭無留事轉運使姚鉉移屬
州當直司毋得輒斷徒以上罪映即奏徒流笞杖自有
科條苟情狀明白何必繫獄以累和氣請詔天下凡徒
流罪於長吏前對辨無所異聽遣决之朝廷施用其言
與鉉既不協遂發鉉納部内女口及鬻銅器抑取其直
又廣市綾羅不輸税真宗遣御史臺推勘官儲映劾鉉
得實貶連州文學映坐常召人取告鉉狀當贖金帝特
貰之在杭五年入知通進銀臺司兼馬下封駁事封泰
山為東京留守判官遷給事中勾當三班院出知河南
府祀汾隂還駐驆西京以映有治狀賜御書嘉奬遷工
部尚書侍郎集賢院學士判尚書都省進樞密直學士
知昇州建言州以牛賦民出租牛死租不得蠲帝覽章
矍然曰此朝廷豈知邪因令諸州條奏悉蠲之頃之紏
察在京刑獄再判都省歷尚書左丞知揚州徙并州又
徙永興軍拜工部尚書兼御史中丞仁宗即位遷禮部
再為集賢院學士判院事知曹州分司南京卒贈右僕
射諡文恭映好學有文該覧強記善筆扎章奏尺牘下
筆立成為治嚴明吏不能欺每五鼓冠帶黎明據案决
事雖寒暑無一日異也子耀卿秘閣校理孫紳直龍圖
閣
論曰自唐末詞氣浸弊迄于五季甚矣先民有言政厖
土裂大音不完必混一而後振宋一海内文治日起楊
億首以辭章擅天下為時所宗盖其清忠鯁亮之氣未
卒大施悉發於言宜乎雄偉而浩博也劉筠後出能與
齊名氣象似爾至於文體之今古時習使然遑暇議是
哉晁迥寬易與物無忤父子先後典書命稱為名臣薛
映學藝吏術俱優而挟忿以快人之私君子病之
宋史卷三百五
