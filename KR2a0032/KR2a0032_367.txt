宋史卷三百六十七
元中書右丞相總裁托克托等修
列傳第一百二十六
李顯忠楊存中郭浩楊政
李顯忠綏德軍青澗人也初名世輔南歸賜名顯忠由
唐以来世襲蘇尾九族廵檢初其母當産數日不能免
有僧過門曰所孕乃竒男子當以劔矢寘母旁即生已
而果生顯忠立於蓐咸異之年十七投效用隨父永竒
出入行陣金人犯鄜延經略王庶命永竒募間者得張
琦更求一人顯忠請行永竒曰汝未涉歴行必累琦顯
忠曰顯忠年小膽氣不小必不累琦當與琦俱有敵人
夜宿陶宂顯忠縋宂中得十七人皆殺之取首二級馬
二匹餘馬悉折其足庶大竒之補承信郎充隊將由是
始知名轉武翼郎充副將金人䧟延安授顯忠父子官
永竒聚泣曰我宋臣也世襲國恩乃為彼用邪會劉豫
令顯忠帥馬軍赴東京永竒密戒之曰汝若得乘機即
歸夲朝無以我故貳其志事成我亦不朽矣顯忠至東
京劉麟喜之授南路鈐轄乃密遣其客雷燦以蠟書赴
行在已而豫廢兀术以萬騎馳獵淮上與顯忠獨立馬
圍場間顯忠戒吳俊往探淮水可度馬處欲執兀术歸
朝俊還顯忠馳問之為竹刺傷馬而止兀术授顯忠承
宣使知同州顯忠至鄜省侍永竒教顯忠曰同州入南
山乃金人往来驛路汝可於此擒其酋渡洛渭由商虢
歸朝第報我知我當以兵取延安而歸顯忠赴同州即
遣黃士成等持書由蜀至吳報歸朝事元帥撒里曷来
同州顯忠以計執之馳出城至洛河舟船後期不得渡
與追騎屢戰皆勝顯忠憩高原望追騎益多乃與撒里
曷折箭以為誓不得殺同州人不得害我骨肉皆許之
遂推之下山崖追兵争救得免顯忠携老幼長驅而北
至鄜城縣急遣人告永竒永竒即挈家出城至馬翅谷
口為金人所及家屬二百口皆遇害是日天昏大雪延
安人聞之皆泣下顯忠僅以二十六人奔夏國夏人問
故顯忠泣具言父母妻子之亡切齒疾首恨不即死願
得二十萬人生擒撒里曷取陕西五路歸于夏顯忠亦
得報不共戴天之讐夏主曰爾能為立功則不靳借兵
時有酋豪號青面夜义者久為夏國患乃令顯忠圖之
請三千騎晝夜疾馳奄至其帳擒之以歸夏主大悅即
出二十萬騎以文臣王樞武(缺)臣&KR1529;訛為陕西招撫使
顯忠為延安招撫使時紹興九年二月十四日也顯忠
引兵至延安總管趙惟清大呼曰鄜延路今復歸宋矣
已有赦書顯忠與官吏觀赦書列拜顯忠大哭衆皆哭
百姓哭聲不絶乃以舊部八百餘騎往見王樞&KR1529;訛諭
之曰顯忠已得延安府見講和赦書招撫可以夲部軍
歸國&KR1529;訛不從曰初經略乞兵来取陕西今既到此乃
令我歸耶顯忠知勢不可乃出刀所&KR1529;訛不及擒王樞
縛之夏人以鐵鷂子軍来顯忠以所部拒之馳揮雙刀
所向披靡夏兵大潰殺死蹂踐無慮萬人獲馬四萬疋
顯忠揭榜招兵以紹興九年為文書每得一人予馬一
匹旬日間得萬人皆驍勇少壮又擒害其父母弟姪者
皆斬於東城之内行至鄜州已有馬步軍四百餘撒里
曷在耀州聞顯忠来一夕遁去四川宣撫吳玠遣張振
来撫諭云兩國見議和好不可生事可量引軍赴行在
遂至河池縣見玠玠撫之曰忠義歸朝惟君第一從行
使臣崔臯等六百餘人列拜庭下玠又撫之犒以銀絹
詣行府受告敕金帶除指揮使承宣使至行在高宗撫
勞再三賜名加賚又賜田鎮江以崔臯軰充將佐兀术
犯河南命顯忠為招撫司前軍都統制與李貴同破靈
壁縣兀术犯合肥手詔以軍與張俊會顯忠至孔城鎮
與敵戰敗之兀术謂韓常曰李世輔歸宋不曾立功此
人敢勇宜且避之乃焚廬江而走顯忠欲追之與死戰
俊以奉旨監護慮失顯忠遂各以軍還太后至臨安顯
忠入覲加保信軍節度使浙東副總管顯忠熟西邊山
川險易因上恢復策忤秦檜意金使言顯忠私遣人過
界遂降官奉祠台州居住復寧國軍節度使升都統制
二十九年金渝盟詔顯忠以夲部捍禦遣統制官韋永
夀等以二百騎至安豐軍與金將小韓將軍兵五千人
戰于大人洲敗之俄又增兵萬餘来顯忠率騎軍出自
旦至午氣百倍以大刀斫敵陣敵不能支殺獲甚衆掩
入淮者不可計金主亮犯淮西朝廷命王權拒于合肥
權退保和州又棄軍渡江和州失守金主親統細軍駐
和之鷄龍山將濟采石朝廷詔以顯忠代權命虞允文
趣顯忠交軍軍中大喜於是有采石之捷語在允文傳
顯忠退軍沙上得楊存中報車駕至平江可速進兵顯
忠選銳士萬人渡江盡復淮西州郡軍至横山澗與金
射鵰軍戰統制頓遇重傷韋永夀死之敵兵敗走金主
亮切責諸將不用命諸將弑之而還是役也顯忠所將
一萬九千八百六人行賞有差張振功為最詔賜顯忠
五子金帶授顯忠淮南制置使京畿等處招討使擢太
尉寧國軍節度使主管侍衛馬軍司公事赴行在孝宗
即位賜田百頃兼權池州駐劄御前諸軍都統制節制
軍馬隆興元年兼淮西招撫使時金主褒新立山東河
北豪傑蠭起耶律諸種兵數十萬據數郡之地太行山
忠義耿京王世隆軰皆欲挈地還于朝金懼亟請和顯
忠隂結金統軍蕭琦為内應請出師自宿亳趨汴由汴
京以通關陕關陕既通則鄜延一路熟知顯忠威名必
皆響應且欲起其舊部曲可得數萬人以取河東時張
浚開都督府四月命顯忠渡江督戰乃自濠梁渡淮至
陡溝琦背約用拐子馬来拒與戰敗之琦復背城列陣
顯忠躬率將士鏖戰琦敗走遂復靈壁入城宣布德意
不戮一人中原歸附者踵接時邵宏淵圍虹縣未下顯
忠遣靈壁降卒開諭禍福金貴戚大周仁及蒲察徒穆
皆出降宏淵耻功不自已出又有降千戸訴宏淵之卒
奪其佩刀顯忠立斬之由是二將益不相能六月兵傅
宿州城金人来拒顯忠敗之斬其左翼都統及首虜數
千人追奔二十餘里宏淵至謂顯忠曰招撫真關西將
軍也顯忠閉營休士為攻城計宏淵等不從顯忠引麾
下楊椿上城開北門不踰時拔其城宏淵等殿後趣之
乃始渡濠登城城中巷戰又斬首虜數千人擒八十餘
人遂復宿州舉寄居官劉時攝州事捷聞授顯忠開府
儀同三司殿前都指揮使妻周氏封國夫人宏淵欲發
倉庫犒士卒顯忠不可移軍出城止以見錢犒士士皆
不悦金帥孛撒自南京率步騎十萬来晨薄城列大陣
顯忠親帥軍遇于城南戰數十合孛撒大敗遂退走統
制李福統領李保各以所部退避皆斬以徇翼日敵益
兵至顯忠謂宏淵并力夹擊宏淵按兵不動顯忠獨與
所部力戰百餘合殺左翼都統及千戸萬戸斬首虜五
千餘人俄增兵復来逼城顯忠用克敵弓射郤之宏淵
頋衆曰當此盛夏搖扇於清涼猶不堪况烈日中被甲
苦戰乎人心遂搖無鬭志至夜中軍統制周宏鳴鼓大
譟陽謂敵兵至與邵世雍劉侁各以所部兵遁繼而統
制左士淵統領李彦孚亦遁顯忠移軍入城殿司前軍
統制張訓通馬司統制張師顔池州統制荔澤建康統
制張淵各遁去金人乘虚復来攻城顯忠竭力捍禦斬
首虜二千餘人積屍與羊馬墻平城東北角敵兵二十
餘人已上百餘步顯忠取軍所執斧斫之敵始退郤顯
忠曰若使諸軍相與掎角自城外掩擊則敵兵可盡金
帥可擒河南之地指日可復矣宏淵又言金添生兵二
十萬来儻我軍不返恐不測生變顯忠知宏淵無固志
勢不可孤立歎咤曰天未欲平中原耶何沮撓若此是
舉所喪軍資器械殆盡幸而金不復南顯忠以軍還見
浚納印待罪責授果州團練副使潭州安置後朝廷知
其故移撫州乾道改元乃還會稽復防禦使觀察使浙
東副總管賜銀三萬兩絹三萬匹綿一萬兩提舉台州
崇道觀召除威武軍節度使左金吾衛上將軍賜第京
師上竒其状貌魁傑命繪像閣下復太尉乞祠提舉興
國宫紹興府居住歲賜米二千石淳熙四年召赴行在
提舉萬夀觀奉朝請入見給真奉賜内庫金再葺前所
賜第賜之七月卒年六十九贈開府儀同三司謚忠襄
楊存中夲名沂中字正甫紹興間賜名存中代州崞縣
人祖宗閔永興軍路總管與唐重同守永興金人䧟城
迎戰死之父震知麟州建寧砦金人来攻亦死於難存
中魁梧沉鷙少警敏誦書數百言力能絶人慨然語人
曰大丈夫當以武功取富貴焉用俯首為腐儒哉於是
學孫吳法善射騎宣和末山東河北羣盜四起存中應
募擊賊積功至忠翊郎靖康元年金人再圍汴京諸道
兵勤王存中與張俊田師中從信德府守臣梁楊祖以
萬兵入援後隷張俊部曲上問將於俊俊以存中對召
見賜袍帶時元帥府草剏存中晝夜扈衛寝幄不頃刻
去側帝知其忠謹親信之劇賊李昱據任城久不克存
中以數騎入擊殺數百人帝乘高望見介胄盡赤意其
被重創召視之皆汚賊血壮之飲以酒曰酌此血漢存
中請復往帝止之存中曰此賊膽碎即成擒矣遂大破
之復任城遷閤門祗候建炎二年討賊徐明于嘉興先
登主帥將屠城存中力諫止之戮其渠魁而已郡頼以
全遷榮州刺史高宗南渡以勝捷軍從張俊守吳門苖
劉之變又從俊赴難遷貴州團練使尋為御前右軍統
領金人攻明州又從俊與田師中趙密殊死戰破之以
竒功遷文州防禦使御前中軍統制紹興元年從俊討
李成諸將議多欲分道進存中曰賊勢如此兵分則力
弱又諸將位均勢敵非招討督之必不相為用俊然之
整軍至豫章存中率兵數千首破賊于玉隆觀追至筠
州賊驍將以衆十萬来援夾河而營存中謂俊曰彼衆
我寡擊之當用竒願以騎見屬公以步兵居前俊從之
存中夜銜枚渡筠河出西山馳下擊賊俊以步兵夾攻
俘八千人諸將夜見存中曰戰未休降卒多忽有變奈
何非盡殱之不可存中曰殺降吾不忍諸將轉告俊竟
夜坑之乘勝追至九江成遂遁去遷宣州觀察使二年
春進神武中軍統制宰相吕頤浩䄂敕以授存中俊奏
留存中軍中上曰宿衛乏帥朕所選為不可易也存中
亦固辭且謂神武諸帥如韓世忠張俊皆貴擁旄鉞名
望至重如臣么麽一旦位與之抗實不自安不許遣中
使宣押乃視事兼提舉宿衛親兵時中軍卒不滿五千
疲癃者居半存中請拘神武卒借出於外者歸軍中由
是軍政寖修三年嚴州妖賊繆羅據白馬源殺王官存
中討平之除帶御器械加保信軍承宣使權發遣鄜延
路馬步軍副總管六年為龍神衛四廂都指揮使密州
觀察使先是張浚視師謀渡淮以圖劉豫倚韓世忠為
用世忠圍淮陽從俊乞張浚將趙密為助俊拒之趙鼎
語浚曰世忠所欲者趙密爾存中武勇不減於密盍令
存中助之浚請於朝故有是命於是存中以八隊萬人
趨督府助世忠十月存中與劉猊戰于藕塘大破之猊
之初入也淮西宣撫使劉光世欲棄廬州退保太平賊
衆十萬已次濠夀間浚命張俊拒之使存中往泗州與
俊合及至泗則光世已舍廬去浚遣人諭之曰一人渡
江即斬以徇光世不得已還廬駐兵與存中相應賊先
犯定遠縣存中以兵二千襲敗于越家坊既而與猊兵
遇藕塘賊據山列陣矢下如雨存中急擊之且使統制
吳錫以勁騎五千突其陣陣亂存中鼓大軍乘之自以
精騎衝其脅大呼曰破賊矣賊錯愕駭視前軍統制張
宗顔自泗来乘背擊之賊大敗猊以首抵謀主李愕曰
適見髯將軍銳不可當果楊殿前也即以數騎遁去餘
黨萬人僵立失措存中躍馬叱之皆怖而降麟在順昌
孔彦舟方圍光州聞之皆拔砦遁去北方大恐所得賊
舟數百艘車數千兩捷聞帝遣中使勞賜謂宰執曰卿
軰始知朕得人也除保成軍節度使殿前都虞候尋兼
領馬步帥存中奏祖宗置三衙鼎列相制今令臣獨總
非故事也不允七年為淮南西路制置使將以撫定鄜
瓊諸軍不果行語在王德傳九年遷殿前副都指揮使
十年金人叛盟取河南命存中為淮北宣撫副使引兵
至宿州以步軍退屯于泗金人詭令来告敵騎數百屯
柳子鎮存中欲即擊之或以為不可存中不聽留王滋
蕭保以千騎守宿自將五百騎夜襲柳子鎮黎明不見
敵而還金人以精兵伏歸路存中知之遂横奔而潰参
議官曺勛不知存中存亡以聞朝廷震恐於是有權宜
退保之命既而存中自夀春渡淮歸泗人心始安冬引
兵還行在十一年兀术耻順昌之敗復謀来侵詔大合
兵於淮西以待之於是存中以殿司兵三萬卒戍淮與
金人戰於拓臯敗之時張俊為宣撫使存中為副使劉
錡為判官王德為都統制田師中張子蓋為統制官金
人以拐子馬翼進存中曰敵恃弓矢吾有以屈之使萬
人操長斧如墻而進諸軍鼓譟奮擊金人大敗退屯紫
金山是役也失將士九百人金人死者以萬計而濠圍
猶未觧俊與存中錡先議班師會有云濠路已通者俊
謂錡曰吾欲與楊太尉耀兵淮上安撫濠梁之民取宣
化歸金陵楊太尉則渡瓜州還臨安明日命二帥行諜
報金攻濠甚急倉皇復回邀錡會于黃連埠距濠六十
里聞城陷矣召存中錡謀之錡謂存中何以處此存中
曰戰爾相公與太尉在後存中當居前錡曰夲来救濠
濠既已失進無所依人懷歸心勝氣已索此危道也不
若退師據險俟其去為後圖諸將皆曰善鼎足而營遣
人俟敵曰已去矣俊自以為功謂錡毋往命存中與德
偕至濠列陣未定烟起城中金人伏騎萬餘分兩翼出
存中頋德曰何如德曰德小將焉敢預事存中以策麾
軍曰那回諸軍以為令其走也遂散亂南奔無復紀律
金人追殺甚衆後一日韓世忠大軍至已無及矣存中
乃自宣化渡江歸行在加檢校少保開府儀同三司兼
領殿前都指揮使蓋錄拓臯之功而揜濠梁之敗也十
二年徽宗梓宫攢永固陵命存中都護竣事拜少傅以
保傅為管軍自存中始十四年存中請詣太學謁先聖
帝曰學校既興武人亦知崇尚如漢羽林士皆通孝經
况其他乎二十年封恭國公二十八年拜少師恩數視
樞密使存中以凡重地皆有統制官獨荆襄無之請于
朝於是荆南襄陽初置諸統制存中在殿巖凡二十五
載權寵日盛太常寺主簿李浩敕令所刪定官陸游司
封員外郎王十朋殿中侍御史陳俊卿相繼以為言三
十一年罷為太傅醴泉觀使進封同安郡王賜玉帶朝
朔望時金主亮有南侵意存中上備敵十策步帥趙密
謀奪存中權因指為喜功生事存中聞之上章乞免密
竟代之未幾邊聲日急九月詔存中為御營宿衛使劉
汜戰敗于瓜州命存中往京口為守江計虞允文自采
石来會存中與之恊力拒敵敵不能濟金主亮死與允
文輕舟渡江以伺敵及金人請和存中奏俟彼得新主
之命無遽許之帝如建康詔存中扈蹕因語宰相曰楊
存中唯命東西忠無與二朕之郭子儀也金使復請和
存中請拘之江口移書審問若能歸我族屬還舊壤損
歲幣復白溝之界以通兄弟之好如是則和議可從不
然請斬其使亟圖恢復會駕還以存中為江淮荆襄路
宣撫使給舍不書黃命遂寝未幾仍奉祠隆興元年王
師潰于符離復起存中為御營使二年金人再入關議
割蜀之和尚原以畀之存中入對曰和尚原隴右之藩
要也敵得之則可以睥睨漢川我得之則可以下兵秦
雍曩議予金人吳璘力争不從今璘在遠不及知臣若
不言非特負陛下亦有媿於璘近者王師盡銳而後得
願毋棄未幾金人復攻淮甸詔存中同都督江淮事湯
思退罷升都督陛辭賜坐賜玉鞍勒時諸軍各守分地
不相統一存中集諸將調護之於是始更相為援帝親
札賜之曰諸帥恊和互相策應卿之力也會金兵已深
入朝議欲舍淮保江存中持不可乃已金兵在揚州或
勸存中擊之存中不敢渡獨臨江固壘以老之金人尋
請盟乾道元年班師加昭慶軍節度使復奉祠時興屯
田存中獻私田在楚州者三萬九千畝二年卒年六十
五以太師致仕追封和王謚武恭高宗追念舊臣為之
出涕賻錢十萬高宗假借諸將眷存中尤深嘗曰朕於
存中撫綏之過於子弟濠廬之役親筆戒之曰若不便
進當行軍法趙密代領殿帥則舉唐崔祐甫奪王駕鶴
兵權事豫戒大臣及竣事又曰楊存中之罷朕不安寝
者三夕存中天資忠孝敢勇大小二百餘戰身被五十
餘創宿衛出入四十年最寡過孝宗以為舊臣尤禮異
之常呼郡王而不名父祖及母皆死難存中既顯請于
朝宗閔謚忠介震謚忠毅賜廟曰顯忠曰報忠又以家
廟祭器為請遂許祭五世前所無也祖母劉流落蜀隴
存中日夜禱祠訪問間關數千里卒迎以歸御軍寬而
有紀所用將士專以才勇選不私部曲之舊李顯忠以
罪斥存中奏為統制官後為名將嘗以尅敵弓雖勁而
蹶張難遂以意創馬皇弩思巧製工發易中遠人服其
精嘗營居鳳山十年而就極山川之勝後獻於朝廷更
築室焉又葺園亭于湖山之間高宗為書水月二字所
居建閣以蔵御書孝宗題曰風雲慶會之閣子偰工部
侍郎倓簽書樞密院事昭慶軍節度使
郭浩字充道順德軍隴千人父任三班奉職徽宗時充
環慶路第五將部將嘗率百騎抵靈州城下夏人以千
騎追之浩手斬二騎以首還充渭州兵馬都監從种師
道進築葺平砦敵據塞水源以渴我師浩率精騎數百
奪之敵攻石尖山浩冐陣而前流矢中左脇怒不拔奮
力大呼得賊乃已諸軍從之敵遁去由是知名累遷中
州刺史欽宗即位進安州團練使以种師道薦召對奏
言金人暴露日久思歸乞給輕兵間道馳滑臺時其半
度可擊也會和戰異議不能用帝問西事浩曰臣在任
已聞警慮夏人必乘間盜邊正選將設備已而果攻涇
原路取西安州懷德軍紹聖開拓之地復盡失之种師
中制置河東辟以自隨建炎元年知原州二年金人取
長安涇州守臣夏大節棄城遁郡人亦降浩適夜半至
郡所將才二百人得金人不殺使之還曰為語汝將曰
我郭浩也欲戰即来决戰金人遂引去升夲路兵馬鈐
轄知涇州權主管鄜延路經略安撫時二敵交侵鄜延
之東皆金人西北即夏境其屬朝廷者惟保安一軍德
静一砦浩間道之德静置司招收散亡與敵對壘一年
敵不能犯再除涇原路兵馬鈐轄知涇州浩去夏人復
来權帥耿友諒僅以身免一路盡䧟張浚為宣撫處置
使以浩為秦鳳路提點刑獄權經略使知秦州時浚經
略陕西有言敵可討者浚意向之諸帥恥於不武莫敢
出言浚檄五路帥悉所部兵會于富平浩獨謂敵鋒方
銳且當分守其地掎角相援竢釁而動浚不聽師出果
敗五路俱䧟帥府皆徙置他所浚復以浩舊官移知鳳
翔府寓治寳雞縣又退保和尚原金人抵原下浩與吳
玠隨方捍禦蜀以安全第功遷正任防禦使紹興元年
金人破饒風嶺盜梁洋入鳳州攻和尚原浩與吳璘往
援斬獲萬計遷邠州觀察使徙知興元府饑民相聚米
倉山為亂浩討平之徙知利州金人以步騎十餘萬破
和尚原進窺川口抵殺金平浩與吳玠大破之遷彰武
軍承宣使玠按夲路提點刑獄宋萬年隂與敵境通利
所鞫不同由是與浩意不恊朝廷乃徙浩知金州兼永
興軍路經略使金州殘弊特甚戸口無幾浩招輯流亡
開營田以其規置頒示諸路他軍以匱急仰給朝廷浩
獨積贏錢十萬緡以助戸部朝廷嘉之凡有奏請得以
直達九年改金洋房州節制金人還河南地以浩為龍
神衛四廂都指揮使充陕西宣諭使知金州樓炤行關
中辟浩樞密院都統制節制陕西軍馬十年拜奉國軍
節度使五路䧟徙知䕫州未行移知金州仍永興路經
略安撫使節制陕西河東兼措置河東路忠義軍馬十
一年金人内侵宣撫使胡世將召浩及吳璘楊政會仙
人原授以攻取之策浩遣禆將設伏破之十四年召見
拜檢校少保還鎮賜以御府金器繡鞍仍官一子文資
賜田五十頃浩辭曰臣父子起身行陣不敢忘夲願還
文資帝嘉其意别與一子閣職是歲分利州為東西兩
路以浩為金房開達州經略安撫使兼知金州樞密
院都統制屯金州仍建帥府十五年卒年五十九贈檢
校少師謚恭毅淳熙元年賜立廟金州
楊政字直夫原州臨涇人崇寧三年夏人舉國大入父
忠戰殁政甫七歲哀號如成人其母竒之曰孝於親者
必忠於君此兒其大吾門乎宣和末應募為弓箭手靖
康初因拒夏人稍知名建炎間從吳玠擊金人九戰九
捷累功至武顯郎紹興元年春金人趨和尚原又攻箭
筈關政引兵大破之斬千戸一酋長二遷右武大夫十
月金兵大集號十萬自寳雞列柵至原下吳玠與相持
累日以政統領將兵迎敵日數十合士卒無不一當百
復出竒兵斷其糧道敵少却遮擊之獲萬戸及首領三
百餘人甲士八百六十人拜恭州刺史時有嫉政者以
母妻尚留北境不宜屬以兵權玠不聽政益感奮二年
金合步騎數千柵魚龍川口政帥精兵劫破之升隴州
團練使移知方山原軍儲芻榖在其中三月金大軍来
攻城且下政擊敗之選知鳳州三年金攻饒風關政從
玠戰關下凡六日改明州觀察使四年撒里曷裒精兵
十萬欲道仙人關入蜀至上奢田玠築壘于關外政曰
此地為蜀阨塞當堅守時出竒擊之玠用其言金人變
態多端政隨機應之連日百餘戰敵帥督戰益急政命
卒以神臂弓射之又選甲士千餘出山谷斷其兵使不
得進退又出敵不意夜斫其營敵遂遁去追至河池而
還授龍神衛四廂都指揮使環慶路經略安撫使五年
金人攻淮玠命政帥師乘機牽制至秦州一戰而拔撫
定居民秋毫無犯改經略安撫涇原兼帥環慶利路三
鎮事叢集剖决無滯母留敵境間遣人省視之母惟勉
以忠義九年春和議成始得迎母及兄弟歸乞祠以便
養不許詔封其母感義郡夫人以政為熙河蘭鞏路經
略安撫使知熙州進武康軍承宣使十年徙利州又徙
興元會金人渝盟政建迎敵之策兼川陕宣撫副使司
都統制政偕統制楊從義劫金人于鳳翔府城南砦敗
之獲戰馬數百母卒起復遂帥師趣寳雞渭水上以拒
敵衝凡大戰七斬獲甚多川陕宣撫副使胡世將奏鳳
翔之捷政奮不頋身功效顯著拜武當軍節度使十一
年秋金將胡盞習不祝合軍五萬来攻政與吳璘郭浩
會于仙人原世將授以攻取之策政出和尚原浩出商
州以為援璘駐秦州政引兵夜入隴州界遂趨吳山與
金人對壘又敗金萬戸通檢于寳雞時通檢居渭北政
欲攻拔其城通檢將精甲萬衆出政帥勇士鏖戰遣裨
將突出陣後登山執幟金軍見之大呼曰伏發矣乃驚
潰政乘勝掩殺通檢走至城門而橋已絶遂擒之和議
成帝召政還軍民詣部使者借留及入見條奏詳明帝
善之十三年還鎮加檢校少保賜田五十頃十四年分
利州為東西兩路政屯興元府久之拜太尉二十七年
卒年六十贈開府儀同三司謚襄毅政守漢中十八年
六堰久壊失灌溉之利政為修復漢江水決為害政築
長堤捍之凡利於民者不敢以軍旅廢休兵十餘年未
嘗升遷將士上下安之政故為吳璘禆將及與璘分道
建帥執門下之禮益恭世頗賢之
論曰李顯忠生而神竒立功異域父子破家徇國志復
中原中罹讒構屢遭廢黜傷哉楊存中出入淮甸無大
勝負典兵最久貴寵獨隆然頗能知幾不阽禍敗其亦
有天幸者歟郭浩楊政克左右玠璘兄弟保全川蜀數
君子皆人所屬倚以成功者奈何撓於和議頻失事機
人心沮喪不得如吉甫方叔受祉振旅以成中興之業
惜哉
宋史卷三百六十七
