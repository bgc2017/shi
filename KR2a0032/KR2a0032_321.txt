宋史卷三百二十一
元中書右丞相總裁托克托等脩
列傳第八十
鄭獬陳襄錢公輔孫洙
豐稷吕誨劉述劉琦
錢顗鄭俠
鄭獬字毅夫安州安陸人少負俊材詞章豪偉峭整流
軰莫敢望進士第一通判陳州入直集賢院度支判官
脩起居注知制誥英宗即位治永昭山陵悉用乾興制
度獬言今國用空乏近者賞軍已見横歛富室嗟怨流
聞京師先帝節儉愛民蓋出天性凡服用器玩極於朴
陋此天下所共知也而山陵制度乃欲效乾興最盛之
時獨不傷儉德乎願飭有司損其名數又言天子初即
位郡國馳表稱賀例官其人此出五代餘習因仍未改
今庶官猥衆克濫銓曹况前日羣臣進官巳布維新之
澤不須復行此恩以開僥倖皆不報又上疏言陛下初
臨御恭默不言所與共政者七八大臣而巳焉能盡天
下之聰眀哉願申詔中外許令盡言有可采錄召與之
對至於臣下進見訪以得失虚心求之必能有益治道
帝嘉納之時詔諸郡敦遣遺逸之士至則試之秘閣命
以官頗有謬舉者衆論喧譁旋即廢罷獬言古之薦士
以謂拔十得五猶得其半况今所失未至十五而遽以
浮言廢之可乎願復此科使豪俊無遺滯之歎未及行
出知荆南治平中大水求言獬上疏曰陛下側身思咎
念有以消復之不知求忠言者將欲用之邪抑但舉故
事邪觀前世之君因變異以求諫者甚衆及考其實則
能用其言而載於行事者蓋亦鮮矣今詔發天下忠義
之士必有極其所韞以薦諸朝一日萬幾勢未能盡覽
不過如平時下之中書密院至於無所行而後止如是
則與前世之為空言者等爾謂宜選官置属掌所上章
與兩府近臣從容講貫可則行之否則罷之有疑焉則
廣詢而決之羣臣得而衆事舉此應天之實也天下之
進言也甚難而上之受言也常忽願陛下采羣臣之章
疏容而聽之史册大書以為某年大水詔求直言用某
人之辭而求某事以出夫前世之為空言者無令徒掛
墻壁為虚文而巳還判三班院神宗初召獬夕對内東
門命草吳奎知青州及張方平趙抃參政事三制賜雙
燭送歸舍人院外廷無知者遂拜翰林學士朝廷議納
横山獬曰兵禍必起於此巳而种諤取綏州獬言臣竊
見手詔深戒邊臣無得生事今乃特尊用變詐之士務
為掩襲如戰國暴君之所尚豈帝王大略哉諤擅興當
誅又請因諒祚告哀遣使立其嗣子識者韙之權發遣
開封府民喻興與妻謀殺一婦人獬不肯用按問新法
為王安石所惡出為侍讀學士知杭州御史中丞吕誨
乞還之不聽未幾徙青州方散青苗錢獬言但見其害
不忍民無罪而䧟憲網引疾祈閑提舉鴻慶宫卒年五
十一家貧子弱其柩藁殯僧屋十餘年滕甫為安州乃
克葬
陳襄字述古福州侯官人少孤能自立出遊鄕校與陳
烈周希孟鄭穆為友時學者沉溺於雕琢之文所謂知
天盡性之說皆指為迂闊而莫之講四人者始相與倡
道於海濱聞者皆笑以驚守之不為變卒從而化謂之
四先生襄舉進士調浦城主簿攝令事縣多世族以請
託脅持為常令不能制襄欲稍革其俗每聽訟必使數
吏環立於前私謁者不得發老姦東手民有失物者賊
曹捕偷兒至數軰相撑拄襄語之曰某廟鐘能辨盗犯
者捫之輙有聲餘則否乃遣吏先引以行自率同列詣
鐘所祭禱隂塗以墨而以帷蔽之命羣盗往捫少焉呼
出獨一人手無所汚扣之乃為盗者蓋畏鐘有聲故不
敢觸遂服罪知河陽縣始教民種稻富弼為郡守一見
即禮遇之襄留意教化進縣子弟於學或讒之於弼謂
其誘邑子以資過客弼疑焉人勸毁學舍以塞謗不聽
久之弼以語襄襄曰自反而縮雖千萬人往矣公苟有
惑志何名知已益講說不少懈弼由是愈益竒之及入
相薦為秘閣校理判祠部譯經僧死遺表度十僧列子
廟三年度一道士皆抑不行知常州運渠横遏震澤積
水不得北入江為常蘇二州病襄度渠之丈尺與民田
步畝定其數授以浚法未幾遂削望亭古堰水不復積
入為開封府推官鹽鐵判官神宗立奉使契丹以設席
小異於常不即坐契丹移檄疆吏坐出知明州眀年同
脩起居注知諫院改侍御史知雜事論青苗法不便曰
臣觀制置司所議莫非引經以為言而其實則稱貸以
取利事體卑削貽中外譏笑是特管夷吾商鞅之術非
聖世所宜行望貶斥王安石吕惠卿以謝天下又乞罷
韓絳政府以杜大臣爭利而進者且言韓維不當為中
丞劉述范純仁等無罪宜復官皆不聽而召試知制誥
襄以言不行辭不肯試願補外安石欲以為陜西轉運
使帝惜其去留脩起居注襄懇辭手詔諭之乃就職踰
年為知制誥安石又欲出之帝不許尋直學士院安石
益忌之擿其書詔小失出知陳州徙杭州以樞密直學
士知通進銀臺司兼侍讀判尚書都省卒年六十四贈
給事中襄蒞官所至必務興學校平居存心以講求民
間利病為急既亡友人劉尋視其篋得手書累數十幅
盈紙細書大抵皆民事也在經筵時神宗顧之甚厚嘗
訪人材之可用者襄以司馬光韓維吕公著蘇頌范純
仁蘇軾至于鄭俠三十三人對謂光維公著皆股肱心
膂之臣不當久外謂俠愚直敢言發於忠義投竄瘴癘
朝不謀夕願使得生還帝不能盡用
錢公輔字君倚常州武進人少從胡翼之學有名吳中
第進士甲科通判越州為集賢校理同判吏部南曺歴
開封府推官戶部判官知明州衙前法以三等差次勞
勤應格者聽指酒場以自補富者足欲而貧者日困充
募益鮮額有不足至役鄕民破産不供費公輔取酒場
官鬻之分輕重以給役者不復調民同脩起居注進知
制誥英宗即位陳治平十議大要言采民政分吏課擇
守宰置二府官属又作帝問一篇上之王疇為翰林學
士未久擢副樞密公輔謂疇素望淺不草制帝以初政
用大臣而公輔格詔謫為滁州團練使議者以為重吕
誨等上章救之不得踰年起知廣德軍神宗立拜天章
閣待制知鄧州復知制誥入見帝勞苦之使錄十議以
進命知諫院嘗至中書白事富弼謂曰上求治如饑渴
正賴君軰同心以濟公輔曰朝廷所為是天下誰敢不
同所為非公輔欲同之不可得已王安石雅與之善既
得志排異已者出滕甫鄆州公輔數於帝前言甫不當
去薛向更鹽法安石主其議而公輔謂向當黜遂拂安
石意罷諫職旋出知江寧府明年帝欲召還安石言其
助小人為異議不宜在左右但徙揚州以病乞越改提
舉崇福觀卒年五十二
孫洙字巨源廣陵人羈丱能文未冠擢進士包拯歐陽
脩吳奎舉應制科進策五十篇指陳政體明白剴切韓
琦讀之太息曰慟哭流涕極論天下事今之賈誼也再
遷集賢校理知太常禮院治平中求言以洙應詔疏時
弊要務十七事後多施行兼史館檢討同知諫院乞增
諫員以廣言路凡有章奏輙焚其藁雖親子弟不得聞
王安石主新法多逐諫官御史洙知不可而欝欝不能
有所言但力求補外得知海州免役法行常平使者欲
加歛緡錢以取贏為功洙力爭之方春旱發運使調民
濬漕渠以通鹽舸洙持之不下三上奏乞止其役旱蝗
為害致禱於朐山徹奠大雨蝗赴海死尋幹當三班院
三班員過萬數功罪籍不明前後牴牾吏左右出入公
為欺姦洙革其甚者八事定為令同脩起居注進知制
誥先是百官遷叙用一定之詞洙建言羣臣進秩事理
各異而同用一詞至或一門之内數人拜恩名體𣪚殊
而格以一律苟從簡便非所以暢王言重命令也詔自
今封贈蔭補每大禮一易他皆随等撰定元豐初兼直
學士院澶州河平作靈津廟詔洙為之碑神宗奬其文
擢翰林學士纔踰月得疾時參知政事闕帝將用之數
遣中使尚醫勞問入朝期日洙小愈在家習肄拜跽僨
不能興於是竟卒年四十九帝臨朝嗟惜常賻外賜錢
五十萬洙博聞強識明練典故道古今事甚有條理出
語皆成章雖對親狎者未嘗發一鄙語文詞典麗有西
漢之風士大夫共以丞輔期之不幸早世一時憫傷焉
豐稷字相之明州鄞人登第為榖城令以廉眀稱從安
燾使高麗海中大風檣折舟幾覆衆惶擾莫知所為稷
獨神色自若燾歎曰豐君未易量也知封丘縣神宗召
對問卿昔在海中遭風波何以不畏對曰巨浸連天風
濤固其常耳憑仗威靈尚何畏帝悅擢監察御史治參
知政事章惇請託事無所移撓出惇陳州徙著作佐郎
吏部員外郎提點利州成都路刑獄入為殿中侍御史
上疏哲宗曰陛下明足以察萬事之統而不可用其明
智足以應變曲當而不可用其智順考古道二帝所以
聖儀刑文王成王所以賢願以洪範為元龜祖訓為寳
鑑一動一言思所以為則於四海為法於千載則教化
行習俗美而中國安矣劉奉世册立夏國嗣子乾順而
乾順來賀坤成節奉世遽出境稷劾之奉世以贖論遷
右司諫揚荆二王為天子叔父尊寵莫並密令蜀道織
錦茵稷於正衙論曰二聖以儉先天下而宗王僭侈官
吏奉承皆宜紏正既退御史趙㞦謂曰聞君言使㞦汗
流浹背改國子司業起居舍人歴太常少卿國子祭酒
車駕幸太學命講書無逸篇賜四品服除刑部侍郎兼
侍講元祐八年春多雪稷言今嘉祥未臻沴氣交作豈
應天之實未克事天之禮未備畏天之誠未孚歟宫掖
之臣有關預政事如天聖之羅崇勛江德明治平之任
守忠者歟願陛下昭聖德祗天戒總正萬事以消災祥
帝親政召内侍居外者樂士宣等數人稷言陛下初親
萬機未聞登進忠良而首召近幸恐上累大德以集賢
院學士知穎州江寧府拜吏部侍郎又出知河南府加
龍圖閣待制章惇欲困以道路連歲亟徙六州徽宗立
以左諫議大夫召道除御史中丞入對與蔡京遇京越
班揖曰天子自外服召公中執法今日必有高論稷正
色答曰行自知之是日論京姦狀既而陳瓘江公望皆
言之未能動稷語陳師錫等曰京在朝吾属何面目居
此擊之不已京遂去翰林又乞辨宣仁誣謗之禍且言
史臣以王安石日錄亂神宗實錄今方脩哲宗實錄願
申飭之時宦官漸盛稷懷唐書仇士良傳讀於帝前讀
數行帝曰已諭稷為若不聞者讀畢乃止曾布得助嬖
暱將拜相稷約其僚共論之俄轉工部尚書兼侍讀布
遂相稷謝表有佞臣之語帝問為誰對曰曾布也陛下
斥之外郡則天下事定矣改禮部論宋用臣不當賜美
諡不為書勅哲宗升祔議功臣配享稷以為當用司馬
光吕公著或謂二人常得罪不可用稷曰止論其有功
於時爾如唐五王豈非得罪於中宗何嫌於配享又言
陛下以建中靖國紀元臣謂尊賢納諫舍已從人是謂
建中不作竒技淫巧毋使近習招權是謂靖國以副體
元謹始之義禁内織錦綠宫簾為地衣稷言仁宗衾褥
用黃絁服御用縑繒宜守家法詔罷之稷盡言守正帝
待之厚將處之尚書左丞而積忤貴近不得留竟以樞
密直學士守越蔡京得政脩故怨貶海州團練副使道
州别駕安置台州除名徙建州稍復朝請郎卒年七十
五建炎中追復學士諡曰清敏初文彦博嘗品稷為人
似趙抃及賜諡皆以清得名稷三任言責每草疏必密
室子弟亦不得見退多焚藁未嘗以時政語人所薦士
如張庭堅馬涓陳瓘陳師錫鄒浩蔡肇皆知名當世云
論曰熙寧行新法輕進少年爭趨競進老成知務者逡
廵引退何其見幾之明耶獬議論剴切精練民事青苗
法行獬獨幡然求去至窘廹不堪弗䘏也襄奮起海隅
屢折不變學者卒從而化乃心民事死猶不已公輔以
忤安石見黜洙為諫官不能言至免役取贏洙方力爭
所謂不揣其夲者歟稷劾蔡京論司馬光吕公著當配
享廟庭蓋亦名侍從也
吕誨字獻可開封人祖端相太宗真宗誨性純厚家居
力學不妄與人交進士登第由屯田員外郎為殿中侍
御史時廷臣多上章訐人罪誨言臺諫官許風聞言事
蓋欲廣采納以補闕政苟非職分是為侵官今乃詆斥
平生暴揚曖昧刻薄之態浸以成風請下詔懲革樞密
副使程戡結貴倖致位政地誨疏其過以宣徽使判延
州復上言戡以非才罷不宜更委邊任宣徽使地高位
重非戡所當得也兖國公主薄其夫夜開禁門入訴誨
請并劾閽吏且治主第宦者罪悉逐之御藥供奉官四
人遙領團練使御前忠佐當汰復留誨劾樞密使宋庠
隂求援助徇私紊法詔罷庠而用陳升之為副使誨又
論之升之既去誨亦出知江州時嘉祐六年也上疏請
蚤建皇嗣曰竊聞中外臣僚以聖嗣未立屢有密疏請
擇宗人唯陛下思忠言奮獨斷以遏未然之亂又聞太
史奏彗躔心宿請備西北按天文志心為天王正位前
星為太子直則失勢明則見祥今既直且暗而妖彗乘
之臣恐咎證不獨在西北也自夏及秋雨淫地震隂盛
之沴固有冥符近者宗室之中訛言事露流傳四方人
心駭惑窺覦之志可不防其漸哉願為社稷宗廟計審
擇親賢稽合天意宸謀巳定當使天下共知萬一有奸
臣附會其間陽為忠實以緩上心此為患最大不可不
察也仁宗以誨章付中書韓琦由此定議召為侍御史
改同知諫院英宗不豫誨請皇太后日命大臣一員與
淮陽王視進藥餌都知任守忠用事久帝之立非守忠
意數間諜東朝播為惡言内外&KR0837;懼誨上兩宫書開陳
大義詞旨深切多人所難言者帝疾小愈屢言乞親萬
幾太后歸政誨言於帝曰后輔佐先帝歴年閱天下事
多矣事之大者宜關白咨訪然後行示弗敢專遂論守
忠平生罪惡并其黨史昭錫竄之南方内臣王昭明等
為陜西四路鈐轄專主蕃部誨言自唐以來舉兵不利
未有不自監軍者今走馬承受官品至卑一路巳不勝
其害况鈐轄乎卒罷之治平二年遷兵部員外郎兼侍
御史知雜事上言臺諫者人主之耳目期補益聰明以
防壅蔽舊三院御史常有二十員而後益衰減蓋執政
者不欲主上聞中外之闕失今臺闕中丞御史五員惟
三人在職封章十上報聞者八九諫官二人一他遷一
出使言路壅塞未有如今日之甚者竊為陛下羞之帝
覽奏即命邵必知諫院於是濮議起侍從請稱王為皇
伯中書不以為然誨引義固爭會秋大水誨言陛下有
過舉而災沴遽作惟濮王一事失中此簡宗廟之罰也
郊廟禮畢復申前議七上章不聽乞解臺職亦不聽遂
劾宰相韓琦不忠五罪曰昭陵之土未乾遽欲追崇濮
王使陛下厚所生而薄所繼隆小宗而絶大宗言者論
辨累月琦猶遂非不為改正中外憤欝萬口一詞願黜
居外藩以慰士論又與御史范純仁吕大防共劾歐陽
修首開邪議以枉道說人主以近利負先帝陷陛下於
過舉皆不報已而詔濮王稱親誨等知言不用即上還
告勅居家待罪且言與輔臣勢不兩立帝以問執政脩
曰御史以為理難並立若臣等有罪當留御史帝猶豫
久之命出御史既而曰不宜責之太重乃下遷誨工部
員外郎知蘄州神宗立徙晉州加集賢殿脩撰知河中
府召為鹽鐵副使擢天章閣待制復知諫院拜御史中
丞初中旨下京東買金數萬兩又令廣東市真珠傳云
將備宫中十閤用度誨言陛下春秋富盛然聰明睿知
以天下為心必不留神於此願亟罷之王安石執政時
多謂得人誨言其不通時事大用之則非所宜著作佐
郎章辟光上言岐王顥宜遷居外邸皇太后怒帝令治
其離間之罪安石謂無罪誨請下辟光吏不從遂上疏
劾安石曰大姦似忠大佞似信安石外示朴野中蔵巧
詐陛下悅其才辨而委任之安石初無遠略惟務改作
立異罔上欺下文言飾非誤天下蒼生必斯人也如久
居廟堂必無安靜之理辟光之謀夲安石及吕惠卿所
導辟光揚言朝廷若深罪我我終不置此二人故力加
營救願察於隱伏質之士論然後知臣言之當否帝方
注倚安石還其章誨求去帝謂曾公亮曰若出誨恐安
石不自安安石曰臣以身許國陛下處之有義臣何敢
以形迹自嫌苟為去就乃出誨知鄧州蘇頌當制公亮
謂之曰辟光治平四年上書時安石在金陵惠卿監杭
州酒稅安得而教之故制詞云黨小人交譖之言肆罔
上無根之語制出帝以咎頌以公亮之言告乃知辟光
治平時自言他事非此也誨之將有言也司馬光勸止
之誨曰安石雖有時名然好執偏見輕信姦回喜人佞
巳聽其言則美施於用則疏置諸宰輔天下必受其禍
且上新嗣位所與朝夕圖議者二三執政而已苟非其
人將敗國事此乃心腹之疾救之惟恐不逮顧可緩耶
誨既斥安石益横光由是服誨之先見自以為不及也
明年改知河南命未下而寢疾矣旋提舉崇福宫以疾
表求致仕曰臣夲無宿疾醫者用術乖方妄投湯劑率
任情意差之指下禍延四支一身之微固無足䘏奈九
族之託何蓋以身疾諭朝政也誨三居言責皆以彈奏
大臣而去一時推其鯁直居病困猶旦夕憤歎以天下
事為憂既革司馬光往省之至則目巳瞑聞光哭蹷然
而起張目強視曰天下事尚可為君實勉之光曰更有
以見属乎曰無有遂卒年五十八海内聞者痛惜之元
祐初吕大防范純仁劉摰表其忠詔贈通議大夫以其
子由庚為太常寺太祝自誨罷去御史劉述劉琦錢顗
皆以言安石被黜
劉述字孝叔湖州人舉進士為御史臺主簿知温耀真
三州提點江西刑獄累官都官員外郎六年不奏考功
課知審官院胡宿言其沉靜有守特遷兵部員外郎改
荆湖南北京西路轉運使再以覃恩遷刑部郎中神宗
立召為侍御史知雜事又十一年不奏課帝知其久次
授吏部郎中嘗言去奢當自後宫始章辟光宜誅高居
簡宜黜張方平不當參大政王拱辰不當除宣徽使皆
不報滕甫為中丞述將論之甫聞先請對甫退述乃言
甫為言官無所發明且擿其隠慝帝曰甫遇事輙爭禆
益甚多但外人不知耳甫談卿美不輟口卿無言也王
安石參知政事帝下詔專令中丞舉御史不限官高卑
趙抃爭之弗得述言舊制舉御史官須中行員外郎至
太常博士資任須實歴通判又必翰林衆學士與夲臺
丞雜互舉蓋衆議僉舉則各務盡心不容有偏蔽私愛
之患今專委中丞則愛憎在於一巳若一一得人猶不
至生事萬一非其人將受權臣属託自立黨援不附已
者得以中傷媒蘖誣陷其蔽不一夫變更法度其事不
輕而止是參知政事二人同書劄子且宰相富弼暫謁
告曾公亮巳入朝臺官今不闕人何至急疾如此願收
還前旨俟弼出與公亮同議然後行之弗聽述兼判刑
部安石爭謀殺刑名述不以為是及勅下述封還中書
奏執不已安石白帝詔開封府推官王克臣劾述罪於
是述率御史劉琦錢顗共上疏曰安石執政以來未踰
數月中外人情囂然胥動蓋以專肆胸臆輕易憲度無
忌憚之心故也陛下任賢求治常若饑渴故置安石政
府必欲致時如唐虞而反操管商權詐之術規以取媚
遂與陳升之合謀侵三司利柄取為巳功開局設官用
八人者分行天下驚駭物聽動搖人心去年因許遵文
過飾非妄議自首按問之法安石任一偏之見改立新
議以害天下大公章辟光獻岐邸遷外之說疎間骨肉
罪不容誅吕誨等連章論奏乞加竄逐陛下雖許其請
安石獨進瞽言熒惑聖聽陛下以為愛巳隠忍不行先
朝所立制度自宜世世子孫守而勿失乃欲事事更張
廢而不用安石自應舉歴官尊尚堯舜之道以倡率學
者故士人之心靡不歸向謂之為賢陛下亦聞而知之
遂正位公府遭時得君如此之專乃首建財利之議務
為容悅言行乖戾一至於此剛狠自任則又甚焉姦詐
專權之人豈宜處之廟堂以亂國紀願早罷逐以慰安
天下元元之心曾公亮位居丞弼不能竭忠許國反有
畏避之意隂自結援以固寵久妨賢路亦宜斥免趙抃
則括囊拱手但務依違大臣事君豈當如是疏上安石
奏先貶琦顗監處衢州鹽務公亮疑太重安石曰蔣之
竒亦降監當從之司馬光乃上疏曰臣聞孔子曰守道
不如守官孟子曰有言責者不得其言則去此古今通
義人臣之大節也彼謀殺巳傷自首刑名天下皆知其
非朝廷既違衆議而行之又以守官之臣而罪之臣恐
失天下之心也夫食鷹鸇者求其鷙也鷙而烹之將安
用哉今琦顗所坐不過疏直乃以迕犯大臣猥加譴謫
恐臣下自此以言為諱乞還其夲資以靖羣聽不報開
封獄具述三問不承安石欲置之獄光又與范純仁爭
之乃議貶為通判帝不許以知江州踰歲提舉崇禧觀
卒年七十二紹興初贈秘閣脩撰
劉琦字公玉宣城人博學強覽立志峻潔以都官員外
郎通判歙州召為侍御史建言自城綏州數致羌宼宜
棄之浙西開漕渠役甚小使者張大其事以功遷官言
者論其非詔琦就劾官吏人人惴恐琦但按首謀二人
而已既貶通判鄧州而卒年六十一
錢顗字安道常州無錫人初為寧海軍節度推官守孫
沔用威嚴為治属吏奔走聽命顗當官而行無所容撓
遇不可必爭之由是獨見器重知贑烏程二縣皆以治
行聞治平末以金部員外郎為殿中侍御史裏行許遵
議謀殺案問刑名未定而入判大理顗以為一人偏詞
不可以汩天下之法遵所見迂執不可以當刑法之任
不從二年而貶將出臺於衆中責同列孫昌齡曰平日
士大夫未嘗知君名徒以昔官金陵媚事王安石宛轉
薦君得為御史亦當少思報國奈何專欲附會以求美
官顗今當遠竄君自謂得策邪我視君犬彘之不如也
即拂衣上馬去後自衢徙秀州家貧母老至丐貸親舊
以給朝晡而怡然無謫官之色蘇軾遺以詩有烏府先
生鐵作肝之句世因目為鐵肝御史卒年五十三
鄭俠字介夫福州福清人治平中随父官江寧閉戶苦
學王安石知其名邀與相見稱奬之進士高第調光州
司法參軍安石居政府凡所施行民間不以為便光有
疑獄俠讞議傳奏安石悉如其請俠感為知巳思欲盡
忠秩滿徑入都時初行試法之令選人中式者超京官
安石欲使以是進俠以未嘗習法辭三往見之問以所
聞對曰青苗免役保甲市易數事與邊鄙用兵在俠心
不能無區區也安石不答俠退不復見但數以書言法
之為民害者久之監安上門安石雖不悅猶使其子雱
來語以試法方置脩經局又欲辟為檢討更命其客黎
東美諭意俠曰讀書無幾不足以辱檢討所以來求執
經相君門下耳而相君發言持論無非以官爵為先所
以待士者亦淺矣果欲援俠而成就之取其所獻利民
便物之事行其一二使進而無愧不亦善乎是時免役
法出民商咸以為苦雖負水捨髮擔粥提茶之属非納
錢者不得販鬻稅務索市利錢其末或重於夲商人至
以死爭如是者不一俠因東美列其事未幾詔小夫禆
販者免征商之重者十損其七他皆無所行是時自熙
寧六年七月不雨至于七年之三月人無生意東北流
民每風沙霾曀扶擕塞道羸瘠愁苦身無完衣並城民
買麻籸麥麩合米為糜或茹木實草根至身被鎖械而
負瓦楬木賣以償官累累不絶俠知安石不可諫悉繪
所見為圖奏疏詣閤門不納乃假稱密急發馬逓上之
銀臺司其略云去年大蝗秋冬亢旱麥苗焦枯五種不
入羣情懼死方春斬伐竭澤而漁草木魚鼈亦莫生遂
災患之來莫之或禦願陛下開倉廩賑貧乏取有司掊
克不道之政一切罷去冀下召和氣上應天心延萬姓
垂死之命今臺諫充位左右輔弼又皆貪猥近利使夫
抱道懷識之士皆不欲與之言陛下以爵禄名器駕馭
天下忠賢而使人如此甚非宗廟社稷之福也竊聞南
征北伐者皆以其勝捷之勢山川之形為圖來獻料無
一人以天下之民質妻鬻子斬桑壊舍流離迯𣪚遑遑
不給之狀上聞者臣謹以逐日所見繪一圖但經眼目
巳可涕泣而况有甚於此者乎如陛下行臣之言十日
不雨即乞斬臣宣德門外以正欺君之罪疏奏神宗反
覆觀圖長吁數四袖以入是夕寢不能寐翌日命開封
體放免行錢三司察市易司農發常平倉三衞具熙河
所用兵諸路上民物流散之故青苗免役權息追呼方
田保甲並罷凡十有八事民間讙呌相賀又下責躬詔
求言越三日大雨遠近沾洽輔臣入賀帝示以俠所進
圖狀且責之皆再拜謝安石上章求去外間始知所行
之由羣姦切齒遂以俠付御史治其擅發馬逓罪吕惠
卿鄧綰言於帝曰陛下數年以來忘寐與食成此美政
天下方被其賜一旦用狂夫之言罷廢殆盡豈不惜哉
相與環泣於帝前於是新法一切如故安石去惠卿執
政俠又上疏論之仍取唐魏徵姚崇宋璟李林甫盧杞
傳為兩軸題曰正直君子邪曲小人事業圖跡在位之
臣暗合林甫軰而反於崇璟者各以其類復為書獻之
并言禁中有被甲登殿等事惠卿奏為謗訕編管汀洲
御史臺吏楊忠信謁之曰御史緘默不言而君上書不
巳是言責在監門而臺中無人也取懷中名臣諫疏二
帙授俠曰以此為正人助惠卿暴其事且嗾御史張琥
并劾馮京為黨與俠行至太康還對獄獄成惠卿議致
之死帝曰俠所言非為身也忠誠亦可嘉豈宜深罪但
徙英州既至得僧屋將壓者居之英人無貧富貴賤皆
加敬爭遣子弟從學為築室以遷哲宗立始得歸蘇軾
孫覺表言之以為泉州教授元符七年再竄于英徽宗
立赦之仍還故官又為蔡京所奪自是不復出布衣糲
食屏處田野然一言一話未嘗忘君宣和元年卒年七
十九里人揭其閭為鄭公坊州縣皆祀之於學紹熙初
詔贈朝奉郎官其孫嘉正為山隂尉
論曰誨以言三黜述琦顗窮厄至死皆充然無悔身雖
不偶而聲名則昭著於天下後世矣俠以區區小官雖
未信而諫能以片言悟主殃民之法幾於一舉而空之
功雖不成而此心亦足以白於天下後世吕惠卿鄧綰
之罪可勝誅哉
宋史卷三百二十一
宋史卷三百二十一考證
鄭獬傳權發遣開封府民喻興與妻謀殺一婦人獬不
肯用按問新法為王安石所惡(臣宗楷)按數句文
義不順東都事略鄭獬除翰林學士知開封府王安
石參知政事不悅獬疑是權開封府或是權知開封
府民喻興與妻謀殺一婦人獬不肯用新法按問為
王安石所惡也發遣二字疑有誤
鄭俠傳泉州教授(臣人龍)按西塘集哲宗立放還除
泉州錄事參軍非泉州教授也與夲傳不同
仍還故官又為蔡京所奪自是不復出(臣人龍)按西
塘集建中靖國時放還復前職崇寧監衡山廟旋追
毁前命勒停五年降旨復將侍郎敘用亦與夲傳不
同
宋史卷三百二十一考證
