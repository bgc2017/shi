宋史卷六十二
元中書右丞相總裁托克托等修
五行志第十五
五行一下(水下)
建隆三年春延寧二州雪盈尺溝洫復冰草木不華丹
州雪二尺太平興國七年三月宣州霜雪害桑稼雍熙
二年冬南康軍大雨雪江水冰勝重載端拱元年閏五
月鄆州風雪傷麥淳化三年九月京兆府大雪害苗稼
四年二月商州大雪民多凍死咸平四年三月丁丑京
師及近畿諸州雪損桑天禧元年十一月京師大雪苦
寒人多凍死路有僵尸遣中使埋之四郊二年正月永
州大雪六畫夜方止江陵溪魚皆凍死慶歴三年十二
月丁巳大雨雪皇祐四年十二月已丑雪初帝以愆亢
責躬減膳每見輔臣憂形於色龐籍等因言臣等不能
爕理隂陽而上煩陛下責躬引咎願守散秩以避賢路
帝曰是朕誠不能感天而惠不能及民非卿等之過也
是夕乃得雪至和元年正月京師大雪貧弱之民凍死
者甚衆嘉祐元年正月甲寅朔御大慶殿受朝前一夕
殿庭設仗衛既具而大雨雪折宫架是日帝因感風眩
促禮行而罷壬午大雨雪泥塗盡冰都民寒餓死者甚
衆元祐二年冬京師大雪連月至春不止久陰恒寒罷
上元節游幸降德音諸道八年十一月京師大雪多流
民元符二年正月甲辰朔御大慶殿受朝賀以雪罷政
和三年十一月大雨雪連十餘日不止平地八尺餘冰
滑人馬不能行詔百官乘轎入朝飛鳥多死七年十二
月大雪詔收養内外乞丐老幼靖康元年閏十一月大
雪盈三尺不止天地晦冥或雪未下時陰雲中有雪絲
長數寸墮地二年正月丁酉大雪天寒甚地冰如鏡行
者不能定立是月乙卯車駕在青城大雪數尺人多凍
死建炎三年六月寒紹興元年二月寒食日雪五年二
月乙巳雨雪六年二月癸卯雪十三年三月癸丑雨雪
十七年二月丙申雪十八年二月癸卯雪二十八年三
月丙寅雨雪二十九年二月戊戌大雪三十一年正月
戊子大雨雪至于已亥禁旅壘舍有壓者寒甚乾道元
年二月大雪三月暴寒損苗稼二年春大雨寒至于三
月損蠶麥二月丙申雪四年二月癸丑大雪五年二月
戊子雪六年五月大風雨寒傷稼七年二月丙辰雨雪
淳熙十二年淮水冰斷流是冬大雪自十二月至明年
正月或雪或霰或雹或雨水冰沍尺餘連日不解台州
雪深丈餘凍死者甚衆十六年四月戊子天水縣大雨
雪傷麥紹熙元年三月留寒至立夏不退十二月建寧
府大雪深數尺查源洞寇張海起民避入山者多凍死
二年正月行都大雪積沍河冰厚尺餘寒甚是春雷雪
相繼凍雨彌月四年二月已未雪慶元五年二月庚午
雪六年二月乙酉雪五月亡暑氣凛如秋開禧三年二
月戊申雪嘉定元年二月甲寅雪四年二月丙子雪六
年二月丁亥雪六月亡暑夜寒九年二月乙酉丙申雪
十年二月庚申壬戌雪十七年三月癸丑雪寶慶元年
四月辛卯雪紹定四年二月巳巳雨雪六年三月壬子
雨雪端平元年二月癸酉雨雪二年三月乙未雨雪嘉
熙二年二月乙未雨雪淳祐六年二月壬申雨雪寶祐
元年二月壬子雨雪二年三月戊子雨雪六年二月雨
雪開慶元年二月庚辰雨雪景定五年二月辛亥雨雪
建隆三年春厭次縣隕霜殺桑民不蠶淳化三年三月
商州霜花皆死景德四年七月渭州瓦亭砦早霜傷稼
大中祥符九年十二月大名澶相州並霜害稼至和二
年河東自春隕霜殺桑紹興七年二月庚申霜殺桑稼
淳熙十六年七月階城鳳泗和州霜殺稼幾盡紹熙三
年九月丁未和州隕霜連三日殺稼是月淮西郡國稼
皆傷嘉熙元年三月霜
建隆元年十月臨清縣雨雹傷稼二年七月義川雲岩
二縣大雨雹四年七月海州風雹乾德二年四月陽武
縣雨雹宋州寧陵縣風雨雹傷民田六月潞州風雹七
月同州邰陽縣雨雹害稼八月膚施縣風雹霜害民田
三年四月尉氏扶溝二縣風雹害民田桑棗十損八九
開寳二年風雹害夏苗太平興國二年六月景城縣雨
雹七月永定縣大風雹害稼五年四月冠氏安豐二縣
風雹七年五月蕪湖縣雨雹傷稼八月五月相州風雹
害民田端拱元年三月霸州大雨雹殺麥苗閏五月潤
州雨雹傷麥淳化元年六月許州大風雹壞軍營民舍
千一百五十六區魚臺縣風雹害稼至道二年十一月
代州風雹傷田稼咸平元年九月定州北平等縣風雹
傷稼三年四月丁巳京師雨雹飛禽有隕者六年四月
甲申京師暴雨雹如彈丸大中祥符三年丙申京師雨
雹五年八月丙辰京師雨雹天禧元年九月鎮戎軍彭
城砦風雹害民田八百餘畝天聖元年五月丙辰大雨
雹二年七月壬午大雨雹六年京師雨雹嘉祐四年四
月丙戌震雷雨雹熙寧元年秋鄜州雨雹三年七月七
年四月五月京師雨雹八年夏鄜州涇州雨雹九年二
月京師雨雹十年夏鄜州雨雹秦州大雨雹紹聖二年
十月辛未西南方有雷聲次大雨雹四年閏二月癸卯
京師雨雹自辰至申建中靖國元年二月丙申京師雨
雹五年辛酉京師大雨雹崇寧三年十月辛丑京師雨
雹大觀元年十月已已三年五月戊申京師大雨雹政
和七年六月京師大雨雹皆如拳或如一升器幾兩時
而止宣和四年二月癸卯京師雨雹四年三月朔雨雹
靖康元年十二月已卯庚辰京師雨雹建炎三年八月
甲戌大雨雹紹興元年二月壬辰高宗在越州雨雹震
雷二年二月丙子臨安府大雨雹三年正月雨雹震雷
四年三月已未大雨雹傷稼五年閏月乙巳朔雨雹而
雪十月丁未夜秀州華亭縣大風電雨雹大如荔枝實
壞舟覆屋十二月戊辰雨雹七年二月癸丑雨雹先一
夕雷後一日雪癸丑又雹八年六月丙辰大雨雹九年
二月甲戌雨雹傷麥十二月辛未雨雹十年二月辛亥
大雨雹十二月庚辰雨雹十一年正月辛酉雨雹十三
年二月甲子雨雹傷麥五月戊午夜雹七月庚午壬申
雹害稼十一月巳未雨雹十七年正月庚辰雨雹五月
丙寅又雹二十一年三月已卯雹傷禾麥二十八年四
月辛亥雨雹二十九年二月戊戌雹損麥隆興元年三
月丙申夜雨雹二年三月丁丑雹與霰俱四月庚午雹
六月雨雹七月丁未雨雹十月辛卯雨雹十二月已亥
雨雪而雹閏月雨雹乾道元年二月庚寅夜雹二年十
月辛卯雨雹二年二月壬午雪癸未雹四年正月癸未
夜雹有霰二月丁酉癸丑雨雹乙卯雹而雪五年二月
丙午雹損麥六年二月壬午亦如之八年七月壬辰雨
雹淳熙三年四月丁亥雨雹癸巳天台臨海二縣大風
雹傷麥四年正月建康府雨雹五月丙寅雨雹五年建
康府雨雹者再六年正月丁丑雹傷麥三月壬申夜大
雨雹八年十二月甲寅雨雹十二年二月辛酉夜雨雹
十三年閏月丙午雨雹十五年二月丁亥雨雪而雹六
月丁卯雨雹十六年二月已卯雹而雨紹熙元年二月
丙申雪丁酉雹二年正月戊寅大雨雹震雷電以雨至
二月庚辰大雪連數日是月庚寅朔建寧府大風雨雹
仆屋殺人三月癸酉大風雨雹大如桃李實平地盈尺
壞廬舍五千餘家禾麻蔬果皆損瑞安縣亦如之壊屋
殺人尤甚秋祐川縣大風雹壊粟麥慶元三年二月戊
辰雪已巳雹四月乙丑雨雹大如桮破瓦殺燕爵嘉泰
元年三月丙寅雨雹三日五月丁丑雨雹七月癸亥大
雨而雹二年四月庚寅雨雹傷稼六月庚子大風雹而
寒四年正月壬辰雪而雹開禧二年正月已酉雹而雷
嘉定元年閏月壬申雨雹害稼二年三月乙未雨雹六
年夏江浙郡縣多雨雹害稼十五年九月癸丑大震雨
雹十六年秋雨雹紹定元年五月丁酉雨雹五年九月
壬寅雨雹六年三月丙辰大雨雹端平二年五月乙未
雹三年六月庚戌雨雹嘉熙元年二月壬辰雨雹淳祐
二年四月壬申雨雹八年二月壬辰雨雹三月乙丑雨
雹九年正月雨雹寳祐三年五月嘉定府大雨雹開慶
元年五月辛亥雨雹景定元年二月庚申雨雹
建隆四年四月癸巳宿州晝日無雨雷霆暴作軍校傅
韜震死是夜夜半雷起於京師開封縣署役夫劉延嗣
萬進震死頃之復蘇有烟熖自牗入室因駭仆徧體焦
灼乾德二年正月辛巳雷霆京師西南東行有電五月
戊寅大名府大雨雷震焚藁聚四年七月海州雷震長
吏廳傷刺史梁彥超開寳七年六月易州雷震死耀武
軍士八人八年八月卭州延貴鎮震死民費貴及其子
四人太平興國二年七月景城縣震死牛商馮異端拱
二年八月興化軍民劉政震死有文在胸曰大不孝淳
化三年七月泗州大風雨震僧伽塔柱至道元年三月
甲戌雷未發聲召司天監寺趙昭問之答云按占書雷
不發聲寬政之應也七月泗州大風雨雷震僧伽塔及
壊鐘樓咸平元年正月戊寅京師西北有雷電十一月
瀛州順安軍並東北有雷三年冬黃州西北雷震似盛
夏時十二月真定府東南雷四年十月乙巳京師西南
雷電閏十二月大名府雷六年十一月甲午京師暴雷
震司天言國家發號布德未及黎庶時議改元肆赦詔
宰相增廣條目采民病悉除之景德三年九月丙寅夕
京師大震雷大中祥符元年正月癸未京師西北方雷
五年十二月已巳京師西北雷電九年五月殿中張信
奉南海祝版乘驛至唐州震死嘉祐四年四月丙戌大
震雷雨雹慶歴六年五月雷雹地震紹聖三年十月十
五日西南方有雷聲次雨雹大觀三年十月戊子大雷
雹而雨建炎四年正月已未雷時御舟次溫州章安鎮
高宗謂宰臣曰雷聲甚厲前史以為君弱臣強四夷兵
不制是夕金人破明州壬戌又雷紹興五年九月戊寅
雷十月丁巳雷六年十月丙午雷九年九月甲午十月
丁卯雷十一年十一月已酉雷十五年十月辛卯十二
月甲寅雷十六年溫州大雷電震死六人於龍翔寺十
八年閏月甲戌雷十九年十月甲寅雷三十一年二月
辛未南安軍大雷電大庾縣震死四人十一月辛未夜
震雷十二月癸酉雷二十二年十二月戊寅巳卯雷二
十六年十二月甲子雷二十七年九月癸未雷三十一
年正月丁丑雷乾道三年十一月丙寅雷雨不克郊戊
辰日南至大震雷八年九月乙酉雷九年閏月癸卯雷
淳熙九年九月壬午雷十二年十一月戊子雷十二月
丁丑雷十三年正月已丑雷後三十五日雪十四年十
一月乙卯雷十六年七月乙丑大雷震太室齋殿東鴟
吻紹熙元年九月辛酉雷十一月壬午日南至郊祀風
雨大至帝震恐因致疾四年十一月已卯日南至辛巳
雷五年十月癸巳大雷電慶元二年正月戊子雷十一
月雷三年十月癸亥雷六年九月已未雷嘉泰二年正
月巳巳雷三年正月雷四年正月辛卯雷開禧二年正
月雪雷九月雷三年十月辛未癸酉雷嘉定二年九月
戊子雷三年正月雷十月壬申雷八月辛丑九月辛酉
雷四年九月雷五年七月戊辰雷雨震太室之鴟吻十
月丁酉雷六年閏月壬辰雷震電乙未昧爽洊雷七年
九月癸亥雷八年九月丙寅雷十一年九月辛巳祀明
堂肆赦震雷十四年十月庚午雷十五年九月癸丑雷
十六年九月乙卯十二月壬辰雷十七年九月丁亥雷
寳慶二年九月庚申十月辛丑雷紹定二年九月庚辰
雷五年九月壬寅雷端平二年十二月辛亥雷三年九
月庚午雷是月祀明堂大雨震電十月戊戌雷嘉熙元
年九月丁巳雷二年九月已酉十月庚戌雷淳祐元年
十二月丙寅雷二年九月已丑雷三年三月丙辰雷十
年十一月壬午雷十二年十二月丁丑雷寳祐三年九
月雷開慶元年十月乙酉雷景定二年十月戊戌雷電
已亥雷電咸淳四年閏月丁已九月庚申雷九年十月
癸亥十二月丙辰壬戌雷建炎七年五月汴京無雲而
雷紹興三十年十月壬戌晝漏半無雲而雷癸亥日過
中無雲而雷淳熙十四年六月甲申昧爽禱雨太乙宫
乘輿未駕有大聲自内發及和寧門人馬辟易相踐有
失巾屨者
至道元年十二月廣州大魚擊海水而出魚死長六丈
三尺高丈餘政和七年雨中有二魚落殿中省廳屋上
宣和二年三月内出魚純赤色蔡京等乞付史舘拜表
賀紹興十八年漳浦縣崇照鹽場海岸連有巨魚高數
丈割其肉數百車剜目乃覺轉鬛而傍艦皆覆又漁人
獲魚長二丈餘重數千斤剖之腹藏人骼膚髮如生二
十四年四月海鹽縣海洋有巨鰍群鰕從之聲若謳歌
抵岸偃沙上猶揚鬛撥剌其高齊縣門乾道六年行都
北闕有鮎魚色黑腹下出人手扵兩傍各具五指七年
十一月丁亥洞庭湖巨黿走沙擁舟身廣長皆丈餘升
舟以首足壓重艦没水淳熙十三年二月庚申錢塘龍
山江岸有大魚如象隨潮汐復逝十六年六月甲辰錢
塘旁江居民得魚備五色鯽首鯉身民詭言夢得魚覺
而在手猶躍事聞有司令縦之慶元三年二月饒州景
德鎮漁人得魚頳尾鯉鱗而首異常魚鎮之老人言其
不祥紹興二年嘗出後為水災蓋是歲五月鎮果大水
皆魚孽也嘉定十七年海壊畿縣鹽官地數十里先是
有巨魚横海岸民臠食之海患共六年而平
建隆元年七月澶州蝗二年五月范縣蝗三年七月深
州蝻蟲生四年六月澶濮曹絳等州有蝗七月懷州蝗
生乾德二年四月相州蝻蟲食桑五月昭慶縣有蝗東
西四十里南北二十里是時河北河南陜西諸州有蝗
三年七月諸路有蝗開寳二年八月冀磁二州蝗太平
興國二年閏七月衛州蝻蟲生六年七月河南府宋州
蝗七年四月北陽縣蝻蟲生有飛鳥食之盡滑州蝻蟲
生是月大名府陜州陳州蝗七月陽穀縣蝻蟲生雍熙
三年七月鄄城縣有蛾蝗自死淳化元年七月淄澶濮
州乾寧軍有蝗滄州蝗蝻蟲食苗棣州飛蝗自北来害
稼三年六月甲申京師有蝗起東北趣至西南蔽空如
雲翳日七月真許滄沂蔡汝商兖單等州淮陽軍平定
彭城軍蝗蛾抱草自死至道二年六月亳州宿密州蝗
生食苗七月長葛陽翟二縣有蝻蟲食苗歴城長清等
縣有蝗三年七月單州蝻蟲生景德二年六月京東諸
州蝻蟲生三年八月德博蝝生四年九月宛邱東阿須
城三縣蝗大中祥符二年五月雄州蝻蟲食苗三年六
月開封府尉氏縣蝻蟲生四年六月祥符縣蝗七月河
南府及京東蝗生食苗葉八月開封府祥符咸平中牟
陳留雍邱封邱六縣蝗九年六月京畿京東西河北路
蝗蝻繼生彌覆郊野食民田殆盡入公私廬舍七月辛
亥過京師群飛翳空延至江淮南趣河東及霜寒始斃
天禧元年二月開封府京東西河北河東陜西兩浙荆
湖百三十州軍蝗蝻復生多去歲蟄者和州蝗生卵如
稻粒而細六月江淮大風多吹蝗入江海或抱草木僵
死二年四月江陰軍蝻蟲生天聖五年七月丙午邢洺
州蝗甲寅趙州蝗十一月丁酉朔京兆府旱蝗六年五
月乙卯河北京東蝗景祐元年六月開封府淄州蝗諸
路募民掘蝗種萬餘石寳元二年六月癸酉曹濮單三
州蝗四年淮南旱蝗是歲京師飛蝗蔽天皇祐五年建
康府蝗熙寧元年秀州蝗五年河北大蝗六年四月河
北諸路蝗是歲江寧府飛蝗自江北来七年夏開封府
界及河北路蝗七月咸平縣鸜鵒食蝗八年八月淮西
蝗陳穎州蔽野九年夏開封府畿京東河北陜西蝗元
豐四年六月河北蝗秋開封府界蝗五年夏又蝗六年
夏又蝗五月沂州蝗元符元年八月高郵軍蝗抱草死
崇寧元年夏開封府界京東河北淮南等路蝗二年諸
路蝗令有司酺祭三年四年連歲大蝗其飛蔽日来自
山東及府界河北尤甚宣和三年諸路蝗五年蝗建炎
二年六月京師淮甸大蝗八月庚午令長吏脩酺祭紹
興二十九年七月盱眙軍楚州軍界三十里蝗為風所
墮風止復飛還淮北三十二年六月江東淮南北郡縣
蝗飛入湖州境聲如風雨自癸已至扵七月丙申徧于
畿縣餘杭仁和錢塘皆蝗丙午蝗入京城八月山東大
蝗癸丑頒祭酺禮式隆興元年七月大蝗八月壬申癸
酉飛蝗過都蔽天日徽宣湖三州及浙東郡縣害稼京
東大蝗襄隨尤甚民為乏食二年夏餘杭縣蝗乾道元
年六月淮西蝗憲臣姚岳貢死蝗為瑞以佞坐黜淳熙
三年八月淮北飛蝗入楚州盱眙軍界如風雷者逾時
遇大雨皆死稼用不害九年六月全椒歷陽烏江縣蝗
乙卯飛蝗過都遇大雨墮仁和縣界七月淮甸大蝗真
揚泰州窖撲蝗五千斛餘郡或日捕數十車群飛絶江
墮鎮江府皆害稼十年六月蝗遺種于淮浙害稼十四
年七月仁和縣蝗紹熙二年七月高郵縣蝗至於泰州
五年八月楚和州蝗嘉定二年浙西諸縣大蝗自丹陽
入武進若煙霧蔽天其墮亘十餘里常之三縣捕八千
餘石湖之長興捕數百石時浙東近郡亦蝗開禧三年
夏秋久旱大蝗群飛蔽天浙西豆粟皆既于蝗嘉定元
年五月浙江大蝗六月乙酉有事於圜丘方澤且祭酺
七月又酺頒酺式於郡縣二年四月又蝗五月丁酉令
諸郡修酺祀六月辛未飛蝗入畿縣三年臨安府蝗七
年六月浙郡蝗八年四月飛蝗越淮而南江淮郡蝗食
禾苗山林草木皆盡乙卯飛蝗入畿縣巳亥祭酺令郡
有蝗者如式以祭自夏徂秋諸道捕蝗者以千百石計
饑民競捕官出粟易之九年五月浙東蝗丁已令郡國
酺祭是歲薦饑官以粟易蝗者千百斛十年四月楚州
蝗紹定三年福建蝗端平元年五月當塗縣蝗嘉熙四
年建康府蝗淳祐二年五月兩淮蝗景定三年八月兩
浙蝗
紹興十年春有野豕入海州市民刺殺之時州已䧟夏
鎮江軍帥王勝攻取之明年以其郡属金悉空其民乾
道六年南雄州民家豕生數豚首各具他獸形有類人
者慶元初樂平縣民家豕生豚與南雄同而更具他獸
蹄三年四月餘干縣民家豕生八豚其二為鹿古田縣
豕食嬰兒淳化三年六月黑風晝晦景祐四年七月黑
氣長丈餘出畢宿下康定元年黑風晝晦元豐末嘗有
物大如席夜見寢殿上而神宗崩元符末又數見而哲
宗崩至大觀間漸晝見政和元年以後大作每得人語
聲則出先若列屋推倒之聲其形厪丈餘髣髴如龜金
眼行動硜硜有聲黑氣蒙之下人了了氣之所及腥血
四灑兵刃皆不能施又或變人形亦或為驢自春歴夏
晝夜出無時遇冬則罕見多在掖庭宫人所居之地亦
嘗及内殿後習以為常人亦不大怖宣和末寢少而亂
遂作政和三年夏至宰臣何執中奉祀北郊有黑氣長
數丈出自齋宫行一里許入壇壝繞祭所皆近人穿燈
燭而過俄又及於壇禮將畢不見宣和中洛陽府畿間
忽有物如人或蹲踞如犬其色正黑不辨眉目始夜則
掠小兒食之後雖白晝入人家為患所至喧然不安謂
之黑漢有力者夜執槍棒自衛亦有託以作過者如此
二歲乃息已而北征事起卒成金人之禍三年春日有
眚忽青黑無光其中洶洶而動若鉟金而湧沸狀日旁
有黑氣如水波周廻旋繞將暮而稍止建炎三年二月
甲寅日初出兩黑氣如人形夾日旁至巳時乃散乾道
四年春舒州雨黑米堅如鐡破之米心通黑淳熙十一
年二月臨安府新城縣深浦天雨黑水終夕十六年六
月行都錢塘門啓黑風入揚沙石慶元元年徽州黃山
民家古井風雨夜出黑氣波浪噴湧
咸平元年五月撫州王羲之墨池水色變黑如雲大中
祥符元年五月丁丑泰山王母池水變紅紫色四年二
月已未河中府寳鼎縣瀵泉有光如燭熖四五炬其聲
如雷三年八月觧州鹽池紫泉場也次二年里許不種
自生其味特嘉命屯田員外郎何敏中往祭池廟八月
東池水自成鹽僅半池潔白成塊晶瑩異常祀汾隂經
度制置使陳堯叟繼獻凡四千七百斤分錫近臣及諸
列校紹興十四年樂平縣河衝里田隴數十百頃田中
水類為物所吸聚為一直行高平地數尺不假隄防而
水自行里南程氏家井水溢亦高數尺天矯如長虹聲
如雷穿墻毁樓二水鬪于杉墩且前且卻約十刻乃解
各復故
天聖四年十月甲午昏霧四塞靖康元年正月丁未霧
氣四塞對面不見建炎二年十一月甲子北京大霧四
塞是夕城䧟三年三月車駕發温州航海乙丑次松門
海中白霧晝晦六月久隂四年三月乙丑四方霧下如
塵紹興三年自正月隂晦陽光不舒者四十餘日五年
正月甲申霧氣昏塞七月劉豫毁明堂天地晦冥者累
日七年氛氣翳日八年三月甲寅晝晦日無光隂霧四
塞乙卯晝夜雲氣昧濁四月積雨方止氛霧四塞晝日
無光隆興元年五月丙午朔霧四塞二年六月積隂彌
月乾道二年十一月久隂五年正月甲申晝蒙六年五
月連隂六月日青無光淳熙六年十二月乙丑晝蒙十
三年正月丁亥亦如之慶元二年二月已卯晝暝四方
昏塞三年二月丁卯晝晦昏霧四塞六年十一月辛卯
嘉定三年正月丙午十年正月乙未十三年三月壬辰
皆晝蒙
建炎四年三月辛亥白虹貫日紹興八年三月辛巳白
虹亘天二十七年二月壬寅白虹貫日三十年十二月
辛酉曲虹見日之西乾道三年十月丙申虹見淳熙元
年十月戊寅白虹見日東二年十月庚辰虹見五年十
月丁巳曲虹見日東慶元元年正月丙辰白虹貫日嘉
泰三年七月壬午亦如之四年十一月虹見嘉定十一
年二月丙辰白虹貫日嘉熙三年十月乙丑虹見四年
二月辛丑白虹貫日淳祐十年十二月丁已虹見寶祐
五年十月虹見
太祖從周世宗征淮南戰于江亭有龍自水中向太祖
奮躍乾德五年夏京師雨有黑龍見尾於雲際自西北
趨東南占主大水明年州府二十四水壊田廬開寶六
年四月單父縣民王美家龍起井中暴雨飄廬舍失族
属及壊舊鎮廨舍三百五十餘區大木皆折七年六月
棣州有火自空墮于城北門樓有物抱東柱龍形金色
足三尺許其氣甚腥旦視之壁上有煙痕爪跡三十六
大中祥符二年八月青蛇出無爲軍廨長數尺宣和元
年夏雨晝夜凡數日及霽開封縣前茶肆中有異物如
犬大蹲踞卧榻下細視之身僅六七尺色蒼黑其首類
驢兩頰作魚頷而色正綠頂有角生極長于其際始分
兩岐聲如牛鳴與世所繪龍無異茶肆近軍器作坊兵
卒來觀共殺食之巳而京師大水訛言龍復讐云紹興
初朱勝非出守江州過梁山龍入其舟纔長數寸赤背
綠腹白尾黑爪甲目有光近龍孽也行都柴垜橋旌忠
廟三蛇出没庭廡大者盈尺方鱗金色首脊有金錢遇
霽或變化數百於蕉卉間廟徙而蛇孽亦絶十一年四
月衡山縣淨居巖有蛇長二丈身圍數尺黑色而方文
震死山水大至先是山氣遇夜輒昏昧蛇斃始明二十
五年六月湖口縣赤龍横水中如山寒風怒濤覆舟數
十艘士卒溺者數十人三十年春宜黃縣大蛇見於丞
治長二丈捕之縱數里外俄復至者數四乾道五年七
月乙亥武寧縣龍鬪于復塘村大雷雨二龍奔逃珠墜
大如車輪牧童得之自是連歲有水災
大平興國三年靈州獻官馬駒足有二距雍熙二年虔
州吏李祚家馬生駒足有距四年鄜州直羅縣民高英
家馬生前兩足如牛端拱二年夏州民程眞家馬生二
駒大中祥符九年十二月大名監馬生駒赤色肉尾無
騣宣和五年馬生兩角長三寸四足皆生距時北方正
用兵紹興八年廣西海壖有海獸如馬蹄鬛皆丹夜入
民舍聚衆殺之明日海溢環村百餘家皆溺死近馬禍
也五年廣西市馬全綱疫死淳熙六年十二月宕昌西
馬金州馬皆大疫十二年黎雅州獻馬有角長二寸京
房易傳曰臣易上政不順厥妖馬角兹謂賢士不足紹
興元年二月丙申右丞相留正乘馬早朝入禁扉馬斃
近馬禍也嘉定五年正月史彌遠入賀于東宫馬驚墮
地衣幘皆敗其額微損事與上同
建隆元年雄州歸義軍民劉進妻産三男二年孟州民
孟福定州民孟公禮等妻各産三男三年齊州晉州大
旱民家多生魃龍岡縣民林嗣妻京師龍捷軍卒宜超
妻産三男乾德三年江陵府民劉暉妻産三男四年安
州驍健軍卒趙遠妻産三男五年光州民高與德州民
趙嗣乾寧軍卒王進妻産三男開寶元年沂州民王政
澶州民謝興妻産三男二年閬州民孫延廣開州民董
遠妻産三男七年青城縣王宥妻産三男河南府民劉
元妻産三男太平興國二年邢州招收軍卒李遇汝州
歸化軍卒魚覇常州民謝祚妻産三男晉原縣民楊萬
妻産三男七年澶州龍衞軍卒靳興晉州民鄭彦福妻
産三男汾州民鄭訓妻産三女鴈門縣民劉習妻產四
男滑州歸化軍卒安旺妻産二男一女八年楊州順化
軍卒俞釗温州民李遇榮州民李祚妻産三男九年揚
子縣民妻生男毛被體半寸餘面長頂高烏眉眉毛麤
密近髮際有毛兩道軟長眉紫唇紅耳厚鼻大類西域
僧至三歲畫圖以獻雍熙二年奉新縣民何靖妻産三
男三年魯山縣民張美相州林慮縣民張欽妻産三男
四年晉原縣民周承暉固始縣民楊昇妻産三男端拱
元年祁州民馮遇妻産三男二年齊州民徐美并州民
侯遠常州卒徐流妻産三男淳化元年正月河陽縣民
王斌新息縣民李珪妻産三男八月汾州悉達院僧智
嚴頭生角三寸二年晉陵縣民黃釗南充縣民彭公霸
龍陽縣民周信王屋縣民李清臨清縣民國忠鄰水縣
吏謝元昇奉化縣卒朱旺妻産三男瀛州民胡立邢州
民高德妻産三男四年邯鄲縣民鄭安河間縣民王希
輦安州民宋和妻産三男五年雍丘縣營卒盛泰妻産
三男至道元年保州敵軍校李深宋城縣民王洽臨淮
縣民賀用永清縣民董美鄄城縣民馬方妻産三男二
年安豐縣民王構伊陽縣民張壽成都縣民彭操妻産
三男三年汾州民趙演沂州民李嗣南劍州民劉相饒
安縣民睦鸞衞州宣武軍卒李筠妻産三男咸平元年
台州永安縣王旺澶州靜戎軍卒鄭穗妻産三男莘縣
民懷梁獲嘉縣民王貴永康縣民羅彦瑫温縣民楊榮
毗陵縣民魏吉妻産三男三年睢縣民朱進鄆州武威
軍卒徐遶深州民彭遠妻産三男四年望都縣民郭瑩
邕州澄海軍卒梁濟妻産三男五年夏津縣民趙替妻
産三男六年石城縣民劉詵堂邑縣民戴玉妻産三男
平鄉縣民郭讓妻産四男景德元年南昌縣民李總妻
産三男二年奉新縣民魏勇妻産三男四年八作司匠
趙榮南頓縣民任登老棗強縣民張緒妻各産三男大
中祥符元年高郵軍民王言妻産四男二年崞縣民張
留清平軍民楊泉妻産三男三年獲嘉縣民馮可妻産
三男宋城縣民李悔妻産二男一女四年河池縣民馮
守欽妻産三男七年大名府宣勇軍卒徐璘贊皇縣民
李釗妻産三男七年銅鞮縣民李謙宋城縣民白德霍
邱縣民朱璘平凉縣民焦思順妻産三男八年河南府
民宋再興真陽縣民周元歴亭縣民田用侯言霍邱縣
民王忠杜戩濛陽縣民衛志聰定州驍武軍卒張吉雍
邱縣懷勇軍卒黃進妻産三男永嘉縣民張保妻産四
男九年曹州雄勇軍卒聶德瀛州民劉元灃州民張貴
廣州民劉吉妻産三男天禧元年連江縣民陳霸妻産
三男三年錢塘縣民謝文信遂安縣民李承遇妻產三
男四年孝感縣民杜明平恩縣民劉順妻產三男七月
耒陽縣民張中妻産三男其額有白誌方寸餘上生白
髮自天聖迄治平婦人生四男者二生三男者四十四
生二男一女者一熙寧元年距元豐七年郡邑民家生
三男者八十四而四男者一三男一女者一元豐八年
至元符二年生三男者十八而四男者二三男一女者
一元符三年至靖康生三男者十九而四男者一前志
以為人民蕃息之驗宣和六年都城有賣青果男子孕
而生子蓐母不能收易七人始免而逃去豐樂樓酒保
朱氏子之妻可四十餘楚州人忽生髭長僅六七寸疏
秀而美宛然一男子特詔度為女道士紹興三年建康
府桐林灣婦產子肉角有齒是歲人多產鱗毛二十年
八月真符縣民家一產三男隆興元年建康民流寓行
都而婦產子二首具羽毛之形乾道元年衡湘間人有
化為虎者餘杭縣婦產子青而毛二肉角又有二家婦
産子亦如之皆連體兩面相鄉三家才相距一二里潮
州城西婦孕過期産子如指大五體皆具者百餘蠕蠕
能動淳熙十年番易南鄉婦産子肘各有二臂及長鬪
則六臂並運十三年行都有人死十有四日復生十一
月辛未鄧家巷婦産肉塊三其一直目而横口十四年
六月臨安府浦頭婦産子生而能言四日暴長四尺紹
熙元年三月癸酉行都市人夜以殺相驚奔迸者良久
乃定是歲崑山縣工采石而山壓三年六月它工采石
鄰山聞其聲呼相應荅如平生其家鑿石出之見其妻
喜曰久閉乍風肌膚如裂俄頃聲微噤不語化為石人
貌如生慶元元年樂平縣民婦産子有尾永州民産子
首有角腋有肉翅二年七月進賢縣婦産子亦如之而
面有三目嘉定四年四月鎮江府後軍妻生子一身二
首而四臂
淳化五年六月京師疫遣太醫和藥救之至道二年江
南頻年多疾疫大觀三年江東疫建炎元年三月金人
圍汴京城中疫死者幾半紹興元年六月浙西大疫平
江府以北流屍無算秋冬紹興府連年大疫官募人能
服粥藥之勞者活及百人者度為僧三年二月永州疫
六年四川疫十六年夏行都疫二十六年夏行都又疫
高宗出柴胡製藥活者甚衆隆興二年冬淮甸流民二
三十萬避亂江南結草舍徧山谷暴露凍餒疫死者半
僅有還者亦死是歲浙之饑民疫者尤衆乾道元年行
都及紹興府饑民大疫浙東西亦如之六年春民以冬
燠疫作八年夏行都民疫及秋未息江西饑民大疫隆
興府民疫遭水患多死淳熙四年真州大疫八年行都
大疫禁旅多死寧國府民疫死者尤衆十四年春都民
禁旅大疫浙西郡國亦疫十六年潭州疫紹興二年春
涪州疫死數千人三年資榮二州大疫慶元元年行都
疫二年五月行都疫三年三月行都及淮浙郡縣疫嘉
泰三年五月行都疫嘉定元年夏淮甸大疫官募掩骼
及二百人者度為僧是歲浙民亦疫二年夏都民疫死
甚衆淮民流江南者饑與暑并多疫死三年四月都民
多疫死四年二月亦如之十五年贑州疫十六年永道
二州疫德祐元年六月庚子是日四城遷徙流民患疫
而死者不可勝計天寧寺死者尤多二年閠三月數月
間城中疫氣薰蒸人之病死者不可以數計
熙寧元年七月戊子夜西南雲間有聲鳴如風水相激
寖周四方主民勞兵革歲動六年七月丙寅夜西北雲
間有聲如磨物主百姓勞七年七月庚子夜西北天鳴
主驚憂之事紹興二十一年八月乙亥天有聲如雷水
響於東南四日乃止開禧元年六月壬寅天鳴有聲
天禧三年正月晦沈邱縣民駱新田聞震頃之隕石入
地七尺許淳熙十六年三月壬寅隕石於楚州寳應縣
散如火甚臭腥慶元三年六月辛未黃巖縣大石自隕
雷雨甚至山水瀵湧
宋史卷六十二
宋史卷六十二考證
五行志一水下淳熙十六年七月階城鳳泗和州霜殺
稼幾盡按城當作成
七月同州邰陽縣雨雹害稼邰陽當作郃陽
建炎七年五月汴京無雲而雷(臣召南)按此文應提
行寫此序無雲而雷與前文叙震雷又異也
淳化三年六月黑風晝晦(臣召南)按此文應提行寫
前文叙豕禍此文以下叙黑氣也
黑氣蒙之下人了了(臣召南)按下人二字無義當是
不大二字之訛也言其形狀不甚分明
三年八月解州鹽池場也次也次二字疑誤
宋史卷六十二考證
