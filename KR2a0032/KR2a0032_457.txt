宋史卷四百五十七
元中書右丞相總裁托克托等修
列傳第二百十六
隱逸上
戚同文陳摶种放萬適
李瀆魏野邢敦林逋
高懌徐復孔旼何羣
中古聖人之作易也於遯之上九曰肥遯無不利蠱之
上九曰不事王侯高尚其事二爻以陽德處高地而皆
以隱逸當之然則隱德之高於當世其来也遠矣巢由
雖不見於經其可誣哉五季之亂避世宜多宋興巖穴
弓旌之招疊見於史然而高蹈遠引若陳摶者終莫得
而致之豈非二卦之上九者乎种放之徒召對大廷亹
亹獻替使其人出處果有合于艮之君子時止時行人
何譏焉作隱逸傳
戚同文字同文宋之楚丘人世為儒幼孤祖母擕育於
外氏奉養以孝聞祖母卒晝夜哀號不食數日鄉里為
之感動始聞邑人楊慤教授生徒日過其學舍因授禮
記隨即成誦日諷一卷慤異而留之不終歲畢誦五經
慤即妻以女弟自是彌益勤勵讀書累年不解帶時晉
末喪亂絶意禄仕且思見混一遂以同文為名字慤嘗
勉之仕同文曰長者不仕同文亦不仕慤依將軍趙直
家遇疾不起以家事託同文即為葬三世數喪直復厚
加禮待為築室聚徒請益之人不遠千里而至登第者
五六十人宗度許驤陳象輿高象先郭成範王礪滕涉
皆踐臺閣同文純質尚信義人有喪者力拯濟之宗族
閭里貧乏者周給之冬月多解衣裘與寒者不積財不
營居室㦯勉之輙曰人生以有義為貴焉用此為由是
深為鄉里推服有不循孝悌者同文必諭以善道頗有
知人鑒所與遊皆一時名士樂聞人善未嘗言人短與
宗翼張昉滕知白為友生平不至京師長子維任隨州
書記迎同文就養卒於漢東年七十三好為詩有孟諸
集二十卷楊徽之嘗因使至郡一見相善多與酬唱徽
之嘗云陶隱居號堅白先生先生純粹質直以道義自
富遂與其門人追號堅素先生二子維綸維建隆二年
以屯田員外郎為曹王府翊善累官職方郎中致仕卒
年八十一綸自有傳大中祥符二年府民曹誠即同文
舊居旁造舍百餘區聚書數千卷延生徒講習甚盛詔
賜額為本府書院命綸子奉禮郎舜賓主之署誠府助
教委本府幕官提舉之楊慤者虞城人力學勤志不求
聞逹宗翼者蔡州上蔡人父為虞城主簿因家焉篤孝
恭謹負米養母好學彊記經籍一見即能默寫歐陽虞
柳書皆得其楷法能屬文隱而不仕家無斗粟怡怡如
也未嘗以貧窶干人市物不評價市人知而不欺嘗言
晝夜者昏暁之辨也故既暝未曙皆不出戶見隣里小
兒待之如成人未嘗欺紿同文嘗謂翼曰子勞謙有古
人風真吾友也卒年八十餘子度舉進士至侍御史歴
京西轉運使預脩太祖實錄張昉有史材歴知雜御史
省郎至殿中少監致仕子信自有傳滕知白善為詩至
刑部員外郎河北轉運使子涉為給事中高象先父凝
祐刑部郎中以彊幹稱象先淳化中三司戶部副使卒
于光禄少卿郭成範最有文為倉部員外郎掌安定公
書記辭疾以司封員外郎致仕卒王礪事母甚謹太平
興國五年進士至屯田郎中子渙瀆淵沖泳渙子稷臣
瀆子尭臣並進士及第渙子夢臣進士出身
陳摶字圖南亳州真源人始四五歲戲渦水岸側有青
衣媪乳之自是聰悟日益及長讀經史百家之言一見
成誦悉無遺忘頗以詩名後唐長興中舉進士不第遂
不求禄仕以山水為樂自言嘗遇孫君仿麞皮處士二
人者高尚之人也語摶曰武當山九室巖可以隱居摶
往棲焉因服氣辟榖歷二十餘年但日飲酒數杯移居
華山雲臺觀又止少華石室每寢處多百餘日不起周
世宗好黃白術有以搏名聞者顯德三年命華州送至
闕下留止禁中月餘從容問其術摶對曰陛下為四海
之主當以致治為念奈何留意黃白之事乎世宗不之
責命為諫議大夫固辭不受既知其無他術放還所止
詔本州長吏歲時存問五年成州刺史朱憲陛辭赴任
世宗令齎帛五十匹茶三十斤賜摶太平興國中來朝
太宗待之甚厚九年復来朝上益加禮重謂宰相宋琪
等曰摶獨善其身不干勢利所謂方外之士也摶居華
山已四十餘年度其年近百歲自言經承五代離亂幸
天下太平故来朝覲與之語甚可聽因遣中使送至中
書琪等從容問曰先生得玄默脩飬之道可以教人乎
對曰摶山野之人於時無用亦不知神仙黃白之事吐
納養生之理非有方術可傳假令白日沖天亦何益於
世今聖上龍顔秀異有天人之表博逹古今深究治亂
真有道仁聖之主也正君臣恊心同德興化致治之秋
勤行脩煉無出於此琪等稱善以其語白上上益重之
下詔賜號希夷先生仍賜紫衣一襲留摶闕下令有司
增葺所止雲臺觀上屢與之屬和詩賦數月放還山端
拱初忽謂弟子賈德昇曰汝可於張超谷鑿石為室吾
將憩焉二年秋七月石室成摶手書數百言為表其略
曰臣摶大數有終聖朝難戀已於今月二十二日化形
於蓮花峯下張超谷中如期而卒經七日支體猶溫有
五色雲蔽塞洞口彌月不散摶好讀易手不釋卷常自
號扶搖子著指玄篇八十一章言導飬及還丹之事宰
相王溥亦著八十一章以箋其指摶又有三峯寓言及
高陽集釣潭集詩六百餘首能逆知人意齋中有大瓢
挂壁上道士賈休復心欲之摶已知其意謂休復曰子
来非有他蓋欲吾瓢爾呼侍者取以與之休復大驚以
為神有郭沆者少居華隂夜宿雲臺觀摶中夜呼令趣
歸沆未决有頃復曰可勿歸矣明日沆還家果中夜母
暴得心痛幾死食頃而愈華隂隱士李琪自言唐開元
中郎官已數百歲人罕見者關西逸人吕洞賓有劔術
百餘歲而童顔步履輕疾頃刻數百里世以為神仙皆
數来摶齋中人咸異之大中祥符四年真宗幸華陰至
雲臺觀閱摶畫像除其觀田租又有許瓊者開封鄢陵
人開寳五年子永罷盧氏縣尉詣匭上言臣年七十五
父瓊年九十九長兄年八十一次兄年七十九欲乞近
地一官以就營養上覽奏召永訊之即命迎其父赴闕
瓊得對于講武殿上顧問久之悉能奏對而詞氣不衰
言唐末以来事歷歷可聽上悦其父子俱享遐夀賜襲
衣犀帶銀鞍勒馬帛三十匹茶二十斤授永郾城令是
時澶密齊沂莱江吉萬州江隂梁山軍各奏八十已上
呂繼美等二十九人並賜爵公士真宗時凡老人年百
歲已上者州縣以名聞皆詔賜衣帛米麥長吏存撫之
种放字名逸河南洛陽人也父詡吏部令史調補長安
主簿放沉默好學七歲能屬文不與羣兒戲父嘗令舉
進士放辭以業未成不可妄動每往來嵩華間慨然有
山林意未幾父卒數兄皆干進獨放與母俱隱終南豹
林谷之東明峯結草為廬僅庇風雨以講習為業從學
者衆得束脩以養母母亦樂道薄滋味放得辟榖術别
為堂於峯頂盡日望雲危坐每山水暴漲道路阻隔糧
糗乏絶止食芋栗性嗜酒嘗種秫自釀每日空山清寂
聊以養和因號雲溪醉侯幅巾短褐負琴携壺泝長溪
坐磐石採山藥以助飲往往終日值月夕或至宵分自
豹林抵州郭七十里徒步與樵人往返性不喜浮圖氏
嘗裂佛經以製帷帳所著蒙書十卷及嗣禹說表孟子
上下篇太一祠錄人頗稱之多為歌詩自稱退士嘗作
傳以述其志淳化三年陜西轉運宋惟幹言其才行詔
使召之其母恚曰常勸汝勿聚徒講學身既隱矣何用
文為果為人知而不得安處我將棄汝深入窮山矣放
稱疾不起其母盡取其筆硯焚之與放轉居窮僻人跡
罕至太宗嘉其節詔京兆賜以緡錢使養母不奪其志
有司歲時存問咸平元年母卒水漿不入口三日廬於
墓側翰林學士宋湜集賢院學士錢若水知制詔王禹
偁言其貧不克葬詔賜錢三萬帛三十匹米三十斛以
助其喪四年兵部尚書張齊賢言放隱居三十年不遊
城市十五載孝行純至可勵風俗簡朴退靜無謝古人
復詔本府遣官詣山以禮發遣赴闕賚裝錢五萬放辭
不起明年齊賢出守京兆復條陳放操行請加旌賁即
賜詔曰汝隱居丘園博通今古孝悌之行鄉里所推慕
古人之遺榮挹君子之常道屢覽守藩之奏彌彰遁世
之風載渴来儀副予延佇今遣供奉官周旺齎詔召汝
赴闕賜帛百匹錢十萬九月放至對崇政殿以幅巾見
命坐與語詢以民政邊事放曰明王之治愛民而已惟
徐而化之餘皆謙讓不對即日授左司諫直昭文館賜
巾服簡帶館于都亭驛大官供膳翌日表辭恩命上知
放舊與陳尭叟游令尭叟諭意又謂宰相曰朕求茂異
以廣視聽資治道如放終未樂仕亦可遂其請也中書
傳詔放曰病居山林天恩累加禮聘巖猿溪鳥之性固
不敢以禄仕為意然主上虚懷待士旰食憂人之心亦
不敢以羈束為念遂詔不聽其讓數日復召見賜緋衣
象簡犀帶銀魚御製五言詩寵之賜昭慶坊第一區加
帷帳什物銀器五百兩錢三十萬中謝日賜食學士院
自是屢得召對六年春再表謝暫歸故山詔許其請將
行又遷起居舍人命館閣官宴餞于瓊林苑上賜七言
詩三章在席皆賦十月遣使就山撫問圖其林泉居處
以獻優詔趣其入覲放以疾未平為請景德元年十月
来朝言歸山之久請計月不受奉詔特給之嘗因觀書
賦詩上曰放體格高古聞其歸私居終日默坐一室山
水之樂亦天性也每所詢問皆據經以對頗多裨益朕
優待之蓋以激浮競也放每至京師秦雍生徒多就而
受業二年擢為右諫議大夫表乞嵩少養疾許之令河
南府檢校召對資政殿曲宴學士院王欽若洎當直學
士舍人待制悉預既罷又賜宴于欽若直廬表乞免都
門置餞之禮屢遣中使勞問賜以茶藥是冬復来朝三
年以兄喪請告歸終南營葬復召宴賜詩放山居草舍
五六區啖野蔬蕎麥表求太宗御書及經史音疏悉給
焉十月復至上謂宰相曰放比来高尚其事每所詢問
頗有可采朝廷雖加爵秩而未能大用即物議未厭所
慮放卷而懷之即遣内侍任文慶齎詔諭之曰朕臨御
寰區憂勤旰昃詳延茂異物色隱淪思訪話言用熙庶
績以卿棲心巖竇屏跡囂塵躡綺皓之遐蹤有曾顔之
至行特舉賁園之典果無前習之心每所諮詢備詳理
道載觀敷納蔚有材謀深簡朕懷頗思大用然以羣情
未悉成命是稽今四隩来同萬區思乂方崇政本庶厚
時風卿必能酌斟化源丹青王度恢富國彊兵之術陳
制禮作樂之規返樸還淳措刑息訟輔予不逮馴至太
平登用機衡弼成寡昧卿宜體兹眷遇罄乃誠明叙經
國之大猷述致君之遠略盡形奏牘以沃朕心副涼德
之倚毗褰外朝之觀聽乃司樞務式洽至公放上言曰
臣讀書業文實自父師之誨學古嗜退本求山水之樂
思率天性以奉至道豈有意於麋鹿蓋無心於紱冕其
所幸者邦家化成疆場兵偃羣黎鼓舞庶彙胥悅蒲帛
之聘寵渙巖谷君命荐及肅聽袛受既朝象魏之下但
愧巖林之賤奉聖顔於咫尺聆德音之教論列迹侍從
峩冠諫諍雖愚者之慮竭忠規而屢陳而大君之明懼
瞽言之無補今又訪以禮樂之制詢其刑政之方且小
器微材欲加大用蓋念沿革之攸宜歴三五而既異弛
張之體豈一二而可述國家謀建皇極躋納富夀惟二
聖之光宅總百王之闕漏豈伊葑菲敢預論述方今德
義宣明鸞驥戾止如臣之才儼爾駢列伏望洞知臣之
鑒憐守節之志俾泛駕無覆壓之害使為器免溢蕩之
咎寢此過聽遂其夙心况臣首獻納之行不為無位預
清閑之對不為疎隔又安敢碌碌而依違嘿嘿而曠素
願且齒於諫署庶少觀於朝制斯亦否能有適名器無
假唯兹保全之惠仰繄仁聖之賜時先俾陳堯叟諭旨
堯叟手筆審其意放云自被聘召及遷諫垣無所補報
為幸多矣今主上聖明朝無闕政處之顯位則是重增
其過及覽表上曰放能守分懇讓益可嘉也大中祥符
元年命判集賢院從封泰山拜給事中二年四月求歸
山宴餞于龍圖閣命學士即席賦詩製序上作詩卒章
云我心虚佇日無復醉山中初放作詩嘗有溪上醉眠
都不知之句故及之三年正月復召赴闕表乞賜告手
詔優答之作歌賜之乃齎衣服器幣令京兆府每季遣
幕職就山存問四年正月復来朝從祠汾隂拜工部侍
郎放屢至闕下俄復還山人有詒書嘲其出處之迹且
勸以棄位居巖谷放不答放終身不娶尤惡囂雜故京
城賜第為擇僻處然禄賜既優晩節頗飾輿服于長安
廣置良田歲利甚博亦有彊市者遂至爭訟門人族屬
依倚恣横王嗣宗守京兆放嘗乘醉慢罵之嗣宗屢遣
人責放不法仍條上其事詔工部郎中施護推究會赦
恩而止四月求歸山又賜宴遣之所居山林細民多縦
樵採特詔禁止放遂表徙居嵩山天封觀側遣内侍就
興唐觀基起第賜之假踰百日續給其奉然猶往来終
南按視田畝每行必給驛乘在道或親詬驛吏規算糧
具之直時議浸薄之嘗曲宴令羣臣賦詩杜鎬以素不
屬辭誦北山移文以譏之上嘗語近臣曰放為朕言事
甚衆但外廷無知者因出所上時議十三篇其目曰議
道議德議刑議器議文武議制度議教化議賞罰議官
司議軍政議獄訟議征賦議邪正八年十一月乙丑晨
興忽取前後章疏槀悉焚之服道士衣召諸生會飲於
次酒數行而卒訃聞上甚嗟悼親製文遣内侍朱允中
致祭歸葬終南贈工部尚書錄其姪世雍同學究出身
萬適字縦之陳州宛丘人自號遣玄子六七歲即為詩
及長喜學問精於道德經與高錫族子冕及韓伾交遊
酬唱多有警句不求仕進專以著述為務有狂簡集百
卷雅書三卷志苑三卷雍熙詩二百首經籍擿科討論
計四十卷淳化中伾任翰林學士因召對上問曰卿早
在嵩陽當時輩流頗有遺逸否伾以適及楊璞田誥為
對上悉令召至闕下詔書下而誥卒璞既至對於便殿
不願仕進上賜以束帛與一子出身遣還故郡適最後
至特授慎縣主簿適素康強無疾詔下日已病猶勉強
赴朝謝舉止山野人皆笑之後數日卒田誥者歴城人
好著述聚學徒數百人舉進士至顯逹者接踵以故聞
名於朝宋惟翰許袞皆其弟子也誥著作百餘篇傳於
世大率迂闊每構思必匿深草中絶不聞人聲俄自草
中躍出即一篇成矣楊璞字契玄鄭州新鄭人善歌詩
士大夫多傳誦與畢士安尤相善每乘牛往来郭店自
稱東野遺民嘗杖策入嵩山窮絶處構思為歌詩凡數
年得百餘篇璞既被召還作歸耕賦以見志真宗朝諸
陵道出鄭州遣使以茶帛賜之卒年七十八
李瀆河南洛陽人也六世祖坦馮翊令坦生仲芳大理
司直仲芳生玄初福建觀察推官玄初生鄑即瀆之曾
祖也字堯封仕梁歴滑魏宋三鎮留後拜崇政使禮部
尚書後唐天成中以太子少傅致仕卒贈太保祖延昭
殿中丞父瑩字正白善詞賦廣順進士蒲帥張鐸辟為
記室因家河中乾德初右補闕蘇德祥薦為殿中侍御
史度支判官使江南坐受李從善賂遺責授右贊善大
夫卒初瑩禱河祠而生瀆故名瀆字河神後改字長源
淳澹好古博覽經史十六丁外艱服闋杜門不復仕進
家世多聚書畫頗有竒妙王祐典河中深加禮待自是
多聞於時往來中條山中不親産業所居木石幽勝談
唐室已來衣冠人物歴歴可聽罕著文前後州將皆厚
遇之王旦李宗諤與之世舊每勸其仕瀆皆不答所乘
馬嘗為宗人借憩于㕓間人有見者以語瀆瀆即鬻之
其惡囂如此州閭化其儉德真宗祀汾隂直史館孫冕
言其隱操請加搜采陳堯叟復薦之命使召見辭足疾
不起遣内侍勞問令長吏歲時存撫明年又遣使存問
瀆自陳世本儒墨習靜避世之意素嗜酒人或勉之答
曰扶羸養疾捨此莫可從吾所好以盡餘年不亦樂乎
嘗語諸子曰山水足以娛情苟遇醉而卒吾之願也吾
將與爾永訣爾輩當常在左右即設外寢與諸子同處
一日忽曰適有人至牀下誦詩云行到水窮處未知天
盡時言訖不見吾當逝矣亟取瑩集七十編洎書畫付
諸子促家人置酒頃之卒時天禧三年十二月三日也
年六十三四年春詔曰故河中府處士李瀆簮纓傳緒
儒雅踐方曠逸自居恬智交養迨兹晩節彌邵情猷奄
及淪亡良深軫惻特行賁典式慰營魂惟蓬閣之司文
乃儒林之美秩仍示歸生之賻兼推給復之恩申飭守
臣優恤其後豈獨旌於泉壤亦足厚於民風可特贈秘
書省著作佐郎賜其家帛二十匹米三十斛州縣常加
存恤二税外蠲其羡役
魏野字仲先陜州陜人也世為農母嘗夢引袂於月中
承兔得之因有娠遂生野及長嗜吟咏不求聞逹居州
之東郊手植竹樹清泉環遶旁對雲山景趣幽絶鑿土
袤丈曰樂天洞前為草堂彈琴其中好事者多載酒肴
從之遊嘯詠終日前後郡守雖武臣舊相皆所禮遇㦯
親造詣趙昌言性尤倨傲特置賓次戒閽吏野至即報
野不喜巾幘無貴賤皆紗帽白衣以見出則跨白驢過
客居士往來留題命話累宿而去野為詩精苦有唐人
風格多警策句所有草堂集十卷大中祥符初契丹使
至嘗言本國得其上帙願求全部詔與之祀汾隂歲與
李瀆並被薦遣陜令王希招之野上言曰陛下告成天
地延聘巖藪臣實愚戅資性慵拙幸逢聖世獲安故里
早樂吟咏實匪風騷豈意天慈曲垂搜引但以嘗嬰心
疾尤疎禮節麋鹿之性頓纓則狂豈可瞻對殿墀仰奉
清燕望回過聽許令愚守則畎畝之間永荷帝力詔州
縣長吏常加存撫又遣使圖其所居觀之五年四月復
遣内侍存問天禧三年十二月無疾而卒年六十州上
其狀四年正月詔曰國家舉旌賞之命以輝丘園申䘏
贈之恩用慰泉壤所以褒逸民而厚風俗也故陜州處
士魏野服膺儒素刻意篇章顧詞格之清新為士流之
推許而能篤淳古之行慕肥遯之風頃屬時廵嘗加聘
召懇陳誠志願遂考槃及此淪亡載深嗟悼蘭臺清秩
追飾幽扄厚其賻助之資寬以復除之命諒惟優禮式
顯令名魂而有知歆此殊渥可特贈袐書省著作郎賻
其家帛二十匹米三十斛州縣常加存䘏二税外免其
差徭瀆即野中表兄也瀆卒訃至野哭之慟謂其子曰
吾不可去去必不至第遣其子赴之裁六日而野亦卒
時甚異焉
邢敦字君雅不知何許人家於雍丘與宋凖趙昌言交
遊甚厚太平興國初嘗舉進士不第慨然有隱遯意性
介僻不妄交友耽玩經史精於術數工繪畫頗嗜酒或
遊市㕓過客詢以休咎者多不之語里中號邢夫子大
中祥符七年真宗幸亳回邑人列上其事王曾為考制
度使以名聞詔曰敦早預詞場勤脩天爵超然處退亦
既累年屬覽公車之言俾參郡學之職用精儒業以寵
耆年可許州助教敦讓而不受乾興元年無疾而卒年
七十四
林逋字君復杭州錢塘人少孤力學不為章句性恬淡
好古弗趨榮利家貧衣食不足晏如也初放遊江淮間
久之歸杭州結廬西湖之孤山二十年足不及城市真
宗聞其名賜粟帛詔長吏歲時勞問薛映李及在杭州
每造其廬清談終日而去嘗自為墓於其廬側臨終為
詩有茂陵他日求遺藁猶喜曾無封禪書之句既卒州
為上聞仁宗嗟悼賜謚和靖先生賻粟帛逋善行書喜
為詩其詞澄浹峭特多竒句既就藁隨輒棄之或謂何
不錄以示後世逋曰吾方晦迹林壑且不欲以詩名一
時況後世乎然好事者往往竊記之今所傳尚三百餘
篇逋嘗客臨江時李諮方舉進士未有知者逋謂人曰
此公輔器也及逋卒諮適罷三司使為州守為素服與
其門人臨七日葬之刻遺句内壙中逋不娶無子教兄
子宥登進士甲科宥子大年頗介潔自喜英宗時為侍
御史連被臺移出治獄拒不肯行為中丞唐介所奏降
知蘄州卒于官
高懌字文悦荆南高季興四世孫幼孤養于外家十三
歲能屬文通經史百家之書聞种放隱終南山乃築室
豹林谷從放受業放竒之不敢處以弟子行與同時張
蕘許勃號南山三友會詔舉沈淪草澤知長安宼準聞
其名薦之辭不起景祐中錄國初侯王後懌推其弟忻
得官及范雍建京兆府學召懌講授諸生席間常數十
百人杜衍嘗請賜處士號乃命為大理評事懌固辭仁
宗嘉其守號安素處士詔州縣歲時禮遇之給良田五
百畝文彦博表其經術該通有高世之行可以勵風俗
詔賜第一區嘉祐中就除光禄寺丞復固辭夢道士持
素書聘為白鹿洞主卒有韓退者稷山人亦師事种放
母死負土成墳徒跣終喪去隱嵩山吳遵路石延年論
其高節詔賜粟帛號安逸處士以夀終
徐復字復之建州人初遊京師舉進士不中退而學易
通流衍卦氣法自筮知無禄遂亡進取意遊學淮浙間
數年益通陰陽天地文理遁甲占射諸家之說他日聽
其鄉人林鴻範說詩且言詩之所以用於樂者忽若有
得因以聲器求之遂悟大樂於七音十二律清濁次序
及鐘磬侈弇匏竹高下制度皆洞逹方仁宗留意於樂
詔天下求知樂者大臣薦胡瑗瑗作鐘磬大變古法復
笑曰聖人寓器以聲今不先求其聲而更其器其可用
乎後瑗制作皆不效范仲淹過潤州見復問曰今以衍
卦占之四夷無變異乎復剋西方當用兵推其月日後
無少差慶歴初與布衣郭京俱召見帝問天時人事復
對曰以京房易卦推之今年所配年月日時當小過也
剛失位而不中其在彊君德乎帝又問明年主何卦復
曰乾卦用事說至九五盡而止帝又問前年京師黑風
何所應復曰其兆在内豫王喪其應也明日命為大理
評事固以疾辭乃賜號沖晦處士補其子發試秘書省
校書郎復性高潔而處世未嘗自異後居杭州十數年
卒郭京者少任俠不事家産平居好言兵范仲淹滕宗
諒數薦之
孔旼字寧極孔子四十六代孫隱居汝州龍興縣龍山
之滍陽城性孤潔喜讀書有田數百畝賦税常為鄉里
先遇歲饑分所餘賙不足者未嘗計有無聞人之善若
出于已動止必依禮法環所居百餘里人皆愛慕之見
旼于路輙歛袵以避葬其父廬墓三年卧破棺中日食
米一溢壁間生紫芝數十夲州以行義聞賜粟帛又給
復其家近臣列薦授秘書省校書郎致仕居數年召為
國子監直講辭不赴即遷光禄寺丞頃之起知龍興縣
復辭卒贈太常丞盗嘗入旼家發其廪粟旼避之縦其
所取嘗逢羸弱者為盗掠奪其貲旼追盗與語責之以
義解金畀之使歸所掠居山未嘗逢毒蛇虎豹㦯謂之
曰子毋夜行此亦可畏旼曰無心則無所畏晚年惟玩
周易老子他書亦不復讀為太玄圖張壁上外列方州
部家而規其中心空之無所書曰易所謂寂然不動者
與此無異也
何羣字通夫果州西充人嗜古學喜激揚論議雖業進
士非其好也慶歴中石介在太學四方諸生来學者數
千人羣亦自蜀至方講官會諸生講介曰生等知何羣
乎羣日思為仁義而已不知饑寒之切己也衆皆注仰
之介因舘羣于其家使弟子推以為學長羣愈自克厲
著書數十篇與人言未嘗下意曲從同舍目羣為白衣
御史羣嘗言今之士語言脱易舉止惰肆者其衣冠不
如古之嚴也因請復古衣冠又上書言三代取士皆舉
於鄉里而先行義後世專以文辭就文辭中害道者莫
甚於賦請罷去介贊美其說會諫官御史亦言以賦取
士無益治道下兩制議皆以為進士科始隋歴唐數百
年將相多出此不為不得人且祖宗行之已久不可廢
也羣聞其說不行乃慟哭取平生所為賦八百餘篇焚
之講官視羣賦既多且工以為不情絀出太學羣徑歸
遂不復舉進士嘉祐中龍圖閣直學士何剡表其行義
賜號安逸處士羣既死趙抃守益州奏羣遺藁有益時
政願詔果州錄上之云非若茂陵書起天子侈心也寢
不下
宋史卷四百五十七
宋史卷四百五十七考證
陳摶傳武當山九室巖可以隱居摶往棲焉因服氣辟
榖二十餘年但日飲酒數杯移居華山(臣蒲封)按
邵氏聞見錄摶有大志隱武當山常乘白騾欲入汴
州中塗聞藝祖登極大笑曰天下定矣遂入華山居
焉據此則摶居華山乃在宋開國之初非五代時也
宋史卷四百五十七考證
