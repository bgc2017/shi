宋史卷一百三十九
元中書右丞相總裁托克托等修
樂志第九十二
樂十四(樂章八)
恭上皇帝皇太后尊號下(冊立皇后冊皇太子)皇子冠鄉飲酒
(聞喜宴鹿鳴宴)
紹熙元年恭上壽聖皇太后至尊壽聖皇帝壽成皇后
尊號冊寶十四首
大慶殿發冊寶降殿正安帝受内禪紀元紹熙欽崇
慈親孝心肅祗廼建顯號廼蕆丕儀發冊廣庭聲歌
侑之
中書令侍中奉三宮冊寶詣東階下用禮安鐘鼓交
作文物咸偹彤庭玉階天子是莅咨爾輔臣展采錯
事輔臣稽首敢不率禮
冊寶出門正安巍巍天宮洞開閶闔旗常葳蕤劒佩
雜沓寶冊啓行法駕繼發鑠哉盛典快覩胥悦
冊寶入重華宮正安仰止皇居九門載闢麗日重光
非烟五色雷動萬乘雲從百辟咫尺重霄鞠躬屏息
至尊壽聖皇帝升坐乾安(降同)玉璽瑤編禮容畢具穆
穆至尊華殿是御德配有虞紹唐授禹於萬斯年受
天之祜
太傅中書令奉至尊壽聖皇帝冊升殿用聖安慈皇
天臨睟表怡怡欽哉聖子親奉玉巵鼇抃嵩呼歡浹
華夷邇臣捧冊是恪是祗
太傅侍中奉至尊壽聖皇帝寶升殿用聖安瑟彼華
玉篆魚鈕龍與冊並登咨爾上公詠以歌詩協之鼓
鐘是陟是降靡有弗恭
太傅中書令侍中奉壽聖皇太后冊寶升殿用聖安
天祐皇家慶集重闈寶兮揚名冊兮流徽金支秀華
盛容䘲威詔我近弼相禮不違
太傅中書令侍中奉壽成皇后冊寶升殿用聖安大
哉乾元既極形容坤元德至實與比隆寶冊並登勒
崇垂鴻相我縟儀肅肅雍雍
皇帝從聖壽皇太后冊寶詣慈福宮用正安涓辰協
吉時維春元上冊三殿曠古無前思齊重闈積慶有
源是尊是崇帝心載虔
壽聖皇太后出閤升坐坤安(降同)丕赫有宋三聖授受
誰其助之繄我太母東朝受冊飲此春酒聖子神孫
密侍左右
内侍官舉壽聖皇太后冊寶詣讀冊寶位用聖安坤
德益崇天夀平格慶流萬世子孫千億刻玉範金鋪
張赫奕惟昔姜任則莫我匹
皇帝詣壽成殿壽成皇后出閤升坐坤安(降同)鞠育保
護母道備矣密贊親傅德其至矣綵服來朝慈容有
喜既受鴻名又多受祉
内侍官舉壽成皇后冊寶詣讀冊寶位用聖安仰瞻
慈闈登進寶冊惟時暬御祗率厥職曰壽曰名母兮
兼得儷我尊父億載無極
紹熙四年加上壽聖皇太后尊號八首
大慶殿發冊寶降殿正安德厚重闈冲澹粹穆何以
名之惟慈惟福寶鏤精鏐冊鐫華玉物盛禮崇丕昭
羣目
中書令侍中奉壽聖皇太后冊寶詣東階下禮安於
皇帝室休運貽孫重熙疊慶祗進號榮爰授兹冊必
躬必親天子聖孝萬邦儀刑
冊寶出門正安煌煌冊寶天子受之言徐其行肅展
廼儀其儀維何劒佩黃麾鸞駕清蹕聳瞻九逵
冊寶入慈福宮殿門正安熙辰禮備濟濟雍雍言奉
斯冊重親之宮宮帷既敞協氣感通皇儀親展壽祉
無窮
太傅中書令侍中奉壽聖皇太后冊寶升殿聖安既
肅琨庭載升金戺廼導廼陪威儀濟濟天步繼臨孝
誠備矣聲容孔昭中外悦喜
冊寶詣宫中正安琱輿彩仗祗詣慈宮寶冊前奉龍
挾雲從言備兹禮于宮之中惟天子孝於昭䘲容
壽聖皇太后出閤升御坐坤安(降同)懿典大冊陳儀邃
深怡怡愉愉寶坐是臨重綵儼侍罙展肅心三宮協
慶永播徽音
内侍官舉壽聖皇太后冊寶詣讀冊寶位用聖安寶
冊既奉祗誦廼言仁深慶衍益顯益尊和聲協氣充
溢乾坤並受伊嘏聖子神孫
慶元二年恭上太皇太后皇太后太上皇帝太上皇后
尊號二十四首
冊寶降殿天擁帝家澤流子孫三宫燕胥四海崇尊
聲諧韶濩輝燭瑤琨維皇緝熙耀德乾坤
冊寶授太傅奉詣東階下祖后重壽親闈並崇駢慶
聫休申景鋪鴻疊璧交輝多儀煥叢億萬斯年福祿
攸同
冊寶出門太任媚姜塗山翼禹慈祥曼衍鴻儀迭舉
寶章奕奕䘲宫俁俁帝用將之于彼宫所
慈福宫寶冊入門東朝層邃端闈靖深列仗節鑾鏤
玉䋲金來奉來崇載祗載欽曾孫之慶世世徽音
冊寶升殿純佑我宋母儀四朝擁翼孫謀如虞承堯
仁覃函夏喜浮慶霄福禄萬年金玉孔昭
冊寶詣宫中神人和懌天日淑清王母來燕必壽而
名琨庭璈音五雲佩聲勉勉我皇遹昭厥成
太皇太后出閤升坐曾孫致養五福駢臻太極所運
两儀三辰輝光日新啓佑後人永翼瑤圖億萬堯春
冊寶詣讀冊寶位徽光宣華仁聲流文曠儀合沓泰
和絪緼慈顔有喜祚我聖君珠宮含飴坐閱來雲
太皇太后降坐歸閤縟儀既登寶冊既膺喜洽祥流
雲烝川增天子萬年鳴玉慈庭惠我無疆詵詵䋲䋲
壽慈宫冊寶入門新庭靖安祖后燕怡有開聖謀累
崇天基典章文明聲容葳蕤御于邦家曰壽曰慈
冊寶升殿三禮崇容八鑾警衞有來辰儀闡徽媯汭
璇宮肅雍藻景澄霽文子文孫本支百世
冊寶詣宫門堯門疊瑞姒幄齊輝重坤靖夷麗冊華
徽天子仁聖禮文弗違福壽康寧同燕層闈
皇太后出閤升坐文母曼壽載錫之光總集瑞命宜
君宜王惠以仁顯慈以德彰保佑子孫受福無疆
冊寶詣讀冊寶位華鸞編玉文螭液金頌德摛英揚
徽嗣音紫幄天開翠華日臨歲歲年年如周大任
皇太后降坐歸閤宋有明德天保佑之以壽繼壽以
慈廣慈聲文宣昭福祉茂綏神孫之休燕及華夷
壽康宫冊寶入門正安大安耽耽興慶崇崇維皇之
尊與天比隆非心閒燕文命延鴻欲報之恩禮縟儀
豐
太上皇帝升御坐乾安上帝有赫百靈效祥儲祉垂
恩錫年降康皇儀睟温帝躬肅莊三宮齊懽地久天
長
太上皇帝冊寶升殿聖安夏典稽瑞禹玉含淳追琢
有章温潤孔純聖底于安壽綿於仁太上立德自天
其申
太上皇后冊寶升殿聖安父尊母親天涵地育燕我
翼子景命有僕得名得壽如金如玉子孫千億成其
厚福
太上皇帝降御坐乾安天地清寧日月華光歸尊慈
極嵩呼未央慶涵百嘉壽躋八荒上皇萬歲俾熾俾
昌
冊寶詣宮中正安晨趨慈幄佳氣鬱葱受帝之祉配
天其崇璧華金精禮敷樂充天子是若懽聲融融
太上皇后出閤升坐坤安文物流彩鑾輅靖陳龜瑞
薦祉坤儀效珍比皇之壽翼帝以仁和氣致祥與物
為春
讀冊寶聖安黼黻其文金玉其相永壽於萬合德無
疆福緒祥源厥後克昌天維格斯祚我聖皇
太上皇后降坐歸閤坤安榮懷之慶莫盛於斯三宮
四冊五葉一時德阜而豐福大而滋子子孫孫于時
保之
嘉泰二年恭上太皇太后尊號八首
冊寶降殿思齊太任嬪于周京至哉坤元萬物資生
不可儀測矧可強名鏤玉䋲金昭哉號榮
冊寶詣東階鼓鐘喤喤儀物載陳儀物陳矣爛其瑤
琨咨爾上公相予文孫勿亟勿徐奉我重親
冊寶出門蕩蕩天門金鋪玉戶采旄翠旌流蘇葆羽
千官影從廼導廼輔都人縱觀填道呼舞
壽慈宮冊寶入門煌煌寶書玉篆金鏤曷為來哉自
天子所自天子所以燕文母婉嬗祥雲日正當午
冊寶升殿文物備矣三事其承崇牙高張樂充宮庭
耽耽廣殿左墄右平敬爾威儀攝齊以登
冊寶詣宮中維壽伊何聖德日新維慈伊何祐于後
人廼范斯金廼鏤斯珉皇舉玉趾從于堯門
太皇太后升御坐(降同)侍中版奏辦外嚴中出自玉房
褘褕被躬我龍受之䘲威盛容皇帝聖孝其樂融融
冊寶詣讀冊寶位麟趾&KR1153;蹄我寶斯刻碝磩采緻載
備斯冊眉壽萬年詒謀燕翼於赫湯孫克綿永福
紹定三年壽明仁福慈睿皇太后冊寶九首
文德殿冊寶降殿思齊聖母嫓于周任體乾履坤博
厚洪深七表既啓萬壽自今昕庭發號式昭德音
冊寶詣東階煌煌儀物繹繹鼓鐘奉兹寶冊至于階
東上公相儀列辟盡恭拜手慈宸福如華嵩
冊寶出門帝闕肅開天階坦履霓旌羽蓋導儀護衞
匪誇雕琢匪矜繁麗兹謂盛儀億載千歲
慈明殿冊寶入門金堅玉純文郁禮縟來從帝所作
瑞王國天開地闢日熙春煥兹謂盛事永燕茀祿
冊寶升殿皇儀有煒綵畀次升沈沈邃殿穆穆天廷
坤德罙隆皇圖永寧咨爾廷臣攝齊以登
冊寶詣宮中壽為福先明燭物表仁沾動植福齊穹
昊曰慈與睿並崇丕號演而申之萬世永保
皇太后升御坐邇臣跪奏嚴辦必恭乃御褘褕升于
殿中慈顔雍穆和氣沖融芳流清史傳之無窮
冊寶詣讀冊寶位徽音孔昭寶傳斯刻金昭玉粹有
燁斯冊載祈載祝以燕以翼寶之萬年與宋無極
皇太后降御坐皇文既舉慶禮告虔肇自宮闈格于
幅員子稱母壽母謂子賢陟降在兹隆名際天
哲宗發皇后冊寶三首
皇帝升坐乾安既登乃依如日之升有嚴有翼丕顯
丕承天作之合家邦其興朱芾斯皇子孫䋲䋲
降坐乾安我禮嘉成我駕言旋降坐而蹕奏鼓淵淵
景命有僕保佑自天永錫柞嗣何千萬年
太尉等奉冊寶出入正安宣哲維公就位肅莊冊寶
具舉丕顯其光出于宸闈鼓鐘喤喤母儀天下萬壽
無疆
紹興十三年發皇后冊寶十三首
皇帝升坐乾安天地奠位乾坤以分夫婦有别父子
相親聖王之治禮重婚姻端冕從事是正大倫
使副入門正安天子當陽羣工就列冊寶既陳鐘鼓
備設上公奉事容莊心協克相盛禮光昭玉牒
冊寶出門正安穆穆睟容如天之臨赫赫明令如玉
之音虔恭出門禮容兢兢塗山生啓夏道以興
皇帝降坐乾安朝陽已升薰風習至樂奏既成禮容
亦備玉佩鏘鳴帝徐舉趾壼政穆宜以聽内治
皇后出閤坤安猗歟賢后德本性成承天致順遡日
為明作配儷極王化以行萬有千歲奉祀宗祊
冊寶入門宜安欵承祗事時惟肅雍跪奉冊寶陳于
法宫以俯以仰有儀有容明神介之福祿來崇
皇后降殿承安温惠之德褘翟之衣行中采薺禮無
或違降于丹陛有容有儀委委蛇蛇誰其似之
皇后受冊寶成安鏤蒼玉兮盛德載揚鑄南金兮作
鎮椒房虔受賜兮有燁有光宜室家兮朱芾斯皇
皇后升坐和安禮既行兮厥位孔安母儀正兮容止
所觀奉東朝兮常得其歡求淑女兮豈樂多般
内命婦入門惠安素月澄輝衆星顯列炳為天文各
有攸别椒房既正隂教斯設關雎麟趾應如響捷
外命婦入門咸安窈窕其容淑嬺其姿爛其如雲瞻
我母儀曰天之妺作合惟宜粲然舞抃疇不肅祗
皇后降坐徽安寶字煌煌冊書粲粲副笄加飾褘褕
有爛祗若帝休委蛇樂衎億萬斯年永膺宸翰
皇后歸閤泰安太任徽音太姒是嗣則百斯男周室
以熾天子萬年受兹女士如姒事任從以孫子
淳熙三年發皇后冊寶十三首
皇帝升坐乾安赫赫惟皇如日之光肅肅惟后如月
之常禮行一時明照無疆天子莅止疇敢不莊
冊寶入門正安卜月惟良練辰斯臧臣工在庭劒佩
瑲瑲來汝凝丞明命是將有淑其儀無安怠遑
冊寶出門正安刻簡以珉鑄寶以金持節伊誰時惟
四鄰自我文德達之穆清委蛇委蛇往迄于成
皇帝降坐乾安冊行何曏于門東偏禮備樂成合扇
鳴鞭皇舉玉趾如天之旋燕及家邦億萬斯年
皇后出閤坤安椒塗蘭馭河潤山容副笄在首褘衣
被躬静女其姝實翼實從自彼西閤聿來殿中
冊寶入門宜安德隆位尊禮厚文縟乃篆斯金乃鏤
斯玉羣公盈門執事有肅願言保之永鎮坤軸
皇后降殿承安規殿沉沉吐氣旼旼明章婦順表正
人倫躡是左墄暨于中庭尚宫顯相罔有弗欽
皇后受冊寶成安備物典冊樂之鼓鐘拜而受之極
其肅雍司言司寶各以職從行地有慶與天無窮
皇后升坐和安容典既膺壼儀既正羽衞外列揚顔
中映如帝如天以莊以靚六宮承式二南流詠
内命婦入門惠安葛覃節用樛木逮下形為嬪則夙
已心化兹臨長秋遂正諸夏以慶以祈百祥來迓
外命婦入内咸安碩人其頎公侯之妻翟茀以朝象
服是宜如星之拱遡月之輝母儀既瞻羣心則夷
皇后降坐徽安窈窕淑女備六服兮陟降多儀聳羣
目兮内治允備隂教肅兮宜君宜王綏有福兮
皇后歸門泰安天監有周是生太任亦有太姒嗣其
徽音孰如两宫慈愛相承思齊之盛復見于今
淳熙十六年皇后冊寶十三首
皇帝升坐乾安乾位既正坤斯順承日麗于天月斯
遡明惟帝受命惟帝並登黼扆尊臨典冊是行
冊寶入門正安廼協良辰維春之宜廼詔近弼來汝
相儀九門洞開文物華輝聲詩載歌于以侑之
冊寶入門正安有璽範金有冊鏤瓊汝使汝介持節
以行禮始文德達于穆清是恪是虔依我和聲
皇帝降坐乾安鼓鐘喤喤磬筦鏘鏘劒佩充庭濟濟
洋洋禮典告備皇心樂康於萬斯年受福無疆
穆清殿受冊寶皇后出閤坤安懿範柔容如月斯輝
駕厥翟輅被以褘衣九御從之如雲祁祁典冊是承
心焉肅祗
冊寶入門宜安華榱璧璫有馨椒殿備物來陳多儀
式煥曰冊曰寶是刻是瑑並舉以行皇矣懿典
皇后降殿承安褘褕盛服有恪其容是陟是降相以
尚宮金殿玉階聿來于中展詩應律載詠肅雍
皇后受冊寶成安帝有顯命禀于親慈后德克承拜
而受之人倫既正王化是基億載萬年永祚坤儀
皇后升坐和安帝慶三宫膺受寶冊御于中闈載欣
載惕廼敷隂教廼明内則翼翼魚貫罔不承式
内命婦入門惠安掖庭頒宮于位有四嘒彼小星撫
以德惠熙焉如春育焉如地慶禮聿成靡弗咸喜
外命婦入門咸安魚軒鼎來象服是宜班于内庭率
禮惟祗化以婦道時惟母儀是慶是類于胥樂兮
皇后降坐徽安正位長秋容典備矣王假有家人倫
至矣儷極俔天多受祉矣蟄蟄螽斯宜孫子矣
皇后歸閤泰安維天佑宋盛事相仍崇號三宮甫兹
浹辰肇正中闈縟禮載陳邦家之慶曠古無倫
皇帝升坐乾安乾健坤順羣生首資日常月升四時
叶熙帝嗣天歴后崇母儀黼黻承暉王化是基
使副入門正安熛闕蟺蜎璧門雲龍烈文維輔翊奉
有容典章煇明彛度肅雍蕆時縟儀登于璿宮
冊寶出門正安金晶麗輝璧葉含春贊夏之翼繹虞
之嬪樂序韶亮禮文藻新辟公相成物采彬彬
皇帝降坐乾安帟旒雲舒金秀充庭璇衞鑾華蒨佩
垂&KR2994;皇容熙備柔儀順承三宮齊懽萬福昭膺
皇后出閤坤安驂翟崇容褘鞠陳衣戾止蘭殿夙興
椒闈淑正宣華粹明騰煇欽若有承嗣音之徽
冊寶入門宜安褘帟流光慶祥增衍編玉鏤德螭金
溢篆粹猷藻黻徽文華顯二南聲詩于時昭闡
皇后降殿承安翬珩煥采趨節風韶陟降墄陛奉將
英瑤辟道承薰嬪儀揚翹是敬是祗德音孔昭
皇后受冊寶成安帝奉太室后儀成之帝養三宫后
志承之德如關雎盛如螽斯宜君宜王百世夲支
皇后升坐和安肅肅壼彜雍雍隂教險詖自防警戒
是傚中闈端委列御胥告其思輔順永翼帝孝
内命婦入門惠安天子九嬪王宮六寢有燁令儀載
秩華品福履綏將節用躬儉矢其德音于以來諗
外命婦入門咸安象服之文鵲巢之風化以婦道覲
于内宮采蘋澗濱采藻澗中夙夜在公贊彼累功
皇后降坐徽安光佑晏寧惠慈燕喜壽仁並崇家邦
均祉懿文交舉壼冊嗣美維億萬年愛敬惟似
皇后歸閤泰安天心仁佑坤德世昭灼有慈範著于
累朝儉以贊虞勤以承堯是用則傚共勵夙宵
嘉泰三年皇后冊寶十三首
皇帝升坐乾安茂建坤極容典聿新天命所贊慈訓
是遵肅涓榖旦躬御紫宸鴻禧累福駢賚翕臻
使副入門正安端門曉闢瑞氣雲凝有儼良輔踵武
造廷肅肅王命是將是承登冊穆清萬歲永膺
冊寶出門正安瑤冊玉寶爛然瑞輝旁翼絳節上承
紫微璆鳴朝佩徐出獸扉登進坤極益彰典徽
皇帝降坐乾安天臨黼扆雲集弁纓金石遞奏典禮
備成玉趾緩步龍駕翼行言旋北極永燕西清
皇后出閤坤安日薰椒屋雲靄璧門有華瑞節來自
帝閽統天惟乾合德者坤我龍受之福祿永繁
冊寶入門宜安虹輝燦爛雲篆綢繆絳節前導瑞光
上浮瑤階玉扉既集長秋欽承天寵永荷帝休
皇后降殿承安瑤殿清閟玉墄坦夷褘衣副珈陟降
不遲寶冊聿至載肅載祗禮儀昭備福履永綏
皇后受冊寶成安日月臨燭乾坤覆持明並二曜德
合两儀光嫓宸極共恢化基膺受茂典億載永宜
皇后升坐和安寶璽瑤冊既祗既承繡裀藻席載躋
載升柔儀肅穆瑞命端凝永膺多福如川方增
内命婦入門惠安服煥盛儀班分華緻九嬪婦職六
寢内治參差荇菜求勤寤寐烝然來思相禮贊祭
外命婦入門咸安婦榮於室通籍禁中班列有次車
服有容佐我關雎鵲巢之風被之僮僮曷不肅雍
皇后降坐徽安金石具舉典禮茂明淑慎其止遹觀
厥成瓊琚微動鳳輦翼行儀光嫓極德邁嬪京
皇后歸閤泰安寶坐既興鳳輿戒行奏觧嚴辦歸燕
邃清問安壽慈奉齍宗祊彌千萬年内助聖明
嘉定十五年皇帝爰膺天命之寶三首
恭膺天命之曲太簇宮我祖受命恭膺于天爰作玉
寶載祗載虔申錫無疆神聖有傳昭兹興運於萬斯
年
舊疆來歸之曲太簇宮於穆我皇之德之純涵濡羣
生矧我遺民連齊跨晉輸貢效珍土宇日闢一視同
仁
永清四海之曲太簇宮我祖我宗德厚澤深於皇繼
序益單厥心天人協扶一統有臨乾坤清夷振古斯
今
至道元年冊皇太子二首
太子出入正安主鬯之重允屬賢明承華肇啓上嗣
騰英禮脩樂舉育德開榮一人元良萬邦以寧
羣臣稱賀正安皇儲既建聖祚無疆鸞旌列叙鷄戟
分行前星有爛瑞日重光際天接聖温文允臧
天禧三年冊皇太子一首
太子出入明安明離之象少陽之位固邦為夲體天
作貳儀範堯温禮章斯備丕宣令猷恭守宗器
乾道元年冊皇太子四首
皇帝升坐乾安宋受天命聖緒無疆惟懷永圖乃登
元良涓選休辰冊書是將黼坐天臨穆穆皇皇
太子入門明安於維皇儲玉潤金聲體震之洊重離
之明冊寶具舉環佩鏘鳴守器承祧惟邦之榮
太子出門明安樂備既奏和聲沖融玉簡金書翔鸞
戲鴻下拜登受旋于青宮儀辰作貳垂休無窮
皇帝降坐乾安我禮備成我駕言旋降坐而蹕奏鼓
淵淵國夲既定保佑自天克昌厥後何千萬年
乾道七年冊皇太子四首
皇帝升坐乾安建儲以賢闢宫于東典策既備筮占
既從濟濟卿士鏘鏘鼓鐘天子戾止盛哉禮容
太子入門明安琱珉瑳瑳篆金煌煌對揚于庭是承
是將星重其輝日重其光觀瞻以懌國有元良
太子出門明安淵中象德玉裕凝姿進退周旋有肅
其儀既定國夲益隆慶基燕及两宫福禄如茨
皇帝降坐乾安儲副豫定器之公兮冊受孔時禮之
隆兮天步遲遲旋九重兮壽祉萬年德無窮兮
嘉定二年冊皇太子四首
皇帝升坐於皇我宋受命于天升儲主鬯衍慶卜年
典冊告備庭工載虔萬乘涖止端冕邃延
太子入門受冊寶太極端御少陽肅祗珉簡斯鏤衮
服孔宜式奏備樂廼陳盛儀下拜登受永言保之
太子受冊寶出門明两承曜作貳宣猷茂德金昭令
譽川流豫定厥夲永貽廼謀三朝致養問寢龍樓
皇帝降坐震洊體象我儲明兮渙揚顯冊我禮成兮
大駕言旋警蹕鳴兮燕祉無疆邦之榮兮
寶祐二年皇子冠二十首
皇帝將出文德殿隆安於皇帝德乃聖乃神夲支百
世立愛惟親敬共冠事以明人倫承天右序休命用
申
賓贊入門祗安豐芑詒謀建爾元子揆禮儀年筮賓
敬事八音克諧嘉賓至止于以冠之成其福履
賓贊出門祗安禮國之本冠禮之始賓升自西維賓
之位于著於阼維子之義厥惟欽哉敬以從事
皇帝降坐隆安路寢闢門黼坐恭已羣公在庭所重
維禮正心齊家以燕翼子於萬斯年王心載喜
皇子初行有來振振月重輪兮瑜玉在佩綦組明兮
左徵右羽德結旌兮步中采齊矩彠循兮
賓贊入門我有嘉賓直大以方亦既至止厥德用光
冠而字之厥義孔彰表裏純備黃耉無疆
皇子詣受制位吉圭休成其日南至天子有詔冠爾
皇嗣為國之夲隆邦之禮拜而受之式共敬止
皇子升東階兹惟阼階厥義有在歴階而升敬謹將
冠經訓昭昭邦儀粲粲正纚賓筵壽考未艾
皇子升筵秩秩賓筵籩豆孔嘉帝子至止衿纓振華
周旋陟降禮行三加成人有德匪驕匪奢
初加帝子惟賢懋昭厥德跪冠于房玄冠有特鼓鐘
喤喤威儀抑抑百禮既洽祚我王國
初醮有賓在筵有尊在戶磬管將將醮禮時舉跪觴
祝辭以永燕譽寶祚萬年磐石鞏固
再冠復及肇祥震維標德乃共皮弁其儀不忒體正
色齊維民之則璇霄眷佑國壽箕翼
再醮冠醮之義匪酬匪酌于戶之西敬共以恪金石
相宣冠醮相錯帝祉之受施及家國
三加善頌善禱三加彌尊爵弁峩峩介珪温温陽德
方長成德允存燕及君親厥祉孔蕃
三醮席于賓階禮義以興受爵執爵多福以膺匪惟
服加德加愈升匪惟德加壽加愈增
皇子降命服煌煌跬步中度慶輯皇闈化行海宇禮
具樂成惕若戒懼寶璐厥躬有秩斯祜
朝謁皇帝將出皇王烝哉令聞不已燕翼有謀冠醮
有禮百僚在庭遹相厥事頌聲所同嘉受帝祉
皇子再拜青社分封前星啓燄繁弱綏章厥光莫揜
容稱其德蓄學之騐芳譽敷華大圭無玷
皇子退玄袞黼裳垂徽永世勉勉成德是在元子胙
土南賓厥旨孔懿充一忠字作百無愧
皇帝降坐愛始於親聖盡倫兮元子冠字邦禮成兮
天步舒徐皇心寧兮家人之吉億萬春兮
淳化鄉飲酒三十三章
鹿鳴呦呦命侶與儔宴樂嘉賓既獻且醻獻醻有序
休祉無疆展矣君子邦家之光
鹿鳴呦呦在彼中林宴樂嘉賓式昭德音德音愔愔
既樂且湛允矣君子實慰我心
鹿鳴呦呦在彼高岡宴樂嘉賓吹笙鼓簧幣帛戔戔
禮儀蹡蹡樂只君子利用賓王
鹿鳴相呼聚澤之蒲我樂嘉賓鼓瑟吹竽我命旨酒
以燕以娛何以贈之玄纁粲如
鹿鳴相邀聚場之苗我美嘉賓令名孔昭我命旨酒
以歌以謠何以置之大君之朝
鹿鳴相應聚山之荆我燕嘉賓鼓簧吹笙我命旨酒
以逢以迎何以薦之揚于王庭
右鹿鳴六章章八句
瞻彼南陔時物嘉良有泉清泚有蘭馨香晨飲是汲
夕膳是嘗慈顔未悦我心靡遑
嬉嬉南陔眷眷慈顔和氣怡色奉甘與鮮事親是宜
事君相思虔勖忠孝邦家之基
右南陔二章章八句
洋洋嘉魚佇以美罛君子有道嘉賓式燕以娛
洋洋嘉魚佇以芳罟君子有德嘉賓式歌且舞
我有宮沼龜龍擾之君子有禮嘉賓式貴表之
我有宮藪麟鳳來思君子有樂嘉賓式慰勤思
相彼嘉魚爰縱之壑我有旨酒嘉賓式燕以樂
相彼嘉魚在漢之梁我有旨酒嘉賓式燕以康
森森喬木美蔓榮之我有旨酒嘉賓式燕宜之
喈喈黃鳥載飛載止我有旨酒嘉賓式燕且喜
右嘉魚八章章四句
崇邱峩峩動植斯屬高既自遂大亦自足和風斯扇
膏雨斯沐我仁如天以亭以育
崇邱巍巍動植其依高大之性各極爾宜王道坦坦
皇猷熙熙仁壽之域烝民允躋
右崇邱二章章八句
關雎于飛洲渚之湄自家刑國樂且有儀郁郁芳
蘭幽人擷之温温恭人哲后求之求之無斁寤寐
所屬罄爾一心受天百祿郁郁芳蘭雨露滋之溫
溫恭人圭組縻之郁郁芳蘭佩服珍之温温恭人
福履綏之關雎蹌蹌集水之央好求賢輔同揚德
光蘋蘩芳滋同誰掇之願言賢德靡日不思偶
其賢德輔成己職永配玉音服之無斁潔其粢盛
中心匪寧薦於宗廟助君德馨賢淑來思人之表
儀風化天下何樂如之
右關雎十章章四句
彼鵲成巢爾類攸處之子有歸瓊瑤是祖彼鵲成
巢爾類有匹之子有行錦繡是飾彼鵲成巢爾類
攸共之子有從蘭蓀是奉伊鵲成巢珍禽戾止婉
彼佳人配于君子伊鵲營巢珍禽攸處内助賢侯
弼于明主伊鵲營巢珍禽輯睦均養嘉雛致于蕃
育
右鵲巢六章章四句
大觀聞喜宴六章
狀元以下入門正安多士濟濟于彼西雍欽肅威儀
亦有斯容烝然來思自西自東天畀爾祿惟王其崇
初舉酒賓興賢能明明天子率由舊章思樂泮水光
于四方薄采其芹用賓于王我有好爵寘彼周行
再酌於樂辟雍樂只君子式燕又思服其命服攝以
威儀鐘鼓既設一朝醻之德音是茂邦家之基
三酌樂育英才聖謨洋洋綱紀四方烝我髦士觀國
之光遐不作人而邦其昌以燕天子萬壽無疆
四酌樂且有儀我求懿德烝然來思籩豆静嘉式燕
綏之温温其恭莫不令儀追琢其章髦士攸宜
五酌正安思皇多士揚于王庭鐘鼓樂之肅雝和鳴
威儀抑抑既安且寧天子萬壽永觀厥成
政和鹿鳴宴五首
初酌酒正安思樂泮水承流辟雍思皇多士賁然來
從雝雝濟濟四方攸同登于天府維王是崇
再酌樂育人才鐘鼓皇皇磬筦鏘鏘登降維時利用
賓王髦士攸宜邦家之光媚于天子事舉言揚
三酌賢賢好德鳴鹿呦呦載弁俅俅烝然來思旨酒
思柔之子言邁泮渙爾游于彼西雍對揚王休
四酌烝我髦士首善京師灼于四方烝我髦士金玉
其相飲酒樂曲吹笙鼓簧勉戒徒御觀國之光
五酌利用賓王遐不作人天下喜樂何以况之鳶飛
魚躍既勸之駕獻酬交錯利用賓王縻以好爵
宋史卷一百三十九
