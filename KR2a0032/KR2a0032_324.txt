宋史卷三百二十四
元中書右丞相總裁托克托等修
列傳第八十三
石普張孜許懷德李允則
張亢(兄奎)劉文質(子渙滬)趙滋
石普其先幽州人自言唐河中節度雄之後徙居太原
祖全事周為鐵騎軍使父通事太宗於晉邸普十歲給
事邸中以謹信見親補寄班祗候再遷東頭供奉官賊
邢橐駞賈秃指數百人寇掠永興諸縣命普督兵往捕
悉獲之遷内殿崇班帶御噐械李順叛普為西川行營
先鋒與韓守英馬知節誅斬之遷西京作坊使欽州刺
史順餘黨復寇卭蜀偽稱卭南王又為西川都提舉捉
賊使時蜀民疑不自安多欲為盗者普因馳入對面陳
蜀亂由賦歛苛急農民失業宜稍蠲減之使自為生則
不討而自平矣帝許之普即日還蜀揭牓諭之莫不悦
服賊平賜白金三千兩襲衣金帶鞍勒馬累遷洛苑使
富州團練使延州緣邊都廵檢使羌酋乜羽内寇普追
殺之從真宗幸大名會王均叛以為川峽路招安廵檢
使佐雷有終率諸將進討至天回鎮賊出拒戰普領前
陣力擊破之賊退保益州王師圍城數月不下普繕軍
砲又為地道攻城城破均夜半突圍由南門遁普引兵
追擊于富順監均自殺餘黨皆平遷冀州團練使賜黃
金三百兩白金三千兩故事正任不兼帶御噐械帝特
以命普契丹犯邊為保州兵馬鈐轄北面行營押策先
鋒與契丹戰廉良城又戰長城口獲俘馘噐甲甚衆徙
定州路副都總管靈州失守益兵備關中徙永興軍副
都總管時軍制疎略凡號令進退及呼召將佐會合别
屯皆遣人馳告普上請曰臣嘗將兵輙破一錢與别將
各持半用相合為信帝為制傳信牌漆木長六寸闊三
寸腹背刻字而中分之置鑿枘令可合又穿二竅容筆
墨上施紙札每臨陣則分持或傳令則書其言繫軍令
之頸至彼為合契又獻禦戎圖請設塹以陷敵馬并上
所置戰械甚衆徙為莫州總管初契丹南侵敗我兵于
望都既而諜者言復欲大入寇帝自畫軍事以手詔示
輔臣曰鎮定高陽三路兵宜會定州夾唐河為大陣立
柵以守量寇遠近出軍俟敵疲則先鋒出致師用騎卒
居中環以步卒接短兵而已無遠離隊伍又分兵出三
路以六千騎屯威虜軍魏能白守素張銳領之五千騎
屯保州楊延昭張禧李懷岊領之五千騎屯北平塞田
敏楊凝石延福領之以當賊鋒始至勿輕鬭待其氣衰
背城以戰若南越保州與大軍遇則令威虜之師與延
昭會使腹背受敵若不攻定州縦軼南侵則復會北平
田敏合勢入契丹界邀其輜重令雄霸破虜已来互為
聲援又命孫全照王德鈞裴自榮將兵八千屯寧邊軍
李重貴趙守倫張繼旻將兵五千屯邢州扼東西路契
丹將遁則令定州大軍與三路騎兵會擊之令普統軍
一萬于莫州盧文夀王守俊監之敵騎北去則西趨順
軍襲擊斷西山之路如河冰已合敵由東路則劉用劉
漢凝田思明以兵五千會普全照為掎角仍命石保吉
將萬兵鎮大名以張軍勢繢圖以授諸將後數月勅輔
臣曰北邊已屯大兵而邊奏至敵未有釁且聚軍虚費
民力何以給之宜有制畫以為控遏且静戎順安軍界
先開營田河道可以扼黑盧口三臺小李路亦可通漕
運至邊宜乘此用衆浚治使及軍城彼或撓吾役即合
兵擊之李沆等曰設險以制敵守邊之利也遂詔内侍
閻文慶與静戎順安知軍事王能馬濟督其事而徙普
屯順安之西與威虜魏能保州楊延昭北平田敏為掎
角内侍馮仁俊掌御劔于莫州與普不叶帝曰勿窮治
以驕將帥第召仁俊還又令普率所部屯乾寧軍復遷
普冀州團練使徙夲州總管車駕幸澶淵時王繼忠已
陷契丹契丹欲請和因繼忠遣人持信箭為書遺普且
通密表事平遷容州觀察使向敏中為鄜延路都總管
以普副之趙德明納款詔降制命普言不宜授以押蕃
落使使之總制屬羌則彊横不可制矣乃止兼管内蕃
落使未幾徙并代路給公使錢二千五百緡普援例歲
給錢三千緡樞密院言無此例又言李漢超守河朔時
歲給以萬計今并代屯軍多不足以犒軍帝不納改桂
州觀察使鎮州路總管遷保平軍節度觀察留後赴夲
鎮帝祀汾隂還至陜西普請駐蹕城中因賜詩令扈從
至西京拜河西軍節度使知河陽徙許州築大流堰引
河通漕京師上軍議條目二卷用將機宜要訣二圖時
方崇尚符瑞而普請罷天下醮設歲可省緡錢七十餘
萬以贍國用繇是忤帝意大中祥符九年上言九月下
旬日食者三又言商賈自秦州来言唃厮囉欲隂報曹
瑋請以臣所獻陣圖付瑋可使瑋必勝帝以普言踰分
而樞密使王欽若言普欲以邊事動朝廷帝怒命知雜
御史吕夷簡劾之獄具集百官參驗九月下旬日不食
坐普私藏天文下百官雜議罪當死議以官當詔除名
貶賀州遣使縶送流所帝謂輔臣曰普出微賤性輕躁
干求不已既懵文藝而假手撰述以揣摩時事聞在繫
所思其幼子時時泣下可聽挈家以行甫至賀州授太
子左清道率府副率房州安置增房州屯兵百人護守
稍復為左千牛衛將軍其妻表求普領小郡遷左領軍
衛大將軍仁宗即位徙安州遷左屯衛大將軍徙蔡州
坐失保任降夲衞將軍歴遷左千牛左領軍衛大將軍
起知信陽軍徙光州以私用孔子廟錢貶太子左監門
率府副率滁州安置以左衛將軍分司西京給官第居
蔡州遷大將軍卒普倜儻有膽略凡預討伐聞敵所在
即馳赴之兩平蜀盗大小數十戰摧鋒與賊角衆推其
勇頗通兵書隂陽六甲星歴推步之術太宗嘗曰普性
剛驁與諸將少合然藉其善戰每厚遇之後以罪廢每
太宗忌日必盡室詣佛寺齋薦率以為常
張孜開封人母微時生孜後入宫乳悼獻太子孜方在
襁褓真宗以付内侍張景宗曰此兒貌厚汝謹視之景
宗遂飬以為子蔭補三班奉職給事春坊司轉殿直皇
太子即位遷供奉官閤門祗候為陳州兵馬都監築堤
袁家曲捍水陳以無患五遷至供備庫使領恩州團練
使真定路兵馬鈐轄歴知莫貝瀛三州轉運使張昷之
奏冀貝驍捷軍士上關銀鞵錢事下孜議孜言此界河
策先鋒兵有戰必先登故平時賜予異諸軍不可罷昷
之猶執不已遂奏罷保州雲翼别給錢糧軍怨果叛契
丹欲背盟富弼往使命孜為副議論雖出弼然孜亦安
重習事以勞遷西上閤門使知瀛州拜單州團練使龍
神衞四廂都指揮使并代副總管河東更鐵錢法人情
疑貳兵相率扣府欲訴閉門不納是日幾亂孜策馬從
數卒往諭之皆散還營遷濟州防禦使侍衞馬軍都虞
候又遷殿前都虞候加桂州管内觀察使遷侍衞步軍
副都指揮使虎翼兵教不中程指揮使問状屈彊不肯
對乘夜十餘人大譟趣往將害人孜擒首惡斬之然後
聞遷昭信軍節度觀察留後馬軍副都指揮使孜長於
宫禁中内外頗涉疑似言者請罷孜兵柄乃出為寧遠
軍節度使知潞州徙陳州仁宗以其無他復召為馬軍
都指揮使御史中丞韓絳又言孜不當典兵而宰相
富弼薦引之請黜弼弼引咎求罷政事諫官御史皆言
進擬不自弼絳家居待罪曰不敢復稱御史矣坐此謫
知蔡州而孜尋以罪罷知曹州卒贈太尉諡勤惠孜初
名茂實避英宗舊名改孜云
許懷德字師古開封祥符人父均磁州團練使懷德長
六尺餘善騎射擊刺少以父任為東西班殿侍累擢至
殿前指揮使左班都虞候元昊寇邊選為儀州刺史鄜
延路兵馬鈐轄選副總管夏人三萬騎圍承平砦懷德
時在城中率勁兵千餘人突圍破之夏人復陣有出陣
前據鞍嫚罵者懷德引弓一發而踣敵乃去屠金明縣
復進圍延州懷德遽還夜遣裨將以步騎千餘人出不
意擊之斬首二百級遂觧延州遷鳳州團練使專領延
州東路茭村一帶公事徙秦鳳路未行坐夏人破塞門
砦不赴援降寧州刺史頃之擢龍神衞四廂都指揮使
陵州團練使夲路副都總管遷康州防禦使又坐當出
討賊逗留不進所部兵夫棄隨軍芻糧更赦徙秦鳳路
副都總管改捧日天武四廂又以賊侵掠屬羌亡十餘
帳徙永興軍又徙高陽關并代路歴殿前都虞候遂州
觀察使侍衞親軍馬軍副都指揮使武信軍節度觀察
留後殿前副都指揮使寧遠軍節度使會從妹亡無子
懷德欲冐有其田事覺罷管軍知亳州徙徐州歲餘復
為殿前副都指揮使祀明堂進都指揮使更保寧進雄
二節度年八十猶生子筋力過人在宿衞十四年數乞
身帝不許懷德曰臣年過矣倘為御史所彈且不得善
罷即詔為减數歲卒贈侍中諡榮毅懷德自初擢守邊
連以畏愞被謫已而與功臣並進典軍及坐請託得罪
去而復還時遭承平保寵終禄故事節度使移鎮加恩
皆别上表再辭每降批荅遣内侍齎賜必有所遺懷德
以祫享加恩既又移鎮乃共為一表以辭翰林學士歐
陽脩劾其慢朝命詔以脩章示之懷德謝罪而已不復
别進表其鄙吝如此
李允則字垂範濟州團練使謙溥子也少以材略聞蔭
補衙門指揮使改左班殿直太平興國七年幽薊還師
始置榷場于静戎軍允則典其事還使檢視錢帛噐甲
原治逋欠又使荆湖察官吏與轉運使檢視錢帛噐甲
刑獄遂擢閤門祗候濬治京師諸河剏水門鄭州水磑
西川賊劉旰平上官正議脩城未决命允則與王承衎
閻承翰往視還言西川以無城難守宜如正議又言兵
分則緩急不為用請併屯要害以便餽餉高溪州蠻田
彦尹入寇遣詣辰州與轉運使張素荆南劉昌言計事
允則以蠻徼不足加兵悉招輯之累遷供備庫副使知
潭州將行真宗謂曰朕在南衙畢士安嘗道卿家世今
以湖南屬卿初馬氏暴歛州人出絹謂之地税潘美定
湖南計屋輸絹謂之屋税營田戶給牛歲輸米四斛牛
死猶輸謂之枯骨税民輸茶初以九斤為一大斤後益
至三十五斤允則請除三税茶以十三斤半為定制民
皆便之湖湘多山田可以藝粟而民惰不耕乃下令月
所給馬芻皆輸夲色繇是山田悉墾湖南饑欲發官廪
先賑而後奏轉運使執不可允則曰湏報踰月則饑者
無及矣明年荐饑復欲先賑轉運使又執不可允則請
以家資為質乃得發廪賤糶因募饑民堪役者隷軍籍
得萬人轉運使請發所募兵禦邵州蠻允則曰今蠻不
攪無名益戍是長邊患也且兵皆新募饑瘠未任出戍
乃奏罷之陳堯叟安撫湖南民列允則治状請留堯叟
以聞召還連對三日帝曰畢士安不謬知人者遷洛苑
副使知滄州允則廵視州境濬浮陽湖葺營壘官舍間
穿井未幾契丹來攻老幼皆入保而水不乏斵冰代砲
契丹遂觧去真宗復召謂曰頃有言卿濬井葺屋為勞
民者及契丹至始見善為備也轉西上閤門副使鎮定
高陽三路行營兵馬都監押夫陣東面請對自陳武藝
非所長不可以當邊劇帝曰卿為我運籌策不必當矢
石也賜白金三千兩副以幃幄什噐凡下諸路宣勅必
先屬允則省而後行及王超敗人心震搖允則勸超衰
絰向師哭以觧衆忿真宗知允則始屢趣超進兵手詔
褒厲契丹通好徙知瀛州上言朝廷已許契丹和議但
擇邊將謹誓約有言和好非利者請一切斥去真宗曰
兹朕意也遷西上閤門副使何承矩為河北緣邊安撫
提點榷場及承矩疾詔自擇代乃請允則知雄州初禁
榷場通異物而邏者得所易珉玉帶允則曰此以我無
用易彼有用也縱不治遷東上閤門使奬州刺史河北
既罷兵允則治城壘不輟契丹主曰南朝尚脩城備得
無違誓約乎其相張儉曰李雄州為安撫使其人長者
不足疑既而有詔詰之允則奏曰初通好不即完治恐
他日頽圯因此廢守邊患不可測也帝以為然城北舊
有甕城允則欲合大城為一先建東嶽祠出黃金百兩
為供噐道以鼓吹居人爭獻金銀久之密自徹去聲言
盗自北至遂下令捕盗三移文北界乃興版築揚言以
護祠而卒就關城浚壕起月隄自此甕城之人悉内城
中始州民多以草覆屋允則取材木西山大為倉廪營
舍始教民陶瓦甓標里閈置廊市邸舍水磑城上悉累
甓下環以溝塹蒔麻植榆柳廣閻承翰所脩屯田架石
橋構亭榭列隄道以通安肅廣信順安軍歲脩禊事召
界河戰棹為競渡縱北人遊觀潛寓水戰州北舊多設
陷馬阬城上起樓為斥堠望十里自罷兵人莫敢登允
則曰南北既講和矣安用此為命徹樓夷阬為諸軍蔬
圃浚井疏洫列畦隴築短垣縦横其中植以荆棘而其
地益阻隘因治坊巷徙浮圖北原上州民旦夕登望三
十里下令安撫司所治境有隙地悉種榆久之榆滿塞
下顧謂僚佐曰此步兵之地不利騎戰豈獨資屋材耶
上元舊不燃燈允則結綵山聚優樂使夜縦遊明日偵
知北酋欲間入城中觀允則與同僚伺郊外果有紫衣
人至遂與俱入傳舍不交一言出奴女羅侍左右劇飲
而罷且置其所乘騾廡下使遁去即幽州統軍也後數
日為契丹所誅嘗宴軍中而甲仗庫火允則作樂行酒
不輟副使請救不荅少頃火熄命悉瘞所焚物密遣吏
持檄瀛州以茗籠運噐甲不浹旬兵數已完人無知者
樞密院請劾不救火状真宗曰允則必有謂姑詰之對
曰兵械所藏儆火甚嚴方宴而焚必姦人所為舍宴而
救事或不測又得諜釋縛厚遇之諜言燕京大王遣来
因出所刺緣邊金榖兵馬之數允則曰若所得謬矣呼
主吏按籍書實數與之諜請加緘印因厚賜以金縱還
未幾諜遽至還所與數緘印如故反出彼中兵金財力
地里委曲以為報一日民有訴為契丹民毆傷而遁者
允則不治與傷者錢二千衆以為怯逾月幽州以其事
来詰荅以無有盖他諜欲以毆人為質驗比得報以為
妄乃殺諜雲翼卒亡入契丹允則移文督還契丹報以
不知所在允則曰在某所契丹駭不敢隠即歸卒乃斬
以徇歴四方館引進使高州團練使天禧二年以客省
使知鎮州徙潞州仁宗即位領康州防禦使天聖六年
卒允則不事威儀間或步出遇民有可語者延坐與語
以是洞知人情訟至無大小面訊立斷善撫士卒皆得
其用盗發輒獲人亦莫知所由身無兼衣食無重羞不
畜資財在河北二十餘年事功最多其方略設施雖寓
於遊觀亭傳間後人亦莫敢隳至於國信往来費用儀
式多所裁定晩年居京師有自契丹亡歸者皆命舍允
則家允則死始寓樞密院大程官營
張亢字公夀自言後唐河南尹全義七世孫家于臨濮
少豪邁有竒節事兄奎甚謹進士及第為廣平軍判官
應天府推官治白沙石梁二渠民無水患改大理寺丞
僉書西京判官事通判鎮戎軍上言趙德明死其子元
昊喜誅殺勢必難制宜亟防邊因論西北攻守之計章
數十上仁宗欲用之會丁母憂既而契丹聚兵幽涿間
河北增備遂起為如京使知安肅軍因入對曰契丹歲
享金帛甚厚今其主孱而歲歉懼中國見伐特張言耳
非其實也萬一倍約臣請擐甲為諸軍先元昊反為涇
原路兵馬鈐轄知渭州累遷右騏驥使忠州刺史徙鄜
延路知鄜州上疏曰舊制諸路總管鈐轄都監各不過
三兩員餘官雖高止不過一路總管鈐轄不預夲路事
今每路多至十四五員少亦不减十員皆兼夲路分事
不相統制凡有論議互報不同按唐總管統軍都統處
置制置使各有副貳國朝亦有經略排陣使請約故事
别置使名每路軍馬事止以三兩員領之又涇原一路
自總管鈐轄都監廵檢及城砦所部六十餘所兵多者
數千人少者才千人兵勢既分不足以當大敵若敵以
萬人為二十隊多張聲勢以綴我軍後以三五萬人人
入奔突則何以支又比来主將與軍伍移易不定人馬
強弱配屬未均今涇原正兵五萬弓箭手二萬鄜延正
兵不減六七萬若能預為團結明定節制迭為應援以
逸待勞則烏合饑餒之衆豈能窺我淺深乎請下韓琦
范仲淹分按逐路以馬步軍八千已上至萬人擇才位
兼高者為總領其下分為三將一為前鋒一為策前鋒
一為後陣每將以使忠臣佐三兩人分屯要害之地敵
小入則一將出大入則大將出又量敵數多少使隣路
出兵應接此所謂常山蛇勢也今萬人已上為一大將
一路又有主師延州領三大將鄜州一大將保安軍及
西路廵檢德靖砦共為一大將則鄜延路兵五萬人矣
原渭州鎮戎軍各一大將渭州山外及瓦亭各一大將
則涇原路五萬人矣弓箭手熟戶不在焉昨延州之敗
盖由諸將自守不相應援請令邊臣預定其法敵寇某
所則某將為先鋒某將出某所為竒兵某將出某所為
聲援某城砦相近出敢戰死士某所設覆都同廵檢則
各扼要害又令隣路取某路出應仍潛用旗幟為號昨
劉平救延州前鋒陷賊者已二千騎平猶不知趙瑜部
馬軍間道先進而趙振與王逵趨塞門至高頭平路白
馬報敵張青盖駐山東振麾兵掩襲乃瑜也臣在山外
策應未嘗用夲指揮旗號自以五行支干别為引旗若
甲子日夲軍相遇則先見者張青旗後見者以緋旗應
之此是干相生其干相尅及支相生尅亦如之盖兵馬
出入晝則百步之外不能相知若不預為之號必誤軍
事國家承平日久失於訓練今每指揮藝精者不過百
餘人餘皆瘦弱不可用且官軍所恃者步軍與強弩爾
臣知渭州日見廣勇軍彍弩者三百五十人引一石二
斗者僅百人餘僅及七八斗正欲閱習時易為力爾臣
以跳鐙弩試皆不能張閱習十餘日裁得百餘人又教
以小坐法亦十餘日又教以帶甲小坐法五十餘日始
能服熟若安前弊以應新敵其有必勝之理乎又兵官
務張邊事以媒進邀賞劉平之敗正繇貪功輕進鎮戎
軍最近賊境每報賊騎至不問多寡凡主兵者皆出至
邊壕則賊已去矣盖權均勢埓各不相下若不出則恐
得怯懦之罪且諸路騎兵不能馳險計其芻粟一馬之
費可飬步軍五人馬高不及格宜悉還坊監止留十之
三餘以步兵代之又比来禁衞隊長繇年勞換前班者
或為諸司使副白丁試武技亦命以官而諸路弓箭手
生長邊陲父祖效命累世捍賊乃無進擢之路何以激
勸邊民竊聞大帥議五路進師且用兵以来屢出無功
若一旦深入臣切以為未可也山界諸州城砦距邊止
二三百里夏兵噐甲雖精利其鬭戰不及山界部族而
財糧又盡出山界若十月後令諸將分番出界使夏人
不得耕牧然後出步兵負十日糧人日給米一升馬日
給粟四升草五分賊界有草地以半資放牧亦可減輓
運之半王師既行使唃厮囉及九姓回紇分制其後必
蕩覆巢穴又言陕西民調發之苦數倍常歲宜一切權
罷令安撫司與逐州長吏減省他役顓應邊湏及選殿
侍軍將各三十人以駞騾各二百留其半河中以運鄜
延保安軍軍湏其半留乾州或永興軍以運環慶原渭
鎮戎軍軍湏分一轉運使專董其事又鄜州四路半當
衝要嘗以閑慢路遞舖兵卒之半貼衝要二路驛百人
每三人挽小車載二百五十斤至三百斤若團併輦運
邊計亦未至夫備而民力可以寬矣初亢請乘驛入對
詔令手䟽上之後多施用進西上閤門使改都鈐轄屯
延州又奏邊機軍政措置失宜者十事言王師每出不
利豈非節制不立號令不明訓練不至噐械不精或中
敵詭計或自我貪功或左右前後自不相救或進退出
入未知其便或兵多而不能用或兵少而不能避或為
持權者所逼或因懦將所牽或人馬困饑而不能奮或
山川險阻而不能通此皆將不知兵之弊也未聞深䆒
致敗之由而為之措置徒益兵馬未見勝術一也去春
敵至延州諸路發援兵而河東秦鳳各踰千里涇原環
慶不減十程去秋賊出鎮戎遠自鄜延發兵千里遠鬭
銳氣已衰如賊已退乃是空勞師徒異時更寇别路必
又如此是謂不戰而自弊二也今鄜延副都總管許懷
德兼管勾環慶軍馬環慶副總管王仲寳復兼鄜延其
涇原秦鳳總管等亦兼鄰路雖令互相策應然環州至
延州十四五驛徑赴亦不下十驛涇原至秦鳳千里若
發兵互援而山路險惡人馬之力已竭三也四路軍馬
各不下五六萬朝廷罄力供億而邊臣但言兵少每路
欲更增十萬人亦未見功效且兵無節制一弊無竒正
二弊無應援三弊主將不一四弊兵分勢弱五弊有此
五弊如驅市人而戰雖有百萬亦無益於事四也古人
教習湏三年而後成今之用兵已三年矣將師之材孰
賢孰愚攻守之術孰得孰失累年敗衂而居邊要者未
知何謀使更數年未罷兵國用民力何以克堪若因之
以饑饉加之以他寇則安危之策未知如何五也今言
邊事者甚衆朝廷或即奏可或再詳䆒以聞或付有司
前條方行後令即變胥史有抄錄之勞官吏無商略之
暇邊防軍政一無定制六也夏竦陳執中皆朝廷大臣
凡有邊事當付之不疑今但主文書守詔令每有宣命
則翻錄行下如諸處申禀則令候朝旨如是則何必以
大臣主事七也前河北用兵減冗官以省費今陕西日
以增員如制置青白鹽使副招撫蕃部使臣十餘員所
占兵士千餘人請給歲約萬緡復有都大提舉馬鋪噐
甲之類諸州並募克敵至勝保捷廣銳宣毅等兵久未
曾團結訓練但費軍廪無益邊備八也今軍有手藝者
管兵之官每一指揮抽占三之一如延州諸將不出即
有兵二萬除五千守城之外其餘止一萬五千若有警
急三日内不能團集况四十里外便是敵境一有奔突
何以備之九也陕西教集鄉兵共十餘萬人市井無頼
名掛尺籍必簿田夫豈無姦盗雜於其中苟無措置他
日為患不細十也既而復請面陳利害不報會元昊益
熾以兵圍河外康德輿無守禦才屬戶豪也囉叛去導
夏人自後河川襲府州兵至近道纔覺而蕃漢民被殺
掠已衆攻城不能下引兵屯琉璃堡縱遊騎鈔麟府間
二州閉壁不出民乏飲黃金一兩易水一桮時豐州已
為夏人所破麟州勢孤朝廷議棄河外守保德軍未果
徙亢為并代都鈐轄管勾麟府軍馬事單騎叩城出所
授勅示城上門啟既入即縱民出采薪芻汲澗谷然夏
人猶時出鈔掠亢以州東焦山有石炭穴為築東勝堡
下城旁有蔬畦為築金城堡州北沙阮有水泉為築安
定堡置兵守之募人穫于外腰鎌與衛送者均得其時
禁兵皆敗北無鬭志乃募役兵敢戰者夜伏隘道邀擊
夏人遊騎比明有持首級来獻者亢以錦袍賜之禁兵
始慚奮曰我顧不若彼乎又縱使飲博方窘乏幸利咸
願一戰亢知可用始謀擊琉璃堡使諜伏敵砦旁草中
見老羌方炙羊髀占吉凶驚曰明當有急兵且趣避之
皆笑曰漢兒皆蔵頭膝間何敢亢知無備夜引兵襲擊
大破之夏人棄堡去乃築宣威砦于步駞捍寇路時麟
州饋路猶未通勅亢自護賞物送麟州敵既不得鈔遂
以兵數萬趨栢子砦来邀亢所將才三千人亢激怒之
曰若等已䧟死地前鬭則生不然為賊所屠無餘也士
皆感厲會天大風順風擊之斬首六百餘級相蹂踐赴
崖谷死者不可勝計奪馬千餘匹乃脩建寧砦夏人數
出争逐戰于兔毛川亢自抗以大陣而使驍將孫岊伏
短兵強弩數千于山後亢以萬勝軍皆京師新募市井
無頼子弟罷耎不能戰敵目曰東軍素易之而怯虎翼
軍勇悍亢隂易其旗以誤敵敵果趣東軍而值虎翼卒
搏戰良久伏發敵大潰斬首二千級不踰月築清塞百
勝中候建寧鎮川五堡麟府之路始通亢復奏今所通
特一徑爾請更增並邊諸柵以相維持則可以廣田牧
壮河外之勢議未下會契丹欲渝盟領果州團練使知
瀛州葛懷敏敗遷四方館使涇原路經略安撫招討使
知渭州亢聞詔即行及至敵已去鄭戩統四路亢與議
不合遷引進使徙并代副都總管御史梁堅劾亢出庫
銀給牙吏往成都市易以利自入奪引進使為夲路鈐
轄及夏人與契丹戰河外復引進使副都總管知代州
兼河東沿邊安撫事范仲淹宣撫河東復奏亢前所增
廣堡砦宜使就總其事詔既下眀鎬以為不可屢牒止
之亢曰受詔置堡砦豈可得經略牒而止耶坐違節度
死所甘心堡砦必為也每得牒置案上督役愈急及堡
成乃發封自劾朝廷置不問蕃漢歸者數千戶歲減戍
兵萬人河外遂為并汾屏蔽復知瀛州因言州小而人
衆緩急無所容若廣東南關則民居皆在城中夏竦前
在陕西惡亢不附已特沮其役然卒城之加領眉州防
禦使復為涇原路總管知渭州會給郊賞州庫物良而
估賤三司所給物下而估高亢命均其直以便軍人轉
運使奏亢擅減三司所估會竦為樞密使奪防禦使降
知磁州御史宋禧繼言亢嘗以庫銀市易復奪引進使
為右領衛大將軍知夀州後陜西轉運使言亢所易庫
銀非自入者改將作監知和州坐失舉徙筠州久之復
為引進使果州團練使又復眉州防禦使真定府路副
都總管遷客省使以足疾知衞州徙懷州坐與鄰郡守
議河事會境上經夕而還降曹州鈐轄改河陽總管以
疾辭為秘書監未幾復客省使眉州防禦使徐州總管
卒亢好施輕財凡燕犒饋遺類皆過厚至遣人貿易助
其費猶不足以此人樂為之用同學生為吏部亢憐其
老薦為縣令後既為所累出筠州還所薦者復求濟亢
又贈金帛終不以屑意馭軍嚴明所至有風跡民圖像
祠之
奎字仲野先亢中進士歴并秀州推官監衢州酒徐生
者毆人至死繫婺州獄再問輒言冤轉運使命奎復治
奎視囚籍印窽偽深探之乃獄吏竄易卒釋徐生抵吏
罪衆驚伏同時薦者三十九人改大理寺丞知合淝縣
徙南充縣以殿中丞通判瀘州罷歸會秦州鹽課虧緡
錢數十萬事連十一州詔奎往按還奏三司發鈔稽緩
非諸州罪因言鹽法所以足軍費非仁政所宜行若不
得已令商人轉貿流通獨關市收其征上下皆利孰與
設重禁壅閼之為民病於是悉除所負未幾知江州徙
楚州遷太常博士召為殿中侍御史知滑州徙邢州母
病輒割股肉和藥以進母遂愈其後母卒廬于墓自負
土植松栢服終授度支判官出為京東轉運使以侍御
史為河東轉運使進刑部員外郎知御史雜事安撫京
東募民充軍凡十二萬奏州縣吏能否數十人還為戶
部副使及分陜西為四路擢天章閣待制環慶路經略
安撫招討使知慶州以父名餘慶辭不許歴陜西都轉
運使知永興軍河東都轉運使加龍圖閣直學士知澶
青徐揚等州再遷吏部郎中時李宥知江寧府府𪠘盡
焚諫官言金陵始封之地守臣視火不謹宜擇才臣繕
治之遷右諫議大夫知江寧府奎簡材料工一循舊制
不踰時復完還判吏部流内銓徙審官院知河南府河
南宫闕歲久頗摧圮奎大加興葺又按唐街陌分牓諸
坊初全義守洛四十年洛人德之有生祠及見奎偉儀
觀曰真齊王孫也因復興齊王祠歲餘以能政聞遷給
事中歸朝京東盗起加樞密直學士知鄆州數月捕諸
盗悉平奎治身有法度風力精彊所至有治跡吏不敢
欺第傷苛細亢豪放喜功名不事小謹兄弟所為不同
如此然皆知名一時子燾龍圖閣直學士
劉文質字士彬保州保塞人簡穆皇后從孫也父審琦
虎牢關使從討李重進戰死文質幼從母入禁中太宗
授以左班殿直遷西頭供奉官寄班祗候帝頗親信之
數訪以外事嘗謂内侍竇神興曰文質朕之近親又忠
謹其賜白金百斤出為兩浙走馬承受公事擢西京左
蔵庫副使岢嵐軍使賜金帶名馬徙知麟州改麟府濁
輪砦兵馬鈐轄擊蕃酋萬保移走之越河破契丹拔黃
太尉砦殺獲萬計賜錦袍金帶徙知慶州李繼遷入寇
文質將出兵而官吏不敢發庫錢乃以私錢二百萬給
軍士皆感奮遂大破賊徙涇州克麟州清遠軍都監又
破敵于枝子平咸平中清遠軍陷坐逗撓奪官雷州安
置久之起為太子率府率杭州駐泊都監封泰山以内
殿崇班為青齊淄濰州廵檢進禮賓副使石隰緣邊同
都廵檢使徙秦州鈐轄建小落門砦親率士版築會李
濬知秦州因就賜白金五百兩天禧中知代州先是蕃
部獲逃卒給絹二匹茶五斤卒皆論死時捕得百三十
九人文質取二十九人以赦後論如法餘悉配隷他州
再遷内園使知邠州數從曹瑋出戰築堡障復徙秦州
鈐轄領連州刺史再知代州卒厚賻其家官子三人文
質以簡穆親又父死事故前後賜予異諸將真宗嘗問
保塞之舊文質上宣祖太祖賜書五函仁宗亦以書賜
之然性剛喜評刺短長於貴近無所避故不太顯子十
六人渙滬皆知名
渙字仲章以父任為將作監主簿監并州倉天聖中章
獻太后臨朝久渙謂天子年加長上書請還政后震怒
將黥隷白州吕夷簡薛奎力諫得免仁宗親政擢為右
正言郭后廢渙與孔道輔范仲淹等伏闕爭之皆罰金
會河東走馬承受奏渙頃官并州與營妓游黜通判磁
州尋知遼州夏人叛朝廷議遣使通河西唃氏渙請行
間道走青唐諭以恩信唃氏大集族帳誓死扞邊遣騎
護出境得其誓書與西州地圖以獻加直昭文館遷陜
西轉運使由工部郎中知滄州改吉州刺史知保州州
自戍卒叛後兵益驕渙至虎翼軍謀舉城叛民大恐渙
單騎徐叩營械首惡者歸斬之一軍帖服徙登州益治
刀魚船備海寇寇不敢犯詔嘉奬之歴知邢恩冀涇澶
五州恩承賊蹂踐後渙經理繕葺有叙兵民犯法一切
用重典威令大振治平中河北地震民乏粟率賤賣耕
牛以苟朝夕渙在澶盡發公錢買之明年民無牛耕價
增十倍渙復出所市牛以元直與民澶民頼不失業歴
秦鳳涇原真定定州路總管四遷至鎮寧軍節度觀察
留後熙寧中還為工部尚書致仕渙有才略尚氣不羈
臨事無所避然銳於進取方開拓兆岷討安南渙既老
猶露章請自效不報卒年八十一
滬字子濬頗知書傳深沉寡言有知略以蔭補三班奉
職累遷右侍禁康定中為渭州瓦亭砦監押權静邊砦
擊破党留等族斬一驍將獲馬牛橐駞萬計時任福敗
邊城晝閉居民畜産多為賊所掠滬獨開門納之遷左
侍禁韓琦范仲淹薦授閤門祗候又破穆寧生氐西南
去洛陽二百里中有城曰水洛川平土沃又有水輪銀
銅之利環城數萬帳漢民之逋逃者歸之教其百工商
賈自成完國曹瑋在秦州嘗經營不能得滬進城章川
收善田數百頃以益屯兵密使人說城主鐸厮那令内
附會鄭戩行邊滬遂召鐸厮那及其酋屬来獻結公水
洛路羅甘地願為屬戶戩即令滬將兵往受地既至而
氐情中變聚兵數萬合圍夜縦火呼嘯期盡殺官軍滬
兵才千人前後數百里無援滬堅卧因令晨炊緩食坐
胡床指揮進退一戰氐潰追奔至石門酋皆稽顙請服
因盡驅其衆隷麾下以通秦渭之路又敗臨洮氐于城
下遷内殿崇班戩以三將兵遣董士廉助築城功未半
會戩罷四路招討使而涇原路尹洙以為不便令罷築
且召滬不聽日增版趣役洙怒使狄青械滬士廉下獄
氐衆驚收積聚殺吏民為亂朝廷遣魚周詢程戡往視
氐衆詣周詢請以牛羊及丁壯助工役復以滬權水洛
城砦主城成終以違夲路安撫使節制黜一官為鎮戎
軍西路都廵檢復内殿崇班痬發首卒弟淵將以其柩
東歸居人遮道號泣請留葬水洛立祠城隅歲時祀之
經略司言得熟戶蕃官牛装等状願得滬子弟主其城
乃命其弟淳為水洛城兵馬監押城中有碑記滬事
趙滋字子深開封人父士隆天聖中以閤門祗候為邠
寧環慶路都監戰沒錄滋三班奉職滋少果敢任氣有
智略康定初以右侍禁選捕京西叛卒有功遷左侍禁
後為涇原儀渭鎮戎軍都廵檢會渭州得勝砦主姚貴
殺監押崔絢劫宣武神騎卒千餘人叛攻羊牧隆城滋
馳至諭降八百餘人貴窮走出砦招討使令滋給賜降
卒及遷補將吏滋以為如是是誘其為亂蔵其牒不用
還為招討使所怒故賞弗行范仲淹韓琦經略陜西舉
滋可將領得閤門祗候為鎮戎軍西路都廵檢時京西
軍賊張海久未伏誅命滋都大提舉陜西京西路捉賊
數月賊平後為京東東路都廵檢富弼為安撫使舉再
任登州乳山砦兵叛殺廵檢州將誅首惡數人不窮按
滋承檄驗治馳入其壘次第推問得黨與百餘人付獄
衆莫敢動在京東五年數獲盗不自言弼為言乃自東
頭供奉官超授供備庫副使定州路駐泊都監嘗因給
軍食同列言粟不善滋叱之曰爾欲以是怒衆邪使衆
有一言當先斬爾以徇韓琦聞而壮之以為真將帥材
及琦在河東又奏滋權并代路鈐轄改管勾河東經略
司公事建言代州寧化軍有地萬頃皆肥美可募人田
作教戰射為堡砦人以為利累遷西上閤門副使歴知
安肅軍保州滋彊力精悍有吏能所至稱治會契丹民
數違約乘小舟漁界河中吏憚生事累歲莫敢禁後又
遣大舟十餘自海口運鹽入界河朝廷患之以滋可任
徙知雄州滋戒廵兵舟至輒捕其人殺之輦其舟移文
還涿州漁者遂絶契丹因使人以為言而知瀛州彭思
永河北轉運使唐介燕度皆以滋生事請罷之朝廷更
以為能擢龍神衞四廂都指揮使嘉州團練使遷天武
捧日四廂都指揮使英宗即位領端州防禦使步軍都
虞候賜白金五百兩留再任未幾卒贈遂州觀察使滋
在雄州六年契丹憚之契丹嘗大饑舊米出塞不得過
三斗滋曰彼亦吾民也令出米無所禁邊人德之馭軍
嚴戰卒舊不服役滋役之如廂兵莫敢有言繕治城壁
樓櫓至於簿書米鹽皆有條法性尤廉謹月得公使酒
不以入家然傲慢自譽此其短也
論曰石普曉暢軍事習知民庸然揣摩時政終以罪廢
張孜雖稱持重跡其所長無足取者許懷德以愞不任
事數遭貶斥其不及普遠矣劉文質以私錢給軍且脱
人於死仕雖偃蹇聲名俱章章矣渙以小官能抗疏母
后輯暴弭姦則其餘事也滬水洛之戰從容退師滬之
才略其最優者歟趙滋有吏能出米塞下以振契丹亦
仁人之用心李允則在河北二十年設施方略不動聲
氣契丹至以長者稱之張亢起儒生曉韜略琉璃堡兔
毛川之捷良快人意區區書生功名如此何其壮哉奎
以治跡著稱其視亢盖所謂難為兄難為弟者歟
宋史卷三百二十四
宋史卷三百二十四考證
張孜傳上關銀鞵錢事此句有疑
策先鋒南夲策作為
宋史卷三百二十四考證
