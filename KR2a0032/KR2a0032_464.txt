宋史卷四百六十四
元中書右丞相總裁托克托等修
列傳二百二十三
外戚中
王貽永李昭亮李用和(子璋瑋珣)
李遵勖(子端懿端愿端慤端愿子評)曹佾(從弟偕子評誘)
高遵裕(弟遵惠從姪士林士林子公紀公紀子世則)
向傳範(從姪經綜經子宗回宗良)張敦禮任澤
王貽永字季長溥之孫也性清慎寡言頗通書不好聲
技初生十餘歲時其舅魏咸信見而竒之曰後當類我
咸平中尚鄭國公主授右衛將軍駙馬都尉從封泰山
領高州刺史再遷右監門衛大將軍奬州團練使求外
補得知單州真宗戒之曰和衆靜治卿所當先也真拜
洺州團練使徙徐州河決滑州徐大水貽永作隄城南
以禦之改衛州團練使進懷州防禦使知澶定二州徙
成德軍會有告曹汭變者貽永奏治之遷耀州觀察使
復知澶州歴彰化武定軍節度使觀察留後拜安德軍
節度使出知天雄軍徙保寧軍節度使知鄆州州自咸
平中徙城而故治為通衢介梁山春夏多水患貽永相
度地勢為築東西道三十餘里民便之復徙定州又徙
成德軍擢同知樞密院事改副使加宣徽南院使進樞
密院使久之拜同中書門下平章事遂加兼侍中徙節
鎮海以疾求罷手詔撫諭遣上醫診視帝臨問頒尚方
珍藥手取糜粥食之貽永自言寵禄過盛願罷樞筦解
使相還第帝冀其愈也乃聽罷侍中徙彰德節度使同
平章事樞密使如故疾稍間入見命其子道卿掖登垂
拱殿仍賜五日一朝遇朝參起居許休於殿側至和初
復以疾辭拜尚書右僕射檢校太師兼侍中景靈宫使
卒贈太師中書令謚康靖當時無外姻輔政者貽永能
遠權勢在樞密十五年迄無過失人稱其謙静子道卿
西上閤門使
李昭亮字晦之明德太后兄繼隆子也四歲補東頭供
奉官許出入禁中繼隆北征契丹遣昭亮持詔軍中問
方略及營陣衆寡之勢昭亮年雖少還奏稱旨累遷西
上閤門使出為潞州兵馬鈐轄徙領麟府路軍馬事尋
為管勾軍頭引見司兼三司衙司軍士有逃死而冒請
官廩者數百人昭亮按發之領高州刺史知代州以四
方舘使復領麟府路軍馬事遷引進使領賀州團練使
歴知瀛定二州成州團練使寧州防禦使延州觀察使
感德軍節度觀察留後擢殿前都虞候秦鳳路馬步軍
副都搃管經略招討副使徙永興路馬步軍副都指揮
使幷代州路副都總管安撫招討副使未幾守代州再
徙真定路都總管保州兵叛殺官吏詔遣王果招降之
叛者乘埤呼曰得李步軍來我降矣於是遣昭亮昭亮
從輕騎數十人不持甲盾弓矢叩城門呼城上曰爾輩
第來降我保其無虞也不爾幾無噍類矣卒稍稍縋城
下明日相率開城門䧏改淮康軍節度觀察留後復知
定州敕使存勞賜黃金三百兩給節度使奉以褒其功
都轉運使歐陽脩言昭亮入保州以叛卒女口分隷諸
軍有輙私入其家者置不問明年拜武寧軍節度使代
李用和為殿前副都指揮使時承平久將士多因循樂
縱弛昭亮本將家子雖以恩澤進然習軍中事既統宿
衛政尚嚴多所建請萬勝龍猛軍蒲博爭勝負撤屋椽
相擊士皆惶駭昭亮捕斬之杖其主者諸軍為之股慄
帝祠南郊有騎卒亡所挾弓會赦當釋去昭亮曰宿衛
不謹不可貸卒配隸下軍禁兵自是頓肅以宣徽北院
使判河陽徙延州以南院使判澶州徙幷州成德軍拜
同中書門下平章事判大名府仁宗以塗金紋羅書曰
李昭亮親賢勲舊命其子惟賢持以賜徙定州改天平
彰信泰寧軍節度使在定州數言老疾不任邊事願還
京師乃以為景靈宫使又改昭德軍節度使卒贈中書
令諡良僖昭亮為人和易練習近事於吏治頗通敏善
委任僚佐以故數更藩鎮無他過昭亮妻早亡内嬖三
妾迭預家政莫能制也子惟賢字寳臣以父蔭為三班
奉職後為閤門祗候通事舍人累遷西上閤門使尋領
高州刺史知莫州州倉粟陳腐戍兵大譟弗肯受州人
皆恐惟賢馳往諭曰邊兵衆則積粟多廩數多且積久
能無陳腐乎欲盡取新則陳者何所歸遂斬首惡一人
流十人軍中帖然召還提舉諸司庫務領榮州團練使
知冀州會遷補禁軍自隷籍後犯贓汚者皆絀為下軍
惟賢曰武士何可責以廉節且抵罪在昔今不可以新
令繩之帝為更其制徙恩州後遷四方舘使卒惟賢善
宣辭令習朝儀仁宗頗愛之
李用和字審禮章懿皇太后弟也少竆困居京師鑿紙
錢為業劉美求用和于民間奏為三班奉職累遷右侍
禁閤門祗候權提點在京倉草場考城縣兵馬都監太
后崩詔赴喪既葬遷禮賓副使領入作司遷禮賓使同
領皇城司遷崇儀使賀州刺史改葬太后于永安領捧
日天武兵護梓宫明年春又詔乘傳行太后陵還授寧
州刺史歴遷澤州團練慶州防禦鄜州觀察使既而擢
殿前都虞候鄜延路馬步軍副都總管未行拜永清軍
節度觀察留後改真定府定州路舊制刺史以上所賜
公使錢得私入而用和悉用為軍費歴侍衛親軍步軍
馬軍副都指揮使拜建武軍節度使殿前副都指揮使
以老乞罷軍職拜宣徽北院使逾月改彰信軍節度使
同中書門下平章事景靈宫使以疾告仁宗臨問賜銀
飾肩輿進兼侍中初未有居第詔寓舘芳林園用和固
辭又假以惠寧坊之官第病革帝入見卧内擢其次子
珣為閤門使賜所居第幷日給官舍僦錢五千既卒帝
哭之慟贈太師中書令隴西郡王輟朝五日制服禁中
諡恭僖帝撰神道碑書曰親賢之碑其妻卒亦輟朝成
服初仁宗以太后不逮養故外家褒寵特厚用和列位
將相能小心静默推遠權勢論者以此稱之子璋
璋字公明以章懿皇后恩補三班借職積官為天平軍
節度觀察留後知澶州護塞商胡會河漲訛言水且至
璋據聽事自若人心乃安河亦不溢徙曹州觀察使累
遷武勝軍節度使殿前都指揮使仁宗書忠孝李璋字
幷祕書賜之宴近臣羣玉殿酒半命大盞二飲韓琦及
璋如有所屬帝崩執政欲增京城甲士璋曰例出累代
不宜輙易時禁衞相告乾興故事内給食物中有金既
而果賜食衆視食中璋曰天子未臨政已優賞汝何功
復云云敢譁者斬衆乃定以武成軍節度使知鄆州京
東盗白日殺縣令略人道中璋信賞罰擒捕賊為衰止
歲大雨水競以船筏邀利多溺死者璋一切籍之約所
勝載如黃河法發卒城州西關調夫脩路數十里夾道
植柳人指為李公柳知鄧州坐失舉改節振武軍知郢
州還朝道卒年五十三贈太尉謚曰良惠弟瑋珣
瑋選尚兖國公主積官濮州團練使以樸陋與主不恊
所生母又忤主意主入訴禁中瑋皇恐自劾坐罰金後
數年終不協主還宫瑋自安州觀察使降建州落駙馬
都尉知衛州未幾主徙封岐國復瑋都尉主薨以奉主
亡状貶郴州團練使陳州安置遇赦還京師至建武軍
節度使檢校太師卒哲宗臨奠哭之贈太師中書令
珣字公粹以蔭為閤門祗候時兄璋為閤門副使珣又
求通事舍人仁宗曰爵賞所以與天下共也儻盡用親
戚何以待勲舊乎後一年乃念之車駕視用和疾自西
上閤門副使累遷均州防禦使知相州賜御製詩飛白
字寵其行未幾遷相州觀察使時劉永年亦同除官知
制誥楊畋以為不可開僥倖之門詔他舍人草制御史
范鎮復論之命遂寝使契丹預釣魚會獲多契丹遺以
金器使還悉上之更賜黃金及李珣忠孝字熙寧中遷
宣州觀察使知穎州哲宗初進泰寧軍留後提舉萬夀
觀故事正任遇覃恩止移鎮唯宗室乃遷官至是珣與
李端慤皆特遷戚里遇覃恩遷官自此始復知相州卒
年七十四
李遵勖字公武崇矩孫繼昌子也生數歲相者曰是當
以姻戚貴少學騎射馳冰雪間馬逸墜崖下衆以為死
遵勖徐起無恙也及長好為文詞舉進士大中祥符間
召對便殿尚萬夀長公主初名勖帝益遵字升其行為
崇矩子授左龍武軍駙馬都尉賜第永寧里主下嫁而
所居堂甃或瓦甓多為鸞鳳状遵勖令鑱去主服有龍
飾悉屏藏之帝歎喜領澄州刺史坐私主乳母謫均州
團練使徙蔡州踰年起為太子左衛率府副率復左龍
武軍將軍領宏州團練使真拜康州團練使給觀察使
禄時繼昌官刺史遵勖請班其下許之後繼昌守涇州
暴感風眩遵勖馳省不俟命帝遣使令乘驛赴之既還
上表自劾帝使輔臣慰諭之遷澤州防禦使又遷宣州
觀察使求補郡自試出知澶州賜宴長春殿在郡會河
水溢將壊浮梁遵勖督工徒七日而堤成遷昭德軍節
度觀察留後拜寧國軍節度使徙鎮國軍知許州水軍
多不練習而隷籍遵勖命部校按劾拔去十七八復以
疾請援唐韋嗣立故事求山林號詔不許初天聖間章
獻太后屛左右問曰人有何言遵勖不答太后固問之
遵勖曰臣無他聞但人言天子既冠太后宜以時還政
太后曰我非戀此但帝少内侍多恐未能制之也嘗上
三說五事以論時政晉國夫人林氏以太后乳母多干
預國事太后崩遵勖密請置之别院出入伺察之以厭
服衆論其補助居多類此所居第園池冠京城嗜竒石
募人載送有自千里至者構堂引水環以佳木延一時
名士大夫與宴樂師楊億為文億卒為制服及知許州
奠億之墓慟哭而返又與劉筠相友善筠卒存恤其家
通釋氏學將死與浮圖楚圓為偈頌卒贈中書令諡曰
和文有閒宴集二十卷外管芳題七卷子端懿
端懿字元伯性和厚喜問學頗通隂陽醫術星經地理
之學七歲授如京副使侍真宗東宫尤所親愛嘗解方
玉帶賜之稍長出入宫禁如家人七遷濟州防禦使為
羣牧副使杜衍為樞密擇外以子弟試外官廼以端懿
知冀州為政循法度民愛其不擾轉運使移州捕妖人
李教教己死恩州王則據城叛人有言教不死在賊軍
中遂降單州團練使知均州改滑州兵馬鈐轄賊平實
無李教者乃以為汝州防禦使提舉在京諸司庫務遷
蔡州觀察使同勾當三班院徙華州觀察使以母喪起
復為鎮國軍節度觀察留後願終制許之仍給全奉服
除提舉集禧觀出知鄆州兼京東西路安撫使是歲京
東水民多饑大發倉廩以賑之置弓手局教以戰鬭遂
如精兵治汶陽堤百餘里以却水患民便之尋除寧遠
軍節度使知澶州御史中丞韓綘奏端懿無功不當得
旄節不拜以留後赴澶州數月卒訃聞帝方宴禁中為
徹樂贈其家黃金三百兩贈感德軍節度使諡良定再
贈兼侍中端懿能自刻厲聞善士傾身下之以故士大
夫與之遊甚得名譽弟端愿
端愿字公謹以獻穆公主恩七歲授如京副使四遷為
恩州團練使仁宗以歲旱御便殿慮囚放宫女端愿上
疏謂縱釋有罪小人之幸放宫女為宦者專制反失所
歸何以弭災變累進邢州觀察使鎮東軍留後知㐮郢
二州夲路轉運使獻羡財數十萬被賞端愿言常賦三
折其民不堪即上其事帝怒奪轉運使賞申折變之禁
移盧州富弼謂曰肥上之政何以減於㐮陽端愿曰初
官喜事飾厨傳以干名則譽者至更事既久知抑豪彊
制猾吏故毁隨之弼深然其言英宗初同提舉在京諸
司庫務帝以疾拱默端愿求對進曰陛下當躬攬權綱
以係人心不宜退託失天下望拜武康軍節度使知相
州請歸除醴泉觀使神宗即位遣使就其家錄取異時
章奏賜詔褒之河東城囉兀端愿手寫趙普諫太宗北
伐疏以聞連年請老以太子少保致仕凡大禮成賜金
帶器幣品數視執政哲宗嗣位進太子太保欽聖皇后
以甥舅之故嘗幸其第致禮於獻穆祠堂命近侍掖端
愿勿拜元祐六年卒帝輟朝臨奠賻典加等贈開府儀
同三司弟端慤子評
端慤字守道官左藏庫使執獻穆喪辭起復詔特給奉
累遷東上閤門使幹辦三班院嘗侍宴羣玉殿仁宗獨
賜珠花飛白字寵顧特異知邢冀衛三州至蔡州觀察
使元祐中以安德軍留後卒贈昭德軍節度使謚曰恭
敏兄端懿在嘉祐時嘗密請建儲人無知者卒於澶淵
端慤走護其喪以歸元豐間因進對袖舊稿上之神宗
歎曰近世之賢戚也由是端慤之名益著
評字持正由東頭供奉官八遷皇城使以父告老授西
上閤門使為樞密都承旨出使陕西河東還言鄜延之
人皆謂城囉兀非便乞速毁撤解一路之患師出安南
調兵及河東又言王師南征而取卒於西北使蠻聞之
得以窺我所論事頗多或見施行然天資刻薄招權不
忌多布耳目采聽外事自效以為忠僥倖進用中外仄
目以榮州刺史出知穎州還幹當三班院副韓縝報聘
契丹且分畫河東地界凡二年乃決賜袍帶金帛以賞
勞進成州團練使知蔡州卒年五十二贈冀州觀察使
賜白金千兩評少涉書傳嘗以公主遺奏召試學士院
改殿中丞意不滿辭之後二年再召試復止遷一官愈
不悦至上書辨論及卒人無憐者
曹佾字公伯韓王彬之孫慈聖光憲皇后弟也性和易
美儀度通音律善奕射喜為詩自右班殿直累進殿前
都虞候安化軍留後言者謂年未四十毋典軍出知澶
青許三州徙河陽以建武軍節度使為宣徽北院使知
鄆州改保静保平軍節度使同中書門下平章事景靈
宫使加兼侍中封濟陽郡王神宗每咨訪以政然退朝
終日語不及公事帝謂大臣曰曹王雖用近親貴而端
拱寡過善自保真純臣也進對未嘗名元豐中以疾告
既愈入謝帝曰舅久不覿太皇太后宜少憩内東門朕
當自唘已而召入歴上下儒釋道五閣大椿蟠桃亭再
升殿乃退以護國軍節度使司徒兼中書令為太一宫
使給朱衣䨇引騎吏前馬慈聖喪終請郡帝曰時見舅
如面慶夀宫柰何欲遠朕得毋禮遇有不至乎佾皇恐
即城南為園池給八作兵庀役疏惠民河水灌之且將
為築三百楹第固辭乃止高麗獻玉帶為秋蘆白鷺紋
極精巧詔後苑工以黃金倣其製為帶賜佾生日賚予
如宰相親王用教坊樂工服色衣侑酒以示尊寵哲宗
即位加少保坤成節獻夀特綴宰相班優詔減拜卒年
七十二贈太師追封沂王從弟偕子評誘
偕字光道少讀書知義以節侠自喜為許州都監幕客
史沆傾險劫持為不法上下畏之偕從容置酒對客數
沆十罪將擊殺之沆起拜謝偕罵曰復不改必殺汝沆
為歛迹累遷東上閤門使帶御器械知雄州議者欲廢
塘濼為田偕曰何承矩李允則營此累年所以限契丹
廢之不可進華州防禦使知相州徙河陽總管卒嘗從
梅堯臣學詩堯臣稱之為序其詩
評字公正以父任累官至引進使知審官西院積遷温
州防禦使元祐中提舉萬夀觀丐外樞密院白為真定
路鈐轄哲宗曰先帝待慈聖家極厚其以為總管徽宗
即位遷相州觀察使歴龍神衛捧日天武都指揮使殿
前都虞候馬步軍副都指揮使寧遠軍留後平海軍節
度使佑神觀使使契丹者四舘伴者十二在閤門十二
年預脩儀制多所增損性喜文史書有楷法慈聖命書
屏以奉神宗即賜玉帶旌其能尤善射左右手如一夜
或滅燭能中伴契丹使者射嘗䨇破的客驚竦在戚里
號為湛厚卒年六十六贈開府儀同三司
誘字公善以蔭至左藏庫副使熙寧中父佾以疾告入
謝神宗面授誘閤門通事舍人元祐中以東上閤門使
為真定府定州路兵馬鈐轄遷文州刺史使契丹至其
宫門舘客者下馬邀誘同入誘曰北朝使至及朝堂門
兩朝積好久無妄生事卒乘馬入使還為樞密副都承
旨徽宗時進都承旨歴慶州團練恩州防禦晉州觀察
使保慶軍留後大觀中進安德軍節度使醴泉觀使與
兄評同日拜立䨇節堂於家戚里榮之性謹密習熟典
故卒年六十五贈開府儀同三司諡曰忠定
高遵裕字公綽忠武軍節度使瓊之孫也以父任累遷
供備庫副使鎮戎軍駐泊都監夏人宼大順城諒祚中
矢遁會英宗晏駕遣遵裕告哀抵宥州下宫夏人遣王
盥受命以吉服至遵裕切責之遂易服既而具食上宫
語及大順城事盥曰剽掠輩耳遵裕曰若主宼邊扶傷
而遁斯言非妄耶夏人以為辱亟遣人代對終食不敢
發口輙忿怒曰王人蔑視下國敝邑雖小控弦十數萬
亦能躬執櫜鞬與君周旋遵裕瞑目曰主上天縱神武
毋肆狂蹶以干誅夷時諒祚覘於屏間搖手使止神宗
聞而嘉之擢知保安軍横山豪欲向化帝使遵裕諭种
諤圖之諤遂取綏州帥怒諤擅發兵欲正軍法諤懼稱
得密旨於遵裕故諤被罪遵裕亦降為乾州都監遷通
事舍人主管西路羌部駐古渭砦分所部羌兵為三等
教以軍法熙寧初朝廷用王韶復洮隴命為秦鳳路沿
邊安撫以遵裕副之尋以古渭為通遠軍命知軍事明
年持附順羌部圖籍及繪青唐武勝形勢入獻擢引進
副使帶御器械俾歸治師師次慶平堡夜行晨至野人
關羌人旅拒引親兵一鼔破之進營武勝城下羌衆逃
去遂據其城詔建為鎮洮軍又命知軍事尋以熙河洮
岷遠通為一路進西上閤門使榮州刺史充總管復知
通遠軍明年韶欲取河州遵裕曰古謂舉事先建堡砦
以漸而進故一舉拔武勝今兵與糧未備一旦越數舍
圖人之地使彼阻要害我軍進退無所矣韶與李憲笑
曰君何遽相異耶檄使守臨洮韶攻河州果不克帝善
遵裕議令專管洮岷疊巖未欵附者遵裕以逾龍珂地
有鹽井遂築鹽川砦瞎吳叱率諸羌脅青唐欲擾邊詔
遣張玉攻討遵裕曰青唐無罪第為生羌所脅耳遣禆
將與龍珂率衆禦之青唐人見龍珂泣訴瞎吳叱知不
附已潰去從韶取岷州下之令士衆曰生獲老幼與得
級同全活者以數萬捷聞加岷州刺史明年羌乘景思
立之敗圍河岷二州道路不通者幾月或請退保遵裕
曰敢議此者斬岷城軍缺守者恐遵裕登西門命將縱
擊别選精騎繇南門譟而出合擊之羌敗走時朝廷以
岷城遠難守議棄之詔至賊已潰矣以功進團練使龍
神衛都指揮使知熙州坐薦張穆之為轉運使而穆之
有罪罷知穎州未幾徙慶州又坐事黜知淮陽軍元豐
四年復知慶州詔與諸路討夏國請濟師得東兵十一
將騎不足用以羣牧馬益之又令節制涇原兵劉昌祚
先至靈州幾得城遵裕嫉之故不用其計遂以潰歸語
在昌祚傳貶郢州團練副使哲宗即位復右屯衛將軍
主管中嶽廟卒年六十贈永州團練使紹聖中崇贈奉
國軍節度觀察留後從弟遵惠
遵惠字子育以蔭為供奉官熙寧中試經義中選換大
理評事歴三班院主簿軍器丞元祐初上疏言法度之
張事有當否如先帝所施設未可輕議擢太僕少卿上
太府卿出知河中府改河北路都轉運使未行拜工部
侍郎以集賢殿修撰知鄆州河南穎昌府加寳文閣待
制知成德軍召為戶部侍郎以龍圖閣學士知慶州卒
年五十八贈樞密直學士方宣仁后臨朝繩檢族人一
以法度乃舉家事付遵惠遵惠躬表率之人無間言亦
能遠嫌自保故不罹紹聖之禍從姪士林
士林字才卿宣仁聖烈皇后之弟也累官内殿崇班殿
直英宗書謹守法律四字誨之曰能此則為良吏矣每
欲進擢后屢辭輙止喜儒學涉閱經史通大義尤有巧
智嘗監楊州召伯牐稅木舊用火印士林改刃其印文
鑿以為識尤簡便傍郡皆效焉卒贈德州刺史神宗立
加贈昭德軍節度使紹興初追封普安郡王子公紀
公紀字君正歴閤門祗候通事舍人累進寧州刺史團
練使永州防禦使集慶留後性儉約珍異聲伎無所好
奉禄多以給諸族得任子恩均及孤遠持宣仁后喪未
終卒贈感德軍節度使諡曰懷僖紹興初追封新興郡
王子世則
世則字仲貽幼以恩補左班殿直至内殿崇班復用父
遺表恩為閤門祗候後除親衛郎以通經典轉内殿承
制累遷康州防禦使知西上閤門事宣和末金泛使至
徽宗命世則掌客世則記問該洽應對有據帝聞悦之
自是掌客多命世則金人軍城下又命世則使其軍還
進秩二等遷知東上閤門使金遣燕人吳孝民請和孝
民邀宰執親王詣軍前議事高宗在康邸請行是日世
則入對遂除計議副使以從康王復使河北世則改華
州觀察使充參議官召對賜金帶當高宗艱難中世則
嘗在左右寝處不少離大元帥府建改元帥府參議官
因請布檄諸路以定人心進遥郡承宣使不拜高宗承
制轉越州觀察使及即位除保静軍承宣使提舉萬夀
觀詔令編類元帥府事迹付史舘召為樞密都承旨兼
提舉京畿監牧再提舉萬夀觀世則居温州帝遣中使
諭守臣以時給奉禄凡積二萬緡因請以禆郡費常病
瘍艱於據鞍又以舊所御肩輿賜焉帝每念宣仁聖烈
皇后保祐三朝中遭誣詆外家班秩無顯者制以為感
德軍節度使充萬夀觀使進開府儀同三司奉朝請賜
第臨安除景靈宫使兼判温州尋以病丐罷後為萬夀
觀使十四年召入覲進少保懇求還卒年六十五贈太
傅賜田三十頃謚曰忠節
向傳範字仲模尚書左僕射敏中之子以父任為衛尉
丞娶南陽郡王惟吉女改内殿崇班帶御器械歴知相
恩邢三州入管幹客省閤門皇城司知陜州仁宗賜詩
以寵其行熙寧初知鄆州兼京西路安撫使諫官楊繪
言傳範領安撫使無以杜外戚僥求之源樞密使文彦
博曰傳範累典郡非緣外戚神宗曰得諫官如此言甚
善可以止他日妄求者以密州觀察使卒贈昭德軍節
度使諡曰惠節傳範宰相子聯戚里所至有能稱以槖
中貲千餘萬葬族人在殯者六十四喪從姪經綜
經字審禮以蔭至虞部員外郎神宗為穎王選經女為
妃改莊宅使帝即位妃為皇后進光州團練使以濰州
防禦使知陳州歲中閱囚活重辟三人西華令掠人至
死誣以疾吏畏令莫敢言經得其情卒窮治如法歲大
雪輙弛公私僦錢以寬民有司持不可經曰上使我守
陳民窮蓋我責我自為此不爾累也方鎮别賜公使錢
例私以自奉去則盡入其餘經獨斥歸有司唯以供享
勞賓客軍師之用知河陽會旱蝗民乏食經度官廩歲
用無餘乃先以圭田租入賑救之富人爭出粟多所濟
活徙徐州遷明州觀察使召還提舉景靈宫進定國軍
留後復出知青州既行官給車徒三宫皆遣使送之車
馬相屬於道未踰歲得疾還卒于淄州年五十四詔内
侍迎其喪皇后出哭於新昌第喪至慶夀寳慈宫交遣
謁者予醊后臨于國門之外贈侍中謚曰康懿將葬遣
近臣典護穿復土給太常鹵簿帝出郊奠之周視其柩
葬三日后臨于墓下賜篆碑首曰忠勤懿戚經所至勤
吏治事皆自省決頗欲以才見於用故數請外補嘗因
太祖忌日百官班開元殿下后召經見行幄勉以盡忠
朝廷經亦以善事三宫為言不及其家事子宗回宗良
綜字君章知歙縣籍閭里惡少年有盗發用以推迹輙
得通判桂州常州知隨鼎漳汾密棣沂七州沂阻山多
盗綜請用重法繩禁歲斷大辟減半兵久惰會初置官
提舉教之急衆不悦監兵夜排闥告變綜疑有他謀就
寝自若明日大閱申嚴號令賞其高彊罰其不進者卒
亦無事性寬裕善治劇於姦慝不少恕官累中散大夫
卒
宗回字子發累官相州觀察使徽宗立進彰德軍留後
歴安國保信鎮南保平軍節度使檢校司空封永陽寧
海安康漢東郡王開府儀同三司崇寧初有告其隂事
者詔開封府鞫實御史中丞吳執中臨問宗回惶懼上
還印綬以太子少保致仕言者不已削官爵流郴州行
二日聽家居省咎踰年盡還其故官宗回少驕恣有小
才嘗權羣牧都監數以蕃息被賞出知蔡州擒劇賊殱
其黨類歲饑發廩興力役饑者得濟而官舍帑廩一新
欽聖后服除起奉朝請繼命止朝朔望卒年六十二帝
制服苑中贈檢校少諡曰榮縱
宗良字景弼歴秀州刺史利州觀察使昭信軍留後奉
國清海鎮東武寧寧海軍節度使永嘉郡王開府儀同
三司欽聖后臨朝時嘗為陳瓘論其與蔡京相結及預
政事亦能恪共自守宣和中卒年六十六贈少保
張敦禮熙寧元年選尚英宗女祁國長公主授左衛將
軍駙馬都尉遷密州觀察使元祐初疏言變法易令始
於王安石成於蔡確近者退確進司馬光以臣觀之所
得多矣進武勝軍留後章惇為政言敦禮忘德犯分醜
正朋邪密封章疏詆毁先烈引譽罪首謂當褒崇欲其
黨儔盡見收用乃責授左千牛衛大將軍勒止朝參徽
宗立有司以敦禮在貴籍奏審恩賜帝與欽聖后皆以
為當與惇等執前疏欽聖曰戚里何必預知朝廷事當
時罰亦太重矣復和州防禦使進保信軍留後崇寧初
拜寧遠軍節度使諫官王能甫言敦禮以匹夫之賤一
日而富貴具焉神宗親愛隆厚禮遇優渥而敦禮詆毁
盛德罪大謫輕今復與之節鉞無乃傷陛下紹述之志
乎乃奪節仍為集慶軍留後大觀初復節度寧遠軍徙
雄武卒贈開府儀同三司
任澤字天錫仙遊夫人母弟也英宗入繼大統召至延
和殿授西頭供奉官賜第一區寵賚甚厚神宗時累遷
皇城使領昌州刺史護仙遊柩遷祔于濮園真拜嘉州
刺史卒贈崇信軍節度使諡曰恭僖賜墓寺寺額為旌
孝澤起田里際會恩寵能自安繩檢帝欲廣其居固辭
當任子弗請其篤謹如此
宋史卷四百六十四
