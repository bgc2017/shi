宋史卷四十一
元中書右丞相總裁托克托等修
本紀第四十一
理宗一
理宗建道備德大功復興烈文仁武聖明安孝皇帝諱
昀太祖十世孫父希瓐追封榮王家于紹興府山隂縣
母全氏以開禧元年正月癸亥生于邑中虹橋里第前
一夕榮王夢一紫衣金帽人来謁比窹夜漏未盡十刻
室中五采爛然赤光屬天如日正中既誕三日家人聞
戶外車馬聲亟出無所賭幼嘗晝寝人忽見身隐隠如
龍鱗是時寧宗弟沂靖惠王薨無嗣以宗室希瞿子賜
名均為沂王後尋改賜名貴和嘉定十三年八月景獻
太子薨寧宗以國本未立選太祖十世孫年十五以上
者教育如高宗擇普安恩平故事遂以十四年六月丙
寅立貴和為皇子改賜名竑而以帝嗣沂王六月乙亥
補秉義郎八月甲子授右監門衞大將軍賜名貴誠十
五年五月丁巳以竑為檢校少保進封濟國公巳未以
帝為邵州防禦使帝性凝重寡言潔修好學每朝參待
漏或多笑語帝獨儼然出入殿庭矩度有常見者斂容
會濟國公竑與丞相史彌遠有違言彌遠日謀媒蘖其
失於寧宗屬意於帝而未遂十七年八月丙戊寧宗違
豫自是不視朝壬辰疾篤彌遠稱詔以貴誠為皇子改
賜名昀授武泰軍節度使封成國公閏月丙申寧宗疾
甚丁酉崩于福寧殿彌遠使楊谷楊石入自楊皇后稱
遺旨以皇子竑開府儀同三司進封濟陽郡王判寧國
府命子昀嗣皇帝位大赦尊楊皇后曰皇太后同聽政
封竑為濟王賜第湖州以醴泉觀使就第癸亥詔宫中
自服三年喪九月乙亥詔褒表老儒以傅伯成為顯謨
閣學士楊簡寳謨閣直學士並提舉南京鴻慶宫柴中
行敘復元職授右文殿脩撰主管南京鴻慶宫戊寅詔
兄濟王妻衞國夫人吳氏封許國夫人已夘皇太后皇
帝御便殿垂簾詔以先聖四十九代孫行可為廸功郎
授判司簿尉以禮部侍郎程珌吏部侍郎朱著中書舍
人真德秀兼侍讀工部侍郎葛洪起居郎喬行簡宗正
少卿陳貴誼軍器監王塈兼侍講壬午葛洪權工部尚
書升兼侍讀辛夘祀明堂大赦冬十月戊戌詔諸路提
點刑獄以十一月按理囚徒巳亥嗣秀王師嵒薨壬子
詔百官奉按月給十一月甲子右正言麋漂請承順東
朝繼志述事壹以孝宗為法而新政之切者曰畏天悦
親講學仁民上嘉納焉癸未以五月十六日為皇太后
夀慶節丁亥詔改明年為寳慶元年戊子以葛洪為端
明殿學士同簽書樞院事巳丑詔以生日為天基節十
二月甲午雪寒免京城官私房賃地門税等錢自是祥
慶災異寒暑皆免癸丑開經筵詔輔臣觀講詔太后所
居殿號曰慈明辛酉請大行皇帝諡號于南郊諡曰仁
文哲武恭孝皇帝廟號曰寧宗
寳慶元年春正月壬戌朔詔舉賢良庚午湖州盜潘壬
潘丙潘甫謀立濟王竑竑聞變匿水竇中盜得之擁至
州治以黃袍加其身守臣謝周卿率官屬入賀初壬等
偽稱李全以精兵二十萬助討史彌遠擅廢立之罪比
明視之皆太湖漁人及巡尉兵卒竑乃遣王元春告于
朝而率州兵誅賊彌遠奏遣殿司將彭任討之至則盜
平又遣其客秦天鍚托宣醫治竑疾諭旨逼竑死尋詔
貶為巴陵郡公辛未詔保寧軍節度使師彌為檢校少
保詔以皇太后弟奉國軍節度使楊谷保寧節度楊石
並開府儀同三司丙戌濟王竑訃聞特輟視朝已丑上
寧宗諡冊寳二月甲午詔故太師武勝定國軍節度使
鄂王岳飛諡忠武丙申詔師彌檢校少師嗣秀王丙辰
楚州火戊午發廩振在京細民給犒馬步軍皇城司守
衞軍有差三月癸酉葬寧宗于會稽永茂陵夏四月辛
夘朔寧宗祔廟壬辰詔皇兄竑贈少師保静鎮潼軍節
度使直舍人院王塈等繳奏命遂寢丁酉皇太后手書
多病自今免垂簾聽政壬寅帝兩請皇太后垂簾不允
辛亥發廩振在京細民五月甲子詔内外文武大小之
臣於國政有所見聞封章来上毋或有隠丙寅詔不熄
為保康軍承宣使嗣濮王六月辛夘太白晝見丁未詔
史彌遠為太師依前右丞相兼樞密使進封魏國公彌
遠辭免太師秋七月丁丑滁州大水詔振恤之乙酉詔
行大宋元寳錢八月壬寅以司農丞姚子才封事切直
詔進一秩授祕書郎癸卯詔知袁州趙䈣夫直祕閣福
建提點刑獄以旌廉吏丙午詔侍從給諫卿監郎官并
在外前執政侍從師臣監司各舉廉吏三人戊申詔侍
從兩省臺諫三衙知閤御帶環衞宫在外前執政侍從
帥臣監司都副都統制及屯戍主將其各舉堪充將帥
三人巳酉地震壬子張九成贈太師追封崇國公諡文
忠甲寅以程頤四世孫源為籍田令乙邜莫澤言真德
秀舛論綱常簡節上語曲為濟王地詔德秀煥章閣待
制提舉玉隆萬夀宫丁巳詔戒貪吏九月丙寅著作佐
郎陶崇上保業慎獨謹微持久四事帝嘉納之冬十一
月癸巳有流星大如太白甲寅詔會稽攢宫所在税賦
盡免折科山隂縣權免三年十一月癸亥宣繪兼同知
樞密院事薛極參知政事葛洪簽書樞密院事詔邵州
潛藩可升為寳慶府筠州與御名音相近改為瑞州壬
午雪寒在京諸軍給緡錢有差出戍之家倍之自是祥
慶災異霪雨雪寒咸給甲申朱端常言魏了翁封章謗
訕真德秀奏劄誣詆詔魏了翁落職奪三秩靖州居住
真德秀落職罷祠十二月甲辰詔刪脩敕今是歲兩浙
路戶一百九十七萬五千九百九十六口二百八十二
萬二千三十二福建路戶一百七十萬四千一百八十
六口二百五十五萬三千七十九
二年春正月癸亥詔贈沈煥陸九齡官煥諡端憲九齡
諡文達錄張九成吕祖謙張拭陸九淵子孫官各有差
癸酉召布衣李心傳赴闕戊寅熒惑入氐壬午太白歲
星填星合于女二月辛邜監察御史梁成大言真德秀
有大惡五僅褫職罷祠罰輕詔削二秩三月癸酉以久
雨詔大理寺三衙兩浙運司臨安府諸屬縣榷酒所凡
贓賞等錢罪已決者一切勿徵毋錮留妻子自是霖潦
寒暑皆免戊寅詔太常寺建功臣閣以昭勲崇德為名
巳夘蘄州火夏四月巳丑詔輔臣奉薄其以隆興格為
制辛亥有流星大如太白六月丙申御後殿賜進士王
會龍以下九百八十九人及第出身有差壬寅詔以孔
子五十二代孫萬春襲封衍聖公秋七月戊辰雷電雨
晝晦大風遂安休寧兩縣界山裂洪水壞公宇民居田
疇八月乙巳濟王竑追降巴陵縣公辛亥衞涇薨九月
庚申雷冬十月甲申詔寧宗御集閤以寳章為名仍置
學士待制員辛丑又雷辛亥熒惑歲星填星合于女熒
惑犯填星改湖州為安吉州十一月甲寅脩祚德廟以
嚴程嬰公孫杵臼之祀丙辰始御紫宸殿辛酉熒惑犯
歲星丙子日南至上詣慈明殿十二月癸夘親享太廟
三年春正月辛亥朔上夀明皇太后尊號冊寳于慈明
殿壬子史彌遠追二秩辛酉以楊谷楊石並為少傅知
楚州姚翀朝辭奏淮楚忠義軍事上曰南北皆吾赤子
何分彼此卿其為朕撫定之已巳詔朕觀朱熹集註大
學論語孟子中庸發揮聖賢藴奥有補治道朕勵志講
學緬懷典刑可特贈熹太師追封信國公三月庚戌朔
詔郡縣長吏勸農桑抑末作戒苛擾工部侍郎朱在進
對奏人主學問之要上曰先卿中庸序言之甚詳朕讀
之不釋手恨不與同時辛亥以皇太后尊號冊寳禮成
姪孫楊鳳孫以下推恩有差夏四月戊戌宣引前丞相
謝深甫孫女謝氏詣慈明殿進見五月壬子詔岳珂戶
部侍郎依前淮東總領兼制置使閏月已邜朔詔郡縣
繫囚于實書歴未經給錄守臣輒行特判憲司其詳覆
所部獄案歲月淹延者重寘于憲六月戊申朔日有食
之秋七月乙酉太隂犯心丁酉詔振贍被水郡縣其竹
木等税勿復丙午史彌遠乞歸田里詔不允八月庚戌
詔謝氏特封通義郡夫人癸亥詔凡試邑兩經罷黜更
勿授知縣縣令甲戌太白熒惑合于翼丙子城太平州
詔知州綦奎進中奉大夫餘推恩有差九月癸未故觀
文殿大學士魏國公贈太師留正諡忠宣丙午追上寧
宗徽號曰法天備道純德茂功仁文哲武聖睿恭孝皇
帝冬十月甲子右監門衞大將軍與奭改賜名貴謙授
宜州觀察使繼沂王後右千牛衞將軍孟杓改賜名乃
裕授荆州防禦使繼景獻太子後甲戌趙范江東提刑
兼知池州節制防江水步軍池州都統司軍馬十一月
戊寅奉上寧宗徽號冊寳于太廟辛巳日南至郊大赦
改明年為紹定元年十二月己酉日旁有氣如珥壬申
發廩振贍京城細民大元兵破關外諸隘四川制置鄭
損棄三關
紹定元年春正月丙子朔上夀明慈睿皇太后尊號冊
寳于慈明殿楊谷楊石並升少師六月壬寅朔日有食
之己酉流星晝隕秋七月戊戌熒惑犯南斗冬十月戊
申熒惑犯壁壘陣星丁巳熒惑填星合于危甲子熒惑
犯填星十一月癸酉熒惑入羽林庚辰雷丁酉詔申嚴
皇城司給符之制照闌入法十二月辛亥以薛極知樞
密院事兼參知政事葛洪參知政事袁詔同知樞密院
事鄭清之端明殿學士簽書樞密院事
二年春正月庚辰大理司直張衍上檢驗推鞫四事詔
刑獄人命所關其令有司究行之丁亥熒惑歲星合于
婁二月庚戌詔歲舉廉吏或犯姦贓保任同坐監司守
臣其申嚴覺察三月辛邜詔郡縣繫囚多瘐死獄中憲
司其具獄官姓名以聞黜罷之夏四月庚申詔郡縣官
闕毋令藝術人豪民罷吏借補權攝五月詔成都潼川
路歲旱民歉制司監司其亟振恤仍察郡縣奉令勤惰
以聞辛巳賜進士黃朴以下五百五十七人及第出身
有差詔絶戶者許立嗣毋妄籍沒六月丁巳詔通義郡
夫人謝氏進封美人九月丁邜台州大水壬辰有流星
大如太白冬十月壬戌詔台州水災除民田租及茶鹽
酒酤諸雜税郡縣抑納者監司察之十一月己丑熒惑
入氐
三年春正月甲申詔故皇子緝贈保信奉國軍節度使
開府儀同三司追封永王諡沖安壬辰知棗陽軍史嵩
之剏置屯田以勞賞官兩轉二月丙申日有背氣戊戌
詔汀贑吉建昌蠻獠竊發經擾郡縣復賦税一年庚戌
詔趙范起復依前知鎮江府節制防江水步并本州在
砦軍馬趙葵起復依前知滁州節制本州屯戍軍馬壬
子詔故皇子繹賜忠正保寧軍節度使開府儀同三司
追封昭王諡沖純閏月癸酉逃卒穆椿夜竊入皇城燒
毁甲仗衞士捕得之詔磔于市乙酉太白歲星合于畢
三月丁酉雨土戊申奉國軍節度使不㤏薨贈少傅追
封樂平郡王夏四月己邜漳州連城盜起知龍巖縣莊
夢詵尉鍾自強不能效死守土詔各削二秩罷五月甲
寅檢校少保李全授彰化保康軍節度使開府儀同三
司京東鎮撫使依舊舊京東忠義諸軍都統制戊午李
全左右金吾衞上將軍職任仍舊六月乙酉歲星入井
秋七月丁酉汀州寧化縣曾氏寡婦晏給軍糧禦漳寇
有功又全活鄉民數萬人詔封恭人賜冠帔官其子承
信郎九月辛丑祀明堂大赦丙午美人謝氏進封貴妃
冬十月己巳熒惑填星合于室十一月丁酉有星孛于
天市垣丁未流星晝隕十二月庚申詔錄用孔子四十
九代孫燦補官李全叛壬戌淮東官兵王青力戰死之
贈右武大夫蘄州防禦使甲子詔逆賊李全反形日著
今乃肆為不道已敕江淮制臣率兵進討有能擒斬全
以降者加以不次之賞乙丑詔免明年元會禮以鄭清
之參知政事兼簽書樞密院事喬行簡端明殿學士同
簽書樞密院事詔史彌遠敷奏精敏氣體向安朕未欲
勞以朝謁可十日一赴都堂治事丁邜冊命貴妃謝氏
為皇后已卯慈明殿出緡錢百五十萬犒諸軍振贍在
京細民癸未上夀明仁福慈睿皇太后尊號冊寳
四年春正月戊子皇太后年七十有五上詣慈明殿在
慶夀禮大赦史彌遠以下進秩有差賜李心傅同進士
出身壬寅趙范趙葵等誅李全於新塘詔各進兩秩餘
推恩有差二月戊午朔詔雄邊軍統制總轄范勝谷汝
礪等誅逆著勞各官五轉將士立功者趣具等第姓名
来上丙子詔起復孟珙從義郎京西路分棗陽軍駐劄
夏四月戊辰趙范趙葵並進中大夫右文殿脩撰賜紫
章服金帶丁丑以鄭清之兼同知樞密院事喬行簡簽
書樞密院事趙善湘兵部尚書江淮制置大使知建康
府依舊安撫使趙范權兵部侍郎淮東安撫副使知楊
州兼江淮制司參謀官趙葵換福州觀察使右驍騎衞
大將軍淮東提刑知滁州兼大使司參議官五月丙午
宗室司正檢校少傅安德軍節度使天水郡公加食邑
五百戶貴謙承宣使乃裕觀察使六月已未詔魏了翁
真德秀尤焴尤爚並叙復元官職祠禄七月已丑日生
承氣丁酉賈涉女侍後宫詔封文安郡夫人庚戌葛洪
資政殿學士知紹興府有流星大如太白八月已未大
元兵破武休入興元攻仙人關辛酉洪咨夔叙復元官
祠祿辛未文安郡夫人賈氏封才人九月丙戌夜臨安
火延及太廟統制徐儀統領馬振遠坐救焚不力貶削
有差上素服視朝減膳徹樂庚子建昌軍火甲辰流星
晝隕冬十月戊午太常少卿度正國史院編脩官李心
傳各疏言宗廟之制未合於古兹緣災異宜舉行之詔
兩省侍從臺諫集議以聞甲子以余天鍚為戶部侍郎
兼知臨安府浙西安撫使癸酉大元兵破蜀口諸郡御
前中軍統制張宣戰青野原有功詔授沔州都統戊寅
以李&KR0811;為煥章閣直學士四川制置使知成都府趙彦
呐直龍圖閣四川安撫制置副使知興元府利路安撫
使安癸仲戶部郎中總領四川財賦十一月乙酉詔忠
義總管田遂力戰而殁贈武節大夫忠州刺史加封立
廟十二月乙亥以史嵩之為大理少卿燕京湖制置副
使
五年春正月己丑以孟珙為京西路兵馬鈴轄棗陽軍
駐劄庚寅詔李全之叛淮東提刑司檢法吳澄等出泰
州城謁賊各追官勒停其不出見賊者高夢月劉賓雲
循升二資罵賊而死者海陵簿吳嚞特贈朝奉郎官其
一子將仕郎壬辰史嵩之進大理卿權刑部侍郎京湖
安撫制置使知襄陽府壬寅新作太廟成二月癸丑帝
謁太廟三月乙酉詔京城内外免征商三月丁酉日生
抱氣承氣夏四月癸亥以寳章閣直學士桂如淵頃帥
蜀日北兵攻城不能謀合死守而迫致軍民罹殃反以
捷聞詔褫職罷祠丁夘起魏了翁以集英殿脩撰知遂
寧府五月已丑詔昨鬱攸為災延及太室罪在朕躬而
二三執政引咎去職今宗廟崇成神御妥安薛極鄭清
之喬行簡並復元官辛夘臣僚言積隂霖霪歴夏徂秋
疑必有致咎之徵比聞蘄州進士馮杰本儒家都大坑
冶司抑為鑪戶誅求日增杰妻以憂死其女繼之弟大
聲因赴愬死于道路杰知不免毒其二子一妾舉火自
經而死民冤至此豈不上干隂陽之和詔都大坑冶魏
峴罷職癸巳太白經天晝見戊戌詔今後齊民有罪監
司守臣毋輙籍沒其家必具聞俟命六月乙丑熒惑填
星合于婁熒惑順行犯填星丙子詔諸獄官不理他務
秋七月甲申詔近歲北兵再入利閬迫近順慶承奉郎
胡元琰攝郡事能收散卒定居民諭叛將以全闔郡以
功特轉官三資太白入井丙戌監楚州大軍倉富起宗
軍變死難詔贈宣教郎官一子文林郎張煥同時被創
害及其家詔轉官一資丁酉以吳潛為太府少卿總領
淮西財賦陳貴誼端明殿學士同簽書樞密院事八月
乙夘起真德秀為徽猷閣待制知泉州丁巳泗州路分
劉虎副都統董琳焚斷盱泗橋遏金兵已未魏了翁以
寳章閣待制潼川安撫使知瀘州乙丑賜進士徐元杰
等四百九十三人及第出身有差壬申太白歲星合于
張甲戌新作玉牒殿奉安累朝玉牒九月乙巳雨雹雷
閏月已酉有流星大如太白庚戌彗星出于角戊辰史
彌遠乞歸田里詔不允冬十月戊子以星變大赦金將
以盱眙軍来降赦盱眙改為招信軍十一月已巳喬行
簡累疏乞歸田詔不允十二月丙子朔進封才人賈氏
為貴妃辛巳皇太后不豫壬午大赦皇太后崩癸夘羣
臣凡七表請聽政從之詔外朝大典不敢輕改宫中自
服三年喪時宋與大元兵合圍汴京金主奔歸德府尋
奔蔡州大元再遣使議攻金史嵩之以鄒伸之報謝
六年春正月已酉以少傅保寧軍節度使嗣秀王師彌
判大宗正事趙善湘光禄大夫江淮制置大使兼知建
康府行宫留守加食邑四百戶戊辰史彌遠加食邑千
戶二月丁丑上大行皇太后諡曰恭聖仁烈皇后以趙
范為工部侍郎兼中書門下省檢正公事趙葵祕書監
兼侍講余天鍚禮部侍郎兼侍讀癸卯熒惑犯東井三
月丙辰大雨雹夏四月壬寅葬恭聖仁烈皇后于永茂
陵五月庚戌太白熒惑合于柳鄧州移刺以城来降六
月丁酉史嵩之刑部侍郎兼京湖安撫制置使兼知㐮
陽府秋七月敗武仙于浙江八月拔唐州九月壬寅朔
日有食之辛亥祀明堂大赦辛酉經筵官請以御製敬
天法祖事親齊家四十八條及緝熙殿榜殿記宣付史
館冬十月江海領襄軍從大元兵合圍金主於蔡州甲
申史宅之太府少卿史宇之將作少監並賜同進士出
身丙戌史彌遠進太師左丞相兼樞密使魯國公加食
邑一千戶鄭清之光禄大夫右丞相兼樞密使加食邑
一千戶丁亥史彌遠保寧昭信軍節度使充醴泉觀使
進封會稽郡王仍奉朝請加食邑封以薛極為樞密使
喬行簡參知政事兼同知樞密院事陳貴誼參知政事
兼簽書樞密院事詔史彌遠有定策大功勤勞王室今
以疾觧政宜加優禮長子宅之權戶部侍郎兼崇政殿
說書次子宇之直華文閣樞密院副都承旨長孫同
直寳章閣次孫紹卿良卿會卿晉卿並承事郎女夫趙
汝軍器少監孫女夫趙崇榟官一轉已丑詔崔與之
李&KR0811;鄭性之赴闕庚寅以顯謨閣待制知福州真德秀
兼福建安撫使乙未史彌遠薨贈中書令追封衞王諡
忠獻詔戒貪吏十一月乙巳給事中莫澤等言差提舉
千秋鴻禧觀梁成大暴狠貪婪苟賤無恥詔奪成大祠
祿丙午詔改明年為端平元年已未以魏了翁為華文
閣待制知瀘州潼川安撫使賜金帶癸亥進趙葵兵部
侍郎淮東制置使兼知楊州甲子臺臣劾刑部尚書莫
澤貪淫忮害罷之丙寅權二部尚書趙范言宣和海上
之盟厥初甚美迄以取禍其事不可不鑑帝嘉納之丁
卯詔趙葵任責防禦戊辰禮部郎中洪咨夔進對今日
急務進君子退小人如真德秀魏了翁當聚之于朝帝
是其言命咨夔洎王遂同為監察御史已巳趙葵入見
帝問以金事對曰今國家兵力未贍姑從和議俟根本
既壮雪二帝之恥以復中原十二月戊寅史宅之繳納
賜第詔給賜本家仍奉家廟庚辰以許極為觀文殿大
學士知紹興府兼浙東安撫使甲申吳潛太府卿仍淮
西總領財賦暫兼㳂江制置知建康府戊申洪咨夔言
資政殿學士提舉洞霄宫袁韶仇視善類謟附彌遠險
忮傾危詔袁韶奪職罷祠祿壬辰臺臣言趙善湘陳䀭
鄭損納賂彌遠怙勢肆姦失江淮荆襄蜀漢人心罪状
顯著詔趙善湘有討李全功特寝免陳䀭與祠鄭損落
職與祠
端平元年春正月庚子朔詔求直言侍從卿監郎官在
外執政從官舉堪為監司守令者各二人三衙統帥知
閤御帶環衞官在外總管軍帥舉堪為將帥者各二人
鍾震陳公益李性傳張虙並兼侍讀徐清叟黃朴李大
同葉味道並兼崇政殿說書辛丑趙范依前㳂江制置
副使權移司知黃州史嵩之權京湖安撫制置使兼知
襄陽府陳韡華文閣待制仍知隆興府江西安撫使詔
德安三關使彭哲去年十月北兵至棄關遁削二秩勒
停乙巳賜故少傅權參知政事任希夷諡宣憲丙午詔
趙范兼淮西制置副使任責防禦太白熒惑合在斗戊
申金主完顔守緒傳位于宗室承麟已酉城破守緒自
經死承麟為亂兵所殺執其參知政事張天綱丙寅詔
太師中書令榮王已進王爵宜封三代曾祖子奭贈太
師吳國公祖伯旴贈太師益國公父師意贈太師越國
公戊辰以樞密院言詔京西忠順統制江海棗陽同統
制郭勝向因所部兵行劫坐不發覺除名廣州拘管遇
赦還軍前自效有功並叙復元受軍職史嵩之露布告
金亡謹遣郭春按循故壤詣奉先縣汛掃祖宗諸陵還
師屯信陽命王旻守隨州王安國守棗陽蒋成守光化
楊恢守均並益兵飭備經理唐鄧屯田二月辛未監察
御史洪咨夔言上親政之始斥逐李知孝梁成大其謟
事權姦黨私罔上倡淫黷貨罪大罰輕詔李知孝削一
秩罷祠梁成大削兩秩壬申以趙彦呐為四川安撫制
置使兼知興元府丁亥詔端平元年正月以前諸命官
貶竄物故者許令歸葬三月己酉以賈涉子似道為籍
田令辛酉詔遣太常寺主簿朱楊祖閣門祗候林拓詣
洛陽省謁八陵四月辛未詔遣朱復之詣八陵相度脩
奉丁丑詔比年宗親貧窶或致失所甚非國家睦族之
意大宗正司南外西外宗正司其申嚴州郡以時贍給
違者有刑監察御史王遂言史嵩之本不知兵矜功自
侈謀身詭秘欺君誤國留之襄陽一日則有一日之憂
不報戊寅歲星守太微垣上相星壬午監察御史洪咨
夔言今殘金雖滅隣國方彊益嚴守備尤恐不逮豈可
動色相賀渙然觧體以重方来之憂上嘉納甲申日生
赤暈丙戌以滅金獲其主完顔守緒遺骨告太廟其玉
寳法物并俘囚張天綱完顔好海等命有司審實以聞
庚寅詔授孟珙帶御器械京襄部押官屬陳一薦江海
官兩轉餘論功行賞金降人夹谷奴婢改姓同名鼎王
聞顯呼延寔来伯友石大瑞白華各授官有差丁酉臣
僚言江淮荆襄諸路都大提點坑冶吳淵恃才貪虐籍
人家貲以數百萬計掩為己有其弟潛違道干譽任用
非類詔吳淵落右文殿脩撰吳潛落袐閣脩撰並放罷
五月庚子極卒贈少師戊申太平州螟已酉太隂入氐
乙夘詔李知孝瑞州居住梁成大潮州居住吳澤南康
軍居住並再降授官尋盡追爵秩詔魏了翁赴闕丙辰
以趙范為兩淮制置使節州軍馬兼㳂江制置副使壬
戌以崔與之為端明殿學士提舉西京嵩山崇福宫陳
韡權工部尚書知隆興府江西安撫使丙寅詔黃幹李
燔李道傳陳宓樓昉徐宣胡夢昱皆阨於權姦而各行
其志沒齒無怨其賜諡復官優贈存恤仍各錄用其子
以旌忠義戴埜其復元資以勵士風建陽縣盜發衆數
千人焚劫邵武麻沙長平六月戊辰朔鄭清之等進奏
選德殿柱有金書六字曰毋不敬思無邪上曰此坐右
銘也庚午熒惑填星合于胃壬申詔蠲漳泉興化三州
丁米錢丙子以李鳴復為侍御史兼侍講戊寅以喬行
簡知樞密院事曾從龍參知政事鄭性之簽書樞密院
事陳貴誼兼同知樞密院事已夘詔故巴陵縣公竑可
盡復本身官爵有司其檢視墓域以時致祭妻吳昨自
請為尼特賜慧淨法空大師紹興府月給衣資緡錢詔
殿司選精銳千人命統制婁拱統領楊辛討捕建陽縣
盜辛巳詔故端明殿學士開府儀同三司史彌遠贈資
政殿大學士諡忠宣熒惑犯填星丙戌有流星大如太
白戊子日暈不匝生格氣癸巳史嵩之進兵部尚書禁
毁銅錢作器用并貿易下海秋七月乙巳詔嘉興縣王
臨年百二歲補廸功郎致仕八月癸酉詔河南新復郡
縣久廢播種民甚艱食江淮制司其發米麥百萬石往
濟歸附軍民仍牓諭開封應天河南三京甲戌朱楊祖
林拓朝謁八陵回以圖進上問諸陵相去幾何及陵前
澗水新復楊祖悉以對上忍涕太息乙亥以趙范為京
河關陕宣撫使知開封府東京留守趙葵京河制置使
知應天府南京留守全子才關陕制置使知河南府西
京留守甲午權邵武軍王埜以平建陽宼有功官兩轉
餘推賞有差九月庚子趙范依舊京西湖北安撫制置
大使知襄陽府辛丑熒惑入井壬寅趙范言趙葵全子
才輕遣偏師復西京趙楷劉子澄參贊失計師退無律
致後陣敗覆詔趙葵削一秩措置河南京東營田邊備
全子才削一秩措置唐鄧息營田邊備劉子澄趙楷並
削三秩放罷又言楊義一軍之敗皆由徐敏子范用吉
怠於赴援致不能支詔范用吉降武翼郎徐敏子削三
秩放罷楊義削四秩勒停自效己酉真德秀言權臣罔
上講筵官亦傅會其言今承其弊有當慮者五事并及
泉漳寇盜鹽法之弊帝嘉納之詔進士何霆編類朱熹
觧注文字有補經筵授上文學冬十月己夘眞德秀進
太學衍義辛卯陳貴誼薨贈少保十一月壬子京湖制
司剏鎮北軍詔以襄陽府駐劄御前忠衛軍為名壬戌
太白經天十二月己卯大元遣王檝来戊子王檝辭于
後殿辛卯遣鄒伸之李復禮喬仕安劉溥報謝各進二
秩
宋史卷四十一
