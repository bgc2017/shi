宋史卷三百六
元中書右丞相總裁托克托等修
列傳第六十五
謝泌孫何(弟僅)朱台符戚綸
張去華(子師德)樂黃目柴成務
謝泌字宗源歙州歙人自言晉太傅安二十七世孫少
好學有志操賈黃中知宣州一見竒之太平興國五年
進士解褐大理評事知清川縣徙彰明遷著作佐郎端
拱初為殿中丞獻所著文十篇古今類要三十卷召試
中書以直史舘賜緋時言事者衆詔閤門非涉僥望乃
許受之繇是言路稍壅泌抗䟽陳其不可且言邊鄙有
事民政未乂狂夫之言聖人擇焉苟詰而拒之四聰之
明將有所蔽願采其可者拒其不可者庶顒顒之情得
以上逹復言國家圖書多失次序唐景龍中嘗分經史
子集為四庫命薛稷沈佺期武平一馬懷素分掌望遵
復故事遂令直舘分典四部以泌知集庫改左正言使
嶺南採訪淳化二年久旱復上言時政得失時王禹偁
上言請自今庶官候謁宰相並須朝罷於政事堂樞密
使預坐接見將以杜私請詔從之泌上言曰伏覩明詔
不許宰相樞密使見賓客是疑大臣以私也書曰任賢
勿貳去邪勿疑張說謂姚元崇曰外則疎而接物内則
謹以事君此真大臣之體今天下至廣萬機至繁陛下
以聰明寄於輔臣自非接下何以悉知外事若令都堂
候見則庶官請見咨事略無解衣之暇今陛下囊括宇
宙總攬英豪朝廷無巧言之士方面無姑息之臣奈何
疑執政為衰世之事乎王禹偁昧於大體妄有陳述太
宗覽奏即追還前詔仍以泌所上表送史館會修正殿
頗施采繪泌復上疏亟命代以丹堊且嘉其忠藎拜左
司諫賜金紫錢三十萬一日得對便殿太宗稱其任直
敢言泌奏曰陛下從諫如流故臣得以竭誠昔唐季孟
昌圖者朝疏諫而夕去位鑒於前代取亂宜矣太宗動
色久之時羣臣升殿言事者既可其奏得專逹於有司
頗容巧妄泌請自今凡政事送中書機事送樞密金榖
送三司覆奏而行從之俄判三司鹽鐵勾院奉詔解送
國學舉人黜落既多羣聚喧詬懷甓以伺泌出泌知之
潛由他塗入史館數宿不敢出請對自陳太宗問何官
騶導嚴肅都人畏避有以臺雜對者即授泌虞部員外
郎兼侍御史知雜事上元觀燈泌特預召自是為例轉
金部員外郎充鹽鐵副使頃之魏羽為使即泌之外舅
以親嫌改度支副使因郊祀條上軍士賞給之數太宗
曰朕惜金帛止備賞賜爾泌因曰唐德宗朱泚之亂後
唐莊宗馬射之禍皆賞軍不豐之致今陛下薄於躬御
賞賜特優實歴代之所難也俄與王沔同磨勘京朝官
太宗孜孜為治每御長春殿視事罷復即崇政殿臨决
日旰未進御膳泌言請自今長春罷政既膳後御便坐
不報俄知三班通進銀臺司出知湖州再遷主客郎中
知虢州真宗初邊人屢寇泌上疏曰臣竊惟聖心所切
者欲天下朝夕太平爾雍熙末趙普錄唐姚崇太平十
事以獻未幾普復相時稱致治之策無出於此尋普病
又遼騎擾邊因循未行今北邊謐寧繼遷請命則可行
於今日矣臣以為先朝未盡行者俟陛下爾陛下自臨
大寳邊不加兵西北肅然民安歲登則太平之象復何
遠哉至於省不急之務削煩苛之政抑奔競來直言斯
皆致太平之術又豈讓唐開元之治也議者或謂方今
用兵異於開元且開元邊戎孔熾明皇卒與之和至如
漢高祖亦然此皆屈巳以寧天下豈以輕大國而競小
忿乎請以近事言往歲討交阯三師一動南方幾搖先
皇以為得之無用棄之實便及授官為藩屏則至今竄
伏石晉之末耻講和契丹遂致天下横流豈得為強或
者有言敵所嗜者禽色所貪者財利餘無他智計先朝
平晉之後若不舉兵臨之但與財帛則幽薊不日納土
矣察此乃知其情古猶今也漢祖明皇所用之計正可
以餌其心矣臣伏覩近詔以不逞之徒所陳述皆閭閻
事臣聞古先哲王詢于芻蕘察於邇言者蓋慮視聽之
蔽故採此以逹物情亦罕行其事也先朝有侯莫陳利
用陳廷山鄭昌嗣趙贊之徒喋喋利口頼先帝聖聰尋
翦除之然為患巳深矣臣又聞輔時佐主建萬世之基
立不拔之策者必倚老成之人至如成康刑措由任周
召文景清静不易蕭曹明皇太平亦資姚宋夫精練國
政酌斟王度未聞市井之胥走之吏可當其任也惟
陛下察往古用賢致治之道則賢者亦必盡忠竭力以
輔成太平之治矣咸平二年徙知同州代還知鼓司登
聞院五年與陳恕同知貢舉復知通進銀臺司加刑部
出為兩浙轉運使近制文武官告老皆遷秩令錄授朝
官並給半俸泌言請自今七十以上求退者許致仕因
疾及歴任犯贓者聽從便詔可徙知福州代還民懷其
愛刻石以紀去思轉兵部郎中復知審官院直昭文館
知荆南府改襄州遷太常少卿右諫議大夫判吏部銓
大中祥符五年卒年六十三泌性端直然好方外之學
疾革服道士服端坐死帝聞而歎異遣使臨問恤賜錄
其子衍為太常寺奉禮郎衒將作監主簿衍為太子中
舍
孫何字漢公蔡州汝陽人祖鎰唐末秦宗權據州強以
賓佐起之鎰偽疾不應還家以講授為業父庸字鼎臣
顯德中獻贊聖策九篇引唐貞觀所行事以魏元成自
况得對言曰武不可黷歛不可厚奢不可放欲不可極
世宗竒其言命中書試補開封兵曹掾建隆初為河南
簿大平興國六年鴻臚少卿劉章薦其材改左贊善大
夫歴殿中丞知龍州而卒何十歲識音韻十五能屬文
篤學嗜古為文必本經義在貢籍中甚有聲與丁謂齊
名友善時軰號為孫丁王禹偁尤雅重之嘗作兩晉名
臣贊宋詩二十篇春秋意尊儒教儀聞於時淳化三年
舉進士開封府禮部俱首薦及第又得甲科解褐將作
監丞通判陳州召入直史館賜緋遷秘書丞京西轉運
副使歴右正言改右司諫真宗初何獻五議其一請擇
儒臣有方略者統兵其二請世禄之家肄業太學寒雋
之士州郡推薦而禁投贄自媒者其三請復制舉其四
請行鄉飲酒禮其五請以能授官勿以恩慶例遷上覽
而善之咸平二年舉入閤故事何次當待制獻疏曰六
卿分職邦家之大柄也有吏部辨考績而育人材有兵
部簡車徒而治戎備有戸部正版圖而阜貨財有刑部
謹紀律而誅暴強有禮部祀神祗而選賢俊有工部繕
宫室而脩隄防六職舉而天下之事備矣故周之會府
漢之尚書立庶政之根本提百司之綱紀令僕率其屬
丞郎分其行二十四司粲焉星拱郎中員外判其曹主
事令史承其事四海九州之大若網在綱唐之盛時亦
不聞别分利權剏使額而軍須取足及元宗侈心既萌
召發既廣租調不充於是蕭景楊釗始以地官判度支
而宇文融為租調地稅使始開利孔以搆禍階至于肅
代則有司之職盡廢而言利之臣攘臂於其間矣於是
叛亂相仍經費不充廹於軍期切於國計用救當時之
急卒以權宜裁之五代短促曾莫是思今國家三聖相
承五兵不試太平之業垂統立制在此時也所宜三部
使額還之六卿慎擇戸部尚書一人專掌鹽鐵使事俾
金部郎中員外郎判之又擇本行侍郎二人分掌度支
戶部使事各以本曹郎中員外郎分判之則三使洎判
官雖省猶不省也仍命左右司郎中員外總知帳目分
勾稽違職守有常規程既定則進無掊克之慮退有詳
練之名周官唐式可以復矣兹事非艱在陛下行之爾
是冬從幸大名詔訪邊事何疏曰陛下嗣位以來訓師
擇將可謂至多以高祖之大度兼蕭王之赤心神武冠
於百王精兵倍於前代分閫仗鉞者固當以身先士卒
為心賊遺君父為耻而列城相望堅壁自全手握強兵
坐違成筭遂使腥羶得計蛇豕肆行焚劫我郡縣係累
我黎庶陛下攄人神之忿怒憫河朔之生靈爰御六師
親幸澶魏天聲一振敵騎四逃雖鎮定道路巳通而德
棣烽塵未息此殆將帥或未得人邊奏或有壅閼鄰境
不相救援糗粮須俟轉輸之所致也將帥者何或恃勇
無謀或忌功玩寇但全城堡不䘏人民邊奏者何護塞
之臣固禄守位城池焚劫不以實聞老幼殺傷託言他
盗不救援者何緣邊州縣城壘參錯如輔車唇齒之相
依若頭目手足之相衛託稱兵少不出或待奏可乃行
俟輦輸者何敵騎往還猋馳鳥逝贏粮景從萬兩方行
迨乎我來寇巳遁去此四者當今急務擇將帥則莫若
文武之内參用謀臣防壅閼則莫若凡奏邊防陛見庭
問合救援則莫若督以軍令聽其便宜運糗糧則莫若
輕齎疾驅角彼趫捷今大駕既駐鄴下契丹終不敢萌
心南牧所慮荐食者惟東北無備之城繕完周防不可
不慎且蜂䘍有毒豺狼無厭今契丹西畏大兵北無歸
路獸窮則搏物不可輕餘孽尚或稽誅奔突亦宜預備
大河津濟處處有之亦望量屯禁兵扼其要害則請和
之使不日可待真宗覽而嘉之及傅潛逗撓無功何又
請斬潛以徇俄權戸部判官出為京東轉運副使又獻
疏請擇州縣守宰省三司冗員遴選法官增秩益奉未
幾徙兩浙轉運使加起居舍人景德初代還判太常禮
院俄與晁迥陳堯咨並命知制誥賜金紫掌三班院何
先以被疾勉強親職一日奏事上前墜奏牘於地俯而
取之復墜笏有司劾以失儀詔釋之何慚上章求改少
卿監分司西京養疾上不許第賜告遣醫診視醫勉其
然艾何答曰死生有命卒不聽是冬卒年四十四上在
澶淵聞之憫惜錄其子言為大理評事何樂名教勤接
士類後進之有詞藝者必為稱揚然性褊急不能容物
在浙右專務峻刻州郡病焉好學著駮史通十餘篇有
集四十卷弟僅
僅字鄰幾少勤學與何俱有名于時咸平元年進士甲
科兄弟連冠貢籍時人榮之解褐舒州團練推官會詔
舉賢良方正之士趙安仁以僅名聞策入第四等擢光
禄寺丞直集賢院俄知浚儀縣景德初拜太子中允開
封府推官賜緋北邊請盟遣使交聘僅首為國母生辰
使改本府判官遷右正言知制誥賜金紫同知審官院
是冬永興孫全照求代真宗思擇循良任之御書邊肅
洎僅二名示宰相或言僅嘗倅京府諳民政乃命知永
興軍府僅純厚長者為政頗寬嘗詔戒焉大中祥符元
年加比部員外郎代還知審刑院頃之拜右諫議大夫
集賢院學士權知開封府改左諫議大夫出知河中府
歸朝復領審刑院久次進給事中天禧元年正月卒年
四十九錄其子大理評事和為衛尉寺丞僅性端慤中
立無競篤於儒學士大夫推其履尚有集五十卷僅弟
侑亦登進士第至殿中丞
朱台符字拱正眉州眉山人父賦舉拔萃歴度支判官
卒于殿中丞台符少聰穎十歲能屬辭嘗作黃山樓記
士友稱之及長善詞賦時太宗廷試貢士多擢敏速者
台符與同軰課試以尺晷成一賦淳化三年進士登甲
科解褐將作監丞通判青州召入直史館賜緋魚再遷
秘書丞知浚儀縣咸平元年與楊礪李若拙梁顥同知
貢舉俄以京府舊僚擢太常博士出為京西轉運副使
時北邊為梗台符上言曰臣聞蠻夷猾夏帝典所載商
周而下數為邊害或振旅薄伐或和親脩好歴代經營
斯為良策至於秦築長城而黔首叛漢絶大漠而海内
虛逞志一時貽笑萬代此商鑒不遠也頃者晉氏失御
中原亂離太祖深鑒往古酌取中道與民休息遣使往
來二十年間罕聞入寇大省戍邊之卒不興出塞之兵
關防寧謐府庫充溢信深得制禦之道也幽薊之地實
維我疆尚隔混同所宜開拓太宗平晉之後因其兵勢
將遂取之人雖協謀天未厭亂螳斧拒轍用稽靈誅重
興弔伐之師又作遷延之役自茲厥後大肆兇鋒殺略
軍民攻拔城砦長驅深入莫可禁止當是時也以河為
塞而趙魏之間幾非國家所有既阻歡盟乃為備禦屯
士馬益將帥芻粟之飛輓金帛之委輸贍給賞賜不可
勝數繇是國家之食貨匱於河朔矣陛下自天受命與
物更始繼遷受節黎桓加爵咸命使者鎮撫其邦惟彼
契丹未加渥澤非所以柔遠能邇昭王道之無偏也今
祥禫將終中外引頸觀聽德音臣愚以為宜於此時赦
契丹罪擇文武才略習知邊境辨說之士為一介使以
嗣位服除脩好鄰國往告諭之彼十年以來不復犯塞
以臣計之力有不足志欲歸嚮而未得其間也今若垂
天覆之仁假來王之便必歡悅慕義遣使朝貢因與之
盡捐前惡復尋舊盟利以貨財許以關市如太祖故事
使之懷恩畏威則兩國既和無北顧之憂可以專力西
鄙繼遷自當革心而束手矣是一舉而兩得也台符又
自請往使時論韙之咸平二年春旱詔求直言台符上
疏請重農積榖任將選兵慎擇守令考課黜陟輕徭節
用均賦慎刑責任大臣與圖治道奏入優詔褒答入為
鹽鐵判官改判戸部勾院拜工部員外郎換度支判官
景德初鄭文寳為陜西轉運或言其張皇生事徙台符
代之仍賜金紫台符俊爽好謀然頗以刻碎為舉職與
楊覃聯事覃頗欲因仍舊貫台符則更革煩擾議事違
戾交相掎奏以不協聞命御史視其狀九月徙台符知
郢州覃知徐州三年召還會執政有不喜者復出知洪
州卒於舟次年四十二賜其子公佐同學究出身賵錢
二十萬台符好學敏於屬辭喜延譽後進有集三十卷
公佐及台符弟昌符大中祥符中舉進士廷試並得第
五人初昌符登科宰相言昌符即台符弟上因言台符
有文學及著述可採甚嗟悼之公佐卒又以次子夀隆
試將作監主簿昌符為屯田員外郎
戚綸字仲言應天楚邱人父同文字文約自有傳綸少
與兄維以文行知名篤於古學喜談名教太平興國八
年舉進士解褐沂水主簿按版籍得逋戸脫口漏租者
甚衆徙知大和縣同文卒於隨州綸徒步奔訃千里餘
俄詔起復蒞職就加大理評事江外民險悍多搆訟為
諭民詩五十篇因時俗耳目之事以申規誨老幼多傳
誦之每歲時必與獄囚約遣歸祀其先皆如期而還遷
光禄丞坐鞫獄陳州失實免官著理道評十二篇錢若
水王禹偁深所賞重久之復授大理評事知永嘉縣境
有陂塘之利浚治以備水旱復為光禄寺丞轉運使又
上其政績連詔褒之真宗即位轉著作佐郎通判泰州
將行秘書監楊徽之薦其文學純謹宜在館閣命為秘
閣校理受詔考校司天臺職官定州縣職田條制詔館
閣官以舊文獻上嘉綸所著特改太常丞俄判鼓司登
聞院出内府緍帛市邊粮詔綸乘傳往均市之景德元
年判三司開拆賜緋魚改鹽鐵判官上疏言邊事甚被
嘉奬十月拜右正言龍圖閣待制賜金紫時初建是職
與杜鎬並命人皆榮之綸久次州縣留意吏事每便殿
請對語必移晷或夜中召見多所敷啓俄上奏曰夫出
納獻替王臣之任章疏奏議諫者之職臣屢蒙召對皆
延數刻屈萬乘之尊接一介之士聖德淵深包納荒穢
體其至愚不罪觸犯安敢循默不言謹摭十事該治本
者附于章左一曰王畿關輔二曰五等封建三曰復制
科四曰崇國學五曰闢曠土六曰脩貢舉七曰任大臣
八曰置平糴九曰益廂軍减禁兵十曰脩六典令式詞
頗深切上為嘉奬二年與趙安仁晁迥陳充朱巽同知
貢舉綸上言取士之法多所規制並納用焉預脩冊府
元龜會置官總在京諸司之務凡百三十司命綸與劉
承珪同領其事判鴻臚寺先是羣臣詔葬公私所費無
定式綸言其事詔同晁迥朱巽劉承珪校品秩之差定
為制度遂遵行之綸以三公尚書九列之任唐末以來
有司漸繁綱目不一謂宜采通禮六典令式比類沿革
著為大典時論稱之進秩右司諫兵部員外郎時詔禁
羣臣匿名上封及非次升殿奏事綸謂忠讜之入當開
奬言路若疎遠之士尤艱請對上頗嘉之大中祥符元
年掌吏部選事上初受靈文綸上疏曰臣遐稽載籍歴
考秘文驗靈應之垂祥顧天人之相接陛下紹二聖丕
業啓萬世洪基勤行企道恭默思元上天降鑒瑞牒昭
錫聿示臨民之戒用恢奕葉之祥乞詔有司速脩大祀
載命侍從摹寫祥符勒於嘉玉藏之太廟别以副本秘
於中禁傳示萬葉無敢怠荒然臣恐流俗幻惑狂謀以
人鬼之妖辭亂天書之真旨伏望端守元符凝神正道
以答天貺以惠烝黎是冬封泰山命綸同計度發運事
禮成遷戸部郎中直昭文館待制如故被詔同編東封
祥瑞封禪記會峻待制之秩又兼集賢殿脩撰建議脩
釋奠儀頒于天下立常平倉隷司農寺以平民糴皆從
之嘗宴餞种放于龍圖閣詔近臣為序上覽綸所作稱
其有史才三年擢樞密直學士上作詩寵之祀汾隂復
領發運之職居無何出知杭州就加左司郎中屬江潮
為患乃立埽岸以易柱石之制雖免水患而衆頗非其
變法胡則時領發運嘗居杭州肆縱不檢厚結李浦綸
素惡之通判吳耀卿則之黨也伺綸動靜密以報則則
時為當塗者所昵因共捃摭綸過徙知揚州惟揚亦浦
則廵内持之益急求改僻郡徙徐州八年與劉綜並罷
學士授左諫議大夫代還復知青州歲饑發公廪以救
餓殍全安甚衆徙鄆州王遵誨為勸農副使嘗任西邊
寓家永興閨門不肅事將發知府寇凖為平之綸因戱
謔語及凖遵誨恚怒以為汚巳遂奏綸謗訕坐左遷岳
州團練副使易和州天禧四年改保静軍副使是冬以
疾求歸故里改太常少卿分司南京五年卒年六十八
綸篤於古學善談名理喜言民政頗近迂闊事兄維友
愛甚厚維卒訃聞哀慟不食者數日與交游故舊以信
義著稱士子謁見者必詢其所業訪其志尚隨才誘誨
之嘗云歸老後得十年在鄉閭講習亦可以恢道濟世
大中祥符中繼脩禮文之事綸悉參其議與陳彭年並
職屢召對多建條式恩寵甚盛樂於薦士每一奏十數
人皆當時知名士晩節為權倖所排遂不復振善訓子
弟雖至清顯不改其純儉既没家無餘貲張知白時知
府事輟奉以助其喪家人於几閣間得遺戒一篇大率
皆誘勸為學有集二十卷又前後奏議有機務利害備
邊均田之策别為論思集十卷分上下篇天聖中其子
舜賓獻之詔贈左諫議大夫舜賓官太子中書
張去華字信臣開封襄邑人父誼字希賈好學不事産
業既孤諸父使督耕隴上他日往視之見閱書于樹下
怒其不親穡事詬辱之誼謂其兄曰若不就學於外素
志無成矣遂潛詣洛陽龍門書院與宗人沆鑾湜結友
故名聞都下長興中和凝掌貢舉誼舉進士調補耀州
團練推官晉天福初代還會凝由内署拜端明殿學士
署門不接賓客誼聞之即日致書于凝以為切近之職
實當顧問四方利害所宜詢訪若不接賓客聾瞽耳目
坐虧職業雖為自安計其可得乎凝大竒之他日薦于
宰相桑維翰曰凝門生中有張誼者性介直頗涉詞藝
可備諫職未幾超拜左拾遺誼以晉室新造典禮未完
數上章請復有唐故事又言契丹有援立之助所宜敦
信謹備不可自逸以啓釁端改右補闕充集賢殿脩撰
歴禮部員外郎侍御史改倉部知制誥加禮部郎中乾
祐初真拜中書舍人時蘇逄吉楊邠王章軰攀附漢祖
驟得大用縉紳多附之誼不為屈故共嫉之遣誼為吳
越宣諭使與兵部郎中馬承翰同往賜官誥浙人每迓
朝使必列步騎以自誇詫誼與承翰竊笑之又乘酒言
詞有輕發者錢俶甚耻之乃奏誼擅箠防援官又夜集
與承翰使酒語相侵坐貶均州司戸改房州司馬歲餘
卒去華幼勵學敏於屬辭以蔭補太廟齋郎周世宗平
淮南去華時年十八慨然歎曰兵戰未息民事不脩非
馭國持久之術因著南征賦治民論獻于行在召試授
御史臺主簿屬三院議事不得預坐謂所親曰簿領之
職非壯夫所為即棄官歸鄭州杜門不出者三載建隆
初始携文遊京師大為李昉所稱明年舉進士甲科即
拜秘書郎直史館以歲滿不遷上章自訴因言制誥張
澹盧多遜殿中侍御史蘇頌文學膚淺願得校其優劣
太祖立召澹軰與去華臨軒策試命陶榖等考之澹以
所對不應問降秩即擢去華為右補闕賜襲衣銀帶鞍
勒馬朝議薄其躁進以是不遷秩者十六年嘗得對便
殿詢及家世遂訴父始忤權貴因罹重貶宰相薛居正
亦為言之太祖為之動容且曰漢室不道姦臣擅權此
朕所親見也荆湖平命通判道州去華上言桂管為五
嶺衝要今劉鋹保境固守頼之為扞蔽若大軍先克其
城以趣番禺如踐無人之境且言桂州可取之狀有詔
嘉奬代還知磁乾二州選為益州通判遷起居舍人知
鳳翔府從太祖征太原監隨駕左藏庫就命為京東轉
運使歴左司員外郎禮部郎中太平興國七年為江南
轉運使雍熙中王師討幽州去華督宋州饋運至拒馬
河就命掌河北轉運事三年加陜州未行著大政要錄
三十篇以獻上覽而嘉之詔書褒美賜采五十匹因留
不遣會許王尹京命為開封府判官殿中侍御史陳載
為推官並賜金紫謂曰卿等皆朝之端士特加選用其
善佐吾子各賜錢百萬踰歲就拜左諫議大夫又令樞
密使王顯傳旨諭以輔成之意未幾有廬州尼道安訟
弟婦不實府不為治械繫送本州弟婦即徐鉉妻之甥
道安伐登聞鼓言鉉以尺牘求請去華故不為治上怒
去華坐前一任貶安州司馬歲餘召授將作少監知興
元府未行改晉州遷秘書少監知許州真宗嗣位復拜
左諫議大夫未幾遷給事中知杭州兩浙自錢氏賦民
丁錢有死而不免者去華建議請除之有司以經費所
仰固執不許咸平二年徙蘇州頃之以疾求分司西京
在洛葺園廬作中隱亭以見志景德元年改工部侍郎
致任三年卒年六十九去華美姿貌善談論有藴藉頗
尚氣節在營道得父同門生何氏二子教其學問受代
携之京師慰薦館榖並登仕籍嘗獻元元論大旨以養
民務穡為急真宗深所嘉賞命以縑素寫其論為十八
軸列置龍圖閣之四壁然不飭邊幅頗為清議所貶以
是不登顯用有集十五卷子師古至國子博士師錫殿
中丞師顔國子博士
師德字尚賢去華十子最器師德嘗欲任以官辭不就
去華曰此兒必繼吾志真宗祀汾隂知河南府薛映薦
其學行又獻汾隂大禮頌于行在是歲舉進士亦為第
一時人榮之除將作監丞通判耀州遷秘書省著作郎
集賢校理判三司都理欠憑由司建言有逋負官物而
被繫本非侵盗若惸獨貧病無以自償願特蠲之帝用
其言嘗奏事殿中帝訪以時事而條對甚備帝喜曰朕
藩邸知卿父名今又知卿才其後每遣使帝輒曰張師
德可用契丹高麗使來多以師德主之天禧初安撫淮
南苦風眩改判司農寺擢右正言知制誥判尚書刑部
頃之出知潁州遷刑部員外郎判大理寺為羣牧使景
靈宫判官再遷吏部郎中以疾知鄧州徙汝州拜左諫
議大夫罷知制誥師德孝謹有家法不交權貴時相頗
不悅之然亦多病在西掖九年不遷卒于官有文集十
卷子景憲為太中大夫
樂黃目字公禮撫州宜黃人世仕江左李氏父史字子
正齊王景逹鎮臨川召奏牋授秘書郎入朝為平原主
簿太平興國五年與顔明遠劉昌言張觀並以見任官
舉進士太宗惜科第不與但授諸道掌書記史得佐武
成軍既而復賜及第上書言事擢為著作佐郎知陵州
獻金明池賦召為三館編修雍熙三年獻所著貢舉事
二十卷登科記三十卷題解二十卷唐登科文選五十
卷孝弟錄二十卷續卓異記三卷太宗嘉其勤遷著作
郎直史館轉太常博士知舒州遷水部員外郎淳化四
年春與司封員外郎直昭文館李蕤同使兩浙廵撫加
都官知黃州又獻廣孝傳五十卷總仙記一百四十一
卷詔秘閣寫本進内史好著述然博而寡要以五帝三
王皆云仙去論者嗤其詭誕咸平初遷職方復獻廣孝
新書五十卷上清文苑四十卷出知商州史前後臨民
頗以賄聞俄以老疾為言聽解職分司西京五年郊祀
畢奉留守司表入賀因得召對上見其矍鑠不衰又知
篤學盡取所著書藏秘府復授舊職與黃目同在文館
人以為榮出掌西京磨勘司黃目為京西轉運改判留
司御史臺車駕幸洛召對賜金紫史久在洛因卜居有
亭榭竹樹之勝優游自得未幾卒年七十八所撰又有
太平寰宇記二百卷總記傳百三十卷坐知天下記四
十卷商顔雜錄廣卓異記各二十卷諸仙傳二十五卷
宋齊邱文傳十三卷杏園集李白别集神仙宫殿窟宅
記各十卷掌上華夷圖一卷又編巳所著為仙洞集百
卷黃目淳化三年舉進士補伊闕尉遷大理寺丞知夀
安縣咸平中徙知壁州未行上章言邊事召對拜殿中
丞久之直史館知浚儀縣俄上言曰伏以從政之原州
縣為急親民之任牧宰居先今朝官以數任除知州簿
尉以兩任入縣令雖功過易見而能否難明伏見唐開
元二年選羣官有宏才通識堪致理化者授刺史都督
又引新授縣令於宣政殿試理人策一道惟鄄城令袁
濟及格擢授醴泉令餘二百人且令赴任十餘人並放
令習學臣欲望自今審官院差知州銓曹注縣令候各
及三二十人一次引見於御前試時務策一道察言觀
行取其才識明於吏治逹於教化者充選其有不分曲
直罔辨是非者或黜之釐務或退守舊資如此則官得
其人事無不治上頗嘉其好古歴度支鹽鐵判官遷太
常博士京西轉運使丁内艱時真宗將幸洛以供億務
繁起令蒞職史尋卒上復詔權奪大中祥符中使契丹
還改工部員外郎廣南西路轉運使就拜起居郎改陜
西轉運使賜金紫陳堯咨知永興好以氣凌黃目因表
求解職不許堯咨多縱恣不法有密言其事者詔黃目
察之得實以聞堯咨坐罷龍圖閣職徙知鄧州八年黃
目入判三司三勾院天禧初馬元方奏黃目職事不舉
遂分三勾院以三人掌之黃目罷任奉朝請踰月拜兵
部員外郎知制誥充會靈觀判官黃目屬辭淹緩朝議
以為不稱職時以盛度知京府辭不拜即遷黃目右諫
議大夫權知開封府度為會靈觀判官兩換其任仁宗
升儲拜給事中兼左庶子入内副都知張繼能嘗以公
事請託黃目至是未申謝事敗降左諫議大夫知荆南
府明年復為給事中徙潭州長沙月給减於荆諸州特
詔增之又諭以兵賦繁綜寄任之意五年代還知審官
院黃目以風疾題品乖當改知通進銀臺司兼門下封
駮事數月求外任得知亳州俄而幼子死聞訃絶慟所
疾加甚卒年五十六錄其子理國為衛尉寺丞定國為
大理評事黃目面柔簡默為吏處劇亦無敗事有集五
十卷又撰學海搜竒錄四十卷聖朝郡國志二十卷黃
目兄黃裳弟黃庭黃裳孫滋並進士及第黃裳黃庭皆
至太常博士
柴成務字寳臣曹州濟隂人也父自牧舉進士能詩至
兵部員外郎成務乾德中京府拔解太宗素知其名首
薦之遂中進士甲科解褐陜州軍事推官改曹單觀察
推官遷大理寺丞太平興國五年轉太常丞充陜西轉
運副使賜緋再遷殿中侍御史八年與供奉官葛彦恭
使河南案行遥隄歴知果蘇二州就為兩浙轉運使改
戶部員外郎直史館賜金紫入為戶部判官遷本曹郎
中太宗選郎官為少卿監以成務為光禄少卿俄奉使
高麗遠俗尚拘忌以月日未利拜恩稽留朝使成務貽
書往反開諭大體國人信服事具高麗傳淳化二年為
京東轉運使會宋州河决成務上言河水所經地肥澱
願免其租稅勸民種藝從之召拜司封郎中知制誥賜
錢三十萬時吕蒙正為宰相嘗與之聯外姻避嫌辭職
不許俄與魏庠同知京朝官考課四年又與庠同知給
事中事凡制敕有所不便者許封駁以聞蜀寇平使峽
路安撫改左諫議大夫知河中府時銀夏未寧蒲津當
餽輓之衝事皆辦集得脫戶八百家以附籍府城街陌
頗隘狹成務曰國家承平巳久如車駕臨幸何以駐千
乘萬騎邪乃奏撤民廬以廣之其後祀汾隂果留蹕河
中衢路顯敞咸以為便真宗即位遷給事中知梓州未
幾代還又遣知青州表求俟永熙陵復土畢之任旋受
詔與錢若水等同脩太宗實錄書成知揚州入判尚書
刑部本司小吏倨慢成務怒而笞之吏擊登聞鼓訴冤
有詔問狀成務歎曰忝為長官杖一胥而被劾何面目
據堂决事邪乃求解職景德初卒年七十一成務有詞
學博聞稽古善談論好諧笑士人重其文雅然為郡乏
廉稱時論惜之文集二十卷成務年六十六始有子比
卒裁六歲授奉禮郎名貽範後為國子博士
論曰泌述唐漢之治台符陳商周之鑒歴布腹心奏議
反覆論當世事盡言無隱何建五議綸摭十事皆切於
輔治何勤接士類綸樂於薦士皆足以儀表當世者也
去華頗尚氣節而能作成後進黃目屬辭淹緩而著述
浩瀚成務寡清白之操而專對不辱俱有足稱者焉
宋史卷三百六
