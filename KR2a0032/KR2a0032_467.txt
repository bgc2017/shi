宋史卷四百六十七
元中書右丞相總裁托克托等修
列傳第二百二十六
宦者二
楊守珍韓守英藍繼宗張惟吉
甘昭吉盧守懃王守規李憲
張茂則宋用臣王中正李舜舉
石得一梁從吉劉惟簡
楊守珍字仲寳開封祥符人為入内黃門習書史學兵
家方略善射家僮過堂下一發貫髻人服其精選為環
慶路走馬承受公事契丹謀入塞為鎮定高陽關行營
同押先鋒事會許民周繼宗為人誣告與外夷交通干
證者六十人辭服遣守珍覆問悉辨理出之徙真定保
趙等州駐泊都監邕桂等十州安撫都監從曹克明降
撫水州蠻築二柵以扼其要天禧初擒盗于青灰山累
遷西京作坊使帶御器械永興軍兵馬鈐轄徙真定邠
寧路為内侍省内侍押班提點内弓箭軍器庫進内園
使右班都知領端州刺史嘗侍仁宗苑中命乘馬馳射
賞其便習賜錦袍巵酒卒贈原州防禦使
韓守英字德華開封祥符人初為入内高品從征河東
數奉詔至石嶺關督戰取隆州遷殿頭久之以西頭供
奉官擢入内内侍押班遷副都知隨王繼恩招安西川
為先鋒戰于劒門有功遷西京作坊使劔門都監還勾
當三班院進入内内侍都知歴定州鎮定高陽關并代
路兵馬鈐轄契丹圍岢嵐軍守英與鈐轄張志言知府
州折惟昌帥所部渡河抵朔州以牽賊勢遂破狼水砦
俘數百人獲馬牛羊鎧甲以數萬計賊為解去賜錦袍
金帶俄領會州刺史解都知再遷昭宣使復領三班出
為鄜延路都鈐轄徙并代路建言夲路宿兵多百姓困
於飛輓今幸邊鄙無事請留騎軍千餘人悉徙内地真
宗曰邊臣能體朝廷恤民之意宜詔諸路視此行之提
舉在京諸司庫務勾當皇城司為趙德明官告使歴宣
政宣慶二使内侍左班都知領奬州團練使雅州防禦
使入内都知管勾脩國史書成進景福殿使又為延福
宫使入内都知復提舉諸司庫務卒贈定國軍節度觀
察留後
藍繼宗字承祖廣州南海人事劉鋹為宦者歸朝年十
二遷為中黃門從征太原傳詔營陳間多稱旨秦州並
邊有大小洛門砦自唐末䧟西羌雍熙中温仲舒諭酋
豪使獻其地徙衆渭北言者以為生事請罷仲舒太宗
遣繼宗往按視還奏二砦據要害産良木不可棄帝悦
復使繼宗勞賜仲舒累遷西京作坊副使勾當内東門
元德太后章穆皇后葬為按行園陵使車駕北征勾當
留司皇城司車駕謁諸陵近陵舊乏水繼宗疏泉陵下
百司從官皆取以濟擢入内副都知為天書扶侍都監
詔與李神祐第東封扈從内臣之勞而入内供奉官范
守遜等訴其不公罷都知祀汾脽復為天書扶侍都監
再遷東染院使明年領會州刺史進崇儀使勾當皇城
司修玉清昭應宫與劉承珪典工作宫成遷洛苑使高
州團練使充都監坐章穆皇后陵隧墊貶如京使典修
景靈宫進南作坊使復修會靈祥源觀車駕幸亳州管
勾留司大内公事提舉在京諸司庫務勾當三班院修
國史院為趙德明加恩使德明與繼宗射繼宗每發必
中德明遺以所乘名馬為内侍省右班都知遷入内都
知仁宗即位遷左騏驥使忠州防禦使永定陵修奉鈐
轄歴昭宣宣政宣慶使累上章求致仕特免入朝拜舞
及從行幸頃之復固請罷都知以景福殿使邕州觀察
使家居養疾卒贈安德軍節度使諡僖靖繼宗事四朝
謙謹自持每領職未久輙請罷家有園池退朝即亟歸
同列或留之繼宗曰我欲歸種花卉弄游魚為樂爾景
福殿置使自大中祥符間至繼宗授者纔三人養子元
用元震元用終左藏庫使梓州觀察使元震以兄蔭補
入内黃門轉高班給事明肅太后禁中夜火后擁仁宗
登西華門左右未集元震獨傳呼宿衞以功遷高品為
三陵都監條列防守法其後諸陵以為式歴羣牧都監
監三館袐閣積官皇城使累遷入内副都知忠州防禦
使仙韶院火元震救護火以時息詔褒之賜襲衣金帶
卒贈鎮海軍留後元震子五人不畜閹子
張惟吉字祐之開封人初補入内黃門遷殿頭高陽關
路走馬承授公事護塞滑州天臺埽役遷西頭供奉官
監在京榷貨務知嘉州張約以贓敗詔與御史王軫往
劾其獄還領内東門司為修奉章獻章懿太后二陵承
受時議復用李諮榷茶算緡法乃以惟吉為内殿崇班
復監榷貨務凡内侍領内東門次遷勾當御藥院而惟
吉纔進官衆以為薄惟吉欣然就職再期以羡餘遷承
制為趙元昊官告使還言元昊驕僣勢必叛請預飭邊
備及元昊宼延州遣按視延鄜環慶兩路器甲幷訪攻
守利害敵既退夏竦韓琦謀自鄜延深入乘虚擊之命
惟吉募幷汾驍勇副以土兵輕齎赴河外惟吉以為我
師當持重伺變不宜馳赴不測以自困已而元昊果引
去還奏稱旨領皇城司遷内侍省押班羣牧都監簡陜
西冗兵領軍頭引見司遷供備庫使盡汰軍頭司軍校
之罷癃者同提舉在京諸司庫務領恩州刺史為入内
都知商湖決為澶州修河都鈐轄轉運使施昌言請亟
塞崔嶧以為歲災民困役宜緩命惟吉按視言河可塞
而民誠困財用不足宜少待之從其議遷如京使果州
團練使復領皇城司卒惟吉任事久頗見親信而言弗
阿徇張貴妃薨將治喪皇儀殿諸宦官皆以為可獨惟
吉曰此事干典禮湏翌日問宰相既而宰相不能執議
惟吉深以為非贈昭信軍節度觀察留後逾月又贈保
順軍節度使謚忠安養子若水字益之以惟吉奏補小
黃門給事章惠太后殿轉入内高品王師平貝州征儂
賊皆以幹敏選為走馬承受賊平以勞進官三遷環慶
路鈐轄討環州解乜臼族復有功歴帶御器械内侍押
班副都知熙寧初造神臂弓成神宗御延和殿臨閱置
鐡甲七十步俾衛士射未有中者若水自請射連中徹
札建慶夀寳慈兩宫典領工作再遷嘉州防禦使以病
蘄解職領輝州觀察使提舉四園苑諸司庫務卒贈天
平軍留後
甘昭吉字祐之開封人初以内侍殿頭為英韶州廵檢
捕盗有功再遷内殿崇班京東路都廵檢齊州武衛小
校馮坦率營卒二百突入州廳事欲為變昭吉單騎馳
往戒所從將士操兵在外先獨見亂卒諭以福禍令推
首惡自贖衆疑沮不敢動已而操兵者皆入即共執十
餘人告曰此誘我者也昭吉立殺之縱其餘去州以無
事特遷供備庫副使帶御器械後内侍省押班闕仁宗
記前功特以授之遷入内副都知英宗即位之夕昭吉
直禁中翊衛有勞自文思副使超遷供備庫使康州刺
史昭吉奏曰臣夲孤微無左右之舉而先帝知臣朴直
自小官拔用至此分當從葬今願得洒掃陵寝足矣帝
愛其忠特授永昭陵使加如京使還朝表辭職以左龍
武軍大將軍致仕卒昭吉敦實慎密人士稱之
盧守懃字君錫開封祥符人自入内内品累遷禮賓使
邠寧環慶路鈐轄還為入内内侍省押班領昌州刺史
明道中改葬章懿太后而舊藏有水以守懃嘗典葬事
罷為永興軍兵馬鈐轄徙鄜延路再遷六宅使加貴州
團練使進榮州防禦使兼邠寧環慶路安撫都監元昊
宼保安軍守懃率兵擊走之特遷左騏驥使移陜西鈐
轄初劉平石元孫被執守懃撫膺涕泣不敢出又嘗易
蕃官馬延州通判計用章勸范雍棄城將保鄜州雍欲
遣安撫都監李康伯往說賊不肯行賊去而守懃用章
更相論奏知制誥葉清臣以守懃擁兵觀望請正其罪
幷按二人守懃奪防禦使為湖北都監用章除籍配雷
州夲城康伯均州都監久之復恩州防禦使遷利州觀
察使歴真定府定州北京路鈐轄以左衛大將軍致仕
卒贈保順軍節度使諡安恪養子昭序
王守規真定欒城人入内副都知守忠之弟守忠事真
宗謹愿慎密眷遇最厚明道時守規為小黃門禁中夜
半火守規先覺自寝殿至後苑皆擊去其鎻乃奉仁宗
及皇太后至延福宫回視所經處已成煨燼翌日執政
候起居帝曰非王守規導朕至此幾不與卿等相見以
功遷入内殿頭選治京城水決汴河于公賈村決蔡河
于四里橋水患以息加帶御器械積官至宣慶使康州
防禦使内侍右班副都知卒年六十七贈昭武將軍留
後
李憲字子範開封祥符人皇祐中補入内黃門稍遷供
奉官神宗即位歴永興太原府路走馬承受數論邊事
合旨幹當後苑王韶上書請復河湟命憲往視師與韶
進收河州加東染院使幹當御藥院復戰牛精谷拔珂
諾城為熙河經略安撫司幹當公事按視鄜延軍制行
至蒲中會木征合董氊鬼章之兵攻破踏白城殺景思
立圍河州詔趣赴之憲馳至軍先是朝廷出黃旗書敕
諭將士如用命破賊者倍賞於是憲晨起帳中張以示
衆曰此旗天子所賜也視此以戰帝實臨之士爭呼用
命以進督諸將傍山焚族帳即日通路至河州賊餘衆
保踏白官軍出與戰大破之進至餘川又破賊堡十餘
木征率酋長八十餘人詣軍門降捷聞以功加昭宣使
嘉州防禦使還為入内内侍省押班幹當皇城司安南
叛副趙卨招討未行卨建言朝廷置招討副使軍士湏
共議至節制號令即宜歸一憲銜之由是屢紛變遂罷
憲而令乘驛計議秦鳳熙河邊事諸將皆聽節度於是
御史中丞鄧潤甫御史周尹蔡承禧彭汝礪極論其不
可又言鬼章之患小用憲之患大憲功不成其禍小有
成功其禍大章再上弗聽冷雞朴誘山後生羌擾邊木
征請自效衆以為不可憲曰何傷乎羌人天性畏服貴
種聽之往木征盛以出衆聳視皆無鬭志師乘之殺
獲萬計斬冷雞朴董氊懼即遣使奉贄效順加宣州觀
察使宣政使入内副都知又遷宣慶使時用兵連年度
支調度不繼詔憲兼經制財用裁冗費什六歲運西山
巨木給京師營繕賜瑞應坊園宅一區元豐中五路出
師討夏國憲領熙秦軍至西市新城復蘭州城之請建
為帥府帝又詔憲領兵直趣興靈董氊亦稱欲往宜乘
機恊力入掃巢宂若興靈道阻即過河取凉州乃總兵
東上平夏人于高川石峽進至屈吴山營打囉城趨天
都燒南牟府庫次葫蘆河而還憲既不能至靈州董氊
亦失期師無功憲欲以開蘭會邀功彌責同知樞密院
孫固曰兵法期而後至者斬况諸路皆至而憲獨不行
不可赦帝以憲猶有功但令詰擅還之由憲以餽餉不
接為辭釋弗誅復上再舉之策兼陳進築五利且從之
會李順舉入奏具陳師老民困状乃罷兵趣憲赴闕道
賜銀帛四千為涇原經略安撫制置使給衛三百進景
福殿使武信軍留後使復還熙河仍兼秦鳳軍馬夏人
入蘭州破西關降宣慶使憲以蘭州乃西人必爭地衆
數至河外而相羊不進意必大舉乃增城守塹壁樓櫓
具偹明年冬夏人果大入圍蘭州步騎號八十萬衆十
日不克糧盡引去又詔憲遣間諭阿里骨結等且選騎
度河與賊遇破之坐妄奏功状罷内省職事哲宗立改
永興軍路副都總管提舉崇福宫御史中丞劉摰論憲
貪功生事一出欺罔避興靈會師之期頓兵以城蘭州
遺患至今永樂之圍逗留不急赴援降宣州觀察使又
貶右千牛衛將軍分司南京居陳州卒年五十一紹聖
元年贈武泰軍節度使初諡敏恪改忠敏憲以中人為
將雖能拓地降敵而罔上害民終貽患中國云
張茂則字平甫開封人初補小黃門五遷至西頭供奉
官幹當内東門禁庭夜有盗茂則首登屋以入既獲賊
遷領御藥院仁宗不豫中夜促召茂則趨入扶衛左右
或欲掩宫門茂則曰事無可慮何至使中外生疑耶帝
疾間欲處以押班懇求補外轉宫苑使果州團練使為
永興路兵馬鈐轄入為内侍押班再遷副都知熙寧初
同司馬光相視恩冀深瀛四州生隄及六塔二股河利
害進入内都知上元夜宫中火督衆即撲滅詔曰宫禁
不驚帑藏如故惟忠與力予固嘉之賜以窄衣金帶累
乞退休言受國厚恩廩食過量積而未請者七年乞令
三司毁劵詔褒之仍進其官哲宗即位遷寧國軍留後
加兩省都都知卒年七十九茂則性儉素食不重味衣
裘累十數年不易紹聖論元祐人以茂則嘗預任使追
貶左監門衛將軍崇寧中入黨籍
宋用臣字正卿開封人為人有精思彊力以父蔭隷職
内省神宗建東西府築京城建尚書省起太學立原廟
導洛通汴凡大工役悉董其事性敏給善傳詔令故多
訪以外事同列悉藉以進朝士之乏廉節者往往謟附
之權勢震赫一時積勞至登州防禦使加宣政使元祐
初言者論其罪降為皇城使謫監滁州太平州酒稅四
年主管靈僊觀紹聖初召為内侍押班進瀛州刺史徽
宗即位遷蔡州觀察使入内副都知為永泰陵修奉鈐
轄卒陵下贈安化軍節度使謚僖敏諡議謂用臣為廣
平宋公有天子念公之勞久徙于外之語豐稷論奏以
為凡稱公者皆湏耆宿大臣與鄉黨有德之士其曰念
公之勞久徙于外斯乃古周公之事于用臣非所宜言
也止令賜謚論者是之
王中正字希烈開封人因父任補入内黃門遷赴延福
宫學詩書歴算仁宗嘉其才命置左右慶歴衛士之變
中正援弓矢即殿西督捕射賊悉就擒時年甫十八人
頗壮之遷東頭供奉官歴幹當御藥院鄜延環慶路公
事分治河東邊事破西人有功帶御器械神宗將復熙
河命之規度還言熙河譬乳虎抱玉乘爪牙未備可取
也遂從王韶入熙河治城壁守具以功遷作坊使嘉州
團練使擢内侍押班吐蕃圍茂州詔率陜西兵援之圍
解自石泉至茂州謂之隴東路土田肥美西羌據有之
中正不能討乃因吐蕃入宼言其路經静州等族榛僻
不通邇年商旅稍往來故外蕃因以乘間縣至綿與茂
道里均而龍安有都廵檢緩急可倚仗請割石泉隷綿
而窒其故道從之隴東遂不可得還使熙河經畫鬼章
為凡稱公者皆湏耆宿大臣與鄉黨有德之士其曰念
公之勞久徙于外斯乃古周公之事于用臣非所宜言
也止令賜謚論者是之
王中正字希烈開封人因父任補入内黃門遷赴延福
宫學詩書歴算仁宗嘉其才命置左右慶歴衛士之變
中正援弓矢即殿西督捕射賊悉就擒時年甫十八人
頗壮之遷東頭供奉官歴幹當御藥院鄜延環慶路公
事分治河東邊事破西人有功帶御器械神宗將復熙
河命之規度還言熙河譬乳虎抱玉乘爪牙未備可取
也遂從王韶入熙河治城壁守具以功遷作坊使嘉州
團練使擢内侍押班吐蕃圍茂州詔率陜西兵援之圍
解自石泉至茂州謂之隴東路土田肥美西羌據有之
中正不能討乃因吐蕃入宼言其路經静州等族榛僻
不通邇年商旅稍往來故外蕃因以乘間縣至綿與茂
道里均而龍安有都廵檢緩急可倚仗請割石泉隷綿
而窒其故道從之隴東遂不可得還使熙河經畫鬼章
進昭宣使入内副都知元豐初提舉教畿縣保甲將兵
捕賊盗廵檢獻民兵伍保法請于村疃及縣以時閱習
悉行其言復往鄜延環慶經制邊事詔凡所湏用度令
兩路取給無限多寡既行又稱面受詔所過募禁兵願
從者將之主者不敢違問罪西夏以中正簽書涇原路
經略司事詔五路之師皆會靈州中正失期糧道不繼
士卒多死命權分屯鄜延並邊城砦以俟後舉自請罷
省職遷金州觀察使提舉西太一宫坐前敗貶秩元祐
初言者再論其將王師二十萬公違詔書之罪劉摯比
中正與李憲宋用臣石得一為四凶又貶秩兩等久之
提舉崇福宫紹聖初復嘉州團練使卒年七十一
李舜舉字公輔開封人世為内侍曾祖神福事太宗以
信謹終始舜舉少補黃門仁宗使督工冶金為器既成
有羡數幷上之帝嘉其不欺出為秦鳳路走馬承受英
宗立奏事京師會帝不豫内謁者止之宫門舜舉曰天
子新即位使者從邊方來不得一見而去何以慰遠人
謁者以聞亟召對帝意良悦因言承受公事以察守將
不法為職而終更論最乃使帥臣保任乞免之遂刪舊
制熙寧中歴幹當内東門御藥院講筵閣實錄院郭逵
討交州以為廣西幹當公事軍中之政得與講畫或疾
置入朝禀受成算會逵貶亦降左藏庫副使以文思院
使領文州刺史帶御器械進内侍押班制置涇原軍馬
五路師出無功議再舉李憲督饋糧言受密詔自都轉
運使以下乏軍興者皆聽斬民懲前日之役多死于凍
餒皆憚行出錢百緡不能雇一夫相聚立柵山澤不受
調吏往逼呼輙毆擊解州至械縣令以督之不能集舜
舉入奏其事乃罷兵退詣中書王珪迎勞之曰朝廷以
邊事屬押班及李留後無西顧之憂矣舜舉曰四郊多
壘此卿大夫之辱相公當國而以邊事屬二内臣可乎
内臣正宜供禁庭洒掃之職豈可當將帥之任聞者代
珪慚焉轉嘉州團練使沈括城永樂遣舜舉計議被圍
急斷衣襟作奏曰臣死無所恨願朝廷勿輕此賊尋以
謁者以聞亟召對帝意良悦因言承受公事以察守將
不法為職而終更論最乃使帥臣保任乞免之遂刪舊
制熙寧中歴幹當内東門御藥院講筵閣實錄院郭逵
討交州以為廣西幹當公事軍中之政得與講畫或疾
置入朝禀受成算會逵貶亦降左藏庫副使以文思院
使領文州刺史帶御器械進内侍押班制置涇原軍馬
五路師出無功議再舉李憲督饋糧言受密詔自都轉
運使以下乏軍興者皆聽斬民懲前日之役多死于凍
餒皆憚行出錢百緡不能雇一夫相聚立柵山澤不受
調吏往逼呼輙毆擊解州至械縣令以督之不能集舜
舉入奏其事乃罷兵退詣中書王珪迎勞之曰朝廷以
邊事屬押班及李留後無西顧之憂矣舜舉曰四郊多
壘此卿大夫之辱相公當國而以邊事屬二内臣可乎
内臣正宜供禁庭洒掃之職豈可當將帥之任聞者代
珪慚焉轉嘉州團練使沈括城永樂遣舜舉計議被圍
急斷衣襟作奏曰臣死無所恨願朝廷勿輕此賊尋以
死聞贈昭信軍節度使諡曰忠敏舜舉資性安重與人
言未嘗及宫省事頗覽書傳能文辭筆札在御藥院十
四年神宗嘗書李舜舉公忠奉上恭勤檢身始終惟一
以安以榮十九字賜之
石得一開封人為内侍黃門累官内殿承制神宗時帶
御器械管幹龍圖天章寳文閣皇城司四遷入内副都
知元祐初領成州團練使罷内省職御史劉摯言得一
頃筦皇城恣其殘刻縱遣邏者所在棋布張穽設網以
無為有以虚為實朝廷大吏及富家小人飛語朝上暮
入狴犴上下惴恐不能自保至相顧以目者殆十年坐
降左藏庫使卒紹聖中贈隨州觀察使
梁從吉字君祐開封人補入内高班王則反奉命宣慰
還言小宼無多慮諸將之兵足以翦除若得重臣統其
事不崇朝可平矣於是仁宗以文彦博為安撫招討使
賊平又奏請分河北為路每路以一帥府統之遂建魏
鎮定瀛四帥熙寧初為邠寧環慶路駐泊兵馬鈐轄夏
人宼大順城圍慶州七砦從吉率兵八百餘人與戰獲
其酋領又討平寧州叛卒以功升都鈐轄累官皇城使
從高遵裕至寧武督士卒攻城身被創甚進入内押班
遷永州團練使為副都知元祐中卒贈成德軍節度使
諡曰敏恪
劉惟簡開封人由入内黃門積官至昭宣使康州刺史
高陽關路兵馬都監為入内押班英宗初立惟簡自河
北來朝請對寝門内謁者難之獨引見皇太后惟簡立
福寧殿下雨沾衣不退帝起坐幃中望見呼問曰諸路
如汝者幾人何以獨來對曰陛下新即位臣來自邊塞
未瞻天表不敢輙還不知其他帝歎曰小臣知所守如
此識其姓名屏間他日神宗覽所題屏擢幹當延福宫
自是蒙親信交人叛詔馳驛至桂州審視事勢還言帥
臣劉彝貪功生事罪當誅乾德狂童頸不足繋帝信之
郭逵趙卨南征以為行營承受逵卨被謫惟簡亦奪一
官陜西五路師還受命撫犒士卒以疾先還者不賜惟
簡心知其不便至慶州疏言士卒不幸以將臣上違聖
略糧食不繼逃生以歸其情可貸今同立庭中而不預
賜恐患生倉卒帝用其言均予之又使案閱河北保甲
振濟京西水災參定諸陵薦獻既而為言者所劾擯不
用哲宗在藩時惟簡奔奏服勤及親政召至左右以内
侍押班卒贈昭化軍留後
宋史卷四百六十七
