宋史卷一百五十四
元中書右丞相總裁托克托䓁修
輿服志第一百七
輿服六寳印符劵(宮室制度臣庶室屋制度)
寳秦制天子有六璽又有傳國璽歴代因之唐改為寳
其制有八五代亂離或多亡失周廣順中始造二寳其
一曰皇帝承天受命之寳一曰皇帝神寳太祖受禪傳
此二寳又製大宋受命之寳至太宗又别製承天受命
之寳是後諸帝嗣服皆自為一寳以皇帝恭膺天命之
寳為文凡上尊號有司製玉寳則以所上尊號為文寳
用玉篆文廣四寸九分厚一寸二分填以金盤龍鈕係
以暈錦大綬赤小綬連玉環玉檢高七寸廣二寸四分
厚四分玉斗方二寸四分厚一寸二分皆飾以紅錦金
裝裹以紅錦加紅羅泥金夾帊納於小盝盝以金裝内
設金牀暈錦褥餙以雜色玻黎碧石珊瑚金精石瑪瑙
又盝二重皆裝以金覆以紅羅繡帊載以腰輿及行馬
並餙以金又有香爐寳子香匙灰匙火箸燭臺燭刀皆
以金為之是所謂緣寳法物也别有三印一曰天下合
同之印中書奏覆狀流内銓歴任三代狀用之二曰御
前之印樞密院宣命及諸司奏狀内用之三曰書詔之
印翰林詔敕用之皆鑄以金又以鍮石各鑄其一雍熙
三年並改為寳别鑄以金舊六印皆毁之真宗即位作
皇帝受命寳文曰皇帝恭膺天命之寳大中祥符元年
五月詳定所言按玉牒玉冊用皇帝受命寳印之納玉
匱於石䃭以天下同文之印封之今封禪泰山請依舊
制别造玉寳一枚方寸二分文同受命寳其封石䃭用
天下同文之印舊史元無制度今請用金鑄大小同御
前之寳以天下同文之寳為文所有緣寳法物亦請依
式製造從之天禧元年十二月召輔臣於滋福殿觀新
刻五嶽聖帝玉寳及皇帝昭受乾符之寳命擇日迎導
赴會靈觀奉安其寳並金押玉鈕製作精妙真宗以奏
章上帝承前皆用御前之寳以理未順故改用昭受乾
符之寳乾興元年仁宗即位作受命寳文同真宗天聖
元年詔以宫城火重製受命寳及尊號冊寳慶歷八年
十一月詔刻皇帝欽崇國祀之寳先是天禧中真宗刻
昭受乾符之寳而於醮祠表章用之後經大内火寳焚
乃用御前之寳至是下學士院定其文命宰臣陳執中
書之皇祐五年七月詔作鎮國神寳先是奉宸庫有良
玉廣尺厚半之仁宗以為希代之珍不欲為服玩因作
是寳命宰臣龐籍篆文寳成太常禮院引唐六典次序
曰一神寳二受命寳冬至祀南郊大駕儀仗請以鎮國
神寳先受命寳為前導自是為定式至和二年初太宗
以玉寳二鈕賜太祖之子德芳其文曰皇帝信寳至是
德芳孫左屯衛大將軍從式上之嘉祐八年仁宗崩英
宗立翰林學士范鎮言伏聞大行皇帝受命寳及緣寳
法物與平生衣冠器用皆欲舉而葬之恐非所以稱先
帝恭儉之意其受命寳伏乞陛下自寳用之且示有所
傳付若衣冠器玩則請陳於陵寢及神御殿歲時展視
以慰思慕詔檢討官考索典故及命兩制禮官詳議翰
林學士王珪等奏曰受命寳者猶昔傳國璽也宜為天
子傳器不當改作古者藏先王衣服於廟寢至於平生
器玩則前世既不皆納於方中亦不盡陳於陵寢謂今
宜從省約以稱先帝恭儉之實帝不用其議乃别造受
命寳命參知政事歐陽修篆文八字至哲宗立亦作焉
其文並同紹聖三年咸陽縣民叚義得古玉印自言於
河南鄊劉銀村修舍掘地得之有光照室四年上之詔
禮部御史臺以下參騐元符元年三月翰林學士承旨
蔡京及講議官十三員奏按所獻玉璽色綠如藍温潤
而澤其文曰受命於天既夀永昌其背螭鈕五盤鈕間
有小竅用以貫組又得玉螭首一白如膏亦温潤其背
亦螭鈕五盤鈕間亦有貫組小竅其面無文與璽大小
相合篆文工作皆非近世所為臣等以歴代正史考之
璽之文曰皇帝夀昌者晉璽也曰受命於天者後魏璽
也有德者昌唐璽也惟德永昌石晉璽也則既夀永昌
者秦璽可知今得璽於咸陽其玉乃藍田之色其篆與
李斯小篆體合餙以龍鳳鳥魚乃蟲書鳥跡之法於今
所傳古書莫可比擬非漢以後所作明矣今陛下嗣守
祖宗大寳而神璽自出其文曰受命于天既夀永昌則
天之所畀烏可忽哉漢晉以来得寳鼎瑞物猶告廟改
元肆眚上夀况傳國之器乎其緣寳法物禮儀乞下所
屬施行詔禮部太常寺按故事詳定以聞禮官言五月
朔故事當大朝會宜就行受寳之禮依上尊號寳冊儀
有司豫製緣寳法物并寳進入俟降出權於寳堂安奉
前三日差官奏告天地宗廟社稷前一日帝齋于内殿
翌日御大慶殿降坐受寳羣臣上夀稱賀先期又詔龍
圖天章閣齎治平元年耀州所獻受命寳玉檢赴都堂
參議詔以五月朔受傳國寳命章惇書玉檢以天授傳
國受命之寳為文徽宗崇寕五年有以玉印獻者印方
寸以龜為鈕工作精巧文曰承天福延萬億永無極徽
宗因次其文倣李斯蟲魚篆作寳文其方四寸有竒螭
鈕方盤上圓下方名為鎮國寳大觀元年又得玉工用
元豐中玉琢天子皇帝六璽疊篆初紹聖間得漢傳國
璽無檢幅又不闕疑其一角缺者乃檢也有檢傳攷騐
甚詳傳于世帝於是取其文而黜其璽不用自作受命
寳其方四寸有竒琢以白玉篆以蟲魚鎮國受命二寳
合天子皇帝六璽是為八寳詔曰自昔皆有尚符璽官
今雖隷門下後省遇親祠則臨時具員訖事復罷八寳
既備宜重典司之職可令尚書省置官如古之制又詔
曰永惟受命之符當有一代之製而尚循秦舊六璽之
用度越百年之久或未大備自天申命地不愛寳獲金
玉於異域得妙工於編氓八寳既成夐無前比殆天所
授非人能為可以来年元日御大慶殿恭受八寳尚書
省言請置符寳郎四員隷門下省二員以中人充掌寳
於禁中按唐八寳車駕臨幸則符寳郎奉寳以從大朝
會則奉寳以進今鎮國寳受命寳非常用之器欲臨幸
則從六寳朝會則陳八寳皆夕納内符寳郎奉寳出以
授外符寳郎外符寳郎從寳行於禁衛之内朝則分進
于御坐之前鎮國寳受命寳不常用惟封禪則用之皇
帝之寳答鄰國書則用之皇帝行寳降御札則用之皇
帝信寳賜鄰國書及物則用之天子之寳答外國書則
用之天子行寳封冊則用之天子信寳舉大兵則用之
應合用寳外符寳郎具奏請内符寳郎御前請寳印訖
付外符寳郎承受從之二年詔受命寳之上加鎮國二
字政和七年從于闐得大玉踰二尺色如截肪徽宗又
制一寳赤螭鈕文曰範圍天地幽贊神明保合太和萬
夀無疆篆以魚蟲制作之工幾於秦璽其寳九寸檢亦
如之號曰定命寳合前八寳為九詔以九寳為稱以定
命寳為首且曰八寳者國之神器至於定命寳乃我所
自製也於是應行導排設定命與受命天子寳在左鎮
國與皇帝寳在右又詔鎮國受命寳與天子皇帝之寳
其數有八盖非乾元用九之數比得寳玉於異域受定
命之符於神霄乃以範圍天地幽贊神明保合太和萬
夀無疆為文卜云其吉篆以蟲書縱廣之制其寸亦九
號曰定命寳来年元日祗受又詔差官奏告天地宗廟
社稷八年正月一日御大慶殿受定命寳百僚稱賀其
後京城之難諸寳俱失之惟大宋受命之寳與定命寳
獨存盖天意也建炎初始作金寳三一曰皇帝欽崇國
祀之寳祭祀詞表用之二曰天下合同之寳降付中書
門下省用之三曰書詔之寳發號施令用之紹興元年
又作玉寳一文曰大宋受命中興之寳又得舊寳二歴
世寳之凡上太上皇尊號冊后太子皆用焉十六年又
作八寳一曰護國神寳以承天福延萬億永無極九字
為文二曰受命寳以受命于天既夀永昌為文三曰天
子之寳四曰天子信寳五曰天子行寳六曰皇帝之寳
七曰皇帝信寳八曰皇帝行寳藏之御府大朝會則陳
之上冊寳尊號冊后太子大禮設鹵簿亦如之寳之制
用玉尺度鈕鼻大小綬玉環檢制舊制如碑上刻曰某
寳皆裹以朱縷加緋羅泥金帕納於小盝盝三重皆餙
以金内設金牀金寳斗龍鑰金鏁覆以緋羅繡帕載以
腰輿行馬孝宗即位議上太上皇帝尊號曰光堯夀聖
太上皇帝寳用皇祐中法黍尺量度乾道六年再加十
四字尊號以寳材元係螭龍鈕止堪改作蹲龍其鈕高
二寸四分五釐厚一寸一分五釐竅徑一寸理宗寳慶
三年加上寕宗皇帝徽號寳面廣四寸二分厚一寸二
分蹲龍鈕通高四寸一分寳四面鈎碾行龍
后妃之寳哲宗元祐元年詔天聖中章獻明肅皇后用
五寳方四寸九分厚一寸二分龍鈕今太皇太后權同
處分軍國事宜依章獻明肅皇后故事二年又詔太皇
太后玉寳以太皇太后之寳為文皇太后金寳以皇太
后寳為文皇太妃金寳以皇太妃寳為文中興之後后
寳用金方二寸四分高下随宜鼻紐以龜斗檢以銀塗
以金寳盝三重鈒百花塗金盤鳳輿案行馬帕褥亦如
之
皇太子寳至道元年製皇太子受冊金寳方二寸厚五
寸係以朱組大綬連玉環金斗金檢長五寸闊二寸厚
二分裹以紅綿加紅羅泥金帊納於小盝盝以金裝内
設金牀又盝二重皆覆以紅羅銷金帊盝及腰輿行馬
皆銀裝金塗他法物皆銀為之鈒花塗金中興寳龜鈕
金塗銀檢上勒皇太子寳四字金塗銀寳斗黝漆盝三
重並錦拓裏外以金塗銀百花鳳葉子五明裝鑰以金
鏁載以黝漆腰輿行馬
冊制用珉玉簡長一尺二寸闊一寸二分簡數從字之
多少聯以金䋲首尾結帶前後褾首四枚二枚畫神二
枚刻龍鏤金若奉護之狀藉以錦褥覆以緋羅泥金夾
帊冊匣長廣取容冊塗以朱漆金鏤百花凸起行龍金
鏁帉錔覆以紅羅繡盤龍蹙金帊承以金裝長竿床金
龍首金魚鉤又以紅絲為絛縈匣冊案塗朱漆以銷金
紅羅覆之
后冊用珉或以象縷文以鳳尺寸制度並同帝冊
皇太子冊用珉簡六十枚乾道中用七十五枚每枚高
尺二寸博一寸二分前後褾首四枚長随簡博四寸其
二刻神其二刻龍為奉護狀貫以金絲首尾結為金花
飾以帉錔襯以紅羅泥金夾帕藉以錦褥盛以黝漆匣
錦拓裏以金塗銀葉叚五明裝隐起百花鳳覆以緋羅
泥金帕絡以紅絲結絛襯以錦褥載以黝漆腰輿行馬
亡金國寳理宗端平元年命孟珙等以兵從大元兵夾
攻金人於蔡州滅之其年四月丙戌大理寺言京湖制
置司以所獲亡金寳物来上令金臣參知政事張天綱
辨識其玉寳一文曰太祖應乾興運昭德定功睿神莊
考仁明大聖武元皇帝尊謚寳乃金人上其祖阿固達
謚寳也其法物有銷金盤龍紅紵絲袍一透碾雲龍玉
帶一内方八胯結頭一塌尾一並玉塗金結頭一塗金
小結攀一連珠環玉束帶一垂頭裏拓上有金龍帶上
玉事件大小一十八又玉靶鐵剉一銷金玉事件二皮
茄袋一玉事件三天綱稱上項帶國言謂之陶罕皆其
故主完顔守緒常服之物也碾玉巾環一樺皮龍飾角
弓一金龍環刀一紅紵絲靠枕一佩玉大環一皆非臣
庶服用之物制旨冊一本舊作聖旨近侍局平日掌此
以承受内降指揮壬辰四月故主援東漢光武故事令
上書者不得言聖故避聖字不敢當因改作制旨外有
臣下虎頭金牌三銀牌八十四塗金印三及諸官署銅
印三百一十二顆法司以守緒函骨及俘囚故寳法物
等庭引天綱并護尉都尉完顔噶海及天綱妻完顔氏
烏庫哩噶老小女瓊瓊一一審實件列以聞有旨完顔
守緒遺骸并故寳法物等藏大理寺獄庫天綱噶海完
顔氏烏庫哩瓊瓊拘諸殿前司候朝旨云
印制兩漢以後人臣有金印銀印銅印唐制諸司皆用
銅印宋因之諸王及中書門下印方二寸一分樞密宣
徽三司尚書省諸司印方二寸惟尚書省印不塗金餘
皆塗金節度使印方一寸九分塗金餘印並方一寸八
分惟觀察使塗金諸王節度觀察使州府軍監縣印皆
有銅牌長七寸五分諸王廣一寸九分餘廣一寸八分
諸王節度觀察使牌塗以金刻文云牌出印入印出牌
入其奉使出入或本局無印者皆給奉使印景德初别
鑄兩京奉使印又有朱記以給京城及外處職司及諸
軍將校等其制長一寸七分廣一寸六分士庶及寺觀
亦有私記乾德三年大祖詔重鑄中書門下樞密院三
司使印先是舊印五代所鑄篆刻非工及得蜀中鑄印
官祝温柔自言其祖思言唐禮部鑄印官世習繆篆即
漢書藝文志所謂屈曲纏繞以模印章者也思言随僖
宗入蜀子孫遂為蜀人自是臺省寺監及開封府興元
尹印悉令温柔重改鑄焉太宗雍熙元年詔新除漢南
國王錢俶印宜以漢南國為文四年詔錢俶新授南陽
國王印宜以南陽國王之印為文真宗咸平三年賜山
前後百蠻王諾驅印以大渡河南山前後都鬼王之印
為文景德四年鑄交阯郡王印製安南旌節付廣南轉
運司就賜之大中祥符五年詔諸寺觀及士庶之家所
用私記今後並方一寸彫木為文不得私鑄是歲七月
帝覽河西節度使知許州石普奏狀用許州觀察使印
以問宰臣王旦對曰節度州有三印節度印随本使使
缺則納有司觀察印則州長吏用之州印晝則付錄事
掌用暮則納于長吏節度使在本鎮兵仗則節度判官
掌書記推官書狀用節度印田賦則觀察判官支使推
官書狀用觀察印符刺屬縣則本使判書用州印故命
帥必曰某軍節度某州管内觀察等使某州刺使言軍
則專制其兵旅言管内則總察其風俗言刺史則涖其
州事石普獨書奏章當用河西節度使印仁宗景祐三
年少府監言得篆文官王文盛狀在京三司糧料院頻
有人偽造印記印成旁歷盗請官物欲乞鑄造圓印三
面每面闊二寸五分於外一匝先篆年號及糧料院名
計十二字次一匝篆寅印十二辰亦十二字中心篆正
字上連印鈕鑄成轉關以機宂定之用時逐月分對年
終轉逮十二月自寅至丑終始使用所有轉關正字次
月轉定之時令本院官封押選差人行使其印遇改年
號即令别鑄詔三司定奪以聞三司請如文盛奏後又
命知制誥邵必殿中丞蘇唐卿詳定天下印文必唐卿
皆通篆籕然亦無所釐改焉神宗熙寧五年詔内外官
及谿洞官合賜牌印並令少府監鑄造送禮部給付元
豐三年廣西經略司言知南丹州莫世忍貢銀香獅子
馬遂賜以印以西南諸道武盛軍德政官家明天國主
印為文并以南丹州刺史印賜之仍詔經略司毁其舊
印六年舊制貢院專掌貢舉其印曰禮部貢舉之印以
廢貢院事歸禮部别鑄禮部貢舉之印是歲十二月詔
自今臣僚所授印亡殁並賜随葬不即随葬因而行用
者論如律中興仍舊制惟三省樞密院用銀印六部以
下用銅印諸路監司州縣亦如之寺監惟長貳給焉屬
則從其長若倉庫關涉財用司存或給之監司州縣長
官曰印僚屬曰記又下無記者上令本道給以木朱記
文大方寸或銜命出境者以奉使印給之復命則納于
有司後以朝門出州縣者亦如之新進士置團司亦假
奉使印結局還之此常制也南渡之後有司印記多亡
失彼遺此得各自收用尚方重鑄給之加行在二字或
冠年號以别新舊然欺偽猶未能革乾道二年禮部請
郡縣假借印記者悉毁而更鑄四年兵部侍郎陳彌作
言六部印藏于官以牌出入而胥吏用於戶外或借用
於他廳近有偽為文武盗印以支錢糧者有偽作奏鈔
盗拆御寳而改秩者皆慢藏有以誨之詔三省申嚴戒
敕紹熙元年禮部侍郎李巘言文書有印以示信防姦
給毁悉經省部具有條制然州縣沿循或以縣佐而用
東南將印以掾曹而用司寇舊章名既不正弊亦難防
請令有司製州縣官合用印記舊印非所當用者毁之
紹興十四年臣僚又言印信事重凡有官司印記年深
篆文不明合改鑄者非進呈取旨不得改鑄焉時更鑄
者成都府錢引每界以銅朱記給之行在都茶場會子
庫每界給印二十五國用印三鈕各以三省戶房國用
司會子印為文檢察印五鈕各以提領會子庫檢察印
為文庫印五鈕各以會子庫印造會子印為文合同印
十二鈕内一貫文二鈕各以會子庫一貫文合同印為
文五百文二百文凖此蕃國效順者給以銅印南安國
王李天祚乞印以南安國王之印六字為文方二寸給
牌皆以銅鑄金塗西蕃隴右郡王趙懷恩乞印以隴右
郡王之印為文給之宜州界外諸蠻乞印以宜州管下
羈縻某州之印為文凡六十顆給之其後文武百司節
次所鑄不備載朱記同舊制紹興二年始鑄親賢宅益
王府銅朱記二十七年改鑄建康戶部大軍庫記三十
年鑄馬軍司統制統領官朱記三十二年鑄鄧恭慶王
直講贊讀朱記隆興元年鑄都督府僉廳記又鑄寄樁
庫記二年鑄戶部大軍庫勘合庫子記二鈕湖廣總領
所覆印會子記二鈕乾道二年鑄成都錢引務朱記淳
熙十六年鑄建康榷貨務中門大門之記凡内外官有
請於朝則鑄給焉用木者易之以銅
符劵唐有銀牌發驛遣使則門下省給之其制闊一寸
半長五寸面刻隷字曰敕走馬銀牌凡五字首為竅貫
以韋帶其後罷之宋初令樞密院給劵謂之頭子太宗
太平興國三年李飛雄詐乘驛謀亂伏誅詔罷樞密院
劵乘驛者復制銀牌闊二寸半長六寸易以八分書上
鈒二飛鳳下鈒二麒麟兩邊年月貫以紅絲絛端拱中
以使臣護邊兵多遺失又罷銀牌復給樞密院劵仁宗
康定元年五月翰林學士承旨丁度翰林學士王堯臣
知制誥葉清臣等請製軍中傳信牌及兵符事詔令兩
制與端明殿學士李淑詳定奏聞軍中符信竊要杜絶
姦詐深合機宜令請下有司造銅兵符給諸路總管主
將每發兵三百人或全指揮以上即用又别造傳信朱
漆木牌給應軍中往来之處每傳逹號令關報會合及
發兵三百人以下即用又檢到符彦卿軍律有字騐亦
乞令於移牒傳信牌上兩處參騐使用一銅兵符漢制
銅鑄上刻虎形今聞皇城司見有木魚契乞令省司用
木契形狀精巧鑄造陕西五路每路依漢制各給一至
二十計二十面更换給用仍以公牒為照驗二傳信木
牌先朝舊制合用堅木朱漆為之長六寸闊三寸腹背
刻字而中分之字云每路傳信牌却置池槽牙縫相合
又鑿二竅置筆墨上帖紙書所傳逹事用印印號上以
皮繋往来軍吏之項臨陣傳言應有取索並以此牌為
言寫其上如已曉會施行訖復書牌上遣迴今乞下有
司造牌每路各給一面為樣餘令本司依此製造分給
諸處更换使用城砦分屯軍馬事湏往来關會之處亦
如數給與三字驗凡軍行計會不免文牒或主司遺失
懼罪單使被擒軍中所謀自然泄露故每分屯軍馬之
時與主將密定字號各掌一通不令左右人知其義理
但於尋常公狀文移内以此字私為契約有所施行依
此參驗不得字有重疊及用兇惡嫌疑之語每用文牒
之上别行寫此字驗訖印其上發往如所請報到許即
依號却寫印遣回如不許即空之此惟主將自知他人
皆不得測符彦卿元用四十條以四十字為號今檢得
只有三十七條内亦有不急之事今减作二十八字所
貴軍中戎旅之人事簡易記詔並從之嘉祐四年三司
使張方平編驛券則例凡七十四條賜名嘉祐驛令神
宗熙寧五年詔西作坊鑄造諸銅符三十四副令三司
給左契付諸門右契付大内鑰匙庫今後諸門輪差人
員依時轉銅契入赴庫勘同其鐵牌只請人自執在外
仗止宿本庫依漏刻發鑰匙付外仗騐請人鐡牌給付
候開門訖却執鐵牌納鑰匙請出銅契至晚却依上請
納其開門朝牌六面亦随銅契依舊發放時仁宗以京
城門禁不嚴素無符契命樞密院約舊制更造銅契中
刻魚形以門名識之分左右給納以戒不虞而啓閉之
法密於舊矣元豐元年詳定禮文所言舊南郊式車駕
出入宣德門太廟櫺星門朱雀門南薰門皆勘箭熙寧
中因參知政事王珪議巳罷勘箭而勘契之式尚存春
秋之義不敢以所不信加之尊者且雷動天行無容疑
貳必使誰何而後過門不應典禮考詳事始不見於開
寳禮咸平中初載於儀注盖當時禮官之失請自今車
駕出入罷勘契從之高宗建炎三年改鑄虎符樞密院
主之其制以銅為之長六寸闊三寸刻篆而中分之以
左契給諸路右契藏之門符制以繪裹紙版謂之號皇
城司掌之敇入禁衛號黃綾八角三千道入殿門黃絹
以方一千道入宫門黃絹以圓八千道入皇城門黃絹
以長三千道紹興二年正月所定也後更宫門號以緋
紅絹方皇城門以緋紅絹圓遂久用之後復盡以黃或
方或圓各随其制又有檄牌其制有金字牌青字牌紅
字牌金字牌者日行四百里郵置之最速遞也凡赦書
及軍機要切則用之由内侍省發遣焉乾道末樞密院
置雌黃青字牌日行三百五十里軍期急速則用之淳
熙末趙汝愚在樞筦乃作黑漆紅字牌奏委諸路提舉
官催督歲校遲速最甚者以議賞罰其後尚書省亦踵
行之仍命逐州通判具出入界日時狀申省久之稽緩
復如故紹熙末遂置擺鋪焉
宫室汴宋之制侈而不可以訓中興服御惟務簡省宫
殿尤朴皇帝之居曰殿總曰大内又曰南内本杭州治
也紹興初創為之休兵後始作崇政垂拱二殿久之又
作天章等六閣寢殿曰福寧殿淳熙初孝宗始作射殿
謂之選德殿八年秋又改後殿擁舍為别殿取舊名謂
之延和殿便坐視事則御之他如紫宸文德集英大慶
講武惟随時所御則易其名紫宸殿遇朔受朝則御焉
文德殿降赦則御焉集英殿臨軒策士則御焉大慶殿
行冊禮則御焉講武殿閱武則御焉其實垂拱崇政二
殿權更其號而巳二殿雖曰大殿其脩廣僅如大郡之
設廳淳熙再修止循其舊每殿為屋五間十二架脩六
丈廣八丈四尺殿南簷屋三間脩一丈五尺廣亦如之
兩朵殿各二間東西廊各二十間南廊九間其中為殿
門三間六架脩三丈廣四丈六尺殿後擁舍七間即為
延和其制尤卑陛階一級小如常人所居而已奉太上
則有德夀宫重華宫夀康宫奉聖母則有慈寕宫慈福
宫夀慈宫德夀宫在大内北望仙橋故又謂之北内紹
興三十二年所造宫成詔以德夀宫為名高宗為上皇
御之重華即德夀宫也孝宗遜位御之夀康宫即寧福
殿也初丞相趙汝愚議以秘書省為泰寧宫已而不果
行以慈懿皇后外第為之上皇不欲遷因以舊寧福殿
為夀康宫光宗遜位御之大内苑中亭殿亦無增其名
稱可見者僅有復古殿損齋觀堂芙蓉閣翠寒堂清華
閣欏木堂隐岫澄碧倚桂隐秀碧琳堂之類此南内也
北内苑中則有大池引西湖水注之其上疊石為山象
飛来峰有樓曰聚遠禁籞周回四分之東則香遠清深
月臺梅坡松菊三徑清妍清新芙蓉岡南則載忻欣欣
射廳臨賦燦錦至樂半丈紅清曠瀉碧西則冷泉文杏
舘静樂浣溪北則絳華旱船俯翠春桃盤松皇太子宫
曰東宫其未出閤但聽讀于資善堂堂在宫門内巳受
冊則居東宫宫在麗正門内紹興三十二年始置孝宗
居之莊文太子立復居之光宗為太子孝宗謂輔臣曰
今後東宫不須剏建朕宫中宫殿多所不御可移脩之
自是皆不别建淳熙二年始剏射堂一為游藝之所圃
中有榮觀玉淵清賞等堂鳳山樓皆宴息之地也幕殿
即周官大小次也東都時郊壇大次謂之青城祀前一
日宿齋詣焉其制中有二殿外有六門前曰泰禋後曰
拱極東曰祥曦西曰景曜東偏曰承和西偏曰迎禧大
殿曰端誠便殿曰熙成中興後以事天尚質屢詔郊壇
不得建齋宫惟設幕屋而已其制架木而以葦為障上
下四旁周以幄帟以象宫室謂之幕殿及行事又於壇
所設小次大小次之外又有望祭殿遇雨則行事於中
東都時為瓦屋五間周圍重廊中興後惟設葦屋盖倣
清廟茅屋之制也
臣庶室屋制度宰相以下治事之所曰省曰臺曰部曰
寺曰監曰院在外監司州郡曰衙在外稱衙而在内之
公卿大夫士不稱者按唐制天子所居曰衙故臣下不
得稱後在外藩鎮亦僣曰衙遂為臣下通稱今帝居雖
不曰衙而在内省部寺監之名則仍唐舊也然亦在内
者為尊者避在外者遠君無嫌歟私居執政親王曰府
餘官曰宅庶民曰家諸道府公門得施戟若私門則爵
位穹顯經恩賜者許之在内官不設亦避君也凡公宇
棟施瓦獸門設梐枑諸州正牙門及城門並施鴟尾不
得施拒鵲六品以上宅舍許作烏頭門父祖舍宅有者
子孫許仍之凡民庶家不得施重栱藻井及五色文采
為餙仍不得四鋪飛簷庶人舍屋許五架門一間兩厦
而巳
宋史卷一百五十四
