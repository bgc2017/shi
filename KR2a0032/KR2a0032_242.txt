宋史卷二百四十二
元中書右丞相總裁托克托等修
列傳第一
后妃上
太祖母昭憲杜太后
太祖孝惠賀皇后孝明王皇后
孝章宋皇后
太宗淑德尹皇后懿德符皇后
明德李皇后元德李皇后
真宗章懷潘皇后章穆郭皇后
章獻明肅劉皇后李宸妃
楊淑妃沈貴妃
仁宗郭皇后慈聖光獻曹皇后
張貴妃苗貴妃
周貴妃楊德妃
馮賢妃
英宗宣仁聖烈高皇后
周人尊祖之詩曰厥初生民時維姜嫄盖推本后稷之
所自出以為王跡之所由基也宋之興雖由先世積累
然至宣祖功業始大昭憲杜后實生太祖太宗内助之
賢母範之正盖有以開宋世之基業者焉觀其訓太祖
以無逸治天下至於豫定太宗神器之傳為宗社慮盖
益遠矣厥後慈聖光獻曹后擁佑兩朝宣仁聖烈高后
垂簾聽政而有元祐之治南渡而后若高宗之以母道
事隆祐孝宗奉明慈怡愉之樂皆足以為百王法程宋
三百餘年外無漢王氏之患内無唐武韋之禍豈不卓
然而可尚哉昭憲垂裕之功至是茂矣舊史稱昭憲性
嚴毅有禮法易之家人上九曰有孚威如終吉其是之
謂歟作后妃傳
太祖母昭憲杜太后定州安喜人也父爽贈太師母范
氏生五子三女太后居長既笄歸於宣祖治家嚴毅有
禮法生邕王光濟太祖太宗秦王廷美䕫王光贊燕國
陳國二長公主周顯德中太祖為定國軍節度使封南
陽郡太夫人及太祖自陳橋還京師人走報太后曰點
檢已作天子太后曰吾兒素有大志今果然太祖即位
尊為皇太后太祖拜太后於堂上衆皆賀太后愀然不
樂左右進曰臣聞母以子貴今子為天子胡為不樂太
后曰吾聞為君難天子置身兆庶之上若治得其道則
此位可尊苟或失馭求為匹夫不可得是吾所以憂也
太祖再拜曰謹受教建隆二年太后不豫太祖侍藥餌
不離左右疾亟召趙普入受遺命太后因問太祖曰汝
知所以得天下乎太祖嗚噎不能對太后固問之太祖
曰臣所以得天下者皆祖考及太后之積慶也太后曰
不然正由周世宗使幼兒主天下耳使周氏有長君天
下豈為汝有乎汝百歲後當傳位於汝弟四海至廣萬
幾至衆能立長君社稷之福也太祖頓首泣曰敢不如
教太后顧謂趙普曰爾同記吾言不可違也命普於榻
前為約誓書普於紙尾書臣普書藏之金匱命謹密宫
人掌之太后崩於滋德殿年六十謚曰明憲葬安陵神
主袝享太廟乾德二年更謚昭憲合祔安陵
太祖孝惠賀皇后開封人右千牛衛率府率景思長女
也性温柔恭順動以禮法景思常為軍校與宣祖同居
護聖營晉開運初宣祖為太祖聘焉周顯德三年太祖
為定國軍節度使封會稽郡夫人生秦國晉國二公主
魏王德昭五年寝疾薨年三十建隆三年四月詔追冊
為皇后乾德二年三月有司上謚曰孝惠四月葬安陵
西北神主享於别廟神宗時與孝章淑德章懷並祔太
廟
孝明王皇后邠州新平人彰德軍節度饒第三女孝惠
崩周顯德五年太祖為殿前都點檢聘后為繼室后恭
勤不懈仁慈御下周世宗賜冠帔封琅邪郡夫人太祖
即位建隆元年八月冊為皇后常服寬衣佐御膳善彈
筝鼓瑟晨起誦佛書事杜太后得驩心生子女三人皆
天乾德元年十二月崩年二十二有司上諡翰林學士
竇儀撰哀冊文二年四月葬安陵之北神主享於别廟
太平興國二年祔享太廟
孝章宋皇后河南洛陽人左衛上將軍偓之長女也母
漢永寧公主后幼時随母入見周太祖賜冠帔乾德五
年太祖召見復賜冠帔時偓任華州節度后随母歸鎮
孝明后崩復随母来賀長春節開寳元年二月遂納入
宫為皇后年十七性柔順好禮每帝視朝退常具冠帔
候接佐御饌太祖崩號開寳皇后太平興國二年居西
宫雍熙四年移居東宫至道元年四月崩年四十四有
司上諡權殯普濟佛舍三年正月祔葬永昌陵北命吏
部侍郎李至撰哀冊文神主享於别廟神宗時升祔太
廟
太宗淑德尹皇后相州鄴人滁州刺史廷勛之女兄崇
珂保信軍節度太宗在周時娶焉早薨及帝即位詔追
冊為皇后并諡葬孝明陵西北神主享於别廟後升祔
太廟
懿德符皇后陳州宛邱人魏王彦卿第六女也周顯德
中歸太宗建隆初封汝南郡夫人進封楚國夫人太宗
封晉王改越國開寳八年薨年三十四葬安陵西北帝
即位追冊為皇后諡懿德享於别廟至道三年十一月
詔有司議太宗配宰相請以后配詔從之奉神主升祔
太廟后姊周世宗后也淳化四年殂
明德李皇后潞州上黨人淄州刺史處耘第二女開寳
中太祖為太宗聘為妃既納幣會太祖崩至太平興國
三年始入宫年十九雍熙元年十二月詔立為皇后后
性恭謹莊肅撫育諸子及嬪御甚厚嘗生皇子不育至
道二年封后嫡母吳氏為衛國太夫人後改封楚國及
封后母陳氏為韓國太夫人太宗崩真宗即位至道三
年四月尊后為皇太后居西宫嘉慶殿咸平二年宰相
請别建宫立名從之四年宫成移居之仍上宫名曰萬
安景德元年崩年四十五諡明德權殯沙臺三年十月
祔葬永熙陵禮官請以懿德明德同祔太宗廟室以先
後為次從之
李賢妃真定人乾州防禦使英之女也太祖聞妃有容
德為太宗聘之開寳中封隴西郡君太宗即位進夫人
生皇女二人皆早亡次生楚王元佐妃嘗夢日輪逼已
以裾承之光耀遍體驚而寤遂生真宗太平興國二年
薨年三十四真宗即位追封賢妃又進上尊號為皇太
后有司上諡曰元德咸平三年祔葬永熙陵以中書侍
郎平章事李沆為園陵使車駕詣普安院攢宫素服行
禮拜伏嗚咽命駕部郎中知制誥梁周翰撰哀冊神主
祔别廟大中祥符元年追贈后父英檢校太尉安國軍
節度常山郡王母魏國太夫人大中祥符三年禮官趙
湘請以后祔太宗廟室真宗曰此重事也俟令禮官議
之六年秋宰相王旦與羣臣表請后尊號中去太字升
祔太廟明德之次從之
真宗章懷潘皇后大名人忠武軍節度美第八女真宗
在韓邸太宗為聘之封莒國夫人端拱二年五月薨年
二十二真宗即位追冊為皇后諡莊懷葬永昌陵之側
陵名保泰神主享於别廟舊制后諡冠以帝諡慶歴中
禮官言孝字連太祖諡德字連太宗諡遂改莊為章以
連真宗諡云
章穆郭皇后太原人宣徽南院使守文第二女淳化四
年真宗在襄邸太宗為聘之封魯國夫人進封秦國真
宗嗣位立為皇后景德四年從幸西京還以疾崩年三
十二后謙約惠下性惡奢靡族屬入謁禁中服餙華侈
必加戒勖有以家事求言於上者后終不許兄子出嫁
以貧欲祈恩賚但出装具給之上尤加禮重及崩上深
嗟悼禮官奏皇帝七日釋服特詔增至十三日太常上
謚曰莊穆靈駕發引命翰林學士楊億撰哀冊葬永熙
陵之西北神主享於别廟以后弟崇儀副使崇仁為莊
宅使康州刺史姪承慶承夀皆遷官大中祥符中封后
母高唐郡太夫人梁氏萊國太夫人仁宗即位升祔真
宗廟室改諡章穆
章獻明肅劉皇后其先家太原後徙益州為華陽人祖
延慶在晉漢閒為右驍衛大將軍父通虎捷都指揮使
嘉州刺史從征太原道卒后通第二女也初母龐夢月
入懷已而有娠遂生后后在襁褓而孤鞠於外氏善播
鼗蜀人龔美者以鍜銀為業携之入京師后年十五入
襄邸王乳母秦國夫人性嚴整因為太宗言之令王斥
去王不得已置之王宫指使張耆家太宗崩真宗即位
入為美人以其無宗族乃更以美為兄弟改姓劉大中
祥符中為修儀進德妃自章穆崩真宗欲立為皇后大
臣多以為不可帝卒立之李宸妃生仁宗后以為已子
與楊淑妃撫視甚至后性警悟曉書史聞朝廷事能記
其本末真宗退朝閱天下封奏多至中夜后皆預聞宫
闈事有問輙傅引故實以對天禧四年帝久疾居宫中
事多决於后宰相寇凖密議奏請皇太子監國以謀泄
罷相用丁謂代之既而入内都知周懷政謀廢后殺謂
復用凖以輔太子客省使楊崇勲内殿承制楊懷吉詣
謂告謂夜乘犢車挟崇勲懷吉造樞密使曹利用謀明
日誅懷政貶凖衡州司馬於是詔皇太子開資善堂引
大臣决天下事后裁制於内真宗崩遺詔尊后為皇太
后軍國重事權取處分謂等請太后御别殿太后遣張
景宗雷允恭諭曰皇帝視事當朝夕在側何須别御一
殿於是請帝與太后五日一御承明殿帝位左太后位
右垂簾决事議已定太后忽出手書第欲禁中閱章奏
遇大事即召對輔臣其謀出於丁謂非太后意也謂既
貶馮拯等三上奏請如初議帝亦以為言於是始同御
承明殿百官表賀太后哀慟有司請制令稱吾以生日
為長寧節出入御大安輦鳴鞭侍衛如乘輿令天下避
太后父諱羣臣上尊號曰應元崇德仁夀慈聖太后御
文德殿受冊天聖五年正旦太后御會慶殿羣臣及契
丹使者班廷中帝再拜跪上夀是歲郊祀前出手書諭
百官毋請加尊號禮成帝率百官恭謝如元日七年冬
至天子又率百官上夀范仲淹力言其非不聽九月詔
長寧節百官賜衣天下賜宴皆如乾元節明道元年冬
至復御文德殿有司陳黃麾仗設宫架登歌二舞明年
帝親耕耤田太后亦謁太廟乘玉輅服褘衣九龍花釵
冠齋於廟質明服衮衣十章減宗彛藻去劍冠儀天前
後垂珠翠十旒薦獻七室皇太妃亞獻皇后終獻加上
尊號曰應天齊聖顯功崇德慈仁保夀太后是歲崩年
六十五諡曰章獻明肅葬於永定陵之西北舊制皇后
皆二諡稱制加四諡自后始追贈三世皆至太師尚書
令兼中書令父封魏王初仁宗即位尚少太后稱制雖
政出宫闈而號令嚴明恩威加天下左右近習亦少所
假借宫掖閒未嘗妄改作内外賜與有節柴氏李氏二
公主入見猶服髲鬀太后曰姑老矣命左右賜以珠璣
帕首時潤王元份婦安國夫人李氏老髮且落見太后
亦請帕首太后曰大長公主太宗皇帝女先帝諸妹也
若趙家老婦寧可比耶舊賜大臣茶有龍鳳餙太后曰
此豈人臣可得命有司别製入香京挺以賜之賜族人
御食必易以釦器曰尚方器勿使入吾家也常服絁繻
練裙侍者見仁宗左右簪珥珍麗欲效之太后戒曰彼
皇帝嬪御餙也汝安得學先是小臣方仲弓上書請依
武后故事立劉氏廟而程琳亦獻武后臨朝圖后擲其
書於地曰吾不作此負祖宗事有漕臣劉綽者自京西
還言在庾有出賸糧千餘斛乞付三司后問曰卿識王
曾張知白呂夷簡魯宗道乎此四人豈因獻羡餘進哉
后稱制凡十一年自仁宗即位乃諭輔臣曰皇帝聽斷
之暇宜詔名儒講習經史以輔其德於是設幄崇政殿
之西廡而日命近臣侍講讀丁謂曹利用既以侮權貶
竄而天下惕然畏之晚稍進外家任内官羅崇勲江德
明等訪外事崇勲等以此勢傾中外兄子從德死姻戚
門人厮役拜官者數十人御史曹修古楊偕郭勸段少
連論奏太后悉逐之太后保護帝既盡力而仁宗所以
奉太后亦甚備上春秋長猶不知為宸妃所出終太后
之世無毫髮間隙焉及不豫帝為大赦悉召天下醫者
馳傳詣京師諸嘗為太后謫者皆内徙死者復其官其
後言者多追詆太后時事范仲淹以為言上曰此朕所
不忍聞也下詔戒中外毋輙言於是泰寧軍節度使錢
惟演請以章獻章懿與章穆並祔真宗室詔三省與禮
院議皆以謂章穆皇后位崇中壼已祔真宗廟室自恊
一帝一后之文章獻明肅處坤元之尊章懿感日符之
貴功德莫與為比謂宜崇建新廟同殿異室歲時薦饗
一用太廟之儀仍别立廟名以崇世享翰林學士馮元
等請以奉慈為名詔依慶歴五年禮院言章獻章懿二
后請遵國朝懿德明德元德三后同祔太宗廟室故事
遷祔真宗廟詔兩制議翰林學士王堯臣等議請遷二
后祔序於章穆之次從之
李宸妃杭州人也祖延嗣仕錢氏為金華縣主簿父仁
德終左班殿直初入宫為章獻太后侍兒莊重寡言真
宗以為司寝既有娠從帝臨砌臺玉釵墜妃惡之帝心
卜釵完當為男子左右取以進釵果不毁帝甚喜已而
生仁宗封崇陽縣君復生一女不育進才人後為婉儀
仁宗即位為順容從守永定陵章獻太后使劉美張懷
德為訪其親屬得其弟用和補三班奉職初仁宗在襁
褓章獻以為已子使楊淑妃保視之仁宗即位妃嘿處
先朝嬪御中未嘗自異人畏太后亦無敢言者終太后
世仁宗不自知為妃所出也明道元年疾革進位宸妃
薨年四十六初章獻太后欲以宫人禮治喪於外丞相
吕夷簡奏禮宜從厚太后遽引帝起有頃獨坐簾下召
夷簡問曰一宫人死相公云云何歟夷簡曰臣待罪宰
相事無内外無不當預太后怒曰相公欲離間吾母子
耶夷簡從容對曰陛下不以劉氏為念臣不敢言尚念
劉氏則喪禮宜從厚太后悟遽曰宫人李宸妃也且奈
何夷簡乃請治喪用一品禮殯洪福院夷簡又謂入内
都知羅崇勲曰宸妃當以后服殮用水銀實棺異時勿
謂夷簡未嘗道及崇勲如其言後章獻太后崩燕王為
仁宗言陛下乃李宸妃所生妃死以非命仁宗號慟頓
毁不視朝累日下哀痛之詔自責尊宸妃為皇太后諡
莊懿幸洪福寺祭告易梓宫親哭視之妃玉色如生冠
服如皇太后以水銀養之故不壊仁宗嘆曰人言其可
信哉遇劉氏加厚陪葬永定陵廟曰奉慈又即景靈宫
建神御殿曰廣孝慶歴中改諡章懿升祔太廟拜用和
為彰信軍節度使檢校侍中寵賚甚渥既而追念不已
顧無以厚其家乃以福康公主下嫁用和之子瑋
楊淑妃益州郫人祖瑫父知儼知儼弟知信隷禁軍為
天武副指揮使妃年十二入皇子宫真宗即位拜才人
又拜婕妤進婉儀仍詔婉儀升從一品位昭儀上帝東
封西祀凡廵幸皆從章獻太后為修儀妃與之位幾埒
而妃通敏有智思奉順章獻無所忤章獻親愛之故妃
雖貴幸終不以為已間後加淑妃真宗崩遺制以為皇
太后始仁宗在乳褓章獻使妃護視凡起居飲食必與
之俱所以擁佑扶持恩意勤備及帝即位嘗召其姪永
德見禁中欲授以諸司副使妃辭曰小兒豈勝大恩小
官可也更命為右侍禁章獻遺誥尊為皇太后居宫中
與皇帝同議軍國事閤門趣百僚賀御史中丞蔡齊目
臺吏毋追班乃入白執政曰上春秋長習知天下情偽
今始親政事豈宜使女后相繼稱制乎乃詔刪去遺誥
同議軍國事語第存后號奉緡錢二萬助湯沐後名其
所居宫曰保慶稱保慶皇太后景祐三年無疾而薨年
五十三殯於皇儀殿帝思其保護之恩命禮官議加服
小功初仁宗未有嗣后每勸帝擇宗子近屬而賢者養
于宫中其選即英宗也英宗立言者謂禮慈母於子祭
於孫止請廢后廟瘞其主園陵英宗弗欲遽也詔下有
司議未上會帝崩遂罷后父祖皆累贈至一品知信贈
節度使知信子景宗見外戚傳
沈貴妃宰相倫之孫父繼宗光祿少卿大中祥符初以
將相家子被選初為才人歴美人婕妤充媛至德妃為
人淑儉不華帝亦以妃家世故待之異衆長秋虚位帝
欲立之有從中沮之者不果嘉祐末進貴妃熙寧九年
薨年八十三許出殯其家車駕臨奠輟視朝三日諡昭
静
仁宗郭皇后其先應州金城人平盧軍節度使崇之孫
也天聖二年立為皇后初帝寵張美人欲以為后章獻
太后難之后既立而頗見疎其後尚美人楊美人俱幸
數與后忿爭一日尚氏於上前有侵后語后不勝忿批
其頬上自起救之誤批上頸上大怒入内都知閻文應
因與上謀廢后且勸帝以爪痕示執政上以示吕夷簡
且告之故夷簡亦以前罷相怨后乃曰古亦有之后遂
廢詔封為淨妃玉京冲妙仙師賜名清悟居長樂宫於
是中丞孔道輔諫官御史范仲淹叚少連等十人伏閤
言后無過不可廢道輔等俱被黜責景祐元年出居瑶
華宫而尚美人亦廢於洞真宫入道楊美人别宅安置
又賜后號金庭教主冲静元師後帝頗念之遣使存問
賜以樂府后和荅之辭甚愴惋帝嘗密令召入后曰若
再見召者須百官立班受册方可屬小疾遣閻文應挾醫
診視數日乃言后暴薨中外疑閻文應進毒而不得其
實上深悼之追復皇后而停諡冊祔廟之禮
慈聖光獻曹皇后真定人樞密使曹武惠王彬之孫也
明道二年郭后廢詔聘入宫景祐元年九月冊為皇后
性慈儉重稼穡常於禁苑種穀親蠶善飛白書慶歴八
年閠正月帝將以望夕再張燈后諫止後三日衛卒數
人作亂夜越屋叩寢殿后方侍帝聞變遽起帝欲出后
閉閤擁持趣呼都知王守忠使引兵入賊傷宫嬪殿下
聲徹帝所宦者以乳嫗毆小女子紿奏后叱之曰賊在
近殺人敢妄言耶后度賊必縱火隂遣人挈水踵其後
果舉炬焚簾水随滅之是夕所遣宦侍后皆親剪其髮
諭之曰明日行賞用是為驗故爭盡死力賊即禽滅閤
内妾與卒亂當誅祈哀幸姬姬言之帝貸其死后具衣
冠見請論如法曰不如是無以肅清禁掖帝命坐后不
可立請移數刻卒誅之張妃怙寵上僭欲假后蓋出游
帝使自来請后與之無靳色妃喜還以告帝曰國家文
物儀章上下有秩汝張之而出外廷不汝置妃不懌而
輟英宗方四歲育禁中后拊鞠周盡迨入為嗣子贊策
居多帝夜暴疾崩后悉歛諸門鑰寘於前召皇子入及
明宰臣韓琦等至奉英宗即位尊后為皇太后帝感疾
請權同處分軍國事御内東門小殿聽政大臣日奏事
有疑未决者則曰公輩更議之未嘗出已意頗涉經史
多援以决事中外章奏日數十一一能紀綱要檢柅曹
氏及左右臣僕毫分不以假借宫省肅然明年夏帝疾
益愈即命撤簾還政帝持書久不下及秋始行之敕有
司崇峻典禮以弟佾同中書門下平章事神宗立尊為
太皇太后名宫曰慶夀帝致極誠孝所以承迎娛悅無
所不盡從行登翫每先後策掖后亦慈愛天至或退朝
稍晚必自至屏扆候矚間親持饍飲以食帝外家男子
舊毋得入謁后春秋高佾亦老帝數言宜使入見輙不
許他日佾侍帝帝復為請乃許之因偕詣后閤少焉帝
先起若令佾得伸親親意后遽曰此非汝所當得留趣
遣出晚得水疾侍醫莫能治元豐二年冬疾甚帝視疾
寢門衣不解帶旬日崩年六十四帝推恩曹氏拜佾中
書令進官者四十餘人初王安石當國變亂舊章后乘
間語神宗謂祖宗法度不宜輕改熙寧宗祀前數日帝
至后所后曰吾昔聞民間疾苦必以告仁宗因赦行之
今亦當爾帝曰今無他事后曰吾聞民間甚苦青苗助
役宜罷之安石誠有才學然怨之者甚衆帝欲愛惜保
全之不若暫出之於外帝悚聽垂欲止復為安石所持
遂不果帝嘗有意於燕薊已與大臣議定乃詣慶夀宫
白其事后曰儲蓄賜予備乎鎧仗士卒精乎帝曰固已
辦之矣后曰事體至大吉凶悔吝生乎動得之不過南
面受賀而已萬一不諧則生靈所係未易以言苟可取
之太祖太宗收復久矣何待今日帝曰敢不受教蘇軾
以詩得罪下御史獄人以為必死后違豫中聞之謂帝
曰嘗憶仁宗以制科得軾兄弟喜曰吾為子孫得兩宰
相今聞軾以作詩繫獄得非仇人中傷之乎捃至於詩
其過微矣吾疾勢已篤不可以冤濫致傷中和宜熟察
之帝涕泣軾由此得免及崩帝哀慕毁瘠殆不勝喪有
司上諡葬于永昭陵
張貴妃河南永安人也祖穎進士第終建平令父堯封
亦舉進士為石州推官卒時堯封兄堯佐補蜀官堯封
妻錢氏求挈孤幼随之官堯佐不收恤以道遠辭妃幼
無依錢氏遂納于章惠皇后宫寝長得幸有盛寵妃巧
慧多智數善承迎勢動中外慶歴元年封清河郡君歲
中為才人遷修媛忽被疾曰妾姿薄不勝寵名願為美
人許之皇祐初進貴妃後五年薨年三十一仁宗哀悼
之追册為皇后諡温成追封堯封清河郡王諡景思而
堯佐因緣僥倖致位通顯云
苗貴妃開封人父繼宗母許先為仁宗乳保出嫁繼宗
帝登位得復通籍妃以容德入侍生唐王昕福康公主
封仁夀郡君拜才人昭容德妃英宗育於禁中妃擁佑
頗有恩既踐祚酬其前勞進貴妃贈其父至太師吳國
公母陳楚國夫人福康下嫁當貤恩外家抑不肯言元
祐六年薨年六十九哲宗輟朝出奠發哀苑中諡曰昭
節
周貴妃開封人生四歲從其姑入宫張貴妃育為女稍
長遂得侍仁宗生兩公主帝崩妃日一疏食屏處一室
誦佛書困則假寐覺則復誦晝夜不解衣者四十年公
主下嫁錢景臻郭獻卿連進至賢妃徽宗立加貴妃歴
五朝勤約一致啟夀藏於周氏塋南傍建僧屋費緡錢
六萬皆貯儲奉賜郭公主先亡詔許出外第與親戚相
往来年九十三薨諡昭淑
楊德妃定陶人天聖中以章獻太后姻連選為御侍封
原武郡君進美人端麗機敏妙音律組紃書藝一過目
如素習父忠為侍禁仁宗欲加奬擢辭曰外官當積勞
以取貴今以恩澤徼倖恐啟左右詖謁之端帝悅命徙
居肅儀殿贈其祖貴州刺史而官其叔弟五人積與郭
后不相能后既廢妃亦遣出後復召為婕妤歴修媛修
儀熙寧五年薨年五十四贈德妃
馮賢妃東平人曾祖炳知雜御史祖起兵部侍郎妃以
良家女九歲入宫及長得侍仁宗生邢魯國二公主封
始平郡君帝將登其品秩力辭不拜養女林美人得幸
神宗生二王而沒王尚幼妃保育如已子累加才人婕
妤修容在禁掖幾六十年始終五朝動循禮度薨年七
十七贈賢妃
英宗宣仁聖烈高皇后亳州蒙城人曾祖瓊祖繼勲皆
有勲王室至節度使母曹氏慈聖光獻妃姊也故后少
鞠宫中時英宗亦在帝所與后年同仁宗謂慈聖異日
必以為配既長遂成昏濮邸生神宗皇帝岐王顥嘉王
頵夀康公主治平二年册為皇后后弟殿内崇班士林
供奉久帝欲遷其官后謝曰士林獲升朝籍分量已過
豈宜援先后家比辭之神宗立尊為皇太后居寳慈宫
帝累欲為高氏營大第后不許久之但斥望春門外隙
地以賜凡營繕百役費悉出寳慈不調大農一錢元豐
八年帝不豫浸劇宰執王珪等入問疾乞立延安郡王
為皇太子太后權同聽政帝頷之珪等見太后簾下后
泣撫王曰兒孝順自官家服藥未嘗去左右書佛經以
祈福喜學書已誦論語七卷絶不好弄乃令王出簾外
見珪等珪等再拜謝且賀是日降制立為皇太子初岐
嘉二王日問起居至是令毋輙入又隂敕中人梁惟簡
使其妻製十歲兒一黃袍懷以来盖密為踐祚倉卒備
也哲宗嗣位尊為太皇太后驛召司馬光吕公著未至
迎問今日設施所宜先未及條上已散遣修京城役夫
減皇城覘卒止禁庭工技廢導洛司出近侍尤無状者
戒中外毋苛歛寬民間保戸馬事由中旨王珪等弗預
知又起文彦博於既老遣使勞諸途諭以復祖宗法度
為先務且令亟疏可用者從父遵裕坐西征失律抵罪
蔡確欲獻䛕以固位乞復其官后曰遵裕靈武之役塗
炭百萬先帝中夜得報起環榻行徹旦不能寐聖情自
是驚悸馴致大故禍由遵裕得免刑誅幸矣先帝肉未
冷吾何敢顧私恩而違天下公議確悚慄而止光公著
至並命為相使同心輔政一時知名士彙進於廷凡熙
寧以来政事弗便者次第罷之於是以常平舊式改青
苗以嘉祐差役參募役除市易之法逭茶鹽之禁舉邊
砦不毛之地以賜西戎而宇内復安契丹主戒其臣下
復勿生事於疆場曰南朝盡行仁宗之政矣蔡確坐車
蓋亭詩謫嶺表后謂大臣曰元豐之末吾以今皇帝所
書佛經出示人是時惟王珪曾奏賀遂定儲極且以子
繼父有何間言而確自謂有定策大功妄扇事端規為
異時眩惑地吾不忍明言姑託訕上為名逐之耳此宗
社大計姦邪怨謗所不暇恤也廷試舉人有司請循天
聖故事帝后皆御殿后止之又請受冊寳於文德后曰
母后當陽非國家美事况天子正衙豈所當御就崇政
足矣上元燈宴后母當入觀止之曰夫人登樓上必加
禮是由吾故而越典制於心殊不安但令賜之燈燭遂
歲以為常姪公繪公紀當轉觀察使力遏之帝請至再
僅遷一秩終后之世不敢改又以官冗當汰詔損外氏
恩四之一以為宫掖先臨政九年朝廷清明華夏綏定
宋用臣等既被斥祈神宗乳媪入言之冀得復用后見
其来曰汝来何為得非為用臣等游說乎且汝尚欲如
曩曰求内降干撓國政耶若復爾吾即斬汝媪大懼不
敢出一言自是内降遂絶力行故事抑絶外家私恩文
思院奉上之物無問巨細終身不取其一人以為女中
堯舜元祐八年九月屬疾崩年六十二後二年章惇蔡
卞邢恕始造為不根之謗皇太后太妃力辨其誣事乃
已語在恕傳至高宗時昭暴惇卞恕罪褒錄后家贈曹
夫人為魏魯國夫人弟士遜士林及公繪公紀皆追王
擢從孫世則節度使他受恩者又十餘人云
宋史卷二百四十二
宋史卷二百四十二考證
英宗宣仁聖烈高皇后傳母曹氏慈聖光獻妃姊也
(臣蒲封)按慈聖皇后未嘗為妃此誤
宋史卷二百四十二考證
