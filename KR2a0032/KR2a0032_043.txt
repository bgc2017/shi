宋史卷四十三
元中書右丞相總裁托克托等修
本紀第四十三
理宗三
四年春正月壬寅朔詔邊將毋擅興暴掠虐殺無辜以
慰中原遺黎之望帝製訓廉謹刑二銘戒飭中外以李
鳴復參知政事杜範同知樞密院事劉伯正簽書樞密
院事余玠華文閣待制依舊四川安撫制置使知重慶
府兼四川總領財賦李曾伯寳章閣直學士依舊淮東
安撫制置使知揚州兼淮西制置使戊午樞密院言四
川帥臣余玠大小三十六戰多有勞效宜第功行賞詔
玠趣上立功將士姓名等第即與推恩庚申以余玠兼
四川屯田使二月癸酉出封樁庫緡錢各十萬命兩淮
京湖四川制司收瘞頻年交兵遺骸立為義塜夏四月
丁丑有流星大如太白出於尾癸未填星守太微垣乙
未祈雨五月庚戌余玠言利閬城大獲山蓬州城營山
渠州城大良平嘉定城舊治瀘州城神臂山諸城工役
次第就緒神臂山城成知瀘州曹致大厥功可嘉乞推
賞以勵其餘詔致大帶行遥郡刺史丁巳武功大夫雄
威軍都統制楊价世守南邊連年調戍播州捍禦勤瘁
詔价轉右武大夫文州刺史戊午大元兵圍夀春府吕
文德節制水陸諸軍觧圍有功詔赴樞密院禀議發緡
錢百萬詣兩淮制司犒師庚申守闕進勇副尉桂虎進
義副尉楚富吐渾將虞候鄭蔡捍禦夀春俱有勞效詔
各官資兩轉給緡錢千乙丑前簽書樞密院事鄒應龍
薨贈少保監察御史胡清獻劾淮西提刑徐敏子三罪
詔削兩秩送江州居住六月庚午朔吕文德依舊侍衛
馬軍副都指揮使兼淮西招撫使知濠州乙亥賜禮部
進士留夢炎以下四百二十四人及第出身有差壬午
詔安豐軍策應解夀春圍將士補轉官資有差詔夀春
一軍先涉大海擣山東膠密諸州有功今大元兵圍城
能守城不隳其立功將士皆補轉有差乙未有流星大
如太白出於畢丙申吴潜提舉隆興府玉隆萬夀宫任
便居住秋七月已亥朔祈雨乙卯招收㳂淮失業壯丁
為武勝軍以五千人為額辛酉盜發永州東安縣飛虎
軍正將吴龍統制鄭存等討捕有功詔補轉官資有差
甲子詔故直龍圖閣項安世正學直節先朝名儒可特
贈集英殿修撰八月壬辰太白晝見九月癸卯右丞相
史嵩之以父病謁告許之詔范鍾劉伯正暫領相事甲
辰史彌忠卒贈少師封鄭國公賜諡文靖詔史嵩之起
復右丞相兼樞密使癸丑熒惑填星合於軫甲寅京湖
制司言諸將李福等破申州蔡州西平縣城壁及馬家
等砦詔將士各補官推賞有差已未將作監徐元杰上
疏論史嵩之起復宜許其舉執政自代帝不允遂求去
帝曰經筵賴卿規益何事引去耶癸亥太白犯斗宿距
星乙丑雷丁卯雷臺臣言嚴州及紹興蕭山等縣征商
煩苛詔亟罷之冬十月甲戌詔慶元府守臣敦諭史嵩
之赴闕嵩之控辭不允壬辰杜範游佀提舉萬夀觀兼
侍講十一月辛丑詔趣游佀杜範赴闕戊申雷庚戌詔
陳韡李性傳赴闕十二月庚午以范鍾為左丞相兼樞
密使杜範為右丞相兼樞密使游佀知樞密院事劉伯
正參知政事兼簽書樞密院事詔戒飭百官許右丞相
史嵩之終喪甲戌以趙葵同知樞密院事乙亥鄭清之
授少保依舊觀文殿大學士醴泉觀使兼侍讀仍奉朝
請進封衛國公
五年春正月丁酉朔詔更新庶政綏撫中原遺民丙午
杜範辭免右丞相不允已酉雷乙卯以李性傳簽書樞
密院事兼權參知政事二月丙寅朔雨土甲戌復五河
詔吕文德進三秩羊洪進二秩餘有戰功者推賞其陣
没人具姓名贈恤丁丑范鍾等上玉牒日歴及孝宗光
宗御集經武要略寧宗實錄壬辰太白晝見經天三月
庚子詔嚴贓吏法仍命有司舉行彭大雅程以升吴淇
徐敏子納宥之罪準淳熙故事戒吏貪虐預借抑配重
催取羸以緡錢百萬犒淮東師夏四月甲申填星犯上
相星丙戌杜範薨贈少傅諡清獻戊子余玠言權巴州
何震之守城死於兵詔進贈官三秩一子與下州文學
亰湖制司言鈐轄王雲等襲鄧州鎮平縣靈山戰順陽
鐵撅峪皆有勞效野戰數十合雲等六人被重創死路
鈐於江一軍力戰詔王雲贈三秩仍官其二子為承信
郎王寬王立田秀董亮董玉各加贈恤於江等各轉一
官資詔李曾伯余玠董槐孟珙王鑑軄事修舉曾伯玠
升閣職槐珙鑑轉官並因其任五月丁酉吕文福夏貴
上戰功詔貴官兩轉文福帶行閣職丁未詔沿江湖南
江西湖廣兩浙制帥漕司及許浦水軍司共造輕捷戰
船千艘置遊擊軍壯士三萬人分備捍禦戊申日生赤
黃背氣辛亥詔董槐赴闕丁巳淮東制置使李曾伯辭
免煥章閣學士從之六月甲申祈雨丙戌工部侍郎徐
元杰暴卒贈四秩置詔獄秋七月癸巳朔日有食之旱
辛丑鎮江常州亢旱詔監司守臣及㳂江諸郡安集流
民甲辰祈雨乙卯詔給徐元杰劉漢弼官田五百畝緡
錢五千恤其家丁巳京湖制司言總制亢國用師衆戰
裕州拐河戰墨山戰大神山皆有勞效詔國用官兩轉
李山等四十七人官一轉吕文德言與大元兵戰五河
隘口又戰於濠州大元兵還詔文德屯駐諸軍戰守將
士推恩有差八月庚辰范鍾再乞歸田不允九月甲辰
亰湖制置司言劉整等率精銳以雲梯四面登鎮平縣
城入城巷戰焚城中倉庫糗糧器甲路將武勝等四人
死之略廣陽焚列屯砦栅廬舍凡二十餘所還抵靈山
又力戰有功詔整官兩轉同行蔡貴等二百二十人各
官一轉辛亥祀眀堂奉太祖太宗寧宗並侑大赦冬十
一月乙未鄭清之乞歸田不允丙申詔師彌典司屬籍
軄事修舉授太傅加食邑依前判大宗正事嗣秀王壬
子詔大元兵入蜀權成都府馮有碩權漢州王驤權成
都縣楊兑權資州劉永權潼川府魏靄死於官守其各
贈官三轉仍官其一子癸丑詔將領關貴統制白傅才
率衆復洋州還遇大元兵交戰將士百五十三人皆陣
没已祔饗閔忠廟贍恤其家關貴白傅才各贈承節郎
官其一子進勇副尉十二月甲戌詔夀春守臣劉雄飛
等以大元兵圍城捍禦有功雄飛及吕文福林子崈等
十一人各官三轉劉用等補轉官資有差已卯以游佀
為右丞相兼樞密使鄭清之為少師奉國軍節度使依
前醴泉觀使兼侍讀仍奉朝請賜玉帶及賜第行在兄
與懽換授安德軍節度使開府儀同三司萬夀觀使仍
奉朝請弟嗣沂王貴謙嗣榮王與芮並加授少保以趙
葵知樞密院事兼參知政事李性傳同知樞密院事陳
韡兼參知政事壬午太史奏来歲正旦日當食詔以是
月二十一日避殿減膳命百司講行闕政凡可以消弭
災變者直言毋隠
六年春正月辛卯朔日有食之置國用所命趙與&KR0696;為
提領官二月戊辰范鍾再乞歸田里詔官三轉觀文殿
大學士醴泉觀使兼侍讀己巳范鍾再辭詔提舉洞霄
宫任便居住庚午以劉雄飛知夀春府節制屯田軍馬
三月癸巳日暈周匝珥氣夏四月辛酉太白晝見壬戌
太隂犯太白甲戌以丘岳兼兩淮屯田副使賈似道兼
蘄黃屯田副使丁丑日暈周匝戊寅詔朱熹門人胡安
定吕燾蔡模並廸功郎本州州學教授給札錄其著述
并條具所欲言者以聞閏四月辛卯李曾伯以臺諫論
詔落軄予祠尋罷祠祿戊戌吕文德言今春北兵攻兩
淮統制汪懷忠等逆戰趙家園拔還俘獲人民路鈐夏
貴知州王成倪政等帥舟師援安豐軍所至數戰將士
陣亡者衆詔倪政贈官三轉官一子承信郎許通夏珪
孫才江德仙各贈官兩轉官其一子下班祗應給緡錢
恤其家餘立功將士恩賞有差辛丑月暈五重癸卯余
玠言北兵分四道入蜀將士捍禦有功者輒以便宜推
賞具立功等第補轉官資以聞詔從之五月庚申詔賈
似道措置淮西山砦城築壬戌太白犯權星己卯詔諸
鎮募兵造舟置馬帥臣其務奬激將士以嚴邊防六月
甲午保信軍節度使希丞薨丙午祈雨壬子以陳韡參
知政事兼同知樞密院事乙卯臺臣言李鳴復劉伯正
進則害善類退則蠧州里詔鳴復落職罷宫觀伯正削
一秩秋七月壬戌泉州歲饑其民謝應瑞非因有司勸
分自出私鈔四十餘萬糴米以振鄉井所全活甚衆詔
補進義校尉丁卯太隂犯斗己巳吕文德言北兵圍夀
春城州師至黃家穴總管孫琦吕文信夏貴等戰龍堽
有功詔文德官一轉餘依等第轉補其陣没董先等二
十二人傷者四百三十七人贈恤恩賞有差癸酉有流
星出自室大如太白八月辛卯太隂犯房己酉賜文士
劉克莊進士出身以為秘書少監兼國史院編修官實
錄院檢討官壬子太白晝見癸丑以劉克莊兼崇政殿
說書樞密院言前知普州何叔丁簽書判官楊仁舉淳
祐元年冬北兵攻城兩家二十餘人死於難叔丁孫嗣
祖仁舉幼子肖翁被俘逃歸詔叔丁等贈官恤後有差
九月甲子有流星出於斗大如太白戊辰以賈似道為
敷文閣直學士亰湖制置使知江陵府兼夔路策應使
太白晝見癸酉孟珙薨贈少師冬十月己丑少保嗣榮
王與芮之子賜名孟啟授貴州刺史乙未填星歲星熒
惑合於亢己酉太白入氐十一月癸亥歲星入氐甲戌
右丞相游佀五請歸田里詔不允辛巳詔北兵入蜀前
四川制置使陳隆之闔家數百口罹害死不易節其特
賜徽猷閣待制官其二子賜諡立廟死事史季儉楊戡
子各賜官兩轉官一子十二月乙未詔史嵩之依所乞
守金紫光祿大夫觀文殿大學士永國公致仕臺諫論
史嵩之無父無君醜聲穢行律以無將之法罪有餘誅
乞寢宫祠削官遠竄
七年春正月乙卯朔詔間者絀逐非才收召衆正史嵩
之已令致事示不復用咨爾二三大臣其一乃心務舉
實政以輯寧我邦家若辭浮於實玩愒歲月朕何賴焉
建資善堂授孟啟宜州觀察使就内小學二月庚寅詔
淮安主簿周子鎔久俘於北數遣蠟書諜報邊事今遂
生還可改朝奉郎優與升擢己亥貴妃賈氏薨戊申日
暈周匝壬子詔改潜邸為龍翔宫三月庚午祈雨夏四
月丁亥填星犯亢庚子以王伯大簽書樞密院事吴潜
同簽書樞密院事辛丑以鄭清之為太傅右丞相兼樞
密院使封越國公游佀罷為觀文殿大學士醴泉觀使
兼侍讀趙葵為樞密使兼參知政事督視江淮亰西湖
北軍馬陳韡知樞密院事湖南安撫大使知潭州甲辰
趙葵兼知建康府行宫留守江東安撫使應軍行調度
並聽便宜行事趙希塈禮部尚書督視行府參贊軍事
庚戌出緡錢千萬銀十五萬兩祠牒千絹萬并戶部銀
五千萬兩付督視行府趙葵調用五月甲寅寧淮軍統
制張忠戍浮山手搏北將俱溺水死贈武略大夫官一
子承信郎緡錢五千給其家祈雨壬申以吴潜兼權參
知政事乙亥御集英殿策士詔求直言弭旱六月癸巳
賜禮部進士張淵微以下五百二十七人及第出身有
差丙申以旱避殿減膳詔中外臣僚士民直陳過失毋
有所諱戊申詔旱勢未釋兩淮襄蜀及江閩内地曾經
兵州縣遺骼暴露感傷和氣所屬有司收瘞之秋七月
己未太隂犯心乙丑吴潜罷丁卯以别之傑參知政事
鄭宷同簽書樞密院事己卯吴潜依舊端眀殿學士知
福州福建安撫使八月甲申鄭宷罷辛卯雨辛丑前彭
州守臣宇文景訥死事詔贈官進三秩官一子下州文
學壬寅詔監司守臣議荒政以振乏絶租税合蠲減者
具實来上甲辰高定子薨贈少保丙午蔡抗進其父沉
尚書解九月丙辰有流星出於室癸酉雷冬十月辛巳
太白晝見己酉臺臣言添差攝局湏入奏辟改任薦舉
借補曠職匿過十弊十一月丁巳詔茶陵知縣事黃端
卿為郴寇所害進官三秩官一子將仕郎立廟衡州十
二月辛巳李鳴復卒壬辰詔太學生程九萬自北脫身
來歸且條上邊事賜廸功郎
八年春二月丁亥趙葵言吕文德洎諸將解泗州之圍
有功詔補轉推賞有差戊子太隂生黃白暈癸巳雨雹
乙未福州福安縣民羅母年過百歲特封孺人復其家
敕有司歲時存問以厚風化辛丑趙葵表招泗斷橋將
士用命兵退陳奕譚涓玉王成等戰渦河龜山有勞聞
其步兵多山東人遂調史用政等襲膠州復襲高密縣
以牽制侵淮之師詔趣上立功將士等第姓名推賞乙
丑雨雹甲戌詔先鋒軍統制田智潤泗州潮河埧之戰
父子俱死於兵贈智潤修武郎子承節郎更官一子承
信郎給緡錢五千恤其家夏四月庚辰詔淮東制置司
於泗州立廟祠夏辠及張忠田智潤父子賜額以旌忠
節丁亥贈朝奉郎程克己妻王氏同没王事進贈安人
五月癸丑趙葵進三秩六月乙酉日生赤黃暈周匝戊
戌以徐鹿卿為樞密使兼參知政事兼侍講甲辰有流
星出河鼔大如太白秋七月戊申太白入井辛亥以王
伯大參知政事應㒡同知樞密院事謝方叔簽書樞密
院事史宅之同簽書樞密院事趙與籌資政殿學士依
舊知臨安府浙西安撫使癸酉王伯大罷為資政殿學
士知建寧府九月辛酉祀眀堂大赦雷冬十月甲戌朔
别之傑三䟽乞歸田里詔以資政殿大學士知紹興府
乙亥應㒡謝方叔並兼參知政事己卯余玠言都統制
張實等以戰功承制便宜與官三轉給刺史象符金銀
器二百兩銀三百兩緡錢一萬餘將士依等第轉官給
金銀符錢帛有差詔命詞給告身付之
九年春正月乙巳孟啟授慶遠軍節度使進封益國公
庚申詔周世宗八世孫柴彦穎補承務郎襲封崇義公
辛酉詔兩淮亰湖㳂江曠土軍民從便耕種秋成日官
不分收制帥嚴勸諭覺察癸亥詔給官田五百畝命臨
安府創慈幼局收養道路遺棄初生嬰兒仍置藥局療
貧民疾病乙丑雨雹丁卯許應龍薨己巳范鍾薨贈少
保諡文肅辛未詔以官田三百畝給表忠觀旌錢氏功
德仍禁樵採閏二月甲辰以鄭清之為太師左丞相兼
樞密使進封魏國公趙葵為右丞相兼樞密使應㒡謝
方叔並參知政事史宅之同知樞密院事乙卯鄭清之
五辭免太師許之三月癸未以賈似道為寳文閣學士
亰湖安撫制置大使乙酉程元鳳江淮等路都大提點
坑冶鑄錢公事兼知饒州丁亥詔以四月朔日食自二
十日避殿減膳徹樂夏四月壬寅朔日有食之庚戌趙
葵四辭免右丞相兼樞密使詔不允五月己丑趙葵乞
歸田里又不允甲午鄭宷薨六月壬戌晝南方有星急
流至濁没大如太白丙寅詔邊郡各立廟一賜額曰襃
忠凡没於王事忠節顯著者並祠焉守臣春秋致祀秋
七月壬辰詔知吉州李義山更削三秩監贓錢銀納安
邊所癸酉太白犯進賢星八月己酉以吴潜為資政殿
學士知紹興府浙東安撫使辛亥詔趣趙葵治事命吴
淵宣諭赴闕九月丙子詔趙與&KR0696;提領戶部財用置新
倉積貯百二十萬名淳祐倉許辟官四人乙未册命婉
容閻氏為貴妃冬十月辛丑太白入氐丁卯諫臣周坦
言知建寧府楊棟任成都制幕時盡載激賞庫珍寳先
遁䧟丁黼於死致全蜀生靈塗炭詔褫棟閣職罷新任
十一月辛未太白入氐壬申有流星出自織女星丙子
趙與籌資政殿學士提領國用浙西安撫使癸未應㒡
乞歸田里詔以資政殿學士知平江府十二月已亥以
董槐兼侍讀乙巳以吴潛同知樞密院事兼參知政事
徐清叟簽書樞密院事戊申太白晝見戊午史宅之薨
贈少師
十年春正月甲午應㒡三乞歸田里與祠祿二月乙卯
雨土三月癸未趙葵辭以為觀文殿大學士醴泉觀使
兼侍讀奉朝請庚寅以賈似道為端眀殿學士兩淮制
置大使淮東安撫使知揚州余玠龍圖閣學士軄任依
舊李曾伯徽猷閣學士京湖安撫制置使知江陵府丙
申有流星夕殞夏四月己酉幸龍翔宫五月丙寅朔以
福州觀察使提舉佑神觀善珊為保康軍節度使提舉
萬夀觀嗣濮王吳淵資政殿學士依舊職任與執政恩
數癸未賈似道言王登浚築江陵城濠有勞詔登初官
選人減舉主三員八月甲寅台州大水九月甲子朔賈
似道兼淮西安撫使己巳賜禮部進士方夢魁以下五
百一十三人及第出身有差甲戌進士第一名方夢魁
改賜名逢辰戊寅以嚴州水復民田租冬十月丁酉詔
郡邑間有水患其被災細民隨處發義倉振之辛酉詔
諸主兵官今後行罰毋杖脊以傷人命十一月壬申趙
葵授特進依舊觀文殿大學士判潭州湖南安撫大使
壬午雷癸未以雷震非時自二十四日避殿減膳詔公
卿大夫百執事各揚乃職禆朕不逮參知政事謝方叔
吳潜簽書樞密院事徐清叟並乞解機政詔不允十二
月壬辰朔鄭清之乞歸田里詔不允戊戌太白歲星合
於危丁巳虹見
十一年春正月丁卯詔孟啓改賜名孜依前慶遠軍節
度使進封建安郡王己丑詔㳂海㳂江州郡申嚴水軍
之制監察御史程元鳳言資善堂宜選用重厚篤實之
士上嘉納之二月乙未左丞相鄭清之等上玉牒日歴
會要及光宗寧宗寳訓寧宗經武要略丁酉詔清之等
各進秩有差庚子游佀乞致仕詔依舊觀文殿大學士
進二秩甲寅太白犯昴乙卯太白晝見三月丁卯少保
保寧軍節度使嗣濮王不擅薨贈少師追封新興郡王
乙亥雨土戊寅以謝方叔知樞密院參知政事吴潜參
知政事徐清叟同知樞密院事辛巳城寳應詔移一軍
成守李庭芝進一秩將士推恩有差俞興升成都安撫
副使知嘉定府任責威茂黎雅邊防夏四月戊戌潭州
民林符三世孝行一門義居福州陳氏笄年守志夀逾
九袠詔皆旌表其門丁未進淳祐條法事類凡四百三
十篇鄭清之等各進二秩六月甲午四川余玠奏進北
馬五百詔立功將士趣上姓名推恩丙申高達帶行遥
郡刺史權知襄陽府管内安撫節制屯戍軍馬乙巳詔
求遺書并山林之士有著述者許上進秋七月癸亥太
白晝見丙寅太隂入氐壬申太白入井丁丑有流星出
於畢大如太白庚辰前簽書樞密院事陳卓薨贈少師
八月己丑朔流星夕隕癸巳太隂入氐丁酉熒惑入井
丁未命吕文福廬州駐劄御前諸軍都統制庚戌詔以
故直龍圖閣樓昉所著中興小傳百篇宋十朝綱目并
撮要二書付史館謄寫昉追贈龍圖閣待制辛亥詔比
覽林光世易範眀易推星配象演義有司其以禮津遣
赴闕九月辛未祀眀堂大赦閏十月癸丑太白入氐癸
酉吴潛五疏乞罷機政不允十一月丙申京湖制司表
都統高達等復襄樊詔立功將士三萬二千七百有二
人各官一轉以緡錢三百五十萬犒師甲辰鄭清之乞
解機政詔依前太傅保寧軍節度使充醴泉觀使封齊
國公仍奉朝請已酉詔承信郎陳忠獻書籍賜官一轉
庚戌太師鄭清之薨贈尚書令追封魏郡王諡忠定甲
寅以謝方叔為左丞相吳潛為右丞相乙卯以徐清叟
參知政事兼同知樞密院事董槐端眀殿學士簽書樞
密院事十二月戊辰詔以八事訓飭在廷曰肅紀綱用
正人救楮幣固邊陲清吏道淑士氣定軍制結人心已
卯游佀薨贈少師諡清獻
十二年春正月癸巳武功大夫王堅以復興元功轉遥
郡團練使辛丑太學錄楊懋卿以孝行卓異詔表其門
以其事宣付史館癸丑詔宰執議立方田開溝澮自近
圻始創置遊擊軍水步各半二月乙卯朔日有食之已
未詔陳顯伯資善堂翊善蔡抗資善堂贊讀翁甫資善
堂直講壬午詔襄郢新復州縣賦税復三年大元兵數
萬攻随郢安復京西馬步軍副總管馬榮率將士戰嚴
竇山癸未再戰銅冶坪三月丁亥又戰子陵大眷山詔
榮兵不滿千能禦大難賞官兩轉進州鈐帶行閤門祗
候賜金帶諸將王成楊進各官兩轉升遷餘推恩有差
丁未守三汊口諸將焚北屯積蓄斷其浮梁夏四月庚
申有流星出自角亢大如太白戊辰詔襄郢新復州郡
耕屯為急以緡錢百萬命京閫措置給種與牛壬申熒
惑犯權星乙亥蔡抗兼侍立修注官丙子置池州遊擊
水軍五月甲申朔祈雨壬辰詔申儆江防每歲以葺戰
艦練舟師勤惰為殿最賞罰乙巳盜起信州玉山縣罷
諸郡經界戊申太隂犯畢六月癸亥發米三萬石振衢
信饑玉山寇平丙寅嚴衢婺台處上饒建寧南劒邵武
大水遣使分行振恤存問除今年田租秋七月庚寅太
白熒惑合於軫八月已未詔来年省試仍舊用二月一
日殿試用四月十五日以前庶免滯留遠方士子已巳
詔以緡錢四十萬振恤在京軍民丁丑詔行會天歴辛
巳詔改眀年為寳祐元年九月丁亥少師保康軍節度
使嗣沂王貴謙薨贈太傅追封申王戊戌太白填星合
於箕丙午太白犯斗冬十月癸丑以徐清叟參知政事
董槐同知樞密院事嗣濮王善珘薨贈少師追封咸寧
郡王戊午濮安懿王長孫善奐授福州觀察使提舉佑
神觀嗣濮王壬申詔襄樊巳復其務措置屯田修渠堰
十一月庚寅吴潜罷丙申夜臨安火丁酉夜火乃熄戊
戌詔避殿減膳壬寅詔求直言十二月乙卯以吴潜為
觀文殿大學士提舉江州太平興國宫已未詔追錄彭
大雅剏城渝州功復承議郎官其子癸亥詔海神為大
祀春秋遣從臣奉命往祠奉常其條具典禮来上壬申
太隂入氐丁丑立春雷
寳祐元年春正月庚寅朔詔以藝祖嫡系十一世孫嗣
榮王與芮之子建安郡王孜為皇子改賜名禥授崇慶
軍節度使進封永嘉郡王製資善堂記賜皇子戊戌日
生戴氣癸卯大元兵渡漢江屯萬州入西柳關高達調
將士扼河關上山大戰至鱉坑石碑港而還詔高達程
大元李和各官兩轉餘恩賞有差二月已酉朔日有食
之戊辰陳垓貪贓不法竄潮州辛未罷尚書省剏置呈
白房三月戊子與芮授少師加食邑七百戶希邐檢校
少傅加食邑五百戶與懽授少保加食邑七百戶乃裕
保康軍節度使加食邑五百戶丙申别之傑薨贈少師
夏四月丁巳有流星大如太白五月甲午詔余玠赴闕
乙未詔侍從臺諫給舍制司各舉帥才二人丁酉熒惑
歲星合在昴已亥賜禮部進士姚勉以下及第出身有
差六月戊申朔江湖閩廣旱庚戌四川制司言余玠疾
革詔玠資政殿學士與執政恩數辛亥以賈似道為資
政殿大學士李曾伯端眀殿學士職任依舊庚申以余
晦為司農卿四川宣諭使祈雨秋七月壬午王伯大薨
丙戌葵抗兼資善堂翊善施退翁兼資善堂直講庚寅
温台處三郡大水詔發豐儲倉米并各州義廩振之癸
巳詔余玠以興元歸附之兵分隷夲路諸州都統務撫
存之仍各給良田制司濟以錢粟甲午余玠卒贈官五
轉庚子以董槐兼參知政事癸卯詔撫諭四川官吏軍
民八月丁未朔以馬光祖為司農卿淮西總領財賦甲
寅起居郎蕭泰来出知隆興府先是起居舍人牟子才
與泰来並除子才四疏辭極陳泰来姦險汚穢恥與泰
来伍泰来不得巳請祠遂予郡丙辰以余晦權刑部侍
郎四川安撫制置使知重慶府兼四川總領財賦乙丑
行皇宋元寳錢九月壬午程元鳳升兼侍讀牟子才升
兼侍講壬辰城夔門太隂入畢冬十月丙午朔詔出緡
錢二百萬振恤京城軍民十一月丙子朔詔奬諭襄陽
守臣高達已丑賈似道獻所獲良馬賜䛇褒嘉其將士
增秩賞賚有差十二月乙卯冊瑞國公主庚申劉伯正
薨贈五秩
宋史卷四十三
