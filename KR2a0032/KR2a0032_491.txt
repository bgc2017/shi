宋史卷四百九十一
元中書右丞相總裁托克托等修
列傳第二百五十
外國七
流求國定安國渤海國日本國党項
流求國在泉州之東有海島曰彭湖烟火相望其國塹
栅三重環以流水植棘為藩以刀矟弓矢劒鼓為兵器
眎月盈虧以紀時無他竒貨商賈不通厥土沃壤無賦
歛有事則均税旁有毗舍邪國語言不通袒裸盱睢殆
非人類淳熙間國之酋豪嘗率數百軰猝至泉之水澚
圍頭等村肆行殺掠喜鐵器及匙筯人閉戸則免但刓
其門圈而去擲以匙筯則頫拾之見鐵騎則爭刓其甲
駢首就戮而不知悔臨敵用標鎗繫繩十餘丈為操縱
蓋惜其鐵不忍棄也不駕舟楫惟縛竹為筏急則羣舁
之泅水而遁
安定國本馬韓之種為契丹所攻破其酋帥糾合餘衆
保于西鄙建國改元自稱定安國開寶三年其國王烈
萬華因女真遣使入貢乃附表貢獻方物太平興國中
太宗方經營遠略討擊契丹因降詔其國令張掎角之
勢其國亦怨寇讎侵侮不已聞中國用兵北討欲依王
師以攄宿憤得詔大喜六年冬會女真遣使來貢路由
本國乃托其使附表來上云定安國王臣烏玄明言伏
遇聖主洽天地之恩撫夷貊之俗臣玄明誠喜誠抃頓
首頓首臣本以高麗舊壤渤海遺黎保據方隅涉歴星
紀仰覆露鴻鈞之德被浸漬無外之澤各得其所以遂
本性而頃歲契丹恃其強暴入寇境土攻破城砦俘略
人民臣祖考守節不降與衆避地僅存生聚以迄于今
而又扶餘府昨背契丹竝歸本國災禍將至無大於此
所宜受天朝之密畫率勝兵而助討必欲報敵不敢違
命臣玄明誠懇誠願頓首頓首其末題云元興六年十
月日定安國王臣玄明表上聖皇帝前上答以詔書曰
勑定安國王烏玄明女真使至得所上表以朕嘗賜手
詔諭旨且陳感激卿遠國豪帥名王茂緒奄有馬韓之
地介于鯨海之表強敵吞併失其故土沉冤未報積憤
奚伸矧彼獯戎尚搖蠆毒出師以薄伐乘夫天災之流
行敗衂相尋滅亡可待今國家已于邊郡廣屯重兵只
俟嚴冬即申天討卿若能追念累世之恥宿戒舉國之
師當予伐罪之秋展爾復仇之志朔漠底定爵賞有加
宜思永圖無失良便而况渤海願歸於朝化扶餘己背
於賊庭勵乃宿心糾其協力克期同舉必集大勲尚阻
重溟未遑遣使倚注之切鑒寐寧忘以詔付女真使令
齎以賜之端拱二年其王子因女真使附獻馬雕羽鳴
鏑淳化二年其王子太元女真使上表其後不復至
渤海本高麗之别種唐高宗平高麗徙其人居中國則
天萬歲通天中契丹攻陷營府高麗别種大祚榮走保
遼東睿宗以為急汗州都督封渤海郡王因自稱渤海
國併有扶餘肅慎等十餘國歴唐梁後唐朝貢不絶後
唐天成初為契丹阿保機攻扶餘城下之改扶餘為東
丹府命其子突欲留兵鎮之阿保機死渤海王復攻扶
餘不能克歴長興清泰遣使朝貢周顯德初其酋豪崔
烏斯等三十人來歸其後隔絕不能通中國太平興國
四年太宗平晉陽移兵幽州其酋帥大鸞河率小校李
勛等十六人部族三百騎來降以鸞河為渤海都指揮
使六年賜烏舍城浮渝府渤海琰府王詔曰朕纂紹丕
構奄有四海普天之下罔不率俾矧太原封域國之保
障頃因竊據遂相承襲倚遼為援歴世逋誅朕前歲親
提銳旅盡護諸將拔并門之孤壘斷匈奴之右臂眷言
弔伐以蘇黔黎蠢兹北戎非理搆怨輙肆荐食犯我村
略一昨出師逆擊斬獲甚衆今欲鼓行深入席捲長驅
焚其龍庭大殲醜類素聞爾國密邇寇讎廹於吞并力
不能制因而服屬困於率割當靈旗破敵之際是鄰邦
雪憤之日所宜盡出族帳佐子兵鋒俟其翦滅沛然封
賞幽薊土宇復歸中原朔漠之外悉以相與勗乃恊力
朕不食言時將大舉征契丹故降是詔諭旨九年春晏
大明殿因召大鸞河慰撫久之上謂殿前都校劉延翰
曰鸞河渤海豪帥東身歸我嘉其忠順夫夷落之俗以
馳騁為樂候高秋戒候當與駿馬數十匹令出郊遊獵
以遂其性因以緡錢十萬并酒賜之
日本國者本倭奴國也自以其國近日所出故以日本
為名或云惡其舊名改之也其地東西南北各數千里
西南至海東北隅隔以大山山外即毛人國自後漢始
朝貢歴魏晉宋隋皆來貢唐永徽顯慶長安開元天寳
上元貞元元和開成中竝遣使入朝雍熙元年日本國
僧奝然與其徒五六人浮海而至獻銅器十餘事并其
國職員今王年代紀各一卷奝然衣綠自云姓藤原氏
父為真連真連其國五品品官也奝然善隸書而不通
華言問其風土但書以對云國中有五經書及佛經白
居易集七十卷竝得自中國土宜五榖而少麥交易用
銅錢文曰乾文大寳畜有水牛驢羊多犀象產絲蠶多
織絹薄緻可愛樂有國中高麗二部四時寒暑大類中
國國之東境接海島夷人所居身面皆有毛東奥州產
黃金西别島出白銀以為貢賦國王以王為姓傳襲至
今王六十四世文武僚吏皆世官其年代紀所記云初
主號天御中主次曰天村雲尊其後皆以尊為號次天
八重天尊次天彌聞尊次天忍勝尊次瞻波尊次萬魂
尊次利利魂尊次國狹槌尊次角龔魂尊次汲津丹尊
次面垂見尊次國常立尊次天鑑尊次天萬尊次沬名
杵尊次伊裝諾尊次素戔烏尊次天照大神尊次正哉
吾勝速日天押穗耳尊次天彥尊次炎尊次彥㶑尊凡
二十三世竝都於筑紫日向宫彥㶑第四子號神武天
皇自筑紫宫入居太和州橿原宫即位元年甲寅當周
僖王時也次綏靖天皇次安寧天皇次懿德天皇次孝
昭天皇次孝天皇次孝靈天皇次孝元天皇次開化天
皇次崇神天皇次垂仁天皇次景行天皇次成務天皇
次仲哀天皇國人言今為鎮國香椎大神次神功天皇
開化天皇之曾孫女又謂之息長足姬天皇國人言今
為太奈良姬大神次應神天皇甲辰歲始於百濟得中
國文字今號八蕃菩薩有大臣號紀武内年三百七歲
次仁德天皇次履中天皇次反正天皇次允恭天皇次
安康天皇次雄略天皇次清寧天皇次顯宗天皇次仁
賢天皇次武烈天皇次繼體天皇次安開天皇次宣化
天皇次天國排開廣庭天皇亦名欽明天皇即位十一
年壬申歲始傳佛法於百濟國當此土梁承聖元年次
敏逹天皇次用明天皇有子曰聖德太子年三歲聞十
人語同時解之七歲悟佛法于菩提寺講聖鬘經天雨
曼陀羅華當此土隋開皇中遣使泛海至中國求法華
經次崇峻天皇次推古天皇欽明天皇之女也次舒明
天皇次皇極天皇次孝德天皇白雉四年律師道照求
法至中國從三藏僧玄裝受經律論當此土唐永徽四
年也次天豐財重日足姬天皇令僧智通等入唐求大
乘法相教當顯慶三年次天智天皇次天武天皇次持
總天皇次文武天皇大寳三年當長安元年遣粟田真
人入唐求書籍律師道慈求經次阿閉天皇次皈依天
皇次聖武天皇寶龜二年遣僧正玄昉入朝當開元四
年次孝明天皇聖武天皇之女也天平勝寶四年當天
寶中遣使及僧入唐求内外經教及傳戒次天炊天皇
次高野姬天皇聖武天皇之女也次白璧天皇二十四
年遣二僧靈仙行賀入唐禮五臺山學佛法次桓武天
皇遣騰元葛野與空海大師及延歴寺僧澄入唐詣天
台山傳智者正觀義當元和元年也次諾樂天皇次嵯
峨天皇次淳和天皇次仁明天皇當開成會昌中遣僧
入唐禮五臺次文德天皇當大中年間次清和天皇次
陽成天皇次光孝天皇遣僧宗睿入唐傳教當光啓元
年也次仁和天皇當此土梁龍德中遣僧寬建等入朝
次醍醐天皇次天慶天皇次封上天皇當此土周廣順
年也次冷泉天皇今為太上天皇次守平天皇即今王
也凡六十四世畿内有山城大和河内和泉攝津凡五
州共統五十三郡東海道有伊賀伊勢志摩尾張參河
遠江駿河伊豆甲裴相模武藏安房上總常陸凡十四
州共統一百一十六郡東山道有通江美濃飛驒信濃
上野下野陸奥出羽凡八州共統一百二十二郡北六
道有狹越前加賀能登越中越後佐渡凡七州共統三
十郡山隂道有丹波丹彼徂馬因幡伯耆出雲石見隱
伎凡八州共統五十二郡小陽道有播麽美竹備前備
中備後安藝周防長門凡八州共統六十七郡南海道
有伊紀淡路河波讃耆伊豫土佐凡六州共統四十八
郡西海道有筑前筑後豐前豐後肥前肥後日向大隅
薩摩凡九州共統九十三郡又有壹伎對馬多褹凡三
島各統二郡是謂五畿七道三島凡三千七百七十二
都四百一十四驛八十八萬三千三百二十九課丁課
丁之外不可詳見皆奝然所記云按隋開皇二十年倭
王姓阿每名自多利思比孤遣使致書唐永徽五年遣
使獻琥珀馬腦長安二年遣其朝臣真人貢方物開元
初遣使來朝天寳十二年又遣使來貢元和元年遣高
階真人來貢開成四年又遣使來貢此與其所記皆同
大中光啓龍德及周廣順中皆嘗遣僧至中國唐書中
五代史失其傳唐咸亨中乃開元二十三年大歴十二
年建中元年皆來朝貢其記不載太宗召見奝然存撫
之甚厚賜紫衣館于太平興國寺上聞其國王一姓傳
繼臣下皆世官因歎息謂宰相曰此島夷耳乃世祚遐
久其臣亦繼襲不絶此蓋古之道也中國自唐季之亂
寓縣分裂梁周五代享歴尤促大臣世胄鮮能嗣續朕
雖德慙往聖常夙夜寅畏講求治本不敢暇逸建無窮
之業垂可久之範亦以為子孫之計使大臣之後世襲
祿位此朕之心焉其國多有中國典籍奝然之來復得
孝經一卷越王孝經新義第十五一卷皆金縷紅羅褾
水晶為軸孝經即鄭氏注者越王者乃唐太宗子越王
貞新義者記室參軍任希古等撰也奝然復求詣五臺
許之令所過續食又求印本大藏經詔亦給之二年隨
台州寧海縣商人鄭仁德船歸其國後數年仁德還奝
然遣其弟子喜因奉表來謝曰日本國東大寺大朝法
濟大師賜紫沙門奝然啓傷鱗入夢不忘漢主之恩枯
骨合歡猶亢魏氏之敵雖云羊僧之拙誰忍鴻霈之誠
奝然誠惶誠恐頓首頓首死罪奝然附商船之離岸期
魏闕於生涯望落日而西行十萬里之波濤難盡顧信
風而東别數千里之山嶽易過妄以下根之卑適詣中
華之盛於是宣旨頻降恣許荒外之䟦涉宿心克恊粗
觀㝢内之瓌竒况乎金闕曉後望堯雲於九禁之中巖
扃晴前拜聖燈於五臺之上就三藏而禀學廵數寺而
優游遂使蓮華廻文神筆出於北闕之北貝葉印字佛
詔傳於東海之東重蒙宣恩忽趁來跡季夏解台州之
纜孟秋逹夲國之郊爰逮明春初到舊邑緇素欣待侯
伯慕迎伏惟陛下惠溢四溟恩高五嶽世超黃軒之古
人直金輪之新奝然空辭鳳凰之窟更還螻蟻之封在
彼在斯只仰皇德之盛越山越海敢忘帝念之深縱粉
百年之身何報一日之惠染筆拭淚伸紙搖魂不勝慕
恩之至謹差上足弟子傳燈大法師位嘉因并大朝剃
頭受戒僧祚乾等拜表以聞稱其本國永延二年歲次
戊子二月八日實端拱元年也又别啓貢佛經納靑水
函琥珀青紅白水晶紅黑水樓子念珠各一連竝納螺
鈿花形平函毛籠一納螺柸二口葛籠一納法螺二口
染皮二十枚金銀蒔繪筥一合納髮鬘二頭又一合納
參議正四位上藤佐理手書二卷及進奉物數一卷表
狀一卷又金銀蒔繪硯一筥一合納金硯一鹿毛筆松
煙墨金銅水瓶鐵刀又金銀蒔繪扇筥一合納檜扇二
十枚蝙蝠扇二枚螺鈿梳函一對其一納赤木梳二百
七十其一納龍骨十橛螺鈿書案一螺鈿書几一金銀
蒔繪平筥一合納白細布五匹鹿皮籠一納䝚裘一領
螺鈿鞍轡一副銅鐵鐙紅絲鞦泥障倭畫屛風一雙石
流黃七百斤咸平五年建州海賈周世昌遭風飄至日
本凡七年得還與其國人滕木吉至上皆召見之世昌
以其國人唱和詩來上詞甚雕刻膚淺無所取詢其風
俗云婦人皆被髮一衣用二三縑又陳所記州名年號
上令滕木吉以所持木弓矢挽射矢不能遠詰其故國
中不習戰鬭賜木吉治裝錢遣還景德元年其國僧寂
照等八人來朝寂照不曉華言而識文字繕寫甚妙凡
問答竝以筆扎詔號圓通大師賜紫方袍天聖四年十
二月明州言日本國太宰府遣人貢方物而不持本國
表詔却之其後亦未通朝貢南賈時有傳其物貨至中
國者熙寧五年有僧誠尋至台州止天台國清寺願留
州以聞詔使赴闕誠尋獻銀香爐木樓子白琉璃五香
水精紫檀琥珀所飾念珠及青色織物綾神宗以其遠
人而有戒業處之開寳寺盡賜同來僧紫方袍是後連
貢方物而來者皆僧也元豐元年使通事僧仲回來賜
號慕化懷德大師明州又言得其國太宰府牒因使人
孫忠還遣仲回等貢絁二百匹水銀五千兩以孫忠乃
海商而貢禮與諸國異請自移牒報而答其物直付仲
回東歸從之乾道九年始附明州綱首以方物入貢淳
熙二年倭船火兒滕太明毆鄭作死詔械太明付其綱
首歸治以其國之法三年風泊日本舟至明州衆皆不
得食行乞至臨安府者復百餘人詔人日給錢五十文
米二升俟其國舟至日遣歸十年日本七十三人復飄
至秀州華亭縣給常平義倉錢米以振之紹熙四年泰
州及秀州華亭縣復有倭人為風所泊而至者詔勿取
其貨出常平米振給而遣之慶元六年至平江府嘉泰
二年至定海縣詔竝給錢米遣歸國
党項古析支之地漢西羌之别種後周世始強盛有細
風氏費聽氏往利氏頗超氏野亂氏房當氏來禽氏招
拔氏最為強族唐貞觀至上元間内附散居西北邊元
和以後頗相率為盗會昌初武宗置三使以統之在邠
寧延者為一使在鹽夏長澤者為一使在靈武麟勝者
為一使五代亦常入貢今靈夏綏麟府環慶豐州鎮戎
天德振武軍竝其族帳太祖建隆二年代州刺史折乜
埋來朝乜埋党項之大姓世居河右有捍邊之功故授
以方州召令入覲而遣還開寳元年直蕩族首領啜佶
等引并人宼府州為王師所敗詔内屬羌部十六府大
首領屈遇與十二府首領羅崖領所部誅啜佶啜佶懼
以其族歸順以屈遇為檢校太保歸德將軍羅崖啜佶
竝為檢校司徒懷化將軍太平興國二年二月靈州部
送歲市官馬賂所過族帳物粗惡羌人恚不受知州比
部郎中張全操捕得十八人殺之没入其兵仗羊馬戎
人遂擾上遣使齎金帛撫賜其族與之盟始定召全操
下有司鞫之決杖流登州沙門島是歲靈州通遠軍界
嗓咩族折四族吐蕃村族奈喎三家族尾落族奈家族
嗓泥族剽略官綱詔靈州安守忠通遠軍董遵誨討平
之六年府州外浪族首領來都等來貢馬七年豐州大
首領黃羅并弟乞蚌等來貢馬又銀州羌部拓跋遇來
訴本州賦役苛虐乞移居内地詔令各守族帳又保細
族結集扇動諸部夏州廵檢使梁迥率兵討平之雍熙
初諸族渠帥附李繼遷為寇詔判四方館事田仁期及
閤門使王侁等相繼領兵討擊并賜麟府銀夏豐州及
日利月利族敕書招諭之二年四月侁等於銀州北破
悉利諸族斬首三千六百餘級生擒八十人俘老小一
千四百餘口器甲一百八十六梟偽署代州刺史折羅
遇并弟埋乞獲馬牛羊三萬計五月又於開光谷西杏
子平破保寺保香族追奔二十餘里斬首八百餘級梟
其首領埋乜已等五十七人生擒四十九人俘其老小
三百餘人獲牛羊馬驢凡四千餘計又破保洗兩族俘
三千人降五十五族獲牛羊八千計侁等又言麟州及
三族砦羌人二千餘戶皆降酋長折御乜等六十四人
獻馬首罪願改圖自效為國討賊遂與部下兵入濁輪
川斬賊首五十級酋豪二十人李繼遷及三族砦監押
折御乜皆遁去旋命内客省使郭守文自三交乘驛亟
往與王侁等同領邊事五月王侁李繼隆等又破銀州
杏子平東北山谷内没邵浪悉訛等族及濁輪川東兔
頭川西諸族生擒七十八人梟五十九人俘二百三十
六口牛羊驢馬千二百六十招降千四百五十二戶六
月夏州尹憲等引兵至監城吳移越移等四族來降憲
等撫之岌伽羅&KR1401;十四族拒命憲等縱兵斬首千餘級
俘擒百人焚千餘帳獲馬牛羊七千計又降銀麟夏等
州三族砦諸部一百二十五族合萬六千一百八十九
戸酋豪折御乜窮蹙來歸守文置之部下又夏州咩嵬
族魔病人乜崖在南山族結黨為寇招懷不至擒斬之
梟首徇衆并滅其族又府州女乜族首領來母崖男社
正等内附因遷居茗乜族中七月賜宥州界咩兀十族
首領都指揮使遇乜布等九人勑書以安撫之十一月
以勒浪族十六府大首領屈遇名波族十二府大首領
浪買當豐州路最為忠順及兀泥三族首領佶移等女
女四族首領殺越都等歸化竝賜勑書撫之端拱元年
三月火山軍言河西羌部直蕩族内附三年四月夏州
趙保忠言臣準詔市馬已獲三百匹其宥州御泥布囉
樹等二族黨附繼遷不肯賣馬臣遂領兵掩殺二百餘
人擒百餘人其族即降各已安撫詔書奬諭之十月繼
遷寇會州熟倉族為其首領咩㗭率來辭諸族擊走之
淳化元年藏才三族都判啜尾卒其子啜香來請命乃
令代其父二年七月以黃乜族降戶七百餘散于銀夏
州舊地處之八月李繼遷居玉庭鎮趙保忠往襲之繼
遷奔鐵斤澤貌奴猥才二族奪其牛畜二萬餘十一月
繼遷寇熟倉族刺史咩㗭率來離諸族擊退之先是兀
泥大首領泥中佶移内附詔授慎州節度俄復歸繼遷
其長子突厥羅與首領黃羅至是以千餘帳降府州折
御卿以聞降詔慰諭之趙保忠又襲破宥州御泥布羅
樹二族尋各降之以其朋附繼遷來上四年三月直蕩
族大首領啜尾子河汊大首領馬一竝來貢詔以啜尾
叔羅買為本族都監又啜尾下首領十人馬一下首領
十二人皆賜錦袍銀帶器幣是年鄭文寶獻議禁青鹽
羌族四十四首領盟于楊家族引兵騎萬三千餘人入
寇環州石昌鎮知環州程德玄等擊走之因詔屯田員
外郎知制誥錢若水馳驛詣邊弛其鹽禁由是部族寧
息十二月鹽州羌人酋長巢延渭為本州刺史是年藏
才西族大首領羅妺來貢五年正月以綏州羌酋蘇移
山海㖡母默香三人竝為懷化將軍野利嵬名乜屈啜
泥三人竝為歸德郎將四月府州折御卿言銀夏州管
勾生戸八千帳族悉來歸附錄其馬牛羊萬計邈二族
大首領崖羅藏才東族首領歲囉啜克各遣其子弟朝
貢六月繼遷所驅脅固屬戎人槖駞路熟藏族首領乜
遇率部族反攻繼遷其弟力戰而死既敗繼遷之衆復
來歸附以遇為檢校司空領會州刺史是年兀泥族首
領黃羅内附以為懷化將軍領昭州刺史至道元年四
月以勒浪嵬女兒門十六府大首領馬尾等内附以馬
尾為歸德大將軍領恩州刺史以勒浪樹李兒門首領
没崖為安化郎將副首領遇兀為保順郎將六月賜慶
州界首領順州刺史李奉明澄州刺史李彥咩鹽州刺
史巢延渭演州刺史李順忠環州界首領會州刺史乜
遇及靈州界并河外保安保靖臨河懷遠定遠五鎮等
部勑書慰撫之七月睡泥族首領你乜逋令男詣靈州
言族内七百餘帳為李繼遷劫略首領逋一族奔往
蕭關你乜逋一族乞賜救助詔賜以資糧環州熟倉族
癿遇略奪繼遷牛馬三十餘繼遷令人招撫之癿遇答
云吾一心向漢誓死不移詔以遇為會州刺史賜帛五
十匹茶五十斤二年三月以府州界五族大首領折突
厥移為安遠大將軍父死來請命也六月勒浪族副首
領遇兀等百九十三人歸附貢馬七匹遇兀舊隸丹契
淳化初遷族帳於府州界東至河百五十里南至府州
三百里至是始朝貢上召問慰勞賜錦袍銀帶遇兀言
部族多良馬今始來朝所貢未備上曰吾嘉爾忠順之
節慕化來歸固不以多馬為意也七月李繼隆出討繼
遷賜麟府州兀泥巾族大首領突厥羅女女殺族大首
領越都女女夢勒族大首領越移女女忙族大首領越
置女女籰兒族大首領党移没兒族大首領莫末移路
乜族大首領越移細乜族大首領慶元路才族大首領
羅保細母族大首領羅保保乜凡十族勑書招懷之閏
七月懷安鎮羌誘諸族宼慶州監軍趙繼昇率師擊敗
之斬首三百級獲羊馬千計三年二月泥巾族大首領
名悉俄首領皆移尹遇崔保羅没佶凡五人來貢馬名
悉俄等舊皆内屬因李繼遷之叛徙居河北今復來貢
咸平元年三月熟倉族癿遇來朝真宗嘉其誠節親見
撫勞賜以器幣十月兀泥族大首領昭州刺史黃羅對
于崇德殿兀泥族在青岡嶺三角城龍馬川領族帳千
五百戸初隸繼遷俄投府州淳化中數敗契丹及與繼
遷相攻擊及繼遷内附黃羅懼北徙過黃河今還舊地
遂入貢且言繼遷既受朝命不敢侵伐上面加奬慰賜
賚甚厚十二月詔直蕩族大首領鬼啜尾于金家堡置
渡令諸族互市二年正月以咩逋族開道使泥埋領費
州刺史十月以勒浪族十六府大首領歸德大將軍恩
州刺史馬泥領本州團練使十一月藏才八族大首領
皆賞羅等來獻名馬四年七月以會州刺史癿遇為保
順郎將蘇家族屈尾鼻家族都慶白馬族埋香韋移族
都香為安化郎將九月環州言繼遷所掠羌族嵬逋等
徙帳來歸又繼遷諸羌族明葉示及撲咩訛猪等首領
率屬内附竝令給善地處之其年卑寧族首領喝鄰半
祝貢名馬自稱有精騎三萬願備驅策有詔慰奬厚償
其直五年咩逋族開道使費州刺史泥埋遣子城逋入
貢上嘉泥埋數與繼遷戰鬭有勞授錦州團練使以其
族弟屈子為懷化將軍充本族指揮使城逋為歸德將
軍充本族都廵檢使餘首領署軍主以下名識者凡十
數人又以黑山北莊郎族龍移為安遠大將軍昧克為
懷化將軍八月河西教練使李榮等向化其年羌寇抄
金明縣李繼周擊走之十月詔河西戎人歸投者遷内
地給以閑田時勒厥麻等三族千五百帳以濁輪砦失
守越河内屬分處邊境邊臣屢言勒厥麻往來賊中恐
復叛去乃徙置憲州樓煩縣遣使賜金帛撫慰十二月
咩逋族遣使來貢上聞賀蘭山有小涼大涼族甚盛常
恐與繼遷合勢為患近知互有疑隙輒相攻掠朝廷欲
遂撫之乃召問咩逋使者因其還特詔賜之以激其立
效上又謂樞密使王繼英等曰邊臣言遷賊舉兵屢為
龍移昧克所敗此族在黃河北數萬帳或號莊郎昧克
常以馬附藏才入貢頗勤外禦六年遂降詔奬慰之二
月葉市族囉埋等持繼遷偽署牒率百餘帳來歸以囉
埋為本族指揮使囉胡為軍使邠寧部署言牛羊蘇家
等族殺繼遷族帳有功上曰此族恃遠與險久為賊援
屢遣邊吏招諭近聞有志内附尚疑其詐果能格鬭立
效詔厚賜首領等茶綵以奬激之涇原部署言者龍移
卑陵山首領厮敦琶遣使稱已集本族騎兵願隨軍討
賊三月以咩逋族首領泥埋領鄯州防禦使充靈州河
外五鎮都廵檢使時潘羅支已授河西節制上以泥埋
實與羅支掎角捍賊故加恩寵是月綏州羌部軍使拽
臼等百九十五口内屬原州熟戸裴天下等請率族兵
掩擊遷黨移湖等帳來求策應部署司不報上以戎人
宣力禦賊不應沮之即詔諭諸路以精甲策應環州酋
長蘇尚娘擊賊有勞及屢告賊中機事以為臨州刺史
賜錦袍銀帶環慶部署張凝言内屬戎人與賊界錯居
屢為脅誘臣領兵離木波鎮直凑八州原下砦招降岑
移等三十二族又至分水嶺降麻謀等二十一族柔遠
鎮降巢迷等二十族遂抵業樂降&KR2206;樹羅家等一百族
合四千八十戸第給袍帶物綵慰遣還帳四月繼遷寇
洪德砦酋長慶香與癿&KR2206;慶族合勢擊之以砦兵策援
大敗繼遷擒四十九人墜崖死者甚衆獲馬七十餘匹
旗鼓鎧甲數百計上考陣圖以問入奏使使者言砦兵
拒賊千餘步慶香等請率部族與賊接戰上曰慶香等
假王師為援而交鋒俘獲乃其功也悉與所獲物加賜
銀綵以慶香領順州刺史癿&KR2206;慶領羅州刺史河西内
屬折勒厥麻等三族請以精兵千人馬三百備征討詔
嵐州撫諭環州白馬族與繼遷戰鬭屢徙帳乏食賜廪
粟又詔洪德砦歸附戎人給内地土田資以口糧五月
唐龍鎮上言鎮有貿易于府州者為州人邀殺盡奪資
畜乃詔府州自令許今互市切加存撫六月瓦窑没劑
加羅昧克等族濟河擊敗繼遷黨優詔撫問七月補狸
野族首領子阿宜為懷安將軍八月原渭等州言本界
戎人來附者八部二十五族今詣吏納質以環州蘇尚
娘子孽娘為臨州刺史府州八族都校明義等言屢于
麟州屈野川擊繼遷及緣邊六七柵防遏皆有克獲詔
奬賚之人令府州常以勁兵援助勿失機便景德元年
正月麟府路言附契丹戎人言泥族拔黃太尉率三百
餘帳内屬拔黃本大族居黃河北古豐州前數犯邊阻
市馬之路其首領容貎甚偉有智勇桀黠難制契丹結
之署為太尉今悉衆欵塞詔府州厚賜茶綵給公田依
險居之計口賦粟且戒唐龍鎮無得侵擾三月宋師恭
破羌賊於柳谷川驅其帳族千餘人以還六月洪德砦
言羌俗羅泥天王等首領率屬來附八月野雞族侵掠
環慶界詔邊臣和斷如其不從則脅以兵威九月鎮戎
軍言先叛去熟魏族酋長茄羅兀贓成王等三族應詔
撫諭各率屬來歸二年熟戸旺家族擊夏兵擒軍主一
人以獻環州言戎人入寇擊走之擒酋將慶&KR2206;送闕下
請斬于藁街上特貰死配淮南原州野狸族首領厮多
逋丹卒其子阿酌代為首領且乞奉料詔諭以立功則
賜之三年府州折惟昌言兀泥族大首領名崖從父盛
佶為趙德明白池軍主密遣使諭名崖云德明雖外託
修貢之名而點閱兵馬尤急必恐劫掠山界名崖以告
上嘉之降詔撫諭就賜錦袍銀帶九月秦州言野兒和
尚族部落尤大能稟朝命凡諸族為寇盗者輒遏絕之
請加旌别詔補三砦都首領十一月鎮戎軍曹瑋言叛
去酋長蘇尚娘復求歸附詔報瑋曰尚娘反覆無信特
恐狙詐以誤邊吏又使德明緣此為詞不可納也四年
唐龍鎮羌族來美與其叔璘不叶召契丹破之來依府
州璘美非大族常持兩端頃亦寇鈔近界發兵趣之則
走河之東曰東壥契丹加兵則入河之西曰西壥地極
險阻介卒騎兵所不能及至是上亦憫其窮而欵塞特
優容之會契丹使至即令諭其事仍還所掠璘美人畜
其族人懷正又與璘互相讐劫側近帳族不寧詔遣使
召而盟之依本俗法和斷大中祥符元年鄜延鈐轄言
小湖臥浪族軍主最處近塞往時出師皆命為前鋒甚
著誠節詔補侍禁二年六月麟府鈐轄言杜慶族依援
唐龍鎮數侵别帳請發熟戸兵擊之上曰戎落皆吾民
也宜以道撫之不許其年兀泥族大首領名崖同府州
折惟昌入貢上親加撫問特詔副都知張繼能賜射於
瓊林苑四年藏才西族中族首領奴移横全等竝遣子
來朝五年環慶熟戸有酗酒劫奪使臣馬纓者上怒令
部署司重罰之六年北界尅山軍主率衆過大里河侵
熟戸為羅勒族都囉擊走之詔以都囉為本族指揮使
且諭邊臣約飭族帳謹守疆界勿出境追襲九月夏州
略去熟戸旺家族首領都子等來歸隨而至者又三族
遣使存勞之七年涇原鈐轄曹瑋請署熟戸百帳以上
大首領為大族軍主次指揮使又次副指揮使百帳而
下為本族指揮使從之五月瑋言葉市族大首領艷奴
歸順七月瑋又言北界萬子族謀鈔略發兵逆之大敗
于天麻川又為魏埋等族掩擊殺其酋帥斬首千餘級
八年北界酋長指揮使浪梅娘等來投諭邊臣令追取
熟戸亡入北界者即遣還梅娘九年羌兵寇小力族廵
檢李文貞率兵奮擊追斬籍遇大保首級賜文貞錦袍
銀帶五月北界毛尸族軍主浪埋骨咩族酋長癿唱巢
迷族酋長馮移埋率其屬千一百九十口牛馬雜畜千
八百歸附降詔撫之天禧元年環州言北界騎兵數千
來剽熟戸擊走之二年涇原路言樊家族九門都首領
客厮鐸内屬以厮鐸為軍主三年鄜延路言亡去熟戸
委乞等六百九十五人及骨咩大門等族來歸四年正
月又言宥州羌族臘兒率衆劫熟戸咩魏族金明都監
李士彬擊之斬臘兒梟七十二級俘餘衆獲甲馬三百
餘五月小湖族都虞侯喏嵬廵檢胡懷節等擊賊有功
竝進秩環州七臼族軍主近膩納質歸化以近膩領順
州刺史首領惹都等十五人補官有差七月撲咩族馬
訛等率屬來附十月以淮安鎮六族都軍主乞埋為三
班借職充羌部廵檢五年北界羅骨等劫剽熟戸環慶
部署田敏追擊之俘獲甚衆詔奬敏等賜器幣
宋史卷四百九十一
