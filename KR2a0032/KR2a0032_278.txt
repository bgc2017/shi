宋史卷二百七十八
元中書右丞相總裁托克托等修
列傳三十七
馬全義(子知節)雷德驤子有終(孫孝先簡夫)
王超(子德用)
馬全義幽州薊人十餘歲學擊劒善騎射十五隷魏帥
范延光帳下延光叛晉祖征之以城降悉籍所部来上
全義在籍中因補禁軍以不得志遂遁去漢乾祐中李
守真鎮河中召置帳下及守真叛周祖討之全義每率
敢死士夜出攻周祖壘多所殺傷守真貪而無謀性多
忌克全義屢為畫策皆不能用城陷遂變姓名亡命周
廣順初世宗鎮澶淵全義往事之從世宗入朝周祖召
見補殿前指揮使謂左右曰此人忠於所事昔在河中
屢挫吾軍汝等宜效之世宗即位遷右番行省從世宗
戰高平以功遷散員指揮使從征淮南以功遷殿前指
揮使右番都虞候恭帝即位授鐵騎左第二軍都校領
播州刺史宋初歴内殿直都知控鶴左廂都校領果州
團練使從征李筠筠退保澤州城小而固攻之未下太
祖患之召全義賜食御榻前問計對曰筠守孤城若併
力急攻立可殄滅倘緩之適足長其姦爾太祖曰此吾
心也即麾兵急擊之全義率敢死士數十人乘城攀堞
而上為飛矢貫臂流血被體全義拔鏃臨敵士氣益奮
遂克其城遷虎捷左廂都校領睦州防禦使又從征李
重進領控鶴虎捷兩軍為後殿賊平班師錄功居多改
龍捷左廂都校領江州防禦使俄被疾太祖遣太醫診
視仍諭密旨曰俟疾間當授以河陽節制全義疾已亟
但叩頭謝數日卒年三十八特贈檢校太保大同軍節
度使子知節
知節字子元幼孤太宗時以蔭補供奉官賜今名年十
八監彭州兵以嚴涖衆衆憚之如老將又監潭州兵時
何承矩為守鎮以文雅飾吏治知節慕之因折節讀書
雍熙間護兵博州契丹入邊敗我師於君子館先是知
節完城繕甲儲積芻粟吏民以為生事既而契丹果至
以有備引去徙知定遠軍時議調河南十三州之民輸
餉河北轉運使樊知古適至軍議事知節曰軍少粟多
簸其紅腐尚當得十之六七知古從之果獲粟五十萬
斛分給諸屯遂省河南之役時部民入保避寇卒有盜
婦女首飾者護軍止笞遣之知節曰民避外患而来反
罹内寇此而可恕何以肅下即命斬之知深慶二州遷
西京作坊使旋知梓州李順之叛詔與劉繼恩同討賊
繼恩恃勢自任惡知節不附己遣守彭州付以羸兵三
百彭之舊卒悉召還成都知節累請益兵不從賊衆十
萬攻城知節力戰自晨抵晡士多死慨然歎曰死賊手
非壮夫也即橫槊潰圍出遲明援兵至復鼓譟入賊遂
潰去太宗聞而歎曰賊衆我寡知節不易當也授益州
鈐轄加益漢九州都巡檢使遷内園使會韓景祐帳下
劉旰脅牙兵為亂連下州縣衆踰二千知節領兵三百
追至蜀州與戰旰走卭州知節曰賊破卭州必乘勝渡
江薄我既息而後戰官軍雖倍制之亦勞不如乘其弊
急擊之破之必矣遂行次方井鎮與旰遇殺之無噍類
咸平初領登州刺史知秦州州嘗質羌酋支屬餘二十
人踰二紀矣知節曰羌亦人爾豈不懷歸悉遣之羌人
感之訖終更不犯塞時州有銀坑歲久鑛竭課額弗除
主吏破産償之不足知節請蠲之章三上乃允遷西上
閤門使知益州兼本路轉運使自乾德後歲漕蜀物動
踰萬計時籍富民以部舟運坐沉覆破産者衆知節請
代督以省校而程其漕事自是蜀人賴以免患徙知延
州兼鄜延駐泊部署邊寇將至方上元節遽命張燈啓
關累夕宴樂寇不測即引去會鎮州程德玄政事曠弛
徙知節代之詔發澶魏等六州糧輸定武時兵交境上
知節曰糧之來是資盜也止令於舟車所至收之寇無
所得而遁車駕在澶淵時王超擁兵數十萬屯真定逗
留不進知節移書誚讓之超始出兵猶以中渡無橋為
辭知節預命度材一夕而具景德中徙知定州未幾拜
東上閤門使樞密都承旨擢拜簽書樞密院事當是時
契丹已盟中國無事大臣方言符瑞而知節每不然之
嘗言天下雖安不可忘戰去兵以為戒自陳年齒未衰
五七年間尚可驅策如邊方有警願預其行但得副都
部署名及良馬數匹輕甲一聮足矣上以為然因命製
銅鐵鎻子甲以賜焉進宣徽北院使加兼樞密副使時
王欽若為樞密使知節薄其為人遇事敢言未嘗少屈
每廷議得其不直輙面詆之時欽若寵顧方隆知節愈
不為下大中祥符七年出為潁州防禦使知潞州天禧
初移知天雄軍召拜宣徽南院使知樞密院事以疾乞
罷除彰德軍留後知貝州兼部署將行真宗閔其癯瘁
止命歸鎮時上黨大名之民已争來迎謁未幾卒年六
十五贈侍中諡正惠知節將家子慷慨以武力智謀自
許又能好書賓友儒者所與善厚必一時豪傑論事謇
謇未嘗有所顧忌故聞其風者亦知其為正直云
雷德驤字善行同州郃陽人周廣順三年舉進士解褐
磁州軍事判官召為右拾遺充三司判官賜緋魚顯德
中入受詔均定隨州諸縣民田屋税稱為平允宋初拜
殿中侍御史改屯田員外郎判大理寺其官屬與堂吏
附會宰相趙普擅增刑名因上言欲求見太祖以白其
事未引對直詣講武殿奏辭氣俱厲太祖詰之德驤對
曰臣值陛下日旰未食方震威嚴爾帝怒令左右曳出
詔置極典俄怒解黜為商州司戶參軍刺史知德驤舊
為省郎以客禮之及奚嶼知州希宰相旨至則倨受庭
參德驤不能堪出怨言嶼銜之適有言德驤至郡為文
訕上者嶼召德驤與語潛遣吏紿其家人取得之即械
繫德驤具状以聞太祖貸其罪削籍徙靈武數年其子
有鄰擊登聞鼓訴中書不法事趙普由是出鎮河陽召
德驤為祕書丞俄分判御史臺三院事又兼判吏部南
曺開寶七年同知貢舉太祖崩以德驤為吴越國告哀
使還遷戶部員外郎兼御史知雜事改職方員外郎充
陕西河北轉運使歴禮部戶部郎中入為度支判官太
平興國四年車駕征太原為太原西路轉運使六年同
知京朝官考課俄遷兵部郎中七年以公累降本曺員
外郎出知懷州未幾復舊官又命為兩浙轉運使其子
殿中丞有終亦為淮南轉運使父子同日受詔搢紳榮
之俄遷右諫議大夫雍熙二年徵歸朝同知京朝官考
課初帝謂宰相曰朕前日閱班籍擇官為河北轉運使
所患不能周知羣臣履行自今令德驤錄京朝官履歴
功過之状引對既得漸識羣臣擇才委任且使有官政
者樂於召對負瑕累者耻於顧問可以為懲勸矣端拱
初遷戶部侍郎會趙普再入相宣制之日德驤方正班
不覺墜笏遽上疏乞歸田里太宗召見安諭之賜白金
三十兩罷知考課止以本官奉朝請會議事尚書省乘
酒叱起居員外郎鄭構為盜御史奏劾下御史臺案問
具状帝止令罰月奉而釋之訖趙普出守西洛帝終保
全之淳化二年為其壻如京副使衞濯訟有鄰子秘書
省校書郎孝先内亂帝素憐德驤忽暴揚其醜不以孝
先屬吏止除名配德均州德驤坐失教責授感德軍行
軍司馬并其子少府少監有終責授衡州團練副使德
驤因慙憤成疾二年卒年七十五有終為三司鹽鐵副
使表乞追復舊官從之德驤無文采頗以強直自任性
褊躁多忤物不為士大夫所與有鄰開寶中舉進士不
第其父既竄靈武意宰相趙普擠抑之時堂後吏胡贊
李可度經職歲久或稱其請託受賕而祕書丞王洞與
德驤同年登第有鄰每造謁洞洞多以家事委之一日
洞令有鄰市白金半鋌因曰此令吾子知要與胡將軍
盖謂贊也時又有招應攝官三任詳由全者許投牒有
司即得召試錄用有鄰素與前攝上蔡主簿劉偉交游
知偉雖嘗三攝而一任失其解由偉造偽印令其兄前
進士侁書寫之因是得試遇銓遂具章告其事並下御
史府按鞫有鄰出入贊家証其事多實獄具偉坐棄市
洞等並決杖除名贊可度仍籍其家有鄰授祕書省正
字賜公服靴笏銀鞍勒馬絹百疋自是累上疏密告人
隂事俄被病白晝見偉入室以杖箠其背有鄰號呼聞
于外數日而死賜德驤錢十萬以給喪事
有終字道成幼聰敏以蔭補漢州司戶參軍時侯陟典
選木彊難犯選人聽署於廷無敢譁者有終獨抗言願
為大郡治獄掾陟叱之曰年未三十安可任此官有終
不為沮署萊蕪尉知監左拾遺劉祺以有終年少頗易
之有終發其姦贜祺坐罪杖流海島以有終代知監事
先是三司補吏為治官率以貲進多恣橫至是受署者
憚有終率多避免太宗即位聞其名遣内侍伍守忠同
掌監事且察其治迹守忠至裁周月即還奏有終彊濟
之状亟詔為大理寺丞會德驤任陕西轉運奏為解州
通判特許德驤不巡察是州有終入奏鹽池利害改贊
善大夫令還權知軍事省通判太平興國六年遷殿中
丞知密州徙淮南轉運副使賜緋魚改太常博士時德
驤主簿兩浙往往省于境上時人榮之雍熙中王師北
征命為蔚州飛狐路隨軍轉運使入為鹽鐵判官歴戶
部度支副使賜金紫出知昇州淳化初就遷少府少監
知廣州二年女弟壻衞濯訟其家法不謹有終坐親累
責授衡州團練副使奪章服俄丁外艱行及許田召歸
入對賜錢八十萬起為都官員外郎歴度支鹽鐵副使
復金紫時以江南嶺外茶鹽價不一細民冒禁私販多
陷重辟詔有終領江淮兩浙荆湖福建廣南路茶鹽制
置使就出鹽産茶之地以便宜裁制使還改工部郎中
知大名府不踰月復為少府少監徙知江陵李順之亂
王師西征命與裴莊為峡路隨軍轉運使同知兵馬事
調發兵食規畫戎事皆有節制師行至峡中遇盜格鬭
衆渴乏會天雨軍士以兜牟承水飲之且行且戰進至
廣安軍壘瀕江三面樹柵會夜隂晦賊衆奄至鼓譟舉
火士伍恐懼有終安坐櫛髮自若賊圍既合有終引竒
兵出其後擊之賊衆驚擾赴水死者無算就拜右諫議
大夫知益州次簡州寓佛舍度賊必至命左右重閉召
土人嚴更警備初夕間道而出賊圍守數重及壊寺入
惟擊柝者在焉俄兼同招安使賊平改知許州三年改
給事中知并州真宗嗣位加工部侍郎咸平二年代還
知審刑院俄授戶部使三年將巡師大名遣有終乘驛
先詣澶州督納糧草車駕還次德清軍會益州奏至神
衞戍卒以正旦竊發害兵馬投轄符昭夀擁都虞候王
均為亂逐知州牛冕即日拜有終瀘州觀察使知益州
兼川陕兩路招安捉賊事御厨使李惠洛苑使石普供
備庫副使李守倫並為招安巡檢使給步騎八千命往
招討又以洺州團練使上官正為東川都鈐轄西作坊
使李繼昌為峡路都鈐轄崇儀副使高繼勲王阮並為
益州駐泊都監供奉官閤門祇候孫正辭為諸州都巡
檢使正月三日均率衆陷漢州進攻綿州旬日不能下
趣劒門先是知劒州祕書丞李士衡度寇必至城不能
守悉徙官帑保劒門焚其倉廪及署榜招軍卒之流逸
者得數十人已而賊果至士衡與劒門都監左藏庫副
使裴臻逆擊之時風雪連日均衆無所掠惟食敗糟臻
與戰斬首數千級賊衆疲劇宵遁還保益州士衡即馳
騎入奏上嘉之拜士衡度支員外郎賜緋臻崇儀使領
峯州刺史仍舊職知蜀州供奉官閤門祇候楊懷忠聞
變即調鄉丁會十一路巡檢兵刻期進討蜀民不從賊
者相率抗禦儕伍謂之清壇衆擇清壇之魁七十餘人
悉補巡檢將遣判官高本馳驛以聞十七日懷忠率衆
入益州焚城北門至三井橋時均尚留劒門與賊將魯
麻胡陣于江瀆廟前自晨至晡戰數合懷忠兵勢不敵
退還所部懷忠部下多李順舊黨頗貪剽劫故敗績焉
懷忠移文嘉眉七州調軍士丁男来會二月再攻益州
時均方遣逆黨趙延順攻卭蜀懷忠逆與之戰賊稍退
懷忠與轉運使陳緯麾兵由子城南門直入軍資庫與
緯署其庫籥均衆皆銀槍繡衣為數隊分列子城中賊
兵出通遠門與懷忠戰數合會暮懷忠復退軍筰橋背
水列陣砦櫧木橋南以扞卭蜀之路賊故不復能南略
自清水壩溫江金馬三道来攻櫧木砦出官軍後焚江
原神祠斷卭蜀援路懷忠三路分兵以抗之斬首五百
餘級驅其餘衆入皂江獲甲弩甚衆乘勝逐賊至益州
南十五里砦于鷄鳴原以俟王師均亦閉成都東門以
自固是月有終等至令石普先與綿漢都巡檢張思鈞
收復漢州進壁升僊橋賊出攻砦有終擊走之一日均
開城偽為遁状有終與上官正石普率兵徑入官軍分
剽民財部伍不肅賊閉關發伏布床榻於路口官軍不
得出因為所殺有終等緣堞而墜李惠死之退保漢州
益州城中民皆奔迸四出復為賊黨分騎追殺或囚縶
之支解族誅以恐衆又脇士民僧道之少壮者為兵先
刺手背次髠首次黥面給軍装令乘城與舊賊黨相間
有終署榜招之至則署其衣袂釋之日數百人三月進
攻彌牟砦斬首千餘級復為賊所拒四月賊由升僊橋
分路来寇併軍於東偏有終率兵逆擊大敗之殺千餘
人奪其繖盖金槍等物均單騎還城有終遣其子奉禮
郎孝若馳奏上召孝若問敗賊之由笑謂左右曰均鼠
竊爾雖嬰城自守計日可擒矣孝若因言嘗習武藝願
改秩以效即補供奉官俄以刑部員外郎馬亮為轉運
使國子博士張志言副之供備庫副使張晌為綿漢都
巡檢使楊懷忠又分所部砦於合水尾浣花等處樹機
石設笓籬以拒之賊自升僊之敗徹橋塞門官軍進至
清遠江為梁而度有終與石普屯於城北門之西依壕
為土山分設鹿角又得舊草場造梯衝洞車攻具普專
主之高繼勲張晌孫正辭攻城東上官正李繼昌王阮
攻城西楊懷忠與巡檢殿直閤門祇候馬貴攻城南賊
將趙延順盡驅兇黨以拒既而延順中流矢死又遣其
黨丁重萬立城門上官軍射之殪每攻城輙會雨城滑
不能上官軍及丁夫為洞屋以進賊又鑿地道出掩之
溺濠中死者千餘軍勢小衂時方暑濕軍士多疾有終
市藥他州療之是月詔洛苑使入内副都知秦翰為兩
川捉賊招安使有終與翰叶議於城北魚橋又築土山
八月克城北羊馬城遂設鴈趐敵棚覆洞屋以進逼羅
城九月城北洞屋成賊對設敵樓以抗官軍有終遣卒
焚之賊自是銷沮築月城以自固有終募敢死士間道
以入賊為藥矢中者立死有終令卒蒙氊秉燧以入悉
焚其望櫓機石先遣東西南砦鼓譟攻城有終與石普
分主洞屋以進普宂城為暗門門成賊攢戟於前無敢
進者有二卒請行許以厚賞乃麾戈直衝之賊鋒稍却
遂入城有終登城樓下瞰賊之餘衆猶砦天長觀前於
文翁坊密設礟架高繼勳白于馬亮請給稭秆油籸衆
執長戟巨斧秉炬以進悉焚之楊懷忠焚其砦天長觀
前追至大安門復敗焉是夕二鼓均與其黨二萬餘南
出萬里橋門突圍而遁有終疑有伏遣人縱火城中詰
朝與秦翰登門樓牙吏有受偽署官職者捕得立樓下
傍積薪厝火其上索男子魁壮者令辨之曰某嘗受某
職即命左右捽投火中自晨至晡焚死者數百人時謂
冤酷均既走度合水尾由廣都略陵榮趣富順監所過
斷橋塞路焚倉庫而去初有終遣懷忠領虎翼軍追之
後二日石普繼往以全軍為後援十月均至富順其將
校以筏度江趨戎瀘蠻境朝廷每歲孟冬朔詔富順監
具酒肴犒内屬蠻酋是日裁設具而均黨適至皆食焉
聞懷忠追騎將至均心易之謂其黨曰速降懷忠令其
衆負擔以行懷忠距富順六十里於楊家市少憩賊衆
在後者邀戰懷忠遣騎士歴高原覘賊且語其左右曰
縱賊度江後悔無及聞石侯將至當以竒兵取之乃臨
江列陣擊之餘黨散走有拏舟將度江而遁者懷忠合
強弩射之溺死甚衆懷忠張旗鳴鼙入城均方在監署
中其衆多醉均窮蹙縊死虎翼軍校魯斌斬其首詣懷
忠獲僣偽法物旌旗甲馬甚衆擒其黨六千餘人逆徒
殲焉懷忠旋軍出北門石普之衆方至奪均首馳歸成
都梟于北市均本隷開封散從直後補軍校初神御軍
之戍成都者以均及董福分二指揮以領之福御衆有
法部下皆優足均縱其下飲博軍装亦以給費是歲車
駕幸河朔符昭夀與牛冕大閱於東郊蜀人趨視之二
軍衣服鮮敝不等均衆因是慙憤益州知州與鈐轄二
廨並禁旅為牙隊歲除冕以酒肴犒部士而昭夀既驕
恣復肆侵虐冕亦寬弛無政故詰朝合起為亂神衞卒
既殺昭夀是日成都官吏方相與賀正聞變皆奔竄牛
冕與轉運張適縋城而出惟都巡檢使劉紹榮冒刃格
鬭既而衆寡不敵叛卒尚未有主或欲奉紹榮為帥者
紹榮攝弓罵曰我燕人也比棄鄉土来歸本朝豈能與
汝同逆汝亟殺我我肯負朝廷哉衆未敢動監軍王澤
與均適至乃謂均曰汝所部為亂盍自往招安均既往
叛卒即擁之為王紹榮自經死均僣號大蜀改元化順
署置官稱設貢舉以張鍇為謀主鍇本名美太原舊卒
後為神衛小校狡獪嘗歴戰陣粗習隂陽以熒惑同惡
故勸均為亂均實戅愞無謀嘗言官軍若至我當先路
出迎自陳被脇之状鍇聞之擇軍中子弟署寄班以防
守均令不與人接見官軍圍城每射箭招誘及令均子
弟至城下均皆不之知得箭書鍇悉焚之自起至敗所
守止一城而已均初署親軍為天降虎翼後果為虎翼
軍所殺賊既平遣承受供奉官楊崇勲乘傳告捷賜崇
勲錦袍銀帶器幣有終加保信軍節度觀察留後以秦
翰為内園使恩州刺史石普為益州團練使高繼勲王
阮並為崇儀使孫正辭為内殿崇班李繼昌為奬州刺
史張晌為供備庫副使楊懷忠為供備庫副使馬貴為
供奉官是役也懷忠之功居最為石普所忌朝廷微聞
之遣寄班安守忠按視戰所盡得其功状以故懷忠復
遷崇儀使領恩州刺史四年有終代還命為涇原儀渭
鎮戎路都部署辭不拜改知永興軍府徙秦州景德初
徙為并代副都部署賜黃金四百兩丁内艱起復契丹
入寇上幸澶淵詔有終率所部由土門抵鎮州與大兵
會既而王超桑贊逗撓無功惟有終赴援威聲甚振河
北列城賴其雄張俄而契丹修好命還屯所就判并州
召拜宣徽北院使檢校太保二年七月暴疾卒年五十
九贈侍中錄其子孝若為内殿崇班閤門祇候孝傑為
内殿崇班孝緒為供奉官孝恭為侍禁親族門客給事
軰遷補者八人有終倜儻自任不拘小節有幹局沈敏
善斷不畏強禦輕財好施歴典藩閫能撫士卒豐於宴
犒官用不足則傾私帑及榷錢以給之家無餘財奉身
甚薄常所御者銅鞍勒馬而已第在崇仁里者德驤所
創有終在蜀嘗貸備用庫錢數百萬奏納其第償之優
詔蠲免為宣徽使特給廉鎮公用錢歲二千貫身沒之
日宿負猶不啻千萬官為償之王繼英在樞密頗忌有
終進用屢言其在蜀及守邊厚費以收士卒心真宗不
之信卒保護焉
孝先字子思有鄰子也舉進士試祕書省校書郎知天
長縣以衞濯訟其内亂除籍配均州後復知宛邱縣李
繼隆判陳州薦其能加試大理評事契丹内寇真宗幸
大名孝先以部芻糧河北首至行在擢太常寺奉禮郎
王均反益州隨季父有終進討孝先率先鋒與賊戰升
僊橋斬首數百得均金槍黃繖以獻改將作監丞李繼
遷陷靈州朝廷調兵軍費多出於民關内大擾孝先請
益募商人入粟塞下償以茶鹽召對稱旨命馳驛陕西
與轉運使鄭文寶議立規畫後多施行累遷尚書屯田
員外郎嘗建置三司拘收司以檢天下財利出入之數
詔如其請知興元府坐保任失實降通判華州徙知鄆
州宰相寇凖舉換内園使知貝州會慈州民張熙載詐
稱黃河都總管籍並河州郡芻糧數至貝州孝先覺其
姦捕繫獄孝先欲因為此竒功以動朝廷廹司理參軍
紀瑛教熙載偽為契丹諜者號景州刺史兼侍中司空
大靈宫使部送京師樞密院按得孝先所教状謫澤州
都監利虢三州改環慶路兵馬鈐轄知邠州踰年領昭
州刺史為益州鈐轄再遷左蔵庫使擢西上閤門使涇
原路鈐轄兼知渭州復知邠州徙耀州以為領軍衞大
將軍昭州刺史分司西京卒子簡夫
簡夫字太簡隠居不仕康定中樞密使杜衍薦之召見
以祕書省校書郎簽書秦州觀察判官公事既罷居長
安自以處士起不復肯隨衆調官多為岐路求辟薦時
三白渠久廢京兆府遂薦簡夫治渠事先時治渠歲役
六縣民四十日用稍木數百萬而水不足簡夫用三十
日稍木比舊三之一而水有餘知坊州徙簡州用張方
平薦知雅州既而辰州蠻酋彭士羲内寇三司副使李
參侍御史朱處約安撫不能定繼命簡夫往至則督諸
將進兵築明溪上下二砦據其險要拓取故省地石馬
崖五百餘里仕義内附擢三司鹽鐵判官以疾知虢同
二州累遷尚書職方員外郎卒錄其子爵臣為郊社齋
郎簡夫始起隠者出入乘牛冠鐵冠自號山長關中用
兵以口舌捭闔公卿既仕自奉稍驕侈騶御服飾頓忘
其舊里閭指笑之曰牛及鐵冠安在
王超趙州人弱冠長七尺餘太宗尹京召置麾下及即
位以隷御龍直淳化二年累遷至河西軍節度使殿前
都虞候真宗嗣位以翊戴功加檢校太傅領天平軍節
度咸平二年秋大閱禁兵二十萬于東郊超執五方旗
以節進退上御戎幄觀之面賜褒奬從幸大名與都虞
候張進並為先鋒都大點檢傅潛逗撓得罪以超為侍
衞馬步軍都虞候鎮州行營都部署又帥鎮定高陽關
三路契丹入邊與戰于遂城西俘馘二萬計斬其裨王
騎將十五人手詔褒美李繼遷陷清遠軍以超將西面
行營之師禦之徙帥永興軍宰相言超材堪將帥遂以
超帥定州路行營王繼忠副之尋加鎮定高陽關三路
都部署密遣中使賜以御弓矢許便宜從事加開府儀
同三司檢校太尉咸平六年遼師大入超召鎮州桑贊
高陽關周瑩率兵會定州瑩以非詔旨不至遼兵圍望
都超贊率兵赴之陣于縣南六里繼忠在陣東偏契丹
出其背遮絶糧道人馬困乏繼忠馳前與契丹戰超贊
遂旋師繼忠孤軍沒焉上即遣劉承珪李允則馳往察
退衂之状且言鎮州副部署李福拱聖軍都指揮使王
昇當戰先旋福坐削籍流封州昇決杖配隷瓊州景德
初上親巡澶淵召超赴行在復緩師期契丹遂深入會
南北通好故薄其責止罷超三路帥為崇信軍節度使
徙知河陽又移鎮建雄知青州卒贈侍中再贈尚書令
追封魯國公諡武康超為將善部分御下有恩與高瓊
同典禁旅嘗休假他適過營壘軍校不時將迎瓊即命
箠罰超以為非公行不當加罪人稱其恕然臨軍寡謀
拙於戰鬭子德用
德用字元輔超為懷州防禦使補衙内都指揮使至道
二年分五路出兵擊李繼遷超帥兵六萬出綏夏德用
年十七為先鋒將萬人戰鐵門關斬首十三級俘掠畜
産以數萬計進師烏白池他將多失道不至虜銳甚超
按兵不進德用請乘之得精兵五千轉戰三日敵勢却
德用曰歸師迫險必亂乃領兵距夏州五十里絶其歸
路下令曰亂行者斬一軍肅然超亦為之按轡繼遷躡
其後左右望見隊伍甚嚴整莫敢近超撫其背曰王氏
有子矣累遷内殿崇班以御前忠佐為馬軍都軍頭出
為邢洺磁相巡檢盜張洪覇相聚界上吏不能捕德用
以氊車載勇士詐為婦人飾過邯鄲賊果来邀勇士奮
出悉擒之徙督捕陕西東路盜賊相戒曰此禽張洪覇
者皆相率逃去為環慶路指揮使尋以奏事忤旨責授
鄆州馬步軍都指揮使歴内殿直都虞候殿前左班都
虞候柳州刺史遷捧日左廂都指揮使英州團練使天
聖初以博州團練使知廣信軍城壊久不治德用率禁
軍增築之有詔褒諭徙冀州歴龍神衞捧日天武四廂
都指揮使康州防禦使侍衞親軍步軍馬軍都虞候召
還又為并代州馬步軍副都總管遷殿前都虞候步軍
副指揮使歴桂州福州觀察使章獻太后臨朝有求内
降補軍吏者德用曰補吏軍政也不可與太后固欲舉
之卒不奉詔乃止太后崩有司請衞士坐甲德用曰非
故事也不奉詔仁宗閱太后閤中得德用前奏軍吏事
竒之以為可大用拜檢校太保簽書樞密院事德用謝
曰臣武人幸得以馳驅自效賴陛下威靈待罪行間足
矣且臣不學不足以當大事帝遣使者趣入院遂為副
使久之以奉國軍節度觀察留後同知院事遷知院歴
安德軍加檢校太尉定國軍節度使宣徽南院事趙元
昊反德用請自將討之不許德用状貎雄毅面黑頸以
下白晢人皆異之言者論德用貎類藝祖御史中丞孔
道輔繼言之且謂德用得士心不宜久典機密遂罷為
武寧軍節度使徐州大都督府長史有言德用市馬於
府州者上其劵乃市於商人者言者猶不已降右千牛
衞上將軍知隨州州置判官家人皆惶恐德用舉止言
色如平時惟不接賓客而已徙知曺州或謂德用曰孔
中丞害公今死矣德用曰中丞言官豈害我者朝廷亡
一忠臣可惜也起為保静軍節度觀察留後知青州改
澶州陕西用兵久無功契丹遣劉六符来求復關南地
以兵壓境德用見帝流涕言臣前被罪陛下赦而不誅
今不足辱命帝慰勞曰河北方警藉卿鎮撫之又賜手
詔慰勉拜保静軍節度使歲大熟六符見德用拜曰此
公仁政所及也徙真定府定州路都總管還奏事復以
宣徽南院使判成德軍未行徙定州路都總管日訓練
士卒久之士殊可用契丹使諜者来覘或請捕殺之德
用曰第舍之彼得實以告是服人之兵以不戰也明日
大閱援桴鼓之士皆踊躍進退坐作終日不戮一人乃
下令具糗糧聽吾鼓聲視吾旗幟所向覘者歸告契丹
謂漢兵將大入既而復議和遂徙陳州又徙河南不行
入奉朝請出判相州拜同中書門下平章事判澶州徙
鄭州封祁國公還為會靈觀使德用素善射雖老不衰
侍射瑞聖園辭曰臣老矣不能勝弓矢帝再三諭之持
二矢未發帝顧之使必中乃收弓矢謝一發中的再發
又中帝笑曰德用欲中即中爾孰謂老且衰乎賜襲衣
金帶加檢校太師復判鄭州徙澶州改集慶軍節度使
封冀國公皇祐三年上疏乞骸骨以太子太師致仕大
朝會綴中書門下班德用將家子習知軍中情偽善以
恩撫下故多得士心雖屢臨邊境未嘗親矢石督攻戰
而名聞四夷閭閻婦女小兒皆呼德用曰黑王相公帝
嘗遣使問邊事德用曰咸平景德中賜諸將陣圖人皆
死守戰法緩急不相救以至于屢敗誠願不以陣圖賜
諸將使得應變出竒自立異劾帝以為然德用雖致仕
乾元節上壽預班廷中契丹使語譯者曰黑王相公乃
復起耶帝聞之起為河陽三城節度使同中書門下平
章事判鄭州至和元年遂以為樞密使命入謁拜明年
富弼相契丹使耶律防至德用與防射玉津園防曰天
子以公典樞密而用富公為相將相皆得人矣帝聞之
賜弓一矢五十後封魯國公求去位至六七乃以為忠
武軍節度使景靈宫使又以為同羣牧制置使有詔五
日一會朝聽子孫一人扶掖卒年七十九贈太尉中書
令諡武恭加賜其家黃金德用諸子中咸融最鍾愛晚
年頗縱之多不法後更折節自飭官至左蔵庫使眉州
防禦使
論曰全義德驤遇知太祖太宗超復翊戴真宗宜致崇
顯然堇堇無踰人者而各有子勒勲於國籍若知節生
將家喜讀書立朝争事以剛正稱天下其邦之司直歟
有終起進士明幹知兵平蜀鉅賊振聲鄰敵可謂肇敏
戎公矣至於精神折衝名聞四夷矯矯虎臣則德用其
有焉
宋史卷二百七十八
