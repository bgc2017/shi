宋史卷三百四十五
元中書右丞相總裁托克托等修
列傳第一百四
劉安世鄒浩(田晝王回曾誕附)陳瓘任伯雨
劉安世字器之魏人父航第進士歴知虞城犀浦縣虞
城多姦猾喜寇盗犀浦民弱而馴航為政寬猛急緩不
同兩縣皆治知宿州押伴夏使使者多所要請執禮不
遜且欲服毬文金帶入見航皆折正之以羣牧判官為
河南監牧使持節冊夏主秉常凡例所遺寳帶名馬却
弗受還上禦戎書大略云辨士好為可喜之說武夫徼
冀不貲之寵或為所誤不可不戒為河北西路轉運使
熙寧大旱求言航論新政不便者五又上書言人主不
可輕失天下心宜乘時有所改為則人心悦而天意得
矣不報乃請提舉崇福宮起知涇相二州王師西征徙
知陕府時倉卒軍興餽餉切急縣令佐至荷校督民民
多棄田廬或至自盡航獨期會如平日事更以辦終太
僕卿安世少時持論巳有識航使監收時文彥博在樞
府有所聞每呼安世告之安世從容言王介甫求去外
議謂公且代其任彥博曰安石壊天下至此後之人何
可為安世拱手曰安世雖晚進竊以為未然今日新政
果順人所欲而為人利乎若不然公當去所害興所利
反掌間耳彥博默不應他日見航歎奬其堅正登進士
第不就選從學於司馬光咨盡心行已之要光教之以
誠且令自不妄語始調洺州司法參軍司戸以貪聞轉
運使吳守禮將按之問於安世安世云無之守禮為止
然安世心常不自安曰司戸實貪而吾不以誠對吾其
違司馬公教乎後讀楊雄法言君子避礙則通諸理意
乃釋光入相薦為祕書省正字光薨宣仁太后問可為
臺諫于呂公著公著以安世對擢右正言時執政頗與
親戚官安世言祖宗以来大臣子弟不敢受内外華要
之職自王安石秉政務快私意累聖之制掃地不存今
廟堂之上猶習故態因歴疏文彥博以下七人皆耆德
魁舊不少假借章惇以強市崑山民田罰金安世言惇
與蔡確黃履邢恕素相交結自謂社稷之臣貪天之功
徼幸異日天下之人指為四凶今惇父尚在而别籍異
財絶滅義理止從薄罰何以示懲會吳處厚觧釋確安
州詩以進安世謂其指斥乘輿犯大不敬與梁夀等極
論之竄之新州宰相范純仁至于御史十人皆緣是去
遷起居舍人兼左司諫進左諫議大夫有旨暫罷講筵
民間驩傳宮中求乳婢安世上疏諫曰陛下富於春秋
未納后而親女色願太皇太后保祐聖躬為宗廟社稷
大計清閒之燕頻御經帷仍引近臣與論前古治亂之
要以益聖學無溺於所愛而忘其可戒哲宗俛首不語
后曰無此事卿誤聽耳明日后留呂大防告之故大防
退召給事中范祖禹使達旨祖禹固嘗以諫於是兩人
合辭申言之甚切鄧温伯為翰林承旨安世言其出入
王呂黨中始終反覆今之進用實係君子小人消長之
機乞行免黜不報遂請外改中書舍人辭不就以集賢
殿修撰提舉崇福宮才六月召為寳文閣待制樞密都
承旨范純仁復相呂大防白后欲令安世少避后曰今
既不居言職自無所嫌又語韓忠彥曰如此正人宜且
留朝廷乃止呂惠卿復光禄卿分司安世争以為不可
不聽出知成德軍章惇用事尤忌惡之初黜知南安軍
再貶少府少監三貶新州别駕安置英州同文舘獄起
蔡京乞誅滅安世等家讒雖不行猶徙梅州惇與蔡卞
將必寘之死因使者入海島誅陳衍諷使者過安世脅
使自裁又擢一土豪為轉運判官使殺之判官疾馳將
至梅梅守遣客来勸安世自為計安世色不動對客飲
酒談笑徐書數紙付其僕曰我即死依此行之顧客曰
死不難矣客密從僕所視皆經紀同貶當死者之家事
甚悉判官未至二十里嘔血而斃乃得免昭懷后正位
中宮惇十發前諫乳婢事以為為后設時鄒浩既貶詔
應天少尹孫鼛以檻車收二人赴京師行數驛而徽宗
即位赦至鼛乃還凡投荒七年甲令所載遠惡地無不
歴之移衡及鼎然後以集賢殿修撰知鄆州眞定府曾
布又忌之不使入朝蔡京既相連七謫至峡州羈管稍
復承議郎卜居宋都宣和六年復待制中書舍人沈思
封還之明年卒年七十八安世儀狀魁碩音吐如鐘初
除諫官未拜命入白母曰朝廷不以安世不肖使在言
路倘居其官湏明目張膽以身任責脱有觸忤禍譴立
至主上方以孝治天下若以老母辭當可免母曰不然
吾聞諫官為天子諍臣汝父平生欲為之而弗得汝幸
居此地當捐身以報國恩正得罪流放無問遠近吾當
從汝所之於是受命在職累歲正色立朝扶持公道其
面折廷争或帝盛怒則執簡却立伺怒稍觧復前抗辭
旁侍者遠觀蓄縮悚汗目之曰殿上虎一時無不敬懾
家居未嘗有惰容久坐身不傾倚作字不草書不好聲
色貨利其忠孝正直皆則象司馬光年既老羣賢凋喪
略盡巋然獨存而名望益重梁師成用事能生死人心
服其賢求得小吏吳默嘗趨走前後者使持書来啖以
即大用默因勸為子孫計安世笑謝曰吾若為子孫計
不至是矣吾欲為元祐全人見司馬光于地下還其書
不荅死葬祥符縣後二年金人發其冡貌如生相驚語
曰異人也為之盖棺乃去
鄒浩字志完常州晉陵人第進士調楊州穎昌府教授
呂公著范純仁為守皆禮遇之純仁屬撰樂語浩辭純
仁曰翰林學士亦為之浩曰翰林學士則可祭酒司業
則不可純仁敬謝元祐中上疏論事其略曰人材不振
無以成天下之務陛下視今日人材果有餘邪果不足
邪以為不足則中外之百執事未嘗不備以為有餘則
自任以天下之重者幾人正色昌言不承望風旨者幾
人持刺舉之權以肅清所部者幾人承流宣化而使民
安田里者幾人民貧所當富也則曰水旱如之何官冗
所當澄也則曰民情不可擾人物所當求也則曰從古
不乏材風俗所當厚也則曰不切於時變是皆不明義
理之過也蘇頌用為太常博士来之邵論罷之後累歲
哲宗親擢為右正言有請以王安石三經義發題試舉
人者浩論其不可而止陕西奏邊功中外皆賀浩言先
帝之志而陛下成之善矣然兵家之事未戰則以决勝
為難既勝則以持勝為難惟其時而已苟為不然將棄
前功而招後患願申敕將帥母狃屢勝圖惟厥終京東
大水浩言頻年水異繼作雖盈虛之數所不可逃而消
復之方尤宜致謹書曰惟先格王正厥事不以為數之
當然此消復之實也蹇序辰看詳元祐章奏公肆詆欺
輕重不平浩言初旨但分兩等謂語及先帝并語言過
差而巳而今所施行混然莫辨以其近似難分之迹而
典刑輕重隨以上下是乃陛下之威福操柄下移於近
臣願加省察以為来事之監章惇獨相用事威虐震赫
浩所言每觸惇忌仍上章露劾數其不忠侵上之罪未
報而賢妃劉氏立浩言立后以配天子安得不審今為
天下擇母而所立乃賢妃一時公議莫不疑惑誠以國
家自有仁祖故事不可不遵用之爾盖郭后與尚美人
爭寵仁祖既廢后并斥美人所以示公也及立后則不
選于妃嬪而卜于貴族所以遠嫌所以為天下萬世法
也陛下之廢孟氏與郭后無以異果與賢妃争寵而致
罪乎抑其不然也二者必居一於此矣孟氏罪廢之初
天下孰不疑立賢妃為后及讀詔書有别選賢族之語
又聞陛下臨朝嘅嘆以為國家不幸至於宗景立妾怒
而罪之於是天下始釋然不疑今竟立之豈不上累聖
德臣觀白麻所言不過稱其有子及引永平祥符事以
為證臣請論其所以然若曰有子可以為后則永平貴
人未嘗有子也所以立者以德冠後宮故也祥符德賀
亦未嘗有子所以立者以鍾英甲族故也又况貴人實
馬援之女德妃無廢后之嫌迥與今日事體不同頃年
冬妃從享景靈宮是日雷變甚異今宣制之後霖雨飛
雹自奏告天地宗廟以来隂滛不止上天之意豈不昭
然考之人事既如彼求之天意又如此望不以一時改
命為難而以萬世公議為可畏追停冊禮如初詔行之
帝謂此亦祖宗故事豈獨朕邪對曰祖宗大德可法者
多矣陛下不之取而效其小疵臣恐後世之責人無已
者紛紛也帝變色猶不怒持其章躊躇四顧凝然若有
所思付外明日章惇詆其狂妄乃削官覇管新州蔡卞
安惇左膚繼請治其祖送者王回等語在他傳徽宗立
亟召還復為右正言遷左司諫上疏謂孟子曰左右諸
大夫皆曰賢未可也國人皆曰賢然後察之見賢焉然
後用之左右諸大夫皆曰不可勿聽國人皆曰不可然
後察之見不可焉然後去之於是知公議不可不恤獨
斷不可不謹盖左右非不親也然不能無交結之私諸
大夫非不貴也然不能無恩讐之異至於國人皆曰賢
皆曰不可則所謂公議也公議之所在槩已察之必待
見賢然後用見不可然後去則所謂獨斷也惟恤公議
於獨斷未形之前謹獨斷於公議已聞之後則人君所
以致治者又安有不善乎伏見朝廷之事頗異於即位
之初相去半年遽已如是自今以往將如之何願陛下
深思之改起居舍人進中書舍人又言陛下善繼神宗
之志善述神宗之事孝德至矣尚有五朝聖政盛德願
稽考而繼述之以揚七廟之光貽福萬世遷兵吏二部
侍郎以寳文閣待制知江寧府徙杭越州初浩還朝帝
首及諫立后事奬歎再三詢諫草安在對曰焚之矣退
告陳瓘瓘曰禍其在此乎異時姦人妄出一緘則不可
辨矣蔡京用事素忌浩乃使其黨為偽疏言劉后殺卓
氏而奪其子遂再責衡州别駕語在獻愍太子傳尋竄
昭州五年始得歸初浩除諫官恐貽親憂欲固辭母張
氏曰汝能報國無愧於公論吾顧何憂及浩兩謫嶺表
母不易初意稍復直龍圖閣瘴疾作危甚楊時過常往
省之薾然僅存餘息猶眷眷以國事為問語不及私卒
年五十二高宗即位詔曰浩在元符間任諫争危言讜
論朝野推仰復其待制又贈寳文閣直學士賜諡忠浩
所與游田晝王回曾誕皆良士也
晝字承君陽翟人樞密使况之從子以任為校書郎調
磁州錄事參軍知西河縣有善政民甚德之議論慨慷
有前軰風與鄒浩以氣節相激勵元符中浩為諫官晝
監京城門往見浩曰平生與君相許者何如今君為何
官浩曰上遇羣臣未嘗假以辭色獨於浩差若相喜天
下事固不勝言意欲待深相信而後發貴有益也晝然
之既而以病歸許邸狀報立后晝謂人曰志完不言可
以絶交矣浩得罪晝迎諸塗浩出涕晝正色責曰使志
完隠默官京師遇寒疾不汗五日死矣豈獨嶺海之外
能死人哉願君毋以此舉自滿士所當為者未止此也
浩茫然自失歎謝曰君之贈我厚矣建中靖國初入為
大宗正丞曾布數羅致之不為屈欲與提舉常平官亦
辭請知淮陽軍歲大疫日挟醫問病者藥之遇疾卒淮
陽人祀以為土神云
回字景深仙遊人第進士調松滋令荆沔俗用人祭鬼
回捕治甚嚴其風遂革知鹿邑縣入為宗正寺簿元符
中葉祖洽薦為睦親宅講書與鄒浩友善皇后劉氏立
浩將論之密告回回曰事寧有大於此者乎子雖有親
然移孝為忠亦太夫人素志也浩南遷人莫敢顧回歛
交游錢與治裝往来經理且安慰其母邏者以聞逮詣
詔獄衆為之懼回居之晏然御史詰之對曰實嘗預議
不敢欺也因誦浩所上章幾二千言獄上除名停廢即
徒步出都門行數十里其子追及問以家事不答祖洽
亦坐黜徽宗立召還舊官擢監察御史數日卒年五十
三岑象求王覿賈易上章乞錄其子恤其家以奬勸忠
義詔除子渙老郊社齋郎蔡京為相奪之仍列名黨籍
誕公亮從孫也孟后之廢誕三與浩書勸力請復后浩
不報及浩以言南遷誕著玉山主人對客問以譏之其
略曰客問鄒浩可以為有道之士乎主人曰浩安得為
知道雖然予於此時議浩是天下無全人也言之尚足
為来世戒易曰知幾其神乎又曰知進退存亡而不失
其正者其惟聖人乎方孟后之廢人莫不知劉氏之將
立至四年之後而冊命未行是天子知清議之足畏也
使當其時浩力言復后能感悟天子則無今日劉氏之
事貽朝廷於過舉再三言而不聽則義亦當矣使是時
得罪必不若是酷以貽老母之憂矣嗚呼若浩者雖不
得為知幾之士然百世之下頑夫廉懦夫有立志尚不
失為聖人之清也其書既出識者或以比韓愈諫臣論
誕仕亦不顯
陳瓘字瑩中南劍州沙縣人少好讀書不喜為進取學
父母勉以門戶事乃應舉一出中甲科調湖州掌書記
簽書越州判官守蔡卞察其賢每事加禮而瓘測知其
心術常欲遠之屢引疾求歸章不得上檄攝通判明州
卞素敬道人張懷素謂非世間人時且来越卞留瓘小
湏之瓘不肯止曰子不語怪力亂神斯近怪矣州牧既
信重民將從風而靡不識之未為不幸也後二十年而
懷素誅明州職田之入厚瓘不取盡棄於官以歸章惇
入相瓘從衆道謁惇聞其名獨邀與同載詢當世之務
瓘曰請以所乘舟為喻偏重可行乎移左置右其偏一
也明此則可行矣天子待公為政敢問將何先惇曰司
馬光姦邪所當先辨勢無急於此瓘曰公誤矣此猶欲
平舟勢而移左以置右果然將失天下之望惇厲色曰
光不務纉述先烈而大改成緒誤國如此非姦邪而何
瓘曰不察其心而疑其迹則不為無罪若指為姦邪又
復改作則誤國益甚矣為今之計唯消朋黨持中道庶
可以救弊意雖忤惇然亦驚異頗有兼收之語至都用
為太學博士會卞與惇合志正論遂絀卞黨薛昂林自
官學省議毁資治通鑑瓘因策士題引神宗所製序文
以問昂自意沮遷祕書省校書郎紹述之說盛瓘奏哲
宗言堯舜禹皆以若稽古為訓若者順而行之稽者考
其當否必使合於民情所以成帝王之治天子之孝與
士大夫之孝不同帝反復究問意感悦約瓘再入見執
政聞而憾之出通判滄州知衛州徽宗即位召為右正
言遷左司諫瓘論議持平務存大體不以細故藉口未
嘗及人晻昩之過嘗云人主託言者以耳目誠不當以
淺近見聞惑其聰明惟極論蔡卞章惇安惇邢恕之罪
御史龔夬擊蔡京朝廷將逐夬瓘言紹聖以来七年五
逐言者常安民孫諤董敦逸陳次升鄒浩五人者皆與
京異議而去今又罷夬將若公道何遂草疏論京未及
上時皇太后巳歸政瓘言外戚向宗良兄弟與侍從希
寵之士交通使物議籍籍謂皇太后今猶預政由是罷
監揚州糧料院瓘出都門繳四章奏之并明宣仁誣謗
事帝密遣使賜以黃金百兩后亦命勿遽去畀十僧牒
為行裝改知無為軍明年還為著作郎遷右司員外郎
兼權給事中宰相曾布使客告以將即眞瓘語子正彙
曰吾與丞相議事多不合今若此是欲以官爵相餌也
若受其薦進復有異同則公議私恩兩有愧矣吾有一
書論其過將投之以决去就汝其書之但郊祀不遠彼
不相容則澤不及汝矣能不介於心乎正彙願得書旦
持入省布使數人邀相見甫就席遽出書布大怒爭辯
移時至箕踞誶語瓘色不為動徐起白曰適所論者國
事是非有公議公未可失待士禮布矍然改容信宿出
知泰州崇寧中除名竄袁州廉州移郴州稍復宣德郎
正彙在杭告蔡京有動搖東宮迹杭守蔡薿執送京師
先飛書告京俾為計事下開封府制獄併逮瓘尹李孝
稱逼使證其妄瓘曰正彙聞京將不利社稷傳於道路
瓘豈得預知以所不知忘父子之恩而指其為妄則情
有所不忍挟私情以符合其說又義所不為京之姦邪
必為國禍瓘固嘗論之於諫省亦不待今日語言間也
内侍黃經臣莅鞫聞其辭失聲歎息謂曰主上正欲得
實但如言以對可也獄具正彙猶以所告失實流海上
瓘亦安置通州瓘嘗著尊堯集謂紹聖史官專據王安
石日錄改修神宗史變亂是非不可傳信深明誣妄以
正君臣之義張商英為相取其書既上而商英罷瓘又
徙台州宰相徧令所過州出兵甲護送至台每十日一
徙告且命凶人石悈知州事執至庭大陳獄具將脅以
死瓘揣知其意大呼曰今日之事豈被制旨耶悈失措
始告之曰朝廷令取尊堯集爾瓘曰然則何用許使君
知尊堯所以立名乎盖以神考為堯主上為舜助舜尊
堯何得為罪時相學術淺短為人所愚君所得幾何乃
亦不畏公議干犯名分乎悈慚揖使退所以窘辱之百
端終不能害宰相猶以悈為怯而罷之在台五年乃得
自便纔復承事郎帝批進目以為所擬未當令再叙一
官仍與差遣執政持不行卜居江州復有譖之者至不
許輙出城旋令居南康纔至又移楚瓘平生論京卞皆
披摘其處心發露其情慝最所忌恨故得禍最酷不使
一日少安宣和六年卒年六十五瓘謙和不與物競閑
居矜莊自持語不苟發通於易數言國家大事後多騐
靖康初詔贈諫議大夫召官正彙紹興二十六年高宗
謂輔臣曰陳瓘昔為諫官甚有讜議近覧所著尊堯集
明君臣之大分合於易天尊地卑及春秋尊王之法王
安石號通經術而其言乃謂道隆德駿者天子當北面
而問焉其背經悖理甚矣瓘宜特賜諡以表之諡曰忠
肅
任伯雨字德翁眉州眉山人父孜字遵聖以學問氣節
推重鄉里名與蘇洵埒仕至光禄寺丞其弟汲字師中
亦知名嘗通判黃州後知瀘州當時稱大任小任伯雨
自幼巳矯然不羣邃經術文力雄徤中進士第調施州
清江主簿郡守檄使涖公庫笑曰里名勝毋曾子不入
此職何為至我哉拒不受知雍丘縣御吏如束濕撫民
如傷縣枕汴流漕運不絶舊苦多盜然未嘗有獲者人
莫知其故伯雨下令網舟無得宿境内始猶不從則命
東下者斧斷其䌫趣京師者護以出自是外戸不閉使
者上其狀召為大宗正丞甫至擢右正言時徽宗初政
納用讜論伯雨首擊章惇曰惇久竊朝柄迷國罔上毒
流搢紳乘先帝變故倉卒輙逞異意睥睨萬乘不復有
臣子之恭向使其計得行將寘陛下與太皇后於何地
若貸而不誅則天下大義不明大法不立矣臣聞北使
言去年遼主方食聞中國黜惇放箸而起稱甚善者再
謂南朝錯用此人北使又問何為只若是行遣以此觀
之不獨孟子所謂國人皆曰可殺雖蠻貊之邦莫不以
為可殺也章八上貶惇雷州繼論蔡卞六大罪語在卞
傳建中靖國改元當國者欲和調元祐紹聖之人故以
中為名伯雨言人才固不當分黨與然自古未有君子
小人雜然並進可以致治者盖君子易退小人難退二
者並用終於君子盡去小人獨留唐德宗坐此致播遷
之禍建中乃其紀號不可以不戒時議者欲西北典郡
專用武臣伯雨謂李林甫致禄山之亂者此也又論鍾
傳王贍生湟鄯邊事失與國心宜棄其地以安邊息民
張耒黃庭堅晁補之歐陽棐劉唐老等宜在朝廷上書
皇太后乞暴蔡京之惡召還陳瓘以全定策之勲時以
正月朔旦有赤氣之異詣火星觀以禳之伯雨上疏言
嘗聞修德以弭災未有禳祈以消變洪範以五事配五
行說者謂視之不明則有赤眚赤祥乞攬權綱以信賞
罰專威福以殊功罪使皇明赫赫事至必斷則乖氣異
象轉為休祥矣又言比日内降寖多或恐矯傳制命漢
之鴻都賣爵唐之墨敕斜封此近監也王覿除御史中
丞仍兼史官伯雨謂史院宰相監修今中丞為屬非所
以重風憲遠嫌疑巳而覿除翰林伯雨復論曰學士爵
秩位序皆在中丞上今覿為之是諫官論事非特朝廷
不行適足以為人遷官爾伯雨居諫省半歲所上一百
八疏大臣畏其多言俾權給事中密諭以少默即為眞
伯雨不聽抗論愈力且將劾曾布布覺之徙為度支員
外郎尋知虢州崇寧黨事作削籍編管通州為蔡卞所
䧟與陳瓘龔夬張庭堅等十三人皆南遷獨伯雨徙昌
化姦人猶未甘心用匿名書復逮其仲子申先赴獄妻
適死于淮報訃俱至伯雨處之如平常曰死者已矣生
者有負于朝廷亦當從此訣如其不然天豈殺無辜耶
申先在獄鍜鍊無所傅致乃得釋居海上三年而歸宣
和初卒年七十三長子象先登世科又中詞學兼茂舉
有司啓封見為黨人子不奏名調秦州戸曹掾聞父謫
棄官歸養王安中辟燕山宣撫幕勉應之道引疾還終
身不復仕申先以布衣特起至中書舍人紹興初高宗
詔贈伯雨直龍圖閣又加諫議大夫采其諫章追貶章
惇蔡卞邢恕黃履明著誣宣仁事以告天下淳熙中賜
諡忠敏
論曰劉安世復文彥博之言時年尚少然其言即元祐
之初政而司馬光之用心也鄒浩諫立劉后反復曲折
極人所難言二人除言官俱入白其母母俱勉以盡忠
報國無分毫顧慮後患意嗚呼賢哉陳瓘任伯雨抗迹
疏遠立朝寡援而力發章惇曾布蔡京蔡卞羣姦之罪
無少畏忌古所謂剛正不撓者歟
宋史卷三百四十五
