宋史卷四百六十五
元中書右丞相總裁托克托等修
列傳二百二十四
外戚下
孟忠厚韋淵錢忱邢煥
潘永思吴益(弟蓋)李道鄭興裔
楊次山
孟忠厚字仁仲隆祐太后兄追封咸寧郡王彦弼子也
后退居瑶華宫哲宗恩眷不衰故忠厚得以仕進宣和
中官至將作少監靖康元年知海州召權衛尉卿金人
圍城后宫火出居忠厚家繇是免北遷金兵退張邦昌
迎后聽政后遣忠厚持書遺康王王即位將迎后授忠
厚徽猷閣待制提舉一行事務尋兼幹辦奉迎太廟神
主事帝幸揚州除顯謨閣直學士臺諫交章論列帝以
太后故難之后聞即命易武秩遂授常德軍承宣使幹
辦皇城司未幾奉太后幸杭州苖傅亂平趙鼎謂張浚
曰太后復辟其功甚大當推恩外家浚乃奏忠厚寧遠
軍節度使尋奉太后幸南昌歸至越以母憂解職頃之
后崩以祔廟恩起復鎮海軍節度使開府儀同三司及
后大祥封信安郡王充禮儀使奉太后神御幸温州紹
興九年判鎮江府改判明州兼安撫使改判婺州既而
帝以太后攅會稽乃命忠厚判紹興府兼脩奉攅宫事
加少保三梓宫歸充迎護使及營佑陵秦檜當為總護
使憚往乃除忠厚樞密使以代其行檜與忠厚僚壻也
然心實忌之山陵事畢忠厚欲歸樞密府檜諷言路引
故事論列遂判福州時海宼猖獗帝憂忠厚不能弭其
患改判建康府又改判紹興府會郊赦加恩謝表有本
無時才出為世用語中丞詹大方希檜意論忠厚表辭
輕侮謂今日不足與有為遂罷為醴泉觀使檜死召還
行在授保寧軍節度使判平江府再改判紹興府過闕
入見復詔充萬夀觀使提舉祕書省二十七年卒贈太
保忠厚奉昭聖太后訓避遠權勢不敢以私干朝廷明
受之變太后垂簾忠厚乞裁節夲家恩澤如有夤緣令
三省執奏御史劾秦檜當國親姻扳援以進忠厚獨與
之忤自越入見語所善王銍曰忠厚與檜雖有親好每
懷疑心今欲求一不傷時忌對劄銍教之但言乞免提
舉學事而已然亦見廢帝以太后擁佑功故眷忠厚特
優后在瑶華三十年恩澤未嘗陳請詔賜忠厚田三十
頃以賞之既奉内祠金使至特命押班且令月過局如
宰執例及卒三子皆除直祕閣親屬六人各進以一官
韋淵顯仁太后季弟也靖康末官至拱衞大夫忠州防
禦使勾當軍頭引見司金人退張邦昌遣淵持書遺康
王于濟南王即位遷親衞大夫寧州觀察使知東上閤
門事言横行五司尚未遵元豐舊制乞倂引進司歸客
省東西上閤門合而為一以省冗費從之遂命同管客
省四方舘閤門事淵性暴横不循法度帝慮其有過難
於行法遂遷福建路副總管淵引疾丐祠許之淵乃言
自宣和及今十二年未嘗磨勘乞遷秩吏部言在法横
行無以年勞磨勘者帝遂不許久之落階官除德慶軍
節度使召赴行在除開府儀同三司會建康軍帥邊順
疾篤留守吕頤浩奏以淵代帝不欲以戚里管軍不許
淵陳乞恩數帝詢太后家故例賜田五十頃房緡錢日
二十千帝久不予淵官聞太后將入境乃封平樂郡王
令逆于境上既從后歸即令致仕又詔奉朝請遷少師
淵在内不得逞乞致仕任便居住從之未幾帝恐其肆
横於外復詔落致仕還居賜第太后朝景靈宫淵見后
出言詆毁詔侍御史余堯弼即其家鞫治淵具状誣罔
責授寧遠軍節度副使袁州安置數年復故職累遷太
保太傅卒贈太師子三人訊謙讜訊紹興中官至逹州
刺史坐過用太后旨降武德郎與嶺外監當謙好學能
詩官至建康軍節度使謙子璞淳熙末仕至太府少卿
高宗崩擢司農少卿為金國告哀使金主錫宴其館使
欲用樂璞不可自朝至夜漏下三十刻金人不能奪及
入見其閤門令璞吉服入璞又不可日將中乃以凶服
見紹熙初除煥章閣論者以為非祖宗舊制遂換授明
州觀察使十年不遷寧宗嘉其恬退授清遠軍節度使
致仕卒贈太尉
錢忱字伯誠吴越王俶五世孫父景臻尚仁宗第十女
秦魯國大長公主生忱神宗命賜名除莊宅副使騎都
尉帝嘗諭景臻曰主賢宜有子為擇嘉配娶唐介孫女
又晁廽外孫忱從二家遊伯父勰在翰苑因得識一時
名卿哲宗愛之常使侍左右徽宗覃八寳恩為邕州觀
察使遷武寧軍觀察留後喜其靖共除瀘州軍節度使
欽宗加檢校少保尋納節高宗立復拜檢校少保瀘州
節度使中太一宫使御書忠孝之家四字賜之進開府
儀同三司紹興十五年以秦魯主終喪除少保封榮國
公三十年遷少師仍舊節致仕給真奉明年卒年八十
餘贈太師子端禮自有傳
邢煥字文仲開封人以父任調孟州汜水縣主簿監在
京藥局平凖務茶場以勞改宣德郎莫州司錄移知開
封府陽武縣都大提舉開德大名府堤埽歴開封府七
十儀曹詔納其女為康王妃靖康初主管亳州明道宫
王即位升右文殿脩撰進徽猷閣待制諫議大夫衛膚
敏言后父不當班從臣遂改光州觀察使除樞密都承
旨煥屢奏馬伸言事切當宗澤忠勞可倚黃潜善汪伯
彦誤國其言多所禆益遷保静軍承宣使苗劉之變煥
自度不能爭廼病免兼提舉萬夀觀求去不已改江州
太平觀遂徙居忠州紹興二年入對首陳川陜形勢利
害請幸荆南分兵以圖恢復凡數百言帝甚嘉之復以
為都承旨引疾不拜擢慶遠軍節度使提舉洞霄宫煥
涉學有文節儉自持未嘗恃恩私請識者取焉是年卒
贈開府儀同三司謚恭簡加贈少師追封嘉國公
潘永思賢妃叔父也妃初進封詔以梁師成第賜永思
建炎初為閤門宣贊舍人帶御器械元祐太后在虔帝
遣永思迎歸權三省樞密事盧益頗與之交結為諫官
吴表臣所論范宗尹請出永思帝曰未可姑罷禄以困
之庶知悔過遂奪職既而辛企宗言永思嘗捕魔賊有
功復為帶御器械未幾大理推治偽告事連永思帝曰
永思雖戚里既有過安可廢法乃罷職就逮獄成追一
官尋復為閤門宣贊舍人遷同知閤門事永思乞增給
飱錢戶部言其不應格法乃止紹興八年自右武郎擢
右武大夫知閤門事尋卒
吴益字叔謙蓋字叔平俱憲聖皇后弟也益建炎末以
恩補官累遷幹辦御輦院帶御器械蓋紹興五年以恩
補官累遷宣贊舍人帝與后皆喜翰墨故益蓋兄弟師
法亦有書名后受冊推恩益加成州團練使蓋加文州
刺史帝為置皇后宅大小學教授以王鎡為之鎡明經
善訓導益蓋折節事之益娶秦檜長孫女又與王繼先
交相薦引故三家姻族皆躐美官益歴官至保康軍節
度使加太尉儀同三司初既建節以檜故授文資直祕
閣檜進徽宗御製辭免加恩帝乃特命賜益三品服累
加祕閣脩撰直徽猷閣以檜提舉編脩寬恤詔令又加
益直寳文閣檜死其子熺復請于帝又升敷文閣待制
中丞湯鵬舉言益以庸瑣之才恃親昵之勢乞褫職名
以示至公帝謂鵬舉所論甚切當然朕于奠檜日諭檜
妻子許以保全其家今若遽出其壻則傷恩臣僚無得
更有論列自是不復遷顯仁太后葬為攅宫總護使始
進少保孝宗嗣位進少傅又進太師封太寧郡王乾道
七年卒年四十八諡莊簡追封衛王蓋官至武寧軍節
度使亦累升太尉開府儀同三司少保封新興郡王乾
道二年卒年四十二贈太傅追封鄭王益子琚習吏事
乾道九年特授添差臨安府通判其後歴尚書郎部使
者換資至鎮安軍節度使復以才選除知明州兼沿海
制置使寧宗初乃得祠奉朝請尋知鄂州再知慶元府
位至少師判建康府兼留守卒方孝宗崩光宗以疾不
能執喪大臣請太后垂簾冊立寧宗琚言于后曰垂簾
可暫不可久后遂以翌日徹簾琚嘗使金金人嘉其信
義琚死後宋遣使至金議和屢不合金人言南使中惟
吴琚言為可信琚弟璹仕至保静軍節度使蓋子環亦
至昭化軍節度使
李道字行之相州人其中女為光宗后初道與兄旺聚
衆歸宗澤澤因事斬旺命道掌其軍澤薨道引軍依㐮
陽鎮撫使桑仲仲以為副都統制兼知隨州奏于朝授
武義郎閤門宣贊舍人仲為霍明所殺道與統制李横
率兵縞素圍明于郢明亡去劉豫遣人持書招道道不
從執其使以聞詔嘉奬之豫怒遣將穆楷攻道道拒破
之除鄧隨州鎮撫使兼知鄧州時李横已命别將守鄧
道憚横不敢受遂命仍知隨州樞密院以道能察軍情
不受鎮撫之命理宜褒賞詔領榮州團練使進武義大
夫胡安中守唐州勢孤不能自立遂附豫道招之安中
復來歸會李成入宼鎮撫使李横棄㐮陽去道亦棄隨
南歸至江州詔道屬岳飛為選鋒軍統制入唐州擒偽
將除唐鄧郢州㐮陽都統制從飛收復㐮陽等郡授行
營護軍累至復州防禦使果州觀察使戍鄂州加中侍
大夫武勝軍承宣使又升御前諸軍統制武興蠻楊再
興連歲宼掠道破其衆擒再興及其二子遷保寧軍承
宣使羣盗朱持等聚桂陽詔道移軍衡州經理道遣高
仲等擊平之落階官加龍神衛四廂都指揮使遷鎮南
軍承宣使金將渝盟命道以所部戍荆南府帥臣劉錡
奏改為御前前軍右軍就命道統之錡召奏事道代為
御前諸軍都統制金將劉士萼屯光化境道掩擊焚其
舟萼遂遁去尋因大將言道與鄂帥不恊罷踰年起授
捧日天武四廂都指揮使知荆南府隆興初湖北諸司
劾其過帝曰道恃戚里妄作可罷久之再為湖北副總
管及卒乃拜慶遠軍節度使贈太尉諡忠毅后既貴進
封楚王孫孝友孝純皆至節度使
鄭興裔字光錫初名興宗顯肅皇后外家三世孫也曾
祖紳封樂平郡王祖翼之陸海軍節度使父蕃和州防
禦使興裔早孤叔父藻以子字之分以餘貲興裔不受
請立義莊贍宗族及藻没遂解官致追報之義初以后
恩授成忠郎充幹辦祗候庫聖獻后葬充攅宫内外廵
檢累至江東路鈐轄乾道初建康留司請治行宫備廵
幸興裔奏勞人費財乞罷其役且言都統及馬軍帥皆
非其人徙福建路兵馬鈐轄過闕入見詢以守令臧否
興裔條析以對帝曰卿識時務習吏事行當用卿會復
置武臣提刑就命為之加遥領高州刺史郡縣積玩檢
驗法廢興裔剏為格目分畀屬縣吏不得行其姦因著
為令建劒汀邵鹽筴屢更漕臣請易綱運為鈔法興裔
極言其不可海宼倏去忽来調兵常無及興裔請置澳
長宼至徑率民兵禦之又言禁兵事藝不精多充私役
乞行禁止尉以捕盗改秩多偽當加審實帝善其數論
事詔加成州團練使時傳聞金欲敗盟召興裔為賀生
辰使以覘之使還言無他卒如所料累差浙東浙西江
東提刑請祠以歸尋詔知閤門事兼幹辦皇城司又兼
樞密副都承旨軍婦楊殺鄰舍兒取其臂釧而棄其屍
獄成刑部以無證左出之命興裔覆治得實帝喜賜居
第丁母憂去官服闋復故職除均州防禦使再使金還
遷潭州觀察使復請祠起知廬州移知揚州揚與廬為
鄰初興裔在廬嘗郤鄰道亙送禮至是按郡籍見前所
郤者有出無歸遂奏嚴其禁揚有重屯糧乏例糴他境
興裔搜括滲漏以補之食遂足民舊皆茅舍易焚興裔
貸之錢命易以瓦自是火患乃息又奏免其償民甚德
之脩學宫立義塜定部轄民兵升差法郡以大治楚州
議改築城有謂韓世忠遺基不可易者命興裔往視既
至闕地丈餘增築之帝閱奏喜曰興裔不吾欺也紹興
元年遷保静軍承宣使召領内祠充明堂大禮都大主
管大内公事寧宗即位除知明州兼沿海制置使告老
授武秦軍節度使卒年七十四贈太尉諡忠肅興裔歴
事四朝以材名結主知中興外族之賢未有其比子三
人挺以横行團練使歴淮㐮两道帥損登進士甲科與
抗皆有位于朝
楊次山字仲甫恭聖仁烈皇后兄也其先開封人曾祖
全以材武奮靖康末捍京城死事祖漸以遺澤補官仕
東南家于越之上虞次山儀状魁偉少好學能文補右
學生后受職宫中次山遂霑恩得官積階至武德郎后
為貴妃累遷帶御器械知閤門事丐祠除吉州刺史提
舉佑神觀后受冊除福州觀察使尋拜岳陽軍節度使
后謁家廟加太尉韓侂胄誅加開府儀同三司尋進少
保封永陽郡王南郊恩加少傅充萬夀觀使致仕加太
保授安德軍昭慶軍節度使改封會稽郡王次山能避
權勢不預國事時論賢之嘉定十二年卒年八十一贈
太師追封冀王子二人谷至太傅保寧軍節度使充萬
夀觀使永寧郡王石字介之乾道間入武學以恭聖仁
烈后貴賜第慶元中補承信郎差充閤門看班祗候尋
帶御器械嘉泰四年充賀正旦接伴使時金使頗驕倨
自矜其善射石從容起挽弦三發三中的金使氣沮嘉
定改元除揚州觀察使知閤門事進保寧承宣使久之
授保寧節度使提舉萬夀觀奉朝請進封信安郡侯十
五年以檢校少保進封開國公寧宗崩宰相史彌遠請
廢皇子竑而立成國公昀命石與谷白后后不可曰皇
子先帝所立豈敢擅變谷石凡一夜七往反以告后終
不聽谷等拜泣曰内外軍民皆已歸心苟不從禍變必
生則楊氏且無噍類矣后默然良久曰其人安在彌遠
等召昀入遂矯詔廢竑為濟王立昀是為理宗授開府
儀同三司充萬夀觀使時寳慶垂簾人多言夲朝世有
母后之聖石獨曰事豈容槩言昔仁宗英宗哲宗嗣位
或尚在幼沖或素繇撫育軍國重事有所未諳則母后
臨朝宜也今主上熟知民事天下悦服雖聖孝天通然
不早復政得無基小人離間之嫌乎乃密疏章獻慈聖
宣仁所以臨朝之由遠及漢唐母后臨朝稱制得失上
之后覽奏即命擇日徹簾進石少保封永寧郡王以夀
明慈睿仁福三冊太后寳進至太傅石性恬澹每拜爵
命必力辭恭聖祔廟除太師兄谷疑於辭受石力言曰
吾家非有元勛盛德徒以恭聖故致顯貴曩吾父不居
是官吾兄弟今偃然受之是將自速顛敗耳矧恭聖抑
遠族屬意慮深遠言猶在耳何可遽忘乃合疏懇辭至
再三不受及屬疾除彰德集慶節度使進封魏郡王卒
年七十一贈太師
宋史卷四百六十五
