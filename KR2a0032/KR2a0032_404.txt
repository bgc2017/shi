宋史卷四百四
元中書右丞相總裁托克托等修
列傳第一百六十三
汪若海張運柳約李舜臣
孫逢吉章穎商飛卿劉穎
徐邦憲
汪若海字東叟歙人未弱冠遊京師入太學靖康元年
金人侵擾朝廷下詔求知兵者若海應詔未三刻而文
成擢高等時已割河北地其年冬再犯京師若海謂河
北國家重地當用河北以攬天下之權不可怯懦以自
守閉關飬敵坐受其敝屬康王起兵相州乃上書樞密
曹輔請立王為大元帥擁兵鎮撫河北以掎金人之後
則京城之圍自解輔大喜即以其書進欽宗用為參謀
遣如康王所宰相何㮚執異議以道梗為辭不果遣京
城失守若海述麟為書以獻及二帝北行䄂書抗粘罕
請存趙氏縋而出謁康王於濟州謂神噐久虚異姓僭
竊宜蚤即位以圖中興一日間三被顧問補修職郎充
帳前差使高宗既即位推恩改承奉郎遷江南經制使
轉承事郎監登聞檢院五府交辟改屬右府朝廷以張
浚宣撫川陜議未決若海曰天下者常山蛇勢也秦蜀
為首東南為尾中原為脊今以東南為首安能起天下
之脊哉將圖恢復必在川陜迺往見浚極談終日浚大
驚辟以自隨以親老辭繼論軍食迕執政通判沅州以
讒奪籍謫英州道出臨川時節制江夏軍馬李允文擁
衆數十萬䟦扈不用命朝廷命招討使張俊屯江西參
謀官湯東野與若海故得若海道中喜甚謂曰李允文
懷反側非君莫能開其自新若海即馳往諭以成敗逆
順示以朝廷威德復談三策以動之辭旨明暢允文大
感悟即舉軍東下若海復為書招其徒張用曹成李宏
馬友同歸朝廷用一見以其衆二十萬解甲效順惟成
疑貳有他志若海移書責之成怒將殺若海若海夜宿
王林軍帳以計得林軍印遂奪其衆五千人翼日成遂
遁若海遺宏書使刺成以自歸宏得書圖成而力不勝
復走長沙刺友羣盗解散若海遂以林五千人歸招討
使張俊俊乃班師凱旋軍容愈盛時朝廷方出師若海
以為為國家者當化盗賊為我用不可失英雄為國患
因獻平宼策朝廷悉用之其後李宏為劉忠所并死長
沙劉忠為韓世忠所破走劉豫曹成走廣而復降湖湘
遂安尋復承務郎監潭州南岳廟通判辰州紹興九年
復三京祗謁陵寝事還以前功旬月四遷至承議郎通
判順昌府金人奄至太尉劉錡甫至衆不滿三萬遣人
丐援于朝無敢往者若海毅然請行具述錡明方略善
用兵以偏師濟之必有成功朝廷從之金兵果敗去辟
淮北宣撫司主管機宜文字拓臯之役復以勞兩轉至
朝散郎通判洪州未上丁内艱服除添差通判信州秩
滿遷湖北帥司參議知道州陛辭得對上曰久不見卿
卿向安在授直秘閣知江州丁父憂時方經略中原朝
廷議起若海而若海死矣若海豁逹高亮深沈有度恥
為世俗章句學為文操紙筆立就蹈厲風發高宗嘗以
片紙書若海名諭浚曰似此人材卿宜收拾會浚去國
不果召
張運字南仲信之貴溪人唐宰相文瓘之後父貫右通
直郎累贈太中大夫運年二十五以太學生登宣和三
年進士第賜同上舍出身調桂陽監監山縣丞縣闕令
運攝縣事縣與諸獠接壤因俗為治吏民安之臨武宼
與諸獠合大剽掠運親帥兵禽之遷潭州攸縣尉高宗
南渡劇賊王在據岐山潭帥徵兵戍岳運將二千人先
至岳賊平改臨江新淦丞縣新被兵令不能支㳂江撫
諭使張匯劾罷之以運攝縣事運撥煨燼考版籍正租
賦數月之間弊除而民定紹興五年通判鼎州賊楊么
黃誠擁衆數萬殘破城邑跳梁湖北高宗遣張浚以都
督董師岳飛以招討舉兵擊之賊率輕銳徑趨武溪南
興以臨鼎州城中大震運與太守程昌㝢勒兵登城控
扼上下以張其勢賊宵潰澧賊雷德進柵險稱亂帥檄
運討之運將都統梁吉等率兵直擣其巢破四十二栅
降其衆移貳濡須金人犯廬夀等州大將駐兵淮壖以
拒之運給餉未嘗乏絶歲餘以親老還江東寓居鄱既
而丁母及父憂服除起知桂陽監五月而境内稱治與
部使者奏升監為軍大修庠序之教祠漢以來守令有
功德於桂陽者衞颯唐羌等七人于學刻續顔氏家訓
四時纂要等書散之民間使之修德而務本召入對除
知逹州方大旱入境而雨奏除病民五事召為度支郎
中臨安樓店務錢歲三十餘萬緡請以十萬歸省額戸
部所儲三佛齊國所貢乳香九萬一千五百斤直可百
二十餘萬緡請分送江浙荆湖漕司賣之以糴軍餉及
陳諸路綱運七弊懲革十術遠近遞輸以均勞逸事皆
施行兼樞密院檢詳遷軍器監尋改大理少卿請正兩
浙鹽法以寬私鬻之禁紹興永裕昭慈二陵官地與民
犬牙相入請縣重價聽民持劵獻納以免誤犯之罪尤
明於治獄獄為之空拜刑部侍郎言諸斥逐累赦未還
者宜從湔洗諸申請條制多重復牴牾失於太煩諸編
置不以赦原不以蔭論之類失於太重外路刑獄三經
翻異移送大理刀鋸數施非所以示遠及諸不便皆從
之又請廣儲蓄興鼓鑄脩屯田作鄉兵亦皆聽納兼權
戸部侍郎時久雨傷蠶麥及邊報有警詔侍從臺諫陳
弭災禦侮之策運言天災人事有甚可畏而不足畏者
視吾政之修不修有甚可憂而不足憂者視吾自治之
善不善及宜邊淮建三大鎮以守之會金人渝盟特遷
戸部侍郎以專餽餉丞相陳康伯議遣李寳自四明控
制海道衆論紛紜運直入贊決以為上策金人果敗走
因上疏乞降詔撫將士蠲租賦遣信使結豪傑堅城守
督漢中將士趨關陜以制其後置四鎮三帥於兩淮襄
漢之間以為内固以圖進取以御營隨軍都轉運使從
上勞師江上及駕還因入對固請補外乃授集英殿修
撰出知太平州當兵饑疾癘之餘殫勞徠安輯之方嚴
斥堠攻守之備理財賦造戰艦繕甲兵申禁令民賴以
安孝宗既受禪運亦請老以敷文閣待制提舉江州太
平興國宫尋授廣東經略不赴乃復祠禄乾道七年鄱
大饑運首發粟二千石以賑之自是民爭出粟以濟連
上章致政不許以疾卒贈少師左光禄大夫官其後三
人嘉定六年贈開府儀同三司
柳約字元禮秀州華亭人大觀三年上舍進士試中學
官為覇州教授徙睦州入為辟府正遷博士改宣議郎
充廣親宅宗子博士約深於經學屬辭粹微大為學者
師慕提舉福建鹽事召對論内外學正次乞罷内外官
到堂日投牒求官以厚風俗授祕書省校書郎進著作
佐郎徽州司錄改通判宿州召拜監察御史靖康初兼
權殿中侍御史論三鎮不可棄改尚書工部員外進左
司員外郎父憂去官服除以直顯謨閣充御營司參謀
官遷太常少卿高宗將幸平江約疏言兵可進毋退以
示怯於敵乃以直龍圖閣知台州未赴徙嚴州兼浙西
兵馬都監節制管内軍馬當是時金人大入杜充擁衆
北去列郡震恐莫有奔問官守者約於横潰中屹保孤
城悉力捍禦境内按堵則慨然上書請紏合諸郡克復
吳會上嘉其忠進右文殿修撰守郡如故詔以軍興費
出無藝吏慢弗虔柳約獨謹賦輸率先程督進秩一等
又詔約郡當兵衝而能不辭難不避事益嚴列栅保綏
一方朕甚嘉之其以約充集英殿修撰召入對奬勞再
三擢權戶部侍郎約於是感激盡言凡例外宣索皆執
奏不進論吳幵等罪未正非所以厲臣節諸大將提兵
入覲各名其家將有尾大不掉之患皆人不敢言者又
言軍興科需百出望官戸名田過制者與編戶均一科
敷請增諸路酒錢其半令提刑司樁管以備軍費皆從
之會高麗請修貢議遣使報聘上顧廷臣無出約右加
試戸部侍郎充其選且將大用當路忌之諷言者誣以
事罷為提舉太平觀居七年復祕閣脩撰金人歸侵疆
起知蔡州被命而往一無顧避既而金人渝平傳檄河
南守臣皆舉城降約獨遣使數軰於武昌得報而後返
未幾以敷文閣待制食祠禄十有五年卒贈四官約天
性至孝母病甚泣禱于天願損夀以益親夀母尋愈約
竟先母兩月卒
李舜臣字子思隆州井研人生四年知讀書八歲能屬
文少長通古今推迹興廢洞見根本慨然有志於天下
紹興末張浚視師江淮舜臣應詔上書言乘輿不出無
以定大計宜徙幸武昌又謂江東六朝皆嘗取勝北方
不肯乘機爭天下宜為今日監著江東勝後之鑑十篇
上之中乾道二年進士第時朝廷既罷兵而為相者益
不厭天下望舜臣對策論金人世讎無可和之義宰輔
大臣不當以奉行文字為職業考官惡焉絀下第調卭
州安仁縣主簿歲大祲饑民千百持鉏棘大呼響震邑
市令懼閉門舜臣曰此非盗也何懼為亟出慰勞遣之
教授成都府時虞允文撫師關上辟寘幕府用舉者改
宣教郎知饒州德興縣專尚風化民有母子昆弟之訟
連年不決為陳慈孝友恭之道遂為母子兄弟如初間
詣學講說邑士皆稱蜀先生罷百姓預貸償前官積逋
踰三萬緡民病差役舜臣勸紏諸鄉以稅數低昂定役
期久近為義役期年役成民大便利銀坑罷雖久小戸
猶敷銀本錢官為償之天申大禮助賞及軍器所需皆
不以煩民幹辦諸司審計司遷宗正寺主簿重修裕陵
玉牒當曾布吕惠卿初用必謹書或謂非執政除免格
不應書舜臣曰治忽所關何可拘常法他所筆削類此
尤邃於易嘗曰易起於畫理事象數皆因畫以見舍畫
而論非易也畫從中起乾坤中畫為誠敬坎離中畫為
誠明著本傳三十三篇朱熹晩歲每為學者稱之所著
書羣經義八卷書小傳四卷文集三十卷家塾編次論
語五卷鏤玉餘功錄二卷子心傳道傳性傳以性傳官
二府贈太師追封崇國公
孫逄吉字從之吉州龍泉人也隆興元年進士第授郴
州司戸乾道七年太常黃鈞薦於丞相虞允文梁克家
將處以學官逄吉竟就常德教授以歸李燾劉珙鄭伯
熊劉焞相繼薦之知萍鄉縣以治最聞除諸軍審計司
國子博士遷司農寺丞兼實錄院檢討官紹熙元年遷
祕書郎兼皇子嘉王府直講二年春二月雷雪之沴交
作詔求直言疏八事去蔽諛親講讀伸論駁崇氣節省
用度惜名器拔材武飭戎備擢為右正言建言都城之
民安居憚徙宗戚營繕寝廣每建一第撤民居數百咨
怨者多時親王方更造樓觀未己聞之亟令罷役浙漕
沈詵見逄吉謝曰非正言漕計殆不可支初工部侍郎
兼知臨安府潘景珪結貴倖以進司諫鄧驛屢數其罪
景珪反以計傾之除驛匠監逄吉曰優遷其官而罷言
職後來者且以言為戒兩疏乞收驛新命不報併劾景
珪脅持臺諫蔑視朝綱景珪遂罷在諫垣七十日章二
十上詞旨剴切皆人所難言者改國子司業求去為湖
南提刑以祕書監召兼吏部侍郎俄為孝宗攢宫按行
使朱熹在經筵持論切直小人共不便潛激上怒中批
與祠劉光祖與逄吉同在講筵吏請曰今日某侍郎輪
講以疾告孫侍郎居次請代之逄吉曰常所講論語今
安得即有講義已而問某侍郎講義安在取觀之則講
詩權輿篇刺康公與賢者有始而無終與逐朱熹事相
類逄吉欣然代之講因於上前争論甚苦上曰朱熹言
多不可用逄吉曰熹議祧廟與臣不合他所言皆正未
見其不可用寖失上意會彭龜年論韓侂胄專僭出補
郡逄吉入疏曰道德崇重陛下所敬禮者無若朱熹志
節端亮陛下所委信者無若彭龜年熹既以論侂胄去
龜年復以論侂胄絀臣恐賢者皆無固志陛下所用皆
庸鄙憸薄之徒何以立國侂胄見而惡之丞相趙汝愚
既罷侂胄專國一日從臣扈從重華宫上行禮畢駕興
扈從者出宫門上馬忽傳呼侂胄至扈從者却入歛板
甚恭逄吉曰既出復入揖臣子事君父之禮當如是耶
不揖而去會部中會食吏密報優人王喜除閤職逄吉
即言於上前效朱侍講進趨以儒為戲者豈可令汙閤
職即抗疏力爭之同列密以告侂胄時王喜之命實未
出遂以誣詆出知太平州丐祠提舉江州太平興國宫
起知贛州已屬疾卒謚獻簡弟逄年逄辰皆有文學行
義時稱孫氏三龍
章穎字茂獻臨江軍人以兼經中鄉薦孝宗嗣服下詔
求言穎為萬言書附驛以聞禮部奏名第一孝宗稱其
文似陸贄調道州教授作周敦頥祠會宜章宼為亂郡
僚相繼引去穎獨留宼平郡守以功入為郎奏穎有恊
贊之功可大用乃召對除太學錄禮部正奏第一人初
任郎召對者自穎始時樞密都承旨王抃以言者奉外
祠穎復言其風金使過求欲己任調護以為功孝宗謂
其言大訐久之不遷及奏考試官孝宗曰章穎可乃知
上猶記其讜論也頃之遷太學博士丁内艱服闋添差
通判贛州除太常博士御史中丞何澹聞繼母訃引不
逮事之文穎定議解官澹猶未決去乞下侍從朝列集
議太學諸生攻之曰朝廷專設奉常議禮之所由出也
今不從議禮所由出之地反以議禮不公而欲侍從朝
列集議豈將啓逄迎希合而為苟留進身之計乎除左
司諫時左相留正去右相葛邲當國穎論邲不足任大
事凡二十餘疏從官議欲超除穎俾去言職庶可兩留
光宗曰是好諫官何以遷之邲始出穎屢疏請上問安
重華宫悉焚其藁寧宗即位除侍御史兼侍講尋權兵
部侍郎韓侂胄用事穎侍經幃上曰諫官有言及趙汝
愚者卿等謂何同列謾無可否穎奏言天地變遷人情
危疑加以敵人嫚侮國勢未安未可容易進退大臣願
降詔宣諭汝愚無聽其去不報奏請待罪與郡御史劾
穎阿黨罷太學生周端朝等六人伏闕辨汝愚被誣且
謂章穎言發於忠首遭斥逐端朝等皆被罪自是黨論
遂起矣穎家居久之起知衢州侍御史林行可劾罷之
尋知贛州御史王益祥復劾寝其命再祠需次知建寧
府侂胄誅除集英殿修撰累遷刑部侍郎兼侍講對延
和殿上歎曰卿為權臣沮抑甚久穎乞修改甲寅龍飛
事迹誣筆除吏部侍郎尋遷禮部尚書升侍讀詔穎以
紹熙慶元譙令憲玉牒辨誣余端禮趙彦逾甲寅龍飛
記及趙汝愚當時所記事考訂削誣從實上之丐去奉
祠以嘉定十一年卒年七十八穎操履端直生平風節
不為窮逹所移雖仕多偃蹇而清議與之方黨論之興
朱熹遺以書略曰世道反覆已足流涕而握其事者怒
猶未己未知終安所至極耶然宗社有靈公論未泯異
日必有任是責者非公吾誰望耶贈光禄大夫謚文肅
商飛卿字翬仲台州臨海人淳熙初由太學登進士第
任無為軍教授累官至工部郎官時韓侂胄柄國氣熖
薰灼飛卿既至未嘗輙一造請踰月即丐去提舉福建
路常平茶鹽事擢監察御史以言事迕侂胄罷為奉常
請外以秘閣修撰為荆湖南路轉運判官後改司農卿
總領江東淮西軍馬錢糧金陵故有帥漕治所合戎騎
二帥留鑰内侍號六司宴飲餽遺費動萬計飛卿以身
率儉節縮浮苛糧饟時歛散稍稍以裕聞開禧中就擢
戸部侍郎侂胄將舉師嘗問餉計豐約飛卿以實告比
調遣浩繁不克支屬有旨俾飛卿軍前傳宣撫勞値金
兵大至幾不免以憂卒
劉穎字公實衢州西安人紹興二十七年進士調溧陽
主簿時張浚留守建康金師初退府索民租未入者穎
白浚言師旅之後宜先撫摩當盡蠲逋賦浚喜即奏閣
免由是知名遣其子栻與游教授全州改官知鉛山縣
以外艱去再知常熟縣簽判潭州王佐為帥負其能盛
氣以臨僚吏穎約以中道多屈而改為及陳峒反所擒
賊多穎計策帥上其功曰簽判宜居臣上召監進奏院
進太常寺主簿遷丞兼兵部郎官提舉浙西常平茶鹽
還澱水湖以泄吳松江一水禁民侵築母使逼塞大流
民田賴之就遷提刑以洗冤澤物為任間詣獄察不應
繋者縱遣之御史以介僻劾罷除江西運判江州德化
縣田逃徙太半守乞蠲税不報穎以見種之税均於荒
萊民願耕者第減之上供自若而逃田盡復除直秘閣
淮東轉運副使初水敗楚州城修補未竟劉超欲移築
穎因接伴金國使人對言國家何苦捐百萬緡為軍帥
幸賞地邪光宗從之除戸部郎中淮東總領務場以額
鈔抵賞隂耗餉計二十年無知此弊者穎䆒覈得之以
所賣數論賞而總餉增羡遷司農少卿淮西總領前主
計者請自為都釀抱淨息而利贏餘其後稍虧反以大
軍錢佐之邀糴江淮回易如負販状穎以為失王人之
體遂罷之内府宣限既迫每移供軍錢以應歲輸穎蒐
吏弊汰冗員分月綱解自是不復那移尋除直寳謨閣
江東運副知平江府皆未行除宗正少卿遷起居郎兼
實錄院檢討官權戸部侍郎升同修撰以疾丐祠提舉
興國宫除集英殿修撰知寧國府改知紹興府未幾知
平江府徑歸提舉興國宫起知泉州升華文閣待制請
興國祠以歸興國祠滿除敷文閣待制致仕嘉定改元
召赴行在落致仕除刑部侍郎辭進龍圖閣待制知婺
州請老以寳謨閣直學士致仕六年卒于家年七十八
贈光禄大夫在孝宗朝人臣爭承意自獻穎奏今日之
失在輕聽人言昔之施為今復棄置大損盛德孝宗嘉
納之光宗時論人主難克而易流者四曰逸豫無節賜
予無度儒臣易疎近倖易昵寧宗時學禁初起黨論日
興穎奏願陛下御之以道容之以德不然元祐崇觀之
事可鑒也其言皆切中於時自浙西請外凡徙麾節十
餘年有以淹速訊之穎笑曰吾所欲也其在從班日韓
侂胄舊與周旋無間方居中用事而穎謝絶之常言士
以不辱身為重其為少宗正而丞相趙汝愚適歸相遇
於廢寺泥雨不能伸足但僧牀立語曰寄謝余參政某
雖去而人才猶在朝廷幸善待之穎曰相公人才即參
政人才也使果賢參政之責非宰相之憂也余參政端
禮也余繼相卒於善類多所全佑穎之助云
徐邦憲字文子婺州義烏人幼穎悟從陳傅良䆒名物
義理以通史傳百家之書紹熙四年試禮部第一人登
進士第三遷為秘書郎韓侂胄開兵端同惡附和無敢
先發一語議其非者邦憲獨首言之丐外知處州陛辭
力諫用兵不可太驟再歲召還言求名義以息兵莫若
因建儲而肆赦借殊常之恩為弭兵之名因行赦宥大
霈德澤東委宣諭西委宣撫洗弄兵之咎省戍邊之師
發倉粟以賑餓殍及農時而復民業如此則建儲之義
正與息兵相為表裏也又上侂胄書侂胄惡其言嗾御
史徐柟擊之鐫秩罷祠未幾復官除江西憲改江東漕
以戸部郎為淮西總領侂胄已誅尚書倪思舉邦憲自
代召對上言今日更化未可與紹興乙亥同論秦檜專
權天下猶可以緝理今侂胄專權天下敗壊盡矣除尚
右郎兼太子侍講除左司為金賀正使接伴除宗正少
卿回權工部侍郎知臨安府丐祠知江州奏乞郡得節
制屯戍兵至郡疾以寳謨閣待制致仕卒于官年五十
七諡文肅
論曰汪若海柳約仕於南渡播遷之時其志將以尊君
父故讀其麐書而悲之張運李舜臣職舉事修遺愛在
民孫逄吉章穎辨正人之非邪正學之非偽君子哉商
飛卿劉穎徐邦憲皆有立於權臣柄國之日卓乎不為
勢利所移故能爾耶
宋史卷四百四
