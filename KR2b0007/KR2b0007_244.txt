資治通鑑卷二百四十四宋司馬光撰
胡三省音注
唐紀六十(起屠維作噩盡昭陽赤奮若凡五年)
文宗元聖昭獻孝皇帝上之下
太和三年春正月亓志紹與成德合兵掠貝州(貝州在魏州北)
(二百一十里)義成行營兵三千人先屯齊州使之禹城(之往)
(也一作屯禹城漢祝阿縣地天寳元年改為禹城以縣西有禹息古城也屬齊州九域志在州西北一百三十)
(里)中道潰叛横海節度使李祐討誅之李聽史唐合
兵擊亓志紹破之志紹將其衆五千奔鎮州李載義
奏攻滄州長蘆拔之(滄州治青池縣九域志長蘆鎮屬青池)甲辰昭義
奏亓志紹餘衆萬五千人詣本道降寘之洺州二月
横海節度使李祐帥諸道行營兵擊李同捷破之(帥讀曰率)
進攻德州(九域志德州東北至滄州二百三十里)武寧捉生兵馬使石
雄勇敢愛士卒王智興殘虐軍中欲逐智興而立雄智
興知之因雄立功奏請除刺史丙辰以雄為壁州刺史
(宋白曰壁州本漢宕渠縣地後魏大統中於今州里置諾水縣唐武德八年立壁州以縣西一里壁山為名京)
(師西南一千八百二十二里)史憲誠聞滄景將平而懼其子唐勸
之入朝丙寅憲誠使唐奉表請入朝且請以所管聽命
石雄既去武寧王智興悉殺軍中與雄善者百餘人
夏四月戊午智興奏雄搖動軍情請誅之上知雄無罪
免死長流白州(為武宗復用石雄張本武德三年析合浦縣地置傳白縣四年置南州六年改)
(白州至京師六千七百一十五里州縣皆因傳白江為名)戊辰李載義奏攻滄州
破其羅城(羅城外城也)李祐拔德州城中將卒三千餘人奔
鎮州李同捷與祐書請降(降戶江翻)祐并奏其書諫議大夫
柏耆受詔宣慰行營好張大聲勢以威制諸將諸將已
惡之矣(好呼到翻惡烏路翻)及李同捷請降於祐祐遣大將萬洪
代守滄州耆疑同捷之詐自將數百騎馳入滄州以事
誅洪取同捷及其家屬詣京師乙亥至將陵(將陵漢安德縣地隋)
(分安德於將陵故城置縣唐屬德州)或言王庭湊欲以竒兵簒同捷(簒初患翻)
(奪也)乃斬同捷傳首滄景悉平五月庚寅加李載義同平
章事(錄考異曰實作庚寅誤)諸道兵攻李同捷三年僅能下之(上初)
(元即討同捷至是三年)而柏耆徑入城取為已功諸將疾之争上
表論列辛夘貶耆為循州司戶(循州古龍川地隋置循州考異曰實錄四月)
(李祐收德州同捷請降於祐祐疑其詐柏耆請以騎兵三百入滄州祐從之耆徑入滄收同捷與其家屬赴京)
(師又詔曰假勢張皇乘險縱恣指揮彈壓奏報蔑聞擅入滄州專殺大將補署逆校潛送兇渠舊傳曰滄德平)
(諸將害耆邀功争上表論列上不獲已貶循州司戶新傳曰同捷請降祐使萬洪代守滄州同捷未出也耆以)
(三百騎馳入滄以事誅洪與同捷朝京師既行諜言王庭湊欲以竒兵劫同捷耆遂斬其首以獻諸將疾其功)
(比奏攢詆文宗不獲已貶耆循州司戶參軍蓋耆張皇邀功則有之然諸將疾之而論奏文宗不得已而貶黜)
(亦其實也至於賜死則因馬國亮奏其受同捷奴婢綾絹故也)李祐尋薨壬寅攝魏
博副使史唐奏改名孝章六月丙辰詔鎮州四面行
營各歸本道休息但務保境勿相往來惟庭湊效順為
逹章表(為于偽翻)餘皆勿受辛酉以史憲誠為兼侍中河
中節度使以李聽兼魏博節度使(李聽本帥義成使兼魏博)分相衞
澶三州以史孝章為節度使(澶時連翻)初李祐聞柏耆殺
萬洪大驚疾遂劇上曰祐若死是耆殺之也癸酉賜耆
自盡河東節度使李程奏得王庭湊書請納景州(考)
(異曰按景州本隸横海蓋因李同捷之亂庭湊據有之同捷既平庭湊懼而復進之也)又奏亓志
紹自縊(縊於賜翻又一計翻)上遣中使賜史憲誠旌節癸酉至
魏州時李聽自貝州還軍館陶遷延未進(館陶在魏州北四十五里)
憲誠竭府庫以治行(治直之翻)甲戍軍亂殺憲誠奉牙内都
知兵馬使靈武何進滔知留後李聽進至魏州進滔拒
之不得入秋七月進滔出兵擊李聽聽不為備大敗潰
走(聽考異曰新進滔傳曰進縚下令曰公等既廹我當吾令衆唯唯孰殺前使及監軍者䟽出之凡斬九)
(十餘人釋脇從者素服臨哭將吏皆入弔詔拜留後按進滔結王庭湊以拒李聽又襲擊聽大破之安能如是)
(新傳蓋據柳公權德政碑云公謂將士曰既廹以為長當謹而聽承命都將摠事者諭之曰害前使與監軍兇)
(黨籍其姓名仍集之於庭無使漏網卒獲九十三人白黑既分善惡無誤會衆顯戮共棄咸悅公於是素服而)
(哭將吏序弔此恐涉溢美之辭耳今從舊傳)晝夜兼行趣淺口(九域志魏州館陶縣有淺)
(口鎮趣七喻翻)失亡過半輜重兵械盡棄之(重直用翻)昭義兵救之
聽僅而得免歸於滑臺(李聽本鎮滑州)河北久用兵饋運不給
朝廷厭苦之八月壬子以進滔為魏博節度使復以相
衞澶三州歸之滄州承喪亂之餘(喪息浪翻)骸骨蔽地城
空野曠戶口存者什無三四癸丑以衞尉卿殷侑為齊
德滄景節度使(是年始以齊州隸横海)侑至鎮與士卒同甘苦招
撫百姓勸之耕桑流散者稍稍復業先是本軍三萬人
皆仰給度支(先悉薦翻仰牛向翻)侑至一年租稅自能贍其半二
年請悉罷度支給賜三年之後戶口滋殖倉廪充盈(史言)
(方鎮得其人則可轉荒殘為富實)王庭湊因隣道微露請服之意壬
申赦庭湊及將士復其官爵徵浙西觀察使李德裕
為兵部侍郎裴度薦以為相會吏部侍郎李宗閔有宦
官之助甲戍以宗閔同平章事上性儉素九月辛巳
命中尉以下毋得衣紗縠綾羅(衣於既翻)聽朝之暇惟以書
史自娛聲樂遊畋未嘗留意駙馬韋處仁嘗著夾羅巾
(處昌呂翻著陟略翻劉昫曰武德已來始有巾子文官名流上平頭小樣者則天時朝貢臣内賜高頭巾子呼)
(為武家諸王樣中宗景龍四年三月因内宴賜宰臣以下内樣巾子開元已來文官士伍多以紫皂官絁為頭)
(巾平頭巾子相倣為雅製玄宗開元十九年十月賜供奉及諸司長官羅頭巾及官樣巾迄於今服之)上
謂曰朕慕卿門地清素故有選尚(處仁尚穆宗女新豐公主)如此巾
服聽其他貴戚為之卿不須爾壬辰以李德裕為義
成節度使李宗閔惡其逼已(惡烏露翻)故出之冬十月丙
辰以李聽為太子少師路隋言於上曰宰相任重不
宜兼金榖𤨏碎之務如楊國忠元載皇甫鎛皆奸臣所
為不足法也上以為然於是裴度辭度支上許之十
一月甲午上祀圓丘赦天下四方毋得獻竒巧之物其
纖麗布帛皆禁之焚其機杼丙申西川節度使杜元
穎奏南詔入寇元穎以舊相文雅自高(杜元穎長慶初相穆宗)不
曉軍事專務蓄積减削士卒衣糧西南戍邊之卒衣食
不足皆入蠻境鈔盗以自給(鈔楚交翻)蠻人反以衣食資之
由是蜀中虚實動静蠻皆知之南詔自嵯顚謀大舉入
寇(嵯顚弑君立君遂專南詔之政嵯才何翻)邊州屢以告元穎不之信嵯顚
兵至邊城一無備禦蠻以蜀卒為鄉導(鄉讀曰嚮)襲陷嶲戎
二州甲辰元穎遣兵與戰於卭州南蜀兵大敗蠻遂陷
卭州(卭渠容翻)武寧節度使王智興入朝詔𤼵東川興
元荆南兵以救西川十二月丁未朔又𤼵鄂岳襄鄧陳
許等兵繼之以王智興為忠武節度使(智興自徐徙陳)己
酉以東川節度使郭釗為西川節度使兼權東川節度
事嵯顚自卭州引兵徑抵成都(九域志自卭州東至成都二百六十里)庚
戌陷其外郭杜元穎帥衆保牙城以拒之(帥讀曰率錄考異曰實)
(寇及子城元穎方覺知按實錄十一月丙申元穎奏南詔入寇乙巳奏圍清溪關十二月丙辰奏官軍失利蠻)
(陷卭州至此乃云寇及子城元穎方覺知似尤之太過今不取)欲遁者數四壬子貶元
穎為邵州刺史己未以右領軍大將軍董重質為神
策諸道西川行營節度使又𤼵太原鳳翔兵赴西川南詔寇
東川入梓州西川(東川節度治梓州)釗兵寡弱不能戰(釗上更當有郭)
(字蜀本正如此)以書責嵯顚嵯顚復書曰杜元穎侵擾我故興
兵報之耳與釗修好而退(好呼到翻)蠻留成都西郭十日其
始慰撫蜀人市肆安堵將行乃大掠子女百工數萬人
及珍貨而去蜀人恐懼往往赴江流尸塞江而下(塞悉則翻)
嵯顚自為軍殿(殿丁練翻)及大度水嵯顚謂蜀人曰此南吾
境也聽汝哭别鄉國衆皆慟哭赴水死者以千計自是
南詔工巧埓於蜀中(埓龍輙翻等也)嵯顚遣使上表稱蠻比修
職貢(比毗至翻)豈敢犯邊正以杜元穎不恤軍士怨苦元穎
競為鄉導祈我此行以誅虐帥(帥所類翻)誅之不遂無以慰
蜀士之心願陛下誅之丁夘再貶元穎循州司馬詔董
重質及諸道兵皆引還郭釗至成都與南詔立約不相
侵擾詔中使以國信賜嵯顚
四年春正月辛巳武昌節度使牛僧孺入朝戊子立
子永為魯王李宗閔引薦牛僧孺辛夘以僧孺為兵
部尚書同平章事於是二人相與排擯李德裕之黨(排擠)
(也擯斥也)稍稍逐之南詔之寇成都也詔山南西道𤼵兵
救之(事見上卷)興元兵少(山南西道節度治興元府)節度使李絳募兵千
人赴之未至蠻退而還(還從宣翻又如字)興元兵有常額詔新
募兵悉罷之二月乙夘絳悉召新軍諭以詔旨而遣之
仍賜以廪麥皆怏怏而退(怏於兩翻)往辭監軍監軍楊叔元
素惡絳不奉己以賜物薄激之衆怒大譟掠庫兵趨使
牙(惡烏露翻趨七喻翻節度使所居為使宅治事之所為使牙使䟽吏翻)絳方與僚佐宴
不為備走登北城或勸縋而出(縋馳偽翻)絳曰吾為元帥豈
可逃去麾推官趙存約令去存約曰存約受明公知何
可苟免牙將王景延與賊力戰死絳存約及觀察判官
薛齊皆為亂兵所害賊遂屠絳家(叔考異曰新傳曰楊元素疾絳遣人迎)
(說軍士曰將收募直而還為民士皆怒乃譟而入劫庫兵絳方宴不設備遂握節登陴或言縋城可以免絳不)
(從遂遇害實錄絳召諸卒以詔旨諭而遣之𤼵廪麥以賞衆皆怏怏而退出壘門衆有請辭監軍者而監軍楊)
(叔元貪財怙寵素怨絳之不奉已與絳為隙久矣至是因以賞薄激之散卒遂作亂今從之)戊午叔
元奏絳收新軍募直以致亂庚申以尚書右丞温造為
山南西道節度使是時三省官上䟽共論李絳之冤諫
議大夫孔敏行具呈叔元激怒亂兵上始悟三月己
亥朔以刑部尚書柳公綽為河東節度使先是回鶻入
貢及互市(先悉薦翻)所過恐其為變常嚴兵迎送防衛之公
綽至鎮回鶻遣梅錄李暢以馬萬匹互市公綽但遣牙
將單騎迎勞於境(勞力到翻)至則大闢牙門受其禮謁暢感
泣戒其下在路不敢馳獵無所侵擾陘北沙陀素驍勇
(沙陀保神武川在陘嶺之北陘音刑)為九姓六州胡所畏伏公綽奏以其
酋長朱邪執宜為隂山都督代北行營招撫使使居雲
朔塞下捍禦北邊執宜與諸酋長入謁公綽與之宴執
宜神彩嚴整進退有禮公綽謂僚佐曰執宜外嚴而内
寬言徐而理當(酋慈由翻長知兩翻邪讀曰耶當耶浪翻)福祿人也執宜母
妻入見公綽使夫人與之飲酒饋遺之(見賢遍翻遺唯季翻)執宜
感恩為之盡力(為于偽翻)塞下舊有廢府十一(舊書作廢栅當從之蓋考)
(之唐志雲朔塞下無十一府也)執宜修之使其部落三千人分守之自
是雜虜不敢犯塞(雜虜謂退渾回鶻韃靼奚室韋之屬)温造行至褒城
(褒城漢褒中縣唐屬興元府九域志褒城在府西北四十五里)遇興元都將衞志忠征
蠻歸造密與之謀誅亂者以其兵八百人為牙隊五百
人為前軍入府分守諸門己夘造視事饗將士於牙門
造曰吾欲問新軍去留之意宜悉使來前既勞問(勞力到翻)
命坐行酒志忠密以牙兵圍之既合唱殺(圍既合唱聲曰殺衆應聲)
(而進殺之)新軍八百餘人皆死楊叔元起擁造靴求生造命
囚之其手殺綘者斬之百叚餘皆斬首投尸漢水以百
首祭李綘三十首祭死事者具事以聞己丑流楊叔元
於康州(康州漢端溪縣地武德四年置南康州貞觀十二年去南字至京師五千七百五十里)
癸夘加淮南節度使叚文昌同平章事為荆南節度使
奚寇幽州夏四月丁未盧龍節度使李載義擊破之
辛酉擒其王茹羯以獻(羯居列翻)裴度以高年多疾懇辭
機政六月丁未以度為司徒平章軍國重事(平章軍國重事者平)
(章大事不復煩以細務與同平章事之官不同官考異曰寳歷二年度入相時猶守司空自後未嘗遷至此)
(實錄直言司徒裴度按制辭云遷秩上公式是殊寵又云宜其首贊機衡弘敷教典蓋此時方遷司徒實錄先)
(云司徒裴度誤也)俟疾損三五日一入中書(疾損猶言疾减也)上患宦
者彊盛憲宗敬宗弑逆之黨猶有在左右者中尉王守
澄尤專横(横尸孟翻)招權納賄上不能制嘗密與翰林學士
宋申錫言之申錫請漸除其偪(欲以漸去其威權偪上者偪音逼)上以
申錫沈厚忠謹可倚以事擢為尚書右丞七月癸未以
申錫同平章事(疑則勿任任則勿疑文宗為負宋申錫矣為申錫貶逐張本)初裴
度征淮西(謂元和討吳元濟時也)奏李宗閔為觀察判官由是漸
獲進用至是怨度薦李德裕因其謝病九月壬午以度
兼侍中充山南東道節度使西川節度使郭釗以疾
求代冬十月戊申以義成節度使李德裕為西川節度
使蜀自南詔入寇一方殘弊郭釗多病未暇完補德裕
至鎮作籌邊樓圖蜀地形南入南詔西逹吐蕃日召老
於軍旅習邊事者雖走卒蠻夷無所間(蜀自清溪關則南入南詔踰西)
(山則西逹吐蕃間古莧翻)訪以山川城邑道路險易廣狹遠近(易以豉翻)
未踰月皆若身嘗涉歴上命德裕修塞清溪關以斷南
詔入寇之路(塞悉則翻下同斷音短)或無土則以石壘之德裕上
言通蠻細路至多不可塞惟重兵鎮守可保無虞但黎
雅以來得萬人成都得二萬人精加訓練則蠻不敢動
矣邊兵又不宜多須力可臨制崔旴之殺郭英乂(見二百二)
(十四卷代宗永泰元年)張朏之逐張延賞(見二百二十九卷德宗建中四年)皆鎮
兵也時北兵皆歸本道惟河中陳許三千人在成都有
詔來年三月亦歸蜀人忷懼(忷許拱翻)德裕奏乞鄭滑五百
人陳許千人以鎮蜀且言蜀兵脆弱新為蠻寇所困皆
破膽不堪征戍(戰勝之威士氣百倍敗兵之卒没世不復正謂此也脆此芮翻)若北兵
盡歸則與杜元穎時無異蜀不可保恐議者云蜀經蠻
寇以來已自增兵曏者蠻寇已逼元穎始募市人為兵
得三千餘人徒有其數實不可用郭釗募北兵僅得百
餘人臣復召募得二百餘人(復扶又翻)此外皆元穎舊兵也
恐議者又聞一夫當關之說(一夫當關萬夫莫前前人所以言蜀之險也)以
為清溪可塞臣訪之蜀中老將清溪之旁大路有三自
餘小徑無數皆東蠻臨時為之開通(勿鄧豐琶兩林皆東蠻也為于偽翻)
若言可塞則是欺㒺朝廷要須大度水北更築一城迤
邐接黎州(九域志黎州南至大度河一百里宋白曰黎州古沉黎地迤以爾翻邐力紙翻)以大
兵守之方可况聞南詔以所掠蜀人二千及金帛賂遺
吐蕃(遺唯季翻)若使二虜知蜀虚實連兵入寇誠可深憂其
朝臣建言者蓋由禍不在身望人責一狀留入堂案(堂謂)
(政事堂案文案也)他日敗事不可令臣獨當國憲(憲法也敗補邁翻)朝
廷皆從其請德裕乃練士卒葺堡鄣積糧儲以備邊蜀
人粗安是歲勃海宣王仁秀卒子新德早死孫彛震
立改元咸和
五年春正月丁巳賜滄齊節度名義昌軍(張孝忠以程日華為滄州)
(刺史朱淊之亂滄定隔絶日華以滄州自通於朝廷貞元三年以日華為横海軍節度領滄景二州元和十三)
(年王承宗獻德棣二州而横海軍領滄景德棣四州長慶元年省景州明年復領景州太和元年增領齊州明)
(年以棣州隸淄青平盧節度又明年罷横海節度更置齊德節度尋平李同捷得滄州更號滄齊德節度是年)
(賜號義昌軍)庚申盧龍監軍奏李載義與勑使宴於毬場
後院副兵馬使楊志誠與其徒呼噪作亂載義與子正
元奔易州志誠又殺莫州刺史張慶初(宋白曰幽州南至莫州二百八)
(十里)上召宰相謀之牛僧孺曰范陽自安史以來非國所
有劉總暫獻其地(事見二百四十一卷穆宗長慶元年)朝廷費錢八十萬
緡而無絲毫所獲今日志誠得之猶前日載義得之也
(敬宗寳歷二年李載義得范陽事見上卷)因而撫之使捍北狄不必計其逆
順上從之載義自易州赴京師上以載義有平滄景之
功(平滄景見上三年)且事朝廷恭順二月壬辰以載義為太保
同平章事如故以楊志誠為盧龍留後
臣光曰昔者聖人順天理察人情知齊民之莫能相
治也(治直之翻下同)故置師長以正之知羣臣之莫能相使
也故建諸侯以制之知列國之莫能相服也故立天
子以統之(自師長而上至天子則所謂師長者近民之官也長知丈翻)天子之於
萬國能褒善而黜惡抑彊而扶弱撫服而懲違禁暴
而誅亂然後𤼵號施令而四海之内莫不率從也(率循)
(也從順也一曰相率而從上之令也)詩曰勉勉我王綱紀四方(詩大雅棫樸之)
(辭)載義藩屏大臣(屏必郢翻)有功於國無罪而志誠逐之
此天子所宜治也若一無所問因以其土田爵位授之
則是將帥之廢置殺生皆出於士卒之手天子雖在
上何為哉國家之有方鎮豈專利其財賦而已乎如
僧孺之言姑息偷安之術耳豈宰相佐天子御天下
之道哉
新羅王彦昇卒子景徽立上與宋申錫謀誅宦官申
錫引吏部侍郎王璠為京兆尹以密旨諭之璠泄其謀
(璠孚袁翻左考異曰按舊璠傳去年七月為京兆十二月遷丞故申錫得罪時京兆尹乃崔琯也)鄭注
王守澄知之隂為之備上弟漳王湊賢有人望注令神
策都虞候豆盧著誣告申錫謀立漳王戊戌守澄奏之
上以為信然甚怒(漳王固上之所忌因其所忌而讒間之此宋申錫之所以不免於罪也)
守澄欲即遣二百騎屠申錫家飛龍使馬存亮固争曰
如此則京城自亂矣宜召他相與議其事(以馬存亮定張韶之難及)
(争宋申錫之事觀之則温公之取存亮固不特一事也飛龍使掌飛龍廐)守澄乃止是日旬
休(一月三句遇旬則下直而休沐謂之句休今謂之旬假是也)遣中使悉召宰相至
中書東門中使曰所召無宋公名申錫知獲罪望延英以
笏扣頭而退(按閣本大明宫圖中書省與延英殿其間僅隔殿中外院殿中内院耳)宰相
至延英上示以守澄所奏相顧愕眙(貽丑吏翻)上命守澄捕
豆盧著所告十六宅宫市品官晏敬則及申錫親事王
師文等於禁中鞫之(親事常在左右者今宰執侍從猶有親事官)師文亡命
三月庚子申錫罷為右庶子自宰相大臣無敢顯言其
冤者獨京兆尹崔琯大理卿王正雅連上䟽請出内獄
付外廷覈實(鞫於禁中故曰内獄)由是獄稍緩正雅翃之子也(王翃)
(見德宗紀)晏敬則等自誣服稱申錫遣王師文逹意於王結
異日之知獄成壬寅上悉召師保以下及臺省府寺大
臣面詢之午際(午際方交午漏初刻非正午時也)左常侍崔玄亮給事
中李固言諫議大夫王質補闕盧鈞舒元褒蔣係裴休
韋温等復請對於延英(復扶又翻下同)乞以獄事付外覆按上
曰吾已與大臣議之矣屢遣之出不退玄亮叩頭流涕
曰殺一匹夫猶不可不重愼况宰相乎上意稍解曰當更
與宰相議之乃復召宰相入牛僧孺曰人臣不過宰相
今申錫已為宰相假使如所謀復欲何求申錫殆不至
此鄭注恐覆案詐覺乃勸守澄請止行貶黜癸夘貶漳
王湊為巢縣公宋申錫為開州司馬存亮即日請致仕
(存亮之上更有一馬字姓名較明白按馬存亮自以知宋申錫之冤而不能救惡王守澄之横而不能退即日)
(乞身致仕雖宦者而有古人之風)玄亮磁州人質通五世孫(王通見一百七十九)
(卷隋文帝仁夀三年號文中子)係乂之子(蔣乂見二百三十五卷德宗貞元十三年)元褒江
州人也晏敬則等坐死及流竄者數十百人申錫竟卒
於貶所夏四月己丑以李載義為山南西道節度使
楊志誠為幽州節度使五月辛丑上以太廟兩室破
漏踰年不葺罰將作監支度判官宗正卿俸(將作監掌土木工匠)
(度支掌支調宗正卿掌太廟齋郎宗廟不修故皆罰俸俸扶用翻)亟命中使帥工徒輟
禁中營繕之材以葺之(帥讀曰率)左補闕韋温諫以為國家
置百官各有所司苟為墮曠(墮讀曰隳)宜黜其人更擇能者
代之(更工衡翻)今曠官者止於罰俸而憂軫所切即委内臣
是以宗廟為陛下所私而百官皆為虚設也上善其言
即追止中使命有司葺之丙辰西川節度使李德裕
奏遣使詣南詔索所掠百姓(索山客翻前年寇蜀所掠者也)得四千人
而還(五考異曰德裕西南備邊錄曰南詔以所虜男女千二百六十四人歸於我舊傳曰又遣人入南)
(詔求其所俘工匠得僧道工巧四千餘人復歸成都按實錄云約四千人今從之)秋八月戊
寅以陜虢觀察使崔郾為鄂岳觀察使(陜式冉翻郾於幰翻)鄂岳
地囊山帶江處百越巴蜀荆漢之會(處昌呂翻)土多羣盗剽
行舟(剽匹妙翻)無老幼必盡殺乃已郾至訓卒治兵作蒙衝
追討(蒙衝戰船也治直之翻)歲中悉誅之郾在陜以寬仁為治(治直)
(吏翻下同)或經月不笞一人及至鄂嚴峻刑罰或問其故郾
曰陜土瘠民貧吾撫之不暇尚恐其驚鄂地險民雜夷
俗慓狡為奸(慓匹妙翻)非用威刑不能致治(治直吏翻)政貴知變
蓋謂此也西川節度使李德裕奏蜀兵羸疾老弱者
從來終身不簡臣命立五尺五寸之度簡去四千四百
餘人(簡選也去羌呂翻)復簡募少壯者千人以慰其心(復扶又翻少詩)
(照翻)所募北兵已得千五百人與土兵參居(參倉含翻間厠也)轉
相訓習日益精練又蜀工所作兵器徒務華飾不堪用
臣今取工於别道以治之無不堅利(治直之翻)九月吐蕃維
州副使悉怛謀請降(怛當割翻)盡帥其衆奔成都德裕遣行
維州刺史虞藏儉將兵入據其城庚申具奏其狀且言
欲遣生羌三千燒十三橋擣西戎腹心可洗久耻是韋
臯没身恨不能致者也(德宗之時韋臯屢出兵攻維州不能取)事下尚書
省集百官議(下戶嫁翻)皆請如德裕策牛僧孺曰吐蕃之境
四面各萬里失一維州未能損其勢比來修好約罷戍
兵(比毗至翻好呼到翻還考異曰舊僧孺傳載僧孺語曰今吐蕃論董勃纔劉元鼎未至按穆宗實錄長)
(慶二年八月大理卿劉元鼎使吐蕃回文宗實錄太和六年三月吐蕃遣論董勃藏入見不言元鼎再奉使杜)
(牧僧孺墓誌亦無董勃等名蓋舊傳誤也)中國禦戎守信為上彼若來責曰
何事失信養馬蔚茹川(原州蕭關縣有蔚茹水水西即白草軍蔚紆勿翻)上平
凉阪(上時掌翻阪音反)萬騎綴回中怒氣直辭不三日至咸陽
橋此時西南數千里外得百維州何所用之徒棄誠信
有害無利此匹夫所不為况天子乎上以為然詔德裕
以其城歸吐蕃執悉怛謀及所與偕來者悉歸之吐蕃
盡誅之於境上極其慘酷德裕由是怨僧孺益深(為武宗朝)
(李德裕追論維州事張本)冬十月戊寅李德裕奏南詔寇嶲州陷
三縣(嶲音髓)
六年春正月壬子詔以水旱降繫囚羣臣上尊號曰太
和文武至德皇帝右補闕韋温上䟽以為今水旱為災
恐非崇飾徽稱之時(稱尺證翻)上善之辭不受三月辛丑
以武寧節度使王智興兼侍中充忠武節度使以邠寧
節度使李聽為武寧節度使回鶻昭禮可汗為其下
所殺從子胡特勒立(從才用翻李考異曰舊傳云七年三月回鶻義節等將駞馬到且)
(報可汗二月二十七日薨已冊親弟薩特勒廢朝三日今從新傳)李聽之前鎮武寧
也有蒼頭為牙將(考新傳書李聽前此未嘗鎮武寧切意此蒼頭蓋從聽兄愿素鎮武寧遂)
(得為牙將也)至是聽先遣親吏至徐州慰勞將士(勞力到翻)蒼頭
不欲聽復來說軍士(復扶又翻說式芮翻)殺其親吏臠食之聽懼
以疾固辭辛酉以前忠武節度使高瑀為武寧節度使
夏五月甲辰李德裕奏修卭崍關及移嶲州理臺登
城(卭崍關或作卭峽關誤也卭崍關在雅州榮經縣所謂卭崍九折坂王尊叱馭處也祝穆曰卭崍關在嶲)
(州北九十里嶲州先治越嶲縣宋白曰越嶲漢卭都地臺登漢旄牛地李心傳曰卭崍關近榮經去黎州六十)
(里)秋七月原王逵薨(逵代宗子)冬十月甲子立魯王永
為太子初上以晉王普敬宗長子性謹愿欲以為嗣會
薨(晉王普太和二年薨見上卷)上痛惜之故久不議建儲至是始行
之十一月乙夘以荆南節度使段文昌為西川節度
使西川監軍王踐言入知樞密數為上言(數所角翻為于偽翻)縳
送悉怛謀以快虜心絶後來降者非計也上亦悔之尤
中書侍郎同平章事牛僧孺失策附李德裕者因言僧孺
與德裕有隙害其功上益疎之(尤者以為愆過也疎者情不相親也)僧孺
内不自安會上御延英謂宰相曰天下何時當太平卿
等亦有意於此乎(責其尸位素餐無佐理興化之心)僧孺對曰太平無
象今四夷不至交侵百姓不至流散雖非至理(至理猶言至治)
(也)亦謂小康(康安也)陛下若别求太平非臣等所及退謂
同列曰主上責望如此吾曹豈得久居此地乎因累表
罷十二月乙丑以僧孺同平章事充淮南節度使
臣光曰君明臣忠上令下從俊良在位邪佞黜遠禮
修樂舉刑清政平奸宄消伏(宄音軌)兵革偃戢諸侯順
附四夷懷服家給人足此太平之象也于斯之時閽
寺專權脇君於内弗能遠也(遠于願翻)藩鎮阻兵陵慢于
外弗能制也士卒殺逐主帥拒命自立弗能詰也(詰起)
(吉翻)軍旅歲興賦歛日急(歛力瞻翻)骨血縱横於原野(縱子容翻)
杼軸空竭於里閭而僧孺謂之太平不亦誣乎當文
宗求治之時僧孺任居承弼進則偷安取容以竊位
退則欺君誣世以盗名罪孰大焉(按書冏命旦夕承弼厥辟本不專指)
(宰相温公取翊輔之義遂以為宰相之任又公以進退之道責牛僧孺亦有見於後之竊位盗名如僧孺)
(者治直吏翻)
珍王誠薨(新書誠作諴諴德宗子也)乙亥昭義節度使劉從諫入
朝丁未以前西川節度使李德裕為兵部尚書初李
宗閔與德裕有隙(事見二百四十一卷穆宗長慶元年)及德裕還自西川
上注意甚厚朝夕且為相宗閔百方沮之不能京兆尹
杜悰(沮在呂翻悰徂宗翻)宗閔黨也嘗詣宗閔見其有憂色曰得
非以大戎乎(兵部掌戎政尚書其長也故悰隠語謂之大戎)宗閔曰然何以相
救悰曰悰有一策可平宿憾恐公不能用宗閔曰何如
悰曰德裕有文學而不由科第常用此為慊慊(慊苦簟翻慊慊)
(不快之意)若使之知舉必喜矣(知舉知貢舉也)宗閔默然有間曰(間如)
(字)更思其次悰曰不則用為御史大夫(不讀曰否)宗閔曰此
則可矣悰再三與約乃詣德裕德裕迎揖曰公何為訪
此寂寥悰曰靖安相公令悰達意(李宗閔蓋居靖安坊因以稱之如後劉崇)
(望居光德坊呼為光德劉公之類)即以大夫之命告之德裕驚喜泣下
曰此大門官(唐制大朝會御史大夫帥其屬正百官之班序遲明列於兩觀故以為大門官)小
子何足以當之寄謝重沓(重直龍翻)宗閔復與給事中楊虞
卿謀之(復扶又翻)事遂中止(牛僧孺患失之心重李德裕進取之心銳所謂楚則失矣齊亦)
(未為得也)虞卿汝士之從弟也(楊汝士見二百四十一卷穆宗長慶元年)
七年春正月甲午加昭義節度使劉從諫同平章事遣
歸鎮初從諫以忠義自任入朝欲請他鎮既至見朝廷
事柄不一又士大夫多請託心輕朝廷(史考異曰補國曰文宗朝劉)
(從諫朝覲渥澤甚厚自謂河朔近無比倫頗矜臣節文武百辟盡湊其門從諫廣行金帛賂諸權要求登台席)
(人情多可相國李公固言獨無一言從諫欲市其歡玉不可染欲諛其意冰不可穿門館不敢導其誠懇遇休)
(假謁於私第投誠瀝懇至於再三相公正色謂曰僕射先君以東平之功鎮潞二十餘年及即世之後僕射擅)
(領戎務生邀朝命朝廷以先君勲績不絶賞延任居蕃閫位劇南宫豈是恩澤降於等倫欲以何事效忠報國)
(僕射若請邊陲一鎮大展籌謀拓境復疆乃為勲業朝廷豈不以衮職之重命賞封功區區躁求一何容易某)
(比謂僕射英雄忠義首冠蕃臣今求佩相印擁節旄榮歸舊藩亦河朔尋常倔彊之臣所措履也忠節安在深)
(為解體從諫矍然噤口無辭再拜趨出然從諫厚賂倖臣旬日間果以本官加平章事遽辭歸鎮宰相餞於郵)
(亭李相公謂曰相公少年昌盛勉報國恩幸望保家勿殃後嗣從諫以笏扣頭灑淚而辭及至本鎮謂從事將)
(校曰昨者入覲闕庭遍觀朝德唯李公峻直貞明凜然可懼眞社稷之重臣也按固言此年未為相其說妄也)
(今從實錄)故歸而益驕(為劉從諫倔彊張本)徐州承王智興之後士
卒驕悖節度使高瑀不能制(悖蒲妹翻又蒲没翻書考異曰杜牧上崔相公曰)
(高僕射寬厚聞名不能治軍事舉動汗流拜于堂下此蓋文士筆快耳未必然也)上以為憂甲
寅以嶺南節度使崔珙為武寧節度使珙至鎮寬猛適
宜徐人安之珙琯之弟也(崔琯見上五年珙居竦翻)二月癸亥加
盧龍節度使檢校工部尚書楊志誠檢校吏部尚書進
奏官徐廸(徐廸盧龍進奏官也宋白曰大歷十二年正月勑諸道先置上都留後便宜並改充諸道)
(都知進奏官)詣宰相言軍中不識朝廷之制唯知尚書改僕
射為遷不知工部改吏部為美勑使往恐不得出(晉宋以來)
(以吏部尚書為大尚書諸部尚書莫敢比焉唐諸藩進奏官豈不知之徐廸敢詣宰相出是言者直以下陵上)
(替無所忌憚耳勑使不得出言必將拘留之也)辭氣甚慢宰相不以為意丙
戌以兵部尚書李德裕同平章事德裕入謝上與之論
朋黨事對曰方今朝士三分之一為朋黨時給事中楊虞
卿與從兄中書舍人汝士弟戶部郎中漢公中書舍人
張元夫給事中蕭澣等善交結依附權要上干執政下
撓有司為士人求官及科第無不如志上聞而惡之(撓奴)
(高翻又奴巧翻為于偽翻惡烏路翻)故與德裕言首及之德裕因得以排
其所不悅者(昔人有評牛李事者謂德裕以燕伐燕有味乎其言也)初左散騎常
侍張仲方嘗駮李吉甫諡(李吉甫薨有司諡曰敬憲度支郎中張仲方駮其太優憲)
(宗以是貶仲方賜諡曰忠懿宋白曰唐制諸執事官三品已上散官二品已上身亡者佐吏錄行狀申考功責)
(歴任勘校下太常寺擬諡訖復申考功都堂集省官議定然後奏聞若藴德丘園聲實明著雖無官爵亦奏賜)
(諡先生諡神至翻)及德裕為相仲方稱疾不出三月壬辰以仲
方為賓客分司楊志誠怒不得僕射留官告使魏寳
義并春衣使焦奉鸞送奚契丹使尹士恭(唐中世已後凡藩鎮加官)
(率遣中使奉命謂之官告使焦奉鸞以賜春衣尹士恭以送兩蕃使者同時至幽州故皆為所留)甲午
遣牙將王文穎來謝恩并讓官丙申復以告身并批答
賜之(自唐以來凡讓官者皆有批答不允復扶又翻下同)文穎不受而去和王
綺薨(綺順宗子)庚戌以楊虞卿為常州刺史張元夫為汝
州刺史(唐以隋毗陵郡置常州京師東南二千八百四十三里隋置伊州於襄城郡後改汝州京師東)
(九百八十二里)他日上復言及朋黨李宗閔曰臣素知之故虞
卿輩臣皆不與美官李德裕曰給舍非美官而何(給舍謂給)
(事中中書舍人)宗閔失色丁巳以蕭澣為鄭州刺史(鄭州至京師千一百)
(五里)夏四月丙戌冊回鶻新可汗為愛登里囉汨没密
施合句祿毗伽彰信可汗六月乙巳以山南西道節
度使李載義為河東節度使先是回鶻每入貢所過暴
掠(先悉薦翻)州縣不敢詰但嚴兵防衛而已載義至鎮回鶻
使者李暢入貢載義謂之曰可汗遣將軍入貢以固舅
甥之好(唐公主出嫁回鶻與為舅甥之國好呼到翻)非遣將軍陵踐上國也
將軍不戢部曲使為侵盗(踐慈演翻戢疾立翻)載義亦得殺之勿
謂中國之法可忽也於是悉罷防衛兵但使二卒守其門
暢畏服不敢犯令壬申以工部尚書鄭覃為御史大
夫初李宗閔惡覃在禁中數言事(惡烏露翻數所角翻)奏罷其侍
講(覃自工部侍郎進尚書皆兼翰林侍講學士)上從容謂宰相曰(從于容翻)殷侑
經術頗似鄭覃宗閔對曰覃侑經術誠可尚然議論不
足聽李德裕曰覃侑議論他人不欲聞惟陛下欲聞之
後旬日宣出除覃御史大夫(不由宰相進擬出宣命而除之)宗閔謂樞
密使崔潭峻曰事一切宣出安用中書潭峻曰八年天
子(上即位至是八年矣)聽其自行事亦可矣宗閔愀然而止(愀七小翻)
乙亥以中書侍郎同平章事李宗閔同平章事充山
南西道節度使秋七月壬寅以右僕射王涯同平章
事兼度支鹽鐵轉運使宣武節度使楊元卿有疾朝
廷議除代李德裕請徙劉從諫於宣武因拔出上黨不
使與山東連結上以為未可癸丑以左僕射李程為宣
武節度使上患近世文士不通經術李德裕請依楊
綰議進士試論議不試詩賦(楊綰議見二百二十二卷代宗廣德元年)德裕
又言昔玄宗以臨淄王定内難(事見二百九卷睿宗景雲元年難乃旦翻)自
是疑忌宗室不令出閤天下議皆以為幽閉骨肉虧傷
人倫曏使天寳之末建中之初宗室散處方州(處昌呂翻)雖
未能安定王室尚可各全其生所以悉為安祿山朱泚
所魚肉者由聚於一宫故也(事並見前紀)陛下誠因冊太子
制書聽宗室年高屬疎者出閤且除諸州上佐使擕其
男女出外婚嫁此則百年弊法一旦因陛下去之(去羌呂翻)
海内孰不欣悅上曰兹事朕久知其不可方今諸王豈
無賢才無所施耳八月庚寅冊命太子因下制諸王自
今以次出閤授緊望州刺史上佐(開元中定天下州府自京都及諸都督護)
(府外以近畿同華岐蒲為四輔鄭陜汴懷衞絳為六雄宋亳滑許汝晉洺虢魏相為十望又有十緊其後入緊)
(望者浸多凡商寧青汾貝趙襄常宣皆望州也蔡徐鄆楚鄂彭蜀為緊州不及十數又以汝虢鄭汴魏洋蘇為)
(雄蓋升雄望者既多所以緊不及十)十六宅縣主以時出適(出閤而適人使有配偶)
進士停試詩賦諸王出閤竟以議所除官不决而罷
壬寅加幽州節度使楊志誠檢校右僕射(傳考異曰舊曰朝廷納)
(裴度言務以含垢下詔諭之因再遣使加尚書右僕射按此時度為襄陽節度使舊傳恐誤今從實錄)仍
别遣使慰諭之杜牧憤河朔三鎮之桀驁(驁五到翻)而朝廷
議者專事姑息乃作書名曰罪言大略以為國家自天
寳盗起河北百餘城不得尺寸人望之若回鶻吐蕃無
敢窺者齊梁蔡被其風流因亦為寇(齊李正已梁李靈曜蔡李希烈吳氏)
(被皮義翻)未嘗五年間不戰焦焦然七十餘年矣今上策莫
如先自治中策莫如取魏最下策為浪戰不計地勢不
審攻守是也又傷府兵廢壞作原十六衛以為國家始
踵隋制開十六衛自今觀之設官言無謂者其十六衛
乎本原事迹其實天下之大命也(唐承隋制開十六衛改左右翊衛曰左右)
(衛府左右驍騎衛曰左右驍衛府左右屯衛曰左右威衛府左右禦衛曰左右領軍衛府左右備身曰領左右)
(府唯左右武衛府左右監門府左右候衛府仍隋不改顯慶五年改左右府曰左右千牛府龍朔二年左右衛)
(府驍衛府武衛府皆省府字左右威衛曰左右武威左右領軍衛曰左右戎衛左右候衛曰左右金吾衛左右)
(監門府曰左右監門衛左右千牛府曰左右奉宸衛後復曰左右千牛衛咸亨元年復改左右戎衛曰領軍衛)
(武后光宅元年改左右驍衛曰左右武威衛左右武衛曰左右鷹揚衛左右威衛曰左右豹韜衛左右領軍衛)
(曰左右玉鈐衛唐初十六衛置大將軍各一人正三品將軍各二人從三品貞元二年十六衛各置上將軍一)
(人從二品雖設官而無兵可掌故當時以為無謂)貞觀中内以十六衛蓄養武
臣外開折衝果毅府五百七十四(諸府每府折衝都尉一人上府正四品上)
(中府從四品下下府正五品下左右果毅都尉各一人上府從五品下中府正六品上下府五六品下)以
儲兵伍有事則戎臣提兵居外無事則放兵居内其居
内也富貴恩澤以奉其身所部之兵散舍諸府(散者分散之散)
(舍者居舍之舍)上府不越千二百人三時耕稼一時治武籍藏
將府(治直之翻將即亮翻)伍散田畆力解勢破人人自愛雖有蚩
尤為帥亦不可使為亂耳(帥所類翻下同)及其居外也緣部之
兵被檄乃來(被皮義翻)斧鉞在前爵賞在後飃暴交捽豈暇
異略(飃即飄字捽昨没翻)雖有蚩尤為帥亦無能為叛也(此所謂實天下)
(之大命也)自貞觀至于開元百三十年間戎臣兵伍未始逆
簒此大聖人所以能柄統輕重制鄣表裏聖算神術也
至于開元末愚儒奏章曰天下文勝矣請罷府兵武夫
奏章曰天下力彊矣請搏四夷於是府兵内剷(字書無剷字今)
(以類求之音楚浪翻)邊兵外作戎臣兵伍湍奔矢往内無一人矣
尾大中乾(乾音干)成燕偏重(謂成安祿山偏重之勢也燕於賢翻)而天下掀
然根萌燼然七聖旰食(七聖謂肅代德順憲穆敬)求欲除之且不能
也由此觀之戎臣兵伍豈可一日使出落鈐鍵哉然為
國者不能無兵居外則叛居内則簒使外不叛内不簒
古今以還法術最長其置府立衛乎近代以來於其將
也弊復為甚(將即亮翻復扶又翻下同)率皆市兒輩多齎金玉負倚
幽隂(謂負倚宦官行貨賂以進取也)折劵交貨所能致也絶不識父兄
禮義之教復無慷慨感槩之氣百城千里一朝得之其
彊傑愎勃者則撓削法制(愎弼力翻撓奴教翻)不使縳已斬族忠
良不使違已力一勢便㒺不為寇其隂泥巧狡者(泥恐當作)
(昵)亦能家算口歛委於邪倖由卿市公去郡得都(郡謂列郡)
(都謂五都)四履所治指為别館(左傳管仲曰賜我先君履東至于海西至于河南至于穆)
(陵北至于無棣杜預注云履所踐履之界後人言賜履者本此此四履謂四境所至)或一夫不幸
而夀則戞割生人略帀天下(帀作答翻周也)是以天下兵亂不
息齊人乾耗(乾音干)靡不由是矣嗚呼文皇帝十六衛之
旨其誰原而復之乎(太宗文皇帝)又作戰論以為河北視天
下猶珠璣也(言河北不資天下所産以為富)天下視河北猶四支也河
北氣俗渾厚果於戰耕加以土息健馬(息生也)便於馳敵
是以出則勝處則饒(處昌呂翻)不窺天下之産自可封殖亦
猶大農之家不待珠璣然後以為富也國家無河北則
精甲銳卒利刀良弓健馬無有也是一支兵去矣河東
盟津滑臺大梁彭城東平盡宿厚兵以塞虜衝不可他
使是二支兵去矣(河東太原之全軍盟津河陽軍滑臺義成軍大梁宣武軍彭城武寧軍東)
(平天平軍盟讀曰孟塞音悉則翻)六鎮之師厥數三億低首仰給(仰牛向翻)
横拱不為(横拱者言横其兩肱拱立而事其帥他無所為也)則㳂淮已北循河
之南東盡海西叩洛赤地盡取才能應費是三支財去
矣(才能之才即纔字漢書作財後人從省便又去貝作才)咸陽西北戎夷大屯(謂自)
(咸陽西北列大屯以防戎夷也)盡剷吳越荆楚之饒以啖兵戍(啖徒濫翻)是
四支財去矣天下四支盡解頭腹兀然其能以是久為
安乎今者誠能治其五敗則一戰可定四支可生夫天下
無事之時殿寄大臣偷安奉私(殿寄大臣謂受殿邦之寄者牧蓋謂當時節度)
(使也詩采菽殿天子之邦毛氏注云殿鎮也音丁練翻)戰士離落兵甲鈍弊是不
蒐練之過其敗一也百人荷戈(荷下可翻)仰食縣官則挾千
夫之名大將小禆操其餘贏(小禆謂禆將操七刀翻)以虜壯為幸
以師老為娛是執兵者常少糜食常多此不責實料食
之過其敗二也戰小勝則張皇其功奔走獻狀以邀上
賞或一日再賜或一月累封凱還未歌書品已崇(戰勝則奏)
(凱歌而還書品謂書其官品也還音旋)爵命極矣田宮廣矣(田宮猶言田宅也)金
繒溢矣(繒慈陵翻)子孫官矣焉肯搜竒出死勤於我矣此厚
賞之過其敗三也(焉於虔翻)多喪兵士顚飜大都則跳身而
來刺邦而去(跳身而來謂逃至京師也刺邦而去謂貶為刺史也喪息浪翻)回視刀鋸
氣色甚安一歲未更(更工衡翻)旋已立於壇墀之上矣(立壇墀之)
(上謂復登大將之壇也)此輕罰之過其敗四也大將兵柄不得專
恩臣勑使迭來揮之(恩臣亦指宦官之怙恩者)堂然將陳殷然將鼓
一則曰必為偃月一則曰必為魚麗(陳讀曰陣麗力知翻偃月魚麗皆陣)
(名偃月陳中軍偃居其中張兩角向前左傳為魚麗之陳先偏後伍伍承彌縫)三軍萬夫環旋
翔羊愰駭之間(翔羊猶云徜徉徘徊也愰呼廣翻)虜騎乘之遂取吾之
鼓旗此不專任責成之過其敗五也今者誠欲調持干
戈洒掃垢汙而乃踵前非是不可為也又作守論以為
今之議皆曰夫倔彊之徒吾以良將勁兵為銜策(倔渠勿翻)
(彊其兩翻銜策所以馭馬)高位美爵充飽其腸安而不撓外而不拘
(撓奴巧翻又火高翻)亦猶豢擾虎狼而不拂其心(豢養也擾馴也順也拂讀曰咈)
則忿氣不萌此大歷貞元所以守邦也亦何必疾戰焚
煎吾民然後以為快也愚曰大歷貞元之間適以此為
禍也當是之時有城數十千百卒夫則朝廷别待之貸
以法度於是闊視大言自樹一家破制削法角為尊奢
天子養威而不問有司守恬而不呵王侯通爵越錄受
之(凡賞功者錄其功而加之封爵無功而詔越授之以爵是謂越錄受讀曰授)覲聘不來几
杖扶之(言不朝者賜之几杖以安其心)逆息虜胤皇子嬪之(息子也胤繼嗣也河)
(北蕃將之子率多尚主)裝緣采飾無不備之(緣以絹翻)是以地益廣兵
益彊僭擬益甚侈心益倡於是土田名器分劃殆盡(劃呼)
(麥翻又音畫)而賊夫貪心未及畔岸遂有淫名越號或帝或
王盟詛自立(詛莊助翻)恬淡不畏走兵四略以飽其志者也
是以趙魏燕齊卓起大唱梁蔡吳蜀躡而和之(謂朱淊王武俊)
(田悅李納相立為王李希烈李錡劉闢繼亂也和戶卧翻)其餘混澒軒囂(澒戶孔翻)欲相
效者往往而是運遭孝武(謂憲宗)宵旰不忘(宵宵衣也謂未明求衣也)
(旰旰食也謂日旰而食也)前英後傑夕思朝議故能大者誅鋤小者
惠來不然周秦之郊幾為犯獵哉(周秦之郊謂河南關内也)大抵生
人油然多欲欲而不得則怒怒則争亂隨之是以教笞
於家刑罰於國征伐於天下此所以裁其欲而塞其争
也大歷貞元之間盡反此道提區區之有而塞無涯之
争(區區之有謂朝廷爵命塞悉則翻)是以首尾指支幾不能相運掉也
(幾居於翻掉徒弔翻)今者不知非此而反用以為經(經常也)愚見為
盗者非止於河北而已嗚呼大歷貞元守邦之術永戒
之哉又注孫子為之序以為兵者刑也(大刑用甲兵)刑者政
事也為夫子之徒實仲由冉有之事也不知自何代何
人分為二道曰文武離而俱行因使縉紳之士不敢言
兵或耻言之苟有言者世以為粗暴異人人不比數嗚
呼亡失根本斯最為甚禮曰四郊多壘此卿大夫之辱
也(記曲禮之言)歷觀自古樹立其國滅亡其國未始不由兵
也主兵者必聖賢材能多聞博識之士乃能有功議於
廊廟之上兵形已成然後付之於將(將即亮翻)漢祖言指蹤
者人也(指蹤謂指示獸蹤此與漢書因文取義小不同)獲兔者犬也此其是也
彼為相者曰兵非吾事吾不當知君子曰勿居其位可
也(魏温公取杜牧此語則其平時講明相業可以見矣)前邠寧行軍司馬鄭注
依倚王守澄權勢燻灼上深惡之(惡烏露翻)九月丙寅侍御
史李款閤内奏彈注内通勑使外連朝士兩地往來(兩地)
(謂往來南牙北司間也使䟽吏翻朝直遥翻)卜射財賄晝伏夜動干竊化權
人不敢言道路以目請付法司旬日之間章數十上(上時)
(掌翻)守澄匿注於右軍(王守澄時為右軍中尉故得以匿注)左軍中尉韋元
素樞密使楊承和王踐言皆惡注(惡烏露翻)左軍將李弘楚
說元素曰(說式芮翻)鄭注奸猾無雙卵&KR1145;不除(&KR1145;苦角翻鳥子未出者)
使成羽翼必為國患今因御史所劾匿軍中弘楚請以
中尉意詐為有疾召使治之來則中尉延與坐弘楚侍
側伺中尉舉目擒出杖殺之(伺相吏翻)中尉因見上叩頭請
罪具言其奸楊王必助中尉進言(楊王謂楊承和王踐言也)况中尉
有翼戴之功(元和末穆宗立韋元素亦以預有定策之功矣)豈以除奸而獲罪
乎元素以為然召之注至蠖屈鼠伏(蠖烏郭翻易大傳曰尺蠖之屈以求)
(伸也爾雅注蠖行若今以指步尺屈而後伸)佞辭泉湧元素不覺執手款曲
諦聽忘倦(諦都計翻審也)弘楚詗伺再三元素不顧以金帛厚
遺注而遣之(詗火迥翻又翾正翻遺唯季翻)弘楚怒曰中尉失今日之
斷必不免他日之禍矣(斷丁亂翻為元素為注所去張本)因解軍職去
頃之疽發背卒王涯之為相注有力焉(是必因注以結王守澄也)且
畏王守澄遂寢李款之奏守澄言注於上而釋之尋奏
為侍御史充右神策判官(金考異曰開成紀事曰五年吾將軍孟文亮出鎮邠郊)
(以與注姻懿之故奏為軍司馬路經奉天防遏使御史大夫王從亮薄其為人不為之禮注毁從亮於守澄竟)
(為守澄誣構决杖投荒未幾文亮没罷職還城守澄潛置為軍晝時澤潞劉從諫本欲誅注忌其權勢因辟為)
(節度副使纔至潞州涉旬之間會上乖愈太和七年十一月驛徵之赴闕偶遭其時聖體獲愈上悅之自此恩)
(寵漸隆凡臺省府縣軍戎莫不從風七年九月十三日侍御史李欵彈注内通勑使外連朝臣兩地往來卜射)
(財貨晝伏夜動干竊化權人不敢言道路以目城社轉回恐為禍胎罪不容誅理合顯戮其鄭注請付有司時)
(王涯重處台司注之所致又慮守澄黨援遂寢不行注潛遁軍司矣李德裕文武兩朝獻替記曰八年春暮上)
(對宰相歎天下無名醫便及鄭注精於服食或欲置於翰林技術院或欲令為左神策判官注自稱衣冠皆不)
(願此職守澄遂託從諫奏為行軍司馬及赴職宗閔又自山南令判官楊儉至澤潞與從諫要約令却薦入今)
(從實錄)朝野駭歎甲寅以前忠武節度使王智興為河
中節度使羣臣以上即位八年未受尊號冬十二月
甲午上尊號曰太和文武仁聖皇帝會有五坊中使薛
季稜自同華還(同華同州華州華戶化翻還音旋)言閭閻彫弊上歎曰
關中小稔百姓尚爾况江淮比年大水其人如何(比毗至翻)
吾無術以救之敢崇虚名乎因以通天帶賞季稜(通天犀帶)
(也)羣臣凡四上表竟不受庚子上始得風疾不能言
於是王守澄薦昭義行軍司馬鄭注善醫上徵注至京
師飲其藥頗有驗遂有寵(甘露之禍胎成矣)
資治通鑑卷二百四十四
