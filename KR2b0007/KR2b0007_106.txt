資治通鑑卷一百六宋司馬光撰
胡三省音註
晉紀二十八(起旃蒙作噩盡柔兆閹茂凡二年)
烈宗孝武皇帝中之上
太元十年春正月秦王堅朝饗羣臣(朝直遥翻)時長安饑人
相食諸將歸吐肉以飼妻子(窮匱如此外無救援烏得不敗乎飼祥吏翻)
慕容冲即皇帝位於阿房(是為西燕)改元更始冲有自得之
志賞罸任情慕容盛年十三謂慕容柔曰夫十人之長
(長知兩翻)亦須才過九人然後得安今中山王才不逮人功
未有成而驕汰已甚殆難濟乎(冲在前燕時封中山王汰侈也溢也史言慕容)
(盛幼而有識略所以能自奮而有國盛柔歸冲見上卷上年)後秦王萇留諸將攻
新平自引兵擊安定擒秦安西將軍勃海公珍嶺北諸
城悉降之(降戶江翻)甲寅秦王堅與西燕主冲戰于仇班
渠大破之(慕容垂復興于山東而冲稱號于關中故書西燕以别之)乙卯戰于雀桑
又破之甲子戰于白渠(白渠即漢時白公所鑿者也)秦兵大敗西燕
兵圍秦王堅殿中將軍鄧邁力戰却之堅乃得免壬申
冲遣尚書令高蓋夜襲長安入其南城左將軍竇衝前
禁將軍李辯等擊破之斬首八百級分其屍而食之乙
亥高蓋引兵攻渭北諸壘太子宏與戰於成貳壁(成貳蓋人)
(姓名關中大亂立壁自保因為地名)大破之斬首三萬燕帶方王佐與
寧朔將軍平規共攻薊(薊音計)王永兵屢敗二月永使宋
敞燒和龍及薊城宫室帥衆三萬奔壺關(帥讀曰率)佐等入
薊慕容農引兵會慕容麟於中山與共攻翟真麟農先
帥數千騎至承營(帥讀曰率下同)觀察形勢翟真望見陳兵而
出諸將欲退農曰丁零非不勁勇而翟真懦弱今簡精
銳望真所在而衝之真走衆必散矣乃邀門而蹙之可
盡殺也使驍騎將軍慕容國帥百餘騎衝之(驍堅堯翻騎竒寄翻)
真走其衆争門自相蹈藉(藉慈夜翻)死者太半遂拔承營外
郭癸未秦王堅與西燕主冲戰於城西(長安城西也)大破
之追奔至阿城(阿城即阿房宫城冲之巢穴也)諸將請乘勝入城堅恐
為冲所掩引兵還(萬乘之主固不可乘危徼幸然秦喪敗若此乘諸將之勝氣以圖萬一之)
(功可也引兵而還何歟還從宣翻)乙酉秦益州刺史王廣以蜀人江
陽太守李丕為益州刺史守成都(沈約曰江陽郡劉璋分犍為立守式又翻)
己丑廣帥所部奔還隴西蜀人隨之者三萬餘人劉
牢之至枋頭楊膺姜讓謀泄(膺讓謀見上卷上年)長樂公丕收殺
之(枋音方樂音洛)牢之聞之盤桓不進秦平原悼公暉數為
西燕主冲所敗(數所角翻敗補遇翻)秦王堅讓之曰汝吾之才子
也擁大衆與白虜小兒戰而屢敗何用生為三月暉憤
恚自殺(堅責怒暉欲其死戰耳豈意其自殺哉恚于避翻)前禁將軍李辯都水
使者隴西彭和正恐長安不守召集西州人(晉書職官志都水長)
(屬大司農沈約志都水使者掌舟航及運部李辯李儼之子亦隴西人也)屯於韮園堅召之
不至(為後堅襲韮園張本韮舉有翻)西燕主冲攻秦高陽愍公方于
驪山殺之(苻方戍驪山見上卷上年七月)執秦尚書韋鍾以其子謙為
馮翊太守使招集三輔之民馮翊壘主邵安民等責謙
曰君雍州望族(七相五公雍州之望族鍾蓋韋賢後也雍于用翻)今乃從賊與
之為不忠不義何面目以行於世乎謙以告鍾鍾自殺
謙來奔秦左將軍苟池右將軍俱石子與西燕主冲戰
於驪山兵敗西燕將軍慕容永斬苟池俱石子奔鄴永
廆弟運之孫石子難之弟也(俱難見一百四卷太元三年廆戶罪翻)秦王
堅遣領軍將軍楊定擊冲大破之虜鮮卑萬餘人而還
悉阬之定佛奴之孫也(北史曰定佛奴之子佛奴宋奴之子也)滎陽人
鄭燮以郡來降(降戶江翻)燕王垂攻鄴久不下將北詣冀
州乃命撫軍大將軍麟屯信都樂浪王温屯中山召驃
騎大將軍農還鄴(樂浪音洛琅驃匹妙翻騎竒寄翻)於是遠近聞之以
燕為不振頗懷去就農至高邑(高邑本鄗縣漢光武即位于此改曰高邑屬常)
(山晉志屬趙國)遣從事中郎眭邃近出違期不還(師古曰眭息隨翻)長
史張攀言於農曰邃目下參佐(目下參佐言其近在眼前也)敢欺罔
不還請回軍討之農不應敕備假板以邃為高陽太守
參佐家在趙北者悉假署遣歸(趙北趙國以北也假署者權時以假板署置其)
(官未以白燕王垂也)凡舉補太守三人長史二十餘人退謂攀曰
君所見殊誤當今豈可自相魚肉俟吾北還邃等自當
迎于道左君但觀之(為後邃等迎農張本)樂浪王温在中山兵力
甚弱丁零四布分據諸城温謂諸將曰以吾之衆攻則
不足守則有餘驃騎撫軍首尾連兵會須滅賊但應聚
糧厲兵以俟時耳於是撫舊招新勸課農桑民歸附者
相繼郡縣壁壘争送軍糧倉庫充溢翟真夜襲中山温
擊破之自是不敢復至(復扶又翻下復還同)温乃遣兵一萬運糧
以餉垂且營中山宫室(欲迎垂都中山也)劉牢之攻燕黎陽太
守劉撫于孫就柵(孫就人姓名盖立柵于黎陽界劉憮因屯焉)燕王垂留慕
容農守鄴圍自引兵救之秦長樂公丕聞之出兵乘虚
夜襲燕營農擊敗之(敗補邁翻)劉牢之與垂戰不勝退屯黎
陽垂復還鄴吕光以龜兹饒樂(龜兹音丘慈樂音洛)欲留居之
天竺沙門鳩摩羅什謂光曰此凶亡之地不足留也(據載)
(記鳩摩羅姓也什其名)將軍但東歸中道自有福地可居(鳩摩羅什知數)
(知吕光必得涼州之地而據之)光乃大饗將士議進止衆皆欲還乃以
駝二萬餘頭載外國珍寳竒玩驅駿馬萬餘匹而還(還音)
(旋又如字)夏四月劉牢之進兵至鄴燕王垂逆戰而敗遂
撤圍退屯新城乙卯自新城北遁牢之不告秦長樂公
丕即引兵追之丕聞之發兵繼進庚申牢之追及垂於
董唐淵垂曰秦晉瓦合相待為彊(瓦合言其勢不膠固觸而動之一瓦墜碎)
(則衆瓦俱解矣待當作恃今觀待字義亦自通)一勝則俱豪一失則俱潰非同
心也今兩軍相繼勢既未合宜急擊之牢之軍疾趨二
百里至五橋澤(五橋澤在臨漳縣北兵法百里而趨利者蹶上將况二百里乎)争燕輜
重(重直用翻)垂邀擊大破之斬首數千級牢之單馬走會秦
救至得免燕冠軍將軍宜都王鳳(冠古玩翻)每戰奮不顧身
前後大小二百五十七戰未嘗無功垂戒之曰今大業
甫濟汝當先自愛使為車騎將軍德之副以抑其銳(以德)
(持重也)鄴中饑甚長樂公丕帥衆就晉穀於枋頭(帥讀曰率)劉
牢之入鄴城收集亡散兵復少振(復扶又翻少詩沼翻)坐軍敗徵
還燕秦相持經年(去年正月垂攻鄴)幽冀大饑人相食邑落蕭
條燕之軍士多餓死燕王垂禁民養蠶以桑椹為軍粮
垂將北趣中山(趣七喻翻)以驃騎大將軍農為前驅前所假
授吏眭邃等皆來迎候上下如初李攀乃服農之智略
(前作張攀此作李攀未知孰是)會稽王道子好專權(好呼到翻)復為姦謟
者所搆扇(復扶又翻下同)與太保安有隙安欲避之會秦王堅
來求救安乃請自將救之(將即亮翻)壬戌出鎮廣陵之步丘
築壘曰新城而居之(今揚州邵伯鎮即其地也在揚州城北六十里晉史云安于步丘築)
(埭後人謂之召伯埭)蜀郡太守任權攻拔成都斬秦益州刺史
李丕復取益州(秦取益州見一百三卷寧康元年任音壬)新平糧竭矢盡
(後秦自去年攻新平)外救不至後秦王萇使人謂苟輔曰吾方以
義取天下豈讐忠臣邪卿但帥城中之人還長安吾止
欲得此城耳輔以為然帥民五千口出城萇圍而阬之
男女無遺(萇仲良翻帥讀曰率)獨馮傑子終得脱奔長安(馮傑勸輔拒後)
(秦事見上卷上年)秦王堅追贈輔等官爵皆諡曰節愍侯以終
為新平太守翟真自承營徙屯行唐(即漢之南行唐縣也屬常山郡)
(燕王垂趣中山真為所逼故徙屯)真司馬鮮于乞殺真及諸翟自立為
趙王營人共殺乞立真從弟成為主其衆多降於燕(降戶)
(江翻)五月西燕主冲攻長安秦王堅身自督戰飛矢滿
體流血淋漓冲縱兵暴掠關中士民流散道路斷絶千
里無煙有堡壁三十餘推平遠將軍趙敖為主(安遠平遠二將)
(軍號盖皆當時所置)相與結盟冒難遣兵粮助堅多為西燕所殺
堅謂之曰聞來者率不善逹此誠忠臣之義然今寇難
殷繁(難乃旦翻殷衆也盛也繁多也)非一人之力所能濟也徒相隨入
虎口何益汝曹宜為國自愛(為于偽翻)畜糧厲兵以俟天時
庶幾善不終否有時而泰也(幾居希翻否皮鄙翻)三輔之民為冲
所略者遣人密告堅請遣兵攻冲欲縱火為内應堅曰
甚哀諸卿忠誠然吾猛士如虎豹利兵如霜雪困於烏
合之虜豈非天乎恐徒使諸卿坐致夷滅吾不忍也其
人固請不已乃遣七百騎赴之冲營縱火者反為風火
所燒其得免者什一二堅祭而哭之(史言關中之人乃心為堅而力不能)
(濟盖天棄秦也)衛將軍楊定與冲戰於城西為冲所擒定秦之
驍將也(驍堅堯翻將即亮翻)堅大懼以䜟書云帝出五將久長得
(據載記此䜟書謂之古符傳賈錄秦王堅始也禁人學䜟及喪敗之極乃欲用䜟書奔五將山以求免其顛倒)
(錯繆甚矣盖死期將至也䜟楚譛翻)乃留太子宏守長安謂之曰天其或
者欲導予出外汝善守城勿與賊争利吾當出隴收兵
運糧以給汝遂帥騎數百與張夫人及中山公詵二女
寳錦出奔五將山(新唐書地理志京兆醴泉縣有武將山水經注扶風杜陽縣有五將山又)
(按唐杜佑鳳翔府岐山縣有五將山)宣告州郡期以孟冬救長安堅過襲
韮園李辯奔燕(奔西燕也)彭和正慙自殺閏月以廣州刺
史羅友為益州刺史鎮成都庚戌燕王垂至常山圍
翟成於行唐命帶方王佐鎮龍城六月高句麗寇遼東
(句如字又音駒麗力知翻)佐遣司馬郝景將兵救之為高句麗所敗
(敗補邁翻)高句麗遂陷遼東玄菟(自此燕不能勝高句麗菟同都翻)秦太
子宏不能守長安將數千騎與母妻宗室西奔下辨(辨皮)
(莧翻)百官逃散司隸校尉權翼等數百人奔後秦(權翼本姚襄僚)
(屬苻氏既敗故奔後秦)西燕主冲入據長安縱兵大掠死者不可
勝計(勝音升)秋七月旱饑井皆竭後秦王萇自故縣
如新平(漢安定郡有安定縣後漢晉省故曰故縣)秦王堅至五將山後秦
王萇遣驍騎將軍吳忠帥騎圍之秦兵皆散走獨侍御
十數人在側堅神色自若坐而待之召宰人進食俄而
忠至執之送詣新平幽於别室太子宏至下辨南秦州
刺史楊璧拒之(苻堅破仇池置南秦州楊璧氐之種類仕秦尚主任居方面以宏奔敗拒而不)
(納孟子曰寡助之至親戚叛之信哉斯言)璧妻堅之女順陽公主也棄其夫
從宏宏奔武都投氐豪強熙(強其兩翻)假道來奔詔處之江
州(為苻宏附桓玄而誅張本處昌吕翻)長樂公丕帥衆三萬自枋頭將歸
鄴城龍驤將軍檀玄擊之戰於谷口(檀玄晉將也谷口在枋頭西)玄
兵敗丕復入鄴城(復扶又翻)燕建節將軍餘巖叛自武邑
北趣幽州(趣七喻翻)燕王垂馳使敕幽州將平規曰(使疏吏翻)固
守勿戰俟吾破丁零自討之規出戰為巖所敗(敗補邁翻)巖
入薊掠千餘戶而去遂據令支(令音鈴又郎定翻支音祁)癸酉翟成
長史鮮于得斬成出降垂屠行唐盡阬成衆(去年丁零叛燕至是)
(而滅降戶江翻)太保安有疾求還(安屯廣陵步丘)詔許之八月安至
建康甲午大赦丁酉建昌文靖公謝安薨(諡法柔德安衆)
(曰靖寬樂令終曰靖)詔加殊禮如大司馬温故事(晉以此崇寵謝安安之雅志豈)
(願與桓温同哉)庚子以司徒琅邪王道子領揚州刺史錄尚書
都督中外諸軍事(道子得權晉自此亂)以尚書令謝石為衛將軍
後秦王萇使求傳國璽於秦王堅(璽斯氏翻)曰萇次應歷
數可以為惠堅瞋目叱之曰小羌敢逼天子五胡次序
無汝羌名(胡羯鮮卑氐羌五胡之次序也無汝羌名謂䜟文耳姚萇自謂次應歷數堅故亦以䜟文)
(為言瞋七人翻)璽已送晉不可得也萇復遣右司馬尹緯說堅
求為禪代(復扶又翻說輸芮翻)堅曰禪代聖賢之事姚萇叛賊何
得為之堅與緯語問緯在朕朝何官(朝直遙翻)緯曰尚書令
史(後漢以來尚書有令史十八人秩二百石)堅歎曰卿王景略之儔宰相才
也而朕不知卿宜其亡也堅自以平生遇萇有恩尤忿
之數罵萇求死(數所角翻)謂張夫人曰豈可令羌奴辱吾兒
乃先殺寳錦(堅自知身死之後女必當歸姚萇也)辛丑萇遣人縊堅於新
平佛寺(年四十八)張夫人中山公詵皆自殺後秦將士皆為
之哀慟(為于偽翻)萇欲隠其名諡堅曰壯烈天王
臣光曰論者皆以為秦王堅之亡由不殺慕容垂姚
萇故也臣獨以為不然許劭謂魏武帝治世之能臣
亂世之姦雄(事見五十八卷漢靈帝中平元年治直吏翻)使堅治國無失
其道(治直之翻)則垂萇皆秦之能臣也烏能為亂哉堅之
所以亡由驟勝而驕故也魏文矦問李克吳之所以
亡對曰數戰數勝文侯曰數戰數勝國之福也何故
亡對曰數戰則民疲數勝則主驕(數所角翻)以驕主御疲
民未有不亡者也秦王堅似之矣
長樂公丕在鄴將西赴長安(樂音洛)幽州刺史王永在壺
關(是年春王永自幽州奔壺關)遣使招丕丕乃帥鄴中男女六萬餘
口西如潞川(使疏吏翻帥讀曰率)驃騎將軍張蚝并州刺史王騰
迎之入晉陽(驃匹妙翻騎竒寄翻蚝七吏翻)丕始知長安不守堅已死
乃發喪即皇帝位(丕字永叙堅之庶長子也)追諡堅曰宣昭皇帝廟
號世祖大赦改元大安燕王垂以魯王和為南中郎
將鎮鄴遣慕容農出蠮螉塞(蠮于結翻螉于公翻)歷凡城趣龍城
(趣七喻翻)會兵討餘巖慕容麟慕容隆自信都徇勃海清河
麟擊勃海太守封懿執之因屯歷口(水經注清河自廣川東北流逕歷縣)
(故城南前漢信都國之屬縣也應劭曰廣川縣西北三十里有歷城亭故縣也今亭在縣東津濟之所謂之歷)
(口渡)懿放之子也(封放見九十九卷穆帝永和七年)鮮卑劉頭眷擊破
賀蘭部於善無(善無縣前漢屬雁門郡後漢屬定襄郡漢末日棄之荒外)又破柔然
于意親山(意親山蓋即意辛山親辛語相近按魏書帝紀道武登國五年四月幸意辛山與質驎討)
(賀蘭紇突鄰紇奚諸部大破之六月還幸牛川則意辛山在牛川之北)頭眷子羅辰言於
頭眷曰比來行兵所向無敵(比毗至翻)然心腹之疾願早圖
之頭眷曰誰也羅辰曰從兄顯忍人也(從才用翻)必將為亂
頭眷不聽顯庫仁之子也頃之顯果殺頭眷自立又將
殺拓跋珪(珪依劉庫仁見一百四卷太元元年)顯弟亢埿妻珪之姑也(埿與)
(泥同)以告珪母賀氏顯謀主梁六眷代王什翼犍之甥也
(犍居言翻下同)亦使其部人穆崇奚牧密告珪(魏書官氏志拓拔氏之先兼并)
(它國各有本部部中别族為内姓丘穆陵氏後改為穆氏又拓拔鄰以弟為逹奚氏後改為奚氏)且以
其愛妻駿馬付崇曰事泄當以此自明賀氏夜飲顯酒
令醉(飲于鴆翻)使珪隂與舊臣長孫犍元他羅結輕騎亡去
(元他羅結二人也他唐何翻)向晨賀氏故驚廐中羣馬使顯起視之
賀氏哭曰吾子適在此今皆不見汝等誰殺之邪顯以
故不急追珪遂奔賀蘭部依其舅賀訥(賀訥本賀蘭訥後魏孝文帝改)
(北方舊姓以賀蘭氏為賀氏史因簡便而書之如上文穆崇奚牧之類皆是也)訥驚喜曰復國
之後當念老臣珪笑曰誠如舅言不敢忘也顯疑梁六
眷泄其謀將囚之穆崇宣言曰六眷不顧恩義助顯為
逆我掠得其妻馬足以解忿顯乃捨之賀氏從弟外朝
大人賀悅舉所部以奉珪(賀悅盖什翼犍時為外朝大人魏書官氏志曰登國二年)
(因舊制置南北大人對治二部又置外朝大人無常員主受詔命外使出禁中國有大喪大禮皆與參知隨所)
(典焉從才用翻)顯怒將殺賀氏賀氏奔亢埿家匿神車中三日
(北人無室屋逐水草置神于車中而嚴事之因謂之神車)亢埿舉家為之請乃得免
(為于偽翻)故南部大人長孫嵩帥所部七百餘家叛顯奔五
原(嵩依劉氏亦見一百四卷太元元年五原秦郡魏晉棄之荒外帥讀曰率)時拓跋寔君之
子渥亦聚衆自立嵩欲從之烏渥謂嵩曰逆父之子不
足從也(寔君弑什翼犍見太元元年)不如歸珪嵩從之(史言長孫嵩由此遂為拓)
(跋珪佐命功臣福流子孫)久之劉顯所部有亂故中部大人庾和辰
奉賀氏奔珪(凡言故者皆什翼犍舊所署置也魏書官氏志拓拔詰汾時餘部諸姓内入者自有)
(庾氏非中國之庾氏也)賀訥弟染干以珪得衆心忌之使其黨侯
引七突殺珪代人尉古真知之以告珪矦引七突不敢
發(矦引七突官氏志無此氏志云諸姓年世稍久互以改易興衰存滅間有之今舉其可知者則其不可知)
(而不舉者亦有之矣西方尉遲氏後改為尉氏尉讀如鬱)染干疑古真泄其謀執而
訊之(訊鞠問也)以兩車輪夾其頭傷一目不伏乃免之染干
遂舉兵圍珪賀氏出謂染干曰汝等欲於何置我而殺
吾子乎染干慙而去(史言賀訥兄弟不能舉部以奉拓跋珪為珪攻賀蘭部張本夫以珪)
(備嘗險阻艱難以成大業而卒斃于賀蘭氏豈天道邪)九月秦主丕以張蚝為
侍中司空(蚝七吏翻)王永為侍中都督中外諸軍事車騎大
將軍尚書令王騰為中軍大將軍司隸校尉苻冲為尚
書左僕射封西平王又以左長史楊輔為右僕射右長
史王亮為護軍將軍立妃楊氏為皇后子寧為皇太子
夀為長樂王(樂音洛)鏘為平原王懿為勃海王昶為濟北
王吕光自龜兹還至宜禾(班志敦煌郡廣至縣昆侖障宜禾都尉治晉分為宜)
(禾縣屬晉昌郡劉昫曰瓜州常樂縣漢廣至縣魏分廣至置宜禾縣李暠於此置凉興郡隨廢置常樂鎮武德)
(五年改鎮為縣龜兹音丘慈)秦凉州刺史梁熙謀閉境拒之高昌太
守楊翰言於熙曰(李延夀曰高昌者車師前王之故地昔漢武帝遣兵西討師旅頓弊其中)
(尤困者住焉地勢高敞人庶昌盛因名高昌其地有漢時高昌壘晉為高昌郡後因為國名)吕光新
破西域兵疆氣銳聞中原喪亂(喪息浪翻)必有異圖河西地
方萬里帶甲十萬足以自保若光出流沙其勢難敵高
梧谷口險阻之要宜先守之而奪其水(高悟谷口當在高昌西界)彼
既窮渴可以坐制如以為遠伊吾關亦可拒也(伊吾縣晉置屬)
(晉昌郡有伊吾關)度此二阨雖有子房之策無所施矣(言地險既失雖)
(有張良之計無所用也)熙弗聽美水令犍為張統謂熙曰今關中
大亂京師存亡不可知(長安已陷而凉州不知道梗故也犍居言翻)吕光之
來其志難測將軍何以抗之熙曰憂之未知所出統曰
光智略過人今擁思歸之士乘戰勝之氣其鋒未易當
也(易以䜴翻)將軍世受大恩忠誠夙著立勲王室宜在今日
行唐公洛上之從弟勇冠一時(從才用翻冠古玩翻)為將軍計莫
若奉為盟主以收衆望推忠義以帥羣豪(帥讀曰率下同)則光
雖至不敢有異心也資其精銳東兼毛興(毛興時刺河州)連王
統楊璧(王統時刺秦州楊璧時刺南秦州)合四州之衆掃兇逆寧帝室
此桓文之舉也熙又弗聽殺洛於西海(洛徙西海見一百四卷太元五)
(年梁熙既欲拒吕光又殺苻洛不過欲保據凉州非有扶顛持危之志也)光聞楊翰之謀懼
不敢進杜進曰梁熙文雅有餘機鑒不足終不能用翰
之謀不足憂也宜及其上下離心速進以取之光從之
進至高昌楊翰以郡迎降(熙不能用楊翰之謀翰遂降於光降戶江翻下同)至
玉門熙移檄責光擅命還師以子胤為鷹揚將軍與振
威將軍南安姚皓别駕衛翰帥衆五萬拒光於酒泉(帥讀)
(曰率)燉煌太守姚静晉昌太守李純以郡降光(敦徒門翻)光報
檄凉州責熙無赴難之志(難乃旦翻)而遏歸國之衆遣彭晃
杜進姜飛為前鋒與胤戰于安彌(安彌縣自漢以來屬酒泉郡)大破
擒之於是四山胡夷皆附於光武威太守彭濟執熙以
降光殺之光入姑臧自領凉州刺史表杜進為武威太
守自餘將佐各受職位凉州郡縣皆降於光獨酒泉太
守宋皓西郡太守宋泮(晉志曰漢分張掖之日勒刪丹等縣置西郡其地當嶺要)城
守不下光攻而執之讓泮曰吾受詔平西域而梁熙絶
我歸路此朝廷之罪人卿何為附之泮曰將軍受詔平
西域不受詔亂凉州梁公何罪而將軍殺之泮但苦力
不足不能報君父之讐耳豈肯如逆氐彭濟之所為乎
主滅臣死固其常也光殺泮及皓主簿尉祐姦佞傾險
(尉姓也讀如字)與彭濟俱執梁熙光寵信之祐譛殺名士姚皓
等十餘人凉州人由是不悦(昔齊人伐燕勝之孟子曰取之而燕民悦則取之取)
(之而燕民不悦則勿取其後燕卒報齊吕光始得凉士而無以收凉人之心宜其有國不永也)光以祐
為金城太守祐至允吾(允吾漢縣屬金城郡晉省據水經注允吾在廣武西北其地在)
(當時蓋屬廣武郡界劉昫曰唐鄯州龍支縣本漢允吾縣後漢改曰龍耆後魏改曰金城又改曰龍支積石山)
(在今縣南允音鉛吾音牙)襲據其城以叛姜飛擊破之祐奔據興城
(以載記參考水經興城當在允吾之西白土之東)乞伏國仁自稱大都督大
將軍單于領秦河二州牧(單音蟬)改元建義以乙旃童埿
為左相屋引出支為右相獨孤匹蹄為左輔武羣勇士
為右輔(乙旃屋引獨孤武羣皆夷人復姓乞伏與拓拔同出於鮮卑故其部人亦有乙旃獨孤二姓埿)
(與泥同)弟乾歸為上將軍分其地置武城等十二郡(載記曰置)
(武城武陽安固武始漢陽天水略陽漒川甘松匡朋白馬苑川十二郡)築勇士城而都之
(水經注苑川水出勇士縣之子城南山北逕牧師苑故漢牧苑之地也有東西二苑城其城相去七里西城即)
(乞伏所都)秦尚書令魏昌公纂自關中奔晉陽秦主丕拜
纂太尉封東海王冬十月西燕主冲遣尚書令高蓋
帥衆五萬伐後秦戰于新平南蓋大敗降於後秦(帥讀曰率)
(降戶江翻)初蓋以楊定為子及蓋敗定亡奔隴右復收集其
舊衆(定為西燕禽財六月耳復扶又翻)苻定苻紹苻謨苻亮聞秦主
丕即位皆自河北遣使謝罪(定紹謨亮降燕見上卷上年)中山太守
王兖本新平氐也固守博陵為秦拒燕(為于偽翻)十一月丕
以兖為平州刺史定為冀州牧紹為冀州都督謨為幽
州牧亮為幽平二州都督並進爵郡公左將軍竇衝據
兹川(兹川即霸川也霸水古曰滋水秦穆公之霸也更滋水曰霸水以顯霸功今曰兹川因古名也)有
衆數萬與秦州刺史王統河州刺史毛興益州刺史王
廣南秦州刺史楊璧衛將軍楊定皆自隴右遣使邀丕
共擊後秦丕以定為雍州牧(雍于用翻)衝為梁州牧加統鎮
西大將軍興車騎大將軍璧征南大將軍並開府儀同
三司加廣安西將軍皆進位州牧楊定尋徙治歷城置
儲蓄於百頃(百頃自楊茂搜以來保為巢穴)自稱龍驤將軍仇池公遣
使來稱藩(驤思將翻使疏吏翻)詔因其所號假之其後又取天水
略陽之地自稱秦州刺史隴西王繹幕人蔡匡據城
以叛燕(繹幕縣自漢以來屬清河郡至隋廢入德州安樂縣)燕慕容麟慕容隆共
攻之泰山太守任泰潜師救匡(任音壬)至匡壘南八里燕
人乃覺之諸將以匡未下而外敵奄至甚患之隆曰匡
恃外救故不時下今計泰之兵不過數千人及其未合
擊之泰敗匡自降矣乃釋匡擊泰大敗之斬首千餘級
匡遂降(降戶江翻下同)燕王垂殺之且屠其壘慕容農至龍
城(自蠮螉塞歷凡城至龍城)休士馬十餘日諸將皆曰殿下之來取
道甚速今至此久留不進何也農曰吾來速者恐餘巖
過山鈔盜侵擾良民耳(此山謂白狼山鈔楚交翻)巖才不踰人誑誘
饑兒(誑居况翻誘音酉)烏集為羣非有綱紀吾已扼其喉久將
離散無能為也今此田善熟未收而行徒自耗損當俟
收畢往則梟之(梟堅堯翻)亦不出旬日耳頃之農將步騎三
萬至令支巖衆震駭稍稍踰城歸農巖計窮出降農斬
之進擊高句麗復遼東玄莬二郡(郝景之敗高句麗陷遼東玄菟菟同都翻)
還至龍城上疏請繕修陵廟(燕自慕容皝以前皆葬遼西故陵廟在焉)燕王
垂以農為使持節都督幽平二州北狄諸軍事幽州牧
鎮龍城(使疏吏翻)徙平州刺史帶方王佐鎮平郭農於是創
立法制事從寬簡清刑獄省賦役勸課農桑居民富贍
四方流民前後至者數萬口先是幽冀流民多入高句
麗(先悉薦翻)農以驃騎司馬范陽龐淵為遼東太守招撫之
慕容麟攻王兖于博陵城中糧竭矢盡功曹張猗踰
城出聚衆以應麟兖臨城數之曰(數所角翻)卿是秦民吾是
卿君卿起兵應賊自號義兵何名實之相違也古人求
忠臣必於孝子之門(後漢韋彪之言)卿母在城棄而不顧吾何
有焉今人取卿一切之功則可矣寧能忘卿不忠不孝
之事乎不意中州禮義之邦乃有如卿者也十二月麟
拔博陵執兖及苻鑑殺之昌黎太守宋敞帥烏桓索頭
之衆救兖不及而還(帥讀曰率索昔各翻還從宣翻又如字)秦主丕以敞
為平州刺史(敞時從王永在壺關)燕王垂北如中山謂諸將曰
樂浪王招流離實倉廩外給軍糧内營宫室雖蕭何之
功何以加之(樂浪王温之功詳見上漢高祖與項羽相拒蕭何鎮撫關中為之根本)丙申
垂始定都中山(杜佑曰後燕都中山今博陵郡唐昌縣)秦苻定據信都
以拒燕燕王垂以從弟北地王精為冀州刺史將兵攻
之(從才用翻將即亮翻)拓跋珪從曾祖紇羅與其弟建及諸部
大人共請賀訥推珪為主(從才用翻)
十一年春正月戊申拓跋珪大會于牛川(自武周塞西行至牛川牛)
(川以北皆大漠也據魏紀窟咄之來寇也珪乞師于燕自弩山至牛川屯於延水南出代谷以會燕師又據水)
(經注于延水出長川城南則長川即牛川也班志于延水出代郡且如塞外則牛川亦當在且如塞外也又明)
(元帝大獮于牛川登釡山括地志釡山在媯州懷戎縣北三里且如之且音子如翻)即代王位(珪什)
(翼犍之嫡孫世子寔之子拓跋氏自此興矣)改元登國以長孫嵩為南部大
人叔孫普洛為北部大人分治其衆(魏書曰魏初自北荒南遷置四部大)
(人坐王庭决辭訟以言語約束刻契記事無囹圄考訊之法諸犯罪者皆臨時决遣治直之翻下同)以上
谷張衮為左長史許謙為右司馬廣寗王建代人和跋
叔孫建庾岳為外朝大人(魏書官氏志拓拔鄰命叔父之胤曰乙旃氏後改叔孫氏)
(朝直遙翻)奚牧為治民長(長知兩翻)皆掌宿衛及參軍國謀議長
孫道生賀毗等侍從左右(從才用翻)出納教命王建娶代王
什翼犍之女岳和辰之弟道生嵩之從子也(庾和辰奉珪母賀氏)
(以奔珪長孫嵩帥部衆歸珪事並見上從才用翻)燕王垂即皇帝位(垂字道明燕主)
(皝之第五子)後秦王萇如安定南安祕宜(祕姓也前漢書功臣表有)
(戴矦祕彭時祕氏為南安豪族)帥羌胡五萬餘人攻乞伏國仁國仁將
兵五千逆擊大破之(帥讀曰率將即亮翻)&KR0034;奔還南安鮮于乞
之殺翟真也(翟真見殺見上年四月)翟遼奔黎陽黎陽太守滕恬
之甚愛信之恬之喜畋獵(喜許記翻)不愛士卒遼潜施姦惠
以收衆心恬之南攻鹿鳴城(黎陽在河北鹿鳴城在河南酈道元曰案竹書紀年)
(梁惠成王十三年取鄭鹿即是城也今城内有臺尚謂之鹿鳴臺又謂之鹿鳴城)遼于後閉門
拒之恬之東奔鄄城(鄄吉掾翻)遼追執之遂據黎陽豫州刺
史朱序遣將軍秦膺童斌與淮泗諸郡共討之(斌音彬)
秦益州牧王廣自隴右引兵攻河州牧毛興於枹罕興
遣建節將軍衛平帥其宗人一千七百夜襲廣大破之
(帥讀曰率)二月秦州牧王統遣兵助廣攻興興嬰城自守(去年)
(王廣自成都依統)燕大赦改元建興置公卿尚書百官繕宗
廟社稷西燕主冲樂在長安(樂音洛)且畏燕主垂之彊
不敢東歸課農築室為久安之計鮮卑咸怨之(鮮卑思東歸而)
(冲安于長安故怨傳曰以欲從人則可以人從欲鮮濟其是之謂歟)左將軍韓延因衆心
不悦攻冲殺之立冲將叚隨為燕王改元昌平初張
天錫之南奔也(見上卷太元八年)秦長水校尉王穆匿其世子
大豫與俱奔河西依秃髮思復鞬(思復鞬烏孤之父也鞬居言翻)思復
鞬送魏安(五代志武威郡昌松縣後魏置昌松郡後周廢郡以揖次縣入焉又有後魏魏安郡後亦)
(廢載記言焦松等迎大豫于揖次則魏安盖後魏所置郡晉書成於唐唐史臣以後魏郡名書之耳孟康曰揖)
(音子如翻次音恣)魏安人焦松齊肅張濟等聚兵數千人迎大
豫為主攻吕光昌松郡拔之(昌松即漢倉松縣地本屬武威郡盖河西張氏分置)
(郡也吕光後以郭黁言改昌松為東張掖郡)執太守王世強光使輔國將軍
杜進擊之進兵敗大豫進逼姑臧王穆諫曰光糧豐城
固甲兵精銳逼之非利不如席卷嶺西(卷讀曰捲)礪兵積粟
然後東向與之争不及朞年光可取也大豫不從自號
撫軍將軍凉州牧改元鳳凰以王穆為長史傳檄郡縣
使穆說諭嶺西諸郡(自西郡至張掖酒泉建康晉昌其地皆嶺西也說愉芮翻)建康
太守李隰祁連都尉嚴純皆起兵應之(建康郡張駿置屬凉州新唐書)
(地理志甘州張掖縣西北百九十里有祁連山北有建康軍盖張氏置郡地也晉書地理志永興中張祚置漢)
(陽縣以守牧地張玄靚改為祁連郡)有衆三萬保據楊塢(楊塢在姑臧城西)代
王珪徙居定襄之盛樂(按盛樂前漢書作成樂屬定襄後漢書作盛樂屬雲中疑定襄)
(之盛樂即雲中之盛樂也然魏書帝紀什翼犍立三年移都于雲中之盛樂明年築盛樂城於故城南八里則)
(已非後漢之盛樂城疑定襄之盛樂乃前漢之成樂城也蓋建武之初匈奴侵寇塞下之民悉内徙其後南單)
(于内附北單于勢屈復歸内徙之民於塞下郡縣城郭掃地更為必有非其故處者攷宋白續通典唐振武軍)
(漢定襄郡之盛樂也在隂山之陽黃河之北後魏所都盛樂是也在唐朔州北三百餘里後魏孝文遷洛之後)
(于定襄故城置朔州領盛樂廣牧二郡唐初平突厥置雲中都督府於盛樂貞觀八年移雲州雲中郡及定襄)
(縣于今雲州而雲中都督府後又改單于都護府又改安北都護府由是雲中定襄地名混亂不可考而盛樂)
(則一也)務農息民國人悦之(史言拓跋珪所以興)三月大赦泰
山太守張願以郡叛降翟遼(降戶江翻)初謝玄欲使朱序屯
梁國玄自屯彭城以北固河上西援洛陽朝議以征役
既久欲令玄置戍而還會翟遼張願繼叛北方騷動玄
謝罪乞解職詔慰諭令還淮隂燕主垂追尊母蘭氏
為文昭皇后欲遷文明叚后以蘭氏配享太祖(叚氏燕王皝之)
(元妃蘭氏皝之側室也皝廟號太祖諡文明皇帝)詔百官議之皆以為當然(順垂)
(指也)博士劉詳董謐以為堯母為帝嚳妃位第三不以貴
陵姜嫄(帝王紀曰帝嚳有四妃元妃有邰氏女曰姜嫄生后稷次妃有娀氏女曰簡狄生卨次妃陳豐)
(氏女曰慶都生放勛次妃娵訾氏女曰常義生摯嚳苦沃翻)明聖之道以至公為先
文昭后宜立别廟垂怒逼之詳謐曰上所欲為無問於
臣臣案經奉禮不敢有貳垂乃不復問諸儒卒遷叚后
以蘭后代之(復扶又翻卒子戍翻)又以景昭可足渾后傾覆社稷
追廢之尊烈祖昭儀叚氏為景德皇后配享烈祖(可足渾氏)
(燕主雋之元妃也傾覆事見一百二卷海西公太和四年叚氏雋之側室也雋廟號烈祖諡景昭皇帝)
崔鴻曰齊桓公命諸侯無以妾為妻(孟子曰齊桓公葵丘之會初命)
(曰誅不孝無易樹子無以妾為妻)夫之於妻猶不可以妾代之况子
而易其母乎春秋所稱母以子貴者君母既沒得以
妾母為小君也(春秋公羊傳曰桓幼而貴隠長而卑隠長又賢諸大夫扳隠而立之隠之)
(立為桓立也隠長又賢何以不宜立立適以長不以賢立子以貴不以長桓何以貴母貴也母貴則子何)
(以貴子以母貴母以子貴左氏傳曰惠公元妃孟子孟子卒繼室以聲子生隠公宋武公生仲子為魯夫)
(人生桓公而惠公薨是以隠公立而奉之)至於享祀宗廟則成風終不得
配莊公也(魯莊公夫人姜氏成風者莊公之妾僖公之母也姜氏通于共仲弑閔公而欲立共)
(仲不克遂孫于邾齊桓公殺之僖公既立請其喪以夫人之禮葬之)君父之所為臣子
必習而效之猶形聲之于影響也寳之逼殺其母(事見)
(後一百八卷太元二十一年)由垂為之漸也堯舜之讓猶為之噲
之禍(事見二卷周愼靚王五年)况違禮而縱私者乎昔文姜得罪
於桓公春秋不之廢(魯桓公之夫人曰文姜通于齊襄公桓公謫之夫人以告襄公)
(遂殺桓公至莊公二十一年春秋書夫人姜氏薨二十二年書葬我小君文姜是不之廢也)可足
渾氏雖有罪於前朝(朝直遥翻)然小君之禮成矣垂以私
憾廢之(私憾謂譛殺垂妃叚氏又譛垂而逐之奔秦也)又立兄妾之無子者
皆非禮也
劉顯自善無南走馬邑(畏代之偪且懼其修怨也)其族人奴真帥所
部請降於代(帥讀曰率降戶江翻)奴真有兄鞬先居賀蘭部(鞬居言翻)
奴真言於代王珪請召鞬而以所部讓之珪許之鞬既
領部遣弟去斤遺賀訥金馬(遺于季翻)賀染干謂去斤曰我
待汝兄弟厚汝今領部宜來從我去斤許之奴真怒曰
我祖父以來世為代忠臣故我以部讓汝等欲為義也
今汝等無狀乃謀叛國義於何在遂殺鞬及去斤染干
聞之引兵攻奴真奴真奔代珪遣使責染干染干乃止
(珪與賀蘭從此隙矣使疏吏翻)西燕僕射慕容恒尚書慕容永襲叚
隨殺之立宜都王子顗為燕王(顗盖燕宜都王栢之子顗魚豈翻)改元
建明帥鮮卑男女四十餘萬口去長安而東(海西公太和五年秦)
(遷鮮卑于長安至是財十七年耳而種類蕃育乃如此唐太宗阿史那結社率之變亦幸其早發耳帥讀曰率)
恒弟護軍將軍韜誘顗殺之於臨晉(誘音酉)恒怒捨韜去
永與武衛將軍刁雲帥衆攻韜韜敗奔恒營恒立西燕
主冲之子瑶為帝改元建平諡冲曰威皇帝衆皆去瑶
奔永永執瑶殺之立慕容泓子忠為帝改元建武忠以
永為太尉守尚書令封河東公永持灋寬平鮮卑安之
至聞喜聞燕主垂已稱尊號不敢進築燕熙城而居之
(為燕主垂滅西燕張本)鮮卑既東長安空虚前滎陽高陵趙榖
等招杏城盧水胡郝奴帥戶四千入於長安渭北皆應
之(帥讀曰率下同)以榖為丞相扶風王驎有衆數千保據馬嵬
(馬嵬山在咸陽縣西去長安城百餘里杜佑曰京兆金城縣有馬嵬故城孫景安征塗記云馬嵬所築不知何)
(代人金城周曰犬丘秦曰廢丘漢曰槐里驎離珍翻嵬吾回翻)奴遣弟多攻之夏四月
後秦王萇自安定伐之驎奔漢中萇執多而進奴懼請
降(降戶江翻)拜鎮北將軍六谷大都督(長安南山有六谷)癸巳以
尚書僕射陸納為左僕射譙王恬為右僕射(晉志曰左右僕射或)
(不兩置但曰尚書僕射)納玩之子也(陸玩見九十四卷成帝咸和四年)毛興襲
擊王廣敗之(敗補邁翻)廣奔秦州隴西鮮卑匹蘭執廣送于
後秦興復欲攻王統于上邽枹罕諸氐皆厭苦兵事(諸氐)
(盖秦王堅使毛興領之以鎮枹罕者也復扶又翻枹音膚)乃共殺興推衛平為河州
刺史(以衛平宗強故推之)遣使請命於秦(使疏吏翻下同)燕主垂封其
子農為遼西王麟為趙王隆為高陽王代王珪初改
稱魏王(拓跋氏自此國號魏)張大豫自楊塢進屯姑臧城西王
穆及禿髮思復鞬子奚于帥衆三萬屯於城南(鞬居言翻)吕
光出擊大破之斬奚于等二萬餘級秦大赦以衛平
為撫軍將軍河州刺史吕光為車騎大將軍凉州牧(騎竒)
(寄翻)使者皆没于後秦不能逹(時秦主丕在晉陽後秦隔其道故不能逹二鎮)
燕主垂以范陽王德為尚書令太原王楷為左僕射樂
浪王温為司隸校尉(温守中山有營宫室建都邑之功因用為司隸樂浪音洛琅)
後秦王萇即皇帝位于長安(萇字景茂姚弋仲之第二十四子也)大赦改
元建初國號大秦追尊其父弋仲為景元皇帝立妻地
氏為皇后(類篇蛇以者翻虜姓也姓譜姚萇后蛇氏南安人也蛇食遮翻又音它)子興為
皇太子置百官萇與羣臣宴酒酣言曰諸卿皆與朕北
面秦朝(朝直遥翻)今忽為君臣得無耻乎趙遷曰天不恥以
陛下為子臣等何恥為臣萇大笑魏王珪東如陵石
(陵石地名在盛樂東)護佛矦部帥矦辰乙佛部帥代題皆叛走(帥所)
(類翻)諸將請追之珪曰矦辰等累世服役有罪且當忍之
方今國家草創人情未壹愚者固宜前却(一前一却言叛服不常也)
不足追也(史言珪能識時知變以安反側)六月庚寅以前輔國將軍
楊亮為雍州刺史鎮衛山陵(帝置雍州于襄陽今遣亮帶雍州鎮洛雍于用翻)
荆州刺史桓石民遣將軍晏謙擊弘農下之(姓譜曰左傳齊有晏)
(氏代為大夫)初置湖陜二戍(湖陜二縣皆屬弘農陜式冉翻)西燕刁雲等
殺西燕主忠推慕容永為使持節大都督中外諸軍事
大將軍大單于雍秦梁凉四州牧錄尚書事河東王稱
藩於燕(稱藩于燕主垂也使疏吏翻雍于用翻)燕主垂遣太原王楷趙
王麟陳留王紹章武王宙攻秦苻定苻紹苻謨苻亮等
(去年苻定等背燕為秦)楷先以書與之為陳禍福定等皆降(降戶江翻)
垂封定等為矦曰以酬秦主之德秦主丕以都督中
外諸軍事司徒錄尚書事王永為左丞相太尉東海王
纂為大司馬司空張蚝為太尉(蚝七吏翻)尚書令咸陽徐義
為司空司隸校尉王騰為驃騎大將軍儀同三司(驃匹妙翻)
(騎竒寄翻)永傳檄四方公矦牧守壘主民豪共討姚萇慕容
垂令各帥所統以孟冬上旬會大駕於臨晉(帥讀曰率)於是
天水姜延馮翊寇明河東王昭新平張晏京兆杜敏扶
風馬朗建忠將軍高平牧官都尉扶風王敏等(建忠將軍盖亦)
(苻氏創置高平縣漢屬安定郡晉省前趙劉曜以為朔州治所秦置牧官都尉於其地)咸承檄起
兵各有衆數萬遣使詣秦(使疏吏翻)丕皆就拜將軍郡守封
列矦冠軍將軍鄧景擁衆五千據彭池與竇衝為首尾
以擊後秦(彭池恐當作彪池彪池在長安西詩所謂滮池北流者也竇衝據兹川在長安東南可以)
(相為首尾又據新唐書地理志寧州有彭池但去兹川遠耳)丕以景為京兆尹景羌
之子也(鄧羌秦之名將)後秦王萇徙安定五千餘戶于長安
秋七月秦平凉太守金熙安定都尉沒奕干與後秦
左將軍姚方成戰于孫丘谷(孫丘谷當在安定)方成兵敗後秦
主萇以其弟征虜將軍緒為司隸校尉鎮長安自將至
安定(將即亮翻)擊熙等大破之金熙本東胡之種(秦謂鮮卑之種居遼)
(碣者為東胡種章勇翻)没奕干鮮卑多蘭部帥也(帥所類翻)枹罕諸氐
(枹音膚)以衛平衰老難與成功議廢之而憚其宗彊累日
不决氐啖青謂諸將曰(啖徒覽翻姓也)大事宜時定不然變生
諸君但請衛公為會觀我所為會七夕大宴青抽劒而
前曰今天下大亂吾曹休戚同之非賢主不可以濟大
事衛公老宜返初服以避賢路(衛平本毛興部將)狄道長苻登
(長知兩翻)雖王室疎屬志略雄明請共立之以赴大駕(欲承王永)
(檄赴秦主丕也)諸君有不同者即下異議乃奮劒攘袂將斬異
已者衆皆從之莫敢仰視於是推登為使持節都督隴
右諸軍事撫軍大將軍雍河二州牧略陽公帥衆五萬
東下隴攻南安拔之馳使請命於秦登秦主丕之族子
也(苻登事始此使疏吏翻雍于用翻帥讀曰率下同)祕宜與莫矦悌眷帥其
衆三萬餘戶降于乞伏國仁國仁拜宜東秦州刺史悌
眷梁州刺史(莫矦夷人複姓降戶江翻下同)己酉魏王珪還盛樂(自陵)
(石還也)代題復以部落來降(復扶又翻)十餘日又奔劉顯珪使
其孫倍斤代領其衆劉顯弟肺泥帥衆降魏八月燕
主垂留太子寳守中山以趙王麟為尚書右僕射錄留
臺庚午自帥范陽王德等南略地使高陽王隆東徇平
原丁零鮮于乞保曲陽西山(曲陽縣屬常山郡)聞垂南伐出營
望都(望都縣屬中山郡水經注堯封于唐堯山在東北堯母慶都山在南登堯山見都山故望都縣以為)
(名也)剽掠居民(剽匹妙翻)趙王麟自出討之諸將皆曰殿下虚
鎮遠征萬一無功而返虧損威重不如遣諸將討之麟
曰乞聞大駕在外無所畏忌必不設備一舉可取不足
憂也乃聲言至魯口夜回趣乞(趣七喻翻)比明至其營掩擊
擒之(比必寐翻及也)翟遼寇譙朱序擊走之秦主丕以苻
登為征西大將軍開府儀同三司南安王持節州牧都
督皆因其所稱而授之又以徐義為右丞相留王騰守
晉陽右僕射楊輔戍壺關帥衆四萬進屯平陽(帥讀曰率)
初後秦主萇之弟碩德統所部羌居隴上聞萇起兵自
稱征西將軍聚衆於冀城以應之以兄孫詳為安遠將
軍據隴城從孫訓為安西將軍據南安之赤亭(諸姚本赤亭羌)
(也)與秦秦州刺史王統相持萇自安定引兵會碩德攻
統天水屠各略陽羌胡應之者二萬餘戶秦略陽太守
王皮降之(屠直於翻降戶江翻)初秦滅代遷代王什翼犍少子
窟咄於長安(事見一百四卷太元元年窟苦骨翻咄當没翻)從慕容永東徙永
以窟咄為新興太守劉顯遣其弟亢埿迎窟咄以兵隨
之逼魏南境諸部騷動魏王珪左右于桓等與部人謀
執珪以應窟咄幢將代人莫題等亦潜與窟咄交通(魏收)
(官氏志道武登國元年置幢將六人主三郎衛士直宿禁中者侍中已下中散已上皆統之拓拔詰汾時餘部)
(諸姓内入者有莫那婁氏後為莫氏幢直江翻)桓舅穆崇告之珪誅桓等五人
莫題等七姓悉原不問(為後珪殺莫題張本)珪懼内難(難乃旦翻)北踰
隂山復依賀蘭部(復扶又翻)遣外朝大人遼東安同求救於
燕(姓譜安息王子入侍遂為漢人風俗通漢有安成為太守廬山記有安息國王子安高朝直遙翻)燕
主垂遣趙王麟救之九月王統以秦州降於後秦(降戶)
(江翻)後秦主萇以姚碩德為使持節都督隴右諸軍事秦
州刺史鎮上邽(使疏吏翻)吕光得秦王堅凶問舉軍縞素
諡曰文昭皇帝冬十月大赦改元大安(晉書載記作太安)西
燕慕容永遣使詣秦主丕求假道東歸(使疏吏翻)丕弗許與
永戰于襄陵(襄陵縣漢屬河東郡晉屬平陽郡)秦兵大敗左丞相王永
衛大將軍俱石子皆死初東海王纂自長安來(去年纂奔丕)
麾下壯士三千餘人丕忌之既敗懼為纂所殺帥騎數
千南奔東垣(東垣縣漢已改為真定此東垣在河南新安縣界宋白曰河南府王屋縣漢為河東)
(郡垣縣地又絳州垣縣本河東郡縣名其地即周召分陜之所又曰河南府漢為河南郡治洛陽後漢都洛陽)
(河南屬司隸校尉魏陳留王奐合河南等五郡置司州劉聰為荆州石虎為洛州苻堅為豫州宋武入洛更置)
(東垣西垣二縣仍于虎牢置司州帥讀曰率騎竒寄翻)謀襲洛陽揚威將軍馮該
自陜邀擊之(陜式冉翻)殺丕執其太子寧長樂王夀送建康
(樂音洛)詔赦不誅以付苻宏(苻宏去年來奔處之江州)纂與其弟尚書
永平矦師奴帥秦衆數萬走據杏城其餘王公百官皆
沒於永永遂進據長子即皇帝位改元中興將以秦后
楊氏為上夫人楊氏引劍刺永(刺七亦翻)為永所殺甲申
海西公奕薨于吳(年四十五)燕寺人吳深據清河反(寺音侍又)
(如字)燕主垂攻之不克後秦主萇還安定(自上邽還安定也)
秦南安王登既克南安夷夏歸之者三萬餘戶(夏戶雅翻)遂
進攻姚碩德于秦州後秦主萇自往救之登與萇戰于
胡奴阜(胡奴阜在上邽西)大破之斬首二萬餘級將軍啖青射
萇中之(射而亦翻中竹仲翻)萇創重(創初良翻)走保上邽姚碩德代之
統衆燕趙王麟軍未至魏拓跋窟咄稍前逼魏王珪
賀染干侵魏北部以應之魏衆驚擾北部大人叔孫普
洛亡奔劉衛辰麟聞之遽遣安同等歸魏人知燕軍在
近衆心少安(少詩沼翻)窟咄進屯高柳(高柳縣漢屬代郡晉省酈道元曰高柳在)
(代中其山重巒疊巘霞舉雲高其山隠隠而東出遼塞注又見前)珪引兵與麟會擊之
窟咄大敗奔劉衛辰衛辰殺之珪悉收其衆以代人庫
狄干為北部大人(魏書官氏志次南諸部有庫狄氏後為狄氏)麟引兵還中
山劉衛辰居朔方士馬甚盛後秦主萇以衛辰為大將
軍大單于河西王幽州牧(單音蟬)西燕主永以衛辰為大
將軍朔州牧十一月秦尚書寇遺奉勃海王懿濟北王
昶自杏城奔南安(濟子禮翻)南安王登發喪行服諡秦主丕
曰哀平皇帝登議立懿為主衆曰勃海王雖先帝之子
然年在幼冲未堪多難(難乃旦翻)今三虜窺覦(三虜謂姚萇慕容垂慕容)
(永也)宜立長君(長知兩翻)非大王不可登乃為壇於隴東即皇
帝位(登字文高堅之族孫也)大赦改元太初置百官慕容柔慕
容盛及盛弟會皆在長子(太元九年柔等自長安得脱奔慕容冲冲死隨永東遷)
盛謂柔會曰主上已中興幽冀(主上謂燕主垂)東西未壹(東謂燕主)
(垂西謂燕主永)吾屬居嫌疑之地為智為愚皆將不免不若以
時東歸無為坐待魚肉也遂相與亡歸燕後歲餘西燕
主永悉誅燕主雋及燕主垂之子孫男女無遺(史言慕容盛之)
(智)張大豫自西郡入臨洮掠民五千餘戶保據俱城
(俱城在臨洮界)十二月吕光自稱使持節侍中中外大都督
督隴右河西諸軍事大將軍凉州牧酒泉公(使疏吏翻)秦
主登立世祖神主于軍中(秦主堅廟號世祖)載以輜軿(車四面有屏蔽)
(者曰輜軿軿蒲眠翻)建黃旗青蓋以虎賁三百人衛之(賁音奔)凡所
欲為必啟主而後行引兵五萬東擊後秦將士皆刻鉾
鎧為死休字(鉾頭牟鎧甲也鉾音牟言欲復讐必死乃休也楊正衡曰字林鉾古矛字)每戰
以劍矟為方圓大陣(矟色角翻與槊同)知有厚薄從中分配故
人自為戰所向無前初長安之將敗也(謂苻堅為慕容冲所困之時)
中壘將軍徐嵩屯騎校尉胡空各聚衆五千結壘自固
既而受後秦官爵後秦主萇以王禮葬秦主堅于二壘
之間及登至嵩空以衆降之登拜嵩雍州刺史空京兆
尹(降戶江翻雍于用翻)改葬堅以天子之禮乙酉燕主垂攻吳
深壘拔之深單馬走(吳深時據清河以叛燕)垂進屯聊城之逢關
陂(聊城縣漢屬東郡晉屬平原郡)初燕太子洗馬温詳來奔以為濟北
太守屯東阿(東阿縣漢屬東郡晉屬濟北郡洗悉薦翻濟子禮翻)燕主垂遣范陽
王德高陽王隆攻之詳遣從弟攀守河南岸子楷守碻
磝以拒之燕主垂以魏王珪為西單于封上谷王珪
不受(珪不受燕封其志不在小單音蟬)
資治通鑑卷一百六
