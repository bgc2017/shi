資治通鑑卷一百六十七宋司馬光撰
胡三省音註
陳紀一(起彊圉赤奮若盡屠維單閼凡三年興武帝既有功於梁自以為姓出於陳自吳郡公)
(進封陳公及受命國遂號曰東)
高祖武皇帝(諱霸先字興國小字法生姓陳氏吳興長城下若里人)
永定元年(是年十月受禪始改元永定自十月以前猶是梁太平二年)春正月辛丑
周公即天王位(諱覺字陁羅尼宇文泰第三子也宇文輔政慕倣周禮泰卒覺嗣遂封周公既)
(受命國號曰周)柴燎告天朝百官於露門(露門即古之路門路大也宇文建國率倣)
(古制故外朝曰路門鄭玄曰外門曰臯門朝門曰應門内有路門孔穎達曰爾雅門屛之間謂之宁郭曰人主)
(視朝所宁立處李巡曰正門外兩塾間曰宁謂天子受朝於路門之外朝於門外而宁立以待諸侯之至故云)
(當宁而立也然門外有屛者即樹塞門是也爾雅云正門謂之應門又云屛謂之樹李巡曰常當門自蔽名曰)
(樹郭云小牆當門中案李郭二注以推驗禮文諸侯内屛在路門之内天子外屛在路門之外而近應門周制)
(天子三朝其一在路門内謂之燕朝太僕掌之故太僕云王視燕朝則正其位文王世子云公族朝於内朝親)
(之也此則王與宗人圖其嘉事及王退侯大夫之朝也其一是路門外之朝謂之治朝司士掌之故司士云正)
(朝儀之位此是每日視朝之位其王與諸侯賓射亦與治朝同其三是臯門之内庫門之外謂之外朝朝士掌)
(之此是詢衆庶之朝也朝直遥翻)追尊王考文公為文王妣為文后大
赦封魏恭帝為宋公以木德承魏水行夏之時服色尚
黑(行夏之時用寅正也服色尚黑隨水行也夏戶雅翻)以李弼為太師趙貴為太
傅大冢宰獨孤信為太保大宗伯中山公護為大司馬
(後周太祖初據關右宫名未改魏號及域内粗定改定章程命尚書令盧辯遠師周制置三公三孤以為論道)
(之官次置六卿以分司庶務閔帝受禪大司馬掌兵宇文護居之以專兵要)詔以王琳為
司空驃騎大將軍(驃匹妙翻騎奇寄翻)以尚書右僕射王通為左
僕射周王祀圜丘自謂先世出於神農以神農配二
丘(宇文氏自謂其先出於炎帝炎帝為黃帝所滅子孫遁去朔野其後有葛烏兔者雄武多算略鮮卑奉以)
(為主裔孫曰普回因狩得玉璽三紐文曰皇帝璽以為天授其俗謂天子曰宇文遂以為氏及國號二丘圜丘)
(方丘也)始祖獻侯配南北郊(普回子莫那自隂山南徙始居遼西諡曰獻侯)文王
配明堂廟號太祖癸卯祀方丘甲辰祭太社(五代志後周憲章姬)
(周祭祀之式多依儀禮司量掌為壇之制圜丘三成崇一丈二尺深二丈上徑六丈十有二階每等十有二節)
(在國陽七里之郊圓壝徑三百步内壝半之方一成下崇一丈徑六丈八尺上崇五尺方四丈八方方一階階)
(十級級一尺方丘在國隂十里之郊丘一成八方下崇一丈方六丈八尺上崇五尺方四丈八方一階級一尺)
(其壝八面徑百二十步内壝半之南郊為方壇於國南五里其崇一丈二尺其廣二丈其壝方百二十步内壝)
(半之神州之壇崇一丈方四丈在北郊方丘之右其壝如方丘其祭圓丘及南郊並正月上辛右宗廟而左社)
(稷皇帝親祀社稷冢宰亞獻宗伯終獻)除市門稅(魏末盗賊羣起國用不足稅入市門者人一錢)
(今除之)乙巳享太廟仍用鄭玄議立太祖與二昭二穆為
五廟其有德者别為祧廟不毁(記王制曰天子七廟三昭三穆與太祖之廟而)
(七鄭元注云此周制七者太祖及文王武王之祧與親廟四决疑要注曰凡昭穆父南面故曰昭昭明也子北)
(面故曰穆穆順也李涪曰昭本如字為漢諱昭改曰韶或曰晉文帝名昭故讀曰韶)辛亥祀南郊
壬子立王后元氏后魏文帝之女晉安公主也齊南
安城主馮顯請降於周(降戶江翻)周柱國宇文貴使豐州刺
史太原郭彦將兵迎之(五代志永安郡黃岡縣齊曰南安又魏收志天平初置南安郡)
(屬襄州後陷以地考之當在五代志之穎川郡葉縣界又五代志淅陽郡武當縣舊置武當郡及始平郡後改)
(為齊興郡梁置興州後周改為豐州隋為均州將即亮翻)遂據南安吐谷渾為宼
於周攻凉鄯河三州(武威郡凉州西平郡鄯州枹罕郡河州吐從暾入聲谷音浴鄯時戰)
(翻)秦州都督遣渭州刺史于翼赴援(魏黃初三年始置都督諸州軍事又)
(有都督中外諸軍其任尤重南北朝皆因之而軍行又有都督諸軍左右前後中軍大都督内而宿衞有正副)
(都督散都督帥都督旅都督外而州郡有防城都督帳内都督都督之名雖同其位任懸絶矣此秦州都督盖)
(都督河渭凉鄯諸州也後周九命之制都督八命其授柱國大將軍開府儀同者竝皆使持節大都督盖九命)
(也)翼不從僚屬咸以為言翼曰攻取之術非夷俗所長
此宼之來不過抄掠邊牧掠而無獲勢將自走勞師而
往必無所及翼揣之已了(了明也抄楚交翻揣初委翻)幸勿復言(復扶)
(又翻)數日間至果如翼所策初梁世祖以始興郡為東
衡州以歐陽頠為刺史久之徙頠為郢州刺史蕭勃留
頠不遣(頠魚委翻)世祖以王琳代勃為廣州刺史勃遣其將
孫盪監廣州盡帥所部屯始興以避之(見一百六十五卷梁元帝承聖)
(三年將即亮翻下同監工銜翻帥讀曰率)頠别據一城不往謁閉門自守勃
怒遣兵襲之盡收其貨財馬仗尋赦之使復其所與之
結盟江陵陷頠遂事勃二月庚午勃起兵於廣州遣頠
及其將傅泰蕭孜為前軍孜勃之從子也(從才用翻書考異曰陳)
(南史周文育傳皆作子今從梁書帝紀)南江州刺史余孝頃以兵會之(孝頃)
(據新吳盖就置南江州命為刺史書考異曰典略作南康州刺史今從梁)詔平西將軍周
文育帥諸軍討之(帥讀曰率)癸酉周王朝日於東郊(朝直遥翻)
(下同)戊寅祭大社周楚公趙貴衞公獨孤信故皆與太
祖等夷(宇文泰廟號太祖)及晉公護專政(宇文護自中山公進封晉公)皆怏
怏不服(怏於兩翻)貴謀殺護信止之開府儀同三司宇文盛
告之丁亥貴入朝護執而殺之免信官(此所謂主少國疑大臣未附之)
(時也既殺趙貴護之威權成矣)領軍將軍徐度出東關侵齊戊子至
合肥燒齊船三千艘(艘蘇遭翻)歐陽頠等出南康頠屯豫
章之苦竹灘傅泰據蹠口城(蹠之石翻周文育傳作塶)余孝頃遣其
弟孝勱守郡城自出豫章據石頭(水經注贑水逕豫章郡北水之西岸有石)
(盤謂之石頭津步之處也汪藻曰自豫章絶江而西有山屹然並江而出者石頭渚也阻江負城十里而近即)
(殷羡投書處勱音邁)巴山太守熊曇朗誘頠共襲高州刺史黃灋
氍又語灋氍約共破頠(曇徒舍翻誘音酉語牛倨翻氍巨俱翻)且曰事捷
與我馬仗遂出軍與頠俱進至灋氍城下曇朗陽敗走
灋氍乘之頠失援而走曇朗取其馬仗歸於巴山周文
育軍少船(少詩沼翻)余孝頃有船在上牢文育遣軍主焦僧
度襲之盡取以歸仍於豫章立柵軍中食盡諸將欲退
文育不許使人閒行遺周廸書(閒古莧翻遺于季翻)約為兄弟廸
得書甚喜許饋以糧於是文育分遣老弱乘故船沿流
俱下燒豫章柵偽若遁去者孝頃望之大喜不復設備
文育由閒道兼行據芊韶(復扶又翻閒古莧翻據姚思廉梁書芊韶在巴山界芊音)
(千)芊韶上流則歐陽頠蕭孜下流則傅泰余孝頃營文
育據其中間築城饗士頠等大駭頠退入泥溪文育遣
嚴威將軍周鐵虎等襲頠癸巳擒之文育盛陳兵甲與
頠乘舟而宴廵蹠口城下使其將丁法洪攻泰擒之孜
孝頃退走甲午周以于謹為太傅大宗伯侯莫陳崇
為太保晉公護為大冢宰(于謹侯莫陳崇既登公位宇文護若以序遷而為大冢宰)
(實則周之元輔也)柱國武川賀蘭祥為大司馬高陽公達奚武
為大司宼周人殺魏恭帝三月庚子周文育送歐
陽頠傅泰於建康丞相霸先與頠有舊釋而厚待之(霸先)
(發身於嶺南故與頠有舊)周晉公護以趙景公獨孤信名重不欲
顯誅之己酉逼令自殺甲辰以司空王琳為湘郢二
州刺史曲江侯勃在南康聞歐陽頠等敗軍中忷懼
(忷許拱翻)甲寅德州刺史陳法武(五代志日南郡梁置德州)前衡州刺史
譚世遠攻勃殺之夏四月己邜鑄四柱錢一當二十
(梁末有兩柱錢及鵝眼錢時人雜用其價同但兩柱重鵝眼輕至是鑄四柱錢一當細錢二十)齊遣
使請和(使疏吏翻)壬午周王謁成陵(周太祖陵曰成陵)乙酉還宫
齊以太師斛律金為右丞相前大將軍可朱渾道元
為太傅(可朱渾道元前為車騎大將軍後齊置太師太傅太保是為三師擬古上公非勲德崇者不居)
(次有大司馬大將軍是為二大並典司武事次置太尉司徒司空是為三公皆第一品其驃騎車騎二將軍加)
(大者在開國郡公下開國郡公從一品)開府儀同三司賀拔仁為太保尚
書令常山王演為司空錄尚書事長廣王湛為尚書令
右僕射楊愔為左僕射仍加開府儀同三司(愔於今翻)幷省
尚書右僕射崔暹為左僕射上黨王渙錄尚書事(自高歡居)
(晉陽幷州有行臺尚書令僕等官及齊顯祖受魏禪遂以幷州行臺為并省位任亞於鄴省)丁亥
周王享太廟壬辰改四柱錢一當十丙申復閉細錢
(閉者閉絶不使行細錢民間私鑄者也時私錢細小交易以車載錢不復計數復扶又翻下復亦同)故
曲江侯勃主帥蘭敱襲殺譚世遠軍主夏侯明徹殺敱
持勃首降(帥所類翻敱五哀翻降戶江翻下同)勃故記室李寳藏奉懷安
侯任據廣州(任亦蕭氏子封懷安侯何承天志鬱林郡有懷安縣)蕭孜余孝頃猶
據石頭為兩城各據其一多設船艦夾水而陳(艦戶黯翻下同)
(陳讀曰陣)丞相霸先遣平南將軍侯安都助周文育擊之戊
戍安都潜師夜燒其船艦文育帥水軍安都帥步軍進
攻之(帥讀曰率)蕭孜出降孝頃逃歸新吳文育等引兵還丞
相霸先以歐陽頠聲著南土復以頠為衡州刺史(衡上前有)
(東字按五代志南海郡含洭縣梁置衡州始興縣梁置東衡州此時蓋命頠鎮含洭也)使討嶺南
未至其子紇已克始興頠至嶺南諸郡皆降遂克廣州
嶺南悉平(為歐陽頠父子世據嶺南張本)周儀同三司齊軌謂御正
中大夫薛善曰(五代志御正中大夫屬大冢宰五命)軍國之政當歸天子
何得猶在權門善以告晉公護護殺之以善為中外府
司馬(中外府都督中外諸軍事府)五月戊辰余孝頃遣使詣丞相
府乞降(使疏吏翻)王琳既不就徵大治舟艦將攻陳霸先
(治直之翻)六月戊寅霸先以開府儀同三司侯安都為西道
都督周文育為南道都督將舟師二萬會武昌以擊之
(將即亮翻下同)秋七月辛亥周王享太廟河南北大蝗齊
主問魏郡丞崔叔瓚曰(五代志齊制上郡丞六品中七品下八品瓚藏旱翻)何故
致蝗對曰五行志土功不時蝗蟲為災(五行志言蟲蝗之災率歸之勞)
(民動衆故叔瓚云然)今外築長城内興三臺殆以此乎齊主怒使
左右敺之(敺烏口翻)擢其髮以溷沃其頭(擢拔也溷戶困翻不潔也)曳足
以出叔瓚季舒之兄也八月丁卯周人歸梁世祖之
柩及諸將家屬千餘人於王琳(柩音舊)戊辰周王祭大
社甲午進丞相霸先位太傅加黃鉞殊禮贊拜不名
九月辛丑進丞相為相國總百揆封陳公備九錫陳國
置百司周孝愍帝性剛果惡晉公護之專權(惡烏路翻)司
會李植自太祖時為相府司錄參掌朝政(周禮司會掌聽財用之會)
(計以詔王及冢宰後周之制司會中大夫屬大冢宰五命柱國大將軍府長史司馬司錄正七命會古外翻相)
(府司錄總錄相府之機務朝直遥翻)軍司馬孫恒亦久居權要(唐六典周禮大司馬)
(屬官有軍司馬下大夫蓋兵部郎中之任也後周依周置官軍司馬中大夫五命恒戶登翻)及護執
政植恒恐不見容乃與宫伯乙弗鳳賀拔提等共譖之
於周王(周禮宫伯掌王宫之士庶子凡在版者掌其政令行其秩叙作其徒役之事以時頒其衣裳掌)
(其誅賞屬天官冢宰後周左宫伯中大夫五命)植恒曰護自誅趙貴以来威權
日盛謀臣宿將争往附之(將即亮翻)大小之政皆决於護以
臣觀之將不守臣節願陛下早圖之王以為然鳳提曰
以先王之明猶委植恒以朝政(朝直遥翻)今以事付二人何
患不成且護常自比周公臣聞周公攝政七年(書曰惟周公誕)
(保文武受命惟七年)陛下安能七年邑邑如此乎(邑邑不得志之貌)王愈
信之數引武士於後園講習為執縛之勢(此事何必講習耶宜其謀)
(泄也數所角翻)植等又引宫伯張光洛同謀光洛以告護護乃
出植為梁州刺史恒為潼州刺史(五代志漢川郡置梁州金山郡西魏置潼)
(州隋開皇五年改曰綿州)欲散其謀後王思植等每欲召之護泣諫
曰天下至親無過兄弟若兄弟尚相疑它人誰可信者
太祖以陛下富於春秋屬臣後事(屬之欲翻)臣情兼家國(以家)
(則兄弟之親以國則君臣之義)實願竭其股肱若陛下親覽萬機威加
四海臣死之日猶生之年但恐除臣之後姦回得志非
唯不利陛下亦將傾覆社稷使臣無面目見太祖於九
泉且臣既為天子之兄位至宰相尚復何求(復扶又翻)願陛
下勿信讒臣之言疎棄骨肉王乃止不召而心猶疑之
鳳等益懼密謀滋甚刻日召羣公入醼(醼伊甸翻合飲也)因執
護誅之張光洛又以告護護乃召柱國賀蘭祥(周書祥傳曰其)
(先與魏俱起有紇伏者為賀蘭莫何弗因以為氏)領軍尉遲綱等謀之祥等勸
護廢立時綱總領禁兵護遣綱入宫召鳳等議事及至
以次執送護第因罷散宿衞兵王方悟獨在内殿令宫
人執兵自守護遣賀蘭祥逼王遜位幽於舊第(略陽公舊第也)
悉召公卿會議廢王為略陽公迎立岐州刺史寧都公
毓(五代志西城郡安康縣舊曰寧都)公卿皆曰此公之家事敢不唯命
是聽乃斬鳳等於門外(宫門之外也)孫恒亦伏誅時李植父
柱國大將軍遠鎮弘農(西魏之境東盡瀍洛以弘農為要地率用重將鎮之)護召
遠及植還朝(召植於梁州朝直遥翻)遠疑有變沈吟久之(沈持林翻)乃
曰大丈夫寧為忠鬼安可作叛臣邪遂就徵既至長安
護以遠功名素重猶欲全之引與相見謂之曰公兒遂
有異謀非止屠戮護身乃是傾危宗社叛臣賊子理宜
同疾公可早為之所乃以植付遠遠素愛植植又口辯
自陳初無此謀遠謂植信然詰朝將植謁護(詰去吉翻將如字引)
(也)護謂植已死左右白植亦在門護大怒曰陽平公不
信我(李遠封陽平公)乃召入仍命遠同坐令略陽公與植相質
於遠前(質證也夫君臣無獄略陽公雖廢猶舊君也烏有與舊臣相質之理宇文護不學無識如此求)
(良死得乎)植辭窮謂略陽曰(略陽之下當有公字)本為此謀欲安社稷
利至尊耳今日至此何事云云遠聞之自投於牀曰若
爾誠合萬死於是護乃害植并逼遠令自殺植弟叔詣
叔謙叔讓亦死餘子以幼得免初遠弟開府儀同三司
穆知植非保家之主每勸遠除之遠不能用及遠臨刑
泣謂穆曰吾不用汝言以至此穆當從坐以前言獲免
除名為民及其子弟亦免官植弟浙州刺史基(五代志浙陽郡)
(西魏置浙州漢析縣地也)尚義歸公主(公主宇文泰之女也)當從坐穆請以二
子代基命護兩釋之後月餘護弑略陽公(年十六)黜王后
元氏為尼癸亥寧都公自岐州至長安甲子即天王位
(諱毓小名統萬突安定公泰之長子也泰臨夏州帝生於統萬因以名之)大赦冬十月戊
辰進陳公爵為王辛未梁敬帝禪位於陳(梁天監元年受禪四主五)
(十六年而亡)癸酉周魏武公李弼卒陳王使中書舍人
劉師知引宣猛將軍沈恪勒兵入宫衞送梁主如别宫
(陳受禪後國之政事並由中書省有中書舍人五人分掌二十一局各當尚書諸曹並為上司總國内機要尚)
(書唯聽受而已劉師知陳王所親任者也宣猛將軍班第九)恪排闥見王叩頭謝曰
恪身經事蕭氏(侯景圍臺城恪為右軍將軍東土山主以拒戰功封東興縣侯)今日不
忍見此分受死耳(分扶問翻)决不奉命王嘉其意不復逼(復扶)
(又翻)更以盪主王僧志代之(盪主主驍銳跳盪之兵猶北齊之直盪都督也盪徒朗翻)
(又吐浪翻)乙亥王即皇帝位於南郊還宫大赦改元(始改元為永定)
奉梁敬帝為江隂王梁太后為太妃皇后為妃以給事
黃門侍郎蔡景歷為祕書監兼中書通事舍人是時政
事皆由中書省置二十一局各當尚書諸曹總國機要尚
書唯聽受而已(史言蔡景歷委寄之重)丙子上幸鍾山祠蔣帝
廟庚辰上出佛牙於杜姥宅(齊初僧統法獻於烏纏國得佛牙常在定林上寺梁)
(天監末為攝山慶雲寺沙門慧興保藏慧興將終以屬弟慧志承聖末慧志密送於帝至是乃出之)設無
遮大會帝親出闕前膜拜(膜拜胡禮拜也膜莫湖翻)辛巳追尊皇
考文讃為景皇帝廟號太祖皇妣董氏曰安皇后追立
前夫人錢氏為昭皇后(帝先娶同郡錢仲方女早卒)世子克為孝懷
太子立夫人章氏為皇后章后烏程人也置刪定郎
治律令(刪定郎自晉宋以来多置之治直之翻)乙酉周王祀圜丘丙戌
祀方丘甲午祭太社戊子太祖神主祔太廟七廟始
共用一太牢(牛羊豕具為一太牢)始祖薦首餘皆骨體侯安都
至武昌王琳將樊猛棄城走(將即亮翻下同)周文育自豫章會
之安都聞上受禪歎曰吾今兹必敗戰無名矣(始者以王琳不)
(應梁召而討之猶是挟天子以令諸侯今既受梁禪則安都之師為無名)時兩將俱行不相
統攝部下交争稍不相平軍至郢州琳將潘純陀於城
中遙射官軍(射而亦翻)安都怒進軍圍之未克而王琳至弇
口(弇口弇水入江之口正對北岸大軍山)安都乃釋郢州悉衆詣沌口(沌柱)
(兖翻)留沈泰一軍守漢曲(漢曲漢水之曲)安都遇風不得進琳據
東岸安都據西岸相持數日乃合戰安都等大敗(異考曰)
(典略云乙亥安都敗陳書云是月敗續按高祖以乙亥受禪安都聞之而歎豈同日乎今從陳書)安都
文育及裨將徐敬成周鐵虎程靈洗皆為琳所擒(將即亮翻)
(下同)沈泰引軍奔歸琳引見諸將與語周鐵虎辭氣不屈
琳殺鐵虎而囚安都等總以一長鏁繫之置琳所坐䑽
下(鏁蘇果翻䑽音榻大船也)令所親宦者王子晉掌視之琳乃移湘
州軍府就郢城又遣其將樊猛襲據江州十一月丙
申上立兄子蒨為臨川王頊為始興王弟子曇朗已死
而上未知遙立為南康王(頊時在長安亦遙立也蒨倉甸翻頊呼玉翻曇徒含翻曇)
(朗死見上卷上年)庚子周王享太廟丁未祀圜丘十二月庚
午謁成陵癸酉還宫譙淹帥水軍七千老弱三萬自
蜀江東下(譙淹自墊江東下為周所逼也言蜀江以别湘江帥讀曰率下皆帥同)欲就王
琳周使開府儀同三司賀若敦叱羅暉等擊之(若人者翻叱羅)
(虜複姓)斬淹悉俘其衆是歲詔給事黃門侍郎蕭乾招
諭閩中時熊曇朗在豫章周廸在臨川留異在東陽陳
寳應在晉安共相連結閩中豪帥往往立砦以自保(帥所)
(類翻砦柴夬翻依險立木壘石以自保守曰砦)上患之使乾諭以禍福豪帥皆
帥衆請降(降戶江翻)即以乾為建安太守(按五代志閩州建安縣舊置建安郡)
(南安縣舊曰晉安建安之地唐為建州晉安之地唐為泉州)乾子範之子也(蕭子範齊豫章)
(王嶷之子)初梁興州刺史席固以州降魏周太祖以固為
豐州刺史(五代志浙陽郡武當縣舊置武當郡及始平郡後改為齊興郡梁置興州後周改為豐州)
(隋改為均州降戶江翻)久之固猶習梁法不遵北方制度周人密
欲代之而難其人乃以司憲中大夫令狐整權鎮豐州
(唐六典曰後周秋官置司憲中大夫二人掌丞司宼之法以左右刑罰盖比御史中丞之職也)委以代
固之略整廣布威恩傾身撫接數月之間化洽州府於
是除整豐州刺史以固為湖州刺史(五代志舂陵郡湖陽縣後魏置淮安)
(郡及南襄州後改為南平州西魏改曰昇州後又改曰湖州)整遷豐州於武當旬日
之間城府周備遷者如歸固之去也其部曲多願留為
整左右整諭以朝制弗許(朝制謂周朝之法制朝直遙翻)莫不流涕而
去齊人於長城内築重城自庫洛枝東至鳴紇戍(北史)
(作庫洛枝塢紇戍重直龍翻)凡四百餘里初齊有術士言亡高者
黑衣故高祖每出不欲見沙門顯祖在晉陽問左右何
物最黑對曰無過於漆帝以上黨王渙於兄弟第七使
庫直都督破六韓伯昇之鄴徵渙渙至紫陌橋殺伯昇
而逃浮河南度至濟州為人所執送鄴(黑者宇文戎衣也齊顯祖乃因)
(此以殺其弟何異秦以亡秦者胡而伐匈奴唐太宗以代唐者武氏而殺李君羡濟子禮翻)帝之為
太原公也與永安王浚皆見世宗(見賢遍翻)帝有時洟出(鼻液)
(曰洟)浚責帝左右曰何不為二兄拭鼻(顯祖於兄弟之次第二為干偽翻)
帝深銜之及即位浚為青州刺史聰明矜恕吏民悅之
浚以帝嗜酒私謂親近曰二兄因酒敗德(敗補邁翻)朝臣無
敢諫者(朝直遙翻下同)大敵未滅(大敵謂周也)吾甚以為憂欲乘驛
至鄴面諫不知用吾不(不讀曰否)或密以白帝帝益銜之浚
入朝從幸東山帝裸裎為樂(裸裎露體也裸郎果翻䄇馳成翻樂音洛)浚進
諫曰此非人主所宜帝不悅浚又於屛處召楊愔(屛必郢翻)
(屛處隠蔽之處)譏其不諫帝時不欲大臣與諸王交通愔懼奏
之帝大怒曰小人由来難忍(由来猶今人言從来)遂罷酒還宫浚
尋還州又上書切諫詔徵浚浚懼禍謝疾不至帝遣馳
驛收浚老幼泣送者數千人至鄴與上黨王渙皆盛以
鐵籠(盛時征翻)寘於北城地牢飲食溲穢共在一所(溲所鳩翻)
二年春正月王琳引兵下至湓城屯於白水浦帶甲十
萬琳以北江州刺史魯悉達為鎮北將軍上亦以悉達
為征西將軍各送鼓吹女樂(吹尺瑞翻)悉達兩受之遷延顧
望皆不就上遣安西將軍沈泰襲之不克琳欲引軍東
下而悉達制其中流琳遣使說誘終不從(使疏吏翻說式芮翻下林)
(說同誘音酉)己亥琳遣記室宗虩求援於齊(虩迄逆翻)且請納梁
永嘉王莊以主梁祀(莊質齊見上卷梁敬帝紹泰元年)衡州刺史周廸
欲自據南川(自南康至豫章之地謂之南川以南江所經言之也)乃總召所部八
郡守宰結盟齊言入赴(廸所部八郡南康宜春安成廬陵臨川巴山豫章豫寧也姚思)
(廉陳書作聲言入赴守式又翻)上恐其為變厚慰撫之新吳洞主余孝
頃遣沙門道林說琳曰周廸黃法氍皆依附金陵隂窺
間隙(氍巨俱翻間古莧翻)大軍若下必為後患不如先定南川然
後東下孝頃請席卷所部以從下吏(卷讀曰捲)琳乃遣輕車
將軍樊猛平南將軍李孝欽平東將軍劉廣德將兵八
千赴之使孝頃總督三將屯於臨川故郡(臨川故郡周敷所屯也琳)
(遣兵攻廸并以脅敷)徵兵糧於廸以觀其所為以開府儀同三
司侯瑱為司空衡州刺史歐陽頠為都督交廣等十九
州諸軍事廣州刺史(瑱他甸翻又音鎮頠魚委翻)周以晉公護為
太師辛丑上祀南郊大赦乙巳祀北郊辛亥周王
耕籍田癸丑周立王后獨孤氏(后獨孤信之女)戊午上祀
明堂二月壬申南豫州刺史沈泰奔齊(泰進不能救侯安都之覆)
(敗退不能制魯悉達之倔彊盖懼罪而北奔也考異曰北齊帝紀在八月今從陳帝紀)齊北豫
州刺史司馬消難以齊主昏虐滋甚隂為自全之計曲
意撫循所部消難尚高祖女(難乃旦翻齊主尊其父歡廟號高祖)情好不
睦公主訴之(好呼到翻)上黨王渙之亡也鄴中大擾疑其赴
成臯(齊北豫州治虎牢成臯之地也)消難從弟子瑞為尚書左丞(從才用翻)
與御史中丞畢義雲有隙義雲遣御史張子階詣北豫
州采風聞先禁消難典籖家客等消難懼密令所親中
兵參軍裴藻託以私假(假居訝翻休假也)間行入關請降於周
(間古莧翻下間道同降戶江翻)三月甲午周遣柱國達奚武大將軍楊
忠帥騎士五千迎消難(帥讀曰率騎奇寄翻下同)從間道馳入齊境
五百里前後三遣使報消難皆不報(使疏吏翻)去虎牢三十
里武疑有變欲還忠曰有進死無退生獨以千騎夜趣
城下(趣七喻翻)城四面峭絶(峭七笑翻)但聞擊柝聲武親来麾數
百騎西去忠勒餘騎不動俟門開而入馳遣召武齊鎮
城伏敬遠勒甲士二千人據東城(鎮城即防城大都督之任東城虎牢城之)
(東偏也北史作東陴)舉烽嚴警武憚之不欲保城乃多取財物以
消難及其屬先歸忠以三千騎為殿(殿丁練翻)至洛南皆解
鞍而臥齊衆來追至洛北忠謂將士曰但飽食今在死
地賊必不敢度水已而果然乃徐引還武歎曰達奚武
自謂天下健兒今日服矣周以消難為小司徒(唐六典曰周之)
(地官小司徒中大夫也後周依周官杜佑通典後周地官小司徒上大夫六命考異曰北齊帝紀四月消難)
(叛今從周書典略)丁酉齊主自晉陽還鄴(紀考異曰北齊帝天保七年八月)
(帝如晉陽不言其還八年四月帝在城東馬射敕京師婦女悉赴觀是在鄴也此月又言至自晉陽六月乙丑)
(帝自晉陽北廵則又復在晉陽必有差互今不敢增損)齊發兵援送梁永嘉王
莊於江南冊拜王琳為梁丞相都督中外諸軍錄尚書
事琳遣兄子叔寳率所部十州刺史子弟赴鄴琳奉莊
即皇帝位(立考異曰北齊帝紀十一月丁巳琳遣使請莊仍以江州内屬令莊居之十二月癸酉)
(詔莊為梁主進居九派今從陳書及典略然陳書典略皆云立莊於郢州按琳時在湓城盖始居江州後遷郢)
(州耳)改元天啓追諡建安公淵明曰閔皇帝(淵明廢見上卷梁敬帝紹)
(泰元年卒見太平元年)莊以琳為侍中大將軍中書監餘依齊朝
之命(朝直遙翻)夏四月甲子上享太廟乙丑上使人害
梁敬帝立梁武林侯諮之子季卿為江隂王己巳周
以太師護為雍州牧(後周雍州牧九命雍於用翻)甲戌周王后獨
孤氏殂辛巳齊大赦齊主以旱祈雨於西門豹祠
不應毁之幷掘其冢(戰國時魏以西門豹為鄴令鑿十二渠以利民故祠冢皆在鄴)
五月癸巳余孝頃等屯二萬軍於工塘連八城以逼周
廸(等下有衆字文意乃暢)廸懼請和并送兵糧樊猛等欲受盟而
還(還從宣翻又如字)孝頃貪其利不許樹柵圍之由是猛等與
孝頃不協周以大司空侯莫陳崇為大宗伯癸丑
齊廣陵南城主張顯和長史張僧那各帥所部來降(帥讀)
(曰率降戸江翻)辛丑齊以尚書令長廣王湛錄尚書事驃騎
大將軍平秦王歸彦為尚書左僕射(驃匹妙翻騎奇寄翻)甲辰以
前左僕射楊愔為尚書令辛酉上幸大莊嚴寺捨身
(前車覆矣後車不知戒耳目習於事佛不知其非也)壬戌羣臣表請還宫六月
乙丑齊主北巡以太子殷監國(監工銜翻)因立大都督府與
尚書省分理衆務仍開府置佐齊主特崇其選以趙郡
王叡為侍中攝大都督府長史己巳詔司空侯瑱與
領軍將軍徐度帥舟師為前軍以討王琳(帥讀曰率)齊主
至祁連池(祁連池即汾陽之天池北人謂天為祁連)戊寅還晉陽秋戊戌
上幸石頭送侯瑱等(秋七月戊戌也)高州刺史黃法氍吳興
太守沈恪寧州刺史周敷(時盖即臨川故郡置寧州以敷為刺史)合兵救
周廸敷自臨川故郡斷江口(斷音短)分兵攻余孝頃别城
樊猛等不救而没劉廣德乘流先下故獲全孝頃等皆
棄舟引兵步走廸追擊盡擒之送孝頃及李孝欽於建
康歸樊猛於王琳甲辰上遣吏部尚書謝哲往諭王
琳哲朏之孫也(謝朏莊之子歷仕宋齊梁朏敷尾翻)八月甲子周大赦
乙丑齊主還鄴辛未詔臨川王蒨西討(蒨倉甸翻)以舟
師五萬發建康上幸冶城寺送之甲戌齊主如晉陽
王琳在白水浦周文育侯安都徐敬成許王子晉以
厚賂子晉乃偽以小船依䑽而釣(䑽音榻)夜載之上岸入
深草中步投陳軍還建康自劾上引見並宥之(上時掌翻劾戶)
(槩翻又戶得翻見賢遍翻)戊寅復其本官(文育安都敗軍而不誅遽復其官何也二人當時名)
(將誅之則無以為用故也)謝哲返命王琳請還湘州詔追衆軍還
癸未衆軍至自大雷九月甲申周封少師元羅為韓
國公以紹魏後(江陵之陷元羅還魏)丁未周王如同州冬十月
辛酉還長安余孝頃之弟孝勱及子公颺猶據舊柵
不下(新吳舊柵也勱音邁颺余章翻)庚午詔開府儀同三司周文育都
督衆軍出豫章討之齊三臺成更名銅爵曰金鳳金
虎曰聖應冰井曰崇光(魏武築三臺於鄴城西北皆因城為之基中曰銅爵臺高十丈)
(石虎更增二丈南曰金虎臺北曰冰井臺皆高八丈更工衡翻)十一月甲午齊主至鄴
大赦齊主遊三臺戱以槊刺都督尉子輝應手而斃(槊色)
(角翻刺七亦翻考異曰北史作子耀今從北齊書典略)常山王演以帝沈湎憂憤
形於顏色帝覺之曰但令汝在我何為不縱樂(沈持林翻樂音)
(洛)演唯涕泣拜伏竟無所言帝亦大悲抵杯於地曰汝
似嫌我如是自今敢進酒者斬之因取所御杯盡壊棄
(壊音怪)未幾沈湎益甚或於諸貴戚家角力批拉(幾居豈翻沈持)
(林翻批自結翻又偏迷翻手擊也拉盧合翻)不限貴賤唯演至則内外肅然
演又密撰事條將諫其友王晞以為不可(諸王宫寮有師有反)演
不從因間極言(間古莧翻)遂逢大怒演性頗嚴尚書郎中剖
斷有失(斷丁亂翻)輒加捶楚令史姦慝即考竟(演為尚書令故然捶止橤)
(翻)帝乃立演於前以刀鐶擬脇(以刀鐶擬演脇示將築殺之)召被演
罰者(被皮義翻)臨以白刃求演之短咸無所陳乃釋之晞昕
之弟也(王昕見下昕許斤翻)帝疑演假辭於晞以諫欲殺之王私
謂晞曰(王即演也通鑑因齊史修治有未純者耳)王博士明日當作一條事
為欲相活(為于偽翻)亦圖自全宜深體勿怪乃於衆中杖晞
二十帝尋發怒聞晞得杖以故不殺(以其得杖之故謂非教演為之遂不)
(殺)髠鞭配甲坊居三年演又因諫爭大被敺撻(爭讀曰諍被皮)
(義翻敺烏口翻之考異曰北史孝昭紀云文宣賜帝魏時宫人醒而忘謂帝擅取遂令刀鐶亂築因此致困)
(今從北史王晞傳)閉口不食太后日夜涕泣帝不知所為曰儻
小兒死奈我老母何於是數往問演疾謂曰努力彊食
(數所角翻彊其兩翻下強坐同)當以王晞還汝乃釋晞令詣演演抱晞
曰吾氣息惙然(惙丑捩翻類篇曰困劣也)恐不復相見(復扶又翻)晞流涕
曰天道神明豈令殿下遂斃此舍(言天道福善禍淫不應使演遂死於此)
至尊親為人兄尊為人主安可與計(言難與計是非也)殿下不
食太后亦不食殿下縱不自惜獨不念太后乎言未卒
演強坐而飯(卒子恤翻飯扶晩翻)晞由是免徒(配甲坊徒刑也由此得免)還為
王友及演錄尚書事除官者皆詣演謝去必辭晞言於
演曰受爵天朝拜恩私第(晉羊祜之言朝直遙翻)自古以為不可
宜一切約絶演從之久之演從容謂晞曰主上起居不
恒卿宜耳目所具吾豈可以前逢一怒遂爾結舌卿宜
為譔諫草(從千容翻恒戶登翻為于偽翻)吾當伺便極諫(伺相吏翻)晞遂條
十餘事以呈因謂演曰今朝廷所恃者惟殿下乃欲學
匹夫耿介輕一朝之命狂藥令人不自覺(狂藥謂酒也)刀箭
豈復識親疎(復扶又翻)一旦禍出理外將奈殿下家業何奈
皇太后何演欷歔不自勝(欷音希又許氣翻歔音虛勝音升)曰乃至是
乎明日見晞曰吾長夜久思今遂息意即命火對晞焚
之(焚諫草也)後復承間苦諫帝使力士反接(復扶又翻間古莧翻反接兩手)
(向後也)拔白刃注頸罵曰小子何知是誰教汝演曰天下
噤口非臣誰敢有言帝趣杖亂捶之數十(噤巨禁翻趣讀曰促)會
醉臥得解帝䙝黷之遊徧于宗戚所往留連(盤樂忘返謂之留連)
唯至常山第多無適而去(適歡極也)尚書左僕射崔暹屢諫
演謂暹曰今太后不敢言吾兄弟杜口僕射獨能犯顔
内外深相感愧(常山齊之賢王文宣淫&KR1196;規正為多齊之史臣因其嗣祚亦多溢美觀者能於)
(辭令之間詳其溢美者則幾矣)太子殷自幼温裕開朗禮士好學(好呼到翻)
關覽時政甚有美名帝常嫌太子得漢家性質不似我
欲廢之(鮮卑謂中國人為漢)帝登金鳳臺召太子使手刃囚太子
惻然有難色再三不斷其首帝大怒親以馬鞭撞之(斷丁)
(管翻撞直江翻)太子由是氣悸語吃(悸其季翻吃居乞翻言蹇也)精神昏擾
帝因酣宴屢云太子性懦社稷事重終當傳位常山太
子少傅魏收謂楊愔曰太子國之根本不可動搖至尊
三爵之後每言傳位常山令臣下疑二若其實也當决
行之此言非所以為戲恐徒使國家不安愔以收言白
帝帝乃止帝既殘忍有司訊囚莫不嚴酷或燒犁耳使
立其上或燒車釭(釭姑紅翻車轂中鐵也)使以臂貫之既不勝苦
皆至誣伏(勝音升)唯三公郎中武強蘇瓊(三公郎自魏晉以来有之五代)
(志後齊尚書列曹三公郎中屬殿中尚書掌五時讀時令諸曹囚帳斷罪赦日建金雞等事劉昫曰武強漢武)
(隧縣屬河間國晉改曰武彊屬安平國後魏屬廣宗郡又置武邑郡五代志曰齊廢郡為武彊縣至隋屬信都)
(郡)歷職中外所至皆以寬平為治(治直吏翻)時趙州及清河
屢有人告謀反者前後皆付瓊推撿事多申雪尚書崔
昂謂瓊曰若欲立功名當更思餘理數雪反逆(數所角翻)身
命何輕瓊正色曰所雪者冤枉耳不縱反逆也昂大慙
帝怒臨漳令稽曄(晉避愍帝諱改鄴為臨漳尋没於石勒復曰鄴東魏天平初分鄴併内黃)
(斤邱肥鄉置臨漳縣)舍人李文思以賜臣下為奴中書侍郎彭城
鄭頥私誘祠部尚書王昕曰自古無朝士為奴者昕曰
箕子為之奴(此論語孔子之言鄭頥誘王昕使言而陷之邦無道危行言孫聖人包周身之防也)
(如此誘音酉朝直遙翻下同)頥以白帝曰王元景比陛下於紂(王昕字元)
(景以字行)帝銜之頃之帝與朝臣酣飲昕稱疾不至帝遣騎
執之(騎奇寄翻)見方搖膝吟咏遂斬於殿前投尸漳水齊主
北築長城南助蕭莊士馬死者以數十萬計重以修築
臺殿(重直用翻)賜與無節府藏之積不足以供(藏徂浪翻)乃減百
官之禄撤軍人常廩併省州郡縣鎮戍之職以節費用
焉十二月庚寅齊以可朱渾道元為太師尉粲為太
尉冀州刺史段韶為司空常山王演為大司馬長廣王
湛為司徒壬午周大赦齊主如北城因視永安簡
平王浚上黨剛肅王渙於地牢帝臨穴謳歌令浚等和
之浚等惶怖且悲不覺聲顫(和胡卧翻怖普布翻顫之膳翻)帝愴然為
之下泣(為于偽翻泣淚也)將赦之長廣王湛素與浚不睦進曰
猛虎安可出穴帝默然浚等聞之呼湛小字曰步落稽
皇天見汝帝亦以浚與渙皆有雄略恐為後害乃自刺
渙又使壯士劉桃枝就籠亂刺(刺七亦翻)槊每下(槊色角翻)浚渙
輒以手拉折之號哭呼天(史言浚渙之多力折而設翻號戶高翻)於是薪
火亂投燒殺之填以土石後出之皮髮皆盡尸色如炭
遠近為之痛憤(為于偽翻)帝以儀同三司劉郁捷殺浚以浚
妃陸氏賜之馮文洛殺渙以渙妃李氏賜之(為李妃撻馮文洛張)
(本)二人皆帝家舊奴也陸氏尋以無寵於浚得免高
凉太守馮寳卒海隅擾亂寳妻洗氏懷集部落數州晏
然其子僕生九年是歲遣僕帥諸酋長入朝(洗息典翻帥讀曰率)
(酋慈秋翻長知兩翻)詔以僕為陽春太守(五代志高凉郡陽春縣梁置陽春郡)後
梁主遣其大將軍王操將兵略取王琳之長沙武陵南
平等郡(琳兵東下故後梁得以乘虛取之操將即亮翻)
三年春正月己酉周太師護上表歸政(上時掌翻)周王始親
萬機軍旅之事護猶總之初改都督州軍事為總管(諸州)
(總管自此始)王琳召桂州刺史淳于量(五代志始安郡梁置桂州今為静江)
(府)量雖與琳合而潛通於陳二月辛酉以量為開府儀
同三司壬午侯瑱引兵焚齊舟艦於合肥(艦戶黯翻)丙
戌齊主於甘露寺禪居深觀(據齊紀甘露寺在遼陽此鄙語所謂獼猴坐禪也)
唯軍國大事乃以聞尚書左僕射崔暹卒齊主幸其第
哭之謂其妻李氏曰頗思暹乎對曰思之帝曰然則自
往省之(省悉景翻)因手斬其妻擲首牆外齊斛律光將騎
一萬(將即亮翻下同騎奇寄翻)擊周開府儀同三司曹回公斬之柏
谷城主薛禹生弃城走遂取文侯鎮立戍置柵而還(還從)
(宣翻又如字)三月戊戌齊以高德政為尚書右僕射吐
谷渾宼周邊(吐從暾入聲谷音浴)庚戌周遣大司馬賀蘭祥擊之
丙辰齊主至鄴梁永嘉王莊至郢州遣使入貢於
齊(使疏吏翻)王琳遣其將雷文策襲後梁監利太守蔡大有
殺之(沈約曰監利縣疑是吳所立晉屬南郡宋屬巴陵郡後梁置監利郡今監利在江陵府東南百八十)
(里)齊主之為魏相也(相息亮翻)膠州刺史定陽文肅侯杜
弼為長史(五代志高密郡舊置膠州唐武德五年改曰密州五代志文城郡吉昌縣後魏曰定陽)
帝將受禪弼諫止之(見一百六十三卷簡文帝大寳元年)帝問治國當用
何人(治直之翻)對曰鮮卑車馬客會須用中國人帝以為譏
已銜之高德政用事弼不為之下嘗於衆前面折德政
德政數言其短於帝弼恃舊不自疑(折之舌翻數所角翻下同高德政讒)
(杜弼而不知楊愔之忌已杜弼恃舊而不疑德政之讒已昏昏於利欲之場祗思害人而不知其身之受害者)
(多矣)夏帝因飲酒積其愆失遣使就州斬之(使疏吏翻)既而悔
之驛追不及閏四月戊子周命有司更定新歷(更工衡翻)
丁酉遣鎮北將軍徐度將兵城南皖口(南皖口皖水入江之口也)
(祝穆曰皖水自霍山縣流入經懷寧縣北二里又東南流三百四十里入大江吳地志皖口今舒州之山口鎮)
(將即亮翻皖戶板翻)齊高德政與楊愔同為相愔常忌之(高德政事)
(齊主於初潛禪代之際又德政勸成之權利所集故為楊愔所忌)齊主酣飲德政數彊
諫(數所角翻)齊主不悦謂左右曰高德政恒以精神凌逼人
(恒戶登翻)德政懼稱疾欲自退帝謂楊愔曰我大憂德政病
對曰陛下若用為冀州刺史病當自差(差叱駕翻病差猶言病瘳也)
帝從之德政見除書即起帝大怒召德政謂曰聞爾病
我為爾針(醫家按穴用針可以愈疾故云然為于偽翻)親以小刀刺之血流
霑地又使曳下斬去其足(刺七亦翻去羌吕翻)劉桃枝執刀不敢
下帝責桃枝曰爾頭即墮地桃枝乃斬其足之三指帝
怒不解囚德政於門下(囚於門下省)其夜以氊輿送還家明
旦德政妻出珍寳滿四牀欲以寄人帝奄至其宅見之
怒曰我御府猶無是物詰其所從得皆諸元賂之遂曳
出斬之妻出拜又斬之(高德政之禍猶宋之顏竣也詰去吉翻)并其子伯
堅以司州牧彭城王浟為司徒侍中高陽王湜為尚書
右僕射乙巳以浟兼太尉(浟夷周翻湜常職翻)齊主封子紹廉
為長安王辛亥周以侯莫陳崇為大司徒達奚武為
大宗伯武陽公豆盧寧為大司宼(五代志犍為郡犍為縣後周曰武陽令狐)
(德棻曰寧之先本慕容氏前燕之枝庶也歸魏賜姓豆盧氏)柱國輔城公邕為大司
空(輔城郡名在汝州郟城縣)乙卯周詔有司無得糾赦前事唯廐
庫倉廩與海内所共若有侵盗雖經赦宥免其罪徵僃
如法(備償也今人猶言填備)周賀蘭祥與吐谷渾戰破之拔其
洮陽洪和二城以其地為洮州(李延夀曰賀蘭之先與魏俱起有乞伏為賀蘭)
(莫何弗因以為氏劉昫唐志洮州臨潭縣本叶谷渾之洪和城後周攻得之置美相縣唐為臨潭縣洮州治焉)
(後移治洮陽城仍於舊洪和城置美相縣天寳中廢美相併入臨潭洮土刀翻)五月丙辰朔
日有食之齊太史奏今年當除舊布新齊主問於特
進彭城公元韶曰漢光武何故中興對曰為誅諸劉不
盡(為於偽翻)於是齊主悉殺諸元以厭之(厭於協翻)癸未誅始平
公元世哲等二十五家囚韶等十九家韶幽於地牢絶
食㗖衣袖而死(㗖徒敢翻又徒濫翻)周文育周廸黃法氍共討
余公颺(公颺孝頃子也颺音揚)豫章太守熊曇朗引兵會之衆且
萬人文育軍於金口(自豫章西南入象牙江至金溪口)公颺詐降謀執
文育文育覺之囚送建康(降戶江翻)文育進屯三陂王琳遣
其將曹慶帥二千人救余孝勱(將即亮翻下同帥讀曰率下自帥達帥同)慶
分遣主帥常衆愛與文育相拒(帥所類翻)自帥其衆攻周迪
及安南將軍吳明徹迪等敗文育退據金口熊曇朗因
其失利謀殺文育以應衆愛監軍孫白象聞其謀勸文
育先之(監工銜翻先悉薦翻)文育不從時周迪棄船走不知所在
乙酉文育得迪書自齎以示曇朗曇朗殺之於坐而併
其衆(坐徂卧翻)因據新淦城(新淦縣自漢至蕭齊屬豫章郡五代志屬廬陵郡唐屬吉州淦)
(音紺又音甘)曇朗將兵萬人襲周敷敷擊破之曇朗單騎奔
巴山(騎奇寄翻)魯悉達部將梅天養等引齊軍入城(魯悉達據)
(新蔡城)悉達帥麾下數千人濟江自歸拜平南將軍北江
州刺史(五代志宣城郡南陵縣陳置北江州)六月戊子周以霖雨詔羣
臣上封事極諫左光禄大夫猗氏樂遜上言四事(猗氏縣漢)
(以来屬河東郡古郇瑕氏之地後以猗頓居之以盬鹽致富遂改為猗氏上時掌翻)其一以為比
來守令代期既促(比毘至翻守式又翻)責其成效專務威猛今關
東之民淪䧟塗炭若不布政優優(詩商頌之辭毛萇曰優優和也)聞諸
境外(聞音問)何以使彼勞民歸就樂土(樂音洛)其二以為頃
者魏都洛陽一時殷盛貴勢之家競為侈靡終使禍亂
交興天下喪敗(喪息淚翻)比來朝貴器服稍華(朝直遙翻)百工造
作務盡奇巧臣誠恐物逐好移有損政俗(好呼到翻)其三以
為選曹補擬宜與衆共之今州郡選置猶集鄉閭况天
下銓衡不取物望既非機事何足可密(以此觀之選曹補擬皆密奏於)
(上盖自晉山濤啟事始也)其選置之日宜令衆心明白然後呈奏其
四以為高洋據有山東未易猝制譬猶碁劫相持爭行
先後(奕碁有劫彼此爭行以相持以先後着决一枰之勝負易以豉翻)若一行不當(當丁)
(浪翻)或成彼利誠應捨小營大先保封域不宜貪利邊陲
輕為舉動周處士韋夐(處昌吕翻夐休正翻)孝寬之兄也志尚
夷簡魏周之際十徵不屈周太祖甚重之不奪其志世
宗禮敬尤厚號曰逍遙公晉公護延之至第訪以政事
護盛脩第舍夐仰視堂歎曰酣酒嗜音峻宇彫牆有一
於此未或不亡(夏書五子之歌之辭)護不悦驃騎大將軍開府儀
同三司宼儁(寇儁所居官後周之九命也)讚之孫也(寇讚自秦歸魏見一百一十八)
(卷晉安帝義熙十四年)少有學行家人常賣物多得絹五匹儁於
後知之曰得財失行(少詩照翻行下孟翻)吾所不取訪主還之敦
睦宗族與同豐約教訓子孫必先禮義(先悉薦翻)自大統中
稱老疾不朝謁(朝直遙翻下同)世宗虛心欲見之儁不得已入
見(入見賢遍翻)王引之同席而坐問以魏朝舊事載以御輿
令於王前乘之以出顧謂左右曰如此之事唯積善者
可以致之(史言周王禮賢)周文育之討余孝勱也帝令南豫
州刺史侯安都繼之文育死安都還遇王琳將周炅周
協南歸(王琳使周炅助曹慶攻周迪自南川歸也將即亮翻炅古迥翻)與戰擒之孝勱
弟孝猷帥所部四千家詣安都降(帥讀曰率降戶江翻)安都進軍
至左里擊曹慶常衆愛破之衆愛奔廬山庚寅廬山民
斬之傳首詔臨川王蒨於南皖口置城(蒨倉甸翻)使東徐
州刺史吳興錢道戢守之(戢則立翻)丁酉上不豫丙午殂
(年五十七)上臨戎制勝英謀獨運而為政務崇寬簡非軍旅
急務不輕調發性儉素常膳不過數品私宴用瓦器蚌
盤(調徒釣翻蚌盤者髹器以蚌為飾今謂之螺鈿蚌步項翻)殽核充事而已後宫無
金翠之飾不設女樂時皇子昌在長安(梁元帝承聖元年徵昌為領直)
(江陵之䧟没於長安)内無嫡嗣外有強敵宿將皆將兵在外朝無
重臣(將即亮翻朝直遙翻下同)唯中領軍杜稜典宿衞兵在建康章
皇后召稜及中書侍郎蔡景歷入禁中定議秘不發喪
急召臨川王蒨於南皖景歷親與宦者宫人密營歛具
(歛力贍翻)時天暑須治梓宫(治直之翻)恐斧斤之聲聞於外乃以
蠟為袐器(蠟蜜滓也漢宫有東園祕器聞音問)文書詔敕依舊宣行侯安
都軍還適至南皖與臨川王俱還朝甲寅王至建康入
居中書省安都與羣臣定議奉王嗣位王謙讓不敢當
皇后以昌故未肯下令羣臣猶豫不能决安都曰今四
方未定何暇及遠臨川王有大功於天下(武帝既殺王僧辯使蒨平)
(杜龕張彪等以定東土故云有大功)須共立之今日之事後應者斬即按
劒上殿白皇后出璽又手解蒨髮推就喪次(上時掌翻璽斯氏翻)
(推吐雷翻為侯安都恃定策之功以殺其身張本)遷殯大行於太極西階皇后
乃下令以蒨纂承大統是日即皇帝位大赦秋七月丙
辰尊皇后為皇太后辛酉以侯瑱為太尉侯安都為司
空齊顯祖將如晉陽乃盡誅諸元或祖父為王或身
嘗貴顯皆斬於東市其嬰兒投於空中承之以矟(稍所角翻)
(與槊同)前後死者凡七百二十一人悉棄尸漳水剖魚者
往往得人爪甲鄴下為之久不食魚(為於偽翻)使元黃頭與
諸囚自金鳳臺各乘紙鴟以飛黃頭獨能至紫陌乃墮
仍付御史中丞畢義雲餓殺之(齊主每令死囚以席為翅從臺上飛下免其罪)
(戮今欲夷諸元黃頭雖免殊死猶餓殺之)唯開府儀同三司元蠻祠部郎中
元文遙等數家獲免(曹魏置祠部郎五代志齊尚書曹祠部郎掌祠祀醫藥贈賜等事)
蠻繼之子常山王演之妃父(江陽王繼元又之父後徙封安定王)文遙遵
之五世孫也(常山公遵佐道武帝定中原)定襄令元景安(此後漢新興郡之定)
(襄也在隋秀容縣界)虔之玄孫也(陳留王虔亦佐道武帝與燕主垂戰敗而死)欲請改
姓高氏其從兄景皓曰(從才用翻)安有棄其本宗而從人之
姓者乎丈夫寧可玉碎何能瓦全景安以其言白帝帝
收景皓誅之賜景安姓高氏八月甲申葬武皇帝於
萬安陵廟號高祖戊戌齊封皇子紹義為廣陽王以
尚書右僕射河間王孝琬為左僕射都官尚書崔昂為
右僕射周御正中大夫崔猷建議以為聖人沿革因
時制宜今天子稱王不足以威天下請遵秦漢舊制稱
皇帝建年號乙亥周王始稱皇帝追尊文王曰文皇帝
改元武成癸卯齊詔民間或有父祖冐姓元氏或假
托攜養者不問世數遠近悉聽改復本姓初高祖追
諡兄道譚為始興昭烈王以其次子頊襲封及世祖即
位頊在長安未還(頊與昌俱在長安)上以本宗乏饗(始興王道譚二子上)
(入纂皇緒而頊留長安故本宗無主祭者世祖即上廟號)戊戌詔徙封頊為安成王
皇子伯茂為始興王(以奉道譚祀)初周太祖平蜀(見一百六十五)
(卷梁元帝承聖二年)以其形勝之地不欲使宿將居之(將即亮翻)問諸
子誰可往者皆不對少子安成公憲請行(少詩照翻)太祖以
其幼不許壬子周人以憲為益州總管時年十六善於
撫綏留心政術蜀人悦之九月乙卯以大將軍天水公
廣為梁州總管廣導之子也(宇文導周太祖之兄子)辛酉立皇
子伯宗為太子己巳齊主如晉陽辛未周主封其
弟輔城公邕為魯公安成公憲為齊公純為陳公盛為
越公達為代公通為冀公逌為滕公(逌音由)乙亥立太
子母吳興沈妃為皇后周少保懷寧莊公蔡祐卒(五代)
(志蜀郡成都縣舊制懷寧等四郡)齊顯祖嗜酒成疾不復能食(復扶又翻)
自知不能久謂李后曰人生必有死何足致惜但憐正
道尚幼人將奪之耳(齊太子殷字正道)又謂常山王演曰奪則
任汝慎勿殺也尚書令開封王楊愔領軍大將軍平秦
王歸彥侍中廣漢燕子獻(五代志滎陽郡浚儀縣舊置開封郡扶風郡雍縣後魏置)
(平秦郡蜀郡雒縣舊曰廣漢)黃門侍郎鄭頥皆受遺詔輔政冬十月
甲午殂(年三十一)癸卯發喪羣臣號哭無下泣者(以其殘暴故哭而不)
(哀號戶刀翻)唯楊愔涕泗嗚咽太子殷即位(殷字正道小字道人文宣帝嫡)
(子也)大赦庚戌尊皇太后為太皇太后皇后為皇太后詔
諸土木金鐵雜作一切停罷王琳聞高祖殂乃以少
府卿吳郡孫瑒為郢州刺史總留任(瑒雄杏翻又音暢)奉梁永
嘉王莊出屯濡須口齊揚州道行臺慕容儼帥衆臨江
為之聲援(帥讀曰率)十一月乙卯琳寇大雷(五代志同安郡望江縣陳置大)
(雷郡)詔侯瑱侯安都及儀同徐度將兵禦之(將即亮翻)安州刺
史吳明徹夜襲湓城(五代志寧越郡梁置安州隋開皇十八年改曰欽州)琳遣巴
陵太守任忠擊明徹大破之明徹僅以身免琳因引兵
東下齊以右丞相斛律金為左丞相常山王演為太
傅長廣王湛為太尉段韶為司徒平原王淹為司空高
陽王湜為尚書左僕射河間王孝琬為司州牧侍中燕
子獻為右僕射辛未齊顯祖之喪至鄴(自晉陽至鄴)十
二月戊戌齊徙上黨王紹仁為漁陽王廣陽王紹義為
范陽王長樂王紹廣為隴西王(樂音洛)
資治通鑑卷一百六十七
