河源紀略
辨訛
(臣)等謹案尚論必期於徵信而考覈尤貴於謹嚴
故欲求古人之是必當察古人之非能察古人之
非然後可得古人之是此證古所以必資于辨訛
者也盖地志之書核實為難而河源之說鑿空尤
甚即如崑崙一山也或以為在于闐之南又或以
為在蔥嶺之西或以為即吐蕃之紫山又或以為
即吐蕃之大雪山其他非河源所出之崑崙更無
論矣積石一山也或以為在臨羌之外又或以為
在河關之内或以為河水所冒又或以為河水所
出其他謂積石反在崑崙之西益難憑矣河水發
於崑崙伏於蒲昌出於吐蕃此確乎不易之論也
漢使未至羌中故不知積石之上有重源唐人不
考西域故不知蒲昌之下有伏流此兩家之說所
以互有得失也後之談河源者好為異同或信吐
蕃而疑西域或信西域而疑吐蕃此說之所以不
一也盖自周秦以降載籍難免于𫝊訛聲教不通
於殊域談天志怪多有其書别國方言不流中土
此向來考古之士所以昧於裁取者也所賴者聖
經猶存禹貢之篇班史尚留西域之𫝊我
皇疆圉邁絶古今
昭代圖書同文内外故敢用為據依得折衷夫
聖訓因河之初源以定崑崙因河之重源以知積石考
諸西域而知蒲昌海之下伏流匪虚騐諸吐蕃而
知星宿海之上真源顯著其他無稽之說附會之
書目不覩疆域之情形耳未聞山川之向背鬭麗
誇竒證無為有甚至強指方隅横徵故實東流所
逕之山反在發源以上西海已歸之水仍出濫觴
之前若此類者雖言之鑿鑿實索之冥冥尤當辨
其是以正其非盖正其非乃所以存其是此豈(臣)
等顓蒙之所及哉抑亦遭逢之至幸也云爾
