河源紀略卷二十五
辨訛六
俞安期崑崙積石二山辨
案禹本紀云河出崑崙崑崙其高二千五百餘里日
月相避隱為光明也其上有醴泉華池去嵩高五萬
里地之中也水經曰崑崙墟在西北去嵩高五萬里
河水出其東北陬淮南子云高萬一千里有竒穆天
子傳云天子自崑崙山入于宗周乃里西土之數自
宗周瀍水以西至于崑崙側瑶池上萬有一千一百
里水經注案是數說參以山海經謂里至互殊難以
詳䆒蓋考之山海經而不知崑崙有海内大荒之别
也海内西經云海内崑崙之墟在西北河水出其東
北隅又大荒西經云西海之南流沙之濱赤水之後
黑水之前有大山名曰崑崙之邱是有二崑崙矣蓋
穆天子所登者山海經所謂海内之崑崙也班固西
域傳云南北有大山中央有河東西六千餘里東則
接漢阨以玉門陽關西則限以蔥嶺計其里至度其
所在是介蔥嶺于闐之間矣蔥嶺以西為天竺國又
西有大崑崙是為天柱是為地中山海經所謂大荒
之崑崙禹本紀水經所謂去嵩高五萬里水經所謂
河水出其東北陬屈從其東南流入于闐是其重源
也西域𫝊又云河有葱嶺于闐兩源合而東注蒲昌
海一名鹽澤去玉門陽關千三百餘里廣袤三百里
范蔚宗云西域内屬諸國自敦煌西至鹽澤列起亭
障置戊巳校尉都護府介西域之中是蔥嶺于闐之
流入於蒲昌漢之官卒目所經見班固記之諒非緜
邈計度之辭水經所載十三國酈道元亦引固書入
證往往□合是非誕妄至云鹽澤之水洄湍雷轉為
隠淪之脈當其環流飛禽上經無不墜之是即河水
所潛出於積石亦豈臆造由漢以來彰彰較著嗣後
唐咸亨元年嶭仁貴征吐蕃敗績大非川二年乃以
河關静邊鎮置積石軍久之遂訛河關兩山夾峙河
出其中者為禹導河積石逮至開元中張守節作史
記正義始云河州有小積石山河源出大崑崙入鹽
澤東南潛行入吐谷渾界大積石山又東北流至小
積石山指河源所出者為大崑崙似以臨羌山為小
崑崙矣又以河源關為小積石吐谷渾界者為大積
石其名迹未盡溷也肅代之季吐蕃據有河湟中外
隔越既易五朝歷數十年邈無紀載長慶中劉元鼎
使吐蕃胡怪乎以河關為積石紫山為崑崙以積石
冐出之流星宿川為河源也而杜佑之通典歐陽忞
之廣記馬端臨之通考以至鄧展都實潘昂霄軰不
悟置軍名所由起寖假相延遂堅執元鼎之說極詆
山海水經以及班固郭璞酈道元之儔於戲曲士拘
儒經見不廣及乎知識未逮者輙為荒唐誠諺所謂
少所見多所怪妄鼓筆札而令前人之與古蹟受誣
千載也
謹案崑崙在西域積石在羌中此無庸辨也有禹
本紀山海經水經之謬說而崑崙茫無定在矣有
後漢書注隋唐書宋元史之謬說而積石茫無定
在矣今欲定崑崙之所在當以史記大宛𫝊漢書
西域𫝊為主而屛絶一切荒誕之辭欲定積石之
所在當以漢書地理志水經注為宗而割斷一切
謬悠之說斯為定論矣今俞安期辨崑崙積石二
山知引水經注謂禹本紀諸說為難以詳䆒引西
域𫝊斷崑崙為在蔥嶺于闐之間是矣何又參以
山海經海内大荒有兩崑崙之說以自溷乎又謂
葱嶺以西為天竺又西有大崑崙考史記大宛𫝊
云身毒國在大夏東南可數千里身毒即天竺大
夏即大月氏大月氏在蔥嶺西南二千餘里身毒
又在大夏東南數千里是天竺當反在葱嶺之東
南不得云葱嶺以西為天竺矣今乃云葱嶺以西
為天竺是幷不知天竺在葱嶺之何方也既不知
天竺在蔥嶺之何方又何從而知天竺之西有大
崑崙乎牽合羣書以證明之乃適成疵纇耳知引
唐書考河關兩山夾峙河流其中者非禹導河之
積石引史記正義證吐谷渾界者為大積石是矣
柰何又誤駁劉元鼎所指之星宿川為積石冒出
之河源乎星宿川元史謂之星宿海大積石即今
阿木柰瑪勒占木遜山也恭考
欽定輿地全圖鄂敦淖爾在阿木奈瑪勒占木遜西南
六百餘里蒙古語鄂敦即星宿淖爾即海是星宿
海尚在積石西南六百餘里何得云星宿川為積
石冒出之河源乎欲辨他人之訛而又自成其訛
是為疎矣
萬斯同崑崙辨
山海經西次三經曰崑崙之邱實惟帝之下都河水
出焉而南流注於無達海内西經曰海内崑崙之墟
在西北方八百里高萬仞河水出東北隅本止一山
而兩言之者蓋此經非出于一人故所載有詳略其
實非二山也山海經所指之崑崙不言在西域何國
以上文考之其東北四百里曰槐江之山邱時之水
出焉北流注於泑水泑水即泑澤也泑澤即鹽澤也
鹽澤去陽關止三百里則崑崙當亦不遠漢武帝之
所名與山海經所云地實相近漢武帝所案圖書當
即用此經之文若夫唐書之崑崙漢語既曰紫山番
語又曰悶磨藜何以知其為崑崙而稱之劉元鼎雖
身歷其地不過因古書河出崑崙之言從而附會之
非其實也元史之崑崙謂去河源三百里夫天下之
水未有不發源于山者黃河為天下大川之首豈有
不源于山而源于星宿海之理且番漢之語皆不名
崑崙而都實獨意之曰此崑崙也其誰信之夫欲窮
真源自當遡流而上乃不由水道反從山巔而行此
何意乎自漢以來皆言河出于闐為都實者當先求
漢之河源審知其非是然後求之他方庶幾無憾今
不問兩漢之故跡舍于闐而問之吐蕃自以為河源
在是其誰信之夫河源不出于崑崙已背乎古人之
說而其所謂崑崙又去于闐之崑崙數千里其不可
渾而為一也明矣然則䆒安從惟山海經漢武帝之
說吾有取焉
謹案萬斯同不信吐蕃之崑崙幷不信星宿海為
河源且引山海經西次三經及海内西經證漢武
帝所名于闐崑崙為是駁元史謂水不源於山而
源于星宿海為於理不然此皆卓越之見也然以
山海經不足據之道理紐合漢書鹽澤去玉門陽
關三百餘里之說則大不然夫山海經道里之不
足據固無庸辨至漢書謂鹽澤去玉門陽關三百
餘里此則今本漢書之訛脱也案水經注引山海
經云不周之山東望泑澤河水之所潛也其源渾
渾泡泡下云東去玉門陽關千三百餘里泑澤即
鹽澤是鹽澤去玉門陽關千三百餘里非三百餘
里矣恭考
欽定輿地全圖回部羅布淖爾西去嘉峪關外玉門縣
千三百餘里羅布淖爾即蒲昌海蒲昌海即鹽澤
也是又鹽澤去玉門陽關千三百餘里之明證矣
今乃云鹽澤去陽關止三百里豈其然乎至不信
星宿海為河源謂天下之水未有不發源於山者
則其說甚是其意猶非何也蓋萬氏實未知星宿
海之上三百餘里尚有阿勒坦噶逹素齊老之真
源且幷不知蒲昌以下有伏流至阿勒坦噶達素
齊老而出者為重源潛發其意不過篤信山經漢
志直疑河源當在西域耳顧其推測所至十已得
其六七則較之潘昂霄輩以一人之目廢千古之
論者為有進也
胡渭禹貢錐指附論河源
案吐番之源都實親見之殆非妄言西域之源且載
於史漢豈為虛記然近世往往疑西域而信吐蕃何
也則以吐蕃之水與積石山下河相連為有目者所
共見而鹽澤潛行地下南出積石為中國河者幽閟
難知故也故吾謂欲辨二源之是非其樞要全在于
積石積石之河果為鹽澤潛流之南出也則必有卓
詭之狀與凡水不同者山海經云不周之山東望泑
澤河水所潛也其源渾渾泡泡泑澤即鹽澤酈道元
云洄湍雷轉為隠淪之脈當其環流之上飛禽奮翮
霄中者無不墜於淵波河水之伏也如是則其南出
於積石自地中而上奮湓溢洶湧之狀倍竒於鹽澤
可知也水經云山下有石門河水冒以西南流而道
元絶無所發明則以積石久沒羌中人不得至其地
騐其形故無可言也獨怪唐人頗有知大積石者聘
使往來身歷其地見吐蕃之水自西南來即以為河
源而不能於積石之下詳察重源之有無是為可憾
耳自明王文恪著河源辨以來學者始稍稍尋繹前
載然天下之事理有古是而今非者亦有古非而今
是者執一以論即非通人使積石之地果有重源顯
發之迹則漢書為是元使為非苟無其迹而唯西南
二大川自吐蕃來數千里與積石之河相連則亦不
可謂非河源矣
謹案胡渭調停西域吐蕃二源之說揣摩伏流潛
發之形亦可謂億則屢中矣惜未覩今之
欽定輿地全圖又未讀
御製河源詩及案語幷讀宋史河渠志迄諸
聖諭也故知蒲昌之有伏流而不知星宿海以上有重
源顯發之處知吐蕃之有河源而不知積石山之
下無石門冒出之流是雖硏精殚思其實終成影
響矣盖史記漢書本不誤柰積石界在羌中故積
石以上之重源不知也唐書元史亦不誤柰蒲昌
隔于西域故蒲昌以下之伏流不知也史記漢書
審覈至精而潛行南出積石一語實為猜度之辭
唐書元史覩聞已確而河源古無所見一言終是
不根之論故必存其兩是乃能定其兩非又必知
其兩非乃能從其兩是然非遇
重熙累洽之朝
作師作君之聖據依
欽定之圖志折衷
御製之詩文亦烏能决從來之是非成不易之論斷哉
此古人未際之
昌期實(臣)等遭逢之大幸也
