河源紀略卷二十九
紀事四
招哈和屯
按招哈和屯即古交河城車師前王所居今其
地距京師八千四百餘里招哈河出其北源出
金嶺中分道南流環城左右而南注至城南折
而西南流二十里入沙磧招哈和屯為羅布淖爾
北境伏流來會之水所經之地今紀其事如左
漢書西域𫝊車師前國王治交河城河水分繞城
下故號交河去長安八千一百五十里戸七百口
六千五十勝兵千八百六十五人西南至都護治
所千八百十里地節二年車師叛漢遣侍郎鄭吉
等發城郭諸國兵萬餘人自與所將田士千五百
人共擊車師攻交河城破之
後漢書西域𫝊車師前王居交河城河水分流繞
城故號交河去長史所居柳中八十里東去洛陽
九千一百二十里領戶千五百餘口四千餘勝兵
二千人建初元年酒泉太守段彭大破車師於交
河城
魏書帝紀世祖太延元年車師國遣使朝獻尋以
大帥車伊洛為前部王
魏書西域𫝊車師國一名前部其王居交河城去
代萬五十里其地北接蠕蠕本通使交易世祖時遣
使朝獻詔行人王恩生許綱等出使恩生等時度
流沙為蠕蠕所執恩生見蠕蠕吳提持魏節不為
之屈後世祖切譲吳提吳提懼乃遣恩生等歸初
沮渠無諱兄弟之渡流沙也鳩集遺人破車師車
伊洛遣使求救下詔撫慰之開焉耆倉給之正平
初遣子入侍自後每使朝貢
唐書西域傳高昌王都交河城漢車師前王庭也
侯君集為交河道大總管伐高昌中郎將辛獠兒
以勁騎夜逼其都軍進填隍引衝車飛石如雨城
中大震智盛謁軍門請改事天子君集諭使降使
未屈薛萬均勃然起曰當先取城小兒何與語麾
而進智盛流汗伏地曰惟公命乃降
又地理志交河郡交河縣縣北八十里至龍泉舘
又北入谷一百三十里經柳谷度金嶺經石會漢
戍至北庭都護府城
文獻通考君集以兵傅城智盛降以交河城為交
河縣
宋史高昌𫝊王延德使高昌師子王邀延德至其
北庭歴交河州
土爾番
謹按土爾番即吐魯番為唐高昌縣安樂城遺
址今其地距京師八千四百餘里土爾番河發
源其西金嶺經土爾番城西南流土爾番為羅
布淖爾東北伏流來會之水所經之地合紀其
事於左
康熙五十九年八月散秩大臣阿喇衲率兵至土
爾番土爾番部阿克蘇爾坦及總管酋目沙克札
拍爾等率衆歸降六十年靖逆將軍富寧安奏吐
爾番回人因策妄阿喇布坦徙其衆於哈喇沙爾
相率逃歸凖噶爾率衆來追回人復併力擊退之
請兵救援時議以策妄阿喇布坦未滅若納其降
湏屯兵守護恐糧運艱難
詔以回人既已歸降即係我人民
命派兵二千往撫其衆并駐劄以資防守策妄阿喇布坦
遣兵來犯散秩大臣阿喇衲侍衛克什圖等率師
迎戰大敗之追捕數十里是冬以吐爾番駐師
命總督鄂海等前往經理墾田雍正八年以吐爾番回目
額敏和卓屯田效力恭順可嘉
特旨褒賞十年十一月封額敏和卓為札薩克輔國公十
二月
詔以吐爾番遠在邊境賊人不時侵擾瓜州土肥饒多水
泉氣候和暖與回民舊住處風景相似地寬闊可
開墾足資耕牧遂由塔勒納沁遷其衆於瓜州乾
隆二十年吐爾番回酋莽噶里克率衆一千戸投
誠二十一年以其屬衆編次旗分佐領封莽噶里
克為札薩克公尋以叛復降為總兵傅魁所誘殺
以額敏和卓子素賚璊駐其地
周書帝紀明帝二年遣柱國寧蜀公尉遲回率衆
于河南築安樂城
文獻通考四夷考土魯番一名吐爾番本交河縣
之安樂城城方三里
明史西域𫝊土爾番在和卓西百里去哈密千餘
里嘉峪關二千六百里漢車師前王地隋高昌國
唐滅高昌置西州及交河縣此則交河縣安樂城
也宋復名高昌為回鶻所據嘗入貢元設萬戶府
永樂四年遣官使巴什伯里道其地以綵幣賜之
二十年其酋為巴什伯里所逐走歸京師天子遣
還故土洪熙元年躬率部落來朝宣德正統景泰
天順間皆遣使入貢初其地微弱後哈喇和卓柳
城皆為所并成化九年據哈密城執王母奪金印
分兵守之而去朝廷命李文等經略無功而還弘
治元年諭歸侵地不奉命復遣使貢禮官議薄其
賞拘使臣四年以所據十一城及金印來歸厚賜
之釋還所拘使臣六年復襲䧟哈密廵撫許進等
遣兵擊走之正德九年犯肅州嘉靖三年寇肅州
掠甘州四年復寇肅州皆失利去七年賊黨雅蘭
率所屬來降自是勢漸孤部下各自雄長迄萬歷
朝遣使奉貢不絶(和卓舊作火州巴什伯里舊作譯别失八里雅蘭舊作牙蘭今改)
哈喇和卓
謹按哈喇和卓為漢車師前國地魏晉以下并
為高昌國地唐置交河郡高昌縣地元曰哈喇
火者(當作哈喇和卓)眀曰火州(當作和卓)今其地距京師八
千三百餘里哈喇和卓河在城東二十里源出
金嶺西流入于地哈喇和卓為羅布淖爾東北
伏流來會之水所經之地今紀其事如左
雍正九年凖噶爾賊衆侵擾土爾番攻魯克察克
城四十餘日不下後以木梯三百攻哈喇和卓城
堡回民悉力拒守殺賊甚衆大兵繼至賊聞風驚
懼遺棄馬匹噐仗及所炊熟食而遁十年閏五月
賊人宰桑額爾克得松率兵二千分東西两路復
來犯喀喇和卓城參將劉廷琰遊擊李英等分兵
擊之賊敗走率師追勦而還乾隆二十四年凖噶
爾平定置屯田六千畝屯兵三百名管屯武職無
定額
晉書張駿𫝊初戊巳校尉趙貞不附于駿駿擊擒
之以其地為高昌郡
又吕光載記光以高昌雖在西陲地居形勝以子
覆為使持節鎮西將軍都督玉門以西軍事西域
大都護鎮高昌
隋書西域𫝊高昌國其都城周逥一千八百四十
步國内有城十八
唐書地理志西州交河郡領縣前庭本高昌寳應
元年更名
文獻通考唐平高昌以高昌為高昌縣
元史地理志西北地附錄哈喇和卓(舊作合喇火者今改正)
眀史西域𫝊和卓(舊名火州今改正)又名哈喇在柳城西
七十里土爾番東三十里即漢軍師前王地隋時
為高昌國唐太宗滅高昌以其地為西州宋時回
鶻居之嘗入貢元名和卓與安定曲先諸衛統號
輝和爾置逹爾噶齊監治之永樂四年五月命鴻
臚丞劉特穆爾護巴什伯里使者歸因齎綵幣賜
其王子哈散眀年遣使貢玉璞方物十一年又來
貢命陳誠李暹等以璽書文綺紗羅布帛往勞十
三年冬遣使隨誠來貢自是久不至正統十三年
復貢後遂絶其地城方十餘里東有荒城即高昌
國郡漢戊巳校尉所作(輝和爾舊作畏兀兒逹爾噶齊舊作逹魯花赤特穆)
(爾舊作帖木兒巴什伯里舊作别失八里今譯改)
魯克察克
謹按魯克察克即漢柳中地戊巳校尉城此因
名柳城後訛為柳陳又為魯陳魯克察克河發
源金嶺南麓西行經魯克察克城南旁嶺西流
而伏魯克察克為羅布淖爾東北伏流來會之
水所經之地今紀其事於左
康熙六十年土爾番回人歸誠因為凖噶爾遷徒
相率逃歸移駐于魯克察克雍正九年賊率衆二
千餘人來攻其城圍四十餘日回民奮勇出擊殺
賊數百人會將軍岳鍾琪令總兵張元佐等以兵
三千援之賊望風即遁倍道追之賊四散逸去兵
抵魯克察克城下回目額敏和卓及老幼男女歡
迎即留兵一千駐之十年
詔額敏和卓率其衆移駐瓜州乾隆二十年凖噶爾平定
後復還居故地
漢書西域𫝊戊巳校尉屯田居車師故地校尉刁
護病遣使陳良屯桓且谷備匈奴寇史終𢃄取糧
食司馬丞韓元領諸壁右曲侯任商領諸壘相與
謀曰西域諸國頗背叛匈奴欲大侵將人衆降匃
奴即將數千騎至校尉府脅諸亭令燔積薪去校
尉府數里正晨火㸐校尉開門擊鼓收吏士良等
隨入遂殺校尉刁護止留戊巳校尉城良等盡脅
略戊巳校尉吏士男女二千餘人入匈奴單于以
良帶為烏賁都尉後三歲單于與莾和親莾遣使
者多齎金幣賂單于購求陳良終帶等單于盡收
四人及手殺刁護者芝音妻子以下二十七人皆
械檻車付使者到長安莾皆燒殺之
資治通鑑漢眀帝永平十七年以謁者關寵為已
校尉屯前王部柳中城十八年匈奴圍關寵于柳
中城關寵上書求救建初元年酒泉太守段彭等
兵會柳中北匈奴遁走遂罷戊巳校尉兩都護官
後書漢西域𫝊延光二年敦煌太守張璫上書言
若不能出兵可置軍司馬將士五百人四郡攻其
犁牛榖食出據柳中此中計也帝納之乃以班勇
為西域長史將弛刑士五百人西屯柳中勇遂破
平車師又伊吾北有柳中皆膏腴地
輿地志晉咸和二年張氏置高昌郡立田地縣
魏書高昌𫝊熙平元年麴嘉遣兄子私署左衛將
軍田地太守
唐書侯君集𫝊君集次磧口而文泰死子智盛囊
襲位進營柳谷于是鼓而前賊嬰城自守遣使諭
之不下乃刊木塞塹引撞車毁其堞飛石如雨所
向無敢當因拔其城俘男女七十進圍都城
又西域𫝊高昌田地戊巳校尉所治也侯君集伐
高昌王師至磧口奄攻田地城契苾何力以前軍
鏖戰是夜星墜中城眀日拔其城擄七千餘人
文獻通考唐平高昌以田北城(即田地城)為柳中
按方輿紀要以高昌廢縣為古田地城高昌縣
治即今哈喇和卓文獻通考唐平高昌以田地
城為柳中魯克察克漢柳中地也戊巳校尉城
此因名柳城南史高昌國置四十六鎮田地其
一唐書西地𫝊稱田地城戊巳校尉所治北與
地字相類當屬𫝊寫之誤侯君集伐高昌拔田
地城進逼其都今魯克察克在哈喇和卓東五
十里與田地城之界相合其城東漢柳中地故
唐以為柳中縣又與戊巳校尉所居之說相符
則以高昌廢縣為田地城其誤可以證矣
元史地理志西北地附錄魯克察克(舊作魯古塵今改正)
眀史西域𫝊柳陳一名魯陳又名柳陳即後漢柳
中地西域長史所治唐置柳中縣西去和卓七十
里東去哈密千里經一大川出大川渡流沙在火
山下有城屹然廣二三里即柳城也四面皆田園
流水環繞樹木隂翳永樂四年劉特穆爾使巴什
伯里因命齎綵幣賜柳城酋長嗣是屢入貢柳城
密爾和卓土爾番凢遣朝使及其酋長入貢多與
偕土爾番強二國並為所滅
闢展
謹按闢展漢車師前國狐胡地晉名高昌魏并
于蠕蠕其全境甚廣自招哈和屯以東皆其西
境闢展河出城之西發源於楚輝城南山麓東
北流二十里經闢展城西出孔道北十里入于
沙磧闢展為羅布淖爾東北伏流來會之水所
經之地今紀其事如左
康熙五十九年大兵進勦策妄阿喇布坦散秩大
臣阿喇衲率師進至闢展城有回兵拒守官兵進
擊之擒其部人即遣還令諭回衆曰
王師為征策妄阿喇布坦而來道出於此爾衆若速歸
順悉赦無誅否則破城悔無及矣于是城中回部
酋長即率其衆三百餘人以降乾隆二十一年十
一月將軍和起追擒叛賊巴爾雅至此公額敏和
卓以兵四百人及莽噶里克呢嗎扎哈沁諸部兵
來會莾噶里克呢嗎兵叛夜掠和起營起背腹受
敵被創數處顧其部兵努固德彰金布曰我今力
竭必死此地拔所戴翎命持繳巴爾庫勒参贊大
臣營努固德曰偕將軍力戰突出即免矣起曰身
身為火臣不能擒叛賊反逃死乎努固德等行乃
死叛賊尋即擒誅闢展復定設辦事大臣一員統
理諸務管理駐扎綠營都司一員統馬步兵三百
三十名屯田一萬三千六百三十三畆屯兵八百
名管屯武職無定額
漢書西域𫝊西域有两道南道樓蘭北道出車
師二國當漢使空道攻擊漢使尤甚五帝天漢二
年以匈奴降者介和王為開陵侯將樓蘭國兵擊
車師匈奴遣右賢王將數萬騎救之漢兵不利引
去征和四年遣重合侯馬通將四萬騎擊匈奴道
過車師北復遣開陵侯將樓蘭尉犁危須等六國
兵擊車師勿令得遮重合侯諸國兵其圍車師車
師王降服臣屬漢昭帝時匈奴使四千騎田車師
宣帝即位以田廣眀為祁連將軍趙充國為蒲類
將軍田順為武牙將軍及度遼將軍范眀友前將
軍韓增將軍擊匈奴車師田者驚去車師復通于
漢地節二年車師叛遣侍郎鄭吉校慰司馬熹將
免罪刑人田渠犁積榖以攻車師至秋收榖吉熹
擊車師破之軍食盡罷兵歸田秋收畢復發兵攻
車師王于石城王議降漢恐不見信擊匈奴邊國
小蒲類略其人民以降匈奴聞車師降漢發兵攻
車師吉熹引兵北逢之匈奴不敢前吉熹因留候
卒二十人留守王引兵歸車師王恐匈奴兵復至
奔烏孫吉迎其妻子𫝊送長安賞賜甚厚别發吏
卒往田車師匈奴以車師地肥美近匈奴數遣兵
擊田者吉馳救卒少不能當保車師城中為所圍
數日迺觧後嘗數千騎往來守車師吉上書言車
師去渠犁千餘里間以河山北近匈奴埶不能相
救願益田卒公卿議以道遠煩費可置車師田者
詔長羅侯常惠將張掖酒泉騎出車師北千餘里
揚威武車師旁引吉等還於是召故車師太子軍
宿在焉耆者立以為王盡徙國民令居渠犁以車
師故地與匈奴神爵三年匈奴乖亂漢因復田車
師初元二年置戊巳校尉屯田車師故地其後車
師復居其地
後漢書耿秉𫝊永平十七年詔秉與竇固合兵萬
四千騎復出白山擊車師車師有後王前王前王
即後王之子其庭相去五百餘里固以後王道遠
山谷深士卒寒苦欲攻前王秉議先赴後王以為
并力根本則前王自服固計未决秉奮身而起曰
請行前乃上馬引兵北入衆軍不得已遂進後王
安得震怖從數百騎出迎秉而固司馬蘇安欲全
功歸固即馳謂安得曰漢貴將獨有奉車都尉當
先降之安得乃還更令其諸將迎秉秉大怒被甲
上馬麾其精騎徑造固壁言曰車師王降迄今不
至請往梟其首固大驚曰且止秉厲聲曰受降如
受敵遂馳赴之安得惶恐抱馬足降秉將以詣固
其前王亦歸命遂定車師而還
又西域傳和帝永元三年復置戊巳校尉領兵五
百人居車師前部高昌壁後西域背叛安帝元初
六年車師前王來降數月北匈奴擊走前王其後
連與車師入寇河西朝廷不能禁延光二年以班
勇為西域長史勇遂破平車師自伊吾北通車師
前部高昌壁千二百里自伊昌壁北通後部金滿
城五百里此其西域之門戶也故戊巳校尉更互
屯焉
晉書苻堅載記太元七年車師前部王彌寘朝于
堅請年年貢獻堅以西域路遙不許令三年一貢
九年一朝以為永制寘等請曰大宛諸國雖通貢
獻然誠節未純請乞依漢制都護故事若王師出
關請為鄕導堅于是以驍騎吕光為持節都督西
討諸軍事與陵江將軍姜飛輕騎將軍彭晃等配
兵凢七萬伐破西域
魏書高昌𫝊高昌者車師前王之故地漢之前部
地也東西二千里南北五百里四面多大山或云
漢武遣兵西討師旅頓敝其中尤困者因住焉地
勢高厰人庶昌盛因云高昌亦云其地有漢時高
昌壘故以為國號東去長安四千九百里漢西域
長史戊巳校尉並居于此晉以其地為高昌郡張
軌吕光沮渠蒙遜據河西皆置太守以統之國有
八城北有赤石山七十里有貪汗山夏有積雪此
山北鐵勒界也世祖時有闞爽者自為高昌太守
太延中遣散騎侍郎王恩生等使高昌為蠕蠕所
執真君中爽為沮渠無諱所襲奪據之無諱弟安
周代立和平元年為蠕蠕所并蠕蠕以闞伯周為
高昌王其稱王自此始也太和初子義成立歲餘
其兄首歸自立為高昌王五年高車王以敦煌人
張孟明為王後為國人所殺立馬儒為王以鞏顧
禮麹嘉為左右長史二十一年奉表朝賀請舉國
内徙高祖納之而高昌舊人不願東遷相與立麹
嘉為王又臣于蠕蠕後又臣于高車孝亮朝京師仍
求内徙乞軍迎援神龜元年復表求援内徙不許
正光元年肅宗遣假員外將軍趙義等使于嘉嘉
朝貢不絶又遣使奉表自以邊遐不習典誥求借
五經諸史并請國子助教劉變以為博士肅宗許
之普泰初遣使朝貢
周書異域志高昌者車師前王之故地東去長安
四千九百里東西三百里南北五百里國内總有
城一十六自麹嘉以來世修藩職于魏大統十四
年詔以其世子元喜為王恭帝二年又以其田地
公茂嗣位武成元年其王遣使貢方物保定初又
遣使來貢
隋書西域𫝊高昌漢車師前王庭也開皇十年突
厥破其四城二千人來歸中國大業四年遣使貢
獻帝待其使甚厚明年其王伯雅來朝因從擊高
麗還尚宗室女華容公主八年冬歸藩自是歲貢
方物
唐書西域𫝊高昌直京師四千里而贏其横八百
里縱五百里凡二十一城勝兵萬人武德初伯雅
子文泰立遣使來告太宗即位獻元狐裘貞觀四
年文泰來朝禮賜厚甚妻宇文求預宗籍有詔賜
氏李更封長樂公主久之文泰與西突厥通凡西
域朝貢道其國咸見壅掠伊吾嘗臣西突厥至是
内屬文泰擊之帝下詔讓其反覆召大臣冠軍阿
史那矩計事文泰不遣使長史麹雍來謝罪又破
焉耆三城擄其人焉耆王訴諸朝遣虞部郎中李
道裕問狀復遣使謝帝引責之復下璽書促使入
朝文泰稱疾不至乃拜侯君集為交河道大總管
左屯衛大將軍討之君集分兵略定凡三州五縣
二十二城戶八千口三萬披其地皆州縣之號改
西昌州曰西州更置安西都護府歲調千兵謫罪
人以戍
又地理志西州交河郡貞觀十四年平高昌以其
地置開元中曰金山都督府天寳元年為郡縣五
前庭柳中交河蒲昌天山
宋史外國𫝊唐貞觀中侯君集平高昌為西州安
史之亂其地䧟没乃復為國其人頗有回鶻故亦
謂之回鶻建隆三年西州回鶻來貢太平興國六
年其王始稱西州外生師子王太宗遣供奉官王
延德使高昌雍熙元年還叙其水程來獻
王延德高昌行紀其地南距于闐西南距大食波
斯西距西天步路涉雪山葱嶺皆數千里所統有
南突厥北突厥大衆熨小衆熨樣磨割禄黯戞司
末蠻格哆族預龍族之名甚衆師子王邀延德至
其北庭憩高臺寺見其王及王子侍者皆東向拜
受賜既而王之兒女親屬皆出羅拜以受賜西抵
安西即唐之西境
