河源紀略
證古
謹案晉書裴秀作禹貢地域圖謂山川地名從來
久遠多有變易說者或強牽引漸以闇昧于是甄
摘舊文隨事注列是知輿地之學質之今尤宜証
諸古也我
皇上欽命使臣尋討河源得阿勒坦河源于噶逹素齊
老之上距星宿海西三百餘里窮探靈秘遠軼前
代(臣)等恭繹
鴻訓乃知河出崑崙始見于蔥嶺和闐注蒲昌海而伏
復潛行千五百餘里至青海西南發為阿勒坦河
即所謂重源潛發者也然則西域河源與青海河
源本自為一
聖人謨訓足以垂則古今(臣)等欽奉
睿裁旁搜載籍凡言河源有關典要者以類編緝卷一
曰崑崙卷二曰蔥嶺河源卷三曰于闐河源卷四
曰北山枝河曰蒲昌海卷五卷六曰青海重源通
為六卷雖未足以仰和
韶咸而禀承
天藻亦庶幾知所研極云爾
