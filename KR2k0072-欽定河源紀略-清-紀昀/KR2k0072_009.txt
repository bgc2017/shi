漢書河源圖說
西域自漢武帝時通於中國張騫始發其端厥後
開置四郡設都護輪臺渠犁皆置田卒則大河所
注咸在節制之中班史言南北有大山中央有河
河水兩源一出蔥嶺一出于闐東注蒲昌海其水
亭居冬夏不增減皆以為潛行地下南出積石山
為中國河其言信而有徵特其時山南山北諸地
中隔西羌非版圖之所隸故疏略而不詳耳自唐
以来誤指西海境山為昆侖反以史記漢書所稱
西域河道詆為非是則舛繆甚矣(臣)等恭繹
諭旨閱史記漢書所紀河源張騫所窮正與今所考訂相
合豈可沒其探本討源之實
聖謨洋洋洵千古史家折衷之定論謹尋史記漢書所
載繪漢書河源圖山川國域盡用當時舊目而證
以今日地名以互資考覽其上源下流之未能賅
備則仍其舊文以不沒其實焉
水經注河源圖說
漢以後記山水者推水經注其敘河源雜考山海
經釋氏𫝊兩漢書薈萃錯綜以證明其說亦云博
矣乃首言崑崙虚去嵩高五萬里高萬一千里或
未免𫝊聞不實又阿耨達山六水其雅魯藏布一
源渺無可考至所敘河水出歧沙谷分二源南源
合和闐河注牢蘭海似即今葉爾羌水北河合枝
水姑墨川水龜兹川水敦薨水注泑澤似即今喀
什噶爾及北山諸水其會合之先後與今水道亦
不甚相符至稱南河又東右會阿耨達大水計當
在塔里木大河之南方則似和闐河外别有水自
且末國流入又理之不可信者矣然其分别經枝
摹寫情狀自蔥嶺至泑澤敘述詳晰宛如繢畫而
蒲昌隠淪之𣲖與今沙道暗合兹循其曲折繪水
經注河源圖自西域源至青海源斷限以河州入
塞而止水道之與今不合者亦並存之以資考訂
焉
唐劉元鼎所見河源圖說
唐穆宗時劉元鼎使吐蕃還言河源出紫山亦名
悶摩黎山直大羊同國三山中高四下河源其間
距長安五千里即崑崙也河源東北直莫賀延磧
尾幾五百里今考元鼎所見蓋經履河湟溯洪濟
梁為磧石軍地在今河州之北自北西南二千里
又三百里至紫山正直今之鄂敦他臘所云三山
中高四下者當即巴顔哈拉阿林巴爾布哈阿林
阿克塔齊沁阿林而莫賀延磧尾北自沙州南入
吐谷渾亦與今沙道伏流之實相應然則元鼎所
言固與李靖侯君集覽觀積石河源者初不相遠
惟其以紫山為崑崙則考之未審耳今按據唐書
繪元鼎所見河源圖以並存其是非焉
元使所窮河源圖說
元潘昂霄從篤什之弟闊闊出聞河源之說撰河
源志始火敦腦兒至大同路而止朱思本又從八
里吉思家得梵字圖書以華文譯之繪圖著說自
火敦腦兒至潼關而止其說已與昂霄所志互有
不同元史地理志附錄因二家之說著為定論以
後言河源者仍之今考其說實多乖誤即如火敦
腦兒之當為鄂敦他臘騰乞里塔之當為騰格里
塔拉譯言譌舛已有不勝糾正者至其稱大雪山
為崑崙唐述山為禹貢積石力斥班史西域河源
為非是則囿於所見附會乖離殊不足以昭定論
也昂霄志大雪山南只會二水一為納鄰哈納一
為乞兒馬出二水之合流蓋不如朱思本圖黃河
折北流處又有鵬拶河來會其說與今之三昆都
倫河較合而思本所載大河自合懷里火秃河之
後凡有數折由東北流而正北而西北而又正北
而正東其說亦與今日圖經不符至於信青海之
伏流疑崑崙之正脈星宿海以西即為窮探所不
到洵哉大河靈跡必待
聖代而顯著也今附繪元代舊圖以河州貴德堡為斷
限至元史舊文譯音訛舛皆應繙改唯以舊地新
名互資對勘圖中並存原文庶幾疎密相形足以
見今古之得失焉
