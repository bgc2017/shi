欽定四庫全書
河源紀略卷三十
紀事五
哈密
謹按哈密漢伊吾盧地唐置西伊州後改伊州
天寳初又改伊吾郡五代時號胡盧磧明設哈
密衛今其地距京師七千一百八十里哈密境
内諸水凡數十皆西南趨遇沙而伏在羅布淖
爾東北九百六十里哈密為羅布淖爾東北伏
流來會之水所經之地謹紀其事如左
康熙三十五年九月哈密回酋額貝都勒遣貢駝
馬及刀三十六年額貝都勒遣其子郭帕伯克擒
噶勒丹子色布騰巴勒珠爾及其官屬來獻
詔嘉之賜賚加等授額貝都勒為扎薩克一等部長其所
屬編為旗分視各蒙古子郭帕伯克及孫額敏嗣
五十四年三月厄魯特策妄阿喇布坦遣兵至其
北境侵掠五寨直抵哈密城下駐防哈密遊擊潘
至善等率兵二百人同哈密伯克額敏敗之賊退
駐城南二十里外甘肅提督師懿德令總兵路振
聲率師兼程往援哈密人衆聞
天兵遄至老幼懽忭勇氣益倍策妄阿喇布坦聞風震
懾於師至數日前悉衆潛遁是年七月大臣等議
以哈密地可屯種請勘明具奏
詔從之雍正五年封額敏為鎮國公七年晉封為固山貝
子十年正月準噶爾賊人復來犯哈密周城四五
里貝子額敏選回兵設伏擒賊將軍岳鍾琪令曹
勷等率師應援遇賊兵大隊於二堡奮勇進擊合
戰一日夜賊登山拒戰我兵四面仰攻賊衆大潰
遂由沙磧遁而西乾隆二十一年陜甘總督黃廷
桂奏以哈密在安西巴里坤之中軍行臺站轉輸
諸務請設大員經理
命以寧夏總兵李天楷駐防之二十四年準噶爾平定
設辦事大臣二員哈密恊副將一員轄駐防綠旗
兵八百名置塔爾納沁屯田七千三十畆屯兵一
百七十名蔡巴什湖屯田四千六十五畆屯兵一
百名牛毛湖屯田二百畆屯兵十名管屯武職即
於恊標下𣲖撥無定額
元和志禹貢九州之外古戎地稱昆吾周穆王伐
昆戎昆吾獻赤刀後轉為伊吾周衰為匈奴所得
後漢書竇固𫝊永平十六年竇固耿忠率酒泉敦
煌張掖甲率及盧水羌萬二千騎出酒泉塞至天
山擊呼衍王斬首千餘級追至蒲類海留吏士屯
伊吾盧城
又西域𫝊永平十六年明帝命將帥北征匈奴取
伊吾盧地置宜禾都尉以屯田遂通西域章帝建
初二年罷屯田伊吾匈奴因遣兵守伊吾地和帝
永元元年大將軍竇憲大破匈奴二年憲因遣副
校尉閻槃將二千餘騎掩擊伊吾破之安帝元初
六年遣行長史索班千餘人屯伊吾於是車師前
王及鄯善王來降數月為北匈奴攻没順帝永建
六年以伊吾舊膏腴之地傍近西域匈奴資之以
為鈔暴復令開設屯田如永元時事置伊吾司馬
一人桓帝元嘉元年呼衍王將三千餘騎寇伊吾
伊吾司馬毛愷遣吏兵五百人於蒲類海東與呼
衍王戰悉為所没呼衍王遂攻伊吾屯城夏遣敦
煌太守司馬達將敦煌酒泉張掖屬國吏士四千
餘人救之出塞至蒲類海呼衍王聞而引去
魏書帝紀高宗太安二年平西將軍漁陽公尉眷
北擊伊吾克其城大獲而還高祖太和十二年蠕
蠕伊吾戍主高羔子率衆三千以城内附
又高昌𫝊太和二十一年高昌王馬儒表求内徙
高祖納之遣韓安保赴之割伊吾五百里以儒居
之儒遣使迎安保安保不至還伊吾
隋書帝紀大業五年伊吾遣使來朝
又薛世雄𫝊世雄為玉門道行軍大將與突厥啟
民可汗連兵擊伊吾師次玉門啟民可汗背約兵
不至世雄孤軍度磧伊吾初謂隋軍不能至皆不
設備及聞世雄兵度磧大懼請降詣軍門上牛酒
世雄遂於漢舊伊吾城東築城號新伊吾留銀青
光禄大夫王威以甲卒千餘人戍之而還
唐書地理志伊州伊吾郡本西伊州貞觀六年更名
伊吾貞觀四年置並置柔遠神功元年省入焉在
大磧外南去玉門關八百里
又吐蕃𫝊太宗破高昌開四鎮伊吾屯田禾菽彌
望
資治通鑑唐太宗貞觀四年西突厥種落散在伊
吾伊吾城主入朝舉其屬七城來降因以其地置
西伊州十三年高昌與西突厥共擊伊吾乃發兵
擊滅高昌開元中置天山軍於西州城内兵五千
人擊伊吾軍於伊州西北三百里甘露川兵三千
人並屬北庭節度使
五代史高居誨記沙州西曰仲雲其牙帳居胡盧
磧云仲雲者小月支之遺種也胡盧磧漢明帝時
征匈奴屯田於吾盧蓋其地也西行入仲雲界至
大屯城
宋史高昌𫝊王延德使高昌歷伊州州將陳氏其
先自唐開元二年領州凡數十世唐時詔勅尚在
次歷益都次歷納職城在大患鬼魅磧之東南望
玉門關甚近地無水草載糧以行
按此宋雍熙初王延德使高昌還時所記自唐
開元至宋雍熙應屬十數世宋史作數十世蓋
誤
明史西域𫝊哈密東去嘉峪關一千二百里漢伊
吾盧地明帝置宜禾都尉領屯田唐為伊州宋入
于回紇元末以威武王納忽里鎮之尋改為肅王
卒弟昂克特穆爾嗣洪武中太祖既定輝和爾置
安定等衛漸逼哈密昂克特穆爾遣使朝貢永樂
三年封忠順王四年立哈密衛八年封托里特穆
爾忠義王宣德元年命布達錫里嗣忠順王自是
二王並貢成祖之封忠順王以哈密為西域要道
欲其迎護朝使統領諸番為西陲屏蔽而其王率
庸懦衆心離渙其貢使又數辱驛吏卒呵叱通事
當四方貢使大宴日惡言詬詈天子不加罪但令
慎擇使臣以是益無忌其地北衛拉特西土爾番
東沙州罕東赤金諸衛衛拉特酋額森兵圍哈密
取王母北還天順四年王卒母弩温答失里主國
事七年北酋寄寄肅蘭破其城王母走苦峪朝廷
不能援成化二年擢巴圖穆爾為右都督攝國事
八年子哈森嗣職土爾番襲破其城執王母奪金
印據守其地使李文討之無功十年命罕慎權主
國事築苦峪城移哈密衛於其地十八年罕慎襲破
哈密連復八城還居故土弘治元年封為忠順王
土爾番阿哈麻誘殺之據其地二年都指揮阿穆
呼朗襲破之五年立善巴為忠順王六年阿哈麻
襲哈密執善巴擒阿穆呼朗支解之七年廷臣請
令都督昂克波賴總理哈密且修苦峪城凡番人
散處甘凉者令悉還其地八年尚書馬文升銳意
興復甘肅廵撫許進等潛師夜襲之斬其遺卒
撫降餘衆而還諸番始知畏然哈密屢破遺民
入居者以窮窘難守盡焚室廬走甘州詔盡赴苦
峪及瓜沙州俾自耕牧以圖興復十年阿哈麻送
還善巴十年仍其舊封自是哈密復安十八年封善
巴子巴雅濟為忠順王正德八年叛入土爾番十
二年莾肅爾移居之後復入貢而王迄不還自是
置哈密不問(昂克特穆爾舊作安克帖木兒輝和爾舊作畏兀兒托里特穆爾舊作兔)
(力帖木兒布逹錫里舊作卜答失里衛拉特舊作瓦剌額森舊作也先寄寄肅蘭舊作癿加思蘭巴)
(圖穆爾舊作把塔木兒哈森舊作罕慎阿哈麻舊昂克作阿黑麻阿穆呼朗舊作阿木郎善巴舊作陜巴)
(波頼舊作奄克孛刺巴雅濟舊作拜牙即莾肅爾改舊作滿肅兒和卓塔濟丁舊作大者他只丁今譯)
噶順沙磧
謹按噶順沙磧即古流沙東接白龍堆沙多土少
東西數百里渺無垠涯在羅布淖爾正東郭義
恭廣志流沙在玉門關外南北二十里東西
數百里方向適合山南諸水俱滲入沙磧中噶
順沙磧為羅布淖爾正東伏水之地謹紀其事
如左
雍正七年大兵征準噶爾西路軍行所過沙磧從
無水草之區靈泉暢湧士馬安寧將軍岳鍾琪以
聞
詔於其地建廟展祀以答神貺乾隆二十二年西師出嘉
峪關道經戈壁中地湧甘泉數十處軍行普濟
勅建龍神廟
封助順昭靈龍神遣官告祭每歲春秋致祀
勅建助順昭靈龍神廟碑文
國家德被遐方威宣絶漠不惟師武臣力亦實有神靈
之助用能厚集士衆克成大勛惟嘉峪關本酒泉故郡
素稱天險關門外為戈壁地沙磧彌望澶漫逶迤向因
難於水泉行旅重困朕蕩平西域誅其一二苞蘖之不
順命者爰整六師罙入其阻初慮士馬萬衆綆汲或缺
於供及行其地而甘泉隨地湧出滃滃然汨汨然渟泓
滲漉不特荷殳之士潄濯清流而馬駝絡繹赴飲不匱
按酒泉城下舊有金泉泉味如酒漢氏遂以名郡兹泉
出自沙漠瑞應尤異守土之吏以告朕惟祭法德施於
民則祀之當疆事方殷而泉流肆溢天人恊應靈貺聿
臻其事非偶爰封神為助順昭靈龍神命守臣經營高
敞建立神廟春秋祀事惟謹繡棟雲楣崇巖巨鎮屹峙
關外廟既成當建碑記述神之功烈守臣鍥石以請稽
諸古人君為政太平則醴泉湧朕嗣守鴻業圖大思艱
命將出師龔行
天討掃百年逋誅之寇用以纉承
先緒式廓丕基計自今邊圉静謐屯牧安恬其所以荷
天庥而迓神祐者萬萬禩靡有紀極爰系以銘銘曰嘉峪
之山巖關峩峩六師于征後舞前歌宛宛流沙迢迢遠
道天戈所臨地不愛寳連巖滋液並醴疏甘光澄冰鏡
潔比秋潭汲之日新挹之無竭士飽馬騰霜清月澈迺
營高敞迺建甍標春秋載薦丹荔黃蕉斟酌靈泉惟神
之庇洗兵萬載錫我繁祉
勅建助順昭靈龍神廟歲祭文
惟神德溥澤民恩施育物拱巖關而作鎮氣感風雲臨
瀚海以垂波功先潤澤惟酒泉之故地實戈壁之荒陲
沙礫彌途向乏靈源之湧輪蹄遄邁載深渴飲之思朕
命將于征指平沙而迅發全師所過恰膏液之滂滋萬
馬騰驤快適奔泉之性千軍挹注咸歌泂酌之甘儼賚
賜之壺漿飲和食德等驅馳于袵席養欲給求凡兹行
李之往來普頌淵澄之功烈仰承
天祐敬迓神庥申命守臣經營敞地閟宫大啟雕几恪陳
繡拱嵳峩薈蔚川原之氣采椽嵽嵲繽紛藻荇之華爰
于靈廟之落成更遣專官而將事雲旓羽罕覘秘殿之
森蕤桂酒椒漿共明流而㶑灔嗣此㴠濡庶彙覩清泚
之常流衍護深源永濬發而不竭尚祈昭格鑒此精禋
漢書地理志敦煌郡正西關外有白龍堆沙
又西域𫝊樓蘭最近漢東垂當白龍堆乏水草元
始中車師後王國有新道出五船北通玉門關往
來差近戊巳校尉徐普欲開以省道里半避白龍
堆之阸
又李廣利𫝊詔曰貳師將軍伐勝大宛涉流沙通
西海
晉書苻堅載記太元八年堅授吕光持節都督西
討諸軍事光進及流沙三百餘里焉耆王率其旁
國請降
魏書西域𫝊太延中遣行人王恩生許綱等西使
生等出流沙為蠕蠕所執竟不果達其後每遣使
西域常詔河西王沮渠牧犍令護送至姑臧牧
犍恒發使導路出流沙
魏略西戎𫝊從玉門關西出發都護井回三隴沙
北頭經居盧倉從沙西井轉西北過龍堆
哈喇淖爾境
謹按哈喇淖爾三源蘇頼河昌馬河黨河河所
流境一千二百里蘇頼昌馬下流即古南藉端
水蘇頼河旁支瀦為花海子昌馬河所會之窟
窿河即明史之布隆吉爾川黨河即氐置水甘
肅通志沙州西都鄉河亦即此渥洼水亦在其
旁其源處有龍勒水淖爾西距羅布淖爾八百
里哈喇淖爾為羅布淖爾東偏滙水之地謹紀
其事如左
康熙五十四年以布隆吉爾地可屯種
命勘明具奏五十五年六月尚書富寧安疏言布隆吉爾
所種田禾俱可豐收請建倉存貯
詔從之六十一年復議設屯田兵數雍正元年
命撫遠大將軍年羔堯征羅卜藏丹津分兵進剿冬十二
月賊兵三千餘人來侵布隆吉爾參將孫繼宗遊
擊孫超節率兵迎戰兵既交副將潘至善以兵至
併力擊賊大破之二年三月總兵孫繼善等追賊
至哈喇淖爾進擊之大敗賊衆九月副都統逹鼐
阿爾什等窮追羅卜藏丹津直抵花海子生擒丹
津琿台吉並招撫三十三家台吉而還乾隆二十
四年西域平設布隆吉爾營都司一員駐防綠旗
馬步兵四百九十二名
漢書武帝紀元鼎四年秋馬生渥洼中作天馬之
歌注李斐曰南陽新野有暴利長當武帝時遭刑
屯田敦煌界數于此水旁見羣野馬中有竒異者
與凡馬來飲此水利長先作土人持勒靽于水旁
後馬玩習久之代土人持勒靽收得其馬獻之
又李陵𫝊陵兵出至浚稽山南龍勒水上徘徊觀
寇
五代史高居誨使于闐記瓜州南十里鳴沙山西
都鄉河曰陽關
明史西域𫝊成化九年都督哈森及齊勒罕東諸
部集兵進討土魯番兵至布隆吉爾川
色爾騰海以東境
謹按色爾騰海為漢樓蘭地東漢為鄯善唐名
納縳波宋名納職在羅布淖爾東南漢書西域
𫝊樓蘭國最在漢東垂近漢當白龍堆隋書鄯
善郡有蒲昌海隋并吐谷渾地以置郡且末以
東皆為隋有蒲昌海當鄯善之西境為且末國
地其實鄯善故地尚在其東色爾騰水皆出南
山隂西北流瀦為大澤周圍三百里去羅布淖
爾九百里色爾騰海為羅布淖爾東南伏水之
地今紀其事如左
漢書西域𫝊鄯善國本名樓蘭王治扞泥城去陽
關千六百里去長安六千一百里戶一千五百七
十口萬四千一百勝兵二千九百十二人輔國侯
郤國侯鄯善都尉擊車師都尉左右沮渠擊車師
君各一人譯長二人西北去都護治所千七百八
十五里至山國千三百六十里西北至車師千八
百九十里初武帝感張騫之言甘心欲通大宛諸
國使者相望於道一歲中多至十餘輩樓蘭姑師
當道苦之攻劫漢使王恢等又數為匈奴耳目令
其兵遮漢使漢使多言其國有城邑兵弱易擊於
是武帝遣從票矦趙破奴將屬國騎及郡兵數萬
擊姑師王恢數為樓蘭所苦上令恢佐破奴將兵
破奴與輕騎七百人先至虜樓蘭王遂破姑師因
暴兵威以動烏孫大宛之屬還封破奴為浞野矦
恢為浩矦於是漢列亭障至玉門矣樓蘭既降服
貢獻匈奴聞發兵擊之於是樓蘭遣一子質匈奴
一子質漢後貳師軍擊大宛匈奴欲遮之貳師兵
盛不敢當即遣騎因樓蘭候漢使後過者欲絶勿
通時漢軍正任文將兵屯玉門關為貳師後距捕
得生口知狀以聞上詔文便道引兵捕樓蘭王將
詣闕簿責王對曰小國在大國間不兩屬無以自
安願徙國入居漢地上直其言遣歸國亦因使候
伺匈奴匈奴自是不甚親信樓蘭征和元年樓蘭
王死國人來請質子在漢者不遣樓蘭更立王漢
復責其質子亦遣一子質匈奴後王又死匈奴先
聞之遣質子歸得立為王漢使詔新主令入朝天
子將加厚賞樓蘭王後妻故繼母也謂王曰先
王遣兩子質漢皆不還奈何欲往朝乎王用其計
謝使曰新立國未定願待後年入見天子然樓蘭
國最在東垂近漢當白龍堆乏水草常主發導負
水儋粮送迎漢使又數為吏卒所寇懲艾不便與
漢通後復為匈奴反間數遮殺漢使其弟尉屠耆
降漢具言狀元鳳四年大將軍霍光白遣平樂監
傅介子往刺其王介子輕將勇敢士齎金幣揚言
以賜外國為名既至樓蘭詐其王欲賜之王喜與
介子飲醉將其王屏語壮士二人從後刺殺之貴
人左右皆散走介子告諭以王負漢罪天子遣我
誅王當更立王弟尉屠耆在漢者漢兵方至毋敢
動自令滅國矣介子遂斬王嘗歸首馳𫝊詣闕縣
北闕下封介子為義陽矦乃立尉屠耆為王更名
其國為鄯善為刻印章賜以宫女為夫人備車騎
輜重丞相將軍率百官送至横門外祖而遣之王
自請天子曰身在漢久今歸單弱而前王有子在
恐為所殺國中有伊循城其地肥美願漢遣一將
屯田積榖令臣得依其威重于是漢遣司馬一人
吏士四十人田伊循鎮撫之其後更置都尉伊循
官置始此矣
後漢書西域𫝊建武十四年莎車王與鄯善王并
遣使詣闕貢獻西域始通二十一年冬車師前王
鄯善王等十八國俱遣子入侍獻其珍寳二十二
年莎車國王賢遺鄯善王安書令絶通漢道安不
納而殺其使賢大怒發兵攻鄯善安迎戰兵敗亡
入山中賢殺略千餘人而去鄯善諸國侍子久留
敦煌愁思皆亡歸鄯善王上書願復遣子入侍更
請都護都護不出誠廹於匈奴天子報曰今使者
大兵未能即出如諸國力不從心東西南北俱在
也于是鄯善復附匈奴
又班超𫝊永平十六年竇固出擊匈奴以超使西
域超到鄯善鄯善王廣奉超禮敬甚備後忽更疎
懈超謂其官屬曰寧覺廣禮意薄乎此必有北使
來狐疑未知所從故也明者睹未萌况已著耶乃
會其吏士三十六人夜往奔其營會天大風超令
十人持鼓藏其舍後約曰見火然皆當鳴鼓大呼
餘人悉持弓弩夾門而伏超順風縱火前後鼓噪
衆驚亂超手格殺三人更兵斬其使及從士三十
餘級餘衆百許人悉燒死于是召鄯善王廣以首
示之一國震怖曉告撫慰遂納子為質
又班勇𫝊元初六年鄯善王降後數月北單于與
車師後部叛鄯善王急求救敦煌太守曹宗請出
兵五千人擊之因復取西域班勇議遣西域長史
將五千人屯樓蘭西當焉耆龜兹徑路南彊鄯善
于寘心膽北扞匈奴東近敦煌從之置西域副校
尉居敦煌雖羈縻西域亦未能出屯其後匈奴果
數與車師入寇延光二年復以勇為西域長史將
兵五百人出屯柳中明年正月勇至樓蘭以鄯善
歸附特加三綬發其兵到車師前王庭擊走匈奴
四年復發鄯善疏勒車師前部兵擊後部王軍就
大破之
三國志魏帝紀黃初三年鄯善王遣使奉獻詔遣
使慰勞之
晉書張駿𫝊駿使將楊宣伐鄯善其王元孟獻女
又苻堅載記太元七年鄯善王伏密馱朝于苻秦
請年年貢獻堅以西域路遥不許令三年一貢九
年一朝以為永制
魏書西域𫝊鄯善國都扞泥城古樓蘭國也去代
七千六百里所都城方一里北即白龍堆路至太
延初始遣其弟素延耆入侍及太武平凉州沮渠
牧犍弟無諱走保敦煌無諱後謀渡流沙遣其弟
安周擊鄯善王比龍恐懼欲降會魏使者自天竺
罽賓還俱會鄯善勸比龍拒之遂與連戰安周不
能尅退保東城後比龍懼率衆西奔且末其世子
乃應安周鄯善人頗剽劫之令不得通太武詔散
騎常侍成周公萬度歸討之至其境鄯善人衆布
野度歸勅吏卒不得有所侵掠邊守感之皆望旗
稽服其王真逹面縳出降度歸釋其縳留軍屯守
與真達詣京都太武大悦厚待之是歲拜交阯公
韓扙為假節征西將軍領護西戎校尉鄯善王以
鎮之賦役其人比之郡縣
周書異域𫝊鄯善古樓蘭國也東去長安五千里
魏太武時為沮渠安周所攻其王西奔且末大統
八年其兄鄯米率衆内附
隋書地理志鄯善郡大業五年平吐谷渾置在鄯
善城即古樓蘭城也有蒲昌海鄯善水統縣二顯
武濟遠
又吐谷渾𫝊煬帝即位鐵勒犯塞令擊吐谷渾以
自效大敗之復令觀王雄許公宇文述掩之吐谷
渾王伏允懼南遁山谷間其故地皆空自西平臨
羌城以西且末以東祁連以南雪山以北東西四
千里南北二千里皆為隋有
唐書地理志伊州伊吾郡納職縣貞觀四年以鄯善
故城置開元六年省十五年復置
羅布淖爾東南沙磧大河潛入青海境
謹按羅布淖爾東南皆沙磧南山中斷河水伏
流其中東南趨青海沙磧自大流沙綿折而南
羣山交錯潜流仰汎隱見不常唐書所謂莫賀
延磧袤二千里河源東北直莫延磧尾五百里
磧入吐谷渾界寖狹故號磧尾者也河水潜行
處計一千五百里為入青海之孔道并紀其事
如左
魏書沮渠無諱𫝊真君二年拜無諱為征西大將
軍酒泉王尋以無諱叛遣鎮南將軍南陽公奚眷
討酒泉克之無諱遂謀渡流沙遣其弟安周西擊
鄯善無諱遂渡流沙士卒渴死者大半仍據鄯善
又西域𫝊真君二年詔散騎常侍成周公萬度歸
乘𫝊發凉州兵討鄯善度歸至敦煌留輜重以輕
騎五千渡流沙至其境其王出降
周書異域𫝊鄯善西北有流沙數百里
唐書吐蕃𫝊吐蕃長鼓右驅踰高昌歷車師鈔常
樂絶莫賀延磧以臨敦煌
又吐谷渾𫝊貞觀九年李靖等討吐谷渾大破之
伏允謀入磧疲唐兵師進伏允子順舉國降伏
允引千餘騎遁磧中
