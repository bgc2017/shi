河源紀略凢例
一從來叙述河源率多失實蓋由於未經其地故附
會𫝊聞今恭逢
神武耆定而聞見乃真又仰荷
聖訓昭垂而異同乃决實為千古未有之盛謹恭錄
御製詩文為全書綱領併恭錄此次欽奉
諭旨弁冕簡端以誌緣起且以見是非折衷纂錄諸(臣)
悉禀
睿裁
一水道委曲非繪畫不明但輟耕錄所載舊圖疎舛
殊甚今擬按
欽定西域圖志先列地圖一切開方分度務與測驗相
符然後以河流所逕依道里方向繪入以揭全書
之眉目其今地名擬用硃書古地名擬用墨書刻
本内古地名加用圓圈以示分别庶使舊說之得
失開卷釐然
一水道曼衍縱横雖頗紛雜該以分合伏見四例足
括大凢既繪圖以盡其詳更當立表以提其要今
擬以河之分合伏見列為第一格以來會之水為
第二格其隔一隔二隔三隔四來會者以次分格
使旁行斜上綱目相牽檢圖檢書尤易明其端緒
一河之源流今所勘騐悉有確據與訛𫝊影射者迥
殊必須叙述詳明始足祛疑𫝊信今擬立質實一
門兼仿桑經酈注之例以河所流逕標其地名方
隅為綱而詳列其道里形勢為目務使曲折咸備
使讀者有若目經
一古來考訂河源舛謬者十之七八其確有典據者
亦偶逢十之二三未可槩為屛棄今擬立證古一
門凢史漢以下迄於萬斯同胡渭諸書苟有一說
可采者悉仿張鳳桂勝桂故之例標列原文而以
今所實驗加案互證於下其某地即今某地亦一
一申明
一羣言淆亂最易熒聽儒者株守舊聞尤多拘執必
須詳為駁正始真妄分明今擬立辯訛一門凢舊
說紕繆者亦標列原文逐條各加案語紏正其失
庶諸家纂述可一一知其虚誣
一
聖朝削平西域崑崙月&KR1208;悉隸版圖為開闢以來所未
睹凢大河流逕之地或撻伐所經由或部族所聚
處或沿波列戍或夾岸開屯均足為考鏡地理之
資今擬立紀事一門以著實有其地得以詳核之
由其前代軼事確有可據者亦附見焉
一酈道元注水經並博引遺文旁徵古蹟既資參考
亦廣見聞今擬立雜錄一門凢諸書所載西域山
川物產古蹟遺蹤在河流所經之地者悉分條臚
載以備旁稽其傳訛傅會之詞亦附加訂正
一劉知幾作史通深明斷限此書既以河源為名則
圖表及以上五門應均以在西域者為斷至流入
秦隴以後歷代遷徙之蹟自有治河各書詳晰記
載無待贅陳
一譯語𫝊訛最為舛互河源所逕多有介在藩部聲
音文字尤錯雜難稽今所用地名一以
欽定西域同文志為凖或三合四合之字亦一一遵錄
不用古來假借失真之音其志中所譯名義係何
語即一一註於句下併可訂古籍音譯之訛
