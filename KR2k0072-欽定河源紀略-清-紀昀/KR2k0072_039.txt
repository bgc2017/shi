河源紀略卷二十八
紀事三
賽喇木(拜附)
謹按賽喇木為漢龜兹極西境唐時龜兹國之
俱毗羅城今其地距京師一萬二百九十里其
西九十里為拜唐書地理志俱毗羅城又六十
里至阿悉言城即其地也今距京師一萬三百
八十里庫車河西源為木素爾河發源木素爾
山西南流折而東南流經拜城之南又東經賽
喇木之南入庫車界會塔里木大河賽喇木拜
為庫車河發源先經之地謹紀其事如左
乾隆二十三年七月大兵圍庫車逆酋霍集占率
兵來援挾賽里木城回衆百人隨行且將遷其衆
于阿克蘇衆弗從霍集占先以其黨阿里為賽喇
木伯克至是回人阿爪斯伯凱等遂乘阿里之不
備夜持挺擊仆之其黨四十餘人除擊殺外餘俱
擒縛解送將軍營乞降因以城獻于是遣侍衛寧
古禮貝子玉素富等收其軍器安置其衆獲所屬
村十有一凡五百餘戶及西域既平設管理駐防
遊擊一員兼轄拜城統駐防綠旗兵四十名分駐
拜城兵十名
歲祭木素爾鄂拉文
惟神德符艮止位在兑維秀甲羣峰拔地倚天之勢靈
鍾絶徼出雲降雨之功匹蔥嶺以稱尊洵回中之巨鎮
臨于闐而作幛允塞外之隩區朕紹服丕基敉寧方夏
渠搜即叙遂犁頡利之庭蒲海載清遠致防風之骨踰
二萬里而獻捷不四五年而成功惟兹木素爾之山實
隣阿克蘇之域曩者六師奏凱式彰默佐之庥今兹百
部屯田聿顯懷柔之應是用登之祀典載在秩宗練吉
日以薦馨遣重臣而展告&KR1297;縣肇舉巍乎列嶽鎮之班
肸蠁丕昭巋然作塞垣之固介以繁祉休有烈光陳此
苾芬庶其歆格
唐書地理志安西西出柘厥關渡白馬河百八十
里西入俱毗羅磧經苦井百二十里至俱毗羅城
又六十里至阿悉言城
庫車(沙雅爾附)
謹按庫車為龜兹國稍東境今距京師一萬八
十里龜兹國境後倚白山前臨大河東通輪臺
烏壘尉犁焉耆西接姑墨今庫車北去額什克
巴什山一百二十里即唐書所謂北倚阿羯田
山亦曰白山者也南有額爾勾大河横亘于前
距孔道二百餘里即魏書所謂南三百里大河
東流號計式水即黃河者也沙雅爾城在其西
南南濱塔里木大河庫車河西源會中源自賽
里木境東流入庫車界先經沙雅爾城北而東
其北源發源西南流由庫車城西而東其東源
則由庫車之東北托和鼐之西南俱合入塔里
木大河庫車諸城為庫車河經流入大河之地
謹紀其事如左
乾隆二十三年五月大兵追討逆回霍集占行抵
庫車遣人曉諭賊黨抗命進攻之不下散秩大臣
鄂對告將軍雅爾哈善曰城東托合鼐有地名托
木洛克者通賽喇木拜兩城為逆回援兵要路宜
防之乃遣侍衞達克他那領兵防守六月十五日
有賊衆三千人來援即率兵往迎緩行誘之賊依
戈壁前溝邊于是遣副都統順德訥等增兵進禦
黎明陳列隊伍前張兩翼賊依溝升阜列陣未安
我兵競進環其四面鎗矢風發喊聲震林木賊大
亂退伏溝中惟以短兵自衞我兵益奮勇擊射自
午迄未盡殱之共勦賊二千餘人器甲山積獲馬
駝無算餘賊二十餘人負傷逸去小和卓木方自
沙雅爾率衆來援聞之䟎行渡烏恰特河近庫車
城十里外領隊大臣順德訥愛隆阿端濟布等分
兵兩翼迎戰城中出賊數百人來衝我軍來援賊
衆復來夾攻我軍奮勇鏖戰衝斷賊陣賊分三路
敗走我軍亦分兵追勦至烏什特河口賊踉蹌溷
渡人畜溺死無算勦殺餘衆河水為之不流獲回
纛二霍集占以殘兵遁入庫車城沙雅爾城有逆
黨之伯克阿布爾什木聞來援兵為大兵擊敗即
震恐挈妻子逃奔其舊伯克烏哈墨第遣其子阿
三和卓以沙雅爾城降收其衆三百餘戶老弱一
千一百餘口霍集占之遁入城也出戰為我兵擊
傷數日堅閉不出夜率賊四百人遁而西逆黨阿
布顔克勒復據城守隨竄去舊伯克阿集等以城降
擒逆黨誅之收服回人三千六百餘口及西域平
設辦事大臣一員兼轄沙雅爾章京筆帖式等官
如額管理駐防綠營都司一員統馬步兵二百二
名屯田兵即于駐防兵内𣲖撥無常額
御製托和鼐行(戊寅)
我師攻圍賊庫車臨衝茀茀四面羅舊䧏伯克(回部中宰桑謂)
(之伯克)為我用其名鄂對顯秩加(授職散秩大臣)備知彼中之形
勢悉告將臣防周遮托和鼐(地名)通賽里木(地名)賊來援者
所必過爰遣達克他那(藍翎侍衛名)瞭遂見蹤跡詳寡多以
計誘賊賊遂至(達克他那緩行誘賊賊住亦住賊進則退遂引至近軍營處)請為前
導勦賊窠發師順德訥(副都統領隊大臣)率往堂堂之陣誰逆
睋賊不自量犯兩翼兩翼飛馳張鸛鵝長箭大礟如雨
下狂回奔亂氣消磨填溝受殺敢迴顧血流漂杵時無
何勦賊二千四百餘傷我十數忠堪嘉是為征回第一
戰遂叨
天佑威荒遐軍書日馳六百里奏函夜至披衣視賜官錫
禄酬庸勲克城更待頒恩旨討逆伐罪非得已鯨鯢京
觀豈所喜
漢書西域𫝊龜兹國王治延城去長安七千四百
八十里戶六千九百七十口八萬一千三百一十
七勝兵二萬一千七十六人初貳師將軍李廣利
擊大宛還過杆彌杆彌遣太子賴丹為質於龜兹
廣利責龜兹曰外國皆臣屬于漢龜兹何以得受
杆彌質即將賴丹入至京師昭帝以丹為校尉將
軍田輪臺龜兹王殺賴丹漢未能征宣帝時長羅
侯常惠使烏孫還便宜發諸國兵合五萬人攻龜
兹責以前殺校尉賴丹龜兹王執姑翼詣惠時烏
孫公主遣女來至京師學鼓琴漢遣侍郎樂奉送
主女過龜兹龜兹前遣人至烏孫求公主女未還
會女過龜兹龜兹王留不遣復使使報公主主許
之後公主上書願令女比宗室入朝龜兹王綘賓
願與公主女俱入朝元康元年遂來朝賀王及夫
人皆賜印綬夫人號稱公主賜以車騎旗鼓歌吹
數十人綺繡雜繒琦珍數千萬留且一年厚贈送
之後數來朝賀其子承德成哀帝時往來尤數漢
遇之亦甚親密
後漢書西域𫝊莎車王攻龜兹兼其國自立其子
為龜兹王數歲龜兹國人遣使向匈奴更請立王
匈奴立龜兹貴人身毒為龜玆王龜兹由是屬匈
奴
又班超𫝊龜兹王建為匈奴所立據有北道攻破
疏勒永元三年龜玆䧏以超為都護拜白霸為龜
兹王遣司馬姚光送之超與光共脅龜兹立白霸
使光將尤利多還京師超居龜兹它乾城六年超
發龜兹兵討焉耆
又班勇𫝊延光三年班勇至樓蘭龜兹王白英自
疑未下勇開以恩信白英仍率姑墨温宿自縳詣
勇䧏勇因發其兵步騎萬餘人擊匈奴
三國志魏帝紀黃初三年龜兹王遣使奉獻詔遣
使慰勞之
晉書西戎𫝊龜兹國西去洛陽八千二百八十里
武帝太康中其王遣子入侍惠懷末遣使貢方物
于張重華苻堅時堅遣其將吕光率衆七萬伐之
其王白純距境不䧏光進軍討平之
魏書西域𫝊龜兹國在尉犁西北白山之南一百
七十里都延城漢舊國也去代一萬二百八十里
其王姓白即後凉吕光所立白震之後東有輪臺
即漢貳師將軍李廣利所屠者其南三百里有大
河東流號計戍水即黃河也其東關城戍寇竊非
一太武詔萬度歸率騎一千以擊去之大獲駝馬
而還自後每使朝貢
周書異域𫝊保定元年龜兹遣使來獻
隋書西域𫝊龜兹都白山之南百七十里勝兵者
數千大業中遣使貢方物
唐書西域𫝊龜兹一曰邱兹一曰屈兹東距京師
七千里而贏自馬耆西南步一百里度小山經大
河二又步七百里乃至横千里縱六百里君姓白
氏居伊邏盧城高祖受禪王蘇伐勃駃遣使入朝
子蘇伐疊立號時健莫賀俟利發貞觀四年獻馬
太宗賜璽書撫慰加等後臣西突厥郭孝恪伐焉
耆乃遣兵與焉耆影援自是不朝貢弟訶黎布失
畢立二十一年兩遣使朝貢帝怒其佐焉耆叛議
討之乃以阿史那社爾為崑邱道行軍大總管契
苾何力副之率安西都護郭孝恪司農卿楊宏禮
左武衞將軍李海岸等發鐵勒十三部兵十萬討
之社爾分五軍掠其北執焉耆王阿那支龜玆大
恐酋長皆棄城走社爾次石磧去王城三百里先
遣伊州刺史韓威以千騎居前右驍衞將軍曹繼
叔次之至多褐與王遇其將羯獵領兵五萬合戰
威偽北王見威兵少麾而進威退與繼叔合還戰
大破之追奔八十里王嬰城社爾將圍之王引突
騎西走城遂拔社爾凡破五大城男女數萬遣使
者諭䧏小城七百餘西域震懼社爾立王弟葉護
王其國勒石紀功始徙安西都護於其都統于闐
碎葉疏勒號四鎮
宋史外國𫝊龜兹本回鶻别種其國主自稱師子
王東至夏州九十里或稱西州回鶻或稱西州龜
兹又稱龜兹回鶻自天聖至景祐四年入貢者五
最後賜以佛經一藏熙寧四年遣使入貢五年又
入貢紹聖三年以表章及玉佛至洮西熙河經略
使以其罕通使請令于熙秦州博買而估所齎物
價荅賜遣還之
玉古爾策特爾車爾楚
按玉古爾為古侖頭地即輪臺策特爾為烏壘
城故地其南境又為漢渠犁國地車爾楚即晉
書所謂鐵門唐書鐵門關河水自庫車東來經
玉古爾境南再東流經策特爾境南再東流經
車爾楚境南玉古爾策特爾車爾楚為大河東
趨夾岸之地合紀其事于左
史記大宛𫝊貳師軍至侖頭侖頭不下攻數日屠
之
漢書西域𫝊輪臺渠犁皆有田卒數百人
又昭帝時以扞彌太子賴丹為校尉將軍田輪臺
輪臺與渠犁地相連也龜兹貴人姑翼謂其王曰
賴丹本臣屬吾國今佩漢印綬來迫吾國而田必
為害王即殺賴丹而上書謝漢漢未能征
唐書地理志北庭大都護府領輪臺縣有静塞軍
大歷六年置又有輪臺州都督府
右玉古爾
漢書西域𫝊宣帝時遣衞司馬使護鄯善以西數
國時漢獨護南道未能盡并北道也神爵三年使
鄯善并護北道故號曰都護督察烏孫康居諸外
國治烏壘城去陽關二千七百三十八里與渠犁
田官相近土地肥饒於西域為中故都護治焉
又鄭吉𫝊吉中西域而立莫府治烏壘城鎮撫諸
國漢之號令班西域矣
後漢書西域𫝊莎車王賢攻龜兹王遂兼其國乃
分龜兹為烏壘國徙駟鞬為烏壘王
漢書西域𫝊渠犁城都尉一人戶百三十口千四
百八十勝兵百五十人自武帝初通西域置校尉
屯田渠犂是時軍旅連出師行三十二年海内虛
耗征和中貳師將軍李廣利以軍降匈奴上既悔
遠征伐而搜粟都尉桑宏羊與丞相御史奏言故
輪臺以東捷枝渠犂皆故國也廣饒水草有溉田
五千頃以上處温和田美可益通溝渠種五榖與
中國同時熟可遣屯田卒詣故輪臺以東置校尉
三人分護各舉圖地形通利溝渠務使以時益種
五榖上下詔深陳既往之悔不許昭帝天鳳四年
復田輪臺與渠犂地皆相連宣帝地節二年鄭吉
等田渠犂發兵攻破車師吉田車師匈奴來攻吉
盡徙車師國民居渠犂
唐書地理志渠犂都督府隸安西都護府河西内
屬諸州十二一名烏壘州
右策特爾
晉書西戎𫝊沙州刺史楊宣疆理西域宣以部將
張植為先鋒所向風靡軍次焉耆熙拒戰于賁崙
城進屯鐵門未五十餘里熙又率衆先要之於遮
留谷植將至或曰谷名遮留殆將有伏单騎嘗之
果有伏發植馳擊敗之進據尉犂
唐書地理志自焉耆西五十里過鐵門關又二十
里至于術守捉城
右車爾楚
哈喇沙爾
謹按哈喇沙爾自漢至唐為焉耆國地宋屬西
州回鶻元明為巴什伯里今其地距京師九千
一百里土田肥沃魚鹽蒲葦之饒甲于他處西
域記稱其四面據山漢書謂海水曲入四山之
内周帀其城三十餘里今考員渠城故址形勢宛
然愷都河冬春少狹夏秋洪湍濬發廣至三四
里屯田資之愷都河自北山發源抵哈喇沙爾
城北環其西南稍折而東入博斯騰淖爾即古
焉耆海再南流入羅布淖爾哈喇沙爾為愷都
河水來會所經之地謹記其事如左
乾隆二十二年十月戶部侍郎阿里衮追擒沙喇
斯瑪呼斯統軍遄進行至哈喇沙爾為沙喇斯瑪
呼斯游牧處賊遁往庫車伐樹舉火斷塞山路遂
取間道率兵窮搜山僻至塔木順和爾訥木噶獲
其衆二百餘人二十三年正月參贊大臣雅爾哈
善疏奏哈喇沙爾通庫車阿克蘇孔道地臨海都
河水泉疏衍足資灌溉舊為厄魯特回衆所墾種
請置屯田兵
詔從之二十四年設辦事大臣一員管理屯政武職無
定額駐防綠旗馬步兵七百四十五名屯田七千
四百四十畝屯兵三百六十二名
漢書西域𫝊焉耆國王治員渠城去長安七千三
百里戶四千口三萬二千一百勝兵六千人西南
至都護治所四百里近海水多魚焉耆國近匈奴
先叛殺都護但欽莾不能討天鳳三年廼遣五威
將王駿西域都護李崇將戊巳校尉出西域諸國
皆郊迎送兵糓焉耆詐䧏而聚兵自備駿等將莎
車龜兹兵七千餘人分為數部入焉耆焉耆伏兵
要遮駿及姑墨尉犂危須國兵為反間還共襲擊
駿等皆殺之唯戊巳校尉郭欽别將兵後至焉耆
焉耆兵未還欽擊殺其老弱引兵還
後漢書班超𫝊永平十八年焉耆攻沒都護陳睦
永元六年超發龜兹鄯善等八國兵合七萬人及
吏士賈客千四百人討焉耆兵到尉犂界遣使說
焉耆尉犂危須曰都護來者欲鎮撫三國即欲改
過向善宜遣大人來迎當賞賜王侯以下亊畢即
還今賜王綵五百匹焉耆王廣遣其左將北鞬支
奉牛酒迎超超詰鞬支曰汝雖匈奴侍子而今秉
國之權都護自來王不以時迎皆汝罪也賜而遣
之廣乃與大人迎超於尉犂奉獻珍物焉耆國有
葦橋之險廣絶橋不欲令漢軍入國超更從他道
厲度七月晦到焉耆去城二十里正營大澤中廣
出不意大恐廼欲悉驅其人共入山保焉耆左侯
元孟先嘗質京師密遣使以事告超超示不信用
乃期大會諸國王因揚聲當重加賞賜于是焉耆
王廣尉犂王汛及北鞬支等三十人相率詣超其
國相腹久等十七人懼誅皆亡入海而危須王亦
不至坐定超怒詰廣曰危須王何故不到腹久等
所緣逃亡遂叱吏士收廣汛等于陳睦故城斬之
傳首京師因縱兵鈔掠更立元孟為焉耆王超留
焉耆半歲撫慰之于是西域五十餘國悉皆納質
内屬焉
又西域𫝊焉耆國王居南河城北去長史所居八
百里其國四面有大山與龜兹相連道險阸易守
有海水曲入四山之内周帀其城三十餘里永平
末焉耆與龜兹共攻沒都護陳睦副校尉郭恂至
永元六年都護班超發諸國兵討之更立左侯元
孟至安帝時西域背叛延光中超子勇為西域長
史復討定諸國元孟與尉犂危須不䧏永建二年
勇與敦煌太守張朗擊破之元孟乃遣子詣闕貢
獻
晉書西戎𫝊焉耆國去洛陽八千二百里其地南
至尉犁北與烏孫接武帝太康中其王龍安遣子
入侍子會立襲滅白山遂據其國遣子熙歸本國
為王會有膽氣籌略葱嶺以東莫不率服其後張
駿遣沙州刺史楊宣率衆疆理西域宣以部將張
植為先鋒所向風靡熙率其羣下四萬肉袒䧏于
宣吕光討西域復䧏于光後光僣位熙又遣子入
侍
魏書西域𫝊焉耆國在車師南都員渠城白山南
七十里漢時舊國也去代一萬二百里其王姓龍
名鳩尸畢郍即前凉張軌所討龍熙之後所都城
方二里恃地多嶮頗剽劫中國使太武怒之詔成
周公萬度歸討之約齎輕糧取食路次度歸入焉
耆東界進軍圍員渠鳩尸畢郍以四五萬人出守
險以拒度歸募壯勇短兵直往衝鳩尸畢郍衆大
潰单騎走入山中度歸進屠其城四鄙諸戎皆䧏
服
周書異域𫝊焉耆國南去海十餘里有魚鹽蒲葦
之饒保定四年其王遣使獻名馬
隋書西域𫝊焉耆國都白山南七十里漢時舊國
也大業中遣使貢方物
唐書西域𫝊焉耆國直京師西七千里而贏横六
百里縱四百里太宗貞觀六年其王龍突騎支始
遣使來朝自隋亂磧路閉故西域朝貢皆道高昌
突騎支請開大磧道以便行人帝許之高昌怒大
掠其邊十二年攻䧟其五城掠千五百人焚廬舍
侯君集討高昌遣使與相聞突騎支喜引兵佐唐
高昌破歸向所俘及城遣使者入謝西突厥臣屈
利啜為弟娶突騎支女遂相約為輔車勢不朝貢
安西都護郭孝恪請討之會王弟頡鼻栗婆凖葉
護等三人來䧏帝即命孝恪為西州道總管率兵
出銀山道以栗婆凖等為嚮導初焉耆所都周三
十里四面大山海水繚其外故恃為不虞孝恪倍
道絶水夜傅堞遲曙噪而登鼓角轟哄唐兵縱國
人擾敗執突騎支更以栗婆凖攝國事屈利啜以
兵救焉耆而孝恪還三日矣屈利啜囚栗婆凖更
使吐屯攝王遣使以告帝曰焉耆我所下爾乃王
之耶吐屯懼不敢王焉耆立栗婆凖而從兄薛婆
阿那支自為王號瞎千執栗婆凖獻龜兹阿史那
社爾討龜兹阿那支奔之壁東境抗王師為社爾
所擒數其罪立突騎弟婆迦利為王以其地為焉
耆都督府
唐西域記出高昌故地自近者始曰阿耆尼國舊
曰烏(烏為焉字之訛)耆東西六百餘里南北四百餘里國
大都城周六七里四面據山道險易守衆流交帶
引水為田
元史地理志至元十五年授巴克察徹爾虎符掌
巴什伯里畏兀城子里軍站亊十八年自大和嶺
至巴什伯里置新站二十二年立巴什伯里和州
等處宣慰司二十三年遣侍衛新附兵千人屯田
巴什伯里置元帥府(巴克察徹爾舊作八撒察里巴什伯里舊作别失八里今)
(譯改)
明史西域𫝊巴什伯里西域大國也南接于闐北
連衛拉特西抵賽瑪爾堪東抵哈喇和卓東北距
嘉峪關三千七百里或曰焉耆或曰龜兹元世祖
時設宣慰司尋改為元帥府其後以諸王鎮之洪
武中其王喀第爾和卓即遣千戶克瑪里丁等來
朝貢二十四年命主事肯徹等使西域以書諭喀
第爾和卓成祖即位之冬遣官齎璽書綵幣使其
國十六年貢使蘇卜克言其王從弟烏蘇自立徙
其部落西去更國號曰伊勒巴拉帝以番俗不足
治授蘇卜克為都督僉事自後使臣多授官成化
元年定西域朝貢期令伊拉巴拉三歲五歲一貢
使者不得過十人自是朝貢遂稀
哈勒哈阿璊庫隴勒
按哈勒哈阿璊庫隴勒並為漢尉犁地愷都河
流入博斯騰淖爾又釃而西過哈勒哈阿璊之
南繞庫隴勒之西南會塔里木大河入羅布淖
爾哈勒哈阿璊庫隴勒為海都河會大河所經
之地今紀其事如左
漢書西域𫝊尉犂國王治尉犂城去長安六千七
百五十里戶千二百口九千六百勝兵二千人西
至都護治所三百里南與鄯善且末接
魏略尉犂國并屬焉耆
魏書西域𫝊萬度歸討焉耆入其東界擊其邊守
右迴尉犂二城破之
唐書西域𫝊自焉耆西南步二百里度小山經大
河二又步七百里至龜兹
羅布淖爾境
按羅布淖爾在哈喇沙爾南二百餘里噶斯淖
爾西北二百里史記名鹽澤漢書名蒲昌海括
地志一名輔日海亦名牢蘭海亦名臨海喀什
噶爾河葉爾羌河和闐河阿克蘇河庫車河愷
都河悉注于此&KR1977;淪湍急週迴五百里旁有小
洲數十西域之水莫大於此其濱岸境多有回
人部族聚處今紀其事如左
雍正元年二月副將軍阿喇衲奏報羅布淖爾回
人古爾班等率哈喇庫勒薩達克圖哈喇和碩等
處戶口千餘人輸誠投順
詔納之三年議以羅布淖爾回人並水居漁獵為生有願
陸居者令與吐魯番回衆同夥居布隆吉爾沙州
瓜州耕種乾隆二十三年二月戸部侍郎阿里衮
率師追擒巴雅爾道經羅布淖爾有回人頭目哈
什哈以其衆來䧏告曰回民聚處于此凡數十年
有二千餘戶數經遷徙餘數百人以漁獵為生前
大兵平定吐魯番時將軍曾遣使招撫後師旋為
凖噶爾所據
王師平定凖噶爾附吐魯番伯克呈
貢仙鶴今率其衆六百餘人來歸阿里衮察其地勢遼
闊林木深廣登高眺望海水渺無涯岸時大軍兩
路進勦因戒以嚴防逋逃稽其戸口暫附額敏和
卓統之二十六年西師凱旋參贊大臣舒赫德議
查羅布淖爾凡兩部落一為喀喇庫勒一為喀喇
和卓喀喇和卓又區為五請增總營伯克三餘仍
其舊凡一百八十三戶一千七十一口其歲納哈
什翎百枝海倫九張仍如其常賦
詔從之
唐書西域𫝊貞觀九年以高既生為鹽澤道行軍
總營
附噶斯
按噶斯為漢且末國地唐折摩䭾那國近羅布
淖爾南考漢時自敦煌郡出玉門關西行為鄯
善又西為且末今噶斯在色爾騰海西八百里
和闐東路大沙磧南其為古且末地所屬無疑
也噶斯淖爾周迴二百里支流三道西南行百
餘里在羅布淖爾南偏西二百里為羅布淖爾
瀦水最近之境附記其事於左
康熙五十四年大兵征凖噶爾
命鑾儀使董大成駐劄噶斯口大成疏言噶斯三面雪山
絶無來往人跡中有一線水草葦蘆其大路在得
卜特爾西南走藏東南走青海西通大通河半月
可至永固城西北走柴達木吐魯番為凖逆出入
咽喉五十六年增設駐防兵並定更番日期雍正
七年西師再出以噶斯為凖噶爾通青海西藏要
路分兵駐守議以八旗及歸化城科爾沁青海選
兵定期往駐又以噶斯地狹並于其旁柴達木得
卜特爾察罕烏蘇分駐以壯聲援奏入
詔從之
漢書西域𫝊且末國王治且末城去長安六千八
百二十里戶二百三十口千六百一十勝兵三百
二十人西北至都護治所二千二百五十八里
後漢書西域𫝊光武以天下初定未遑外事小宛
精絶戎盧且末為鄯善所并後其國並復立
魏書西域𫝊且末國都且末城在鄯善西去代八
千三百二十里真君三年鄯善王比龍避沮渠安
周之難率國人之半奔且末後復屬鄯善大統八
年其兄鄯善米率衆内附
隋書帝紀大業五年置且末郡
唐書西域𫝊貞觀九年以李大亮為且末道行軍
總管大亮俘名王二十雜畜五萬次且末之西
又于闐東大流沙人行無迹故往返輙迷行四百
里至故都邏又六百里至故折摩䭾那古且末也
