河源紀略卷三十二
雜錄一
葱嶺河源喀什噶爾葉爾羌境
漢書莎車有鐵山出青玉
又西夜國北與莎車接隨畜逐水草往來土地出玉石
又難兜有銀銅鐵
後漢書西夜生白草
又耿恭于城(疏勒城)中穿井十五丈不得水吏士渴
乏恭仰嘆曰聞昔貳師將軍拔佩刀刺山飛泉湧
出今漢德神明豈有窮哉乃向井再拜為吏士禱
有頃水泉奔出
按漢書疏勒為今喀什噶爾莎車為今葉爾羌
至西夜蒲犂皮山無雷依耐難兜則與二國附
近在葱嶺山中皆有河源綿亘故以次類附焉
其烏秅罽賓烏弋山離諸國皆在葱嶺西不備
錄後漢書所載耿恭拜井事亦見於水經注摭
錄於此足為喀什噶爾故實之始云
晉法顯佛國記竭义國當葱嶺中自葱嶺已前草
木果實皆異惟竹及安石榴甘蔗三物與漢地同
耳從此西行向北天竺在道一月得度蔥嶺葱嶺
冬夏有雪
水經注廣志曰休循國居葱嶺其山多大葱
魏書西域𫝊鉢和國在渴盤陀西其土尤寒有大
雪山望若銀峯
又朱居國在于闐西其人山居
又渴盤陀國在葱嶺東朱駒波西河經其東北有
高山夏積霜雪
又波知國在鉢和西南土狹人貧依託山谷
北史西域𫝊鉢和國服氊裘
又疏勒王戴金獅子冠
又疏勒多銅鐵錫雄黃土多稻粟菽麥
又疏勒國遣使送釋迦牟尼佛袈裟一長二丈餘
帝以審是佛衣應有靈異遂燒之以騐虚實置於
猛火之上經日不然人手足皆六指産子非六指
者皆不育
按北史所傳佛衣長二丈餘經火不燃其說疑
出附會産子六指尤非恒理疏勒為今喀什噶
爾未聞其地奉佛亦並無六指之異以今証古
知北史之未為實錄也
又朱居國有麥多林果
又賒彌國不信佛法專事諸神
唐辨機西域記蔥嶺者據贍部洲中崖嶺數百重
幽谷險峻恒積冰雪寒風勁烈地多出蔥故謂蔥
嶺又以山崖蔥翠遂以名焉
又波謎羅川中有大龍池東西三百餘里南北五
十餘里據大蔥嶺内當贍部洲中其地最高水乃
澄清皎鏡莫測其深色帶青黑味甚甘美潛居則
蛟螭魚龍黿鼉龜龞浮游乃鴛鴦鴻雁鴐鵝鷫鴇
諸鳥大卵遺㲉荒野或草澤間或沙渚上池西派
一大流西至達摩悉鐵帝國東界與縛芻河合而
西流故此以右水皆西流池東𣲖一大流與徙多
河合而東流波謎羅川南越有鉢露羅國多金銀
金色如火
又跋禄迦國土宜氣序人性風俗文字法則同屈
支國語言少異細氊細毼鄰國所重
又素葉水城城周六七里諸國商賈雜居焉土宜
麻麥蒲萄林樹稀疏氣序風寒人衣氈毼素葉已
西數十里城皆立長
又佛力恃薩儻那國東北踰山涉川越迦畢試國
邊城小邑凡數十所至大雪山媻羅犀那大嶺嶺
極崇峻危隥㩻傾蹊徑槃迂巖岫回互或入深谷
或上高崖盛夏含凍鑿冰而度行經三日方至嶺
上寒風凄烈積雪彌谷行旅經涉莫能佇足飛隼
翺翔不能越度足趾步履然後翻飛下望諸山若
觀培塿贍部洲中斯嶺特高其嶺無樹惟多石峯
攅立叢倚森然若林
按西域記所載諸山川皆唐僧元奘得諸親歷
媻羅犀那大嶺實蔥嶺極西處也形勢險峻足
資考証備載其說以見蔥嶺之高大焉
又烏鎩國周千餘里國大都城周十餘里南臨徙
多河地土沃壤稼穡殷盛林木鬱茂華果俱繁多
出雜玉白玉黳玉
又佉沙國多沙磧少壤土稼穡殷盛華果繁茂出
細氈毼
又斫句迦國周千餘里國大都城周十餘里堅峻
險固編戶殷盛山阜連屬礫石彌漫臨帶兩山頗
以耕植蒲萄梨柰其果實繁
唐書西域傳蔥嶺俗名極疑山環朅盤陀國
又由疏勒西南入劍末谷不忍嶺六百里西北判
汙國治蔥嶺中都城負徒多河其本王疏勒人世
相承為之西南即頭痛山
按徙多河即今大河之别名西域記作徙多唐
書則作徒多盖字畫傳寫之誤今考西域記注
有云舊作私陀河私徙音相近當以西域記為
正
又護密者元魏所謂鉢和横一千六百里縱狹纔
四五里北臨烏滸河地寒沍堆阜曲折沙石流漫
又疏勒俗事祅神
宋馬端臨文獻通考渴盤佗朱俱波語言與于闐
相似其間多有異者
又疏勒國樂有䜿箜篌琵琶五絃横笛簫觱篥答
臘鼓腰鼓提鼓鷄鼔十種為一部二十二人隋唐
以備燕樂工人皂絲布白頭巾袍錦標白絲布褲
舞人白襖綿袖赤皮鞾赤皮帶曲調有昔昔鹽一
臺鹽之類
欽定西域圖志云回人尊敬天神每城設禮拜寺始生
教主曰𣲖噶木巴爾每日對之誦經五次初次寅
時二次未時三次申時四次酉時五次戌時拜畢
則宣讚其義每七日赴禮拜寺誦經一次務集四
人合誦不論貴賤貧富皆然回人誦經典者曰阿
渾誦經以禳災迎福每遇大小年阿渾誦阿伊特
瑪納斯經為衆祈佑衆人醵贈衣帽一襲遇青草
當生時有牲牧之家每十羊出一牽三十牛出一
頭送阿渾為敬天禮阿渾牲畜蕃滋有贏餘牛羊
即以之濟貧乏不自私也𣲖噶木巴爾立祠堂奉
香火名曰瑪咱爾每年兩次衆人赴瑪咱爾禮拜
誦經張燈於樹通宵不寐瑪咱爾有香火田畆以
供祭祀之需回部西有默克默德納為回之祖國
回人凡終身必親往禮拜以答鴻庥辦裝糧往還
期以三年惟富者能酬願貧無力者不能也亦有
附香火之資於富室以偕往者又山南諸回部有
城郭宫室故居處有恒有溝塍隴畆故田作有時
男識耕耘女知紡績漢書言自且末以東皆種五
榖是也耕織之外多善商賈自西土以及傍近諸
國無不至回俗以豕性昏形穢忌不食喜從高放
鵰鶻其人謂之鶻師赤云
又回俗以教主初生之年為元年閱一歲則加一
年刻年數於汗之印上以為識每三百六十日為
一年不增減故每四年而餘二十一日四十年而
餘七月四百八十年而餘七年矣滿三百六十日
為一年謂之大年大年第一日如中國之元旦伯
克戎裝齎教主所賜纛鼓樂擁護率其衆赴禮拜
寺行禮衆回人咸隨以行禮畢交相叩賀不殺生
先期三十日必把齋日出閉齋星見開齋不茹葷
惟産婦不把齋兒大則補之大年前十五日懸葫
蘆於樹盛油其中油盡燈落遂踏破之以是為破
除一切災咎云元旦後七十日為小年殺羊以祭
天伯克行禮相慶如大年例
又回人穪錢為雅爾瑪克以一錢為一普爾普爾
為言文也每一普爾直銀一分初以五十普爾為
一騰格直銀一兩回語謂一曰必爾二曰伊竒三
曰玉聚四曰托爾托五曰别實六曰阿勒題七曰
葉題八曰薩竒資九曰托科資十曰温百曰玉資
千曰明萬曰圓璊回語謂温曰圓璊蓋十萬騰格
也
又回部食器銅鐵為質者居多即王延德所稱冶
金銅鐵為器皿者近是也至彼中珍玩或以良金
粹玉為質尋常歐冶琢磨之匠罕能為之如銅㗶
嚕芻器回玉圭皆其先世珍異考㗶嚕芻略近盤
匜用貯漿齊亦當時飲食之器圭璋之制於回部
無聞或中國流傳及彼倣而為之其形偶相合耳
回俗舊尊經典凡諸旗纛悉書梵語以祈靈庇兹
㗶嚕芻及玉圭並勒旁行回字為祝嘏詞與唐時
回銅器相同皆中國勒銘鼎彛之意云
又回書有名陀犂克者如内地之史字書名阿里
卜回經名庫魯安醫書名愓普竒塔普農書名哩
薩拉占候之書名魯斯納默餘書凡數百種其流
傳内地者絶少
按回部為西域天山南路之統名其地風氣習
俗大略相同恭讀
欽定西域圖志總叙諸部風俗仰見
聖世優游化導因其教不易其宜之至意茲敬錄各條
以不分諸部總叙於第一卷中
又回部土地肥瘠不一五榖之種稻米為少名固
倫特餘如黍名塔哩克稷名克資勒庫納克高梁
名圖布喇巴什庫納克麥名布赫岱青稞名阿爾
帕豆有豌豆名阿克普爾察克扁豆名羅布雅小
豆名納呼圖菉豆名瑪實麻名琨珠特有黑白黃
三種瓜名喀衮西瓜名塔爾布斯大者重四五十
斤甜瓜名塔特里克喀衮小而脆茄名帕廷干瓠
名阿實喀巴爾紅蘿蔔名則爾達克白蘿蔔名察
木古爾菜名格咱克野蔥名闢雅資黃芽韮名庫
爾德秦椒名塔里瑪穆爾魯楚胡椒名木爾楚薑
名贊濟必勒樹之有果者石榴名阿納爾蘋果名
阿勒瑪木瓜名必喜梨名那什巴第櫻桃名哲納
斯台杏名額魯克柿名阿拉瓦菓濟特核桃名揚
阿克李子名愛納魯葡萄長者名薩伊心圓者名
裕祖木别有綠色者味倍甘無核截條栽地而生
布哈爾部種也名竒石蜜食桃名蜜陽薩沙布托
里棗名竒蘭其桑椹實大而味厚名裕珠瑪可佐
糧儲無子者名沙圖特無果之樹則榆名喀喇雅
阿特槐名圖呼瑪克柳名喀拉薩斡特大葉楊名
喀喇特呼克有小葉楊枝附幹直上不旁出最堅
勒名之曰蘇幹巴達爾塔喇克松名喀楚喇柏名
喀爾該桐名圖呼喇克花草之形似内地者如玫
瑰名古里蘇嚕克吉祥草名訥爾格斯鷄冠名搭
吉和喇斯蜀葵名拉列古勒千日紅名古里雅蘇
曼鳳仙名赫納向日葵名阿卜塔卜帕喇斯狗尾
花名喀摩楚古勒有草沿地蔓為藤花紅白子細
而扁可煮食亦可飼馬其名曰葉斯穆克有草實
如繭中絲如細纑名為頗斯國人取織以為布
又回部之鳥鵬名布爾克特海青名喀爾察海克
鶻名伊特勒古鷹名鶻斯寒鴉名塔哈納克雁名
噶斯多鸛而少鶴鸛名哈爾噶鶴名琿水鵓鴣亦
巢於木名克克庫克鸚鵡名沙圖提雉名克爾果
爾班鳩之羽五色陸離名帕哈達克鵲之大者幾
如㕍名薩克則干燕名哈爾魯阿特雀名爾阿克
庫徹喀徹俱巢於室及濱水之岸他如畫眉名布
勒百靈名托爾海倒掛名伊資哈克鷃鶉名伯德
納鴿名喀布特爾鷄名圖赫依皆木棲鴨名鄂爾
德克鵝名阿克阿斯水禽則交鶄名阿克烏喀爾
鷺名烏喀爾水鴉名喀爾噶其獸則熊名愛伊克
虎名約勒巴爾斯豹名伊勒必斯犛牛名喀拉犀
名葉爾沙赫馬名阿特嬴名喀齊爾驢名額伊沙
克駱駝名圖噶盤羊名固勒札山羊牡名特克牝
名阿楚庫黃羊名哲楞羱羊名爾喀克鹿名布輝
牝鹿名瑪喇勒獐名伊勒巴遜狼名貝哩狐名圖
勒齊貍名摩倫豕名通烏斯猫名穆舒克狗名伊
特兔名托什干鼠名薩特堪灰鼠名題音銀鼠名
阿爾斯貂鼠名布勒罕娑羅鼠名蘇勒遜獺名喀
瑪蛇名伊蘭有無鱗魚口甚圓身微扁大者七八
尺小者六七尺其名魯赫伊龜名克里雅爾有文
哈名帕哈察納格蝦蟆名帕喀蠶名闢里雅庫爾
圖牛馬驢羊諸畜生扎達大可如拳色或黃或白
或如鸚哥嘴者為最貴其堅如石在蛇腹者尤良
牲畜有扎達則漸羸瘦久則死以生剖得者為靈
彼俗祈雨以扎達石浸水中咒之輒有騐其人遂
名為扎達齊
又回部所産五金有黃金名勒屯白金名庫穆什
紅銅名蜜斯黃銅名圖特而無青銅有鉛名庫爾
阿遜鐵名圖摩爾錫多産名喀里葉又有水銀名
斯瑪卜碙砂名察爾克庫蜜硫黃名古古爾圖硝
名碩喇碙砂硫黃産天山中天山為凖部南屏回
部北屏故準回兩部皆有之玉名哈什産和闐南
山者為最良河出山中為玉河有紺黃青碧元白
數色小者如拳大者如枕因名其河為哈什庫勒
土爾番北山高崖下白石成堆似玉若人骨紋縷
明析顔色光潤質輕而不可握相傳為羅漢靈骨
以近似名之而實非也鹽名圖斯白者如玉赤者
如朱堅者似石亦有金剛鑚名阿勒瑪斯百鍊不
消可以切玉
按回部物産詳見列代史書今既採輯附見各
門
聖代疆理亭育碩大豐繁西域土物之盛前史所未及
見者今並從圖志中抄錄類叙資考覽焉
