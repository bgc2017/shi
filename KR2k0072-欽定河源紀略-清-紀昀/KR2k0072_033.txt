河源紀略卷二十三
辨訛四
輿地廣記
河水出崑崙自古言者皆失其實禹本紀山海經固
己迂怪誕妄而班固所載張騫窮河源事亦為臆說
謹案歐陽忞盖承杜佑之說信吐蕃之河源而不
信西域之河源故其言如此顧謂禹本紀山海經
為迂怪誕妄則信然矣若謂班固張騫𫝊所載河
源事為臆說樂聞創論而妄攻舊議無乃太過乎
通志
河水自西域來其大源有三正源出崑崙山東北陬
而東行一源出天竺蔥嶺一源出于闐南山北行與
蔥嶺河合而東入於崑崙河或云張騫窮河源至蔥
嶺河爾故西域傳云河有兩源一出蔥嶺一出于闐
而沒其正源也三河合而東過蒲昌或云入蒲昌而
復東出于理不然乃東至積石山下有石門河水冒
以西南流是為中國河積石山屬鄯州
謹案漢書西域𫝊云西域以孝武時始通本三十六國
南北有大山中央有河東西六千餘里南北千餘里東
則接漢阨以玉門陽關西則限以蔥嶺其河有兩源
一出蔥嶺山一出于闐于闐在南山下其河北流與蔥
嶺河合東注蒲昌海云云詳考班氏之說證以今之
欽定輿地全圖真可謂明若眉列指數不失尺寸者也
史記大宛𫝊云漢使窮河源河源出于闐其山多
玉石天子案古圖書名河所出山曰崑崙云是崑
崙之在于闐又顯有可據者也今鄭樵之說云河
有三源一源出天竺蔥嶺一源出于闐南山北流
與蔥嶺河合而東入於崑崙河是蔥嶺于闐之外
復有一崑崙河矣既為西域𫝊之所無又非今地
圖之所有則所謂崑崙河者果安在乎又引或云
張騫窮河源至蔥嶺河爾又譏西域傳但知蔥嶺
于闐之兩源而沒其正源若云張騫未至崑崙故
作西域𫝊者但知有蔥嶺于闐河而不知有崑崙
之正源也影響猜疑茫無所據其尤甚者則以捐
毒蔥嶺為天竺蔥嶺河水注蒲昌為過蒲昌且以
入蒲昌而復出為於理不然以大積石山為屬鄯
州種種差謬可一一為之指正也水經注云河水
重源有三一源出捐毒蔥嶺鄭氏之言盖本諸此
捐毒舊本水經注訛作身毒身毒即天竺也故鄭
氏遂云一源出天竺蔥嶺考漢書西域𫝊云捐毒
國南與蔥嶺屬西上蔥嶺則休循也屬者連也是
捐毒國南與蔥嶺相連西與休循相近也西域𫝊
又云休循國在蔥嶺西東至捐毒二百六十里則
捐毒當在蔥嶺之東北西南去蔥嶺不過百餘里
矣史記大宛𫝊云身毒國在大夏東南可數千里
大夏即大月氏也大月氏在蔥嶺西南二千餘里
身毒又在大夏東南數千里豈得以蔥嶺東北百
餘里之捐毒為大夏東南數千里之身毒乎且水
經注云一源出捐毒蔥嶺夫惟捐毒即在蔥嶺之
下故稱捐毒指其國稱蔥嶺指其山兩相比附故
連稱以著明之若身毒蔥嶺則相去懸絶何得連
文並舉乎然捐毒之訛為身毒尚有一字之可尋
而身毒又轉為天竺更無蹤跡之能辨矣一訛再
訛愈轉愈甚亦何所底止乎又考漢書西域𫝊云
河有兩源一出蔥嶺山一出于闐于闐在南山下
其河北流與蔥嶺河合東注蒲昌海蒲昌海去玉
門陽關千三百餘里廣袤三百里其水亭居冬夏
不增減皆以為潛行地下南出為中國河云是蒲
昌為河水之所注實伏流之始其下即潛行地下
矣何得云三河合而東過蒲昌過者經流之謂非
伏流之謂蒲昌既為河水之所經流其下又當入
於何處則固未之聞也乃又引或云入蒲昌而復
出直駁之云於理不然所謂或云者意盖指漢書
西域傳之所云也西域傳之言至為足據今乃云
于理不然其理果何理乎又考濟水三伏三見見
於禹貢而水經注所記諸川如漾水潛水淶水桑
乾水之類皆有伏流何獨至於河而疑之鄭氏所
云然乎否乎至謂積石山下有石門河水冒以西
南流為中國河云云乃承山海經漢書水經之訛
又以積石山為屬鄯州乃承後漢書注之訛辨皆
已見山海經漢書水經後漢書注條下
文獻通考
古今言禹導河始於積石而河源出自崑崙其說皆
荒誕惟通典及輿地廣記所言辨析詳明
謹案馬端臨之說亦不過但信吐蕃之河源不信
西域之河源耳因極力推崇通典及輿地廣記二
書而不覺其言之太過也夫禹導河積石之文載
在尚書河出崑崙墟之說本於爾雅尚書宣聖之
所刪爾雅周公之所作今云說皆荒誕不已過乎
潘昂霄河源志
河源在吐蕃朵甘思西鄙有泉百餘泓沮如散渙方
可七八十里履高山下眎燦若列星故名火敦腦兒
火敦譯言星宿也羣流奔湊近五七里匯二巨澤名
阿剌腦兒自西徂東連屬吞噬馬行一日程迤邐東
鶩成川號赤賓河二三日程水西南來合流入赤賓
其流寖大始名黃河然水猶清人可涉又一二日岐
裂八九股名也孫斡倫譯言九度通廣六七里馬亦
可度又四五日程水渾濁土人抱革囊乘騎過之民
聚落紏木幹象舟𫝊髦革以濟僅容兩人繼是兩山
峽束廣可一里二里或半里其深叵測矣朵甘思東
北鄙有大雪山名亦耳麻不莫剌其山冣高譯言騰
乞里塔即崑崙也山腹至頂皆雪冬夏不消土人言
遠年成冰時六月見之自八九股水至崑崙行二十
日程河行崑崙南半日程又四五日程至地名闊及
闊提二地相屬又三日程地名哈剌别里赤兒四達
之衝也多寇盗有官兵鎮防崑崙迤西人簡少多處
山南山皆不穹峻水亦散漫獸有髦牛野馬狼狍羱
羊之類其東山益高地亦漸下岸狹隘有狐可一躍
越之者行五六日程有水西南來名納隣哈剌譯言
細黃河也又兩日程有水南來名乞兒馬出二水合
流入河河北行轉西至崑崙北二日程地水過之北
流少東又北流約行半月程至貴德州地名必赤里
始有州治官府州隸河州吐蕃等處宣慰司又四五
日程至積石州即禹貢積石五日程至河州安鄉關
謹案潘昂霄所志吐蕃河源較唐書頗為詳悉顧
其間猶有未盡惬者則由窮源尚未得其源考古
尚未合于古也如云吐蕃朵甘思西鄙有泉百餘
泓沮洳散渙燦若列星故名火敦腦兒火敦譯言
星宿也自此以上更未云有一源出于何處者是
即以星宿海為河水之真源矣恭考
欽定輿地全圖河自回部于闐蔥嶺發源東流三千餘
里注於羅布淖爾此羅布淖爾以上未伏流之河
源也河自羅布淖爾伏流之後東南行沙磧中千
五百里至巴彦哈拉乃出為阿勒坦郭勒此巴彦
哈拉以下伏流始見之河源也此源去星宿海西
南尚有三百餘里潘志既不知羅布淖爾以下伏
流之河源又不知星宿海以上始發之河源故曰
窮源尚未得其源也伏讀
御製河源案語有云崑崙在今回部中回部諸水皆東
注蒲昌海即鹽澤也鹽澤之水皆入地伏流至青海
始出則星宿海諸水皆是也而大河之源獨黃色為
靈異更在星宿海之上非崑崙之水伏流至此以出
而挾星宿海諸水為河瀆而何濟水三伏三見此亦
一證矣蒲昌海即羅布淖爾青海即吐蕃地也是青
海始出之黃河為回部再出之重源明矣又讀
聖諭有云星宿海西南有一河名阿勒坦郭勒蒙古云
阿勒坦即黃金郭勒即河也此河實係黃河上源其
水色黃逥旋三百餘里穿入星宿海又阿勒坦郭勒
之西有巨石高數丈名阿勒坦噶達素齊老蒙古語
噶達素北極星也齊老石也其崖壁黃赤色壁上為
天池池中流泉噴涌釃為百道皆作金色入阿勒坦
郭勒則真黃河之上源也是星宿海之上尚有三百
餘里之真源矣此皆元使之所不至遂為潘志之
所不詳故曰窮源尚未得其源也至云朵甘思東
北有大雪山名亦耳麻不莫剌其山最高譯言騰
乞里塔即崑崙也是以亦耳麻不莫剌為崑崙矣
又云山腹至頂皆雪冬夏不消土人言遠年成冰
時六月見之恭考
欽定輿地全圖巴彦哈拉之東北七百餘里有山曰阿
木奈瑪勒占木遜蒙古語謂祖阿木奈謂色班駁
瑪勒占謂冰木遜此即禹貢所謂導河積石山非
古所謂崑崙山也今據潘志云其山最高雪冬夏
不消土人言成冰時六月見之盖其山最高故謂
之祖積雪不消遠年成冰故色斑駁且以冰名也
然則阿木奈瑪勒占木遜即亦耳麻不莫剌或蒙
古語古今異耳是為禹導河積石山非即崑崙山
明矣恭讀
御製讀宋史河渠志有云崑崙在回部離此將萬里誰
能移于此乎故曰考古尚未合于古也又云河北行
轉西至崑崙北二日程北流少東又北流約行半
日程至貴德州又四五日程至積石州即禹貢積
石五日至河州安鄕關是又以龍支唐述山一名
積石為禹貢導河之積石矣龍支唐述山一名積
石非禹貢之積石辨已詳見後漢書注條下矣而
此則既誤以禹貢積石為崑崙自不得不以龍支
唐述為積石矣故曰考古尚未合于古也
