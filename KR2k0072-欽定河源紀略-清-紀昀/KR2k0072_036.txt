欽定四庫全書
河源紀略
紀事
(臣)等謹案河源出於西域道里遼夐疆圉殊絶自
古以來聲教不通夏書始言即叙王制不盡流沙
降及後世或使命偶至或貢獻甫通傳聞所及史
臣述以為據從未有混一疆土能實有其地而著
之版圖者故張騫所窮疑焉無據劉元鼎篤什所
見詡為真源良由歷代以來囿於方隅隔於險阻
虚存統率之名初無疆理之實無惑乎地志之所
載闕焉未備也我
朝統一區夏式廓丕基開闢疆宇千古未有
聖祖仁皇帝削平西蔵即遣使詳考西南徼外山川
世宗憲皇帝平定青海伊古吐谷渾党項羌戎雜處之地
悉隸版圖
皇上蕩平西域拓地二萬餘里凡準回全部昔時所謂
都護羈縻僅存其名者今皆列戍開屯建城設鎮
藩籬中土備列提封於是乎崑崙勝蹟蔥嶺靈源
蒲昌星宿之竒觀紫山雪嶺之全壤大河隠見周
迴蟠折萬餘里莫不近攝環中朗如眉列兹者
命使所至河瀆效靈更於曩跡未經之地創覩天池星
石之竒煌煌
睿製光耀寰區(臣)等禀承
聖訓得以詳考今古傳之無窮夫仰
聖神之謨烈以表疆索之隆規極地域之廣輪以誌源
流之靈蹟
三朝耆定大業豐功括兩戒於階庭攬八埏如戸闥誌
河源者必備紀
武功所疆理區圉所并包以詳著實有其地量測不爽
之由所謂真源呈露昭晰萬古而無疑也其歷代
舊事諸史所載亦附著於篇援古證今益以昭中
外一統之盛焉
