河源紀略卷十六
證古三
和闐河
謹案水經云其一源出于闐南山北流與蔥嶺
所出河合是于闐河自出南山不出蔥嶺水經
注此文别畫顯然北魏書謂于闐在蔥嶺之北
二百里蓋誤以南山為蔥嶺漢書西域傳云于
闐在南山下不云在蔥嶺下也伏讀
御製翻譯名義集正訛知和闐為自古及今不易之回
部其域郭疆圉確鑿如昔河流所逕尤可按里
而稽水經注載于闐河為北流以今輿圖証之
哈喇哈什玉隆哈什二河合而注葉爾羌河自
南方直向北流與經注最合以是知西域水道
雖僻在遠方而以今證古往往不爽也
史記大宛傳河源出于闐其山多玉石于闐之西
則水皆西流注西海其東水東流注鹽澤
漢書西域傳其河有二源一出蔥嶺一出于闐于
闐在南山下其河北流與蔥嶺河合
水經其一源出于闐國南山北流與蔥嶺所出河
合
水經注源導于闐南山俗謂之仇摩置自置北流
逕于闐國西又西北流注于河即經所謂北注蔥
嶺河也
北魏書西域傳于闐城東二十里有大水北流號
樹枝水即黃河也一名計式水城西五十五里亦
有大水名達利水與樹枝水會俱北流
後周書異域傳于闐國城東二十里有大水北流
號樹拔水即黃河水也城西十五里亦有大水名達
利水與樹拔水俱北流同會於計戍
北史西域傳于闐城東三十里有首拔河城東二
十里有大水北流號樹枝水即黃河也一名計式
水城西十五里亦有大水名達利水與樹枝水會
俱北流
西域記城東南百餘里有大河西北流國人利之
通典于闐河名首拔河亦名樹枝河或云即黃河
也北流七百里入計戍水一名計首水即蔥嶺南
河同入鹽澤
册府元龜城東有大水號計戍水即黃河也
太平寰宇記一名首拔河一名樹拔河或云即黃
河也北流七百里入計戌水一名計首水
通志于闐名首拔亦名樹拔河或云即黃河也北
流七百里入計戍水(通考作計首水一名計戍水)
謹案北魏書及後周書謂于闐城東有樹枝水
當即今伊里齋城東玉隆哈什河又謂于闐城
西有達利水當即今伊里齊城西哈喇哈什河
北史又云于闐城東三十里有首拔河城東二
十里有大水北流號樹枝水則是于闐城東相
距十里内又有兩水矣考今玉隆哈什河自皮
什雅南流至玉隆哈什南分為東西二支流六
十里復合以輿圖測之二水相距東西約十里
正與北史兩河相距里數相合北史所云樹枝
河當為玉隆哈什西支之水距里伊齊甚近故
云城東二十里其首拔河當為玉隆哈什東支
之水距伊里齊差遠故云城東三十里也又考
今哈喇哈什河在伊里齊城西北十八里而北
魏後周書達利水在于闐城西五十五里與今
道里不合五十五里句上五字當為衍文達利
水距于闐城西十五里與哈喇哈什距于闐城西
十八里正相符合耳又考通典通考通志太平
寰宇記皆謂樹枝河北流七百里入計戍水今
和闐河北流會葉爾羌河入塔里木河則所謂
計戍水者當為今塔里木河也北魏書載龜兹
國南二百八十里有大河東流號計戍水即黃
河也後周書載龜兹國南三百里有計戍水攷
龜兹為今庫車今塔里木河正當庫車之南二
百餘里與北魏書後周書合蓋同一計戍水在
于闐北者樹枝諸河入之在龜兹南者則又自
于闐之北折而東注也今和闐河入塔里木河
河自皮什雅南發源處計之流長千里自額里
齊計之長七八百里通典謂于闐河北入計戍
水長七百里蓋自于闐城計之也又考西域記
云時有外道負大匏盛滿水而進曰我知地理
遂以其水屈曲周而復始因疾驅忽而不見依
彼水迹峙其基堵遂得興功即斯國治今玉隆
哈什河哈喇哈什河環夾伊里齊或即所謂其
水屈曲周而復始者歟河流城邑形勢顯然是
可參考而得其詳實也
又按後漢書言河源出蔥嶺一出于闐南山下
水經注南源導于闐南山俗謂之仇摩置證之
今西域圖志皮什雅在伊里齊域西南一百六
十里其南即玉隆哈什哈喇哈什二河發源處
分流於城之東西二面距河各二十里許河以
外連山環抱即漢書所謂南山也考大宛傳云
河源出于闐南山下其山多玉石天子按古圖
書名河所出山曰崑崙蓋指于闐之山言之也
西域圖志以皮什雅南諸山當之惟是崑崙者
渾淪磅礴之名不得專指一山以概其全體謂
蔥嶺和闐皆崑崙之蟠根結體延亘之處可也
而欲舉一山以盡之則未免掛漏之慮且河出
崑崙古有明言今源所出喀什噶修葉爾羌
和闐實非一源而皆不外於回部則知崑崙所
在洵不得偏指以一山而要不越於回部諸境
矣又考和闐四境西接蔥嶺東近沙磧漢書言
于闐西通皮山三百八十里則皮山之西非復
于闐國界北魏書于闐在蔥領之北二百餘里
雖誤以南山為蔥嶺而其國在南山之北則固
為可據漢西域傳于闐在南山下疆域畫然則南
山之南亦非復于闐國界又考游宦紀聞載高
居誨使于闐記云玉河在國城外流出崑山西
一千三百里至國界牛頭山分為三牛頭山即
西域記之牛角山後漢書所謂南山水經注所
謂仇摩置也云置牛頭山始為國界則和闐四
境實有可據者二河並發蜿蜒北向與西來之
大河合併東赴史傳所載固昭昭不爽矣
右于闐河即和闐河
漢書張騫傳漢使窮河源其山多玉石
漢書西域傳于闐之西水皆西流注西海其東流
東流注鹽澤河源出焉多玉石師古曰玉石玉之
璞也一曰石之似玉也
梁書西南夷傳于闐國有水出玉名曰玉河
北史西域傳于闐城東三十里有首拔河出玉石
新唐書西域傳于闐有玉河國人夜視月光盛處
必有美玉
五代史四夷附錄其河源所出至于闐分為三東
曰白玉河西曰綠玉河又西曰烏玉河三河皆有
玉而色異
宋史外國傳于闐國城東有白玉河西有綠玉河
次西有烏玉河源出崑岡去國城西千三百里每
歲秋國人取玉于河謂之撈玉
高居誨使于闐記其河源所在至于闐分為三東
曰白玉河西曰綠玉河又西曰烏玉河三河皆有
玉而色異
冊府元龜于闐國城之東有曰白玉河西有綠玉
河次西有烏玉河
宦遊紀聞晉天福中高居誨使于闐作記紀其採
玉處云玉河在國外曰白玉河在城東三十里曰
綠玉河在城西二十里曰烏玉河在綠玉河西七
里源雖一玉隨地變故色不同
張匡鄴行程記玉河在于闐城外其源出崑山西
流一千三百里至于闐界牛頭山乃疎為三河一
曰白玉河在城東三十里二曰綠玉河在城西二
十里三曰烏玉河在綠玉河西七里其源雖一而
其玉隨地而變故其色不同每歲五六月大水暴
漲則玉隨流而至玉之多寡隨水之大小七八月
水退乃可取彼人謂之撈玉其國之法官未採玉
禁人輒至河濱者故其國中器用服飾往往用玉
謹按于闐玉河之名雖始見于梁書北史而史記
漢書先已言之其水東流注鹽澤河源出焉多
玉石是也攷于闐河出玉歷古相傳有三河北
史謂于闐城東三十里有首拔河指玉隆哈什
河也五代史及宋史皆謂東曰白玉河西曰綠
玉河又西曰烏玉河則出玉者不特玉隆哈什
矣游宦紀聞載高居誨使于闐記謂白玉河在
城東三十里綠玉河在城西二十里烏玉河在
綠玉河西七里以今輿圖考之所謂城西二十
里當為喀喇哈什河所謂又西七里者當為卑
窪勒河卑窪勒河在喀喇哈什西即喀喇哈什
之分流者也河水出玉伊古以來歷有明證河
源所在益可按籍而稽矣
又按新唐書貞觀六年于闐遣使獻玉帶太宗
優詔答之五代史晉天福三年于闐國王李聖
天遣使進玉轡鞦装等物宋使外國傳建隆二
年聖天遣使貢玉圭一以玉為柙玉枕一本開
寶二年遣貢使云本國有玉一方凡二百三十
七斤願以上進天聖三年遣使貢玉鞍轡白玉
帶凡此皆因于闐産玉壌奠偶徵獻珍既届于
要荒列史遂矜為盛美然要皆部限毗沙國别
豁旦雖待徵方物之貢而未聞率土之歸惟我
皇上德化滂洋瀛墺涵洽東起鳴山之山西抵極疑之
嶺悉按籍而疆理之和闐採玉諸河與内地池
潢無異管子曰玉産於禺氏之邊山是昔日傳
為邊壤者今皆屬我域中矣書言五服禮載九
畿豈足以罄
皇輿之廣遠哉
右和闐玉河
