馬政紀政書類四(軍政之屬)
提要
(臣)等謹案馬政紀十二卷明楊時喬撰時喬
字宜遷上饒人嘉靖乙丑進士官至吏部左
侍郎是書紀明一代馬政上起洪武元年下
至萬歷二十三年分十有二門一曰戶馬二
曰種馬三曰俵馬四曰寄養馬五曰折糧貢
市鹽納贖戰功等馬六曰兊馬七曰擠乳御
用上陵出府并附給驛馬八曰庫藏九曰蠲
恤十曰政例十一曰草場十二曰各邊鎮行
太僕寺苑馬寺茶馬司其於因革損益各悉
原委馬政莫詳於明亦莫弊於明時喬目擊
其艱身親其事故雖裒集案牘之文而所言
深中時病足資考核其條理悉具自序中序
末自署前太僕寺卿而明史本傅惟載嘗為
太僕寺丞是書時喬自刊不應乖舛疑史或
誤書也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
馬政紀原序
太僕周官也職主内廐即後世司乘輿奉車騎典閑廐
事不甚貴重周穆王命伯冏以繩愆糾繆格其非心慎
簡乃僚無比眤匪人充耳目之官迪上以非先王之典
曾以弼直貴重之道望焉則亦位近職親所關觀瞻習
染必是乃為貴重其道貴重其道即貴重其官也漢制
職主内廐位秩埒于九卿貴重矣獨石慶策馬之對貢
禹請减乘輿服御廐馬天子納其忠下詔减穀食馬為
能貴重内廐之官唐制職主外廐獨張萬歲王毛仲蕃
馬收一縑易一馬之效為能貴重外廐之官此則上而
官同職異下而官同道異舉有績可紀顧弼直貴重之
道未可言焉我高皇帝都南京有南太僕寺文皇帝都
京師有太僕寺主外廐民牧有苑馬寺主外廐官牧始
名戶馬既名種馬内廐有御馬監不攝于太僕既苑馬
寺亦報罷太僕志曰苑馬之政不舉則邊馬不足太僕
不領内廐則内馬無節殆識政體之言邇者種馬又盡
罷令有司徵銀給民買俵以買俵寄養俵養不足則官
買補竊謂種馬者俵寄之本源絶其本源而為買買乃
市賈逐末窮流之事行之于官曾是可以為政乎或謂
方内承平所需者銀奚必馬邇䟽恒言使四郊承平無
事恒如一日則馬可易而銀也京邊兵可易而農也乃
此自聖世不可取必或當有事上欲追本遡源求復于
戶種難之次欲逐末竭流求盈于俵寄難之一旦倉卒
括民間馬不可得即銀若貫朽若泉布不可操而騎也
雖有善者無能為枯株涸澤計已亦識政體之言臣喬
蚤歲請假山居不學未聞繩糾格慎之道晚起家職南
北冏事居貴重之官才識庸下不習政體愧未能越俎
内廐步貢禹請减穀食馬又未能祗役外廐修張王之
業所守簿領未久且疔間嘗覩會典寺志于今日行事
宜有未備未合者自革種馬後輔部寺省臺諸臣深感
觸于時勢本源末流之際裁畫覆請未行歴覈册案有
存有否有惡害已而去籍者臣喬慨今此尚然久之前
何攸徵後何攸據謹取其存者則紀不能悉紀者則略
各邊鎮行太僕苑馬茶馬均屬馬政附紀日行事宜屢
更者别紀是時相臣陳閣輔請修正史得俞命以此紀
可備典實索之臣喬方再請假齋居偕太僕寺臣王長
卿考訂授游簿欵錄會南擢存篋中史臣林太史志馬
政索之乃于南署令稚子貢生可中編次授南京太常
寺臣李博陳簿校刻今太僕寺臣鄧太卿宣猷牧政雅
意從周助資成鋟臣喬聞吾學周禮今用之吾從周夫
豈敢如魏弱翁條陳漢家故事以此足徵據夫豈敢惟
嘗書報鄧太卿以備冏署案籍報林太史以俟史局稽
採或敢云然楊時喬序
凡例
一聖祖馬政成法深意此紀于各疏中特表著之若戸
馬種馬俵馬寄養馬本同其以戶馬為種馬以種馬
為解俵以解俵為寄養不同者當戶馬時天下初定
尚取之征伐不專孳息故曰戶馬亦曰廐牧及種馬
時天下大定不用征伐專主孳息故稱種馬亦曰孳
牧及解俵寄養時復有征伐調度難以卒辦乃以種
馬徵駒解俵發之寄養其種主孳息其俵養主征伐
始分為二均稱之為備用馬及以種馬不徵駒而買
俵則種馬始廢孳息源絶又自種馬半賣盡賣則種
馬盡廢孳牧羣空即有寄養存而官民皆無馬惟藉
于買取諸市貨而已以國家兵戎大事乃寄之商賈
政事可以見已
一祖制初革牧監羣苑監戶馬會典太僕志俱未詳今
皆備錄于首是為舊章
一會典太僕志備載種馬時條例今既革矣今猶詳之
者所以明祖宗朝良法在此今革之日久如議之則
所謂無故而發大難之端不議之則所謂隂雨而不
為戸牖之慮欲就中善為之所則有待于繼治同道
更化善治者
一馬數登耗銀數多少皆隨時不同今但紀前時大凡
即後日所增損當否及國計民生所係何如皆案卷
可推
一實錄凡例凡軍民衙門官馬孳生馬邊境茶馬買馬
之政牧養之地有改遷及被人侵占清出者亦書每
歲有勑免所免欠各項馬匹悉書總數今此紀如之
或未備而載在會典者皆紀之至實錄會典又未備
者則查兵部及本寺案籍紀之
一兩太僕志有丁田數目等制本皆具種俵各馬欵下
不另為紀
一太僕寺志曰太僕不領内廐則内馬無節不預苑馬
則外馬不蕃其識治體之言哉馴至今以不領内廐
所以内監馬虚數徒存而戸部之草料日增纔一用
之如上陵等項輒求太僕寺之寄養馬此其非獨無
節抑亦病民以不兼苑馬所以民間苦于孳牧而邊
鎮有乏動来内請此其非獨不蕃抑亦病國以故此
紀不及内廐者以未嘗領之故無從稽之至于苑馬
僅述北平初制于先而各邊苑馬寺附書于後盖亦
不預亦無從稽之故皆不能詳紀志又曰如今邊苑
馬皆存則各鎮馬足不待内請是也
一洪武初置北平行太僕寺永樂間改為北京行太僕
寺後定為太僕寺洪武初置南太僕寺祗稱太僕寺
後專稱南京太僕寺今皆如制永樂間凡各衙門俱
稱行在獨此稱北平行太僕寺者以官署在通州也
後從京師始稱太僕寺若南京太僕寺則在滁州
一會典舊志各年題覆更換為例不同皆仍舊尚亦有
重復者俱存之以備參考倘有變通者與今昔不合
者亦存其不存者尚多則所謂諸有種馬地方以此
為病士民皆欲去之亦諸侯惡其害已而去其籍意
故也
一會典兩京太僕舊志所錄者不同或多未備盖查修
會典者與所委司事者或更代不常或意議相殊又
或南北異宜故也
一兩京太僕寺日行事例不常者不錄以其隨時異宜
未能執一也
一遼山陜甘各太僕寺洪武初年建各加行字各設牧
監羣管府州縣衛所種馬其後亦革去牧監群改屬
行太僕寺管各府州縣處所有民者民牧之有衛所
處以軍丁牧之總是民牧其遼陜甘各苑馬寺亦永
樂初年建設監苑官牧總是官牧此二寺至今皆如
舊其間沿革不一今惟舉其綱領其詳在各寺自有
志不具悉若陜西三茶馬司又若四川茶馬司雖革
去亦皆並紀之以其皆為皇朝馬政大凡故也
一舊史自漢而唐宋凡馬政皆書于兵制中以馬為兵
制中一事也我朝馬政專理于太僕寺而統于兵部
今會典皆詳于兵部車駕司欵下而太僕寺僅載官
司管轄地方而已此紀今為太僕寺職掌故獨紀太
僕寺云
一此紀萬歴二十三年以前者以後俟續紀
