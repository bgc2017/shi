欽定四庫全書
雲南通志卷八
風俗
風土之剛柔不一期協於中俗尚之豐約不常取
範於禮中以導和禮以興讓此秉道齊民所為潛
移默運於無迹也滇省地居南徼夷猓雜居氣稟
不同趨尚亦異我
朝自削平僭亂以來政教洋溢德化涵濡
列聖相承治登上理由是太和翔洽井里熙攘
皇上善繼善述纘緒之初疊頒
訓諭首重孝弟力田睦婣任卹凡所以厚生正德化民
成俗之方靡不周詳曲盡由此習勞思善而俗益
趨淳和平禮讓之風行比隆於䆳古矣志風俗
雲南通省
自滇以北皆椎結耕田有邑聚西自桐師以東北至
楪榆編髮隨畜移徙無常處(前漢書)有鹽池田漁之饒
金銀畜産之富人俗豪汰居官者皆富及累世(後漢書)
男女勇捷不鞍而騎四時大抵與中國不差犁田以
一牛三夫前挽中壓後驅然專於農無貴賤皆耕(唐書)
漢夷雜處田地肥磽相半民氣和柔天時無劇寒甚
暑(圖經)
元日祀天地祖先桃符門丞往來賀歲
立春日春盤賞春以餅酒相饋
元夕賞燈張樂星橋火樹有古風焉次夕攜遊爆竹
插香於道相傳可以祛疾
二月三日會城遊龍泉觀還憩石嘴莊為臨江之飲
歌咏為樂各郡於其勝地效修禊事
清明插柳墓祭
三月三日謁真武廟於西山羅漢寺或東之鳴鳳山
金殿或先期赴易隆中和山行兩日程或負香之
襄陽謁武當山往返數月
十三日大理開市於演武場集商賈聚四方之貨交
易至十七日移城内二十日散市
廿八日謁東嶽廟
四月八日為浴佛會
立夏日插皂莢枝紅花於戶以厭祟圍灰牆脚以避蛇
端陽懸艾虎繫續命縷飲菖蒲酒以角黍相饋
六月朔日至六日各郡禮南斗祈年
星回節俗謂之火把會在廿四五兩日斫松為燎高
丈餘入夜爭先燃之村落用以照田祈年以炬之
明暗占歲之豐歉街市兒童搗松脂末互相燒灑
為戲比戶刴生飲酒漢夷同之(相傳漢時有夷婦阿南夫為人所殺)
(誓不從賊以是日赴火死國人哀之因為此會焚一云南詔皮羅閣欲并五詔將誘會於松明樓)
(殺之鄧晱詔妻慈善測其謀勸夫勿赴夫不從以鐵釧約夫臂既而果被焚慈善認釧得夫屍歸葬)
(皮羅閣聞其賢欲娶之慈善閉城死節滇人以是日燃炬弔之一云孔明以是日擒孟獲侵夜入)
(城父老設燎以迎後遂相沿成俗未知孰是)
七夕婦女穿鍼乞巧以瓜果祀織女星
中元祭先於家廟或焚紙衣楮鏹夜放河燈
中秋瓜餅祭月
九月朔日至九日禮北斗祈年
重陽登高飲茱萸酒以麵簇諸菓為花糕親識相酬
饋
十月祀先墓祭
長至相賀各以糍餌相饋
臘八日作五味粥
廿四日祀竈
除夕飲分歲酒先少後老煨爐守歲四更迎竈
婚嫁仍遵行六禮先求女庚帖隨通媒妁繼請親長
之尊貴者向女家致主人意既諾則二姓互相酬
拜具啓下定儀將娶則請期納幣而後親迎焉其
儀物豐儉各稱其力
喪禮舊俗尚奢凡弔客皆醼待且有酬贈致缺費而
停喪不舉者今易以檳榔清茶甚便至崇信釋道
建齋誦經其風固大概相同也若火葬則夷民行
之今亦有卜地以葬者
祭祀豐儉隨力竭誠以享惟愚民間有惑於淫祀者
宴會舊尚儉約服飾亦崇樸素今會城大邑客民雜
處漸以華美相競其餘猶知愛惜土物無替初服
焉
覆屋各省專用版瓦滇中兼用&KR1877;瓦相傳滇中多風
明初特勅許用
日中為市率名曰街以十二支所屬分為各處街期
如子日名鼠街丑日名牛街之類街期各處錯雜
以便貿遷昔多用貝俗名曰&KR1684;子一枚曰莊四莊
曰手四手曰苗五苗曰索按許氏說文曰古者貨
貝而寳龜至周而有泉至秦乃廢貝行泉漢書曰
王莽時大貝四寸八分以上二枚為一朋直二百
十六牝貝三寸六分以上一朋直五十公貝二寸
四分以上一朋直三十小貝寸二分以上一朋直
十不盈寸二分不得為朋每枚直錢三是為貨貝
繇是觀之漢時錢貝竝行秦亦不能盡廢之也貨
殖傳貝五種大貝牝貝公貝小貝不成貝不成貝
者不用惟大貝直錢多餘三種皆今所用也然則
漢末天下尚用之今所用乃小貝之尤細者晉郭
璞贊云先民有作龜貝為貨貴以文采賈以小大
簡易則資犯而不過蓋用錢則有檢選用貝則枚
數而已故曰簡易則資也秦滅六國惟楚莊蹻王
滇秦雖使常頞略五尺道然未嘗屬秦故貨貝之
在南中獨不變明嘉靖乙未滇人掘玉案山得大
黃布刀製如罄折衡重三錢考之泉志蓋王莽時
鑄也然則漢世之泉固嘗行於滇矣天啓甲子又
有鋤地得錢者其色盡綠其郭不甚厚其方孔較
他錢為巨左右書五銖二字考五銖錢起於漢元
狩間劉禹錫先主廟詩有勢分三足鼎業復五銖
錢之句是後晉鑄之梁又鑄之皆曰五銖然背所
識字磨滅不知何時又滇中凡葬禮皆以古錢入
壙中斯錢也果前代通用而今出之土抑亦昔人
所殉葬物也明天啓以後銀貴&KR1684;賤遂滯不行轉
發夷方
本朝錢法流通久不復用姑備志以存舊俗云
通省夷俗不一具載種人
雲南府
民遵禮教畏法度士大夫多材能尚節義彬彬文獻
與中州埒(舊志)兵民錯居閭閻櫛比野安耕鑿戶習詩
書民無告訐之風士有干謁之恥
曲靖府
黽勉耕織兼事商賈習尚儉樸崇信釋教(舊志)士重廉
恥與物和平民少游惰其性易使(郡志)
臨安府
士秀而文崇尚氣節民專稼穡盡力田疇衣冠禮度
同於中州(舊志)敬老崇文人多畏法婚禮近古戸習詩
書科第人才盛於諸郡(郡志)
澂江府
士習詩書科目不替民務耕織力本勤生(舊志)重穡事
不習工商務潛修恥為標榜俗勁以樸性質而淳
武定府
俗尚剛悍號稱難治建學之後舊習漸遷(舊志)民樸而
儉士質而慤(郡志)地鮮肥饒咸勤耕鑿文采未足愿厚
有餘
廣西府
士知向學民務力田風化既行習俗漸改(舊志)鮮為商
販不慕浮華尚存喬野之風殊有恬熙之樂
廣南府
苗猓雜居性緩力弱病不服藥專禱鬼神喜食諸蟲
刻木為契(圖說)人盡刀耕不治末業山多磽确歲少豐
收沙儂蠢樸無能習俗寬柔易使
元江府
蠻種繁處淳悍不同緣箐而居尚巫信鬼設流之後
風化漸開(圖說)稍知禮義頗務耕桑□夷柔懦而無能
蠻猓兇頑而難治
開化府
刻木為信不習文字不喜搆訟崇巫祀鬼遷徙無常
設流之後學校既開習俗漸改漢人稍寄居焉(郡志)土
田多美稼穡易豐野有質樸之風戶鮮囂淩之習
鎮沅府
郡多僰夷信鬼尚巫婦人不施粉澤産子多浴於江(舊志)
力弱性緩風氣近於寬柔火種刀耕人情習於勞苦
東川府
俗尚戰爭居多板屋(明一統志)其氣剽悍其性猜疑猓蠻
易與為非苗民猶知奉法服食婚喪尚多夷習
昭通府
改土歸流夷多漢少風氣剛勁習俗兇頑出入佩刀
以隨相見去帽為禮居多木棚擊齒乃娶(男子十五六歲擊去)
(左右兩齒乃娶)
普洱府
人多頑蠢地寡蓄藏衣食仰給茶山服飾率從樸素
崇信巫鬼未革夷風
大理府
高山大川鍾靈毓秀代有人物(唐樊綽志)居人能農不能
賈習俗信儒亦信釋天性質直人多好義明時甲科
為兩迤之首(舊志)家無糜費市無惰民族多白人咸敬
神明而重犯法焉(郡志)
楚雄府
土壤肥饒士人務學鹽井之利贍於列郡故其人裕而
畏法(樊綽志)地當孔道不慕紛華(舊志)民習勤勞安於儉
約婦人不尚粧飾雖貧恥為妾媵婚喪無越禮之譏
文風有日盛之勢
姚安府
盡力畎畝家有常給氣習既遷人文漸盛(舊志)士大夫
樂談名理民間施予相尚(郡志)土瘠民貧服食儉樸
永昌府
雍闓之畔吕凱等執忠絶域十有餘年守義不與交
通永昌風俗敦直乃爾(三國漢志)男事耕耘女工紡織騰
越雖遠隔兩江衣冠人物與郡城竝稱(舊志)婚喪交際
相尚以文服食宴會亦皆有節民淳訟簡安土重遷
鶴慶府
氣誼相尚有燕趙風操觚摛辭亦以竒勝(滇志)士習雅
飭民風純樸俗尚儉約號稱易治(圖說)塾序相望紡績
時聞農則畎畝維勤士亦虀鹽自勵
順寧府
男耕女織鮮習文字九種襍居改流之後漸化漢俗
(舊志)士多渾樸人敦古道細民守分畏法崇尚節儉婚
娶稱家為禮野無游民恆産不失(郡志)里有蓋藏鄉無
剽劫士習雖陋民風自淳
永北府
氣習樸野勤於耕織(明一統志)地界極邊夷有數種人多
勇悍俗尚爭競
麗江府
衣同漢制俗不頮澤板屋不陶焚骨不葬帶刀為飾
服食儉約節令飲饋與列郡同(舊志)地近蒙番好佛信
鬼性同北鄙佩弩懸刀設流以後禮教漸興
蒙化府
士人婚冠皆用家禮民間相尚樸質飲食衣服視列
郡為儉(舊志)士安誦讀俗遠澆漓號稱易治
景東府
民多僰夷性本馴樸田地舊皆種秫今則悉為禾稻
人亦漸習經書土俗民風日改月化(舊志)士簡民恬風
和俗厚男女悉知辛勤士類咸敦禮教
雲南通志卷八
