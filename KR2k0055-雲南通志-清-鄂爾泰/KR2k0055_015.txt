雲南通志卷十六上
兵防(附師旅考)
兵者國之大事而邊防尤要昔武侯南征不留兵
不運糧規模粗定夷漢相安蓋亦隨時制宜未可
因是而置詰戎設備於不事也元以前兵制無考
明設衞所軍分屯戰寓兵於農其後蒐閱不時積
玩成習衞田半入兼併武弁難供任使迨招募興
而又訓練無素不足以弭寇而轉致滋寇胥失之
矣我
國家廢屯衞而為招募雄師勁旅雲布星羅又日討
軍實而申儆之靡不有勇知方干城邊徼間有不
逞草薙禽獮如行無事良由措置得宜而
聖主訓飭將校之勤優恤戎行之厚更有以作其氣而
致其忠也今者南交稽首越裳來貢邊防寧謐軍
中有投石超距之樂百蠻有賣刀買犢之風是兵
可百年不用矣然可一日不偹也哉至於歴代以
來南中陳師鞠旅勝敗得失可當兵鏡故詳紀之
俾後有考志兵防師旅考附焉
漢制刺史郡守皆典兵武帝置犍為郡又置西夷都尉
後平西南夷置牂牁越巂二郡以益州刺史領之
後漢明帝割益州西部六縣為永昌郡置西部都尉
三國漢昭烈帝初設庲降都督改益州為建寧郡後主
分建寧永昌更置雲南郡又分建寧牂牁為興古
郡以庲降都督綏南中郎將總其兵
晉武帝初分益州置寧州又罷寧州入益州置南夷校
尉成帝時分寧州置安州又置護南蠻校尉皆以
太尉司徒大將軍大都督遥領之
隋文帝初置昆州後置益州總管領其兵
唐高祖初仍為昆州復置檢校南寧都督寄治越雟太
宗置首領大將軍高宗初置郎州道行軍總管後
又置姚州都督於昆明弄棟川玄宗始置劍南節
度使領兵事遥制之後為蒙氏竊據
宋太祖以玉斧分疆後悉為叚氏所據兵制無考
元世祖初置元帥府及總管分大理為南北中三路又
分中慶路為三十七路并設宣撫安撫萬戶及千
戶諸管兵官
明洪武十六年設鎮守雲南總兵官掛征南將軍印以
黔國公沐英領之(駐省城)轄通省衞所土司(天啓二年設中)
(軍參將一員旗鼓一員衞所兵制詳後)
正統五年設巡撫雲南等處地方贊理軍務都御史
(駐省城隆慶四年加銜兼建昌畢節設中軍一員天啓二年設旗鼓一員)
成化十二年設曲靖兵備道(駐曲靖督曲靖尋甸二府衞所上司兵)臨
安兵備道(駐臨安督臨安澂江廣西廣南元江五府衞所土司兵)金騰兵備
道(駐永昌督永昌順寧二府衞所土司兵)瀾滄兵備道(駐洱海督大理楚雄姚安)
(蒙化鶴慶景東麗江永寧鎮沅九府衞所土司兵各道或副使或僉事領之天啓二年各設中軍)
(一員)
嘉靖二十四年設霑益守備洱海守備四十五年改
設臨元參將(駐臨安)
萬歷三年改設順寧守備十二年改分巡安普道為
兵廵安普道(駐省城督雲南武定二府衞所土司兵)十三年設永騰
參將(駐永昌)設姚關守偹四十八年設隴把守備荍
甸守偹
天啓二年設武尋參將(駐武定)設倘甸守偹
衞所兵制
都使司
洪武十五年設雲南都指揮使司都指揮使領衞二
十守禦千戶所十九土守禦千戶所一都指揮同
知管操都指揮管屯都指揮經歴都事斷事司斷
事司獄各一員各衞所三分馬步旗軍一萬七千
五十四名七分屯軍二萬八千三百九十名舍丁
一萬六千七百三十六名軍餘一十四萬四千九
百一十二名
各衞(指揮使同知僉事皆世襲員數多少有無不一惟掌印操屯俱考選各一員經歴一員則)
(二十衞之所同其知事鎮撫千戶所及馬步旗軍屯軍舍丁軍餘各員名多少不一俱詳各衞下)
洪武十五年設雲南左衞指揮使司(指揮使三員同知三員僉事十)
(一員)經歴司(經歴一員知事一員)鎮撫司(鎮撫一員)千戶所六(正副千戶)
(二十三員百戶四十三員)三分馬步旗軍(一千二百八名)七分屯軍(一千)
(六百九十八名)舍丁(五百三十七名)軍餘(一萬五千八百五十四名)
雲南右衞指揮使司(指揮同知五員僉事五員)經歴司(經歴一員知事)
(一員)鎮撫司(鎮撫一員)千戶所六(正副千戶二十員百戶五十九員)三分
馬步旗軍(九百八十四名)七分屯軍(一百九十四名)舍丁(三百八十五名)
軍餘(一千九百一十九名)
雲南中衞指揮使司(指揮使一員同知五員僉事五員)經歴司(經歴)
(一員知事一員)鎮撫司(鎮撫一員)千戶所六(正副千戶十三員百戶五十七員)
三分馬步旗軍(七百九十五名)七分屯軍(一千二百七十五名)舍丁
(六百七十一名)軍餘(一萬八百二十名)
雲南前衞指揮使司(指揮使三員同知二員僉事六員)經歴司(經歴)
(一員知事一員)鎮撫司(鎮撫一員)千戶所五(正副千戶十三員百戶五十一員)
三分馬步旗軍(九百九十八名)七分屯軍(五百二十名)舍丁(一百)
(二十名)軍餘(二千三十名)
雲南後衞指揮使司(指揮使二員同知二員僉事四員)經歴司(經歴)
(一員知事一員)鎮撫司(鎮撫一員)千戶所五(正副千戶九員百戶三十三員)三
分馬步旗軍(六百二十五名)七分屯軍(八百一十九名)舍丁(六十三名)
軍餘(一千五百四十二名)
楚雄衞指揮使司(指揮使三員同知四員僉事九員)經歴司(經歴一員)
(知事一員)鎮撫司(鎮撫三員)干戶所五(正副千戶十九員百戶五十二員)三
分馬步旗軍(七百七名)七分屯軍(五百三十三名)舍丁(四百三十二名)
軍餘(九千六十五名)
永昌衞指揮使司(指揮使二員同知二員僉事六員)經歴司(經歴一員)
鎮撫司(鎮撫二員)千戶所八(正副千戶十一員百戶三十七員)三分馬
步旗軍(一千一十八名)七分屯軍(三百名)舍丁(四百五十四名)軍餘
(二千七百八十九名)
十六年設大理衞指揮使司(指揮使二員同知五員僉事十一員)經歴
司(經歴一員知事一員)鎮撫司(鎮撫一員)千戶所十(正副千戶六十九員百戶)
(二十九員)三分馬步旗軍(六百三名)七分屯軍(一千一百四名)舍丁
(二百九十名)軍餘(一萬三百一十四名)
十七年設洱海衞指揮使司(指揮使四員同知二員僉事七員)經歴
司(經歴一員知事一員)鎮撫司(鎮撫一員)千戶所六(正副千戶二十五員百戶)
(六十五員)三分馬步旗軍(一百二十三名)七分屯軍(七百六十三名)舍
丁(九百一十名)軍餘(七千三百三十八名)
二十年設曲靖衞指揮使司(指揮使二員同知五員僉事十一員)經歴
司(經歴一員)鎮撫司(鎮撫一員)千戶所五(正副千戶三十員百戶五十七員)
三分馬步旗軍(八百二名)七分屯軍(八百七十九名)舍丁(六百一十八名)
軍餘(七千二百四名)
二十三年設平彝衞指揮使司(指揮使一員僉事三員)經歴司
(經歴一員知事一員)千戶所二(正副千戶十二員百戶十九員)所鎮撫(鎮撫一員)
三分馬步旗軍(二百五十三名)七分屯軍(六百四十四名)舍丁(二百)
(二十四名)軍餘(一千二百五十三名)
越州衞指揮使司(指揮三員)經歴司(經歴一員)鎮撫司(鎮撫一員)
千戶所二(正副千戶四員百戶十員)所鎮撫(鎮撫三員)三分馬步旗
軍(三百四十八名)七分屯軍(八百二十名)舍丁(三百二十五名)軍餘(一千)
(九百二十一名)
景東衞指揮使司(指揮使四員同知五員僉事四員)經歴司(經歴一員)
(知事一員)鎮撫司(鎮撫一員)千戶所五(正副千戶二十六員百戶五十員)所
鎮撫(鎮撫八員)三分馬步旗軍(二百一十九名)七分屯軍(五百三十)
(三名)舍丁(四百三十二名)軍餘(九千六十五名)
蒙化衞指揮使司(指揮使一員同知五員僉事二員)經歴司(經歴一員)
(知事一員)鎮撫司(鎮撫一員)千戶所八(正副千戶四十二員百戶八十二員)三
分馬步旗軍(二百三名)七分屯軍(一千四百七十三名)舍丁(五百二十)
(六名)軍餘(三千二百七十九名)
二十七年設臨安衞指揮使司(指揮使五員同知三員僉事十五員)經
歴司(經歴一員知事一員)鎮撫司(鎮撫一員)千戶所五(正副千戶四十一員)
(百戶五十六員)三分馬步旗軍(三百七十四名)七分屯軍(二千三十六名)
舍丁(二千三百五名)軍餘(一萬五千六百六十六名)
二十九年設廣南衞指揮使司(指揮使二員同知四員僉事三員)經
歴司(經歴一員知事一員)鎮撫司(鎮撫一員)千戶所四(正副千戶九員百戶)
(三十二員)三分馬步旗軍(六百三十九名)七分屯軍(九百二十名)舍
丁(二百七十七名)軍餘(四千六百七十名永樂元年遷於雲南府)
瀾滄衞指揮使司(世襲指揮使一員同知二員)經歴司(經歴一員知事)
(一員)鎮撫司(鎮撫一員)千戶所五(正副千戶五員百戶二十員)三分馬
步旗軍(三百九十五名)七分屯軍(一千一百二十六名)舍丁(一千二百二十)
(一名)軍餘(六千二百六十三名)
三十一年設陸凉衞指揮使司(指揮使一員同知二員僉事五員)經
歴司(經歴一員)鎮撫司(鎮撫一員)千戶所五(正副千戶十五員百戶二十八)
(員)三分馬步旗軍(九百五十六名)七分屯軍(五百一十六名)舍丁
(二百二十一名)軍餘(六千六十一名)
正統二年設騰衝衞指揮使司(指揮使一員同知二員僉事三員)經
歴司(經歴一員知事一員)鎮撫司(鎮撫一員)千戶所六(正副千戶十七員百)
(戶四十七員)三分馬步旗軍(二百八名)七分屯軍(一千二百九名)舍
丁(一千二百五十八名)軍餘(六千一百六十六名)
弘治七年設大羅衞指揮使司(指揮使一員同知一員僉事二員)經
歴司(經歴一員)鎮撫司(鎮撫一員)千戶所二(正副千戶五員百戶十五員)
三分馬步旗軍(一百五十四名)七分屯軍(二百五名)舍丁(二百四十)
(八名)軍餘(二千四百五名)
各守禦所(有指揮使有同知僉事有正副千戶及百戶員數有無多少不一其馬步旗軍)
(屯軍舍丁軍餘多少亦不一惟萬歷十三年以後所設者無屯軍舍丁軍餘三項)
洪武十五年設木密守禦千戶所直隸都指揮使(指揮)
(僉事二員正副千戶七員百戶八員)三分馬步旗軍(四百八十五名)七分屯
軍(二百六十三名)舍丁(一百一十七名)軍餘(二千二百一十八名)
通海禦隸臨安衞領二所(指揮僉事三員正副千戶十三員百戶二十三)
(員)三分馬步旗軍(三百八十七名)七分屯軍(一千八百四十一名)舍
丁(一千三百二十五名)軍餘(一千五百名)
二十年設鶴慶禦隸大理衞領二所(指揮一員正千戶六員百戶十)
(九員)三分馬步旗軍(三百五十九名)七分屯軍(一千一百名)舍丁
(四十七名)軍餘(九百六十名)
二十一年設姚安守禦千戶所隸楚雄衞(正副千戶五員百戶)
(十二員)三分馬步旗軍(二百三名)七分屯軍(七百八名)舍丁(五百)
(二十名)軍餘(四百九十名)
二十四年設宜良守禦千戶所直隸都指揮使(指揮同知)
(一員僉事一員正副千戶五員百戶十二員)三分馬步旗軍(三百三十五名)七
分屯軍(二千三百名)舍丁(一百三十三名)軍餘(三千五百九名)
安寧守禦千戶所直隸都指揮使(正副千戶三員百戶十員)三
分馬步旗軍(三百三名)七分屯軍(二千二百名)舍丁(八十五名)軍
餘(三千五百二十九名)
易門守禦千戶所直隸都指揮使(指揮二員正副千戶四員百戶)
(九員)三分馬步旗軍(一百三十二名)七分屯軍(三百八十一名)舍丁
(一百五名)軍餘(一千一百五十三名)
楊林守禦千戶所直隸都指揮使(指揮一員正副千戶六員百戶)
(十員)三分馬步旗軍(一百六十三名)七分屯軍(四百一十名)舍丁
(一百九十七名)軍餘(三千一百八十一名)
定遠守禦千戶所隸楚雄衞(正副千戶五員百戶五員)三分馬
步旗軍(三百一十二名)七分屯軍(一百三十三名)舍丁(五百六十名)軍
餘(一千九百五十六名)
二十八年設中屯千戶所(在大姚縣)隸楚雄衞(副千戶八員百戶十)
(一員)三分馬步旗軍(二百四十七名)七分屯軍(五百一十五名)舍丁
(二百五十名)軍餘(二千一百二十七名)
永平禦隸永昌衞領二所(正副千戶十員百戶六員)三分馬步
旗軍(二百七十名)七分屯軍(二百二十三名)舍丁(一百二十三名)軍餘
(二百三十七名)
永樂二年設馬隆守禦千戶所隸曲靖衞(指揮三員正副千戶)
(十二員百戶十九員)三分馬步旗軍(二百三十五名)七分屯軍(一百四十)
(五名)舍丁(一百九十七名)軍餘(一千一百一十名)
正德十四年設新安守禦千戶所隸臨安衞(正副千戶八員)
(百戶十四員)三分馬步旗軍(八十六名)七分屯軍(一百名)舍丁
(一千一百二十五名)軍餘(一百六十名)
十六年設雲南十八寨守禦千戶所直隸都指揮使
(指揮二員正副千戶三員百戶十員)三分馬步旗軍(六十九名)七分屯軍
(三百一十七名)舍丁(二百一十名)軍餘(一千二百八十三名)
嘉靖六年設鳳梧守禦千戶所直隸都指揮使(指揮僉事)
(三員正副千戶五員百戶七員)三分馬步旗軍(七十五名)七分屯軍(一百)
(四十七名)舍丁(一百七十六名)軍餘(二千四百一十二名)
隆慶三年設武定守禦千戶所直隸都指揮使(指揮土官)
(同知一員漢土正副千戶七員百戶十一員)三分馬步旗軍(五百十八名)七
分屯軍(漢土共二百八十二名)舍丁(一百名)軍餘(一千一百七十三名)
萬歷十三年設鎮安守禦千戶所隸永昌府(正副千戶三員)
(百戶九員)三分馬步旗軍(六十三名)
鎮姚守禦千戶所隸永昌府(千戶五員百戶十員)三分馬步
土軍(八百九名)
定雄守禦千戶所隸羅平州(指揮僉事一員正副千戶九員百戶十七)
(員)三分馬步旗軍(漢軍六十七名土軍一百二十四名)
右甸土守禦千戶所(在順寧府治西矣堵十三寨中正副千戶二員百戶五員)
本朝開滇兵制
藩兵
順治十七年以平西王吳三桂移鎮雲南設左右固
山(各一員)都統副都統(各一員)佐領牛录章京(四十二員)甲
兵(八千四百名駐省城康熙十二年三桂反二十年討平官兵皆裁)
忠勇中左右前後五營義勇中左右前後五營總
兵官每營遊擊(一員)守備(一員)千總(二員)把總(四員)馬步戰
兵(一千二百名隸藩下康熙四年六年七年内陸續裁)
援剿左右前後四鎮總兵官每鎮中左右遊擊(三員)
守備(三員)千總(六員)把總(十二員)馬戰兵(六百名)步戰兵(一千)
(五百名)守兵(九百名左鎮駐武定右鎮駐曲靖前鎮駐楚雄後鎮駐洱海俱隸藩下康熙四)
(年六年七年内陸續裁)
標兵
順治十六年設總督雲南貴州等處地方軍務兼理
糧餉都察院都御史(十八年移駐曲靖府康熙四年移駐貴州)中軍副
將(一員)左右前遊擊(三員中左二營分駐雲南前右二營分駐貴州)守備(二員)
千總(八員)把總(十六員)馬戰兵(初設一千二百名後裁去四百名止存八百名)
步戰兵(初設二千八百名後裁去八百名止存二千名)守兵(一千二百名)
廵撫雲南兼建昌畢節等處地方贊理軍務兼督
川貴兵餉都察院副都御史(駐省城)三營如總督制
(康熙七年裁十一年復設護衞兵五百名)
康熙元年設提督雲南總兵官(駐大理府)中左右遊擊(三員)
守偹(三員)千總(六員)把總(十二員)馬戰兵(初設九百名康熙四年裁去三)
(百名止存六百名)步戰兵(初設二千一百名康熙四年裁去六百名止存一千五百名)
守兵(九百名康熙四年裁戰兵為守兵)
鎮兵
順治十七年設臨元澂江鎮曲尋武霑鎮大鶴麗永
鎮景蒙楚姚鎮廣羅鎮永順鎮總兵官每鎮中左
右營遊擊(三員)守偹(三員)千總(六員)把總(十二員)馬戰兵(二百)
(四十名)步戰兵(九百六十名)守兵(一千二百名臨元鎮駐臨安曲尋鎮駐曲靖廣)
(羅鎮駐羅平永順鎮駐永昌大鶴鎮駐大理景蒙鎮駐蒙化)
康熙六年設開化鎮總兵官官兵員名數同前(駐開化)
七年設鶴麗鎮永北鎮總兵官官兵員名數同前(係大)
(鶴麗永鎮改設鶴麗鎮駐鶴慶府永北鎮駐北勝州)
各協營兵
順治十七年設元江協騰越協每協副將(一員)守備(一員)
千總(二員)把總(四員)馬戰兵(一百名)步戰兵(四百名)守兵(五百)
(名元江協駐元江騰越協駐騰越)
順治十七年設北勝營官兵員名數與協同(駐北勝州康熙)
(七年改為永北鎮)
尋霑營遊擊(一員)守備以下官兵員名數與協同(駐霑)
(益州)
康熙七年設新㠄營守備(一員初設參將後改守備)千總(一員)把總
(二員)馬戰兵(五十名)步戰兵(二百名)守兵(二百五十名)
八年設雲南城守營參將(一員)守備(一員)千總(二員)把總(四員)
馬戰兵(一百二十名)步戰兵(四百八十名)守兵(六百名駐楊林所)
景東營官兵員名數與新㠄同(駐景東府)
本朝復滇兵制(凡標鎮協營前已設者不復註設立年分)
標兵
總督雲貴部院標(雍正六年兼總督廣西)中軍副將(一員)左右前
後營遊擊(四員)都司僉書(一員雍正十一年以中營守備改設)守備(四員)
千總(十員)把總(二十員雍正八年奉增部文各標協營經制千把總外各設外委千把)
(以資防守)馬戰兵(一千名)步戰兵(二千五百名)守兵(一千五百名共五千)
(名雍正九年撥八百名入竒兵營)現兵共四千二百名
廵撫雲南都察院標(康熙十九年設)中軍參將(一員左營遊擊改授)遊
擊(一員)守備(二員)千總(四員)把總(八員)馬戰兵(原一百五十名康熙二十)
(四年添設三十名)步戰兵(原六百名添設一百二十名)守兵(原七百五十名添設)
(一百五十名共一千八百名康熙三十七年撥二百名歸新㠄營雍正九年撥二百名入竒兵營)
現兵一千四百名
雲南城守營(原駐防楊林康熙二十年移駐雲南府城)參將(一員)守偹(一員)千
總(二員一員存城一員分防呈貢)把總(四員分防楊林易門安寧富民)馬戰兵(一百)
(二十名)步戰兵(四百八十名)守兵(六百名)共一千二百名(原設)
(一千名康熙二十一年添設二百名)現兵存省城六百名分防六百
名(昆明九十名楊林六十名嵩明五十名板橋五十名宜良三十名呈貢四十五名晉寧二十五)
(名富民十五名羅次三十名安寧四十五名禄豐四十五名易門九十名昆陽二十五名)
竒兵營(雍正九年設)參將(一員)守備(一員)千總(二員一員存城一員分防大水)
(塘)把總(四員二員存城二員分防功山秧田冲)馬戰兵(一百八十名)步戰
兵(四百八十名)守兵(三百四十名)共一千名(先是康熙二十四年設援剿左)
(右兩協左協駐劄尋甸州右協駐劄羅平州雍正六年新設東蒙雄威鎮裁兩協歸鎮尋甸羅平兩)
(州隸曲靖鎮分防雍正九年再平東蒙以尋甸係東蒙咽喉要地特設竒兵營撥督標兵丁八百名)
(撫標兵丁二百名充之仍隸督標管轄)存城五百名分防五百名(大水)
(塘一百二十八名小龍潭二十七名功山一百一十五名東色堡一百名秧田冲一百三十名)
雲南提督標(康熙二十四年添設前後二營)中軍參將(一員)左右前後
營遊擊(四員)守備(五員)千總(十員)把總(二十員)馬戰兵(一千名)
步戰兵(二千五百名)守兵(一千五百名共五千名康熙三十一年撥兵一千名設大)
(理城守營)現兵四千名
大理城守營(康熙三十一年設)遊擊(一員)守備(一員)千總(二員一員存城)
(一員分防雲南縣)把總(四員二員存城二員分防浪穹彌渡)馬戰兵(八十名)步
戰兵(一百二十名)守兵(六百名原共一千名雍正七年撥兵二百名歸普洱鎮)現
兵八百名存城四百名分防四百名(鄧川州四十名浪穹五十)
(名雲龍五十名彌渡六十名雲南縣二百名)
鎮兵
曲尋武霑鎮總兵官(仍舊制駐曲靖府)中左右營遊擊(三員右營)
(駐防羅平州)守備(三員)千總(六員三員存城三員分防南寧陸凉羅平)把總(十二)
(員一員存城十一員分防交水平彝縣黃泥河易隆馬龍州法朗剛得羅平州板橋大水井偏頭山)
(恩勒村)馬戰兵(二百八十名)步戰兵(一千一百二十名)守兵(一千四百)
(名原共二千四百名康熙三十八年撥二百名歸東川營雍正六年裁援剿右協兵六百名歸本鎮)
現兵二千八百名存城一千八十名分防一千七
百二十名(南寧一百名交水一百名響水十九名白水七十九名腰跕二十名平彝一百)
(名滇南勝境四十九名亦佐十九名黃泥河八十名易隆八十名下板橋十九名馬龍一百一十名)
(烏龍箐十九名陸凉一百三十名越州七十九名法朗剛得一百名羅平州二百九十八名板橋六)
(十名大水井六十名偏頭山一百二十名恩勒村四十九名八達河一十五名江底一十五名)
尋霑營(原設遊擊雍正七年改參將駐宣威州)參將(一員)守備(一員)千總(二員)
把總(四員一員存城三員分防倘塘可渡橋炎方驛)馬戰兵(七十九名)步戰兵
(三百一十六名)守兵(原一千名康熙三十一年改永北協為鎮撥本營兵二百一十名入永北)
(標下)現兵七百九十名存城二百五十名分防五百
四十名(黃路冲溜溝五十名磨盤山後海子三十名石丫口五十名大屯五十名宋屯五十)
(名倘塘一百二十二名可渡橋六十名炎方一百二十八名)
武定營(康熙二十一年設駐武定府)參將(一員)守備(一員)千總(二員一員存城)
(一員分防撒甸)把總(四員分防鷄街虚仁驛大麥地撒甸)馬戰兵(九十九名)步戰
兵(三百九十六名)守兵(四百九十五名)現兵共九百九十名存城
三百九十名分防六百名(江驛五十名金江五十名鷄街五十名普渡河)
(五十名虛仁驛五十名大麥地五十名撒甸三百名)
臨元澂江鎮總兵官(仍舊制駐臨安府)中左右營遊擊(三員)守
備(三員)千總(六員三員存城三員分防澂江府新興州江川縣)把總(十二員四員存)
(城八員分防曲江驛寳秀阿迷州寧州通海縣蒙自縣路南州河西縣)馬戰兵(二百二十)
(名)步戰兵(八百八十名)守兵(一千一百名原共二千四百名康熙三十八年撥二)
(百名歸新㠄營)現兵二千二百名存城一千五百六十名
分防六百四十名(曲江驛七十名通海五十名新興五十名阿迷一百名澂江五)
(十名路南五十名石屏州寳秀五十名寧州五十名江川五十名河西五十名蒙自七十名)
新㠄營(原設守備康熙三十七年改設參將增兵五百名駐新平縣)參將(一員)守備
(一員)千總(二員分防㠄峩舊哈)把總(四員一員存城三員分防漫干壩揚武壩洒冲壩)
馬戰兵(八十名)步戰兵(四百二十名)守兵(五百名)共兵一千
名存城一百四十名分防八百六十名(㠄峩一百名漫干壩)
(一百五十名揚武壩七十名洒冲壩五十名舊哈一百名外六十汛共二百四十名新添樹哺拉五)
(十名錯納賈五十名歇塔圖五十名)
元江營(原設元江協副將雍正七年改協為營隸元普沅威鎮雍正九年仍歸臨元澂江鎮駐元)
(江府)遊擊(一員)守備(一員分駐他郎)千總(二員)把總(四員三員存城一員分防)
(他郎)馬戰兵(八十名)步戰兵(三百二十名)守兵(四百名原共一千名改營)
(時酌撥二百名入元普鎮)現兵八百名存城二百八十五名分
防五百十五名(分駐他郎三百二十名邦轟三十名界牌十名新寨五十名土戛五)
(十名白土坎三十名壩罕二十名因遠五名)
開化鎮總兵官(仍舊制駐開化府)中左右營遊擊(三員)守備(三員)
千總(六員五員存城一員分防壩洒)把總(十二員六員存城六員分防江那牛羊箐口八)
(寨馬街子老寨新現)馬戰兵(二百四十名)步戰兵(九百六十名)守兵(一千)
(二百名)共兵二千四百名存城一千三百八十二名
分防一千一十八名(江那一百五十八名牛羊箐口關一百二十七名八寨一)
(百二十七名馬街子一百五十二名老寨一百二十七名新現一百二十七名壩洒二百名)
永順鎮總兵官(仍舊制駐永昌府)中左右營遊擊(三員)守備(三員)
千總(六員)把總(十二員九員存城三員分防白木舖杉木和永平縣)馬戰兵(二百)
(四十名)步戰兵(九百六十名)守兵(一千二百名)共二千四百名
存城一千八百一十七名分防五百八十三名(姚關)
(六十一名猛賴四十名漾濞白木舖三十一名栗柴壩五十一名北冲三十名猛峝五十一名河灣)
(四十名瀾滄江橋八名枯河四十名杉木和十五名竹魯凹四十名觀音山三十一名戥子舖三十)
(五名燕竹河四十名永平縣三十四名右甸六名䥈水渡三十名)
騰越協(仍舊制駐騰越州)副將(一員)都司僉書(一員雍正十一年改守備設)
千總(二員一員存城一員分防猛卯)把總(四員)馬戰兵(一百名)步戰兵
(四百名)守兵(五百名)共一千名存城六百四十五名分
防三百五十五名(馬面關二十一名大塘二十一名明光汛二十一名滇灘關二)
(十一名古勇二十一名止那二十一名盞達六十名盞西二十一名猛卯六十名分水嶺十一名神)
(護關十一名萬仞關十一名銅壁關十一名虎踞關十一名鐵壁關十一名天馬漢龍關十一名巨)
(石關十一名)
順雲營(康熙二十一年設駐順寧府)都司僉書(一員雍正十一年改守備設)千
總(二員一員存城一員分防雲州)把總(四員)馬戰兵(五十名)步戰兵(二百)
(名)守兵(二百五十名)共五百名存城四百名分防一百
名(雲州一百名)
鶴麗鎮總兵官(仍舊制駐鶴慶府康熙二十四年添設遊擊守備各一員千總二員把總)
(四員)中左右營遊擊(三員)守備(三員二員存城一員分駐阿喜)千總(六員)
(四員存城二員分防石鼔麗江府)把總(十二員七員存城五員分防打古姜營觀音山惟麗)
(江二員)馬戰兵(二百四十名)步戰兵(九百六十名)守兵(一千二百名原)
(共三千名康熙三十一年撥二百名歸永北鎮雍正六年撥四百名歸維西營)現兵二千
四百名存城一千六十五名分防一千三百三十
五名(石鼓三百六十名阿喜二百名金江五十名巨甸八十五名塔頭八十名嗚音吾一百名)
(俸可五十名麗江府二百名打古一百名姜營三十名橋頭五十名觀音山三十名)
劍川協(康熙二十一年設駐劍川州)副將(一員)都司僉書(一員雍正十一年改)
(守備設)千總(二員一員存城一員分防樹苗)把總(四員二員存城二員分防通甸吉尾)
馬戰兵(八十名)步戰兵(三百二十名)守兵(四百名原共一千名雍正六年)
(撥二百名歸維西營)共兵八百名存城三百三十七名分防
四百六十三名(通甸九十六名河西三十五名蘭州二十名羊層二十名沙溪三十)
(名樹苗一百一名吉尾一百一名拖枝四十名工江二十名)
維西營(雍正六年設駐維西)參將(一員)守備(一員)千總(二員一員存城一員分防)
(中甸)把總(四員分防中甸阿墩子浪滄江奔子欄)馬戰兵(一百名)步戰兵
(四百名)守兵(五百名)共一千名存城四百名分防六百
名(中甸二百名其宗五十名喇普五十名阿墩子一百五十名浪滄江五十名奔子欄五十名格)
(咱五十名)
永北鎮總兵官(仍舊制康熙二十一年改永北鎮為楚姚蒙景鎮設北勝營二十二年改)
(北勝營為永北協三十一年改北勝州為永北府仍改協為鎮裁洱海營兵併抽鶴麗鎮兵尋霑營)
(兵充額駐永北府)中左右營遊擊(三員)守備(三員)千總(六員五員存城)
(一員分防蒗蕖州)把總(十二員九員存城三員分防永寧府習甸北山關)馬戰兵
(二百名)步戰兵(八百名)守兵(一千名原共二千四百名雍正六年撥四百名歸維)
(西營)現兵二千名存城一千一百七十五名分防八
百二十五名(蒗蕖州一百二十名阿喇山五十名以勺五十名子里江三十名永寧府)
(一百二十名托蓬渡口五十名朵米小渡口五名下金江大渡口十名片角二十名崀峩二十名他)
(留二十名魚乍江三十名象鼻嶺二十名習甸一百四十名北山關六十名羊平天王廟二十名方)
(家村二十名一碗水二十名落底二十名)
楚姚蒙景總兵官(康熙二十一年改永北鎮設駐楚雄府)中左右營遊
擊(三員中營存城左右分駐妥甸姚州)守備(三員)千總(六員三員存城三員分防妥甸)
(姚州界牌)把總(十二員一員存城十一員分防鎮南州定遠縣普淜&KR1095;嘉南安州雨竜羅川李)
(海捨資姚州大姚縣)馬戰兵(二百四十名)步戰兵(九百六十名)守兵(一千)
(二百名)共二千四百名存城九百三十名分防一千
四百七十名(鎮南州八十五名定遠四十名普淜七十名篾架&KR1095;嘉七十名妥甸二百)
(三十名南安四十五名雨竜一百名廣通縣羅川六十名李海一百五十名姚州二百五十名界牌)
(二百名捨資响水一百二十名大姚縣五十名)
景蒙營(雍正四年設駐景東府)參將(一員)守備(一員)千總(二員分防蒙化府福)
(都)把總(四員二員存城二員分防景谷仰里)馬戰兵(八十名)步戰兵(三百)
(二十名)守兵(四百名)共八百名存城三百三十名分防
四百七十名(蒙化府一百名景谷一百二十名定邊五十名福都一百四十名仰里六)
(十名)
雲貴昭東雄威鎮總兵官(雍正六年設東蒙雄威鎮裁援剿左右兩協兵入鎮)
(設三營九年改烏蒙為昭通府設昭東雄威鎮照廣西右江例增設一營共四營駐昭通府)中
左右前營遊擊(四員一員存城三員分駐凉山大關永善縣)守備(四員三員)
(存城一員分防魯甸)千總(八員七員存城一員分防濫田壩)把總(十六員七員存城九)
(員分防諸仙背龍硐山切黑蘇甲火德紅兔勒豆沙關米貼吞都會溪隘)馬戰兵(四百四十)
(名)步戰兵(一千七百六十名)守兵(二千二百名)共四千四百名
存城一千二百三十九名分防三千一百六十一
名(諸仙背一百名龍硐山一百名查拿河六十六名凉山四百名苦着六十六名切黑蘇甲八十)
(名黑魯機四十名初勒臺二十名魯甸二百九名火德紅一百名大黑山四十一名大關五百七十)
(名兔勒一百一名豆沙關一百二十一名濫田壩八十名灘頭七十一名永善縣四百九十九名米)
(貼一百一名吞都二百一十名會溪隘八十名副官村六十名鐵鍋寨四十六名)
東川營(雍正四年設原隸四川四年改隸雲南原設遊擊改設參將駐東川府)參將(一員)
守備(二員原設一員雍正九年再平東川分為左右軍添設右軍守備一員駐巧家)千總
(三員初設二員添設一員二員存城一員分防五竜)把總(六員初設四員添設二員五員存城)
(一員分防者海)馬戰兵(一百二十名)步戰兵(四百八十名)守兵(六百名)
共一千二百名存城五百三十名分防六百七十
名(巧家汛三百名五竜一百名者海一百名則補一百名弩革五十名老吾老二十名)
鎮雄營(雍正四年設駐鎮雄州)參將(一員)守備(二員初設一員雍正九年分為左右)
(軍添設右軍守備一員)千總(三員初設二員添設一員二員存城一員分防彝良汛)把
總(六員初設四員添設二員三員存城三員分防吼西長官司迴龍溪)馬戰兵(一百二十)
(名)步戰兵(四百八十名)守兵(六百名)共一千二百名存城
七百七十名分防四百三十名(彝良一百五十名吼西八十名長官)
(司一百二十名迴龍溪五十名二龍搶寳山三十名)
普洱沅威鎮總兵官(雍正九年設四年改元江協為普威營七年改普威營設元普)
(沅威鎮九年改為普洱沅威鎮駐普洱府)中左右營遊擊(三員中營存城左右分駐)
(威遠攸樂)守備(三員中營存城左右分駐鎮沅思茅)千總(六員二員存城四員分防威遠)
(攸樂三家坡慢顙)把總(十二員一員存城十一員分防鎮沅思茅通關哨整董抱母井猛旺)
(慢林猛烏猛養惟攸樂二員)馬戰兵(二百四十名)步戰兵(九百六十名)守
兵(一千二百名)共二千四百名存城六百名分防一千
八百名(威遠二百三十名鎮沅二百名攸樂五百名思茅一百五十名等閣五十名通關哨)
(五十名整董五十名抱母井五十名猛旺一百名三圈二十名恩樂縣三家坡一百名慢林五十名)
(倚邦五十名猛為五十名慢顙一百名猛養五十名)
協營兵
廣羅協(康熙二十一年設駐羅平二十四年移駐廣西府)副將(一員)都司僉書
(一員雍正十一年改守備設)千總(二員)把總(四員一員存城三員分防師宗州彌勒州)
(彌勒灣)馬戰兵(一百一十名)步戰兵(四百四十名)守兵(五百五十名原)
(共一千二百名康熙三十八年撥一百名歸新㠄營)現兵一千一百名存城
四百二十五名分防六百七十五名(師宗州一百五十名彌勒)
(州一百五十名竹園村六十三名架哈五十二名邱北一百六十名彌勒灣一百名)
廣南營(康熙二十一年設雍正四年改遊擊為參將駐廣南府)參將(一員)守備(一員)
千總(二員一員存城一員分防土富州)把總(四員分防者隘命帖剥隘楊五法車)馬
戰兵(八十名)步戰兵(三百二十名)守兵(四百名)共八百名存
城三百五十名分防四百五十名(富州二百名者隘五十名命帖)
(五十名剥隘五十名者洪五十名楊五法車五十名)
以上共總兵九員副將四員參將十二員
遊擊三十九員都司五員守備五十三員
千總一百一十一員把總二百二十六員馬
步戰守兵共四萬七千九百八十名
師旅考(附)
周武王伐紂髳人濮人會於孟津
匡王二年楚大饑麇人帥百濮聚於選將伐楚楚人
謀徙諸阪高蒍賈不可乃出師旬有五日百濮乃
罷
景王二十二年楚子為舟師以伐濮楚頃襄王時
使莊蹻將兵循江上略巴黔中以西蹻至滇池以
兵威定屬楚欲歸報會秦擊楚巴黔道塞因以其
衆王滇
漢武帝元鼎六年發南夷兵會擊南越且蘭君恐遠行
旁國虜其老弱乃與其衆反殺使者及犍為太守
上遣中郎將郭昌衞廣擊誅之斬首數萬夜郎侯
懼入朝冉駹之屬皆震恐請臣置吏復使王然于
以兵威風諭滇王入朝滇王有衆數萬人其旁東
北有勞深靡莫皆同姓相仗未肯聽元封二年
遣將軍郭昌中郎將衞廣發巴蜀兵擊滅勞深靡
莫以兵臨滇滇王舉國降六年春遣使通大夏
閉昆明為所殺奪幣物乃赦京師亡命遣拔胡將
軍郭昌將以擊之無功罷後復遣使竟不得通
昭帝始元元年夏益州廉頭姑繒民反遣水衡都尉
呂破胡發蜀郡犍為犇命萬餘人擊破之四年
姑繒楪榆又反復遣呂破胡將郡兵擊之破胡不
進蠻夷遂殺益州太守乘勢與破胡戰士戰及溺
死者四千餘人五年遣軍正王平大鴻臚田廣
明等竝進廣明風鉤町侯共引大兵入滇斬捕五
萬餘級
成帝河平二年夜郎王興鉤町王禹漏卧侯俞舉兵
相攻遣大中大夫張匡持節和解興等不從命大
將軍王鳳從杜欽言薦蜀郡陳立為牂牁太守從
吏數十人行縣至且同亭召興至斬之衆遂釋兵
俞禹皆震恐降興妻父翁指與興子邪務收餘衆
廹脅旁二十二邑復反立募諸夷與都尉長史分
將攻之時天大旱絶其水道蠻夷共斬翁指持首
出降至王莽時鉤町侯弟承殺牂牁大尹周欽州
郡擊之不能服三邊蠻夷盡反莽遣平蠻將軍馮
茂發巴蜀犍為吏士擊益州出入三年疾疫死者
什七莽徵茂還誅之更遣寧始將軍廉丹庸部牧
史熊大發天水隴西騎士廣漢巴蜀犍為吏民十
萬人擊之始至頗斬首數千其後軍糧前後不相
及士卒饑疫三歲餘死者數萬人不能尅而還
後漢光武建武十八年夷帥棟蠶與姑復楪榆梇棟連
然滇池建伶昆明諸種反殺長史益州太守繁勝
與戰不勝退保朱提十九年遣武威將軍劉尚
討之路由越巂太守長貴釀毒酒勞軍尚覺襲貴
誅之二十年尚進兵與棟蠶等連戰數月皆破
之二十一年正月尚追至不韋斬棟蠶帥凡首
虜七千餘人得生口五千七百人諸夷悉平
明帝永平元年姑復夷復叛益州刺史發兵討平之
章帝建初元年九月哀牢王類牢與守令忿爭遂殺
守令而叛攻巂唐募越巂益州永昌夷漢九千人
討之二年春邪龍縣昆明夷鹵承等應募率種
人與諸郡兵擊類牢於博南大破斬之
安帝元初四年十二月卷夷大牛種封離等反寇遂
久殺縣令五年益州永昌及蜀郡諸夷皆叛應
封離至十餘萬遣中郎將尹就發蜀漢兵討之與
蠻戰敗封離等乘勝破二十餘縣焚掠百姓千里
無人帝徵就還令以兵付益州刺史張喬六年
十二月張喬遣從事楊竦擊封離等大破之離乞
降三十六種皆降附
靈帝熹平五年諸夷叛執益州太守雍陟遣御史中
丞朱龜討之不能尅朝議以為郡在邊外勞師遠
役不如棄之太尉掾巴郡李顒建策討伐乃拜顒
益州太守與刺史龐芝擊破平之還得雍陟顒卒
後夷人復叛以廣漢景毅為太守討定之
三國漢後主建興元年六月益州郡耆帥雍闓殺太守
求附於吳又使部下蠻孟獲誘煽諸夷牂牁越巂
皆叛應闓三年春三月丞相諸葛亮南征參軍
馬謖進曰用兵之道攻心為上攻城為下心戰為
上兵戰為下願公服其心而已亮納之五月渡瀘
七月至南中所至皆捷由越巂入闓已為高定部
曲所殺獲收餘衆拒亮亮募生致之既擒使觀營
陣復縱之更戰七縱七擒猶遣獲獲止不去曰公
天威也南人不復反矣遂至滇池益州永昌牂牁
越巂四郡皆平亮收其俊傑為官屬出其貨物給
軍國後軍還南夷復叛安漢將軍李恢身往撲討
鉏盡惡類徙其豪帥於成都十一年夷帥劉胄
反都督馬忠督牙門將張嶷等擊斬之延熙三
年叟夷數反殺太守龔禄焦璜以張嶷為越巂郡
太守討之嶷以恩信誘諸蠻誅其首惡諸種落皆
降
晉惠帝太安元年八月建寧大姓李叡毛詵逐太守杜
俊朱提大姓李猛逐太守雍約以應蜀寇李特南
夷校尉李毅討斬詵叡走依五苓夷猛以箋降毅
惡其言不遜誘殺之二年五苓夷帥于陵承詣
毅請恕叡罪毅許諾及至殺之諸夷遂反奉建寧
太守馬恢為刺史毅出軍救恢及聞其情乃殺恢
光熙元年三月五苓夷圍寧州毅病請救未達
卒毅女秀明達有父風衆推領州事奬勵戰士嬰
城固守城中糧盡炙鼠拔草而食伺夷稍怠出兵
掩擊破之
愍帝建興四年五月平夷太守雷炤殺南廣太守孟
桓帥二郡叛降李雄
明帝太寧元年春正月李雄使其將李驤任回寇臺
登將軍司馬玫死之越巂太守李釗漢嘉太守王
載以郡叛降於驤五月李雄遣李驤寇寧州刺史
王遜遣將姚岳拒戰於堂狼大破之二年十二
月梁水太守爨亮益州太守李逷以興古叛降李
雄三年五月征西大將軍陶侃以寧州刺史王
堅懦弱不能禦寇表零陵太守尹奉代之徵堅還
奉殺爨亮降李逷夷境乃安
成帝咸和二年正月寧州秀才龐遺起義兵攻李雄
將任回李謙等雄遣將羅恒費黑來救刺史尹奉
遣裨將姚岳及朱提太守楊術援遺戰於臺登岳
等敗績術死之八年正月李雄將李壽陷寧州
尹奉及建寧太守霍彪降之咸康二年十月廣
州刺史鄧嶽遣督護王隨擊夜郎新昌太守陶協
擊興古並克之五年三月鄧嶽伐蜀建寧人孟
彦執霍彪以降
宋文帝元嘉十八年十二月晉寧太守爨松子反寧州
刺史徐循討平之
隋文帝開皇十七年南寧夷爨翫反以史萬歲為行軍
總管討平之初爨翫遣使朝貢命韋世冲以兵戍
之置昆州以翫為刺史至是復叛萬歲自蜻蛉川
經弄棟水過諸葛武侯紀功碑渡西洱河入渠濫
川破其三十餘部諸夷大懼請降萬歲欲以翫入
朝翫賂萬歲因舍之明年復反蜀王奏其受賄縱
賊除名爨翫懼入朝上戮之沒其子洪達等為奴
唐太宗貞觀二十二年遣右武衞將軍梁建方討松外
蠻酋帥雙舍拒戰敗走殺獲十餘萬餘悉諭降因
遣竒兵掩西洱河蠻其帥楊盛大駭欲遁去使者
好語約降乃納欵軍門建方振旅而還
高宗永徽二年白水蠻與大小勃弄蠻酋相誘為亂
大勃弄楊承顛寇麻州都督任懷玉招之不從以
左領軍將軍趙孝祖為郎州道行軍總管與懷玉
往討大破之斬白水酋儉彌干等三年孝祖兵
西入太勃弄酋長歿盛率衆迎戰大敗斬之執楊
承顛餘屯皆降咸亨三年正月姚州蠻寇邊殺
長史李孝讓等以太子右衞副率梁積夀為姚州
道行軍總管討平之調露元年永昌蠻復叛上
命李義總師討之敗績郎將劉惠等戰死
中宗景龍元年六月吐蕃及姚州蠻寇邊姚巂道討
擊使唐九徵敗之吐蕃以鐵絙梁漾濞二水通西
洱蠻築城戍之九徵毁絙平城建鐵柱於滇池勒
功四年十二月姚州蠻反監察御史李知古擊
降之因聚斂誅掠羣蠻怨怒引吐蕃攻殺知古姚
巂路絶
玄宗開元元年十月姚巂蠻寇姚州都督李蒙死之
三年十月巂州蠻寇邊驍衞將軍李元道伐之
十七年二月巂州都督張審素討西南夷破之
克雲南昆明城二十六年南詔盡併五詔地
天寳八載十月詔特進何履光率十道兵以伐雲
南初安寧城有五鹽井人得煮鬻自給至是遣履
光以兵定南詔境取安寧城及井復立馬援銅柱
乃還九載十月南詔反陷雲南郡時鮮于仲通
領劍南節度使卞忿少方略故事南詔嘗與妻子
謁都督過雲南太守張虔陀私之多所求丐閤羅
鳳不應虔陀數詬靳之隂表其罪由是忿怒反發
兵攻虔陀殺之取姚州及小夷州凡三十二十
載四月劍南節度使鮮于仲通自將出戎巂州分
二道進次曲州靖州閤羅鳳遣使者謝罪願還所
虜得自新且城姚州如不聽則歸命吐蕃恐雲南
非唐有仲通怒囚使者進薄白厓城大敗引還大
將王天運為南詔所殺死者六萬人閤羅鳳斂戰
胔築京觀遂北臣吐蕃會楊國忠以劍南節度使
當國掩其敗状復募兵擊之(以上三事本紀與南詔傳年數不符茲從)
(本紀)十三載六月劍南節度留後李宓將兵十萬
擊南詔為閤羅鳳所誘深入糧盡士卒飢疫引還
適吐蕃論綺里徐兵至内外夾擊宓沉江死軍悉
潰前後死者二十餘萬人國忠更以捷聞閤羅鳳
因取巂州會同軍破越析
代宗大歷十四年十月南詔異牟尋與吐蕃併力率
衆二十萬入寇一趨茂州踰文川擾灌口一趨扶
文掠方維白壩一侵黎雅叩邛崍關發禁衞及幽
州軍往禦大敗之斬首六千級禽生捕傷甚衆顛
踣厓峭且十萬異牟尋懼更徙羊苴咩城
德宗貞元四年吐蕃寇寧州邠寧節度使張獻甫敗
之五年劍南西川節度使韋臯敗吐蕃於臺登
北谷克巂州時勿鄧大鬼主苴夢衝數為吐蕃侵
獵兩林都大鬼主苴那時遺韋臯書乞兵攻吐蕃
臯遣將劉朝彩出銅山道吳鳴鶴出清溪關道郭
英俊出定蕃柵道進逼臺登城吐蕃退壁西貢州
據高為營苴那時分兵大破青海臘城二節度軍
於北谷青海大兵馬使乞藏遮遮臘城兵馬使悉
多楊朱節度論東柴大將論結突梨等皆戰死執
籠官四十五人鎧仗一萬牛馬稱是進拔於葱柵
詔封苴那時等皆為王十年正月南詔敗吐蕃
於神川來獻捷先是南詔苦吐蕃惏刻無厭清平
官鄭回因說異牟尋復歸唐異牟尋善之諸蠻頗
得其語白於韋臯臯遣諜者遺之書吐蕃疑之責
大臣子為質異牟尋愈怨乃遺臯書决策内附臯
護使至京帝嘉之賜以詔臯令其屬崔佐時持至
羊苴咩城時吐蕃使者多在佐時大宣詔書勸異
牟尋斬吐蕃使復南詔舊名異牟尋皆從之吐蕃
因與回鶻戰殺傷甚乃調南詔萬人異牟尋欲襲
吐蕃陽示寡弱以三千人行許之即自將數萬踵
後晝夜行大破吐蕃於神川遂斷鐵橋溺死以萬
計俘其五王獻捷京師七月異牟尋攻吐蕃復取
昆明城以食鹽池又破施蠻順蠻並虜其王置白
厓城因定麼些蠻隸昆山西爨故地破茫蠻掠弄
棟蠻漢裳蠻以實雲南東北十二年二月吐蕃
寇巂州刺史曹高仕破之十三年五月吐蕃復
寇巂州高仕又擊敗之十六年七月韋臯克吐
蕃末恭城吐蕃大臣以歲在辰兵宜出謀襲南詔
閱衆治道將以十月圍巂州軍屯昆明及西貢川
異牟尋與臯相聞臯命部將武免率弩士三千人
赴之亢榮朝以萬人屯黎州韋良金以二萬五千
人屯巂州吐蕃引衆五萬自曩貢川分二軍攻雲
南一軍自諾濟城攻巂州臯以巂州實往來道扞
蔽數州嚴兵以守别遣將襲擊降其帥又取末恭
城於是虜氣衰軍不振退至鐵橋南詔毒其水人
多死吐蕃苦唐詔掎角亦不敢圖南詔乃屯三瀘
水復城悉攝悉攝吐蕃險要也南詔與臯部將杜
毘羅狙擊之十七年二月南詔等夜絶瀘水斬
吐蕃屯卒吐蕃保鹿危山毘羅設伏以待又戰吐
蕃大奔於時康黑衣大食等兵及吐蕃大酋皆降
獲甲二萬首又合鬼主破之於瀘西吐蕃乃戍納
川故洪諾濟臘聿齎五城欲悉師出西山劍山收
巂州以絶南詔臯遣將郉毘以兵萬人屯南北路
趙昱以萬人戍黎雅州異牟尋謂臯曰虜聲取巂
州實窺雲南請進軍羊苴&KR2775;及吐蕃破麟州臯督
諸將分道出或自西山或由平夷或下隴陀和石
門或徑神川納川與南詔會九月臯敗之於雅州
克木波城前後凡克城七焚堡百五十所斬首萬
級生禽論莽熱獻於朝獲鎧甲十五萬圍昆明維
州不能克乃班師
憲宗元和十一年五月雲南蠻寇安南時黃洞蠻屢
叛邕管閒連歲被兵南詔清平官王嵯巔遂乘釁
東寇
文宗太和三年十一月南詔陷邛戎巂三州十二月
寇成都時西川節度使杜元穎治無状障候弛沓
相蒙南詔豐祐與王嵯巔乃悉衆掩卭戎巂三州
陷之入成都止西郛十日將還乃掠子女工技數
萬引而南南詔自是工文織與中州埓上遣鄂岳
襄鄧忠武軍及右領軍衞大將軍董重質追擊之
蠻復寇梓州又寇蜀州六年南詔掠驃國民徙
之拓東
武宗會昌六年九月南詔寇安南經略使裴元裕敗
之
宣宗大中十二年南詔陷安南都護府時經略使李
琢苛墨自私夷人不堪結南詔將段酋遷陷都護
府號白衣沒命軍南詔發朱弩佉苴三千助守然
歲猶朝貢十三年十二月南詔陷播州時宣宗
崩使者告哀會豐祐亦死坦綽酋龍立恚朝廷不
弔恤又詔書仍賜故王以草具進使者而遣還遂
僭號建元懿宗以其名近元宗嫌諱絶朝貢乃陷
播州
懿宗咸通元年十月安南都護李鄠克播州十二月
南詔寇安南時李鄠屯武州為蠻所攻棄州走以
王寬代之二年八月南詔寇邕州九月寇巂州
時蠻兵攻邕管經略使李弘源兵少不能拒奔蠻
州南詔亦引去詔殿中監段文楚為經略使數改
條約衆不悦以胡懷玉代之南詔知邊人困甚剽
掠無有不入寇杜悰當國為上謀遣使者弔祭示
恩信并詔驃信以名嫌冊命未可舉必易名乃得
封上乃命左司郎中孟穆持節往會南詔陷巂州
遂止不行三年二月以蔡襲為安南經略招討
使發諸道兵二萬屯守南詔憺畏不敢出會詔左
庶子蔡京經制嶺南忌襲功欲阻壊之乃言南方
無虞武夫倖功多聚兵耗餽運請還戍兵襲執不
可願留兵五千累表不報即極陳南詔伺隙久有
十必死状朝廷不省十一月南詔攻交州進略安
南襲請救發湖荆桂兵五千屯邕州詔襲按軍海
門襲請濟師以山南東道兵千人赴之四年正
月南詔攻益急襲錄異牟尋盟言繫矢上射入其
營不荅俄而城陷襲闔宗死者七十人幕府樊綽
取襲印走渡江督荆南軍入東郛苦戰斬南詔二
千級是夜蠻遂屠城蠻兵兩陷安南所殺十五萬
人有詔諸軍保嶺南五年正月南詔寇巂州西
川節度使蕭鄴率屬蠻邀於大度河敗之三月南
詔寇邕州官兵敗嶺南西道節度使康承訓不知
所為有小校率勇士三百人夜縋城出燒其營蠻
大驚解去六年五月嶺南西道節度使高駢及
南詔戰於邕州敗之南詔復寇巂州刺史喻士珍
貪獪掠兩林東蠻口縛賣之以易蠻金蠻至開門
降盡殺戍卒士珍遂臣於蠻時駢代康承訓為節
度使以選士五千渡江敗林邑兵於邕州擊南詔
龍州屯蠻酋燒貲畜走酋龍遣楊緝思助段酋遷
共守安南以范胒些為安南都統趙諾眉為扶邪
都統七年六月高駢克安南時駢次交州戰數
勝楊緝思出戰敗還走城士乘之超堞入斬酋遷
胒些諾眉上首三萬級安南平進駢檢校刑部尚
書仍鎮安南十年十二月南詔陷嘉州先是酋
龍遣清平官董成等十九人詣成都節度使李福
將庭見之成等請以敵國禮見福怒命武士捽辱
之械繫於館俄而劉潼代福節度即挺其繫表縱
還有詔召成等至京師賜物良厚慰遣還國至是
酋龍遣使楊酋慶等來謝釋囚定邊節度使李師
望欲激蠻怒幸有功乃殺酋慶等既而戍士怒師
望貪殘欲生食之會召還以竇滂代之滂尤不法
酋龍怨殺其使率衆入寇竇滂遣兖海兵五百往
戰一軍皆覆酋龍乃身自將督衆五萬侵巂州攻
青溪關諸屯皆退保北涯復攻黎州濟江襲犍為
破之遂陷嘉州十一年正月南詔陷黎州入自
卭崍關圍雅州復擊卭州遂進攻成都次眉州西
川節度使盧耽畏援軍未集請降大使通好以紓
其深入詔遣太僕卿支詳為和蠻使耽與故瀘州
刺史楊慶復共修守備又選悍士三千號突將日
隸於軍二月蠻四面攻城耽遣李璹張察率突將
戰城下俘斬二千級蠻攻益力耽多方禦之上遣
東川節度使顏慶復為大度河制置劍南應接使
兵次新都博野將曾元裕敗蠻兵斬二千級大將
宋威繼至又與蠻戰斬首五千南詔還屯星宿山
威進戍沱江蠻聞鳳翔山南軍且來乃迎戰毗橋
不勝趨沱江為伏士所擊城中出突將夜火蠻營
又王師奪昇遷梁蠻大敗酋龍知不敵夜撤營南
奔至雙流江無梁計窮將赴水死或止之曰不如偽
和以紓急乃來請三日梁成而濟十四年坦綽
復寇蜀絙舟大度河以濟刺史黃景復擊郤之衆
循河而南夜桴上流夾攻瀕水諸屯景復敗走還
黎州設伏以待蠻躡追之為景復所敗會蠻踵來
還攻大度河仆旗息鼓請曰坦綽欲上書天子白
冤事戍兵信之不戰橋成而濟黎州陷遂攻雅州
擊定邊軍卒潰入卭州成都大震坦綽遣使者四
十人齎驃信書遺節度使牛叢欲假道入朝請憩
蜀玉故殿叢欲許之楊慶復諫曰蠻無信彼禮屈
辭甘詐我也因斬其使留二人報書詈辱之坦綽
至新津而還
僖宗乾符元年十二月南詔寇黎雅二州入卭崍關
掠成都成都閉三日蠻乃去詔河西河東山南東
道東川兵伐之二年正月高駢敗南詔於大度
河時駢由天平軍徙西川節度使鎮成都至鎮不
淹月閱精騎五千逐蠻至大度河執酋長五十斬
之收卭崍關復取黎州南詔遁還召景復責大度
河之敗斬以徇戍望星清溪等關南詔懼遣使者
詣駢結好而踵出兵寇邊駢斬其使答曰我且將
百萬衆至龍尾城問爾罪酋龍大震自南詔叛天
子數遣使至其境酋龍不肯拜使者遂絶駢以其
俗尚浮屠法故遣浮屠景仙攝使往酋龍與其下
迎謁且拜乃定盟而還駢結吐蕃尚延心嗢末魯
耨月等為閒築戎州馬湖沐源川大度河三城列
屯拒險料壮卒為平夷軍南詔氣奪酋龍恚發
疽死
後梁太祖乾化四年十一月南詔鄭仁旻寇蜀蜀王建
大破之自是南詔不復犯邊
宋太祖乾德三年正月王全斌平蜀欲以兵威取滇進
滇地圖太祖鑒唐之禍以玉斧畫大渡河曰此外
非吾有也由是雲南不通中國為段氏竊據
元憲宗二年命太弟呼必賚征雲南以烏蘭哈達總督
軍事三年九月次忒刺分三道以進烏蘭哈達
率西道兵由晏當路諸王綽哈阿齊拉率東道兵
由白蠻太弟由中道乙巳至滿陀城留輜重十月
丙午過大度河又經行山谷二千餘里至金沙江
乘革囊及栰以渡摩沙蠻主迎降十一月辛卯遣
三使入大理招段興智皆被殺丁酉師至白蠻打
郭寨其主將出降其姪堅壁拒守攻拔殺之不及
其民庚子次三甸辛丑白蠻送欵十二月丙辰兵
薄大理城大理國主段興智微弱國事皆決於相
高泰祥屢戰不勝時東路兵亦至皆登點蒼山視
城中城中大懼泰祥徵兵三十七部有來援者皆
為元兵阻敗始與興智謀出避外郡圖興復興智
奔善闡泰祥奔統矢命大將額爾固濟巴圖爾追之
以大理拒命將屠其城用詞臣姚樞言乃裂帛為
旗書止殺之令分號於衆兵入大理人民安堵己
未西道兵亦至命姚樞搜訪圖籍辛酉南出龍尾
城次趙瞼癸亥獲高泰祥於姚州欲官之不屈因
斬之而用其子高瓊高長夀等四年春太弟班
師留烏蘭哈達經略雲南地哈達率衆攻合剌章
水城屠之前次羅部府大酋高昇集諸部兵拒戰
又大破之進至善闡興智率衆固守城際滇池三
面皆水既險且堅哈達選饒勇以砲摧北門縱火
攻之皆不克乃大震鼔鉦進而作作而止使不知
所為如是者七日伺其困乏夜五鼓遣子阿珠潛
師躍出亂砍之遂大潰至昆澤段興智及其渠帥
馬合剌昔皆降餘衆依阻山谷者分命裨將伊埒
托卜伊津等掩其左右圍既合哈達與阿珠率善
射者二百騎四面進擊又攻纖寨拔之至乾德哥
城哈達病委軍事於阿珠環城立砲以草填塹衆
軍始集阿珠已率所部搏戰城上城遂破五年
哈達率師平烏蠻諸郡凡出師三年平大理五城
八府四郡烏白等蠻三十七部兵威所加無不欵
服六年哈達以雲南平獻捷授銀印加大元帥
還鎮大理以劉時中為宣撫使赦段興智領諸蠻
從合征交趾屠其城經車里所部悉降之
世祖至元元年舍利畏叛諸部竝起信苴日討平之
時東爨舍利畏倡言蒙古處北吾等處南聲教所
不及何以服從之會都元帥布呼丹專制不善撫
輯於是東方諸蠻竝起應之衆至三十萬上聞變
命大理總管信苴日與大將合兵討之衆皆解散
惟舍利畏遁入巖箐未獲至十一年信苴日遣人
詭為商旅執贄往見殺之十年二月雲南羅羽
酋長阿旭叛詔有司安輯其民募能捕斬阿旭者
賞之十三年羅槃甸叛雲南行省平章贍思丁
率師往討降之(事詳名宦)十四年四月𬗟蒲甘夷寇
金齒沙木斯鼎遣呼圖等攻敗之時金齒千額總管
阿禾内附𬗟怨之遣蒲甘大將釋多羅伯級攻其
地欲立砦騰越永昌之間會大理路蒙古千戶呼圖
克大理路總管信苴日總把千戶托多爾海奉命
伐永昌之西騰越蒲驃阿昌金齒未降部族駐劄
南甸阿禾告急呼圖克等晝夜行與𬗟軍遇一河邊
其衆約四五萬象八百馬萬匹呼圖克軍僅七百
人𬗟人前乘馬次象次步卒象披甲背負戰樓兩
旁挾大竹筩置短槍數十於其中乘象者取以擊
刺呼圖克下令賊衆我寡當先衝河北軍親率二百
八十一騎為一隊信苴日傍河為一隊托多爾海
依山為一隊戰良久賊敗信苴日追之三里抵寨
門旋濘而退南面賊萬餘繞出官軍後信苴日馳
報呼圖克復列為三陣進至河岸擊之又敗追破其
十七砦逐北至窄山口賊及象馬自相蹂死者盈
三巨溝日暮呼圖克中傷遂收兵明日追之至干額
不及而還捕虜甚衆軍中以一帽或兩靴一氊衣
易一生口其脱者又為阿禾阿昌邀殺歸者無幾
十月雲南省遣都元帥尼雅斯拉廸音率蒙古爨僰麽
些軍三千餘人征𬗟至江頭城招降磨欲等三百
餘砦以天熱還師十五年詔以雲南境土廣遠
未降者多僉軍萬人進討十七年二月達喇布爾
罕以雲南行省軍攻定昌路禽總管谷納殺之
十九年三月烏蒙民叛詔諾特和和羅蘇默率蒙古
漢人新附軍討之二十年十一月諸王桑阿克達
爾右丞台布參政伊克德濟將兵征𬗟克之先是
尼雅斯拉廸音請益兵征𬗟上以精兵萬人屬之進
討又發四川軍萬人命約爾哈領之同進又詔信
苴日同右丞拜達勒迎師信苴日至金齒病卒尋
敕僉亦奚不薛及播思叙三州兵并發羅羅斯等
軍蒙古新附軍復發征日本重囚同征𬗟九月大
軍發中慶十月至南甸台布由羅必甸進軍桑阿
克達爾命伊克德濟取道於阿昔江達鎮西阿禾江
造舟二百下流至江頭城斷𬗟人水路自將一軍
從驃甸徑抵其國與台布軍會進攻江頭城拔之
獲其銳卒萬餘人命都元帥袁世安戍之隨遣使
諭降𬗟酋不聽據太公城以拒大軍復遣僧諭以
禍福反為所害遂督軍水陸並進擊破之十二
月雲南施州子童為亂詔參知政事阿哈巴克實帥
兵合羅羅斯托里實克討之二十一年正月建
都王烏蒙及金齒一十二處俱降先是建都為𬗟
所制欲降未能至太公城既破乃相率赴大軍降
各分兵戍守置邦牙宣慰司於蒲甘城命雲南王
克哷移鎮緬桑阿克達爾等振旅還遣使進𬗟珍珠
珊瑚異綵及七寳束帶四月雲南行省進破江頭
城所得童男女八千人并銀器幣帛二十二年
九月烏蒙叛命四川行院伊蘇德勒將兵討之馬
湖總管汝作以蠻兵三百為助降西崖門酋長阿
者等百餘戶十月烏蒙蠻夷宣撫使阿蒙叛詔
討之二十三年十月調招討使張萬為征緬副
都元帥額森特穆爾為征𬗟招討司達嚕噶齊千
戶張成為征𬗟招討使並虎符勅造戰船將兵六
千人征𬗟以圖們岱為都元帥總之二十四年
八月以李海拉蘇為征𬗟行省參政將新附軍五
千探馬赤軍一千以行仍調四川湖廣行省軍五
千赴之召能通金齒白夷道路者張成及前占城
軍總管劉全並為招討使佩虎符從征以圖們德
爾為都元帥將四川省兵五千赴緬省仍令其省
駐緬近地以俟進止既而雲南王與諸王進征蒲
甘喪師七千餘𬗟始平十二月鎮南王托歡將
兵征交阯克之先是正月發雲南兵同江淮江西
湖廣三省蒙古漢劵軍及海外四州黎兵討交阯
置征交阯行尚書省鄂囉齊平章政事烏瑪喇樊
楫參知政事總之並受鎮南王托歡節制十一月
雲南省右丞阿嚕兵次交趾木兀門其將昭文王
以四萬人守之阿嚕擊破之獲其將黎石何英鎮
南王次思明程鵬飛與鄂囉齊等從鎮南王分道
並進阿巴齊以萬人為前鋒烏瑪喇樊楫及程鵬
飛等遂趨交趾所向克捷鎮南王次界河交趾發
兵拒守前鋒皆擊破之次萬劫諸軍畢會十二月
鎮南王次茅羅港攻浮山寨破之以諸軍渡富良
江次交趾城下敗其守兵陳日烜與其子棄城走
敢南堡復走入海鎮南王以諸軍追之不及引兵
還交趾城諸將以糧盡師老宜全師而還鎮南王
從之二十五年三月鎮南王次内傍關賊兵大
集以遏歸師遂由單已縣趨盝州閒道以出次思
明州命阿嚕引兵還雲南鄂囉齊以諸軍北還日
烜遣使來謝進金人代已罪二十九年八月詔
布敦蒙古勒默色以軍征八百媳婦國
成宗元貞元年二月雲南行省平章額森布哈言敢
麻魯有兩夷未附金齒亦叛服不常乞調兵六千
鎮撫金齒從之二年三月元江賊捨資殺掠邊
境梁王命集賽台等討降之雲南省臣額森布
哈征乞藍拔瓦農開陽兩寨其黨答刺率諸蠻來
降乞藍悉平大德元年九月八百媳婦叛寇徹
里遣額森布哈將兵討之四年五月緬王為其
弟阿撒哥也等所殺其子窟麻剌哥撒入逃詣京
師詔蒙古圖嚕默色率師問罪蠻賊與八百媳婦
國通其勢張甚蒙古圖嚕默色請益兵又命薩察
固爾等將兵萬二千人征之仍令諸王庫庫節制
其軍七月𬗟賊阿撒哥也弟者蘇等九十一人各
奉方物入朝自言殺主之罪始罷征𬗟兵十二
月遣左丞劉深等征八百媳婦時深倡議世祖以
神武一海内今上嗣立未有武功而八百媳婦國
助𬗟為逆請征之左丞相哈喇哈遜御史中丞董
士選諫不聽詔深及哈喇岱鄭祐將兵三萬人往
討五年二月以劉深哈喇岱為中書右丞鄭祐
為參知政事皆佩虎符立征八百媳婦萬戶府二
設萬戶四員發四川雲南囚徒從軍五月勅雲南
省分蒙古射士征八百媳婦兵既出取道順元遠
冒烟瘴士卒多死驅民轉餉谿谷之間一夫負粟
八斗率數十人佐之數十日乃達死者又數十萬
人中外騷然而深復脅求水西土官之婦蛇節金
三千兩馬三千匹土官宋隆濟因苗民之怨遂結
連蛇節率苗獠反破楊黃寨進攻貴州知州張懷
德力戰死因困劉深於窮谷中梁王庫庫率兵救
之賊稍却七月遣薩察固爾等將兵征金齒等
國時征𬗟師還為金齒所遮士多戰死又連接八
百媳婦諸蠻相效不輸税賦賊殺官吏故皆征之
薩察固爾等圍緬兩月城中薪食俱盡勢將出降
將校高慶察罕巴哈受其重賂以炎暑瘴疫為辭
輙引兵還詔誅之免薩察固爾為庶人十一月
上因劉深敗始悔不用哈喇哈遜董士選之言乃
遣劉國傑楊賽音巴哈等率湖廣四川兵分道進
討别勅梁王以雲南兵接應六年正月增劉國
傑等軍是月劉深等以糧盡不能至八百媳婦國
而還宋隆濟蛇節率衆邀擊輜重委棄士卒殺傷
殆盡二月罷劉深等官時烏撒烏蒙東川芒部及
武定威楚普安諸蠻因蛇節之亂皆以供輸煩勞
為辭乘釁起兵攻掠州縣復詔伊蘇岱爾蒙固岱
等將兵會劉國傑討之賊兵勁利且多健馬官軍
不利國傑令人持一盾布釘其上俟陣合棄盾佯
走賊來追馬遇盾皆仆國傑鼓譟趣之賊大敗既
而餘寇復合要戰國傑不應數日度其氣衰一鼓
破走之追戰數千里播州安撫使楊賽音巴哈出
播境連與賊遇破之前駐蹉泥賊騎猝至賽音巴
哈奮擊先進大軍隨之賊遂潰乘勝逐北殺獲不
可勝計遂降阿苴下笮龍望塵送款者相續十一
月劉國傑裨將宋光率兵大敗蛇節七年三月
罷雲南征𬗟分省誅劉深笞哈喇岱鄭祐時會赦
當免哈喇哈遜曰徼名首釁喪師辱國不誅深無
以謝天下遂伏誅四月劉國傑楊賽音巴哈大
破賊於墨特川蛇節降隆濟遁去遂誅蛇節餘黨
相繼平八年春雲南順元同知宣撫宋阿珠生
獲隆濟來獻斬之十年四月雲南羅雄州軍火
主阿邦龍少結豆温匡虜普定路諸蠻為寇右丞
汪維能進討賊退據越州諭之不服遣平章伊蘇
岱爾率兵萬人往捕之兵至曲靖與維能合從諸
臣錫保齊伊哷濟達等進壓賊境獲阿龍少斬之
餘衆皆潰命伊蘇岱爾留軍二千戍之
武宗至大二年十一月八百媳婦及大小徹里諸蠻
作亂威遠州谷保據木羅甸詔遣雲南右丞薩濟
固爾威往諭之薩濟固爾威受谷保賂復進兵攻劫
谷保弓弩亂發遂敗還三年正月復遣薩濟固爾
威招撫八百媳婦四年五月八百媳婦與大小
徹里蠻寇邊命雲南王及右丞阿固台以兵討之
仁宗皇慶元年九月罷征八百媳婦大小徹里蠻以
璽書招諭之時朝議主用兵侍御史趙世延曰蠻
夷事在羈縻先朝用兵不已致亡失軍旅誅戮省
臣今當選重臣知體者付以邊寄兵宜無用章再
上事乃罷延祐六年二月雲南闍里愛俄永昌蒲
蠻阿入剌等並為寇命雲南省從宜𠞰捕十一
月木邦路帶邦為寇勅雲南省招捕之
英宗至治三年十月入番順元及静江大理威楚諸
路猺兵為寇勅湖廣雲南二省招諭之十一月
雲南開南州大阿哀阿三木台龍買六千餘人寇
哀卜白鹽井詔凡有罪自首者原其罪十二月雲
南車里于孟花脚等蠻為寇詔招諭之
泰定帝泰定元年六月雲南大理路伱囊為寇十
月雲南車里蠻為寇遣鄂爾多奉詔招諭之其酋
塞賽子尼面雁搆木子刁零出降十二月雲南
猺阿吾及至閙為寇行省督兵捕之二年四月
僰夷及蒐雁遮殺雲南行省所遣諭蠻使者詔追
捕之五月車里陶剌孟及大阿哀蠻兵萬人乘
象寇陷多羅等十四寨木邦路蠻入廟率僰夷萬
人寇陷倒入漢寨命邊將嚴備之六月開南府
阿只弄哀培蠻兵為寇命雲南行省督所屬兵捕
之七月威楚大理諸蠻為寇雲南行省請出師
不允遣伊埒穆爾丹等使大理布延實哩等使威楚
招諭之十二月元江路土官普山為寇詔戍兵
捕之三年正月元江路總管普雙叛命雲南行
省招捕之五月岑世興及鎮安路岑修文合山
獠角蠻六萬餘人為寇命湖廣雲南行省招諭之
八月寧遠州洞蠻刁用為寇命雲南行省備之
四年五月元江路總管博碩坐贜免遂結蠻兵
作亂勅復其舊職七月博碩復叛十月開南州
土官阿齊拉率蠻兵為寇命雲南行省招捕之
致和元年五月大理怒江甸土官阿海伱寇樂辰
諸寨命雲南行省督兵捕之
雲南通志卷十六上
