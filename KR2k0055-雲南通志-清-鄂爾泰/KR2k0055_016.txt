雲南通志卷十六下
師旅考(附)
文宗至順元年正月雲南諸王圖沁及萬戶布呼阿
固克酬等叛攻陷中慶路仁德府晉寧州等處托卜
嘉自立為雲南王布呼為丞相阿固呼喇呼等為
平章等官命中尚卿碩裕實以兵討之又以河南
行省平章奇珠為雲南行省平章入番順元宣慰
使特穆爾布哈為雲南行省左丞從豫王阿喇特
納錫哩由入番道進討四月烏蒙土官禄余殺烏
撒宣慰司官吏降於布呼羅羅斯諸蠻俱叛與布
呼相應平章特穆爾布哈被害四川行省調重慶
五路萬戶以兵來救軍至境值羅羅蠻萬餘人亦
遇害餘衆遁還事聞詔調江淛河南江西兵二萬
命諸王温都斯特穆爾將之與湖廣行省平章托歡
會兵進討五月羅羅斯權土官宣慰撒加伯阿漏
土官阿喇勒州土官德益叛附於禄余時諸王圖
喇萬戶呼都克婁沙克哷博囉等皆領兵進討置順
元宣撫司統答剌斤軍並進又立雲南行樞密院
以哲爾特穆爾知院事塔瑪齊嘉琿為同知副使
發朵甘思圖沙瑪及鞏昌等處軍三千人付之四
川博囉亦以蒙古漸丁軍五千來會六月撒加伯
合烏蒙蠻兵萬人攻建昌縣雲南行省右丞伊爾
特穆爾拒之斬首四百餘級四川軍亦敗撒加伯
於蘆古驛七月圖沁布呼等勢愈猖獗烏撒禄余
亦乘勢連約烏蒙東川芒部諸蠻謀令布呼弟巴
延等兵攻順元詔遣使督豫王及行樞密院四川
雲南行省亟會諸軍分道進討於是四川行省平
章托爾楚兵由永寧左丞博囉引兵由青山芒部
並進陳兵周泥驛及禄余等戰殺蠻兵三百餘人
禄余衆潰遂奪其關隘以通順元諸軍尋又戰七
星關六日凡十七戰賊大敗潰去時雲南行省平
章奇珠等俱失期不至十一月羅羅斯撒加伯烏
撒阿達等合諸蠻萬五千人攻建昌伊爾特穆爾
等引兵追戰於木托山下敗之斬首五百餘級仁
德府權達嚕噶齊克酬糾集義兵敗布呼於馬龍
州殺其弟巴延獻馘於豫王又戰於金馬山獲伯
忽及其弟巴延察爾其黨拜布巴巴延特穆爾等十
餘人誅之餘賊皆潰獨禄余猶據金沙江趣進兵
討之鎮西武靖王綽斯巴勒與伊爾特穆爾碩裕實
同進兵伊爾特穆爾倍道兼進奪金沙江十二月
綽斯巴勒伊爾特穆爾等擊敗阿禾蒙古軍於安寧
州禽阿固斬於軍前大兵抵中慶賊兵七千猶拒
戰於伽橋古壁口兵交伊爾特穆爾左頰中流矢
洞耳後拔矢復與戰大捷遂復行省諸軍皆會駐
於城中分兵追捕殘賊二年正月哲爾特穆爾
博囉敗烏撒蠻兵射中禄余降其民烏蒙東川易
良州蠻獠等俱欵附豫王至當當驛安輯人民三
月豫王與鎮西武靖王禽雲南賊首及諸將校悉
誅之磔屍以徇諸蠻悉降惟禄余追捕未獲四月
鎮西王等已平雲南各遣使報捷上言蒙古軍及
哈喇章羅羅斯叛者或誅或降雖已略定其餘黨
逃竄山谷不能必其不反側乞分兵鎮遏餘皆遣
還從之九月禄余寇順元路左丞特穆爾布哈禦
之雲南行省遣都事那海奉詔往諭禄余授以參
政禄余拒不受反為所害十月蒙古都元帥克哷
引兵擊阿固賊黨於靖江路海中山破其柵殺賊
五百餘人托卜嘉之弟必瑠圖衮達實舉家赴海死
又獲圖沁弟二人子三人誅之禄余遁去
順帝至正元年十二月雲南楚勒罕錫里等叛詔雲
南行省平章政事托克托穆爾討平之二年十二
月賜雲南行省參知政事布拉三珠虎符以兵討
斯可發七年三月雲南王博囉來獻斯可發之
捷二十三年三月蜀賊明玉珍自將三萬人攻
雲南梁王奔威楚求救於大理總管段功功進兵
呂闔敗玉珍兵於關灘江殺獲千餘級追至回蹬
關復至七星關皆大破之(元帝紀明玉珍陷雲南省治屯金馬山陜西行)
(省參知政事徹爾特穆爾等擊敗之禽玉珍弟明二在二十二年)二十七年梁
王攻大理不克先是梁王忌段功殺之大理舊臣
仍立其子叚寳梁王遣使刺之前後凡七攻不克
乃講和
明洪武十四年九月壬午命潁川侯傅友德為征南將
軍永昌侯藍玉西平侯沐英為副將軍列侯曹震
王弼金朝興都督郭英張銓等皆從征雲南授以
方略師至湖廣友德悉遵上諭分遣都督郭英胡
海洋陳桓等率兵五萬由四川永寧趨烏撒友德
等率大兵由辰沅趨貴州十二月辛酉傅友德率
藍玉沐英等進攻普定普安俱下之進兵曲靖元
梁王巴咱爾斡爾密遣司徒平章達爾瑪將兵十
萬屯曲靖沐英曰彼謂我師疲於深入未有虞心
若倍道疾趨出其不意破之必矣友德然之遂進
師未至數里忽大霧四塞衝霧而行阻水則已臨
白石江矣頃之霧霽達爾瑪望見大驚友德即欲
濟師英曰亟濟恐為所扼乃整師臨流勢若欲渡
達爾瑪悉精銳扼江岸英别遣數千人從下流潛
濟出其後鳴金鼓樹旗幟達爾瑪急撤衆禦之陣
動英乃拔劍督師濟江以猛而善泅者先之長刀
蒙盾破其前軍敵氣索退數里而陣大師畢濟友
德麾兵進薄之矢石雨發聲動天地敵衆披靡遂
大敗生禽達爾瑪俘其衆數萬悉撫而遣之蠻人
大喜曲靖既平留兵戍其地友德自將北攻烏撒
以應永寧之兵分遣藍玉沐英率師西趨雲南癸
酉玉等至板橋梁王棄城走雲南省右丞觀音保
以城降玉等整衆入城撫定其民秋毫無所犯自
出師至是僅百日梁王在晉寧州固納砦赴滇池
死之傅友德自曲靖趨烏撒郭英等已出永寧攻
赤水河元右丞實卜斂衆拒守友德兵至大破之
得七星關以通畢節又進至可渡河於是東川烏
蒙芒部望風歸附分遣諸將進取臨安諸路十
五年正月辛巳威楚路平章閻鼐瑪貝參政埒克矩
布哈等赴曹震營降壬午曲靖宣慰司樞密同知
克哷該等及中慶武定澂江三路達嚕噶齊等官
俱赴藍玉沐英營降遂置雲南都指揮使司以都
督謝熊馮誠署司事閏二月藍玉沐英等進攻大
理兵至品甸段世以兵五萬扼下關玉等遣定遠
侯王弻率兵出洱水之東趨上關為犄角勢自率
衆抵下關造攻具夜半遣都督胡海洋由石門閒
道遶出點蒼山後攀木緣巖而登樹列旗幟遲明
大軍望之踴躍讙譁敵衆驚亂英先驅渡河水沒
馬腹將士隨之斬關而入山上軍亦下腹背夾攻
世兵大潰進拔大理城獲世及段寳二孫乃分兵
取鶴慶略麗江破石關下金齒於是徹爾默色和
尼平𬗟等處相率歸附四月烏撒東川芒部復
叛傅友德檄沐英合兵進討大破其衆悉平之
九月土酋楊苴等以雲南城守空虛遂相煽叛糾
衆二十萬合三十六營兵攻城時城中乏食士卒
多病守將馮誠與指揮謝熊嬰城固守俟賊怠輙
出竒兵擊之賊不能破遂圍城為久困計沐英在
烏撒聞報馳回至曲靖先遣人報城中為賊所得
紿之曰總兵官領大軍三十萬至矣賊驚恐拔營
遁至安寧羅次邵甸晉寧江川等處據險樹柵英
至與馮誠等合兵剿捕斬首六萬餘級生禽四千
餘人諸部復定十六年二月傅友德率郭英等
西討先是沐英自大理還故元右丞布延圖復叛
據佛光寨額森布哈陷鄧川高生圍雲南縣金齒土
官高大惠并額森呼圖克搆麓川夷入寇屠永昌友
德自七星關回兵率郭英等討之破佛光寨布延
圖自焚死遂過金沙江攻北勝府下之禽高生并
略鄧川進平麗江平津等州蠻民降者數十萬戶
高大惠逃為白人所殺因置大理指揮使司以周
能守之麓川之外有緬國八百媳婦國皆内附於
是上遣耿炳文諭傅友德藍玉等班師留沐英鎮
雲南别命列侯王志仇成張龍分赴尋甸各府繕
城池立屯堡安輯人民十七年四月以平雲南
功進封傅友德潁國公列侯藍玉仇成王弻子孫
世襲陳桓胡海郭英張翼皆為侯十八年正月
東蘭州韋富及廣南特磨道復亂沐英討平之永
昌李觀亦討段酋平之十二月麓川宣慰司思
倫反率衆寇景東馮誠討之失利千戶王昇死之
十九年二月雲南臻洞西浦擺金擺榜諸蠻叛
復命傅友德率師討平之二十一年正月思倫
入寇結砦於摩沙勒沐英遣都指揮寗正擊破之
斬首一千五百餘級三月思倫悉其衆號三十萬
戰象百餘復寇定邊以報摩沙勒之役英選三萬
騎晝夜兼行凡十五日抵賊營遣都督馮誠先出
竒兵三百挑之賊以萬人驅三十餘象逆戰指揮
張因率騎卒五千餘人為前鋒其渠長跨巨象直
前諸軍注矢連發矢中象左膝及脇象仆地渠長
走追射殺之諸軍譟而前殺賊數百人獲一象而
還英喜曰賊不足平也乃下令軍中置火銃神機
箭為三行列陣中俟象進則前行統箭俱發不退
則次行繼之又不退則三行繼之詰旦分軍為三
隊馮誠領其前寗正領其左都指揮湯昭領其右
將士皆鼓勇進賊悉衆出營結陣以待其渠帥把
事招綱等皆乘象象披甲背負戰樓若欄楯懸竹
筒於兩旁置短槊其中以備擊刺陣既交羣象突
而前諸軍擊之矢石俱發聲震山谷羣象股栗走
指揮張因千戶張榮祖率騎士乘之直𢷬其栅遂
縱火焚其寨煙焰張天還復以兵邀擊之殺傷甚
衆賊黨有錫喇者亦驍勇復率衆殊死戰左師少
卻英登高望之命左右取其帥之首來左師遥見
一人拔刀飛騎而下率衆更進英督戰益急不移
時賊衆大敗斬首三千級俘萬餘人生獲象三十
有七餘皆被矢如蝟死渠帥刁斯郎理各中百餘
矢斃象背上餘賊潰英率師追襲之賊連日不得
食死者相枕藉思倫遁去六月東川蠻復叛命
傅友德為征南將軍沐英陳桓為左右副將軍曹震
葉昇為左右參將討平之九月越州土目阿資
反十一月阿資寇普安焚刦府治友德進擊之斬
其渠滿已青二十二年正月阿資退屯普安倚
崖壁為砦友德以精兵促之蠻衆皆緣壁攀崖墜
死者不可勝計生禽一千八百餘人阿資遁還越
州沐英使都督寗正從友德合擊大敗之斬其火
頭弄宗等五十餘人阿資窮蹙請降初阿資之遁
也揚言曰國家有萬軍之勇我地有萬山之險豈
能盡滅我輩沐英乃請置越州馬龍二衞扼其衝
要又分兵追捕至是乃降二十三年十一月思
倫降仍命為宣慰司二十四年十二月阿資復
叛平羌將軍何福率兵討之至越州阿資援絶降
置寧越堡二十八年正月阿資復叛西平侯沐
春平羌將軍何福禽斬於越州三十年九月平
𬗟諸蠻刁斡孟逐宣慰司思倫倫奔訴京師命沐
春為征南大將軍都督何福徐凱為左右副將軍
率雲南四川兵討之三十一年五月沐春進兵
擊平𬗟先以兵送思倫於金齒使人諭刁斡孟不
從乃遣何福瞿能等將兵五千往討之福等躋高
良公山直𢷬南甸大破之殺其渠刁名孟斬獲甚
衆還兵擊景罕寨寨乘高據險堅守不下官軍糧
械俱盡賊勢益盛福使告急於春春率五百騎往
救之乘夜至怒江詰旦徑渡令騎馳躪寨下揚塵
以警之賊乘高望見塵起蔽天不意大軍卒至驚
懼率衆降春乘勝復擊崆峒寨賊夜潰走刁斡孟
乃遣人乞降上以其反覆不之許何福尋禽斬之
思倫始得還平𬗟悉定
永樂三年八百土酋入寇西平侯沐晟出次蒙自蠻
遁去督兵窮追斬其酋以徇四年七月命沐晟
以左副將軍同新城侯張輔分道伐安南先是安
南國王陳日焜為其臣黎季&KR2842;所殺日焜之孫陳
天平奔愬京師季&KR2842;卑辭表請天平還國上遣廣
西都督黃中等送天平歸季&KR2842;伏兵殺天平中等
引還上怒遣將分道出師晟奉命由野蒲伐山通
道先驅入安南奪猛烈棚華關隘築堡駐師以造
舟分遣諸將出宣光江口舁舟夜至洮水泝流力
戰連舟為浮橋濟富良江與大軍會合攻多邦城
柵破之遂𢷬東西都及盤灘諸處師宗元江富
州維摩諸蠻叛指揮僉事沐昇皆以計禽之五
年五月張輔沐晟連敗賊兵所至如破竹黎季&KR2842;
父子走海上追至日南竒羅海口悉就禽械送京
師安南平得郡四十八縣百八十六戶三百十二
萬五千九百遂置交趾各官晟還朝進封黔國公
還鎮雲南六年八月交趾酋簡定反命沐晟發
雲南貴州四川兵數萬往征之仍命兵部尚書劉
儶往贊軍事十二月沐晟帥師與簡定戰於生厥
江敗績兵部尚書劉儶等死之七年八月命英
國公張輔與沐晟合兵討交趾獲簡定等檻送京
師伏誅九年正月命征夷將軍沐晟同副將軍
張輔討交趾陳季擴勅雲南及四川等省兵二萬
四千隨征季擴簡定所立偽王也十一年十二
月沐晟與張輔合兵敗交趾賊於愛子江十二
年正月沐晟等師至老撾三關執陳季擴以歸誅
之
宣德元年十二月命沐晟為征南將軍同安遠侯柳
升等由雲南分道進討交趾叛賊黎利
正統二年他郎甸蠻叛都督沐昂討平之十月麓
川思任反思任思倫次子也宣德中與木邦相讐
殺因而失官改孟養宣慰司以刀氏代之宣慰使刀
賓玉勢弱不能輯諸夷思任遂擁衆叛於麓川侵
孟定灣甸大殺掠沐晟以聞至是復侵南甸州命
沐晟遣官招之不奉詔三年十二月思任掠騰
衝南甸取孟養地刀賓玉奔永昌死思任遂屠騰
衝據潞江仍自稱曰法(法滇王號也)事聞上遣刑部主
事楊寧諭之不服四年正月命沐晟率左都督
方政右都督沐昂討思任太監吳誠曹吉祥監軍
兵至金齒思任遣其將緬簡斷江立柵而守師不
得渡初思任未叛時刀賓玉常遣詣晟晟兒畜之
至是晟遣指揮車琳等諭之降思任佯許諾晟信
之無渡江意楊寧曰兵未加稱降詐也懼有後悔
晟不聽檄寧督餉金齒賊將𬗟簡數挑戰政怒造
舟六十艘欲渡江晟不可政不勝憤夜獨率其麾
下渡江擊𬗟簡追至景罕寨破其賊柵斬首三千
餘級獲象三十餘遂與其子瑛部將顧勇等乘勝
深入逼思任上江頃之伏四發政求救晟怒其違
節制不遣久之以少兵往至夾象石不進政追至
空泥兵疲食盡知晟不力援乃遣其子瑛還曰汝
急歸吾死分也遂策馬突陣死顧勇等一軍皆沒
晟聞敗會春暮慮瘴發燒江上積聚倉卒奔還永
昌至楚雄詔問失事状晟懼罪暴卒思任犯景東
孟定殺大侯知州刀奉漢等破孟賴諸寨降孟璉
等長官司五月以沐昂為左都督征南將軍右都
督吳亮為副將軍馬翔張榮為左右參將進討捷
於潞江五年二月沐昂軍抵隴把去賊巢甚近
張榮先令都指揮盧鉞擊賊大敗榮棄符驗軍器
遁昂等不能救師還詔切責昂逮吳亮馬翔七月
思任屯孟羅大掠據者章硬寨沐昂進克之賊宵
遁威遠州土知州刀蓋罕戰威江亦敗之六年
正月命定西伯蔣貴為征蠻將軍總兵討麓川以
太監曹吉祥監軍兵部尚書王驥提督軍務侍郎
徐晞督軍餉時思任遣使入朝謝罪刑部侍郎何
文淵上言宜寬其天討大學士楊士竒是之英國
公張輔謂思任世職六十餘年屢抗王師釋此不
誅恐示弱小夷非策上從之侍讀劉球上疏諫請
罷麓川專備西北太監王振沮之不報遂命貴驥
先赴雲南復以副總兵李安參將宫聚領川貴兵
副總兵劉聚參將冉保領南京湖廣兵大發兵十
五萬轉餉半天下驥薦太僕寺少卿李蕡郎中侯
璡楊寧主事蒋琳等為參謀十一月蔣貴王驥等
至金齒分為三道進取會師上江夾攻三日不下
會天大風驥命縱火焚栅因督衆乘之斬首數萬
級賊衆敗走保南甸之沙木籠山為連環七寨驥
麾兵直入攻其中寨各哨俱奮大敗之十二月驥
等直搗巢穴進攻麓川積薪焚其柵思任乘舟走
𬗟獲其妻妾象馬寳玉無算子思機潛匿孟養移兵討
之捷聞詔驥等還會維摩州蠻韋郎羅作亂自稱
廣新王驥遣指揮萬瑊擊之郎羅懼逃入安南驥
檄示福福安南人斬其首來獻驥等班師叙功進
封蔣貴定西侯王驥靖遠伯侯璡楊寧俱轉侍郎
餘陞賞有差七年十月復命定西侯蔣貴靖遠
伯王驥征麓川𬗟甸先是思任既敗走𬗟大軍還
復出為寇復命驥等往征起兵如前八年二月
蔣貴王驥軍至金齒遣使檄緬縛思任父子至軍
前仍進兵騰衝分遣沐昂侯璡等率東路兵徑搗
麓川以陳儀領前鋒三千開南牙山斷賊走路使
言𬗟願獻思任欲以重臣往取郭登請行由金沙
入𬗟𬗟酋卜剌浪來會頗驕蹇登折之酋氣沮乃
叩頭聽命十二月郭登還其國相𬗟剌劄以思任
載樓船來獻時有嫉登功者乃議留守沙壩剌劄
至貢章不見登遲疑不敢獻驥謂貴曰此紿我過
江則絶我歸路也陳儀又自詫知天文以為熒惑
犯輿鬼緬可伐驥乃密令蔣貴率師匝江而下大
戰一晝夜焚其舟數百艘剌劄竟持思任去貴子
雄追之兵敗自刎東路兵克孟養諸寨思機亦潛
竄獲其妻子象馬而已驥還仍以捷聞王振庇之
上慰勞如前加驥貴歲禄各三百石命楊寧參贊
雲南軍務十年十二月雲南千戶王政奉勅幣
諭𬗟甸許以孟養地易思任卜剌浪喜以思任妻
孥部屬三十二人付政思任不食垂死政遂斬首
函獻京師因以卜剌浪長子銀起莽為孟養宣撫
思任二子思機思卜尚潛居其地十一年春改
麓川為隴川設宣撫司於隴把降勅赦思機等罪
令其來朝不至更命黔國公沐斌侍郎侯璡調𬗟
甸木邦兵討之至金沙江遣人招諭機疑懼不肯
渡江遂引還十三年三月復議征麓川王驥以
原官總督軍務授宫聚平蠻將軍印率張軏田禮
方瑛等統漢土兵一十二萬至雲南十二月兵抵
金沙江賊柵西岸以拒驥命構浮梁亘千數百尺
麾兵悉渡一鼔破之賊斂衆保鬼窟山立三大寨
驥乘勝進攻皆拔之又破芒崖山各寨踰孟養至
孟那而還諸酋皆震怖謂自古漢人無至此者然
思機思卜竟失所在或謂死於亂兵夷衆復立思
任幼子思洪為主以状來言緬不能撫其人民願
立思氏永當差發時兵力已疲因許之礱石金沙
江與洪誓曰石爛江枯爾乃得渡遂班師
景泰五年緬執思機送京獻俘誅之
正德二年雲南屬夷阿本叛巡撫吳文度討平之七
年十八寨夷人出降巡撫洪遠安撫之
嘉靖七年尋甸土酋安銓反初仁德府土官安詳安
廼屢亂降為馬頭改尋甸設流官至是知府馬性
魯因徵糧繫馬頭安銓妻於獄裸撻之銓遂叛掠
嵩明等處進攻尋甸分守參政黃昭道兵備副使
周奎督兵與戰敗績遂陷尋甸執知府雲南鎮巡
調各土司兵赴討令武定酋鳳朝文守厰江八
年春武定土酋鳳朝文反朝文素與安銓通銓妻
又鳳氏也遂自厰口擁兵叛還攻武定陷之殺同
知袁俸知州秦健等官十三人遂與銓連兵二萬
於會城西北門外焚軍民房屋雲南大擾事聞命
兵部尚書伍文定自京師出征按察使徐瓚議調
各土司兵與衞軍恊力勦撫朝文等戰不勝欲奔
東川霑益州營長輔祐追獲斬之安銓亦為其下
阿志所獲五月文定至雲南奉旨處置未盡事宜
數月乃還十七年四月勅雲南鎮巡會討安南
時安南莫登庸父子逐其主篡位上命咸寧侯仇
鸞討之兵部尚書毛伯溫參贊軍務雲南巡撫汪
文盛以蒙自縣蓮花灘當交廣水陸衝遣兵處其
地以為來歸人聲援十九年六月毛伯溫等至
廣西徵集各省兵并檄雲南守臣集兵候師期議
雲南兵於蓮花灘分三哨哨各兵二萬一千人以
副使倪象賢等監督布政使胡宗明等督餉時黔
國公沐朝輔巡撫汪文盛經畫既定馳檄安南臣
民諭以大義又諭登庸父子果能納欵歸命亦待
以不死而伯溫等駐師近邊登庸聞之大懼遂面
縛詣軍門降三十年元江土酋那鑑反巡撫石
簡督兵往剿鑑詐降請官撫諭簡命左布政使徐
樾往諭為所殺事聞奪石簡官切責黔國公沐朝
弻令戴罪殺賊三十二年巡撫鮑象賢奉命討
元江賊那鑑鑑自殺三十六年易門縣夷李向
陽與土縣丞王一心作亂稱混天大王以普文為
軍師搆黨七千人分佈四掠一心復與武定阿倫
通阿倫者鳳朝文養子也朝文既誅其妾瞿氏撫
幼子守土盡職後子死子妻索林復署府事而瞿
氏有外行忌其婦阿倫潛謀奪嫡挾貲赴京納級
指揮使名鳳繼祖陽稱已襲武定知府輿馬冠帶
以歸土人附之遂逐索林巡撫敖宗慶奏請討之
阿倫潛奔四川會理州招集亡命誘索林與講好
殺其總管鄭竤等七十人出富民羅次界抄掠又
分遣東川營長阿科等兵攻曲靖尋甸諸府四
十四年新撫吕光洵至雲南討李向陽誅之復調
各土官兵分路剿武定移檄黔蜀巡撫舉兵接應
遂破諸夷阿倫北遁兵備僉事張澤追之被執光
洵合師急攻賊勢窮挾澤求撫不許死之九月光
洵自率師追阿倫至會理州斬之并誅王一心等
萬歴元年大姚鐵索箐力些夷叛巡撫鄒應龍同黔
國公沐昌祚討之七十二村悉平二年二月鄒
應龍沐朝輔移兵東征臨安王弄山牳獛等夷平
之八月征蕎甸等夷平之四年十二月𬗟酋
莽瑞體結諸蠻作亂先是嘉靖初孟養思倫擊𬗟
破之殺其宣慰莽紀歲紀歲子瑞體奔洞吾母家
後據其地吞併鄰境木邦土舍罕拔潞江安撫線
貴皆附之因遣使招隴川多士寧士寧不從其養
子岳鳳毒殺士寧以應之士寧妻罕氏懷印㩦二
子多忠多孝奔永昌當事不能救令歸岳鳳襲殺
之遂據麓川罕拔復誘干崖宣撫刀怕舉之弟怕
文附𬗟怕文不從與戰兵潰奔永昌罕拔取干崖
印令怕舉妻罕氏收掌罕氏罕拔妹也并遣人助
守其地金騰兵備副使許天琦憤諸夷附𬗟遣指
揮侯度持檄招諭至迤西頭目思箇從違未決因
刻木二一書天皇帝號一書莽瑞體號率衆拜之
乃卜則天皇帝者卓立几上莽瑞體者傾墜於地
由是決意向中國瑞體惡其倡諸夷内附大發兵
攻之思箇告急時天琦已卒署事副使羅汝芳檄
調漢土兵赴援師至騰越思箇潛令頭目領兵萬
餘於阿瓦地絶𬗟糧道自督兵伏於戛撒誘𬗟兵
入截其歸路請援兵自隴川邀其後迤西兵衝其
前又令水兵開江上石閘以衝潰𬗟舟計定𬗟兵
果入戛撤思箇堅壁不與戰伏乞塞險隘絶糧道
以俟中國援兵至首尾共擊之久之𬗟兵困饑甚
以撮金易合米始屠象馬既剥樹皮掘草根軍中
疫作死者山積瑞體懼請與思箇和思箇不許復
遣使速援兵無何有入賀行者恐為兵興阻移書
同事合文止援汝芳不聽乃合揭於巡撫以兵興
禍連語怵之巡撫王凝馳檄止汝芳兵不得發思
箇困𬗟月餘望援兵不至岳鳳知之乃集隴川夷
兵二千兼程援𬗟導之由間道遁去迤西知𬗟走
率衆追之𬗟兵大敗生還者十不一二五年廣
南儂酋叛巡撫王凝會黔國公沐昌祚撫定之
七年莽瑞體復率兵象侵迤西報戛撤之怨中國
無援思箇敗奔騰越中途為奴郎都等執送瑞體
不屈遇害瑞體遂盡據迤西目兵奔永昌稍安置
於内地十年十月岳鳳領𬗟兵襲破干崖土婦
罕民降於𬗟時莽瑞體死子應裏嗣岳鳳執遮放
頭目刀落恩送應裏又嗾應裏殺罕拔拔有子名
進忠應裏欲併其地遣弟應龍伐之自率兵從以
灣甸州景宗真為鄕導追進忠進忠奔内地應龍
躡之遂入姚關十一年正月應龍焚掠施甸進
攻順寧二月破猛淋寨防守指揮吳繼勲千戶初
維垣皆死之是年冬干崖刀怕庚雷弄廖元伯南
甸刀落憲盞達刀思定皆陷於緬巡撫劉世曾巡
按董裕會疏請兵以南京坐營中軍劉綎為騰越
遊擊移武定參將鄧子龍為永昌參將各率募兵
五千赴援副以土兵應裏亦西會𬗟甸孟養孟密
蠻莫隴川兵於猛卯東會車里八百孟艮木邦兵
於猛炎復併衆入犯姚關子龍為壘静待大破之
於攀枝花地斬宗真劉綎率兵出隴川猛密直抵
阿瓦頭目莽灼及猛密思忠蠻莫思順皆降初綎
破隴川以岳鳳有心計厚結之以招諸夷許不死
故猛哈思化迤西思威木邦罕鳳等俱殺𬗟使詣
綎降進忠亦集其餘衆來奔諸夷望風内附者踵
至當事不知日促綎禽岳鳳綎不得已執鳳及其
子曩烏等俘解京師諸夷多復叛十三年羅雄
州土酋者繼榮叛劉世曾沐昌祚斬之莽應裏
陷迤西思威屬部密堵送速二城思威謀復之使
來求助遊擊劉天俸募兵五百往陣斬𬗟目多曩
長遂復二城金騰兵備李材上其事劉世曾以聞
陞材右僉都御史巡撫鄖陽尋下巡按御史蘇酇
覆覈時在陣多土兵不知取級既而復往則已腐
爛遂以冐功覆奏逮材天俸俱下獄並削劉世曾
籍論者冤之十六年四月永昌姚安營兵鼓譟
索餉刦同知為質抄掠抵省巡撫蕭彦伏兵擊之
殲其魁餘黨平九月應裏攻猛密罕烘率其孫
思禮從子思仁奔猛廣猛哈思化復進奔蠻莫據
之罕送率其子思華奔騰越十八年應裏進兵
孟養以報密堵送速之怨遂破孟拱十一月應裏
破猛廣罕烘思禮奔隴川思仁奔雅益十九年
應裏圍蠻莫鄧子龍率兵至卜羅思莊𬗟退去
丁苴白改夷普應春等叛撫鎮吳定沐昌祚討平
之二十年思仁叛犯隴川隴川宣撫多思順有
備弗克逞乃同丙測奔𬗟應裏偽立仁於猛密當
事者移置罕烘思禮於芒市九月應裏令阿瓦迤
西犯蠻莫思化等奔等練山參將鄧子龍率兵營
等練𬗟兵屯遮遨子龍發兵擊之大戰於控哈𬗟
退屯沙洲大兵無船不能進相持彌月緬尋退去
二十一年十二月應裏遣允墨率兵入據蠻莫
思化敗走墨等分道内犯並出隴川多思順奔猛
卯二十二年春巡撫陳用賓出駐永昌聞賊大
入乃分部以參將王一麟奪等練中軍盧承爵出
雷哈都指揮錢中選張先聲出蠻哈守偹張先蔭
出打線一麟擊其前承爵中選擊其左右為賊所
誘鼔行而前伏發官軍被截後二營相繼退奔監
軍同知姚允升收殘軍晝伏夜行望等練諸山火
光知賊已焚巢退去因稱勝而還𬗟竟取道隴川
猛卯多俺實導之多思順怨俺乃糾思化并芒市
多泰等擊俺殺其子多荒十二月多俺糾思仁
丙測由猛卯襲遮放官兵戰卻之巡撫陳用賓以
𬗟數入犯築八關於騰衝之邊每四關設一守備
戍之又募習夷路者閩人黃襲使暹羅約其王得
楞内外夾擊𬗟多俺自遮放敗還不復歸猛卯投
木邦據曩義山永昌同知漆文昌計授木邦罕欽
令禽之謀洩俺欲奔罷古欽追及於雷聳并其子
多烘多曩斬之二十四年二月築平麓城於猛
卯大興屯田是時邊事旁午餉費不貲猛卯古麓
川地阡陌膏腴多俺既死無主乃議以營兵任屯
非營兵而願屯者聽十月𬗟遣思仁丙測等寇
蠻莫思化求救參將吳顯忠率兵擊走之斬丙測
二十五年大侯州土官奉赦與弟奉學相攻殺
奉學女夫順寧土官猛廷瑞興兵助奉學陳用賓
遣參將吳顯忠往討廷瑞圍急乞降巡道李先著
令禽奉學自贖廷瑞乘間遁入觀音山勢復振顯
忠再集兵攻之誅奉學執廷瑞送軍門坐先著以
受賄縱賊下獄死人咸冤之二十六年諸蠻皆
絶𬗟入貢孟養思轟亦棄緬來歸二十七年𬗟
攻思轟檄各土司禦之𬗟潰歸九月順大歪轟
猛思賢等叛陳用賓同沐昌祚討平之二十八
年矣堵十三寨莽亢等復叛陳用賓等再討平之
順大始定命雲南撫鎮協討播酋楊應龍巡撫
陳用賓駐曲靖黔國公沐叡駐霑益遣參將謝崇
爵等至烏江與賊戰勝之俄而賊兵數萬掩至遂
敗還橋折一軍皆沒總督李化龍以賜劍斬崇爵
二十九年蠻莫思化子思正乘多思順之喪襲
隴川三十年阿瓦雍罕攻思正木邦罕拔子罕
&KR1513;率兵從之正奔騰越當事殺正以止兵三十
二年𬗟攻猛密徵兵於思轟參將王廷光止轟無
發轟從之縛獻其使𬗟怒攻轟轟走死都司王萬
年救之不及酋長思華據其地三十三年陳用
賓遣副將陳寅禽𬗟目多罕復蠻莫界三十五
年武定夷阿克反先是阿克有馬頭四十八人鄭
舉獨稱豪有力且富于財知府陳典以廉訪收禁
之舉以兼金置魚腹中饋典獲免已而復收之如
是者再四舉惡其無厭乃與阿克等攻破府城殺
指揮金守仁千戶王應爵男婦四百五十餘人千
戶梅應時等力戰死(事詳忠烈)十二月阿克鄭舉擁推
官白明通以兵隨其後直抵會城竟無一卒迎戰
明通至城下請以冠帶印信給賊不許明日賊從
北門外遶西南而東分道四掠沿村鎮市焚刦一
空時陳典以入賀在會城賊索其印甚急許之乃
去又明日復來鎮撫不得已以印縋與之始拔營
歸攻元謀和曲諸城未一月陷一府三州四縣會
尋甸夷目大理保楊禮亦屢被官司責辱結連夷
目招補阿白者色及夷婦海冲等叛攻破嵩眀署
印知事李性先棄印逃吏目韋宗孝學正龍旌死
之賊進逼楊林都司汪如淵率土司禄崇功李鳳
兵赴救賊退歸攻尋甸殺指揮諸藩裕等巡按御
史周懋相候代駐曲靖調霑益土司安紹慶兵檄
同知孫台監督自嵩明追賊尋甸屢戰皆捷三
十六年正月左布政使彭應時參政楊俊臣副使
陳裪都司范繼斌等率兵分剿阿克鄭舉是月賊
破禄豐知縣蘇夢暘死之六月諸路合兵剿賊阿
克等奔東川官兵壓其境土司禄哲縛阿克鄭舉
獻軍前左布政彭應時復禽其黨鄭文鄭宗舜參
政楊俊臣率廣南儂兵亦擊敗海冲等得嵩明州
各印信惟武定印竟失所在副使羅希益同都司
汪如淵督安紹慶兵斬楊禮子成俘妻妾三口遊
擊段扆禽楊禮妾及子三人兩路賊俱平俘阿克
等九名於京致仕黔國公沐昌祚疏論失事状語
及其子叡詔逮叡及巡撫陳用賓都司張名世武
定知府陳典推官白明通禄勸知州黃榜元謀知
縣毛文彬俱下獄三十八年隴川土司多安明
叛入緬巡撫周嘉謨檄兵備副使黃文炳追斬之
四十一年二月水西土酋安堯臣與霑益土司安
紹慶以讐搆兵堯臣率兵入霑益殺傷甚衆周嘉
謨具奏行滇黔兩省會問四十八年建水土酋
刀舂琪勾交趾兵入犯攻破五邦等地王弄土舍
沙源率衆堵截勝之斬其偽侯伯三人
天啟元年九月四川永寧土酋奢崇明奢寅貴州土
舍安邦彦相繼反兩省羽書交至徵兵於雲南十
月巡撫沈儆炌調闔省土兵於曲靖以副使黃士
華監紀分道赴援十二月都司李天常率援黔兵
四千人至安南衞水西賊將羅應奎偽降誘至疊
水舖伏發全軍皆沒天常死之二年正月都司
楊明廷將三千人援蜀時烏撒土酋安效良先與
邦彦通陷烏撒衞殺指揮管良相明廷兵至畢節
效良伏兵阻截眀廷戰敗死之二月霑益土婦
設科及土目補鮓柰科李賢期曲等俱叛霑益倘
甸松林炎方交水白水六跕堡俱不守併陷平夷
衞殺官吏武定夷目張世臣糾小東川賊千餘攻
陷他頗補知二堡沈儆炌以便宜起參將李思忠
督兵守武定張世臣來攻思忠與戰大敗之世臣
遁東川土酋禄干鍾復反與霑撒土賊合攻嵩明
知州王育德率軍民固守儆炌便宜起參將袁善
督守備金為貴土司沙源等馳救擊走之是時寧
州土司禄永命阿迷土司普名聲石屏土司龍在
田武定土司吾必奎等俱以巡撫檄率調土兵從
征力戰有功設科等復入陸凉州境焚刦各鄉知
州郭俊義戰敗被殺四月參將尹啟易守備李
加培周嘉映自交水督兵進霑益安效良率水烏
賊至霑拒戰官軍陷沒加培嘉映俱戰死七月
亦佐營長安應龍引賊補鮓等陷亦佐縣八月寇
越州衞九月圍羅平州三年正月新撫閔洪學
至滇遣兵攻羅平復之安應龍走霑益洪學復分
遣袁善施翰李思忠沙源吾必奎等率兵討賊漸
次恢復五月水西普安賊攻平夷守將袁善擊
敗之遁去十一月兵備參議王英參將尹啟易
以計禽設科李賢誅之四年七月閔洪學檄武
舉官李瑗等率兵襲張世臣於他頗斬之武尋平
八月新化新平賊首魯魁魯克等伏箐刦掠地
方閔洪學檄分守副使胡其慥遊擊劉崇禮搜捕
俘斬餘黨悉降立十二哨於其地戍之五年三
月烏撒安效良復叛先是設科李賢張世臣等已
誅檄安效良縛獻安應龍以自贖效良持兩端見
賊勢衰陽為恭順遂以應龍首及烏撒衞所各印
來獻勞其使而歸之行至曲靖遇盜被殺會黔撫
王三善為安邦彦黨陳其愚所詐被害於大方道
中水西賊勢復熾效良因以殺使為辭合邦彦崇
明等共為三十九營直抵霑益袁善督沙源等力
戰五日夜卻之吾必奎堅守炎方以老賊衆袁善
乘勝間出與必奎内外夾擊復大敗之賊遁五月安
效良復糾水西入寇閔洪學檄布政使謝存仁及
袁善等大敗之於馬龍州賊由尋甸遁回假道東
川東川奉巡撫檄以木塞路不得通有阿遣馬頭
竜戈資者為之鄉導從山路遁歸烏撒事平重犒
東川購獲竜戈資誅之
崇禎三年黔國公沐天波巡撫王伉巡按甘學闊屯
兵曲靖剿安效良設科餘黨雞世昌平之四年
王伉統滇黔蜀土司吾必奎等屯兵臨安以討阿
迷土酋普名聲初名聲為馬者哨哨頭水烏之亂
與沙源吾必奎等俱奉調率兵破賊有功既而隨
御史傅宗龍援黔及宗龍以内艱歸名聲亦回授
阿迷土知州日益驕蹇後巡按御史趙洪範至臨
安名聲率兵迓之戈甲旗幟列數里洪範惡之貽
書巡撫王伉謂其養癰伉亦習聞名聲不法時寧
州土官禄滉與名聲互訐人傳伉欲剿名聲名聲
懼乃詐為禄土官家人訴名聲于伉以覘虛實伉
果有即討之言名聲遂反伉奏請檄調黔蜀兵會
討以右布政使周士昌監軍擊名聲敗之進圍阿
迷名聲使人以重賄誘吾必奎復使其下偽約降
王伉遣名聲故交莊承差往諭名聲留之佯使人
告急且密語左右曰官兵四至皆不慮但從某箐
入甚為可憂莊得名聲語歸告伉伉不知為計遂
遣將朱永吉往攻某箐伏發必奎賣陣先走全師
皆陷士昌歿於陣永吉亦力戰死名聲犯臨安參
將温如珍郤之事聞逮王伉及巡按趙洪範時名
聲雖戰勝仍巧詞乞撫當道懲前事不復置討總
督朱燮元至自黔以兵威撫定焉五年普名聲
死初名聲叛其兵頭何天衢不從反正自效名聲
移兵攻之中砲死其妻萬氏擁衆據阿迷州與沙
源諸子定海定洲通招定海為贅壻已復殺定海
而贅定洲六年巡按姜思睿議撫萬氏所遣輙
被殺廣西知府張繼孟單騎入賊營諭以利害萬
氏遂降
本朝順治二年九月元謀土酋吾必奎反初必奎之先
為元謀土知縣久絶不嗣至必奎以戰功得官仍
居故地自阿迷賣陣後桀驁益甚會黔國公沐天
波遣參將李大贄屯會川以防流寇大贄數侵擾
諸夷必奎不能堪至是遂聚衆反陷武定禄勸楚
雄諸郡縣天波調各土司從大贄進剿十月大贄
與土司禄永命龍在田擊破必奎禽斬之元謀平
十二月安南土酋沙定洲反初定洲既贅萬氏
兼有安南阿迷之衆復併吞夷地南至交岡及吾
必奎反天波調定洲赴剿逗留不進必奎已伏誅
定洲始至留屯省城外不肯歸聞天波家饒富足
定洲心動隂結其左右為内應以是月朔入城辭
行率衆襲天波時變起倉卒天波由小竇出西城
太夫人陳氏夫人焦氏俱自焚死(事詳列女)天波遂奔
楚雄定洲因盡得沐氏所有據省城刦巡撫吳兆
元為題請代天波鎮滇又至禄豐執家居詹事王
錫衮置貢院脅之與兆元傳檄各州縣旋聞天波
在楚雄自率衆追之是時楚雄新為吾必奎所破
金滄道副使楊畏知奉調監軍至楚雄人留之畏
知遂駐楚聞定洲西出與天波計守禦之具未集
曰公在楚賊以全力聚攻城必破公不如西走永
昌使楚得為備賊即西追恐楚襲其後留攻楚又
恐公從西來首尾牽制上策也天波從之定洲至
楚雄門閉不得入為畏知所紿遂去遣其黨王朔
李日芳等分攻大理蒙化陷之屠殺以萬計又圍
武定推官陶光印固守攻四十餘日乃去三年
定洲復攻楚雄時賊恐畏知截其歸路又聞迤東
禄永命龍在田等各自守因不敢至永昌撤兵還
竭力攻楚雄楚雄守具已集屢攻不能下畏知視
賊懈輒出竒兵奮擊前後所殺甚衆圍數月賊稍
稍引去東攻石屏石屏守堅復回攻寧州破之
四年正月沙定洲復攻楚雄時定洲既陷迤東諸
郡縣又引兵而西分為七十二營每七營各為一
大營統之環楚城鑿濠三重為久困計畏知竭力
固守經八十餘日糧盡援絶幾不能支會流寇張
獻忠死餘黨孫可望李定國劉文秀艾能竒率殘
兵由遵義入貴州龍在田使人告變且勸其至滇
可望因詐稱黔國焦夫人弟率兵來復仇三月可
望等入滇賊撤兵往援曲靖乃解圍去孫可望
等破曲靖及交水俱屠之執巡按羅國巘聲言欲
搗定洲巢穴分兵出蛇花口定洲時自楚雄還省
城聞之大懼遂殺故詹事王錫衮於貢院焚南城
樓遁走臨安可望知定洲走即由陸凉宜良趨省
據雲南五月孫可望分遣諸將徇迤東諸郡劉
文秀屠武定李定國屠臨安還至晉寧鄕兵拒之
復屠晉寧昆陽呈貢歸化八月孫可望自率兵
逼迤西楊畏知禦於禄豐之獅子口兵敗被執可
望聞其名不殺誘降之畏知曰果爾從吾三事一
不用獻忠偽號二不殺百姓三不虜婦女可望皆
許之即執箭對誓迤西得免屠戮畏知之力也時
沐天波在永昌可望至大理以書招之天波遣子
報命可望厚待天波子隂使劉文秀隨之疾馳至
永昌會天波於北城樓遂㩦之同楊畏知等俱至
省五年八月李定國禽沙定洲及萬氏初定洲
走歸臨安屯兵佴革竜與萬氏分險自守其下湯
嘉賓陳長夀等各據一山立營相去數十里為掎
角之勢私通交趾借其援以固結蠻心一日偶集
於嘉賓營定國偵得之率兵遽至圍以木城困守
三閱月絶其水源諸蠻懼出降者相續遂械定洲
萬氏等數百人回省磔於市六年六月姚安舉
人席上珍起兵討可望被執不屈死之九年二
月大師取廣西明宗室由根奔廣南可望安置於
安籠所初可望既禽沙定洲自以無名爵難於號
召滇黔聞由根稱偽號廣西遣使請封乃偽封秦
王尋以偽將軍賀九儀譖執楊畏知殺之至是由
根奔廣南可望安置於安籠吳貞毓等從由根謀
通定國以圖可望值定國在廣西不能旦夕相援
可望知之遣人殺貞毓等十餘人十四年可望
自貴州舉兵入滇先是李定國由廣西還可望聞
之遣其將白文選欲先挾由根入黔文選至安籠
適定國至遂與合謀送由根入滇文選回可望欲
殺之既而釋之至是舉兵復以文選為總統九月
李定國劉文秀逆於曲靖之三岔口文選夜率其
本部降定國可望大驚欲回兵諸將力爭乃止可
望遂密遣馬寳武大定張勝由尋甸間道襲省城
潛通其心腹王尚禮為内應自領重兵與定國相
持可望將馬進忠以其事密報定國定國與文選
疾擊之可望大敗走時馬寳武大定亦密受由根
劄紿張勝不由間道反出楊林至則舉火省城及
曲靖皆知之悉嚴兵以待勝至省城絶内應又聞
可望敗遂焚掠而逃為定國所禽馬寳等同入滇
十月可望還貴州旋赴長沙經略閣部洪承疇
軍前歸誠
詔封義王十五年
命安遠靖寇大將軍信郡王鐸尼由貴州征南將軍固
山趙布泰由廣西平西王吳三桂定西侯墨勒根
下都統李國翰由四川三路取滇李定國白文選
等連營於安籠所七星關雞公背扼險拒守大師
自水西潛度七星關繞其後定國等潰敗同由根
走迤西十二月大師三路會於曲靖迤東各郡皆
歸附十六年正月朔大師抵雲南二月兵進迤
西追殺王國勲於普淜又敗白文選於玉龍關由
根至騰越州李定國復集兵於磨盤石樹柵扼險
死拒大師趙布泰吳三桂力戰破之李定國走孟
艮由根走𬗟甸白文選走猛緬三月偽將狄三
品等投誠禽偽慶陽王馮雙禮來獻奉
旨優叙三品等赦雙禮赴京安置六月
命洪承疇至滇南議進𬗟機宜招撫流民偽將王會等
率屬歸降景東蒙化麗江姚安北勝鶴慶定遠楚
雄永昌鎮沅并四川烏撒東川烏蒙鎮雄等土司
悉後先歸附九月元江土酋那嵩偽總兵許名
臣暗通李定國叛鐸尼吳三桂討平之并獲沐天
波之子忠顯十月偽將李如碧馬寳楊國明等
悉降十七年正月
命吳三桂為總管移鎮雲南十八年正月李定國攻
𬗟甸𬗟酋請救吳三桂發永昌騰越等處防邊兵
遙應之四月昆明妖人張錡尹士鑣梅阿四等
謀叛伏誅五月定西將軍愛星阿公至滇大師
凱旋十一月愛星阿公吳三桂領滿漢兵入𬗟師
至木邦分兵追白文選於茶山降之并降其黨萬
人
康熙元年正月𬗟酋殺明宗室及沐天波等數百人
大師次𬗟遂獻由根八月李定國死於景線其
偽將馬思良胡順都王道亨以定國子嗣興及劉
文秀子震來降衆悉平愛星阿公等班師三年
吳三桂請討水西土酋安坤安如鼎等兵次水西
坤等負固久不下三桂訃禽如鼎坤走烏蒙烏撒
追禽之斬於市明年水西等處悉平四年三月
迤東土酋寧州禄昌賢新興王耀祖嶍峨禄益王
揚祖王弄王朔蒙自李日森李世藩李世屏八寨
李成林糾合納樓普率教化張長夀枯木龍元慶
倘甸葉向陽葉正昌石屏龍韜龍飛揚路南秦祖
根陸凉資洪彌勒昂復祖維摩沈應麟沈兆麟王
承祖王義王先任王先倫等謀叛衆至數萬攻臨
安陷蒙自嶍峨寧州易門圍彌勒通海石屏宜良
等州縣各郡震動總督卞三元巡撫袁懋功提督
張國柱發兵討之吳三桂自水西遣王輔臣援彌
勒趙得勝援石屏賊遁四月吳三桂自烏蒙回師
次第剿嶍峨新興易門等賊七月卞三元張國柱
吳三桂分剿蒙自新興邱北等處克之禽王耀祖
禄昌賢王朔張長夀李成林李世藩李日森沈應
麟龍元慶儂得功悉誅之
詔撫其餘黨李世屏普率勢窮來降悉寬其死迤東悉
平九月蒙古侵據麗江府屬中甸地西番二寳
法王哈馬臨清格丁等挈家來奔十二年十一
月吳三桂反初三桂收蓄亡命久謀不軌適
命搬移家口逆黨胡國柱吳應期吳國貴夏國相郭壮
圖衞璞方光琛方學範等密畫於内馬寳力贊於
外張國柱高起隆王屏藩等應之殺巡撫朱國治
按察使李興元不屈械繫於獄雲南知府高顯辰
同知劉崑皆被杖安置復潛通貴州提督李本深
為接應雲貴總督甘文焜知勢不可為謀趨守鎮
遠扼賊咽喉以徵調援兵力圖恢復比至鎮遠而
副將姜義先已從賊文焜父子及筆帖式何善雅
圖皆死之三桂遂使吳國貴為前鋒徑寇辰沅至
荆江使王屏藩由蜀寇漢中夏國相寇江西又糾
廣西孫延齡馬雄廣東尚之信福建耿精忠同反
數省騷動
上命滿漢大兵討之賊不敢渡江既而四川兩廣次第
克復三桂屯兵湖南搜括糧餉滇民困憊引領以
望大師十六年吳三桂求援於蒙古割麗江江
内喇普地賂之十七年吳三桂死於衡州十
八年海朝龍起兵鶴慶田進學起兵永昌討吳賊
不克朝龍敗由土番走京師進學死十九年大
師取貴州先是郭壮圖等因吳三桂死擁其孫世
璠進屯貴州以拒大師及定遠平寇大將軍貝子
章泰統征南將軍穆占鑲藍旗參贊都統喇賽正
白旗前鋒統領薩克查巴圖魯正藍旗都統釋迦
保正黃旗先鋒統領陜納海鑲白旗副都統蟒紀
錄正黃旗副都統陶代鑲紅旗副都統花色正藍
旗副都統公圖正白旗副都統宜思孝正藍旗副
都統官保鑲黃旗内閣學士兼禮部侍郎薩海署
副都統盧崇峻綏遠將軍湖廣總督蔡毓榮江西
總督董衛國建義將軍林興珠貴州提督趙賴山
西提督周卜世等滿漢官兵由湖廣克辰龍關楓
木嶺取鎮遠清平破偽將軍韓天福於平越十一
月世藩遁回雲南二十年正月大師克盤江吳
世璠遣偽將軍線緎屯兵江西坡阨險以待章泰
大敗之賊分兵據黃草壩征南大將軍賴塔統正
藍旗參贊都統勒貝正紅旗參贊都統希福鑲白
旗參贊都統馬齊鑲紅旗參贊都統趙璉鑲藍旗
護軍統領額黑里鑲紅旗副都統洪實錄鑲白旗
副都統祖植椿兩廣總督金光祖福州將軍馬九
玉等滿漢兵由泗城州奪石門坎拔安籠所繞出
賊後大破之二月賴塔至曲靖全城歸附線緎始
遁章泰遂會師於曲靖十九日師抵雲南吳世璠
遣郭壮圖悉精銳迎戰大師夾攻大破於呼馬山
下賊嬰城拒守大師圍之時滿漢兵數十萬方以
糧糗為慮巡撫伊闢布政使王繼文開誠遍諭安
集流移動餉召買萬姓踴躍晝夜輓運未幾伊闢
卒於軍以王繼文為巡撫田啟光為布政使又
命學士佛倫侍郎金鋐等馳至軍中總理糧儲四月賊
將馬寳自遵義由尋甸奔楚雄都統希福雲南提
督桑格迎戰於呂合禽之時胡國柱王緒王公良
李匡等復合潰衆於迤西夏國相高起隆廖進忠
王永清等潛聚於廣南大師分路搜討胡國柱王
緒李匡自殺禽高起隆等俘馬寳夏國相於京餘
悉磔於市迤西廣南平八月宣威將軍紀哈里同
副都統希福覺羅西布勇略將軍雲貴總督趙良
棟由建昌渡金沙江鎮安將軍都統噶爾漢護軍
統領佟雅副都統得爾德翁艾署副都統張長庚
由永寧會師於雲南十月初八日大師移營逼城
賴塔進兵銀錠山蔡毓榮奪重關及太平橋穆占
趙良棟王繼文奪玉皇閣遂至東西寺章泰策應
賊悉力拒守王繼文遣人自鶴慶北勝運紅衣砲
至銀錠山晝夜攻擊賊大懼章泰等復書告示射
入城中諭以順逆賊皆有離心二十二日賊黨余
從龍吳成鰲出降趙良棟王繼文領兵攻得勝橋
蔡毓榮攻大東門林興珠攻草海賴塔攻銀錠山
並分兵攻近華浦四面逼城復遣余從龍入城招
撫二十八日城中賊亂線緎等擁兵入郭壮圖家
殺壮圖心腹郭得勝壮圖及其子宗汾舉火自刎
世璠亦自殺線緎吳國柱吳世基何進忠黃明等
開門出降城下之日兵不血刃隨磔方光琛方學
範於市斬世璠壮圖首級並戮吳三桂屍俱函送
京師三十日章泰遣穆占馬齊入城大兵分守各
門籍吳世璠家産以
聞二十一年以綏遠將軍蔡毓榮總督雲貴
命勇略將軍趙良棟回京定遠平寇大將軍貝子章泰
征南大將軍賴塔領滿兵暨楚粤山陜各路漢兵
陸續凱旋
命馬齊為鎮安將軍同護軍統領佟雅副都統得爾德
希福留鎮雲南二十三年十月鎮安將軍馬齊
領滿兵回京二十七年七月援剿左恊兵丁任
二等作亂時楚省兵變副將廖貴一
陛見起行任二等遂狹黨噪叛欲肆刦掠奔合楚兵右
營遊擊宣起鳳力戰不支總督范承勲遣遊擊陳
勲麥良璽及曲靖鎮中軍遊擊張國勲等相機剿
撫賊欲出不意攻霑益州承勲預檄千總孫廷標
與宣起鳳内外夾攻賊黨潰散禽任二等誅之餘
悉令歸伍亂乃定二十九年十一月新平縣土
巡檢李尚義誘集土夷數千大肆焚掠總督范承
勲檄臨元鎮總兵王洪仁援剿遊擊劉師周合兵
討之三十年李尚義被禽自殺餘黨悉平四
十五年九月奸民李天極等謀亂伏誅四十六
年四月調官兵恊剿貴州三江㺜苗五十七年
八月武定府撒甸土酋常應運等挾讐相攻總督
蔣陳錫遣官兵討禽之請設兵防五十八年二
月
命都統五哥副都統吳納哈噶錫等領江寧杭州滿兵
二千名駐雲南先是凖噶爾賊策妄阿拉布坦遣策
凌敦多布襲取西藏殺拉藏罕湯古忒及蒙古人
民驚惶奉
旨三路進兵至是五哥等赴滇駐劄以候會師進討
五十九年五哥吳納哈領滿兵二千名鶴慶鎮總
兵趙坤永北鎮總兵馬會伯領綠旗兵一千五百
名及麗江土司兵五百名進藏六月五哥等至查
木道會四川兵同將軍噶爾弻前進招撫結敦七
月攻取喇里禽藍占巴丹巴招撫工布竹貢八月
克取墨竹工卡等處策凌敦多布敗走遂復西藏
大兵凱旋留趙坤統綠旗兵三百名駐防六十
年六月復
命五哥吳納哈領滿兵五百名進藏駐防副都統噶錫
領餘兵回江浙六十一年六月總兵趙坤領綠
旗兵自藏回雲南
雍正元年九月副都統吳納哈領滿兵自藏回雲南
旋回江寧十月魯魁土賊方景眀等聚衆數百
人攻殺猓目施和尚總督高其倬遣遊擊李化龍
領兵捕之景明等逃入土戛方四陳哈巴寨内復
遣人招諭之景明及方四等出降十二月苦苦
腦兒羅卜藏丹津犯西寧邊界
命雲南提督郝玉麟領兵二千名駐劄查木道二年
方景眀黨普有才藏匿威遠土州尋逃入困堅箐
官軍追殺獲其妻子有才遁走陳哈巴又糾合猓
夷刦掠茶山一帶參將張應宗等率兵進剿八月
陳哈巴為官軍追擊自刎死并斬其子阿班野賊
悉平苦苦腦兒平提督郝玉麟領兵由查木道
回雲南五年正月總督鄂爾泰發兵捕烏蒙土
府禄萬鍾鎮雄土府隴慶侯等時東川新歸滇轄
而烏鎮二土府與東郡接壤尚隸四川時行刦掠
藏匿奸宄為滇黔蜀邊地之患鄂爾泰親至東川
檄召萬鍾慶侯出鞫二酋竟不赴質各携印逃至
四川官兵追襲其後萬鍾慶侯俱就禽以二土府
地改隸雲南滇沅夷賊刀如珍率衆作亂時鎮
沅初改土設流署府事威遠同知劉洪度初至如
珍等率賊衆數百人刦掠抱母井乘夜至府城焚
煅官廨刦課縱囚洪度被害總督鄂爾泰檄副將
張應宗領兵討之二月威遠猓黑老胖等結連鎮
沅叛夷聚衆肆掠焚煅鹽倉總督鄂爾泰檄參將
邱名揚等領兵追剿前後禽斬三百餘人招撫千
餘戶時新平江外土賊阿達烏圖白得等亦糾賊
數千乘機仇殺楊土舍諸村寨直逼縣城聞大兵
至乃遁三月生禽刀如珍等老胖阿達烏圖白得
相繼就撫四月茶山莽芝夷賊麻布朋等叛茶
山為車里宣慰司所轄其舍目刀正彦素懷不軌
欲奪土司世職至是隂煽諸夷為亂總督鄂爾泰
檄參將邱名揚等領兵進剿六月西藏噶隆阿
拉布巴等殺康濟鼐其康濟鼐下頭目坡羅鼐帶
兵報仇戰闘相持
命雲南及川陜二省大員領兵往藏安頓料理開化鎮
總兵南天祥領官兵駐防查木道邱名揚遣守
備李定海捕莽芝賊擊走之復遣人招撫賊黨多
乞降麻布朋遁匿慢了慢五諸窩泥寨官軍捕之
窩泥助逆九月李定海兵至倚邦攸樂及江内各
山窩泥聚衆數千人刦奪糧運進圍官軍定海連
戰兩晝夜退至慢岡賊衆復自四山箐内衝截官
軍把總王朝選被害十二月邱名揚至蠻坡賊衆
拒戰奮擊敗之賊遁走總兵孫弘本親赴倚邦督
剿諸寨皆平廉知係刀正彦主使將誅之正彦逃
至九龍江外乃遣遊擊雷應萬赴橄欖壩禽捕
總督鄂爾泰發兵討法戞土酋禄天佑等初天佑
代其兄天祥為法戛土目擅殺東川兵懼罪詐死
以天祥妻沙氏管理其地天佑遂烝沙氏為妻私
造軍器謀為不軌至是復遣其子刦掠附近居民
鄂爾泰檄參將魏翥國楊國華領兵分道進剿天
佑及沙氏屯集三岔口花椒園率賊衆拒敵殺傷
兵練官兵奮勇夾攻乃敗走六年正月楊國華
攻克石城各隘魏翥國亦攻破花椒園禄天祐等
奔潰入九龍箐官軍進攻復遁入多顆落莽芝
賊麻布朋就禽二月禄天佑遁入老烏老雪山
箐為官軍所獲沙氏跳崖死三月邱名揚遣將
弁追刀正彦至猛腊禽之時提督郝玉麟在茶山
橄欖壩李阿先等復叛統兵討平之烏蒙米貼
土婦陸氏叛初四川磨坡長官司禄永忠早死妻
陸氏贅其夫兄永孝謀襲土職未就尋以其地改
隸雲南管轄永孝緣事執赴省獄有司并拘陸氏
抗拒不出至是副將郭夀域領兵三百往捕之陸
氏見官軍至藏匿箐中潛與頭目立之戶吞野鷄
固跨等謀刦營遣賊黨往四川吞都土千戶德昌
砦糾兵助逆於是月十二日攻殺夀域陸氏遁入
吞都井底&KR0749;總督鄂爾泰檄參將哈元生領滇黔
兵討之并檄總兵張耀祖會兵進剿立之戶吞等
於各要隘口設滚木擂石據險拒守四月哈元生
領兵直抵吞都攻破蛇腰馬&KR0749;及門坎山五險屯
諸處殺賊數千人墮崖溺水者無算五月官軍追
陸氏至羊泥箐獲之并斬立之戶吞等野鷄固跨
德昌尋亦就禽時四川雷波土司楊明義密邇米
貼與陸氏世為婚姻賊黨多竄匿其地四川副將
張瑛檄明義赴營諭之不至其所屬部落復截刦
糧運殺傷官兵事聞
命四川提督黃廷桂統兵討之并
勅雲南總兵張耀祖領滇黔兵分路堵截鄂爾泰調兵
三千助之復令哈元生於江外防守七月廣西
西隆州八達寨㺜苗顔光色作亂總督鄂爾泰檄
副將楊洪領兵赴粤助剿八月顔光色為其下所
殺持首出降八達賊寨皆平楊洪等兵回雲南
九月四川兵禽楊明義參將哈元生等撤兵回時
四川阿驢土司阿資年幼不能約束夷人然頗效
恭順哈元生之赴江外也留之行營候調阿資母
見其子久不歸疑有變又聞元生以事鞭撻其頭
目乃與阿資妻父拖科覺過等謀襲官軍是月二
十二日元生還至阿驢賊衆突出圍之數重千把
總死者四人兵亦多被傷殺元生力戰潰圍出總
督鄂爾泰調諸營兵會川兵往剿賊衆負險拒敵官
軍奮勇攻破諸巢穴拖科覺過等俱就禽梟斬
七年正月西藏平總兵南天祥領兵回雲南八
年八月烏蒙夷賊禄萬福叛先是土府禄萬鍾以
事當按訊其季父禄鼎坤覬得代襲其職率子萬
福萬貴首先來歸凡所調遣無不用命及事平改
土設流授鼎坤守備赴都引
見鼎坤失望臨行與其子及頭目數十人密約在烏伺
間倡亂會東蒙鎮總兵劉起元撫馭不善萬福等
遂於是月二十五日集賊衆數千圍府城復引四
川凉山蠻數萬踵至遊擊劉崑馬秉倫等力戰死
起元潰圍出亦被殺於荔枝河符印皆失其他文
武官弁及家口死者甚衆大關魯甸一帶悉為賊
盤踞總督鄂爾泰調滇黔漢土官兵分道進剿檄
安籠鎮總兵哈元生總統威寧一路中軍副將魏
翥國總統東川一路并趣雲南提督張耀祖赴功
山居中指畫九月烏賊分掠永善縣吞都土舍木
谷四哥乘釁殺阿興土千戶安永長鎮雄州逆目
施額法漏亦聞風蠢動起於奎鄉參將韓勲連擊
破之又有㓲刀等以逆書要約故土府隴聯嵩妾
二禄氏為亂二禄氏不從飛馳各寨諭以順逆賊
黨解散㓲刀旋亦就禽鎮雄始得無事是月十一
日東川土酋禄良珍禄承爵通於烏賊焚掠村寨
進逼郡城魏翥國屢出兵擊之賊勢轉盛道路阻
梗郵遞不通翥國遣人閒行赴省請兵鄂爾泰飛
檄楚姚鎮總兵官禄往援提督張耀祖分兵策應
二十一日哈元生領兵至得勝坡賊衆二萬餘迎
敵奮擊敗之明日復戰元生臨陣親射死夷目二
人官兵乘之餘賊大潰時官禄聞東川賊衆恇怯
不前鄂爾泰連檄趣之始於二十八日進東川旋
下令閉塞四門堅守不出會大軍雲集搜捕各寨
夷賊逃竄東川路乃得通十月初八日哈元生同
副將徐成貞自得勝坡進兵至以那遇賊二萬餘
元生與成貞夾擊斬賊數千人遂由稻田壩過松
林直抵烏蒙恢復府治隨遣將於牛欄江邊監造
木筏以待東川兵至會剿十一月遊擊王先領兵
渡江至魯甸適遇哈元生遊巡兵為夷賊數千人
圍困内外夾擊大破之時所檄四川兵已抵豆沙
關而韓勲既連破鎮雄夷賊復進抵伐烏關為川
兵應援偵知大關賊尚衆分三路奪其砦柵諸賊
奔潰遂復大關川兵亦於前一日攻克小關因會
滇兵搜箐殺獲無算大關既復韓勳遣將進取永
善哈元生亦檄貴州副將劉朝貴搜剿凉山一帶
約至永善會合時四川遊擊王谷宰領兵自井底
過江轉戰而前斬賊二千餘級亦抵縣城十二月
哈元生攻破鼠&KR0749;獲東蒙鎮印信鄂爾泰令徐成
貞署理隨捕禽賊首禄萬福參將南天章亦先後
搜獲禄良珍禄承爵等東蒙悉平時禄鼎坤已授
河南歸德營參將押解赴滇究訊得實與萬福良
珍等俱伏誅軍功陞賞有差逮官禄下獄九年
九月
命發雲南兵一千名駐防查木道先是查木道原駐雲
南兵一千後議泰寧駐兵二千已足遥應西藏遂
撤回至是以馬臘奏稱查木道係通藏之要路且
與滇省相近仍遣雲南兵一千前往駐劄
雲南通志卷十六下
