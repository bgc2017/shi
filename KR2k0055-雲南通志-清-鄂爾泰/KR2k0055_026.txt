雲南通志卷二十六
古蹟(附塚墓)
天地無心而呈象而耳目所及表為神竒人事日
出而更新而成毁不常垂為法鑒是以世閱今而
成古蹟歷久而不磨尚論者溯厥由来多識者資
其聞見凡屬方隅名物之賾悉羅編摩紀乘之中
也滇居南裔後服而易叛憑高騁眺歴代之城壘
蠻族之堡屯猶有存者記其處核其事籌邊控遠
之規宛在目前矣至泉石景物幽勝殊瑰昔之人
構建題識於其間雖多漂零剥落什不存一而流
風未泯則故實可徵也若夫生有爵號及名行足
稱者體魄所歸英爽如在亦考古者之所必及志
古蹟塜墓附焉
雲南府
昆眀縣(附郭)金馬關城(在城東七里元梁王築址存)廢昆州(在城西關)
(内即舊益寧縣隋置尋廢唐武德元年復置後廢)官渡廢縣(在城東南二十里有古碑相𫝊)
(蒙氏摩訶嵯與三十七部會盟立)秦臧廢縣(在城西五里漢置屬益州郡晉屬晉寧郡宋齊)
(因之後廢唐復置屬昆州天寳中沒於南詔)建伶廢縣(在城西北八十里漢置屬益州郡晉)
(屬建寧郡永嘉中改為晉寧郡後沒於蠻)穀昌廢縣(在城北七里一名苴蘭城莊蹻王滇時築)
(漢置縣後廢址尚存旁有玉女城元時梁王所築)漢學基(在城内漢元封元年帝使司馬遷南)
(略昆眀二年使韓說開益州授經教學故𫝊其基)梁王宫(在城内元末梁王巴咱爾斡爾密建)
(眀初改岷王府今廢)宸章閣(在學宫内元建以藏璽書名御書閣後改曰宸章明沐晟重修)敬
思堂(在城内眀洪武二十五年西平侯沐春建僉都御史河南程本立有記)棲鳳亭(在城)
(内眀時黔國公沐崑建)水雲鄉(在城西湖上眀黔國公别業一名西園有樓名簇錦前賢題咏)
(最多)海莊(在城西南高嶢山下眀修撰楊慎謫滇僑居於此上建碧嶢精舍又有停舟煙舍在官渡)
(俱慎遊憩之所遺址尚存)梵字塔(在城東地藏寺周遭皆刻梵書上覆以閣昔人拆其頂黑氣直)
(射而出因封之如故)白塔(在城東三里通衢中元萬慶寺塔也今寺廢塔存)穿心塔(在官)
(渡俗𫝊有螺為魅建此鎮之其處有山皆螺殼積成居民平地掘井深二丈餘惟見螺殼竝無雜上)東
西二寺塔(在城南一里許相𫝊唐尉遲恭建)妙音講寺塔(在大西門外相𫝊唐)
(尉遲恭建元延祐間有番僧講經於此適蟊食禾僧掘一坑匝繞講經七次蟊盡入坑移塔於寺後鎮之)
梁王堆(在城外老崔橋歸化寺諸處昔有人發之得古匣一)孔聖遺像碑(在學宫尊)
(經閣内唐吴道子筆)黔寧王碑(在城内昭靈觀河南程本立記)諸葛碑(在城東二里舊)
(漢營唐廣德初鳳迦異築拓東城得之其文曰碑即仆蠻為漢奴蠻懼嘗以石搘之)金蟬關碑
(在城西羅漢山眀楊慎書王褒移金馬碧雞文於上)藏真帖石碑(在學宫尊經閣内本朝)
(康熙三十年改建新學總督范承勲出家藏唐僧藏真所書千字文真蹟摹刻石上嵌之壁閒)牛井
(在羅漢山巖下眀嘉靖初有趙道人修煉於此苦無水以牛載汲垂二十餘年一日牛忽死其處即湧一)
(池味甚甘洌雖盛暑不竭)優曇花樹(在城内土主廟中高數丈枝葉扶疎每歲四月花開如蓮)
(有十二瓣歲閏則多一瓣相𫝊南詔盛羅皮時有僧菩提巴波自天竺来以所攜念珠分其一種之今枯)
富民縣梨灢城(在城東三里元置千戶所於此)蒲團草(在城西南五里距靈)
(芝寺數十武眀建文帝經過以蒲團趺坐於此至今草下垂留蒲團跡土人立石誌之)宜良縣
八古城(一在城東陳家渡一在城東五百戶營一在城東北彌沙龍一在城東南竹瓦村一)
(在城西巖泉寺一在城北城北村一在城北江頭村一在城北兔街子)諸葛營(在城南門外自)
(小石嶺至中營地址方五里)羅次縣古城(有三昔時諸蠻所築皆距城二十餘里各)
(周二百餘丈一曰赤城在城南一曰黑城在城北一曰白城在城東北隅白城内有聖化寺本朝康熙)
(五年重修此寺磚瓦上有宣光字乃元順帝太子立於建昌年號也今城廢址存)押赤城(在城)
(東南二十里舊為烏蠻所居元烏蘭哈達攻羅部進據其城及征交阯還復駐軍於此大饗士卒)羅
部城(在城北二十餘里昔蠻酋恃險處)黃龍寨(在城西北二十五里相𫝊梁王屯糧於此)
(至今山頂石如米形可愈瘧疾)月影池(在城南二十里月影庵内月晦時池中有影)晉寧
州天女故城(在城西五里晉太興初寧州刺史李毅病卒衆推毅女秀領州事城盖秀所)
(築)古土城(在城西北五里隋刺史梁毘築有九門十二衢今廢)滇池廢縣(在城東十)
(五里漢置屬益州郡梁以後縣廢)大甫廢縣(在城南二十里元至正間置後廢)晉寧
廢縣(在城西二里唐武德中置蒙氏廢為陽城堡)龍馬跡(在城東三里海溪山晉泰元中)
(寧州刺史費統上言滇池有二龍馬一黑一白出入水中居民董聰見之)呈貢縣伽宗
城(在城西二十里宋時大理高智昇令上官伽宗築因名)小古城(在城北五里許高丈餘相)
(傳梁王屯兵於此)歸化廢縣(在城東南二十里地名大吴龍昔吳氏居此後為些莫徒蠻所)
(有元割大吳龍安江安淜地置縣築土城眀嘉靖中易以石本朝康熙七年省入呈貢故址存)鄒
元標碑(係元標手書在歸化城内)安寧州河東州城(在城東南葱蒙卧山)
(之東唐時置州於此土人稱為華納城)江東城(在城東南二十里段氏所築元初廢又北有青)
(籠城皆蠻酋恃險處今為村)安寧所城(在城南眀洪武中築今州之南門即所城之北門)
蒙氏城(在州學後故址尚存)三泊廢縣(在城南三十里元至元十三年置眀因之本)
(朝康熙八年省入昆陽州雍正三年以其地歸安寧址尚存)禹碑(原碑在南岳岣嶁山峯皆蝌蚪)
(古篆眀修撰楊慎摹鐫於州東法華寺石壁)王仁求碑(在城南葱蒙卧山有漢人城舊址碑)
(尚存)清禪塔(在城西北十里曹溪寺之右即聖水三潮處)祿豐縣巔裒城
(在城南唐蠻酋阿裒所築即今古城)驥琮籠城(在城東北姚林山其地炎瘴惟烏雜蠻居之遷)
(徙不常元至元十二年割安寧千戶之碌琫化泥及驥琮籠三處置縣俗名碌琫後易為祿豐)諸葛
臺(在城西三里武侯征孟獲凱旋駐軍於此)聚米山(在城北法泥白夷村相𫝊武侯南渡軍士)
(乏糧蠻酋追之就山邱聚米為堆以紿蠻人)昆陽州巨橋城(在城東堡子屯宋時)
(高氏築元設巨橋萬戶府即此)大小石城(俱在城北三十里其石環圍如城本朝康熙三十)
(三年按察使許宏勲鐫大石城壁曰湖天鎻鑰小石城壁曰雲莊)柘東龜城(在城北平定鄉)
(唐開元間南詔盛羅皮遣張建成入朝時築見南中志)望水廢縣(在城西二里唐貞觀十一)
(年改南籠州為鈎州領望水唐封二縣後廢)河西廢縣(在城西河西鄕元至正閒置尋省入)
(州)古柏(在城西門内城隍廟大數圍高十餘丈𫝊為宋時高氏植)易門縣阿烏
砦(在城北八十里四圍峭壁莫能攀躋向南有石門瀉出清流危磴盤旋僅容一騎昔酋長阿烏據之)
石柱(在城西三十里黎崖山山形如馬首夷賊每出劫擄必祭此山明萬歷中廵撫鄒應龍按部至)
(此時自甸末至㠄峩二百里閒諸夷皆叛應龍殺一賊竝馬首瘞之豎石柱於上表曰此後賊不祭自是)
(叛者悉附村民神而祀之於柱後建八角亭今亭廢柱存)嵩眀州舊金城(在城内黃)
(龍山昔時漢夷雜處漢人築城居焉址存)集興籠城(在城南十五里相連有梅堂阿葛籠蒙琮)
(籠白籠諸城周迴數十里俱南詔時楊祐所築今皆為村落略有其基)楊林廢縣(在城南四)
(十里雜蠻枳氏車氏斗氏麽氏故地城東門外羣石如羊形故又作羊林唐時有羊林部落即此地元憲)
(宗七年立楊林千戶後改為縣眀成化中省入州址存)邵甸廢縣(在城西四十里雜蠻車氏)
(斗氏舊地原名束甸後以束為邵元憲宗七年立邵甸千戶尋改為縣眀成化中省入州城址尚存)蠻
盟臺(在城南里許昔為漢人居後烏白蠻強盛漢人徙去盟誓於此因名又傳武侯南征與蠻酋盟)
(所築旁有盟泉武侯祠竝碑)
曲靖府
南寧縣(附郭)靖州故城(在城南十五里唐置俗名南城址尚存)龍和故
城(在城西南十五里唐開元中南詔閣羅鳳遣楊牟利以兵脅西爨徙戶二十餘萬於永昌東爨以言)
(語不通得不徙自曲靖州石城升麻昆川南北至龍和皆殘於兵)廢越州(在城南六十餘里本)
(唐悅州其川名魯望後為爨蠻所據號普麽部元憲宗時内附立千戶所後改越州明洪武中越州渠長)
(龍阿資叛傅友德擊破之尋廢州置衛今城尚存)廢協州(在城東北二十里隋置唐武德八年)
(析置靖州天寳末俱徙治戎州遂廢)廢味縣(在城西十五里三岔驛漢置舊名共範川唐為南寧)
(州治故城址猶存)石城廢縣(在城北二十餘里唐貞觀四年置莊州領縣七十城其一也)
武侯閣(在城北迎恩門外)李元禮碑(在城南一里上刻篆書漢光和五年閏四月十)
(五日漢李元禮等字餘莫辨𫝊為李膺遭黨錮流其妻子門人於此)爨府君碑(在城南十餘里)
(為興古太守爨府君立)石城碑(在城北二里許昔段氏破楊干貞與三十七部落會盟立本)
(朝康熙十八年營兵於土中掘出碑字猶存)八塔(在城東五臺山下相傳諸葛武侯建)雙井
(在城化關外一井兩竅𫝊武侯所鑿)霑益州西平廢州(在城東二里唐武德四年)
(置貞觀中改名盤州元至元十三年改霑益州領交水石梁羅山三縣眀洪武十五年改遷州治舊址存)
石梁廢縣(在城東五十里本磨彌部酋所居元置縣眀洪武時廢址存)羅山廢縣
(在城東南一百二十里平夷鄉舊磨彌部東境夷名落蒙山元羅縣眀永樂初廢址存)交水廢
縣(在城南二里舊名陬籠城元至元十三年立為縣屬霑益州眀永樂初廢置交水稅課局天啓三年)
(築城今局廢城存)盤江廢縣(在城南九十里晉元帝末年爨亮據盤南刺史王遜討之不克)
(遜卒刺史尹奉募外夷刺殺亮盤南平割興古盤南地置盤江南如南零三縣後廢址存)陸凉州
木柵羲城騎思籠城(俱在城東南中涎澤上今廢)鹵昌城(在城)
(西南五里許)舊州城(在城東北二十五里如本朝康熙初州城圯而衛城堅完故後裁衛歸)
(州因移州治於衛城内今舊州城址尚存)河納廢縣(在城西南八十里地名菜村元置陸凉州)
(領芳華河納二縣眀永樂初省入州)芳華廢縣(在城西四十里本落溫部之地蠻名忻歪又名)
(部封元初置千戶至元中改為縣眀永樂初省入州)馬龍州尚灒城(在城東南四十)
(里又有廢耶城皆蠻所築)魯婆伽嶺廵司故城(在城南黃土坡眀洪武十八年建舊)
(有廵司今裁城存)馬龍所故城(在城北里許眀永樂二年置存本朝康熙二十年所裁城)
廢麻州(在城北里許唐貞觀二十二年置永徽二年朗州白水蠻反寇麻州朗州都督趙孝祖討)
(平之即此)律高廢縣(在城東漢置後廢晉咸寧元年分建寧郡修雲俞元二縣復立律高縣梁)
(末廢元以其地置馬龍州)西安廢縣(在城東二十里晉末析律高縣地置齊曰西中縣為興古)
(郡治梁末廢)通泉廢縣(在城西南四十里盤瓠後内垢之孫易&KR1101;分居其地元初置易籠百)
(戸至元十三年改為通泉縣屬馬龍永樂初省入州)方圓塔(在城西南羅甸村一方一圓俱元梁)
(王建)義象塚(在城北關外眀天啓四年安效良叛至馬龍景東土兵統象馬逆戰大破之一象奮)
(勇衝陣被流矢死廵撫王伉立碑建坊表曰忠勇義象)羅平州漏卧廢縣(在城)
(南八十里漢置蜀漢建興二年分建寧牂牁立興古郡領漏卧宋為興古郡治齊仍屬興古郡梁末廢)
土官寨(一在城北十里一在城東淑龍山林木猶存)梁王堆(在城南二十里凡數處相)
(𫝊梁王屯糧之所)方圓塔(在城西六十里竜甸村元梁王建一方一圓上有篆文)尋甸
州仁德府故城(在城東五里元至元十三年置領為美歸厚二縣眀洪武十五年改尋甸)
(府成化十五年遷今城北一里址存)鳳梧所故城(在州東城内眀嘉靖六年建本朝康熙)
(五年裁城存)木密所故城(在城東南七十里眀洪武二十三年建本朝改置木密守備)
(仍管守禦事今裁城存)尋甸故城(在城北一里明成化十五年築土城後徙魯兀山下嘉靖)
(十二年遷今治)歸厚廢縣(在城西一百三十里地名易郎南籠舊屬仁地部元至元十三年分)
(立為美儻俸二縣後改儻俸曰歸厚今州境九灣九層城即其故址)為美廢縣(在城北三里地)
(名溢浦適侣睒甸元置縣眀洪武中省入州)會盟處(在城東六十里關索嶺上有石標漢諸葛)
(武侯南征會盟處)平彝縣舊平夷衛城(在城西一里清溪河左山巔今俗名)
(舊城山)亦佐廢縣(在城東南一百三十里蠻號夜苴部元至元閒置縣眀天啓四年建石城)
(本朝康熙四年縣裁城存)石龍(在城東南十五里滇南勝境有石龍本朝總督郭瑮見之曰)
(此虬也非龍也因建一亭題曰石虬)宣威州潁川營(在城東一里一名古城眀潁川)
(侯傅友德築土城駐軍今内有居民十餘戶田數十畞)諸葛營(在城東二里一名古城昔武侯)
(南征每兵斗土築城屯軍於此今存)砲臺(在城南一百二十里可渡河南潁川侯築以敗烏蠻今存)
糧堆(在城東二里世𫝊武侯南征乏糧堆土覆米於上以示有餘今遺跡尚存)
臨安府
建水州(附郭)賁古故城(在城東三十里漢置縣屬益州郡後漢因之蜀漢屬興古)
(郡晉因之東晉時廢)叚氏故城(有二一在城南五里瀘江鄉無垢寺一在城西十里蓮花池址)
(存)曲江故城(在城北八十里臨曲江有二城一築於漢一築於蒙氏址存)寧遠廢
州(在城西河一百餘里眀初置萬歷末廢今俗呼河底即故州治址存)讀書臺(在城内學宫旁)
(地勢高起如臺眀洪武中學士王奎都御史韓宜可謫戌時講業於此訓𨗳趙子禧搆亭其上)將臺
(在城北白鶴舖眀定遠伯沐昂駐兵處有遺址)撫蠻臺(在城西北三里眀廵按姜思睿招撫土蠻)
(因築臺於此)居敬堂(在城東二里廢臨安衛北眀指揮萬賓建翰林修撰陳循為記)惠宣
堂(在城北里許明知府陳禮建侍讀學士王直為記)楊知州莊(在城東南五里元知州楊)
(和居此)石屛州末束廢城(在城東異龍湖中瑞城島上唐時烏麽蠻築宋時烏)
(僰蠻奪據之又州南五爪山上有城亦名末束)謝氏山亭(在城北四里眀州人謝正闢地引泉)
(建亭於上下有躬耕巖石洞甚竒)乾陽仙跡(在城北山上有石洞高敞可坐百人相傳羽客)
(煉丹於此洞前石上足跡宛然)阿迷州楊廣城(有三一在城東南二里通安橋一在)
(城之市平舖一在城之石頭寨相傳宋皇祐初儂智高奔竄狄青使其將楊文廣追之屯兵於此)阿
迷守禦廢所(在城東一百二十里地名虚卜桶舊為□&KR3181;所據萬歴二年討平之置所竝築)
(土城今裁)狀元館(在城内眀楊慎寓阿迷州人王潁斌築舘居之故名)寧州古城
(在城南里許𫝊為諸葛武侯所築)寧海府故城(在城西三十里大䧺寺旁今名舊州元初)
(置寧部後改寧海府至元中改寧州至正閒始遷於今治眀嘉靖十二年築城)西沙廢縣(在城)
(西二里寧部蠻世居之其裔孫西沙築城於此因名西沙籠元至元十三年立為西沙縣二十六年隸寧)
(州至治二年倂入州故址在仁善坊内)通海縣舊土城(在城東五十里官洞村相)
(𫝊寨長王智築此以禦諸蠻址猶存)㽛町廢縣(在城東北五里漢置唐時蒙氏置通海郡叚氏)
(改秀山郡元為臨安路治所眀初改路為府以建水州為府治因改置今縣兼設守禦所以其城為守禦)
(城今所廢城存)石穴(在城東北二里相𫝊有異僧以杖穿石洩麓湖之水其穴至今存)拖藍
水(在城北杞湖中眀御史東旭謫戌通海子欽隨相繼卒欽妻盧氏誓死守節有力者強逼之自投水)
(死至今其水澄碧數丈宛若拖藍事詳列女)河西縣河西州故城(在城南三)
(里螺髻山下即舊縣治其地曰休臘唐初於姚州之南置西宗州領縣三河西其一也天寳後没於蠻為)
(步䧺部後阿僰蠻易渠奪而居之元憲宗時内附置河西州尋改為縣眀成化七年始遷縣治於普應山)
(下舊城址猶存)古城(有三一在城東三十里一在城東北一里一在城西北三里俱元時築故址猶存)龍馬
槽寨(在城北五里)舊元帥府(在城北三十里曲陀關又名萬松營元至元二十一年建)
(今碑址竝存)嶍峨縣笻川廢縣(在城西北九十里元初置屬河西州後廢至元)
(中改嶍峨千戶為州領笻川平甸二縣尋降為縣倂二縣為鄉)嶍峨舊縣(在城東北二里嶍峨)
(山之陽又有廢城二一在縣西怕念鄉元時有百夫長居之一在縣西平甸鄉元末梁王避兵之所)赤
字巖(在城西北十里通濟橋旁眀萬歷間副總兵鄧子龍征野寇至此斬賊首血書威震遐方四大)
(字至今赤色如新)蒙自縣古城(在新安所西十里有古碑題曰宋將楊文廣駐師之)
(所盖狄青討儂智高時也)新安守禦廢所(在城西南十五里本安南長官司地名補瓦寨)
(眀正德六年廢司改置千戶所隸臨安衛十四年築城本朝康熙二十六年裁城存)石龍(在城)
(東四十餘里從石縫中出高丈餘勢若飛騰時有雲霧繞其上)銅鞍斧(在城東小東山下眀萬歴)
(時廵撫鄒應龍剿蒙迷土賊置二器於此寓安撫意於縣署勒石云平定阿迷安撫蒙自盖阿迷東山亦)
(置有銅瓶銅錠各一也)
澂江府
河陽縣(附郭)黑柏城(在城東舊陽宗縣東三里一名輸納籠城)舊府城(在城)
(東五里繡毬山眀知府徐可久遷今治舊址存)西古故城(在城西四里元時築遺址尚存)西
街故土城(在城西五里民居稠密眀正德六年知府唐臣築周三里與郡城為掎角今廢址存)
俞元廢縣(在城南河中洲上洲名龍池周四十七里漢元封中置縣後廢)陽宗廢縣
(在城東北四十里眀湖之南唐麽些蠻居之號強宗叚氏因以名部後訛為陽宗元初内附立千戶至元)
(中改為縣正德間築城縣本朝康熙八年倂入河陽)諸葛營(在城東十里雲龍山下武侯南)
(征與酋長訂盟於此)梁王屯(在舊陽宗縣東南二里棋枰山上有廢垣二重眀初征滇梁王使其)
(部帥屯兵於此將決水灌軍有沙鍋者偵以告因絶其水道遂破之又名沙鍋寨)菜花坪(在城)
(北二十里羅藏山元梁王巴咱爾斡爾密遊樂之處昔有樵者於此得銀器)豐樂亭(在城西西)
(礐龍泉間每歲季春郡人修禊之所眀知府徐可久建)元帝師碑(在城東暘浦山)江川
縣梁王城(在城北山頂元梁王築)部樁故城(在城北二十里昔蠻酋易昌所)
(築元置雙龍縣於此尋廢為雙龍鄉其北有古樹春初葉萌土人視其先萌之方以卜歲北雨南旱西則)
(風雨時禾稼登東則豐歉半四面皆萌旱澇饑饉歴試不爽)舊綘縣(在城南四里唐貞觀八年)
(置黎州領縣二綘其一也又名碌雲異城蒙氏時白蠻居之至段氏時為麽些徒蠻所據更名步䧺部元)
(初置千戶所至元中改江川州尋降為縣明崇禎七年遷縣治於江川驛建今城舊城址存)蟠坤
洞(在城東南十里蟠山西平侯沐春征交阯至此迷路有緋衣白馬人麾騎而前從之得路比還復見)
(旌旗騶衛列炬千餘張樂入洞跡之得石如人形肖像祀之)古塔(在城東五里東山之巔唐天寳)
(二年建)新興州祿匡城(在城西南十五里俗名西古城漢時築元梁王重繕駐兵)
中古城(在城西二里元時築以避兵址存)馬橋城(在城西北十三里大莊有石城故址)
黑村城(在城北十二里團山下)白城(在城北二十五里梅園漢人所築)研和廢
縣(在城南三十里昔麽些徒蠻步䧺居此元初内附立為百戶至元十三年改為縣後省入州)普
舍廢縣(在城北二十五里昔強宗部蠻之裔長曰部傍據普具籠城元初内附置千戶尋改為休)
(納縣後置新興州省休納入州即今州治次曰普舍據普扎籠城其孫苴&KR1902;元初内附置千戶後改為縣)
(眀初省入州)關索駐驛(在城北關索嶺有廟)白塔(有二一在城東北二十里永豐寺一)
(在城東南三里望城坡麓元時建為文筆峯)三姑井(在城北團山三姑遇害處事詳列女泉極)
(清冷可洗眼疾又名啞泉不可飲)路南州撒吕城(在城東北一里蠻名路甸有城)
(曰撒吕黑爨落蒙所築遺址存)彌沙廢縣(在城北八十里元至元十三年即彌沙等五城立彌)
(沙縣二十四年併入邑市縣)邑市廢縣(在城北八十里黑爨蠻落蒙居之元時内附置縣隸)
(路南州眀弘治四年省址存)
武定府
和曲州(附郭)諸葛城(在城東二里相傳諸葛武侯曾駐兵於此今城址尚存)和
曲故城(在城南十五里蠻名叵簉甸元改曰和曲尋陞為州眀隆慶中改附府城故治基址尚存)
宗居廢縣(在城西北一百八十里唐武德中置西宗州貞觀十一年更名宗州領三縣宗居石)
(塔河西隸戎州都督府後廢)龍隱臺(在城西八里獅山之巔孤峯入雲兩石相抱中容數人眀)
(建文帝入滇隱此)禮斗臺(在獅山嶺懸巖萬仞眀建文帝禮斗處有蒲團跡尚存)躍龍
亭(在城内學宫泮池前眀建文帝信宿於此螻蟈哄鳴帝意惡之至今遂絶萬歴間知府劉懋武因建)
(亭)浚泉亭(在獅山巔亭畔有古松二株如虬龍形藤羅數百尺纏之)元謀縣元
兵寨(在城西二十里西溪河西山頂元時築周圍一里石址尚存)諸葛壇(在城北二十里)
(清淵澗相𫝊武侯征孟獲過此所築址尚存)元馬塚(在城北二十里馬頭山按南中志會無縣)
(有元馬日行千里死於此遂埋焉有塚有祠土人謂馬為謀故名元謀)祿勸州石舊
廢縣(在城東五里州舊有四甸曰掌鳩曰法塊曰抹捻曰敝曲後譌掌鳩為石舊元置縣明初因之)
(正德中省入州址存)易籠廢縣(在城北一百八十里宋時段氏使烏蠻築城名曰洟籠境有二)
(水一名勒溪洟一名東溪洟蠻語謂洟為水籠為城因名元置易籠縣眀初省入州今地名培場址存)
石泉(在城東一百二十里灑交營坡坡有大石泉出其上終日汲之不涸終歲不取亦不溢相𫝊武)
(侯南征人馬皆渴用劍斫出者)
廣西府
督捕城(在城西四十里眀萬歴初置為本府通判分防之所址尚存)阿盧洞亭(在城)
(西五里洞石靈怪有雕欄寳塔鐘鼓獅象之形)伏波祠故址(在城内東北隅鍾秀山巔址存)
秀才石(在城西二里石形如人相傳有孝子在此盧墓遂化為石)師宗州元總
管府(在城東南㯽榔洞村基址尚存)梁王營(元梁王建大河口矣竜村俱有之)六德
廢驛(在城東阿歹村)英武廢驛(在六德驛東)㯽榔廢驛(在城西南㯽榔村三)
(驛俱眀初置後驛丞為虎所傷遂廢)彌勒州煉丹竈(在城南六十里曰瀆洞昔有仙)
(合丹於此遺有石斧人或徙之旋復舊處)望夫石(在城南中哨地昔有白夷從征交阯久而不歸)
(其婦每至山前盻望遂化為石高五尺許)烈婦石(在城西十里昔有夷婦夫亡遺一子姑逼之嫁)
(不從擕子逃歸母家姑追及撞石而死風雨大作今壁間尚有母抱子形)邱北維摩舊
廢州(在治南曰者馬者龍阿寧三鄉之界元初立維摩千戶後改為州眀洪武間築土城於大維摩)
(萬歷間築城於此後交阯叛徙治阿寧鄉址存)維摩新廢州(在治西阿寧鄉眀崇禎四年徙)
(州治於此同本朝康熙九年州廢城址存雍正八年復設州治於廢州東南十五里之歹馬坡)李
璜石(在阿寧鄉魯石白村眀弘治閒州民李璜代土官瓏氏赴京襲職即奏請改土設流官瓏氏欲)
(害之避居江外㩦一小石置道旁祝曰如璜為私此石消滅如璜為公此石昂藏其石果屹然特立)
廣南府
法土竜城(在城西十五里其城險固城後有高山壁立復有石城憑高臨下城中每恃為聲援)
安寧廢州(在城東北一百三十里元置眀初省入府)廣南舊衛(在城内眀洪武二十)
(九年置永樂元年移置於雲南府治東)
元江府
奉化廢州(在城西一百二十里本名羅槃甸元為羅槃部眀洪武初置因遠羅必甸長官司後)
(改為奉化州入本朝順治十八年省府址存)新平縣新化廢州(在城西北二百)
(里元初立千戶眀弘治中改為州嘉靖五年築土城本朝康熙五年倂入新平縣今州城址猶存)鳴
鼔營碑(在城西北三里碑文破敵軍山平核桃箐焚白改寨掃麻栗灣擒斬萬計萬歴辛卯孟秋)
(廿三日副總兵豐城鄧子龍立今存)他郎恭順廢州(即今通判治眀初改他郎寨為)
(恭順州省本朝順治十八年入府址存)石煙(在治西南一百六十里卜左村石坳中通一竅最深)
(有煙裊裊四時不絶居民以煙所指卜吉凶)
開化府
文山縣(附郭)安南廢城(在城西一百四十里木附僰蠻所居舊名裒古又名捨資)
(部元置千戶眀初改為長官司正德六年省入蒙自縣天啓二年復給司印以王弄長官司沙源兼管眀)
(末源子定洲謀叛討誅之其兵頭王朔遂有其地址本朝康熙四年朔與祿昌賢等叛官兵攻破之城)
(尚存)
鎮沅府
威遠舊州(即今府治舊為昔樸和泥二蠻所居蒙氏時屬銀生節度又置威遠瞼至段氏為金)
(齒白蠻阿只等所據元至元十二年置威遠州隸威禁路眀洪武三十三年改置鎮沅州永樂四年始陞)
(為府今革除之威遠土州乃昔濮落雜蠻之地眀洪武三十四年所開置也)巖龍(在城南六十里)
(眀德里土人旱澇祈禱多著靈異)恩樂縣天生城(在城東六十里三家坡周圍懸)
(巖石壁中有平地儼如城垣今駐汛兵)石室(在城南境猛連村清幽絶俗昔有道人修煉於此後)
(不知所終)
東川府
會澤縣(附郭)土府故城(在城西南二里故址尚存)堂琅廢縣(在城西南)
(漢置因山為名水經注云朱提郡西南二百里得所綰堂琅縣西北行上高山羊腸䋲屈八十餘里或攀)
(木而升或䋲索相牽而上緣陟者若將階天南中諸郡此為至險)仙人洞(在城西北四十餘里)
(雲弄山腰相𫝊那姑仙修煉於此土人至其地不敢語語則風雹立至)
昭通府
恩安縣(附郭)土城(在城東南二十里元初駐兵於此遺址尚存)八仙海石
(在城東二十里海中有島八石屹立如人土人謂之八仙世𫝊武侯南征曾留記云八仙倒烏蒙了今果)
(次第傾倒改設流官)鎮䧺州嗎里城(在城東五里眀萬歷間建遺址尚存)舊土
城(在城西南七里眀洪武中穎川侯傅友德調指揮鄭祥駐兵鎮戌築土為城後班師歸址尚存)仙
碑(在城北境火頭壩口篆文甚古眀黔撫郭子章曾遣人摹數本去)石刻(在城東北羅漢村係)
(通四川高珙二縣孔道石上鐫芒琪古界四大字旁有洪武七年四小字)大草壩(在阿路林天然)
(不生竹木傳為武侯七星營)
普洱府
龍虎地(在城北三里迤邐南来氣象萬千其過峡處斬如巉巖相傳武侯南征時鑿其&KR0890;以制蠻)
(夷)攸樂祭風臺(在城南六茶山之中登其上可俯視諸山相𫝊武侯於此祭風又呼)
(為孔眀山)孔眀塔(有二一在九龍江之西南接莽于孟艮界高十丈許相𫝊為孔眀所建有塔倒)
(呈上歸流之讖今其塔欹向東北識者謂東北為御極之六年)
(神京所在歸流當驗七年逆夷平果改設流官一在九龍江之南六里許高十丈餘相傳亦武侯所建旁)
(有樹一株名萬年青玲瓏環抱最為竒異塔後即武侯立營處)整董井(在城南二百五十里蒙詔)
(時夷目叭細里佩劍遊覽忽遇是井水甚潔細里以劍測水淺深歸數日視其劍似白鏹所鑄者疑之斷)
(以斧劍鐵悉為銀復跡之不得其處歴𫝊其事後土官襲職務求此水沐浴得者夷民愈敬服焉)六
茶山遺器(俱在城南境舊𫝊武侯遍歷六山留銅鑼於攸樂置䥈於莽芝埋鐵磚於蠻耑遺木)
(梆於倚邦埋馬鐙於革登置撒袋於慢撒因以名其山又莽芝有茶王樹較五山茶樹獨大相𫝊為武侯)
(遺種今夷民猶祀之)祭鑼洞(在莽芝山半石洞中有銅鑼一匡郭剥蝕夷人每於春耕時取鑼祭)
(之祭畢仍置故處秋時再祭則年穀豐稔或不誠即歲歉相𫝊武侯所遺迄今奉為神物)思茅
諸葛營(在城東北斑鳩坡下諸葛武侯擒孟尚存獲直抵莽𬗟往来經過駐軍於此址)
大理府
太和縣(附郭)太和故城(在城南十五里皮羅閣册為雲南王自蒙舍徙此今其地)
(名太和村址存)史城(在城北四十里隋開皇中史萬歲駐師於此故名元初置喜州今其地名喜洲)
(村址存)南詔諸城(俱在府境皆備吐蕃所設一在河尾里一在關邑里一在白國一在蟠溪)
(一在塔橋一在摩用又有金剛城在點蒼山佛頂峯麓址存)葉榆廢縣(在城東南十里陽和)
(舖漢元封二年置屬益州郡後漢屬永昌郡晉屬雲南郡元改大理路今舊址尚存)東河陽廢
縣(在城東十里晉永嘉五年分永昌雲南立東河陽郡以縣為郡治)石乳巖(在城北蒼山茫)
(湧溪上有滴乳石高智昇初生時曾棄其下石乳滴入口數日不死始收養之)天威逕(在城南三)
(十里逹永昌孔道武侯七擒孟獲復縱之使去獲心服曰公天威也後遂名龍尾關西曰天威逕)畫
卦臺(在城西蒼山龍泉峯下昔武侯屯兵於此草莱中得石刻伏羲像因作臺祀之)占文閣
(在城西南五里每星回節似有火炬出焉土人以占科目之多寡)五華樓(在城中唐大中時南)
(詔豐祐建元世祖征大理駐師其下正德間重修址存)天風海濤樓(在城東八里洱水寺)
(前一名浩然閣眀嘉靖間建)寫韻樓(在城西南十二里海光寺楊慎著六書轉注處)勝概
樓(在城西北二里崇聖寺創自唐貞觀間其北有般若樓)翠華樓(在城西北無為寺元世祖)
(駐蹕處萬松欝然)水月樓(在城北龍首關俯臨洱水眀月東出蕩漾金波對之如掩映冰壺中)
桂樓(在城北三十里上陽溪眀隱士楊黼讀書處旁有退筆塜)混沌亭(在城南龍尾關西谷)
(中有李將軍祠為唐死事之臣南詔祠之)千尋塔(在崇聖寺塔頂有欵識為唐開元元年南詔請)
(唐匠恭韜徽義造眀正德九年五月六日地震塔裂旬日復合)轆角莊(在城南二十里南詔閣羅)
(鳳之女請自擇配倒坐牛背任所之至一委巷老嫗家側其角而入遂嫁其子鳳怒與女絶其婿於採樵)
(處得金磚負歸作金橋銀路以迎鳳鳳嘆曰果天婚也後人名曰轆角莊言牛入隘巷角如轆轤之轉也)
禹碑(在城西南一塔寺眀嘉靖門楊慎摹岣嶁碑刻之)南詔碑(在城南太和故城唐天寳)
(間閣羅鳳歸吐蕃立碑門外眀叛唐非得已也鄭回撰文)平雲南碑(在城西三里元世祖平雲)
(南立大學士程文海撰文)平章碑(在城西北蒼山應樂峯)玉手碑(在崇聖寺僧念庵書)
(證道歌刻於石其右手自腕至掌瑩眀如玉故名)黃華詩碑(在崇聖寺元翰林王庭筠自號)
(黃華老人眀郡人李中谿得其遺筆四詩刻於石上筆意古勁士林咸珍之)玉磬碑(在無為寺)
(側眀汝南王有記)蒙國大詔碑(在城北十里唐鄭回撰文杜光庭書今剥落殆盡)婦
負石(在城南和陽舖𫝊昔漢兵至境大士化一婦人負大石衆驚異戒勿露刃但略其地為葉榆縣)
(後人祀觀音像於上)觀音石(在崇聖寺南有楊黼八分書誌之)羅刹封石(在上陽溪)
(谷口有方石如樓世𫝊觀音大士閉羅刹於此因建寺基)大石案(在城北十三里長六尺闊六尺)
(厚二尺許四足皆大石唐永徽間楊波遠為迦葉設供案)白虎墩(在城西南感通寺昔傳有僧在)
(廚炊黍見白虎入急以甑縻擲之繞其頸而遁眀日視西廊塑虎頸有甑縻焉寺廢墩存)大悲寺
觀音像(在城中唐末有木板逆流三里許人異之取視見觀音像因奉於寺眀成化間雪深七尺)
(煙火俱盡像前煙篆不滅)天橋(在城西南三十五里洱河下趨處俗𫝊大士鑿石以洩洱水絶壑深)
(塹石梁跨之兩巖激水濺珠宛如梅綻人呼為不謝梅)洱海月(在下關每十一月十五夜月落)
(已盡水中猶見一輪)風孔(在蒼山三陽峯蔑原之上風從地孔出夏月過之刺人肌骨人謂郡之多)
(風以此)蝶泉(在城北上關泉從石腹湧出旁有花一株高丈餘夏月花開狀若蝴蝶首尾相銜長)
(垂至地亦竒觀也)唐梅(在城西北靈會寺右相𫝊植自唐時其花干層色如紅玉鐵幹横撑千年)
(物也)趙州安東城(在城東二里蒙氏安東將軍李專珠所築)白崖故城(在城)
(東六十里舊名白崖甸以西山崖石如雪因名蜀漢建興三年武侯南征師次白崖獲雍闓斬之封白國)
(仁果裔龍祐那為酋長賜姓張氏築城於白崖山下蒙氏時為白崖瞼唐天寳十年鮮于仲通進薄白崖)
(城即此眀嘉靖年設大理府督捕通判駐其地築土城萬歷末年裁城址尚存)彩雲城(在白崖西)
(昆彌山下白國王張龍祐那築以彩雲見於此故名一名文案洞城)諸葛城(在城東南彌渡市北)
(武侯築)唐城(在城南十五里唐天寳中李宓征南詔時築)建寧廢縣(在城東南九十)
(里彌渡元至元十一年置二十五年省入州元地理志稱于白崖瞼改置建寧縣乃白崖瞼之彌渡非即)
(白崖也今城址尚存)元世祖故壘(在白崖驛東七里許)孔眀壘(在城東北三里九龍)
(山頂址存)小國公營(在城南華藏寺後眀西平侯沐英平大理子沐春於此駐兵故名)鳳
嬉亭(在城西南鳳儀山眀州人參議金罍搆以舘楊慎者州内諸勝皆在指顧之下今廢)鐵柱
(在城南百里武侯既擒孟獲還白崖立鐵柱紀功歲久剥落至唐懿宗咸通間重鑄之今鐵柱廟是其遺)
(蹟)御井(在城北十五里元世祖南征駐蹕於此時旱軍士渴甚禱神鑿池泉忽湧出)孔眀
印(在城東南定西嶺西巖間鐫刻印篆傳為武侯所遺土人佩以治瘧)雲南縣雲南
舊城(在城南六十里漢武帝元狩元年彩雲見於白崖置縣其南故曰雲南蜀漢分建寧永昌立雲)
(南郡唐改為匡州領勃弄匡川二縣今縣城東南有廢城即唐時匡川縣治其勃弄遺址今大波那村是)
鏡州廢城(在城西北十里唐置遺址尚存)雲平廢縣(在城東本雲南縣地晉析置雲)
(平縣宋齊因之梁末廢)力士營(在城南九里昔武侯駐兵於此)伏波巖(在城西二里舊)
(有馬伏波祠)懸巖閣(在城北九頂寺鐵絚懸搆絶閣摩天)風洞古井(在城南三十里)
(水目山水月寺六詔時僧普濟有神異日從洞中往来旁有古井深不可測)鄧川州德
源城(在城東北十二里昔鄧瞼詔居之南詔既併鄧瞼其妻慈善不屈死南詔旌其城曰德源事詳)
(列女)廢曾州(在城東四十里即漢時姑繒夷之地唐武德四年置曾州治曾縣西接匡州後沒於)
(蠻)諸葛寨(在城東三十里地名豪猪洞南山頂有石牆遺址下有龍潭石壁上有龍形竝星雲)
(人馬狀層見叠出如雕刻然武侯擒孟獲於銀坑洞即此)浪穹縣石和城(在城西北)
(十五里施浪詔之裔據石和城閣羅鳳攻虜之即此)浪穹廢縣(即今縣治唐為浪穹詔其王鐸)
(羅望與南詔戰不利挈其部保劒川更稱劒浪詔貞元中南詔擊破劒川虜鐸羅望徙永昌以浪穹施浪)
(鄧睒總為浪穹州元至元十一年降為縣)鳳羽廢縣(在城西南四十里蒙氏所置元屬鄧川州)
(眀初倂入浪穹今名鳳羽鄉址存)三營(在城東三十里蓮花山下元世祖入大理以此為吐蕃襟)
(喉留軍三百戶鎮之因名)鳳凰臺(在城北二百步施浪詔施望欠築臺下有白沙井亦望欠所鑿)
古栢亭(在城東五里元時建今亭廢柏存輪圓如盖)潛龍庵(在城東北赤壁山下眀永)
(樂九年建文帝偕楊應能葉希賢程濟至浪穹結庵於此眀年應能希賢先後卒葬庵旁題曰二忠之墓)
(居久之焚其庵東去時永樂二十年也以本朝康熙間邑人何星文跡其地建潛龍庵志之)占農
石(在城南鳳羽鄉石竅中藏一蛇見頭則插秧早見腹則及時見尾則旱人以占農)賓川州
古大羅城(在城東一里俗呼軍營眀弘治間掘地得碑上有大羅城三字因以名衛)諸
葛城(在城西二里虎踞山相傳為武侯駐兵處)遂久廢縣(在城東北一百里漢置水經注)
(若水南經雲南郡之遂久縣即金沙江廵檢司地古稱白門址存)迦葉門(俗呼華首門在雞足)
(山頂迦葉波入定之所唐南詔永貞閒僧小澄從此扣石門入有二僧追之不及大悔恨焚身門外焚處)
(生二柏樹)馴虎澗(在雞足山傳為迦葉馴虎之所)八功德水(在雞足山巔迦葉於石上)
(卓錫成泉清流不竭)雲龍州雲龍舊州(在城西浪滄江外三七之地眀萬歷間築)
(城建學崇禎間始移於雒馬井即今州治)巂唐廢縣(在城南五十里漢置屬益州郡後改屬永)
(昌郡晉咸康後縣廢)芘蘇廢縣(在城西一百二十里漢置屬益州郡後漢屬永昌郡芘作比晉)
(咸和中分河陽郡置河西郡治芘蘇縣宋齊因之梁末廢)古塔(在城北松牧村高丈許圍丈餘片石)
(累成不知其始眀隆慶間地震中裂萬歷丙子地震復合)仙人晒丹石(在舊城南七里高二)
(丈周二十丈每雨過有斑赤如丹砂拭之則愈眀)鐵杖屨(在舊城北丹戞紫竹居眀正德間土)
(官段文顯見一老人謂之曰丹戞山石剖之可獲靈異語畢不見顯剖石果得鐵杖一鐵屨一即建寺設)
(老人像祀之)
楚䧺府
楚䧺縣(附郭)德江城(在城西北二里宋段氏時高昇泰執國柄封其兄子眀亮於此)
(所築元為威楚路治眀洪武中督都袁義謂南山高峻逼近城郭乃請改遷今治又名德江村昔高量城)
(避位居此一村化其德故云)富民廢縣(在城南十五里元至元十五年置二十一年廢為鄉)
(今訛為阜民)思政樓(在府城中眀成化七年知府趙熙修有記)高量成碑(在城西四)
(十里紫溪山之猢猻箐其上字跡磨滅不可讀)大小驃村(相傳蒙氏時有野馬二風雨中鬭於)
(原野久之化為龍大者入東南村塢小者入西南山谷僰人因以名村)鎮南州和子
城(在城東二里唐時閣羅鳳合六詔為一侵俄碌取和子城即其地今城存)石鼓廢縣(在城)
(東三十里初欠舍川有城曰雞和唐時蒙氏併六詔征東蠻取和子雞和二城置石鼔縣元憲宗七年立)
(石鼔百戶至元二十二年改為縣屬鎮南州二十四年革為鄉)諸葛營(在城東二里昔武侯屯師)
(於此今址尚存)米湯壩(在城東二十五里事詳仙釋)神龍石(在城南三十五里力戈村)
(元初龍出巨石中化為嬰孩術士經過聞啼聲覓而抱歸行二里許風雨交作遂成一石土人異之立廟)
(祀焉至今巨石孩形尚存)仙人骨(在城東二十里山中有碎石如硝掘而粉之可瘳疾世𫝊仙人)
(張眀亨遺蛻瘞此)南安州瓦晟吳柵(在城東南山巖稠叠林麓四周昔黑爨蠻)
(祖瓦晟吳立柵其上)紅石巖碑(在城東百里眀萬歷間都司張守仁剿野賊至此斬四渠長埋)
(其首立碑於上勒鎮壓土夷四字碑存)定遠縣南寧廢縣(在城南黃篷穽元初)
(立百戶於其地至元十二年改為縣後省入定遠址存)諸葛營(有三一在磨盤山一在羊牟山)
(一在法光山址俱存)自久寨(在城西三十里化佛山眀初土酋自久據山為寨以拒官兵被擒赴)
(京上問叛故對曰奴為主耳稱旨授以世襲指揮址存)天生碑(在城東七十里萬春山真覺寺)
(側其碑不琢而成元至正年間提舉完者秃書丹其文風雨剥泐不可讀)廣通縣千戶
所舊址(在城東卧象山元泰定初置後廢)沐寨(在城北十五里眀初西平侯沐英征刀斯)
(郎立寨於此今人呼為總兵坡)&KR1095;嘉廢縣(即今州判治眀初置&KR1095;嘉千戶所後改為)
(縣入本朝康熙八年省南安州址存)黑石(在治西一里黑初山元大定閒有星隕化為石狀類)
(瓜擊之鏗然有聲人不言舉之則動言則弗動土人以為怪積薪焚之雷雨交作衆懼而止嘉靖間知縣)
(楊江永移置土地祠)黑井提舉司治水塔(在司治北背鳳山臨龍潭昔有洪水)
(泛溢因建塔鎮之)李賢者泉(在司治南利潤坊相傳昔有貧嫗居此嘗苦無泉偶有老叟自)
(稱李賢者引嫗往巖畔以杖指示石裂泉出至今賴之)琅井提舉司神石(在司)
(治西南竒峯山麓石高丈許開井時頗著靈異土人祀之)
姚安府
姚州(附郭)唐古城(在城東十五里唐太守張虔陀築)廢裒州(在城北九十里)
(唐武德七年置本弄棟地南接姚州白蠻所居址存)弄棟廢縣(在城北二百二十里漢置屬益)
(州郡唐置姚州景雲初御史李知古築城址存)瀘南廢縣(在城東北一百五十里唐垂拱初置)
(縣名長城屬姚州天寳初更名瀘南十年劍南節度鮮于仲通討南詔大敗於瀘南即此)孔眀遺
壘(有工一在城東十里一在城北二十里)矣保山塔(在城北十五里相傳段正興大寶六)
(年建實宋紹興二十四年碑記猶存)高陀山塔(在城北二十里晉天福間建高十有五級碑記)
(尚存一名白塔西南有池清可鑑髮塔影倒映池中因名塔鏡)雲南郡主碑(在城東慈應寺)
(上篆元康三年雲南郡主等字)稽肅碑(在城西十七里上有天福二字)興寳寺碑(在城)
(西十八里段智興元亨二年立實宋淳熙十三年)始篁先生隱處(在城西茭湖漁澄洞)
(人代無考)仙人安公治(在城北金沙江上即古西梁州瀘水見雲笈七籖天地宫府圖)菩
提樹(在城北白塔旁元兵破大理高泰祥死之一女流亡民間不知弟兄所在因手植菩提樹以卜)
(存亡既而九植皆茁兄弟九人俱無恙散處滇黔洪武中皆授土官職)大姚縣武侯
城(在城西馬鞍山麓為武侯南征駐師之所今鐵樁尚存)廢縻州(在城西北二十里本西豫)
(州唐武德七年置貞觀三年更名南接姚州領縣二磨豫七部)廢微州(在城北四十里本西利州)
(唐武德七年置貞觀十一年更名北接縻州領縣二深利十部)揚被廢縣(在城東七十里唐武)
(德七年置裒州領揚被樂強二縣南接姚州境)馬邑廢縣(在城北六十里唐武德四年置尹州)
(治馬邑縣兼領天池鹽泉甘泉湧泉四縣其地與髳州接髳州即今縣治後俱廢)武侯陣圖
(在城北龍蛟江右壁上有人馬戰鬭之形)白井提舉司石羊(在司治北蒙氏時有)
(女牧羊於此其羊舐土驅之不去遂掘土有石如羊因得鹽泉至今立廟祀之)
永昌府
保山縣(附郭)鎮姚所故城(在城東南老姚鳳山之阿眀萬歷十三年改永昌所)
(建又鎮安守禦所在府西南潞江外三百五十里萬歷十三年改金齒所建今所裁城俱存)哀牢
廢縣(在城太和坊之東後漢永平中置元為永昌府治眀洪武中改為中千戶所軍營)不韋
廢縣(在城東北鳳棲山下漢武帝置徙吕嘉子孫居之以嘉為不韋後因名)諸葛營(在城)
(南十里昔武侯屯兵於此及還漢人有遺留者聚族而居至今呼為舊漢人村)全勝關(在城南二)
(百里姚關眀恭將鄧子龍敗緬於此因建此關舊址猶存)偃草坡(在全勝關南鄧子龍攻𬗟處至)
(今草皆下生不能上指)將臺(在城東金雞村溫泉之北蜀漢吕凱所築今遺址尚存)旗臺
(在諸葛營前一小海子内相傳武侯建旗之所周匝三十餘丈隨水高下雖巨潦亦不能浸)右軍
書臺(在城南諸葛營東舊有王羲之所書碑刻今皆廢僅存臺址)眀詩臺(在城南里許眀)
(郡人張含築含長於詩楊慎為之題額)看山樓(在城内眀戶部侍郎張志淳建樓上藏書萬卷)
(䧺偉竒麗甲於一郡楊升庵題曰鐵樓)安邊定遠樓(在城南十里高五丈有竒眀洪武十)
(七年建括蒼王景常有記)郤金亭(在城北驛亭眀兵備賀元忠郤金處今廢事詳名宦)金雞
村(在城東五里蜀漢吕凱故里今遺跡尚存後有古蒙千戶所遺址)馬援洞(在城西寳盖山)
(後青岡壩舊址尚存洞中水流不竭)諸葛井(在城東二十五里哀牢山上有二穴相去一寸五分)
(各圍三尺許形圓如盌水可飲千人夜有火光孟春月居民視井水盈涸以占歲之豐歉相𫝊武侯鑿以)
(濟軍者)萬箭樹(在城東北四十里天井山北段氏時濮蠻為盜出沒於此行者射其樹以厭之)
(箭集如蝟)騰越州諸葛城(在城東高黎貢山分水嶺舊𫝊武侯所築一夜而成)羅
密城(在城北二十里舊為蠻酋所居濠塹猶存又州西二里平原中有西源城遺址相𫝊為段氏所)
(築)順江廢州(在城南二十里元至元十一年置尋廢至正七年酋長樂孫求内附立宣撫司)
(尋又廢)古勇廢縣(在城西一百里元至元中置尋廢)越甸廢縣(在城東北四十)
(里元至元中置尋廢)尚書營(在城北三十里眀靖遠伯王驥駐兵處)鎮夷石堆(在城)
(西南三十里矣羅山後高丈餘武侯屯兵處)黃牛石(在城西北二百五十里馬回關山旁壁上)
(土人遠涉險阻必祭而後行)永平縣博南廢縣(在城南後漢置其地今名江東)
(村)諸葛寨(在城北三里武侯駐兵之所)石塔(在城西潞江西岸相𫝊武侯征孟獲時建)
(有大樹裹塔隂周十餘畞)
鶴慶府
廢守禦所(在城北四十五里眀洪武二十年置本朝康熙五年裁)諸葛寨(在城南一)
(百四十里羅陋村武侯駐兵處)松桂營(在城南六十里眀潁川侯傅友德征佛光寨駐兵於此)
清虚閣(在城北八里眀知府馬卿建吴堂作記閣跨白龍祠山麓山亘數十里最高一峯名金山)
(有泉下注為白龍潭)贊陀石洞(在城東十里石寳山頂之隂昔西僧贊陀啒哆自西竺来栖此)
一盌水(在城東南大城坡頂昔蒙氏軍過此渴甚斫地得水)象跪石(在城北八里石如狼)
(牙昔元世祖自麗江乘一白象至此象跪不行因名)劒川州望德城(在城南三里周)
(五百丈段氏所築今名水寨村又東北段氏里有城即元世祖入大理駐師處)羅魯城(在城南十)
(五里唐時築今名瓦窰村)千光如来像(在城南三里水寨村蒙氏征麽些渡金沙江遇水逆)
(流取以刻像號千光如来)
順寧府
守禦所故城(在城西南二百里矣堵十三寨之中右甸川之西山麓眀萬歷間廵撫陳用賓)
(築為郡城藩蔽周二百丈有竒今遺址尚存)慶甸廢縣(在城南八里元天歷元年置眀洪武)
(十五年廢)孟獲遺寨(在城南一百八十里孟獲為武侯所縱南走慶甸今有遺址)聚書
樓(在府東城内土知府猛寅購經史子集建樓貯之又名萬卷樓)諸葛碑(在猛𬗟之邦鳳山碑)
(文蘚剥多不可辨)中阿山銘(眀正德中有人於中阿山鋤田得一石方尺許上有鐫文曰襟)
(滄江帶錫河為崑崙山冢子厥名中阿餘尚有十數字剥落難辨)武侯石柱(在右甸逹丙里)
(田畦間相傳武侯製以懾服羣夷者)觀音接路(在城北阿魯司泥山當兩山路絶處宋祥符中)
(一夕風雨忽成坦途𫝊為大士顯靈)三台相井(在三台山東北百里舊志謂武侯平蠻軍至此)
(苦無水見一老嫗指地得泉味甘冽因呼為觀音井亦名三台相井)江流佛像(在城東四十里)
(眀嘉靖中土人漁於蘭滄江忽見江水逆流視之乃銅觀音像遂奉於萬慶寺)雲州大侯
州故城(在城南即州舊治與雲夢接壤土名大侯寨眀正統三年改為州土酋奉氏世為知州萬)
(歷間有奉赦奉學弟兄不相能分上下二衙赦居大侯為上衙學居下衙去大侯南十里不受制於赦雲)
(夢土官猛廷瑞學婿也助學搆兵二十五年討平之改雲夢為新州赦守大侯如故後赦子奉光復抗命)
(二十六年再討之改為雲州州舊係土城三十一年遷於大栗樹鎮為今州治故城存)猛氏寨
(在城東一百二十里上有龍馬泉溫泉)
永北府
廢順州(在城西一百二十里唐時地名牛睒南詔徙諸浪人居之與羅落蠻雜處元初内附至元)
(十五年置順州屬麗江路明洪武十五年改屬鶴慶府萬歷二十八年築土城本朝康熙八年省州入)
(府三十八年以其地改屬永北府)蒗蕖廢州(在城北八十里地名羅共羅落麽些蠻世居之)
(元至元九年内附改為州眀天啓中廢)㟍峨舊縣(在城南三十里㟍峨村蒙氏時築遺址尚)
(存)祭鋒臺(在城南二十里武侯征南時祭劒於此)石壁觀音像(在城東山石壁)
(間唐吳道子筆)
麗江府
通安廢州(在城東三里昔名三睒濮繲蠻所居其後麽些蠻葉古年奪據漢為定苲縣地屬越)
(嶲郡唐改定苲曰昆眀屬巂州天寳後為越析麽些詔元憲宗三年内附中統四年以麥良為三睒管民)
(官至元十四年置通安州屬麗江路眀因之本朝省入府)寳山廢州(在城東二百四十里)
(漢越巂郡西境後漢屬永昌唐為麽些蠻所據元憲宗三年内附名其寨曰茶罕忽魯罕至元十四年置)
(寳山縣尋陞為州屬麗江眀因之本朝省入府址存)廢蘭州(在城西南三百六十里漢益州)
(郡西北境後漢永昌郡地唐屬南詔為盧鹿蠻所居元憲宗四年内附隸茶罕章管民官至元十二年置)
(蘭州屬麗江路眀洪武十五年改屬鶴慶後仍歸麗江本朝省入府址存)巨津廢州(在城)
(西北三百里舊名羅波九睒西鄰吐蕃麽些大酋世居之元憲宗三年内附至元十四年於九睒置巨津)
(州屬麗江路以鐵橋為南詔吐蕃交會之大津渡故名眀因之本朝省入府址存)臨西廢縣
(在城西北四百六十里巨津廢州之西蠻名羅裒間居民皆麽些二種蠻元至元十四年置臨西縣以西)
(臨吐蕃故也隸巨津州眀洪武十五年改屬麗江府正統二年為番人所據僅存一寨今名他照和村)
鐵橋址(在廢巨津州北一百三十里為南詔與吐蕃交會處鐵橋之建或云吐蕃或云隋史萬歲)
(及蘇榮或云南詔閣羅鳳異牟尋歸唐時斷以絶吐蕃橋南有鐵橋城為吐蕃十六城之一嘗置鐵橋節)
(度於此橋所跨處穴石錮鐵為之冬日水清猶見鐵環)大匱寨遺址(在廢寳山州東唐麽)
(些蠻兄弟七人居之曰大匱曰羅邦曰羅寺曰礙場曰卞頭場曰當坡羅場曰當郎將元世祖南征至大)
(理俱内附)芝山洞(在城北雪山西南麓林木幽異巖畔有洞旁建解脫禪林眀熹宗賜名福國)
石鼔(在城西七十里金沙江邊相傳武侯南征立以鎮土番)
蒙化府
巄&KR2839;圖城(在城西北巄&KR2839;山周圍四百餘丈昔細奴邏築此城以居今尚有所遺石柱又府東)
(梅子箐山頂亦有城基周圍十六門其規模又倍於巄&KR2839;焉)蒙舍故城(在城北十五里古城)
(村張氏讓國蒙詔築城以居今舊址猶存)定邊廢縣(在城東南一百里唐時為濮落蠻所居地)
(曰南㵎元初於南澗置定邊縣隸鎮南州尋廢眀初復置縣隸楚䧺府本朝雍正七年省入蒙化府)
蒙化廢衛(在府東城内眀洪武二十三年置本朝康熙六年裁)金牛山寨(在城)
(西南十里昔蒙氏屯營之所遺址尚存)蒙氏寨(在城北二十五里孤峯陡峻有三濠皆深丈許)
(今尚有瓦磵雷石之類)鐵柱(在城東箐口北一里高七尺徑三尺相𫝊武侯南征時鑄上有建極)
(十三年壬辰四月庚午朔十有四日癸丑鑄十九字按建極乃南詔酋龍僣號恐年久剥落當時添補之)
(也)盟石(在城北二十里唐時張樂進求遜國細奴邏邏祝曰我當得國劒斫入石果入三寸今石)
(上猶有劒㾗)石箭(在瀾滄江廵檢司北二里有石長七尺徑二寸上銳如鏃下圓如幹相傳武侯)
(所遺)
景東府
玉筆城(在城西景董山眀洪武中建衛城復於山巔别為小城周圍三十餘丈東開一門本朝)
(康熙九年建營於此名玉筆城)景東廢衛(在城西北五里眀洪武二十三年置本朝康熙二)
(十六年裁城址猶存)
塚墓(附)
雲南府
隋爨王墓(在府東十五里題曰昆明隋西爨王之碑成都閭邱均撰文洛陽賈餘絢書丹碑今)
(無存)唐河東刺史王仁求墓(在廢三泊縣南二十里有碑銘歲久剥蝕)元梁
王墓(有二一在府西進耳山王名博囉一在安寧平頂山)咸陽王薩達克齊墓(在府)
(東五里)眀王忠文公禕墓(在府東二里地藏寺後)都督沐璘墓(在府)
(西北十餘里普吉村)都御史李純墓(在府西玉案山)贈光祿少卿毛玉
墓(在府西十里班莊村)兵部侍郎孫清愍公繼魯墓(在府西北里許)光
祿少卿施昱墓(在府西十里朝宗山)贈刑部尚書嚴暠墓贈
刑部尚書嚴鍈墓(俱在府東六里歸化寺前)吏部尚書嚴恭肅公
清墓(在府東北羊腸村後)都御史朱運昌墓(在府東十里麥沖山麓)兵部
尚書傅忠壯公宗龍墓(在府西十里棋盤山下)廵撫四川都御
史馬乾墓(在府西北普吉村)參將沐詳墓(在呈貢縣東南十里洛龍河)贈
吏部尚書楊情墓贈吏部尚書楊福山墓(俱在安寧州太)
(保山)都御史張素墓(在安寧州西二十里巃嵸山)
曲靖府
元梁王墓(有八在府東羅漢山諸處)眀光祿少卿胡潔墓(在府東六十里)
(廢越州城北)廵撫陕西都御史唐時英墓(在府北五里白石江上)布
政使朱家民墓(在府西十五里王家屯)吏部主事李希揆墓(在府)
(南十五里)任烈婦墓(在府西五里有碑)
臨安府
元董莊愍公文彦墓(在府西一里)羣節墓(在府北白鶴舖元末盜起回回)
(羅壘丹等四十一人隱居山谷中盜脅之不從俱被害身首異處經宿復合衆異之叢葬於此)眀江
孝子墓(在府北一里孝子不知何處人任本府通判有孝行天順庚申卒葬於此題臨安别駕孝)
(子江惠墓)副都御史王恩民墓(在府西十五里)南京操江僉都御
史蕭崇業墓(在府北白鶴山)贈吏部侍郎包萬化墓吏部
侍郎包見捷墓(俱在白鶴山)都指揮僉事萬城墓(在府東五里回)
(龍山)郭夫人虚墓(在河西縣西五里普應山縣令廣西全州蔣良之妻疾終厝於此扶喪歸)
(縣人慕良德政為營虛墓有參政宋應登撰蔣公郭夫人虚墓碑)
澂江府
漢漢興亭侯李恢墓(在府西五里)宋丁連然君墓(在江川縣北三)
(十里北山上覆臣石有耕者坐於上石忽動耕者驚異啓視之上勒丁連然君神道按宋史太宗時有交)
(王丁連然来朝疑即其人)元右丞相伊喇墓(在府東三里缺摩山)臨安路總
管段文瑞墓(在府東北重珠山)武德將軍閈里伯墓(在路南州南紫)
(玉山)眀御史王昭墓(在府南官南山洪武間流寓)
武定府
元行省參政安慈塚(在府東北三十里龍三藏)烈婦墓(在府南舊和曲州名)
(氏不可考)
廣西府
眀參政李公墓(在府北山麓委勘事卒葬此建有廟名籍無考)光祿大夫太
子少傅兵部尚書楊䋲武墓(在彌勒州南玉枕山)
大理府
漢白王墓(在府北十五里無為寺後)唐天寳戰士塜(即萬人塜一在府南龍尾)
(關東一在趙州北唐天寳中鮮于仲通李宓伐南詔戰亡士卒閣羅鳳收葬之)御史杜光庭
墓(在府西南玉局峰下光庭流寓南詔以文章教蒙氏之民卒後蒙學士爨泰葬之於此)段赤
城墓(在府南二十里赤城誅蟒除害人德之為之立墓)五代悼康墓(在浪穹縣南山)
(根村南詔趙善政偽諡悼康歿葬於此)元安撫瑪蘇庫墓(在府東龍佉里咸陽王第)
(五子治鶴慶大理二路)眀大軍封(在府西南一塔寺後潁川侯取大理時斂亡卒而封之)
翰林李元陽墓(在府西北三塔寺右)都御史趙汝濓墓(在府南龍尾關)
(麓)汝南王妃墓(在府西北雪山永樂閒封王於大理妃姓丁氏)參政鄒堯臣
墓(在趙州象山)給事楊志墓(在鄧川州南六里正統中從戎卒葬此)兩忠墓(在浪)
(穹縣潛龍庵旁建文從亡臣葉希賢楊應能葬處)御史趙昇墓(在賓川州棑栅營)
楚䧺府
元金牌司墓(在廣通縣羅苴甸西山𫝊為元時亞中大夫威楚開南等處總管高禾成葬處)
眀副使楊文烈公畏知墓(在府北三里)
姚安府
戰國楚小卜墓(在府西北楚莊蹻之將平定滇中戰歿葬此)
永昌府
漢陽遷亭侯吕凱墓(在府東金雞村)哀牢夫人墓(在府東哀牢山)三
國漢孟優墓(在府南八十里地名猛波羅)唐杜光庭子墓(在騰越州南龍)
(鳳山光庭將子入南詔子卒葬此其名無考)王狀元墓(在府北大寺山其名無考)元騰
衝府知府高泰墓(在騰越州南龍鳳山)騰衝府知府孟光墓(在騰)
(越州北千峩寺左)眀戸科給事中陳以仁墓(在府南龍泉門外圓通寺後洪)
(武中謫戍金齒卒葬此)都督僉事胡誌墓(在府西九隆山)戸部侍郎張
志淳墓(在府南黃竹山)贈光祿少卿薛繼茂墓(在府東南三十里桃花屯)
(東河邊)三忠墓(在府東關坡孫可望入滇通判劉廷標推官王運開竝弟運閎死之葬此)戰
士塚(有二一在府南姚城東一在松坡營東)
鶴慶府
眀副都御史彭富墓(在府西大坪)光祿寺少卿楊掄墓
戶部右侍郎楊芳盛墓(俱在府南班登山)贈光祿寺卿段恭
節公高選墓(在劍川州西門外)光祿卿楊朝棟墓(在劍川州南六里鍾)
(賢嶺石龍寺後)
蒙化府
眀御史雷應龍墓(在府南雞鳴山)山人范寅墓(在府北天策堡其子范運)
(吉親負土石累成)光祿卿左重墓(在府南梯子坡)太僕卿周二南墓
(在府東屏風山)本朝徐烈女墓(在府北教場本府同知陳文成與闔郡士民公葬)
雲南通志卷二十六
