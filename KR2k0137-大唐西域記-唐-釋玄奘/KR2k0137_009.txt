大唐西域記卷九
唐釋玄奘譯
釋辨機撰
一國
摩揭陀國下
菩提樹東渡尼連禪那河大林中有窣堵波其北有池
香象侍母處也如来在昔修菩薩行為香象子居北山
中遊此池側其母盲也採藕根汲清水恭行孝養與時
推移屬有一人遊林迷路彷徨往来悲號慟哭象子聞
而愍焉導之以示歸路是人既還遂白王曰我知香象
遊舍林藪此竒貨也可往捕之王納其言興兵往捕是
人前導指象示王即時兩臂墮落若有斬截者其王雖
驚此異仍縛象子以歸象子既已維縶多時而不食水
草典廐者聞王王遂親問之象子曰我母盲冥累日饑
餓今見幽厄詎能甘食王愍其情志故遂放之其側窣
堵波前建石柱是昔迦葉波佛於此宴坐其側有過去
四佛座及經行遺迹之所四佛座東渡莫訶河至大林
中有石柱是外道入定及發惡願處昔有外道鬱頭藍
子者志逸煙霞身遺草澤於此法林棲神匿迹既具五
神通得第一有定摩揭陀王特深宗敬每至(闕)時請就
宫食鬱頭藍子陵虚履空往来無替摩揭陀王候時瞻
望亦既至已捧接置座王將出遊欲委留事簡擢中宫
無堪承命有少息女淑慎令儀既親且賢無出其右摩
揭陀王召而命曰吾方遠遊將有所委爾宜悉心慎終
其事彼鬱頭藍仙宿(闕)宗敬時至来飯如我所奉勅誡
既已便即(闕)覽少女承旨瞻候如儀大仙已至捧而置
座鬱頭藍子既觸女入起欲界染退失神通飯訖言歸
不得虚遊中心愧恥詭謂女曰吾比修道業入定怡神
凌虚往来略無暇景國人願覩聞之久矣然先逹垂訓
利物為務豈守獨善忘其兼濟今欲從門而出履地而
往使夫覩見之徒咸蒙福利王女聞已宣告遠近是時
人以心競灑掃衢路百千萬衆佇望来儀鬱頭藍子步
自王宫至彼法林宴坐入定心馳外境棲林則烏鳥嚶
囀臨池乃魚鼈諠聲情散心亂失神廢定乃生忿恚即
發惡願願我當来為暴惡獸狸身鳥翼搏食生類廣身
三千里兩翅各廣千五百里投林噉諸羽族入流食彼
水生發願既已忿心漸息勤求頃之復得本定不久命
終生第一有天夀八萬劫如来記之天夀畢已當果昔
願得此弊身從是流轉惡道未期出離
莫訶河東入大林野行百餘里至屈屈(居勿反)吒播陀山
(唐言雞足)亦謂寠盧播陀山(唐言尊足)高巒峭嶮極深壑洞無涯
山麓谿澗喬林羅谷崗岑嶺嶂繁草被巖峻起三峰傍
挺絶崿氣將天接形與雲同其後尊者大迦葉波居中
寂滅不敢指言故云尊足摩訶迦葉波者聲聞弟子也
得六神通具八解脫如来化緣斯畢垂將涅槃告迦葉
波曰我於曠劫勤修苦行為諸衆生求無上法昔所願
期今已果滿我今將欲入大湼槃以諸法藏囑累於汝
住持宣布勿有失墜姨母所獻金縷袈裟慈氏成佛留
以傳付我遺法中諸修行者若苾芻苾芻尼鄔波索迦
(唐言近事男舊曰伊蒲塞又曰優婆塞皆訛也)鄔波斯迦(唐言近事女舊曰優婆斯又曰優婆夷皆)
(訛也)皆先濟渡令離流轉迦葉承旨任持正法結集既已
至第二十年厭世無常將入寂滅乃往雞足山山隂而
上屈盤取路至西南岡山峰險阻崖徑盤薄乃以錫杖
扣剖之如割山徑既開逐路而進盤紆曲折廻互斜通
至於山頂東北面出既入三峰之中捧佛袈裟而立以
願力故三峯歛覆故今此山三脊隆起當来慈氏世
之興世也三會說法之後餘有無量憍慢衆生將登此
山至迦葉所慈氏彈指山峯自開彼諸衆生既見迦葉
更增憍慢時大迦葉授衣致辭禮敬已畢身昇虚空示
諸神變化火焚身遂入寂滅時衆瞻仰憍慢心除因而
感悟皆證聖果故今山上建窣堵波静夜遠望或見明
炬及有登山遂無所覩
雞足山東北行百餘里至佛陀伐那山峯崖崇峻巘崿
嶾嶙巖間石室佛嘗降止傍有磐石帝釋梵王摩牛頭
旃檀塗飾如来今其石上餘香郁烈五百羅漢潛靈於
此諸有感遇或得覩見時作沙彌之形入里乞食或隱
或顯靈竒之迹差難以述佛陀伐那山空谷中東行三
十餘里至洩(移結反)瑟知林(唐言杖林)林竹修勁被山滿谷其
先有婆羅門聞釋迦佛身長丈六常懷疑惑未之信也
乃以丈六竹杖欲量佛身恒於杖端出過丈六如是增
高莫能窮實遂投杖而去因植根焉中有大窣堵波無
憂王之所建也如来在昔於此七日為諸天人現大神
通說深妙法杖林中近有鄔波索迦闍耶犀那者(唐言勝軍)
西印度刹帝利種也志尚夷簡情悦山林迹居幻境心
遊真際内外典籍窮究幽微辭論清高儀範閑雅諸沙
門婆羅門外道異學國王大臣長者豪右相趍通謁伏
膺請益受業門人十室而六年漸七十耽讀不倦餘藝
捐廢唯習佛經策勵身心不捨晝夜印度之法香末為
埿作小窣堵波高五六寸書寫經文以置其中謂之法
舍利也數漸盈積建大窣堵波總聚於内常修供養故
勝軍之為業也口則宣說妙法導誘學人手乃作窣堵
波式崇勝福夜又經行禮誦宴坐思惟寢食不遑晝夜
無怠年百歲矣志業不衰三十年間凡作七拘胝(唐言億)
法舍利窣堵波每滿一拘胝建大窣堵波而總置中盛
修供養請諸僧衆法會稱慶其時神光燭曜靈異昭彰
自茲厥後時放光明
杖林西南十餘里大山陽有二温泉其水甚熱在昔如
来化出此水於中浴焉今者尚存清流無減遠近之人
皆来就浴沉痾宿疹多有除差其傍則有窣堵波如来
經行之處也
杖林東南行六七里至大山横嶺之前有石窣堵波昔
如来兩三月為諸人天於此說法時頻毗婆羅王欲来
聽法乃䟽山積石壘階以進廣二十餘步長三四里
大山北三四里有孤山昔廣博仙人棲隱於此鑿崖為
室餘址尚存傳教門人遺風猶扇孤山東北四五里有
小孤山山壁石室廣袤可坐千餘人矣如来在昔於此
三月說法石室上有大磐石帝釋梵王摩牛頭旃檀塗
飾佛身石上餘香於今郁烈
石室西南隅有巖岫印度謂之阿素洛(舊曰阿脩羅又曰阿湏倫又曰)
(阿蘇羅皆訛也)宫也往有好事者深閑呪術顧儔命侣十有四
人約契同志入此巖岫行三四十里廓然大明乃見城
邑臺觀皆是金銀瑠璃是人至已有諸少女佇立門側
歡喜迎接甚加禮遇於是漸進至内城門有二婢使各
捧金盤盛滿花香而来迎候謂諸人曰宜就池浴塗冠
香花已而後入斯為美矣唯彼術士宜時速進餘十三
人遂即沐浴既入池已怳若有忘乃坐稻田中去此之
北平川中已三四十里矣
石室側有棧道廣十餘步長四五里昔頻毗婆羅王將
往佛所乃斬石通谷䟽崖導川或壘石或鑿巖作為階
級以至佛所從此大山中東行六十餘里至矩奢揭羅
補羅城(唐言上茅官城)上茅宫城摩揭陀國之正中古先君王
之所都多出勝上吉祥香茅以故謂之上茅城也崇山
四周以為外郭西通峽徑北闢山門東西長南北狹周
一百五十餘里内城餘址周三十餘里羯尼迦樹遍諸
蹊徑花含殊馥色爛黃金暮春之月林皆金色
宫城北門外有窣堵波是提婆逹多與未生怨王共為
親友乃放護財醉象欲害如来如来指端出五獅子醉
象於此馴伏而前
伏醉象東北有窣堵波是舍利子聞阿濕婆恃苾芻(唐言)
(馬勝)說法證果之處初舍利子在家也高才雅量見重當
時門生學徒傳以受業此時將入王舍大城馬勝苾芻
亦方乞食時舍利子遙見馬勝謂門生曰彼来者甚庠
序不證聖果豈斯調寂宜少佇待觀其進趣馬勝苾芻
已證羅漢心得自在容止和雅振鍚來儀舍利子曰長
老善安樂耶師何人證何法若此之悦豫乎馬勝謂曰
爾不知耶淨飯王太子捨轉輪王位悲愍六趣苦行六
年證三菩提具一切智是吾師也夫法者非有非空難
用詮叙唯佛與佛乃能究述豈伊愚昧所能詳議因為
頌說稱讚佛法舍利子聞已便獲果證
舍利子證果北不遠有大深坑傍建窣堵波是室利毱
多(唐言勝密)以火坑毒飯欲害佛處勝密者崇信外道深著
邪見諸梵志曰喬荅摩國人尊敬遂令我徒無所恃賴
汝今可請至家飯會門穿大坑滿中縱火棧以朽木覆
以燥土凡諸飯食皆雜毒藥若免火坑當遭毒食勝密
承命便設毒會城中之人皆知勝密於世尊所起惡害
心咸皆勸請願佛勿往世尊告曰無得懷憂如来之身
物莫能害於是受請而往足履門閫火坑成池清瀾澄
鑒蓮華彌漫勝密見己憂惶無措謂其徒曰以術免火
尚有毒食世尊飯食已訖為說妙法勝密聞已謝咎皈
依
勝密火坑東北山城之曲有窣堵波是時縛迦大毉(舊曰)
(耆婆訛也)於此為佛建說法堂周其壖垣種植花果餘址蘖
株尚有遺迹如来在世多於中止其傍復有縛迦故宅
餘基舊井墟坎猶存宫城東北行十四五里至姞栗陀
羅矩吒山(唐言鷲峯亦謂鷲臺舊曰耆闍崛山訛也)接北山之陽孤標特起
既棲鷲鳥又類高臺空翠相映濃淡分色如来御世垂
五十年多居此山廣說妙法然毗娑羅王為聞法故興
發人徒自山麓至峯岑跨谷陵巖編石為階廣十餘步
長五六里中路有二小窣堵波一謂下乘即王至此徒
行以進一謂退凡即簡凡夫不令同往其山頂則東西
長南北狹臨崖西垂有甎精舍高廣竒製東闢其戶如
来在昔多居說法今作說法之像量等如来之身
精舍東有長石如来經行所履也傍有大石高丈四五
尺周三十餘步是提婆逹多遥擲擊佛處也其南崖下
有窣堵波在昔如来於此說法華經精舍南山崖側有
大石室如来在昔於此入定
佛石室西北石室前有大磐石阿難為魔怖處也尊者
阿難於此入定魔王化作鷲鳥於黑月夜分據其大石
奮翼驚鳴以怖尊者尊者是時驚懼無措如来鑒見申
手安慰通過石壁摩阿難頂以大慈言而告之曰魔所
變化宜無怖懼阿難蒙慰身心安樂石上鳥迹崖中通
穴歲月雖久於今尚存精舍側有數石室舍利子等諸
大羅漢於此入定舍利子石室前有一大井枯涸無水
墟坎猶存精舍東北石澗中有大盤石是如来曬袈裟
之處衣文明徹皎如彫刻其傍石上有佛脚迹輸文雖
暗規模可察北山頂有窣堵波是如来望摩揭陀城於
此七日說法山城北門西有毗布羅山聞之土俗曰山
西南崖隂昔有五百温泉今者數十而已然猶有冷有
煖未盡温也其泉源發雪山之南無熱惱池潛流至此
水甚清美味同本池流經五百枝小熱地獄火勢上炎
致斯温熱泉流之口並皆彫石或作獅子白象之首或
作石筒懸流之道下乃編石為池諸方異域咸来此浴
浴者宿疹多差温泉左右諸窣堵波及精舍基址鱗次
並是過去四佛坐及經行遺迹之所此處既山水相帶
仁智攸居隱淪之士蓋亦多矣温泉西有卑鉢羅石室
世尊在昔恒居其中後壁洞穴是阿素洛宫也習定苾
芻多居此室時出怪異龍蛇師子之形見之者心發狂
亂然斯勝地靈聖所止躡迹欽風忘其災禍近有苾芻
戒行貞潔心樂幽寂欲於此室匿迹習定或有諫曰勿
往彼也彼多災異為害不少既難取定亦恐喪身宜鑒
前事勿貽後悔苾芻曰不然我方志求佛果摧伏天魔
若此之害夫何足言便即振鍚而往室焉於是設壇場
誦禁呪旬日之後穴出少女謂苾芻曰尊者染衣守戒
為含識歸依修慧習定作生靈善導而今居此驚懼我
曹如来之教豈若是耶苾芻曰我守淨戒遵聖教也匿
迹山谷遠諠雜也忽此見譏其咎安在對曰尊者誦呪
聲發火從外入燒我居室苦我枝屬唯願悲愍勿復誦
呪苾芻曰誦呪護身非欲害物往者行人居此習定期
於聖果以濟幽塗覩怪驚懼喪棄身命汝之辜也其何
辭乎對曰罪障既重智慧斯淺自今已来屏居守分亦
願尊者勿誦神呪苾芻於是修定如初安静無害毗布
羅山上有窣堵波昔者如来說法之處今有露形外道
多依此住修習苦行夙夜匪懈自旦至昏旋轉觀察
山城北門左南崖隂東行二三里至大石室昔提婆逹
多於此入定
石室東不遠盤石上有斑采狀血染傍建窣堵波是習
定苾芻自害證果之處昔有苾芻勤勵心身屏居修定
歲月逾遠不證聖果退而自咎竊復歎曰無學之果終
不時證有累之身徒生何益便就此石自刺其頸是時
即證阿羅漢果上昇虚空示現神變化火焚身而入寂
滅美其雅操建以記功
苾芻證果東石崖上有石窣堵波習定苾芻投崖證果
之處昔在佛世有一苾芻宴坐山林修證果定精勤已
久不得果證晝夜繼念無忘静定如来知其根機將發
也遂往彼而成之自竹林園至山崖下彈指而召佇立
以待時此苾芻遥覩聖衆身意勇悦投崖而下猶其淨
心敬信佛語未至於地已獲果證世尊告曰宜知是時
即昇虚空示現神變用彰淨信故斯封記
山城北門行一里餘至迦蘭陀竹園今有精舍石基甎
室東開其戶如来在世多居此中說法開化導凡拯俗
今作如来之像量等如来之身初此城中有大長者迦
蘭陀時稱豪貴以大竹園施諸外道及見如来聞法淨
信追惜竹園居彼異衆今天人師無以館舍時諸神鬼
感其誠心斥逐外道而告之曰長者迦蘭陀當以竹園
起佛精舍汝宜速去得免危厄外道憤恚含怒而去長
者於此建立精舍功成事畢躬往請佛如来是時遂受
其施迦蘭陀竹園東有窣堵波阿闍多設咄路王(唐言未生)
(怨舊曰阿闍世訛略也)之所建也如来湼槃之後諸王共分舍利
未生怨王得以持歸式遵崇建而修供養無憂王之發
信心也開取舍利建窣堵波尚有遺餘時燭光景
未生怨王窣堵波側窣堵波有尊者阿難半身舍利昔
尊者將寂滅也去摩揭陀國趣吠舍釐城兩國交爭欲
興兵甲尊者傷愍遂分其身摩揭陀王奉歸供養即斯
勝地式修崇建其傍則有如来經行之處次此不遠有
窣堵波是舍利子及沒特伽羅子等安居之所竹林園
西南行五六里南山之隂大竹林中有大石室是尊者
摩訶迦葉波於此與九百九十九大阿羅漢以如来湼
槃後結集三藏前有故基未生怨王為集法藏諸大羅
漢建此堂宇初大迦葉宴坐山林忽燭光明又覩地震
曰是何祥變若此之異以天眼觀見佛世尊於雙林間
入般涅槃尋命徒屬趣拘尸城路逢梵志手執天花迦
葉問曰汝從何来知我大師今在何處梵志對曰我適
從彼拘尸城来見汝大師已入涅槃天人大衆咸興供
養我所持花自彼得也迦葉聞已謂其徒曰慧日淪照
世界暗冥善導遐棄衆生顛墜懈怠苾芻更相賀曰如
来寂滅我曹安樂若有所犯誰能訶制迦業聞已深更
感傷思集法藏據教治犯遂至雙樹觀佛禮敬既而法
王去世人天無導諸大羅漢亦取滅度時大迦葉作是
思惟承順佛教宜集法藏於是登蘇迷盧山擊大犍槌
唱如是言今王舍城將有法事諸證果人宜時速集犍
槌聲中傳迦葉教遍至三千大千世界得神通者聞皆
集會是時迦業告諸衆曰如来寂滅世界空虚當集法
藏用報佛恩今將集法務從簡静豈侍羣居不成勝業
其有具三明得六神通聞持不謬辯才無礙如斯上人
可應結集自餘果學各歸其居於是得九百九十九人
除阿難在學地大迦葉召而謂曰汝未盡漏宜出聖衆
曰隨侍如来多歴年所每有法議曾未棄遺今將結集
而見擯斥法王寂滅失所依怙迦葉告曰勿懷憂惱汝
親侍佛誠復多聞然愛惑未盡習結未斷阿難辭屈而
出至空寂處欲取無學勤求不證既已疲怠便欲假寐
未及伏枕遂證羅漢往結集所叩門白至迦葉問曰汝
結盡耶宜運神通非門而入阿難承命從鑰隙入禮僧
已畢退而復坐是時安居初十五日也於是迦葉揚言
曰念哉諦聽阿難聞持如来稱讚集素呾纜(舊曰修多羅訛也)
藏優波釐持律明究衆所知識集毗奈耶(舊曰毗那耶訛也)藏
我迦葉波集阿毗逹磨藏兩三月盡集三藏訖以大迦
葉僧中上座因而謂之上座部焉
大迦葉波結集西北有窣堵波是阿難受僧訶責不預
結集至此宴坐證羅漢果證果之後方乃預焉阿難證
果西行二十餘里有窣堵波無憂王之所建也大衆部
結集之處諸學無學數百千人不預大迦葉結集之衆
而来至此更相謂曰如来在世同一師學法王寂滅簡
異我曹欲報佛恩當集法藏於是凡聖咸會愚智畢萃
復集素呾纜藏毗柰耶藏阿毗逹磨藏雜集藏禁呪藏
别為五藏而此結集凡聖同會因而謂之大衆部
竹林精舍北行二百餘步至迦蘭陀池如来在世多此
說法水既清澄具八功德佛湼槃後枯涸無餘迦蘭陀
池西北行二三里有窣堵波無憂王所建也高六十餘
尺傍有石柱刻記立窣堵波事高五十餘尺上作象形
石柱東北不遠至曷羅闍姞利呬城(唐言王舍)外郭已壞無
復遺堵内城雖毁基址猶峻周二十餘里面有一門初
頻毗婆羅王都在上茆宫城也編戶之家頻遭火害一
家縱逸四鄰罹災防火不暇資産廢業衆庶嗟怨不安
其居王曰我以無德下民罹患修何福德可以禳之羣
臣曰大王德化邕穆政教明察今茲細民不謹致此火
災宜制嚴科以清後犯若有火起窮究先發罰其首惡
遷之寒林寒林者棄屍之所俗謂不祥之地人絶遊往
之迹令遷於彼同夫棄屍既耻陋居當自謹護王曰善
宜遍宣告居人頃之王宫中先自失火謂諸臣曰我其
遷矣乃命太子監攝留事欲清國憲故遷居焉時吠舍
釐王聞頻毗娑羅王野處寒林整集戎旅欲襲不虞邊
候以聞乃建城邑以王先舍於此故稱王舍城也官屬
士庶咸徙家焉或云至未生怨王乃築此城未生怨太
子既嗣王位因遂都之逮無憂王遷都波吒釐城以王
舍城施婆羅門故今城中無復凡民唯婆羅門減千家
耳
宫城西南隅有二小伽藍諸國客僧往来此止是佛昔
日說法之所次此西北有窣堵波殊底色加(唐言星歴舊曰樹提)
(伽訛也)長者本生故里
城南門外道左有窣堵波如来於此說法及度羅怙羅
從此北行三十餘里至那爛陀(唐言施無猒)僧伽藍聞之耆
舊曰此伽藍南菴沒羅林中有池其龍名那爛陀傍建
伽藍因取為稱從其實義是如来在昔修菩薩行為大
國王建都此地悲愍衆生好樂周給美其德号施無厭
由是伽藍因以為稱其地本菴沒羅園五百商人以十
億金錢買以施佛佛於此處三月說法諸商人等亦證
聖果佛涅槃後未久此國先王鑠迦羅阿逸多(唐言帝日)敬
重一乘遵崇三寳式占福地建此伽藍初興功也穿傍
龍身時有善占尼乹外道見而記曰斯勝地也建立伽
藍當必昌盛為五印度之軌則踰千載而彌隆後進學
人易以成業然多嘔血傷龍故也其子佛陀毱多王(唐言)
(覺護)繼體承綂聿遵勝業次此之南又建伽藍呾他揭多
毱多王(唐言如来)篤修前緒次此之東又建伽藍婆羅阿迭
多(唐言幻日)王之嗣位也次此東北又建伽藍功成事畢福
會稱慶輸誠幽顯延請凡聖其會也五印度僧萬里雲
集衆坐已定二僧後至引上第三重閣或有問曰王將
說會先請凡聖大德何方最後而至曰我至那國也和
上嬰疢飯已方行受王遠請故来赴會聞者驚駭遽以
白王王心知聖也躬往問焉遲上重閣莫知所去王更
深信捨國出家出家既已位居僧末心常怏怏懷不自
安我昔為王尊居最上今者出家卑在衆末尋往白僧
自述情事於是衆僧和合令未受戒者以年齒為次故
此伽藍獨有斯制其王之子伐闍羅(唐言金剛)嗣位之後信
心貞固復於此西建立伽藍其後中印度王於此北復
建大伽藍於是周垣峻峙同為一門既歴代君王繼世
興建窮諸剞劂誠壯觀也帝日王本伽藍者今置佛像
衆中日差四十僧就此而食以報施主之恩僧徒數千
並俊才高學也德重當時聲馳異域者數百餘矣戒行
清白律儀淳粹僧有嚴制衆咸貞素印度諸國皆仰則
焉請益談玄渴日不足夙夜警誡少長相成其有不談
三藏幽旨者則形影自愧矣故異域學人欲馳聲問咸
来稽疑方流雅譽是以竊名而遊咸得禮重殊方異域
欲入談議門者詰難多屈而還學深今古乃得入焉於
是客遊後進詳論藝能其退飛者固十七八矣二三博
物衆中次詰莫不挫其銳頽其名若其高才博物強識
多能明德哲人聯暉繼軌至如護法護月振芳塵於遺
教德慧堅慧流雅譽於當時光友之清論勝友之高談
智月則風鑒明敏戒賢乃至德幽䆳若此上人衆所知
識德隆先逹學貫舊章述作論釋各十數部並盛流通
見珍當世伽藍四周聖迹百數舉其二三可略言矣伽
藍西不遠有精舍在昔如来三月止此為諸天人廣說
妙法次南百餘步小窣堵波遠方苾芻見佛處昔有苾
芻自遠方来至此遇見如来聖衆内發敬心五體投地
即發願求輪王位如来見已告諸衆曰彼苾芻者甚可
愍惜福德深遠信心堅固若求佛果不久當證今其發
願求轉輪王於當来世必受此報身體投地下至金輪
其中所有微塵之數一一塵是一輪王報也既耽世樂
聖果斯遠其南則有觀自在菩薩立像或見執香鑪往
佛精舍周旋右繞
觀自在菩薩像南窣堵波中有如来三月之間剃剪髮
爪有嬰疾病旋繞多愈其西垣外池側窣堵波是外道
執雀於此問佛死生之事次東南垣内五十餘步有竒
樹高八九尺其榦兩枝在昔如来嚼楊枝棄地因植根
柢歲月雖久初無增減次東大精舍高二百餘尺如来
在昔於此四月說諸妙法次北百餘步精舍中有觀自
在菩薩像淨信之徒興供養者所見不同莫定其所或
立門側或出簷前諸國法俗咸来供養觀自在菩薩精
舍北有大精舍高三百餘尺婆羅阿迭多王之所建也
莊嚴度量及中佛像同菩提樹下大精舍其東北窣堵
波在昔如来於此七日演說妙法西北則有過去四佛
坐處其南鍮鉐精舍戒日王之所建立功雖未畢然其
圖量一十丈而後成之次東二百餘步垣外有銅立佛
像高八十餘尺重閣六層乃得彌覆昔滿胄王之所作
也滿胄王銅佛像北二三里甎精舍中有多羅菩薩像
其量既高其靈甚察每歲元日盛興供養隣境國王大
臣豪族賫妙香花持寳旛蓋金石遞奏絲竹相和七日
之中建斯法會其垣南門内有大井昔佛在世有大商
侣熱渴逼廹来至佛所世尊指其地以可得水商主乃
以車軸築地地既為陷水遂泉涌飲已聞法皆悟聖果
伽藍西南行八九里至拘理迦邑中有窣堵波無憂王
之所建也是尊者沒特伽羅子本生故里傍有窣堵波
尊者於此入無餘湼槃其中則有遺身舍利尊者大婆
羅門種與舍利子少為親友舍利子以才明見貴尊者
以精鑒延譽才智相比動止必俱結要終始契同去就
相與猒俗共求捨家遂師珊闍耶焉舍利子遇馬勝阿
羅漢聞法悟聖還為尊者重述聞而悟法遂證初果與
其徒二百五十人俱到佛所世尊遥見指告衆曰彼来
者我弟子中神足第一既至佛所請入法中世尊告曰
善来苾芻淨修梵行得離苦際聞是語時鬚髮(闕)裳
變戒品清淨威儀調順經七日結漏盡證羅漢果得神
通力沒特伽羅子故里東行三四里有窣堵波頻毗娑
羅王迎見佛處如来初證佛果知摩揭陀國人心渴仰
受頻毗娑羅王請於晨朝時著衣持鉢與千苾芻左右
圍繞皆是耆舊螺髻梵志慕法染衣前後翼從入王舍
城時帝釋天王變身為摩那婆首冠螺髻左手執金瓶
右手持寳杖足蹈空虚離地四指在大衆中前導佛路
時摩揭陀國頻毗娑羅王與其國内諸婆羅門長者居
士百千萬衆前後導從出王舍城奉迎聖衆頻毗娑羅
王迎佛東南行二十餘里至迦羅臂拏迦邑中有窣堵
波無憂王之所建也是尊者舍利子本生故里井今尚
在傍有窣堵波尊者於此寂滅其中則有遺身舍利尊
者大婆羅門種其父高才博識深鑒精微凡諸典籍莫
不究習其妻感夢具告夫曰吾昨宵寐夢感異人身被
鎧甲手執金剛摧破諸山退立一山之下夫曰夢甚善
汝當生男逹學貫世摧諸論師破其宗致唯不如一人
為作弟子果而有娠母忽聦明高論劇談言無屈滯尊
者年始八歲名擅四方其性淳質其心慈悲朽壊結縛
成就智慧與沒特伽羅子少而相友深厭塵俗未有所
歸於是與沒特伽羅子於珊闍耶外道所而修習焉乃
相謂曰斯非究竟之理未能窮苦際也各求明導先嘗
甘露必同其味時大阿羅漢馬勝執持應器入城乞食
舍利子見其威儀閑雅即而問曰汝師是誰曰釋種太
子厭世出家成等正覺是我師也舍利子曰所說何法
可得聞乎曰我初受教未逹深義舍利子曰願說所聞
馬勝乃隨宜演說舍利聞已即證初果遂與其徒二百
五十人往詣佛所世尊遙見指告衆曰我弟子中智慧
第一至已頂禮願從佛法世尊告曰善来苾芻聞是語
時戒品具足過半月後聞佛為長爪梵志說法聞餘論
而感悟遂證羅漢之果其後阿難承佛告寂滅期輾轉
相語各懷悲感舍利子深增戀仰不忍見佛入般湼槃
遂請世尊先入寂滅世尊告曰宜知是時告謝門人至
本生里侍者沙彌遍告城邑未生怨王及其國人莫不
風馳皆悉雲會舍利子廣為說法聞已而去於後夜分
正意繫心入滅盡定從定起已而寂滅焉迦羅臂拏迦
邑東南四五里有窣堵波是尊者舍利子門人入涅槃
處或曰迦葉波佛在世時有三拘胝(拘胝者唐言億)大阿羅漢
同於此地無餘寂滅舍利子門人窣堵波東行三十餘
里至因陀羅勢羅窶訶山(唐言帝釋窟也)其山巖谷杳冥花林
蓊欝嶺有兩峯岌然特起西峯南巖間有大石室廣而
不高昔如来嘗於中止時天帝釋以四十二疑事畫石
請問佛為演釋其迹猶在今作此像擬昔聖儀入中禮
敬者莫不肅然敬懼山嶺上有過去四佛座及經行遺
迹之所東峯上有伽藍聞諸士俗曰其中僧衆或於夜
分望見西峰石室佛像前每有燈炬常為照燭因陀羅
勢羅窶訶山東峯伽藍前有窣堵波謂亘(許贈反)娑(唐言鴈)
昔此伽藍習翫小乘小乘漸教也故開三淨之食而此
伽藍遵而不墜其後三淨求不時獲有苾芻經行忽見
羣鴈飛翔戲言曰今日衆僧中食不充摩訶薩埵宜知
是時言聲未絶一鴈退飛當其僧前投身自殞苾芻見
已具白衆僧聞者悲感咸相謂曰如来設法導誘隨機
我等守愚遵行漸教大乘者正理也宜改先執務從聖
旨此鴈垂誡為誠明導宜旌厚德傳記終古於是建窣
堵波式昭遺烈以彼死鴈瘞其下焉
因陀羅勢羅窶訶山東北行百五六十里至迦布德迦
(唐言鴿)伽藍僧徒二百餘人學說一切有部伽藍東有窣
堵波無憂王之所建也昔佛於此為諸大衆一宿說法
佛說法時有羅者於此林中網捕羽族經日不獲遂作
是言我惟薄福恒為弊事来至
佛所揚言唱曰今日如来於此說法令我網捕都無所
得妻孥饑餓其計安出如来告曰汝應緼火當與汝食
如来是時化作大鴿投火而死羅者持歸妻孥共食其
後重往佛所如来方便攝化羅者聞法悔過自新捨
修學便證聖果因名所建為鴿伽藍(舍利五色而葬其下)
迦布德伽藍南二三里至孤山其山崇峻樹林欝茂名
花清流被崖注壑上多精舍靈廟頗極剞劂之工正中
精舍有觀自在菩薩像軀量雖小威神感肅手執蓮花
頭戴佛像常有數人斷食要心求見菩薩七日二七日
乃至一月其有感者見觀自在菩薩妙相莊嚴威光赫
奕從像中出慰喻其人昔南海僧伽羅國王清旦以鏡
照面不見其身乃覩贍部洲摩揭陀國多羅林中小山
上有此菩薩像王深感慶圖以營求既至此山寔唯肖
似因建精舍興諸供養自後諸王尚想遺風遂於其側
建立精舍靈廟香花伎樂供養不絶
孤山觀自在菩薩像東南行四十餘里至一伽藍僧徒
五十餘人並學小乘法教伽藍前有大窣堵波多有靈
異佛昔於此為梵天王等七日說法其側則有過去三
佛座及經行遺迹之所伽藍東北行七十餘里殑伽河
南至大聚落人民殷盛有數天祠並窮雕飾東南不遠
有大窣堵波佛昔於此一宿說法從此東入山林中行
百餘里至洛殷膩羅聚落伽藍前有大窣堵波無憂王
之所建佛昔於此三月說法此北二三里有大池周三
十餘里四色蓮花四時開發從此東入大山林中行二
百餘里至伊爛拏鉢伐多國(中印度境)
大唐西域記卷九
