大唐西域記卷十一
唐釋玄奘譯
釋辯機撰
二十三國
僧伽羅國(雖非印度之國路次附出)恭建那補羅國
摩訶剌侘國跋禄羯呫(昌葉反)婆國
摩臘婆國阿吒釐國
契吒國伐臘毗國
阿難陀補羅國蘇剌侘國
瞿折羅國鄔闍衍那國
擲枳陀國摩醯濕伐羅補羅國
信度國茂羅三部盧國
鉢伐多國阿點婆翅羅國
狼揭羅國
波剌斯國(雖非印度之國路次附出舊曰波斯)
臂多勢羅國阿軬荼國
伐剌拏國
僧伽羅國周七千餘里國大都城周四十餘里土地沃
壤氣序温暑稼穡時播花果具繁人戸殷盛家産富饒
其形卑黑其性獷烈好學尚德崇善勸福此國本寳渚
也多有珍寳棲止鬼神其後南印度有一國王女聘隣
國吉日送歸路逢聘子侍衛之徒棄女逃難女在轝中
心甘喪命時獅子王負女而去入深山處幽谷捕鹿採
果以時資給既積歲月遂孕男女形貌同人性種畜也
男漸長大力格猛獸年方弱冠人智斯發請其母曰我
何謂乎父則野獸母乃是人既非族類如何配偶母乃
述昔事以告其子子曰人畜殊途宜速逃逝母曰我先
已逃不能自濟其子於後逐獅子父登山踰嶺察其遊
止可以逃難伺父去已遂擔負母妹下趍人里母曰宜
各慎密勿說事源人或知聞輕鄙我等於是至父本國
國非家族宗祀已滅投寄邑人人謂之曰爾曹何國人
也曰我本此國流離異域子母相擕來歸故里人皆哀
愍更共資給其獅子王還無所見追戀男女憤恚既發
便出山谷往來村邑咆哮震吼暴害人物殘毒生類邑
人輒出遂取而殺擊鼓吹貝負弩持矛羣從成旅然後
免害其王懼仁化之不洽也乃縱獵者期於擒獲王躬
率四兵衆以萬計掩薄林藪彌跨山谷獅子震吼人畜
辟易既不擒獲尋復招募其有擒執獅子除國患者當
酬重賞式旌茂績其子聞上之令乃謂母曰飢寒已甚
宜可應募或有所得以相撫育母具言不可若是彼雖
畜也猶謂父焉豈以艱辛而興逆害子曰人畜異類禮
義安在既以違阻此心何冀乃袖小刃出應招募是時
千衆萬騎雲屯霧合獅子踞在林中人莫敢近子即其
前父遂馴伏於是乎親愛忘怒乃剚刃於腹中尚懷慈
愛猶無忿毒乃至刳腹含苦而死王曰斯何人哉若此
之異也誘之以福利震之以威禍然後具陳始末備述
情事王曰逆哉父而尚害况非親乎畜種難馴凶情易
動除民之害其功大矣斷父之命其心逆矣重賞以酬
其功遠放以誅其逆則國典不虧王言不貳於是裝二
大船多儲糧糗母留在國周給賞功子女各從一舟隨
波飄蕩其男船泛海至此寳渚見豐珍玉便於中止其
後商人採寳復至渚中乃殺其商主留其子女如是繁
息子孫衆多遂立君臣以位上下建都築邑據有疆域
以其先祖擒執獅子因舉元功而為國號其女船者泛
至波剌斯西神鬼所魅産育羣女故今西大女國是也
故獅子國人形貌卑黑方頤大顙情性獷烈安忍鴆毒
斯亦猛獸遺種故其人多勇健斯一說也
佛法所記則曰昔此寳洲大鐵城中五百羅刹女之所
居也城樓之上豎二高幢表吉凶之相有吉事言幢動
有凶事凶幢動恒伺商人至寳洲者便變為美女持香
花奏音樂出迎慰問誘入鐵城樂讌歡會已而置鐵牢
中漸取食之時贍部洲有大商主僧伽者其子字僧伽
羅父既年老代知家務與五百商人入海採寳風波飄
蕩遇至寳洲時羅刹女望吉幢動便賫香花鼔奏音樂
相攜迎候誘入鐵城商主於是對羅刹女王歡娛樂會
自餘商侣各相配合彌歴歲時皆生一子諸羅刹女情
䟽故人欲幽之鐵牢更伺商侣時僧伽羅夜感惡夢知
非吉祥竊求歸路遇至鐵牢乃聞悲號之聲遂昇高樹
問曰誰相拘縶而此怨傷曰爾不知耶城中諸女並是
羅刹昔誘我曹入城娛樂君既將至幽牢我曹漸充所
食今已大半君等不久亦遭此禍僧伽羅曰當圖何計
可免危難對曰我聞海濱有一天馬至誠祈請必相濟
渡僧伽羅聞已竊告商侣共望海濱專精求救是時天
馬來告人曰尒輩各執我毛鬛不迴顧者我濟汝曹越
海免難至贍部州吉達鄉國諸商人奉指告專一無貳
執其毛鬛天馬乃騰驤雲路越濟海岸諸羅刹女忽覺
夫逃逓相告語異其所去各攜稚子凌虚往來知諸商
人將出海濱遂相召命飛行遠訪曾未踰時遇諸商侣
悲喜俱至涕淚交流各掩泣而言曰我惟感遇幸會良
人室家有慶恩愛已久而今遠棄妻子孤遺悠悠此心
誰其能忍幸願留顧相與還城商人之心未肯迴慮諸
羅刹女策說無功遂縱妖媚備行矯惑商侣愛戀情難
堪忍心疑去留身皆退墮羅刹諸女更相拜賀與彼商
人攜持而去僧伽羅者智慧深固心無滯累得越大海
免斯危難時羅刹女王空還鐵城諸女謂曰汝無智略
為夫所棄既寡藝能宜勿居此時羅刹女王持所生子
飛至僧伽羅前縱極媚惑誘請令還僧伽羅口誦神呪
手揮利劒叱而告曰汝是羅刹我乃是人人鬼異路非
其匹合苦苦相逼當斷汝命羅刹女知誘惑之不遂也
凌虚而去至僧伽羅家謂其父僧伽曰我是某國王女
僧伽羅娶我為妻生一子矣賫持寳貨來還鄉國泛海
遭風舟檝漂没唯我子母及僧伽羅僅而獲濟山川道
阻凍餒艱辛一言忤意遂見棄遺詈言不遜罵為羅刹
歸則家國遼遠止則孤遺羈旅進退無依敢陳情事僧
伽曰誠如所言宜時即入室居未久僧伽羅至父謂之
曰何重財寳而輕妻子僧伽羅曰此羅刹女也則以先
事具白父母而親宗戚屬咸事驅逐時羅刹女遂以訴
王王欲罪僧伽羅僧伽羅曰羅刹之女情多妖惑王以
為不誠也而情悦其淑美謂僧伽羅曰必棄此女今留
後宫僧伽羅曰恐為災禍斯既羅刹食唯血肉王不聽
僧伽羅之言遂納為妻其後夜分飛還寳渚召餘五百
羅刹鬼女共至王宫以毒呪術殘害宫中凡諸人畜食
肉飲血持其餘屍還歸寳渚旦日羣臣朝集王門閉而
不開候聽久之不聞人語於是排其戸闢其門相從趍
進遂至宫庭閴其無人唯有骸骨羣官僚佐相顧失圖
悲號慟哭莫測禍源僧伽羅具告始末臣庶信然禍自
招矣於是國輔老臣羣官宿將歴問明德推據崇高咸
仰僧伽羅之福智也乃相議曰夫君人者豈苟且哉先
資福智次體明哲非福智無以享寳位非明哲何以理
機務僧伽羅者斯其人矣夢察禍機感應天馬忠以諫
主智足謀身歷運在兹惟新成詠衆庶樂推尊立之為
王僧伽羅辭不獲免允執其中恭揖羣官遂即王位於
是㳂革前弊表式賢良乃下令曰吾先商侣在羅刹國
死生莫測善惡不分今將救難宜整兵甲拯危恤患國
之福也收珍藏寳國之利也於是治兵浮海而往時鐵
城上凶幢遂動諸羅刹女覩而惶怖便縱妖媚出迎誘
誑王素知其詐令諸兵士口誦神呪身奮武威諸羅刹
女蹎墜退敗或逃隱海島或沉溺洪流於是毁鐵城破
鐵牢救得商人多獲珍寳招募黎庶遷居寳洲建都築
邑遂有國焉因以王名而為國號僧伽羅者則釋迦如
來本生之事也
僧伽羅國先時唯宗淫祀佛去世後第一百年無憂王
弟摩醯因陀羅捨離欲愛志求聖果得六神通具八解
脫足步虚空來遊此國弘宣正法流布遺教自兹已降
風俗淳信伽藍百所僧徒二萬餘人遵行大乘上座部
法佛教至後二百餘年名擅專門分成二部一曰摩訶
毗訶羅住部斥大乘習小教二曰阿跋耶祗釐住部學
兼二乘弘演三藏僧徒乃戒行貞潔定慧凝明儀範可
師濟濟如也
王宫側有佛牙精舍高數百尺瑩以殊珍飾之竒寳精
舍上建表柱置鉢曇摩羅伽大寳寳光赫奕聮暉照曜
晝夜遠望爛若明星王以佛牙日三灌洗香水香末或
濯或焚務極珍竒式修供養
僧伽羅國古之獅子國又曰無憂國即南印度其地多
竒寳又名曰寳渚昔釋迦牟尼佛化身名僧伽羅諸德
兼備國人推尊為王故國亦以僧伽羅為號也以大神
通力破大鐵城滅羅刹女拯恤危難於是建都築邑化
導是方宣流正教示寂留牙在于兹土金剛堅固歴劫
不壊寳光遥燭如星燦空如月炫宵如太陽麗晝凡有
禱禳應答如響國有凶荒灾異精意懇祈靈祥隨至今
之錫蘭山即古之僧伽羅國也王宫側有佛牙精舍飾
以衆寳輝光赫奕累世相承敬禮不衰今國王阿烈苦
柰兒鎻里人也崇祀外道不敬佛法暴虐兇悖靡恤國
人䙝慢佛牙大明永樂三年皇帝遣中使太監鄭和奉
香花往詣彼國供養鄭和勸國王阿烈苦柰兒敬崇佛
教遠離外道王怒即欲加害鄭和知其謀遂去後復遣
鄭和往賜諸番并賜錫蘭山國王王益慢不恭欲圖害
使者用兵五萬人刊木塞道分兵以劫海舟會其下預
泄其機鄭和等覺亟回舟路已阨絶潛遣人出舟師拒
之和以兵三千夜由間道攻入王城守之其劫海舟番
兵乃與其國内番兵四面來攻合圍數重攻戰六日和
等執其王凌晨開門伐木取道且戰且行凡二十餘里
抵暮始達舟當就禮請佛牙至舟靈異非常光彩照耀
如前所云訇霆震驚遠見隱避歴涉巨海凡數十萬里
風濤不驚如履平地獰龍惡魚紛出乎前恬不為害舟
中之人皆安穩快樂永樂九年七月初九日至京師皇
帝命於皇城内莊嚴旃檀金剛寳座貯之式修供養利
益有情祈福民庶作無量功德
佛牙精舍側有小精舍亦以衆寳而為瑩飾中有金佛
像此國先王等身而鑄肉髻則貴寳飾焉其後有盜伺
欲竊取而重門周檻衛守清切盜乃鑿通孔道入精舍
而穴之遂欲取寳像漸高遠其盜既不果求退而歎曰
如來在昔修菩薩行起廣大心發弘誓願上自身命下
至國城悲愍四生周給一切今者如何遺像悋寳靜言
於此不明昔行像乃俯首而授寳焉是盜得已尋持貨
賣人或見者咸謂之曰此寳乃先王金佛像頂髻寳也
尒從何獲來此鬻賣遂擒以白王王問所從得盜曰佛
自與我我非盜也王以為不誠命使觀驗像猶俯首王
覩聖靈信心淳固不罪其人重贖其寳莊嚴像髻重置
頂焉像因俯首以至於今
王宫側建大厨日營萬八千僧食食時既至僧徒持鉢
受饌既得食已各還其居自佛教流被建斯供養子孫
承統繼業至今十數年來國中政亂未有定主乃廢斯
業
國濱海隅地産珍寳王親祠祭神呈竒貨都人士子往
來求採稱其福報所獲不同隨得珠璣賦税有科
國東南隅有䮚(勒鄧反)迦山巖谷幽峻神鬼遊舍在昔如
來於此說䮚迦經(舊曰楞伽經訛也)
國南浮海數千里至那羅稽羅洲洲人卑小長餘三尺
人身鳥喙既無穀稼唯食椰子那羅稽羅洲西浮海數
千里孤島東崖有石佛像高百餘尺東面坐以月愛珠
為肉髻月將迴照水即懸流滂霈崖嶺臨注谿壑時有
商侣遭風飄浪隨波泛溢遂至孤島海鹹不可以飲渴
乏者久之是時月十五日也像頂流水衆皆獲濟以為
至誠所感靈聖拯之於即留停遂經數日每月隱高巖
其水不流時商主曰未必為濟我曹而流水也嘗聞月
愛珠月光照即水流注耳將非佛像頂上有此寳耶遂
登崖而視之乃以月愛珠為像肉髻當見其人說其始
末國西浮海數千里至大寳洲無人居止唯神棲宅靜
夜遥望光燭山川商人往之者多矣咸無所得自達羅
毗荼國北入林野中歴孤城過小邑凶人結黨作害羈
旅行二千餘里至恭建那補羅國(南印度境)
恭建那補羅國周五千餘里國大都城周三十餘里土
地膏腴稼穡滋盛氣序温暑風俗躁烈形貌黧黑情性
獷暴好學業尚德藝伽藍百餘所僧徒萬餘人大小二
乘兼功綜習天祠數百異道雜居
(闕)宫城側有大伽藍僧徒三百餘人實唯俊彦也伽藍
大精舍高百餘尺中有一切義成太子寳冠高減二尺
餙以寳珍盛以寳函每至齋日出置高座香花供養時
放光明
城側大伽藍中有精舍高五十餘尺中有刻檀慈氏菩
薩像高十餘尺或至齋日神光照燭是聞二百億羅漢
之所造也
城北不遠有多羅樹林周三十餘里其葉長廣其色光
潤諸國書寫莫不採用林中有窣堵波是過去四佛座
及經行遺迹之所其側則有聞二百億羅漢遺身舍利
窣堵波也
城東不遠有窣堵波基已傾陷餘高三丈聞諸先志曰
此中有如來舍利或至齋日時燭靈光在昔如來於此
說法現神通力度諸羣生城西南不遠有窣堵波高百
餘尺無憂王之所建也是聞二百億羅漢於此現大神
通化度衆生傍有伽藍唯餘基址是彼羅漢之所建也
從此西北入大林野猛獸暴害羣盜凶殘行二千四五
百里至摩訶剌侘國(南印度境)
摩訶刺侘國周六千餘里國大都城西臨大河周三十
餘里土地沃壤稼穡殷盛氣序温暑風俗淳質其形偉
大其性傲逸有恩必報有怨必復人或凌辱殉命以讎
窘急投分忘身以濟將復怨也必先告之各被堅甲然
後爭鋒臨陣逐北不殺已降兵將失利無所刑罰賜之
女服感激自死國養勇士有數百人每將决戰飲酒酣
醉一人推鋒萬夫挫銳遇人肆害國刑不加每出遊行
擊鼓前導復飲暴象凡數百頭將欲陣戰亦先飲酒羣
馳蹈踐前無堅敵其王恃此人象輕陵鄰國王刹帝利
種也名補羅稽舍謀猷弘遠仁慈廣被臣下事之盡其
忠矣今戒(日)大王東征西伐遠賓邇肅唯此國人獨不
臣伏屢率五印度甲兵及募召諸國烈將躬往討伐猶
未克勝其兵也如此其俗也如彼人知好學邪正兼崇
伽藍百餘所僧徒五千餘人大小二乘兼功綜習天祠
百數異道甚多大城内外五窣堵波並過去四佛坐及
經行遺迹之所無憂王建也自餘石甎諸窣堵波其數
甚多難用備舉
城南不遠有故伽藍中有觀自在菩薩石像靈鑒潛被
願求多果
國東境有大山疊嶺連嶂重巒絶巘爰有伽藍基于幽
谷高堂䆳宇䟽崖枕峯重閣層臺背巖面壑阿折羅(唐言)
(所行)阿羅漢所建羅漢西印度人也其母既終觀生何趣
見於此國受女人身羅漢遂來至此將欲導化隨機攝
受入里乞食至母生家女子持食來施乳便流汁親屬
既見以為不祥羅漢說本因緣女子便證聖果羅漢感
生育之恩懷業緣之致將酬厚德建此伽藍伽藍大精
舍高百餘尺中有石佛像高七十餘尺上有石蓋七重
虚懸無綴蓋間相去各三尺餘聞諸先志曰斯乃羅漢
願力之所持也或曰神通之力或曰藥術之功考厥實
錄未詳其致精舍四周雕鏤石壁作如來在昔修菩薩
行諸因地事證聖果之禎祥入寂滅之靈應巨細無遺
備盡鐫鏤伽藍門外南北左右各一石象聞之土俗曰
此象時大聲吼地為震動昔陳那菩薩多止此伽藍自
此西行千餘里渡耐秣陀河至跋禄羯呫(昌葉反)婆國(南印)
(度境)
跋禄羯呫婆國周二千四五百里國大都城周二十餘
里土地鹹鹵草木稀疎煑海為鹽利海為業氣序暑熱
迴風飈起土俗澆薄人性詭詐不知學藝邪正兼信伽
藍十餘所僧徒三百餘人習學大乘上座部法天祠十
餘所異道雜居從此西北行二千餘里至摩臘婆國(即南)
(羅之國南印度境)
摩臘婆國周六千餘里國大都城周三十餘里據莫訶
河東南土地膏腴稼穡殷盛草木榮茂花果繁實特宜
宿麥多食餅麨人性善順大抵聰敏言辭雅亮學藝優
深五印度境兩國重學西南摩臘婆國東北摩揭陀國
貴德尚仁明敏強學而此國也邪正雜信伽藍數百所
僧徒二萬餘人習學小乘正量部法天祠數百異道實
衆多是塗灰之侣也國志曰六十年前王號尸羅阿迭
多(唐言戒日)機慧高明才學贍敏愛育四生敬崇三寳始自
誕靈洎乎没齒貌無瞋色手不害生象馬飲水漉而後
飲恐傷水性也其仁慈如此在位五十餘年野獸狎人
舉國黎庶咸不殺害居宫之側建立精舍窮諸工巧備
盡莊嚴中作七佛世尊之像每歲恒設無遮大會招集
四方僧徒修施四事供養或以三衣道具或以七寳珍
竒奕世相承美業無替
大城西北二十餘里至婆羅門邑傍有陷坑秋夏淫滯
弥淹旬日雖納衆流而無積水其傍又建小窣堵波聞
諸先志曰昔者大慢婆羅門生身陷入地獄之處昔此
邑中有婆羅門生知博物學冠時彦内外典籍究極幽
微歷數玄文若視諸掌風範清高令聞遐被王甚珍敬
國人宗重門人千數味道欽風每自言曰吾為世出述
聖導凡先賢後哲無與我比彼大自在天婆藪天那羅
延天佛世尊者人皆風靡祖述其道莫不圖形競修祇
敬我今德踰於彼名擅於時不有所異其何以顯遂用
赤旃檀刻作大自在天婆藪天那羅延天佛世尊等像
為座四足凡有所至負以自隨其慢傲也如此時西印
度有苾芻跋陀羅樓支(唐言賢愛)妙極因明深窮異論道風
淳粹戒香郁烈少欲知足無求於物聞而歎曰惜哉時
無人矣令彼愚夫敢行凶德於是荷錫遠遊來至此國
以其宿心具白於王王見弊服心未之敬然高其志強
為之禮遂設論座告婆羅門婆羅門聞而笑曰彼何人
斯敢懷此志命其徒屬來就論場數百千衆前後侍聽
賢愛服弊故衣敷草而坐彼婆羅門踞所持座非斥正
法敷述邪宗苾芻清辯若流循環往復婆羅門久而謝
屈王乃謂曰久濫虚名罔上惑衆先典有記論負當戮
欲燒爐鐵令其坐上婆羅門窘迫乃歸命求救賢愛愍
之乃請王曰大王仁化遠洽頌聲載途當布慈育勿行
殘酷恕其不逮唯所去就王令乘驢遍告城邑婆羅門
恥其戮辱發憤歐血苾芻聞已往慰之曰尒學苞内外
聲聞遐邇榮辱之事進退當明夫名者何實乎婆羅門
憤恚深詈苾芻謗毁大乘輕懱先聖言聲未靜地便坼
裂生身墜陷遺迹斯在自此西南入海交西北行二千
四五百里至阿吒釐國(南印度境)
阿吒釐國周六千餘里國大都城周二十餘里居人殷
盛珍寳盈積稼穡雖備興販為業土地沙鹵花果稀少
出胡椒樹樹葉若蜀椒也出薰陸香樹樹葉若棠梨也
氣序熱多風埃人性澆薄貴財賤德文字語言儀形法
則大同摩臘婆國多不信福縱有信者宗事天神祠館
千餘所異道雜居從摩臘婆國西北行三百里至契吒
國(南印度境)
契吒國周三千餘里國大都城周二十餘里人戸殷盛
家室富饒無大君長役屬摩臘婆國風土物産遂同其
俗伽藍十餘所僧徒千餘人大小二乘兼功習學天祠
數十外道衆多從此北行千餘里至伐臘毗國(即北羅羅國南)
(印度境)
伐臘毗國周六千餘里國大都城周三十餘里土地所
産氣序所宜風俗人性同摩臘婆國居人殷盛家室富
饒積財百億者乃有百餘室矣遠方竒貨多聚其國伽
藍百餘所僧徒六千餘人多學小乘正量部法天祠數
百異道實多如來在世屢遊此國故無憂王於佛所止
皆樹旌表建窣堵波過去三佛坐及經行說法之處遺
迹相間今王刹帝利種也即皆摩臘婆國尸羅阿迭多
王之姪今羯若鞠闍國尸羅阿迭多王之子壻號杜魯
婆跋吒(唐言常叡)情性躁急智謀淺近然而淳信三寳歲設
大會七日以殊珍上味供養僧衆三衣醫藥之價七寳
竒貴之珍既以摠施倍價酬贖貴德尚賢尊道重學遠
方高僧特加禮敬去城不遠有大伽藍阿折羅阿羅漢
之所建立德慧堅慧菩薩之所遊止於中制論並盛流
布自此西北行七百餘里至阿難陀補羅國(西印度境)
阿難陀補羅國周二千餘里國大都城周二十餘里人
戶殷盛家室富饒無大君長役屬摩臘婆國土宜氣序
文字法則遂亦同焉伽藍十餘所僧徒減千人習學小
乘正量部法天祠數十異道雜居從伐臘毗國西行五
百餘里至蘇剌侘國(西印度境)
蘇剌侘國周四千餘里國大都城周三十餘里西據莫
醯河居人殷盛家産富饒役屬伐臘毗國地土鹹鹵花
果稀少寒暑雖均風飄不靜土俗澆薄人性輕躁不好
學藝邪正兼信伽藍五十餘所僧徒三千餘人多學大
乘上座部法天祠百餘所異道雜居國當西海之路人
皆資海之利興販為業貿遷有無去城不遠有郁鄯多
山山頂有伽藍房宇廊廡多䟽崖嶺林樹鬱茂泉流交
境聖賢之所遊止靈仙之所集往從伐臘毗國北行千
八百餘里至瞿折羅國(西印度境)
瞿折羅國周五千餘里國大都城號毗羅摩羅周三十
餘里土宜風俗同蘇刺侘國居人殷盛家産富饒多事
外道少信佛法伽藍一所僧百餘人習學小乘法教說
一切有部天祠數十異道雜居王刹帝利種也年在弱
冠智勇高遠深信佛法高尚異能從此東南行二千八
百餘里至鄔闍衍那國(南印度境)
鄔闍衍那國周六千餘里國大都城周三十餘里土宜
風俗同蘇剌侘國居人殷盛家室富饒伽藍數十所多
以圯壊存者三五僧徒三百餘人大小二乘兼功習學
天祠數十異道雜居王婆羅門種也博覽邪書不信正
法去城不遠有窣堵波無憂王作地獄之處從此東北
行千餘里至擲枳陀國(南印度境)
擲枳陀國周四千餘里國大都城周十五六里土稱沃
壤稼穡滋植宜菽麥多花果氣序調暢人性善順多信
外道少敬佛法伽藍數十少有僧徒天祠十餘所外道
千餘人王婆羅門種也篤信三寳尊重有德諸方博達
之士多集此國從此北行九百餘里至摩醯濕伐羅補
羅國(中印度境)
摩醯濕伐羅補羅國周三千餘里國大都城周三十餘
里土宜風俗同鄔闍衍那國宗敬外道不信佛法天祠
數十多是塗灰之侣王婆羅門種也不甚敬信佛法從
此還至瞿折羅國復北行荒野險磧經千九百餘里渡
信度大河至信度國(西印度境)
信度國周七千餘里國大都城號毗苫婆補羅周三十
餘里宜穀稼豐粟麥出金銀鍮石宜牛羊驝駝騾畜之
屬驝駞卑小唯有一峯多出赤鹽色如赤石白鹽黑鹽
及白石鹽等異域遠方以之為藥人性剛烈而質直數
鬭諍多誹讟學不好博深信佛法伽藍數百所僧徒萬
餘人並學小乘正量部法大抵懈怠性行弊穢其有精
勤賢善之徒獨處閒寂遠跡山林夙夜匪懈多證聖果
天祠三十餘所異道雜居王戍陀羅種也性淳質敬佛
法如來在昔頗遊此國故無憂王於聖迹處建窣堵波
數十所烏波毱多大阿羅漢屢遊此國演法開導所止
之處皆旌遺迹或建僧伽藍或樹窣堵波往往間起可
略而言
信度河側千餘里陂澤間有數百千戸於此宅居其性
剛烈唯殺是務牧牛自活無所係命若男若女無貴無
賤剃鬚髮服袈裟像類苾芻而行俗事專執小見非斥
大乘聞諸先志曰昔此地民庶安忍但肆凶殘時有羅
漢愍其顛墜為化彼故乘虚而來現大神通示希有事
令衆信受漸導言教諸人敬悅願奉指誨羅漢知衆心
順為授三歸息其凶暴悉斷殺生剃髮染衣恭行法教
年代浸遠世易時移守善既虧餘風不殄雖服法衣嘗
無戒善子孫奕世習以成俗從此東行九百餘里渡信
度河東岸至茂羅三部盧國(西印度境)
茂羅三部盧國周四千餘里國大都城周三十餘里居
人殷盛家室富饒役屬磔迦國土田良沃氣序調順風
俗質直好學尚德多事天神少信佛法伽藍十餘所多
已圯壊少有僧徒學無專習天祠八所異道雜居有日
天祠莊嚴甚麗其日天像鑄以黃金飾以竒寳靈鑒幽
通神功潛被女樂逓奏明炬繼日香花供養初無廢絶
五印度國諸王豪族莫不於此捨施珍寳建立福舍以
飲食醫藥給濟貧病諸國之人來此求願常有千數天
祠四周池沼花林甚可遊賞從此東北行七百餘里至
鉢伐多國(北印度境)
鉢伐多國周五千餘里國大都城周二十餘里居人殷
盛役屬磔迦國多旱稻宜菽麥氣序調適風俗質直人
性躁急言含鄙辭學藝深博邪正雜信伽藍十餘所僧
徒千餘人大小二乘兼功習學四窣堵波無憂王之所
建也天祠二十異道雜居城側有大伽藍僧徒百餘人
並學大乘教即是昔慎那弗呾羅(唐言最勝子)論師於此製
瑜伽師地釋論亦是賢愛論師德光論師本出家處此
大伽藍為天火所燒摧殘荒圯從信度國西南行千五
六百里至阿點婆翅羅國(西印度境)
阿點婆翅羅國周五千餘里國大都城號朅䶩濕伐羅
周三十餘里僻在西境臨信度河隣大海濱屋宇莊嚴
多有珍寳近無君長綂屬信度國地下濕土斥鹵穢草
荒茂疇壟少墾穀稼雖備菽麥特豐氣序微寒風飈勁
烈宜牛羊驝駝騾畜之類人性暴急不好習學語言微
異中印度其俗淳質敬崇三寳伽藍八十餘所僧徒五
千餘人多學小乘正量部法天祠十所多是塗灰外道
之所居止城中有大自在天祠祠宇彫飾天像靈鑒塗
灰外道遊舍其中在昔如來頗遊此國說法度人導凡
利俗故無憂王於聖迹處建六窣堵波焉從此西行減
二千里至狼揭羅國(西印度境)
狼揭羅國東西南北各數千里國大都城周三十餘里
號窣㝹黎濕伐羅土地沃潤稼穡滋盛氣序風俗同阿
點婆翅羅國居人殷盛多諸珍寳臨大海濱入西女國
之路也無大君長據川自立不相承命役屬波剌斯國
文字大同印度語言少異邪正兼信伽藍百餘所僧徒
六千餘人大小二乘兼功習學天祠數百所塗灰外道
其徒極衆城中有大自在天祠莊嚴壯麗塗灰外道之
所宗事自此西北至波刺斯國(雖非印度之國路次附見舊曰波斯略也)
波剌斯國周數萬里國大都城號蘇剌薩儻那周四十
餘里川土既多氣序亦異大抵温也引水爲田人戶富
饒出金銀鍮石頗胝水精竒珍異寳工織大錦細褐氈
毹之類多善馬驝駞貨用大銀錢人性躁暴俗無禮義
文字語言異於諸國無學藝多工伎凡諸造作隣境所
重婚姻離亂死多棄屍其形偉大齊髮露頂衣皮褐服
錦㲲戸課賦税人四銀錢天祠甚多提那跋外道之徒
為所宗也伽藍二三僧徒數百並學小乘教說一切有
部法釋迦佛鉢在此王宫國東境有鶴秣城内城不廣
外郭周六十餘里居人衆家産富西北接拂懔國境壤
風俗同波剌斯形貌語言稍有乖異多珍寳亦富饒也
拂懔國西南海島有西女國皆是女人略無男子多諸
珍寳貨附拂懔國故拂懔王歲遣丈夫配焉其俗産男
皆不舉也自阿點婆翅羅國北行七百餘里至臂多勢
羅國(西印度境)
臂多勢羅國周三千餘里國大都城周二十餘里居人
殷盛無大君長役屬信度國土地沙鹵寒風凄勁多菽
麥少花果而風俗獷暴語異中印度不好藝學然知淳
信伽藍五十餘所僧徒三千餘人並學小乘正量部法
天祠二十餘所並塗灰外道也城北十五六里大林中
有窣堵波高數百尺無憂王所建也中有舍利時放光
明是如來昔作仙人為國王所害之處此東不遠有故
伽藍是昔大迦多延那大阿羅漢之所建立其傍則有
過去四佛座及經行遺迹之處建窣堵波以為旌表從
此東北行三百餘里至阿軬荼國(西印度境)
阿軬荼國周二千四五百里國大都城周二十餘里無
大君長役屬信度國土宜稼穡菽麥特豐花果少草木
疎氣序風寒人性獷烈言辭朴質不尚學業然於三寳
守心淳信伽藍二十餘所僧徒二千餘人多學小乘正
量部法天祠五所並塗灰外道也城東北不遠大竹林
中伽藍餘址是如來昔於此處聽諸苾芻著亟縛屣(唐言)
(靴)傍有窣堵波無憂王所建也基雖傾陷尚高百餘尺
其傍精舍有青石立佛像每至齋日或放神光次南八
百餘步林中有窣堵波無憂王之所建也如來昔日止
此夜寒乃以三衣重覆至明旦開諸苾芻著複納衣此
林之中有佛經行之處又有諸窣堵波鱗次相望並過
去四佛座處也其窣堵波中有如來髮爪每至齋日多
放光明從此東北行九百餘里至伐剌拏國(西印度境)
伐剌拏國周四千餘里國大都城周二十餘里居人殷
盛役屬迦畢試國地多山林稼穡時播氣序微寒風俗
獷烈性忍暴志鄙弊語言少同中印度邪正兼崇不好
學藝伽藍數十荒圯已多僧徒三百餘人並學大乘法
教天祠五所多塗灰外道也城南不遠有故伽藍如來
在昔於此說法示教利喜開悟含生其側有過去四佛
坐及經行遺迹之處聞諸土俗曰從此國西接稽薑那
國居大山川間别立主無大君長多羊馬有善馬者其
形殊大諸國希種隣境所寳復此西北踰大山涉廣川
歴小城邑行二千餘里出印度境至漕矩吒國(亦謂漕利國)
大唐西域記卷十一
