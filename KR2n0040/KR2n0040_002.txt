來齋金石刻考略卷中
侯官林侗撰
唐
高祖為太宗祈疾疏
此隋大業二年正月八日刻也高祖此時尚為鄭州刺
史太宗方九歲疏云鄭州刺史李淵為男世民目患先
於此寺求仙蒙仙恩力其患得損敬造石碑一舖願此
功德資益弟子男合家大小福德興足永無災瘴弟子
李淵一心供養石方廣尺許在鄠縣草堂寺非原石乃
元寺僧重刻未佳
秦王告少林寺教(行書)
今在少林寺中其文刻於裴漼少林碑之上方首曰太
尉尚書令陜東道益州道行臺雍州牧左右武候大將
軍使持節涼州總管上柱國秦王世民告伯谷塢少林
寺上座寺主以下徒衆及軍民首領士庶等末曰四月
三十日按舊唐書太宗紀高祖受禪拜尚書令右武
候大將軍進封秦王加授雍州牧武德元年冬拜太尉
陜東道行臺尚書令尋加左武候大將軍涼州總管三
年加拜益州道行臺尚書令七月總率諸軍攻王世充
於東都則此乃四年之四月三十日也其五月丙寅則
世充降而河南平矣世民二字草書特大乃太宗親書
餘字乃記室參軍所為今少林寺僧以棒法擅天下在
隋之世己能助秦王抗王世充其來舊矣闖獻之亂獨
不敢侵犯少林而僧衆專以摽掠諸賊為事僧徒往往
有列大帥建牙者
太宗晉祠之銘(貞觀二十一年御製并書)
顧寧人金石文字記祠在太原府西南四十里距今太原
縣八里而今縣則古晉陽之故址唐時為并州為北都
為河東節度使治昔人立廟於此以祀唐叔考之北齊
書已有其名而高祖起兵嘗禱於此冊府元龜太宗貞
觀二十年正月幸晉祠樹碑製文親書之於石今存祠
中蓋昔之并都甚大祠去城三四里在懸甕之麓晉水
之所發源後人於此引池結亭架橋其上林木翳然足
為一方之勝其廟負山而東面者晉水之神南面者唐
叔之神後晉天福六年封唐叔為興安王臺駘為昌寧
公而宋時又封晉水為顯靈昭濟聖母飾為婦人之像
今之人但言聖母而不復知有唐叔為古先有土之君
矣水經注云昔智伯遏晉水以灌晉陽後人踵其遺蹟
畜以為沼西際山枕水有唐叔虞祠水側有涼堂結飛
梁於水上北史薛孝通曾與諸人同詣晉祠皆屈膝盡
禮孝通獨捧手不拜顧而言曰此乃諸侯之國去吾何
遠恭而無禮將為神笑是則當時之所祀者唐叔非水
神也祠前蓮花臺上有鐵人四一紹聖四年一五年造
俱完一弘治十一年一無年月俱壊今之工不及古也
碑陰上方扈從諸臣題名七人司徒太子太師上柱
國趙國公臣無忌太子太保上柱國宋國公臣瑀
特進太子詹事兼左衛率上柱國英國公臣勣光祿
大夫刑部尚書上柱國勛國公臣亮禮部尚書上柱
國江夏郡王臣道宗太常卿駙馬都尉上柱國安德
郡公臣楊師道正議大夫守中書令太子右庶子兼
攝吏部尚書護軍臣馬周凡七行字體不一皆當日
七公自書者觀高宗萬年宫碑陰同一例也下方空處
皆唐以後人漫題絶無唐人書以本朝御碑臣子不敢
擅題也余此碑得之舊書肆而缺碑陰祥符周雪客許
補贈碑陰及余至江寧而周適粤余歸而周死矣天末
片紙難以復得命家弟與人錄此七行於冊末按唐
書新羅王金真德遣其子弟入朝其歸也太宗令公卿
宴餞賜以御製温湯晉祠銘二碑本想新羅至今猶寶
藏也而温湯之石今亦亡矣
太宗御書屏風銘(貞觀十四年四月二十二日)
在餘杭縣官廨丙午春予在燕京於報國寺集場見
唐太宗屏風銘帖索重價不能得庚戌初夏與友人陳
成之士芳夜坐齋中論太宗以神武定天下而六書八
法精妙乃爾非天縱安能若此因憶屏風帖殊覺悵然
成之謂鄉學究巾笥中有此紙不知貴重因以兔園冊
易之對坐補綴手自裝潢迄今不覺三十年里人有為
餘杭令者知此石在廨中因首行石缺名為截角碑連
得二紙歐陽公云物常聚於所好非耶若太宗所書文
德皇后碑魏鄭公碑與温泉宫碑皆亡久矣則此帖其
可不貴重乎
高宗萬年宫碑銘(永徽六年五月建行書)
高宗御製御書石高四尺廣二尺二寸計二十二行每
行四十一字碑今在麟遊縣九成宫中萬年即九成之
更名也高宗書法不愧乃父大約皆精入於羲獻而闇
劣受制武氏可哀也碑陰刻奉勅中書門下見從文
武三品以上并學士并聽自書官名於碑隂後列從官
長孫無忌李勣褚遂良五十餘人字體大小不倫如賀
蘭契苾諸番將當非親書如大將軍張貴生硬之中却
有拔劍橫矛之意亦一竒觀
司空英貞武公李勣碑(高宗御製御書咸亨元年)
在醴泉縣昭陵漢之興也項羽為之先驅唐之興也
李密實首發難羽咤叱生風微司馬子長之筆則拔山
蓋世亦無由而傳密非羽比然亦一世之雄信布楚將
卒為漢臣英公鄭公始事密而終為唐之良佐信有天
焉未可以成敗論也世勣統數十州之地歸唐而不居
功密以叛誅而表請收葬不負事人之節可謂難矣碑
中所謂密來投附公獨未歸既承其旨方奉皇運誠於
所事造次必形者是也勣與鄭公皆為唐佐命臣勣幸
而豐碑存後人因以識其塜屹若連山之狀鄭公不幸
豐碑一仆於文皇再墜於後之豎子後人不知但稱為
丞相塜云余入潼關渡涇渭謁昭陵徘徊陪葬諸功臣
丘隴間碑碣百存其二三鄭公碑已為泰山之無字且
卧於地矣英公碑製巍然而磨滅者過半不勝懷古之
悲及至澶淵固古來戰爭之場英雄之所驅馳也壁壘
猶存西眺鉅鹿想天地之震動咫尺黎陽憶厫庾之貯
積過大伾繙濬縣誌讀之而得鄭公所為密墓誌銘深
歎其不終澶州夜雪鈴柝聲寒展項羽本紀一再讀之
風耶雨耶車馬劍戟之聲耶草昧英雄成就如此不自
知其欲歌而欲泣也陪陵碑此最高大豈非以陛下家
事一言而為是以報之耶乃敬業之叛武后既發公塜
而暴其屍此碑獨不毁何歟塜為陰山烏德韃山之狀
土人謂下三塜(李衛公墓居北謂上三塜相去里許)碑高二丈餘廣五尺
三十二行每行存上半四五十字可觀餘字為鄉人捶
損過半矣以摹印之累也密墓在濬縣大伾山西南五
里高七仞明初牧人入塜取石而出明末為鄉人燔作
石灰可惜守土與士大夫均有責也丙午秋日跋於澶
淵披雲樓并錄密墓誌備考焉
唐故上柱國光祿卿邢國公李公墓誌銘(太子洗馬)
(魏徵撰)
觀夫天造草昧之初有聖經綸之始原鹿逐而猶走瞻
烏飛而未定必有異人間出命世挺生負問鼎之雄圖
鬱拔山之壯氣控御英傑鞭撻區宇志逸風颷勢傾海
岳或一丸請封函谷或八千以割鴻溝夏殷資以興亡
楚漢由其輕重懋功隳乎將立竒策敗於垂成仰龍門
以摧鱗望天池而墜翼求之前載豈代有其人者哉公
諱密字元邃隴西成紀人自種德降祉宏道垂風道碧
海之長瀾竦閬峰之遥搆家傳餘慶明哲繼軌論文德
則弼諧舜禹語武功則經綸秦漢其餘令望且公且侯
垂翠縷拖鳴玉者蓋亦耆舊未得盡傳良史莫能詳載
矣曾祖弼周太師上柱國衛公祖擢周太保魏公父寬
隋上柱國大將軍涼州總管蒲山郡公匡周之美吕望
愧其嘉謀平吳之功杜預慙其遠略公渥洼龍種丹穴
鳳雛降列象之元精稟成形之秀氣雲生五色一日千
里起家左親衛府東宫千牛備身趨馳武帳輝暎廓廡
出入龍樓光生道路隋文帝精華以竭義不斷恩始開
陵長之源將致覆宗之禍公見幾而作謝病言歸優游
經史晦明藏用風塵靡雜賓友簡通交必一時之俊談
必霸王之略尚書令景武公楊素崕岸峻峙天資宏亮
壁立千仞直上萬尋嗣關西之孔子追陜東之姬旦深
謀遠鑑獨步當時公年甫弱冠時人未許景武公一見
風神稱其傑出乃命諸子從而友焉結以始終之期申
以生死之分暨有隋二世肆虐黔首三象霧塞五岳塵
飛妖災所臻匪維血落星隕怨讟所動寧止鬼哭石言
轍迹遍於天下徭戍窮於海外冤魂塞宇宙白骨蔽原
野墳壟發掘城郭丘墟萬里蕭條人烟斷絶公與楚公
糾契共拯横流未息溟海之波幾及崑岡之火亡自道
中竄身草澤奮臂大呼羣雄響起豹變梁楚鳳翔鞏洛
據厫庾而塞轘轅登太行而臨白馬九服諸侯四方豪
傑或跨州連郡或稱帝圖王合從締交爭亡秦族者莫
不驅兹青犢背彼黑山擊長轂以雷奔望高旂而電集
不期而會者以百千數遂大開幕府肇啓霸圖敷七德
以宣威掩八紘而取俊鱗羽畢萃草澤無遺於是發人
文以化之播仁義以乘之應時機以鼓之總羣策以決
之九野風馳六合雷駭彈壓趙燕振驚江漢世充甚昆
陽之敗煬帝同望夷之禍化及師殱於黎陽建德稽顙
於河朔六服之地四為我有五都之所三在域中胡騎
千羣長戟百萬飲馬則河洛可竭作氣則嵩華自飛近
無不懷遠無不肅聲溢寰宇威懾華夷屬人神之乏主
以天下為己任荒裔佇來蘇之望遺黎有息肩之思雖
實下民伊賴然非上帝所臨壯志展於人謀雄圖屈於
天命始先鳴於大樹終垂翅於羣孽乃眷西顧舉茲東
夏載驅周道來謁承明帝曰念功降茲休命上柱國邢
國公拜光祿卿公雖威未震主自謂謀蓋當世舊部先
附多出其右故吏後來或居其上懷漁陽之憤憤恥同
吳耿後列同淮隂之怏怏羞與絳灌為伍負其智勇頗
不自安俄屬元帥秦王經營瀍洛公亦親承秘策率卒
先行既出鳴鷄之關方次休牛之塞詔令旋旆更盡嘉
謀公想雲夢之偽遊慮青衣之詐及心辭魏闕之下志
在江湖之上慕范蠡之高蹈追赤松之遠遊熊耳峰危
羊腸徑險降吳不可歸蜀無路短兵既接修途已窮隂
陵失道誰展拔山之力騅馬不逝徒切虞兮之歌臨陣
喪元時年三十有七故吏上柱國黎陽總管曹國公徐
世勣等表請收葬有詔許焉公體質貞眀機神警悟五
行一覽半面十年雅善書劍尤精文史輕一夫之勇學
萬人之敵至於三令五申之法七擒七縱之功出天入
地之竒拔幟擁沙之策莫不動如神化應變無窮負縱
橫之才遇風雲之會望紫氣以驤首凌扶搖而振翮總
不召之衆問獨夫之罪從我如流三分將二遂有囊括
四海之志併吞六合之心既而神器有歸朝宗天闕率
從義之旅為勤王之師更以名重自疑功高自懼將遠
遊以逃難翻窮途而及禍高鳥未盡良弓遽折敵國猶
梗謀臣已喪天子過細柳而興嗟聞鼓鼙而軫慮雅重
事人之節方申詔喪之禮粤以武德二年某月日葬於
黎陽之西五里平原禮也故吏徐世勣等咸同嬰世網
共涉艱難感意氣於一言託風雲於千載所恨並發唐
代不列元凱之功俱為漢臣獨漏山河之誓是以慟深
欒布悲甚向雄慮陵谷之推移勒斯銘於泉戶庶使神
遊楚國無慚項羽之臣魂往齊都不愧田橫之塜乃為
銘曰如馬唐臣猶龍周史宏道百世邁德千祀帶地深
源極天峻峙玉種逾潤蘭芳不已成形騰氣成象降精
餘慶種美惟公挺生少表竒智早擅英聲符采發越志
略縱橫隋道方衰始聞凌長覩兹兆亂緬然長想閉關
晦跡招弓莫往盤桓利居不嬰世網運否道銷時逢改
卜朱旗爰指紫靈已哭野戰羣龍馳走原鹿競窺周鼎
爭亡秦族時遭蠖屈運偶鳳翔劬勞百戰經營四方振
蕩六合牢籠八荒始聞楚霸終基漢皇羣雄竝起莫恢
王度聖人既作皇天乃顧爰自東夏言遵西路來擬竇
融寵逾英布爵窮五等位登九棘帷幄參謀高衢騁力
海運方遙圖南未極縱壑摧鱗摩天墜翼熊耳失路新
安隕身長男喪楚少女留秦驚魂靡託反葬何因列樹
松檟惟餘故人
周順陵碑(武后父士彠墓睿宗御書之碑)
在咸陽縣北原陵前佛寺内藏石一片如几厚二尺許
存百許字武三思撰相王旦書趙子函云碑用武氏製
字武三思稱&KR1428;猶可而旦亦曰&KR1428;旦當發一笑書不知
真出旦否方整遒健可錄也碑已仆於乙丑之地震而
亡於縣令之修河余猶從故家見其搨本(字大徑二寸)乙巳
四月余至咸陽過順陵見陵製壯麗幾與昭乾二陵埒
南雙闕内天禄辟邪二石獸東西相向高丈許又北翁
仲十又北石獅二南向尤高大又北為陵廟舊址今為
佛寺三層碑石一片在中楹可坐可卧百許字徑可二
寸寺後石獸翁仲如前之數又北巍然陵也武氏為李
家婦竟以女子稱制革命追尊父母此天地一大變局
令人短氣非狄梁公唐祚不幾殞乎
景龍觀鐘銘(睿宗御製御書景雲二年九月)
今在西安府鐘樓上景龍觀中宗所作睿宗時鑄鐘
製銘觀久毁鐘移西安城鐘樓上在臬署西偏聲聞百
里為有唐故物但摹印甚難白日登樓下窺官署鐘錚
然有聲匠人印者以草塞其内毡包其外而後得之銘
廣二尺縱少減金石文字記曰初唐人作字尚有八分
遺意正書之中往往雜出篆體無論歐虞諸子即睿宗
書亦如此猶之初唐律詩稍似古風平仄不盡穩順開
元以後書法日盛而古意遂亡遂以篆楷為必不相通
分為兩部
記泰山銘(玄宗御製御書開元十四年)
唐太宗時羣臣請封禪不許曰卿等以封禪為帝王盛
事朕意不然誠令天下乂安家給人足不封禪何損今
天下殫敝人物凋耗即封禪愈靡靡矣昔秦始皇封禪
而漢文帝不封禪後世豈以漢文帝不及始皇耶且古
者事天掃地而祭天神降焉何必登太山之巔封數尺
之土然後展其誠敬乎已而羣臣請不已許之魏鄭公
獨爭以為未可帝曰公不欲朕封禪以功未高耶曰高
矣德未厚耶曰厚矣以中國未安四境未服年穀未豐
天瑞符應未至耶對曰陛下兼此而有之矣然則卿斷
斷云不可封禪何也對曰陛下雖有此六者然百姓當
大亂之後戶口未復倉廩尚虚呻吟未起而東巡即供
億煩費其未易任也且陛下封禪萬國君長皆當扈蹕
今伊洛以東至於海岱灌莽極目此為引戎人入腹中
而示之以空虚况賞賚不豐則不能厭其望必豐之雖
給復連年固不償百姓勞矣崇虚名而受實害將焉用
之帝大感悟事竟寢鄭公匡救愷切當上心如此開元
帝致治庶幾貞觀不免侈心漸生姚崇既死宋璟罷相
張說處中書文章信美矣骨鯁安敢望鄭公未幾林甫
國忠進而天下幾亡讀唐史至開元天寶之際恫乎有
餘憾焉開元帝十四年東封帝作紀泰山銘大書深
刻於穹巖之上王元美曰余登泰山轉天門見東二里
許穹崖造天銘書若鸞鳳翔翥於雲烟之表為之色飛
惜其下三尺許為搨工惡寒篝火焚蝕遂致百餘字剥
落云是時張說有封禪頌蘇頲有封東嶽朝覲序碑刻
明弘治間林焞鑿忠孝廉節四大字於上惡札題名縱
橫漶滅不可讀見之悵然後人事事可憎殆不特此王
元美云余得一紙於泰安州守家果菴廣三丈高六丈
字徑可六寸真足與泰山齊觀矣
孝經(天寶二年隸書)
玄宗御製孝經頌并注皇太子亨篆額今在西安府學
墨洞内作大亭以覆之下作石臺高五尺餘硺鬼工猙
獰擎扶狀上硺石蓋為龍螭拏攫狀皆極精緻中石四
面皆廣五尺高九尺餘束以巨鐵上下通計高二丈四
面遍書每面二十一行每行五十一字小注分寫兩行
石瑩潤如玉照人鬚眉朗若明鏡鑿刻精工為最殊觀
書法與泰山銘同老勁豐妍如泉吐鳳如海吞鯨非虚
語也後有李齊古所進石臺表行書亦佳同勒諸臣名
字皆秀勁可愛至如行押數行尤豪爽飛動王元美謂
帝是時為林甫蠱媚極矣猶知有是經耶三子同日就
隕屬鏤南内凄涼廢食厭代唐家父子如此循覽遺跡
為之慚慨
鶺鴒頌(玄宗御製御書)
開元帝篤友于之愛為長枕大被此亦帝王之盛事不
可以妃子之亂而忽之開元中鶺鴒數千翔集麟德殿
前右衛率府長史魏光乘作頌帝俯而和之十一章詞
既稱美字更遒逸見於戲鴻快雪諸帖中可貴也歐
陽集古錄當皇祐至和之間余在廣陵有勅使黃元吉
者以唐明皇自書鶺鴒頌本示余把玩久之後二十年
獲此石本於國子博士楊褒又三年來守青州始知刻
石在故相沂公宅然則此頌宋時已勒石矣
金仙長公主碑
在蒲城縣金粟山睿宗橋陵内明皇行草中有開元
字面漫漶存二三百字亦在隱見間矯逸異常大都書
法至開元帝一變文為徐嶠之作有先帝不奪雅志云
云嶠之亦以書名其子浩又世其學不獨稱率更蘭臺
父子已也
嵩岳會善寺批答碑
代宗大歷二年十月内勅於會善寺建戒壇抽律生七
人講律者主僧乘如表謝代宗批答云戒分律儀釋門
弘範用申奬導俾廣勝因允在嚴持煩於申謝二十四
字書法不及乃祖亦自佳以見唐帝能書者多皆太宗
有以啓之也石在會善寺内一碑列三層上層大歷
二年勅牒中刻乘如謝表下刻批答
上諸帝御書十四種而則天后昇仙太子碑亦為御
製御書不以列於諸帝者惡其瀆也仍歸於嵩山諸
碑内
虞公温彦博碑(岑文本撰歐陽詢正書貞觀十一年十月)
碑以貞觀十一年十月立殘缺計三十六行祇存上截
三百餘字按唐書恭公以貞觀十年薨年六十四而
歐陽信本年八十餘矣而字猶精健乃爾此見顔魯公家廟
碑文史稱温大雅與思魯(顔魯公高祖)同事東宫彦博與愍
楚同直内史省彦將與遊秦同典校秘閣二家兄弟各
為一時人物之選少時學業顔氏為優其後職位温氏
為盛其為通賢所稱若此
尚書右僕射申公高士廉塋兆記
在昭陵許敬宗撰趙模正書以貞觀二十一年薨壽七
十二石殘缺存百餘字不知葬年月日碑側云會昌四
年五月四日六代孫尚書左丞元裕拜塋所一云六代
孫正議大夫行給事中上柱國渤海縣開國男食邑三
百戶賜紫金魚袋少逸謹附名題於碑側會昌四年五
月十五日
房梁文昭公玄齡碑
在昭陵褚遂良書舊唐書公諱喬字元齡碑曰諱玄齡
字喬新唐書從碑以貞觀二十二年薨年七十計三十
四行止存上截尺許計每行有二十餘字可觀文不知
誰撰
中書令高唐公馬周碑(隸書)
在昭陵許敬宗撰殷仲容分書貞觀二十二年薨碑殘
缺存三百許字有永徽二年贈尚書右僕射詔
國子祭酒孔憲公穎達碑(于志寧撰二正書貞觀二十年)
在昭陵碑殘缺趙子函謂公有功六經鬼神呵護故碑
多可讀今殊不然計三十四行上二尺許寥寥數字可
觀規模虞褚法史云字仲達碑云字仲遠當從碑貞觀
二十二年六月十八日薨年七十五隱隠見於碑者
芮君豆盧寬碑
在昭陵永徽元年卒據金石錄李義府撰不知誰書
豆盧代北著姓魏太和中稱單姓為盧寬乃隋文帝之
外孫為梁泉令高祖定關中與刺史蕭瑀同赴京師累
授殿中監子懷讓尚萬春公主貞觀中歷禮部尚書左
衛大將軍封芮國公
太常寺卿汾陰獻公薛收碑
在昭陵殘缺存百餘字據金石錄于志寧撰不知誰書
武德七年薨最早年三十三碑額唐故太常卿上柱國
汾隂獻公薛府君之碑
司徒衛公李靖碑(正書)
在昭陵許敬宗撰王知敬書顯慶三年墓準衛霍故
事為陰山烏德韃山狀土人謂之上三塜王知敬與虞
褚諸公入内府臨蘭亭者昭陵碑多殘缺此獨有千餘
字可讀金石記曰其文有曰憫兹視&KR3299;&KR3299;即肉字謂
蚩愚之人也史記李斯傳禽鹿視肉索隠曰禽鹿猶禽
獸也言禽獸但知視肉而食之莊子及蘇子曰人而不
學譬之視肉而食文子言人有二十五等其二十四等
謂之肉人廣韻肉俗作&KR3299;越絶書陳音對越王斷竹續
竹飛土逐&KR3299;作此&KR3299;字乃俗書也而今人以為古字誤
矣宋元祐四年二月游師雄别立碣於唐碑側刻云
唐特進衛國公李靖以貞觀二十二年薨年七十九贈
司徒并州都督陪葬昭陵墳制如衛霍故事起冡象鐵
山積石山以旌殊功今按其墳在昭陵左北距山麓三
里南距今醴泉縣三十五里冢為三山之狀主山與西
山迤邐相屬而東北者勢若斷絶别為一山疑其一象
積石而一象鐵山也而其高五十五尺東西七十五尺
周一百五十五步遺跡雄偉見之者無不想其英概能
以功名始終真一代之名臣也前有神道碑乃許敬宗
撰王知敬書其座元無鼇制規模皆削於英公未詳其
然也訪古者可以觀焉
禮部尚書張後胤碑
在昭陵殘缺不知撰書何人顯慶三年額題大唐故禮部尚
書張府君之碑太宗受學於張及文皇即位尚在下
僚乃自請老文皇始悟置酒宴之尋以對孔門弟子稱
旨授國子祭酒卒加禮部尚書陪葬昭陵甲午十一月
二十五日往賀來高舅壽歸因書記之
蘭陵長公主碑(正書)
在昭陵碑殘缺據金石錄李義府撰不知誰書首云太
宗第十九女也顯慶四年薨年三十二駙馬竇懷悊贈
長公主
太子少師崔敦禮碑(正書)
在昭陵據金石錄為于志寧撰殘缺不知誰書顯慶年
間卒碑額題太子故少師中書令文昭崔公碑
陽翟侯褚亮碑(八分書)
在昭陵殘缺存五百餘字不知撰書姓氏以貞觀二十
二年薨壽八十八碑額題大唐褚卿之碑文内有龍朔
封陽翟侯數字可見
大將軍許洛仁碑
在昭陵殘缺不知撰書人隱隠可見者破宋老生有功
年八十八諡曰勇隆朔二年
大將軍阿史那忠碑(正書)
在昭陵殘缺不知其卒葬年月撰書姓氏額書大唐故
右驍衛大將軍薛國貞公阿史那府君之碑
右武衛將軍乙速孤行儼碑(分書)
在昭陵北五十里叱干村東與其父左領軍將軍神慶
墓相去十餘步劉憲撰白義晊分書此碑去昭陵最遠
醴泉縣誌曰昭陵諸碑若文皇后碑止存贔屭長孫無
忌碑存而字盡滅其碑字尚有存者僅二十一片房玄
齡存五百餘字(褚遂良書)高士廉存三百餘字(許敬宗撰趙模書)段
志玄存八百餘字張後胤馬周蘭陵公主各存六百餘
字(公主碑李義府撰殷仲容分書)姜遐許洛仁各存九百餘字(姜碑姪郕公晞)
(撰書)孔穎達存千字(于志寧撰)阿史那忠崔敦禮各存七百餘
字(崔碑于志寧撰于立政書)豆盧寬存四百字(李義府撰)薛收張阿難監
門將軍王君各百餘字徒存形似惟唐儉存字一千一
百乙速孤行儼存字一千四百(劉憲撰白義晊八分書)李靖存字
一千五百(許敬宗撰王知敬書)李勣存字千八百(高宗御製并書)乙速孤
昭祐存字二千五百餘(苖仲容撰釋行滿書)又一碑存字百五六
十可辨而前有蘭陵公主字中存詔詞曰第十九女則
公主或有二碑不可知此崇禎十一年苟好善所修志
云又二十六年而余至陵下時值雪後空山無人未及
徧訪僅見李衛公一碑其下截俱劖去後又購得四五
碑皆然且有并其碑而仆之者
趙崡曰萬歷戊午四月余為九嵕之遊距昭陵十里宿
高生儼家翌日同行北一里許得許洛仁碑又北半里
許得薛收碑似昭仁寺碑駸駸有伯施法折而西一里
許為趙村村有廣濟寺寺後石鼓唐人書尊聖經咒精
健絶倫止存十三從趙村北行里許為莊河村未至先
於道旁冡得姜遐斷碑至村則有段志玄碑東行有監
門將軍王君碑橫於田間又東行一碑無字亦無冡蓋
土人平之而磨其碑耳以圖考疑長孫無忌碑又東行
為劉洞村流水界之渡而東有房梁公玄齡碑褚河南
正書而東有高士廉碑又東有李靖碑撰書姓氏殘缺
與褚碑同而上半完好靖冢作三山形文皇以象其功
土人謂上三冢勣冢亦如靖土人謂下三冢南北相去
不二里勣碑高宗御書高二丈餘嶄然屹立與温彦博
碑搨者甚多土人捶其字殆盡彦博碑在靖碑北歐陽
詢書書法視皇甫九成化度三碑最為得中而不復可
搨至西峪村村東南古冡相連有褚亮碑阿史那忠碑
張後胤孔穎達豆盧寬張阿難各碑鱗次不遠書與段
姜等碑皆有法而孔碑極類虞伯施但結搆小疎昔人
謂伯施書非也穎達卒在世南後當是習世南之書耳
既而又得蘭陵公主碑於老軍營之西北得馬周碑於
苟村之東得唐儉碑於小陽村之北又得崔敦禮碑又
尉遲敬德碑自額以下埋土中聞十五年前令芮質掘
而搨數十紙余出之了無一字又山半數塜土人謂亂
塜坪仆二碑余皆起之則與尉遲碑同蓋土人捶而仆
且瘞之也又西山半數塜土人謂宰相墳仆一碑傳是
魏鄭公碑又登山謁昭陵有六馬皆以片石刻其半左
右各三陵北四十五里叱干村村東二塜一為乙速孤
昭祐碑苖仲容撰釋行滿正書一為乙速孤行儼碑劉
憲撰白羲晊分書地僻搨者少故得稍完
林同人曰趙子函以萬歷戊午遊昭陵家本秦又得賢
主人極搜討之樂顧瞻低徊穹碑豐碣仆者起之埋者
出之百六十殘篇斷簡猶二十餘種至崇禎丁丑方二
十年苟公好善修醴泉縣志所載昭陵碑目悉同趙公
所見又二十八年為康熙甲辰余過昭陵經兵火之後
耳目非舊而余乃倩工搜搨僅得英衛房馬諸公十六
碑字之存者已不能如趙公所云耳若段志玄唐儉姜
遐阿那難監門王公及蘭陵公主别碑皆亡矣又三十
年予重遊西涼過關中時秦方大饑百里斷人烟昭陵
一徑化為萑苻之藪行旅裹足竊意前所存十六碑將
復沈沒於寒烟衰草中後人不得而見也每翻閱碑本
愈加珍重作為昭陵石蹟考略三卷慨昔賢之既逝傷
往制之將湮不禁寄愁天上云爾杜甫行次昭陵舊
俗疲庸主羣雄問獨夫䜟歸龍鳳質威定虎狼都天屬
尊堯典神功協禹謨風雲隨絶足日月繼高衢文物多
師古朝廷半老儒直詞寧戮辱賢路不﨑嶇往者災猶
降蒼生喘未蘇指麾安率土盪滌撫洪爐壯士悲陵邑
幽人拜鼎湖玉衣晨自舉鐵馬汗常趨松栢瞻虚殿塵
沙立瞑途寂寥開國日流恨滿山隅重經昭陵草昧
英雄起謳歌歷數歸風塵三尺劍社稷一戎衣翼亮貞
文德丕承戢武威聖圖天廣大宗祀日光輝陵寢盤空
曲熊羆守翠微再窺松栢路還見五雲飛
孔廟詔表碑
在曲阜縣廟中武德九年十二月詔一通太宗即位之
初年高宗乾封元年詔一通太子宏表一通乾封元年
祭文一通共為一碑隸書出一手王元美曰其行書不
甚精工而時有漢意乃知古法自開元帝始盡變也金
明昌二年七月一日暴風折木壓其碑仆於地龜趺分
為二碑與字俱無害豈陰有所相而然耶九月一日復
命工易以此座云(開州刺史高得裔記)
贈太師孔宣公碑(隸書)
在曲阜縣孔廟崔行功撰孫師範分書乾封元年顧
寧人金石記曰碑文内升斗二字升音陞斗音㪷隸釋
漢苦縣老子銘有斗星字司隸校尉楊孟文石門頌上
順斗極白石神君碑米斗五錢註並云斗字(漢隸分韻升斗二字)
(上升下斗)唐比丘尼法琬碑天分斗極竟作升字則謬矣昔
人以其文易混故改斗為斗俗作斗而二字多有誤者
故漢書食貨志治日勤謹則畆益三升不勤則損亦如
之臣瓉曰當言三斗尚書帝命騐黃曰神斗博雅誤作
神升又世語姜維膽大如升誤作斗
修孔子廟墓碑
在曲阜縣廟中開元七年李北海邕撰張廷珪書邕文
不及書此碑是己廷珪名書書小史謂邕文不及珪書
而評者有古木隤沙閒花映竹語觀此亦未為的然但
書趙盾作趙遁何也
兖公之頌(正書)
在曲阜孔廟張之宏撰包文該書天寶元年四月
舊唐書禮儀志開元二十七年八月制追諡孔子為文
宣王贈淵為兖公(即顔淵)閔子騫費侯冉伯牛鄆侯冉仲
弓薛侯冉子有徐侯仲子路衛侯宰子我齊侯端木子
貢黎侯言子游吳侯卜子夏魏侯又贈曾參顓孫師等
六十七人皆為伯
新修文宣王廟門碑
在曲阜孔廟裴孝智撰裴平書大歷八年十二月
修文宣王廟記
在曲阜縣賈防撰無書者名咸通十一年三月孔子
三十九世孫温裕以私俸奏請葺廟蒙奬中書門下牒
一道
曲阜孔廟碑石林立自漢至魏凡(闕)碑已編於前唐碑
凡六通序次如右自宋而下不詳錄焉
嵩岳會善寺造像記(八分書十麟德元年月)
今存本寺大殿右
少林寺金剛經(正書)
王知敬書咸亨三年是時玄奘奉勅再於東都譯諸佛
經佛法方盛之始天子尚加敬信書此經所由來矣第
石質似惡刻亦未精剥蝕甚存不及半正可與李靖墓
碑參看
嵩岳諸碑自漢開母廟石闕至唐代嵩高碑凡二十七
種俱楚黃葉井叔所貽
天后御製詩(正書)
在少林寺王知敬書永淳二年九月武后既殺王皇
后宫中時有祟故常居東都嵩山諸勝多所游觀而三
十六峰碑碣亦惟此時為盛
王徵君口授碑(正書)
在嵩山老君洞南垂拱二年四月徵君即王元宗也弟
紹宗甄錄并書
封祀壇碑
在登封縣西萬羊岡武三思撰天冊萬歲二年薛曜正
書下截剥蝕
中岳體玄先生潘尊師碣文
在(闕三字)王適撰司馬承禎分書聖歷二年
昇仙太子碑
在偃師縣南三十五里武后御製并書聖歷二年六月
王元美謂文似北門諸學士手筆意軟媚無鐵椎椎
悍馬時意氣且既為太子立碑而以蓮花六郎稱其後
身得不穢千古青簡耶趙子函云碑首昇仙太子之碑
六大字飛白書作鳥形亦佳飛白書久不傳於世此其
僅存者耳葉井叔先生以此碑寄余未有額為之一悵
乃行書甚虬健有致非直柔也(惡其亂常因不列於御書)
夏日游石淙詩并序(凡十六人)
在嵩山石淙北崖上薛曜正書久視元年五月天后
自製七言一首侍游應制皇太子&KR1428;顯太子左奉裕率
兼檢校安北大都護相王&KR1428;旦太子賓客上柱國梁王
&KR1428;三思内史&KR1428;狄仁傑奉宸&KR1428;張易之麟臺監中山縣
開國男&KR1428;張昌宗鸞臺侍郎&KR1428;李嶠鳳閣侍郎&KR1428;蘇味
道夏官侍郎&KR1428;姚崇給事中&KR1428;閻朝隠鳳閣舍人&KR1428;崔
融奉宸大夫汾隂縣開國男&KR1428;薛曜守給事中&KR1428;徐彦
伯右玉鈐衛郎將左奉宸内供奉&KR1428;楊敬述司封員外
&KR1428;于季子通事舍人&KR1428;沈佺期各七言一首
秋日宴石淙序
在嵩山石淙南崖張易之撰正書闕年月疑與夏日同
時之事
道安禪師碑
在嵩山廢戒壇寺西南宋儋撰并行書開元十五年十
月宋儋開元中人明甚淳化閣帖編入隋朝王著之
不學乃爾
少林寺碑
在寺内鐘樓下裴漼撰并書行體開元十六年七月
裴懿公負文筆號霹靂手不以書名而此文不及書法
之秀勁漸升伯施之堂此碑上方刻秦王告少林寺教
玄宗書太宗文皇帝御書七大字其陰刻開元賜田牒
一碑前後三刻
景賢大師身塔石記
在嵩山會善寺羊俞撰沙門温古行書開元二十五年
八月葉井叔云按王維有留别温古上人詩云宗兄
此削髮蓋其族人亦必可稱者也
嵩陽觀聖德感應頌
在登封縣故嵩陽觀遺址李林甫文徐浩分書裴迥題
額天寶三載石高一丈廣五尺八寸計二十五行每
行五十字碑高大為諸碑冠宋廣平碑方豪記云高二
丈許然石身不過八尺廣僅五尺若此碑下龜上螭不
知如何壯麗惜乎其為林甫所撰與道士孫太沖煉丹
九轉諛飾方術以邪事主不足稱也
少林寺靈運禪師塔銘(崔琪撰沙門勤行書天寶九年四月)
今在寺中碑頂有字云寺西石塔靈運師墳即梁帝皇
嗣者也以其為梁武帝之裔而稱皇嗣亦為不順其陰
刻陀羅尼經咒
嵩岳永泰寺尊勝咒石幢
在寺内庭西天寶九載
永泰寺碑(沙門靖彰撰荀望行書天寶十一載閏三月)
今在嵩山永泰寺
會善寺戒壇勅牒(行書十大歷二年一月)
今在嵩山會善寺西上層刻中書奉勅牒中層刻沙門
乘如謝表下層刻代宗御書批答二十四字
大證禪師碑銘(王縉撰徐浩正書大歷四年)
今在嵩岳寺
梵網經心地戒品等經(高堅正書正大歷十三年月)
今在嵩山會善寺後一碑兩面
會善寺戒壇記
陸長源撰陸郢分書并篆額貞元十一年七月
少林寺厨庫記
顧少連撰崔溉正書貞元二十年
狀嵩高靈勝詩(尉遅汾撰正書無名太和三年六月)
今在中岳廟壁有宋熙寧丁巳王紳題字題云府尹王
侍郎准制拜嶽準字作准
多寶佛塔感應碑
在西安郡庠岑勛撰顔真卿正書天寶十一載趙子
函云魯公此書最著以其字比諸碑稍小便於展玩耳
而結法視東方讃家廟碑似覺少遜王元美曰惜在
藏鋒小遠大雅不無佐史之恨信然碑舊在興平千福
寺不知何時移立西安府學中岑參有登千福寺楚金
禪師法華院詩
東方朔畫像贊
在山東陵縣夏侯湛撰贊顔真卿正書天寶十三載
予少時鄉人有為陵令者以此碑一紙餉旅館主人予
見悅之及長問其家無有也後自秦抵開州去陵邑四
五百里其令秦人以世好求之得四紙歸閩偶置别舟
下建溪觸石舟破碑紙損裂愧趙子固之護蘭亭猶補
綴得一本裝潢頗精護以佳木又為人竊去悵惘久之
後於故家得舊搨本後又得畫贊而缺碑陰亦可無憾
記此以見守藏之不易子孫其識之右軍作畫贊小楷
風流藴藉為百代模式魯公乃大書深刻巖巖氣象有
垂紳搢笏之容皆東方生之所顧盼而深喜也
祭伯父豪州刺史文祭姪贊善大夫季明文
二文俱乾元元年魯公文稿也石本有單行者有見於
各法帖中者
華岳題名記
在岳廟真享碑東側顔真卿正書乾元元年十月魯
公自蒲州刺史除饒州與監察御史王延昌穆寧評事
張澹華隂令劉暠主簿鄭鎮同謁廟題記字徑二寸僅
百餘字
郭汾陽王家廟碑并陰
在秦藩司内下庫御題額顔真卿撰并正書廣德二年
十一月汾陽忠武王子儀為父太保敬之作家廟立
碑魯公為文并書當矣相傳今秦藩司乃當年汾陽府
第故其立碑地今為下庫雖有亭覆之輿皂居處豈知
愛護故石微漫漶即承宣者亦未必知所重也予常一
至亭前不知牝犬生子其下狂吠而出羣犬隨之幾至
狼狽疾奔得免好事之報每思及輒發一笑碑面書
文及銘碑陰行筆列汾陽兄弟子姪官爵俱列大位太
保九男長子琇次子儀三子雲四子瑛五子珪六幼賢
七幼儒八幼明九幼沖史止載汾陽弟幼明一人而子
儀官封史與碑亦多不合錄之以備考子儀武舉及
第授左衛長上改河南府成皋府别將又改同州興德
府右果毅左金吾衛知隊仗長上又改汝州魯陽府折
衝知右羽林軍長上又遷桂州都督長史充當管經略
副使又改北庭副都護充四鎮經略副使又除左威衛
中郎將轉右司禦率兼安西副都護改右威衛將軍同
朔方節度副使改定遠城使本軍營田使又加單于副
大都護東受降城使左廂兵馬使又拜右金吾衛將軍
兼判單于副都護又拜左武衛大將軍兼安北副都護
橫塞軍使本軍營田使又兼充天德軍使安北副都護
又兼封州都督西受降城使右廂兵馬使改衛尉卿兼
單于安北副大都護靈州刺史攝御史中丞充朔方節
度關内支度營田鹽池押諸蕃部落副大使知節度事
六城水運等使又拜御史大夫餘並如故又拜兵部尚
書同中書門下平章事兼單于安北副大都護靈州大
都督府長史節度等使餘如故又特加銀青光祿大夫
又拜司空餘如故又充副元帥餘如故又拜尚書左僕
射同平章事兼武部尚書餘如故又加朔方管内採訪
處置使又加司徒封代國公食實封一千戶餘如故又
兼中書令司徒兼靈州大都督府長史單于鎮北副大
都護朔方節度等諸使餘並如故又充東京畿及山南
東道并河南等道諸節度防禦兵馬元帥乃權知東京
留守判留司尚書省事餘如故又兼邠寧鄜坊等兩道
節度使又封汾陽郡王知朔方河中北庭潞儀澤沁等
節度行營兼興平定國等軍兵馬副元帥仍充本管觀
察處置使餘並如故加實封五百戶又加實封二百戶
又加實封二百戶又充關内副元帥餘如故又兼上都
留守餘如故又兼河東副元帥河中節度本道觀察處
置等使兼河中尹餘如故又兼靈州大都督單于鎮北
大都護充朔方節度大使及關内支度營田鹽池押諸
蕃部落等使六城水運使管内觀察處置使餘如故又
拜太尉兼河西副元帥通和吐蕃等使餘如故又拜尚
書令兼中書令餘如故太保孫見於碑者十三人曜
旴晞昢晤昉曖晛曉曙昫映暄上皆有官爵曜晞二人
俱稱太原縣開國公曾孫見碑者二人刻名處為人所
壊一曰守少府卿一曰守國子監主簿予從郭氏寵
命錄抄當日碑石所未載者世次於後汾陽有大勲於
唐室宜其後之以熾而昌也旴子儀次子晞子儀三子
兵部尚書封趙國公曖子儀六子卒贈尚書左僕射以
女為憲宗后穆宗太后復贈太尉曙子儀七子先金吾
大將軍卒封沂國公昕子儀姪幼明之子安西大都護
四鎮節度使旼子儀姪郭太后叔父封鄭國公曜太子
太傅諡曰孝郭太后穆宗母憲宗后也為曖尚代宗長
女昇平長公主之女追贈曾祖太保追封岐國公敬之
贈太傅父曖為太尉母虢國長公主為高國大長公主
釗曖之子工部尚書劍南西川節度入為太常卿檢校
司徒郭太后兄也鏦金吾大將軍卒贈尚書左僕射尚
順宗長女漢陽公主鋹太子詹事仲恭尚穆宗第四女
金堂公主銀青光禄大夫仲詞尚穆宗第六女饒陽公
主釗之第三子也銀青光禄大夫襲封太原郡公仲文
殿中少監(以上抄寵命錄)忠武王陪葬肅宗建陵(陵内陪葬止王一人)在
武將山與太宗九嵕山昭陵相連而稍西北何以無墓
碑或經後人埋沒未可知也郭氏子孫今尚盛住居華
下華州之東路旁有郭汾陽故里石碑此地山川亦極
秀麗集古錄有忠武王將佐略碑云貞元十二年陳翊
撰翊之所書亦為盛矣猶言得其六七蓋其官至宰相
者七人為節度使者二十八人尚書丞郎京尹者十人
為察使者五人據翊所得而書者實六十人而顯名於
世者蓋五十人雖喬琳周智光李懷光僕固懷恩等陷
於禍敗然杜鴻漸黃裳李光弼光進之徒偉然名見於
當時而垂稱於後世者亦少能及此豈惟得失不相當而已
哉雖汾陽功業士多喜附以成名然其亦自有以得之
也其忠信之厚固出其天性至於處富貴保名德古人
之所難者謀謨之際宜亦得其助也
贈工部尚書臧懷恪碑
在三原縣北原李秀巖篆額顔真卿撰并正書廣德二
年魯公此碑書比諸石風骨特秀勁下截為田夫磨
礲無字上半精采奪目可寶也按碑公諱懷恪東莞
人今之沂州非粤之東莞魯公與臧氏交厚碑云臧氏
自驃騎以還世以材雄朔陲迨於今兹蕃衍彌熾自天
寶距開元乘朱輪而拖珪組者相望國都云云懷恪七
子皆仕於朝少子希讓為代宗都虞候渭北節度使封
魯國公懷恪以子貴自右武衛將軍三贈至工部尚書
兄懷亮右羽林軍大將軍魯公又為臧氏書故宅碑糾
宗碑縣志載之今皆亡矣
宋州八關齋會石幢(正書)
在歸德府顔魯公撰并書廣德三年首篆文宋州八關
齋會記節度田神功項疾愈州將徐向等為之齋會
作石幢以記之其事不足重以魯公書重之耳石幢八
角每角闊八九寸高八尺
茅山碑(正書)
在茅山顔真卿撰并書夏五月魯公此碑字與顔家
廟大麻姑壇相埒予得之友人敝篋中十損二三缺其
首尾未獲考其年月
麻姑壇記(大歷六年)
在撫州南城縣東南二十里麻姑山中都玄敬金薤
琳琅云右唐小字麻姑壇記顔真卿撰并書今在江西
南城縣之麻姑山歐陽公謂或者疑其非真而復以為
筆畫有法非魯公不能書也趙明誠謂陳無已嘗見黃
魯直言此乃慶歷中一學佛者所書魯直能道其名及
觀陸放翁云魯公麻姑壇記有大小二本蓋用羊叔子
峴山故事通志金石略載魯公書亦有小字麻姑壇記
則歐陽公之疑與魯直之言又似不足信元柳待制道
傳云麻姑壇碑小字楷法尤精緊比聞舊石焚毁山中
重刻宜也顔魯公書麻姑壇記有大小字兩石都元敬
考論詳矣余昔過南城登麻姑山見小字石已漶漫而
諸家所刻幾十數種雖非原本皆足見魯公書法風骨
姑收此兩紙以存梗概若大字本則絶無而僅有戊寅
春暮余於鶯脰湖潘次耕先生家見之字大如臧懷恪
碑宛若新刻宋搨何疑真可寶也又余齋所藏帖字大
莫如中興頌字小莫如麻姑壇皆魯公筆所謂神龍屈
伸不可端倪者也侗記
磨崖中興頌
在祁陽縣浯溪石崖上元結撰顔真卿大字正書大歷
六年磨崖石玄宗泰山銘字體最大八分書若正書
字大者則以此頌為第一而結體最小者莫若麻姑壇
皆魯公手筆元結序云非老於文學者其誰宜為王元
美謂首句噫嘻前朝孽臣姦驕非頌體此石本予得之
舊家若今搨無此完好矣頌石後有黃庭堅讀中興頌
詩宋刻漶漫略可讀明華亭董玄宰以白松綾五幅自
書讀浯溪頌詩漫郎左氏癖魯公羲之鬼千載遠壇場
同時恰對壘有唐九廟隨秋煙一片中興石不毁幾回
吹律寒谷春幾度看碑陳迹新遼鶴歸來認城郭杜鵑
聲裡含君臣折釵黃絹生光怪舊國江山餘氣概當年
富貴腹劍多異代風流椽筆在書生何負於國哉元祐
之籍何當來子瞻飽吃惠州飯涪翁夜上浯溪臺扶藜
掃石溪聲咽不禁技癢猶題碣清時有味是無能但漱
湘流莫饒舌綾色如新墨光映射魯公千載後不得不
推為擅場予力不能得不知為何人所有宋馬永卿
曰中興頌云復復指期此兩字出漢書匡衡傳云所更
或不可行而復復之註云下復扶目反又何武為九卿
時奏言宜置三公官又與翟方進共奏罷刺史更置州
牧後皆復復故註云依其舊也下復扶目反
右丞相廣平文正公宋璟碑
在沙河縣西北八里墓前顔真卿撰并書大歷七年壬
子碑側記大歷十三年戊午石高八尺廣四尺厚一
尺一寸四面遍書前後面皆二十七行每行五十二字
左右旁皆七行每行五十字歲久已斷仆於地明沙河
令方豪起而立之另有碑記碑側記乃魯公續書宋世
即已缺裂崇寧間范致君别刻於石迄今五百餘載石
復剥蝕而文隱隠可讀邢州司李蕭蟄菴震梓而傳之
補史所未備恐碑石湮沒不彰予裝錄側記於裝本之
末今再錄於此初公任監察御史持節於沙河屬突厥
宼趙定州河朔兇懼邢州刺史黃文軌投艱於公公以
父母之邦金革無避及賊至城下公為曉陳禍福其徒
有素聞公威名者乃相率而去開元末安西都護趙含
章冒於貨賄多以金帛賂朝廷之士九品以上悉皆有
名其後節度范陽事方發覺有司具以上聞玄宗切責
名品將加黜削公一無所受乃進諫焉玄宗納之遂御
花萼樓一切釋放舉朝皆謝公衣冠儼然獨立不拜翌
日入奏玄宗謂公曰古人以清白遺子孫乃卿一人而
已公曰含章之賄偶不至臣門非不受也玄宗深嘉歎
之前碑闕故略述之公第四子渾之為中丞也方欲陳
乞御製碑頌未果而中受譴謫事竟不成真卿時參監
察殿中為中丞屬吏故公孫儼泣請真卿論撰之昭義
軍節度觀察使尚書左僕射兼御史大夫平陽郡王薛
公曰嵩以文武忠義之資為國保障上慕公之德業嘆
尚無窮次嘉儼之懇誠崇豎莫致迺命屯田郎中權知
邢州刺史封演購他山之石曳以百牛僝刻字之工成
乎半歲磨礱既畢建立斯崇遠近嗟稱古今榮觀雖大
賢為德樹善庸限於存亡而小子何知附驥托跡於階
序真卿刺湖州之日因成其文請儼刻其側而志之未
及雕䥴而第八子衡因謫居沙州參佐戎幕河隴失守
介於吐蕃以功累拜工部郎中兼御史河西節度行軍
司馬節度周鼎保守燉煌十餘歲遂有中丞常侍之拜
恩命未逮而吐蕃圍城兵盡矢窮為賊所陷吐蕃素聞
太尉名德曰唐天子我之舅也衡之父舅賢相也落魄
於此豈可留乎遂贈以駝馬送還於朝大歷十二年十
一月以二百騎盡室獲歸士君子偉之乃古來所無也
上欲特加超奬且命待之於側門十三年春三月吏部
尚書顔真卿記按文貞開元二十五年丁丑冬卒壽
七十五明年戊寅夏葬碑立於大歷七年壬子自丁丑
至壬子凡三十六年又六年戊午乃大歷十三年復有
碑側之記顔文忠興元元年甲子秋卒於希烈之難壽
七十六遡壬子書碑時文忠年六十四書碑側時年七
十矣文貞卒時文忠年始二十九開元五年文貞同平
章事文忠方九齡乃自少而壯壯而老世變屢更而巍
巍豐碑必出文忠手筆此中謂非有神合乎千載下見
遺跡而想其德令人慨慕之無從也蕭蟄菴至邢訪
文貞公後二十四代孫道亨攜族譜來公子七六無譜
惟六子華譜甚詳華子儼蘇州刺史儼二子長嗣先左
補闕次子嗣宗奉化令家焉明景泰初兵部侍郎諱琰
者公十七代孫也過邢有望墓詩其家南和者十七代
而絶弘治間南和令朱銳於奉化取公十九代孫伍來
以守祠自伍至亨凡六世今家沙河者百餘人業農家
南和者僅道亨一人奉化者久不相往來蟄菴震記
孔子廟殘碑
在華州程浩撰顔真卿正書此文載於唐文粹為扶
風縣文宣王廟記大歷二年駕部郎中程浩文而今西
安府學有僧夢英書此一記其文正同但去扶風古縣
也以下半篇其跋云此記刊石元在湖州臨安縣夢英
愛而書之豈駕部先作此於扶風魯公又書之湖州而
去其半篇耶而考唐地里志臨安屬杭州不屬湖州得
非夢英之誤耶今華州有此殘碑數十字其文同
爭坐位帖
在西安郡庠聖教序亭内右廂西窗臺行草此魯公
為檢校刑部尚書時與定襄郡王郭英又書稿論朝會
不宜讓内侍魚朝恩居上坐侃侃其詞俗謂爭坐位帖
宋沈括夢溪筆談曰都堂及寺觀百官會集坐次多
出臨時唐以前故事皆不可考惟顔魯公與郭英乂書
云宰相御史大夫兩省五品供奉官自為一行十二衛
大將軍次之三師三公令僕少師保傅尚書左右丞侍
郎自為一行九卿三監對之從古以來未嘗參錯此亦
略見當時故事趙子函曰不知何時上石石已泐矣
而法猶可尋王元美云無一筆不作晉法所謂無意而
文從容中道者也又云公剛勁義烈之氣文不能發而
發之於筆墨間余嘗謂公學不如其人於麻姑壇記見
之詞不如筆楷不如行有意不如無意於此帖見之而
都玄敬乃謂草草之筆亦為摹刻以人重耳余不能不
服膺元美此碑雖泐而顔公筆法宛然近董氏摹入戲
鴻堂帖乃云陜省者不足觀而自謂存公法度今以余
觀董氏刻視此則神亡矣此石質粗多麻孔幸字畫
皆未損摹印不精遂致糢糊予至郡庠墨洞與印工對
坐竟日紙墨力俱佳僅得兩本觀者謂為重刻又謂舊搨
董氏誇有宋搨本想亦如是恨未一見
顔氏家廟碑
在西安郡庠李陽冰篆額顔氏家廟之碑建中元年建
唐末喪亂其碑倒於郊野宋太平興國五年都院孔
目官李延襲移建學宫立於明皇孝經石臺亭東北向
碑首行題曰唐故通議大夫行薛王友柱國贈秘書少
監國子祭酒太子少保顔君廟碑銘乃魯公父也次行
第七子光禄大夫行吏部尚書充禮儀使上柱國魯郡
開國公真卿撰并書君諱惟貞字叔堅其叙先世或
稱諱某若伯叔祖父羣從具直書其名碑文已詳石四
面遍書額上題字額隂片石方廣如前魯公書云高
祖記室君國初居此宅虢州君舍人君侍焉堂今置廟
地高祖妣殷夫人居十字街西北壁第一宅秘書監君
禮部侍郎君侍焉虢州君居後堂華州君於堂中生焉
今充神厨少保君堂今充齋堂廳屋充亞獻終獻齋室
共八十五字人不知摹搨塵土封翳予拂拭摹出碑石
高八尺廣四尺七寸厚一尺五寸前後皆二十二行每
行四十七字左右旁皆六行每行五十字字比前後面
略小額字又差小
顔魯公與蔡明遠書
行草拓本二帖並依金石錄附於大歷之末
奉使蔡州題字
在同州中有魯公畫像書曰真卿奉命來此事期未
竟止緣忠勤無有旋意然中心悢悢始終不改游於波
濤宜得斯報千百年間察真卿心者見此一事知我是
行亦足達於時命耳又曰人心無路見世事只天知下
有題曰觀此筆蹟不題歲月以事實考之蓋公使李希
烈時也希烈以建中元年陷汝州盧杞建議遣公奉使
至正元(宋諱貞故作正)元年八月丙戌公不幸遇害困躓賊庭
者踰二年刅加於頸而色不變度無還期誓不易節蓋
書此以自表云靖康元年七月壬申朝散郎秘閣修撰
知同州軍事唐重書又有忠義堂帖宋人所刻此帖
名為奉命帖又有移蔡一帖曰貞元元年正月五日真
卿自汝移蔡天也天之昭明其可誣乎有唐之德則不
朽耳十九日書葉少藴避暑錄話曰顔魯公真蹟宣和
間存者猶有數十本其最著者與郭英乂論坐位書在
永興安師文家祭姪季明文病妻乞鹿脯帖在李觀察
士衡家乞米帖在天章閣待制王質家寒食帖在錢穆
甫家其餘與蔡明遠帖盧八倉曹帖送劉太真序等(當作)
(劉太沖)不知在誰氏皆有石本坐位帖安氏初析居分為
二人多見其前段師文後乃併得之相繼皆入内府世
間無復遺矣(孫承澤曰送劉太沖序墨蹟舊在中書趙士禎家後歸之關中南宗伯宗伯沒其邑)
(中舉人東蔭商得之後復歸南氏余從東君借臨月餘今國學所摹印即趙氏本也視墨蹟文字及書法俱小)
(異豈傳世不止一本乎)今忠義堂所刻已上諸帖皆有之又有送
辛晃序清遠道士同沈恭子遊虎丘寺詩末題大歷五
年十二月又有開元二年二月顔元孫告身一通乾
元元年四月顔昭甫告身一通寶應元年七月顔惟貞
贈秘書少監告身一通殷氏贈蘭陵夫人告身一通大
歷十二年八月顔真卿刑部尚書告身一通建中元年
八月真卿太子太師告身一通後有宋至和二年蔡襄
跋嘉定乙亥劉元剛刻石
國子學石經
在西安府儒學聖殿明倫堂之後東西長廊樹立其下
故稱墨洞開成二年立於國學宋元祐二年移立此舊
唐書文宗紀開成二年宰臣判國子祭酒鄭覃以經義
啟導稍接文學之士遂奏置五經博士依漢蔡邕刊碑
列於太學創立石壁九經諸儒校正訛謬上又令翰林
勒字官唐元度復校字體石末有元度等表文一通
易經十卷九石二萬四千四百三十七字
書經十三卷十石二萬七千一百三十四字
詩經二十卷十六石四萬八百四十八字
周禮十卷十七石四萬九千五百一十六字
儀禮十七卷二十石五萬七千一百一十一字
禮記二十卷三十三石九萬八千九百九十四
字
春秋左傳三十卷六十七石十九萬八千九百
四十五字
公羊傳十卷十六石四萬四千七百四十八字
穀梁傳十二卷十六石四萬二千八十九字
孝經一卷一石二千(闕)百(闕)十三字
論語十卷六石一萬六千五百九字
爾雅三卷四石一萬七百九十一字
五經文字三卷十石
九經并孝經論語爾雅字樣共計六十五萬二
百五十二字
大唐開成二年丁巳歲月次於元日維丁亥
書石學生前四門館明經臣陳玠
書石學生前四門館明經臣艾居晦
書石學生前文學館明經臣(闕)
書石官將仕郎守潤州句容縣尉臣段絳
校勘兼看書上石官將仕郎守四門助教臣陳
莊士
校勘兼看書上石官將仕郎守秘書省正字臣
栢暠
覆定字體官翰林待詔朝議郎權知沔王友上
柱國賜緋魚袋臣唐元度
校勘官兼專知都勘定經書檢校刊勒上石朝
議郎守國子毛詩博士上柱國臣章師道
朝散大夫守國子司業騎都尉賜緋魚袋臣楊
敬之
都檢校官銀青光禄大夫(闕)
國子祭酒同中書門下平章事太清宫使監修
國史上柱國滎陽郡開國公食邑二千戶臣覃
京兆府府學新移石經記略汲郡龍圖吕公領漕陜右
之日持適承乏雍學一日謁公公喟然謂持曰京兆闤
闠間有唐國子監存焉其間石經乃開成中鐫刻唐史
載文宗時太學勒石經而鄭覃與周墀等校定九經文
字上石及覃以宰相兼祭酒於是進石壁九經一百六
十卷舊在務本坊自天祐中韓建築新城石經盡委於
野至朱梁時劉鄩守長安有幕吏尹玉羽者白鄩請輦
入城鄩方備岐軍之侵軼謂此非急務玉羽紿之曰一
旦賊兵臨城碎為矢石亦足助敵為虐鄩然之乃遷置
於此即唐尚書省之西隅也地雜民居其處窪下隨立
輒仆歲久折缺予欲徙置於府學之北墉遂視圖命役
具器用築浮虚凡石刻之偃者仆者悉輦置於其地洗
剔塵土補錮殘缺分為東西次比而陳列焉明皇注孝
經及建學碑則立之於中央顔褚歐陽徐柳之書下迨
偏傍字源之類則分布於庭之左右先是有興平僧誕
妄惑衆大尹劉公希道沒入其貲有請於朝以修慈恩
浮圖者公建言興建學校為急朝廷以五百千畀之不
費於公不役於民經始於元祐二年初秋盡孟冬而落
成門序旁啟雙亭中峙廊廡回環不崇不卑誠故都之
壯觀翰墨之淵藪也如蔡中郎石經四十六碑范蔚宗
纔見其十有六今皆磨滅不可攷矣然後知金石之固
不得其人以護持之亦難必其可久此吕公所以為有
功於聖人之經而不可不書也元祐五年歲次庚午九
月黎持記河南安宜之書予以為尹玉羽之功在吕公
之上諸石殘缺多明崇禎間長安費鑄另書九經補缺
字樣别刻於石字不佳與唐不類予所裝裱石經手自
補綴唐石有半字點畫可見者悉存之空缺處不得已
用費字謄補玉羽小吏有功石經本朝陜撫賈漢復
於康熙三年補刻孟子於石孟子七卷十石三萬六千
五百六字周宣王石鼓韓昌黎請自鳳翔移至長安
國學而不可得元人乃不遠數千里輦置燕都石經自
唐開成歷宋至明迄今千餘年而孟子一書補之者乃
出於漢復之手不能不作繞朝之歎然字與刻手皆劣
不足以㜶美唐石顧寧人金石文記曰宰臣鄭覃以
六經訛謬已多博士相沿難改正請召宿儒奥學詳校
正定準後漢故事勒石太學從之乃石經立又乖師法
後數十年名儒皆不窺之以為蕪累甚矣舊史之評如
此愚初讀而疑之又見新書無貶辭以為石壁九經雖
不逮古人亦何遽不賢於寺碑冡碣及得其本而詳校
之乃知經中之繆戾非一而劉昫之言不誣也略識於
左
周易
君子以裒多益寡裒誤作褒悔吝者言乎其小疵也
言誤作存其孰能與於此哉脫於字周易繫辭下
第八脫下字易窮則變變則通通則久是以自天祐
之吉无不利下多一也字力小而任重小誤作少
復於外者必反其家其誤作於夬必有所遇脱所字
蠱則飭也飭誤作飾豐多故親寡旅也故下多一
也字姤遇也姤誤作遘其與今文不同而兩通者
終來有他吉他作它剛健篤實輝光作煇光君
子以治歷明時歷作歷可與佑神矣佑作祐其受
命也如嚮嚮作響兼三才而兩之三才之道也才皆
作材其一字而前後不同者包蒙包荒包承包羞
繫於包桑(繫辭下同)包皆作苞包有魚包无魚以杞包瓜包
皆作包問以辨之由辨之不早辨也其辨明也明辨
晳也辨吉凶者存乎辭困德之辨也井以辨義辨是與
非辨皆作辯君子以類族辨物剥牀以辨君子以慎辨物
居方復小而辨於物皆作辦其旁註至静而德方德下
添一也字賁亨小利有攸往利下添一貞字其先
誤而後改者略例筌誤作荃愈誤作喻二无誤
作無皆即以其誤改之其標題周易繫辭上第七周
易繫辭第八周易說卦第九皆八分書而周易序卦第
十周易雜卦第十一皆正書雖依古註本附於第九之
内以正書為别終似未安
尚書
乃祖乃父丕乃告我高后曰作丕刑於朕孫乃父誤作
先父孫上多一子臣下罔攸禀令令誤作命若藥
弗瞑眩藥誤作樂王乃徇師而誓徇誤作循乃汝
世讐世誤作誓太保乃以庶殷攻位于洛汭攻誤作
公用端命于上帝于誤作予其與今文不同而兩
通者敢對揚天子之休命無之字其旁注者予
有亂臣十人臣字旁註惟婦言是用是字旁註釋
箕子囚封比干墓式商容閭干下容下各添一之字
詩
小戎序國人則矜其車甲甲誤作田舒懮受兮懮誤
作憂予尾翛翛翛誤作脩戎車既飭飭誤作飾
以祈黃耉祈誤作祁涼曰不可涼誤作諒無此疆
爾界界誤作介侯疆侯以疆誤作強其與今文不
同而兩通者雝雝鳴雁雝作雍之死矢靡他他作
它不知我者謂我士也驕作不我知二章同和鸞
雝雝雝作雍何人斯序故蘇公作是詩以絶之也以
作而維塵雝兮雝作雍既匡既敕敕作勅其政
不獲政從鄭箋作正尚不愧于屋漏愧作媿于彼
西雝肅雝和鳴有來雝雝雝作雍屢豐年屢作婁
其先誤而後改者抱衾與裯裯誤作稠不瑕有害
瑕誤作遐鱣鮪發發發誤作撥噂沓背憎噂誤作
蹲如彼遡風遡誤作&KR0008;駉駉牡馬牡皆誤作牧皆
即其誤改之云何其吁脱其字添
周禮
女史八人史誤作使太宰三曰郊甸之賦郊誤作邦
内饗豕望視而交睫豕誤作施典枲掌布緦縷紵
麻草之物緦誤作絲牛人軍事共其犒牛犒誤作槁
司市市司帥賈師而從賈誤作胥肆長掌其戒令
令誤作禁鞮鞻氏府一人一誤作八鬯人禜門用
瓢齎用誤作明司几筵設莞筵紛純筵誤作席大
司樂大㲈㲈誤作磬王大食三侑侑誤作宥大師
令奏鼓&KR0615;鼓誤作瞽大祝四曰禜禜誤作榮司常
家各象其號象誤作相凡以神仕者仕誤作士小
子史二人二誤作一大司馬旂居卒間居誤作車
考功記妢胡之笴笴誤作笱矢人前弱則俛俛誤作勉
其與今文不同而兩通者醫師疕瘍者疕上多一
有字野廬氏有相翔者誅之誅上多一則字邦之
大師大上多一有字庭氏以救日之弓與救月之矢
射之射上多一夜字
儀禮
士冠禮&KR1667;柶興&KR1667;誤作建射禮司射適堂西袒決袒
誤作祖楅髤橫而奉之奉誤作拳大夫與士射袒
纁襦纁誤作薰燕禮右祭脯醢脯誤作補大射儀
賓升成拜拜誤作敗坐授瑟乃降授誤作受聘禮
賓既將公事復見訝以其摯訝誤作之公食大夫禮
陳鼎於碑南南面西上脱一南字覲禮天子賜舍曰
伯父脫曰字士喪禮祭服不倒倒誤作到少牢饋
食禮如筮日之儀儀誤作禮主婦被錫衣侈袂侈誤
作移下同祝延尸延誤作筵有司徹二手執挑匕
枋挑誤作桃主婦洗爵于房中脫爵字主婦北面
答拜受爵尸降筵受主婦爵以降誤作受尸爵主人
降洗爵爵誤作觶下主人實爵竝同主人拜受爵尸
拜送脫爵字其與今文不同而兩通者鄉射禮適
左个中亦如之亦作皆燕禮小臣又請媵爵者二大
夫媵爵如初大夫下更有大夫二字
禮記
刪御定月令在曲禮之前月令人乃遷徙徙誤作徒
其器閎以奄奄誤作掩檀弓上周公盖祔祔誤作
附王制示弗敢主也示誤作亦禮器饗帝於郊而
風雨節寒暑時脱節字學記燕辟廢其學辟誤作譬
喪大記男子出寢門外脫外字子大夫公子衆士
食粥脫衆士二字哀公問如此則國家順矣少則字
坊記民猶薄於孝而厚於慈猶下多一有字中庸
待其人而後行而誤作然君子之所不可及者脫之
字緇衣有國家者章善癉惡脫家字儒行慎静而
尚寬脫而字大學人之其所親愛而辟焉五辟字皆
誤作譬若有一个臣个誤作介其與今文不同而
兩通者檀弓上有亡惡乎齊亡作無歲壹漆之壹
作一樂記非聽其鏗鏘而已也鏘作鎗雜記上客
立于門西于作於雜記下泄柳之母死泄作世喪
大記命婦汜拜衆賓客於堂上於作于主人先俟于
門外于作於中庸可一言而盡也一作壹問喪祭
之宗廟以鬼享之享作饗大學堯舜帥天下以仁二
帥皆作率昏義祖廟既毁教於宗室于作於射義
是以諸侯君臣以作故其先誤而改者學記教人
不盡其材材誤作才故人不耐無樂耐誤作能皆即
誤而改之
春秋左傳
隱元年且告之悔且誤作具五年僖伯稱疾不從疾
誤作侯十年伐戴戴誤作載桓二年故封桓叔于
曲沃故誤作政六年楚之羸羸誤作嬴以類命為
象類誤作德閔二年從曰撫軍軍誤作國僖三年
公子友如齊涖盟涖誤作泣四年歸胙于公脫胙字
姬寘諸宫六日宫誤作公公殺其傅杜原欵傅誤
作傳七年弗可改也已改誤作故十四年公怒止
之止誤作上十五年輅秦伯輅誤作&KR0008;使郤乞告
瑕吕飴甥且召之且誤作國二十五年昏而傅焉傅
誤作傳二十七年責無禮也責誤作青郤縠可縠
誤作榖三十一年晉新得諸侯新誤作親東傅於
濟傅誤作傳三十三年入險而脫入誤作人為從
者之淹淹誤作流文元年王使毛伯衛來錫公命錫
誤作賜享江芉芉誤作芊二年廢六關關誤作闕
七年寘文公子焉焉誤作曰十二年太子以夫鍾與
郕邽來奔邽誤作封宣二年晉趙盾弑其君夷皋弑
誤作殺三年晉侯伐鄭及郔郔誤作延商紂暴虐
紂誤作討四年秋公如齊秋誤作利六年離卦誤
作同人八年殺諸絳市絳誤作終十二年晉師在
敖鄗之間師誤作帥十五年吾獲狄土土誤作士十
七年盟于卷楚卷誤作巷郤子其或者欲已亂于齊
乎乎誤作平十八年凡自虐其君曰弑虐上多一内
字成二年及齊師戰於新築師誤作侯且辟左右
且誤作旦七年尋蟲牢之盟蟲誤作蠱十七年楚
公子櫜師襲舒庸櫜誤作槖襄十年子蟜誤作矯今
伐其師今誤作令十四年士鞅反反誤作及十七
年苟過華臣之門必騁騁誤作聘十九年而視不可
含含誤作舍所不嗣事于齊者事誤作是天子令
德天誤作夫二十一年欒盈過于周過上多奔楚二
字二十三年邾畀我來奔畀誤作卑二十五年先
夫當之矣夫誤作天井堙木刊堙誤作煙賦車兵
徒卒甲楯之數卒誤作兵二十七年父子死余矣余
誤作餘免餘復攻寗氏餘誤作余二十八年重丘
之盟未可忘也忘誤作志使析歸父告晏平仲晏誤
作宴文子使召之召誤作君慶氏之馬善驚馬誤
作焉武王有亂臣十人脫臣字三十年蔡景侯為
太子般娶于楚娶誤作聚單公子愆期期誤作旗
駟帶追之駟誤作四昭元年今武猶是心也今誤作
令二年齊使上大夫送之送誤作逆三年少姜有
寵而死姜誤作齊知而復從復誤作弗四年恃險
與馬馬誤作焉五年娶于子尾氏娶誤作聚君若
驩焉好逆使臣若誤作苦九年無囿猶可囿誤作宥
十三年隠太子之子廬歸于蔡廬誤作盧十四年
楚子使然丹簡上國之兵于宗丘宗誤作宋二十年
余不忍其訽訽誤作徇取人于萑苻之澤苻誤符
二十一年心是以感感實生疾感誤作咸二十二年
士平出奔楚士誤作氏邊卬為大司徒卬誤作印
二十五年季公鳥生申申誤作甲二十七年入于堀
室堀誤作&KR0008;定元年榮駕鵝駕誤作罵三年及邾
盟于拔拔誤作技八年子姑使溷代子代誤伐十
年駟赤謂侯犯曰赤誤作亦哀四年盜殺蔡侯申殺
誤弑蔡昭侯將如吳蔡誤作&KR0830;十六年與晉人謀
襲鄭晉誤作為三十三年有不腆先人之産馬馬誤
焉二十六年四方其訓之訓誤順其與今文不同
而兩通者宣二年以視諸朝視誤作示哀十六年
此事克則為卿事下有也字其續添者昭二十二
年辛丑伐京毁其西南下添子朝奔郊四字
春秋公羊傳
隱元年何以名字也字上多一不字二年婦人謂嫁
曰歸嫁誤作稼三年曷為或言崩或言薨脱上一或字
生毋相見死毋相哭毋字竝誤作母死毋誤作母死
六年吾與鄭人未有成也未誤作末下同十年宋
人蔡人衛人伐戴戴誤作載桓二年曰有有則此何
以書脫一有字隠賢而桓賊也賊誤作賤莊十九
年此其言遂何脫其字二十五年求乎隂之道也隂
誤作隠二十三年狄伐邢邢誤作刑僖四年南夷與
北狄交誤作北夷六年此其言圍何圍下多一者字
二十六年乞師者何脫師字三十年歸惡乎元喧
也乎誤作于三十三年百里子與蹇叔子百誤作伯
文四年其謂之逆婦姜于齊何何誤作河宣十五
年然後歸爾爾誤作耳成十五年成公幼幼誤作憂
臧宣叔者相也叔誤作公襄十四年季孫宿會晉
士匄宋華閱衛孫林父鄭公孫蠆莒人邾婁人于戚邾
婁人脫人字十七年春王二月二誤作三十九年
為其驕蹇為誤作或二十九年許人子者必使子也
人下脫子字昭九年其言陳大何脫陳字定元年
立煬宫宫誤作公四年夷狄也而憂中國而誤作其
哀四年盜殺蔡侯申殺誤作弑六年齊國夏及高
張來奔高上多一齊字十四年顔淵死子曰上多一
孔字其與今文不同而兩通者隱四年隱公曰否
作隱曰吾否桓六年簡車徒也徒作馬淫乎蔡乎作
于十一年祭仲者何鄭相也相上有之字文六年
何以謂之天無是月非常月也是月下更有是月二字
宣公六年此非弑君而何而作如十年未絶於我
也於作于十二年是以君子篤於禮而薄於利於作
于成二年得一貶焉爾一作壹襄十二年春王正
月正作三二十九年爾殺吾君殺作弑三十一年
於是負孝公之周愬天子愬作訴十四年有麏而角
者麏作&KR0034;其先誤而後改者桓二年此其目言之
何目誤作月閔元年盍弑之矣使弑子般弑竝誤作
殺僖十三年葬陳宣公宣誤作桓成二年及齊侯
戰于鞍侯誤作師昭二十五年慶子免君于大難矣
脫矣字皆即其誤改之
春秋榖梁傳
隱元年父者何傅也傅誤作傳四年弑而代之也代
誤作伐九年所使也使誤作挾莊七年則是雨說
也雨誤作兩下同僖五年天子世子世天下也誤作
士子二十二年春秋三十有四戰脫有字二十八
年晉侯齊師宋師秦師誤作齊侯文二年内大夫可
以會外諸侯脫外字三年王子虎卒誤作壬子宣
八年以譏乎宣也譏誤作饑襄元年晉侯使荀罃來
聘罃誤作嬰二年三月同三年諸侯始失正矣正誤
作王六年立異姓以蒞祭祀立上多一非字哀元
年此該之變而道之也該誤作郊六年入者内弗受
也弗誤作不下同其與今文不同而兩通者僖十
七年桓公嘗有存亡繼絶之功脫公字文六年處父
主境上事事上多一之字成五年帥羣臣而哭之前
作率後作帥其先誤而後改者甚多不具載
論語
賜也爾愛其羊爾誤作女不知其仁仁誤作人子
使漆雕開仕雕誤作彫再斯可矣斯誤作思三人
行三上多一我字必有我師焉有誤作得冉有子
貢侃侃如也有誤作子告夫三子三上多一二字
可與言而不與之言脫之字稱諸異邦諸誤作謂
何德之衰衰下多一也字其與今文不同而兩通者
女得人焉爾乎爾作耳人潔已以進潔作絜其
先脫而後添註者陽貨篇子曰巧言令色鮮矣仁
爾雅
替戾底廢底誤底翿纛也翿誤作翢皇華也誤作
華皇赫兮咺兮咺誤作烜是刈是穫誤作獲木
謂之虡木誤作本何鼓謂之牽牛何誤作河澤烏
&KR0034;&KR0034;誤作薞莩麻毋莩誤作茡檴槖含檴誤作攫
柷州木柷誤作祝魚尾謂之丙尾上添之字燕
白脰烏烏誤作鳥楊烏白鷢楊烏誤作鸉鳶烏醜
烏誤作鳥烏鵲醜烏誤作鳥&KR1393;大&KR1393;誤作大&KR0874;
凡經中二十字皆作廿三十字皆作卅按古詩之文多
是四言如于三十里三十維物皆四言也則當為三十
字史記秦始皇刻石如卄有六年維卄九年卅有七年
則當為卄字卅字今改經文而為卄卅字非矣凡經
中虎字皆缺末筆作虎虓號&KR0658;饕滮箎褫字皆同避太
祖諱淵字皆缺筆作淵婣亦作婣避高祖諱世字皆
缺筆作世泄作洩紲作絏棄作弃勩作勩葉作&KR0034;㳿揲
韘媟諜堞偞皆改從云民字皆缺筆作民氓作甿岷
作㞴昏緡皆改從氏避太宗諱适字皆缺筆作活避
德宗諱誦字皆缺筆作誦避順宗諱純字皆缺筆
作□避憲宗諱恒字皆缺筆作恒避穆宗諱湛字
皆缺筆作湛葚作葚避敬宗諱乃若高宗諱治中宗
諱顯睿宗諱旦玄宗諱隆基文宗諱涵皆不缺筆者禮
天子事七廟自肅至敬七宗而高祖太宗創業之君不
祧者也玄宗以上則祧廟也故不諱(冊府元龜寶歷元年正月太常寺禮)
(院上言玄宗廟諱准故事祧遷後不當更諱制可)文宗則今上也古者卒哭乃
諱故生不諱左傳文公宣公卷字更濫惡而成城字
皆缺末筆榖梁襄昭定哀諸公卷儀禮士昏禮皆然皆
為朱梁所補刻考之宋劉從乂黎持二記但言韓建劉
鄩移石而不言補刻(宋建隆三年劉從乂修文宣王廟記言天祐甲子歲太尉許國公為)
(居守移太學并石經於此甲子歲昭宗遷雒之年許國公即韓建也元祐五年黎持新移石經記則云舊在務)
(本坊自天祐中韓建築新城而石經委棄於野至朱梁時劉鄩守長安從幕吏尹玉羽之請輦入城中置於此)
(地即唐尚書省之西隅也今龍圖吕公領漕陜右以其處窪下命徙置於府學之北墉而建亭焉二說不同)
(朱彝尊曰尹玉羽者京兆長安人以孝行聞劉鄩辟為保大軍節度推官歷雍汴滑兖從事仕後唐至光禄少)
(卿晉高祖召之辭以老退歸關中嘗著自然經五卷武庫集五十卷其事散見於冊府元龜惜歐陽子不為之)
(立傳而其書亦不傳於世也)然成字缺筆其為梁諱無疑昔人固未
嘗徧讀而博考也詳見鎮東軍牆隍廟記下
五經文字三卷
凡一百六十部三千二百三十五字大歷十一年國子
司業張參以說文字林兼采漢石經著為定體按劉禹
錫國學新修五經壁記曰大歷中名儒張參為國子司
業始詳定五經書於論堂東西廂之壁辨齊魯之音取
其宜考古今之文取其正由是諸生之師心曲學偏聽
臆說咸束而歸於大同積六十年崩剥汙衊泯然不鮮
今天子尚文章尊典籍國學上言遽賜千萬時祭酒皥
博士公肅遂以羨贏更新壁書懲前土塗不克以壽乃
析堅木負墉而比之其製如版牘而高廣其平如粉澤
而絜滑皆施陰關使衆如一附離之際無迹可尋堂皇
靚深兩屋相照申命國子能通書法者分章揆日懸其
業而繕寫焉此文當作於太和年間自土塗而木版自
木版而石壁凡三易矣乃今石刻其末曰乾符三年孫
毛詩博士自牧以家本重校勘定(當云毛詩博士孫自牧於文乃順)七
月十八日書刻字人魚宗會其字别體與朱梁所刻相
類而本文不然當是開成中所刻其中有磨改數字者
意自牧所為也
新加九經字樣一卷
凡七十六部四百二十一字國子監奏覆定石經字體
官翰林待詔唐元度狀准太和七年十二月五日勅覆
定九經字體者今所詳覆多依司業張參五經文字為
准其舊字樣歲月將久畫點參差傳寫相承漸致乖誤
今並依字書參詳改正諸經之中别有疑闕舊字樣未
載者古今體異隸變不同如總據說文即古體驚俗若
依近代文字或傳寫乖誤今與校勘官同商較是非取
其適中纂錄為新加九經字樣一卷請附於五經字樣
之末奉勅宜依開成二年八月十二日中書門下牒
冊府元龜周太祖廣順三年六月尚書左丞兼判國子
監事田敏獻印板書五經文字五經字樣各二部一百
三十策奏曰臣等自長興三年較勘雕印九經書籍經
註繁多年代殊邈傳寫紕繆漸失根源臣守官膠庠職
司較定旁求援据上備雕鐫幸遇聖朝克終盛事播文
德於有截傳世教以無窮謹具陳進是此二書曾有印
板而自宋以來學者不之言何也
吏部南曹尊勝咒石幢(天寶七載)
在西安府學文廟櫺星門内(與六部題名石幢對立)左光允撰序
崇仁寺尊勝咒石幢(天寶七載)
在西安府城西十里(今名金勝寺)張少悌書今寺僧龕置經
堂前知所愛護一字不損趙子函云深圓秀逸顧寧人
謂以少悌之名存之
慈恩寺尊勝咒石幢
今在西安府城南寺内堂前
草堂寺尊勝咒石幢(在鄠縣楊萬歲書)
經咒石幢秦中在處有之不下二千餘種太宗昭陵前
趙村内有石鼓寺鼓制如周宣王石鼓而稍大亦遍書
尊勝經咒行筆甚佳石色甚美剥蝕過半予搜搨陵碑
獨略此今思亦覺可惜
嵩岳永泰寺尊勝咒石幢
在寺内庭西天寶九載
成都府尊勝咒石幢
字特大與前五石異太和五年馬季武書嘉靖間土中
掘出
來齋金石刻考略卷中
