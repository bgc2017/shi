百官箴卷一宋許月卿撰
進百官箴表
臣月卿言伏以一飯不忘夙抱少陵之志六箴具列遠
慙德裕之勲敢以愚衷徹干睿聽臣月卿惶恐惶恐頓
首頓首惟周武建萬邦之極有辛甲獻百官之箴安不
自安聖而益聖憂國愛吾君之念謂吾獨之全軀保妻
子之臣慮不及此故東西兩漢之(闕)捨楊崔數子而誰
仰視虞箴僅堪僕命魏晉以降文章可知言雖尊主而
庇民意則徇華而逐末於修辭立忱之學類欠實工視
正君定國之言殆為虚語本源既淺氣象自卑并與古
韻而失之其於文體何如也作者馳聲之不乏胡為嗣
響之獨難正坐摹規為圜擬矩為方不知自源而流由
本而末宜世道之不古顧民彛之幸存臣瑣瑣孤寒惓
惓忠愛臣於君子於父難忘懇惻之天史為書瞽為詩
莫匪箴規之地念庶人之可諫矧英主之兼容轍爾芻
言庶幾芹獻兹盖恭遇皇帝陛下舜聦四達湯德又新
退而銘於机焉席而銘於端焉持以小心之翼翼立則
見於前也輿則見於衡也凜然大訓之明明未嘗一善
之遐遺盖欲庶僚之修輔恢洪聖德興起治功臣幸際
昌期冒陳宿藴諫行言聽俾膏澤之下於民君明臣良
惟時幾以康厥事可傳於後永孚於休臣干冒天威無
任激切屏營之至臣所撰到百官箴并發凡言例共成
七帙用黃羅夾複封全謹隨表上進以聞臣月卿惶懼
惶懼頓首頓首謹言
百官箴序
臣聞君者臣之天父者子之天故臣之愛君子之愛父
天也其身可殺而愛君父之心不可解夫是之謂天天
下之事凡其加以人者久則必渝而其久而莫之渝者
天也憂葵之女不恤緯之嫠而豈有致君澤民之職分
哉油然發衷盖不自知其然而然也唐虞三代之時漸
民以仁培民以道其入於民也深而積於民也厚矣故
及其後世國雖靡止民雖靡膴而愛君憂國之天雖山林
之野人幽閨之女婦有可殺而不可解者吁此三代有
道之長而非後世之所能及與然則有天下者何可不
養斯民愛君之天而夀吾國於三代也哉臣最愛辛甲
之虞箴愛其天而不人也而惜其所謂百官箴者之不
盡存也故嘗以臣之油然發衷者為百官箴雖自知其
為怨府為禍機而可殺不可解之天則凡以愛吾君爾
夫愛吾君則欲夀吾君欲夀吾君者則欲夀吾君之國
無逸一書周公所以夀成王也夀不夀命也於逸何關
而周公謂逸則不夀無逸則夀豈不以無逸則天理流
行人欲净盡固仁之體而夀之道乎臣所以敢(闕二字)百
官箴者不敢以不可自比周公而自沮而以可庶幾憂
葵之女不恤緯之婺而自勸以為陛下幸而不以不可
自況周公斥臣而以可萬一葵緯而聽臣臣之箴幸而
用則聖躬夀於堯舜國脈夀於三代聖躬夀於堯舜則
閱天下之義理愈熟處天下之事會愈精而人欲不能
搖情偽不能欺以霜降水涸之真見出輕車熟路之老
謀躋吾民於仁夀夀吾國於箕翼國脈之夀皆自聖躬
始此臣愛君之天也使衆怨臣而欲禍臣不過殺臣之
身而已豈能滅臣愛君之天哉臣之自處素定是以敢
於進百官箴而無所忌也夫子不云乎求仁而得仁又
何怨臣萬死無悔臣月卿謹序
百官箴次第
或問臣曰子之百官箴亦有叙乎臣應之曰有二府之
於陛下猶股肱之於元首也故莫先焉師臣者帝經筵
陛下所宜師也賓臣者王翰苑陛下所宜賓也其尊德
樂道不如是不足與有為也故次之經筵翰苑晝則密
侍宵則宿直於喜怒哀樂之未發而養之於是非利害
之未萌而正之則力少而功倍若諫官則正之於將萌
力漸勞矣子思曰喜怒哀樂之未發謂之中其經筵翰
苑之責乎發而皆中節謂之和其諫官之責乎周敦頤
曰誠無為其經筵翰苑之責乎幾善惡其諫官之責乎
邵雍曰思慮未起鬼神莫知不由乎我更由乎誰又曰
先天學心法也其經筵翰苑之責乎思慮一萌鬼神得
而知之矣故君子不可不慎獨又曰後天學入用之位
也其諫官之責乎朱熹曰存天理之本然其經筵翰苑
之責乎察人欲於將萌其諫官之責乎故次之諫官正
之於將萌後省正之於未行御史正之於已行史臣書
之於已行已行而未當猶可直前而正之也正之而不
從則有書於策者不可懼哉日見二史立於螭拗亦進
德之一助也故次之祖宗嚴二省之制中書造命門下
審覆尚書奉行尚書有令有僕射有丞今亡矣則尚書
六部尚存三省之制所謂愛禮存羊也故次之宰士樞
屬者二府之掾也故次之三省太常宗正禮部之别也
大理刑部之别也司農太府戶部之别也秘書國子監
亦禮部之别也將作軍器監工部之别也故次之登聞
院諫臣之屬也進奏院門下後省之屬也官告院吏部
之屬也料糧審計太府之屬也𣙜貨務都茶場宰士之
屬也左藏庫雜買務雜賣場亦太府之屬也文思院工
部之屬也故次之是皆有列於朝者也故前宰輔侍從
次之前庶官不載焉祖宗尊賢之等也凡二府箴例稱
司化治天下之道不可徒政而已也立之斯立道之斯
行綏之斯來動之斯和在吾君吾輔相勉而已自尚書
工部而上例稱侍臣朝夕論思日月獻納豈直簿書期
會哉經筵翰苑臺諫給舍諸史例曹其職固不同而其
為侍臣則同觀臣之箴見所職之異則當思盡其分之
殊見侍臣二字之同則當思盡其理之一論思獻納期
無忝侍臣二字可也詎宜曰朝廷大事有宰輔在吾可
以辭其責乎詎宜以天子侍臣而朋比媕阿知有宰輔
私恩而以侍臣為何官哉由内而外承流宣化知臨安
府莫先焉諸夏之本也不曰知臨安府而曰京兆尹者
望陛下修政攘夷復文武之境土也天下形勝京兆得
之今固未易言也非陛下莫可告者耳臣有成筭容臣
别奏畿漕次之留守又次之督府不常建與宣撫宣諭
招討招捕招撫察訪等使皆無箴焉可也陛下即位三
十年間三授督鉞故次之制置安撫經略次之守臣位
監司下今以先焉以其有民有社有祀有戎有師之教
有父之尊有毋之親非使者比也使者急其賦不恤州
縣不知使事有指職思其憂州縣奉承使者不恤其民
知有使者不知有天子命觀臣箴之先後可以知所勉
矣夫内有百揆四岳外有州牧侯伯自唐虞而已然矣
先内後外聖人施行之序也詳内略外聖人責治之等
也不重内而輕外聖人一視之仁也重内而輕外士大
夫謀身之私也故臣之箴居太子太孫官屬於百官之
末見内外無輕重之别也詩不云乎詒厥孫謀以燕翼
子書不云乎旁求俊彦啓迪後人傳不云乎豐水有芑
數世之仁此臣作太子太孫官屬箴之意也陛下其亦
深長思哉祖宗時三省相維事無遺策而從官可以直
前庶僚可以轉對外而監司守貳下而一命之微又下
而士之未命與夫父老芻蕘皆臺諫也民隱安得不上
達憸邪安得不暴白主德安得不光明天下安得不熙
洽哉此前代之臣不敢以望其君而臣敢以望陛下也
此百官箴所以為陛下獻也陛下其亦深長思哉陛下
不世出時不可再得陛下其亦深長思哉或問臣曰辛
甲為百官箴而子之箴不滿百何也臣應之曰唐虞官
百夏商官倍則辛甲之時周禮雖未成書官亦不翅百
矣曰百官者舉其凡也說命曰后王君公大夫師長洪
範曰王省惟歲卿士惟月師尹惟日禮記曰五官之長
曰伯古今說卿士者皆不如韋昭昭之言曰卿士卿之
有士者臣以商頌允也天子降於卿士推之知其言是
師長即師尹也師衆也即虞書所謂庶尹也且以吏部
言之尚書侍郎郎中雖有崇庳而所掌同此吏部也吏
部尚書非吏部之長之尹之伯乎一箴可以該其屬矣
臣之箴所以明體統也舉綱挈領治天下之道具是矣
或問臣曰然則子之箴四十有九亦有義乎臣應之曰
有太史公曰蓍百莖共一根禇先生曰傳曰天下和平
王道得而蓍莖長丈其叢生滿百莖大衍之數五十其
用四十有九臣之箴名百官箴陽用其全君之道也天
包地外也日全體光明也臣之箴四十有九隂用其半
也臣之道也地在天中也月三五而缺也觀臣之箴君
臣可以各盡其道矣大衍之數五十其用四十有九虛
一者太極也中庸曰所以行之者一也四十九箴非此
一孰行之一者何真實無妄也所謂誠也所謂太極也
所謂道心也臣首箴所謂敬修可願者也不如是則不
誠無物無以治身無以治天下國家矣陛下其亦深長
思哉漢之人退而相與語其君亦曰陛下無背面也退
食猶在公也畎畆猶朝著也君不可離猶天不可離也
無往而不對揚猶無往而不對越也臣之答客問言必
稱陛下如對陛下而言也故敢書以聞
百官箴卷一
