百官箴卷二宋許月卿撰
百官箴緣起
春秋左氏傳曰昔周辛甲之為太史也命百官官箴王
闕(杜氏解辛甲周武王太史)於虞人之箴曰(虞人掌田獵)芒芒禹跡畫
為九州(芒芒遠貌畫分也)經啟九道(開啟九州之)民有寢廟獸有
茂草各有攸處德用不擾(人神各有所歸故德不亂臣按杜氏以寢為人居廟)
(為神居故言人神各有所歸今觀寢廟對茂草而言與詩奕奕寢廟對秩秩大猷而言恐寢廟不是兩事)
(爾雅室有東西廂曰廟無東西廂有室曰寢未嘗以寢為人居廟為神居也故詩公侯之宫說者曰宫廟)
(也宗室牖下說者曰宗室大宗之廟也觀爾雅則知人居可以廟言觀詩則知神居亦可以宫室言虞箴)
(本意謂禹未治水人獸固擾禹既治水九州以寧人則有寢處之廟而獸則有茂盛之草獸不擾人而人)
(何必擾獸主意在戒獵也古者民與人通廟與宫通此類甚衆又據易入于其宫詩上入執宫功孟子取)
(諸其宫中而用之閭閻亦稱宫非若後世必帝王之居而後為宫必神靈之居而後為廟也今人言廟朝)
(廟堂廟謨廟筭豈亦神靈之居乎就使如杜氏之說分寢廟為人神則虞箴本意亦不在人神不擾在人)
(獸不擾耳大凡讀書當尋語脈且如上言民有寢廟而下言在帝夷羿又豈可以此民字為百姓乎)在
帝夷羿冒於原獸(冒貪也)忘其國恤而思麀牡(言但念獵)武
不可重(重猶數也重宣用反)用不恢於夏家(羿以好武雖有夏家而不能恢大之)
(吕祖謙曰盖用羿代夏政其號不改故亦止曰夏家也)獸臣思原敢告僕夫(獸臣)
(虞人告僕夫不敢斥尊)
臣按武王不世出之主也訪洪範於箕子問丹書於
太公惕若恐懼退為戒書机席鑑盤楹杖帶屨觴豆
戶牖弓劍矛戟無往而不銘則亦無往而不敬其視
湯之日新又新文王之亦臨亦保同此傳心之要也
觀其為太子一鮑魚之嗜若未害也而太公禁之及
其為天子一旅獒之貢若未害也而召公戒之辛甲
於是為百官箴以獻盖百官修輔執事以諫三代以
前之所同如伊尹所謂臣下不匡其刑墨是也古者
導人使諫其不諫者有刑後世導人勿諫其諫者有
刑此聖愚之所以異治亂之所以分乎辛甲虞箴以
夷羿戒武王與禹之戒舜曰無若丹朱傲同一意也
武王之自警如此羣臣之交警如此是其所以聖益
聖與惜百官箴之不盡傳也
漢書揚雄傳箴莫善於虞箴作州箴
後漢書胡廣傳初揚雄依虞箴作十二州二十五官箴
其九箴亡闕後涿郡崔四及其子瑗又臨邑侯劉騊
駼增補十六篇廣復繼作四篇文甚典美乃悉撰次
首目為之解釋名百官箴凡四十八篇(臣按瑗子實作諫大夫箴)
(盖又在四十八篇之外也)
百官箴指歸
書先王克謹天戒臣人克有常憲百官修輔厥后惟明
明每歲孟春遒人以木鐸徇於路官師相規工執藝
事以諫其或不恭邦有常刑
春秋左氏傳天生民而立之君使司牧之勿使失性有
公而為之貳使師保之勿使過度是故天子有公諸
侯有卿卿置側室大夫有貳宗士有朋友庶人工商
皂隸牧圉皆有親䁥以相輔佐也善則賞之過則匡
之患則救之失則革之自王以下各有父兄子弟以
補察其政史為書瞽為詩工誦箴諫大夫規諫士傳
言庶人謗商旅議於市百工獻藝故夏書曰遒人以
木鐸徇於路官師相規工執藝事以諫正月孟春於
是乎有之諫失常也天之愛民甚矣豈其使一人肆
於民上以從其滛而棄天地之性必不然矣
國語邵公曰天子聽政使公卿至於列士獻詩瞽獻曲
史獻書師箴瞍賦矇誦百工諫庶人傳語近臣盡規
親戚補察瞽史教誨耆艾修之而後王斟酌焉是以
事行而不悖
又楚左史倚相曰昔衞武公年九十有五矣猶箴儆於
國曰自卿以下至於師長士苟在朝者無謂我老耄
而舍我必恭恪於朝朝夕以交戒我聞一二之言必
誦志而納之以訓導我在輿有旅賁之規位宁有官
師之典倚几有誦訓之諫居寢有&KR0591;御之箴臨事有
瞽史之導宴居有師工之誦史不失書矇不失誦以
訓御之於是作懿戒以自儆也及其没也謂之睿聖
武公(臣謂武公諸侯也耄也猶若是其所以聖也况天子乎况富於春秋乎)
賈誼曰及太子既冠成人免於保傅之嚴則有記過之
史徹膳之宰進膳之旌誹謗之木敢諫之鼓瞽史誦
詩工誦箴諫大夫進謀士傳民語習與智長故切而
不媿化與心成故中道若性
賈山至言曰古者聖王之制史在前書過失工誦箴諫
瞽誦詩諫公卿比諫士傳言諫過庶人謗於道商旅
議於市然後君得聞其過失也聞其過失而改
之見義而從之所以永有天下也
淮南鴻烈解曰古者天子聽朝公卿正諫博士誦詩瞽
箴師誦庶人傳語史書其過宰徹其膳猶以為未足
也故堯置敢諫之鼓舜立誹謗之木湯有司直之人
武王立戒慎之軺過若毫釐而既已備之也夫聖人
之於善也無小而不舉其於過也無微而不改堯舜
禹湯武王皆坦然天下而南面焉
大戴禮記及太子既冠成人免於保傅之嚴則有司過
之史有徹膳之宰太子有過史必書之史之義不得
不書過不書過則死過書而宰徹去膳夫膳宰之義
不得不徹膳不徹膳則死於是有進膳之旌有誹謗
之木有敢諫之鼓瞽史誦詩工誦正諫士傳民語習
與智長故切而不攘化與心成故中道若性又曰食
以禮徹以樂失度則史書之工誦之三公進而讀之
宰夫減其膳是天子不得為非也(臣竊意此等語必有三代遺書存焉)
(故諸書所載不謀而同也漢去三代未遠是以有此今安得有之故撫卷三歎而已)
百官箴施用
侯包曰衞武公行年九十有五猶使人日誦抑戒之詩
而不離於其側
朱熹叙楚辭後語曰若其義則首篇所著荀卿子之言
指意深切詞調鏗鏘君人者誠能使人朝夕諷誦不
離於其側如衞武公之抑戒則所以入耳而著心者
豈但廣厦細旃明師勸誦之益而已哉此固余之所
為眷眷而不忘者
又叙成相第一曰成相者荀卿子之所作也在漢志號
成相雜辭凡三章雜陳古今治亂興亡之效託聲詩
以風其君若將以為工師之誦旅賁之規者其尊主
愛民之意亦深切矣
文中子誡其至矣乎古之明王敬慎所未見悚懼所未
聞刻於盤盂勒於几杖居有常念動無過事其誡之
功乎
百官箴用韻
虞箴家字與夫字叶
詩予手拮据予所捋荼予所蓄租予口卒瘏曰予未有
室家又宜爾室家樂爾妻帑是究是圖亶其然乎又
靡室靡家玁狁之故不遑啟居玁狁之故又我行其
野蔽芾其樗婚婣之故言就爾居爾不我蓄復我邦
家又謂爾遷于王都曰予未有室家又乃召司空乃
召司徒俾立室家又皇皇者華(此亦隔句用韻之法)于彼原隰
駪駪征夫每懷靡及又七月食瓜八月斷壺九月叔
苴采荼薪樗食我農夫
離騷羿滛遊以佚畋兮又好射夫封狐固亂流其鮮終
兮浞又貪夫厥家(浞食角反臣先以詩騷主箴)
易枯楊生稊老夫得其女妻枯楊生花老婦得其士夫
書汝弗能使有好于而家時人斯其辜
春秋左氏傳歸妹暌孤寇張之弧姪從其姑六年其逋
逃歸其國而棄其家明年其死於高梁之虚又登此
昆吾之虚綿綿生之瓜余為渾良夫呌天無辜
老子修之於身其德乃真修之於家其德有餘修之於
鄉其德乃長
莊子然其語而不舍非愚則誣也帝王殊禪三代殊繼
差其時逆其俗者謂之簒夫當其時順其俗者謂之
義徒默默乎河伯惡知貴賤之門小大之家又故三
歲徙都于鄧之墟而十有萬家
荀子省工賈衆農夫禁盜賊除姦邪又上以節賢良而
明貴賤下以飭長幼而明親疎上在王公之朝下在
百姓之家
戰國策長頰歸來乎食無魚長頰歸來乎出無車長頰
歸來乎無以為家
史記所載亦同但頰作鋏車作輿
又泉陽令乃使吏案籍視圖水上漁者五十五家上流
之廬名為豫且
淮南鴻烈解夫待騕䮍飛兔而駕之則世莫來車待西
施毛嬙而為配則終身不家矣
東方朔答客難連四海之外為帶安於覆盂天下平均
合為一家
列女傳獨泣始怒送厥母家答子逢禍復歸養姑
揚雄徐州牧箴祚降周任姜錐乎琅琊姜姓絶苗田氏
攸都事由細微不慮不圖禍如丘山本在萌芽牧臣
司牧敢告僕夫
太玄經夫牽于車妻為剥荼利于王姑不利公家老夫
擐車少女提壺利考家
班彪北征賦惟太宗之蕩蕩兮豈曩秦之所圖野瀟條
以奔蕩兮迥千里而無家
班固十八侯銘入軍討敵頃定天都佩雀雙印百里為
家
漢書鴟夷滑稽腹如大壺盡日盛酒人復借酤常為國
器託於屬車出入兩宫經營父家繇是言之酒何過
乎
又爰及溝渠利我國家
後漢書曹世叔妻和帝數召入宫令皇后諸貴人師事
焉號曰大家(音姑)
晉書魏鼓吹曲嗟城中如流魚誰能復顧室家
蔡寬夫詩話秦漢以前字書未備既多假借而音無反
切平仄皆通用如慶雲卿雲皋陶咎繇之類大率如
此詩瞻彼日月悠悠我思道之云遠曷云能來燕燕
于飛下上其音之子于歸遠送于南皆以為恊聲魏
晉間此體猶在劉越石握中有白璧本自荆山璆惟
彼太公望共此渭濱叟潘安仁位同單父邑愧無子
賤歌豈敢陋微官但恐忝所荷是自齊梁後既拘以
四聲又限以音韻故大率以偶儷聲病為工文氣安
得不卑弱乎惟陶淵明韓退之時時擺脱俗拘忌故
栖字與乖字陽字與清字皆取其傍韻用盖筆力自
足以勝之也
臣月卿曰韻本於聲聲本於氣氣本於理自太極之動
静而有隂陽自隂陽之闔闢而有人物得其偏且塞
者為物得其正且通者為人人得隂陽之氣正而且
通故有自然之聲韻有自然之律吕初非勉強矯拂
而為之也勉強矯拂則非自然之韻非自然之韻則
非自然之聲非自然之聲則非自然之氣非自然之
氣則非自然之理自謝莊沈約周顒以浮聲切響創
為聲律之制而古韻亡矣古韻雖亡而其在人聲者
不可泯也生於後世而欲求古人之音韻者不於自
然之人聲求之將於何而求之故人聲之自然非勉
強非矯拂而有自然之節制有自然之疆域秩乎其
不可亂確乎其不可移此人聲之天也人聲之天即
人心之天也自然即天天即理韻書可泯此不可泯
故臣得撡以為驗稽以為决也人之讀古書者見用
韻之不今也意其無所限制肆口而言之也豈知其自
然者凜有限制若寬而實嚴已哉以虞箴家夫之韻
言之非臆說也驗之而無不合也真可以見古人於
千載之上真可以俟聖人於百世之下也
詩有女同車顔如舜華將翺將翔佩玉瓊琚彼美孟姜
洵美且都山有扶蘇隰有荷華不見子都乃見狂且
狼疐其尾載䟦其胡公孫碩膚德音不瑕彼爾維何
維常之華彼路斯何君子之車昔我往矣黍稷方華
今我來思雨雪載塗王事多艱不遑啟居豈不懷歸
畏此簡書祈父予王之爪牙胡轉予于恤靡所止居
中田有廬疆埸有瓜是剥是菹有駰有騢有驔有魚以
車袪袪思無邪思馬斯徂
楚辭飡六氣而飲沆瀣兮潄正陽而含朝霞保神明之
清澄兮精氣入而麤穢除
春秋左氏傳既定爾婁猪盍歸吾艾猳
管子外之有徒禍乃始芽衆之所忿置不能圖
荀子臯陶之狀色如削瓜閎夭之狀面無見膚
准南鴻烈解審用法誅必辜備盗賊禁奸邪
史記神龜知吉凶而骨直空枯日為德而君於天下辱
於三足之烏月為刑而相佐見食於蝦蟇蝟辱於雀
螣蛇之神而始於即且
王褒僮約出入不得□馬載車踑坐大呶下牀振頭垂
釣刈芻
揚雄豫州牧箴陪臣執命不慮不圖王室陵遲喪其瓜
牙
少府箴嗜不可不察欲不可不圖未失之於約嘗失之
于奢
劇秦美新權輿天地未祛睢睢盱盱或玄而萌或黃而
牙玄黃剖判上下相嘔
大玄經是其牙或飫之徒又豨毅其牙發以張弧又軍
或纍車文人摧孥内蹈之瑕又正被有辜格我無邪
反離騷横江湘以南淮兮云走虖彼蒼梧馳江潭之汎
溢兮吾將折衷虖重華
漢書玄氣之清回復此都蔓蔓日茂芝成靈華後漢書
仕宦當作執金吾娶妻當得陰麗華
韓愈毛穎傳今日之獲不自不牙衣褐之徒缺口而長
鬚八竅而跌居獨取其髦簡牘是資天下其同書
儀禮之胡夀保建家室永受胡福即詩之遐不眉夀遐
不作人遐不謂矣盖胡即遐遐胡即二韻相通也皆
人聲之自然不可得而亂不可得而移非私見臆說也
詩騷之韻不待言矣如易之見龍在田利見大人飛
龍在天利見大人而膠漆自謂堅不如雷與陳至後
漢猶然也書之聖謨洋洋嘉言孔彰惟上帝不常作
善降之百祥作不善降之百殃爾惟德罔小萬邦惟
慶爾惟不德罔大墜厥宗而天下無雙江夏黃童殿
中無雙包孝公荀氏八龍慈明無雙辭親向長路安
知存與亡窮達固有分志士思立功五馬浮渡江一
馬化為龍沈隂結愁憂愁憂為誰興念與君生别各
在天一方良會未有期中心摧且傷不聊憂飡食慊
慊常飢空端坐論無為髣髴君容光停雲靄靄時雨
濛濛八表同昏平陸成江世爵虚禮州壤推風尋惟
義養道必懷邦人之秉彛不隘不恭我友二三子宦
遊在西京東野窺禹宂李翺觀濤江蕭條千萬里會
合安可逢至漢魏吳晉宋唐猶然也書之䕫䕫齊慄
瞽瞍亦允若賁若草木兆民允殖而牢邪石邪五鹿
客邪印何纍纍綬若若耶歲惟丁卯律中無射天寒
夜長風氣蕭索前尹赫赫具瞻允若至漢晉唐猶然
也大戴禮之無養乳虎將傷天下小戴記之春秋冬
夏風雨霜露而章子角馬不今不古攄武師新黃祖
捕夷凶族革平西夏至漢吳猶然也左氏傳之于思
于思棄甲復來而無說詩匡鼎來匡說詩解人頤顯
高門啟皇基統罔極垂將來情欣新知歡言詠遂賦
詩感子漂母惠愧我非韓才銜戢知何謝冥報以相
詒既定淮蔡四夷畢來遂開明堂坐以治之阿婆三
五少年時也曾東塗西抹來至漢吳晉唐猶然也謂
非人聲之自然可乎是故有四聲通用之法不必改
仄聲以為平聲而後與上下句叶也有隔句用韻之
法不必曰應句有韻而呼句無韻也皆自然而然非
有安排也後之為學者固未足與議老師宿儒則知
之矣而未知其所以然也故不能極本窮源以出之
終無以解天下後世之惑臣竊悼焉嗟乎天下事類
此者多矣豈特韻哉悲夫臣特錄蔡寬夫之言以其
有得有失非彼無以明此也寬夫盖猶未能如老師
宿儒之知故其言一出焉一入焉曰皆以為恊聲曰
皆取其傍韻用盖筆力自足以勝之此可見其知之
未真也寬夫曰某與某叶者驗之而無不合故曰秩
乎其不可亂確乎其不可移請嘗試之有不合者坐
臣以罔上之罪今曰以為恊聲似謂出於詩人之臆
見而不知其出於自然也苟曰以為恊聲則詩人之
用此數韻也何為捨此數韻之外略不肯他有所取
乎寬夫盖未知而想像言之耳因寬夫所舉姑以莫
之知者觀之思過半矣瞻彼日月悠悠我思道之云
遠曷云能來日之夕矣牛羊下來君子于役如之何
勿思之類是也燕燕于飛(此亦隔句用韻之法)下上其音之子
于歸遠送于南即鼓鐘欽欽鼓瑟鼓琴笙磬同音以
雅以南以籥不僣(此亦四聲通用之法)之類是也何嘗亂以他
韻移以他韻哉其曰傍韻盖唐韻十二齊與十三佳
相隣十一唐與十二庚相隣故寬夫云爾不知此乃
唐韻耳淵明之時安得有此書乎五支與十八尤十
七真與一先豈亦傍韻乎故臣得此以見其不知也
陶韓筆力雖足以勝之然其用韻乃驗之人聲驗之
古書非不知而作之者寬夫以為取之傍韻何其謬
哉聖門之學物貴於格知貴於致故臣不敢苟惟陛
下裁擇
百官箴諱例
胡安國紹興六年劄子臣昨列職經筵專以春秋進讀
緣春秋正文有淵聖御名方具奏(闕)未及進稟得罪去
國後聞禮官建議以他字易之定讀為式其經傳本字
則不改易事已施行臣今奉旨纂修於經傳本字既有
詔令可遵則未委臣所纂修出於已見援引他經子史
有犯淵聖御名者亦許依本字書寫或當遷避有此疑
惑臣聞古者不以名為諱堯典稱鰥在下曰虞舜則堯
舜者固二帝之名而堯典乃虞氏史官所作直載其君
之名而不避也周人以諡易名於是有諱禮然臨文不
諱嫌名不諱二名不偏諱載在禮律其義明白孔子作
春秋凡書周魯事雖婉其文至於名諱並依本字若襄
王名鄭而書衞侯鄭匡王名班而書曹伯班簡王名夷
而書晉侯夷恭王名匄而書晉士匄莊公名同而書同
盟於幽僖公名申而書戊申朔襄公名午而書陳侯午
定公名宋而書宋仲幾是也按春秋書成當恭王之朝
哀公之世匄乃恭王之名也夷則三世之穆也宋則哀
公之考也午則皇考之廟諱也而筆削之際並無固避
春秋為尊君父而作仲尼豈不恭也書法如此義不可
知自漢以來此義不行臣子習為諂䛕而不知恭順之
實則有易人之名以徹為通者易人之姓以莊為嚴者
易甲乙之紀以丙為景者易郡縣之號以還淳為清溪
者又甚則有父名晉肅而子不敢應進士舉者忌諱既
繁名實愈亂本朝㳂襲漢唐故事未暇盡革恭惟陛下
天縱聦明既尊春秋之書以新聖德宜用春秋之法以
斷政事凡所施設動以春秋從事即有撥亂反正之功
臣所纂修繕寫進本援以他經子史之類欲乞應犯聖
朝廟諱不可遷避者依太常博士王晳所進春秋解例
並依監本空缺點畫於淵聖御名亦不改易本字覆以
黃紙庶幾名實上遵春秋之法亦以消臣子謟䛕之端
向孟軻氏欽王之義明恭順之實取進止十一月二十
七日三省同奉聖旨依臣月卿曰安國之言善矣然臣
之於君子之於父天也見廟諱家諱而有不忍之心讀
將及焉而若有礙于予口者此人心之天也仁也聖人
裁之以義立為詩書不諱臨文不諱廟中不諱之禮人
得以凖則焉臣嘗以唐韓柳氏之文觀之韓愈氏為文
至廟諱未嘗易以他字柳宗元氏則易之故易世以代
易民以人易治以理自常情觀之韓若木強柳若恭順
者豈知恭順之實顧有在哉萬世之下韓為君子柳為
小人人徒見諸效驗暴白之後而不察幾微積累之先
言心聲也臣固有以燭之矣是以臣平日為文苟遇廟
諱未嘗易以他字惟空缺點畫讀以他字例安國也人
亦有言父母之名耳可得聞口不可得道臣亦云手可
得書口不可得道也今於廟諱臣之手可得書陛下之
耳可得聞而陛下與臣等皆不忍道也況臣所進百官
箴陛下萬有一焉幸而使人日誦之而不離於側尤當
便於吟諷不宜臨誦之際然後遽思他字而改之也故
臣於廟諱之字皆注一字於下以代之俾誦者不至臨
時之迫遽也不違不諱之禮不失不忍之心雖不敢謂
仁之至義之盡盖亦庶幾云
百官箴卷二
