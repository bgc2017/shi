史記集解卷三十三
宋裴駰撰
史記三十三
魯周公世家第三
周公旦者周武王弟也自文王在時旦為子孝篤仁異
於羣子及武王即位旦常輔翼武王用事居多武王九
年東伐至盟津周公輔行十一年伐紂至牧野周公佐
武王作牧誓破殷入商宫已殺紂周公把大鉞召公把
小鉞以夾武王釁社告紂之罪于天及殷民釋箕子之
囚封紂子武庚禄父使管叔蔡叔傳之以續殷祀徧封
功臣同姓戚者封周公旦於少昊之墟曲阜為為魯公
周公不就封留佐武王武王克殷二年天下未集武王
有疾不豫羣臣懼太公召公乃繆卜周公曰未可以戚
我先王(孔安國曰戚近也未可以死近先王也鄭玄曰二公欲就文王廟卜戚憂也未可憂怖我先王)
(也)周公於是乃自以為質設三壇周公北面立戴璧秉
圭(孔安國曰璧以禮神圭以為䞇)告于大王王季文王(孔安國曰告謂祝辭)史策
祝(孔安國曰史為策書祝祠也鄭玄曰策周公所作謂簡書也祝者讀此簡書以告三王)曰惟爾
元孫王發勤勞阻疾(徐廣曰阻一作淹)若爾三王是有負子之
責於天以旦代王發之身旦巧能多材多藝能事鬼神
乃王發不如旦多材多藝不能事鬼神乃命於帝庭敷
佑四方(馬融曰武王受命於天帝之庭布其道以佑助四方)用能定汝子孫于下
地四方之民罔不敬畏(孔安國曰言武王用受命帝庭之故能定先人子孫於天下四)
(方之民無不敬畏也)無墜天之降葆命我先王亦永有所依歸(孔安)
(國曰言不救則墜天寳命也救之則先王長有所依歸矣鄭玄曰降下也寳猶主也有所依歸為宗廟之主也)
今我其即命於元龜(孔安國曰就受三王之命於元龜卜知吉凶者也馬融曰元龜大龜)
(也)爾之許我我其以璧與圭歸以俟爾命(孔安國曰許謂疾瘳待命)
(當以事神也馬融曰待汝命武王當愈我當死也)爾不許我我乃屏璧與圭(孔安)
(國曰不許不愈也屏藏言不得事神)周公已令史策告大王王季文王欲
代武王發於是乃即三王而卜卜人皆曰吉發書視之
信吉(孔安國曰占兆書也)周公喜開籥乃見書遇吉(王肅曰籥藏占兆書管也)
周公入賀武王曰王其無害旦新受命三王維長終是
圖(孔安國曰我新受三王命武王惟長終是謀周之道)兹道能念子一人(馬融曰一人天)
(子也鄭玄曰茲此也)周公藏其策金縢匱中(孔安國曰藏之於匱緘之以金不欲人開)
(也)誡守者勿敢言明日武王有瘳其後武王既崩成王
少在強褓之中周公恐天下聞武王崩而畔周公乃踐
阼代成王攝行政當國管叔及其羣弟流言於國曰周
公將不利於成王(孔安國曰放言於國以誣周公以惑成王也)周公乃告太
公召公奭曰我之所以弗辟而攝行政者恐天下畔周
無以告我先王大王王季文王三王之憂勞天下久矣
於今而后成武王蚤終成王少將以成周我所以為之
若此於是卒相成王而使其子伯禽代就封於魯周公
戒伯禽曰我文王之子武王之弟成王之叔父我於天
下亦不賤矣然我一沐三握髮一飯三吐哺起以待士
猶恐失天下之賢人子之魯慎無以國驕人管蔡武庚
等果率淮夷而反周公乃奉成王命興師東伐作大誥
遂誅管叔殺武庚放蔡叔收殷餘民以封康叔於衛封
微子於宋以奉殷祀寧淮夷東土二年而畢定諸侯咸
服宗周天降祉福唐叔得禾異母同穎(徐廣曰一作穗穎即穗也)獻
之成王成王命唐叔以餽周公於東土作餽禾周公既
受命禾嘉天子命(徐廣曰嘉一作魯今書序作旅也)作嘉禾東土以集
周公歸報成王乃為詩貽王命之曰鴟鴞(毛詩序曰成王未知周公)
(之志公乃為詩以遺王名之曰鴟鴞毛𫝊曰鴟鴞鸋鴂也)王亦未敢訓周公(徐廣曰訓一作)
(誚)成王七年二月乙未王朝步自周至豐(馬融曰周鎬京也豐文王)
(廟所在朝者舉事上朝將即土中易都大事故告文王武王廟鄭玄曰步行也堂下謂之步豐鎬異邑而言步)
(者告武王廟即行出廟入廟不以遠為父恭也)使太保召公先之雒相土(鄭玄曰相)
(視也)其三月周公往營成周雒邑(公羊傳曰成周者何東周也何休曰名為成周)
(者周道始成王所都也)卜居焉曰告遂國之成王長能聽政於是
周公乃還政於成王成王臨朝周公之代成王治南面
倍依以朝諸侯(禮記曰周公朝諸侯于明堂之位天子負斧依南向而立鄭玄曰周公攝王位)
(以明堂之禮儀朝諸侯也不於宗廟避王也天子周公也負之言倍也斧依為斧文屏風於戸牖之間周公於)
(前立也)及七年後還政成王北面就臣位匔匔如畏然(徐廣)
(曰匔匔謹敬貎也見三蒼音窮窮一本作䕫䕫也)初成王少時病周公乃自揃
其蚤沈之河以祝於神曰王少未有識奸神命者乃旦
也亦藏其策於府成王病有瘳及成王用事人或譖周
公周公奔楚成王發府見周公禱書乃泣反周公周公
歸恐成王壯治有所淫佚乃作多士作毋逸毋逸稱為
人父母為業至長久子孫驕奢忘之以亡其家為人子
可不慎乎故昔在殷王中宗嚴恭敬畏天命自度(孔安國曰)
(用法度也)治民震懼不敢荒寧(馬融曰知民之勞苦不敢荒廢自安也)故中宗
饗國七十五年其在高宗久勞于外為與小人(孔安國曰父小)
(乙使之久居人間勞是稼穡與小人出入同事也馬融曰武丁為太子時其父小乙使行役有所勞役於外與)
(小人從亊知小人艱難勞苦也鄭玄曰為父小乙將師役於外也)作其即位乃有亮闇
三年不言(孔安國曰武丁起其即王位則小乙死乃有信嘿三年不言言孝行著也鄭玄曰楣謂之)
(梁閽謂廬也)言乃驩(鄭玄曰驩喜悅也言乃喜悅則民臣望其言久矣)不敢荒寧密
靖殷國(馬融曰寧安也)至于小大無怨(孔安國曰小大之政民無怨者言無非也)故
高宗饗國五十五年(尚書云五十九年)其在祖甲(孔安國曰王肅曰祖甲湯)
(孫太甲也馬融曰鄭玄曰祖甲武丁子帝甲也)不義惟王久為小人(孔安國曰為王不義)
(久為小人之行伊尹放之桐宫馬融曰祖甲有兄祖庚而祖甲賢武丁欲立之祖甲以王廢長立少不義逃亡)
(民間故曰不義惟王久為小人也武丁死祖庚立祖庚死祖甲立)于外知小人之依能
保施小民不侮鰥寡(孔安國曰小人之所依依仁政也故能安順於衆民不敢侮慢惸獨)
(也)故祖甲饗國三十三年(王肅曰先中宗後祖甲先盛德後有過也)多士稱
曰自湯至于帝乙無不率祀明德帝無不配天者(孔安國曰)
(無敢失天道者故無不配天也)在今後嗣王紂誕滛佚不顧天及民之
從也(徐廣曰一作敬之也駰案馬融曰紂大滛樂其逸無所能顧念於天施顯道於民而敬之也)其
民皆可誅周多士文王日中昃不暇食饗國五十年作
此以誡成王成王在豐天下已安周之官政未次序於
是周公作周官官别其宜作立政(孔安國曰周公既致政成王恐其怠忽故)
(以君臣立政為戒也)以便百姓百姓說周公在豐病將没曰必葬
我成周(徐廣曰衛世家云管叔欲襲成周然則或說尚書者不以成周為洛陽乎諸侯年表敘曰齊晉)
(楚秦其在成周徵之甚也)以明吾不敢離成王周公既卒成王亦讓
葬周公於畢從文王以明予小子不敢臣周公也周公
卒後秋未穫暴風雷雨禾盡偃大木盡拔周國大恐成
王與大夫朝服以開金縢書王乃得周公所自以為功
代武王之說(徐廣曰一作簡駰案孔安國曰所藏請命策書本也)二公及王乃問
史百執事(孔安國曰二公倡王啟之故先見書也史百執事皆從周公請命者鄭玄曰問者問審然)
(否也)史百執事曰信有昔周公命我勿敢言成王執書以
泣(鄭玄曰泣者傷周公忠孝如是而無知之者)曰自今後其無繆卜乎(孔安國曰)
(本欲敬卜吉凶今天意可知故止)昔周公勤勞王家惟予幼人弗及知
今天動威以彰周公之德惟朕小子其迎我國家禮亦
宜之(王肅曰亦宜褒有德也)王出郊天乃雨反風禾盡起(孔安國曰郊以)
(玉幣謝天也天即反風起禾明郊之是也馬融曰反風風還反也)二公命國人凡大木
所偃盡起而築之(徐廣曰築拾也駰案馬融曰禾為木所偃者起其木拾其下禾乃無所失)
(亡也)歲則大孰於是成王乃命魯得郊(禮記曰魯君祀帝于郊配以后稷天)
(子之禮)祭文王(禮記曰諸侯不得祖天子鄭玄曰魯以周公之故立文王之廟也)魯有天
子禮樂者以襃周公之德也周公卒子伯禽固已前受
封是為魯公魯公伯禽之初受封之魯三年而後報政
周公周公曰何遲也伯禽曰變其俗草其禮喪三年然
後除之故遲太公亦封於齊五月而報政周公周公曰
何疾也曰吾簡其君臣禮從其俗為也及後聞伯禽報
政遲乃數曰嗚呼魯後世其北面事齊矣夫政不簡不
易民不有近平易近民民必歸之(徐廣曰一本云政不簡不行不行不樂不)
(樂則不平易平易近民民必歸之又一本云夫民不簡不易有近乎簡易民必歸之)伯禽即位之
後有管蔡等反也淮夷徐戎亦並興反(孔安國曰淮浦之夷徐州之戎)
(並起為宼)於是伯禽率師伐之於肸(徐廣曰一作鮮一作獮駰案尚書作粊孔安國)
(曰魯東郊之地名也)作肸誓曰陳爾甲胄無敢不善無敢傷牾馬
牛其風臣妾逋逃(鄭玄曰風走逸臣妾厮役之屬也)勿敢越逐敬(徐廣曰一)
(作振)復之(孔安國曰勿敢棄越壘伍而求逐也衆人有得佚馬牛逃臣妾皆敬還)無敢宼攘
踰牆垣(鄭玄曰寇刧取也因其失亡曰攘)魯人三郊三隧(王肅曰邑外曰郊郊外曰)
(隧不言四者東郊留守故言三也)峙爾芻茭糗糧楨榦(孔安國曰皆當儲峙汝糧使足)
(食多積芻茭供軍牛馬馬融曰楨榦皆築具楨在前榦在兩旁)無敢不逮我甲戌築而
征徐戎(孔安國曰甲戌日當築攻敵壘距堙之屬)無敢不及有大刑(馬融曰大刑死)
(刑)作此肸誓遂平徐戎定魯魯公伯禽卒(徐廣曰皇甫謐云伯禽以)
(成王元年封四十六年康王十六年卒)子考公酋立考公四年卒立弟熙
是謂焬公煬公築茅(徐廣曰一作第又作夷)闕門(世本曰楊公徙魯宋忠曰今魯)
(國)六年卒子幽公宰立幽公十四年幽公弟㵒殺幽公
而自立是為魏公(徐廣曰世本作徵公)魏公五十年卒子厲公擢
立厲公三十七年卒魯人立其弟具是為獻公獻公三
十二年卒(徐廣曰劉歆云五十年皇甫謐云三十六年)子真公濞立真公十
四年周厲王無道出奔彘共和行政二十九年周宣王
即位三十年真公卒弟敖立是為武公武公九年春武
公與長子括少子戲西朝周宣王宣王愛戲欲立戲為
魯太子周之樊仲山父諫宣王曰廢長立少不順不順
必犯王命必誅之故出令不可不順也令之不行政之
不立(韋昭曰令不行則政不立)行而不順民將棄上(韋昭曰使長亊少故民將棄上)
夫下事上少事長所以為順今天子建諸矦立其少是
教民逆也(唐固曰言不教之順而教之逆)若魯從之諸矦效之王命將
有所壅(韋昭曰言先王立長之命將壅塞不行也)若弗從而誅之是自誅王
命也(韋昭曰先王之命立長今魯亦立長若誅之是自誅王命)誅之亦失不誅亦失
(韋昭曰誅之誅王命不誅則王命廢)王其圖之宣王弗聽卒立戲為魯太
子夏武公歸而卒(徐廣曰劉歆云立二年)戲立是為懿公懿公九
年懿公兄括之子伯御與魯人攻弑懿公而立伯御為
君伯御即位十一年周宣王伐魯殺其君伯御而問魯
公子能道順(徐廣曰一作訓)諸侯者以為魯後樊穆仲曰(韋昭曰穆)
(仲仲山父之諡也猶魯叔孫穆子謂之穆叔也)魯懿公弟稱肅恭明神敬事耆
老賦事行刑必問於遺訓而咨於固實(徐廣曰固一作故韋昭曰故實)
(故事之是者)不干所問不犯所知宣王曰然能訓治其民矣
乃立稱於夷宫(韋昭曰夷宮者宣王祖父夷王之廟古者爵命必於祖廟)是為孝公
自是後諸侯多畔王命孝公二十五年諸侯畔周犬戎
殺幽王秦始列為諸侯二十七年孝公卒子弗湟(徐廣曰表)
(云弗生也)立是為惠公惠公三十年晉人弑其君昭侯四十
五年晉人又弑其君孝侯四十六年惠公卒長庶子息
攝當國行君事是為隱公初惠公適夫人無子公賤妾
聲子生子息息長為娶於宋宋女至而好惠公奪而自
妻之生子允(徐廣曰一作軌)登宋女為夫人以允為太子及惠
公卒為允少故魯人共令息攝政不言即位隱公五年
觀漁於棠(賈逵曰棠魯地陳漁而觀之杜預曰高平方與縣北有武棠亭魯侯觀漁臺也)八年
與鄭易天子之太山之邑祊及許田君子譏之(穀梁傳曰祊者)
(鄭伯之所受命於天子而祭太山之邑也許田乃魯之朝宿之邑天子在上諸矦不得以地相與也)十一
年冬公子揮諂謂隱公曰百姓便君君其遂立吾請為
君殺子允君以我為相(左傳曰羽父請殺桓公將以求太宰也)隱公曰有
先君命吾為允少故攝代今允長矣吾方營莵裘之地
而老焉(服虔曰莵裘魯邑也營菟裘以作宫室欲居之以終老也杜預曰菟裘在泰山梁父縣南)以
授子允政揮懼子允聞而反誅之乃反譖隱公於子允
曰隱公欲遂立去子子其圖之請為子殺隱公子允許
諾十一月𨼆公祭鍾巫(賈逵曰鍾巫祭名也)齊于社圃(杜預曰社圃園名)
館于蒍氏(服虔曰館舍也蒍氏魯大夫)揮使人弑隱公于蔿氏而立
子允為君是為桓公桓公元年鄭以璧易天子之許田
(麋信曰鄭以祊不足當許田故復加璧)二年以宋之賂鼎入於太廟君子
譏之(穀梁傳曰桓公内殺其君外成人之亂受賂而退以事其祖非禮也公羊傳曰周公廟曰太廟)三
年使揮迎婦于齊為夫人六年夫人生子與桓公同日
故名曰同同長為太子十六年會于曹伐鄭鄭厲公十八
年春公將有行(杜預曰始議行事也)遂與夫人如齊申繻諫止(賈逵)
(曰申繻魯大夫)公不聽遂如齊齊襄公通桓公夫人公怒夫人
夫人以告齊侯夏四月丙子齊襄公饗公(服虔曰為公設享讌之禮)
公醉使公子彭生抱魯桓公因命彭生摺其脅公死于
車魯人告于齊曰寡君畏君之威不敢寧居來修好禮
禮成而不反無所歸咎請得彭生以除醜於諸侯齊人
殺彭生以說魯立太子同是為莊公莊公母夫人因留
齊不敢歸魯莊公五年冬伐衛内衛惠公八年齊公子
糾來奔九年魯欲内子糾於齊後桓公桓公發兵擊魯
魯急殺子糾召忽死齊告魯生致管仲魯人施伯曰齊
欲得管仲非殺之也將用之用之則為魯患不如殺以
其屍與之莊公不聽遂囚管仲與齊齊人相管仲十三
年魯莊公與曹沬會齊桓公於柯曹沬刧齊桓公求魯
侵地已盟而釋桓公桓公欲背約管仲諫卒歸魯侵地
十五年齊桓公始霸二十三年莊公如齊觀社(韋昭曰齊因祀)
(社蒐軍實以示軍容公往觀之)三十二年初莊公築臺臨黨氏(賈逵曰黨氏魯)
(大夫任姓)見孟女(賈逵曰黨氏之女)說而愛之許立為夫人割臂以
盟(服虔曰割其臂以與公盟)孟女生子斑斑長說梁氏女(杜預曰梁氏魯大夫)
(也)往觀圉人犖自牆外與梁氏女戲(服虔曰圉人掌養馬者犖其名也)
斑怒鞭犖莊公聞之曰犖有力焉遂殺之是未可鞭而
置也斑未得殺會莊公有疾莊公有三弟長曰慶父次
曰叔牙次曰季友莊公取齊女為夫人曰哀姜哀姜無
子哀姜娣曰叔姜生子開莊公無適嗣愛孟女欲立其
子斑莊公病而問嗣於弟叔牙叔牙曰一繼一及魯之
常也(何休曰父死子繼兄死弟及)慶父在可為嗣君何憂莊公患叔
牙欲立慶父退而問季友季友曰請以死立斑也莊公
曰曩者叔牙欲立慶父奈何季友以莊公命命牙待於
鍼巫氏(杜預曰鍼巫氏魯大夫也)使鍼季劫飲叔牙以鴆(服虔曰鴆鳥一曰運)
(日鳥)曰飲此則有後奉祀不然死且無後牙遂飲鴆而死
魯立其子為叔孫氏(杜預曰不以罪誅故得立後世繼其禄也)八月癸亥莊
公卒季友竟立子斑為君莊公命侍喪舍于黨氏先時
慶父與哀姜私通欲立哀姜娣子開及莊公卒而季友
立斑十月已未慶父使圉人犖殺魯公子斑於黨氏季
友犇陳(服虔曰季友内知慶父之情力不能誅故避其難出奔)慶父竟立莊公子
開是為湣公湣公二年慶父與哀姜通益甚哀姜與慶
父謀殺湣公而立慶父慶父使卜齮襲殺湣公於武闈
(賈逵曰卜齮魯大夫也宮中之門謂之闈)季友聞之自陳與湣公弟申如邾
請魯求内之魯人欲誅慶父慶父恐奔莒於是季友奉
子申入立之是為釐公釐公亦莊公少子哀姜恐奔邾
季友以賂如莒求慶父慶父歸使人殺慶父慶父請奔
弗聽乃使大夫奚斯行哭而往慶父聞奚斯音乃自殺
齊桓公聞哀姜與慶父亂以危魯乃召之邾而殺之以
其屍歸戮之魯魯釐公請而葬之季友母陳女故亡在
陳陳故佐送季友及子申季友之將生也父魯桓公使
人卜之曰男也其名曰友間于兩社為公室輔(賈逵曰兩社周)
(社亳社也兩社之間朝廷執政之臣所在)季友亡則魯不昌及生有文在掌
曰友遂以名之號為成季其後為季氏慶父後為孟氏
也釐公元年以汶陽鄪封季友(賈逵曰汶陽鄪魯二邑杜預曰汶陽汶水北地)
(也汶水出泰山萊蕪縣)季友為相九年晉里克殺其君奚齊卓子
(徐廣曰卓一作悼)齊桓公率釐公討晉亂至高梁而還立晉惠
公十七年齊桓公卒二十四年晉文公即位三十三年
釐公卒子興立是為文公文公元年楚太子商臣弑其
父成王代立三年文公朝晉襄公十一年十月甲午魯
敗翟于鹹(服虔曰魯地也)獲長翟喬如富父終甥春其喉以戈
殺之(服虔曰富父終甥魯大夫也舂猶衝)埋其首於子駒之門(賈逵曰子駒魯郭門)
(名)以命宣伯(服虔曰宣伯叔孫得臣子喬如也得臣獲喬如以名其予使後世旌識其功)初
宋武公之世鄋瞞伐宋(服虔曰武公周平王時在春秋前二十五年鄋滿長翟國名)
司徒皇父帥師禦之以敗翟于長邱(杜預曰宋地名)獲長翟緣
斯(賈逵曰喬如之祖)晉之滅路(在魯宣公十五年)獲喬如弟棼如齊惠
公二年鄋瞞伐齊齊王子城父獲其弟榮如埋其首於
北門(案年表齊惠公二年魯宣公之二年)衛人獲其季弟簡如(服虔曰獲與喬如同)
(時)鄋瞞由是遂亡(杜預曰長翟之種絶)十五年季文子使於晉十
八年二月文公卒文公有二妃長妃齊女哀姜生子惡
及視次妃敬嬴嬖愛生子俀(徐廣曰一作倭)俀私事襄仲(服虔曰襄)
(仲公子遂)襄仲欲立之叔仲曰不可(服虔曰叔仲惠伯)襄仲請齊惠
公惠公新立欲親魯許之冬十月襄仲殺子惡及視而
立俀是為宣公哀姜歸齊哭而過市曰天乎襄仲為不
道殺適立庶市人皆哭魯人謂之哀姜魯由此公室卑
三桓彊(服虔曰三桓魯桓公之族仲孫叔孫季孫)宣公俀十二年楚莊王彊
圍鄭鄭伯降復國之十八年宣公卒子成公黑肱(徐廣曰肱)
(一作股)立是為成公季文子曰使我殺適立庶失大援者
襄仲(服虔曰援助也仲殺適立庶國政無常鄰國非之是失大援助也杜預曰襄仲立宣公南通於楚既)
(不固又不能堅事齊晉故云失大援)襄仲立宣公公孫歸父有寵(服虔曰歸父襄)
(仲之子)宣公欲去三桓與晉謀伐三桓會宣公卒季文子
怨之歸父奔齊成公二年春齊伐取我隆(左傳作龍杜預曰魯邑在)
(泰山博縣西南)夏公與晉郤克敗齊頃公於鞍齊復歸我侵地
四年成公如晉晉景公不敬魯魯欲背晉合於楚或諫
乃不十年成公如晉晉景公卒因留成公送葬魯諱之
十五年始與吳王壽夢會鍾離十六年宣伯告晉欲誅
季文子(服虔曰宣伯叔孫喬如)文子有義晉人弗許十八年成公
卒子午立是為襄公是時襄公三歲也襄公元年晉立
悼公往年冬晉欒書弑其君厲公四年襄公朝晉五年
季文子卒家無衣帛之妾廐無食粟之馬府無金玉以
相三君君子曰季文子廉忠矣九年與晉伐鄭晉悼公
冠襄公於衛(左傳曰冠于成公之廟假鐘磬焉禮也)季武子從相行禮十
一年三桓氏分為三軍(韋昭曰周禮天子六軍諸矦大國三軍魯伯禽之封舊有三軍)
(其後削弱二軍而已季武子欲專公室故益中軍以為三軍三家各征其一)十二年朝晉十
六年晉平公即位二十一年朝晉平公二十二年孔丘
生二十五年齊崔杼弑其君莊公立其弟景公二十九
年吳延陵季子使魯問周樂盡知其意魯人敬焉三十
一年六月襄公卒其九月太子卒(左傳曰毁也)魯人立齊歸
之子裯(徐廣曰一作祒)為君(服虔曰胡歸姓之國也齊諡也)是為昭公昭公年
十九猶有童心(服虔曰言無成人之志而有童子之心)穆叔不欲立曰太
子死有母弟可立不即立長(服虔曰無母弟則立庶子之長)年鈞擇賢
義鈞則卜之(杜預曰先人事後卜筮義鈞謂賢等)今裯非適嗣且又居喪
意不在戚而有喜色若果立必為季氏憂季武子弗聽
卒立之比及葬三易衰(杜預曰言其嬉戲無度)君子曰是不終也
昭公三年朝晉至河晉平公謝還之魯恥焉四年楚靈
王會諸侯於申昭公稱病不往七年季武子卒八年楚
靈王就章華臺召昭公昭公往賀(春秋云七年三月公如楚)賜昭公
寳器已而悔復詐取之(左傳曰好以大屈服虔曰大屈寳金可以為劎一曰大屈弓名)
(魯連書曰楚子享魯侯于章華與之大曲之弓既而悔之大屈殆所謂大曲之弓)十二年朝晉
至河晉平公謝還之十三年楚公子棄疾弑其君靈王
代立十五年朝晉晉留之葬晉昭公魯恥之二十年齊
景公與晏子狩竟因入魯問禮二十一年朝晉至河晉
謝還之二十五年春鸜鵒來巢(周禮曰鸜鵒不踰濟公羊傳曰非中國之禽也)
(宜穴而巢穀梁傳曰來者來中國也)師已曰文成之世童謠曰(賈逵曰師已魯大夫)
(也文成魯文公成公)鸜鵒來巢公在乾矦鸜鵒入處公在外野季
氏與郈氏(徐廣曰一本作厚世本亦然)鬭雞(杜預曰季平子郈昭伯二家相近故鬭雞)季
氏芥雞羽(服虔曰擣芥子播其雞羽可以坌郈氏雞目杜預曰或云以膠沙播之為介雞)郈氏
金距(服虔曰以金錔距)季平子怒而侵郈氏(服虔曰怒其不下已也侵郈氏之宫)
(地以自益)郈昭伯亦怒平子臧昭伯之弟會(賈逵曰昭伯臧孫賜也)偽
讒臧氏匿季氏臧昭伯囚季氏人季平子怒囚臧氏老
(服虔曰老臧氏象之太臣)臧郈氏以難告昭公昭公九月戊戌伐季
氏遂入平子登臺請曰君以讒不察臣罪誅之請遷沂
上弗許(杜預曰魯城南自有沂水平子欲出城待罪也大沂水出蓋縣南入泗水)請囚於鄪
弗許(服虔曰鄪季氏邑)請以五乘亡弗許(服虔曰言五乘自省約以出)子家
駒曰君其許之政自季氏久矣為徒者衆衆將合謀弗
聽郈氏曰必殺之叔孫氏之臣戾(左傳曰鬷戾)謂其衆曰無
季氏與有孰利皆曰無季氏是無叔孫氏戾曰然救季
氏遂敗公師孟懿子(賈逵曰懿子仲孫何忌)聞叔孫勝亦殺郈昭
伯郈昭伯為公使故孟氏得之三家共伐公公遂奔己
亥公至于齊齊景公曰請致千社待君子家曰棄周公
之業而臣於齊可乎乃止子家曰齊景公無信不如早
之晉弗從叔孫見公還見平子平子頓首初欲迎昭公
孟孫季孫後悔乃止二十六年春齊伐魯取鄆(賈逵曰魯邑)
而居昭公焉夏齊景公將内公令無受魯賂申豐汝賈
(賈逵曰申豐汝賈魯大夫)許齊臣高齕子將粟五千庾(賈逵曰十六斗為庾五千)
(庾八萬斗)子將言於齊侯曰羣臣不能事魯君有異焉(服虔曰異)
(猶怪也)宋元公為魯如晉求内之道卒(春秋曰宋公佐卒于曲棘)叔孫
昭子求内其君無病而死不知天棄魯乎抑魯君有罪
于鬼神也願君且待齊景公從之二十八年昭公如晉
求入季平子私於晉六卿六卿受季氏賂諫晉君晉君
乃止居昭公乾侯(杜預曰乾侯在魏郡斥丘縣晉竟内邑)二十九年昭公
如鄆齊景公使人賜昭公書自謂主君(服虔曰大夫稱主比公於大夫)
(故稱主君)昭公恥之怒而去乾侯三十一年晉欲内昭公召
季平子平子布衣跣行(王肅曰示憂戚)因六卿謝罪六卿為言
曰晉欲内昭公衆不從晉人止三十二年昭公卒於乾
侯魯人共立昭公弟宋為君是為定公定公立趙簡子
問史墨(服虔曰史墨晉史蔡墨)曰季氏亡乎史墨對曰不亡季友
有大功於魯受鄪為上卿至於文子武子世增其業魯
文公卒東門遂(服虔曰東門遂襄仲也居東門故稱東門遂)殺適立庶魯君
於是失國政在季氏於今四君矣民不知君何以得國
是以為君慎器與名不可以假人(杜預曰器車服名爵號)定公五
年季平子卒陽虎私怒囚季桓子與盟乃捨之七年齊
伐我取鄆以為魯陽虎邑以從政八年陽虎欲盡殺三
桓適而更立其所善庶子以代之載季桓子將殺之桓
子詐而得脫三桓共攻陽虎陽虎居陽關(服虔曰陽關魯邑)九
年魯伐陽虎陽虎奔齊已而奔晉趙氏十年定公與齊
景公會於夾谷孔子行相事齊欲襲魯君孔子以禮歷
階誅齊滛樂齊侯懼乃止歸魯侵地而謝過十二年使
仲由毁三桓城(服虔曰仲由子路)收其甲兵孟氏不肯墮城(杜預)
(曰墮毁)伐之不克而止季桓子受齊女樂孔子去(孔安國曰桓子)
(使定公受齊女樂君臣相與觀之廢朝禮三日)十五年定公卒子將立是為哀
公哀公五年齊景公卒六年齊田乞弑其君孺子七年
吳王夫差彊伐齊至繒徵百牢於魯季康子使子貢說
吳王及太宰嚭以禮詘之吳王曰我文身不足責禮乃
止八年吳為鄒伐魯至城下盟而去齊伐我取三邑十
年伐齊南邊十一年齊伐魯季氏用冉有有功思孔子
孔子自衛歸魯十四年齊田常弑其君簡公於徐州孔
子請伐之哀公不聽十五年使子服景伯子貢為介適
齊齊歸我侵地田常初相欲親諸侯十六年孔子卒二
十二年越王句踐滅吳王夫差二十七年春季康子卒
夏哀公患三桓將欲因諸侯以刧之三桓亦患公之作
難故君臣多間(賈逵曰間隙也)公游于陵阪(服虔曰陵阪地名)遇孟武
伯於衢曰請問余及死乎(杜預曰問已可得以夀死不)對曰不知也
公欲以越伐三桓八月哀公如陘氏(杜預曰陘氏即有山氏)三桓
攻公公奔于衛去如鄒遂如越國人迎哀公復歸卒于
有山氏(徐廣曰皇甫謐云哀公元甲辰終庚午)子寧立是為悼公悼公之
時三桓勝魯如小侯卑於三桓之家十三年三晉滅智
伯分其地有之三十七年悼公卒(徐廣曰一本云悼公即位三十年乃於秦)
(惠王卒楚懷王死年合又自悼公以下盡與劉歆歷譜合而反違年表未詳何故皇甫謐云悼公四十年元辛)
(未終庚戌)子嘉立是為元公元公二十一年卒(徐廣曰皇甫謐云元辛亥)
(終辛未)子顯立是為穆公穆公三十三年卒(徐廣曰皇甫謐云元壬申)
(終甲辰)子奮立是為共公共公二十二年卒(徐廣曰皇甫謐云元乙巳)
(終丙寅)子屯立是為康公康公九年卒(徐廣曰皇甫謐云元丁卯終乙亥)
子匽立是為景公景公二十九年卒(徐廣曰皇甫謐云元丙子終甲辰)
子叔立是為平公是時六國皆稱王平公十二年秦惠
王卒二十二年平公卒(徐廣曰皇甫謐云元乙巳終甲子)子賈立是為
文公文公七年楚懷王死于秦二十三年文公卒(徐廣曰皇)
(甫謐云元乙丑終丁亥)子讐立是為傾公傾公二年秦拔楚之郢
(徐廣曰年表云文公十八年秦拔郢楚走陳)楚傾王東徙于陳十九年楚伐
我取徐州(徐廣曰徐州在魯東今薛縣)二十四年楚考烈王伐滅魯
傾公亡遷於卞邑(徐廣曰卞一作下)為家人魯絶祀傾公卒于
柯(徐廣曰皇甫謐云元戊子終辛亥)魯起周公至傾公兄三十四世太
史公曰余聞孔子稱曰甚矣魯道之衰也洙泗之間齗
齗如也(徐廣曰漢書地理志云魯濱洙泗之間其民涉渡幼者扶老者而代其任俗既薄長者不自安)
(與幼者相讓故曰齗齗如也齗魚斤反東州語也蓋幼者患苦長者長者忿愧自守故齗斷爭辭所以為道衰)
(也)觀慶父及叔牙閔公之際何其亂也隱桓之事襄仲
殺適立庶三家北面為臣親攻昭公昭公以奔至其楫
讓之禮則從矣而行事何其戾也
史記集解卷三十三
