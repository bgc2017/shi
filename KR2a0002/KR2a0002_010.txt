史記集解卷十
宋裴駰撰
史記十
孝文本紀第十
孝文皇帝(漢書音義曰諱恒)高祖中子也高祖十一年春已破
陳豨軍定代地立為代王都中都太后薄氏子即位十
七年高后八年七月高后崩九月諸吕吕産等欲為亂
以危劉氏大臣共誅之謀召立代王事在吕后語中丞
相陳平太尉周勃等使人迎代王代王問左右郎中令
張武等張武等議曰漢大臣皆故高帝時大將習兵多
謀詐此其屬意非止此也特畏高帝吕太后威耳今已
誅諸吕新啑血京師(公羊傳曰京大師衆也天子之居必以衆大之辭言也)此以
迎大王為名實不可信願大王稱疾毋往以觀其變中
尉宋昌進曰羣臣之議皆非也夫秦失其政諸侯豪傑
竝起人人自以為得之者以萬數然卒踐天子之位者
劉氏也天下絶望一矣高帝封王子弟地犬牙相制此
所謂盤石之宗也天下服其彊二矣漢興除秦苛政約
法令施德惠人人自安難搖動三矣夫以吕太后之嚴
立諸吕為三王擅權專制然而太尉以一節入北軍一
呼士皆左袒為劉氏叛諸吕卒以滅之此乃天授非人
力也今大臣雖欲為變百姓弗為使其黨寧能專一邪
方今内有朱虚東牟之親外畏吳楚淮南琅邪齊代之
彊方今高帝子獨淮南王與大王大王又長賢聖仁孝
聞於天下故大臣因天下之心而欲迎立大王大王勿
疑也代王報太后計之猶與未定卜之龜卦兆得大橫
(應劭曰以荆灼龜文正横)占曰大橫庚庚余為天王夏啓以光(服虔曰庚)
(横貌也李竒曰庚其繇文也張晏曰橫行無思不服庚更也言去諸侯而即帝位也先是五帝官天下老則禪)
(賢王啓始傳父爵乃能光治先君之基業文帝亦襲父迹言似夏啓者也)代王曰寡人固已
為王矣又何王卜人曰所謂天王者乃天子於是代王
乃遣太后弟薄昭往見絳侯絳侯等具為昭言所以迎
立意薄昭還報曰信矣毋可疑者代王乃笑謂宋昌曰
果如公言乃命宋昌參乘張武等六人乘傳詣長安至
高陵休止而使宋昌先馳之長安觀變昌至渭橋(蘇林曰在)
(長安北三里)丞相以下皆迎宋昌還報代王馳至渭橋羣臣
拜謁稱臣代王下車拜太尉勃進曰願請間言宋昌曰
所言公公言之所言私王者不受私太尉乃跪上天子
璽符代王謝曰至代邸而議之遂馳入代邸羣臣從至
丞相陳平太尉周勃大將軍陳武御史大夫張蒼宗正
劉郢(漢書百官表曰宗正秦官應劭曰周成王時彤伯入為宗正)朱虚侯劉章東牟
侯劉興居典客劉揭皆再拜言曰子宏等皆非孝惠帝
子不當奉宗廟臣謹請與陰安侯(蘇林曰高帝兄伯妻羹頡侯終母丘嫂也)
列侯頃王后(徐廣曰代頃王劉仲之妻駰案蘇林曰仲子濞為吳王故追諡為頃王也如淳曰頃)
(王后封隂安侯時吕&KR0912;為林光侯蕭何夫人亦為鄼侯又宗室表此時無隂安知其為頃王后也)與琅
邪王宗室大臣列侯吏二千石議曰大王高帝長子宜
為高帝嗣願大王即天子位代王曰奉高帝宗廟重事
也寡人不佞不足以稱宗廟願請楚王計宜者(蘇林曰楚王名)
(交高帝弟)寡人不敢當羣臣皆伏固請代王西鄉讓者三南
鄉讓者再(如淳曰讓羣臣也或曰賓主位東西面君臣位南北面故西鄉坐三讓不受羣臣猶稱宜)
(乃更迴坐示變即君位之漸也)丞相平等皆曰臣伏計之大王奉高帝
宗廟最宜稱雖天下諸侯萬民以為宜臣等為宗廟社
稷計不敢忽願大王幸聽臣等臣謹奉天子璽符再拜
上代王曰宗室將相王列侯以為莫宜寡人寡人不敢辭
遂即天子位羣臣以禮次侍乃使太僕嬰與東牟侯興
居清宫(應劭曰舊典天子行幸所至必遣靜宮令先案行清靜殿中以虞非常)奉天子法
駕迎於代邸皇帝即日夕入未央宫乃夜拜宋昌為衛
將軍鎮撫南北軍以張武為郎中令行殿中還坐殿前
於是夜下詔書曰間者諸呂用事擅權謀為大逆欲以
危劉氏宗廟賴將相列侯宗室大臣誅之皆伏其辜朕
初即位其赦天下賜民爵一級女子百戶牛酒(蘇林曰男賜爵)
(女子賜牛酒)酺五日(文穎曰漢律三人已上無故羣飲罰金四兩今詔橫賜得令聚會飲食五日)
孝文皇帝元年十月庚戌徙立故琅邪王澤為燕王辛
亥皇帝即阼謁高廟右丞相平徙為左丞相太尉勃為
右丞相大將軍灌嬰為太尉諸吕所奪齊楚故地皆復
與之壬子遣車騎將軍薄昭迎皇太后於代皇帝曰吕産
自置為相國吕禄為上將軍擅矯遣灌將軍嬰將兵擊
齊欲代劉氏嬰留滎陽弗擊與諸侯合謀以誅吕氏吕
産欲為不善丞相陳平與太尉周勃謀奪吕産等軍朱
虚侯劉章首先捕吕産等太尉身率襄平侯通持節承
詔入北軍典客劉揭身奪趙王吕禄印益封太尉勃萬
戶賜金五千斤丞相陳平灌將軍嬰邑各三千戶金二
千斤朱虚侯劉章襄平侯通東牟侯劉興居邑各二千
戶金千斤(徐廣曰十一月辛丑)封典客揭為陽信侯賜金千斤
十二月上曰法者治之正也所以禁暴而率善人也今
犯法已論而使毋罪之父母妻子同産坐之及為收帑
朕甚不取其議之有司皆曰民不能自治故為法以禁
之相坐坐收所以累其心使重犯法所從來遠矣如故
便上曰朕聞法正則民慤罪當則民從且夫牧民而導
之善者吏也其既不能導又以不正之法罪之是反害
於民為暴者也何以禁之朕未見其便其熟計之有司
皆曰陛下加大惠德甚盛非臣等所及也請奉詔書除
收孥諸相坐律令(應劭曰帑子也秦法一人冇罪并坐其家室今除此律)正月有
司言曰蚤建太子所以尊宗廟請立太子上曰朕既不
德上帝神明未歆享天下人民未有嗛志今縱不能博
求天下賢聖冇德之人而禪天下焉而曰豫建太子是
重吾不德也謂天下何其安之有司曰豫建太子所以
重宗廟社稷不忘天下也上曰楚王季父也春秋高閱
天下之義理多矣(如淳曰閱猶言多所更歷也)明於國家之大體吳
王於朕兄也惠仁以好德淮南王弟也秉德以陪朕(文穎)
(曰陪輔也)豈為不豫哉諸侯王宗室昆弟有功臣多賢及有
德義者若舉有德以陪朕之不能終是社稷之靈天下
之福也今不選舉焉而曰必子人其以朕為忘賢有德
者而專於子非所以憂天下也朕甚不取也有司皆固
請曰古者殷周有國治安皆千餘歲古之有天下者莫
不長焉用此道也立嗣必子所從來遠矣高帝親率士
大夫始平天下建諸侯為帝者太祖諸侯王及列侯始
受國者皆亦為其國祖子孫繼嗣世世弗絶天下之大
義也故高帝設之以撫海内今釋宜建而更選於諸侯
及宗室非高帝之志也更議不宜子某最長純厚慈仁
請建以為太子上乃許之因賜天下民當代父後者爵
各一級(韋昭曰文帝以立子為後不欲獨饗其福故賜天下為父後者爵)封將軍薄昭
為軹侯(徐廣曰正月乙巳也)三月有司請立皇后薄太后曰諸侯
皆同姓立太子母為皇后皇后姓竇氏上為立后故賜
天下鰥寡孤獨窮困及年八十已上孤兒九歲已下布
帛米肉各有數上從代來初即位施德惠天下填撫諸
侯四夷皆洽驩乃循從代來功臣上曰方大臣之誅諸
吕迎朕朕狐疑皆止朕唯中尉宋昌勸朕朕以得保奉
宗廟已尊昌為衛將軍其封昌為壯武侯(徐廣曰四月辛亥封封三)
(十四年景帝中四年奪侯國除)諸從朕六人官皆至九卿上曰列侯從
高帝入蜀漢中者六十八人皆益封各三百戶故吏二
千石以上從高帝潁川守尊等十人食邑六百戶淮陽
守申徒嘉等十人五百戶衛尉定等十人四百戶封淮
南王舅父趙兼為周陽侯齊王舅父駟鈞為清郭侯(如淳)
(曰邑名六國時齊有清郭君清音靜)秋封故常山丞相蔡兼為樊侯人或
說右丞相曰君本誅諸吕迎代王今又矜其功受上賞
處尊位禍且及身右丞相勃乃謝病免罷左丞相平專
為丞相(徐廣曰八月中)二年十月丞相平卒復以絳侯勃為丞
相上曰朕聞古者諸侯建國千餘歲各守其地以時入
貢民不勞苦上下驩欣靡有遺德今列侯多居長安邑
遠吏卒給輸費苦而列侯亦無由教馴其民其令列侯
之國為吏及詔所止者遣太子(張晏曰為史謂以卿大夫為兼官者詔所止特)
(以恩愛見留者)十一月晦日有食之十二月望日又食(徐廣曰此云朢)
(日又食案漢書及五行志無此日食文也一本作月食然史書不紀月食)上曰朕聞之天生
蒸民為之置君以養治之人主不德布政不均則天示
之以菑以誡不治乃十一月晦日有食之適見於天菑
孰大焉朕獲保宗廟以微眇之身託於兆民君王之上
天下治亂在朕一人唯二三執政猶吾股肱也朕下不
能理育羣生上以累三光之明其不德大矣令至其悉
思朕之過失及知見思之所不及白以告朕及舉賢良
方正能直言極諫者以匡朕之不逮因各飭其任職務
省繇費以便民朕既不能遠德故&KR0832;然念外人之有非
(漢書音義曰&KR0832;然猶介然也非奸非也)是以設備未息今縱不能罷邊屯
戍而又飭兵厚衛其罷衛將軍軍太僕見馬遺財足餘
皆以給置傳正月上曰農天下之本其䦕籍田(應劭曰古者天)
(子耕籍田千畝為天下先藉者帝王典籍之常韋昭曰籍借也借民力以治之以奉宗廟且以勸率天下使務)
(農也瓚曰景帝詔曰朕親耕后親桑為天下先本以躬親為義不得以假借為稱也籍蹈籍也)朕親率
耕以給宗廟粢盛(應劭曰黍稷曰粢在器中曰盛)三月有司請立皇子
為諸侯王上曰趙幽王幽死朕甚憐之已立其長子遂
為趙王遂弟辟彊及齊悼惠王子朱虚侯章東牟侯興
居有功可王乃立趙幽王少子辟彊為河間王以齊劇
郡立朱虚侯為城陽王立東牟侯為濟北王皇子武為
代王子參為太原王子揖為梁王上曰古之治天下朝
有進善之旌(應劭曰旌旛也堯設之五達之道令民進善也如淳曰欲有進善者立於旌下言之)
誹謗之木(服虔曰堯作之橋梁交午柱頭應劭曰橋梁邊板所以書政治之愆失也至秦去之今乃)
(復施也)所以通治道而來諫者今法有誹謗妖言之罪是
使衆臣不敢盡情而上無由聞過失也將何以來遠方
之賢良其除之或祝詛上以相約結而後相謾(漢書音義曰民)
(相結共祝詛上也謾者而後謾而止之不畢祝詛也)吏以為大逆其有他言而吏
又以為誹謗此細民之愚無知抵死朕甚不取自今以
來有犯此者勿聽治九月初與郡國守相為銅虎符竹
使符(應劭曰銅虎符第一至第五國家當發兵遣使者至郡合符符合乃聽受之竹使符皆以竹箭五枚)
(長五寸鎬刻篆書第一至第五張晏曰符以代古之珪璋從簡易也)三年十月丁酉晦日
有食之十一月上曰前日計遣列侯之國或辭未行丞
相朕之所重其為朕率列侯之國絳侯勃免丞相就國
以太尉潁隂侯嬰為丞相罷太尉官屬丞相四月城陽
王章薨淮南王長與從者魏敬殺辟陽侯審食其五月
匈奴入北地居河南為寇帝初幸甘泉(蔡邕曰天子車駕所至民臣以)
(為僥倖故曰幸至見令長三老官屬親臨軒樂賜食帛越巾刀佩帶民爵冇級數或賜田租之半故因是謂之)
(幸)六月帝曰漢與匈奴約為昆弟毋使害邊境所以輸
遺匈奴甚厚今右賢王離其國將衆居河南降地非常
故往來近塞捕殺吏卒驅保塞蠻夷令不得居其故陵
轢邊吏入盜甚敖無道非約也其發邊吏騎八萬五千
詣高奴遣丞相潁陰侯灌嬰擊匈奴匈奴去發中尉(漢書)
(百官表曰中尉秦官)材官屬衛將軍軍長安辛卯帝自甘泉之高
奴因幸太原見故羣臣皆賜之舉功行賞諸民里賜牛
酒復晉陽中都民三歲留游太原十餘日濟北王興居
聞帝之代欲往擊胡乃反發兵欲襲滎陽於是詔罷丞
相兵遣棘蒲侯陳武為大將軍將十萬往擊之祁侯賀
(徐廣曰姓繒以文帝十一年卒謚曰敬)為將軍軍滎陽七月卒亥帝自太
原至長安廼詔有司曰濟北王背德反上詿誤吏民為
大逆濟北吏民兵未至先自定及以軍地邑降者皆赦
之復官爵與王興居去來亦赦之(徐廣曰乍去乍來也駰案張晏曰雖始與)
(興居反今降赦之)八月破濟北軍虜其王赦濟北諸吏民與王
反者六年有司言淮南長廢先帝法不聽天子詔居
處毋度出入擬於天子擅為法令與棘蒲侯太子竒謀
反遣人使閩越及匈奴發其兵欲以危宗廟社稷羣臣
議皆曰長當棄市帝不忍致法於王赦其罪廢勿王羣
臣請處王蜀嚴道卭都(徐廣曰漢書本或作却字或直云卭僰卬都乃本是西南夷爾)
(時未通嚴道有卬僰山)帝許之長未到處所行病死上憐之後十
六年追尊淮南王長諡為厲王立其子三人為淮南王
衡山王廬江王十三年夏上曰蓋聞天道禍自怨起
而福繇悳興百官之非宜由朕躬今祕祝之官移過於
下(應劭曰祕祝之官移過於下國家諱之故曰袐)以彰吾之不德朕甚不取其
除之五月齊太倉令淳于公有罪當刑詔獄逮徙繫長
安太倉公無男有女五人太倉公將行會逮罵其女曰
生子不生男有緩急非有益也其少女緹縈自傷泣乃
隨其父至長安上書曰妾父為吏齊中皆稱其廉平今
坐法當刑妾傷夫死者不可復生刑者不可復屬雖復
欲改過自新其道無由也妾願沒入為官婢贖父刑罪
使得自新書奏天子天子憐悲其意乃下詔曰蓋聞有
虞氏之時畫衣冠異章服以為僇而民不犯何則至治
也今法有肉刑三(李竒曰約法三章無肉刑文帝則有肉刑孟康曰黥劓二左右趾合一)
(凡三)而姦不止其咎安在非乃朕德薄而教不明歟吾甚
自愧故夫馴道不純而愚民陷焉詩曰愷悌君子民之
父母今人有過教未施而刑加焉或欲改行為善而道
毋由也朕甚憐之夫刑至斷支體刻肌膚終身不息何
其楚痛而不德也豈稱為民父母之意哉其除肉刑上
曰農者天下之本務莫大焉今勤身從事而有租税之
賦是為本末者無以異(李竒曰本農也末賈也言農與賈俱出租無異也故除田租)
其於勸農之道未備其除田之租税十四年冬匈奴
謀入邊為寇攻朝那塞殺北地都尉卭(徐廣曰姓孫封其子單為缾侯)
(匈奴所殺)上乃遣三將軍軍隴西北地上郡中尉周舍為衛
將軍郎中令張武為車騎將軍軍渭北車千乘騎卒十
萬帝親自勞軍勒兵申教令賜軍吏卒帝欲自將擊匈
奴羣臣諫皆不聽皇太后固要帝(如淳曰必不得自征也)帝乃止
於是以東陽侯張相如為大將軍成侯赤(徐廣曰姓董也)為内
史欒布為將軍擊匈奴匈奴遁走春上曰朕獲執犠牲
珪幣以事上帝宗廟十四年於今歷日縣長以不敏不
明而久撫臨天下朕甚自愧其廣增諸祀壇場珪幣昔
先王遠施不求其報望祀不祈其福右賢左戚(韋昭曰右猶高)
(左猶下也)先民後已至明之極也今吾聞祀官祝釐(如淳曰釐福也)
(賈誼傳受釐坐宣室)皆歸福朕躬不為百姓朕甚愧之夫以朕不
德而躬享獨美其福百姓不與焉是重吾不德其令祠
官致敬毋有所祈是時北平侯張蒼為丞相方明律歷魯
人公孫臣上書陳終始傳五德事言方今土德時土德
應黃龍見當改正朔服色制度天子下其事與丞相議
丞相推以為今水德始明正十月上黑事以為其言非
是請罷之十五年黃龍見成紀(韋昭曰成紀縣屬天水)天子乃
復召魯公孫臣以為博士申明土德事於是上乃下詔
曰有異物之神見於成紀無害於民歲以有年朕親郊
祀上帝諸神禮官議毋諱以勞朕(漢書音義曰言無所諱勿以朕為勞)有
司禮官皆曰古者天子夏躬親禮祀上帝於郊故曰郊
於是天子始幸雍郊見五帝以孟夏四月答禮焉趙人
新垣平以望氣見因說上設立渭陽五廟(韋昭曰在渭城)欲出
周鼎當有玉英見(瑞應圖云玉英五帝竝修則見)十六年上親郊見渭
陽五帝廟亦以夏答禮而尚赤十七年得玉柸(應劭垣曰新)
(平詐令人獻之)刻曰人主延夀於是天子始更為元年令天下
大酺其歲新垣平事覺夷三族後二年上曰朕既不明
不能遠德是以使方外之國或不寧息夫四荒之外不
安其生封畿之内勤勞不處二者之咎皆自於朕之德
薄而不能遠達也間者累年匈奴竝暴邊境多殺吏民
邊臣兵吏又不能諭吾内志以重吾不德也夫久結難
連兵中外之國將何以自寧今朕夙興夜寐勤勞天下
憂苦萬民為之怛惕不安未嘗一日忘於心故遣使者
冠蓋相望結軼於道(韋昭曰使車往還故轍如結也相如曰結軌還轍)以諭朕
意於單于今單于反古之道計社稷之安便萬民之利
親與朕俱棄細過偕之大道結兄弟之義以全天下元
元之民和親已定始於今年後六年冬匈奴三萬人入
上郡三萬人入雲中以中大夫令勉(徐廣曰衛尉改名也駰案漢書百官)
(表景帝初改衛尉為中大夫令非此年也)為車騎將軍軍飛狐(如淳曰在代郡蘇林曰在)
(上黨)故楚相蘇意為將軍軍句注(應劭曰山險名也鴈門陰館)將軍張
武屯北地河内守周亞夫為將軍居細柳(徐廣曰在長安西駰案如)
(淳曰長安圖細柳倉在渭北近右徼張揖曰在昆明池南今冇柳市是也)宗正劉禮為將軍
居霸上祝兹侯(徐廣曰表作松兹侯姓徐名悍)軍棘門(徐廣曰在渭北駰案孟康曰在)
(長安北秦時宫門也如淳曰三輔黃圖棘門在横門外)以備胡數月胡人去亦罷
天下旱蝗帝加惠令諸侯毋入貢㢮山澤(韋昭曰㢮廢廢其常禁以)
(利民)減諸服御狗馬損郎吏員發倉庾(應劭曰水漕倉曰庾胡公曰在邑曰)
(倉在野曰庾)以振貧民民得賣爵孝文帝從代來即位二十
三年宫室苑囿狗馬服御無所增益有不便輒弛以利
民嘗欲作露臺(徐廣曰露一作靈)召匠計之直百金上曰百金
中民十家之産吾奉先帝宫室常恐羞之何以臺為上
常衣綈衣(如淳曰賈誼云身衣皂綈)所幸慎夫人令衣不得曳地幃
帳不得文繡以示敦朴為天下先治霸陵皆以瓦器不
得以金銀銅錫為飾不治墳欲為省毋煩民南越王尉
佗自立為武帝然上召貴尉佗兄弟以德報之佗遂去
帝稱臣與匈奴和親匈奴背約入盜然令邊備守不發
兵深入惡煩苦百姓吳王詐病不朝就賜几杖羣臣如
袁盎等稱說雖切常假借用之(蘇林曰假音休假借者以物借人)羣臣
如張武等受賂遺金錢覺上乃發御府金錢賜之以愧
其心弗下吏專務以德化民是以海内殷富興於禮義
後七年六月己亥帝崩於未央宫(徐廣曰年四十七)遺詔曰朕
聞蓋天下萬物之萌生靡不有死死者天地之理物之
自然者奚可甚哀當今之時世咸嘉生而惡死厚葬以
破業重服以傷生吾甚不取且朕既不德無以佐百姓
今崩又使重服久臨以離寒暑之數哀人之父子傷長
幼之志損其飲食絶鬼神之祭祀以重吾不德也謂天
下何朕獲保宗廟以眇眇之身託於天下君王之上二
十有餘年矣賴天地之靈社稷之福方内安寧(瓚曰方四方也)
(内中也猶云中外也)靡有兵革(徐廣曰一云方内安兵革息)朕既不敏常畏過
行以羞先帝之遺德維年之久長懼於不終今乃幸以
天年得復供養於高廟朕之不明與嘉之(如淳曰與發聲也得卒天)
(年已善矣)其奚哀悲之有其令天下吏民令出臨三日皆釋
服毋禁取婦嫁女祠祀飲酒食肉者自當給喪事服臨
者皆無踐(服虔曰踐翦也謂無斬衰也孟康曰踐跣也晉灼曰漢語作跣跣徒跣也)絰帶無
過三寸毋布車及兵器(應劭曰無以布衣車及兵器也不施輕車介士也)毋發
人男女哭臨宫殿宫殿中當臨者皆以旦夕各十五舉
聲禮畢罷非旦夕臨時禁毋得擅哭已下服大紅十五
日小紅十四日纖七日釋服(服虔曰當言大功小功布也織細布衣也應劭曰紅)
(者中祥大祥以紅為領緣也纖者禫也凡三十六日而釋服)佗不在令中者皆以此
令比率從事布告天下使明知朕意霸陵山川因其故
(應劭曰因山為藏不復起墳山下川流不遏絶也就其水名以為陵號)毋有所改歸夫人
以下至少使(應劭曰夫人以下冇美人良人八子七子長使少使凡七輩皆遣歸家重絶人類者)
(也)令中尉亞夫為車騎將軍屬國悍(徐廣曰姓徐駰案漢書百官表典屬)
(國秦官掌蠻夷降者)為將屯將軍(李竒曰馮奉世為右將軍以將屯將軍為名此監主諸屯也)
郎中令武為復土將軍(如淳曰主穿壙填瘞事者)發近縣見卒萬六
千人發内史卒萬五千人藏郭穿復土屬將軍武乙巳
(漢書云乙巳葬皇甫謐曰霸陵去長安七十里)羣臣皆頓首上尊號曰孝文皇
帝太子即位於高廟丁未襲號曰皇帝
孝景皇帝元年十月制詔御史蓋聞古者祖有功而宗
有德(應劭曰始取天下者為祖高帝稱高祖是也始治天下者為宗文帝稱太宗是也)制禮樂
各有由聞歌者所以發德也舞者所以明功也高廟酎
(張晏曰正月旦作酒八月成名曰酎酎之言純也至武帝時因八月嘗酎會諸侯廟中出金助祭所謂酎金也)
奏武德文始五行之舞(孟康曰武德高祖所作也文始舜舞也五行周舞也武德者其)
(舞人執干戚文始舞執羽籥五行舞冠冕衣服法五行色見禮樂志)孝惠廟酎奏文始五
行之舞孝文皇帝臨天下通關梁不異遠方(張晏曰孝文十二年)
(除關不用傳令遠近若一)除誹謗去肉刑賞賜長老收恤孤獨以育
羣生減嗜欲不受獻(徐廣曰減一作滅)不私其利也罪人不孥
(蘇林曰刑不及妻子)不誅無罪除肉刑出美人重絶人之世朕既
不敏不能識此皆上古之所不及而孝文皇帝親行之
德厚侔天地(李竒曰侔齊等)利澤施四海靡不獲福焉明象乎
日月而廟樂不稱朕甚懼焉其為孝文皇帝廟為昭德
之舞(文穎曰景帝采高祖武德舞作昭德舞舞之於文帝廟見禮樂志)以明休德然後
祖宗之功德著於竹帛施於萬世永永無窮朕甚嘉之
其與丞相列侯中二千石禮官具為禮儀奏丞相臣嘉
等言陛下永思孝道立昭德之舞以明孝文皇帝之盛
德皆臣嘉等愚所不及臣謹議曰功莫大於高皇帝德
莫盛於孝文皇帝高皇廟宜為帝者太祖之廟孝文皇
帝廟宜為帝者太宗之廟天子宜世世獻祖宗之廟郡
國諸侯宜各為孝文皇帝立太宗之廟諸侯王列侯使
者侍祠天子歲獻祖宗之廟(張晏曰王及列侯歲時遣使詣京師侍祠助祭也如)
(淳曰若光武廟在章陵南陽太守稱使者往祭是也不使侯王祭者諸侯不得祖天子也凡臨祭祀宗廟皆為)
(侍祭)請著之竹帛宣布天下制曰可
太史公曰孔子言必世而後仁(孔安國曰三十年曰世如有受命王者必三十)
(年仁政乃成)善人之治國百年亦可以勝殘去殺(王肅曰勝殘暴之人)
(使不為惡去殺不用殺也)誠哉是言漢興至孝文四十有餘載德至
盛也廩廪鄉改正服封禪矣謙讓未成於今嗚呼豈不
仁哉
史記集解卷十
