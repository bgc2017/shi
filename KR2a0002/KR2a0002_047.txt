史記集解卷四十九
宋裴駰撰
史記四十九
外戚世家第十九
自古受命帝王及繼體守文之君非獨内悳茂也蓋亦
有外戚之助焉夏之興也以塗山而桀之放也以末喜
殷之興也以有娀紂之殺也嬖妲己周之興也以姜原
及大任而幽王之禽也淫於褒姒故易基乾坤詩始關
雎書美釐降春秋譏不親迎夫婦之際人道之大倫也
禮之用唯婚姻為兢兢夫樂調而四時和隂陽之變萬
物之統也可不慎與人能弘道無如命何甚哉妃匹之
愛君不能得之於臣父不能得之於子況卑下乎既驩
合矣或不能成子姓能成子姓矣或不能要其終豈非
命也哉孔子罕稱命蓋難言之也非通幽明之變惡能
識乎性命哉
太史公曰秦以前尚略矣其詳靡得而記焉
漢興吕娥姁(徐廣曰姁音況羽反吕后姊字長姁也)為高祖正后男為太
子及晚節色衰愛弛而戚夫人有寵其子如意幾代太
子者數矣及高祖崩吕后夷戚氏誅趙王而高祖後宫
唯獨無寵疎遠者得無恙吕后長女為宣平侯張敖妻
敖女為孝惠皇后呂太后以重親故欲其生子萬方終
無子詐取後宫人子為子及孝惠帝崩天下初定未久
繼嗣不明於是貴外家王諸吕以為輔而以吕禄女為
少帝后欲連固根本牢甚然無益也高后崩合葬長陵
(關中記曰高祖陵在西吕后陵在東漢帝后同塋則為合葬不合陵諸陵皆如此)禄産等懼誅
謀作亂大臣征之天誘其統(徐廣曰一作衷)卒滅吕氏唯獨置
孝惠皇后居北宫迎立代王是為孝文帝奉漢宗廟此
豈非天邪非天命孰能當之薄太后父吳人姓薄氏
秦時與故魏王宗家女魏媪通生薄姬而薄父死山隂
因葬焉及諸侯畔秦魏豹立為魏王而魏媪内其女於
魏宫媪之許負所相相薄姬云當生天子是時項羽方
與漢王相距滎陽天下未有所定豹初與漢擊楚及聞
許負言心獨喜因背漢而畔中立更與楚連和漢使曹
參等擊虜魏王豹以其國為郡而薄姬輸織室豹已死
漢王入織室見薄姬有色詔内後宫歲餘不得幸始姬
少時與管夫人趙子兒相愛約曰先貴無相忘已而管
夫人趙子兒先幸漢王漢王坐河南宫成臯臺此兩美
人相與笑薄姬初時約漢王聞之問其故兩人具以實
告漢王漢王心惨然憐薄姬是日召而幸之薄姬曰昨
暮夜妾夢蒼龍據吾腹高帝曰此貴徵也吾為女遂成
之一幸生男是為代王其後薄姬希見高祖高祖崩諸
御幸姬戚夫人之屬呂太后怒皆幽之不得出宫而薄
姬以希見故得出從子之代為代王太后太后弟薄昭
從如代代王立十七年高后崩大臣議立後疾外家吕
氏彊皆稱薄氏仁善故迎代王立為孝文皇帝而太后
改號曰皇太后弟薄昭封為軹侯薄太后母亦前死葬
櫟陽北於是乃追尊薄父為靈文侯會稽郡置園邑三
百家長丞已下吏奉守冢寢廟上食祠如法而櫟陽北
亦置靈文侯夫人園如靈文侯園儀薄太后以為母家
魏王後早失父母其奉薄太后諸魏有力者於是召復
魏氏及尊賞賜各以親䟽受之薄氏侯者凡一人薄太
后後文帝二年以孝景帝前二年崩葬南陵以吕后會
葬長陵故特自起陵近孝文皇帝霸陵(徐廣曰霸陵縣冇軹道亭)
竇太后趙之清河觀津人也吕太后時竇姬以良家子
入宫侍太后太后出宫人以賜諸王各五人竇姬與在
行中竇姬家在清河欲如趙近家請其主遣宦者吏必
置我籍趙之伍中宦者忘之誤置其籍代伍中籍奏詔
可當行竇姬涕泣怨其宦者不欲往相強乃肯行至代
代王獨幸竇姬主女嫖後生兩男而代王王后生四男
先代王未入立為帝而王后卒及代王立為帝而王后
所生四男更病死孝文帝立數月公卿請立太子而竇
姬長男最長立為太子立竇姬為皇后女嫖為長公主
其明年立少子武為代王已而又徙梁是為梁孝王竇
皇后親早卒葬觀津於是薄太后乃詔有司追尊竇后
父為安成侯母曰安成夫人令清河置園邑二百家長
丞奉守比靈文園法竇皇后兄竇長君弟曰竇廣國字
少君少君年四五歲時家貧為人所略賣其家不知其
處傳十餘家至宜陽為其主入山作炭寒卧岸下百餘
人岸崩盡厭殺卧者少君獨得脱不死自卜數日當為
侯徙其家之長安聞竇皇后新立家在觀津姓竇氏廣
國去時雖小識其縣名及姓又常與其姊採桑墮用為
符信上書自陳竇皇后言之於文帝召見問之具言其
故果是又復問他何以為驗對曰姊去我西時與我決
於傳舍中丐沐沐我請食飯我乃去於是竇后持之而
泣泣涕交横下侍御左右皆伏地泣助皇后悲哀乃厚
賜田宅金錢封公昆弟家於長安絳侯灌將軍等曰吾
屬不死命乃且縣此兩人兩人所出微不可不為擇師
傅賓客又復效吕氏大事也於是乃選長者士之有節
行者與居竇長君少君由此為退讓君子不敢以尊貴
驕人竇皇后病失明文帝幸邯鄲慎夫人尹姬皆毋子
孝文帝崩孝景帝立乃封廣國為章武侯長君前死封
其子彭祖為南皮侯吳楚反時竇太后從昆弟子竇嬰
任俠自喜將兵以軍功為魏其侯竇氏凡三人為侯竇
太后好黃帝老子言帝及太子諸竇不得不讀黃帝老
子尊其術竇太后後孝景帝六歲建元六年崩合葬霸
陵遺詔盡以東宫金錢財物賜長公主嫖王太后槐
里人母曰臧兒臧兒者故燕王臧荼孫也臧兒嫁為槐
里王仲妻生男曰信與兩女而仲死臧兒更嫁長陵田
氏生男蚡勝臧兒長女嫁為金王孫婦生一女矣而臧
兒卜筮之曰兩女皆當貴因欲竒兩女乃奪金氏金氏
怒不肯予決乃内之太子宫太子幸愛之生三女一男
男方在身時王美人夢日入其懷以告太子太子曰此
貴徵也未生而孝文帝崩孝景帝即位王夫人生男先
是臧兒又入其少女兒姁兒姁生四男景帝為太子時
薄太后以薄氏女為妃及景帝立立妃曰薄皇后皇后
母子毋寵薄太后崩廢薄皇后景帝長男榮其母栗姬
栗姬齊人也立榮為太子長公主嫖有女欲予為妃栗
姬妬而景帝諸美人皆因長公主見景帝得貴幸皆過
栗姬栗姬日怨怒謝長公主不許長公主欲予王夫人
王夫人許之長公主怒而日讒栗姬短於景帝曰栗姬
與諸貴夫人幸姬會常使侍者祝唾其背挾邪媚道景
帝以故望之景帝嘗體不安心不樂屬諸子為王者於
栗姬曰百歲後善視之粟姬怒不肯應言不遜景帝恚
心嗛之而未發也長公主日譽王夫人男之美景帝亦
賢之又有曩者所夢日符計未有所定王夫人知帝望
栗姬因怒未解隂使人趣大臣立栗姬為皇后大行奏
事畢曰子以母貴母以子貴今太子母無號宜立為皇
后景帝怒曰是而所宜言邪遂按誅大行而廢太子為
臨江王栗姬恚恨不得見以憂死卒立王夫人為皇后
其男為太子封皇后兄信為蓋侯景帝崩太子襲號為
皇帝尊皇太后母臧兒為平原君封田蚡為武安侯勝
為周陽侯景帝十三男一男為帝十二男皆為王而兒
姁早卒其四子皆為王王太后長女號曰平陽公主次
為南宫公主次為林慮公主蓋侯信好酒田蚡勝貪巧
於文辭王仲早死葬槐里追尊為共侯置園邑二百家
及平原君卒從田氏葬長陵置園比共侯園而王太后
後孝景帝十六歲以元朔四年崩合葬陽陵王太后家
凡三人為侯衛皇后字子夫生微矣蓋共家號曰衛
氏出平陽侯邑(徐廣曰平陽侯曹夀尚平陽公主)子夫為平陽主謳者
武帝初即位數歲無子平陽主求諸良家子女十餘人
飾置家武帝祓(徐廣曰三月上巳臨水祓謂之禊吕后本紀亦云三月祓還過軹道蓋與游字)
(相似故或定之也)霸上還因過平陽主主見所侍美人上弗說
既飲謳者進上望見獨說衛子夫是日武帝起更衣子
夫待尚衣軒中得幸上還坐驩甚賜平陽主金千斤主
因奏子夫奉送入宫子夫上車平陽主拊其背曰行矣
強飯勉之即貴無相忘入宫歲餘竟不復幸武帝擇宫
人不中用者斥出歸之衛子夫得見涕泣請出上憐之
復幸遂冇身尊寵日隆召其兄衛長君弟青為侍中而
子夫後大幸有寵凡生三女一男男名據初上為太子
時娶長公主女為妃立為帝妃立為皇后姓陳氏無子
上之得為嗣大長公主有力焉(徐廣曰即景帝姊嫖也)以故陳皇
后驕貴聞衛子夫大幸恚幾死者數矣上愈怒陳皇后
挾婦人媚道其事頗覺於是廢陳皇后而立衛子夫為
皇后陳皇后母大長公主景帝姊也數讓武帝姊平陽
公主曰帝非我不得立已而棄捐吾女壹何不自喜而
倍本乎平陽公主曰用無子故廢耳陳皇后求子與醫
錢凡九千萬然竟無子衛子夫已立為皇后先是衛長
君死乃以衛青為將軍擊胡有功封為長平侯青三子
在襁褓中皆封為列侯及衛皇后所謂姊衛少兒少兒
生子霍去病以軍功為冠軍侯號驃騎將軍青號大將
軍立衛皇后子據為太子衛氏枝屬以軍功起家五人
為侯及衛后色衰趙之王夫人幸有子為齊王王夫人
早卒而中山李夫人有寵有男一人為昌邑王李夫人
早卒其兄李延年以音幸號協律協律者故倡也兄弟
皆坐姦族是時其長兄廣利為貳師將軍伐大宛不及
誅還而上既夷李氏後憐其家乃封為海西侯他姬子
二人為燕王廣陵王其母無寵以憂死及李夫人卒則
有尹婕妤之屬更有寵然皆以倡見非王侯有土之士
女不可以配人主也
褚先生曰臣為郎時問習漢家故事者鍾離生曰王太
后在民間時所生子女者(徐廣曰名俗)父為金王孫王孫死已
景帝崩後武帝已立王太后獨在而韓王孫名嫣素得
幸武帝承間白言太后有女在長陵也武帝曰何不早
言乃使使往先視之在其家武帝乃自往迎取之蹕道
先驅旄騎出横城門(如淳曰横音光三輔黃圖云北面西頭門)乘輿馳至長
陵當小市西入里里門閉暴開乘輿直入此里通至金
氏門外止使武騎圍其宅為其亡走身自往取不得也
即使左右羣臣入呼求之家人驚恐女亡匿内中牀下
扶持出門令拜謁武帝下車泣曰嚄大姊何藏之深也
詔副車載之迴車馳還而直入長樂宫行詔門著引籍
通到謁太后太后曰帝倦矣何從來帝曰今者至長陵
得臣姊與俱來顧曰謁太后太后曰女某邪曰是也太
后為下泣女亦伏地泣武帝奉酒前為夀奉錢千萬奴
婢三百人公田百頃甲第以賜姊太后謝曰為帝費焉
於是召平陽主南宫主林慮主三人俱來謁見姊因號
曰脩成君有子男一人女一人男號為脩成子仲女為諸
侯王王后(徐廣曰嫁為淮南王安太子妃也)此二子非劉氏以故太后
憐之脩成子仲驕恣陵折吏民皆患苦之衛子夫立為
皇后后弟衛青字仲卿以大將軍封為長平侯四子長
子伉為侯世子侯世子常侍中貴幸其三弟皆封為侯
各千三百戶一曰隂安侯二曰發干侯三曰宜春侯貴
震天下天下歌之曰生男無喜生女無怒獨不見衛子
夫霸天下是時平陽主寡居嘗用列侯尚主主與左右
議長安中列侯可為夫者皆言大將軍可主笑曰此出
吾家常使令騎從我出入耳奈何用為夫乎左右侍御
者曰今大將軍姊為皇后三子為侯富貴振動天下主
何以易之乎於是主乃許之言之皇后令白之武帝乃
詔衛將軍尚平陽公主焉
褚先生曰丈夫龍變傳曰蛇化為龍不變其文家化為
國不變其姓丈夫當時富貴百惡滅除光耀榮華貧賤
之時何足累之哉
武帝時幸夫人尹婕妤邢夫人號娙娥衆人謂之娙何
娙何秩比中二千石容華秩比二千石婕妤比列侯常
從婕妤遷為皇后尹夫人與邢夫人同時竝幸有詔不
得相見尹夫人自請武帝願望見邢夫人帝許之即令
他夫人飾從御者數十人為邢夫人來前尹夫人前見
之曰此非邢夫人身也帝曰何以言之對曰視其身貎
形狀不足以當人主矣於是帝乃詔使邢夫人衣故衣
獨身來前尹夫人望見之曰此真是也於是乃低頭俛
而泣自痛其不如也諺曰美女入室惡女之仇
褚先生曰浴不必江海要之去垢馬不必騏驥要之善
走士不必賢世要之知道女不必貴種要之貞好傳曰
女無美惡入室見妒士無賢不肖入朝見嫉美女者惡
女之仇豈不然哉鉤弋夫人姓趙氏河間人也得幸
武帝生子一人昭帝是也武帝年七十乃生昭帝昭帝
立時年五歲耳(徐廣曰武帝崩年正七十昭帝年八歲耳)衛太子廢後未復
立太子而燕王旦上書願歸國入宿衛武帝怒立斬其
使者於北闕上居甘泉宫召畫工圖畫周公負成王也
於是左右羣臣知武帝意欲立少子也後數日帝譴責
鉤弋夫人夫人脱簪珥叩頭帝曰引持去送掖庭獄夫
人還顧帝曰趣行女不得活夫人死雲陽宫時暴風揚
塵百姓感傷使者夜持棺往葬之封識其處其後帝閑
居問左右曰人言云何左右對曰人言且立其子何棄
其母乎帝曰然是非兒曹愚人所知也往古國家所以
亂也由主少母壯也女主獨居驕蹇淫亂自恣莫能禁
也女不聞吕后邪故諸為武帝生子者無男女其母無
不譴死豈可謂非賢聖哉昭然遠見為後世計慮固非
淺聞愚儒之所及也諡為武豈虚哉
史記集解卷四十九
