史記集解卷九十八
宋裴駰撰
史記九十八
傅靳蒯成列傳第三十八
陽陵侯傅寬以魏五大夫騎將從為舍人起横陽從攻
安陽杠里擊趙賁軍於開封及擊楊熊曲遇陽武斬首
十二級賜爵卿從至霸上沛公立為漢王漢王賜寬封
號共德君從入漢中遷為右騎將從定三秦賜食邑雕
邑(徐廣曰屬上郡)從擊項籍待懷(服虔曰待高帝於懷)賜爵通德侯從擊
項冠周蘭龍且所將卒斬騎將一人敖下(徐廣曰敖倉之下)益
食邑屬淮隂擊破齊歷下軍擊田解屬相國參殘博益
食邑因定齊地剖符世世勿絶封為陽陵侯二千六百
戶除前所食為齊右丞相備齊(張晏曰時田横未降故設屯備)五歲為
齊相國四月擊陳豨屬太尉勃以相國代丞相噲擊豨
一月徙為代相國將屯(如淳曰既為相國有警則將卒而屯守也案律謂勒兵而守曰)
(屯)二歲為代丞相將屯孝惠五年卒諡為景侯子頃侯
精立二十四年卒子共侯則立十二年卒子侯偃立三
十一年坐與淮南王謀反死國除
信武侯靳歙以中涓從起宛朐攻濟陽破李由軍擊秦
軍亳南開封東北斬騎千人將一人(徐廣曰將一作侯)首五十
七級捕虜七十三人賜爵封號臨平君又戰藍田北斬
車司馬二人(張晏曰主官車)騎長一人(張晏曰騎之長)首二十八級捕
虜五十七人至霸上沛公立為漢王賜歙爵建武侯遷
為騎都尉從定三秦别西擊章平軍於隴西破之定隴
西六縣所將卒斬車司馬候各四人騎長十二人從東
擊楚至彭城漢軍敗還保雍丘去擊反者王武等略梁
地别將擊邢說軍(張晏曰特起兵者也說音税)菑南(徐廣曰今曰考城)破之
身得說都尉二人司馬候十二人降吏卒四千六百八
十人破楚軍滎陽東三年賜食邑四千二百戶别之河
内擊趙將賁郝(上音肥下音釋)軍朝歌破之所將卒得騎將二
人車馬二百五十匹從攻安陽以東至棘蒲下七縣别
攻破趙軍得其將司馬二人侯四人降吏卒二千四百
人從攻下邯鄲别下平陽(徐廣曰鄴有平陽城)身斬守相所將卒
斬兵守郡守各一人(孟康曰將兵郡守)降鄴從攻朝歌邯鄲及
别擊破趙軍降邯鄲郡六縣(徐廣曰邯鄲高帝改曰趙國)還軍敖倉
破項籍軍成臯南擊絶楚饟道起滎陽至襄邑破項冠
軍魯下略地東至繒郯下邳南至蘄竹邑擊項悍濟陽
下還擊項籍陳下破之别定江陵降江陵柱國大司馬
以下八人身得江陵王生致之雒陽因定南郡從至陳
取楚王信剖符世世勿絶定食四千六百戶號信武信
以騎都尉從擊代攻韓信平城下還軍東垣有功遷為
車騎將軍并將梁趙齊燕楚車騎别擊陳豨丞相敞破
之因降曲逆從擊黥布有功益封定食五千三百戶凡
斬首九十級虜百三十二人别破軍十四降城五十九
定郡國各一縣二十三得王柱國各一人二千石以下
至五百石(徐廣曰一本無此五字)三十九人高后五年歙卒諡為
肅侯子亭代侯二十一年坐事國人過律孝文後三年
奪侯國除
蒯成侯緤者(服虔曰蒯音菅蒯之蒯)沛人也姓周氏常為高祖參
乘以舍人從起沛至霸上西入蜀漢還定三秦食邑池
陽東絶甬道從出度平隂遇淮隂侯兵襄國軍乍利乍
不利終無離上心(徐廣曰蒯成侯表云遇淮隂侯軍襄國楚漢約分鴻溝以緤為信武侯戰)
(不利不敢離上)以緤為信武侯食邑三千三百戶高祖十二年
以緤為蒯成侯除前所食邑上欲自擊陳豨蒯成侯泣
曰始秦攻破天下未嘗自行今上常自行是為無人可
使者乎上以為愛我賜入殿門不趨殺人不死至孝文
五年緤以壽終諡為貞侯子昌代侯有罪國除至孝景
中二年封緤子居代侯(徐廣曰表云孝景中元年封緤立子應為鄆侯諡康中二年侯居)
(沛郡有鄆縣鄆一作鄲)至元鼎三年居為太常有罪國除
太史公曰陽陵侯傅寬信武侯靳歙皆高爵(徐廣曰一無高字又)
(一本皆從高祖)從高祖起山東攻項籍誅殺名將破軍降城以
十數未嘗困辱此亦天授也蒯成侯周緤操心堅正身
不見疑上欲有所之未嘗不垂涕此有傷心者(徐廣曰此一作)
(比)然可謂篤厚君子矣
史記集解卷九十八
