史記集解卷五十
宋裴駰撰
史記五十
楚元王世家第二十
楚元王劉交者高祖之同母(徐廣曰一作父)少弟也字游高祖
兄弟四人長兄伯伯蚤卒始高祖微時嘗辟事時時與
賓客過巨嫂食(徐廣曰漢書云丘嫂也)嫂厭叔叔與客來嫂詳為
羹盡櫟釡賓客以故去已而視釡中尚有羹高祖由此
怨其嫂及高祖為帝封昆弟而伯子獨不得封太上皇
以為言高祖曰某非忘封之也為其母不長者耳於是
乃封其子信為羹頡侯(徐廣曰羹頡侯以高祖七年封封十三年高后元年有罪削爵)
(一級為關内侯)而王次兄仲於代(徐廣曰次兄名喜字仲以六年立為代王其年罷卒諡項)
(王有子曰濞)高祖六年已禽楚王韓信於陳乃以弟交為楚
王都彭城即位二十三年卒子夷王郢立夷王四年卒
子王戊立王戊立二十年冬坐為薄太后服私姦削東
海郡春戊與吳王合謀反其相張尚太𫝊趙夷吾諫不
聽戊則殺尚夷吾起兵與吳西攻梁破棘壁至昌邑南
與漢將周亞夫戰漢絶吳楚糧道士卒飢吳王走楚王
戊自殺軍遂降漢漢已平吳楚孝景帝欲以德侯子續
吳(徐廣曰德侯名廣吳王濞之弟也其父曰仲)以元王子禮續楚竇太后曰
吳王老人也宜為宗室順善今乃首率七國紛亂天下
奈何續其後不許吳許立楚後是時禮為漢宗正乃拜
禮為楚王奉元王宗廟是為楚文王文王立三年卒子
安王道立安王二十二年卒子襄王注立襄王立十四
年卒子王純代立王純立地節二年中人上書告楚王
王謀反王自殺國除入漢為彭城郡(徐廣曰純立十七年卒諡節王子延)
(夀立十九年死)趙王劉遂者其父高祖中子名友諡曰幽幽
王以憂死故為幽高后王呂禄於趙一歲而高后崩大
臣誅諸吕吕禄等乃立幽王子遂為趙王孝文帝即位
二年立遂辟彊取趙之河間郡為河間王以為文王立
十三年卒子哀王福立一年卒無子絶後國除入於漢
遂既王趙二十六年孝景帝時坐鼂錯以適削趙王常
山之郡吳楚反趙王遂與合謀起兵其相建德内史王
悍諫不聽遂燒殺建德王悍發兵屯其西界欲待吳與
俱西北使匈奴與連和攻漢漢使曲周侯酈寄擊之趙
王遂還城守邯鄲相距七月吳楚敗於梁不能西匈奴
聞之亦止不肯入漢邊欒布自破齊還乃并兵引水灌
趙城趙城壞趙王自殺邯鄲遂降趙幽王絶後
太史公曰國之將興必有禎祥君子用而小人退國之
將亡賢人隱亂臣貴使楚王戊毋刑申公遵其言趙任
防與先生(趙堯傳曰趙人防與公也)豈有簒殺之謀為天下僇哉賢
人乎賢人乎非質有其内惡能用之哉甚矣安危在出
令存亡在所任誠哉是言也
史記集解卷五十
