史記集解卷十五
宋裴駰撰
史記十五
六國表第三
太史公讀秦記至西戎敗幽王周東徙洛邑秦㐮公始
封為諸侯作西畤用事上帝僣端見矣禮曰天子祭天
地諸侯祭其域内名山大川今秦雜戎翟之俗先暴戾
後仁義位在藩臣而臚於郊祀君子懼焉及文公踰隴
攘夷狄尊陳寳營岐雍之間而穆公修政東竟至河則
與齊桓晉文中國侯伯侔矣是後陪臣執政大夫世祿
六卿擅晉權征伐會盟威重於諸侯及田常殺簡公而
相齊國諸侯晏然弗討海内爭於戰攻矣三國終之卒
分晉田和亦滅齊而有之六國之盛自此始務在彊兵
并敵謀詐用而從衡短長之說起矯稱蠭出誓盟不信
雖置質剖符猶不能約束也秦始小國僻遠諸夏賓之
比於戎翟至獻公之後常雄諸侯論秦之德義不如魯
衛之暴戾者量秦之兵不如三晉之彊也然卒并天下
非必險固便形勢利也蓋若天所助焉或曰東方物所始
生西方物之成孰夫作事者必於東南收功實者常於
西北故禹興於西羌(皇甫諡曰孟子稱禹生石紐西夷人也傳曰禹生自西羌是也)湯
起于亳(徐廣曰京兆杜縣有亳亭)周之王也以豐鎬伐殷秦之帝用
雍州興漢之興自蜀漢秦既得意燒天下詩書諸侯史
記尤甚為其有所刺譏也詩書所以復見者多蔵人家
而史記獨蔵周室以故滅惜哉惜哉獨有秦記又不載
日月其文略不具然戰國之權變亦有可頗采者何必
上古秦取天下多暴然世異變成功大𫝊曰法後王何
也以其近已而俗變相類議卑而易行也學者牽於所
聞見秦在帝位日淺不察其終始因舉而笑之不敢道
此與以耳食無異悲夫余於是因秦記踵春秋之後起
周元王表六國時事訖二世凡二百七十年著諸所聞
興壞之端後有君子以覽觀焉
二十八為河旁宫之衡山治馳道帝之琅邪南道郡入
為太極廟賜戶三十爵一級
二十九郡縣大索十日帝之琅邪道上黨入
三十
三十一更命臘月嘉平賜黔首里六石米二羊以嘉平
大索二十日
三十二帝之碣石道上郡入
三十三遣諸逋亡及賈人贅壻略取陸梁為桂林南海
象郡以適戍西北取戎為三十四縣(徐廣曰一云四十四)
(縣是也又云二十四縣)築長城河上蒙恬將三十萬
三十四適治獄吏不直者築長城及南方越地覆獄故
失
三十五為直道道九原通甘泉
三十六徙民於北河榆中耐徙三處(徐廣曰一作家)拜爵一級
石晝隕東郡有文言地分
三十七十月帝之會稽琅邪還至沙丘崩子胡亥立為
二世皇帝殺蒙恬道九原入復行錢
三十八十月戊寅大赦罪人十一月為兔園十二月就
阿房宫其九月郡縣皆及楚兵至戲章邯擊郤
之出衛君角為庶人
二將軍章邯長史司馬欣都尉董翳追楚兵至河
誅丞相斯去疾將軍馮劫
三趙高反二世自殺高立二世兄子嬰子嬰立刺
殺高夷三族諸侯入秦嬰降為項羽所殺尋誅
羽天下属漢
史記集解卷十五
