史記集解卷一百十八
宋裴駰撰
史記一百十八
淮南衡王列傳第五十八
淮南厲王長者高祖少子也其母故趙王張敖美人高
祖八年從東垣過趙趙王獻之美人厲王母得幸焉有
身趙王敖弗敢内宫為築外宫而舍之及貫高等謀反
柏人事發覺并逮治王盡收捕王母兄弟美人繫之河
内厲王母亦繫告吏曰得幸上有身吏以聞上上方怒
趙王未理厲王母厲王母弟趙兼因辟陽侯言呂后呂
后妒弗肯白辟陽侯不彊争及厲王母已生厲王恚即
自殺吏奉厲王詣上上悔令呂后母之而葬厲王母真
定真定厲王母之家在焉父世縣也高祖十一年十月
淮南王黥布反立子長為淮南王王黥布故地凡四郡
(徐廣曰九江盧江衡山豫章也)上自將兵擊滅布厲王遂即位厲王蚤
失母常附呂后孝惠呂后時以故得幸無患害而常心
怨辟陽侯弗敢發及孝文帝初即位淮南王自以為最
親驕蹇數不奉法上以親故常寬赦之三年入朝甚横
從上入苑囿獵與上同車常謂上大兄厲王有材力力
能扛鼎乃往請辟陽侯辟陽侯出見之即自袖鐵椎椎
辟陽侯令從者魏敬剄之厲王乃馳走闕下肉袒謝曰
臣母不當坐趙事其時辟陽侯力能得之呂后弗争罪
一也趙王如意子母無罪呂后殺之辟陽侯弗争罪二
也呂后王諸呂欲以危劉氏辟陽侯弗争罪三也臣謹
為天下誅賊臣辟陽侯報母之仇謹伏闕下請罪孝文
傷其志為親故弗治赦厲王當是時薄太后及太子諸
大臣皆憚厲王厲王以此歸國益驕恣不用漢法出入
稱警蹕稱制自為法令擬於天子六年令男子但等七
十人與棘蒲侯柴武太子竒謀以輂車四十乘(徐廣曰大車駕)
(馬曰輂音已足反)反谷口(漢書音義曰谷口在長安北故縣也處多險阻)令人使閩越
匈奴事覺治之使使召淮南王淮南王至長安丞相臣
張蒼典客臣馮敬行御史大夫事宗正臣逸廷尉臣賀
備盜賊中尉臣福昧死言淮南王長廢先帝法不聽天
子詔居處無度為黃屋蓋乘輿出入擬於天子擅為法
令不用漢法及所置吏以其郎中春為丞相聚收漢諸
侯人及有罪亡者匿與居為治家室賜其財物爵禄田
宅爵或至關内侯奉以二千石所不當得欲以有為(如淳)
(曰賜亡畔來者如賜其國二千石也瓚曰奉以二千石之秩禄)大夫但(張晏曰大夫姓也上云男子但)
(明其姓大夫也瓚曰官為大夫名但者也)士伍開章等七十人(如淳曰律有罪失官爵稱)
(士伍者也開章名)與棘蒲侯太子竒謀反(徐廣曰棘蒲侯柴武以文帝後元年卒諡)
(剛嗣子謀反不得置後國除)欲以危宗廟社稷使開章隂告長與謀
使閩越及匈奴發其兵開章之淮南見長長數與坐語
飲食為家室娶婦以二千石俸奉之開章使人告但已
言之王春使使報但等吏覺知使長安尉竒等往捕開
章長匿不予與故中尉簡忌謀殺以閉口為棺椁衣衾
葬之肥陵邑謾吏曰不知安在又佯聚土樹表其上曰
開章死埋此下及長身自賊殺無罪者一人令吏論殺
無罪者六人為亡命棄市罪詐捕命者以除罪(晉灼曰亡命者)
(當棄市而王藏之詐捕不命者而言命以脫命者之罪)擅罪人罪人無告劾繫治
城旦舂以上十四人赦免罪人死罪十八人城旦舂以
下五十八人賜人爵關内侯以下九十四人前日長病
陛下憂苦之使使者賜書棗脯長不欲受賜不肯見拜
使者南海民處廬江界中者反淮南吏卒擊之陛下以
淮南民貧苦遣使者賜長帛五千匹以賜吏卒勞苦者
長不欲受賜謾言曰無勞苦者南海民王織上書獻璧
皇帝忌擅燔其書不以聞(文穎曰忌簡忌)吏請召治忌長不遣
謾言曰忌病舂又請長願入見長怒曰女欲離我自附
漢長當棄市臣請論如法制曰朕不忍致法於王其與
列侯二千石議臣蒼臣敬臣逸臣福臣賀昧死言臣謹
與列侯吏二千石臣嬰等四十三人議皆曰長不奉法
度不聽天子詔乃隂聚徒黨及謀反者厚飬亡命欲以
有為臣等議論如法制曰朕不忍致法於王具赦長死
罪廢勿王臣蒼等昧死言長有大死罪陛下不忍致法
幸赦廢勿王臣請處蜀郡嚴道邛郵(徐廣曰嚴道有卭僰九折阪又冇郵)
(置駰案張晏曰嚴道蜀郡縣)遣其子母從居縣為築蓋家室皆廩食
給薪菜鹽豉炊食器席蓐臣等昧死請請布告天下制
曰計食長給肉日五斤酒二斗令故美人才人得幸者
十人從居他可盡誅所與謀者於是乃遣淮南王載以
輜車令縣以次𫝊是時袁盎諫上曰上素驕淮南王弗
為置嚴傅相以故至此且淮南王為人剛今暴摧折之
臣恐卒逢霧露病死陛下為有殺弟之名奈何上曰吾
特苦之耳令復之縣傳淮南王者皆不敢發車封(漢書音義)
(曰檻車有檻封也)淮南王乃謂侍者曰誰謂乃公勇者吾安能
勇吾以驕故不聞吾過至此人生一世間安能邑邑如
此乃不食死至雍雍令發封以死聞上哭甚悲謂袁盎
曰吾不聽公言卒亡淮南王盎曰不可奈何願陛下自
寬上曰為之奈何盎曰獨斬丞相御史以謝天下乃可
上即令丞相御史逮考諸縣傳送淮南王不發封餽侍
者皆棄市乃以列侯葬淮南王於雍守冡三十戸孝文
八年上憐淮南王淮南王有子四人皆七八歲乃封子
安為阜陵侯子勃為安陽侯子賜為周陽侯子良為東
城侯孝文十二年民有作歌歌淮南厲王曰一尺布尚
可縫一斗粟尚可舂兄弟二人不能相容(漢書音義曰尺布斗粟猶)
(尚不棄況兄弟而相更逐乎瓚曰一尺布尚可縫而共衣一斗粟尚可舂而共食也況以天下之廣而不能相)
(容)上聞之乃歎曰堯舜放逐骨肉周公殺管蔡天下稱
聖何者不以私害公天下豈以我為貪淮南王地耶乃
徙城陽王王淮南故地(徐廣曰景王章之子)而追尊諡淮南王為
厲王置園復如諸侯儀孝文十六年徙淮南王喜復故
城陽上憐淮南厲王廢法不軌自使失國蚤死乃立其
三子阜陵侯安為淮南王安陽侯勃為衡山王周陽侯
賜為廬江王皆復得厲王時地參分之東城侯良前薨
無後也孝景三年吴楚七國反吴使者至淮南淮南王
欲發兵應之其相曰大王必欲發兵應吴臣願為將王
乃屬相兵淮南相已將兵因城守不聽王而為漢漢亦
使曲城侯(徐廣曰曲城侯姓蟲名捷其父名逢高祖功臣)將兵救淮南淮南以
故得完吳使者至廬江廬江王弗應而往來使越吳使
者至衡山衡山王堅守無二心孝景四年吴楚已破衡
山王朝上以為貞信乃勞苦之曰南方卑溼徙衡山王
王濟北所以襃之及薨遂賜諡為貞王廬江王邊越數
使使相交故徙為衡山王王江北淮南王如故
淮南王安為人好讀書鼔琴不喜弋獵狗馬馳騁亦欲
以行隂德拊循百姓流譽天下時時怨望厲王死時欲
畔逆未有因也及建元二年淮南王入朝素善武安侯
武安侯時為太尉乃逆王霸上與王語曰方今上無太
子大王親高皇帝孫行仁義天下莫不聞即宫車一日
晏駕非大王當誰立者淮南王大喜厚遺武安侯金財
物隂結賓客拊循百姓為畔逆事建元六年彗星見淮
南王心怪之或說王曰先吴軍起時彗星出長數尺然
尚流血千里今彗星長竟天天下兵當大起王心以為
上無太子天下有變諸侯竝争愈益治器械攻戰具積
金錢賂遺郡國諸侯游士竒材諸辯士為方略者妄作
妖言諂䛕王王喜多賜金錢而謀反滋甚淮南王有女
陵慧有口辯王愛陵常多予金錢為中詗長安(徐廣曰詗伺候)
(採察之名也音空政反安平侯鄂千秋玄孫伯與淮南王女陵通而中絶又遺淮南王書稱臣盡力故棄市)
約結上左右元朔三年上賜淮南王几杖不朝淮南王
王后荼王愛幸之王后生太子遷遷取王皇太后外孫
修成君女為妃(應劭曰王太后先適金氏女也)王謀為反具畏太子妃
知而内泄事乃與太子謀令詐弗愛三月不同席王乃
詳為怒太子閉太子使與妃同内三月太子終不近妃
妃求去王乃上書謝歸去之王后荼太子遷及女陵得
愛幸王擅國權侵奪民田宅妄致繫人(徐廣曰一云歐擊)元朔
五年太子學用劒自以為人莫及聞郎中靁被巧乃召
與戲被一再辭讓誤中太子太子怒被恐此時有欲從
軍者輒詣京師被即願奮擊匈奴太子遷數惡被於王
王使郎中令斥免欲以禁後被遂亡至長安上書自明
詔下其事廷尉河南河南治逮淮南太子王王后計欲
無遣太子遂發兵反計猶豫十餘日未定會有詔即訊
太子當是時淮南相怒壽春丞畱太子逮不遣(如淳曰丞主刑)
(獄囚徒丞順王意不遣太子應逮書)劾不敬王以請相相弗聽王使人上
書告相事下廷尉治蹤跡連王王使人候伺漢公卿公
卿請逮捕治王王恐事發太子遷謀曰漢使即逮王王
令人衣衛士衣持戟居庭中王旁有非是則刺殺之臣
亦使人刺殺淮南中尉乃舉兵未晚是時上不許公卿
請而遣漢中尉宏即訊驗王王聞漢使來即如太子謀
計漢中尉至王視其顔色和訊王以斤靁被事耳王自
度無何(如淳曰無何罪)不發中尉還以聞公卿治者曰淮南王
安擁閼奮擊匈奴者靁被等廢格明詔當棄市詔弗許
公卿請廢勿王詔弗許公卿請削五縣詔削二縣使中
尉宏赦淮南王罪罰以削地中尉入淮南界宣言赦王
王初聞漢公卿請誅之未知得削地聞漢使來恐其捕
之乃與太子謀刺之如前計及中尉至即賀王王以故
不發其後自傷曰吾行仁義見削甚恥之然淮南王削
地之後其為反謀益甚諸使道從長安來為妄妖言言
上無男漢不治即喜即言漢廷治有男王怒以為妄言
非也王日夜與伍被(漢書曰伍被楚人或言其先伍子胥後)左吳等按輿
地圖(蘇林曰輿猶盡載之意)部署兵所從入王曰上無太子宫車
即晏駕廷臣必徵膠東王不即常山王(徐廣曰皆景帝子也)諸侯
竝争吾可以無備乎且吾高祖孫親行仁義陛下遇我
厚吾能忍之萬世之後吾寧能北面臣事豎子乎王坐
東宫召伍被與謀曰將軍上被悵然曰上寬赦大王王
復安得此亡國之語乎臣聞子胥諫吳王吳王不用乃
曰臣今見麋鹿遊姑蘇之臺也今臣亦見宫中生荆棘
露霑衣也王怒繫伍被父母囚之三月復召曰將軍許
寡人乎被曰不直來為大王畫耳臣聞聰者聽於無聲
明者見於未形故聖人萬舉萬全昔文王一動而功顯
於千世列為三代此所謂因天心以動作者也故海内
不期而隨此千歲之可見者夫百年之秦近世之吳楚
亦足以喻國家之存亡矣臣不敢避子胥之誅願大王
毋為吳王之聽昔秦絶聖人之道殺術士燔詩書棄禮
義尚詐力任刑罰轉負海之粟致之西河當是之時男
子疾耕不足於糟糠女子紡績不足於蓋形遣蒙恬築
長城東西數千里暴兵露師常數十萬死者不可勝數
僵尸千里流血頃畝百姓力竭欲為亂者十家而五又
使徐福入海求神異物還為偽辭曰臣見海中大神言
曰汝西皇之使耶臣答曰然汝何求曰願請延年益壽
藥神曰汝秦王之禮薄得觀而不得取即從臣東南至
蓬萊山見芝成宫闕有使者銅色而龍形光上照天於
是臣再拜問曰宜何資以獻海神曰以令名男子若振
女(徐廣曰西京賦曰振子萬童駰案薛綜曰振子童男女)與百工之事即得之矣
秦皇帝大說遣振男女三千人資之五榖種種百工而
行徐福得平原廣澤止王不來於是百姓悲痛相思欲
為亂者十家而六又使尉佗踰五嶺攻百越尉佗知中
國勞極止王不來使人上書求女無夫家者三萬人以
為士卒衣補秦皇帝可其萬五千人於是百姓離心瓦
解欲為亂者十家而七客謂高皇帝曰時可矣高皇帝
曰待之聖人當起東南間不一年陳勝吴廣發矣高皇
始於豐沛一倡天下不期而響應者不可勝數也此所
謂蹈瑕候間因秦之亡而動者也百姓怨之若旱之望
雨故起於行陳之中而立為天子功高三王德傳無窮
今大王見高皇帝得天下之易也獨不觀近世之吴楚
乎夫吳王賜號為劉氏祭酒(應劭曰禮飲酒必祭示有先也故稱祭酒尊也)復
不朝王四郡之衆地方數千里内鑄消銅以為錢東煮
海水以為鹽上取江陵木以為船一船之載當中國數
十兩車國富民衆行珠玉金帛賂諸侯宗室大臣獨竇
氏不與計定謀成舉兵而西破於大梁敗於狐父(徐廣曰在)
(梁碭之間)奔走而東至於丹徒越人禽之身死絶祀為天下
笑夫以吳越之衆不能成功者何誠逆天道而不知時
也方今大王之兵衆不能十分吳楚之一天下安寧有
萬倍吳楚之時願大王從臣之計大王不從臣之計今
見大王事必不成而語先泄也臣聞微子過故國而悲
於是作麥秀之歌是痛紂之不用王子比干也故孟子
曰紂貴為天子死曾不若匹夫是紂先自絶於天下久
矣非死之日而天下去之今臣亦竊悲大王棄千乘之
君必且賜絶命之書為羣臣先死於東宫也(如淳曰王時所居也)
於是王氣怨結而不揚涕滿匡而横流即起歴階而去
王有孽子不害最長王弗愛王王后太子皆不以為子
兄數(如淳曰不以為子兄秩數)不害有子建材高有氣常怨望太子
不省其父(服虔曰不省錄著兄弟數中)又怨時諸侯皆得分子弟為
侯而淮南獨二子一為太子建父獨不得為侯建隂結
交欲告敗太子以其父代之太子知之數捕繫而榜笞
建建具知太子之謀欲殺漢中尉即使所善壽春莊芷
以元朔六年上書於天子曰毒藥苦於口利於病忠言
逆於耳利於行今淮南王孫建材能高淮南王王后荼
荼子太子遷常疾害建建父不害無罪擅數捕繫欲殺
之今建在可徵問具知淮南隂事書聞上以其事下廷
尉廷尉下河南治是時故辟陽侯孫審卿善丞相公孫
宏怨淮南厲王殺其大父乃深構淮南事於宏宏乃疑
淮南有畔逆計謀深窮治其獄河南治建辭引淮南太
子及黨與淮南王患之欲發問伍被曰漢廷治亂伍被
曰天下治王意不說謂伍被曰公何以言天下治也被
曰被竊觀朝廷之政君臣之義父子之親夫婦之别長
幼之序皆得其理上之舉錯遵古之道風俗紀綱未有
所缺也重裝富賈周流天下道無不通故交易之道行
南越賓服羌僰入獻東甌入降廣長榆(如淳曰廣謂拓大之也長榆塞)
(名王恢所謂樹榆為塞)開朔方匈奴折翅傷翼失援不振雖未及
古太平之時然猶為治也王怒被謝死罪王又謂被曰
山東即有兵漢必使大將軍將而制山東公以為大將
軍何如人也被曰被所善者黃義從大將軍擊匈奴還
告被曰大將軍遇士大夫有禮於士卒有恩衆皆樂為
之用騎上下山若蜚材幹絶人被以為材能如此數將
習兵未易當也及謁者曹梁使長安來言大將軍號令
明當敵勇敢常為士卒先休舍穿井未通須士卒盡得
水乃敢飲軍罷卒盡已度河乃度皇太后所賜金帛盡
以賜軍吏雖古名將弗過也王默然淮南王見建已徵
治恐國隂事且覺欲發被又以為難乃復問被曰公以
為吴興兵是耶非也被曰以為非也吳王至富貴也舉
事不當身死丹徒頭足異處子孫無遺類(徐廣曰一作唯音寂笑反)
臣聞吳王悔之甚願王孰慮之無為吳王之所悔王曰
男子之所死者一言耳(徐廣曰一本無此言字駰案張晏曰不成則死一計耳瓚曰或)
(有一言之交以死報之矣)且吳何知反(瓚曰言吴王不知舉兵反)漢將一日過成
臯者四十餘人(如淳曰言吴不塞成臯口而令漢將得出之)今我令樓緩(漢書)
(直云緩無樓字樓緩乃六國時人疑此後人所益也李竒曰緩似人姓名韋昭曰淮南臣名)先要成
臯之口周被下潁川兵塞轅伊闕之道陳定發南陽
兵守武關河南太守獨有洛陽耳何足憂然此北尚有
臨晉關河東上黨與河内趙國人言曰絶成臯之口天
下不通據三川之險招山東之兵舉事如此公以為何
如被曰臣見其禍未見其福也王曰左吴趙賢朱驕如
皆以為有福什事九成公獨以為有禍無福何也被曰
大王之羣臣近幸素能使衆者皆前繋詔獄餘無可用
者王曰陳勝吳廣無立錐之地千人之聚起於大澤奮
臂大呼而天下響應西至於戲而兵百二十萬今吾國
雖小然而勝兵者可得十餘萬非直適戍之衆鐖鑿棘
矜也(徐廣曰大䥥謂之剴音五哀反或是鐖乎)公何以言有禍無福被曰往
者秦為無道殘賊天下興萬乘之駕作阿房之宫收太
平之賦發閭左之戍父不寧子兄不便弟政苛刑峻天
下熬然若焦民皆引領而望傾耳而聽悲號仰天叩心
而怨上故陳勝大呼天下響應當今陛下臨制天下一
齊海内汎愛蒸庶布德施惠口雖未言聲疾雷霆今雖
未出化馳如神心有所懷威動萬里下之應上猶影響
也而大將軍材能不特章邯楊熊也大王以陳勝吳廣
喻之被以為過矣王曰苟如公言不可徼幸耶被曰被
有愚計王曰奈何被曰當今諸侯無異心百姓無怨氣
朔方之郡田地廣水草美民徙者不足以實其地臣之
愚計可偽為丞相御史請書徙郡國豪傑任俠及有耐
罪以上(應劭曰輕罪不至于髠完其耐鬢故曰耐古耐字與彡髮膚之意蘇林以為法度之字皆從寸)
(後改如是耐音若能如淳曰律耐為司冠耐為鬼薪白粲耐猶任也蘇林曰一歲為罰作二歲刑已上為耐耐)
(能任其罪)赦令除其罪家產五十萬以上者皆徙其家屬朔
方之郡益發甲卒急其會日又偽為左右都司空上林
中都官詔獄逮書諸侯太子幸臣(晉灼曰百官表宗正有左右都司空上林)
(有水司空皆主囚徒官也)如此則民怨諸侯懼即使辯武(徐廣曰淮南人名士)
(曰武)隨而說之儻可徼幸什得一乎王曰此可也雖然吾
以為不至若此於是王乃令官奴入宫作皇帝璽丞相
御史大將軍軍吏中二千石都官令丞印及旁近郡太
守都尉印漢使節法冠(蔡邕曰法冠楚王冠也秦滅楚以其君冠賜御史)欲如
伍被計使人偽得罪而西(蘇林曰詐作罪人而西也)事大將軍丞相
一日發兵(如淳曰發淮南兵也)使人即刺殺大將軍青而說丞相
下之如發蒙耳(如淳曰以物蒙覆其頭而為發去其人欲之耳韋昭曰如蒙巾發之甚易)王
欲發國中兵恐其相二千石不聽王乃與伍被謀先殺
相二千石偽失火宫中相二千石救火至即殺之計未
決又欲令人衣求盜衣(漢書音義曰卒衣也)持羽檄從東方來呼
曰南越兵入界欲因以發兵乃使人至廬江會稽為求
盜未發王問伍被曰吾舉兵西鄉諸侯必有應我者即
無應奈何被曰南收衡山以擊廬江有尋陽之船守下
雉之城(徐廣曰在江夏駰案蘇林曰下雉縣名)結九江之浦絶豫章之口
彊弩臨江而守以禁南郡之下東收江都會稽南通勁
越屈彊淮南間猶可得延歲月之壽王曰善無以易此
急則走越耳於是廷尉以王孫建辭連淮南王太子遷
聞上遣廷尉監因拜淮南中尉逮捕太子至淮南淮南
王聞與太子謀召相二千石欲殺而發兵召相相至内
史以出為解中尉曰臣受詔使不得見王王念獨殺相
而内史中尉不來無益也即罷相王猶豫計未決太子
念所坐者謀刺漢中尉所與謀者已死以為口絶乃謂
王曰羣臣可用者皆前繫今無足與舉事者王以非時
發恐無功臣願會逮王亦偷欲休(徐廣曰偷苟且也)即許太子
太子即自剄不殊(晉灼曰不殊不死)伍被自詣吏因告與淮南王謀
反反蹤跡具如此吏因捕太子王后圍王宫盡求捕王所與
謀反賓客在國中者索得反具以聞上下公卿治所連
引與淮南王謀反列侯二千石豪傑數千人皆以罪輕
重受誅衡山王賜淮南王弟也當坐收有司請逮捕衡
山王天子曰諸侯各以其國為本不當相坐與諸侯王
列侯會肄丞相諸侯議(徐廣曰詣都座就丞相共議也)趙王彭祖列侯
臣讓等四十三人議皆曰淮南王安甚大逆無道謀反
明白當伏誅膠西王臣端議曰淮南王安廢法行邪懷
詐偽心以亂天下熒惑百姓倍畔宗廟妄作妖言春秋
曰臣無將將而誅安罪重於將謀反形已定臣端所見
其書節印圖及他逆無道事驗明白甚大逆無道當伏
其法而論國吏二百石以上及比者(徐廣曰比吏而非真)宗室近
幸臣不在法中者不能相教當皆免削削爵為士伍毋
得宦為吏其非吏他贖死金二斤八兩(蘇林曰非吏故曰他)以章
臣安之罪使天下明知臣子之道毋敢復有邪僻倍畔
之意丞相宏廷尉湯等以聞天子使宗正以符節治王
未至淮南王安自剄殺(徐廣曰即位凡四十二年元符元年十月死)王后荼
太子遷諸所與謀反者皆族天子以伍被雅辭多引漢
之美欲勿誅廷尉湯曰被首為王畫反計被罪無赦遂
誅被國除為九江郡(徐廣曰又為六安國以陳縣為都)
衡山王賜王后乘舒生子三人長男爽為太子次男孝
次女無采又姬徐來生子男女四人美人厥姬生子二
人衡山王淮南王兄弟相責望禮節間不相能衡山王
聞淮南王作為畔逆反具亦心結賓客以應之恐為所
并元光六年衡山王入朝其謁者衛慶有方術欲上書
事天子王怒故劾慶死罪彊榜服之衡山内史以為非
是郤其獄王使人上書告内史内史治言王不直王又
數侵人田壞人冢以為田有司請逮治衡山王天子不
許為置吏二百石以上(如淳曰漢儀注吏四百石以下自調除國中今王惡天子皆為)
(置之)衡山王以此恚與奚慈張廣昌謀求能為兵法候星
氣者日夜從容王密謀反事(徐廣曰密預作計校)王后乘舒死立
徐來為王后厥姬俱幸兩人相妒厥姬乃惡王后徐來
於太子曰徐來使婢蠱道殺太子母太子心怨徐來徐
來兄至衡山太子與飲以刃刺傷王后兄王后怨怒數
毁惡太子於王太子女弟無采嫁棄歸與奴姦又與客
姦太子數讓無采無采怒不與太子通王后聞之即善
遇無采無采及中兄孝少失母附王后王后以計愛之
與共毁太子王以故數擊笞太子元朔四年中人有賊
傷王后假母者(漢書音義曰𫝊母屬)王疑太子使人傷之笞太子
後主病太子時稱病不侍孝王后無采惡太子太子實
不病自言病有喜色王大怒欲廢太子立其弟孝王后
知王決廢太子又欲并廢孝王后有侍者善舞王幸之
王后欲令侍者與孝亂以汙之欲並廢兄弟而立其子
廣代太子太子爽知之念后數惡已無已時欲與亂以
止其口王后飲太子前為壽因據王后股求與王后卧
王后怒以告王王乃召欲縛而笞之太子知王常欲廢
已立其弟孝乃謂王曰孝與王御者姦無采與奴姦王
彊食請上書即倍王去王使人止之莫能禁乃自駕追
捕太子太子妄惡言王械繫太子宫中孝日益親幸王
竒孝材能乃佩之王印號曰將軍令居外宅多給金錢
招致賓客賓客來者微知淮南衡山有逆計日夜從容
勸之王乃使孝客江都人枚赫陳喜作輣車鏃矢(徐廣曰輣)
(車戰車也音扶萌反)刻天子璽將相軍吏印王日夜求壯士如周
邱等數引吳楚反時計畫以約束衡山王非敢效淮南
王求即天子位畏淮南起并其國以為淮南已西發兵
定江淮之間而有之望如是元朔五年秋衡山王當朝
六年過淮南淮南王乃昆弟語除前郤約束反具衡山
王即上書謝病上賜書不朝元朔六年中衡山王使人
上書請廢太子爽立孝為太子爽聞即使所善白嬴之
長安上書言孝作輣車鏃矢與王御者姦欲以敗孝白
嬴至長安未及上書吏捕嬴以淮南事繫王聞爽使白
嬴上書恐言國隂事即上書反告太子爽所為不道棄
市罪事事下沛郡治元朔七年冬有司公卿下沛郡求
捕所與淮南謀反者未得得陳喜於衡山王子孝家吏
劾孝首匿喜孝以為陳喜雅數與王計謀反恐其發之
聞律先自告除其罪又疑太子使白嬴上書發其事即
先自告告所與謀反者枚赫陳喜等廷尉治驗公卿請
逮捕衡山王治之天子曰勿捕遣中尉安大行息即問
王王具以情實對吏皆圍王宫而守之中尉大行還以
聞公卿請遣宗正大行與沛郡雜治王王聞即自剄殺
孝先自告反除其罪坐與王御婢姦棄市王后徐來亦
坐蠱殺前王后乘舒及太子爽王后不孝皆棄市諸與
衡山王謀反者皆族國除為衡山郡
太史公曰詩之所謂戎狄是膺荆舒是懲信哉是言也
淮南衡山親為骨肉疆土千里列為諸侯不務遵蕃臣
職以承輔天子而專挾邪僻之計謀為畔逆仍父子再
亡國各不終其身為天下笑此非獨王過也亦其俗薄
臣下漸靡使然也夫荆楚僄勇輕悍好作亂乃自古記
之矣
史記集解卷一百十八
