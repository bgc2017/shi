史記集解卷七十一
宋裴駰撰
史記七十一
樗里子甘茂列傳第十一
樗里子者名疾秦惠王之弟也與惠王異母母韓女也樗
里子滑稽多智秦人號曰智囊秦惠王八年爵樗里子右
更使將而伐曲沃盡出其人取其城地入秦秦惠王二十
五年使樗里子為將伐趙虜趙將軍莊豹拔藺明年助魏
章攻楚敗楚將屈丐取漢中地秦封樗里子號為嚴君秦
惠王卒太子武王立逐張儀魏章而以樗里子甘茂為左
右丞相秦使甘茂攻韓拔宜陽使樗里子以車百乘入周
周以卒迎之意甚敬楚王怒讓周以其重秦客游騰為周
說楚王曰智伯之伐仇猶遺之廣車因隨之以兵仇猶遂
亡何則無備故也齊桓公伐蔡號曰誅楚其實襲蔡今秦
虎狼之國使樗里子以車百乘入周周以仇猶蔡觀焉故
使長戟居前強弩在後名曰衛疾而實囚之且夫周豈能
無憂其社稷哉恐一旦亡國以憂大王楚王乃悦秦武王
卒昭王立樗里子又益尊重昭王元年樗里子將伐蒲蒲
守恐請胡衍胡衍為蒲謂樗里子曰公之攻蒲為秦乎為
魏乎為魏則善矣為秦則不為賴矣夫衛之所以為衛者
以蒲也今伐蒲入于魏衛必折而從之魏亡西河之外而
無以取者兵弱也今并衛于魏魏必強魏強之日西河之
外必危矣且秦王將觀公之事害秦而利魏王必罪公樗
里子曰奈何胡衍曰公釋蒲勿攻臣試為公入言之以
德衛君樗里子曰善胡衍入蒲謂其守曰樗里子知蒲
之病矣其言曰必拔蒲衍能令釋蒲勿攻蒲守恐因再
拜曰願以請因效金三百斤曰秦兵苟退請必言子於
衛君使子為南面故胡衍受金于蒲以自貴于衞於是
遂解蒲而去還擊皮氏皮氏未䧏又去昭王七年樗里
子卒葬于渭南章臺之東曰後百歲是當有天子之宫
夾我墓樗里子疾室在于昭王廟西渭南隂鄉樗里故
俗謂之樗里子至漢興長樂宫在其東未央宫在其西
武庫正直其墓秦人諺曰力則任鄙智則樗里
甘茂者下蔡人也事下蔡史舉先生學百家之說因張
儀樗里子而求見秦惠王王見而說之使將而佐魏章
略定漢中地惠王卒武王立張儀魏章去東之魏蜀侯
煇相壯反秦使甘茂定蜀還而以甘茂為左丞相以樗
里子為右丞相秦武王三年謂甘茂曰寡人欲容車通
三川以窺周室而寡人死不朽矣甘茂曰請之魏約以
伐韓而令向夀輔行甘茂至謂向夀曰子歸言之于王
曰魏聽臣矣然願王勿伐事成盡以為子功向夀歸以
告王王迎甘茂于息壤甘茂至王問其故對曰宜陽大
縣也上黨南陽積之久矣名曰縣其實郡也今王倍數
險行千里攻之難昔曾參之處費(音祕)魯人有與曾參同
姓名者殺人人告其母曰曾參殺人其母織自若也頃
之一人又告之曰曾參殺人其母尚織自若也頃又一
人告之曰曾參殺人其母投杼下機踰牆而走夫以曾
參之賢與其母信之也三人疑之其母懼焉今臣之賢
不若曾參王之信臣又不如曾參之母信曾參也疑臣
者非特三人臣恐大王之投杼也始張儀西并巴蜀之
地北開西河之外南取上庸天下不以多張子而以賢
先王魏文侯令樂羊將而攻中山三年而拔之樂羊返
而論功文侯示之謗書一篋樂羊再拜稽首曰此非臣
之功也主君之力也今臣羇旅之臣也樗里子公孫奭
二人者挾韓而議之王必聽之是王欺魏王而臣受公
仲侈(徐廣曰一作馮)之怨也王曰寡人不聽也請與子盟卒使
丞相甘茂將兵伐宜陽五月而不拔樗里子公孫奭果
争之武王召甘茂欲罷兵甘茂曰息壤在彼王曰有之
因大悉起兵使甘茂擊之斬首六萬遂拔宜陽韓襄王
使公仲侈入謝與秦平武王竟至周而卒于周其弟立
為昭王王母宣太后楚女也楚懷王怨前秦敗楚於丹
陽而韓不救乃以兵圍韓雍氏韓使公仲侈告急于秦
秦昭王新立太后楚人不肯救公仲因甘茂茂為韓言
於秦昭王曰公仲方有得秦救故敢扞楚也今雍氏圍
秦師不下殽公仲且仰首而不朝公叔且以國南合于
楚楚韓為一魏氏不敢不聽然則伐秦之形成矣不識
坐而待伐孰與伐人之利秦王曰善乃下師于殽以救
韓楚兵去秦使向夀平宜陽而使樗里子甘茂伐魏皮
氏向夀者宣太后外族也而與昭王少相長故任用向
夀如楚(徐廣曰如一作和)楚聞秦之貴向夀而厚事向夀向夀
為秦守宜陽將以伐韓韓公仲使蘇代謂向夀曰禽困
覆車(譬禽獸得困急猶能抵觸傾覆人車)公破韓辱公仲公仲收國復事
秦自以為必可以封今公與楚解口地封小令尹以杜
陽秦楚合復攻韓韓必亡韓亡公仲且躬率其私徒以
閼(音烏曷反)于秦願公熟慮之也向夀曰吾合秦楚非以當
韓也子為夀謁之公仲曰秦韓之交可合也蘇代對曰
願有謁于公人曰貴其所以貴者貴王之愛習公也不
如公孫奭其智能公也不如甘茂今二人者皆不得親
于秦事而公獨與王主斷于國者何彼有以失之也公
孫奭黨于韓而甘茂黨于魏故王不信也今秦楚争強
而公黨于楚是與公孫奭甘茂同道也公何以異之人
皆言楚之善變也而公必亡之是自為責也公不如與
王謀其變也善韓以備楚如此則無患矣韓氏必先以
國從公孫奭而後委國于甘茂韓公之讎也今公言善
韓以備楚是外舉不辟讐也向夀曰然吾甚欲韓合對
曰甘茂許公仲以武遂(徐廣曰秦昭王元年予韓武遂)反宜陽之民今
公徒收之甚難向夀曰然則奈何武遂終不可得也對
曰公奚不以秦為韓求潁川于楚此韓之寄地也公求
而得之是令行于楚而以其地德韓也公求而不得是
韓楚之怨不解(音已買反)而交走秦也秦楚争強而公徐過
楚(徐廣曰過一作適)以收韓此利于秦向夀曰奈何對曰此善
事也甘茂欲以魏取齊公孫奭欲以韓取齊今公取宜
陽以為功收楚韓以安之而誅齊魏之罪是以公孫奭
甘茂無事也甘茂竟言秦昭王以武遂復歸之韓向夀
公孫奭争之不能得向夀公孫奭由此怨讒甘茂茂懼
輟伐魏蒲阪亡去(徐廣曰昭王元年擊魏皮氏未拔去)樗里子與魏講罷
兵甘茂之亡秦奔齊逢蘇代代為齊使于秦甘茂曰臣
得罪于秦懼而遯逃無所容跡臣聞貧人女與富人女
會績貧人女曰我無以買燭而子之燭光幸有餘子可
分我餘光無損子明而得一斯便焉今臣困而君方使
秦而當路矣茂之妻子在焉願君以餘光振之蘇代許
諾遂致使于秦已因說秦王曰甘茂非常士也其居于
秦累世重矣自殽塞及至鬼谷(徐廣曰在陽城)其地形險易皆
明知之彼以齊約韓魏反以圖秦非秦之利也秦王曰
然則奈何蘇代曰王不若重其䞇厚其禄以迎之使彼
來則置之鬼谷終身勿出秦王曰善即賜之上卿以相
印迎之于齊甘茂不往蘇代謂齊湣王曰夫甘茂賢人
也今秦賜之上卿以相印迎之甘茂德王之賜好為王
臣故辭而不往今王何以禮之齊王曰善即位之上卿
而處之秦因復甘茂之家以市于齊齊使甘茂于楚楚
懷王新與秦合婚而驩(徐廣曰昭王二年時迎婦于楚)而秦聞甘茂在
楚使人謂楚王曰願送甘茂于秦楚王問于范蜎(徐廣曰一)
(作蠉)曰寡人欲置相于秦孰可對曰臣不足以識之楚王
曰寡人欲相甘茂可乎對曰不可夫史舉下蔡之監門
也大不為事君小不為家室以苟賤不廉聞于世甘茂
事之順焉故惠王之明武王之察張儀之辯而甘茂事
之取十官而無罪茂誠賢者也然不可相于秦夫秦之
有賢相非楚國之利也且王前嘗用召滑于越(徐廣曰滑一作)
(㳙)而内行章義之難(徐廣曰一云内可章昧之難)越國亂故楚南塞
厲門(徐廣曰一作瀨胡)而郡江東計王之功所以能如此者越
國亂而楚治也今王知用諸越而忘用諸秦臣以王為
鉅過矣然則王若欲置相于秦則莫若向夀者可夫
向夀之于秦王親也少與之同衣長與之同車以聽事
王必相向夀于秦則楚國之利也於是使使請秦相向
夀於秦秦卒相向夀而甘茂竟不得獲入秦卒于魏甘
茂有孫曰甘羅
甘羅者甘茂孫也茂既死後甘羅年十二事秦相文信
侯呂不韋秦始皇帝使剛成君蔡澤于燕三年而燕王
喜使太子丹入質于秦秦使張唐往相燕欲與燕共伐
趙以廣河間之地張唐謂文信侯曰臣嘗為秦昭王伐
趙趙怨臣曰得唐者與百里之地今之燕必經趙臣不
可以行文信侯不快未有以強也甘羅曰君侯何不快
之甚也文信侯曰吾令剛成君蔡澤事燕三年燕太子
丹已入質矣吾自請張卿相燕而不肯行甘羅曰臣請
行之文信侯叱曰去我身自請之而不肯汝焉能行之
甘羅曰夫項槖生七歲為孔子師今臣生十二歲于兹
矣君其試臣何遽叱乎于是甘羅見張卿曰卿之功孰
與武安君卿曰武安君南挫強楚北威燕趙戰勝攻取
破城墮邑不知其數臣之功不如也甘羅曰應侯之用
于秦也孰與文信侯專張卿曰應侯不如文信侯專甘
羅曰卿明知其不如文信侯專與曰知之甘羅曰應侯
欲攻趙武安君難之去咸陽七里而立死于杜郵今文
信侯自請卿相燕而不肯行臣不知卿所死處矣張唐
曰請因孺子行令裝治行行有日甘羅謂文信侯曰借
臣車五乘請為張唐先報趙文信侯乃入言之于始皇
曰昔甘茂之孫甘羅年少耳然名家之子孫諸侯皆聞
之今者張唐欲稱疾不肯行甘羅說而行之今願先報
趙請許遣之始皇召見使甘羅于趙趙襄王郊迎甘羅
甘羅說趙王曰王聞燕太子丹入質秦歟曰聞之曰聞
張唐相燕歟曰聞之燕太子丹入秦者燕不欺秦也張
唐相燕者秦不欺燕也燕秦不相欺者伐趙危矣燕秦
不相欺無異故欲攻趙而廣河間王不如齎臣五城以
廣河間請歸燕太子與彊趙攻弱燕趙王立自割五城
以廣河間秦歸燕太子趙攻燕得上谷三十城令秦有
十一甘羅還報秦乃封甘羅以為上卿復以始甘茂田
宅賜之
太史公曰樗里子以骨肉重固其理而秦人稱其智故
頗采焉甘茂起下蔡閭閻顯名諸侯重強齊楚(徐廣曰恐或疑)
(此當云見重強齊誤脱一字)甘羅年少然出一竒計聲稱後世雖非
篤行之君子然亦戰國之策士也方秦之強時天下尤
趨謀詐哉
史記集解卷七十一
