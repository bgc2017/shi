史記集解卷一百三十
宋裴駰撰
史記一百三十
太史公自序第七十
昔在顓頊命南正重以司天北正黎以司地唐虞之際
紹重黎之後使復典之至於夏商故重黎氏世序天地
其在周程伯休甫其後也(應劭曰封為程國伯休甫字也)當周宣王時
失其守而為司馬氏司馬氏世典周史惠襄之間司馬
氏去周適晉(張晏曰周惠王襄王有子頽叔帶之難故司馬氏奔晉)晉中軍隨會
奔秦而司馬氏入少梁自司馬氏去周適晉分散或在
衛或在趙或在秦其在衛者相中山(徐廣曰名喜也)在趙者以
傳劒論顯(服虔曰世善傳劒也蘇林曰傳手搏論而釋之晉灼曰史記吳起贊曰非信仁兼勇不能)
(傳劒論兵書也)蒯聵其後也在秦者名錯與張儀爭論於是惠
王使錯將伐蜀遂拔因而守之(蘇林曰守郡守也)錯孫靳(徐廣曰一)
(作蘄)事武安君白起而少梁更名曰夏陽靳與武安君阬
趙長平軍(文穎曰趙孝成時)還而與之俱賜死杜郵葬於華池
(晉灼曰地名在鄠縣)靳孫昌昌為秦主鐵官當始皇之時蒯聵玄
孫卬為武信君將(徐廣曰張耳傳云武臣自號武信君)而徇朝歌諸侯之
相王王卬於殷漢之伐楚卬歸漢以其地為河内郡昌
生無澤無澤為漢市長無澤生喜喜為五大夫卒皆葬
高門(蘇林曰長安北門也瓚曰長安城無高門)喜生談談為太史公(如淳曰漢儀注)
(太史公武帝置位在丞相上天下計書先上太史公副上丞相序事如古春秋遷死後宣帝以其官為令行太)
(史公文書而已瓚曰百官表無太史公茂陵中書司馬談以太史丞為太史令)太史公學天官
於唐都受易於楊何(徐廣曰淄川人)習道論於黃子(徐廣曰儒林傳曰黃)
(生好黃老之術)太史公仕於建元元封之間愍學者之不達其
意而師悖乃論六家之要指曰易大傳(張晏曰謂易繋辭)天下
一致而百慮同歸而殊塗夫隂陽儒墨名法道德此務
為治者也直所從言之異路有省不省耳嘗竊觀隂陽
之術大祥(徐廣曰一作詳駰案李奇曰月令星官是其枝葉也)而衆忌諱使人拘
而多所畏然其序四時之大順不可失也儒者博而寡
要勞而少功是以其事難盡從然其序君臣父子之禮
列夫婦長幼之别不可易也墨者儉而難遵是以其事
不可徧循然其彊本節用不可廢也法家嚴而少恩然
其正君臣上下之分不可改矣名家使人儉而善尖真
然其正名實不可不察也道家使人精神專一動合無
形贍足萬物其為術也因隂陽之大順采儒墨之善撮
名法之要與時遷移應物變化立俗施事無所不宜指
約而易操事少而功多儒者則不然以為人主天下之
儀表也主倡而臣和主先而臣隨如此則主勞而臣逸
至於大道之要去健羨(如淳曰知雄守雌是去健也不見可欲使心不亂是去羨也)
絀聰明釋此而任術夫神大用則竭形太勞則敝形神
騷動欲與天地長久非所聞也夫隂陽四時八位十二
度二十四節(張晏曰八位八卦位也十二度十二次也二十四節就中氣也各有禁忌謂日月也)
各有教令順之者昌逆之者不死則亡未必然也故曰
使人拘而多畏夫春生夏長秋收冬藏此天道之大經
也弗順則無以為天下綱紀故曰四時之大順不可失
也夫儒者以六藝為法六藝經傳以千萬數累世不能
通其學當年不能究其禮故曰博而寡要勞而少功若
夫列君臣父子之禮序夫婦長幼之别雖百家弗能易
也墨者亦尚堯舜道言其德行曰堂高三尺土階三等
茅茨不翦采椽不刮食土簋(徐廣曰一作溜駰案服虔曰土簋用土作此器)啜
土刑糲梁之食(張晏曰一斛粟七斗米為糲瓚曰五斗粟三斗米為糲音剌韋昭曰糲礲也)
藜藿之羹夏日葛衣冬日鹿裘其送死桐棺三寸舉音
不盡其哀教喪禮必以此為萬民之率使天下法若此
則尊卑無别也夫世異時移事業不必同故曰儉而難
遵要曰彊本節用則人給家足之道也此墨子之所長
雖百家弗能廢也法家不别親疎不殊貴賤一斷於法
則親親尊尊之恩絶矣可以行一時之計而不可長用
也故曰嚴而少恩若尊主卑臣明分職不得相踰越雖
百家弗能改也名家苛察繳繞(服虔曰繳音近叫呼謂煩也如淳曰繳繞猶纏)
(繞不通大體也)使人不得反其意專決於名而失人情故曰使
人儉而善失真若夫控名責實參伍不失(晉灼曰引名責實參錯交)
(互明知事情)此不可不察也道家無為又曰無不為其實易
行其辭難知其術以虚無為本以因循為用無成勢無
常形故能究萬物之情不為物先不為物後(韋昭曰因物為制)
故能為萬物主有法無法因時為業有度無度因物與
合故曰聖人不朽時變是守虚者道之常也因者君之
綱也羣臣竝至使各自明也其實中其聲者謂之端實
不中其聲者謂之窽(徐廣曰音欵空也駰案李奇曰聲别名也)窽言不聽姦
乃不生賢不肖自分白黑乃形在所欲用耳何事不成
乃合大道混混冥冥光燿天下復反無名凡人所生者
神也所託者形也神大用則竭形大勞則敝形神離則
死死者不可復生離者不可復反故聖人重之由是觀
之人者生之本也形者生之具也(韋昭曰聲氣者神也肢體者形也)不
先定其神而曰我有以治天下何由哉太史公既掌天
官不治民有子曰遷遷生龍門(徐廣曰在馮翊夏陽縣駰案蘇林曰禹所鑿龍)
(門也)耕牧河山之陽年十歲則誦古文二十而南游江淮
上會稽探禹穴(張晏曰禹巡狩至會稽而崩因葬焉上有孔穴民間云禹入此穴)闚九
疑浮於沅湘北涉汶泗講業齊魯之都觀孔子之遺風
鄉射鄒嶧戹困鄱薛彭城(徐廣曰嶧音亦縣名有山也鄱音皮鄒鄱薛三縣屬魯)
過梁楚以歸於是遷仕為郎中奉使西征巴蜀以南南
略邛笮昆明還報命(徐廣曰元鼎六年平西南夷以為五郡其明年元封元年是也)是
歲天子始建漢家之封而太史公留滯周南(徐廣曰摯虞曰古之)
(周南今之洛陽)不得與從事故發憤且卒而子遷適使反見父
於河洛之間太史公執遷手而泣曰余先周室之太史
也自上世嘗顯功名於虞夏典天官事後世中衰絶於
予乎汝復為太史則續吾祖矣今天子接千歲之統封
泰山而余不得從行是命也夫命也夫余死汝必為太
史為太史無忘吾所欲論著矣且夫孝始於事親中於
事君終於立身揚名於後世以顯父母此孝之大者夫
天下稱誦周公言其能論歌文武之德宣周邵之風達
太王王季之思慮爰及公劉以尊后稷也幽厲之後王
道缺禮樂衰孔子修舊起廢論詩書作春秋則學者至
今則之自獲麟以來四百餘歲(案年表魯哀公十四年獲麟至漢元封元年三)
(百七十一年)而諸侯相兼史記放絶今漢興海内一統明主
賢君忠臣死義之士余為太史而弗論載廢天下之史
文余甚懼焉汝某念哉遷俯首流涕曰小子不敏請悉
論先人所次舊聞弗敢闕卒三歲而遷為太史令紬史
記(徐廣曰紬音抽)石室金匱之書五年而當太初元年(李竒曰遷為太)
(史後五年適當於武帝太初元年此時述史記)十一月甲子朔旦冬至天歷始
改建於明堂諸神受紀(徐廣曰封禪序曰封禪則萬靈罔不禋祀駰案韋昭曰告於肖)
(神與天下更始著紀於是)太史公曰先人有言自周公卒五百歲而
有孔子孔子卒後至於今五百歲有能紹明世正易傳
繼春秋本詩書禮樂之際意在斯乎意在斯乎小子何
敢讓焉上大夫壺遂曰昔孔子何為而作春秋哉太史
公曰余聞董生曰(服虔曰仲舒也)周道衰廢孔子為魯司寇諸
侯害之大夫壅之孔子知言之不用道之不行也是非
二百四十二年之中以為天下儀表貶天子退諸侯討
大夫以達王事而已矣子曰我欲載之空言不如見之
於行事之深切著明也夫春秋上明三王之道下辨人
事之紀别嫌疑明是非定猶豫善善惡惡賢賢賤不肖
存亡國繼絶世補敝起廢王道之大者也易著天地隂
陽四時五行故長於變禮經紀人倫故長於行書記先
王之事故長於政詩記山川谿谷禽獸草木牝牡雌雄
故長於風樂樂所以立故長於和春秋是非故長於治
人是故禮以節人樂以發和書以道事詩以達意易以
道化春秋以道義撥亂世反之正莫近於春秋春秋文
成數萬其指數千(張晏曰春秋萬八千字當言減而云成數字誤也駰謂太史公此辭是述)
(董生之言董仲舒自治公羊公羊春秋經傳凡有四萬四千餘字故云文成數萬也不得如張議但論經萬八)
(千字便為之誤)萬物之散聚皆在春秋春秋之中弑君三十六
亡國五十二諸侯奔走不得保其社稷者不可勝數察
其所以皆失其本已故易曰失之豪釐(徐廣曰一云差以豪釐)差
以千里(餘廣曰一云謬以千里駰案今易無此語易緯有之)故曰臣弑君子弑父
非一旦一夕之故也其漸久矣故有國者不可以不知
春秋前有讒而弗見後有賊而不知為人臣者不可以
不知春秋守經事而不知其宜遭變事而不知其權為
人君父而不通於春秋之義者必蒙首惡之名為人臣
子而不通於春秋之義者必陷簒弑之誅死罪之名其
實皆以為善為之不知其義被之空言而不敢辭(張晏曰趙)
(盾不知討賊而不敢辭其罪也)夫不通禮義之旨至於君不君臣不臣
父不父子不子夫君不君則犯臣不臣則誅父不父則
無道子不子則不孝此四行者天下之大過也以天下
之大過予之則受而弗敢辭故春秋者禮之大宗也夫
禮禁未然之前法施已然之後法之所為用者易見而
禮之所為禁者難知壺遂曰孔子之時上無明君下不
得任用故作春秋垂空文以斷禮義當一王之法今夫
子上遇明天子下得守職萬事既具咸各序其宜夫子
所論欲以何明太史公曰唯唯否否(晉灼曰唯唯謙應也否否不通者也)
不然余聞之先人曰伏羲至純厚作易八卦堯舜之盛
尚書載之禮樂作焉湯武之隆詩人歌之春秋采善貶
惡推三代之德褒周室非獨刺譏而已也漢興已來至
明天子獲符瑞封禪改正朔易服色受命於穆清(如淳曰受)
(天命淸和之氣)澤流罔極海外殊俗重譯款塞(應劭曰款叩也皆叩塞門來服)
(從也如淳曰款寬也請除守塞者自保不為寇害)請來獻見者不可勝道臣下
百官力誦聖德猶不能宣盡其意且士賢能而不用有
國者之恥主上明聖而德不布聞有司之過也且余嘗
掌其官廢明聖盛德不載滅功臣世家賢大夫之業不
述墮先人所言罪莫大焉余所謂述故事整齊其世傳
非所謂作也而君比之於春秋謬矣於是論次其文七
年(徐廣曰天漢三年)而太史公遭李陵之禍幽於縲紲乃喟然
而嘆曰是余之罪也夫是余之罪也夫身毁不用矣退
而深惟曰夫詩書隠約者欲遂其志之思也昔西伯拘
羑里(徐廣曰在湯隂)演周易孔子厄陳蔡作春秋屈原放逐著
離騷左丘失明厥有國語孫子臏脚而論兵法不韋遷
蜀世傳吕覽韓非囚秦說難孤憤詩三百篇大抵聖賢
發憤之所為作也此人皆意有所鬱結不得通其道也
故述往事思來者於是卒述陶唐以來至於麟止(張晏曰武)
(帝獲麟遷以為述事之端上紀黃帝下至麟止猶春秋止於獲麟也)自黃帝始維昔黃帝
法天則地四聖遵序(徐廣曰顓頊帝嚳堯舜)各成法度唐堯遜位
虞舜不台厥美帝功萬世載之作五帝本紀第一維禹
之功九州攸同光唐虞際德流苗裔夏桀淫驕乃放鳴
條作夏本紀第二維契作商爰及成湯太甲居桐德盛
阿衡武丁得說乃稱高宗帝辛湛湎諸侯不享作殷本
紀第三維棄作稷德盛西伯武王牧野實撫天下幽厲
昏亂既喪酆鎬陵遲至赧洛邑不祀作周本紀第四維
秦之先伯翳佐禹穆公思義悼豪之旅以人為殉詩歌
黃鳥昭襄業帝作秦本紀第五始皇既立并兼六國銷
鋒鑄鐻(徐廣曰嚴安上書銷其兵鑄以為種鐻也)維偃干革尊號稱帝矜武
任力二世受運子嬰降虜作始皇本紀第六秦失其道
豪傑並擾項梁業之子羽接之殺慶救趙(徐廣曰宋義為上將號慶)
(子冠軍)諸侯立之誅嬰背懷天下非之作項羽本紀第七
子羽暴虐漢行功德憤發蜀漢還定三秦誅籍業帝天
下惟寧改制易俗作高帝本紀第八惠之早霣諸呂不
台(徐廣曰無台輔之德也一曰怡懌也不為百姓所悦)崇彊祿產諸侯謀之殺隠
幽友(徐廣曰趙隠王如意趙幽王友)大臣洞疑遂及宗禍作呂太后本
紀第九漢既初興繼嗣不明迎王踐祚天下歸心蠲除
肉刑開通關梁廣恩博施厥稱太宗作孝文本紀第十
諸侯驕恣吳首為亂京師行誅七國伏辜天下翕然大
安殷富作孝景本紀第十一漢興五世隆在建元外攘
夷狄内修法度封禪改正朔易服色作今上本紀第十
二維三代尚矣年紀不可考盖取之譜牒舊聞本於兹
於是略推作三代世表第一幽厲之後周室衰微諸侯
專政春秋有所不紀而譜牒經略五霸更盛衰欲睹周
世相先後之意作十二諸侯年表第二春秋之後陪臣
秉政彊國相王以至於秦卒并諸夏滅封地擅其號作
六國年表第三秦既暴虐楚人發難項氏遂亂漢乃扶
義征伐八年之間天下三嬗事繁變衆故詳著秦楚之
際月表第四漢興已來至於太初百年諸侯廢立分削
譜紀不明有司靡踵彊弱之原云以世(徐廣曰一作云已也天漢序曰)
(敞義依敞庶幾云已)作漢興以來諸侯年表第五維高祖元功輔
臣股肱剖符而爵澤流苗裔忘其昭穆或殺身隕國作
高祖功臣侯者年表第六惠景之間維申功臣宗屬爵
邑作惠景間侯者年表第七北討強胡南誅勁越征伐
夷蠻武功爰列作建元以來侯者年表第八諸侯既彊
七國為從子弟衆多無爵封邑推恩行義其勢銷弱德
歸京師作王子侯者年表第九國有賢相良將民之師
表也維見漢興以來將相名臣年表賢者記其治不賢
者彰其事作漢興以來將相名臣年表第十維三代之
禮所損益各殊務然要以近情性通王道故禮因人質
為之節文略協古今之變作禮書第一樂者所以移風
易俗也自雅頌聲興則已好鄭衛之音鄭衛之音所從
來久矣人情之所感遠俗則懷(徐廣曰樂者所以感和人情人情既感則遠方)
(殊俗莫不懷柔向化也)比樂書以述來古作樂書第二非兵不強
非德不昌黃帝湯武以興桀紂二世以崩可不愼歟司
馬法所從來尚矣太公孫吳王子(徐廣曰王子成甫)能紹而明
之切近世極人變作律書第三律居隂而治陽歷居陽
而治隂律歷更相治間不容翲忽五家之文怫異維太
初之元論作歷書第四(徐廣曰論一作編)星氣之書多雜禨祥
不經推其文考其應不殊比集論其行事驗於軌度以
次作天官書第五受命而王封禪之符罕(徐廣曰一云答應)用
用則萬靈罔不禋祀追本諸神名山大川禮作封禪書
第六維禹浚川九州攸寧爰及宣防決瀆通溝作河渠
書第七維幣之行以通農商其極則玩巧并兼兹殖爭
於機利去本趨末作平凖書以觀事變第八太伯避歷
江蠻是適文武攸興古公王跡闔廬弑僚賓服荆楚夫
差克齊子胥䲭夷信嚭親越吳國既滅嘉伯之讓作吳
世家第一申吕肖矣(徐廣曰肖音痟痟猶衰微)尚父側微卒歸西伯
文武是師功冠羣公繆權於幽(徐廣曰繆錯也猶云纏結也權智潛謀幽昧不)
(顯所謂太公隂謀)番番黃髮爰饗營丘不背柯盟桓公以昌九
合諸侯霸功顯彰田闞爭寵姜姓解亡(徐廣曰闞一云監解一作遷)
嘉父之謀作齊太公世家第二依之違之周公綏之憤
發文德天下和之輔翼成王諸侯宗周隠桓之際是獨
何哉三桓爭彊魯乃不昌嘉旦金縢作周公世家第三
武王克紂天下未協而崩成王既幼管蔡疑之淮夷叛
之於是召公率德安集王室以寧東土燕易之禪乃成
禍亂嘉甘棠之詩作燕世家第四管蔡相武庚將寧舊
商及旦攝政二叔不饗殺鮮放度周公為盟太任十子
周以宗強嘉仲悔過作管蔡世家第五王後不絶舜禹
是說維德休明苗裔蒙烈百世享祀爰周陳把楚實滅
之齊田既起舜何人哉作陳把世家第六收殷餘民叔
封始邑申以商亂酒材是告及朔之生衛傾不寧南子
惡蒯瞶子父易名周德卑微戰國既強衛以小弱角獨
後亡嘉彼康誥作衛世家第七嗟箕子乎嗟箕子乎正
言不用乃反為奴武庚既死周封微子襄公傷於泓君
子孰稱景公謙德熒惑退行剔成暴虐(徐廣曰一云偃宋剔成君生偃)
宋乃滅亡嘉微子問太師作宋世家第八武王既崩叔
虞邑唐君子譏名卒滅武公驪姬之愛亂者五世重耳
不得意乃能成霸六卿專權晉國以耗嘉文公錫珪鬯
作晉世家第九重黎業之吳回接之殷之季世粥子牒
之周用熊繹熊渠是續莊王之賢乃復國陳既赦鄭伯
班師華元懷王客死蘭咎屈原好諛信讒楚并於秦嘉
莊王之義作楚世家第十少康之子實賓南海文身斷
髮黿鱓與處既守封禺(徐廣曰封禺山在武康縣南)奉禹之祀句踐
困彼乃用種蠡嘉句踐夷蠻能修其德滅彊吳以尊周
室作越王句踐世家第十一桓公之東太史是庸及侵
周禾王人是議祭仲要盟鄭久不昌子產之仁紹世稱
賢三晉侵伐鄭納於韓嘉厲公納惠王作鄭世家第十
二維驥騄耳乃章造父趙夙事獻衰續厥緒佐文尊王
卒為晉輔襄子困辱乃禽智伯主父生縛餓死探爵王
遷辟淫良將是斥嘉鞅討周亂作趙世家第十三畢萬
爵魏十人知之及絳戮干戎翟和之文侯慕義子夏師
之惠王自矜齊秦攻之既疑信陵諸侯罷之卒亡大梁
王假厮之嘉武佐晉文申霸道作魏世家第十四韓厥
隂德趙武攸興紹絶立廢晉人宗之昭侯顯列申子庸
之疑非不信秦人襲之嘉厥輔晉匡周天子之賦作韓
世家第十五完子避難適齊為援隂施五世齊人歌之
成子得政田和為侯王建動心乃遷於共嘉威宣能撥
濁世而獨宗周作田敬仲完世家第十六周室既衰諸
侯恣行仲尼悼禮廢樂崩追修經術以達王道匡亂世
反之於正見其文辭為天下制儀法垂六藝之統紀於
後世作孔子世家第十七桀紂失其道而湯武作周失
其道而春秋作秦失其政而陳涉發迹諸侯作難風起
雲蒸卒亡秦族天下之難自涉發難作陳涉世家第十
八成皋之臺薄氏始基詘意適代厥崇諸竇栗姬偩貴
王氏乃遂陳后太驕卒尊子夫嘉夫德若斯作外戚世
家第十九漢既譎謀禽信於陳越荆剽輕乃封弟交為
楚王爰都彭城以彊淮泗為漢宗藩戊溺於邪禮復紹
之嘉游輔祖作楚元王世家第二十維祖師旅劉賈是
與為布所襲喪其荆吳營陵激吕乃王琅邪怵午信齊
往而不歸遂西入關遭立孝文獲復王燕天下未集賈
澤以族為漢藩輔作荆燕世家第二十一天下已平親
屬既寡悼惠先壯實鎮東土哀王擅興發怒諸吕駟鈞
暴戾京師弗許厲之内淫禍成主父嘉肥股肱作齊悼
惠王世家第二十二楚人圍我滎陽相守三年蕭何填
撫山西推計踵兵給糧食不絶使百姓愛漢不樂為楚
作蕭相國世家第二十三與信定魏破趙拔齊遂弱楚
人續何相國不變不革黎庶攸寧嘉參不伐功矜能作
曹相國世家第二十四運籌帷幄之中制勝於無形子
房計謀其事無知名無勇功圖難於易為大於細作留
侯世家第二十五六竒既用諸侯賓從於漢吕氏之亊
平為本謀終安宗廟定社稷作陳丞相世家第二十六
諸吕為從謀弱京師而勃反經合於權吳楚之兵亞夫
駐於昌邑以戹齊趙而出委以梁作絳侯世家第二十
七七國叛逆蕃屏京師唯梁為扞偩愛矜功幾獲於禍
嘉其能距吳楚作梁孝王世家第二十八五宗既王親
屬洽和諸侯大小為藩爰得其宜僭擬之事稍衰貶矣
作五宗世家第二十九三子之王文辭可觀作三王世
家第三十末世爭利維彼奔義讓國餓死天下稱之作
伯夷列傳第一晏子儉矣夷吾則奢齊桓以霸景公以
治作管晏列傳第二李耳無為自化清淨自正韓非揣
事情循勢理作老子韓非列傳第三自古王者而有司
馬法穰苴能申明之作司馬穰苴列傳第四非信廉仁
勇不能傳兵論劒與道同符内可以治身外可以應變
君子比德焉作孫子吳起列傳第五維建遇讒爰及子
奢尚既匡父伍員奔吳作伍子胥列傳第六孔氏述文
弟子興業咸為師傳崇仁厲義作仲尼弟子列傳第七
鞅去衛適秦能明其術彊霸孝公後世遵其法作商君
列傳第八天下患衡秦毋饜而蘇子能存諸侯約從以
抑貪彊作蘇秦列傳第九六國既從親而張儀能明其
說復散解諸侯作張儀列傳第十秦所以東攘(徐廣曰一作襄)
雄諸侯樗里甘茂之策作樗里甘茂列傳第十一苞河
山(徐廣曰苞一作施)圍大梁使諸侯斂手而事秦者魏冉之功
作穰侯列傳第十二南拔鄢郢北摧長平遂圍邯鄲武
安為率破荆滅趙王翦之計作白起王翦列傳第十三
獵儒墨之遺文明禮義之統紀絶惠王利端列往世興
衰(徐廣曰一作壊)作孟子荀卿列傳第十四好客喜士士歸於
薛為齊捍楚魏作孟嘗君列傳第十五爭馮亭以權(徐廣)
(曰以一作反太史公譏平原君利令智昏故云爭馮亭反權)如楚以救邯鄲之圍使
其君復稱於諸侯作平原君虞卿列傳第十六能以富
貴下貧賤賢能詘於不肖唯信陵君為能行之作魏公
子列傳第十七以身徇君遂脱彊秦使馳說之士南鄉
走楚者黃歇之義作春申君列傳第十八能忍訽於魏
齊(徐廣曰訽音逅)而信威於彊秦推賢讓位二子有之作范雎
蔡澤列傳第十九率行其謀連五國兵為弱燕報彊齊
之讎雪其先君之恥作樂毅列傳第二十能信意彊秦
而屈體廉子用徇其君俱重於諸侯作廉頗藺相如傳
第二十一湣王既失臨淄而奔莒唯田單用即墨破走
騎劫遂存齊社稷作田單列傳第二十二能設詭說解
患於圍城輕爵禄樂肆志作魯仲連鄒陽列傳第二十
三作辭以諷諫連類以爭義離騷有之作屈原賈生列
傳第二十四結子楚親使諸侯之士斐然爭入事秦作
吕不韋列傳第二十五曹子匕首魯獲其田齊明其信
豫讓義不為二心作刺客列傳第二十六能明其畫因
時推秦遂得意於海内斯為謀首作李斯列傳第二十
七為秦開地益衆北靡匈奴據河為塞因山為固建榆
中作蒙恬列傳第二十八填趙塞常山以廣河内弱楚
權明漢王之信於天下作張耳陳餘列傳第二十九收
兩河上黨之兵從至彭城越之侵掠梁地以苦項羽作
魏豹彭越列傳第三十以淮南畔楚歸漢漢用得大司
馬殷卒破子羽於陔下(徐廣曰隄塘之名也)作黥布列傳第三十
一楚人迫我京索而信拔魏趙定燕齊使漢三分天下
有其二以滅項籍作淮隂侯列傳第三十二楚漢相距
鞏洛而韓信為填潁川盧綰絶籍糧餉作韓信盧綰列
傳第三十三諸侯畔項王唯齊連子羽城陽漢得以間
遂入彭城作田儋列傳第三十四攻城野戰獲功歸報
噲商有力焉非獨鞭策又與之脱難作樊酈列傳第三
十五漢既初定文理未明蒼為主計整齊度量序律歷
作張丞相列傳第三十六結言通使約懷諸侯諸侯咸
親歸漢為藩輔作酈生陸賈列傳第三十七欲詳知秦
楚之事唯周緤常從高祖平定諸侯作𫝊靳蒯成列傳
第三十八徙彊族都關中和約匈奴明朝廷禮次宗廟
儀法作劉敬叔孫通列傳第三十九能摧剛作柔卒為
列臣欒公不劫於勢而倍死作季布欒布列傳第四十
敢犯顏色以達主義不顧其身為國家樹長畫作袁盎
朝錯列傳第四十一守法不失大理言古賢人增主之
明作張釋之馮唐列傳第四十二敦厚慈孝訥於言敏
於行務在鞠躬君子長者作萬石張叔列傳第四十三
守節切直義足以言廉行足以厲賢任重權不可以非
禮撓作田叔列傳第四十四扁鵲言醫為方者宗守數
精明後世修序弗能易也而倉公可謂近之矣作扁鵲
倉公列傳第四十五維仲之省(徐廣曰吳王之王由父省)厥濞王吳
遭漢初定以填撫江淮之間作吳王濞列傳第四十六
吳楚為亂宗屬唯嬰賢而喜士士鄉之率師抗山東滎
陽作魏其武安列傳第四十七智足以應近世之變寬
足用得人作韓長孺列傳第四十八勇於當敵仁愛士
卒號令不順師徒鄉之作李將軍列傳第四十九自三
代已來匈奴常為中國患害欲知彊弱之時設備征討
作匈奴列傳第五十直曲塞廣河南破神連通西國靡
北胡作衛將軍驃騎列傳第五十一大臣宗室以侈靡
相高唯弘用節衣食為百吏先作平津侯列傳第五十
二漢既平中國而佗能集揚越以保南藩納貢職作南
越列傳第五十三吳之叛逆甌人斬濞(徐廣曰今之永寕是東甌也)
葆守封禺為臣作東越列傳第五十四燕丹散亂遼間
滿收其亡民厥聚海東以集真藩(徐廣曰一作莫藩音普寒反)葆塞
為外臣作朝鮮列傳第五十五唐蒙使略通夜郎而卭
笮之君請為内臣受吏作西南夷列傳第五十六子虚
之事大人賦說靡麗多誇然其指風諫歸於無為作司
馬相如列傳第五十七黥布叛逆子長國之以填江淮
之南安剽楚庶民作淮南衡山列傳第五十八奉法循
理之吏不伐功矜能百姓無稱亦無過行作循吏列傳
第五十九正衣冠立於朝廷而羣臣莫敢言浮說長孺
矜焉好薦人稱長者壯有溉(徐廣曰一作慨)作汲黯列傳第六
十自孔子卒京師莫崇庠序唯建元元狩之間文辭粲
如也作儒林列傳第六十一民倍本多巧奸軌弄法善
人不能化唯一切嚴削為能齊之作酷吏列傳第六十
二漢既通使大夏而西極遠蠻引領内鄉欲親中國作
大宛列傳第六十三救人於戹振人不膽仁者有乎不
既信(徐廣曰一云不慨信)不倍言義者有取焉作游俠列傳第六
十四夫事人君能說主耳目和主顏色而獲親近非獨
色愛能亦各有所長作佞幸列傳第六十五不流世俗
不爭勢利上下無所凝滯人莫之害以道之用作滑稽
列傳第六十六齊楚秦趙為日者各有俗所用欲循(徐廣)
(曰一作總)觀其大旨作日者列傳第六十七三王不同龜四
夷各異卜然各以決吉凶略闚其要作龜策列傳第六
十八布衣匹夫之人不害於政不妨百姓取與以時而
息財富智者有采焉作貨殖列傳第六十九維我漢繼
五帝末流接三代統業周道廢秦撥去古文焚滅詩書
故明堂石室金匱玉版(如淳曰刻玉版以為文字)圖籍散亂於是漢
興蕭何次律令韓信申軍法張蒼為章程(如淳曰章歷數之章術也)
(程者權衡丈尺斛斗之平法也瓚曰茂陵書丞相為工用程數其中言百工用材多少之量及制度之程品者)
(是也)叔孫通定禮儀則文學彬彬稍進詩書往往間出矣
自曹參薦盖公言黃老而賈生晁錯明申商公孫弘以
儒顯百年之間天下遺文古事靡不畢集太史公太史
公仍父子相續纂其職曰於戲余維先人嘗掌斯事顯
於唐虞至於周復典之故司馬氏世掌天官至於余乎
欽念哉欽念哉罔羅天下放失舊聞王迹所興原始察
終見盛觀衰論考之行事略推三代錄秦漢上記軒轅
下至於兹著十二本紀既科條之矣並時異世年差不
明作十表禮樂損益律數改易兵權山川鬼神天人之
際承敝通變作八書二十八宿環北辰三十輻共一轂
(漢書音義曰象黃帝已下三十世家老子言車三十輻運行無窮以象王者如此也)運行無窮輔
拂股肱之臣配焉忠信行道以奉主上作三十世家扶
義俶儻不令已失時立功名於天下作七十列傳凡百
三十篇五十二萬六千五百字為太史公書序略以拾
遺補蓺(李奇曰六藝也)成一家之言厥協六經異傳整齊百家
雜語藏之名山副在京師俟後世聖人君子第七十(衛宏)
(漢書舊儀注曰司馬遷作景帝本紀極言其短及武帝過武帝怒而削去之後坐舉李陵陵降匈奴故下遷𧖟)
(室有怨言下獄死)太史公曰余述歷黃帝以來至太初而訖百
三十篇(漢書音義曰十篇闕有錄無書張晏曰遷没之後亡景紀武紀禮書樂書律書漢興已來將相)
(年表日者列傳三王世家龜策列傳傅靳蒯成列傳元成之間禇先生補闕作武帝紀三王世家龜策日者列傳)
(言辭鄙陋非遷本意已)
史記集解卷一百三十
