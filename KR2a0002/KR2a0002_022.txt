史記集解卷二十四
宋裴駰撰
史記二十四
樂書第二
太史公曰余每讀虞書至於君臣相敇維是幾安而股
肱不良萬事墮壞未嘗不流涕也成王作頌推已懲艾
悲彼家難可不謂戰戰恐懼善守善終哉君子不為約
則修德滿則棄禮佚能思初安能維始沐浴膏澤而歌
詠勤苦非大德誰能如斯傳曰治定功成禮樂乃興海
内人道益深其德益至所樂者益異滿而不損則溢盈
而不持則傾凡作樂者所以節樂君子以謙退為禮以
損減為樂樂其如此也以為州異國殊情習不同故博
采風俗協比聲律以補短移化助流政教天子躬於明
堂臨觀而萬民咸蕩滌邪穢斟酌飽滿以飾厥性故云
雅頌之音理而民正嘄噭之聲興而士奮鄭衞之曲動
而心淫及其調和諧合鳥獸盡感而況懷五常含好惡
自然之勢也治道虧缺而鄭音興起封君世辟名顯鄰
州爭以相高自仲尼不能與齊優遂容於魯雖退正樂
以誘世作五章以刺時猶莫之化陵遲以至六國流沔
沈佚遂往不返卒於喪身滅宗并國於秦秦二世尤以
為娛丞相李斯進諫曰放棄詩書極意聲色祖伊所以
懼也輕積細過恣心長夜紂所以亡也趙高曰五帝三
王樂各殊名示不相襲朝廷下至人民得以接歡喜合
殷勤非此和說不通解澤不流亦各一世之化度時之
樂何必華山之騄耳而後行遠乎二世然之高祖過沛
詩三侯之章令小兒歌之高祖崩令沛得以四時歌儛
宗廟孝惠孝文孝景無所增更於樂府習常隸舊而已
至今上即位作十九章令侍中李延年次序其聲拜為
協律都尉通一經之士不能獨知其辭皆集會五經家
相與共講習讀之乃能通知其意多爾雅之文漢家常
以正月上辛祠太一甘泉以昏時夜祠到明而終常有
流星經於祠壇上使僮男僮女七十人俱歌春歌青陽
夏歌朱明(瓉曰爾雅云春曰青陽夏曰朱明)秋歌西皥(韋昭曰西方少皥也)冬歌
玄冥世多有故不論又嘗得神馬渥洼水中(李斐曰南陽新野有)
(暴利長當武帝時遭刑屯田墩煌界人數於此水旁見羣野馬中有奇異者與凡馬異來飲此水傍利長先為)
(土人持勒靽於水傍後馬玩習久之代土人持勒靽收得其馬獻之欲神異此馬云從水中出蘇林曰洼音窪)
(曲之窐也)復次以為太一之歌歌曲曰太一貢兮天馬下霑
赤汗兮沫流赭(應劭曰大宛馬汗血霑濡也流沫如赭)騁容與兮跇萬里
(孟康曰跇音逝如淳曰跇謂超踰也)今安匹兮龍為友後伐大宛得千里
馬馬名蒲梢(應劭曰大宛舊有天馬種蹋石汗血汗從前肩膊出如血號一日千里)次作
以為歌歌詩曰天馬來兮從西極經萬里兮歸有德承
靈威兮降外國涉流沙兮四夷服中尉汲黯進曰凡王
者作樂上以承祖宗下以化兆民今陛下得馬詩以為
歌協於宗廟先帝百姓豈能知其音邪上默然不說丞
相公孫弘曰黯誹謗聖制當族凡音之起由人心生也
人心之動物使之然也感於物而動故形於聲(鄭玄曰宫商角徵羽)
(雜比曰音單出曰聲形猶見也王肅曰物事也謂哀樂喜怒和敬之事感人而動見於聲)聲相應
故生變(鄭玄曰樂之器彈其宫則衆宫應然而不足樂是以變之使雜也)變成方謂之
音(鄭玄曰方猶文章)比音而樂之及干戚羽旄謂之樂也(鄭玄曰干)
(楯也戚斧也武舞所執也羽翟羽也旄旄牛尾文舞所執也)樂者音之所由生也其
本在人心感於物也是故其哀心感者其聲噍以殺(鄭玄)
(曰噍踧也)其樂心感者其聲嘽以緩(鄭玄曰嘽寬綽之貎)其喜心感者
其聲發以散(鄭玄曰發揚也)其怒心感者其聲麤以厲其敬心
感者其聲直以廉其愛心感者其聲和以柔六者非性
也感於物而后動(鄭玄曰言人聲在所見非有常)是故先王慎所以感
之故禮以導其志樂以和其聲政以壹其行刑以防其
姦禮樂刑政其極一也(鄭玄曰極至也)所以同民心而出治道
也(鄭玄曰此其所謂至也)凡音者生人心者也情動於中故形於
聲聲成文謂之音是故治世之音安以樂其政和亂世
之音怨以怒其政乖(徐廣曰一作煩)亡國之音哀以思其民困
聲音之道與政通矣(鄭玄曰言以八音和否隨政也)宫為君(王肅曰居中總四方)
商為臣(王肅曰秋義斷)角為民(王肅曰春物並生各以區别民之象也)徵為事(王肅)
(曰夏物盛故事多)羽為物(王肅曰冬物聚)五者不亂則無惉懘之音矣
(鄭玄曰沾懘弊敗不和之貎也)宫亂則荒(鄭玄曰荒猶散)其君驕商亂則搥(徐廣)
(曰搥今禮作陂也)其臣壞角亂則憂其民怨徵亂則哀其事勤
羽亂則危其財匱五者皆亂迭相陵謂之慢如此則國
之滅亡無日矣(鄭玄曰君臣民事物也其道亂則其音應而亂也)鄭衞之音亂
世之音也比於慢矣(鄭玄曰比猶同)桑間濮上之音(鄭玄曰濮水之上地)
(有桑間在濮陽南)亡國之音也其政散其民流誣上行私而不
可止凡音者生於人心者也樂者通於倫理者也(鄭玄曰倫)
(猶類也理分也)是故知聲而不知音者禽獸是也知音而不知
樂者衆庶是也唯君子為能知樂(鄭玄曰禽獸知此為聲耳不知其宫商之)
(變八音並作克諧曰樂)是故審聲以知音審音以知樂審樂以知
政而治道備矣是故不知聲者不可與言音不知音者
不可與言樂知樂則幾於禮矣(鄭玄曰幾近也)禮樂皆得謂之
有德德者得也(鄭玄曰聽樂而知政之得失則能正君臣民事物之禮)是故樂之
隆非極音也(鄭玄曰隆猶盛也極猶窮也)食饗之禮非極味也清廟
之瑟(鄭玄曰清廟謂作樂歌清廟王肅曰於清廟中所鼓之瑟)一倡而三歎有遺音
者矣(鄭玄曰遺猶餘也王肅曰未盡音之極)大饗之禮尙玄酒而俎腥魚
大羹不和有遺味者矣是故先王之制禮樂也非以極
口腹耳目之欲也將以教民平好惡而反人道之正也
(鄭玄曰教之使知好惡)人生而靜天之性也感於物而動性之頌
也(徐廣曰頌音容今禮作欲)物至知知然後好惡形焉(王肅曰事至能以智知之)
(然後情之好惡見)好惡無節於内知誘於外不能反己天理滅
矣(王肅曰内無定節智為物所誘於外情從之動而失其天性)夫物之感人無窮而
人之好惡無節則是物至而人化物也(鄭玄曰隨物變化)人化
物也者滅天理而窮人欲者也(鄭玄曰言無所不為)於是有悖逆
詐偽之心有淫佚作亂之事是故彊者脅弱衆者暴寡
知者詐愚勇者苦怯疾病不養老幼孤寡不得其所此
大亂之道也是故先王制禮樂人為之節(鄭玄曰為作法度以遏其)
(欲也王肅曰以人為之節言得其中也)衰麻哭泣所以節喪紀也鐘鼓干
戚所以和安樂也婚姻冠䈂所以别男女也(鄭玄曰男二十而冠)
(女許嫁而䈂)射鄉食饗所以正交接也(鄭玄曰射鄕大射鄉飲禮)禮節民
心樂和民聲政以行之刑以防之禮樂刑政四達而不
悖則王道備矣樂者為同禮者為異(鄭玄曰同謂協好惡也異謂别貴賤)
同則相親異則相敬樂勝則流(王肅曰流遁不能自還)禮勝則離
(鄭玄曰離析而不親)合情飾貎者禮樂之事也(鄭玄曰欲其並行彬彬然)禮義
立則貴賤等矣(鄭玄曰等階級)樂文同則上下和矣好惡著
則賢不肖别矣刑禁暴爵舉賢則政均矣仁以愛之義
以正之如此則民治行矣樂由中出(鄭玄曰和在心)禮自外作
(鄭玄曰敬在貎)樂由中出故靜禮自外作故文(鄭玄曰文猶動)大樂必
易大禮必簡(鄭玄曰易簡若於清廟大饗然)樂至則無怨禮至則不爭
(鄭玄曰至猶達也行也)揖讓而治天下者禮樂之謂也暴民不作
諸侯賓服兵革不試(鄭玄曰賓協也試用也)五刑不用百姓無患
天子不怒如此則樂達矣合父子之親明長幼之序以
敬四海之内天子如此則禮行矣大樂與天地同和大
禮與天地同節(鄭玄曰言順天地之氣與其數也)和故百物不失(鄭玄曰不)
(失其性)節故祀天祭地(鄭玄曰成物有功報焉)明則有禮樂(鄭玄曰教人者)
(也)幽則有鬼神(鄭玄曰助天地成物者也易曰知鬼神之情狀然則聖人精氣謂之神賢智之)
(精氣謂之鬼也)如此則四海之内合敬同愛矣禮者殊事合敬
者也樂者異文合愛者也禮樂之情同故明王以相沿也
(鄭玄曰沿猶因述也殷因於夏周因於殷)故事與時並(鄭玄曰舉事在其時也王肅曰有其時然)
(後得立其事)名與功偕(鄭玄曰為名在於其功也偕猶俱也王肅曰有功然後得受其名)故
鐘鼓管磬羽籥干戚樂之器也詘信俯仰級兆舒疾(徐廣)
(曰級今禮作綴駰案鄭玄曰兆其外營域)樂之文也簠簋爼豆制度文章禮
之器也升降上下周旋裼襲禮之文也故知禮樂之情
者能作識禮樂之文者能述(鄭玄曰述謂訓其義)作者之謂聖述
者之謂明明聖者述作之謂也樂者天地之和也禮者
天地之序也和故百物皆化序故羣物皆别(鄭玄曰化猶生也别)
(謂形體異)樂由天作禮以地制(鄭玄曰言法天地)過制則亂過作則
暴(鄭玄曰過猶誤也暴失文武意也)明於天地然後能興禮樂也論倫
無患樂之情也(王肅曰王能合道論中倫理而無患也)欣喜驩愛樂之容
也中正無邪禮之質也(鄭玄曰質猶本)莊敬恭順禮之制也若
夫禮樂之施於金石越於聲音用於宗廟社稷事於山
川鬼神則此所以與民同也(王肅曰自天子至民人皆貴禮之敬樂之和以事鬼)
(神先祖也)王者功成作樂治定制禮(鄭玄曰功成治定同時耳功主於王業治主於)
(教民)其功大者其樂備其治辨者其禮具(徐廣曰辨一作别駰案鄭玄曰)
(辨偏也)干戚之儛非備樂也(鄭玄曰樂以文德為備若咸池也)亨孰而祀
非達禮也(鄭玄曰逹猶具也至敬不饗味而貴氣臭)五帝殊時不相沿樂三
王異世不相襲禮(鄭玄曰言其有損益)樂極則憂禮粗則偏矣(鄭玄)
(曰樂人之所好也害在淫夸禮人之所勤害在倦略)及夫敦樂而無憂(鄭玄曰敦厚也)禮
備而不偏者其唯大聖乎天高地下萬物散殊而禮制
行也(鄭玄曰禮為異)流而不息合同而化而樂興也(鄭玄曰樂為同)春
作夏長仁也秋斂冬藏義也仁近於樂義近於禮(鄭玄曰言)
(樂法陽而生禮法隂而成)樂者敦和率神而從天(鄭玄曰敦和樂貴同)禮者辨宜居
鬼而從地(鄭玄曰别宜禮尚異也孫炎曰居鬼品處人鬼之志)故聖人作樂以應
天作禮以配地禮樂明備天地官矣(鄭玄曰各得其亊也王肅曰各得其)
(位也)天尊地卑君臣定矣高卑已陳貴賤位矣(鄭玄曰高卑謂山澤)
(也位矣尊卑之位象山澤)動靜有常小大殊矣(鄭玄曰動静隂陽用事也小大萬物也大)
(者常存小者隨隂陽出入)方以類聚物以羣分則性命不同矣(鄭玄曰方)
(謂行蟲物謂殖生者性之言生也命生之長短)在天成象在地成形(鄭玄曰象光耀形體)
(貎)如此則禮者天地之别也地氣上隮(鄭玄曰隮升也)天氣下
降隂陽相摩天地相蕩(鄭玄曰蕩動也)鼔之以䨓霆奮之以風
雨(鄭玄曰奮迅也)動之以四時煖之以日月而百物化興焉(鄭玄)
(曰百物化生)如此則樂者天地之和也化不時則不生男女
無别則亂登(鄭玄曰登成也樂失則害物禮失則亂人)此天地之情也及夫
禮樂之極乎天而蟠乎地(鄭玄曰極至也蟠猶委也)行乎隂陽而通
乎鬼神窮高極遠而測深厚(鄭玄曰高遠三辰也深厚山川也言禮樂之道上至)
(於天下委於地則其間無所不之)樂著太始而禮居成物(王肅曰著明也明太始則)
(法天也成物謂地也居亦謂法也)著不息者天也著不動者地也(鄭玄曰著)
(猶明白也息謂休止也)一動一靜者天地之間也(鄭玄曰間謂百物也)故聖
人曰禮云樂云(鄭玄曰言禮樂之法天地也)昔者舜作五弦之琴以
歌南風(鄭玄曰南風長養之風也言父母之養長己也其辭未聞也王肅曰南風育養民之詩其辭曰)
(南風之薰兮可以解吾民之愠兮)䕫始作樂以賞諸侯(鄭玄曰䕫欲舜與天下之君共)
(此樂)故天子之為樂也以賞諸侯之有德者也德盛而教
尊五穀時熟然後賞之以樂故其治民勞者其舞行級
遠其治民佚者其舞行級短(王肅曰遠以象民行之勞近以象民行之逸)故
觀其舞而知其德聞其諡而知其行(鄭玄曰謚者行之迹)泰章章
之也(鄭玄曰堯樂名言堯德章明)咸池備也(鄭玄曰黃帝所作樂名堯增修而用之咸皆也)
(池之言施也言德之無不施也王肅曰包容浸潤行化皆然故曰備也)韶繼也(鄭玄曰舜樂名言能)
(繼堯之德)夏大也(鄭玄曰禹樂名言禹能大堯舜之德)殷周之樂盡也(鄭玄曰言盡人)
(事也周禮曰殷曰大護周曰大武)天地之道寒暑不時則疾風雨不節
則饑教者民之寒暑也(鄭玄曰教謂樂也)教不時則傷世事者
民之風雨也事不節則無功然則先王之為樂也以法
治也(王肅曰作樂所以法其治行也)善則行象德矣(王肅曰君行善即臣下之行以象君)
(之德)夫豢豕為酒(鄭玄曰以穀食犬豕曰豢為作也)非以為禍也而獄訟
益煩則酒之流生禍也(鄭玄曰小人飲之善酗以致獄訟)是故先王因
為酒禮一獻之禮賓主百拜(鄭玄曰一獻士飲酒之禮百拜以喻多也)終日
飲酒而不得醉焉此先王之所以備酒禍也故酒食者
所以合歡也樂者所以象德也禮者所以閉淫也是故
先王有大事必有禮以哀之(鄭玄曰大事謂死喪)有大福必有禮
以樂之哀樂之分皆以禮終樂也者施也禮也者報也
(鄭玄曰言樂出而不反而禮者往來)樂樂其所自生(鄭玄曰自由也)而禮反其所自
始樂章德禮報情反始也(孫炎曰作樂者緣民所樂於已之德若舜之民樂其紹堯)
(也周之民樂其伐紂而作韶武也制禮者本已所由得民心殷尚質周尚文是也)所謂大路者
天子之輿也龍旂九旒天子之旌也青黑緣者天子之
葆龜也(公羊傳曰龜青緣何休曰緣甲&KR0971;也千歲之龜青&KR0971;明乎吉凶也)從之以牛羊
之羣則所以贈諸侯也(鄭玄曰贈諸侯謂來朝將去送之以禮也)樂也者情
之不可變者也禮也者理之不可易者也(鄭玄曰理猶事也)樂
統同禮别異(鄭玄曰統同和合也辨異異尊卑之位)禮樂之說貫乎人情
矣窮本知變樂之情也著誠去偽禮之經也禮樂見天
地之情達神明之德降興上下之神(鄭玄曰降下也興猶出也)而凝
是精粗之體領父子君臣之節(鄭玄曰凝猶成也精粗謂萬物大小也領猶理治)
(也)是故大人舉禮樂則天地將為昭焉天地欣合隂陽
相得煦嫗覆育萬物(鄭玄曰氣曰煦體曰嫗)然後草木茂區萌達
(鄭玄曰屈生曰區)羽翮奮角觡生(鄭玄曰無䚡曰觡)蟄蟲昭蘇(鄭玄曰昭曉也)
(凡蟄蟲以發出為曉更息曰蘇)羽者嫗伏毛者孕鬻(鄭玄曰孕任也鬻生也)胎生
者不殰而卵生者不殈(鄭玄曰肉敗曰殰殈猶裂也)則樂之道歸焉
耳(鄭玄曰樂和隂陽故歸此也)樂者非謂黃鐘大吕弦歌干揚也(鄭玄)
(曰揚越也)樂之末節也故童者舞之布筵席陳樽俎列籩豆
以升降為禮者禮之末節也故有司掌之(鄭玄曰言禮樂之本由人)
(君也禮本著誠去偽樂本窮本知變)樂師辨乎聲詩故北面而弦(王肅曰但能别)
(聲詩不知其義故北面而弦鄭玄曰弦謂鼓琴瑟)宗祝辨乎宗廟之禮故後尸
商祝辨乎喪禮(鄭玄曰商祝祝習商禮者商人教以敬於接神)故後主人(鄭玄曰後)
(尸居後贊禮儀也此言知本者尊知末者卑)是故德成而上蓺成而下行成
而先事成而後(鄭玄曰德三德也行三行也蓺才技也先謂位在上也後謂位在下也)是
故先王有上有下有先有後然後可以有制於天下也
(鄭玄曰言尊卑備乃可制作以為治)樂者聖人之所樂也而可以善民心
其感人深其風移俗易故先王著其教焉(鄭玄曰謂立司樂以下使)
(教國子也)夫人有血氣心知之性而無哀樂喜怒之常應感
起物而動然後心術形焉(鄭玄曰言在所以感之也術所由也形猶見也)是故
志微焦殺之音作(鄭玄曰志微意細也吳公子札曰其細已甚)而民思憂嘽
緩慢易繁文簡節之音作(鄭玄曰簡節少易也)而民康樂粗厲猛
起奮末廣賁之音作(王肅曰粗厲亢厲猛起發揚奮末浸疾廣賁廣大之也)而民
剛毅廉直經正(孫炎曰經法也)莊誠之音作而民肅敬寬裕肉
好(王肅曰肉好言音之洪美)順成和動之音作而民慈愛流辟邪散
狄成滌濫之音作(王肅曰狄成言成而似夷狄之音也滌放盪濫僭差也)而民淫
亂是故先王本之情性稽之度數制之禮義合生氣之
和道五常之行(鄭玄曰生氣隂陽也五常五行也)使之陽而不散隂而
不密(鄭玄曰密之言閉也)剛氣不怒柔氣不懾(鄭玄曰懾猶恐懼也)四暢交
於中而發作於外皆安其位而不相奪也然後立之學
等(鄭玄曰等差也各用其材差學之也)廣其節奏省其文采(鄭玄曰廣增習之也省猶)
(審習之也文采謂節奏合也)以繩德厚也(鄭玄曰繩猶度也王肅曰繩法也法其德厚薄也)
類小大之稱(孫炎曰作樂器大小稱十二律)比終始之序(鄭玄曰始於宫終於羽)
以象事行(鄭玄曰宫為君商為臣)使親疎貴賤長幼男女之理皆
形見於樂故曰樂觀其深矣土敝則草木不長水煩則
魚鼈不大氣衰則生物不育世亂則禮廢而樂滛是故
其聲哀而不莊樂而不安慢易以犯節流沔以忘本廣
則容姦狹則思欲(王肅曰其音廣大則容姦偽其狹者則使人思利欲也)感滌蕩
之氣而滅平和之德是以君子賤之也凡姦聲感人而
逆氣應之逆氣成象(鄭玄曰成象謂人樂習之也)而淫樂興焉正聲
感人而順氣應之順氣成象而和樂興焉倡和有應回
邪曲直各歸其分而萬物之理以類相動也是故君子
反情以和其志(鄭玄曰反猶本也)比類以成其行姦聲亂色不
流於聰明淫樂廢禮不接於心術惰慢邪辟之氣不設
於身體使耳目鼻口心知百體皆由順正以行其義然
後發以聲音文以琴瑟動以干戚飾以羽旄從以簫管
奮至德之光動四氣之和以著萬物之理(孫炎曰奮發也至德之光)
(天地之道也四氣之和四時之化也著猶誠也)是故清明象天廣大象地終始
象四時周旋象風雨(王肅曰清明廣大終始周旋皆樂之節奏容儀發動也)五色
成文而不亂八風從律而不姦百度得數而有常(鄭玄曰五)
(色五行也八風從律應節至也百度百刻也言日月晝夜不失正也王肅曰至樂之極能使然耳)小大
相成終始相生倡和清濁代相為經(鄭玄曰清為蕤賓至應鍾也濁謂黃)
(鍾至仲吕也)故樂行而倫清(鄭玄曰倫謂人道也)耳目聰明血氣和平
移風易俗天下皆寧故曰樂者樂也君子樂得其道小
人樂得其欲以道制欲則樂而不亂以欲忘道則惑而
不樂(鄭玄曰道謂仁義也欲謂邪淫也)是故君子反情以和其志廣樂
以成其教樂行而民鄉方可以觀德矣(鄭玄曰方猶道也)德者
性之端也樂者德之華也金石絲竹樂之器也詩言其
志也歌詠其聲也舞動其容也三者本乎心然後樂氣
從之是故情深而文明氣盛而化神和順積中而英華
發外唯樂不可以為偽(鄭玄曰三者本志也聲也容也言無此本於内則不能為樂耳)
樂者心之動也聲者樂之象也文采節奏聲之飾也君
子動其本樂其象然後治其飾是故先鼓以警戒(鄭玄曰將)
(奏樂先擊鼓以警戒衆也)三步以見方(鄭玄曰將舞必先三舉足以見其舞之漸也王肅曰舞武)
(樂三步為一節者以見伐道也)再始以著往(鄭玄曰武舞再更始以明代紂時再往之)復亂
以飭歸(鄭玄曰謂鳴鐃而退明以整歸德也)奮疾而不拔也(王肅曰舞雖奮疾而不失)
(節若樹木得疾風而不拔)極幽而不隱(鄭玄曰極幽謂歌也)獨樂其志不厭其
道(王肅曰樂能使仁人獨樂其志不厭倦其道也)備舉其道不私其欲是以情
見而義立樂終而德尊君子以好善小人以息過故曰
生民之道樂為大焉君子曰禮樂不可以斯須去身致
樂以治心(鄭玄曰致猶深審也樂由中出故治心也)則易直子諒之心油然
生矣(王肅曰易平易直正直子諒愛信也鄭玄曰油新生好貎)易直子諒之心生則
樂樂則安安則久久則天天則神天則不言而信神則不怒
而威(鄭玄曰若善心生則寡於利欲寡於利欲則樂矣志明行成不言而見信如天也不怒而見畏如神也)
致樂以治心者也致禮以治躬者也治躬則莊敬莊敬
則嚴威(鄭玄曰禮自外作故治身也)心中斯須不和不樂而鄙詐之
心入之矣(鄭玄曰謂利欲生也)外貎斯須不莊不敬而慢易之心
入之矣(鄭玄曰易輕易也)故樂也者動於内者也禮也者動於
外者也樂極和禮極順内和而外順則民瞻其顔色而
弗與爭也望其容貎而民不生易慢焉德煇動乎内而
民莫不承聽理發乎外而民莫不承順(鄭玄曰德煇顔色潤澤也理容)
(貎進止也孫炎曰德煇明惠也理言行也)故曰知禮樂之道舉而錯之天下
無難矣樂也者動於内者也禮也者動於外者也故禮
主其謙(鄭玄曰人所倦也王肅曰自謙損也)樂主其盈(鄭玄曰人所懽也王肅曰充氣志也)
禮謙而進以進為文(鄭玄曰進者謂自勉強也文猶美也善也王肅曰禮自減損所以進)
(德修業也)樂盈而反以反為文(鄭玄曰反謂自抑止也王肅曰樂充氣至而反本也)禮
謙而不進則銷樂盈而不反則放(鄭玄曰放淫於聲樂不能止也)故禮
有報(孫炎曰報謂禮尚往來以勸進之王肅公禮自減損而以進為報也)而樂有反(孫炎曰反)
(謂曲終還更始)禮得其報則樂樂得其反則安禮之報樂之反
其義一也(鄭玄曰俱起立於中不銷不放)夫樂者樂也人情之所不能
免也樂必發諸聲音形於動靜人道也(鄭玄曰人道人之所為也)聲
音動靜性術之變盡於此矣(鄭玄曰不可過)故人不能無樂樂
不能無形(鄭玄曰形聲音動静也)形而不為道不能無亂先王惡
其亂故制雅頌之聲以道之使其聲足以樂而不流使
其文足以綸而不息(鄭玄曰文篇辭也息銷也)使其曲直繁省廉肉
節奏(鄭玄曰曲直歌之曲折繁省廉肉聲之洪殺也)足以感動人之善心而已
矣不使放心邪氣得接焉是先王立樂之方也(鄭玄曰方道也)
是故樂在宗廟之中君臣上下同聽之則莫不和敬在
族長鄉里之中長幼同聽之則莫不和順在閨門之内
父子兄弟同聽之則莫不和親故樂者審一以定和比
物以飾節節奏合以成文(鄭玄曰審一審其人聲也比物謂雜金革土匏之属以成)
(文五聲八音克諧相應和也)所以合和父子君臣附親萬民也是先
王立樂之方也故聽其雅頌之聲志意得廣焉執其干
戚習其俯仰詘信容貎得莊焉行其綴兆(鄭玄曰綴表也所以表行)
(列)要其節奏(鄭玄曰要猶會也)行列得正焉進退得齊焉故樂
者天地之齊中和之紀(鄭玄曰紀總要之名)人情之所不能免也
夫樂者先王之所以飾喜也軍旅鈇鉞者先王之所以
飾怒也故先王之喜怒皆得其齊矣喜則天下和之怒
則暴亂者畏之先王之道禮樂可謂盛矣魏文侯問於
子夏曰吾端冕而聽古樂(鄭玄曰端玄衣也古樂先王之正樂)則唯恐臥
聽鄭衞之音則不知倦敢問古樂之如彼何也新樂之
如此何也子夏答曰今夫古樂進旅而退旅(鄭玄曰旅猶俱也俱)
(進俱退言其齊一也)和正以廣(鄭玄曰無姦聲也)弦匏笙簧合守拊鼓(鄭玄)
(曰合皆也言衆皆待擊鼓乃作也拊者以韋為表裝之以糠也)始奏以文止亂以武(鄭玄)
(曰文謂鼓武謂金也)治亂以相訊疾以雅(孫炎曰整其亂行節之以相赴敵迅疾趨之以)
(雅鄭玄曰相即拊也亦以節樂雅亦樂器名狀如漆筩中有椎)君子於是語於是道古
修身及家平均天下此古樂之發也今夫新樂進俯退
俯(鄭玄曰俯猶曲也言不齊一也)姦聲以淫溺而不止(王肅曰姦聲滛使人溺而不能)
(自止)及優侏儒(王肅曰俳優短人也)獶雜子女不知父子(鄭玄曰獶獮猴也言)
(舞者如獮猴戲亂男女尊卑也)樂終不可以語不可以道古此新樂之
發也今君之所問者樂也所好者音也夫樂之與音相
近而不同(鄭玄曰鏗鎗之類皆為音應律乃為樂)文侯曰敢問何如(鄭玄曰欲)
(知音樂異意)子夏答曰夫古者天地順而四時當民有德而
五穀昌疾疢不作而無妖祥此之謂大當(鄭玄曰當謂不失其所也)
然後聖人作為父子君臣以為之紀綱紀綱既正天下
大定天下大定然後正六律和五聲弦歌詩頌此之謂
德音德音之謂樂詩曰莫其德音其德克明克明克類
克長克君王此大邦克順克俾(鄭玄曰德正應和曰莫照臨四方曰明勤施無)
(私曰類教誨不倦曰長慶賞刑威曰君慈和徧服曰順俾當為比擇善而從之曰比)俾於文王其
德靡悔既受帝祉施於孫子此之謂也(鄭玄曰施延也言文王之德皆)
(能如此故受天福延及後世)今君之所好者其溺音與(鄭玄曰言無文王之德則)
(所好非樂)文侯曰敢問溺音者何從出也子夏答曰鄭音好
濫淫志(鄭玄曰濫濫竊姦聲也)宋音燕女溺志(王肅曰燕歡悅)衞音趣數
煩志(孫炎曰趣數音促速而數變也鄭玄曰煩勞也)齊音驁辟驕志四者皆淫
於色而害於德是以祭祀不用也(鄭玄曰言四國出此溺音)詩曰肅
雍和鳴先祖是聽夫肅肅敬也雍雍和也夫敬以和何
事不行(鄭玄曰古者樂敬且和故無事而不用溺音無所施)為人君者謹其所好
惡而已矣君好之則臣為之上行之則民從之詩曰誘
民孔易此之謂也(鄭玄曰誘進也孔甚也言民從君之所好惡進之於善無難也)然後
聖人作為鞉鼓椌楬壎箎(鄭玄曰椌楬謂柷敔)此六者德音之音
也(鄭玄曰六者為本以其聲質)然後鐘磬竽瑟以和之干戚旄狄以
舞之此所以祭先王之廟也所以獻醻酳酢也所以官
序貴賤各得其宜也(鄭玄曰官序貴賤謂尊卑樂器列數有差)此所以示後
世有尊卑長幼序也鐘聲鏗鏗以立號(鄭玄曰號令所以警衆也)
(王肅曰鐘聲高故以之立號也)號以立横(鄭玄曰横充也謂氣作充滿)横以立武君
子聽鐘聲則思武臣石聲硜(王肅曰聲果勁)硜以立别(鄭玄曰謂分明)
(於節義)别以致死君子聽磬聲則思死封疆之臣絲聲哀
哀以立廉(鄭玄曰廉廉隅)廉以立志君子聽琴瑟之聲則思志
義之臣竹聲濫(王肅曰濫會諸音)濫以立會會以聚衆君子聽
竽笙簫管之聲則思畜聚之臣鼓鼙之聲讙讙以立動
動以進衆君子聽鼓鼙之聲則思將帥之臣(鄭玄曰聞讙囂則人)
(意動作也)君子之聽音非聽其鏗鎗而已也彼亦有所合之
也(鄭玄曰以聲合已志)賓牟賈侍坐於孔子孔子與之言及樂曰
夫武之備戒之已久何也(鄭玄曰武謂周武也備戒擊鼔警衆也)答曰病
不得其衆也(鄭玄曰病猶憂也以不得衆心為憂憂其難)永歎之淫液之何
也(鄭玄曰永歎淫液歌遲之也)答曰恐不逮事也(鄭玄曰逮及也亊戎亊也)發揚蹈
厲之已蚤何也(王肅曰厲疾也備戒雖久至其發作又疾也)答曰及時事也
(鄭玄曰時至武亊當施也王肅曰欲令之亊各及時)武坐致右憲左何也(王肅曰右膝至)
(地左膝去地也)答曰非武坐也(鄭玄曰言武之事無坐也)聲淫及商何也(王肅)
(曰聲深淫貪商)答曰非武音也(王肅曰言武王不獲已為天下除殘非貪商)子曰若
非武音則何音也答曰有司失其傳也(鄭玄曰有司典樂者傳猶說也)
如非有司失其傳則武王之志荒矣(鄭玄曰荒老耄也言典樂者失其說)
(時人妄說也)子曰唯丘之聞諸萇弘亦若吾子之言是也(鄭玄)
(曰萇弘周大夫)賓牟賈起免席而請曰夫武之備戒之已久則
既聞命矣(孫炎曰聞命謂言是)敢問遲之遲而又久何也(鄭玄曰遲之遲)
(謂久立於綴)子曰居吾語汝(鄭玄曰居猶安坐也)夫樂者象成者也(王肅)
(曰象成功而為樂)總干而山立(王肅曰總持干楯山立不動)武王之事也發
揚蹈厲太公之志也(王肅曰志在鷹揚也)武亂皆坐周召之治也
(王肅曰武亂武之治也皆坐以象安民無事也)且夫武始而北出(鄭玄曰始奏象觀兵盟津)
(時也)再成而滅商(鄭玄曰成猶奏也再奏象克殷時)三成而南(王肅曰誅紂已而南)
四成而南國是疆(王肅曰有南國以為疆界)五成而分陜周公左召
公右(王肅曰分陜東西而治)六成復綴以崇天子(鄭玄曰六奏象兵還振旅也復)
(綴反位止也王肅曰以象尊崇天子)夾振之而四伐盛振威於中國也(王肅)
(曰振威武也四伐者伐四方與紂同惡者一擊一刺為一伐也)分夾而進(徐廣曰一作遲)事蚤
濟也(王肅曰分部而並進者欲事早成)久立於綴以待諸侯之至也(鄭玄)
(曰象武王伐紂待諸侯也)且夫女獨未聞牧野之語乎(鄭玄曰欲語以作武樂之)
(意)武王克殷反商(鄭玄曰反當為及謂至紂都也)未及下車而封黃帝
之後於薊封帝堯之後於祝封帝舜之後於陳下車而
封夏后氏之後於杞封殷之後於宋封王子比干之墓
(鄭玄曰積土為封封比干之墓崇賢也)釋箕子之囚使之行商容而復其
位(徐廣曰周本紀曰命召公釋箕子之囚又曰表商容之閭)庶民弛政庶士倍祿(鄭玄)
(曰弛政去紂時苛役倍祿復其紂時薄者)濟河而西馬散華山之陽(鄭玄曰散猶放)
而弗復乘牛散桃林之野(徐廣曰在弘農縣今曰桃丘)而不復服車
甲弢(徐廣曰音韜)而藏之府庫而弗復用倒載干戈苞之以
虎皮(鄭玄曰苞干戈以虎皮明能以武服兵也)將率之士使為諸侯名之曰
建櫜(王肅曰所以能櫜弓矢而不用者將率之士力也故建以為諸侯謂之建櫜也)然後天下
知武王之不復用兵也散軍而郊射(鄭玄曰郊射為射宫於郊也王肅曰)
(郊有學宫可以習禮也)左射貍首右射騶虞(鄭玄曰左東學右西學也貍首騶虞所歌)
(為節也)而貫革之射息也(鄭玄曰貫革射穿甲革也)禆冕搢笏(鄭玄曰裨冕衣)
(禆衣而冠冕也裨衣衮之屬也搢插也)而虎賁之士稅劒也祀乎明堂(鄭玄)
(曰文王之廟為明堂)而民知孝朝覲然後諸侯知所以臣耕藉(鄭玄)
(曰耕藉藉田也)然後諸侯知所以敬五者天下之大教也食三
老五更於太學(鄭玄曰老更互言之耳皆老人更知三德五事者也周名太學曰東膠)天
子袒而割牲執醬而饋執爵而酳冕而總干(鄭玄曰冕而總干在)
(舞位)所以教諸侯之悌也若此則周道四達禮樂交通則
夫武之遲久不亦宜乎(鄭玄曰言武遲久為重禮樂也)子貢見師乙而
問焉(鄭玄曰師樂官也乙名也)曰賜聞聲歌各有宜也(鄭玄曰氣順性)如賜
者宜何歌也師乙曰乙賤工也(鄭玄曰樂人稱工也)何足以問所
宜請誦其所聞而吾子自執焉(鄭玄曰執猶處也)寬而靜柔而
正者宜歌頌廣大而靜疏達而信者宜歌大雅恭儉而
好禮者宜歌小雅正直清廉而謙者宜歌風肆直而慈
愛者(鄭玄曰肆正也)宜歌商温良而能斷者宜歌齊夫歌者直
已而陳德(鄭玄曰各因其德歌所宜)動已而天地應焉四時和焉星
辰理焉萬物育焉(鄭玄曰育生也)故商者五帝之遺聲也商人
志之故謂之商齊者三代之遺聲也齊人志之故謂之
齊明乎商之詩者臨事而屢斷(鄭玄曰以其肆直)明乎齊之詩
者見利而讓也(鄭玄曰以其温良而能斷也)臨事而屢斷勇也見利
而讓義也有勇有義非歌孰能保此故歌者上如抗下
如隊曲如折止如槀木居中矩句中鉤累累乎殷如貫
珠(鄭玄曰言歌聲之著動人心之審而有此事)故歌之為言也長言之也(鄭玄)
(曰長言引其聲)說之故言之言之不足故長言之長言之不足
故嗟歎之嗟歎之不足故不知手之舞之足之蹈之(鄭玄)
(曰手舞足蹈歡之至)子貢問樂凡音由於人心天之與人有以相
通如景之象形響之應聲故為善者天報之以福為惡
者天與之以殃其自然者也故舜彈五弦之琴歌南風
之詩而天下治紂為朝歌北鄙之音身死國亡舜之道
何弘也紂之道何隘也夫南風之詩者生長之音也舜
樂好之樂與天地同意得萬國之驩心故天下治也夫
朝歌者不時也北者敗也鄙者陋也紂樂好之與萬國
殊心諸侯不附百姓不親天下畔之故身死國亡而衛靈
公之時將之晉至於濮水之上舍夜半時聞鼓琴聲問
左右皆對曰不聞乃召師涓曰吾聞鼓琴音問左右皆
不聞其狀似鬼神為我聽而寫之師涓曰諾因端坐援
琴聽而寫之明日曰臣得之矣然未習也請宿習之靈
公曰可因復宿明日報曰習矣即去之晉見晉平公平
公置酒於施惠之臺酒酣靈公曰今者來聞新聲請奏
之平公曰可即令師涓坐師曠旁援琴鼓之未終師曠
撫而止之曰此亡國之聲也不可聽平公曰何道出師
曠曰師延所作也與紂為靡靡之樂武王伐紂師延東
走自投濮水之中故聞此聲必於濮水之上先聞此聲
者國削平公曰寡人所好者音也願遂聞之師涓鼓而
終之平公曰音無此最悲乎師曠曰有平公曰可得聞
乎師曠曰君德義薄不可以聽之平公曰寡人所好者
音也願聞之師曠不得已援琴而鼓之一奏之有玄鶴
二八集乎廊門再奏之延頸而鳴舒翼而舞平公大喜
起而為師曠夀反坐問曰音無此最悲乎師曠曰有昔
者黃帝以大合鬼神今君德義薄不足以聽之聽之將
敗平公曰寡人老矣所好者音也願遂聞之師曠不得
已援琴而鼓之一奏之有白雲從西北起再奏之大風
至而雨隨之飛廊瓦左右皆奔走平公恐懼伏於廊屋
之間晉國大旱赤地三年聽者或吉或凶夫樂不可妄
興也
太史公曰夫上古明王舉樂者非以娛心自樂快意恣
欲將欲為治也正教者皆始於音音正而行正故音樂
者所以動盪血脉通流精神而和正心也故宫動脾而
和正聖商動肺而和正義角動肝而和正仁徵動心而
和正禮羽動腎而和正智故樂所以内輔正心而外異
貴賤也上以事宗廟下以變化黎庶也琴長八尺一寸
正度也弦大者為宫而居中央君也商張右傍其餘大
小相次不失其次序則君臣之位正矣故聞宫音使人
温舒而廣大聞商音使人方正而好義聞角音使人惻
隱而愛人聞徵音使人樂善而好施聞羽音使人整齊
而好禮夫禮由外入樂自内出故君子不可須臾離禮
須臾離禮則暴慢之行窮外不可須臾離樂須臾離樂
則姦邪之行窮内故樂音者君子之所養義也夫古者
天子諸侯聽鐘磬未嘗離於庭卿大夫聽琴琴之音未
嘗離於前所以養行義而防淫佚也夫淫佚生於無禮
故聖人使人耳聞雅頌之音目視威儀之禮足行恭敬
之容口言仁義之道故君子終日言而邪辟無由入也
史記集解卷二十四
