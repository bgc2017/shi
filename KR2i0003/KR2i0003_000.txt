重刊華陽國志叙
古者封建五等諸侯國皆有史以記事后世罷封建
爲郡縣然亦必有圖志以具述蓋以疆域旣殊風俗
各異山川有險要阨塞之當備郡邑有廢置割隷之
不常至於一士之行一民之謠皆有不可歿者顧非
筆之於書則不能也周官職方氏掌天下之地圖辨
其郡國&KR1726;鄙夷蠻閩貊五戎六狄之人民與其財用
之數要至於九榖之所六畜之所産亦未嘗不佔
畢而紀其詳况夫環數千里之地分城置邑殆踰數
十中間時異事變往往裂爲偏方覇國其理亂得失
蓋有繫天下大數安可使放絶而無聞虖此晉常璩
華陽國志之作所以有補於史家者流也子嘗攷其
書郶分區别各有條理其指歸有三焉首述巴蜀漢
中南中之風土次列公孫述劉二牧蜀二主之興廢
及晉太康之混一以迄於特䧺壽勢之僣竊繼之以
兩漢以來先後賢人梁益寧三州士女揔讃序志終
焉就其三者之間於一方人物尤致深意雖侏離之
氓賤俚之婦苟有可取在所不棄此尤足以弘宣風
教使善惡知所懲勸豈但屑屑於山川物産以資廣
見異聞而已乎
本朝元豐間吕汲公守成都嘗刊是書以廣其傳而
載祀荒忽刓缺愈多觀者莫暁所謂予每患此久矣
假守臨邛官居有暇蓋嘗博訪善本以證其誤而莫
之或得因摭兩漢史陳夀蜀書益郶耆舊傳互相參
訂以决所疑凡一事而先後失序本末舛逆者則考
而正之一意而詞旨重複句讀錯雜者則刊而去之
設或字誤而文理眀白者則因而全之其他㫄搜遠
取求通於義者又非一端凡此皆有眀驗可信不誣
者若其無所考據則亦不散臆决姑闕之以竢能者
然較以舊本之訛謬大略十得五六矣鋟木旣具輒
叙所以冠於篇首好古博雅與我同志者願無以夏
五郭公之義而律之嘉泰甲子季夏朔眉丹稜李墍
叔廑甫謹叙
華陽國志目錄
苐一巴志
苐二漢中志
苐三蜀志
苐四南中志
苐五公孫述鎦二牧志
苐六鎦先主志
苐七鎦後主志
苐八大同志
苐九李特雄夀勢志
苐十先賢士女揔讚
苐十一後賢志
苐十二序志幷益梁寧三州先漢
以來士女名目錄
華陽國志目錄
