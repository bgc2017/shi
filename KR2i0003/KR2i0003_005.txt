華陽國志卷苐五
公孫述劉二牧志
先王命史立典遠則經紀人倫三材炳焕品物章矣
然而有志之士猶敢議論於鄉校之下芻蕘之人加
之謠誦扵林野之中管闚瞽言君子有詠所以綜檢
群善休風惟照也公孫述劉牧二主之廢興存亡漢
書國志固以詳矣統之州部物有條貫必申斯篇者
格之前憲左氏素臣之功王侯之載籍也而八國之
語作爲五傳&KR1697;邃大義洋洋聖人之微言也而八覽
之書興焉苟在宐稱雖道同世出一事身見遊精博
志無嫌其繁矣漢十二世孝平皇帝帝祚短促國統三
絶孝元后兄子安漢公新都侯魏郡王莾簒盜稱天
子改天下郡守爲卒正又改蜀郡爲導江遷故中散
大夫茂陵公孫述字子陽爲導江卒正治臨卭而劉
辟起兵廣漢更始劉聖公在南陽蜀欲應之會宗成
垣副王岑等作亂述率吏民拒禦之所在討破作圍
守防遏逸越斬首萬計遂據成都威有巴漢政治嚴
刻民不爲非更始誅王莾都關中爲赤眉賊所敗
建武元年世祖光武皇帝即位河北述夢人謂已曰
公子系(厶子系後漢作八)十二爲期述以語婦婦曰朝聞道夕死
尚可何况十二乎會夏四月龍出府殿前以爲瑞應
述遂稱皇帝號大成建元龍興以莾尚黃乃服色尚
白自以興西方爲金行也以功曺李熊爲大司徒巴
郡任滿爲大司空弟恢爲太尉具置百官造十層赤
樓帛蘭改益州爲司隷蜀郡爲成都尹時世祖方平
河北而荆邯延牛竝歸述盡有益州置鐵錢官廢銅
錢百姓買賣不行蜀中童謠曰黃牛白腹五銖當復
謂莾黃牛述爲白腹五銖漢錢言漢當復也故主簿
李隆(張隆後漢作)常少數諫述歸帝稱藩述不納天水隗嚻
亦據隴連述蜀土清晏述乃移檄中國稱引圖緯以
惑衆世祖報曰西狩獲麟䜟曰乙子卯金即乙未歲
授劉氏非西方之守也光廢昌帝立子公孫即霍光
廢昌邑王立孝宣帝也黃帝姓公孫自以土德君所
知也漢家九百二十歲以蒙孫亡受以相承其名當
塗高高豈君身耶吾自繼祖而興不稱受命求漢之
斷莫過王莾近張滿作惡兵圍得之歎曰爲天文所
誤也人使述舊交馬援喻述述不從荆邯說述曰
昔湯以七十里王天下文王方百里臣諸侯以次漢
祖敗而復征傷瘳復戰故能禽秦亡楚以弱爲強况
今地方數千杖戟百萬天下之心未有所歸不東出
荆門北陵關隴與之進退則王業不全子孫不久安
也述悅之乃出軍荆門陳倉欲震盪秦楚多改易郡
縣分封子弟滛恣過度然國冨民殷戶百餘萬世祖
未遑加兵與述及隗嚻書輒署公孫皇帝七年嚻
背漢降述述封爲王厚資給之十年世祖命大司
馬吳漢與大司徒鄧禹討嚻平隴右述聞而惡之城
東素有秦時空倉述更名白帝倉使人宣言曰帝倉
㬥出米巨萬公卿以下及國人就視之無米述曰倉
去此數里虛妄如此隗王在數千里外言破壊真不
然矣十一年世祖命征南大將軍岑彭自荆門泝
江征述又遣中郎將來歙及述舊交馬援奉詔喻述
隆少諫令服從述怒曰自古來有降天子乎尚書解
文卿大夫鄭文伯初亦諫述繫之㬥室六年二子
幽死自是莫有言者彭破述荆門關及沔關徑至
彭亡述使刺客刺殺彭由是改彭亡曰平無言無賊
也又使剌客刺殺歙扵武都世祖重遣吳漢與劉尚
征述又遣臧宫從斜谷道入述使妹壻延㸦距宫大
司徒謝豐距漢連戰輒北漢到城下軍其江橋及其
少城豐在廣都㸦引還成都述謂曰事當奈何㸦對
曰男兒貴死中求生敗中求成無愛財物也述乃大
發金帛開門募兵得五千餘人以配㸦㸦告漢戰因
偽遣鼓角麾幟渡市橋漢兵爭觀㸦因放竒兵擊漢
大破之漢溺水緣馬尾至盎底得出後宫兵已至北
門述復城守占書曰虜死城下述以爲漢等是虜乃
自出戰述當漢牙當宫大戰牙殺宫兵數百三合三
勝士卒氣驕漢益鼓之自旦至日中飢不得食日昳
後述兵敗漢騎士高平以戟刺述中頭即墜馬叩心
者數十人都知是述前取其首牙等悵然還城吏民
窮急即夜開門出降漢盡誅公孫氏及牙等諸將帥
二十餘人放兵大掠多所殘害是歲十二年也漢
搜求隱逸旌表忠義以述臣常少李隆忠諫發憤病
死表更遷葬贈以漢卿官蜀郡王皓王嘉廣漢李業
刎首死節表其門閭揵爲朱遵絆馬死戰贈以將軍
爲之立祠費貽任永君業馮信等閉門索隱公車特
徵文齊守義益州封為列侯董鈞習禮眀經貢爲博
士程烏李育本有才幹擢而用之扵是西土宅心莫
不鳬藻建武十八年剌史郡守撫恤失和蜀郡史
歆怨吳漢之殘掠蜀也擁郡自保世祖以天下始平
民未忘兵而歆唱之事宐必先克復遣漢平蜀多行
誅戮世祖誚讓扵漢漢深陳&KR1180;自是守藩供職自建
武至乎中平垂二百載府盈西南之貨朝多華岷之
士矣漢二十二世孝靈皇帝政治衰缺王室多故
太常竟陵劉焉字君郎建議言剌史太守貨賂爲官
割剥百姓以致離叛可選清名重臣以爲牧伯鎮安
方夏焉内求州牧以避世難侍中廣漢董扶私扵焉
曰京都將亂益州分野有天子氣焉惑之意在益州
會刺史河南郄儉賦歛繁擾流言遠聞而并州殺剌
史張壹凉州殺剌史耿鄙焉議得行漢帝將徵儉加
刑以焉爲監軍使尋領益州牧董扶亦求爲蜀西部
都尉太倉令巴郡趙韙去官從焉來西中平元年
凉州黃巾逆賊馬相趙祗等聚衆綿竹殺縣令李升
募疲伇之民一二日中得數千人遣王饒趙播等進
攻雒城殺剌史儉并下蜀郡犍為旬月之間破壊三
郡相自稱天子衆以萬數又别破巴郡殺太守趙韙
部州從事賈龍素領家兵在犍爲之青衣率吏民攻
相破滅之州界清淨龍乃選吏卒迎焉焉既到州移
治綿竹撫納離叛務行小惠時南陽三輔民數萬家
避地入蜀焉恣饒之引為黨與號東州士遣張魯斷
北道枉誅大姓巴郡太守王咸李權等十餘人以立
威刑前後左右部司馬擬四軍統兵位皆二千石
漢獻帝初平二年犍為太守任岐與賈龍惡焉之隂
圖異計也舉兵攻焉燒成都邑下焉禦之東州人多
爲致力遂克岐龍焉意盛乃造乘輿車服千餘僣擬
至尊焉長子範為左中郎將仲子誕治書御史季子
璋奉車都尉皆從獻帝都長安惟叔子别部司馬瑁
隨焉焉聞相者相陳留吳懿妹當大貴爲瑁聘之荆
州牧山陽劉表上焉有子夏在西河疑聖人論帝遣
璋曉喻焉焉留璋不遣反四年征西將軍馬騰自
郿與焉範通謀襲長安治中從事廣漢王商亟諫不
從謀泄範誕受誅議郎河南龐羲以通家將範誕諸
子入蜀而天火燒焉車乘蕩盡延及民家興平元
年焉徙治成都既痛二子又感祅災疽發背卒州帳
下司馬趙韙治中從事王商等貪璋温仁共表代又
京師大亂不能更遣天子除璋監軍使者領益州牧
以韙爲征東中郎將率衆征劉表璋字季玉既襲
位懦弱少斷張魯稍驕扵漢中巴夷杜濩朴胡袁約
等叛詣魯璋怒殺魯母弟遣和德中郎將龐羲討魯
不克巴人日叛乃以羲爲巴郡太守屯閬中禦魯羲
以宐須兵衛輒召漢昌賨民爲兵或構羲扵璋璋與
之情好攜隙趙韙數進諫不從亦恚恨也建安五
年趙韙起兵數萬將以攻璋璋逆擊之眀年韙
敗羲懼遣吏程郁宣旨扵郁父漢昌令畿索益賨兵
畿曰郡合部曲本不為亂縱有讒謏要在盡誠遂懷
異志非所聞也羲令郁重往畿曰我受牧恩當爲盡
節汝自郡吏宐念效力不義之事莫有二意羲恨之
使人告曰不從太守家將及&KR0852;畿曰昔樂羊食子非
無父子之恩大義然也今雖羹子畿飲之矣羲乃厚
&KR1180;扵璋璋善畿遷爲江陽太守十年璋聞曹公將
征荆州遣中郎將河内隂溥致敬公表加璋振威將
軍兄瑁平寇將軍十二年璋復遣别駕從事蜀郡
張肅送叟兵三百人幷雜御物公辟肅爲掾拜廣漢
太守十三年仍遣肅弟松爲别駕詣公公時已定
荆州追劉主不存禮松加表望不足但拜越嶲比蘇
令松以是怨公會公軍不利兼以疫病而劉主尋取
荆州松還疵毁曹公勸璋自絶因說璋曰劉豫州使
君之肺腑更可與通時扶風法正字孝直留客在蜀
不見禮恨望松亦以身抱利器忖璋不足與有爲常
與正竊歎息松舉正可使交好劉主璋從之使正將
命正佯為不得已行又遣正同郡孟達將兵助劉主
守禦前後賂遺無限十六年璋聞曹公將遣司隷
校尉鍾繇伐張魯有懼心松進曰曹公兵彊無敵天
下若因張魯之資以向蜀土誰能禦之者乎璋曰吾
固憂之而未有計松對曰劉豫州使君之宗室而曹
公之深讎也善用兵使之伐魯魯必破破魯則益州
彊曺公雖來無爲也且州中諸將龐羲李異等皆恃
功驕豪欲有外意不得豫州則敵攻其外民叛扵内
必敗之道也璋然之復遣法正迎劉先主主簿巴西
黃權諫曰左將軍有驍名今請到欲以部曲遇之則
不滿其心欲以賓客待之則一國不容二君客有泰
山之安則主有累卵之危璋不聽從事廣漢王累倒
懸扵州門以死諫璋璋一無所納正既宣旨隂獻策
曰以眀將軍之英才乘劉牧之懦弱張松之股肱以
響應扵内然後資益州之冨憑天府之險以此成帝
業猶反手也劉主大悅乃留軍師中郎將諸葛亮將
軍關羽張飛鎮荆州率萬人泝江西上璋初敕所在
供奉入境如歸劉主至巴郡巴郡嚴顔拊心歎曰此
所謂獨坐窮山放虎自衛者也劉主由巴水達涪
璋往見之松復令正白劉主曰今因此會便可執璋
則將軍無用兵之勞坐定一州也軍師中郎將襄陽
龐綂亦言之劉主曰此大事也初入他國恩信未著
不可倉卒歡飲百餘日璋推劉主行大司馬司隷校
尉劉主推璋行鎮西大將軍領牧如故益劉主兵使
伐張魯又令督白水軍併三萬軍車甲精實而别璋
還州劉主次葭萌厚樹恩德以收衆心十七年曹
公征吳吳主孫權呼劉主自救劉主貽璋書曰孫氏
與孤本為唇齒今樂進在清泥與關羽相拒不往赴
救進必大克轉侵州界其憂有甚扵魯魯自守之賊
不足慮也求益萬兵及資寳璋但許四千他物半給
張松書與劉主及法正曰今大事垂可立如何釋此
去乎松兄廣漢太守肅懼&KR0852;及已白璋露松謀璋殺
松劉主歎曰君矯殺吾内主乎嫌隙始搆璋赦諸關
守不内劉主龐綂說曰隂選精兵晝夜兼行徑襲成
都璋既不武又無素豫一舉而定此上計也楊懷高
沛璋之名將各仗強兵據守關頭數有牋諫璋遣將
軍還將軍遣與相聞說當東歸竝使束裝二子既服
將軍名又嘉將軍去必乘輕騎來見將軍因此執之
進取其兵乃向成都此中計也退還白帝連引荆州
徐還圖之此下計也劉主然其中計即斬懷等遣將
黃忠卓膺魏延等勒兵前行梓潼令南陽王連固城
堅守劉主義之不逼攻也進據涪城置酒作樂謂龐
綂曰今日之會可謂樂矣綂對曰伐人之國而以為
歡非仁者也劉主曰武王伐紂前歌後儛豈非仁也
綂退出劉主尋請還謂曰向者之談阿誰爲失綂曰
君臣俱失十八年璋遣將劉瑰冷苞張任鄧賢吳懿
等拒劉主扵涪皆破敗還保綿竹縣令懿詣軍降拜
討逆將軍初劉主之南伐也廣漢鄭度說璋曰左
將軍懸軍襲我衆不滿萬百姓未附野穀是資計莫
若驅巴西梓潼民内涪水以南其倉廩野穀一皆燒
除高壘深溝靜以待之彼請戰不許久無所資不過
百日必禽矣先主聞而惡之法正曰璋終不能用無
所憂也璋果謂群下曰吾聞拒敵以安民未聞動民
以避敵絀度不用故劉主所至有資進攻綿竹璋𣸪
遣護軍南陽李嚴江夏費觀等督綿竹軍嚴觀率衆
降同拜禆將軍進圍璋子循扵雒城十九年關羽
綂荆州事諸葛亮張飛趙雲等泝江降下巴東入巴
郡巴郡太守巴西趙莋拒守飛攻破之獲將軍嚴顔
謂曰大軍至何以不降敢逆戰顔對曰卿等無狀侵
奪我州我州但有斷頭將軍無降將軍也飛怒曰牽
去斫頭顔正色曰斫頭便斫頭何爲怒也飛義之引
爲賓客趙雲自江州分定江陽犍爲飛攻巴西亮
定德陽巴西功曺龔諆迎飛璋帳下司馬蜀郡張裔
拒亮敗于柏下裔退還夏劉主克雒城與飛等令
圍成都而偏將軍扶風馬超率衆自漢中請降劉主
遣建寧督李恢迎超超徑至璋震恐所署蜀郡太守
汝南許靖踰城出降璋知不敢誅被圍數十日城中
有精兵三萬穀支一年衆咸欲力戰璋曰父子在州
二十餘年無恩德以加百姓攻戰三年肌膚草野以
璋故也何以能安遂遣張裔奉使詣劉主劉主許裔
禮其君而安其民劉主又遣從事中郎涿郡簡雍說
璋璋素雅敬雍遂與同輿而出降吏民莫不欷㱆泣
涕劉主𣸪其所佩振威將軍印綬還其財物遷璋于
南郡之江安吳主孫權之取荆州也以璋爲益州剌
史劉主東征璋還吳卒也
譔曰公孫述藉導江之資值王莾之虐民莫援者得
跨巴蜀而欺天罔物自取滅亡者也然妖夢告終期
數有極奉身歸順猶可以免矜愚遂非何其頑哉劉
焉器非英傑圖射僥倖璋才非人雄據土亂世其見
奪取陳子以爲非不幸也昔齊侯嗤晉魯之使旋蒙
易乘之困魏君賤公叔之侍人亦受割地之辱量才
懷遠誠君子之先略也觀劉璋曹公之悔慢法正張
松二憾既徵同怨相濟或家國覆亡或叁分天下古
人一饋十起輙沐揮洗良有以也
華陽國志卷苐五
