三節大竹流入女子足間推之不肯去聞有兒聲取
持歸破之得一男兒長飬有才武遂雄夷狄氏以竹
爲姓捐所破竹於野成竹林今竹王祠竹林是也王
與從人嘗止大石上命作羹從者曰無水王以劒擊
石水出今王水是也破竹存焉後漸驕恣武帝使張
騫至大夏國見卭竹蜀布問所從來曰吾賈人從身
毒國得之身毒國蜀之西國今永昌是也騫以白帝
東越攻南越大行王恢救之恢使番陽令唐蒙曉喻
南越南越人食有蒟醬蒙問所從曰䍧柯來蒙亦以
白帝因上書曰南越地東西萬里名為外臣實一州
主今以長沙豫章往水道多絶難行竊聞夜郎精兵
可得十萬若從番禺浮船䍧柯出其不意此制越之
一竒也可通夜郎道為置吏主之帝乃拜蒙中郎將
發巴蜀兵千人奉幣帛見夜郎侯喻以威德為置吏
㫄小邑皆貪漢繒帛以為道遠漢終不能有也故皆
且聽命司馬相如亦言西戎卭笮蜀之後園可置
為郡帝既感卭竹又甘蒟醬乃拜為中郎將往喻意
皆聽命後西南夷數反發運興伇費甚多相如
知其不易也乃假巴蜀之論以諷帝且以宣指使於
百姓(本傳檄文在)卒開僰門通南中相如持節開越嶲
按道侯韓說開益州武帝轉拜唐蒙為都尉開䍧柯
以重幣喻告諸種侯王侯王服從因斬竹王置䍧柯
郡以吳覇為太守及置越嶲朱提益州四郡後夷濮
阻城咸怨訴竹王非血氣所生求立後嗣覇表其三
子列侯死配食父祠今竹王三郎神是也昭帝始
元元年益州廉頭姑繒等二十四縣民反水衡都尉
吕破奴募吏民及發犍為蜀郡奔命擊破之後三歲
姑繒復反都尉吕辟胡擊之敗績明年遣大鴻臚田
廣明等大破之斬首捕虜五萬人獲畜産十餘萬頭
冨埒中國封其渠帥亡波為鉤町王以助擊反者故
也廣明賜爵邑成帝時夜郎王興與鉤町王禹漏
卧侯俞更相攻擊命使太中大夫張匡持節和解之
鉤町夜郎王不服乃刻木作漢使射之大將軍王鳳
薦金城司馬蜀郡陳立為䍧柯太守何覇為中郎將
出益州立既到郡單至夜郎召興興與邑君數千人
來見立立責數斬興邑君皆悅服興妻父翁指與興
子耻復反立討之威震南裔平帝末梓潼文齊為
益州太守公孫述時拒郡不服光武稱帝以南中有
義益州西部金銀寳貨之地居其官者皆冨及十
世孝明帝初廣漢鄭純獨尚清廉毫毛不犯夷漢
歌詠表薦無數上自三司下及卿士莫不歎賞明帝
嘉之因以為永昌郡拜純太守章帝時蜀郡王阜
為益州太守治化尤異神馬四匹出滇池河中甘露
降白烏見始興文學漸遷其俗安帝永初中漢中
隂平廣漢羌反征戰連年元初四年益州永昌越
嶲諸夷封離等反衆十餘萬多所&KR0714;破益州刺史張
喬遣從事蜀郡楊竦將兵討之竦先以詔書告諭告
諭不從方略滌討凡殺虜三萬餘人獲生口千五百
人財物四十餘萬降赦夷三十六種舉劾姦貪長吏
九十人黃綬六十人諸郡皆平竦以傷死故功不錄
自是後少寧五十餘年迄靈帝熹平中蠻夷復反
擁没益州太守雍陟遣御史中丞朱龜將并涼勁兵
討之不克朝議不能征欲依朱厓故事棄之太尉掾
巴郡李顒獻陳方策以為可討帝乃拜顒益州太守
與刺史龐芝伐之徵龜還顒將巴郡板楯軍討之皆
破陟得生出後復更叛梓潼景毅為益州太守承喪
亂後民夷困餓米一斗千錢皆離散毅至安集後米
一斗八錢建安十九年劉先主定蜀遣安遠將軍
南郡鄧方以朱提太守庲降都督治南昌縣輕財果
毅夷漢敬其威信方爲先主問代於治中從事建寧
李恢對曰西零之役趙充國有言莫若老臣先主遂
用恢為都督治平夷縣先主薨後越嶲叟帥高定元
殺郡將焦璜舉郡稱王以叛益州大姓雍闓亦殺太
守正昂更以蜀郡張裔為太守闓假鬼教曰張裔府
君如瓠壺外雖澤而内實粗殺之不可縳與吴於是
執送裔於吴吴王孫權遙用闓為永昌太守遣故劉
璋子闡為益州刺史處交益州除䍧柯郡丞朱提朱
襃領太守恣睢丞相諸葛亮以初遭大喪未便加兵
遣越嶲太守巴西龔禄住安上縣遙領郡從事蜀郡
常頎行部南入以都護李嚴書曉喻闓闓荅曰愚聞
天無二日土無二主今天下派分正朔有三遠人惶
惑不知所歸其傲慢如此頎至䍧柯收郡主簿考訊
奸襃因殺頎為亂益州夷復不從闓闓使建寧孟獲
說夷叟曰官欲得烏狗三百頭膺前盡黑蟎腦三斗
斵木三丈者三千枚汝能得不夷以為然皆從闓
斵木堅剛性委曲高不至二丈故獲以欺夷建興
三年亮南征自安上由水路入越嶲别遣馬忠伐䍧
柯李恢向益州以犍為太守廣漢王士為益州太守
高定元自旄頭定笮卑水多為壘守亮欲俟定元軍
衆集合并討之軍卑水定元部曲殺雍闓及士庶等
孟獲代闓為主亮既斬定元而馬忠破䍧柯李恢敗
於南中夏五月亮渡瀘進征益州生虜孟獲置軍
中問曰我軍如何獲對曰恨不相知公易勝耳亮以
方務在北而南中好叛亂宐窮其詐乃赦獲使還合
軍更戰凡七虜七赦獲等心服夷漢亦思反善亮復
問獲獲對曰眀公天威也邊民長不為惡矣秋遂平
四郡改益州為建寧以李恢為太守加安漢將軍領
交州刺史移治味縣分建寧越嶲置雲南郡以吕
凱為太守又分建寧䍧柯置興古郡以馬忠為䍧
柯太守移南中勁卒青羌萬餘家於蜀為五部無當
無前軍號飛(闕)分其羸弱配大姓焦雍婁㸑孟量毛
李為部曲置五部都尉號五子故南人言四姓五子
也以夷多剛狠不賓大姓冨豪乃勸令出金帛聘策
惡夷為家部曲得多者奕世襲官於是夷人貪貨物
以漸服屬於漢成夷漢部曲亮收其俊傑建寧㸑
習朱提孟琰及獲為官屬習官至領軍琰輔漢將軍
獲御史中丞出其金銀丹漆耕牛戰馬給軍國之用
都督常重用其人李恢卒後以蜀郡太守犍為張
翼為都督翼持法嚴不得殊俗和夷帥劉胄反徵翼
以馬忠為代忠未至翼修攻戰方略資儲群下懼翼
曰吾方臨戰場豈可以絀退之故廢公家之務乎忠
至承以滅胄蜀賜翼爵關内侯忠在南柔遠能邇甚
垂惠愛官至鎮南大將軍卒後南人為之立祠水旱
禱之以蜀郡張表為代加安南將軍又以犍為楊義
為參軍副貳之表後以南郡閻宇為都督南郡霍戈
為参軍弋甚善參毗之禮遂代宇為監軍安南將軍
撫和異俗為之立法施教輕重允當夷晉安之及
晉世因仍其任時交趾不附假弋節遙領交州刺史
得以便宐選用長吏令官和解夷人及適罰之皆依
弋故事弋卒子在龔領其兵和諸姓晉以巴西太守
吴靜在官數年撫䘏失和軍司鮮于嬰表徵靜還嬰
因代之泰始六年以益州大分南中四郡為寧州
嬰為刺史咸寧五年尚書令衛瓘奏兼并州郡
太康三年罷寧州置南夷以天水李毅為校尉持節
統兵鎮南中統五十八部夷族都監行事每夷供貢
南夷府入牛金旃馬動以萬計皆豫作忿恚致校尉
官屬其供郡縣亦然南人以為饒自四姓子弟仕進
必先經都監夷人大種曰昆小種曰叟皆曲頭木耳
環鐵褁結無大侯王如汶山漢嘉夷也夷中有桀黠
能言議屈服種人者謂之耆老便為主論議好譬喻
物謂之夷經今南人言論雖學者亦半引夷經與夷
為姓曰遑耶諸姓為自有耶世亂犯法輒依之藏匿
或曰有為官所法夷或為執仇與夷至厚者謂百世
遑耶恩若骨肉為其逋逃之藪故南人輕為&KR0852;變恃
此也其俗徵巫鬼好詛盟投石結草官常以盟詛要
之諸葛亮乃為夷作圖譜先畫天地日月君長城府
次畫神龍龍生夷及牛馬羊後畫部主吏乘馬幡蓋
廵行安䘏又畫牽牛負酒齎金宝詣之之象以賜夷
夷甚重之許致生口直又與瑞錦鐵劵今皆存每刺
史校尉至齎以呈詣動亦如之毅後永昌吕祥為
校尉祥後數人李廣漢從雲南犍為郡守為校尉久
之建寧太守巴西杜俊朱提太守梓潼雍約懦鈍無
治政以賄成俊奪大姓鐵官令毛詵中郎李叡部曲
致詵弟耐罪朱提大姓太中大夫李猛有才幹弟為
功曺分當察舉而俊約受都尉雷逄賂舉逢子炤孝
廉不禮猛猛等怨之太安元年秋詵叡猛逐俊以
叛猛之書曰昔魯侯失道季氏出之天之愛民君師
所治知足下追踵古人見賢思齊足下箕帚枉慚吾
郡亦逐約應之作亂衆數萬毅討破之斬詵首叡走
依遑耶丘蔡夷師于陵承猛箋降曰生長遐荒不達
禮教徒與季雄和光合勢雖不能營師五丈略地渭
濱冀北斷襃斜東據永安退考靈符晉德長久誠非
狂夫所能干輒表革面歸罪有司毅惡其言遂誘殺
之部永昌從事江陽孫辨上南中形勢七郡斗絶
晉弱夷強加其土人屈塞應復寧州以相鎮慰冬十一
月丙戌詔書𣸪置寧州增統䍧柯益州朱提合剌郡
為刺史加龍驤將軍進封成都縣侯二年于陵承
詣毅請恕叡罪毅許之叡至羣下以為詵叡破亂州
土必殺之毅不得已許諾及叡死干陵承及詵猛遑
耶怒扇動謀反奉建寧太守巴西馬恢為刺史燒郡
偽發毅方疾作力出軍初以救恢及聞其情乃殺恢
夷愈強盛破壊郡縣役吏民會毅疾甚軍連不利晉
民或入交州或入永昌䍧柯半亦為夷所困虜夷因
攻圍州城毅但病力固孤城病篤不能戰討時李特
李雄作亂益州而所在有事救援莫至毅上疏陳謝
不能式遏寇虐疾與事遇使虜遊䰟兵穀既單器械
窮盡而求救無望坐待殄斃若必不垂矜憂乞請大
使及臣尚存加以重罪若臣已死必陳屍為戮積四
年光熙元年春三月毅薨子釗任洛還赴到䍧柯
路塞停住交州文武以毅女秀明達有父才遂奉領
州事秀初適漢嘉太守廣漢王載載將家避地在南
故共推之又以載領南夷龍驤參軍秀奬厲戰討食
糧已盡人但焦草炙鼠為命秀伺夷怠緩輒出軍掩
破首尾三年釗乃得達丁喪文武復逼釗領州府事
毅故吏毛孟等詣洛求救至欲自刎懷帝乃下交州
使救助之以釗為平寇將軍領南夷護軍遣御史趙
濤贈毅少府謚曰武侯交州刺史吾彦遣子威遠將
軍咨以援之朝廷以廣漢太守魏興王遜為南夷校
尉寧州刺史代毅自永嘉元年受除四年乃至遙舉
建寧董敏為秀才郡久無太守功曹周悅行郡事輕
敏不下其板遜至怒殺悅悅弟秦㨔長周昺合夷叟
謀以趙濤父混昔為建寧有德惠欲殺遜樹濤遜誅
之并殺濤夷晉莫不惶懼表釗為朱提太守治南廣
禦雄時荒亂後倉無斗粟衆無一旅官民虚竭繩紀弛
廢遜惡衣菜食招集夷民夷徼厭亂漸亦返善勞來
不怠數年克復以五荼夷昔為亂首圖討之未有致
罪會夷發夜郎莊王墓遜因此遂討滅之及討惡獠
剛夷數千落威震南方官至平西安南將軍又兼益
州刺史加散騎常侍封襃中伯而嚴猛太過多所誅
鋤犍為太守朱提雷炤流民隂貢平樂太守董覇破
䍧柯平夷南廣北降李雄建寧㸑量與益州太守李
易梁水太守董慬保興古槃南以叛雄遣叔父驤破
越嶲伐寧州遜使使督護雲南姚岳拒驤於堂螂縣
違遜指授雖大破驤不獲太興四年遜發病薨州
人推中子堅領州事永昌元年晉朝更用零陵太守
南陽尹奉為寧州刺史南夷校尉加安西將軍奉威
刑緩鈍政治不理咸和八年遂為雄弟壽所破獲
南中盡為雄所有惟䍧柯謝恕不為壽所用
遂保郡獨為晉官至撫夷中郎將寧州刺史冠
軍是歲咸和八年也
䍧柯郡漢武帝元鼎二年開屬縣漢十七戶六萬及
晉縣四戸五千去洛五千六百一十里郡上值天井
故多雨潦俗好鬼巫多禁忌畬山為田無蠶桑頗尚
學書少威儀多懦怯寡畜産雖有僮僕方諸郡為貧
王莽更名䍧柯曰同亭郡不服會公孫述時三蜀大
姓龍傅尹董氏與功曺謝暹保郡聞漢世祖在河北
乃遠使使由番禺江出奉貢漢朝世祖嘉之號為義
郎明章之世母歛人尹珍字道真以生遐裔未漸
庠序乃遠從汝南許叔重受五經又師事應世叔學
圖緯通三材還以教授於是南域始有學焉珍以經
術選用歴尚書丞郎荆州刺史而世叔為司隷校尉
師生竝顯平夷傅寳夜郎尹貢亦有名德歴尚書郎
長安令巴郡太守彭城相號南州人士郡特多阻嶮
有延江霧赤煎水為池衛少有亂惟朱褒見誅其郡
守垂功名者前有吴覇陳立後有漢中張亮則廣漢
劉寵犍為費詩巴西馬忠皆著勲烈晉元帝世太
守建寧孟才以驕㬥無恩郡民王清范朗逐出之刺
史王遜怒分鄨半為平夷郡夜郎以南為夜郎郡四
縣
萬壽縣郡治有萬壽山沮本有鹽井漢末時夷民共
詛盟不開今三郡皆無鹽
且蘭縣音沮漢曰故且蘭有柱蘭關也
廣談縣
毋歛縣有剛火也
平夷郡晉元帝建興元年置屬縣二戸千
平夷縣郡治有䂪津安樂水山出茶蜜
鄨縣故犍為郡城也不狼山出鄨水入沅水有野生
薜可食大姓王氏
夜郎郡夜郎國也屬縣二戸千
夜郎縣郡治有遯水通廣鬱林有竹王三郎祠甚
有靈響也
談指縣
晉寧郡本益州也元鼎初屬䍧柯越嶲漢武帝元封
二年叟反遣將軍郭昌討平之因開為郡治滇池上
號曰益州漢屬縣二十四戸二十萬晉縣七戶萬去
洛五千六百里司馬相如韓說初開得牛馬羊屬三
十萬漢乃募徙死罪及姦豪實之郡土大平敞原田
多長松臯有鸚鵡孔雀鹽池田漁之饒金銀畜産之
冨俗奢豪難撫御惟文齊王阜景毅李顒及南郡董
和為之防檢後遂為善蜀建興三年丞相亮之南征
以郡民李恢為太守改曰建寧治味縣寧州别建為
益州郡後太守李逷恢孫也與前太守董慬建寧㸑
量共叛寧州刺史王遜表改益州為晉寧郡
滇池縣郡治故滇國也有澤水周圍二百里所出
深廣下流淺狹如倒流故曰滇池長老傳言池中有
神馬或交焉即生駿馬俗稱之曰滇池駒日行五百
里水神祠祀亦有温泉如越嶲温水又有白蝟山山
無石惟有蝟也
同勞縣
同安縣
連然縣有鹽泉南中共仰之
建令縣
毋單縣
秦臧縣
建寧郡治故庲降都督屯也南人謂之屯下屬縣晉
太安二年分為益州平樂二郡合縣十三戸萬去洛
五千六百三十九里有五部都尉四姓及霍家部曲
味縣郡治有明月社夷晉不奉官則官與共盟於
此社也
升麻縣山出好升麻有塗水
同樂縣大姓㸑氏
穀昌縣漢武帝將軍郭昌討夷平之因名郭昌以
威夷孝章帝時改為穀昌也
同瀨縣
雙柏縣
存䣖縣雍闓反結壘於縣山繫馬枊柱生成林今
夷言無雍梁夷言馬也
昆澤縣
漏江縣九十里出蠙口
談槀縣有濮獠
伶丘縣主獠
脩雲縣
新定縣
平樂郡元帝建興元年刺史割建寧新定興遷二縣
新立平樂三沮二縣合四縣為郡後太守建寧董覇
叛降李䧺郡縣遂省寧州北屬雄復為郡以朱提李
壮為太守
朱提郡本犍為南部孝武帝元封二年置屬縣四建
武後省為犍為屬國至建安二十年鄧方為都尉先
主因易名太守屬縣五戸八千去洛五千三百里先
有梓潼文齊初為屬國穿龍池溉稻田為民興利亦
為立祠大姓朱魯雷興仇逓高李亦有部曲其民好
學濱犍為號多士人為寧州冠冕
朱提縣郡治
堂螂縣因山名也出銀鉛白銅雜藥有堂螂附子
南秦縣自僰道南廣有八亭道通平夷
漢陽縣有漢水入延江
南昌縣故都督治有鄧安遠城也
南廣郡蜀延熙中置以蜀郡常竺為太守蜀朝召竺
入為侍中巴西令狐衷代之建武九年省元帝
世刺史王遜移朱提治郡南廣太守李釗數破雄殺
賊大將樂初後刺史尹奉却郡還舊治及雄定寧州
復置郡以興古太守朱提李播為太守屬縣四戸千
自僰道至朱提有水步道水道有黑水及羊官水至
險難行步道渡三津亦艱阻故行人為語曰猶溪赤
木盤蛇七曲盤羊烏櫳氣與天通看都濩泚住柱乎
尹庲降賈子左儋七里又有牛叩頭馬摶坂其險如
此土地無稻田蠶桑多蛇蛭虎狼俗妖巫惑禁忌多
神祠
南廣縣郡治漢武帝大初元年置有鹽官
臨利縣常遷縣
新興縣
永昌郡古哀牢國哀牢山名也其先有一婦人名曰
沙壼(沙壹後漢作)依哀牢山下居以捕魚自給忽於水中
觸一沉木遂感而有娠度十月産子男十人後沉木
化為龍出謂沙壼曰君為我生子今在乎而九子驚
走惟一小子不能去陪龍坐龍就而䑛之沙壼與言
語以龍與陪坐因名曰元隆猶漢言陪坐也沙壼將
元隆居龍山下元隆長大才武後九兄曰元隆能與
龍言而黠有智天所貴也共推以為王時哀牢山下
復有一夫一婦産十女元隆兄弟妻之由是始有人民
皆象之衣後着十尾臂脛刻文元隆死世世相繼分
置小王往往邑居散在溪谷絶域荒外山川阻深生
民以來未嘗通中國也南中昆明祖之故諸葛為其
國譜也孝武時通博南山度蘭滄水谿置嶲唐
不韋二縣徙南越相吕嘉子孫宗族實之因名不韋
以彰其先人惡行人歌之曰漢德廣開不賓渡博南
越蘭津渡蘭滄為他人渡蘭滄水以取哀牢地哀牢
轉衰至世祖建武二十三年王扈栗(賢栗後漢作)遣兵乘箄
船南攻鹿茤鹿茤民弱小將為所擒會天大震雷疾
風㬥雨水為逆流箄船沉没溺死者數千人後扈栗
復遣六王攻鹿茤鹿茤王迎戰大破哀牢軍殺其六
王哀牢人埋六王夜虎掘而食之哀牢人驚怖引去
扈栗懼謂諸耆老曰哀牢略徼自古以來初不如此今
攻鹿茤輒被天誅中國有受命之王乎是何天祐之
明也漢威甚神即遣使詣越嶲太守願帥種人歸義
奉貢世祖納之以為西部屬國其地東西三千里
南北四千六百里有穿胷儋耳種閩越濮鳩獠其渠
帥皆曰王孝明帝永平十二年哀牢抑狼遣子奉
獻明帝乃置郡以蜀郡鄭純為太守屬縣八戸六
萬去洛六千九百里寧州之極西南也有閩濮鳩獠
僄越躶濮身毒之民土地沃腴黃金光珠虎魄翡翠
孔雀犀象蠶桑綿絹采帛文繡又有貊獸食鐵猩猩
獸能言其血可以染朱罽有大竹名濮竹節相去一
丈受一斛許其梧桐木其花柔如絲民績以為布幅
廣五尺以還潔白不受汚俗名曰桐華布以覆亡人然
後服之及賣與人有蘭干細布蘭干獠言紵也織成
文如綾錦又有罽旄帛疊水精瑠璃軻蟲蚌珠宐五
穀出銅錫太守著名績者自鄭純後有蜀郡張化
常員巴郡沈稚黎彪然顯者猶鮮章武初郡無太
守值諸郡叛亂功曹吕凱奉郡丞蜀郡王伉保境
六年丞相亮南征高其義表曰不意永昌風俗乃爾
以凱為雲南太守伉為永昌太守皆封亭侯李恢遷
濮民數千落于雲南建寧界以實二郡凱子祥太康
中獻光珠五百觔還臨本郡遷南夷校尉祥子元
康末為永昌太守值南夷作亂閩濮反乃南移永壽
去故郡千里遂與州隔絶吕氏世官領郡於今三世
矣大姓陳趙謝楊氏
不韋縣故郡治
比蘇縣
哀牢縣
永壽縣今郡治
嶲唐縣有周水從徼外來
雍鄉縣
南里縣有翡翠孔雀
博南縣山高四十里越之得蘭滄水有金沙以火
融之為黃金有光珠穴出光珠有虎魄能吸芥又有
珊瑚
雲南郡建興三年置屬縣七戸萬去洛六千三百四
十三里本雲川地有熊倉山上有神鹿一身两頭食
毒艸有上方下方夷亦出花布孔雀常以二月來翔
月餘而去土地有稻田畜牧但不蠶桑
雲南縣郡治
葉榆縣有河洲
遂久縣有繩水也
弄棟縣有無血水(水出連山)
蜻蛉縣有鹽官濮水同出山有碧雞金馬光彩倏
忽民多見之有山神漢宣帝遣諫議大夫蜀郡王襃
祭之欲致雞馬襃道病卒故不宣著
其縣二别爲郡
河陽郡刺史王遜分雲南置屬縣四戸千
河陽縣郡治在河中源洲上也
梁水郡刺史王遜分置在興古之盤南
梁水縣郡治有振山出銅
賁古縣山出銀鉛銅鐵
西隨縣
興古郡建興三年置屬縣十一戶四萬去洛五千八
百九十里多鳩獠濮特有瘴氣自梁水興古西平
三郡少穀有桄榔木可以作麵以牛酥酪食之人民
資以為糧欲取其木先當祠祀
温縣郡治元鼎二年置
律高縣西有石空山出錫東南有盤町山出錫
鐔封縣有温水
句町縣故句町王國也其置自濮王姓毋漢時受
封迄今
漢興縣
勝休縣有河水也
唐都縣故名雲夢縣
西平郡刺史王遜時㸑量保盤南遜出軍攻討不能
克及遜薨後寇掠州下吏民患之刺史尹奉重募徼
外夷刺殺量而誘降李逷盤南平奉以功進安西將
軍封遷陵伯乃割興古雲南之盤江來如南零三縣
為郡
右寧州統郡十四縣六十八
咸熙元年吳交趾郡吏吕興殺太守孫靖内附魏魏
拜興安南將軍時南中監軍霍弋表遣建寧㸑谷為交
趾太守率牙門將軍建寧董元毛炅孟幹孟通㸑熊
李松王素等領部曲以討之谷未至興已為功曹李
統所殺泰始元年谷等徑至郡撫和初附無幾谷
卒晉更用馬忠子融代谷融卒遣犍為楊稷代之加
綏遠將軍又進諸牙門皆雜號將軍封吳侯交州刺
史劉峻大都督脩則領軍三攻稷皆為稷所敗鬱林
九真皆附稷稷表遣將軍毛炅董元等攻合浦戰于
古城大破吳軍殺峻則稷因表炅為鬱林太守元為
九真太守元病亡更以益州王素代之數攻交州諸
郡泰始七年春吳王孫皓遣大都督薛珝交州刺
史陶璜帥二十萬軍興扶嚴惡夷合十萬伐交趾稷
遣炅及將軍建寧孟岳等禦之戰于封谿衆寡不敵
炅等敗績僅以身免還交趾固城自守破敗之後衆
裁千人并新附可有四千男女萬餘口陶璜圍之杜
塞蹊徑救援不至雖班糧約食猶不供繼至秋七月
城中食盡病餓死者太半交趾人廣野將軍王約友
應陶璜以梯援外吳人遂得入城得稷等皆囚之即
斬稷長史張登將軍孟通及炅幷交趾人邵暉等二
千餘人受皓詔傳稷秣陵故梏稷及孟幹㸑熊李松
四人于吳通四遠消息稷至合浦發病歐血死傳首
秣陵棄其屍喪於海幹松熊至吳將加斬刑或說皓
宥免幹等可以勸邊將皓原之欲徙付臨海郡初稷
等私誓不能死節困辱虜手若蒙未死必當思求北
歸稷既路死幹等恐北路轉遠以吳人愛蜀側竹弓
弩言能作之皓轉付部為弓工九年幹自吳逃返
洛陽松熊為皓所殺初晉武帝以稷為交州刺史
大封半道稷城陷或傳降故不錄幹至表状乃追贈
交州刺史封松熊後嗣侯焉
古城之戰毛炅手殺脩則則子允隨陶璜璜以炅壯
勇欲赦之而允必欲求殺炅炅亦不屈於璜璜怒乃
躶身囚結面縳呵曰晉兵賊炅亦烈聲呵曰吳狗何
等為賊吳人生割其腹允割其肝罵曰虜腹炅罵不
斷曰尚欲斬汝孫皓汝父何死狗也吳人斬之武帝
聞而矜哀即詔炅子襲爵封諸子三人關内侯九真
太守王素以交趾敗與董元牙門王承等欲還南中
為陶璜别將衛濮所獲功曺李祚見交趾民&KR0714;害還
遂率吏民保郡為晉祚舅黎晃為吳將攻伐祚不下
數遣人解喻降之祚荅曰舅自吳將祚自晉臣惟力
是視矣邵暉子胤先為父使詣洛拜奉車都尉比
還暉敗亡胤依祚固守求救南中南中遥為之援諸
姓得世有部曲弋遣之南征因以功相承也
譔曰南域處卭笮五夷之表不毛閩濮之鄉固九服
之外也而能開土列郡爰建方州踰博南越蘭滄遠
撫西垂漢武之迹可謂大業然要荒之俗不與華同
安邊撫遠務在得才故高祖思猛士作歌孝文想頗
牧咨嗟斯靜禦之將信王者所詳釋也馬霍王尹得
失之際足以觀矣交趾雖異州部事連南中故幷志
焉
華陽國志卷苐四
