華陽國志卷苐七
劉後主志
後主諱禪字公嗣先主太子甘夫人所生也襲位時
年十七建興元年夏五月後主即位尊皇后吳氏
曰皇太后大赦改元扵魏黃初四年吳黃武二年也
立皇后張氏車騎將軍張飛女也封丞相亮武鄊
侯中護軍李嚴假節加光禄勲封都鄊侯督永安事
中軍師衛尉魯國劉琰亦都鄊侯中護軍趙雲江州
都督費觀屯騎校尉丞相長史王連中部督襄陽向
寵及魏延吳懿皆封都亭侯楊洪王謀等關内侯
南中諸郡竝叛亂亮以新遭大喪未便加兵遣尚書
南陽鄧芝固好扵吳吳王孫權曰吾誠願與蜀和親
但主幼國小慮不自存芝對曰吳蜀二國之地吳有
三江之阻蜀有重險之固大王命世之英諸葛亮一
時之傑合此二長共爲唇齒進可兼幷天下退可鼎
足而峙大王如臣服扵魏魏則上望大王入朝其次
求太子入侍若其不從則奉辭伐叛蜀必順流見可
而進如此江南之地非復大王之有也吳王大悅與
蜀和報使䀻歲通芝後累往權曰若滅魏之後二主
分治不亦樂乎芝對曰滅魏之後大王未深識天命
者戰爭方始耳權曰君之誠懇乃至於此書與亮曰
丁掞厷張隂化不實和合二國惟有鄧芝二年丞
相亮開府領益州牧事無巨細咸决扵亮亮乃撫百
姓示儀軌約官職從權制盡忠益時者雖讎必賞犯
法怠慢者雖親必罰服罪輸情者雖重必釋遊辭巧
飾者雖輕必戮善無微而不賞惡無纖而不貶庶事
精練物究其本循名責實虚僞不齒終乎封域之内
畏而愛之刑政雖峻而無怨者以其用心平勸戒眀
也辟尚書郎蔣琬及廣漢李邵巴西馬勳爲掾
南陽宗預爲主簿秦宓為别駕犍爲五梁爲功曹梓
潼杜微為主簿皆州俊彦也而江夏費禕南郡董允
郭攸之始爲侍郎贊揚日月吳遣中郎將張温來
聘報鄧芝也將返命百官餞焉惟宓未往亮累催之
温問曰彼何人也亮曰益州學士者也及至温問宓
曰君學乎荅曰五尺童子皆學何况小人温曰天有
頭乎在何方也宓曰詩云乃眷西顧知其在西又曰
天有耳乎宓曰詩不云乎鶴鳴九皐聲聞于天若無
其耳何以聽之又曰天有足乎曰詩不曰乎天步艱
難之子不猶若其無足何以步之又曰天有姓乎曰
姓劉何以知之曰其子姓劉又曰日生扵東乎曰雖生
扵東終没扵西答問如響之應聲温大敬服宓亦尋
遷右中郎將長水校尉大司農三年春長水校尉
廖立坐謗訕朝廷改徙汶山立自荆州與龐竝見知
而性傲侮後更冗散故致黜廢三月亮南征四郡以
弘農太守楊儀爲參軍從行步兵校尉襄陽向朗爲
長史統留府事秋南中平軍資所出國以冨饒
冬亮還至漢陽與魏降人李鴻相見說新城太守孟
達委仰扵亮無已亮方北圖欲招達為外援謂參軍
蔣琬從事費詩曰歸當有書與子度相聞對曰孟達
小子昔事振不忠後奉先帝背叛反覆之人何足與
書亮不答詩數率意而言故凌遲扵世十有二月
亮至群官皆道迎而亮命侍郎費諱參乘禕官小
年幼衆士扵是莫不易觀四年永安都護李嚴還
督江州城巴郡大城以征西將軍汝南陳到督永安
封亭侯是歲魏文帝崩眀帝立五年魏太和元
年也春丞相亮將北伐上䟽曰今天下三分益州疲
弊此誠危急存亡之秋也然侍衛之臣不懈扵内忠
志之士亡身扵外者咸追先帝之遇欲報之陛下也
先帝以臣謹慎故臨崩寄臣以大事受命以來夙夜
憂嘆故五月渡瀘深入不毛今南方以定兵甲以足
當帥將三軍北平中原庶竭駑鈍攘除姦兇克𣸪漢
室還乎舊都此臣所報先帝而忠扵陛下願陛下託
臣以討賊興復不效則治臣之罪以告先帝之靈陛
下亦宐自謀諮諏善道察納雅言不宐引喻失所以
塞忠諫之路也又曰親賢臣遠小人先漢所以興隆
昵小人疎君子後漢所傾覆侍中郭攸之費禕侍郎
董允先帝簡拔以遺陛下斟酌規益進盡忠言則其
任也宫省之事&KR0662;以諮之必能禆補闕漏有所廣益
也以尚書南陽陳震爲中書令治中張裔爲留府
長史與參軍蔣公琰知居府事二月亮出屯漢中
營沔北陽平石馬以鎮北將軍魏延爲司馬六年
春丞相亮揚聲由斜谷道取郿使鎮東將軍趙雲中
監軍鄧芝據箕谷為疑軍魏大將軍曺真舉衆當之
亮身率大衆攻祁山賞罰肅而號令眀天水南安安
定三郡叛魏應亮關中響震魏眀帝西鎮長安命張
郃拒亮亮使參軍襄陽馬謖禆將軍巴西王平及張
沐李盛黃襲等在前違亮節度爲郃所破平獨歛衆
爲殿而雲芝亦不利亮拔將西縣千餘家還漢中戮
謖及沐盛以謝衆奪襲兵貶雲秩長史向朗以不時
臧否免罷超遷平參軍進位討寇將軍封亭侯統軍
五年亮上䟽曰臣以弱才叨竊非據親秉節旄以厲
三軍不能訓章眀法臨事而懼至有街亭違令之闕
箕谷不戒之失咎皆在臣臣授任無方春秋責帥職
臣是當請自貶三等以督厥咎扵是以亮爲右將軍
行丞相事辟天水姜維為倉曹掾加奉義將軍封當
陽亭侯亮書與長史張裔參軍蔣琬稱維曰姜伯約
西州上士馬季常李永南不如也冬亮復出散關圍
陳倉糧盡還魏將王雙追亮亮合戰斬雙七年春
丞相亮遣護軍陳戒攻武都隂平魏雍州刺史郭淮
出將擊戒亮自至建威淮退遂平二郡後主詔策
亮曰街亭之敗咎由馬謖而君引愆深自抑損重違
君意聽順所守前年耀師馘斬王雙今歲爰征郭淮
遁走降集氐羌興復二郡威震凶暴功勲赫然復君
丞相君其無辭夏四月吳主孫權稱尊遣衛尉陳
震慶問吳與蜀約分天下冬城漢樂八年春丞
相亮以參軍楊儀爲長史加綏遠將軍遷姜維護軍
征西將軍秋魏大將軍司馬宣王由西城征西車
騎將軍張郃由子午大司馬曺真由斜谷三道將攻
漢中丞相亮軍城固表進江州都護李嚴驃騎將軍
將二萬人赴漢中嚴初求以五郡爲巴州書先亮言
魏大臣陳群司馬懿竝開府亮乃加嚴中都護以嚴
子豐爲江州都督大雨道絶真等還丞相亮以當先
北征因留嚴漢中署留府事嚴改名平丞相司馬
魏延將軍吳懿西入羌中大破魏後將軍費擢雍州
刺史郭淮于陽谿延遷前軍師鎮西將軍封南鄭侯
懿左將軍高陽鄊侯徙魯王永爲甘陵王梁王理爲
安平王皆以魯梁在吳分故也九年春丞相亮復
出圍祁山始以木牛運參軍王平守南圍司馬宣王
拒亮張郃拒平亮慮糧運不繼三策告都護李平曰
上計斷其後道中計與之持久下計還住黃土時宣
王等糧亦盡盛夏雨水平恐運漕不給書白亮宐
振旅夏六月亮承平指引退張郃至青封交戰爲亮
所殺秋八月亮還漢中平懼亮以運不辨見責欲
殺督運領岑述驚問亮何故來還又表後主言亮偽
退亮怒表廢平爲民徙梓潼奪平子豐兵以爲從事
中郎與長史蔣琬共知居府事時費禕爲司馬也
十年春丞相亮休士勸農車騎將軍劉琰與軍師魏
延不和還成都秋旱亮練兵講武十一年魏青龍
元年也丞相亮治斜谷閣運糧谷口十二年春丞
相亮以流馬運從斜谷道出武功據五丈原與司馬
宣王對扵渭南亮每患糧不繼使志不伸乃分兵屯
田爲久住之基耕者雜扵渭濱居民之間百姓安堵
軍無私焉秋八月亮疾病䘚于軍時年五十四還
葬漢中定軍山塚足容棺歛以時服諡曰忠武侯鎮
西大將軍魏延與長史楊儀素不和亮既恃延勇猛
又惜儀籌畫不能偏有所廢常恨恨之為作甘戚論
二子不感延常舉刃擬儀涕淚交流惟護軍費禕和
解中間終亮之世盡其器用儀欲案亮成規將喪引
退使延斷後姜維次之延怒舉軍先歸南鄭各相表
反留府長史蔣琬侍中董允保楊儀疑延延逆欲擊
儀儀遣平北將軍馬倵討滅延延自以武幹常求將
數萬别行依韓信故事亮不許以亮為怯及儀將退
使費禕造延延曰公雖亡吾見在當率衆擊賊豈可
以一人亡廢國家大事乎使禕報儀不可故欲討儀
儀率諸軍還成都大赦以吳懿爲車騎將軍假節督
漢中事初亮密表後主以儀性狷狹若臣不幸可以
蔣琬代臣扵是以琬爲尚書令揔統國事以儀爲中
軍師司馬費禕為後軍師征西姜維爲右監軍輔漢
將軍鄧芝前軍師領兖州刺史張翼前領軍竝典軍
政廖立在汶山聞亮䘚垂泣曰吾終扵左袵矣李
平亦發病死初立平爲亮所廢安奄没齒常冀亮當
自補復策後人不能故感憤焉十三年拜尚書令蔣
琬爲大將軍領益州剌史以貲褘爲尚書令時新喪
元帥遠近危悚琬超登大位既無戚容又無喜色衆
望漸服侍郎董允兼虎賁中郎將統宿衛兵軍師楊
儀自以年官在琬前雖同為參軍長史已常征伐勤
苦更處琬下怨望謂費褘曰公亡際吾當舉衆降
魏處世寧當落度如此邪令人追悔不可及褘表其
言廢徙漢嘉儀又上書激切遂行儀重辟吳以亮之䘚
也又增巴丘守萬人蜀亦益白帝軍右中郎宗預使
吳吳主曰東之與西共爲一家何以益白帝守預對曰
東增巴丘之戍蜀益白帝之兵俱事勢宐然不足以
相問也十四年夏四月後主西巡至湔山登坂觀
汶川之流武都氐王符徤請降將軍張尉迎之過期不至
大將軍琬憂之牙門將巴西張嶷曰徤求附𣢾至必
無返滯聞徤弟狡不能同功各將乖離是以稽耳徤
弟果叛就魏徤率四百家隨尉居廣都縣十五年
魏景初元年也夏六月皇后張氏薨諡曰敬哀
是歲車騎將軍吳懿卒以後典軍安漢將軍王平領
漢中太守代懿督漢中事懿從弟班漢大將軍何
進官屬吳匡之子也名常亞懿官至驃騎將軍持節
鄊侯時南郡輔匡光弼零陵劉邕南和官亦至鎮南
將軍潁川袁淋南郡高翔至大將軍淋征西將軍
延熙元年春正月立皇后張氏敬哀皇后妹也大赦
改元立子璿爲太子瑤爲安定王以典學從事巴西
譙周爲太子家令梓潼李譔爲僕射皆名儒也冬十
二月大將軍出屯漢中更拜王平以前護軍署大將
軍府事尚書僕射李福爲前監軍領大將軍司馬
延熙二年春三月進大將軍琬大司馬開府辟治中
從事犍為楊義爲東曹掾義性簡琬與言時不應
荅羣吏以爲慢琬曰夫人心不同各如其面面從後
言古人所戒義欲贊吾是耶則非本心欲反吾言也
則顯吾之非是以嘿然此義之快也督農楊敏常
毁琬作事憒憒誠非前人也或以白琬琬曰吾信不
如前人主者白乞問憒憒狀琬曰苟其不如則憒憒
矣復問何也後敏坐事下獄人以為必死琬心無適
莫是以上下輯睦歸仰扵琬蜀猶稱治輔漢將軍
姜維領大司馬是歲西征入羌中魏眀帝崩齊王即
位延熙三年魏正始元年也安南將軍馬忠率越
嶲太守張嶷平越嶲郡四年冬十月尚書令費禕至
漢中與大司琬諮論事計歲盡還五年春正月姜維
還屯涪縣大司馬琬以丞相亮數入秦川不克欲順
沔東下征三郡朝臣咸爲不可安南將軍馬忠自建
寧還朝因至漢中宣詔旨于琬琬亦連疾動輟計遷
忠鎮南大將軍封彭鄊侯六年大司馬琬上䟽曰
臣既闇弱加嬰疾疢奉辭六年規方無成夙夜憂慘
今魏跨帶九州除之未易如東西犄角但當蠶食然
吳期二三連不克果輒與費禕馬忠議以爲凉州胡
塞之要宐以姜維爲凉州剌史銜持河右今涪水陸
四通惟急是赴東北之便應之不艱冬十月琬還
鎮涪以王平爲鎮北大將軍督漢中事姜維鎮西大
將軍凉州剌史十有一月大赦遷尚書令費褘大
將軍錄尚書事就遷江州都督鄧芝車騎將軍七
年閏月魏大將軍曹爽征西將軍夏侯玄征蜀王平
白與護軍零陵劉敏拒興勢圍以大司馬琬疾病假
大將軍禕節率軍自成都赴漢中旌旗啟路馬人擐
甲羽檄交馳嚴鼓將發光禄大夫義陽來敏求共圍
棋禕留意博奕色守自若敏曰聊試君耳君信可人
必能辦賊者也比至爽退命鎮南大將軍馬忠平尚
書事夏四月安平王卒子胤嗣秋九月禕還大
司馬琬以病固讓州職于費禕董允扵是禕加大將
軍領益州剌史允加輔國將軍守尚書令允立朝正
色處中上則匡主下帥群司于時蜀人以諸葛亮蔣
費及允爲四相一號四英宦人黃皓便僻佞慧畏允
不敢爲非後主常欲采擇允曰妃后之數不可過十
二允常與典軍義陽胡濟大將軍禕共期遊宴命駕
將出郎中襄陽董恢造允修敬自以官卑少行求索
去允曰本所以出者欲與同好游談耳君以自屈方
展闊積舍此就彼非所謂也命解驂止駕允之下士
接物皆此類也君子以爲有周公之德八年秋皇
太后吳氏薨謚曰穆冬十有一月大將軍褘行軍
漢中&KR0680;九年夏六月褘還成都&KR0680;秋大赦司農孟光
衆責禕曰夫赦者偏枯之物非明世之所宐有也今
主上賢仁百寮稱職有何旦夕之急數施非常之恩
以惠姦宄之惡上犯天時下違人理豈具瞻之高美
所望扵眀德哉禕但顧謝焉初丞相時有言公惜赦
者亮荅曰治世以大德不以小惠故匡衡吳漢不願
爲赦先帝亦言吾周旋陳元方鄭康成間每見啓告
治亂之道備曾不語赦也若景升季玉父子歲歲赦
宥何益扵治故亮時軍旅屢興赦不妄下也自亮殁
後兹制遂虧蜀初闕三司之位以待天下賢人其
卿士皆勲德融茂太常杜瓊學通行修衛尉陳震忠
惇篤粹孟光亮直著聞皆良幹也但光好指擿利病
大長秋南陽許慈普記(闕)性光禄來敏
舉措不慎失勢事者指當世美名不及特進太常廣
漢鐔承光禄勲河東裴雋也其朝臣尚書巴西司學
義陽胡博僕射巴西姚伷侍中汝南陳祗竝讃事業
以故丞相長史向朗爲左將軍朗自去長史優
游無事乃鳩合經籍開門誘士講論古義不豫世務
是以上自勢事下及童冠莫不宗敬焉冬十有一
月大司馬琬卒諡曰恭侯中書令董允亦䘚超遷蜀
郡太守南陽吕乂爲尚書令進姜維爲衛將軍與大
將軍禕竝錄尚書事維出隴西與魏將郭淮夏侯霸
戰剋之十年涼州胡王白虎文治無戴等率衆降
魏將軍維徙之繁縣汶山平康夷反維復討平之
過見廖立意氣自若維還假節十一年鎮北將軍
王平卒以中監軍胡濟爲驃騎將軍假節領兖州刺
史代平督漢中事平始出軍武不大知書性警朗有
思理與馬忠竝垂事績平同郡勾扶亦果壯亞平官
至右將軍封宕渠侯後張翼與襄陽廖化竝爲大將
故時人為語曰前有何勾後有張廖平本養外家何
氏後復姓夏五月大將軍禕出屯漢中十二年
魏嘉平元年也魏誅大將軍曹爽右將軍夏侯覇來
降&KR1697;子也拜車騎將軍四月大赦秋衛將軍維
出雍州不克將軍勾安李韶降魏十三年衛將軍
維復出西平不克而還十五年吳主孫權薨子亮
立來告赴之如古義也立子琮爲西河王命大
將禕開府尚書令吕乂卒以侍中陳祗守尚書令
加鎮軍將軍十六年春正月朔魏降人郭脩因賀
會手刃殺大將軍費禕扵壽謚曰敬侯禕當國名略
與蔣琬比而任業相繼雖典于外慶賞刑威咸咨於
已承諸葛之成規因循不革故能和壹自禕殁後閹
宦并權衛將軍維自負才兼文武加練西方風俗謂
自隴以西可制而有禕常裁制至是無憚屢出師旅
功績不立政刑失錯矣四月維將數萬攻南安魏
雍州刺史陳泰捄之維糧盡還十七年魏正元元
年也春衛將軍維督中外軍事大赦夏六月維復
出隴西隴西狄道長李簡舉縣降維圍襄武魏大將
徐質捄之維拔狄道河間臨洮三縣民入蜀居于綿
竹及繁是歲魏帝齊王廢高貴鄊公即祚十八
年春衛將軍維復議出征征西大將軍張翼廷爭以
國小不宐黷武維不聽夏率車騎將軍夏侯霸及
翼出狄道大破魏雍州剌史王經于洮西經衆死數
萬經退保狄道城翼曰可矣不宐進或毁此成功爲
蛇畫足維必進魏征西將軍陳泰捄狄道維退駐鍾
題十九年魏甘露元年也春進衛將軍姜維爲
大將軍秋八月維復出天水至上邽鎮西大將軍
胡濟失期不至大爲魏將鄧艾所破死者衆士庶由
是怨維而隴以西亦無寧歲冬維還謝過引負求
自貶削扵是以維爲後將軍行大將軍立子瓚爲
新平王大赦二十年春大赦魏征東大將軍諸葛
誕以淮南叛連吳魏分關中兵東下後將軍姜維復
從駱谷出長城軍芒水與魏大將司馬望鄧艾相持
景耀元年姜維以誕破退還成都復拜大將軍史
官言景星見大赦改元宦人黃皓與尚書令陳祗
相表裏始豫政皓自黃門丞至今年爲奉車都尉中
常侍姜維雖班在祗右權任不如蜀人無不追思
董允者時兵車久駕百姓疲弊太中大夫譙周者著
仇國論言可爲文王難爲漢祖人莫察焉征北大
將軍宗預自永安徵拜鎮南將軍領兖州刺史以襄陽
羅憲爲鎮軍督永安事吳大臣廢其主亮立孫沐
來告難如同盟也大將軍維議以爲漢中錯守諸
圍適可禦敵不獲大利不若退據漢樂二城積穀堅
壁聽敵入平且重關鎮守以禦大敵攻關不克野無
散穀千里懸糧自然疲退此殄敵之術也扵是督漢
中胡濟却守漢壽監軍王含守樂城護軍蔣舒守漢
城又扵西安建威武衛石門武城建昌臨遠皆立圍
守二年夏六月立子諶爲北地王恂爲新興王虔
爲上黨王以征西張翼爲左車騎將軍領冀州剌
史廣武督廖化爲右車騎將軍領并州刺史時南郡
閻宇爲右衛大將軍秋八月丙子領中護軍陳祗
卒謚曰忠侯祗在朝上希主指下接閹宦後主甚善
焉以僕射南鄊侯董厥爲尚書令三年魏景初元
年也秋九月追諡故前將軍關羽曰壯繆侯車騎
將軍張飛曰桓侯驃騎將軍馬超曰威侯軍師龐統
曰靖侯後將軍黃忠曰剛侯是歲魏帝高貴鄊公
卒常道鄊公即帝位四年春三月追諡故鎮軍趙
雲曰順平侯冬十月大赦拜丞相亮子武鄊侯瞻
中都護衛將軍遷董厥輔國大將軍與瞻輔政以侍
中義陽樊建守尚書令自瞻厥用事黃皓秉權無能
正矯者惟建持不與皓和好往來而秘書令河南郄
正與皓比屋周旋皓從微至著既不憎正又不愛之
官不過六百石常免扵憂患五年春正月西河王
琮卒大將軍維惡皓之咨擅啓後主欲殺之後主
曰皓趨走小臣耳往者董允切齒吾常恨之君何足
介意維本羈旅自託而功效無稱見皓枝附葉連懼
扵失言遜辭而出後主敕皓詣維陳謝維誘皓求沓
中種麥以避内逼皓承白後主秋維出侯和為魏將
鄧艾所破還駐沓中皓協比閻宇欲廢維樹宇故維
懼不敢還六年春魏相國晉文王命征南將軍鄧
艾鎮西將軍鍾會雍州剌史諸葛緒益州刺史師纂
五道伐蜀大將軍姜維表後主求遣左右車騎張翼
廖化督諸軍分護陽安關口及隂平橋頭黃皓信巫
鬼謂敵不來啟後主寢其事群臣不知夏艾將入
沓中會將向駱谷蜀方聞之遣張翼董厥爲陽安關
外助廖化爲維援繼大赦改元炎興比至隂平聞諸
葛維向建威故待月餘維爲鄧艾所摧還隂平鍾
會圍樂城遣别將攻關分將蔣舒開門降督傅僉奮
戰而死冬會以樂城不下徑長驅而前翼厥之至
漢壽也維化捨隂平還保劒閣拒會會不能剋糧運
懸遠議欲還而鄧艾由隂平景谷傍入後主又遣都
護諸葛瞻督諸軍拒艾至漢涪不進尚書郎黃崇權
子也勸瞻速行固險無令敵得入坪言至流涕瞻不
從前鋒已破艾徑至涪瞻退保綿竹艾書誘瞻曰若
降者必表封琅邪王瞻怒殺艾使戰于綿竹瞻軍敗
績瞻臨陣死崇及羽林督李球尚書張遵皆必死没
命瞻長子尚歎曰父子荷恩不早斬黃皓以致敗國
殄民用生何為乃驅馬赴魏軍而死百姓聞艾入
坪驚迸山野後主會群臣議欲南入七郡或欲奔吳
光禄大夫譙周勸降魏魏必裂土封後主後主從之
遣侍中張紹駙馬都尉鄧良賫璽綬奉牋詣艾降北
地王諶恚憤殺妻子而後自殺艾至成都後主轝
櫬面縳銜璧迎之艾親釋其縳受其璧焚其櫬承制
拜驃騎將軍使止其宫執黃皓將殺之受賂而赦之
諸圍守皆奉後主敕令乃下姜維未知後主降謂且
固城素與執政者不平欲使其知衛敵之難而後逞
志乃迴由巴西出郪五城會被後主手令乃投戈釋
甲詣鍾會降于涪軍士莫不奮擊以刃斫石明年
春正會構艾檻車見徵會圖異計竒維雄勇還其節
益本兵謂長史杜預曰姜伯約比中州名士夏侯太
初諸葛公休不如也鄧艾亦謂蜀人曰姜維雄兒也
會維到出同車坐同席將至成都自稱益州牧以叛
恃維爲爪㸦欲遣爲前將軍伐中國維既失策又知
會意志廣教會誅北諸將諸將既死徐欲殺會盡坑
魏兵還後主密書通後主曰願陛下忍數日之辱臣
欲使社稷危而復安日月幽而𣸪明魏太后崩會命
將發喪因欲追之諸將半入而南安太守胡烈等知
其謀燒成都東門以襲殺會及維張翼後主太子璿
等軍衆抄掠數日乃定三月後主舉家東遷洛陽
丁亥封安樂縣公食邑萬戸賜絹萬匹奴婢百人他
物稱此兄弟子孫爲郡都尉侯者五十餘人以譙周
全國濟民封城陽亭侯秘書令郄正舍妻子隨侍後
後主相導威儀封關内侯扵是尚書令樊建殿中督
張通侍中張紹亦封侯劉氏凡得蜀五十年正稱尊
號四十二年
蜀郡太守王崇論後主曰昔世祖内資神武之大才
拔四屯之竒將猶勤而獲濟然乃外登天衢車不輟
駕坐不安席非&KR1697;明弘鑒則中興之業何容易哉後
主不常之君雖有一亮之經緯内無骨附之謀外無
爪牙之將焉可苞括天下也又曰鄧艾以疲兵二萬
溢出江由姜維舉十萬之師案道南歸艾爲成禽禽
艾已訖復還拒會則蜀之存亡未可量也乃迴道之
巴遠至五城使艾輕進徑及成都兵分家滅已自招
之然以鍾會之智略稱爲子房姜維䧟之莫至剋捷
籌笇相應優劣惜哉愚以爲維徒能謀一會不慮窮
兵十萬難爲制御美意播越矣
譔曰諸葛亮雖資英覇之能而主非中興之器欲以
區區之蜀假已廢之命北吞強魏抗衡上國不亦難
哉似宋襄求覇者乎然亮政脩民理威武外振爰迄
琬褘遵修弗革攝乎大國之間以弱爲強猶可自保
姜維才非亮匹志繼洪軌民嫌其勞家國亦喪矣
華陽國志卷苐七
