弇山堂别集卷六十五
明王世貞撰
親征考
天子御甲冑統六師者自高文宣英武凡五廟而出塞
者七平内亂者三今悉紀之
元至正乙未六月太祖以大元帥率徐達馮國用邵榮
湯和常遇春鄧愈廖永安等舟師渡江拔采石下太平
丙申二月率常遇春等大破曼濟哈雅軍於采石三月
率諸軍取集慶路得其軍民五十餘萬丁酉四月徐達
常遇春等攻寧國不下上以吳國公率師進討克之戊
戌十一月率親軍副都指揮楊璟等兵十萬會胡大海
等討婺州十二月下之庚子六月陳友諒大舉入寇至
建康上遣馮國勝常遇春率虎翼軍三萬伏石灰山側
徐達軍南門外楊璟住兵大勝港張德勝朱虎帥舟師
出龍江關外上總大兵盧龍山友諒與其弟五王率千
艘犯龍灣先遣萬人登岸立柵時暑熱甚忽大雨上督
諸軍競前投柵友諒麾其軍来爭戰方合伏發國勝遇
春伏兵起徐達兵亦至張德勝等伏兵亦至内外合擊
遂大破之俘其卒二萬人殺溺死者無算獲巨艦百餘
戰舸數百辛丑八月親率舟師討陳友諒於江州克之
友諒走壬寅正月下洪都癸夘二月率徐達等破安豐
吕珍兵四月陳友諒大舉圍洪都七月戊辰朔癸酉上
率舟師二十萬討之癸未師至湖口先遣一軍屯涇江
口復以一軍屯南湖嘴遏其歸路又調信州兵守武陽
渡防其奔逸丙戌友諒解圍東出鄱陽湖丁亥與大軍
遇于康郎山友諒列巨舟以當我師上見之謂諸將曰
彼舟大首尾聯接不利進退可破也乃分舟師為十一
隊火器弓弩以次而列戒諸將近寇舟先發火器次弓
弩及其舟則短兵擊之戊子徐達等進兵搏戰達先諸
將敗其前鋒殺千五百人獲一巨舟而還遂乘風發火
砲焚寇舟二十餘艘殺溺死者無算火延徐達舟撲之
更戰上遣舟救之敵乃退上舟膠于淺敵驍將張定邊
奮欲来犯遇春從傍射中之乃退廖永忠以飛舸追定
邊定邊走身中百餘矢日暮諸軍欲退上御樓船鳴鉦
集諸將申明約束咸以死自誓是夕命徐達守建康已
丑旦上鳴角舟師畢集親布陣與友諒戰諸軍奮擊殺
傷大相當至晡戰未解會東北風起上命以七舟載荻
葦置火其中命敢死士操之廹敵舟乘風縱火其水寨
數百艘悉被焚煙燄障天湖水盡赤友諒弟友仁友貴
平章陳普略皆焚死斬首二千餘級辛夘復聯舟大戰
俞通海廖永忠等以六舟深入擊之謂盡殁矣有頃旋
繞敵船而出我師見之勇氣愈倍戰益力呼聲動天地
波濤起立日為之晦自辰至午敵遂大敗友諒遂奪氣
張定邊欲挟之退保鞋山為我師所扼不得出乃斂舟
自守上命俞通海等移泊于左蠡友諒亦移舟出泊瀦
磯相持者三日其左右金吾將軍各率所部来降上乃
移書責之友諒怒不應我師遂出湖口命遇春永忠等
率舟師横截湖面邀其歸路一軍弼于岸控湖口者十
五日友諒不敢出復移書責之友諒亦不應上與博士
夏煜等日草檄賦詩而遣禆將率兵攻蘄州及與國克
之友諒食且盡乃遣舟五百掠糧于都昌復為朱文正
兵所燔八月壬戌友諒欲奔武昌乃率樓船百餘艘趣
南湖嘴為我師所扼遂突湖口上麾諸將邀擊之隨流
而下自辰至酉力戰不已抵涇江口涇江之師復擊之
未幾有降卒来奔言友諒在别舸中流矢貫睛及顱而
死諸軍聞之大呼奮躍敵衆大潰於是擒其太子善兒
平章姚天祥等明日友諒平章陳榮等悉以其樓船軍
馬来降得士卒五萬人惟太尉張定邊及楊丞相乘夜
以小舟載友諒屍及其子理走武昌追之不及甲辰二
月乙未上以吳王親率師圍武昌命常遇春擒其援兵
丞相張必先等癸丑陳理率其太尉張定邊等肉袒銜
璧出降按太祖自渡江之日親御戎行者九而戰苦蹈
危久而後决者惟鄱陽之役自克武昌後下偽吳取中
原六飛俱不在行間矣文皇帝洪武二十三年以燕王出
塞降元太尉鼐爾布哈等男女數萬口二十五年復出
塞不見敵建文元年癸酉遂以燕王起兵癸未率精騎
八千破擒宋忠等於懷来斬首數千級獲馬八千餘匹
八月己酉破長興侯先鋒九千騎於雄縣悉僇之獲馬
八千餘匹尋破都督潘忠等兵于鄭州斬獲二萬壬戌
破大將耿炳文於真定斬首三萬餘級獲馬二萬餘匹
俘降又數萬人悉遣之遂班師九月復率師援永平破
吳高師斬首數千級俘獲稱是壬寅襲大寧破之挟寧
王三護衛之師以南丁未破劉真營九月乙夘解北平
李景隆圍命張玉將中軍鄭亨何夀副之朱能將左軍
朱榮李濬副之李彬將右軍徐理孟善副之徐忠將前
軍陳文吳達副之房寬將後軍和允中毛整副之十一
月庚午以精騎先進破其七營諸軍繼之力戰至酉大
破景隆兵斬首數萬降者亦數萬人悉遣之景隆棄輜
重夜遁獲馬二萬餘匹十二月乙夘出師征大同二年
正月丙寅朔取蔚州二月還京庚子復出師禦李景隆
己未破平安軍斬首五千餘級獲馬三千匹遂進師大
敗之李景隆潰而南郭英潰而西斬首數萬級溺死者
十餘萬追蹙之雄縣月樣橋蹂躪死者復數萬横屍百
餘里降者十餘萬人復縦遣之乘勝取德州追景隆至
濟南復破其衆十餘萬八月解圍還北平十月征遼東
移師還通州渡滄州復至德州遂至東昌與盛庸戰不
利還真定追兵及還北平三年二月上復出師壬午大
破盛庸之師于單家橋斬首十餘萬閏三月己亥破吳
傑等真定之師於真定斬首六萬餘級遂取大名廣平
六月壬申焚糧舟數萬艘十月還北平十一月丙寅率
師南征自是遂深入矣四年之三月壬辰破平安兵四
萬于渦河四月丁夘復破之于小河斬首二萬餘級溺
死者不可勝計河水為之不流辛巳破何福等大營擒
都督馬溥等三十七員侍郎陳性善等一百五十員獲
馬萬餘匹辛夘破盛庸等馬步兵數萬戰艦千艘於兩
淮己亥取揚州乙夘復破盛庸兵于高資港乙丑入南
京盖文皇自起兵至即大位無一日不在行間而出師
者凡七永樂八年上以淇國公丘福之敗出師討布尼雅
實哩敵聞恐甚欲與阿嚕台西走阿嚕台不從衆遂亂
互相殺布尼雅實哩西奔至衮固勒扎上率諸將追之
至鄂諾河及敵敵拒戰上麾先鋒一戰而敗之布尼雅實
哩以七騎遁去俘獲男女輜重孳畜無算時阿嚕台東
奔復追之至飛雲壑敵合兵以待上以數百騎挑之敵
迎戰右哨先與敵敵選鋒以當我中堅上躬率精騎千
餘衝之敵陣動我師大呼矢下如注阿嚕台墮馬復上
我師乘之追奔百餘里敵衆潰敗復以精騎窮追至長
秀川命都督冀中等盡收其牛羊雜畜焚其輜重復追
之至回曲津大破之斬其名王以下百數十人乃還至
廣漠鎮渡河伏兵破其追者所斬獲又千餘始班師十
二年北征至和琳和實衮敵衆達哩巴瑪哈穆特太平巴
圖博囉等掃境以三萬人逆戰上駐高阜望見寇以分
三路令鐵騎數人挑之敵奮来戰上麾安遠侯柳升等
以神機砲斃賊數百人上率鐵騎乘之敵敗却武安侯
鄭亨追擊之中流矢退寧陽侯陳懋成山侯王通等率
兵攻其右不動豐城侯李彬都督譚青馬聚攻其左敵
盡死鬭聚被創都指揮滿都力戰死上遙見之率鐵騎
馳擊敵大敗殺其王子十餘人斬首千餘餘衆走大軍
乘勝追之度兩高山復戰敗之追至圖拉河瑪哈穆特等
脱身遁又三日班師盖是時雖勝所殺傷相當幾危而
復安班師之令所以急下也二十年上北征阿嚕台次
殺狐原阿嚕台與家屬北遁大兵盡收其牛羊駝馬焚
其輜重移師征烏梁海至庫哷勒河敵數萬餘驅牛馬車
輛西奔陷大澤中倉卒逆戰上率前鋒衝之斬首數百
追奔至河敵稍聚乃麾兵繞出其右十餘里分兵渡河
斷其後敵數百人突而右走盡獲之又麾兵繞出其左
十餘里神機弩伏林中邀之敵遂大潰死傷不可勝計
追奔三十餘里抵其巢穴斬首者數十人生獲其黨巴
爾布格等盡收其人口牛羊駝馬焚其輜重兵器其餘
黨来降者赦之復追獲其男女千餘尋兩敗其追兵諸
將搗其别部者復大敗之斬首數千級盡收其人口孳
畜按是舉最為得志而阿嚕台竟遁去未伏誅也二十
一年復北征阿嚕台不及收别部酋長額森托噶等之
衆數千以歸二十二年復北征至達蘭訥穆爾河不見
敵班師至榆木川而崩盖凡四親征其言六飛三駕誤
也永樂八年成祖文皇帝北征軍令實錄不盡載故記
之
竒功
一與番寇交鋒突入其陣透出敵背殺敗其衆者
一與番寇交鋒之際勇敢向前衝入賊陣斬獲賊將及
奪取賊將旗號者
一與番寇交鋒之際本隊與賊對敵已殺敗賊又見别
隊與賊相抗力不能支未決勝負却能救援殺敗賊衆
者
一有受命能任其事出奇破賊成功者
一與番賊交鋒之際齊刃前進者先殺敗賊衆者
一前隊與番寇交鋒未決勝負其後隊向前殺敗賊衆
者
一臨陣有勇敢當先殺敗賊衆建立奇功頭功者其親
管頭目即便報之不許扶同妄報違者治以重罪
一行營及下營之時拿獲奸細者陞賞與頭功同
一哨馬生擒獲番寇一人来者賞銀三十兩斬番寇頭
一顆来者賞銀二十兩
一行營之時遇有衣服及馬鞍弓箭撒袋不同即便拿
住送来如係奸細陞賞與頭功同
一行營之時遇有衣甲弓箭撒袋相同喝問荅號不同
者即便拿住如是奸細陞賞與頭功同
一遇有来降番寇將帶老小口畜分毫財物不許擅動
即来報不許害
一臨陣與番寇對敵務要隨刃殺賊不許聚作一塊製
拽成空如有與賊相抗力不能支不能決勝此必平日
不能撫恤軍士不能精操選練士卒不能整肅隊伍此
等無勇無謀全伍皆斬
一臨陣之時務要交鋒一時向前殺敗番寇如是不行
盡力殺敗番寇者全伍皆斬
一擺列隊伍已定不許馬軍插入步隊步軍插入馬隊
如有此等拿住治以重罪如是臨陣之際或一時混戰
尋本隊不見插入别隊者不在禁例
一臨陣對敵之時殺敗番寇務要盡力勦殺不許搶擄
人口馬匹財物違者治以重罪如是所騎馬乏許將拿
番寇馬匹換騎向前追勦
一對敵之際務要齊力前進不許遲慢一隊遞相看著
一隊中有不齊力前進者戰勝之後即便出首治以重
罪有容情不出首者一體治罪
一管軍頭目務要撫恤愛養軍士聽號令不許怠慢如
有軍士一人不在的小旗即報總旗總旗即報百戶百
戶即報千戶千戶即報指揮指揮即報都指揮都指揮
即報坐營總兵官坐營總兵官即報奏知
一征進官軍但有出逃者斬該管頭目務要隨即報知
如不報者治以重罪
一軍士每務要選練精壯能厮殺務要人馬相應不許
將軟弱不堪的插入隊伍如有人壯馬弱及馬壯人弱
的將壯馬與好漢騎坐向前厮殺如自己有馬臨陣之
際能情願借與好漢騎坐厮殺有功時許與借馬之人
分賞如借與馬者不願分賞從其本心
一征進戰馬務要十分愛惜不許擅自騎坐遇有賊對
敵方許騎坐若無事騎坐者治罪
一各營軍士喂養馬驢務要十分愛惜䭾載該管頭目
時常點閱如有故違俱治以重罪
一有將軍器故意抛落遺失及盜賣軍器者各治以重
罪
一各軍行糧麵麨該管官旗務要常川點閱如數
一使軍士常飽不許過用遺棄如有過用及遺棄者此
是損自己氣力以資敵人違者并該頭目皆斬
一軍行及下營之時務要各認隊伍不許抛前落後擅
離隊伍及雜入别營别隊如有故違該管頭目俱治以
重罪
一夜行遇即喝問一聲便要荅號如有荅號不得者即
係奸細就便拿住送来辯騐果係奸細照例陞賞若有
故意不荅號者及有見而不拿者事發俱治以重罪
一每軍中夜間以各等大小銅角笛聲為號不許聲音
相同務要各聽號聲識認隊伍不許呌營違者論罪不
輕
一軍中夜間務要肅靜不許諠譁有諠譁者即根問所
起之處及左右相近應聲之人與該管頭目皆治以重
罪
一每行營務待大營旗纛起行或聽駕前銅角聲各營
方許起行
一每日下營各營令步軍或五隊十隊量撥隊數披掛
伺候馬隊或三四隊量撥隊數卸下行李不摘鞍伺候
待長圍及架礮者擺布停當方許脱甲解鞍入營喫飯
休息喂馬
一有將人衣服糧麨等項偷盜及偷驢馬宰殺將人遺
落下驢垜檢括隱藏了的拿住都殺了不饒若有知情
来出首的得實給與賞賜有知情不出首的不許隠藏
隨即送赴該軍該軍送赴大營早朝去處著人識認若
收後官軍不能用心收拾致有馬匹驢垜遺落在後被
後哨官軍收到者收後官軍治以重罪不恕
一每日各營燒火務要謹慎不許失火如有失火即是
與番賊遞送消息其失火者與該管頭目治以重罪
一每日行營不許於途間做飯下營時方許做飯違者
并本管頭目皆斬
一下營之時所掘水井務要令人監守不許作踐及藏
占自用違者治以重罪
一管隊官員及總小旗常要點閱軍中有病者即時喚
醫療治不許遲慢其各軍該管藥料官員及醫士亦要
巡視本軍有病者隨即發藥醫治不許刁蹬留難掯取
財物違者一體治罪
一長圍及坐冷的務要晝夜用心仔細關防
一各營架砲的務要照依地方瞭望但有灰塵揚起及
人馬往来的隨即火速来報若是聽得哨馬營及四方
八面砲響亦隨即火速来報
一朝廷設立掠陣官臨敵之時看視厮殺有退後者即
斬之
一朝廷設立報事官遇有事即便飛報不許頃刻遲慢
一朝廷設立紀功過官有功者即便紀之有過者即便
錄之以憑賞罰
一令内官將帶象牙圓牌臨陣看視有敢勇當先奮力
向前殺敗番寇能建立竒功頭功者即給與牙牌收執
徑赴大營奏知關給勘合以憑陞賞
一軍中有妄談灾異及妖言者斬知情不首者一體治
罪知情首告得實給與重賞
一軍中有漏泄軍機者斬首告者得實給與重賞
一凡見鹿及黃羊野馬諸雜等獸驚走奔突入營及入
隊伍者務要報知
一望見塵起不問是旋風揚沙及野獸騰踏塵起皆要
報知
一見死馬死牛羊等物即便報知
一見牛羊駝馬諸雜等糞不問久近燥濕及駝馬牛羊
蹤跡俱要来報
一如拾得一應物件或男子婦人衣妝首飾及一應文
字等項不問是久遠新近遺下之物隨即報知
一行軍在道不許打圍
一望遠似馬非馬似鹿非鹿似人非人亦即来報
一白日見煙夜裏見火不問似火非火人火鬼火俱要
報知
一見有功次務要從實開報不許欺誑虚報有虚誑者
治以重罪如所報得實照依功次簿籍記給與勘合陞
賞如無勘合不准
一凡聽號令之後坐營總兵官發落指揮指揮發落千
戶千戶發落百戶百戶發落總旗總旗發落小旗小旗
發落軍士務要一時都要知道號令用心謹慎遵守
十九年英國公張輔等同六卿議北征餽運輔等議分
為前後運前運隨大軍行後運稍後前運合用總督三
人隆平侯張信尚書李慶侍郎李昶車運驢運各分官
領之領車運者二十六人泰寧侯陳愉都督張遠吳顒
都御史王彰侍郎張本伏伯安指揮十人郎中員外郎
中主事五人監察御史五人領驢運二十五人鎮遠侯
顧興祖都督張安尚書趙羾侍郎崔衍都指揮李德指
揮十人郎中員外郎中主事五人監察御史五人後運惟車
輛合用總督官二人保定侯孟瑛遂安伯陳瑛為之副
者二十七人侍郎郭敦都指揮陳景光指揮十人監察
御史五人郎中員外郎中主事十人仍命孟瑛陳瑛率
領馬軍千人步軍五千人護送前後運共用驢三十四
萬車十一萬七千五百七十三輛挽車民丁二十三萬
五千一百四十六人糧運三十七萬石從之按北征餽
運之煩乃爾非當時物力豐厚未有能繼者也
宣德元年八月壬辰朔漢王高煦反上親征初高煦蓄
異謀已久既上即位愈縦肆奏求駝馬命中官送駝四
十馬百二十遺之又遣太監楊瑛賜之袍服瑛既行軍
民有上高煦反狀者上初不聽已丁憂御史李濬赴京
上變諸送駝馬袍服中官俱奔還而高煦所遣親信人
枚青等入京約諸功臣為内應青暮至太師英國公張
輔所即縛之以聞上親鞫之得其實而山東都布按三
司及所屬郡邑奏皆至上始命飭兵備而遣中官侯泰
諭慰之丁夘高煦齎奏指斥乘輿索誅文武大臣以夏
原吉為首上召英國公輔議親征輔請曰高煦雖跋扈
而素懦怯且今所擁非謀戰士願假臣二萬卒保為陛
下擒之不足仰煩至尊上曰朕任卿一人足以擒賊但
新即位小人尚有懷二心者亦當有以攝服之朕行決
矣勅中外戒嚴癸亥召大同總兵武安侯鄭亨乙丑召
永平總兵遂安伯陳瑛各還京己己命陽武侯薛禄清
平伯吳成太監劉順等率兵二萬為前鋒自以大兵繼
之豐城侯李賢侍郎郭璡郭敦李昶等督餉鄭襄二王
居守廣平侯李容武安侯鄭亨都督張昇(闕)山雲尚書
黃淮黃福李友直佐之大賚從征將士申約束少師蹇
義少傅楊士竒少保夏原吉太子少傅楊榮太常卿楊
溥參密務太子少保吳中尚書胡濙張本通政使顧佐
扈行辛未發京師侯泰還匿高煦反狀不以聞丙子發
哨騎五百與陽武侯兵接丁丑命崇信伯費瓛以精兵
益陽武侯時高煦分其衆卒為五軍王斌領前軍濟陽
王監之韋達領左軍臨淄王監之盛堅領右軍昌樂王
監之朱恒領後軍淄川王監之高煦親率中軍世子守
宫城擇日出兵會聞上親征而所使結山東布按二司
皆不應又欲選精騎趨南京皆不果戊寅上復遣書諭
降之庚辰兵次鹽山陽武侯等馳奏前軍已至樂安約
明日出戰上命大軍蓐食兼行辛巳昧爽至樂安駐蹕
城北分命諸將逼四門高煦等乘城守大軍進攻之神
機銃砲疊發如雷霆屋瓦皆墮後遣勅諭高煦許待以
不死午再遣勅諭之且别勅射城中曉示順逆禍福咸
感動有欲執高煦以獻者高煦懼密遣人詣行幄陳奏
願寬假今夕與妻子别明旦躬赴軍門歸罪上許之是
夜高煦盡取積歲所造兵器與凡謀議交通文書燬之
城中竟夕火光燭天壬午高煦從間道出至大軍為吏
所執以獻文武羣臣請僇之上不聽以章示高煦頓首
請罪乃俾為書召諸子同歸京師執其同謀偽太師都
督尚書王斌王彧韋達朱恒錢巽等下獄癸未改樂安
州為武定州甲申太監孟驥陳蕪馳奏皇太后諭鄭襄
二王及文武羣臣遺書趙王高燧乙酉班師命陽武侯
及尚書張本留撫武定軍民九月丙申還京師作新館
于西安門内處高煦夫婦男女其飲食衣服之奉悉如
舊己亥磔逆黨王斌等六十餘人族之庚子誅通謀者山
東都指揮使靳榮天津衛鎮守都督僉事孫勝山西都
指揮張桀楊雲青州左衛指揮史誠河間衛鎮撫温英
德州衛指揮鄭興鎮撫劉志等六百四十餘人知縱藏
匿應死而減戍邊者千五百餘人編置邊者七百二十
七人壬寅大宴從征文武羣臣英國公張輔等六千八
百五十餘人於奉天門賞賚有差宣德三年九月辛亥
上巡邊至薊州石門驛喜峰口守將報烏梁海兵萬人
侵邊入大寧經會州將入寬河上欲親擒之壬子駐蹕
遵化選精銳三千人人挟二騎十日糗糧以俟乙夘上
率之出喜峯口大兵後從昧爽至寬河距敵營二十里
敵望見以為戍兵悉衆来逆戰上分鐵騎為兩翼夹擊
之上親射殪其前鋒三人兩翼爭前奮射飛矢如雨繼
而神機銃砲疊發敵衆大潰上以數百騎直前追之敵
望見黃龍旗知上親在也悉下馬羅拜請降皆生縛之
獲其生口駝馬牛羊輜重丙辰斬其酋渠駐蹕分命諸
將搜其巢穴壬戌忠勇王金忠及其甥巴台各獲敵衆
數十人馬百餘牛羊數百至上喜命中官賜之内厨酒
饌飲以大金爵併賜之諸將捕敵衆至者無虚日甲子
詔班師丙寅射虎于喜峯口癸酉還京甲戌文武羣臣
表賀諸將之鹵獲者次第悉至視永樂為盛辛己賜扈
從巡邊文武官員人等宴鈔官每員五錠舍人將軍校
尉軍士人二錠辦事吏厨役匠人軍伴人一錠正統己
己七月敵分道入塞托克托布哈王入遼東阿喇知院入
宣府圍赤城額森入大同至猫兒莊右參將吳浩迎戰
敗死報至遂議親征府部大臣等諫不聽癸己命郕王
居守駙馬都尉焦敬等輔之太師英國公張輔等從征
宣府總兵官楊洪奏敵圍馬營三日將河水斷絶營中
無水是日大同總督軍務西寧侯宋瑛等與敵戰陽和
後口全軍覆没瑛及總兵官武進伯朱冕俱死監軍太
監郭敬伏草中得免左參將石亨奔還大同甲午上親
征乙未次龍虎臺軍中夜驚丁酉道居庸羣臣請駐蹕
不許辛丑至宣府大風雨邊報益急羣臣請駐蹕太監
王振怒俱令略陣壬寅次雞鳴山成國公朱勇等取王
振進止膝行而前戶兵部尚書王佐鄺埜等守老營先
行矯旨罰跪草中至暮始釋欽天監正彭德清以天文
止行振不聽學士曹鼐有言亦不聽八月戊申朔至大
同太監郭敬密告振以敵設伏塞外會大雨振議旋師
庚戌東還次雙塞黑雲如盖覆御營俄雷電風雨大作
六師驚囂徹夜不止議從紫荆關入王振邀上過其蔚
州里第既又恐損稼復轉從宣府行丁己至宣府庚申
將發宣府報敵將襲我後遣恭順侯吳克忠都督克勤
為後拒力戰敗没至晚報益急命成國公朱勇永順伯
薛綬以兵四萬逆之至鴉兒嶺冒險入遇敵復敗没辛
酉次土木掘井二丈餘不得水人馬渴敵分道入撓我
師不得行壬戌敵詐退振令移營敵逼而薄之遂大潰
上蒙塵王振等諸中貴及太師英國公張輔泰寧侯陳
瀛駙馬都尉井源平鄉伯陳懷襄城伯李珍遂安伯陳
塤修武伯沈榮都督梁成王貴戶部尚書王佐兵部鄺
埜吏部左侍郎兼翰林院學士曹鼐刑部右侍郎丁鉉
工部右侍郎王永和都察院右副都御史鄧棨翰林侍
讀學士張益通政司通政弓全安太常少卿黃養正戴
慶祖王一居太僕少卿劉容尚寳少卿凌夀給事中包
良佐姚銑鮑輝中書舍人俞拱潘澄錢昺監察御史張
洪黃常魏貞夏誠申祐尹竑童存德孫慶林祥鳳郎中
齊汪馬學明員外郎王健程思温程式逯端主事俞鑑
張塘鄭瑄大理左寺副馬豫行人司正尹昌行人羅如
墉欽天監夏官正劉信序班李恭石玉等皆死焉
正德十二年二月丁未上親督諸軍禦敵于應州敵遁駕還
駐大同左衛城先是敵五萬餘騎營玉林將入塞上在
陽和聞之命諸將分布要地大同總兵官王勛總兵張
輗遊擊陳鈺孫鎮軍大同城遼東參將蕭宰軍聚落堡
宣府遊擊時春軍天城副總兵陶杰參將楊玉延綏參
將杭雄軍陽和副總兵朱鑾軍平戎遊擊周政軍威遠
時九月戊戌也既而敵分道南下營于孫天堡等處勛
輗鈺鎮率所領禦之上命春宰往為之援政鑾及大同
右衛參將麻循平戎城參將高時尾敵後又亟調宣府
總兵官朱振參將左欽都勲龐隆遊擊靳英俱會陽和
參將江桓張㫤為後應十月甲辰勛遇敵繡衣村督軍
步戰敵南遁應州而去明日輗鈺鎮與勛復遇敵應州
城北五里寨戰數十合頗有殺傷薄暮敵傍東山而進
仍分兵圍勛等比晚大霧圍乃解勛等入應州城鑾及
守備左衛城都指揮徐輔兵至又明日勛等出城遇敵
于澗子村大戰宰春政時循等兵亦至敵以别騎迎敵
我軍不得合上乃率内外提督監督太監張永魏彬張
忠都督朱彬及振杰玉欽勛英隆雄參將鄭驃等兵自
陽和来援衆殊死戰敵稍卻諸軍乃合會暮即其地為
營壘乘輿止焉明日敵来攻上復督諸將禦之自辰至
酉戰百餘合敵乃退明日引而西上與諸將且戰且逼
追至平戎朔州等邊上欲復進兵會天大風黑霧晝晦
我軍亦疲困乃還復合勛及巡撫僉都御史胡瓉以捷
聞於朝是役也斬敵十六級而我軍死者五十二人重
傷者五百六十三人乘輿幾陷按此所謂應州功也還
京日文武百官具綵帳數十綵聯千數不敢稱尊號惟
稱威武大將軍文武官列銜名亦不敢稱臣大學士廷
和奉觴儲執壺注酒冕奉果紀奉金花七月論功太監
張永魏彬張忠歲禄二十四石廕一姪錦衣千戶都督
僉事朱彬陞三級廕如之太監佛保馬英趙林陞一級廕
如之其餘總兵副參侍郎都御史御史郎中主事及官
旗軍合應陞賞者至九千五百五十五人又勅兵部曰
總督軍務朱夀親統六師削平禍亂奏績疆場安民保
衆雄威遠播邊境肅清神功聖武宜加爵顯以報其勞
今特加威武大將軍公爵俸禄仍諭吏戶二部加之又
勅曰軍前内外有功官員人等已陞賞矣尚念太監谷
大用掌管關城勤勞夙夜蕭敬温祥賴義秦文張欽薛
貴韋霦張淮李英典司機務慎重安詳張銳并都督朱
寧提督官校防守周密兵部尚書王瓊并侍郎陳玉王
憲運籌建議勤勞居多太監于經周昂奉命往来供事
不懈都督朱泰朱洪宋贇操練士馬克副委任大用銳
并敬等各歲加禄米二十四石廕弟姪一人寧瓊各賞
銀五十兩紵絲四表裏廕子一人俱錦衣衛世襲正千
戶經昂各禄米十二石廕弟姪一人玉憲各廕子一俱
錦衣衛世襲百戶洪泰贇各陞一級錦衣衛官舍米政
朱勲朱舍利朱得邦侍從左右效勞協力各廕為本衛
世襲指揮使内有乞恩𫝊陞者除去原有軍功者累陞
又勅内閣楊廷和梁儲蔣冕毛紀運籌定議協力成功
賞銀五十兩紵絲四表裏廕子姪一人錦衣衛世襲正
千戶文武各衙門皆供事勤勞五府六部掌印官都察
院左右都御史并提督五軍營劉佶提督倉場尚書楊
潭專管誥勅尚書李遜學掌太常寺事尚書劉愷各賞
銀五十兩紵絲四表裏五府堂上見任并侍郎副僉都
御史通政大理寺卿錦衣衛堂上官各銀三十兩紵絲
二表裏其侍郎通政使在别衙門掌事者賞亦如之左
右通政大理少卿寺丞并科道掌印官各銀二十兩紵
絲一表裏兵部該司官郎中銀十兩員外郎八兩此十
六級之功而爵賞若此寧夏中原功賞又不足言矣内
閣大臣雖僅僅能辭而已不能有所持衡也上又為勅
朱夀統領六師掃除邊患特加封鎮國公歲支禄米五
千石吏部如勅奉行吏部執奏不聽命于後軍都督府
帶俸朱彬封平戎伯朱泰封安邊伯矣尋又以前功陞
廕錦衣指揮使秦玉為都督同知魏天祥温得為都督
僉事指揮使指揮同知周暹正千戶李欽為都指揮同
知副千戶張祥為都指揮僉事署指揮僉事趙信為署
指揮僉事正千戶蘇榮為指揮使署正千戶馬祥為署
都指揮使舍人張俊韓盛聰劉棟楊勝蕭迪谷柯蔣鍶
張竒寗璽為正千戶陳釗為百戶天祥等十五人皆太
監魏彬張永趙林蘇進馬英張忠蕭敬谷大用蔣貴張
淮秦文温祥李英于經周昂弟姪而寗璽冒賴義姓陳
釗為佛保家僮韓盛聰劉棟為韋霦張欽表姪楊勝為
張銳表兄也既而天祥等復自敘其功宜改正重陞於
是復陞玉為右都督得天祥俱都督同知信署都指揮
同知榮都指揮僉事祥署都指揮僉事迪璽奇俱指揮
僉事自古賞功之濫未有如此役者正德十四年五月
丙辰御史蕭淮奏寧王宸濠有逆謀遣太監賴義駙馬
都尉崔元左副都御史顔頥夀往江西宣諭令以原革
護衛并屯田獻還官六月丙子宸濠反殺巡撫都御史
孫燧按察副使許逵戊寅陷南康己夘陷九江庚辰提
督南贑都御史王守仁吉安知府伍文定起兵討之己
丑宸濠兵圍安慶六月壬辰宸濠率大兵繼之甲辰反
書聞下廷臣議命將征之得旨朕當親統六師奉天征
討不必命將先遣安邊伯朱泰總兵前哨趨南京太監
張忠左都督朱暉領兵趨江西搗其巢穴是日復𫝊旨
寧王宸濠悖逆天道謀為不軌殺巡撫等官燒燬州縣
荼毒生靈𫝊聞已至湖口將犯南京即令總督軍務威
武大將軍總兵官後軍都督府太師鎮國公朱夀親統
各鎮邊兵征𠞰侍郎王憲率戶工各屬官一員整理糧
草什物兵部仍行各軍衛有司預備馬匹船隻并水戰
器具江南選熟知鄉導水手二千名赴淮安聽用河南
選汝寧府扒山精壯五千人取路應援南京内外守備
參贊等官晝夜關防練兵固守浙江湖廣鎮巡等官各
聚兵于通路把截儀真等處守備等官各于要路閘口
盤詰把遏南北直隸并各鎮鎮巡等官各操練軍馬保
障地方尋命張忠提督軍務朱泰掛威武副將軍印朱
暉掛平賊將軍印俱統總兵官仍給泰符驗銀牌綵段
及參隨頭目四十九人西官廳官軍五百人鎮守撫按
等官悉聽節制丙午宸濠圍安慶不克引兵還辛亥王
守仁兵下南昌乙夘賞從征官軍三萬五百人人各銀
五兩布二疋丁巳削宸濠封爵屬籍詔告天下謂宸濠
悖逆天道得罪祖宗朕不敢赦祇告天地宗廟親統六
師正名討罪除首惡及同謀有名逆賊不赦外其餘脅
從之徒盡行寬釋占奪田地悉還本土本處并經過人
員近因迫脅拘繫妻子禁錮者即與釋放護衛及軍民
職官先因陳奏宸濠非罪謫降者查奏起用死者贈官
生者優䘏又詔諭江西城中及附近地方官員軍民人
等有糺聚義兵擒殺逆賊者量功之大小拜封侯伯及
陞授都指揮指揮千百戶等官世世承襲賊黨内有能
自相擒斬首官者與免本罪仍一體陞賞丁巳王守仁
兵追及宸濠於樵舍獲之并獲其世子郡王將軍并偽
國師軍師元帥參贊尚書等官屬李士實劉養正等數
百人己巳命太監張永率團營堂后及宣府北路官軍
各五百人提督贊畫機密軍務兼覈勘宸濠反逆事情
及宫眷庫藏壬申命大學士梁儲蔣冕扈從聽以官屬
自隨撥隨征官軍百人防護辛巳禮部上大駕親征辭
告禮儀聽平戎伯朱彬以參隨頭目都指揮朱勲朱杰
等四十二人及西官廳團營二百五十人自隨癸未上
發京師𫝊旨命平戎伯朱彬提督參贊機密軍務仍督
軍門官校辦事左都督朱周恊贊行事錦衣衛掌衛事
左都督朱寧隨征聽寧以官校五十六人營兵二百五
十人朱周以官舍三十八人西官&KR0550;兵各二百人自隨
又命都督僉事朱琮同太監劉祥佛保統捕盜硬兵五
百人管押船隻防運神器官軍賞賜銀布如之己酉初
南京内外守備太監黃偉等轉遞宸濠偽檄張彼訕謗
搖惑軍心自今片紙隻字不許𫝊遞丁亥至涿州以後
屬巡幸
弇山堂别集卷六十五
