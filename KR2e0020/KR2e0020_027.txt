弇山堂别集卷二十七
明王世貞撰
史乘考誤八
客坐新聞言姚江王伯安守仁成化辛丑狀元大宗伯
華之主器也弘治己未會試第二人廷試名在二甲第
六初授刑部主事後改兵部博學有文好竒古慕神仙
正德丁卯大璫劉瑾操弄國柄放棄大臣鋤滅言路百
僚掩口聽命而已伯安上䟽言之謫貶貴州驛丞未行
寓杭州勝果寺一夕夢使者持書二緘付伯安啟之一
書滄浪之水清兮可以濯我纓伍員名一畫水上覆一
舟後題屈平止二字既覺越三日晝見二軍校至有旨
賜汝溺不可緩窘迫之伯安懇告校曰少間須叟留詩
于世以俟命絶乃以紙展几上題一律云學道無成歲
月虛天乎至此復何如身曾許國生無補死不忘親痛
有餘自信孤忠懸日月豈知餘骨葬江魚百年臣子悲
何極日夜潮聲泣子胥更有告終詞一篇不及錄書罷
為二校面縛挾至江邊投之伯安初入水即得物負之
不能沈漂蕩凢七晝夜所見如畫中伯安驚慌莫知所
之舟偶及岸見一老人率四卒來云汝何致此狼狽吾
當為汝解縛登岸伯安拜謝因問老人曰此當何處老
人曰福建界也伯安告曰願公護某至彼老人曰此去
福建尚遠不能猝達當送君往廣信乃命四卒共往舁
之去如飛不半日已抵廣信矣老人復在彼率詣僧寺
僧聞其名延款甚恭伯安問僧曰老人在何處請來同
坐又謂僧曰我餒甚乞飯少許且囑先飯四卒僧覓之
皆不見詢僧自岸至此為程幾何僧曰千里曰自辰及
午迅速若是信為神祐也食罷僧達郡邑皆館榖之即
移文浙省差人迎候恍惚若夢寐中人謂伯安志慕
神仙故墮此福地也伯安今轉遷為大鴻臚云攷之
王公年譜則云先生至錢塘瑾遣人隨偵先生度不免
乃托言投江以脱之因附商船遊丹山偶遇颶風大作
一日夜至閩界比登岸奔山徑數十里夜扣一寺求宿
僧故不納趨野廟倚香案卧盖虎穴也夜半虎遶廊大
吼不敢入黎明僧意必斃于虎將收其囊見先生方熟
睡呼始醒驚曰公非常人也不然得無恙乎邀至寺寺
有異人嘗識于鐵柱宫約二十年相見海上至是出詩
有二十年前曾見君今來消息我先聞之句與論出處
且將遠遁其人曰汝有親在萬一瑾怒逮爾父誣以北
走胡南走粤何以應之因為蓍得明夷遂决策返先生
題詩壁間曰險夷原不滯胸中何異浮雲過太空夜靜
海濤三萬里月明飛錫下天風因取間道由武夷而歸
時龍山公官南京吏部尚書從鄱陽往省十二月返錢
塘赴龍場驛據年譜乃門人錢德洪著德洪純實人
也不誤而客坐新聞所紀正德洪所謂托言投江之說
也當時王公止是救給事中戴銑等初與瑾無深仇何
必作此狡獪毋乃權譎縱横之餘習乎異人所贈詩後
六句予能記之云君將性命輕毫髮誰把綱常重崑
崙寰海已知夸令德皇天終不喪斯文武夷山下經行
處好把椒漿薦夕曛疑亦王公所托言也客坐新聞為
沈周作周以正德己巳壽終而王公至正德甲戌始拜
南鴻臚卿今云云恐後有好事者增益之亦非沈筆也
雙溪雜記言王伯安奏劉瑾被撻幾死謫龍場驛丞以
此名聞天下楊文襄公作王海日公華墓誌銘其說亦
同而加詳攷之國史與王文成公年譜行狀文集止是
救南京給事中戴銑等忤劉瑾下獄杖謫本無所謂劾
瑾也夫以楊文襄之在吏部用文成為屬王恭襄之在
兵部與文成若一人而鹵莽乃爾安在其為野史家乘
耶
餘冬序錄言正德庚辰有方士者挾巫史之術遨遊江
湖人扣以未然事輒召古名仙運乩賦詩以答隨所限
韻敏若夙搆是年秋至吳吳中諸生梁廷用往問答曰
吾回道人也君乞白岩詩吾當邀李謫仙同賦用十六
韻梁盖留都大司馬喬公白岩門下士也其用十六韻
詩曰六丁持斧施神工鑿開西南萬仞之崆峒芙蓉一
朵插天表勢壓天下羣山雄冰壺倒月色澄徹瑶臺倚
斗光玲瓏百丈虹霓望吞吐八荒風雨瞻空濛虛室不
受一塵染靈光直與銀河通乳泉挂(闕)晴雪玉梅懸
谷摇春風上有神仙玉虛子凌風出沒游太空登虬伐蛟
下入海底水晶窟朝真謁帝獨步天上璚瑶宫頭角嵯
峨自卓立胸襟磥砢誰磨礲憶昔江樓吹鐵笛明月一
醉三人同邇來一别世間甲子不知數但見幾度玉洞
桃花紅金龜老黃鶴翁各分一席貽此公天然意趣自
相合芳稱長在塵寰中好將大手整頓乾坤了歸來一
笑拂雲看劍重會滄溟東嘉靖壬午春以吏侍赴召時
公位冢宰矣暇日出此卷示春春為之䟦曰東坡記在
黃時神降汪若谷家自稱天人姓李名全為其篆字併
詢坐中張炳曾識劉苞事以李全之為鬼為仙不可知
若疑其所托則漢之和君尤陋世人所見常少所不見
常多世外事固非區區耳目能量也坡他日為韓文公
碑有幽則為鬼神明則復為人語盖無怪于此理矣吕
洞賓之為仙從唐迨宋事跡甚夥嘗謁滕宗諒于岳陽
稱回道人高策為之傳近世好事者又梓其詩若干為
純陽子集春未暇考大抵其事迹有宋或親接其變幻
之形南渡暨勝國來或挾術求之輒憑物以應此卷梁
生得之邂逅而獻于喬公白岩者也詩跌宕不凡字妙
有飛動勢嘻亦異矣汪家神不聞能詩篆字衆莫識東
坡且寳愛而生所獻乃如此世果有仙能久而不忘者
在視聽之外耶吾于此乎驗矣其賦白岩篇末云云使
東坡而聞之其弗信矣乎張炳劉苞事不足言矣秦楚
材之積金峰蘇養直之羅浮山所遇所談皆三生兩塵
涉恍惚事以春所聞諸記載家如此類未易枚舉學士
大夫率置疑信間弗論今日自公觀之是詩尚可疑坡
稱范文正公歐陽公皆曰公天人也吾于此質諸鬼神
又知世有謫仙存焉何疑回道人賦詩後二年七月二
十又七日識按此方士者王姓無錫人余猶及見之一
秃瘦老翁也吟百韻可頃刻而就盖借仙鬼售其術耳
梁廷用後名宏字裕夫亦余中表戚也二人實相與謬
為之以欺白岩公家伯父談其事極詳
憲章錄列致仕兵部尚書劉大夏卒于正德六年按大
夏以五年自甘肅赦還十二年始卒耳
憲章錄于十四年七月内謂逮吏書陸完太監蕭敬及
秦用盧明錢寧臧賢俱下獄籍其家以交通宸濠也唯
蕭敬罰銀二萬兩仍掌司禮監而下始云王守仁起義
兵討宸濠云云八月上親征按十四年七月十二日濠
反書聞詔令總督軍務威武大將軍總兵官後軍都督
府太師鎮國公朱壽親統各鎮邊兵征剿安邊伯朱泰
挂威武副將軍印領兵為前哨趨南京左都督朱暉挂
平賊將軍印太監張忠監督軍務趨江西以太監張永
平虜伯朱彬提督贊畫機務彬仍督軍門官校辦事而
留東厰太監張銳錦衣衞掌衛左都督朱寧于京師寧
寵已衰懼通濠事洩固求從行八月癸未上發京師傳
旨令寧量帶官校從行不妨原任十月辛未至臨清留
寧董皇店役十一月丁巳朱彬發寧逆謀命羈管于臨
清密遣人繫其家屬十五年正月戊午太監畢眞劉瑯
劉璟都指揮廖鵬齊佐王凖都督同知王瓛等下錦衣
獄真瑯璟以通濠鵬瓛寧黨也佐凖寧壻也十五年十
一月至通州庚申始執陸完赴行在復執太監商忠杜
裕少監盧明秦用趙秀等下錦衣獄辛酉命司禮監太
監蕭敬李英閒住俱以交通逆濠為太監張永所發也
寧等事發後先一歲有半而今并于十四年七月又蕭
敬原無下獄其罰銀二萬兩在世宗初而復用掌印亦
其時也
史于王文成洪都之功所以剪抑之者不遺餘力謂文成
勘事福建以宸濠生日將届趨道南昌賀之至豐城遇知
縣顧汝以變告守仁大駭棄官舟取小艇遁還贛文定以
卒三百迓于峽江至吉安留討賊守仁初不許既而深然
其言乃下令各郡邑諭以大義(闕)其宸濠既出南昌守
仁乃與文定等順流而下文定為前鋒趨廣潤門夜已
三鼓砲擊守門者駭散遂入城城中民聞守仁將至皆
喜共登高望之而守仁等不知以為守備堅固方懼弗
克兵既環城閴無人聲相顧莫敢先登無何聞城中介
馬呼噪聲知文定已入乃競梯絙而上諸兵皆烏合素
無紀律而大帽華林諸寨降賊號新民者亦在行貪功
縱殺居民往往死于牀簀有闔門無噍類者天曉諸門
洞開守仁始按轡整隊而入死者已數萬人數日間積
屍横路雞犬不鳴拱樤等千餘人已就縛守仁復搜捕
逆黨日僇數百人軍士因縱掠郡王將軍儀賓邸第以
及富室無不被害濠府中蓄積甚富亦多已失宫人聞
兵入惶懼縱火自焚或相率盛服而縊一室中有至數
人者臭達于外所存惟羸病數十人而已始南昌苦于
宸濠之暴至是復遭荼毒皆歸怨于守仁之不能禁戢
云及叙樵舍之功第言鄭獻脱歸告文定言状文定徑
前薄其營不利還至黃家渡新民劉文禮殪其驍將乘
勝迫之遂捷次日文定以火攻復大破之而一字不及
文成至其傳劉養正則云少有詞藻詭談性理以要名
譽士夫多為所欺王守仁尤重之曰此吾道學友也正
德十年養正赴濠聘一見許以可為湯武又語及陳橋
之變意甚相得然後自掩飾有庠生康昭者語中其機
養正密致書于濠左右計殺之守仁在南贛尤為濠所
慕饋遺相屬于道嘗貽書陸完謂可任江西巡撫者惟
守仁與梁宸耳守仁又嘗遣其門生湖廣舉人季元亨
者游說濠時人莫知其故是歲濠生日守仁假公便先
期約養正往賀會于吉安舟次劇談至夜半養正先去
遂從逆濠自出南浦驛迎入府拜為軍師日夕望守仁
至遣人于生米觀候之而守仁至豐城聞變即返濠實
不虞守仁之見圖也養正既擒後猶冀守仁活之守仁
畏其口逼令引決傳首至京妻子沒為奴比守仁自南
昌還其母喪暴露使人葬之且祭以文曰君臣之義不
得私于其身朋友之情尚可申于其母有儒生上書辯
論君臣朋友本無二理守仁為之媿屈元亨尋為太監
張永捕獲械至京亦死獄中據史所記言之則王文成
不惟不當封而且有大罪三所謂不當封者其戰功皆
出伍文定所謂三大罪者預通逆濠一也縱殺平人二
也事後猶庇逆黨劉養正三也然逆濠與養正居平以
文成在上流擁精兵建大勲有才術以甘言結納或有
之而文成亦據撫臣往還之常禮為報耳使預其謀何
以徑歸吉安伍公雖進言起義兵殺身滅族之事亦須
文成有以自決前後進兵區畫調度頃刻百發豈披堅
執銳者比而一字不及文成豈理也夫進兵攻南昌不
能無少殺掠而軍令下則已定矣其後如徐少師鄭端
簡薛應旂諸公皆履其地得其詳故始為之暴白而未
有摘抉一時握管之心事者盖實錄之始為總裁者楊
文忠繼之者費文憲而以副總裁專任者董文簡也楊
公與王恭襄郄甚著不解恭襄雖隂譎然能識文成而
獨任之以故于前後平賊及擒濠之疏皆歸德于兵部
以為發縱指示之力而一字不及内閣其為楊公輩切
齒非旦夕矣江彬許泰張忠軰既耻大功為文成所先
必肆加羅織之語而忌功之輩從而附和之文憲在文
成撫綏之地與逆濠忤被禍中外之臣皆屢薦而起之
而文成亦未有一疏相及費當亦不釋然也董公最名
忮毒于鄉里如王鑑之輩巧詆不遺餘力既又内忌文
成之功而外欲以媚楊費作此誣史將誰欺乎後文成
之天定復爵贈諡而董受不根之謗至徹聖聰未必非
鬼責也若養正之母瘞之可耳祭而重以文不可也冀
元亨非季元亨其人長者嘉靖初從昭雪
四年江西按察使陸完陞右僉都御史巡撫宣府踰二
月始至京吏部奏其遲慢乃令試僉都御史待有績效
以聞又進士閻欽石柱劉洙潘塤賴鳳與行人推官俱
選給事中吏科都給事中李憲言其太驟請與試職從
之史既具其事而言瑾之變亂成法然不知其為成法
也洪武中有署及試尚書侍郎都御史宣德中尚行之
如魏源以按察副使試刑左侍復出為山西布政是也
仁宗監國選給事中其自監生者四人皆試職後人不
識典故止知有試御史耳第試職皆原品頗卑不食新
俸以别而陸自按察使遷品故高俸將何從耶
野史謂吳公廷舉乞休疏引張忠定詠語獨恨太平無
一事江南閒殺老尚書語上以其怨望斥之歸忠定在
當時已有納忠者改恨為幸矣惜乎吳公不之知也攷
之吳公再疏實謂幸得太平無一事江南閒殺老尚書
乃知野史之誤又引白居易詩月俸百千官二品朝廷
顧我作閒人及用嗚呼字上以廷舉怨望侮慢無人臣
禮勒令致仕此豈告君之體乎致仕亦幸矣
西樵野記言吾郡中蔣閣老冕歴仕三朝而始告歸田
里朝廷慕其賢使使三聘之不至睿制詩一闋頌云聞說
江南一老牛徵書聘下已三秋主人有甚相虧汝幾度
加鞭不轉頭冕稽首俯伏以對詩云老牛用力已多年
領破皮穿只愛眠犂耙已休春雨足主人何用苦加鞭
終不就若此忠義具見之矣按蔣閣老冕全州人嘉靖
三年以議禮不合而乞致仕豈有三聘之說且此二詩
三家村社人所不語而筆之於書抑何俚鄙無識也
近峰聞略言正德間都御史彭公澤嘗與言官論朱寧
忿曰吾恨不手刃此奴有白於大司馬王公瓊者王以
語寧且曰為君致彼君私察之於是匿寧屏後致彭過
王激怒之彭復大罵寧乃銜之即傳旨罷彭官而意未
已也使衛校至其家察得其教兵官調用邊軍事令言
官劾之坐彭擅調軍官公卿廷議籍其家衆皆秉筆署
名惟禮書毛公澄為之稱冤時陸太宰完稱病不出明
日出亦從王議毛復大呼於朝幸得免時科道有敢言
者即傳旨謫任未幾寧敗王與陸皆以宸濠黨編籍嘉
靖初詔起彭公兵部尚書云按是時朱寧聲勢與人主
並豈有屏人而匿兵部尚書密室理彭公固莽亦豈有
全然不覺理聞之前輩盖寧使所親信至瓊所而彭公
偶至因留之飲挑之使罵也彭公後自西勘哈密事還
引疾乞致仕其後王以哈密處置失宜參置彭重罪毛
公實嘗解之然寧實未嘗令衛校至其家察得教兵官
調用邊軍事令言官劾之也
史言命錦衣衛正千戸孫堪許瑒俱填註見任管事例
廕叙軍職不得管事上念其先臣孫燧許逵臨難死忠
大節表著故特從兵部之請所謂廕叙者謂初任也王
忠肅翺之子錦衣副千戸竚余肅敏子俊之子錦衣百
戸寘何嘗不陞指揮理衛事耶
余嘗於巵言記高蘇門叔嗣與陳友諒同支干其為湖
廣按察使又與友諒彭湖之歲同欝欝不樂而卒盖故
人王允寧吳峻伯云得之前軰的然者及後考之信史
殊不然友諒以癸卯死于彭湖年四十四當是元延祐
庚申生而叔嗣則以弘治辛酉生以嘉靖己亥卒年三
十九盖無一同者因更定之且志一時之誤
交事紀聞紀世宗御製送毛伯温南征詩大將南征膽
氣豪腰懸秋水雁翎刀風吹金鼓山河動電閃旌旗日
月高天上麒麟原有種穴中螻蟻莫能逃太平頒詔回
轅日親與將軍脱戰袍損齋備忘錄則太祖送總兵楊
文征蠻詩也雁翎刀曰吕虔刀末云大標銅柱歸來日
庭院春深慶百勞備忘錄作于弘治中交事紀聞之附
會不言可知然太祖製集無之又見宋時一小說云是
哲宗送大將征夷則其來久矣然哲宗事亦不足信盖
野人之談三變矣
有刻名臣言行錄者於南京兵部尚書原傑下誤書襄
敏公三字而楊豫孫所編諡纂亦因之余至鄖陽訪公
遺績且考國史及内閣賜諡底本公與右都御史顧公
佐尚無諡因為題請一時喧傳謂原公已有諡而余為
複奏山西二大老亦謂見其祠額已有之矣余聞頗不
平而衆口一辭無如之何後禮部為查原籍果未請諡
特復題會有一二牴牾報寢然後余之奏始不為無稽
而言行錄及諡纂之誤方訂
余嘗有疏以衛所千百戸等官有聲蹟及武舉次補者
不為指揮等官而竟擢守備把總兵部惜之往往不肯
徑推其推者不免躐等而不推者至於終身淹滯但以
指揮同知僉事係功陞官欲比照都指揮體綂行事例
遇考選軍政掌印屯操俟其更有成績方推守備等官
兵部甚然其說而以無例難之覆疏許候有薦者徑陞
指揮僉事而言官劾余不諳事體此可笑也都指揮之
體綂行事即指揮體統行事例也弘治六年廣西副總
兵都指揮同知郭鋐奏職當鈐轄三司而官止都指揮
則皆頡頏未便欲稍進一秩以便行事有旨郭鋐既為
副總兵直令以都督體統行事候有功另議夫都督可
以體統行事而指揮獨不可乎
史於嘉靖六年正月内記上閱宋儒著南劍州尤溪縣
學明堂記有述一篇云今世降理微人欲熾盛無怪彼
之附和但可惜者師生兄弟朋友或一氣而分或交以
為友亦有不同焉少師楊一清為喬宇之師宇受學於
一清有年矣一旦被勢利所逼則師之言不從矣桂華
為少保桂萼之兄則弟不親矣湛若水為尚書方獻夫
之友則友而疎矣吁信勢利奪人之速可垂世戒輔臣
楊一清因言宇不聽臣言若水背獻夫論誠然若桂華
能持正論且聞萼之學多自其兄發之未必盡非也上
報曰朕閱大典有得而述因歎兄弟邪正異途桂華桂
萼之如此方鵬方鳳之如彼吁嗟之餘揚抑不平近日
多事未暇檢讀依卿言朕將原稿更之按方鵬在南吏
部時嘗一言許張璁議禮而鳳則同臺疏劾璁萼等故
云爾然六年正月内桂萼尚為詹事不當稱少保方獻
夫尚為少詹事不當稱尚書又其時大典尚未完當是
七年終八年初萼獻夫加官後御札不應置于此月也
七年史言上降手勅禮部尚書兼文淵閣大學士張璁
吏部尚書兼翰林院學士桂萼俱太子太保璁萼疏上
皆優詔答之而更加璁少保兼太子太保誤也初上以
歲暮祫祭見璁萼班在新除太子太保團營尚書李承
勛下故特加宫保而璁以前星未耀不敢虛居是官請
俟異日上故特加少保無兼官見行狀誌銘及進明倫
大典表俱可證
致仕少保左都御史陳金卒賜祭葬如例史言其有幹
局敭歴中外四十餘年及卒家無餘貲士論高之按陳
公平江西寇不飭士卒為土人害正史野史讀之蒿目
陳公楚之應城人也恐其時不能不少曲南史之筆耳
又贈太保諡(闕)而今亦遺之
致仕少傅大學士謝遷卒史稱其學術純正有大臣風
節而謂正德初年權奸擅政遷以顧命大臣不能艱貞
濟難捐軀殉國按謝公雖受顧命其時第三相也力豈
能獨掊八虎之首而擊之且正以與劉文靖同心持議
乞身之後削官籍賜禍幾不測而責其不能濟難捐軀
何也唯八十再相屬時移事改不克有所建白而歸略
為蛇足耳而史却諱之何以予奪之舛若此
徐左使學謨撰楚通志王廷陳傳謂廷陳為翰林院庶
吉士以好譏評人長短出為吏科給事中會毅皇帝南
狩業以言激修撰舒芬庶吉士汪應軫上書阻諫大學
士石珤止之曰脱禍不測莫汝庇也廷陳乃旦賦烏母
謠大署玉堂之壁語侵政府由是風吏部又出為裕州
守此處殊誤盖當正德十四年散館前而廷陳與同館
汪應軫曹嘉江暉馬汝驥上疏剴切留中至是暉汝驥
留而廷陳應軫嘉出授官迨吏部擬暉汝驥編修廷陳
吏科應軫禮科俱給事中嘉御史有旨各依甲次補外
至嘉靖初各復官而廷陳坐法革為民後以言事例凖
致仕今謂廷陳已授給事中而激修撰舒芬等云云又
出為裕州守且其時石公以禮侍學士掌院司教育非
大學士也又謂肅皇帝登極訪羅遺佚巡撫都御史顧
璘以廷陳名薦不果用亦誤嘉靖十八年璘聘廷陳修
承天志而薦之為科中所駁故僅賜銀幣耳肅皇登極
之際廷陳方坐事顧公尚為台州守
楊康惠公志學名臣也叙其事甚略至謂入為戸部侍
郎遷尚書扈從聖駕大狩興都督餉免租民蒙其澤盖
公以嘉靖十七年起廢為刑部左侍郎進尚書十八年
以刑部尚書從駕耳是時戸部尚書為李廷相亦從駕
而治餉者袁侍郎宗儒與公殊不相涉
八年大學士楊一清當撰五年丙戌進士題名記謂此
記雖禮部題請命翰林院撰文然未嘗奉旨專命何年
而各年碑石並書臣某奉勅撰其文又未嘗經御覽揆
之事體似有未安臣今謹上文稿伏乞少運睿思改發
禮部仍行翰林院擬定制勅房官一員書寫刻石上允
之遂著為例據此則前是焦芳之撰戊辰記阿附權奸
改更制度既非奉欽依者徐文華之疏請更撰又何難
也
史於叙王恭襄公瓊由副都御史陞戸部侍郎而不言
其轉吏部右侍郎及改南京則失之略謂加太子少保
秩滿加太子太保尋加少傅太子太傅一品秩滿加少
師太子太師則大誤自太子少保加少保兼太子太保
則以山西邊功也加少傅則以两廣功也加少師則以
應州功也原無先加太子太保及以滿考推恩且稱許
亦過情
十六年廕順天府丞周璽子襄為國子生璽故以都給
事中論劾逆瑾及黨惡錦衣衛指揮楊玉遂為誣害杖
死上登極已賜祭旌其忠至是其子陳乞恩廕故有是
命攷之武錄則璽以府丞時文移與勘事錦衣指揮僉
事楊玉抗為所參劾瑾怒而杖之致死也當時復據其
子疏而予之廕史復據部覆而書之可謂幸矣
三十一年給事中袁洪愈劾翰林院檢討梁紹儒吏部
文選司郎中白璧調紹儒外任下璧于鎮撫司拷問有
跡乃罷為民按璧止是降邊方雜職尋遷布政司參議
以三十四年山西地震壓死今云為民誤也
史于仇鸞敗事曲得其情而亦使之心伏所載大學士徐某
密疏鸞通虜誤國狀上覽之大驚考之徐公奏云鸞疾非旦
夕可愈防秋方急皇上早賜斷處庶免誤事又云祖宗
時京邊之兵未有統于一將者且戰守異術人鮮全方
若分其事權擇長而使則目前既足有濟日後亦可無
虞盖其時鸞疾雖甚勢尚薰灼上意尚未可測尋徐公
此疏可謂婉而當矣而通虜誤國之狀實未遽詳指也
余曾見徐公言上報札吾非不知鸞但欲甚其所為耳
至夕而將印收矣又分宜聞有徐公疏恨不先之繞牀
走十餘匝不能寢
史于四十年二月壬午云改少保太子太保工部尚書
歐陽必進為都察院左都御史不言其辭與不允也按
歐陽與首輔嚴為密戚既以督工累加至少保志已滿
而畏工部艱而繁欲避之時吏部吳亦嚴密戚也合而
推歐陽上知其意弗悦也例當有辭疏䟽既上而吏部
别有會推官疏先已具歐陽名上于辭疏忽批云歐陽
必進已之任了如何又辭歐陽跼蹐甚而謀之嚴教以
之任不復謝上亦無如之何矣僅一月而吏部吳勒致
仕禮部尚書亦缺俱當推補而左侍郎袁公為上眷倚
甚旦夕且得禮部而以署部事例先會官推吳缺而後
可及禮部袁公與右侍郎馮公率郎中以下入直所叩之
嚴嚴翹須曰年資官位孰有先歐陽必進者其與吏部表
裏孰有如都察院者又何問為時中外皆知歐陽為上
所厭惡推之則必取忤而又不敢違乃相率詣次相徐
公所謀之亦不能决已而嚴子世蕃亦至直再使人趣
袁公以下往會議方窘甚忽中使傳旨云袁煒陞禮部
尚書加太子少保兼官若故袁公喜而揖馮公曰别公
去具辭草耳公善為謀於是馮公淚承睫而言袁公上
所眷即忤旨必無他其罪我去我若孤鶵腐鼠耳郎以
下皆失色及見嚴果不敢抗次早會推以歐陽名居首
上大怒擲之地嚴乃上密啓謂歐陽必進果臣兒女親
而為人長者其資簿宦秩俱在六卿前臣老矣恃此人
得政而快上不獲已取疏以硃筆點用歐陽字筆重而
硃濕覺透無存者盖不久而竟逐之嚴卻不能救也此
時新蔡張助甫為文選員外郎身履其事與余細述之
吐舌曰嚴乃與人主爭強王介甫不足道也史于此等
事殊簡略
史言三月己亥令吏部尚書吳鵬致仕禮部尚書吳山
冠帶閒住吏部左侍郎袁煒為禮部尚書加太子少保
兼官如故戊寅改少保太子太保都察院左都御史歐
陽必進為吏部尚書亦不具辭與否與所以至十月戊
寅故南京兵部尚書湛若水卒其家為請贈部覆許之
上曰若水偽學亂正此奏浮詞誇譽責對狀奪歐陽少
保太子太保止為尚書十一月庚子南京吏部尚書缺
會推太子少保掌詹事府郭朴上以文選諸臣不宜擅
推責諸臣且謂歐陽性固勤慎自連轉以後百凡專肆
大失大臣體姑着致仕而用郭公代之
史于陸武惠炳傳稱己亥上南幸承天至衞輝行宫夜
火侍衛倉卒無在者獨炳身負上出于火上識其姓名
即拜都指揮使累陞至今職及考華亭公所撰墓誌於
炳事甚詳却一字不之及豈公于其時有所諱耶縱
諱之何不略言從南狩時效勤勞與遷轉乃至并扈
從俱略之也志稱炳以戊戌管衛事冬轉實授指揮使
加俸及服色一級甲辰冬署衛印獲子殺母者陞都指
揮同知則己亥之扈從與歸而拜都指揮使皆誤也史
言炳任豪惡吏為爪牙多任耳目銖兩之奸悉知之富民
有過者即搒掠文致成獄没其貲産所夷滅不可勝道
累貲至巨萬豪侈自奉營别宅十餘所皆崇麗分署姬
妾紈綺寶玩所在充牣供張不移而具時遊處其間東
西惟意又置良田宅于四方若揚州嘉興南昌承天等
處皆有莊店聲勢震天下可謂實錄獨其隂操吏兵二
部權每文武大選岳牧進退時時與之而給事御史翰
林吏部多有出其門下者始與嚴氏石交晚而移嚮間
隙已成彼此各俟間而發此皆未之及也
穆廟錄載三年十二月庚申起少傅兼太子太傅吏部
尚書武英殿大學士高拱以原官不妨閣務兼掌吏部
事余是時親覩邸報高拱以原官掌管吏部事並無所
謂不妨閣務兼掌字西以故不遣行人不齎勅而吏部
僅以咨移兵部遣一指揮往高拱頗不樂至次年二月
到任朦朧與閣務而與掌都察院大學士趙貞吉俱免
奏事承旨始眞為閣臣矣錄殊不實盖王元馭所撰嘗
與余争以為實兼不自知其誤也
穆廟錄于萬鏜贈太子太保下云鏜以論趙文華進百
花仙酒忤旨為民誤也鏜以合前官任及道里月日考
九年滿為文華所訐未嘗論百花仙酒也又謂陶仲文
請急歸里朱隆禧邀至家飲厚賂之而以方藥上聞亦
誤也陶由河南取道至麻城去崑山千餘里而遠朱雖
因之進香布實無緣邀至家
徐宗伯冰廳劄記載王金事謂趙文華視師歸上愛幸之
既傾李太宰旦夕希入閣分宜父子即昵文華然以非故
事意頗難之乃自以王金所釀仙酒進曰飲之可長年臣
師嵩所經驗也上以問分宜詫曰文華安得輕躁如此倘
上服之不效誰坐欺罔乃宛轉復奏曰臣平生不近藥餌
而有狗馬之年誠不知其所以然也上喜其酒于宫中數
飲之竟不責問文華而王金自此數以姓名通于上前亦
時時密進丹方文華恃寵驕肆益甚上遣内使至文華宅
有所齎賚文華適被酒對内使不能拜起還奏之上怒其
不敬尋有旨勒歸而王金入為御醫矣此事雖仿彿而先
後不甚合余于壬子年在燕中知進仙酒事百花仙酒者
釀蜜為之味純甘而薄以蜜採百花故託曰百花仙酒時文
華尚為通政使得之鄉人亦非王金也而輒進之上曰臣師
嵩服之而壽上以問分宜分宜怒其不先白已也以惡
言詆之而次日召文華至直所責而詈焉其聲達于外華
亭餘姚二相乃過分宜所見文華方跪泣而分宜詈不已
二相為之宛轉以解後分宜罷直九卿進謁獨令從吏扶
文華而出之文華迫乃重賂分宜夫人使置耳室俟分宜
入内小飲令文華出拜謝乃解最後文華以大司空南征
歸得幸加少保分宜因薦其文學當入直上弗應也而文
華益驕待中貴人不以禮嘗有所進方士藥且盡而上索
之急懼答曰此皆受之文華臣但脩合耳上使小璫從文華
所索之文華不應璫曰公不憂上怒耶文華傲然曰上
怒寧殺我璫還以其語告上頫首曰真謂我不能殺汝
而西苑方造新閣促工文華復應之緩上一日登高望
西長安街有高甍問曰誰氏第也一璫曰趙尚書新宅
也一璫曰工部木半作文華宅渠亦何暇為上新閣上
益恨之自是逐文華矣前事余所親見後事乃徐少師
言之甚詳
又言談相者中書官也帶銜工部侍郎賜飛魚服色以
母喪請假歸竟不葬母乃日挾妓女衣飛魚服放浪西
湖上又恃寵凌衊有司為御史所奏上怒逮至京師斬
之按相之初歸賜馳驛給半歲假相歸驕侈宴佚挾持
郡邑然頗漏分宜父子納賄事分宜聞而怒之假將滿
比上至吳門而傳有倭警徘徊一月餘始發其官舟尾
為舟人所供一小神像時呼談侍郎與語相怪之抵淮
飲于漕憲歸入舟而跌傷左臂乃具實上聞請移假上
怒切責俟至京聽該科參究相馳之京自意當降秩供
事而已參疏上逮付刑部無以罪也使郎探之分宜子
答曰上怒甚必擬死而後愜乃坐以比附棄毁制書律
斬報可明年冬遂同張司馬等棄市
偶有致徐文貞公傳者似非其家所請中間雖見叙贊
而中多風刺且疎脱盭妄之語往往有之乃嘐然自謂
惇史毋乃非當且乖忠厚之道乎哉聊為析之一謂公
雅意在本朝介相國夏言客引入内會皇太子出閣選
官屬改洗馬云云所云客者必御醫顧定芳也顧為陸
文裕公表弟而相國其門生以是稱相知然公之締姻
實在洗馬後及世廟南幸立皇太子備宫僚非出閣也
内閣前後薦辟多私人為給事御史所糾劾上特委吏
部推舉時許文簡公讃虛心博訪所舉霍韜吕柟鄒守
益薛蕙任瀚黃佐及公等皆天下知名士上斥蕙不用
餘俱召入夏公大不懌而無如之何今謂公為相國所
用何大謬也又謂公欲以隂計撓嵩權其寵固無間也
會上所居西苑永壽宫灾徙居玉熙殿隘甚嵩持衆議
請上還大内上念大内諸帝所升遐地而方冀至殊庭
欲高世比德於九皇則永壽宅新庶幾可以通天候神
非徒恃九閽為重威也甚不懌嵩請公揣知微旨則請
任永壽工上大悦遂移嵩寵與公矣公請以子璠閱視
僅百日而工就上徙居焉更名曰萬壽進公少師而璠
亦超拜太常少卿此語似是而實不然盖永壽既灾公
卿大臣皆欲上還大内而不敢嵩故測上之不欲歸大
内也因請幸南内上不懌謂南内故英宗皇帝居之是
且欲幽我以屬公公度不可已始請以三殿大工之餘
木而趣治之以百日為期且請身與工部臣雷禮計之
百日而工果就上以是益重公其命尚寳丞璠兼工部
主事與工程亦上意也非公請也今曰公欲以隂計撓
嵩權云云毋乃過於刻薄乎即公有之王沂公之逐丁
謂用權以濟正亦無不可者而何煩其指抉也
文貞公當柄政之始榜於坐曰以威福還主上以政務
還諸司以用舍刑賞還公論其言甚美而山齋語錄乃
條譏之以為世廟之英明威福豈下移者分宜特借威
福以行其私耳今曰以威福還主上則皆據之于
臣而今還之於君也是于己為美稱而于君顧掩其明
聖嗟乎此語何其險而巧中也彼不覩分宜父子竊威
福之久天下知其子而不知有父知其父而不知有君
非一日矣文貞之語誠欲釋君之疑而開衆之惑也政
務還諸司使諸司得舉其職耳以用舍賞罰還公論欲
使公論得伸耳豈謂漫然模稜一無所可否耶今謂其
欲取人心而昧大體不知其何說也噫使此語在分宜
時分宜必不至敗使此語在江陵時江陵必不至覆大
抵後進刻薄中傷前軰知有快其口而不知有天理人
心類如此
弇山堂别集卷二十七
