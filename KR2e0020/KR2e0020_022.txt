弇山堂别集卷二十二
明王世貞撰
史乘考誤三
革除編年言太宗初即位日追對徐增夀為武陽王按
增夀初贈武陽侯再追封定國公許以公世爵實未嘗
封王也
李文達天順日錄紀鐵鼎石死義事甚烈二公同鄧人
也故能知之王文恪紀聞謂公死後二女入教坊數月
終不受辱有鉉同官至二女為詩以獻文皇曰彼終不
屈乎乃赦出之皆適士人按二詩首章所謂今日相逢
白司馬尊前重與訴琵琶不知同官者何人乃敢以此
詩聞上乎第二章所謂春來雨露深如海嫁得劉郎勝
阮郎亦似已嫁後詩也按立齋閒錄云公于三十五年
十月十七日典刑子福安發河池千戶所充軍子安先
于鞍轡局病故父仲名年八十三與母薛安置海南一
女四歲發教坊司文恪以精核名而所紀之不審如此
二詩必出好事者然當時以鼎石非内朝臣故數窘上
且不屈而尚未至族誅
客坐新聞言蘭溪邵都御史玘舉進士為御史值兩浙
巡按闕推舉皆不得人上即時召玘堪差辭以浙人不
當往上曰以卿浙人知浙中利病特命卿耳仍命御史
一員恊處按邵公墓志嘗按江西廣東福建而不言浙
江此誤也
同年蔣評事勛言元末有翰林李承旨者徐太傅送至
京上固欲官之不可乃命授太子諸王書承旨第山人
衣巾而日夜督責太子諸王業甚迫后怨之一日語上
曰李先生乞歸上問何故曰恨米粗不中老人口上曰
此老乃不食我米放歸田後太宗即位思之承旨已死
召其子見不稱旨授行人司副今其後有為參議者攷
國史琬琰不見李承旨事惟一統志有李士瞻者事元
為翰林承旨楚國公子守成仕國初為檢討然士瞻不
及見我朝永樂初以布衣李繼鼎為春坊贊善講經歸
猶訪以時政宣德初用輔導恩錄其子又西亭中尉志
載郟縣李希顔太祖為諸王子擇師用廷臣薦手自為
書徵至京師命大本堂授經諸王有弗若教者以管擊
其額帝撫而怒以孝慈言而解累授左春坊左贊善大
夫永樂初引年歸詔復其家疑蔣所傳即其人也一統
志亦載之第言在講筵不言至永樂初始歸又贊善大
夫亦非洪武十三年以後官蓋中尉所傳若合希顔繼
鼎事而一之者也
閒中今古錄言祖訓條章云後代不許設丞相革除年
間又設左丞相齊泰右丞相黃子澄故靖難後定其罪
名曰齊黃黨惡是也按齊以兵部尚書黃以太常卿預
機政謀削諸王當時何嘗有左右丞相靖難檄止稱齊
黃黨惡亦不言左右丞相也
閒中今古錄言永樂中有親軍指揮三員曰紀綱曰劉
江曰袁剛上喜其名雖各異音則相同因號為三剛日
侍上左右每呼則呼三剛而不名惟紀之權勢薰灼既
而劉調官遼東袁調官寧波紀後志滿怙勢以坐事伏
誅籍没夷族今北京貢院其遺址也劉袁子孫至今猶
襲蔭按劉江自都指揮至都督後出總遼東兵未嘗為
親軍指揮也且江剛異音惟吳儂鄉語乃呼江為剛耳
三剛之說村鄙可笑
考之史周定王橚國汴梁為次子汝南王有□奏訐其
與兄世子有□謀不軌建文君捕執世子下詔獄鍛鍊
久之世子不肯承于是復捕執定王父子先後竄雲南
分置大理等各府不相通而還有□于汴梁久之復執
定王錮之京師十王府文皇入紹建文自焚死乃釋定
王而以金符召世子于雲南賚予甚厚作孝子歌賜之
俾從定王還國而封有□于雲南之大理歲給禄三千
石金帛鈔緡海巴之𩔖亦以千計久之召還大梁竊以
為有□之訐父兄虎狼虺蠆所不若也而文皇待之若
此得無失刑而傷義乎及考建文元年有□為奏訐之
事而其人以洪武二十三年生僅十歲耳即世子以洪
武二十二年生亦十一歲世子之不敢承反固忠孝天
性非人所可測而有□十歲兒豈便作此狡獪得非齊
黃諸公欲以質成定王之罪而使人誘其左右閹宦以
告密之利可以奪嫡簒父耶將無有□為左右所誘劫
而不能制耶文皇是以亮而曲全之然至宣德三年世
子以紹父位是為憲王而新安王有熹偽為兄反書號
箭以約彰德府趙王舉事而趙王發之上疑都指揮王
友為孽捕治幾成大獄無何事露乃知為此事者有熹
而主謀者又有□也于是俱削爵為庶人錮之西内子
孫俱以幽死固天道之好還而虎狼虺蠆生而殘毒險
忮要不可以童幼解也
許浩復齋日記言永樂間解縉以草登極詔稱旨以政
任之不久而黜一日且暮寧夏報被寇圍上悉召閣下
諸老皆已出惟編脩楊子榮赴命上不懌付以奏曰爾
後進寧解此今當遣何處兵往救子榮徐曰不須救也
上曰何也子榮曰臣嘗奉使至彼其城堅且人皆習戰
今其發已十餘日虜必已退但勑守臣固守及鄰近諸
城堡隄備可矣不必遣兵重為煩擾也上頗回顔曰明
日與諸老商之夜半虜圍解報至詰旦上召子榮以報
書示之曰爾何料之審也喜見于色問其名曰楊子榮
命去子字單名榮即命入閣與楊文貞楊文定同事寵
遇日隆按文敏以太宗即位日即與解公等七人同入
内閣改名榮至解公斥外文敏已官右諭德矣楊文定
後二十年始入閣何得于此時稱同事料西寇彷彿有
之然寧夏亦非被圍也又云文敏才實通敏而善承人
主意二楊皆以諫東宫事係獄累年文敏雖嘗諫上不
罪也按文敏實未嘗諫東宫事東宫居守南都上以入
中貴讒怒之文貞時留輔導嘗入朝以不能匡正下錦
衣獄十日而即赦出復官文定為司經局洗馬下獄長
繫十載東宫即位始赦出拜翰林學士今所紀無一合
枝山野記謂文皇之嫂汪氏後文皇追諡懿文曰孝康
皇帝廟號興宗誤也建文初上皇太子號諡曰興宗孝
康皇帝文皇即位削之仍為懿文皇太子建文前母開
平王女常氏今母太常卿吕本女也非汪氏
一統志載陳德文始興人洪武中以北平按察使使西
域至賽瑪爾堪按前使賽瑪爾堪者給事中郭驥傳有
陳誠者以吏部員外郎使西域載其風土甚詳十二年
又稱永樂格默勒國王哇來頓本親率其臣來朝至福
州卒諡曰康靖勅葬閩縣有司歲時致祭考之史乃其
國曰格默勒朗王曰衛喇義伊德伯來朝賜賚甚厚還
至福州始卒賜葬閩縣一統志脩自内閣諸公而與史
牴牾者當時只遣人于各省採事實而不知攷國史也
洪武二十八年兵科給事中傅安郭驥使西域永樂五
年始還朝各改禮科給事中七年郭驥使布尼雅實哩為
所殺十四年命傅安封巴什伯里納哩實克為王後復
留滯敵中至宣德元年始歸前後近三十年留敵中者
十之八九然僅給勅命耳睦挈為著傳云永樂中以都
給事使歸告老賜一品服致仕月給米十石夫八名此
皆妄談不足信
傳信錄言我朝宣宗章皇帝乃建文君子也云云不可
筆之于書末又云太宗崩仁宗嗣立皇太子在南京未
幾有一太監王姓者曰今上聖夀不永殿下宜早為宗
社計遂密以小舟送之還北京數日而上崩太宗既以
宣宗為太孫未嘗明言其為建文之子而宣宗年幼失
所恃亦不自知其身之所自出自後而英宗憲宗而孝
宗以至於今上亦皆不自知其為建文君之孫也此事
殊誕妄可惡夫壬午之後吳王諸弟悉幽死建文之子
亦在幽至天順中始赦出何緣獨有此舉况仁宗崩後
宣宗以六月辛丑始至京師豈有不召而先至之理文
皇入金陵時宣廟已四歲今云二三歲又時尚侍仁宗
于北平事甚明大抵出梁億宵人語不足存也
開國功臣錄言長興侯耿炳文援真定陣亡高氏鴻猷
錄言亦因之按成祖即位後有勅諭各鎮大將復任炳
文在焉永樂二年禮部言炳文家用龍鳳服飾帝曰先
帝老臣亦為是乎速改正之則炳文非陣亡者攷之吾
學編蓋炳文以被劾自盡耳炳文諸子為都督及尚江
都郡主進駙馬者俱不獲令終
野記言太宗偶問宋指揮琥有子否對曰有二子上令
帶來看琥引入見上喜曰都好即令三公主四公主同
下降兄弟俱為駙馬都尉一日琥從外歸二子迎侍琥
醉大喜撫二子曰吾家受恩深矣父腰金子腰玉公主
偶為上言之上曰此亦欲腰玉耳命守寧夏以功擢都
督荐至封侯西寧此又大誤也西寧侯自名晟其二子
曰琥曰瑛俱駙馬又靖難之初晟以中軍都督僉事歸
附即陞左都督而二子始就選為駙馬父金子玉之說
何自而起也
吾學編稱西寧侯晟卒贈鄆國公諡忠順鄆國忠順公
嗣侯瑛没于土木而追褒者也晟之卒有祭葬而無贈
諡
田汝成炎徼紀聞言田琛者故思州宣慰使也自宋元
來世有思州宗族蕃衍自叙出自關中蓋漢高帝徙齊
諸田關中而巴蜀關中近地遂蔓延于此今婺州縣有
齊地圖有稱齊田云諺曰思播田楊兩廣岑黃言大姓
也吳元年田仁智納土歸附詔立思州宣慰司以仁智
為宣慰使其族人田茂安者據沿河婺州以獻偽夏明
玉珍洪武五年明玉珍敗茂安乃降立為思南宣慰使
琛仁智子也嗣立與茂安之子宗鼎争砂坑日尋以兵
宗鼎復禁其民不得從華風瓦屋樹秔秫子弟不得讀
書民大疾苦永樂初遣行人蔣廷瓉往勘之琛自言願
見上白事廷瓉遂以入覲琛言思南故思州地當歸思
州上曰思南叛歸偽夏時何不徑取屬汝耶畫土分疆
是朝廷事汝安得擅有之琛復訐宗鼎諸不法事上曰
過惡在彼汝何與焉第安分守土再犯吾磔汝矣琛叩
頭受諭而還與宗鼎構殺如故十一年十一月上乃遣
旗校數人潛入二司執琛宗鼎去城中寂無知者頃之
忽一官開黃榜諭諸夷曰首惡既擒餘無所問于是諸
夷帖然琛宗鼎至京師咸斬之乃諭兵部尚書全忠等
曰思南思州之民苦田氏久矣其滅之以為府治遂建
布政司貴州以廷瓉為左布政使時廷瓉已為行在工
部侍郎矣攷之國史謂初思南宣慰使田宗鼎兇狠淫
虐生殺任情與其副使黃禧構怨累年互有奏訐朝廷
雖惡宗鼎然以田氏世守其地曲與保全而改黃禧為
辰州知府思州宣慰使田琛亦與宗鼎有怨禧暗結琛
使圖宗鼎宗鼎及琛數相攻殺禧既得志肆横虐民民
甚苦之琛自稱天主妻為地主禧謀與琛連兵攻思南
宗鼎挈家走琛殺其弟發其祖宗墳墓而戮其母屍盡
掠其人畜貲財所過殘害其民宗鼎訴于朝屢勅田琛
黃禧赴闕自辯皆拒命不至自知不為朝廷所容遂有
逆謀潛使姦人張勝依托教坊司官史勉得出入祇應
將伺便為變事覺命行人蔣廷瓉往召之而勅鎮遠侯
顧成以兵五萬壓其境兇黨叛散琛等就擒與黃禧相
繼械送京師皆引服琛妻冉氏尤強悍復遣人招誘臺
羅等寨蠻人苖普亮等為亂冀朝廷遣琛還招撫因得
免死上聞之詔有司禁錮琛等以宗鼎雖横恣然窮蹙
自歸得末減使復職歸思南而宗鼎奏言必得報怨家
以絶禍根上以其素兇惡幸今免禍猶不自懲而欲逞
忿民將有不勝其害者遂留之京師月給俸米宗鼎怨
望出誹言因發其祖母隂事謂始與黃禧奸實造禍本
而竊損其衣食欲殺之祖母亦發宗鼎縊殺親母凟亂
人倫等事上命刑部正其罪諭戶部尚書夏原吉等曰
朝廷初命田琛田宗鼎分治思州思南正欲安其土人
乃今皆為土人之害琛悖逆不道構扇旁州妄開兵釁
屠戮善良抗拒朝命已正其罪宗鼎尤為兇驁絶滅倫
理罪不可宥其思州思南三十九長官司宜加意綏撫
可安置府州縣而立布政司總轄之其原設長官司及
差稅悉仍舊所當行之事卿等詳議以聞原吉等議以
思州二十二長官司分設思州新化黎平石阡四府思
南十七長官司分設思南鎮遠銅仁烏羅四府其鎮遠
州婺州縣亦各隨地方隸而于貴州設貴州等處承宣
布政使司以總八府仍與貴州都司同管貴州宣慰使
司其布政司官属俱用流官府以下參用土官從之遂
命吏部選授布政司及府縣官以行人蔣廷瓉河南左
參政孟驥為左右布政使改河南右參政陳俊名為右
參政山西左參議王理河南按察司副使張翥江英俱
為左參議副使鄒銳僉事丘陵進士周宗保俱為右參
議授進士崔彦俊王恭等為府州官令廷瓉等率至貴
州隨缺定注廷瓉嘗與擒田琛等之謀故陞用之據此
紀比之汝成所載為尤詳而顧成等以重兵壓境然後
兇黨叛散元惡就擒所謂旗校數人潜入二司執琛宗
鼎去非實錄也土酋出入皆有親信擁護彼既縱惡若
是豈肯斂手就縛廷瓉舊嘗為工部侍郎坐事削職以
才舉為行人至是有功擢左布政使不久卒官披荆棘
立軍府貴州人至今稱之
遼東破倭之捷莫重于廣寕伯諡忠武劉榮遼東志以
為劉江水東日記載其事而疑其姓名攷之國史蓋榮
父名江卒于戍仍父名補伍累功至右都督當奏捷之
日尚名江及封伯而後具其事始改名榮也余于宛委
餘編有載父子同名者以為異而榮亦其一云成化間
脩史者于其孫安傳謂劉榮封廣寧伯子江襲可謂鹵
莽之甚一統志則又承其誤而云劉江桃源人燕山中
護衛百戶靖難有功累陞中府左都督又云劉榮宿遷
人襲父職靖難有功進封廣寧伯不知左都督之劉江
即榮舊名也其孟浪乃爾
枝山野記言靖難時有將官劉綱者勇力絶倫功甚著
以中軍都督僉事久鎮遼陽心甚不平因内侍狗兒訴
謂已勞在諸功臣右而獨不得封爵狗兒乘間言之上
曰朕觀劉綱相甚薄吾豈負功吝賞者哉愛其人欲多
侍朕幾日耳既而倭寇犯邊綱率師往討一戰擒之誅
其𩔖無噍遺遂封廣寧伯受封之日拜家廟不能起次
日薨文皇嗟嘆久之按所謂劉綱者即因劉江而又誤
者也以中軍左都督鎮遼東文皇語有無不可知然以
永樂十七年八月壬子封至次年四月戊午卒今云受
封之日拜家廟不起抑何舛也
陸子淵玉堂漫筆言鎮遠侯顧玉卒贈夏國公非夏也
夏上少一畫當作虔音讀余為比部郎漫以問今侯寰
而不能對謂侯家紈袴忘之耳徧考廣韻玉篇洪武正
韻皆不載此字豈陸該博别有據耶然贈國大典寧有
舍洪武正韻而巧為字者好竒之士不諳典章乃爾不
足信也攷碑志及史俱無此說
子淵又言太宗朝鎮遠侯顧玉非也顧名成永豐劉子
欽由省元至會元亦非也是歲會元楊相
刑部題名記有駙馬都尉富陽侯李讓掌部事而吾學
編亦因之大誤也富陽侯没在永樂四年其時北平初
為北京有行部而無刑部侯之所掌行部耳即布按二
總司也吾學編又于駙馬都尉灤城侯李堅傳云或曰
堅子莊嗣侯諡威壯徧攷皆無之
枝山野記謂永樂中征安南黎氏降有三子皆隨朝其
孟曰澄賜姓陳為工部尚書澄善製神鎗後貶某官而
命其子世襲錦衣指揮澄願從文乃許世為國子生其
仲曰騰賜姓鄧亦官尚書後貶江隂縣佐有三子令一
人世襲錦衣指揮此殆影響而未真也黎季&KR2842;之次子
曰澄即所謂偽相國越國大王者季&KR2842;及蒼既長係澄
赦出監造内府器仗累官工部尚書子叔林亦累官工
部侍郎食尚書俸不聞其賜姓與所謂鄧騰也
一統志于夀州張勇云父興靖難時力戰創重勇代領
之以功封安鄉伯而不為興立傳按代領衆者張勇而
封伯者實張興也興封五年始卒七年勇始襲爵興無
子勇蓋其從子云
枝山野記謂駙馬梅殷受遺詔誓劍勉強釋兵以直言
取忌忽密旨令駙馬王云募能刺都尉者官超三級王
廉知失機指揮許至發到囚四十餘人奏報上大悅令
其夜俟其早朝到小舟打竹橋擁其登舟待行渡脚板
即掀擠其下水淺不能没奮舟駕其背而死大長公主
朝號慟語太宗命即捕許至等詰問曰汝于梅都尉何
仇對曰有旨上怒即命金瓜搥折其齒併其從皆斬打
竹橋以報都尉其三子皆至今世襲指揮使云按謀殺
梅殷者都督僉事譚深趙曦而發其事者都督許成亦
無所謂許至與王駙馬也深曦挾私恨及窺伺有之奉
旨則誤矣二子皆指揮使一為都督同知
震澤紀聞言河南人王璋永樂中為右都御史時有告
周府將為變上欲及其未發討之以問璋璋曰事未有
跡討之無名上曰非也兵貴神速彼出城則不可制矣
璋曰以臣之愚可不煩兵願往任之曰若用衆幾何曰
得御史三四人隨行足矣然須勅臣巡撫其地乃可遂
命草勅即日起行直造王府王愕然問所以來者曰人
告王謀反臣是以來王驚跪璋曰朝廷已命丘太師將
兵十萬將至臣以王事未有跡故來先諭王事將若何
舉家環哭不已璋曰哭亦何益願求所以釋上疑者曰
愚不知所出惟公教之璋曰能以三護衛為獻無事矣
從之乃馳驛以聞上喜璋乃出示曰護衛軍三日不徙
者處斬不數日而散攷之國史非王璋乃王彰也永樂
十八年十月河南中護衛軍丁俺三等屢上變告周王
反謀上使親信大臣覈之實矣乃用金符召王俾以明
年二月至京師明年正月王先期入丙午陛見上出俺
三等告詞示之王辭窮頓首言死罪死罪上以至親赦
不問置之王邸四月丙申命還國癸丑命尚書蹇義等
二十六人巡行天下撫安軍民而王彰得河南壬申周
王還國奏納三護衛官軍許之命駙馬都尉廣平侯袁
容往河南量留儀仗親隨外餘悉赴京癸丑至壬申僅
二十日耳計王彰履任之日王已上疏辭護衛旬日矣
彰未命巡撫之先王已召至京承反謀矣告反者丁俺
三也彰無與也遷護衛者袁容也彰無與也且丘太師
死塞外已十年矣何緣復云將兵十萬且至王文恪舊
史官也而好作不根語乃爾何以信後
水東日記言國朝將官專生殺如都督韓觀守廣西尚
然觀師行慶遠生員迎候悉命斬之曰我知此亦賊耳
山忠毅公代觀則有間焉聞公蓋懲英國殺黃參將故
事耳攷之正史及碑誌俱不言公僇黃參將事惟三下
南交錄略及之而不詳按黃參將者名中初以都督僉
事同吕毅送陳天平還國為黎季&KR2842;所賺殺天平後大
軍南討毅為鷹揚將軍中無職寄從軍自效内云賊依
天健山等處而以兵由生厥潭舍三江渡犯官軍新城
侯輔遣中等擊敗之以後賞功典下謂都督僉事吕毅
黃中先失律敗事後雖有功不在賞典尋命掌交阯都
司黔公之敗毅以戰死再用輔率師南討簡定等伏誅
中時在軍而論功姓名絶不之及豈其時中不用命為
輔所僇耶葉文莊之所謂懲豈文廟初以是怒張英公
為其功成而後寬之且諱之耶記以備考
復齋日記則云太師英國公張輔征交阯時一日黎賊
擁兵大至公下令出戰參將王某以風逆按所部不出
公勒衆力戰大敗之而還明日班賞因問昨日不與戰
者為誰王知公怒已斂手曰昨以風逆故不敢出公曰
我獨不畏死也我既已出而爾不繼賴朝廷福幸而勝
耳脫或不敵而陷非爾賣我乎命引出斬之王叱引者
曰誰敢引我公遽拔佩刀叱衆擁出斬于軍門其子某
訴之朝廷頗疑徵還都御史顧佐請去其兵權以保全
之其子知朝廷意率其家人于長安門外伺公出朝而
毆之朝廷知而不問則謂公宣德初征安南誤矣且又
不能舉參將名而所稱姓又謬公于宣德時雖罷兵政
天子寵眷之為諸勲臣之冠而其子敢率家人毆之長
安門外耶丘文莊公三下南交錄亦頗言斬黃中事而
不詳今水東日記云云或太宗聞其事有所不懌耳
陜西通志載西安舉人楊弘言事召見貌偉晳奏對辨
上器之召吏部授以左布政使吏部言惟一陜西缺係
本土不宜授上厲聲曰會稽非朱買臣鄉耶既拜詔賜
免死劵官其子錦衣指揮按宣廟實錄俱無楊弘姓名
與舉人授布政使事而成廟時有西安楊恭自刑科出
為本省布政後坐法謫為辦事官復職卒此必通志誤
傳況鐵劵免死擢官錦衣皆非常之典以授一選人甚
無謂也
枝山野記言太宗一日命左右至文淵閣覘庶吉士講
習否令一一記其動静比報各有所事惟劉子欽袒臂
席地酣睡蓋時初飲罷子欽被酒竟入夢耳上命召至
謂曰吾書堂為汝卧榻耶罷去其官可就工部為辦事
吏子欽略不分訴遽謝恩起而出外至邸即買吏巾縧
服之步入工部跪于庭尚書見之驚曰劉進士何為爾
特起迎之子欽曰奉聖旨命子欽為本衙門吏尚書不
敢答子欽便登堂侍立與傍羣胥等偶少頃上又命一
豎入部覘之還報云云上嘆曰劉子欽好没廉耻更令
召來子欽至猶吏服上曰汝好没廉耻令左右還與冠
帶歸内閣着讀書子欽又無言遽起謝恩出具冠袍還
閣中即一日間也客坐新聞則言是吉水羅公名汝敬
永樂初為翰林庶吉士時亦好弈一日上賜問失對斥
為刑部吏上使人覘之羅具吏巾服侍立于堂有使復
上曰羅汝敬如何不在衆不敢諱奏對如故上怒斥為
刑部隸卒羅又復具巾服執杖列階下上又覘知召至
改刑部主事歴陞工侍云此二事殊相等按羅為庶吉
士時曾戍交阯出都門三舍而復不知有作吏事否
雙槐歲抄言袁廷玉嘗以事過鄞見一婦乳女于其縣
傍廊哭甚哀問之云夫當戍趙州今在酒肆飲畢即行
矣廷玉惻然與俱至肆所詰其夫曰我韓嶺金世忠也
居以卜度日今缺戍為族人賂卒長以我行廷玉為相
曰此尚書骨也勿慮因代償其酒直貸米二斗贈之曰
苟富貴無相忘金至戍以卜幸文皇後累官至兵部尚
書兼詹事余得廷玉家藏一牛腰卷自戴九靈所著傳
洪武初至永樂七年諸公跋其術之騐者無慮百人而
不一及金公事且金于其時方鼎貴苟念及廷玉恩德
何不為一跋酬之此恐傅會之談不足信也且金尚書
者名忠亦非世忠
傳信錄言文皇一日召解縉至便殿屏左右問曰漢王
英武𩔖我太子不如也于汝意何如縉曰太子守成主
天下之本豈可輕動文皇默然縉出遇太子謂曰陛下
愛漢王殿下恐不得久在東宫矣太子憂甚明日遂投
井左右救免文皇聞之召太子問曰我初無以庶易嫡
之說汝聞之誰耶對曰解縉言之耳文皇怒遂置縉于
詔獄久之掌衛事指揮紀綱請曰縉久在詔獄實無大
罪陛下赦之文皇大怒曰朕以彼為死矣乃在乎綱知
上必欲殺之既還遂召縉出獄對之流涕飲以燒酒既
醉遂埋于堂下雪中頃刻而死按解公初以泄其語為
漢王所訴出為交阯參議又三年請鑿章江水忤旨下
獄久之竟以舊憾忿死今言太子投井隨即下獄大誤
海涵萬象錄言舊制無巡撫侍郎等官宣德中吏部止
有尚書蹇義侍郎久缺後蹇奏保文選鄭郎中誠陞右
侍郎本部趙郎中新事蹇媚且久因觖望日言于蹇曰
鄭誠做得趙新如何就做不得蹇欲奏難于衆論久之
假以巡撫各處為名保陞十二人為侍郎趙得與列巡
撫之名自趙新始按尚書侍郎巡撫起永樂十九年趙
新陞侍郎在宣德五年巡撫江西然非自新始也且新
陞後誠始遷文選
雙溪雜記言永樂間胡廣等所兼不過春坊大學士是
時殿閣大學士不設已久非也是時胡廣楊榮金幼孜
俱兼文淵閣大學士
野記言永樂初狀元本曰李馬上改馬為驥既而除
名故今人罕知按是科為戊戌蓋永樂十六年也本名
馬上于傍益之以其曰李騏迨唱名莫有應者騏以二
十二年由脩撰屬疾聞上晏駕榆木驚悼疾甚卒今云
驥又云除名誤也又謂是歲進士有林廷茭者閩人儀
貌頗偉上欲用為近侍問其籍貫林以鄉音對上嫌之
乃擬為某部官林退數步復呼回曰老蠻子也没此福
改為某州知州攷戊戌登科錄亦無所謂林廷茭者其
誤可知
野史謂榆木川之崩金文靖公速集諸内侍秘不發喪
銷錫為柙固之即殺工滅口作二詔一為遺詔入朝一
召東宫于留都俾星馳即位比喪達京師寂無知者皇
太子至遂發喪易梓宫文靖一時鎮靜之功不可及也
按此舉實楊文敏公謀文靖特成之耳仁宗特有勅陞
賞文敏論功甚詳據史上以六月辛卯崩于榆木川壬
辰學士楊榮與御馬少監海夀傳密旨甲辰至行在皇
太子命太孫往行營仍報訃各王諭中外丁未成服太
孫以己酉至鵰鶚谷至御營發喪六軍號慟文武軍民
人等以辛亥迎于居庸壬子龍輿入大内然則所謂太
子在南都與喪達京師寂無知者一何舛耶
瑣綴錄言仁宗在位時一日内臣道及太宗皇帝晩年
欲立趙府為儲諭意于東楊東楊即對以趙府面鼻欹
側不宜正位遂宣趙府熟視頃之意頓罷仁廟聞之即
日降内批東楊加少傅兼謹身殿大學士西楊得旨
懷進請加太子二字于少傅兩傍乃傳出未幾復陞工
部尚書夫立趙之意素所未聞豈内臣假以為東楊地
乎按成祖頗不樂于東宫初以諸將推屬漢邸用擅募
勇士殺兵馬指揮而解後甚屬意趙邸以孟指揮謀擁
立而解東楊之阻趙邸未可知然在西楊進少保後東
楊以太常卿謹身殿大學士加太子少傅金文靖以戶
部右侍郎武英殿學加太子少保俱同日未幾東楊進
工部尚書金亦進戶部然則初未有加少傅與西楊阻
之之說可推也東楊後賜璽書奬諭令三俸兼支則賞
其榆木川顧托之功或兼以隂擁翼故不可知
小說云尚書吕震有通才掌禮兵刑三部事太宗將北
征沙漠命洗馬姚琪譔祭文姚題作祭寳纛文上進上
大怒曰何舞文若此命置姚于獄候旋師坐譴師至榆
木川晏駕仁宗登極命震治此獄震擬進曰本名旗纛
姚琪寫作寳纛係字體差訛當作某罰上從之攷永樂
洪熙首尾既無洗馬姚琪與下獄釋罪事而是時刑部
乃尚書劉觀震亦不兼掌也有姚友直者嘗仕司經局
洗馬出為滕府長史于永樂元年進左參政仍掌長史
事後官太常卿恐亦非此人
弇山堂别集卷二十二
