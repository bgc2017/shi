弇山堂别集卷八十七
明王世貞撰
詔令雜考三
太祖取雲南前後事宜錄自内閣者附於後
勅諭左參政張紞古之尚志之士必立身行道道行名
成而後已所以然者何貴榮身家以顯父母嚮效賢人
之道也卿當日省月覺以下愚沒世無稱為戒今命卿
西南方面重任正君子道興之日且雲南諸夷雜處之
地若欲治安非出羣之材不可卿必忠可格天誠能動
物則生靈是幸故兹勅諭
制諭征南將軍潁川侯傅友德副將軍永昌侯藍玉西
平侯沐英教都督謝熊等於雲南開設都指揮使司謝
熊都指揮使掌印馮誠指揮使左封印戈預指揮使右
封印雲南諸處守禦各衛所大小官軍悉聽節制(洪武十五)
(年閏二月十五日)
勅總兵官征南將軍潁川侯傅友德副將軍永昌侯藍
玉西平侯沐英雲南之地稽之古典氣厚風和人民尚
兵上古以為遐荒中古禹跡所至以别水土故地屬梁
州之域自漢隋唐三代皆中國所統御既有其省數出
名臣望重者鎮之今將軍等率精兵前進不逾百日而
取之若非名臣望重者守之愚下之輩未可托也今特
命汝南侯梅思祖平章潘允明二大臣暫署雲南布政
使司布政使事平定之後除官替回(洪武十五年閏二月二十五日)
勅諭潁川侯傅友德永昌侯藍玉西平侯沐英往往人
來皆說各處守禦衛分好生無糧以朕遠料雲南莫若
大將軍撥下止守雲南大理楚雄臨安曲靖普安其身
子裏守禦處所如東川芒部烏蒙除烏撒見守少存其
餘且休占住軍都發去厮殺等得漫濟畏服了然後將
東川衛於七星關南一日半烏撒往北一日半立為一
衛令東川人民供給其烏撒令烏撒人民供給務要歲
足軍食七星關立一衛或烏蒙或芒部合令那處蠻人
供給務要歲足軍食自永寧迤南至七星關分中劄一
衛令六詔羿子等蠻人等供給務要歲足軍食若如此
道路易行軍士勢排在路上有事會各衛官軍𠞰捕若
分守各處深入萬山蠻人生變頃刻道路不通好生不
便符至之日諸將當美飲食撫軍士將諸蠻盡行平定
方敢旋師如勅奉行(洪武十五年七月二十二日)
勅總兵官征南將軍潁川侯西平侯徐保至京方知大
軍七月二十八日已圍烏撒俘獲次第見搜林箐諸蠻
四散逃去然此烏蠻之地山多徑隘必深謀遠慮將永
昌平涼安陸三侯王張郭三都督諸處軍士會於一處
所在山林布滿搜索則諸蠻無所逃矣近人自七星關
來說芒部烏撒二處蠻人夤夜持火照道挈家盡逃入
靄翠地方避難符至可著令務要蠻人獻將出來其關
索嶺路非古正道又在西北西南甚是不隘人馬經行
必著大軍蕩滌彼處蠻賊開通此路以接普定其芒部
必當盡獲首目前來如勅奉行(洪武十五年八月十九日)
勅諭總兵官征南將軍潁川侯西平侯雲南地方糧食
生受各處安放軍衛務要活落調遣庶使軍官軍人不
致艱辛若安頓不如法大軍一回諸夷作亂人少難以
制伏若差去舍人至軍中須要把逃軍的緣故說與各
處守禦軍士知道這蠻人地面裏凡在逃軍人但下路
的不曾有一個出得來都被蠻人深山裏殺了不殺的
將木墩子墩了教與他種田差去舍人到時可即將藍
玉費聚吳復王張郭三都督幾個領軍的會做一處搜
山殺蠻軍勢即大蠻人地方窄狹可以擒獲無糧處休
教軍守止於赤水立一衛畢節立一衛七星關立一衛
黑張迤南瓦店迤北分中立一衛如此分布守定往來
雲南便益其水西靄翠地方必會十萬之上軍數踏盡
了然後方是平定此等料度皆是我坐家說的不知可
行不可行軍中自從其便如勅奉行(洪武十五年八月二十九日)
勅諭總兵官潁川侯永昌侯西平侯及平涼侯安陸侯
知道六月初八日貴州都司文書至京師知盤江路道
上未通行兼說目下並無升合口糧如此艱辛符到之
日將各處守城寨官軍若無糧用時且將城寨不守盡
數出去會做一處將那有糧蠻人都打了取糧用休固
守不肯那移久後軍馬飢荒了符到水西留四百守城
看靄翠變也不變普定雲南也如此將水西普定應有
軍馬都會一處每日去漫濟住處攻打要糧用他那有
工夫去打我空城只這般依著如勅奉行欽此(洪武十五年九)
(月初二日)
又傳奉聖旨烏撒若平便趨芒部既平芒部烏蒙若半
真半假來歸且虚待著東川若降亦虛待著且把軍十
數萬都調毋役西蒲等處盡𠞰了然後復往烏蒙東川
水西人在後下手當日回奏除欽奉行外(洪武十五年十月初十日)
禮部為征南事洪武十五年十一月二十五日於華蓋
殿早朝欽奉聖旨征南將軍奏烏撒烏蒙東川芒部并
雲南土官等既降又叛因此自六月從雲南將兵由仁
德府將東川牛羊收與軍計羊三萬牛一萬又烏蒙邊
上經行收羊六千牛二千五百至烏撒收到牛羊五萬
芒部牛羊四萬這般說他那烏撒烏蒙東川芒部四處
把事怎地服事土官教如此不至誠引將軍去路壞了
好地面當初我這裏用兵只為普定安贊招咱每的軍
藏了有罪的人去拿安贊安贊已拿了取雲南的緣故
為雲南梁王使人來俺跟前打細通了流官及火者每
為這般征雲南雲南既定梁王自死家小都被俺收了
那各處土官不曉事叛甚麽若曉事不作歹呵將那大
軍踏踐壞的人口頭匹納差發呵幾年用得了那厮每
許大地方如何無一個曉事的把事都這般不知天道
人事可惜攪壞了你部家即便出榜去教土官百姓知
道教聽者俺的言語安分守己當差休做歹不聽話呵
俺再用心他每當不得本部再開聖意仰西南諸夷悉
宜遵守毋蹈前非須至牓者
奉天承運皇帝詔曰自有元失馭羣雄並起聲教異為
蒸黎各擅是致廢興民不聊生朕秣馬利兵於江左控
弦三十萬以觀諸雄弗成乃命征北大將軍平元都肅
靖華夷奠安黎庶邇年以來士不彎弧馬牧平野農耕
有餘人皆樂福惟爾西南諸夷密邇聲教恃嶮弗庭納
逋逃匿有罪坐受四川之任肆侮中華凡我朝臣孰不
奮恨是以特興問罪之師令雲南既平諸夷服從故詔
諭以更生之恩所有事宜條列于後
一雲南地方所居人民士農工商各安生業
一雲南諸夷處所有便於水草牧放者仍舊
一本處人民既以歸附各務生業毋得擅帶弓箭執把
鎗弩敢有違者擒而罪之手無兵刃乃我良民若害及
無兵刃者治以重罪
一本處人民往往製造毒藥有傷善良詔書到日毋得
似前違造
一本處人民歸附之後凡有訴訟須要經官陳理毋得
擅相讎殺
一烏撒烏蒙東川芒部諸夷土官既降復叛潛害兵士
若便盡行𠞰捕緣罪酋長恐累良民今事已定其有畏
避軍馬逃竄山林者詔書到日自行出軍投首與免前
愆仍舊生理間有首惡仍復不悛潜匿山箐有能擒獲
首告者重以優賞
一普定普安西寧等處使客經行驛路本處土人潜入
深箐邀阻往來𤼵兵搜捕已行得獲今後人民各安生
理毋得似前阻滯如有阻滯經行照依地方𠞰捕
一自永寧至烏撒衛由可渡河亦係使客經行大道本
處土人毋得阻滯人行如有阻滯經行照依地方𠞰捕
一雲南普定被大軍征伐者為隠藏向倉官龍小厮及
招誘逃軍所以受問罪之師今後各處土官毋蹈前非
隠藏有罪之人
一府州縣學校宜加興舉本處有司選保民間儒士堪
為師範者舉充學官教養子弟使知禮義以美風俗
一民間鰥寡孤獨不能自存者所在官司設養濟院月
給口糧以全其生
一各處仕宦人員流寓在彼及本處人民如有懷材抱
藝願仕者有司禮送赴京以憑擢用
一雲南至畢節立界牌牌上寫著土官把事名字教他
供給守禦處糧食如是地界上截子軍照依地方𠞰捕
缺供給也去照依地方𠞰捕
洪武十六年正月初三日紀事奉御徐保傳奉御筆聖
旨軍中要十分仔細天象自今年六月至十一月月犯
畢三次主軍中有大戰防水中下毒有奸謀若軍下營
處須自穿井吃水若無糧時不要守城聚集大軍不問
漫濟在那里直要尋見拿了方守城奉御徐保口傳聖
旨
一舊有各處官民人等因兵隔越願還鄉里者聽於戲
知天命者福臻昧天理者禍至信如四時速如影響播
告諸夷想宜知悉(洪武十六年正月初三日)
諭總兵官雲南之地古與中國相去不甚遠止是山險
阻其土産不厚以此歷代馭是方艱今雲南雖得就中
糧食艱辛近聞永昌侯軍先出瀘叙食糧優養其意甚
好又不知於瀘叙可過幾時若軍駐瀘叙不久欲過曲
靖等處糧食秋收又不知幾何地里土民可供幾何通
候食至明年新運糧交過可以放心不然若所收不及
所用大軍既回民人不供將徒廢前日之勞每人來說
亦子九寨人民密邇四川恃嶮不當差撥今遍自大軍
雲南一行此等中途多損傷軍士甚是不悛前過今次
莫若將軍回趁時於内食踐糧食一冬將彼軍中人擒
獲些出來使之畏懼又且聲勢雲南守禦來春軍回休
食瀘叙軍糧故兹勅諭(洪武十六年六月初二日)
諭征南將軍總兵官潁川侯傅友德副總兵永昌侯藍
玉西平侯沐英知道近於六月中旬遣歸車里使臣遣
官間問雲南老人皆說死可伐地方三十六路元朝時
都設官後被蠻人專其地已四十年矣近聞雲南大理
不和其蠻又侵楚雄西南邊遠幹威遠二府梁王無力
克復至今蠻占以此觀之雲南不可不備邊機密回軍
一節可遲可速自當仔細若死可伐不必備大軍可回
軍回時其途中亦子九寨戎縣地面五村大壩上下落
鄉十池等處及黃平羅木洞蠻靄翠佑下阿呂雨宗碎
瓦得阿胡阿遣等助烏撒殺害軍民的這幾大軍既
回經由便路合就勢略加以威如何如可施行其事如
不可收兵撫恤了便過大軍必從黃平辰沅岳州直至
武昌有船隻載回故兹勅諭(洪武十六年六月二十七日)
諭總兵官征南將軍潁川侯傅友德副將軍永昌侯藍
玉西平侯沐英近有人來言及回軍一節朕即深思復
料曲靖等處糧儲雖目前可以支吾其冬春未見善謀
假使曲靖所下種子八百餘擔驗種得糧不過收稻八
千餘石止得四千餘擔以守禦軍士每軍一月約用三
斗給之不滿四月自八月食糧起至十一月終糧盡矣
欲接明年夏麥尚有六個月無糧相接未審那軍以何
充腹今符前去爾諸人議有糧軍回雲南無後患若守
軍無糧大軍既回其守軍必逃軍逃日久城中必虛蠻
人知其所以其患復作事難創矣以今之計大軍既出
在外邊臨雲南甚有生硬地方大軍可於彼哨糧養口
以候諸郡收集糧米接著明年夏麥大軍方回是其妙
也不然未善符至多方穏當方可故兹勅諭(洪武十六年七月十)
(二日)
奉天承運諭征南將軍潁川侯永昌侯西平侯舊歲命
爾等率甲士三十萬南征諸夷兵臨普定如風行草上
所以還昂致有小疵及至入雲南之域擒首帥於曲靖
之西敗烏蠻於可渡之北席捲豪英長驅於碧雞金馬
來雲以駐牂牁未幾捷音摧堅敵於點蒼山下而撫金
沙邏邏心悦者其金齒不戰而率土以歸於是雕題之
蠻聞知即遣使入貢以再而獻生口檄從百夷之種威
來八佾之邦將軍其勞至矣然功並亘古勲著彤庭英
風遍播於華夷今也勤勞既多欲勞以飲用奈山川嶮
遠速不及赴特以朕心勞之其勅然耶故兹勅諭(洪武十六)
(年八月初五日)
奉天承運皇帝制曰朝廷政治遐邇弗殊德在安民宜
從舊俗惟黔中之地官皆世襲聞有婦承夫位者民亦
信服焉前武府地法叔妻商勝質雖柔淑志尚剛貞萬
里來歸誠可嘉賞是用錫之以衣冠表之以顯爵仍撫
其民以遵聲教特授中順大夫武定軍民府知府俾其
小心事上保境安民以稱朕一視同仁之意爾吏曹如
勅施行毋怠(洪武十六年十月初一日)
奉天承運皇帝詔曰朕荷天地祖宗之靈統一寰宇薄
海内外罔不臣服曩因雲南恃嶮弗庭阻我聲教是用
命將致討今已平定爾車里即聽一介之諭乃能向化
來歸遠貢馴象誠意可嘉今因使還特遣正使左言龐
源副使定定陳均往宣朕意并賜以金段表裏各四卿
其欣承以盡朕撫安之道咸遂其生則予汝嘉故兹詔
示(洪武十六年月日)
奉天承運皇帝詔曰曩因雲南匿有罪納逋逃惑我邊
守命將潁川侯帥甲士三十萬問罪梁王其西南諸夷
從拒敵二載餘今已平定惟金齒之疵實額森呼圖克
之為非平緬之謀又爾平緬不恃遠嶮生歸指揮王真
等事大之誠可驗矣嗚呼造福福民福歸於己首禍殃
民殃將自受兹爾詔示想宜知悉(洪武十六年月日)
奉天承運皇帝制曰曩者興師入黔中夷人效順悉歸
版圖然其間山谷嶮昧蕃漢錯雜習俗殊異朕每即其
豪強長而任之不欲數為紛更者期於安邊息民耳景
東土官俄陶懷忠内附不煩王師居守征從並著勞效
脩朝首歲臣節益恭宜令襲守其土以靖一方特授中
順大夫景東府知府爾吏曹如勅奉行毋怠(洪武十七年正月二)
(十一日)
奉天承運皇帝制曰朕設爵任賢懸賞待功黜陟予奪
俱有成憲惟蠻夷土官不改其舊所以順俗施化因人
授政欲其上下相安也迺者命將入黔中土官木德世
守銅川量力審勢率先來歸復能供我芻餉從我大兵
削平鄧川三營之地獻歲之初萬里來貢似兹忠欵宜
加旌擢今授中順大夫麗江府知府爾吏曹如勅奉行
毋怠(洪武十七年正月二十一日)
奉天承運皇帝制曰自古帝王御遠人之道得其地則
署土官以掌之務輯夷民使安生業以廣一視同仁之
化也曩者大軍平雲南爾高政酋長一隅輸情納欵招
集民庶迭著功勤朕甚嘉焉今命爾為奉議大夫楚雄
府同知於戲宦成不怠而福臻狃集從欲而咎至克盡
貳職益懋前修以副朕委令之意往欽哉(洪武十七年正月二十一)
(日)
奉天承運皇帝制曰所至為討不庭務在懷來服從即
止前遣大軍平雲南凡能歸附效順者皆不失職爾阿
撒太和縣正千夫長兼試千戶職事舊為土官自知嚮
義送欵轅門資助兵費繼從征討頗著勲勞今命爾仍
管兵士守護邊疆若能益加公勤及時訓練鎮靖彼方
則當考功實授以示寵擢敬哉敬哉(洪武十七年正月二十一日)
洪武十七年二月二十六日吉安侯平涼侯南安侯同
紀察司宫于奉天門欽奉聖旨說蠻子每只怕馬爾每
到那裏大理有些銀子看有多少就將那銀子買上一
萬馬放在海子裏看養操練上下關都要做城子海子
裏打幾隻船兩頭來往行走好生撫恤那里百姓欽此
奉天承運皇帝制曰中國之於四裔猶衣裳之有冠冕
水木之有本源分至明也故忠順者受賞昏傲者罹禍
時乃天道非朕敢私爾土官那直望著邊氓禄承世守
及朕命將南征輸誠欵附以全其衆今年春修奉職貢
萬里來朝朕甚嘉焉特授中順大夫元江府知府爾尚
益勵忠誠以安夷甸則子子孫孫永保世福爾宜懋哉
(洪武十七年二月二十七日)
洪武十七年三月初三日兵部欽差鎮撫周仁翟忠傳
奉聖旨恁去說與雲南大理等處守禦衛所有發到的
有罪斷發軍人編入伍著他種田把關去處盤獲有罪
斷發但是曾刺字不刺字的刺旗不刺旗的逃囚軍人
拿住發與原衛所將為首逃的廢了示衆又各衛所上
緊屯種儘問軍人每若是有糧便差内官送將家小來
欽此
洪武十八年正月十二日欽奉御寳制諭總兵西平侯
等雲南係在徼外金齒亦甚遐荒曩者諸將平定之後
疵焉於是命指揮李觀率兵撫守其境因守忠誠今年
但惠叛而能平定之朕甚嘉焉今差人往勞及首密謀
總旗者爾西平侯等速為用心撫字使知朕意如制奉
行欽此
洪武十八年三月初三日欽奉御寳制諭雲南都司西
平侯沐英制書到日將原撥守雲南等衛官旗照名陞
用此數係是蒲坐原撥數目如有一切事故備細開來
止陞見在官旗小軍舊者陞小旗舊者不足新軍在洪
武初能者亦可陞用除補各衛數足外其餘官旗赴京
如制奉行欽此
一原任指揮同知今陞世襲指揮使
一原任指揮僉事今陞世襲指揮同知
一原任正副千戶并衛鎮撫今陞世襲指揮僉事
一原任百戶今陞世襲副千戶
一小旗陞充總旗
一為事復職征進官止依舊授職事
皇帝制諭車里軍民府知府刀坎曰朕承天命君主華
夷惟天覆地載帝命宰民者孰知其數哉然而聞我聲
教者莫不重譯來庭朕惟推至誠以待之所以内外無
間遐邇咸安也誠以天下至大生齒至繁非一人所能
獨治所以所在酋長朕特各因其俗俾之莅治其民未
嘗設心吞併妄興九伐之師曩平雲南惟爾車里不候
我師之至速遵治化朕甚嘉焉所以特遣使者齎朕詔
諭命爾仍守其土以安生民獨麓川平緬恣肆強暴吞
併地方嘗為爾車里之患及雲南既平天命擅興金齒
之役後納欵奉貢朕重念民罹兵禍特原其罪俾守舊
疆悔過自新何期稔惡不悛今歲復敢肆侮跳梁西南
以為景東之役上天照鑒罪不容誅今特遣禮部主事
劉之微舍人劉瑾丁子良齎擎朕命陞爾車里軍民府
為軍民宣慰使司以爾刀坎為亞中大夫車里軍民宣
慰使爾當合謀於隣邦凡與麓川平緬有讎者幾邦報
來朕當奉天之命發大兵一同聲罪致討誅鋤兇惡復
爾原失地方安爾居民爾其精白一心必如朕命以成
乃功故諭(洪武十九年九月二十四日)
皇帝諭雲南等處承宣布政使司左參政張紞曰唐虞
之制外樹州牧侯伯撫奠民居人樂雍熙載諸方冊雖
不備述簡略見焉當是時賢良並出所命皆仁所以君
有易位而法令不更諸侯列土千載而不異以其誠信
相孚上下皆然也吁今之人不然導善弗從縱欲如流
之趨下朕起寒微出望外而統天下竭氣語疲精神諭
人為善從者罕焉是其難治也且如内而中國外而四
夷今九州十二牧官既命數違號令未見其人西南諸
夷自生釁端發兵討平命官撫守爾張紞者首行今五
年矣言出則諸蠻耳入令布則誠信相孚奠安黔南亦
五年矣今年來朝不待考而朕知功居考内出九州十
二牧官守惟紞為最復命仍治黔南汝往欽哉(洪武二十年三)
(月二十五日)
勅諭西平侯沐英吉安侯陸亨平涼侯費聚南安侯俞
通源都指揮甯正楚雄指揮袁義大理指揮鄭祥品甸
指揮賴正孫金齒指揮李觀儲傑等近日李原名自平
緬歸朕静聽敷陳百夷事情其詞不下萬言言無倫叙
及有倫叙處皆百夷詭詐萬端雖數千萬言並無一語
可信者由是觀之此蠻夷甚有窺伺之謀或早或晚必
有擾邊之患勅符到日晝夜緝壘金齒楚雄品甸及蘭
蒼江中道務要城高濠深排柵麄大每處火銃收拾一
二千條或數千百條雲南有造火藥處星夜煎熬以備
守禦寇來勿輕戰相機必勝乃出前者雲南初下軍中
差人與百夷往來所去之人以今觀之皆是貪財好利
小人不知事勢輕重一概張威貽笑諸夷爾來靖江不
才用大理印行令旨前去去人皆非道理以致上累朝
廷下被汚辱以此觀之自今以後平緬並不許一人差
往静以待之彼來有文止答大概數句若無文人至毋
與較論其差發之物並不許取如此數年麓川之地可
入版圖矣固守此言毋得輕與往來若使往來中彼侮
慢絶跡不交默然不動彼無策矣故諭(洪武二十年五月十一日)
諭金齒指揮儲傑嚴武等九員金齒遠在邊徼土民不
遵理法負固守險人各自保者多非比中原循五教之
民人皆生拗戍守其地非德重名播者不足以重其地
而撫其人指揮李觀名播蠻中諸夷懷德所以命守金
齒以掌其事為此也餘發不才之人集數不下萬餘皆
奸儒猾吏累犯不悛之徒非易制治者也況所發軍官
指揮千百戶鎮撫到者數亦不少此等皆恃功放肆之
徒若以李觀行號令制服豈不難哉朕所用李觀用德
而用名若欲行號令制服恃功放肆之徒必儲傑嚴武
等嚴加號令而制服之則易方乃金齒固守不然倘失
機悞事則儲等不得無罪勅符到日若如命練軍卒教
囚徒深溝高壘觀平緬之動静庶可守城之道練囚為
兵驗定人數各守地方每丁實守地幾尺幾丈務要分
派精明其囚軍倘有專憑口舌不奉軍法即斬之符至
之日將𤼵到指揮千百戶鎮撫舊軍整點見數分派各
官跟隨出入故勅(洪武二十年六月二十一日)
曲靖軍民府霑益州洪武二十一年三月十六日辰時
抄蒙右軍都督府書填内府禚字一號勘合批差鎮撫
成謹到州為軍務事比對勘合相同該洪武二十一年
二月初十日本府僉都督王誠等官於奉天門早朝欽
奉聖旨右軍差舍人前去播州水西烏撒烏蒙霑益尋
甸建昌武定馬湖各各土官處說知禄肇不肯當差芒
都東川白夷私通已差阿奴亦結暗地往來要與我每
厮殺不想東川芒部討得分曉了方過去如今我每無
糧這軍馬且在禄肇地面上種二年田亦去芒部種二
年田再過東川種田二年方去白夷厮殺我則這般要
與白夷厮殺無糧難去既是東川通了他必請將白夷
軍來與他每就東川厮殺却不省了我每行遠路我每
自種自喫著修營寨成家在東川芒部地面上請白夷
十萬二十萬軍來東川芒部納與他人糧象糧馬草料
與我每戰俺的差發不當白夷差𤼵却當說與水西等
處土官這東川芒部人禄肇人爾每休藏他走在爾地
面爾隠下了不便與爾土官早前我買馬征朔北他每
不肯如今朔北征取了也他每不曾將馬助氣力倒通
了白夷說與衆土官知道欽此本府今將聖旨事意備
云前去仰欽依施行
右軍都督府為𠞰捕思倫發事洪武二十一年四月十
一日本府僉都督張銓等官於大庖西欽奉聖旨雲南
在中國西南曩者元世分命梁王世守其地自朕有天
下凡四夷酋長能奉天命奠安生民者朕未嘗輕於征
伐惟梁王不知天時人事恣為不道容納逋逃數為邊
寇虐害生民由是命將軍潁川侯率甲士三十萬聲罪
致討蕩平地方諸夷來庭者悉令世職以撫其民獨麓
川一隅始則肆侮於金齒諸將莫不憤惋欲行𠞰滅朕
不忍再勞軍士故不加誅姑容納欵彼乃弗遵聲教潜
納有罪入為邊患朕遂命將帥師沿邊屯種以鎮邊疆
今彼又復率衆來寇狀聞朕即𤼵兵二十萬徑往彼處
近捷書來奏已為邊將所敗殺獲人衆數千象四十餘
隻遺衆遁歸然所𤼵二十萬衆已在中途不可止遏必
欲問罪於彼爾右軍都督府行下沿邊車里軍民宣慰
使司順寧府元江府等處土官知道教車里整飭兵象
其餘土官各備兵甲聽候大軍會合𠞰捕今後但有麓
川商賈往來各處者就行捉獲解赴京來欽此都府今將
聖旨事意備云前去仰元江府文書到日火速行下所
屬土官欽依施行
一件今年大軍俱在永寧禄肇屯種上秋移近東川芒
部屯種明年屯種直到雲南仰本府將應有的軍馬整
搠精銳衣甲器械齊整俱要操演聽候大軍到日會合
𠞰捕麓川思倫發不許怠慢
劄付車里元江
洪武二十一年四月十三日劄付車里一道除同前外
一欵
一件今年大軍俱在永寧肇禄屯種上秋移近東川芒
部屯種直到雲南速將本司軍馬整搠精銳衣甲器械
整齊應有的象隻或一千或二千俱要出來操練聽候
大軍到來會合𠞰捕麓川思倫發不可怠慢洪武二十
一年四月二十一日旗手衛指揮劉玉到傳奉聖意
一若彼有三萬我有四萬對住另將好軍或一萬或二
萬三萬却去他來路上等著或相去一程二三日殺截
他歸路看緊慢就取者吉寨并打景東與他相對著的
軍日夜粘住不許他退設若那厮見後面軍大攻動城
寨退的緊却十分追得緊
一凡要打那一個寨先教人看了賊周回地勢何處可
安七稍砲若可安時預做下砲或百二十人墜一座三
十人墜一座這等砲做一百座臨行一根木頭四人可
扛行者到跟前圍了立起來便行
一此時馬軍不知實有多少數若有三五千止將三五
千馬出在那厮後面三四程攻打後寨那象也則是嚇
人如今京城見有牙象八十隻使他打人并打草人一
般打則是行遲沒馬身小行快人趕得上他若無馬時
及馬少時你每則步軍對住陣後往來著馬折衝或數
千馬或一萬馬來往沖近跟前射象不多時便拿得他
住若大軍到了二十萬時止將對得住的幾萬與相對
持著便著十四五萬去後面五六程下營攻取城寨
洪武二十一年五月十三日沐都督到傳奉旨意各項
事件
一如今凡拏住的夷人戰象休將來留在雲南教馬如
今京師發狠教象來雲南近日真蠟國王真個經由占
城安南趕到象進貢又俺自家廣西十萬山内拿了二
百三十隻京師累年安南占城暹羅等國進到舊象八
十餘隻已自教成了備辦明年發至雲南今遍不用象
得了此夷京師象隻還往雲南來也不來時明年春間
發不用分開各城子裏養回話來
一設若白夷有人出來說話求免時問他索取後項物
件金齒損了的官軍將出一萬五千馬來纔陪償這些
人景東節次損了出哨官軍將出五百象來陪償更出
屯牛三萬頭青腿象奴三百個方纔罷征
一件如夷無人來時並不許差一個人去
一設若白夷差人到時正人送赴京師小人放回一二
一今秋景東蒙化樂家等處糧在地者令兵收拾
一白夷此敗後一邊差人說話一邊差人做買賣若如
此但係買賣人不問何等幹事人盡行送赴京
洪武二十一年七月二十八日欽差錦衣衛百戶吳昇
口傳本年六月二十七日大庖西欽奉聖旨你趕上潁
國公和潁國公說趕不上時直到雲南與西平侯說將
雲南布政司管下的百姓五萬九千有零戶八萬六百
有零丁除當馬站急遞鋪口使了的餘外的見一戶要
一丁自備鎗刀跟大軍下營征白夷若不肯去的等大
軍征了白夷回來著總兵官領軍拿下遷了欽此當日
又欽奉聖旨說與西平侯著吉安侯平涼侯在倘塘驛
上下緊要處屯種那些軍來出軍著南安侯回來說與
他沒了嫂子教他來欽此
弇山堂别集卷八十七
