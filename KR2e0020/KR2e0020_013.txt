弇山堂别集卷十三
明王世貞撰
異典述八
召故相勅劄
我朝超用内閣大臣未有如張永嘉之篤者真所謂家
人父子也按嘉靖十五年致仕少師兼太子太師吏部
尚書華蓋殿大學士張孚敬表啟問安仍疏賀冊嬪上
優詔答之遣錦衣衞副千戶劉昂視孚敬于家賜之勅
曰卿以内閣元輔朕所倚毗頃因有疾懇乞歸休朕察
卿有不獲已之情乃特俞允送卿還鄉茲得卿來疏奏
問并賀省覽之餘具悉忠愛特遣錦衣衞副千戶劉昂
齎勅往視卿疾如既愈即便來京勿負朕望果未除則
當善自保攝用副朕眷思之懷復以手勅付昂曰勅舊
輔孚敬卿比以疾乞還允切朕思昨得奏賀朕躬平吉
聖母康泰及擇原選淑女内曰曹王二氏朕御而各有
喜期將近已先冊封為端昭二嬪并河南李氏京選王
氏補為敬靜二嬪又朕於春三月躬行謁陵禮奉慈車
率后妃禮成後又于四月之吉命工恭飾新七陵增造
等項朕自作幽宫于長陵左之陽翠嶺(即十道嶺更名)改小山
一名平臺山以尊皇祖太宗嘗御之地前次并往金山
拜皇高祖妣章皇后皇曾叔祖景皇帝二陵奉聖母舟
回京今朕命使昂往視卿於家卿如果疾未痊便不煩
以見如小可即星夜以行急來見朕副切思情勿自負
自棄以致朕懷無已卿其承之
致仕守正大臣勅諭
世宗初政羣臣論薦大學士劉健謝遷戸部尚書韓文
皆以論劾逆瑾守正被害後雖復官而旌典不及於是
特遣行人齎勅謹錄之以見一時之盛
皇帝勅諭特進光禄大夫左柱國少師兼太子太師吏
部尚書華蓋殿大學士劉健朕惟人臣之事君得志行
道樹功烈於當時者固難而名遂身退康寧壽考始終
一節足以繫天下之望尤為不易卿資稟醇正器識恢
宏粤自早年究心理學上探河洛之傳登名賢科蜚聲
藝苑勞勤懋著聞望彌隆遂以碩德長才受知於我孝
宗皇帝簡自聖心擢居政府朝夕獻替不詭不隨培植
人才愛惜善𩔖宣達民隠慎守彛章延訪于便殿賜問
於平臺危言讜論禆益弘多是以致弘治十有八年之
間政事清明實惟卿與二三大臣佐理之功至於顧命
之際推誠付托至切至專卿感激知遇益切勞瘁故當
武宗皇帝改元之初隨事納忠曲為匡救其毅然不可
回之氣往往形於辭色釐革宿弊斥逐羣小直道難容
告老而歸高風大節播在天下中遭權姦横加讒抑旋
復昭雪人皆欽仰之不置乃今年近九旬體履康泰全
名盛福求之當代實鮮其倫惟昔宋之名賢如司馬光
文彦博輩皆卿鄉哲揆其始終進退之大義抑亦不多
讓焉朕嗣承大統圖新治理顧茲尊賢優老之典誠不
可緩惟卿累朝舊德實軫朕懷矧夫公論明揚至再至
三亦可見卿之賢於人遠矣茲特遣行人齎勅至家存
問仍賜羊酒命有司月餽官廩八石歲給輿隸十名用
表異數卿其體朕至意頥養天和茂膺壽祉用表儀於
天下非特卿一鄉一邑之光而已朕又聞老臣體國義
不忘君卿有嘉謨至計尚無所隠以輔朕之不逮期於
海内乂安共享太平之福而卿亦有令譽於無窮矣欽
哉故諭時正德十六年之五月戊午也
皇帝勅諭光禄大夫柱國少傅兼太子太傅禮部尚書
武英殿大學士謝遷朕惟人臣立朝得行其志建功立
業者固難而退處其鄉壽考康寧完名全節足以繫天
下之望尤為不易卿性資端方器識宏遠粤自早年潛
心正學遂以文章大魁天下蜚聲翰苑譽望彌重逮孝
宗皇帝簡注有素爰自宫端擢居内閣朝夕獻替不激
不隨當時政化清美實惟卿二三大臣佐理之功暨聞
末命付托諄切益感知遇誓竭誠悃故當武宗皇帝改
元之初隨事納忠協心匡弼釐革宿弊斥逐羣小直道
難容告老而歸高風大節播在天下乃今年踰七袠體
履安康子姓蕃茂全德盛名求之前代亦不多見焉朕
嗣承天序圖新治理顧茲尊賢優老之典誠不可緩惟
卿累朝耆舊實軫朕懷茲遣行人齎勅存問仍賜羊酒
命有司月餽官廩八石歲給輿隸十名用表異數卿其
體朕至意頥養天和茂膺壽祉行將起卿于家得聞猷
告以輔朕之不逮惟國有無窮之休而卿亦有無窮之
問矣故諭
皇帝勅諭光禄大夫柱國太子太保戶部尚書韓文卿
以宏遠之才清慎之操敡歴中外多閱歲年晚貳銓衡
晉司邦計勞績茂著為時名臣越在先朝首倡論劾除
革羣姦遭讒去官退居田里凜然風槩天下想聞乃能
懋修靡懈德望愈隆壽考康寧年踰八袠完名盛福求
諸今日蓋僅見焉朕初嗣位念卿一時耆碩人望攸歸
已有旨起用茲特先遣行人齎勅存問并賜羊酒仍令
有司月給食米四石歲撥人夫六名以示優眷行將起
卿於家來覲闕廷以為班行之光卿其頥養天和益邵
乃德康乃身用副朕寤寐老成至意抑書有之曰爾身
在外乃心罔不在王室卿有嘉猷嘉謀未展盡於平素
者尚無所隠以禆朕之不逮卿其敬念之哉故諭時俱
十六年六月之壬子也是時劉公年八十九韓公年八
十二謝亦七十三矣韓以尚書得之尤為異數後四年
韓卒壽八十六五年劉卒壽九十四七年謝復召明年
復歸又二年卒壽八十二自是王公鏊楊公一清劉公
忠三少傅皆有司援例為請得慰諭存問而名壽俱不
能及也
致仕輔臣壽考恩典
以禮致仕内閣大學士八十尚書九十賜存問起自嘉
靖初載實帝王隆禮耆碩至典内閣大學士凡四見而
萬歴九年為盛嘉靖元年少師大學士劉公健九十河
南左布政使閔楷等以聞詔以健累朝舊德禮宜優厚
著本處巡撫都御史備綵幣羊酒親詣其家宣諭眷念
至意二十一年少保大學士毛公紀八十山東撫按以
聞詔以紀輔弼舊臣年登八十德壽並懋其賜以羊酒
撫按官及門存問仍月給食米四石歲給人夫六名應
役以示優眷二十二年大學士賈詠八十守臣以聞詔
以詠耆舊重臣年躋八袠齒德並茂其賜以羊酒命撫
按官及門存問仍月給米四石歲給人夫六名應役以
示優眷蓋毛公以八年定禮削官及夫米後官雖復而
夫米不復賈公則致仕時原無給夫米故也萬歷十年
少師大學士徐公階八十太傅居正等為請詔以階輔
佐皇祖翼戴先帝忠勤端亮茂著勞勛今年登八十足
稱榮壽准卿等奏寫勅差官存問仍賜白金五十兩大
紅紵絲蟒衣一襲綵段四表裏以示優禮耆碩至意賜
勅一異也遣使二異也賜金帛三異也賜蟒衣四異也
閣臣題請五異也不給夫米者先有故耳
賜八十九十大臣勅諭
成化七年八月以南京吏部尚書致仕魏驥年九十八
特遣行人賜勅存問其辭曰卿以醇篤之資正大之學
歴事累朝官登八座歸安田里壽屆百齡進退從容體
履康豫緬惟風采嘉歎不忘茲特遣行人齎勅存問并
賜羊酒令有司月給食米三石優贍終身卿宜倍加調
攝益隆壽祉佇聞讜論用慰渴思卿其體朕至懷萬歷
九年五月以少師太子太師吏部尚書建極殿大學士
徐階八十遣行人賜勅諭存問曰朕聞古者公孤在朝
則坐而論道更老在學則憲而乞言惟尊賢尚齒之儀
實褒德勸功之典睠言耆碩著有勛庸世咸仰為達尊
朕豈靳於殊數卿才優王佐學擅儒宗早馳譽於清華
歴試功於盤錯簡知皇祖晉陟台司履忠順以事一人
持廉靖而先百辟當僉壬之既黜更治化以維新懲貪
汚而仕路肅清奬忠直而真材彙進申明典制多安邊
裕國之籌默運樞機有尊主庇民之略定邦本于危疑
之際宣上德于彌留之中翼我先皇嗣基圖而撫方夏
保予冲子升儲貳以奉宗祧方倚重于黃扉遽乞閒于
綠野後先多績朝廷資其典刑終始完名寰㝢想其風
采自天純佑俾爾壽康屆茲八旬斂時五福匪直先民
之楷式實惟盛世之禎祥朕祗遹先猷追惟舊德粤稽
功載申賜寵章茲特遣行人涂時相齎勅存問仍賜銀
五十兩大紅紵絲蟒衣一襲綵幣四表裏以示朕眷於
戲衞武雖在耄勤箴儆不忘于國晉公已解機務安危
猶係其身惟我宗工不殊前哲其茂綏蕃祉慎保修齡
尚謀黃髮之詢用慰蒼生之望欽哉
考滿非常恩賜
永樂中尚書凡三年滿有賜羊一牽酒十瓶鈔千貫者
九年滿有賜勅奬諭賜宴内殿者其後奬諭賜宴惟内
閣大臣一品九年滿有之而六年滿於羊酒鈔錠之外
又有加賜白金五十兩大紅麒麟段衣一襲及酒饌一
桌者則自張永嘉始夏貴溪嚴分宜徐華亭俱有之張
江陵九年滿於羊酒鈔錠外及銀兩表裏俱以為常賜
復加賜白金二百兩坐蟒蟒衣各一襲綵段八表裏陞
左柱國太傅予三代誥命蔭子尚寶司丞錫宴禮部辭
太傅而已最後十二年滿上為召吏禮部傳諭元輔居
正受先帝顧命夙夜在公任事任怨雖稱十二年考滿
實在閣辦事十五年忠勲與常不同應得恩蔭等項著
從厚會議來看尋遣司禮監太監張誠賜銀三百兩蟒
衣一襲紵絲四十表裏羊十隻酒六十瓶鈔十萬貫酒
飯五桌雞十隻鵝五隻猪肉一百五十斤湯五品白麵
一百二十斤香油三百二十斤白糖一百斤黑糖一百
四十斤蜜二十五斤燭一百對柴三百扛蓮肉二十斤
荔枝十斤圓眼十斤膠棗紅棗各二十斤栗子三十斤
冬筍二十斤蔴菇香菌花椒胡椒各五斤尋勅諭元輔
卿親受先帝遺囑輔朕十年四海昇平四夷賓服實頼
卿匡弼之功精忠大勲朕言不能述官不能酬茲歴十
五年考績特於常典之外賜銀二百兩坐蟒蟒衣各一
襲歲加禄米二百石薄示褒眷先生其欽承之該吏禮
二部疏上加上柱國太傅支伯爵俸蔭子尚寶司丞給
四代誥命仍賜勅奬諭錫宴禮部疏辭上柱國伯爵俸
而已
勛臣致仕恩典
凡勛戚不任事即食禄奉朝請或以病免朝參未有致
仕者正德中張英公懋乞骸特賜勅奬諭賜金幣輿卒
二十人免朝給禄視輔臣恩禮有加可謂纓弁之極榮
矣初朱成公希忠辭府事奬賜亦如之而加輿卒為三
十人仍舊知經筵及監修國史
中貴亦無致仕嘉靖中司禮監太監蕭敬張佐就閒
敬賜歲夫十名佐夫五名月廩俱十石萬歷十三年
司禮監太監張宏以病乞閒賜月廩二十石歲夫三
十名尤重然命下之次日而卒
八十恩數
嘉靖三十八年正月少師大學士嚴嵩八十同官徐階
等上聞詔苑直出入得乘肩輿歲支伯爵禄賜白金百
兩綵幣八表裏寶鈔羊酒錫宴禮部其年六月諭禮部
秉一真人恭誠伯陶仲文職掌玄教屢盡忠誠在告年
踰八十其降勅遣錦衣衞千戶一人往存問賜白金一
百兩綵幣四表裏寶鈔羊酒以示眷懷按二臣所遘殊
為隆渥特以名德不昌終從削奪故不足道也
嚴辭伯爵禄不許聽辭舊支正一品尚書二俸按伯
爵禄千二百石今定本色八百石每石折銀七錢折
鈔四百石正一品俸千七十石尚書俸七百三十四
石則當為千八百四石矣是反奪其俸六百石也豈
一二品俱止二分本色以是為厚薄耶或前二俸不
住支也
丁憂恩典
洪武中布政使魏鑑臧哲徐中知府李亨丁憂家居俱
念其居官勤慎各賜勅奬諭鑑哲賜米六十石鈔二十
五錠中亨米五十石鈔二十錠仍令其恪恭以孝服滿
來朝分理庶務為生民福永樂末戶部尚書夏原吉自
繫所赦復職以母喪乞歸守制仁廟慰諭之謂卿有喪
服我無喪服乎遂留贊輔賜米十石鈔一萬錠胡椒一
百斤遣家屬護喪歸兵部給驛舟有司治葬又楊庶子
榮丁父憂奔喪賜鈔千貫葬畢復任丁母憂以邊事留
明年始奔喪復賜鈔千貫奉御宋成護行葬畢復任成
化二年李少保賢丁父憂賜賻如例奔喪賜素食品備
途中用太監林興輔行十六年劉閣學吉丁父憂賜四
表裏銀五十兩米十石錠十塊羊四羫酒十瓶差少監
送至其家正德十年楊少師廷和奔喪行人吕律護送
賜勅書給驛禮部郎中祝鑾諭祭工部郎中王孝忠治
喪既抵家遣司禮監少監秦用催取萬歷五年張少師
居正聞父喪上及兩宫賜白金共一千五百兩鈔三萬
貫綵幣三十表裏白米六十石麻布百五十疋香油柴
炭稱是留輔政辭不許遣司禮監太監同子編修嗣修
代治喪禮部主事曹誥等官司祭葬請辭常禄許之仍
日給酒飯月給白米十石香油二百斤燭二百枝茶三
十斤鹽一百斤柴炭稱是大婚後許奔喪上及慈聖各
賜白金五百兩綵幣八表裏仁聖白金三百兩綵幣六
表裏瀕行賜白金八寶六十兩尚寶少卿鄭欽錦衣指
揮史繼書護送往回馳驛撫按官以起程日期星夜馳
奏既葬復命錦衣指揮翟汝義敦召之限十日抵其地
朝辭賜白金綵幣酒饌以重其行服除賜白玉帶一條
大紅坐蟒蟒衣各一襲金執壺一把金臺盞一副慈慶
賜白金五十兩紵絲四表裏慈寧賜膳九品金執壺一
把金臺盞一副金鑲牙筯一雙白金五十兩綵段四表
裏葷素食八盒甜食四盒酒十瓶仍設宴管待
十一年張少師四維聞父喪守制賜齋米八十一包布
十五筒鈔三千五百貫銀三百兩綵幣六表裏兩宫賜
銀二百兩綵幣四表裏陛辭賜白金一百兩綵幣六表
裏行人護行按蒲州賜比江陵僅三之一視他輔臣則
倍蓰矣嘉靖末吕少傅本丁母憂無所賜
大臣殁後儀典
洪武二年六月故征北左副將軍中書平章軍國重事
鄂國公常遇春卒於軍訃聞上命禮部議舉哀喪至龍
江上親出祭之勅葬鍾山之隂給明器九十事納之墓
贈開平王諡忠武仍王其三代後中山武寧王卒禮如
遇春蓋以二王為開國諸功臣冠故也自後内閣首輔
卒於任者如贈太師楊士竒楊溥李賢彭時贈太保費
宏太傅李時恩禮最號隆重然祭不過九壇齋糧麻布
五十石疋而已萬歷十年六月故太師吏部尚書中極
殿大學士張居正卒於位上賜齋壇麻布五十筒筒十
疋米二百石香燭油薪稱是又與仁聖慈聖兩宫潞王
共賻白金二千三百兩兩宫復賜齋糧米麻布二百疋
香燭油薪有差祭九壇外加七壇大約視親王及國公
之加師傅者贈上柱國諡文忠遣官會布政司營葬仍
命京堂四品官錦衣堂上官各一員護喪其子疏辭謝
上批答朕念先生承先帝顧命鞠躬盡瘁殁而後已忠
勞可憫他還有高年之母在京著差司禮監太監陳政
護送還鄉馳驛前去然未幾奪其官并追一切恩典
居守賜勅
國朝六飛在狩必有居守如文皇幸北京皇太子監國
尚書蹇義金忠諭德楊士竒輔又北征皇太孫居守尚
書夏原吉輔宣德征漢庶人鄭王襄王居守廣平侯袁
容武安侯鄭亨都督山雲張昇尚書黃淮黃福李友直
輔正綂己巳上北征郕王居守駙馬都尉尚書王直胡
濙内閣學士陳循高榖輔此皆重在居守諸臣無專勅
正德上南征寧庶人是時無監國者内則司禮監太監
蕭敬等大學士楊廷和毛紀外則五府會昌侯孫銘等
六部尚書陸完等厰衞太監張銳等團營太監谷大用
兵部尚書王瓊等皆有勅是時權在中人故敕中人重
而内閣輕嘉靖上幸承天皇太子監國宣城伯衞錞遂
安伯陳鏸留守大學士顧鼎臣尚書張瓚同留守是時
上注意内閣故顧有特勅為重而諸大臣輕今按正德内
閣勅可攷者皇帝勅諭大學士楊廷和等朕今親統
六師奉行天討剿除反逆以安宗社尚念根本重大居
守無人一應合行事務恐致廢弛特命爾等照依内閣
舊規同寅協恭勤慎供事每日司禮監發下在京在外
各衙門題奏本俱要一一用心看詳擬旨封進奏請施
行其奏有軍機緊急重大事情合用軍馬錢糧器械關
防符驗之𩔖尤要詳加審處擬旨封進聽司禮監一面
奏聞定奪一面發各衙門依擬議處毋致遲滯誤事爾
等受茲重托尤須盡心竭力維持公道不許徇私執拗
如違責有所歸爾等其欽承之皇帝勅諭少保太子太
傅禮部尚書武英殿大學士顧鼎臣朕茲巡幸承天府
恭視顯陵車駕往回動歴數月昨已冊立東宫命之監
國特留卿贊輔協同文武重臣居守内自禁掖外而都
城遠及邊郵并大小百司庶務悉以付卿卿宜遵承朕
命應啟請者擬請令旨施行應聞奏者馳奏行在定奪
其有密切緊重事情宜用欽賜印記來聞卿講幄重臣
久懷經濟朕茲重寄宜欽承之
在京尚書都御史特勅
故事臣僚奉特旨者有勅若部院大臣拜命履任而已
獨宣德中於兵部尚書許廓有勅謂前尚書張本能體
朕心上汲汲於國事下惓惓於兵民專意畢慮夙夜不
懈剗弊舉廢各有條理其卒也朕念之不忘眷求賢能
以繼其任爾廓久任於朝諳練政務特陞兵部尚書膺
茲重寄惟秉忠瀝誠勤以莅事廉以率下審察必明謀
慮必固如政有不通弊有當革利有當建者毋憚面陳
朕將擇而行之毋怠毋忽又勅都察院右都御史顧佐
謂爾佐剛直廉正簡在朕心今特畀茲任其竭誠盡力
必公必明恪恭夙夜毋憚勤勞彈劾愆謬毋避權要毋
枉良善毋縱奸宄其各道見任御史宜審擇之凡廉謹
公正老成惇厚者俱留在職其不達政體不諳文移貪
淫無恥及犯贓罪者悉送吏部降黜公差給假丁憂者
亦如之務盡至公之道所闕御史即行吏部慎選自今
不許濫授爾其欽哉正德勅左都御史劉宇等令其持
廉秉公正已率屬各道御史務令奉職守法清白自律
夙夜匪懈一應政務悉依諸司職掌及憲綱施行言事
必存大體治事必循舊章凡有章奏必先呈稟爾等指
實奏聞黜幽陟明舊典具在仍行南京都察院一體施
行嘉靖敕兵部左侍郎兼學士署掌都察院張璁謂御
史論事不知大體責人不究虛實望風捕影往往失真
一倡衆和期於必勝巡按在外又不能正已律下惟知
以聲勢加人激揚官屬則以喜怒為取舍鞫問刑獄則
任已情為出入如山西馬錄惑於朋言欲陷一家無罪
之人於死地勘官轉相附會釀成大獄一省如此他處
可知爾張璁宜宣揚朕意昭示各官痛自懲創勉圖修
省事君以不欺為主律下以正已為先論事必明大體
而抑細故論人必伸君子而抑小人鞫獄惟平惟允勿
憚五過之疵當官惟慎惟勤勿忘三事之訓勿矯抗以
要名勿偏私以玩法庶幾不愧風紀之任不忝耳目之
官仍行南京都察院一體施行後列欵凡五條
洪熙特旌大臣三勅
勅太子少傅兼謹身殿大學士楊榮茲為朔漠梗化久
犯邊疆我皇考太宗文皇帝為宗社子孫天下臣民長
久之計不得已躬擐甲胄親率六師往行天討豈期朔
寇畏威遠遁班師之際不幸皇考上賓六軍在外朕又
遠違膝下及斯崩殂兒孫亦莫能知惟卿盡忠為國報
先皇帝恩德獨為果斷致有今日家國寧謐宗社奠安
今辰奏告忽思至此實感不已卿當重賚曩者哀悼倉
皇之際報卿甚微今追前勛加賜白金五十兩綵幣表
裏各十寶鈔二萬貫白米二十石特陞卿為工部尚書
前官如故三俸俱支全支尚書本色卿當領受以慰朕
懷又勅少師兼吏部尚書蹇義曩朕監國之時卿以先
朝舊臣擢兼詹事日侍左右時肇建兩京政務方殷隨
事籌畫適中惟艱卿以善翊君以義徇國勞心焦思不
遑身家載歴艱虞未嘗有咨嗟之意及朕嗣承大統贊
襄治理用濟斯民喻朕於道不懈益恭二十餘年夷險
一節朕篤不忘茲以已意創製蹇忠貞印一枚賜卿用
藏於家傳之後世俾爾子孫知前人顯榮於國者良不
易致宜加保守朕之子孫亦知卿弼子於艱體朕愛卿
之心以保爾子孫庶幾上下相安與國咸休書曰惟后
非賢不又惟賢非后不食自古君臣相遇難矣往績惟
茂永終是圖欽哉又勅少傅兵部尚書兼華蓋殿大學
士楊士竒往者國家肇建兩京政務方殷朕膺監國之
命卿以翰林親臣兼職春坊留侍左右贊助庶務敷答
章奏籌畫之際適中惟艱朕恒以為慮尚賴卿一二臣
僚合心同德徇國忘身屢歴艱虞曾不易志及朕嗣位
以來嘉謀嘉猷入告於内期予於治以憂黎元正固無
二簡在朕心茲以已意創製楊貞一印一枚賜卿用藏
於家傳之後世庶卿子孫由是知卿克致顯榮不易惟
艱思保守之惟朕子孫亦由是知卿弼朕之功以保全
爾子孫與國咸休與世無斁詩曰無言不酬無德不報
又曰靡不有初鮮克有終尚克交修以成明良之譽欽
哉按此皆洪熙元年所賜者前一勅報榆木功後二勅
報監國功其精切懇至當非後世可擬故特志之
太后還宫賜勅
今上將大婚慈聖太后還慈寧宫特以上付托少師張
居正仍賜坐蟒蟒衣各一襲綵段八表裏白金二百兩
其勅辭云皇帝大婚禮在邇我當還本宫不得如前時
常常守著看管恐皇帝不似前向學勤政有累聖德為
此深慮先生親受先帝付托有師保之責比别不同今
特申諭交與先生務要朝夕納誨以輔其德用終先帝
付托重義庶社稷蒼生永有賴焉先生其敬承之故諭
外賜坐蟒蟒衣各一襲綵段八表裏銀二百兩示惓惓
懇切至意
賜勅奬言事
高廟以右司諫石時中左判錄夏守中言事各賜鈔十
錠巡按陜西御史凌漢言事賜其子鈔二百錠綺衣一
襲
文廟以鎮守湖廣總兵官鎮遠侯顧成言事賜鈔五千
貫文綺帛八疋綵絹八疋再以言事賜鈔一萬貫銀二
百兩綺絹如前又以軍人張貞言事賜鈔千貫帛衣一
襲
仁廟以大學士楊士竒言事賜白米十石綵幣二表裏
鈔二千貫又以學士楊溥言事賜綵幣一雙鈔千貫二
公及鎮遠皆有勅奬諭
若洪武中超擢典史馮堅衞經歴黃福邊彛又擢祁
門知縣何敏中為徽州知府則皆以小臣言事者也
嘉靖中刑科都給事中高時劾翊國公勛加俸一級
御史鄒應龍劾少師嵩陞通政司右參議右中允趙
貞吉以論兵陞右諭德
手勅問大臣疾
洪武十八年太傅魏國公徐達瘡愈帝賜勅曰方今九
夷八蠻大者畏力小者懷德非將軍忠誠耿耿以勞為
逸何由臻茲將軍功昭上下澤及兵農而於人欲之私
秋毫無犯此其明智者乎邇者將軍有瘡疾朕初聞之
於心恐焉今喜疾愈特遣將軍子持勅致意將軍少
安毋勞正統七年少師兵部尚書華蓋殿大學士楊士
竒有疾又以子稷犯法在告帝賜勅曰卿歴事祖宗以
及朕躬啟沃弼贊勞勛實多比卿以疾違朕者數月朕
心拳拳惟卿子乖家訓干國紀朕不敢私卿其以理自
處勉進藥食早圖康復以副注望景泰六年少保太子
太傅兵部尚書于謙有疾帝賜勅曰昨聞卿偶膺重疾
朕心惕然念卿夙膺重托旦夕不可或無已令近臣㩦
醫往視茲復賜卿白金五十兩為湯藥費并賜羊酒白
米卿其勉扶疾體副朕惓惓之意嘉靖十三年少師太
子太師吏部尚書華蓋殿大學士張孚敬有疾上手扎
諭昨少保時特為卿陳病苦之情朕惟近古之君有剪
鬚療其臣之疾者今朕每自取數味合以飲或時亦效
茲手揀數味清心寧神驅火保肺之藥為一服卿亦如
常煎而服之服時用蜜一大茶匙倘得病減庶慰朕念
雖非剪鬚者之切亦見朕意服後一二日可告朕何如
四十四年少師太子太師吏部尚書建極殿大學士徐
階有疾上遣御醫徐偉視疾中涓賜猪羊甜醬瓜茄酒
米如例已復出尚方珍劑二瓿命司禮貴臣王本齎手
扎諭公痰火一疾惟須自慎既不可用寒劑又不宜太
降火又有謂痰隨氣降此非治法也但仍以凉平性品
用之便消順耳又青州白丸子真者亦效非其本地合
者無益至於牽扯背肩痛當以祛風順氣之劑間服之
亦少資云萬歷十年諭太師張太嶽朕自冲齡登極賴
先生啟沃佐理心無所不盡迄今十載四海昇平朕垂
拱受成先生真足以光先帝顧命朕方切永賴先生屢
次辭忍離朕耶朕知先生竭力國事致此勞瘁然不妨
在京調理閣務且總大綱著次輔協理先生專養精神
省思慮自然康復慰朕朝夕惓惓至意按大臣有疾賜
米及羊猪醬瓜茄遣醫診視此恒典也徐楊于三公獲
勅諭已為優禮而永嘉華亭獨拜手和之藥辭旨睠睠
踰於骨肉江陵至以三公署别號稱先生真殊典哉特
非上意耳
行人勅免真人朝
嘉靖十七年皇帝勅諭正一嗣教大真人張彦頨朕惟
我皇祖之制天下大小衙門官員凡三歲一朝覲卿亦
在與焉重其教也今年又當其期朕念卿晩年方得一
子矧在襁褓或難遠離特遣行人黃如桂往諭今次特
暫免卿一來俾卿得專守視見朕保重爾嗣之意卿其
欽承之哉故諭按免朝傳奉一旨足矣今至厪勅諭遣
行人稱卿而恤其子幼即勲戚宰輔所不能及也亦異
矣
勅奬郡邑下僚
洪武中勞緣事丹徒知縣胡孟通縣丞郭伯高廣德州
知州楊翰金壇縣丞李思進俱留復任為耆老奏保也
勞建陽知縣郭伯大縣丞陸鎰伯大陞泉州府同知鎰
福州通判勞盱眙知縣方素易陞金華府知府以政績
也勞常熟知縣成䒶竒以執府悍吏也勞崇德知縣畢
輝縣丞齊摶以治奸頑也勞蘇州府知府王觀以捶死
奸吏也勞平陽知縣張礎以具奏金鄉衞官也已上俱
遣行人勞嘉興主簿王復春仍陞常州府同知已上遣
吏科庶吉士楊靖皆有勅諭上尊之賜礎加鈔三十錠
素易有鈔錠幣帛勞景東府知府俄陶以不從亂也有
勅諭仍賜白金五百兩文綺二十疋永樂中賜勅奬汶
上知縣史誠上賜織金紗衣一襲鈔千貫仍陞濟寧知
州掌縣事以縣事治也昌樂縣丞于子仁以緣事奏保
賜金幣陞知縣後復以緣事奏保賜金幣陞知府尤為
異常
賜勅褒致仕官
高皇帝勅諭秦府致仕左長史文原吉謂其昔在秦府
終其任而國賴以安民樂田里一旦致政而歸國凶而
民擾所以然者由羣小僉邪導其為非於是忠良奸宄
昭然可見使朕念卿夙夜不忘特遣中使賫白金二錠
楮幣百錠文綺帛三十疋賜卿以養高年至可領之原
吉初以治書侍御史執政遷秦左相秩正二品後罷相
以左長史行相事秩五品而致仕後恩禮同宰輔大臣
固不以品秩高下為軒輊也
賜夫人勅
洪武二十一年賜信國公湯和夫人胡氏黃金二百兩
白金一千兩鈔五百錠綵段三十表裏仍賜勅曰婦之
道專内政而無妒勤勞啟家夫婦同心若此古有之今
之人少見惟朕臣湯和與爾夫人同朕鄉里當天下大
亂之時人各挈家避難皈依豪雄所在如之獨爾信國
立勛業於大廷今也功成名遂攜長幼而歸故鄉嗚呼
昔爾夫婦墨髮而來今歸故鄉皆蒼顔皓首夫人淑德
命婦如之鮮矣特賜助和之功啟家之勞如數夫人領
之永樂八年遣行人余炅勅凉州都督吳允誠妻曰比
邊人以兵脅爾夫妻為叛爾夫及子從朕征討而爾能
守節勵志與子管者謀執叛者戮之以婦人而秉丈夫
之節忠以報國智以脱患朕甚嘉焉今賜爾綵幣十表
裏米百石鈔四千貫羊百羫用示褒嘉
弇山堂别集卷十三
