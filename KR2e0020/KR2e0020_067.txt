弇山堂别集卷六十七
明王世貞撰
親王禄賜攷
會典載親王郡王王子王孫及公主郡主等每歲支撥
親王唐制歲該穀四千八百石絹四千八百疋綿四百
五十斤宋制領節度使歲該穀二千四百石錢四千八
百貫絹二百疋綾一百疋羅十疋綿五百兩今定米一
萬石郡王唐制歲該米七百石田六十頃宋制領觀察
使歲該粟一千二百石錢二千四百貫絹二十疋綿五
十兩今定米二千石鎮國將軍唐制歲該米六百石田
五十頃宋制郡王子以下量材授官照其官品高下給
禄今定米一千石輔國將軍唐制歲該米五百石田四
十頃今定米八百石奉國將軍唐制歲該米四百石田
二十五頃今定米六百石鎮國中尉唐制歲該米三百
石田十四頃今定米四百石輔國中尉唐制歲該米二
百石田八頃今定米三百石奉國中尉唐制歲該米一
百石今定米二百石公主及駙馬食禄米二千石郡主
及儀賓食禄米八百石縣主及儀賓食禄米六百石郡
君及儀賓食禄米四百石縣君及儀賓食禄米三百石
鄕君及儀賓食禄米二百石皇太子次嫡子并庶子既
封郡王之後必俟出閤每歲撥賜與親王子已封郡王
者同女俟及嫁每歲撥賜與親王女已嫁者同郡王嫡
長子襲封郡王者其歲賜比初封郡王減半支給
各府禄米
秦府秦王歲支禄米一萬石米鈔中半兼支郡王初封
歲支禄米二千石本色五百石折色一千五百石襲封
一千石米鈔中半兼支鎮國將軍歲支禄米一千石輔
國將軍歲支禄米八百石奉國將軍歲支禄米六百石
鎮國中尉歲支禄米四百石俱米鈔中半兼支
晉府晉王歲支禄米一萬石郡王初封歲支禄米二千
石襲封一千石米鈔中半兼支鎮國將軍歲支禄米一
千石輔國將軍歲支禄米八百石奉國將軍歲支禄米
六百石鎮國中尉歲支禄米四百石俱米鈔中半兼支
周府周王歲支本色禄米二萬石襲封歲支本色禄米
一萬二千石郡王初封歲支禄米二千石襲封一千石
俱米鈔中半兼支鎮國將軍歲支禄米一千石輔國將
軍歲支禄米八百石奉國將軍歲支禄米六百石鎮國
中尉歲支禄米四百石俱米鈔中半兼支
楚府楚王歲支本色禄米一萬石郡王初封歲支禄米
二千石襲封一千石俱米鈔中半兼支鎮國將軍歲支
禄米一千石輔國將軍歲支禄米八百石奉國將軍歲
支禄米六百石鎮國中尉歲支禄米四百石輔國中尉
歲支禄米三百石俱米鈔中半兼支郡王初封歲支禄
米一萬石米鈔中半兼支郡王初封歲支禄米二千石
襲封一千石俱米鈔中半兼支鎮國將軍歲支禄米一
千石輔國將軍歲支禄米八百石奉國將軍歲支禄米
六百石俱米鈔中半兼支
蜀府蜀王歲支禄米一萬石郡王初封歲支禄米二千
石襲封一千石俱米鈔中半兼支鎮國將軍歲支禄米
八百石奉國將軍歲支禄米六百石俱米鈔中半兼支
代府代王歲支禄米六千石米鈔俱中半兼支郡王初
封歲支禄米二千石襲封一千石俱米鈔中半兼支鎮
國將軍歲支禄米一千石輔國將軍歲支禄米八百石
奉國將軍歲支禄米六百石俱米鈔中半兼支
肅府肅王歲支禄米一千石本色七百石折色三百石
郡王初封歲支禄米一千石米鈔中半兼支襲封同
遼府遼王歲支本色禄米二千石郡王初封歲支禄米二
千石襲封一千石俱米鈔中半兼支鎮國將軍歲支禄
米一千石輔國將軍歲支禄米八百石奉國將軍歲支
禄米六百石鎮國中尉歲支禄米四百石輔國中尉歲
支禄米三百石奉國中尉歲支禄米二百石俱米鈔中
半兼支
慶府慶王歲支禄米一萬石本色七千五百石折色二
千五百石(正德五年革禄米三之一)郡王初封歲支禄米一千石米
鈔中半兼支襲封同鎮國將軍歲支禄米一千石輔國
將軍歲支禄米六百石俱米鈔中半兼支
寧府寧王歲支禄米一萬石米鈔中半兼支郡王初封
歲支禄米一千石米鈔中半兼支襲封同鎮國將軍歲
支禄米一千石輔國將軍歲支禄米八百石奉國將軍
歲支禄米六百石俱米鈔中半兼支
岷府岷王歲支本色禄米一千五百石郡王初封歲支
禄米五百石米鈔中半兼支襲封同鎮國將軍歲支禄
米一千石輔國將軍歲支禄米八百石俱米鈔中半兼
支
韓府韓王歲支禄米三千石本色二千石折色一千石
郡王初封歲支禄米一千石輔國將軍歲支禄米八百
石奉國將軍歲支禄米六百石鎮國中尉歲支禄米四
百石俱米鈔中半兼支
瀋府瀋王歲支禄米一萬石本色六千石折色四千石
郡王初封歲支禄米二千石襲封一千石俱米鈔中半
兼支鎮國將軍歲支禄米一千石輔國將軍歲支禄米
八百石奉國將軍歲支禄米六百石俱米鈔中半兼支
唐府唐王歲支本色禄米五千石郡王初封歲支禄米
二千石襲封一千石俱米鈔中半兼支鎮國將軍歲支
禄米一千石輔國將軍歲支禄米八百石奉國將軍歲
支禄米六百石俱米鈔中半兼支
伊府伊王歲支本色禄米二千石郡王初封歲支禄米
二千石襲封一千石俱米鈔中半兼支鎮國將軍歲支
禄米一千石米鈔中半兼支
趙府趙王歲支禄米一萬石襲封一千石俱米鈔中半
兼支郡王初封歲支禄米二千石襲封一千石米鈔中
半兼支鎮國將軍歲支禄米一千石輔國將軍歲支禄
米八百石俱米鈔中半兼支
鄭府鄭王歲支本色禄米一萬石郡王初封歲支禄米
二千石襲封一千石俱米鈔中半兼支
襄府襄王歲支本色禄米一萬石郡王初封歲支禄米
二千石襲封一千石俱米鈔中半兼支
荆府荆王歲支本色禄米一萬石郡王初封歲支禄米
二千石襲封一千石俱米鈔中半兼支鎮國將軍歲支
禄米一千石米鈔中半兼支
淮府淮王歲支禄米一萬石米鈔中半兼支郡王初封
歲支禄米一千石米鈔中半兼支襲封同
德府德王歲支本色禄米一萬石郡王歲支禄米二千
石米鈔中半兼支
秀府秀王歲支禄米一萬石(後國絶)
崇府崇王歲支本色禄米一萬石郡王初封歲支禄米
二千石米鈔中半兼支
吉府吉王歲支本色禄米一萬石
徽府徽王歲支本色禄米一萬石郡王初封歲支禄米
二千石襲封一千石俱米鈔中半兼支
興府興王歲支本色禄米一萬石
岐府岐王歲支本色禄米一萬石(後國絶)
益府益王歲支本色禄米一萬石
衡府衡王歲支本色禄米一萬石
雍府雍王歲支本色禄米一萬石(後國絶)
夀府夀王歲支本色禄米一萬石
汝府汝王歲支本色禄米一萬石
涇府涇王歲支本色禄米一萬石
榮府榮王歲支本色禄米一萬石
靖江王府靖江王歲支本色禄米一千石輔國將軍歲
支禄米八百石奉國將軍歲支禄米六百石鎮國中尉
歲支禄米四百石輔國中尉歲支禄米三百石奉國中
尉歲支禄米二百石俱米鈔中半兼支
按會典所引親王萬石項下云唐制歲該四千八百
石絹四千八百疋綿四百五十斤宋制領節度使歲
該穀二千四百石錢四千八百貫絹二百疋綾一百
疋羅十疋綿五百兩郡王二千石下云唐制歲該米
七百石田六十頃宋制領觀察使歲該粟一千二百
石錢二千四百貫絹二十疋綿五十兩於鎮國將軍
一千石下云唐制歲該米六百石田五十頃宋制郡
王子以下量材授官照其官品高下給禄其輔國將
軍至奉國中尉俱引唐制為比不知當時修會典諸
公何鹵莽不學至此唐親王正一品嗣王郡王國公
從一品郡公正二品蓋言其班位與幹力防閣之類
視之耳非為禄也何以言之凡王公必有邑封當武
德時公卿大夫皆以功起無不受封邑者以故不給
禄秩至貞觀而始定京官正一品米七百石錢六千
八百從一品米六百石正二品米五百石錢六千以
至九品三十石外官降一等後又改公田十二頃至
二頃其幹力及防閣庶僕别給今所謂親王穀絹錢
數何據也郡王視從一品止應六百石不當言米七
百石田六十頃也攷之太宗為秦王功大至三萬戶
齊王元吉亦二萬而諸王少者千戶至中宗時相王
太平安樂公主各實封滿萬戶太府卿韋嗣立奏食
禄之家用六十萬丁一丁絹兩疋過於國家本數又
御史宋務光言太平安樂多割貲膏丁多者為民累
至開元初始定戶不過三丁親王封止千戶然則食
千戶者大約可得絹六千疋或為職官始有兼禄而
幹力防閣視品秩為定耳然食貨志又有親王公田
百頃郡王公田五十頃地當是食禄而戶則調絹其
郡王及郡王次子以下却無封爵或有恩澤特封或
量材擢用今擬引至中尉何所據也宋制皇子節度
領侍中皇族節度平章事及節度錢穀絹綾羅數雖
同而無穀石且親王初出閣止領觀察而郡王資久
有轉至使相者殊不以親郡王為等也其下明載領
節度留後者歲錢千六百貫加絹五十疋綾十疋春
羅一匹冬綿百兩領觀察者錢千貫絹三十疋綾羅
同綿五十兩以下又有領防禦團練六軍統軍諸衛
上將軍名項而其封亦有國公郡侯郡伯之名今謂
郡王之子即量材授官抑何舛也蓋唐制王公以食
邑為準而有官則有禄宋制食邑真食皆為虚而以
兼官制禄與本朝之制異不可強而引也
洪武九年定諸王公主歲供之數
親王歲支米五萬石鈔二萬五千貫錦四十疋紵絲三
百疋紗羅各一百疋絹五百疋冬夏布各一千疋綿二
千兩鹽二千引茶一千斤馬匹草料月支五十匹其段
疋歲給匹料付王府自造
靖江王歲支米二萬石鈔一萬貫餘物比親王減半馬
匹草料月支二十匹
公主未受封每歲支紵絲紗羅各一十疋絹冬夏布各
三十疋綿二百兩已封賜莊田一所計歲收米一千五
百石鈔二千貫
親王子男未受封歲支紵絲紗羅絹冬夏布綿同公主
未封例女未封者減半
男已封郡王者歲支米六千石鈔二千八百貫錦一十
疋紵絲五十疋羅二十五疋絹及冬夏布各一百疋綿
五百兩鹽五十引茶三百斤馬匹草料每月支十匹女
已受封及已嫁者歲支米一千石鈔一千四百貫段絹
於所在親王國帶造
皇太子次子既封郡王後候出閣歲支與郡王同女及
嫁者與郡王已封女同
按是時親藩既少而物力方茂故所定如此及查會
典所載周王二萬石襲封萬二千石秦晉楚蜀慶魯
寧瀋趙鄭襄荆淮德秀崇吉徽興岐益衡雍夀汝涇
榮王各一萬石代王六千石唐王五千石遼韓伊王
二千石岷王千五百石肅王一千石與前迥異豈非
慮宗支蕃衍為式貢之地耶然中間差等不一如岷
王之千五百石肅王之一千石反不如他府之初封
郡王尚有二千石而岷府之郡王五百石更不若本
府之鎮國尚有一千其他如代府之六千唐府之五
千韓府之三千遼府之二千或係轉餉之難或係暫
作行糧俱不可曉也又惟周王本色二萬石或係太
宗母弟之故至其子孫尚存萬二千則秦晉二王獨
非太宗之母兄乎
永樂二十二年仁宗謂戶部尚書夏原吉曰朕諸叔在
者無幾諸兄弟惟趙王居京師餘皆守藩于外朕旦夕
在念蓋帝王之治莫先親親况朕親嗣大位於此尤當
加意其增諸王歲禄于是周府加米五千石通前二萬
石悉支本色慶府原禄一萬石悉支本色寧府加米九
千石通前一萬石悉支本色代府加米千五百石通前
二千石悉支本色瀋府加米七千石通前萬石内本色
米六千石餘折鈔唐府加米千七百石通前二千石悉
支本色魯府加米二千石通前五千石悉支本色遼府
加米千石通前二千石悉支本色肅府加米五百石通
前一千石悉支本色秦府原禄一萬石内加米四千五
百石通前五千石支本色餘五千石折鈔伊府加米千
七百石通前二千石悉支本色靖江王加米七百石通
前一千石悉支本色漢趙二府各加米二萬石通前三
萬石仍歲加鈔十萬貫晉濟熺給米三千石明年又命
戶部給韓王冲&KR2376;歲禄米三千石内一千五百石支本
色餘折鈔襄陵王樂平王各歲禄一千石内五百石支
本色餘折鈔攷漢庶人以宣德元年反削國而趙王亦
辭所加之禄矣
嘉靖九年禮部覆豐林王疏議處宗室事上自為書賜
諸王欲將朝廷皇子皆封郡王親王次子皆封鎮國將
軍書成未發以示少傅張璁璁言諸王封爵原有定制
恐一旦減降有失親睦之道以臣愚計莫若量減禄而
不降封郡王以下凡全支俸米者照依京官事例米鈔
或四六或中半折支其有米鈔兼支者亦量為逓減以
示撙節上遂不果行至嘉靖末禮部議上宗藩條例於
是秦晉周楚蜀趙慶襄淮德崇歲禄萬石辭一千石魯
益衡歲禄萬石辭二千石榮王萬三百石與唐王五千
五百石俱辭五百石而郡王以下至中尉皆有所減削
矣
元之諸王歲禄尤與歴代異蓋皆領部曲逐水草於西
北邊而國家以金帛絲楮之類供之其厚薄有絶不可
曉者太祖叔達爾扎官人位歲銀三十錠(錠五十兩)段一百
疋五戶絲一千八百一十二斤江南戶鈔四百四十錠
弟綽爾濟康薩爾大王子淄川王位歲銀一百錠段三
百疋五戶絲三千六百五十六斤江南戶鈔一千二百
錠噶濟衮大王子濟南王位歲銀一百錠綿六百二十
五斤小銀色絲五千斤段三百疋羊皮一千張絲九千
六百四十八斤鈔二千六百錠額哲諾延位歲銀一百
錠絹五千九十八疋綿五千九十八斤段三百疋羊皮
五百張金十六錠四十五兩絲一萬一千四百二十五
斤鈔二千八百五十五錠伯勒格岱大王子廣寧王位
歲銀一百錠段三百疋絲一千三百五十九斤鈔七百
二十錠太祖長子穆爾齊大王位歲段三百疋常課段千
疋絲一萬斤戶鈔二千四百錠次子察噶岱大王歲銀一
百錠段三百疋綿六百二十五斤常課金六錠六兩絲
六千八百三十八斤鈔二千六百九十三錠第三子太
宗子定宗位歲銀一十六錠三十三兩段五十疋絲五
千一百九十三斤第四子睿宗子額哷布格大王位歲
銀一百錠段三百疋絲一千五十三斤鈔四千一百六
十錠第六子科爾戬太子河間王位歲銀一百錠段三
百疋絲四千四百七十九斤鈔一千一百五十七錠太
宗子哈丹大王位歲銀十六錠三十三兩段五十疋絲
九百三十六斤鈔一百錠摩哩大王銀段同絲九百九
十七斤合失大王銀段同絲一百五十四斤庫楚太子
銀六十六錠三十三兩段一百五十疋絲七百六十四
斤鈔一千一百九錠睿宗長憲宗子阿固台大王歲銀
八十二錠段三百疋絲九百十六斤次子世祖子裕宗
位歲銀五十錠鈔一千一百九十錠后位段一千疋絹
一千疋鈔四千五百三十錠睿宗子實喇大王歲銀一
百錠段三百疋絲二千二百一斤摩格大王歲銀五十
錠段三百疋絲三百三十三斤鈔三百二十四錠博綽
大王歲銀段同絲六百十斤鈔二百十三錠蘇克圖大
王絲二十斤世祖子安西王莽噶拉木歲段一千疋絹
一千疋鈔二千六百錠北平王諾木歡同平遠王庫庫
楚歲折段疋物料鈔一千六百五十六錠折銀鈔一千
錠戶鈔五百四十四錠西平王卾囉齊阿雅噶齊大王
鎮南王托歡雲南王和克齊呼圖克特穆爾太子歲折
段疋物料銀鈔戶鈔俱同裕宗長子晉王噶瑪拉歲段
一千疋絹一千疋中統鈔一千錠戶鈔二千六百錠順
宗子阿珠格爾魏王又武宗子明宗歲鈔各二千六百
錠此外有哈丹大王絲七十七斤和囉竒大王絲三十
七斤阿哩衮徹爾大王僅二斤而已
宗室公主即位之賞
成祖初周楚齊代等國并靖江王各黃金百兩白金千
兩綵幣四十疋錦十疋紗羅各二十疋鈔五千錠
仁宗初漢王高煦趙王高燧各黃金五百兩白金五千
兩錦百疋紵絲二百疋羅二百疋紗二百疋胡椒蘇木
各五千斤鈔萬錠良馬百匹以同母弟故也周王橚黃
金百兩白金千兩紵絲四十表裏錦十疋紗羅各二十
疋鈔萬錠慶王㮵寧王權代王桂瀋王模無黃金其白
金鈔錠錦帛等物同周王唐王瓊烴魯王肇煇晉王濟
熿蜀世孫友堉平陽王美圭各白金五百兩鈔六千錠
紵絲二十表裏錦六疋羅十疋紗十疋晉庶人濟熺翼
善冠二金相玳瑁帶龍文紵絲紗羅衣材九龍白金三
百兩鈔六千錠紵絲羅各二十表裏錦九疋紗二十疋
胡椒蘇木各三千斤廏馬二十匹寧國長公主白金五
百兩鈔五千錠紵絲二十表裏錦六疋羅紗各十疋汝
寧懷慶南康永嘉含山汝陽寳慶七長公主各白金三
百兩鈔六千錠紵絲二十表裏
宣宗初賜周寧慶代瀋五王各白金五百兩紵絲二十
表裏錦五疋紗羅各二十疋兜羅錦五疋西洋布十疋
鈔三萬貫漢趙二王加黃金百兩餘同其晉楚遼肅魯
韓唐伊蜀秦十王各白金三百兩紵絲十表裏錦三疋
紗羅各十疋兜羅錦三疋西洋布五疋鈔二萬貫寧國
大名南康永嘉含山汝陽寳慶七大長公主及永平安
寧咸寧三公主各白金二百兩鈔萬貫餘同十王
英宗初賜慶代寧岷四王各白金五百兩紵絲羅各二
十表裏紗二十疋錦五疋鈔三萬貫周楚魯遼韓五王
各白金三百兩紵絲羅各十五表裏紗十五疋錦三疋
鈔二萬貫肅唐伊瀋襄荆淮梁趙秦及平陽保寧二王
各白金三百兩紵絲羅各十表裏紗十疋錦三疋鈔二
萬貫靖江王白金二百兩紵絲羅各十表裏紗十疋錦
三疋鈔萬貫汝陽含山永嘉南康四大長公主咸寧長
公主安成公主各鈔二萬貫餘同靖江王
景帝初賜曾叔祖岷王白金三百兩紵絲羅十表裏紗
十疋錦五疋鈔萬貫諸王各白金二百兩餘同公主以
下賞有差
憲宗初賜魯王遼王慶王肅王唐王鄭王襄王寧王周
王瀋王伊王岷世子各白金三百兩紵絲羅各十五表
裏紗十五疋錦三疋鈔二萬貫淮王晉王秦王韓王代
蜀二世子各白金三百兩紵絲羅十表裏紗十疋錦三
疋鈔二萬貫趙悼王荆靖王長子靖江王各白金二百
兩紵絲羅十表裏紗十疋錦三疋鈔一萬貫
孝廟初賜寧王唐王瀋王慶王周王襄王鄭王岷王肅
王遼王蜀王楚王晉王淮王代王伊王魯王各白金三
百兩紵絲羅十五表裏紗十五疋錦三疋鈔二萬貫德
王崇王吉王徽王荆王趙王韓王鎮安王各白金三百
兩紵絲羅十表裏紗十疋錦三疋鈔二萬貫靖江王白
金二百兩紵絲羅十表裏紗十疋錦三疋鈔一萬貫
武廟初賜親王白金文綺各有差武廟以後史略其數不可
攷大抵宣德初賞已薄於仁廟自是而後差次減削益
懸絶矣攷之漢史惟吕太后崩遺詔賜諸王各千金其
後人主加元服賜諸王黃金皆百斤而即位之賜不可
攷也惟元自成宗即位大會諸王比世祖應賜黃金五
十兩者增至二百五十兩銀五十兩者增至三百五十
兩鈔幣各有差武宗即位賜如之仁宗即位普賜諸王
金凡三萬九千六百五十兩銀一百八十四萬九千五
十兩鈔二十二萬三千二百七十九錠幣帛四十七萬
二千四十八疋英宗即位普賜諸王金五千兩銀七十
八萬兩鈔幣五萬七千三百六十四疋木棉九萬二千
六百七十四斤衣八百九十五襲泰定帝即位普賜后
妃諸王金三萬五千餘兩銀二百六十五萬兩錢鈔幣
帛稱是其視我朝不啻數十倍矣
之國之賞
之國之賞可攷者洪武十(闕)年楚王楨之國武昌賜黃
金千六百兩白金二萬兩鈔二萬錠永樂元年汝南王
有勲之國雲南鈔二萬錠海巴十萬索綿布五百疋寧
王權之國南昌鈔萬錠又賜萬錠周王橚之國大梁鈔
萬錠又以朝辭賜鈔二萬錠紵絲三百疋紗羅各百疋
絹千疋兜羅錦五十二條火者二十八人馬百匹谷王
橞之國長沙賜馬二十四匹金鞍二副銀五百兩鈔三
萬六千錠錦十疋紵絲綾羅各六十疋絹百九十疋羊
二十羫酒二百缾衣紗羅絹布各五十疋鈔萬錠
洪熙元年趙王高燧之國彰德賜黃金一百兩白金五
百兩綵幣九十表裏鈔二萬錠馬十匹金鞍二副
來朝之賞
来朝之賞可攷者洪武三十五年即文廟初賜楚王楨
鈔二萬五千錠綵幣二十表裏代王桂鈔七千錠晉王
濟熺五千錠元年賜永興王尚烈鈔千八百錠平陽王
濟熿八千錠周世子有燉鈔二千錠二年賜周王橚鈔
萬錠又追賜羊百牽酒千瓶及外國貢物九年賜谷王
橞白金千兩鈔三萬錠紵絲百疋衮龍袍服三襲絹五
百疋白兜羅錦十條西洋布三十疋檀香三百斤降真
香五百斤胡椒蘇木各千斤馬十匹羊百羫酒五百缾
椰子三百枚火者百人十四年賜周王橚鈔二萬錠紵
絲五百疋紗羅各百疋絹千疋兜羅錦五十二條火者
二十八人馬百匹楚王楨馬百匹鞍轡一副鈔三萬錠
紵絲三百疋紗羅各百疋絹千疋胡椒千斤椰子千箇
紅白兜羅錦五十二條及紅撒哈刺獅子尾等物蜀王
椿銀三千兩鈔六萬錠米萬石各色紵絲五百疋紗羅
各二百五十疋絹千疋兜羅錦六十條蘇木五千斤胡
椒三千斤馬一百五匹鞍二副火者百人肅王楧紵絲
五十疋紗羅各三十疋絹三百疋洪熙元年賜漢王子
瞻坦臨淄王瞻域昌樂王瞻垶淄川王瞻墿賜瞻坦織
金紵絲羅紗衣各三襲文幣二十表裏黃金百兩白金
五百兩馬十匹瞻域等織金紵絲羅紗衣各二襲文幣
十六表裏黃金八十兩白金四百兩馬八匹靖江王府
輔國將軍贊侃贊偕各鈔二十萬貫蓋是時鈔已賤故
也高成之世諸王来朝歲無虛月不聞以煩費疑禍為
嫌自仁廟辭周王以下入臨而宣廟後遂絶矣惟天順
中哀邸兩朝天順中太皇太后疾亟召諸王甫命下而
駕崩竟罷之
特賜可攷者永樂元年賜周王橚鈔八萬錠齊王榑二
萬錠四年後賜周王鈔六萬錠楚王楨二萬錠蜀王椿
珍珠一百九十二兩白金一千五百兩鈔二萬錠谷王
橞紗羅絹布各五十疋慶王㮵各三十疋鈔各二萬錠
慶成王濟炫織金衮龍紵絲袍服十八表裏各色紵絲
一百表裏撒哈刺二匹兜羅錦被十金相椰盞一鈔五
萬錠洪熙元年賜寧王權黃金百兩白金三百兩錦十
疋綵段二十表裏紗羅各十疋周王橚白金綵幣同鈔
二萬貫晉王濟熺白金百兩鈔十萬貫綵幣六十表裏
火者六十什器香藥咸備
特賜公主可考者賜寧國長公主洪武三十五年賀生
辰禮物銀四錠(每錠重五十兩)彩段十表裏鈔四百錠羊二十
羫酒一百瓶果四盒
永樂二年賜特製鳳冠一頂
永樂八年賜花銀六百兩米五百石鈔六萬貫紵絲五
十疋暗花二十六疋大紅三疋福青五疋藍青三疋黑
綠五疋深桃紅二疋素二十四疋大紅四疋深青四疋
肉紅三疋翠藍四疋明綠五疋出爐銀紅四疋綵絹二
百疋大紅二十五疋桃紅五十疋木紅五十疋藍二十
五疋綠五十疋羊一百羫酒五百瓶柴三萬斤炭一萬
斤閽者拾名范春年二十歲阮道年二十歲武士年二
十歲范極年十八歲阮擬年十七歲阮注年十六歲武
合年十六歲阮倫年十六歲陳旗年十五歲良舍年十
二歲
永樂十三年賜鍍金銅佛像二尊文殊菩薩一尊四臂
觀音菩薩一尊鍍金銅鈐杵六副紅字輪六十個大紅
明花紵絲袋金纍漆紅刻菊花香盒一個金字輪三個
共一袋盛金匾索計一兩四錢金廂佛骨一塊嵌用紅
寳石六塊金匾索共計金二兩三錢金廂紫檀木數珠
一串計一百一十顆上帶金小杵一個共計金一兩八
錢臘羊二十隻臘猪十口計三篓蛤蜊醬一百六十斤
計四罈醃蟶九十斤計四罈醃魚子八十斤計四罈水
母線四十斤計二罈醃蠣肉三十三斤計二罈醬蚶子
六十個計二罈對蝦五百對計一篓鰕米一百斤計二
篓海魚一千斤計十二篓松子三石計三櫃榛子三石
計三櫃核桃二萬個計二篓紅棗兒二石計二篓酥油
一百斤計二桶泥螺六十斤計二罈各色羅十表裏各
色紗一十疋各色將樂布十疋高麗布五疋氁絲布五
疋鈔二萬貫米三百石
永樂十三年賜鈔五萬貫兜羅綿十牀海外番鹽三塊
計三十斤
永樂十四年賜銀二十錠每錠五十兩鈔五萬貫胡椒
一千斤羊一百羫米一千石柴五萬斤炭五千斤
永樂十五年賜鈔五萬貫綵段三十疋綵絹三十疋黃
鼠一千個酥油一百斤榛子十石紅棗五石栗子十石
核桃一萬個
永樂二十年賜大吉祥妙輪十一個紅漆一個黑漆十
個
永樂二十二年賜銀五百兩鈔三萬貫紵絲二十表裏
錦六疋羅十疋紗十疋
生日之賞可攷者永樂二年賜周王橚布五十疋氁絲
將樂布各百疋日本扇二百握四年賜金衮龍紗三疋
織金鸞鳳鞠衣材二疋素暗花紗十三疋高麗布二十
疋氁絲布十疋又賜紵絲紗羅各二十疋綵絹四十疋
鈔萬錠馬十匹及羅帕金扇等物九年肅王楧来朝是
日適楧生旦賜綵幣十表裏羊五十羫酒百缾仍命光
禄供饍饈
按古之恩賜可攷者漢昭帝初賜燕王旦廣陵王胥
錢一千萬廣陵王来朝賜錢二千萬黃金二百斤劍
二安車一乘馬二駟宣帝賜黃金前後五千斤他器
物甚衆東平王蒼歸國明帝賜錢五千萬布十萬疋
七年特賜宫人奴婢五百人布二十五萬疋及珍寳
服御器物十五年賜錢千五百萬布四萬疋章帝建
初元年以言事賜錢五百萬又賜大宛汗血馬一匹
入朝賜裝錢千五百萬又賜貂裘及大官食物珍果
臨訣賜乘輿服御珍寳輿馬錢布以億萬計薨賜賻
錢一萬萬布九萬疋阜陵王延徙都夀春賜錢千萬
布萬疋安車一乘清河王慶誅竇憲後賜奴婢三百
人輿馬錢帛帷帳珍寳玩好充牣無算宋初賜秦王
廷美銀萬兩德昭德芳各五千兩出秦王廷美西京
賜襲衣通犀帶錢千萬緡絹綵各萬疋銀萬兩甲第
一區周王元儼疾賜銀五千兩皇子愷封魏王賜黃
金三千兩白金一萬兩金世宗賜夀王呼圖金一百
五十兩金綵百端絹五百疋章宗立各賜金五百兩
銀五千兩錢十萬金幣三百端絹二千疋元憲宗賜
諸王巴圖銀一千錠鈔五十萬貫元世祖賜諸王穆
格銀二千五百兩諸王阿齊台和拉呼喇哈丹呼喇
珠實訥格爾烏爾固岱昭圖卜穆爾阿濟格各五千
兩文綺帛各三百疋塔察阿穆爾鈔各五十九錠綿
五千九十八斤絹五千九十八疋文綺三百疋海都
銀八百三十三兩文綺五十疋北平王諾木歡馬萬
三千匹羊五萬又馬三萬羊十萬諸王阿濟格米五
千石馬六百羊萬口諸王旺多銀千兩和尼齊五百
兩各珠一索錦衣一襲諸王茂巴爾銀五萬兩幣帛
各一萬疋烏爾圖扎濟固爾銀五千兩幣帛各一百
疋諸王錫錫金百兩銀萬兩鈔千錠齊奇金二百兩
銀二萬二千五百兩鈔九千錠及紗羅絹布各有差
本巴金百兩銀萬兩金素段五百紗羅絹布四千五
百疋巴圖布拉克金百五十兩銀五十兩幣帛紗羅萬
疋瑪爾布金銀各二百五十兩幣帛紗羅萬疋伊爾根
金五千兩銀五千兩鈔千錠幣帛紗羅二千疋阿勒
達爾圖等金千二百五十兩銀十二萬五千兩鈔二
萬五千錠幣帛布毛二萬三千六百六十六疋阿雅噶
齊等金千兩銀一萬八千三百六十兩絲萬兩綿八萬
三千二百兩金素幣一千二百疋絹五千九十八疋部
曲羊馬鈔二十九萬餘錠馬二萬六千九百一十四羊
十萬二百一十駞八牛九百武宗賜豳王徹伯爾金
千五百兩銀二萬兩鈔萬錠庫舍布克等金二千三
百兩銀一萬七百兩鈔三萬九千一百錠蒙郭勒除
登極恩賜外金五百兩銀千兩鈔二千錠鎮南薩喇
章又親王班布爾實金五百兩銀五千兩鈔二千錠
定王伊瑪和爾金千五百兩銀三萬兩鈔萬錠高唐
王專金五千兩銀五萬兩又諸王南達薩雅鈔二百
五十萬貫文宗賜諸王阿喇特納實哩裕嚕特穆爾
知樞密院事布哈特穆爾金各五百兩銀各二千五
百兩鈔各萬錠西域諸王揚珠台吉金二千五百兩
銀萬五千兩順帝賜親王薩茂達實金百兩銀千兩
鈔萬錠綺帛表裏各三百疋成王賜伊克都護金五
百五十兩銀七千五百兩哈瑪爾沁特穆爾金五十兩
銀四百五十兩定西王鄂嚕齊寧遠王庫克齊鎮南王
托歡額森特穆爾等金各五百兩銀五千兩鈔二千錠
幣帛各二百疋特穆爾布哈伊扎爾布哈等金各四百
兩銀四千兩鈔一千六百錠幣帛各一百六十疋安
西王阿南達鈔二十萬錠寧遠王庫克齊六萬錠諸
王阿濟格二十萬錠漢與元之賜宗室如此其去我
朝何啻十倍也
有功之賞
有功之賞可攷者洪武二十年賜楚王楨秦馬二十匹
黃牛二千頭氂牛一千頭羊九千隻并陜西草場一處
以征雲南阿嚕圖等處功也又賜晉王棡及燕王諱鈔
各一百萬錠以征迤北功也洪武三十五年賜谷王橞
樂七奏衛士三百金銀槍大劍金三百兩銀三千兩綵
幣三百疋鈔三萬錠馬四匹金籠鞍轡二副歲加禄米
三千石以金川門功也永樂十四年賜蜀王椿黃金二
百兩白金千兩鈔四萬錠玉帶一金織衮龍紵絲紗羅
衣九襲紵絲綾羅紗各五十疋絨錦十疋綵絹千疋兜
羅錦十條高麗布百疋米千石胡椒千斤馬十匹金鞍
轡二副以發谷府反謀功也二十二年賜趙王高燧白
金三千兩鈔三萬貫綵幣二百表裏馬十匹以護送山
陵勞也
弇山堂别集卷六十七
