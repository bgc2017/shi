弇山堂别集卷九十八
明王世貞撰
中官考九
嘉靖元年四月提督太岳太和山太監趙營奏請符驗
兵部言營違例奏擾得旨報罷
戶部上言廣東看守珠池内臣前已奉詔旨不許干預
廉瓊高雷地方今太監安川又復夤緣𫝊奉兼管地方
事屬欺罔乞申前令管市舶珠池者各專職任俱不許
干預地方事務上是之
監察御史李鎮言定策之賞内閣文臣俱已辭免此外
或以迎立或以藩親或司禮贊襄潜邸供事皆得濫膺
高爵世襲錦衣臣以為公侯等爵非元勲不得濫封指
揮等官非軍功不可輕與乞重惜名器收回成命給事
中史道亦疏言内臣等禄廕宜聽辭免俱下所司知之
内官監奏内教場房屋及南城西海子殿宇亭軒損壊
乞加脩理部議以財匱民窮宜暫停止上曰然各處地
方艱難軍民困苦財力匱乏不急工程一切停止無得
生事害人
五月停止浙江織造生綾八百餘疋初内監以缺乏綾
紙劄等用奏下諸處買造已相繼輸納惟浙江未完至
是巡按浙江御史何鉞以詔書蠲免奏請停進工部覆
奏從之
命上林苑監内臣照弘治間員額存留其占種地土草
場悉令改正養牲種果蔬人戶除供應正役外一切科
擾通行查革從戶部請也永樂初設上林苑監于京師
取山西平陽澤潞之民充之使蕃育樹蓺以供上用品
物時止設文官職專進送于民無擾後增設内臣九員
至弘治間漸增一十八員正德間添設總督僉書監工
等名至九十九員於是科擾百出擅將牲地草場徵派
子粒占用伴當御牢名目過索月錢節年通計誅求至
銀三十五萬餘兩逼死人命數多上登極詔汰革之止
存一十九員民始稱便未幾又𫝊奉添設至六十二員
弊復滋甚至是戶部以舊額及節添員數并占種場地
頃畆開奏請如舊額釐革上是之
六月康陵神宫監太監劉杲奏討天夀山空地並九龍
池草園栽種果菜以備四時供獻命戶部給之
内府供用庫署庫事太監梁政等言上登極詔有云除
漕運糧斛四百萬石照舊徵運其餘税糧等項不分存
留起運俱免五分以甦民困但本庫歲計錢糧並黃白
蠟等用俱係各宫殿供用原有額例難以减少戶部覆
議以詔旨既出不可復改乞照前定五分之數徵納仍
勅梁政等遵奉勿於旬月之間輒沮撓成命有傷治體
從之
七月御史汪珊疏陳十漸其略曰上初即位天下忻然
庶幾復見唐虞之治邇來漸不如初中二條曰初中官
有罪一切懲以正法今一二犯法舉朝論之卒貸死而
罰金後將何懲此八漸也中官有過者初皆不得任用
今鎮守守備稍稍營换倖門復啓此九漸也
詔御用監歲徵物料如弘治例先是工部議上弘治以
前例坐浙江金箔二千貼河南水膠二千五百斤黑鉛
五百斤山東椵木五百丈檀木二十根山西大甘鍋三
千個廣東白圓藤五百斤陕西明羊角二百斤羊毛五
百斤蘇州府白長節猫竹三百根大名府細銅絲三百
斤礬紅土五百斤河間府瀛沙三千斤土硝四百斤永
平府灤州榜紙三千張爐甘石萬斤順天府青甘土五
百斤水和炭三十萬斤工部石灰五萬斤易州山厰木
柴炭各二十萬斤視正德十省八九已而該監奏派復
有花梨木花秋木等物係奉依裁省之數部臣覆申前
議釐革上從之
詔陵戶墳戶全復其丁初太監楊閟等為各戶奏請事
下戶部議謂墳戶止復三千丁載在會典上全復則京
民投免者多一切重徭遺累下戶非便上以陵寢至重
特與全復先是各内臣犯法屢詔免逮問惟下司禮監
治於是刑部尚書林俊等言宫中府中宜為一體諸内
臣所犯宜下法司明正其罪如罪之不當自宜奏請治
之不宜廢祖宗之法上報有旨
十月巡撫大同右副都御史張文錦劾奏陽和天城分
守太監李睿報納官草累軍採運侵占莊田役軍耕種
結逆黨黃福添等為腹心宜正其罪别選老成安静者
代之都察院覆議得旨戒飭李睿安静行事其黃福添
等緝捕治罪
刑科左給事中張翀請罷鎮守内臣疏下所司知之
十一月兵科給事中陳時明以災異請斥太監蕭敬其
略言敬素與宸濠交通幸逃國典今又舞其才智熒惑
聖明邇者大婚之議敬入劉政重賄欲引納其女賴大
臣毛澄等力争不果納其姦邪無忌如此陛下縱釋不
誅不宜久留于宫掖請罷敬司禮出之外宅以洩臣民
之憤消上天之變章下所司給事中及宦等查大同鎮
倉庫草場因劾前鎮守太監馬錫蘇縉今監鎗劉璟分
守李睿請皆究問如律都察院覆奏上以馬錫蘇縉侵
盜數少又先以發戍姑宥之
初惜薪司言真定山西等處所輸柴炭運官攬頭積有
逋負工部以為此因加耗過多所以徵運不及請以明加
及暗加之半並准正數其餘覈實追徵惜薪司太監執
以為暗加必不可免且指工部為故縱工部言侵費有
徵加收不扣非大公至正之法臣等以詔書從事非故
縱也自今請如後府惜薪司事例召商完納乃給價銀
惟上納時該司不得過取加耗即公私俱便矣奏入上
教所在嚴追未完者仍飭所司行追
大理寺卿鄭岳言内臣賈全等侵盜倉庫宜伏正法而
特蒙曲貸使左右效尤恣意侵盜設至敗露又圖幸免
其害不可勝言且自皇上即位以來如陵戶任文舉千
戶鞠王英等輒以内臣奏請事從中决部臣執奏不聽
其他下司禮監處分者甚多夫法者所與天下共者也
事干近倖輒有輕重是法不信於天下矣古人有言法
行自近始又曰宫中府中俱為一體故申屠嘉辱鄧通
而文帝不以為忤韓琦安置任守忠而英宗不以為專
前史書之以為美事陛下宜遠鑒前代之規近守祖宗
之法自今内官内使等有犯悉聽部院問擬發本寺審
錄則可以昭聖朝平明之治得報有旨
十二月御馬監太監閻洪等奏勇士四衛二營見存馬
止有一千八百九十三匹視官軍額數不及十分之三
四乞行太僕寺於順天府各屬州縣寄養馬内如數處
補下兵部議選寄養馬一千匹與之其領馬官軍仍依
成化年間故事籍記姓名及關領年月如有倒死二次
者照例責令賠補從之
山西道監察御史楊百之言革任錦衣衛千戶張儀當
宸濠逆謀時力勸太監張銳却其饋遺私語御史蕭淮
發其罪惡今銳得免死淮得美遷而首功不錄臣竊冤
之乞量授一官薄云酬報疏入給事中安磐劾奏百之
為儀游說隂與張銳交關為復起之地百之復詆磐先
因請囑不行挟私行謗事皆下所司看詳吏部尚書喬
宇等不直百之議加黜罰而刑部則謂安磐之劾交關
百之之劾私囑情状未明宜通行法司逮問以昭曲直
得旨楊百之安磐俱列言官自相訐訟本當逮治姑從
寬奪百之俸三月磐一月時儀以附託張銳結交江彬
禠職不敘彬銳皆逆濠内黨銳見濠事且敗遠跡滅口
士大夫方以漏網為恨百之乃稱儀首倡大義謂銳力
折奸謀雖得薄譴公論鄙之
提督宣大侍郎臧鳳奏先任鎮守太監今充軍馬錫巡
撫都御史胡瓉見任總兵杭雄擅支官銀數千餽送江
彬又有分守太監李睿副總兵林寬都指揮等官田雲
或那借侵欺或支領尅落罪各有歸宜治如律上以錫
瓉雄事已遇革詔勿問寬等下巡撫都御史鞫實擬罪
以聞
印綬監左少監谷岫正德中差管楊村皇莊科擾生事
侵占民田為有司所發下言官覈實有驗上命逮其家
人谷經等鞫之候問明併奏地畆當入官者召民開種
徵銀解部
舊例厰衛齎駕帖提人必由刑科僉批錦衣衛千戶白
夀等齎駕帖提東厰訪獲犯人詣刑科給事中劉濟謂
當以原本送科方知其事乃敢批行夀等執不肯與語
並列上上命會查成化弘治年間事例以聞既而該科
覆奏不但二廟時為然自天順以至正德厰衛節奉明
旨俱同原本送科以憑恭對夀等争之不已謂駕帖送
科舊皆開寫事略會同署名實不係御批原本上竟從
之因責濟等紛更舊章令自以状對既而宥之
二年正月戶科給事中張漢卿等言日者皇上念畿輔
莊田之害命給事中夏言御史樊繼祖主事張希尹會
勘安州鷹房草場涿州薰皮厰勅曰自正德元年以後
朦朧投獻及額外侵占者盡給原主管莊人悉取回大
哉王言民切仰戴及言等勘報戶部覆請而兩奉明旨
曰仍舊曰留用該部執奏再三竟不之從是非所以全
大信昭至公也先帝時羣奸擅政八黨為首故薰皮厰
起於馬永成鷹房草場創於谷大用今馬俊趙霦恃藩
邸舊恩妄乞免查是復蹈永成大用故轍也漸不可長
乞察諸臣查勘之明從部臣執奏之正盡革鷹房草場
薰皮厰并罪俊霦以為欺妄之戒不允
南京守備魏國公徐鵬舉等奉旨會議應天府匠役人
夫事條例以上一南京司禮監神帛堂匠役洪武時定
額四百戶後太監安寧奏增四十戶俱免雜差奸民罔
利夤緣竄籍其中至一千一百十四戶頃奉明詔以正
德時投充者革去百八十九名而該監仍復護留請查
舊例復四百四十戶之數餘盡革之一南京内府九庫
洪武時額編庫夫五十七名宣德成化間有修理之役
暫借人夫百五十一名工竣僅以二十三名發回兩縣
而占留百二十八名南京裏外花園原額匠九十名而
後復借占八十名南京内官監原額軍民匠三千九百
餘名天順間復借占百五十五名俱非制宜盡查革一
各監局人匠有逃故者宜行原籍勾補戶絶者宜除今
使上元江寧兩縣賠償不便一南京鰣魚厰歲取里長
二十名名索銀二十兩正德時復倍取其數起運内臣
索茶果銀百二十兩水夫銀二百兩及鮮船時發又取
夫四千三百有奇民不堪命宜有以禁之兵部覆議得
旨俱遵舊例行
二月先是都察院疏請差御史巡鹽批答稍誤以未下
閣臣票擬也刑科右給事中黃臣諫曰我朝設立内閣
處以文學之臣凡百章奏先行票擬今使内閣虛代言
之職中貴肆專擅之奸關係匪輕漸不可長容臣封還
原本以重命令疏入即改批如制
三月南京守備魏國公徐鵬舉言南京内府查失銅符
十三面𠫭内使紀通等并請如號造補疏下法司議所
失銅符宜行補造以便宿衛請并治典司守衛各官罪
上是其議命逮問紀通餘年遠姑貰之
司禮監右監丞王敏請以宛平縣民地一頃三十四畆
為順義郡主墳園戶部言非制不當與上從部議
四月司禮監太監蕭敬奏各監局軍匠查革數多供應
缺乏請以洪武等年舊例一千五百餘名僉補兵科參
奏如是則錢粮何所支給詔書何以取信兵部亦言詔
書所革乃正德間新添非洪武以來舊額如復僉補則
革者皆得冒入以致耗損京儲與正德中何異乞令以
未革人數應役有逃亡者乃下清軍御史勾補從之
御馬監太監閻洪奏請外豹房永安莊地戶部言此地
故皆永清右衞屯田洪熙間以半為仁夀宫莊其半以
給太清觀道士弘治中改給指揮趙良至先帝以豹房
之故遺禍無窮幸奉明詔革除而洪等仍欲修復以開
游獵之端非臣等所願聞也臣請悉還原衛徵屯子粒
以助軍餉庶可永除禍本詔以地十頃納豹房餘令道
士及趙愷分佃如故
給事中張嵩以天戒上言太監崔文等於欽安殿修設
醮供請聖駕拜奏青詞是以左道惑陛下請火其書斥
其人惟日臨講親近儒臣章下所司
刑部尚書林俊言廖鵬齊佐王瓛廖鎧皆先朝巨蠧罪
惡貫盈國人皆曰可殺天變實其所召請亟誅四凶或
先誅鵬鎧以快人心回天意上命仍禁于獄
廖鎧死獄中刑部請剉尸于市𫝊首陕西以泄衆憤上
曰照常葬埋閏四月先是内官監太監崔文督修九門
城壕日役三萬人經歲不竣工科給事中胡汭言此監
工等官故延引歲月乾沒錢粮宜定限令月内竣工報
可
故錢寧黨廖鵬齊佐王瓛上疏稱冤刑部議稱三人朋
奸亂政罪不容誅而廖鵬父子流毒兩省尤當首論不
宜聽其詭詞脱罪命禁如初
先是上命御馬監以牧馬草場新舊圖冊給發科道官
自行查勘太監閻洪等請更遣内臣賫冊至勘所得從
公對收上復許之於是給事中解一貫等言臣等奉詔
查勘十已得六七今若添差内臣如益薪止沸舉前功
而盡棄之若必不得已宜别遣一二大臣令體統相當
以便行事上特納之命内官大臣俱不必遣仍行該監
給與原勘官圖冊從公覈實具奏
大學士楊廷和等上疏曰人君一身天下根本欲令出
入起居事事盡善惟在前後左右皆用正人臣等先嘗
具啓請于昭聖慈夀皇太后務選老成謹厚内臣以侍
陛下任使其曾經先朝随侍遺奸不得濫與又嘗極言
異端左道亟宜痛絶頃條奏進如脩德十二事其一謂
齋醮祈禱日費不貲此皆先年亂政之徒芟鋤未盡妄
引番漢僧道試嘗上心夫齋醮之事乃異端誑惑虚誕
誣妄聖王所必禁也昔梁武帝宋徽宗崇信遵奉無所
不至一則餓死臺城一則纍係金國求福不得反以召
禍又如近日劉瑾錢寧軰崇信佛道建造寺宇皆殺身
亡家略不蒙佑則其無益有損不待辨矣惟陛下留神
采納斥遠左右奸人及遠方僧道罷停齋醮清查一切
冒濫恩賞實萬世無疆之休
詔蠲太岳太和山香錢一年備賑從湖廣守臣請也太
監潘真奏留不許
浙江鎮守太監劉璟坐違例任所置買田宅為有司所
發上罪其參佐謫戍邊者二人而田宅與璟如故刑部
主事鄭憲執奏不允
鳳陽府例有歲供果品上初即位罷之守備太監張陽
以舊規為請禮部覆議明詔已革不宜復增上命如舊
例行第嚴為禁約不許生事擾民
内官監太監崔文家人李陽鳳等抵工部匠頭宋鈺求
賄不獲因以他事嗾文杖鈺幾死事在法司問未結文
為陽鳳訴冤得旨改令鎮撫司訊理尚書林俊等執奏
以為祖宗朝以刑獄付之法司罪無大小皆聽平决自
劉瑾錢寧用事專任鎮撫司為之爪牙政出多門盜賊
滋起此陛下所親見更化善治正在今日不宜復以小
事詘法傷平明之治上不納明日又奏上怒其煩凟責
令對状俊曰昔唐德宗相裴延齡陽城欲取白麻壊之
唐文宗詔赦左藏盜吏狄兼謨繳還詞頭自古忠臣愛
君大抵如是夫太監崔文乃先朝之漏奸而左道之作
俑也蕩摇主心排軋言路其罪已不容誅兹復飾詞巧
辯脅奪見囚謂法司為無人謂祖宗成憲為不足守臣
受國厚恩誠不忍見朝廷百五十年紀綱一旦遂為此
軰紛亂人愚言突不敢愛死上頗優容之已而都御史
金獻民六科都給事中劉濟等十三道御史王鈞等工
科給事中余瓉等五城巡視御史初杲等交章論諫章
凢十有四署名者共八十人疏入皆付之所司
八月時上命修乾清宫北一府内官監太監陳林言見
役軍匠二千三百有奇乞月給米鹽戶部覆議府第損
壊不多增造穿堂儀門何至役人二千三百若謂事不容
已亦須立限完報上命立限完報不許妄費財力
戶科給事中孟奇言太監李宣故逆瑾黨也已奉詔革
職近者諂賂皇親結為姻好夤緣左右復有提督京倉
之命自皇上中興以來除舊布新而先朝奸黨内臣弟
姪家人猶潜居都城布列禁地鑚刺伺窺無所不至若
其謀遂成則其禍匪細伏望將宣取回閒住凡一切奸
黨弟姪家人盡逐之使肘腋之下豁然清謐而勲戚之
家敢有貪嗜權利與厮養下軰結為婚媾者即如法禁
絶以警將來上曰李宣已有旨矣一切奸黨所引宦豎
人查發回南京監局着役弟姪軰無得入禁門勲戚仍
與婚者必罪不貸九月舊例上林苑地聽牲戶開墾為
業惟育牲種蔬果以供上用不收子粒弘治間太監寗
誠始畝科銀三分嘉靖改元詔革去至是以監臣奏復命
徵收戶部參奏各署内官始則侵民田為牲地終則奪
牲地為已業觀其設心不盡逐四署之民而專聚一已
之利不已也宜恪守前旨追寢近批以安人心不報
工科給事中解一貫等奉勅查勘馬房地土事竣奏將
踏勘過牧放官場築封堆永為遵守軍民産業勲戚莊
田給還承管及參太監谷大用李璽樹黨蠧政奪産殃
民宜明正典刑及接管太監楊金等經收太監杜堂等
并巡青千戶陳謹等通行逮治仍乞裁減御馬監管場
官聽監督馬房主事徵收子粒召買糧料支用盡革歲
派送監草料以備各邊緊急奏請戶部如其言覆請得
旨御馬草場依新冊仍舊本監管理歲收銀兩准作脩
理等項支用清出地土莊田依擬給主谷大用亂政害
人本當問究但念迎請勤勞姑貫之仍降二級仍舊司
香李璽并楊金杜堂等都免提陳謹等各罰俸二年
十月臨洮府知府郭九臯為灤州民趙紀誣以前任太
平府事訐告東厰太監芮景賢奏聞命差官校逮問巡
按陕西御史劉翀言東厰之設專主緝訪在京奸偽無
受理詞状遠差官校拿人之例趙紀細民不訴撫按而
越訴東厰實由書手陶淳通賄景賢所致也乞將趙紀
陶淳九臯同解法司問理六科給事中劉濟等言趙紀
小人無忌憚實定國公徐光祚主之查得國初魏國公
徐達脩理山海關欽賜彼處田土即於洪武末年具奏
辭已經順天撫按官孟春郭南奉旨查復給與軍民屯
種今光祚欲隠情奏討故嗾趙紀捏奏土豪欺占以為
之地耳法當並究而十三道御史彭占祺等亦合疏力言並
下鎮撫司知之巡視光禄寺科道官王瑄等劾奏東安門内
使張遷田博孟貴及軍役蕭名胡柰等索要粮長解戶
財物數多乞行提究命逮蕭名等下鎮撫司如干礙張
遷等據實奏聞
兵科給事中陳時明等言逆黨廖鵬受賂逆濠計復護
衛李琮握兵禁内為彬心腹俱罪坐反逆不可末減始
法官擬罪朋黨亂政盖預為解脫之地迺得奉旨緩死物
議沸騰乞將鵬琮押赴市曹明正其罪仍敕都察院追
究納賄舞文者寘之法下所司知之命貸重犯王欽王
錦王銓死各發邊衛永遠充軍仍免追贓時欽等飾詞
奏辯左右有為之營脱者刑科都給事中劉濟等言王
欽等已奉欽依處决忽降内批免贓減死以天下共誅
之人為左右罔利之地廢法亂紀莫此為甚已而刑部
都察院各疏執奏俱報有旨
十一月劉最既調廣德州判官去而東厰太監芮景賢
復奏最在途仍用禮科舊銜乘坐船取夫役而長蘆巡
鹽御史黃國用復遣紙牌送之並屬違例上命逮最國
用下詔獄鎮撫司具獄上得旨最謫戍國用降遠方雜
職刑部執奏最等情罪宜下法司擬評不報
先是楚王榮㳦及湖廣撫按官奏承奉副潘朝等挟勢
要求肆言謗毁指斥親王面忤世子命遣官會鞫之至
是都察院覆議朝等十三人情罪比依謀叛宜寘重典
其脅從者當謫戍如律而楚王以淳質受侮宜賜書慰
諭得旨俱如所擬
御馬監以勇士營随駕官勇士馬匹不足欲行太僕寺
調取兵部言本監兊過馬匹足備騎操似難再給但稱
省牲在邇請將順天府所屬寄養者挨次選五百匹暫
給之并行領馬官勇士不許任情選擇其各營倒失者
仍行提督營馬少卿追給無姑息以致損耗從之
始太監于經占奪人田園已論罪追贓入官而其弟于
綸復夤緣奏乞得領價值刑部執奏謂律凢贓枉法者
入官求索者給主此定法也綸以匹夫熒惑上聽始終
亂法罪不可宥請治之得報有旨
三年二月給事中鄧繼曾言祖宗以來凡有批荅必下
内閣擬議而行頃者中旨事不考經文不會理或左右
羣小竊權希寵以至于此陛下不與大臣共政而容若
軰干政臣恐大器之不安也疏入上怒下繼曾詔獄尋
降金壇縣縣丞時給事中張達韓楷鄭一鵬御史林有
孚馬明衡季本各論救皆不報
御用監太監刁永潘傑等以織造上用大祀衮冕袍服
皮弁等成為各匠陸宣張鴻等五十二人乞恩陞職科
臣恭駁以為不可下工部議言匠以藝食於官織造其
分耳安得濫覬恩澤且陳乞之弊新詔嚴革誠念其勞
量賜金帛足矣詔授皮作局副使者二十五人餘悉賞
銀二兩絹二疋
發净身海戶劉用王談等還原籍初用奏乞收留上怒
逐還至是談復率衆奏擾詔錦衣衛逮其首事者杖而
逐之
初湖廣鎮守太監李景儒歲進魚鮓巡按御史沈俊武
昌府知府王鸞各疏請罷之禮部議額外進獻不免煩
民每歲科斂動以千計罷之便詔禁毋科斂擾民
四月内供用庫太監梁政等奏稱内官内使等月粮例
人四斗今十減其三用不足請於太倉補給戶部覆議
本庫歲額米八萬五千四百八十石有奇而食者一萬
五千餘人歲不過七萬五千餘石耳裒多益寡用宜有
餘太倉軍國重儲未可輕動上曰元年所蠲三分其暫
聽補給他如故
工部覆江西鎮守太監崔和議一謂征操軍士缺乏器
械議將贑袁等衛所歲造貯庫者乞聽存留一年備用
一謂宸濠逆産先後所報銀數不同議行鎮巡衙門委
官估值其已鬻而減值過多者如數補足議值過多而
不售者量從減鬻有原主者給還詔可其報銀異數令
鎮巡官會勘以聞
初免北義河二處草場内官監太監陳林以蘆葦地不
應盡行開耕御馬監太監閻洪以子粒地不應槩徵蘆
葦各疏争之下部行勘草場子粒本屬御馬監弘治十
二年内官監始以營造借採蘆蓆奉孝宗皇帝聖旨春
夏御馬監牧秋冬内官監採而子粒地畆頃又有新籍
屬御馬監歲收詔二處草場照弘治年間例行子粒仍
歸御馬監管理
銀作局太監張敬以造各王府金冊計用二千九百兩
有奇請行戶部收買部議時災用詘請暫發内承運庫
金免收買仍行雲南布政司催徵年例金及各司府贖
金詔部買金二千進用餘取之内庫徵逋如議
五月守備南京内官監太監王堂請撥孝陵等衛軍三
千名看守房屋已得旨許之兵科都給事中安磐因劾
堂欺慢謂本朝事例私役軍人過十名者據法論而堂
公然自擬名數具牘上請其視私役輕重又何如也宜
追寢前命革堂閒住以示薄罰疏入報聞後南京御史
唐勲等合疏劾堂乞明正其罪章下所司
兵部尚書金獻民言朝廷軍職專以待有功祖宗舊制
不許輕授屢朝禁例甚明曩太監丘清等病故欽陞伊
弟姪丘麟趙雲等為錦衣衛千百戶臣等并該科執奏
以為不可未見俞允意成命難回於既出事幾當絶於
將來故未敢再干天聽兹尚衣監張昌又為本監太監
潘傑援例乞陞其姪景釗為百戶欽蒙宸斷止與所鎮
撫盖聖心知其不可故量裁其秩以示反正之漸耳然
臣等則以此軰授官陛下既知非制則當痛絶於今日
不當猶豫以為後人之張本伏望將潘景釗廕官新命
特賜收回倘念傑舊勞别加優賞則恤下之恩法祖之
美兩全而無失得報有旨
以斬獲韃靼功賜鎮守薊州總兵署都督同知馬永實
授賞巡撫都御史孟春鎮守太監李能巡按御史盧瓊
巡關御史余符守備左監丞楊世英戶部郎中顧天祐
兵備副使熊栢各銀幣有差
南京孝陵司香内使谷大用奏乞回京調理禮科給事
中章僑言先帝初政清明可繼列聖之美未幾為大用
等所誤内連瑾賊外引彬寧樹八黨之兇釀十六年之
禍遂使先帝不得正其終陛下知之悉矣節奉明旨列
其罪状天語戒嚴凛於鈇鉞大用死有餘辜不知一旦
何所窺瞷故違詔旨而敢於陳乞敘奉迎之勞懷康陵
之便假生還之語投干進之機其設謀積慮罪不容誅
矣臣謂不早辨而痛遏之恐乘間伺隙羣兇競起不至
復亂天下不止也章下所司知之
七月上以司禮監太監張欽有贊襄功廕弟姪一人為
錦衣衛指揮同知世襲欽朝鮮國人無族屬以家人李
賢承襲至是賢故其子儒乞襲職兵部尚書金獻民言
武職非軍功不得世襲况李賢以他姓冒廕李儒豈容
再冒耶乞如新詔裁革以慎名器上念欽勞仍命儒世
襲
先是弘治初年京城九門歲入稅鈔六十六萬五千八
十貫錢二百八十八萬五千一百三十文至二十年後
歲入鈔七十一萬五千八百二十貫錢二百五萬四千
三百文及正德七年以迄嘉靖二年則歲入鈔二百五
十五萬八千九百二十貫錢三百一十九萬三百六十
文至是守門内官監少監王敬疏乞減錢鈔已奉旨如
弘治年間税例敬復上疏言崇文朝陽東直三門所稅
錢不足以供乞如弘治二十年例下戶部議尚書秦金
言各門錢鈔正以備光祿諸司祭品之需近詔如弘治
年例已減鈔一百八十九萬餘貫錢三十萬五千餘文
矣王敬貪恣無厭又欲以弘治中年例行之則私槖益
充而公需必乏惟上裁察詔崇文等三門錢鈔如弘治
初年數仍减錢三十萬文
己巳錦衣衛百戶俞賢以太監俞泰義子𫝊陞管事兵
科參論謂事宜裁革兵部覆奏祖宗舊制武職以授軍
功管事必由推選至於夤緣乞陞則孝廟之禁例而查
革冒濫又陛下登極之明詔也今俞賢曾無公家之勞
又非太監子姪遽以錦衣管事之銜而加之僕隸厮養
之軰輕䙝名器紊亂典章誠如科臣所言者亟行裁革
以杜陳乞之端得報有旨
弇山堂别集卷九十八
