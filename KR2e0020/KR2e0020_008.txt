弇山堂别集卷八
明王世貞撰
異典述三
文臣監修國史
國朝修實錄例以内閣大臣總裁而元勛上公一人監
修獨高廟實錄初以曹國公李景隆監修戶部尚書夏
原吉副之中用太子少師姚廣孝及夏公至嘉靖中修
睿宗實錄復用禮部尚書席公書吏部尚書廖公紀盖
特典也
文臣知經筵
故事勛臣一人知經筵内閣臣俱同知經筵後至李文
達賢始以内閣首臣與勛臣俱知經筵而劉文穆劉文
靖楊文忠徐文貞張江陵及今申少師俱因之矣夏貴
溪嚴分宜雖極貴寵而上不御經筵遂成闕事
勛臣從祀孔廟
萬歷中詔以新建伯王守仁從祀孔廟時布衣胡居仁
亦與焉真非常之遇也
文臣配享
高廟配享不及文臣洪熙中以太子少師贈少師姚恭
靖公廣孝配文皇帝嘉靖中以御史中丞贈太師劉文
成公基配高皇帝姚至嘉靖中革賜祀於大興隆寺
藉田孤卿五推
天子耕藉田三公五推九卿九推今例以公侯兼三太
者充之張江陵以少師與五推盖特恩以為加太傅張
本也
文職世文蔭
嘉靖元年楊太師廷和蔣少傅冕毛少保紀以辭伯爵
費少保宏以辭蔭錦衣指揮使改蔭錦衣指揮千戶等
官復固辭以兵部尚書彭澤言蔭楊公四品在京文職
蔣毛五品費七品皆世襲固辭復不許然四公迄無拜
侍郎非本曹
嘉靖中董吴興份以工部尚書管吏部左侍郎事正德
中儲文懿瓘以戶部左侍郎起管右侍郎事又嘉靖初
兵部左侍郎陶諧黎爽俱管右侍郎事萬歷中右都御
史吳兊張佳胤管兵部左侍郎事又兵部左侍郎王遴
起管右侍郎事則以左侍無見缺故也萬歷中萬宜興
士和以禮部左侍郎管南京禮部右侍郎事翁餘姚大
立以兵部左侍郎管南京刑部右侍郎事尋以原官管
南吏部右侍郎事胡永昌執禮以兵部左侍郎管南京
兵部右侍郎事則以南部無左侍故也按儲文懿瓘後
復以戶部左侍郎起南京左嘉靖初胡端敏世寧以兵
左侍告南改吏左非謂南必無左有左不設右有右不
設左乃故事也吴興一轉尤為異典
巡撫非部院
永樂間大理寺卿胡槩參政葉春同撫南直隸太常寺
少卿周訥撫湖廣大理寺丞郭瑄撫廣東大理寺丞孫
時撫山西通政司參議朱侃撫廣西正統間大理寺卿
蔡錫撫湖廣大理少卿張驥撫浙江大理寺丞孔公恂
撫直隸景泰初大理寺丞王振撫貴州大理寺卿孔文
英鎮紫荆通政司參議鄒文學鎮保定大理寺丞羅綺
贊理甘肅軍務李奎撫保定成化間大理少卿吴道宏
撫鄖陽又正統巡撫山西河南侍郎于謙降大理寺少
卿嘉靖巡撫順大僉都御史張阯降寺丞俱仍巡撫
大將軍
國朝將軍掛印者事權甚重可以生殺人而大將軍為
尤重洪武元年以徐中山達為征虜大將軍至十七年
卒雖以常開平李岐陽之才且貴重然不過副將軍而
其他有征南征北征西征戎之專寄亦不過將軍而已
傅潁公之平雲南鎮北邊張英公之三下交阯統衆多
者至八十萬少亦三十萬然皆不得掛大將軍印也余
所知者十六人
征北大將軍徐達馮勝藍玉(洪武)丘福(永樂)平北大將軍李
景隆(建文伐燕)柳溥(景泰)朱永(成化)朱暉(正德禦虜)杭雄仇鸞(嘉靖俱禦虜)
鎮朔大將軍薛祿譚廣(宣德)楊洪石亨(景泰俱征邊)
按譚杭以都督得之尤為異典余嘗見仇鸞銜位云平
北大將軍總督京營戎政統領各路人馬太傅太子太
師咸寧侯可為寒心然未幾死事敗僇及妻子正德中
有稱威武大將軍朱夀者上也而許泰則為副將軍迨
南狩上自稱總督軍務而太監張永與彬曰提督贊畫
機密軍務張忠及泰曰提督軍務一時各邊稱總督者
俱改總制及提督
世廟幸承天以太師翊國公郭勛為都護大將軍太子
太傅成國公朱希忠為副將軍
掛兩將軍印
永樂中征南將軍沐晟征蠻將軍韓觀先後掛征夷副
將軍印嘉靖中征蠻將軍柳珣亦掛征夷副將軍印俱
有安南之師故也
副副將軍
洪武四年徐魏公達北討李曹公文忠馮宋公勝為左
右副將軍鄧衛公愈湯中山和為左右副副將軍按唐
諸鎮征黃巢四面行營各設都統而王晉公鐸以上相
臨之為都都統事相反而相𩔖
外任下遷翰林
外任左遷而得翰林者洪武中時有之若永樂庚寅許
州知州潘文奎以事當降為有文學改左春坊司直郎
乙未湖廣按察僉事言蘄州同知桂宗儒柔懦當黜以
任淺送都察院問刑三載改翰林院修撰宣德丙午吏
部言四川按察使陳璉不諳憲法改通政使掌國子監
祭酒因謫而遷清近誠為異事壬子大學士楊士奇等
言交阯南靈州革任知州黎恬有文學改右春坊右諭
德又山東左參政俞士吉考滿升詹事府詹事亦可謂
非望之典最後如雲南布政使陳文之入為詹事浙江
布政使李默之入為太常寺卿掌南京國子監祭酒事
皆視若登仙矣
翰林兼諫官
洪武中夏公原吉范公顯祖以太子賓客兼治書侍御
史永樂丁未李公準以太子賓客兼吏科都給事中嘉
靖庚戌趙公貞吉以左春坊左諭德兼河南道御史宣
諭行營己丑夏公言以翰林院侍講學士兼吏科都給
事中李以三品兼七品尤異國初治書侍御史階正四
品盖今僉都御史官也
翰林改給事中
正統中大學士金幼孜子翰林檢討達改給事中成化
中翰林檢討李昊改南京禮科給事中昊忻王教授王
薨故也
翰林改御史
洪武中翰林院編修馬亮任敬王璉王輝陳敏張惟洪
熙元年翰林院侍講李時勉羅汝敬俱改監察御史仍
限李羅一日言一事凡三日而下獄正統己巳徐公珵
以翰林院侍讀改浙江道御史募兵彰德楊公鼎以右
春坊右中允改河南道御史募兵兖州檢討王玉改江
西道御史募兵濟南俱事完復故官
翰林改教授
永樂乙未進士第二人李貞第三人陳景著俱以翰林
院編修九年滿當遷改鄉官便養貞得高州府景著得
福州府俱教授遂以此官終其身景著及第時僅十八
尤可惜也又有錢唐王羽者由太常少卿請便養亦得
杭州教授正德中援此例以授興化養親御史陳茂烈
固辭
狀元謫任
狀元授官以後謫為他官者羅倫舒芬俱自修撰謫市
舶司副提舉吕柟自修撰謫解州判官張昇自左庶子
謫工部員外郎俱以言事陳謹自修撰謫廣州府推官
以公誤范應期以修撰謫南京大理寺評事以被論
進士徑授編檢
洪武十八年乙丑授進士馬京等為編修吴文為檢討
建文庚辰進士吴溥楊榮楊溥俱為編修盖官制未定
也若正統己未進士錢溥教内使徑授檢討正德三年
徑授二甲第一人焦黃中三甲第一人胡纉宗為檢討
盖中人瑾變亂成法且欲私其門客及鄉人故也
首甲不授翰林
洪武四年初開科狀元吴伯宗授禮部員外郎(時正六品)第
二第三人郭翀吴公達俱吏部主事(從六品)而會元俞友
仁中三甲為縣丞盖官制未定也丁丑狀元陳䢿第三
人劉鍔成謫補鴻臚寺司賓署丞尹昌隆授禮部主事
以人言考官私南人故也嘉靖壬辰第二人孔天胤授
陜西按察僉事以王親故也
給事御史互改
洪武中給事中宋善萬徵彭通王惟言王□改監察御
史李爌以御史改工科給事中兼齊王府錄事若永樂
江西道御史汪俊民改刑科給事中山東道御史文郁
改工科給事中吏科右給事中羅亨信工科給事中周
岐正統給事中朱良暹李運俱改監察御史又給事中
金達王庾暫改御史募兵正德兵科都給事中王翊刑
科給事中張禴工科都給事中段豸俱改御史查盤凡
五六見若王肅敏廷相以庶吉士授兵科給事中降亳
州判官陞高淳知縣入為監察御史邇來徐貞明以給
事中謫按察照磨陞推官兵部主事尚寶司丞再以尚
寶卿兼御史治水利尤異
布衣總裁國史
永樂詔重修高廟實錄布衣陳濟與學士解縉等為總
裁而禮部尚書李至剛及講讀以下僅為纂修官
布衣考試
洪武四年京畿試前元貢士鮑恂與學士宋濓等同為
考試官
三布衣優禮
國朝優禮處士與處士所以自處者毋過於陳静誠遇
吴康齋與弼武學士周文而已陳在高帝初應聘與參
帷幄大計再授翰林院學士辭授禮部侍郎尚書以至
尚書左丞又辭竟以處士卒遣中官諭祭官為賻葬有
子枋以遇故特擢累官至尚書武在文廟初以藩邸講
讀之舊驛召至京賜襲衣銀帶鞍馬以為翰林院侍講
學士固辭聽以學士致仕賜勅及白金文幣酒餼馳驛
歸吴在英廟時遣行人齎勑及金幣驛召引見授左春
坊左諭德賜宴文華殿内閣學士李賢待再賜金幣羊
酒三辭俱温音慰畱最後賜勑及銀幣給月米遣行人
護歸其初聘勑曰朕承祖宗求賢圖治亦有年矣永惟
勞於求賢然後成無為之治樂於忘勢乃能致難進之
賢聞爾與弼潜心經史博洽古今藴經國之遠猷抱致
君之宏略爾乃嘉遯丘園不求聞達朕眷懷高誼思訪
高賢渴望來儀以資啟沃今特遣行人曹隆往詣所居
徵爾赴闕仍賜禮幣以表至懷爾其惠然就道以副朕
翹待之意賜歸勑曰朕惟自古英君誼辟莫不好求賢
士以臻治理故服位以來深思先務莫急於此聞爾與
弼懷材抱道嘉遯林泉特遣行人齎捧書幣造廬徵聘
爾乃惠然肯來深慰朕懷欲煩輔導東宫特授春坊諭
德爾以衰老固辭朕堅意不允畱之數月病勢不已乃
知本心非不欲仕第以不能供職故耳於是特允所辭
且以嘉猷勖朕足見忠愛之誠仍遣行人送還故里賜
以銀幣用表至懷復命有司月給米二石以資供膳爾
其優游桑梓安身樂道以度遐齡倘精力未衰尚其無
忘纂述以繼前賢輔教垂世之意其初授官賜銀幣辭
疏旨曰朝廷久聞高義特用徵聘今惠然遠來朕深嘉
悦然幣以將誠官以命德禮非過也不允所辭面見諭
曰重卿學行特授宫僚煩輔太子再辭疏旨曰朕知乃
心不干仕進故不煩以冗務特處以宫僚之職不必再
辭三疏辭旨曰固辭雖得難進之義揆之中道無乃過
乎欲觀秘書可勉就職觀此二勑三旨一諭雖内閣輔
臣其優禮遠不能過也
編修主會試
洪武戊辰國史編修蘇伯衡李叔荆主會試
編修主鄉試
永樂癸未編修王達戊子檢討王洪甲午編修周述正
統丁夘檢討錢溥成化乙酉編修彭華俱主應天試
司直修撰主會試
永樂己丑左司直郎徐善述乙未翰林院修撰梁潜王
洪景泰辛未修撰林文主會試
待詔典籍紀善主會試
洪武乙丑翰林院待詔朱善前翰林院典籍聶鉉丁丑
吉府紀善白信蹈主會試
致仕官主試
洪武乙丑命前翰林院典籍聶鉉主考會試宣德癸丑
前少保戶部尚書武英殿大學士黃淮主考會試聶待
選吏部黃以謝恩適至京故也然聶以卑官得之其同
試乃有講讀以上者尤為奇矣
非翰林官主試
洪武三年主鄉試者御史中丞劉基治書侍御史秦裕
伯丁丑主會試者吉府紀善白信蹈革除中太常寺少
卿高巽志主己夘庚辰鄉會試
同考官尊於主考
洪武丁丑紀善白信蹈主會試而同考則侍讀張信侍
講戴彛正德丙辰侍講學士陳循主會試而同考則太
常少卿魏驥景泰辛未修撰林文主會試而同考則侍
講劉儼廣東參政羅宗本
三伯讀卷
廷試讀卷官當以内閣及九卿詹事翰林學士為之惟
天順丁丑徐有貞以武功伯掌内閣王驥以靖遠伯掌
兵部楊善以興濟伯掌鴻臚寺讀卷居諸公首亦時制
之變也成化中王越以威寧伯兼宫保掌都察院亦預
讀
異途官讀卷
又正統中左都御史楊善以守城生員戶部左侍郎掌光
祿寺事柰亨以吏員太常少卿程南雲以習字生讀卷
尤為奇事亨序列内閣戶部右侍郎兼學士陳循上
特賜出身
宋制大臣或有不由科第者特賜於某人榜出身或用
累舉恩賜第國朝無之唯永樂間曲阜孔諤以舉人至
京中副榜第一人諤宣聖後皇太子召見特賜進士出
身授左春坊左中允侍講讀
鄉試不第而特許會試者景泰中陳瑛王倫也(大學士循文子)
(有疏)會試不第而特賜廷試者洪武中韓克忠等一榜進
士也會試不第免廷試特賜進士出身者孔諤也(一云諤超)
(授中允未賜進士出身後文皇帝改監察御史)
贈進士
天順七年貢院災會試舉人死於火者九十人事聞俱
贈進士出身
一歲兩狀元
洪武丁丑廷試賜陳䢿劉鍔尹昌隆及第後以舉人訴
覆試復取韓克忠王恕焦勝及第凡二榜兩狀元而二
公官俱不顯
連歲狀元
永樂辛夘始廷試寄監中式舉人陳璲等賜蕭時中苗衷
黃暘及第明年復廷試中式舉人林誌等賜馬鐸林誌
王鈺及第連歲二狀元而皆不顯
會試四主考
天順癸未禮部左侍郎學士陳文尚寶少卿兼修撰柯
潜為考試官貢院災以次年改太常少卿學士彭時侍
讀學士錢溥
丞相知貢舉
洪武三年應天鄉試特進右丞相汪廣洋左丞相胡惟
庸知貢舉御史中丞劉基治書侍御史秦裕伯主試同
考則侍讀學士詹同弘文館學士睢稼起居注樂韶鳳
尚寶丞吴潜國史編修宋濓四年仍鄉試主試兵部尚
書吴琳國子監司業宋濓尋會試知貢舉仍廣洋惟庸
又設主文官為禮部尚書陶凱前翰林侍講學士潘廷
堅考試翰林侍讀學士詹同國子監司業宋濓等
知貢舉官讀卷
禮部尚書知貢舉不得為讀卷官唯永樂中特詔尚書
吕震嘉靖中特詔尚書嚴嵩讀卷皆異數也
典史中會試
曹文襄鼐以太和典史運糧至京乞會試得第二人廷
試復為第一人不十年遂登相位後有刑部吏南昱松
陵驛丞鄭温然位不甚顯考蘇州志常熟黃鉞叔楊亦
以典史中會試
朱書黃榜
永樂甲辰上臨軒策士初以孫曰恭為第一邢寬為第
二既而曰孫暴不如邢寬遂擢寬第一曰恭第三仍朱
書黃榜一時以為盛事
同考試官作試錄序
洪武二年京畿鄉試錄序出於國史院編修宋濓四年
京畿鄉試錄序復出於濓俱國子司業是秋會試錄序
復出於濓俱同考試官最後者盖濓以文學見重故耳
嘉靖甲辰主考禮部尚書學士張潮卒於試院同考翰
林修撰茅瓉為後序甲子應天主考中允孫世芳卒於
試院同考吏部蔡國珍為後序
一歲兩考庶吉士
永樂甲申擇二甲文學優長者楊相等五十一名及善
書湯流等十人俱為翰林庶吉士進學五月擢庶吉士
杜欽王惟正節慶為戶科給事中周玉羅亨信張侗為
工科給事中明年正月始復選楊相劉子欽彭汝器王
英王直余鼎章敞王訓柴廣敬王道熊直陳敬宗沈升
洪順章朴俞學夔羅汝敬盧翰湯流李時勉段民悦吴
紳楊勉及首甲修撰曾棨編修周述周孟簡二十六人
於文淵閣肄業所謂二十八宿者而周忱陳請與焉司
禮監月給筆墨紙光祿寺日給酒饌禮部月給膏燭工
部人給第舍按今人但知二十八人不知其先取六十
一人也宣德癸丑選年少質美者尹昌黃瓉趙智陳雲
傅綱黃回六人為庶吉士令王直教習十一月復選徐
珵賴世隆吴節李紹姜洪虞瑛潘洪王玉陳金劉實鄭
建方熙何瑄為庶吉士并令王直教習今人但知徐珵
即有貞為首不知其有尹昌等六人也盖一榜有前後
兩庶吉士矣若嘉靖壬辰初取錢亮許檖閔如霖衛元
確段承恩韓勖扈永通吕光洵謝九儀劉光文黃獻可
劉士達劉思唐閻樸胡守中錢籍王梅雷禮邊涔李大
魁郭希顔進呈矣上閱卷見彌封有不固者寢之尋詔
復選得吕懷范瑟錢亮黃應中秦鳴夏邊沆閔如霖王
珩衛元確浦應麒游居敬趙汝濓劉思唐閻樸胡守中
李本趙維垣何城王梅李大魁郭希顔盖以後選為重
也
冠帶舉人
永樂甲申翰林院試下第舉人張鉉等六十一人俱賜
冠帶於國子監進學以俟後科丙戌廷試乙榜舉人周
翰等二人俱賜冠帶於國子監進學餘除教官己丑國子
監試下第舉人熊槩金庠等十餘人并會試中式舉人
陳璲等俱寄國子監不給冠帶宣德癸丑試乙榜龍文
通章瑾等二十四人如張鉉例給訓導俸攷諸冠帶舉
人登第者十不下六七而名世之臣不與焉
史官教庶吉士
教習庶吉士多用學士以上官亦間有及講讀者惟正
統乙丑初用編修趙恢後用修撰王振
藩臬兼任
成化中湖廣右布政使陶魯兼廣東按察副使正德中
江西右布政使吴廷舉兼本省按察副使嘉靖中山西
右參政王輪兼按察僉事山西右參政李蓁江西右參
政張景賢浙江右參政劉濤俱兼按察副使盖皆為兵備
地方有年勞或功賞故也以吾吳兵備言之山東右參
政任環湖廣右參政王叔杲俱兼按察僉事湖廣右參
政湯賓兼按察副使凡三人近年以來不可勝紀襄陽
兵備楊一魁則陞右參政無兼秩吾蘇松兵備馮叔吉
徐節蹇達則直為湖廣按察使萬歷十五年有致縉紳
錄至者閱之為駭然因記於此亦時制一大變也
以按察使飭兵者湖廣蘄州李琦河南汝南胡緒山西
冀北王緘陜西寧夏戴光啟固原李廷儀甘州邢玠山
東齊山曹子朝四川下川南蔡國珍廣東海南陳瑛雲
南騰衝姜忻清軍邊維垣廣西賓州陳洙
以右參政飭兵備者北直隸永平葉夢熊密雲郭四維
紫荆張修吉宣府王學書遼東海盖郝杰山西冀寧許
雲濤陜西莊浪茹宗舜靖邊李春光岷州郭汝河州張
思忠臨鞏石櫃隴右趙焞
以右布政使掌按察司者河南王體復
特涖鄉土
永樂中西安人楊恭自刑科給事中擢陜西右布政使
開封人許廓以工部左侍郎彰德人王彰以右都御史
俱巡撫河南兖州人樊敬以右通政兼行軍司馬鎮濟
寧
吳人陸公完以逐流賊至吳提督軍務撫臣俱聽節制
秦人彭公澤以平蜀寇由關中進兵後處置哈密事復
總甘肅諸鎮軍務楚人陳公金以討姚源賊兼總七鎮浙
人趙文華以征倭提督閩人張經徽人胡宗憲俱以備
倭總督山西人則少師太宰楊公博少保大司馬王公
崇古天津人右都御史劉公濤真定人大司馬梁公夢
龍俱以總督禦敵吾吳少司馬劉公畿亦以總督討徽
寇俱涖本土
節制各省
弘治以前雖有大征而文臣多係參贊即有重寄多是
本省節制及隨行官軍而已正德中陸司馬完彭中丞
澤破山東河南大盜兼督二省南北直隸湖廣陳尚書
金破東鄉姚源盜總制江西浙江福建湖廣南直隸等
處洪尚書鍾破籃鄢盜總制湖廣鄖陽陜西河南四川
等處嘉靖中平田州亂王新建伯守仁總督廣東廣西
江西湖廣諸處拒北邊翟尚書鵬總督宣大遷薊北直
隸山西河南等處平江西寇胡尚書宗憲總督兩浙南
直隸江西福建諸處俱聽便宜行事鎮巡等官俱聽節
制
兩京文臣總督
京營兵馬例以公侯伯總督而文臣或提督或協理南
京守備例亦用公侯伯而文臣稱參贊其奏疏行移坐
次皆出其下惟景泰初于肅愍謙以少保大司馬稱總
督軍務列武靖侯石亨上王忠毅以靖遠伯大司馬稱
總督機務坐守備寧遠伯任禮左盖以二公望重故優
寄之後不爾也
勛臣巡撫
文臣稱巡撫而武臣内臣稱鎮守例也獨宣德中少師
隆平侯張信巡撫陜西而嗣後都御史陳鎰王文侍郎
耿九疇却稱鎮守
給事中巡撫
永樂十九年遣給事中馬俊等同尚書蹇義金純等巡
行天下撫安軍民俊往南直隸葛紹祖往四川王勵往
河南李瑒往陜西許能往浙江章雲往江西徐初往福
建陶衎往北直隸劉渙往山東劉藎往湖廣艾廣往廣
東蕭竒往山西楊春往廣西正統十四年命吏科都給
事中張固往河南裕州兵科都給事葉盛往陳州等處
勑其招撫流移耕種生理仍提督各衛所操練軍馬固
守城池如有賊寇生發相機𠞰捕毋致滋蔓
錦衣一品
錦衣典親軍其後寄以詗察之柄體勢日重然本非尊
官也故雖紀綱門達逯杲之寵寄横肆然綱達不過都
指揮僉事杲僅指揮同知而已袁彬自都指揮出僉都
府方晉横玉正德初指揮高得材緣從父鳳柄司禮轉
陞右都督終以非例於五府帶俸錢寧繼踵此官雖貴
盛之極而意猶歉之請以都指揮理事下兵部議曲為
䛕解遂成不疑沿流至於陸朱極矣今攷太保兼少傅
者一人陸炳太保兼太子太傅一人朱希孝太子太傅
一人劉守有左都督一人錢寧右都督一人陳寅都督
同知一人余蔭已上皆掌衛督行事官校者也右都督
一人錢安都督同知三人袁天章孫鈺楊俊士已上同
掌衛督捕者也其它恩蔭管事左右都督如麥祥高恕
黃浦之𩔖不可勝紀矣
弇山堂别集卷八
