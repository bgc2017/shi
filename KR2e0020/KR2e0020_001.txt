弇山堂别集卷一
明王世貞撰
盛事述叙
不佞生晩當累洽之季而又家世從纓紱後竊有志慕
說古公卿將相之盛屈指西京以還若功臣之族鮮通
籍者計獨有外戚王馬梁竇之屬雖鼎貴不足道而丞
相徹侯父子相繼僅絳條韋平兩三氏而已東京尚行
誼薄華腴玄纁羔鴈施自黃耉辟書徵輪徧於白屋而
關西之楊汝南之袁乃亦有四世為三公者西晉之習
流為江左蔓而北魏門蔭相藉爵封逓及一夫秉軸則
乘朱且垂百輪九命弁冕則戴貂詎止十輩而李唐之
史猶有志宰相世系者宋之郊恩三事而下推蔭必數
十百指援薦亦不可勝數至於元而真王徹侯三師三
公以至三省之長非特穆津之懿親則亦集賽之華胄閥
閱朱紫雖若蟬綿而庇蔭繫援亡足稱述我明之世文
武判隔濁涇清渭貴極冕弁者不參政紀齒自縉紳者
靡開茅土經術弛於紈綺崇顯局於賢科以故視前代
小遜焉爰若和氣磅礴淵源流衍雖義取側微材由自
奮而門積膏華蹤若憑倚至乃德祉互凝君臣交契或
蚤附風雲或恒依日月禄位名夀顯融令終代不乏人
人不乏遘要亦有可紀者夫侈庶彙之繁生則思坤輿
之厚偉修鱗之孳育則羡海王之廣以高帝之功德超
駕堯舜文皇之疆宇遠踰漢唐皇仁既宏聖夀復高維
城祼將繩繩振振其為盛事豈前代可擬故略叙一二
冠之篇首庶使談者知所本云
盛事述一
太祖功德
高皇帝闢乾轉坤功隻萬古又有古創業之主所不敢
望者四享天下三十一年一也聖夀七十有一二也自
江左併中原三也太子諸王二十四人公主一十六人
皆受冊封四也於乎盛哉
成祖功德
成祖文皇帝自起事至下京師凡大小百餘戰未嘗不
身冒矢石即位之後四征朔漠三下南交舟車之地無
間大小遠邇悉奉琛幣若榜葛剌滿剌加忽魯謨斯等
處新受朝命為王者殆三十國東逾遼水諸處及野
人烏梁海之地立行都司衛所設官統治幾三百處直
西部落數百種皆重譯來附其請置官府盖三之二西
南羌夷建宣慰宣撫安撫司及軍衛郡縣增益數百
自古討西南夷未有生得其王者獨是時下安南得偽
大虞上皇黎季犛(即胡一元)偽虞國主黎蒼(即胡&KR1039;)偽越上皇
簡定偽越王陳季獷錫蘭山國王亞烈苦納兒蘇門答
剌前王弟蘇斡剌
古西南夷國王未有來朝者獨其時浡泥國王麻邪惹
加那乃來朝闕下卒於京子遐旺受封闕下滿剌加國
王拜里迷蘇剌又蘇禄國東王巴都葛哈叭答剌西王麻
哈刺吒葛剌麻丁峒王叭都葛巴剌卜格默勒朗國王衞
喇義伊德伯俱來朝受封爵
自古封止中國山川而獨其時封日本山曰夀安鎮國
山浡泥山曰長寧鎮國山餘折枝國滿剌加國山俱曰
鎮國山各立御碑凡北討及迴鑾所至如靈顯翠秀等
山神應等十二泉立馬等五峰諸壑谷坡甸岡巘川圃
磧戍之𩔖皆錫以嘉名勒石垂永
各國貢物自金銀犀象香藥珊瑚玳瑁鶴頂龜筒諸器
皿外鳥則有孔雀火鷄紅白鸚鵡倒挂駝鳥獸則有麒
麟白鹿白象紅猴黑熊黑猿白麂福禄馬哈剌六足龜
白獺而中國亦自兩進騶虞人則有金衣銀衣人黑小
厮香則各色龍腦竒南蘇合油布則兜羅綿紅撒哈剌
八者藍覬木黑蕪蔓番沙紅絞節智杜花頭乍蓮花織
人象之𩔖珍珠寳石竒怪之物充牣天府
二子即天位
宣宗章皇帝二子長為英宗睿皇帝次為恭仁康定景
皇帝
英宗再正位
英宗皇帝為太上皇帝居朔漠一年居深宫七年再改
元為正統天順踐天子位總二十三年故劉文安定之
輓詩曰享國卅年高帝並臨朝八閏太宗同
再正東宫
憲宗以正統十四年為皇太子以景泰三年封沂王以
天順元年更御名復為皇太子凡兩赦
藩王登極
成祖文皇帝以燕王靖難登極景皇帝以郕王監國登
極世宗肅皇帝以興世子登極穆宗莊皇帝以裕王登
極
慈闈重慶
正統太皇太后張氏皇太后孫氏弘治太皇太后周氏
皇太后王氏正德太皇太后王氏皇太后張氏至嘉靖
初夀安皇太后邵氏昭聖皇太后張氏章聖皇太后蔣
氏莊肅皇后夏氏蓋四宫並尊矣
藩國之盛
熙祖凡四子仁祖最幼長夀春王次安成王次蒙城王
仁祖四子上最幼長南昌王次盱眙王次臨淮王
太祖二十四子懿文太子及文皇帝外為秦愍王樉國
西安晉恭王棡國太原周定王橚國開封楚昭王楨國
武昌齊王槫國青州(尋廢)潭王梓國長沙(自焚除)魯荒王檀
國兖州蜀獻王椿國成都湘獻王栢國荆州(自焚除)代簡
王桂國大同肅莊王楧國甘州移蘭州遼簡王植國遼
東移荆州慶靖王㮵國韋州移寧夏寧獻王權國大寧
移南昌(曾孫宸濠誅)岷莊王楩國雲南移武岡谷王橞國宣
府移長沙(廢)韓獻王松國平涼瀋簡王模國潞安安惠
王楹國平涼(無子除)唐定王桱國南陽郢靖王棟國安陸
(無子除)伊厲王㰘國河南(至六世典英廢)
成祖四子自仁宗外為漢王高煦初國雲南繼青州不
行移樂安(反除)趙簡王高燧國彰德皇少子高爔逝未受
封
仁宗十子自宣宗外鄭靖王瞻埈國鳳翔移懷慶越靖
王瞻墉國衢州(未行無子除)蘄獻王瞻垠(未國無子)襄憲王瞻墡
國長沙移襄陽荆憲王瞻堈國建昌移蘄州淮靖王瞻
墺國韶州移饒州滕懷王瞻塏國雲南(未行無子)梁莊王瞻
垍國安陸(無子除)衛恭王瞻埏國懷慶(無子除)
宣宗二子英景
英宗七子自憲宗外德莊王見潾國濟南許悼王見淳
(未之國無子除)秀懷王見澍國汝寧(無子除)吉簡王見浚國長沙
忻穆王見治(未之國無子)徽莊王見沛國鈞州(曾孫載埨廢國除)
憲宗十四子孝宗及未名長子外悼恭太子祐極興王
諱國安陸(後尊帝號)岐惠王祐榆國德安(無子除)益端王祐檳
國建昌衡恭王祐楎國青州雍靖王祐橒國衡州(無子除)
夀定王祐榰國保寧移德安(無子除)汝安王祐梈國衛輝(無子)
(除)涇簡王祐橓國沂州(無子除)榮莊王祐樞國常德申懿
王祐楷國叙州(未行無子)
孝宗二子自武宗外蔚悼王厚煒(未之國無子)
睿宗即興王諱長岳懷王未名薨追贈
世宗八子自穆宗外哀沖太子載□莊敬太子載□景
恭王載圳國德安(無子除)潁殤王載□戚懷王載□薊哀
王載㙺均思王載□(俱夭)
穆宗四子自今上外憲懷太子翊釴靖悼王翊鈴(俱夭)潞
王翊鏐國衛輝
今天下存者大國凡二十四盛哉無論唐以後不世胙
土即漢中葉所餘無幾寧能嫓美於我明也
宗室之盛
隆慶萬歷之際宗室蕃衍可謂極矣宗伯苛為革削司
寇嚴其條禁以故時損時益而其見在者余得而志之
高皇帝子秦陜西西安府親王一位在省永夀王一位
鎮輔奉國將軍一百七位鎮輔奉國中尉五百七位郡
縣主君二百四十二位庶人一百四十九名晉山西太原
府親王一位在省寧化高平廣成平陽西河等王共一
十二位鎮輔奉國將軍一千八十五位中尉二千二百
位郡縣主君一千五百十一位庶人一百七十名周河
南開封府親王一位在省永寧等王四十六位鎮輔奉
國將軍一千三百四十九位中尉二千五百五十九位
郡縣主君一千二百六十五位庶人一十五名楚湖廣
武昌府親王一位在省永安等王六位鎮輔奉國將軍
一百九十八位中尉六百四位郡縣主君四百四十七
位庶人四名魯兖州府親王一位在府鄒平等王八位
鎮輔奉國將軍一百六十位中尉一百七十位郡縣主
君二百四十九位庶人六名蜀成都府親王一位在省
内江等王六位澧州華陽王一(闕)位鎮輔奉國將
軍四十六位中尉七十二位郡縣主君五十六位庶人
無代大同府親王一位在府廣靈等十王蒲州山隂等
二王澤州宣寧四王絳州靈丘王一位忻州定安王一
位共一十八位鎮輔奉國將軍一千二百七十九位中
尉一千三百四十位郡縣主君一千三百三十位庶人
一百五十名肅陜西甘州衛親王一位在衛淳化等王
五位鎮輔奉國將軍六位中尉(闕)位郡縣主君八位庶人一
名遼荆州府親王奪在府長陽等王九位鎮輔奉國將
軍一百八位中尉一百五十位郡縣主君一百二十位庶人十
名慶寧夏衛親王一位在衛真寧等王六位鎮輔奉國將
軍六十一位中尉五十六位郡縣主君五十七位庶人六名
寧江西南昌府親王奪在省樂安等王三位鎮輔奉國將
軍二百七十六位中尉二百六十五位郡縣主君三百二十四
位庶人四十四名岷湖廣武岡州親王一位在州安昌等王
一十位寳慶江川王一位南渭王一位共一十二位鎮輔
奉國將軍九十位中尉十五位郡縣主君七十三位庶
人無韓陜西鞏昌府親王一位在府襄陵等王一十七位
鎮輔奉國將軍四百三位中尉五百八十六位郡縣主君
六百四十三位庶人二十九名瀋山西潞安府親王一位
在府陵川等王一十六位鎮輔奉國將軍二百四十二位
中尉二百二十位郡縣主君二百七十六位庶人十三名
唐河南南陽府親王一位在府新野等王三位鎮輔奉國
將軍二十二位中尉十五位郡縣主君三十五位庶人
無伊河南河南府親王奪在府方城等王二位鎮輔奉
國將軍二十八位中尉二位郡縣主君二十二位庶人
二名文皇帝子趙河南彰德府親王一位在府臨漳等
王八位鎮輔奉國將軍一百八十六位中尉一百十七
位郡縣主君二百八十三位庶人三名昭皇帝子鄭河
南懷慶府親王一位在府東垣等王四位鎮輔奉國將
軍六位中尉五位郡縣主君三位庶人三名襄湖廣襄
陽親王一位在府棗陽等王四位鎮輔奉國將軍十二
位中尉十位郡縣主君十位庶人無荆湖廣蘄州親王
一位在州樊山等王五位鎮輔奉國將軍三十八位中
尉四位郡縣主君二十八位庶人一名淮江西饒州府
親王一位在府永豐等王一十三位鎮輔奉國將軍三
十四位中尉二位郡縣主君三十一位庶人無睿皇帝
子德山東濟南府親王一位在省臨朐等王五位鎮輔
奉國將軍七位中尉無郡縣主君五位庶人無崇河南
汝寧府親王一位在府懷安等王三位鎮輔奉國將軍
七位中尉無郡縣主君七位庶人無吉湖廣長沙府親
王一位在府長沙等王二位鎮輔奉國將軍四位中尉
無郡縣主君四位庶人無徽河南鈞州親王奪在州太
和等王一十五位鎮輔奉國將軍三十七位中尉無郡
縣主君二十七位庶人無純皇帝子益江西建昌府親
王一位在府金谿等王十二位鎮輔奉國將軍九位中
尉無郡縣主君十一位庶人無衡山東青州府親王一
位在府玉田等王共十位鎮輔國將軍十二位奉國及
中尉無郡縣主君一十四位庶人無榮湖廣常德府親王
一位在府惠安等王四位鎮輔國將軍九位奉國及中
尉無郡縣主君一十五位庶人無靖江郡王一位廣西
桂林府在府輔奉國將軍十五位鎮輔奉國中尉七百
十二位郡縣主君七十四位庶人一十四名共郡王二
百五十一位鎮輔奉國將軍七千一百位鎮輔奉國中
尉八千九百五十一位郡主縣主郡君縣君共七千七
十三位庶人六百二十名而未封未名者與齊府之庶
高墻之庶皆不與焉更二十年而其麗當不億矣固千
古所未有也於乎盛哉
慶成王百子
慶成王生一百子俱成長自封長子外餘九十九人竝
封鎮國將軍每會紫玉盈坐至不能相識而人皆隆準
極異事也
皇太后父
英宗初尊皇后孫為皇太后父會昌伯忠存今上初尊
皇后陳為仁聖皇太后父固安伯景行存皇貴妃李為
慈聖皇太后父武清伯偉存近古所未有
公侯子尚主
高帝時駙馬尚公主多以公侯子弟充之而不甚拘年
貌易代以後漸選之民問而甚至駙馬之父若職官則
進級而俾令致仕此大不可曉也今按洪武皇帝長女臨
安公主駙馬李祺太師韓國公李善長長子第二女寧
國大長公主駙馬梅殷汝南侯思祖子第五女汝寧公
主駙馬陸賢吉安侯仲亨子第八女福清公主駙馬張
麟鳳翔侯龍子第九女夀春公主駙馬傅忠潁國公友
德子第十一女南康公主駙馬郭鎮武定侯英子懿文
太子女江都公主駙馬耿璿長興侯炳文子太宗長女
永安大長公主駙馬袁容右都督袁洪子第三女安成
大長公主駙馬宋琥第四女咸寧大長公主駙馬宋瑛
俱西寧侯晟子第五女長公主駙馬沐昕西平侯英子
英宗第二女嘉善長公主駙馬王增靖遠伯驥孫第四
女崇德長公主駙馬楊偉興濟伯善孫
勛臣國戚
今諸王國親例不得為在京文武職官而不知高皇帝
假干城之寄重維城之固其意殊不爾也按魏國公徐
逹三女一為文皇后一為代王妃一為安王妃鄂國公
常遇春女為懿文皇太子妃衛國公鄧愈二女一為秦
愍王次妃一為齊王繼妃永平侯謝成女為晉恭王妃
宋國公馮勝女為周定王妃定遠侯王弼女為楚昭王
妃安陸侯吳復二孫女一為齊王妃一為唐定王妃信
國公湯和女為魯荒王妃涼國公藍玉女為蜀獻王妃
靖海侯吳高女為湘獻王妃武定侯郭英二女一為遼簡
王妃一為郢靖王妃右都督袁洪女為岷莊王妃右都
督馮誠女為韓獻王妃内郭英二女皆為王妃子為駙馬而
妹又為高廟惠妃袁洪一女為王妃而子亦為駙馬
右二則皆勛臣兼戚里為一時之盛而制亦與後稍異
南直隸盛事
吾南直隸文獻之盛惟江浙二省差足雁行至於帝胄
國封則固不可同年而語矣今按太祖太宗仁宣英景
憲孝武世穆及今上凡十葉十二帝興睿二贈帝建文
一出帝秦晉周楚齊潭魯蜀湘代肅遼慶寧岷谷韓瀋
安唐郢伊虞吳衡徐漢趙鄭越蘄襄荆淮滕梁衛德許
秀崇吉忻徽岐益衡雍夀汝涇榮申景潞親王五十五
國後先秦十二王晉八王周九王楚九王齊一王潭一
王魯六王蜀十一王湘一王代八王肅七王遼八王慶
八王寧四王岷七王谷一王韓十一王瀋六王安一王
唐八王郢一王伊七王虞一王吳一王衡一王徐一王
漢一王趙七王鄭五王越一王蘄一王襄七王荆七王
淮六王滕一王梁一王衛一王德四王許一王秀一王
崇五王吉五王忻一王徽四王岐一王益四王衡四王
雍一王夀一王汝一王涇一王榮二王申一王景一王
今潞王凡三百二十一王郡王秦則永興保安興平永
夀安定郃陽渭南臨潼晉則高平慶成寧化平陽聞喜
和順永和廣昌交城陽曲西河方山臨泉雲丘寧河徐
溝太谷河中襄隂安溪靖安旌德滎澤新化周則汝南
順陽新安祥符永寧汝陽鎮平宜陽封丘羅山内鄉胙
城固始原武鄢陵河隂項城潁川泌陽義陽臨汝沈丘
魯陽臨湍堵陽河清新會義寧平樂崇善海陽安定曲
江博平汾西魯山信陵邵陵萊陽東會富陽會稽浦江
麗水應城益陽奉新南陵京山華亭寳坻湯谿瑞金商
城臨安柘城修武安吉汝寧彰德順慶保寧儀封安昌
遂寧楚則巴陵永安夀昌崇陽武陵黔陽通山通城景
陵岳陽江夏東安大冶縉雲保康武岡齊則樂安長山
平原魯則安丘鉅野鄒平樂陵東阿東甌郯城館陶翼
城滋陽陽信高密歸善新蔡東原蜀則華陽崇寧保寧
崇慶永川羅江黔江内江通江德陽石泉汶川慶符江
安南川代則廣陵潞城山隂襄垣靈丘宣寧懷仁隰川
昌化定安博野和川寧津棗強饒陽樂昌吉陽溧陽進
賢河内富川寳豐碭山新寧永慶肅則淳化鉛山汾川
金壇會寧延長開化會昌延安遼則長陽遠安巴東潜
山宜都松滋益陽湘隂衡陽應山宜城枝江沅陵麻陽
衡山蘄水肅寧長垣光澤廣元靖寧真寧安化岐山安
塞弘農豐林鞏昌夀陽延川華隂寧則臨川宜春新昌
信豐瑞昌樂安石城弋陽鍾陵建安岷則江川廣通南
渭安昌充城黎山沙陽唐年南安南豐建德遂安長夀
綏寧南漳祁陽廣濟青林谷則醴陵韓則襄陵樂平臨
汾褒城通渭平利漢隂高平西德隴西寧遠長泰永福
建寧長洲崐山長樂高淳休寧慶陽崇明長吉瀋則陵
川平遙黎城清源稷山福山靈川沁水沁源德平遼山
内丘廣宗唐山永年宜山宿遷吳江定陶雲和鎮康安
慶保定德化唐則新野三城新城舞陽文城承休蕩陰
淅陽郾城衛輝伊則光陽方城西鄂萬安漢則濟陽臨
淄昌樂淄川齊東任城海豐新泰趙則臨漳湯隂襄邑
洛川南洛平鄉汝源廣寧昆陽廣安江寧光山秀水成
臯鄭則新平涇陽朝邑盟津河陽信陽宜章繁昌廬江
丹陽真丘東垣德慶崇德襄則寧鄉棗陽鎮寧鄖城永
城荆則都昌樊山富順永新德安都梁淮則鄱陽永豐
南康德興順昌崇安高安上饒吉安廣信嘉興紹興建
昌金華華容德則泰安濟寧臨胊高唐臨清寧海堂邑
利津崇則瑞安慶元懷安歸德吉則長沙糓城徽則太
和遂昌景寧建德陽城嘉定新昌慶雲隆平伍城太康
陽夏德平滎陽懷慶咸平延津孟津上蔡安陽萬善益
則崇仁金谿玉山安東舒城阜平銅陵黎丘浦陽浮河
華山筠谿羅川安仁衡則玉田新樂高唐齊東邵陵漢
陽武定平度寧陽昌樂夀張商河榮則福寧惠安永春
富城貴溪又廣西靖江王同藩國按自此以至將軍中
尉將三萬人皆中都之聖胤也
追封王十七高王某公楊王陳公徐王馬公滁陽王郭
子興中山王徐達開平王常遇春岐陽王李文忠寧河
王鄧愈東甌王湯和黔寧王沐英東平王朱能河間王
張玉定興王張輔定遠王沐晟平隂王朱勇寧陽王張
懋定襄王朱希忠其以三代封者不載
公國十九韓國李善長魏國徐達鄂國常遇春鄭國常
茂開國常昇楚國廖永安曹國李文忠宋國馮勝衛國
鄧愈申國鄧鎮信國湯和潁國傅友德涼國藍玉梁國
胡顯淇國丘福成國朱能黔國沐晟定國徐景昌翊國
郭勛
侯國六十五恩親李貞延安唐勝宗吉安陸仲亨江夏
周德興淮安華雲龍濟寧顧時長興耿炳文臨江陳德
鞏昌郭子興六安王志滎陽鄭遇春平涼費聚江隂吳
良靖海吳禎南雄趙庸德慶廖永忠南安俞通源越雋
俞通淵廣德華高營陽楊璟永嘉朱亮祖宜春黃彬宣
寧曹良臣永城薛顯東勝汪興祖西平沐英安陸吳復
宣德金朝興安慶仇成鳳翔張龍定遠王弼靖寧葉昇
永平謝成西涼濮琠武定郭英普定陳桓東川胡海鶴
慶張翼航海張赫泰寧陳珪武安鄭亨鎮遠顧成永康
徐忠隆平張信安平李遠成安郭亮豐城李彬西寧宋
晟永春王寧廣平袁容富陽李讓寧陽陳懋安遠柳升
定西蔣貴廣寧劉安昌平楊洪武平陳友南和方瑛平
江陳豫武靖趙輔襄城李瑾瑞安王源咸寧仇鉞安平
方銳
伯國二十六忠勤汪廣洋襄城李璿新寧譚忠應城孫
巖忻城趙彛雲陽陳旭廣恩劉才平江陳瑄安鄕張興
廣寧劉榮崇信費獻修武沈清永寧譚廣平鄕陳懷定
襄郭登懷柔施聚豐潤曹義武功徐有貞宣城衛穎彰
武楊信武強楊能武靖趙輔安平吳安崇善王清安仁
王濬慶陽夏儒
大約侯國十之九伯國十之八公國則惟一英公非
同鄉耳其他贈公贈侯如越之胡大海郢之馮國用
虢之俞通海泗之耿再成梁之趙德勝涇之陳亨榮
之姚廣孝蔡之張德勝東丘之花雲崇山之李新霍
山之王簡文臨沂之王眞崇安之譚淵伯如景成之
馬榮建平之高福萊陽之周長滎陽之潘毅威遠之
方政沭陽之金濓不可數計也
三公十九人太師李善長徐光祚郭勛朱希忠太傅徐
逹徐光祚沐晟柳溥譚祐陳銳仇鸞徐文璧太保陳懋
朱勇蔣琬李瑾衛錞陳珪徐文璧
三孤十七人少師文臣徐溥楊一清徐階李春芳申時
行武臣張信少傅除二徐楊李申已見外胡濙王鏊許
國武臣楊炳少保除楊一清徐階李春芳申時行已見
外許國高穀顧鼎臣胡宗憲武臣陳鏸方承裕顧寰徐
文璧湯佑賢
東宫三師四十九人太子太師文臣自三孤已見外武
臣自三公已見外馮勝傅友德李景隆丘福太子太傅
文臣自三孤已見外白昂毛澄武臣藍玉徐輝祖朱能
柳升沐琮徐俌沐崐顧仕隆李旻沐紹勛楊炳徐文璧
太子太保文臣自三孤已見外金濓俞士悅陳鎰陸完
汪鋐秦金顧可學嚴訥王錫爵武臣自三公已見外常
昇孫恪張輗李勇顧溥朱麒譚綸柳珣王瑾陳王謨徐
鵬舉沐朝輔沐昌祚湯佑賢李言恭
内閣十五人高穀張益苗衷徐有貞徐溥王鏊楊一清
靳貴顧鼎臣徐階李春芳嚴訥申時行許國王錫爵
萬歷甲申乙酉間申許王同時在閣而申為狀元王為
會元許為解元申王同會試許與申又同鄉試尤盛而
竒
太宰十一人余熂吕本詹同詹徽倪岳楊一清陸完汪
鋐周用胡松嚴訥
狀元十七人許觀邢寬施槃吳寬錢福毛澄朱希周顧
鼎臣唐皋沈坤李春芳丁士美申時行孫繼皋沈懋學
唐文獻焦竑
左丞相二人李善長胡惟庸
右丞相二人徐達汪廣洋
平章軍國重事一人常遇春他平章及行省平章多不
可紀
御史大夫三人湯和鄧愈安然
弇山堂别集卷一
