弇山堂别集卷九十九
明王世貞撰
中官考十
嘉靖三年十月應天巡撫吳廷舉言内官監監收白熟
粳米額外科索無厭大率正糧一石加費二石方獲批
單雖屢奉旨禁革而該監科索如故請令提督太倉太
監一員與倉場侍郎兼同監收庶弊奸可革民不為病
戶部覆議總督倉場與内府不相統攝難以行事今但
宜嚴加飭戒及請命巡視光祿寺科道帶管訪察奸弊
以聞上曰然今後内官監收粮悉如故事每石加耗一
斗不許分外多收軍餘人等有仍前巧立名色科索民
財者如法究治巡視科道官不必帶管
十一月癸亥巡按直隸御史朱寔昌言頃者太監吳勲
張志聰以私恨劾奏浙江布政馬卿杭州府知府查仲
道奉旨逮問二臣以節省愛民觸忤權貴浙江連歲災
民死者半志聰科擾不已恐生他變幸召還志聰而以
浙江織造專委本省鎮守太監蘇州織造專委吳勲而
釋卿仲道復職庶近倖之勢不至益張守法之臣不至
失據疏奏上以為妄言狂率切責而宥之
六科給事中李錫等言頃者太監吳勲張志聰等往蘇
杭織造内閣九卿科道交章諫止陛下雖不聽然勅勲
等安静行事毋分外擾民何事未逾年即背前旨矣勲
誣馬卿查仲道則逮之張志聰誣郭波蕭景腆則逮之
至御史朱寔昌劾志聰等罪状甚著皆拒而不納勲等
於陛下勅諭何如哉而陛下之於詔旨大信又何如哉
書曰明清於單辭言單辭之當審也幸霽天威寬宥馬
卿查仲道而免逮郭波等苐下巡按御史提問仍申勅
勲志聰安静無擾時十三道御史鄭本公等亦以為言得
旨馬卿等候鎮撫司問明有處
司禮監𫝊旨鴻臚寺右寺丞郝棠調光祿寺寺丞吏部
執奏𫝊陞弊政明詔所懲棠敘遷宜由銓部得旨允行
四年正月庚午鎮守薊州等處太監李能言沿邊關堡
墩臺無修理費乞於山海關往來商旅量取其税貯以
待用疏下戶部議言設關本以詰奸例不征稅且先年
詔旨凡道路關津無名抽取業以釐革不當徇私違制
妄開利門得旨從能言令鎮守巡撫委官抽取
三月御用監太監黃錦等言成造龍床及御用等器木
料不敷乞行南京守備太監委官於蕪湖抽分厰并龍
江瓦屑壩抽分局將抽下杉木板枋選擇印記令彼中
軍衛有司運送應用工部執奏謂蕪湖抽分專以成造
運船及供應器具其朝貢四夷賞賚折價亦取給於此
每歲所抽竹木易銀不過二萬餘兩不足以供所費今
該監所需二十餘萬兩罄一歲之入曾不及十之一也
况南畿災傷頻仍軍民並困責以輔運或至他虞乞勅
該監酌量緩急汰其濫冗先以南京御用監見存木料
取次應用不足則於龍江抽分局支補其蕪湖課銀仍
供粮船器具賞賜之用則成法不亂人心亦安上竟從
錦所請云
正德末太監黃玉鎮守潼關貪暴恣肆邑井無賴多投
之指揮彭松賁鋐王臣等倚勢為奸横索行旅之貲即
小民任負仕宦行李無得免者至抑勒故官欲發其櫬
求藩府餽遺不厭則杖殺其使者積資以鉅萬計嘉靖
初為巡按御史丘道隆所劾詔革玉任閒住彭松等下
山西撫按勘報至是都察院據勘詞列上罪状上以玉
罪重仍令逮問松鋐發邊衛充永遠軍王臣等俱邊衛
充軍
正德末内監各軍匠率多冗濫已而奉詔汰減弊源頗
清至是御用監太監黃錦言工煩匠不足用請選經汰
人役及見役戶丁二千名供事兵部議覆匠不足用以
私役賄免虛冒者衆也不此之稽而欲更選以充非所
以奉明詔且開倖進之路仍冗食之轍不便疏入上命
選五百名應用而嚴私役虛冒之禁
四月兵科都給事中鄭自璧言比者甘肅之捷陛下嘉
諸臣勞勛恩廕有差固朝廷報功之典但參随人等均
任一級似為過濫臣查得尚書金獻民杭雄俱照欽依
額數各二十員名太監張忠至九十員名夫贊畫有奇
拙任事有繁簡行役有勞逸槩而錄之布滿奏牘冠裳
濫及輿臺名器賤同瓦礫非所以勸有功也臣恐外難
復作誰肯樂於用命哉不報
戶部主事繆宗用言頃臣監收税竊見九門守視内官
每門增至十餘人輪收錢鈔競為脧削行旅苦之乞查
汰額外濫增冗員而置一二貪刻最著者于法以塞人
怨章下所司
五月戶部言頃守備鳳陽右少監王德欲令經過鹽商
照引掛號竊謂鹽法之禁最為嚴密邇來商賈安便無
事稽查德乃假盤詰遏絶之名而欲為勒取漁獵之計
不可許疏入詔撫按官查勘果先年行有事例准德管
理
六月守備鳳陽太監王德乞更换勅書兼管廬鳳淮揚
徐滁和地方事詔許之兵部執奏祖宗設立鳳陽守備
供事皇陵兼管皇城及高墻鎻鑰督操八衛一所軍馬
初無管理地方之例正德來始有夤緣兼管頃已奉詔
改正豈可復許乞收回成命戒諭王德安静守法得旨
鳳陽守備所管地方依成化弘治間例行已南京御史
譚魯等給事中顧溱等並疏言德乞兼管地方非舊制
不宜許章俱下所司
先是司禮監以缺匠役乞收補四百七十名已得請兵
部執奏言祖宗舊制兩京各監局員役俱有定數正德
末始添設冗濫幸奉皇上詔書裁革冗蠧一清今復許
收補恐諸監局紛紛效尤革退人役夤緣競進是先朝
之宿弊復行而冗食亦且無紀乞寝前命祗以見在人
匠應役便時兵科給事中鄭自璧試御史聶豹亦以為
言俱報有旨
七月兵科都給事中鄭自璧劾奏孝陵净軍于喜前以
太監守備宣府侵盜官庫尅减軍儲交通錢寧誣死御
史張經知州張暠聖恩待以不死姑置南京今又擅離
陵寝妄行奏辯宜重加懲治詔宥其罪仍發遣孝陵供
役
兵部尚書李鉞言頃織染局署局事太監刁永等奏稱
監局缺乏匠役奉旨收用臣等竊以為不可夫糧儲與
國脉相為流通軍匠與糧儲互為損益查得織染局見
在軍匠二千一百六十四員名内官監七千八百五十
六名并新收一千五百名總計盖一萬一千五百有奇
一監局以一歲計之該支糧米一千五萬二百四十石
其他監局食糧人役難以數計見今京通二倉銀米俱
無三年之積去年江南賑濟截留漕運大半今年各處
又以雨雹傷稼奏乞蠲免月無虚日明年漕運又未可
料若使弊端復開冗食不節則二倉所積立可待盡京
師根本重地而倉廪空虚一至于此是可不為之寒心
哉伏望皇上外憫人窮内憂國計勅下該監先將年例
所應造者督令見在人役以次成造其逃故等項聽臣
等查照先年事理嚴督各該衛所官作急查補得旨司
設監兵仗局人匠各准收五百名内府匠役從宜量收
九月時内府各監各請收人匠俱有旨聽許多者數千
少者數百人部臣及言官屢行執奏上俱不聽於是戶
部尚書秦金等言錢糧為國家之命脉其盈縮係安危
輸辦乃小民之脂膏其緩急係休戚各監局軍匠見在食
糧上工數亦不少兹復收充衆多濫役冗食莫此為甚
即今水旱災傷倉庫空虚役將何繼乞收回成命免致
耗蠧兵部尚書李鉞等亦言内府人匠先朝固有定額
但祖宗盛時海内殷富繼至成化弘治以來遇有逃故
間各取補正德間政權不一招收過度太倉蠧耗無幾
幸賴皇上龍飛一詔通行釐革是誠千載一時也今若
復行收選聽其紛紛奏討則先朝之舊人宿弊又將夤
緣肆行於今日矣政體所關誠非細故乞將諸臣前後
章疏少賜覽觀收回成命仍戒諭諸内臣勿復紛紛乞
擾俱報有旨
十一月鎮守薊州等處太監李能奏其家人李和等青
山口斬獲有功已註羽林右衞小旗復求改註錦衣衛
兵部執奏言其詐冒軍功不可許詔許之
太監梁諫奏内府供用金寳珠石缺乏請下戶部措處
戶部尚書秦金等言内府供用例取之各處解到折糧
折草等項數内其金止雲南年例一千兩急缺則該部
量為辦用今朝廷經費多端太倉所餘無幾此外區處
乞行催各省應解之數至於珠石原非中土所産祖宗
朝俱有内藏皇上躬行節儉必不以此玩好之具勞民
動衆矧廣東雲貴等處災異頻仍一聞採取民何以堪
上不允令照先年事例採買
先是提督浙江市舶提舉司太監賴恩比例乞换勅諭
兼提督海道遇警得調官軍有旨許之兵部執奏市舶
司太監原無提督沿海職任雖有稱成化間太監林槐
例係出一時創行尋復改正不宜復引為比况動調官
軍係朝廷威柄賴恩小臣豈得專擅不過欲假此以招
權罔利也乞收回成命戒恩仍守舊規詔如前旨給之
都給事中鄭自璧亦言市舶提舉司建於太宗之初年
而提舉沿海之勅乃頒於憲宗之末歲准行之後朝廷
旋覺其非即為釐正雖以正德年間政體紛更百弊滋
興而市舶一勅不敢輕議請换胡乃于聖明之世而有
貪佞狡詐如恩者顧可徇其請耶乞痛加切責取回别
用另選老成以代其任章下所司
十二月兵科都給事中鄭自璧等疏言頃太監扶安病
故皇上軫念舊人優恤其家既令太監李清董治喪事
復以恩陞錄錦衣者八人夫祖宗之法武職非軍功不
授盖謂彼以生命博之也然猶覈實乃授無輕得者若
扶安軰之於國家臣不知果有如前所云功否耶且中
官陳乞之典先朝間有惟正德為盛皇上登極一詔裁
革殆盡遠近相𫝊以為盛事今復自反之何也借使扶
安生事陛下勤心納忠有所禆益則但官其弟姪一人
而已足償報胡可不計親疎俾異姓厮役皆得竊盜衣
冠耶伏乞守祖宗不可輒易之法踐王者不可輕食之
言從輿論不能曲回之公原臣等不能將順之戅收回
成命庶予之者有節而受之者亦不為濫兵部尚書李
鉞等亦疏諫皆不聽
閏十二月初有旨添設南京守備太監卜春南京御史
王獻等以為冗濫疏請停革兵部覆議南京守備已增
至三員若添設愈多則職掌不一且南京歲災民困一
切供用皆取諸民乞俯從停革以重根本詔如前旨
兵部言武職所以待軍功不得輕授今錦衣衛試百戶
楊綱以緝捕何蛟以太監之姪俱因陳乞蒙實授非愛
惜名器之意不聽
南京山西道監察御史喬祺等言孝廟司香内史谷大
用名在先朝八黨中陛下幸不誅斥之南京今召還康
陵此必左右近習隂譽力援借口迎扈之勞以動天聽
者萬一夤緣入侍必以誤先朝者誤陛下宜亟賜遠竄
以為希進之戒章下所司
五年二月南海戶净身男子九百七十餘人復乞收入
上怒命錦衣衛逐還原籍為首者杖之
三月工科給事中張嵩等言陕西織造羊絨已奉詔裁
革今太監刁永復以四宫缺用為辭乞遣官織造陛下
姑以奉親之故屈意從之殊不知陕西外因番醜内被
征徭民困未息不堪中使之擾請改命工部經度其費
而以其事屬之撫臣便御史陳言等亦以為言上謂業
已遣官不允
四月南京廣西道御史仲選劾奏南京守備太監卜春
靖遠伯王瑾各貪暴不法事宜罷上特宥之
内官監太監郭紳言武廟物料减損過多不能應用乞
令工部照數增給上許之尚書趙璜等覆議本部先年
營建乾清坤寧二宫貯有餘銀堪以移用可免加派于
民後不得指此為例一槩請陳上謂大工垂成物料又
皆應用之數趣命完工收貯餘銀准動支應用
兵部侍郎胡世寧言比者官匠趙奎等五十四人以太
監張忠一言盡行陞職祖宗列聖以來臣未之前聞也
且自古國家財盡必取於民民窮必至於變今官賞既
濫則俸入不得不增恐有限之供輸不能給無涯之用
度陛下為祖宗保天下為天地養生民不宜有此疏入
未報會本監周縉王本等奏乞錄已故太監羅籥秦文
宗屬詔從之於是尚書李鉞等驟諫言我朝舊制武階
專以待軍功管事必由於推選自正德間為權奸所壊
幾危社稷今釐革未幾而内臣乞陞之奏随請随得如
祖宗成憲何天下公議何况小人之欲愈得愈貪若不
早賜禁絶恐將來無復底止上以陞授官職亦先朝故
事戒鉞等勿復言
五月御史謝汝儀言近者給事中衛道御史丘養浩以
言忤旨尋復其官天下莫不誦陛下之英斷乃御史張
襄請宥豊熙等罪陛下既命部臣議上矣俄而復已之
夫熙等狂愚罪固難免陛下謫之已足示罰人才難得
若不及今賜還恐歲月彌深死亡踵至縱陛下他日欲
憐而用之將何及乎御史喬祺論内史谷大用不當召
還而陛下不聽夫大用罪惡不假臣言幸逃法網不足
以泄神人之憤而一旦與王堂先後起用誠恐此軰根
據日固威福日移陛下他日欲毅然去之其可得乎伏
望陛下推昔者復衛道黜崔文之心宥豊熙余寬張漢
卿郭楠吕柟等而敘用之退王堂谷大用而别選内臣
謹厚者以充任使則陛下之明斷將並日月侔天地而
匹休古帝皇矣章下所司
先是内臣黃玉守備潼關勒取軍民財物以萬計拷掠
人致死者衆各該撫按參奏委官驗實奉旨令南京新
房閒住又甲字庫内臣趙綱需索解戶致死無辜俱會
勘明白依律議擬竟從宥免南京科道官交章請正其
罪俱不聽于是都察院左都御史顔頥夀言黃玉趙綱
等所犯過惡法曹按驗不為不明言官參劾不為不切
若竟中其奸置之不問是黷貨殺人者得以苟容國法
不彰民心自解殆非守成致治之良圖也上以兹事朝
廷既已處斷責頥夀不諳國體抗旨屢奏戒勿復言
十一月兵科都給事中鄭自璧等言陛下日者官司禮
監太監黃英家八人司設監太監賈友家一人甫閱崇
朝疊此綸命臣等疑懼以為陛下仁明恭儉萬幾無愆
誠不世出之主何獨于爵賞一事重違倖進臣等屢疏
之而陛下屢咈之臣以為朝廷之恩不可太濫濫則人
輕之而不以為德若以英勤心納忠多歴年所寳鏹修
塋旌功賜額賁幽之典迥特一時亦足為報矣今之弟
姪得為指揮者一正千戶者一副千戶者二百戶者三
鎮撫者一八人之中尚有異姓如陳吳者亦獲厠名官
爵之濫孰此為甚且以八人計之歲糜常祿奚啻百餘
石月費俸錢奚啻百餘兩影占校力奚啻百餘人方今
各處春旱秋霖天妖地異國家賦入半屬蠲除陛下頃
已下明綍令諸司講求興革利弊惜名器而汰冗員固
恐懼修省之急務也乃復有此舉措何哉宜追寢成命以
惬公論無已亦宜官其近族一二無濫及疎遠異姓者
此則臣等勉為將順之策非令之善者也時兵部尚書
王時中等亦執奏俱報有旨
御馬監太監閻洪奏請依弘治十八年以前原額收補
勇士及將弘治正德年間選充者准其替補四衛營缺
人應役請比團營例選收四衛所精壮餘丁補額下兵
部覆言騰驤左等四衛勇士軍人自弘治十八年請稽
後見今食糧勇士七千四百六名軍人萬一千七百七
名若使官不私占人皆應用役使有餘但各衛所官賣
放私役素為得計正德年間京城豪勢及旁近殷富軍
人多有用賄投充該監勇士規避徭役糜費倉糧數百
萬計幸遇皇上中興痛加釐革今甫五年豈可復啓此
弊且抽選壮丁百年以來原無事例該監軍士直差輕
省比之團營操練工役勞逸緩急萬有不侔設若比例
抽選則附近豪強之家聞風競起往年冒濫之弊接踵
復成國事何益公家何補徒為太倉之蠧而已䟽入忤
旨該司郎中趙錦等各奪俸一月令勇士軍人在成化
弘治間充當及正德間曾以進牧馬入者俱許替補仍
選四衛餘丁千二百名於該監應役時刑科給事中管
律亦言宜節冗費以應脩省報聞
六年正月初南京御馬監太監牛宣以需索解戶鋪墊
銀被劾宣訴稱舊詔聽分豁併宥奉御宋得長随趙文
景弗治於是南京刑部言鋪墊之名乃正德以來積弊
非舊規也今若聽宣妄引為解則自今内而郡縣有如
昔之科斂貧民外而邊帥有如昔之扣除粮料詰之則
皆曰此舊規也並從分豁可乎夫東南者腑臟也百姓
者元氣也宣等盜腑臟而戕元氣者也幸陛下察之疏下
所司
大學士費宏言浙江鎮守太監鄧文新换勅書事涉紛
更自禮部會議脩省以來各官條陳時事皆言及未蒙
俞允且當換勅時臣不能力止今外議藉藉責臣私文若
不取回臣心事終無以自白幸上垂聽其先年舊稿不
必再查詔仍查成化弘治中稿以聞
四月先是上俞太監梁諫之請差官往南京織造工部
執奏不可於是六科給事中張嵩等十三道御史程啓
充等各上言陛下初政節用愛人一切織造採運之事
釐革殆盡天下仰戴奈何左右近臣不知將美輔德而
争以生事衒能為功動稱供應不敷蒙俞允遣官南京
織造即今天象示異水旱為災小民怨咨江南尤甚且
差去官員由賄而得計非貪黷無以償之雖欲責令安
静難止上曰言官以言為職既奏乞停止自合具實進
言如何始為䛕詞終乃規諫失言官之體且不究
八年三月御馬監太監麥福復請盡徵牧馬草場地租
戶部言御馬監轄二十馬房各草場共五十六塘熟地
二萬四千十一頃皇上前從侍郎王軏之言命科道勘
處因以熟地八千畆歸監以資公用留生草地四十萬
畆以備芻牧其所餘一千九百三十餘頃召民佃種徵
租以充國家歲時之需信公私兩利經久可行之策也
福請不宜聽許上從部議令如前旨行
先是營悼靈皇后陵度用鄉民尹甫元地六頃已而守
陵内臣郭鑑又度其地十五頃餘將為果園給事中張
潤身言此地為民恒産且上有墳墓百餘所宜仍還民
便上命給民種住其陵域占用者仍於近地如數撥補
七月先是上從言官請停止雜派工役工部移文停浙
江蘇州織造而緊要上用袍服錯行混停太監吴勲以
為言上以袍服非雜派工役比責工部朦朧停止尚書
劉麟自劾因責其欺慢勒令致仕原任侍郎何詔及營
繕司官俱奪俸五月
九年正月御馬監太監麥福奏乞騰驤左等四衛軍士
見操者不必差科道點閱新補者不必由兵部審驗兵
部覆言委官驗審科道點閱皆弘治間舊例又屢奉皇
上詔旨申飭宜如舊為便上從部議
四月長陵等陵神宫監太監楊賓奏乞將各陵園等戶
盡復其家戶部覆言陵園等戶供役輕省豪民避重就
輕每多投充民力坐此重困故先朝斟酌損益載在會
典每戶連本身止免三丁况今差占庫夫柴夫等役繁
多如繫籍陵園者全戶優免則遺下差役必更加派小
民恐致負累流徙宜令有司止優免如會典例上從部
議
五月詔逮問太監韋霦革錦衣百戶韋進賢等職進賢
本降虜冒霦姓恃霦暴横以債准折平江伯産千金以
上事發刑部按進賢罪如律并請坐霦從之
九月詔裁革雲南鎮守太監巡按雲南御史毛鳳韶言
鎮守太監非洪武永樂年間舊設擾害地方不可勝言
近蒙皇上明見萬里將太監杜唐取回夷民歡頌有若
更生更乞追復祖制將續差太監停止以甦邊徼之民
疏下兵部議覆雲南自古羈縻之地夷性難馴近年用
兵軍民困苦省官節用正今日所急况鎮守太監原非
祖宗舊制宜如御史議裁革便報可
初南京兵部奉旨裁省諸司進貢快船南京守備太監
賴義復以船不足運具疏請益詔下南京兵部尚書王
廷相等覆奏言南京各衛馬快船隻乃國初置備水軍
征進輜重之用大小黃船乃永樂以來供奉乘輿北駐
及進貢方物而設自太宗都燕遂以二船專運宗廟薦
新及上供品物然物有定品船有定數是以上無廢事
下不疲民今則法久弊生管運内官乃有假進貢以規
利者撥船之際虚張品物務求多船以濟已私盖緣未
辨其輕重多寡故不能盡發其欺隠而折其偽辭今臣
等查議先論其物之輕重次計其扛之多寡後定其船
隻之數目雖有奸貪欲求多撥不可得矣嘗聞宗廟薦
新品物惟太常寺所進為太祖高皇帝舊額其南京司
禮監制帛孝陵神宫監苗薑香稲等物南京内織染局
龍衣南京印綬監誥勅軸皆永樂以來上供之數舊額
之不可省者其餘若守備諸司所進則皆宣德正統天
順成化以來𫝊旨取用可减者多如枇杷非南京所産
青梅酸澁不堪用天鵝鶿老鶉雁諸禽石榴柿子秋梨
諸果又北方有之通屬可省龍衣綵錦紗羅綾段諸物
既有織染局之歲辦則當省南京供應之機房且一次
所造必備數年之需一襲龍衣安得經年即壊若是尚
衣有餘似不當織造此則以會計停止者也南京内官
監竹器論造作則所值無幾計運送則所費不貲亦宜
會計所存可備數年之用量為停止雲南膳桌朱漆器
皿及銅鐵諸品皆堅久可行亦宜會計量省不必每年
供造者也即此一事之行聖恩所及甚廣伏望皇上獨
斷而必行之上以所奏下該部議禮部尚書李時等言
薦新品物除枇杷非北土所産梧桐子風鯽魚并入水
木樨雞鵝彈俱宜如舊進貢用船装進其青梅石榴柿
子天鵝鶿老活雁鵪鶉俱可省供停减船五隻工部尚
書章拯等言南京工部每年造運供應器皿雖額數三
千六百件節年免進减造其數亦多原擬用船十五隻
亦宜臨時酌减織造龍衣并竹器彩漆桌盒銅鐡器物
俱如所擬减免上曰此疏所言專在省併以紓民力俱
依擬行著為令例自後敢有假托增用害人者科道官
指名參奏
十年三月工部言科道官監收錢糧如甲字等庫乃祖
宗之舊規近遵明詔推而及於各監局則今日之良法
兹者内承運庫段疋及惜薪司等柴炭軍器局等物料
俱奉明旨免行監收其餘各監局若御用監御馬監司
設監針工局巾帽局司苑局供用庫甲字等十庫廣盈
庫則原差科道監收内官監印綬監尚衣監尚膳監銀
作局織染局兵仗局酒醋麪局寳鈔局盔甲厰則續差
科道監收謹開具請旨以便遵守上曰御用尚衣織染
三監局不必監收苐令守法盡心製造餘如議
八月詔革回陕西鎮守太監張紳四川鎮守太監蕭通
皆以貪肆為撫按官劾奏也
十月初盜伐裕陵樹木既獲已而重賂守備太監劉岑
都指揮秦震遂免鎮撫張椿等互為奸利又太監竇寬
等占役灑掃諸旗軍歲侵役銀數百計至是巡關御史
余鞫發其事請亟黜岑震而禁寬等沿襲之弊因言自
今守備宜聽巡關御史督察其天夀山内外守備仍復
其頡頏之禮使不得相壓以便行事兵部覆奏上命都
察院逮問椿等如律宥震寬取岑回京别用餘如議
詔革南京各監局軍匠之冗濫者仍以存留之數著為
例禁所司不得朦朧勾補
十一月兵科給事中高金廣西道監察御史唐御賢奉
旨查核御用監錢粮至是状聞具言内府所藏象牙畫
絹諸珍奇之物為典守者所侵匿無筭奉御匠役劉宗
福軰罪在不逭太監黃錦滕祥更相代署稽考無度亦
宜切責以示戒上曰該監所儲財貨既以查明李興等
法司逮問無貸黃錦滕祥更代不常姑宥之自今凡監
庫錢粮俱令立籍備查無踵故習
十二月司禮監太監張佐等言臣等給事禁中無胥徒
可役止取給於人匠不事工作者當成化中賜臣等各
有名數太監掌印者六十人餘皆五十五人左少監四
十人又監丞三十人典簿二十五人經厰六科廊等處
各以資格逓减乞照舊例補給臣等上命如例撥用不
得過多
詔籍沒故中官谷大用財産初都察院讞大用獄入上
御平臺召大學士李時翟鑾問谷大用事都察院覆本
當否時對以所擬招罪與律不合家産入官律止是三條
謀反叛逆奸黨大用所犯未應籍没坐以此律恐無以取
信于天下故臣等止擬一半入官上曰大用先朝壊政
正是奸黨如何不取信於天下鑾曰皇上如天春生秋
殺無所不可時等請俱收入官上曰然於是盡沒其産
十一年正月南京提督織造太監李政以事完疏請回
京上命支南京承運庫銀三萬兩照舊織造
十二月内官監太監高忠以供應器皿缺夫料成造乞
差本監官一員詣真定府滹沱河查收木料部議真定
府佐貳官司之内官監以年終差官印烙正德間始以
内臣抽印大為地方害皇上幸已罷之今宜遵成命勿
復遣上從忠請第無生事擾民
十二年正月撫治鄖陽都御史胡東臯劾奏太和山左
少監王敏貪婪當黜上命敏回京所劾事情令巡按御
史覈實以聞
五月管司苑局太監麥福奏御苑墻垣水口為積雨所
壊請急脩理以固圉牧得旨會官勘度工部議言頻年
工作繁浩財力詘乏即今勘估辦料工匠已約銀三萬
有餘而夫役及各廩餼猶未悉計舊例惟屬海戶看守
葺治頃緣有司重困以民差故不能專事本役宜仍復
其家令倩丁夫本部助以囚徒并攅處木石等料先理
其稍急者其餘俱俟年豐財裕舉行詔從部議
十三年四月南京提督織造太監李政奏請添官織造
上罪其狂率煩擾下南京法司逮問
十四年正月提督京通倉場内官監三鳳李慎互以姦
贓訐奏詔下法司逮問戶科給事中管懷理因言倉場
錢糧實皆戶部職掌頃者添用内官惟肆貪賕於國計
無禆請將二官裁革其餘督理内外各倉場内臣如吕
宣等七員一併取回部覆從之
六月内官監右監丞崔銳等為其本官已故太監崔寬
乞恩請授其姪文百戶部議武職非軍功不授乃祖宗
成憲銳等妄意陳乞不可許上從部議
十二月戶部言承天府潛邸莊田湖地共八千一百三
十餘頃皇上賜司禮監太監張佐等止二百六十頃其
餘租銀頻年所入當以萬計宜下所司計其已徵或未
徵或因災免未收者計數報上至於所賜佐等田租亦
宜考其勤惰量為裁抑以示勸懲上從其議仍命司禮
監查内侍中不堪供事者奏聞定奪
弇山堂别集卷九十九
