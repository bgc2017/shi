弇山堂别集卷八十一
明王世貞撰
科試考一
國家初起右武其於文事亦不數數焉大要各以其途
進然庚戌詔見天子意在矣百餘年來日以益重非從
此出者多見擯異途不輒當要津此豈一朝一夕哉作
科試考
初設科舉條格詔
洪武三年五月初一日奉天承運皇帝詔曰朕聞成
周之制取材於貢士故賢者在職而其民有士君子
之行是以風俗淳美國易為治而教化彰顯也漢
唐及宋科舉取士各有定制然但貴詞章之學而
未求六藝之全至於前元依古設科待士甚優而
權豪勢要之官每納奔競之人辛勤歲月輒竊仕
禄所得資品或居士人之上懷材抱德之賢恥於
並進甘隠山林而不起風俗之弊一至於此今朕統一
中國外撫四夷與斯民共享昇平之治所慮官非其人
有傷吾民願得君子而用之自洪武三年八月為始特
設科舉以取懷材抱德之士務在經明行修博古通今
文質得中名實相稱其中選者朕將親策於廷觀其學
識品其高下而任之以官果有材學出衆者待以顯擢
使中行文武皆由科舉而選非科舉毋得與官敢有遊
食奔競之徒坐以重罪以稱朕責實求賢之意所有合
行事宜條列於後
一鄉試會試文字程式
第一場試五經義各試本經一道不拘舊格惟務經
旨通暢限五百字以上易程朱氏註古註疏書蔡氏
𫝊古註疏詩朱氏𫝊古注疏春秋左氏公羊榖梁胡
氏張洽𫝊禮記古注疏四書義一道限三百字以上
第二場試禮樂論限三百字以上詔誥表箋
第三場試經史時務策一道惟務直述不尚文藻限
一千字以上
第三場畢後十日面試騎觀其馳驟便捷射觀其中
數多寡書觀其筆畫端楷律觀其講解詳審
殿試時務策一道惟務直述限一千字以上
一出身
第一甲第一名從六品第二第三名正七品賜進士
及第
第二甲一十七名正七品賜進士出身
第三甲八十名正八品賜同進士出身
一鄉試各省并直隸府州等處通選五百名為率人材
衆多去處不拘額數若人材未備不及數者從實充
貢
河南省四十名山東省四十名山西省四十名陜西
省四十名北平省四十名福建省四十名江西省四
十名浙江省四十名湖廣省四十名廣西省二十五
名在京鄉試直隸府州一百名
一會試額取一百名
一高麗國安南占城等國如有經明行修之士各就本
國鄉試貢赴京師會試不拘額數選取
一開試日期
鄉試八月初九日第一場十二日第二場十五日第
三場
會試次年二月初九日第一場十二日第二場十五
日第三場
殿試三月初三日
一三年一次開試
一於洪武三年鄉試洪武四年會試
一各省自行鄉試其直隸府州赴京鄉試凡舉各具籍
貫年甲三代本姓鄉里舉保州縣申行省印卷鄉試
中者行省咨解中書省判送禮部印卷會試
一仕宦已入流品及曾於前元登科并曾仕宦者不許
應試其餘各色人民并流寓各處者一體應試
一有過罷閒人吏娼優之人並不得應試
一應舉不第之人不許諠閙摭拾考官及擅擊登聞鼔
違者究治
一凡試官不得將弟男子姪親屬徇私取中違者許赴
省臺指實陳告
一科舉取士務得全材但恐開設之初騎射書筭未能
徧習除今科免試外候二年之後須要兼全方許中選
於戲設科取士期必得乎全材任官惟能庶可成
於治道咨爾有衆體朕至懷故兹詔示想宜知悉
按洪武三年庚戌始開科就試者鄉舉士百二十三人
中式者七十二人主試則御史中丞劉基治書侍御史
秦裕伯同考則翰林侍讀學士詹同弘文館學士睢稼
起居注樂韶鳳尚寳丞吴潛國史編修宋濓而序錄出
於濓中式士未及會試悉授官
四年京畿鄉試兵部尚書吴琳國子司業宋濓濓仍為
序尋合諸省之士會試凡二百人中式者百二十人知
貢舉官特進中書省右丞相忠勤伯汪廣洋左丞相胡
惟庸主文禮部尚書陶凱前翰林侍講學士潘庭堅考
試翰林侍讀學士詹同國子司業宋濓吏部員外郎原
本前貢士鮑恂掌院吏部右侍郎顧貞監試御史孔希
魯宋圭提調兼印卷禮部尚書楊訓文同印卷中書左
司郎中孫煜祖提調禮部侍郎秦文繹禮部主事姜漸
受卷吏部主事林光弼彌封兵部主事許方謄錄蘇州
教授貢穎之對讀翰林應奉文字唐肅禮部主事張孟
兼此外又有監門搜檢巡綽鎮撫供給主事及掌行科
舉文字省掾令史供給奏差等官廷試總調則前汪廣
洋胡惟庸讀卷祭酒魏觀博士孫吾與給事中李顧修
撰王僎監試御史馬貫徐汝舟掌卷工部員外郎牛諒
受卷工部主事周寅彌封秘書監丞陶誼對讀尚寳丞
魏潜編修蔡玄提調前陶凱楊訓文以官品考之尚書
祭酒正三品侍郎侍讀學士正四品給事中從四品左
司郎中司業正五品員外正六品主事應奉修撰正七
品編修秘書正八品
是歲取中俞友仁等廷試賜吳伯宗郭翀吳公達俱及
第状元授員外郎餘及出身俱授主事同出身授縣丞
會元亦授縣丞高麗生入試者三人唯金濤登三甲第
五授東昌府安丘縣丞餘皆不第三人俱以不通華言
請還本國詔厚給道里費遣舟送之濤尋為其國相儒
籍中者六十三人
六年諭中書省臣有司所取多後生少年觀其文詞若
可有為及試用之能以所學措諸行事者甚寡朕以實
心求賢而天下以虚應朕非朕責實求賢之意也今各
處科舉宜暫停罷别令有司察舉賢才必以德行為本
而文藝次之
是年遂詔天下舉人罷會試正月初八日河南解額内
選四名第一人張唯年二十七其次王輝年二十八李
端年二十一張翀年二十七二十三日山東解額内選
五名第一人王璉年二十三其次張鳳年二十八任敬
年二十六陳敏年二十三馬亮年二十五皆拜翰林編
修又選國子監蒋學方徵彭通宋善王惟吉鄒傑等拜
給事中於文華堂肄業命太子贊善大夫宋濓太子正
字桂彦良分教之
十七年三月戊戌朔命禮部頒行科舉程式凡三年大
比子午卯酉年鄉試辰戌丑未年會試舉人不拘額數
從實充貢鄉試八月初九日第一場試四書義三道每
道二百字以上經義四道每道三百字以上未能者許
各減一道四書義主朱子集註經義詩主朱子集𫝊易
主程朱𫝊義書主蔡氏𫝊及古註疏春秋主左氏公羊榖
梁胡氏張洽𫝊禮記主古註疏十二日第二場試論一
道三百字以上判語五條詔誥章表内科一道十五日
第三場試經史策五道未能者許減其二俱三百字以
上次年禮部會試以二月初九日十二日十五日為三
場所考文字與鄉試同鄉試直隸府州縣則於應天府
在外府州縣則於各布政司其舉人則國子學生及府
州縣學生員之學成者儒士之未仕者官之未入流者
皆由有司申舉性資敦厚文行可稱者應之其學校訓
導專教徒及罷閒官吏倡優之家與居父母喪者並不
許入試其中式者官給廩𫝊送禮部會試考試官皆訪
經明公正之士官出幣帛先期敦聘主文考試官二人
文幣各二表裏同考試官鄉試四人會試八人文幣各
一表裏提調官在内鄉試應天府官一人會試禮部官
一人在外布政司官一人監試官在内監察御史二人
在外按察司官二人供給官在内應天府官一人在外
府官一人收掌試卷官一人彌封官一人謄錄官一人
對讀官四人受卷官二人皆擇居官之清慎者充之巡
綽監門搜檢懷挾官四人在内從都督府委官在外從
守禦官委官凡供用筆札飲食之屬皆官給之舉人試
卷自備每場草卷正卷各用紙十二幅首書三代姓名
及其籍貫年甲所習經書在内赴應天府在外赴布政
司印卷會試殿試赴禮部印卷試之日黎明舉人入場
每人用軍一人守之禁講問代冒至晚納卷未畢者給
燭三枝文字迴避御名廟諱及不許自叙門地彌封者
編號作三合字謄錄者用硃考試官用墨以防欺偽其
會試中式者三月朔日赴殿試
是秋九月應天府奏中式者廖孟瞻等二百二十九人
按雙槐歲抄云内多國子生上悦命有司出榜原籍旌
之
十八年乙丑會試命待詔朱善前典籍聶鉉為考試官
取黃子澄第一練子寧次之花綸又次之綸浙江解元
也及廷試綸第一子寧次之子澄又次之既啟封上自
以夢故用丁顯為狀元子寧如故綸第三抑子澄三甲
為庶吉士然三人俱授修撰亡何亦擢子澄為修撰云
見刻丁顯策者僅三百字稱上為上位餘多不成語實
錄云賜二甲進士馬京等為編修吴文為檢討李震為
承勅郎陳廣為中書舍人三甲危瓛為衛府紀善李鳴
岡為潭府奉祠正楊靖為吏科庶吉士黃耕為承勅郎
蹇瑢等為中書舍人鄒仲實為國子助教其諸進士觀
政翰林院承勅監近侍衙門者采書經庶常吉士之義
俱稱庶吉士六部俱稱進士
是歲沈溍楊靖咸受上知不兩歲至兵刑部尚書而皆
不克終蹇瑢改名義授中書舍人滿九載溍靖死後始
進官而為吏部尚書者三十四年俞憲登科攷名姓次
序俱以會試錄為准然不載楊靖蹇瑢其脱略可知矣
二十一年戊辰會試命翰林院編修蘇伯衡李叔荆為
考試官取中施顯等廷試擢任亨泰第一命有司於襄
陽建狀元坊以旌之亨泰甚被上寵任每召議手書襄
陽任而不名後自禮書謫御史不知所終第二人卓敬
第三人盧原質原質方孝孺之姑子十年而為太常少
卿
按是歲解縉年十九中三甲進士考年譜志銘俱云改
中書庶吉士與姊夫黃金華同而實錄内絶不載其事
實錄為縉總裁豈應刪略至此盖縉得罪後以重修故
去之耳題名記盧原質卓敬以死難磨去不存
二十三年庚午賜應天府考試官傅箕蘇伯衡謝南毛
瀚鈔各十錠中式舉人黃文史等五十人各二錠其監
生生員試不中者鈔二貫且諭以進學之方俾無怠無
忽
二十四年辛未天下會試者六百六十人取中許觀等
三十一人廷試仍賜許觀第一時年二十八張顯宗次
之吴言信又次之上以連科狀元出太學召祭酒宋訥
面褒焉
是歲復擢下第舉人張孟鏞等為主事
二十七年甲戌取中彭德等廷試賜張信及第信定海
人為侍讀後坐以教韓王寫杜詩含譏刺及策稿削御
製二語得罪後坐考試事誅彭亦坐事除名
三十年丁丑會試命翰林院學士劉三吾吉府紀善白
信蹈為考試官取宋琮等五十一人廷試賜閩縣陳䢿
為首吉安尹昌隆會稽劉諤次之時大江以北無登第
者下第諸生上疏言三吾等南人私其鄉上怒命儒臣
再考落卷中文理長者第之於是侍讀張信侍講戴彛
右贊善王俊華司直郎張謙司經局校書嚴叔載正字
董貫長史黃章紀善周衡蕭揖及䢿昌隆諤人各閱十
卷或言劉白嘱信等以陋卷進呈上益怒親賜策問擢
韓克忠王恕焦勝等六十一人及第有差授第一名韓
克忠為翰林修撰第二名王恕為編修第三名焦勝為
行人司副進士陳性善為行人陳誠為檢討考信等俱
磔殺之三吾以老戍䢿諤安置威虜唯赦戴彛尹昌隆
䢿諤取回為司賓司儀署丞復殺之宋琮拜御史後以
檢討掌助教致仕
建文二年己卯命文學博士方孝孺太常少卿高巽志
主應天試取中劉政等政後以兵變不食死
三年庚辰命會試禮部左侍郎兼學士董倫太常少卿
高巽志為考試官取中吳溥等王良策第一以貌不及
胡廣又廣策多斥親藩遂擢廣第一改名靖良為第二
是歲得人最盛如胡及二楊胡濙俱登顯要為時名臣
而良能徇節尤可重也
命禮部乙榜舉人署教諭訓導事者給俸三年入禮部
試試中計所教人得中鄉試就進士出身資格遞陞一
級否從本級其下第而所教人中鄉試者與實授九年
通考稱職平常不稱職黜陟否仍署職減俸十之五乙
榜年未三十不願署教者聽
永樂二年甲申會試命侍讀學士解縉侍讀黃淮為考
試官取禮樂制度為問欲以求博洽之士唯曾棨卷記
獨詳上喜御批貫通經史識達天人有講習之學有忠
愛之誠擢魁天下昭我文明尚資啟沃惟良顯哉第二
第三人周述周孟簡從昆季也亦皆有御批褒許之辭
至謂兄弟齊名古今罕比授修撰編修等官仍於二甲
擇文學優長楊相等五十一人及善書湯流等十人俱
改翰林庶吉士進學賜棨與述孟簡羅衣各一襲五月
擢庶吉士杜欽王惟正鄭慶為戶科給事中周玉羅亨
信張伺為工科給事中又命翰林院試下第舉人張欽
等六十一人召見皆賜冠帶命於國子監進學以俟後
科且勉以立志謂爾等學已有根但更百尺竿頭進步
爾後科第一甲人有不在爾曹者乎至次年正月復命
學士縉等庶吉士楊相劉子欽彭汝器王英王直余鼎
章敞王訓柴廣敬王道熊直陳敬宗沈升洪順章朴俞
學䕫羅汝敬盧翰湯流李時勉段民倪惟哲袁天禄吾
紳楊勉及棨等二十八人於文淵閣肄業時人謂之二
十八宿進士周忱自陳年少願進學上喜曰有志之士
也命增入之司禮監月給筆墨紙光禄給朝暮膳禮部
月給膏燭鈔人三錠工部擇近第宅居止是歲人知選
二十八人不知初為六十一人也
是科自曾棨等三名外得留者僅王英王直二人而至
八座者亦僅二王及周忱耳陳敬宗李時勉皆己授官
而復入者
三年乙酉翰林院學士王景侍讀學士王達主應天試
四年丙戍命翰林院侍讀學士王達司經局洗馬兼翰
林院編修楊溥為考試官取中朱縉等廷試賜林環陳
全劉表及第改進士江殷胡啟先孫廸張叔豫李岳潤
陳孟潔張文選鄭復言曾春敬蕭福曹閶盧永黃獻為
庶吉士
是歲仍取乙榜舉人廷試擢周翰等三人進學翰林餘
除學官
六年戊子命翰林院修撰李貫檢討王洪主應天試
七年己丑命翰林院侍講鄒緝左春坊左司直郎徐善
述為考試官取中陳璲等皇太子以副榜第一名孔諤
為左春坊左中允賜出身御史劾出題孟子節文尚書
洪範九疇偏題緝等俱下獄又復取下第胡槩金庠等
十餘人時上幸北京俱寄國子監讀書至辛卯始廷試
賜蕭時中苗衷黃暘及第俱為修撰改進士楊慈劉永
清陳璲錢習禮黃夀生陳周俱為庶吉士鍾英張習張
試馬信邵聰初為國子生選入翰林習譯書至是中進
士亦改庶吉士
九年辛夘翰林院學士兼左春坊大學士胡廣右春坊
右庶子兼翰林侍講楊榮主應天試
十年壬辰命左春坊左諭德翰林院侍講楊士竒右諭
德兼侍講金幼孜為考試官取中林誌等廷試賜馬鐸
林誌王鈺及第其進士原在翰林習譯書者蒋禮趙勖
徐俊何賢潘勤黃裳羅興楊榮張觀馬玉馬訓王璜劉
濬胡讓邵進來顯方復俱改庶吉士林誌福建解元也
十二年甲午北京行部請鄉試始命翰林院侍講曾棨
翰林院侍講兼左春坊左中允鄒緝主之
皇太子命司經局洗馬兼翰林編修楊溥編修周述主
應天試
十三年乙未始詔天下舉人會試北京命翰林院修撰
梁潛王洪為考試官初拆卷得第一名曰陳循其鄉人
也避嫌改置第二而擢林文秸既又以秸字難識定洪
英為第一第五名王翺者鹽山人也上喜得畿輔士以
布衣召見賜酒食既廷試復賜陳循及李貞陳景著及
第景著時年十八改進士洪英王翺林文秸宋魁陳鏞
曾弘林道節胡靚章文昭嚴珊金開王英鄭洛袁璞周
崇厚習侃鄭雍言牟倫吕裳張英黃仲芳廖謨宋琰朱
㫤范琮黃瓛陳文璧高榖張堅沈𤾉及原習譯書王懋
姚昇胡清方勉林超曹義龔英時永彭麟益陳坤竒李
芳葉潁王士華吳紹生丁毅石玉黎民張遊萬完周貴
連智王諭樊斆王麟戴覲許彬徐景安石慶鄭猷李冠
禄周安謝暉為庶吉士
是年内閣左庶子兼侍講楊榮右諭德金幼孜尚列大
理寺丞馬麟後
十五年丁酉北京行部請鄉試命翰林院侍講左春坊
左中允鄒緝侍講王洪主之尋出王洪為主事改命侍
講王英
皇太子命翰林院侍講兼右贊善梁潛侍講陳全主應
天試
十六年戊戌會試命行在翰林院侍讀學士曾棨侍講
王英為考試官取中董璘等廷試賜李騏劉江鄧珍及
第騏初名馬上自改之唱名莫有應者上為道其故乃
出應取進士周叙董璘楊珙褚思敬尹鳳岐陳詢徐律
習嘉言王寅胡文善周懋昭王暹雷遂莫珪孔友諒秦
初為庶吉士
十八年庚子命左春坊左中允兼行在翰林院侍講鄒
緝侍講王英主順天試
皇太子命翰林院修撰張伯穎左春坊左贊善兼編修
陳仲完主應天試
十九年辛丑命左春坊大學士楊士竒翰林院侍講周
述為考試官取中陳中等廷試賜曾鶴齡劉矩裴綸及
第取原習譯書進士衛恕陳融温良姚本張恕萬碩黃
澍楊鼎王璉李學吳得全朱子福王振蒋謙韋昭為庶
吉士
二十一年癸卯命翰林院侍講王英翰林院修撰林誌
主順天試
命(闕)主應天試
二十二年甲辰命翰林院侍讀學士曾棨侍講余鼎為
考試官取中葉思等廷試賜邢寬梁湮孫曰恭及第初
上取第一孫曰恭嫌其名近暴曰孫暴不如邢寬遂擢
寬第一仍用朱書填黃榜一時稱異事云取進士徐賢
何志薛理李芳蔡英葛陵等為庶吉士
宣德元年丙午命左春坊左諭德林誌翰林院侍講余
學夔主應天試上親征漢王順天不及試
二年丁未命行在太常寺卿翰林院學士楊溥左春坊
大學士兼翰林院侍讀學士曾棨為考試官取中趙鼎
等廷試賜馬愉杜寧謝璉及第命進士江玉琳等九十
六人歸家進學原譯字邢恭為庶吉士
四年己酉命左春坊左庶子兼翰林院侍讀學士王直
翰林院侍讀李時勉主順天試
命翰林院侍讀錢習禮翰林院修撰劉永清主應天試
五年庚戌命左春坊大學士兼行在翰林院侍講學士
王英翰林院侍讀錢習禮為考試官取中陳紹等廷試
賜林震林文龔錡及第選薩琦逯端葉錫陳璣林補王
振許南傑江淵為庶吉士給酒饌房舍月賜燈油鈔一
如永樂甲申例復命兵部與皂隸人賜文綺衣一襲鈔
三百貫命學士王直教習是歲試錄禮部尚書稱總提
調兼知貢舉革掌行科舉文字諸執事官由舉人者皆
稱貢士震福建解元又會試第二人也
七年壬子命左春坊左庶子兼翰林院侍讀周述翰林
侍讀錢習禮主順天試
命行在翰林院侍讀學士李時勉侍讀苗衷主應天試
是歲九月順天府尹李庸檢舉科場詐冒事御史楊懷
給事中虞祥等劾奏庸及監試等官御史梁廣成等罪
上命姑宥之已而顧侍臣曰科舉求賢國家重事於此
而不用心他事可知已御史給事中所劾本不可宥但
念斯事因庸覺察不然奸弊不克露矣
八年癸丑致仕少保戶部尚書武英殿大學士黃淮以
謝恩至京命與詹事府少詹事兼翰林侍讀學士王直
為考試官取中劉哲等廷試賜曹鼐趙恢鍾復及第先
鼐舉貢士為學官上書願得一劇職自效改太和典史
以解糧至京請與試許之中第二人廷試復第一人十
年之内入閣輔政矣上復命内閣禮部選進士及乙榜
年少質美者得進士尹昌黃瓚趙智陳雲傅綱黃回六
人為庶吉士乙榜龍文章謹李滄梁楘黃平陳韶田鈞
李蒲王鑑朱奎袁和林同柴同恩張承翰陳康龔理相
佐黃輿李柰王佐鄭觀胡如暘趙象蒋榮祖二十四人
送國子監庶吉士令王直教習賜居第給酒饌燈油鈔
龍文等賜冠帶給訓導俸以待下科會試翰林院三月
一考其文至十一月復選進士徐珵頼世隆吳節李紹
姜洪虞瑛潘洪王玉陳金劉實鄭建方熙何瑄為庶吉
士亦命王直教之
十年乙卯命翰林院侍讀學士李時勉翰林院侍講高
榖主順天試
命左春坊左庶子兼翰林院侍讀周述翰林院侍讀苗
衷主應天試
正統元年丙辰少詹事兼翰林院侍讀學士王直翰林
院侍講學士陳循為考試官取中劉定之等廷試賜周
旋陳文劉定之及第或云首揆既取三卷未定問同事
者曰有識周旋者否状何如或曰白而偉盖疑謂淳安
周瑄也遂首旋既𫝊臚貌甚寢為之愕然同考太常少
卿魏驥循師也官秩尊於循改王鑑劉越余忭王尚文
伊侃李振王忠王偉徐珪秦瑛古鏞顧□雷文為庶吉
士少詹事王直王英教之
是歲詔增鄉試會試取士額先是祭酒陳敬宗言比者
解額有定副榜數少以致天下教官𩔖多缺員吏部遂
建議兼考監生補除教職往往僥倖選列不稱師範竊
以為縱科舉取人之濫猶愈於監生考試之精請量寬
解額專取之於副榜庶幾誨道得人賢才無滯於是行
在禮部議增會試為百五十人順天府近已增至八十
人其應天浙江等處各增舊額有差上定順應天滿百
人浙江福建皆六十人江西六十五人河南廣東皆五
十人湖廣五十五人山東四川皆四十五人陕西山西
皆四十人廣西三十人雲南二十人其監生學業無愧
者仍除教職
順天府尹姜濤奏本府八月鄉試例取舉人八十名近
者浙江等布政司并應天府舉人俱視常例有增順天
府仍舊然本府與應天府俱有監生并各處儒士吏典
應試乞准應天府例增二十名從之
三年戊午命翰林院侍讀學士曾鶴齡翰林院侍讀洪
璵主順天試
命翰林院學士錢習禮翰林院侍讀陳詢主應天試
是歲順天初試之夕場屋火旋滅試卷有殘缺者有司
懼不敢請更試欲請修場屋以終後兩試鶴齡曰必更
試然後可以滌弊而不枉士子有司具二說以進詔更
試日
四年己未命行在禮部左侍郎兼翰林院侍讀學士王
直行在翰林院學士錢習禮為考試官取中楊鼎等廷
試賜施槃楊鼎倪謙及第槃時年二十三不久卒楊鼎
陕西解元
六年辛酉命(闕)主順天試
命翰林院侍讀學士陳循翰林院侍講陳用主應天試
七年壬戌命禮部左侍郎兼翰林院侍講學士王英翰
林院侍讀學士苗衷為考試官取中姚夔等廷試賜劉
儼吕原黃諫及第
是歲同考則有永新知縣陳員韜京衛武學教授紀振
俱進士岐陽教諭彭舉中式十二名都察院吏三十三
名南昱刑部吏一百二十一名鄭温松陵驛丞
九年甲子命(闕)主順天試
命(闕)主應天試
十年乙丑命翰林院學士錢習禮侍講學士馬愉為考
試官取中商輅等廷試賜商輅周洪謨劉俊及第輅浙
江解元也本朝中三元者惟輅一人
是歲同考一教授二教諭又水東日記云是科會試登
科錄天字皆稱䒶字今考部本不然以為葉𫝊聞之誤
葉是科進士豈有誤理或本部翻刻未可知也廷試讀
卷有兵部尚書徐晞戶部侍郎掌光禄寺柰亨俱吏員
也
十二年丁卯命翰林院侍讀習嘉言翰林院侍講邢寬
主順天試
命翰林院侍講王一寧檢討錢溥主應天試
十三年戊辰命工部右侍郎兼翰林院學士高榖侍講
杜寧為考試官取中岳正等廷試賜彭時陳鑑岳正及
第
是年同考二教諭一訓導辦事官舒庭模中一百二十
五名改萬安曹鼎熊瓚劉吉孫茂劉珝王勤謝環田行
順李泰宋弼邢讓劉清喬毅李本鏞王恕孫昱孟祥曹
輔韓敏尹旻張斐李鑽李寬華顯霍榮郭安李堅成章
為庶吉士命侍讀習嘉言侍講王一寧編修趙恢教習
後補命侍講劉鉉修撰王振
是歲登科錄李泰書父永昌司禮監太監又讀卷官太
常少卿程南雲乃習書字人
唱名日當呼第一名彭時不見上候之長久始至特釋
之明年八月時以修撰入内閣預機務
是年讀卷戶部右侍郎兼學士陳循列於戶部左侍郎
柰亨後右都御史掌鴻臚寺楊善亦守城生員
景泰元年庚午命翰林院侍講學士劉鉉翰林院侍講
陳文主順天試
命翰林院侍講吳節劉定之主應天試
二年辛未命戶部右侍郎兼翰林院學士江淵翰林院
修撰林文為考試官取中吴滙等廷試賜柯潛劉昇王
㒜及第改進士吴滙周輿戚瀾張永吕晟王獻劉宣俞
欽相傑楊守陳童緣張業樊冕林孔滋張瑄金文鍾清
田斌章表楊㫤彭信劉泰江朝宗為庶吉士俱扵東閣
讀書
是年讀卷工部尚書學士高榖以内閣列本部尚書石
璞後閣體猶未重也
先是戶科給事中李侃等奏今年會試禮部奏准取士
不分南北臣等竊惟江北之人文詞質實江南之人文
詞豐贍故試官取南人恒多北人恒少洪武三十年太
祖高皇帝怒所取之偏選北人韓克忠等六十一人賜
進士及第出身有差洪熙元年仁宗皇帝又命大臣楊
士竒等定議取士之額南人十六北人十四今禮部妄
奏變更意欲專以文詞多取南人乞勅多官會議今後
取士之額雖不可拘而南北之分則不可改刑部侍郎
羅綺亦以為言事下禮部以為頃者詔書科舉自景泰
元年為始一遵永樂年間例行本部查得永樂二十年
間凡八開科所取進士皆不分南北已經奏允今侃稱
禮部變更意專以文詞多取南人夫鄉舉里選之法不
可行矣取士若不以文考官將何所據且北方中土人
才所生以古言之大聖如周公孔子大賢如顔曾思孟
皆非南人以今言之如靖遠伯王驥左都御史王翺王
文皆永樂間不分南北所取進士今豈可預謂北無其
人況本部止遵詔奏書行即不曾奏請多取南人少取
北人今各官所言如是乞勅翰林院定議命遵詔書行
侃等所言不允
是歲知貢舉官胡濙楊寧二尚書同考侍講劉儼秩尊
於林文又有廣東參政羅崇本教授訓導各一廷試王
越卷為風飛去上復給卷足成之或云墮於朝鮮次歲
送還上喜擢越御史
弇山堂别集卷八十一
