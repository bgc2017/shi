弇山堂别集卷十一
明王世貞撰
異典述六
宣德後許親王入朝
自宣德初止漢趙二邸入臨大行以後親王無入朝者
惟襄憲王為英宗叔父遘于王金符之嫌頼上仁明不
為動而王於景泰中疏奏皇太后問上起居及勸景帝
朝上於南城俱留中上見之大感悅特許入朝陛見後
躬至内殿行家人禮宴賚加渥親送至大明門而别再
朝復如之為峴山漢水賦寓思特置一護衞衞王護衞
時不置久矣又詔王春秋高歲時得游觀田獵不為例
今所存御書婉敬剴篤雖漢肅之於東平不能擬其萬
一也姪御名奉書叔父襄王承諭具悉尊意所以惡景
諱之僭分而喜姪之復位及曩有陳言慰安章初未嘗
達皇太后所蓋為景諱之所蔽匿也今已於景諱宮檢
而得之姪親覽之再三深見叔父忠愛之誠發於讜論
抑邪扶正防微杜漸無非為宗廟社稷計惟叔父之心
即周公之心也叔父二章亦即金縢之書之比也皇太
后聞之感歎不已承畀彩雲捧日玉帶謹以領訖叔父
云欲親行朝見本不敢煩遠來第念先帝同氣至親惟
叔父宗室至賢亦惟叔父于情于誼不可不重得一見
以篤親親今遣太監夏時齎奉勑符及書迎請即時氣
候清和叔父宜從容就道宫眷世子郡王宜留藩邸其
當從行之人亦隨尊意帶來竚俟其至惟叔父亮之
皇貴妃冊寶
故事皇后金冊金寶皇貴妃而下有冊而無寶獨宣德
元年以貴妃孫氏有容德請於皇太后製金寶賜之且
命太師英國公張輔為正使少師吏部尚書蹇義為副
使二公元臣也蓋未幾而貴妃有子冊東駕軒龍亦易
位矣自是貴妃授寶遂為故事
東宫送公主入邸
寶慶公主者高帝幼女也文皇既定京師俾仁孝皇后
女之十九歸駙馬都尉趙輝資班比諸公主特厚時仁
廟在東宫特令送之至邸亦殊典也輝父趙和以千戶
征安南戰殁輝襲職守金川門上見其貌偉麗而悅之
遂令尚公主時永樂之十一年也輝歴掌南京兩都督
宗人府主孝陵祀至成化十二年乃卒為駙馬者六十
五年母孫氏守節被旌夀亦至八十餘夫婦以忠節顯
而輝極富貴夀康之隆可謂希世之遘矣
賜印記
高皇帝賜懿文太子白玉印方一寸二分曰大本堂記賜
中宫皇后白玉印方亦如之曰厚載之記文皇帝賜仁
廟玉押曰人主中正仁廟即位時宣廟方為皇太孫復
舉以授之命印識章奏國朝惟仁宣二廟優禮大臣賜
銀圖書以示褒美後亦有嗣行之者按仁宗朝蹇義夏
原吉楊士竒黃淮楊榮金幼孜俱被賜其文曰繩愆糾
繆而義又有蹇忠貞士竒楊貞一之印宣宗賜義曰忠
厚寬弘原吉曰含弘貞靜士竒曰清方貞一榮曰方直
剛正胡濙曰清和恭靖又文恭世家吳中曰和敏詳達
景泰賜少傅胡濙曰忠貞惟篤少保王文曰忠誠匪懈
衍聖公孔弘緒曰謹禮崇德按是時王少傅直陳循高
穀于謙三少保當亦有之特以景廟賜不敢登之志傳
耳世宗朝與賜者楊一清張孚敬桂萼李時費宏夏言
顧鼎臣翟鑾方獻夫嚴嵩郭勛仇鸞楊曰耆德忠正又
繩愆糾違張曰忠良貞一又繩愆弼違又别記永嘉張
茂恭桂曰忠誠靜慎又繩愆匡違李曰忠敏安慎方曰
忠誠直諒費曰舊輔元臣夏曰學博才優顧曰經緯首
選翟曰清謹學士又繩愆輔德嚴曰忠勤敏達勛未考
仇曰翔卿又曰朕所重惟卿一人今上以少師張居正乞
歸葬範銀為圖書以賜之俾得馳傳密封言事其文曰
帝賚忠良
憲廟特賜方士李孜省銀圖書二曰妙悟通玄曰忠
貞和直得密封言事又鄧常恩圖書一曰槖籥隂陽
蕭崇一圖書二曰至真玄妙曰丹霞歲月世廟賜真
人邵元節白玉印文曰闡教護國烏玉印文曰太和
子真人陶仲文白玉印文曰凌虛子烏玉印文曰林
隱銀記曰秉一保國宣廟賜太監金英范弘各銀記
其文不傳又賜王瑾御用銀記四曰忠肝義膽曰金
貂貴客曰忠誠自勵曰心跡雙清憲廟賜覃司禮昌
牙記二曰忠誠不怠曰謙亨忠敬銀記一曰才華明
敏石記一曰補衮宣化世廟賜張司禮佐銀記四曰
集謀輔德曰端忠誠慎曰輔忠曰勵忠麥司禮福銀
記一曰恭勤端慎其他未能悉數盖中貴人得之不
難若大臣則為異典耳
特賜黃金牙刻關防
國朝文武臣領勅行事者俱給關防以銅為之其模制
大小雖相臣行邊與部屬無異獨正德間太監張永征
安化王及再督三關用金鑄見楊文襄一清所撰墓志
文襄與永同事所紀當不謬嘉靖間大學士顧公鼎臣
居守用牙刻關防賜之皆特恩也
文臣賜第
文臣賜第京師若高帝時有之以後蹇忠定夏忠靖楊
文貞楊文敏胡忠安吳榮襄至翰林臣曾棨王英在宣
廟俱有賜文貞力辭而止于肅愍陳芳洲高文義王毅
愍商文毅在景廟亦有之袁彬所請則文毅賜第也天
順李文達王忠肅馬恭襄俱有賜第又為忠肅造第原
籍鹽城嘉靖間張文忠治第京師上聞以銀幣羊酒賜
之今人不考遂以為賜第非也其原籍始以書院請特
命有司給夫價資營造後夏文愍亦繼之然不名言賜
也萬歷元年今江陵築第故里上特輟御前白金千兩
遣官齎送
嘉靖中既為真人尚書邵元節陶仲文治顯靈宫於
内開法局而宫外復起大第其盛尚書端明顧尚書
可學俱有賜第乃至通妙梁散人方士段瘸子亦有
之不足為異也
特賜額號
高帝以魏國公達勛業非常於居第左右特各建一坊
榜曰大功又特署八字於德慶侯廖永忠門曰功超羣
將智邁雄師以旌異之後襄陽任亨泰為禮部尚書得
幸勅於原籍立狀元坊不為例又親書孝義門三字署
於浦江鄭氏之門皆非有司所請也
世宗時因張文忠請立書院仍親定名曰貞義堂曰抱
忠樓曰寶綸及京師居第成賜以獻皇帝御書榮恩堂
字識其端曰皇考手澤又賜銀印篆刻所賜孚敬字及
白金四鎰彩帛四束羊酒餚饌等物諭曰前聞卿自為
堂曰榮恩所謂榮得君恩也朕思皇考嘗手書三字朕
恭裝軸兹併銀印一枚及綵帛等物以為吾君臣相慶
之意庶見朕意云耳後楊文襄樓曰寶翰夏文愍書院
曰忠禮堂曰瓊恩樓曰寶澤李文庸樓曰珍謨汪榮和
樓曰昭恩甘少保樓曰尊恩嚴分宜高新鄭亦各沾賜
分宜堂額曰忠弼樓曰瓊翰流輝供玄像閣曰勑賜延
恩之閣京師堂曰忠正南昌樓曰寶翰堂曰耆德新鄭
樓曰寶謨堂曰鑒忠陶秉一原籍書樓曰聖翰瓊光今
上為張江陵賜堂額曰純忠其左扁曰社稷之臣右扁
曰股肱之佐堂對曰志秉純忠正氣垂之萬世功昭捧
日休光播於百年樓額曰捧日皆御筆
賜號旌奬
金鄉忠壯侯王真以死難洪熙初進封寧國公加賜號
曰效忠少師蹇義少傅楊士竒以輔導功洪熙初賜蹇
號曰蹇忠貞楊曰楊貞一都督僉事楊俊以擒喜寧功
景泰中進左都督特賜號曰忠能又真人劉淵然洪武
初至京特賜號曰高道
賜宴華蓋殿
文皇帝時友愛諸弟每來朝賜宴於華蓋殿辭亦如之
世子郡王則皇太子宴於文華殿獨宴尚師阿里瑪亦
華蓋殿蓋以親王例賓之也十九年特宴兵部尚書趙
羾於華蓋殿以尚書夏原吉九年滿上親宴之武英殿
一時咸以為榮
輔臣三載考績宴禮部
永樂間尚書滿九載如趙羾夏原吉蹇義方賓左副都
御史李慶賜宴華蓋等殿後内閣一品九載亦有宴獨
萬歷十三年少傅申公滿三載特賜宴禮部九卿三品
皆陪列蓋前無之典也又三年以少師滿復如之上疏
辭賜折宴白金五十兩文綺四端
賜禁苑乘輿
宣宗時張太師輔蹇少師義楊少傅士竒夏少保原吉
楊宫傅榮金宫保幼孜於西苑讌游俱騎而從時致仕
少保黃淮以謝恩至京亦得從因病瘵特給肩輿嘉靖
中勲輔郭太師勛夏少師言等前後以入直西城賜乘
馬夏公及翟少傅鑾乃私以小輿使人腰之而行上聞
不善也最後分宜以老特許乘腰輿年八十加恩賜肩
輿俱禁中古今所未有之典
賜禁苑直舍
上在西城因賜諸入直大臣廬於無逸殿之左右廂然
頗隘而受日至丁巳特建一舍於殿東官道之左以居
分宜廳事皆南向别館庖湢皆具又出百金以制一切
器用分宜逐遂以居華亭公亦我朝希曠之典
車駕東宫迎送功臣
洪武三年征北大將軍信國公徐達左副將軍李文忠
等討北師還上自出勞於江上二年征南將軍廖永忠
副將軍朱亮祖等師自廣西還上遣皇太子率百官迎
勞於龍灣既陛見皇太子送還第十五年命征南將軍
潁川侯傅友德副將軍永昌侯藍玉西平侯沐英等討
雲南永樂五年征夷將軍成國公朱能副將軍新城侯
張輔等討安南俱上親餞之龍江正德中太監張永討
寧夏叛王往迴上迎送於東安門外
天子臨弔
高帝聞中山王訃至被髮徒步往哭又親至龍江迎祭
常開平鄧寧河國初優禮大臣固已如此後唯武宗臨
祭張英公懋每一奠酒其家進五百金凡九奠南巡幸
靳文僖第令番僧遶座懴悔
行幸大臣
高帝於魏曹二公及大勛臣第往往臨幸以為常宣宗
皇帝嘗夜幸楊文貞第又幸英國公輔第留飲賜金帛
又與中宫幸會昌伯孫忠第宴賚尤厚武宗南巡幸致
仕楊相一清家飲宴三日賦詩酬和楊大出珍寶為壽
至淮安幸總兵官鎮遠侯顧仕隆第
皇太后賜見
宣德六年上奉皇太后謁二陵召少師蹇義少傅楊士
竒太子少傅楊榮太子少保金幼孜太常卿楊溥於幄
殿面加慰諭賜白金綵幣酒饌萬歷六年江陵還自葬
父入謁仁聖慈聖俱加慰諭宴賚尤厚
御製神道碑
國初文武大臣薨逝例請於上命翰林儒臣製文立碑
以後漸不請惟中山王姚恭靖乃二聖御筆弘治中昌
國公先塋亦然若永嘉侯壙志之𩔖則上偶為之非以
為榮重也
御製紀功文
高帝時滅元滅陳滅張最為宏鉅之績而未有如椽之
筆以紀之至平夏明氏獨以劉文成上頌不自居而歸
功於臣下然亦傅潁川廖德慶之殊遇也謹錄如左
洪武四年九月三十日朕親紀征蜀二道總兵官功之
低昂以旌忠勇有智之將又戒無謀鈍兵之徒爾基再
作平蜀頌一章為傅將軍廖將軍千萬年不朽之功朕
聞雲從龍風從虎聖人作而萬物覩此蓋上古聖君臨
御恩及海内故賢者讚揚若非聖君安敢受此美稱善
揚者也朕本淮民因元失政豪傑忿爭吾承人後偶獲
多兵訓練為我調用有時命將四出有時親征一方十
五六年間羣雄斂跡惟西蜀一隅限山阻險是有戴壽
者假明之童孩負固不伏隂生詭計說誘諸洞蠻夷為
我邊民患於是發兵二道命將分討三年冬平章楊璟
德慶侯廖永忠率舟師抵瞿塘戴壽以全蜀軍民與之
决戰平章楊璟兵敗收兵僅能與之對壘當年冬潁川
侯傅友德將兵由西番道經階文逾月而抵綿漢蜀兵
莫敢當鋒其戴壽者恃瞿塘之險選老弱守之西行與
潁川侯一戰戴壽披靡再戰困逼成都其攻瞿關舟師
總兵者尚未盡知將軍潁川侯木牌書其戰勝次第順
川江而放流德慶侯獲之連壘而進擣磯破關而至偽
京師幼主明昇銜璧請降戴壽為傅將軍生擒於成都
于是中國清寧論將之功傅一廖二低昂定焉
天佑我邦師出以律將忿則揚馬嘶蹄蹈
畫角聲張惟我潁侯智勇難量羌人稽首
壺漿道傍勞我軍士綿漢是行蠢爾戴壽
率衆來當一戰披靡拒城且藏旬日困逼
詣軍請降傅將功就再歌瞿塘天生廖將
與傅成雙江風浩浩起我旌幢泊舟連捷
直破瞿關生俘偽主市肆無干遣使飛捷
一刻數關天産名將兵出農間非朕有能
實由天監有臣在南居括蒼山生而能文
舉筆何難謂我採擇黼之班班
誦此則主帥湯中山愧汗無地而楊平章者不知死
所矣然後六年中山進封公而潁川以平雲南始亦
進封然傅竟不得與中山同贈王而德慶亦不獲與
平章同贈公事固不可量也
賜調甘露漿
洪武六年正月丙午上御武樓召御史中丞陳寧太子
贊善大夫宋濓賜坐談嘉祥之應勅中使入取所儲甘
露於宫中盛以翠罌玉潔珠圓世所未覩已而舁㸑器
至用金杓煉水二升火勢既勻水湧成波上起自龍帳
中親啟罌以投須臾融化與水為一上取罌傾瀉二内
侍舉幕承之渣滓已盡重漉以絳紗囊上飲一爵而分
賜寧與濓曰此天地至和所凝也卿等服之去沉疴延
遐齡矣寧等飲畢奠爵于几頓首而退賦詩以記其榮
又一日與濓飲濓素不勝杯杓舉觴即辭上強之至三
觴面如赭行不成步上歡笑親御翰墨賦楚詞一章以
賜仍命羣臣賦醉學士歌且曰令後世知吾君臣同樂
如此也復以濓乏騎乘勅皇太子選良馬以賜上親作
馬歌命近臣咸和之俾濓藏之為家寶
君臣同遊
嘉靖十年上召大學士張孚敬尚書李時於西苑視蠶
壇地賜酒飯珍餌御製西苑視榖祗先蠶壇位賦手授
孚敬曰朕適有作卿等刪潤因命和以寓警戒之意孚
敬請上手書各賜以為子孫世寶許之明日二臣進和
賦上亦各賜手書御製賦如所請後數日併裝成帙名
曰詠和錄賜之已復諭璁曰朕惟君臣之際固不可不
嚴此在朝廷當慎他處則猶家禮然且漢文之召見賈
生同語久而文帝為之前席今亦稱美故君臣不交治
功安成况朕在冲昧世事未經無一識見卿之於朕無
異周公愛成王首以孝訓于朕他特餘事耳卿夙夜在
公敬君盡禮昨見退遜太過恐非輔臣之于君者夫何
謂輔導大臣與他諸臣不同故曰導之教訓傅以德義
保其身體此則不可以在朝之制相與明矣今後凡會
議或卿有所奏可無拘時而來面相計處俾交脩朕之
性志有定方可廣接他人庶有所酌别賢否耳朕又欲
於今春奉兩宫春游後與卿輩一遊以仰遵我聖祖丕
訓亦以見幼孫之率由祖道當有宴樂預與卿言之十
五年端陽節賜文武百官宴於奉天殿宴畢上幸西苑
預命侯郭勛大學士李時尚書夏言候於崇智殿遣中
官齎賜艾虎花縧百索牙扇等物上至勛等致辭謝上
曰今日之宴一以賞節一以酬前月山中扈從之勞勛
等頓首謝至水次上御龍舟召勛等各乘舟給酒饌命
檝夫槳三臣舟近龍舟而行自蕉園迤邐至澄碧亭登
岸復宴無逸殿勛等各稱觴上壽盡歡而罷
宴坐超本列
永樂中北征還大宴羣臣第功時大學士楊榮金幼孜
以五品特勅與兵部尚書方賓同列而坐嘉靖中恩榮
宴於禮部讀卷官少詹事兼學士李本秩第四品以内
閣故特奉旨班尚書末久之復舉恩榮宴巡綽官太保
左都督陸炳亦奉旨班尚書末蓋少詹都督故事當東
西嚮坐耳萬歷初内閣吏侍申時行亦班坐尚書末用
本例也
賜大臣父母
文皇既宴尚書趙羾於華蓋殿輟御前酒饌悉以賜其
母又以元宵節宴羣臣知尚書夏原吉母觀燈賜酒食
鈔二百錠今上嘗以大紅蟒紗衣一襲銀錢二十兩賜
張江陵父以聖母命玉花墜七件彩衣紗六疋賜其母
尋父封少師文明卒後奉母入京上及三宫俱有賜上
賜金嵌寶首飾一副銀八寶一百兩青紅蟒衣四疋裏
絹四疋甜食盒二副仁聖太后金首飾一副紵絲六表
裏食盒八副慈聖太后金嵌寶石首飾一副珍珠環一
雙青紅蟒衣二套銀八寶五十兩食盒八副
二品賜玉帶
玉帶為一品常繫服色大臣品未及而特賜者許繫今
人不知往往以為玉帶非賜不得繫誤也其未至一品
而賜玉者洪武中弘文館學士羅復仁天順中尚書王
翺馬昂大學士李賢成化中尚書白圭弘治中大學士
李東陽謝遷翺賢東陽遷旋加至一品正德則大學士
王鏊費宏楊一清靳貴尚書曾鑑許進顧佐劉璣孫交
石玠楊潭李傑張綵劉機曹元王敞白鉞李遜學王鑑
之毛澄右都御史王鼎内鏊宏一清貴旋加至一品嘉
靖中非一品而賜者大學士袁宗臯尚書邵元節陶仲
文郭文英也元節以下皆異流圭鉞父子俱官太子少
保而沾此賜尤竒
賜坐
洪武中大臣如魏國公達等不時賜宴預坐及學士承
旨宋濓等隅坐講論至仁宗亦然正綂以後廢矣雖孝
宗之敬禮閣臣世宗之寵眷張夏叩頭長跪不聞坐論
也嘉靖末分宜賜坐一次惟真人陶仲文召對坐無算
乃至陶南西嚮上北東嚮以陶坐繡墩上亦坐墩不設
御坐入則迎於廷出則送至門握手乃别
手札不名
高帝嘗與劉誠意宋承旨書御諱頓首復伯温老先生
及景濓先生是時為國公也
世宗手札貴溪為公謹分宜為惟中然不過三四而已
余見永嘉奉御札百餘道内二十餘道稱元輔張羅峯
或大學士張羅峯或張少師羅峯又面呼羅山遂有御
札稱少師張羅山最後一札稱茂恭當時楊石淙桂安
豐應亦有之而余未之見今上御書與江陵自萬歷元
年十一月以後皆不名内聖諭先生啟沃朕心平治天
下功已在社稷茲當六年考滿特於例外加賜銀一百
兩蟒衣斗牛各一襲少示優眷不必辭又諭朕聞先生
父母俱存年各古稀康健榮享朕心嘉悦特賜大紅蟒
衣一襲銀錢二十兩又玉花墜七件綵衣紗六疋乃奉
聖母恩賜咸欽承旨家僮往齎之外銀錢二十兩是先
生的又手諭白燕蓮花俱進獻聖母甚是嘉悦却獨産
翰林院中先開於密勿之地上天正假此以見先生為
社稷祥瑞花中君子朕賴先生啟沃固不敢顛縱何德
之有又御筆勅諭元輔張少師朕以幼冲嗣位賴先生
匡弼啟沃四方治安九邊寧靜我祖宗列聖亦鑒知先
生之功就加顯爵不為過乃屢辭恩命惟一誠輔國自
古忠臣如先生者罕朕今知先生實心不復強特賜坐
蟒衣一襲銀錢五十兩以示優眷用成先生美德其欽
承之故諭以後辭禮益鄭重不可枚舉江陵殁凡有諭
蒲坂吳縣亦多不名
詔勅不名
吳元年上諭諸將謂張氏既滅惟大將軍於貨寶無所
取婦女無所近其深謀遠略蓋謂中原未平民未休息
豈可遽恃為安乎爾等當如大將軍所存共圖大勛康
濟宇内洪武三年議賞將士詔稱大將軍等運謀竭忠
六師用命遂致強殞弱伏疆宇奠安諸番入貢華夷一
綂四年命左右丞相詔稱大將軍左右解甲於武備之
庫息馬家庭從善樂游功名兩全古何過哉皆謂中山
王也十八年王没詔一勅三俱稱中山武寧王開平忠
武王而皆不名至永樂戒諭勛戚大臣皆稱我中山武
寧王而不及開平矣蓋中山以先朝元勛且有椒房之
重故也
萬歷初江陵尤被隆禮凡内閣勅諭部疏御批俱稱元
輔或張先生而不名其聞喪以後尤委曲敦至勅諭中
外凡大事待張先生還朝而行又以遼左報捷諭内閣
歸功元輔平日加意運籌候疏上卿等一錄封此諭著
兵部差人星夜馬上前去與張先生看隠然文終宣成
之不名矣
行人齎旨取尚書
自弘治以後内閣輔臣體重故取復位者必遣行人以
示優異若尚書雖吏部亦不復爾惟嘉靖初取總制三
邊尚書王瓊回京别用自原籍取吏部尚書方獻夫别
用俱遣行人瓊入京補吏部獻夫入京進内閣而其時
自原籍召大學士桂萼却不遣行人同官張璁為之請
亦不許隆慶中自原籍召大學士高拱亦不遣行人不
知爾時事體云何聞高頗以是不樂其同事諸公
宴賞下僚
洪武中特宴勞吳山縣主簿隨贇於别殿賜白金五百
兩文綺及帛各百疋陞知縣以奮義平賊也贇後至按
察使有聲
大臣面呼先生
英宗自李文達獨見則稱先生其稱王忠肅多曰老王
孝宗自丁巳後召見劉文靖等必稱先生馬端肅劉忠
宣則稱老尚書見天順日錄燕對錄可證萬歷初元上
敬禮江陵稱先生雖宫中亦稱張先生嘉靖末命宫中
不得名華亭公稱徐閣老皆異數也
大臣賜衞士
天順陳汝言弘治馬端肅文升俱以兵部尚書為怨家
所中詔特給衞騎護之陳五十人馬十二人嘉靖給兵
百人為大學士楊文忠廷和夏文愍言直宿出入衞從
賜禁衣
嘉靖庚申上勅南京織閃黃補麒麟仙鶴紗衣各一副
賜分宜閃黃色惟上得用之甲子賜華亭教子升天蟒
衣一件上手擇有珠者萬歷甲戌上以江陵辭功賞特
賜坐蟒已後賜皆如之而最後武靖侯李偉以太后父
沾焉坐蟒者惟司禮大璫掌印久為上所重者得此賜然
累代不數人即勛舊所不與也
賜衣文武互異
嘉靖中内閣嚴徐李皆賜服麒麟麒麟公侯服也而
成國公朱希忠京山侯崔元左都督陸炳等以玄壇供
事特賜服仙鶴仙鶴文臣一品服也成化以後文臣賜
麟不為異而公侯伯武臣賜鶴則異矣六公出入朝行
殆不可復辨
五品鶴袍
嘉靖中學士嚴訥李春芳董份以五品撰玄詞特賜仙
鶴袍既而上悔之下諭謂玄壇供事可用鶴餘則不可
意蓋為三臣也而尚書皆自疑不敢衣鶴亟市錦雞為
飾而三學士之衣鶴自若也
賜土官服色
正德中賜播州宣慰司楊斌麒麟衣一襲陞四川按察
使後以宣慰致仕復賜麒麟衣一襲最後賜蟒衣玉帶
以貢物厚故也賜永順宣慰使致仕彭世麒大紅蟒衣
三襲陞都指揮使其子宣慰明輔大紅飛魚服三襲給
正三品散官誥命以進大木故也嘉靖末復以進大
木賜致仕宣慰彭明輔蟒衣進湖廣都指揮使致仕
子宣慰翼南飛魚衣一襲進雲南右布政使正德賜
日本使臣宋素卿大紅飛魚服一襲中人瑾受其黃
金故也素卿閩人至嘉靖中始以爭貢事論死
賜尚師儀仗
今公侯前導止藤杖一對鞍籠馬杌一對而已攷之國
初有公侯儀仗戶當不止此永樂中賜尚師法王阿里
瑪牙杖二金瓜二骨朵二幡幢二十四對銀香爐盒二拂
子二銀手爐三對紅紗燈籠一對鮀燈二對傘二銀
交椅一銀脚踏一銀水罐銀盆一誕馬四鞍籠二銀杌
一青圓扇一紅圓扇一帳房一紅紵絲拜褥一玉印誥
命織金珠袈裟金銀器皿成化中法王扎巴結參賜儀
仗亦如之特許用㯶轎前後皆以錦衣校卒供應見者
皆以為親王
弇山堂别集卷十一
