弇山堂别集卷三十七
明王世貞撰
公侯伯表總叙
封建古制也而莫詳於周周之天子僅稱王而其下為
公侯伯子男不能子男者為附庸其命則自九而至五
其别則有同姓有異姓而其封則以功德不以親疎秦
始并天下創尊為皇帝廢封建公族無尺寸之土而猶
存侯爵為三等以待有功者列侯則如武城通武之類
倫侯則如建城武信之類皆有邑名而不稱國下者則
關中侯有封食而無邑名然皆金印紫綬而列侯倫侯
至位丞相上丞相之尊重者莫如李斯九卿之見幸有
大功者莫如蒙恬兄弟而皆不得沾其慎貴可略推已
漢高豁達裂天下以王諸子弟及大功臣而其次則因
秦之舊為徹侯亦有關内侯凡二等第功臣之為王雅
非其意至白馬之誓而獨侯國存武帝狹海宇鞭誅四
夷不愛通侯之印以待有功者即功雖尠細或見錄天
下之壤地不能侯而國用則益侈於是苛為之禁以伺
其過即尠細亦見削而高帝身與共創業之臣所餘無
幾封拜日下而侯國不日益漢地不小損自武帝而後
封拜之與削亦漸寡而終西東二京其制略相彷彿中
間雖以吕氏之擅王與新莽之盜為公未幾輒罷自魏
氏之末司馬擅制始復為五等曰郡縣公侯伯曰縣子
曰縣男皆得稱開國金印紫綬而關内侯有不開國者
顧反居子男下晉氏以至齊梁陳皆因之若北魏之與
北齊皆崇設王爵以待勲舊而其更有功者則别封郡
公侯或一人而儋三四爵然同姓異姓皆不得為國王
而郡縣公侯益卑矣後周宇文泰辭安定王遂以安定
公終其身而其子簒魏進封功臣晉趙等大國然皆稱
公而不王隋氏因之至唐而始定以子弟為親王正一
品其稍疎而有功者為郡王功臣之有功者為國公皆
從一品郡公以至侯伯子男則逓降焉如趙公無忌梁公
玄齡之類皆得世襲而它以恩賜者或世與否自安祿
山之為東平王遂毁周例而隃之然中興以後王公之
格益輕至有佩櫜鞬捧酒炙而趨走於節度之庭者而
封亦不復世矣宋興復唐初之制以宗室之懿敘封王
爵而其疎者與文武大臣自國公而下至子男往往以
郊恩逓進徒以&KR0839;其名而已戶不得言祿爵不得言世
然猶斤斤守其制焉自蔡京之公兩國而公制紊矣童
貫之為王而王制隃矣南渡以後所謂王者遂冒于宰
執如檜如侂胄如彌遠矣元承遼金之後王爵尤易即
將相非勲德可以一嚬笑而得之獨漢人至國公而止明
興高皇帝之下建業草創未遑吳元年始拜功臣李善
長徐達常遇春為國公而其它功臣之死勤事封疆者
有國郡公侯伯子男之贈然往往一徇元舊洪武三年
始大啟封建皇帝之子為親王親王之從庶子為郡王
而功臣則公侯伯三等有世襲有流爵罷子男不置公
侯位正一品上伯位正二品上朝服進賢冠加籠巾貂
蟬世襲者領鐵劵流爵則否當是時封伯者僅二人忠
勤之祿僅當侯三之一誠意至不能當六之一而其輕
可知矣十年以後封東莞徽光祿遂與侯等至永樂初
而始定居侯之下正一品之上其階勲皆與侯等而伯
益重矣凡公侯伯之任入則掌參五府總六軍出則領
將軍印為大帥督留都筦鑰轄漕綱獨不得預九卿事
大抵視漢以下獨隆崇云
高帝功臣公侯伯表
余讀高皇帝洪武之三年功令未嘗不三復而嘆也曰
嗚呼厚而裁則貴而可久矣當是時封公者六人而魏公
功最大祿秩亦最重中山侯宿將也以一言之誖而不
獲公德慶侯鉅勲也以一事之紕而不獲公永城封而
貶東勝封而奪訓詞盖凜乎斧鉞焉夫孰敢有恣睢而
隕於法者然至吉安江夏臨川東平之類抑何其殱夷
狼籍也三年而後續侯者獨西番之役最盛平雲南次
之其它以舊勲相錯封然至藍氏之株累而幾若掃矣
夫以馮宋公傅潁公之雄而卒不免死嫌謂其不蔽法
也而諱之即諱之猶不為置後嗚呼可歎也太史公言
幽厲之後見於春秋尚書有唐虞之侯伯歴三代千有
餘載自全以蕃衛天子豈非篤于仁義奉上法哉漢興
功臣受封者百有餘人天下初定故大城名都散亡戶
口可得而數者十二三是以大侯不過萬家小者五六
百戶後數世民咸歸鄉里戶益息蕭曹絳灌之屬或至
四萬小侯自倍富厚如之子孫驕溢忘其先淫嬖至太
初百年之間見侯五餘皆坐法隕命亡國耗矣網亦少
密焉旨哉所以稱網少密者人主不覩其先得天下之
所繇是以輕視其功臣而重利其土地人臣不覩其先
得國之所繇是以易為慝而難為守明之國邑薄不過
再倍一公卿而已天子無所利之然而至嘉靖百餘年
之間初所封六公僅一公在二十八侯其二侯進為公
者亦絶而餘二十六侯亡里土乘駟之奉後封四公二
十一侯二伯亦僅西平武定在耳其故何也當是時天
子紹明先世之道慨然下明詔太宰大司馬追攷故實
收錄故鄂國公遇春曹國公文忠衛國公愈信國公和
後俱為徹侯誠意伯基後仍為伯增其秩天下翕然歸
厚焉而一時奉行之臣不能推廣德意至使宋潁二公
遂不獲一比肩曹衛而李韓公廖德慶吳江隂靖海之
裔寥寥靳一命之澤將無望于後聖哉夫繼絶世舉廢
國天子所以懷諸侯也則自古記之矣夫豈欺我故特
紀之而表其興廢云
韓國公李善長直隸定遠人初以書生從起義歴中書
省參議參政中書左相國吳元年平張士誠以帷幄轉
餉功封宣國公洪武三年以中書左丞相進封加太師
授開國輔運推誠守正文臣特進光祿大夫左柱國參
軍國事食祿四千石四年致仕十年起總中書省大都
督府御史臺事明年削祿千八百石二十二年坐流言
自殺奪封長子祺駙馬都尉永樂元年卒子芳留守衛
指揮茂指揮僉事芳卒子恒停襲恒子誠誠子宣宣子
巒
魏國公徐達直隸鳳陽人從起義為首將歴大元帥同
僉樞密院事奉國上將軍同知樞密院事中書左丞右
相國吳元年以平張士誠功封信國公洪武三年為中
書右丞相征北大將軍以平中原功進封加太傅授開
國輔運推誠宣力武臣特進光祿大夫左柱國參軍國
事食祿五千石仍以大將軍北征及守北平十八年薨
子輝祖嗣初名允恭永樂元年以不附靖難師下獄削
爵五年卒子欽嗣十九年削爵二十二年復封尋薨子
顯宗嗣正統十二年薨無子弟承宗嗣天順七年薨八
年子俌嗣正德十二年薨孫鵬舉嗣萬歷元年薨子邦
瑞嗣十六年薨子惟志嗣承宗俌鵬舉邦瑞皆數督留
京守備
鄂國公常遇春直隸濠州人從起義歴中翼大元帥樞
密僉院中書參政平章政事吳元年以平張士誠功封
授銀青榮祿大夫上柱國錄軍國重事洪武二年以中
書平章軍國重事征北左副將軍北征薨於軍洪武三
年子茂襲改封鄭國公授開國輔運推誠宣力武臣特
進榮祿大夫右柱國祿三千石二十二年以金山驚納
克楚誤機事安置廣西卒改封弟昇開國公永樂元年
以不附靖難師安置雲南之臨安昇子繼祖繼祖子寧
寧子復弘治五年詔復為南京錦衣衛指揮使卒子紹
襲紹卒子經襲經卒子鳳襲鳳卒子玄振襲見永樂以
後列侯表
曹國公李文忠直隸盱眙人帝姊子初賜姓朱尋復歴
帳前親軍副都指揮使同僉樞密院浙江行省右丞平
章政事洪武三年以征北左副將軍平江南中原功封
授開國輔運推誠宣力武臣特進榮祿大夫右柱國同知軍
國事祿三千石進大都督府左都督十年總理中書省
大都督府御史臺重事十六年兼領國子監事十七年
薨子景隆嗣後以征北大將軍拒靖難師永樂元年降
附加祿一千石四年下獄幽死國除
弘治六年詔玄孫璿為南京錦衣衞指揮使卒子濂
襲卒子性襲見永樂以後列侯表
宋國公馮勝直隸鳳陽人初名國勝改名宗異復名勝
與其兄國用從起義歴元帥帳前親軍都指揮使同僉
樞密院都督同知洪武三年以銀青榮祿大夫大都督
府右都督太子左詹事征北右副將軍平中原功授封
開國輔運推誠宣力武臣特進榮祿大夫右柱國同參
軍國事祿三千石累為征北大將軍常綂兵有功二十
八年以有宿過不良卒國除
衛國公鄧愈直隸虹縣人從起義十六為管軍總管歴
元帥樞密判官湖南行省參政右丞平章政事洪武三
年以右御史大夫兼太子諭德為征戎將軍平江左淮
功封授開國輔運推誠宣力武臣特進榮祿大夫右柱
國同參軍國事祿三千石進大都督府右都督累為征
北右副將軍征西將軍平西羌有功九年薨于道子鎮
嗣改封申國公薨無子弟銘指揮僉事子源當嗣尋夭
永樂間子繼停襲梃子炳弘治六年復為南京錦衣衛
指揮使卒子繼坤襲見侯表
右開國六王與約生封公死封王者也
袁國公歐普祥江西人庚子以偽漢丞相舉袁州降附
因故封授之吳元年薨子文廣為江西行省參政係流
爵不得襲
楚國公廖永安直隸巢縣人以舟師降附為同知樞密
院破張士誠兵深入被執不屈詔遙封之尋卒無子弟
永忠代任
信國公湯和直隸濠州人從起義為管軍總管歴大元
帥同僉樞密院御史臺左御史大夫太子諭德偏將軍
洪武三年以定中原功封開國輔運推誠宣力武臣特
進榮祿大夫柱國中山侯食祿千五百石尋為征西將
軍下四川遷大都督府左都督十一年進封特進光祿
大夫左柱國祿三千石二十八年薨長子都督僉事鼎
先卒追贈信世子鼎子晟蚤卒晟子文瑜文瑜子傑病
廢無子弟綸綸子紹宗弘治六年詔復為南京錦衣衛
指揮使見侯表
潁國公傅友德直隸宿州人以陳友諒行省參政降附
授指揮洪武三年以江淮行省參政從平中原功多封
開國輔運推誠宣力武臣榮祿大夫柱國潁川侯祿千
五百石進大都督府都督同知四年為征北前將軍平
蜀十七年以征南將軍平雲南進封祿三千石勲為特
進右柱國世襲累總兵歷戰陣有功二十七年以嫌不
良卒國除
涼國公藍玉直隸定遠人鄂國公常遇春婦弟從軍有
功歴指揮大都督府僉事洪武十二年破西番功封開
國輔運推誠宣力武臣柱國永昌侯祿二千石流爵十
七年以左副將軍平雲南加祿五百石世襲二十一年
以征北大將軍破平可汗進封祿三千石二十三年再
以功加祿五百石二十六年坐不軌族誅國除
中山侯湯和見國公表
延安侯唐勝宗直隸濠州毛城人從起義洪武三年以
同知大都督府事平江淮等處功多封開國輔運推誠
宣力武臣榮祿大夫柱國世襲職如故祿千五百石七
年增千石二十六年薨追論奸黨國除
吉安侯陸仲亨直隸濠州人從起義洪武三年以同知
大都督府事平江淮等處功多封階勲號襲如延安祿
千五百石七年增千石二十六年坐奸黨死國除
江夏侯周德興直隸濠州人從起義洪武三年以湖廣
行中書省右丞平江淮等處功多封階勲號襲如延安
職如故祿千五百石七年增千石十八年坐亂宫死國
除
淮安侯華雲龍直隸濠州定遠人洪武三年以同知大
都督府事燕王府左相北平等處行中書省參知政事
平中原功多封階勲號襲如延安職如故祿千五百石
七年增千石鎮廣東召還奪祿薨國除
濟寧侯顧時直隸濠州人洪武三年以大都督府副使
從平中原功多封階勲號襲如延安進同知大都督府
事祿千五百石七年增千石十二年薨子敬嗣後追論
奸黨時國除
長興侯耿炳文直隸濠州人元帥君用三子從起義洪
武三年以秦王府左相兼陜西行省右丞從平中原功
多封階勲號襲如延安職如故祿千五百石七年增千
石永樂二年以舊嫌自殺國除
臨江侯陳德直隸濠州人從起義洪武三年以大都督
府僉事從平中原功多封階勲號襲如延安進同知大
都督府事祿千五百石七年增千石十一年薨子鏞嗣
從征雲南戰死無子國除
鞏昌侯郭子興直隸濠州人從起義洪武三年以大都
督府僉事從平中原功多封階勲號襲如延安進同知
大都督府祿千五百石七年增千石十六年薨二十二
年子振襲薨無子國除
六安侯王志直隸臨濠人從起義洪武三年以平陽衛
指揮使從平中原功多封階勲號襲如延安進同知大
都督府僉事祿九百石七年增一千六百石十九年薨
子威嗣二十三年坐法失侯為安南衛指揮卒子域調
清平衛
滎陽侯鄭遇春直隸濠州人從起義洪武三年以朔州
衛指揮副使從平中原功多封階勲號襲如延安進同
知大都督府事祿九百石七年增一千六百石二十三
年薨
平涼侯費聚直隸臨淮人從起義洪武三年以大都督
府僉事從平中原功多封階勲號襲如延安進同知大
都督府事祿千五百石七年增千石二十六年薨子超
先戰死孫寵襲指揮使坐法謫交阯國除
江隂侯吳良直隸定遠人從起義先為江隂衛指揮使
洪武三年以大都督府僉事戰守功封階勲號襲如延
安進同知大都督府事祿千五百石七年增千石十四
年薨子高嗣永樂二年坐嫌失侯洪熙元年謫戍海南
靖海侯吳禎良之弟從起義洪武三年以吳王府左相
兼大都督府僉事戰守功封階勲號襲如延安進同知
大都督府事祿千五百石七年增千石十二年薨子忠
嗣永樂初坐法失侯
南雄侯趙庸直隸廬州人巢湖歸附洪武三年以中書
右丞兼太子副詹事從平中原功多封階勲號襲如延
安職如故祿千五百石七年增千石二十六年坐藍黨
論死國除
德慶侯廖永忠直隸巢縣人楚國公永安弟巢湖歸附
洪武三年以中書省平章政事兼同知詹事院事平楚
浙閩廣功多封階勲號襲如延安職如故祿千五百石
四年以征西左副將軍平蜀功多七年增祿千石八年
坐奢僭僇死秘之子權嗣十七年薨黨事發國除
南安侯俞通源直隸巢縣人贈虢國公通海弟巢湖歸
附洪武三年以江淮行中書省平章政事從平閩楚等
功多封階勲號襲同延安職如故祿千五百石七年加
千石二十二年薨黨事發子祖從誅不得嗣
廣德侯華高直隸和州人巢湖歸附洪武三年以湖廣
行中書省平章政事從平江淮功封階勲號襲同延安
職如故祿六百石四年薨無子國除
營陽侯楊璟直隸合肥人巢湖歸附洪武三年以湖廣
等處行中書省平章政事從平中原功多封階勲號襲
同延安職如故祿千五百石七年增千石十五年薨子
通嗣二十年坐法失侯為普定衛指揮使
蘄春侯康鐸湖廣蘄州人故大都督府同知兼太子左
率府使贈推忠翊運宣力懷遠功臣光祿大夫柱國蘄
國公茂才之子以父戰功封階勲號襲如延安祿千五
百石七年增千石十五年南征薨于軍子淵嗣坐法失
侯
永嘉侯朱亮祖直隸六安人為元將被獲赦不誅洪武
三年以浙江行省參知政事累戰功封階勲號襲如延
安祿千五百石七年增千石十三年自廣東召還杖死
子暹以府軍衛指揮使坐法同杖死國除
潁川侯傅友德見國公表
臨川侯胡美湖廣漢沔人初名廷瑞以避高帝字改偽
漢陳友諒丞相舉南昌降附洪武三年以中書平章政
事兼同知詹事院亊累平南功封豫章侯階勲號襲如
延安職如故祿千五百石七年加千石十三年復以犯
帝字諱改封二十六年坐藍黨論死國除
東平侯韓政河南睢州人吳元年降附洪武三年以山
東行中書省平章政事累戰功封階勲號襲如延安職
如故祿千五百石七年加千石二十六年坐藍黨論死
國除
宜春侯黃彬不詳其里辛丑降附洪武三年以江西行
中書省參知政事累戰功封階勲號襲如延安祿九百
石七年加千六百石十七年薨追論奸黨國除
宣寧侯曹良臣直隸安豐人壬寅率衆降附洪武三年
以山西行中書省平章政事累戰功封階勲號襲如延
安職如故祿九百石五年北征戰殁子泰嗣薨無子國
除
汝南侯梅思祖河南歸德人洪武三年以浙江行中書
省右丞累戰功封階勲號襲如延安祿九百石七年加
一千六百石十五年薨子義不得嗣以指揮累遷遼東
都指揮使
河南侯陸聚不知何許人仕元為同知樞密院事舉徐
邳二州降附洪武三年以山東行省參政累戰功封階
勲號襲如延安祿九百石七年加一千六百石十三年
薨無子國除
永城侯薛顯直隸沛縣人自盱眙歸附洪武三年為江
淮行省右丞累北征功封階勲號襲如延安祿千五百
石以拉殺人謫海南削祿三分之一四年召還七年加
千石二十年薨二十六年追論藍黨除
東勝侯汪興祖直隸巢縣人初為張德勝義子冒其姓
後復洪武三年以大都督府同知從平中原功封祿千
五百石有過不給劵六年征蜀戰歿還其封無子國除
西平侯沐英直隸定遠人初以義子賜姓名朱文英後
復洪武十年以大都督府同知討西番功封祿二千五
百石是時除特進榮祿階勲柱國號襲同洪武三年功
臣例鎮守雲南二十五年薨子春嗣三十一年薨弟晟
嗣見國公表
安慶侯仇成直隸含山人洪武十二年以大都督府僉
事從破西番積舊功封勲號同西平祿二千石流爵子
孫為指揮使十七年從平雲南加祿五百石世襲二十
三年薨子泰嗣後絶
永昌侯藍玉見國公表
永平侯謝成直隸濠州人洪武十二年以大都督府僉
事從平西番功封勲號同安慶侯祿二千石二十七年
坐法下獄死
鳳翔侯張龍直隸濠州人洪武十二年以大都督府僉
事從平西番功封勲號同安慶侯祿二千石十七年從
平雲南加祿五百石世襲三十年薨
安陸侯吳復直隸合肥人洪武十二年以大都督府僉
事從平西番封勲號同安慶侯祿二千石流爵十六年
從平雲南加祿五百石世襲薨子傑嗣三十一年坐法
失侯為南寧衞指揮
景川侯曹震不知何許人洪武十二年以大都督府僉
事從平西番功封勲號同安慶侯祿二千石二十六年
坐藍黨論死國除
宣德侯金朝興直隸巢縣人洪武十二年以大都督府
僉事從平西番功封勲號同十五年從平雲南加祿五
百石予世襲薨子鎮不得侯為平埧衛指揮
懷遠侯曹興不知何許人洪武十二年以大都督府僉
事從平西番功封勲號同二十六年坐藍黨論死國除
靖寧侯葉昇直隸合肥人洪武十二年以大都督府僉
事從平西番功封勲號同祿二千石流爵後以數平峒
寇受上賞二十四年追論胡黨論死除
會寧侯張温不知何許人初以指揮守蘭州有聲洪武
十二年以大都督府僉事從平西番功封勲號同祿二
千石流爵二十六年坐藍黨論死國除
雄武侯周武不知何許人洪武十二年以大都督府僉
事從平西番功封勲號同祿二千石流爵二十三年薨
子興襲龍江右衛指揮同知
定遠侯王弼直隸定遠人洪武十二年以大都督僉事
從平西番功封勲號同祿二千石流爵十七年從平雲
南加祿五百石予世襲二十一年破北虜功多受上賞
二十七年坐藍黨不食死國除
崇山侯李新直隸濠州人從起義洪武九年為大都督
府僉事以營孝陵功封勲號如定遠祿一千五百石流
爵
武定侯郭英直隸濠州人鞏昌侯子興弟洪武十七年
以前軍大都督府僉事從平雲南功封武定侯勲階級
世襲如洪武三年例祿二千五百石從破塞北功多受
上賞永樂元年薨子鎮尚公主薨停襲子珍次子銘銘
子玹以女弟為皇貴妃得復爵正統十二年薨天順三
年珍之嫡孫昌得嗣爵五年薨子良復以玹子争弘治
十七年始得嗣正德二年良薨子勛嗣歴掌營府位師
傅進公爵下獄死子大誠嗣
普定侯陳桓直隸濠州人洪武十七年以後軍都督府
僉事從平雲南功封勛號襲如武定祿二千五百石後
平峒寇受上賞二十六年坐藍黨論死國除
東川侯胡海初名海洋直隸定遠人洪武十七年以右
軍都督府僉事從平雲南功封勲號襲如武定祿二千
五百石二十三年薨子斌先以戰功至都督同知位海
上從征雲南戰歿贈左都督無子國除
鶴慶侯張翼直隸臨淮人洪武十七年以前軍都督府
僉事從平雲南功封勲號襲如武定祿二千五百石二
十六年坐藍黨論死國除
航海侯張赫直隸濠州人洪武二十年以右軍都督府
僉事歲督海運功封勛號襲如武定祿二千石二十三
年薨二十六年追論藍黨國除
舳艫侯朱夀不知何許人洪武二十年以後軍都督府
僉事歲督海運功勲號襲如武定祿二千石二十六年
坐藍黨論死國除
海西侯納克楚故元丞相據金山洪武二十年以其衆
四萬餘降附封授推誠輔運欽承效力武臣柱國子孫
世襲祿二千石二十三年從征峒蠻卒于武昌舟中子
察罕改封瀋陽侯祿如故二十六年坐藍黨論死國除
全寧侯孫恪直隸鳳陽人以父大都督府副使贈燕山
侯死北敵之戰予武德衛指揮使累官後軍都督僉事
二十一年為右參將破敵封勲號如武定祿二千石世
襲後不知所終
永寧侯張銓洪武二十三年以右軍都督府僉事追論
雲南功封勲號如武定祿二千石世襲(係定遠人)
西涼侯□璵直隸廬州人以父左軍都督府僉事追封
金山侯再封樂浪公英陷北境不屈死二十一年封欽
承父業推誠宣力武臣柱國西涼侯祿二千五百石世
襲二十六年坐藍黨論死減戍國除
越雋侯俞淵南安侯通源之弟初名通淵洪武二十五
年以右軍都督府僉事錄舊功封欽承父業推誠宣力
武臣柱國祿二千石世襲二十七年奪爵
歴城侯盛庸不知何許人建文中以都督同知充平燕
將軍拒破靖難師於濟南封世襲勲號祿米無考永樂
元年以舊將嫌下獄死國除(建文封附)
弇山堂别集卷三十七
