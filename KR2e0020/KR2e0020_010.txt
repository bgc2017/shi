弇山堂别集卷十
明王世貞撰
異典述五
文臣異途
國朝文臣入仕正途惟有進士鄉科歲貢選貢而已其
任子及國初賢良方正人材舉薦亦次之其有不由是
途而登顯位者略紀於是
太子少師贈少師榮國公姚廣孝左布政使吳印華克
勤俱以僧其翰林應奉李願證輩亦然
禮部尚書蔣守約李希安崔志端工部尚書陳道瀛徐
可成禮部左侍郎丁永中金贇仁師宗記以太常神樂
觀道士然皆不繇太常寺
太子太保禮部尚書贈少保許紳禮部左侍郎蔣宗武
通政使司通政使掌太醫院事施欽仲蘭李宗周張鑾
徐偉俱以醫
兵部尚書贈少師金忠以卜
太常寺丞贈少卿袁珙子尚寶司少卿忠徹以相
太常寺卿丘玄清以全真道人玄清嘗為監察御史以
二宫人賜之遂自宫
禮部左侍郎湯序右侍郎康永韶以天文生
禮部尚書邵元節少師少傅少保尚書陶仲文禮部左
侍郎掌通政司事李孜省太常寺卿鄧常恩趙玉芝凌
中以方術
太子少保工部尚書萬祺以推命
太常卿顧羾以巫師
兵部尚書單安仁左布政使張真等以武弁(詳見異典述)
工部尚書徐果蔭一子至錦衣衞指揮一子營繕所正
及官生賜玉帶食正一品俸上有密旨及徐少師階欲
以崔志端例加太子太保徐公雖力止之然不知志端
原無加太保也又工部左侍郎蒯義右侍郎蒯鋼蔡信
郭文英俱以木工
工部左侍郎陸祥以石工
工部左侍郎吳復以知印正統末由倉官主簿累遷也
陶仲文亦以知印授倉官後不復由資歴矣
吏部尚書張度戶部徐輝刑部李友直兵部滕德懋徐
晞工部李質萬祺(即推命人)吏部左右侍郎李信王春戶部
左侍郎掌光祿寺李亨禮部右侍郎掌光祿寺蔚能刑
部右侍郎劉敏王詔大理寺卿汪懋楊時習陜西左參
政平思忠俱以吏又蘇州府知府况鍾泉州熊尚初西
安賈信亦吏也俱有政聲加正三品俸都御史中丞涂
節吏部尚書郎本中侍郎汪河以省掾南京通政使張
苗以承差(係太監張敏從子)
工部尚書嚴震直禮部尚書鄭沂以税戶人材
通政使欒惲以輸粟貢
禮部左侍郎李嘉以奉祠所禮生
禮部左侍郎張俊以諳書寫人
太常寺卿杜安道洪尚觀以櫛工
光祿寺卿徐興祖井泉以厨役
布政使蔡春王興宗以皂隸
太子太保左都御史楊善太子賓客戶部尚書劉中敷
太僕寺卿崔文奎以守城諸生
大理寺卿朱奎太常寺卿任道遜林章工部左侍郎謝
宇俱以幼童薦直内閣林後官至從一品
工部尚書趙榮太子少保兵部左侍郎俞綱禮部尚書
張天駿工部尚書周惠疇禮部左侍郎張電工部右侍
郎談相王槐翰林院學士沈度大理寺少卿沈粲都察
院右僉都御史凌晏如皆以習字選榮綱晏如皆真拜
而綱嘗奉旨入内閣度實為學士晏如掌風憲又嘗為
吏科都給事中尤竒
刑部尚書安圖工部侍郎額森特穆爾和克齊治書侍
御史索諾木結右副都御史約爾珠四川左參政閻奈瑪
反以番將
按察副使裴叔耆潘季佑太僕寺卿趙煜以安南國歸
順人季佑偽太保也後以參政掌乂安府事
工部尚書黎澄子侍郎叔林以俘夷澄即偽虞大皇黎
蒼弟在本國官為推誠守正翊贊弘化功臣雲屯鎮兼
歸化等鎮諸軍節度大使姚江管内觀察處置等使雲
屯歸化嘉興等鎮諸軍事領東路天長等路大都督特
進開府儀同三司入内檢校左相國平章軍國事上柱
國賜紫金魚袋衞國大王澄幸免於僇而以善造神鎗
父子至八座祿食者近五十年年八十餘子亦近八十
可謂竒遇矣
任子大位
國朝重科目一途任子多不得大位獨燕府左長史朱
忠定公復蔭子榮愿公濬至北京行部尚書禮部左侍
郎儀文簡公智蔭子忠襄銘至太子太保兵部尚書學
士呂文懿公原蔭子㦂至南京太常寺卿少詹事劉文
恭公鉉蔭子棨至太常寺卿掌尚寶司浙江按察副使
陶公成蔭子魯至湖廣右布政使工部右侍郎黃文毅
公孔昭蔭子綰至禮部尚書江西按察副使許忠節公
逵蔭子瑒至錦衣衞指揮使管衞事都察院右副都御
史孫忠烈公燧蔭子堪至都督僉事又蔭孫鈺至都督
同知皆品秩過其所自
工部尚書黎公澄蔭子叔林至工部右侍郎工部左侍
郎陳公夀蔭子常戶部右侍郎督倉場凡十七年少保
兵部尚書于肅愍公謙蔭子冕至順天府尹少師大學
士劉公吉蔭子銳少師大學士徐文貞公階蔭子璠俱
至太常寺卿三品少師大學士嚴嵩蔭子世蕃至工部
左侍郎加正二品服俸太子太保兵部尚書劉莊襄公
天和蔭孫守有至左都督太子太傅兵部尚書余肅敏
公子俊蔭曾孫蔭至都督同知少師吏部尚書楊襄毅
公博蔭子俊卿至都督同知俱掌錦衣衞事
任子清華之秩
北京行部尚書朱公濬子紹祖蔭通政司左參議國子
監祭酒宋公訥子復祖蔭國子司業吏部左侍郎兼翰
林院學士曹公鼐子恩蔭翰林院編修文淵閣大學士
胡公廣子穜尚書金公忠子達蔭俱翰林院檢討達改
給事中至兵科都給事中禮部尚書吕公震子熊侍郎
儀公智子銘銘子泰兵部尚書劉公儶子奎陳公洽子
樞吏部侍郎俞公山子誥蔭俱給事中以非常典紀之
如右
王國超封
秦鎮國中尉懷埢襲王是為宣王
周鎮國將軍睦㰂襲王是為恭王
肅輔國將軍縉&KR1463;襲王是為今王按周王超二等肅王
超三等秦王超五等尤為竒絶
超封公侯
二品超封公者洪武二十二年都督僉事胡顯封梁國
公三十五年都督僉事丘福封淇國公朱能封成國公
超封侯者洪武三年二十八侯内中書省左丞周德興
江夏侯右丞薛顯永城侯趙庸南雄侯梅思祖汝南侯
都督僉事郭子興鞏昌侯吳良江隂侯費聚平凉侯陳
德臨江侯都督副使顧時濟寧侯燕府左相華雲龍淮
安侯秦府左相耿炳文長興侯吳府左相吳楨靖海侯
俱正二品行省參政傅友德潁川侯黃彬宜春侯陸聚
河南侯俱從二品平陽衞指揮使王志六安侯正三品
朔州衞指揮副使鄭遇春滎陽侯正四品自四年以後
安慶侯仇成永昌侯藍玉永平侯謝成鳳翔侯張龍安
陸侯吳復宣德侯金朝興懷遠侯曹興靖寧侯葉昇景
川侯曹震會寧侯張温雄武侯周武定遠侯王弼普定
侯陳桓東川侯胡海武定侯郭英鶴慶侯張翼崇山侯
李新航海侯張赫舳艫侯朱夀全寧侯孫恪越雋侯俞
通淵永寧侯張銓皆以都督僉事二品封其以都督同
知封者僅沐西平英而已三十五年靖難功封都督僉
事張武成陽侯陳珪泰寧侯鄭亨武安侯孟善保定侯
火真同安侯王忠靖安侯徐忠永康侯張信隆平侯李
遠安平侯郭亮成安侯李彬豐城侯房寬思恩侯徐理
武康伯陳旭雲陽伯劉才廣恩伯陳瑄平江伯都指揮
使王聰武成伯徐祥興安伯趙彛忻城伯陳賢榮昌伯
都指揮同知李濬襄城伯張輔信安伯王友清遠伯張
興安鄉伯陳志遂安伯都指揮僉事孫巖應城伯房勝
富昌伯六年安南功封都督僉事柳升安遠伯蓋是時
伯階勲始定在侯之下一品之上故也自後無超封者
矣
峻加
勛武大臣三公凡太師八人太傅八人太保十九人其
不以漸而超加者韓國李公善長以太子少師加太師
魏國徐公達以太子少傅加太傅英國張公輔加太師
黔國沐公晟加太傅寧陽陳侯懋會昌孫侯繼宗慶雲
周侯夀長寧伯彧瑞安王侯源夀寧張侯鶴齡建昌伯
延齡惠安張伯偉會昌孫侯銘加太保洪熙禮部左侍
郎楊士竒加少保遂進少傅通政使黃淮加少保太常
卿楊榮加太子少傅戶部右侍郎金幼孜加太子少保
景泰侍郎江淵王一寧蕭鎡加太子少師俞山加太子
少傅俞綱及副都御史羅通大理卿蕭維禎通政使李
錫加太子少保正德戶部尚書武英殿大學士王鏊吏
部尚書武英殿大學士劉忠俱加少傅太子太傅
超遷
洪武初左右丞相正一品平章政事左右御史大夫從
一品左右御史中丞正二品參政從二品尚書正三品
其超遷者廣東行省參政汪廣洋為御史臺左御史大
夫通政司參議李素為中書右丞重慶府知府殷哲為
左丞起居注吳琳邵武府知府周時中常州府知府張
度中書省郎中王敏兵部郎中陳銘俱為吏部尚書河
南府知府王博前按察僉事李泰大都督府經歷俞溥
中書省郎中海淵戶部郎中程昱吕熙偰斯刑部郎中
顔希哲俱為戶部尚書起居注楊訓文翰林應奉陶凱
北平按察司僉事吕本禮部員外郎張籌主事牛諒俱
為禮部尚書紹興府知府唐鐸萊州府知府董俊行省
左司郎中滕德懋劉誠兵部郎中趙本給事中安統俱
為兵部尚書御史臺經歴劉希魯荆州分省贊理劉大
昕磨勘司令端木復初吳雲贊善大夫馮冕刑部員外
郎李宗藝主事陳璿俱為刑部尚書明州府知府余
文昇為工部尚書儀鸞司大使葉茂為福建布政使起
居注魏觀為太常寺卿
上元縣知縣孫克義為江西都事趙輝為湖廣給事中
李擴為四川秦府伴讀魏肅為北平晉府伴讀王鐸為
浙江司文監丞王璉為山西燕府伴讀李濬為吳府伴
讀張里仁為江西俱行省參政是時參政從二品多以
尚書遷其體稍重故附記之
洪武十三年以後陞六部尚書正二品侍郎正三品改
行省為布政司左右布政使從二品其超遷者通政司
參議余熂為吏部太常寺少卿阮畯戶部郎中王旹左
諭德趙瑁左贊善門克新監察御史任昂翰林院典籍
劉仲質為禮部太原府同知温飛卿考功監令李徵為
兵部審刑司左審刑王惠迪為刑部嘉興府知府薛祥
為工部俱尚書儒學訓導陳敬試吏部禮部郎中高信
御史李原明試禮部左參軍劉逵刑部郎中胡楨前國
子監助教開濟俱試刑部右參軍麥至德試工部俱尚
書戶部郎中范敏署本部尚書御史嚴震直為都察院
右都御史承直郎劉逢吉吏部主事翟善為吏科左給
事中侯庸張迪龍川知縣陳敬(即前陳敬也)中書舍人蹇義
為吏部右磨勘司令王道亨岳州府知府封益宗人府
經歷卓敬戶部員外郎聶震御史陳宗理為戶部左吏
科庶吉士楊靖北平部郎中郁新戶部員外郎莫禮李
彪主事夏原吉給事中陳潤教諭石璞為戶部右翰林
院檢討程性善為禮部左禮部員外郎李冕為本部右
兵部郎中齊泰工部主事沈溍御史彭祥為兵部左兵
部主事劉雋為本部右審刑司左詳議葛循刑部郎中
仕勵員外郎侯泰御史嚴震直(即前人)蕪湖縣知縣李行
素進士高鐸為刑部左刑部主事黃紹祖刑科給事中
張思恭刑部司務祁著暴昭為刑部右工部員外郎周
誼主事李文仲大理寺右評事王儁給事中冀凱御史
馮彬龍江衞經歴黃福羽林衞經歴邊彛進士秦逵鞍
轡局大使黃立恭為工部右俱侍郎承勅郎劉逢吉戶
部主事王克已試吏部右戶部郎中徐輝禮部郎
中杜思進試戶部左工部郎中李端前按察僉事
郭桓戸部主事傅友文右正言田友信給事中蔡
昇大同衛知事朱安仁試戸部右夷陵州學正張習
試禮部左司封員外郎朱同試禮部右署兵部員外郎
劉述兵部主事王暹襄陽衞知事賈勵試兵部右總部
郎中閻育都督府經歴商英給事中徐文顯庶吉士楊
靖試刑部右刑部主事宋性署刑部右虞部郎中韓鐸
試工部左都給事中冀凱署工部左給事中卓敬司務
王昇署工部右俱侍郎職方司郎中趙彛為通政使司
通政使祥符縣縣丞鄒俊為大理寺卿刑部員外郎吳
斌為都察院右副都御史按察僉事解敏御史唐鐸凌
漢為右副都御史三十日漢超右都御史戶部主事郭
資御史嚴德珉桂滿懷慶府通判戴莊都司副斷事高
翼為左僉都御史御史范俊常𣙜邵質靜寧州判官元
善鄠縣教諭張紳南豐縣典史馮堅為右僉都御史詹徽
試左僉都御史御史袁著羅山縣縣丞袁泰試右僉都
御史御史景清劉觀司中署左僉都御史刑部主事鄧
大鏗署右僉都御史職方司員外郎向寶刑部員外郎
寇徽為應天府府尹右至靈王得一為太常寺卿兵科
給事中張泌為光祿寺卿景州學正胡季安試國子監祭
酒國子助教趙新為山西左布政使
右王雋以奏事不實當問罪上謂其年少有才特赦
而擢之趙彛向寶俱以九年考滿功過俱有奏請亦
特超擢之有可紀也其鎮撫千百戶超授布政使等
官已見武弁改文職中不復贅
建文兵部郎中盧淵為本部左侍郎兵部郎中古朴蘇
州府通判徐垕為右侍郎山東按察司僉事胡子昭為
刑部左侍郎翰林院修撰練子寧為都察院左副都御
史秦府長史茅大方為右副都御史
永樂左善世姚廣孝為太子少師左通政朱濬保定府
知府雒僉為北京行部尚書交州府知府阮均布政司
左參議李友直北平參議許思温北平按察僉事馬京
安岳縣知縣康汝楫為行部左侍郎臨江府知府劉翼
南河間府知府崔衍建昌府知府同彦翊兖州府同知
黎思凱戶部郎中李昶為右侍郎文選郎中陳洽為吏
部右湖廣左參政郝鵬為戶部左浙江右參政張春江
西右參政蔚綬通政司參議李文郁刑部郎中王鍾邵
武府通判王禮為戶部右浙江左參議易英禮科都給
事中胡濙為禮部左陜西右參政戚存心河南左參政
郭敦右參政王彰刑部員外郎宋禮為禮部右兵部郎
中方賓審理正喬穩為兵部左北平按察副使墨麟為
兵部右浙江右參政趙羾左參議左獻前北平右參議盧
祥紹興府知府李慶刑部郎中楊勉為刑部右江西右
參政張本福建右參政房安為工部左山東左參政郭
進山西左參政鄭剛開封府知府任毅處州府知府劉
兼工部主事藺芳行在吏科給事中楊和刑科都給事
中張信御史甄庸為工部右俱侍郎御史俞士吉張純
為都察院右僉都御史戶部郎中李暹營繕司主事賀
銀為通政使工科給事中戴希文為太常卿祿州判官
湯宗為大理右寺丞長沙府同知甄儀為順天府府尹
威清衞經歴劉禮興州前屯衞經歴王煥為湖廣左右
布政使洱海衞經歴沈仕温為浙江行人蔣廷瓚為貴
州俱右布政使天津左衞經歴王平為福建左參政行
人聞良輔為廣東按察使
洪熙鳳陽府照磨李凖為太子賓客詹事府府丞黃宗
載為吏部大理寺右寺丞鄒希賢為禮部大理寺寺丞
孫時為兵部雲南按察僉事吳廷用御史金庠為刑部
工部郎中蘇瓚易州同知裴璉為工部俱右侍郎湖廣
左參政李素為都察院右副都御史鹽運司判官向珤
為右僉都御史即日進右都御史鴻臚寺右寺丞楊善
為本寺卿
宣德吏部郎中鄭誠趙新為本部左右兵部郎中趙倫
參政劉璉吏科給事中王佐為戶部右參政段民為南
戶部右禮科左給事中李琦為禮部左參政王士嘉吳
紳禮部員外郎吳政為禮部右長沙知府李郁兵部郎
中柴車御史于謙為兵部右參政葉春刑部郎中丁鉉
員外郎曹弘為刑部右按察副使成均為南刑部右越
府長史周忱工部郎中黎澄御史羅汝敬為工部右刑
部郎中段民署戶部右(即前人)按察副使魏源署刑部右
俱侍郎御史李濬吳訥為都察院右僉都御史按察司
知事李嘉為通政使
正統吏部郎中曹義為本部戶部郎中王瀹沈翼吏科
都給事中張睿孟鑒為戶部禮部郎中楊寧為本部兵
部郎中侯璉為本部温州府知府何文淵刑部郎中李
棠御史馬昂為刑部武昌府知府邰旻武選司主事王
佑工科給事中張敏王永和御史王永夀為工部御史
齊韶為南京刑部武庫司郎中徐晞試兵部俱右侍郎
按察副使陳鎰朱與言建昌府知府陳鼎為右副都御
史福建僉事魯穆浙江僉事張楷御史王翺羅亨信段
俊(俊一作信)為右僉都御史
景泰翰林院侍講洪璵為吏部吏部文選司郎中李賢
翰林院侍講楊鼎侍讀儲懋兵科給事中劉清為戶部
翰林院侍講王一寧編修陸琦禮科都給事中章瑾李
實吏科給事中姚夔為禮部翰林院侍講杜寧為南京
禮部兵部郎中項文曜王暐鄒幹為本部翰林院侍講
江淵為刑部工科給事中張敏為工部俱右侍郎兵部
郎中羅通兵科給事中孫祥為都察院右副都御史刑
部郎中陸矩鞏昌府知府韓昱兵科給事中王竑御史
任寧段信為右僉都御史中書舍人王榮為大理寺右
少卿
天順吏部驗封司郎中張用瀚為本部戶部浙江司員
外郎劉本道為本部禮部祠祭司郎中蕭璁欽天監中
官正湯序為禮部吏部驗封司郎中赫璜戶部江西司郎
中陳汝言為兵部太僕寺少卿黃仕儶為刑部大同府
掌府事參政霍瑄為工部俱右侍郎又太僕寺丞孫弘
為工部左侍郎(以上皆石亨曹吉祥薦也)戶部郎中薛遠禮部郎中
章綸刑部郎中周瑄各本部右侍郎御史滕昭國子監
學正林聰俱為都察院右僉都御史
成化御史章璠屠滽按察司僉事汪浩翰林院修撰張
頥俱為右僉都御史璠撫陜西滽協理院事浩督四川
軍務頥撫宣府自是而後部院位日益重而郎署以下
日益輕矣
弘治南寧府知府楊守隨為應天府府尹鶴慶府知府
張海為順天府府尹
正德光祿寺卿張駿周惠疇為禮部尚書又尚寶司丞
周惠疇為光祿寺大理寺評事楊立為太僕寺卿河南
按察僉事王鼎為順天府府尹
嘉靖中巡按御史胡守中以扈駕勞陞都察院右僉都
御史兼詹事府丞先人以御史按順天與浙江廵按御
史胡宗憲俱陞都察院右僉都御史工部右侍郎趙文
華以論李太宰陞太子太保工部尚書主事桂萼張璁
霍韜員外郎方獻夫以議禮萼璁為學士韜獻夫為侍
講學士御史王大任姜儆以訪僊陞翰林院侍讀學士
光學超遷
翰林以光學士為重若講讀以下得超遷者誠為異典今
按以侍讀遷者曹文忠鼐商文毅輅萬文康安倪文毅
岳及今嚴太保訥以修撰遷者李太師春芳以尚寶丞
遷者黃諫以右中允遷者董宗伯份又彭文憲時以侍
讀楊文忠廷和以左中允俱遷左春坊大學士又國初助
教宋訥拜翰林院學士翰林院編修羅復仁拜弘文館
學士典籍李翀拜侍講學士
洪武以翰林院待詔朱善為文淵閣大學士典籍吳沈為
東閣大學士洪熙以光祿署丞權謹為文華殿大學士
權之此遷蓋尤異也
布政遷尚書
高帝之時藩司與六部均重以故少遷入者建文時雲
南左布政使張紞入為吏部尚書右布政使陳迪入為
禮部尚書山東左布政使鐵鉉進兵部尚書其時尚書
秩正一品永樂時北平布政使郭資為刑部尚書正統
時陜西按察使陳智為掌院右都御史布政使劉中敷
為戶部尚書石璞為工部尚書蕭晅石瑁為禮部尚書
張惠為南京禮部尚書陸瑜為刑部尚書陸之後絶響矣
永樂宣德間左右侍郎副都御史轉布政使如魏源弋
謙之𩔖而布政使遷侍郎都御史必食從二品祿
文臣從龍遷秩
洪熙宫臣輔監國者吏部尚書蹇義加少保左春坊大學
士楊士竒為禮部左侍郎兼華蓋殿大學士前右春坊大
學士黃淮為通政使兼武英殿大學士司經局洗馬楊溥
正字金問為翰林院學士
宣德宫臣左庶子陳山為戶部右侍郎尋進尚書謹身
殿大學士右庶子張瑛為禮部左侍郎尋進尚書華盖
殿大學士右贊善王讓為吏部右侍郎洗馬戴綸為行
在兵部右侍郎其他若詹事府府丞艾良鄭焯左春坊
左中允張宗璉僅為大理寺左右寺丞右春坊右中允
徐永達為鴻臚寺左少卿林長懋至出為欝林州知州
右司直郎蔣先為尚寶司丞張景良為四川順慶府通
判清紀郎韓岫為刑科給事中左司諫林宗儒王永錫
為鴻臚寺司賓司儀署丞右司諫吳顒為國子監助教
司經局校書馮景浩為禮科給事中正字陶永成為國
子監學正其不出外局者獨左贊善藺從善左司直蔣
驥高穀得翰林侍講而已豈其時宫臣之設未幾又多
不由科第進者耶而欝林順慶之除又何也綸尋出鎮
交阯以舊嫌逮下獄死並諸父河南知府賢太僕寺卿
希文百口俱籍没希文幼子下蠶室至太監
景帝自郕邸即位郕府左長史儀銘為禮部左侍郎審
理正俞綱為太僕寺少卿伴讀章文為太常寺丞楊輿
為戶部郎中俞山為鴻臚寺左寺丞良醫陸子才忻克
敬為太醫院判審理副等官李亨等二十三員為州同
知致仕右長史楊翥為致仕禮部左侍郎銘至兵部尚
書加太子太保山綱至吏兵二部侍郎俱加太子少傅
少保文亦進尚書輿進侍郎
世宗由興邸入紹故左長史張景明贈太子少保文淵
閣大學士右長史袁宗臯超為吏部左侍郎兼學士遂
為禮部掌文淵閣大學士紀善周詔為少詹事兼侍讀
至太常卿審理正高嵩太僕少卿伴讀吳大田太常寺
丞典寶黎民右副都事典儀正王錦典儀副周璧鴻臚
左右丞良醫副楊立太醫院判趙銘等復陞寺丞等官
大田後至工部左侍郎高嵩趙銘俱太常寺卿
穆宗由裕邸入紹前授書侍讀高公拱加少保太子太
保吏部左陳公以勤為禮部尚書文淵閣大學士右侍
郎張公居正為左侍郎兼東閣大學士侍講學士殷公
士儋為禮部右侍郎待詔等官王凝劉奮庸俱加尚寶
卿少等官有差閒住右諭德唐汝楫陞太常寺少卿致
仕
布衣超擢
太祖自立國時省臺要地俱以勲舊充之其所聘用如
劉誠意宋文憲輩雖禮寄優崇而頗循資序自胡陳之
後羣臣鮮當意者法網嚴密誅斥相繼而學士大夫亦
多所引避於是不愛高爵越資以收天下之賢俊而有
朝徒步暮金紫者永樂中亦間行之其可紀者儒士王
本杜佑龔斆杜斆趙民望吳源為四輔官兼太子賓客
位尚書上賢良郭允道秀才范敏曾泰為戶部尚書稅
戶人才義門鄭沂為禮部尚書儒士趙翥為工部尚書
武英堂紀事監生黃義為湖廣行省參政儒士張子源
試禮部右侍郎張宗德試兵部右侍郎耆儒劉堉關賢
為諫院左右司諫兼左右春坊左右庶子趙肅何顯周
為左右正言兼左右諭德儒士藍子貞張伯益為都察
院左右副都御史陳玄為右僉都御史明經張文通阮
仲志試左右僉都御史人才赫從道試大理寺右少卿
孝廉李德為南京應天府府尹儒士吳顒為國子祭酒
稅戶義門鄭濟王懃為春坊左右庶子賢良孟性賢為
廣西左參政文學宋亮為福建左參政儒士邢浩為河
南盧友常為山東齊瞻為四川俱左布政使金良佐為
廣東吳昭為山西陳宗顔為陜西俱右布政使又鄒伯
源等十一人為各布政司參政參議又儒士張璲為陜
西左布政使安處善為湖廣徐子民為山東曹岱為浙
江梁伯與為河南彭友信為北平韓宜可為山西李宜
之為江西俱右布政使又國子監生劉政鄧志和為福
建左右顔鈍申逵為北平左右周振張璉為河南左右
王允陳嘉為山西左右薛郁董倫為陜西左右俱布政
使楊允為浙江楊鏞為山東方温為湖廣俱右布政使
龍鐔為浙江阮友章為福建王禮為北平李皓為山西
曲能為山東俱按察使蕭禮敬等二十五人為左右參
政參議朱源等二十一人為副使僉事其一時銓補乃
爾豈空印事發藩臬諸臣俱得罪耶又以留守中衞指
揮僉事陳爚子信試四川左參議鳳陽留守中衞指揮
僉事韓春子恕試右參政則官舍也驍騎右衞千戶俞
清弟立試廣東左參政府軍左衞千戶陳亨弟貞試右
參政則軍餘也抑又異矣
又人才董從先魯昉楊仲禮署浙江王守政蔡均美謝
直方王秉彛署福建俱布政司而不言何官
永樂中人才馬麟為湖廣盛儀為浙江俞景周為山東
周克敬為廣西俱左布政使孫豫為山西江潤為河南
艾瑛為浙江俱右布政使吳衡等六人為參政參議自
是而後始絶響矣布衣躋方面可謂竒遇然二朝諸公
宋亮以下俱無登八座者
洪武中耆儒鮑恂余銓張長年同日拜文華殿大學士
以老固辭賜宴遣歸永樂中以儒士武周文為翰林侍
講學士以老致仕天順中以布衣吳與弼為左春坊左
諭德不就
弇山堂别集卷十
