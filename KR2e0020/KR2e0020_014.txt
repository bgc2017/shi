弇山堂别集卷十四
明王世貞撰
異典述九
天子賜名
高帝時靖江王鐵柱賜名煒再賜名守謙鄧衞公友德
賜名愈李曹公保兒賜名文忠楊左丞曄賜名憲陳御
史大夫亮賜名寧江隂吳侯初為指揮名國興賜名良
魏國公徐允恭既嗣爵賜名輝祖及諸弟增壽添福膺
緒皆賜名又賜署令汪名文蹇忠定初名瑢帝親書義
字賜之齊尚書初名德賜名泰鐵尚書鉉以都督斷事
奏對稱旨上為字之曰鼎有胡文穆初名廣建文君易
之曰靖後文皇命仍故名永樂時楊文敏子榮入閣上
為改之曰榮故魏國公徐輝祖子釋迦保襲爵特賜名
欽李狀元初名馬開榜日上親書其字於旁遂名騏河
南護衞軍俺丁三發周王反謀陞錦衣指揮僉事賜姓
名趙誠洪熙元年賜魏國公徐長孫名顯宗夏太常昶
既第入中秘宣廟一日視其名曰日可從旁乎改置上
曰㫤王毅愍初名強改賜曰文沐黔公初名儼改賜曰
斌成化中有邊患上改布政使胡德勝名曰德盛會昌
侯孫鎮以名犯英廟諱上為改曰銘世宗朝少傅張文
忠璁以嫌名請上為改曰孚敬仍賜字曰茂恭恭誠伯
陶仲文上為字曰載道賜號曰林隠又曰凌虛子
賜國姓
太祖有義子數人如李曹國文忠沐西平英都督何文
輝徐司馬及元帥文剛文遜等皆賜朱姓正德五年義
子武德(一姓裴)七年都督錢寧錢安許國賜朱姓又賜都
督朱福朱剛都指揮朱謙朱春朱翥朱增朱斌朱政朱
海朱岳朱昇朱晟朱彪朱鏞朱鈁指揮朱欽等千百戶
鎮撫旗舍朱欽等百二十人姓十二年賜舍人朱山朱
凖朱容朱淮朱渭朱義朱大爵朱印朱珂姓俱錦衣衞
食糧尋詔都督江彬許泰劉暉張洪神周李琮指揮焦
睿俱賜朱姓又改指揮楊瑄曰璋焦椿曰棕桂曰松張
天祐曰海廷鸞曰璧馬定曰靖俱賜朱姓
賜降將姓名
賜降將姓名忠勤伯綽羅曰李賢同安侯浩里浩沁曰
和珍順義伯阿爾噶實哩曰羅秉忠恭順伯巴圖特穆
爾曰吳允誠忠勇王額森托噶曰金忠安順侯托和齊
曰薛貴永順伯托歡曰薛斌清平侯瑪嚕曰吳成忠勇
伯巴爾台曰蔣信子伊爾必斯曰蔣善恭順侯伊勒都特
穆爾曰吳克忠都督都指揮指揮等官默色特穆爾曰王
麒旺扎勒特穆爾曰吳良婁多爾輝曰柴秉誠布敦罕曰
吳守義綽倫台曰夏貴北斗曰戚斌觀音保曰李觀巴珠
曰楊效誠多爾濟曰馬惟良特珠曰柴克恭瑪勒蘇爾呼
曰柴志誠托克托博囉曰脱順又托克托博囉曰和愛阿
爾拉卜台曰楊汝誠拜特穆爾曰柴志敬孟克曰安汝敬
托克托曰楊必敬濟蘭曰吳克誠多羅干曰吳存敬科爾
羅額琳沁曰羅秉忠和實固曰韓以謙博多納曰白忠阿
德鼐曰王義阿爾特穆爾曰穆義丹珠卜壘曰丁順季
伯嘉努曰季安祖凖布哈曰柴永謙額哩葉博囉曰高
禮納哈齊曰莫清巴圖曰趙忠美博順特穆爾曰
宋一誠哈喇勒敦曰張隆善延扎布哈曰王懋忠薩喇
圖曰劉允信實嘉努曰李顯忠贊布曰張志義阿喇實
曰李從善哈尼曰郭以誠庫珠特穆爾曰柴永正達策曰
安汝堅博廸曰平以正密納舍嘉曰安思謙鼐滿岱曰王
存禮阿圖哩曰白瑜齊齊克曰陳守忠必哷默赫哷默曰馬克
順布延達賚曰于忠諾海曰海榮五十六曰陸忠楚楚
曰田義和遜曰王彪海罕曰陳玄伯嘉魯曰白毅日鄂
特實曰姚智德都曰郭美伊實納克曰芮剛策珠爾曰
朱採托和齊曰朱静斡齊爾曰朱滿呼圖克曰朱恩博
多勒罕曰朱窺又編修和爾齊曰霍丘
賜免死詔
文臣非封侯伯給劵而有身免二死或一死詔者太宗
於光禄卿張泌仁宗於光禄少卿李灝此可據者也灝
免三死内臣如金英范弘輩俱有之據小說云蹇夏二
楊皆有賜不可攷矣
親撰祭文
高皇帝諭祭羣臣文多出御筆或有所感觸即為之然
不以示恩禮也若繼體之世有之則曠特矣嘉靖中上
為少保禮部席尚書書太子太保兵部李尚書承勛親御
翰墨作祭文皆極諄懇示不及入相及拜太宰意
賜羣臣詩
高帝聖質天縱其賜羣臣詩文不以貴近觸意即發多
不可紀若承平之世人主所賜内閣元老及禁林侍臣
亦多若尤異而可紀者宣宗賜少傅工部尚書兼謹身
殿大學士楊榮詩武夷巍峩青插天丹山碧水相連
延扶輿旁礴之所産往昔奮起多名賢漢清白吏有
遠孫只合繼續揚華芬夙承清德席門緒明經策第
多詞垣皇祖承天御天下竭職論思靡餘暇懷忠秉
誠履堅貞臨事果逹智識明禁中頗牧才卓犖風雲
驥足千里輕顧予菲德忝嗣位旰食宵衣急圖治普天
之下率土之濱安危休戚翳余一人大厦之興藉梁棟
為邦必資輔弼重卿事太宗兼仁考歴年固多身未老
方茲倚重傅與保士有大抱負堯舜其君民勖哉弼違
補闕輔吾仁齊芳昔賢輝千春世宗賜少師太子太師
吏部尚書謹身殿大學士費宏古昔聖王撫方夏必資
賢哲為股肱君臣上下俱一德庶政惟和洪業成顧余
眇末德寡昧欽承眷命歷數膺宵旰兢兢勉圖治日御
經幄延儒英每從古訓尋治理歌詠研磨陶性情詩成
朕意或未愜中侍傳宣出紫清補衮卿作仲山甫為朕
藻潤皆精明睠茲忠良一以賴舜臯彷彿康哉賡朕所
望者獨卿重廟堂論道迓熙平虞廷盛治須百揆商諮
伊傅周兩卿朕纘大服履昌運天休滋至卿其承帝賚
良弼匡吾政協恭左右待鈞衡大旱須卿作霖雨淫潦
亦賴旋開晴沃心輔德期匪懈未讓前賢專令名右皆
七言歌行又賜少師太子太傅吏部尚書武英殿大學
士楊一清邇年西陲擾起卿督邊方三辭乃承命開心
副予望才兼文與武内外資安攘寬朕西顧憂遂使吾
民康公勤既昭著夙名滿華羌勅使往宣召復來坐巖
廊黃扉典政本攄誠以匡襄余奉祖宗緒志欲宣重光
深恐德弗𩔖倚毘賴卿良展其平生志佐朕張皇綱股
肱職補衮伊周並昭彰助成嘉靖治青史常流芳又賜
太子太保吏部尚書武英殿大學士石珤黃閣古政府
輔導須才良朕自即阼始求賢日皇皇卿以廷薦入性
資特剛方在木𩔖松栢在玉如珪璋可否每獻替忠實
無他腸聖學朕所勉煥乎慕堯章幾暇有著作忠懷庶
宣揚賴卿善補衮繪繡衣與裳竭誠乃賡載彩鳳鳴高
岡化成在人文熙皥期虞唐地天既交泰民物咸平康
述此酬卿勞盛事傳無疆賜太子太保禮部尚書武英
殿大學士賈詠殿廷暑氣薄薰風灑然生萬幾有清暇
書史陶吾情日與聖賢伍外誘難相嬰對時或感物興
到句還成豁然融心性豈止諧音聲資卿為藻潤朕志
益開明卿本中州俊簡在登台衡君臣際良難所貴德
業并詩章本餘事治理須持平朕固諒卿志夙夜懷忠
貞喜起協舜樂交修和商羹卷阿有遺響終聽鳳凰鳴
又永樂五年授交阯明經甘潤祖等十一人為諒江等
府同知賜勅慰勉仍賦詩一章各送之宣德五年命行
在工部左侍郎許廓巡撫河南仍賜之詩曰河南百州
縣七郡所分治前歲農事缺始旱澇復繼衣食既無資
民生曷由遂顧予位民上日夕懷憂愧爾有敦厚資其
往勤撫字徙者必綏輯饑者必賑濟咨詢必周歴毋憚
躬勞勩虛文徒瑣碎所至見實惠勉旃罄乃誠庶用副
予意又命陽武侯薛禄等率師築赤城等處賜之詩有
出車命南仲城齊維山甫句禄不曉南仲山甫以問少
傅楊士竒具言之且曰上以古之賢將待爾也禄乃拊
心感泣又肅廟以禮部尚書席書病目賜詩問之期以
弼亮以刑部尚書趙鑑致仕賜詩送之嘉其止足皆龍
箋御墨天書煥爛真傳家之至寶耀世之盛事也又宣
宗賜太醫院使徐叔拱省墓雲間秀毓人中英襟懷磊
落冰壺清羣書博覽析理明青囊金匱尤研精濟人利
物心秉誠江南江北馳芳聲峩冠博帶屬老成軺車應
召來我京醫人醫國咸見稱回生起死知通靈掄材特
授官品榮蒼顔皓首延遐齡錫爾鳳誥彰爾能追封仍
顯爾所生朅來孝思攄衷情懇告祭奠歸先塋朔風獵
獵征帆輕長江萬里煙波平故鄉晝錦光熒熒壺觴親
舊歡相迎私恩公義當並行北轅宜早登回程兩全忠孝
惟在卿汗簡千載留清名又賜還鄉太醫老卿八十
餘胸蟠千古岐黃書鬢含白雪面紅玉長紆錦綬鳴璚
琚光華近侍今三朝致恭和保功業高五花鸞誥寵先
世南望飛雲心孔勞歸榮遂爾追遠情吳淞江水清泠
泠春風花開景明麗待爾重來朝闕廷
右叔拱以供奉庶僚得此其奬予期注之隆有公卿
大臣所不敢望者叔拱歸鄉時天子賜二宫人二小
璫使扶侍朝夕後從葬於墓所尤為異典余與叔拱
之後益孫善出家乘見示後攷之宣廟御集邑志皆
合因錄於此
勝國臣特旌
自古忠臣殉國亦有幸見旌於新朝者如堯君素劉仁
贍之𩔖要亦創業之王欲以風厲後代偶一為之而已
然未有我明之於御史大夫福壽者高帝下建業福壽
以城破戰殁非若君素仁贍之百折不撓也高帝略其
吠堯錫以崇祠著之祀典與開國元勛並列其平章政
事與衞國公之位號忠肅之諡一仍元舊不少貶損有
子陳龔福仕為中書宣使遷海州同知坐法當戍邊上
曰是福壽子忠臣之後耶宥之擢為太僕少卿賜鈔百
錠後二年擢兩浙都轉運鹽使復坐為宣使時與胡丞
相黨事既坐減戍雲南矣上復曰此故元忠臣子改命
於西平侯沐英處聽用仍勅侯善遇之噫可謂幸矣彼
強通額森特穆爾陳友定者獨非忠臣也耶上自取江
東以至即位每遣使賫幣問候元大將庫庫特穆爾即
王巴拜輒被留後雖定天下而巴拜遁沙漠數犯邊上
猶冊其妹為秦王妃冊文稱太傅中書右丞相河南王
巴拜之妹洪武八年巴拜卒始冊衞國公鄧愈女為次
妃
賞功異典
國朝大功無過於取元都定中原而立功之臣無過魏
公達鄂公遇春然前賞止白金五百兩文幣十表裏後
賞止文幣一百表裏而已豈其時庫藏尚未充足耶獨
二十一年捕魚兒海之捷大將軍永昌侯玉賞銀二千
兩文綺五十疋鈔一千錠左參將定遠侯王弼白金一
千兩鈔八百錠文綺四十疋左右副將軍延安侯唐勝
宗武定侯郭英白金各一千兩鈔四百錠文綺三十疋
右參將都督孫恪白金五百兩鈔三百錠文綺十五疋
乃至部卒以獲寶功百戶池裕賞黃金一百兩白金三
百兩綵段六表裏總旗施文等各賞黃金一百兩綵段
二表裏各進官四級二十二年平九溪諸峒擒賊首夏
得忠功靖寧侯葉昇賜黃金二百兩白金三千兩鈔一
千錠文綺三十疋普定侯陳桓東川侯胡海等次之九
溪之功又下於捕魚兒海矣而賞若此所不可曉也
初平安南英國公張輔賜冠服白金四百兩鈔一千錠
綵幣四十表裏黔國公沐晟冠服白金鈔同幣殺其二
豐城侯李彬等有差再下安南功張輔沐晟各賜白金
五百兩鈔二萬錠綵幣五十表裏正德五年太監張永
以平安化發劉瑾功賞白金五百兩綵幣三十表裏此
繼世以後賞功之極盛者也
國朝黃金不以賞功而自葉昇池裕外正統中三殿工
完賞太監阮安曾保各金五十兩銀一百兩綵段八表
裏鈔一萬貫景泰中以參將楊俊獲喜寧功并總兵官
朱謙各賞金三十兩銀六十兩加賞俊金二十兩銀三
十兩綵幣三表裏又以立東宫賞大學士陳循高榖江
淵蕭鎡商輅各黃金五十兩賜黃金凡五見
勛臣歸鄉賞賜
洪武二十一年信國公湯和還鄉賜黃金三百兩白金
二千兩鈔三千錠綵段四十表裏又賜其夫人胡氏黃
金二百兩白金一千兩鈔五百錠綵段三十表裏二十
三年魏國公徐輝祖開國公常昇曹國公李景隆宋國
公馮勝申國公鄧鎮潁國公傅友德還鄉各賜黃金三
百兩白金二千兩鈔三千錠文綺三十疋綾十疋明年
凉國公藍玉賜如之加鈔五百錠江夏長興永平南雄
崇山懷遠鳳翔定遠安慶武定鞏昌鶴慶東川靖寧宣
寧普定景川諸侯俱黃金二百兩白金二千兩鈔千錠
文綺三十疋西平侯沐英來朝賜黃金二百兩白金五
千兩鈔五千錠文綺一百疋按鈔一錠為五貫貫直白
金一兩五千錠則為白金二萬五千兩
賞告密功
洪武太原衞軍林旺韓五兒以發劉原利叛陞百戶各
賞白金三斤文綺帛十六疋千戶張豫發莊成黨逆賞
白金二百兩鈔四百錠衣一襲良馬金帶一陞陜西都
指揮加賞白金二百兩鈔二百錠綵段十表裏牛馬各
六永樂總旗靖西京驢告叛陞百戶賞白金各五十兩鈔
百錠綵幣二表裏衣一襲寧夏都指揮韓誠預言叛寇
謀賞鈔三百錠羊十羫酒五十瓶百戶王鈫發歴城侯
盛庸罪陞指揮同知賞銀一百兩鈔四百錠都督許成
發譚深趙曦謀殺梅殷封永新伯其後御史李濬告漢
王反不過轉僉都御史而蕭淮等發寧王謀僅一轉光
禄少卿又不足言矣
軍民一事之賞
高帝不測之賞雖戍卒田父一善所不遺如民人王升
遺書誨其子平凉知縣瑱以廉儉事聞赦瑱它罪賜白
金百兩川椒附子各五斤仍賜勅奬諭蓋以升家書要
二藥令其起税寄來故也又以軍人王二隨征獲馬入
官賞白金百五十兩鈔五十錠民蔣公(闕)王剛甫獲蘭秀
山盜各賞白金一百二十兩黃再文獲長陽盜賞白金
一百五十兩珠展布哈執偽右丞雅克哈雅賞白金三百
兩
尚師之賞
永樂初尚師哈里瑪初見賜黃金百兩白金千五百兩
鈔二萬貫綵幣四十五表裏及法器裀褥鞍馬香果米
茶等物徒衆白金綵幣靈谷寺為高皇帝后資福事竣
賜黃金百兩白金千兩鈔二千錠綵幣百二十表裏馬
九匹灌頂大國師哈斯博囉等各白金二百兩鈔二百
錠綵幣十馬三匹五臺山為仁孝皇后資福事竣賜白
金一千兩綵紗羅絹布二百六十疋
真人之賞
嘉靖前後賜真人陶仲文銀十餘萬兩大紅金綵繡織
蟒龍斗牛雲鶴麒麟飛魚孔雀段羅紗絹無慮數百襲
獅蠻玉帶白玉帶五圍金帶一圍玉印二金嵌寶冠渾
金冠纍絲冠如意七寶簮金嵌寶石金銀水盂金盤銀
盤各十餘副
諸降人重賞
諸降人之賞無重於洪武之納克楚永樂之金忠者納
克楚封海西侯賜玉帶一金鑲香帶一白金一千兩文
綺帛各四十疋鈔一千貫又加賜文綺帛各十疋白金
二百五十兩錦衣一襲妻子衣靴襪線米五百石宗王
平章國公衮通等十人各文綺帛二疋銀二十五兩諸
部將金帶一百花素銀帶七百紗帽八百銀鈔有差又
發鈔三十萬錠織金文綺二千疋布十七萬六千七百
十六疋綿襖二萬七千五百五十二領冬衣及色絹衣
三萬二千二百四十襲額森托噶即金忠封忠勇王賜
金印朝服公服玉帶織金文綺衣黃金一百兩白金四
百兩鈔二千錠紵絲五十表裏紗羅綾各二十疋鞍馬
二匹副牛百頭羊百頭居第牀褥器用薪芻咸備别賜
妻黃金五十兩白金百兩紵絲二十表裏紗羅綾各十
疋鈔一千錠冠服一副女衣一襲其甥都督巴圖罕并
都指揮綽班等八員各白金五十兩鈔七百錠織金文
綺衣一襲紵絲六表裏棉布三十疋指揮布達特穆爾
等三十一員各白金三十兩鈔五百錠織金文綺衣一
襲紵絲五表裏棉布二十五疋千戶恩克托羅爾等十
八員各白金二十兩鈔四百錠織金文綺衣一襲紵絲
四表裏棉布二十疋百戶所鎮撫格根特穆爾二十五
員各白金十五兩織金文綺衣一襲紵絲三表裏棉布
十五疋冠帶鞍馬牛羊薪芻居室器皿照等第給賜
北人之賞
賜北人之厚無過於正綂時衛拉特布哈王太師額森者
蓋其時敵勢方盛故也按四年賜托克托布哈王汗者織
金四爪蟒龍膝襕八寶衣一織金胸背麒麟青紅綵段
六五色段八絹二十五金嵌寶石絨氊帽一頂金鈒大
鵬厭纓事件全伽藍香間珊瑚帽珠一串寶金綵繡紵
絲衣六金繡纏身蟒龍直領一青暗花井口對襟曳撒
一織金胷背麒麟并四寶四季花褡□比甲各一織金
虎并圈金寶相花雲肩通袖膝襕各一金相犀甲麒麟
繫腰一紅甸皮描金花包二鋄銀摺鐵刀并鞘一銅線
虎尾三尖雲頭套靴一雙秋水面烏木裹琵琶一花梨
木哈必蘇一鞭鼓喇吧號笛各一黃身勇字魚肚旗一
魚尾號帶飛虎招旗二妃及丞相知院大夫以下各有
差賜淮王額森與汗同自是歲歲有加十四年又賜汗
織金蟒龍文綺綵絹一百八十四疋金銀各五錠塔納
珠一千六百顆金銀鑲木碗各二織金九龍蟒龍渾金
文綺三十八疋繡金衣五件靴襪樂器帳房藥材等物
可汗二妃織金文綺綵絹三十二疋各錦袍一襲織金
衣三件靴襪針線脂粉絲絨具全賜額森亦如之未幾
而有土木之變尚賜可汗及額森各金百兩銀二百兩
大珠十塔納珠百顆織衣九龍紵絲五疋織金蟒龍紵
絲五疋織金胷背紵絲十疋渾織金花紵絲五疋素花
紵絲二十疋并琵琶箏胡琴器皿等物未幾太上還而
汗為額森所滅賞却從薄矣
戎王來朝之賞
永樂破安南之後西南夷王來朝者凡四五見國家亦
以其近世希曠禮賜優渥蓋有令甲所不載者按永樂
六年浡泥國王麻邪惹加那乃來朝賜王儀仗交椅水
罐水盆俱用銀傘扇俱銷金白羅金裝鞍馬二疋織金
文綺紗羅綾絹衣十襲王妃弟妹陪臣各有差王尋病
卒棺殮皆資尚方葬安德門外親為樹碑賜其子嗣王
遐旺金鑲玉帶一金百兩銀三千兩及錢鈔錦綺紗羅
衾褥帳幔器皿王母以下有差十一年遐旺來朝賜黃
金百兩白金五百兩鈔三千錠錢百五十萬文錦四段
綺帛紗羅八十疋金織錦繡文綺衣各一襲并器皿衾
褥帷幔等物王母及叔以下有差又九年滿刺加國王
拜里迷蘇剌來朝賜金龍衣二襲麒麟衣一襲及金銀
器皿帷幔裀褥朝辭賜金鑲玉帶一儀仗一副鞍馬二
匹黃金百兩白金五百兩鈔四十萬貫銅錢二百六十
萬錦繡紗羅三百疋絹千疋渾金文綺二織金通袖膝
襕二王妃冠服一副白金二百兩鈔五千貫錦綺紗羅
絹六十疋織金文綺紗羅衣四襲王子姪陪臣賜各有
差十五年蘇禄國東王巴都葛哈叭答刺西王麻哈剌吒
葛剌麻丁峒王叭都葛巴刺卜來朝各賜金鑲玉帶一
黃金百兩白金三千兩羅錦文綺二百疋絹三百疋鈔
一萬錠錢三百萬文金繡蟒龍文綺麒麟衣各一襲隨
從頭目賜各有差東王卒德州賜葬立碑留其妃及弟
守墓三年乃歸十九年古麻剌朗國王斡剌義亦敦奔
來朝賜如蘇禄東王其年還至福州卒賜葬亦如東王
夷王賞功之優
永樂三年以日本國王源道義捕倭寇獻俘賜九章冕
服鈔五千錠錢一百五十萬織金文綺紗羅絹三百七
十八疋明年又賜白金千兩織金諸色綵幣二百疋綺
繡衣六十件銀茶壺三執銀盆及綺繡紗帳衾褥枕席
器皿諸物海舟一艘又賜白金千兩錢一千五百萬錦
紵絲紗羅絹四百十三疋僧衣十二襲帷帳衾褥器皿
若干事王妃白金二百五十兩錢五百萬錦紵絲紗羅
絹八十四疋四年占城請夾攻安南賜鍍金銀印紗帽
金帶黃金百兩白金五百兩金織文綺衣二襲錦綺紗
羅有差六年以夾攻安南功賜金印黃金百兩白金五
百兩錦綺紗羅五十疋綵絹百疋四年以朝鮮世子李
禔朝賜御製詩白金錦綺書籍其王芳遠白金千兩絨
錦綺羅百二十疋十五年以獻馬功賜勅及白金二千
兩文綺表裏二百疋紗羅絨錦五十疋馬二十四匹妃
文綺表裏八十疋
賜百官食
洪武中視朝畢上御奉天門或華蓋殿武英等殿公侯
一品官侍坐門内二品至四品及翰林院坐門外五品
以下官於丹墀内贊拜叩頭就坐光禄司進膳各設饌
食畢叩頭而退日以為常二十八年始罷之
弇山堂别集卷十四
