弇山堂别集卷四十五
明王世貞撰
内閣輔臣年表叙
内閣故翰林學士任也始高皇帝渡江剪荆棘日不暇
給矣而稍從諸儒生受經而是時弘文學士基最貴幸
當帷中寄丞相以下無敢望之已益勌馬上業進學士
承旨同及濓濓又最幸得偕上坐起其職大抵紀注言
動備顧問云而上時時授以旨使爲詔草濓獨多所當
久之上倣宋益置華盖謹身文華武英四文淵東閣二
俱大學士秩正五品徵諸明經長者以次代擢而會丞
相惟庸敗析中書六之尚書寄天下任而大學士稱近
臣不爲置僚屬無所治天子方自操威福亦無所寄裁
至文皇帝繼大位始即文淵閣召侍講等七人日入直
左右已益親重上所與謀羣臣甚秘稍遷至大學士歲
時賚予同尚書矣仁宣朝用太子經師恩累加至三孤
益尊而宣皇帝右文遏殺内柄無大小悉下大學士士
竒等取報行而吏部蹇義戸部夏原吉以不時召得迭
入省可六尚書事與士竒均而大學士陳山等或鮮所
關預豈非無顓職繇上輕重裁耶論道之體創尊仁宣
迨景及憲大權始集今視之赫然真相矣夫閣臣於禮
至貴倨也視百司乃無重相壓何以相稱焉其喜怒借
上意故上不嫌逼也威福間已意故下屏息也創白由
六曹故難不與也取以詔行故衆無敢訾也賢者當之
不見跡而治不肖者當之不及敗而亂此在人主擇矣
起永樂之壬午其姓氏歲月備攷見云
解縉字大紳江西吉水人由洪武戊辰進士三十五年
以翰林待詔陞侍讀入四年以左坊學出廣西右參議
改交阯坐亊下獄十五年卒年四十七
黃淮字宗豫浙江永嘉人由洪武丁丑進士三十五年
以中書舍人入永樂十三年以右坊學下獄二十二年
以武英殿學復入宣德元年以少保殿學致仕正統九
年卒年八十三
胡廣字光大江西廬陵人由洪武庚辰狀元三十五年
以翰林修撰入永樂十七年以文淵閣學卒年四十九
胡儼字若思江西南昌人由洪武丁卯鄉貢士三十三
年以翰林檢討入永樂十四年以右諭德出爲國子祭
酒復侍經筵及皇太孫講讀洪熙元年加太子賓客致
仕卒年八十三
楊榮字勉仁福建建安人由洪武庚辰進士三十五年
以翰林編修入正統五年以少師謹身殿學卒年七十
楊士竒名寓以字行江西廬陵人由薦舉授審理副洪
武三十五年以翰林編修入永樂五年以左諭德輔東
宫正統九年以少師華盖殿學卒年八十
金幼孜名善以字行江西新淦人由洪武庚辰進士三
十五年以翰林檢討入宣德六年以太子少保武英殿
學卒年六十四
楊溥字弘濟湖廣石首人洪武庚辰進士洪熙元年以
太常學士入宣德四年丁憂服除掌院正統元年以禮
書學士入十一年以少保武英殿學卒年七十五
陳山字汝静福建沙縣人由鄉貢宣德元年以戸侍謹
身殿學入四年以戸書殿學出教内豎九年卒年七十
張瑛字子玉直隸邢臺人由鄉貢宣德元年以禮侍華
蓋殿學入四年以禮書殿學出掌南部正統二年卒年
六十二
馬愉字惟和山東臨朐人由宣德丁未狀元正統五年
以侍講學士入十年以禮右侍講學卒年五十二
曹鼐字萬鍾直隸寧普人由宣德癸丑狀元正統五年
以侍講入十四年以吏左侍學士死難年四十八
陳循字德遵廬陵人由永樂乙未狀元正統八年以學
士入天順元年以少保華蓋殿學戍赦歸天順七年卒
年七十七後詔復官
高榖字世用直隸興化人由永樂乙未進士正統十年
以工侍學士入天順元年以少保謹身殿學致仕卒年
六十七
苖衷字秉彛直隸定遠人由永樂辛卯及第正統十年
以兵侍學士入景泰元年以兵書學士致仕卒年八十
張益字士謙直隸江寧人永樂乙未進士正統十三年
以侍講學士入十四年死難卒年五十
商輅字弘載浙江淳安人正統乙丑狀元十四年以翰
林修撰入天順元年以兵左侍太常兩學士爲民成化
三年復入十三年以少保謹身殿學致仕二十二年卒
年七十二
彭時字純道江西安福人由正統戊辰狀元十四年以
翰林修撰入本年丁憂服除不入天順元年以太常少
卿學士復入成化十年以少保文淵閣學卒年六十
江淵字世用四川江津人宣德庚戌進士景泰元年以
刑侍學士入四年以太子少師出爲工部尚書以天順
元年謫戍卒復官
俞綱字(闕)浙江嘉興人由舉人景泰元年以兵侍入
一月仍出佐部事加太子少保天順元年改南致仕
王一寧字(闕)浙江仙居人由永樂戊戌進士景泰二
年以禮侍學士入三年以太子少師卒
蕭鎡字孟勤江西太和人由永樂甲辰進士景泰四年
以祭酒學士入天順元年以太子少師戸書爲民詔復
官
王文字千之直隸束鹿人由永樂辛丒進士景泰五年
以吏書學士入天順元年以少保謹身殿學誅年六十
五復官
徐有貞字元玉直隸吳縣人由宣德癸丒進士天順元
年以左副都學士入本年以武功伯華蓋殿學謫爲民
金齒赦歸成化八年卒年六十六
許彬字道中山東寧陽人由永樂辛丒進士天順元年
以禮侍學士入本年出爲陜西參政致仕卒復官
薛瑄字德温河清人永樂辛丒進士天順元年以禮侍
學士入本年致仕卒年七十六
李賢字原德河南鄧州人由宣德癸丒進士天順元年
以吏侍學士入本年以吏書出福建參政尋以吏侍入
成化二年以少保華蓋殿學卒年五十九
岳正字季方直隸漷縣人由正德戊辰及第天順元年
以翰林修撰入本年謫欽州同知謫戍甘肅復官不入
閣以興化知府致仕卒年五十五
吕原字逄源浙江秀水人由正統己未及第天順元年
以通參侍講入六年以學士卒年四十五
陳文字安簡廬陵人由正統丙辰及第天順七年以禮
侍學士入成化四年以太子少保文淵閣學卒年六十五
劉定之字主靜江西永新人由正統丙辰及第成化二
年以常少讀學入四年以禮左侍學士卒年六十一
萬安字循吉四川眉州人由正統戊辰進士成化五年
以禮侍學士入二十三年以少師華蓋殿學致仕卒年
七十一
劉珝字叔温山東壽光人由正統戊辰進士成化十一
年以吏侍學士入二十一年以太子太保謹身殿學致
仕卒年六十五
劉吉字佑之直隸博野人由正統戊辰進士成化十一
年以禮侍學士入弘治五年以少師華蓋殿學致仕卒
年六十七
彭華字彦實江西安福人由景泰甲戌進士成化二十
一年以吏侍學士入二十二年以太子少保禮書致仕
卒年六十五一
尹直字正言江西吉水人由景泰甲戌進士成化二十
二年以兵侍學士入二十三年以太子少保兵書致仕
卒年八十
徐溥字時用直隸宜興人由景泰甲戌及第成化二十
三年以吏侍學士入弘治十一年以少師華蓋殿學致
仕卒年七十三
劉健字希賢河南洛陽人由天順庚辰進士成化二十
三年以少詹學士入正德元年以少師華蓋殿學致仕
卒年九十四
丘濬字仲深廣東瓊山人由景泰甲戌進士弘治四年
以太子太保文淵閣學入八年以少保武英殿學卒年
七十六
李東陽字賓之湖廣長沙人由天順甲申進士弘治八
年以禮侍學士入正德七年以少師華蓋殿學致仕卒
年七十
謝遷字于喬浙江餘姚人由成化乙未狀元弘治八年
以詹事學士入正德元年以少傅武英殿學致仕嘉靖
六年以謹身殿學復入七年致仕卒年八十二
焦芳字孟陽河南泌陽人由天順甲申進士正德元年
以吏書文淵閣學入正德五年以少師華蓋殿學致仕
後削官卒年八十二
王鏊字濟之直隸吳縣人由成化甲辰進士正德元年
以吏侍學士入四年以少傅武英殿學致仕卒年七十
五
楊廷和字介夫四川新都人由成化戊戌進士正德二
年以戸書文淵閣學入十年以少師華蓋殿學丁憂十
二年復入嘉靖二年致仕卒年七十
劉宇字至大河南鈞州人由成化壬辰進士正德四年
以少傅文淵閣學入本年致仕削散官卒年七十
曹元字以貞大寧前衞人由成化乙未進士正德五年
以太子少保吏書文淵閣學入本年削官卒
劉忠字司直河南陳留人由成化戊戌進士正德五年
以吏書文淵閣學入六年以少傅武英殿學致仕卒年
七十八
梁儲字叔厚廣東南海人由成化戊戌進士正德五年
以吏書文淵閣學入十六年以少師華蓋殿學致仕卒
年七十七
費宏字子充江西鉛山人由成化丁未狀元正德六年
以禮書文淵閣學入九年以太子太保武英殿學致仕
十六年復入嘉靖六年以少師華蓋殿學致仕十四年
復入明年卒年六十九
靳貴字克道直隸丹徒人由弘治庚戌及第正德九年
以禮書文淵閣學入十二年以太子太保武英殿學致
仕卒年五十七
楊一清字應寧寓直隸京口雲南安寧人由成化壬辰
進士正德十年以少傅武英殿學入十一年致仕嘉靖
四年復入八年以少師華蓋殿學閒住卒年七十八
蔣冕字升之廣西全州人由成化丁未進士正德十一
年以禮書文淵閣學入嘉靖三年以少傅謹身殿學致
仕卒年七十一
毛紀字維之山東掖縣人由成化丁未進士正德十二
年以禮書東閣學入嘉靖三年以少保謹身殿學致仕
卒年八十二
袁宗臯字仲德湖廣石首人由弘治庚戌進士正德十
六年以禮書文淵閣學入嘉靖元年卒年七十
石珤字邦彥直隸藁城人由成化乙未進士嘉靖二年
以吏書文淵閣學入六年以少保武英殿學致仕卒年六
十四
賈詠字鳴和河南臨潁人由弘治丙辰進士嘉靖四年
以禮書文淵閣學入六年以少保武英殿學致仕卒年
八十三
張孚敬字茂恭初名璁浙江永嘉人由正德辛巳進士
嘉靖六年以禮書文淵閣學入八年以少傅謹身殿學
放歸尋入十年致仕本年復入十一年以華蓋殿學致
仕十二年復入十四年以少師致仕十六年再起不出
卒年六十五
翟鑾字仲鳴山東諸城人由弘治乙丒進士嘉靖六年
以吏侍學士入十三年以禮書武英殿學丁憂十八年
以太子少保復入二十三年以少傅謹身殿學爲民卒
年七十詔復官
桂萼字子實江西安福人由正德辛未進士嘉靖八年
以少保武英殿學入九年致仕本年復入再致仕卒年
五十四
李時字宗易直隸任丘人由弘治壬戌進士嘉靖十年
以太子太保武英殿學入十七年以少傅華蓋殿學卒
年六十九
方獻夫字叔賢廣東南海人由弘治乙丒進士嘉靖十
年以太子太保武英殿學入十三年以少保致仕卒年
五十九
夏言字公謹江西貴溪人由正德丁丒進士嘉靖十六
年以少傅武英殿學入十九年去尋入二十一年以少
師華蓋殿學閒住二十五年復入二十七年下獄秋九
月棄市年六十七詔復官
顧鼎臣字九和直隸崑山人由弘治乙丒狀元嘉靖十
七年以太子太保文淵閣學入累遷少保武英殿學十
九年卒年六十八
嚴嵩字惟中江西分宜人由弘治己丒進士嘉靖二十
一年以少保武英殿學入累遷少師華蓋殿學四十一
年罷尋籍没卒年八十六
許讚字廷美河南靈寶人由弘治丙辰進士嘉靖二十
三年以少保文淵閣學入二十五年以少傅閒住卒年
七十六詔復官
張璧字子象湖廣石首人由正德辛未進士嘉靖二十
三年以禮書東閣學入二十四年以太子太保卒年七
十三
張治字文邦湖廣茶陵人由正德辛巳進士嘉靖二十
八年以禮書文淵閣學入二十九年以太子太保卒年
六十一
李本字汝立浙江餘姚人由嘉靖壬辰進士二十八年
以少詹學士入四十年以少傅武英殿學丁憂卒年八
十四
徐階字子升直隸華亭人由嘉靖癸未及第三十一年
以少保東閣學入後改謹身殿爲建極殿四十三年進
建極殿學隆慶三年以少師致仕卒年八十一
袁煒字文明浙江慈谿人由嘉靖戊戌及第四十年以
太子太保武英殿學入後改謹身殿爲建極殿四十三
年進建極殿學四十四年以少傅養病道卒年五十八
嚴訥字敏卿直隸常熟人由嘉靖辛丒進士四十四年
以太子太保武英殿學入本年以疾乞歸卒年七十四
李春芳字子實直隸興化人由嘉靖丁未狀元四十四
年以太子太保武英殿學入後改華蓋殿爲中極殿隆
慶五年以少師中極殿學致仕卒年七十五
郭朴字質夫河南安陽人由嘉靖乙未進士四十五年
以太子太保武英殿學入隆慶元年以少傅致仕今尚
在
高拱字肅卿河南新鄭人由嘉靖辛丒進士四十五年
以文淵閣學入隆慶元年以少傅武英殿學養病四年
復入兼掌吏部六年以少師中極殿學削秩卒年六十
七
陳以勤字逸父四川南充人由嘉靖辛丒進士隆慶元
年以文淵閣學入五年以少傅武英殿學致仕卒年七十
五
張居正字叔大湖廣江陵人由嘉靖丁未進士隆慶元
年以東閣學入累遷少師中極殿學加太傅萬歷十年以
太師卒年五十八
趙貞吉字孟靜四川内江人由嘉靖乙未進士隆慶三
年以文淵閣學入四年以太子太保兼都察院致仕卒
年六十八
殷士儋字正甫山東歴城人由嘉靖丁未進士隆慶四
年以太子太保武英殿學入五年以少保武英殿學致
仕萬歷十年卒年六十
高儀字子象浙江仁和人由嘉靖辛丒進士隆慶六年
以太子少保文淵閣學入本年卒年五十六
吕調陽字和卿廣西臨桂人由嘉靖庚戌及第隆慶六
年以文淵閣學入萬歷六年以少傅建極殿學致仕八年
卒年六十五
張四維字子維山西蒲州人由嘉靖癸丒進士萬歷三
年以東閣學入十一年以少師中極殿學丁憂卒年六十
馬自強字體乾陜西同州人由嘉靖癸丒進士萬歷六
年以太子太保文淵閣學入本年卒年六十六
申時行字汝默直隸長洲人由嘉靖壬戌狀元萬歷六
年以吏侍東閣學入今爲少師中極殿學
余有丁字丙仲浙江鄞縣人由嘉靖壬戌及第萬歷十
年以禮書文淵閣學入以少傅建極殿學卒年五十八
許國字維楨直隸歙縣人由嘉靖乙丒進士萬歷十一
年以禮書東閣學入今爲少傅建極殿學
王錫爵字元馭直隸太倉人由嘉靖壬戌及第萬歷十
二年以禮書文淵閣學入進太子少傅武英殿學再進
太子太保
王家屏字忠伯山西山隂人由隆慶戊辰進士萬歷十
二年以吏左侍東閣學入丁憂十六年十二月以禮書
東閣復入
華蓋殿大學士嘉靖四十一年改中極殿
以伯兼者徐有貞
以吏部尚書兼者李賢萬安劉吉徐溥劉健李東陽焦
芳楊廷和梁儲費宏楊一清張孚敬李時夏言嚴嵩中
極李春芳高拱張居正張四維申時行
以戶部尚書兼者陳循
以禮部尚書兼者張瑛
以兵部尚書兼者楊士竒徐有貞
以禮部左侍郎兼者楊士竒張瑛
兼文淵閣大學士者陳循
無兼官劉仲質邵質
謹身殿大學士嘉靖四十年改建極殿
以吏部尚書兼者王文商輅萬安劉吉焦芳楊廷和梁
儲蔣冕毛紀費宏楊一清張孚敬李時嚴嵩建極徐階
李春芳高拱張居正吕調陽張四維申時行許國
以戶部尚書兼者陳山商輅劉珝劉吉徐溥劉健李東
陽蔣冕謝遷建極袁煒申時行余有丁
以禮部尚書兼者翟鑾建極許國
以工部尚書兼者楊榮高榖
兼東閣大學士者高榖王文
文華殿大學士
全思誠鮑恂余銓張長年權謹(俱未預閣務)
武英殿大學士
以吏部尚書兼者焦芳楊廷和梁儲劉忠楊一清石珤
桂萼李時方獻夫徐階嚴訥李春芳郭朴高拱陳以勤
以戸部尚書兼者黃淮金幼孜丘濬王鏊蔣冕毛紀費
宏袁煒吕調陽申時行余有丁許國
以禮部尚書兼者楊溥劉吉徐溥劉健謝遷費宏靳貴
李時翟鑾夏言顧鼎臣嚴嵩徐階李本李春芳高拱陳
以勤張居正殷士儋吕調陽張四維潘晟王錫爵
以戸部右侍郎兼者金幼孜
以通政使兼者黃淮
無兼官吳伯宗
文淵閣大學士
以華蓋殿大學士兼者陳循
以吏部尚書兼者彭時焦芳劉宇曹元梁儲劉忠石珤
許讚
以戶部尚書兼者陳循陳文商輅萬安劉珝王鏊楊廷
和
以禮部尚書兼者陳文劉吉徐溥劉健丘濬李東陽費
宏靳貴蔣冕毛紀袁宗臯翟鑾顧鼎臣張治李本高拱
陳以勤趙貞吉高儀吕調陽張四維申時行余有丁許
國王錫爵
以太常卿兼者楊榮
兼學士者胡廣楊榮金幼孜
無兼官者朱善宋訥
東閣大學士
以謹身殿大學士兼者高榖王文
以吏部尚書兼者王文
以禮部尚書兼者毛紀張璧李本徐階張四維許國王
家屛
以兵部尚書兼者謝遷
以工部尚書兼者高榖
以吏部右侍郎兼者李本
以吏部左侍郎兼者張居正申時行王家屛
入内閣終不得爲殿閣大學士者解縉(止爲坊學)胡儼馬愉
曹鼐苗衷張益王一寧江淵蕭鎡許彬薛瑄吕原岳正
劉定之彭華尹直
殿閣大學士未預閣務者
劉仲質江西分宜人洪武初薦舉十五年自禮書任華
蓋殿大學士本年降御史
邵質(闕)
吳伯宗江西金谿人洪武辛亥狀元十五年任武英殿
大學士十六年降檢討
宋訥直隸滑縣人洪武中薦舉十五年任文淵閣大學
士遷國子祭酒
朱善江西豐城人元至正癸卯進士洪武中薦舉十五
年任文淵閣大學士本年引疾歸
吳沈浙江金華人故元國子博士洪武中薦舉十五年
任東閣大學士本年降侍書
鮑恂浙江崇德人洪武中薦舉十六年拜文華殿大學
士未任辭
全思誠直隸上海人洪武中薦舉十六年拜文華殿大
學士未任辭
余銓浙江安吉人洪武中薦舉十六年拜文華殿大學
士未任辭
張長年直隸高郵人洪武中薦舉十六年拜文華殿大
學士未任辭
殿閣大學士不預閣務者
陳山見前宣德四年出教内豎
張瑛見前宣德四年丁憂服除掌南禮部
權謹直隸徐州人永樂中舉孝行洪熙元年自光禄署
丞拜文華殿大學士本年改通政司左參議致仕
初在内閣不以首次輕重弘正以後居首者始秉筆
地望與次相懸絶矣今列於後
解縉(凡五年)胡廣(凡十三年)楊榮(凡六年)楊士竒(凡二十年)
楊溥(凡四年)曹鼐(凡二年)陳循(凡八年)徐有貞(半年)李賢(凡十年)
陳文(一年)彭時(凡八年)商輅(凡四年)萬安(凡十年)劉吉(凡六年)
徐溥(凡七年)劉健(凡九年)李東陽(凡七年)楊廷和(前三年後七年)
梁儲(凡三年)蔣冕(三月)毛紀(半年)費宏(前三年後二月)楊一清(凡三年)
張孚敬(前後共六年)李時(凡四年)夏言(前五年後二年)翟鑾(凡三年)
嚴嵩(前三年後十五年)徐階(凡七年)李春芳(凡四年)高拱(凡三年)
張居正(凡十一年)張四維(凡一年)申時行(見任)
宣德中詔少師吏部尚書蹇義少保太子太傅戸部尚
書夏原吉輟部事朝夕侍左右顧問賜珊瑚筆格玉硯
調旨然不與閣臣職
景泰初贈侍郎曹鼐少傅文淵閣大學士
嘉靖初贈興府左長史張景明爲太子少保禮部尚書
文淵閣大學士
嘉靖六年少保禮部尚書席書以疾乞休進兼武英殿
大學士致仕居京師給全禄尋卒
萬歷十年起用太子太保禮部尚書致仕潘晟兼武英
殿大學士中途准以新銜致仕尋削
内閣臣不由甲第者
楊文貞以薦辟胡若思陳汝靜張子玉以鄉舉其初不
由翰林者黃文簡以中書舍人文貞以審理副胡若思
以桐城知縣金文敏以給事中俞綱以審理正王毅愍
薛文清俱以御史李文達以吏部主事劉宇曹元俱以
知縣袁榮襄以長史張文忠以南刑部主事桂文襄以
知縣方文襄以禮部主事夏文愍以行人其入閣之先
不帶翰林銜者王毅愍以左都御史江世用以刑部左
侍郎俞綱以兵部右侍郎徐元玉以左副都御史許道
中以太常卿薛文清以大理卿尹文和以兵部左侍郎
焦孟陽以吏部尚書王文恪以右侍郎楊文忠以南京
戶部尚書劉至大以吏部尚書曹以貞以兵部尚書楊
文襄許文簡俱以吏部尚書入若毅愍文清文襄以貞
終始不由翰林尤爲特異俞綱劉至大僅一履任而已
解大紳出爲廣西右參議張子玉出理南部猶帶殿銜
俞綱出佐兵部以南禮部終江世用出爲工部尚書許
道中出爲陜西參政以南禮侍致仕徐元玉出爲福建
參政尋就逮戍岳文肅出爲欽州同知戍以興化知府
致仕自岳後無下遷者矣
按内閣臣職在司内外制而已未有所謂調旨也自
宣德中大學士二楊公與尚書蹇夏始有調旨之說
而二楊公復以位尊惡煩特奏以少詹事兼講讀學
士曾棨王直王英兼知誥勅然内閣實緫之後棨卒
直英遷禮部侍郎仍司内制直出理部事遷吏書英
出理部事而以侍講學士陳循馬愉侍講曹鼐代之
尋革倂入内閣弘治甲寅復奏以學士李東陽兼禮
部右侍郎掌誥勅說者以爲爲李公入閣地也李入
閣太常卿程敏政代敏政以禮侍致仕禮侍傅瀚代
瀚遷尚書吏侍吳寬代以尚書卒太常卿張元禎代
元禎以吏侍卒詹事楊廷和代廷和改南京戸部左
侍郎吏部尚書梁儲代儲改南京吏部尚書劉忠代
忠入閣禮部尚書白鉞代鉞卒吏部侍郎靳貴代貴
以禮書入閣吏部侍郎蔣冕代冕遷禮書入閣禮部
尚書毛紀代紀入閣禮部尚書劉春代春卒禮部尚
書李遜學代遜學卒吏部尚書石珤代珤入閣吏部
侍郎賈詠代詠入閣禮部尚書吳一鵬代鵬出理部
事吏部侍郎温仁和代以憂歸自是大學士張桂等
密䟽不宜設而旨罷矣按東閣在左順門廊接史館
雖有大學士官其職在文淵閣而司誥勅官多坐東
閣爲侍從之長故總謂之閣老然非參預政務非真
相也嘉靖末内閣以其兩制官不文始奏設翰林講
讀史官分掌外制而武官誥勅仍用其屬之能文者
理之若詔赦勅草之𩔖仍用閣臣翰林諸臣不得與
弇山堂别集卷四十五
