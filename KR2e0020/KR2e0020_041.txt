弇山堂别集卷四十一
明王世貞撰
公孤表
三公古官也自周公制為一代經典而係之曰太師太
傅太保曰三公少師少傅少保曰三孤又曰官不必備
惟其人蓋坐而論道者其體誠重而其選誠不易矣漢
承秦制設丞相大夫以至九卿而罷三公不復設至安
漢公莽竊政始自為太傅而以虛名崇故丞相孔光為
太師東漢以後惟代置太傅一人踞三公上而隆其秩
曰上公至董卓竊政自相國拜太師踞諸侯王上而幾
成鼎革矣晉以避諱故改太師為太宰然猶在丞相下
大將軍大司馬太尉司徒司空上江左以後自王導謝
安外非宗屬尊貴者亦不及而北魏之季太師與大丞
相並加以待執國之臣北齊因之太師與太宰並設至
太師而叙遷太宰乃叙遷左右丞相則又舛矣宇文泰
之執國始倣周官自為太師大冢宰兼總五官之柄而
宇文護因之其事雖美其心則慝矣乃欲與三代比隆
得哉自隋迨唐大抵以太師太傅太保為三師曰上公
而以太尉司徒司空為三公而宋氏亦因之然三公不
時置而所謂三師者抑何寥寥也太師重矣乃有謂太
尉次重寧與太傅而不與太尉者宋徽宗政和定官制
始以太宰易左僕射少宰易右僕射為真宰相太師太
傅太保為三上公以少師少傅少保易太尉司徒司空
為三孤無職而有秩以隆宰執之資深績崇者南渡而
後因之元人得中土置公孤皆如故而益以太尉司徒
司空環衛之微勞與言色之昵合朝拜暮加不可勝紀
明興高皇帝始釐正之罷太尉以下官而李韓公善長
徐魏公達以舊德元勲為太師太傅然亦無職事不置
掾屬防閣洪武十三年罷中書省采御史言欲特置三
公府竟不果而僅設四輔官位尚書上聘耆儒自布衣
徑為之賜坐倡和分四時以寄燮理之任而無何復罷
師傅之官自魏公薨韓公雉亦絶響矣將下視博采鮮
所當意所謂無其人則缺者耶建文永樂代不置此官
仁宗初即位謂羣臣皇祖考神聖無所藉毗師傅即眇
末何敢於是拜張英公輔太師沐黔公晟太傅陳寧陽
侯懋太保蹇吏部義自少保屢進少傅至少師楊殿學
士竒自少保進少傅夏戶部原吉進少保於是公孤之
官備矣然以是寓美稱耳非必有燮理之實也獨宣德
三年詔太師輔少師義少傅士竒少保原吉太子少傅
榮俱輟所領從容謀議以不時召對凡所游幸必從庶
幾若真授矣而士竒榮理閣務如故自是而後三公僅
公侯伯而文臣限三孤以為常嘉靖二年以大學士楊
廷和一品滿十二載且有定冊功加太傅四辭而止萬
歷九年大學士張居正一品滿十二載遂拜太傅其後
病甚以遼左功加太師不及拜縉紳聚而譁之以為非
故典然而嘉靖中加大同帥左都督周尚文錦衣帥左
都督陸炳武弁也其非故典尤甚而未有譁者何也夫
燮理責之紈袴論道以施乳臭即公侯伯奚取焉然則
文臣而加者非德嫓則譁非勣崇則譁非齒宿而資重
則譁以譁江陵可也夫四者備矣而譁不必也政和之
制又有以太尉冠武階者於義竊謂可采云
太師
勛臣凡六人
張輔河南祥符人永樂二十二年以英國公加正統十
四年歿土木
張懋輔之子弘治四年以嗣英國公太傅兼太子太師
加正德七年卒
朱永河南夏邑人弘治四年以保國公太傅兼太子太
師加九年卒
徐光祚直隸鳳陽人嘉靖五年以嗣定國公太傅兼太
子太師加六年卒
郭勛直隸濠州人嘉靖十五年以嗣武定侯太傅兼太
子太師加進封翊國公二十年下獄
朱希忠直隸懷遠人嘉靖四十二年以嗣成國公太傅
兼太子太師加隆慶六年卒
親臣凡一人
張鶴齡直隸興濟人昭聖皇太后弟嘉靖元年以夀寧
侯太傅加其年進封公十二年奪
文臣凡二人
李善長直隸定遠人洪武三年以中書左丞相韓國公
兼太子少師加二十四年賜死
張居正湖廣江陵人萬歷十年以太傅兼太子太師吏
部尚書中極殿大學士加十餘日卒後削
按太師在西漢則孔光馬宫王匡東漢則董卓晉為
太宰則梁王彤河間王顒武陵王晞北魏為爾朱榮
高歡宇文泰周為宇文護隋為李穆唐為王行瑜李
茂貞李克用五季為錢鏐錢俶宋為蔡京童貫秦檜
韓侂胄史彌遠賈似道元為特們德爾雅克特穆爾巴
延非憑社之奸相則問鼎之強藩其可稱者僅一文
彦博而已次則趙普史浩尚不滿望然二子尚以退
閒得之信乎不易當也
太傅
勛臣凡十二人
徐達直隸鳳陽人洪武三年以征北大將軍中書右丞
相信國公太子少傅加十八年卒
沐晟直隸定遠人永樂二十二年以黔國公加正統五
年卒
柳溥直隸懷遠人天順元年以嗣安遠侯太子太師加
五年奪
張懋見前成化二十二年以太子太師加
朱永見前成化二十二年以太子太師加
譚祐直隸清河人弘治中以嗣新寧伯太保太子太傅
加嘉靖四十年卒
陳銳直隸合肥人弘治中以嗣平江伯太保太子太傅
加十五年卒
徐光祚見前正德十二年加無兼官
郭勛見前嘉靖十三年以太保兼太子太傅加
朱希忠見前嘉靖二十七年以太保兼太子太傅加
仇鸞直隸江都人嘉靖三十一年以嗣咸寧侯加三十
二年誅
徐文璧光祚之孫萬歷二十五年以太保太子太傅定
國公加
親臣凡六人
孫繼宗山東鄒平人成化九年以會昌侯太保加十五
年卒
周夀山東昌邑人孝肅皇太后兄正德中以慶雲侯太
保加十四年卒
王源直隸上元人純皇后兄正德中以瑞安侯太保加
嘉靖三年卒
張鶴齡見前正德中以太保加
張延齡鶴齡弟嘉靖元年以建昌伯太保加尋進侯十
年削下獄論死
崔元山西代州人嘉靖二十七年以駙馬都尉京山侯
太保兼太子太傅加二十九年卒
文臣一人
張居正見前萬歷九年以少師兼太子太師吏部尚書
中極殿大學士加
右嘉靖二年加少師大學士楊廷和四辭而止
太保
勛臣凡十六人
陳懋直隸夀州人永樂二十三年以寧陽侯加正統三
年奪十四年復加天順七年卒
薛祿山東膠州人宣德三年以陽武侯太子太保加五
年卒
金忠本韃靼王子也宣德三年以忠勇王太子太保加
正統初卒
朱勇能之子正統七年以嗣成公太子太保加十四年
歿於敵
蔣琬直隸江都人成化二十二年以嗣定西侯太子太
傅加二十三年卒
李瑾直隸和州人成化二十二年以襄城侯太子太傅
加弘治二年卒
趙勝直隸懷安人成化二十二年以昌寧伯太子太傅
加二十三年卒
譚祐見前弘治初以太子太傅加
陳銳見前弘治初以太子太傅加
朱暉永之子正德元年以嗣公加
郭勛見前正德二年以侯加
張偉河南永城人正德三年以嗣惠安伯加七年奪
孫銘繼宗之孫正德初以嗣會昌侯加十五年卒
朱希忠見前嘉靖中以太子太傅加
仇鸞見前嘉靖二十九年以太子太保加
徐文璧定國公萬歷十二年以少保太子太保加
親臣凡五人
孫繼宗見前天順七年加
王清源之弟弘治中以崇善伯加
周夀見前弘治中加
張鶴齡見前正德初加
張延齡見前正德初加
文臣無
武臣凡四人
周尚文大同衛人嘉靖二十六年以左都督太子太保
加尋兼太子太傅
陸炳浙江嘉興人嘉靖三十六年以左都督太子太保
加尋兼少傅
朱希孝希忠弟隆慶元年以左都督太子太保加尋兼
太子太傅
李成梁遼東鐵嶺衛人萬歷六年以左都督太子太保
加進封伯
少師
勛臣凡二人
張信直隸臨淮人永樂二十二年以隆平侯加正統七
年卒
崔元見前嘉靖二十五年以太保太子太傅加兼久之
辭復為太子太傅
文臣凡二十六人
蹇義四川巴縣人永樂二十二年以少傅吏部尚書加
宣德十年卒
楊士竒江西廬陵人正統三年以少傅兵部尚書華蓋
殿大學士加九年卒
楊榮福建建安人正統三年以少傅工部尚書謹身殿
大學士加五年卒
吳中山東武城人正統七年以少保工部尚書加本年
卒
萬安四川眉州人成化二十二年以少傅太子太師吏
部尚書華蓋殿大學士加二十三年致仕
劉吉直隸博野人弘治四年以少傅太子太師吏部尚書謹
身殿大學士加兼華蓋殿大學士五年致仕
徐溥直隸宜興人弘治十一年以少傅太子太師吏部
尚書華蓋殿大學士加本年致仕
劉健河南洛陽人弘治十六年以少傅太子太傅吏部
尚書謹身殿大學士加兼太子太師華蓋殿大學士正
德元年致仕
馬文升弘治十六年以少傅太子太傅吏部尚書加十
八年致仕
李東陽湖廣長沙人正德元年以少傅太子太傅戶部
尚書謹身殿大學士加兼太子太師吏部尚書華蓋殿
大學士七年致仕
焦芳河南泌陽人正德三年以少傅太子太傅吏部尚
書謹身殿大學士加兼太子太師吏部尚書華蓋殿大
學士五年致仕尋削
楊廷和四川新都人正德七年以少傅太子太傅吏部
尚書謹身殿大學士加兼太子太師華蓋殿大學士九
年丁憂十二年復職嘉靖三年致仕
梁儲廣東順德人正德十年以少傅太子太傅吏部尚
書謹身殿大學士加兼太子太師華蓋殿大學士十六
年致仕
王瓊山西太原人正德十四年以少傅太子太傅兵部
尚書加十六年以吏部下獄削
費宏江西鉛山人嘉靖四年以少保太子太保吏部尚
書謹身殿大學士加兼太子太師六年致仕十四年復
職卒
楊一清四川巴陵人嘉靖四年以少傅太子太傅吏部
尚書武英殿大學士加時尚書席書言少師兼宫傅不
稱宜并兼宫師不許
張孚敬浙江永嘉人嘉靖十三年以少傅太子太師吏
部尚書華蓋殿大學士加十四年致仕
夏言江西貴溪人嘉靖十七年以少傅太子太師禮部
尚書武英殿大學士加十九年復為少傅二十年復進
少師其年復為少傅二十一年復少師尋削職二十四
年再復職二十七年再削
嚴嵩江西分宜人嘉靖二十四年以少傅太子太師吏
部尚書謹身殿大學士加嘉靖四十一年致仕後削
徐階直隸華亭人嘉靖四十一年以少傅太子太師吏
部尚書武英殿大學士加隆慶三年致仕
李春芳直隸興化人隆慶四年以少傅太子太師吏部
尚書建極殿大學士加兼中極殿大學士五年致仕
高拱河南新鄭人隆慶四年以少傅太子太師吏部尚
書建極殿大學士加進兼中極殿大學士六年削職
張居正見前隆慶五年以少傅太子太傅吏部尚書建
極殿大學士加兼太子太師
楊博山西蒲州人隆慶六年以少傅太子太傅吏部尚
書加兼太子太師萬歷元年予告
張四維山西蒲州人萬歷十年以少傅太子太師吏部
尚書建極殿大學士加兼中極殿大學士十一年憂歸
申時行直隸吳縣人萬歷十二年以少傅太子太師吏
部尚書建極殿大學士加兼太子太師中極殿大學士
真人凡一人
陶仲文湖廣黃岡人嘉靖三十六年以神霄紫府衍範
保國弘烈宣教振法通真忠孝秉一真人少傅少保禮
部尚書加其傅保如故二十九年封伯聽辭
少傅
勲臣凡二人
張溶輔之曾孫萬歷五年以嗣英公少保太子太傅加
十年卒
楊炳彰武伯萬歷十二年以太子太傅加
文臣凡四十人
蹇義見前永樂二十二年以少保吏部尚書加
楊士竒見前永樂二十二年以少保兵部尚書華蓋殿
大學士加
楊榮見前宣德五年以太子少傅工部尚書謹身殿大
學士加
胡濙直隸武進人景泰元年以太子太傅禮部尚書加
罷太子太傅不兼尋進兼太子太師
王直江西泰和人景泰元年以太子太保吏部尚書加
罷太子太保不兼
萬安見前成化二十一年以太子太傅吏部尚書華蓋
殿大學士加兼太子太師
劉吉見前成化二十三年以少保太子太傅戶部尚書
謹身殿大學士加兼太子太師吏部尚書華蓋殿大學
士
徐溥見前弘治七年以太子太傅吏部尚書謹身殿大
學士加兼太子太師華蓋殿大學士
劉健見前弘治十一年以太子太保禮部尚書武英殿
大學士加兼太子太傅戶部尚書謹身殿大學士
馬文升見前弘治十四年以少保太子太傅兵部尚書
加
李東陽見前弘治十八年以太子太保戶部尚書謹身
殿大學士加兼太子太傅
謝遷浙江餘姚人弘治十八年以太子太保禮部尚書
武英殿大學士加兼太子太傅正德元年致仕嘉靖七
年再起致仕
焦芳見前正德二年以太子太保吏部尚書武英殿大
學士加兼太子太傅謹身殿大學士
王鏊直隸吳縣人正德二年以戶部尚書文淵閣大學
士加兼太子太傅武英殿大學士
楊廷和見前正德四年以少保太子太保戶部尚書文
淵閣大學士加兼太子太傅吏部尚書武英殿大學士
劉宇河南鈞州人正德四年以太子太傅兵部尚書加
五年以文淵閣學致仕
劉忠河南陳留人正德五年以吏部尚書文淵閣大學
士加兼太子太傅武英殿大學士
梁儲見前正德七年以少保太子太保吏部尚書武英
殿大學士加兼太子太傅謹身殿大學士
楊一清見前正德八年以少保太子太保吏部尚書加
兼太子太傅十一年以武英殿學致仕嘉靖四年召帥
三邊
王瓊見前正德十四年以少保太子太保兵部尚書加
兼太子太傅
蔣冕廣西全州人正德十四年以太子太傅戶部尚書
武英殿大學士加兼謹身殿大學士嘉靖三年致仕
張孚敬見前嘉靖七年以少保禮部尚書文淵閣大學
士加兼太子太傅吏部尚書謹身殿大學士
李時見前嘉靖十五年以少保太子太傅吏部尚書武
英殿大學士加兼謹身殿大學士
夏言見前嘉靖十五年以少保太子太傅禮部尚書翰
林院學士加尋兼太子太師
嚴嵩見前嘉靖二十三年以少保太子太傅吏部尚書
謹身殿大學士加尋兼太子太師
許讚河南靈寳人嘉靖二十四年以少保太子太傅吏
部尚書文淵閣大學士加明年奪職後復
徐階見前嘉靖三十六年以少保太子太傅禮部尚書
武英殿大學士加尋兼太子太師
李本浙江餘姚人嘉靖三十八年以少保太子太傅禮
部尚書武英殿大學士加
雷禮江西豐城人嘉靖四十五年以少保太子太傅工
部尚書加隆慶元年致仕
李春芳見前隆慶元年以太子太保吏部尚書武英殿
大學士加兼太子太傅尋兼太子太師
郭朴河南安陽人隆慶元年以太子太保吏部尚書武
英殿大學士加兼太子太傅
高拱見前隆慶元年以禮部尚書文淵閣大學士加兼
太子太傅武英殿大學士再起兼太子太師
楊博見前隆慶元年以少保太子太保吏部尚書加兼
太子太傅
陳以勤四川南充人隆慶二年以少保太子太傅禮部
尚書武英殿大學士加兼太子太傅尋致仕兼太子太
師
張居正見前隆慶三年以少保太子太保禮部尚書武
英殿大學士加兼太子太傅吏部尚書建極殿大學士
呂調陽廣西全州人萬歷五年以少保太子太傅禮部
尚書武英殿大學士加兼建極殿大學士本年致仕
張四維見前萬歷九年以少保太子太保禮部尚書武
英殿大學士加兼太子太傅
申時行直隸吳縣人萬歷十一年以少保太子太保武
英殿大學士加兼太子太傅建極殿大學士
余有丁浙江鄞縣人萬歷十二年以少保太子太保戶
部尚書武英殿大學士加兼太子太傅建極殿大學士
許國直隸歙縣人萬歷十四年以少保太子太保武英
殿大學士加兼太子太傅再兼太子太師
武臣無
真人凡一人
陶仲文見前以少保加仍兼少保
少保
勲臣凡四人
陳鏸四川巴縣人嘉靖十七年以嗣遂安伯太子太保
加兼太子太傅萬歷元年卒
柳珣見前安遠侯溥之後嘉靖二十二年以嗣侯太子
太傅加其年卒
張溶見前萬歷三年以太子太保加兼太子太傅
徐文璧直隸鳳陽人萬歷十一年以定國公加兼太子
太保
親臣凡一人
方承裕直隸江寧人孝烈皇后弟嘉靖三十八年以嗣
伯太子太保加
文臣凡五十八人
蹇義見前永樂二十二年以吏部尚書加
楊士竒見前永樂二十二年以禮部左侍郎華蓋殿大
學士加
黃淮浙江永嘉人永樂二十二年以通政司通政使兼
武英殿大學士加
夏原吉湖廣湘隂人永樂二十二年以太子少傅戶部
尚書加其兼官如故
吳中見前宣德二年以工部尚書加五年奪正統元年
仍加
黃福山東昌邑人正統元年以參贊機務南京戶部尚
書加五年卒
楊溥湖廣石首人正統三年以禮部尚書翰林院學士
加兼武英殿大學士
于謙浙江仁和人正統十四年以總督軍務兵部尚書
加天順元年遇難
陳循江西廬陵人景泰二年以戶部尚書翰林院學士
加兼華蓋殿大學士天順元年下獄戍
高穀直隸興化人景泰二年以工部尚書翰林院學士
加兼謹身殿大學士天順元年致仕
王文直隸束鹿人景泰五年以太子太保吏部尚書翰
林院學士加兼謹身殿大學士不帶宫職天順元年伏
法
李賢河南鄧州人天順八年以太子少保吏部尚書翰
林院學士加兼華蓋殿大學士不帶宫職成化三年卒
彭時江西安福人成化十一年以太子少保吏部尚書
文淵閣大學士加不帶宫職其年卒
商輅浙江淳安人成化十四年以太子少保吏部尚書
謹身殿大學士致仕加不帶宫職
劉吉見前成化二十一年以太子太保禮部尚書武英
殿大學士加兼太子太傅戶部尚書謹身殿大學士
丘濬廣東瓊山人弘治七年以太子太保禮部尚書文
淵閣大學士加兼戶部尚書武英殿大學士八年卒
馬文升見前弘治十一年以太子太保兵部尚書加兼
太子太傅
王越直隸濬縣人弘治十一年以總督陜西三邊軍務
太子太保都察院左都御史加兼太子太傅其年卒
閔珪浙江烏程人正德元年以致仕太子太保刑部尚
書加
楊廷和見前正德二年以戶部尚書文淵閣大學士加
兼太子太保
梁儲見前正德五年以太子少保吏部尚書武英殿大
學士加兼太子太保
楊一清見前正德六年以太子少保吏部尚書加兼太
子太保
王瓊見前正德十一年以太子少保兵部尚書加兼太
子太保
陸完直隸長洲人正德十三年以太子太保吏部尚書
加十六年削
毛紀山東掖縣人正德十三年以太子太保禮部尚書
文淵閣大學士加仍進戶部尚書武英殿大學士
費宏見前正德十六年以致仕太子太保戶部尚書武
英殿大學士起用加
喬宇山西太原人嘉靖元年以太子太保吏部尚書加
彭澤陜西蘭州人嘉靖二年以太子太保兵部尚書致
仕加
石珤直隸藁城人嘉靖五年以太子太保吏部尚書武
英殿大學士加
賈詠河南臨潁人嘉靖五年以太子太保禮部尚書武
英殿大學士加
廖紀直隸東光人嘉靖五年以太子太保吏部尚書致
仕加
席書四川遂寧人嘉靖五年以太子太保禮部尚書加
六年致仕
張璁見前嘉靖七年以禮部尚書文淵閣大學士加無
兼官
桂萼江西安福人嘉靖七年以太子太保吏部尚書翰
林院學士加兼太子太傅八年以大學士致仕
李時見前嘉靖十三年以太子太保吏部尚書武英殿
大學士加
方獻夫廣東南海人嘉靖十三年以太子太保吏部尚
書武英殿大學士加其年致仕
夏言江西貴溪人嘉靖十三年以太子太保禮部尚書
翰林院學士加
顧鼎臣直隸崑山人嘉靖十八年以太子太保禮部尚
書文淵閣大學士加兼太子太傅武英殿大學士
許讚見前嘉靖十九年以太子太保吏部尚書加
張瓚直隸滄州人嘉靖十九年以太子太保兵部尚書
加
嚴嵩見前嘉靖十九年以太子太保禮部尚書兼翰林
學士加
甘為霖四川富順人嘉靖二十四年以太子少保工部
尚書加兼太子太保二十五年致仕
費宷江西鉛山人嘉靖二十七年以太子太保禮部尚
書翰林院學士加本年卒
徐階見前嘉靖三十一年以太子太保禮部尚書兼翰
林院學士加
李本見前嘉靖三十五年以太子太保禮部尚書武英
殿大學士加
趙文華嘉靖三十六年以太子太保工部尚書加三十
七年削籍
歐陽必進江西安福人嘉靖三十六年以太子太保工
部尚書加
楊博見前嘉靖三十七年以太子太保兵部尚書加
袁煒浙江慈谿人嘉靖四十二年以太子太保戶部尚
書武英殿大學士加
胡宗憲直隸績溪人嘉靖四十四年以太子太保兵部
尚書都察院右都御史總督浙直江西福建軍務加明
年削籍
張居正見前隆慶三年以禮部尚書武英殿大學士加
兼太子太保
呂調陽見前萬歷(闕)年以太子太保禮部尚書武英殿
大學士加
王崇古山西蒲州人萬歷元年以太子太保兵部尚書
協理京營戎政加
方逢時湖廣嘉魚人萬歷五年以太子太保兵部尚書
協理京營戎政加
張四維見前萬歷(闕)年以太子太保禮部尚書武英殿
大學士加
申時行直隸吳縣人萬歷十年以太子太保禮部尚書
文淵閣大學士加兼戶部尚書武英殿大學士
余有丁浙江鄞縣人萬歷十一年以太子太保禮部尚
書加兼戶部尚書武英殿大學士
許國直隸歙縣人萬歷十二年以太子太保禮部尚書
文淵閣大學士加兼武英殿大學士
武臣凡一人
戚繼光山東人萬歷九年以太子太保後軍左都督薊
鎮總兵加
弇山堂别集卷四十一
