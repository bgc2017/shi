弇山堂别集卷七十七
明王世貞撰
賞賚考下
勛臣歸鄉之賞
洪武二十一年信國公湯和還鄉賜黃金三百兩白金
二千兩鈔三千錠綵段四十表裏二十三年魏國公徐
輝祖開國公常昇曹國公李景隆宋國公馮勝申國公
鄧鎮穎國公傅友德還鄉各賜黃金三百兩白金二千
兩鈔三千錠文綺三十疋綾十疋明年凉國公藍玉賜
如之加鈔五百錠江夏長興永平南雄崇山懷遠鳳翔
定遠安慶武定鞏昌鶴慶東川靖寧宣寧普定景川諸
侯俱黃金二百兩白金二千兩鈔千錠文綺三十疋按
鈔一錠為五貫貫直白金一兩鈔千錠則為白金五千
兩矣
致仕之賞
洪武中賜光禄寺卿徐興祖白金一百兩鈔一百錠永
樂賜太醫院使戴元禮白金五十兩鈔一百錠綵幣四
表裏二臣皆庶僚得此尤為異也
仁廟初賜太子太師致仕郭資白金百兩鈔二百錠綵
幣八表裏自是以後雖内閣輔臣重者不過白金五十
兩四表裏而已若高皇帝念致仕秦府左長史文原吉
勞特賜勅奬勵賞白金一百兩鈔二百錠綵幣八表裏
尤前後所無
丁憂之賞
仁廟賜夏尚書原吉米十石鈔萬貫胡椒百斤
憲廟賜劉閣學吉綵幣四表裏銀五十兩米十石鈔十
塊羊四羫酒十瓶
今上及仁聖慈聖二宫賜張少師居正白金一千五百
兩紵絲三十表裏新鈔三萬貫白米六十石香油六百
斤碎香六十斤燭三百對麻布百五十疋奔喪上及慈
聖各賜白金五百兩綵幣八表裏仁聖白金三百兩綵
幣六表裏盖曠古無前之典也又洪武中上以布政使
魏鑑臧哲徐中知府李亨居官勤慎即喪所賜鑑哲米
六十石鈔二十五錠中亨米五十石鈔二十錠諭以服
滿來朝分理庶務
來朝之賞
洪武七年遼東衛指揮房暠賜羅帛各六疋布四疋及
其妻紗羅布帛各四疋十二年臨洮衛指揮趙琦鈔四
十錠白金百兩文綺帛四十四疋二十一年山西屬衛
指揮董成等白金八百兩文綺二十疋鈔四百錠二十
三年西平侯沐英黃金二百兩白金五千兩鈔五千錠
文綺一百疋二十四年四川都指揮使徐玉白金二百
兩鈔三百錠雲南左都督馮誠白金五百兩鈔千錠二
十五年普定衛指揮顧成白金四百兩文綺二十疋鈔
五百錠建昌衛指揮張顯鈔一百四十錠綺衣一襲百
戶籍鑑鈔九十錠二十八年掌四川都司都督瞿能白
金二百兩文綺帛二十疋鈔三百錠
永樂六年賜鎮遠侯顧成白金二百兩鈔四萬貫文綺
三十表裏
大臣父母妻子之賞
洪武二十一年賜信國公湯和夫人胡氏黃金二百兩
白金一千兩鈔五百錠綵段三十表裏仍賜勅曰婦之
道專内政而無妬勤勞啓家夫婦同心若此古有之今
之人少見惟朕臣湯和與爾夫人同朕鄉里當天下大
亂之時人各挈家避難歸依豪雄所在如之獨爾信國
夫人秉内政以助和啟家信國立勲業於大廷今也功
成名遂攜長幼而歸故鄉嗚呼昔爾夫婦墨髮而來今
歸故鄉皆蒼顔皓首夫人淑德命婦如之鮮矣特賜助
和之功啓家之勞如數夫人領之
永樂八年遣行人余炅勅凉州都督吴允誠妻曰比韃
靼以兵脅爾為叛爾夫及子從朕征討而爾能守節厲
志與子管者謀執叛者戮之以婦人而秉丈夫之節忠
以報國智以脱患朕甚嘉焉今賜爾綵幣十表裏米百
石鈔四千貫羊百羫用示褒嘉陞其子管者為指揮僉
事其所部都指揮保住等各賜綵幣八表裏米八十石
十四年以觀燈賜戶部尚書夏原吉母鈔二百錠
萬歷二年諭大學士張居正朕聞先生父母俱存年各
古稀康健榮享朕心嘉悦特賜大紅蟒衣一襲銀錢二
十兩又玉花墜七件綵衣紗六疋乃奉聖母恩賜咸欽
承著家僮往賫之外銀錢二十兩是先生的六年上賜
大學士居正母金嵌寳石頭面一副銀八寳一百兩青
紅蟒衣四疋裏絹四疋甜食盒二副仁聖皇太后金頭
面一副紵絲六表裏食盒八副慈聖皇太后金嵌寳石
頭面一副珍珠環一雙青紅蟒衣二套銀八寳五十兩
食盒八副
稱職之賞
浙江按察僉事解敏白金一百兩文綺十疋
戰殁之賞
洪武元年給陣亡將士四百十五人百戶鎮撫人給米
二十石麻布十疋軍士人給米五石錢一千二百麻布
二疋又指揮孫靖家米三十石布十五疋鈔二百錠織
金文綺及帛各十疋千百戶楊貴俞清嚴整家米二十
石布各十五疋鈔各百錠又千戶王仲家鈔一百六十
錠百戶鄭禮家鈔一百四十錠龍虎衛指揮胡斌弟文
綺帛各二十疋鈔二十錠千戶俞賢家米二十石布二
十疋又綺帛三十二疋又征南死事家屬指揮米三十
石麻布十五疋鈔五錠千戶米二十五石麻布一十二
疋鈔四錠百戶米二十石麻布十疋鈔三錠
永樂中征安南一品米六十石麻布六十疋二品米五
十石麻布五十疋三品四品米四十石麻布四十疋五
品六品米三十石麻布三十疋
發姦贓之賞
洪武末河南按察僉事王平行部至孟津有司斂財為
賂平執其人以聞賜勅奬勵文綺襲衣被褥鈔百錠書
吏半之
永樂中劉寧為刑部主事有人納銀於瓜以餽者妻安
氏發之詔褒寧平日廉信於妻妻能佐夫以義賜白金
二百兩綵幣八表裏
告密之賞
洪武太原衛軍林旺韓伍兒以發劉原利叛陞百戶賞
白金各三斤文綺帛十六疋千戶張豫以發莊成黨逆
賞白金二百兩鈔四百錠衣一襲良馬一金帶一圍後
陞陕西都指揮賞白金二百兩鈔二百錠綵段十表裏
牛馬各六永樂總旗靖西京馿告叛陞百戶白金各五
十兩鈔百錠綵幣二表裏衣一襲寧夏都指揮韓成預
言叛兵謀鈔二百錠羊十羫酒五十瓶
梅殷盛庸俱建文舊臣之見嫌者然都督僉事譚深錦
衣指揮趙曦謀擠殷水以死至磔於市籍其家而發其
事者都督許成封永新伯又授殷子順昌都督同知永
貞孝陵衛景福旗手衛俱指揮發盛庸之罪者致仕百
戶王鈫賞銀百兩鈔四百錠陞指揮同知發周王逆謀
中護衛丁俺三為錦衣指揮僉事賜姓名趙誠發都督
梁銘罪者羽林前衛千戶布旺(闕)賞鈔三千貫衣一
襲及靴馬陞指揮同知後梁銘復以功封伯發孟指揮
趙邸王瑜功最大然僅陞指揮發王倫妖言指揮僉事
馮傑陞一級賜鈔二百錠衣一襲授遼東衛百戶恩威
之叵測如此洪熙初進王瑜錦衣指揮同知賜鈔千錠
織金錦衣二襲白米五石
旌小民之賞
洪武民王竹遺書誨其子平凉知縣瑱赦瑱罪賜白金
百兩絹十疋附子五枚川椒十斤軍人王二以隨征獲
馬入官身故賞白金百五十兩鈔五十錠民蒋公達王
剛甫破蘭秀山盜各賞白金一百二十兩黃再文破長
陽盜賞白金一百五十兩珠展布哈執叛偽右丞雅克哈
雅賞白金三百兩永樂小旗射三箭中者賞牛一羊一
鈔百錠銀椀二鄉民謝定住孝行賜鈔二百錠米十石
釋道之賞
永樂三年迎帝師哈里瑪於西番至四年十二月至京
賜宴華盖殿盖用親王禮也賜金一百兩白金千五百
兩鈔二萬貫綵幣四十五表裏及法器裀褥鞍馬香果
米茶等物并賜其徒衆白金綵幣器物有差明年正月
賜哈里瑪牙杖二金瓜骨朵二幡幢二十四對香盒二
拂子二手爐三對紅紗燈籠二魫燈二傘二銀交椅一
銀脚踏一銀水罐一銀盆一誕馬四鞍籠二銀杌一青
圓扇一紅圓扇一帳房一紅紵拜褥一尋命哈里瑪於
靈谷寺建大齋為高皇帝后資福事竣賜黃金百兩白
金千兩鈔二千錠綵幣百二十表裏馬九匹灌頂大國
師哈斯博囉等各白金二百兩鈔二百錠綵幣十馬三
匹餘徒衆賜賚有差尋封哈里瑪為萬行具足十方最
勝圓覺妙智慧善普應祐國演教如來大寳法王西天
大善自在佛領天下釋教賜玉印誥命金銀紗羅綵幣
織金珠袈裟金銀器皿鞍馬其徒必嚕通斡僧結三人
皆為大國師親宴於華盖殿又封國師宗巴爾斡齊囊沁
卜藏等為護法贊善闡化等王俱賜金印誥命銀紗錦
綺衣有差又命哈里瑪於山西五臺寺資度仁孝皇后
賜白金一千兩綵綾羅絹布二百六十疋大國師等賞
有差五年十一月復賜綵幣香果法器等物六年四月辭
歸仍賜白金綵幣佛像遣中官護送盖猶用元故典也
聞哈里瑪頗善法事工呪術其為高皇后薦福報恩寺
又為文皇后薦福五臺山俱有佛光慶雲金蓮花獅子
瑞像之異以故上尤信之後宫國戚俱膜拜致敬檀施
山積威儀文物極一時之盛
嘉靖十八年上南幸賜高士陶仲文繡蟬錦囊金銀事
件又賜林隠玉印一顆黃金法劍一金銀水盂各一又
賜金帶一圍大紅金紵絲紗羅孔雀衣三襲雲鶴紵絲
紗羅衣六襲進真人賜大紅金彩膝襕飛魚紵絲紗羅
衣三件綵段四表裏十九年元旦賜玉帶一圍斗牛蟒
龍衣各一襲凌虛子圖記二四月賜宫扇金玉環獅蠻
玉帶一紗蟒衣金鶴雲絹四八月賜大紅五綵織遍地
金人仙雲鶴紵絲紗羅三件金冠一貂皮八十張又賜
大紅雲紵絲二宫花四御筵法酒二十年二月賜斗牛
蟒衣等物銀盤五執又嵌寳金冠一頂簪匣三月賜玉
帶一圍三色銀鍾銀筯二十四年賜金嵌寳石冠一頂
如意簪金鑲玉寳石法劍珠橞鞘金嵌寳石水盂一灑
繡紗衣一二十五年賜金絲寳石冠一如意簪一金嵌
寳石香水盂一道衣三大紅紗羅段各一又賜玉帶一
圍大紅金綵雲鶴紵絲紗羅各一襲二十七年賜玉帶
一銀幣蟒服酒饌二十八年賜銀葉百兩二十九年賜
銀幣珍寳纍絲金冠如意簪納紗法服一金玉玎璫嵌
金劍金水盂銀數先後不可考然至乞休之際再進賜
銀萬兩其數之多見矣
土官之賞
洪武十年賜貴州宣慰靄翠金筑安撫密定普定知府
姜瓉各錦二疋金龍文綺一疋二十一年賜四川安撫
副使劉武白金四百兩綺帛各五疋棉布四十疋景東
知府俄陶白金五百兩紵絲八表裏二十八年賜貴州
宣慰使安的白金三百兩鈔二百五十錠紗衣二襲
永樂三年賜元江知府鄒榮金帶一文綺衣三襲錦十
八疋綵段百五十疋鈔六百錠四年木邦宣慰使罕的
法白金二百兩錦二疋紵絲十表裏頭目陶孟王甫白
金一百兩紵絲十表裏七年賜木邦宣慰使罕賓法白
金三千兩錦綺二百表裏祖母母妻織金文綺紗羅各
五十疋十二年賜播州宣慰楊昇白金百兩金織綺衣
一襲金綺十疋又其兄亮白金百兩賜永昌等衛鎮撫
和爾特穆爾等鈔千錠幣帛十疋哈密忠義王們特穆爾
鈔千錠文綺二十疋
土官來朝之賞
洪武九年播州宣慰使楊鏗綺帛二十八疋十四年思
南宣慰使田大雅衣帽靴襪及文綺二十疋鈔二百五
十錠十五年賜普定知府者額金帶織金文綺五疋(原闕)
(二字)疋鈔四百錠建昌衛指揮使裕嚕特穆爾文綺百疋
鈔五百錠貴州宣慰宋誠母劉氏紗羅襲衣米三十石
鈔二百錠又賜衣一襲十六年貴州宣慰使靄翠鈔百
錠錦十五疋金帶一馬湖知府珉德衣一襲米二十石
鈔三十錠者額弟阿昌及八十一砦長賜文錦各二十
疋鈔二百錠衣各一襲二十五年水西宣慰使安的公
服紗羅襲衣鈒花金帶白金三百兩鈔五十錠錦綺各
十疋播州宣慰使楊鏗亦如之水西宣慰使奢香子婦
奢助朝賜奢香銀四百兩綺紗如之二十八年賜思明
知府黃廣成羅衣金束帶文綺二十疋鈔二百錠三十
一年賜麓川平緬宣慰使思倫發黃金百兩白金百五
十兩鈔五百錠三十年賜思州宣慰使田琛母楊氏珠
冠霞帔綺帛各十二疋鈔四百錠
永樂十九年定例三品四品各鈔百五十錠錦一段紵
絲三表裏五品鈔百二十錠紵絲二表裏六品七品鈔
九十錠紵絲二表裏八品九品鈔八十錠紵絲一表裏
未入流鈔六十錠紵絲一表裏
北部之賞
永樂十一年賜和寧王阿嚕台金印金盔金鞍名馬織
金文綺二十端絨錦二端十二年賜阿嚕台米百石驢
百頭羊百牽部落米五千石十四年賜和寧王阿嚕台
及其母綵幣五十表裏都督額森托噶綵幣二十表裏
阿嚕台部下頭目格揚等二百三十人陞都指揮指揮
千百戶賜賚有差
正統二年都指揮康能指揮陳文李全同阿都齊齎書
及諸色金織綵繡蟒龍麒麟襲衣綵幣表裏金銀寳石
首飾器皿書籍等物往賜韃靼可汗及其妃并臚寧王
托歡等仍以綵幣酬其所貢馬直各有差四年賜可汗
托克托布哈王織金四爪蟒龍膝襕八寳衣一織金胸背
麒麟青紅綵段六五色段八絹二十五金嵌寳石絨氊
帽一頂金鈒大鵬壓纓等事件全伽藍香間珊瑚帽珠
一串寳金綵繡紵絲衣六金繡纏身蟒龍直領一青暗
花并口對襟曳撒一織金胸背麒麟并四寳四季花□
□比甲各一織金虎并圈金寳鑲花雲肩通袖膝襕各
一金鑲犀角麒麟繫腰一紅甸皮描金花包二鋄銀摺
鐵刀并鞘一絧線虎尾三尖雲頭套靴一雙楸木面烏
木褁琵琶一花梨木火撥思一鞭鼔喇吧號笛各一黃
身勇字魚肚旗一魚尾號帶飛虎招旗二賜可汗妃二
人紵絲織金獅子虎豹朵雲細花每人八疋各色絨線
蠟胭脂等物其丞相帕克巴德右丞相托歡左丞相恩克
知院碩廸達爾瑪哈達遜大夫阿都拉呼圖克布哈平章
薩都拉等賞賜有差六年賜可汗五色綵段并紵絲蟒
龍直領□□曳撒比甲貼裹一套紅粉皮圈金雲肩膝
襕通袖衣一皂麂皮藍條絧線靴一硃紅獸面五山屏
風坐床一錦褥九各樣花枕九番字孝經一本銷金涼
繖一油絹雨繖一箜篌火撥思三絃各一副并賜其妃
胭脂絨綵絲線等物又賜太師淮王額森蟒龍段一麒
麟等獸段四五色段五十綵絹一百二十妃三人綵段
并紵絲衣一套雲肩通袖膝襕衣一套并鞋靴盔甲弓
刀臂手馬鞍涼繖琵琶等物八年賜可汗紵絲織金四
爪蟒龍單纏身膝襴暗花八寳骨朵雲一疋織金胸背
麒麟白澤獅子虎豹青紅綠共四疋八寳骨朵雲細花
五色段二十六疋素段五十六疋綵絹八十七疋印花
絹十疋可汗妃二人白澤虎豹朵雲細花等段十六疋
綵絹十六疋花鋄金鐵盔一頂戧金皮甲一副花框鼓
鞭鼓各一面琵琶火撥思胡琴等樂器及鉛砂焰硝等
物又賜丞相帕克巴智織金麒麟虎豹海馬八寳骨朵雲
紵絲四疋綵段四疋綵絹九疋其餘平章巴延特穆爾
曉廸珠旺丞相伊埒等皆賞綵段有差又賜太師淮王
中書右丞相額森織金四爪蟒龍紵絲一疋織金麒麟
白澤獅子虎豹紵絲四疋綵幣表裏花絹等物賜額森
母妃五人妃四人紵絲白澤虎豹綵段等物有差九年
賜可汗紵絲織金蟒龍麒麟白澤等段六十四疋綵絹
八十疋妃二人紵絲織金麒麟等段并綵絹各三十二
疋及盔甲樂器等物額森紵絲織金蟒龍麒麟白澤等
段六十二疋綵絹百疋母妃紵絲織金麒麟等段并綵
絹各二十疋及盔甲樂器等物丞相太尉知院平章等
頒賜有差十四年賜可汗織金蟒龍文綺綵絹一百八
十四疋金銀各五錠塔納珠一千六百顆金銀廂木椀
各二織金九龍蟒龍渾金文綺三十八疋紵絲衣一襲
繡金衣五件靴襪樂器帳房藥材等物賜可汗妃二人
織金文綺綵絹二十二疋各錦袍一襲織金衣三件靴
襪針線脂粉絲絨具全又賜額森及其妃大略如之其
大小頭目在彼未來者數十人各賜禮物有差太上皇
命取銀二萬二千兩至以五千賜額森以五千賜巴延
特穆爾等三人餘散其衆又賜衛拉特可汗金百兩銀
二百兩托珠十托珍珠百顆織金九龍紵絲五疋織金
蟒龍紵絲五疋織金胸背紵絲十疋渾織金花紵絲五
疋素花紵絲二十疋并琵琶筝器等物賜太師額森金
一百兩銀二百兩托珠十托珍珠百顆織金九龍紵絲
五疋織金蟒龍紵絲五疋織金胸背紵絲十疋渾金花
紵絲五疋素花紵絲二十疋并琵琶筝器等物
正統十四年賜衛拉特大同王金五兩銀二十兩織金
花素紵絲蟒龍一疋渾金花一疋胸背二疋素花二疋
又賜斡爾達知院巴延特穆爾平章金五兩銀一百
五十兩托珠五托珍珠五十顆金圈珍珠耳墜一對織
金花素紵絲蟒龍二疋渾金花二疋胸背五疋素花二
十疋又賜衛拉特阿喇知院金十兩銀五十兩織金
花素紵絲蟒龍一疋渾金花一疋胸背二疋素花二疋
又賜衛拉特賽堪王金五十兩銀二百兩織金花素紵
絲蟒龍一疋渾金花一疋胸背二疋素花二疋又賜可
汗紵絲織金蟒龍三爪單纏身膝襕紅一疋織金胸背麒
麟紅一疋織金胸背白澤紅一疋織金胸背虎豹青一疋
織金胸背海馬綠一疋暗八寳天花雲青一疋暗八寳天
花雲紅一疋暗八寳天花雲柏枝綠一疋素紅二疋素綠
三疋素青二疋綵紅絹五疋藍絹五疋綠絹五疋虎斑絹十
疋又賜答紵絲紅一疋紵絲青一疋綵絹藍一疋綵絹
紅一疋又加賚禮物紵絲織金九龍黃一疋織金九
龍大紅一疋織金蟒龍大紅一疋織金蟒龍青一疋織
金胸背麒麟青一疋織金胸背白澤大紅一疋暗細花
丹礬紅一疋暗細花翠藍一疋素青一疋素綠一疋綵
絹紅五疋綵絹藍五疋又賜可汗妃二人紵絲織金
胸背虎豹青二疋織金胸背白澤紅二疋暗八寳天花
雲紅二疋暗八寳天花柏枝綠二疋素柏枝綠二疋素
黑綠二疋綵絹藍八疋紅八疋素青二疋素紅二疋
景泰三年賜可汗織金文綺綵幣表裏二百一十六疋
及金銀器皿等物
東西南夷之賞
洪武初以即位賜占城王阿答阿者大統歷一本織金
綺段紗羅四十疋安南王陳日煃如之各國王俱文綺
紗羅二十四疋大統歷同高麗王顓大統歷一本錦繡
絨綺十疋母妃錦綺紗羅各四疋國相辛肫侍中李春
富李仁人文綺紗羅十二疋以徙陳理明昇高麗賜其
王紗羅文綺四十八疋又以占城王阿答阿者破海寇
功賜織金文綺紗羅四十疋使者紗羅各二疋文綺四
疋衣一襲錢一萬二千七年賜琉球王察度文綺二
十疋陶器一千事鐵釡十口十六年賜琉球中山王
察度鍍金銀印織金文綺帛紗羅凡七十二疋山東王
承察度亦如之占城暹羅國王各織金文綺二十二疋
磁器一萬九千事三十年烏斯藏都指揮司灌頂國
師及尼八剌國各遣使貢方物賜灌頂國師及尼八剌
國王銀各一百五十兩文綺帛各十疋癿列工國師察
里巴烏斯藏都指揮仰卜羅沙魯萬戶列思巴端竹都
指揮答里巴遠母爾監卒銀一百兩文綺帛各一十疋
并賜其使人衣紗有差
永樂三年賜日本國王源道義九章冕服鈔五千錠錢
一百五十萬織金文綺紗羅絹三百七十八疋四年賜
白金千兩織金諸色綵幣二百疋綺繡衣六十件銀茶
壺三銀盆及綺繡紗帳衾褥枕席器皿諸物海舟二艘
又賜白金千兩錢一千五百萬錦紵絲紗羅絹四百十
二疋僧衣十二襲帷帳衾褥器皿若干事王妃白金二
百五十兩錢五百萬錦紵絲紗羅絹八十四疋王卒賻
絹布各五百疋賜嗣王錦綺紗羅六十疋九年賜義
持金織金綺紗羅綾絹百疋錢五百萬四年賜占城
王占巴的頼鍍金銀印紗帽金帶黃金百兩白金五百
兩金織文綺衣二襲錦綺紗羅有差六年又賜其王
金印及黃金百兩白金五百兩錦綺紗羅五十疋綵絹
百疋十年賜瓜哇國西王都馬板錦綺紗羅綵絹千
疋并金織文綺襲衣等物又賜烏斯藏闡化王螭紐
玉印誥命白金五百兩綺衣三襲綺繡五十疋綵絹百
疋茶二百斤十二年賜琉球國王誥命冠服及鈔萬
五千錠十五年賜朝鮮國王李芳遠𠡠及白金二千
兩文綺表裏二百疋紗羅絨錦五十疋馬二十四匹妃
文綺表裏八十疋
四夷來朝之賞
四年賜占城國王孫舍楊白金二百兩金織文綺紗羅
衣各二襲鈔百錠文綺紗羅十四疋六年又賜舍楊
白金二百兩鈔百錠紵絲紗羅金織襲衣朝鮮世子李
禔御製詩白金錦綺書籍筆墨鞍馬其王白金千兩絨
錦綺羅百二十疋浡泥國王麻邪惹加那乃儀仗交椅
水罐水盆俱用銀傘扇俱用白羅銷金鞍馬二織金文
綺紗羅綾絹衣十襲王妃及弟妹陪臣各有差王尋卒
賜其子嗣王金鑲玉帶一金百兩銀三千兩及錢鈔錦
綺紗羅衾褥帳幔器皿王母以下有差九年賜滿剌
加國王拜里迷蘇剌金鑲玉帶一儀仗一副鞍馬二匹
黃金百兩白金五百兩鈔四十萬貫銅錢二百六十萬
錦綺紗羅三百疋絹千疋渾金文綺二織金通袖膝襕
二王妃冠服一副白金二百兩鈔五千貫錦綺紗羅絹
六十疋織金文綺紗羅衣四襲王子姪及陪臣白金鈔
錢綵幣有差十一年浡泥國王遐旺朝辭賜黃金百
兩白金五百兩鈔三千錠錢百五十萬錦四段綺帛紗
羅八十疋金織錦繡文綺衣各一襲并器皿衾褥帷幔
等物王母及叔以下有差十五年賜蘇禄國東王巴
都葛哈叭答剌西王麻哈剌吒葛剌麻丁峒王叭都葛巴
剌卜辭歸人賜金鑲玉帶一黃金百兩白金二千兩羅
錦文綺二百疋絹三百疋鈔一萬錠錢三百萬金繡蟒
龍衣麒麟衣各一襲賜其隨從頭目文綺綵絹錢鈔有
差十九年格默勒朗國王衞喇義伊德伯來朝賜黃
金白金銅錢文綺紗羅綵絹金織龍衣麒麟衣并妃及
子陪臣衣服文綺綵絹有差十五年朝鮮國王李芳
遠勤修職貢遣使賫勑及白金二千兩文綺表裏二百
疋紗羅絨錦五十疋馬二十四匹賜芳遠仍賜其妃文
綺表裏八十疋二十二年賽瑪爾堪駙馬特穆爾遣
回滿剌哈非思來朝貢馬二百五匹賜白金四百兩及
文綺鈔錠從者温都爾等八人白金七百兩文綺鈔錠
額森朝使之賞
額森朝使之賞最多可考者景泰四年額森使臣正
副二十二人俱以陞都督都指揮指揮千戶等官各照
品級賞金廂犀帶九條鈒花金帶九條素金帶三條花
銀帶一條其三千餘人所貢馬及貂鼠皮通賞各色織
金綵素紵絲二萬六千四百三十二疋本色并各色闊
絹九萬一百二十七疋衣服三千八十八襲靴襪氊帽
等件全
降人之賞
洪武二年賜鞏昌總帥汪琳沁巴勒呼圖克特穆爾冠帶襲
衣衾褥各文幣二十疋素紬二十疋帛四十疋綿二十
斤又各賜白金二百兩米六十石文幣十疋從人細絹
衣服皮襖靴襪有差三年賜元皇子密廸哩巴拉母
妃以下鍍金銀首飾六十副副各九事紗羅布衣服六
十襲襲各七事四年賜降人都哷特穆爾劉多爾濟
吹丹各文綺帛十疋金繡盤龍衣文綺綿衣銀椀靴襪
有差都哷父庫庫特穆爾文綺帛同銀椀一又巴延特
穆爾等五人各文綺帛十二疋銀椀一又賜官屬布延
特穆爾等四十三人降將何索諾木布木囊文綺人各
文綺帛十疋銀椀一又賜降將何索諾木布木囊文綺
帛三十疋旺嘉努二十三疋官屬各十一疋寶訥哷文
綺三十疋又平章阿堪布知院滿達勒廉訪使納蘇魯
丹各衣一襲綺帛八疋米五石錢五千餘將校有差吐
蕃馬茂博囉罕等六人各文綺帛二十疋部屬以下各
二疋偽夏平章俞思忠米五石錢六千右丞袁彬等三
人各米四石錢四千八百參政李文德等五人同僉周
仁貴等七人各米三石錢三千六百仍各衣服一襲故
元宗王子巴都特瑪實哩沙克嘉實哩樞密使旺嘉努
知院索諾木輦各金繡衣一襲文綺七疋平章孫讓等四
人各金繡衣一襲文綺五疋副使海夀等三十人各文綺
三疋僉事伊色哩等十人各文綺二疋及衣靴傔從一百
三人給綿布戰襖故惠王巴圖布哈諸王巴圖布哈等第
宅帷幔裀褥什器金繡衣妻女金銀首飾月給錢米降王
博囉台諾木齊等三人各織金綺衣一襲文綺四疋廣平
王羅卜藏等二人酒醴衣服綺羅帛四十八疋特穆爾
等九人有差十四年降將瑪固托歡等四十四人夏
衣鈔三百錠文綺衣衾三百九十事帛三十疋銀帶七
鞍馬二布百八十疋米一百六十石浩里浩沁等四十
一人文綺四十六疋帛三十六疋鈔一百六十九錠和
珍即同安侯也十五年賜來降平章裕嚕特穆爾及
其官屬鈔二千四百四十錠十六年降虜威喇瑪勒
文綺四十八疋鈔二百錠故元平章伊瑪參政龐源巴
勒衮文綺夏衣四十事鈔六十錠米百五十石二十
一年賜元降將納克楚玉帶一金飾香帶一白金一千
兩文綺帛各四十疋鈔一千貫諸部將金帶百花素銀
帶七百紗帽八百銀鈔各有差仍齎鈔三十萬錠金文
綺二千疋賞其部衆又賜納克楚文綺帛各十疋白金
二百五十兩衣一襲妻衣靴襪線宗王星通國公衮章等
十人各文綺帛二疋白金二十五兩又給納克楚妻子米
五百石將校男女四萬四千一百七十九布一十七萬六
千七百一十六疋綿襖二萬七千五百五十二領皮裘
五千三百五十三領冬衣及色絹衣三萬二千二百四
十餘襲又賜漠北來降王子實喇巴圖爾銀三百兩綺
帛各十疋鈔一百錠雲安王曼濟吉爾廸等人銀二百
五兩綺帛八疋鈔九十錠國公華善銀二錠鈔四十錠
又賜納克楚等三百一十八人銀二萬三千八百四十
兩文綺帛二千九十四疋鈔一萬二千九百六十九錠
又賜親授指揮王子竒爾特穆爾等一十八人各白金
一百兩鈔一百錠元主次子地保努鈔二百錠賜降王
多爾濟并將校二千九百人鈔一百錠絹一萬一千七
百疋賜故國公哈喇章男伊特崇和爾托噶白金一千
二百五十兩鈔二百五十錠文綺帛各二十五疋賜元
將哈喇海阿咱爾實哩白金五兩鈔三百五十錠綺衣
四十二襲司徒薩里台達爾扎白金二百五十兩鈔九錠
文綺帛十六疋賜司徒阿蘇等并官軍一百六十三人白
金三千六百二十兩鈔四千八百錠文綺二百十六疋帛
如之綺羅布衣共四百五十一襲二十二年賜迤北
來降千戶曼濟白金二錠文綺帛各六疋二十三年
賜太尉鼐爾布哈及部將二百人白金萬三千六百兩
鈔萬二千六百錠文綺帛各千八十疋羅衣五百五十
襲賜指揮降將贊布白金二百兩鈔九十錠文綺帛各
六疋綺羅衣各一襲餘二十五人有差二十四年賜
鼐爾布哈白金三百兩鈔二百錠阿爾特穆爾白金二
百兩鈔百錠二十七年賜元太子男陸實努銀五
十兩鈔五十錠博尼銀二十兩鈔十錠衣各一襲
永樂元年賜來降指揮使巴特穆爾鈔二百錠綵幣二
表裏紗羅衣五襲金帶一二年賜降將吳允誠等冠
帶襲衣文綺白金寳鈔歲給都督允誠牛二十羊一百
五十都指揮牛十四羊七十指揮牛十二羊六十千百
戶衛所鎮撫牛十羊五十軍民每戶牛六羊二十家屬
衣鞋布鈔有差七年賜國公阿南達布哈衣一襲金織
文綺十表裏牛三十羊二百米三十石多卜密衣一襲金
織文綺六表裏牛二十羊一百米十五石所部頭目各
賜鈔幣羊牛米有差軍民男女皆給紗布衣服又賜丞
相贊布王伊爾呼圖克典珠格哲部衆三萬人贊布襲
衣及金織文綺十表裏及伊喇呼托爾等衣服金織文
綺牛羊米加賜阿南達布哈例加酒五十瓶羊三百羫
軍民戶給米十石牛十隻羊二十五隻家屬綿布綿花
有差二十一年賜部長額森托噶姓名金忠封忠勇
王及甥巴圖罕陞都督各冠帶金襲衣御宴金杯等器
尋賜金忠金印朝服公服玉帶織金文綺衣黃金百兩
白金四百兩鈔二千錠紵絲五十表裏紗羅綾各二十
疋鞍馬二牛百頭羊五百頭米百石居第牀褥薪芻器
用咸備别賜其妻黃金五十兩白金百兩紵絲二十表
裏紗羅綾各十疋鈔一千錠冠服一副女衣一襲巴圖
罕及都指揮綽卜等八員各銀五十兩鈔七百錠織金文
綺衣一襲紵絲六表裏綿布三十疋指揮布達特穆爾等
三十一員各銀三十兩鈔五百錠織金文綺衣一襲紵絲
五表裏綿布二十五疋千戶恩克圖烈等十八員各銀
二十兩鈔四百錠織金文綺衣一襲紵絲四表裏綿布
二十疋百戶所鎮撫格根特穆爾等二十五員各銀十
五兩織金文綺衣一襲紵絲三表裏綿布十五疋冠帶
鞍馬牛羊薪芻居室器用照等第給賜
正統十二年沙州衛都督僉事納格等率部屬二百餘
戶一千二百三十一人來歸上命官舍頭目於山東平
山東昌二衛管束帶俸城内居住賜都督米二十五石
地二百五十畆都指揮米二十石地二百畆指揮米十
五石地一百五十畆千戶鎮撫米十石地一百二十
畆百戶并所鎮撫米五石地一百二十畆舍人并頭目
米三石地一百畆分其部落於清平博平二縣為三屯
居住各賜米三石地八十畆仍賜鈔綵幣表裏紵絲襲
衣綿布房屋床榻器皿牛羊等物支與俸銀月粮
弇山堂别集卷七十七
