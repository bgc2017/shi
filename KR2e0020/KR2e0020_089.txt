弇山堂别集卷八十九
明王世貞撰
兵制考
永樂八年北征始分步騎為五軍命靖遠侯王友督中
軍安遠侯柳升副之寧遠侯何福督左哨武安侯鄭亨
督右哨寧陽侯陳懋督左掖都督曹得都指揮胡原副
之廣恩伯劉才督右掖都督馬榮朱榮副之尋别選輕
騎為前哨命都督劉江等充遊擊將軍督之又以都督
薛禄冀中等充驃騎將軍都指揮侯鏞陳賢等充神機
將軍都督金玉等充鷹揚將軍都指揮李文等充輕車
將軍分督精卒不隸五軍十二年正月北征安遠侯柳
升領大營都督馬旺陳翼程寬金玉副之武安侯鄭亨
領中軍興安伯徐亨都督馬瑛章安副之寧陽侯陳懋
領左哨襄城伯李隆都督朱崇副之豐城侯李彬領右
哨遂安伯陳英都督費瓛胡原副之成山侯王通領左
掖保定侯孟瑛都督曹得副之都督譚青領右掖新寧
伯譚忠都督馬聚副之都督劉江朱榮等為前鋒二十
年二月北征都督朱榮等領前鋒安遠侯柳升領中軍
馬步隊大營圍子手神機營寧陽侯陳懋等領御前精
騎永順伯薛斌恭順伯吳克忠等領韃靼馬隊武安侯
鄭亨等領左哨陽武侯薛禄等領右哨英國公張輔等
領左掖成山侯王通等領右掖二十一年北征安遠侯
柳升遂安伯陳英領中軍武安侯鄭亨保定侯孟瑛領
左哨陽武侯薛禄新寧伯譚忠領右哨英國公張輔安
平伯李安領左掖成山侯王通興安伯徐亨領右掖寧
陽侯陳懋等領前鋒二十二年北征柳升等俱如故惟
左掖易李安為成國公朱勇而前鋒以忠勇王金忠佐
陳懋大軍凡五軍而前鋒附焉既歸京師則為五軍大
營五軍營中軍左掖右掖左哨右哨管操練京衞及中
都山東河南大寧三都司輪班騎步兵十二營管隨駕
騎兵圍子手管上直义刀手及京衞步兵幼官舍人營
管京衞幼官應襲舍人殫忠效義營管京衞報效舍人
餘丁俱以公侯伯都指揮領之三千營一司管執大駕
龍旗寳纛負御寳及兵仗局什物上直軍一司管左右
十二隊勇字旗大駕旗纛金鼓上直軍一司管傳令營
旗牌御用監盔甲尚冠尚衣尚履什物上直軍一司管
執大駕勇字旗五軍經宿貼直上直軍一司管殺虎手
馬轎及前哨馬營上直明甲官軍隨侍東宫官舍遼東
備禦軍神機營中軍左掖右掖左哨右哨管操演神銃
大火器五十下管操演火器及護衞騎兵洪熙以後用
英公輔寧陽陽武等侯為總兵官後英公寧陽謝兵事
陽武歿始以成公勇為大將景泰中土木變後兵漸耗
散選愞用兵部尚書于謙議擇三大營精銳騎兵十萬
分為十營團操以備警急是為團營而以謙總督武清
侯石亨昌平侯楊洪安遠侯柳溥為總兵太監曹吉祥
劉永誠等監之餘步騎仍歸三大營曰老營天順初罷
八年復置成化初罷三年復置分為十二營凡十二萬
人曰奮武耀武練武顯武敢勇果勇效勇鼓勇立威伸
威揚威振威十二營内各分五軍三千統騎兵神機統
火器而以撫寧伯朱永懷寧伯孫鏜定襄伯郭登總之
營務唯撫寧伯最久自侯進封公凡三十餘年而英國
公張懋自五軍營來代正德中秉國老成不能無脧削
士而監軍大璫張永谷大用陸誾等横甚不制也前後
所與英國共事者新寧伯譚祐鎮遠侯顧溥保國公朱
暉俱有聲會毅皇帝信權奸言集九邊家將&KR0691;騎凡數
萬人聚京師號威武營上自為大將軍江彬許泰為副
將軍而十二營自如嘉靖初散邊兵用武定侯郭勛為
帥故太監張永尚書李承勛監之張李宿將頗亦欲有
所飭厲與武定不相能繼以疾卒而兵政大廢弛矣武
定主兵二十餘年所掊克以鉅萬計中外怨之刺骨尋
得罪總兵官成國公朱希忠伯陳鏸代朱少年不更事
其政亡以踰武定也時邊報歲益急團營見兵少乃僅
選三萬騎聽征號曰東西二官廳各都督一人總之而
團營所餘者非老弱則入元帥中貴私家矣提督凡有
三曰太監曰公侯曰尚書尚書或專設或部事兼理坐
營則侯伯或都督營有太監一人庚戌敵大入京兵出
禦之死者萬餘既闔門兵少不足蔽睥睨於是侍郎王
邦瑞極言利弊詔勒太監高忠等歸内希忠鏸聽辭任
改京營總兵曰總督戎政官以咸寧侯仇鸞領之專設
侍郎一人協理罷十二營併為三大營曰五軍營副將
一員參將四員游擊將軍四員三千營曰神樞營副將
一員佐擊將軍六員練勇參將六員神機營將校亦如
之咸寧又奏調邊軍驍勇者數萬人隸近畿使京兵雜
而征戍曰轉弱為強然見謂可聽耳其隠占賣放弊如
故至肘腋之間厠以豺虎蓋人人寒心也亡何咸寧疾
奸漸露上以大學士階言奪印綬遂憂死或云仰藥未
可知也金吾緹騎發其與敵通事遂磔其屍誅父母妻
子矣而襄城侯李瑾代俄卒平江伯陳圭代圭故與時
相有連視咸寧貪愈甚久之卒鎮遠侯顧寰代寰名將
家子持廉有聲既命下人人舉額也然寰僅自潔已小
剔宿蠧而已隆慶四年大學士趙貞吉奏將見操官軍
分為左右中前後五營各擇一將分統責令開營訓練
而以文臣巡覈之收戎政印歸之内府有事則領勅挂
印而命將閫外事完則繳勅納印而歸將營中下兵部
議不盡合乃請仍舊制分五軍神樞神機三大營各以
總兵一員統之各給勅關防而以文職大臣一員總理
之餘如貞吉言於是命總督戎政恭順侯吳繼爵中軍
都督僉事袁正焦澤分為三大營總兵官繼爵恥與正
等伍移疾辭務為言官所論復以二將名位輕用定西
侯蔣佑領神樞平江伯陳王謨領神機而繼爵領五軍
如故俱為總兵官每月輪祭神旗而三營各設文臣提
督於是右都御史曹邦輔督五軍右都御史劉燾督神
樞右都御史陳其學督神機無何仍復以勛臣總督戎
政文臣協理而罷六提督故繼爵改任而鎮遠侯顧寰
復代之再以老疾解職而彰武伯楊炳用矣炳任職久
得士心累加少傅卒而臨淮侯李言恭代
近年以來雖將有廉貪政有叢舉而夙弊大約如故京
師陸海易以影射一也輦轂權貴所萃動則掣肘二也
人不見敵縱有拳勇不習戰三也余嘗見庶僚中往往
有使童奴輩襲名支月糧者又一僧裹氊帽出操畢還
復應付用木銃無口及線道者嗚呼欲兵之強得乎太
祖破陳友諒帥舟師二十萬取姑蘇二十萬平中原二
十五萬下雲南三十萬馮國公北征三十萬乃出戰蓋
一方如此建文初李景隆北征兵百萬太宗亡淇國公
十萬騎乃北伐步騎五十餘萬而討安南兵又八十萬
一時兵力之盛雄視千古自嘉靖八年桂文襄上天下
兵籍僅九十七萬至胡松考輿地又止八十四萬五千
八百而已然此又虛數也今西北騎少漸不支而東南
拒倭征苗全藉調狼土募民兵而已不能得一卒之用
也此無他北兵之所以削者日耗於攻戰而疲敝於調
發中土及東南之所以削者上班也運糧也屯政之不
修也
按野史載正統十四年未多事之先五軍都督府并錦
衣衞管官旗軍人等三百一十五萬八千一百七十三
員名實有一百六十二萬四千五百九員名事故一百
六十三萬三千六百六十四員名馬駝騾驢牛二十萬
八千三百二十六匹頭隻實有一十九萬七千三百五
十八匹事故一萬九百六十八匹蓋官軍等則錦衣衞
等三十五衞二十九萬四千一百一十七員名實有一
十五萬九千八百七十一員名事故一十三萬四千三
百四十六員名五府并所屬二百九十六萬四千五十
六員名實有一百四十六萬四千六百三十八員名事
故一百四十九萬九千四百一十八員名馬騾等則錦
衣衞等三十五衞二萬二千八百二十匹頭隻實有二
萬五百一十二匹頭隻事故二千三百八匹頭隻五府
并所屬一十八萬五千五百六匹頭隻實有一十七萬
六千八百四十六匹頭隻事故八千六百六十匹頭隻
今休養蕃息之久不知其數何如也
市馬考
高帝時南征北討兵力有餘唯以馬為急故分遣使臣
以財貨於四夷市馬而降人土目來朝及正元萬壽之
節内外藩屏將帥皆用馬為幣自是馬漸充實矣其互
市之詳會典與志皆不載故記之
洪武七年納溪白度等司進鹽所易馬凡二百五十匹
命典牧所收牧命刑部侍郎李浩及通事梁子名使琉
球國以文綺百疋紗羅各五十疋陶器六萬九千五百
事鐡釡九百九十口就其國市馬
九年增給廣東馬價先是遣兵部員外郎程益監察御
史閻裕往廣東市馬民間馬少率於蠻境轉市以售於
官官雖償其直而道途往來甚費民以為患上聞之曰
民為國本馬資國用奈何欲資其用而先傷其本乎命
厚給其直
十一年兵部奏市馬之數秦河二州及慶遠順龍茶鹽
馬司所易馬六百八十六匹又秦河二州茶馬司以茶
市馬一千六百九十一匹慶遠裕民司以銀鹽市馬一
百九十二匹
十四年兵部奏茶鹽銀布易馬之數秦河二州以茶易
一百八十一匹納溪白渡二鹽馬司以鹽布易二百匹
洮州衞以鹽易一百三十五匹慶遠裕民司以銀鹽易
一百八十一匹凡得馬六百九十七匹兵部奏市馬之
數秦河洮三州茶馬司及慶遠裕民司市馬五百八十
五匹廣東四川二布政使司市馬五百六十五匹
十六年勅諭松州衞指揮僉事耿忠曰西番之民歸附
已久而未嘗責其貢賦聞其地多馬宜計其地之多寡
以出賦如三千戶則三戸其出馬一匹四千戶則四戶
共出馬一匹定為常賦庶使其尊君親上奉朝廷之禮
也諸蠻夷酋長來朝者悉獻其所乘馬詔以鈔賞之階
州民王思聰李朵兒進馬各賜衣一襲鈔二百錠兵部
奏定永寧茶馬司以茶易馬之價宜如河州茶馬司例
凡上馬每匹給茶四十斤中馬三十斤下馬二十斤從
之
十七年詔戶部以綿布往貴州命宣慰靄翠易馬得馬
一千三百匹宣寧侯曹泰自貴州水西市馬還得馬五
百匹命秦州河州茶馬司以所市馬五百六十匹分給
陜西騎士貴州都司送所市馬四百匹至京師兵部奏
是歲四川碉門茶馬司以茶易馬騾五百九十六匹
十八年太僕寺奏滁陽八監是歲籍馬凡二萬五千九
百一十五匹秦州河州茶馬司及叙南貴州烏撒寧川
畢節等衞市馬六千七百二十九匹
十九年行人冀忠往陜西市馬還得馬二千八百七匹
遣虎賁左衞指揮僉事姜觀右衞千戶沈成行人任俊
以鈔三十九萬三千六百九十錠往陜西河州等處市
馬給騎士操練遣指揮僉事高嘉努等以綺段布疋市
馬於高麗每馬(闕)匹給文綺二疋布八疋
二十年高嘉努等市馬高麗還言高麗王表請不受馬
直上不聽諭禮部曰朕待諸番國務以誠信彼前聽約
束許其互市故遣人市馬今彼言不敢受直豈其本心
蓋畏勢而已以勢逼人朕所不為爾其以朕意咨其國
王知之仍令諭延安侯唐勝宗俟其高麗馬至擇其可
用者以直償之駑弱不堪者量減其直仍報其王知之
勑至遼東適高麗送馬三千四十匹至勝宗如𠡠償其
直既而暹羅國亦以馬來貢詔如高麗償之初己亥之
歲遼陽瀋陽兵起民因避亂轉徙高麗久未得還及高
嘉努徐質等往市馬而故元降將約爾珠等以為言上乃
令高嘉努等就索之至是高麗因送所市馬遂以遼瀋
流民鼐爾都蘭博達等戶四十五口三百五十八來歸四川
雅州碉門茶馬司以茶一十六萬三千六百斤易駞馬
騾駒百七十餘匹
二十一年四川烏撒軍民府土酋葉原常獻馬三百匹
米四百石於征南將軍西平侯沐英靖寧侯葉昇以資
軍用先是上命以白金於其境内市馬故原常以是來
獻且言欲收集土軍從征英等以聞詔從之并免其市
馬賽瑪爾堪駙馬特穆爾遣回回丹珠爾丹等五十九人
來朝貢馬三百匹駝二隻詔賜白金人六十兩及鈔有
差故元國公哈喇章男伊特崇和爾托噶進馬二百一十
三匹詔賜鈔一千四百五十錠故元新附番軍一百一
十七人進馬八千四百八十四匹給鈔償之
二十二年四川巖州衞奏每歲長河西等番商以馬於
雅州茶馬司易茶其疏由本衞經黎州始達茶馬司茶
馬司定價每堪中馬十匹給茶一千八百斤令於碉門
茶課司支給不惟番商往復路遠實且給茶太多今宜
量減馬價移置茶馬司於巖州將碉門茶課司所貯茶
運至於此馬至則驗馬之高下以茶給之詔茶馬司仍
舊唯定其價上馬一匹與茶一百二十斤中馬七十斤
駒馬五十斤番商有不願者聽
二十三年賽瑪爾堪回回實奇爾阿爾奇等以馬六百
七十匹抵涼州互市守將以聞詔送實奇爾阿爾奇等
至京聽自市鬻賜雲南進馬土官鈔每馬一匹給鈔三
十錠陜西都指揮使聶緯以西安左右等衞所市馬七
千六十匹送京師以嘗命戶部運鈔六十萬錠往西寧
岷州河州市易故也是歲定例上等馬茶百二十斤中
等七十斤下品五十斤
二十四年詔於高麗市馬一萬匹八月權國事王瑤遣
判繕工寺楊天植等進所市馬一千五百匹至遼東奏
云今奉綸音敢不竭力但比年所産之馬軀幹短小懼
無以副命然禦倭致遠負重耐寒小邦賴之敢先以獻
其餘以次奉進十一月權國事王瑤遣其臣金之鐸等
送互市馬二千五百至遼東上命定遼衞指揮僉事張
忠送廣寧中護等衞牧養
貴州新添長官司及金筑安撫使宋質德弟奉表貢馬
及進歲辦馬一百一十匹
二十五年尚膳監太監而聶等至河州召必嚕諸番族
以勑諭之諸族皆感恩意爭出馬以獻於是得馬萬三
百四十餘匹以茶三十餘萬斤給之諸族大悅而聶遣
使入奏命以馬分給河南山西陜西衞所騎士
二十八年太僕寺上孳生馬駒之數是歲凡九千四百
七匹
二十九年賽瑪爾堪遣回回扎嚕勒等一百九十一人
來朝貢馬一千九十五匹詔賜鈔二萬五千一百九十
錠
三十年命右軍都督府遣鎮撫劉正於瀘州市綿布往
西番易馬凡用布九萬九千餘疋得馬一千五百六十
匹命分給建昌鹽井二衞軍士操養
三十一年曹國公李景隆還自西番先是命景隆齎金
符往西番茶易馬凡用茶五十餘萬斤得馬一萬三千
五百一十八匹至是還命分給京衞騎士操養
永樂元年哈密安順特穆爾遣使臣瑪哈穆特沙温都蘇
等來朝貢馬百九十匹先是上遣使臣齎詔撫諭且許
其以馬入中國市易至是因以馬四千七百四十匹來
市易上悉命償其直選良者十匹入御馬監餘以給守
邊騎士
是年湖廣四川雲南廣西所隸宣慰使楊昇等并西北
諸夷各遣人貢馬上以其至且舊所定馬直薄命禮部
第馬之高下增給之上馬每匹鈔千貫中馬八百貫下
馬五百貫
是年烏梁海頭目哈拉固岱遣其部屬托郭斯等貢馬
命賜鈔幣襲衣并償其馬直上馬每匹鈔五十錠中馬
四十錠下馬三十錠每匹仍與綵幣表裏一
三年立遼東開原廣寧馬市定價上上馬絹八疋布十
二疋上馬絹四疋布六疋中馬絹三疋布五疋下馬絹
二疋布四疋駒絹一疋布三疋其互市一於開原城南
以待遼東互市一於開原城東一於廣寧以待朵顔三
衞各去城四十里
四年烏梁海等處告饑願以馬易米命所司議其直遂
定上馬每匹米十五石絹三疋次上馬米十二石絹二
疋中馬米十石絹二疋下馬米八石絹一疋駒米五石
布一疋
六年肅王楧獻馬二千匹賜綺羅紗絹二百六十疋火
者二十人
七年遣中官黃儼以綵幣五十表裏賜朝鮮國王令進
馬
八年朝鮮國王李芳遠獻馬萬匹以助征討上遣中官
賜白金千兩紗羅千疋絹五百疋鎮守河州衛陜西都
指揮同知劉昭奏陸續收到河州衞各番族馬七千七
百一十四匹上馬每匹茶六十斤中馬四十斤下馬遞
減之共給茶二十七萬八千四百六十斤已選肥牝馬
千四百三十四匹發陜西甘肅二處苑馬寺孳牧今以
馬六千二百八十匹送北京命太僕寺牧養
九年定開平馬市價上上馬一等絹五疋布十疋一等
布十八疋駒子布五疋
十年指揮岳山等七十二人使北邊還進馬四百四十
七匹上以其奉使勤勞命禮部給絹鈔綿布償之凡給
鈔二萬八千三百九十錠絹六百六十疋綿布一千三
百四十五疋是年令遼東缺馬官軍聽於各馬市照例
收買
十五年重定遼東互市馬價上上馬一匹米五石絹布
各五疋上馬米四石絹布各四疋中馬米三石絹布各
三疋下馬米二石絹布各二疋駒米一石布二疋
十八年和寧王阿嚕台及額森托噶遣使臣貢馬九百
匹各賜鈔及文綺襲衣并給馬直
宣德元年兼兵部事行在工部尚書黃福奏近大軍東
征皆給馬匹民以馬赴太僕寺各衞官兵理當赴官領
馬乃輒於城外迎候馬至擇其善者徑馳去民莫敢與
爭今民來訴者計馬一萬七千餘匹請令五軍管隊官
挨究但非經太僕寺關領者悉送法司問罪追馬還官
上曰彼時官軍爭取馬者蓋以師出甚急故耳姑勿行
五軍但揭榜曉示令自首還官不首許所管官旗及同
隊之人首告得實者追犯人鈔一千貫充賞仍罪不首
之人
二年賜朝鮮國王李祹白金一千兩紗羅錦帛二百四
十疋令其進馬五千匹
八年行在兵部奏北京行太僕寺所督直隸河間等衞
府山東濟南等府五年六年孳生馬騾駒一萬七千九
百八十一匹宜分給直隸真定等府及應天所屬無種
馬民戶牧養從之
正統三年雲南總兵官太傅黔國公沐晟於平涼草場
選其所有良馬送赴甘肅備用上遣勅嘉勞賜白金一
百兩綵幣十表裏紗羅稱是
十年增定邊等中鹽納馬則例每上馬一匹鹽一百二
十引中馬一匹鹽一百引先是戶部定上馬一百引中
馬八十引鹽商以道路險遠中納者少總兵黃真以為
言故增之
十二年兵部奏舊例迤西迤北來歸人口帶到馬匹給
軍騎操中等賞鈔三千貫下等賞鈔二千五百貫各綿
布五疋綿花三斤無馬者賞絹衣一襲或鈔二百貫綿
布四疋折准絹衣今遼東總兵等官右都督曹義等奏
稱鈔貫不敷欲將帶到馬匹中等賞鈔二千貫下等賞
鈔一千五百貫宜從所言從之
景泰元年朝鮮國王李祹遣陪臣李含等貢馬五百匹
奏曰有勑以北敵犯邊令備馬二三萬赴京臣念世蒙
列聖恩澤至深至厚敢不盡心奉詔但敝邦比因鄰境
搆釁邊警不絶戍守馬匹騎坐䭾載踣斃耗損十居六
七雖收拾中外大小官員有馬之家未堪依數充辦臣
竊欲措辦五千匹以進倘有餘力可為安敢搆詞欺罔
伏惟聖慈垂憐帝曰邊警今稍息王又措辦艱難馬已
至者受之以銀三百兩紵絲羅各三十疋絹一百疋償
其直未至者止勿貢仍命致知等齎勅并冕服冠服白
金三百兩紵絲三十疋羅三十疋絹四千四百三十一
疋綿布二千九百五十四疋歸賜其王及妃
天順三年勑慶王選馬二百匹給寧夏官軍以銀四百
兩紵絲紗羅四十疋綵絹二十疋西洋布二十疋高麗
布二十疋賜之洮州指揮使汪釗獻五明黑馬一匹賜
勅奬勵賞白金三十兩織金綵叚二表裏綵絹二疋
嘉靖三十年詔給西番諸侯勘合先是二十八年御史
劉崘請復金牌勘合以便各番納馬給茶其洮州衞列
市等河州衞子剛巴等西寧衞昝市等諸族大馬蕃給
以金牌沖卜鸞單等一十七族族小馬少者給以勘合
未受職事者與之職名原授未襲者𩔖奏承襲嗣後有
新撫之番亦許附入如例請給至是總督尚書王以旂
等亦以為言下兵部議部覆國初制金牌信符每副二
面頒降西番諸族令鉗制其黨納差發馬匹給以茶引
其後西海為北敵所據套虜又歲加侵掠諸番所領金
牌散失漸復遷徙内地密邇三衞遂不復有齎符比號
之事今番族變詐不常北敵抄掠無已時脱給而再失
失而又給而又失之如國體何夫金牌給番本為納馬
番人納馬意在得茶耳各番以茶為命不得茶病且死
矣嚴私販之禁則不撫自順雖不給金牌馬可集也若
私販盛行則在我無以繫其心而制其命雖給金牌馬
亦不至今稱各番告給寧以勘合與之每歲以是為騐
使彼族屬無統者易於號召而於文移則革去交易之
名使各效差發之誠以正體統至於授職承襲必勘明
𩔖奏而後許之則恩威兼濟諸夷向風矣詔如擬
侍郎史道奏大同馬市完并進敵謝恩馬九匹番表一
通諳達賜大紅紵絲膝襴花樣衣一表裏金頂大帽一
金帶一托克托大紅紵絲一表裏夷使伊德濟及虜濟雅呼
喇濟等四人各青綠紵絲一表裏總降勅一道命史道
遣官齎捧頒賜仍加賜諳達彩幣四表裏庚戌宣府設
馬市于新開口堡虜酋巴圖爾卒愛勒巴雅爾巴朗台
吉輝和爾實勒台吉凡五部入市共易馬三千餘匹
隆慶五年以虜王諳達上表稱貢賞大紅蟒白澤紵絲
衣各一襲綵叚十五表裏妻大紅五綵紵絲衣二套綵
叚四表裏都督同知昆都埒赫杭台吉各綵叚八表裏
五綵紵絲衣一套絹二疋布四疋指揮使巴噶鼐濟綵
段五表裏金紵絲衣一套絹二疋布四疋指揮同知千
百戶等官永實卜大成台吉等六十二員并濟納姪徹
辰杭台吉各綵段三表裏織金紵絲衣一套絹一疋布
四疋夷使徹伯爾博囉寳繖台巴等七十名各賞布幣有
差其貢馬進内者三十匹每匹酧綵段二表裏絹一疋
留邊者四百七十九匹發太僕寺銀五千兩解邊酌量
予之以為定例
宣大總督王崇古報北邊互市事竣大同得勝堡自五
月二十八日至六月十四日官市順義王諳達部馬千
三百七十匹價萬五百四十五兩私市馬驘驢牛羊六
千撫賞費九百八十一兩新平堡七月初三至十四日
官市杭台吉巴延烏紳部馬七百二十六匹價四千二
百五十三兩私市馬驘牛羊三千撫賞費五百六十一
兩宣府張家口堡六月十三至二十六日官市昆都埒
赫永實卜大成部馬千九百九十三匹價萬五千二百
七十七兩私市馬驘牛羊九千撫賞費八百兩山西水
泉營八月初四至十九日官市諳達多囉圖們輝和實
部馬二千九百四十一匹價二萬六千四百兩私市馬
驘牛羊四千撫賞費千五百兩市皆無擾疏入得旨加
崇古太子太保賜之誥命賞銀四十兩紵絲二表裏巡
撫劉應箕陞俸二級楊綵孟裏一級總兵馬芳趙岢副
總兵麻錦實職一級副使申佐朱裳參議崔鏞等千戸
鮑崇德等各陞賞有差又以本兵及該科有經畫建議
勞賞尚書楊博侍郎谷中虛及郎中王緝給事中章甫
端銀幣緝仍候京堂缺推用端陞俸一級
弇山堂别集卷八十九
