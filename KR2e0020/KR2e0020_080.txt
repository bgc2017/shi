弇山堂别集卷八十
明王世貞撰
賞功考下
成化中平兩廣賊功中軍都督同知趙輔等封及千二
百石左僉都御史韓雍為左副都御史游擊將軍右都
督和勇為左都督加歲俸百石戶部右侍郎薛禄為左
侍郎加正二品俸監察御史汪霖劉慶為大理寺左寺
丞舍人為所鎮撫生員為都督府都事陞賞者都指揮
白金等一萬六千六百五十八員名有差
平荆襄賊功總兵撫寧伯朱永等封及二千石提督尚
書白圭加太子少保食從一品俸都督同知喜信為左
都督僉事鮑政為都督同知湖廣總兵官都督同知李
震為右都督右副都御史王恕為左副隨軍右參議王
儉為右參政右參將都指揮僉事王信為都指揮同知
御史孫珂鄧本端俱加俸一級將士陞賞者八千餘人
平董山功加鎮守監督太監黃順等歲米二十四石少
監張璘為太監右監丞韋朗為右少監提督左都御史
李秉加太子少保總兵武靖伯趙輔等巡撫右僉都御
史張岐為左僉食正三品俸都督僉事王瑛王銓為都
督同知署都督僉事武忠署都指揮使黃鈫署都指揮
僉事韓斌武俊俱實授都指揮同知裴顯為都指揮使
御史吕雯邊鏞為南京通政司左右參議孫珂崔讓為
南京大理寺右寺丞苑馬少卿馬俊為左參政餘陞賞
有差
平四川山都掌蠻功鎮守太監劉恒歲米二十四石左
少監趙永為太監歲米十二石提督尚書程信兼大理
寺卿襄城伯李瑾進封侯右都督羅秉忠封順義伯都
督僉事穆義為都督同知御史方漢為南京通政司左
參議兵部郎中俞鈫為太常少卿戶部郎中李田為廣
東左參議兵部主事陳㴾戶部主事劉傑俱郎中左少
監鄭忠南寧伯毛榮右副都御史陳宣都督僉事芮成
給賞副都御史汪浩准贖又陞錦衣等衛帶俸都指揮
使白金白玘王受俱都督僉事餘陞賞有差
平滿四石城功太監秦剛歲米二十四石總兵劉玉為
左都督總督左副都御史項忠為右都御史巡撫右副
都御史王銳馬文升為左副都都督同知白玉署右都
督署都督僉事林盛曾鑑俱實授鑑仍署都督同知都
指揮同知胡愷署都指揮使紀功兵部員外郎劉洪為
郎中支從四品俸儧運戶部署員外郎張賑為郎中御
史鄧本端為按察副使任佐江孟倫兵部主事閻讓加
俸一級其餘將士陞者一千七百二十人賞者七千一
十三人
平荆襄流民功右監丞韋貴為左監丞右都御史項忠
為左都御史右都督李震為左都督紀功御史劉潔為
按察副使參謀檢討張寬為僉事將士陞賞者五十二
人陞者七百九十四人賞者二千三百三十四人
黃草梁之捷擒斬逆賊百餘人以後波羅堡戰斬首十
二級官軍死者四百七十六人傷者六百五十九人詔
太監傅恭顧恒各歲米二十四石撫寧侯朱永與世襲
右都督劉聚進左都督左副都御史王越為右都督都督
僉事范瑾為都督同知都指揮神英署都督僉事將士
當陞且賞者三十三人陞者千四百七十二人賞者萬
一千三百一人聚復進封寧晉伯年紅鹽池之捷總兵
官署都督僉事許寧實授仍署都督同知左少監張遐
陞太監游擊將軍都指揮使周玉把總都指揮使劉寵
俱陞都督僉事左都御史王越加太子少保陞俸一級
左副都御史余子俊為右都紀功兵部署郎中張謹實
授及督餉戶部郎中李烱然俱陞俸一級都指揮而下
陞二級者三人一級加賞者三十三人一級者百三十
三人署職一級者三百七十人給賞者千二百五十人
量賞者六千八人
廣順關之捷斬首六百九十五級俘獲四百八十六人
破四百五十寨牛馬千餘撫寧侯朱永進封保國公太
監汪直歲米三十六石韋朗十二石右副都御史陳鉞
為右都御史領兵右監丞藍營都督同知馬儀僉事白
金緱謙王鍇白瑜都指揮同知崔勝周俊署都指揮使
韓斌俱陞一級紀功御史楊徽為按察副使試僉事王
璿齊經俱實授總餉郎中王宗彝為太僕少卿儧餉都
指揮同知常凱署都指揮使參議張盛副使魏秉加俸
一級將士陞賞者五十人陞者千八十九人賞者一千
五百四人
威寧海子之捷擒幼男婦女百七十一斬首四百三十
七獲旗纛十二馬一千八十五駝三十一牛一百七十
六羊五千一百七十六盔甲皮襖弓箭一萬有餘太監
汪直加歲米四十八石太子太保左都御史王越封威
寧伯世襲鎮守太監韋正歲米十二石奉御孫勝韋敬
總兵都督同知花瑾副總兵都督同知孫越右參將都指
揮同知盧欽宣府副總兵都指揮同知江西遊擊將軍
都指揮僉事閻斌陞一級左參將署都指揮僉事周璽
陞都指揮同知巡撫大同右副都御史孫洪轉左支正
二品俸紀功給事中孫博為山西按察司僉事督糧山
西右參政李岳為左參政將士陞者二千九百八十六
人賞者一萬七千九百二人
大同黑石崖之捷生擒敵兵十人斬首一百十三級獲
馬七百二十九匹器械六千二百件監督太監汪直歲
米三百石總兵保國公朱永世襲總督威寧伯王越加
太子太傅增禄四百石仍廕一子錦衣百戸領神鎗太
監傅喜歲米十二石與鎮守太監韋正廕同越監丞孫
勝陸誾奉御鄒玉各陞一級右參將都督僉事李俊署都
督同知游擊將軍署都督僉事馬俊實授左參將都指
揮同知周璽都指揮使副總兵都指揮使江山署都督
僉事紀功御史劉璧為按察副使督餉郎中孫忠為右
參政儧運副使張文昭右參議傅允各俸一級將士陞
賞者一萬七千七百五十二人右廣順關威寧海黑石崖
所謂三大邊功也皆汪直主之而朱永王越各居其二
陳鉞居其一爵賞冗濫府庫空竭自直與越敗後邊事
稍稍寧息矣
寧夏之功獨仇鉞耳張永至加歲米四十八石賞白金
五百兩綵幣五十表裏然誅劉瑾功亦可當也而後遂
封兄富為泰安伯弟容為安定伯至内閣大學士李東
陽加特進左柱國廕子兆藩尚寳丞楊廷和加少傅太
子太傅謹身殿大學士廕子恒中書舍人劉忠加少傅
太子太傅武英殿大學士仍各賜白金一百兩綵幣四
表裏梁儲以後至改武英殿大學士兵部尚書王敞太
子少保廕子會錦衣衛百戶尚書白鉞劉機田景賢劉
璟俱加太子少保與敞及兵部侍郎陸完李浩各白金
三十兩綵幣四表裏它侍郎副都大理通政俱二十兩
三表裏司禮太監温祥頼義谷清秦文范宣張欽禄歲
米各十二石賞同内閣廕弟姪為錦衣衛指揮僉事千
戶有差已復推永例封太監谷大用兄大寬為高平伯
馬永成姪山為平涼伯魏彬弟英為鎮安伯而義子朱
德亦為永夀伯後永弟震復為右都督大用等難免同
瑾亂政之誅東陽等内懷不能救正之愧而皆叨冒崇
爵厚賞偃然朝宁何也東陽等當力持持之不可則力
辭以潔身差為彼善而計皆不及此一時之人品與時
事皆可知矣與永謀者楊一清入為戶部尚書加太子
少保賞白金五十兩綵幣二表裏及廕一子錦衣千戶
後改吏部加少保太子少保則猶以前功云
山東河南賊平應加封擢者獨仇鉞彭澤陸完而已鉞
進封咸寧侯澤與陸完俱加太子少保完為左都澤右
都一子世襲錦衣百戶而太監谷大用陸誾各歲禄二
十四石一姪錦衣千戶大用弟大亮復進封永清伯誾
弟永鎮平伯兵部尚書何鑑加太子太保廕叙如完澤
侍郎李浩石玠陞俸一級錄子入監以至内閣大學士
李東陽楊廷和梁儲費宏各賞銀五十兩綵幣四表裏
廕一子錦衣正千戶世襲辭改廕文職又辭東陽兼支
尚書俸廷和加少師兼太子太師華盖殿大學士儲加
少傅太子太傅謹身殿大學士宏加太子太保武英殿
大學士此何說也英國公張懋成國公朱輔定國公徐
光祚會昌侯孫銘新寧伯譚祐尚書楊一清靳貴孫交
傅珪田景賢李鐩錦衣朱寧朱安各白金三十兩綵幣
二表裏侍郎九卿二十兩一表裏東厰太監丘聚歲禄
米二十四石一討寧王賞格領軍内官將官并提督巡
撫等官督兵擒斬宸濠者俱封侯下手擒斬者陞五級
本管千總官三級把總官二級管隊官一級督兵擒斬
首惡主謀用事者一名陞一級武官至正一品文官至
從一品止原係伯者五名以上進封侯左都督五名以
上進封伯不及數者每一名本色俸一百二十石下手
擒斬者每名為首陞三級為從陞二級本管千總每名
陞二級把總每名陞一級管隊每名賞銀二十兩一名
以上加賞四名以上遞陞二級督兵擒斬從賊一百名
以上陞一級四百以上陞二級隨伍軍人擒斬三名陞
一級六名陞二級而止二名賞銀十兩陣亡者陞實授
一級原無職役不願陞者賞銀十五兩陣傷回營身故
者陞署一級原無職役不願陞者賞銀十兩前項俱世
襲後王守仁等擒獲寧王有旨江西反賊𠞰平地方安
静各該官員功績顯著你部裏既會官集議分别等第
明白王守仁封伯爵給與誥券子孫世世承襲照舊參
贊機務伍文定陞右副都御史廕子孫世襲正千戶戴
德孺陞三級邢珣謝璉各二級伍希儒一級陳槐賞銀
二十兩紵絲四表裏謝源吏部陞用王守仁本當行取
來京宴勞但先帝山陵甫畢禮儀從省寫勅差行人前
去慰諭賞銀一百兩紵絲四表裏南京光禄寺辦宴内
外守備并府部掌印侍宴按此與前格迥不同矣
永樂十一年營建長陵功武義伯王通進封成山侯食
禄千二百石子孫世襲侯爵散官勲號如故賞綵幣六
表裏鈔四百錠掌金吾右衛事都指揮僉事許亨陞都
指揮同知金吾右衛指揮僉事李旺陞指揮同知羽林
前衛指揮同知吳剛陞指揮使亨賞綵幣四表裏鈔二
百錠旺剛各賞綵幣三表裏鈔百六十錠營繕所正蔡
信陞工部營繕清吏司郎中不視司事賞綵幣三表裏
鈔二百錠其營繕所正王寧等并督工官吏及軍民工
匠賞各有差復論初卜吉之功陞知縣王侃州同知賞
綵幣三表裏鈔二百錠陞給事中馬文素太常寺博士
隂陽訓術曾從政隂陽人劉玉淵皆欽天監漏刻博士
食禄不視事五官靈臺郎吳永始以僧授官改陞僧錄
司右闡教各賞綵幣二表裏鈔百六十錠
正統六年三殿二宫成功賜太監阮安僧保各金五十
兩銀一百兩紵絲八表裏鈔一萬貫都督同知沈清陞
修武伯食禄一千石子孫世襲少保工部尚書吳中陞
少師尚書如故各賜紵絲五表裏鈔五千貫太僕寺少
卿馮春楊青俱陞工部左侍郎各賜紵絲二表裏鈔二
千貫所正工作人等各賞絹鈔有差
按自寧藩賞後惟東北兩捷内閣大臣及總兵有至
白金百兩者餘不能過八十兩幣亦無至十表裏盖
賞例之有節未有過於我朝者也若前代之典可考
者如廢立之賜漢宣帝時大將軍霍光前後黃金七
千斤錢六千萬雜繒三萬疋奴婢百七十人馬二千
匹甲第一區車騎將軍安世丞相敞等有差桓帝時
大將軍梁冀如霍光晉簡文帝時丞相桓温錢五千
萬絹二萬疋布十萬疋又世子熙布三萬疋米六萬
斛金海陵時完顔秉德錢二千萬絹一千疋馬牛各
三百羊三千唐古辯如之威岱錢千萬絹八百疋馬
牛各二百羊二千大興國奴婢百口犀玉帶各一再
賜錢千萬黃金四百兩銀千兩良馬四疋槖駞三頭
圖克坦貞黃金百兩重綵二十端布薩師恭李光先錢
千萬絹五百疋馬牛各一百羊二千元文宗時太平
王雅特穆爾黃金五百兩白金二千五百兩中統鈔
一萬錠金素段二千疋海東白鶻一青鶻一豹二平
江稻田五百頃又黃金印玉盤龍衣珠衣寳珠金腰
帶又珠衣二襲七寳束帶一黃金甕一黃金瓶三海
東白鶻二青鶻三白鷹一豹二十又隆慶州流杯園
池水磑土田及平江松江江隂蘆蕩山場塗沙田地
又以七寳腰帶一金四百兩銀九百兩與妻公主裕
嚕各金五百兩銀五千兩浚寧王巴延御服金鎧甲
寳刀又黃金二百兩白金一千兩鈔二十五萬貫又
黃金二百兩白金七百兩順帝初賜黃金雙龍符組
以寳帶又七寳玉書龍虎金符取國之賜漢昭烈定
蜀軍師將軍諸葛亮前將軍關侯右將軍張飛尚書
令法正各黃金五百斤白金千斤錢五十萬錦段萬
疋馬超以下各有差吳取荆州吕蒙錢千萬黃金五
百斤魏定漢太尉鄧艾絹二萬疋司徒鍾會絹萬疋
俱未給晉定吳益州刺史王濬尚書張華絹各萬疋
濬加衣一襲錢三十萬賈充杜預王渾各八千疋司
馬伷王戎唐彬各六千疋餘有差西魏平梁江陵燕
公于謹奴婢千口及梁金帛寳物絲竹樂一部長孫
儉奴婢三百口于翼二百口楊紹侯植各一百口寳
物有差周武平齊無考唯隂夀物千段奴婢百口女
樂二十人元景山女樂一部帛六十疋奴婢二百五
十口牛羊數千隋文帝平陳晉王廣路車乘馬衮冕
之服玄圭白璧物四萬段總管楊素物萬段粟萬石
加金寳器玩陳公主女伎十四人高熲九千段賀若
弼韓擒虎八千段弼加寳劍寳帶金甕金盤各一雉
尾扇曲盖雜綵二千段女樂二部秦王俊燕榮等各
有差是時帝御廣陽門宴將士自門外夾道列布帛
之積達於内郭凡用物三百萬段唐高帝取竇建德
王世充秦王世民黃金六千斤衮冕金輅雙璧前後
部鼔吹班劍六十人齊王元吉黃金二千斤衮冕鼓
吹班劍二十人史大柰雜綵萬段侍女三人餘無考
平西京秦王及劉文静以下無考裴寂田千頃甲第
一區物四萬段史大柰物五千段平蕭銑趙郡王孝
恭甲第一區寳玩器物以千數女樂二部奴婢百口
馬百匹平内亂之賞漢文帝以誅諸吕太尉周勃黃
金五千斤丞相陳平二千斤朱虚侯章東牟侯興居
典客揭千斤漢桓帝以誅梁冀小黃門單超貝瓊錢
各千九百萬左悺唐衡千三百萬陳後主以平叔陵
賜蕭摩訶叔陵府金帛巨萬唐太宗以平隠巢賜尉
遲敬德巢府金寳什器仍加絹萬疋唐睿宗以誅逆
韋劉幽求鍾紹京各物千段奴婢二十人甲第一區
良田千畆金銀雜物稱是玄宗以誅太平公主王琚
姜皎李令問以辭封加金銀器皿各一牀帛二千疋
甲第一區郭元振物千段元武宗以縛逆王賞越王
圖喇鈔萬錠又丞相實結金五百兩銀千五百兩鈔
七千錠平外亂之賜晉平王敦司徒王導絹九千疋
將軍温嶠庾亮各五千四百疋郗鑒四千八百疋餘
有差平蘇峻太尉陶侃絹八千疋將軍温嶠七千疋
郗鑒六千疋餘有差平桓玄車騎將軍劉裕絹三萬
疋劉毅何無忌等有差隋平三方韋孝寬無考梁睿
物五千段奴婢一千口金二千兩銀三千兩于義奴
婢三百口雜綵三千段平漢王諒尚書令楊素物五
萬段綺羅千疋伎妾二十人史祥縑綵七千段女伎
十人良馬二十匹平楊玄感樊子盖綵三千疋女樂
五十人來護兒物五千段黃金千兩奴婢百人唐賞
平朱泚中書令李晟永崇里甲第涇陽上田延平門
林園女樂一部侍中渾瑊大寧里甲第女樂五人大
將駱元光李元諒等甲第一區女樂三人破大敵之
賞晉以破苻堅謝玄錢百萬綵千段陳以破齊功大
將軍吳明徹鐘磬一部米一萬斛絹布一千疋破虜
之賞漢大將軍衛青破匈奴賜千金將軍段熲破羌
錢百萬義渠騎士射殺黎汗王黃金二百斤馬二百
匹都護甘延夀陳湯僇郅支黃金各百斤都護孫會
宗誅武丘黃金百斤隋楊素破突厥縑二萬疋萬釘
寳帶一再破突厥物二萬段將軍竇榮定破突厥縑
萬五千疋李靖擒頡利絹一千疋加賜帛千疋裴行
儉平都支賜虜金器皿三千餘物槖駞馬牛稱是平
賊之賞漢將軍馮奉世平羌賊黃金六十斤交阯刺
史朱雋平梁龍賊黃金五十斤隋張衡平李英林奴
婢百三十口物五百段金銀雜畜稱是楊素平江南
賊綵八千段再平閩賊黃金四十斤銀瓶一實以金
錢綵三千疋馬二百匹羊三千口田一頃宅一區楊
義臣破賊物一千段雜綵五百段女伎十人良馬二
十匹衛玄平山獠縑二千疋王仁恭平賊絹六千疋
馬四十匹又良馬十匹黃金百兩劉弘物二千段元
托克托平徐州黃金五百兩白金五千兩鈔一萬錠綵
幣帛一千疋額森特穆爾平河南賊賜金繫腰金五
十兩銀五百兩鈔五千錠幣帛各百疋戰功漢董卓
縑九千疋魏元嵩帛二千五百疋奚康生帛千疋御
驊騮馬二匹北齊慕容儼帛七百疋又帛一千疋錢
十萬又金銀酒鍾各一枚胡騮一匹王勇帛二千疋
隋王世績絹五千段良馬二匹金百兩張大瀾物二
千五百段粟一千五百石周法尚金鈿酒鍾一隻綵
五百段良馬十五匹奴婢三百口李景奴婢六十口
物千五百段趙仲卿物三千段奴婢五十口黃金二
百兩粟米五千石段降奴婢五十口錦絹四千段唐
江夏王道宗入敵營窺賊形勢賜黃金五十斤絹千
疋又以功賜帛百疋程名振物二千段黃金三百兩
元圖圖爾哈賜珠帽珠衣玉帶金帶縑素萬疋金銀酒
器各百兩青鶻一水磑一田二千畆崇烏嚕御衣一
襲黃金百兩白金五百兩鈔十萬貫朗賚哲古黃金
六十兩白金六百兩又貂裘寳鞍繒錦七百疋綽斯
男女五十口宅一區黃金帶酒壺盂杯盤杯各一阿
穆爾黃金三百兩巴勒丹賜男女各一金銀甕一銀椅一
鈔一萬五千貫史天澤白金五千兩鈔萬緡李庭黃
金百錠金珠衣各一襲出使之賞趙使蘇秦約五國
革車百乘錦繡千純白璧百雙黃金萬鎰秦使姚賈
約四國黃金千斤車百乘隋使長孫平宣諭突厥縑
三百疋良馬一出使守節之賞漢蘇武錢二百萬公
田二頃宅一區常惠等各帛三百疋魏于什門羊千
口帛千疋出鎮之賞漢大將軍竇嬰賜黃金千斤晉
將軍桓沖錢五千萬米三百五十石牛五十頭周宇
文盛督荆州甲一領奴婢二百口馬五百匹牛羊莊
田什物有差北齊段韶守晉陽女樂十人金百斤繒
帛稱是張威為青州總管錢八十萬米五百石雜綵
三百段楊素總管信州錢百萬錦千段馬二百匹郭
虔瓘都護安西帛二千段及他珍器汾陽王郭子儀
帥河東賜良馬銀器雜綵絹布九萬疋宋大將韓世
忠討閩賊賜廣馬七鋼甲千副銀二萬兩帛二萬疋
元右丞相哈喇哈遜行省和林賜黃金三百六十兩
白金二千五百兩鈔十五萬貫帛四百端乳馬六十
太后加賜鈔五萬帛千二百端
弇山堂别集卷八十
