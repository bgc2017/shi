弇山堂别集卷九十
明王世貞撰
中官考一
余讀范蔚宗所論譔寺人而歎其德之無極也夫䜿人
刁亂齊伊戾禍宋趙談伯子延年之屬即私而不及政
弘恭石顯及政而不及爵此猶其小者趙高挾始皇之
餘烈以禍儲嫡僇將相置庸主於股掌而樹之拉之位
至丞相爵為徹侯而及其危也乃更欲市國於東方之
兵以自王乃若東京之亂如蔚宗所稱舉動回山海呼
吸變霜露阿旨則光寵三族忤意則參夷五宗高冠長
劍紆朱懷金者布滿宫闈苴茅分虎南面臣人者蓋以
十數府署第館棋列都鄙子弟支附過半州國金寳盈
牣於私藏歌舞充備於内室狗馬人食土木被繡皆剥
割氓黎以濟其欲構害明賢以樹其黨吁亦已極矣白
簡所陳間一挑之則逮竄立至或假司隸之權或憑方
岳之重幾幸先發事取快心或不能無一二勝者勝未
畢而敗随之跡其荼毒迨有與炎燼同焰息矣三方鼎
峙司馬代簒以及六朝皆事由獨斷參寄文武雖阼有
變遷而禍絶閹䜿北魏稍緩其防則宗愛矯太師劉騰
拜司空皆恣慘屠僇深謀脅僣唐之階重昉自楊高輔
國幽圄太上喋血椒宫爵擅真王稱為尚父重不可反
矣而後復有程魚仇田之僣擅季明復恭之誖逆雖強
藩星列禍不逮遠而九重惕息甘同赧獻跡其終始去
漢無異擊之不勝則賢者為陳竇不肖者為訓注計窮
憤極則何進崔胤皆假手外兵而董卓朱晃之釁成矣
宋之宣政梁師成為内童貫為外酣歌高飲以成靖康
之禍明興高皇帝神斷自天朋亡不昵雖制各監局以
處中貴人而不兼文武銜不侵外庭政不御外臣冠服
蓋三十年之間而宫府謐如也文皇之始不能不有所
私寄是故儼保之譛幾得行而撫監岌岌矣監軍之勢
張而馬騏以交阯予敵矣天子幼沖母后不中制權必
有所歸而䜿振遂滔天矣舉全盛之四海挾至尊之萬
乘而授手於鵲起烏合之虜恨其身死行陣不獲正司
敗辟而磔剪昆季悉籍貲産足以紓泄臆憤洊開中興
斯則英主之效哉而丁丑一制為之湔洗何也吉祥之
創變積驕成怨積怨成逆汪直之啓釁縲紲盈朝尸骨
盈邊則此制媒之哉夫以孝廟之仁聖尚不能無李廣
而况蒙不省務狎游是好八虎横三老絀瑾獨豶牙其
間祖宗之法度德澤蕩涸且盡幸而發自其偶以收全
勝然一瑾死百瑾生參伍狡黠表裏作奸非高廟神靈
鼎成期速明事殆有不可言者嘉靖之始不遠殷鑒悉
誅斥其渠首而又采輔臣之密贊與言路之指擿次第
收革諸鎮監軍朝野為之吐氣邊腹為之回色雖晚節
不無所嚮徇然不至如累季之弊以迨于今即有隠憂
而無顯患斯何下景帝焉夫振瑾至狼戾也公卿臺諫
至狐鼠伏也億兆至魚爛也然而不為漢唐之季者高
皇帝收天下之權以歸一人即狼戾如振瑾者一嚬而
憂再嚬而危片紙中夜下而晨就縳左右無不鳥散獸
竄是以能為亂而不能為變也雖然不可恃也余故考
著為上下二編其灼然稱賢如懷恩覃昌雲竒何文鼎
者百不能一而振瑾吉祥汪直之𩔖至不可勝數云
𫝊未成而今所存者皆從聖政記錄出之不為一字
增損以備異日史氏去取耳
吳元年九月丁亥置内使監秩正四品設監令正四品
丞正五品奉御從五品内使正七品典簿正八品皇門
官秩正五品設皇門使正五品副從五品後改置内使
監御用監秩皆正三品各設令一人正三品丞二人從
三品奉御正六品典簿正七品皇門官秩正四品門正
正四品副從四品春宫門官正副同御馬司秩正五品
司正正五品副從五品尚寳兼守殿尚冠尚衣尚佩尚
履尚藥紀事等奉御秩俱正六品十二月丙寅定内使
冠服制凡内使冠用烏紗描金曲角帽衣用胸背團花
領窄袖衫烏角束帶
洪武二年六月己巳定置内使監奉御六十人尚寳一
人尚冠七人尚衣十人尚佩九人尚履八人尚藥七人
紀事二人執膳四人司脯二人司香四人太廟司香四
人涓潔二人置尚酒尚醋尚麪尚染四局設正一人副
二人置御馬御用二司設正一人副二人内府庫設大
使一人副使二人内倉監設令一人丞二人及置東宫
典璽典翰典膳典服典藥典乘兵六局局設局郎一人
丞一人又置門官午門東華門西華門玄武門奉天門
左右順門左右紅門皇宫門坤寧門宫左門宫右門各
設門正一人副一人東宫門官春和門東宫後門宫左
門宫右門各設門正一人副一人
三年八月甲辰内定倉庫官品級設監令從五品丞從
六品庫設提點從六品大使從六品副使從七品乙巳
命改内使監御用監秩皆從三品其官令從三品丞正
四品皇門官秩從四品門正從四品副正五品春宫門
官正副同十月壬戌重定内使服飾之制上諭宰臣凡
内使監未有職名者當别置衣帽以别監官禮部定擬
内使監官凡遇朝會照依品級具朝服公服行禮其常
服葵花胸背團領衫不拘顔色烏紗帽犀角帶其内使
無品從者常服團領衫無胸背花不拘顔色烏角束帶
烏紗帽垂軟帶年十五以下者惟戴烏紗小頂帽從之
四年閏三月乙丑命吏部定内監等官秩品内使監令
正五品授中衞大夫丞從五品侍直大夫皇門官門正
正六品授内侍郎門副尚寳奉御俱從六品授内直郎
尚冠等奉御内府庫大使内倉監令俱正七品授正奉
郎庫副使倉丞俱從七品授正衞郎局正司正俱正六
品授内侍郎局副司副俱從六品授内直郎東宫門正
局正俱正六品授内侍郎門副局丞俱從六品授内直
郎王府承奉門正所正俱從六品授内直郎承奉副門
副所副俱正七品授正奉郎
五年六月丙子定宦官禁令凡内使於宫城内相罵其
先發而理屈者笞五十後罵而理直者不坐其不伏本
管鈐束而抵罵者杖六十内使罵奉御者杖六十罵門
官監官者杖七十内使等於宫城内鬭毆先鬭而理屈
者杖七十毆傷者加一等後應理直而無傷者笞五十
其有不伏本管鈐東而毆之者杖八十毆傷者加一等
毆奉御者杖八十毆門官監官者杖一百傷者各加一
等其内使等有心懷惡逆出不道之言者凌遲處死有
知情而蔽之者同罪知其事而不首者斬首者賞銀三
百兩
六年六月己酉更内倉監為内府倉以内倉監令為大
使監丞為副使内府庫為承運庫仍設大使副使皆以
内官為之乙卯以内官金麗淵為秦府承奉李清為承
奉副劉壽吳祥劉旺潘亨為晉燕楚靖江府承奉副
八年二月壬申以内府鈔庫為寳鈔庫秩正七品設大
使副使各一人以内官為之
九年五月庚子以内侍宗亮等七十四人為司香尚冠
尚衣等職
十年十一月戊申置神宫内使監掌太廟灑掃陳設之
事設監令正五品丞從五品司香奉御正七品典簿從
九品天地壇祠祭署神壇署各設署令正七品丞從七
品司香奉御正八品甲乙丙丁戊五庫庫設大使正七品
副使從七品及置皇城門官端門承天門東長安門西
長安門東安門東上門東上南門東上北門西安門西
上門西上南門西上北門北安門北上門北上東門北
上西門門設正正七品副從七品庚戌以内使金吉為
圜丘署令洪斌杜慶為司香奉御
十二年四月丁巳置内府尚衣尚冠尚履三監針工皮
作巾帽三局甲乙丙丁四庫改尚佩局為尚佩監
十六年三月乙卯置内府寳鈔廣源庫大使一人正九
品用流官副使一人從九品用内官内府寳鈔廣惠庫
大使二人正九品副使二人從九品俱以流官内宫兼
之職掌出納楮帛入則廣源庫掌之出則廣惠庫掌之
十七年四月癸未更定内官諸監庫局及外丞運等庫
局品職尚宫局尚宫一人正五品司記司言司簿司闈
正六品掌記掌言掌簿掌闈正七品女使六人尚衣局
尚儀一人正五品司籍司樂司賓司贊正六品掌籍掌
樂掌賓掌贊正七品女使二人尚服局尚服一人正五
品司寳司仗司衣司飾正六品掌寳掌衣掌仗掌飾正
七品女使二人尚食局尚食一人正五品司膳司醖司
藥司饎正六品掌膳掌醖掌藥掌饎正七品女使二人
尚寢局尚寢一人正五品司設司輿司苑司燈正六品
掌設掌輿掌苑掌燈正七品女使二人正功局尚功一
人正五品司製司珍司綵司計正六品掌製掌珍掌綵
掌計正七品女使二人宫正司宫正一人正五品司正
一人正六品女使二人内官監通掌内史名籍總督各
職凡差遣及缺員具名奏請設令一人正六品丞二人
從六品典籍一人正九品所掌文籍以通書算小内使
為之神宫監掌太廟祭器及祭祀灑掃設令一人正七
品丞一人從七品奉御一人正八品尚寳監掌御寳圖
書凡用御寳則奉請然後付尚寳司官用之畢則捧入
設令一人正七品丞一人從七品尚衣監掌御用冠冕
衣服靴履設令一人正七品丞一人從七品奉御四人
正八品尚膳監掌御膳設令一人正七品丞一人從七
品司設監掌御用儀仗輦輅輿帳裀褥張設設令一人
正七品丞一人從七品奉御四人正八品司禮監掌宫
庭禮儀凡正旦冬至等節命婦朝賀等禮則掌其班位
儀注及糾察内官人員違犯禮法者設令一人正七品
丞一人從七品御馬監掌御廏馬匹設令一人正七品
丞一人從七品直殿監掌各殿灑掃陳設設令一人正
七品丞四人從七品小内使一十五人宫門承制掌傳
奉宣召設奉御五人正八品宫門守門官掌宫門灑掃
時其開闔譏察出入設門正一人正八品副四人從八
品内承運庫掌宫御金銀段疋等物設大使一人正九
品副使二人從九品司鑰庫掌皇城各門管鑰設大使
一人正九品副使四人從九品巾帽局掌造内府冠帽
設大使一人正九品副使一人從九品針工局掌造内
府衣服設大使一人正九品副使一人從九品織染局
掌織染段疋設大使一人正九品副使一人從九品顔
料局掌燒造銀硃等項顔料設大使一人正九品司苑
局掌種蒔蔬果大使一人正九品司牧局掌牧養孳牲
設大使一人正九品皆於内官内選用外承運庫掌收
金銀段疋等物甲字庫掌收銅錢布疋顔料乙字庫掌
收衣服衾帳紙劄等物丙字庫掌收絲綿紗線丁字庫
掌收銅鐡錫香茶蠟諸物戊字庫掌收氊衫胡椒并支
收軍器廣源庫掌收貯寳鈔廣惠庫掌收支寳鈔每庫設
大使一人正九品副使一人從九品皆於流官内選用
隸戸部皮作局掌硝熟皮張成造靴鞋鞍轡兵仗局掌
造各項軍器寳源局掌鼓鑄銅器每局設大使一人正
九品副使一人從九品皆於流官内選用隸工部
二十五年二月己丑遣尚膳太監而聶司禮太監慶童
齎勅往諭陜西河州等衞所屬番族令其輸馬以茶給
之甲辰尚膳太監而聶等至河州召必里諸番族以勅
諭之諸族皆感恩意爭出馬以獻於是得馬萬三百四
十餘匹以茶三十餘萬斤給之諸族大悅而聶遣使入
奏命以馬分給河南山西陜西衞所騎士(按此内臣奉使行事始也)
二十八年九月辛酉重定内官監司庫局與諸門官并
東宫六局王府承奉等官職秩内官監十一曰神宫曰
尚寳曰孝陵神宫曰尚膳曰尚衣曰司設曰内官曰司
禮曰御馬曰印殿曰直殿監皆設太監一人秩四品左
右少監各一人秩從四品左右監丞各一人秩正六品
神宫監掌灑掃太廟殿庭廊廡尚寳監掌御寳璽勑符
將軍印信孝陵神宫監掌灑掃殿庭及栽種果木蔬菜
之事尚膳監掌供養奉先殿并御膳與宫内食用之物
又督光禄司供奉宫内諸筵宴飲食之事尚衣監掌御
用冠冕袍服履舄靴襪之事司設監掌御用車轝床榻
衾褥帳幔諸事内官監掌成造婚禮糚奩冠舄傘扇衾
褥帳幔儀仗及内官内使貼黃諸造作并宫内器用首
飾與架閣文書諸事司禮監掌冠婚喪祭禮儀制帛與
御前勘合賞賜筆墨書畫并長随當差内使人等出門
馬牌等事及督光禄司供應諸筵宴之事御馬監掌御
馬及諸進貢并典牧所關收付内官監收用及造内官
諸人衣服鋪蓋諸事巾帽局掌造内官諸人紗帽靴襪
及預備賞賜巾帽之事司苑局掌宫内諸處蔬果及種
田之事酒醋麪局掌内官諸人食用酒醋麪糖諸物内
承運庫掌收支段疋金銀珠玉象牙諸寳貨之物及同
司鑰庫掌鈔之數司鑰庫掌各門鎖鑰及收支錢鈔之
事内府供用庫掌御用香米及内用香燭油米并内官
諸人飲食果實之𩔖其東宫典璽典藥典膳典服典兵
典乘六局各設局郎一人秩正五品局丞二人秩從五
品惟典璽局增設紀事奉御秩正六品典璽局掌璽寳
翰墨諸事典藥局掌同御醫修合藥餌供進湯液之事
典膳局掌供進膳羞典服局掌冕弁冠帽袍服佩刀靴
韈諸物典兵局掌甲胄戈矛弓矢刀劍諸物典乘局掌
車馬之事其親王府承奉司掌王府諸事凡事則呈長
史司并護衞指揮使司行之與内官衙門不相統攝設
承奉正秩正六品承奉副秩從六品所三曰典寳曰典
膳曰典服典寳掌王之寳設典寳正一人秩正六品副
一人秩從六品典膳掌飲膳之事設典膳正一人秩正
六品副一人從六品典服掌冠冕袍服諸事設典服正
一人秩正六品副一人秩從六品門官二人掌王城宫
殿門啓閉關防出入設門正秩正六品門副從六品設
内使十人司冠一人司衣三人司佩一人司履一人司
藥二人司矢二人又各公主位下設中使司掌府中諸
事司正司副各一人皆雜職
三十年七月庚戌置都知監秩正四品掌内府各監行
移一應關支勘合設太監一人正四品左右少監各一
人從四品左右監丞各一人正五品典簿一人正六品
又置銀作局掌造内府金銀器用設大使一人正五品
副一人從五品
永樂元年九月己亥遣内官李興等齎勅勞暹羅國王
昭禄羣膺哆囉諦刺并賜王文綺帛及銅錢麝香諸物
與其貢使偕行(按此内臣奉使外夷之始也)
三年七月辛亥内使王琮同給事中畢進封故真臘國
王長子參烈昭平牙為王(按此内臣封夷王之始也)
是年三月命太監鄭和等率兵二萬七千人行賞賜西
洋古里滿刺諸國(按此内臣將兵之始也和自是凡三下西洋皆有功人謂之三寳太監)
五年三月辛巳復改上林署為上林苑監秩正五品有
左右副丞典簿之屬凡設十署秩正七品俱以内臣及
文職相兼之(不審何年輩内臣)
八年都督譚青等營有内官王安王彦之三保托克托(按此)
(内臣監軍之始也然名次青等後)
其年勅内官馬靖往甘肅巡視如鎮守西寧侯宋琥處
事有未到處密與之商議務要停當爾却來回話(按此内臣)
(出鎮之始也然職尚止巡視事畢回京)
十八年立東厰命内官一人主之刺大小事情以聞(按此)
(不見正史會典據大學士萬安奏成化十二年增立西厰環内云東厰之設自文皇帝至于今五十六年故攷)
(訂于此)
二十二年六月辛卯上崩於榆木川太監馬雲等以六
師在遠外秘不發喪與大學士楊榮金幼孜議含歛畢
載以龍輦所至御幄朝夕上食如常儀壬辰次雙筆峯
大學士榮御馬少監海壽馳訃皇太子
洪熙元年正月丁未命内官監太監鄭和領下番官軍
守備南京在内與太監王景弘昭布哈唐觀保協同管
事遇外有事同襄城伯李隆駙馬都尉沐昕計議而行
(按此南京守備之始也)
其年二月勅甘肅總兵官都督費瓛鎮守太監王安(按此)
(鎮守之始見者也計永樂末已有之矣)
宣德元年七月上以漢王反遣指揮譚順内官黃讓内
使陳錦助平江伯陳瑄鎮守淮安(按是時内臣尚列于指揮之下也)
七年賜司禮監太監金英范弘等免死詔内弘詔略云
克勤夙夜靡一事之後期致謹言行惟一心之在國退
不忍于欺蔽進必務于忠誠免爾死罪於將來著朕至
意于久遠(按太宗於光禄卿井泉張泌皆有之則具時内臣所必有者但不可考耳此見范弘墓誌)
(史所不載也)
賜御用太監王瑾銀記四曰忠肝義膽又曰金貂貴客
曰忠誠自勵曰心跡雙清見水東日記又司禮太監金
英范弘各有銀記之賜而又不傳見墓誌景廟於興安
王誠舒良輩亦各有賜憲廟賜司禮監太監譚昌牙記
二曰忠誠不怠曰謙亨忠敬銀記一曰才華明敏石記
一曰補衮宣化世廟賜司禮監太監張佐銀記四曰集
謀補德曰端忠誠慎曰輔忠曰勵忠麥福銀記一曰公
勤端慎右皆於墓碑中錄得之正史所不載也然則内
臣之膺賜者蓋不止於此矣
正統元年遣太監阮安同都督沈清少保吳中督造三
殿(按此内臣督工之可見者也)
四年遣太監吳誠吉祥監督諸軍討麓川宣慰司思任發
敗績(此内臣總兵之始也)
六年三殿工完太監阮安僧保各賜黃金五十兩白金
一百兩綵段八表裏鈔一萬貫(按此内臣功賞之至厚者也)
七年陞太監王振姪千戸山為錦衣衞世襲指揮同知
尋命山侍經筵
九年太監(缺)出喜峯口曹吉祥出界嶺口劉永誠出劉家
口但住古北口同成國公朱勇等各率精騎萬人征烏
梁海陞賞有差
其年賜遼東鎮守太監伊實喀歲米四十石(此内臣加禄之見於)
(史者也)
十年賜司禮監太監王振并各監太監錢僧保高讓曹
吉祥蔡忠白金寳楮綵幣諸物仍命振姪林為錦衣衞
世襲指揮僉事僧保姪亮讓姪玉吉祥弟整忠姪英俱
為錦衣衞世襲副千戸勅振曰朕惟旌德報功帝王大
典忠君報國臣子至情此恩義之兼隆古今之通誼也
爾振性資忠厚度量宏深昔在皇曾祖時特以内臣選
拔事我皇祖深見眷愛教以詩書玉成令器委用既隆
勤誠益至肆我皇考念爾為先帝所器重特簡置朕左
右朕自春官至登大位前後幾二十年而爾夙夜在側
寢食弗違保衞調護克盡乃心贊翊維持靡所不至正
言忠告禆益實多茲特勅賜給賞擢為爾後者以官詩
曰無德不報書曰謹終惟始朕眷念爾賢勞昕夕不忘
爾尚體至意始終如一致我國家有無疆之休爾亦有
無窮之聞
十二年遼東鎮守太監伊實喀揚宣以征討功給歲禄
三十六石伊實喀給七十二石十二石為一級
十三年寧陽侯陳懋為總兵官率師討鄧茂七等太監
曹吉祥王瑾監督神機火器(按此内官監鎗之始也)
十四年大理寺卿俞士悦等以春夏二時不雨恐刑獄
不清所致請會審刑部都察院獄以消天變上命太監
金英同三法司堂上官審之(按此内臣五年審錄之始也出則齎勅張黃蓋騎𨗳)
(於大理寺為三尺壇中坐尚書以下俱左右列坐)
其年敵入寇德勝門外勑太監興安李永昌往同武清
伯石亨尚書于謙整理軍務(按此内臣總京營兵之始也)
景泰三年總督少保尚書于謙總兵武清侯石亨等議
選精兵十五萬分為十營太監阮讓都督楊俊提督四
營太監陳瑄盧永都督郭震馮宗各提督三營俱聽謙
亨及太監劉永誠吉祥節制(按此内臣坐營之始也)
天順元年正月以迎駕功陞太監曹吉祥嗣子錦衣衞
帶俸指揮僉事欽為都督同知姪鉉及太監劉永誠姪
孫聚蔣冕弟成葉達兄成俱為錦衣衞世襲指揮僉事
且賜吉祥等勅書褒諭之
是年封司禮監太監曹吉祥姪欽為昭武伯(按此内臣子弟封爵)
(之始也欽亦自以戰功及從奪門封後反誅成化初御馬監太監劉永誠姪聚封寧晉伯從永誠積戰功至都)
(督自以破西虜功世襲)
正德中泰安伯張富司禮監太監永兄也安定伯容永
弟也高平伯谷大寬提督團營太監大用兄也永清伯
大亮大用弟也鎮安伯魏英司禮監太監彬弟也平涼
伯馬山提督東厰太監永成姪也鎮平伯陸永監鎗太
監誾姪也皆冒永等恩澤封後俱革馬山雖貴衣蟒圍
玉為永成汲水澆花調馬於庭他亦往往𩔖是
天順元年詔復司禮監太監王振官爵立祠賜額曰旌
忠(按此内臣立祠之始也成化中御馬監太監劉永誠祠曰褒功弘治司禮監太監懷恩祠額曰顯忠此二)
(臣皆可紀者自是而後繁且濫矣)
八年命太監周中於奮武營右少監王亨耀武營太監
唐順練武營右少監林貴奉顯武營太監張温敢勇營
右少監趙永果勇營奉御鄭達效勇營右少監米童鼓
勇營左副使高廉立威營奉御王璇伸威營右副使張
璘揚威營奉御張紳振威營監神鎗仍聽太監劉永誠
節制(按此内臣分坐十二營之始也)
成化三年御馬監太監葉達奏以長河峒功蒙賜寳鈔
幣帛辭之而陞兄錦衣衞千戶官兵部執以無例不許
詔特陞為指揮僉事(此辭賞乞陞之始也)
十二年命御馬監太監汪直立西厰領勅制事(按此立西厰之)
(始也雖與東厰侔而勢出其上矣十三年革西厰以御史戴縉言仍復之)
御馬監太監汪直初以緝事功加歲米二十四石以靖
邊功加三十六石以威寧海功加四十八石以黑石崖
功加三百石後累至四百八十石至正德中司禮監太
監張永初以恩加歲米十二石以平寧夏逆瑾功加四
十八石以獲妖人功加一百二十石後累至三百餘石
大約米至七十二石則視文武官為正一品而傔從衣
料亦累增益不可勝計蓋又王振劉瑾之所無也自永
後谷大用魏彬張雄張銳張忠輩亦及之按張司禮佐
初加歲米四十八石其後復加禄十有七皆十有二石
當為二百四十二石麥司禮福至三百七十石黃司禮
錦至五百石皆在嘉靖間具神道碑其他可以𩔖推矣
正德元年春正月太監陳寬傳旨神機營中軍二司内
官監太監劉瑾管五千營御用監太監張永管神機營
并顯武營神機營右掖御馬監徐智調中軍頭司管奮
武營而以司設監太監馬永成代智御馬監太監王潤
代瑾五月以御馬監太監魏彬管神機營中軍頭司并
奮武營(按此八虎之初見也)
二年太監李榮傳旨邊關隘口等處切近京師舊設守
備内官仍舊添補薊州黃崖口等營以都知監左少監
屈讓臺頭營以都知監右少監王鑑永平太平寨青山
營以司設監左少監萬釗遵化灤陽等關以印綬監右
少監劉睿劉家口營以都知監右少監丞高永薊州鮎
魚石等處以印綬監右少監李凖峨眉山等營以御馬
監左少監馮旺黃花鎮以都知監左監丞張鼎天城兼
管神銳以御馬監左監丞張仁淮安衞等處以都知監左
監丞王景和龍門所等處以都知監右少監孟山各守
備萬全左衞等處以都知監右少監畢安分守蓋自時
諸邊無餘地矣又增提督團營太監苖達張永軍伴各
百人坐營坐司太監黎安等各三十五人又增五軍神
機三千等營太監馬永成魏彬甯瑾谷大用軍伴各百
人坐司内官劉倍等各三十人是年太監李榮傳旨御
馬監太監谷大用之父奉御用監太監張永之父友俱
陛錦衣衞指揮使(此内臣父見在授官之始也)
其年又贈御馬監太監丘聚司設監太監馬永成御馬
監太監魏彬之父俱錦衣衞指揮使贈母淑人各與祭
一壇(此内臣贈父母之始也史謂恩禮濫施前此所未有者)
三年太監李榮傳旨御馬監官勇士旗軍係禁兵重務
其令太監谷大用提督太監楊春坐勇士營李堂坐四
衞軍營(此内教場之漸也)
其年復立西厰尋改惜薪司外薪厰為之以太監谷大
用領焉其年添設内辦事厰於榮府舊倉地以司禮監
太監劉瑾領之兼察兩厰及内諸司事
太監劉瑾𫝊旨谷奉張友俱陞都督同知復贈劉瑾父
三代俱為都督同知
四年太監劉瑾奏疏通鹽法四事旨謂經畫周詳防範
嚴密誠為國家重務既多官會議戶部查算明白經久
通行軍民戶口食鹽仍舊餘俱永遵行之司禮監立碑
在側時常省察(按司禮監立碑非典也)
五年兵科給事中屈銓奏請刊定正德元年以後見行
事例編集成書頒布中外詔許之(按此皆劉瑾所變更者也國子祭酒王雲)
(鳳時亦有請)
其年太監張永提督三千神機二營兼掌十二團營掌
乾清宫事兼掌御用監提督尚膳尚衣司設内官諸監
整容禮儀甜食諸房并豹房浣衣局混堂司南海子事
(按内臣兼職之至多者也)
其年命御用監太監張永總督寧夏等處軍務御馬監
太監陸誾管領神鎗選京營精兵三萬人討安化王寘
鐇兵部言舊無總督軍務太監關防特造給之(按楊一清為永)
(墓志云特給金關防金瓜鋼斧楊與永同事所見必真故紀於此永之西征及還師上皆幸東安門戎服送迎)
其年以寧夏功加張永禄米歲四十八石賞銀五百兩
紵絲五十表裏時兵部尚書王敞等會英國公張懋尚
書劉機等議以仇鉞功止一方已封伯爵世襲永輯寧
中外兩建奇功又非鉞比於是永兄富弟容俱封伯給
誥劵勛號尋加司禮監太監溫祥賴義谷清秦文范宣
張欽禄米歲各十二石賞銀一百兩綵幣四表裏太監
谷大用兄大寬馬永成兄山魏彬弟英伯爵如容冨例
十一月贊皇知縣王鑾疏稱太監張永功言今歲五月
赤旱千里永奉辭西征遇真定大雨隨澍百姓稽首曰
天上雨露張公帶來也永不坐乘不張蓋不作威福真
今之皋䕫伊傅先後數千言極其䛕媚上覽奏褒永亦
百餘言再賜勅奬諭
六年太監張永捕薊州男子王豸足湼龍文及人王字
以為妖異兵部尚書何鑑請加永恩典下廷臣議永疏
辭詔以永有功固讓再加禄米歲百二十石賜勅褒奬
正德七年以山東河南賊平總督太監谷大用陸誾歲
加禄米四十八石蔭弟姪各一人錦衣衞世襲指揮使
監鎗張忠尹生歲加禄米二十四石廕弟錦衣衞世襲
正千戶御馬監太監丘聚禄米如張忠大用弟誾姪尋
進封伯如永
九年起太監張永掌御用監仍總制提督宣府大同延
綏等處軍務發京營兵二萬人禦邊復發京兵六千人
使太監張忠監督之聽永節制忠請自為一軍不許
其年贈司禮太監張淮父全為錦衣衞都指揮使母李
為夫人廖鑾父文應母張亦如之皆予祭葬(贈都指揮之有祭葬)
(自全文應始也)
贈御馬監太監于經父母亦如之并賜香山寺祠額護
勑授司禮監太監張雄父千戶銳為後府都督支俸朝
參
賜鎮守浙江太監劉璟生祠額護勅尋賜代璟者王堂
亦如之
十年兵部上打魚王山等處捍禦功内批司禮監太監
蕭敬歲加禄米二十四石溫祥賴義秦文張雄張欽蔣
貴韋霦張淮并御馬等監太監谷大用張永魏彬張銳
俱歲禄十二石各廕弟姪錦衣衞世襲正千戶
十三年以應州功太監張永魏彬張忠各歲加禄米二
十四石廕弟姪一人為錦衣衞正千戶佛保馬英趙林
蘇進馬睿許全李睿劉祥各歲禄十二石廕錦衣衞百
戶又加司禮監太監蕭敬溫祥賴義秦文張欽蔣貴韋
霦張淮李英團營太監谷大用東厰太監張銳歲禄廕
官如張永等
十四年以營建乾清宫定磉廕總理提督御用監太監
張永東厰太監張銳内官監太監劉養御馬太監孫和
團營太監谷大用司禮太監蕭敬魏彬溫祥賴義秦文
張欽韋霦張淮李英弟姪各一人為錦衣衞正千戶管
工内官監太監劉祥劉永趙俊王銳班浩汪俊趙銳崔
文王富溫璽周永各副千戶世襲
其年命御馬太監張忠提督軍務同威武副將軍安邊
伯朱泰平賊將軍右都督朱暉討寧王宸濠命鎮守撫
按等官悉聽節制上尋以太師威武大將軍鎮國公總
督軍務命太監張永率團營臺後及宣府北路官軍提
督贊畫機密重務平虜伯朱彬亦如之以捕獲妖賊加
太監張忠歲禄米二百二十石仍陞廕弟姪三級
嘉靖元年三月勅吏兵二部朕入繼大統賴爾内外文
武勲戚大臣定策并迎立各宣忠悃保安社稷今山陵
及徽稱大禮事畢宜加殊恩以答元功大學士楊廷和
蔣冕毛紀首先定策忠義大節功尤顯著俱進封伯爵
給與誥劵子孫世世襲食禄一千石餘官如故俱仍在
内閣辦事大學士費宏廕他一子錦衣衞指揮使世襲
親捧信符迎立等官駙馬都尉崔元進封侯爵給與劵
誥子孫世世承襲食禄一千五百石皇親太傅夀寧侯
張鶴齡加太師禄米三百石禮部尚書毛澄加太子太
傅廕他一子為錦衣衞世襲指揮同知太監張錦廕他
弟姪一人錦衣衞世襲指揮僉事定國公徐文祚中途
有疾先已賞了罷司禮監各能同心贊襄大計太監扶
安溫祥賴義秦文張欽張淮各歲加禄米三十六石廕
他弟姪一人為錦衣衞世襲指揮同知蕭敬歲加禄米
三十六石廕他弟姪一人為錦衣衞世襲指揮使黃偉
鮑忠各歲加禄米二十四石廕他弟姪一人為錦衣衞
世襲指揮僉事從朕藩邸效勞年久左右朕躬各有功
績張佐歲加禄米四十八石廕他弟姪一人為錦衣衞
世襲指揮使一人為世襲正千戸黃英歲加禄米三十
六石廕他弟姪一人為錦衣衞世襲指揮同知一人世
襲正千戸戴永歲加禄米三十四石廕他弟姪一人為
錦衣衞世襲指揮僉事一人為世襲百戶張忠歲加禄
米二十四石廕他弟姪一人為錦衣衞世襲指揮僉事
刁永馬俊賈友陳宣國洪趙山黃錦李清王竚孫端各
廕他弟姪一人為錦衣衞世襲正千戸趙霦李堂李雲
張陞蘇瑾郭紳趙林張昺劉臣劉銳丁玉劉榮各廕他
弟姪一人為錦衣衞世襲百戸督兵迎駕道路惠安伯
張偉歲加禄米三十石侍郎鄭宗仁趙璜各陞俸一級
當時在朝宗人府五府六部都察院大理寺通政司等
衙門掌印各官賞紵絲二表裏銀二十兩科道官各賞
紵絲一表裏銀十兩皇親太保建昌侯張延齡加太傅
禄米一百石指揮邵喜進封伯爵副千戶邵輔陞指
揮僉事百戶邵佐陞正千戶指揮蔣輪進封伯爵蔣山
蔣壽陞錦衣衞世襲正千戶慶陽伯夏臣加散官一階
舍人夏勲陞錦衣衞世襲正千戶如勅奉行
五年六月大學士費宏等言皇考實錄成其於聖謨睿
德紀載頗為詳實然臣等不敢自以為功也蓋累朝實
錄皆有章奏可據若今獻皇帝三十餘年之事臣等所
賴以考據者則有司禮監太監張佐黃英戴永編實錄
一冊載獻帝睿製序文及各年章奏為詳功當首論後
又得司禮監太監楊保陳清錦衣正千戶翟裕陸松所
纂脩之助功當併論伏惟上裁上從其言命廕佐等各
弟姪一人以酬其勞佐指揮僉事黃英戴永俱正千戶
楊保百戶陳清總旗俱錦衣衞世襲翟裕陸松俱陞指
揮僉事時佐英永已用扈駕功賜廕心不自安上疏辭
上嘉其誠懇許之仍令原廕指揮使張琦於錦衣衞堂
上管事指揮同知黃壽陞指揮使僉事戴仁陞指揮同
知
隆慶元年二月上加恩内臣歲加司禮監太監黃錦禄
米二十四石廕弟姪一人錦衣衞指揮僉事王本馮保
各弟姪一人錦衣衞正千戶胡明喬朗曹憲各弟姪一
人錦衣衞百戶從龍太監梁鈿李芳歲加禄米三十六
石廕弟姪一人錦衣衞指揮同知張仲舉翟廷玉陳鈿
陶金吕用崔玉高相楊義張恩各廕弟姪一人錦衣衞
正千戶宋朝用張潤楊添爵馮明夏雲嚴用李佑各廕
弟姪一人錦衣衞副千戶張廷周保王榮李忠李鑾趙
朝郭陽李惠趙忠陳忠李禄各廕弟姪一人錦衣衞百
戶于銃劉用各廕弟姪一人錦衣衞所鎮撫俱世襲
弇山堂别集卷九十
