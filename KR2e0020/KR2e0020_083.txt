弇山堂别集卷八十三
明王世貞撰
科試考三
二十五年丙午命左春坊左中允李本右春坊右贊善吳
山主順天試
命翰林院侍讀郭朴右春坊右中允孫陞主應天試
二十六年丁未命掌詹事府吏部左侍郎翰林院學士孫
承恩吏部左侍郎翰林院學士張治為考試官取中胡
正蒙等廷試賜李春芳張春胡正蒙及第改進士孫世
芳張思静汪鏜孫朱大韶亢思謙胡杰毛起張居正殷
士儋林燫馬一龍張勉學謝登之藍璧黎澄李敏劉涇
趙鏜劉錫任士憑任有齡蔡文陳一松馬三才孫裒莫
如士為庶吉士命張治及吏部左侍郎兼學士徐階教
習後續命吏部左侍郎兼學士歐陽德林&KR1420;翰林廷機
子也
二十八年己酉命翰林院侍讀康太和右春坊右贊善
兼翰林院檢討閻樸主順天試
命翰林院侍讀敖銑修撰黃廷用主應天試
二十九年庚戌命禮部尚書文淵閣大學士張治吏部
左侍郎翰林院學士歐陽德為考試官取中傅夏器等
廷試賜唐汝楫姜金和吕調陽及第時以汝楫與首相
有連故得第云
三十一年壬子命左春坊左庶子兼翰林院侍讀郭朴
翰林院修撰秦鳴雷主順天試
命左春坊左中允兼翰林院修撰尹臺翰林院修撰郭
鎜主應天試
三十二年癸丑命少保太子太保禮部尚書東閣大學
士徐階翰林院侍講學士敖銑為考試官取中曹大章
等廷試賜陳謹曹大章温應禄及第是歲特開科凡四
百人改進士張四維王希烈姜寳萬浩南軒孫鋌吳可
行梁夢龍孫應鰲晁東吳孫九功馮華陸泰馬自強李
貴趙祖鵬吕旻方萬有胡汝嘉徐師曾王文炳姚弘謨
張巽言王學顔郭敬言李蓘蔣淳王詠為庶吉士命吏
部左侍郎翰林院學士程文德禮部左侍郎翰林院學
士閔如霖教習晁東吳翰林瑮子孫鋌吏侍陞子
三十四年乙卯命右春坊右諭德王維楨翰林院侍講
袁煒主順天試
命翰林院侍讀嚴訥潘晟主應天試
是歲上以應天試錄中詞旨不明且有所忤内閣大臣
為解釋其義乃寢
三十五年丙辰命太子太保禮部尚書文淵閣大學士
李本詹事府少詹事兼翰林院侍講學士尹臺為考試
官取中金達等廷試賜諸大綬陶大臨金達及第
戊午命太常少卿兼翰林院學士董份侍讀高拱主順天
試
命翰林院侍讀瞿景淳陳陞主應天試
己未命吏部右侍郎兼翰林學士掌詹事府事李機太
常寺少卿兼翰林院學士掌院事嚴訥為考試官取中
蔡茂春等廷試賜丁士美毛惇元林士章及第
四十年辛酉命司經局洗馬裴宇翰林院侍讀胡正蒙
主順天試
命右春坊右諭德兼翰林院侍讀吳情翰林院侍讀胡
杰王應天試
禮科都給事中丘岳等奏應天錄文既已傳布而考試
官吳情屢行更易胡杰不行救正乞分别究治得旨俱
調外任情遂調廣東市舶提舉杰廣平府通判吳君無
錫人其邑之預薦者凡十餘人以是藉藉而胡之家僮
有泄題而遁者未必皆有徇也其後胡旋起亦竟不利
而吳以老不赴官自是南畿之在翰林者不得入南試
以為例
四十一年壬戌命太子太保戸部尚書武英殿大學士
袁煒吏部左侍郎兼翰林院學士掌詹事府事董份為
考試官取中王錫爵等廷試賜申時行王錫爵余有丁
及第是歲煒承恩特賜白金文綺御膳於棘院份亦與
焉盖異數也少保兵部尚書楊博左都御史潘恩以子
中式辭讀卷不許工部尚書雷禮以督工辭讀卷許之
仍敕列名于錄又特用吏部左侍郎李春芳不為例
是歲考庶吉士得旨行矣以科疏乞嚴覈罷不復考
四十三年甲子春禮部覆南道御史史官所陳兩京鄉
試革弊事宜一今後兩京主考不用本省人如資序挨
及南人用北北人用南以别嫌疑一同考用京官進士
出身者易詩書各二員春秋禮記各一員其餘參用教
官以便覽察一謄錄用書手對讀用生員以防洗改但
此三事專為兩京鄉試而設其各省及會試亦當因其
說而廣之因更上四事一會試及兩京鄉試監試官預
于二十日前選差以便防範一巡視摉撿務加嚴慎以
杜奸弊一各省務精選才望内簾官無令外簾干預應
舉生儒二十五名中一名中式之文務崇簡易凡浮繁
冗襍詭僻不經悉行黜汰仍參取後場以采實學一觧
原卷到部以憑稽查不用公據得旨各鄉試但照舊規
令監臨公同考官揭書出題提調監試等官不得干預
餘皆如議行
命司經局洗馬兼翰林院侍講林燫右春坊右贊善兼
翰林院檢討殷士儋主順天試
命左春坊左諭德兼翰林院侍讀汪鏜右春坊右中允
兼翰林院編修孫世芳主應天試世芳以病卒于貢院
輿尸而出同考官吏部主事蔡國珍代為後序是歲詔
自今兩京鄉試同考官仍擇文行俱優年力精壮教職
充之罷部臣勿遣時給事中辛自修鄧楚望御史羅元
祐交章摘發科場奸弊冒籍生員章禮等五人關節監
生項元深等三人元深乃禮部主事戚元佐所薦同里
人也于是自修等併劾元佐曹棟復言戸部尚書高燿
薦屬官陳洙為考官托其子高堂遂得中式而外簾為
之關節者即宛平縣丞高燦燿之親弟也蹤跡顯然人
所共知俱請論如法以振頽綱疏下禮部查議獨黜冒
籍陳道箴吕祖望回籍充附禮等各行原籍勘實堂元
深等以覆試文可俱准中式燿元佐洙俱不坐燦以始
不引嫌調外任于是罷部僚與試而行提學御史徐爌
通查在京冒籍生員斥遣有差復詔增拓舉場前地臨
入試時增遣監場御史二員先於場門外撿閱以進著
為令
四十四年乙丑禮部會試天下舉人命御史李邦珍鮑
承廕監視周弘祖顧廷對場外搜檢詔申嚴懷挾傳逓
之禁犯者執送法司問罪仍於禮部前枷號一月已邦
珍等條上革弊四事一舉人試卷禮部印鈐既完送提
調官收領臨期舉人入場至大門内驗票領以防洗改
脚色及彼此交換之弊一請留朝覲二司及府縣官臨
期督集所屬舉人照依省分及府縣次第挨次點驗序
進以防冒替代筆之弊一舉人有不服搜檢及攙先落
後不循序進如新規者輕則扶出重則參奏以防喧競
抗違之弊一請增軍三百餘名嚴密搜撿場外仍選差
參將官一員帶領官軍置夜巡邏俟揭曉乃止以防懷
挾透漏之弊詔皆允行
命吏部左侍郎翰林院學士掌詹事府事高拱翰林院
侍讀學士胡正蒙主試初場進題上以民之秉夷為忌
問少師階欲究治拱等階解釋之乃已取中陳棟等四
百人廷試賜范應期李自華陳棟及第是歲讀卷工部
尚書管吏部左侍郎事董份亦用李春芳例也份遷禮
部坐事為民與大學士袁煒以病故登科錄不載
是歲進士陶大順子允淳同科亦竒事也
改進士許國陳懿德戴洵沈淵周子義嚴用和韓楫楊
允中吳學詩李存文王湘沈鯉張秩高啓愚何洛文陳
思育陳行健林皆春楊一桂陳經邦王嘉言鍾繼英李
良臣管大勲成憲王璽王弘誨麻永吉為庶吉士命吏
部左侍郎兼翰林院學士高儀教習儀遷官禮部左侍
郎兼學士陳以勤代之
直隸提學御史耿定向奏科場事宜
一兩京鄉試主考宜簡學行兼長者毋拘年資
一兩京同考官廣取正備卷呈送主考如所取未稱責
令再閱或付别房覆校主考仍自行搜閱落卷若果有
異材亟收錄之毋避嫌輕棄
一主考官宜發初場試卷付同考分經校閱二三場更
易品訂毋專委一人致令偏重初場遺真才積學之士
一邇來經書時義體制大壊有浮蔓至千餘字者宜嚴
立程式一篇止許五百字以上六百字以下違式者不
與謄錄
一命兩京各省於揭曉之日以中式舉人硃墨卷發提
學官查驗鈐封送京府各布政司觧部以防偽濫
一革去兩京應試監生字號與生員一體彌封取中之數仍
如舊額滿三十五名則止已而御史陳聯芳亦言重後
場以羅實學及令兩京同考閱卷不必書各房字樣主
考止以文字去取毋以考官為額數分房為次第禮部
議覆俱允行之
禮科給事中何起鳴奏申飭科場事宜一曰重懷挾之
罪一曰革傳逓之奸一曰慎同考之選一曰正諂䛕之
風一曰預監臨之差一曰嚴誆騙之罰䟽下禮部覆奏
得旨懷挾傳逓諸弊依議枷號重處今後科場搜檢不
嚴關防不密責在外簾舉動不慎校閱不公責在内簾
禮部并都察院分别參奏餘悉如議行遣御史凌儒陳
聮芳監順天鄉試
上以科場事宜邇年弊多諭儒等悉心綜理嚴加禁革
先是兩京監試御史皆臨期方遣禮部以為倉卒之際
不便防奸故是歲遣官特早云
監順天鄉試御史凌儒陳聮芳條上科場六弊一買求
二倩代三通同四夾帶五傳逓六偏重請盡行釐革上
皆從之内偏重一事謂考官故抑貢生及世家子弟盖
臆說云
隆慶元年丁卯命右春坊右諭德兼翰林院修撰丁士
美右春坊右中允兼翰林院編修張四維主順天試
命左春坊左諭德兼翰林院侍讀王希烈左春坊左中
允兼翰林院編修孫鋌主應天試
初上用議者言兩京鄉試監生卷各革去皿字號於是
南監中式中僅數人虧舊額四分之三既揭曉後考試
官王希烈孫鋌等至國學謁文廟而監生下第者數百
人喧譟於門外伺希烈等出遮訴語甚不遜巡城御史
操江都御史各使人呵止之久之方解事聞詔南京法
司逮治其為首沈應元等數人如法發遣祭酒吕調陽
蒞任未幾且勿論守備魏國公徐鵬舉以聞變坐視奪
禄米司業金達以鈐束不嚴奪俸各二月監生編號如
舊行
二年戊辰命少傅太子太師吏部尚書建極殿大學士
李春芳掌詹事府禮部尚書兼翰林院學士殷士儋主
試取中田一儁等四百人廷試賜羅萬化黃鳳翔趙志
臯及第先是内閣所取李長春王家屏田一儁已定矣
内旨忽於二甲前進呈卷用萬化等而李長春三人居
二甲前是歲少傅大學士陳以勤以子陳于陛通政使
李一元以弟一中辭讀卷許之登科錄亦不列姓名
改進士徐顯卿陳于陛張一桂沈一貫李長春韓世能
賈三近王家屏田一儁朱賡沈懋孝張位李熙林景暘
徐秋鶚張道明邵陛何維椅沈位李維楨郭莊王喬桂
劉東星于慎行范謙張書李學一習孔教劉應麒鄭國
仕為庶吉士
四年庚午命右春坊右諭德兼翰林侍讀丁士美翰林
院修撰申時行主順天試
進鄉試錄有重葉者奪府丞宋纁諭德丁士美修撰申
時行俸各兩月
命司經局洗馬兼翰林院侍講馬自強翰林院侍讀陶
大臨主應天試
時江西提學副使陳萬言以科舉校士遺落者悉詣巡
按御史劉思問求覆校幾四萬人思問與期會都司署
中旦日思問未至士争門入駢雜喧亂都指揮王國光
呵叱之退相蹂踐死者六十餘人是歲鄉試南昌知縣
劉紹恤主彌封紹恤在縣中有素所奬拔士試而中者
二人士論譁然謂紹恤私二人從落卷搜出改洗冒中
於是南科道官請謫思問萬言罷紹恤并黜二生下吏
禮二部議思問無罪國光行撫臣逮問二人中式紹恤
實不私然不應招致門下以起事端其與萬言俱以不
及調用奏可
五年辛未命少傅太子太傅吏部尚書建極殿大學士
張居正掌詹事府事吏部左侍郎兼翰林院學士吕調
陽主會試取中鄧以讃等四百人廷試賜張元忭劉瑊
鄧以讃及第
改進士趙用賢黃洪憲盛訥劉虞䕫吳中行公家臣蕭
崇業宋儒張程王祖嫡宋范趙燿劉諧史鈳石應岳趙
參魯王守成王懋德李盛春秦燿熊敦樸趙鵬程劉元
震何汝成劉楚先劉克正孫成名張應元盛彬孫訓為
庶吉士
萬歷元年癸酉命右春坊右諭德兼翰林院侍讀王錫
爵左春坊左中允兼翰林院編修陳經邦主順天試
命左春坊左中允兼翰林院編修范應期右春坊右中允
兼翰林院編修何洛文主應天試
是歲少師張居正子嗣文在湖廣者得薦其試順天者
懋修不得薦
萬歷二年甲戌命太子太保禮部尚書武英殿大學士
吕調陽吏部左侍郎兼翰林院學士掌詹事府事王希
烈主會試取中孫爌等三百人廷試賜孫繼臯王應選
余孟麟及第張嗣文不與中式
萬歷四年丙子命右春坊右中允兼翰林院編修何洛
文右春坊右贊善兼翰林院檢討許國主順天試
命右春坊右中允兼翰林院編修戴洵右春坊右贊善
兼翰林院檢討陳思育主應天試
是歲内閣大學士張居正次子嗣修中順天式吕調陽
子興周中廣西式張四維次子嘉徵中山西式
南都主試者戴洵以故中允孫世芳為厲中之病甚閱
卷事皆屬之思育
五年丁丑命禮部尚書東閣大學士張四維詹事府詹事
兼翰林院侍讀學士掌院事申時行主會試取中馮夢
禎等四百人嗣修興周復與焉
廷試少師兼太子太師吏部尚書中極殿大學士張居
正少保太子太傅戸部尚書武英殿大學士吕調陽少
保太子太保刑部尚書王崇古以子嫌辭讀卷不許賜
沈懋學張嗣修曾朝節及第
是歲讀卷官初擬宋希堯為第一而嗣修在第二甲第
二上拆卷得之擢置嗣修第二且謂居正曰朕無以報
先生功當看先生子孫後始知慈夀及大璫馮保意也
宋希堯遂二甲第一
改進士沈自邠楊起元楊德政敖文楨何洛書張鼎思
甘雨高尚忠張養蒙萬象春馬象乾姚岳祥余繼登顧
紹芳史繼辰曹一鵬王國費尚伊張志張文熙陸可教
汪言臣馮夢禎林休徵李植莊履豐吳堯弼馮琦為庶
吉士
七年己卯命左春坊左諭德兼翰林院侍讀陳思育司經局
洗馬兼翰林院修撰周子義主順天試
命右春坊右中允兼翰林院編修高啟愚翰林院侍讀
羅萬化主應天試故事中允與講讀對品中允得入門
序揖前導雙呵講讀不得也然至主兩京試及修史列
銜則皆講讀前而中允後行之二百餘年不易至是忽
改命啟愚主試萬化副之云自政府意也是歲首輔居
正子懋修湖廣鄉試中式
八年庚辰命禮部尚書文淵閣大學士申時行禮部左
侍郎兼翰林院侍讀學士余有丁主會試取中蕭良有
等三百人時懋修與其兄敬修次輔張四維子嘉徵復
俱中式敬修即嗣文更名者
廷試少師兼太子太師吏部尚書中極殿大學士張居
正少保太子太保禮部尚書武英殿大學士張四維俱
以子入試請迴避不許賜張懋修蕭良有王廷譔及第
懋修有兄敬修良有弟良譽廷譔弟廷諭同榜進士或
云首輔戲之也
十年壬午命右春坊右庶子兼翰林院侍讀朱賡翰林
院侍講韓世能主順天試
命右春坊右贊善沈鯉翰林院修撰沈懋孝主應天試
鯉于庭陛辭日擢侍讀學士掌院矣
是歲新首輔少師張四維子田徵中山西鄉試第二名
太宰王國光子(闕)亦與選次輔太子太保申時行子
用懋中順天試第六名次子用嘉復中浙江試初外議
藉藉皆謂楚觧元必前首輔太師張居正少子會居正
卒不果而復中少宰王篆子之衡南京亦中篆子之鼎
篆居正所幸也於是南京給事中疏論居正前私其子
嗣修懋修敬修登第而併及篆二子又及監試主考等
官有旨以居正篆權姦諸子俱勒為民而不究試事
十一年癸未命太子太保禮部尚書文淵閣大學士余
有丁掌詹事府吏部左侍郎翰林院學士許國主會試
取中舉人李廷機等廷機福建觧元也
廷試少師兼太子太師吏部尚書中極殿大學士張四
維少保兼太子太保戸部尚書武英殿大學士申時行
以子田徵用懋中式引嫌辭讀卷不許賜朱國祚李廷
機劉應秋及第
時御史魏允貞條呈行事中一欵論二相子不當中第
二相臣俱有疏辯辭甚峻允貞坐外謫
改進士季道統史孟麟周應賓胡時麟方從哲葉向高
鄒德溥姜應麟邵庶葛儀舒弘緒徐應聘吳龍徵王萱
劉大武楊元祥楊鳳梅鵾祚梅國樓徐大化楊紹程王
之棟郭正域范醇敬沈權陳良軸鄧宗齡寗中立為庶
吉士命吏部左侍郎兼翰林院學士陳經邦禮部左侍
郎兼翰林院侍讀學士周子義教習
萬歷十三年乙酉二月禮部疏議覆科場事宜祛積弊
以光盛典事該禮科等衙門萬象春楊廷相等條議前
事大要於科場之弊各有所見欲懲前慮後稍有變通
以垂永久其意甚善臣等謹各據所陳參互考訂間附
已意盖人言可采不必其盡出于已而已見可施不必
其盡同于人惟求釐弊既往貽法將來以仰禆我國家
掄才至意其間有監臨主司可徑自施行與無關大體
者亦不敢槩行議覆撮其切要數事列欵議擬上請伏
候聖明裁定勅下臣等轉行各該衙門一體欽遵施行
庶諸臣之所見必酬而臣等之職分少塞矣
一議京考令甲兩京鄉試府臣先期題請試官上命詞
臣二員往典厥事一切分考充以四方文學之臣及辦
事進士甲科有司等官最善制也乃各省則獨有不然
者豈京考之制可行于畿甸而不可行于各省耶甚非
聖世同文之治也查得嘉靖六年本部題准各省鄉試
比照兩京事例遣京官二員前去主考一時號為得人
乃行之二科輒以報罷則以監臨主考禮節小嫌遂使
同文大典不無畿省之異今科臣象春有見于此議重
内簾廷相議擇内簾之官繼先議照嘉靖六年事例用
京官主考其意相同俱可依議合無仍照舊例凡遇鄉
試之年各省巡按先期奏請本部具題于在廷諸臣訪
其學行兼優者疏名上請每省分遣二員主考至用何
等衙門臨期取自上裁仍量道里遠近以為點差先後
其他分考不妨照舊每經各聘教官一員各該巡按及
提學官務要嚴加考選限三科以下卓有文行方准應
聘不許濫取充數仍于本省甲科有司監臨時揀選數
員同充考試簾以内一意校閱不得徇私干犯簾以外
一意糾察不得越爼侵事有不然者各所司參奏至于
禮節坐次之間應繼先所議奉命典試諸臣在監臨提
調之上不得仍前争競以傷大體以致阻格庶京省一
體文教同風此試官之所當議也
一議程式夫士子中式既籍其名以獻矣并錄其文以
風四方制也后乃惟主司代為之所錄非所取致使草
茅自獻之意蕩然無遺非以樹向往之的明正始之義
也且先時預擬有洩漏之嫌臨卷摛詞妨校閱之務緩
其所急而急其所緩計莫有不便于此者夫入彀之英文
必可采而裒集即可成錄縱風簷未盡所長主司者一
刪潤之足矣奚必窮年累月躬自撰擬而后為工哉先
是科臣王士性曾有此議今萬象春張棟所陳俱為有
見行令兩京各省考試官今後場中不許撰文就將中
式文卷其純正典實足為程式者依制刊刻其後場果
學問該博洞悉時務者即前場稍有未純亦許甄拔登
錄以示崇重實學之意中間有字句煩複文不甚安而
才思充滿者不妨稍為修飾但不許增損過多致掩初
意仍候錄卷觧部之日本部即行比對有仍前代撰者
參奏罰治若謂場中之校閱甚煩而鎖闈之時日有限
必候取定士子之文斟酌登錄恐致稽遲合無少破舊
例姑限次月初旬開榜似亦無害如此則庶乎事體從
容文皆實錄而四方之士咸彬彬然求合于矩度矣此
試錄之所當議也
一議進題查得京闈鄉試會試進題御覽一以見臣子
執事之恪一以慰聖明側席之懷由來久矣顧繕寫不
正則蹈欺慢進呈不早則致稽遲不得不預擇善書之
人徹夜書寫以圖早進乃洩漏之弊往往在此夫以京
闈近在輦轂之下而不以題聞臣子所不敢也以進呈之
故而時刻轉相洩漏致辱盛典尤臣子所不安也合無
擬題已定先莊寫一通向闕設案捧至其考試等官行
一拜三叩頭禮待士子散題已畢然後進呈大約不出
辰卯二時則庶乎不失臣子敬慎之忱而亦可免先時
洩漏之患此進題之所當議也
一議覈卷為照士子三試墨卷謄寫送部名為公據硃
卷猶未觧部也續經言官建議硃墨二卷一併觧部不
許謄寫真跡尚在一有物議即可取而評之公私立辨
法甚當也顧行之未久旋復如故殊失解卷初意今科
臣萬象春議要于各省直揭曉之後即將硃墨真卷解
部本部會同該科辨驗是否原卷通行嚴閱如有文理
不通者量行奏斥一二以示戒懲相應依擬合無通
行各該衙門查照該科所議即于揭榜三日之内發
觧試卷仍以揭榜日期容臣等會同參閱施行至于
閱過數卷亦宜申飭所司盡數收貯以備不時查核
如有私自𫝊覽致有遺失者責在典守此核卷之所
當議也
一議覆試為照朝廷設科取士法嚴令行且二百年來
未聞有假公典以濟已私者近因一二夤緣之徒犯科
作奸被論削籍殊玷盛典今科臣萬象春張維新俱建
議覆試先是王士性議亦及此誠為革奸之法顧諸臣
所見不同言亦稍異在萬象春則泛指形迹著聞為人
指摘者在張維新則槩指大臣子弟在王士性則直指
京堂三品以上子弟臣等反覆思惟覆試之說緣實跡
者不問大臣及民間子弟即行參奏勅下本部會同都
察院該科并原奏官鎖院覆試關防搜檢一切如故若
係南京科道官參奏者不必會同試題大要明白正大
經書論策四篇而止比照中式卷不甚相遠即准中式
甚荒謬不堪者請旨斥落為民被參舉人或有當年丁
憂與自揣不堪遷延規避不赴會試者行原籍起送如
中途稱病及到部稱病不出或被參在逃者即行除名
不必覆試併咨到司坐以應得之罪夫待參奏而行覆
試則真才不蒙謗而被疑覆試而因參奏官員則夤緣
者難匿瑕而掩垢凡參奏者即槩行嚴試則法令均一
人皆不敢有倖進之心庶乎事制曲防弊端永絶得人
之盛恒必由之矣此覆試之所當議也
一議關防為照京闈欽差監試二員非但防範糾察乃
其專責即場中事務孰非倚重而責成之者其任亦重
且鉅矣查得往年監試御史被命之後不即入院雖稱
往來監督似非事體且既奉有專責亦宜自為關防合
無今後監試御史即於欽遣次日入院至於聘到考官
舊規順天安插豈不稱便臣等切謂府門之啟閉無時
而從役之往來甚煩名為關防實乃故事查得三場考
選例有巡視御史二員合無令後考官到京送赴察院
嚴加扄鑰多撥兵番巡察或即同起居尤為慎密候順
天府會宴之日即于是早伴行入朝主考監試等官陛
辭交割監試御史方回南京鄉試查照前例一體遵行
庶可杜絶奸弊此關防之所當議也今據科臣所見與
臣等所議覆者雖大槩有此數端而内簾不許撰錄與
外簾不許閱卷似尤為切要者盖主司不分心於試錄
則校閱精而去取必當監臨不分心於試卷則防檢密
而奸弊不生庶乎祖制可復臣職可明而弊習亦頓革
故臣等以是為要宜嚴行申飭者也抑臣又有說焉薦
賢為國者藎臣之上務也明罰勅法者哲后之大機也
臣所議數事亦有經言官條議部臣題覆者豈不班班
可考然有視為冗談漫不加意彼其敢于抗明詔而樂
因循者何也則罰之輕而人易犯之也况未必罰乎今
科臣張棟欲請陛下復嚴禁之罰其見良是合無自後
各省直考校監試等官敢有沿襲舊套故違明禁者即
重行議處則法嚴而人心知畏弊有不盡釐遴選有不
盡公者臣等所不信也如兩京監試不許與聞編號布
按二司不許仍充總裁减外簾以省奔命之煩扄各房
以杜通同之弊禁積役以屏傳逓之奸與夫文格之當
辨也士習之當正也諸臣所議纖悉具備均于重典有
裨是在監試主試督學諸臣一加意焉可無俟臣等喋
喋矣伏候聖裁奉聖旨科場事宜既酌議停當各處試
官准照嘉靖七年例差用還酌量地方遠近先期奏請
監臨等官不許干預内簾事務其餘俱依擬著實遵行
有故違的你部裏及該科參奏重治
弇山堂别集卷八十三
