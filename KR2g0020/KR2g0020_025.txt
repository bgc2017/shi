春秋臣傳卷二十五宋王當撰
昭公三
楚沈尹戌
沈尹戌楚沈尹也為左司馬囊瓦為令尹城郢戌曰子
常必亡郢苟不能衞城無益也古者天子守在四夷天
子卑守在諸侯諸侯守在四鄰諸侯卑守在四竟慎其
四竟結其四援民狎其野三務成功民無内憂而又無
外懼國焉用城今吳是懼而城於郢守已小矣卑之不
獲能無亡乎昔梁伯溝其公宫而民潰民棄其上不亡
何待夫正其疆埸脩其土田險其走集親其民人明其
伍候信其鄰國慎其官守守其交禮不僭不貪不懦不
耆完其守備以待不虞又何畏矣詩曰無念爾祖聿脩
厥德無亦監乎若敖蚡冒至于武文土不過同慎其四
竟猶不城郢今土數圻而郢是城不亦難乎定四年吳
伐楚舍舟于淮汭自豫章與楚夾漢戌謂子常曰子㳂
漢而與之上下我悉方城外以毁其舟還塞大隧直轅
冥阨子濟漢而伐之我自後擊之必大敗之既謀而行
武城黑謂子常曰吳用木也我用革也不可久也不如
速戰史皇謂子常曰楚人惡子而好司馬若司馬毁吳
舟于淮塞城口而入是獨克吳也子必速戰不然不免
乃濟漢吳敗之五戰及郢戌及息而還戰于雍澨傷子
諸梁嗣
晉士彌牟(景伯)
士彌牟晉大夫士景伯也士文伯之子世為理官二十
五年夏會于黃父謀王室也趙簡子令諸侯之大夫輸
王粟具戍人曰明年將納王宋樂大心曰我不輸粟我
於周為客若之何使客士伯曰子奉君命以會大事而
宋背盟無乃不可乎右師不敢對受牒而退士伯告簡
子曰宋右師必亡奉君命以使而欲背盟以干盟主無
不祥大焉三十二年魏舒韓不信合諸侯之大夫于狄
泉且令城成周士彌牟營成周計丈數揣高卑度厚薄
仞溝洫物土方議遠邇量事期計徒庸慮財用書餱糧
以令役於諸侯屬役賦丈書以授帥而效諸劉子韓簡
子臨之以為成命定元年正月城成周庚寅裁宋仲幾
不受功曰滕薛郳吾役也薛宰曰宋為無道絶我小國
於周以我適楚故我常從宋晉文公為踐土之盟曰凡
我同盟各復舊職若從踐土若從宋亦唯命仲幾曰踐
土固然薛宰曰薛之皇祖奚仲居薛以為夏車正奚仲
遷于邳仲虺居薛以為湯左相若復舊職將承王官何
故以役諸侯仲幾曰三代各異物薛焉得有舊為宋役
亦其職也士彌牟曰晉之從政者新子姑受功歸吾視
諸故府仲幾曰縱子忘之山川鬼神其忘諸乎士伯怒
謂韓簡子曰薛徵於人宋徵於鬼宋罪大矣且巳無辭
而抑我以神誣我也啓寵納侮其此之謂矣必以仲幾
為戮乃執仲幾以歸三月歸諸京師
宋樂祁犂
樂祁犂字子梁宋司城也子罕之孫二十五年魯叔孫
昭子聘于宋宋公宴之語相泣也祁曰哀樂而樂哀皆
喪心也心之精爽是為魂魄魂魄去之何以能久冬叔
孫宋公俱卒定公九年子明謂桐門右師曰吾猶衰絰
而子擊鍾何也右師曰喪不在此故也既而告人曰巳
衰絰而生子余何故舍鍾子明聞之怒言於公曰右師
將作亂乃逐桐門右師
魯仲孫何忌
仲孫何忌魯卿仲孫貜之子也是曰孟懿子昭公之伐
季氏使郈孫逆懿子孟氏使登西北隅以望季氏見叔
孫氏之旌以告執郈昭伯殺之遂伐公徒公遂行哀七
年季康子欲伐邾乃饗大夫以謀之孟孫曰二三子以
為何如諸大夫對曰禹合諸侯於塗山執玉帛者萬國
今其存者無數十焉唯大不字小小不事大也秋伐邾
及范門猶聞鍾聲大夫茅成子請告於吳不許曰魯擊
柝聞於邾吳二千里不三月不至何及於我且國内豈
不足師遂入邾初哀三年司鐸火火踰公宫桓僖災救
火者皆曰顧府南宫敬叔至命周人出御書俟於宫曰
庀女而不在死子服景伯至命宰人出禮書以待命命
不共有常刑富父槐至曰無備而官辦者猶拾瀋也於
是乎去表之槀道還公宫孔子在陳聞火曰其桓僖乎
齊梁邱據
梁邱據字子猶齊嬖大夫也齊景公疾據請誅祝固史
嚚晏子諫而止公曰據與我和晏子以為同也非和也
語並見晏嬰傳定十年公會齊侯于夾谷孔子相齊侯
將享公仲尼謂據曰齊魯之故吾子何不聞焉事既成
矣而又享之是勤執事也且犧象不出門嘉樂不野合
饗而既具是棄禮也若其不具用秕稗也用秕稗君辱
棄禮名惡子盍圖之夫享所以昭德也不昭不如其巳
也乃不果享
楚囊瓦
囊瓦字子常楚令尹子囊之孫也定三年蔡昭侯為兩
佩與兩裘以如楚獻其一於昭王子常欲之弗與三年
止之唐成公如楚有兩肅爽馬子常欲之弗與亦三年
止之及唐人獻馬蔡人獻佩乃歸蔡侯唐侯四年冬蔡
侯吳子唐侯伐楚子常三戰不克遂奔鄭吳人五戰及
郢楚子奔隨申包胥乞師於秦明年敗吳師楚子乃歸
初鬭且廷見子常子常與之語問蓄貨聚馬歸以語其
弟曰令尹其不免乎問蓄聚積實如餓豺狼焉殆必亡
也昔鬭子文三舍令尹無一日之積恤民之故也成王
聞子文之朝不及夕也於是乎每朝設脯一束糗一筐
以羞子文至於今令尹秩之成王每出子文之祿必逃
王止而後復人謂子文曰人生求富而子逃之何也對
曰夫從政者以庇民也民多曠者而我取富焉是勤民
以自封也死無日矣我逃死非逃富也故莊王之世滅
若敖氏唯子文之後在至今為楚良臣是不先恤民而
後已之富乎今子常相楚四境盈壘道殣相望是之不
恤而蓄聚不厭積貨滋多蓄怨滋厚不亡何待
贊曰沈尹戌天資忠正勇而有謀雖見背於子常其功
不遂其志亦壯矣士景伯雖未能片言折獄亦不至貪
以敗官能世其家也孟懿子兄弟事仲尼者也昭公之
出何忌之忠無聞反為之伐公徒懿子問孝孔子對以
無違孟懿子未免有違者也推事親則事君可知矣敬
叔尚賢於兄哉囊瓦昏墨信讒害忠良喪國家舉身以
亡可勝誅哉
春秋臣傳卷二十五
