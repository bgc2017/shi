春秋臣傳卷四宋王當撰
莊公
晉士蔿
士蔿字子轝晉大夫也劉累之後在周爲杜氏宣王殺
杜伯杜伯之子陽奔晉生蔿為士故以士為氏初桓莊
之族偪獻公患之蔿曰去富子則羣公子可謀也已公
曰爾試其事蔿與羣公子謀譛富子而去之明年又與
羣公子謀使殺游氏之二子告晉侯曰不過二年君必
無患又明年蒍使羣公子盡殺游氏之族乃城聚而處
之冬晉侯圍聚盡殺羣公子晉侯將伐虢蔿曰不可虢
公驕若驟得勝於我必棄其民無衆而後伐之欲禦我
誰與夫禮樂慈愛戰所畜也虢弗畜也亟戰將饑晉侯
為太子城曲沃蔿曰太子不得立矣分之都城而位以
卿先為之極又焉得立不如逃之無使罪至為吳泰伯
不亦可乎既而太子見殺初晉侯使蒍為二公子築蒲
與屈不慎寘薪焉夷吾訴之公使讓之蒍稽首而對曰
臣聞之無喪而慼憂必讎焉無戎而城讎必保焉寇讎
之保又何慎焉守官廢命不敬固讎之保不忠失忠與
敬何以事君詩云懷德維寧宗子維城君其修德而固
宗子何城如之三年將尋師焉焉用愼退而賦曰狐裘
尨茸一國三公吾誰適從
魯季子
季子名友魯莊公母弟也諡曰成初季子之將生也桓
公使卜楚邱之父卜之曰男也其名曰友在公之右閒
于兩社爲公室輔及生有文在手曰友遂以命之莊公
疾問後於季子對曰臣以死奉般公曰鄉者叔牙謂慶
父材季子曰夫何敢是將爲亂乎八月公薨子般即位
共仲使賊子般于黨氏成季奔陳立閔公公使召諸陳
公次于郎以待之書曰季子來歸嘉之也二年八月共
仲使賊公于武闈成季以僖公適邾共仲奔莒季子乃
入立之以賂求共仲于莒莒人歸之及密乃縊僖元年
冬莒人來求賂友敗諸酈獲莒子之弟挐嘉獲之也十
六年三月壬申卒書曰公子季友貴之也
楚令尹子文
令尹子文姓鬭名榖於菟楚大夫也初若敖娶於䢵生
鬭伯比隨其母畜於䢵淫於䢵子之女生子文焉䢵夫
人使棄諸夢中虎乳之䢵子田見之遂使收之楚人謂
乳榖謂虎於菟故命之曰榖於菟莊之三十年楚人殺
子元子文始為令尹自毁其家以紓楚國之難三仕三
巳喜愠不形於色成得臣伐陳取焦夷城頓而還子文
以為之功使為令尹叔伯曰子若國何對曰吾以靖國
也夫有大功而無貴仕其人能靖者與有幾僖之二十
七年楚子將圍宋使子文治兵於睽終朝而畢不戮一
人子玉治兵於蒍終日而畢鞭七人貫三人耳國老皆
賀子文子文飲之酒蒍賈尚幼後至不賀子文問之對
曰不知所賀子之傳政於子玉曰以靖國也靖諸内而
敗諸外所獲幾何子玉之敗子之舉也舉以敗國將何
賀焉子玉剛而無禮不可以治民過三百乘不能以入
矣苟入而賀何後之有既而子玉果敗卒子般嗣
般字子揚初子文之兄司馬子良生子越椒子文曰是
子也熊虎之狀而豺狼之聲弗殺必滅若敖氏矣諺曰
狼子野心是乃狼也其可畜乎子良不可子文以為大
慼及將死聚其族曰椒也知政乃速行矣無及於難且
泣曰鬼猶求食若敖氏之鬼不其餒而及子文卒般為
令尹子越譖而殺之子越為令尹遂處烝野將攻王楚
莊王與戰于皐滸遂滅若敖氏般之子克黃使於齊還
及宋聞亂其人曰不可入矣克黃曰棄君之命獨誰受
之君天也天可逃乎遂歸復命而自拘於司敗王思子
文之治楚國也曰子文無後何以勸善也使復其所改
命曰生越椒字伯棼文公九年來聘執幣傲叔仲惠伯
知其必滅若敖氏曰傲其先君神弗福也
周内史過
内史過周大夫也三十二年有神降于莘惠王問於過
曰是何故有之乎對曰有之國之將興其君齊明中正
精潔惠和其德足以昭其馨香其惠足以同其人民神
饗而民聽民神無怨故明神降之觀其德政而均布福
焉國之將亡其君貪冒辟邪淫泆荒怠粗穢暴虐其政
腥臊馨香不登其刑矯誣百姓攜貳明神不蠲而民有
遠志民神怨恫無所依懷故神亦往焉觀其苛慝而降
之禍是以或見神以興亦或以亡昔夏之興也祝融降
於崇山其亡也回祿信于聆隧商之興也檮杌次于丕
山其亡也夷羊在牧周之興也鸑鷟鳴于岐山其衰也
杜伯射王于鄗是皆明神之志也王曰今是何神也對
曰其丹朱之神乎王曰其誰受之對曰在虢土臣聞之
道而得神是謂馮福淫而得神是謂貪禍今虢少荒其
亡乎王曰吾其若之何對曰以其物享焉王從之使祝
史奉犧牲玉鬯往獻過至於虢虢公使史嚚享焉神賜
之土田史嚚曰虢其亡乎吾聞之國將興聽於民將亡
聽於神神聰明正直而壹者也依人而行虢多涼德其
何土之能得過歸以告王曰虢必亡矣虐而聽於神不
禋於神而求福焉神必禍之不親於民而求用焉民必
違之精意以享禋也慈保庶民親也今虢動匱百姓以
逞其違離民怒神而求利焉不亦難乎僖五年晉滅虢
十一年晉以㔻鄭之亂來告王召武公及過賜晉侯命
受玉惰過歸告王曰晉侯其無後乎王賜之命而惰於
受瑞是自棄也其何繼之有禮國之幹也敬禮之輿也
不敬則禮不行禮不行則上下昏何以長世夫拜不稽
首誣其王也晉侯誣王人亦誣之大臣享其祿弗諫而
阿之亦必及焉十五年惠公隕于韓二十四年秦人殺
子金子公
魯御孫
御孫魯大夫也莊公丹桓宫之楹刻其桷皆非禮也御
孫諫曰儉德之共也侈惡之大也先君有共德而君納
諸大惡無乃不可乎二十四年秋哀姜至公使宗婦覿
用幣非禮也御孫曰男贄大者玉帛小者禽鳥以章物
也女贄不過榛栗棗脩以告虔也今男女同贄是無别
也男女之别國之大節也而由夫人亂之毋乃不可乎
弗聽閔公哀姜之娣叔姜之子也慶父通於哀姜哀姜
欲立之閔公之死哀姜與知之故孫于邾齊桓公取而
殺之以其尸歸君子以齊人之殺哀姜也為巳甚矣女
子從人者也
楚鬻拳
鬻拳楚之閽也初拳強諫楚子楚子不從臨之以兵懼
而從之拳曰吾懼君以兵罪莫大焉遂自刖也楚人以
爲大閽謂之大伯使其後掌之君子曰鬻拳可謂愛君
矣諫以自納於刑刑猶不忘納君於善
贊曰士蔿季友子文之後皆大惟其忠於君利於國而
不爲私也季友討共仲其大義滅親者乎經稱公子友
敗莒師獲莒挐榖梁稱友謂挐曰吾二人不相說士卒
何罪屏左右而搏若然豈所謂敗其師乎子文讓子玉
而身下之知其愎而求靖也而不慮屈國喪師之為患
故仲尼謂其忠矣而未仁也魯秉周禮其士大夫皆閑
於先王之典而明得失若衆仲哀伯申繻御孫其多識
君子哉異哉鬻拳之愛君也有愛君之誠而不知愛君
之道豈忠勇而未始學邪
春秋臣傳卷四
