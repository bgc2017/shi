春秋臣傳卷十一宋王當撰
宣公
魯孟獻子
孟獻子孟文伯之子仲孫蔑也爲魯卿九年春天王使
來徵聘夏蔑聘於周王以爲有禮厚賄之楚子圍宋獻
子言於公曰臣聞小國之免於大國也聘而獻物於是
有庭實旅百朝而獻功於是有容貎采章嘉淑而有加
貨謀其不免也今楚在宋君其圖之公說明年會楚于
宋襄三年盟于長樗獻子相公稽首知武子曰天子在
而君辱稽首寡君懼矣獻子曰以敝邑介在東表密邇
仇讎寡君將君是望敢不稽首七年夏四月三卜郊不
從乃免牲獻子曰吾乃今而後知有卜筮夫郊祀后稷
以祈農事也是故啓蟄而郊郊而後耕今既耕而卜郊
宜其不從也十五年宋向戌來聘見獻子之室尤之曰
子有令聞而美其室非所望也對曰我在晉吾兄為之
毁之重勞且不敢閒獻子善觀人郤錡來聘將事不敬
知其必亡鄭子耳一歲三用師知其必有災既而悉如
其言子它是爲子服氏季文子相宣成無衣帛之妾無
食粟之馬仲孫它曰子為魯上卿相二君矣妾不衣帛
馬不食粟人其以子爲愛且不華國乎文子曰吾亦願
之然吾觀國人其父兄之食麤而衣惡而我美妾與馬
無乃非相人乎且吾聞以德榮為國華未聞以妾與馬
文子以告獻子獻子囚之七日自是子服之妾衣不過
七升之布馬食不過稂莠文子聞之曰過而能改民之
上也使爲上大夫
楚孫叔敖
孫叔敖楚令尹蔿艾獵也父曰蔿賈叔敖兒時出遊而
還憂而不食母問其故泣而對曰吾聞見兩頭蛇者死
今日吾見兩頭蛇恐去死無日矣母曰今蛇安在曰吾
恐他人又見已埋之也母曰無憂有隂德者陽報之德
勝不祥仁除百禍人聞之皆喻其仁也虞邱子薦之以
自代少焉虞邱子家干法叔敖執而戮之虞邱子喜入
言於王曰叔敖果可使持國政奉法公平未治而人信
之十一年城沂使封人慮事以授司徒量功命日分財
用平板榦稱畚築程土物議遠邇略基趾具餱糧度有
司三旬而成不愆于素十二年楚子圍鄭既及鄭平晉
人救鄭楚子北師將飲馬於河而歸聞晉師既濟王欲
還嬖人伍參欲戰敖弗欲曰昔歲入陳今兹入鄭不無
事矣戰而不捷參之肉其足食乎參曰若事之捷孫叔
爲無謀矣令尹南轅反旆王告令尹改乘轅而北之次
于管以待之晉魏錡趙旃怒楚師乙夘王乘左廣以逐
趙旃晉人懼二子之怒楚師也使軘車逆之楚人望其
塵亦懼王之入晉軍也遂出陳孫叔曰進之寧我薄人
無人薄我遂疾進師車馳卒奔乘晉軍晉軍大敗叔敖
爲令尹施教道民上下和合民皆樂其生莊王以爲幣
輕更以小爲大百姓不便皆去其業敖言於王曰前日
更幣今市令來言市亂民莫安其處次行不定臣請遂
令復如故王許之下令三日而市復楚俗好庳車王以
爲不便馬欲下令更之敖曰令數下民不知所從臣請
教閭里盡高其梱居半歲民悉自高其車此不教而民
從其化近者視而效之遠者望而法之故三得相而不
喜知其材自得之也三去相而不悔知非已之罪也時
有優孟者敖知其賢善待之病且死屬其子曰我死汝
必貧困若往見優孟言我孫叔敖子也居數年其子窮
困負薪逢優孟孟曰若無遠有所之即為叔敖衣冠抵
掌談語歲餘象叔敖楚王及左右不能别也以爲叔敖
復生欲以爲相孟曰婦言愼無為楚相不足為也如孫
叔敖之爲楚相盡忠爲廉以治楚國楚王得以霸今死
其子無立錐之地貧困負薪以自飲食不足為也於是
莊王謝優孟乃召叔敖子封之寢邱四百戶後十世不
絶
楚申叔時
申叔時楚之申大夫也夏徵舒之母曰夏姬陳靈公通
之徵舒弑靈公十一年冬楚子伐之因縣陳叔時使于
齊反復命而退王使讓之曰夏徵舒爲不道弑其君寡
人以諸侯討而戮之諸侯縣公皆慶寡人女獨不慶何
故對曰夏徵舒之罪大矣討而戮之君之義也抑人有
言曰牽牛以蹊人之田而奪之牛牽牛以蹊者信有罪
矣奪之牛者不亦甚乎諸侯之從也曰討有罪也今縣
陳貪其富也以討召諸侯而以貪歸之無乃不可乎王
曰善哉吾未之聞也反之可乎對曰可哉吾儕小人所
謂取諸其懷而與之也乃復封陳楚子圍宋不克將去
之叔時僕曰築室反耕者宋必聽命從之宋人懼請成
楚共王將北師叔時老矣在申聞之曰子反必不免信
以守禮禮以庇身信禮之亡欲免得乎成十六年晉厲
公伐鄭楚子救之過申子反入見叔時曰師其何如對
曰德刑詳義禮信戰之器也德以施惠刑以正邪詳以
事神義以建利禮以順時信以守物民生厚而德正用
利而事節時順而物成上下和睦周旋不逆求無不具
各知其極故詩曰立我烝民莫匪爾極是以神降之福
時無災害民生敦厖和同以聽莫不盡力以從上命致
死以補其闕此戰之所由克也今楚内棄其民而外絶
其好瀆齊盟而食話言奸時以動而疲民以逞民不知
信進退罪也人恤所底其誰致死子其勉之吾不復見
子矣果敗于鄢陵孔子讀史至楚復陳喟然歎曰賢哉
楚王輕千乘之國而重一言之信匪申叔之信不能達
其義匪莊王之賢不能受其訓
鄭子良(去疾)
子良名去疾鄭穆公之庶子也爲鄭卿初文公有賤妾
曰燕姞夢天與已蘭曰予爲伯儵予而祖也以是爲而
子以蘭有國香人服媚之如是既而文公見之與之蘭
而御之辭曰妾不才幸而有子將不信敢徵蘭乎公曰
諾生穆公命之曰蘭石癸曰吾聞姬姞耦姞吉人也后
稷之元妃也今公子蘭姞甥也天或啓之必將爲君其
後必蕃穆公生十一子子然及子孔亡子羽不爲卿子
罕子駟子良子國子印子豐子游是爲七穆靈公卒鄭
人欲立子良辭曰以賢則去疾不足以順則公子堅長
乃立襄公襄公將去穆氏而舍子良子良不可曰穆氏
宜存則固願也若將亡之則亦皆亡去疾何爲乃舍之
皆爲大夫十年楚伐鄭晉救鄭鄭敗楚師于柳棼國人
皆喜唯子良憂曰是國之災也吾死無日矣自是晉楚
交伐卒子子耳嗣襄十年子耳侵宋北鄙孟獻子曰鄭
其有災乎師競已甚周猶不堪競況鄭乎有災其執政
之三士乎十月五族聚羣不逞之人因公子之徒以作
亂殺子駟子國子耳
衛孫良夫(桓子)
孫良夫衛卿也是爲孫桓子成二年衛侵齊衛師敗新
築人仲叔于奚救桓子桓子是以免衛人賞之以邑辭
請曲縣繁纓以朝仲尼聞之曰惜也不如多與之邑唯
器與名不可以假人君之所司也名以出信信以守器
器以藏禮禮以行義義以生利利以平民政之大節也
若以假人與人政也政亡則國家從之弗可止也巳三
年衛侯使孫良夫來聘且尋盟公問臧宣叔曰中行伯
之於晉也其位在三孫子之於衛也位爲上卿將誰先
對曰次國之上卿當大國之中中當其下下當其上大
夫小國之上卿當大國之下卿中當其上大夫下當其
下大夫上下如是古之制也衛在晉不得爲次國晉爲
盟主其將先之丙午盟晉丁未盟衛禮也
楚公子嬰齊
公子嬰齊字子重楚莊王之弟也爲左令尹成二年晉
伐齊楚救齊將起師子重曰君弱羣臣不如先大夫師
衆而後可詩曰濟濟多士文王以寧文王猶用衆況吾
儕乎且先君莊王屬之曰無德以及遠方莫如惠恤其
民而善用之乃大戶已責逮鰥救乏赦罪悉師王卒盡
行師于蜀十一月公及諸侯之大夫盟嬰齊于蜀卿不
書匱盟也於是乎畏晉而竊與楚盟故曰匱盟蔡侯許
男不書乘楚車也謂之失位君子曰位其不可不愼也
乎蔡許之君一失其位不得列於諸侯況其下乎詩曰
不解於位民之攸墍其是之謂乎是行也晉辟楚畏其
衆也君子曰衆之不可已也大夫為政猶以衆克況眀
君而善用其衆乎泰誓所謂商兆民離周十人同者衆
也
楚公子側
公子側字子反楚司馬也楚子之圍宋也華元夜登子
反之床而起之子反曰子之國何如華元曰憊矣易子
而食之析骸而炊之子反曰嘻甚矣憊吾聞之也圍者
柑馬而秣之使肥者應客是何子之情也華元曰吾聞
之君子見人之厄則矜之小人見人之厄則幸之吾見
子之君子也是以告情於子也子反曰諾勉之矣吾軍
亦有七日之糧爾盡此不勝將去而歸子反告於莊王
王曰嘻甚矣憊雖然吾今取此然後而歸子反曰不可
臣已告之矣軍有七日之糧爾莊王怒曰子曷爲告之
子反曰以區區之宋猶有不欺人之臣可以楚而無乎
是以告之也莊王曰諾乃許之平成十六年晉楚遇于
鄢陵楚晨壓晉軍而陳旦而戰見星未已子反命軍吏
察夷傷補卒乘繕甲兵展車馬雞鳴而食唯命是聽晉
人患之苖賁皇徇曰蒐乘補卒秣馬利兵修陳固列蓐
食申禱明日復戰乃逸楚囚王聞之召子反謀子反醉
而不能見王曰天敗楚也乃宵遁王使謂子反曰子無
以爲過不榖之罪也子反再拜稽首曰君賜臣死死且
不朽臣之卒實奔臣之罪也王使止之弗及而卒
贊曰孟獻子忠足以事君辭足以應敵智足以慮事從
容蹈禮終始無闕孟子稱其有友五人信矣三桓之後
孟氏多賢豈非習獻子之禮邪申叔時一言而復陳國
仁人之言哉然莊王亦賢矣子反知謀之而不能用宜
其取敗若申叔者所謂古之謀人也子良辭千乘之國
不人亡而已存斯楚鄭所以爭得之也子重子反以貪
效尤而滅其族豈怒以沮亂者乎適足召讎敵也
春秋臣傳卷十一
