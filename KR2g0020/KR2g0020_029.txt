春秋臣傳卷二十九宋王當撰
定公二
魯子路
子路孔子弟子仲由也亦曰季路孔子為魯司寇十二
年使由為季氏宰將墮三都於是叔孫州仇墮郈季孫
斯將墮費公山不狃叔孫輙帥費人以襲魯公與三子
入于季氏之宫登武子之臺費人攻之弗克入及公側
仲尼命申句須樂頎下伐之敗諸姑蔑二子奔齊遂墮
費將墮成公斂處父謂孟孫墮成齊人必至于北門且
成孟氏之保障也無成是無孟氏也子偽不知我將不
墮十二月公圍成弗克哀十四年小邾射以句繹來奔
曰使季路要我吾無盟矣使子路子路辭季康子使冉
有謂之曰千乘之國不信其盟而信子之言子何辱焉
對曰魯有事于小邾不敢問故死其城下可也彼不臣
而濟其言是義之也由弗能後子路又為衞孔氏宰初
定十四年衞世子蒯瞶奔宋及靈公卒子輙立是為出
公哀十五年蒯瞶因渾良夫入衞迫孔悝強盟之遂劫
以登臺季子聞亂將入遇子羔將出曰弗及不踐其難
季子曰食焉不避其難子羔遂出子路入及門公孫敢
門焉曰無入為也季子曰是公孫也求利焉而逃其難
由不然利其禄必救其患有使者出乃入曰太子焉用
孔悝雖殺之必或繼之且曰太子無勇若燔臺半必舍
孔叔太子聞之懼下石乞盂黶敵子路以戈擊之斷纓
子路曰君子死冠不免結纓而死孔子聞衞亂曰柴也
其來由也死矣
衞子貢
子貢孔子弟子端木賜也衞人亦曰衞賜十五年春邾
隠公來朝子貢觀焉邾子執玉高其容仰公受玉卑其
容俯子貢曰以禮觀之二君者皆有死亡焉夫禮死生
存亡之體也將左右周旋進退俯仰於是乎取之朝祀
喪戎於是乎觀之今正月相朝而皆不度心巳亡矣嘉
事不體何以能久高仰驕也卑俯替也驕近亂替近疾
君為主其先亡乎五月壬申公薨仲尼曰賜不幸言而
中是使賜多言者也哀七年公會吳于鄫太宰嚭召季
康子康子使子貢辭太宰嚭曰國君道長而大夫不出
門此何禮也對曰豈以為禮畏大國也大國不以禮命
於諸侯苟不以禮豈可量也寡君既共命焉其老豈敢
棄其國太伯端委以治周禮仲雍嗣之斷髮文身臝以
為飾豈禮也哉有由然也十二年公會吳于橐臯吳子
使太宰嚭請尋盟公不欲使子貢對曰盟所以周信也
弗可改也已若猶可改日盟何益今吾子曰必尋盟若
可尋也亦可寒也乃不尋盟吳徵會于衞初衞殺吳行
人且姚而懼謀於子羽子羽欲勿往子木曰吳雖無道
猶足以患衞往也長木之斃無不摽也國狗之瘈無不
噬也而況大國乎秋衞侯會吳于鄖吳人欲執之藩衞
侯之舍子貢請束錦以行語及衞故太宰嚭曰寡君願
事衞君衞君之來也緩寡君懼故將止之子貢曰衞君
之來必謀於其衆其衆或欲或否是以緩來其欲來者
子之黨也其不欲來者子之讎也若執衞君是墮黨而
崇讎也夫墮子者得其志矣且合諸侯而執衞君誰敢
不懼墮黨崇讎而懼諸侯或者難以霸乎太宰嚭說乃
舍衞侯十六年四月已丑孔子卒公誄之曰旻天不弔
不憖遺一老俾屏余一人以在位煢煢余在疚嗚呼哀
哉尼父無自律子貢曰君其不沒於魯乎夫子之言曰
禮失則昏名失則愆失志為昏失所為愆生不能用死
而誄之非禮也稱余一人非名也君兩失之衞出公自
城鉏使以弓問子貢且曰吾其入乎子貢稽首受弓對
曰臣不識也私於使者曰詩曰無競惟人四方其順之
若得其人四方以為主而國於何有卒于越
衞公叔文子(發)
公叔文子衞公叔發也初文子朝而請享靈公退見史
鰌而告之史鰌曰子必禍矣子富而君貪罪其及子乎
然無害子臣可以免富而能臣必免於難上下同之戌
也驕其亡乎文子卒衞侯始惡於公叔戌逐之十四年
戌來奔
齊犂彌
犂彌齊大夫也十年春魯及齊平夏公會齊侯于夾谷
孔子相彌言於齊侯曰孔丘知禮而無勇若使萊人以
兵劫魯侯必得志焉齊侯從之孔子以公退曰士兵之
兩君合好而裔夷之俘以兵亂之非齊君所以命諸侯
也裔不謀夏夷不亂華俘不干盟兵不偪好於神為不
祥於德為愆義於人為失禮君必不然齊侯聞之遽辟
之將盟齊人加於載書曰齊師出竟而不以甲車三百
乘從我者有如此盟孔子使兹無還揖對曰而不反我
汶陽之田吾以共命者亦如之齊人來歸鄆讙龜隂之
田
吳太宰嚭
太宰嚭字子餘姓伯氏楚伯州犂之子也郤宛之難出
奔吳為太宰以謀楚楚自昭王即位無歲不有吳師吳
卒入郢哀十三年越入吳吳師敗申叔儀乞糧於公孫
有山氏曰佩玉繠兮余無所繫之旨酒一盛兮余與褐
之父睨之對曰粱則無矣麤則有之若登首山以呼曰
庚癸乎則諾王欲伐宋太宰曰可勝也而弗能居也乃
歸冬吳及越平二十二年越滅吳嚭復臣越
贊曰晏嬰有言君為社稷死則死為社稷亡則亡故崔
杼之亂晏子不死君子不以為怯子路孔氏之宰也而
死國難過於厚矣且政不及焉雖不死不害孟子曰可
以死可以無死死傷勇子路之死殆傷勇矣子貢之辯
折諸侯者禮義而已遷史言其一出存魯亂齊破吳彊
晉而霸越此殆戰國縱横家附益之也鄖之會吳人執
衞侯子貢尚請束錦遊談以釋之存已而亡人殆非子
貢之志也不然子貢之辯豈無以存魯何至為此區區
也公叔文子富而好禮不以小忿棄大德此所以能與
其臣同升諸公也仲尼嘗用於魯其效聞於天下矣武
叔身親而目見且以子貢為賢而毁之犂彌何誅焉傳
越滅吳在二十二年二十四年季孫尚因嚭納賂於越
而太史公云越滅吳誅太宰嚭以不忠當以傳為正嚭
以貪佞亡吳復見容於越何佞人之難遠也
春秋臣傳卷二十九
