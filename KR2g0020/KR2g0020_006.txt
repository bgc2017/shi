春秋臣傳卷六宋王當撰
僖公
周富辰
富辰周大夫也二十四年鄭伐滑王使伯服游孫伯如
鄭請滑鄭伯怨惠王之入不與厲公爵也又怨襄王之
與衛滑也故不聽王命而執二子王怒將以狄伐鄭辰
諫曰不可臣聞之太上以德撫民其次親親以相及也
昔周公弔二叔之不咸故封建親戚以藩屏周管蔡郕
霍魯衛毛聃郜雍曹滕畢原酆郇文之昭也邘晉應韓
武之穆也召穆公思周德之不類故糾合宗族于成周
而作詩曰常棣之華鄂不韡韡凡今之人莫如兄弟其
四章曰兄弟䦧于牆外禦其侮如是則兄弟雖有小忿
不廢懿親今天子不忍小忿以棄鄭親其若之何庸勲
親親暱近尊賢德之大者也即聾從昧與頑用嚚姦之
大者也鄭有平惠之勲又有厲宣之親棄嬖寵而用三
良於諸姬為近四德具矣耳不聽五聲之和為聾目不
别五章之色為昧心不則德義之經為頑口不道忠信
之言為嚚狄皆則之四姦具矣夫兄弟之怨不懲於他
王其不可棄之王弗聽使頽叔桃子出狄師伐鄭王德
狄人將以其女為后辰諫曰不可臣聞之報者倦矣施
者未厭狄固貪惏王又啓之女德無極婦怨無終狄必
為患又弗聽初甘昭公通於隗氏王替隗氏頽叔桃子
曰我實使狄狄其怨我乎遂奉太叔以狄師攻王大敗
周師獲辰王出適鄭太叔居于温辰乃以其屬死之
虞宫之竒
宫之竒虞大夫也晉荀息請假道於虞以伐虢公曰宫
之竒存焉對曰宫之竒之為人也懦而不能強諫且少
長於君君暱之雖諫將不聽且夫翫好在耳目之前而
患在一世之後中智以上乃能慮之臣料虞公中智以
下也乃使荀息假道於虞虞公許之之竒諫曰晉國之
使其辭卑而幣重乃不便於虞虞公弗聽荀息里克帥
師會虞師滅下陽五年晉侯復假道於虞以伐虢之竒
諫曰虢虞之表也虢亡虞必從之晉不可啓寇不可翫
一之謂甚其可再乎諺所謂輔車相依唇亡齒寒者其
虞虢之謂也公曰晉吾宗也豈害我哉對曰太伯虞仲
太王之昭也太伯不從是以不嗣虢仲虢叔王季之穆
也爲文王卿士勲在王室藏之盟府將虢是滅何愛於
虞公曰吾享祀豐潔神必據我對曰臣聞之鬼神非人
實親惟德是依非德民弗和神弗享矣神所馮依將在
德矣若晉取虞而明德以薦馨香神其吐之乎弗聽之
竒出曰虞將亡矣吾不去懼及焉以其族行曰虞不臘
矣在此行也晉不再舉矣十二月滅虢師還館於虞遂
襲虞滅之執虞公故書曰晉人執虞公罪虞且言易也
宋司馬子魚
司馬子魚宋公子目夷也宋桓公疾大子兹父固請曰
目夷長且仁君其立之公命子魚子魚曰能以國讓仁
孰甚焉臣不及也且又不順遂走而退宋襄公即位以
公子目夷為仁使為左師以聽政於是宋治故魚氏世
爲左師十九年宋人執滕宣公夏公使邾文公用鄫子
于次睢之社欲以屬東夷子魚曰古者六畜不相為用
小事不用大牲而況敢用人乎祭祀以爲人民神之主
也用人其誰饗之齊桓公存三亡國以屬諸侯義士猶
曰薄德今一會而虐二國之君又用諸淫昏之鬼將以
求霸不亦難乎得死為幸秋宋人圍曹討不服也子魚
言於宋公曰文王聞崇亂而伐之軍三旬而不降退修
教而復伐之因壘而降詩曰刑于寡妻至于兄弟以御
于家邦今君德無乃猶有所闕而以伐人若之何盍姑
内省德乎無闕而後動二十一年秋諸侯會宋公于盂
子魚曰禍在此乎君欲巳甚其何以堪之於是楚執宋
公以伐宋始宋公與楚子期以乘車之會目夷諫曰楚
夷國也彊而無義請以兵車之會往宋公曰不可吾與
約以乘車之會自我為之自我隳之不可終以乘車往
楚人果伏兵車執宋公以伐宋楚知雖殺宋公猶不可
得宋國於是釋宋公公走之衛子魚曰國為君守之君
曷為不入然後逆襄公歸明年三月鄭伯如楚夏宋公
伐鄭子魚曰所謂禍在此矣楚人伐宋以救鄭十一月
已已朔宋公及楚人戰于泓宋人既成列楚人未既濟
子魚曰彼衆我寡及其未既濟也請擊之公曰不可既
濟而未成列又以告公曰未可既陳而後擊之宋師敗
績國人皆咎公公曰君子不重傷不禽二毛古之為軍
也不以阻隘也寡人雖亡國之餘不鼓不成列子魚曰
君未知戰勍敵之人隘而不列天贊我也阻而鼓之不
亦可乎若愛重傷則如勿傷愛其二毛則如服焉三軍
以利用也金鼓以聲氣也利而用之阻隘可也聲盛致
志鼔儳可也二十三年襄公卒傷於泓故也
晉荀息
荀息字叔晉大夫也獻公朝諸大夫而問焉寡人夜者
寢而不寐其意何也諸大夫有進對者曰寢不安與其
諸侍御有不在側者與獻公不應荀息進曰虞虢見與
獻公揖而進之遂與之謀息請以屈産之乘與垂棘之
璧假道於虞以伐虢公曰是吾寳也對曰若得道於虞
是我取之中府而藏諸外府也取之中廏而置之外廏
也公曰宫之竒存焉對曰宫之竒之為人也達心而懦
達心則其言略懦則不能強諫則君輕之且夫翫好在
耳目之前而患在一世之後此中智以上乃能慮之臣
料虞公中智以下也乃使息假道虞公許之夏荀息帥
師會虞師伐虢滅下陽先書虞賄故也五年復滅虢而
滅虞息牽馬操璧而前公曰璧則猶是也而馬齒加長
矣獻公使息傅奚齊公疾使召之曰以是藐諸孤辱在
大夫其若之何稽首而對曰臣竭其股肱之力加之以
忠貞其濟君之靈也不濟則以死繼之公曰何謂忠貞
對曰公家之利知無不為忠也送往事居耦俱無猜貞
也及里克將殺奚齊告息曰子將何如曰將死之里克
曰無益也荀息曰吾與先君言矣不可以貳能欲復言
而愛身乎雖無益也將焉辟之九年十月里克殺奚齊
于次息將死之人曰不如立卓子而輔之息立公子卓
以葬十一月里克殺卓子于朝息死之君子曰詩所謂
白圭之玷尚可磨也斯言之玷不可爲也荀息有焉
周内史叔興(事襄王)
内史叔興周大夫也十六年隕石于宋五隕星也六鷁
退飛過宋都風也叔興聘于宋宋襄公問焉曰是何祥
也吉凶焉在曰今兹魯多大喪明年齊有亂君將得諸
侯而不終退而告人曰君失問是隂陽之事非吉凶所
生也吉凶由人吾不敢逆君故也二十八年晉文公獻
楚俘于王王享醴命晉侯宥王命叔興策命晉侯為侯
伯賜之大路之服戎路之服彤弓一彤矢百玈弓矢千
秬鬯一卣虎賁三百人曰王謂叔父敬服王命以綏四
國糾逖王慝晉侯三辭從命曰重耳敢再拜稽首奉揚
天子之休命受策以出出入三覲叔興告王曰晉不可
不善也其君必霸不逆王命敬奉禮義王其善之王從
之使於晉者道相逮也及惠后之難王出在鄭晉侯納
之
鄭叔詹
叔詹鄭伯之弟也齊桓公會于寗母管仲曰鄭有叔詹
堵叔師叔三良爲政未可閒也宋伐鄭楚成王救鄭敗
宋公于泓鄭文夫人芈氏姜氏勞楚子于柯澤楚子使
師縉示之俘馘君子曰非禮也婦人送迎不出門見兄
弟不踰閾戎事不邇女器丁丑楚子入享于鄭夜出文
芈送于軍取鄭二姬以歸叔詹曰楚王其不没乎為禮
卒於無别將何以没諸侯是以知其不遂霸也晉公子
重耳出奔及鄭文公不禮焉叔詹諫曰臣聞之天之所
啓人弗及也天其或者將建諸君其禮焉弗聽叔詹曰
若不禮焉則請殺之公又弗聽及晉文公即位伐鄭鄭
人以名寳行成晉不許曰予我詹而師退詹請往鄭伯
弗許詹固請曰一臣可以赦百姓定社稷君何愛於臣
也鄭人以詹予晉晉人將烹之叔詹曰殺身贖國忠也
乃就烹據鼎耳而疾號曰自今以往知忠以事君者與
詹同乃命勿殺厚為之禮而歸之
晉慶鄭
慶鄭晉大夫也秦饑使乞糴於晉晉人弗與鄭曰背施
無親幸災不仁貪愛不祥怒鄰不義四德皆失何以守
國虢射父曰皮之不存毛將安傅弗聽初晉饑秦輸之
粟秦饑晉閉之糴十五年秦伯伐晉晉惠公謂鄭曰寇
深矣若之何對曰君實深之可若何公曰不孫卜右鄭
吉弗使戰乘小駟鄭入也鄭曰古者大事必乘其産生
其水土知其人心安其教訓而服習其道唯所納之無
不如志今乘異産以從戎事及懼而變將與人易亂氣
狡憤隂血周作張脉僨興外彊中乾進退不可周旋不
能君必悔之不聽九月戰于韓原晉戎馬還濘而止秦
伯獲晉侯以歸及秦伯歸晉侯蛾析謂鄭曰盍行乎對
曰臣而不臣行將焉入十一月晉侯歸殺鄭而後入
贊曰富辰不憾愎諫而能殺身以爲君可謂仁矣親親
仁也斯固富辰之所能為也宫之竒諫非不善也而其
言以暱廢孔子曰事君數斯辱矣宋襄公用鄫子于社
無人道矣而欲以仁義之戰屬諸侯此詩所謂志大心
勞求之者非道惜乎子魚之不為國也公羊謂文王之
戰不過此文王唯不喜脯醢諸侯所以能征諸侯也孔
子曰信近於義言可復也獻公以奚齊託荀息荀息以
義折之亂庶乎沮不知出此區區以復言為信此與尾
生何異周内史博聞明識每有其人豈習於先王之典
邪邱明以晉文公不殺叔詹史以謂殺之傳之誤也以
文公之不殺寺人披知其必賢於詹也
春秋臣傳卷六
