春秋臣傳卷二十三宋王當撰
昭公一
晉中行穆子(荀吳)
中行穆子名荀吳偃之子也元年穆子敗無終及羣狄
于太原崇卒也魏舒請毁車為行為五陳以相離兩於
前伍於後專為右角參為左角偏為前拒以誘之狄人
笑之未陳而薄之大敗之十五年秋吳帥師伐鮮虞圍
鼔鼓人或請以城叛不許左右曰師徒不勤而可以獲
城何故不為穆子曰吾聞諸叔向曰好惡不愆民知所
適事無不濟或以吾城叛吾所甚惡也人以城來吾獨
何好焉賞所甚惡若所好何若其弗賞是失信也何以
庇民力能則進否則退量力而行吾不可以欲城而邇
姦所喪滋多使鼔人殺叛人而繕守備圍鼓三月鼓人
或請降使其民見曰猶有食色姑脩而城軍吏曰獲城
而弗取勤民而頓兵何以事君穆子曰吾以事君也獲
一邑而教民怠將焉用邑邑以賈怠不如完舊賈怠無
卒棄舊不祥鼔人能事其君率義不爽好惡不愆城可
獲而民知義所有死命而無二心不亦可乎鼔人告食
竭力盡而後取之克鼔而反不戮一人以鼓子䳒鞮歸
令鼓人各復其所非僚弗從鼓子之臣曰夙沙釐以其
孥行軍吏執之辭曰我君是事非事土也名曰君臣豈
曰土臣今君實遷臣何賴於鼔穆子召之曰鼓有君矣
爾止事君吾定而祿爵荅曰臣委質於狄之鼓未委質
於晉之鼓也臣聞委質為臣無有二心委質而策死古
之法也君有烈名臣無畔質敢即私利以煩司寇而亂
舊法其若不虞何穆子嘆謂其左右曰吾何德之務而
有是臣也乃使行既獻言於公與鼓子田於河隂使夙
沙釐相之十七年晉侯使屠蒯如周請有事於雒與三
塗萇宏曰客容猛非祭也其伐戎乎九月吳帥師涉自
棘津使祭史先用牲于雒陸渾人弗知師從之遂滅陸
渾
魯叔孫昭子(婼)
叔孫昭子名婼穆叔之庶子也穆叔卒豎牛立昭子而
相之昭子即位朝其家衆曰豎牛禍叔孫氏使亂大從
殺適立庶將以赦罪罪莫大焉必速殺之豎牛懼奔齊
孟仲之子殺之於塞關之外投其首於寧風之棘上仲
尼曰叔孫昭子之不勞不可能也周任有言曰為政者
不賞私勞不罰私怨詩曰有覺德行四國順之九年冬
築郎囿書時也季平子欲其速成也昭子曰詩云經始
勿亟庶民子來焉用速成以勦民也無囿猶可無民其
可乎十七年六月甲戌朔日有食之祝史請所用幣昭
子曰日有食之天子不舉伐鼓於社諸侯用幣於社伐
鼔於朝禮也平子禦之曰止也唯正月朔慝未作日有
食之於是乎有伐鼔用幣禮也其餘則否太史曰在此
月也日過分而未至三辰有災於是乎百官降物君不
舉辟移時樂奏鼔祝用幣史用辭故夏書曰辰不集于
房瞽奏鼔嗇夫馳庶人走此月朔之謂也當夏四月是
謂孟夏秋郯子來朝公與之宴昭子問焉曰少皥氏鳥
名官何故也郯子曰吾祖也我知之昔者黃帝氏以雲
紀故為雲師而雲名炎帝氏以火紀故為火師而火名
共工氏以水紀故為水師而水名太皥氏以龍紀故為
龍師而龍名我高祖少皥摯之立也鳳鳥適至故紀於
鳥為鳥師而鳥名鳳鳥氏歷正也玄鳥氏司分者也伯
趙氏司至者也青鳥氏司啓者也丹鳥氏司閉者也祝
鳩氏司徒也鴡鳩氏司馬也鳲鳩氏司空也爽鳩氏司
寇也鶻鳩氏司事也五鳩鳩民者也五雉為五工正利
器用正度量夷民者也九扈為九農正扈民無淫者也
自顓頊以來不能紀遠乃紀於近為民師而命以民事
則不能故也仲尼聞之見於郯子而學之既而告人曰
吾聞之天子失官學在四夷猶信二十五年婼聘于宋
宋公享昭子飲酒樂而語相泣樂祈知其皆將死也九
月公伐季氏季氏伐公徒公孫于齊次于陽州昭子見
平子曰子以逐君成名不亦傷乎平子曰苟使意如得
改事君所謂生死而肉骨也昭子從公于齊與公言公
徒將殺昭子公使昭子自鑄歸自是平子有異志十月
昭子齊於其寢使祝宗祈死戊辰卒
楚左史倚相(觀射父附)
左史倚相楚大史也靈王與子革語倚相趨過王曰是
良史也能讀三墳五典八索九邱見申公子亹子亹不
出左史謗之舉伯以告子亹怒而出曰女無亦謂我老
耄而舍我而又謗我倚相曰唯子老耄故欲見以交儆
若子方壯能經營百事倚相將奔走承序於是不給而
何暇得見昔衞武公年數九十有五矣猶箴儆於國曰
自卿以下至於師長士苟在朝者無謂我老耄而舍我
必共恪於朝朝夕以交戒我聞一二之言必誦志而納
之以訓導我在輿有旅賁之規位宁有官師之典倚几
有誦訓之諫居寢有&KR0591;御之箴臨事有瞽史之導宴居
有師工之誦史不失書矇不失誦以訓御之於是作懿
戒以自儆也及其没也謂之睿聖武公子實不睿聖於
倚相何害子亹懼曰老之過也乃驟見左史王孫圉聘
于晉定公享之趙簡子鳴玉以相問於王孫圉曰楚之
白珩猶在乎其為寳也幾何曰未嘗為寳楚之所寳者
觀射父能作訓辭以行事於諸侯使無以寡君為口實
又有左史倚相能道訓典以叙百物朝夕獻善敗於寡
君使寡君無忘先君又能上下說乎鬼神順道以欲惡
使神無有怨恫於楚國此楚國之寳也若夫白珩先王
之翫也何寳之為其見重如此觀射父楚大夫也觀從
之族與倚相齊名昭王問射父曰周書重黎使天地不
通者何也若無然民將能登天乎對曰非此之謂也古
者民神不雜民之精爽不攜貳者則明神降之在男曰
覡在女曰巫是使制神之處位次主而為之牲器時服
而又使先聖之後能敬恭明神者以為之祝使名姓之
後能心率舊典者以為之宗於是乎有天地神民類物
之官各司其序不相亂也民是以能有忠信神是以能
有明德民神異業敬而不瀆故神降之嘉生民以物享
禍災不至求用不匱及少皥之衰也九黎亂德民神雜
揉不可方物夫人作享祀家為巫史無有要質民匱於
祀而不知其福烝享無度民神同位民瀆齊盟無有嚴
威神狎民則不蠲其為嘉生不降無物以享禍災荐臻
莫盡其氣顓頊受之乃命南正重司天以屬神命火正
黎司地以屬民使復舊常無相侵瀆是謂絶地天通司
馬子期祀平王祭以牛爼於王王問射父曰祀牲何及
對曰祀加於舉天子舉以大牢祀以會諸侯舉以特牛
祀以大牢卿舉以少牢祀以特牛大夫舉以特牲祀以
少牢士食魚炙祀以特牲庶人食菜祀以魚上下有序
民則不慢王曰小大何如對曰神以精明臨民故求備
物不求豐大郊禘不過繭栗烝嘗不過把握王曰芻豢
幾何對曰遠不過三月近不過浹日王曰所謂一純二
精七事何也對曰聖王不違心精物以臨監無有苛慝
於神明者謂之一純玉帛為二精天地民及四時為七
事王曰三事何也對曰天事武地事文民事忠信
魯仲孫貜
仲孫貜魯卿也孟獻子之曾孫是曰孟僖子七年公如
楚僖子為介於是乎晉人來治杞田季孫將以成與之
謝息為孟孫守不可曰人有言曰雖有挈瓶之智守不
假器禮也乃遷于桃泉邱人有女夢以其帷幕孟氏之
廟遂奔僖子生何忌及說二十四年丙戌卒僖子之將
死也召其大夫曰禮人之幹也無禮無以立吾聞將有
達者曰孔丘聖人之後也而滅於宋其祖弗父何以有
宋而授厲公及正考父佐戴武宣三命滋益共是以其
鼎銘云一命而僂再命而傴三命而俯循牆而走亦莫
余敢侮饘於是粥於是以餬余口其共也如是臧孫紇
有言曰聖人有明德者若不當世其後必有達人今其
將在孔丘乎我若獲没必屬說與何忌於夫子使事之
而學禮焉以定其位故孟懿子與南宮敬叔師事仲尼
仲尼曰能補過者君子也詩曰君子是則是傚孟僖子
可則傚巳矣
贊曰荀吳伐鼔庶乎文公伐原之師庸能討鮮虞滅陸
渾復振晉之威令信義之效不虛也叔孫昭子見微而
知其故臨難而不苟免其有穆叔之風乎不幸見欺於
季孫懷忠憤懣至效士燮之請哀哉楚靈王驕虐而猶
敬左史其良心未亡也惜乎退而寒之者衆一左史如
楚王何孟僖子之才之行俱無取然知自反而求學猶
愈於迷而不知復也
春秋臣傳卷二十三
