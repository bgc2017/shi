春秋臣傳卷二十七宋王當撰
昭公五
晉趙鞅
趙鞅趙簡子也一名志父趙武之孫趙成之子也二十
五年夏會于黃父謀王室也簡子令諸侯之大夫輸王
粟具戌人曰明年將納王見子太叔而問揖讓周旋之
禮焉二十九年賦晉國一鼔鐵以鑄刑鼎鞅與焉仲尼
史墨非之子太叔卒簡子思黃父之言為之哭臨甚哀
定十三年秋書曰鞅入于晉陽以叛初鞅謂邯鄲午曰
歸我衞貢五百家吾舍諸晉陽午許諾歸告其父兄父
兄不可趙孟怒召午而囚諸晉陽遂殺之午子趙稷以
邯鄲叛六月上軍司馬籍秦圍邯鄲午荀寅之甥也荀
寅范吉射之姻也而相與睦故不與圍邯鄲將作亂秋
七月范氏中行氏伐趙氏之宫鞅奔晉陽晉人圍之荀
躒言於晉侯曰君命大臣始禍者死載書在河今三臣
始禍而獨逐鞅刑已不鈞矣請皆逐之冬十一月荀躒
韓不信魏曼多奉公以伐范氏中行氏丁未荀寅士吉
射奔朝歌韓魏以趙氏為請十二月辛未鞅入于絳盟
于公宫哀三年十月趙鞅圍朝歌荀寅范吉射奔邯鄲
四年九月趙鞅圍邯鄲荀寅奔鮮虞十二月鮮虞納寅
于柏人五年春晉圍柏人荀寅士吉射奔齊六年鞅伐
鮮虞十年夏伐齊十九年卒子無恤嗣董安于簡子家
臣也下邑之役安于多功簡子賞之辭固賞之對曰方
臣之少也進秉筆贊為名命稱於前世義於諸侯而主
弗志及臣之壯也耆其股肱以從司馬苛慝不産及臣
之長也端委韠帶以隨宰人民無二心今臣一旦為狂
疾而曰必賞女是以狂疾賞也不如亡趨而出乃釋之
及死簡子祀安于於廟
晉荀寅
荀寅晉卿中行文子荀吳之子也二十九年從趙鞅城
汝濱遂賦晉國一鼓鐵以鑄刑鼎著范宣子所為刑書
焉仲尼曰晉其亡乎失其度矣夫晉國將守唐叔之所
受法度以經緯其民所謂度也文公是以作執秩之官
為被廬之法以為盟主今棄是度也而為刑鼎民在鼎
矣何以為國且夫宣子之刑夷之蒐也晉國之亂制也
若之何以為法蔡史墨曰范氏中行氏其亡乎定四年
劉文公合諸侯于召陵謀伐楚也寅求貨於蔡晉於是
乎失諸侯十三年趙鞅起晉陽之慝至哀四年寅奔鮮
虞鮮虞納寅于柏人五年晉圍柏人荀寅士吉射奔齊
初范氏之臣王生惡張柳朔言諸昭子使為柏人昭子
曰夫非而讎乎對曰私讎不及公好不廢過惡不去善
義之經也臣敢違之及范氏出張柳朔謂其子爾從主
勉之我將止死王生授我矣吾不可以僭之遂死於柏
人
宋華亥
華亥宋卿也華元之孫華合之弟宋元公無信多私而
惡華向華定華亥與向寧謀曰亡愈於死遂誘羣公子
而殺之宋公如華氏請焉弗許遂劫之於是宋公與華
氏向氏交質其子既而公殺華向之質而攻之昭二十
年華亥向寧華定出奔陳二十一年自陳入于宋南里
以叛十月華登以吳師救華氏十一月復如楚乞師二
十二年華向自南里出奔楚
魯南蒯
南蒯魯季氏費邑宰也南遺之子季平子立而不禮於
蒯蒯以費叛十三年叔弓圍費弗克平子怒令見費人
執之以為囚俘冶區夫曰非也若見費人寒者衣之飢
者食之為之令主而供其乏困費來如歸南氏亡矣平
子從之費人叛南氏蒯奔齊侍酒於景公公曰叛夫對
曰臣欲張公室也卒於齊
魯陽虎
陽虎魯季氏家臣陽貨季寤公鉏極公山不狃皆不得
志於季氏叔孫輙無寵於叔孫氏叔仲志不得志於魯
故五人因陽虎虎欲去三桓以季寤更季氏以叔孫輙
更叔孫氏已更孟氏定八年十月順祀先公而祈焉辛
卯禘于僖公陽虎伐孟氏戰于棘下陽氏敗虎說甲如
公宫取寶玉大弓以出遂入于讙陽關以叛明年夏虎
歸寶玉大弓書曰得器用也凡獲器用曰得得用焉曰
獲遂奔晉卒於晉公山不狃師敗與叔孫輙奔吳吳將
伐魯問於叔孫輙對曰魯有名而無情伐之必得志焉
退而告公山不狃不狃曰非禮也以小惡而欲覆宗國
不亦難乎王問於不狃對曰魯雖無與立必有與斃諸
侯將救之未可以得志焉晉與齊楚輔之是四讎也
衞齊豹
齊豹衞司寇也齊惡之子公孟縶狎齊豹奪之司寇與
鄄公子朝通于襄夫人宣姜懼而欲以作亂初豹見宗
魯於公孟為驂乘焉將作亂而謂之曰公孟之不善子
所知也勿與乘吾將殺之對曰吾由子事公孟子假吾
名焉故不吾遠也雖其不善吾亦知之抑以利故不能
去是吾過也今聞難而逃是僭子也子行事乎吾將死
之以周事子而歸死於公孟其可也昭二十年六月丙
辰衞侯在平夀公孟有事於蓋獲之門外齊子氏帷於
門外而伏甲焉公孟出齊氏用戈擊公孟宗魯以背蔽
之斷肱以中公孟之肩皆殺之衞侯以北宫氏伐齊氏
滅之琴張聞宗魯死將往弔之仲尼曰齊豹之盜而孟
縶之賊女何弔焉君子不食姦不受亂不為利疚於回
不以回待人不蓋不義不犯非禮三十一年冬邾黑肱
以濫來奔賤而書名重地故也君子曰名之不可不慎
也如是夫有所有名而不如其巳以地叛雖賤必書地
以名其人終為不義弗可滅已是故君子動則思禮行
則思義不為利回不為義疚或求名而不得或欲蓋而
名彰懲不義也齊豹為衞司寇守嗣大夫作而不義其
書為盜邾庶其莒牟夷邾黑肱以土地出求食而已不
求其名賤而必書此二物者所以懲肆而去貪也若艱
難其身以險危大人而有名章徹攻難之士將奔走之
若竊邑叛君以徼大利而無名貪冒之民將寘力焉是
以春秋書齊豹曰盜三叛人名以懲不義數惡無禮其
善志也故曰春秋之稱微而顯婉而辯上之人能使昭
明善人勸焉淫人懼焉是以君子貴之
楚費無極
費無極楚大夫也楚殺陽令終與其弟完及佗與晉陳
及其子弟國人莫不謗令尹沈尹戌言於令尹子常曰
仁者殺人以掩謗猶弗為也今吾子殺人以興謗而弗
圖不亦異乎夫無極楚之讒人也民莫不知去朝吳出
蔡侯朱喪太子建殺連尹奢屏王之耳目使不聰明不
然平王之温惠共儉有過成莊無不及焉所以不獲諸
侯邇無極也今又殺三不辜以興大謗幾及子矣子常
曰是瓦之罪乃執無極滅其族謗言乃止
贊曰趙鞅殺趙午以啓邯鄲之亂成晉陽之慝終之六
卿搆禍晉國衰微不暇顧有諸侯私欲之為害也傳稱
簡子欲殺鳴犢孔子以王天下陋哉圖王之術也夫賢
可罔也聖豈可得而罔之考其心迹其姦雄跋扈之尤
乎召陵之會盛矣荀寅取貨於蔡不獲而沮其師晉於
是乎失諸侯寅之不忠安得不亡也甚哉華向之不臣
也君臣交質其子又輔之不道之吳楚詩所謂亂靡有
定式月斯生其華向之謂乎南蒯陽虎欲去三桓以張
公室其說則是然其用意則以亂易亂者也公山不狃
不以小惡而覆宗國猶有仁心焉此孔子所以召而欲
往也讒人之禍甚於叛人叛人之禍止於其身讒人無
所不亂費無極陷君不義變易是非使父子君臣不相
保惜其滅族之晚也
春秋臣傳卷二十七
