春秋臣傳卷二十四宋王當撰
昭公二
魯子家懿伯
子家懿伯名羈魯大夫也莊公之玄孫昭公將殺季氏
告子家子曰季氏僭公室久矣吾欲殺之何如子家子
曰諸侯僭於天子大夫僭於諸侯久矣昭公曰吾何僭
矣哉子家子曰設兩觀乘大路朱干玉戚以舞大夏八
佾以舞大武皆天子之禮也季氏得民久矣君無多辱
焉公不從伐季氏平子登臺請以五乘亡公弗許子家
子曰君其許之弗聽季氏伐公徒公孫于齊次于陽州
二十六年居于鄆二十八年公如晉次于乾侯三十二
年正月書曰公在乾侯言不能外内又不能用其人也
十二月書曰公薨于乾侯言失其所也定元年叔孫成
子逆公之喪子家子不見叔孫而亡初二十五年夏有
鸜鵒來巢書所無也師巳曰異哉吾聞文武之世童謠
有之曰鸜之鵒之公出辱之鸜鵒鸜鵒往歌來哭巳而
果然
晉蔡墨
蔡墨名黯晉史大夫也二十九年秋龍見于絳郊魏獻
子問於蔡墨曰吾聞之蟲莫知於龍以其不生得也謂
之知信乎對曰人實不知非龍實知古者畜龍故國有
豢龍氏有御龍氏獻子曰是二氏者吾亦聞之而不知
其故是何謂也對曰昔有飂叔安有裔子曰董父實甚
好龍能求其耆欲以飲食之龍多歸之乃擾畜龍以服
事帝舜帝賜之姓曰董氏曰豢龍封諸鬷川鬷夷氏其
後也故帝舜氏世有畜龍及有夏孔甲擾于有帝帝賜
之乘龍河漢各二各有雌雄孔甲不能食而未獲豢龍
氏有陶唐氏既衰其後有劉累學擾龍于豢龍氏以事
孔甲能飲食之夏后嘉之賜氏曰御龍以更豕韋之後
龍一雌死潛醢以食夏后夏后饗之既而使求之懼而
遷于魯縣范氏其後也獻子曰今何故無之對曰夫物
物有其官官修其方朝夕思之一日失職則死及之失
官不食官宿其業其物乃至若泯棄之物乃坻伏鬱湮
不育故有五行之官是謂五官實列受氏姓封為上公
祀為貴神社稷五祀是尊是奉木正曰勾芒火正曰祝
融金正曰蓐收水正曰玄冥土正曰后土龍水物也水
官棄矣故龍不生得獻子曰社稷五祀誰氏之五官也
對曰少皥氏有四叔曰重曰該曰脩曰熙實能金木及
水使重為勾芒該為蓐收脩及熙為玄冥世不失職遂
濟窮桑此其三祀也顓頊氏有子曰犂為祝融共工氏
有子曰句龍為后土此其二祀也后土為社稷田正也
有烈山氏之子曰柱為稷自夏以上祀之周棄亦為稷
自商以來祀之
晉籍談
籍談晉大夫也十五年荀躒如周葬穆后談為介既葬
除喪王以文伯宴樽以魯壺王曰伯氏諸侯皆有以鎮
撫王室晉獨無有何也文伯揖談對曰諸侯之封也皆
受明器於王室以鎮撫其社稷故能薦彝器於王晉居
深山戎狄之與鄰而遠於王室王靈不及拜戎不暇其
何以獻器王曰叔氏而忘諸乎叔父唐叔成王之母弟
也其反無分乎密須之鼔與其大路文所以大蒐也闕
鞏之甲武所以克商也唐叔受之以處參虛匡有戎狄
其後襄之二路鏚鉞秬鬯彤弓虎賁文公受之以有南
陽之田撫征東夏非分而何且昔而高祖孫伯黶司晉
之典籍以為大政故曰籍氏女司典之後也何故忘之
談不能對賓出王曰籍父其無後乎數典而忘其祖談
歸以告叔向叔向曰王其不終乎王一歲而有三年之
喪二焉於是乎以喪賓宴又求彝器樂憂甚矣且非禮
也彝器之來嘉功之由非由喪也三年之喪雖貴遂服
禮也王雖弗遂宴樂以蚤亦非禮也禮王之大經也一
動而失二禮無大經矣言以考典典以志經忘經而多
言舉典將焉用之子秦嗣定十四年晉師敗于潞獲籍
秦籍氏乃絶
周泠州鳩
泠州鳩周樂工也二十一年春天王將鑄無射州鳩曰
王其以心疾死乎夫樂天子之職也夫音樂之輿也而
鍾音之器也天子省風以作樂器以鍾之輿以行之小
者不窕大者不槬則和於物物和則嘉成故和聲入於
耳而藏於心心億則樂窕則不咸槬則不容心是以感
感實生疾今鍾槬矣王心弗堪其能久乎景王問曰七
律者何對曰昔武王伐殷歲在鶉火月在天駟日在析
木之津辰在斗柄星在天黿星與日辰之位皆在北維
顓頊之所建也帝嚳受之我姬氏出自天黿及析木者
有建星及牽牛焉則我皇妣大姜之姪伯陵之後逄公
之所馮神也歲之所在則我有周之分野也月之所在
辰馬農祥也我大祖后稷之所經緯也王欲合是五位
三所而用之自鶉及駟七列也南北之揆七同也凡神
人以數合之以聲昭之數合聲和然後可同也故以七
同其數而以律和其聲於是乎有七律天王鑄鍾成伶
人告和王謂州鳩曰鍾果和矣對曰未可知也王曰何
故對曰上作器民備樂之則為和今財亡民罷莫不怨
恨臣不知其和也且民所曹好鮮其不濟也其所曹惡
鮮其不廢也故諺曰衆心成城衆口鑠金王曰爾老耄
矣何知二十二年四月王有心疾乙丑崩鍾不和
秦醫和
醫和秦醫也昭元年晉平公疾求醫於秦秦景公使醫
和視之曰疾不可為也是謂近女室疾如蠱非鬼非食
惑以喪志良臣將死天命不祐公曰女不可近乎對曰
節之先王之樂所以節百事也故有五節遲速本末以
相及中聲以降五降之後不容彈矣於是有煩手淫聲
慆堙心耳乃忘平和君子弗聽也物亦如之至於煩乃
舍也巳無以生疾君子之近琴瑟以儀節也非以慆心
也天有六氣降生五味發為五色徵為五聲淫生六疾
六氣曰隂陽風雨晦明也分為四時序為五節過則為
菑隂淫寒疾陽淫熱疾風淫未疾雨淫腹疾晦淫惑疾
明淫心疾女陽物而晦時淫則生内熱惑蠱之疾今君
不節不時能無及此乎出告趙孟趙孟曰誰當良臣對
曰主是謂矣和聞之國之大臣有菑禍興而無改焉必
受其咎今君至於淫以生疾將不能圖恤社稷禍孰大
焉主不能禦吾是以云也趙孟曰何謂蠱對曰淫溺惑
亂之所生也於文皿蟲為蠱榖之飛亦為蠱在周易女
惑男風落山謂之蠱皆同物也趙孟曰良醫也厚其禮
而歸之始晉景公疾病求醫於秦秦伯使醫緩為之未
至公夢疾為二豎子曰彼良醫也懼傷我焉逃之其一
曰居肓之上膏之下若我何醫至曰疾不可為也在肓
之上膏之下攻之不可逹之不及藥不至焉不可為也
公曰良醫也厚其禮而歸之故秦世有良醫
魯季孫意如
季孫意如魯卿悼子紇之子也是曰季平子十年平子
伐莒獻俘始用人於亳社臧武仲聞而非之二十五年
季郈之雞鬭季氏介其雞郈氏為之金距平子怒益宮
於郈氏且讓之故郈昭伯亦怨平子公伐季氏因請亡
皆不許子家子曰君其許之政自之出久矣弗聽郈孫
曰必殺之公使郈孫逆孟懿子叔孫氏之司馬鬷戾言
於其衆曰若之何莫對又曰我家臣也不敢知國凡有
季氏與無於我孰利皆曰無季氏是無叔孫氏鬷戾曰
然則救諸帥徒陷西北隅以入公徒釋甲執冰而踞遂
逐之孟氏執郈昭伯殺之遂伐公徒公孫于齊明年居
鄆三十一年薨于乾侯定五年六月平子行東野還卒
于房
贊曰子家子從公于外間關險阻言雖不用而始終一
節賢矣哉昭公之愚不移也既不能受制於強臣又不
能親大國聽忠諫自辱于齊退無所成何為者邪女叔
之言不苟矣蔡墨博逹而正其在師曠史趙之間乎古
者審音原診皆足以知政州鳩醫和知此道矣豈止技
藝而已哉詩曰士也罔極二三其德季孫意如之謂矣
泣告昭子徒跣晉使若恐不得以事君也及為謀焉則
又隂賂齊晉之權嬖以撓之是何人也生不能事死而
厚終猶不足以蓋前惡矧欲溝墓而加諡乎原其用心
蓋將暴矣使自斃以避惡名得死牖下幸哉
春秋臣傳卷二十四
