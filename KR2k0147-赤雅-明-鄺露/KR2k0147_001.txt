赤雅卷一眀鄺露撰
土司世冑
土司惟諸岑最強胄出岑彭畫像雲臺精應列宿布星
祭神威擬王者世為外臣頗襲得法其女朱衣雀扇火
齊金鐙乍見訝為仙人
形勢
四府三十七州形勢宛然一衰周戰國圖區分畛埒遠
交近攻雖暴寡凌弱殘殺奪略終莫能越其尺寸其主
雖幼弱寡昧頭目用事似三家六卿之類寡弱甚者割
村為質如列國割地獻城之例然有年月刻版歲盈則
反傾義重士有似四公子但鬼門銅柱士非迯亡流竄
憤世疾邪甘心修蛇之口者孰肯胝繭而躡之是以碣
石空懸而雕龍之士罕至也
法制
土司法極嚴肅鞭笞殺戮其人死無二心民怯於私忿
勇於公鬭似秦嚴刑酷法嫻於文司似鄭商販入其境
以二槍交植境上曰關税未輸而越關者許射之既輸
暮行露宿貨物狼籍無敢睨者
布伯
土目稱其酋曰布伯謂其百姓曰提陀命女奴曰㺐婢
布伯布令之長也提陀可以涕唾人也南史王琨㺐婢
所以指是
岑家兵略
岑氏家法七人為伍每伍自相為命四人耑主擊刺三
人耑主割首所獲首級七人共之割首之人雖有炤獲
主擊刺者之責但能奮殺向前不必武藝絶倫也
狼兵
狼兵鷙悍天下稱最多非真狼土官親行署乃出性極
貪淫動不可制嚴志眀律用之勝否則敗
猺人
猺人祀典
猺名軬客古八蠻之種五溪以南窮極嶺海迤邐巴蜀
藍胡槃侯四姓槃姓居多皆高辛狗王之後以犬戎竒
功尚帝少主封於南山種落繁衍時節祀之劉禹錫時
節祀槃瓠是也其樂五合其旗五方其衣五彩是謂參
五奏樂則男左女右鐃鼓胡盧笙忽雷匏响雲陽祭畢
合樂男女跳躍擊雲陽為節以定婚媾側具大木槽如
槽羣號先獻人頭一枚名吳將軍首級予觀祭時以桄
榔麵為之時無罪人故耳設首羣樂畢作然後用熊羆
虎豹呦鹿飛鳥溪毛各為九壇分為七獻七九六十三
取斗數也七獻既陳焚燎節樂擇其女之姱麗嫻巧者
勸客極其綢繆而後已十月祭都貝大王男女連袂而
舞謂之蹋搖相悦則男騰躍跳踴負女而去
雲嚲君兵法
雲嚲娘相思寨兵能以少擊衆部署之法將千人者得
以軍令臨百人之將將百人者得以軍令臨十人之將
一人赴敵則左右大呼夾擊一伍争救之一人戰沒左
右不夾擊即斬一伍之衆皆論罪及截耳一伍赴敵則
左右伍呼而夾擊一隊爭救之一伍戰沒左右伍不夾
擊者即斬一隊之衆皆論罪及截耳不如令者斬退縮
者斬走者斬訛言惑衆者斬敵人衝而亂者斬敵以金
帛遺地拾者斬其功賞之法戰沒者賞臨陣躍馬前鬭
因而破敵雖不獲級而能奪敵之氣者受上賞斬級者
論首酋斬級而冠同伍者輙以其伍屬之
嚲娘盛餙
猺女握兵符者得冠偏眥之玉披紫鳳之裘曳蝶綃佩
文犀之印望之若神人矣何謂偏眥中以暖玉琢雙鳳
頭握髮盤之北齊禮服志八品女冠偏眥結與此略同
鳳裘白州綠含鳳毛所織色久愈鮮服之辟寒蝶綃冰
蠶所珥織作蝶紋輕逾火浣服之辟暑諺曰鳳裘無冬
蝶綃無夏□雪無前嚲雲無價□雪駿馬名也
四姓髻鬟
髻有芙蓉有望仙有仙人有雙蛇有孤鳳有濃春有散
夏有懊懷有萬叠愁有急手妝其下者有椎髻有垂鞭
有盤蛇有鹿角豪家髻鬟稍不稱者羣笑之目為丁妝
錦有鵝頭錦花蕊錦蛇濡錦以蛇膏澤之辟霧入水不
濡亦名龍油錦簇蝶錦以熟金為之古詩惆悵金泥簇
蝶裙春來猶得伴行雲
卉服
南方草木可以衣者曰卉服績其皮者有勾芒布紅蕉
布弱錫布苧麻所為淮南子弱錫細布一端數金火浣
布布有三種畢方麻者一端數金祝融木者一端百金
火鼠毛者一端千金績其花者有桐花布瓊枝布娑羅
布其精者曰娑羅龍段吉貝布又名斑布桃花布南中
千葉桃花似牡丹穗長尺許織穗成布文勝火浣多矣
但過冬則散南史齊武帝乘龍舟遊江中絍越布為帆
繂鍮石為足榜人皆著鬱林布帝王誇為炫燿其珍可知
鳥章
鳥毳之精織成文章者謂之鎖袱鳥毳之粗布于狑獞
謂之鵝罽詩曰鵝毛御臘逢山罽
猺仙
居思娥隱貴縣南七十里隱居岩靈果紛敷食之五藴
皆香懷之迷不得出人或遇之問其姓名必曰居思娥
山中人也
龍母山
容縣南白花邸有龍潭渟泓莫測猺女飲水為龍所據
隂雲罩羃既歸常有寒氣人莫敢近女亦弗覺也歲餘
産龍無血水數升下雲霧扶去母無恙數年母卒既襝
龍來擁抱其骸向潭潭側萬峰回拱成一月堂衆隨去
石裂龍負骸入龍出石合廟在梧江祝風雨而輙騐
李龍宅
元興業人李龍好修煉一日謂妻曰體癢甚暫浴汝姑
待之雷雨大作妻驚視徧體鱗生属妻曰我歲一來當
以米糕祀我語畢夾雷雨而去至今赫然
生丁白丁黑丁
椎結斑衣兒時銀燒鐡石烙其跟蹠沁以蛇油重趼若
鞹穿箐走棘履險若夷
丁婦
黔面繡額為花草蜻蜓蛾蝶之狀嫁則荷傘懸履以戒
途
鍊刀
兒時選精鐡如兒重漬以藥水及長呪時煉日刺熊衝
堅服以終老
毒槊
毒槊無刅狀如朽鐡著人無血而死意列子所稱宵練
者耶
結納
猺老暗結城市豪傑號曰招主自稱曰耕丁招主復結
官府左右為耳目透漏緩急朝發夕聞
野戰
臨敵比偶而前執鎗者乍前乍却以衞弩執弩者口銜
刀而手援矢矢盡投弩夾刀與鎗俱奮
誓師
凡有仇鬭殺牛聚衆對神盟誓其法令人忘死先期刻
木種于山椒以示不詭
狑人狙人(附)
雕題高髻狀若猩狒散居莽中不室而處饑食橡薯射
狐握鼠蠭蠆蚳蝝甘生扵薺卉衣鳥言重譯四姓狑外
曰狙其風罔聞意莊生所謂狙公云
獞人
獞官婚嫁
獞人聚而成村者為峒推其長曰峒官峒官之家婚姻
以豪侈相勝壻来就親女家五里外采香草花萼結為
廬號曰入寮錦茵綺筵鼓樂道男女而入盛兵為備小
有言則歗兵相鏖成親後婦之婢媵迕壻之意即手刃
之能殺婢媵多者妻方畏憚否則懦而易之半年始與
壻歸盛兵陳樂馬上飛鎗走球鳴鐃角伎名曰出寮舞
浪花歌
峒女於春秋時布花果笙簫於名山五絲刺同心結百
紐鴛鴦嚢選峒中之少好者伴峒官之女名曰天嫗隊
餘則三三五五採芳拾翠於山椒水湄歌唱為樂男亦
三五羣歌而赴之相得則唱和竟日解衣結帶相贈以
玄春歌正月初一三月初三秋歌中秋節三月之歌曰
浪花歌
收魂
峒壻遠歸則止三十里外遣瑤㲘持藍往迎之脱婦人
中衵貯籃中曰收魂瑶㲘者巫也
獞丁
冬編鵝毛夏衣木葉摶飯掬水以禦飢渴緝茅索綯伐
木架楹人棲其上牛羊犬豕畜其下謂之麻欄子子長
娶婦别欄而居
丁婦
娶女其女即還母家與鄰女作處間與其夫野合有身
乃潛告其夫作欄以待生子始稱為婦也
毒矢
射□捕蛇以合百草鍊時日作毒矢仰射飛走透膚及
骨百不失一
羅漢
貴少賤老染髮剃鬚喜作羅漢羅漢者惡少之稱也
攻掠
凡有攻掠禱鬼誓衆乃推渠長峒官把酒賜綠熊練&KR1806;
錦雉氀毼綠熊辟塵錦雉善鬭欲其絶塵而鬭也練&KR1806;
臂衣也氀毼戰服也厚給其家曰鎗頭錢攻峒劫猺報
仇雪恥始有交鋒攻村則聞風而遯占其田廬徙老弱
而居焉性極耐饑啖鹽數果則凡草木皆可噉食狼兵
至即遁匿深箐絶嶠官兵追之徐行長嘯若蹇驢之逐
飛虫也
獞婦行蠱
五月五日聚諸蠱豸之毒并寘器内自相吞食最後獨
存者曰蠱有蛇蠱蜥蜴蠱蜣螂蠱視食者久暫卜死者
遲速蠱成先置食中味增百倍歸或數日或經年心腹
絞痛而死家中之物皆潛移人魂至其家為之力役猶
虎之役倀也其役夜出有光熠如曳彗是名飛蠱光積
生影狀如生人是名挑生影積成形能與人交是名金
蠶於是任意所之流毒鄉邑殺人多者蠱益靈家益冨
恭富昭賀蠱術公行峒官提陀潛得知其狀令巫以法
厭之取婦埋地中出其首澆蠟燃之以召冤魂魂不為
附獞婦代鬼返罵乃死否則不能置之法也鮑眀遠詩
吹蠱痛行暉盖飛蠱也按周禮土訓掌道地圖道地慝
疏云地慝蠱事人所為也按周禮荆揚不入職方王制
南不盡衡山則西北亦有蠱矣國語曰宵靜女德以伏
蠱慝謂女惑男如蠱使人形神雙喪精魂為其所役也
張衡思玄賦咸姣麗以蠱媚兮增嫮眼而娥眉則房中
亦有蠱矣何必鴂舌雕題騷人羇旅始為惑哉
天姬破蠱
凡中蠱者顔色還美于常天姬望之而笑必須叩頭乞
藥出一丸啖之立吐竒怪或人頭蛇身或八足六翼如
蝌蚪子斬之不斷焚之不燃用白礬澆之立死否則對
時復還其家予久客其中習知其方用三七末荸薺為
丸又用白礬及細茶分為末每服五錢泉水調下得吐
則止按古方取白蘘荷服其汁併卧其根呼蠱者姓名
則其功緩也
大良
與獞同類而性稍異有戸口版籍較民更淳喜輸租税
人至其家不問識否輙具牲醴飲噉久敬不衰同類有
無相資一無所吝多為獞人占殺散處城郭為人灌園
犵人
犵人山田塉埆十歲九饑&KR0655;仇必報隳突漢界攻剽村
落或悮殺人則以牛畜為償曰人頭錢
獠人
獠俗略與獞同而嗜殺尤甚居無酋長深山窮谷積木
以居名曰干欄射生為活襍食蟲豸
郎火提陀
山中推最有力者役属之名曰郎火餘止曰火最下者
曰提陀
羅漢樓
以大木一株埋地作獨脚樓高百尺燒五色瓦覆之望
之若錦鱗矣扳男子歌唱飲噉夜歸緣宿其上以此自
豪
祭梟
獠人相鬭殺得美鬚髯者則剜其面籠之以竹鼓行而
祭競以徼福
蚳鹽
山間得大蟻卵如斗者用以為醬甚貴之按内則蝦修
蚳鹽即此
蜜唧
取鼠胎未瞬未毳者通身赤蠕者淹以蜜房飣之盤中
躡躡而行夾而嚙之唧然有聲朝盤見蜜唧夜枕聞鵂
鶹子瞻常云
蝸牛膾
山中有蝸殼可容升者以米水去涎竹刀膾之角大如
指甘脆去積解毒予東粤亦食之鮮有如其大者
無頭鮓
山中有物形如蚕蛹無頭□動獠人得之為鮓食之令
人不寒昔陶璜守九真築城得一大者長十九丈大二
十圍無頭蠢動割其肉如猪肪為臛甚香美璜食之三
軍皆食又各地蠶
卜歲
歲首郎火以土杯十二貯水按辰布列禱之經夕啟視
有水則其月不旱
插翅春
山獺骨能續骨解箭毒用為丸勝海狗腎一枚十金私
貨出界者斬山獺性最淫凡物皆交交一二日不休有
獺則諸牝悉避獺無偶獠女採藥歌嘯獺聞氣即躍抱
遂共扼殺之騐之法令婦人擦手一呵取置掌中骨喜
躍舞否則鼠璞㺅胎之贋耳
龍鹽
龍鹽龍生三卵一為吉吊上岸與鹿交精遺草木結成
蒲桃號曰紫稍花美人采之用於帷箔勝插翅春矣
飛頭獠
飛頭獠頭將飛先一日頭有痕匝如紅線及夜狀如病
頭忽飛去須臾飛還其腹自實其覺如梦雖獠不知也
予嘗入石袍山澗中偶見二頭一食蠏一食蚓見人驚
起食蚓者尚啣蚓而飛蚓長尺許兩耳習習如飛鳥之
使翼也獠俗賤之不與婚娶欲絶其類予按占城有尸
頭蠻本婦人目無瞳子飛頭食童子糞糞盡童子輙死
婦目益眀堪與此獠為婚一笑
鼻夷
鼻夷獠族鼻如垂鈎隅目好殺深眀水脉采猿臂鱷牙
為□吹作龍聲間出市鹽與之酒鼻飲輙盡
白棍
白棍獠子采白木為棍寢處不離用之但聞風聲不見
形影觀之作書勝公孫脱舞
&KR2628;人
&KR2628;人亦獠類嗜殺過於獠父子有隙狺狺反噬弑父則
疾走得一犬謝母母亦不恨噫殺父猶可而况母乎斯
又&KR2628;之罪人矣
狪人
狪亦獠類不喜殺善音樂彈胡琴吹六管長歌閉目頓
首搖足為混沌舞獠之有狪猶獞之有大良也
斑山
山子散處横州震龍六磨諸山無版籍定居鑿山燒畬
射生輕死夫婦交媾插青路衢以絶行跡不知悮入即
張弩射之媾精入地是生短狐善撫之能以夷人出入
之情告也
斑衣種女
種女與山子同類垂手善舞蹋蹋歌短裙及膝坐則雙
膝齊跪執禮甚恭有盤古風劉禹錫蠻女軥輈音蠻衣
襴斑布
烏蠻國
烏蠻古損子産國即烏滸蠻也生首子輙解而食之曰
宜弟味旨有獻其君君喜之而賞其婦妻美則讓其兄
兄樂之而宜其弟其中有灘焉即今之烏蠻灘也漢建
武中國除蠻遂散處山谷其風不改又十里有海棠橋
有秦少游筆蹟
西原蠻
邕柳西宜融接畛唐黃洞蠻黃少卿其産也
廣原蠻
邕州西南隅儂智高廣源酋也二蠻聚落甚衆左右江
漢之外羈縻州峒皆其地也狄青平智高之後儂氏之
良者得賜宋姓今姓趙者即其後也
苗
苗自一類其女善為漢音操楚歌挂釵留客能為鸜鵒
舞生女則還母家曰一女來一女往
巴人
懷楚石陣臨溪隂風慘人如聞鬼哭昔武矦立營於此
夜令曰枕石者去枕草者留中夜撤營遺種斯在尚能
操巴音而歌嗚嗚
蜑人
蜑人神宫畫蛇以祭自云龍種浮家泛宅或住水滸或
住水欄捕魚而食不事耕種不與土人通婚能辨水色
知龍所在自稱龍人籍稱龍戸莫登庸其産也
馬人
馬人本林邑蠻深目□鼻散居峒落獻歲一至軍府聽
令不與猺獞同羣韓昌黎詩衙時龍戸集上日馬人來
僉曰伏波遺種也
印娘
邕宜以西有野女焉處於石洞含靈抱一白晳皦好百
歲後容髮差黃乃下山采藥補益之椎結裸跣皮若犢
鼻垂腰盖膝羣雌無雄遇男子輙負去傾洞求合驚死
者掩之生者復還故處泄其真炁夀至百歲若盜小兒
必至其家瞷之羣罵呪詛則夾而還之緣崖走屋其行
如風誤堕網罟以手護腰而死腹有玉印文類符璽唐
蒙博物志日南有野女羣行不見夫其狀皛且白裸袒
無衣襦
木客
木客形如小兒予在恭城見之行坐衣服不異于人出
市作器工過于人好為近體詩無塵俗烟火氣自言秦
時造阿房宫採木流寓于此予嘗見其賦細雨云劍閣
鈴逾動長門燈更深又云何處殘春夜和花落古宫按
唐詩酒盡君莫沽壺乾我當發城市多囂塵還山弄明
月木客所作也蘇長公云山中木客解吟詩然則詩學
淵源其來遠矣按志載虔州雒山有木客鬼其義未詳
聞縈山之巔有怪物焉木客方飲酒歌吹樂甚忽見一
人長二丈有竒面闊三尺䯱髵烏啄背有肉翼俯觀樂
器嘻嘻而笑舌長至地木客大驚欲走不動其人温語
之曰儂非能傷人能察歌舞耳木客神定歌舞復作其
人拊掌大笑聲振林樾垂舌嗒嗒而去
赤雅卷一
