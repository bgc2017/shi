赤雅卷三明鄺露撰
鳥獸蟲魚
邕州鳳
南漢時邕州有六鳳凰高五尺金冠五彩飛入城中衆
鳥朝之文若布錦其鳴節節足足許善心文足足懷仁
般般擾義般般麒麟足狀二語之竒亦文筆之鳴鳳也
白州鳳
宋景德白州有三鳳南來飛入城中羣鳥隨之身長九
尺高五尺備五彩冠金杯至萬夀寺栖于百尺木龍樹
上自歌自舞音中笙簧
綠含鳳
博白遠村號綠含高山大樹人跡罕至斗米一二錢其
山多鳳有高三尺者冠彩與白州同其止其飛衆鳥皆
隨常栖高樹之巔晴明則雙飛而出又有大如鵝者五
色金冠尾甚長羽聲&KR1415;&KR1415;響若轉輪諸鳥見之斂翼俛
首伏不敢鳴俗名大頸鳳間為猺獞所射獻其肉備衆
美緝毛成裘湼而不滓紫鳳之庖不必皆沃民之國也
宜州鳳
至正間宜州述昆鄉鳳鳥見羣鳥蔽天其一飛去為獞
人射殺嗚呼阨麟有西狩之獲元緒有枯桑之嗟白龍
有魚服之感物益靈而數益竒矣可奈何
兩江鳴鳳
鳴鳳如孔雀紺碧頭上彩毫光逾掣電冠上垂二弱骨
長一尺五寸鳴聲清越如簫笙能變曲妙合宫商間出
兩江溪洞中予謂綠含即紫鳳鳴鳳即青鳥也鳳凰出
于丹穴豈不信然
孝鷯
唐武德宣撫使得秦吉鷯能歌舞者上之歲餘不語上
怪而問之荅曰身居南土生長禽中父母殊方有懷緜
默上憐之賜金環令使者送還比歸舊鳥已死鷯以所
賜殉鄉人感焉為之立冢冢在藤縣
鴆
邕州朝天舗及山深處有之其種有二一大如鴉黑身
赤目一大如鴞毛紫綠色頸長七八寸雄曰連(闕)雌曰
隂諧聲如羯鼓遇毒蛇則鳴聲邦邦蛇石穴禹步作法
石裂蛇出秋冬間解羽蟄穴薰之出走應弦而斃以犀
甲取膽著銀缾否則指斷鴆矢著人立死鴆羽櫟酒犀
角立解鴆穴多犀天地所以制殺機也
鶬鸆
鶬鸆不祥鳥也似鵩而散尾聲最哀帝嚳書曰逆鶬爾
雅曰鶬縻枯啼苦泣血如杜鶻予在鬼門見之一首九
尾聞之九首者雄鶬猶虺之九首者雄虺也俗名鬼車
予貪看此鳥人争危為不祥予謂此鳥不産南中天氣
自北而南諸君所謂不祥者安知非福
王母
王母若練雀青色尾最長有錢如孔雀猺中有王母裘
織成錢文予意以為西王母所服雲嚲娘笑曰君不聞
子規夜啼山竹裂王母晝下雲旗翻耶
天雞
天雞朱冠錦尾其飛也翔弄晴對舞天雞鳴而潮雞鳴
潮雞鳴而家雞鳴謝康樂天雞弄和風得之矣
鷫鸘
林邑有鳥其飛肅肅必兆隕霜織而為裘可以禦寒人
多不知其名予謂即古鷫鸘也
北鶴
止不向明巢必拱北其聲圓吭百變不窮吳時越巂獻
背明鳥即此
鈎鵅
鈎鵅不祥鳥也形質短小鳴如冷笑入城城空入宅宅
滅聞之速辟否則死亡
深掘
猫首烏喙似鵂鶹而大放聲而哭哭畢曰深掘深掘意
賈生所謂鵩也
訓胡
訓胡惡鳥也鳴則後竅應之
山都
山都形如崑崙青毛有尾見人輙閉目張口如笑好在
深澗中覓蠏食之
猩猩
人面猿身最機警通八方言學虫鳥語無不曲肖聲如
二八女子啼最清越嗜酒好屣虞人以此誘之予在綠
鴉山見之羣相語曰客必東人也踴躍出視予適有蘇
酒一包寄酒少許召而飲之四者齊下未飲先謝既飲
輙醉知予之無機也予徘徊恐為後人所害忽古木間
一雙飛下翩然相謂曰上客過勞兒當負之而去耳禮
曰猩猩能言不離走獸予終不敢以為信
&KR0859;&KR0859;
&KR0859;&KR0859;梟獍也見人則握手而笑然後食之人因以竹筒
貫臂姑與之握握則必笑笑則上唇掩目曲臂以鑿綴
其唇於額格而殺之吴都賦云猩猩啼而就擒&KR0859;&KR0859;笑
而被格
狒狒
狒狒狀如猴力舉百鈞人言鳥音能知生死笑似&KR0859;&KR0859;
上吻覆額血可染緋䯱髵紅髮飲其血能見鬼物
荼□
荼□出羇縻州似鹿兩頭食香草其行如飛鳴曰蔡茂
蔡茂荼□二字音蔡茂也亦有五六頭者是名玄仙敬
之終吉射之致亡
子路
熊名子路穴居穴有神人冬蟄春啟非其時則主兵見
穢合穴死食鹽亦食其膽春在首夏在腹秋在左足冬
在右足前曰掌後曰蹯黑而脱喙去穴五百里壘石為
舘名曰熊舘升木引氣名曰熊經獞人呼之子路出即
出子路鬭即鬭聞有綠者猺獞取為駿馬障泥塵不敢
揚威懾虎豹一尺百金其牝曰羆力能拔樹指如鋒攢
披髮人立遇虎豹樵牧皆抗其㗋捏血飲之其胸白脂
名曰羆白味過熊掌
懶婦
懶婦似豪豬而小好食黍黍田畯以機杼織袵懸于田
塍望之而走齒長入海化為巨魚其名奔䱐其狀蛟螭
雙乳垂腹取以煎油其膏百斛澆蠟作燭取以飲酒紫
熖生花令人發興取以讀書昏昧冺墨必至黑暗作詩
自嘲曰丁年(闕)奔䱐燭雨夜誰傳太史書
糖牛
糖牛與毒蛇同穴嗜鹽土人以蛇浣手褁鹽探之角若
瓊玖用以為甲鴆箭蛇鎗如凉雨之洒荷葉
白貘
貘生銅坑中象鼻犀目牛尾虎足食銅鐡不茹他物衣
其皮殺鬼精鍊糞為兵可以切玉接溺為水可以銷銕
有十頭者謂之白貘蜀都賦戟食鐡之獸射噬毒之鹿
則指貊也貊似熊與貘不同
肉翅虎
肉翅虎出石抱山晨伏宵出其飛也鬯嘗向鬼關食人
為獞人射殺予得見之比虎差小翅如蝙蝠眼閃閃如
隂燐身虎文飾其皮以辟百鬼
禍斗
禍斗似犬而食犬糞噴火作殃不祥之獸
麝
麝食艾草冬至香滿入春則臍急悶跳躍剔出之剔出
之香著百草皆枯佳人採芳拾以相贈馨香盈袖經年
不歇今之為麝者生而割之天香未藴臍穢尚腥調以
酥酪和以百草微香差見失其性矣嗚呼生售而失其
性豈獨一麝也哉
彖
彖耳濈濈其大如掌行動鼓舞目常帶笑有歡悦發揚
之意狀似犀而角小居草茅而知吉凶生于西粤東曰
茒犀西曰豬神遇之則吉罔敢有害
馴龍
巖穴之下有馴龍焉靚女欲見之盛飾入巖唱土歌龍
出五色照灼馴習如素望之若山海圖中珥蛇者神也
歌至絶倫龍喜躍盤入懷中遺鱗而去女即珍藏以為
獲神之貺鄰女必賀笙簫雲合予逐隊往觀鱗大如錢
光具衆色燁燁不定聞稍侮之則雷電掣去輙罹殃咎
越日予自太平至模(闕)入巖怪石飛泉種種異狀中有
一洞從洞左轉深翠黝蒼持炬而入行二百步七折有
穴内闊外狹冷氣襲人穴内嘯聲忽發裂如擪笛巖石
振竦又靚女之所未聞也龍雖不見予而遺聲于予是
龍終不忍禍予不然唱浪花而棄予也
鯖魚
藤江鯖魚形象草□色青黑大者百餘斤取用釣筒其
膽治目魚大膽小者上上魚大膽大者上中魚小膽大
者中下漁者得魚詣官親剖官税其膽始敢出市私開
者杖今售者皆以□膽灌黃藤膏偽為之黃藤亦行血
去翳辨之不精必見笑于魚目
白妾魚
白妾魚出大荒山深澗中一名婢妾臉若芙蓉膚如凝脂
有天然肉結嚲若垂雲長四尺五寸臍下有帶白光映
人胡天星邀予作鱠香脆甘美水陸無有方者諸君聞
獲是魚盛禮來賀予瞷其所荅皆不多其油止妬其他
伴禮者熊掌虎皮麝香鴆箭紛如也貴重如此楚辭魚
鱗鱗兮媵予意者指此予賦詩云獨尋芳草過王孫為
愛銀絲水露盆湯煴玉環妃子淚樓殘金谷綠珠魂凌
波豈復觀微步齒劍終然合報恩誰識蒯侯歸思苦不
堪彈鋏向朱門
印魚
印魚方額有文印類竹葉符鳴如鐘鈕長尺有三寸巨
魚將死以印封之予在龍門灘愛其神怪市而放之獻
者弗識也
海蠻師
海蠻師魚身虎頭無鱗甲短(闕)利爪渾身豹文長八九
尺見人泣數行下蜑人網得輙復放之
潛州留
東粤曰潛牛西曰潛州留楚曰鰅鱅出澗與虎鬭角軟
用水一湛堅則復鬭予在湘中見之柳子厚云桂江秋
水露鰅鱅
鬼魚
鬼魚似鱷用以禱鬼克敵人悮食之立死請巫呪之立
生
忽雷
忽雷鱷魚也居溪渚中以尾鈎人而食之扶南王范尋
有神術常于大雲山鑿池蓄魚决獄有罪者投之無罪
魚弗食也今其枯骨齒㭬復生用作樂器聲極啁啾經
云河有怪魚厥名為鱷其身已朽其齒三作
王虺
王虺江北曰虺江南曰蝮首大如臂背青腹赤有齒極
毒吃人立死大招南有炎火蝮蛇蜒鰅鱅短狐王虺騫
九頭者曰雄虺天問雄虺九首憊忽然在不須吃人見
之立死猶叔敖之兩頭蛇也予謂見者殺之亦成佳事
吴都賦云雖有雄虺之九首將抗足以跐之
短狐
短狐人所生也詩曰蜮書曰射工騷曰短狐斑衣山子
插青銜弩裸體獸交遺精降于草木嵐蒸嶂結盎然化
生狐長三寸狀若黃熊口銜毒弩巧伺人影胎性使然
予南海有水(闕)虫四月一日上弩八月一日䣃弩亦然
射人與此不同予遊六磨影落澗水為短狐所射毒中
左手適欲朴殺有大蟾鼓腹踴躍搤其㗋而食之未幾
痛入骨髓始如蟻卵乍如蜂房乍如盤渦乍如蛇菌一
日一夜其變百出其大二寸聞過三寸則死毒大如狐
則死對時則死遍走羣醫命在呼吸蘧然省蟾能食之
必能制之適有八字丹蟾跳躍草際取向毒處一吸支
體立運毒口出涎滴石石爛魂魄潮復如坐冰壺其口
兩月方合聞鴛鴦鷲皆能食之腦可止痛使我求之恐
為枯魚所笑
赤蟻
赤蟻大若象渾身帶火力負萬鈞襍食虎豹蛇虫遺卵
如斗山人取為醬是名蚳醢見于周官
蚺蛇
蚺蛇尾有鈎口無齒其聲甚怪似猫非猫似虎非虎擊
之則(闕)猶龜焉灼之則鳴也九十丈者吞蟻六十丈者
吞象三十丈至九丈者吞豺狼虎豹與鹿豕人吞之法
以尾鈎卷定以氣冲死濡濕乃吞吞畢懸于樹上絞至
糜爛骨角皆從皮出望之若神龍脱骨云
拏龍部署(蛇過三十丈者皆稱龍)
爰緝婦裙以為旗纛爰斬烏鹽以紏鎗簇爰斮葛藤以
陶纜索金鳴則進旗卷則退口含酒糟服帶毒槊蛇長
一丈旗手一人鎗手十人弩手五人金手二十人金手
藤弩手牌鎗手鹽旗手酒其勝也金振旗開鎗損弩發
金手進藤主束也鎗手進鹽主剥也旗手進酒主勞也
旗手得膽鎗手得皮弩手得眶金手得肉其敗也鎗護
旗退牌護鎗退藤護牌退蛇長十丈其數十之蛇長百
丈其數百之予遊諸山見獵九蛇長九丈者有五長八
丈者有三長十有一丈者有一天問一蛇吞象厥大何
如間世而出土人亦不概見况吞蟻者乎若夫三周崑
崙又吞蟻者之海若也
蛇名
蛇一字名者青蛇赤蛇白蛇烏蛇青主神赤主火白主
傷烏主藥其他曰藤曰蚺曰鱗曰蝮曰水曰糓二字名
者曰率然危干水箭烏稍量人默稱烏肉瞎目雞冠鱉
腦人頭馬鬃笋籜菜花寸白水豹三字名者榦壁虎黃
藤蚺青標竹師箕押金角帶七寸錦過按容凢蛇盤者
皆在壬地
蚺無棄物
蚺蛇三膽一附於肝者止痛一水膽白漿止瀉一膽隨
月擊其處則隨至名護身(闕)最佳眶辟邪殺鬼佩之吉
祥肉辟風寒皮過三十丈者曰龍皮一端千金波斯市
之為鼓聲震百里
蝍蛆
蝍蛆一名蜈蚣狀若水蝦小至一寸大至一丈其尾閃
閃有光山中修蛇無故而死者彼斃也蛇腐化為蝍蛆
猶螟蛉之呪子也儒書藤蛇遊霧而死於蝍蛆
赤雅卷三
