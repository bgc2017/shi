欽定四庫全書
皇清開國方略卷二十四
太宗文皇帝(崇德二年丁丑三月至十二月)
崇德二年三月甲辰朝鮮國臣洪翼漢等伏誅
先是朝鮮國王李倧屢上書乞降
太宗諭令縳送首謀敗盟三四臣當正國法以儆後人李
倧奏言首倡浮議之臺諫洪翼漢當大軍到境時
用為平壤庶尹督令即日前進或為前軍所獲或
從間道赴任俱未可知今將附和之宏文館校理
尹集修撰吳逹濟送詣軍前以俟處分嗣復遣官
解送洪翼漢至
盛京至是斬洪翼漢尹集吳逹濟於市以正其倡議
袒明敗盟搆兵之罪
戊午停蓋州城工
蓋州守將李思忠奏言臣奉
命管理蓋州其城垣俱係舊築現在土墻不堅者八十三
丈破裂者三十丈未破裂而不堅者五十三丈前
據工部咨稱已盡調丁夫赴遼陽各城脩築蓋州
城工可令滿漢蒙古餘丁自燒灰甎脩砌查蓋州
地處邊陲軍士偵緝逃亡脩浚墻濠巡守魚塩二
場夜復登城巡視防守靡寧餘丁僅堪耕種若令
燒甎供役恐失農業臣等仰懇
皇上恩准先將破裂處拆毁暫用土築並請寬限三年俟
各城蕆工再集丁夫造甎脩砌庶城垣可以永固
而耕種不致失時得
旨暫停今年工作餘照議脩築
夏四月辛夘
諭羣臣貸粟貧民及時播種
太宗諭曰今歲告饑凡積粟之家宜與各牛录内困乏者
賣則取值借則取息如此有無相通則民氣自裕若私
自理藏以致朽爛非我國之人也至貧民無力耕種坐
使土地荒蕪食何由賴該管章京宜時加體察令有力
者助之
丁酉添設八旗議政大臣
太宗命貝子尼堪洛託博洛等與議國政每旗各設議政
大臣三員以鞏阿岱圖賴錫翰(貝勒巴雅喇之子鞏阿岱之弟)譚
布巴哈阿喇善阿爾海達哈塔勞薩布賽諄退巴布
賴漢岱阿爾津拜武拜雅賴揚善鄂羅塞臣哈寧
阿英固爾岱郎球額駙多爾濟薩木什喀超哈爾
錫翰(牛录章京巴希之子)沙爾琥逹德爾德赫等充之(先是大貝)
(勒代善三貝勒莽古爾泰之次有議政十貝勒八大臣又有佐管十六大臣及調遣十六大臣至是)
(始添設八旗議政大臣各三員)是日
御翔鳳樓集親王郡王貝勒貝子管旗大臣都察院承政
及新設議政大臣
諭之曰向來議政大臣或出征或在家有事諮商人員甚
少偶遇各處差遣則朕之左右及王貝勒之前竟無議
事之人矣議政雖云乏人而朕不欲輕令干預者以卑
微之人參議國家大政勢必隨事唯諾取悦其主其貽
誤國計民生者不小國家安用此謟諛之軰為也今特
加選擇以爾等為賢置于議政之列爾等殫心為國匡
輔其主當以民生休戚為念務使困窮之人有懷得以
上逹新附之人撫養母致失所朕時㘦軫念者惟有此
耳爾等凡有應奏之事不可越職遽奏如某事應施行
某事應入告當先與管旗大臣公議然後奏聞無知之
輩往往以進言者謂之讒人夫善則曰善惡則曰惡何
所忌諱而不言若植黨營私傾害善人指以為惡乃所
謂䜛否則明知其人之惡而不以告是欺其主也聖經
云欲齊其家先修其身脩身齊家而後國治爾等若謹
好惡之施審接物之道御下以義交友以信如此則身
脩矣孝其親敬其長恩惠及其子孫親戚如此則家齊
矣身脩家齊而國有不治者乎太公曰閒居静處而誹
時俗非吾民也朕觀蒙古察哈爾林丹汗不道至于亡
國未聞其臣有直言其主所行不道者嗣後朕或有失
德爾等即當面諍試思以諫諍之故而斥責者為誰降
革者為誰亦何憚而不為倘諫而不聽則非爾等之咎
也若既不能諫而徒退咎其主上之失議其國事之非
豈人臣靖共之誼乎或更有將各旗妄分彼此知本旗
有悖亂之人隠匿不言及他人言之反加庇護者尤朕
心所深惡也八旗皆朝廷之人但懾服姦宄撫恤困窮
使各安統轄又何彼此之可分耶嗣今有將新分之呼
爾哈瓦爾喀人使之逃亡凍餓致牛录缺額者朕即以
不能養育之王貝勒下食口糧人戶補足其數王貝勒
等聚財積榖牧養牲畜豈僅為一身圖富足要皆為子
孫計耳不知子孫果賢縱無所遺彼寧不能自立子孫
若不肖雖有所遺豈能常守徒長驕矜且為他人積聚
耳夫積榖所以備荒而養窮人也財帛牲畜所以為國
而賞有功之人也不可奢亦不可過吝朕所以令爾等
撫養窮民及新附之人者蓋古人所云賞一人則勸者
衆罰一人則懼者衆國家蒙
天眷佑諸國俱已削平獨明國尚在賞罰顧可不明乎又
諭諸王貝勒曰昔金熙宗及金主亮變易祖宗衣冠儀度
循漢人之俗服漢人衣冠盡忘本國言語迨至世宗始
復舊制凡言語衣服及騎射之事時諭子孫勤加服習
如王孫原王(即章宗)判大興府遇漢人訟事以漢語訊之
有女直人訟事則以女直語訊之世宗以其未忘女直
之言甚為嘉許此本國衣冠言語之不可輕變也我國
家以勤習騎射為業今若不時親弓矢惟耽逸樂則田
獵行陣之事必致疎曠武備何由而得飭乎爾等訓練
士卒勤習武事凡出師行獵許服便服餘俱遵照國初
定制仍服朝服朕所以諄諄訓諭者非為一時計也正
欲爾等識之于心轉相告誡使世世子孫遵守母變棄
祖宗之制耳朕意如此爾等宜各陳所見睿親王多爾衮
等皆跪奏曰
皇上諄切誡諭臣等更復何言惟銘刻在心竭力奉行而
已
閏四月癸夘宴朝鮮國王子李&KR1261;李淏
先是四月己夘睿親王多爾衮擕朝鮮國王二子
及其大臣子至渾河岸
太宗遣都察院承政阿什逹爾漢戶部承政英固爾岱刑
部承政郎球及諸大臣率每旗侍衛十員出城十
里許迎之設宴宴之至是
太宗御崇政殿諸王貝勒文武羣臣左右排列
召李&KR1261;李淏入殿内賜宴
命坐于右側安平貝勒杜度之下有蒙古貢獸名齊赫特
其形似騾有野駝其形似駝併黑狐皮俱令觀之
命通事傳諭曰此獸乃黃河外夏國所產或千百成羣此
黑狐皮乃東海濱使犬部所産每年來貢因遠方罕見
之物故令爾等觀之李淏奏曰此等異獸但于史冊聞
之今始得目睹
皇上聖德如天薄海内外珍竒之物何所不集臣等以微
賤之軀荷蒙
恩禮優隆並得
賜觀異物何幸如之宴畢李&KR1261;等率陪臣謝
恩而退
壬子武英郡王阿濟格自皮島凱旋
先是征朝鮮師還日
太宗命貝子碩託恭順王孔有德懷順王耿仲明智順王
尚可喜率每牛录甲士四人及三王下全軍舁紅
衣礮十六位并朝鮮戰船五十往取明皮島復遣
前鋒將領蘇爾德傳
諭睿親王多爾衮等曰管旗大臣葉臣阿山令其往助貝
子碩託與漢軍大臣石廷柱及孔有德等會集一處定
議往攻皮島日期及我國戰船與朝鮮戰船約會何處
從何處乘船于何月日進攻又朝鮮戰船果足𣲖往之
數否兵若干領兵者何官查核明確令蘇爾德來奏
至其島若易攻則攻之否則奏明候朕諭到攻之我軍
船首湏用遮牌前攻江華島之船曾帶來否其船式可
用即依式製造三月丁未復
命武英郡王阿濟格率兵千人往助征皮島軍四月辛巳
武英郡王阿濟格奏報攻克皮島疏云臣等仰仗
皇上天威遵奉
指授方略于四月初八日遣八旗甲喇章京領護軍以大
臣薩木什喀督之續遣步軍章京領步兵以大臣
阿山葉臣督之乘我國所造小船攻皮島西北隅
八旗騎軍章京領騎兵四邊城章京領全軍四百
人及漢軍孔有德等兵朝鮮兵各乘巨艦令兵部
承政徹爾格統領前進並令領漢軍大臣石廷柱
戶部承政瑪福塔從皮島北隅督戰時乘小船兵
先進遂克其島斬其守島總兵沈世奎越五日復
奏報擊敗明兵一萬七千有竒斬殺甚衆并籍所
獲水手三百五十六名婦女幼稚三千一百十六
口駝馬牛騾等六百四十有竒大船七十二隻紅
衣法熕西洋礮共十位及蟒素縀銀兩布疋器皿
細數以
聞是月己亥朔武英郡王阿濟格又遣内秘書院學士占
巴奏言在皮島得米六百一十六石大小礮六十
七位尋
命將所獲米糧即令朝鮮船隻運至義州𣲖每牛录下殷
實之家有朝鮮馬騾者各出六頭運送
東京賑饑至是
太宗以武英郡王阿濟格與貝子碩託等自皮島率師還
命睿親王多爾衮饒餘貝勒阿巴泰率諸大臣出城十里
許迎于渾河岸次日癸亥
太宗御崇政殿武英郡王阿濟格率凱旋貝子大臣捧表
跪進宣
諭畢行三跪九叩禮阿濟格碩託扎哈納阿山葉臣薩木
什哈等以次進見冄行一叩禮抱
上膝見復行三叩禮而退
六月辛亥叙錫特庫等追勦喀木尼堪部逃人葉雷
功
先是天聰十年
太宗命阿賴逹爾漢率外藩蒙古諸貝勒兵往追茂明安
部下逃人至使鹿部喀木尼堪地方招服葉雷舍
爾特庫巴古柰土古柰等及其從役家口來獻俱
賜冠服櫜鍵等物有差葉雷等旋往盗科爾沁部占巴拉
(天聰八年秋七月與其弟塞爾固楞率兵來朝)部下馬八百匹及秉圖王
(即洪果爾)部下馬四十五匹而逃是時秉圖王及伊勒
都齊貝勒(即槺果爾)伊爾登(即布木巴)哈坦巴圖魯(即顧穆二人皆)
(郭爾羅斯部長)等所屬有四五家散處及出外採捕約五
十人皆被殺秉圖王部下十七人追及之逃人還
擊殺三人又奪馬十七匹而去經
興京守將扈什塔奏
聞
命甲喇章京錫特庫執信牌往寧古塔會同守將武巴海
率寧古塔兵追之又遣正黃旗牛录章京噶爾糾
執信牌率卦勒察兵沿烏拉地方追緝又遣蒙古
衙門撥什庫博羅執信牌往科爾沁部令土謝圖
親王巴逹哩卓哩克圖親王武克善發兵躡追兼
令防失牲畜錫特庫等率二十二人躡逃人蹤跡
自多爾博庫地方行至烏拉駐防邊城武巴海率
四十五人來會時科爾沁部土謝圖親王下鄂爾
多木卓哩克圖親王下託和泰奉
命率兵二百往尼喀善城駐防聞信即簡甲士四十人往
追占巴拉之弟塞爾固楞貝勒亦率所部兵横截
追之鄂爾多木追之博木博果爾地行月餘會遇
武巴海錫特庫同行途次見天鵝三鄂爾多木射
中其一帶箭而飛逐取忽不見乃見逃人營中遺
火遂星夜馳往至温多地方圍之諭降不從因攻
殺九十四人生擒八十七人獲馬五十六匹問葉
雷安在答云葉雷殺鹿為食擕妻子遁去矣錫特
庫武巴海即率兵前進葉雷聞知乃殺其妻子遁
入山中我兵追至與葉雷縱矢交射忽有白狐躍
起觸葉雷弓而馳因射殺葉雷有葉雷兄弟率四
十人携妻子欲歸我國途遇葉雷留之亦被殺五
月癸未奏
聞錫特庫等凡七閱月始還
太宗命管旗大臣出城五里迎宴之至是叙遠追逃人功
擢武巴海錫特庫噶爾糾世職加
賜衣服馬匹奴僕莊田
賜鄂爾多木號卓哩克圖庫魯克逹爾漢子孫世襲其隨
征士卒並
賞銀兩衣服有差
甲寅
諭諸大臣勤脩國政
太宗諭曰昔太公云天生四時地生萬物天下有民聖人
牧之故春道生萬物榮夏道長萬物成秋道歛萬物盈
冬道藏萬物静盈則藏藏則復起莫知所終莫知所始
莫進而爭莫退而遜守國如此則與天地同光朕承
皇考創業垂統嗣位以來統一蒙古收服朝鮮自今以後
宜思所以宣布法紀脩明典常當國運茂隆之時若不
立綱陳紀次第振興後人將何所法守嘗觀前代勤脩
國政法制精詳者其祚必永怠棄國政苟且偷安者其
勢必危蓋治國之道如築室然基址堅而庀材固世世
子孫可以久居其或旦夕成功不久即壊此必然之勢
也國家若果勤脩政事何由致敗否則傾危立至矣嗣
後爾等皆宜殫竭忠誠劻勷左右朕惟欲整飭庶務使子孫
永守勿替耳
丙辰以平朝鮮功祭告
太廟
先二日
太宗夜夢至
興京見
太祖乘飛騎行禮親王代善追挽
太祖之騎不及
太宗遂至明國宫中明皇帝於袱内出一絲縧繐上飾以
珊瑚意欲相授
太宗默思明主欲贈珍寳何所不有受此奚為轉顧其人
又非明皇帝乃金代神像其人出書一冊曰是爾
先代金國史書
太宗受而讀之文字不能盡辨欲持以示文臣夢忽覺次
日清晨
召諸王貝勒及内院諸臣語之諸臣奏曰先是
皇上夢入朝鮮王宫内將朝鮮王舉之而起未幾果臣服
朝鮮今將告捷于
太廟故夢見
太祖至入明宫見明主及金人授以金史是
天意將以明國圖籙授
皇上也至是以朝鮮既平又乘勝克皮島
親詣
太廟行祭告禮並遣官祭告
福陵
甲子
賜恭順王孔有德等銀幣仍
誡諭之
以恭順王孔有德懷順王耿仲明智順王尚可喜
協同武英郡王阿濟格攻克皮島各
賜銀六百兩及彩縀蟒衣布疋等物並查明部下陣亡各
官
賜卹其家
太宗諭有德等曰朝廷用人以高爵厚禄使之安富尊榮
者欲其襄贊治理有禆國家也朕于爾三王既以殊恩
拔擢情同子弟封以王爵寵眷有加爾等宜感恩圖報
恪守典常乃不思竭忠盡誠輔助國政反縱所屬將士
悖違法度恣意妄行朕甚不悦爾等有統率之任知他
人有違法者尚應責之乃身先作慝朕復何賴焉古語
云爭小利者不受大益爾等何不勉圖大益而顧貪小
利也嗣後務整肅戎行以佐成大業實嘉賴之尋有智
順王尚可喜家人於刑部首告其主云皮島之役王私
匿其所得金帛人口牲畜
太宗曰諸物豈王自得必散于衆兵耳彼新人不知故來
首告此案刑部不必審訊以原告發還智順王
秋七月己巳叙平定皮島功
先是兵部奏言征明皮島時陣亡四十人骸骨莫
能辨識今就所收者合葬于通遠堡
太宗命禮部參政圖爾賽賫楮帛羊酒為文以祭之至是
叙功擢鰲拜凖塔薩木什喀阿山葉臣麻克圖鍾
金多爾津等世職有差並贈陣亡炳圖世職以其
弟畢禮克圖襲瑚什世職以其子瑚雅禄襲
辛未遣武拜等往歸化城
先是遣丹岱等往土默特貿易嗣又
命阿爾津為帥偕鄂謨克圖譚拜譚台柱孟庫魯喇嘛尼
堪翁阿岱彰屯等率商人百餘及八家官員擕貨
往歸化城貿易至是遣前鋒將領武拜努山瑚密
色鄂碩沙爾琥逹蘇爾德阿爾布尼喀扎海率護
軍校八員護軍百名往歸化城
諭之曰爾等此去可于特墨圖地方駐劄前丹岱等往土
默特貿易如其未至特墨圖地方爾等與之相遇可即
往察希爾圖地方探視若不相遇且于特墨圖地方屯
駐候丹岱等及後去之阿爾津等事畢乃還倘伊等未
能即還則與之約定歸期不必相候如十日内可還則
候之同歸恐明人中路要截宜加意備禦也後武拜等
於八月庚申出張家口與岱丹等合遇明哨卒十六人
斬十五人生擒一人獲馬十九匹而還
乙未分立漢軍二旗
辛巳
太宗諭諸漢官曰朕將爾等與舊臣一體撫育或更優于
舊臣今舊臣中有如爾等之獲免徭役者乎若以功論
諸舊臣隨朕各處征伐身經百戰攻城則克遇敵則勝
用能大造我國家以有今日也爾漢官有乘時歸命者
有窮蹙投誠者有陣獲恩養者在爾等何嘗披堅執銳
親冒矢石效死力戰乎昔年爾諸臣中有與明國暗通
潜謀叛亡者事泄被誅骨肉離散又諸臣管轄爾等強
取財物苦無容身之地自朕嗣位以來爾等有先與明交
通者朕原其罪而赦之其無故誅求者復行禁止另立
旗分予以矜全出爾等于塗炭之中愛養有加朕之待
爾等可謂至矣乃不思訓練士卒效力疆場見滿洲官
兵之致死力戰者視同陌路若無與已事者爾等平日
以空言欺飾謂勿虐小民勿侵降國勿劫貨財為國家
分憂效力當行仁講義以此陳奏者頗多及行師時反
身先倡率徇縱士卒攘奪財物則爾等之空言欺飾朕
已洞燭之矣前牛录章京張成德曾獲敵船二隻俘三
十八人爾等即不能奮勇爭戰但能如張成德之俘獲
猶為有益若此時不自省悟力圖報效國家安用此虛
縻富貴之人哉至是分漢軍為兩旗以石廷柱為左翼
管旗大臣馬光遠為右翼管旗大臣照滿洲例編
壮丁為牛录
八月癸丑
御演武場觀外藩使臣較射
是日辰刻
太宗率親王郡王貝勒貝子等出懷遠門至演武場
御黃幄外藩貢使朝賀畢
命喀爾喀瑪哈撒嘛諦車臣汗下使臣土謝圖汗下使臣
(俱于本月奉表來貢駝馬等物)較射次選每旗善射者各十人分
為左右兩翼令之角勝負者罰牛羊諸王貝勒貝
子等親率較射三次右翼中多得牛二羊二十又
令左右各出力士角觝右翼負還所得左翼牛一
羊二于是令左翼諸王貝勒等負者俱立宴并宴
外藩朝貢使臣申時還宫
九月己巳禁止蒙古部人訐告強奪
前遣都察院承政阿什逹爾漢蒙古衙門承政塞
稜尼堪等往科爾沁巴林扎嚕特喀喇沁土默特
阿嚕諸部會集諸王貝勒等
頒布赦詔清理刑獄
太宗以敕書諭阿什逹爾漢曰朕聞扎嚕特部内齊等虐
害所兼管之塞稜綽博惠等縱部下人潜行訐告塞稜
綽博惠之有一二牲畜者誣而取之彼等既屬同居又
相統轄其有無財貨彼此悉知若皆被誣訐強奪所有
人將何以為生且令彼兼管者本欲其爱養之而反虐
使之乎若果如此擾害若軰之牲畜既盡朕必仍取害
人者之牲畜與之前曾以此誡諭内齊等業經認過復
諉其咎于兄弟朕固不之信也爾等可留扎嚕特數日
詳審從前告訐奪取牲畜之人如實則已否則即以所
罰牲畜給還本主並嚴切申禁嗣後毋得少有侵害爾等
此行以此為第一要務其詳慎議之
丙戌
諭給各牛录下煢獨者妻室
太宗諭親王郡王貝勒管旗大臣等曰朕聞駐防開城博
爾惠牛录下有兄弟二人皆無妻室現在各處俘獲婦
女甚多如此煢獨可矜之人該管大臣章京等不以奏
聞朕何由知嗣後務查明各牛录下無妻室者給以妻
室善加撫養國家蒙
天眷佑歸附者衆若不能撫卹困窮其何以勸來者可將
朕意徧諭各官
冬十月丙午厄魯特部遣使入貢
厄魯特部頋實車臣綽爾濟遣其頭目庫魯克來
貢馬匹白狐皮獺喜獸羢毯等物顧實車臣綽爾
濟初未入貢聞
太宗德威遠播于丙子年遣使因路遠至是始至是日黑
龍江巴爾逹齊率五十七人朝貢又精格里河琿
春屯内扈育布禄初末入貢至是亦來朝貢貂皮
俱令禮部迎宴之
賜扈育布禄及其從人蟒縀朝衣冠帶櫜鞬弓矢鞍轡等
物有差
庚申封李倧仍為朝鮮國王
朝鮮義州總兵林慶業領兵隨征皮島有功至
盛京朝
見宴之將遣還内院諸臣撰擬
宣諭朝鮮敕書進呈
太宗覧畢曰爾等撰文當順理措詞毋得過為誇大朕素
不樂聞誇大之言彼明國之主自比于天輕視他人蓋
身無德義徒自矜張甚無謂也嗣後撰擬切宜詳慎毋
蹈浮誇于五月丁亥令林慶業賫
敕諭及銀幣馬匹歸
賜國王李倧至是復
命戶部承政英固爾岱瑪福塔率從官通事賫玉紐金印
誥命并黑狐套一領製帽黑狐皮一張貂皮百張
鋄金雕鞍良馬一匹往
賜李倧仍為朝鮮國王
十二月癸亥征瓦爾喀諸將奏捷
先是正月癸亥
太宗于朝鮮軍營遣外藩科爾沁扎嚕特敖漢奈曼諸部
兵出朝鮮咸鏡道往征瓦爾喀
命蒙古衙門承政尼堪甲喇章京吉思哈牛录章京葉克
舒率每旗甲士十人𨗳之以行道出會寧擊敗朝
鮮平壤巡撫兵二千人餘兵悉降五月十九日至
烏拉地方遣還蒙古十六旗兵七月己巳復
命喀凱塔克珠來虎舒書翁愛尼噶禮克布圖輝山恩古
里雅薩諳巴巴爾噶遜綏赫德珠瑪喇綽貝塔哈
布海塞蒙格哈什屯雅布喀棟果爾滿都祜占楚
喀音逹禮等率兵一千二百分為四路往征瓦爾
喀兩黃旗一路率阿庫里尼滿地壯丁一百名穆掄
分逹哩壮丁四十名烏爾固辰地南濟蘭牛录下喀
克篤哩兄弟等壮丁三十名共一百七十名以圖
必善分逹哩瑪哈逹為嚮導兩紅旗一路率綏芬
壮丁七十名雅蘭壮丁四十名呼葉壮丁二十名
烏爾吉壮丁七十名共二百名以圖球恰塔齊什
訥為嚮導兩藍旗一路率額赫庫掄壮丁六十名
厄勒以東塞木克勒以西壮丁五十名共一百十
名以愛韜多爾周常濟里濟布椘為嚮導兩白旗
一路率諾囉阿萬壮丁三百名以雅爾布佛得密
封濟逹蘇布特赫為嚮𨗳至是諸將遣六人奏捷
言兩黃旗舒書塔克珠率甲士六十人入烏爾固
辰獲塞約愛塔哈佛珠武克星額塔克圖男子三十
名家口八十馬七十有三兩紅旗恩古里克布圖
率甲士六十人入綏芬獲剛球畢爾哈木巴爾珠
男子二十八人家口六十五兩白旗哈什屯滿都
祜于所入汎地獲吉木善伊訥肯索畢伯得根哈
里瑚阿爾珠克木訥畢爾珠男子一百三十人家口
三百三十馬八十有三並獲貂狐猞猁猻水獺等
皮張甚多于次年四月師還
賜新獲瓦爾喀男婦幼稚等衣服居室器用牲畜等物并
賞喀凱等從征兵丁銀兩有差
戊午丹岱等擊敗明兵于清河
武英郡王阿濟格于牛莊遣丹岱薩蘇喀譚拜拜
賽率護軍四十人騎兵四十人往白土場捉生遇
明兵七百于清河突入擊敗之獲馬二十有二纛
二是月赫葉氏十人及托科羅氏默爾哲勒氏巴
雅喇氏三姓遣二十二人貢貂皮等物
皇清開國方略卷二十四
