欽定四庫全書
皇清開國方略卷十八
太宗文皇帝(天聰八年甲戌正月至六月)
天聰八年春正月庚寅申明外藩禁令
時科爾沁敖漢柰曼喀喇沁扎嚕特巴林烏喇特
阿嚕科爾沁翁牛特四子諸部長並以朝賀元旦
至貢駝馬貂皮等物
賜賚有差
諭之曰爾蒙古諸部向因法制未備陋習不除今與諸部
約凡奪有夫之婦配他人者罰駝五馬五十其納婦之
人罰七九之數給與原夫凡姦拐有夫之婦逃離本主
者男婦俱論死其家産盡給原夫如部長不察治亦罰
駝五馬五十至盔甲無號帶馬匹無印牌及盔纓纛纓
纛幅不遵我國制度者俱罪之
丁巳定功臣身後免丁例
先是國中計丁𣲖徭自
興祖直皇帝以下宗支有官職者免之無官職者不免是
月癸巳
命槩免本身外又酌免二丁三丁癸邜漢備禦各官以所
屬丁徭繁重訴請減免管戶部貝勒德格類以奏
命巴克什覺羅龍什等察訊因前此買婦女配給新人未
曾發價故云
詔戶部即以價償各備禦又
命管禮部貝勒薩哈璘集衆漢官於庭宣
諭曰爾衆官所訴丁徭繁重似不得已而切陳然朕以為
爾等苦累較前亦已減矣初爾等俱分隸滿洲大臣終
歲勤劬每至鬻僕典衣朕將爾等拔出另編一旗從此
得以自給咸云拯我等于陷溺之中不受滿洲大臣欺
陵雖肝腦塗地不能仰答上恩於萬一今覽爾等所訴
之詞何頓忘前言乎古語云有家者能養賢則取國而
國可得有國者能養賢則取天下而天下可得朕及貝
勒之家各量所有均出之以養
上天畀我之民即古聖人所謂養賢以及萬民之義也今
爾等所輸不過大凌河數人贍養之資何遽出怨言耶
他國之主皆歛民間財賦以供一已之用有餘方以養
人我國賦税朕與諸貝勒曾有所私用乎我國民力朕
與諸貝勒曾有所私役乎取國賦而糜費於家役民力
以修治宫室不以國事為念止圖一已便安爾等自當
諫之今朕為國家朝夕憂勤荷
天眷佑殊方君長接踵来歸猶恐不能招致賢才故解衣
衣之推食食之一切賞賚之需每年羊若干貂裘野獸
酒米筵宴若干皆自八家貝勒均出歲偶歉即出米粟
賑濟貧民其新附之蒙古漢人瓦爾喀呼爾哈卦勒察
又給與妻室奴僕莊田牛馬我國家土地未廣民力維
艱若從明國之例按官給俸勢有不能故計功給丁一
等功臣應得千丁其餘以次遞減自分撥遼東人丁以
來八九年間爾漢官人丁多有溢額者非朕加恩爾等
宥爾過愆能任爾等多得乎滿洲出兵三丁抽一今若
令爾等亦一例三丁抽一為兵爾等以為何如乎且滿
洲之偏苦於漢人者不但三丁抽一也如守臺淘鐵及
一切工匠牧馬人旗下聽事人後等每一牛彔計出三
十人耀州燒鹽獵取禽獸供應朝鮮使臣驛馬修築邊
境四城巡視邊牆守貝勒門及派兵防守句驪河在在
需人皆惟各牛彔是問又每一牛彔設哨馬二匹遇有
倒斃則均攤買補遇征瓦爾喀時又各餧馬二三匹復
泒護軍十名兵丁二三名往來所乘馬亦令餧養遇各
國投誠人至撥給屯堡房屋令現住者展界移居又令
舂米釀酒解納獵取獸肉分給新附之人撥帑金與朝
鮮貿易布疋派令負載運送凡邊城滿洲每年有窖冰
之役迎接新附之呼爾哈於教場看守皮張運送薪水
朝鮮蒙古使至瀋陽每甲喇各出一人運給水草若夏
月至更有採給青草之役又每年採葠併負往朝鮮發
賣每旗以一戶駐英額地方一戶駐瀋陽渡口看守船
隻此皆滿洲偏苦之處今滿漢均屬一國人民爾等何
竟不知差徭減于滿洲而滿洲差徭之多實踰爾等三
十餘項耶從公忖量果爾等偏苦乎抑滿洲偏苦乎有
所欲言切直言之可也宣
諭畢總兵官石廷柱馬光遠王世選及副將參將遊擊各
官奏曰控訴之事我等不知皆衆備禦所為遂執
為首八人奏請治罪
太宗諭曰諸臣既云不知所執備禦八員可並釋之若治
其罪後有苦累無敢言者矣(石廷柱等奏言臣等雖未同訴然不能開諭于先復)
(上及八不能禁止于後罪無可辭伏念吝臣等蒙家貝勒尚爾恤養外國散財無)
(上生全另立旗分衣食奴僕馬匹孰非敢望更有何物是恩賜如果計功之大小不特官爵非所)
(臣等所應有者今臣等上等之家不下千丁下等之家不下二十餘丁似此豢養)
(隆恩雖肝腦塗地實難報稱萬一也)丁巳遊擊祝邦成(天聰三年十二月攻明薊州沒)
(于陣)之妻請免其家數丁差徭管吏部貝勒多爾衮
以奏
太宗諭曰此功臣之妻准免八丁以後凡功臣已故無兄
弟子嗣承襲而其妻尚存者准照官職免其丁之半著
為令
二月己巳浩齊特部衆來歸
喀爾喀所屬之浩齊特部台吉額琳臣(元太祖裔)塔布
囊巴特瑪攜壯丁二百三十九人婦女幼丁六百
九十七口駝二百馬四百來歸
太宗遣官迎之既至設宴額琳臣巴特瑪率同來之班第
圖嚕齊宰桑僧格布延車臣務巴什等各獻駝馬
賜甲胄雕鞍蟒衣狐裘銀器緞布等物有差
命八貝勒以次各宴一日其先來歸之額琳臣屬下五十
三戶即
賜與管轄時有呼爾哈所屬之黑龍江濱頭目羌圖禮瑪
爾罕率六姓六十七人來朝貢貂皮六百六十八
張
太宗以羌圖禮等自歸服以來(見天聰五年七月)貢獻不絶宴之
賜鞍馬緞布有差
諭之曰呼爾哈慢不朝貢將發大兵往征爾等勿與往來
以致誤殺此次出師不似從前兵少必集大衆以行爾
等如有舊相識者欲見之不爾禁也
甲申征明錦州將士還
先是正月癸夘
命前哨將圖嚕什勞薩武拜伊勒穆錫特庫蘇爾德鄂謨
克圖布延達哈塔鄂碩巴雅努山昂古鼐沙爾琥
達等率兵往錦州捉生
諭之曰爾等臨陣勝敵微有先後不必爭論今使擲丸為
戲豈無或遠或近者譬之畋獵射獸先中後中其中一
也若畋獵時羣犬互噬則不能殺獸矣至爾等馭下之
道惟在察其賢否而激勸之若知其賢而不加奬勸即
為蔽賢知其不肖而隠而不言即為黨惡蔽賢黨惡何
以為主將激勵羣材乎又
諭曰追敵時宜先竚立望敵塵令軍士按隊前驅爾等尾
後徐行圖嚕什等行九日斬一百二十五人獲樵車一
百十三輛牛驘驢共一百四十生擒蒙古漢人各
一訊之云祖大壽之子已自燕京至錦州二月壬
戌圖嚕什等還奏以所獲
賜將士戊辰
命圖嚕什同大臣阿山武善託克推等率兵征錦州齎
上予祖大壽書及大凌河降將寄衆書十三函以往乙亥
復重繕各書
命勞薩色楚蘇爾德鄂碩錫特庫沙爾琥達努山等率兵
再齎往
諭阿山圖嚕什等曰凡駐軍宜合為一營進征則兩翼哨
探不可疎忽至彼地則分兵為三圖嚕什同八大臣率
百人為前隊别令八大臣率兵三百為次隊又别令八
大臣同阿山武善統領之為末隊凡遇可有俘獲之處
前隊先越其地以截敵兵令次隊收取之倘敵兵來戰
則阿山武善一隊擇地設伏以待圖嚕什引兵退走誘
敵過其地而擊之所俘獲之物倘因敵兵截阻難以顧
戀即棄之亦可惟爾等加意隄防相機而行
諭勞薩等曰爾等可率駐防句驪河四大臣之兵並四路
哨卒之半前往捉生若獲其人即以書付之攜往如不
獲則懸書于十三山站而歸阿山圖嚕什等至錦州明
兵潛匿不出獲馬牛數十勞薩等後數日至亦無
所遇遵
諭懸書十三山站而還
三月甲辰定較射賞格
先是己亥閱兵管兵部貝勒岳託率滿洲八旗蒙
古二旗舊漢軍一旗共十一旗行營兵俱赴瀋陽
城北郊最前舊漢軍礮手次滿洲蒙古步兵次騎
兵次守城各處應援等兵次守城礮兵各以序陳
列綿亘二十里許
太宗臨閱駐馬蒲河岡岳託以戰守紀律指示衆軍聲礮
者三衆軍呐喊如之
上嘉其步伐整齊每兵賞銀一兩是日
命諸貝勒簡護軍各十名與閒散侍衛較射
太宗出閱定令中三箭以上者賞布二中七箭者賞布三
中八九箭者賞布四就中視其善射者不論中與
不中各賞一弓其射中應得之布仍照數給與蒙
古小台吉及塔布囊之名在護軍數内者許一體
較射
夏四月辛酉定都城及八旗職官名
稱瀋陽城曰
天眷盛京赫圖阿拉城曰
天眷興京論功增轄五備禦之總兵官稱為一等公其餘
總兵官稱昂邦章京仍分三等(即今子爵)副將稱梅勒
章京亦分三等(即今男爵)參將遊擊俱稱甲喇章京(即今)
(輕車都尉職)備禦稱牛彔章京(即今騎都尉職)總管一旗佐管
一旗之大臣及管甲喇管牛彔各官悉從
太祖天命初年舊稱
太宗諭曰朕聞事不忘初是以能垂之久遠奕世不替昔
蒙古主厭憎其臣子習蒙古語轉相倣傚喇嘛名號致
國運衰微夫知其善而不能從知其非而不能省俱未
為得自今我國職官及城邑悉遵我國所定之名習稱
之
庚辰令來歸明副將尚可喜回海州
先是七年七月大軍克旅順口明總兵黃龍戰死
其副將尚可喜守廣鹿島
太宗遣官齎書招之可喜令部校盧可用金玉奎來通欵
命齎書諭其速來歸附八年二月可喜收取長山石城二
島合廣鹿島共二千餘戶由洪水堡來歸
詔八旗有馬四匹以上者各撥二匹迎之海濱諸貝勒暨
積粟之家出糧四千餘石給與贍養以旅順口所
獲可喜親戚付之聚處海州
諭以跋涉勞頓緩期來朝四月乙丑
親率諸貝勒出迎十里外(行禮設宴悉如孔有德耿仲明來歸時)授為總兵
官
賜敕書一切過犯原宥隨來部校盧可用金玉奎並授參
將至是
命禮部大臣送之回海州其來歸之石城島千總袁家晉
劉文奎等並令即隸可喜部下
辛巳考取舉人
先是天聰三年九月校試儒生三百餘人取二百
人(詳見前)八年三月壬子校試漢生員分别取定一
等十六人二等三十一人三等一百八十一人
賜銀有差至是合滿洲蒙古試之取中舉人十六名滿洲
習滿洲書者剛林敦多惠習漢人書者察布海恩
國泰漢人習滿洲書者宜成格習漢人書者齊國
儒朱燦然羅繡錦梁正大雷興馬國柱金柱王來
用蒙古人習蒙古書者鄂博特碩岱蘇魯穆各
賜衣一襲免四丁宴之禮部
五月庚寅定軍士營隊名
先是三月甲辰
諭都元帥孔有德總兵官耿仲明曰旗纛乃三軍眼目爾
等當以白鑲皂則采章有别不與八旗相淆至繪飾任
從所便又
諭總兵官尚可喜曰爾軍旗纛當用皂色白圓心為識别
至是
諭貝勒大臣曰前此各旗所隸兵止就該管將領稱為某
將領之兵今宜以護軍前鋒守兵邊兵援兵礮兵騎兵
步兵各營伍分别稱之蒙古兵稱左翼右翼石廷柱馬
光遠所管稱漢軍孔有德耿仲明所管稱
天祐兵尚可喜所管稱
天助兵
壬寅叙别官職襲替
舊例大小官員敕書所載大者以勤脩政事約束
兵馬授某職小者以不負任使著有成效授某職
俱准世襲罔替至是
命吏部彙敘
開國以來諸功臣其以部落來歸及身歴行間著有勛績
者所授之職准世襲罔替其無功績而因材授職
者無論職之大小只就本身止俱分别撰給
敕書
丁未征明
前期傳
諭外藩蒙古各部師期集各旗將校等
頒軍令每牛彔下各派騎兵二十名先啟行又各派護軍
八名次日啟行右翼五旗由上榆林進發左翼五
旗由沙嶺進發師行時勿擅離本纛勿酗酒勿踐
踏田禾其大凌河蒙古及歸化城俘獲蒙古與各
處所獲新蒙古等如現隸之本主自言撫養得所
可保不逃者許其攜往否即勿攜若攜不足憑信
之人以致脱逃者罪之每甲喇出弓匠二名每牛
彔出鐵匠一名钁五鑹五鍬五斧五錛二鑿二每
人隨帶䥥刀各備一月糗糧每牛录出纛一每二
人共出鎗一箭五十每甲喇出雲梯一用豫採乾
木為之各備冬衣一副凡馬絆及匙碗俱書字號
每兵攜帳房一
命貝勒濟爾哈朗大臣蒙阿圖薩璧翰巴竒蘭舒賽留守
諭之曰如聞敵人來侵須偵探確實悉心商議相機應援
慎勿張皇料不過南路朝鮮于晏安無事時樂于搆釁
而來耳其沿海諸島漢人已盡為孔有德尚可喜等攜
來今皮島所遺止數千人必不敢來縱有敵兵侵邊外
蒙古可令圖爾格率兵防守彰武臺河之地亦勿輕往
援凡留守軍士勿令閒適一應甲胄器械俱令脩整倘
荷
天眷佑得一隅之地來調爾等亦未可知其城上所置大
礮俟城工完日各按汛地布列豫備其隨征小礮列于
城下不時操演毋致疎忽貝勒濟爾哈朗奏曰若明寧
遠錦州一帶之兵皆往内援各城空虚我等可率
兵往取否
太宗曰縱往所獲有限如必欲往以耀兵威亦必向西南
捉生一二次偵敵確信果無防兵然後可令圖爾格等
率兵往又
召宗室塔拜(世系見天命十年征呼爾哈部)博和託(貝勒阿巴泰第二子)瑪瞻(大貝勒代)
(善第六子)屯齊(貝勒圖倫第二子)蒙阿圖薩璧翰巴竒蘭守將
克徹尼偉齊等
諭以黽勉奉公為留守貝勒之輔翼又
命貝勒杜度偕大臣薩木什喀防守海州
諭曰爾等駐防海州如四境有敵侵即當往援亦必以親
往偵探之狀遣人告留守盛京貝勒若爾兵與敵衆寡
相當可相機掩殺倘敵兵甚衆可待留守盛京兵至合
謀出戰若敵兵乘船來侵非一夕所能驟至我必先瞭
見之既見即可嚴為設備又
命大臣圖爾格勞薩等率兵出邊渡遼河沿彰武臺河駐
劄守衛外藩蒙古並扼敵兵
諭之曰爾等當從陽什穆河北岸抵彰武臺河立營與喀
喇沁兵同駐嘗見千兵合為一隊則覺其少分為數隊
則覺其多可先分為二隊若遇敵至勞薩一隊前擊圖
爾格一隊隨後敵若自渾河内偪或深入我錫喇穆掄
河邊則合為一隊併力與戰圖爾格奏曰黃泥窪一路
若有敵至當往擊否
太宗曰爾等若往黃泥窪恐敵乘後來襲可令駐防句驪
河城四將率兵四十駐彼處村落餘則爾等率之以行
其外藩蒙古俱令退駐陽什穆河北勿使沿邊屯住
諭畢管兵部貝勒岳託謂圖爾格等曰自隄岸以東句驪
河以西原置十四哨可斟酌布置晝則令軍士時
時習射整理弓矢夜欲休息勿解衣須張弓開甲
囊以待若駐營之處牧草將盡可遵
上所指示地移之甲辰圖嚕什武拜率前鋒兵石廷柱馬
光遠王世選率漢軍先行乙巳管旗八大臣納穆
泰達爾漢葉克舒葉臣宗室芬古覺羅色勒阿山
伊爾登管蒙古左翼武訥格管蒙古右翼阿岱同
孔有德耿仲明尚可喜各率兵行丁未
太宗率貝勒大臣出撫近門謁
堂子列八纛鳴角奏樂拜
天統師西發
六月甲申師次喀喇鄂博
先是五月丙申
命大臣阿什達爾漢伊拜往科爾沁調兵隨征大軍西發
之次日渡遼河抵陽什穆河沿河立二十營伊拜
從科爾沁至奏言噶勒珠塞特爾(科爾沁貝勒額爾濟格之子)
海賴布延岱白固類塞布類等託言往取北方索
倫部財賦自給各率部衆叛去科爾沁土謝圖濟
農(即土謝圖汗奥巴之子巴達哩)扎薩克圖杜稜(即奥巴之弟布達齊)秉圖
貝勒(即奥巴之從父洪果爾)卓哩克圖貝勒(即奥巴之從子武克善)已
率兵往追之矣
太宗遣戶部承政英固爾岱文館舉人敦多惠回
盛京傳
諭留守貝勒曰可亟令索倫部來朝頭目巴爾達齊(是月丙戍)
(朔至)速還國恐致噶勒珠塞特爾等襲取其地宜善言訓
諭而遣之又
命巴克什希福同伊拜往科爾沁傳
諭曰法律所載叛者必誅爾科爾沁貝勒若獲噶勒珠塞
特爾等欲誅則誅之不誅欲以其人民為奴者聽己
酉駐都爾弼地喀喇沁部長土默特部長率步
騎五千至癸丑次扎木哈克地巴林部長柰曼部
長各率兵至六月乙夘朔次古勒班圖爾哈地辛
酉扎嚕特部長烏喇特部長阿嚕翁牛特部長阿
嚕科爾沁部長皆率兵至
駕臨錫喇烏蘇河之南山平岡
御黃幄設大宴
頒軍律曰師行動衆約束宜嚴不可不明示法律以肅衆
志大軍按隊安驅毋使喧嘩勿離旗纛若䭾載有一二
欹斜全旗暫止以俟整頓然後前行如一二人私出劫
掠為敵人所殺者妻子入官往取糧草時若一二人擅
往被殺者罪同經過之處勿毁廟宇勿殺行人敵兵抗
拒者殺之歸順者養之所俘之人勿奪其衣服勿離其
夫婦即不堪驅使者亦勿加侵害勿滛婦女勿令俘獲
人看守馬匹勿餐熟食勿飲酒曩我兵往征時敵人見
軍士隨處沽買食物令多置毒于中不可不慎違令者
正法癸亥前鋒將伊勒穆遇明哨卒四來偵我兵由何
路進俱擒之斬一人以三人來獻甲戌次喀喇托
洛穆
命貝勒德格類大臣覺羅色勒宗室芬古率兩藍旗兵武
訥格率左翼蒙古兵偕巴林扎嚕特土默特諸部
長規取獨石口居庸關乙亥次波碩兊希福還奏
科爾沁土謝圖濟農等已追殺噶勒珠塞特爾海
賴布延岱白固類塞布類盡收其部下戶口
太宗命阿什達爾漢希福宣
諭從征蒙古諸部長曰科爾沁部貝勒額爾濟格之子噶
勒珠塞特爾海賴布延岱塞布類白固類等凡遇興師
既不隨行又違法令侵犯隨我出兵之鄰國掠取牲牧
朕不念其惡以其先世歸順已久欲保全而屢宥之乃
彼全不知德嘗欲叛奔察哈爾今竟叛往索倫為其族
兄弟土謝圖濟農扎薩克圖杜稜秉圖貝勒卓哩克圖
貝勒等追及擒斬在法叛者必誅固無可貸然朕素視
彼弟兄無異臂指一有損傷如傷吾指且朕方欲廣宣
德意招集人民使之共臻安樂以彼受朕豢養之恩安
樂有年弗克令終是朕教化未洽之所致也今阿嚕部
濟農(即翁牛特部長遜杜稜)之弟達拉海薩陽等又越界駐牧應
以軍法從事朕心不忍爾等可共議之蒙古諸部長奏
請
恩宥二人罪各罰人十戶駝百牛羊千
詔减半罰懲又
命阿什達爾漢希福伊拜往迎科爾沁兵宣
諭曰班第塞本額古三人不遵法度向懷叛心此番又與
噶勒珠塞特爾等同叛宜盡收所屬人口以一分給蒙
衮(扎賚特部長)以一分給土默特部明安達哩止各留五戶
與三人看守牲牧其班第則令秉圖貝勒兼管塞本則
令卓哩克圖貝勒兼管額古則令伊爾都齊(即科爾沁貝勒明安)
(之長子棟果爾)兼管以噶勒珠塞特爾布延岱白固類塞布類
所屬人各撥十戶並海賴家屬牲牧給噶爾圖海古其
餘人戶撥給土謝圖濟農扎薩克圖杜稜卓哩克圖貝
勒各一分秉圖貝勒伊爾都齊同給一分噶爾圖海古
令與秉圖貝勒合為一旗甲申次喀喇鄂博
命大貝勒代善貝勒薩哈璘碩託大臣葉克舒葉臣率兩
紅旗兵阿岱率右翼蒙古兵偕敖漢柰曼烏喇特
喀喇沁阿嚕諸部長規取得勝堡進征大同
皇清開國方略卷十八
