欽定四庫全書
皇清開國方略卷二十七
太宗文皇帝(崇德四年己卯四月至十二月)
崇德四年夏四月辛丑征明兩翼軍凱旋睿親王多
爾衮等迎
駕於沙嶺堡
先是三月丙寅奉命大將軍睿親王多爾衮右翼
安平貝勒杜度等自軍中遣兵部啓心郎占巴鄂
謨克圖巴圖魯碩爾兌等齎疏至松山軍營
太宗覽右翼疏無揚威大將軍貝勒岳託名大驚問占巴
等奏言貝勒岳託及輔國公瑪瞻俱病卒
太宗慟哭久之
命且勿使禮親王知左翼多爾衮疏曰臣等率兵毁明邊
關而入兩翼兵約會於通州河西由北邊過燕京
至涿州分兵八道一沿山下一沿運河中六道于
山河中間長驅並進燕京迤西千里内六府俱已蹂
躪至山西界而還復至臨清州渡運糧河攻破山
東濟南府至京南天津衛克城四十餘座降者六
城敗敵十七陣俘獲人口二十五萬七千八百八
十右翼杜度疏曰臣等從燕京西至山西界南至
山東濟南府共克九城降者二城敗敵十六陣殺
其二總督及守備以上官共百餘員生擒一親王
(朱由□)一郡王(朱慈潁)一奉國將軍(朱慈黨)俘獲人口二
十萬四千四百二十有三金四千餘兩銀九十七
萬七千四百兩有竒次日集衆宣示兩翼捷音越
十日睿親王多爾衮安平貝勒杜度等遣往迎大
軍之武拜希爾根等齎疏還奏左翼軍從遷安縣
凱旋經太平寨出青山關明兵子關上迎戰又以
兵襲我後為我軍擊敗十一陣獲馬一百七十有
二于三月初七日已盡出邊右翼軍出明邊青山
口恐左翼軍出口時有敵兵來拒從太平寨遣管
旗大臣葉臣譚泰率領將士往奪其關共敗敵十
三陣獲馬六十匹亦于三月十一日盡出邊丙子
遣官還
盛京
諭留守鄭親王濟爾哈朗曰征明兩翼軍約三月盡四月
初可還盛京令每旗一章京每牛录一撥什庫齎餉往
迎大軍及俘獲人口不論甲士厮卒每人約攜十人口
糧仍選識路之人令其前導從藩城渾河一路往迎乙
酉左翼軍回
盛京夏四月己亥右翼軍以岳託瑪瞻喪至殯岳託
于城外西南隅其福晉從死焉至是
車駕將還留守鄭親王濟爾哈朗同凱旋王貝勒等于城
外四十里迎候
太宗至沙嶺舊邊外五里凱旋王貝勒等先令都察院承
政阿什達爾漢兵部承政伊遜吏部參政覺羅薩
璧翰等于道傍跪奏曰右翼揚威大將軍貝勒岳
託輔國公瑪瞻病卒于軍中
太宗哭之下馬席地坐禮親王代善痛哭仆地
太宗哭良久復上馬謂代善曰此非可久駐之所也姑且
還家哭之因
命左右扶代善上馬
太宗哭且行代善復哭仆于馬下
太宗立馬以待令二人扶掖乘馬而行至沙嶺堡諸王貝
勒道傍跪迎
太宗下馬入行幄坐而痛哭以茶酒遙奠岳託畢諸王貝
勒等行三跪九叩禮睿親王多爾衮等跪奏臣等
往征明國仰荷
皇上威福毁其邊牆破其城堡所至之地縱横無敵今已
奏凱還朝遂以次至
御前行抱見禮
迴鑾至
盛京不入宫
御崇政殿遣王以下諸大臣詣岳託喪次奠酒比日暮復
命乃回宫
輟朝三日追封岳託為克勤郡王
賜駝五馬二銀萬兩(康熙二十七年十一月)
(聖祖仁皇帝命立碑以紀其功乾隆四十三年正月皇上追念忠勛)
(太命配享襲之平郡王復封號曰克勤廟以現)並遣貝子以下及
大臣等往奠瑪瞻喪次
賜駝馬各一銀二千兩(禮親王代善第六子無嗣)
賜禮親王以下及諸大臣駝馬銀兩其出征將士分别
賞賚有差
五月丙子鄭親王濟爾哈朗自錦州師還
先是四月壬子
太宗遣前鋒將領錫特庫沙爾琥達等率官二十員甲士
百四十人往略砍木燒炭之人並取牲畜錫特庫
等至錦州遇敵兵擊敗之獲人口二十有二牛百
有九驢二十有三以還
命以所獲
賜同往將士己未復
命鄭親王濟爾哈朗率貝子等及諸將士往略明錦州松
山杏山等處濟爾哈朗自軍中奏報入邊以後敗
明兵九次俘獲人口牲畜二千三百有竒至是師
旋以所獲駝馬呈獻
太宗酌納之餘皆分
賜王貝勒大臣及朝鮮國王子李&KR1261;李淏續順公沈志祥
等並出征各官有差
庚辰叙張家口開市功
太宗于三年六月内遣達雅齊塔布囊偉宰桑侍衛諾木
圖偉徵率喀喇沁部畢喇什拉什希布等往明宣
府北張家口與鎮守官議歲幣一如與喀喇沁貝
勒之數並開關互市至是叙其功授達雅齊等世
職加襲二次
賜喇嘛偉徵囊蘇貂裘一領銀百兩仍
賜號偉徵達爾漢囊蘇六月乙卯以牛录章京武達哩山
津亦曾與明人創議開市有功陞世職一等加襲
二次
六月戊子
賚錦州降人博塔漢布爾哈圖等
博塔漢布爾哈圖等自錦州來歸
賜以妻室奴僕房舍馬牛縀布等物並
賞給軍前來歸之生員茅瑞庭李天澤各人口十六牛四
丙申分漢軍為四旗
先是漢軍止二旗以石廷柱馬光遠分領之會石
廷柱馬光遠于征明時鑄礮子不堅及攻臺詭稱
礮子已盡下刑部議罪
太宗命大學士希福范文程剛林等赦廷柱光遠罪分二
旗官兵為四旗每旗設領旗大臣一員梅勒章京
二員甲喇章京四員牛彔十八員正黃旗以馬光
遠領之馬光輝張大猷為梅勒章京戴都崔應泰
楊名遠張成德為甲喇章京正白旗以石廷柱領
之達爾漢金維城為梅勒章京金玉和佟國蔭佟
岱為甲喇章京正紅旗以王世選領之吴守進孟
喬芳為梅勒章京金礪郎紹貞王國光臧國禄為
甲喇章京正藍旗以巴延領之李國翰佟圖賚為
梅勒章京張良弼曹光弼劉仲錦李明時為甲喇
章京初兩旗纛色皆用元青至是改馬光遠纛以
元青鑲黃石廷柱纛以元青鑲白王世選纛以元
青鑲紅巴延纛純用元青
戊戍定宗室陣傷加賞例
兵部承政伊遜參政葉克舒以公屯齊隨鄭親王
濟爾哈朗出征被創奏請
賞賚
太宗命於定例外加
賜屯齊銀百兩嗣後凡公等被創俱照此例若宗室被創
加賞二等覺羅被創加賞一等著為令
辛亥查銷明國敕書
初滿州隣近之哈達葉赫烏拉輝發蒙古諸國俱
受明國敕書輸歲幣至是以諸國歸附教令一統
明國敕書不應復存
命大學士希福范文程學士羅碩瑚球額色赫等悉收之
焚于
篤恭殿前
秋七月丁巳修書與明國通好
是日遣前鋒將領努山瑚密色布丹巴蘭鄂謨克
圖鄂碩蘇爾德錫特庫率每旗前鋒五人章京四
人甲士百人護送把總徐文師太監王朝進張福
禄等至十三站與明崇禎帝
書曰朕見爾國軍民塗炭實惕於心屢欲通好以享太平
之福曾與袁崇煥及宣大邊臣言之不啻再三奈爾國
不從輕視民命樂於搆兵以致失地喪師死亡百萬此
非朕殺之實爾君臣自殺之也倘兩國通好此禍何從
而來若謂朕之言和乃愚誘之計前此曾見朕既與人
和復有背盟之事耶且朕又何所迫而以計相誘也爾
縱自謂防朕之計則得矣能保城池不失陷軍民不覆
沒耶雖然朕今猶願與爾國通好也若果以禮交懽則
朕為大清爾為大明各君其國又何崇卑上下之可爭
自古天下非一姓所常有天運循環帝王代嬗有未成
而中廢者有既成而復敗者
皇天無親善則培之否則傾之如和事果成則俘獲之親
王郡王奉國將軍等一切釋還否則爾既骨肉之罔念
朕養仇敵以何為朕實從民命起見
天地自能鑒之若疑朕既常言修好何又興兵不已試思
和議未成何所據而罷兵必彼此定議誓告
天地然後可以罷兵息民矣(附陣獲明德王朱由□等上崇禎帝疏曰臣等世受國恩)
(經今七世奈臣罪惡滔天失守封疆百姓塗炭臣罪何逭自被擒以來蒙大清)
(聖上未嘗加害皆推主上之情面也臣等日夜翹首專望施仁慈之恩念宗派之誼或兩國通和或贖臣等)
(得歸故土臣六世祖塋再得奉祀萬世頂戴陣獲總督太監馮允昇致明當事各官書曰允昇於十)
(月十五日陣前被擒現在瀋陽今欲議和常人尚惜生靈允昇可不念民命如兩國通好親王回國)
(昇等還朝干戈平定生靈幸甚先有幾次去議和之人及文書俱不能至御前此番萬不可隠蔽有)
(誤國事允昇不得面君祈將此書抄謄轉奏)
八月己丑授宗室封爵
太宗加恩宗族錫以封號授貝子鎮國公輔國公鎮國將軍
奉國將軍等爵俾子孫世襲各
賜誥命
辛亥以鎮國公扎喀納等疎脱逃人降罰有差
先是
太宗命鎮國公扎喀納輔國公杜爾祜等率八旗官兵出
戍
諭之曰爾等此行當慎加防守修治弓矢器械勿忘習射
勿圖閒居雖有勇士器械不精亦無用也藩城新城各
有援兵二百當預與之約有事速來應援嗣因内大臣
多爾濟下蒙古人三漢人一攜馬五匹自伊嚕地
方逃去
太宗命扎喀納等布兵於藩城屏城間伺之復
諭以逃人必從彼路而出當急追獲之時扎喀納等以戍
期將代還至途中聞
命復回既而逃人果從此出先獲其馬二匹追至哲爾里
克地方以泥淖難行遂還兵部以扎喀納等疎脱
逃人奏
太宗御崇政殿
召集王貝勒貝子文武大臣令扎喀納等跪於殿前
親訊之
諭諸王貝勒等曰朕嚮有定制凡追逃人先衝散其黨使
彼各自分竄我兵稍休不必急遽俟其疲之睡卧然後
追之不遠即當就擒若未見逃人則分兵一半循蹤追
捕一半從間道出其前截之爾等豈未聞此言乎諸王
貝勒等皆奏曰臣等嚮皆聞之
太宗復責扎喀納等曰爾等縱不能窮追亦必追至錦州
大淩河廣寧而後還即不然亦當選捷健少壯者執弓
挾矢伏於必經之路爾等前往廣寧一帶山下伺之如
此則逃人豈能如雁鶩飛翔水際耶一登陸則必獲之
無得脱者矣奈何近繞藩城即自哲爾里克而還耶昔
茂明安部下五貝勒逃已三月庫魯克達爾漢阿賴率
外藩蒙古兵追至阿古庫克特勒地方斬其兵八百從
人千餘全獲其家口牲畜又招服喀木尼堪部葉雷等
閱八月始還(事見天聰十年三月)後葉雷復逃錫特庫追至北海
斬之亦閱七月始還(事見崇德二年六月)爾等即不能追獲逃去
七八月之人乃縱逸方出境之人以彼較此當何如耶
于是諸王大臣等議扎喀納等疎脱逃人之罪得
旨分别降罰
九月甲戍封朝鮮國王長子李&KR1261;為世子
朝鮮國王李倧以國中臣民願立長子李&KR1261;為世
子不敢擅專請
命於朝事下禮部議覆
太宗如所請封李&KR1261;為朝鮮國王世子即於
盛京
賜以誥命仍
賜蟒縀一端素縀九端
丙子頒賞馬匹
先是七月乙亥
太宗召集諸王貝勒大臣等
命大學士剛林范文程學士羅碩等宣
諭曰天生馬牛所以供驅策備耕種也今國家荷承
天庥外藩貢馬既多牧場又復蕃庶不以與人將安用之
朕欲以馬千匹分給衆人自公以及管旗大臣下逮甲
士不論滿洲蒙古漢人有願衝鋒破敵先登拔城為國
效力者概准給與其或以既領馬匹恐不能效力行間
致被稽察此不必慮也夫伊等果有心報效何事不可
有為又或以從前未有顯績不敢領馬不知既往之事
朕所弗究嗣後果能自效未為遲也凡願領馬者俱著
赴兵部報名至是以浩齊特部巴琫土謝圖來朝貢馬
太宗復出内廏馬千匹以百一十七匹
賜御前應賞者餘八百八十三匹
命親王郡王貝勒貝子大臣等俱詣演武場酌量分别
賞賚又出官馬千五百九十二匹不論牛彔多寡令二十
旗均分散給牛彔中貧乏無馬者
十一月甲寅朔肅親王豪格(九月己巳復爵)等敗明兵於寧
遠北山岡
先是九月癸酉
太宗命武英郡王阿濟格饒餘貝勒阿巴泰安平貝勒杜
度等率將士往略錦州寧遠十月丙戌復
命肅親王豪格貝勒多鐸等率兵繼之至是肅親王豪格
等遣布丹占巴等自軍營奏報臣等奉
命西征有甲喇章京阿藍泰率蒙古四人來歸於左翼軍
營明寧遠兵出北山岡為我右翼軍擊敗陣斬總
兵金國鳳及其二子共斬三十餘人獲馬二十六
匹即以所獲
賞被傷及有功將士是月復遣前鋒將領沙爾琥達蘇爾
德鄂碩布丹等率土默特部兵二百人往略寧遠
諭之曰爾等從寧遠北界入沙爾琥達蘇爾德鄂碩布丹
四人可前進誘敵令後隊伏於近邊臺軍瞭望不見之
地若誘之不出則俟會齊同還仍從錦州北界略取樵
採之人
十二月癸卯蘇尼特部長騰機思等率衆來歸
先是正月甲戍蘇尼特部台吉超察海率十戶來
歸丁亥右翼台吉噶布楚瑭古特卓特巴什達喇
等率百二十戶來歸夏四月台吉莽古思率三十
戶鄂爾齋率四十戶及同部之巴圖賴額思赫爾
僧格等先後來歸
太宗俱酌納其所獻馬匹各
賜朝服帽鞾鞓帶甲胄弓矢等物十二月庚寅左翼部長
騰機思率族屬一百十四人右翼部長素賽率旅
屬六十七人偕阿巴噶部長多爾濟由喀爾喀來
歸行至烏珠穆沁地先遣頭目朝貢越十有二日
騰機思等至
盛京
命親王以下大臣以上迎宴於演武場次日
太宗御崇政殿騰機思等率衆朝見奏言我等聞
寬温仁聖皇帝功德隆盛傾心嚮慕各率所屬歸附貢獻
方物奏訖行禮畢各獻駝馬酌納之
召宴清寧宫次年正月
賜騰機思素賽及騰機特莽古岱哈爾呼喇佈達什希布
阿玉什噶爾瑪塞稜額爾克辰寶茂海伊勒畢斯
等甲胄弓矢貂鑲朝衣蟒衣帽鞾鞓帶皮張銀幣
等物有差以騰機思部下阿布圖自朝見以來往
來效力可嘉
賜名達爾漢給世襲
誥命
乙巳定外藩行獵獻獸之數
太宗諭理藩院曰外藩諸王貝勒行獵所獲之獸若俱令
來獻未免勞民且致驛馬疲敝今後以行獵來獻者止
用鹿豕各二如無鹿豕可獻麅子黃羊共九數
庚戍朝鮮國王李倧立碑紀
恩
朝鮮國王李倧感
太宗歸其妻子復其國土樹碑三田渡地方頌
上功德傳示萬世先以其事入奏
太宗遣内院官察布海李棲鳳弼里克圖戶部承政瑪福
塔等往觀之錄其碑文進
呈其文曰大清崇德元年冬十有二月
寬温仁聖皇帝以敗和自我始赫然怒以武臨之直擣而
東莫敢有抗者時我寡君棲於南漢凜然若履春
冰而待白日者殆五旬東南諸道兵相繼奔潰西
北帥逗撓峽内不能進一步城中食且盡當此之
時以大兵薄城如霜風之捲秋籜爐火之燎鴻毛
而
皇帝以不殺為武惟布德是先乃降
敕諭之曰來朕全爾否則屠之有若英瑪諸大將承
皇命相屬於道於是我寡君集文武諸臣謂曰予托和好
於
大邦十年於兹矣由予昏惑自速
天討萬姓魚肉罪在予一人
皇帝猶不忍屠戮諭之如此予何敢不欽承以上全我宗
社下保我生靈乎大臣協贊之遂從數十騎詣軍
前請罪
皇帝乃優之以禮拊之以恩一見而推心腹
錫賚之恩遍及從臣禮罷即還我寡君於都城立招兵之
南下者振旅而西撫民勸農遠近之雉舉鳥散者
咸復厥居詎非大幸歟小邦之獲罪
上國久矣己未之役都元帥姜功烈助兵明國兵敗被擒
太祖武皇帝止留功烈等數人餘悉放回
恩莫大焉而小邦迷不知悟丁夘歲今
皇帝命將東征本國君臣避入海島遣使請成
皇帝允之視為兄弟國疆土復完功烈亦還矣自兹以往
禮遇不替冠蓋交跡不幸浮議煽動搆成亂梯小
邦申飭邊臣言涉不遜而其文為使臣所得
皇帝猶寬貸之不即加兵乃先降
明旨諭以師期丁寧反覆不翅耳提面命而終未免焉則
小邦羣臣之罪益無所逃矣
皇帝既以大兵圍南漢而又命偏師先陷江都宫嬪王子
暨卿士眷屬俱被俘獲
皇帝戒諸將不得擾害令從官及内侍看護既而大沛
恩典小邦君臣及被獲眷屬咸歸於舊霜雪變為陽春枯
旱轉為時雨區宇既亡而復存宗社已絶而還續
環東土數千里咸囿於
生成之澤此實古昔簡策所希覯也於戲盛哉漢水上游
三田渡之南即
皇帝駐蹕之所也壇場在焉我寡君爰命水部就其所增
而高大之又伐石以碑之垂諸永久以彰夫
皇帝之功之德直與造化而同流也豈特我小邦世世永
賴抑亦
大朝之仁聲武誼無遠不服者未嘗不基於兹也顧摹天
地之大日月之明不足彷彿於萬一謹載其大略銘
曰天降霜露載肅載育惟
帝則之并布
威德
皇帝東征十萬其師殷殷轟轟如虎如貔西番窮髮暨夫
北貉執殳前驅厥靈赫濯
皇帝孔仁誕降
恩言十行昭回既嚴且温始迷不知伊戚自貽
帝有明命如寐覺之我后祇服相率而歸匪惟憚威惟
德之依
皇帝嘉之澤洽禮優載色載笑爰束干矛何以錫之駿馬
輕裘都人士女乃歌乃謳我后言還
皇帝之賜
皇帝班師活我赤子哀我蕩析勸我穡事金甌依舊翠壇
維新枯骨再肉寒荄復春有石巍然大江之頭萬
載三韓
皇帝之庥
皇清開國方略卷二十七
