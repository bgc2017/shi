欽定四庫全書
皇清開國方略卷二十一
太宗文皇帝(天聰九年乙亥十月至十年丙子四月)
天聰九年冬十月己卯以書
諭明守邊諸臣
先是都司陳錦諸生張文衡先後奏言方今朝鮮
賓服漢土嚮風遠方投誠者接踵於道兵力日增
國威日振
皇上宜應
天順人進取中原速成大業二月戊子
太宗諭刑部承政高鴻中文館覺羅龍什等曰凡進言者
宜從國事起見或朕所行悖道政治有失或多殺無辜
當隨時直諫此等真心為國之人朕當識之不忘近見
漢官及諸生等不揣事勢紛紛以興師征明為言不知
降衆未及撫綏人心未及收輯城郭未及修治雖勞師
動衆無益也大兵一舉如何攻取攻取之後如何安輯
爾等酌議疏奏以聞次日沈佩瑞奏請屯田廣寧閭陽
造舟輓粟為萬全之計
太宗是之八月貝勒多爾衮等自察哈爾旋師道經沙河
堡因以
上命諭明沙河堡參將曰我
皇上征察哈爾時因爾不匿察哈爾財物盡數獻出是以
當時進兵宣大軍威震叠獨留爾堡此番師行過
此
皇上又命勿犯爾堡恩莫大焉今爾可以貨物互市沙河
堡參將喜曰我視爾
主與我主無異今蒙兩次不害我沙河堡之
恩無以為報謹獻五爪龍縀備
御屏之用因各出財物互市至是
太宗命納海鄂謨克圖巴雅超哈爾喀濟海錫瑭阿彰屯
鄂里喀率每牛录下護軍各一名往明邊界喜峯
口潘家口董家口等處齎
書曰滿洲國
皇帝致書於明國執事大臣向日用兵原非朕之本意邊
外葉赫無端啟釁爾朝廷乃力助之與我國遂多仇隙
雖然朕見百姓之流離死亡心甚惻焉比年以來遣人
致書議和不啻數次而爾朝廷竟無一言相報是爾國
人民之流離死亡非朕之咎乃爾君臣實階之厲夫朕
欲和之心不過為百姓故耳今後凡我大軍所至有敢
抗拒戎行者殺之逃匿山林者俘之若安居不動輸誠
款附者其室廬田産秋亳無犯此番進兵斷不似從前
輕返也比致書還擊敗明沿邊哨卒斬百餘人生擒一
人獲馬三匹
十一月丁未朔授土默特部來歸頭目世職
特穆祿幹岱俱土默特人後屬察哈爾居殺虎口
大軍至即來歸附授特穆祿三等甲喇章京幹岱
牛录章京並各加襲三次
癸亥申定從獵禁令
太宗率大貝勒代善貝勒阿巴泰多鐸阿濟格領兵三千
出撫近門往獵長嶺次日至福爾堅地有從卒六
人擅奪屯民柴草各鞭三十丙寅
諭從獵者曰凡遇野豕及熊勿射但向圍内驅逐若遇虎
一面奏聞一面躡其蹤朕與諸貝勒已射之獸從人
尾追勿因此獸脱走而奪他人所射之獸違者官為察
驗該管各汛章京務宜申明約束(行獵長嶺三日末雅湖三日蒙古莫)
(太宗射洛科一日鳩綠二日哈逹二日八乃還殪虎四鹿&KR1892;野豕共百二十有)是月
賜䘏征明寧遠陣亡將士(蘇逹喇蘇爾德布延阿爾布尼沙爾琥逹昂古鼐鄂碩錫特庫卦爾)
(察尼堪拜山等互錦州生擒十一人獲馬牛驘驢共二十五先還布哈逹布囊阿濟拜哈坦巴圖魯訥們)
(阿爾薩蘭武納漢臾塞等征寧遠生擒七人獲馬四十牛一百一十二)當我軍旋自寧
遠次日出邊六十里明兵千人躡追布哈塔布囊率軍校圖勒
蓀巴鍾莽塞岱等殿後力戰沒于陣至是並賚所俘獲又
賜䘏銀四百兩二百兩一百五十兩有差
十二月丁酉祭告
太祖山陵
太宗諭貝勒大臣等曰自古帝王凡國有吉慶諸事俱有
祭告之典今蒙古諸國盡歸一統又獲傳國符璽當祗
遵典禮用昭告於
皇考在天之靈於是率貝勒大臣等躬詣
太祖陵焚香獻爵畢祝冊成禮而還
甲辰内外諸貝勒合辭勸進請上
尊號
太宗不允
先是九月辛酉都元帥孔有德總兵官耿仲明同
日奏言臣觀自古受命之主必有受命之符歷代
玉璽傳自漢代距今二千餘年今因
聖武布昭
天畀我國是
天賜九五之尊而享天下之福無疑也伏願順時合
天早集大勛以慰臣民之望冬十月戊寅朔管漢軍大臣
石廷柱率漢官等奉表稱賀云
皇上興順天應人之師獲鎮國傳家之寶禎祥已見圖籙
應歸臣等久沐
洪恩欣逢盛事謹拜手而颺言更齋心而入告伏願奉若
蓍蔡頒示臣民符節遠合於百王詔誥通行乎萬
國懸之象魏
一人開有道之基傳示雲礽千載鞏無疆之業臣等謹奉
表稱賀以
聞
太宗覽奏曰諸臣所言誠是朕亦知
上天眷佑示以上瑞但慮才德涼薄恐不能撫民圖治以
祗承
天寵耳至是諸貝勒大臣令文館儒臣希福剛林羅碩禮
部啟心郎祈充格奏言
上功德隆懋克當
天心四方慕義之衆延頸企踵喁喁嚮風前者臣等廣集
衆謀合詞陳奏請
上進稱尊號
上謙德彌隆辭以未知
天意不允衆請必待
上天垂佑式廓疆圉大業克成之時然後郊禋踐阼躬受
鴻名臣等伏思衆望不可以久虚大命不可以終
譲今察哈爾舉國來歸又得歷代玉璽
天心默佑大可見矣宜早正尊號以承大統
太宗曰今雖諸國來附兼得璽瑞然大業尚未底定也大
業未定預建大號非所以仰荅
天貺譬如諸臣經朕擢用不待朕命輒自尊大亦朕所不
許也固辭不允是晚滿漢蒙古諸大臣畢集諸貝勒復
遣希福等再三陳請
太宗仍不允
天聰十年二月辛丑閱漢軍
太宗出閱石廷柱所管漢軍分騎兵為一隊步兵為一隊
御演武場騎兵鳴礟一俱下馬分為八隊列旗纛陳軍容
步軍不動鳴礟二諸將詣
上前行禮
賜茶並賚將士銀兩有差
三月辛亥更定内三院
初文館職司繙譯經史記注政事分為兩直天聰
九年十二月
太宗諭記注儒臣曰凡外國文移及管蒙古諸貝勒往來
迎送獻酬贈答俱宜詳慎記載毋有闕遺至是改文館
為内三院一名内國史院記注
上起居詔令收藏
御製文字凡用兵行政六部所辦事宜外國所上章奏俱
令編為史冊並纂修歷代
祖宗實錄撰擬郊
天告
廟祝文功臣誥命諸貝勒冊文一名内秘書院撰與外國
書及
上賜敕書並諭祭文錄各衙門奏疏及詞狀一名内宏文
院注釋古今政事得失進講
御前侍講
皇子並教諸親王頒行制度
乙卯築噶海城
遣貝勒阿濟格阿巴泰管旗八大臣率官兵往噶
海築城尋
命大臣拜音圖譚泰額駙達爾漢宗室芬古等往閱之並
令築臺軍士器械有損壞者換給之時内院諸臣
倣明制擬新築開城門名曰揚威昭德永定興化
定遠
太宗曰凡事當顧名思義無取矜誇興之揚之定之在
天不在人也更其名曰鞏固門靖遠門鎮西門
庚申征瓦爾喀諸將奏捷
先是九年六月武巴海荆古爾岱征瓦爾喀師還
後十月癸未復發兵征之每旗派官二員每牛录
兵五名漢軍二名分八旗為四路兩旗合進一路
兩黃旗武巴海為帥以昂金謨默里叟塞鄂屯伊
里布蒙格副之率兵二百九十七名由額赫庫掄
額勒約索二處進取其地壯丁七百五十人兩紅
旗多濟里為帥以方金布爾薩海雅爾堪聶努克
瑚什副之率兵三百五名由雅蘭錫琳呼葉三
處進取其地壯丁七百五十七人兩藍旗扎福尼
為帥以特穆祿諾穆齊多蘭託密善塞格副之率
兵二百九十八名由阿庫里尼滿二處進取其地
壯丁四百八十人兩白旗武什塔為帥以瑭糾和
勒多拜斯哈爾瑚新泰滿岱宜爾海副之率兵三
百三十七名由諾囉阿萬二處進取其地壯丁一
千一十四人仍各攜鄉導人以往出征主帥各授
軍律一道其應取壯丁及鄉導人姓名俱載四主
帥軍律中武巴海武什塔軍律内增一款云烏扎
拉部(即天聰六年武巴海征服者)百壯丁家勿得侵擾並往招
伊兄弟塞亨布克沙等之現居寧古塔者啓行之
日兵部承政徹爾格伊遜率出兵大臣進見
太宗諭曰此番馬匹較前肥壯自京城以至出邊須令緩
行休息既久即可兼程以進四路兵或有脱逃者回時
當記其數爾多濟里所住之地島嶼甚多有可取者造
船取之如不可取當識之以為後圖至其中有從我國
逃去者可遣人往招之諭以昔時爾等逃亡因年歲不
登之故今諸蒙古俱傾心内附爾等宜速來歸如此開
諭自當輸誠恐後也
諭畢遂行至是武什塔等奏言八旗將士共俘獲壯丁一
千一百六十名婦女一百四十口馬三百三十七
牛百八十所獲貂狐猞猁猻等皮及人參無算比
還
命禮部官迎宴於五里外論功擢武巴海鄂屯等世職並
賜諸將士人口馬匹貂皮布疋有差
夏四月庚辰考察邊將
太宗召駐守邊疆年滿各官至
盛京察其逃人船隻曾否捕獲城垣器械曾否修整
分别功罪海州河口守將伊勒慎莽鼐丹達禮(獲逃)
(人一百九十二名船三十隻)蘭磐守將喀爾喀瑪清善寧固塔
薩哈連(獲逃人一百六十八名船四隻)蓋州守將雅什塔扎努齋
薩格木布祿棟阿密瑚什察罕碩塔齊爾格申圖
里海塞等(獲逃人二百六十名)此三城俱稱職
賞馬一匹鹻場守將彰什巴(獲逃人一百三十二名)岫巖守將嘉木
蘇(獲逃人百名船三隻)海州守將富岱(獲逃人一百四十八名船八隻)牛莊
守將哈爾薩(獲逃人三十九名船二隻)
東京守將哈囊阿武爾噶納等(獲逃人二百九十名)此五城俱
循分供職無賞罰耀州守將英格訥曹光弼
興京守將瑚什塔豐阿鄂尼喇王元忠通遠堡守將
珍楚肯王可代鞍山守將瑚鈕瑪福等坐器械不
修各圈禁二日擢伊勒慎世職一等
乙酉
太宗文皇帝受
尊號建國號曰大清改元崇德
時外藩蒙古十六部四十九貝勒都元帥孔有德
等並以請
上受尊號來朝四月己卯大貝勒代善貝勒濟爾哈朗多
爾衮多鐸岳託豪格阿巴泰阿濟格杜度額駙揚
古利八旗大臣譚泰宗室拜音圖葉克舒葉臣阿
山伊爾登達爾漢宗室芬古蒙古八旗大臣六部
大臣都元帥孔有德總兵官耿仲明尚可喜石廷
柱馬光遠外藩蒙古貝勒察哈爾部額爾克孔果
爾額哲(本年正月尚公主為固倫額駙)圖巴濟農(天聰八年來歸)科爾沁
部土謝圖濟農巴達哩(奥巴之子)卓哩克圖台吉武克
善(追封忠親王宰桑之長子)秉圖貝勒洪果爾(納穆長子)賽扎薩克
圖杜稜布達齊(奥巴之弟)達爾漢巴圖魯滿珠什哩(武克)
(善之弟)喇嘛什希(奥巴從凡圖美之子)穆齋(天聰三年偕喇嘛什希來朝)伊
勒都齊棟果爾(明安之子)扎賚特部達爾漢和碩齊蒙
衮(奥巴之叔)昂安伊勒都齊(來朝年月無考)杜爾伯特部達爾
漢台吉塞稜(奥已從弟)郭爾羅斯部哈坦巴圖魯固穆
(奥巴近屬)伊爾登布木巴(奥巴從弟)敖漢部額駙班第(塞臣之子)
索諾木杜稜(塞臣之兄)奈曼部衮楚克巴圖魯(額森偉徵諾顔)
(之子)巴林部滿珠什哩台吉(色特爾兄子)阿玉石台吉(天聰)
(二年隨色特爾來歸)土默特部鄂木布楚琥爾(格根汗之孫)墨勒
根台吉索諾木(天聰三年來朝)古英塔布囊賡格爾(天聰九年)
(與善巴同領喀喇沁旗務)塔布囊善巴(諾木圖之子)扎嚕特部達爾
漢巴圖魯色本(都喇勒諾顔之子)内齊(忠圖汗之子)瑚弼爾圖
(忠圖汗之弟)喀巴海偉徵(天聰二年陣斬察哈爾台吉噶爾圖俘七百人來獻賜號)
(偉徵)岱青(瑚弼爾圖之子天聰三年隨父來朝)際爾哈朗(色本族弟)青巴圖
魯瑪尼(色本之弟)四子部達爾漢卓哩克圖鄂木布(諾顔)
(秦第三子)墨勒根台吉伊爾扎穆(諾顔泰第四子)阿魯科爾沁
部達賚楚琥爾(昆杜崙岱青子)穆彰台吉(違賚之子)翁牛特部
遜杜稜(杜稜汗長子)額爾德尼棟岱青(杜稜汗第三子)班第偉
徵(杜稜汗第四子)達拉海宰桑(杜稜汗第五子)喀喇齊哩克部噶
爾瑪台吉(遜杜稜族弟)阿喇納諾木齊(噶爾瑪之弟)喀喇沁
部古魯思希布(蘇布地之子)塞稜(左翼部長隨蘇布地來歸)塞臣(來朝)
(年月無考)萬丹偉徵(蘇布地之弟)圖里瑚馬齊(蘇布地之叔天聰二年來)
(朝)烏喇特部圖們達爾漢鄂木布(元太祖弟哈薩爾裔賴哈之孫)
伊勒登和碩齊塞稜(元太祖弟哈薩爾裔巴喇賽之孫)額爾赫圖
巴(亦巴喇賽之孫三人俱于天聰七年來歸)等恭請
上稱尊號貝勒多爾衮捧滿字表文一道土謝圖濟農巴
達哩捧蒙古字表文一道都元帥孔有德捧漢字
表文一道率諸貝勒大臣文武各官跪進
太宗曰爾貝勒大臣等以朕安内攘外大業洊臻宜受尊
號兩年以來合辭勸進至再至三朕惟恐上無以當
天心下無以孚民志故未俞允今重違爾等意堅辭不獲
勉從衆議朕思既受尊號當益加乾惕憂國勤民有所
不逮惟
天佑助之諸貝勒大臣皆歡忭成禮而退庚辰禮臣以上
尊號禮儀具奏擇吉於四月十一日壬午
太宗齋戒三日乙酉黎明
親率諸貝勒大臣祭告
天
地乃受
寬温仁聖皇帝尊號建國號曰大清改元為崇德元年先
築壇于
天壇之東備
大駕鹵簿
太宗由中階升壇
御金椅諸貝勒大臣左右序列行三跪九叩頭禮左班貝
勒多爾衮科爾沁部土謝圖濟農巴達哩捧寶一
貝勒多鐸豪格捧寶一右班貝勒岳託察哈爾部
額駙額爾克孔果爾額哲捧寶一貝勒杜度都元
帥孔有德捧寶一各以次跪獻
上受寶于是貝勒大臣捧三體表文立于壇東宣示于衆
又于
盛京城東營建
太廟遣額駙揚古利内院官希福等祭告
太祖山陵丙戌追尊
始祖為
澤王
高祖為
慶王
曾祖為
昌王
祖為
福王追封
伯祖禮敦巴圖魯為武功郡王恭上
太祖尊諡曰
承天廣運聖德神功肇紀立極仁孝武皇帝
太后尊諡曰
孝慈昭憲純德真順成天育聖武皇后
廟號
太祖陵曰
福陵
太廟前殿安奉
太祖
太后神位後殿正中安奉
始祖神位左安奉
高祖神位右安奉
曾祖神位左末安奉
祖神位皆南面右末東向安奉
伯祖禮敦巴圖魯神位設黑色太牢少牢一切祭物
太宗率諸貝勒大臣詣
神位前祭告行禮又追封功臣費英東為直義公額亦都
為宏毅公配享
太廟定宫殿名大門為
大清門東為東翊門西為西翊門大殿為
篤恭殿正殿為
崇政殿中宫為
清寧宫東為
關雎宫西為
麟趾宫次東為
衍慶宫次西為
永福宫臺東樓為
翔鳳樓臺西樓為
飛龍閣丁亥
頒詔大赦羣臣上表稱賀内院官宣
諭曰
寬温仁聖皇帝敕諭朕以涼德懼弗克纉承
丕緒是用戰兢今祇告
天地
祖宗之靈膺受尊號爾内外諸臣當體天工人代之義同
心輔政以翊贊朕躬現在立綱陳紀次第舉行諸臣果
能各奏爾功朕當隆以爵賞尤在正已率屬撫衆恤民
庶幾上合
天心下定民志如此則君臣一德庶績咸熙我國家無疆
惟休
天益佑助之矣布告中外咸使聞知諸貝勒大臣奏曰
聖諭及此天下萬世之福也是日内院官奏
御用儀仗數目
太宗曰儀仗止以肅觀瞻非有益于國有利於民也其酌
量裁定以聞
己丑
諭朝鮮國王以伐罪師期
先是九年十月朝鮮國王李倧遣侍郎朴魯來朝
太宗召至内殿出所獲察哈爾玉璽示之魯驚駭稱賀曰
真
天賜之寶也
賜鞍馬銀幣遣還十年二月
太宗諭禮部備禮儀遣戶部承政瑪福塔往弔王妃喪並
令承政英固爾岱齎書同往備言一切事宜又八
貝勒外藩四十九貝勒俱以請上
尊號致書朝鮮王(八貝勒書曰滿洲國大貝勒等書奉朝鮮國王我貝勒文武大臣議欲應)
(天順時頌揚號前年具奏上德勸進尊)
(上以謙德拒而弗納今歲春正蒙古各部貝勒俱來朝賀復合詞勸進)
(上曰爾等皆吾子弟朝鮮國王亦吾弟也宜令知之我等仰體)
(上拳拳友邦之誼故遣使相告以我等度之王亦念上恩德浹于人心兵威臨于絶城大勲克集)
(嘉况肇臻即親來慶賀禮亦宜之今敵使至即速遣親近子弟前來勸進王其以為何如蒙古諸貝勒書曰)
(滿洲國外藩諸貝勒奉書朝鮮國王我等受明國厚忍二百餘載祇因明國官吏貪黷貨財蒙蔽君)
(皇帝仁上以致將懦兵弱覆地喪師今我滿洲國我等各智兼全恩威並濟照臨在上如日方升念)
(恩德咸部散亂無統是用誕敷寧我土宇我等各部貝勒與招徠撫育我羣黎奠)
(上恩各暨軍民人等感激驅使即蹈白刃赴湯火亦所不思捐軀報劾如有)
(天眷攸辭現在朝賀來京稔知歸勸)
(上進稱尊號以國用遣使告聞我等順上篤于兄弟之)
(天意合人心衆志既定王之從違請自度之可耳)英固爾岱等至朝鮮其國王
不接見八貝勒及外藩貝勒書亦不納詭令英固
爾岱等至議政府議事又設兵晝夜防守英固爾
岱等率諸使者於朝鮮城中奪馬乘之突門而出
至途朝鮮國王遣人持報書追付英固爾岱又以
書三封諭其邊臣固守邊疆英固爾岱併奪之及
還以書獻
太宗覽書知朝鮮決意斷絶
召諸貝勒大臣共閱之衆皆怒欲興師殱滅朝鮮
太宗曰先遣人持書往諭以利害令以諸子大臣為質彼
許諾則已否則再議征伐是役也英固爾岱等遇明皮
島兵于路盡擊敗之
命賞外藩貝勒部下將士之有功者英固爾岱等既還其
國王李倧遣參議羅德憲參判李廓獻春季貢物
四月
太宗既受尊號羣臣行三跪九叩禮德憲廓獨不拜
太宗諭曰朝鮮使臣無禮處難以枚舉是皆其國王有意
搆怨欲朕先戮其使臣加朕以背棄盟誓之名耳朕從
不逞一時小忿即兩國相讐爭戰之際以事遣人亦無
戮其來使之理况朝會乎其勿問厚其賞賚而遣之
予書數李倧罪曰我使臣歸知爾國變易成例令我所遣
大臣赴爾宰臣衙門議事且將貝勒等所致書置之不
答此雖出諸貝勒之意亦曾奏聞遣使若云諸貝勒原
無通問之例則曩者兵臨爾境王遁島中不嘗書使往
來對
天盟誓乎吾兩國本無讐怨爾無故發兵助明加害我國
幸蒙
天鑑爾之將士盡為我擒我不忘舊好故不忍加誅仍以
客禮優養
天以遼東賜我爾復容留明人於爾地助給糧餉誘納叛
亡我是以有聲罪之討比及班師爾以同姓之人詭稱
親弟遣質我國先年我將陣獲之將遣還爾國爾反戮
之其所遣隨從漢人盡執以付明國爾見我國逃附明
國之人必引而致之明國歸附我國之人必追而執之
我嚴戢邊民不許越境侵犯爾縱國人漁獵採參常擾
我地我是以始令增納所進歲額今又聽書生不達時
務之言背棄十年盟誓之好一旦戎馬臨郊將令書生
搦管前驅乎抑令軍士荷戈以戰乎爾國所恃者島與
舟耳昔魏武侯浮西河而下中流顧謂吳起曰美哉山
河之固此魏國之寶也吳起對曰在德不在險昔三苗
氏左洞庭右彭蠡德義不修禹滅之夏桀之居左河濟
右泰華伊闕在其南羊腸在其北修德不仁湯放之殷
紂之國左孟門右太行常山在其北大河經其南修政
不德武王伐之由此觀之在德不在險君若不修德舟
中之人皆敵國也今爾國不修德義徒恃海島之險舟
楫之利背盟搆怨自取滅亡恐兩國兵交王之民臣皆
王之敵國矣我國興師順者撫之逆者誅之無知之民
逃匿山谷此非予戕賊之乃王自戕賊之也此番使臣
其無禮更難悉數爾之意欲我殺爾使臣以為盟好之
敗自我啟之不知我國所行從無此猥瑣之事兵刃既
接當以一戰決強弱焉有斬一二往來使臣而謂之強
者乎又特頒
明旨諭之曰爾王若自知悔罪即送子弟為質不然即于
某月某日舉大軍以臨爾境爾時雖悔何及乎内院承
政希福等曰我國理直彼之罪可以明責之至興
師之期豈可明告若明告以期彼益固守其邊圉矣
太宗曰此非爾等所知日後自收其益於是以興師日期
明示朝鮮使臣及商人等而遣之
癸巳却銅嘴雀
有弋人獲銅嘴雀來獻
太宗曰此鳥雖有好音可以悦耳然玩物喪志昔賢垂誡
不宜近也遂却之
丁酉敘功
敘諸貝勒功冊封大貝勒代善為和碩禮親王貝
勒濟爾哈朗為和碩鄭親王墨勒根岱青貝勒多
爾衮為和碩睿親王額爾克楚琥爾貝勒多鐸為
和碩豫親王貝勒豪格為和碩肅親王貝勒岳託
為和碩成親王貝勒阿濟格為多羅武英郡王貝
勒杜度為多羅安平貝勒貝勒阿巴泰為多羅饒
餘貝勒各
賜銀兩有差敘外藩蒙古諸貝勒功封巴達哩為和碩土
謝圖親王武克善為和碩卓哩克圖親王固倫額
駙額爾克孔果爾額哲為和碩親王布達齊為多
羅扎薩克圖郡王滿珠什哩為多羅巴圖魯郡王
衮楚克巴圖魯為多羅達爾漢郡王遜杜稜為多
羅杜稜郡王固倫額駙班第為多羅郡王洪果爾
為秉圖王棟為多羅達爾漢岱青鄂木布為多羅
達爾漢卓哩克圖古魯思希布為多羅杜稜善巴
為達爾漢賡格爾為多羅貝勒各
賜雕鞍甲胄金銀器皿及文綺有差又敘都元帥孔有德
總兵官耿仲明尚可喜功封孔有德為恭順王耿
仲明為懷順王尚可喜為智順王
賜宴崇政殿并
賜銀兩有差其部下官員亦論功陞賞
皇清開國方略卷二十一
