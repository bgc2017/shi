欽定四庫全書
皇清開國方略卷九
太宗文皇帝(初即位未改元天命十一年丙寅九月至十二月)
天命十一年秋九月辛未集諸貝勒約誓
初
太祖高皇帝創業
興京之壬辰年十月二十五日
孝慈高皇后誕生
太宗文皇帝
天表竒偉面如赤日嚴寒不用暖耳龍行虎步舉止異常
天錫睿智恭孝仁惠誠信寬和
聖德咸備言辭明敏威儀端重耳目所經一聽不忘一見
即識又勇力軼倫步射騎射矢不虚發
宏謨遠略動中機宜料敵制勝用兵如神
性嗜典籍披覽弗倦自幼穎悟過人
太祖甚鍾愛焉甫七歲委以家政不煩指示即能贊理鉅
細悉當及長
太祖益加器重丙辰年
太祖建元天命以次子代善及弟貝勒舒爾哈齊之長子
阿敏
太祖第五子莽古爾泰第八子
太宗並為和碩貝勒國中稱代善為大貝勒阿敏為二貝
勒莽古爾泰為三貝勒
太宗為四貝勒
太祖初未嘗有必成帝業之心亦未嘗定建儲繼立之議
太宗隨侍征討運籌帷幄奮武戎行鋤強服叛所向奏功
諸貝勒皆不能及又善撫億衆體恤將士無論疎
戚一皆開誠布公以待之自國中暨藩服莫不欽
仰凡遇勁敵輒
躬冒矢石
太祖每諭令勿前諸貝勒大臣咸謂
聖心默注愛護獨深天命七年三月
諭分主八旗諸貝勒曰爾八人同心謀國或一人所言有
益于國七人共贊成之庶幾無失當擇一有才德能受
諫者嗣朕登大位十一年八月庚戌
太祖龍馭上賓大貝勒代善長子岳託第三子薩哈璘告
代善曰國不可一曰無君宜早定大計
四貝勒才德冠世深契
先帝聖心衆皆悦服當嗣登大位代善曰此吾素志也
天人允協其誰不從翼日代善書其議以示二貝勒阿敏
三貝勒莽古爾泰及諸貝勒皆曰善遂合詞請
上即位
太宗辭曰
皇考無立我為君之命若舍兄而嗣立既懼弗克善承
先志又懼未能上契
天心且統率羣臣撫綏萬姓其事綦難辭至再三自夘至
申衆堅請不已然後從之九月庚午朔
太宗率貝勒大臣行九拜禮告
天即位貝勒大臣同各官朝見
詔以明年為天聰元年
頒赦國中自死罪以下悉原之
太宗欲諸貝勒共循禮義行正道交相儆戒辛未大貝勒
代善二貝勒阿敏三貝勒莽古爾泰
太祖第七子阿巴泰第十子德格類第十二子阿濟格第
十四子多爾衮第十五子多鐸貝勒舒爾哈齊第
六子濟爾哈朗
太祖長子褚英之子杜度
太宗長子豪格大貝勒代善長子岳託次子碩託第三子
薩哈璘俱集
太宗率之誓告
天地曰
皇天后土既佑相我
皇考肇立丕基恢宏大業今
皇考龍馭上賓我諸兄暨諸弟姪以家國人民之重推我
為君惟當敬紹
皇考之業欽承
皇考之心我若不敬兄長不愛弟姪不行正道明知非義
之事而故為之或因弟姪等微有過愆遽削奪
皇考所與戶口
天地鑒譴若敬兄長愛弟姪行正道
天地眷佑諸貝勒誓曰我等兄弟子姪詢謀僉同奉
上嗣登大位
宗社式憑臣民倚頼如有心懷嫉妬將不利于
上者當身被顯戮我代善阿敏莽古爾泰三人若不教養
子弟或加誣害必自罹凶孽若我三人好待子弟
而子弟不聽父兄之訓有違善道者
天地譴責如能守盟誓盡忠良
天地眷佑我阿巴泰德格類濟爾哈朗阿濟格多爾衮多
鐸杜度岳託碩託薩哈璘豪格等若背父兄之訓
而弗矢忠藎
天地譴責若一心為國不懷偏邪
天地皆眷佑焉誓畢
太宗率諸貝勒嚮代善阿敏莽古爾泰三拜不以臣禮待
之各
賜雕鞍馬匹
丙子定屯莊禁令
先是天命十年十月因遼陽廣寧諸處歸順之明
紳衿屢煽惑降民潛引叛逃盡察誅之編其戶口
每十三壯丁為一莊按滿洲各官品級分給為奴
至是
太宗慮分給日久或受陵虐
命按滿洲官品級每一備禦(即今佐領)止給壯丁八名以供使
令其餘分屯别居編為民戶擇漢官之清正者轄
之禁止貝勒大臣屬下人私索馬匹鷹犬或勒買
器物及恣意行遊者凡有告訐實則治罪誣者反
坐
詔曰治國之要莫先安民我國中漢官漢民從前有私欲
潛逃及令姦細往來者事屬已往雖舉首槩置不論嗣
後惟已逃被獲者論死其未行者雖首告亦不論又
詔曰工築之興有妨農務前因城郭邊牆事關守禦有勞
民力良非得已朕深用憫念今修葺已竣嗣後有頽壊
者止令修補不復興築用恤民力專勤南畝以重本務
其屯莊田土八旗移居已定今後無事再移可使各安
其業無荒耕種滿洲漢人毋得異視凡訟獄差徭須畫
一均平諸貝勒大臣并在外駐防之人及貝勒下牧馬
管屯人有事往屯莊各宜自備行糧若擅取民間牛羊
雞豚者罪之田獵採捕須先告知本旗貝勒凡邊内狼
狐貉獾雉魚等物各聽其採捕惟不許擊逐麅鹿致疲
馬力有妨武事並禁止邊外行獵市税為國家經費所
出應通商貿易若往外國亦當告知諸貝勒私往者均
罪
丁丑分設八旗大臣
初
太祖創制八旗每旗設總管大臣(舊稱固山額真順治十七年改稱都統)各
一佐管大臣(舊稱梅勒額真亦稱梅勒章京順治十七年改稱副都統)各二(見乙)
(夘年)特設議政五大臣理事十大臣(見天命元年)後或即
以總管一旗佐管一旗者兼之不皆分授又有總
兵官副將參將遊擊備禦諸名論功加授(見天命五年)
至是
太宗集諸貝勒定議每旗仍各設總管大臣一(額駙揚古利前此已)
(授一等總兵官其秩在貝勒之次與額駙李永芳及總管蒙古軍之武訥格俱不預此)正黃
旗納穆泰(揚古利之弟)鑲黃旗額駙達爾漢(此以正黃鑲黃正紅)
(鑲紅鑲藍正藍鑲白正白為序次與順治元年以後序次鑲黃正黃正白正紅鑲白鑲紅正藍鑲藍)
(不同)正紅旗額駙和碩圖(何和哩之子)鑲紅旗侍衛博爾
晉鑲藍旗額駙固三泰正藍旗托博輝(和洛噶善城貝勒索)
(長阿第四子龍敦之子)鑲白旗徹爾格(額亦都第三子前此已授三等總兵官)
正白旗喀克篤哩(初由那木都禄路來歸已授三等總兵官)是為總管
旗務之八大臣凡議
國政與諸貝勒偕坐共議之出獵行師各領本旗兵
行一切事務皆聽稽察(如前此之固山額真兼議政大臣)其佐管
大臣每旗各二正黃旗拜音圖(篤義貝勒巴雅刺之子)楞額
哩(亦揚古利之弟前此已授三等副將)鑲黃旗伊遜(費英東弟音達瑚齊之子前此)
(已授遊擊)達珠瑚(前此已授副將)正紅旗布爾吉(即天命七年留守遼陽大)
(臣覺羅鐸弼之子)葉克舒(初由尼瑪察路長來歸已授副將)鑲紅旗武善
(前此已授參將)綽和諾(那木都禄路長明安圖之子前此已授參將)鑲藍旗舒
賽(前此已授參將)康喀賚(前此已授備禦)正藍旗屯布嚕(章嘉城貝勒寶)
(實長子康嘉之子即天命十年守耀州擊敗明兵者)薩璧翰(前此已授遊擊)鑲白旗
武拜(前此已授遊擊)薩木什喀(扈爾漠之弟前此已授備禦)正白旗蒙
阿圖(前此已授參將)阿山(前此已授參將)此十六大臣贊理本旗
事務審斷詞訟(如前此之梅勒額真兼理事大臣)不令出兵駐防
(據是年十月楞額哩阿山率兵入巴林境則惟職任有别非此十六大臣竟不令出征)又每
旗各設調遣大臣二正黃旗
太祖第九子巴布泰(前曾駐防鞍山驛即天命十一年五月擊敗明將毛文龍兵者)巴竒
蘭(前此已授遊擊)鑲黃旗多諾依(前此官職未著)揚善(費英東弟音達瑚齊)
(之子前此已授備禦)正紅旗
太祖第四子湯古岱(前此官職未著後封鎮國將軍)察哈喇(沾河寨長常書之子前此)
(已授備禦)鑲紅旗哈哈納(那木都禄路長明安圖之子前此已授備禦)葉臣
(前此已授遊擊)鑲藍旗穆克坦(前此已授副將)額孟格(前比官職未著)正
藍旗昂阿喇(前此官職未著)覺羅色勒(武功郡王禮敦之三世孫前此已授)
(備禦)鑲白旗圖爾格(額亦都第八子前此已授參將)伊爾登(額亦都第十子)
(前此已授遊擊)正白旗康古哩(初由綏芬路長來歸尚郡主為額駙)阿達海
(阿山之弟前此同授參將)此十六大臣出兵駐防以時調遣所
屬詞訟仍令審理(後為駐防副都統暨前鋒統領護軍統領諸職)
冬十月甲子討扎嚕特軍奏捷
先是正月我軍攻明寧遠城不克而還喀爾喀扎
嚕特部貝勒鄂爾齋圖等以兵阻我遣往科爾沁
之使臣劫掠財物十月己酉大貝勒代善二貝勒
阿敏暨德格類濟爾哈朗阿濟格岳託碩託薩哈
璘豪格諸貝勒率兵萬人征扎嚕特部
太宗率三貝勒莽古爾泰暨多爾衮多鐸杜度諸貝勒送
至蒲河山岡
命聲討扎嚕特背盟之罪先傳示以
書曰前者己未年擒貝勒齋賽後曾刑白馬烏牛誓告
天地云我滿洲及喀爾喀協力征明欲與和當共議以行
若喀爾喀聽明人巧言利其厚賂背棄盟誓而先與私
和者
天地讉責我滿洲若背棄盟誓譴責亦如之乃爾喀爾喀
五部落竟潛通于明聽其巧言利其厚賂以兵助之是
爾之先絶我好也又爾卓哩克圖貝勒下有托克推者
犯我臺站且擾害我人民掠取我財物至再至三甚至
將所殺之人獻首于明疇昔盟言安在哉昔盟誓時爾
五部落執政諸貝勒及卓哩克圖貝勒俱預此盟而昂
安不從爾等因以昂安委我裁置我是以興師誅昂安
(見天命八年四月)嗣後爾扎嚕特諸貝勒云昂安罪固應誅我
部落仍願修舊好不似東四部落或食言敗盟也我故
歸桑圖妻子及昂安之子癸亥年復申盟誓云察哈爾
我讐也科爾沁我戚也爾慎毋與察哈爾通好或要截我
遣往科爾沁之人致起兵端無何爾又背此盟甲子年
爾右翼兵襲我使于漢察喇地乙丑年又追我使于遼
河畔恣行劫奪是年又要截我使臣固錫刃傷其首盡
奪其財物爾扎嚕特何其貪利而背義也然我猶念前
好不問爾罪遠征巴林所俘獲爾部下百餘人悉行釋
遣後桑圖以誑言而來窺我我已洞悉其奸仍不縶留
即遣之歸蓋我之推誠于爾不欲終棄前盟如此今年
春爾扎嚕特左翼諸貝勒覘我使臣之出屢次要截道
路刦奪財物並行殘害是爾扎嚕特之貪詐不仁妄加
于我者終無已時也我之所以興師致討者職是故耳
丙辰往征東海卦勒察部大臣達珠瑚等以俘獲
人口百餘及馬牛百餘還甲子大貝勒代善等奏
捷使人至言扎嚕特貝勒巴克(即天命四年陣擒七年釋歸者)及
其二子并拉什希布等十四貝勒俱已擒獲殺其
貝勒鄂爾齋圖盡俘所屬人戶
丙寅征巴林軍凱旋
先是癸丑
太宗遣副將楞額哩參將阿山率兵六百征喀爾喀巴林
部驅逐哨卒縱火燎原以張聲勢使與扎嚕特部
不得相顧楞額哩阿山入巴林境遵
上方略又俘人口二百七十餘獲駝三十四馬一千一百
一十一牛一千二百一十一羊二千五百八十六
至是凱旋
太宗率諸貝勒大臣出城十五里勞之
命行抱見禮刲八牛祭纛告
天時明寧遠巡撫袁崇煥(即本年正月我軍往征時之寧遠道至是為遼東巡撫仍守寧)
(遠)欲窺我
國情形遣李喇嘛同都司傅有爵田成等三十四人
來弔
太祖喪并賀
上即位
太宗因令李喇嘛及其官四員隨行觀視既祭纛畢按出
征將士品級功績
頒賚駝馬牛羊
賜李喇嘛駝一馬五羊二十八尚餘駝二十四馬四十牛
六百羊一千
命散給國中貧戶是月科爾沁卓哩克圖貝勒武克善來
弔
太祖喪土謝圖汗奥巴秉圖貝勒洪果爾(元太祖弟哈薩爾之十七世孫)
(博第達喇長子齊齊克生子翁阿岱即土謝圖汗奥巴之父博第達喇次子納穆賽之長子莽古斯)
(生子齋桑即武克善之父納穆賽之第三子即洪果爾)岱達爾漢圖美(奥巴之從)
(兄)扎薩克圖杜稜布達齊(翁阿岱之次子)青卓哩克圖和
爾和岱(奥巴之從弟)伊爾都齊棟果爾(納穆賽次子明安之長子)達
庫爾哈坦巴圖魯(明安次子)諾穆齊桑阿爾齋(明安第八子)
卓哩克圖索諾穆(齋桑第三子)等各遣使來弔
十一月癸酉勞征克扎嚕特軍
大貝勒代善等奏捷使至之後八日十一月辛未
太宗率貝勒大臣出迎次鐵嶺范河界癸酉凱旋軍俱集
立八纛拜
天畢
御黃幄凱旋諸貝勒大臣跪見
太宗不欲受大貝勒代善二貝勒阿敏跪拜
躬率三貝勒莽古爾泰等答禮
命巴克什達海傳
旨問兩兄及諸貝勒在行間安否巴克什庫爾襌前跪代
奏荷蒙
上天福佑
皇上威靈此行俱各如願代善阿敏率諸貝勒大臣以次
入跪行抱見禮
太宗謂追念
皇考創業艱難兵威積久始盛今兹諸兄弟勤勞遠征刻
期制勝皆由平日凛承
皇考謨訓
諭未竟愴然淚下代善及諸貝勒大臣無不感泣時明使
李喇嘛等亦奉
命入見見畢以次列坐行飲至禮翼日按籍論功以所俘
獲
頒賚將士有差
賜陣獲扎嚕特部巴克鄂齊爾桑(巴克之子)岱青多爾濟拉什
希布桑阿爾齋額多倫扎木蘇阿穆克拉卜什希
等衣服財物銀器及日用等物又以巴林之捷兵
止六百俘獲甚多楞額哩由副將擢總兵官(即今三等)
(子)阿山由參將擢副將(即今三等男)
駕旋聞察哈爾所屬之阿拉克綽特部貝勒圖爾濟率百
餘戶來歸
諭從臣曰來歸之人誠心向化宜以禮迎之
命備禦伊拜納蘭攜食物往迎時喀爾喀貝勒卓哩克圖
之子偉徵巴拜攜妻子及男子八人婦女四口乘
馬十八匹來歸又貝勒齋賽(即天命四年陣獲六年釋歸者)感念
太祖恩釋還國遣使來弔科爾沁貝勒青巴圖魯桑阿爾
齋(明安第四子)台吉滿珠什哩(齋桑第四子)各親齎牛羊鞍
馬來弔
十二月庚子禁私鬻軍器
詔曰弓矢矛刃行軍之要器自貝勒以下毋得私與外藩
貝勒遣來之人若欲與必先奏聞其外藩貝勒以下雖
遇歸順于我之蒙古諸部亦不得以此私鬻違者罪之
是月黑龍江二十六人來朝貢犬及黑白紅三色
狐皮黑貂猞猁猻水獺青鼠等皮
皇清開國方略卷九
