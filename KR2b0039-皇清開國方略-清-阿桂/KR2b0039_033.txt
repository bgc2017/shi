(臣)等敬謹編輯
皇清開國方略三十二卷書成進
呈
乙覽
皇上恭製序文弁列簡首(臣)等伏而誦之仰見
御極以来無時不以
祖宗之心為心無事不以
祖宗之政為政凝命勅幾五十一年如一日是書之輯用
以闡揚我
太祖
太宗躬甲胄冒鋒刃創業垂統若斯之難
皇上監於
成憲思
峻命之不易用弼億萬禩丕丕基而首揭夫三代以下治
亂循環統一天下之大勢盖商周之興也以藩侯
唐宋之興也以重臣漢與明雖崛起草莱而食毛
踐土之義則未有以易也故以得統之正歸諸元
代與我
大清
聖人大中至正之論義例綦嚴矣我
太祖高皇帝之龍興也以春秋復讐之義而成詩書救民
伐暴之功自尼堪外蘭伏誅諸部長望風慴伏奔
走恐後薩爾滸一戰
天討申矣
王業成矣
太宗文皇帝嗣位以後版輿日拓民庶日蕃松山杏山之
師
武功與薩爾滸相埒然當夫
申諭邊臣
予書明主惓惓於武不可黷民不可殘成敗利鈍之不可
不計如天好生之心
兩聖人先後同揆暨
世祖章皇帝掃除流寇光宅中原而天下本非明之所有
矣於此見造邦啟宇比諸即邰遷豳而人心
天命之歸遲之久而自應三五之盛蔑以加焉且夫得統
之正自元而外莫與我
朝為比而我
朝繼繼承承之治尤豈元代所可並隆哉史稱元太
祖有深沉之略太宗有寬宏之量世祖統壹六合
立綱陳紀貽謀深遠然傳至成宗寖以陵替矣我
國家
列聖重光
德威遠播垓埏所極訖乎無外西陲之役
皇上睿謀制勝掃穴犁庭於以繼
聖祖仁皇帝親征絶漠之勲於以成
世宗憲皇帝永靖邊隅之策且金川底定隸我版圖一若
天地
祖宗特留此不世之豐功以待我
皇上之仔肩嗣受蕆績奏成而迥非班書之錄西域唐
籍之紀北庭徒事曼詞揚詡已也然則我
太祖
太宗以俄朵里城十三甲之遺東至海西至遼北自科爾
沁之嫩江南及朝鮮國境凡使犬使鹿之邦黑貂
黑狐之地莫不稱臣納貢因以奄有中原我
皇上仁育羣生義征不譓踰雪嶺越沙蹟取荒裔若庭
戶縛醜虜如圈牢北斗以北西濛以西籍租税者
二萬里太學之碑格登之銘西師之詩開惑之論
聖謨洋洋與
大烈耿光並垂久遠要皆順
天而動未嘗少侈戎威而一本於慎守
神器紹聞衣德之至意猗歟偉哉册府傳信之鉅觀於
是焉在書稱思艱圖易懼其艱之弗勝而艱者亦
易矣詩陳舊邦新命纉其舊以弗改而新者日新
矣(臣)等恭繹
皇上大中至正之論以仰窺
太祖
太宗累仁積德之原思欲繪天賦海末由形似萬一竊附
於大雅之美依京三頌之歌清廟斯則歡忻舞蹈
之忱所不能自已者爾臣阿桂(臣)梁國治(臣)和珅
拜手稽首恭跋
