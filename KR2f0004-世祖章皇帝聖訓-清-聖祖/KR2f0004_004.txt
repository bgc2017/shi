欽定四庫全書
大清世祖體天隆運定統建極英睿欽文顯武大德弘功
至仁純孝章皇帝聖訓卷四
理財
順治十年癸巳四月甲寅
上諭戶部曰比年以來軍興未息催徵煩急兼以水旱頻
仍深慮小民失所民間充解物料款項煩多以致僉點
解戶賠累難堪向曾量折幾項但折少解多民不沾惠
爾部速查有應解本色易於買辦者永遠改折前代一
條鞭法總收分解責成有司小民便於輸納不致擾害
國家亦收實課不致缺用立法良善見行條鞭地方令
官收官解不得仍派小民
順治十四年丁酉十月丙子
上諭戶部曰朕惟帝王臨御天下必以國計民生為首務
故禹貢則壤定賦周官體國經野法至備也眀初取民
有制休養生息至萬歷年間海内殷富家給人足及天
啓崇禎之世因兵增餉加派繁興貪吏緣以為姦民不
堪命國祚随之良足深鑒朕荷
上天付託之重為生民主一夫不獲亦疚朕懷凡服御膳
羞深自約損然而
上帝
宗廟百神之祀軍旅燕饗犒錫之繁以及百官庶役餼廪
之給罔不取之民間誠恐有司額外加派豪蠹侵漁中
飽民生先困國計何資兹特命爾部右侍郎王弘祚將
直省每年額定徵收起存實數編撰成帙詳稽往牘參
酌時宜凡有參差遺漏悉行駁正錢糧則例俱照眀萬
歷年間其天啓崇禎時加增盡行蠲免綱舉目張彙成
一編名曰賦役全書頒布天下庶使小民遵兹令式便
於輸將官吏奉此章程罔敢苛斂為一代之良法垂萬
世之成規然此其大略也若夫催科之中寓以撫字廣
招徠之法杜欺隠之姦則守令之責也正已率属承流
宣化覈出納之數慎那移之防則布政司之責也舉廉
懲貪興利除害課殿最扵荒墾昭激揚於完欠恪遵成
法以無負朕足國裕民之意則督撫之責有特重焉其
敬承之毋忽
恤民
順治八年辛卯二月丙午
上諭戶部諸臣曰田野小民全頼地土養生朕聞各處圈
占民地以備畋獵往來下營之所夫畋獵原為講習武
事古人不廢然恐妨民事必於農隙今乃奪其耕耨之
區斷其衣食之路民生何以得遂朕心大為不忍爾部
速令地方官將前圈地土盡數退還原主令其乘時耕
種
七月丙子
上諭戶部曰數年以來投充漢人生事害民民不能堪甚
至有為盜窩盜者朕聞之不勝痛恨帝王以天下為家
豈有厚視投充薄待編氓之理况供我賦役者民也國
家元氣賴之投充者奴隸也今反藐視有司弁髦國法
欺壓小民若不大加懲治成何法紀嗣後投充之人若
仍前生事害民本主及該管官知情連坐除本犯正法
外妻孥家産盡行入官從前有司責治投充之人曾有
革職問罪者以致投充之人益加横肆今後各該地方
官如遇投充之人犯罪與屬民一體從公究治
順治九年壬辰九月甲申戶部奏稱朝鮮解送商
人二十八人并貨物至臣等細訊係明末往日本
貿易回時遇風飄至朝鮮非本朝私行飄海者
上曰朝鮮送来二十八人皆係朕之赤子漂流外國殊可
憫念著發回原籍其原貨俱令本人領去
順治十一年甲午四月己卯
上幸南苑見郊外農民耕耘不輟
聖心豫悅顧謂侍臣曰去年旱澇為災小民甚苦今如此
辛勤待秋成後自獲享有年之樂矣命内大臣巴哈等
賞農夫一百八十餘人銀兩
順治十二年乙未正月甲辰
上諭戶部曰朕有天下皆我
太祖
太宗積德施仁開創鴻緒以貽藐躬朕既為生民主一夫
不獲時廑朕衷念自明運式微流賊煽亂朕奉
天成命救民於水火之中率土人民如依父母以為必蒙
愛育得享昇平豈意比年以来水旱頻仍干戈未靖轉
輸旁午人不聊生蕩析離居鬻及妻子煢煢無告輾轉
呼號想其怨咨必歸於朕言念及此何以仰副
祖宗付託之意中夜以興澘焉出涕雖未能減賦蠲租實
欲除苛去甚與良有司共圖休養已有諭旨令内外大
小官員悉心條奏通達下情嗣後各地方錢糧凡横斂
私徵暗加火耗荒田逃戶灑派包賠非時預徵蠲免不
實災傷遲報踏勘騷擾妄興詞訟妨奪農時等弊一切
嚴行禁革有違犯者該督撫即行糾參治罪如督撫徇
縱部院科道官訪實劾奏
順治十四年丁酉七月戊申
上諭禮部曰時方入秋田禾在野必雨暘時若乃望西成
今霖潦未休傷稼可慮干和召沴定有由来朕夙夜祗
懼循省愆尤大小臣工亦俱宜洗心滌慮協圖修省以
格
天心仍遣官於
圜丘虔禱晴霽
順治十七年庚子六月壬辰
上諭禮部曰今夏亢陽口久農事堪憂朕念致災有由痛
自刻責榖為民天非雨不遂竭誠祈禱積有日時乃精
誠未達雨澤尚稽晝夜焦心不遑啟處兹卜是月之十
三日豫行齋戒黎明步至
南郊是夜子刻祭告
圜丘祈禱甘雨以拯災黎若仍不雨則再行躬禱務回
天意
賑濟
順治十一年甲午二月甲申
上諭戸部等衙門曰朕念比年兵事未息供億孔殷加以
水旱頻仍小民艱食地方官不加撫綏以致流離載道
夫普天率土擊命朕躬而困苦如斯何忍聞見朕為之
寢食不遑拯濟安全時不容緩戸部等衙門凡有錢糧
職掌者即將見今貯庫銀兩實在數目作速查明奏聞
丙戌
上諭戸部曰四海蒼生皆朕赤子饑寒轉徙深切痌瘝前
各督撫疏奏災荒等處已經查照分數酌量蠲免各府
州縣衛所等官務在實力奉行不得混徵徒飽貪腹極
荒地方非蠲免所能救者該督撫速行查奏另加恩䘏
至於畿輔重地房屋田土多經圈占加以去年水荒特
甚尤為困苦朕夙夜焦思寢食弗寧亟宜拯救庶望生
全但荒政未修倉廪無備若非頒發内帑何以濟此急
需兹特𤼵庫貯銀十六萬兩
聖母皇太后發宫中節省銀四萬兩朕又𤼵御前節省銀
四萬兩遣滿漢大臣分赴八府地方賑濟督同府州縣
衛所各官量口給散務使饑民均霑實惠
順治十三年丙申八月丁酉
上諭戸部曰順天府屬係京畿根本重地年来水旱頻仍
小民失業生計蕭條較他處為獨苦今歲復霖雨飛蝗
相繼為災己蒙
皇太后發帑賑濟朕因念被災窮黎救死不贍若以國賦
亟需責之照舊輸納轉徙溝壑勢必難免恐非所以仰
宣
皇太后特施拯恤之德意爾部速將順天府屬各州縣災
傷分數察勘明白分别重輕酌量蠲免以昭嘉惠元元
至意
順治十六年己亥五月辛
上諭戸兵二部曰雲貴新入版圖百姓皆朕赤子念十餘
年来逆寇李定國等竊踞南服民久在水火之中困於
誅求生計日匱疾痛莫告今大兵所至羣黎歸命歡若
更生但聞兩省地方生理未復室廬殘毁田畝荒蕪俯
仰無資衣食艱窘朕每念及不勝憫惻至南征大兵閱
歷險阻長驅深入糧餉恐有時不繼今特發内帑銀三
十萬兩爾部即遣官刻期齎往經略軍前以十五萬兩
賑濟兩省窮民其十五萬兩令經略臣收貯見今進討
三路大兵如有需餉甚急者立行接濟
重祀典
順治十三年丙申十二月己亥
上諭禮部曰古来聖帝眀王皆有大功德於民者是以累
代相因崇祀不替今歷代帝王廟祭典雖已修舉但十
三年來俱遣官致祭朕欲於明春親詣行禮以抒景仰
前徽至意爾部其具儀以聞
順治十四年丁酉二月戊寅
上諭禮部曰禮莫重於事
天孝莫大於尊
親朕纉承鴻緒恪修祀典每歲
郊祀皆奉
太祖高皇帝配享今思
太祖受命
上天肇興帝業
太宗繼志述事丕振皇猷功德並隆咸宜崇祀嗣後二至
祈榖俱奉
太宗同
太祖配享著為定制
順治十五年戊戌正月辛亥
上祈榖於
上帝禮畢還宫
諭大學士額色黑學士折庫納曰凡祭祀儀物音樂必盡
善盡美始克展敬心今觀太常所奏樂聲容儀節俱未
諧和夫樂乃祭祀之大典必聲容儀節盡合歌章始臻
美善其召太常嚴飭之令勤加肄習毋致違忽
禮前代
順治八年辛夘六月辛未
上諭禮部曰順治元年定守明朝諸帝陵寢並祭典因神
宗與我朝有嫌故裁之朕思前朝帝王陵寢理宜防護
況我朝凡事俱從寬厚今神宗陵著照故明十二陵例
以時致祭仍設太監陵戸看守
順治十四年丁酉二月甲申
上諭工部曰朕念故明崇禎帝尚為孜孜求治之主祗以
任用非人卒致寇亂身殉社稷若不亟為闡揚恐千載
之下竟與失德亡國者同𩔖並觀朕用是特製碑文以
昭憫惻爾部即遵諭勒碑立崇禎帝陵前以垂不朽
六月己丑立金太祖世宗陵碑
御製文曰朕惟自古膺圖受籙咸有大功德於天下及其
殁也弓劍之藏後世重焉匪特陰陽之所景貺實亦遐
邇之所繹思故時代雖遥崇禮不替若聲教被於當年
園寢湮於異世非所以昭德追遠也朕撫有寰區於前
代陵墓未嘗不惓惓於心申飭所在守護維謹惟金代
之陵在房山者前我師克取遼東故明惑於形家之說
疑與本朝王氣相關遂劚斷其地脈己巳歲我
太宗文皇帝統師入關念金代先德遣王貝勒大臣詣
致祭明復加摧毁且建立關帝廟為厭勝之術夫不逹
天命之有歸而謬委靈於風水移災於林木何其誕也金
代垂祚百有餘年英主哲辟實光史冊乃易代之後兆
域荒圮祀典缺廢撫今追昔慨焉興歎金太祖世宗已
經崇祀帝王廟其陵寢命地方春秋虔祀外兹特諭禮
臣專官省視修其頹毁俾規制如初併令有司時祭無
斁嗚呼廟貌既崇特景思於往哲封塋重煥用昭示於
来兹爰勒貞珉以垂不朽云爾
順治十六年己亥十一月甲戌
上諭工部曰前代陵寢神靈所棲理應嚴為防護朕巡幸
畿輔道經昌平見明代諸陵殿宇牆垣傾圮已甚近陵
樹木多被斫伐向来守護未周爾部即將殘毁諸處盡
行修葺見存樹木永禁樵採添設陵戸令其小心看守
責令昌平道官不時嚴加巡察爾部仍酌量每年或一
次或二次差官察閱勿致疎虞
甲申
上諭禮部曰明崇禎帝勵精圖治十有七年不幸寇亂國
亡身殉社稷考其生平無甚失德遘兹厄運殊堪矜憫
宜加謚號以昭實行今謚為莊烈愍皇帝
褒忠節
順治九年壬辰十一月乙酉
上諭禮部曰明末寇䧟都城君死社稷當時文武諸臣中
豈無一二殉君死難者幽忠難泯大節可風爾部詳訪
確察死節職名併實蹟具奏勿遺勿濫
大清世祖體天隆運定統建極英睿欽文顯武大德弘功
至仁純孝章皇帝聖訓卷四
