欽定四庫全書
大清世祖體天隆運定統建極英睿欽文顯武大德弘功
至仁純孝章皇帝聖訓卷三
考績
順治八年辛卯六月庚午
上諭内三院曰年來有司貪惡朕已洞悉故前敇各督撫
嚴行分别劾奏不得姑留害民今已閱四五月矣猶然
瞻徇未見遵行毋乃負朕振刷之意乎現任督撫久者
五六年近亦三四年有司臧否貪廉早當見聞真確何
待今日始加考試總由平日以賄賂派索為事貪惡有
司厭其欲而扼其吭者有之或八旗舊人在任者咆哮
要挾督撫畏忌而不敢彈劾者有之如此貪懦安能糾
察宜乎盜賊未盡消而黎民無起色也今復嚴諭凡貪
惡及不諳文義縱信胥吏者速行指參至司道乃有司
綱領尤宜察劾在内科道官既任言責大而督撫按小
而府州縣以及天下弊端凡有見聞即宜參奏勿懷私
誣陷勿苟且塞責若仰人顔面拾人津唾即倖免於議
寧無愧於心乎
順治十年癸巳三月壬辰
上敇朝覲各官曰朕所與共圖乂安兆民者惟監司守令
是賴往年考績責望於爾等者懇切周詳何爾等之泄
泄從事也自朕親政以来更張慮其太驟而皇皇求治
之心暴於天下者幾三載矣今又當大計之年而治猶
未進民猶未安大者仍不法小者仍不廉致上之德意
不下究下之疾苦不上聞此非爾等之過歟朕不勝恫
切已嚴飭所司重懲貪酷餘如例降革姑令爾等仍服
原官宜各勉力以圖自新毋謂塗飾可以久施毋謂僥
倖可以常恃正直存心清廉持已
皇天自鑒朝廷自知而民風亦自於變矣爾等如恪遵朕
旨以實心行實政庶幾共享和平之福朕之顯秩厚祿
自不吝惜如或貌承朕旨心懷詐偽媚上虐下慢政隳
操昭昭國憲必貽身家之菑雖欲免得乎
四月庚子
上御太和殿召見天下朝覲官員董天機等
諭曰海内黎庶困苦已極兼以旱澇益不聊生招徠撫恤
俱惟爾等是頼今司道各官廢弛政務剝削下民種種
情弊朕已洞悉兹令爾等仍服原官各宜殫心竭慮改
過任事潔己愛民拯救疾苦使德澤下究則天下自致
熙皥而扵朕委任爾等之意亦可無負矣朕諄諄誡諭
爾等聽之於耳存之於心申諭該屬各官恪遵奉行
順治十七年庚子二月戊戌
上諭吏部曰天下吏治汙隆民生休戚及錢榖兵戎關係
封疆諸大務皆委任督撫必督撫實得其人乃足以宣
達政教使遠邇乂安見在督撫宜加甄别用示鼔勵爾
部即會同都察院將各該督撫任内功過稱職與否詳
加察議甄别具奏
選舉
順治十五年戊戌四月癸酉
上御乾清門選庶吉士畢
諭諸進士曰朕屢重試典嚴除弊竇者實欲得真才而用
之耳今將爾等詳加考試其中能讀書者已選庶吉士
餘各照應得品級授職爾等服官必效力王家殫心民
社以盡忠藎庶不負朕屢次召見簡用之意亦無忝爾
等父母教育之劬勞也尚其勉之
誡飭臣下
順治九年壬辰十一月乙未
上御五鳳樓召六部諸臣
諭曰人言各部咸通賄賂朕固知爾等大臣未必至此然
曹屬貪汚亦爾等姑息瞻徇不肯舉發之故爾等若果
善善惡惡帥之以正則下屬何敢貪汚爾諸臣或屬舊
臣或係新拔僉宜體國厚恩堅持忠潔以愛養斯民民
安斯國治國治斯君臣同樂矣若仍蹈前轍朕不分從
前之有功無功但就現在情罪按法懲治皆爾等自取
又或有將部中審結之事稱冤申訴者命復加審鞫並
未見爾等引咎申理如此民冤何由得伸國法何由得
整復
諭吏兵兩部諸臣曰朕聞爾兩部授官凡行賄及私愛者
處以腹内善地無賄而憎惡者置之邊遠惡地夫民之
休戚視吏之良否如以賄授官則良吏何自而升民生
何由而遂自今爾諸部臣宜飭躬率下旌别淑慝以效
忠奉職為務
十二月癸亥
上諭都察院及科道各官曰爾等為朕耳目之官凡官邪
民蠧皆得廉實糾發所以通壅蔽鋤黨惡也近如李應
試等通盜害民適遇他事發覺窮究根柢立正典刑其
未經發覺以前李應試把持衙門毒害小民舉國痛恨
爾等職居言路何以默無一言果屬不知已為溺職若
惡跡既著憚扵舉發養姦長惡之罪夫復何辭爾等自
思人臣事君立身行己一秉法度事事為國為民豈容
曲庇姦惡姦惡去則民安民安則朕心始安爾等豈不
知盡心報效與養姦長惡孰得孰失嗣後各宜省惕以
盡職守乃不負朕厚望言官之意也
順治十一年甲午正月壬寅
上幸内院
諭陳名夏吕宫曰朕前聞總督孟喬芳病故深用軫惻不
禁淚下喬芳與朕寧有姻戚哉但以其為國忠勤效力
故也比年以來朕之眷顧漢官視滿官有加夫滿官自
太祖
太宗時宣力從征出百死方得至是朕之優待漢官者豈
以其有功而然盖期其既受朕恩必盡忠圖報耳今觀
漢官之圖報主恩者何其少邪名夏奏曰君之愛臣如
父母之愛子臣不能承順乎君猶子不能承順乎
父母也臣等豈無報效之心即有此心
皇上或無由洞悉耳
上曰數年來徒廑朕懷曾無愉快應陞之人得陞不思圖
報已屬不可不應陞者越次簡用亦全不思報反謂已
才所致名夏奏曰
皇上厚恩無不思報但臣等才庸識淺致有錯失為難必
耳
上曰錯失何妨與其才高而不思報國不如才庸而思報
國之為愈也倘眀知而不思報效恣意妄行事發決不
輕貸毋得自貽伊戚也
二月辛未
上幸内院
諭諸臣曰朕獨理萬幾常恐是非失扵偏執故令集衆會
議及衆議之時有羣以為是而一人堅執己意謬相爭
論者殊屬未合夫既羣以為是即當從之若常懷好勝
之心眀知其非而猶強辯不但政事有妨且虧國家大
體急宜痛改大學士陳名夏奏曰仰承
上諭小事猶煩戒飭若遇大事何敢不謹識於衷以圖改
易大學士馮銓奏曰凡謬相爭論者必不自知其
非若果知之豈敢如是古云君仁則臣直盖止欲
直陳所見故不覺其言之謬也既承
上諭敢不祗遵但恐不自知耳
上曰所謂君仁則臣直者所見是而直陳之斯乃直臣也
豈飾非強辯之為直乎若執意妄行致蹈重罪朕雖欲
寬國法難貸且朕即寬而用之彼亦何顔自立朕之心
爾等所知爾等之心朕亦知之君臣一體豈有間乎諭
畢大學士額色黑圖海議政内大臣巴哈費揚古
等奏曰
皇上此諭盖欲諸臣遇有過失預行省改恐蹈重罪故煩
教誨耳俱當悔悟且謹識之
三月辛丑
上諭吏兵二部曰朝廷設内外諸司所以代天工理庶務
無論文武大小各官均有責任若一官不補即曠一官
之職近聞官多缺員皆因吏胥作姦朦混沉壓竊弄事
權求索賄賂吏胥之弊司官不舉司官之弊堂官不察
因循延緩日復一日以致弊竇叢生甚至有頻年困頓
流落旅邸不得一官者人才淹抑政事廢弛皆此之故
今後爾等兩部堂官務須正已率屬剔弊釐姦各司官
務洗心滌慮奉公守法毋得縱役夤緣仍蹈前弊以取
罪戾
順治十三年丙申二月丙子
上在南苑召内院漢大學士翰林及部院尚書以下四品
以上諸臣
諭曰今人多結朋黨究其結黨之意不過互相攀援以求
富貴耳若然是有損而無益也朕常為黨人思之既恐
黨𩔖之不合復恐聲名之不聞與往来周旋之不至又
恐事發禍隨被人舉首戚戚若此何若為國效忠安受
富貴之為榮乎縱使黨與已成及陷誅戮孰能庇免即
如誅陳名夏黜龔鼎孳時其黨曾有一人出而救之或
分受其過者乎且多有因而下石者是名為朋黨而徒
受黨之害也審乎此則何不寢其朋謀而盡力於國家
邪
三月癸卯
上諭六部都察院卿寺科道等官曰朝廷立賢無方不分
南北南人中有賢有不肖北人中亦有賢有不肖朕近
日處分各官雖多南人皆以事情論非以地方論爾等
比肩事主皆當仰體此意凡有論列須從國家起見毋
岐方隅毋立門戶毋洩已私忿毋代人誣陷毋以聞風
輒告毋以小過苛求務期公忠自矢共底蕩平之治
順治十四年丁酉十月乙酉
上諭諸臣曰爾等不思朝廷擢用之恩留心部務以圖報
效乃徇庇為姦竟成積習此豈人臣之誼嗣後宜痛改
前非勉圖效力更宜自愛身名無致隕越且為父母者
生子得入仕途必何等教誨何等期望爾等能體父母
之意公忠為國仰報朕恩即無忝爾親矣倘違父母教
養初心恣意妄行身敗名辱尚得為人𩔖乎凡人妄行
非分每謂人不及知為之無害不知幽隠之際尤宜勤
自省治至於各官一蒙擢用益當兢兢業業思如何報
答主恩如何殫盡職業乃為善𩔖若甫獲陞遷即揚揚
自得毫無敬畏乃小人也朕所嘉者盡職之人所惡者
虛言之輩前因地震朕深自惕勵兼命諸臣共加修省
王永吉身為大學士即宜實加修省反虛飾具疏認罪
若云具疏則為修省不具疏則不為修省是修省止永
吉一人諸臣俱不然矣似此徒博虛名何如盡心實事
邪魏裔介為給事中時杜立德己任都給事後擢居總
憲立德尚在科員因裔介為給事中時建言可採越衆
優陞遂至左都御史朕屬望之意非同泛泛邇者陳何
嘉謨以副朕懷更定何事以益朕躬邪又
諭諸臣曰朕此諭非即欲加罪爾等也特開示朕懷冀爾
等改行易慮矢誠效力各勉為良臣耳
順治十五年戊戌三月甲辰
上諭吏部曰内監吳良輔等交通内外官員作弊納賄罪
狀顯著研審情真有王之綱王秉乾結交通賄請託營
私良輔等已經供出即行逮問其餘行賄鑚營有見獲
名帖書柬者有餽送金銀幣帛者若俱按跡窮究株連
甚衆姑從寬免如此情弊朕已洞悉勿謂姦弊隠密竊
幸朕不及知嗣後務須痛改前非各供厥職凡交通請
託行賄營求諸弊悉宜斷絶如仍蹈前轍作姦犯法者
必從重治罪
順治十六年己亥三月丁酉
上諭吏部曰爾部為六卿之首職司用人凡吏治民生重
大事務皆當盡心籌畫詳切覆奏方為不負委任近来
爾部一切章疏多拘相沿陋例但云已經具覆在案即
各官條陳亦不詳加察議奏明果否可行此皆不肯敬
慎存心真實任事只圖草率結局負朕委任至意嗣後
若不悉心酌議詳眀覆奏仍前草率定行治罪不貸
五月乙丑
上諭吏部曰國家用人行政黜陟賞罰一出於公凡為臣
子但當砥礪品行奉法盡職不可遇事生疑揣度致開
黨與之漸如明末羣臣背公行私黨同伐異恣意揣摩
議論紛雜一事施行輒謂出某人意見一人見用輒謂
係某人汲引一人被斥輒謂係某人排擠因而互相報
復撓亂國政此等陋習為害不小朕甚恨之近来内外
大小諸臣中不體朝廷大公至正之意尚有仍踵陋習
妄生意度者今後各當洗滌肺腸痛改前非恪修職業
共歸蕩平
順治十七年庚子二月甲辰
上諭吏部等衙門曰國家政務典禮關係重大者必博稽
衆論期於至當故令九卿科道會議與議諸臣自應詳
酌事理各陳所見以備採擇今會議之時不思殫心籌
畫各抒謨猷但希旨依違雷同塞責徒存會議虛名未
見少裨治理如合祀一事令衆會議雖理應舉行亦當
詳考典制參酌異同各出意見以副朕慎重大典之意
乃漫無獻替草率具覆前旨申飭兩議者乃為滿漢區
分原未嘗禁其異議嗣後如仍前唯諾從事推諉成風
不肯盡心建白定行治罪
大清世祖體天隆運定統建極英睿欽文顯武大德弘功
至仁純孝章皇帝聖訓卷三
