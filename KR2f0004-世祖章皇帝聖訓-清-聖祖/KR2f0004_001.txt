欽定四庫全書
大清世祖體天隆運定統建極英睿欽文顯武大德弘功
至仁純孝章皇帝聖訓卷一
論治道
順治十年癸巳正月丙申
上幸内院閱通鑑
諭大學士范文程額色黑寗完我陳名夏等曰上古帝王
聖如堯舜固難與比倫其自漢高以下明代以前何帝
為優文程等奏曰漢高祖文帝光武唐太宗宋太祖明
太祖俱屬賢君
上曰此數君又孰優名夏奏曰唐太宗似過之
上曰朕以為歷代賢君莫如明太祖即唐太宗併數君德
政皆有善者有未盡善者至明太祖所定制度章程規
畫周詳歷代之君實皆不及也文程等對曰誠如
上諭
丁酉
萬壽節
上御太和殿諸王貝勒文武羣臣慶賀賜宴畢
召大學士陳名夏至
上問曰天下何以治何以亂且何以使國祚長久名夏奏
曰
皇上如天
上心即天心也天下治平惟在
皇上欲致天下治平惟在一心心乎治平則治平矣
上曰然其道如何名夏奏曰治天下無他道惟在用人得
人則治不得人則亂
上曰然得人如何名夏奏曰知人甚難然所以知之亦易
今誠於羣臣中擇素有德望者常賜召見訪問則
天下人心鼔舞無不欲宣力效能者矣
上又曰唐朝家法何以不正名夏奏曰由太宗家法未善
故致女主擅國禍亂蔓延然貞觀政治可比隆三
代惟能用人故耳
上又曰人君之有天下非圖逸豫乃身當孜孜愛民以一
身治天下也若徒身耽逸樂又安望天下治平惟勤勞
其身以茂臻上理譽流青史顧不美歟朕雖勤於圖治
豈遂無過失專賴卿等匡其不逮倘朕躬有過慎勿諱
言名夏奏曰
皇上寵眷諸臣常加誡諭人心大不同於曩時况臣受
皇上厚恩豈甘緘默但恐指陳過當耳
五月庚午
上幸内院問翰林各官何下直太早大學士范文程等奏
曰今日端陽是以下直較早
上顧謂羣臣曰乘藉天休猥圖安樂人情盡然但欲希宴
逸必先習勤勞俾國家大定其樂方永若止圖安樂嗜
慾莫遏先計身家而後國是其樂亦暫耳即如朕躬所
行兢兢業業期於盡善故每樂聞諸臣之言今之人多
有能言而不能行者其故何也今日為之明日易之弗
克持久是以不能行耳夫人孰無過知過而改即為善
士倘自掩飾謬以為是過乃滋長咎斯甚矣朕與諸臣
果能共勤政務裨益民生天必眷之若人之所行不善
弗自省改天必降之以殃尚能邀眷佑乎至天不加眷
佑而委命於天不知天之譴爾者以爾之不善也豈有
爾所行善而天譴之者昔商成湯為盛德之主猶且檢
身不及改過不吝若明之正德帝耽志嬉遊怙過不悛
徒責善於臣工揆之修已治人之道烏乎可縱使臣工
胥善而君不改過遷善何由而向化邪自今以往始自
朕躬有過即改卿等亦各宜黽勉勤為啓沃朕將殫力
修省焉
順治十一年甲午五月甲午端陽節
上召内大臣大學士等乘龍舸遊西苑
諭諸臣曰舟敝則加修法久則加整一經修整則煥然復
新矣馮銓奏曰今之政事
皇上勵精圖治自爾日新又新
上頷之至北橋登岸幸南臺賜諸臣饌
上曰朕甚憫耕牛勞苦不忍食其肉金之俊奏曰
皇上恤牛之勞且然况海内百姓乎
上與諸臣歡宴至暮還宫
順治十二年乙未正月壬子
上諭内外文武官員曰朕奉
天子民孜孜圖治夙興夜寐罔敢怠荒庶望休息安養漸
興教化以奏昇平乃疆圉未靖水旱頻仍儲偫不充兵
民憔悴流離困苦永念惻然雖恩赦屢頒而奉行無法
每思與朕共理天下者惟爾内外文武諸臣是賴已有
諭旨自朕躬闕失以及政事未當者俱令各官悉心條
奏採擇施行兹以朕思慮所及先頒勅諭令各該管衙
門作速遵奉興利除害稱朕祇承
天意周恤民隱至懷書不云乎車服以庸從來帝王致治
最重民功之賞爾内外諸臣果能殫力宣猷克敷膏澤
朕必論功優擢如仍前玩忽誤國殃民定置重典
敬天
順治十七年庚子二月甲午
上諭禮部曰帝王奉
天子民禮隆禋祀享
帝大典所關尤重必儀物克備乃足昭對越之誠向來
郊祀惟冬至用燔柴禮
祈穀壇未經舉行雖祀典原有等差而同為祀
上帝典禮不宜有異嗣後
祈穀亦行燔柴禮
聖孝
順治八年辛卯正月辛未
上諭禮部曰朕聞君德莫先於克孝禮制莫重乎尊親凡
帝王纘承鴻業深念劬勞必上徽稱以彰盛典所以隆
禮顯孝也恭惟
聖母翼贊
皇考令德著於宫闈誕育藐躬恩慈勤於顧復獲纘丕緒
奄有寰區良由
聖母啓廸之所致也爰遵古典博採衆謀擬上
昭聖慈壽皇太后尊號恭晉隆禮用展孝思
順治十三年丙申正月癸未
上諭内三院曰自古平治天下莫大乎孝孝為五常百行
之原故曾子備述孔子之言以為孝經昭示後世上自
天子下逮庶人至孝之道罔不備焉朕觀其立言正大
意旨深遠苟非取古人言行關於孝道者推而廣之不
足以彰其義兹欲博採羣言加以論斷勒成一編名曰
孝經衍義務俾讀者觀感效法以稱朕孝治天下之意
八月壬寅
上仰承
皇太后慈訓製為内則衍義成書幷為序文恭呈
聖覽序曰臣聞致治之道有大經大法以儀型乎邦國必
有内治内教以模楷乎宫闈故關雎為王化之端乾坤
居大易之首聖人垂訓未有不以門内為兢兢者也三
代以前聖后賢妃肇修内治以致化行俗美具載典冊
自非天佑至德孰能集貞淑之大成振古今之懿化哉
恭惟
聖母皇太后佐我
皇考興道致治
徽音雍穆
慈誨周詳有典有則興仁興讓允為萬世壼教之軌範臣
敬遵
慈旨蒐輯古來嘉言美行統成一編上備
披閱下示來兹謹按内則所載皆閨門之内起敬起孝興
讓興仁之事而首曰后王命冡宰降德于衆兆民謂此
乃王后世子所躬行心得而可為民法者故不言布教
而言降德也夫聖人言欲治其國者先齊其家又言家
正而天下定齊之正之其惟内則乎世傳后妃紀列女
傳家範内訓諸書著作不少然未嘗原本内則而發明
之豈所以尊經立教與今是書一本經旨而推衍之微
而聲氣容色顯而言動儀文精而樂心養志麤而中饋
女工所以操其心而檢其身者施諸一家無不宜放乎
四海無不準究其指歸有八要焉孝者順親之要其𩔖
有二事舅姑事父母是也敬者内助之要其𩔖有五事
夫勸學佐忠贊廉重賢是也教者昌後之要其𩔖有三
教子勉學訓忠是也禮者持已之要其類有九敬祭祀
肅家政定變守貞殉節端好尚崇儉約謹言慎儀是也
讓者睦戚之要其𩔖有四崇謙退和妯娌睦宗族待外
戚是也慈者推恩之要其𩔖有五逮下慈幼敦仁愛民
宥過是也勤者修業之要其𩔖有二女工飲食是也學
者取法之要其類有二好學著書是也每舉一𩔖必證
以聖賢經傳之言實以古今淑順之行所採事蹟貴賤
不同而其道則同所引文辭深淺不一而其理則一闡
明大旨詮釋微文名曰内則衍義自禁壼達乎閭巷咸
於斯取則焉必皆感發其性情漸摩乎理義廣教化而
美風俗宫闈之嘉言懿行直與邦國之大經大法並垂
不朽
聖母皇太后休聲盛德炳若日星永作則於萬世矣
十二月戊戌
上諭禮部曰朕考往代典制歲時致享必於
太廟至於晨昏謁見朔望薦新節序告虔聖誕忌辰行禮
皆另建有奉先殿今制度未備孝思莫伸朕心歉然爾
部即察明舊典具奏
順治十四年丁酉十二月丙申
上諭戸部曰
皇太后聖體違和今已大豫朕心深為欣慰八旗及畿輔
人民應加恩賚以洽歡心兹𤼵内帑銀十萬兩一半給
八旗兵丁一半遣官賑濟畿輔貧民爾部即遵諭行
順治十五年戊戌正月辛酉皇第四子薨生甫四
月
上召諸内大臣諭曰兹者皇子薨逝爾等將無謂朕因此
感傷朕前以
皇太后聖體違和時刻憂念今已大豫此真無疆之慶於
願至足豈復以此幼子感懷向襄親王薨時尚反覆忖
度恐
皇太后悼傷勉強抑忍且生死從來定數焉能有違朕念
切國家仰副
皇太后之心安敢過為傷念亦非強為之詞而有動於中
也卿等宜知此意諸臣奏曰臣等正以
皇上傷感為慮今聞
諭旨不勝歡慰
順治十七年庚子三月辛未
上諭禮部曰
奉先殿祀
太祖
太宗神位未及并祀
四祖於朕孝思未展今詳稽舊制歲終袷祭之外有奉先
殿祫祭之例以後元旦
皇太后萬壽及朕壽節俱照例祭告奉
太廟後殿
四祖神主於
奉先殿與
太祖
太宗合享位次照
太廟祫祭禮
聖學
順治十二年乙未三月癸丑
上諭内三院曰自古帝王勤學圖治必舉經筵日講以資
啓沃今經筵已定於文華殿告成之日舉行而日講深
有裨益尤不容緩爾等即選滿漢詞臣學問淹博者八
員充日講官侍朕左右以備諮詢
謙德
順治十四年丁酉正月壬戌禮部奏恭遇
萬壽節諸王羣臣應上表行慶賀禮設筵宴
上曰朕親政以來數年於兹雨晹未調盜賊未息民困未
蘇方切儆惕今以生辰受賀彌覺不安至日
皇太后儀仗全設朕親詣行禮其諸王羣臣賀表及筵宴
俱著停止
順治十六年己亥八月辛亥給事中姚延啓奏言
皇上文德武功史不勝書請仍加
聖號宣示中外
上曰人君政事得失全在實行無關稱聖前諭不許稱聖
乃朕本懷非虛為粉飾也姚延啓凟奏不合其嚴飭之
節儉
順治十五年戊戌六月庚午
上諭工部内官監曰和碩榮親王塋殿前有諭旨務從節
省爾等須恪遵前諭但期堅固足蔽風雨不必華侈以
致勞民倘不體朕心勞民糜費後有見聞治罪不宥
儆戒
順治十年癸巳閏六月庚辰
上諭内三院曰考之洪範作肅為時雨之徵天人感應理
本不爽朕朝夕乾惕冀迓時和乃兹者霪雨匝月歲事
堪憂都城内外積水成渠房舍頹壊薪桂米珠小民艱
於居食婦子嗷嗷甚者傾壓致死深可軫念揆厥由來
皆朕不德所致朕當一意修省祗懼天戒爾大小臣工
俱宜各盡職業共圖消弭京城内外該部確察被災戶
口據實奏聞在外凡有水災地方督撫察明被災分數
具奏請䘏以昭朕賑恤窮黎實意
順治十三年丙申三月丙午
上諭禮部曰朕自親政以來夙夜冰兢罔敢怠忽務求克
當
天心光昭
祖德民安物阜蚤底治平乃近者冬雷春雪隕石雨土所
在見告變匪虛生皆朕不德所致朕思
天為天下而立君為君者代
天敷治必使民物咸若治臻上理然後可以仰答眷命今
水旱連年民生困苦是朕有負於
上天作君之心一過也
祖宗創闢天下以貽子孫為君者念
祖宗櫛風沭雨之勞必闡揚光大四海雍熙然後能守
祖宗之成憲朕之天下實本於
太祖
太宗積功累仁所創垂今彊圉未靖徵調頻興是朕有負
於
祖宗付託之心一過也當睿王攝政之時誅降濫賞屏斥
忠良任用姦貪國家錢糧恣意耗費以致百姓嗟怨人
人望朕何日親政亟為拯救今經六載雖竭力更新乃
猶康乂未奏災祲時聞是朕有負於百姓望治之心一
過也用是恐懼靡寧撫躬自責披瀝悃誠冀回災變欲
昭告於
上帝
祖宗實圖省改爾部作速擇吉具奏
順治十四年丁酉九月戊辰
上諭禮部曰自古變不虚生皆由人事昨日入夜地震有
聲朕不勝悚惕因思朕即位十有四年親政已歷七載
雖夙夜憂勤勉圖治理但萬幾至繁玩日愒月或至怠
荒政事有乖民生未遂以致災譴見告用示儆戒朕今
痛加修省文武大小羣臣俱當力改前愆協心盡職消
弭災異此後朕躬或有闕失行政或有錯謬著内院輔
臣據實陳奏毋得隠諱爾部即𫝊諭遵行
大清世祖體天隆運定統建極英睿欽文顯武大德弘功
至仁純孝章皇帝聖訓卷一
