欽定四庫全書
廬山記卷二
宋陳舜俞撰
叙山北篇第二
由江州之南出德化門五里至延夀院舊名羅溪壇過
延夀院五里至石塘橋有濓溪周郎中之隠居周名惇
頤字茂叔道州人仕宦有才略早慕高名樂廬山之勝
因家尋陽創别墅于負郭自名曰濓溪過濓溪東入寶
嚴禪院十里北至太乙觀亦十里寶嚴舊曰雙溪景德
三年賜今名院當官道吴乾貞二年僧常真始基焉常
真荆南人姓田氏人謂之田道者勤身耕劚以待四方
遊者二林僧修睦號楚湘東西二林監寺譚論大德官
命廢省庵舍睦謂之曰今撤子所宇則何歸乎田曰本
是林下人却歸林下去睦異其言因加敬特贈之詩曰
入門空寂寂真箇出家兒有行鬼不識無心人謂癡古
巖寒栢對流水落花隨欲别一何懶相逢所恨遲由是
歴南唐為兹山之表宇顯德六年元宗賜田使給諸庵
巖無田者歲取其糧者二十六庵巖南抵吴章山五里
由嶺下北行一里道西有雲慶庵舊名雲鏡因流泉為
池多畜魴鯉歲已久游泳甚狎由雲慶西一里至寶積
庵松竹蒙密白雲亭在其上北望湓江盤石可坐數人
鳴泉過其下此山北僧庵之最佳者雲慶寶積皆在寶
嚴之南由雲慶過寶嚴亦三里寶嚴之東十五里有下
龍泉院太一觀北别有龍泉庵故此以下别之由龍泉
十里至尊勝庵由尊勝庵八里至白鹿臺由白鹿臺十
五里至仁夀院由仁夀院十里至香積院由香積院三
十里至長嶺院長嶺院者彭蠡湖之别嶼也凡下龍泉
至香積非在山間然山人野客窮覽幽遠皆嘗至焉水
聲野色有足嘉者香積之西二十里有山南開先寺之
場圃曰大冨莊過大冨則遊山之南矣寶嚴之西一里
至龍池庵舊名冒峰由冒峯五里至庵嚴莊由庵嚴莊
一里至禪智院舊名淨居其後有綠野亭由禪智五里
至大中祥符觀舊名太乙宫祥符中賜今名葛洪神仙
傳曰董真人名奉字君異閩中侯官人少有道術交趾
太守士燮死己三日奉以一丸藥與服以水含之捧其
頭摇捎之食頃開目動手顔色漸復半日能起坐四日
能語遂復常後居廬山治人之疾不取貲幣使愈者植
杏五株數年鬱茂成林奉乃作倉廪宣言人買杏者不
須來報但一器杏償一器物人有欺者猛獸輒逐之所
積稻復以施人後上升號碧虚上監是觀即杏林之故
地也唐昇元六年徐知證作真人廟記又有保大十二
年記今存焉氣象肅然過者敬而不敢褻沼泉游魚尤
為蕃狎或曰真人杏林在山南張景詩云桃花謾說武
陵源誤殺劉郎不得仙爭似蓮花峯下客栽成紅杏上
青天今蓮花峯在觀後觀之北五里有龍泉庵初遠法
師至于廬山愛此閒曠欲結庵焉地無流泉師以杖刺
地應時泉涌浸為溪流既而尋陽歲旱遠師誦龍王經
于池上俄有龍起而上天雨乃大足故號龍泉龍泉之
南十里有妙智院舊名行春亭由妙智五里至蛇岡高
僧𫝊云安世高安息國王之太子讓國于季父而出家
漢魏間行達䢼亭湖時湖神能分風上下敬憚因與同
旅三十餘船奉牲請福神忽降祝曰吾昔外國俱與子
出家學道而性多嗔恚故墮神報今見同學悲欣不可
勝言世高祝神出形神乃出大蟒頭不知尾之長短世
高向之胡語贊唄數番蟒悲淚如雨須臾還隠廟有絹
千匹并雜寶物世高為持去豫章造東寺焉後人于山
西澤中見一死蟒頭尾數里今尋陽郡蛇村是也故名
其岡曰蛇岡蛇岡之下五里至太平觀太乙觀之西南
二里又有國泰庵其西上有蓮花峯十里峯頂有蓮花
庵由國泰五里至報恩庵由報恩一里至雲際庵由雲
際二里至永清庵亦名下蓮花庵永清之澗北有牛道
人隠居由永清之西一里至雲溪庵亦名蓮花洞自太
乙觀至雲溪凡佛老之居八同在蓮花峯下由雲溪二
里亦至太平觀唐號九天使者真君廟南唐昇元元年
賜名通玄府本朝興國二年賜今名錄異記云唐開元
十九年八月二十一日玄宗夢神仙羽衛千乘萬騎集
于空中有一人朱衣金冠乘車而下謁帝曰我九天採
訪巡糾人間欲於廬山西北置下宫木石基址素具但
須上力耳帝即遣中使詣山西北有基址宛然信宿巨
木數千段自然而至堂殿廊宇隨類至木皆得足用或
云此木九江王所採擬作宫殿沈于湓浦至是浮出赭
堊丹黃鑿廟北地得之綵飾備足既而建昌渡有靈官
五百餘人若衣道士服者皆言詣使者廟因圖像于壁
或曰明皇始以夢告左右左右不信俄有神降于庭綵
雲乘足儀仗侍衛甚偉明皇命吴道子走筆寫之其所
立像即依倣焉始置廟記李泚撰泚自稱蘄州黃梅縣
東山衡門之下草茅臣開元二十年歲次壬申正月乙
已朔二十五日已已立其略曰勑置廟使内供奉將使
者真圖建立祠廟章醮行道設醮使大弘道觀法師張
平公使持節江州諸軍事守江州刺史獨孤禎朝散大
夫行長史楊楚五行司馬皇甫楚玉尋陽縣令魏昌同
護修奉焉又有使者祥騐記開元二十年壬申三月八
日辛亥宣義郎行彭澤縣尉潘觀撰述祥騐之事五略
曰江水泛溢吹栰近山計木纔登水復舊一也野竹散
材則連岡距谷丹粉雜色則宂出崖生二也謝土之夜
風雲空潛仙燈遠照三也渡彭蠡湖謁廟者數百人舟
人所得翊日皆紙錢四也騎從龍虎刻削馭人或土或
木入廟成列忽有汗出其面者五也其碑歲久訛缺治
平三年重立復有張靈官記靈官名懷武蔡之禆將嘗
有隂功及物帝命為靈官廟壁之像五百人張其一人
焉事詳本記癸酉歲開寶六年上元日御史大夫徐玄
撰右内史舍人集賢學士徐鍇書辭多不載觀門之左
有劉越石至道中郡守考功員外郎孫邁始立碣置祠
焉昔匡裕廬于山有少年屢詣之自通曰姓劉名越家
在前山之左邀裕過之且曰至山下有石高二尺許即
予居可叩之裕後如約而往至山下四顧無居室果唯
一石乃叩之石為之開因遇神仙洞府之事慧遠記云
裕受道于仙人者蓋謂此也觀旁有仙鄉亭下視樓觀
儼若洞府遊者皆登焉太平觀之西南五里有清泰庵
由清泰一里至廣澤院舊有龍潭在院之東南之山上
五里若歲旱郡縣必禱焉由廣澤下山至太平興國寺
七里寺前之水曰清溪溪上有清溪亭寺晉武帝太元
九年置舊名東林唐會昌三年廢大中三年復皇朝興
國二年賜今名法師諱慧遠俗姓賈雁門樓煩人師道
安於恒山為安高弟始住荆州上明寺後欲之羅浮道
由廬山居龍泉精舍去東林十五里而遠既而學侣浸
衆同時慧永禪師己居香谷山請結鄰好刺史桓伊亦
所欽仰乃置寺焉事具寺碑開元十九年七月十五日
前陳州刺史李邕撰并書會昌三年僧雲臯始刻石焉
時裴休為江南西道觀察使張又新為江州刺史實助
成之裴題其篇末云覽北海詞翰想見風采張亦作記
于碑隂大中十年四月十三日沙門玄觀請河東裴光
遠篆額光遠國子監太學博士初遠師之欲徙香谷也
山神告夢曰此處幽靜足以樓神忽于後夜雷雨震擊
明旦視之惟素沙匝地兼有楩柟文梓良木既作殿故
名神運牛僧孺太和四年自武昌還朝過之為書其榜
神運之殿四字又有木數尺南唐元宗題曰神運木今
並存焉會昌中寺與林木並係戶部毁賣大中興復刺
史崔黯為捐私錢以倡施者搢紳從者數百人姓名爵
里今刊于石仍藏當時之疏亦崔之詞也崔又作復寺
碑左散騎常侍柳公權書流泉匝寺下入虎溪昔遠師
送客過此虎輒號鳴故名焉陶元亮居栗里山南陸修
静亦有道之士遠師嘗送此二人與語合道不覺過之
因相與大笑今世𫝊三笑圖蓋起于此神運殿之後有
白蓮池昔謝靈運恃才傲物少所推重一見遠公肅然
心服乃即寺翻湼槃經因鑿池為臺植白蓮池中名其
臺曰翻經臺今白蓮亭即其故地遠公與慧永持曇順
曇恒竺道生慧叡道敬道昺曇詵白衣張野宗炳劉遺
民張詮周續之雷次宗梵僧佛䭾耶舍十八人者同修
淨土之法因號白蓮舍十八賢有傳附篇末池上昔有
文殊瑞像閣今像亡閣廢有文殊殿瑞像者晉陶侃初
為廣州刺史海濱漁人常見夜有光豔遂網之得金文
殊菩薩之像傍有誌記云阿育王所鑄後商人于東海
亦獲圓光持以就像若彌縫焉侃以送武昌寒溪寺主
者僧珍常往夏口夢寺火而像屋獨有神物圍繞珍馳
還寺果己焚惟像屋並存侃移督江州以像神靈使人
迎以自隨復為風濤所溺時荆楚為之謠曰陶惟劒雄
像以神標雲翔泥宿邈何遥遥可以誠致難以力招至
遠公創寺乃禱于水上其像復出始迎置神運殿後造
重閣以奉香火故李邕寺記云育王贖罪文殊降形蹈
海不沉驅於陶侃迫火不爇夢于僧珍蓋謂此也至會
昌毁寺二僧負像藏之錦繡谷之峯頂其後寺復訪之
藏處不獲二僧相疑或匿之俄見圓光瑞色現于空表
故至今遊人至峯之頂佛手巖天池有見光相者寺有
晉輦備虬龍之飾舊號桓帝輦故貫休詩云桓玄舊輦
殘雲濕耶舍孤墳落照遲今人題詠謂安帝輦按晉大
亨二年桓玄簒位廢帝為平固王遷于尋陽及義師之
起玄亦奔尋陽旌旗輿服猶備帝者之儀於是迫平固
西上奔竄之際因留輦東林舊稱桓輦蓋有自也桓安
音相近後人不察而改之耳經藏院在寺東廡經之帙
尾有曰貞元十三年寫者經藏碑元和七年歲次壬辰
九月丙辰朔十五日庚午朝請郎試太常寺協律郎李
肇撰略曰元和四年雲間僧靈澈流竄而歸棲泊此山
將去言于江南西道觀察使武陽公韋公丹韋之夫人
蘭陵蕭氏卒嘗有服珥之資買田荆州收其租入以奉
檀施至是取之益以己俸即洪州抄謄而致之仍建堂
殿又命浮槎寺僧義肜以主秘藏會昌之厄僧道深竊
藏之石室後寺復而經出然亡失者過半僧正言稍補
之大中十二年武陽之子宙復世廉察因施錢再作堂
宇仍誌其事故有韋丹韋宙寫咸通八年刺史苗紳有
二韋寫真贊紳宙之外孫也又有一人物色題曰紀王
寺僧曰其旁有具銜江州刺史德化王楊澈也文字剥
落不識者因粉飾而漫滅之今寺有下平林口田皆其
所施故寺僧寫真列于二韋之間以示追奉案唐史澈
未嘗封紀王天祐十五年徐知訓在揚州為朱瑾所殺
保大年間追封紀王則其事蹟無接于二林者蓋後人
妄加之耳白公草堂在寺之東北隅元和十年公自太
子贊善大夫以言事忤執政出為州司馬明年作草堂
于香鑪峯北遺愛寺南往來遊處焉公作記見于本集
後與遺愛寺並廢久之好事者慕公風跡以東林寺北
藍牆之外作堂焉五代衰亂復為兵火野燒之所毁至
道中郡守孫考功追構之然皆非元和故基也昔公之
遊東林也覩經藏中有遠公諸文士倡和集時諸長老
亦請公文集同藏之至太和九年為太子賓客始以文
集六十卷歸之會昌中致仕復送後集十卷及香山居
士之像廣明中與遠公匡山集並為淮南高駢所毁吴
太和六年德化王澈嘗抄謄以補其缺復亡失今所藏
實景德四年詔史館書授而賜者匡山集亦二十卷景
福二年嘗重寫明道中為部使者刑部許申所借今本
十卷寺僧抄補用以訛舛今廬山略記并遊石門詩序
刊石于寺皆因集中本云過草堂半山有二泉山石間
名曰雙玉澗次有上方舍利塔佛䭾跋陁羅禪師之所
立也梵語跋陁羅漢言覺賢迦維羅衛國甘露飯王之
苗裔也年十七鳩摩羅利度之與同學習業衆皆一月
賢一日覽焉其師嘆曰賢一夫敵三十人入長安與鳩
摩羅什剖析玄旨什為之屈至廬山與遠公同社先持
釋迦舍利三數自隨因葬山頂表以浮圖後宋孝武帝
召赴道場寺譯華嚴經唐開元十四年庫部郎中中書
舍人江州刺史李訥作禪師記訥亦自稱兀兀禪師金
紫光禄大夫同州刺史上柱國范陽縣開國男張廷珪
書開元十七年歲次已已七月已丑朔十五日癸邜建
其旁刻顔魯公題名百六十字上方之北有虎跑泉昔
遠公與社賢每遊北峯頂患去水甚遠虎輒跑石出泉
次五杉閣五杉喬茂合抱瞰以危閣南唐西山僧應之
嘗結庵于五杉之間保大中為元宗所遇作五杉集行
于世桑門備用之書也今子孫在東林猶藏其手澤其
西石磴凡三百級由上方而下過滴翠亭復三休而至
聰明泉聰明泉者荆州殷仲堪之訪遠公也相與談易
於林間仲堪辯博遠公因指泉曰君之辯如此泉涌後
世因號聰明泉唐李衛公匡廬賦云講精義于松間注
云東林寺有松數株尚存今泉上有屋而無松蓋其故
地云次有佛影臺遠公匡山集云佛影在西方那伽阿
羅國南古仙人石室中以晉義熙十八年歲在壬子五
月一日因罽賓禪師南國律學道士共立此臺擬像本
山因跡以寄誠雖成由人匠而功無所加至于歲在星
紀赤奮若貞于太隂之墟九月三日乃詳騐别記銘之
于石孟江州懷玉王别駕喬之張常侍野殷晉安隠毛
黃門修之宗隠士炳孟散騎孟司馬二人名闕殷主簿
蔚范孝廉悦之王參軍穆夜等咸賦銘讚遠公佛影銘
五百載高僧𫝊劉遺民亦贊曰雲圖表暉影侔神造功
出理諧事非人運李邕記云影圖西來舍利東化或塔
涌于池或光屬于天影圖者佛影也舍利為跋陁羅所
藏者也此臺寺僧追建焉是寺也最為廬山之古刹自
唐開元元和以來迄于保大顯德間文志碑志遊人歌
詠題名班班有存者今著其目于後篇遠公大中六年
諡辯覺法師裴休書其牓觀音殿東壁有大中十一年
宛陵洪鍇摹張僧繇畫維摩居士其餘壁畫亦大中廣
明咸通中所寫雖俗筆亦近世畫工所不能及法華資
聖院牌僧齊己書又有明皇銅像李通玄長者寫真皆
前世故物本朝之改寺名也徐鉉常侍親篆太平興國
之寺六字今皆藏焉昔𫝊寺有遠公袈裟竺道生麈尾
扇梁武帝缽囊遠公袈裟即顔公所禮僧伽衣今己腐
朽而有佛䭾耶舍二尊者革舄謝靈運翻經貝多葉五
六片餘皆亡矣李邕碑云羅什致其澡瓶巧窮雙口姚
泓奉其雕像工極五年事亦具高僧𫝊年代浸遠宜無
復存者禪月貫休詩云盧楞伽畫苔漫盡殷仲堪碑雨
滴穿貫休天祐間人距今一百五十餘年寺僧亦不知
其髣髴矣甘露戒壇在寺之東南隅梁太清中襲法師
講金光明經於林間甘露浹木者三日因於林間作戒
壇焉世𫝊江南有三戒壇此其一也嘗為僧房之菜畦
其僧夢有神黃金介胄扼其喉責以穢壇墠事僧懼甃
用塼石存其遺地遠公初諡辯覺昇元三年諡正覺大
師興國三年諡圓悟大師仍名其墳曰凝寂之塔塔在
二林之間其旁二杉一在高處圍二十七尺一稍在下
圍二十尺遠公以晉義熙十二年卒葬此山蓋當時所
植云乾明寺在凝寂塔之西百餘步舊名西林興國中
賜今額晉惠永禪師之道場也西林道場碑隋太常博
士渤海歐陽詢撰無書人姓名然筆勢清勁世𫝊即歐
書也大業十二歲在丁丑十月戊寅朔十五日壬辰立
略曰先有曇現比丘俗姓竺氏本偽趙良將以匡阜靈
巖萃止幽棲及遷神即此藉巖草間有息慈慧永河内
繁氏高足稱首異香入室猛獸馴階紹隆主業安禪結
宇晉光禄卿尋陽陶範締構伽藍命曰西林是歲晉太
和之二年也梁天監三年僧恩律師隋僧智鍇法師大
業二年慧遠禪師七年道睢法師並加增葺唐永泰元
年顔魯公與法真律師躋重閣觀張僧繇畫盧舍那佛
梁武帝蹙線繡鉢袋亦題于歐碑之首重閣大業二年
所建今三者皆亡永師義熙十年示化葬澗南香谷之
口興國三年亦諡覺寂大師名其塔曰實智之塔寺後
高處有香谷亭昔永公在西林别立茅屋于嶺上每欲
禪思即往居焉室中嘗有芬馥之氣因名香谷後人作
亭其上號香谷亭以存其故事其下有水閣院興國中
錫名隆教唐貞元二年齊朗律師之道場也朗長慶二
年十月十六日示寂有碑唐人鄭素卿撰太和六年歲
次壬子三月甲午朔六日已已立保大八年南唐(闕)國
孝定公徐景運重修藏經亦公所施皆有跋尾藏之西
壁南唐人畫須菩提自稱樵人王翰是寺也水石之美
前有德人亦東林之亞也慶歷初當塗僧宗慧大師道
真建浮圖七級于隆教院據香谷之形勝寺前過通隠
橋一里至林口市昔竺道僧葬焉蓋前世之深林幽谷
承平歲久闢為屋廬以會商旅墳域遂在喧闠之中康
定初郡守田瑜俾寺僧改葬于凝寂之左九江錄云通
隠橋南有金獅子峯上有三蘭若基峯下有索谷堂今
索谷堂猶存餘皆亡通隠之西一里有匡君廟尋陽記
云昔漢武帝南巡祠名山問廬君何神也博士對曰昔
匡裕得道于此乃賜號大明公唐天寶元年詔立祠焉
西林之東五里有黃土庵其旁又有看經庵由看經庵
一里至崇福庵由崇福庵五里至香城庵香城之旁有
觀音庵次有東庵由東庵稍下一里有廣濟庵又半里
有聖僧巖由聖僧巖二里至石盆庵西林之東南五里
至下化城院由下化城三里至護國庵由護國一里亦
至石盆庵石盆在山上非鑱鑿所成盆中清泉雖旱不
竭石盆之上半里至保興庵其旁半里有大師庵次上
化城院亦義熙中遠公所立也祥符中錫名普照寺本
朝陳尚書恕布衣時遊焉其子恭公秉政請錫御書度
僧今有陳氏祠堂有保大中移寺等三碣好事者刻白
樂天遊大林寺詩并前後序次石于屋壁凡遊人在二
林望上化城樓閣隠隠在雲靄中有若圖畫自東林徑
去猶半日之久既至化城其僧必訊客曰翊日上山輿
否蓋過上化城山路彌險中間往往不可行肩輿矣直
上十里道中過雞冠石次四望石次瀉油石次香鑪峯
此峯山南山北皆有真形圓聳常出雲氣故名以象形
李白詩云日照香爐生紫烟遥看瀑布掛長川即謂在
山南者也孟浩然詩云掛席數千里好山都未逢艤舟
尋陽郭始見香爐峯即此峯也東林寺正在其下過香
爐峯至峯頂院院傍盤石極平廣下視空闊無復障蔽
張野山記云峯頂有大石可坐數百人蓋謂此也峯下
有藏經岩即會昌所以藏東林之經也有南唐廣道者
庵基峯頂之南十里有香積庵過香積下視五老峯望
落星石在水中如覆杯直下山二十里則山南棲賢之
澗東萬夀源也路極險人罕由之予熙寧四年九月與
數道人飯于峯頂由香積路策杖而下其至棲賢則日
夕矣峯頂院之前有辟蛇行者飲牛池遠公始居山山
多蛇蟲行者不知何許人嘗侍遠公善驅蛇蛇為之盡
去故號辟蛇行者常耕于峯頂有辟蛇行者田塍隴髣
髴可耕今無耕者說者曰蓋山神云故至今山雖高深
樵蘇弋獵之人不聞罹蟲蛇之毒山中人言山有一虎
亦未嘗傷一人深蹊土中但時有行跡人謂之遊山虎
或為遊山之客道此事恐涉機嫌亦謂之巡山虎也由
峯頂五里至大林今名寶林寺梁天監二年刺史蕭綱
所造中廢唐初復興故有虞世南撰復寺記古有平雲
庵遠法師果園廢寺基辟蛇行者葬牛塚皆在絶頂而
反平廣延袤不知其極謝靈運望諸葛嶠詩云積峽忽
復啟平塗俄己閉巒隴有合沓往來無蹤轍晝夜蔽日
月冬夏共霜雪正此處也又白樂天大林寺詩云人間
四月芳菲盡山寺桃花始盛開長恨春歸無覓處不知
轉入此中來且序其詩云余與河南元集虚范陽張允
中南陽張深之廣平宋郁安定梁必范陽張持東林寺
沙門法演智滿士堅利辨道深道建神照雲臯寂然息慈
凡十有七人自遺愛草堂歴東西二林抵化城憩峯頂
登香爐峯宿大林寺大林窮遠人跡罕到環寺多清流
蒼石短松瘦竹寺中惟板屋木器其僧皆海東人山高
地深時節絶晚于時孟夏如正二月天梨桃始華澗草
猶短人物風候與平地聚落不同初到恍然若别造一
世界者既而周覽屋壁見蕭郎中存魏郎中弘簡李補
闕渤三人姓名文句余與集虚輩嘆且曰此實匡廬間
第一境由驛路至山門曾無半日程自蕭魏李今垂二
十年寂而無繼者嗟乎名利之誘人也韓退之題西林
寺故蕭郎中舊堂詩云中郎有女能𫝊業伯道無兒可
保家偶到匡山曾住處幾行衰淚落煙霞注云公有女
為尼在江州今好事者榜其詩于西林韓集中無蕭郎
中名或疑是蕭穎士非也穎士困躓不達正所謂蕭郎
中存也凡峯頂大林之景白公道之備矣予嘗九月遊
二林秋暑未可以却扇明日至大林流泉或凝冰矣又
嘗三月遊焉桃梨飄零牡丹微開與白公所見者略同
矣由寶林一里至擲筆峯其峯下臨大壑羣峯&KR1005;嵲不
可名狀昔遠公製湼槃經疏於此疏成故以名其峯其
間一峯名文殊臺即藏文殊像遂亡之此山間矣由擲
筆峯一里至佛手巖以石為屋可容百衆旁有流泉因
石為渠巖上巨石偃若指掌故名佛手南唐元宗時有
僧行因住此巖三十年製華嚴别論十卷詔命不赴由
佛手巖三里至天池院一名羅漢池池在山頂大旱不
為之竭張景詩曰若以山形比人骨此池應合是泥洹
人以為的句也其西有羅漢把針巖四祖坐禪石文殊
亭世傳代州五臺山文殊所居人之至者往往見兜羅
綿雲五色圓光光中或有菩薩及獅子諸相此山𫝊有
文殊之像舊矣近歲自皇祐治平已來人之所睹不減
五臺人之記其所見于此亭者多矣院南下山一里有
隆禪師塔師名智隆金州人南唐保大中迢諡證真禪
師圓智之塔一名望仙臺又名定心石凡此者皆可以
下視空闊萬里新羅巖在其下二里巖石之間可庇風
雨亦有幽泉可給烹濯昔海東僧居焉故謂新羅巖其
東二里有十八賢臺平廣可坐十餘人十八賢謂自慧
遠法師以下十八人者由天池直下山十五里同名錦
繡谷舊錄云谷中竒花異卉不可殫述三四月間紅紫
匝地如被錦繡故以為名今山間幽房小檻往往種瑞
香太平觀東林寺為盛其花紫而香烈非羣芳之比始
野生深林草莽中山人聞其香尋而得之栽培數年則
大茂今移植幾遍天下蓋出此山云谷之水其源出于
谷中曰錦繡源水傍有雙龍庵次廣福庵次尊勝庵次
寶寧庵寶寧之西前有石門其源出于石門澗東與錦
繡谷之水合西流五十里入湓水由雙龍至寶寧四庵
相望皆不百步同在兩澗之間靈運望石門詩曰高峯
隔半天長崖斷千里雞鳴青澗中猿嘯白雲裏自寶寧
庵泝澗東行過小山俗名新婦嶺三里而近有南北二
石柱峯鐵船峯懸瀑注其前為龍潭天將雨雲物未有
不出望其上正十八賢臺也石柱峯下有庵基近歲為
澗水所壊無居者蓋昔賢所遊取道於此以登絶頂今
人過石柱峯無至者矣由寶寧五里至福海庵由福海
二里至祥雲庵祥雲晉田晃書堂今地名書堂源前有
香象崗北名阿那衝内有阿那寺基舊傳山間人時聞
鐘梵之音寺隠不見其旁半里有羅漢巖山深地靈聖
賢所宅不為過矣祥雲之上十里上有雲頂峯峯頂有
庵同名雲頂亦廬山之一峯特然而高者也由祥雲八
里至月輪庵月輪之旁有靈泉庵由靈泉七里至報國
庵由報國一里東南由官道過甘泉驛又五里至崇聖
禪院舊名觀音圓通道場始南唐元德六年置命東吴
僧緣德居之賜號道濟禪師卒葬于圓通之東峯今號
廣福院去圓通二里以圓通之壯觀甲于山北不減山
南之歸宗而土田上腴歲入倍之石渠流水二百五十
餘丈水源有清音亭然是寺也獨無古今一人題詠碑
刻凡乾德中所賜緣德手詔四道宋齊丘書簡八幅晉
王景遂書百勝軍節度使王崇文書及道濟所衣三事
衲並藏于廣福以上皆隸江州云
廬山記卷二
