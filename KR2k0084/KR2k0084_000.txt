欽定四庫全書史部十一
廬山記地理類六(山水之屬)
提要
(臣)等謹案廬山記三卷附廬山記略一卷宋
陳舜俞撰舜俞字令舉烏程人所居曰白牛
村因自號白牛居士慶歷六年進士嘉祐四年
又中制科第一歷官都官員外郎熙寧中出知
山隂縣以不奉行青苗法謫南康監税事迹
具宋史本傳舜俞謫官時與致仕劉涣游覽
廬山嘗以六十日之力盡南北山水之勝每
恨慧遠周景式輩作山記疎略而涣嘗雜錄
聞見未暇詮次舜俞因採其說參以記載耆
舊所𫝊晝則山行旁抄夜則發書考詮泓泉
塊石具載不遺折衷是非必可𫝊而後巳又
作俯仰之圖尋山先後之次以冠之人服其
勤自記云余始遊廬山問山中塔廟興廢及水
石之名無能為予言者雖言之往往襲謬失
實因取九江圖經前人雜錄稽之本史或親
至其處考騐銘志參訂耆老作廬山記其湮
泐蕪沒不可復知者則闕疑焉凡唐以前碑
記因其有歲月甲子爵里之詳故并錄之庶
或有補史氏云云其目有總叙山篇第一叙
北山篇第二叙山南篇第三而無第四五篇
圖亦不存勘騐永樂大典所缺亦同然北宋
地志傳世者稀此書考据精核尤非後來廬
山紀勝諸書所及雖經殘缺猶可寳貴故特
錄而存之以備參考也釋惠遠廬山記略一
卷舊載此本之末不知何人所附入今亦併
錄存之備參考焉乾隆四十六年十二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
廬山記陳舜俞作舜俞字令舉秀州人博聞強識擢進
士第又中制科為山隂令以不奉行青苗謫南康監税
與致仕劉渙乘黃犢遊覽廬山嘗以六十日之力盡南
北山水之勝每恨慧遠周景式輩作山記疎略而渙舊
嘗雜錄聞見未暇銓次舜俞採其說參以記載耆舊所
𫝊晝則山行旁抄夜則發書考訂泓泉塊石具載不遺
折衷是非必可傳而後已又作俯仰之圖尋山先後之
次以冠之為五卷人服其勤
