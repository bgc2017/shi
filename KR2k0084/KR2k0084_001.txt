欽定四庫全書
廬山記卷一
宋陳舜俞撰
總叙山篇第一
案太史公曰余南登廬山觀禹九江前漢郊祀志云元
封中武帝浮江自尋陽出樅陽過彭蠡禮其名山大川
桑欽水經云廬江出三天子都北過彭澤縣劉昭注續
漢志酈道元注水並用惠遠語又豫章舊志云匡裕字
君平夏禹之苗裔也或曰字君孝父東野王與吴芮佐
漢定天下而亡漢封裕於酈陽曰越廬君裕兄弟七人
皆好道術遂寓情於洞庭之山故謂之廬山張僧鑒尋
陽記廬山東南有三宫所謂三天子都也廬宫溪水出
焉上宫人所不至有三石梁長十餘丈闊盈尺其下無
底中宫在别巖悉是文石兩邊有小員峯號為右障封
為形若羊馬夾道相對下宫彭蠡湖際宫亭廟舊所也
山高二千三百六十丈圓基周回垂五百里其山九疊
川亦九沠郡國志曰疊障九層崇巖萬仞懷靈抱異包
諸仙迹尋陽記又云秦始皇十七年東登廬山以望九
江至上雷峯以與霄漢相接因命之峯後有刻石云是
夏禹所刻丈尺里數文字不可辨伏滔遊山序曰廬山
者江陽之名嶽其大形也背岷流面彭蠡蟠根所據亘
數百里重嶺桀嶂仰插雲日俯瞰川湖之流焉王彪之
山賦叙曰廬山彭澤之山也雖非五嶽之數穹隆嵳峩
實峻極之名山也孫放山賦曰尋陽南有廬山九江之
鎮也臨彭蠡之澤接平敞之原張野廬山記天將雨則
有白雲冠峯巖或亘中嶺俗謂之山帶不出三日必雨
每雨其下成潦而上猶皎日峯頭有大盤石可坐數百
人以上皆述此山也宋支曇諦賦云惜哉壯麗峻極氤氲
包靈竒以藏器藴絶峯乎青雲景澄則巖岫開鏡風生
則芳林流芬嶺竒故神明鱗萃路絶故人迹自分嚴清
升山於玄崖世高垂化於䢼亭應真凌雲以踞峯眇忽
翳景而入冥或豫聞其清塵妙無得之稱名也若其南
面巍崛北背岧嵽懸霤分流以飛湍七嶺重嵲而疊勢
映以竹栢蔚以檉松縈以三湖帶以九江嗟四物之蕭
森爽獨秀于玄冬美二流之潺湲津百川之所衝峭門
百尋峻闕千仞香爐吐雲以像煙甘原通窟而先潤梁
元帝廬山記夫日月麗天皇穹所以貞觀川岳帶地后
土所以惟寧廬山者亦南國之德鎮雖林石異勢而雲
霞共色長風夜作則萬流俱響晨鼯曉吟則百嶺齊應
東曕洪井識曳布之在兹西望石梁見指寶之可拾誠
復慕類易悲山中難久攀蘿結桂多見淹留其餘古今
賦詠不可備載實天下之名山也江州在山北二十里
本在大江之北尋水之陽因名尋陽今蘄州之蘭城即
其故址咸和九年刺史温嶠始自江北移于湓城之南
義熙元年刺史郭昶移居江夏八年孟懷玉還治尋陽
太清二年蕭大心因侯景之亂欲依險固乃移于湓口
城仍號懷玉舊城為故州張僧鑒尋陽記云湓口城灌
嬰所築漢建平中孫權經北城命鑿井通中古甃得石
函銘曰漢六年潁隂侯開卜云三百年當塞後不百年
當為應運者所開權欣然以為己瑞井極深湓江有風
浪井水輒動邦人號應浪井故李白下尋陽城泛彭蠡
詩云浪動灌嬰井尋陽江上風今井在衙城内之西圃
城上有北樓下臨湓江憑高眺遠為一郡之勝陳散騎
常侍張正見湓城詩云閒山暖遠壑灌壘屬中流城花
飛照水江月上明樓案晉書庾亮𫝊云亮在武昌諸
佐吏殷浩之徒乘秋夜共登南樓俄不覺亮至人將避之
亮曰諸君少住老子於此處興復不淺便據胡床與浩
等談詠竟坐則事在武昌之南樓也後人以亮嘗為江
州刺史因名此曰庾樓實非當時秋夜所登之遺址也
是郡前世或號九江或號尋陽唐衰楊氏李氏代有其
地升為奉化軍節度皇朝開寶四年平江南降為軍州
事太平興國三年升星子鎮為縣仍隸焉七年割星子
與建昌都昌三縣置南康軍於是山南屬南康山北屬
江州矣
廬山記卷一
