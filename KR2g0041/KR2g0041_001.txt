元儒考略卷一
明馮從吾撰
趙復字仁甫德安人元太宗命太子闊出征德安俘得
復時姚樞以行臺郎中同行中書省楊惟中從軍樞
奉命搜訪人才見復與語大悦之復以九族俱殘不
欲生因與樞訣樞恐自裁留帳中共宿既覺月色皓
然惟寢衣在遽馳馬周號積屍間無有也行至水際
見復已披髮徒跣仰天而號欲投水而未入樞曉以
徒死無益汝存則子孫或可以𫝊緒百世隨吾而北
可必無他復強從之先是南北道絶載籍不相通洛
閩之學惟行于南北方之士惟崇眉山蘇氏之學至
是復以所記程朱諸書盡錄以付樞惟中聞復議論
始嗜其學乃與樞謀建太極書院立周子祠以二程
張楊游朱六君子配食選取遺書八千餘卷請復講
授其中復以周程而後其書廣博學者未能貫通乃
原羲農堯舜所以繼天立極孔曾顔孟所以垂世立
教周程張朱氏所以發明紹續者作𫝊道圖而以書
目條列于后别著伊洛𤼵揮以標其宗旨朱子門人
散在四方則以見諸登載與得諸𫝊聞者共五十有
三人作師友圖以寓私淑之志又取伊尹顔淵言行
作希賢錄使學者知所嚮慕然後求端用力之方備
矣樞既退隠蘇門乃即復𫝊其學由是許衡郝經劉
因皆得其書而尊信之北方知有程朱之學自復始
復為人樂易耿介以儒學見重于世雖燕居不忘故
土世祖在潛邸嘗召見問曰我欲取宋卿可導之乎
對曰宋吾父母國也未有引他人以伐吾父母者世
祖悅因不強之仕元好問南歸復贈之言以博溺心
末喪本為戒以自修讀易求文王孔子之用心為勉
其愛人以德若此竟不受官而終學者稱為江漢先
生元史入儒學傳
姚樞字公茂號雪齋柳城人後遷洛陽元初以楊惟中
薦為燕京行臺郎中從軍德安詔樞搜訪人才得名
儒趙復從復得覩程朱理學之書時伊嚕斡齊行臺
惟事貨賂以樞幕長分及之樞一切拒絶因棄官隱
于蘇門墾荒田數百畝誅茅為屋置私廟於室中堂
龕魯司寇容傍列周程張邵司馬六君子像讀書鳴
琴其間以道學自任許衡竇默咸從游師友淵源倡
明斯道若將終身世祖在潛邸遣召之待以客禮詢
及治道樞為書數千言首陳二帝三王之道嘗從世
祖征大理樞陳宋太祖遣曹彬取南唐不殺一人事
世祖嘉納之諸凡内修外攘之政悉委任焉官至昭
文館大學士翰林承旨卒贈太師諡文獻樞為人含
弘仁恕未嘗疑人欺已有負其德亦不留怨憂患之
來不見顔色有來即謀必反復告之子煒字顯夫號
誠齋官至平章政事元史有傳
許衡字平仲號魯齋懷之河内人八歲從塾師問讀書
欲何為師曰取科第耳曰如斯而已乎師大竒之稍
長嗜學益篤邅世亂且貧無書聞人有善本即往求
觀夜思晝誦一言一行必質之書嘗暑中過河陽渴
甚道旁有梨衆爭取啖衡獨危坐樹下自若或問之
曰非其有而取之非義也人曰世亂此無主曰梨無
主吾心獨無主乎轉魯留魏與竇默友善自是出入
經傳泛濫釋老下至醫卜諸子百家兵刑貨殖水利
筭數之𩔖靡不研究所至學者翕然師之既還懷會
姚樞講學蘇門衡同默往從之始獲讀程朱諸書遂
幡然大悟還謂學者曰昔所授受殊孟浪也今始聞
進學之序矣取向來簡帙悉焚之使無大小皆自小
學入嘗與子書曰小學四書吾敬信如神明能明此
他書雖不治可也已而移家蘇門依樞以便誦習樞
被召衡獨處慨然以斯道為己任嘗曰綱常不可一
日亡于天下苟在上者無以任之則下之責也凡喪
祭嫁娶必徵古禮以倡俗從學者益衆家貧躬耕處
之泰然歌誦之聲聞戸外如出金石世祖出王秦中
以樞薦召提學京兆風化大行世祖南征還懷比即
位召衡于家上問所學以學孔子對尋請歸已復召
為太子太保衡力辭改國子祭酒謝病歸未幾徐左
丞召議事中書省請歸又未幾召定朝儀官制復請
歸後召以集賢大學士守國子祭酒衡曰此吾事也
乃請徵其弟子王梓劉季偉韓思永耶律有尚吕端
善姚燧高凝白棟蘇郁姚燉孫安劉安中十二人為
伴讀夾輔薰陶由是人人自得尊師敬業下至童子
亦知三綱五常為生人之道教成以改葬親喪歸後
又召以國子祭酒領太史院事同王恂楊恭懿等定
歷歷成以病歸卒于家年七十三追封魏國公諡文
正蒲人王楫年踰六十衰絰赴葬司賓者辭曰門人
衰禮與楫曰吾師也術藝之師歟賓主之師歟吾猶
懼乎報之無從吾將以愧夫王通之門人耳其感人
如此衡之學一以朱子之言為法真知實踐超然自
得其立朝屢召屢辭歸問伐宋終不對未嘗少貶所
學以徇世誠朱子之後一人而已所著有小學大義
讀易私言孟子標題四箴說中庸說語錄等書皇慶
初詔從祀孔子廟庭元史有𫝊
竇默字子聲初名傑字漢卿肥鄉人幼讀書毅然有立
志會世亂避地蔡州遇名醫授以針術又走德安孝
感令謝憲子以伊洛性理之書授之默自以為昔未
嘗學而學自此始尋北歸隠居大名與許衡友善聞
姚樞講學蘇門默同衡往從之朝暮講習至忘寢食
繼還肥鄉以經術教授世祖在潛邸聞其賢遣召之
默變姓名以自晦使者俾其友人往見而微服踵其
後不得已乃拜命問治道首以三綱五常誠意正心
為言久之請南還及世祖即位召問欲求如唐魏徵
者用之乃薦許衡史天澤累官昭文館大學士卒贈
太師封魏國公諡文正默為人樂易平居未嘗評品
人物與人居温然儒者也至論國家大計面折廷諍
人謂汲黯無以過之帝嘗謂侍臣曰朕求賢三十年
惟得竇漢卿及李俊民二人子履官至集賢大學士
元史有𫝊
眺國章字(闕)高平人性聰敏邃於理學避金不仕教
導生徒從遊者衆士論歸美方古逸民山西通志
耶律有尚字伯強遼東丹王十世孫祖父官東平因家
焉有尚資識絶人篤志于學受業許衡稱高第弟子
其學邃于性理而以誠為本儀容辭令動中規矩識
與不識莫不服其為有道之君子至元中衡為祭酒
奏以門人十二人為伴讀有尚其一也比衡告歸上
以有尚等為助教嗣領其學事久之拜監察御史不
赴除秘書監丞出知薊州裕宗在東宫召為詹事院
長史尋改國子司業晉祭酒儒風為之丕振以親老
辭歸後屢召屢辭累官昭文館大學士兼祭酒力請
致任有尚前後五居國學其立教以義理為本而省
察必真切以恭敬為先而踐履必端慤凡文辭小技
足以破裂聖人之大道者皆屏黜之是以諸生知趨
正學崇正道以經術為尊以躬行為務悉為成德達
材之士大抵其教法一遵衡之舊而勤謹有加焉身
為學者師表者數十年海内宗之猶如昔之宗衡云
卒年八十六諡文正元史有傳
姚燧字端甫平州柳城人燧三歲而孤育于世父樞樞
隱居蘇門督教燧甚急楊奐馳書止之曰燧令器也
長自有分爾何以急為且許醮以女年十三從許衡
游至元中衡為國子祭酒奏召弟子十二人為伴讀
燧自太原驛致館下累官翰林學士承旨燧之學有
得于衡以窮理致知反躬實踐為事為世名儒為文
閎肆該洽有西漢風時高麗國王求燧詩文燧靳不
與至奉旨乃與之王贈謝幣帛金玉名畫五十篚盛
陳致燧燧即時分散諸屬官及吏胥侍從金銀付翰
林院為公用器皿燧一無所取人問之燧曰彼藩邦
小國惟以貨利為重吾能輕之使知大朝不以是為
意其器識豪邁過人𩔖如此然頗恃才輕視趙孟頫
元明善輩故君子以是少之所著有國統離合表若
干卷牧庵集五十卷元史有傳
吕戜字伯充先河内人金末隨父佑徙家關中戜從許
衡學衡為祭酒舉戜為伴讀輔成教養戜功為多至
元間為四川行院都事勸主帥李德輝不殺巴人感
德立祠祀之知華州勸農興學俱有成效累官翰林
侍讀學士致仕卒追封東平郡公諡文穆大德中河
東關隴地震月餘戜與蕭㪺各設問答數千言以究
其理居父憂喪葬一倣古禮衡貽書稱其信道力行
為楊元甫之亞云元史有傳
劉宣字(闕)潞州人徙太原沈毅清介有經世志嘗從
許衡講明理學累官吏部尚書時伐交阯再征日本
宣上疏諫累遷行臺御史中丞節操為世所重卒諡
忠憲一統志
李俊民字用章澤州人得河南程氏傳受之學金承安
中舉進士第一應奉翰林文字未幾棄官不仕以所
學教授鄉里從之者甚盛至有不遠千里而來者金
渡南遷隱於嵩山自號鶴鳴後徙懷州俄復隱於西
山既而變起倉猝人服其先知俊民在河南時隱士
荆先生者授以邵雍皇極數時之知數者無出劉秉
忠之右亦自以為弗及也世祖在潛藩以安車召之
延訪無虛日遽乞還山世祖重違其意遣中貴人護
送之又嘗令張仲一問以禎祥及即位其言皆驗而
俊民已死賜諡莊靜先生元史有傳
張特立字文舉東明人金泰和中進士累官監察御史
坐言宰執罷歸田里特立通程氏易教授生徒金亡
不仕元世祖在潛邸受王印首傳旨諭特立曰前監
察御史張特立養素邱園易代如一今年幾七十研
究聖經宜錫嘉名以光潛德可特賜號曰中庸先生
又名其讀書之堂曰麗澤已又降璽書諭特立曰白
首窮經誨人不倦無過不及學者宗之昔已賜嘉名
今復諭意歲癸丑特立卒年七十五中統初詔曰中
庸先生學有淵源行無瑕玷雖經喪亂不改故常未
遂邱園之賁俄興窀穸之悲可復賜前號以彰寵數
特立所著書有易集說歷年係事記元史入隱逸傳
李冶字仁卿欒城人金末進士知鈞州金亡不仕流落
忻崞間聚書環堵人所不堪冶處之裕如也元世祖
在潛邸聞其賢遣使召之且曰素聞仁卿學優才贍
潛德不耀久欲一見其勿他辭既至問今之人材冶
以趙復郝經等為對又問天下當何以治之冶對有
法度則治按名責實則治進君子退小人則治世祖
嘉納之晚家元氏買田封龍山下學徒益衆及世祖
即位復聘之欲處以清要冶以老病懇求還山至元
二年再以學士召就職朞月以老病辭去卒于家年
八十八所著有敬齋文集四十卷壁書藂削十二卷
泛說四十卷古今難四十卷測圓鏡海十二卷益古
衍疑三十卷元史有傳
王磐字文炳號鹿庵永年人舉金進士後仕元世祖官
至翰林學士兼修國史與許衡友善同議朝政裨益
居多磐自幼篤志好學超然異衆蒐羅經史百氏文
詞宏放嘗講學蘇門東平嚴實興學養士迎磐為師
受業者嘗數百人當時稱為名儒文天祥死磐哭以
詩有大元不殺文丞相君義臣忠兩得之之句人爭
傳誦之或有流涕者卒年九十二封潞國公諡文忠
出其門者汲人王惲為最著惲字仲謀號秋澗博學
有俊才舉進士仕至翰林學士承旨追封太原郡公
諡文定所著有秋澗集元史有傳
楊奐字煥然號紫陽乾州奉天人母程嘗夢東南日光
射其身旁一神人以筆授之已而生奐其父振以為
文明之象因名曰奐天性至孝年十一喪母哀毁如
成人未冠夢遊紫陽閣景趣甚異後因以自號長師
鄉先生吳榮叔迥出倫輩讀書厭科舉之學遂以濂
洛諸儒自期待金末嘗作萬言策指陳時病辭旨剴
切皆人所不敢言者詣闕欲上之不果元初隱居講
道授徒抵鄠縣柳塘門生百餘人剏紫陽閣(即清風閣)稱
紫陽先生嘗避兵河朔河朔士大夫想聞風采求見
者應接不暇東平嚴實久聞奐名數問其行藏而奐
終不一詣歲戊戌太宗詔宣德稅課使劉用之試諸
道進士先生試東平兩中賦論第一以耶律楚材薦
授河南路徵收課稅所長官兼廉訪使既至招致一
時名士與之議政事約束一以簡易為事按行境内
親問監務月課幾何難易若何有以增額為言者奐
責之曰剝下欺上汝欲我為之耶即減元額四之一
公私便之不踰月政成時論翕然謂前此漕司未有
也在官十年請老于燕之行臺壬子世祖在潛邸時
驛召奐參議京兆宣撫司事累上書請歸築堂曰歸
來以為佚老之所教授著述不倦乙卯病革諭子弟
孝弟力田以廉慎自保戒家人無事二家齋醮引觴
大噱命門人員擇載筆留詩三章怡然而逝年七十
一賜諡文憲奐博覽強記真積力久猶恐不及作文
務去陳言以蹈襲為恥一時諸老皆折行輩與之交
關中號稱多士一時名俱未有出奐右者不治家人
生產業而喜周人之急雖力不贍猶勉強為之人有
片善則委曲稱奬惟恐其名不聞或小過失必盡言
勸止不計其怨怒也初翰林學士姚燧早孤育于世
父樞樞督教甚急奐聞馳書止之曰燧令器也長自
有分何以急為乃以子妻之燧後為名儒其學得于
奐者為多元好問譔神道碑稱為關西夫子江漢趙
復序其集稱其志其學粹然一出于正即其文可以
得其為人其見重如此所著有還山前後集百卷天
興近鑑三卷韓子十卷槩言二十五篇硯纂八卷北
見記三卷正統書六十卷元史有傳
宋規字漢臣長安人與楊紫陽及遺山鹿庵九山數儒
論道洛西弟子受業者甚衆親殁廬墓瑞草生塋閻
復嘗稱之曰天性至孝德重三秦才贍而敏冠絶一
時中統戊戌徵試中論賦兩科拜議事官先是官吏
縱肆日久數侵苦小民規繩之以法惕然皆莫敢犯
丙辰春詣闕陳便宜數事上悉嘉納廉希憲云宋規
循良可與共事希憲相知公有經濟才議欲薦列有
嫉其文章名世者沮之署為講議官不就後徵為耀
州尹官至蜀道憲副政聲在在著聞號鑑山先生有
鑑山補暇集梓行于世年七十七卒
岐裕齋解州人逸其名至元之初隱居不仕以學行鳴
於時人稱為裕齋先生云嘗於所居西南建孔顔曾
燕居堂及學歲時率鄉人修祀事習禮儀敘鄉飲少
長之節教樹畜敦行誼鄉人翕然臻嚮孫祖訓以賢
良方正舉歷官右都御史山西通志
王結字儀伯易州定興人少聰穎讀書數行俱下從太
史董朴受經深於理學故措之事業見之文章皆有
所本累官翰林學士中書左丞卒封太原郡公諡文
忠結立言制行皆法古人故相張珪曰王結非聖賢
之書不讀非仁義之言不談時以為名言所著有易
說及文集十五卷其易說吳澄讀而善之元史有傳
王恂字敬甫中山唐縣人父良金末為中山府掾尋棄
去潛心伊洛之書恂性穎悟篤信理學太保劉秉忠
見而竒之世祖時以秉忠薦為太子贊善恂早以數
學名太子嘗問焉恂曰算數六藝之一定國家安人
民乃大事也每侍講讀必𤼵明三綱五常之旨修身
平治之道太子問守心之道恂曰嘗聞許衡言人心
猶印板板不差雖摹千萬紙皆不差板既差矣摹之
於紙無不差者故要在正心太子深然之恂以正道
經術輔相太子以師道自任由是貴戚多慕文學矣
遷國子祭酒先是衡病歸秉忠等言若以太子贊善
王恂主國學庶幾衡之規模不致廢墜從之既又詔
恂與楊恭懿及衡等定歷居父喪過毁卒諡文肅子
寬賓並從衡游元史有傳
杜瑛字文玉霸州信安人父時昇金末避地嵩洛山中
究心伊洛之學瑛亦隱緱氏山中搜訪諸書盡讀之
究其旨趣元初教授汾晉間因家焉開府紐赫珪遺
良田千畝辭不受望氣者言所居下有黃金家人欲
發視輒止之後來居者果得金百斤其不苟取如此
屢徵聘不就人勸之仕瑛太息曰世去古雖遠而先
王設施本末先後猶具可考見苟仍舊習以滋世弊
吾不能令隨時俯仰以赴功吾不願也杜門著書竟
不仕以終卒贈魏郡公諡文獻所著有春秋地里原
委十卷語孟旁通八卷皇極引用八卷皇極疑事四
卷極學十卷律吕律歷禮樂雜志三十卷文集十卷
元史入隱逸傳
胡長孺字汲仲婺州永康人祖巖起父居仁俱宋進士
俱以文學政事知名至長孺其學益大振九經諸史
下逮百氏無不包羅而揆序之咸淳中外舅徐道隆
官荆湖四川長孺從之入蜀銓試第一名授廸功郎
監重慶酒務與高彭李湜梅應春等號南州八士歷
福寧州倅會宋亡退棲永康山中元世祖至元間詔
下求賢有司強起至京拜集賢修撰與宰相議不合
改教授揚州移建昌轉寧海主簿延祐初轉兩淛運
鹽使司丞未上以病辭隱杭之虎林山以終長孺初
師青田余學古學古師邑人王夢松夢松受學朱門
葉味道長孺淵源既正復行遊四方訪求其旨趣益
信涵養用敬為最切默存靜觀超然自得故其為人
光明宏偉專務明本心之學慨然以孟子自許唯恐
斯道之失其傳誘引不倦一時學者爭慕之方嶽大
臣與郡二千石聘致說經環聽者數百人嘗言人雖
最靈與物同體初無二本此學之大原聽者躍然興
起海内求其辭章如購拱璧非其人雖一金易一字
不與鄉闈取士屢司文衡文風一變年七十五卒所
著有瓦缶編南昌集寧海漫抄顔樂齋稿行世其從
兄之綱之純俱有名人稱之為三胡云元史入儒學
傳
宋思約字(闕)山西屯留人學問宏深涵養純粹不欲
仕元私淑聖道當時學者敬宗之建麗澤書院以為
講學之所設先聖諸賢廟廡每春秋朔望率其諸徒
行釋奠禮俱以常正為業國朝正德六年入祀鄉賢
提學閔煦祀考云學問宏深不干祿仕傳名聖道後
學宗之屯留志
元儒考略卷一
