禮部志稿卷八
明俞汝楫編
職掌(小序)
語曰官之有司猶農之有畔也韓昭正典冠之
誅見為溺職絳侯不能舉錢榖之對安問司存
故夫職之義在分也各相守則治交相侵則亂
職之義在合也蘄相濟則舉兩相諉則廢我聖
祖衆建諸司而著示職掌一書象魏官常垂炳
星日列聖奉為章程不愆不忘侵曠之儆代有
申飭凡厥有位百度惟貞則庶職修明之效即
九官四岳十二牧之秩秩豈足多讓哉禮曺務
視諸曹煩劇什伯之職思其居厥惟艱哉服物
采章度數等威儀曺是問禋祀醮燎禬恤術禳
祠部是問輯瑞来王會同玉帛客司是問籩豆
有踐燕樂嘉賓董戒光禄祗事奉常膳司是問
而兼總條貫則大宗伯少宗伯受成焉噫嚴矣
重矣通百給于一身而腓臂異位歸百川于谷
王而河濟分流以是知眀作之朝無叢脞之虞
豈漫為任哉志職掌
總職掌
禮部堂石刻(國初立于部堂)
尚書侍郎
掌禮樂儀章郊廟祭祀朝貢會同賓客宴享學校
科學之政及天下祀典其品節之分制度之詳講
議損益考定而頒行之使儀表中外粲然有倫凢
所以敦崇風教厚勵民俗者皆總其職務而奉行
其制令其屬有四總部祠部主客膳部
儀部郎中員外郎主事
治禮樂學校貢舉之式凢制詔禮儀(開讀詔赦萬)
(夀節正旦冬至朝賀朔望起居大祀誓戒慶成公)
(侯封拜進歴進春宴享進膳等儀及定服色房舍)
(器皿儀物等制)
表箋(萬夀節正旦冬至表箋本部通類付膳部送收)
印信(照依大小衙門品級鑄造給降及銷毁裁草印信)
頒歷(定造歷日則歷欽天監進呈歷日節次類行歷樣付各布政司造)
科舉(定科舉呈式開試日期進士出身)
雜行(旌表孝子順孫義夫節婦及奏各處申報禎祥灾異定各衙門行移體式等事)
祠部郎中員外郎主事
治祠祭百神及釋道之典凢祠祭(部祀宗廟丁祭皇陵歴代帝王)
(陵廟并一應祭祀喂養犧牲及在外祭祀日期)
學校(國監府州縣學及歲貢生員教官生員丁憂事故等事)
卜筮醫藥(選舉術士占候醫病)
樂律(神樂觀舞生教坊司樂戶侑食樂工)
喪葬(公侯喪禮壙誌贈諡及軍官喪禮優給)
僧道(凢僧道衙門寺觀住持僧道度牒等事)
客部郎中員外郎主事
治侯邦蕃國朝貢之儀凢四夷朝貢(外國及土官之屬)
賓客(接待外國来使土官進表使臣及禮待賢德官員)
貢舉(起取及考試通經秀才)
建言(定議可否)
給賜(官員軍士外國土官輕重等第)
膳部郎中員外郎主事
治宴賜牲酒膳羞之事凢膳羞(蔵冰蔬種等事)
宴享(公支管待物件及茶飯下程則例)
器物(厨役銅牌公廨什物朝服象牙牌面)
酒醴(成造酒器造酒則例)
雜行(收受表箋本部俸給通類勘合)
大明會典
尚書侍郎掌邦禮其屬郎中員外郎主事掌貳尚書侍
郎之事有所疏請則各舉其職事以質于尚書侍郎而
受其成
儀制清吏司分掌禮儀宗封學校科貢舉其儀度而辦
其名數
祠祭清吏司分掌郊廟羣祀之典及喪禮歷日方伎
之事
主客清吏司分掌諸番朝貢接待給賜之事簡其譯
伴明其禁令凢百官恩賚各省土貢亦隸焉
精膳清吏司分掌宴饗牲豆酒膳之事會其品數而
程其出納
聖諭
宣宗皇帝御製禮部箴諭曰朕承大寳臨撫兆民實
頼文武羣臣同心同力以興起治功昔舜命九官十
二牧皆孜孜訓諭虞史書之夫以大舜為君臯陶稷
契軰為之臣猶致儆如此況朕菲薄敢不䆒心然遠
臣既不得數見而又諭之近臣雖朝夕相接亦不得
數以言諭因取古人箴儆之義凢中外諸臣各著一
篇使揭諸廳事朝夕提觀庶幾有儆然古之君臣有
交儆之道凢在位君子有以嘉謨告朕者尤朕所樂
聞也
禮部箴
聖人立極法天出治為治之大莫大于禮稽古伯夷為
虞秩宗所典三禮宗伯攸同既治神人亦和上下政本
之地實宣教化惟我祖宗承古之道品節制度式昭禮
教幽明崇卑秩乎有序大法大經靡不偹舉咨爾禮官
夙夜惟寅秉其直清以交神眀安上治民爰及四裔祗
修舊章亦義之比惟卿暨佐汝予協恭暨厥四屬于卿
率從治國去禮猶耕無耜咸篤敬天以懋政事宣德七
年夏六月
禮部志稿卷八
