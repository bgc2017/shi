禮部志稿卷八十八
明俞汝楫編
祥異備考
表奏祥異
有司表奏灾祥
洪武二年九月禮部尚書崔亮等奏凡祥瑞應見皆為
國家休徵按唐六典四瑞有大瑞上瑞中瑞小瑞其大
瑞景星慶雲麟鳳龜龍之類上瑞白狼白兔之類中瑞
蒼烏朱鴈之類小瑞嘉禾芝草連理枝之類又按唐令
凡祥瑞應若麟鳳龜龍之類依圖書合大瑞者所司隨
即表奏百僚詣闕上表奏賀告廟頒下其餘諸瑞並令
所司轉申以聞若鳥獸之類有生獲以獻者仍遂其本
性放之山野亦有不可致者如連理枝之類則不須齎
送今擬凡祥瑞應見若麟鳳龜龍之類合大瑞者許各
處表奏不得泛言虚飾以惑上聽其餘諸瑞所在官司
驗實圖進上曰卿等所議但及祥瑞而不及灾異不知
灾異之來乃上天垂誡所係尤重今後四方或有灾異
無論大小皆令有司即時飛奏
表賀日食不見
永樂二年六月朔日有食之是日隂雲不見禮部尚書
鄭賜等言此聖德所感召請明日率百官表賀上曰正朕
恐懼脩身之際何可賀對曰宋盛時有行之者矣上曰
於此一方隂雲不見天下至大他處見者多矣且隂陽
家言曰食而隂雲不見者水將為灾以此言之可賀乎
乃止
奏祥
奏黃河清
正統二年十一月總督漕運都督僉事王愉等奏驗視
得清河等縣老人康守中等所言淮河清澈已踰一月
是實事下行在禮部尚書胡濙等以為禎祥率百官稱
賀上不允
山川壇醴泉
景泰二年南京總督機務兵部尚書靖遠伯王驥等奏
正月十八日山川壇井醴泉迸出馨香上聞臣等躬詣
汲取祇薦奉先殿以昭聖世之祥事下禮部尚書胡濙等
以為此蓋皇上聖德上答天心是以嘉祥協應文武百
官理宜上表稱賀第先奉詔書敢有獻言祥瑞以事諂
諛者罪之以此未敢輙行命免賀
奏甘露降
嘉靖七年提督南贛右副都御史汪鋐奏是年元日甘
露降於福建長汀泰龍等縣上曰覽奏以甘露呈瑞為
朕仁孝感格之徵夫豈敢當朕非好祥瑞然天意所至
人不敢違朕惟奉天求庇民物以答靈貺所進甘露敬
當薦之祖廟其賜鋐白金文幣奏内諸生父老行有司
給賞
日當食不食
嘉靖三十八年七月朔日食一分五杪例免救護禮部
尚書袁煒言臣聞唐一行曰日君道也無朏魄之變古
之太平日有不食或月變行而避之或五星潛在其下
禦侮而救之或涉交數淺或在陽度陽盛隂微則不食
或德之休明而有小𤯝焉則天為之隠雖交而不食此
四者皆德教之所繇生也皇上以父事天以兄事日羣
隂退伏萬象輝華是以日位旺榮隂氛消鑠食止一分
與不食同臣等不任懽忭上以為然
獻瑞
句容嘉瓜同蔕
洪武五年句容縣民獻嘉瓜同蔕而生上御武樓中書
省臣率百官以進禮部尚書陶凱奏曰陛下臨御同蔕
之瓜生於句容句容陛下祖鄉實為禎祥蓋繇聖德和
同國家協慶故雙瓜連蔕之瑞獨見於此以彰陛下保
民愛物之仁非偶然者上曰草木之瑞如嘉禾並蓮合歡
連理兩岐之麥同蔕之瓜皆是也卿等以此歸德於朕
朕否德不敢當之縱使朕有德天必不以一物之禎祥
示之苟有微過必垂象以譴告使朕克謹其身保民不
至於禍殃且草木之祥生於其土亦惟其土之人應之
於朕何預若盡天地間時和歲豐乃王者之禎故王禎
不在於微物遂為贊賜其民錢千二百
却表賀異物之獻
宣德元年行在禮部尚書胡濙以山西進龍馬駒請偕
羣臣上表賀上曰二三年間水旱告灾繼踵而來朕方
日夕惕勵一獸之異何救民饑而欲表賀其止之
獻白兔
天順二年河南守禦永寧縣百戶所總旌金聲獻白兔
禮部以為瑞物請給重賞上曰白兔不過以供玩耳非
瑞也其給與鈔為路費
郊壇松柏甘露
成化六年正月掌太常寺禮部尚書李希安等奏伏
見天地壇外松栢樹葉自本月初七日至初十日有甘
露降其凝如脂其味如飴謹稽載籍有曰聖王之德上
及太清下及太寧中及萬靈則膏露呈瑞今當皇上
郊祀之時降於郊祀之所此實聖德格天和風協應萬
萬年太平之休徵也上覽奏付所司知之
嘉瓜繪圖以聞
嘉靖十年廣本府曲周縣産嘉瓜並蔕者二瓜中更
生枝蔓者一縣丞侯庭訓繪圖以聞上竒之以示禮
部以為本枝繁衍之兆上乃親獻内殿賜廷訓衣一襲
藩王獻瑞榖
嘉靖三十年鄭府廬江王祐㭿獻境内所産瑞榖一莖
五穗者一本三穗者三二穗者六十詔擇吉獻廟禮部
請率百官以次日詣奉天門賀不許再請乃許之
獻白兔白鹿
嘉靖十一年四川撫臣宋滄獲白兔於梁山縣以獻
禮部尚書夏言等請獻之太廟呈於兩宫太后前百
官表賀上曰兹兔希有良繇和氣所感而忠臣賢士
推為王瑞此在我祖宗與古帝王可以當之朕以菲薄
安可受賀疏再上從之
嘉靖十二年正月河南巡撫都御史吳山獲白鹿於靈
寶縣以獻禮部尚書夏言請告太廟世廟百官表賀上
諭令擇日告獻併呈於兩宫皇太后不必表賀固請乃
許之
嘉靖十二年四月巡撫應天都御史陳軾得白兔於無
錫縣以獻上曰白鵲鹿兔屢行獻賀自後有叠至重
出者不必舉獻賀之禮禮部宜明示天下果非正瑞者
勿來獻于是尚書汪鋐作書三章美上謙冲之德上
褒答焉
獻芝龜
嘉靖三十八年總督浙直福建軍務尚書胡宗憲獻芝
草五白龜二上悅名龜曰玉龜芝曰仙芝賜宗憲銀五
十兩金鶴衣一襲禮部因請謝玄告廟許之巡撫陜
西都御史程軏巡按陜西御史李秋疏獻白鹿芝草各
一云得之部内書堂山萬夀宫中上以玄祥叠至歸恩
天眷賜軏等各綵幣二表裏鈔二千貫於是禮部疏
請謝玄告廟許之
嘉靖四十年四月瑞兔生子二六月又生子四七月又
瑞兔各生二子上以玄恩垂示延生之祥特為罕遇又
於孟秋既朢應朕生辰命駙馬謝諮告太廟百官表賀
至四十三年又瑞鹿生二子
非正瑞勿報
嘉靖十三年三月禮部題議巡撫應天都御史陳軾奏
據無錫縣民吕大方稱於莊舍讀書獲一白兔轉送到
官隨行委官馳獻聞府郡公卿觀者動色都城士庶
見者改容僉謂希世之珍聖王之瑞也臣因考之瑞
應圖曰王者恩加耆老則白兔見抱朴子曰兔夀千歲
滿日則色白崔豹古今注曰漢建平年山陽得白兔目
赤如朱故歴代以來貢獻有疏歸美有頌闡揚有賦歌
詠有詩蓋以彰天地之靈異表帝王之休徵也恭惟聖
皇御極至德通玄仁恩被民和氣育物正名定分而道
協百王親賢遠姦而明見萬里故兹瑞兔之應允符治
化之祥前已産於蜀中今復見於吳下素毫潔皎如玉
之輝朱目晶熒如丹之渥生逄聖世恍在舜廷馴擾王
畿即同文囿是誠聖夀無疆之慶太平有象之徵也
昔成周之時越裳重譯而獻白雉載在史冊古今以
為美談畿輔伊邇竒兔效珍有邁越裳之雉者臣觀
物騰歡不勝踴躍仰天稱賀莫罄揄揚為此謹將白
兔進獻等因抄呈到部臣等仰惟皇上德𢡟中和效
臻位育大化達於兩間至仁浹於九有繇是協氣充塞
靈物滋蕃所以白兔白鵲白鹿之瑞接踵而至但前此
四川貢至白兔已經呈獻太廟世廟呈覽兩宫太后文
武百官具表稱賀今該本官進到白兔雖産在東吳與
西蜀所獻同係希珍瑰瑋所據一瑞再見尤足以表嘉
祥慶集之休兹欲仍復舉行前典但恐事神則近於繁
禮稱慶則嫌於同辭臣等雖欣躍倍常而不敢以彌文
具請臣等竊惟自古符瑞並臻皆由應德而至陛下德
及太清道合無疆況將來瑞應之見日月不絶載於史
官將不勝紀臣等議得今後四方有所貢獻凡係創見
特出之瑞俱當呈獻宗廟兩宫百官表賀以昭皇上聖
德格天之徵其係一物而再至屢至以行獻賀者俱各
欽遵昨奉聖旨進留内苑簡遴囿人珍重飼養以祇承
天貺庶幽明上下之間天人感應之際禮文不凟而歡
欣交通矣奉聖旨鵲鹿兔已屢行獻賀之禮今後或有
重至不必復舉行爾部裏還通行天下果非正瑞自至
者勿報欽此
奏異
四方日報災異
弘治八年禮部尚書倪岳等奏比者四方日報災異地
震至有聲雨雹至於殺人四月嚴霜至於殺榖而湖廣
長沙草木之妖菜發異花樹生異實皆世所不常見之
灾恐致人所不能測之變
弘治九年禮部尚書徐瓊等奏自去年八月至立冬後
江西建昌等府人多瘟疫貴州陜西地震廣東颶風大
雨水海潮決崩隄岸陜西天鼔鳴四川彭水縣十二月
雷電雹雪湖廣長沙縣雨雪雷電江西南昌府大雷雨
雪今年正月至五月陜西山西遼東江西南北直隸宣
府俱地震四川長寧縣楠樹上生蓮花李樹上生荳莢
陜西流星如月山西武鄉縣四月隕霜屯雷縣五月雨
冰雹山東大風拔木臣等考之傳記天鼓鳴或以為兵
革歲動地震或以為隂勝陽微兵興民勞流星如月或
以為兵大起下有戰場四月隕霜或以為誅不原情刑
罰妄行至於嚴冬雨雪雷雹乃隂陽之失節而楠木李
木生蓮花荳莢實草木之妖是皆天地萬物變異之大者
雲南極異
弘治十六年禮部題該巡撫雲南都御史陳金奏弘治
十五年正月十九日以後雲霧黑暗不辨人形晝夜不
别者凡七日又隴川宣撫司十月大雨雪大者如手掌
小者如雞卵盡殺田禾十六年正月十八日宜良地再
震有聲如雷搖動房屋二月初三日宜良復黑氣迷室
咫尺不辨人形狂風晝夜不息地中雷隠隠有聲又正
月至二月曲靖火發者七次燬軍民房屋甚衆請修省
并祭告雲南山川
山陜京師之異
弘治十年三月禮部奏邇者山西陜西天鳴地震星隕
京師去冬恒燠無雪火災叠見今奏狂風隂霾日精無
光山東以南亢陽為虐二麥無成請通行内外諸司省
躬思咎勉盡職務仍遣大臣祭告天地社稷山川及在
外諸司各禱於封内山川
類奏災異
弘治十年禮部尚書徐瓊等以靖寧宫災上疏言今
歲正月以來貴州安南衛等處火災延燒千餘家焚死
百餘人江西南昌縣等處暴雷雨大風火災直隸夀州
河南汝寧府等處雨冰雹傷稼擊死人畜大風拔木山
西陜西地震天鼓鳴黑霧四塞直隸蘇州府等處池港
水溢臣等常考之傳記火災者上不節下不儉之應又
火災之發皆以臺榭宫室為戒至於地震天鳴震雷冰
雹皆變之大者
類奏災異
嘉靖十二年禮部奏今年四方災異地震八星隕有聲
三天鼓鳴一雷震殺人一火災一山東平山衛民家牛
生犢身有文前兩足及尾皆成鱗甲中皆毳毛貴州安
南衛民家生一男兩頭四手四足奏上報聞
類奏災異
嘉靖二年禮部類奏四方災異天鼓鳴五地震六十三
星隕八冰雹十一火六氣二雪寒二雷擊者三山崩三
水溢八産妖二疫一
奏地震
嘉靖四十年十二月禮部類奏今年天下災異言地震
無數或一日而震數省或一處而震數次甚至土裂沙
湧房屋搖塌人民死傷無數變不虚生咎在臣等請行
内外大小臣工齊沐修省深思隠微勤修職業以回天意
祈禱備考
省災
減膳禱雨
吳元年戊辰大雨先是上因久旱日減膳素食宫中皆
然俟天雨復膳既而雨羣臣請復膳上曰亢旱為災實
吾不德所致今雖得雨然苗稼焦損必多縱肉食奚能
甘味廷臣進對曰昔武王克商屢獲豐年詩人頌之曰
綏萬邦屢豐年主上平海内拯生靈上順天心下慰民
望而憂勤惕勵感兹甘雨豐年之祥其有兆矣上曰人
事邇天道遠得於民心則得乎天心今欲弭災但常謹
於修已誠於愛民乃可荅天之眷乃詔免今年田租
郊祀儆戒
吳元年十月丙申上御戟門與侍臣論及郊祀因言慕
容超郊祀之時有赤鼠大如馬之異大史成公綏占之
以為信用姦佞殺害賢良賦役繁重所致是則妖孽之
召實繇人興我常以此自儆如公孫五樓之輩余安肯
用之起居注熊鼎等頓首曰慕容超信用奸佞故賢退
而奸附之今主上明聖所用皆賢良公孫五樓之徒何
從至哉上曰汝等宜勉之苟有所見毋隠者
以減膳省愆祭告
洪武二年上以旱災相仍因念微時艱苦乃減膳省愆
祭告皇考仁祖淳皇帝皇妣仁皇后帷曰祖宗積德百靈
佑助戡定禍亂上帝命為天下生民主任以司牧使厚
民生惟恐弗勝日懷憂懼伏見去年四方旱灾民命顛
危今春風雨不時豐荒未卜因念微時皇考皇妣凶年
艱食取草之可茹者雜米以炊艱難困苦何敢忘之今
富有四海而遭時若此咎實在兒生民何辜因具草蔬
糲飯與妻妾共食旬日以同民艱以答天譴敢告知之
弭灾不以禱祠
正統六年六月行在禮部尚書胡濙等言今年四月以
來亢暘不雨蝗蝻為患揆之天意驗諸人事皆由臣下
才德疎庸政事缺少有乖隂陽之和所致乞令文武百
官自本月初七日為始齋沐思過仍令大臣於在京各
神廟行香及下道錄司慎選道流盡誠祈禱庶幾少回
天意上曰應天以實不以文今上天降灾在修德以弭
之豈區區祈祠所能免也不必行
雨雹修省
天順元年六月是日清霽酉刻大風雷雨驟從西北來
發樹壊屋須臾雨雹大如雞彈至地經時不化奉天門
東吻牌摧毁欽天監奏雹者隂脇陽也盛陽雨冰氣熱
而陰脇之則轉為雹占書曰凡雨雹所起必有愁怨不
平之事伏乞皇上謹遵天戒修省寬恤天下刑獄
修省釋宫人
天順八年三月大學士李賢等言天時有未和者蓋由
隂氣太盛所致也自宣德至天順間選取宫人數多其
中不無嗟怨有傷和氣乞特賜簡閱留其有職務及不
願出者其餘悉出并浣衣局婦女皆釋放寧家此實前
代聖帝明王盛德之舉上曰卿言合朕意其亟行之於
是放出宫人中外欣悅
地震連十六日
成化元年禮部言河南鈞州奏於是年四月初八日至
二十三日連十有六日地震有聲謹按春秋傳地道以
安静為體若陽迫於隂而不能升則地為之動動則為
變為異況數動而有聲是為變異之甚也咎在守土之
官乞令有司嚴加修省撫䘏軍民防護城池修明政事
以消災咎從之
地震祭告
成化二年四月禮部奏四川鹽井衛所屬沿邊寧夷等
堡及黑白二鹽井馬剌長官司直抵瀘州屯自去年六
月至今晝夜地震不時共計三百七十五次而十二月
十四日夜震尤甚壊城垣房屋數多沿邊軍民驚疑不
安請𠡠戒諭鎮守總兵巡撫并三司等官上從之仍命
遣行人齎香帛祝文祭告境内山川之神以禳災咎
弭灾行實惠
成化九年四月總督河道刑部左侍郎王恕奏去年自
京師直抵揚州南北三千餘里水旱災傷民甚艱食今
歲雨雪少降狂風彌月土乾麥槁民不聊生三月初四
日天暗如夜乞詔廷臣講究所以弭灾恤患之策并祭
告各處山川之神上曰山東既灾重民艱須行實惠今
年稅糧盡行蠲免順天等府亦量減免於是特遣禮部
左侍郎劉吉往祭告東岳泰山等神以祈雨澤
星變
成化十五年九月福建建寧府有大星自西南流東北
有聲如雷奏至禮部臣言考之傳記流星大者有聲如
雷有光如火其光所至其地有災宜移文所司痛加警
省以安人心銷天變從之
地動省
成化十六年禮部以三月初十日南京及江北四府山
東之兖州河南開封府州縣俱同時地震有聲房屋搖
撼人心驚懼奏言考之傳記地動千里有大灾又云春
時動者歲凶二月動者水災今所動不止千里又況鳳
陽南京皆祖宗根本之地祖宗社稷所在關係尤重乞
行各處守臣清理冤抑存恤孤寡有利必興有害必去
務施德澤以消變異又必廣儲畜省費用以備歲凶濬
河渠築河堤以防水患毋徒事虚文從之
省京城濫火
弘治四年欽天監監正吳昊奏北京城火災為患踰旬
不息謹按占書名曰濫火乃法律政事不修之証又以
示時俗虚偽侈靡之戒伏望皇上修省弭災無事虚
文則可以回天意安人心矣命下其言於禮部
請講求修省
弘治元年四月禮部尚書周洪謨等言天夀山雷電風
雹各陵樓殿厨亭并各監廳屋瓦獸角擊碎甚多臣等
以為灾不於他所而於祖宗陵寢之地不於他時而於
茂陵上完之初伏望陛下延訪明德講求治理詰致灾
之由究弭災之道仍𠡠兩京文武羣臣同加修省
弘治六年八月禮部尚書倪岳等言日者雷電交作
雨雹驟至大如彈丸小如栗棗平地壅積人皆驚駭如
此災異不於他所而於京畿之内不於他時而於秋成
之際春秋書大雨雹傳曰聖人在上無雹雖有不為災
書大言為災也況今年自春及秋亢𤾉為災蝗蟲大作
而河南山東并直隸大名等府俱各霪雨過時河流潰
溢田禾淹沒人民流移實在臣等不職所致然竊念上
天仁愛所以儆告於皇上者亦未必無意伏望仰答天
心益加寅畏深求致災之由如恤民矣而或征求之未
息寬刑矣而或枉抑之未伸節財矣而或侈費之未除
任賢矣而或倖門之未杜聖學勤矣而或未免於作輟
言路開矣而或未盡於聽納或讒邪肆行或羣小冗進
凡此有違乎天意無一不可以致災仍𠡠兩京文武羣
臣協力祗承痛加修省庶天意可回和氣協應
省災致告
正德元年九月禮科都給事中周璽言日者霪雨方霽
星變繼作皆陽微隂盛之象請親君子遠小人修政事
攘夷狄絶近倖之侵權黜奸貪之蠧國延訪輔臣及九
卿以求理亂之幾務盡修省之實上曰星變事重所司
即著詳以聞禮部覆奏人君之心與天流通願陛下引
咎責躬總攬乾綱敬修人事如璽所言仍卜日遣官祭
告天地宗廟社稷使精誠感格上下交通則和氣充塞
星變可消上是之乃命英國公張𢡟駙馬都督蔡震惠
安伯張偉分行祭告
請祭天變
正德元年六月禮部尚書張昇等言天人一理人事失
於下則天變應於上兹有風雷雨雹非常之變内震西
中門脊柱外傷天地壇門闑樹木夫西中門乃禁密要
途天地壇乃明禋重地而風雷乃天之號令也於此震
驚其可忽乎詩云敬天之怒無敢戲豫敬天之渝無敢
馳驅戲豫若鷹犬弋獵歌舞遊宴之類馳驅若騎射馳
驟出入無時之類是已帝舜曰𠡠天之命惟時惟幾惟
時則無時而不戒𠡠何暇於戲豫惟事則無事而不戒
𠡠何暇於馳驅伏望謹詩人戲豫馳驅之戒法大舜惟
時惟幾之勤端居内省講學修德親賢遠奸審於舉措
朝夕精思何以致此且今府藏空虚生民困苦亟宜惜
財恤下不可濫賞輕費請廣開言路俯賜優容仍𠡠諸
司同加修省振舉職務撫輯軍民沿邊守臣訓練軍馬
修省武備謹防奸宄保固疆宇庶人事盡而天變可回也
請省地震
正德七年五月巡按雲南監察御史張羽言雲南地震
甚於他省郡縣官多不得人雖常按治其罪而荒裔之
外吏政尚同乞𠡠巡撫三司等官痛加修省以弭災異
禮部尚書傅珪等覆以古之帝王遇災而懼故能轉禍
為福今歲天鼓鳴流星見隂霾四起天雨黃沙火災異
常盜賊猖獗而且地屢震不特雲南一方而已前此常
發綸音修省及今和氣未臻災變滋甚宜推羽言通行
在京文武衙門并在外鎮巡司府等官令其思咎勉盡
職業其有利可興弊可革者開具上陳
乞修省文實兼盡
正德八年禮部尚書傅珪等疏列四方災異且曰春秋
二百四十二年所書災異不過六十九事今自去年秋
九月至夏四月地震天鳴雹降星隕龍虎出現山崩地
裂共四十有二而旱災不與焉頃雖雨降詔旨修省祭
告而雨澤未通禾苗枯槁民命國計不可不憂伏望勵
精更化動繇禮法更𠡠内外文武羣臣省躬補過勤恤
民憂愛養軍士凡冤抑不伸祈請太濫者不分疎遠貴
近一裁以法再令擇日齋戒祭告上下交修文實兼盡
如此而民心不安天意不回災變不消雨澤不降者無
是理也
省覽奏報天象
嘉靖元年欽天監刻漏博士杜鉞言正德以來逆瑾擅
專壅惑主聽時五官監候楊源夏祚並以奏報天象被
杖有至死者自後臺官多為全身保妻子之計匿不以
聞今皇上聖明克謹天戒宜勑本監諸臣敬乃有事凡
遇天象示異如頃者雷聲連延冰雹率變五星休旺風
不應時之類一一占奏無隠天象錄無拘年終之例每
季類進一帙置之丹扆以便省覽其於祈天永命之道
不無少補疏入下禮部看詳
極異加省
嘉靖五年十月禮部言四方災異臣等歴考史籍未有
如今日者冰雹害稼大如雞卵如杯碟則有之其大如
碗似人頭古未有也其捲掣廟宇及民舍百數十家萬
無蹤跡又再三現于一鎮古未有也婦人怪胎生子三
目或四目及形體不全者古則有之至六目四面有角
手足各一節獨爪鬼聲古未有也牛犢之産一身二首
者古則有之其一身二首腹内心肺與膽各二且二三
月間兩省並見古未有也虎入城市入民家猛惡噬人
者古則有之其具人手足出沒倏忽不可防制古未有
也其餘山崩水漲烈火迅雷霪雨亢暘傷人害物其禍
尤慘災不妄興必有所召臣等查得往年遇有災異不
過齋戒祭告貶損服色而已原天意所以示警豈徒欲
責取文具為哉臣願上下協和痛加修省期於舍舊圖
新盡人事以回天意除齋戒祭告外大小臣工凡係利
害興革事宜逐一議擬奏請而皇上虚心聽納即賜施
行如救焚拯溺汲汲不暇使官守言責各盡其職膏澤
下於民一洗因循玩愒之習上曰災變非常朕甚驚惕
諸司以實痛加修省毋事虚文其利弊興革事宜會官
議以聞
省日月交食
隆慶四年正月朔日食朢月食先是工科給事中陳吾
德言歲首日月交食天之大變而百官護日多惰慢不
如禮宜令禮官先於月食前一日承式戒飭之而皇上
亦宜罷遊樂屏玩好以答天戒則大小臣工將明知聖
意所嚮罔不寅恭兢惕以修庶政矣上是其言
祈禱
祈禱災祥
凡祈禱雨雪及時禮部奏行順天府於都城隍等廟行
香禁屠宰三日百官公所致齋青衣角帶辦事
凡各處雨澤有無乾溢霑足以報禮部
凡各處地震山川異常雨𤾉愆期奏至禮部年終類奏
行在京諸司及南京禮部并被災地方修省
不雨告祭
洪武二年上以春久不雨告祭風雲雷雨嶽鎮海瀆山
川城隍旗纛諸神中設風雲雷雨五嶽五鎮四海四瀆
凡五壇東設鍾山兩淮江西兩廣海南海北山東燕南
燕薊山川旗纛諸神中設風雲雨雷凡七壇西則江
東兩浙福建湖廣荆襄河南河北東華州京都城隍凡
六壇共一十八壇中五壇奠帛初獻上親行禮兩廡命
官分獻每壇牲用犢羊豕各一幣則太歲風雲雷雨用
白餘各隨其方色籩豆簠簋視社稷豋一實以太羹鉶
二實以和羹其餘同常祭祝文曰朕代前王統世治
教民生當去歲紀年建號之初首值天下災旱中原人
民苦殃尤甚今年自孟春得雨之後仲春再霑微雨至
今又無雖未妨農務之急而氣候終未調順伏念去歲
因旱民多顛危今又缺雨民生何賴實切憂惶夙夜静
思惟天地好生必不使下民至於失所然神無人何以
享人無神何以祀朕不敢煩凟天地惟衆神主司下土
民物參贊天地化育伏願神以民庶之疾苦哀聞於上
天厚地乞賜時雨以成歲豐養育民物各遂其生朕
敢不知報尚享
親禱山川壇
洪武三年六月戊午朔先是天久不雨上謂中書省臣
曰君天下者不可一日無民養民者不可一日無食
食之所恃在農農之所望在歲今仲夏不雨實為農
憂禱祀之事禮所不廢朕已擇六月朔日詣山川壇躬
為禱之爾中書各官其代告諸祠且命皇后與諸妃親
執爨為昔日農夫之食令太子諸王躬饋於齋所至是
日四鼓上素服草履徒步出詣山川壇設藁席露坐晝
曝於日頃刻不移夜卧於地衣服不解皇太子捧榼
進蔬食雜麻飯菽粟凡三日庚申暮還宫仍齋宿於西
廡
洪武五年戊午夏至祭皇地祇於方丘禮畢駕還乾清
清皇后妃嬪見上曰方農時天久不雨秧苗尚未入土
朕念民之失望也甚憂之汝等宜皆蔬食自今日始俟
雨澤降復常膳如故於是宫中自后妃而下皆蔬食
是夜大雨詰旦水深尺餘
禱雨封龍神
洪熙元年以久旱得雨封大青龍神為弘濟大青龍神
小青龍神為靈顯小青龍神賜名所居山為翠微山命
禮部歲以春秋仲月遣順天府官致祭遂遣成國公朱
勇諭祭神曰朕睠睠一念憂憫黎庶今東作之初雨澤
不降春耕不遂何以粒民爰禱於神以祈甘霈曾不踰
日雨及公私神之福民厥功烜赫今特封大青龍為弘
濟大青龍神小青龍為靈顯小青龍神賜龍所居山名
曰翠微山以彰神靈仍𠡠有司春秋致祭著為常典尚
其益弘顯化永福兆民蓋平則門外三十里盧師山有
潭世傳有大小二青龍出沒不時遇旱致禱輙雨及是
久不雨命劉淵然等禱皆不應遂即親禱焉雨隨注故
有是命
禁非理祈禱
成化五年六科給事中劾奏道錄司左玄義許祖銘奏
𠡠祈雪穢言懟天仗劍斬風䙝天慢神莫此為甚乞將
祖銘明正典刑以謝神人之怒及乞𠡠禮部禁約各觀
道士不許擅自祈禱以䙝神明庶天可回而雪澤自降
矣疏入上曰許祖銘祈禱不誠非理妄為本當逮治今
姑宥之自後再犯不宥
祈雪祭告
正德十年乙丑以冬無雪遣定國公徐光祚會昌侯孫
銘新寧伯譚祐禮部尚書毛紀祭告天地社稷及山川
城隍之神
親行祈雪禮
嘉靖二十八年上諭禮部深冬不雪二麥何滋今朕親
祈洪應壇百官青衣辦事勿慢朝天等宫廟各用素饈
遣文武大臣溶鏸瑾棟詔邦謨行禮如例
祈雨雪告祭
景泰元年以天久不雨雪分遣大臣於京都各祠廟寺
觀祈禱從太子太傅禮部尚書胡濙奏請也安遠侯
柳溥祭昊天上帝后土皇地祇寧陽侯陳𢡟祭宗廟
禮部尚書胡濙祭大社大稷成安侯郭晟祭山川駙馬
都尉薛桓祭孝陵戶部左侍郎項文曜祭獻陵太常寺
卿蒋守約祭景陵其文曰叨承大統負荷維艱爰積愆
尤增兹災異狂寇肆逆既犯禁於三陵旱魃餘殃復妨
農於千里況雨水示南甸之警致晨昏懷内省之憂悔
謝無由矜原有自寅申祭告恭候帡幪
祭告祈雨澤
成化六年五月遣太常寺事禮部尚書李希安往山
東祭告東嶽泰山東鎮沂山東海諸神祈禱雨澤
以山東亢旱運河水竭從禮部請也
祈禱祭告
成化六年十二月禮部以冬深無雪奏請遣大臣致禱
乃命武靖侯趙輔祭告山川之神禮科都給事中霍貴
等言周禮荒政十二有曰索鬼神雲漢之詩亦曰靡神
不舉蓋自古帝王遇災戒懼未嘗不以祈禱為事今
歲畿内水澇致厪聖慮大發倉廪以濟之邇因三冬
無雪又遣大臣祭告山川等神其敬天仁民之心無所
不至但四方之地廣於京畿設或明年復然將何所處
乞申𠡠百司痛加修省仍照例遣官徧禱四方名山大
川以祈神休庶雨暘時若而豐穰可期詔下其言於禮
部禮部覆奏今年湖廣等處地震并山東旱災已遣尚
書李希安等祭告東嶽泰山并南嶽衡山及河南布政
司官祭告中嶽嵩山等神明年正月十三日大祀在
邇天下名山大川嶽鎮海瀆之神俱在祭列宜免行徧
禱惟順天等府水澇為甚乞命官二員祭北嶽恒山并
北鎮毉無閭山之神以祈豐順仍行在京文武官員嚴
加修省務竭忠誠以答天意詔可於是遣禮部右侍郎
邢讓祭恒山太常寺卿萬祺祭毉無閭山
祈雪祭告
成化十九年十二月上以一冬無雪命禮部以本月初
十日為始致齋三日仍禁屠宰遣英國公張𢡟等祭告
天地社稷山川定西侯蒋琬等行香於各宫觀寺廟
宸斷禱雪祀
嘉靖十七年四月自正月至於是月不雨命有司竭誠
祈禱賑恤郊外流民是夕上諭輔臣曰近因多旱朕方
以為憂禮部已請所司致禱矣又聞近郊小民踣斃心
加憂之朕處人上罪在朕躬即以十八日為始與卿等
齋心潔慮禁屠宰青衣辦事二十一日朕躬禱郊雩令
嵩示羣臣知之毋忽於是禮部具上先年定擬雩祀全
儀上曰兹禱甘澤乃修省事祗宜青衣上香進帛三獻
八拜成禮百官陪拜未可用所開全儀亦不必奉祖配
祭用酒果脯醢牛一以熟薦
禳災
災變祭告
成化四年上諭禮部曰天久不雨兼之連日風霾朕心
憂懼其以來月十八日為始致齋三日以答天譴仍禁
屠宰三日禮部請遣大臣一員祭告山川之神因言湖
廣江西四川河南山東浙江直隸等處雨暘不時多有
災咎宜差人各賫香祝遣彼處巡撫布政知府等官祈
告嶽鎮海瀆及各境内山川之神上從之遣英國張𢡟
祭告山川遣各堂上官分詣京城寺觀廟宇行香
地震祭告
成化六年正月以湖廣地震遣官祭告境内山川禮部
尚書鄒幹言地道以安静為體隂盛而反常則震去年
十二月十二日武昌等府同日地震宜移文湖廣巡撫
等官并司府州縣嚴加修省用心操練軍士撫安流民
及行翰林院撰祭文太常寺領香帛遣行人一員祭告
南嶽衡山并令各府正官祭告境内山川城隍之神務
極誠敬以禳災咎從之
災疫祭告
成化七年禮部以災疫流行請令大臣祈禳上遣襄城
侯李瑾禮部尚書鄒幹掌太常寺李希安祭告山川等
神禮部奏南京江東門外江水泛溢崩頽北岸損壊民
居請遣南京守備成國公朱儀祭告江神從之
泰山動搖祭告
成化二十一年禮部奏近兩廣山東陜西京畿地俱震
而泰山五嶽之宗一二月間動搖者四災尤異常宜特
降香幣命巡撫山東都御史詣泰山祭告以祈神貺安
人心制可
災異遣禱
弘治十年三月禮部奏邇者山西陜西天鳴地震星隕
京師去冬烜燠無雪火災叠見今春狂風隂霾日精無
光山東以南亢𤾉為虐二麥無成請通行内外諸司省
躬思咎勉盡職務仍遣大臣祭告天地社稷山川及在
外諸司各禱於封内山川
宗廟災祭告
嘉靖三十年四月夜宗廟災成廟仁廟二主燬上哀痛
不能自勝明日文武百官各疏奉慰禮部疏請上親告
祭内殿以慰神靈復引過奏祭上帝以謝譴告青服御
西角門延見羣臣以共謹天戒下哀痛之詔以安人心
行天下宗室共知脩省以盡一體之誠勑内外臣工痛
加尅責以盡交修省之儆文武羣臣有奸欺負國蠧政
殃民者聽言官指實奏劾九卿堂上官及各衙門四品
以上令各自陳科道極言時政得失賜采納暫罷内外
一切工作蓄財力以圖修治奏入上曰宗廟災燬無前
大變即齋戒擇吉奏謝南北郊祭告景神殿大社稷俱
朕躬行遣官祭告朝日夕月等神陳言時政言官常
職何待災變一切工程除欽安殿就緒外並令停止奏
謝畢次日御門視事如故皇祖列聖主暫奏安於景神
殿成仁二廟神主所司亟為恭製詣陵奉題還安各廟
儀物即行補造
殿災祭告
嘉靖三十六年四月奉天等殿門災是日申刻雷雨大
作至戍火光驟起初由奉天殿延燒華蓋謹身二殿文
武二樓奉天左順右順午門及午門外左右廊盡燬至
次日辰刻始息上大懼明日文武大臣奉慰上報曰上
天垂變朕戰懼若涉大淵莫知所措無前火異何以飾
辭禮部尚書吳山等以殿災請擇日遣官奉告郊廟社
稷及秩祀神祇以謝譴示𠡠下文武百官省愆引咎素
服辦事務修實政毋事虚文其兩京四品以上大臣循
例自陳科道官務直言時政缺失仍詔示天下及各宗
室一體修省上曰奏祭謝罪即擇吉行命公希忠溶延
德恭代秩祀神祇開具來行下詔罪已告諸宗室如擬
行致災本朕何令自陳有懷必吐自盡其忠豈特今日
修省儀文至祭祀次日止
省災祭告
嘉靖四十三年三月上諭禮部臣曰旱危以見土雨風
霾不至其示所司以明日致齋始二十五日告南郊二
十四日告朝天等六宫廟遣定國公徐延德等各行禮
是日天隂雨忽霽大風揚塵上復諭禮部曰今旱固未
如前歲風塵土雨災疫過之其令所司申嚴祈禱各青
衣致齋如修省例九日每日遣官部大臣輪告各宫廟
既而命吏部尚書嚴訥禮部尚書李春芳督察諸執事
官不虔者
救日月食
救日月食行禮
洪武初定其日皇帝常服不御正殿中書省設香案百
官朝服行禮鼓人伐鼓復圓乃止若月食大都督府設
香案百官朝服不伐鼓雨雪風翳則免
洪武二十六年三月更定救日食儀禮部設香案於露
臺上向日設金鼓於儀門内設樂於露臺下設拜位於
露臺上下至期百官朝服入班樂作四拜興樂止跪執
事者捧鼓班首擊鼓三聲衆鼓齊鳴候復圓四拜興樂
止禮畢月食則百官便服於都督府救護如儀在外諸
司日食於布政使司府州縣月食於都指揮衛所禮亦
如儀從之
救日食
洪武五年禮部奏定救日食禮儀其日皇帝常服不御
正殿中書省設香案百官朝服序立行禮鼓人伐鼓復
圓乃止若月食大都督府設香案百官常服序立行禮
不伐鼓若遇雨雪雲翳則免行禮從之
日當食不食
正統六年正月行在禮部尚書胡濙奏本年正月朔午
刻日當食皇上敬謹天戒預𠡠羣臣救護如制至期
天氣晴明太陽正中無纖毫之虧此蓋皇上至仁大
德下及於民上格於天是以當食不食禮宜慶賀上曰
此是上天垂眷君臣當益加敬慎不可怠忽慶賀禮免行
救月食
弘治十六年欽天監奏弘治十六年二月十五日夜朢
月當食一分二十秒回回歷推算則不食緣所食數少
請待臨期觀候免百官行救護禮部言不救護恐臨時
日月食有驗反為失誤上命仍如例救護
齋醮
資薦亡歿將
永樂七年命禮部遣僧於靈璧白溝東昌真定夾河藁
城等處修齋各三晝夜資薦奉天靖難將士之亡歿者
建齋資福
洪熙元年冬至節近命禮部集僧道於慶夀海印能仁
三寺及靈濟宫各建薦揚大齋七晝夜資皇考妣之福
齋醮不許百官行香
成化三年禮科都給事中張寧等奏釋道之教三代所
無至漢唐而盛歴代英君誼辟非不深惡而痛革之特
以化導愚昧存之以備治外之一術耳非為其能扶世
立教延永國祚而為之崇奉也皇太后誕日建設齋醮
乃會百官炷香赴壇行禮則是儒者自失其守矣夫臣
之於君願其福也當勸以修德善願其夀也當勸以去
逸欲今乃不能盡所當為以瓣香尺楮列名其上宣揚
於木偶之前相率而拜曰為朝廷祈福祝夀通朝之人
靡不相從不能闢而排之又不能以正自處天下後世
謂何英廟初即位屬有足疾其時一二大臣不察古人
行禱之意故常舉行此事蓋出於一時臣子迫切之情
祖宗之舊典先帝之本心因循至今尚沿故習大臣之
於君猶子之於父一指一髮皆其長養使齋醮可以助
國殺身亦所不辭但以無益事情徒傷大體其於聖孝
不無少損乞𠡠禮部凡遇齋醮不許百官於寺觀炷香
行禮其僧道坐食無所效勞自願焚修以為盡心者聽
如此庶可以扶名教全治體而與三代之時並隆矣上
曰爾等所言有理今後僧道齋醮不許百官行香
酌行齋醮
弘治十一年禮部覆奏府部等衙門所言止齋醮事以
為齋醮祈禱之說皆近日傳奉真人佛子等倡導所為
今後萬夀聖節及太皇太后皇太后聖旦并春祈秋報
仍舊其餘並行停止從之
禁僧道夤緣齋醮
弘治十八年禮部尚書張昇等言大行皇帝賓天宫
殿門禁正當嚴肅以譏察出入辨别内外正禮之不
可緩者近聞真人陳應䙉西番灌頂大國師那卜堅
參及班丹羅竹等各率其徒假以祓除薦揚數入乾清
宫几筵前肆無避忌京師傳聞無不駭愕請執應䙉等
置於法革其名號追奪印誥及累年所得賞賜仍照例
黜逐發遣上曰卿等所言是應䙉等姑免逮問所冐職
事封號俱查革印誥并所賜玉帶送所司交納今後僧
道敢有夤緣出入宫禁濫設齋醮者并引誘之人俱罪
不宥於是禮部會吏部議應䙉等十一人革真人高士
帶左正一等御那卜堅參等六人革灌頂大國師帶禪
師銜俱閒住僧錄司存留左善世定鎧等道錄司存留
左正一柏尚寬等各八員如原額其左闡教法旺等十
七人右玄義李元縞等二人亦革任門住從之
祈禱在修己
嘉靖十年欽安殿啟建祈嗣醮事禮部左侍郎湛若水
言陛下以皇儲未建精禋祈禱求之於神者至矣臣愚
以為又當修其在己者以協應之所謂在己者收歛精
神是矣夫二氣儲精而神生焉精神者天地歛之以生
成萬物聖人歛之以盛德而成大業是故斂之則全用
之則散目多視五色則散於五色耳多聽五聲則散於
五聲心多役百為則散於百為是以聖帝明王以耳目
股肱之用托之於五臣而使翼為明聽焉誠願陛下凝
神定慮不役精於耳目不勞神於思為以為生育之本
上曰爾既欲朕收斂精神便不必如此煩擾
請因齋醮推恩
嘉靖十年禮部主事田汝成言皇上以青宫久虚祈天
建醮復普放生之仁凡羈蹄鎩翮集在上林者咸得翔
空走野而顧使囹圄之徒久繋徽纆至於衣冠之倫以
狂謬觸諱流竄荒裔父子不得相顧離披隕穫魂喪魄
存凡此皆陛下之赤子也伏望大擴仁恩軫念煢獨𠡠
下法曹如熱審例盡錄罪人因其輕重或即縱歸或從
末減而謫戍者亦當分别情罪或賜生還或徙近地則
明詔一出萬姓歡騰而和氣氤氲羣祥悉集矣上以汝
成職非言官率意妄奏切責而宥之仍奪俸二月
歷日備考
進歷
詳定大統歷
吳元年十月乙未是日太史院進戊申歲大統歷先是
本院會大常司議進歷儀宋以每歲十月朔明堂設仗
如朝會儀受來歲新歷頒之郡縣今擬先冬至一日中
書省臣同太史院使以進歷聞至日黎明上御正殿百
官朝服侍班執事者設奏案於丹墀之中太史院官具
公服院使用盤袱捧歷從正門入屬官從西門入院使
以歷置案上與屬官序立皆再拜院使捧歷由東階陞
自殿東門入至御前跪進上受歷訖院使興復位皆再
拜禮畢乃頒之中外至是如儀行之既而上召御史中
丞兼太史院使劉基謂曰如古者以季冬頒來歲之歷
似為太遲今於冬至亦為未宜明年以後皆以十月朔
進初戊申歷成將入梓基與其屬高翼以所錄本進上
覽之謂基曰此衆人之為乎基曰是臣二人詳定上曰
歷數者國之大事帝王敬天勤民之本也天象之行有
遲速古今歷法有疎密苟不得其要不能無差春秋之
時鄭國為一辭命必禆諶草創世叔討論子羽修飾子
産潤色然後用之故少有闕失辭命尚如此而況於造
歷乎卿等推步須各盡其心必求至當基等頓首而退
乃復以所錄再加詳較而後刊之
頒歷
直省頒歷不同
洪武六年命禮部自今頒歷惟直隸府州及北平陜西
二行省則欽天印造頒給之其餘皆令依式印造給與
所屬每歲仍以十月朔日進歷朕於奉天殿受之頒於
百官
免歷日工本錢
洪武十五年詔免歷日工本錢初頒歷民間有司例徵
工本錢至是上聞之諭禮部臣曰頒歷授時君職也而
又徵歛民財豈為上之道哉亟罷勿徵
頒歷定在月初
嘉靖七年十一月庚子朔頒明年大統歷禮部左侍郎
季時言頒歷必於十一月朔今值冬至慶賀乞於十五
日頒給上曰頒歷在月初合古天子頒朔之義朢日非
宜當於冬至次日行之
禮部志稿卷八十八
