禮部志稿卷八十九
明俞汝楫編
欽天備考
考選天文生
成化十五年欽天監奏選官民子弟肄習天文歷法已
歷三年本監據正統年例經奏得旨考中收充天文生
事下禮部查成化六年近例復奏得旨會監官覆考得
一百七十命俱收充天文生食糧辦事退其不中者六
人仍留肄習
南京天文生補充例
成化二十二年南京欽天監以南京吏部等衙門會奏
天文生隂陽人原額量加二分奏陳本監原奉高皇帝
聖旨并引大明律例禮部覆議舊例皆無以女婿外孫
義姪别姓充補之令宜行南京禮部仍照近例舉行從
之
改造渾儀
弘治十四年欽天監監生吳昊請改造觀象臺原製渾
儀及修改簡儀禮部請令監正張紳議謂原製渾儀時
未經校勘其黃赤二道相交於奎軫不合今之四正陽
經故南北圓軸不合兩極出入地度隂緯而東西窺管
又不與太陽出沒相當是以推騐無凖從前不用簡儀
雖用以測驗然當時鑄印造雲柱頗短小亦稍不合天
樞故推測經星去極亦有差謬今改造渾儀宜以赤黃
二道改交於璧軫則與今之四正陽經正相合而圓軸
窺管亦無相合相當者簡儀雲柱則比舊少加高大足
矣禮部覆請令紳等呈木樣以聞至是木樣成禮部議
謂可施之永久且請如昊等所奏移文吏部量請陞授
諸天文生之效勞年深者從之
訪取通歷
弘治十一年十二月欽天監掌監事太常寺少卿吳昊
言天文歴數隂陽之術乃推步觀候及占卜吉凶禍福
所繫苟術業不精則推步有差占候無驗欲行天下訪
取精通天文歷數隂陽地理者起送備用至五星子平
六壬遁甲占課灼龜相面演禽觀梅拆字及範圖大定
等數學有明驗者亦以禮起送禮部覆議宜從所奏其
觀梅柝字演禽相命前定數六壬課占灼龜等末技無
益於用不許妄舉上曰六壬占課灼龜果有精通者亦
訪取之
停天文生科舉例
嘉靖元年欽天監副韓昂奏乞令如天順間例應科舉
禮部議太祖著令欽天監人員别習他業不學天文歷
數者俱發海南充軍明例不可違上是之
考補欽天監官生
嘉靖十一年禮部議上考補欽天監官生事例
一遇有官生缺役許送嫡𣲖子孫年終類考果藝術精
通收役食糧若頑鈍無成即將本戸子弟考居優等者
以次收補或無以次人丁候本生習學再考
一擇官生子弟性質聰慧者分𣲖各科嚴立教條按季
考試本部委官一人會同提督歲終送部類奏
一今後天文等科遇有八九品官員缺以本科人役食
糧十年以上者送部考選
一近者天文隂陽分為兩途而刻漏子弟不得推補堂
官請以後監副員缺不分天文漏刻科分但有歴俸年
深者皆得奏請簡用其六品七品以八品考補保章挈
壺以司晨司歷博士考補司晨司歷博士與各科專業
人役考補
一間者添注之官等於舊額又皆作為定員因仍銓補
故多漏刻博士二人靈臺郎一人皆當裁罷詔可
監籍子弟科舉并錄用
天順元年掌欽天監事禮部右侍郎湯序奏言兩京天
文生隂陽人及官生戸下子弟能讀儒書習三場文字
者遠離鄉土不能回還宜令就兩京報名科舉有中式
者依資格出身其天文生隂陽人仍於本監錄用戸下
子弟果有能習天文歷數者聽從本監奏保錄用下禮
部議行
訪舉通術數人
天順二年掌欽天監事禮部左侍郎湯序言永樂中嘗
博收天下術數天文流為數世之用迄今年久凋殘殆
盡占候缺人請詔内外有司凡精通天文歷數地理課
命之術者不分軍民起送赴京或避罪亡匿之人亦免
罪送監量材奏請擢用知而不舉及舉而非人者悉治
其罪事下禮部議宜從其奏通行訪舉如通一事以上
灼有應驗者封識書籍連人遣詣京師不許徇名違實
槩行濫舉其妄言禍福違理亂衆者有司嚴為禁約以
杜奸宄從之
大醫備考
取補事故醫士
正統五年禮部奏太醫院醫士事故者一百五十五
人已嘗奏請移文浙江等布政使直隸府州取補應役
今經二年之上十無一二至者以致乏醫應用欲行廵
按監察御史嚴督推促赴京應用若有司徇情受囑縦
容託故者拏問如律上可其奏
嚴醫學考試
弘治四年十一月戊寅禮部議覆太醫院院判劉文泰
之奏請命太醫院精選年二十以下十五以上官生子
弟送審本部發本院分撥各館習學仍推素讀儒書精
醫業者不分有無官職或三人或二人教之本院堂上
官相兼提督四季考其怠惰者責罰仍定三年一考五
年三考俱令本院堂上官一員擇取醫官二員率子弟
赴禮部公同出題考試果通醫業准充醫士否則發回
本院聽習一年再試三試不中黜退寧家其子弟專令
習醫業不許營求科舉以二其心若五年考試并前成
材者多其教師無官者奏請量陞一職有官者量加旌
擢從之
行考試教習二法
嘉靖五年禮部尚書桂萼等言古者醫師歲終皆有考
覈故術業久而益精今拘於世業按籍收人一入供事
永無考較所謂粗工洶洶何以有濟且獨用此一途則
天下雖有盧扁倉公無繇自進而國家太醫院永為此
輩巢窟臣請擇醫士可教者設程限使誦習其業一歲
三試有成材則會太醫院官列為三等上者入御藥房
已入者准與授職中者授官帶辦事本院已冠帶者與
之俸給下者應役本院如故或良醫大使有缺中下者
得赴吏部銓補其不係世業精通醫術者聽其應試試
高得入籍而汰其世業不通者無令冗食至於見在各
官考滿及考察皆聽臣等課其醫業送吏部斟酌黜陟
上以為醫道人命所關命醫士考選去留及收考在外
人役皆如部議餘仍舊規行於是萼等復言有考試而
無教習則業無𫝊授事竟因循見在各官冗濫尤甚宜
并加考選奏請去留且考滿考察之議無非欲其警惕
以圖後效上乃悉從之
定考核轉送法
嘉靖二十二年禮部奏太醫院官自御醫吏目以下考
滿丁憂俱繇本部查明轉送吏部如欽天監例報可已
太醫院争非舊制下禮部議御醫吏目等官原額不滿
三十近年因事陞授增浮數倍率皆不諳方書虚糜官
廩良田考核之法不嚴以致賢否莫知僥冐滋甚耳必
繇查送庶可以杜倖階一法制請如前命從之
覈醫士醫生違覈
嘉靖二十八年禮部尚書徐階參奏内殿供事醫士吳
夢龍等不繇本部考選夤緣收用輙又曠違職役私回
原籍請究治因言聖濟殿供事人役本部先年題准三
年一次考選自十八年以後考試之法不行而内殿供
奉之醫間有乞恩𫝊補而入者夫考補醫士猶恐不勝
供奉内殿可徒徇其陳乞而不論其術業乎請自今為
始本部年終通將該院醫士醫生嚴加考試分為三等
一等者留候聖殿缺人送入供事其餘悉遵舊制仍令
太醫院堂上官協心鈐束官醫不許違曠職業其有逃
回患病日久不供役者每季呈報查處得旨夢龍等悉
革役為民近年禮部違例濫收各項人役大壞政體卿
將醫士并儒士通事但係未經題請考試假以訪保習
學為名及有罪過冐收者通覈具奏已階查參太醫院
未經考試醫士侯時泰等二十四人鑄印局未經考試
儒士石同堅等二十六人四夷館曠役通士陳嘉謨等
二人詔革役問罪有差
查覈冒濫
嘉靖四十三年禮部奏上請查太醫院冐濫官生應除
名者四十二人應除戸者一百六十二人因言令甲醫
士俱以父祖世業代補或在外訪保醫官醫士以充其
已收在院者仍有教習考選陞黜之例盖祖宗慎重醫
學如此後因夤緣干進者多舉保收充日濫遂將前例
一切停止自今清查之後請將本院醫籍新生幼丁每
三年保結報册其餘並不得私收一人其見在子弟及
寄籍候補醫丁見有父祖收充年月世次可憑者悉聽
本部委官教習仍按月按季考試一次不到者量責二
次除名三次除戸年終同槩院醫士生送部考試量加
賞罰三考大考分三等一等補醫士二等補醫生三等
發院習學又三年再考新補照舊役一體甄敘二次不
堪收補者發為民納銀吏目必經三年類考一等方准
同在院醫士遇缺考送銓選納銀冠帶例該收考醫士
亦必經三年類考方准挨次撥差其槩院醫士年終歲
考醫業無成者量責或住支月糧三年大考一等原係
醫士無冠帶者給冠帶原在内殿供事者陞俸一級俱
各候内殿缺人該院於各科内挨次呈部收補二等原
係醫生與充醫士食糧原係醫士無冠帶者給冠帶原
在内殿者不准供事三等原有冠帶者不准冠帶原支
品級俸者降俸一級支襍職俸者降充冠帶醫士食糧
七斗醫士降醫生醫生住支月糧俱聽習學半年送部
再考如有進益仍給俸如故再不通俱降醫生發回該
院專供剉碾之役其御醫吏目員缺將原在内殿供事
及考居一等諸員御醫於吏目内已經九年考滿者吏
目與醫士於内殿供事六年司禮監三大營及刑部會
同舘當差九年者送部再考銓補良醫大使員缺於二
等内考補如年資未及或術業平常則寧虚缺不補荒
疎太甚者參奏革黜及起送補差回補考等項俱照節
年事例以實舉行其承行官吏有翫法作弊者從重究
治得旨允行
僧道備考
僧道禁令
洪武中僧道不務祖風及俗人行瑜珈法稱火居者有
禁即揭榜申明違者殺不赦
洪武十六年定天下僧道府不過四十人州不過三十
人縣不過二十人
洪武二十四年令佛經番譯已定者不許增减辭語道
士設醮亦不許奏青詞各遵頒降科儀民有效瑜珈法
稱為善友假張真人名私造符錄者重罪
洪武二十四年令清理釋道二家凡各府州縣寺觀但
存寬大一所併居之不許雜處於外違者重罪親故相
隐者流願還俗者聽還
今天下僧道有剏立庵堂寺觀非舊額者悉毁之
洪武二十七年令榜示天下毋得私剏庵堂僧道有妻
妾者許諸人趕逐亦不得收民間兒童為僧
永樂十年諭禮部天下多不守戒律民間修齋誦經無
誠心甚至飲酒食肉遊蕩荒滛又有無知愚民妄稱道
人鼔惑男女雜處無别敗壊風化悉禁之
宣德七年三月申嚴僧人化緣之禁上謂都御史顧佐
曰佛本化人為善今僧人多不守戒律務祖風往往以
創寺為名羣舁佛像遍歴州郡化緣所得財物皆非禮
耗費其申明洪武中禁令違者必罪之
嘉靖十四年大興隆寺燬永不復并大慈恩寺俱革凡
真人名號洪武中革前代所稱天師止稱正一真人
隆慶二年勒令繳納真人府印止承襲上清觀提點
罷度牒錢
洪武五年給僧道度牒時天下僧尼道士女冠五萬七
千二百餘人皆給度牒以防偽濫禮部言前代之給度
牒皆計名鬻錢以資國用號免丁錢詔罷之著為令
僧道銓補例
洪武十五年定各寺觀住持有缺從僧道官舉有戒行
通經典者送僧錄司道錄司考中具申禮部奏聞方許
州縣僧道未有度牒者亦從本官申送如前考試禮部
類奏出給
三年一次給牒
洪武十七年禮部尚書趙瑁言自設置僧道二司未及
三年天下僧道已二萬九百五十四人今来者益多其
實假此以避有司差役請三年一次出給度牒且嚴加
考試庶革其弊從之
榜示僧道禁約
洪武二十七年正月命禮部榜示天下僧道觀凡歸併
大祀設砧基道人一人以主差税每大觀道士編成班
次每班一年高者率之餘僧道俱不許奔走於外及交
搆有司以書策稱為題疏強求人財其一二人於崇山
深谷修禪及學全真者聽三四人勿許仍毋得創庵堂
若遊方問道必自備道里費母索取於民民亦毋得輒
自侮慢凡所至僧寺必揭周知册以驗其實不同者獲
送有司僧道有妻妾者諸人許捶逐相容隐者罪之願
還俗者聽亦不許收民兒童為僧違者併兒童父母皆
坐以罪年二十以上願為僧者亦須父母具告有司奏
聞方許三年後赴京考試通經典者始給度牒不通者
杖為民有稱白蓮靈寳大居及僧道不務祖風妄為議
論沮令者治重罪
黜僧道不通經典
洪武二十八年己未禮部言今天下僧道數多皆不務
本教宜令赴京考試不通經典者黜之詔從其言年六
十以上者免試
清理寺觀
永樂元年命禮部清理釋道二教凡歴代以來若漢晉
唐宋金元及本朝洪武十五年以前寺觀有名額者不
必歸併其新創者悉歸併如舊
違禁請度僧編戍
永樂五年正月直隸及浙江諸郡軍民子弟私披剃為
僧赴京冐請度牒者千八百餘人禮部以聞上怒甚曰
皇考之制民年四十以上始聽出家今犯此禁此是不
知有朝廷矣令悉付兵部編軍籍發戍遼東甘肅又嘆
曰朕承遵舊制一不敢忽下尚縱肆如此何况後来此
不可宥且此輩皆民螟螣不可蕃育
私剃遣發輸作
永樂六年六月命禮部移文中外凡軍民子弟僮奴自
削髮為僧者并其父兄送京師發五臺山輸作異日就
北京為民種田及盧龍牧馬寺主僧擅容留者亦發北
京為民種田
榜示僧尼禁
永樂十五年禁僧尼私建庵院上以洪武年間天下寺
院皆已歸併近有不務祖風者仍於僻處私建庵院僧
尼混處屢犯憲章乃命禮部榜示天下俾守清規違者
必誅
僧道服制
永樂十六年上以天下僧道多不通經典而私簮剃敗
辱教門命禮部定通制今後願為僧道者府不過四十
人州不過三十人縣不過二十人限年十四以上二十
以下父母皆允方許陳告有司行鄰里保勘無礙然後
得投寺觀從師受業俟五年後諸經習熟然後赴僧錄
道錄司考試果諳經典始立法名給與度牒不通者罷
還為民若童子與父母不願及有祖父母父母無他子
孫侍養者皆不許出家有年三十四十以上先曾出家
而還俗及亡命黥刺者亦不許出家若寺觀住持不檢
察而容留者罪之仍命禮部諭天下
不崇佛事
宣德四年四月慶夀寺僧志了奏城西故有萬安寺久
廢請化緣於民重作之上諭行在禮部尚書胡濙曰化
緣者巧取誑奪以蠧吾民不可聽
宣德六年五月行在工部尚書吳中言昨山西代州圓
果寺奏本寺是古跡道場為國祝釐之所舊塔損壞乞
役為之上曰卿欲藉此永福乎朕以安民為福其止之
勿勞吾民
宣德六年九月行在戸部言宛平縣民以果園地施崇
國寺請蠲其税上曰民地衣食之資乃以賜僧又求免
税甚無謂令亟以還民
宣德九年十二月有僧自陳欲化緣修寺祝延聖夀者
上斥之既朝罷顧謂侍臣曰人情莫不欲夀古之人君
若商中宗高宗祖甲周文王皆享國綿遠其時豈有僧
道豈有神仙之說秦皇漢武求神仙梁武事佛宋徽宗
好道效驗可見矣世之人終不悟甚可嘆也
復造册查牒法
正統二年行在禮部尚書胡濙等奏洪武間天下僧道
給過度牒者令僧錄司道錄司造册頒行天下寺觀凡
遇僧道即與對册其父兄貫籍告度月日如有不同即
為偽冐迨今年久前令寢廢有忘歿遺留度牒未經銷
繳為他人有者逃匿軍民及囚犯偽造者有盜賣影射
及私自簮剃者姦弊百端真偽莫辨乞自今以後給度
牒者仍造册頒行天下寺觀以防奸詐從之
依欽定額數給度
正統五年進士張諫言僧道之數已有定額近因希求
請給數千百衆奄至京師非寄跡寺觀即潜住民間黃
冠緇衣布滿街市究其所學無益於國而所食悉出於
農且今饑饉之年尤宜痛加裁抑甚者其中亦有犯姦
及為盗賊者耗損民財傷敗風化莫此為甚乞令錦衣
衛五城兵馬司挨查除原隸在京寺觀者仍舊存留其
餘悉令勒回本土如是雖不能遽弭天變而亦可以少
甦民困矣事下禮部議僧道依太宗欽定額數給度其
恃頑潜隐民間者并罪窩家從之
建言黜佛寺
正統十四年禮部聽選知縣單宇言佛本夷教前代事
之俱致禍亂近年以來修盖寺觀徧滿京師男女出家
累千百萬不事耕織蠧食於民所以世風壊而人心惑
也况所費木石銅鐵不可勝計以有用之財為無用之
費請拆其木石改造軍衛銷其銅鐵以備兵仗遣其僧
尼還俗生理庶幾皇風清穆異教不行矣事下所司
罪納賄度僧
景泰三年治僧錄司右善世南浦等納賄度僧之罪時
天下僧童數萬赴京度有詔兩京各度一千名各府四
十名各州三十名縣二十名不必查勘稽留左闡教
清讓等令各僧童拈鬮定數逼取銀萬餘兩事覺命法
司擒治南浦等分授其銀欲為掩護朦朧奏乞將天下
僧童普度以息争訟於是六科給事中十三道御史劾
奏南浦等奸欺四罪禮部奏乞雲南土僧不給度僧錄
司却奏欲給度取利肥已致蒙充許一也戶部奏准令
僧童運米實邊僧童情愿報效僧錄司却奏稱其艱難
致蒙免運二也給事中陳嘉猷奏准依舊制查考各僧
投文應試僧錄司不肯遵依回申並無一僧投文奏蒙
免考三也恐訐出奸弊奏要普度暗要人心四也夫前
次令其運米則云行童艱難今收度乃得銀鉅萬前次
要行查則云無僧今給度則稱一縣有一百餘名八九
十名臣等看得南浦等閭閻小輩無賴奸人曩祝髮以
為僧實逃名而避役不耕不蠶而衣食實四體之不勤
不忠不孝而生存誠三綱之莫究飲酒茹葷全無忌憚
貪財縱欲略不慚惶俱宜擒送法司明正其罪時禮部
尚書胡濙等亦奏各僧官累次進本煩凟其欲普度者
特設計為規利之媒其言爭訟者特欵詞為文奸之術
雖名清净穢濁無倫惟號慈悲貪饕無厭况所收之人
但取銀物或假張作李或稱老為少或縱容軍囚竈站
濫及遊手白丁或人不到而借倩代替或捏虚名而貨
買與人欺君玩法律所難容命法司悉擒治
審覈收度
景泰六年命禮部移文天下今後僧道務要本戶丁多
本人持行修潔不係軍匠鹽灶等籍里老保結呈縣覆
實具申府司類呈該部方許收度如有扶捏詐冐不實
者廵按御史按察司將本人并保送僉書吏一體治罪
仍勘本寺觀原定額數如有不及給與度牒如有數多
不與出給從廵按河南監察御史程亨言也
僧牒賑饑
成化元年命禮部給度牒鬻僧以賑饑民廵撫淮揚都
御史林聰處一萬每名納米一十石南京禮部五千每
名納米十五石其各處僧見在京師者每名納銀五兩
從監察御史焦顯給事中侯祥南京守備官議請也
止度牒濟賑例
成化八年五月總督漕運兼廵撫淮揚左僉都御史張
鵬奏請給僧道空名度牒一萬道鬻米濟荒禮部尚書
鄒幹言成化二年已度僧道一十三萬有竒今未及十
年不宜更啟其端上曰僧道給度不宜太濫且鬻米之
數其得幾何而所損於國者多矣其在官吏監生尚不
可以為常况此輩乎勿許
九月癸巳禮部奏廵撫山東右僉都御史牟俸以山東
旱災奏乞給空名牒十萬度僧道取銀以助賑濟尸部
奏行本部出給緣僧道例必十年一度自天順元年至
成化二年已度一十二萬二千二百餘人今若先期特
度於山東則僧道行童必羣聚其地反為掻擾詔不必
行
禁遊僧
成化十四年命禁約遊僧監察御史陳鼎奏自成化二
年起至十二年共度僧道一十四萬五千餘人而私造
度牒者尚未知其數此輩遊食天下姦盜詐偽靡所不
為使不早為處置大則嘯山林謀為不軌小則興妖言
扇惑人心為患非細今蘇州等處累獲強盗多係僧人
乞敕所司禁約禮部覆奏命通天下禁之
照年例起送給度
成化二十年禮部奏舊例十年一次給度天下僧道今
成化二十二年給度在邇除兩京并鳳陽大龍興寺大
嶽太和山龍虎山僧道至期别議宜令天下有司查勘
本處額設寺觀及見在僧道如額數不足方許起送務
加詳審如例仍令按監察御史嚴督毋得冐濫且令各
處亢陽為虐來年米價必至騰涌若今僧道羣聚於京
恐有意外之虞或暫停止令有司毋輒起送以俟豐年
尤便有旨額數不足者還照年例起送給度不許冐濫
其如所奏禁之
預度賑荒
成化二十年十二月乙夘預度天下僧道六萬人時山
西陜西饑許江浙等處願為僧道者輸粟賑濟給以度
牒已萬人矣尸部言陜西饑尤甚乞再度六萬人各輸
銀十二兩下禮部覆奏僧道十年一度宜以前後所度
七萬准後二十二年該度之數仍令天下有司照數類
送從之七月禮部言成化十二年度過天下僧道一萬
三千三百四人近陜西山西饑荒已預度七萬人銀一
十二兩准作二十二年該度之數視前加至數倍恐各
處僧道行童仍前行來京夤緣囑託乞行沿途關津嚴
加盤詰而在京廵街御史嚴督五城兵馬察捕照如所
奏但不許一槩溷逐
該度年例酌處
成化二十一年禮部奏成化二十二年例該度僧道兩
京神樂觀該度道童計五百十六人近因山西陜西救
荒預度七萬人准作改度之數而兩神樂觀止度一百
六十人數實不足臨期恐難再請而僧道錄司亦稱在
京寺觀俱無田糧銀無所措宜移山陜所遺空牒六千
均之兩京及天下名山兩神樂觀共增以六百五十人
俱免納糧餘皆分與僧道錄司及鳳陽大龍興寺五臺
太和龍虎三茅四大山銀已納觧部未納減作五兩制
可銀未納者俱免之
禮部請行給度僧道七萬定數於天下大率僧不過五
萬人道二萬人如道數不足即補以僧僧道錄官無得
紛擾兩京神樂觀并僧道錄司及天下名山七千八百
人十三布政司共五萬二千人浙江湖廣江西四川山
東河南山西陜西各五千貴州一千雲南二千廣東廣
西福建各三千南直隸共六千九百蘇州七百應天常
州松江鳳陽揚州淮安各五百鎮江徽州寧國廬州安
慶各四百太平池州各三百廣德州二百徐州滁州各
一百五十和州一百北直隸共三千三百順天真定各
五百河間保定永平各四百大名順宣廣各三百五十
隆慶州五十詔可
懲戒張真人
弘治八年禮部會奏内一條懲戒邪慝真人張元慶乃
極刑罪人元吉之子法應流竄冐得襲封世濟其惡穢
德昭彰神人共怒是以上天降罰其龍虎山殿宇焚燬
殆盡請免其來朝以杜請託之路并勘其罪惡實跡及
違制妄造符錄請給道童等情加以重罰仍訪取本族
素有戒行者嗣守其業
停十年一度會
弘治九年禮科給事中彭城等奏舊制僧道各有定額
府不過四十人州不過三十人縣不過二十人槩天下
計之其請給者亦不過三萬六千餘名陛下即位之初
凡左道亂正敗俗傷化之人一切屏斥天下臣民以為
太平盛德之事復見於今日兹者當十年開度之期各
處僧道將復請給臣等查得成化二年給度過僧道十
三萬二千二百餘名成化十二年一萬三千三百餘名
成化二十二年二萬四千五百餘名前此給度又不知
其幾何比之舊額已為十倍况今四方災異流行饑饉
薦至若不預為禁約恐遠近效尤為患非細乞敕該部
查照舊額將十年一度事例特賜停止通行各處廵按
等官清查寺觀見在僧道行童除已度者不必追奪未
度者額外不許存留悉令還俗候正額有缺方許起送
赴部考選給度違者仍照先年充軍事例發遣南京福
建道監察御史洪遠等亦以為言俱下所司知之
五月南京大龍興寺左覺義發直等奏請起送行童給
度禮部勘其啟釁開端故違成命請寘之法上曰僧道
雖額過多但自弘治年來未嘗給度爾等其議處停當
以聞不許仍前過濫禮科給事中屈伸極論之工科都
給事中柴昇亦請勿度僧道俱下其奏於所司禮部議
處給度僧道事宜謂我朝給度舊制甚嚴額數不足則
照缺度補無則止誠以此輩蠶食生民姦偽無所不至
若不痛加裁抑其弊將無紀極弘治年間人民方免兵
革僧道尚少故太祖皇帝有三年一給度之制以後日
漸增多故太祖皇帝改為五年一度天順二年因冐濫
益甚英宗皇帝復改為十年一度皆斟酌多寡因時制
宜初無一定之制况三年所度止三五百人則三十年
不過三五千人五年所度止一萬人則五十年不過十
萬而止使此制常行則額數必不過濫皇上曩因左都
御史馬文升之言停十年一度之例後因本部之請復
有預止來京之禁乃者謂自初元以來未經開度方興
允給之念即有過濫之戒仁義並行雖古之聖帝明王
曷能遠過伏望仍鑒累朝禁約敕旨今次所度名數特
賜裁抑或俯從臣等之請定為經久之計自後或二十
年二十五年一次開度當度之年照例施行庶僧道可
漸復額内之制而百姓不胥為緇黃之歸矣上從之在
京准度八千名南京五千名直隸及各布政司府州縣
原額有缺照數保送來京仍令禮部會官審驗考試非
齎有明文及實能背誦本教經典不准收度有扶同作
弊致冐濫者必罪不宥
命女冠還俗
宣德四年六月順天府真元觀女冠成志賢等九人請
給度牒禮部言太宗皇帝時命尼僧皆還俗今成志賢
等亦宜遣還父母家上命遵先朝令仍嚴女婦出家之
禁
欽依禁革尼僧
嘉靖二十二年六月禮部題稱尼僧本以女流托名戒
行晝掩外門夜閉門戸實為風俗治道之累合行五城
曉諭禁約等因節奉聖旨卿等說的是尼僧庵寺數多
男女混雜有傷風俗依擬禁約欽此又查本年十二月
内節奉聖諭禮部奏將尼姑庵院查毁朕思此輩委傷
風化著盡行拆毁又查得嘉靖十六年三月南京守備
太監潘真等題稱尼姑俱係良家子女敗壞風俗等因
該本部議擬合行彼處五城禁革奉聖旨是欽此俱經
通行欽遵去後但日久人玩前弊復生近訪得尼僧仍
復潛聚京師或私置房屋或投託親知誘引良家婦女
恣肆多端不可枚舉若不申明先年諭旨嚴加禁革則
縱慾導滛傷風敗俗愈甚而不可制除行據五城兵馬指
揮司許榜等各呈稱尼僧真寳等共約三百名及近據
錦衣衛舍餘劉瓚亦奏前事本部看得在京尼僧委的
縱肆奸滛斁傷風化誠為可惡仰惟我皇上臨御以来
敦化立教崇正闢邪天下嚮風固已翕然成俗矣伏見
近日撤除番寺欽奉聖諭爾等遵行弗得黨邪穢正臣
等仰嘆大聖人所為真足以超邁百王垂訓萬世也臣
等恭司邦禮敢不仰贊休德竊照前項尼僧外假清戒
以惑愚民内實滛姦以壞名節節經本部題奉欽依禁
革還俗而依然尚存蔑視無忌真為世道民風之累合
候命下移咨都察院轉行五城廵視衙門嚴加曉諭禁
約責令蓄髮還俗及咨南部禮部并通行南北直隸各
省撫按官一體禁革其私剙尼姑庵院不拘在京在外
未拆毁者通行查出拆毁其有私置房産投託親知誘
引非為者在京聽緝事衙門訪獲究治在外聽撫按官
究查及照舊存尼姑院本為匱乏不給并老髦無歸者
居住今訪得年少尼僧亦有潛匿其間者合并行該城
廵視衙門督令兵馬司清查名口若干貧老者照舊按
插毋行引度以敗風俗年少者随令還俗嫁配及不許
仍前藏匿别處違者許地方并兩隣首告再查有等遊
方僧人等項常在街市沿門持鉢化緣或多係奸細之
徒假以為繇卒未可辨合行五城地方盡行逐去奉聖
旨依擬著實舉行有不遵奉的著緝事衙門廵城御史
訪拏重治欽此
私自簮剃禁約
嘉靖十年閏六月禮部題該監生萬民奏稱天下軍民
逃避差役却乃私自簮剃投入寺院為僧道乞要立法
但有一童私自簮剃全戸連坐等因本部議擬通行緝
事衙門廵視御史轉行該各府州縣嚴加禁約寺觀不
許仍收行童私自簮剃寄名出家逃避差役如有私剙
寺觀庵院即與拆毁入官亦不許與人修齋設醮并奏
青詞燃點天燈等項仍照依近奉敕諭事理僧道除正
額府不過四十名州不過三十名縣不過二十名外其
餘有度牒者化正還俗無度牒查革為民當差仍具化
革過及有無緣繇廵按御史奏報查考等因奉聖旨這
僧尼已有勅諭著行各府州縣化正還俗别著行撫按
官查考具奏餘依擬通行禁約欽此
裁革真人名號
隆慶二年詔革正一真人名號奪其印張氏自東漢建
武中張道陵以修煉符水術起𫝊數世有張魯者即史
稱五斗米賊也號能攝役鬼物愚民神而事之魯之子
元忠即道陵煉丹處設壇授法唐會昌間始賜名真仙
觀宋大忠祥符間王欽若奏改為上清觀元至正中賜
號正一教主真人主領符錄事國朝因令承襲𫝊至嗣
孫張永緒以滛縱聞術益衰永緒死無嗣江西守臣因
言張職名賜印不在典制且復隠稅逃役公行吞噬無
功於世有害於民宜永為裁革禮部覆言請革其封號
止以裔孫張國祥為上清觀提點鑄給提點印上從之
處尼僧寺
嘉靖六年十二月禮部尚書方獻夫等言僧尼道姑有
傷風化欲將見在者發回改嫁以廣生聚年老者量給
養贍依親居住其庵寺拆毁變賣敕賜尊經護勑等項
追奪戒諭勲戚之家不得私度詔悉如其言獻夫復言
皇姑寺係祖宗敕建宜留之以安緝年老無依尼僧道
姑上曰變賣庵寺如議行年老而貧者量給銀贍養各
聽其父兄親黨收之不必處之皇姑寺上復諭獻夫曰
昨霍韜言僧道無度牒者其令有司盡為查革自今永
不開度及私剙寺院庵觀犯者罪無赦會江西提學副
使徐一鳴以拆毁寺院被逮至京獻夫乃與詹事府霍
韜少詹事王綰右僉都御史熊浹上疏乞宥一鳴上不
悦乃盡發其前後章疏下大學士楊一清等票處因降
諭曰尼僧與僧道不同風俗之壊更甚今因尚書桂萼
奏禁約尼僧毁其寺宇已行了旨出之後三四日不知
何人哀奏兩宫皇伯母差人諭朕曰皇姑寺乃孝宗朝
所建似不可毁吾心不安尼僧逐日無處安身皇帝可
遵吾言聖母亦差人諭朕曰聞皇帝有旨著拆毁尼寺
吾甚不安其皇姑寺聞是孝宗時所建且其中佛像多
若毁之恐不可尼僧逐出也無處安身可不必拆朕謹
聽訖未對意以為必是愚頑小人進以禍福之言故兩
宫皇太后一時𫝊諭随即令回奏伯母云適奉慈諭以
奉禁治尼僧事宜欲將皇姑寺留下以稱伯考建造之
意姪敢不將順但尼僧有傷治化且於伊教有玷况此
寺雖有皇伯考賜與勅建原非我皇伯考聖意所為不
過請乞之耳今已令查處伏請聖慈鑒之安心勿慮而
又差人回奏聖母同前次日該朝聖母又諭朕云昨說
拆寺一事恐不可動其中佛像作何處置况昭聖皇太
后有諭皇帝何不從之吾今也要建一座寺或將此寺
與我亦好朕聞即面奏曰近日因禮部臣奏要禁僧尼
寺己從其請兩宫尊諭子敢不奉行但尼僧甚壞風俗
若不先將皇姑寺首毁之餘難禁約伏望聖母勿聽非
人之言禍與福惟天降之惟人所召豈釋道所能干乎
有一等愚人深信故以惑奏子亦聞之兩宫慈訓皇帝
不遵是為不孝反依外臣之言惟聖母察之聖母云随
皇帝與大臣議行朕退思兩宫尊意只是恐致灾也此
寺中多皇親内官供給信施而禮部必有請告之者今
方獻夫等論救徐一鳴言不罪之請查究黎鑑其一鳴
係提調學較之官無人指理此等事乃擅將古建寺觀
溷同拆毁笞逐僧道是見為擾害地方廵按坐視回護
不得不言又江西比之京師孰重輕京師根本之地江
西寺觀以一鳴拆之為當京師反縱而回護卿等加詳
票旨來一清等奏獻夫等疏詞前後矛盾皇上責之甚
當但皇姑寺既建自先朝如聖母堅欲留之則姑從而
命將禮部本權且如擬存留以全人子承顔順志之意
似亦無害上報曰禮部本只管批出庶見崇正之意假
四五日間再有諭及見𫝊旨留之亦未遲也已而上復
諭曰前日卿言皇姑寺今日皇伯母又差人諭朕留之
朕回奏云既尊訓兩頒宜即順命但懲惡須去本庶免
後患今遵慈訓將此寺房留與無歸尼僧暫住止著終
身不許復引此類其我祖宗時所賜勅額追回只可如
此伏惟尊鑒蒙允曰若有他安身之地足矣朕併奏聞
聖母諭卿知一清等言聖裁允當臣等即當奉行乃擬
旨以上上報曰得卿議來旨草深合朕意於朕既不違
親又以見崇正闢邪之意一舉而兩得朕又將此寺額
名之意併告卿知夫順天保明者是我朝國號言之僧
尼之祖能順聖祖奉天開極建國垂統惟皇上命之何
待後日以一妖尼能保大明也哉又云皇姑者尤不好
聽言我皇家之姑也當時原非祖宗本意盖被羣小𫝊
說之耳故此寺云勅賜既是官建何不云勅建於此便
可見非我祖宗本意也故朕深嫉之
教坊備考
放例
放教坊樂工
宣德十年三月教坊司樂工三千八百餘人先是勅行
在禮部曰兩京教坊司樂工過多虚費月糧何益於事
其擇堪承應者量留應用凡老病不堪者悉發為民至
是行在禮部具數以聞悉放之
禮部志稿卷八十九
