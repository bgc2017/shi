禮部志稿卷十三
明余汝楫編
儀制司職掌
耕耤西苑耕歛附
皇祖重農元年仲春即行耕田禮列聖相承皆遵用
焉至肅皇復行西苑耕歛之禮立帝社稷壇以春秋
祈報禮加詳已今西苑禮不行
洪武二年定皇帝祀先農畢太常卿奏請詣耕耤位皇
帝至位南向立三公以下及應從耕者各就耕位戶部
尚書北面進耒耜太常卿導引皇帝秉耒三推戶部尚
書跪受耒太常卿奏請復位南面坐三公五推尚書九
推各退就位太常卿奏禮畢太常卿導引皇帝還大次
應天府尹及上元江寧兩縣令率庶人終畆是日宴勞
百官耆宿於壇所
永樂間續定凡祭先農畢駕至耕田所戶部尚書捧
鞭跪進教坊司官率其屬作樂隨駕行三推禮畢駕至
儀門陞座樂作觀三公九卿耕訖教坊司承應用大樂
百戲畢跪奏致語駕至殿内陞座進湯進膳俱用樂畢
順天府官率耆老人等謝恩樂作禮畢樂止次百官行
禮樂作禮畢樂止賜百官酒飯百官復入班行禮樂作
禮畢樂止尚膳官進膳樂作進訖樂止百官入席教坊
司官奏一奏本太初之曲進酒樂作進訖樂止進膳樂
作進訖樂止教坊司官跪奏進湯樂作徹湯樂止二奏
仰大明之曲進酒進膳進湯如前儀三奏民初生之曲
進酒進膳進湯如前儀徹御案畢樂止百官復入班行
禮樂作禮畢樂止鴻臚寺官奏禮畢駕還
嘉靖九年續定每歲仲春上戊祭社稷及先農先二
日早順天府官以耒耜及穜稑種進呈少頃内官捧耒
耜及種稑種授順天府官捧由午門左門出置綵輿中
鼓樂送至耤田所至日祭社稷畢昧爽上具翼善冠黃
袍御奉天門太常寺官奏請詣先農壇上陞輦鹵簿導
從詣壇所具服殿更衣致祭(儀具祠祭司)祭畢上還具服殿
更翼善冠黃袍少憩百官易便服訖太常卿入奏請詣
耕耤位導駕官同太常卿導引上至耕耤位南向立三
公以下從耕者各就耕位戸部尚書北向跪進耒耜順
天府官北向跪進鞭導駕官同太常卿導引教坊司官
率屬作樂歌舞左右贊相上秉耒三推訖戶部尚書跪
受耒耜順天府官跪受鞭太常卿奏請復位順天府尹
捧青箱隨以種播而覆之上御觀耕臺觀三公五推尚
書九卿九推訖太常卿奏耕畢從耕官各就班導駕官
同太常卿導引上詣齋宫鴻臚寺官俟上陞座奏從耕
陪祭官叩頭奏順天府縣官老人叩頭訖順天府率庶
人終畆鴻臚寺官贊入班百官序列定致詞云親耕既
成禮當慶賀贊五拜三叩頭禮畢賜百官酒飯鴻臚寺
官承旨贊入班百官行一拜三叩頭禮訖尚膳監進膳
三品以上官各就殿臺四品以下官臺下御路傍東西
相向各賜坐并宴勞耆宿于壇傍教坊司承應用大樂
隊舞村田樂雜戲跪奏致語進酒進湯進膳及百官行
禮俱奏樂如常儀宴畢鴻臚寺官贊入班百官行一拜
三叩頭禮訖駕興還宫
隆慶二年耕耤儀同先期一日預告奉先殿是日還宫
仍詣奉先殿及弘希神霄等殿參謁
弘治元年奏准順天府率兩縣官耆老謝恩之後引上
中下等農夫各十人穿着本等衣鞋各執農家器具朝
見叩頭令其終畆畢人賜布一疋
嘉靖九年令以耤田舊地六頃三十五畆九分六釐五
毫撥與壇丁耕種歲出黍稷稻梁芹韭等項餘地四頃
八十七畆六分二釐九毫除建神祇壇外其餘九十四
畆二分五釐六絲四忽亦撥與壇丁耕種上納子粒俱
輸於南郊神廪以供大祭等項粢盛十年戶部題准耤
田五糓種子每畆合用一斗本部發銀行順天府收買
送用以後年分于收穫數内照地存留備用合用農器
犂四張□四張鍬十把鋤十把&KR3198;十把扒十把扠十把
䥥刀十把掃箒十把蓑笠十副磟碡四箇大小麻繩共
一百條筐擔十副禮部發銀順天府買造每地一頃合
用耕牛四隻禮部發銀順天府收買每日草料行裏牛
房照數放支責付耕夫餵養每地一頃用夫十名行順
天府於宛大二縣取用俱免本身差役仍行太倉每名
支口糧五斗
西苑耕歛
嘉靖十年上命墾西苑内隙地為田諭禮工二部建帝
社帝稷壇每歲仲春秋行祈報禮(儀注見祠祭司)于壇東北建
殿曰無逸亭曰豳風又建亭曰省耕曰省歛每歲耕穫
上親臨觀以重農事置倉曰恒裕貯田之所入以供祀
事
視學
皇祖視學祭先師不設牲不奏樂憲宗始用牲樂孝
宗加幣與太牢世宗以正先師稱號載視學復增設
啓聖公祠禮更有加云
洪武十五年定前期一日有司灑掃殿堂設御幄于
大成門東上南向設御座于彛倫堂至日學官率諸生
迎駕于成賢街左駕至學官及諸生俯伏叩頭興駕入
&KR0905;星門止于大成門外上入御幄禮官入奏請具皮弁
服次請行禮導引官導上出御幄就御位百官各就位
導引官導上詣盥洗位搢圭盥帨出圭詣酒尊所酌酒
詣先師神位前再拜百官皆再拜搢圭執事官跪進爵
上獻爵授執事官奠于神位前出圭再拜百官皆再拜
四配十哲兩廡分獻如常儀導引官導上入御幄易常
服陞輿詣學學官率諸生先列于堂下東西上至彛倫
堂陞御座贊唱學官諸生行禮五拜叩頭東西序立于
堂下三品以上及侍從官以次入堂東西序立贊進講
祭酒司業博士助教四人以次陞堂由西門入至堂中
贊舉經案于御前禮部官奏請授經于講官祭酒跪受
賜講官坐乃以經置講案叩頭就西南隅設几榻坐講
賜大臣翰林儒臣坐皆叩頭序坐于東西諸生圜立以
聽講畢祭酒叩頭退就本位司業博士助教各以次進
講畢出堂門復位贊唱有制學官諸生列班俱北面跪
聽宣諭五拜叩頭禮畢學官率諸生出成賢街跪俟駕
還明日祭酒率學官上表謝恩
成化元年續定前期一日太常寺備祭儀設大成樂
器于殿上列樂舞生于階下之東西國子監灑掃殿室
内外錦衣衛設御幄于大成門之東上南向設御座于
彛倫堂正中鴻臚寺設經案于堂内之左設講案于堂
内之西南至日置經于經案錦衣衛設鹵簿駕教坊司
設大樂俱于午門外是日早百官免朝先詣國子監門
外迎駕分獻陪祀官先詣國子監具祭服伺候行禮駕
從東長安門出鹵簿大樂以次前導樂設而不作太常
寺先陳設祭儀於各神位前設酒尊爵如常儀執事設
上拜位於先師神位前正中是日學官率諸生迎上至
大成門外入御幄禮官入奏請具服上具皮弁服訖奏
請行禮導引官導上出御幄中道詣大成殿陛上典儀
唱執事官各司其事執事官各先斟酒于爵候導上至
拜位贊就位百官亦各就拜位四配十哲分獻官各詣殿
東西階下兩廡分獻官各詣廡前俱北向立贊迎神樂
作樂止奏上鞠躬拜興拜興平身通贊百官行禮同奏
搢圭上搢圭執事官跪進爵樂作上受爵獻畢復授執
事官奠于神位前樂止奏出圭上出圭四配十哲兩廡
分獻官以次詣神位前奠爵訖仍以次出殿門外東西
向立典儀唱送神樂作樂止奏上鞠躬拜興拜興平身
通贊陪祀官行禮同導引官導上由中道出分獻官以
次退上入御幄易常服訖禮官入奏請幸彛倫堂上升
輿禮官前導由&KR0905;星門出從太學門入諸生先分列于
堂下東西學官列于諸生前駕至學官諸生跪伺駕過
然後起仍前序立百官分列堂外稍上左右侍立上至
彛倫堂升御座贊學官諸生行五拜叩頭禮武官都督
以上文官三品以上及翰林院學士升堂執事官各以
次序立贊進講祭酒司業以次升堂由東西小門入至
堂中執事官舉案于御前禮官奏請授經于講官祭酒
跪受經受畢上賜講官坐祭酒乃以經置講案叩頭就
西南几榻坐講上賜武官都督以上文官三品以上及
翰林院學士坐皆叩頭序坐于東西諸生圜立于外以
聽祭酒講畢叩頭退就本位司業進講如儀畢出堂門
復位贊有制學官諸生列班俱北面跪聽宣諭畢贊行
五拜叩頭禮畢學官諸生以次退先從東西小門出列
于成賢街之右伺候尚膳監進茶御前上命光禄寺賜
各官茶畢各官退列于堂門外叩頭東西序立上起升
輿由太學門出升輦鹵簿大樂前導樂作駕出太學門
學官諸生伺駕至跪叩頭退百官常服先詣午門外伺
候駕還鹵簿大樂止于午門外上御奉天門鳴鞭百官
常服行慶賀禮鴻臚寺致詞云恭惟皇上敬禮先師親
臨太學增光前烈丕闡鴻猷臣等欣逢盛事禮當慶賀
行禮畢鳴鞭駕興還宫百官退明日國子監祭酒率學
官諸生上表謝恩上具皮弁服御奉天殿錦衣衛設丹
陛駕百官朝服侍班行禮畢上易服御奉天門禮部引
奏賜祭酒司業學官及三氏子孫衣服諸生鈔錠畢駕
還是日上御奉天門賜宴武官都督以上文官三品以
上翰林院學士及祭酒司業學官三氏子孫與宴又明
日祭酒司業率學官諸生謝恩上賜勑勉勵師生祭酒
捧出師生迎導至太學開讀行禮如常儀再明日祭酒
司業率學官諸生復謝恩
弘治元年定先期致齋一日奠加幣牲用太牢改分
獻官為分奠官拜位列于陪祭官之前樂仍設而不作
餘如成化間儀
嘉靖元年續定駕將至陪祀官武官自都督以上文
官三品以上翰林院官七品以上同國子監官具祭服
伺候行禮駕至&KR0905;星門外即降輦步入御幄易常服祭
畢仍自御幄步出&KR0905;星門外升輦次日襲封衍聖公率
三氏子孫國子監祭酒率學官諸生上表謝恩是日賜
三氏子孫衍聖公等及祭酒司業宴子禮部命本部
尚書待餘如成化間儀十二年以先師祀典既正再
視學命大臣一員致奠啓聖公祠餘如元年儀樂章
視學還導駕奏御鑾歌神歡之曲臣聞古帝王受天命
統四方宵衣旰食治道章心一誠敬感昊蒼龍翔鶴舞
神心樂康臣民讃時皇萬歲無彊駕至奉天門升座奏
萬歲樂朝天子之曲與朝賀同還宫奏萬歲樂與前同
萬歷四年續定駕至&KR0905;星門外降輦禮部官吉服導
上入御幄禮部奏請具服上具皮弁服訖禮部官奏請
行禮上出御幄太常寺官導上由大成門中道入盥洗
詣廟中與嘉靖元年儀稍異餘俱同前儀次日方行慶
賀禮襲封衍聖公率三氏子孫祭酒司業率學官諸生
各上表謝恩先期設表案于皇極殿簷下東王門外至
日早錦衣衛設鹵簿駕百官朝服侍班上具皮弁服御
中極殿禮部官及各執事官行禮如常儀鴻臚寺官奏
請升殿導駕官前導樂作升殿樂止鳴鞭傳贊排班班
齊鴻臚寺官致詞百官行慶賀禮樂作五拜三叩頭訖
樂止分班侍立序班引衍聖公三氏等族人國子監師
生過中贊鞠躬樂作四拜興平身樂止贊進表樂作執
事官舉案由東王門入至簾前置定樂止贊宣表目鴻
臚寺堂上官一員隨禮部堂上官捧表目過中内贊贊
跪外贊亦贊跪進表官俱跪宣畢贊俯伏樂作興平身
傳贊同樂止執事官舉案過東邊贊鞠躬樂作進表官
俱四拜興平身樂止各入本班立鴻臚寺官奏禮畢鳴
鞭百官退出仍于皇極門朝服侍立上易常服御門鴻
臚寺官傳奏事起案執事官舉案置御路中序班引襲
封衍聖公等官并族人及國子監祭酒等官諸生上御
路贊跪禮部官奏請頒賞承旨訖贊叩頭衍聖公并祭
酒等叩頭起執事官舉案過東邊鴻臚官奏事畢鳴鞭
上興還宫百官退是日免宴後二日儀俱同前
成化元年令取三氏子孫赴京觀禮又命衍聖公分獻
嘉靖十二年題准衍聖公及顔孟二博士禮部先期差
行人前去行取及另取孔氏老成族人五人顔孟族人
各二人一同馳驛赴京迎駕陪祀前期八日内閣及執
事官赴國子監習儀至日習禮公侯伯俱迎駕聽講觀
禮跪受宣諭班列于學官之次各衙門辦事監生俱取
回迎駕聽講觀禮
大射
古之射禮有五國朝次第行之詔成均博士弟子及
郡縣庠序之士皆使習射以俟貢舉而凡遇郊廟之
祭先期命文武官執事行大射之禮其儀具後
洪武三年定前期戒射定耦選執事充司正副司正
司射司射器請射舉爵收矢執旗樹鵠陳設如儀是日
執事者入就位請射者引主射正官及各官員子弟士
民俊秀者各就品位司射器者以弓矢置于各正官及
司射前請射者詣正官前圓揖畢引詣司射器前授弓
矢畢引復本位司正執算入立于中後請射者詣司射
前曰請誘射引司射二人耦進各以三矢搢于腰帶之
右以一矢挾于二指之間推年齒相讓年長者為上射
年幼者為下射上射先進詣射位向鵠正立發矢司正
書中投算置于中或副司正書中舉旗者舉旗如式上
射射畢退立于傍讓下射者詣位發矢書中舉旗如前
請射者俱引復位收矢者收矢復于射者司正取所中
算請射者次請士民俊秀射次請官員子弟射次請品
卑至高品者射其就射位發矢取算書中舉旗收矢復
位皆如式俱畢司正副司正各持算白中于主射正官
舉爵者酌酒授中者如式飲訖請射請屬官以下仍捧
弓矢納于司射器還詣主射正官前揖而退
射器及執事官
工部制虎中鹿中及諸侯卿大夫射侯等器其儀按周
禮大司馬之職王大射則合諸侯之耦其屬有射人掌
張三侯司弓矢掌六弓八矢之法服不氏賞贊張侯以
旌居乏而待獲古大司馬今兵部之職也今以兵部掌
之其射鵠有七虎鵠五采天子射用之熊鵠五采皇太
子射用之豹鵠五采親王射用之豹鵠四采一品二品
文武官射用之糝鵠三采三品至五品文武官射用之
孤鵠二采六品至九品文武官射用之布鵠無采文武
官子弟及士民俊秀射用之乏又名容凡射時置于鵠
右執旗及待獲者以蔽身設幅并韋當射時置于前以
齊矢設射中五皮樹中天子大射用之閭中天子宴射
用之虎中皇太子親王射通用之兕中一品至五品文
武官用之鹿中六品至九品及文武官子弟士民俊秀
通用之
其職事設司正官二員掌騐射者品級尊卑人力強弱
而定耦其中否則書于算兵部官掌之司射二員掌先
以強弓射鵠誘射以鼔衆氣以武職官充之司射器官
二員掌辦弓力強弱分為三䓁驗人力強弱而授之工
部官職之舉爵者二員掌以馬潼授中者飲光禄寺官
職之請射者四員掌定耦射射畢再請某耦射每鵠用
二人侍儀司職之待獲者掌矢納于司射器者以各隸
僕供其役執旗者六人掌于容後執五色旗如射者中
的舉紅旗應之中采舉采旗應之偏西舉白旗偏東舉
青旗過于鵠舉黃旗不及鵠舉黑旗以軍士二人掌之
設引禮二人掌引文武官進退命侍儀司舍人職
策士
凡士之舉于禮部者國初以三月朔日御殿而親試
之謂之殿試後率以三月十五日間以他事更日讀
卷傳臚等儀具列于後
殿試儀
先期一日鴻臚寺官設策題案于殿之東光禄寺偹設
桌于兩廡至日早禮部官引貢士入至皇極殿丹墀内
東西北向序立文武百官各具公服侍立如常儀鴻臚
寺官請陞殿上常服御皇極殿鳴鞭文武百官行叩頭
禮侍班執事官舉策題案于殿中内侍官以策題付禮
部官置于案上鴻臚寺官引貢士就拜位執事官舉策
題案由左階降置御道中贊貢士行五拜三叩頭禮各
分東西侍立執事官隨舉策題案于丹墀東鴻臚寺官
奏禮畢鳴鞭駕興文武百官退軍校舉試桌列于丹墀
東西北向置定禮部官散題貢士仍列班跪受叩頭就
試是日如遇天雨或大風試桌即移設于兩廡
讀卷儀
殿試後二日早常朝畢駕詣文華殿免日講不用侍班
侍衛等項讀卷官各執卷隨至文華門外候上陞座傳
讀卷官進各官趨至丹陛行叩頭禮入殿内東西序立
傳讀卷官讀卷居首者至御前跪展卷郎讀畢司禮監
官接卷置御案本官叩頭興復班其各讀卷官以次進
讀如儀讀三卷後臨時候旨再讀幾卷如奉旨免讀各
官即執卷同至御前跪司禮監官以次接卷俱置御案
各官叩頭興復班傳各官退各讀卷官出至丹陛行叩
頭禮畢即出至文華門外候上將試卷裁定御批第一
甲第一名第一甲第二名第一甲第三名畢其餘各卷
發出内閣官領收上回宫是日各讀卷官先將第二甲
第一名以下拆卷填寫黃榜
傳臚儀
先期一日設黃榜案于中極殿内稍東至期文武百官
各具朝服伺候行禮是日早鼓未鳴先開左掖門放讀
卷及提調并執事官進入中極殿門外候上具皮弁服
陞座各官入行叩頭禮畢進入殿内供事讀卷官拆第
一卷奏第一甲第一名某人拆第二卷奏第一甲第二
名某人拆第三卷奏第一甲第三名某人填寫黃榜訖
尚寳司官用寳完備起鼓執事官整束黃榜翰林院官
捧出皇極殿伺候其餘讀卷提調等官俱先退出鴻臚
寺官贊執事官行五拜三叩頭禮畢奏請陞殿導上陞
座作堂下樂鳴鞭執事官舉案至簾前置定翰林院官
捧榜授禮部官接置于案執事官引貢士入拜位贊四
拜傳制官跪奏傳制俯伏興由殿左門出至丹陛東立
西向執事官舉榜案至丹墀御道中置定傳制官稱有
制鳴贊贊跪制曰某年三月十五日策試天下貢士第
一甲賜進士及第第二甲賜進士出身第三甲賜同進
士出身第一甲第一名某人第一甲第二名某人第一
甲第三名某人第二甲某人等若千名第三甲某人等
若干名傳訖贊俯伏興贊四拜畢進士分東西侍立執
事官舉案由皇極門左門出進士隨出觀榜鳴贊贊排
班文武百官入班致詞于丹陛中跪致詞曰天開文運
賢俊登庸禮當慶賀贊五拜三叩頭禮畢鳴鞭駕興
狀元率諸進士上表謝恩儀
先期一日鴻臚寺官設表案於皇極殿門之東至日早
錦衣衛設鹵簿駕鴻臚寺官引狀元捧表置于案退立
丹墀御道稍東其諸進士以次序立上具皮弁服御中
極殿執事官行叩頭禮畢鴻臚寺官奏請陞殿導駕官
前導上陞座作堂下樂鳴鞭文武百官各具朝服行禮
侍班如常儀鴻臚寺官引狀元及進士入班贊四拜贊
進表鴻臚寺官舉表案置于殿中贊宣表目禮部官跪
宣表目訖俯伏興徹案狀元及進士又四拜禮畢鳴鞭
駕興
親蠶
國初無親蠶禮肅皇帝始勑禮部以每歲季春皇后
親蠶于北郊後改于西苑未久即罷
嘉靖九年定先期欽天監擇日以聞順天府具蠶母
名數奏送蠶室内工部具鈎箔筐架及一應養蠶物件
給送蠶母順天府將蠶種及鈎筐一副進呈訖捧自西
華門出置綵輿中鼓樂送至蠶室蠶母浴種伺蠶生先
飼以待先一日蠶宫令丞設皇后採桑位于採桑臺東
向執鈎筐者位于稍東設公主及内命婦位于皇后位
東設外命婦位于採桑臺東階之下南北向以西為上
至日四更宿衛陳兵衛女樂工備樂司設監備儀仗及
重翟車蠶宫令備鈎筐俱候于西華門外内執事女樂
生并司贊六尚女官等皆乘車先至壇内候將明内侍
詣坤寧宫奏請皇后詣先蠶壇所皇后服常服導引女
宫導皇后出宫門乘肩輿侍衛警蹕如常儀公主及内
命婦應入壇者各服其服以從至西華門内侍奏請降
輿陞重翟車兵衛儀仗女樂前導女官捧鈎筐行于車
前皇后至具服殿少憩易禮服祭先蠶(儀具祠祭司)祭畢更
常服司賓引外命婦先詣採桑臺位南北向女侍執鈎
筐者各隨于後尚儀入奏請詣採桑位導引女官導皇
后至採桑位東向公主以下各就位南北向執鈎者跪
進鈎執筐者跪進筐受桑皇后採桑三條還至壇南儀
門坐觀命婦採桑三公命婦以次取鈎採桑五條列侯
九卿命婦以次採桑九條採訖各以筐授女侍司賓引
内命婦一人詣蠶室尚功帥執鈎筐者從尚功以桑授
蠶母蠶母受桑縷切之以授内命婦内食婦食蠶洒一
箔訖司賓引内命婦還尚儀前奏採桑禮畢皇后還具
服殿侯陞座尚儀奏司賓率蠶母等行叩頭禮訖司贊
唱班齊外命婦序列定贊四拜畢賜命婦宴于殿内外
并賜蠶母酒食于採桑臺傍公主及内命婦殿内序坐
外命婦從採桑者及文武二品以上命婦于殿堂上三
品以下于臺下各序坐尚食進膳司賓引公主及内命
婦各就坐教坊司女樂奏樂進酒及進膳進湯如儀宴
畢徹案公主以下及外命婦各就班司贊贊四拜尚儀
跪奏禮畢皇后興還宫導從如前
親蠶壇築于安定門外皇后率公主及内外命婦躬往
採桑而擇内西苑隙地蓋造織堂以終蠶事十年以出
入不便改築壇于西苑壇高二尺六寸四出陛廣六尺
四寸甃以磚石又為瘞坎于壇右方深取足容物東為
採桑臺方一丈四寸高二尺四寸三出陛鋪甃如壇制
臺左右樹以桑壇東為具服殿三間前為間一座俱南
向西為神庫神厨各三間右宰牲亭一座壇之北為蠶
室五間南向前為門三座高廣有差左右為廂房各五
間之後為從室各十間以居蠶婦設蠶公署于宫左偏
置蠶宫令一員丞二員擇内臣謹恪者為之以督蠶桑
等務
禮部志稿卷十三
