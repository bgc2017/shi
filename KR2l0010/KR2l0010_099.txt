禮部志稿卷九十九
明俞汝楫編
詔條備考
登極恩詔
嘉靖改元恩詔例(節錄五條)
以明年為嘉靖元年大赦天下與民更始
一王府冊封朝廷大禮今後該部務照舊例一年一次
舉行
一各王府應得禄米有缺少者各處巡撫都御史督率
所屬查催完納
一各處郡王將軍府子女有應請名請封選婚者本府
即與保勘奏請承奉長史等官不許刁蹬其有年已長
成未曾婚配貧難無力者所在官司量為助給
一各處郡王將軍中尉有因事革减禄米者除毆殺人
命敗倫傷化外其餘自詔書到日為始俱照舊支給儀
賓有因成婚年遠不曾赴京謝恩參奏者悉皆宥免
癸未敕諭禮部朕即位之初重念守邊官軍勤勞宜加
賞賚自遼東至甘肅緣邊一帶官軍每人賞銀二兩差
給事中御史分投前去會同鎮巡等官取助勘數公同
唱名給散不許頭目人等總領侵欺恁禮部便會同兵
部查覈見在各邊官軍實數還會同戶部查詔書于内
庫抄没銀兩内關運支給如敕奉行既而查覈遼東薊
州宣府大同山西陜西寧夏延綏甘肅諸鎮官軍共三
十七萬一千九百六員名給賞銀七十四萬三千八百
一十二兩
頒在京恩詔
隆慶元年以登極敕諭文武羣臣軍民人等曰朕恭膺
天命嗣承大寳已推覃恩及宇内顧惟在京文武羣臣
軍民人等昔奉我先帝今事朕躬效勞尤多宜加特賚
乃分别等第給賞公侯駙馬伯每員紵絲四表裏文官
一品至九品各給與應得誥命内先已給領者進應得
勲階一等如品同而職銜不同照見任改給署職者與
實授試御史試中書實授庶吉士候授官之日各補給
其有願移封者聽若先已移封今給與本等誥敕雜職
員絹二疋武官一品二品每員紵絲三表裏三品二表
裏四品一表裏五品六品紵絲一疋署鎮撫百戶各絹
二疋優給優養官一品二品銀五兩三品四兩四品五
品三兩以下優養軍官母妻女每口銀二兩將軍旗校
力士軍匠馴象養馬及操備等項旗軍勇士并京營家
丁修理山陵官軍各銀二兩紀錄旗校力士幼軍各一
兩歴事監生辦事官吏知印承差等各减免月日史館
官禮部儒士順天府學四夷館譯字生錦衣衛聽差營
操舍人欽天監天文生太常寺樂舞生太醫院醫士武
學官生陰陽生醫生坊廂里老各衙門民匠及厨子樂
工各賞絹布有差
頒臣民恩詔
隆慶元年詔内欵開(非關本部者不錄)
一郊社等禮及祔葬祔享遵奉遺詔各稽祖宗舊典斟
酌改正禮部會官查議舊禮某項當復新禮某項當罷
某禮當行於某處某禮當舉於某時并陵葬廟享當祔
之正逐一開具奏請
一自正德十六年四月以後至嘉靖四十五年十二月
以前建言得罪諸臣遵奉遺詔存者召用殁者䘏錄吏
禮兵部作速查開職名議擬具奏
一方士人等遵奉遺詔查照情罪各正刑章王金陶倣
申世文劉文彬高守中陶世恩妄進藥物致損聖躬着
錦衣衛挐送法司從重究問唐秩章冕等各以符法濫
叨恩賞着押發原籍為民書造局真人府官道禮部查
係在京宫觀取用者發還原宫觀係在外龍虎等山取
來者遣回本處焚修其所受太常寺官職及真人高士
名號盡行革去
一齋醮工作遵奉遺詔悉皆停止其原建齋醮之所今
應作何處置禮部逐一查議題請工部料價并竹木等
兩京内府各衙門段疋器皿香蠟柴炭匠役等光禄寺
品物酒飰等但有因齋醮工作加派者該部通行查奏
停革
一内府各衙門供應錢糧朕加意節省用自有餘該部
務查照弘治年間及嘉靖初年舊額酌量徵派其以後
年分加添者盡行革除將革過數目奏知仍造冊送科
備照如各衙門假以缺少為繇行文加派及該部阿奉
准准行者科道官即時參奏治以重罪
一犯罪發高墻宗室除叛逆及内亂強盗人命不宥外
其情罪有可矜疑及身故而下妻妾無依者撫按衙門
查明原犯情繇開具奏請
一近年病故大臣有應得䘏典而未得亦有不應得而
得者科道官舉奏定奪
一凡慶賀謝恩等䟽非舊所有者俱各停免其一應題
奏亦要明白簡直不許以繁詞及鄙䙝之言瀆擾
萬歷元年詔内欵開(非關本部不錄)
一宗室節年因事减革禄米者除敗倫傷化姦盗人命
重情外其餘詔書到日全革者准支三分减去一分二
分者准全支以資飬贍
一宗室子女奏請名封選婚者近年每以過期參駁停
閣或因錯誤行查立案積久多致失所今後應奏請者
該府即與保勘具奏承奉長史等官不許抑勒致令失
期共自隆慶六年六月初十日以前各王府有曾經奏
報請名請封及奉有勘合選婚各過期者并節因錯誤
行查復回到部者該部一體勘無違礙即與題覆施行
一鳳陽高墻庶人已故所遺子孫妻妾無罪拘繫未及
放回者撫按官即與查明奏請釋放其節年越關赴京
遞回拘禁問宅者一體分别原犯情繇具奏定奪
一自嘉靖四十五年十二月以後至隆慶六年五月以
前建言罪廢諸臣吏部備查中間如果情非挾私才力
堪用者擬議具奏起用其以言事及各衙門官因公事
住俸罰俸者即與開支降俸者與復原俸
一先年加派光禄寺厨料銀兩已經戶部議改濟邊今
雖急用但前項錢糧原係額外豈可重累小民詔書到
日除已徵在官者仍解部外以後年分悉行停止不許
朦朧派徵
一鰥寡孤獨及篤廢殘疾之人有司依例存恤弗令失
所見在養濟院者各給米三斗布二疋肉二斤其在京
各色人匠陰陽醫士厨役等項年七十以上悉皆放免
應僉補者照舊僉補内外各衛所軍人年六十以上果
有疾病不能應役聽其依親仍行原籍勾丁補役為事
發邊遠終身充軍充吏及充繕夫逓運所夫年七十以
上及有篤疾者悉放回為民
一各處儒學生員有食糧年深挨貢不前者遂成終棄
今計於額貢之外順天府應天府每學各添貢二名在
外府州縣學各添貢一名俱於年深廩膳數内挨次考
選以示䟽通止行一年後不為例其有年老不能待貢
願告冠帶給與
一武官誥敕朝廷所以報功礪世近年所司刁掯以致
各官不敢續黃兵部便行文天下軍衛衙門逐一清查
果有年久未續者許本衛所保勘明白准與續黃以後
襲替必須親齎誥敕與黃選查對相同方准選授
一朝廷政事得失天下軍民利病許諸人直言無隱
上徽號恩詔
頒内外臣民
萬歷元年上兩宫徽號詔内欵開(非關本部不錄)
一親王生母封為繼妃郡王生母封為次妃舊例止於
請敕知會不給誥命今自隆慶六年七月以前凡親郡
王生母已受封者俱准特給誥命又親王庶子受封後
其生母例封夫人將軍中尉受封後其生母例封淑恭
宜安人者果年踰七十其子孝行著聞亦許奏勘無礙
特給誥命後皆不為例
一親郡王之子有年幼未及請封其奉敕管理府事者
果能保護盡心翊贊有道迄王受封不虧令名許本生
及撫按官奏聞降敇旌奬
一宗室有名位者年七十以上各賜米十石絹十疋凡
一應禮儀或衰病不能自行許其子代行以示優老之
意其為庶人者量給三分之一
一兩京文職官員未及三年考滿者俱與應得誥命如
品同而職銜不同照見任改給署職者與實授有願移
封者聽若先已移封今給與本等誥敕
一文官五品以上以禮致仕者各進本品階一級其二
品以上大臣年及八十者有司備綵帛羊酒問勞九十
以上者具奏遣使存問
一各王府官有年老願致仕者進散官一階其歴俸三
年以上父母見存該授封者給與應得誥敕不為例
一天下儒學生員有因親老無人侍養願告侍親者聽
親終仍許復學其在學累舉不第年五十以上者許告
衣巾終身有德行著聞者給與冠帶榮身
一山林隱逸之士如有懷才抱德卓然可為時用及武
略出衆膽力過人可備將帥之選者該撫按官具實奏
聞該部再加覈勘酌量錄用
一天下祀典神祗有司務在誠敬奉祀壇廟損壞即宜
修理各處名賢墳墓禁民採樵以昭尊崇之典
一革除間被罪諸臣忠於所事甘蹈刑戮有死無二皆
我太祖高皇帝所儲養忠臣義士我成祖文皇帝當時
亦有練子寧若在朕猶當用之之語是諸臣罪雖不赦
心實可原朕今仰遵我聖祖遺意褒表忠魂激勵臣節
詔書到日各地方有司官查諸臣生長鄉邑或特為建
祠或即祔本處名賢忠節祠歲時以禮致祭其墳墓苗
裔倘有存厚加䘏錄
一孝順節義乃風化所關近來有司官皆視為末務往
往有窮鄉僻邑終身湮没無聞者而富勢有力之家小
有一行即為之文餙張大其事或其子孫貴顯自為陳
乞甚有奸偽生徒積年猾棍裝捏行實希圖規避者皆
略不體勘輙與具奏使虚偽者反見表異而獨行者壅
於上聞殊非朝廷彰善闡幽之意今後各地方有孝子
順孫義夫節婦查係貧難孤苦之人有司官亟與覈實
奏聞旌表不許詭竊虚濫致亂名實亦不許子孫居官
自行陳乞其已經旌表年及六十者孝子給與冠帶榮
身節婦給賜絹布米肉
禁令備考
通禁
申官民器服禁
洪武三年詔中書省申禁官民器服不得用黃色為餙
及彩畫古先帝王后妃聖賢人物故事日月龍鳳獅子
麒麟犀象之形如舊有者限百日毁之
房屋禁令
一在京功臣宅舍地勢寬者住宅後許留空地十丈住
宅左邊右邊各許留空地五丈若見住舊居所在地勢
窄隘已有年矣左右前後皆是軍民所居止仍舊居不
許那移軍民以留地
一京城係人煙輳集去處其地有限設使官員之家往
往窺覷住宅左右前後空地日侵月占圍在墻内作園
種植蔬菜及為遊玩處所甚妨軍民居住且京城官員
不下數千若一槩倣傚京城内地多為菜園百千萬軍
民何處居住今後官員住宅照依前定丈尺不許多留
空地如有過此即便退出與軍民居住令子孫赴官告
給園地另於城外量撥
一在京文職官員所居房屋臨時奏請量撥居住
凡公侯内外文武四品以上官不得令子孫家人奴僕
於市肆開張舖店生放錢債及出外行商中鹽興販物
貨有有頭匹器物之數遣人於外賣買以給家用不係
商賈取利者不在禁例
一古先哲王之制大邑不過三國之一中五之一小九
之一且如國王所居之城九里公侯所居之城止得三
里伯止得一里二百八十步子男止得一里古人尊卑
之分如此今已往功臣之家不守分限往往於住宅前
後左右多占地文蓋造亭館或開掘池塘以為遊翫似
此越禮犯分所以不得保守前功共享太平之福
一古人於地有王氣之處往往埋金以厭之或井其地
以洩之前代帝王如此用心今京城已故各官多有不
諳道理於住宅内自行開挑池塘養魚種蓮以為玩好
非惟洩斷地脉實於本家不利以致身亡家破今後京
城内官員宅院不許開挑池塘亦不得於内取土築墻
掘成坑坎
禁用番香貨
洪武二十六年甲寅禁民間用番香番貨先是上以海
外諸夷多詐絶其往來惟琉球真臘暹羅許入貢而緣
海之人往往私下諸番貿易香貨因誘蠻夷為盗命禮
部嚴禁絶之敢有私下諸番互市者必寘之重法凡番
香番貨皆不許販鬻其見有者限以三月消盡民間禱
祀止用松栢楓桃諸香違者重罪之其兩廣所産香木
聽土人自用亦不許越嶺貨賣蓋慮其雜市番香故并
及之
宥房屋違禁
永樂五年十月通政司言紹興民告其鄉人居室違禁
上曰未可偏聽南方僻遠之處未經兵革宋元屋室往
往有之豈當一槩罪以違禁其令巡按御史驗視但是
本朝禁令之後造者抵罪在禁令前所造雖違法不問
通禁奢僣
弘治十二年五月南京國子監監丞楊文奏今天下節
儉之風浸微婚喪燕享驕奢無度屠宰之類動及千數
肥美之味恒致百品凡靡麗之物難以悉舉上下同風
遠近同俗轉移之機在於一人臣願陛下寡欲養心躬
履儉素非但封拜賜予婚喪燕享之有制而飲食服御
尤宜量為節損如前代令主常膳不求兼味常服不辭
再洗着為定制以節天下之財自宗支宫壼戚畹公侯
伯以至卿大夫庶人一視朝家為凖奪踰制之田宅禁
厮養之輿馬宫室田園僕妾綺羅金珠之屬悉皆次第
降殺務從儉約有不如制並從科道官紏舉庶人心尚
古風俗返朴天下之事可從而理也命下其言於禮部
服&KR0918;禁例
正德元年六月先是有旨民間男女服餙并諸奢僣事
禁未盡者禮部仍會都察院備查議處以聞于是尚書
張昇都御史張敷等上十三事
一舊例庶民居舍不得過三間五架及用斗拱彩繪近
來務為高大且過粉餙除已造不動自今仍違式者罪
之拆毁入官
一舊制庶民男女衣服不許僣用金繡首餙耳鐶各用
金一事近來愈加僣侈自今遵永樂間例軍民僧道常
服禁用紵絲綾羅紗錦綵繡婦女衣服帳幔禁用渾金
首餙鐲釧禁用寶石娼妓禁用金首&KR0918;銀鐲釧違者罪
其家長并製造工匠
一民間範銅為佛像貨鬻取利僧道化緣造佛俱鍍金
及軍民器物僣用銷金泥金戧金以故耗金甚多而其
價翔貴亦宜并禁違者俱重罪
一成化間例冠婚之家酒席從儉近歲過豐暴殄天物
自今臣民一切燕會毋得用糖纏餅錠簇盤插花粘果
及舖造違者俱重罪
一近來民間婚嫁競為豐盛帳幔被褥僣用大紅銷金
器用金銀緣此貧乏宜加嚴禁違者重罪
一近年京城軍民之家喪事甚違禮制初喪扮戲唱詞
名為伴喪及出殯剪製紗羅人物幡幢之類排列塞途
兼用鼓樂戲舞導送及墓陳設葷酒飲啖至醉又有揚
幢設壇修齋追薦糜費銀物不可勝記宜并禁革違者
喪主親賓僧道人等各治以罪
一天下寺觀庵廟舊額外不許私創&KR0918;以金碧違者罪
如律仍拆毁入官
一古禮士不衣狐白况凡民乎今後商販吏僕婦女娼
優皆不許輙服貂裘
一馬之鞍轡品級高下有等今後商販吏卒軍匠僕從
道人等不許僣用盛&KR0918;横行市陌
一舊例兩京文職四品以上及五府等管事并内外鎮
守守備公侯伯都督不分老少皆不許乘轎自餘軍職
若上馬用交牀出入擡小轎者罪之宜申其禁其武職
有用上馬杌者尤宜禁之
一舊例皇親族屬姻黨家人往來河道吹響器張旗號
需索人夫酒食車船者除真犯死罪外徒罪以上俱于
所犯地方枷號一月發邊衛充軍若被害之人赴所在
官司告訴不即受理問斷舉奏者各治以罪
一軍民婦女近來用珠結蓋額謬稱纓絡或綴衣緣履
官員之家結成補子甚違法制自今敢有犯者罪坐其
夫違禁之物入官
一舊制官民禁用金酒爵凡金銀磁碇等器禁用龍鳳
紋其椅桌木器之類禁用硃紅金餙近雖軍民之家輙
踰分僣用今後一遵定制軍民之家惟酒盞用銀壺尊
器及髹漆器用硃紅用金餙者治罪上曰風俗近來奢
僣漸不可長其即出榜申禁仍有故違者所司緝捕究
治違式房屋之類赦前犯者令改正否者並治之不宥
申禁中外奢僣
嘉靖七年三月禮部覆御史周襗所奏風俗壊於奢侈
法令當行自近今都城之中衣輕乘肥非貴戚之臧獲
即貂鐺之僕夫詰問則根據城社縱釋乃横行街衢以
致遠近效尤恬不畏法乞嚴敕内府勲戚府部大臣令
其檢飭家徒不得縱恣中外民人有服食宫室喪葬宴
會過盛踰制者嚴為禁格上從其言令都察院申禁榜
示中外所司不奉行士庶不遵改者悉論如法
禁奢僣
嘉靖二十四年該禮科給事中查秉彛題為申明禮制
崇節儉以厚風俗事内開乞要明敕該部通示内外文
武勲戚之家第宅服用務從節約以為民望一應違制
過侈器物民間不得造作其四方無籍流聚之徒盡行
驅逐不得久住惑誘善良仍行浙江湖廣等處一應不
急工役非時取辦無故之擾不節之費嚴加禁革停止
等因該本部覆題奉聖旨着都察院出榜曉諭仍通行
在外一體禁約欽此
嘉靖二十七年該禮科給事中姜良翰題為懇乞申明
禮制禁奢侈以正民風以弘聖治事内開乞敕該部申
明皇上先年明旨并節言刊布榜文凡民間飲食宴會
服舍輿馬器用之類逐事列為等第悉令遵照祖宗欽
定成規不得私相踰越以干國法仍乞更敕都察院通
行南北直隸十三省務令一體遵行永為定守等因該
本部覆題奉聖旨是着都察院出榜禁約仍通行在外
一體遵守欽此
計開
一民間豪富之家蓋造大房不守三間五架之制僣用
斗拱大青大綠綵色裝畫糜費無度合行禁革
一庶民之家僣用織金錦繡僕御娼優僣服紵絲紗羅
綾錦婦人首&KR0918;僣用金珠寶石及生儒人等擅制梁冠
詭名凌雲與忠静冠比美及東坡角深衣雲履恣意僣
擬合行禁革
一公私宴會動輒舖張大席羅列珍羞歌舞作樂糜費
無益合行禁革
一婚嫁衣裝擅用織錦裝花珠冠腰帶喪葬揚幡設醮
僧道誦經男女混雜合行禁革
一罷閒官吏逃逋罪人把持公門譏刺時政流言惑衆
恃強嚇騙賭博酗酒以致流為盗賊合行禁革
嘉靖三十六年該刑科給事中魏元吉題為考察之後
乞正士風以隆聖治事本部覆題議得奏内乞要崇節
儉一節合行各該衙門堂上官嚴諭各屬毋得踵襲前
弊仍備行都察院刻榜曉諭并行五城御史緝事衙門
嚴加緝訪如有士夫之家仍前違例張設簇花糖餅大
席饋送猪羊節禮招集無頼子弟搬演戲文長夜酣飲
及容留居住者一體訪拿參究造賣糖餅之家模式俱
要追毁其生儒吏員人等違例穿戴忠靖冠服及凌雲
方巾大袖深衣雲頭履鞋等項通行拿究若士夫不遵
明禁再有違犯者聽科道官指實奏聞重加罷斥等因
奉聖旨近年京師俗尚奢侈委的傷費民財這所言都
察院便通行出榜申明禁約五城御史即時嚴禁錦衣
衛巡捕官校着實訪拿外境子弟不許容留潛住舖戶
造賣大樣糖餅模式該衛追出入官劈毁再有違犯的
重治不饒欽此
禮禁
優戲以古先聖賢
洪武五年詔禮部申嚴禁教坊司及天下樂人毋得以
古先聖賢明王忠臣義士為優戲違者罪之先是前元
之俗往往以先聖賢衣冠為人咲侮之餙以侑燕樂甚
為瀆慢故命禁之
頒行參酌禁條
洪武五年禮部言禮以辨上下定民治國家混一以來
申明典章敦尚樸素官民服用皆有定擬頒行天下近
者官民漸生奢侈踰越定制恐習以成風有乖上下之
分詔申禁之凡前所下禁條有未備者仍參酌漢唐以
來制度頒行遵守凡服色職官一品二品用雜色文綺
綾羅綵繡帽頂帽珠用玉三品至五品用雜色文綺綾
羅帽頂用金帽珠除玉外隨所用六品至九品用雜色
文綺綾羅帽頂用銀帽珠瑪瑙水晶香木庶民用紬絹
紗布巾環不得用金玉瑪瑙珊瑚琥珀掾史令史書吏
宣使奏差凡未入流品者並同庶民帽不用頂帽珠許
用水晶香木較尉只絲束帶幞頭靴鞋刻期雕刻雜花
象牙絛環外餘同庶民官自一品至六品穿四爪龍以
金繡為之者聽其勲舊之家應合繼襲嫡長之人止不
得用紗帽束帶餘照品服級用庶子弟姪並降嫡子二
等其服用酒器傘盖床塌帳幕舟楫鞍轡房舍之類俱
有等第除一品至五品酒盞用金其餘器皿俱不得抹
金描金并雕刻龍鳳粧餙金玉珠翠及硃紅黃色綵畫
古先帝王后妃聖賢人物宫禁故事日月龍鳳獅子麒
麟犀象等形御賜者許用既敝不許托此再造其官員
紗帽束帶命婦冠服及民間男女之服悉如舊制者罪
之
申明禮制榜例
正德元年有旨文武職官禮儀等級各有舊制禮部即
查先年榜例申明禁約至是右侍郎劉機等言累朝制
度損益因時今即長安左右門懸布舊榜參之禮儀定
式以衣冠服色房舍傘盖鞍轡器皿牀帳帽靴朝參筵
宴公座公聚儀從及乘轎用扇諸品級等差類開上請
裁處出榜申明禁約務使文武職官一體遵守又據大
明集禮有公卿大臣得乘安車之制亦并及之得旨累
朝榜例既查明爾禮部即申曉諭令一體遵守京城内
安車傘盖既年久不行已之轎扇并筵宴位次俱如例
服色特賜者不在此限既而錦衣衛掌衛事都指揮葉
廣等奏本衛官曾屢賜蠎衣飛魚等服其從人亦與諸
司不同乞仍舊服用隨從許之
禮禁自京師貴戚始
嘉靖二十四年禮科給事中姜良翰奏天下之患在於
吏治之不清豪強之玩法農民之失業而其原皆自風
俗侈縱始請申明禮制以章示下民凡飲食燕會服舍
輿馬器用之類悉差為等第令不復踰越然後塞兼并
之源嚴貪墨之戒驅遊惰之民復生養之業使法令一
而習俗同禮節崇而民志定庶太平之基可望也然京
師者諸夏之本貴戚者士民之望作法懼凉澄源力易
兹欲使禮教大行風教四訖當自京師始䟽下禮部議
是詔都察院出榜禁例仍通行在外一體遵行
統屬備考
太常寺例
主議裁革員役
隆慶三年禮部議革太常寺協律郎等官四十八員存
者二十九員行該寺定議執事或兼攝或參用樂舞生
不得守師宗記所奏事例濫設冗員寺卿陳慶以禮部
䟽引宗記為喻疑有刺譏又以祠司移文不署名謂為
輕已乃上䟽固爭以為郊壇典禮繁重今槩議裁革未
免缺人廢事請下禮部熟計部議復持前說上報可於
是吏部奏革協律郎等官悉如禮部奏慶既議革内益
不能平乃上䟽請申明部寺職掌謂本寺非部所屬何
得擅主裁革司官公移安得不署名因指禮部護短餙
說無師師相讓之風禮部亦言國家設六部分理天下
諸務為政事根底今以本部理太常寺之事為侵擾則
戶部之於錢糧兵部之於士馬皆為侵擾矣此說行其
紊亂綱紀為害不細惟聖明獨斷以一政體䟽並下吏
部覆言太常所掌乃祠部中一事固不可槩謂部屬亦
難謂全無統屬其公移往來宜各仍舊上從之
太常光禄同屬
弘治十二年戶科給事中叢蘭言我朝建立衙門惟六
部都察院通政使大理寺各分一職不相統屬太常寺
光禄寺則屬禮部太僕寺則屬兵部國初至今行移往
來名分已定今太常卿崔志端自恃道流能事乃累次
奏辯不係禮部統屬變亂舊章宜寘於理下所司知之
光禄寺例
裁光禄寺增添供用
弘治十四年光禄寺奏供應牲口不敷乞令禮部議處
豬羊銀三萬二千八百餘兩給還行戶禮部覆奏近屢
得旨不許本寺再借太倉官銀盖太倉銀本以備各邊
之用今邊情正急戶部方欲補還原借之數豈宜再借
惟願皇上特敕本寺一切用度悉減元年以後增添之
數則供應自然有餘而行戶價銀亦可以漸而償矣從
之
五月巡視光禄寺戶科給事中王盖等奏本寺賖欠行
戶猪羊價銀雖先嘗奉旨督解各府州縣豈能一時皆
到又十三年以前原欠銀僅一萬六百六十兩就使解
到亦未能補所欠三之一乞敕該部别議給之禮部議
謂本寺二次欠行戶銀共四萬九百三十餘兩計以催
完逋負補之尚欠三萬二百七十餘兩請借今年各處
鈔關春季分課銀暫補其數且言本寺每年額辦牲數
不下十萬而近來屢以供應不敷為言大抵天下之物
産有限額外之費出無已以十萬牲口而各處每年解
不及期則生民之窮可見又牲口已至十萬而每年用
多踰額則供應之繁可見如是年復一年則踰額之補
將何紀極民生之窮其患將有不可勝言者伏願皇上
崇恭儉之德存朴素之風講求今日財匱之故稽法先
朝節用之實裁近幸之宴賞使悉如元年之舊章無名
之冗費使無復近日之濫則財用自然有餘豈但將來
供應可免借之行戶哉上曰節省供應朝廷自有處置
禮部又議覆戶科都給事中童瑞等所言崇儉約之奏
謂光禄寺所供齋醮茶飯果桌攅盤之類自弘治元年
以後增加太多致勞民匱財請如瑞等及給事中倪議
所奏量行樽節定為中制以裕財用上是之命今後光
禄寺供應仍照弘治元年例累年增加者悉從减省
議處御膳進素
弘治十五年有旨自正月初一日至十二月二十七日
但遇御膳進素日期俱令光禄寺禁屠宰戶科給事中
徐昂等因言今一歲之中禁屠斷宰者凡一百一十一
日此旨惟光禄寺知之在京諸司尚未有知者乞申諭
各衙門今後凡遇禁屠日期自御膳以至宴賜之類俱
依齋戒事例悉用素食禮部議謂光禄寺各項供應上
有兩宫之奉養下有四夷之宴賜今凡遇禁宰屠日期
一切以素食從事揆諸事體殊為不便且進素日期在
祖宗朝無故事惟皇上好生之德出自天性故愛惜物
命至於如此但其間又有不容已於言者邇者復聞有
旨令進素之日所用膳内豬羊雞鵝時價銀數各藏寄
庫臣等未敢仰窺聖意所在伏願明詔光禄寺凡寄庫
銀兩就以補助供應缺乏今後一切供應俱令隨事撙
節則□益廣而聖德益崇矣上納之令光禄寺貯其銀以
俟供用
議裁光禄日費
正德元年七月時國用不足戶科都給事中張文等䟽
宜節用戶部集議謂文等所言冗食冗費宜令光禄寺
查算每年所徵厨料并内外近侍官員每日所費酒饌
有不急之用悉從裁省得旨准行於是該寺會計膳羞
供應視弘治元年日增一倍禮部言日費如此歲費益
多宜仍令該寺詳悉開具凡昔無而今有者去之昔少
而今增者减之必如舊規庶儲蓄充而民力舒矣上是
之
覆光禄寺歲費
嘉靖三十七年命都察院歲差御史一員查刷光禄寺
錢糧每月一具揭帖進覽時光禄寺歲用銀以三十六
萬計上以為多疑該寺必有乾没其中者下禮部問狀
乃諭内閣曰朕問光禄寺之費非視細務無論祖宗時
即今兩宫大分盡省妃嬪僅十餘宫中罷宴設二十年
矣朕所日用膳品悉下料無堪御者十壇供品不當一
次茶飯費朕不省此三十餘萬安所用也靡費滋廣當
由侵欺者多前該寺火或由此也大學士嚴嵩與禮部
臣對該寺錢糧冐費多端大者有四一傳取錢糧原無
印記止憑手票取討莫敢問其真偽一内外各衙門支
酒飯或一人而支數分者或其事已完而酒飯尚支者
一門禁不嚴下人侵盜無算一每歲增買磁器數多自
今須令該寺將節年歲用之數冐濫物件明白開具回
奏悉加釐正則弊以革而費可省矣既而光禄寺卿盧
宗哲等總括一歲中費出之欵具籍上之内列上分青
膳及皇壇齋事供品二條上復諭内閣光禄寺以所費
來聞内無細開之數皇壇之併日辨品物另是朕前銀
兩豈在該寺錢糧額内侵冐明矣查往誰能盡心今後
只令將逐日支費每月具一揭帖進覧可焉嵩對臣查
得會典光禄寺内一欵凡本寺供應物件每月差監察
御史一員照例具奏聖明所處正與此同又一欵内府
尚膳監刊刻花欄印票遇有上用諸物開寫某日於光
禄寺取某物若干用印鈐蓋照數支領進用本寺仍置
文簿登記歲終會計稽查夫此二例不知何年停罷今
宜令禮部申明舉行上乃降旨詰宗哲等上狀含糊及
其經費無章之罪而貰之命添差御史一員月籍該寺
支費進覽隆慶元年光禄寺少卿李鍵條陳議處供應
十事一傳帖用印信以防奸欺一申明宴享規制一服
制未及大祥乞罷張飲設樂一寶坻縣魚鮮每年止辨
一次薦新一清理器皿一查革冐支工食一畜飼獅羊
靡費無益宜停止一革回内差常數之外隸籍本寺者
一夷人朝貢事畢趣令出境一庫銀見存不及二十萬
乞加意樽節下禮部覆議皆如其言得旨獅子除已貢
者今後勿令再進壽羊除隆慶元年以前盡數發出餘
悉依擬
行人司例
洪武十三年置行人司正九品衙門設行人左右行人
職專奉使後改行人為司正左右行人為司副更設行
人三百四十五員二十七年陞正七品衙門嘉靖中存
三十七員萬歷九年革五員今為三十二員其出使禮
儀詳見禮部儀制司兹不載
凡差文武大臣住各王府持節行冊封禮本司官例充
副使
凡開讀詔赦奉使四夷諭勞賞賜賑濟徵聘賢才整點
大軍及軍務祭祀等事例該本衙門官差遣不許别衙
門侵奪如臨時乏人方許别官無差
嘉靖十七年題准今後除冊封宗藩照例於翰林六科
等衙門行取相兼上請點用外其餘一應差遣先儘行
人如行人不敷然後訪取各衙門空間官量情借差凡
原有專職衙門并辦事進士通行禁革其行人出差照
原定地方水程嚴立限期亦不許枉道過家遷延久住
二十四年令出使外國官務選儀度修偉不許一槩輪
差或所用非人着該科糾舉
凡行人公差在外洪武間定如遇旦節慶賀有職者隨
品序例若係齎詔敕賜臣則於月臺上先行五拜三叩
頭禮畢
凡行人奉旨公差在外洪武間定與本處官東西坐行
人居東如在州縣則居中靠東坐非特旨差使齎各衙
門印信公文止許投下公文隨即入館不許在廳與在
職官列坐
凡審論罪囚洪武三十年置政平訟理二旛除武臣死
罪上親鞫問其餘法司以所犯具奏後引罪囚至承天
門本官官持訟理旛傳旨諭之其無罪應釋者持政平
旛宣德意遣之後不行
凡刑部都察院問過充軍犯人送五軍都督府編發者
每五日各開報本司本司歴事監生填寫精微文簿填
滿繳進内府
凡本司官出使外國俱賜給品服
凡本司合用紙劄于刑部關用印色于順天府買用
定行人差遣
正統六年行人司行人劉澣言朝廷設官分職各有所
掌臣下奉行而不敢違者以有成憲故也本司額設行
人三十三員職專齎捧詔敕出使四夷及賞賚祭祀禁
茶等事已有定例近占城國使臣回還應遣行人伴送
禮部郎中葉蓁輙遣進士錢森伴送侵奪職掌顯有受
囑之情且大同甘肅衛喇特哈密邊遠處專遣行人南方
腹裏通舟楫處專遣進士如此差遣不一實為變亂成
法上命禮部定議尚書胡濙等言往年暹羅瓜哇占城
等國使臣朝貢回還俱遣郎中主事進士官伴送何嘗
專遣行人至於定遣之際該司官吏呈堂公同計議非
郎中所得擅行何從受囑往年大同衛喇特等處使臣朝
貢回還本部或遣員外郎或主事或進士亦不專係行
人職掌豈為變亂成法上又命都察院令的當御史考
洪武永樂年間例陜西道監察御史曹泰言考得洪武
二十七年五月行人陳升等奏准凡開讀詔赦賞賜諭
勞奉使四夷祭祀賑濟軍務徵聘賢才整點大軍之類
俱遣行人奉特旨者不拘此例又戶部文案内考得逓
年送哈密牓葛剌瓜哇等國使臣遣郎中員外郎主事
行人署丞監事鳴讃序班進士辦事官事體不一乞敕
禮部遵守洪武年間例凡遇遣使凡儘行人如行人不
足方遣進士如此庶行人職事歸一人有所守而不敢
紛爭矣至如昨者行人見有十餘員在司而郎中葉蓁
不行取遣行人劉澣妄奏變亂成法等詞俱請送法司
治罪上曰俱宥之今後遣使宜遵舊制
鑄印局例
選補局官
凡兩京鑄印局儒士辦事三年滿日授以本局大使副
使無缺授以各府檢較
本部鑄印局額設大使一員副使二員食糧儒士四名
候糧儒士四名大使員缺副使陞補副使員缺食糧辦
事三年儒士選補除若有糧滿儒士本局無缺願告外
選者除府檢較有告願守候本局員缺者咨送吏部題
給冠帶仍咨回本部候缺如本局一時缺官查無糧滿
儒士於内儘其糧深者咨送吏部題授署職候糧滿實
授
凡儒士補糧本局據鑄印局申某人糧缺查照先年題
准考定候糧儒士名次挨補仍題請旨然後劄付本局
收補食糧
弘治八年本局缺副使查無糧滿人數題將食糧二年
儒士李康安署職候三年滿日實授轉咨吏部覆題以
後俱照此例
嘉靖十一年儒士陳德昌等辦事三年滿日因本局無
缺告乞外選咨送吏部授承天等府檢校
嘉靖二十七年儒士姜啟亨舒傑鄭申之錢訓各役滿
告乞冠帶守缺本部查有先年潘幹事例題准咨送吏
部冠帶南京鑄印局洪武間額設大使副使各一員永
樂末年查革止留副使一員儒士一名在局辦理有缺
咨本部題補凡遇考補食糧候糧俱由南京禮部會同
吏部公同考選楷篆精通者咨送本部題請命下仍咨
回南京禮部欽遵施行
弘治三年南京鑄印局儒士潘幹役滿不願外任奏要
仍舊在局辦事本部題准咨送吏部給與冠帶候缺
嘉靖二十四年六月南京儒士梅一寧告稱南京禮部
缺少人多情願棄南就北聽考纂修以圖補報據南京
禮部咨本部查無舊例咨回南京不准
收考儒士
鑄印局儒士三年一次考收其或文華等殿及史館纂
修缺人書辦奉旨取用暫准在外人役收考不拘常例
嘉靖二十八年七月内該本部題為查參曠役醫士乞
賜究治以懲奸惰以清夙弊事奉聖旨近年禮部違例
擅收各項人役數多大壊政體你每便將醫士并儒士
通事俱係未經題請考試假以訪保習學名色及犯罪
有過之人收役的通行查明具奏定奪欽此本部查得
鑄印局儒士舊例三年一次考補自嘉靖十六年題請
考收儒士宋密等二十名送局肄業杭夢陽等一十八
名量收作養及嘉靖十九年收送遇例納銀龍子壽等
四十名之後於嘉靖二十二等年陸續將石同堅等二
十六名暫收劄局習學委俱未經題請考試今除原已
題請考收見在儒士麻惟賢等五名遇例納銀見在儒
士王體坤等二十九名及内因依親丁憂給假私逃等
項節該本部照例行文革役儒士王問臣等七名俱不
開外謹將嘉靖二十二年起至二十七年止暫收在局
習學未將考試儒士石同堅等二十六名通查開坐具
奏伏乞聖明定奪又查得未經考試儒士王顒連年假
以給假浪遊四方罔修行檢委屬過犯合究治以示懲
戒奉聖旨石同堅等不由題請考試輒自夤緣假以暫
收習學名色收用生奸故違明例着革了役發回原籍
為民王顒既稱犯有罪過着巡按御史提了問先年堂
官并該司承行官朦朧聽收劄局本堂查究但事往日
久且多免究欽此
嘉靖二十九年四月内該文華殿中書房提督司禮監
太監王某等題稱本房缺少書辦人員事奉聖旨禮部知
道欽此本部查照嘉靖二十年等考選事例將吏部等
衙門聽選歴事并國子監監生本部及各處起送儒士
人等揀選年歲相應者共五十一名取具印信保結令
各自備試卷本部彌封印鈐當堂嚴加考試遵奉欽依
内名數取足一十五卷印封進呈御覽欽賜裁定奉聖
旨麻惟賢趙旻沈詔徐封顧從義王體坤着送文華殿
中書房書辦欽此
南京禮部鑄印局但遇儒士有缺照依先年事例本部
題行南直隸應天等府及浙江等布政司訪保良家通
篆子弟南京禮部會同吏部堂上官考選堪中收局移
咨本部題奉欽依挨補食糧
儒士納例
嘉靖十九年禮工二部為大工方殷費用不貲會同題
准恩例開納儒士四十名每名納銀二百五十兩又奉
大工奏行事例許鑄印局聽缺食糧儒士納銀一百二
十兩咨送吏部冠帶辦事半年照依本等資格選用
嘉靖三十五年戶部為推廣事例以便開納以濟邊儲
事題准開納儒士八十名每名納銀三百兩
嘉靖三十五年戶部題稱兩京鑄印局儒士納銀冠帶
則例如食糧未及一年者納銀一百二十兩一年已上
者納銀一百兩二年以上者納銀八十兩其聽缺習學
未食禄者各照舊例納銀一百五十兩完日免考咨送
吏部冠帶其食糧者就與聽選聽缺習學者仍回局辦
事半年滿日起送吏部各照本等資格選用在局習學
儒士不係楷篆未通累試無進之人許納二百兩完日
送吏部冠帶仍回局肄業
嘉靖三十六年戶部題開先年援納兩京鑄印局儒士
願改監生者比照附學名目補納銀八十兩完日行查
明白准送兩京國子監肄業若有情願在局終業許照
前推廣事例納銀二百兩冠帶回局肄業定以二年滿
日起送吏部照本等資格選用
查革曠役
凡儒士私逃回籍及給假公差違限一年以上者俱本
部徑行查革嘉靖十九等年儒士黃鑪私逃回籍至四
月以上王政因差違曠至二年以上俱行文各布政司
查革
嘉靖二十八年七月内本部鑄印局呈稱儒士王問臣
賈躍韓偉俱丁憂違限五年以上茅思温魯化李如同
俱告病依親違限五年以上曾汸私逃回籍久不到肄
業俱應查革本部行文各司府照例查革為民
造印匠役事例
凡軍民人等投充匠役本司帖下鑄印局從公結勘委
係習學鑿字手藝堪以投充取具官吏并合局匠役不
誣結狀到司案照然後劄付本局着落當該官吏收局
習學鑄造候三月之後精通申部考試收糧如無進益
仍行斥退
永樂四年閏四月該本部將鑄印赤水宣府司印於左
順門至看欽奉太宗皇帝聖旨這印如何有鑄造得好
時有鑄造得不好時欽此本部官回奏各色人匠是輪
班的初來不諳鑄造及至纔會却又更替了以致鑄造
有好時有不好時奉太宗皇帝聖旨今後這選高手人
匠連家小在京住坐專一鑄造印信不當别差這等纔
方慣熟鑄得好欽此
正德六年四月本部據鑄印局呈稱本局人役近年各
該官司不遵舊例仍拘應當甲役有誤工作該本部題
稱各役優免事例再行申明止許專一在局鑄印不當
别差但不許影射分門别戶之人如果同門一戶人丁
雖多亦免充當總甲本部出給印信文帖收照若地方
再行勾擾聽本部參奏提問奉聖旨是欽此
部官提督正訛
嘉靖七年禮部鑄印局儒士諸應瑞奏言天下文移印
篆多有訛舛如沔陽州沔字訛篆為泛字如此類者未
有可枚舉乞敕禮部擇委屬官精通六書者提督考正
上嘉應瑞能查舉差訛留心本業命禮部專委主事一
人提督本局
關議備考
議節省
裁本部所屬諸冗費
正統元年初上即位有敕凡事皆從减省行在禮部尚
書胡濙等議欽天監歷日五十萬九千七百餘本省為
十一萬九千五百餘本太醫院藥材九萬八千一百餘
斤省為五萬五千四百餘斤光禄寺糖蜜果品减舊數
之二其添造醃臘雞鵝猪羊二萬七千隻子鵝二千隻
酥油四千斤盡行革罷厨役六千四百餘名揀選老疾
者悉皆放回湖廣江西等處薦新茶芽七千五百餘斤
省為四千斤在京各寺法王國師喇嘛六百九十餘名
减數存留餘者令回原寺住坐放回雲南阿吒力朵弓
薄五十餘名取回木邦等處催辦金銀内官革去會同
館辦事官南北兩監監生入監年淺者放回依親讀書
歲貢生員自正統元年為始府學一年一貢州學二年
一貢縣學三年一貢上悉從所議
裁省法王供費
正統元年行在禮部尚書胡濙等奏比奉敕旨省冗費
以安養軍民今京師諸寺法王國師番僧尚有四五百
人其供費浩煩宜量存留餘悉遣回本土上以為然令
俟來歲議行
减京寺番僧
正統二年减在京諸寺番僧先是番僧數等曰大慈法
王曰西天佛子曰大國師曰國師曰禪師曰都網曰喇
嘛俱係光禄寺支待有日支酒饌一次二次三次又支
廩餼者有但支廩餼者上即位之初敕凡事皆從减省
禮部尚書胡濙等議已减去六百九十一人相繼回還
本處其餘未去者命待正統二年再奏至是濙等備䟽
慈恩隆善能仁寶慶四寺番僧當减去者四百五十人
以聞上命大慈法王西天佛子二等不動其餘願回者
聽不願回者其酒饌令光禄寺定數與之
减省所屬事欵
宣德十年二月上初即位有敕凡事皆從减省行在禮
部尚書胡濙等議欽天監歷日五十萬九千七百餘本
省為十一萬九千五百餘本太醫院藥材九萬八千一
百餘斤省為五萬五千四百餘斤光禄寺糖蜜菓品减
舊數三之二添造醃臘雞鵝豬羊二萬七千隻子鵝二
千隻酥油四千斤盡行革罷厨役六千四百餘名揀選
老疾者悉皆放回湖廣江西等處薦新芽茶七千五百
餘斤省為四千斤在京各寺法王國師喇嘛六百九十
餘名减數存留餘者令回原寺住坐放回雲南阿吒力
朵弓薄五十餘名取回木邦等處催辦金銀内官革去
會同館辦事官南北兩監監生入監年淺者放回依親
讀書歲貢生員自正統元年為始府學一年一貢縣學
三年一貢上悉從所議
减省供應
弘治三年六月禮部覆奏戶科給事中鄭宗仁等所陳
節供應一事謂四時節令宴賞及齋醮等費日增於前
宜從節省命尚膳監光禄寺供應止照弘治元年例行
以後增加者悉從减省
乞却貢獅
弘治四年土魯番地面遣使臣賽音莽蘇爾等進獅子
上納之留其夷人四名分班調養禮科都給事中林元
甫上言西旅貢獒而召公以為終累大德穆王受白狼
白鹿而荒服自是不至是人君之好尚政事之治忽人
心之向背係之誠不可不謹也彼獅子番方之猛獸耳
陳之廟堂不可以備儀衛列之軍旅不可以禦外患矧
其性不草食惟嗜羊肉奈何以有用之牲飼無用之獸
乎乞却之便命下其言於禮部
議停罷
停减貢獻
弘治元年八月巡撫甘肅都御史羅明言甘肅鎮守分
守内外官近有傳奉不次之擢競尚貢獻各遣人於所
屬邊衛派取方物名以採辦其實扣除軍士月糧馬價
或巧取番人大馬珍竒等物以充又起膳乳等房僉派
厨役造辦酥油等物及起運之時沿途騷擾不可勝言
皇上嗣登大寶已有停免之詔奈何守臣不體聖心仍
蹈舊轍兼年例進貢未蒙停免乞一切罷之以甦邊困
上曰甘肅邊地艱難進貢事俱遵詔例停免禮部移文
使知之
停罷守臣貢獻
正德十年禮部尚書劉春以廣東左布政使羅榮按察
使陳雍及安慶知府馬文來朝各陳言守臣進貢之害
因覆奏奉累朝停免貢獻詔旨且言召公之告成王曰
珍禽竒獸不育於國又曰不寶遠物則遠人格唐太宗
嘉李太亮不獻名鷹明皇納倪若水罷採鵁鶄德宗聽
李德裕停造銀盝於裝具織綾前史載之至今以為美
談今四方水旱頻仍盜賊充斥軍士苦於調發百姓困
於轉輸厪聖慮時敕守臣蠲租減税加以撫綏為守臣
者正宜仰體德意深恤民艱而乃輒稱舊例採取珍禽
竒獸苛索軍民騷擾道路貢於上者甚微而害於下者
實大乞一切停免如違例進貢聽撫按官勘奏其司府
曲意奉承者一體參問報曰此事自能酌處
議止擾害及進獻
隆慶元年禮部覆戶科左給事中何起鳴言往時西番
進獅子光禄寺日飼一羊損上供之費以養無用又南
京進鮮馬快船承天府增進香米等物擾害地方俱當
詔罷太常寺歲用牲三千有餘例以行戶上納價未及
領而上納之費已數倍當令科道官會同該寺給散牲
價及稽察奸弊得旨進新船騷擾及太常寺一切宿弊
如議禁革承天府香米等物及外夷珍禽異獸即行停
止不許進獻
禮部志稿卷九十九
