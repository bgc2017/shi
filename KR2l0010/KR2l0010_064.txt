禮部志稿卷六十四
明俞汝楫編
章服備考
文武冠服
初定冠服志
洪武元年禮官議上冕服以下制并及羣臣公侯以下
朝祭冠服周制公侯伯以下朝祭皆用冕服燕居則用
玄端服公侯伯子男朝天子則執圭以合瑞明帝時公
卿列侯朝覲皆玄端絳衣其助祭三公諸侯用山龍九
章九卿以下用華蟲七章皆備五采大佩赤舄絇履玄
衣纁裳冕皆廣七寸長一尺二寸前圓後方朱綠裏玄
表前垂四寸後垂三寸繋玉珠為九旒以其綬采色為
組纓三公諸侯青玉珠卿大夫五旒黑玉珠皆有前無
後郊天地祀明堂則服之唐羣臣助祭一品衮冕二品
鷩冕三品毳冕四品繡冕五品玄冕六品至九品爵弁
其朝服陪祭朝會大事則服之公服朔望朝謁見皇太
子則服之弁冕尋常公事服之武官常服平巾幘袴褶
笏三品以上前屈後直五品以上上挫下方用竹木宋
羣臣助祭親王中書門下服九旒冕九卿七旒冕四品
五品五旒冕為獻官則服之大祝奉禮服平冕無旒其
朝服用梁冠一品二品侍祠朝會五梁冠諸司三品御
史臺四品兩省五品三梁冠四品五品兩梁冠中書門
下則五梁冠加籠巾貂蟬御史大夫中丞三梁冠加獬
豸衣有中單六品以下兩梁冠無中單去劎佩綬常朝
公務一品至三品服紫玉帶四品五品服緋金帶六品
七品服綠銀帶八品服鍮石帶元豐制去青服紫者佩
金魚服緋者佩銀魚今斟酌唐宋凡朝賀辭謝等禮皆
朝服用赤羅衣白紗中單皆用皂飾領緣裳與衣同皂
緣蔽膝同裳色大帶用赤白二色革帶佩綬白韈黑履
梁冠一品公侯三師及左右丞相左右大都督左右御
史大夫冠八梁國公加籠巾貂蟬從一品平章同知都
督七梁其帶用玉鉤䚢錦綬上用綠黃赤紫四色絲織
成雲鳳花樣下結青絲網小綬用玉環二二品冠六梁
革帶用犀鉤䚢小綬用犀環綬同一品從二品冠五梁
革帶用金鉤䚢錦綬用黃綠赤紫四色絲織成雲鶴花
樣小綬用金環二三品冠四梁革帶綬環俱同四品五
品冠三梁革帶用鍍金鉤䚢錦綬用黃綠二色絲織成
鸂鶒花樣小綬二用銅鐶二其笏五品以上用象九品
以上用槐木其陪祀祭服制與朝服同惟衣色用青加
方心曲領朔望朝見及拜詔降香侍班有司拜表朝覲
則用公服皆赤色一品服大獨科花直徑五寸玉帶二
品小獨科花直徑三寸花犀帶三品散答花直徑二寸
金帶鏤葵花一蟬八四品小雜花直徑一寸五分金帶
鏤葵花一蟬六五品花同四品金帶葵花一蟬四六品
七品花同五品直徑一寸銀帶六品鍍金葵花一蟬三
七品鍍金葵花一蟬二八品九品無花通用光素銀帶
笏同前制幞頭靴並如宋元常服用烏紗帽金繡盤領
衫文官大袖闊一尺武官弓袋窄袖紵絲綾羅隨用
束帶一品以玉二品犀三品金鈒花四品素金五品銀
鈒花六品七品素銀八品九品角
命婦冠服周制追師為外内命婦之首服鄭玄云外内
命婦衣鞠衣襢衣者服編衣褖衣者服次内司服辨内
外命婦之服鄭玄云内命婦九嬪鞠衣世婦展衣女御
褖衣外命婦其夫孤也服鞠衣其夫卿大夫也則服展
衣其夫士也則服褖衣三夫人及公之妻其服闕翟以
下乎侯伯之夫人褕翟子男之夫人亦闕翟二王之後
褘衣漢制朝會公卿列侯二千石夫人首飾紺繒幗簪
珥服用蠶衣唐首飾兩博鬢飾以寳鈿服用翟衣一品
花釵九樹翟九等二品花釵八樹翟八等三品花釵七
樹翟七等四品花釵六樹翟六等五品花釵五樹翟五
等寳鈿視花釵之數翟衣青質繡翟編次於衣及裳一
品翟九等二品翟八等三品翟七等四品翟六等五品
翟五等並青紗中單黼領朱縠褾襈裾蔽膝隨裳色以
緅為緣領加文繡重雉為章二等大帶衣色青衣革帶
青韈舄佩綬宋制青織羅為衣繡為翟編次於衣及裳
素紗中單今擬依唐宋制度惟色不用青隨其夫與子
之服色唐宋命婦一品至五品今制一品至七品其六
品七品母妻既命於朝冠服亦當一體六品兩博鬢花
釵四樹翟四等寳鈿如花釵之數七品兩博鬢花釵三
樹翟三等寳鈿如花釵之數餘同前製諸命婦私居服
并八品九品未命之婦並用團衫繋腰不許仍用異俗
服兩截短衣議定以聞上覽之曰卿等所擬殊合朕意
但公爵最尊而朝祭冠服無異侯伯以下於禮未安今
公冠八梁侯及左右丞相左右大都督左右御史大夫
七梁俱加籠巾貂蟬餘從所議尋命朝服衣裳中單領
緣俱用青祭服領緣仍用皂其公服一品至四品赤色
五品至七品青色八品以下及未入流雜職俱綠色大
帶一品用玉二品花犀三品四品用金以荔枝為花五
品以下用銀八品以下用角
官員家屬冠服
洪武元年十二月癸未詔定官員親屬冠服之制禮部
尚書崔亮等議凡内外官員父兄伯叔子孫弟姪用烏
紗帽軟脚垂帶圓領衣烏角帶在外閽者員領衣烏角
帶帽四角稍垂内外衙門隸卒烏紗平頂巾雙環圓領
衣用紬絹布繋腰黑革帶銅鐵骨角束子軍士隨軍装
擩手與隸卒曾經委用閑良官員用烏紗帽軟脚垂帶
員領衣烏角束帶從之
初製朝服公服
洪武三年命省部官會太史令劉基參考歴代朝服公
服之制凡大朝會上衮冕御殿則服朝服見皇太子則
服公服仍命制朝服公服以賜百官
朝臣服色依品級
洪武三年給賜朝臣袍帶凡二千八百一十三人先是
禮部言各官有先授散官與見任職事高下不一者如
監察御史董希哲前授朝列大夫灃州知州而任七品
職事右師郎中宋冕前授亞中大夫開封知府給事中
李仁前授亞中大夫黃州知府而並任五品職事散官
與見任之職不同故其服色亦不能無異乞定其制乃
詔省部臣定議於是禮部奏唐制服色皆以散官為準
元制散官職事各從其高者故服色亦因之國朝初服
色並依所授散官盖與唐制同上曰自今服色宜準所
授散官不當計見任之職於是所賜袍帶皆從原授散
官給之
命婦霞帔
洪武五年詔中書省臣及禮部所擬文武官命婦服飾
用大衣霞帔既合古制霞帔以金繡之文為等第若民
間婦人禮服惟以素染色絁不用文繡
外命婦冠服
洪武四年五月定外命婦朝服之制先是上以古者天
子諸侯服衮冕后與夫人褘翟今羣臣既以梁冠絳衣
為朝服不敢用冕則外命婦亦不當服翟衣以朝命禮
部議之至是禮部奏外命婦以山松特髻假鬢花鈿真
紅大袖衣珠翠蹙金霞帔為朝見之服以珠翠角冠金
珠花釵闊袖雜色綵緣為燕居之服
洪武五年十一月定命婦團衫之制以紅羅為之繡重
雉為等第一品九等二品八等三品七等四品六等五
品五等六品四等七品三等其餘不用繡雉
品官家用服
洪武六年詔定品官家用祭服公服上諭禮部臣曰古
者士大夫祭宗廟亦有祭服其見私親尊長亦必有公
服其議制度等殺以聞於是定議品官之家私尊長而
用朝君公服於理未安宜别製梁冠絳衣絳裳革帶大
帶白韈烏舄佩綬其衣裳去緣襈三品以上用佩綬三
品以下不用其祭服三品以上去方心曲領三品以下
并去佩綬從之仍令如式制祭服賜公侯各一襲以為
祭家廟之用
使外國服色
成化七年戸科都給事中邱弘行人韓文奏凡使外國
者例賜侯服色自備鈒花金帶至其國則繫之今臣等
奉使琉球欲從衆則事涉擅專欲遵制則官止七品服
色不稱乞賜鍍金花帶以壮國威事下禮部尚書鄒幹
等覆奏以為無例而止
忠静冠服
嘉靖七年上既製燕弁服諭張璁曰古尚儉今尚華古
玄端通於上下兹為等威辨之卿其承朕志璁言古玄
端用廣達於上下今品官燕居競為竒服以亂典章乞
如玄端别為簡易制以昭布天下上因製忠静冠服併
以圖冊示禮部勅諭曰我祖宗稽古定式凡享祀郊廟
視朔視朝弁冕裳服至於品官朝祭服公服常服各有
等級不可變比年以来衣服詭異達官顯士與市井同
走卒役厮與儒流並上下無辨民志何定禮曰衣服在
躬不知其名曰罔又曰不學雜服不能安禮朕制曰燕
弁善與人同令從君出故欲儆於有位因復酌古玄端
制更名曰忠靜庶幾乎進思盡忠退思補過也夫君子
大復古重變古非泥古也因時制宜各有法象意義宜
令如式製造在京許七品以上官及八品以下翰林院
國子監行人在外許方面官及府堂官州縣正官儒學
教官服之武官止都督以上許服其餘不得濫服至於
詭異之服悉行禁革夫衣裳在笥所以尚賢車服以庸
所以昭德爾羣臣尚當稽名見義期成峩峩之譽無侈
楚楚之容如勅行
保和冠服
嘉靖七年十月甲子遼府光澤王寵滚奏聖製燕弁忠
靜冠服中外臣工受賜得服者咸以為榮乞并賜宗親
官屬章下禮部議上曰俟别製頒行十二月上諭禮部
朕惟帝王制禮推已及人施自親始朕以王道在謹獨
故酌古玄端之制命之曰忠靜冠服錫於有位朕已嘗
及宗室諸王其制尚未備欲圖之未遑今光澤王所請
有獲朕心朕因酌燕弁及忠靜冠之制為之製式使之
上無所僣下無所逼其載圖說名之曰保和冠服夫上
下之分猶天地之不可易各知其分然後能相保而國
家治安令自郡王長子以上其製式開載已明鎮國將
軍輔國將軍奉國將軍鎮國中尉輔國中尉奉國中尉
以及左右長史審理正副紀善教授伴讀等官俱宜照
忠靜冠服以品官之制服之其郡縣鄉君儀賓雖各有
品級然非儒官比不得概服其餘各官不許服以防過
濫於戲親欲貴也愛欲富也故禮制宜從敦崇名以命
之器以别之故品節不容假借夫忠靜冠服品式之不
同者尊賢之等也保和冠服品式之不同者親親之殺
也等殺既明名分攸定庶幾知所保矣保斯和和斯安
此錫名之義也孟軻氏曰樂天者保天下畏天者保其
國禮部以其說頒布諸王府如勅遵行禮部隨以圖冊
刊刻進呈上覽之分諸王府頒布天下
品官祭服
洪武元年定凡上親郊廟社稷文武官分獻陪祀則服
祭服與朝服同惟衣色尚青加方心曲領
品官朝祭服
嘉靖八年十二月丁丑上親定百官朝祭服圖式詔禮
部摹板繪采頒行中外初章服定制載在會典及内秘
圖沿久而訛衣襲乎裳無上下之辨帶綴於鞞無繚約
之制環有金玉等級槩織於綬略似環形綬隨品級花
樣但取華美任意粧飾裳之襞積煩簡不同佩惟玉璧
銅鋚雜用每遇朝賀祭祀服人人殊及上更制衮冕百
官承訛如故會聖旦給事中戴儒請明降定式以便習
儀禮官按秘圖會典酌以今上所定冕服說草上圖註
不稱旨上乃諭内閣親定公服所用革帶照舊朝祭服
大帶表俱素兩耳及下垂緣以綠色就以蔽膝佩玉更
復古制裳并三齊如禮官所言且令議方心曲領名義
於是禮官言方心曲領始於隋時非古也上曰方心曲
領古制不傳况始自隋豈可襲用宜革之餘如圖註通
行中外職官遵行毋得違越仍會議各王府一體更正
朝官履
洪武六年二月命朝官製常服禮鞋先是百官入朝遇
雨皆用釘靴進趨之間聲達殿陛侍儀司官以為不肅
請禁之上曰古者朝臣入朝有履自唐以来始用靴行
之已久不可猝變宜令各官為軟底皮鞋籠於靴外出
朝則釋之
内使冠衣
洪武元年十二月定内使冠服制凡内使冠服烏紗描
金曲角帽衣用背花圑衫窄袖衫烏角束帶靴用紅扇
面黑下樁外人不許相同
洪武三年冬十月壬戌重定内使服飾之制上諭宰臣
凡内使監未有職名者當别製冠以别監官禮部定擬
内使監凡遇朝會依品具朝服公服行禮其常服葵花
胸背團衫不拘顔色烏角束帶烏紗帽犀角帶其内使
無品從者常服團領衫無胸背花不拘顔色烏角束帶
烏紗帽垂軟帶年十五以下者惟戴烏紗小帽從之
宫人冠服
洪武四年定宫人衣用紫色團領窄袖徧刺折枝小葵
花以金圈之珠珞縫金束帶紅裙弓樣鞋上刺小金花
烏紗帽飾以花帽額綴團珠結珠鬢梳垂耳飾
外國陪臣冠服
宣德三年冬十月賜朝鮮國世子六梁冠一先是朝鮮
國王李祹奏洪武中蒙賜國王冕服九章陪臣冠服比
朝臣遞降二等盖陪臣一等比朝臣第三等得五梁冠
服永樂初先臣芳遠遣世子禔入朝蒙賜五梁冠服臣
切惟世子冠服乃同陪臣一等乞為定制上從之故有
是命
雜流冠服
侍儀等冠服
洪武二年詔定侍儀舍人及校尉刻期冠服禮官議曰
古者朝覲必有儐相之職公西華端章甫者儐相之服
也漢唐以下置謁者凡朝會掌引導行禮漢用玄冠絳
衣唐用武弁絳公服宋謂之禮直官用公服元謂之侍
儀舍人用展脚幞頭窄袖紫衫塗金帶皂靴其校尉即
周官太僕隸僕掌王之出入警蹕者其服制禮書不𫝊
漢晉衛士有朱衣絳袍黑袴褶之制唐執㐲之士首服
有武弁平巾幘錦帽金鵝帽花脚幞頭黃絁巾抹額其
服有朱色繡袍大袖勒帛諸色繡兩襠大口袴銀帶繡
戎服諸色繡寳相花衫革帶碧衫抹金銅帶錦螣蛇宋
執仗之士大略與唐同元執仗士首服用交脚幞頭鏤
金額交脚幞頭五服絁巾展脚幞頭鳳翅唐巾其服有
紫梅花羅窄袖衫塗金束帶白錦汗袴緋繡寳相花窄
袖衫生色寳相花袍勒帛雲龍靴佩寳刀紫羅辮線襖
今擬侍儀舍人導禮依元制用展脚幞頭窄袖紫衫塗
金束帶皂紋靴常服烏紗帽盤領衫校尉執仗亦依元
制首用金額交脚幞頭諸色辟邪寳相花裙襖銅葵花
束帶皂紋靴刻期冠方頂巾衣胸背鷹鷂花腰線襖諸
色闊匾絲絛象牙雕花環行縢八帶鞋制曰可
侍儀服
洪武四年二月乙夘朔侍儀司言文武百官朝服各從
品級侍儀舍人引班執事宜有定制乃命中書省定擬
侍儀舍人并御史臺知班引禮執事冠進賢冠無梁服
絳色衣其蔽膝及履韈革帶大帶槐笏與九品同惟不
用中單從之
齋郎舞生冠服
洪武五年十月己丑命擬齋郎樂生文武舞生冠服之
制齋郎黑介幘漆布為之無花樣服紅絹窄袖衫紅生
絹為裏皂皮四縫靴黑角帶文武舞生及樂生黑介幘
漆巾為之上加描金蟬服紅羅絹大袖袍胸背畫纏枝
方葵花紅生絹裏加錦臂鞲二皂皮四縫靴黑角帶武
舞生武弁以漆布為之上加描金蟬服飾靴帶並同文
舞生
雜流官冠服
洪武四年冬十月甲午定未入流冠服凡在外諸處提
控案牘及吏目典史税課司閘壩等官冠服皆准侍儀
舍人冠無梁服赤羅服青緣飾赤羅蔽膝烏角帶紅白
大帶槐木笏白襪黑履不用中單去佩綬
未入流官用公服
洪武二十四年浙江按察使司僉事觧敏言舊制凡各
處未入流官遇朝賀進表用烏紗帽紅圓領衫黑角帶
陪班行禮今制在京一品而下至雜職俱用公服而在
外未入流官仍如舊制於禮未宜請得如在京例上可
其奏詔在京在外未入流官凡遇行禮皆具公服
在外未入流品官祭服
洪武二十九年六月丙子詔在外未入流官陪祭俱用
祭服先是淮安鹽城縣儒學教諭王孟上言公服以朝
祭服以祀今在外凡祀山川諸神流官具祭服未入流
官具公服然公服既於朝賀迎接諸禮用之而又服以
祀神理有未宜且未入流官公服之制自八品以下皆
同則祭服亦宜與之同上是其言詔自今未入流官凡
祭皆用祭服與九品同
士庶冠服
四方平定巾
洪武三年命製四方平定巾式頒行天下初上既即位
更制度凡官民男女衣冠服飾悉復中國之制至是又
以士民所服四帶巾未盡善復製四方平定巾頒行天
下令士人吏民咸如式製服之皂隸伶人如初所定以
異其制
生員巾服
洪武二十四年上以學校為國儲材而士子巾服無異
吏胥宜有以甄别之命工部製式以進上親視必求典
雅凡三易其製始定自是士子衣冠綽有古風
軍士服色
洪武二十一年九月戊寅定中外衛所步軍士服色惟
駕前旗手一衛用黃旗軍士力士俱紅袢襖凡袢襖長
齊膝窄袖内實以棉花旗幟各分記號用青藍為邊玄
黃黑白間色俱不得用凡為旗幟衣装布絹綿花蘇木
棗木之類皆官給之毋令軍士自備
僧道服色
洪武十五年十二月乙酉定天下僧道服色凡僧有三
曰禪曰講曰教禪僧茶褐常服青條玉色伽裟講僧玉
色常服深紅絛淺紅袈裟教僧皂常服黑絛淺紅袈裟
僧官如之惟僧錄司官袈裟緣文及環皆飾以金道士
常服青法服朝衣皆用赤色道官亦如之惟道錄司官
法朝服衣緣文飾金
凡在京道官紅道衣金襴木簡在外道官紅道衣木簡
不用金襴道士青道服木簡
冠服禁令
服色禁制
洪武二十三年三月甲子定官民服飾先是上見朝臣
衣服日就短窄有乖古制乃命禮部尚書李原名國子
司業龔斆參酌時宜俾存古意原名等議定文官衣長
自領至裔去地一寸袖長過手復回至肘袖樁廣一尺
袖口九寸公侯駙馬與文職同耆民儒士生員同文職
惟袖過手復回不及肘三寸庶民衣長去地九寸袖長
過手六寸袖樁廣一尺袖口僅出拳軍人衣長去地七
寸袖長過手五寸袖樁廣不過一尺窄不過七寸袖口
僅出拳從之頒示中外
洪武二十二年十二月申嚴巾帽之禁凡文武官除本
等紗帽外遇雨許戴雨帽公差出外許戴帽子入城不
許其公差人外出外者亦如之將軍力士校尉旗軍常
戴頭巾或榼腦官下舍人并儒生吏員民人常戴本等
頭巾鄉村農夫許戴斗笠蒲笠出入市井不禁不親農
桑者不許
景泰四年令錦衣衛指揮侍衛者得衣麒麟服色從錦
衣衛指揮同知畢旺授永樂中例請也
天順二年令官民人等衣服勿用蟒龍飛魚斗牛大鵬
像生獅子四寳相花大西番蓮大雲花樣并玄黃紫及
玄色樣黑綠柳黃薑黃明黃等色
成化三年令官民人等勿僭用服色花樣
弘治元年正月禮部覆左副都御史邊鏞言乞禁内外
官僭乞蟒衣按國朝品官服色無蟒衣之制考之爾雅
韻書盖蟒乃蛇屬非龍類蟒無角足龍則角足具焉今
織蟒為龍形請如鏞言凡内外官無間新舊悉令盡繳
不許織造上是之命原受賜者聽其服用餘悉令還官
此後不許再乞
嘉靖六年令在京在外官民人等不得濫服五彩粧花
織造違禁顔色及將蟒龍造女衣夷人不許擅買違式
衣服
十六年令在京在外文武官員其大紅紵絲紗羅服惟
四品以上官及在京九卿翰林院詹事府春坊司經局
尚寳司光禄寺鴻臚寺五品堂上官經筵講官得服其
餘俱青綠錦繡遇吉禮紅布䘬褐
洪武三十年令致仕官服色與見任同若遇朝賀及謝
恩見辭具服行禮
凡年老致仕及侍親辭閒官員許用紗帽束帶若為事
黜降者服與庶人同
凡官民服色冠帶貴賤有等上可兼下下不可僭上官
員致仕與見任同其祖父有官身殁非犯除名子孫許
居父祖房舍衣服車馬比祖父同
職官一品至四品帽頂帽珠繋腰用金玉珠寳粧飾五
品六品帽頂許用金玉帽珠用珊瑚琥珀繋腰用金銀
犀角帶七品至九品帽頂許用銀或鍍金帽珠用水晶
琥珀繫腰用銀減鐵以上帽子帽花許用製造字樣及
龍鳳文靴子通用金綿花樣
申明靴禁
洪武二十四年七月壬申申明靴禁先是常禁民間製
靴不許裁為花樣及以金線装飾而富商大賈奸民猾
胥末技賤工及軍中無賴少年往往冒犯恣為淫巧裁
為花樣嵌以金線藍條蔑敦樸之風亂貴賤之等甚者
詐為公侯大臣家子姪出入市中為奸利事聞詔禮部
嚴禁之惟文武百官并同籍父兄伯叔弟姪子壻及儒
士生員吏典知印承差欽天監天文生太醫院士瑜珈
僧正一道士將軍散騎舍人帶刀之人正伍馬軍總小
旗教讀大誥師生許穿靴同其北平山西山東陕西河
南并直隸徐州地寒人民許穿牛皮直縫靴出外不許
其庶民商賈技藝步軍及軍下餘丁管步軍總小旗官
下家人火者皂隸伴當在外醫卜隂陽人皆不許止許
穿皮扎䩺鞋違者罪之
題禁詭異巾服
嘉靖十四年四月内禮部題該提學御史寳一桂題為
禁革詭異冠服以昭聖製以齊風俗事奏詭異巾服自
嘉靖七年三月二十七日特勅禮部分别以其圖說頒
布天下嚴禁異服天下之人風俗丕變無敢為詭異冠
服者夫何邇來有犯禁諭私家慕效製東坡巾著雲履
及各色異樣巾服者其巾或有紵絲羅絹甚至以氊為
之不惟舉人監生生員儒士凡市井屠販一切庸賤之
徒間亦戴之此所謂詭異之服也今見輦轂之下縱横
衢路漫無畏忌在京如此在外可知矣乞勅都察院嚴
行禁革等因題奉聖旨這本說的是比年冠服詭異已
有旨禁革生儒人等乃敢違禁製用好生不畏法度都
察院便出榜曉諭但有巾服異樣并製賣的著緝事衙
門及五城兵馬即時拿送法司問罪仍通行南京都察
院及各處巡按御史一體嚴加禁約該衙門知道欽此
申明官員服色限制
嘉靖十六年三月内禮部題欽遵聖訓慎法制以嚴禁
僭肆事該本部欽奉聖旨欽遵之議得在京在外文武
官員除本等品級服色及賜者外不許僣分自恣擅用
蟒衣飛魚斗牛等項違禁華異服色及大紅紵絲紗羅
服惟四品以上官及在京九卿翰林院詹事府春坊司
經局尚寳司光禄寺鴻臚寺五品堂上官經筵講官其
餘皆穿綠青錦繡遇有吉禮止許穿紅布絨褐其品官
花樣仍照品級公侯駙馬伯麒麟白澤文官一品仙鶴
二品錦鷄三品孔雀四品雲鴈五品白鷴六品鷺鷥七
品鸂鶒八品黃麗九品鵪鶉雜職練鵲風憲獬豸武官
一品二品獅子三品四品虎豹五品熊羆六品七品彪
八品犀牛九品海馬不許混同錦衣衛指揮侍衛者得
穿麒麟服色其餘帶俸及不係侍衛者俱不許僣用其
軍民人等除官應用之家許令織造其私下與不應用
之物不許製造及擅用違禁華異服色若有仍前僣用
者在京聽科道及緝事衙門在外聽巡按等官照依律
例參究題奉聖旨是依擬便出榜文嚴加禁約欽此
印制備考
給印
換給印記
凡内外各衙門印信年久篆文平乏不堪用使具奏鑄
換候領新印然後以舊印繳
凡司府州縣奏換印記本部積收奏抄或三顆或五顆
類奏其有火盜遺失例該特奏者單題
先年題凡新鑄印記本部置印模簿一扇將鑄完印記
照顆用使存照仍令置南京印模簿一扇候每年終咨
送南京禮部轉行該局收貯備照
凡各處奏繳舊印俱赴通政司驗進其申呈批文并舊
印赴本部投納隨𤼵鑄印局騐封鎖有無完固封印新
印文是否真正中間恐有差人私拆官封盜用情弊
弘治十四年議准在外大小衙門印記年久印面平乏
篆文糢糊者方許申知上司驗實具奏鑄換新印其舊
印送上司付公差人員繳部仍發鑄印局看驗若印記
新降未久捏奏煩擾雖已鑄換仍將申奏官治罪
嘉靖二十九年閏六月湖廣布政司咨批差承差劉啓
爵繳送沙湖驛記一顆到司查無該衙門新記封鎖審
據本役回稱係通政司經歷司開拆該本部題奉看得
近年各處差來繳印人員不遵舊例將舊印混送通政
司經歷司自行開拆另封前來以致稽查不便難以防
杜奸弊以後如遇奏繳舊印除奏本經歷司驗收封進
外其舊印有混送到司者就便責付本役送部查繳不
必先行拆動以防弊端奉聖旨是欽此
請給關防
凡差委官員請給關防本部如查有繳部見在者即題
請給發如無見在請乞欽定字樣另行鑄造給𤼵用使
凡審錄各項關防俱係内府印綬監經收如遇各部差
官取用本司即具手本差司官一員齎赴本監領出給
𤼵如係本司新鑄關防亦差官送本監掛號然後給𤼵
凡各衙門繳進關防本部差司官一員齎赴内府印綬
監收貯
嘉靖二十九年九月該贊理京營軍務兵部左侍郎王
邦瑞題稱欽命贊理經營務原無印信掌管似應比照
各鎮總官掛印及巡撫給與關防事例鑄給關防一顆
以便行事該本部題奉聖旨關防不必用事總於一京
中外不同外面總都官只名總督京營戎政某官不得
名總兵字樣欽此
嘉靖三十五年六月該巡撫應天右僉都御史張景賢
題稱欽降關防篆文係巡撫蘇松等處關防八字要政
作應天等府字面奉聖旨禮部知道欽此本部看得前
事查無舊例盖順天應天皆為京府輦轂所臨非列郡
可比故累朝欽降關防其巡撫順天地方止云巡撫薊
州等處而無順天等府字樣則應天可以例推臣等不
敢擅擬改給覆題奉聖旨是欽此
嘉靖三十五年六月該南京守備掌中府事撫寧侯朱
岳等奏乞要比照内守備操江衙門事例頒給關防用
使本部查照南京守備廳衙門自設立以來並無鑄給
關防等事例但留都實國家根本重地守備尤地方
責任專官見今東南多儆文移旁午軍務所關允宜專
一所據朱岳等奏請事宜委應鑄造以便行事伏乞欽
定字樣本部鑄給用使等因覆題奉聖旨與做南京守
備關防欽此
奏給印記
嘉靖三十二年五月該裕王府承奉正韓保景王府承
奉正党霖俱奏給承奉印信本部查得舊例衡王弘治
五年之國十二年該王奏討本府承奉司印信榮王弘
治十二年之國十六年該王奏討本府承奉司印信俱
該本部覆題鑄給今看得裕王等府承奉正韓保等奏
乞印信遵依查照衡府榮府舊例待王之國之後具本
題請照例鑄給行使奉聖旨是欽此
嘉靖三十二年十一月該瑞王昌榮安王孫輔國將軍
拱□奏稱臣父鎮國將軍宸滁於嘉靖四年請乞教授
蒙准除一員又於嘉靖八年奏討教授印信亦蒙准給
今臣父故所有前項印信臣與父職爵不同奏乞鑄換
等因奉聖旨禮部知道欽此本部查照瑞昌等府鎮國
等將軍教授印信之給先因宸濠亂後宗室數多而弋
陽王初屬統攝事未歸一是以題請鑄給今各將軍分
附各府管束則一應事務自當屬於分附府分輔導之
官况郡王子孫官職世降輔國將軍以下原無設教授
之例印信豈得一㮣鑄給所據二府將軍教授印信應
并查革及移咨吏部將瑞昌宜春二府教授查有見在
行令於原府帶俸聽侯改選以後裁革不必推補其印
信作速奏繳一應事務照依三十一年題准得奉欽依
事理悉聽分管郡王管理并附該府教授承行等因覆
題奉聖旨是欽此
造印
造辦各印
凡鑄真人金印在内各衙門銀印在外各布政司都司
銀印俱照定例行
一具手本四本差辦事官齎赴内府關領銀兩送赴六
科廊鑄造其銀即係内府所差長隨經收
一具手本三本差辦事官齎送内府司禮監禀請内官
一員公同本部委官監督鑄印局官儒匠役鑄造
一合用池匣袱褥縧銷等件咨工部造辦
一合用木炭等項物料劄順天府轉屬於無碍官銀内
支給買完送部應用仍將支過并餘剰還官銀兩數目
開報戸部知會
一每印一顆合用木炭五百觔烏梅四觔黃蠟一觔松
香二觔硼砂一觔熖砂一觔明□二觔潞州大貫四個
一金銀分兩數目欽賜真人金印用金二百五十兩
王府鍍金銀印用銀一百五十兩内閣銀印用銀
九十兩征西鎮朔平羌平蠻等將軍銀印九十兩
宗人府五軍都督府銀印用銀一百兩六部都察院
并在外各都司銀印用銀九十兩衍聖公張真人中
尉留守司并各布政司銀印用銀九十兩順天府應
天府銀印用銀九十兩
印例
繳印收銷
凡遇王府繳進金印銀印本部先期題知候命下差司
官一員齎赴内府六科廊鑄印長隨轉送内府内承運
庫收銷其各布政司等衙門奏繳銀印亦照例行
一送手本三本二本送司禮監知會一本送承運庫知
會
遺失印記
嘉靖二十九年十月該上林苑監佐監丞王弘久等題
稱良牧署署丞陳讓被劫賊殺傷搶去印信一節奉聖
旨該部知道欽此該本部覆題行查續經勘明題准免
究其印信鑄造給𤼵所失舊印尋訪獲日奏繳等因具
題奉聖旨是欽此
牘式備考
奏牘
風憲官寫奏題本
成化二年禮部奏監察御史趙敔言内外風憲等衙門
官出巡行事遇有機密事情及糾劾姦邪自書奏題本
多有不熟韻體不免倩人代筆往往因而泄漏有誤事
機請自今重事仍依韻式寫奏常事從便書寫許用題
本今議得在外衙門宜一體具奏如舊制其京官公差
在外者應行事務照例依韻書寫奏本若是緊急密切
事恐有泄漏許寫題本務要字畫真楷不許草率從之
題疏稱藩王諱
嘉靖十年楚王榮㳦以諸司疏文直書親王名諱殊乖
體統乞禁止之下禮部議請自今凡備錄諸王奏疏及
所司題奏疏内一切不諱以遵君前臣名之義其諸勘
合劄付等項類止許稱爵不得書名報可
王府奏疏稱式
嘉靖十一年禮部奏王府慶賀奏稱累朝皆有體式凡
皇帝表文例稱聖旦奏疏稱萬壽聖節皇太后壓於太
皇太后表文例稱令旦不壓於太皇太后亦稱聖旦奏
疏稱令節今諸王府所奏諸辭徽稱有乖名分請以徽
稱體式申諭諸王以後不許違錯報可
建議章疏體
嘉靖四十四年禮科都給事中辛自修言人臣祗慎而
後朝廷之體尊邇來題奏章疏競為縟豔不惟九重清
覽難於徧詳而事體處分反以文晦甚者以伺察為能
至以鄙䙝醜穢之語載之牘中尤非對君之體乞勅禮
部轉行内外百司自後一應章奏須言簡事核務持大
體不許仍前瑣屑沉冗如違聽該科參治上深然之乃
詔以後章奏俱務簡明質實有如前欺肆者科臣以聞
定表賀疏謝格
隆慶元年南京戸部尚書馬森以陞秩具疏謝上報聞
因命禮部查官員陞遷并一應謝疏當停免者俱酌議
遵守至是禮部議在京文武百官凡遇冊立等太禮合
進一箋表及聖節正旦冬至等節止於丹殿前致賀一
應陞遷賞賜既經面恩或謝者俱不得治本稱謝南京
并在外五品以上衙門及各總兵官凡遇三大節進表
慶賀俱照常例行或值冊立等大禮例該慶賀者須待
本部題允方許撰表齎進其總督撫按俱不得違例進
表稱賀南京五府掌印官六部都察院堂上官大理寺
正官及各處總督巡撫官皆係重臣一應陞遷及經論
劾慰留其或軍功受賜邊鎮給賞等項既不得廷謝仍
許具疏三司將佐等官一同受賞者總兵督撫即與併
謝不得另具奏疏其疏務明白簡直不得牽合四六之
體務為浮靡之辭有不遵守者聽本部及該科指實參
奏詔如議行
朝覲即齎進表文
隆慶元年禮部覆都給事中何起鳴奏隆慶二年天下
來朝官即齎進萬壽聖節表文不必别委自從朝覲年
悉遵此例從之
奏疏便省覽
隆慶三年禮部覆給事中王之恒御史趙焞奉請上御
便殿令九卿科道官有大事皆得面奏取自宸斷其疏
中語言字畫務便省覽得旨今後諸司章奏務詞語簡
明字畫楷大如嘉初年式便殿面奏候旨行
表箋
箋文勿用虚詞
洪武元年春正月辛丑上謂中書省臣曰古人祝頌其
君皆寓警戒之意邇觀羣下所進箋表頌美之辭過多
規戒之言未見殊非古者君臣相告以誠之道今後箋
文只令文章平實勿以虚辭為美也
重定進賀表箋儀
洪武十四年重定進賀表箋禮儀凡萬壽聖節正旦冬
至在外各衙門先期拜表稱賀至期前一日文武官於
本衙門内齋沐宿歇至日於所在大衙門内會同文武
官具服告天祝壽禮其天壽聖節在外五品以上衙門
止進表文一道正旦冬至加中宫皇太子箋文各一通
王府布政司按察司直隸府州表箋俱差官齎進禮部
在外則州進於府府進於布政司凡五品衙門隸布政
司者亦進於布政司類進禮部各都司及直隸衛所差
官齎進五軍都督府各處守禦指揮使司千戸所進於
都指揮使司差官類進五軍都督府至日禮部以各處
表箋自通類奏啟其表箋文詞不得用駢儷務在典雅
其有御名廟諱依古禮二名不偏諱嫌名不諱凡凶惡
字樣俱用迴避仍以硃筆圈點句讀用黃紙箋紅紙為
函
頒表箋文式
洪武二十九年秋七月頒表箋文式於天下先是天下
諸司所進表箋詞體駢儷上厭之命翰林院學士劉三
吾右春坊右贊善王俊華撰慶賀謝恩表箋成式頒於
天下諸司凡遇慶賀謝恩如式錄進
更改表箋式
宣德元年行在禮部奏洪武中降表箋式於天下中有
御名依古二字不偏諱之例今各處錄進或以他字代
之不成文理請與翰林院計議更改使天下遵守從之
申明進賀表箋儀
宣德四年令在外慶賀如洪武初舞蹈山呼十四拜凡
進賀表自親王各一總兵各一朝鮮國王南京禮部等
衙門一浙江等布政司按察司直隸府州等衙門各一
南京中軍等都督府一中都留守司浙江府都司直隸
衛所等各一
定進表宫例
正統二年定天下諸司進表例先是行在禮科給事中
李性等劾奏山西等處都布按三司等衙門官員不躬
進表請治其罪上姑宥之命禮部議為定例於是尚書
胡濙等請自今惟聖節表令堂上官躬進正旦冬至節
遣首領官及所屬佑貳官代行
查參表箋
凡天下各衙門齎到表箋本部先期行國子監取監生
四名參看除土官衙門不究外其餘各衙門表箋中間
有違式及汚漬漏印錯落字樣并過期不到等項參出
送司呈部除將齎到表箋類進隨行參治候命下本部
移咨都察院轉行各該巡按御史通行查提到官問擬
應得罪名照例發落過期不到表箋通行補進其極邊
地方照例免究開坐題請定奪
嘉靖二十九年九月該福建行都司署都指揮僉事顧
邦重進萬壽表文順帶屯牛文册該工科參本官奏報
文冊既違限期且入賀大典豈容兼理他務難逃不敬
等因本部覆題合咨送法司問擬應得罪名奉聖旨是
欽此
嘉靖三十二年南京禮部等衙門差大理寺評事張淑
名齎捧元旦表文旦後方進慶賀本奉聖旨這賀本過
期方到禮部參看了來說欽此本部看得評事張淑名
既承差委其原領奏本自合同日赴通政司投進今表
進於元旦之先本進於元旦之後事屬稽違法當參究
合將本官咨送法司問擬應得罪名照例𤼵落以為將
事稽違者之戒覆題奉聖旨張淑名依擬還罰奉兩個
月欽此
進表箋官
嘉靖二十六年九月該陕西巡按御史胡彦奏稱馬政
不修乞免差行太僕苑馬二寺堂上官進表奉聖旨該
部看了來說本部查得正德七年二月該遼東苑馬寺
卿夏翟奏稱本寺與遼東都司全無干涉而各節賀慶
表箋轉附代齎殊非忠敬之意乞要自行差官徑進木
部議得該寺既與都司無干其表箋委難類進合無准
其所奏通行太僕苑馬寺一體遵守施行等因奉武宗
皇帝聖旨依擬行欽此今看得御史胡彦所奏相應議
處合候命下本部移咨都察院轉行陕西撫按衙門行
令二寺今後凡遇萬壽聖節表文照舊差堂上官員齎
進如果地方事有各官俱有差占許先期申請撫按衙
門差委該寺首領或所屬官一員代齎仍一面具實奏
行本部以憑查考其堂上官往回亦不許在途遷延及
枉道回籍以致虚曠誤事如違聽巡御史參究奉聖旨
是欽此
揭帖
春坊揭帖
禮部尚書某今將某年某月某日早吏部兵部引奏請
旨事件開列於後
一吏部奏引選大小官員進士人等某人等共若干名
請旨又奏各衙門辦事進士歷事監生共若干箇請旨
又奏考驗過三考役滿吏典若知印及上銀實撥當該
免考吏某人等共若干名請旨
司禮監請選官印子
一兵部奏後面跪的若干名是某等衛所某等官舍内
若干名告替職若干名告襲職又有若干名告優飬若
干名告優給是幼男婦女見在門外伺候又有若干名
此告優養優給在衛所聽候俱有官吏保結明白查照
黃選相同於例都該替職襲職優飬優給請旨又奏後
面跪的若干名是某等衛所某等官他父兄等項患風
癱等病俱在原衛令他男弟等項前來替職俱有官吏
人等保結是實查照黃選相同緣各官俱年未六十歲
查得舊例這等告的果有殘疾也准他替如今他們所
告殘疾是實請旨又奏先以欽准襲職優給官員具奏
附選
司禮監請選官印子
書牘
定書劄式
洪武三年上諭中書省臣曰今日於書劄多稱頓首載
拜百拜皆非實禮其定為儀式令人遵又小民不知
避忌取先聖先賢漢唐國寳等字以為名字宜禁革之
於是禮部定議凡致書於尊者稱端肅奉書答則稱端
肅奉覆敵巳者稱奉書奉復上之與下稱書寄書答卑
幼與尊長則曰家書敬覆尊長與卑幼則云書付某人
其名字有天國君臣聖神堯舜禹湯文武周漢晉唐等
國號相犯者悉令更之
皇太子與諸王式
洪武十二年六月壬申翰林儒臣議皇太子與諸王書
則曰記問答諸王書曰記答諸王奉書皇太子則曰謹
啟上改皇太子與諸王書曰記諭餘從之
文移
諸司文移式
洪武十五年閏二月甲申命禮部定諸司文移式先是
以六部轄各布政使司都察院轄各按察司五軍都督
府轄各都司衛所惟今吾等十二衛指揮使司係親軍
王府長史司及護衛俱無統屬文移未定其式至是定
議六部及親軍諸衛欲移文護衛皆由都督府行於本
國境内都指揮使司轉達若五軍都督府及親軍并在
京各衛欲移文長使司者皆由六部行於本國境内布
政使司轉達其護衛及長使司申文亦如之其六部及
京衛文移在外都指揮使司并直隸衛所由五軍都督
府行之五軍都督府於各布政司并直隸府州由六部
行之其於按察司皆内都察院行之著為令
洪武十六年七月五軍都督府有事於都察院令經歷
司呈院如行六部則經歷司於主事廳互牒其在京秩
三品者與本院平行仍故牒在京四品在外按察司帖
下在京五品以下衙門行移文本院俱稱具呈惟太理
審刑磨勘司與本院經歷司行移各道監察御史止由
本院與諸司無行
禮部志稿卷六十四
