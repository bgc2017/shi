禮部志稿卷七
明俞汝楫編
建官小序
昔周官宗伯掌五禮為吉凶軍賓嘉吉為上帝羣神
先王之祀凶為喪荒弔禬恤賓為朝宗覲遇會同問
視軍為大師大均大田大役大封嘉為飲食昏冠賓
射饗燕脤燔賀慶故宗伯之屬甚設盖文德炳離禮
運昌明之會固知伯夷不能獨肩一䕫未易居足矣
我太祖衆建諸司最得周官精義而尤垂神于禮故
所建禮曺諸職要以師其意不襲其名長貳視上卿
司屬以下分曺治事孰非宗伯氏遺法也攷其時秩
制三易始定誠重之矣文皇遷都當經營倥&KR1555;之際
猶以駐蹕嚴肅儀軌是急特建行在禮部員扈從以
行至定鼎廼革而專設令部官正統而後稍增員額
然大指在因事益官非因官益事也故每以師濟為
塤箎而不聞以侵曠干庖爼成弘以来則長貳顓任
詞臣或以蓬瀛清切兼司斗杓或以喉舌尊嚴旋踐
黃閣雲雷霖雨每出春卿地望優崇五官莫及盖亦
分輔之淵藪端揆之左次矣可無紀與志建官
自周官既湮秦漢以下禮曺未有定制也秦廢典任
吏以主發殿中書者稱尚書次為左右曺漢至武帝
使左右曹吏分平尚書奏事旋罷成帝始置尚書五
曹僕射諸曺外其一為客曺主外國夷狄事光武以
客曺分南北稱六曺而吏曺主選舉兼掌齋祀則祠
司客司之端見矣魏設五曺客曺分三其下有子曺
晉仍六曹客曺分左右南北而四東晉又五曺有祠
部無客以左僕射領主客祠部尚書領祠部儀曺自
此客曺下列子部中其後特重祠部尚書掌廟祧之
禮常與右僕射通職不並置或右攝祠或祠攝右則
客祠皆屬左右僕也後魏吏部管南北主客祠部管
左右主客北齊改左主客為主爵南主客為主客掌
諸蕃雜客事時尚未有禮部也宇文周置春官卿又
有禮部而不言職事俄改禮部為宗伯又春官之屬
有典命尋改典命為大司禮最後改大司禮為禮部
謂之禮部大夫隋開皇中定置禮部尚書統禮部祠
部主客膳部四曺唐承隋制不改龍朔中改為司禮
太常伯咸亨復舊光宅又改為春官神龍復舊沿及
宋元相因無改然宋初以膳次主客元祐以主客兼
膳紹聖主客膳部互置迨金元而有禮部無主客元
成宗又增禮部尚書一員領會同館事然皆為尚書
省屬官與周官宗伯掌邦禮之任固有間矣至國朝
而禮部之設直追周官之舊盖春官宗伯之職大宗
伯一人小宗伯二人率其屬以修政令而今制尚書
倣大宗伯左右侍郎倣小宗伯四司屬所視事視周
罔異云
禮曺之官前代亦無定名秦郎中令屬有五官左右
中郎將三署有中郎付郎郎中三郎郎中秩比三百
石不屬尚書漢武更名光禄勲而中郎郎中滿六載
爵三級外郎滿六歲爵二級則今員外郎也光武分
六曺命置尚書郎三十四人秩四百石每郎缺輙從
三署選郎五詣尚書臺試箋奏初稱守尚書郎中滿
歲稱尚書郎三歲稱侍郎而客曹主羌胡事廼若起
草眀光更直隸禮晝枕夕楫握蘭含雞瑜糜一丸赤
管雙筆則諸曺同之矣魏晉宋齊後魏北齊惟置郎
中梁陳两置隋開皇諱忠不置郎中惟置侍郎六年
始置員外郎盖魏末常侍晉初侍郎皆有員外散騎
而尚書省則自隋始廼漢復有光禄勲主事察諸郎
茂才高等為之秩四百石後魏量曺置主事郎從六
品上隋置主事令史煬帝於主事去令史名每十令
史置一主事時用士人其子曺侍郎但曰郎二郎省
一而陞侍郎于六曺各置一人貳尚書唐則主客郎
中一為五品員外郎一為六品主事二為九品時立
法日以清官两人侍制衙内郎中員外郎咸與焉御
史歴殿中侍御中丞矣必薦最得員外郎郎中柳子
厚以監察御史為禮部員外尚嫌驟顯則是禮部自
晉宋来稱清曺選重望高豈一日哉宋制郎中員外
郎因之而主事為吏額分案四置吏七然進省八座
令僕均統六曺復有左右司郎中員外郎據子部上
以遡秦左右曺之意更華要我太祖罷中書省陞六
部為二品分寄丞相權而裁左右司釐子部為清吏
諸司司置郎中員外郎其職名品秩遂為不易之典
云
國初禮部
洪武元年始置禮部官統於中書省先是中書省惟設
四部掌錢糓禮儀刑名營造之務至是上乃命中書省
李善長等議建六部分理庶務乃定置吏戶禮兵刑工
六部設尚書侍郎郎中員外郎主事首以錢用壬為禮
部尚書世家為侍郎至上御奉天殿用壬等入見諭之
曰朕肇基江左軍務方殷所以官制未備今茲以卿等
分任六部國家之事總之者中書分理之者六部至為
要職凢諸政務湏竭心為朕經理或有乖謬則貽患於
天下不可不慎
洪武元年八月中書省奏定六部官制禮部尚書正三
品侍郎正四品郎中正五品員外郎正六品主事正七
品
洪武五年六月定六部職事歲終考績以行黜陟禮部
掌天下禮儀祠祭燕饗貢舉之政其屬有四一曰總部
掌儀制表箋厝日贈諡詔赦科舉圖籍樂律二曰祠部
掌祭祀醫藥喪葬僧道度牒三曰膳部掌燕享膳差器
物酒醴四曰主客部掌貢献建言四夷朝貢賞賚設郎
中員外郎主事分掌其事而以尚書侍郎總其政務
洪武六年定六部及諸司設官之數部設尚書二人侍
郎二人禮部設總部祠部膳部并主客四部每部設郎
中員外郎各一人主事各三人通二十人
洪武八年置書畫庫官一人正九品隸禮部
洪武十年吏部奏定六部每科設都吏一人歴九年於
從七品出身椽史令史亦歴九年依已定資格出身
洪武十三年陞禮部官品秩先洪武元年始設禮部定
官秩屬中書省至是罷中書省陞六部官秩倣古六卿
之制分領中書之政陞尚書為正二品侍郎正三品郎
中正五品員外郎從五品主事正六品司務從九品
是年罷禮部備用庫書畫庫
是年又定六部官制凡設官吏五百四十八人官一百
五人尚書六人侍郎七人郎中二十四人員外郎二十
四人主事四十四人比唐制减三十二人比舊制减七
十一人吏四百四十三人都吏二十四人令史一百三
十四人典史二百八十五人比唐制减四百二十六人
比舊制减三百四十五人
洪武十五年定禮部官制尚書侍郎各一人捴掌天下
禮儀祠祭燕饗貢舉之政令其屬有四部焉曰總部掌
禮儀表箋歴日贈謚公式印信學較貢舉圖籍之屬郎
中員外郎主事各一人都吏一人令史二人典吏四人
曰祠部掌祠祀享祭及樂律祭器犠牲醫學釋道優給
之屬郎中員外郎主事各一人都吏一人令史二人典
吏四人曰膳部掌燕饗牲豆酒膳及孳牲器物雜支之
屬郎中員外郎主事各一人都吏一人令史二人典吏
四人曰主客掌朝聘進貢諸蕃来朝建言賓客賞勞之
屬郎中員外郎主事各一人都吏各一人令史二人典
吏四人承發典吏一人架閣兼勾銷典吏一人
洪武二十二年改六部所屬總部之名以禮部總部為
儀部又以四部郎中員外郎為屬官主事司務為首領
官
洪武二十四年增六部司務禄米先是各部主事之下
設主事於司務之後署銜月給米二石五斗至是增為
三石不署案牘掌催督稽緩勾銷簿書之事
洪武二十五年上以中外文武百司職名之沿革品秩
之崇卑勲階之陞轉俸禄之損益歴年茲久屡有不同
無以示成憲於後世迺命儒臣重定其品階勲禄之制
以示天下
正二品六部尚書勲正治上卿階初授資善大夫陞授
資政大夫加授資德大夫禄月米六十一石
正三品左右侍郎勲資治尹階初授嘉議大夫陞授通
議大夫加授正議大夫禄月米三十五石
未入流各部司務禄月米(闕)石
正五品六部郎中勲修政庶尹階初授奉議大夫陞授
奉政大夫禄月米一十六石
從五品員外郎勲協正庶尹階初授奉訓大夫陞授奉
直大夫禄月米一十四石
正六品主事初授承直郎陞授承德郎禄月米一十石
洪武二十九年八月改六部諸屬部為清吏司上以六
部之屬皆稱部混而無别故欲易其名因寓飭厲之意
凢諸屬部更其名者十有三禮部儀部曰儀制祠部曰
祠祭膳部曰精膳主客仍舊皆稱清吏司
革除年六月吏部言建文中改舊官制如各部尚書舊
正二品陞正一品又增設侍中二員正二品位侍郎上
所屬諸司舊有清吏二字皆除去並合遵復舊制詔速
復之革侍中禮部尚書仍二品又言建文中改天地壇
祠祭署為南郊祠祭署山川壇籍田祠祭署為籍田祠
祭署泗州祠祭署為泗賓祠祭署宿州祠祭署為新豐
祠祭署又設鍾山祠祭署非舊制上命泗洲宿州地壇
定為郊壇祠祭署鍾山祠祭署不可罷
行在禮部
永樂元年正月以北平為北京二月置北京行部置尚
書二員侍郎四員其屬六曺吏戶禮兵工五曹清吏司
郎中員外郎主事各一人
是年命禮部鑄北京行部諸司印
十八年定都罷北京行部分置行在六部以備扈從其
禮儀之政尚屬于國初禮部九月上命行在禮部自
明年正月初一日始正北京為京師不稱行在各衙門
印有行在字者悉送印綬監令預遣人取南京各衙門
印給京師各衙門用南京衙門皆加南京二字别鑄印
遣人齎給于是國初禮部印轉而北矣
正統元年九月造行禮部印時尚書胡濙自劾不謹失
行在禮部之印上不問為更造之改其文曰行禮部印
禮部
正統六年十一月正行在禮部為禮部改給禮部印即
國初印也先是正統五年浙江寧波府知府鄭珞言國
初造两京合于古制自太宗皇帝定鼎北京以来四聖
相承正南面而朝萬方四十年于茲矣而諸司文移印
章乃尚仍行在之稱名實未當請正京師禮部尚書胡
濙言行在太宗皇帝所定不可輙有變更事遂寢至是
宫殿成上乃命各司去行在事而于南京文武衙門增
南京二字悉改給其印焉
是年添設儀制祠祭二司主事各一員恊理司事
天順五年增置禮部儀制司主事一員以尚書石瑁言
司事繁冗故也
弘治五年增設禮部主客司主事一員專提督會同館
時有舘夫盜夷人財物從兵部奏也
正德二年吏部奉旨查議天順以後添設官員地要政
繁不可裁革禮部儀制司及主客司提督夷人主事昔
二員非要地而事簡可革者禮部鑄印局副使一員得
旨俱裁革别用
萬歷九年裁革儀制祠祭主客三司主事各一員十一年復設
今定設
正官
尚書一員左右侍郎各一員
司屬官
儀制司郎中員外郎各一員主事二員
如遇選駙馬則添設本司主事一員教習
祠祭司郎中員外郎各一員主事二員
主客司郎中員外郎各一員主事二員
内一員提督會同舘
精膳司郎中員外郎主事各一員
首領官
司務二員
所屬衙門(以下照會典)
行人司司正一員左右司副各一員
萬歷九年革左司副一員十一年復設
行人三十二員
舊三百四十五員嘉靖中存三十七員萬歷九年
革五員
鑄印局大使一員副使一員
舊二員萬歷九年革一員
教坊司奉鑾一員左右韶舞各一員左右司樂各
一員協同官十五員
附考
國初禮部四屬部各設主事司務一員為首領官通為
主事四員司務四員有主事印至洪武二十九年改主
事為司官革主事印而司務亦止設二員以司務為首
務官永樂遷都設禮部皆因之至今為定制云
建署(小序)
夫人臣夙興以庀王事退食而砥素絲建署弗可
後矣然卯金兆祚讀黃圖而知射聲之八署典午偏
安覽潘金而知虎賁之寓直則治事之宇又非關
國家而急記載者哉矧禮署彰邦教示民不佻伯
夷夙夜之寅桓武世德之館寧殊鳳閣蘭臺拱紫
微而近宸極也者國初之署在留都文皇定鼎於
北有行在禮署宣德五年更建今署而廨宇大備
規制宏遠矣延迄於今不改翬飛鳥革之舊將宗
社實式靈焉謹考厥建置并與其燕息之居詳著
於萹是皆君子攸躋攸寧之所也庶使後之覽者
知風教之地動景行之思焉志建署
永樂十八年八月定京師于北甫經營宮殿開設百司
禮部亦在草剏之初未有定署
宣德五年二月建行在禮部於北京大眀門之東時五
府六部皆未建上命以禮部所典者天地宗廟社稷之
重及四方萬國朝覲會同者皆有事於此故首建之地
位規制皆如南京加宏壯焉
六月新作行在禮部成錫宴落之命公侯駙馬伯都督
尚書侍郎都御史學士祭酒及通政司大理寺太常寺
太僕寺光祿寺鴻臚寺掌印官及本部屬官皆得與
禮部堂
大門三間西朝扁曰禮部
進大門左為鑄印局右為土地祠
儀門三間左右角門各五間
西廊廊房各十四間
左廳三間為鸞駕伏庫
右廳三間為司務廳
大堂後川堂上揭御製禮部箴
後堂五間左右堂火房六間
後堂後碑亭二座亭左房五間
亭右房六間
亭後為架閣庫七間
大堂前左上入儀制司右上入祠祭司左下入主
客司右下入精膳司
儀制司
司門甬道左右科房六間
正廳三間
左右房各三間川堂一間後堂三間
表廳三間
祠祭司
司門甬道左右科房六間
正廳三間
左右房各四間川堂一間後堂三間
主客司
司門甬道左右科房六間
正廳三間
左右房各四間後堂三間
精膳司
司門甬道左右科房六間
正廳三間
左庫房一間後堂三間
附錄
夷館
正統四年九月改修舊禮部為厰房以館外夷使臣
直房
景泰三年禮部奏本部職掌四夷外國并各處進貢金
銀器皿方物及賞賜之類舊有直房三間係吏房禮三
部堂上官每日候朝處所於内收貯各處進貢賞賜等
物凢今剌(闕)臣數多賞賜動經萬計收貯不盡遂使各
官每日候官無地可處看得吏科北廊房六間是府軍
等衛帶刀上直官軍所處猶有空者乞將帶刀官軍併
作三間其餘三間撥與本部收貯各處進貢金銀方物
及賞賜鈔幣綵縀之類上命如議為禮部直房
修署
正統七年九月修禮部公署
景泰六年五月修禮部四司
禮部志稿卷七
