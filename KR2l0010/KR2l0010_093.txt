禮部志稿卷九十三
眀俞汝楫編
給賜備考
賜賚
賞有功將士格
洪武三年賞平章楊璟左丞周德興克平湖南寳慶廣
西靖江等處部下將士之有功者命禮部定其賞格指
揮文綺帛各六匹千戶衛鎮撫各五匹百戶所鎮撫各
四匹旗軍人給塩六十觔征廣西不征北者指揮文綺
帛各四匹千戶衛鎮撫各三疋百戸所鎮撫各二疋旗
軍人給塩四十觔
賜監生衣物
洪武二十三年二月賜國子生張睿等五十三人冬衣
衾裯初有命賜監生衣物睿等出使扵外至是始還禮
部言今時已春宜罷給上曰監生一也居者既給行者
不與非直居者逸而行者勞乎皆如例給之
省親祭祖賜鈔例
宣德元年辛丑行在禮部奏仁宗昭皇帝即位之初凡
在文武官自公侯伯一品至九品以下應給誥勅者還
鄉省親祭祖悉賜鈔公侯伯一品至二品五千貫其餘
逓減永為定例今省親祭祖者援例以請未敢專擅上
曰悉遵皇考之制
冊立頒賞例
弘治四年時以冊立皇太子賞賚臣下而差遣無門籍
者不預監察御史閻介以為言下禮部議扵是自冊立
以後頒賞以前其間公差初回與未行及被命承委分
幹在京諸務者雖無門籍亦得沾賜焉
雲貴賞功就地支給
洪治十五年禮部議得雲南貴州賞功事例除綵縀絹
布外又有鈔貫俱差行人一員從南京戸部關支轉送
會鎮廵等官給散水陸萬里艱難險阻且今雲貴功賞
共該鈔十六餘萬貫所用夫役甚多加以連年兵荒轉
運之難尤倍曩昔而雲貴鈔價甚廉計其所得費踰百
倍乞依近日折銀例每鈔百貫折銀三錢移文彼處布
政司支給
節賜
賜節錢勿用鈔
嘉靖七年詔賜京官節錢勿用鈔内閣及一品賜錢二
百文二品三品一百文四品至六品九十文七品至九
品七十文公侯駙馬伯及衍聖公真人如一品其餘及
朝覲官吏錢鈔各半凡鈔一貫折錢二十一文時禮部
言舊制鈔一貫折錢千文似太重弘治中每貫折錢十
二文有竒又太輕請更定則例故有是命
優賜
優賜致仕臣僚
洪武中賜光禄寺卿徐興祖白金一百两鈔一百錠永
樂賜太醫院使戴元禮白金五十两鈔一百錠綵幣四
表裏二臣皆庶僚得此尤為異數也仁廟初賜太子太師
致仕郭資白金百两鈔二百錠綵幣八表裏自是以後
雖内閣輔臣重者不過白金五十两四表裏而已若高
皇帝念致仕秦府長史文原吉勞特賜勅奬勵賞白金
一百两鈔二百錠綵幣八表裏尤前後所無
優賜丁憂大臣
洪武中上以布政使魏鑑臧哲徐中智府李亨居官勤
慎即喪所賜鑑哲米六十石鈔二十五錠中亨米五十
石鈔二十錠諭以服滿來朝分理庶務仁廟賜夏尚書
原吉米十石鈔萬貫胡椒百斤憲廟賜劉閣學吉綵幣
四表裏銀五十两米十石鈔十塊羊四羫酒十瓶
優賜勲衞大臣
洪熙元年賜太師英國公張輔羊四百牽酒六百瓶米
二百石逾月復賜羊二百牽酒四百瓶
優賜大臣
景泰三年賜少保戸部尚書兼文淵閣大學士陳循少
保工部尚書兼東閣大學士高榖各白金一百两吏部
左侍郎兼翰林院學士江淵禮部左侍郎兼翰林院學
士王一寧戸部右侍郎兼翰林院學士蕭鎡翰林院學
士商輅各白金五十两尋各賜黃金五十两
優賜元輔
自正德寧夏平内閣大臣賞白金至百两前後絶響矣
嘉靖隆禮元輔若夏嚴亦未有登此數者
諸賜
賜旌小民
洪武中民王竹遺書誨其子平涼知縣郝瑱罪賜白
金百两絹十疋附子五枚川椒十斤軍人王二以隨征
獲馬入官身故賞白金百五十两鈔五十錠民蔣公達
王剛甫破蘭秀山盗各賞白金一百二十两黃再文破
長陽盗賞白金一百五十两珠展布哈執叛右丞雅克哈
雅等賞白金三百两
永樂中小旗射三箭中者賞牛一羊一鈔百錠銀椀二
良鄉民謝定住孝行賜鈔二百錠米十石
賜賞發贜
洪武末河南按察僉事王平行部至孟津有司歛財為
賂平執其人以聞賜勅奬勵又綺襲衣被褥鈔百錠書
吏半之
永樂中劉寧為刑部主事有人納銀扵瓜以餽者妻安
發之詔褒寧平日廉信扵妻妻能佐夫以義賜白金二
百两綵幣八表裏
賜勞侍駕
天順初賜錦衣指揮袁彬居第白金三百两綵幣拾二
表裏以娶妻賜黃金三十两銀二百两綵幣八表裏生
子亦如之而金殺其一
賜勞迎駕
嘉靖初以迎駕安陸賞太監谷大用韋霦張錦大學士
梁儲定國公徐光祚駙馬都尉崔元禮部尚書毛澄各
白金一千两綵幣二十表裏
奬賜外臣稱軄
洪武元年賜徐州恭政陸聚白金三百两綵幣三十四
疋酒三尊部曲文綺銀椀各二百
八年賜浙江按察僉事解敏白金一百兩文綺十匹
恤賜戰歿將士
洪武元年給陣亡將士四百十五人百戸鎮撫人給米
二十石蔴布十疋軍士人給米五石錢一千二百蔴布
二疋又指揮孫靖家米三十石布十五疋鈔二百錠織
金文綺及帛各十疋千百戸楊貴俞清嚴整家米二十
石布各十五疋鈔各百錠又千戸王仲家鈔一百六十
錠百戸鄭禮家鈔一百四十錠龍虎衛指揮弟胡斌弟
文綺帛各二十疋鈔二十錠千戸俞賢家米二十石布
二十疋又綺帛三十二疋又征南死事家屬指揮米
三十石蔴布十五疋鈔五錠千戶米二十五石蔴布一
十二疋鈔四錠百戸米二十石蔴布十疋鈔三錠
永樂中征南死事一品米六十石蔴布六十疋二品米
五十石蔴布五十疋三品四品米四十石蔴布四十疋
五品六品米三十石蔴布三十疋
賞賜營繕功
永樂十一年營建長陵功武義伯王通進封成山侯食
禄千二百石子孫世襲侯爵散官勲號如故賞綵幣六
表裏鈔四百錠掌金吾右衞事都指揮僉事許亨陞都
指揮同知金吾右衞指揮僉事李旺陞指揮同知羽林
前衛指揮同知吳剛陞指揮使亨賞綵幣四表裏鈔二
百錠旺剛各賞綵幣三表裏鈔百六十錠營繕所正蔡
信陞工部營繕清吏司郎中不視司事賞綵幣三表裏
鈔二百錠其營繕所正王寧等并督工官吏及軍民工
匠賞各有差復論初卜告之功陞知縣王侃州同知賞
綵幣三表裏鈔二百錠陞給事中馬文素太常寺博士
隂陽訓術曾從政隂陽人劉玉淵皆欽天監漏刻博士
食禄不視事五官靈臺郎吳永始以僧授官改陞僧錄
司右闡教各賞綵幣二表裏鈔百六十錠
正統六年三殿二宫成賜太監阮安僧保各金五十两
銀一百两紵絲八表裏鈔一萬貫都督同知沈清陞脩
武伯食禄一千石子孫世襲少保工部尚書吳中陞少
師尚書如故各賜紵絲五表裏鈔五千貫太僕寺少卿
馮春楊青俱陞工部左侍郎各賜紵絲二表裏鈔二千
貫所正工作人等各賞絹紗有差
進香賞賜
正統十四年三月禮部尚書胡濙奏車駕詣天夀山躬
修祀事文武羣臣人等進香初在正統十年二伯八十
九炷以後每年有增今歲增至三千七百七十五炷除
公侯駙馬伯文官五品以上武官四品以上并近侍風
憲官每香三炷宜如例賞鈔一千貫其諸司屬官及將
軍旗較辦事官吏軍民人等舊無進香例俱難給賞上
曰諸司屬官及軍民人等以香來進亦足以見其尊敬
祖宗之誠何可沮之苐賞例宜損扵前其人錫鈔三錠
著為令
歲進備考
方物
歲進告諭
高皇帝御製大誥曰應天府河泊所常州府武進縣江
西布政司湖廣布政司皆為歲進野味湖廣原本進鹿
改寫麂又江西本進天鵝改寫天鴈其解物者物有活
者則途中宰食之存其皮以進又以死易活以肥易瘦
以微抵巨龍江河泊所進鱘魚扵光禄寺作鮓其所進
之人將鱘魚去首去尾以為己用所進者不過中身一
塊耳嗚呼因朕不才三綱不眀五常弗度致使當該有
司官吏并解物無藉之徒㒺知君臣之義故敢肆侮常
州府工房吏楊仲和獵夫孫華一等以香貍進數本五
枚甲首先食其一該吏又食其一所存者三及其進也
死者又一止存有二焉嗚呼恭敬之心安在此果臣民乎
減進
革魚鮓
弘治二年四月湖廣無歲進魚鮓例成化七年鎮守太
監始進之二千五百斤後增至二萬一百二十二斤用
船至十一二艘至是禮部以廵撫等恤灾之奏請止令
有司減數進獻上命鎮守内官造辦如成化七年之數
船止用二艘科擾需索為害者罪
請革魚鮓
嘉靖十一年二月内題該廵撫湖廣右副都御史林為議
處進貢魚鮓以蘇民困事内稱本鎮進貢鰣魚等魚鮓
共該銀二千四百有竒今照本省鎮守太監已革湖廣地
方水旱相仍加以修理顯靈地方凋瘁乞敕該部早為計
處裁革等因本部行據光禄太常二寺手本回稱該省
原無此等進貢則知前項魚鮓不係該寺額辦顯是本
省鎮守太監先年私自造以進獻于上者也但進貢魚
鮓一物出扵當時守臣一念芹曝之忱而遂成舊例常年
供辦所據各官欲將前項進貢魚鮓盡行裁革以寬民
力合無行移撫按官查照前項魚鮓自嘉靖十一年為始
免其進貢等因題奉聖旨這魚鮓著照舊進貢欽此
隆慶元年五月詔禮部罷寳坻縣等處採取魚鮓自今
薦新上供但令光禄寺備辦毋得奏遣内臣著為令
筵宴備考
宴夷
夷使簪花
禮部儀制司凡各國朝貢使臣到京會同舘安插精膳
司題請上下馬宴并待宴大臣候旨下行本司當該吏
照數領花赴會同舘簪帶每年翠羅花查庫内缺少先
期行工部都水司造送貯庫應用
奏飭宴夷苟簡
成化六年禮部奏邇者朝鮮國王遣其陪臣朝賀萬夀
聖節賜宴禮部所用器皿多有損壊所具品物亦不精
潔有負朝廷優待遠人之意宜令所司自後毋得仍前
苟簡違者治罪從之
宴夷值喪免樂
成化十年正月庚戍賜朝鮮國賀正旦陪臣苪承錫等
宴并金織衣綵縀等物禮部以是日宴值英廟賢妃薨
當輟朝請免宴令領酒饌上命如例宴之但勿用音樂
申飭酒飯菲薄
成化十二年整飭邊備兵部右侍郎馬文升奏遼東諸
夷朝貢朝廷賞賜筵宴恩禮極盛但光禄酒飯甚菲薄
殆非懷柔之道乞勅禮部筵宴加厚以安夷心毋分彼
此使之感恩畏威亦撫綏之一道也下禮部覆奏謹按
往年精膳司員外郎李麟所呈朝鮮使臣筵宴事已經
奏請申其令上曰宴侍諸夷本柔遠之道所以尊國體
起其瞻仰非但飲食之而已必器具整齊品物豐潔始
稱今後筵宴并酒飯處令光禄寺堂上視之仍以禮部
官一員督察敢有不遵者倂治以罪
定慶成與宴百官儀
弘治十三年正月光禄寺以慶成宴羣臣多失儀奏下
禮部議與宴百官一槩今日收饌殊非祖宗錫宴優待
之意而扵古使人歸爼之禮不合宜仍舊令辦事官吏
人等代收但量帶一二人而已其宴扵殿内者亦仍舊
令厨人代收其所帶官吏人等各衙門俱用印信手本
送守午門内外官軍處點入奉天殿前東西丹墀宴畢
收訖同出各官不許攙越坐次談論諠譁并未畢先起
收饌及本部看宴簪花官吏監生亦各鈐束不許夾帶
混擾違者俱聽糾儀監察御史等官糾舉如該宴官前
執赴宴後有事故許令開報本部行光禄寺扣席免致
餘剰以後俱凖此例從之
隆會同舘筵宴
弘治十四年禮部覆議錦衣衛千戸牟斌所言豐厚外
夷筵宴事謂今後光禄寺但遇會同舘筵宴外夷人員
請令本寺堂上官一員親至舘督同各署官屬依式設
辦務令豐潔以稱朝廷柔遠之意仍令本部委官并侍
班御史廵視其不謹者從之
日本使臣與宴班次
正德四年禮部奏眀年正月大祀慶成宴四夷朝貢者
若朝鮮陪臣在殿第七班今日本國使臣見在無與宴
故事宜如朝鮮例列殿西第七班從之
慶成宴儀數
正德八年禮部言每歲慶成宴預進宴圖後有因事故
臨時進退者悉以上聞涉干煩凟及公侯伯亦有臨宴爭
坐次者所宜申警自今凡正旦以後按日定圖至宴期
前三日進覽有事故者本部移光禄寺扣除宴席以聞
其公侯伯爵同者以中左右前後為序府與爵俱同者
則序以歴年深淺不得臨宴執論從之
進士宴主席位次
嘉靖五年賜宴禮部命武定侯郭勛主席勛因奏歴年
賜宴主席大臣位次居中今圖乃左右列坐臣無足齒
柰辱朝命得旨如舊規行比入宴禮部設席仍左右分
列勛不得已就左席已復䟽争之上責禮部不奉詔令
自後務遵故事毋再争擾
宴朝鮮進香使臣
隆慶元年朝鮮國王李峘遣陪臣禮曹恭判宋贊等賫
表陳慰别遣戸曹恭書鄭宗榮等進香詔進香扵永陵
獻殿門外行禮賜其使織金衣綵段絹布有差禮部以
山陵雖舉而使者以陳慰進香至與他朝貢者不同請
仍賜宴扵遼東都司從之
厨役
厨役以侍養放免
正統五年光禄寺厨役白代有奏臣父家居年近八十
無他子乞歸侍養事下禮部覆奏以為例難放免上曰
在禮七十者一子不從政何惜此一役而使老有所失
乎即日罷遣之
嚴處厨役迯回
弘治四年己亥禮部覆奏刑科右給事中季源所言嚴
厨役事謂光禄太常二寺厨役今後有迯回原籍者許
里甲人等首告所司即差人起解迯至三次以上者問
罪發口外為民仍將本戸親丁解補從之
議勾僉缺役
嘉靖二年禮部尚書席書言邇者光禄寺卿崔傑以厨
役缺人移文原籍勾僉非便欲揀選餘丁千戸人給米
四斗及量收在京善庖者二三百名以充已奉俞旨盖
謂止費見役四百人之粮可得千人也臣竊以為不然
舊例真正人冊餘丁聽令在寺随同父兄役辦候父兄
有缺之日隨補食粮初無在役久近限期亦無給與粮
賞事例盖出彼所願欲非強之也今乃給之食粮是正
粮之外加米四千八百有竒名為省費實增費矣且此
軰原有定額不可多收如收善庖者濫充恐頃年奉詔
查革詐冐之徒夤緣復入隨到隨迯虚費粮賞非所以
眀禁而防奸欺也宜遵舊額戒各省有司亟勾僉缺役
以補便得旨
調停厨役煩簡
嘉靖二十八年禮部奏光禄寺厨役以四千一百名為
額今總數尚盈而該寺動稱缺乏必各署煩簡不齊代
有消長或此署事簡而存數反多彼署事煩而存數反
少今註籍已定業有專守固難更易請自今立法以四
千一百名酌量煩簡𣲖為定數視其盈虧以為消補如
某署當用五百名而見存止四百名則本部為處補一
百某署當用五百名而見存乃有六百則必待其消至
五百名以下乃始照名議補如此調停庶不至有誤供
應其或役名過多占籍充數強猾包攬富奸買閒致倉粮
有名供應無寔並聽廵視科道官禁革收補報可
禮部志稿卷九十三
