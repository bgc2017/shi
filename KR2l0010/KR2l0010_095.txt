禮部志稿卷九十五
明俞汝楫編
曠典備考
耕藉
初舉藉田議
洪武元年十月癸亥上欲舉行耕藉田禮諭廷臣曰古
者天子藉田千畝所以供粢盛備饋饎自經喪亂其禮
已廢上無以教下無以勸朕涖祚以來悉脩先王之典
而藉田為先故首欲舉而行之以為天下勸時監察御
史有歴班而言曰耕藉田則力本者知所重矣上曰欲
財用之不竭國家之常裕鬼神之常享必也務農乎故
后稷樹藝稼穡而生民之詩作成王播厥百穀而噫嘻
之頌興有國家者其可棄置而不講乎遂命以來春舉
藉田禮行之于是禮官奏祭法為羣姓立社曰大社王
自為立社曰王社亦曰帝社鄭玄謂王社在藉田之中
詩載芟序云春藉田而祈社是也又周官籥章凡國祈
年於田祖龡豳詩繫土鼓以樂田畯鄭氏曰田祖始耕
者謂先農也漢立官社文帝令官祠先農先農即神農
也晉武詔復二社北齊及隋又改曰先農神龍中禮官
祝欽明議以典禮無明文先農與社本是一神妄為改
作請改先農壇為社壇以應禮經王社之義至開元定
禮又采齊隋之議復曰先農宋陳祥道曰先儒謂王社
建於藉田然國王藉則司空除壇農正陳藉禮而歴代
所祭先農而已不聞祭社也詩載芟序所謂春耕藉田
而祈社非謂社稷建於藉田也今按祝欽明云先農即
社陳祥道云社自社先農自先農藉田所祭乃先農非
社也雖其說不同要知其為重農報本之意一也若夫
藉田之制則考於月令與周官可見月令天子孟春之
月乃擇元辰親載耒耜置之車右帥公卿諸侯大夫躬
耕藉田千畝於南郊冕而朱紘躬秉耒以耕天子三推
三公五推卿諸侯九推反執爵於太寢三公九卿諸侯大
夫皆御命曰勞酒季秋之月蔵帝藉之收於神倉地官
内宰詔王后帥六宫之人生穜稑之種而獻於王甸師
掌帥其屬而耕耨王藉以時入之以供粢盛其制如此
然享先農之禮與躬耕同日禮無明文惟周語云農正
陳藉禮而韋昭注云陳藉禮者祭其神為農祈也至漢
以藉田之日祀先農而其禮始著漢舊儀春耕藉田官
祀先農百官皆從置藉田令承東漢藉田儀正月始耕
常以乙日祠先農於田所先農已享耕於乙地由晉以
下至於唐宋其禮不廢政和間罷享先農為中祀命有
司行事止行親耕之禮南渡後復親祠先農元雖議耕
藉而竟不親行其祠先農命有司攝事今議耕藉之日
皇帝躬祀先農禮畢躬耕藉以仲春擇日行事制從之
耕藉之祭
洪武二年二月上躬享先農以后稷氏配祀畢耕藉田
於南郊先農壇在藉田之北高五尺闊五丈四出陛藉
田在皇城南門外御耕藉位在先農壇東南高三尺闊
二丈五尺四出陛其神位先農正位南向后稷配位西
向正配位幣各用青色其餘噐物禮儀並與社禝同但
不用玉仍加登三先農祝文曰惟神生於天地開闢
之初創田噐别嘉種以肇興農事古今億兆非此不生
永為世教帝王典祀敬不敢忘某本庶民因天下亂集
兵保民一紀于兹荷天地眷佑海内一家臨御稱尊紀
綱黎庶考典崇祀神載策書今東作方興禮宜告祭謹
命太常官築壇于京城之陽躬率百官詣壇展禮緬惟
神明造化萬世如斯仰冀發太古之苖實初生之粟為
民立命昭祀無疆謹以制幣犧齊粢盛庶品肅備常祀
式陳明荐以后稷氏配神作主后稷祝文曰惟土膏
脉起爰脩耕藉用荐常祀于先農之神惟神功恊稼穡
允宜昭配謹以制幣犧齊粢盛庶品式陳明荐作主侑
神尚享
其樂章迎神奠帛並奏永和之曲迎神曰東風啓
蟄地脉奮然蒼龍掛角炳炳天田民命惟食創物有先
圜鍾既奏有降斯筵奠帛曰帝出乎震天發農祥神
降于筵藹藹洋洋禮神有帛其色惟蒼豈伊具物誠敬
之將進俎奏雍和之曲曰制帛既陳禮嚴奉牲載之
于俎祀事孔明簠簋攸列黍稷惟馨民力普存先嗇之
靈三獻並奏夀和之曲初獻云九穀未分庶草攸
同表為嘉種實在先農黍稌斯豐酒醴是供獻奠之初
以祈感通亞獻云倬彼甫田其隰其原耒耜云載驂
馭之間報本斯享亞獻惟虔神其歆之自古有年終
獻云帝藉之典享祀是資㓗豐嘉栗咸仰于斯時惟親
耕享我農師禮成于三以訖陳詞徹豆送神並奏永
和之曲徹豆云於赫先農歆此㓗脩于篚于爵于饌于
羞禮成告徹神惠敢留餕及終畆豐年是求送神云
神無不在於昭于天曰迎曰送于享之筵冕衣在列金
石在懸往無不之其佩翩翩望瘞奏太和之曲云祝
帛牲醴先農既歆不留不䙝瘞之厚深有幽其瘞有赫
其臨曰禮之常匪今斯今
配享樂章初獻云厥初生民粒食其天開物惟智䆳古
奚𫝊思文后稷農官之先侑神作主初獻惟蠲亞獻
云后稷配天興于有邰誕降嘉種有栽有培俶載南畝
祇事三推侑神再獻歆我尊罍終獻云嘉德之薦民
和歲豐帝食率育報本之供陳常時夏其德其功齊明
有格惟獻之終其耕藉儀(見職掌)
洪武二十年二月乙未躬耕藉田遣官享先農禮成宴
羣臣於壇所上曰耕藉田古禮也一以供粢一以勸農
務本也朕即位以來恒舉行之惟欲使民知勸盡力於
田畝以遂其生養非事虚文也今禮成與爾羣臣享胙
于此豈徒為宴飲之樂正欲羣臣知重農之意羣臣皆
頓首謝
宣德耕藉
宣德元年二月上祭先農詣耕藉位三推賜宴如洪武
儀謂侍臣曰先王制藉田以奉粢盛以率天下務農貴
有實心人君體祖宗之心念創業艱難愛惜蒼生明德
致治達於神明則黍稷之薦不徒親耕矣農民勤苦終
歲不免飢寒輕徭薄歛貴農重穀禁止遊食則民趨耕
稼不徒勸率之不然三推何益於事侍臣對曰先王制
禮有本有文陛下之心宗社蒼生之福也
嘉靖耕藉
嘉靖十年上命定西苑耕歛之禮墾隙地為田建帝社
帝稷壇北建殿曰天通亭曰豳風又曰省耕曰省歛倉
曰恒裕
隆慶耕藉
隆慶二年二月耕藉先期預告奉先殿還宮仍詣奉先
殿及弘孝神霄等殿恭謁先是上諭禮部百官不必稱
賀不必鹵簿禮部議造耕車以載耒耜用青質本日聖
駕詣先農壇親祭先農之神禮畢詣耕田所上秉耒三
推公卿以下助耕畢上御齋宮賜百官宴并宴耆老於
壇旁賜農夫布疋駕還是日以禮部言增上中下三等
農夫各十人於耆老之後如洪武中例
奏增耕藉農夫
弘治元年二月戸部尚書李敏言天下之苦勞者莫如
農夫蠶婦今皇上躬藉田若不親見其事則稼穡之艱
難何由而知乞勅禮部於耕藉儀注内增上中下農夫
各十人服常服執農噐引見行禮然後令其終畝俟終
畝訖或賜食賜布以慰其勞尤見初政重農之意上曰
朕正欲觀農夫艱苦其終畝庶人只常服從事仍人賜
布一疋
造耕根車觀耕臺
嘉靖十年行耕藉禮詔議造耕根車以重農務禮部議
言臣等考大明集禮國朝耕藉因宋制上乘玉輅而以
耕根車載表耜蓋玉輅耕根車同日而行及考見行儀
注順天府官捧耒耜及穜稑種置綵輿先於祭前二日
而出今用耕根車以載耒耜宜令順天府官於祭日早
進呈畢以耒耜置於耕根車内前玉輅以行及考耕根
車式稽諸禮書止有圖式而無高廣尺寸宜依今制車
式差小通用青質伏乞欽定下順天府速為製造臣等
又考得宋史有觀耕臺今皇上御門觀耕地位卑下侍
衛人衆有碍觀視宜令工部以木作臺高五尺横直五
丈正面東西三出陛暫行一次俟明年用磚石砌築
西苑耕獲規制
嘉靖上以西苑地畝農具耕種收獲之事未有成法
令禮部戸部會議以聞至是禮部尚書夏言戸部尚書
許瓉等條具以進言西苑耕熟地五頃七十畝有竒歲
用農夫五十人管農老人四人騾夫八人人日支口粮
三升太倉關給仍復其身耕畜一十六頭御馬監倉給
草料其農具俱出之内官監五穀種子順天府送用倉
厫農舍牛房工部蓋造每歲戸部侍郎一人郎中一人
提督之所獲納之恒裕倉以備郊廟粢盛撥太倉軍斗
三十人守之歲終戸部奏報其出入之數上從之仍付
史舘采輯
西苑耕歛
嘉靖十年八月上諭尚書李時曰西苑工俱告完朕今
日往視收獲以觀農事之終卿可偕大學士鑾尚書鋐
侍郎言同觀之上御豳風亭召見諸臣復曰兹當秋成
之期與卿等同觀收獲時對曰皇上務農重本自足以
風勵天下觀獲畢復召諸臣諭曰農之勞苦見于紙上
不如見之于真我聖祖常有訓曰衣帛當思織婦之勞
食粟當念農夫之苦以此觀之委為粒粒辛苦也時等
復曰自古帝王親農事未有如我皇上者真所謂知稼
穡之艱難也上命賜諸臣宴宴畢復召鑾時二臣上御
無逸殿之東室曰西苑宮室是朕文祖之御近脩葺告
成欲於殿中設皇祖之位祭告之時曰仁壽殿久已廢
圯皇上一旦整飭追慕皇祖祭告之禮益見聖孝上曰
祭畢宜以宴落成之其令文臣三品以上及經筵日講
官俱與宴
罷西苑耕
隆慶元年禮部奏先年大行皇帝於西苑隙地種植麥
穀命總督倉場戸部侍郎同司禮監督理農事收其子
粒貯恒裕倉以供大祭粢盛且欲以知稼穡之艱難甚
盛舉也但苑内禁地農夫出入力作事體非便請罷部
臣兼督止令該監督理種植以少存重農省艱之意其
戸部侍郎督理農事舊銜宜省從之藉禮自三代以來
未之能易也藉者借也甸師掌之借民力也漢耕於鎚
定於弄田於定陶於下邳無定所領以藉田令丞唐戎
近郊履千畝行九推宋耕數十步或十有二跬無定數
以宰臣領大禮使總之開創之君注念稼穡為子孫法
耳我朝高皇定禮文皇世皇稍潤色之宣王諭言則休
養生息勤生節用寧獨為觀美哉
巡狩
巡狩古禮也文中子有言舜一歲游五岳兵衛少而征
求寡也時異世殊宣皇言之詳矣高皇平定之初僅一
巡大梁再入中都而其儀不著文皇六年以將巡北京
始定巡狩之禮而其它征布尼雅錫哩阿嚕台與宣皇之
征彰德出喜峰度居庸獵岔道以韎韐從事載在戎行
不與焉武皇駐邊關幸南畿六飛時駕八駿不休非巡
狩禮也
監國
永樂北巡
永樂七年二月勅皇太子曰朕今巡狩北京命爾監國
天下之務甚重爰簡文武才德之臣為爾輔贊古聖哲
為政需賢而成者宜悉心取益虚己納言整肅弘綱康
理庶務聽言之際宜加審擇言當雖芻蕘從之言不當
雖王公不可聽惟明與斷乃克有成至於武備猶宜盡
心居處關防幾務慎密宜祇勤佩服夙夜不忘以副朕
付托之重遂命禮部議皇太子留守事宜閏四月勅吏
部尚書兼詹事府詹事蹇義兵部尚書兼詹事府詹事
金忠右春坊大學士兼翰林院侍讀黃淮左春坊左諭
德兼翰林院侍講楊士竒曰皇太子監國所裁决庶務
令六科每月以聞如賞一人何以賞罰一人何以罰或
罰而復宥皆類奏勿隠
嘉靖南巡
嘉靖十八年二月命皇太子監國以宣城伯衛錞遂安
伯陳鏸為留守大學士顧鼎臣為同留守兵部尚書張
瓉參贊機務太監麥福為内提督與錞等恊同行事文
武大臣刑部右侍郎屠僑等一十八人分守京城九門
仍命内坐營官九人恊守賜留守大學士顧鼎臣勅曰
朕兹巡幸承天恭視顯陵車駕往回動歴數月昨已冊
立東宮令之監國特留卿贊務恊同文武重臣居守内
自禁掖外而都城遠及邊陲并大小有司庶務悉以付
卿卿宜遵承朕命應啓請者請令旨應聞奏者馳奏行
在其有密切緊重事情宜用欽賜印記來聞卿講幄舊
臣久懷經濟朕兹重寄其欽承之是日復召鼎臣于平
臺面授手勅曰朕以二親安神之地日夜思念心甚缺
焉必親見乃安非漫遊也特以留守至託簡付於卿宜
朝夕慎恭輔贊儲政朕乃心安於行卿其欽哉慎之鼎
臣因條上監國事宜七事一聖駕行後皇太子十日
一具本恭問實封馳奏一臣不時問皇太子二王公
主起居及宮闕消息一體奏聞一皇太子正位東宮
舊制文武百官俱朝參朔望今宜令都察院鴻臚寺設
糾儀官員及司儀鳴贊至日百官各詣文華門候朝臨
時取旨放免一皇城及各門守備官軍臣等不時查
覈有違悞者量加懲戒一皇城營未得停止臣五日
一閱視一内閣於諸司舊無統攝今臣奉欽命留守
事體重大乞特降明旨令順天府宛大二縣及五城御
史兵馬與皇城各門守衛官軍俱聽臣約束便於行事
一往來多有四方奸人妖術潛住京城蠱惑愚民玩
弄國法無所不至近聞外邊奸細入内地間至京師密
伺動靜尤不可忽乞容臣留守兵部計議嚴督巡城御
史五城兵馬及行緝事官校密切查訪但有奸人即與
擒送究問如法重大事情則奏聞區處上覧奏答曰宫
中消息當密疏奏聞都察院重獄具在該院官其加意
監守無通同疎縱卿亦時𫝊朕諭令周期查知之勿賣
主不忠也餘俱報可鼎臣又請以先後所降手勅綸音
下該科庶百官知儆臣亦得奉命行事上曰百司庶官
分理政務近者多恣縱怠慢朕躬至顯陵去京師非邇
卿受茲特任留守國都贊佐東宮其一切事務俱當與
知其有廢法徇情行私者即加開諭違者如情重則具
疏以聞輕者暫取令旨懲戒之仍令諸司遵守
大閱
隆慶大閱儀
隆慶三年禮部奏大閱之禮古昔所重在成周之世職
列夏官自漢唐以來事載國史迨我宣英二聖相繼舉
行成憲昭然遺烈未遠兹遇皇上煥起神謨光脩令典
建熙朝之盛事垂後世之法程一切儀章俱當詳慎但
稽之前代則制度互有不同考之先朝則禮文亦多未
備臣等謹略參古制兼酌時宜擬議上請(其儀不錄後萬歷大閱儀)
(即據此而加詳也)
萬歷大閱儀注
萬歷九年二月儀制清吏司案呈奉本部送該兵部咨
為遵制恭請大閱以飭武備以保治安事又該禮科抄
出欽天監監正臧隆等題同前事選擇駕發日時等因
查得隆慶三年大閱禮儀雖經本部題請緣係肇舉曠
典一時酌議尚未詳悉今奉明旨備查禮儀開具上請
伏乞勅下臣等一體通行欽遵施行
一欽定萬歷九年三月初三日辰時吉
一前期工部搭蓋行宮於將臺之北
一初二日上常服以親行大閱禮預告於内殿用告詞
行四拜禮如聖駕出郊常儀是日司設監設御幄於將
臺上總恊戎政大臣巡視科道官督率將領軍兵預肅
教場内外
一初三日早遣官於教場内祭旗纛之神三大營官軍
俱各披鮮明盔甲盛陳旌旗器械於本營擺列仍選擺
將官四員統領有馬戰兵二千名於長安左門外伺候
扈駕文職各堂上官六科十三道掌印官并禮科兵科
禮部儀制司兵部四司官及糾儀監射御史鴻臚寺供
事官武職除應該操閱外其餘都督以上并錦衣堂及
南北鎮撫司掌印僉書官各具大紅便服關領扈從牙
牌懸帶俱詣教場伺候
一是日免朝錦衣衛備鹵簿駕設輦於皇極門下正中
上常服乘輦由長安左門出扈駕官軍前後導從鉦鼓
嚮器振作從安定門出至閱武門外總恊戎政官率領
大小將佐官於閱武門外戎服跪迎候駕過方起隨入
將臺下向北序立駕進閱武門内中軍舉號砲三各營
鉦鼓嚮器振作扈從官序立於行宮門外迎駕上至行
宮門降輦兵部官導上入行宮將臺上號頭官舉藍旗
鳴金止鼓候上陞座扈從官行一拜叩頭禮如傳旨賜
酒飯各官仍叩頭謝恩畢即退出於將臺下東西侍立
兵部官跪奏請登臺大閱承旨畢兵部鴻臚寺官導上
登臺陞御幄將臺上舉紅旗臺前起肅靜砲三鴻臚寺
官跪奏京營將士叩頭贊一拜叩頭禮畢分東西侍立
總恊戎政官列於扈從官之北其餘將佐列於扈從官
之南兵部官跪奏請令各營整搠人馬承旨畢總恊戎
政官指麾副參遊佐等官各歸所部整搠人馬將臺上
吹號笛麾黃旗各營鉦鼓齊鳴待諸將到營將臺上舉
藍旗鳴金止鼓兵部官跪奏請閱營陣臺上舉紅旗臺
前舉靜隊砲三各營應砲三調哨前行至營盤先演五
花營陣戎政官引號頭官執牌跪奏演五花營陣次演
四方平定營陣戎政官引號頭官執牌跪演四方平定
營陣演營畢將臺上紅旗臺前起掣人馬砲三營中應
開營砲三官軍調哨各回軍營將臺上又吹號笛麾黃
旗各營鉦鼓齊振竢將士回營畢臺上又舉藍旗鳴金
止鼓戎政官引號頭官執牌跪奏演營陣畢上回行宮
少憩各應射將佐官俱釋甲胄更戎服聽射安把官安
馬步把用御史二員兵部司官二員監視紀錄二員立
於馬箭道頭把之東聽唱名放馬二員立於將臺前扈
從九卿官之下地屏上聽報箭紀錄候駕陞御幄將臺
上吹號笛麾黃旗各營鉦鼓齊振少頃臺上又舉藍旗
鳴金止鼓兵部官跪奏請閱射戎政官指麾大小將佐
及公侯駙馬伯錦衣衛等官各聽比較射藝戎政官引
號頭官執牌跪奏射馬箭將臺上舉號帶東旗臺上點
藍旗吹喇叭三聲領馬官執牌引馬前馳東旗臺挨次
點藍旗吹喇叭一聲唱名放馬射箭人各三箭唱名官自
下而上依次傳唱直至御前中的者鳴鼓報箭官跪奏
某人中幾箭以次射完戎政官引號頭官執牌跪奏射
馬箭畢各射箭官俱回東旗臺下各照次序立鼓手趨
前掣馬把訖戎政官引號頭官執牌跪奏射步箭報箭
官并下籌官即夾御路兩邊對立應射官俱在東邊聽
紀錄官唱名每六員為一會報箭官自西而東挨次高
唱第一員射餘倣此人各六箭中的者鳴鼓報箭官高
聲跪奏某人中箭下籌官跪下籌一會完下籌官跪奏
一會射畢遂起籌歸入籌桶以次挨射悉如前儀射完
戎政官引號頭官執牌跪奏射步箭畢兵部官跪奏大
閱畢將臺上吹號笛麾黃旗戎政總恊官及大小將領
俱詣將臺下向北序立臺上偃黃旗止號笛鴻臚寺官
奏𫝊制贊跪各官皆跪鴻臚寺官宣制訖贊叩頭各官
叩頭又贊山呼三各官軍俱呼萬歲三臺上扈從官等
亦俱齊呼萬歲又贊叩頭各官仍叩頭訖先退出閱武
門外伺候上升輦將臺上舉紅旗臺前起號砲三各營
鼓吹齊鳴鹵簿及馬戰兵導從如來儀鉦鼓嚮器與大
樂相應振作總恊戎政以下官候駕至叩頭退駕由德
勝門玄武門入上還仍詣内殿參謁如前儀
一是日百官不係扈從者各具吉服於承天門外橋南
向北序立恭送候駕出長安左門退於本衙門辦事
一初四日總恊戎政官率將佐等官各具朝服上表謝
恩文武百官朝服侍班行稱賀禮是日早上具皮弁服
御中極殿執事官行禮畢導駕官導上陞殿樂作鳴鞭
總恊戎政官以下入班贊四拜贊進表贊宣表目又贊
四拜退百官入班鴻臚寺官致詞稱賀行五拜三叩頭
禮畢樂作駕興
一是日兵部以各將士演營優劣中箭多寡并教練等
第具本奏聞請自上裁
一初五日上御皇極門百官常服侍班如常朝儀上頒
勅勉勵將士總督戎政官捧至彩輿將士迎導至教場
開讀行禮如儀是日即賞賚將士并戒罰有差
一初六日總恊戎政官率將佐等官復謝恩
回鑾樂章
照得萬歷九年三月初三日恭遇皇上親行大閱禮駕
還之時教坊司例該作樂前導隆慶三年大閱回鑾似
應遵照前項樂章以昭宣盛典合無恭候命下本部預
行教坊司先期演習以備臨期供應
計開
駕回樂奏武成之曲吾皇閱武成簡戎旅壯帝京龍旂
照耀虎豹營六師雲擁甲胄明威靈廣播蠻夷震驚稽
首頌昇平四海澄清
親蠶
嘉靖舉行親蠶
國初無親蠶禮嘉靖九年肅皇帝勅禮部每歲季春皇
后親蠶夕北郊先是吏科都給事中夏言請行親蠶立
公桑園令有司種桑柘以備宮中蠶事又勅禮部曰耕
桑重事古者帝親耕后親蠶以勸天下朕在宮中每有
稱慕自今歲始朕親耕皇后親蠶其具儀以聞於是大
學士張璁等因請於安定門外建先蠶壇凖先農壇制
旁設採桑壇倣藉田制其别殿如南郊齋宮制少減其
數即齋宮旁起蠶房為浴蠶所皇后採桑三條後三公
夫人採五條列侯九卿夫人採九條仍擇民婦授桑浴
蠶於内以終事詔如議行詹事府詹事霍韜言皇后出
郊難以越宿且郊外别建蠶室則宮嬪命婦未得親見
蠶事勢難久行乞擇近地便上曰爾諳禮制何有此言
出郊古禮非可以遠近計若在禁内不可垂法已而戸
部亦言安定門外近西可用而水源不通無浴蠶所初
禮部議於皇城内南城西苑中有大液瓊島之水且唐
制亦在苑中采亦於宮中請從禮部初議便上曰周禮
之制耕蠶分南北郊唐人固陋不可法迺諭禮部曰疑
謀勿成中心未決之事不必其成親蠶禮朕心決之久
矣韜奏一出必有藉彼為言破政害事禮樂制度自天
子出今非朕者有五曰我太祖範則已定汝何增加一
也列聖不議汝何擅創二也皇后午門不敢出而可遠
出北郊三也太祖豈不知此何待汝為非作聰明而何
四也宮中有累朝未聞之語或有蹙額者五也舍此必
以福禍有恐今以此刻布中外各令以所見具陳於是
禮部尚書李時等言大明門出至安定門外道路遠今
日鳳輦或由東華玄武二門出無碍於古禮臣等條為
四事以請一增治繭之禮繭成後令内臣自北郊捧獻
宮中仍於宮中隙地量立蠶繭織室行三盆之禮以終
蠶事二定壇壝之向先蠶壇北向採桑壇東向如唐開
元之制三定採桑之器唐制尚功奉金鈎夫親蠶以識
女工之艱難金鈎侈矣宜令造辦筐鈎止如民間器用
毋過雕餙四擇掌壇之官中宮出郊禮儀令内臣謹愿
者掌之以肅宮闈之禁上嘉納之曰皇后有事先蠶宜
於玄武門出儀衛令内使陳列兵衛官軍一萬員名五
千圍於壇所五千護於道仍擇西苑隙地織室壇制凖
先農而殺其十之一數用隅不必建齋宫止建具服殿
蠶室繭舘俱如古制於是築親蠶壇於安定門外十年
以出入不便三月己丑上幸西苑召大學士張孚敬尚
書李時至大液池令中官以舟渡二臣諭以築蠶壇相
地遂改築壇於西苑十四年皇后親蠶於内苑如儀上
曰親耕無賀蠶其毋賀女樂苐用以宴勿前導
蠶事告成行治繭禮
嘉靖八年禮部以蠶事告成請行治繭禮令蚕官於令
蠶婦中選能繅絲及能織者各十人欽天監預定繅絲
吉日先期蠶宮令送織婦入織堂應用繅絲及織造器
用工部造用至期皇后出宫警蹕侍從如常儀至織堂
命内命婦一人行三盆手禮禮畢遂布於織婦以終其
事其所繅完蠶絲就令織婦於織堂量織堪用絹幣完
日蠶官令徑送尚衣織染等局具奏製造祭服詔如議
仍命查犒賞蠶婦例
講女訓
皇后講女訓儀
嘉靖九年十月禮部奉聖諭欲令翰林院撮諸書關女
教者撰為詩言進呈以備宫中誦詠仁孝文皇后内訓
聖母章聖慈皇太后女訓行翰林院官每日撰直解三
章仍引經傳及高皇后傳内事實每章不過百字以便
女官記誦初六日皇后率妃夫人詣聖母前聽講畢女
官仍歌翰林院新撰詩一章臣等又惟宫壼邃密宜令
内閣類編二訓章旨令講讀官通撰直解總集進呈女
官按期講解又古禮絃歌周南召南之詩不用鐘磬乃
房中之樂后夫人諷誦以事其君子者宜令宫中女官
將二南之詩被之管絃以備宫中宴樂斥去一應俗樂
其於閫德宫儀尤有禆益授書行欽天監擇吉前一日
女官設聖母寳座於宫授設女訓案於寳座傍是日女
官侍衛如常儀皇后具禮服女官導詣聖母前四拜女
官贊授訓舉案女官舉授女訓案於御座前贊跪皇后
跪贊恭聽訓命贊興贊四拜舉案女官舉案皇后隨案
還宫次日皇后詣聖母前謝恩
迎聖母
奉迎聖母儀
正德十六年八月世宗肅皇帝以聖母將至命禮部議
奉迎禮尚書毛澄等言豫遣文武大臣各一於通州境
外奉迎至日母妃由崇文門入東長安門上具黑翼善
冠黑犀帶素袍迎於東華門百官青素服於會同舘前
東西序立候輿過次日早上御西角門百官致詞慶賀
若至在山陵上翼善冠服百官錦繡服次日奉天門慶
賀得旨奉迎遣大臣文武入門禮畢再議聞遣駙馬尉
崔元大學士蔣冕奉迎聖母禮官復議入門儀欲由正
陽左門進大明承天端門午門之東王門入宫上不允
命再議禮部會議母妃南來自通州至朝陽門進東安
門便上不從親定其儀曰聖母遠來宜從正陽門由中
道行入朝廟其宫眷進朝陽東華等門
特祀
祀夷國山川
洪武三年遣使往安南高麗占城祀其國山川先期上
齋戒親為祀文是日臨朝授使者香幣香盛以金盒幣
一文綺幡二皆隨其方色祝版上自署御名給白金二
十五兩具祭物使者人賜白金十兩及衣服而遣之仍
命各國圖其山川及摹錄其碑碣圖籍付使者還所至
諸國皆勒石紀其事其略曰朕賴天地祖宗眷佑位臣
民之上郊廟社稷以及岳鎮海凟之祭不敢不恭邇者
占城安南高麗遣使奉稱臣已封其王則其國境内山
川悉歸職方考之古典天子望祭雖無不通然未聞有
遣使致祭於其境者今思與普天之下共享昇平之治
故具牲幣遣使往祭於神神歆格必能庇其國王世保
境土使風雨以時年穀豐登民庶得以靖安庶昭一視
同仁之意是用刻石以垂永久
禮部志稿卷九十五
