禮部志稿卷二十七
明俞汝楫編
祠祭司職掌
廟祀
國初於闕左建四廟德祖廟居中懿祖東第一廟熙祖
西第一廟仁祖東第二廟與主皆南向
洪武元年定以四時孟月及歲除凡五享二年重定
時享春以清明夏以端午秋以中元冬以冬至惟歲除
如舊三年又定時享仍用四孟月孟春特享于各廟
各具禮樂餘時俱奉三祖神主合享于德祖之廟德祖
仍南向三祖以次東西向初獻各奏本廟樂亞獻終獻
徹饌還宫同奏德廟樂九年始改建太廟其制前為
正殿後為寢殿俱翼以兩廡寢殿九間以一間為一室
中一室奉安德祖帝后神主懿祖東第一室熙祖西第
一室仁祖東第二室主皆南向几席牀榻衾褥楎椸篋
笥帷幔器皿之屬皆如事生之儀及時享于正殿則設
德祖帝后神座居中南向懿祖神座左第一位西向熙
祖神座右第一位東向仁祖神座左第二位西向凡座
止設衣冠而不奉主又以親王配享于東壁功臣配享
于西壁孟春擇上旬吉日孟夏孟秋孟冬俱用朔日歲
暮用除日俱行合享之禮奏德廟樂罷特享禮及各廟
樂三十一年奉袝太祖神主于寢殿西第二室南向
正殿神座右第二位東向永樂中定都北京建廟一
如南京之制洪熙元年奉袝太宗神主于寢殿東第
三室南向正殿神座左第三位西向宣德元年奉袝
仁宗神主于寢殿西第三室南向正殿神座右第三位
東向十年奉袝宣宗神主于寢殿東第四室南向正殿
神座左第四位西向天順八年奉袝英宗神主于寢
殿西第四室南向正殿神座右第四位東向成化二
十三年憲宗將升袝而九室已備始奉祧懿祖熙祖而
下皆以次奉遷迺奉祧憲宗神主于寢殿西第四室南
向正殿神座右第四位東向弘治初始即歲除日行祫
祭禮十八年奉祧熙祖仁祖而下皆以次奉遷迺袝
孝宗神主于寢殿西第四室南向正殿神座右第四位
東向正德十六年奉祧仁祖太祖而下皆以次奉遷
迺奉袝武宗神主于寢殿西第四室南向正殿神座右
第四位東向嘉靖十年寢諭禮部以太祖高皇帝重
闢宇宙肇運開基四時享祭壓于德祖不得正南面之
位命祧德祖而奉太祖神主居寢殿中一室為不遷之
祖太宗而下皆以次奉遷每歲孟春特享夏秋冬合享
改擇季冬中旬大祫而以歲除為節祭歸之奉先殿特
享則奉太祖居中太宗而下以次居左右各設一幄南
向奉主于神座設冠服及寫于座之左右祭畢藏之合
享則奉太祖居中南向太宗而下以次東西向大祫則
奉德祖于太廟居中南向懿祖而下皆以次東西向其
親王功臣移配食于兩廡又以丙辛年孟夏行大禘禮
于太廟奉皇初祖南向太祖西向配享十四年更建
世室及昭穆羣廟于太廟之左右其廟制正殿五間寢
殿三間各有門垣以次而南統于都宫太廟專奉太祖
居之世室在左三昭之上奉太宗居之題曰太宗廟仁
祖昭第一廟曰仁廟宣宗穆第一廟曰宣廟英宗昭第
二廟曰英廟憲宗穆第二廟曰憲廟孝宗昭第三廟曰
孝廟武宗穆第三廟曰武廟以立春日行特享禮于各
廟立夏立秋立冬日行時祫禮于太廟奉太祖南向太
宗居東西向稍近上仁宗而下東西序列相向季冬大
祫則德祖居中懿祖熙祖仁祖太祖以次居于左右俱
南向太宗而下如時祫之序十七年改上太宗廟號
曰成祖加上皇考獻皇帝廟號曰睿宗先是特建世廟
以祀皇考後改建獻皇帝廟又改題曰睿宗廟特享則
于本廟行禮時祫則奉主合享于太廟二十四年重
建太廟成奉睿宗升袝而罷睿宗廟祭寢殿神主則太
祖居中成祖宣宗憲宗睿宗序于左仁宗英宗孝宗武
宗序于右皆南向時享于正殿則太祖仍居中南向成
祖而下以序東西相向孟春仍于上旬擇日孟夏孟秋
孟冬仍用朔日俱合享祫祭仍以歲除日凡□節俱如
舊大禘禮亦罷二十八年奉孝烈皇后祔享太廟藏
主獻皇后之側遇享居本次止設位□品而祝不及
二十九年奉祧仁宗宣宗而下皆以次奉遷迺奉袝孝
烈皇后神主于寢殿西第四室南向正殿神座右第四
位東向祝仍不及隆慶元年世宗升祔禮部議廟享
惟一帝一后后必元配乃奉孝潔皇后祔享而遷孝烈
皇后神主于别殿六年奉祧宣宗英宗而下皆以次
奉遷迺奉祔穆宗神主于寢殿西第四室南向正殿神
座右第四位東向
廟號
洪武元年上高祖考尊諡曰玄皇帝廟號德祖妣曰玄
皇后曾祖考尊諡曰恒皇帝廟號懿祖妣曰恒皇后
祖考尊諡曰裕皇帝廟號熙祖妣曰裕皇后考尊
諡曰淳皇帝廟號仁祖妣陳氏曰淳皇后
永樂元年上高廟尊諡曰聖神文武欽明啓運俊德成
功統天大孝高皇帝廟號太祖后馬氏曰孝慈昭憲至
仁文德承天順聖高皇后
嘉靖十七年加上高廟尊諡曰太祖開天行道肇紀立
極大聖至神仁文義武俊德成功高皇帝高皇后曰孝
慈貞化哲順仁徽成天育聖至德高皇后
永樂二十二年上文廟尊諡曰體天弘道高明廣運聖
武神功純仁至孝文皇帝廟號太宗后徐氏曰仁孝慈
懿誠明莊獻配天齊聖文皇后
嘉靖十七年加上文廟尊諡曰啓天弘道高明肇運聖
武神功純仁至孝文皇帝廟號成祖
洪熙元年上仁廟尊諡曰敬天體道純誠至德弘文欽
武章聖達孝昭皇帝廟號仁宗
正統七年上后張氏曰誠孝恭肅明德弘仁順天啓聖
昭皇后
宣德十年上宣廟尊諡曰憲天崇道英明神聖欽文昭
武寬仁純孝章皇帝廟號宣宗
天順六年上后孫氏曰孝恭懿憲慈仁莊烈齊天配聖
章皇后
天順八年上英廟尊諡曰法天立道仁明誠敬昭文憲
武至德廣孝睿皇帝廟號英宗
成化四年上后錢氏曰孝莊憲穆弘惠顯仁恭天欽聖
睿皇后
成化二十三年上憲廟尊諡曰繼天凝道誠明仁敬崇
文肅武宏德聖孝純皇帝廟號憲宗
正德十三年上后王氏曰孝貞莊懿恭靖仁慈欽天輔
聖純皇后
弘治十八年上孝廟尊諡曰建天明道誠純中正聖文
神武至仁大德敬皇帝廟號孝宗
嘉靖二十年上后張氏曰孝康靖肅莊慈哲懿翊天贊
聖敬皇后
正德十六年上武廟尊諡曰承天達道英肅睿哲昭德
顯功宏文思孝毅皇帝廟號武宗
嘉靖十四年上后夏氏曰孝静莊惠安肅温誠順天偕
聖毅皇后
嘉靖三年上獻皇帝尊諡曰恭穆獻皇帝七年加上曰
恭睿淵仁寬穆純聖恭儉敬文獻皇帝十七年加上曰
知天守道洪德淵仁寬穆純聖恭儉敬文獻皇帝廟號
睿宗
嘉靖十八年上后蔣氏曰慈孝貞順仁敬誠一安天誕
聖獻皇后
隆慶元年上世廟尊諡曰欽天履道英毅聖神宣文廣
武洪仁大孝肅皇帝廟號世宗后陳氏曰孝潔恭懿慈
睿孝莊相天翊聖肅皇后
隆慶六年上穆廟尊諡曰契天隆道淵懿寬仁顯文光
武純德弘孝莊皇帝廟號穆宗后李氏曰孝懿貞惠順
哲恭仁儷天襄莊皇后
時享
洪武二十六年初定儀一齋戒前一日太常司官宿
於本司次日具本奏致齋三日次日進銅人一省牲
牛九羊八山羊十豕十九鹿一兔十三祫祭犢十九北
羊十八豕三十五兔十五山羊鹿不加正祭前二日太
常司官奏明日與光禄司官省牲至次日省牲畢同復
命一陳設皇高祖前犢一羊一豕一登二鉶二籩豆
各十二簠簋各二帛二白色奉先制帛皇曾祖陳設同
皇祖陳設同皇考陳設同共設酒尊三金爵八瓷爵十
六篚四於殿東祝文案一於殿西後奉祧四祖太祖而
下諸廟陳設並同嘉靖二十九年奉祧仁宗升祔孝烈
皇后后前止設金爵一瓷爵二通設酒尊九金爵十七
瓷爵三十四篚九祫祭則尊加五金爵加十瓷爵加二
十篚加五親王配享四壇共二十一位第一壇夀春
王配妃劉氏犢一羊一豕一登二鉶二籩豆各十簠簋
各二爵六帛二展親制帛第二壇霍丘王妃翟氏下蔡
王安豐王妃趙氏南昌王犢一羊一豕一登六鉶六籩
豆各十簠簋各二爵十八帛六展親制帛第三壇蒙城
王妃田氏盱眙王妃唐氏臨淮王妃劉氏陳設與二壇
同第四壇寳應王六安王來安王都梁王英山王山陽
王昭信王犢一羊一豕一登七鉶七籩豆各十簠簋各
二爵二十一帛七展親制帛共設酒尊三篚四於殿東
南北向功臣配享十壇今十七壇中山武寕王徐逹
開平忠武王常遇春岐陽武靖王李文忠寧河武順王
鄧愈東甌襄武王湯和黔寧昭靖王沐英虢國忠烈公
俞通海蔡國忠毅公張德勝越國武莊公胡大海梁國
武桓公趙德勝泗國武莊公耿再成永義侯桑世傑河
間忠武王張玉以下四壇俱洪熙元年增東平武烈王
朱能寕國忠莊公王真榮國恭靖公姚廣孝嘉靖九年
遷於大隆興寺誠意伯劉基嘉靖十年增榮國威襄公
郭英嘉靖十六年增每壇羊一豕一鉶一籩豆各二簠
簋各一帛一報功制帛爵三篚一共設酒尊三於殿西
南北向一正祭典儀唱樂舞生就位執事官各司其
事導引官導引皇帝至御拜位内贊奏就位典儀唱迎
神奏樂樂止内贊奏四拜(百官同)典儀唱奠帛行初獻禮
奏樂執事官各捧帛金爵受酒獻於神御前讀祝官取
祝跪於神御右内贊奏跪典儀唱讀祝讀訖奉安於神
御前内贊奏俯伏興平身(百官同)樂止典儀唱行亞獻禮
執事官各以瓷爵受酒獻於神御前樂止典儀唱行終
獻禮(儀同亞獻)樂止太常寺卿進立殿東西向唱賜福胙光
禄寺官捧福酒胙自神御前中門左出至皇帝前内贊
奏跪搢圭光禄寺官以福酒跪進内贊奏飲福酒光禄
寺官以胙跪進内贊奏受胙出圭俯伏興平身内贊奏
四拜(百官同)典儀唱徹饌奏樂執事官徹饌樂止太常卿
詣神御前跪奏禮畢請還宫奏樂内贊奏四拜(百官同)樂
止典儀唱讀祝官捧祝進帛官捧帛各詣燎位奏樂内
贊奏禮畢一祝文維洪武某年歲次某月某朔某日
孝玄孫皇帝敢昭告于高曾祖考四廟太皇太后時
維孟(春夏秋冬)禮嚴祭祀謹以牲醴庶品用申追慕之情尚
享嘉靖間穪六廟皇祖考妣太皇帝后皇伯孝孝宗
敬皇帝皇伯妣孝康敬皇后皇考睿宗獻皇帝皇妣慈
孝皇后皇兄武宗毅皇帝孝敬毅皇后萬歷七年以
槩稱幾廟祖妣未明更定祝文通列九廟帝后聖號
一樂章迎神中和之曲慶源發祥世德惟崇致我𦕈
躬(今云維我祖宗)開基建功京都之内親廟在東維我子孫永
懷祖宗氣體則同呼吸相通來格來崇皇靈顯融初
獻夀和之曲武功之舞思皇先祖燿靈于天源衍慶流
繇高逮玄玄孫受命追遠其先明禋世崇億萬斯年
亞獻豫和之曲文德之舞對越至親儼然如生其氣昭
明感格在庭如見其形如聞其聲愛而敬之發乎中情
終獻熙和之曲文德之舞承前人之德化家為國母
曰予小子基命成績(今云惟前人之功肇膺天歷延及予小子爰受方國)欲報其
德昊天罔極慇懃三獻我心悦懌徹饌雍和之曲樂
奏儀肅神其燕娱告成于祖亦祐皇妣敬徹不遲以終
祀禮祥光焕揚鍚以嘉祉還宫安和之曲顯兮幽兮
神運無跡鸞馭逍遥安其所適其靈在天其主在室子
子孫孫孝思無斁
嘉靖十年定孟春特享儀(後罷)一前期二日太常寺卿同
光禄寺卿面奏省牲如常儀次日復命太常寺陳設如
圖儀一正祭日上乘輿由廟街門入至靈星門西降
輿導引官導上由靈星左門入上至戟門東帷幕具祭
服出導引官導上由戟門左門入至寢殿同捧主官(帝主)
(以大臣恭捧后主以内臣恭捧)出主陞太廟至太祖室安主次至太宗
以下昭廟安主次至仁宗以下穆廟安主訖典儀唱樂
舞生就位執事官各司其事導引官導上至御拜位内
贊奏就位典儀唱迎神樂作樂止内贊奏四拜平身(傳贊)
(百官同)典儀唱奠帛行初獻禮樂作内贊導上至太祖前
奏跪奏搢圭奏上香司香官捧香跪于上左上三上香
訖執事者捧帛跪於上右跪獻帛上獻帛執事者捧爵
跪于上右奏獻爵上獻太祖前奏爵出圭上出圭致恭
訖奏搢圭捧爵者跪于上左奏獻爵上獻高后前爵奏
出圭奏詣讀祝位上至中宣讀祝位樂暫止奏跪(傳贊衆官)
(皆跪)内贊贊讀祝讀祝官跪讀訖樂復作奏俯伏興平身
(傳贊百官同)内贊導上至太宗以下昭廟前奏跪奏搢圭奏
上香奏獻帛獻爵(儀同)奏出圭内贊導上至仁宗以下穆
廟前奏跪奏搢圭奏上香奏獻帛獻爵(儀同)奏出圭奏詣
讀祝位内贊導上至太宗前讀祝位奏跪(傳贊衆官皆跪)樂暫
止内贊贊讀祝七廟讀祝官跪齊讀訖樂復作奏俯伏
興平身(傳贊百官同)奏復位内贊導上復位樂止典儀唱行
亞獻禮樂作内贊導上至太祖前奏搢圭奏獻爵上獻
太祖高后前爵訖奏出圭奏復位太宗仁宗以下捧主
官獻爵訖樂止典儀唱行終獻禮樂作(儀同亞獻)樂止太常
卿於殿左西向立唱賜福胙内贊奏跪奏搢圭光禄卿
捧酒跪於上右奏飲福酒上飲訖光禄官捧胙跪於上
右奏受胙上受訖奏出圭俯伏興平身奏四拜(傳贊百官同)
典儀唱徹饌樂作樂止太常卿至中室向上跪奏禮畢
請還宮樂作内贊奏四拜(傳贊百官同)樂止典儀唱讀祝官
捧祝進帛官捧帛各詣燎位上轉立拜位之東樂作捧
祝帛官出殿門内贊奏禮畢上納穆廟主次納昭廟主
至太祖高后前納主訖率捧主官各捧至寢殿安訖易
服還宫一祝文維嘉靖某年歲次某月朔某日孝孫
孫嗣皇帝某敢昭告于皇祖太祖高皇帝孝慈高皇后
曰時維孟春禮嚴特祀謹以牲帛庶品用申追慕伏惟
鑒歆尚享(各廟文同但隨廟異稱)一樂章與時享同
嘉靖十年定時祫儀(後罷)一前期一日太常寺陳設如圖
儀一正祭日儀同前惟祝文總一讀各廟以下上香
獻帛獻爵俱捧主官代行一祝文維嘉靖某年歲次
某月某朔日孝玄孫嗣皇帝某敢昭告于六廟皇祖考
妣太皇太后皇伯考孝宗敬皇帝皇伯妣孝康敬皇后
皇兄武宗毅皇帝曰(節序流邁時維孟秋氣序若流時當孟夏氣序云邁時維孟冬)謹
以牲醴庶品用薦時祫之禮以申追慕之情伏惟尚享
一樂章與時享同
嘉靖十五年定九廟特享儀(後罷)一前期太常寺奏請欽
定捧主官及齋戒省牲俱如常儀一前期一日太常
寺官詣各廟陳設如儀一正祭日儀同前惟祝文總
一讀各廟俱捧主官行禮一祝文與前孟春時享同
一樂章太廟迎神太和之曲於皇於皇兮仰我聖
祖乃武乃文首出庶物為天下大君比隆於古越彼放
勛肇造王業佑啓予子孫功德超邁太室攸尊首稱春
祀誠敬用申維神格思萬世如存初獻夀和之曲薦帛
于篚潔牲於俎嘉我黍稷酌我清酤愚孫毖祀奠獻初
舉翼翼精誠對越我皇祖居然顧歆永鍚純祜亞獻豫
和之曲籥舞既薦八音洋洋工歌喤喤醇醴載羞齊明
其將之永祐于子孫歲事其承之俾嗣續克承百世其
保之終獻寧和之曲三爵既崇禮秩有終盈溢孚顒顯
相肅雍維皇祖格哉以繹以融申鍚無窮暨于臣民萬
福攸同徹饌豫和之曲禮畢樂成神悅人宜籩豆静嘉
敬徹不遲穆穆有容秩秩其儀益祇以嚴矧敢斁于斯
還宮安和之曲於皇我祖陟降在天清廟翼翼禋祀首
虔明神既留寢祏静淵介福綏禄錫胤綿綿以惠我家
邦於斯萬年太宗廟迎神太和之曲於維文皇重光
是宣克戡内難轉坤旋乾外讋百蠻威行八埏詒典則
于子孫不忘不愆聖德神功格于皇天作廟奕奕百世
不遷祀事孔明億萬斯年初獻亞獻終獻徹饌還宮俱
與太廟同仁廟迎神太和之曲明明我祖聖德天成
至治訏謨遹駿有聲專奠致享維古經是程春祀冇嚴
以迓聖靈維陟降在庭以賚我思成初獻夀和之曲幣
牲在陳金石在懸清酒方獻百執事有虔明神洋洋降
歆自天俾我孝孫德音孔宣亞獻豫和之曲中誠方殷
明神如存醴齊孔醇再舉罍尊福禄穰穰攸介攸臻追
遠報酬罔極之恩終獻寧和之曲樂比聲歌佾舞婆娑
稱彼玉爵酒旨且多獻享維終神聽以和孝孫在位受
福不那徹饌雍和之曲牷牲在俎稷黍在簠孝享多儀
格我皇祖稱歌進徹髦士膴膴孝孫受福以敷錫於下
土還宮安和之曲犆享孔明物備禮成於昭在天以莫
不聽明神即安維華寢是憑肇祀迄今百世祇承宣
廟英廟憲廟俱與仁廟同孝廟迎神太和之曲列祖
垂統景運重熙於惟孝皇敬德允持用光于大烈化被
烝黎專廟以享經禮攸宜俎豆式陳庶幾來思初獻夀
和之曲粢盛孔蠲腯肥牲牷孝鼓&KR1973;&KR1973;萬舞躚躚清醑
初酌對越在天明神居歆式昭厥虔亞獻豫和之曲祀
事孔勤精意未分樂感鳳儀禮虔駿奔醖齊挹清載奠
瑶尊神其格思福禄來臻終獻寕和之曲樂舞既成獻
享維終明明對越彌篤其恭篤恭維何明德是崇神之
聽之萬福来同徹饌雍和之曲牲牢醴陳我享我將黍
稷蘋藻潔白馨香徹以告成降禧穰穰神錫無疆祐我
萬方還宮安和之曲禮享既洽神御聿興廟寢煌煌以
憑以寕維神匪遐上下在庭於寢孔安永底我烝民之生
睿廟迎神太和之曲於穆神皇秉德凝道仁厚積累
配于穹昊流慶顯休萃于𦕈躬施于無窮以似似續以
光紹我皇宗維兹氣始俎豆是共循厥典禮式敬式崇
神其至止以鑒愚衷初獻夀和之曲制帛牲牢庶饈芬
膫玉戚朱干恊于韶簫清醑在筵中情纏綿神之格思
儀形僾然亞獻豫和之曲瑶爵再陳侑以工歌籥舞蹌
蹌八音諧和孝思肫肫感格聖靈致慤則存如聞其聲
終獻寧和之曲儀式弗踰奠爵維三樂舞雍容以雅以
南仰仁源德澤嶽崇海淵願啓我子孫緝熙光明維兩
儀是恭徹饌雍和之曲嘉饌甘只亦既歆只登歌迅徹
敬終惟始維神孔昭賚永成于孝矣還宫安和之曲幽
幽顯莫測神之無方祀事既成神返諸帝鄉申發休祥
俾濟嗣蕃昌宜君兮宜王歷世無疆武廟迎神太和
之曲列祖垂統景運重熙於惟武皇昭德𠡠威用剪除
姦兇大業弗隳專廟以享經禮攸宜俎豆式陳庶幾來
思初獻亞獻終獻徹饌還宫俱與孝廟同
嘉靖十五年定九廟時祫儀與前時祫儀祝俱同樂
章孟夏迎神太和之曲序届夏首兮風氣薰禮嚴時
祫兮戞擊鐘鼖迎羣主来合享交欣於皇列聖正南面
以申崇報皇勲初獻夀和之曲瞻曙色方昕仰列聖在
上奠金觥而捧幣紋小孫執盈兮敢不懼慇亞獻豫和
之曲思皇祖仰聖神來列主會太宸時祫脩循古倫惟
聖鑒歆愚孫忱恂終獻寧和之曲齊醴清兮麥熟新籩
豆潔兮孝念申仰祖功兮宗德願降祐兮後人徹饌雍
和之曲樂終兮禮成告玉振兮訖金聲徹之弗違以肅
精誠還宫安和之曲三獻就兮祖宗鑒享一誠露兮念
惟長思弗盡兮思弗忘深荷德澤之啟佑小孫惟賴以
餘光神返宫永安保家國益昌孟秋迎神太和之曲
時兮孟秋火西流感時毖祀兮爽氣回喜金風兮飄來
仰祖宗兮永慕哉秋祫是舉兮希鑒歆小孫恭迓兮捧
素裁初獻夀和之曲皇祖降筵列聖靈聯執事恐蹎樂
舞蹁躚小孫捧盈兮敢馨香亞獻豫和之曲再酌兮玉
漿潔净兮馨香祖宗垂享兮錫胤昌萬歲兮此禮行終
獻寧和之曲進酒三觥歌舞雍韺鐘鼓轟錚皇祖列聖
永享愚誠徹饌雍和之曲秋嘗是舉稌黍豐農三獻既
周聖靈顯容小孫時思恩德兮惟&KR0885;&KR0885;還宫安和之曲
仰皇祖兮聖神功祀典陳兮報莫窮嘗祫告峻鸞馭旋
宫皇靈在天主在室萬禩陟降何有終孟冬迎神太
和之曲時兮孟冬凛以凄感時毖祀兮氣潛回遡朔風
兮北來仰祖宗兮永慕哉冬祫是舉兮希鑒歆小孫恭
迓兮捧素裁初獻亞獻終獻同立秋徹饌雍和之曲冬
烝是舉俎豆維豐三獻既周聖靈顯容小孫時思恩德
兮惟&KR0885;還宫同立秋但改嘗祫為烝祫
祫祭
國初以歲除日祭太廟與四時之祭合為五享其陳
設樂章並與時享同累朝因之弘治初既祧懿祖始
以其日奉祧主至太廟行祫祭禮先期遣官祭告太
廟又遣官祭告懿祖于祧廟告俱用祝文酒菓告畢
太常寺設懿祖神座于正殿西向至日祭如儀嘉靖
十年祧德祖罷歲除祭而以季冬中旬行大祫禮太
常寺設德祖神座于太廟正中南向懿祖而下以次
東西向十五年奉懿祖熙祖仁祖太祖神座皆南立
成祖而下東西向陳設樂章祝文皆更定而先期遣
官祭告如前二十四年罷季冬中旬大祫并罷祭告
每遇歲除祫祭位次如十五年之制祝則自德祖而
下備列帝后諡號而祝文及陳設樂章並如舊二十
八年復祭告儀今備著焉
國朝歲除祭太廟祝文維洪武某年某月某日孝玄孫
皇帝敢昭告于高曾祖考四廟太皇太后時當歲暮
明旦新正謹率羣臣以牲醴庶品恭詣太廟用申追慕
之情尚享
弘治初祫祭祝文太廟祭告維某年某月某日孝玄孫
嗣皇帝某謹遣某官敢昭告于八廟太皇太后皇考
憲宗純皇帝兹者歲暮特脩祫祭之禮恭迎懿祖皇帝
同臨享祀伏惟鑒知謹祭懿祖祭告兹者歲暮恭于
太廟舉行祫祭之禮祇請聖靈詣廟享祝特申預告伏
惟鑒知謹告太廟祫祭時當歲暮明旦新正謹率羣
臣以牲醴庶品恭詣太廟特修祫祭之禮用申追慕之
情尚享
嘉靖十五年定大祫儀(後罷)前期一日太常寺陳設如圖
儀正祭日上至廟戟門東帷幕具祭服出自戟門左
門入率捧主官至祧廟及寢殿出主捧主官請各廟主
至太廟門外候五祖主至闢殿門入上安德祖主捧主
官各安懿祖以下主訖典儀唱樂舞生就位執事官各
司其事上至御拜位如常儀懿祖而下上香獻帛獻爵
俱捧主官代一祝文維嘉靖某年某月某日孝玄孫
嗣皇帝某敢昭告于德祖玄皇帝玄皇后懿祖恒皇帝
恒皇后熙祖裕皇帝裕皇后仁祖淳皇帝淳皇后太祖
高皇帝孝慈高皇后成祖文皇帝仁孝文皇后仁宗昭
皇帝誠孝昭皇后皇高祖考宣宗章皇帝皇高祖妣孝
恭章皇后皇曾祖考英宗睿皇帝皇曾祖妣孝莊睿皇
后皇祖考憲宗純皇帝皇祖妣孝貞純皇后皇伯考孝
宗敬皇帝皇伯妣孝康敬皇后皇考睿宗獻皇帝皇妣
慈孝獻皇后皇兄武宗毅皇帝皇嫂孝静毅皇后曰氣
序云邁歲事將終謹率羣臣以牲帛醴齊粢盛庶品特
修大祫禮于太廟用申追感之情伏惟尚享一樂章
迎神太和之曲仰慶源兮大發祥惟世德兮深長時維
歲殘大祫洪張祖宗聖神明明皇皇遥瞻兮頓首世德
兮何以忘初獻夀和之曲神之格兮慰我思慰我思兮
捧玉巵捧来前兮慄慄仰歆納兮是幸已而亞獻豫和
之曲再舉瑶漿樂舞羣張小孫在位陪助賢良百工羅
從大禮肅將惟我祖宗顯揚恩光終獻寧和之曲思祖
功兮深長景宗德兮馨香報歲事之既成兮典則先王
惟功德之莫報兮何以量徹饌雍和之曲三酌既終一
誠感通仰聖靈兮居歆萬禩是舉兮庶乎酬報之衷還
宫安和之曲顯兮幽兮神運無迹神運無迹兮化無方
靈返天兮主返室願神功聖德兮啓佑無終玄孫拜送
兮以謝以祈
奉祧
成化二十三年奉祧懿祖先期遣官祭告太廟上親告
憲宗几筵内侍官設酒饌如常儀告畢太常寺官同内
執事官于太廟寢殿奉遷懿祖神主衣冠安于德祖室
内之左原奉享牀幔儀物及正殿神座俱暫貯于神庫
弘治元年建祧廟于寢殿後其制九間間各為室翼以
兩廡乃奉安神主衣冠于廟正中南向十八年奉祧
熙祖居左第一室正德十六年奉祧仁祖居右第一
室祭告儀並同
嘉靖十年奉祧德祖而奉太祖高皇帝為不遷之祖上
親告于德祖及祧廟三室遂親捧德祖主安于廟中遷
懿祖居左第一室熙祖居右第一室仁祖居左第二室
皆南向乃詣太廟寢捧太祖主出太廟殿中行祭告禮
二十九年升祔孝烈皇后奉祧仁宗居右第二室先
期遣官祭告太廟祧廟至期行奉祧禮于太廟如時享
儀祭畢奉主安于祧廟室仍行祭告禮太廟原設神座
收貯神庫俟祫祭日陳設
隆慶六年奉祧宣宗皇帝神主儀前期太常寺奏致齋
三日遣官祭告宗廟至日行祭告禮用祝文每廟各一
犢是日上以祧廟告穆宗皇帝几筵内侍官陳設酒饌
如常儀上具素服内導引官導上詣拜位贊四拜禮奠
帛獻酒讚祝四拜焚幣帛祝文禮畢是日祭畢太常寺
官同内執事官捧遷宣宗皇帝神主衣冠并奉享牀幔
儀物于後殿英宗以下各廟神主衣冠牀幔儀物以次
遞遷其奉先殿宣宗皇帝神位亦奉遷于德祖煖閣内
左衣冠牀幔儀物隨宜收貯焚化英宗以下神位以次
遞遷
升祔
永樂二十二年太宗文皇帝祔廟儀卒哭之明日太常
寺陳設醴饌于太廟如常享儀樂設而不作設儀衛繖
扇于午門外内侍官設皇帝拜位于几筵殿上進御輦
于殿前丹陛上内導引官導皇帝哀服詣拜位贊四拜
舉哀興哀止立于拜位之東西向内侍詣靈座前跪奏
請太宗文皇帝神主降座陛輦詣太廟祔享奏訖内侍
捧神主安奉于御輦繖扇侍衛如儀至思善門外皇帝
易祭服陞輅後隨至太廟南門之外降輅導引官導皇
帝詣玉輦前贊跪皇帝跪太常卿跪于左奏請太宗文
皇帝神主降輦詣太廟祔享奏訖贊俯伏興皇帝俯伏
興導引官導皇帝捧神主由左門入典儀唱樂舞生就
位執事官各司其事至丹陛典儀唱太宗文皇帝謁廟
内贊奏請詣神位前每至一廟前内侍捧神主至褥位
朝北皇帝于神主後行八拜禮各廟俱八拜禮畢太常
卿立壇東西向唱賜座皇帝搢圭内侍捧神主進于皇
帝皇帝捧神主安于座導引官導皇帝詣拜位行祭禮
如特享儀文官五品以上武官四品以上隨班行禮禮
畢仍奉神主還几筵(儀具大喪禮下)至大祥前一日遣宫祭告
太廟至日上祭告几筵殿奉安神主神座儀物于太廟
成化二十三年憲宗純皇帝祔廟儀卒哭之明日奉神
主祔太廟前期三日齋戒前一日遣官以祔享祭告太
廟至日太常寺官設牲醴于太廟如時享之儀樂設而
不作設憲宗純皇帝御座于宣廟御座之次錦衣衛設
儀衛于午門外是日早内執事官設酒饌于几筵設憲
宗純皇帝衣冠于几筵前進神主輦于殿前設衣冠輿
于丹陛上設上拜位于几筵殿上正中設親王拜位于
殿前丹陛上上哀服内導引官導引詣拜位親王各哀
服詣拜位奏四拜舉哀哀止各王于拜位之東西向内
侍官詣靈座前奏請憲宗純皇帝神主降座陞輦詣太
廟祔享上捧神主由殿中門出奉安于輦内執事官捧
衣冠置于輿後隨内侍擎繖扇如儀至思善門外親王
退上于右順門具祭服陞輅後隨至太廟南門外儀衛
俱分列左右上降輅太常寺官導上詣輦前跪太常寺
官奏請憲宗純皇帝神主降輦詣太廟祔享上俯伏興
搢圭詣輦捧神主由左門入内侍官捧衣冠隨入贊禮
樂舞生就位執事官各司其事贊迎神神主至丹陛上
贊禮贊憲宗純皇帝謁廟内侍官捧衣冠立憲宗純皇
帝御座之下引贊贊詣神位前至一廟上捧神主置褥
位立神主後出圭行四拜禮以次詣八廟禮俱同謁廟
畢上搢圭捧神主北向立太常寺官唱賜座内侍官捧
衣冠安于座内上捧神主安于衣冠前出圭立于傍導
引官導上詣拜位行祭禮如時享之儀文官五品以上
武官四品以上各祭服隨班行禮禮畢奉神主還几筵
至大祥後二日奉神主安于太廟前期三日齋戒前一
日遣官詣太廟行祭告禮用祝文至日侵晨設酒果于
几筵殿設神主輦一册寳亭二于殿前丹陛上上服淺
淡服行祭告禮畢司禮監官詣几筵殿前跪奏請神主
陞輦詣太廟奉安奏訖内侍捧神主册寳俱由殿中門
出安奉于輦及冊寳亭内侍擎執繖扇侍衛如儀上隨
行至右順門上易祭服陞輅後隨至午門外儀衛繖扇
導至廟街門内外列于太廟南門外之左右上降輅司
禮監官導上詣神主輦前贊跪上跪司禮監官跪于上
左奏請神主奉安太廟奏訖贊俯伏興上俯伏興導引
官前導内侍捧神主册寳前行上隨後繇中門入至寢
殿奉安訖上叩頭興導引官導上由殿東門出至丹陛
祭祀如時祭儀用祝文文武官具祭服隨班行禮
嘉靖十七年睿宗獻皇帝祔廟儀先期一日太常寺設
牲醴于太廟如時祫禮祭日司設監官設睿宗獻皇帝
神座衣冠於孝宗敬皇帝位之次至日恭上册寳于睿
廟畢遣官捧睿宗主降座陞輿徐行上先入詣太廟寢
捧太祖主遣官捧各廟主各奉安于太廟睿宗主輿至
丹陛下太常卿跪奏請降輿遣官捧主至丹陛初登典
儀唱樂舞生就位執事官各司其事至丹陛上門外唱
迎神樂作(此樂歌二遍)唱睿宗獻皇帝謁廟上捧主入就拜
褥上内贊奏跪太常卿跪奏孝玄孫嗣皇帝某躬奉皇
考睿宗知天守道洪德淵仁寬穆純聖恭儉敬文獻皇
帝參拜内贊奏興拜五拜三叩頭禮畢捧主朝上立太
常卿進立于東北西向唱賜座安主于座訖内贊奏四
拜(傳贊陪祝官同)典儀唱奠帛行初獻禮樂作導引官導上至
太祖神主前奏搢圭奏獻帛獻訖奏獻爵獻訖奏出圭
奏復位各廟捧主官捧帛爵詣各廟獻訖奏詣讀祝位
内贊奏跪奏讀祝讀祝官讀訖奏俯伏興平身(傳贊同)奏
復位樂止典儀唱行亞獻禮樂作(儀同初獻惟不獻帛讀祝)樂止典
儀唱行終獻禮樂作(儀同亞獻)樂止太常寺卿進立西向唱
賜福胙内贊奏跪奏搢圭光禄寺官以福酒跪進内贊
奏飲福酒上飲訖光禄寺官以福胙跪進内贊奏受胙
上受訖奏出圭俯伏興平身奏四拜(傳贊百官同)典儀唱徹
饌樂作執事官徹饌訖樂止太常寺卿詣神主前跪奏
禮畢請還宫樂作内贊奏四拜(傳贊同)樂止典儀唱讀祝
官捧祝進帛官捧帛各詣燎位樂復作内贊奏禮畢樂
止上捧太祖主遣官捧各廟主捧睿宗主各詣寢殿奉
安上易服還宫大樂鼓吹振作祝文維嘉靖某年某
月某日孝玄孫嗣皇帝某敢昭告于太祖高皇帝孝慈
高皇后成祖文皇帝仁孝文皇后仁宗昭皇帝誠孝昭
皇后皇高祖考宣宗章皇帝皇高祖妣孝恭章皇后皇
曾祖考英宗睿皇帝皇曾祖妣孝莊睿皇后皇祖考憲
宗純皇帝皇祖妣孝貞純皇后皇伯考孝宗敬皇帝皇
伯妣孝康敬皇后皇兄武宗毅皇帝皇嫂孝静毅皇后
日兹者恭上皇考廟號尊諡禮成爰奉神主謁祖祔祭
迎延列聖同賜鍳歆謹此躬祭之誠以申合享之禮尚
享樂章迎神太和之曲太室巍巍九廟肇祀皇聖
居歆惟昭考假只昭假維何欣天倫攸叙宗祏有嚴開
萬禩伊始初獻夀和之曲酌彼鬱鬯玉瓉是將敬哉捧
盈有飶其香儼皇祖在上八聖在旁合享交欣天容洋
洋亞獻豫和之曲樂奏既和禮嚴再獻黃流再觴玉露
斯湛烝俾祖考式衎以宴神其醉止用嘉我明薦終獻
寧和之曲玉齊維醑萬舞盈庭尊祖享親樂奏禮行式
序式和祀事孔明於赫聖靈兮賚我思成徹饌雍和之
曲籩豆有踐兮敬徹不遑禮儀卒度兮既𠡠既匡神之
聽之兮昭格洋洋保我子孫兮惠賜無疆送神安和之
曲靈輿肅肅兮靈駕歸閟宫侐兮瞻依我其夙夜兮敬
無敢違願言顧歆兮俎豆光輝
東安門入各就拜位東西近兩廡稍北障以帷幕駕至
太廟南門各廟遣官捧列聖帝后主以次奉安上降輅
詣輿前跪太常寺官奏請慈孝獻皇后神主降輿上晉
圭捧神主出輿由中門入内侍官捧衣冠隨入至廟丹
陛上典儀唱樂舞生就位執事官各司其事唱迎神樂
作典儀奏慈孝獻皇后謁廟上捧神主入内侍官捧衣
冠隨入内贊奏就位上捧神主就位安于拜褥上太常
寺卿奏孝玄孫嗣皇帝某躬奉皇妣慈孝獻皇后祔廟
恭拜内贊奏五拜三叩頭禮上捧主朝上立太常寺卿
唱賜座上捧主安于睿宗廟神座出圭復位導引官導
上至香案前上香如儀復位奏四拜(傳贊陪祀官同)典儀唱奠
帛行初獻禮上至太祖神位前獻帛獻爵訖復詣高皇
后神位前獻爵復位各廟俱捧主官捧帛爵獻訖内贊
奏讀祝讀訖俯伏興復位行亞獻禮女官奏中宫獻太
廟爵皇妃八氏獻八廟爵(儀同初獻)上復行終獻如初獻禮
畢飲福受胙以至徹饌送神樂作樂止俱如儀禮畢上
捧太祖主各捧主官捧各廟主奉安于寢殿捧睿宗主
官同内侍官捧慈孝獻皇后主奉安子睿宗廟禮畢上
還宫祝文維嘉靖某年某月某日孝玄孫嗣皇帝某
敢昭告于祖宗列聖帝后曰兹奉皇妣慈孝貞順仁敬
誠一安天誕聖獻皇后神主升祔廟享恭申祗謁謹以
牲牢醴齊粢盛庶品致祭伏惟尚享樂章迎神太和
之曲肅肅清廟駿奔在焉奉我母慈升祔告虔百禮有
任八音在宣惟列聖降靈臨享一筵初獻夀和之曲清
酤載酌篚帛既陳肴核惟旅有飶其芬玉瓉初舉翼翼
欽欽以衎我祖考庶幾格歆亞獻豫和之曲苾彼黃流
酌言至再以蒸以享必敬必戒惟九聖在天景福是介
伊嘏考妣俾式昌以大終獻寧和之曲爵獻既終鏞鼓
有奕濟濟蹌蹌率我百辟於皇聖神既歆既懌惠我無
疆保子孫千億徹饌雍和之曲享禮既備豆徹敢遲終
事有嚴敬而將之肇祀孔明式永我孝思送神安和之
曲瞻雲駕兮翩翩神洋洋兮在天清廟兮肅肅奉蒸嘗
兮於萬斯年
隆慶元年孝潔肅皇后祔廟儀先期内府該衙門恭製
太廟及廟寢内孝潔肅皇后合用神座儀物等項先一
日遣官以升祔世宗肅皇后告于太廟即以孝潔肅皇
祔享同告是日執事官設酒饌于奉先殿西夾室内侍
官設神主輿衣冠輿于奉先殿左門外至期遣官以祔
享告于西夹室行禮如常儀告畢内侍官跪奏請孝潔
肅皇后詣太廟祔享奏訖恭捧神主及内侍官捧衣冠
俱由左門出奉安于輿執事者擎執繖扇如儀至午門
内候世宗肅皇帝神主至以次迎至太廟南門外太常
寺官跪奏請孝潔肅皇后神主降輿詣太廟祔享内侍
官恭捧隨世宗肅皇帝神主由左門入又内侍官捧衣
冠隨入立于世宗肅皇帝衣冠之次捧世宗肅皇帝神
主置于褥位之左内侍官捧孝潔肅皇后神主隨置于
褥位之右内侍官退其謁廟賜座等禮儀俱與世宗肅
皇帝同行祭畢世宗肅皇帝神主還几筵内侍官捧孝
潔肅皇后神主奉安于廟寢其衣冠同世宗肅皇帝衣
冠奉安于太廟俱第九室
大禘(今罷)
嘉靖十年定前期上告廟如常儀太常寺奏致齋三日
備香帛牲醴如時享儀錦衣衛設儀衛侍從太常寺卿
奏請皇初祖神牌太祖神位于太廟正殿安設是日早
上具翼善冠黃袍御奉天門太常卿跪奏請聖駕詣太
廟上至太廟門外降轎導引官導上入御幄具祭服出
由殿左門入典儀唱樂舞生就位執事官各司其事内
贊奏就位典儀唱迎神樂作内贊奏四拜(傳贊百官同)奏上
香導上至皇初祖太祖前俱三上香訖奏復位樂止典
儀唱奠帛行初獻禮樂作内贊導上至皇初祖前(儀同)典
獻爵復導至太祖前(儀同)典儀唱讀祝奏跪(傳贊衆官皆跪)樂暫
止内贊贊讀祝讀訖樂作内贊奏俯伏興平身(傳贊百官同)
樂止典儀唱行亞獻禮樂作樂止復唱行終獻禮樂作
樂止太常卿進立于皇初祖前西向唱賜福胙上飲福
受胙興奏四拜(傳贊百官同)典儀唱徹饌唱送神内贊四拜
(傳贊百官同)典儀唱捧祝捧帛詣燎位唱望燎俱如儀太常
卿捧皇初祖神牌詣燎所内贊奏禮畢樂止上由殿左
門出至太廟門外導引官導上入御幄易常服還宫
祝文維嘉靖某年某月某日孝玄孫嗣皇帝某敢昭告
于皇初祖帝神曰仰惟先祖肇我厥初發祥鍾靈啓我
列聖追慕德源敬兹報祭願來格斯奉皇祖太祖高皇
帝配侑上享樂章迎神元和之曲於惟皇祖肇創丕
基鍾祥有自曰本先之奄有萬方作之君師追報宜隆
以申孝思瞻望稽首介我休禧初獻夀和之曲木有本
兮水有源人本祖兮物本天思報德兮禮莫先仰希鍳
兮敢弗虔亞獻仁和之曲中觴載升于此瑶觥小孫奉
前願歆其誠樂舞在列庶職在庭祖鍳孔昭鍚佑攸享
終獻德和之曲於維兮先祖延慶兮深高追報兮曷能
三進兮香醪徹饌太和之曲芬兮豆籩潔兮黍粢祖垂
歆享徹乎敢遲禮云告備以訖陳辭永裕後人億世丕
而送神永和之曲禘祀兮具張佳氣兮鬱昂皇靈鍚納
兮喜將一誠通兮萬載昌祈鑒佑兮天下康仰源仁浩
德兮曷以量小孫頓首兮以望遥瞻冉冉兮聖靈皇皇
禮部志稿卷二十七
