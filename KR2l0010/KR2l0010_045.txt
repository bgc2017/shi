禮部志稿卷四十五
明俞汝楫編
奏疏
類奏疏(凢類奏内條欵不關禮務者不錄)
陳三事疏
洪熙元年禮部左侍郎胡濙言十事内三欵(闕)
曰篤親親書曰克明俊德以親九族九族既睦平章百
姓又曰立愛惟親立敬惟長始于家邦終于四海惟陞
下于宗親誠能推恩義以懷之分寶玉以遺之則親親
恩篤而天下化矣
曰親經史謂經以載道可以觀帝王致治之本史以紀
事可以鑑前代興王之繇伏願萬機之暇法乾行健繼
離向明常接儒臣講論經史則聖智益博睿謨益廣而
與二帝三王同一揆矣
曰嚴祀事書曰鬼神無常享享於克誠仲尼曰祭如在祭
神如神在近見各處應祀神祗壇廟傾頽棲神無所甚
失國家所以祀神之道乞令所司以時修葺此有國家
之大事也䟽上上嘉納之
覆行三事䟽
正統二年八月河南布政司李昌祺言三事
一城市鄉村舊時俱有社學近年廢弛即令各按察司
添設僉事專督學政乞令府州縣正官量所轄人戶多
寡創修社學延師訓之遇儒學生員名缺即於社學無
過犯高等子弟内選補庶得學業易成
一近者禁約僧尼誠為厚俗首務比見河南各府縣衛
所有軍民男婦自稱端公師婆托神惑衆人有病不事
醫藥惟飲符水以故死常八九傷人壊俗尤甚僧尼乞
嚴加禁治再犯及邀請容隠者悉罪之
一前代忠臣烈士載在祀典若宋丞相文天祥授仕於
傾危之際脫身於俘執之中倡義勤王艱難萬狀功雖未
究忠則有餘竟能取義成仁從容就義為千萬世臣子
之式而鄉無時祭諡乏美稱人皆嘆惋以為缺典乞准
察張廵許遠例頒降祭文儀注令吉安府支給官錢收
買牲醴春秋正官於廬陵祠堂行禮仍乞追賜美諡表
顯忠貞以勸來裔上嘉納之命行在禮部會官議行
議行五事疏
正統七年國子監祭酒李時勉言五事
一聖朝科舉之設皆欲得人以資任用未嘗有輕重分
也比繇教官九年考滿以舉人有無多寡為黜陟遂重
科舉而輕歲貢第以次起送不復論其學之淺深及貢
入監考其大義十無一二可否各衙門取撥歷事多不
諳書算又有貌陋老病者虚費朝廷作養乞今後歲貢
生員務選資質端重通曉文義書筭者充貢其愚劣貌
陋者悉黜為民教官考滿歲貢皆中科舉雖不及數亦
本等用科貢俱中者陞用科貢俱不中者降用如此則
科貢俱重而人才輩出
一撥歴監生永樂間俱以入監年月為先後厥後祭酒
陳敬宗奏准以坐監年月為先後而兩監邇年仍以入
監年月為先後以此丁憂省祭之徒在家延住七八年
者有之十餘年者有之詐稱丁祖父母或繼母嫡母憂
有司朦朧保結比至入監即得取撥倣傚成風不可遽
止乞今後惟依實坐監年月淺深以次取撥其丁憂省
祭之類俱不作數如此庶勤怠有所懲勸虚詐無繇傚
尤
一歲貢中式生員分撥南北二監肄業已有定例緣本
監各衙門取撥辦事歴事數多監生不敷兼在監諸生
多年老少諳書筭乞今後歲貢生員四十以下告願讀
書者存留本監以備取撥
一醫學所以療疾全生不為不重本監雖有官醫二名
每遇監生患病省令醫治緣無官給藥材多有艱難不
能措辦乞勅太醫院量給藥餌陸續送監收貯監生有
病令醫者對症修治
一近年有俗儒假托怪異之事飾以無根之言如剪燈
新話之類不惟市井輕薄之徒争相誦習至於經生儒
士多舍正學不講日夜誦憶以資談論若不嚴禁恐邪
說異端日新月盛惑亂人心實非細故乞勅禮部行文
内外衙門及提調學僉事御史并按察司官巡歴去處
凡遇此等書籍即令焚毁有印賣及藏習者問罪如律
庶俾人思正道不為邪妄所惑詔下禮部議尚書胡濙
等以其言多切理可行但欲取太醫院藥于本監治病
原無舊例難從上是其議
覆行三事疏
正統七年直隸大名府内黃縣掌縣事知州宋安言三
事
一各處迎詔官員俱乘騎于儀從前導引禮曰下公門
式路馬况詔勅降臨龍亭在後臣子何可乘騎前驅乞
勅自後官員迎詔俱于儀從前步行導引老疾艱于捷
步者許于龍亭後乘騎隨行
一各處故官多有不肖子孫將父祖所遺紗羅紵絲錦
綺衣服鬻於樂人及假鄉村報賽男婦粧飾作戲古人
雖貧不鬻祭噐况父祖遺衣乎乞勅該部移文禁止
一禮曰隣有喪舂不相里有殯不巷歌今各處愚民有
遭父母兄弟之喪殮葬之期宰牲筵欵弔祭姻朋甚至
歌唱以恣歡乘喪以嫁娶者傷風敗俗莫此之甚乞勅
該部嚴禁約之上命該部議行
議覆四事疏
成化十一年正月國子監祭酒周洪謨言四事
一今臣庶祠堂之制悉本家禮高曾祖考四代設主俱
自西而東考之神道古無其說惟我太祖高皇帝太廟
之制允合先王左昭右穆之義宜令一品至九品止立
一廟但以高卑廣狹為殺神主則高祖居左曾祖居右
祖居次左考居次右於禮為當
二在外衙門時節行禮宜令致仕官與有司官依品級
高下序列班次
三天下府州縣學祭先師孔子多有禮無樂宜令禮部
以樂歌之詞舞佾之數行下有司置造樂噐俾士子以
時習肄
四欽天監所藏選擇歷書係洪武間譔定頒行今民間
不見此書宜遵舊制刊布天下事下所司議聞禮部覆
奏洪謨所言祠堂之制乞命翰林院參酌更易具奏處
置所言在外行禮班次緣致仕與見任同乞通示天下遵守
及受封官亦合與致仕同所言學校祭祀先師合用樂
舞緣樂歌八佾舞用人數多而州縣學生數少乞行天下
止令俟豐稔之時補造樂器所言頒行選擇歷書乞令
欽天監印造遇陰陽學官赴監聽考者人給一本使與
官民之家遵用從之
覆奏四事疏
弘治元年禮部覆奏左都御史馬文升所奏四事其曰
逐術士者宜令各該巡城監察御史及五城兵馬司并
錦衣衛廵捕官逐一搜訪但有扶鸞禱聖驅雷唤雨捉
鬼耳報一切邪術人等及無名之人俱限一月内盡逐
出京仍有潛住者有司執之治以重罪主家及四鄰知
而不舉者連坐其曰清僧道者宜令兩京僧道籙司并
天下諸司通查勅建勅賜并古刹共若干所給度僧道
共若干名備造文冊送部存照仍將十年一度之例停
止待額數不足之日所在官司照額起送給度内外衙
門不得指以救荒納粟為繇奏請給度違者科道糾之
其有擅自修蓋者即便拆毁如無度牒僧道行童發回
當差敢有私創寺觀及容隠僧道行童者僧道官并住
持俱發附近衛分充軍所司官員不舉以枉法論其曰
懷四夷者今後入貢夷人筵宴宜令光禄寺堂上官一
員提調要務豐潔本官差官一員督察其朔望并陛辭
酒食令該日侍班御史廵視但有尅減菲薄者將光禄
寺官并局長等究問其曰節財用者成化四年以前每
歲用甘松等料共千六百三十五觔以後增至千八百
八十五觔十一年後又增至二千八百六十五觔雖稱
各年間拖欠本部亦已累行催納緣俱係民間出辦差
人解運勞費實多其光䘵寺供用牲口正統年間每年
各色數止四萬至天順間漸增數多成化元年奏准每
年不過十萬十六年以雞三千折猪三千鵝五百折羊
五百添𣲖湖廣等處買辦以小易大價過十倍况近年
以來各處凶荒人民艱食乞將内府供用庫二次增添
香料數内量減一二光禄寺牲口願納雞鵝者免其折
納猪羊仍於十萬數内量減以蘇民困上曰所言皆是
逐術士爾部中仍出榜禁約香料照成化四年數觧納
折納猪羊令光禄寺計算以聞
陳七事疏
弘治二年禮部尚書耿裕等以災異言七事
一寅畏天戒謂自元年三月至二年六月各處報奏天
鳴地震地陷山崩風電雷雨白毛黑氣等項災異不止
二三十次其大水渰沒田禾人畜係戶部抄行者猶不
在此數天心仁愛一至於此先帝大祥已屆禫除有期
陛下孝思之心當於此而益加切防微之慮當于此而
益加審倘左右之人有先意逢迎導聲色而倡遊觀通
禱祠而進珍玩者宜痛絶之庶以盡今修省仰答至誠
一省減貢獻謂各處鎮守内官與掛印總兵官今後遇
慶賀萬夀聖節各仍舊進馬二匹不許過多其副總兵
參將協守分守守備内外官俱不許進貢科擾違者許
參奏究治
一停止折納謂雞猪鵝羊其價多寡不倫乞令光禄寺
止折納猪三千口羊五百隻其鷄鵝仍舊解納為便
一革退軍厨謂光禄寺厨役原額六千三百八十四名
成化十一年奏添五百名二十三年太監山青又奏添
一千名每名月食糧一石又日支白米八合濫費無已乞
將青奏添之數悉令革退遇大庖厨等處缺役即于原
額厨役内揀選僉補以後内外官不許輙奏收役
一慎重教職謂今後教職請仍舊止于科貢二途出身
者考授其餘納粟出身者不許濫與
一均平取士謂今後會試取士請仍舊照宣德年所定
南北中之數南取六北取四中取二以為常
一改調官員謂今後有與王府結親官員除護衛儀衛
司軍職照例不必改調其餘不分軍民職官但在一城
居住者請俱令照例改調或致仕閒住上曰寅畏天戒
是防微杜漸之意朕當體行光禄寺折納猪准減一千
口軍厨仍舊其餘皆准行
覆奏三事疏
弘治二年禮科給事中王綸陳十事内三欵曰廣科目
以崇文學者謂我朝三年一開科解額有限取士之途
尚未廣乞斟酌量添名數其歲貢生之為訓導者三年
後宜考選許其鄉試曰去淫邪以敦大化者謂京師西
山四月八日有香山之會正月十五有戒壇之會男女
混狎乞嚴禁之曰嚴遴選以得真才者謂各處歲貢生
員俱以食糧年深輪充取之既不精及赴禮部願就教
職者試于内廷又多傳逓懷挾之弊乞慎擇之于先痛
革之於後庶教職漸可得人下禮部覆奏以為方今鄉
試舉人數額比舊已多難再增加歲貢生已就教職者
亦不許與在學生徒一概奔走鄉試餘所言多可採用
其曰體天心修實德者惟皇上尤加之意上從其議
看詳三事疏
弘治四年鴻臚寺右少卿李鐩應詔言十二事内三欵
一定禮制諸司職掌所載冠禮止有親王而東宫者不
載婚禮止有親王公主而東宫者不詳及建立東宫冊
封親王幸太學畊耤田上徽號等禮又皆不錄乞勅禮
部取近年行過儀注并廷試進士面諭大臣天下諸司
朝覲諸未偹禮儀逐一議處得宜或續于職掌之後或
别為一書與職掌並行
一置齋房每大祀時分獻陪祭等官俱無齋房臨時借
居道士房榻貴賤雜處且宣召不便乞勅工部於壇内
空地倣天夀山朝房體製盖造齋房
一禁邪妄乞勅工部毁戒壇勅禮部都察院禁僧人坐
禪打會奉籙受戒等事下所司看詳以聞
議覆六事疏
弘治四年南京國子監祭酒謝鐸言六事
一曰擇師儒謂願求道德之士如唐之韓愈宋之楊時
者以為太學師又必得廉靜恬退嚴重剛方之士為各
布政司提學憲臣庶無負教化之實
一曰慎科貢謂今之所當科舉者雖可得豪傑之士亦
間有虚浮躁競之風其所習多俗儒纂錄支言長語不
知經火大義乞一切禁絶今之所謂歲貢雖稍勝輸粟
之徒亦多因循姑息之弊其補廪或以家貧久次乞憐
而得宜痛加裁革庶幾升于國學皆可任用
一曰正祀典謂孔廟未從祀者若龜山先生楊時乃伊
洛正傳息邪放淫以承孟氏宜進已從祀者若臨川郡
公吴澄受宋之恩如此其久歴元之官如彼其榮迹其
所為曾不及洛邑之頑民宜黜乞升時以上祔宋諸賢
之位黜澄以下從莽大夫之列則于世教不為無補
一曰廣載籍謂本監書板舊多藏貯散在天下未免有
遺乞勅各布政司凡係經史書板盡送南京國子監以
復國學儲書之舊免有司贈饋之勞
一曰復會饌謂宜修饌堂以便往來造器皿以供日用
一曰均撥歴謂科貢多而納粟少十分中乞以六七
分屬科貢三四分屬納粟庶得變通之義下禮部覆議
謂鐸所奏深切時弊俱可行但欲黜吴澄升楊時從祀
先此已屢有陳奏具難别議從之
陳八事疏
弘治四年禮部尚書耿裕等應詔陳八事
一曰尚勤儉謂勤則心不他役政事不怠聖學無間儉
則志不外奪用度裁省物無妄費皇上自即位以來勤
儉著聞惟日慎一日不替初心則可以感格天意
一曰議宗室謂天下王府册封婚葬居第食䘵等費皆
出内帑與下民供億本部查自今年正月至四月郡王
將軍下至夫人儀賓受封薨逝已八十餘人夫天下地
有定所賦有定額加之水旱頻仍人民凋耗而宗室之
費日增計三月數尚如此一年可知推而至於百年之
久又將焉出宜下文武大臣會議務為善後之計
一曰減齋醮謂皇上臨御之初禁止齋醮雨雪未見愆
期比因雨雪不降啟建禳熒齋醮動經旬月所費不貲
茫無應驗以初時禁止較之啟建祈福誠為無益宜仍
禁絶以除姦蠧
一曰汰冗員謂官多則民擾而增設衙門百費紛起尤
為不便本部自去冬十月至今歲四月僅半年間該鑄
開設衙門印信關防銅牌已八十有餘似此增設無歲
無之乞命吏部查天下添設官員及新增衙門凡有冗
濫悉加裁省
一曰省供應謂山東河南北直隸等處連年亢旱民多
逃亡宜將光禄寺奏𣲖各處猪羊雞鵝弘治五年前所
欠悉與蠲免其已徵未解價銀發災傷處賑濟弘治六
七年停免原𣲖之半俟年豐補納庶民困少蘇
一曰免厨役謂太常寺新僉山東河南北直隸厨役多
難起觧緣其地災傷僉觧費廣俱累里甲乞悉令停止
以少安人心
一曰罷營造謂天時亢旱軍民憂惶土役繁興人力困
&KR0629;祖宗陵寢固不可不修至於浣衣局果園溝渠河岸
等役皆可少緩宜命督工官將完者趍完未興工者即
皆罷之
一曰止差遣謂近年降人押送兩廣或差部屬或進士
或通事初無定例而通事在外越禮犯分往來騷擾自
今但差兵部屬官及行人為便疏奏上曰所言是尚勤
儉朕當自勉議宗室汰冗員仍會官議處齋醮即令停
止供應可省工役不急者所司查勘以聞厨役及押送
官如議
議覆五事疏
洪治七年五月欽天監天文生聞顯言五事
一謹齋戒惟大臣在衙門宿歇而屬官不至至者又或
飲酒不謹宜行禁約
一遵制書近在外布政司等官到京每年各以歷饋送
或貨賣京民至以易食物輕䙝國制乞行禁治
一觀天文六年十月庚辰二鼓東有星如雞蛋大青白
色光起柳宿東行至近濁四鼓南有星亦如雞蛋大青
白色光起南河東河行至近濁尾跡炸散十一月甲辰
夜三鼓太陰與司怪星相犯本監官將二雞蛋大星改
作彈丸大太陰凌犯隠匿不奏且本臺官例與天文生
上臺協同觀候多懶惰不行乞許天文生呈究
一明事例京官軍民勢豪之家奢靡相尚婚姻醵會率
用大樣餅□糖纏高頂獅人渾金衣服寳石首飾越禮
僣分無所不至先年累有禁令未聞問發何人乞勅該
部嚴加申明
一公考試兩京應試生儒人等舊例止許三千三百有
餘司小試者拘此一縣或所取多不過七八人少不過
一二人乞不拘以名數但文理平通者取之入試則人
才無所遺下禮部議以為舊例京官大小俱齋宿者惟
大祀天地為然如太廟社稷等祭惟陪祭執事等官齋
宿餘無所預今顯欲大小官凡祭皆一體齋宿紛擾難
從其所言齋宿不謹聽科道并點閘官劾治欽天監進
歷日頒行之後即分布内外各衙門蓋欲小民知畊作
早晩之宜識吉凶趨避之道所宜遠近通傳監歷安能
遍及以故每年各布政司歷流傳到京資助分布顯不
諳大體輙欲禁革遂使公用之制書下同違禁之私物
宜行天下凡監歷傳布出外及各布政司歷傳布來京
者俱勿禁中有貨賣及易物者許廵按廵城御史并五
城兵馬捕治之内靈臺天象小者俱不該占候其言臺
官上臺占候宜行本監查例遵守但靈臺郎李英擅圈
註二雞字及本監參顯假陳言以泄私忿俱當究問其
言奢靡事宜申明舊禁如有仍前僣用違式者許科道
官指名糾劾及該廵城御史錦衣衛五城兵馬司緝拏
治罪各處鄉試因先年入場人衆難于供給俱有奏准
定數遵行已久若不拘額數恐一時任意增添僥倖愈
多徒為紛擾上是其議令只照奏准及見例行顯挾私
奏擾并李英刑部俱違治二次流星例不占奏仍令吴
昊張紳具實以聞既而昊等伏罪上曰爾軰職專占候
天象失於占奏法當治既伏罪姑宥之
陳五事疏
弘治十七年禮部尚書張昇等言五事
一禁侈靡謂服舍婚喪國有定制近年織異色花樣造
違式房屋而京師尤甚今後請悉遵諸司職掌及洪武
禮制制度違者依律治罪
一重名器謂金蟒等衣非人臣常用之服今後内外官
不許一概奏請違者許科道官指名糾劾治以重罪
一省供應謂光禄寺寄庫進素價銀乞發出補該寺之
急以省民財
一併解納謂内府香料并太醫院藥材惟蘇松四川遼
東搃解其餘皆陸續起解為害多端請自明年為始各
該地方將額辦香料等物徵完在官差人總解
一裁冗濫謂近年添設通事過多貪冒之徒得以濫補
補後三年月有食糧之資實授序班歲有皂隸俸銀之
給及差送夷人復唆使沿途生事作弊為甚今後除一
國全缺該補外餘缺必總類十名以上方許奏行各邊
起取及行人大通事訪保庶僥倖之徒不致濫進得旨
卿等所言切中時弊省供應朝廷自有處置餘皆准行
覆行四事疏
隆慶元年御史王得春條奏四事
一清宫闈謂累年選入宫人充滿掖庭其中老弱幽閉
者未免抑鬱愁怨有傷和氣宜悉簡出
一禁諂諛謂邇年多獻祥瑞以干恩澤偹極諛辭即有
災異匿不以奏甚非憂治危明之意乞曉諭中外臣工
毋得仍蹈故轍四方水旱疾疫寇賊奸宄即宜據實報
聞
一慎題覆謂比來章奏繁多必該部秉公執奏明旨斷
而行之乃為遵君命重主威之義近言官論事奉旨擬
議該部率多委曲遷就以致政令不一下不知所守請
勅各部今後章疏是者即為覆行非者即與論罷不必
依違兩可以紊國是
一慎貢選謂近奉詔令用人毋拘三途誠為美意但歲
貢中沉淪日久壯志已隳似難責其策勵宜查覆選貢
例與正貢並行又宜慎選提學無尚虚名其取士不當
者即加顯黜禮部覆奏從之
覆十四事疏
禮部尚書沈鯉題為正學校崇節儉以隆聖治事該禮
科抄出給事中孟養浩李汝華御史李天麟等各具題
到部及諸臣條議未偹者逐一擬議上請伏乞聖明裁
定勅下本部勒成書冊通行各直省撫按並提學官轉
行各該府州縣查照題奉欽依内事理永為遵守施行
等因
一明大義夫國家養士以學校而取士以科目者何為
乎蓋鄉舉里選之制不可復不得已而觀人于言語文
字之間以求其賢與才者為國家用其大義本如是也
今之士不復如此義久矣父兄之教其子弟師友之相
為勸勉童蒙之習為誦讀者惟知取青紫榮身家為事
如古人之明體適用修已治人以畢吾性分能事者不
惟無其實而亦不知其名如是而欲人心吏治之復古
得乎合無將提學勅諭首一二條極切士習凖有司衙
門戒石制度勒之貞珉竪于甬道使士子朝夕諷誦仍
刻為書冊廣布于里社小學斯人知為學大義而士習
可正吏治或可復古也伏乞聖裁
一重始進夫所謂始進者除童生送考生員起貢舉人
會試各照常規起送外至於生員科舉一得中式即有
民社之寄於稽覈更宜加詳且人數不多即品藻亦易
為力請令自今以後各省提學道於考試發案之日
即同各提調官及本學師生將取中科舉生員當堂逐
一審問如有犯該不孝不弟慢師傲長&KR1196;酒賭博出入
公門武斷鄉曲教唆詞訟包攬糧差舉放私債㩦妓宣
淫營私保舉雜處下流卑汚苟賤者許其指名開報當
即革退即以三等首名附二等之末補其額數仍照案
内次序取具五人互保一人容隠則四人連坐俱各不
准應試所在監臨御史遇該大比先于本年正月申飾
提學道及提調官務將科舉生員嚴行稽察仍不時體
訪果有行劣者即坐名行布政司及提學官革其應試
則始進以正而人知敦行繇此矣伏乞聖裁
一崇行誼查得近年提學奬率士類未嘗不諄諄以德
行為言而考藝論業亦未嘗不孳孳於窮經明理敦本
尚實之務乃士習卒不可變而尚德之風未有自學校
先之者則以其有名無實人不信服故也合無自今已
後凡提學出廵一到地方即將所訪行優行劣生員公
同提調等官多方參問於合學諸生舉其與公論符合
毫無可疑者各量其善惡輕重分别賞罰務禆羣情快
愜的然可示勸懲不得虚應故事使人以為口實如是
已畢方另日考校文藝如賞過行優生員以文藝考居
劣等者免其降黜罰過行劣生員有年青而姑容肄業
者雖文字考居優等止許給賞不許補廪幇增則一先
後低昂之間即可以示崇尚之意而人不以為文具矣
伏乞聖裁
一督提調夫帝王平治天下大端惟治教養三事皆缺
一不可者也國朝崇重教化載在律令會典到任須知
及教民榜文等項條格者班班可考曷嘗不以教化為
先務哉乃近年以來有司既視之以為迂闊而上司考
課有司者亦不據此以為殿最無惑乎風化不行而士
習日卑也合無行令撫按衙門申飭所屬司道開註有
司考語除操守外即以治教養分為三欵各疏事蹟于
下三事俱偹者為上考二為中一為下提學官出廵事
畢除自已觀風問俗興賢舉孝修明禮教仍專以教化
一事考課有司分别等第開報撫按以憑舉劾吏部行
取推陞亦據撫按所開以為上下至於作興學校則遵
照勅諭卧碑事理勤加考課或以本州縣編定季考銀
兩隨便動支以為奬賞之用伏乞聖裁
一社學之制創自國初不惟蒙養甚便且使窮鄉遐壤
庠序之教所不能遍者無不知有絃誦之音意至宏遠
矣惟近年有司不肯設署教讀或間設一二而各鄉不
遍及待不以禮者蓋里無其師而社學之廢也久矣夫
論文藝則生員為上論蒙養則教讀為專故小學之師
不但可置於里社即城市皆所宜設也合無行令各提
調官於在城坊廂在鄉村落量其民居疎密道里遠近
置立教讀名色給與方巾圓領免其雜派差役使專教
幼子弟先習小學與禮儀孝弟之事如有通曉文藝堪
以作養者亦許提調官於提學按臨之日附搭取中童
生一體選考其教習有法誨人不倦者歲終量加奬賞或
破格優免以示激勸伏乞聖裁
一鄉飲酒禮乃貴德尚齒之意故賓介雍容禮文揖遜
俾觀者有所興起至盛典也近來有司視為故事多將
考察去任衙門退役及為事犯罪之人為其子孫顯貴
或在冠裳之列徇情濫請有傷風化且辱盛典合無通
行各該有司查照律令憲綱務要慎加推擇每次舉行
之後即將所請職名逐一開送撫按及提學分廵道備
加查訪果否允協輿情中間有無私弊其廵按御史及
該道出廵之日遇該考察有司即以此為一事如有前
項罷閒有過之人濫與鄉飲者追究原舉師生一併罰
治有官職者與註劣考伏乞聖裁
一聖訓六言勸化民俗而設木鐸徇於道路則所以提
撕警覺之也近年以來此舉久廢合無行令各掌印官
查復舊制于城市坊廂鄉村集店量設木鐸老人免其
差役使朝暮宣諭聖訓伏乞聖裁
一鄉約之設所以訓民即古道德齊禮之遺意也為有
司者能鼔舞有術民未有不勸於善者宜於所轄地方
酌量道里遠近隨庵觀亭館之便置鄉約所以皇祖聖
訓大明律例著為簡明條示刊布其中即于本里擇衆
所推服者一二人以為約長使其督率里衆勸勉為善
掌印佐貳教官倣古廵行阡陌之意每月一次分投各
所集衆前來聽講聖訓律例使各家喻戶曉講畢仍令
約長舉報本里為善為惡之人及曾改過自新怙終不
悛者而質于衆果無異同隨即登記簿籍分别懲勸如
果年高有德者或旌以扁額或免其雜役或申准合干
上司給與冠帶榮身以示鼓舞伏乞聖裁
一鄉賢崇祀載在令甲典至重也苐舉行日久寖失初
意有官以賄敗及居鄉不檢者往往緣子孫顯貴朦朧
混入有志之士羞與為伍冒濫之弊至今極矣合無今
後督學官每歲終將所屬府州縣舉到鄉賢已准入祀
者造冊二本申送部科以憑咨訪查考如有濫舉市恩
不協公論即指名參革以光祀典伏乞聖裁
一名官崇祀以其在任能為百姓禦災捍患澤及一方
故士民相與尸而祝之以報功也近來祀典太濫有等
碌碌無聞民未見德一旦為其子孫見為顯官即與曲
意阿承使得濫與俎豆之列殊可痛恨合無今後督學
官偹查某人在任功績果否顯著人心有無翕服如果
無碍方許送入仍照鄉賢例歲終一體申送部科查考
不得曲徇私情致傷公道伏乞聖裁
一義夫節婦禮宜表揚據各處奏到甚多其中不無寒
微沉滯而仕宦顯貴之家獨得先蒙褒表何以服人心
而昭公道合無行令督學官於按臨考試之日即令各
提調官將其境内節義應該旌表者即便具申案候仍
于賞罰生員已畢舉其所申名氏面加諮訪不惟可見
的實亦免吏役阻勒致使寒微之家久為沉滯伏乞聖
裁
一各處旌表孝行確當者固多其中容有名實不相副
者蓋據一時之迹而未暇究其生平也今後除割股一
事原有明禁無得概舉外其以廬墓等項推舉孝行
者必其平素為人果能服勞奉養不致虧體辱親無間
父母昆弟之言者方許題請表揚其有嫡孫承重能盡
孝祖父母者亦許一體旌表伏乞聖裁
一婚葬宴會房屋車輿衣服首飾傘蓋器皿等項俱經
本部遵照成憲題有定式又該都察院題刊憲約不啻
三令五申矣乃風俗奢靡如故則倡率未至而禁令不
嚴也合無行各撫按嚴督所屬有司約會境内士夫力
行儉約以倡衆庶倡之不從則量其情之輕重罰糓備
賑或陞其戶口則重其徭役以困辱之如有工匠人等
造作淫巧與違式違禁之物者依律問罪以澄其源伏
乞聖裁
一非鬼而祭人以為諂即當祀神祗與家廟祭獻禮固
不廢法亦當嚴邇來有等奸徒創立淫祠廣設齋醮謬
為長生禱嗣懴罪祈福之說以致無知小民聽從虚誑
不憚遠道攜挈妻孥焚香祭拜望空禱祝如白蓮無為
等教者誘惑愚頑釀成禍亂相應榜示驅逐永為禁革
伏乞聖裁
禮部志稿卷四十五
