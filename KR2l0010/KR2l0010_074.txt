禮部志稿卷七十四
明俞汝楫編
宗藩備考
藩爵
郡王承襲(另城襲封庶長承襲)(不襲定例)
皇明祖訓親王次嫡子及庶子年至十歲皆封郡王授
以鍍金銀冊銀印郡王授封并郡王嫡長子襲封者當
先上聞朝廷遣人行冊命之禮
正德四年奏准郡王病故其子應襲本爵者止照例請
勅管理府事其襲封金冊冠服等件本部預請行造次
其服滿及年歲已足方許請封
嘉靖三十一年本部議准郡王薨故無嗣及郡王進封
親王者其宗支止許奏請奉祀不許夤緣請封如違將
輔導官參治
議准郡王薨故無嗣者止許以昭穆相應之人承祀不
許奏乞繼嗣名目
議照郡王封典推自親王其子得父爵庶子得繼嫡封
朝廷敦睦之仁已為至矣至有欲比照親王兄終弟及
以姪繼叔則恩有不可濫推者正德四年雖經題准不
許繼嗣其與親王同城異城未分别故宗室猶得援引
保安王旁支進封事例紛更奏擾至嘉靖二十八年三
十一年節該本部題奉欽依其例始定而請者遂息
另城襲封
嘉靖十七年十二月襄垣恭簡王第五子管理府事鎮
國將軍仕坯奏稱臣兄仕㙺襲封王爵後二兄夭亡節
與三兄仕堲四兄仕埭及子成銀等俱因事革爵推臣
倫序相應管理府事乞要照比樂陵王健概南渭王彥
濱事例襲爵該本部覆題奉聖旨既查有彥濱健概事
例准照例襲封欽此
嘉靖二十年三月交城莊僖王長孫管理府事輔國將
軍表柚奏稱祖莊僖王次子榮惠王竒淐薨逝乏嗣第
三子奇滽故奇滽子榮端王表杋承襲伯爵後表杋亦
薨逝乏嗣臣父鎮國將軍奇洢係莊僖王第六子未襲
病故臣係莊僖王親孫乞照保安王誠渌等事例承襲
祖爵本部覆題奉聖旨你部裏既查有事例表柚准承
襲祖爵欽此
嘉靖二十年五月懷仁王府管理府事輔國將軍俊榭
奏稱臣祖恭和王薨逝臣伯温惠王襲封後薨逝乏嗣
父聰浰與伯一母同胞未襲故臣係恭和王嫡長孫温
惠王親姪正支嫡派比與旁支服屬疎遠者不同乞要
比照寧津王聰泠保安王誠渌事例承襲本部覆題奉
聖旨你部裏既說聰浰於例應及俊榭准襲祖爵欽此
不襲定例
正德四年六月遼王奏稱應山和僖王病故無嗣乞將
奉祀嫡姪寵波繼襲王爵該本部議題奉武宗皇帝聖
旨應山王既已絶嗣例不該襲奉有先帝成命寵波只
著襲授輔國將軍今後都照此例行欽此
正德四年九月秦王奏稱臣原封臨潼王今蒙進封秦
王乞將奉祀庶伯鎮國將軍誠潤繼襲臨潼王爵本部
查無郡王進封親王庶伯補襲郡王事例覆題奉武宗
皇帝聖旨是誠潤著以本職奉祀欽此
正德四年七月魯府鎮國將軍當湞奏該本部議得郡
王絶嗣者合照遼府承繼應山王宗祀寵波事例止以
本職奉祀其各王府自郡王將軍以下凡請繼封爵者
奉有成命之後其原給祿米截日住支候冊封之日方
與所應得者永為定例等因奉武宗皇帝聖旨是宗祀
倫理係是重事當湞所言深為有理郡王絶嗣已有前
旨照應山王例不許紛更奏擾各郡王將軍以下該繼
封爵的原給祿米截日住支恁部裏還通行各處鎮巡
等官查勘各府有無前項情弊奏來定奪該科記著欽
此
嘉靖二十九年六月秦王奏稱保安恭懿王庶長子鎮
國將軍惟煡乞准子承父爵該本部尚書徐静議得子
承爵於父者乃其父之爵當傳于子也若惟煡伊父秉
棧則於例本不應襲而原奉明旨亦只准襲一輩後不
為例是以去歲惟煡奏乞襲封臣等遵旨㩀例參奉欽
依著以本等官職奉祀且不許冄行凟奏今秦王據啟
復奏前來盖不免於凟奏矣况其所引止是准襲事例
而於不襲之例皇上准襲一輩後不為例之旨一切隠
漏所據惟煡欺擾之罪似不能無但前項事務原自參
差本部未經題請聖裁俾歸於一法無定守故宗室得
以隨意援比臣等嘗考之前聞詢諸衆論其主承襲之
說者曰親王郡王同為宗室親王絶而襲則郡王絶亦
宜襲也其主不襲之說者曰郡王繼絶祖訓無文而兄
終弟及亦不為郡王而廢且親王管理一國非有封爵
則行事不便故不當獨為之繼其祀而又當為之繼其
封在郡王則事體異矣故但有人以為之奉祀即已足
矣而不必更繼其爵夫議論不同此事例所繇異也本
部節年題覆予奪靡常恐非政體臣等謹偹查准襲不
准襲諸例開具上請奉聖旨既查例不同罷欽此
嘉靖三十二年十月楚府崇陽王長子降封鎮國將軍
英□乞襲祖爵該本部尚書歐陽德議得英□原係十
惡子孫曾經法司會題明旨降革別難再議伏乞勅下
楚王戒諭英□不許再行妄奏再照累朝政令郡王無
嫡子者許令庶子襲封絶嗣者其宗支止許以本等官
職奉祀管理府事遵行已久及至襄垣王仕㙺其父恭
簡王係太祖高皇帝之孫分藩府始封之王仕㙺既以
罪削籍若恭簡之爵不繼則將軍中尉儀賓並無統率
故本部題請比郡王無嫡子事例許令恭簡王第五子
仕坯襲封又有交城懷仁二王故絶其宗支亦得襲封
盖交城分藩平陽懷仁分藩霍州皆親王另城居住事
體不得不然若郡王與親王同城居住其宗支自奉親
王約束故止許以本等官職奉祀蓋宗儀自有親王管
束郡爵不許復繼近來往往妄行凟奏今後各王府郡
王故絶與親王同城居住者仍遵累朝政令止許宗支
以本等官職奉祀管理府事不許奏請承襲違者聽本
部該科參題若分封别城而故絶宗支奏請承襲者仍
行撫按官查係果是宗儀人等別無統束備奏前來本
部查勘見故郡王果係帝孫或去帝系已遠止係王孫
酌量親疎或准繼爵或世授嫡長庶長一人為鎮國將
軍頒降勅書令其管理府事約束宗儀其次子止授以
世次本等職官不得夤緣遞陞前項親疎隆殺俱臨期
議擬備開題請取自上裁等因奏聖旨是英□著楚王
嚴加戒諭再不許凟奏今後郡王故絶與親王同城居
住的不許承襲分封別城的請旨定奪欽此
庶長承襲
嘉靖二十八年十二月秦府永夀恭和王秉欓庶第一
子惟燿男懷墡奏父鎮國將軍病故祖母妃楊氏先故
恭和王私選内助邵氏朦朧請封為妃所生一子惟燱
謀襲王爵等因該本部尚書徐静會官議得懷墡則以
伊父惟燿之生在前邵氏入府生子在後欲皆稱庶而
歸長惟燱則以伊母邵氏封妃在前惟燱請封在後遂
欲因母而稱嫡彼此奏辨累年不决臣等查據事例凡
郡王妃病故但有庶子止許選娶内助所生之子亦為
庶子竊詳惟燿之生既在邵氏入府之前而邵氏進封
王妃係出一時特恩則惟燿於倫序實係庶長惟燱於
常法似難稱嫡故彼處撫按勘報皆稱懷墡承襲有據
而秦王亦謂撫按之言為允但因惟燱先奉欽依特准
承襲是以本部題覆亦未敢有定擬竊惟封爵重典一
則倫序之所在一則成命之所與終非臣下所敢擅定
節奉聖旨你每既說庶長應襲封著懷墡承襲欽此
服滿襲封
弘治十二年十二月岷王庶長子彦汰奏父薨逝所有
禮儀未敢擅便該本部議得進賀表箋暫且停止合行
請勅令彦汰管攝府事奉孝宗皇帝聖旨是欽此
弘治十五年四月晉府世曾孫知烊奏稱曾祖晉王薨
祖世子并父世孫俱故乞要承襲又晉世孫夫人郝氏
奏稱遭喪孤苦乞將知烊早襲王爵該本部照例題請
暫管府事服滿襲封等因奉孝宗皇帝聖旨知烊准襲
封晉王欽此
弘治十五年八月趙府汝源王奏凡趙王薨逝無嗣乞
令庶長子祐棌掌理國事該本部照例題請暫理奉孝
宗皇帝聖旨祐棌准襲封趙王欽此(亦例外)
正德四年該本部議得親郡王病故其子暫理府事服
滿請封如彦汰者國家之定制其知烊祐棌事例乃朝
廷之殊恩今後但有親王病故其子應襲者止照彦汰
前例庶禮制昭明而封典不紊矣奉武宗皇帝聖旨是
欽此
正德四年奏准親王郡王病故其子應襲本爵者止照
例請勅管理府事其襲封金冊冠服等件本部預請行
造俟其服滿及年歲已足方許請封
嘉靖二十七年七月蜀世子承爚奏父薨逝乞要比照
益世子厚燁岷世子譽榮事例不候服滿冊封該本部
查照正德四年題准事例覆題奉聖旨承爚准照例今
歲冊封先與勅令管理府事欽此(亦例外)
嘉靖三十年三月瀋世子恬烄奏父薨逝今已禫服乞
要承襲該本部照前例覆題奉聖旨是欽此
嘉靖三十四年三月荆王妃孟氏奏夫薨逝乞將世孫
翊鉅襲封該本部照例題請服滿冊封奉聖旨是准今
歲冊封欽此(亦例外)
旁支進封
嘉靖四年正月淮安王妃王氏奏稱安王無嗣已將親
弟清江端裕王攝行府事亦故隨將長男祐棨繼封不
幸亦故並無所出今親弟鎮國將軍祐楑乃淮安王之
次姪清江端裕王之次子今薨淮王之親弟例該承襲
該本部覆題奉聖旨祐揆既倫序相應准襲王爵欽此
嘉靖十年十月瀋府福山恭和王妃郗氏奏男胤榿故
絶倫序推及靈川王胤栘乞要承襲該本部題奉聖旨
是欽此隨該宿遷王詮鏅奏稱胤栘倫序不明乞要停
封查勘本部查得瀋莊王幼□所生七子庶第一子詮
鉦襲封為瀋恭王故生庶第一子勲沘封福山恭和王
故生嫡第一子未名故嫡第二子胤榿襲封瀋王亦故
無嗣莊王庶第二子詮鉌封靈川王故生嫡第一子勲
潪襲封故生嫡第一子胤栘今襲靈川王其瀋恭王傳
至胤榿故絶例該次支靈川王胤栘承襲等因奉聖旨
靈川王胤栘既倫序當立照前旨冊封欽此
嘉靖十三年十一月晉王繼妃王氏奏夫知烊薨逝乞
將新化王長子新㙉襲封該本部議照累朝舊例凡親
王絶嗣例得繼封若郡王入繼親王其本支郡王不得
復請繼封次子止許封鎮國將軍盖言繼統不言繼祀
也今晉靖王竒源生嫡第一子表榮生知烊絶嗣其靖
王嫡第二子表槏封新化恭裕王生知㸅襲封新化端
和王知㸅生新㙉例該承襲晉王等因題奉聖旨是欽
此
嘉靖二十三年二月秦王繼妃林氏奏夫惟焯薨逝無
嗣乞將堂侄臨潼王府鎮國中尉懷埢承繼主喪管理
府事該本部查例題奉聖旨是著懷埢主喪管理府事
欽此
嘉靖二十四年四月懷埢奏稱遵照勅諭主喪乞要讓
父奉國將軍惟&KR1420;管理本部覆題奉聖旨是惟&KR1420;准管
理府事寫勅與他欽此
本年十月惟&KR1420;奏稱秦王惟焯薨逝無嗣乞要比照淮
王等王薨絶將軍祐揆等繼爵事例行造冊封該本部
議照親王薨逝例許親支繼爵但惟&KR1420;與惟焯原係從
堂之兄比與淮府祐揆以親弟唐府宇温以親姪晉封
新㙉以堂姪進封王爵事體不同惟查得瀋府胤栘以
從堂之弟進封瀋王事例相合但惟&KR1420;管理未久遽有
此請是因攝理府事歆羨王封况封爵無專請之理勅
諭無聽繼之文係干王爵重事本部擅難定擬合行撫
按勘奏等因奉聖旨依擬行撫官勘明具奏欽此
嘉靖二十五年六月陜西撫按官柯相等題稱勘得秦
定王惟焯原無嫡庶子嗣亦無嫡親叔姪兄弟及查惟
燫委係惟焯從堂之兄倫序頗明應進封該本部議得
懷埢以姪承叔居内奉嬸天叙人情無往不順在惟燫
則以兄繼弟殊有未安合將懷埢題請行造之冊封為
王以承秦祀伊父惟燫仍行奉祀臨潼王府一應朝賀
等項容伊在府行禮奉聖旨是懷埢准待喪終之日奏
請勅封仍即管理府事惟燫著歸本府以遠嫌微原勅
繳來欽此
嘉靖三十年三月襄康王妾何氏奏夫祐櫍薨絶乞將
原推代管親支楊山榮康王祐楬遺子厚熲承襲該本
部查得襄王定祁鏞生三子第一子見淑襲封襄簡王
生第二子第一祐材襲封襄懷王薨絶第二子祐櫍進
封襄康王亦絶定王第二子見淓封陽山恭和王生六
子第一子祐桄卒第二子祐楬襲封陽山榮康王生一
子厚熲今康王薨絶厚熲委係堂姪倫序應該襲封題
奉聖旨厚熲准今歲冊封欽此
嘉靖三十五年十月益王繼妃萬氏奏夫厚燁病故無
嗣乞將親弟崇仁王厚炫承襲該本部查得益端王嫡
第一子厚燁襲封故絶嫡第二子厚炫見封崇仁王例
該進封題奉聖旨是欽此
改封世子世孫
皇明祖訓親王嫡長子年及十歲朝廷授以金冊金寳
立為王世子正妃未有嫡子其庶子止為郡王待王與
妃年五十無嫡始立庶長子為王世子大明會典正統
十四年令親王有長孫者授以世孫給一品冠服
弘治十二年七月徽王奏已故正妃黃氏未有嫡子今
臣年近四十有庶子四人授封郡王乞將庶長男興化
王祐檯立為世子本部覆題奉孝宗皇帝聖旨是欽此
正德四年該本部議得徽王奏立庶長子為世子緣正
妃黃氏已故無嫡與祖訓無碍但恐各王府正妃尚在
與王年未五十一槩引例朦朧立庶者合行申明禁約
奉武宗皇帝聖旨是欽此
嘉靖二十五年二月代王充燿奏臣與妃同氏俱年五
十無嫡見有庶長子泰興王廷埼乞要改封世子及配
陳氏封世子妃該本部覆題奉聖旨是欽此
嘉靖二十五年十二月唐王宇温奏稱第二子宙㭑年
及十歲乞要改封世子該本部查得唐王見年六十二
歲正妃已故嫡子無存止有庶第二子宙栐合無照例
封為世子奉聖旨是欽此
嘉靖二十六年五月岷王譽榮奏稱庶第二子定燿見
年十歲乞封世子該本部查得岷王見年五十一歲正
妃早故無出庶長子未封亦故今有庶第二子定燿合
無照例封為世子奉聖旨是欽此
嘉靖三十一年十月荆王妃孟氏奏夫厚烇薨逝庶長
子永定王先故嫡長孫翊鉅未封乞授封世孫暫給翼
善冠服降勅管理府事該本部查得翊鉅委係先故永
定王長子例應改封世孫今厚烇薨逝相應請勅管理
府事其奏乞翼善冠服恩典出自朝廷等因奉聖旨是
翊鉅准照例改封世孫暫行管理府事欽此
改封長子長孫
大明會典正統十四年令郡王有長孫者授以長孫給
二品冠服
正德十一年奏准郡王妃病故無嫡長子有庶長子者
不選繼室其庶長子請授長子長子之子請封長孫
嘉靖元年十月魯王奏鉅野王當涵年逾六十並無嫡
子乞將庶第二子鎮國將軍健櫏改封長子該本部覆
題奉聖旨是健櫏准封為長子欽此
嘉靖二十三年十二月楚王奏通城王英焀妃故無出
止有庶第一子鎮國將軍華塒弋陽王拱樻奏臣與妃
俱年五十無出止有庶第一子鎮國將軍多焜各乞改
封長子該本部議題奉聖旨郡王改封長子與親王請
封世子同一預為正名以俟承襲上推祖宗其義甚正
今後只照嘉靖元年等例行准改封著為令欽此
嘉靖二十八年七月慶成王表欒奏年七十四歲妃張
氏年七十歲無出見有庶第一子鎮國將軍知燫嫡第
一孫輔國將軍新□乞要改長子長孫該本部覆題奉
聖旨是欽此
嘉靖三十年十二月瀋王奏唐山王長子胤楀嫡第一
子卒嫡第二子恬熇蒙封輔國將軍思係聽繼王爵人
數乞要改封長子該本部題奉聖旨是欽此
請封曾孫
嘉靖二十四年五月靈丘王奏稱長孫充熼嫡生第一
子廷祉見年長成乞要請封該本部看得郡王曾長孫
之封祖訓原未開載但本王四世嫡長宗室盛事廷祉
應否定擬曾長孫封號伏乞聖裁奉聖旨曾長孫請封
雖無事例但王四世嫡長夀考足徵宗室鮮比廷祉准
與封號欽此
加封爵秩(親王事例)(郡王事例)
弘治七年正月樂安王奏見蒙賜襲祖爵又蒙將故父
鎮國將軍覲鑉追封為樂安温隠王今母夫人黃氏見
在乞比例加封該本部議得黃氏例該加封為樂安王
妃但樂安温隠王止係追封爵號其妃難以遣官行禮
合無請勅該府知會其冠服本府自備其餘子女所封
名號原從鎮國將軍所生亦難進封以後各王府悉照
此例庶免紊亂煩擾等因覆題奉孝宗皇帝聖旨是欽
此
弘治十四年奏准郡王長子病故追封王爵者其長子
襲王爵次子各加封鎮國將軍不給冠服
又奏准世子病故追封王爵者比與親王實封王爵不
同其子止授本等官職
弘治十四年二月周王奏稱庶弟睦梀等係父周世子
安潢追封周悼王子乞要加封郡王該本部看得周悼
王止是世子故後追封王爵比與親王實封王爵不同
其子仍授本等官職奉孝宗皇帝聖旨是欽此
弘治十四年閏七月懷仁王奏稱懷仁榮定王遜烠生
祖嫡長子仕㙩未曾襲封病故追封為懷仁安僖王生
父庶長子成鈀例應承襲具奏聞亦故追封為懷仁恭
和王臣庶叔輔國將軍成鋉成鏈係祖安僖王之子乞
要比照加封該本部查得潞城王成鑘襲封王爵其子
輔國將軍聰溒等宜春王宸澮襲封王爵其弟輔國將
軍宸渶等各奏准加封鎮國將軍去後所據成鏈成鋉
合照例加封為鎮國將軍除冠服等件例不該給外合
行吏部撰給誥命題奉孝宗皇帝聖旨是欽此
正德元年令旁支進封王爵者其父母所生子女不許
奏請加封
正德二年九月晉王奏稱叔鎮國將軍表槏等乞要加
封郡王該本部看得晉王祖靖王原係世子父懷王係
世子父子生前俱未授封正與周府睦梀事例相同合
將表槏等仍授本等官職奉武宗皇帝聖旨恁部裏還
會多官檢點祖訓應否加封郡王詳議明白來說欽此
隨該會官議得參詳祖訓雖未開用然其父既已追封
其子即係親王之子奏乞加封似為有理節奉武宗皇
帝聖旨晉世子奇源已追封晉靖王其次嫡庶子表槏
表椈表柣表栺係親王之子都准封郡王欽此
正德三年十一月周王奏稱臣父悼王次庶子鎮國將
軍睦桎等乞要比照晉靖王所生嫡庶表槏等事例加
封王爵該本部偹查覆題奉武宗皇帝聖旨是睦楮睦
桎睦椔都准加封郡王欽此
正德三年十二月代王奏稱臣父追封代思王庶第二
子俊櫃乞要比照晉靖王所生嫡庶子鎮國將軍表槏
等加封王爵該本部備查覆題奉武宗皇帝聖旨是俊
櫃准封郡王欽此
正德三年十二月慶府安化王奏父遂熳蒙追封為安
化恭和王乞要比例將弟寘錓并伊子台漳等加封該
本部查得韓代二府輔國將軍徵錯等止是加封本身
未有父子一併加封事例覆題奉武宗皇帝聖旨是寘
錓准照例加封鎮國將軍台漳等祖訓不載難以並封
旣無事例罷欽此
嘉靖二年令郡王長子長孫未襲病故後追封王爵者
其子女封號原從長子長孫所生不許朦朧請乞進封
嘉靖六年十月内該本部議得各王府進封王爵者所
生子女封號加否不一難以遵行查得弘治十二年宜
春王府宸渶乞追封郡王次子各以輔國將軍加封鎮
國將軍當時或出特恩原不為例至正德二年以後樂
平王徵錯等後先援以為例遂至陳乞紛紜恩旨數易
後又節奉聖旨不許朦朧請乞進封有違犯的輔導官
都從重治罪欽此為照前項加封事例制更累朝予奪
不一臣等竊惟天潢之派無窮國賦之入有限特以卑
不臨尊故有追封之典掌理府事故施承襲之恩然湏
有品節限制萬世所以可行若聽其恃愛狎恩九族何
以敦睦伏望皇上特降明旨著為定命止以覲鑉為例
不許一槩陳乞通行天下各王府永遠遵守等因奉聖
旨是宗室封爵只照弘治年間明旨以覲鑉等為例不
許一槩陳乞還通行王府知道欽此
嘉靖十九年四月周王朝堈奏弟朝埴朝堵乞要請封
該本部查得朝埴朝堵俱係追封周康王勤熄又已追
封為周康王合朝例將朝埴朝堵俱封為郡王等因奉
聖旨是都准封欽此
嘉靖二十五年五月襄垣王成鍨奏父仕坯荷蒙准襲
王爵弟輔國將軍成䥍例該進封該本部看得鎮國將
軍仕坯既該本部題准襲封王爵病故長子輔國將軍
成鍨又經題准襲封襄垣王所據伊弟成䥍合照例加
封為鎮國將軍題奉聖旨是欽此
嘉靖二十九年代王奏廣靈王充煡啟臣冊封為王所
有庶第一子輔國將軍廷壁加封為鎮國將軍嫡第四
子輔國將軍廷塒例該改封長子臣女平曲郡君儀賓
方鉞各例該加封加授等因該本部看得充煡既該本
部題准襲封為廣靈王所據伊男輔國將軍廷塒合照
例改封為長子輔國將軍廷壁加封為鎮國將軍平曲
郡王加封為縣主儀賓方鉞加授縣主儀賓職事等因
奉聖旨是欽此
嘉靖三十年六月楚王奏永安王英焌荷蒙賜襲父爵
所有嫡第一子原封長孫華□庶第一女原封長陽君
并儀賓成章俱該加封隨該本部查得英焌既經襲封
為永安王所據長孫華□例應加封為長子長陽郡君
加封為長陽縣主儀賓成章加授縣主儀賓職事奉聖
旨是欽此
請封本爵
成化十二年六月趙王犯該狎戲羣小打死三人逞兇
趕殺尊長南樂王祁鉷犯該打死宫人一人妃兄一人
及與臨漳王湯陰王逼買軍民婦女強奪頭畜勒買房
屋等情該都察院會同皇親等官議奏奉憲宗皇帝聖
旨趙王南樂王從輕革去冠帶并祿米三分之二著戴
頭巾讀書習禮欽此續該趙王母妃李氏祁鉷妃王氏
各具奏奉憲宗皇帝聖旨著復冠帶仍管國事欽此
成化十五年唐府承休王芝垠犯該狎戲樂婦無禮於
母毁罵其兄等情該刑部等具題節奉憲宗皇帝聖旨
芝垠本當取來京處治姑從輕寫勅革去王爵欽此續
該唐王奏為芝垠乞復本爵該本部覆題奉孝宗皇帝
聖旨芝垠既無違法重情唐王又累為乞恩准復爵還
革去祿米一半欽此
弘治八年九月代府潞城等王鎮國將軍仕坌等奏稱
代惠王長子武邑王聰&KR1948;先年革爵荷蒙宥復冠帶閒
住臣等看得趙王并南樂承休等王緣事革爵各因母
妃奏蒙准復今聰&KR1948;所犯比之尤輕乞賜承襲父爵等
因又該代王惠王夫人王氏亦奏前事本部查得聰&KR1948;
因打死人命等情奉勅革爵戴頭巾閒住又為違法變
亂謀害人命等情該刑部具題節奉孝宗皇帝聖旨是
聰&KR1948;先因為非革爵今又稔惡不悛居喪酗酒荒淫打
死人命好生不遵祖訓難居藩府寫勅降做庶人還差
内官去搬他宫眷於太原府城内著劉政每撥與房屋
居住令人看守柴米照例供給欽此續該代惠王夫人
王氏并棗強等王各奏奉孝宗皇帝聖旨聰&KR1948;所為不
法本難赦宥但闔府郡王將軍人等奏保姑從寬宥著
做革爵武邑王仍住太原府冠帶閒住俊杖准封長子
寫勅與他著他管理府事欽此又該棗強等王奏乞赦
宥聰&KR1948;回府養親等因本部覆題奉孝宗皇帝聖旨聰
&KR1948;准回本府閒住欽此又該棗強等王奏要來京陳情
本部覆題奉孝宗皇帝聖旨聰&KR1948;有罪降革難以嗣爵
棗強王如何煩詞奏擾又要違例来京不准欽此又該
潞城等王各寫前事前後各奏一百一十餘次等因本
部覆題奉孝宗皇帝聖旨聰&KR1948;已有准回本府冠帶閒
住旨了如何又奏復爵不准欽此
弘治十八年六月晉王奏稱方山王鍾鋌犯罪革爵二
十餘年委的貪甚乞要照舊冠帶等因本部查得方山
王鍾鋌所犯情罪深重難以准復覆題奉聖旨是欽此
正德二年六月周惠王宫人閻氏奏革爵義寧王安涘
乞復原爵該本部查得安涘偏昵私親圖謀掌府詆孤
姪為母出不正毁親兄為烝叔祖妾等罪奏奉孝宗皇
帝聖旨將安涘革爵閒住欽此今照得安涘爵革七年
之上揆之先帝法意似亦少盡等因覆題奉武宗皇帝
聖旨是安涘准復原爵欽此
正德二年十一月鄭府革爵盟津王見□奏稱先被宫
婢張氏覇掌王國誣奏革爵經今二十四年貪苦日甚
乞要比照義寧王安涘事例賜復原爵本部查得正德
二年七月庶人見□奏要復爵題奉武宗皇帝聖旨見
□不准復爵前得祿米减半與他養贍欽此所據義寧
王安涘止是革爵閒住見□所犯係欽降庶人事體不
同等因題奉武宗皇帝聖旨已有前旨了罷欽此
正德四年該本部議得見□等所犯比與趙王南樂承
休等王事體不同故國法昭明雖累經奏請終不以私
恩廢公議誠萬世之令典也今後宗室如有犯罪深重
降革爵秩者各郡王將軍以下不許徇情代為請復煩
凟聖聽違者罪坐輔導等官奉武宗皇帝聖旨是欽此
嘉靖十八年二月革爵石城王宸浮奏乞冠帶榮身該
本部看得石城王今降庶人宸浮先因轉娶妓女有違
祖訓及與兄宸潣訐奏已經奉有欽依將宸浮宸潣俱
降為庶人但查宸浮自革爵之後已經三十餘年中間
累遇恩宥其所犯止因轉娶妓女與伊兄宸潣私隙訐
奏原無重情及宸潣歿後既得追封祭葬以故宸浮累
次具奏前來又經本部查該彼處巡按御史司官勘稱
宸浮因忤逆濠久罹困厄情有可矜等因理合題請合
照量賜冠榮身以後朦朧奏復原爵等因奉聖旨是宸
浮准給冠帶欽此
嘉靖二十四年四月内該冠帶石城王宸浮奏乞查照
岷王彦汰等事例賜復原封爵祿該本部覆題奉聖旨
宸浮既因逆濠困䧟貧老無贍准給祿米三分之一欽
此
嘉靖三十四年四月巡按河南御史霍冀奏周府汝陽
等王府奉國將軍安湂安&KR0377;安涫安澉安徽安□安賀
安漢安□睦潹勤□勤烘勤□睦柢勤㷋各越關赴京
奏討祿米該本部參題奉欽依革為庶人今及一年乞
賜復爵該本部看得安湂等十五位先因違例越關本
部照例參題奉欽此革去官職今該御史霍冀勘問安
湂等止因家衆歲荒所迫不得已而赴京陳奏且停革
幾及一年引咎自艾比之怙惡不悛者有間及查沿途
並無需索情弊合無叙復原職類行該布政司自勘合
到日為始照舊食祿等因奉聖旨是欽此
請復先爵
弘治十五年七月代府襄垣王府革職輔國將軍成鑿
奏要比照永和王府庶人鍾錄鍾鋏及寧府弋陽王長
子覲鍔事例復爵該本部查得先該永和昭定王孫鍾
鋏奏因父叔不和致被犯罪降為庶人等因題奉英宗
皇帝聖旨朕念宗支於義當恤庶人鍾錄鍾鋏為父所
累情實可矜都著做奉國中尉欽此又查得寧府弋陽
王嫡長子覲鐰奏有父緣事降為庶人彼時臣年幼不
暁情由乞賜封號冠帶等因覆題奉聖旨覲鐰准襲封
弋陽王欽此該本部看得革職輔國將軍成鑿奏稱有
父仕埭緣事降為庶人因見弟妹長成不令臣知密自
寫本僉臣職名為其陳請封號干累革職乞要比例復
職等因覆題奉孝宗皇帝聖旨成鑿准輔國將軍欽此
弘治十六年七月遼府奉國將軍恩鉍奏祖貴爕係遼
簡王第三子先蒙冊封為遠安王後因簡王薨逝府地
相去千有餘里一時報訃不及有失奔喪因而革爵係
遠安王嫡長孫男乞要比照長陽等王事例復襲祖爵
該本部查得弘治六年八月遼王奏稱奉國將軍恩鉍
乞要比照長陽等王事例襲封祖爵該本部議得貴爕
降為庶人病故年遠比與長陽等王事體不同題奉孝
宗皇帝聖旨恩鉍祖爵既降革年遠了罷欽此又照得
恩鉍與遼王一城俱住不合差人違例徑奏欲將差來
校尉王原送法司問罪等因奉孝宗皇帝聖旨恩鉍寫
勅切責王原罷欽此
正德三年八月晉王奏稱庶人鍾鋡鍾鏀奇溘等八人
乞要比照革爵武邑王聰&KR1948;長子俊杖事例賜封職事
本部查得鍾鋡等祖濟熿先封平陽王其犯罪降革緣
由備行刑部該司回稱年遠無查比與聰&KR1948;事體不知
孰為輕重難以定擬但稱無有冠帶混同庸賤似亦可
矜等因覆題奉武宗皇帝聖旨准王奏鍾鋡等俱與冠
帶欽此
正德三年十一月慶成王奏弟竒澗授封鎮國將軍緣
事降革乞要比照鍾鋡事例賜給冠帶該本部題奉武
宗皇帝聖旨奇澗所犯係是抗拒父命不孝之名難逭
却又打死平人等情重事實難准與冠帶恁部裏還行
文與長史司啓王知會再不必奏擾欽此
正德四年該本部議得各王府郡王而下緣事降革以
後所生子孫例為庶人其覲鐰成鑿鍾錄鍾鋏鍾鋡等
事例盖因其父祖所犯頗輕故推罪疑惟輕之典著興
滅繼絶之仁雖一時之特恩亦親親之公義至如貴爕
竒澗等犯該悖違慘酷殺人等罪法難輕貸故恩鉍等
所請特加嚴譴今後但有緣事革爵子孫不許比照覲
鐰等事例夤緣奏乞冄照天下王府宗支繁衍中間多
有為事降為庶人或仍留本府或看守祖陵或發遣別
府及鳳陽高牆居住者多從法司及在外鎮巡等官各
徑自奏請定奪及其乞恩請封等項本部無所憑據故
如先年濟熿所犯終無查考合無行移刑部都察院及
在外鎮巡等官今後但有干係宗室奏請降革等項者
務要備開所犯緣由行移本部知會永為定例庶無朦
朧影射之弊矣奉武宗皇帝聖旨是欽此
嘉靖十五年八月該江西布政司咨呈勘報臨川王孫
栱檤奏訴前事查得玉牒底冊盤煇係寧獻王第二子
生子奠埨授封長子奠埨生覲鐸覲鐸生宸□宸□生
栱檤其革爵緣由因盤煇訐奏寧静王奠培不法事情
被奠培買串訪事校尉捏奏盤煇與四尼姑通姦其子
奠埨不能諫阻於天順五年十二月初四日革爵盤熚
送鳳陽奠埨送西山祖陵燒香覲鐸年幼隨父居住奠
埨革爵之日扣算覲鐸彼年已十四歲乃係伊父奠埨
未經革爵之前所生及查天順實錄内開上因說校尉
訪事者亦多枉人且如臨川王與尼姑通姦及鎮撫司
指揮門達問之實無此情又聞行事者法司依其所行
不敢申辯雖知其枉付之嘆息惟門達能辯之等因所
據覲鐸宸□拱檤各爵俱應查復等因到部為照栱檤
高祖已故革爵臨川王盤煇先於天順年間為因通姦
尼姑以奠埨不能諫阻俱革爵降為庶人奠埨先於正
統十二年五月十九日生覲鐸後奠埨革爵隨帶覲鐸
居住及後覲鐸於成化十四年十二月初二日生宸□
宸□于弘治十年九月十八日生栱檤其覲鐸宸□先
年俱為庶人已故今該布政司咨呈勘報栱檤伊祖覲
鐸委係伊祖奠埨為長子未革爵前所生是實雖查與
光澤王所奏革爵前事例相同但事干年遠難以襲封
王爵合照依近日譽栐事體止照郡王長子之曾孫事
例封為鎮國中尉等因奉聖旨栱檤准封鎮國中尉欽
此
妃配封限(親郡王妃)(夫淑恭安人)
皇明祖訓親王妃止授金冊不用寳凡王世子并郡
王娶配當先上聞朝廷遣人止行冊命之禮
弘治七年奏准凡鎮國將軍追封為郡王者其妃止請
勅加封不遣官行禮冠服等項湏行本府自備
嘉靖二十八年令郡王正妃故後勿冄准封繼妃
弘治十年定郡王出府止封一妃鎮國輔國將軍各止
封一夫人奉國將軍封一淑人鎮國中尉封一恭人輔
國中尉封一宜人奉國中尉封一安人妾媵不封
妾媵封限
洪武二十五年本部同翰林等官考得周制諸侯之妻
曰夫人漢制以下亦曰夫人今議得王妃以下有所出
者稱為夫人永為定例奉太祖高皇帝聖旨是欽此
弘治十年德王奏妃劉氏病故乞將宫人王氏封為夫
人該本部查得以妾為妻恐碍綱常於王無益題奉孝
宗皇帝聖旨既無例罷欽此
弘治十三年奏准親王妾媵生女者不許援生子例請
封夫人
弘治十三年二月鄭王奏稱庶祖母張氏生女已封棘
安郡主崇王奏稱宫人林氏生女已封儀封郡主其張
氏林氏各乞賜與夫人誥命冠服該本部查無親王妾
媵生女援夫人事例覆題奉孝宗皇帝聖旨罷欽此
正德四年二月陽曲王奏妃侯氏病故乞將妾侯氏賜
封夫人該本部覆題奉武宗皇帝聖旨既無例罷欽此
正德四年三月江川王奏要將宫人莫氏請封夫人本
部查例覆題奉武宗皇帝聖旨王府妾媵封夫人事例
祖訓不載除已封的不動今後各府似這等的不許乞
封恁部裏記著欽此
正德四年令王府不許其妾乞封夫人
正德四年該本部議得嫡庶之分倫理所重故棘安儀
封郡主不得請封其母德王陽曲王不得請封其妾是
皆禮法所在不容以或僭也聖旨不許且命該部記著
無容別議等因奉武宗皇帝聖旨是欽此
本部議照王妃請封如正德四年議准者乃國家定制
自後間有援引舊例濫授封號者係出一時特恩不可
為例今並不錄
生母封制(親郡王)(世子)(將軍中尉)
弘治四年定親王庶子受封其母始封夫人
弘治十一年定親王生母病故者得追封為次
正德四年奏定親王生母得封次妃郡王將軍生母得
封夫人其嫡母與生母奉特恩並封者不為常例生母
受封仍不給誥命冠服等件
正德六年奏定郡王生母封夫人誥命其冠服等項俱
不給鎮國將軍以下生母必年至七十及子有孝行方
許封為夫人止行文該府知會
嘉靖九年題准郡王生母病故得追封為郡王次妃
嘉靖十八年恩詔各王府親郡王嫡母與生母並存者
嫡母准加稱太妃生母准授封次妃
親王生母
弘治十二年六月寧王奏先為上高王時奏准封生母
馮氏為寧康王夫人今臣進封寧王乞將母馮氏比例
請封次妃該本部查得唐王慶懷王慶恭王生母葉氏
孟氏周氏各奏蒙勅封次妃俱係特恩覆題奉孝宗皇
帝聖旨馮氏准封寧康王次妃欽此
嘉靖十七年十月周王睦㰂奏生母李氏係父周悼王
宫人蒙勅封次妃乞賜給冊命照例行造冊服免遣官
冊封本封差官關領等因本部覆題奉聖旨李氏准封
為次妃欽此
嘉靖二十八年十二月秦王懷埢奏蒙襲封王爵父追
封端王母田氏追封為端王妃生母李氏乞要冊封繼
妃該本部看得冊封及繼妃名號查無事例外合照例
將李氏進封為端王次妃請勅知會不給冠服奉聖旨
李氏准封為次妃欽此
又請封祖母
正德元年六月代王奏稱祖母夫人王氏撫養臣成人
乞賜王氏為代惠王次妃該本部看得親王襲封王爵
雖有請封為次妃事例今代王奏將祖母夫人王氏進
封為祖代惠王次妃未敢擅便覆題奉武宗皇帝聖旨
王氏准封為代惠王次妃欽此
郡王生母
正德六年二月襄王奏據鎮寧王見瀷啓臣係襄定王
第三子襄簡王庶弟七歲父亡九歲兄亡鞠于生母徐
氏至於成立冊封鎮寧王爵年久念母劬勞啟乞轉奏
徐氏賜封襄定王夫人等因本部議得母以子貴恩推
所生亦足以廣朝廷孝治之意而人子陳乞之情又有
不容遏者但請勅係次妃事例今後郡王請封生母為
夫人者仍照舊例止給誥命其冠服等項俱不給與所
據見瀷生母應否准封夫人恩典出自朝廷等因奉武
宗皇帝聖旨是徐氏准封夫人欽此
嘉靖二十九年十二月衡王奏臣庶第二子東昌王載
圭庶第三子武定王載封庶第四子平度王載垹各蒙
賜封王爵所有生母王氏李氏陳氏乞請封夫人該本
部覆題奉聖旨准各照例授封欽此
又請封祖母
正德四年七月隰川王奏稱祖母梁氏乞比例請封夫
人等因本部查得先該隰川王奏乞比例封號不同題
奉武宗皇帝聖旨既與謝氏事例不同罷欽此又該隰
川王奏覆題奉武宗皇帝聖旨既有前旨了罷欽此
世子生母
嘉靖三十一年八月岷王奏妃顔氏病故臣世子定燿
生母李氏已封夫人乞要進封次妃該本部覆題奉聖
旨李氏准封為次妃欽此
將軍中尉生母
正德二年七月革爵陽曲王奏稱輔國將軍奇潭生母
丁氏比例請封該本部查議覆題奉武宗皇帝聖旨奇
潭生母丁氏年既七十已上又孝行可嘉准封夫人不
為例欽此
正德三年六月南渭王鎮國將軍應鉙奏將生母蔡氏
比例請封夫人該本部查得先該弘治五年樂安昭定
王子鎮國將軍覲鍾等奏乞要請封生母王氏為夫人
本部查比成化九年懷仁王奏准授封庶子鎮國將軍
仕塠生母賈氏成化十年陽曲王奏准封庶子鎮國將
軍鍾銘生母盧氏鍾鈳生母鼓氏鍾䤪生母鄧氏石城
王府庶子鍾鋠生母張氏各為夫人事例具題奉孝宗
皇帝聖旨王氏准封夫人欽此等因覆題奉武宗皇帝
聖旨夫人名號既不係祖訓舊制罷今後各王府冄不
許比例奏討還行文與承奉長史啓王知會欽此
嘉靖二十八年四月秦王奏有奉國將軍秉㽥生母孫
氏乞要請封該本部覆題奉聖旨准照例賜封欽此
嘉靖三十一年四月魯王奏鎮國將軍健把生母單氏
乞要請封該本部覆題奉聖旨准封夫人欽此
生母授封裁制
正德四年該本部尚書白鉞議得母因子貴初無嫡庶
之嫌禮以義起乃有推恩之舉然名分有限而法制有
經故晉王嫡母與生母並封不得以為常輔國將軍奇
潭之母必待逾七十孝行可嘉而後允此禮法兼行無
容議矣但照得生母授封事例本部止於翰林院請勅
一道前去該府知會其誥命冠服等件既不該給則其
殁葬祭之典亦宜裁損不然恐天潢之派日盛所費不
貲而人子之心無窮請乞不已伏乞聖裁奉武宗皇帝
聖旨親王郡王生母授封的從簡祭葬欽此
嘉靖三十二年十二月該本部尚書歐陽德議得親王
妾媵有所出者得稱夫人乃高皇帝稽古定制萬世所
當遵守者也其後親王生母得封次妃郡王將軍生母
遂得請封夫人夤緣倖恩實從兹始如單氏子將軍而
得封母為妃已是大踰典制乃至生女之妾亦遂援比
為例以圖僥倖則益盛矣今不申明後將無紀合無今
後親王之妾有子者許請封為夫人其子已襲封親王
而嫡妃不存者許請封為次妃仍照例請勅知會不給
誥命冠服及裁减身後祭葬等因奉聖旨是欽此
例外恩封
正德四年三月晉王奏將生母夫人彭氏請封為父晉
懷王次妃該本部覆題奉武宗皇帝聖旨王為母請封
開具欠明引諭失當顯是長史等官不能以理輔導且
不查究著巡按御史查與晉懷王嫡妃有無妨碍眀白
來說欽此續該晉王認罪節奉聖旨王既自引咎罷所
奏情詞雖是懇切但王母並封祖訓不曾該載難以准
行還寫書與王該衙門知道欽此又該晉王再乞請封
生母本部查參覆題奉聖旨既親王累次具奏情詞懇
切彭氏准封晉懷王次妃不為例以後不許一槩奏擾
承奉長史罷欽此
嘉靖十九年六月先該徽王厚爝節次具奏乞要將妾
媵趙氏請封次妃又該徽王奏稱庶長子伍城王載埻
嫡母妃張氏薨逝生母齊氏早亡與養母趙氏撫育今
遇恩詔已將生母具奏追封外乞要將養母趙氏賜封
次妃一節本部尚書嚴某議照王妃以下有所出者稱
為夫人係累朝遵行定制郡王生母封授次妃乃近年
崇異特恩盖重其所生母以子貴之義今徽王宫妾趙
氏原無所出十八年恩詔止以生母授封亦未及於養
母今伍城王生母齊氏已經追封復欲推恩養母趙氏
情雖可原而分則有限其奏稱養母之服同於生母係
律令所載服制之義本以緣情若本部於宗室請乞之
文止應守例誠恐將來比例一槩陳乞無有紀極臣等
不敢擅擬等因奉聖旨養母原無授封之例但王父子
情詞懇惻必其恩義深篤特允所請後不許一例陳乞
欽此
請復妃封
弘治十三年十月岷府審理副陳安奏稱江陵王母董
氏岷王見其有子先年奏稱賜以夫人封號後因繼妃
莊氏妬忌殘毁奏蒙朝廷將莊氏董氏俱各革去封號
今乞將董氏賜復等因該本部議得董氏係奉欽依革
去封號難以乞封其陳安尹性合行提問依律議擬奉
孝宗皇帝聖旨是欽此
弘治十八年十二月周王為嫡母楊氏請封王妃該本
部行准刑部查報周世子妃楊氏先犯輕出府有愧典
禮奏奉孝宗皇帝聖旨楊氏革去冠服欽此等因前來
本部議得楊氏所犯情輕覆題奉孝宗皇帝聖旨楊氏
准封王妃欽此
正德四年五月岷王奏稱嫡母岷簡王繼妃莊氏先年
為因宫壼欠順革去妃號懇乞賜復該本部覆題奉武
宗皇帝聖旨既有先帝成命革去封號冠服年已久了
罷欽此
又該本部議得婦人之道以順為正今各府宫眷但有
嫉妬亂倫争競越禮欽奉革去封號如岷王繼妃莊氏
者不許夤緣請復該府官員如有擅為奏乞如陳安等
者聽本部參究治罪
請妃進封
嘉靖三十三年八月楚王英㷿奏父愍王薨逝嫡母吳
氏先封楚世子妃乞要請封王妃該本部看得世子已
封親王其妃例應進封今吳氏年久具奏已經駁查回
報前來相應進封為楚愍王妃奉聖旨是欽此
請封妃父
弘治十二年九月周府曲江王奏妃父嚴璋係河南開
封府祥符縣致仕知縣例該授以兵馬副指揮職事合
行吏部查例定奪詮註衙門該本部查得嚴璋先任直
隸揚州府泰興縣知縣成化十六年冊報革職為民檢
照諸司職掌内諸職官員受贓不許申請封贈參照各
該官吏不明白查勘朦朧結報合當查究但遇赦宥俱
各犯在革前合究問覆題奉孝宗皇帝聖旨曲江王妃
既婚配已久嚴璋准授兵馬副指揮職事原選勘官員
本當究問但犯在赦前都饒這遭今後各王府選婚務
要查勘明白不許朦朧奏請欽此
正德三年十二月鄭府東垣王奏稱先選顧氏為婚不
幸病故奏蒙追封為東垣王妃妃父顧鑑例該授以兵
馬職事該本部查得顧氏係追封王妃難以定奪覆題
奉武宗皇帝聖旨東垣王妃係是追封比與生前推恩
事例不同顧鑑不准授職今後似這等的都照此例行
欽此
革爵子女請封(准封例例)(不准封例)(降封附)
弘治十六年定郡王已革王爵將軍中尉已革官職或
降為庶人者其降革已後所生子女不許請封
正德四年奏准革爵庶人子女係革後所生違例請封
者本部查參立案其革前所生例應封者各王府亦要
偹查先年犯罪輕重降革緣由具實奏聞取自上裁
嘉靖五年准庶人發高牆者其未革爵前所生年未長
成子女係無罪之人俱存留在府居住責令相應親屬
照管候年長成照例偹查伊父犯罪緣由奏請
准封例
正德八年令庶人犯罪深重者其未革爵前所生子女
雖准請封仍减祿米三分之一
嘉靖十年十月石城端隠王庶第三子鎮國將軍宸潣
夫人賀氏奏夫原封輔國將軍因受逆濠難害革職後
夫辯明已蒙追封鎮國將軍所有庶第七男栱柄乞要
照例賜封該本部看得宸潣先雖詿誤革職後方勘明
追封宸潣嫡男栱楉栱梃等又經題准授封栱柄似應
同例但栱柄係宸潣先封輔國將軍所生合無止照輔
國將軍之子封為奉國將軍等因奉聖旨是栱柄准封
奉國將軍欽此
嘉靖二十九年二月慶成王奏有革爵輔國將軍表栟
庶第七子知□係革前所生乞要請封該本部查得表
栟原犯窩藏強盗劫財殺人等罪題奉聖旨既未革前
所生准與封欽此
不准封例
弘治十八年四月南渭榮順王長子夫人胡氏奏夫膺
䥯先年緣事起送鳳陽去訖乞要將未革爵前所生之
女比例代府濟源郡主事例請封等因該本部查照庶
人子女例給表裏首飾猪羊銀兩自行婚配况膺䥯送
去鳳陽高牆居住此與見在本府居住者大有不同難
以准擬覆題奉孝宗皇帝聖旨是欽此
正德三年六月蜀府華陽王奏鎮國將軍申䤧革職後
所生女乞要比例賜封等因本部覆題奉武宗皇帝聖
旨申䤧二女既係革職後生例不該封難准所奏今後
各王府郡王將軍革爵的都照此例行不許妄來奏擾
欽此
正德四年正月魯王奏樂陵王府庶人當洅未革爵前
所生長男健槐乞要請封該本部覆題奉武宗皇帝聖
旨當洅原犯慘酷殺人重罪健槐不准授封欽此
正德四年該本部議得庶人子女請封雖有定制但其
先年犯罪輕重不一故胡氏及健槐之請斷自宸衷固
無容議今後革爵庶人子女但有違例請封如申䤧及
胡氏者合無本部徑自查參立案其該封之人各該王
府務查先年犯罪輕重降革緣由具實奏聞取自上裁
不許朦朧冒請等因奉武宗皇帝聖旨是欽此
嘉靖二十四年九月代王奏有革爵鎮國將軍俊檴庶
第五子充&KR2614;係革爵前所生乞要賜封該本部查得俊
檴原犯毆母致死持刀戕父支解徐氏田氏二命刴去
李氏王氏手指凌虐夫人之死威逼張廷貴之亡等項
情罪覆題奉聖旨俊檴原犯歐母致死等罪深重充&KR2614;
不准封欽此
降封例
嘉靖三十年六月楚府犯罪自盡崇陽王顯休嫡第一
子英□乞要襲封王爵該本部尚書徐某具題奉聖旨
英□應否襲封你每們還會同三法司詳議來欽此隨
該會議得顯休所犯係毆殺小功之兄奉旨勅令自盡
其罪在十惡之科英□照舊襲封則反薄於降革之例
似為過輕然隨革為庶人則又同于國除之條反為過
重似應降封鎮國將軍以後子孫仍照例遞降至中尉
而止奉聖旨是你每既會議明白英□准降封鎮國將
軍欽此
嘉靖三十一年七月楚王英㷿類奏有崇陽王府革職
奉國將軍榮湑嫡第四子顯欖又庶第五子顯□伊父
榮湑因與崇陽王顯休等同行毆傷顯桍得罪已經具
奏行各該衙門問結題請後於嘉靖二十八年八月初
三日奉旨送發高牆今顯欖顯□俱係未革前所生年
已長成例請封選婚等因奉聖旨該部知道欽此欽遵
該本部議照顯欖顯□雖係未革前所生但其父榮湑先
年所犯係幇助顯休毆殺伊姪將軍顯桍送發高牆事
關倫理比之他犯降革者不同且顯休未犯罪前所生
子英□已奉聖旨不准封襲王爵降為鎮國將軍所據
顯欖顯□似難照常與封等因覆題奉聖旨顯欖顯□
都著降為輔國中尉欽此
禮部志稿卷七十四
