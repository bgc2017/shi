禮部志稿卷七十
明俞汝楫編
學校備考
儒學
建衛所學校
正統元年立天下衛所學校時陜西按察司僉事林時
言各處衛所官軍亦有俊秀子弟宜建學校以教養之
庶得文武之才出為世用從之
建學酌處弟子員
正德六年禮部言舊例學校乏材處許他縣人補充生員
比乃有冒籍入學者甚壊士習宜令各提學官查覈如
邊衛夷境遠方山縣或初立學校人材鮮少或止有府
州縣學而無衛學其衛所人材果堪教養及提學官摘
發充增補廩者仍舊存留起送科貢若人材衆多處本
地自有學者乃或攙入别學雖由提學撥送亦宜覆試
果學已成者發回本學計所補廩增日月依次出身其
學無成冐籍者俱為民遂著為令
學官
禁有司差遣學官
洪武十四年十一月禁有司不得差遣學官時松江府
華亭縣儒學教諭曹宗儒屢為府縣差遣宗儒以為言
上諭禮部臣曰教官訓導所以作養生徒為國儲材邇
者往往委以公務使不得盡心教訓非所以崇儒重道
之意其禁止之
訓導班雜職首
洪武二十四年定儒學訓導位於雜職之上時寕波府
象山縣僧會司奏儒學訓導於公會每欲班前列及坐
於上其儒學税課局河泊所僧道衙門一體雜職訓導
何得獨居於前禮部侍郎張智奏訓導為國育材教化
之本學校興則風俗美師道立則善人多國朝稽古崇
文設訓導豈同雜職上曰然訓導宜班雜職之首
學官考課
洪武二十六年定學官考課法以科舉生員多寡為殿
最縣學生員二十名教諭九年任内有舉人三名又考
通經者為稱職陞用舉人二名雖考通經為平常本等
用舉人不及二名又考不通經者為不稱職黜降别用
州學生員三十名學正九年任内舉人六名又考通經
者陞用舉人三名雖考通經本等用舉人不及三名又
考不通經者黜降别用府學生員四十名教授九年任
内舉人九名又考通經者陞用舉人四名雖考通經本
等用舉人不及四名又考不通經者黜降别用府州縣
學訓導分教生員九年任内舉人三名又考通經者陞
用舉人二名或一名雖考通經本等用舉人全無又考
不通經者黜退别用先是教官考滿兼覈其歲貢生員
之數至是上以歲貢為學校常例故專以科舉為其殿
最
訓導冠帶之始
洪武二十六年命天下府州縣儒學訓導冠帶先是訓
導冠服與士人之未仕者同至是河南布政使司右參
議董倫奏各處儒學訓導合比醫學訓科陰陽訓術一
體冠帶以别士類命禮官集議之而未決上曰陰陽醫
學技術之流且有冠帶訓導教誨生徒為國育材豈不重
於技術宜授冠帶自是訓導皆冠帶上名吏部附選貼黃
學政行於軍衛之始
宣德五年廵按監察御史梁軫言陝西寧夏等衛洪武
間設儒學止置教授一員專教軍職子弟讀百將𫝊武
臣大誥以為講武保身之策永樂間旗軍亦遣子入學
一如府州縣講讀經書應舉亦嘗得人以資任用然文
廟未有祭祀生徒亦無優免徭役之例乞令如府州縣
同仍命御史按察司官出廵之日依例考覈則人知所
激勸文風可振而邊俗丕變矣
建議舉薦除授
正統元年陝西按察使副使金濂言五事一教養人材
必先經史比年師儒多不得人乞令内外諸司凡山林
隱逸及科第發身官員因事罷職并罰役者有能通曉
經學薦舉除授仍令其上司時加考較事下該衙門會
議覆奏從之惟教官有犯貪淫者仍不許濫舉
始設提學官
正統二年添設提調學校官員先是少保兼戶部尚書
黃福言近年以來各處儒學生員不肯熟讀四書經史
講明義理惟記誦舊文待開科入試以圖倖中今後宜
令布政司按察司官半年一次遍歴考試庶得真才下
行在禮部會官議每處宜添按察司官一員南北直隸
御史各一員專一提調學校至是行在吏部會官保舉
兩浙塩運司同知胡軫為副使廣西鬱林州知州劉
虬監察御史薛瑄高超工部郎中高志吏部主事
歐陽哲修撰王鈺編修彭琉檢討陳璲康振國子監學
正莊觀俱為僉事湖廣布政司檢校程富福建建寧
府學教授彭最為監察御史分行提調軫浙江虬湖廣瑄
山東超福建志山西哲河南鈺江西琉廣東璲廣西振
四川觀陝西富北直隸勖南直隸陛辭賜勅諭之曰朕
惟國家致治於賢才賢才之本成於學校帝王相承之
盛典也朕自臨御以來惓惓於此而所在有司率不䆒
心苟具虛文用應故事如此而望成賢才致治化其可
得乎今慎簡賢良分理學政特命爾等各處儒學夫一
方之學總於汝是一方之師係於汝矣率而行之必自
身始必自進其學學充而後有以諭人必自飭其行行
端而後有以表下學有成效惟爾之能不然惟爾勿任爾
其懋哉所有合行事宜條示於後其敬承之
一學者不惟讀書作文必先導之孝弟忠信禮義廉恥
等事使見諸踐履以端本原
一士貴實學比來習俗頽敝不務實得於已惟記誦舊
文以圖僥倖今宜革此弊凡生員四書本經必要講讀
精熟融會貫通至於各經子史諸書皆須講明時常考
試勉勵庶幾將來得用不負教養
一學者所作四書經義論策等文務要典實說理詳明
不許虛浮誇誕至於習字亦須端楷
一學校無成皆繇師道不立今之教官賢否不齊先須
察其德行考其文學果所行所學皆善須禮待之若一
次考騐學問疎淺姑且誡勵再考無進送吏部黜罷若
貪淫不肖顯有實跡者即具奏逮問
一學校一切事務並遵依洪武年間卧碑不許故違
一師生每日坐齋讀書及日會饌有司僉與膳夫不許
違悞缺役
一生員有食廩六年以上不諳文理者悉𤼵充吏增廣
生入學六年以上不諳文理者罷黜為民當差
一生員有缺即於本員軍民之家選考端重俊秀子弟
補充
一生員之家並依洪武年間例優免戶内二丁差役
一所在有司宜用心提調學校嚴束師生教讀不許縱
其在外放蕩為非學校殿堂齋房等屋損壞即量工修
理若推故不理者許指日移文合干上司以憑黜降
一遇有軍民利病及不才官吏貪酷害人事干奏請者
從實奏聞
一有軍民人等訴告冤枉等事許受其詞狀輕則發下
衛所府州縣從公處置重則送按察司提問
一科舉本古者鄉舉里選之法近年奔競之徒利他處
學者寡少往往赴彼投充增廣生員詐冐鄉貫應試今
後不許
一提調學校者如有貪淫無狀許廵按監察御史指實
奏聞
一遇有衛所學校一體提調武職子弟令其習讀武經
七書百將𫝊及操習武藝其中有能習舉業者聽
振飭提督提調
正統十年廣東左參議楊信民言自設提調學校官以
來監臨上司嫌於侵職廵歴所至寘之不問如廣東諸
處阻山隔海提學者不過歲一至耳雖曰專職徒為文
具乞罷之便事下禮部議尚書胡濙等言提學之官俱
出大臣建白廷議推遷難遽停罷但中間實有不職者
遂至因循廢弛請申飭之布按二司所至處自應提督
考較府州縣提調正官每月朔望宜照例詣學考其勤
惰今乃彼此推調略不加意是非設官之過實繇曠職
之弊上曰學校廢弛大是弊事爾等即同都察院官察
諸不職者以名聞朕將黜之其府州縣提調官拘牽小
嫌故行避事及巡按御史不舉奏者不可不治今姑宥
之爾等即以朕意通行戒飭濙等又言在外各官一時
不能悉其賢否且無實可指但令廵按御史詢察糾舉
庶得其實上從之仍命濙等察實以聞
多取副榜充教職
正統十三年監察御史萬節等言朝廷興學校飬賢才
其於賢師儒之選類非一途或取用舉人或保薦儒士
或考除監生然儒士監生經學不精非惟不足為後學
之師亦未免有濫舉不公之弊其每科所取副榜舉人
因厭教官卑冷告入國子監讀書有告两次三次以上
者有年三十四以上者皆不就職務圖進取歴事出身
以致天下教官缺員數多生徒無所楷範乞勅禮部今
歲副榜舉人加倍多取其年二十五歲以上者務令就
職庶師道得人賢才衆多命禮部議行
正統十三年三月會試禮部言舊例副榜舉人年及二
十五以上者授以教職未及者或依親或入監讀書近
例不拘年齒但願入監依親者皆聽今副榜舉人司馬
恂等四百一十三人俱願依親入監劉曛等一百八十
九名願授教職宜皆從其所願從之
分别舉人就教
景泰二年會試不中式舉人多自陳願就教職給事中
金達言教職取之舉人勝於儒士舉薦者遠甚禮部遂
請凡舉人不中式願就教職與副榜年過三十者悉送
吏部除授翰林院學士陳循言副榜與不中式者一概
叙用非惟科目徒設抑且能否混並非惟人情不甘抑
且乖於舊制於是命不中式舉人及監生願就教職者
皆試而授之
重教職除授
成化四年山西按察司提調學校僉事胡謐言學官人
之師範賢才興否係焉乞多取副榜舉人除授署職學
官考滿皆該陞願會試者不必限其年歲俱聽會試列
當考滿者一體考驗陞擢考中歲貢生員有願就教職
者嚴加考試果通暢文理方許授職其納草納馬等項
未經科舉監生不許濫就下禮部覆奏副榜舉人年二
十五以上者不聽辭職教官考滿到部惟年五十以上
者不聽會試從之
成化五年二月禮部奏會試副榜舉人聽歴事及坐監
五年以上者准其告辭教職坐監五年以下及年二十
八歲以上者不准告辭其下第有願就教職者照例送
翰林院考試果通量為除授從之
處貴州學提調
成化六年四月廵撫貴州右副都御史秦敬奏貴州學
校悉屬雲貴提調僉事兼理相去動經千里往來考試
不便乞令本官專理雲南學政本省從分廵官兼理從
之
教官多取會試副榜
成化十三年監察御史胡璘奏近年以來天下儒學教
官率多歲貢監生其言行文章不足以為人師範乞勅
吏部計議今後會試多取副榜舉人選用而罷歲貢監
生選除之例庶教官得人而人才可成事下禮部覆奏
師儒之職賢才攸係宜如璘言明年會試多取副榜舉
人選除教職其監生聽選歴事及坐監依親不願就者
聽其告免新中舉人年二十五以上者不准告到任之
後遇開科願會試者有司依限送部會試不中者仍定
限復任上曰今後願就教職歲貢監生務在嚴加考選
不許濫授副榜係坐監依親者稽其原報冊籍若干三
十五以上者不准告免教職願會試者如任滿到部例
行之
提學給關防之始
正德十年命給提調學官關防先是提調江西學校僉
事田汝耔奏提學衙門凡所施行皆無關防印信故新
舊相代之時詐偽相承不可考詰請特給關防印信禮
部議覆以學校之弊天下皆然宜如耔奏通行鑄給從
之
考覈提學官之始
嘉靖五年初禮部尚書桂萼等言天下提學官多不得
人無以風勵人才請加考覈上從之至是萼等疏其名
以上上皆報可命禮部都察院推有學行者代之
嚴飭督學曠職
嘉靖二十二年禮科右給事中陳棐劾江西四川提學
副使陸時雍周復俊曠職宜改調疏中復陳五事一嚴
巡督之限董學三年限以歲考二次仍勅各廵按御史
驗其考之數疏以别勤惰一重陞受之規提學員缺則
於翰林資深臺省望重者陞授俟董學有成擢以京秩
一寬教職之途見任教官有學行者宜量陞两京國子
監學官一兼本實之尚進退人才固當以文為主又當
以行相參宜廣詢博訪擇其無良者即按實斥革一酌
歲貢之法不專食糧淺深尤以科舉次數及考卷優劣
參酌之去取下吏禮二部看詳得旨提學官專勅廸士
係一方風教視他職為重邇年各官不通行廵歴歲考
偷惰廢職又營求進表應朝甚失事體今後宜令廵按
御史劾奏陸時雍等准調餘依議
飭督學重士行
隆慶四年禮部覆山西道御史陳文焕奏近來督學諸
臣較士祗尚文藝而不察行檢又或假講學以躐虛聲
庇非類以示長厚以故士習益壊請嚴飭天下督學官
務遵臥碑勅諭加意整飭試士之時必兼詢德行不得
倡為講學之名長奔競之習上是之
學規
頒䥴學校卧碑
洪武十五年命禮部頒學校禁例十二條於天下一曰
生員是非干已之大者毋輕訴於官二曰生員父母有
過必懇告至於再三毋致陷父母於危辱三曰軍國政
事生員毋出位妄言四曰生員有學優才贍深明治體
年及三十願出仕者許敷陳王道講明治化述為文辭
先由教官考較果有可取以名上於有司然後赴闕以
聞五曰為學之道必尊敬其師凡講說須誠心聽受毋
恃已長妄為辨難六曰為師者當體先賢竭忠訓教以
導愚蒙七曰生員勤惰有司嚴加考較奬其勤敏黜其
頑惰斯為稱職八曰在野賢人君子果能練達治體敷
陳王道許其赴京面奏九曰民間冤抑等事自下而上
陳訴不許驀越十曰江西兩浙江東之民多有代人訴
者自今不許十一曰有罪充軍安置之人毋妄建言十
二曰十惡之事有干朝政實跡可驗者許密以聞其不
遵者以違論仍命以所頒禁例䥴勒卧碑置於明倫堂
之左
學例
除黜生追廩令
正統四年江西南安府知府林芉言比者提調學校僉
事薛瑄建議凡生員疾病不堪教養者罷斥之追償所
給廩米臣竊以謂生徒有志於學不幸而有疾罷之可
也至於廩給糜用於累歲而追索於一朝固亦難矣且
使其父兄懲償納之患而不能保其子弟之無疾雖有
俊秀孰肯令其就學哉上是其言命禮部除其令
推廣增廣生例
正統十五年直隸鳳陽府知府楊瓚言我朝天開景運
文教聿興内建太學以儲天下之英賢設儒學以育民
間之俊秀府學額設廩增生員八十名州學六十名縣
學四十名此外聰明之士不得與者入學寄名以俟補
增廣之缺寄名者既衆遇開科之際欲報增廣名數已
足欲報儒士則有司多方沮抑以此無路出身未免滄
海遺珠之嘆乞勅該部通行天下學校今後增廣生員
不拘額數但係本土人民子弟自願入學讀書聽府州
縣正官與學官公同考選俊秀者即收作增廣生員凡
遇開科考其學問優長者許令應試事下禮部議請令
如有此等子弟准其入學待缺補充增廣從之
奏處附學生
成化四年兵科給事中陳鶴言禮部奏准天下郡縣學
校廩增生員俱照舊額而革去附學生員夫地有廣狹
所生之才有多寡猶十指然不能以一律齊今一概拘
以定額不無遺才自今附學生員宜考其文學不必拘
其額數民間子弟取其俊秀不必拘其年歲借曰今之
入學者苟徒優免其家差役則不與優免可矣又况提
調已有官而又令布按二司兼督之則委任不專何以
責其成效事下禮部言古者十五而入大學豈可不拘
年歲其大府州縣人才衆多之處可以原擬增廣附學
之外量增二三十名以備補缺至若提調學校之官一
時廵歴未易周徧若不許布按二司官提督勸勉學政
不無愈廢及言生員不許優免差役亦非舊制俱難准
行從之
免生員充吏調
成化五年提調直隸學校監察御史陳煒奏原奉勅内
生員考試不中者充吏臣惟生員吏典地位懸隔其不
中者充吏以辱之是誠激昂振勵之良法但其中頑愚
不立者反幸此以為進身之階以致年幼質敏者亦被
習移倣效成風恬不知恥乞勅該部定議今後廩膳生
員考退者不分年歲久近俱免充吏悉發為民禮部覆
奏宜從所請上是之命仍追其食過廩米
免廩生充吏追廩
成化八年七月提調北直隸學校監察御史閻禹錫奏
近例北直隸學廩膳生員考黜者俱追廩米為民今奉
勅俱𤼵充吏請停追廩之例禮部覆奏從之
造邊方學樂器
成化十五年正月廵撫大同右副都御史李敏奏今天
下學校俱有樂以侑祭孔子大同雖邊方實總鎮之所
而樂獨缺乞照例頒降或容臣製造令諸生習演奏用
庶邊方之遠得以觀聖化之美甲胄之士亦得以習禮
讓之風上曰國家承平百有餘年文教洽於遠邇大同
雖邊方用武之地諸生誦法孔子與内郡無異文廟侑
祭可獨無樂乎其亟令有司製造樂器俾本學生員習
用之
簡教職并學生
弘治十七年禮部主事彭縉奏請今後教職正官務選
舉人有學行者除授令照例會試入選果有異績許選
風憲其訓導亦選舉人及歲貢有學行者為之俟有成
績量加擢用及正官到任之後宜令會府州縣正官將
本學生選訪學行分為上中下等俟提學官廵歴至日
復加考訪於上中二等中取入舉其下等則量黜罰之
庶實學可得命所司看詳以聞
考訪學行三等
弘治十八年禮部覆祠祭司主事彭縉奏請令天下提
學官嚴加督各學提調正官考訪在學生員列為三等
以學行兼茂者為上等學不逮行者次之若行不逮學
或有行而全無學者居下籍記於公候學行有進以次
遷之提學官每遇歲考參據以為進退從之
奏沙汰不可行
嘉靖八年八月戊午朔給事中高金以下詔欲沙汰天
下生員因陳其不可遽行者有七大略謂儲才貴豫求
才貴廣地方人才多寡不同附學人數豈可嫌其過於
增廩但當責成提學官嚴加考較以杜冐濫不必盡行
此法且言老稚凡庸非盡附學在廩增亦有之今惟沙
汰附學未免有偏上責金不奉詔仍令禮部申諭各提
學官務遵前詔廪增附學生員一體掄選其附學名額
不必視廩增原數許量凖地方人才衆寡為差
疏止沙汰令
嘉靖五年御史楊宜言邇者沙汰生員之令一下而督
學使者奉行過刻略無愛惜之意其年少者以文詞不
工見黜長者以齒邁不容甚則浪據毁譽輙加擯棄沮
父兄教子弟之念驅衣冠為田野之傭且史册所載有
增廣生員增置學舍者矣有沙汰天下僧尼者矣未聞
有沙汰生員之名也迹其意指似與祖宗育才之心先
王教人之法相背乞下明詔命所司加意作養毋徒以
黜退為功上然之下禮部議覆如其言仍請申明祖宗
卧碑及今所降勅諭榜之明倫堂使師生永為遵守毋
庸更立條約專事繁苛令題不得破柝經義取之文則
當崇雅黜浮而尤宜致重德行其不率教始與衆共斥
之庶法令脩明而人才輩出詔從之
請禁沙汰生員
嘉靖十一年十月内禮部題該吏科都給事中李鳳来
等稱近來提學官遵奉新例沙汰生員奉行過刻乞要
弘文教憫遺才等因抄呈到部臣等竊惟教化者治世
之首務而學校者人才之所出也求之必廣而養之以
豫故上有隨材成就之仁而下無甘於自棄之患古之
治朝所以或增廣太學諸生或增立學官弟子員書之
史冊俱為一時之盛事皇上聖德中興銳精教化而建
議之臣乃創為沙汰生員之例其提學官承望風旨奉
行太過將所該管府衛州縣學生員或有未經考較輙
據一時風聞訪察及點名不到等項名目將在學生員
不分年少可進及文行無玷之人一概盡行降黜毁譽
失真賢否莫辨良才竟遺於寸朽斬伐先逮於萌芽堙
塞化源沮喪士氣深為可惜今據給事中李鳳來等所
陳實係振舉文教愛惜人才至意相應酌擬覆奉欽依
通行天下撫按衙門令各府衛州縣除經提學官歲考
以文理不通黜退過生員照例罷斥外其奏例沙汰之
名一時點名訪察遽爾遞降黜退者盡行收錄造成清
冊一本候新任提學官至日通行起送查明復學肄業
候歲考之時與在學諸生一體嚴加考試如果年力衰
邁文詞疵謬方行黜退其文學稍通年資可進者一體
作養
學約
申飭掄士
宣德二年行在禮部尚書胡濙言近奉勅諭學校之官
所以立教興賢必求其實效臣欽遵聖諭以近時學校
之官弊天下郡縣學應貢生員多是記誦文詞不能通
經兼以資質鄙猥不堪用者亦多此皆有司不精選擇
教官不勤教訓是以學業無成徒費廩饌今擬令各處
巡按監察御史同布政司按察司并提調官教官將生
員公同考試食廩膳七年以上學無成效者發附近布
政司直隸發附近州縣充吏六年以下鄙猥無學者追
還給過廩米罷斥為民其增廣生員在京府學六十名
在外府學四十名州縣三十名縣學二十名若民少之
處不拘此例凡存留者必選敏聰俊秀能通文理者充
數其才質魯鈍容貎鄙陋不通文理者充數其并額外
多餘俱黜為民不許徇私將有學者黜退無學者濫收
其選留在學者務遵洪武中卧碑從師勤學有司一依
舊例優免差徭若學舍傾頽即脩理提調官并教官必
躬親激勸嚴加訓誨務在成材以備貢舉庶不負朝廷
建學育才之意從之
學校責提調
正統六年十二月山西應州儒學學正葉綬言人才之
出本於學校學校之興係於守令近年以來守令或非
其人經年不為點閱朔望謁廟禮畢輒散雖有風憲官
提調而里遠或一年一至或半年一至來則生員蹈襲
陳言以圖僥倖去則廢弛如故略無忌憚宜嚴督府州
縣官不拘正佐但掌印者即當提調置文簿列生員姓
名又立為簽不時揭取四五拘至公廳稽其所習經書
課業或因公暇或因朔望嚴加點閱驗其在否如一月
三日不書夘或三次點不至者即皆斥退其提調風憲
官按臨所至察其點檢公勤與勸懲無法者候其考滿
書其職之稱否仍禁約府州縣官不得接受生徒餽送
及旗帳立軸私衙往來同席飲酒使生員有所畏重而
不輕犯其令如此則學官於教法有可施之地生員不
致懈怠而勉於進學皆成美材矣又言生員多刁潑奸
詐頑狠險僻無廉恥禮義者藐慢師長齟齬教法以為
智能乞勅禮部查洪武永樂間欽定學規事例并戒飭
學校條欵備行提調學校御史等官刊置板榜於各處
儒學張掛申明禁約永為遵守嚴加詢訪先將此等之
徒不拘年月深淺一切以罪法斥使在學生員知所敬
懼庶幾日改月化而皆為賢良矣上納其言命該部行
之
修明學政十事
成化二年禮部尚書姚䕫等奏修明學政十事請榜諭
天下學校永為遵守
一國家設學校陳教條本末具而體用周是即三代六
德六行六藝教人之法也奈何近年以來師道不立教
法不行學者因循苟且不知用力於身心性命之學惟
務口耳文字之習此人才所以不古若也自今各處提
調學校官務須躬親遍歴督率教官化導諸生選擇子
弟年十五六以下資質聰明俊秀者方許入學先教之
以孝弟忠信禮義廉恥俾存其心養其性語言端謹容
止整肅次教之以四書本經熟讀玩味講觧精詳俾義
理透徹徐博之以歴代史鑑䆒知夫古今治亂之迹又
次教之以律令筭法兵法射藝與夫農桑水利等事仍
置三等簿籍考騐其德行優文藝贍治事長者列上等
簿或有德行而劣經義有德行經義而欠治事者列二
等簿經義雖優治事雖長而德行欠缺者列三等簿歲
課月考騐其所進循次而升之非上等二等不許科貢
如有放肆妄誕嗜酒挾妓賭博盗竊出入官府起滅詞
訟說事過錢包攬物料挾制師長不守學規者悉皆黜
退照例充吏為民若提調學校官不行躬親遍歴嚴加
考選審置等第勉勵成效者聽廵按御史糾舉拿問奏
請降罰
一舊制選民間俊秀子弟入學而娼優隸卒不與焉所
以别賢愚明貴賤也近年以來有司不加精選教官務
求多得豪猾大戶營充以避役鄙猥庸流泛收以備數
以致賢不肖混為一區故雖有聰明特達之才溺於見
聞無蓬麻相扶之益有苗莠相亂之病比者本部已嘗
奏准量郡縣大小依額存留裁減冗陋而提督不嚴行
加選姑容不肖者尚多請行各處廵按監察御史逐一
查勘學校如有不依本部原擬裁革事例仍縱容不肖
生員冗濫在學隱射戶役者即將提調學校官恭拿問
如律有司學官一體䆒治
一學校端本澄源之地所以大學拳拳於正心誠意之
學孟子切切於義利之辨誠恐學者利蠧其心也近年
學校生員聽令納牛納草納米入監殊非教學且前代
雖有納粟補官之法令而不用以補士子為士子者知
財利可以求即進身則無所往而不謀利或買賣或舉
放或取之官府或取之鄉里視經書如土苴而苞苴是
求棄仁義如敝屣而貨財是殖士心一蠧則士氣士節
繇此而喪他日致用何望其能興治有補於國家哉自
今伊始雖有邊事緊急艱難之處亦不許以監生生員
納粟納馬等項出身若再以此例開端者許該部六科
十三道糾正之用以端士心而美教化
一衛學之設盖欲令武士習讀武經七書俾知古人坐
作進退之方尊君死長之義然中間亦有聰明拔倫之
士能通經書有志科目者聽於科目出身不使其有遺
才近大學士李賢奏准各處衛學軍生照縣學例歲貢
彼見歲貢易得行伍難當將紛然捨彼就此則行伍缺
而武備弛矣况又以原籍弟侄親族冐作舍餘投入衛
學者宜定與則例除兩京武學外在外衛學四衛以上
軍生不得過八十名三衛不得過六十名二衛一衛不
得過四十名若所在舍餘無堪教養不及額數者不必
足數其生員二十五歲以下考通文理者存留二十五
歲以上不通文理者悉皆退回營伍仍聽廵按御史提
調學校官嚴加考選精别去留若果無堪貢之人不必
起貢原無衛學之處不許添設有司儒學軍生寄名讀
書者聽與民生一體考選食廩挨次歲貢亦不過二
十名
一各處府州縣官中其留意學校者固多而漫不加省
者不少差徭不如例優免廩膳不如法供給學舍不加
修理廟祀不加明潔朔望行香升堂而退生徒勤惰略
不䆒心教官奉承者禮貎違忤者折辱以致學校不興
人才難就是皆有司提調不得其人故也宜行各處廵
按監察御史按察司官凡按臨之地首先廵視學校遇
有前項弊政輕則從宜懲治省令修舉重拿問如律應
奏請者奏請今後有司官務要用心整理學校勉勵生
徒用圖成效
一各處廵按監察御史布按二司官凡學校之政法當
提督整治近年以來為有提調學校官職專其事遂皆
置之不問其提調學校官有一年廵歴一遍者有三二
年一遍者所以教官生員肆無忌憚學校之政廢於往
時欲人才成就愈難矣今後廵按御史布按二司官所
在學校俱要用心提督整理其進退科貢等項仍從提
調學校官主之若提調學校官苟延歲月有荒學政及
布按二司官推調不理者聽廵按監察御史糾舉拿問
一教官例於副榜舉人除授近年皆不肯就以拘例太
窄故也一就教職終身不展人豈肯樂為之夫人才相
去不遠教官中豈無宏才碩學竒傑異能之士苟拔而
用之得其道人將鼓勵而興争趨而赴矣洪武永樂洪
熙宣德正統年間教官有學行者多簡任京職如胡儼
陳山張瑛魏驥年富王來等皆其選也今後教官考滿
宜命吏部嚴加考選如有年貎相應功蹟不虧學行超
越者内而風憲近侍等官外而有司衙門照例量才擢
用若在任有竒才異能卓出羣表九年將滿者聽廵按
御史會同布按二司具實奏聞吏部行取一體考驗擢
用如此則師道光榮而人人樂模範可以得人矣
一雲南貴州等處選貢生員國初以其遠方特示優容
之意其宣德正統年間已嘗考貢天順年來又復選貢
今國家文運百年於兹道化旁洽豈遠近有間比雲南
貴州科舉進士往往連名有足徵者宜自成化四年為
始仍照正統年例一體考貢若他處人冐籍邊方學校
歲貢科舉者械繫解京治罪所司縱容者以贓論
一各處歲貢生員以廩膳食糧數多者起送其食廪月
日除考科貢准作實在其餘開除月日俱作虛曠係見
行事例近該給事中劉昊奏稱丁憂人子大節不與准
作食糧日期於情未安除會議外宜令今後廩膳生員
丁憂除二十七箇月正服准作食糧之數如已服闋在
家無故遷延及養病侍親一切並作虛曠其該年就歲
貢除到部外若已行之起送不分在家中途遇有事故
過一年之上者并不許補貢如有營充補貢所司經該
管吏俱以治罪
一南北直隸舊例御史二員提調學校近各保陞按察
司副使仍前提調緣按司官於直隸府州縣上下既不
統攝行事未免乖舛宜令吏部將二副使於别按察司
銓用另行會官推舉有學行政事御史二員照例請勅
提調南北直隸學校為便是時學教廢弛生徒苟容倖
進者多䕫上此奏上是之皆准行
考試兼取德行
正統十五年監察御史朱裳奏言近年學校生儒多尚
文藝不以德行為重而取之教之者亦然遂使心術壊
於未仕之時氣節喪於出仕之日乞令提學官考試兼
取德行文藝各立五等定為陞降之法仍令所司修社
學選教讀以求實效禮部議覆學校之教以德為先而
經義治事亦不可緩故太祖高皇帝首立學校令各治
一經以禮樂書筭分科立教盖倣宋儒胡瑗經義治事
之意後立社學頒禁例勒之卧碑至天順中賜提學官
勅諭教條詳密其取人則立三等簿以經義德行治事
相兼考驗而尤以德行為重近者有司多不能仰承德
意恪守成規失其所以為教以致仕鮮知學而取人者
或但以文詞為主中材以下學無本原一入仕途輙見
敗壊宜如裳奏令提學官一遵累朝教典仍置三等簿
考騐及社學教讀一敦行無事虛文則效用多賢而有
補聖治矣詔可
文約
遵頒行文武
嘉靖十年禮部言皇上頃以從行人薛侃議將論孟古
義頒天下示以程式誠得返樸還淳之機但文章習尚
久而後成今科舉在邇行之天下勢不能遍即使習未
必如式妄意模擬必多迂誕士子既不得以舊習自顯
其才有司又不得以新格辨别賢否一時科目或至失
人請暫令今歲科目不必盡拘此格俟明年會試行之
則風聲所激文體自變臣等又竊見嘉靖八年會試錄
文皆簡古純正既不失祖宗之舊規式而於聖賢經義
之奥亦多發明與古義無甚相遠或止以前錄文體頒
行天下一體更上是之命照祖宗時科舉文式行務在
崇雅黜浮以驗實學罷古義不用
會試勅取文式
嘉靖十六年禮部言邇年文體日壊道術日微宜勅會
試取士務求醇正典雅合於程式者鈎棘茁軋之文悉
宜黜落其背戾經𫝊引用莊列不經之言者恭奏除名
詔可令出榜暁諭
責成正文體
嘉靖十八年十二月内禮部題該廵按河南監察御史
聞人銓題為正文體端士習以一風俗事竊惟等因該
本部查得嘉靖十一年正月内該本部尚書夏(闕)題為
正文體以便士習事節奉聖旨是文運有關國運所係
不細近來士子經義詭異艱深大壊文體誠為害治恁
部裏便出榜曉諭今後會試文卷務要醇正典雅明白
通暢的方許中式如有仍前鈎棘竒僻痛加黜落甚則
令主考官指名具奏處治欽此又查得嘉靖十六年十
一月内該(闕)布政司進呈鄉試錄該本部恭看得錄
内字樣差錯數多及策問兵戍詞多隱晦及引飛衛紀
昌列子之寓言及又設為黃郊紫微二君瑝虛子之間
詭異尤甚其考試官王本才等合行提問將原設禮幣
銀兩追奪還官其提調監臨等官陸杰等及監臨御史
余光通合提問等因題奉聖旨是王本才等并黃仲陽
等都着各該廵按御史查提了來問禮幣追奪還官陸
杰等及蔣塗等著廵撫都御史提問余光法司提問便
行天下提學官嚴加禁革士子敢有肆為怪誕不遵舊
式的即行黜退欽此又查得嘉靖十七年正月内該本
部尚書嚴(闕)等題為申明正文體以便士習事奉聖旨
是你部裏便出榜曉諭欽此欽遵外今該前因看得御
史聞人銓以來歲當鄉試之期復以為言盖本官先年
提學南直隸身有教士之責目擊當時之弊深懲往昔
故有此論臣等切惟文之弊久矣轉移化導之機其要
在於司考較者之責故知貢舉有歐陽修則軋茁之士
黜今試錄所刻之文士子視以為向趨彼見詭異不經
之文尚在所錄必曰主師所崇尚如此有不靡然倣傚
之乎如是雖日諄諄然戒之無益也本官奏稱先責之
學較使提督憲臣痛加黜罰次責之場屋使考試等官
公為品題决不以此為中式此為知本之論相應議擬
合候命下通行各處提學官遵照本部節年題奉欽依
事理刊刻榜文播告多士各仰遵聖訓為文必崇尚雅
正根據經𫝊如有仍前收錄離經叛道之文進到試錄
本部詳加翻閱查出奏請將考試等官追奪禮幣監臨
提調等官一體䆒問治罪庶人皆知警而文體士習可
端矣等因題奉聖旨詳定通行曉告今後鄉試錄進到
你部裏務要詳閱舉奉如有仍前離經叛道詭辭邪說
定將監臨考試等官罪黜取中舉人辨驗公據得實革
退為民欽此
嘉靖二十三年八月内禮部題該廵按監察御史鄭坤
等奏為廟災建言事條陳内開我太祖之時氣象樸實
人心醇厚當時以法度明信令命簡肅才力充裕士馬
精強風俗樸茂學術醇正議論平易文辭渾厚職業脩
舉天下之事無一而不趨於實及其久矣文焉而已明
信者或至於弛玩簡肅者或至於煩飾克裕者或至於
匱乏精強者或至於耗&KR0629;樸茂者或至於偷薄醇正者
或至於邪僻平易者或至於竒怪渾厚少而多澆漓聲
譽廣而怠事業此其勢之所必至然文既太盛恐象龍
不可療饑伏望陛下立法製度昭如日月而信如四時
出令申命迅如雷電而疾於風行士飽而嬉馬騰於槽
太璞未鑿而奢侈痛革太羹未和而醇美旁行申明敬
一之學崇尚古雅之體洗靡麗之氣而嚴怠緩之禁一
誠立而百偽清百官自無不正百姓自無不安易曰天
下雷行物與無妄是之謂矣故曰務實等因抄呈到部
議得國初之時人心敦實學術醇正文辭渾厚事業光
明近年以來人心不古學術邪僻故政務乖張而功業
不逮前輩今本官舉以為言具見崇尚實學查得先該
本部題為科舉事内一件變文體以正士習竊惟國家
建學校聯師儒以教養天下之學者既乃設科目較文
藝以網羅天下之成材自祖宗以來百六十年於兹造
士求才之法可謂盡善極美是以學術日正文運日通
至於成化弘治年間科舉之文號稱極盛凡會試及兩
京鄉試所刻文字深醇典正蔚然炳然誠所謂治世之
文近年以來士大夫學為文章日趨卑陋欲乞申明釐
正等因具題節奉聖旨是文運有關國運所係不細近
來士子經義詭異艱深大壊文體誠為害治恁部裏便
出榜曉諭今次會試文卷務要醇正典雅明白通暢的
方許中式如有似前鈎棘竒僻痛加黜落甚則令主考
官指名具奏處治欽此已遵行訖今該前因相應依擬
覆奉欽依仍行各該提調提學官遵照本部先經題事
理一體查照施行
士子約
處士子三議
嘉靖十年閏六月内禮部題該兵部主事王學益奏稱
處士子者三欵覆奉欽依
一袪弊習以正士風奏稱忠臣之事君當無所不用其
忠竊見各色待用人員所報年歲一進仕途從實寫者
無幾多有飾虛者往往公然減年詭報相習成風恬不
為怪今已數十年矣臣以此事若小而實有關於治體
者也夫人之有生可知而不可改者也而其命為士者
欺謾如此則其他日綜覈名實又何以施焉且其減年
之意不過以冀他日衰邁猶得免於見黜耳以是心而
從政其能使戒之廉得乎臣以為此風之不正是長偽
之端也等因本部依擬通行天下提學官將一應應試
生儒并行兩京國子監備查各生年歲務要從實開報
不許隱陋違者重治
一禁乞試以振士節奏稱臣聞士之仕也所以行其義
也今士之就試雖非古者鄉舉里選之意而進退賢否
一聽於上猶有古之道焉竊見各該生儒人等有見屈
於提學而不得應試者往往百十成羣自赴該管官司
百計哀求士節蕩然可賤甚矣夫此士也雖有才美或
見屈抑而自其乞哀之心則他日為政亦將患得患失
無所用恥世何賴焉臣以為此風之不正是導士以奔
競也乞要今後生儒人等但有不繇提學官考取自赴
乞試者俱不許市恩濫收應試等因本部看得乞求覆
試固非美行但提學官取士能必無一二遺失若非陳
乞收試則或有出類之才不得與青錢之選矣其有才
本庸下主司不取而混求考試者相應禁約合行天下
提學并廵按御史等官徑自查取
一崇禮待以養士氣奏稱臣聞古之進士也曰以賓禮
之使賢者不難於用世昔我祖宗科舉之法設有廵綽
搜檢之官所以稽察奸弊云耳而各該監臨等官往往
推行太過至有將生儒人等搜髮垢面裸體跣足不同
於人道者賤之甚矣凡有士氣如此莫不沮喪臣以為
此風之不正示士以可辱也乞要今後應試生儒人等
止許舉察衣冠以禮進入但該廵綽搜檢人等止許舉
察奸弊等因本部看得待士固當有禮而防範不可不
嚴懷挾之例可謂重矣而因襲之弊往往有之若入試
搜檢致於脱巾散髮裸體跣足亦非所以待士也合行
天下監臨等官於防檢之時少寓禮遇之意如有懷挾
等項照例從重處治
禮部志稿卷七十
