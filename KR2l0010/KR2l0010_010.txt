禮部志稿卷十
明俞汝楫編
儀制司職掌
朝儀
國初所定朝儀略具諸司職掌累朝以漸而詳其
增定見行者有朔望儀常朝儀午朝諸儀而班次
出入各有禁例具列於後
朔望朝儀
洪武三年定凡朔望日上皮弁服御奉天殿百官公服
於丹墀東西對立俟引班引合班北面立再拜班首詣
前同百官鞠躬唱某官臣某起居贊禮唱聖躬萬福班
首平身復位同百官皆再拜引班引百官分班仍對立
省府臺部官諸衙門有事奏者繇西階陞殿奏事畢降
自西階引班引百官以次出如無事奏則侍儀繇西階
陞殿跪奏如之俟侍儀降階引班導百官出十四年定
凡朔望日文武百官各具朝服俟鼓三嚴公侯一品二
品官入東西角門俟其餘三品以下先於丹墀内班横
行序立鍾三鳴公侯一品二品以次入班序立鍾鳴畢
儀禮司奏外辦導駕官導上位陞御座鳴鞭訖鳴贊唱
班齊通贊詣中道班首臣某等起居聖躬萬福畢百官
行五拜禮儀禮司奏禮畢而退十七年令百官凡遇朔
望免行起居禮後更定朔望日上御奉天殿百官各具
公服行禮常朝官序立於丹墀東西相向謝恩見辭官
序立於奉天門外北向候上陞座鳴鞭鴻臚寺贊排班
樂作常朝官行一拜三叩頭禮畢樂止復班鴻臚寺奏
謝恩見辭於奉天門外行五拜三叩頭禮畢鳴鞭駕興
常朝御殿儀(國初常朝或御殿今不行)
洪武初定凡早朝文官自左掖門入武官自右掖門入
如華蓋殿朝至鹿頂外東西序立鳴鞭訖守衛官至鹿
頂内行禮訖就侍立位各衙門官以次行禮訖有事奏
者入奏無事奏者四品以上及應陞殿者入殿内侍立
五品以下官出至鹿頂外列班北向立候鳴鞭以次出
如奉天殿朝俱於華蓋殿行禮奏事畢五品以下官詣
丹墀依品級列班重行北向立四品以上及翰林院官
給事中監察御史等官於中左中右門伺候鳴鞭各詣
殿内序立候朝退捲班以次出如先於奉天殿朝後却
奏事者文武官於丹墀内依品級重行北向立候鳴鞭
行禮訖四品以上及翰林院官給事中監察御史等官
陞殿侍立五品以下仍前序立候謝恩見辭人員行禮
訖鳴鞭捲班退有事奏者於奉天門或華蓋殿進奏無
事奏者以次出二十二年令奉天殿常朝五府六部都
察院通政司大理寺錦衣衛等官於殿内侍立奏事止
於華蓋殿二十四年定侍班官員凡文武官除分詣文
華殿啓事外如遇陞殿各用履鞵照依品級侍班有違
越失儀者從監察御史儀禮司糾劾東班則六部堂上
官各於部掌印官都察院堂上官十三道掌印御史通
政司大理寺太常寺太僕寺應天府翰林院春坊光禄
寺欽天監尚寶司太醫院五軍斷事官及京縣官西班
則五軍都督及首領官錦衣衛指揮各衛掌印指揮給
事中中書舍人二十六年令凡文武百官於奉天華蓋
武英等殿奏事必須穿著履鞵方許入殿違者從糾儀
御史禮部儀禮司官紏劾送法司如律問罪
常朝御門儀
洪武初定凡早朝文官自左掖門入武官自右掖門入
如奉天門朝至金水橋南各依品級東西序立候鳴鞭
訖以次隨行至丹墀内東西相向序立守衛官先行禮
畢東西序立文武官入班行禮有事者以次進奏無事
奏者隨即入班朝退捲班分東西出
近儀凡早朝鼓起文武官各於左右掖門外序立候鍾
鳴開門各以次進過金水橋至皇極門丹墀東西相向
立候上御寳座鳴鞭鴻臚寺官贊入班文武官俱入班
行一拜三叩頭禮分班侍立鴻臚寺官宣念謝恩見辭
人員傳贊午門外行禮畢鴻臚寺官唱奏事各衙門應
奏事件以次奏訖御史序班糾儀(無失儀官則一躬而退)鴻臚寺
官跪奏奏事畢鳴鞭駕興百官以次出
隆慶六年定以三六九日視朝
凡朝班序立
洪武二十四年令禮部置百官朝班序牌大書品級列
丹墀左右木柵之上文武百官照品序立侍班二十六
年令公侯序於文武班首次駙馬次伯自一品而下各
照品級文東武西依次序立風憲紏儀官居下朝北給
事官居文武第一班之後稍近上便於觀聽不許攙越
如有奏事須要從班末行至御前跪奏不許於班内横
過奏畢即便入班序立
永樂初令内閣官員侍朝立在金臺東錦衣衛在西後
移下貼御道東西對立
景泰三年令師保兼官品同者立班以衙門為次
天順三年奏准凡方面官入朝遞降京官一班序立
嘉靖九年令常朝官叩頭畢内閣官於東陛錦衣衛官
於西陛各以次陞立於寳座之東西錦衣衛官在司禮
監官之南遇有欽差官及四夷人等領勅翰林院詹事
府左右春坊司經局堂上官輪流一人捧勅立於内閣
官之後稍上候領勅官面辭捧勅官下立於御前候承
旨訖繇左陛而下循御道邊行授與領勅官仍回至本
班立
萬歷三年題准常朝該日記注起居史官四員列於東
班各科給事中之上稍前以便觀聽四年議准五府都
督官常朝班次不當入侯伯班仍照殿班立於錦衣衛
官之後稍上待錦衣衛堂上官詣金臺邊北司官於臺
下各侍立仍與南北司無執事官同班而序於其上
凡入朝次第
洪武二十四年令朝參將軍先入近侍官員次之公侯
駙馬伯又次之五府六部又次之應天府及在京雜職
官員又次之
成化十四年令朝參官員遇鼓起時俱於左右掖門外拱
候東西班次照依衙門品級序其進士各照辦事衙門
次序立於見任官後
凡糾舉失儀
洪武初令百官有未閑禮儀新任及諸武臣聽侍儀司
官每日於午門外演習御史二員監視有不如儀者紏
舉百官入朝失儀者亦紏舉如律又令朝班每日都察
院輪委監察御史二員侍班紏察失儀
弘治十二年令朝班内或言語喧嘩及吐唾在地者許
序班挐送御前請處該奏請者具本奏請十四年令早
朝遇雨門上奏事紏舉失儀人員序班一員挐住一員
門上面奏
嘉靖元年奏准失儀官員應面紏者御史照舊先紏若
御史不紏許序班紏但不許越次六年令凡奉天門早
朝畢聖駕下階南行兩班官員不許輒便退班與御轎
並行亦不許吐唾語話序班往來巡視有違犯者堂上
官具奏其餘即時挐赴御前治罪十年題准六科每月
給事中二員凡遇閘朝與紏儀御史及鴻臚寺官同行
查點十一年令朝參官不遵禮法者三品以上具奏處
治其餘即時挐奏鴻臚寺官通同不行紏舉一體治罪
萬歷四年議准於左右掖門内各設序班分立東西與
原設催促入班序班二員一同紏察有喧嘩說話者即
時記認候奏事畢一併紏舉十一年令於金水橋邊
增設序班三員北向站立俟東西兩班站定各於班末
熟視有回顧耳語咳𠻳吐唾者即時糾舉其京堂四品
以上翰林院學士及領勅官俱不面紏十二年議令
吉服朝參日期除祭祀齋戒不面紏外其餘照常糾儀
又令參將見朝在京營者照京官儀不贊跪在外者
照外官儀贊跪失儀俱面糾
午朝儀
景泰初定凡午朝上御左順門先期内官設御座於左
順門之北設案稍南文武執事奏事等項官員俱於左
掖門内伺候駕出視朝各官照班次序立内閣并五府
六部奏事官六科侍班官俱於案西序立侍班御史二
員序班二員將軍四員俱於案南面北立鴻臚寺
鳴贊一員於案東面西立錦衣衛鴻臚寺堂上官於
奏事官班以次面東立管將軍官并侍衛官立於將軍
之西五府六部等衙門官照依衙門次第出班奏事通
政司官照依常例引人奏事三法司官遇有奏事俱隨
班其常日答應内刑部大理寺郎中等官各一員答應
都察院侍班御史答應其餘衙門官有事者分管答應
鴻臚寺官贊奏事畢徹案各官退各衙門如有機密重
事許赴御前具奏二年令午朝翰林院先奏事
萬歷三年題准午朝該日記注起居史官四員列於御
座西稍南
忌辰朝儀
凡遇各廟忌辰上服淺淡服御奉天門視事不鳴鍾鼓
百官各服淺淡服黑角帶朝參其謝恩見辭官具公服
如常儀
永樂元年奏定前二日上服淺淡服御西角門視事(宣德)
(十年仍改奉天門視事)不鳴鍾鼓不行賞罰不舉音樂禁屠宰文
武百官各具淺淡服黑角帶朝參二年令今後輟朝
誦經等事不必行
宣德三年令凡遇忌辰通政司禮部兵馬司免引囚奏
事五年勅淳皇帝淳皇后忌日官員朝參輟奏事高
皇帝高皇后文皇帝文皇后昭皇帝忌辰悉輟朝參
正統三年正月初三日恭遇宣宗章皇帝忌辰令陞殿
朝參如常儀
弘治十四年令遇忌辰朝參官不許服紵絲紗羅恭仁
康定景皇帝恭讓章皇后忌辰如遇節令服青綠花樣
宣宗章皇帝忌辰如遇奏祭祀許服紅
嘉靖元年奏准正月初三日宣宗章皇帝忌辰二月十
九日恭仁康定景皇帝忌辰十一月初五日恭讓章皇
后忌辰許穿青紵絲
隆慶元年題准凡遇忌辰文武百官不問内外班行謝
恩見辭俱淺淡色服烏紗帽黑角帶不許用公服
輟朝儀
凡聞皇妃喪輟朝三日發引下葬各免朝一日親王喪
輟朝三日公主喪及下葬各輟朝一日羣王及文武大
臣喪年終類輟朝一日先期禮部具奏仍出告示於長
安左右門至日早朝不鳴鍾鼓不鳴鞭不設儀仗文武
百官各服淺淡服黑角帶於奉天門朝參其謝恩見辭
官員亦不許公服如常朝官服色
諸王朝見儀
洪武二十六年定凡各王大朝行八拜禮常朝一拜叩
頭禮凡伯叔兄見天子在朝行君臣禮於便殿内行家
人禮伯叔兄坐東面西坐受天子四拜伯叔兄就於受
禮位坐天子居正中南面坐以尚親親之義存君臣之
禮
外戚朝見儀
洪武二十六年定皇后父見上行君臣禮后見父母行
家人禮皇太子見皇后父母皇后父母立於東西向皇
太子立於西東向行四拜禮皇后父母立受兩拜答兩
拜
百官朝見儀(出入等儀附)
凡百官朝見洪武二十六年定稽首頓首五拜乃臣
下見君上之禮先拜手稽首四拜後一拜叩頭成禮稽
首四拜者百官見東宫親王之禮其見父母亦行四拜
禮其餘官長及親戚朋友相見止行兩拜禮
凡謝恩見朝洪武二年令在京文武官有故告假及
出使皆奉辭還皆奉見而奉特旨授官及除授内外百
職皆即時謝恩到任之日仍望闕行禮省選者亦到任
日望闕行禮或除郡縣官給賜銀物聽宣諭者皆總行
謝禮俱五拜三叩頭(其應合謝恩見辭及應免者詳見鴻臚寺)又令凡早
朝謝恩見辭人員都察院輪委監察御史二員侍班
凡謝恩者居先見者次之辭者又次之俱行五拜三叩
頭禮凡内外諸司文武官員已入流者謝恩見辭必
具公服行禮凡朝覲進表箋官員見辭謝恩俱用公
服如面除而不及具服即時謝恩者勿拘其或常服見
者綴班後如以軍務遠來及承制使還即時引見者不
在此例凡在外諸司遣人來朝及朝使還京者俱先
朝見後詣所司否者以違制論
永樂六年奏准在外軍民官司及各王府公差人員在
京公侯駙馬伯都督及内官出使隨帶人員并各衛所
等衙門公差人等到京除例該引見者照例外其不在
常例者俱赴鴻臚寺報名謝恩見辭本寺將各人姓名
附簿仍將各起總數每日早另具題本進呈及引各人
於承天門外行叩頭禮(今在午門前行禮)二十二年令凡方
面大臣來朝鴻臚寺即皆引見
宣德九年令在外各衙門官吏人等該謝恩者許在本
處望闕謝恩其有事赴京朝見待有明文方許
成化間奏准凡謝恩見辭應該鴻臚寺報名官員俱用
報單或親自赴寺或差人逓報各從其便凡病痊官
員舊例免見以後惟文武四品以上及翰林院學士尚
寳司六科都給事中武官公侯伯都督及駙馬儀賓錦
衣衛指揮等官患病過三日者俱公服於午門外行朝
見禮若大臣曾蒙遣醫調治并賜物慰問者行禮後仍
面謝大臣考滿有賜者同
凡出入洪武二十六年定文武百官出入朝門各照
品級第加遜敬如一品以下官遇公侯駙馬加敬禮立
則旁立行則後從三品四品官遇一品官加敬禮行立
俱後從五品以下官倣此俱不許攙越失儀如有宣召
不在此限又定官員入朝門須要拱手端行威儀整
肅不許私揖及吐唾不敬又令入朝行立坐食去處
不許談笑喧嘩指畫窺望
凡行走洪武初令百官早朝入班行禮及朝退捲班
俱分文東武西不許徑越御道東西行走如在奉天門
朝其有事東西往來者出至金水橋南行過二十六
年令大小官員隨從上位行丹墀身常朝北不許南向
或左或右環轉隨侍如上位陞奉天門及丹陛其隨從
官員不得徑行中道并正道如有旨令行方許於側邊
隨行又令官員人等入内府合行門道須從邊行不
得當中如東門近東邊行西門近西邊行其門東西相
向者近南邊行如遇雨雪免朝有事奏者不拘此限
又令奉天殿丹陛中三道階級并奉天門中三道階級
皆不許人行百官繇東西階行傳制遣使持節進表等
儀皆繇東階出入隨駕傘扇儀仗繇正門中道兩旁出
入又令朝廷頒降詔書冊命從中道中門出近東而
行其内外官員齎捧御製文字及御用之物進呈不許
直行中道或左右取便以行至御前正中跪進御膳等
物亦不可當中道直行許正道邊左以進凡御座處即
為正道如上御奉天門則於正門邊東入將至御前正
中供具膳畢而出亦如之若上常所往來處其奉御内
侍捧執御用之物聽使令者皆須近後取便左右行不
許隨後徑馳中道
凡聽諭洪武二十六年令百官朝參遇有聖諭教戒
須要專心致意拱聽分明省身克己不許放肆二十
九年令凡有聖諭大小百官於丹陛前或奉天門各照
品級序立候上御座跪聽
凡受賜洪武三年令以所賜物先置奉天門内乃引
其人入見聽宣諭然後給之就令謝恩而去八年令
朝官受賜於御前跪受如衣則服以拜賜皆五拜叩頭
在官受賜者初行四拜受賜後四拜
凡賜座洪武初令凡朝退燕閒及行幸處文職三品
以上武職二品以上及勲舊文學之臣賜座其餘非奉
特旨不許輒坐二十六年令文武官御前侍坐遇有
大小官員奏事必須起立候奏事畢復坐不許倨坐失
儀如有特旨賜坐則復坐又令凡賜坐不許推讓坐
後遇有顧問初時跪對畢即坐若復有所問坐朝上對
不必更起同列侍坐或被顧問一人奏對餘皆静聽毋
攙言勦說如各有所見候其人言畢方許前陳又令
執政大臣年高者取自特旨免朝倘有顧問於便殿賜
坐
凡雜儀洪武初令百官既具朝服公服之後毋舉笏
行私禮又令朝參近侍病嗽者許即退班或一時眩
暈及感疾不能侍立者許同官掖出又令百官入朝
遇雨雪許服雨衣又令文武官除本等紗帽外遇雨
雪許戴雨帽公差出外許戴帽子入城不許其公差人
員出外者亦如之
成化十三年奏准文武官員入朝大臣常川許帶官吏
頭目每人二名若遇隂雨大臣添一人小官許帶一人
各執雨具近例朝覲外官及舉監人等不許擅戴煖
耳入朝
諸司奏事儀
凡早朝奏事洪武二十九年定凡上御奉天門百官
行叩頭禮畢分東西班序立儀禮司依次贊某衙門奏
事奏畢復入班候諸司奏完儀禮司贊奏事畢退出其
奏事次第一都督府二十二衛三通政司四刑部五都
察院六監察御史七斷事司八吏部等五部九應天府
十兵馬司十一太常寺十二欽天監若太常寺奏祭
祀則在各衙門之先又定凡上御奉天華蓋謹身殿
奏事百官行叩頭禮畢近侍官及監察御史陞殿侍班
其奏事官俱陞殿分東西班立儀禮司依次贊某衙門
奏事奏畢各官依次退出其餘官員不陞殿者俱於中
左中右門外兩廊伺候奏事官出則皆出若於文華殿
啓事則詹事府在先餘依奏事次第
永樂七年令大寒早朝上御奉天門百官行叩頭禮侍
班俟鴻臚寺官引謝恩見辭人員行禮畢駕興御右順
門内便殿百官有事奏者以次入奏無事者退治職務
正統七年令凡看牲及遣祭官遇聖駕陞殿俱於殿中
復命若御奉天門視事亦於百官未行禮之先復命
成化元年令每日早朝各衙門并公差官員具本面奏
及通政司類進本狀各具手本備開所奏事件送禮科
收照次日將收到奏目并各衙門送到奏題本狀通具
奏目送司禮監交收以候類進
凡晚朝奏事洪武二十九年定凡晩朝惟通政司六
科給事中守衛官奏事各衙門有軍情重事許奏餘皆
不許
永樂四年令六部及近侍官有事當商確者皆於晚朝
陳奏
凡奏啓事目洪武二十八年定
五軍都督府合奏啓軍情機密守衛門禁等
事修築城池改設衛所賞賜馬匹關換轉
銷等項提問軍職整點大軍官員房屋調
撥官軍及陞調隊伍内外軍官奔喪遷葬祭祀
旗軍併鎗陞用月報為事軍官官軍有弟姪
兒男為事充軍告完聚關領軍器給配為奴
人口告給聚提取邊境恩軍查理軍士回話
軍官替職未及六十歲者各都司年終回銷未
完勘合官吏還鄉老幼軍屬首告收藏軍器
知在原告患病在逃病故五軍所屬在京衛
分凡奏啓事務除軍中機密事情及守衛門禁關
防等事不分官旗軍人許令徑奏其餘合行事務
俱繇該府具奏施行
吏部合奏啓除授官員陞調改除黜陟開設革
併衙門襲爵封贈誥勅散官土官承襲
致仕官員貼黃給由起復考覈給假官員
監生問事吏員書寫告出仕放回事故人材秀才
官員人等告侍親殘疾送問五品以上官員
起取人材秀才官員復姓更名官員告極刑
吏告重役京官并問事書寫人告丁憂進
人材秀才册
戶部合奏啓歲奏會計税糧馬草改撥糧儲
賑濟饑民賞賜水旱災傷抛荒田土除豁
税糧儹運邊方糧儲調撥官軍屯種為事
官軍告免追該扣俸糧給散煎鹽工本預備
糧儲提問在外五品以上官員在京官員原
告病故拖欠并侵盜錢糧追徵無納歸并州縣
點閘戶口欽給官民房屋田地各處盤點糧
斛
禮部合奏啓賞賜軍官祭祀建言表箋
灾異旌表科舉四夷進貢鑄降印信
罷閒事故生員雨澤日月交食歴日館
待賓客侍親遣官祭祀為格為例冠婚喪
祭外國請求考察禮儀制度厨役告事故
下程鈔錠僧道度牒
兵部合奏啓選用軍職陞調襲替除降等項軍務
誥勅封贈馬政送收關換整點調撥優給
貼黃符驗陞用總小旗整點大軍開
設衙門優給軍役等項調撥官軍整理驛傳
投充力士較尉軍職官員家人投軍軍官
軍人告給正軍垜集首報查理軍士旗軍勘
合由帖給賞軍官復姓更名原告逃故
護衛軍旗及邊衛恩軍有犯提取提問軍職并
在京文職及在外文職五品以上官
刑部合奏啓追問黨逆處决重囚犯法軍官
送問并申訢回話等項首黨逆原告實引賞
發落犯人涉虚抵罪疎放被誣者提問軍職并在
京文職及在外五品以上官各衙門盤獲犯屬
提邊遠恩軍病故原告并被問軍官追贓不
足家屬綁縳民害等項得實引賞原告發落犯
人抄劄入官馬驘編發恩軍工役囚人進册
工部合奏啓水利水害修築河岸橋道在外修
理城池衙門公廨倉厫等項營造支用官物差撥
軍民人匠在京在外衛所營造及修理&KR0657;隻關
支一應物料成造軍器軍裝關支軍器賞
賜收買牛隻農具各處差人解納銅鉄等項
顔料門上秤折起差均工人夫提到工役故
囚補役戶丁告單丁田糧重大老疾及有充軍
在京住坐倉脚夫老疾告回原籍
都察院合奏啓處决重囚追贓不足家屬追問
并申訴回話追問黨逆病故原告及軍官相
視抄劄等項入官馬驘賞賜犯法軍官點
差御史提取邊軍提問軍職并在外文職五
品以上官在京官員
大理寺合奏啓引奏軍官日奏審過刑名月奏
囚數軍官應合襲廕子孫并授封祖父母父母
妻有犯駕前將軍力士較尉有犯重罪并二次
犯罪者文職官類奏逐日先將發審奏本奏送
該科公文立案回報該衙門先將其餘人數依律
發落有司入流官員類奏覆奏重刑各衙門
二次番異三次擬罪不當或將易於歸結事理淹
禁日久致令原告并平人身死及問事顛倒是非
并發審奏本不如式等項送問原問官吏
五軍斷事官合奏啓(後革斷事官)追問黨逆送問
并申訴回話軍官原告患病及病故提問軍職
并在外文職五品以上官在内京官抄劄等項
入官馬驘給賞犯法軍官提取邊軍處
决重囚追贓不足家屬
十二衛合奏啓内除軍中機密事情及守衛門禁
關防等不分官旗軍人許令徑奏其餘合行事務
自下而上俱繇本衛具奏軍中機密事情守
衛門禁等事整點大軍馬匹關撥轉銷等項
關支一應賞賜官員房屋調撥官軍隊伍
官員奔喪遷葬祭祀關領軍器還鄉老幼
屬旗軍併鎗陞用首告收藏軍器月報官
軍馬驘給配家小凡不合奏啓止呈該衙門施
行軍官替職勾補逃亡事故等項軍士病故
軍職官員老病不堪應役無丁旗軍還官賞
賜鹽糧倒死馬驘驢肉臟軍官缺員貼黃
給誥出姓更名缺首領官吏幼軍收充正
軍老軍代役收受倉糧草料放支等項錢粮
文卷差錯遺漏送法司奸盜詐偽人命鬭毆相
爭一切詞訟連狀送斷事官理問如有干礙軍情
斷事官具奏提問
凡奏事儀節洪武三年定凡百官奏事皆跪有旨令
起即起進退皆以次毋得攙越凡諸儒臣於御前奏
事或進呈文字恐有口氣體氣須退立二三步毋輒近
御案立須於東西隅不得直前凡上位行立去處諸
人不得輒便奏事跪拜必候坐定方許奏事行禮俱要
取便北向二十六年令凡百官御前奏對務必從實
知則為知不許妄對凡奏啓限制洪武二十五年令
凡差使人員除王府并軍前差到及要緊軍務奏聞外
其各衙門催辦公事勾軍提人等項復命人員如有事
務不完等項該科批寫緣由送各該衙門整理及各衙
門一應編號手本送該科皆不必煩奏二十九年令
朝班奏啓事務除五府六部都察院通政司斷事官十
二衛照依定例具本奏啓其餘官員軍民人等若有事
奏儀禮司打點六科給事中各一員每日於午門外照
依該管事務總收奏狀入奏監察御史一員公同看視
其有不經繇各該官員將自己𤨏碎事務徑自奏啓紊
煩者罪之三十年令通政司許早晚朝奏事及有軍
情重事不時入奏其各衙門凡有一應事務止於早朝
大班内奏啓不許朝退又將𤨏碎事務於右順門題奏
永樂八年令各衙門行過事件誤違舊制者許其改正
具本送該科不必面奏
凡題本覆奏永樂二十二年令諸司有急切機務不
得即面陳者許具題本封進其餘大小公私之事並於
公朝陳奏
成化元年令一應奏題本有旨意者六部都察院等衙
門抄出即明白覆奏發落不許稽緩若過五日不覆奏
者該科以聞凡在京文武衙門奏題本謹封完備俱差
屬官捧入左順門進呈
諸司朝覲儀
凡天下諸司朝覲官自十二月十六日為始鴻臚寺官
陸續引見二十五日以後每日常朝方面官入至奉天
門前隨班行禮畢於文班内序立視常朝官品級各降
一等知府知州知縣及諸司首領官吏土官衙門把事
土吏人等俱於午門外行禮畢東西分班序立正月初
一日大朝會以後方面官於奉天殿前隨班序立知府
以下奉天門金水橋南仍分東西序立其行禮俱如常
朝儀
萬歷五年定五欵
凡朝覲兩京府尹行太僕寺苑馬寺卿布按二司俱於
十二月十六日朝見外班行禮畢繇右掖門至御前鴻
臚寺官以次引見其鹽運司及府州縣有司官吏浙江
江西十七日山東山西十八日河南陜西十九日湖廣
南直隸二十日福建四川二十一日廣東廣西二十二
日雲南貴州二十三日北直隸二十四日各朝見外班
行禮畢仍至御前鴻臚寺官引見如遇是日免朝各官
止於外班行禮候御朝之日仍補行引見禮二十五日
以後例該常朝除兩京府尹照京官品級一體行禮序
立外其行太僕寺苑馬寺卿布按二司入至皇極門前
隨班行禮畢於文班内序立於京官之下各以次逓降
一等知府知州知縣及諸司首領官吏土官衙門把事
土吏人等午門外行禮畢東西分班序立正旦朝賀各
官俱入殿前行禮其餘陞殿日期行太僕寺苑馬寺卿
布按二司仍於殿前隨班各降一等序立鹽運司知府
以下于金水橋北東西序立其行禮俱如常儀
凡朝覲官見辭謝恩不論己未入流各具公服行禮正
旦朝賀各具朝服但不許僭著朱履
凡遇常期俱穿本等錦繡服色
凡奬賞廉能先期内官設御座於會極門之北設賞案
稍東文武執事奏事等項官員各具吉服并序班引廉
能官員各具青錦繡服至期俱於左掖門内斜廊面北
序立管將軍官侍衛官俱於會極門礓䃰下立候駕出
上陞御座聽傳呼内閣并執事奏事等項官員繇大礓
䃰下序班引廉能官繇斜廊行至東廊小礓䃰下面東
立候管將軍官并侍衛官鴻臚寺掌印官以次立於御
座南北向各立定内閣并執事奏事等項官員至大礓
䃰上鴻臚寺掌印官贊入班各官照班次序立鳴贊贊
鞠躬行一拜三叩頭禮畢内閣并吏部都察院堂上官
禮部錦衣衛掌印官吏科都給事中掌河南道御史禮
部郎中俱於御座西面東序立侍班御史二員序班二
員俱於御座南面北立執事序班四員於賞案稍南面
西立鴻臚寺掌印官贊奏事贊起案序班舉賞案置於
御前稍南贊引廉能官序班引廉能官立於案南照班
次序立鳴贊贊跪廉能官跪鴻臚寺掌印官贊吏部等
衙門過吏部都察院吏科都給事中掌河南道御史過
中跪吏部堂上官奏後面跪的是廉能官見在應朝某
省某等官某等若干員奉旨引來聽候奬賞奏知奏畢
起身一躬入班鳴贊贊叩頭廉能官叩頭候天語奬諭
承旨叩頭上說與他每賞賜還與酒飯喫鴻臚寺掌印
官并禮部郎中承旨畢鳴贊贊叩頭廉能官叩頭畢起
身一揖一躬序班引下鴻臚寺掌印官贊起案序班舉
案置於原所吏部都察院堂上官吏科都給事中掌河
南道御史過中跪致詞仰惟皇上留心吏治澤被生民
臣等不勝慶忭叩首稱賀鳴贊贊叩頭吏部等官叩頭
畢起身一揖一躬入班鴻臚寺掌印官過中跪奏奏事
畢候駕興各官退
凡大班紏劾朝覲官考察存留者鴻臚寺官引上御道
跪法司及科道官各露草紏劾怠職之罪朝覲官俱俯
伏免冠待罪候旨如奉旨免宥隨即加冠叩頭連呼萬
歲次日謝恩仍前朝參
凡朝覲官事完辭朝兩京府尹行太僕寺苑馬寺卿布
按二司外班行禮畢仍照前引見面辭鹽運司知府以
下等官止於外班行禮
萬歷七年諭張真人方外之流無民社寄其朝覲免行
入朝門禁
洪武十一年詔朝參文武官給領牙牌懸帶出入無牌
者依律論罪借者及借與者罪同在外來朝官於各門
附名出入又令守門指揮千百戶日一更代士卒三
日一更代凡内官内使出入皆用號牌若有以兵器雜
藥進者論如律守門軍士失於覺察者罪如之若奉駕
出入則以御史一員臨門察視二十一年令朝參官
員門籍各衙門自置
景泰三年令官員人等至皇城四門下馬牌邊横過俱
下馬其順行不係横過不在禁例
成化間令文武官員公差患病等項呈堂出印信手本
填註門籍候病痊及公差回還之日仍用手本開註
又令文武大小官員入朝跟隨辦事官吏人等照出午
門例於長安左右門承天門端門各下小木牌進入出
則收回
嘉靖九年題准各文武衙門公差官員奉有勅書責限
完事及公所窵遠不便趨朝者方許於門籍註差仍開
奉何勅書公所係在何處以便查考其患病若止係咳
嗽等小疾於朝儀有礙者量許註門籍五日若病非旦
夕可愈者必湏堂上官印信手本開寫明白其有累月
不朝及全司稱病者文官聽吏科武官聽兵科每月將
門籍查出紏舉其屢經紏劾文官至三次武官至五次
吏兵二部徑自奏聞區處
東宫朝儀
洪武間定凡朔望日文武百官退朝詣文華殿門外分
東西侍立俟皇太子陞殿樂作百官行一拜禮其謝恩
見辭官員人等亦隨班行禮禮畢以次出十四年令
啓事東宫者皆稱臣
永樂二年令文武官員常朝行叩頭禮三師三少詹事
府官左右春坊司經局官翰林院官鴻臚寺官六科給
事中錦衣衛官左右序立於文華殿門之外鴻臚寺序
班通事舍人引文武百官於丹陛下丹墀内東西序立
照依衙門資次啓事監察御史二員司直郎清紀郎日
輪二員北向侍立紏儀啓事畢百官齊退遇有召問亦
湏前項官員一同進出如獨進并獨員留後者許監察
御史鴻臚寺官司直郎清紀郎紏劾
合啓事務在京衙門止用奏本在外衙門務要奏本一本
啓本一本其詹事府主簿錄事同春坊司直郎清紀郎司
諫分為六科於司禮監共關揭帖開寫逐日啓過本内
事件略節緣繇及令旨所發落大略六科給事中亦具
題帖各另奏進詹事府主簿錄事同左右春坊司直
郎清紀郎司諫等官遇啓事各紀皇太子令旨如所啓
事或差譌隨即紏劾啓事畢同詹事府詳審事之可否
可行者令該司批所得令旨或事不可行及啓本内與
說帖不同不問事之大小悉以奏聞
登極儀
國初登極禮儀吳元年所定用王禮頗略故不載
至洪武元年高皇正大位其儀始詳昭皇以儲宫
嗣立稍有所更定累朝因之惟肅皇自藩國入繼
大統與嗣皇異其儀各備載於後云
高皇帝登極儀
洪武元年圜丘告祭禮成較尉設金椅於郊壇前之東
南向設冕服案於金椅前候望瘞畢丞相諸大臣率百
官於望瘞位跪奏曰告祭禮成請即皇帝位羣臣扶擁
至金椅上坐百官先排班執事官舉冕服案寶案至前
丞相諸大臣奉衮冕跪進置於案上丞相等就取衮冕
加於聖躬丞相等入班通贊唱排班班齊鞠躬樂作拜
興拜興拜興拜興平身樂止百官拜興如之通贊唱班
首詣前引禮引丞相至上位前通贊唱跪搢笏丞相跪
搢笏承傳唱衆官皆跪百官跪捧寳官開盝取玉寶跪
授丞相丞相捧寳上言皇帝進登大位臣等謹上御寶
尚寶卿受寶收入盝内通贊唱就位拜興平身百官拜
興如之通贊唱復位引禮官引丞相自西降復位通贊
唱鞠躬拜興拜興平身搢笏鞠躬三舞蹈跪左膝三叩
頭山呼山呼再山呼跪右膝出笏贊俯伏興平身鞠躬
拜興拜興拜興拜興平身皇上解嚴通贊唱捲班百官
退禮畢具鹵簿導從詣太廟奉上册寶追尊四代考妣
仍告祀社稷還具衮冕御奉天殿百官上表稱賀前期
侍儀司設表案於丹墀中内道之西北設丞相以下百
官拜位於内道上下之東西每等異位重行北面捧表
官宣表官展表官位於表案之西東向糾儀御史二人
位於表案之南東西相向宿衛鎮撫二人位於東西陛
下護衛百戶二十四人位於宿衛鎮撫之南稍後知班
二人位於文武官拜位之北東西相向通贊贊禮二人
位於知班之北通贊在西贊禮在東引文武班四人位
於文武官拜位之北稍後皆東西相向引殿前班二人
位於引武班之南舉表案二人位於引武班之北舉殿
上表案二人位於西階之下東向其丹陛上設殿前班
指揮司官三員侍立位於陛上之西東向宣徽院官三
員侍立位於陛上之東西向儀鸞司官位於殿中門之
左右護衛千戶八人位於殿東西門之左右俱東西相
向鳴鞭四人列於殿前班之南北向將軍六人位於殿
門之左右天武將軍四人位於陛上之四隅皆東西相
向殿上尚寶司設寶案於正中侍儀司設表案於寳案
之南文官侍從班起居注給事中殿中侍御史尚寶卿
位於殿上之東西向武官侍從班懸刀指揮位於殿上
之西東向受表官位於文官侍從班之南西向内贊二
人位於受表官之南捲簾將軍二人位於簾前俱東西
相向是日清晨拱衛司陳設鹵簿列甲士於午門外之
東西列旗仗於奉天門外之東西龍旗十二分左右用
甲士十二人北斗旗一纛一居前豹尾一居後俱用甲
士三人虎豹各二馴象六分左右左右布旗六十四門
旗日旗月旗青龍白虎旗風雲雷雨江河淮濟旗天馬
天禄白澤朱雀玄武等旗木火土金水五星五嶽旗熊
旗鸞旗及二十八宿旗各六行每旗用甲士五人一人
執旗四人執弓弩設五輅於奉天門外玉輅居中左金
輅次革輅右象輅次木輅俱並列丹墀左右布黃麾仗
黃蓋華蓋曲蓋紫方傘紅方傘雉扇朱團扇羽葆幢豹
尾龍頭竿信旛傳教旛告止旛絳引旛戟氅戈氅儀鍠
氅等各三行丹陛左右陳幢節響節金節燭籠青龍白
虎幢班劍五杖立瓜卧瓜儀刀鎧杖戟骨朵朱雀玄武
幢等各三行殿門左右設圓蓋一金交椅金脚踏水盆
水罐團黃扇紅扇皆較尉擎執侍儀舍人二人舉表案
入就殿上鼓初嚴百官具朝服次嚴各依品級齊班於
午門外以北為上東西相向通班贊禮及宿衛鎮撫等
官入就位諸侍衛官各服其器服及尚寶卿侍從官入
鼓三嚴丞相以下文武官以次入各就位皇帝衮冕陞
御座大樂鼔吹振作樂止將軍捲簾尚寶卿以寶置於
案拱衛司鳴鞭引班引文武百官入丹墀拜位北面立
初行樂作至位樂止知班唱班齊贊禮唱鞠躬拜樂作
四拜興平身樂止捧表以下官繇殿西門入内贊唱進
表捧表官捧表跪進於案前受表官搢笏跪於案東受
表置於案出笏興退立於殿内之西東向内贊唱宣表
宣表官詣案前搢笏取表跪宣於殿内之西展表官搢
笏同跪展宣訖展表官出笏一人以表復置於案俱退
立於位宣表官俯伏興同捧表以下官出殿西門降自
西階復位贊禮唱鞠躬樂作四拜樂止唱搢笏鞠躬三
舞蹈唱跪唱山呼各拱手加額呼萬歲者三樂工軍較
齊聲鼓應之唱出笏俯伏興樂作四拜賀畢遂遣官冊
皇后冊立皇太子以即位詔告天下
昭皇帝登極儀(宣德以後同)
永樂二十二年七月公侯駙馬伯文武百官及軍民耆
老等上箋勸進者三令旨俞允乃命禮部擇日具儀先
期司設監等衙門於華蓋殿陳御座於中仍於奉天殿
設寶座欽天監設定時鼓尚寳司設寶案於奉天殿鴻
臚寺設表案於丹陛上教坊司設中和韶樂設而不作
鴻臚寺設詔案及錦衣衛設雲蓋雲盤於奉天殿内東
别設雲蓋於承天門上設雲輿於午門外設宣讀案於
承天門上西南向是日早遣官祇告天地宗廟社稷上
具孝服設酒果親詣大行皇帝几筵前祇告受命畢即
於奉天殿前設香案酒果等物具冕服行告天地禮隨
赴奉先殿謁告祖宗畢仍具衮冕詣大行皇帝几筵前
行五拜三叩頭禮畢詣母后前行五拜三叩頭禮畢詣
奉天殿即位是日早鳴鍾鼓錦衣衛設鹵簿大駕上服
衮冕御華蓋殿文武百官各具朝服入丹墀内候鴻臚
寺引執事官進至華蓋殿行禮畢贊各供事奏請陞殿
上繇中門出陞寶座錦衣衛鳴鞭文武百官上表稱賀
上命百官免賀免宣表止行五拜三叩頭禮(成化以後執事官進)
(至華蓋殿將行禮時即傳旨百官免賀)百官出至承天門外候翰林院官
齎詔書用寶訖鴻臚寺官請頒詔翰林院官捧詔授禮
部官繇奉天殿左門出錦衣衛於午門前候捧詔置雲
蓋中導引至承天門開讀行禮如常儀
肅皇帝登極儀
正德十六年三月十四日奉武宗皇帝遺詔迎上入承
大統次日皇親駙馬司禮監太監内閣大學士禮部尚
書等官齎捧詔諭金符馳詣安陸藩府奉迎内官監工
部蓋行殿於宣武門外南向司設監設帷幄御座於中
尚衣監備翼善冠服錦衣衛備鹵簿大駕以候四月二
十一日早文武百官出郊各具青綠錦繡服迎駕入行
殿朝見行四拜禮明日即皇帝位先期司設監設御座
於華蓋殿設寶座於奉天殿欽天監設定時鼓錦衣衛
設鹵簿大駕尚寳司設寳案於奉天殿鴻臚寺設表案
於丹陛上教坊司設中和韶樂設而不作鴻臚寺設詔
案錦衣衛設雲蓋雲盤於奉天殿内之東别設雲蓋於
承天門設雲輿於午門外設宣讀案於承天門上西南
向至日遣官祭告天地宗廟社稷駕繇大明門入至文
華殿省定詔草欽改年號畢設酒果於大行皇帝几筵
前上具素服謁告畢設香案酒果等物於奉天殿丹陛
上上具衮冕服行告天地禮畢詣奉先殿奉慈殿謁告
畢仍詣大行皇帝几筵前行禮畢詣慈壽皇太后莊肅
皇后前各行禮畢上御華蓋殿文武百官各具朝服入
丹墀内序立鴻臚寺引執事官進至華蓋殿傳旨百官
免賀止行五拜三叩頭禮傳畢贊執事官行禮贊各供
事鴻臚寺正官跪奏請陞殿上繇中門出陞寳座錦衣
衛鳴鞭欽天監報時鴻臚寺贊行五拜三叩頭禮訖百
官出至承天門外俟翰林院官齎詔用寳訖鴻臚寺官
奏請頒詔翰林院官捧詔授禮部官繇奉天殿左門出
錦衣衛於午門前候捧詔置雲蓋雲盤中導雲輿至承
天門開讀行禮如常儀
禮部志稿卷十
