禮部志稿卷十一
明俞汝楫編
儀制司職掌
冊立
册立有中宫有東宫有親王及妃嬪公主歴朝儀各
不一今詳書之而附皇子女誕生命名之儀於後
皇后冊立儀
冊后之禮洪武初不預祭告不特頒詔永樂始舉
行而嘉靖又詳謁廟之儀至隆慶大備已
洪武初定遣使冊立前期一日内使監設御座於奉天
殿如常儀尚寳卿設御寳案於御座前侍儀司設冊寳
案於御寳案之南冊東寳西設奉節官位於冊案之東
設掌節者位於奉節官之左稍退俱西向設承制官位
於奉節官之南西向設奉冊奉寳官位於冊寳案之西
東又設副使受制位於横街之南北向東上設承制官
宣制位於副使受制位之北西向設奉節官奉冊奉寳
官位於副使東北西向又設副使受冊寳褥位於受制
位之北北向典儀二人位於丹陛上之南贊禮二人位於
副使受制位之北知班二人位於贊禮之南俱東西相向
設文武百官侍立位於文武樓之北文武侍從班位於殿上
之左右引文武班舍四人位於文武官之北稍後引禮二人
位於副使之北拱衛司宣徽院官對立位於受天殿門之左
右俱東西相向將軍二人位於殿上簾前將軍六人位於奉
天門之左右又將軍四人位於丹陛上之四隅又將軍六人位
於奉天殿門之左右俱東西相向鳴鞭四人位於丹陛上北
向是日金吾衛陳設甲士儀仗於午門外之東西拱衛司
陳設儀仗於丹陛丹墀之東西和聲郎設樂位於丹墀之
南禮部設龍亭儀仗大樂於奉天門外正中以俟迎送冊
寳至中宫質明鼓初嚴催班舍人催百官具朝服導駕
官侍從官入迎車駕次嚴引班舍人引文武百官入就
侍立位引禮引副使具朝服入就丹墀受制位諸執事
者各就位三嚴侍儀奏外辦御用監奏請皇帝服衮冕
御輿以出尚寳卿前導侍從警蹕如常儀皇帝將出仗
動大樂鼓吹振作至奉天殿陞御座樂正尚寳卿以寳
置於案捲簾鳴鞭報時鷄唱訖禮部官捧冊寳各置於
案奉節官奉制官奉冊奉寳官各掌節者各入就殿上
位西向立定舉冊寳案四人入立於奉冊奉寳官之後
典儀唱鞠躬樂作四拜平身樂止承制官進詣御座前
跪奏請發皇后冊寳承制訖繇中門出中陛降至宣制
位稱有制典儀唱跪副使跪承制官宣制曰冊妃某氏為
皇后命卿等持節展禮宣訖繇殿西門入復位贊禮唱
俯伏興奉冊奉寳官率執事者舉冊寳案繇中門出中
陛降奉節官率執節者前導至副使受冊寳褥位以案
置於褥位之北冊東寳西掌節者脱節衣以節授奉節
官奉節官搢笏受節以授冊使冊使搢笏跪受以授掌
節者掌節者跪受興立於冊使之左奉節官出笏退引
禮引冊使詣受冊褥位立定奉冊官搢笏就案取冊以
授冊使冊使搢笏跪受冊復置於案奉冊官及冊使皆
出笏退復位引禮引副使詣寳褥位奉寳官搢笏就案
取寳以授副使副使搢笏跪受寳興復置於案副使及
奉寳官皆出笏退復位典儀唱鞠躬樂作四拜興平身
樂止引禮引冊使押冊副使押寳掌節者前導舉案者
次之初行樂作出奉天門樂止掌節者加節衣奉冊寳
官皆搢笏詣案取冊寳安置龍亭中奉冊寳官退執事
者舉案退儀仗大樂迎龍亭以行執節者行於龍亭之
前副使行於龍亭之後迎送至中宫門外初冊寳將出
門侍儀跪奏禮畢皇帝興樂作還宫樂止引班引文武
官以次出
受冊受賀前一日内使監官陳設皇帝御座於中宫殿
上如常儀設香案於殿庭之正中設權置冊寳案於香
案之前冊東寳西設皇后受冊寳位於冊寳案前北向
設司言司寳二人位於皇后位之北設奉冊寳内官位於
冊寳案之南設讀冊寳内官位於奉冊寳内官之南設
内外命婦賀位於殿中北向尚儀二人位於皇后拜位
之北司贊内官二人位於内外命婦立位之北俱東西
相向又設權置冊寳案於中宫門外設内使監令位於
案之東西向設奉冊奉寳内官位於内使監令之左右
稍退俱西向副使位於案南北向引禮二人位於副使
之前東西相向掌節者位於冊使之後其日所司設儀仗
於殿庭之東西擎執於殿上之左右樂工陳樂於殿庭
之南冊寳將至中宫門尚儀奏請皇后首飾褘衣出閣
樂作至殿上南向立樂止司言司寳立於後及冊寳至
宫門副使於龍亭中取冊寳權置於門外所設案上引
禮引副使及内使監令俱就位立定次引冊使於内使
監令前稱冊禮使臣某副使臣某奉制授皇后冊寳退
復位内使監令入詣皇后殿躬言訖出復位引禮引内
外命婦俱入就位讀冊寳内官及司贊内官俱就位引
禮引冊使取冊授内使監令内使監令跪受以授奉冊
内官冊使退復位引禮又引副使取寳授内使監令内
使監令跪受以授奉寳内官副使退復位以俟宫中行
禮内使監令率奉冊奉寳官各奉冊寳以次入詣皇后
受冊位前以冊寳各置於案冊東寳西尚儀引皇后降
詣庭中受冊位立定侍從如常儀司言司寳各就位内
使監令率奉冊奉寳内官取冊寳以次立於皇后之東
西向内使監令稱有制尚儀奏拜興樂作皇后四拜興
樂止内使監令宣制訖奉冊内官就案取冊授讀冊内
官讀冊訖跪以授内使監令内使監令跪以冊授皇后
皇后跪受訖以授司言司寳内官就案取寳以授讀寳
内官讀寳訖以授内使監令内使監令跪以寳授皇后
皇后跪受訖以授司寳尚儀奏拜興樂作皇后四拜興
樂止内使監令出詣副使前稱皇后受冊禮畢副使退
詣奉天殿横街南北面西上立給事中立於冊使東北
西向副使再拜復命曰奉制冊命皇后禮畢又冄拜平
身給事中奏聞乃退初皇后受冊寳訖尚儀引皇后陞
座引禮引内命婦班首一人詣殿中賀位初行樂作至
位樂止司贊唱拜興樂作班首再拜興樂止跪致詞曰
兹遇皇后殿下膺受冊寳正位中宫妾等不勝歡慶謹
奉賀司贊唱拜興樂作班首再拜興樂止引禮引班首
退復位引禮又引外命婦班首一人入就殿上賀位其
行禮並如内命婦儀司贊唱禮畢引禮引内外命婦出
初行樂作出門樂止尚儀奏禮畢引皇后降座樂作還
閣樂止
百官稱賀上表皇后受冊禮畢至晩内使監於奉天
殿陳設御座香案尚寳司設寳案於香案之北侍儀司
設表案位於香案之南又設表箋案位於丹墀北之正
中設文官起居位於丹墀之東南西向武官起居位於
丹墀之西南東向文官拜位於丹墀中之東北每等異
位重行北向西上武官拜位於丹墀中之西北每等異
位重行北向東上殿前班諸執事起居位於武官起居
位之北東向侍從班諸執事起居位于文官起居位之
北西向殿前班指揮司官三員侍立位於丹陛上之西
東向宣徽院官三員侍立位於丹陛上之東西向侍從
班文官立位於殿上之東侍從班武官立位於殿上之
西拱衛司官二員侍立位於殿中門之左右典收官二
員侍立位於仗馬之前東西相向受表箋内使監官一
員位於丹墀表箋案之東西向宣表官一員展表官二
員位於丹墀表箋案之西東向糾儀御史二員位於展
表官之南典儀二人位於丹陛上之南知班二人位於
文武官拜位之北俱東西相向通贊贊禮二人位於知
班之北通贊在西贊禮在東引文武班舍人四人位於
文武官拜位之北稍後東西相向引殿前班舍人二人
位於引武班之南東向舉表案舍人二人位於引文班
之南西向宿衛鎮撫二人位於丹陛東西階下護衛百
戶二十四人位於宿衛鎮撫之南稍後俱東西相向護
衛千戶八人位於殿東西門之左右將軍二人位於殿
上簾前將軍六人位於殿門之前將軍四人位於丹陛
上四隅將軍六人位於奉天門俱東西相向鳴鞭四人
位於丹陛上之南北向其日金吾衛陳軍(丈)於午門外
之東西陳旗仗於奉天門外之東西拱衛司陳儀仗於
丹陛之東西及丹墀之東西陳車輅於丹墀之南典持
官陳仗馬於文武樓南之東西虎豹於奉天門之東西
和聲郎陳樂於丹墀文武官拜位之南内使監官擎執
於御座之左右侍儀司舍人舉表案入就殿上案位舍
人二人舉表案候於午門外文武官具朝服迎表至雲
集橋舍人引殿前班司贊贊禮内贊宿衛鎮撫護衛鳴
鞭各入就位侍儀侍從入迎車駕皇帝御謹身殿侍儀
版奏中嚴御用監官奏請皇帝服兖冕文武官迎表至
午門前置龍亭於道中禮部官取表函置於案舍人舉
案禮部宣表官展表官押表案引丞相行文武官分班
俱繇西門入至丹墀中禮部官押表案置於丹墀正中
各就位文武官各入就起居位侍儀奏外辦導引皇帝
御輿以出仗動鼓吹振作尚寳卿捧寳前導侍衛如常
儀皇帝陞御座樂止尚寳卿捧寳置於案將軍捲簾鳴
鞭報時鷄唱訖諸侍從官殿前班拱衛司官繇西階降
引班引同宣表官受表官受箋内官俱入起居位東西
相向立定通贊唱某衛指揮使臣某以下起居引班唱
鞠躬平身引班東西分列至丹墀中拜位北面立贊禮
唱鞠躬樂作指揮以下皆再拜興樂止贊禮唱指揮使
稍前指揮使前立贊禮唱鞠躬指揮使以下皆鞠躬贊
禮唱聖躬萬福唱平身指揮使以下皆平身唱復位指
揮使復位唱鞠躬樂作指揮使以下皆再拜樂止通班
唱各供事引班引指揮使以下各就位通班唱其丞相
衛臣某以下起居引班唱鞠躬平身文武官相向鞠躬
平身引班東西分引入丹墀中拜位丞相初行樂作至
位樂止知班唱班齊贊禮唱鞠躬樂作文武官皆四拜
樂止贊禮唱進表箋引班引丞相平章詣表箋案前丞
相跪捧表興平章跪奉箋進於受箋官受箋内使監官
接箋入中宫啟聞平章興引班引復位丞相捧表與宣
表官展表官繇丹墀西陛陞西門入至殿中丞相跪進
表於案退立於殿南正中内贊唱跪贊禮唱跪丹墀百
官皆跪内贊唱宣表宣表官詣案取表跪讀於殿西展
表官同跪展表宣表官宣訖俯伏興展表官以表置於
案訖内贊與贊禮同唱俯伏興平身丞相與丹墀百官
皆俯伏興平身與宣表展表官繇殿西門出西階降復
位贊禮唱鞠躬樂作百官皆四拜興平身樂止贊禮唱
搢笏三舞蹈跪山呼萬歲者三出笏俯伏興樂作四拜
平身樂止贊禮唱禮畢侍儀奏禮畢鳴鞭皇帝興樂作
導引還謹身殿樂止舍人舉表案出引班引文武官以
次出謁廟皇后將謁太廟皇帝先遣官用牲牢行事告
以皇后將祗見之意其儀與時饗同祝文臨時撰定遣
官之日皇帝降香告官捧香至太廟告畢皇后親行謁
見前期皇后齋三日内外命婦及執事内官各齋一日
前一日執事官灑掃廟庭内外設皇后拜位於廟門外
又設拜位於廟中香案前俱北向設内命婦陪祀拜位
於廟庭之南北向設外命婦陪祀拜位於内命婦之南
司贊位於皇后拜位之東西司賓位於内命婦之北東
西相向司香位於香案之右設盥洗位於庭階之東司
盥洗官位於位所各廟皆如前儀其日清晨宿衛陳兵
衛樂工備樂尚儀備儀仗及重翟車於中宫外門之外
陪祀外命婦各具翟衣集於中宫内門之外内使監官
奏中嚴皇后服首飾九龍四鳳冠褘衣尚儀奏外辦導
引皇后出内宫門司贊奏陞輿皇后陞輿至外門之外
司贊奏降輿皇后降輿司贊奏陞車皇后陞車宿衛兵
仗前導鼓吹設而不鳴次尚儀陳儀衛次外命婦次
内命婦皆乘車前導次皇后重翟車内使監人員扈從
宿衛復陳兵仗於後皇后至廟門司賓引内外命婦先
入就殿庭東西侍立司賓奏請降車皇后降車司贊引
自左門入就位北面立司賓引内外命婦各就位北向
立司贊司賓各贊拜皇后及内外命婦皆再拜興司贊
奏請行事請詣盥洗位引皇后至盥洗位奏盥洗司盥
洗者酌水皇后盥手訖奏帨手司巾以巾進皇后帨手
訖司贊奏請詣神位前引皇后繇東階陞至神位前北
向立司贊奏上香者三司香奉香進於皇后之右皇后
三上香訖司贊引皇后復位司贊司賓各贊拜興皇后
及内外命婦皆再拜興司贊奏禮畢引皇后出自廟之
左門司賓引内外命婦出司贊奏陞車皇后陞車宿衛
陳儀仗樂工陳樂尚儀陳儀仗内外命婦前導侍從如
來儀過廟鼓吹振作還至宫之外門外司贊奏降車皇
后降車司贊奏陞輿皇后陞輿至宫之内門外司贊奏
降輿皇后降輿入宫皇后受冊畢皇帝會羣臣於謹身
殿皇后於中宫會内外命婦其儀皆如正旦宴會之儀
永樂初續定先期三日齋戒遣官告祭天地宗廟用
香帛酒脯行一獻禮前一日禮部同鴻臚寺官設詔案
於奉天殿中節冊寳案於詔案之南節案居中冊東寳
西設節冊寳綵輿於丹陛之東尚寳司設寳案教坊司
設中和韶樂及大樂至日早錦衣衛官設鹵簿大駕内
官設皇后受冊位於宫中及設節冊寳案節案居中冊
東寳西設香案於節案之前設内贊二人引禮二人設
女樂於丹陛之上上具冕服御華蓋殿翰林院官以詔
書用寳訖鴻臚寺官奏執事官行禮畢奏請陞殿如常
儀文武百官具朝服行叩頭禮左右侍班正副使入就
拜位贊鞠躬樂奏四拜興樂止傳制官跪奏傳制俯伏
興執事官舉節冊寳案繇殿左門出置御道中傳制官
繇左門出西向立稱有制贊正副使跪制曰某年某月
某日冊妃某氏為皇后授以冊寳命卿等持節行禮贊
俯伏興樂作四拜禮畢樂止執事官舉節冊寳置綵輿
中黃蓋遮送樂作至奉天門樂止儀仗鼓樂迎節冊寳
至右順門外正副使朝北立内官捧節冊寳繇正門入
女樂導迎節冊寳未至之前引禮請皇后具禮服宫人
侍衛以俟節冊寳將至引禮導皇后出迎於宫門外節
冊寳至繇正門入皇后隨至拜位内官以節冊寳各置
於案樂作内贊贊四拜樂止贊宣冊贊跪宣冊女官取
冊立宣於皇后之左宣訖贊受冊贊搢圭宣冊女官以
冊跪授皇后受訖以授女官女官跪受於皇后之右立
於西贊受寳其授受一如冊贊出圭贊興樂作内贊贊
四拜樂止禮畢内官持節繇正門出皇后出送於宫門
外内官至右順門以節受正副使報禮畢正副使得報
持節復命翰林院官以詔書授禮部官禮部官捧詔書
於承天門開讀如常儀皇后受冊畢内官先具謁告儀
物翰林院具告文上率皇后皆具服詣奉先殿行謁告
禮如常儀謁畢皇后具服於内殿俟上具皮弁服陞座
贊引女官導皇后詣上前就拜位行謝恩禮樂作八拜
樂止贊禮畢還宫是日内官設皇后座於宫中南向設
諸親諸命婦拜位於丹墀内北向設儀仗女樂設内贊
二人引禮二人引禮導長公主公主及親王妃俟皇后
具燕服陞座引禮引詣皇后前行八拜禮次引六尚等
女官行禮如之次引四品以上外命婦行四拜禮贊跪
内贊跪致詞云妾某氏等恭惟皇后殿下榮膺冊命正
位中宫禮當慶賀致詞畢贊俯伏興平身四拜禮畢次
日親王等賀文武百官上表命婦上箋稱賀皆如常儀
天順八年增定慶賀皇太后儀皇后謁告謝恩及受賀
畢親王於上位前行慶賀儀如常儀次詣兩宫皇太后
前次詣皇后前俱行八拜禮又三日女官預陳設慈懿
皇太后御座於宫中設香案於丹墀之南其日清晨内
官陳設儀仗於丹墀之東西及丹墀東西女官擎執者
立於御座之左右陳内樂於丹陛東西北向設表案於
殿東門外設班首拜位及各命婦拜位於丹墀北向設
司贊位於丹墀東西設司賓位於命婦之北東西相向
設内贊二人於殿内東西命婦至宫門外司賓引命婦
入就拜位女官具服侍班如常儀尚宫尚衣等官詣内
奉迎尚儀奏請陞座慈懿皇太后具禮服出導從如常
儀樂作陞座樂止司贊唱班齊樂作贊四拜樂止外贊
贊進表引表案女官前導舉表案女官二人繇殿東門
入樂作至殿中樂止贊衆命婦跪内贊唱宣表目女官
宣訖興唱宣表展表女官詣案前取表宣訖興舉案者
舉案置於殿東贊命婦皆興司贊唱拜樂作四拜樂止
尚儀跪奏禮畢慈懿皇太后興樂作還宫樂止慶賀皇
太后禮同
嘉靖十三年定謁廟儀前期太常寺奏皇帝齋三日尚
儀奏皇后及妃各齋三日内外諸執事各齋一日太常
光禄官奏省牲如常儀所司陳設如時祫儀是日質明
有司整嚴以俟錦衣衛備儀衛如常儀内使監設皇帝
皇后及妃肩輿於各宫中皇后及妃受冊禮畢錦衣衛
進輅於奉天門尚儀備皇后及妃翟車於輅後以序内
使監奏中嚴外辦皇帝皇后及妃各陞輿出宫至奉天
門錦衣衛官奏請降輿陞輅皇帝降輿陞輅尚儀奏請
降輿陞車皇后及妃各降輿陞車内外護衛儀仗隨從
内執事女官遮以幃幕從行至太廟之大門西奏請降
輅皇帝降輅奏請降車皇后及妃降車障以龍幃導駕
官導皇帝入皇后及妃從至廟之後寢先是命官捧七
廟主陞神御座退至是皇帝捧太祖高皇帝主皇后捧
孝慈高皇后主出陞殿之神御座典儀唱執事官各司
其事内贊奏就位皇帝皇后及妃各就拜位典儀唱迎
神樂作内贊奏跪搢圭上香皇帝跪搢圭司香官跪捧
香函進於皇帝之左皇帝上香訖内贊奏出圭復位皇
帝出圭復位樂止内贊奏四拜皇帝皇后及妃皆四拜
奏興平身典儀唱奠帛行初獻禮樂作内贊搢圭皇帝
搢圭奏奠帛奉帛官以帛跪進於皇帝之右皇帝受帛
奠訖奏獻爵執爵官以爵跪進於皇帝之右皇帝受爵
獻於太祖神御前奏出圭奏搢圭皇帝搢圭奏獻爵執
爵官以爵跪進於皇帝之左皇帝受爵獻於高皇后神
御前奏出圭奏復位各廟捧主官至此皆上香奠帛獻
爵訖退奏跪贊讀祝樂暫止皇帝皇后及妃皆跪讀祝
官取祝跪讀訖樂復作奏俯伏興平身樂止典儀唱行
亞獻禮樂作司贊女官奏搢圭皇后搢圭奏獻爵執爵
女官以爵跪進於皇后之右皇后受爵獻於太祖神御
前奏出圭奏搢圭皇后搢圭奏獻爵執爵女官以爵跪
進於皇后之右皇后受爵獻於高皇后神御前奏出圭
奏復位各廟捧主官俱獻爵訖樂止典儀唱行終獻禮
樂作司贊女官啟搢圭宸妃等妃俱搢圭啟獻爵儀同
亞獻但一妃獻帝主前一妃獻后主前訖樂止太常卿
進立於東西向唱賜福胙光禄官捧受如常儀内贊奏
跪搢圭皇帝跪搢圭奏飲福酒皇帝飲訖奏受胙皇帝
受訖奏出圭如常儀奏四拜皇帝皇后及妃皆四拜訖
典儀唱徹饌樂作徹訖樂止太常卿跪奏禮畢請還宫
樂作内贊奏四拜皇帝皇后及妃皆四拜樂止退立於
東典儀唱讀祝官捧祝進帛官捧帛各詣燎位各廟捧
主官捧回退皇帝奉太祖神主納櫃皇后奉高皇后神
主納櫃訖導駕官導皇帝皇后及妃出各陞輿至世廟
行禮同禮畢繇來路至陞輅陞車處教坊司官跪奏樂
奏敬祖宗之曲大樂鼓吹振作還宫解嚴
隆慶元年增定命婦上箋儀(諸儀與永樂年同但頒詔百官上表以第四日)頒
詔之次日命婦行見中宫禮前期一日女官陳設皇后
寳座於宫中設香案於丹墀之南其日清晨内官陳設
儀仗於丹陛之東西及丹墀之東西女官擎執者立於
寳座左右陳内樂於丹陛東西北向設而不作設箋案
於殿東門外設班首拜位及各命婦拜位於丹墀北向
設司贊位於丹墀東西設司賓位於命婦班之北東西
相向設内贊一人於殿内東西命婦至宫門外司贊引
命婦入就拜位女官具服侍班如常儀尚宫尚衣等官
詣内奉迎尚儀奏請陞座皇后具禮服出導從如常儀
陞座司贊唱班齊贊四拜外贊贊唱進箋贊衆命婦跪
引箋案女官二人舉繇殿東門入至殿中箋文不宣命
婦皆興司贊唱四拜尚儀跪奏禮畢皇后興還宫命婦
以次出
皇妃冊立儀
洪武三年定前期一日禮部官奉冊印進入置於謹身
殿御座寳案之前冊東印西侍儀司設冊禮使受制位
於奉天殿横街南稍東副使位於其西俱北向設承制
官奉節官奉冊奉印官位於冊使之東北西向以北為
上設副使受冊受印褥位於受制位之南北向設典儀
二人位於丹陛之左右傳贊二人位於丹陛下之左右
文武百官對立之位於丹墀兩旁引班四人位於文武
官之北贊禮二人位於冊使位之北皆東西相向所司
置龍亭於奉天門外正中設儀衛鼓吹以俟内使監令
設副使位於内宫門之外北向東上設内使監令位於
冊使之東北西向設贊者二人位於冊使之北東西相
向設冊印案於贊者之北冊東印西内使設妃受冊位
於本位庭中北向設冊印案於妃受冊印位之北冊東
印西設内命婦諸親賀位於庭階之南北向又設妃受
賀位於宫中南向設内贊二人位於妃受冊位之北設
引禮二人位於内贊之南皆東西相向其日質明文武
百官皆朝服引班分引序立於奉天殿丹墀之兩旁東
西相向贊引引副使公服入就横街南位北面立承制
官奉節奏冊奉印官及掌節者皆入詣謹身殿外北向
立以俟内臣傳旨訖掌節者持節奉冊官奉印官率執
事者舉冊印案以行奉節官掌節者前導次冊案奉冊
官後從次印案奉印官後從承制官押其後至横街南
以案置於副使受冊褥位之北冊東印西承制官奉節
奉冊奉印官各就位西向立掌節者持節立於奉節官
之左差退典儀贊副使皆再拜承制官詣副使前稱有
制典儀贊副使跪承制官宣制曰妃某氏特封某妃命
卿等持節展禮宣制訖復位典儀贊副使再拜奉節官
率掌節者持節詣冊使前掌節脱節衣以節授奉節官
奉節官以節西向授冊使冊使跪受以授掌節者掌節
者受節立於冊使之左奉節官退復位贊禮引冊使詣
受冊褥位立奉冊官於冊案上取冊授冊使冊使跪受
冊興置於案奉冊官及冊使各退復位贊禮引副使詣
受印褥位立奉印官於印案上取印西向授副使副使
跪受印興置於案奉印官及副使俱退復位典儀傳贊
贊使副皆再拜典儀唱禮畢執事者舉冊印案出奉天
門外奉冊奉印官取冊印置龍亭中奉冊奉印官退贊
禮引冊使押冊副使押印持節者前導儀衛鼓吹以次
出引班引文武百官導冊印將至内宫門外内使請妃
服花釵翟衣引出閣至本位宫中南向立及冊印至使
副於龍亭中取冊印權置於門外所置案上訖引禮内
使引副使及内使監令俱就位立次引副使於内使監
令前稱冊禮使某副使某奉制授某妃冊印退復位内
使監令入詣妃本位庭中躬言訖出復位引禮引内命
婦諸親俱入就位引禮引冊使詣内使監令前冊使取
冊以授内使監令内使監令跪受以授内執事引禮又
引副使取印以授内使監令内使監令跪受以授内執
事率執事者奉冊印以次入詣妃受冊位前各執於案
冊東印西引禮引妃降詣庭中受冊位立侍從如常儀
内使監令率内執事取冊印以次立於妃之東西向内
使監令稱有制内贊贊妃四拜内使監令宣制訖執事
者取冊授内使監令跪讀冊訖以冊授妃妃跪受以授
内執事執事者取印跪授妃妃跪受以授内執事内贊
贊妃四拜内使監令出詣使副前躬稱妃受冊印禮畢
使副還復命引禮引妃陞階就位南向座引禮引内命
婦諸親以次賀如常儀禮畢引禮引内命婦退内使監
令引妃謝皇帝皇后並如宫中之儀
永樂七年續定其日質明錦衣衞設鹵簿大駕教坊司
設中和韶樂及大樂鴻臚寺設節冊案於奉天殿内設
正副使拜位於丹墀内官設皇妃受冊位於各宫中設
節冊案於皇妃受冊位之北又設香案於節冊案前設
内贊二人引禮二人上御華蓋殿具皮弁服鴻臚寺官
奏執事官行禮畢奏陞殿導駕官導上陞座文武百官
具朝服入班行叩頭禮侍班正副使入班就拜位贊四
拜興傳制官奏傳制俯伏興執事官舉節冊案繇殿左
門出置御道中傳制官繇左門出稱有制贊正副使跪
制曰永樂七年某月某日冊某氏為某妃命卿等持節
行禮贊俯伏興四拜禮畢執事者舉節冊案繇御道東
出黃蓋遮送至奉天門外用鼓樂迎至右順門外正副
使朝北立内官捧節冊正門入迎至各皇妃宫中節冊
將至引禮請皇妃具禮服宫人各執扇衛從出迎於宫
門外節冊至皇妃隨至拜位内官以節冊各置於案内
贊贊四拜贊宣冊贊跪女官捧冊立宣於皇妃之左宣
畢贊搢圭贊受冊女官跪受皇妃皇妃以授女官女官
跪授於皇妃之右贊興内贊贊四拜禮畢内官持節出
皇妃送出宫門外内官出報正副使禮畢各官行禮俱
同正副使得報持節復命是日内官先具祭儀翰林院
具祭文上具服皇妃各具妃服上率詣奉先殿行謁告
禮如常儀畢皇妃各具妃服女官引詣上前行八拜禮
畢回宫同日内官先於宫中設皇妃座南向設諸親及
命婦賀位於階之南北向設儀仗設内贊二人引禮二
人候皇妃謝恩禮畢回宫女官二人導皇妃陞座引禮
先引長公主公主各親王妃以次入班贊行四拜禮次
引郡王妃郡主輔國將軍夫人以次入班贊行四拜禮
(國初親王未之國時有郡王妃以下至夫人行禮永樂以後俱無)次引六尚等女官又
次引四品以上命婦俱行四拜禮皇妃俱坐受
成化二十二年冊貴妃有寳先贊授冊後贊授寳冊德
妃無寳止贊授冊謁告奉先殿畢先詣皇太后前行八
拜禮畢次至内殿候上服皮弁服皇后具燕居服同陞
座贊引女官引妃詣前就位行八拜禮畢回宫
嘉靖十九年進封妃嬪俱同日(皇貴妃用金冊金寳妃嬪無寳止用鍍金銀冊)
錦衣衛設儀仗如朔望儀是日寅刻上具常服告於皇
祖分遣文武大臣告於列聖宗廟太常寺備香帛脯醢酒果翰
林院撰告文告廟畢上具皮弁服御華蓋殿行禮俱如常儀
皇嬪冊立儀
嘉靖十年定先期太常寺備告太廟世廟香帛脯醢酒
果翰林院具祝文禮部奏請欽定持節捧冊正副使各
二員前一日鴻臚寺設節冊案於奉天殿節案居左冊
案居右設節冊綵輿於丹墀内教坊司設中和韶樂及
大樂錦衣衛設儀仗如朔望儀是日早内官設九嬪受
冊位於宫中設節冊案於受冊案之北節案居左冊案
居右設香案於節冊案前設内贊各三人引禮各二人
至期上具兖冕服以冊封九嬪祭告太廟世廟如常儀
禮畢駕回上易皮弁服御華蓋殿鴻臚寺官奏執事官
行禮畢奏請陞殿導駕官導上陞座文武百官各具公
服入班行叩頭禮左右侍班正副使具朝服入就拜位
鳴贊贊四拜興傳制官跪奏傳制執事官舉節冊案繇
殿左門出置御道中傳制官繇左門出稱有制鳴贊贊
跪正副使跪傳制官宣制曰嘉靖十年三月初二日冊
某氏為德嬪某氏為賢嬪某氏為莊嬪某氏為麗嬪某
氏為惠嬪某氏為安嬪某氏為和嬪某氏為僖嬪某氏
為康嬪命卿等持節行禮贊俯伏興四拜禮畢執事官
舉節冊置綵輿中傘蓋鼓樂迎至右順門正副使北面
立内官舉節冊綵輿繇正門入迎至九嬪宫中節冊未
至之前引禮請九嬪出迎於宫門外節冊至繇正門入
九嬪隨至拜位内官以節冊各置於案内贊贊四拜興
贊宣冊贊跪宣冊女官取冊立宣於九嬪之左訖贊受
冊贊搢圭宣冊女官以冊授九嬪九嬪以冊授女官女
官跪受於九嬪之右立於西贊出圭贊興贊四拜禮畢
内官持節繇正門出九嬪送至宫門各内官齎節出至
右順門裏待齊出右順門外以節授正副使報禮畢正
副使得報持節次日早復命九嬪受冊封畢各具服皇
后率詣奉先殿奉慈殿崇先殿行謁告禮如常儀仍各
具服詣昭聖康惠慈壽皇太后前章聖慈仁皇太后前
莊肅皇后前俱行八拜禮畢候上服皮弁服皇后亦具
服各陞座贊引女官引詣前跪拜位行八拜禮畢各回
宫
洪武二十五年令凡傳制遣使持節俱繇東階左行
嘉靖十五年諭鴻臚寺凡遣使冊立冊封正使立於御
道之左副右拜命而行
禮部志稿卷十一
