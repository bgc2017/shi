禮部志稿卷七十九
明俞汝楫編
宗藩備考
藩鑑
宗室過犯
皇明祖訓凡親王有過重者遣王親或内官宣召如三
次不至再遣流官同内官召之至京天子親諭以所作
之非果有實跡以在京諸王親及内官陪留十日其十
日之間五見天子然後發放雖有大罪亦不加刑重則
降為庶人輕則當因來朝面諭其非或遣官諭以禍福
使之自新弘治九年令各王府長史紀善伴讀教授吏
部務訪有學行儒官除授若親王所行未善長史等官
從容諫正至再至三不聽事情重者密切具奏其郡王
所為不合禮度者教授勸正如其不聽具啓親王密切
戒勉如再不聽親王具奏事情輕者降勅切責若干宫
閫重事差内官王親前去體勘至日虚治親王有過專
罪輔導官郡王有過專治内使教授其親王府輔導官
務日請王講讀經史王子王孫亦要讀書習禮各府將
軍該府親郡王互相容隠不行禁治許鎮巡等官將所
為不法事會本具奏上請區處
弘治五年八月司禮監左少監高鳳題先該都察院題
前事節該奉孝宗皇帝聖旨是恩鑡恩錍等不遵祖訓
招集無籍兇徒恣肆為惡毒害良家便寫出差内官去
恩鑡等累犯不悛降庶人各連的親家口取送鳳陽居
住欽此外據恩錍告稱伊男寵潓已蒙請封輔國將軍
等因到部查得恩錍未降庶人之先寵潓已經奏請前
職因未出閣故隨文發遣等因覆題奉孝宗皇帝聖旨
是寵潓既授封在前着太監黃觀差委的當人員送回
湖廣該府居住欽此
弘治六年九月司禮監太監韋太傳奉孝宗皇帝聖旨
荆王見瀟罪大惡極難奉國祀已降為庶人禮部便備
查遼庶人降革後一應事例來說欽此本部備查正統
四年節奉英宗皇帝聖旨遼庶人貴烚滅絶天理黷亂
人倫已遵祖訓降為庶人特封遼簡王第四子貴燰為
遼王以奉國祀欽此及查貴烚降革之時長子豪㙷年
方九歲天順元年四月節奉英宗皇帝聖旨特封為輔
國將軍次子豪坨特封為奉國中尉等因覆題奉孝宗
皇帝聖旨見潚并其子祐柄等已降為庶人荆靖王次
嫡孫都梁祐橺宜進封荆王以奉國祀恁禮部先行擇
日告知奉先殿冊寳待後差官授封頒給欽此
正德十五年刑部擬議寧王宸濠謀叛大逆并領兵隨
行宗室拱栟等監國督守者拱樤等十四名武宗皇帝
駐蹕通州傳奉欽依勒令自盡焚棄身屍覲鍾等十三
名身属使令相應末减奉旨降為庶人送鳳陽高墻居
住削去世封玉牒革去一應官員人等家財籍没罷其
伊父寧王廟祭
嘉靖五年五月岷庶人彦泥該犯故違祖訓不忠不道
通苗劫財打死人命呪咀魘魅強搶良家子女奪占軍
民財産招匿憸邪奸滛内亂横行極惡擾害地方大傷
國體不服鈐束等因奉勅革去王爵降為庶人押發高
墻居住續該都察院左都御史顔題稱彦泥李氏情罪
深重俱奉欽依送發高墻其未封子女未審應否隨住
原給冊寳□仗服色應否追奪及查曾經會勘彦泥嚇
騙吏民財物累算三萬餘兩係入官之數及其他財物
應否聽其帶往高墻自用等因奉聖旨冊寳等項着追
奪多餘財不該給主入官的准帶去未封子女譽栐等
應否隨住禮部查處來說欽此該本部議得庶人彦泥
未封子女實為未革爵前所生年未長成俱係無罪之
人查得本部先年題准事例未經降革以前所生子女
俱該請封則譽栐等似應存留在府候其成婚之日岷
府照例備查先年犯罪輕重革降緣由具實奏聞取自
聖裁其押送鳳陽高墻之後所生子女又有庶人事例
不許請封止是量給婚嫁之資而已合候命下本部仍
咨都察院轉行湖廣鎮巡等官將彦泥并李氏遵照勅
旨押送高墻居住其未封子女譽栐等存留在府居住
責令相應親屬照管仍乞天語明諭彦汰於彦泥等雖
為有怨扵譽栐等猶為至親須要恩養撫恤得所候年
歲長成照例備查伊父犯罪緣由奏請奉聖旨是譽栐
等着存留在府責令相應親屬照管務在得所欽此
嘉靖十六年奏准宗室有犯事情輕者照常奏請犯該
殺死平人及事情重大者從重奏請定奪投充撥置之
人查照見行事例問擬各該軍衛有司官員俱不許擅
撥青衣人夫城操人役跟用及私相交結往來會飲因
而聽其囑托公事屈法害人其軍民人等若有投充撥
置生事害人夥聚毆打平人侵奪民利容留奸滛等弊
許地方隣佑諸人指實首告所在官司嚴訪挐照例問
遣長史司各教授仍密切訪察各宗室有無前項等情
年終各另類造手冊送撫按衙門稽察守巡官巡歴所
至亦要嚴加訪禁都察院通行各該宗室地方刊刻榜
文嚴加曉諭
嘉靖二十四年楚王顯榕暴薨法司查勘世子英燿殺
父緣由題奉聖旨押送來京告廟斬首焚棄身屍欽此
嘉靖二十七年七月慶府弘農王台泙并本府鎮輔奉
國等將軍&KR1364;□奉乞將慶庶人台浤先復王爵等因奉
聖旨朝廷封爵襲替自有典法台泙等輒敢市恩徇私
率衆凟奏禮部庶人台浤原犯事情併各奏通行參看
了來說欽此行准陜西道手本粘送犯人毛偉招案前
来内開慶王台浤阿事寘鐇助送金銀紵絲等物寘鐇
事寧奉有欽依台浤革䘵米三分之一併革去護衛不
許文武官結交往來及邪說之人在府出入致生奸弊
行令欽遵外又行准刑部陜西司手本粘送犯人李昕
等招案前來内開慶王台浤因巡撫都御史張濬等將
伊府中撥置人顧錦等挐問充軍又因奏討樂舞生并
原革護衛奏行張濬查例未與又因義官張通等各許
告本府事情將銀饋送鎮守太監李昕總兵官种勛希
圖解釋不從俱各嗔怪輙聽信指揮包錦等撥謀欲行
殺害三堂據寕夏鎮事發各參奏情由已該欽差太監
扶安都察院右副都御史王時中錦衣衛指揮僉事劉
宗武會勘眀白參奉聖旨便會多官從長議擬來說欽
此隨該刑部會同多官議擬參處慶王台浤居尊横肆
臨下貪殘况地極邊陲人多鷙悍伏望皇上將慶王台
浤量加懲削以消其釁等因奉聖旨你每既議宜念地方
將慶王台浤重加懲削以消其釁又恐地極邊陲人多鷙
悍易於招呼則懲削之後必生怨望益難關防不可不
慮還再會多官上緊從長定議停當來說欽此隨該刑
部等衙門會議題奉聖旨是你們既會議停當台浤革
去王爵降做庶人論法本當遷發安置姑從寬着本府
隨任養贍米每年給與三百石還寫勅戒諭責令改過
自新遵法守分不許交通外人稔惡為非欽此又於本
部案卷内查得嘉靖十一年十一月内該題准刑部咨
該欽差司禮監左監丞宋興題臣奉勅諭前去該府會
勘得嘉靖九年十一月内台浤聽信第三子&KR1364;檟將&KR1364;
櫍打罵不與飯吃&KR1364;櫍飢餓走出在官校尉王美引見
鞏昌王領引府内因要謀害台浤乘機捏作口號令&KR1364;
櫍記熟及具申各衙門訖等情及照台浤溺愛少子殘
辱長男情意乖離釁隙易作難以同處一府及&KR1364;櫍年
已長成欲定封代理府事以一國統等因奉聖旨台浤
遷發并&KR1364;櫍冊封一應事情禮部會官從長計議奏請定
奪欽此本部議得本朝令典凢親王薨故必待世子服
制已終方行遣官冊立所以尊體統别嫌微也照得庶
人台浤雖經革爵迄今見存若預將伊子&KR1364;櫍冊立為
王典禮無稽名分未順似難遽議但稱台浤稔惡不悛謀
害冢子及稱寧夏係極邊重鎮迄要遷發以絶厲階合
無俯從所情將台浤遷至陜西省城居住長子&KR1364;櫍准
令封為世子管理府事等因節奉聖旨這該府事情你
每既會議停當台浤着司禮監差官照例遷置陜西省
城居住&KR1364;櫍准封世子還寫勅與他管理府事一應事
務要恪守禮法用盖父愆其餘多依擬行欽此又查得
嘉靖十五年閏十二月十二日詔書内一欵慶王台浤
因事遷居省城日久着令回府冠帶閒住欽此俱經欽
遵外今該前因通查案呈到部為照庶人台浤始而黨
助逆藩既而謀殺撫鎮又殘害冢子迹其兇滛無道罪
貫已盈是以懲創之後輒因勘官所請業已立世子管
理府事待其終身承襲王爵而台浤復爵之意已絶其
後日之想矣豈有世子中逝因乏胤嗣又使罪廢之
人繼世而王之理合無將各奏為首台泙&KR1364;枋&KR1364;㮿&KR1364;
樲&KR1364;栐俱各量加罰治仍乞天語將台泙等并奏内附
名將軍&KR1364;□等通行切責及將庶人台浤一併戒諭務
要省愆安分勿再忘圖各該府教授等官不能諫正内
官張鉞齎捧各王等奏合行巡按御史通提到官問罪
再照慶世子薨逝絶嗣一應本府事務不可缺人管理
合行撫按官員會官推舉能賢素著倫序相應可俟承
襲者一位保奏前來照依世子&KR1364;櫍事例先行題請
勅令管理本府一應事務并鈐束一應宫眷旗校人等
仍候台浤身終之日另行具奏冊封奉聖旨台浤犯罪
深重朝廷已從寬處不行守分却又要衆奏保忘圖復
爵且姑着令省改毋蹈國憲台泙等掠市私恩肆行瀆
擾本當重治姑從寬為首的台泙并&KR1364;枋&KR1364;櫍&KR1364;㮿&KR1364;
樲&KR1364;栐各罰住禄米三箇月其餘免究輔導官并張鉞
着巡按御史提了問管理府事依擬行撫按官即便查
舉倫序相應的具奏欽此
嘉靖二十八年崇陽王顯休同奉國將軍榮湑與已故
奉國將軍顯桍鬭毆以致顯桍身故伊男英□申奏三
法司臨省會勘參照顯休位雖郡王尊卑有序但顯休
毆死小功之兄尤為重悪之首致命諸傷多出其鉄尺
之慘誠當重處其奉國將軍榮湑為緦麻之叔鎮國中
尉顯櫸顯蘽皆無服之兄同謀共毆均難寬縱奉聖旨
顯休設謀毆死從兄背違祖訓罪惡深重你們既會議
明白着撫按該府官會同勒令自盡榮湑顯櫸顯蘽黨
惡敗倫姑從輕送高墻禁住欽此
嘉靖二十八年晉府方山王府奉國將軍知□知□謀
殺小功兄知□刑部參題奉聖旨知□知□同謀殺死
從兄肆行兇殘背違祖訓情犯深重你們既議擬明當
照例着撫按該府官會同勒令自盡欽此
嘉靖三十年三月巡按山西監察御史姚一元參該本
部看得秦府鎮國中尉秉槣先該秦王參其打攪倉場
嚇騙財物貽害地方背違祖訓累行禁諭執迷不改乞
革職禄以為驕横者之戒今據都察院咨勘前情是實
相應重治合無將秉槣革去職秩以為重戒奉聖旨秉
槣嚇騙財物貽害地方本當重處姑從輕着革去䘵米
一半再犯不饒欽此
嘉靖三十二年十月靈丘王參奏鎮國中尉充□等毆
死堂伯俊檞身居親喪包奸樂婦開場賭博本部參題
轉行山西巡按監察御史將充□充蕉充熡拘禁究問
議擬去後嘉靖三十三年五月内該南京守備魏國公
題稱靈丘王府鎮國中尉充□私至南京已經送回又
該靈丘王參奏充□充蕉充熡懼罪脫迯私出禁城乞
要議罪嘉靖三十三年七月二十一日靈丘王府鎮國
中尉充□越關赴京奏擾該本部參照充□等先該靈
丘王具奏本部參題將充□等止住䘵米啓王拘禁聽
勘乃敢不遵明旨輒復脫迯故違嚴例私至留都既該
南京守備差官送回又復越關赴京奏擾恣意逞兇欺
罔國法莫此為甚合無將充□充蕉充熡俱革為庶人
差官伴回啓王拘禁仍行巡按御史作速查勘明白并
將充□越關情罪一併參奏前來等因奉聖旨是充□
充熡充蕉都着革為庶人欽此
嘉靖三十三年潞城王府革爵庶人俊㭓該犯拍棺罵
父持刀刺兄并奸盗重情該都察院會議參題奉聖旨
俊㭓稔惡無忌罵父刺兄姦滛搶盗好生敗倫違法大
違祖訓便送發高墻居住欽此
嘉靖三十五年六月本部題為逆黨豪軍撥置親王乞
恩急救生命事該錦衣衛題徽王被諸惡引誘欺蔽惡
延一省害遍小民等因節奉聖旨徽王年不甚幼這等
聽信撥置虐害小民豈敕戒之例乎禮部會同三法司
看議具奏欽此欽遵該本部尚書吳等會同刑部等衙
門尚書等官臣何鰲等看議徽王載埨心懷欺罔性恣
兇殘強奪衆民室女侵尅百姓資財及奉欽依挐解諸
犯却又縱容承奉不即解官使其女子尚存而占恡不
發則抗違明旨之罪難逃設或别有隠謀而身屍無証
則致死人命之辜莫逭律以國章允宜重究伏乞將徽
王革去爵禄以警宗藩再照游朝等已經奉旨處治外
但其間黨惡不止數人合行彼處撫按衙門將平昔在
府撥置引誘之人通行挐問仍將耿安并小迎各查究
有無致死根因從重問擬一併具奏奉聖旨你每說的
是載埨性恣兇殘大違祖訓負朕恩眷且姑革去禄米
三分之二着令省改小迎并各原奏人耿安着撫按官
查究下落作急具奏平昔在府撥置之人都着訪挐重
治欽此續該巡撫都御史潘恩巡按監察御史孫昭會
題徽王并本府人役違法情由奉聖旨這奏内載埨所
犯事情禮部會同三法司參看了來說其餘各犯法司詳
議具奏欽此欽遵會同刑部等衙門尚書等官何鰲等
參看得徽王載埨恣肆無忌僣竊屢形如修盖萬歲山
私剏行宫此豈藩服之所宜有杖殺本府庫官擅授親
倖冠服此豈臣下之敢專挾帶宫女擅至南京則是僣
萌窺視敢蹈無將之戒演武習船探聽京師則是包藏
異志漸稱不軌之謀凡若此類撥置或出於羣奸而造
意必由於主使專擅僣竊罪不容誅律以憲典宜不止
於革去爵禄免為庶人而已伏乞特賜宸斷寘之重典
以為藩王恣肆干紀者之戒奉旨載埨稔惡恣肆包藏
異心大違祖訓情罪深重你們既參看明白着會同多
官議罪來說欽此欽遵臣等會同公侯駙馬伯五府各
部通政使司六科十三道等官看議淂載埨僣擬朝制
忘肆覬覦專擅威福潜懷悖二原情委蹈乎無將據法
難逃乎首惡若止罰及其身未足永垂鑒戒臣等查得
節年事例凢宗室有犯不法重情該彼處撫按官會勘
明白參奏前來會同三法司各堂上官議擬奏聞取自
上裁或送發高墻或勒令自盡令照載埨罪状已明委
應重處伏乞特賜宸斷將載埨送發高墻禁住仍削除
國害革其世封以泄神人之憤惟復别有定奪均乞聖
裁奉聖旨載埨稔惡懷送僣擬窺視罪狀已明本當處
以重典姑革了爵降做庶人押發高墻好生禁錮削除
世封冊寳章服財産籍沒違造諸屋亭等項盡行毁撤
仍告宗廟寫書與各王府知悉欽此
嘉靖三十五年十一月該司禮監太監王臻題稱會同
河南撫按題稱庶人載埨本宫眷屬除正犯沈氏併親
倖宫人金氏等先被庶人逼令自縊身死其見在宫眷
郝王璜等俱押送赴京及查府内别居尚有簡王妃張
氏生有子新昌王厚燇等稱年七十五歲係庶人祖母
恭王現在妾耿氏生有子載塛陳氏生有子載□叚氏
生有子載□俱係庶人庶母已薨五城王未封妃張氏
係庶人親嫂其庶人已封長子安陽王翊錡次子萬善
王翊鈁未封第三子翊鉞第四子翊鏼未請名第五子
第六子第七子并未婚女三人各未出府原未開載難
以處分伏乞勅下該部備加議擬其強搶良女或令結
親完聚仍令押送赴京等因奉聖旨該部看了來說欽
此臣等為庶人載埨兇殘成性生死不悛先逼縊其妻
妾乃復狠扵自盡所有遺下别居祖母簡王妃張氏有
子厚燇封新昌王庶母恭王妾耿氏有子載塛封德平
王陳氏有子載□段氏有子載□俱合行聽其母子相
依隨住其載□載□俱未封母子俱合暫依德平王居
住待封爵之日另行分處其親嫂已故五城王未封妃
張氏合隨庶姑耿氏依住再照載埨已奉旨削除世封
所生已封第一子安陽王翊錡第二子萬善王翊鈁應
革封號追奪冊印儀仗冠服并未封三子翊鉞四子翊
鏼未名五子六子七子俱為庶人及未婚女三人俱行
原差左少監王臻押送省城撥給房屋安插仍請勅一
道賫赴周王鈐束以後不許混請婚封及照宫眷郝玉
璜等俱無所出并強搶良女小長女等查無押𤼵赴京
事例合照先年南渭王府庶人膺䥯家眷人口疎放事
例着令有司給親完聚所據新昌王等府并宗儀人等
頗多合行查照原題事理推舉賢能郡王一位前來請
勅管理府事通候命下移咨都察院轉行河南撫按官
并原差左少監王臻遵奉施行奉聖旨郝玉璜等原事
府内的收京民間強入的還家欽此嘉靖三十六年二
月十五日禮科抄出巡撫河南都御史潘恩題稱追奪
庶人載埨冊寳章服藉没金銀珠玉寳石器皿首飾紵
絲紗羅絹布衣物等項俱封完固選委開封府同知李
充善等解領進□等因奉聖旨該部知道欽此該本部
覆題候命下移文原差左少監王臻照數送赴内府該
庫交收等因奉聖旨是欽此
嘉靖三十五年代王參奏鎮國中尉俊□夤夜偷盗財
物該本部參題有玷宗藩奉聖旨是俊□着為庶人欽
此
儀賓過犯
弘治十七年十一月寧王奏據瑞昌恭僖王孫女吉水
郡君啓夫吳元壽緣事革職為民乞要比例復職等因
本部查議得吳元壽朦朧支俸犯該行止有虧題孝宗
皇帝聖旨吳元壽准復職欽此
弘治十八年十二月寧王奏據湓城郡君啓稱臣夫儀
賓顧官祥因臣弟庶人宸浮宸潤不和訐奏節奉欽依
杖罪納米還職該刑部參係撥置王府題奉欽依打四
十革為民乞要比照吳元壽事例復職等因本部題奉
孝宗皇帝聖旨顧官祥准復職欽此
正德三年四月荆府都昌惠靖王次女石陽縣主奏夫
張勲先該犯不孝貪滛謀故親弟等事革職閒住乞要
比照顧官祥等事例復職等因本部復題奉武宗皇帝
聖旨張勲情犯比衆不同不准復職再來奏擾不饒欽
此正德四年該本部議得張勲放逸為非法難輕貸今
後但有犯該張勲等情罪輒敢夤緣比例請乞復職者
聽本部參奏治罪庶人人知所警矣等因奉武宗皇帝
聖旨是欽此
宗藩訐奏
嘉靖十七年二月内該建安王覲鋉奏稱弋陽王拱樻
以旁支郡王賄理府事該本部尚書嚴嵩議得拱樻官
理府事先年本部題奉欽依不以親疎倫序為言以宸
濠前後有無相干行勘節經江西鎮巡等衙門會勘本
部會同五府九卿等官議得建安王樂安王前後相干
終有嫌疑弋陽王拱樻素行在人别無訾議及與宸濠
前後無干題奉欽依着管理府事今經一十六年成命
有歸宗親所服覲鋉何乃復有此議若不戒飭將來釁
端無已伏望皇上將覲鋉拱樻天語嚴加戒飭各宜安
靜毋得輕信撥置妄生事端致傷國體再照王府奏事
人役潜住京師内外探聽事機不由王意輒用空印黃
本自寫封進因此奏凟委為積弊雖經本部具題禁革
日久人心玩肆罔知懲戒伏乞特勅緝事衙門嚴加緝
訪如有此等人役潜住京城即時挐送法司從重問擬
則奸人畏法而宗室爭競之風可息矣奉聖旨你們說
的是拱樻管理府事已有成命主祭原未准行覲鋉如
何略次妄奏大肆妄言本當查究且饒這遭其餘依擬
欽此
嘉靖二十九年五月鄭府盟津恭懿王長子冠帶管理
府事祐橲奏鄭王厚烷極悪䟦扈之行四十條奉聖旨
這所奏事情禮部會同都察院參看了來說欽此該本
部尚書徐階等會同都察院左副都御史屠僑左副都
御史梁尚德查得先年但遇王府事情重大者俱勅差
司禮監太監駙馬法司錦衣衛堂上官各一員勘問回
奏今該前因臣等參看得祐橏開奏鄭王厚烷前項事
情如曰咒詛曰&KR1018;訕則干犯乘輿曰煽惑人心曰講演
兵機則關係宗社曰廣置私黨則違延攪交結之禁曰
貪滛酷虐則昧謹守藩輔之理曰䧟害宗枝則不但張
聲勢而䧟害良善曰凌辱有司曰致死人命則敢作非
為而不守法皆祖訓所謂重過所謂大罪而在朝廷不
容以親貸者也但事在彼中未絰勘問一面之詞遽難
施行合無照例請勅差司禮監太監駙馬法司并錦衣
衛堂上官各一員前去該府會同撫按官查提奏内有
名人犯并一應干審人員將所奏事情逐一勘問明實
具由奏請定奪則罪狀白而國憲伸宸斷彰而衆心服
矣奉聖旨是依擬差官前去會同撫按官查勘明實具
奏欽此本年十月續該欽差太監賈堪等題稱查勘得
鄭王厚烷禮應稱臣者而不稱臣任情驕悖事應請命者
而不請命恣意擅專既已身叢衆惡有何體國之誠乃
故掇拾蕪辭假為忠告之獻及照盟津恭懿王長子冠
帶管理府事祐橏文飾父過而妄意圖王遲報母喪而
私加封號開條訐奏事故多有所因挟憤增情辭不免
於過實等因奉聖旨三法司看議來說欽此欽遵隨該
三法司會看得鄭王厚烷過犯昭彰大違祖訓再照盟
津恭懿王長子冠帶管理府事祐橏稔惡㤑終通乞聖
明裁處奉聖旨這事情既經勘問明白厚烷悖逆肆惡
滛放驕傲既不稱臣暗有不臣之志百凢擅已畜不軌
之謀掇拾朕躬親親何在三次辯䟽全無引咎欺慢自
尊崇信妖術奪占人妻無禮不道大背違於祖訓本當
重處姑降做庶人送發高墻收管其奏討退灘地土追
奪還官私剏亭館店房等項都着拆毁祐橏擅稱長子
名號僣繋玉帶債逼小民滛惡昭彰但舉發逆蒙姑着
冠帶不許管理府事及又占恡人犯好生抗違還行與
撫按官嚴提究問厚烱祐橯姑革禄米三分之一其各
犯監候處决發遣發落并各項事理多依擬欽此
嘉靖三十年正月襄垣王成鍨奉本府輔國將軍成銳
係滛樂花生越關等事又該襄垣王府輔國將軍成銳
等奏為強藩違訓蒸滛内亂該本部看得襄垣王成鍨
與本府輔國將軍成銳等屢相訐奏彼則指成銳為花
生此則指成鍨多内亂詞各一偏情多瞹眛難以輕信
所奏抄詞節經本部立案外今成銳乃復聽信王周等
撥置夥衆出城赴京奏擾委於前項嚴旨有違相應參
究合無遵照前旨將成銳等送發高墻居住聦瀑等量
行降罰奉聖旨成鍨屢次訐奏故違眀旨好生玩法姑
革了職送發高墻居住聰瀑降為庶人聰濩等各罸住
俸未一年其餘依擬欽此
嘉靖三十一年六月准刑部咨該韓府襄陵王融焚等
各連名令旭楦越關訐奏韓王融燧廣地據險打死人
命不孝違法貪滛等事及該韓王題恭襄陵王融焚將
軍旭梓等不服鈐束結黨斂財營求遷移敗倫傷化劫
財殺人雕刻假印誹䧟親王懇乞禁戒等事俱在彼中
遽難定擬合行彼處撫按將奏内一干人証通提到官
勘問明白另行奏處其旭楦旭棕旭□越關奏擾合咨
禮部參題定奪該本部參看得韓府襄陵王鎮國中尉
尉旭楦旭棕旭□縱與韓王有干止合差人具奏乃敢
故違訓例越關奏擾本應重究但訐奏事情既經刑部
行勘所據越關合無暫賜寬假伴送回府轉發勘問一
併參奏處治等因奉聖旨是欽此嘉靖三十二年四月
准刑部咨該内官監太監張朝會同陜西巡撫都御史
賈應春等會勘韓王訐奏緣由該本部尚書何鰲議稱
襄陵王府鎮國中尉旭楦謀滛妻弟永室之婚倡議越
關誣訐親王欲從重併論奉國將軍旭棕鎮國中尉旭
□朋比扛幇抗違勅旨誹䧟親王俱應重處及鎮輔奏
國將軍中尉偕澳等二百六十四位依違附和黨惡興
詞亦應量行戒飭其襄陵王融焚首謀搆訟蔑視親王
國體所關似應酌處韓王融燧受人投獻地土并勒要
財物致使婚配愆期人心嗟怨罪本難辭但其占種官
民地土既久議令給主還官已足示罰伏乞聖慈憫其
懿親過未已甚特賜天語叮嚀俾各省改本部移咨禮
部請勅省諭韓王洗心滌慮正已率人務期舉動得宜
羣心歸服勿蹈往轍自啓釁端再乞勅切責襄陵王併
戒諭諸宗室各務謹守法度拱聽鈐束母懷私忿盡改
前非襄陵王仍再加减革以警將來等因奉聖旨這事
情既勘問明白旭棢旭楦革了爵送發高墻居住旭棕
旭□旭楠降為庶人融焌等偕澳等各罰住禄未三分
融焚本當治罪姑革住禄米三分之二韓王着改過守
法管束宗室還寫勅省諭欽此
嘉靖三十一年九月紹興王厚爀訐奏淮王將母繼妃
周氏不得祔葬於父莊王之墓嘉靖三十二年三月淮
王厚燾奏辯繼妃周氏安葬俱出紹興王厚爀自行卜
地今乃聽信撥置誣奏親兄俱行查勘去後隨該巡按
江西御史蕭端蒙奏稱紹興王母妃周氏不得祔葬於
莊王之墓係是淮王過信祖母妃傳氏之言别無撥置
離間該本部議照厚爀之訐奏淮王盖緣情切為母而
不知事由於祖妃厚燾之聽周氏别葬止因命由祖母
而不知有違於明旨今該御史蕭端蒙勘稱莊王墳右
尚有隙地可以啓遷祔葬别無撥置離間之情𠫭之情
理委為詳盡合將繼妃周氏行令改遷祔葬於淮莊王
墓右長史等官問擬應得罪名照例發落仍乞天語戒
諭淮王紹興王各宜捐棄小忿以全大義等因奉聖旨
是周氏着改遷祔葬厚燾厚爀各要親睦不得再行爭
擾欽此
嘉靖三十一年十二月晉府寧化王府鎮國中尉表□
越關奏稱晉王及寧化王悖逆祖訓僣踰横行等情該
本部𠫭看得表□所奏累數千言極其詆毁然中間多
非干已之事又無迫切不容已之情乃敢故違明禁越
關奏擾例當送發但未經行勘無以折服其心伏乞暫
賜寬宥差官送回轉行巡按御史查勘等因奉聖旨是
欽此嘉靖三十二年三月晉王𠫭奏寧化王府鎮國中
尉表□嚇騙官民不服鈐束違法多端本部議照中尉
表□所奏已經𠫭行巡按御史查勘今據晉王𠫭奏表
□兇惡肆逆敗倫傷化致死人命等情則其自知違法
先肆詆毁以塞親王之究詰情狀甚明而又再犯越關
凟上擾民若不嚴加懲罰窃恐倣傚成風親王鈐束之令
不行而朝廷禁防之法浸弛所據表□晉王奏内所參
事情合行巡按御史查題勘問明實從重𠫭奏等因奉
聖旨這事情巡按御史從公勘明具奏欽此嘉靖三十
二年十月巡按山西監察御史李一瀚題稱晉王與中
尉表□互奏情詞干連人衆事干宫閫乞差内官并法
司官各一員前去勘處該本部看得宗室訐奏必宫閫
大變人証俱存事有左騐者方得請差内臣又必犯在
大逆干連地方非撫按所能勘問者方得請差法司今
表□所奏尚氏私通承奉張堂之事理所必無晉王所
奏表□奸滛兄嫂之事則迹屬指奸俱不必查勘其餘
情節則俱非撫按所不能勘者但據稱表□手持利刃
挾制勘官抗違勅旨毁罵親王占恡人犯不容問理則
表□之素行兇悖有非勘官遽能追究可知先將表□
革去官職安置嚴密處所委官防守吊提人卷隔别勘
問再照宗室之中亦有縱惡逞兇蔑棄法紀敗倫傷化
樂於誘引者一被親王鈐束遂至捏奏親王一被撫按
查究遂至捏奏撫按已而委官勘問乃復逆探問官意
向多方羅織挾持搖撼或親自出名或佐使他人掇拾
危言設計誣奏務令勘官畏縮牽制不敢追問前項刁
風實不可長今後凡各宗室有互相訐奏行勘未結而
輒誣奏勘官及將不干已事捏奏撫按者不論事情輕
重一槩立按不行仍將賫奏人員從重究問等因奉聖
旨是欽此嘉靖三十三年五月續該巡按山西監察御
史黃季瑞題稱參看得寧化王府鎮國中尉表□欺毆
布政官員阻撓藩王鈐束已蒙部議送𤼵委於公論難
容鎮國中尉表柔滅棄禮法恣意擅婚揆之祖訓内屬
有違及看得晉王新㙉誤聽羣小致怨宗親及知□知
瞅秩禄例該减革如蒙勅下該部再加詳議上請特定
奪等因奉聖旨該部知道欽此欽遵本部議照表□鼓
煽宗室多立黨與欺歐職官阻撓鈐束是中尉之惡未
有如表□之甚者既該御史黃季瑞勘實參題委應送
發别難議擬及照表柔恣肆擅婚冐請封號亦應重罰
所生子女合照例革去封晉王新㙉誤聽羣小奉法過
嚴以致宗親懷忿别無重情相應戒諭再照左長史劉
繼祖守門内官邢大本典仗桑福書辦官張錦或縱容
吏書擅追紙價或妄聽人言激王啓釁俱屬有罪亦應
提究合候命下行移司禮監差官一員將表□押送高
墻居住以為宗室恣肆玩法者之戒將表柔重加罰治
其長子知□次子知瞅革去封號查照擅婚事例給與
冠帶口粮仍乞天語叮嚀戒諭晉王鈐束宗室務盡敦
睦無聽羣小之言有乖親親之義本部仍咨都察院轉
行巡按山西御史將長史等官馮繼祖等嚴行提問照
例問罪發落等因奉聖旨表□肆行兇悖違法多端既
經勘實着革了職送發高墻居住表柔罰住禄米一年
知□知瞅革去封禄給與冠帶口粮晉王着敦守禮法
鈐束宗室馮繼祖等巡按御史提了問欽此
嘉靖三十二年十二月周府奉國將軍安淚先該周王
𠫭其持刀戕兄打死人命藏刀入府毁辱親王等情已
經𠫭題勘問去後續該巡按御史奏稱先將撥置犯人
問罪發落及𠫭安淚相應送發高墻該本部𠫭看得安
淚滛人妻而捶死其夫配其女而調戲其母持刀害兄
脫褲罵殿并屢次捏奏親王罵辱問官抗違明旨打死
二命是其毒若虎狼心同狗彘罪惡貫盈背違祖訓宗
室之中未有比倫合將安淚押送鳳陽高墻居住以為
宗室不孝不悌欺肆玩法者戒奉聖旨安淚情罪深重
背違祖訓着送發高墻居住欽此
儀賓訐奏
嘉靖三十一年三月楚府劉銳郭寘王邦用何彥清原
被儀賓汪若泉等奏依冐籍違例等項情弊今據湖廣
布政司勘稱劉銳郭寘王邦用各無違碍除劉銳已經
冠帶郭寘王邦用各賜冠帶外其何彥清不曾明開被
奏之後查勘果無冐籍情弊及汪若泉等前項訐奏失
實情由相應再行勘問已經備行欽遵去後今該巡按
湖廣御史胡宗憲題稱楚府儀賓汪若泉等捏奏子弟
劉銳郭寘王邦用何彦清違例冐籍王灂芄鄧文各附
會許争通屬有違法應參究該本部議照汪若泉等肆
譎行私王灂葛芄鄧文附會許奏委應懲究但勘無脅
財情弊又王邦用何彥清等冊内原因行欵不同以致
彼此疑搆事出有因合無將汪若泉重行革罰王灂等
量加罰治惟復俯賜矜宥移文啓王嚴行究責等因奉
聖旨汪若泉併王灂等都着本部嚴加究責欽此
越關奏擾
成化十八年五月靈丘王府有將軍三人擅出平陽府
城於佛寺止宿言欲赴京奏事巡撫山東右副都御史
何喬新等以聞禮部覆議靈丘王既不鈐束又不舉奏
宜降勅切責本府教授及守城官亦宜治罪上曰宗室
擅出王府朝廷累有明禁將軍輩乃故犯之若諸府效
尤何可復制其本府教授及守城官令巡按御史究治
其罪以戒其餘欽此
弘治十八年令將郡縣主君等凡有奏請除干涉本府
與機密重情差人賫奏外其餘事照例具啓參詳但有
驀越來京本部奏差相應官伴送回府嚴加管束所過
止許驛逓照關應付不許需求有司供給帶來人役法
司提問設謀撥置之人及郡縣主君大男并該府教授
府州衛所正官守門巡捕及本境經過巡司人員一體
𠫭究治罪奏詞立案不行
弘治十八年十二月晉府慶成王南海郡君儀賓李實
以攬包銀粮獲罪郡君私入京擊鼓訟冤禮部遣中使
送回仍勅王約束并治教授守城等官罪上以郡君出
城訴訟有乖禮法命會法司會議慶成王亦奏郡君及
將軍奇滔奇浙表桄表根表梗表槆諸不法於是禮部
會法司議請申明禁令凡越例私奏者俱寢其事上曰
將軍中尉及郡縣主君等多入京奏訴近已成風騷擾
道路貽辱室室其即移文各王府省諭禁約敢有仍前
故違者併治之
正德十二年令宗室有事不啓王代奏私自赴京奏擾
及私赴省城陳訴者原詞立案不行仍將禄米量行减
革以示懲戒其寫本撥置之人俱治以重罪
嘉靖元年議准宗室有越關來京奏擾者差官伴送回
府驛遞止給口粮脚力不許需索轎馬奏詞立案不行
仍酌量輕重輕者勅親王切責量减禄米及從議處置
重者聽撫按官從實奏聞取自上裁痛加懲戒
嘉靖十一年十一月本部議淂郡王將軍中尉及郡縣
鄉君夫人等俱以宗室懿親往往越關赴奏合行各該
有王府地方刊刻板榜禁諭宗室但有應奏事件照例
啓王轉奏無得違訓玩法擅離封域自取卑辱若不行
悔改仍蹈故轍者聽本部參題情輕者革去爵秩情重
者送發高墻郡縣鄉君夫人等犯者將應得禄米减革
一半仍罪坐夫男照例題請削除爵秩奏詞立案不行
等因奉聖旨是都依擬行欽此
嘉靖二十年二月靈丘王府鎮國中尉俊楇來京奏擾
該本部參題節奉聖旨近來各宗室往往潜自來京好
生不遵祖訓已屢有嚴旨令該府親王約束竟不守法
今後再有私自來京的不拘事情輕重即發送高墻居
住决不輕貸欽此
嘉靖二十五年題准有引誘宗室同行潜往京城内外
探聽消息者行巡城御史密切訪挐究問及行經過地
方一併盤詰拘禁申奏處治
嘉靖二十五年七月秦府前輔國將軍秉柃奏為豪官
用勢結交當道䧟害職禄該本部參照庶人秉柃先年
罪犯深重發禁高墻續遇寬恩釋放回府顧乃仍蹈覆
轍越關奏擾出故違法難輕貸合照前旨將秉柃送發
高墻居住惟復俯從寬宥差官伴回奉聖旨秉柃怙終
不悛着押發高墻居住欽此
嘉靖二十五年十二月禮科都給事中李給題該本部
議得今後各王府如有因内外自相結搆及請乞婚封
禄粮等事合行該府長史教授啓王應處分者徑自處
分應奏聞者具實轉奏不得故意刁難或其長史教授
不與轉啓親郡王不與轉奏許差家人於守巡撫按等
衙門具告即與行勘輕則啓王議處重則會奏請旨奏
内亦要明開曾否經長史教授守巡撫按等官告理抄
奏到部容本部酌量輕重行該省官員查勘仍具實作
速回報本部題請究治其未經前項各官告明不理者
亦不得輕自具奏若宗室不先行啓王又不差人具告
又復故違法例私自越關來京者顯是抗違明訓合遵
前旨嚴加罰治送發高墻等因奉聖旨是都依擬行欽
此
嘉靖三十三年六月瀋府輔國中尉恬㶷越關奏稱祖
母張氏年已七十貧無養贍乞要以禮優待并乞賞賜
該本部看得宗室有所陳乞合啓親王轉奏不許擅離
封域且淑人年老以禮優待中尉貧難别加賞賜節年
俱無事例恬㶷假以貧難之故敢捏無例之詞驀越赴
京凟肆奏擾若不嚴加究治誠恐倣傚成風合將恬㶷
送發高墻居住以為玩法妄奏者之戒但稱祖母年老
情似有間惟復量賜革罰差官伴回等因奉聖旨恬㶷
姑罰住禄米半年欽此
嘉靖三十三年九月晉府奉國將軍表櫬越關奏擾該
本部議得自今以後各宗室有越關來京者已是悖違
祖訓不遵明旨合先革為庶人差人伴回然後將所奏
事情應行查者轉行巡按衙門查勘如果情出真切事
非得已曾啓親王轉奏而輔導官刁難曾具告守巡等
衙門而各衙門阻抑則罪當歸於刁難阻抑之人而出
城越關之罪猶有可原合與題請叙復爵秩仍行沿途
巡按備查經過府州縣驛遞衙門若有需索折乾挾去
馬匹舖陳等情爵秩雖復禄米仍須减半以示懲戒如
或情非迫切事本得已既不啓王轉奏又不具告撫按
守巡輒便聽信撥置驀越赴京或犯有别項情罪應合
降革送發高墻等項悉照節年題准事例施行及照表
襯所奏明是擅婚所生之子既不啓親王轉奏又不具
告撫按妄引事例冐請名封合將表襯革為庶人差官
伴回等因奉聖旨是表襯革為庶人欽此
嘉靖三十二年十一月南京魏國公徐鵬舉奏靖江王
府革禄奉國中尉經茜私赴南京欲照知灰事例差差
官送回廣西識認該本部尚書歐陽德議照國家之待
宗室極其優厚然各該宗室聽信撥置往往捏奏赴京
絡繹道路規利財物無所不為前此本部欲請送發高
墻但念廣西七八千里之外差官取押往復騷擾民甚
不堪况鳳陽守臣又數告高墻供給缺乏以此數次止
請革為庶人使圖省改不意其稔惡不悛以為朝廷之
法止於如此益加恣肆重為民毒今照廣西委係猺獞
出沒之地恐將來事出不測如代府充灼俊桐等之謀
投降趙府載墱等之謀從賊者難保必無合行南京兵
部將經茜查照知灰事例差人押送廣西并咨都察院
備行撫按衙門轉行該府輔導官啓王知會識認果是
經茜即查照本部題准出城赴京近例革為庶人仍遵
奉嘉靖十五年欽奉勅諭内事理將經茜經排經賮邦
□先行拘禁及行三司官會議於該省城内擇空閒寬
厰一處盖造閒宅一區其中多分院落多造房屋及一
應合用井竈家火四周繚以高垣外設總門嚴為扄鑰
啓王將經茜及經排經賮邦□移家安住其中王府差
委内官校尉有司差委的當官員防禁仍封閉宅門五
日一啓巡風人役晝夜守獲不許私自出入交通外人
日用飯食查照本部題准庶人口粮事例支給無令失
所若能悔罪省愆改過自新輔導官啓王及呈撫按衙
門備行守巡府縣官審問果能去惡從善事有証騐會
本奏請釋於此外如有不服鈐束或劫掠財物打搶平
民假借奏事越關私行等項一應背違祖訓罪犯頗重
如經茜等所為者聽王及撫按官參題前來本部覆請
照經茜等事例送住閒宅都察院通行有王府去處撫
按官行各輔導官啓王一體欽遵會議盖造施行南京
守備衙門此後如有盤獲自稱王府名色來京者一面
具題一面送兵部差人伴押回府交割并行該省撫按
官查明𠫭奏照例處治奉聖旨是欽此
嘉靖三十二年十一月該本部尚書歐陽德等題看得
往年差去伴送宗室多用軍職或辦事官員委的漫無
顧藉教誘生事因而憑藉需索凌虐騷擾辱官害民無
所不為委應議處合行南京兵部無得仍差軍職及辦
事等官須專委屬官一員送至前途府分交割守取回
文前途府分逐府坐委佐貳官一員接送交割守取回
文無致疎虞兼防侵害如有光棍跟隨作為家人名色
即行挐問呈詳發遣無得騷擾地方等因題奉聖旨是
欽此
嘉靖三十三年四月趙府奉國將軍載墱令内助李氏
越關奏夫被害緣由該本部看得載墱所犯事情已經
行勘自合聽候乃敢復令内助越關奏辯相應罪坐夫
男但查載墱見係收禁聽勘人數李氏又係内助無有
禄米可减及其奏詞又經都察院併勘别難議擬合將
李氏查付公差内使伴回等因奉聖旨是欽此
誣衊部臣
嘉靖十九年二月本部尚書嚴題為宗室不遵明旨駕
捏虛情傾䧟大臣乞賜究治事先該嘉靖十八年十一
月魯府鄒平王長孫觀爁奏請襲封及輔國將軍徤柯
亦奏争襲等因本部備查節年會勘過案卷見得觀爁
應該承襲祖爵徤柯累次争襲奏擾請乞戒飭題奉聖
旨是徤柯不許仍前奏擾欽此欽遵徤柯又令伊男觀
炩出名捏詞奏擾於都察院門首貼有觀炩奏詞一道
内開觀爁不該承襲王爵伊祖母丁氏原封繼妃已經
削奪要得復還封號重給金冊明圖爭襲又稱觀爁差
人向伊抱本人王朝卿說稱夏閣老受俺銀五千兩嚴
尚書二千兩劉郎中一千五百兩王該俺襲等語臣聞
此不勝驚異切惟觀爁承襲緣由本部都察院前後案
卷可查當潩事情先經親王勘報廷臣會議又經欽差
内臣法司及在外撫按三司重臣查勘明白朝廷寫書
與各王府知會又經題奉欽依觀爁封為長孫聽繼王
爵已定臣等據有成案方與覆題請封徤柯明知倫序
不得稱嫡承襲伊祖母原封削奪已久輒敗故違明旨
妄肆奏擾汚及大臣今宗室此等事情甚多若一槩效
尤横加汚衊將來一應事務本部愈難定處欲避謗停
寢則以刁難而生怨欲據理題覆又以偏重而受誣事
皆掣肘動必招尤刁惡之風實不可長訪得該府已問
𤼵充軍當凉壻儀賓劉廷爵等一向潜住京師為其营
幹爭擾無已伏望勅下厰衛緝事衙門於五城地方緝
挐徤柯差來奏事人犯劉廷爵王朝卿及本内詐稱家
婆楊氏賫奏俱追挐到官究問要見何人主謀捏寫本
詞依律問擬發遣奉聖旨是觀爁倫序應襲祖爵先朝
勘議明白處斷停當徤柯累次争襲又曾降勅戒諭乃
敢故違成命妄肆奏擾及又造捏虚詞誣衊大臣好生
不遵祖訓劉廷爵王朝卿楊氏及該府在京潜住营幹
的錦衣衛便差的當官校緝挐送都察院三法司務要
根究主使教誘之人追問明白來說欽此續該都察院
會同具題奉聖旨這事情既會問明白徤柯故違祖訓
謀奪王爵捏詞奏擾煩凟累朝節經降勅戒諭及會官
奉旨處斷恬不省改畏忌觀炩踵父所為信用羣小設
謀誣謗大臣都好生不遵朝廷法度徤柯本當重處姑
從寬革去禄米觀炩罰住俸米一年劉廷爵王朝卿撥
置宗室累犯不悛着押發極邊衛分永遠充軍其餘依
擬欽此
凌逼撫臣
嘉靖二十一年正月巡撫河南右僉都御史魏有本題
稱本年十一月十五日節該周府永寧汝陽鎮平鄢陵
遂平内鄉等府鎮輔國中尉安淄睦□等二百餘位擁
聚布政司攔絶逼要加添禄銀不從又約五百餘位擁
入本院攘閙逼令批司取劄方散有傷政體乞要申勅
周王將安淄等嚴加切責戒諭本部議照王府宗室一
切應行事務例該長史教授移文轉達所司衙門酌處
而行𠫭照安淄等故違勅戒聚衆擁入巡撫衙門大肆
喧嚷凌逼風憲大臣又至藩司辱詈官僚迫脅行事若
不嚴加戒飭恐漸不可長將來官司何以展布相應議
處安淄睦□係首倡聚衆攘亂恭請皇上乾斷嚴行罰
治其餘五百餘位立候命下本部移咨都察院轉行河
南布政司備行該府長史司具啓周王知會通行嚴加
切責今後務要安分守法如有應行事情照例具啓移
文轉達不許擅自聚衆輕詣所司瀆亂及照該府教授
不能以理勸阻亦合有罪仍行巡按御史提問如律照
例發落等因奉聖旨宗室擁衆凌逼撫臣所司好生不
守朝廷法度本當通行究治但罪重首倡安淄着革為
庶人其餘依擬行該府遵照勅旨嚴加約束各府教授
都提了問欽此
擁噪藩司
嘉靖二十一年五月河南巡撫都御史魏有本題稱儀
賓牛振羅江等憑恃宗婚輕蔑藩省主率郡縣主君喧
嚷司堂公座事出異常欲乞將首倡儀賓牛振羅江重
加懲治及周府承奉李進陳阮靳用長史劉元嗣依違
坐視亦乞切責本照參照儀賓牛振羅江等主率郡縣
主君混入藩司攘亂故違戒勅重傷國體據法通合𠫭
究其牛振羅江倡率為首情罪尤重及照長史劉元嗣
職專輔導承奉李進陳阮靳用各明知縣主君不合擅出
宫閫不行啓王禁止罪實難辭合候命下本部移咨都
察院轉行河南巡按監察御史將儀賓牛振羅江等及
長史劉元嗣各行提到官從重問擬照例奏請發落其
承奉李進陳阮靳用及郡縣主君本部仍行河南布政
司備行該府長史司具啓周王知會將李進等嚴加切
責郡縣主君各加戒飭以後不許再肆輕出以凟國典
等因奉聖旨是欽此
械辱知府
宣德六年十一月伊王私怨河南府知府李驥以冬至
行禮來遲械繫於獄而屈辱之事聞上謂左都御史顧
佐等曰朝臣遇節於大廷行賀禮亦皆於昧爽之際未
嘗以四更此必王府䜛邪小人教王辱知府之計朕於王
府官每禮待之未嘗厲色盖以親親之故也縱令知府
有過王當以聞朕自有處置豈可輒加威福此皆長史
典儀承奉之過致書伊王宜謹守祖法勿信䜛枉下承
奉長史典議悉械送京師治之欽此
正宗室強娶
成化三年四月襄垣王㙺等三子奪人妹為妾且稱為
次妃上降勅諭襄垣王曰王府娶婦自當奏請妻妾名
稱各有等第今王之子強娶人女為妾擅名次妃揆扵
禮法寧無礙乎此皆不能嚴束所致王其切責之令還
其女庶無後悔
正宗室假子
成化十六年十月晉府故鎮國將軍鍾鏕無嗣謀收其
夫人張氏弟婦之有娠者入府生子以為已子方山王
鍾錠為扶同奏請賜名已而得封至是為人發其事且
及王近狎樂婦杖死無辜等罪命内外官勘報不誣上
降勅切責鍾錠曰高皇帝封建藩屏政欲子孫相承永
享富貴柰何爾身居王位貪滛酷暴又甘與異姓為骨
肉得罪祖宗貽羞宗室廷議僉謂紊亂宗支難以輕宥
茲特革爾王爵禄米爾其怨天乎尤人乎尚其悔悟之
成化十四年十月韓府漢隂王徵鍉無子臨薨時其妃
父周恂教以托言宫中有將育者至期密取他姓子女
養宫中王母妃平氏亦與聞其事既請封為恂姻家所
發恂凌遲處死冐封男女及平氏周氏俱賜自盡追降徵
鍉為庶人上乃貽書各王府曰朕惟徵鍉乃韓憲王曾
孫憲王實太祖高皇帝之子高皇帝奄有天下封建諸
王藩屏國家以為千萬世不拔之基豈意徵鍉祗因乏
嗣顧戀房闈私愛輕信外人邪謀致使其母暨妃下挹
汙池之流上溷天潢之派其得罪於祖宗豈小小哉身
雖淪亡咎難容貸已革其封爵削其謚號追廢為庶人
用彰朝廷大法用慰祖宗靈明以為將來警戒嗚呼莒
人滅鄫春秋所誅而徵鍉忍心害理一至於此祖宗以
來所未有也夫人聞之莫不忿怒况於朕乎况於宗室
乎尚恐合宗室親王未知其詳特命所司抄詞并書徧
告親藩尚其亮之
正宗室襲封
成化元年二月廣昌安僖王美堅生母劉氏奏王生時
嘗以從兄雲丘王第二子鍾䥏為嗣今王薨逝無嗣請
以鍾䥏襲封王爵上曰過繼子封王無例鍾䥏仍准本
封為鎮國將軍承廣昌王祀
成化十五年閏十月衡山恭惠王妃陳氏乞以衡陽莊
和王次子鎮國將軍豪邽為繼嗣且欲進襲王爵上曰
祖宗舊制王爵至重前此未有以從子襲爵者朕何敢
專且豪邽既係衡山王姪同氣至親只以將軍承繼宗
祀管理府事何不可乎若從其請則是衡陽之子有二
王矣違祖訓而徇私情朕不為也其已之
成化十七年正月慶懷王薨弟岐陽王邃塀襲爵邃垿
以其父秩熒乃慶靖王長子奏乞查處扵是懷王母妃
孟氏奏邃垿紊亂宗派謀奪封爵事下禮部言靖王子
康王秩煃雖云第四係嫡出真寧莊惠王秩熒雖居長
乃庶生當時一日同受封爵及各子承襲已定正統四
年莊惠王奏奪封襲英宗睿王帝已嘗降勅切責乞遣
勅諭王宜遵祖宗定規永保禄位上是其言既而邃垿
復奏前事禮部乞下所司轉行該府教授啓王遵奉先
勅母再覬覦非分詔如所議行未至而邃垿又奏岐陽
王冒伯作父不無背義於是禮部言自康王論之則岐
陽以子繼父自懷王論之則岐陽以弟繼兄揆之於義
皆無不可上以康王傳序已定而真寧王累次奏擾降
勅切責削禄米三分之一以教授不行諫止命巡按御
史逮問之
成化十七年六月晉王鍾鉉奏廣昌安僖王長孫奇澢
年已長成且故王原賜儀仗印冊尚在乞襲封王爵禮
部覆奏安僖王無子妃劉氏奏以兄子鍾䥏為嗣乞封
王爵以無例止封鍾䥏為鎮國將軍管王府事令其子
奇澢止應封輔國將軍上諭晉王曰承襲王爵宜遵祖
宗成憲母再煩擾廣昌王印其即遣人賫送來京欽此
革爵争襲
正德八年九月魯府鄒平王陽鎕子當涼既革王爵猶
與當潩争襲奏訴不已復命司禮太監頼義刑部侍郎
黃珂錦衣指揮陸宣往勘還奏當潩當凉皆庶子而當
潩為長禮部尚書費宏等前議以當潩襲封革當涼封
號其事已明法已正矣而當涼争猶未已者由其父陽
鎕徇私溺愛為其母子請封魯王陽鑄亦依違為之代
奏而先任禮部尚書周洪謨倪岳等皆為所惑不能據
禮以折之皆使淂冐長云繼妃之封已二十餘年故當
涼得藉以為辭羣下包慶等利其復立實從臾之請置
慶等於法逮問長史審理紀善以下魯王及洪謨岳等
已物故者惟上裁之詔曰當凉累䟽強辯有違祖訓當
重治姑從輕令以齊民巾服習禮滿三載以聞仍奪其
母原封金冊魯王既引咎舉正停禄兩月洪謨岳已故
者宥之長史審理紀善以下俱逮治謫慶等五人戍邊
欽此
私收净身
弘治十七年三月晉王奏岢嵐州興縣净身民人郝縉
自成化十八年曾祖莊王取入宫中養用弘治六年父
兄俱喪送入臣宫與臣作伴乞賜臣府役用該本部查
得净身人傅慶等一十八名先經題准發回原籍衙門
收管造冊□部去後今郝縉係先年本府私收檢舉改
正奉有欽依各發原籍人數本部未敢擅便等因奉孝
宗皇帝聖旨郝縉准留與王使用欽此
弘治十七年崇王奏要將本府私收净身人高宣革退
但念累歲微勞等因本部查照成化二十二年本部為
各王府非奉朝廷明文撥去擅收净身之人題奉憲宗
皇帝聖旨都逐回原籍收管不許投托在外王府容隱
潜住事發重罪不饒欽此欽遵等因覆題奉孝宗皇帝
聖旨高宣准與王使用今後有違例投托的各王府俱
不許容留欽此
正德二年十月晉王奏河中王啓稱本府内外早晩隨
侍出入看守宫門等項查得臣祖晉莊王存日將净身
民石唆面賜臣父河中悼懷王撫養後遵例回籍乞賜
臣看守宫門等因本部查無事例覆題奉武宗皇帝聖
旨不准着山西鎮守等官提送來京欽此
正德三年六月寧王奏宜春王奏稱内使唐仁胡潤在
府年深乞賜冠帶本部覆題奉武宗皇帝聖旨唐仁胡
潤原係本府私收不准今後但不係欽撥去的乞恩保
陞都不准如有妄奏長史教授治罪不饒恁部裏還行
文去各王府知道欽此
正德四年該本部議得歴年遵奉禁約私自净身之人
及投托王府事例已經反覆申明再四其郝縉高宣准
留該府使用係一時特恩乃敢更希保陞如唐仁胡潤
之徒法難輕貸今後如有王府收用私自净身之人聽
本處鎮巡等官奏聞區處其違例保陞者聽本部查參
治以重罪等因奉武宗皇帝聖旨欽此
正德十六年詔各處無名内使私自净身人等有托故
擅入王府因而撥置害人貽累宗室者撫按嚴加治罪
弘治五年八月秦王奏稱各王府將軍議賓官員軍民
人等私放錢債等因本部議行各王府如遇婚喪等項
事情有不得已者止扵本府宗室借貸無得加倍取利
若彼此親愛以債還亦不淂過三分其餘儀賓官員軍
民之家並不許似前貪利於債覆題奉孝宗皇帝聖旨
准議欽此
弘治十六年十二月兵科給事中戴銑題稱各處親郡
王及將軍中尉等官今後務要恪遵祖訓無從匪彛其
軍民人等敢有私交王府因而借索錢物邀請遊宴一
切撥置誘導為非者許所在官司體訪挐問等因本部
議得准其所奏特降勅者省諭各府親王俾令戒諭違
者許教授等官極言諫阻如或不從具啓親王轉奏請
自上裁仍行各王府地方官員軍民之家通行曉諭禁
約覆題奉孝宗皇帝聖旨是欽此
正德四年該本部議得結交王府及違例放債撥置為
非其害甚大所當深懲而痛絶之者也本部雖節行奏
准禁約去後中間恐有無籍之徒猶縱玩不悛合再申
明永為遵守等因奉武宗皇帝聖旨是欽此
嘉靖三十二年十一月看得兵部咨稱巡按直隸監察
御史蔡朴題稱代府宗室驕縱不檢聽信撥置濫放錢
債非刑逼取致傷民命乞勅代王鈐束參究該本部議
照代府分封歲次宗室繁衍其恪守祖訓樂善好禮乃
其自求多福却乃驕滛縱肆蔑棄禮法廣放私債收息
違例逼取無償輒用酷刑甚將有隙之家無故扳引准
折肆行致鬻男女慘毒不可勝言民命深為可惜而被
告法司復爾窩占拒捕法守不振士民含冤誠有御史
蔡朴之所奏者竊惟大同密爾強敵居民多占軍伍特
封親王於此地者盖欲其鈐束宗室國家建屏翰也宗
室之中不知自愛者親王當訓教而鈐束之教之不從
當據實而參究之必使其畏法守分乃於祖訓無違若
因強宗室肆拒逞刁捏奏之故遂并其當為防檢者一
槩寬縱萬一民不堪命因而别有疎虞其為國家之害
當何如哉所據御史蔡朴具題前因無非保愛宗室以
全國體之意委應議處合候命下行移翰林院請勅一
道賫赴代王令其戒諭各該郡王宗室儀賓今後務要
仰體聖心恪遵祖訓追訟既往之愆以求自新之實如
有仍前濫放私債酷刑逼追准折子女扳引傍人等項
許被害之人具告按察使一面啓王從實𠫭奏處治不
得徇情故縱一面呈撫按官咨呈都察院查究其撥置
之人都察院轉行彼處撫按衙門嚴加挐問照例發遣
各該宗室敢復有窩藏占恡即是抗違國法許撫按官
指名參究將本爵本職禄米停革俟罪人既得之後果與
宗室無干奏請關支等因奉聖旨是欽此
蓄養異姓
正德二年十月懷仁王奏臣祖先年買到小厮二名乳
養長成乞行山西布政司行令臣府隨侍出入該本部
查無事例覆題奉武宗皇帝聖旨既無例罷欽此
正德四年該本部議得宫閫之内豈容濫收外人乳養
恐後别生事端為惡非細合無行移各府長史啓王知
會嚴加禁約如違𠫭奏輔導官員從重治罪等因奉武
宗皇帝聖旨是欽此
乞恩宥罪
弘治十八年四月内荆庶人祐柄奏稱早荷先朝洪恩
冊封世子後父所犯與臣並無干係乞要宥放蘄州看
守祖陵等因本部看得荆庶人祐柄先該刑部議稱阻格
勘官不肯更改雖是本於父命頗亦同惡相濟題奉欽
斷遷發武昌城内居住擅難議擬覆題奉孝宗皇帝聖
旨罷欽此
嘉靖十七年十一月内該本部題為開讀事伏讀詔書
内一欵鳳陽高墻庶人因父祖得罪遷發并遺下妻妾
人等久罹禁錮誠可矜憫着司禮監官一員禮部侍郎
一員前去議奏定奪欽此欽遵臣等查得左侍郎張璧
右侍郎蔡昂俱在任伏乞簡命一員其司禮監官該監
奏請欽命俱候命下行移翰林院各請勅前去會同鳳
陽太監王德并撫按等官督同中都留守司及鳳陽府
衛官親詣將見在禁錮庶人遺下妻妾人等遵照恩詔
事理逐一查審分别輕重議奏定奪等因奉聖旨是着
蔡昂去欽此
萬歷十八年九月内守備鳳陽等處太監王德節奉勅
諭鳳陽守備撫按官今命内官監左承張奉等前去將
高墻内人口共四十五名放出分送陜西等處各該王
府隨住有續生名口應分送者爾守備官同差去官逐
一查明照例分送其宸潜宸泬宸涖宸澐宸漣宸沂大
哥多燦拱柁等俱係逆黨親屬難以輕釋原来妻妾配
育子女候宸潜等九名身故之後爾等比照今例陸續
奏請釋放送回庶幾情法兩盡爾等其欽承之故勅欽
此
嘉靖二十三年九月該守備鳳陽等處御用監太監張
信等遵勅具奏庶人宸潜已故乞要將遺下妻妾陳氏
男紹祖等釋放回府居住等因該本部覆題奉聖旨是
欽此
嘉靖二十七年四月内岷王奏稱鎮國將軍譽栐為父
彦泥久病將危自願棄禄米入高墻事父身終乞要特
垂恤典釋彦泥生還或准令譽栐入墻事父以全子孝
等因該本部議照彦泥彥汰先年訐奏情由俱各罪惡
深重而彦汰止是革爵彦泥謫𤼵高墻當時譴斤固已
不同其後彦汰奉詔復爵又出特恩今譽栐援此節行
奏擾雖為乞貰子情可矜而原情正法父過難宥投身
終事又無事例伏乞聖裁奉聖旨彦泥所犯罪重難准
釋放欽此
嘉靖三十四年四月該守備鳳陽等處内侍官張奉等
遵勅具奏庶人宸漣已故乞要將遺下男大哥男婦劉
氏等釋放送回府照例給與房屋柴米養瞻等因該本
部查照宸潜事例覆題奉聖旨是欽此
嘉靖三十四年九月内該巡按直隸監察御史金淛陶
承學奏稱鳳陽一府我聖祖肇基之地外有皇陵之重
内無城郭可依高墻五座散處其間前年師尚詔肆亂
既獲招有搶挾高墻之謀合無勅下禮部刑部會議除
見在罪重正身不敢輕議外其餘情有可原者發回本
處王府居住仍將各墻并入一二處以便防守等因奉
聖旨兵部知道欽此備咨到部移咨都察院轉行彼處
撫按會同守備查勘三十六年三月内續准巡撫鳳陽
都御史陳儒咨稱所據各庶雖審口詞在官中間恐有
隠匿情遽難盡信必須移咨該部會同法司參酌應禁
應釋會議題請等因到部該本部尚書吳等會同刑部
尚書歐陽必進都察院左都御史周延除將守備撫按
會議知㸎等三十三起及刑部都察院查議聰漝旭楦
鼒材共三起情罪深重禁錮未久者不敢議擬釋放外
會議得見存庶人聰㵞聰湤觀燱秉柃英[穫-禾+火]等四起俱
違例越關禁錮年久情有可原已故庶人宇淙一起及
表檑聰沂俊檴惟熇惟燔顯蘽顯櫸成銳七起俱止越
關劫財等事比與反逆者不同其遺下家屬俱合議處
釋放合行司禮監奉差内官請勅前去會同守備撫按
等官將各庶人并家屬等送回原府居住仍咨都察院
轉行各省撫按啓王知會如遇聰湫等到彼照依高墻
庶人事例給與房屋柴米養瞻其高墻五座仍行鳳陽
撫按守備酌量可歸併者歸併不必拘定二處務要内
以全其倫理外以便于防守徑自題覆施行今將會議
過各庶人犯罪緣由開坐上請等因奉聖旨是欽此
戒飭狂病
弘治十二年二月鎮守廣西太監張瑄題稱靖江王染
病風邪任意晝夜出入恐有不虞等因本部看得靖江
王不能以正自持惑於異端致生心疾合無請勅前去
省諭覆題奉孝宗皇帝聖旨是靖江王并本府内外官
員便寫勅去戒諭欽此
嘉靖三十二年十月荆王奏稱都昌王載塎悖戾𦍕狂
乞要議處該本部尚書歐陽德題備查先奉欽依載塎
父死不顧婚利是圖事母不孝逼索嚢橐打死閽使抉
人眼目有違祖訓又稱本王殺人敗倫神天共憤不敢
顯言其過以傷親情則本王素行原是未易化誨之人
臣等切思王果風病則難諭之以禮非㢲言之所能入
若是𦍕狂則當制之以法使邪念不得自逞且前此解
慰省諭至再而及今悖戾愈甚又似非盡出風病今不
禁制誠恐後來禍出不測合行湖廣撫按衙門行令都
布按三司會同荆府承奉長史等官前去宣諭載塎無
再悖違祖訓𦍕狂自恣其第一子亦無得藉父風狂相
助為非就於本府内擇嚴密宫院一所安置本王令妃
妾宫人伴守外鎻宫門使不得放縱去内傷人器械使
不得逞兇其府第大門荆王府差内外官校關閉護守
無得縱容奏内所稱買刀人等私自出入其一應護守
事宜及傳通内外言語接遞本王服膳俱要處置得宜
務令安便無致窘迫所貴足以制本王狂悖之行而亦
不失朝廷親睦之恩其該府教授官宜令加意輔導長
子飭躬勵行用盖父愆等因奉聖旨是欽此
宗女過犯
弘治十六年二月秦昭王庶長子惟焯奏稱鎮國中尉
秉根秉櫻各啓稱奉國將軍誠潯二女淳化鄉君新年
鄉君因父打罵畏避出府在於寡婦梁氏鄭氏家送入
伊兄秉根秉櫻二府潜住欲要選婚等因本部看得淳
化鄉君新年鄉君既年長成已授封號却因懼打罵私
自迯出及照誠潯不思慈愛訓誨致令迯出伊兄秉根
秉櫻不避嫌疑擅自收住合行秦府省令誠潯即將二
女娶回然後照例具奏選婚覆題奉孝宗皇帝聖旨是
欽此正德四年該本部議得誠潯不思撫育打罵二女
為父固不慈矣然二女擅自迯出二兄徑行收住俱屬
非禮除已往外今後但有如前所為者本部行移彼處
鎮巡等官務要查究所由若本女自因别故懼父脫迯
者不許請封選婚有玷宗室等因奉武宗皇帝聖旨是
欽此
弘治十八年十一月内准刑部咨開送晉府慶成王府
南海郡君親自赴京奏理緣由本部會同太子太保刑
部尚書閔珪等議得近來王府郡縣王君多有聽人撥
置赴京奏擾等因題奉聖旨是近來將軍中尉及郡縣
主君等多有不遵禮法輒擅出郭來京騷擾路途貽玷
宗室便通行各王府好生省諭禁約敢有仍前故違的
一體依擬究治不饒欽此
嘉靖三十二年五月隰州王府管理府事輔國將軍俊
樚𠫭奏儀賓柳廷鳳宿娼賭博夤夜歌飲以致廣望縣
君被不知籍貫遊唱子弟王進賢王佩夤夜誘引去訖
要行移山西撫按通行各處地方挨訪得獲明正其罪
該本部參看得儀賓柳廷鳳縱肆酗滛帷薄不修以致
縣君相背被誘私奔大壊風化有玷宗藩既該管理府
事將軍俊樚參奏前來又該禮科𠫭稱前因委應重究
合無將柳廷鳳革去儀賓職事廣望縣君革去封號誥
命冠服俱行追奪候命下之日本部移咨都察院轉行
山西撫按衙門將奏内有名人犯查題到官嚴究根由
從重問擬及作速差人分投尋訪追獲回府具由𠫭奏
以憑題請定奪及照俊樚叨膺管理之任不能約束宗
儀怠玩法職罪亦難辭伏乞天語叮嚀嚴行切責仍將
輔導等官行彼處巡按御史提問照例發落以為鈐束
不嚴之戒本部尚書歐陽德等具題奉聖旨是柳廷鳳
併縣君都革去封號追奪誥命冠服其餘人犯并輔導
官都着撫按官查題究問俊樚姑免究欽此
禮部志稿卷七十九
