禮部志稿卷十九
明俞汝楫編
儀制司職掌
冠禮
按冠禮天子止一加用衮冕太尉設纚太師受冕太
子皇孫年十二或十五始冠天子自為主擇三公太
常為賓贊凡三品冠一祝醴成化間始定祝詞醮詞
勅戒詞其諸王冠祝醮詞皆洪武間定下及官民莫
不有禮備列於後
皇帝冠禮
洪武三年定前期太史院奉制筮日工部製冕服翰
林院撰祝文祝辭或用古辭或臨時修撰禮部備儀注
中書省承制命某官攝太師某官攝太尉既筮日遣某
官奏告天地宗廟行一獻禮訖告示文武百官於皇城
守宿侵晨具朝服行禮前一日内使監令陳御冠席於
奉天殿正中設冕服案於御冠席之南香案又於冕服
案南尚寶卿設寶案於香案之南侍儀司設太師太尉
起居位於文樓之南西向設文官起居位於太師太尉
起居位之後設武官起居位於武樓之南設太師太尉
拜位於丹墀内道稍西北向東上設太師太尉侍立位
於殿上御席之西東向設盥洗位於丹陛西陛之下東
向内贊二人位於殿上南楹之左右東西相向設文官
拜位於丹墀内道之東每等異位重行北面西上設武
官拜位於丹墀内道之西每等異位重行北面東上設
使客位於文官拜位之東北面西上設殿前班諸執事
起居位於武官起居位之北東向設侍從班諸執事起
居位於文官起居位之北西向設宿衛鎮撫二人位於
東西陛下東西相向護衛百戶二十四人位於宿衛鎮
撫之南稍後東西相向典牧所官二人位於乘馬之前
東西相向知班二人位於文武官拜位之北東西相向
通贊典禮二人位於知班之北東西相向通贊在西贊
禮在東引太師太尉二人位於太師之北西立東向引
文武班四人位於文武官拜位之北稍後東西相向引
殿前班二人位於引武班之南引使者二人位於引文
班之南設殿前班指揮司官三員侍立位於丹陛上之
西東向光祿寺官三員位於丹陛上之東西向拱衛司
官位於殿門之左右東西相向文官侍從班起居注給
事中殿中侍御史尚寶卿位於殿上之東西向武官侍
從班懸刀指揮位於殿上之西東向護位千戸八人位
於殿東西門之左右東西相向典儀二人位於丹陛上
之南東西相向鳴鞭四人位於丹陛上北向將軍二人
位於殿上簾前之左右將軍六人位於殿門之左右將
軍四人位於丹陛上之四隅將軍六人位於奉天門之
左右東西相向是日侵晨金吾衛陳設甲士於午門外
之東西陳五輅於丹墀之南北向典牧所陳仗馬於文
武樓之南東西相向陳虎豹於奉天門外東西相向協
律郎陳樂於丹墀文武官之南鼓初嚴催班舍人催文
武百官具朝服鼓次嚴引班引文武各官依品從齊班
於午門外以北為上東西相向通班贊禮知班典儀内
贊宿衛鎮撫鳴鞭殿内將軍殿外將軍俱入就位引班
引殿前班指揮光祿卿各依品從序立於起居位東西
相向諸侍衞官俱各服其器服及尚寶卿侍從官入詣
謹身殿候迎鼓三嚴引班引文武官以序入就起居位
引使客立於文班之後侍儀版奏外辦御用監令奏請
皇帝服空頂幘雙童髻雙玉導絳紗袍御輿出侍御導
從警蹕如常儀皇帝將出仗動和聲郎作樂太常博士
引導至奉天殿即御位樂止捲簾鳴鞭雞唱報時訖拱
御司官繇殿西門出降西階引班引入起居位通班唱
各供事殿前班侍從班及諸執事各就本位引禮引太
師太尉先入就拜位引班引文武官俱入就丹墀拜位
知班唱班齊典儀唱拜贊禮唱鞠躬樂作四拜興平身
樂止引禮引太師先詣盥洗位西向立引禮唱搢笏盥
手太師搢笏盥手引禮唱帨手司巾以巾進太師帨手
訖引禮唱出笏太師出笏引禮引太師繇西陛陞引禮
退就本位太師至殿西門内贊接引至御席西東向立
引禮復引太尉詣盥洗位西向立引禮贊搢笏盥手太
尉搢笏盥手引禮贊帨手司巾者以巾進太尉帨手引
禮贊出笏太尉出笏引禮引太尉繇西陛陞引禮退復
位太尉至殿西門内贊接引入立於太師之南侍儀跪
奏請加元服退復位太尉進就皇帝席前少右跪搢笏
脫空頂幘以授内使内使跪受幘興置於櫛箱櫛畢設
纚出笏興退立於西太師進至御前北向立内使監令
就案取冕立於太師之左太師祝曰令月吉日始加元
服夀考維祺以介景福内使監令捧冕跪授太師太師
搢笏跪受冕加冠加簮纓訖出笏興退立於西内使監
令徹櫛纚箱御用監令跪奏請皇帝著衮服皇帝興著
衮服訖侍儀跪奏請就御座内贊贊進醴樂作太師進
就御座前北面立光祿卿奉酒進授太師太師搢笏受
酒至御前北面祝曰甘醴維厚嘉薦令芳承天之休夀
考不忘祝訖跪授内使内使跪受酒捧進皇帝皇帝受
酒祭少許啐酒訖以虛盞授内使樂止内使受盞降授
太師太師受盞興以授光禄卿光禄卿受盞退太師出
笏退復位内贊引太師太尉出殿西門樂作降自西階
引禮接引就丹墀拜位立定樂止引禮退復位典儀唱
拜贊禮唱鞠躬四拜興平身樂止贊禮唱搢笏鞠躬三
舞蹈贊跪唱山呼百官拱手加額曰萬歲唱山呼曰萬
歲唱再山呼曰萬萬歲典儀唱出笏俯伏興樂作四拜
興平身樂止典儀唱禮畢侍儀奏禮畢皇帝興樂作警
蹕侍從導引入宫樂止引禮引太師太尉及文武百官
以次出皇帝改服通天冠絳紗袍入宫拜謁太后如正旦
儀擇日謁太廟其儀與時祭同見廟之明日百官具公
服稱賀畢賜宴於謹身殿並如正旦冬至朝會儀
皇太子冠禮
洪武元年定前期太史監承制筮日工部製衮冕遠
遊冠折土巾服翰林院撰祝文祝辭禮部備儀注中書
省承制命某官為賓某官為贊既筮日遣官奏告天地
宗廟禮部告示文武百官於皇城守宿至期之前一日
内使監令陳御座香案於奉天殿中侍儀司設皇太子
次於殿之東房賓贊次於午門外皇太子拜位於丹陛
上正中賓贊受制位於皇太子拜位之西北東向承制
官位於御座之東西向宣制官位於皇太子位之東北
西向賓贊拜位於内道之東北面西上餘陳設如朝會
儀至日清晨執事官設罍洗於東階東南罍在洗東筐
在洗西内使監官設皇太子冠席於殿上東南西向醴
席於西階上南向張帷幄於東序内設褥席於帷中又
張帷於序外御用監陳服於帷内東領北上衮服九章
遠遊冠絳紗袍折上巾絳紗袍緇纚座簮二物同箱在
服南櫛實於箱又在南司尊實醴於側尊皆勺羃設醴
於席之南設坫於尊東置二爵於坫進饌者實饌設於
尊北諸執事者皆立於其所冕九旒遠遊冠十八梁折
上巾冠冕各一箱盛執事者又執其物立於階之西東
面北土鼓初嚴文武百官具朝服次嚴護衛等各就位
東宫官導從皇太子至殿門贊禮同太常博士引詣奉
天殿東房侍衛官入詣謹身殿奉迎三嚴文武百官入
就位皇帝服通天冠絳紗袍御輿以出樂作陞座樂止
捲簾鳴鞭報暁訖賓贊就位樂作四拜樂止侍儀司跪
承制降自東階詣賓前稍東西向稱有𠡠賓贊跪侍儀
宣制曰皇太子冠命卿等行禮宣訖贊皆四拜文武侍
從班俱就殿内位賓贊及應行禮官詣東階下位東宫
官大常博士詣殿前東房引皇太子入就冠席樂作皇
太子即席樂止賓贊詣罍洗樂作搢笏盥帨出笏樂止
陞自西階執事上捧折上巾進賓降一等受之右執項
左執前進皇太子席前北面祝祝辭皆隨時撰述祝畢
跪冠樂作興席南北面立贊冠者進席前跪正冠興立
於賓後内使跪進服服訖樂止賓揖皇太子復坐賓贊
降詣罍洗如前儀贊冠者進跪脱折上巾置於箱興以
授内使内使跪受置於席執事者捧遠遊冠進賓降二
等受之樂作進冠如前儀贊冠者進跪簮結紘内使進
服樂止賓揖皇太子復坐詣罍洗脫冠俱如前儀執事
者捧衮冕進賓降三等受之進冠亦如前儀畢太常博
士引皇太子下降自東階樂作繇西陛陛即醴席南向
坐樂止賓詣罍洗樂作盥帨陞自西階樂止贊冠取爵
詣司尊前酌醴授賓跪進爵於皇太子席前祝(云云)祝
畢皇太子搢圭跪受爵樂作飲訖奠爵執圭進饌者捧
饌設於皇太子席前皇太子搢圭食訖樂止執圭執事
官徹爵與饌太常博士引皇太子降自西階殿東房易
朝服詣丹墀拜位樂作東宫官各就拜位樂止賓贊詣
皇太子位稍東西向賓少進字之辭曰奉勑字某太常
博士啓皇太子再拜跪聽宣𠡠畢復再拜興進前跪奏
曰臣不敏敢不祗奉奏畢復位侍立官並降殿復位在
位官皆四拜禮畢皇帝興樂作還宫樂止内給事導皇
太子入内朝見皇后如朝正旦儀百官以次出明日謁
廟如時享禮陪祭官先赴廟庭皇太子服圭冕執圭太
常博士前導繇南門入至拜位皇太子及陪祭官皆再
拜興皇太子陞殿詣神位前三上香復位及陪祭官皆
再拜畢皇太子還宫明日百官具朝服詣奉天殿稱賀
退易公服詣東宫稱賀賜宴
成化十四年續定前期二日各執事官先于禮部習
儀次日赴文華殿習儀前期一日遣官具特牲告廟行
一獻禮錦衣衛設幕次于文華殿之東序鴻臚寺設節
案于殿内之北正中設香案于節案之南設冠席於殿
内之東南向設醴席于西上南向内使張帷幄于東序
内設座椅几案裀褥于幄中又張帷于序外陳袍服皮
弁服衮服圭帶舄等物各以箱盛置于帷中案上具翼
善冠皮弁九旒冕各用盤盛以紅袱覆之置于東階之
南案上光禄寺設盥洗所于東階冠案之南稍東設司
尊所于醴席之西南司尊者實醴于側尊加勺羃設坫
于尊東置二爵于坫進饌者實饌設于尊北諸執事者
皆立于其所教坊司設樂是日早上具皮弁服御華盖
殿鴻臚寺奏請陞殿傳制遣官文武百官各具朝服侍
班如常儀制詞曰朕皇太子某冠命卿等持節行禮節
將至禮部官詣東序啓皇太子迎節樂作禮部官導皇
太子出迎于殿門外持節官捧節入置于案退立于節
案之東樂止禮部等官導皇太子詣香案前樂作行四
拜禮畢樂止持節官同賓贊并宣勅戒等官序立于東
南盥洗之次禮部官啟皇太子就冠席樂作禮部等官
導皇太子詣冠席内侍二人夾侍皇太子即席西南向
坐樂止鴻臚寺鳴贊贊行初加冠禮樂作引禮序班引
賓贊皆詣盥洗所賓贊皆搢笏以次盥手訖出笏樂止
鳴贊二人稍南東西向立賓贊官陞自東階稍西向立
内侍揭盖袱樂作以盤捧翼善冠陞賓降階一等受之
樂止賓右手執冠後左手執冠前進皇太子席前北面
立祝曰吉月令辰乃加元服懋敬是承永介景福樂作
賓跪進冠興復位贊者跪正冠興立于賓後樂止禮部
官啓易服皇太子入帷幄易新袍服出禮部官啓復坐
鳴贊贊行再加冠禮樂作内侍揭盖袱以盤捧皮弁陞
賓降階二等受之樂止賓右手執皮弁後左手執皮弁
前進如前儀祝曰冠禮申舉以成令德敬慎威儀維民
之式樂作内侍釋翼善冠賓跪進皮弁興復位贊者跪
正皮弁興立于賓後樂止禮部啟易服皇太子入帷幄
易皮弁服舄出禮部啟復坐鳴贊贊行三加冠禮樂作
内侍揭盖袱以盤捧冕旒陞賓降階三等受之樂止進
如前儀祝曰章服咸加飭敬有虔永固皇圖于千萬年
樂作内侍釋皮弁冠賓跪進冕旒興復位贊者跪簮結
紘興立于賓後樂止禮部官啟易服皇太子入帷幄易
衮服出禮部官啓復坐鳴贊贊行釂禮禮部官啓皇太
子詣醴席樂作禮部等官引皇太子降自東階繇西階
陞即醴席南向坐樂止光禄寺官舉醴桌樂作引禮序
班引賓贊詣盥洗所賓贊搢笏盥手訖出笏陞西階贊
者取爵詣司尊所酌醴授賓賓執爵詣席前立樂止祝
曰旨酒孔馨嘉薦載芳受天之福萬世其昌畢賓跪進
爵鳴贊贊皇太子搢圭受爵置于案教坊司啟樂奏喜
千春之曲次啟進酒皇太子舉爵飲訖奠爵于案樂止
光禄寺官進饌樂作饌至案樂止饌訖贊出圭徹桌賓
贊復位鳴贊贊受勅戒禮部官啟請皇太子詣受勅戒
位禮部等官引皇太子降自西階繇東階詣拜位樂作
引禮序班引宣勅戒官詣皇太子拜位稍東西向立樂
止稱有制鳴贊贊跪皇太子跪宣𠡠戒曰孝事君親友
于兄弟親賢愛民居仁由義毋怠毋驕茂隆萬世樂作
贊俯伏興平身樂止禮部官捧節出樂作禮部等官引
皇太子送節至殿門外引還東序内侍引還宫持節及
賓贊宣勅戒等官復命當日皇太子具冕服謁祭奉先
殿用樂行禮如常儀畢詣太皇太后前謝詣皇太后前
謝詣上位前謝詣皇后前謝俱行五拜三叩頭禮俱用
樂次日早上位具皮弁服御華盖殿鴻臚寺奏請陞殿
文武百官具服稱賀詞曰皇太子冠禮既成禮當慶賀
行五拜三叩頭禮畢就詣文華殿行賀皇太子禮錦衣
衛陳設儀仗如常儀弘治八年以後同增謁祭奉慈殿
用樂行禮如常儀
嘉靖二十八年定皇太子冠以孝烈皇后几筵未徹先
是遣内命婦告几筵如告廟之禮既冠謁祭几筵行禮
如奉先殿但不用樂謁見所生皇妃行四拜禮亦不用
樂冠之日原遣告廟官及内閣詹事府坊局官儀制司
官俱入侍班錦衣衛掌印官入侍衛餘同前儀
皇太孫冠禮
按永樂八年命皇孫監國稱皇長孫及行冠禮始稱
皇太孫云
永樂九年定前期二日各執事官于禮部習儀次日
赴華盖殿習儀前期錦衣衛設幕次于華盖殿之東序
鴻臚寺設掌贊宣勅戒等官位于殿内道之東北向西
上設應行禮官属位于内道東西上設護位武官位于
内道之西東上設諸執事起居位于武官位之東北向
設通贊典禮二人位于殿内東西相向内侍設皇太孫
冠席于殿内東南西向設醴席于西上南向張帷幄于
東序内陳設裀褥于幄中又張帷于序外内侍陳服于
帷内東領北上衮服九章翼善冠絳紗袍緇纚網巾犀
簮三物同箱在服南櫛實于箱又在南司尊實醴于例
尊加勺羃設于醴席之南設坫于尊東置二爵于坫進
饌者實饌設于尊北諸執事者皆立於其所冕九旒翼
善冠緇纚網巾各日箱盛是日早上御奉天殿傳制遣
官制詞曰朕皇太孫某冠命卿等持節行禮傳制畢掌
冠官持節至華盖殿行禮候節至禮部鴻臚寺等官詣
東序啟皇太孫出迎殿門外贊禮導皇太孫迎節至殿
置于中設香案樂作贊禮贊皇太孫行四拜禮畢禮部
等官啓皇太孫詣冠席内侍二人夾侍皇太孫即席正
南向樂止引禮引賓贊以次詣罍洗樂作搢笏盥手帨
手訖出笏樂止陞自西階執緇纚及網巾者陞掌官降
一等受之進皇太孫席前北面立祝(祝詞與東宫同)畢供奉官
東髮掌冠跪加網巾樂作賓興席南北面立贊冠者北
面跪正之興立于掌官後内侍跪進服訖樂止掌官啓
皇太孫復坐執翼善冠者陞掌冠降二等受之右執項
左執前進皇太孫席前北面立祝(詞亦與東宫同)畢乃跪冠樂
作掌冠興席南北面立贊冠進席前面北跪正冠興立
于掌冠後皇太孫興内使進絳紗袍服訖樂止掌冠啓
皇太孫復坐贊冠進席前北面跪脫翼善冠置于箱興
内侍跪脫服亦置于席執衮冕者陞賓降三等受之右
執項左執前進皇太孫席前北面立祝(詞亦與東宫同)畢乃跪
冠樂作掌冠興席南北向立贊冠者進席前北面跪簮
結紘興立于掌冠後内侍跪進衮服訖樂止禮部等官
引皇太孫降自東階樂作繇西階陞即醴席南向坐樂
止引禮引掌冠詣罍洗樂作搢笏盥手訖出笏陞西階
樂止贊冠者取爵詣司尊所酌醴授掌冠掌冠受爵跪
進于皇太孫席前北面祝(詞亦與東宫同)畢皇太孫搢圭受爵
樂奏喜千春之曲飲訖奠爵進饌者捧饌設于皇太孫
席前皇太孫饌訖出圭執事徹饌樂止禮部等官啟請
引皇太孫降自西階詣拜位樂作就位引禮引宣𠡠戒
官詣皇太孫位稍東西向稱有制贊皇太孫跪樂止聽
宣勅戒詞(詞亦與東宫同)樂作贊俯伏興四拜興平身樂止禮
部官啓禮畢贊禮畢掌冠官持節出樂作禮部等官引
皇太孫送節至殿門外引還東序内侍引還宮掌冠等
官復命皇太孫當日謁廟畢就詣上位前謝及東宫前
謝次日文武百官具朝服稱賀詞曰皇太孫冠禮既成
禮當慶賀次詣文華殿稱賀次詣皇太孫前行賀禮
親王冠禮
洪武二十六年定前期三日各執事官于禮部習儀
至日傳制遣官持節行禮前期儀衛司先設王邸在東
序張帷幄設裀褥于序中又張帷于序外儀禮司設掌
贊宣勅戒等官序立位于王邸東稍西向具九旒冕翼
善冠絳紗袍等服并網巾金簮二物各以箱盛候持節
者至禮部儀禮司等官啓王出迎門外贊禮導王行節
入王邸至中庭樂作贊王詣香案前四拜畢禮部等官
啓就冠席西南向内侍二人夾侍樂止引禮引賓贊以
次詣罍洗樂作搢笏盥手樂止通贊典儀二人露臺東
西向冠席在東序南西向醴席在西南向行禮之時諸
執事官陞自東階稍西向掌冠者執網巾陞賓降一等
受之進王席前稍北面立祝曰惟兹吉日冠以成人克
敦克友福祿來臻畢供奉官束髮掌冠跪進網巾樂作
贊冠者跪正之興立掌冠後内侍跪進服訖樂止掌冠
啓王復坐執翼善冠陞賓降二等受之右手執冠後左
手執冠前進如前儀祝曰冠禮斯舉實繇成德敬慎威
儀惟民之則畢跪進冠興樂作掌冠啟復坐贊冠進跪
脫翼善冠興内使跪脫袍服執衮冕者陞賓降三等受
之進如前儀祝曰冠至三加命服用章敬神事上永固
藩邦跪進服興樂作贊冠跪簮結紘興立掌冠後王興
内侍跪進衮服訖樂止禮部官引王降自東階樂作繇
西階陞醴席南向坐樂止引禮引掌冠詣罍洗樂作搢
笏盥手訖陞西階樂止贊冠者取爵詣司尊所酌醴授
賓賓跪進席前北面祝曰旨酒嘉薦載芬載芳受兹景
福百世其昌畢王搢圭受爵樂奏喜千春之曲飲訖奠
爵進饌饌訖出圭樂止引禮啓王降自西階詣東序易
服訖請王詣拜位樂作引禮引宣勅戒官至中庭西向
立稱有制王跪樂止宣勅戒曰孝于君親友于兄弟親
賢愛民率繇禮義毋溢毋驕永保冨貴樂作俯伏興四
拜興樂止禮部官啓禮畢樂作引王還樂止掌冠等官
復命王是日謁廟畢就詣父皇及東宫前謝次日百官
稱賀畢詣王府行叩頭禮
成化二十三年更定前期各執事官于奉天門前東
廡習儀三日鴻臚寺設三冠所於奉天門前東廡左順
門之北設節案香案各一于廡内之北正中設冠席于
東階之上西向設醴席于西階之上東向光禄寺設司
尊所一于東階之下稍南設盥洗所一于司尊所之南
内侍設帷幄于香案之東冠席之後稍北俱西向帷中
設坐椅几案各一别設案于東階之南司尊所之北具
翼善冠及弁九旒冕皆以盤盛紅袱覆之置于案具袍
服皮弁服衮服圭帶舄等物皆以箱盛置于幄中案上
教坊司設樂于南是日早皇上預告奉先殿畢具皮弁
服御華盖殿鴻臚寺奏請陞殿傳制遣官持節行禮文
武百官各具朝服侍班如常儀至期内侍導王先于帷
幄中坐候持節將至禮部官啓王迎節樂作禮部官同
鴻臚寺卿導王出階下節至持節官捧節入置于北正
中案上樂止王隨節入持節官立于節案之東賓及宣
勅戒宣祝等官序立于東南盥洗所之次禮部官鴻臚
寺卿導王詣香案前立樂作行四拜禮畢樂止禮部官
啓王就冠席樂作禮部官同鴻臚寺卿導王詣冠席坐
樂止内侍二人侍立于王左右鴻臚寺鳴贊贊行初加
冠禮樂作引禮序班引賓詣盥洗所搢笏盥手訖樂止
鳴贊二員稍南北向立賓陞自東階稍西向樂作内侍
揭蓋袱以盤捧翼善冠陞賓降一等受之樂止賓右手
執冠後左手執冠前詣王席前稍東面立贊宣祝宣祝
官祝曰(祝詞與洪武年同)祝訖樂作賓跪進冠訖興復位樂止
禮部官啓易服王入帷幄易新袍服出禮部官啓復坐
鳴贊贊行再加冠禮樂作内侍揭蓋袱以盤捧皮弁陞
賓降二等受之樂止賓以右手執弁後左手執弁前如
前儀贊宣祝宣一祝官祝曰(詞與前同)祝訖樂作内侍釋翼善
冠賓跪進皮弁訖興復位樂止禮部官啓易服王入帷
幄易皮弁服舄出禮部官啟復坐鳴贊贊行三加冠禮
樂作内侍揭盖袱以盤捧冕旒陞賓降三等受之樂止
進如前儀贊宣祝宣祝官祝曰(詞與前同)祝訖樂作内侍釋
皮弁賓跪進冕旒訖興復位樂止禮部官啓易服王入
帷幄易裘服出禮部官啓復坐鳴贊贊行釂禮禮部官
啓王詣醴席樂作禮部官同鴻臚寺卿引王降自東階
由西階陞醴席東向坐樂止光禄寺官舉醴桌置于前
樂作引禮序班引賓詣盥洗所搢笏盥手訖取爵詣司
尊所酌醴由西階陞詣席前立樂止贊宣祝宣祝官祝
曰(詞與前同)祝訖賓跪進爵鳴贊贊王搢圭受爵置于案教
坊司啓樂奏喜千春之曲次啓進酒王舉爵飲訖奠爵
于案賓興樂止光禄寺官進饌大樂作饌至案樂止饌
訖贊出圭徹桌賓復位鳴贊贊受勅戒禮部官啓王詣
受勅戒位禮部官鴻臚寺卿引王降自西階繇東階詣
拜位立樂作引禮序班引宣勅戒官至庭中西向立樂
止稱有制鳴贊贊王跪宣勅戒(詞與前同)樂作王俯伏興四
拜興樂止鴻臚寺卿啓禮畢持節官捧節出王送出門
外節行至階下内侍引王還帷中釋衮冕具翼善冠服
回宫持節及賓贊宣勅戒等官復命是日王具冕服謁
祭奉先殿用樂行禮如常儀仍具冕服謁見皇太后畢
謁見皇上皇后俱行五拜三叩頭禮次謁皇妃東宫及
妃各行四拜禮皆用樂次日早皇上常服陞金臺百官
常服稱賀致詞云皇子某王冠禮已成禮當稱賀行五
拜三叩頭禮畢是日朝罷司禮監請王具常服詣奉天
門前東廡坐百官常服行四拜禮
嘉靖二十八年裕王景王冠禮萬&KR0851;五年潞王冠禮儀
俱同但賓自致祝不用宣祝官百官稱賀俱吉服
品官冠禮
洪武三年定前期擇日主者告于家廟無廟則告于
祠堂北面再拜告云某之子某年漸長成將以某月某
日加冠于其首謹以告乃筮賓主者北面再拜告云卜
以某甲子吉冠某速某賓加冠庶幾臨之謹告前二日
主者戒賓及贊冠者主者至賓大門外掌次者引之次
儐者受主者之命入告賓曰某之子某將加冠願吾子
教之賓曰某不敏恐不能供事以辱吾子敢辭主者曰
某猶願吾子教之賓曰吾子重有命某敢不從主者再
拜賓荅拜主者還賓拜送主者戒贊冠者亦如之(亦通使子)
(弟戒之)前一日掌事者設次于大門外之右南向其日夙
興掌事者設洗于堂阼階東南東西當東霤(六品以下當東霤)
南北以當深罍水在洗東加勺羃篚在洗西南肆實巾
一于篚加羃席于東房内西牖下無房者張帷為之陳
服于席東領北上莞筵四加藻席四在南側尊甒醴在
服北加勺羃設坫四品以下設篚無坫在尊北饌陳于
坫北設洗于東房迎北罍水在洗西篚在洗西北肆實
以巾質明賓贊至于主者大門外掌次者引之次賓贊
公服諸行事者各服其服無公服者服常服執尊罍篚
者皆就位其冠各一箱各一人執之侍於西階之東東
面北上設主者之席于阼階上西南賓席于西階東面
冠者席于主者東北西面主者公服立于阼階下當東
序西面諸親公服非公服者常服立于罍洗東南西面
北上(尊者在别室)儐者公服立于門内道東北面將冠者(雙童)
(髻空頂幘雙玉導金寳餙采桍褶錦紳烏皮履六品以下導不以玉)立于房内南面主者
贊冠者公服立于房内戶東西面賓及贊冠出次立于
門西贊冠者少退俱東面北上儐者進于主者之左北
面受命出立門東西面曰敢請事賓曰某子有嘉禮命
某執事儐者入告主者迎賓于大門外之東西面再拜
賓答拜(凡主賓拜揖皆贊禮者相導)主者揖贊冠者贊冠者報揖主
者又揖賓賓報揖主者入賓及贊冠者次入及内門行
至階主者立于階東西面賓贊立于階西東面主者請
陞賓曰某備將事敢辭主者固請賓固辭主者終請賓
三辭主者陞自阼階立于席東西向賓陞自西階立于
席西東向贊冠者及庭盥于洗陞自西階入于東房立
于主者贊冠者之南俱西面主者贊冠者引將冠者立
于房外之西南面賓之贊冠者取纚櫛簮跪奠于冠者
筵南端席北稍東西面立賓揖將冠者賓主俱即坐席
將冠者進陞席西南坐賓之贊冠者進筵前東面跪脫
雙童髻置于箱櫛畢設纚興復位立賓主俱興賓降坐
罍洗盥手訖詣西階主者立于席後西面賓立于西階
上東面執緇布冠者陞授賓賓降一等受之右執項左
執前進將冠者筵前東向立祝曰令月吉日始加元服
棄爾幼志慎爾成德夀考維祺介爾景福乃跪冠興復
西階上席復東面立賓之贊冠者進筵前東面跪結纓
興復位冠者興賓揖冠者冠者適房賓主俱坐冠者(著青)
(衣素裳之服)出房戶西南面立賓主俱興賓揖冠者冠者進
陞席西向坐賓之贊冠者跪脫緇布冠置于箱櫛畢設
纚興復位執進賢冠者陞賓降二等受之右執項左執
前進冠者筵前東向立祝曰吉月令辰乃申爾服恭爾
威儀淑慎爾德眉夀萬年永受遐福乃跪冠興復位賓
之贊冠者跪設簮結纓興復位冠者興賓揖冠者冠者
適房賓主俱坐冠者(著絳紗服)出自房戶西南面立賓主俱
興賓揖冠者冠者進陞席西向坐賓之贊冠者跪脫進
賢冠置于箱櫛畢設纚興復位執爵弁者陞賓降三等
受之右執項左執前進冠者筵前東向立祝曰以歲之
正以月之令咸加爾服兄弟具在以成厥德黃耉無疆
受天之慶乃跪冠興復位賓之贊冠者跪設簮結纓興
復位冠者興賓揖冠者適房賓主俱坐主者贊冠者徹
纚櫛簪箱及筵入于房又設筵于室戶西南向冠者著
爵弁之服出房戶西南面立賓主俱興主者贊冠者盥
手洗觶于房酌醴出房南面立賓揖冠者冠者就筵西
南面立賓進受醴進冠者筵前北面立祝曰甘醴維厚
嘉薦芬芳拜受祭之以定爾祥承天之休夀考不忘冠
者筵西拜受觶賓復西階上東西荅拜執饌者奉饌薦
于冠者筵前冠者左執觶右取脯祭于籩豆之間贊冠
者取胏一以授冠者冠者奠觶于薦西以祭冠者坐取
觶祭醴奠觶再拜執觶興賓荅拜賓主俱坐冠者陞筵
跪奠觶于薦東興進北面跪取脯降自西階入見母進
奠脯于席前退再拜以出冠者母不在則使人受脯于
西階下初冠者入見母賓主俱興賓降當西序東面立
主者降當東序西面立冠者既見母出立于西階東南
面賓少進字之曰禮儀既備令月吉日昭告爾字孚字
孔嘉髦士攸宜宜之于嘏永受保之曰伯某甫冠者曰
某雖不敏夙夜祗承賓出主者送于内門外主者西向
請賓曰吾子辱執事詣禮從者賓曰某得將事敢辭主
者固請賓曰某既不得命敢不從賓就次主者入初賓
出冠者東面見諸親諸親拜之冠者答拜冠者西面拜
賓之贊冠者賓之贊冠者答拜訖見諸尊于别室賓主
既釋服改席訖賓興衆賓俱出次立于門西東面主者
出門東西面主者揖賓賓報揖主者先入賓及衆賓從
之至階賓立于西階上贊冠者在北少退俱東面主者
立于東階上西面衆賓降立于西階下東面掌事者以
幣篚陞受主者主者授幣篚于賓賓受之又以幣篚授
贊冠者贊冠者受之俱復位主者還阼階上北面拜送
賓贊降自西階主者送賓于大門外之東西面再拜賓
出主者入孤子則諸父諸兄戒賓冠之日主者紒而迎
賓拜揖譲如冠主冠于阼階之下禮賓拜送皆如上儀
明日見廟冠者朝服質明贊禮者引入廟南門中庭道
西北向贊再拜訖引出
士庶冠禮
洪武三年定凡男子年十五至二十皆可冠將冠筮
日筮賓于祠堂戒賓俱同品官儀是日夙興張帷為房
于廳事之東賓主人執事者皆盛服設盥于阼階下東
南陳服于房中西牖下東向北上席二在南酒壺在服
北次盞注置于桌幞頭帽巾各盛以盤蒙以巾帕執事
者三人捧之立于堂下西階之西南向東上主人立于
阼階下子弟親戚立于盥東儐者立于門外以俟賓將
冠者雙紒袍勒帛素履待于房中賓至主人出迎揖而
入坐定將冠者出于房報事者請行事賓之贊者取櫛
總篦幧頭置于席南端賓揖將冠者將冠者即席西向
坐賓之贊者為櫛合紒施總加幧頭賓主皆降主人立
于阼階下賓盥訖主人揖譲陞自西階皆復位執事者
以巾進賓降西階一等受之詣冠者席前東向祝(云云)
跪為著巾興復位冠者興賓揖冠者適房易服服深衣
大帶出房即冠席賓盥訖降二等受帽進祝贊者徹巾
賓跪冠興復位冠者興賓揖冠者入房易服服襴衫腰
帶出房即冠席賓盥訖降三等受幞頭進祝(三祝皆同品官詞)
贊者徹帽加幞頭復位冠者興賓揖冠者適房易公服
出房執事者徹冠席入帷中更設醴席于西階南向贊
者酌醴出房立于冠者之南賓揖冠者即醴席西向立
賓受醴詣席前北面(祝同品官詞)冠者于席西拜受賓答拜
執事者薦饌冠者即席坐飲食訖再拜賓答拜冠者離
席立于西階之東南向(賓字同品官詞)冠者拜賓答拜冠者拜
父母父母為之起拜諸父之尊者遂出見鄉先生及父
之執友先生執友皆答拜訖賓退主人請禮賓賓辭固
請許諾乃入設酒饌延賓及儐贊者賓退主人酬賓贊
侑以幣乃拜謝禮畢主人以冠者見祠堂告曰某之子
某冠畢敢見冠者北面焚香再拜出
禮部志稿卷十九
