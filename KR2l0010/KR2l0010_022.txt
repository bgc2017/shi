禮部志稿卷二十二
明俞汝楫編
儀制司職掌
傳制儀
國初大祀天地前三日誓戒百官及遣官攝祭皆御
殿傳制具儀如左
誓戒儀
洪武二十六年定
凡大祀前三日陳設如常儀文武官各具朝服詣丹墀
拜位鍾聲止儀禮司跪奏請陞殿樂作皇帝御華盖殿
具皮弁服出陞座樂止鳴鞭訖贊四拜傳制官詣御前
跪傳制由東門出至傳制位稱有制贊跪宣制云洪武
某年正月某日大祀天地於南郊爾文武百官自某日
為始致齋三日當敬慎之傳訖贊俯伏興樂作又四拜
平身樂止奏禮畢
嘉靖九年續定
制曰某年十一月某日祗行大祀皇天禮于圜丘爾文
武百官自今日為始致齋三日其宜精白乃心益加敬
慎之哉
遣祭儀
洪武二十六年定
凡遣官祭祀前一日陳設如常儀次日各官具朝服丹
墀北向立皇帝御華盖殿具皮弁服鐘聲止執事官行
一拜叩頭禮訖儀禮司跪奏請陞殿樂作陞殿樂止&KR1032;
簾鳴鞭訖唱排班班齊百官一拜叩頭畢分東西立引
禮引獻官詣拜位贊四拜平身傳制官詣御前跪奏傳
制俯伏興由東門靠東出至丹墀東西向立稱有制唱
跪宣制(祭孔子則曰某年月日祭先師孔子大成至聖文宣王祭帝王則曰先聖歴代帝王命卿行禮)
贊俯伏興樂作四拜樂止禮卑
凡傳制遣官代祀歴代帝王并旗纛孔子等廟前一日
沐浴更衣處于齋宮次日還宮
嘉靖間更定
祭孔子制云某年某月某日祭至聖先師孔子命卿行
禮每三年遣道士齎祝文香帛詣所在陵寢致祭制云
某年某月某日祭先聖歴代帝王遣爾等齎捧祝文香
帛詣陵寢致祭命所在有司行禮
傳制樂(與朝賀同)
樂章
典祀之曲氤氲滿庭香八音絲竹弄笙簧金石音韻
彰匏土革木度鏗鏘高捧降明香吾皇誠念詣神方神
不佞禍淫福善理之常
進春儀(有司鞭春儀附)
凡進春先期數日奏聞欽天監遣官至順天府候氣
屆期奏進舊儀與見行微有不同備列于左
洪武二十六年定
是日早文武百官各具朝服于丹墀北向立應天府官
置春案于丹墀中道之東引禮引府縣官就拜位贊鞠
躬樂作四拜平身樂止典儀唱進春引府縣官舉春案
樂作由東階陞跪置于丹墀中道俯伏興平身樂作又
四拜禮畢鳴贊唱排班引禮引文武官北向立贊班齊
致詞官詣中道之東跪奏云新春吉辰禮當慶賀贊鞠
躬樂作贊五拜三叩頭訖樂止儀禮司奏禮畢
萬歷八年定
先一日鴻臚寺執事官設春案一張于皇極殿外東王
門簷下是日文武百官各具朝服侍班執事官先諧中
極殿行禮如常鴻臚寺堂上官跪奏請陞殿導駕官前
導教坊司樂作上御皇極殿陞座樂止錦衣衛傳鳴鞭
引入序班引順天府等官先就拜位鳴贊贊鞠躬樂作
四拜興平身樂止内贊立于東王門外贊進春引入序
班引順天府府尹至東王門外鴻臚寺堂上官招呼起
案樂作擡案序班舉春案至正門外簷下置定樂止引
入序班引府尹至案前立内贊隨至簷下立贊跪鴻臚
寺堂上官傳跪外贊亦贊跪内贊贊進春府引贊臣某
等謹進某年春又奏皇太后陛下春中宮殿下春某王
殿下春俱在午門外伺候請命司禮監官捧進請旨承
旨畢内贊贊俯伏鴻臚寺堂上官傳俯伏外贊亦贊俯
伏樂作興平身樂止引入序班將府尹引下鴻臚寺堂
上官招呼起案擡案序班舉春案至原處置定府尹仍
入原班立外贊贊鞠躬樂作四拜興平身樂止順天府
等官退下侍立對贊贊排班班齊文武百官入班立定
鳴贊贊跪鴻臚寺堂上官一員于丹陛中道跪致詞云
新春吉辰禮當慶賀致畢起身一躬由東邊門入殿内
侍立鳴贊贊俯伏樂作興平身五拜叩頭興樂止鴻臚
寺堂上官殿内跪奏禮畢傳贊禮畢鳴鞭駕興百官退
進春樂(與朝賀同)
有司鞭春儀
永樂中定
每歲有司預期塑造春牛并芒神立春前一日各官常
服輿迎至府州縣門外土牛南向芒神在東西向至日
清晨陳設香燭酒果各官俱朝服贊排班班齊贊鞠躬
四拜興平身班首詣前跪衆官皆跪贊奠酒三奠酒訖
贊俯伏興復位又四拜畢各官執采杖排立于土牛兩
傍贊長官擊鼓三聲擂鼔贊鞭春各官環擊土牛者三
贊禮畢
頒誥勅(官員受誥封贈并焚黃儀附)
近制文武官誥勅于常朝日皇極門頒給領誥勅官
具朝服行五拜三叩頭禮與洪武間所定不同今仍
載舊儀備考
洪武二十六年定
陳設如常儀至日皇帝陞殿鳴鞭百官一拜叩頭畢引
禮引受誥官詣拜位執事官舉誥案于丹墀中道或吏
部或兵部官奏訖贊鞠躬樂作四拜平身樂止執事官
舉誥案置于丹墀中道贊跪俯伏興樂作又四拜樂止
禮畢
頒誥樂(與朝賀同)
官員受誥封贈并焚黃儀
洪武中定
凡受誥前一日本家設誥案于正廳中設香案于誥案
之南其日綵亭鼔樂送(如無綵亭用盤袱一人捧前行)受誥官前行誥
將至受封者即出大門外迎接命婦服冠服迎于門内
候誥輿即綵亭入門隨至廳前各就拜位執事者于輿
内捧誥置于案贊禮者贊鞠躬五拜三叩頭如命婦則
不必叩頭捧誥入受封贈并受誥官具香燭等物詣家
廟或祠堂告知四拜訖受誥官并命婦于父母前行四
拜禮八年令官員祖父母父母受封迎誥至家祖父
母父母則與子孫各具服拜受男子受於正廳婦人受
于中堂如不存者子孫拜受擇日焚黃
凡焚黃前一日受誥于本家祠堂中設案桌一于中間
設香燭桌一于案前置祝文于案至日清晨孝子捧封
贈誥命置祠堂中案上著能寫人以黃紙一副依誥命
一般謄抄置于案桌執事者陳設祭物于案前孝子等
各就拜位從祭子女列于後贊禮者贊鞠躬拜興拜興
平身至香案前贊跪上香祭酒亞祭酒三祭酒讀祝執
事者取祝文跪于右讀訖贊宣誥宣誥者立于東宣訖
贊俯伏興平身贊焚黃讀祝者取祝文宣誥者取黃俱
至焚所焚燒孝子酹酒禮畢
祝文式維洪武某年歲次某甲子某月某朔某日孝
(子孫)致祭顯(某考散官之靈除某妣夫人之靈若靈在寫之靈若已靈入伺堂則寫神主)追念
音容不勝感慕兹者欽蒙聖恩追封顯(某考散官某妣夫人)謹于
今日行焚黃禮特備牲醴告祭尚享
開讀儀
朝廷頒命四方有詔書有赦書有勅符丹符有
制諭手詔詔赦先于闕廷宣讀然後頒行勅符
等項則使者齎付所授官員秘不敢發開讀迎接儀
各不同具列于後
洪武二十六年定
前期一日尚寳司設御座于奉天殿設寳案于殿東錦
衣衛設雲盖于奉天門教坊司陳中和韶樂于殿内禮
部設宣讀案于承天門上西南向其日清晨陳設如常
儀教坊司設大樂于午門外承天門外東西相向儀禮
司設百官拜位于承天門外橋南校尉四人擎雲盖于
殿内簾前鼔初嚴文武百官各具朝服鼓吹嚴引禮引
公侯侍班于午門外東西相向鐘聲止儀禮司跪奏請
陞殿皇帝服皮弁服導駕官前導中和樂作陞座樂止
鳴鞭捲簾禮部官捧詔書詣寳案前用寳訖捧置雲盖
中校尉擎執雲盖由殿東門出大樂作自東陛降由奉
天門至金水橋南午門外樂作公侯前導迎至承天門
上鳴贊唱排班引禮引文武官就拜位唱班齊鞠躬樂
作贊四拜樂止宣讀展讀官陞案稱有制贊衆官皆跪
禮部官捧詔書授宣讀官宣讀官受詔書唱宣讀宣讀
官宣訖禮部官捧詔置雲盖中贊禮唱俯伏興樂作四
拜樂止唱搢笏鞠躬三舞蹈唱山呼百官拱手加額曰
萬歲唱山呼百官拱手加額曰萬歲唱再山呼百官拱
手加額曰萬萬歲凡呼萬歲樂工軍校擊鼓齊聲應之
唱出笏俯伏興樂作四拜興平身樂止序班即報儀禮
司跪奏禮畢禮部官捧詔書分授使者畢駕輿中和樂
作鳴鞭樂止百官以次退
嘉靖六年續定
前期一日鴻臚寺官設詔案錦衣衛設雲盖雲盤于奉
天殿内東别設雲盤于承天門上設綵輿于午門外鴻
臚寺官設宣讀案于承天門上西南向教坊司設中和
樂及設大樂如常儀鴻臚寺官列百官班次于承天門
外橋南是日錦衣衞設鹵簿駕百官各具朝服入丹墀
内侍立上具冕服御華盖殿鴻臚寺官引執事官進至
華盖殿就次行五拜三叩頭禮贊各供事鴻臚寺官奏
請陞殿樂作導駕官導上陞座翰林院官先捧詔書于
華盖殿從至御座前東立西向樂止鳴鞭報時鷄唱定
時鼔訖唱排班文武百官入班鴻臚寺贊四拜樂作興
樂止百官出至承天門外伺候鴻臚寺官舉詔案于殿
中贊頒詔翰林院官捧詔書授禮部官禮部官捧詔書
置于雲盤案上校尉擎雲盖俱從殿左門出(隆慶六年儀注詔從)
(殿左門出至皇極門鴻臚寺即奏禮畢駕興)至午門外禮部官捧詔置綵輿
内樂作公侯伯三品以上官前導引至承天門上樂止
鳴贊唱排班引禮引文武百官就拜位樂作贊四拜樂
止唱宣讀展詔官陞案稱有制贊衆官皆跪禮部官捧
詔書授宣讀官宣讀訖禮部官捧詔書置雲盤中贊俯
伏興平身四拜樂止搢笏鞠躬三舞蹈唱山呼萬歲者
三唱出笏俯伏興樂作四拜興平身樂止序班報鴻臚
寺官跪奏禮畢駕興百官以次出禮部官捧詔書授錦
衣衛官置雲匣中以綵索繫于龍竿頒降禮部官捧詔
書置于龍亭内鼓樂迎至禮部授使者頒行天下
開讀樂(與朝賀同)
迎接詔赦儀
洪武中定
凡朝廷遣使各處開讀詔赦如至開讀所本處官員具
龍亭綵輿儀仗鼔樂出郭迎接朝使下馬取詔書置龍
亭中南向朝使立于龍亭之東本處官具朝服北面行
五拜禮衆官及鼓樂前導引朝使上馬在龍亭後行至
公廨門外衆官先入文武官分東西序立候龍亭至公
庭中朝使立于龍亭之東西向如有出使官員贊者先
唱曰出使官行禮禮生引出使官于公庭露臺上行五
拜禮畢於露臺之上東向立贊衆官排班有武官處文
東武西排班如有武官處文官依次左右排班班齊樂
作贊四拜禮朝使捧詔授展讀官展讀官跪受詣開讀
案宣讀出使官于露臺北向跪衆官皆跪宣讀訖開讀
官捧詔授朝使朝使捧詔置龍亭中衆官俯伏興四拜
三舞蹈跪山呼者三俯伏興四拜禮畢本處官班首詣
龍亭前跪問聖躬萬福朝使鞠躬答曰聖躬萬福衆官
乃退易服而見朝使行兩拜禮朝使答禮禮畢本處官
復具鼔樂送詔于官亭
凡遇有詔書禮部差人齎往各處開讀所差人員必預
先教其捧詔進退禮儀
凡使者欽齎詔書至各處開讀預期一日執知本處官
司照依已降儀式迎接行禮
凡使者欽齎詔書至總兵官處近營十里先令人報知
總兵官設香案於營内南向立金鼓旗仗率領諸將出
營迎接見使者下馬立于道傍俟詔書過總兵官并衆
官上馬從後至營門外各下馬使者前行總兵官并衆
官後從至營内使者捧詔書以授宣讀官衆官皆跪宣
讀畢以授使者復置于案衆官皆俯伏興平身行四拜
禮禮畢使者東立西向總兵官西立東向行兩拜禮相
見禮畢使者居東總兵官居西相向叙坐
凡遇詔赦經過道路官員軍民人等即于道傍俯伏候
詔赦過畢方起
凡出使在途如遇詔赦到各處出迎郊外與本處官一
同隨班行五拜三叩頭禮有職者隨品序列無職差使
人使服隨具服班之後不許攙越行禮畢同本處官導
龍亭至衙門中隨大班依上項班次行禮
迎接詔赦官班儀仗行次圖
横瓜鉞斧瓜槌劍令旗鼔樂文官耆儒甲士鼓角金鼓旗
(四人)天丁天丁天丁天丁
龍亭香案
(士甲)天丁天丁天丁天丁
横瓜鉞斧瓜槌劍令旗鼓樂舞官耆儒甲士鼓角金鼓
旗開讀詔赦文武官拜位圖式
横瓜鉞斧瓜槌劍令旗鼓樂丹墀(位鼔角金鼔旗拜儒僧道甲士)
傘(禮贊)旗(官生員吏典耆文)
龍亭(贊禮)(武千百戶總小官)
横爪鉞斧瓜槌劍令旗鼓樂丹墀(拜旗甲士鼓旗位鼓角金)
迎接勅符制諭儀
洪武間定
凡使者欽齎勅符丹符到處多係機密重事不許先期
報知亦不許本處官司迎接使者與衆官直至衙門開
看置勅符于案使者立于案東衆四拜使者取符宣讀
訖復置于案衆官再行四拜禮畢本處官遂與使者行
禮若與一二人止於本家接符從便安放使者以符授
本官本官叩頭開看畢乃與使者行禮
凡使者欽齎制諭勅符手詔至總兵官處干係機密軍
務經過去處不許報知本處官司亦不許迎接徑至總
兵官營外先密遣人報知總兵官設香案于兵幕南向
總兵官親出營迎接使者下馬捧制諭勅符前行總兵
官後從至兵幕使者取制諭勅符置于案使者立于案
東西向總兵官行五拜禮禮畢悉令屏去左右使者取
制諭勅符親授總兵官開看畢即收卷復置于案使者
東立西向總兵官西立東向行兩拜相見禮畢使者居
東總兵官居西相向叙坐
凡總兵官奉命征討遇使者齎到制諭勅符手詔依儀
行禮即便依旨奉行如有應合復奏事理隨時具禮奏
請旨不許遅延方命違則如律
進書儀
進書儀惟寳錄最重上具衮冕百官朝服進表稱賀
其餘纂修書成則以表進重錄書及玉牒止捧進儀
各列于後
進實錄儀
永樂元年定
前一日設香案于奉天殿丹陛之中表案于丹陛之東
錦衣衞設鹵簿駕教坊司設中和韶樂及大樂如常儀
設寳輿于奉天門是日早史官捧實錄置其中上御華
盖殿具兖冕鴻臚寺官奏執事官行禮贊五拜奏請陞
殿導駕官前導樂作上御奉天殿樂止文武官各具朝
服詣丹墀分左右侍班鴻臚寺官導引寳輿至丹墀上
史官舉實錄置于案史官入班鴻臚寺官奏進實錄序
班舉實錄案以次由殿中門入班首由左門入上興序
班以實錄案置于殿中班首跪于案前贊史官皆跪序
班并内侍官舉實錄案入謹身殿置于中上復座贊俯
伏班首俯伏興復位贊四拜贊進表序班舉表案由左
門入置于殿中贊宣表贊衆官皆跪宣訖贊俯伏興贊
四拜興進實錄官退于東班侍立文武百官入班鴻臚
寺官奏某官臣某同文武百官恭遇太祖聖神文武欽明
啟運俊德成功統天大孝高皇帝孝慈昭憲至仁文德
承天順聖高皇后實錄纂成羣臣懽忻禮當慶賀宣訖
各官四拜興贊有制史官仍入班贊跪宣制云太祖聖
神文武欽明啟運俊德成功統天大孝高皇帝孝慈昭
憲至仁文德承天順聖高皇后功德光華纂述詳實朕
心懽慶與卿等同之宣訖俯伏興三舞蹈山呼又四拜
禮畢
萬歷五年續定
前一日設表案于皇極殿丹陛之東設實錄案于丹墀
中教坊司設中和韶樂及大樂如常儀設寳輿香亭表
亭于史館前是日早錦衣衞設鹵簿駕上御中極殿具
衮冕服文武百官具朝服侍班監修總裁纂修等官具
朝服至館前監修官捧表置表亭中纂修官捧實錄置
寳輿中鴻臚寺官導迎實錄寳輿香亭用鼔樂繖蓋由
會極門下階至橋南由中道行表亭監修總裁等官後
隨由二橋行至皇極門實錄寳輿香亭由中門入表亭
監修總裁等官由左門入至丹墀案前監修官捧表由
東王陞置于表案由東北邊下纂修官捧實錄置于案
樂作寳輿香亭鼓樂繖蓋俱退監修總裁等官侍立于
丹墀東内殿鴻臚寺官奏執事官行禮贊五拜三叩頭
訖奏請陞殿導駕官前導樂作上御皇極殿樂止鳴鞭
監修總裁等官入班班列石墀上鴻臚寺官奏進實錄
樂作序班舉實錄案以次由中道陞至殿門外上興序
班舉實錄案由中門入置于殿中樂止序首由東北邊
階陞自東邊門入跪于案前贊總裁等官皆跪樂作内
官侍舉實錄案入内殿置于中上復座樂止贊俯伏班
首及總裁等官皆俯伏樂作興平身樂止班首復位贊
鞠躬樂作贊四拜興平身樂止贊進表樂作序班舉表
案置于殿中樂止贊宣表贊衆官皆跪鴻臚寺官展表
宣訖贊俯伏興樂作贊鞠躬四拜平身樂止進實錄官
退于石墀東侍立贊排班文武百官入班贊班齊贊跪
鴻臚寺官致詞云文武百官某官臣某等恭惟世宗肅
皇帝神功聖德纂述成書光華萬世羣臣懽忭禮當慶
賀贊俯伏興贊鞠躬樂作贊四拜興平身樂止贊有制
進實錄官仍入百官班贊跪宣制云世宗肅皇帝功德
配天紀述詳實朕心懽慶與卿等同之宣訖贊俯伏樂
作興平身樂止贊搢笏鞠躬三舞蹈贊跪山呼萬歲三
贊出笏贊俯伏興樂作贊鞠躬四拜興平身樂止禮畢
次日司禮監官自内殿送實錄下殿仍置寳輿中用&KR1259;
蓋與監修總裁副總裁官同送至皇史宬尊藏
進重書訓錄儀
嘉靖十五年定
前一日鴻臚寺設寳訓實錄案于丹墀中設寳輿香案
於史館前教坊司設中和韶樂及大樂如常儀是日早
錦衣衞設鹵簿駕史官具朝服至館捧寳訓實錄置寳
輿中鴻臚寺官導迎寳訓實錄寳輿用鼓樂繖蓋從東
廊北行由左順門外引由橋南中道行史官後隨由二
橋行至奉天門階下由左門入至丹墀案前捧寳訓實
錄置于案樂作候香案寳輿退上御華盖殿鴻臚寺官
奏執事官行禮贊五拜奏請陞殿導駕官前導樂作上
御奉天殿樂止鳴鞭文武百官各具朝服侍班史官入
班贊四拜樂作興平身樂止鴻臚寺官奏進寳訓實錄
樂作序班舉寳訓實錄案以次由中道陞班首官由左
階陞至殿門外上興序班以寳訓實錄案置于殿中樂
止班首官跪于案前贊史官皆跪樂作内侍官舉寳訓
實錄案入華蓋殿上復座贊俯伏班首及史官皆俯伏
興平身樂止班首復位贊鞠躬樂作贊四拜興平身樂
止史官退于東班侍立文武百官入班贊五拜三叩頭
興平身樂止禮畢次日早鴻臚寺官詣華盖殿請寳訓
實錄于寳輿内執事者舉輿由殿中門出鼓樂前導監
錄等官并司禮監及各監内侍官後從由奉天門左順
門東華門至皇史宬門外欽遣官以次捧太祖高皇帝
訓錄及捧列聖訓錄各尊藏于金櫃内不掩恭候上親
臨閱視闔固畢各官以次列階下行叩頭禮
進玉牒儀
弘治三年定
前一日内執事官設御案于文華殿内稍東是日早朝
退上御文華殿鴻臚寺設玉牒案于左順門内當中翰
林院官捧玉牒置于案序班二員舉案鳴贊二員前導
錦衣衛官設傘盖隨案行由文華門中門入翰林院進
玉牒官後隨從二門入至丹陛上進玉牒官序列于前
序班舉玉牒案由殿中門入置于殿中出鳴贊贊四拜
畢序班從左門入舉御案進上前出進玉牒官一員從
右門入捧玉牒展于御案俟上覽畢仍捧玉牒置于前
案出就班序班由左門入徹御案仍置殿内稍東出鳴
贊贊四拜禮畢退内執事官收所進玉牒修玉牒起
于正統年進玉牒舊于文華殿至正德以後改於奉天
殿萬歷四年仍復舊制云
纂修書籍進呈儀
前一日内執亊官設御案于文華殿内稍東至日早朝
退上御文華殿鴻臚寺官設表案一書案一于左順門
内當中纂修官捧表并書各置于案鴻臚寺官四員舉
案二員前導錦衣衛設傘蓋二俱隨案行由文華門中
門入纂修官後隨從二門入至丹陛上鴻臚寺官舉表
與書案由中門入置于殿内正中出贊四拜禮畢鴻臚
寺官二員從左門入舉御案進上前出贊進表纂修官
一員從右門入取表進上前展表俟上覽畢收表置于
前案贊進書纂修官取書進上前展書俟上覽畢收書
置于前案出就班鴻臚寺官六員由左門入二員徹御
案四員徹表與書案各置于殿内東西贊四拜禮畢退
内執事官收所進表并書
表箋儀式
國初定制凡進賀表箋親王于天子前自稱曰第幾
子某王某稱天子曰父皇陛下稱皇后曰母后殿下
若孫則自稱曰第幾孫某封某稱天子曰祖父皇帝
陛下稱皇后曰祖母皇后陛下若天子之弟則自稱
曰第幾弟某封某稱天子曰大兄皇帝陛下稱皇后
曰尊嫂皇后殿下若天子之姪則自稱曰第幾姪某
封某稱天子曰伯父皇帝陛下叔父皇帝陛下稱皇
后曰伯母皇后殿下叔母皇后殿下若封王者其分
居伯叔及伯叔祖之尊則自稱曰某封臣某稱天子
曰皇帝陛下皇后曰皇后殿下若從孫再從孫三從
孫自稱曰從孫某封某再從孫某封某三從孫某封
某稱皇帝曰伯祖皇帝陛下叔祖皇帝陛下稱皇后
曰伯祖母皇后殿下叔祖母皇后殿下至嘉靖間始
令各王府進賀表箋但用聖號不許用家人禮至今
遵行凡表箋有定式進表箋有儀具列于後
進表箋儀(王府進表)
洪武間定
凡在外衙門進賀表箋前期一日結綵於公廨及街衢
文武官各齋沐于本衙門内宿歇其日清晨設龍亭於
庭中設儀仗于庭外露臺上之東西設鼔樂於露臺南
之東西北向設表箋案于龍亭前設香案于表箋案前
設進表箋官位于龍亭之東鼓初嚴各官具服鼓次嚴
引禮引班首具服詣香案前滌印用印訖以表箋置于
案班首退于幕次鼓三嚴各官入班贊禮唱班齊鞠躬
樂作四拜平身樂止唱進表引禮引班首由東階陞詣
香案前贊跪傳贊衆官皆跪唱搢笏班首搢笏執事者
以表箋跪授班首班首跪授進表箋官進表箋官跪授
表箋置龍亭中贊内外官俯伏興班首復位贊禮唱鞠
躬樂作四拜平身樂止唱搢笏鞠躬三舞蹈跪山呼者
三唱出笏俯㐲興樂作四拜平身樂止金鼓儀仗鼔樂
百官具服前導進表箋官在龍亭後靠東行至郊外置
龍亭南向儀仗鼓樂陳列如前儀文武官東西侍立班
首取表箋授進表官進表官就于馬上受表即行百官
以次退
進表箋
洪武二十六年定
天夀聖節在外五品以上衙門止進表文一通正旦冬
至拜進皇帝表文中宮箋文東宮箋文各一通在外各
王府并各布政司按察司及直隸府州箋表俱各差官
齎進禮部各州表箋進于各府各府進于布政司其餘
五品以上衙門隸布政司者亦進于布政司布政司差
官類進禮部其各都司及直隸衞所差官齎進五軍都
督府至日禮部官以各處所進表箋目通類奏聞
正統間定
天下諸司進賀表箋非職官不得遣萬夀聖節三司堂
上官自進冬至等節許差本司首領官及所屬府州衛
所佐貳官進弘治十七年奏准今後天下都布按三司
慶賀表箋除萬夀聖節照例差委堂上官齎進外其餘
冬至等節如果堂上官差占照例于本司首領官及所
屬府縣衞所佐貳官員内差委不許濫差雜職官員齎
進
嘉靖四年奏准遼東苑馬寺係裁減衙門萬夀聖節等
表文只差主簿等官齎進
表箋式
聖節正旦冬至親王上表洪武間定
第某子某王某今作某王臣某誠懽誠忭稽首頓首上
言伏以皇天眷命統馭萬方聖治神功臣民懽戴恭惟
皇帝陛下纘承列聖奉天勤民是以本支繁盛而宗社
永安也臣某恪守藩邦忻逢聖旦(正旦長至)心馳遥賀敬仰
紫宸祝聖夀于萬年同天長而地久無任瞻天仰聖激
切屏營之至謹奉表稱賀以聞
太皇太后夀旦冬至親王上表弘治初定
伏以天佑皇明衍慶源于萬世位高宸極漙德澤于八
紘臣庶懽忻華夷仰戴恭惟聖慈仁夀太皇太后陛下
睿智聰明齊莊中正同任姒之至聖輔文武之治功德
化昭明謀謨廣大是以宗社奠安本支隆盛而建家國
天下悠久之福也臣某叨守外邦兹逢聖旦(正旦長至)謹秉
誠心馳遥賀于九重祝齊天之萬夀無任瞻天仰聖激
切屏營之至謹奉表稱賀以聞
皇太后夀旦正旦冬至親王上表羣臣同弘治初
定
伏以景運弘開重熙累洽實資坤德之懿允開邦本之
隆海内民臣不勝懽戴恭惟皇太后陛下聰明端淑恭
儉慈祥夙贊理于宮闈克迓承于天眷遂啟嗣統之瑞聿
興致治之光是以誕膺徽號而亨盛福于悠久也臣某
(親王叨守外邦羣臣職守藩維)忻逢令旦(冬至長至)仰九重而拜賀祝萬夀
以維期無任瞻仰激切屏營之至謹奉表稱賀以聞
聖節正旦冬至羣臣上表洪武間定
某衙門某官某等誠懽誠忭稽首頓首上言伏以天佑
下民四時序而風雨時五榖熟而民人育恭惟皇帝陛
下承天受命君師宇内相以奠之和以安之是以克享
天心永膺寳歷大一統文明之治開萬載太平之基(後改)
(為溥仁恩於四海建太平於萬年臣某)等幸遇時忻逢聖旦(正旦長至布政司用職守)
(承宣府州職在牧民按察使職守憲綱鹽運司職在鹽司都司職總戎師腹裏衞所職典戎行邊境衛所職守)
(藩維土官衙門職守邊夷)心馳遥賀仰紫宸而三祝祈聖夀以齊天
無任瞻天仰聖激切屏營之至謹奉表稱賀以聞
太皇太后夀旦正旦冬至羣臣上表成化間定
伏以運啟皇明德隆坤載茂衍慶源之序昭宣化理之
基中外騰懽臣民仰戴恭惟聖慈仁夀太皇太后陛下
齊莊貞静中正仁慈克相先皇而續後之功益大用興
聖嗣而治平之道維新光被八紘祥開萬世是以誕膺天
下之至養而安享尊榮之多福也臣某(叨守外邦職守藩維)忻逢
聖旦(正旦長至)仰宮闈之深遠祝聖夀于久長無任瞻仰激
切屏營之至謹奉表稱賀以聞
羣臣謝恩表洪武間定
某衙門某官臣某某年月日欽蒙(給賜某物陞授某職)謹奉表稱
謝者臣某誠懽誠忭稽首頓首上言伏以聖恩敷布廣
大如天凡在臣民均沾雨露恭惟皇帝陛下聖神文武
治同百王春育海涵兆民忻戴是以天心永眷而基業
愈昌也臣某等深蒙恩寵補報是圖惟堅葵藿之誠上
祝萬年之夀無任瞻天仰聖激切屏營之至謹奉表稱
謝以聞
以上并用小字真書其署名加小表文前上面貼黃帖
一方如印大帖下用印黃帖上所書如聖夀寫進賀聖
夀表文正旦寫進賀正旦表文冬至寫進賀冬至表文
謝恩寫進上謝恩表文末後年月日上亦用印封皮上
用黃帖上所書如前黃帖下用印印下寫具官臣某上
進謹封于上進謹封字上用印副本用手本小字真書
後年月日上用印黃綾表□袱匣
中宮夀旦正旦冬至親王箋上羣臣同宣德間定
伏以天眷聖明萬年盛業中宮正治協相洪猷敬惟皇
后殿下𢡟嗣徽音弘昭令範仁慈施于宮壼懿德著于
邦家是以宗廟奠安而本支蕃衍也臣某(宗室屬藉親藩羣臣見前)
忻逢夀旦(正旦長至)肅班行而敬拜祝寳算以齊天無任瞻
仰激切屏營之至謹奉箋稱賀以聞
東宮千秋節正旦冬至親王上箋
伏以天眷皇家茂隆大本前星恊應四海歸心敬惟皇
太子殿下天賜英姿日新聖學𢡟德祗承于謨烈重明
翊贊于治平是以宗社奠安臣民咸戴也臣某奉守藩
邦忻逢誕辰(正旦長至)仰春宮而稱頌祝夀算于千秋無任
瞻仰激切屏營之至謹奉箋稱賀以聞
東宮千秋節正旦冬至羣臣上箋
伏以皇天眷佑景運弘開大本益隆臣民忻戴敬惟皇
太子殿下寬仁毓德敬謹存心嗣承萬世之洪圖寅奉
重熙之寳歷是以貞符協應萬邦永寧也臣某等職守
藩維忻逢令旦(正旦長至)仰望前星敬祝千秋之夀無任瞻
仰激切屏營之至謹奉箋稱賀以聞
以上書寫署名印封皆與表同但易箋文并紅帖紅綾
袱匣
凡表箋洪武間令止作散文不許循習四六舊體務要
言詞典雅不犯應合迴避凶惡字樣仍用朱筆圈點句
讀表用黃紙箋用紅紙為函外用夾板夾護拜進并依
見行儀式又令進表箋及一應文字若有御名廟諱
合依古二名不偏諱嫌名不諱若有二字相連者必須
迴避寫字之際不必缺其點畫二十九年以天下諸
司所進表箋多務竒巧詞體駢儷令翰林院撰慶賀謝
恩表箋成式頒于天下諸司令如式錄進正統間奏准
凡表箋字畫俱用洪武正韻寫進
奏啟題本格式
國初定制臣民具疏上于朝廷者為奏本東宮者為
啟本皆細字後以在京諸司奏本不便凡公事用題
本其制比奏啟本略小而字稍大皆有格式列後
奏本式
洪武間定
某衙門某官臣姓某等謹奏為某事備由云云今將原
發事由照行事理備細開坐謹具奏聞某事云云緣由
畢前件事理擬議依某律科斷施行某事云云緣由畢
前件云云伏候勅旨右謹奏聞如有勾問職官或支撥
錢糧之類則依此式寫如一事奏請則于此下寫伏候勅
旨謹奏以上某字起至某字止計字若干紙幾張洪武
印年月日某衙門某官臣姓某某官臣姓某年月日下
止列見在某官臣姓僉名不得于背後書寫或有差故
缺員者不必列銜
某衙門某官臣姓某謹奏為雨澤事據某人狀呈洪武
幾年幾月幾日某時幾刻下雨至某時幾刻止入土幾
分謹具奏聞以上為雨澤事起至入土幾分止計字若
干箇紙幾張右謹奏聞洪武(印)年月日列銜如前式啟
本同此式但奏字寫作啟字若有請則勅旨字寫作令
旨餘皆同
題本式
某衙門某官等官臣某等謹題為某事備事由云云謹
題請旨如不用請旨止用謹具題知餘同
凡啟奏題本事例
洪武十五年定
凡奏啟本内官員正面真謹僉名當該吏典於紙背書
名畫字如有事故官員不許寫列空銜年月及正面上
俱用印信毋致漏使又六部等衙門凡差人有事公
幹所在府州縣止是具奏啟本付差去人回還復命赴
當該衙門發落批解官物者令承批人齎批徑赴該部
交納不許泛濫徑申
永樂十年定
凡諸衙門于皇太子前具啟或敬奉過事件其本内及
行移文書内止許寫啟本敬奉令旨或止云敬依敬蒙
及啟准具啟外字樣二十二年令諸司有急切機務不
得面陳者許具題本投進若訴私事丐私恩者不許
嘉靖八年奏准本式遵照大明律後附寫尺寸參以近
年適中式樣題本每幅六行一行二十格擡頭二字平
行寫十八字頭行衙門官銜姓名疎密俱作一行書寫
不限字數年月下疎密同若有連名挨次俱照六行書
寫奏本每幅六行一行二十四格擡頭二字平行寫二
十二字頭行衙門官銜或生儒吏典軍民竈匠籍貫姓
名疎密俱作一行書寫不限字數右謹奏聞四字右字
平行謹字奏字各隔二字聞字過幅第一擡頭計紙字
在右謹奏前一行與謹字平行差小年月下疎密同前
若有連名挨次俱照六行書寫
行移署押體式
各衙門移行有式署押有式至今遵行今備書之而
附事列于後
洪武間定
在京
一五軍都督府照會六部劄付各都指揮使司承宣布
政使司并金吾前後羽林左右虎賁左府軍衛及府軍
左右前後十衞經歴司各護衞經歴司各外衞指揮使
司提刑按察司應天府各長史司兵馬指揮守禦千戶
所其察院磨勘司凡有事務各府經歴司令典吏抄案
本司呈府施行事畢經歴司回牒監察御史并磨勘司
一六部咨呈五軍都督府平咨各都指揮使司照會承
宣布政使司劄付太常寺欽天監太醫院翰林院光禄
寺太僕寺提刑按察司應天府鹽運司各外衞指揮使
司金吾前後羽林左右虎賁左府軍衞前後左右十衞
經歴司各護衞經歴司直隸府州各長史司兵馬指揮
司國子監典簿其察院事務六部都吏赴院抄案磨勘
司事六部令史赴司抄案呈部施行事畢主事回牒監
察御史并磨勘司
一金吾前後羽林左右虎賁左并府軍衞府軍左右前
後十衞俱係經歴司呈五軍都督府并六部各布政司
平關各外衞并提刑按察司及在京三品衙門故牒兵
馬指揮司其察院事務各衞經歴司令典吏抄案本司
呈衛磨勘司事務各衛令史抄案呈衛施行亊畢經歴
司回關監察御史并磨勘司
一在京并直隸外州衛指揮使司申五軍都督府呈六
部平關各衛并提刑按察司及在京三品衙門故牒兵
馬指揮司其察院磨勘司事務俱係令史抄案呈衛施
行事畢經歴司回關監察御史并磨勘司
一太常寺欽天監太醫院翰林院光禄寺太僕寺呈部
平關提刑按察司并三品衙門其察院磨勘司事務俱
係令史抄案呈本衙門施行事畢首領官回報監察御
史并磨勘司品級相等者平關七品以下者牒上回報
一國子學凡有行移本學典簿呈六部平關應天府其
察院事務典簿抄案呈學磨勘司事務令史抄案呈學
施行事畢典簿牒呈監察御史并磨勘司(十五年改國子學為國子)
(監其行移六部劄付國子監國子監徑呈六部)
一應天府申五軍都督府呈六部牒呈各都指揮使司
布政使司平關提刑按察司并國子學故牒在外各府
兵馬指揮司帖下州縣其察院磨勘司事務本府令史
抄案呈府施行事畢經歴司牒呈監察御史并磨勘司
一察院故牒各道提刑按察司經歴司其磨勘司事務
察院書吏赴司抄案呈院施行事畢監察御史回關磨
勘司
一兵馬指揮司申五軍都督府六部牒呈金吾羽林府
軍等衞并外衛指揮使司應天府牒上在外各府平關
各州帖下各縣其察院事務本司首領官抄案呈司施
行事畢本司回牒監察御史
在外
一各都指揮司使呈五軍都督府平咨六部各布政使
司照會提刑按察司故牒各衞并護衞指揮使司應天
府劄付長史司各府州
一各處承宣布政使司呈五軍都督府咨呈六部平咨
各都指揮使司照會提刑按察司應天府劄付金吾羽
林府軍等十衞經歴司長史司并所屬鹽運司各府州
一各護衛指揮使司凡有事務行移本衛經歴司轉呈
五軍都督府六部并長史司平關提刑按察司并内外
三品衙門及各衛故牒各府帖下州縣并所屬千百戶
所
一各外衛指揮使司申五軍都督府呈六部牒呈都指
揮使司平關提刑按察司故牒各府帖下州縣并所屬
千百戶所
一各處提刑按察司呈五軍都督府六部牒呈都司布
政司平關在京三品衙門并在外各衛指揮使司鹽運
司故牒在内四品衙門及在外各府長史司帖下内外
五品至七品衙門其察院事務本司經歴司牒呈回報
一各鹽運司申六部呈各布政司平關按察司并三品
衙門故牒各府帖下州縣
一直隸各府申六部在外各府申都指揮使司布政使
司牒呈按察司各衛并護衛指揮使司鹽運司牒長史
司故牒守禦千戶所兵馬指揮帖下所屬各州縣
一各王府長史司呈五軍都督府六部及布政使司都
指揮使司牒呈提刑按察司牒呈各府帖下各護衛經
歴司故牒審理所
一各處守禦千戶所直隸申五軍都督府在外申都指
揮使司呈各衛牒呈按察司牒上各府故牒各州帖下
各縣所屬百戶
一直隸各州申六部在外各州直隸布政司統屬申本
司係各府所屬止申本府并按察司各衛并護衛指揮
使司平關兵馬指揮司帖下屬縣
一各縣申府并按察司各衛并護衞指揮使司各在京
兵馬指揮司若係各州所屬申州故牒倉庫稅課司局
逓運河泊所驛壩等雜職衙門
一各處倉庫司獄巡檢税課司局逓運河泊所驛壩等
雜職衙門申府如内有各州所屬申州俱牒呈各縣各
處雜職衙門往復平關
照會式
某軍都督府為某事云云合行照會可照驗施行須至
照會者(照會某部)洪武(印事某)年月日照會(左都督押右都督押)
(同知都督押同知都督押)(僉都督押僉都督押)
六部照會各布政使司文移同照會尚書押(侍郎押侍郎押)
都指揮使司照會按察司文移同照會都指揮司押
各布政使司照會按察司同照會(左布政使押右布政使押)
(左參政押右參政押)(左參議押右參議押)
咨呈式
某部為某事云云合行咨呈伏請照驗施行須至咨呈
者(右軍咨督呈某都府)洪武(印事某)年月日(尚書姓名押侍郎押)
各布政使司咨呈六部文移同洪武(印事某)年月日
(左布政使姓名押右布政使姓名押)(左參政姓名押右參政姓名押)(左參議姓名押右參議姓名押)
平咨式
某部為某事云云合行移咨請照驗施行須至咨者
(右都指揮使咨某司)洪武(印事某)年月日咨尚書押(侍郎押侍郎押)
都指揮使司咨各處文移同咨都指揮使押各布政
司咨各處文移同咨(左布政使押右布政使押)(左參政押右參政押)
(左參議押右參議押)
劄付式
某軍都督府為某事云云合下仰照驗云云須至劄付
者(右劄付衛指揮使司准此)洪武(印事某)年月日劄付(左都督押右都督押)
(同知都督押同知都督押)(僉都督押僉都督押)
六部劄付各衙門文移同劄付尚書押(侍郎押侍郎押)
各都指揮使司劄付各衙門文移同劄付都指揮使
押
各布政使司劄付所屬衙門文移同劄付(左布政使押右布政使押)
(左參政押右參政押)(左參議押右參議押)
呈狀式
某衛親軍指揮使司經歴司承奉本衛某文為某事云
云奉此合行具呈狀乞照驗施行須至呈者(右軍都督呈某府)
洪武(印事某)年月日(經歴姓名知事姓名)各護衛經歴司呈各衙門
文移同應天府為某事云云合行具呈伏乞照驗施行
須至呈者(右呈某部)洪武(印事某)年月(日)府尹姓名(府丞姓名治中姓名)
(通判姓名推官姓名)
太常寺欽天監太醫院翰林院光禄寺太僕寺呈部文
移同
提刑按察司呈五軍都督府六部文移同洪武(印事某)
年月日按察使姓名(副使姓名僉事姓名)
各都司布政使司呈五軍都督府外衛呈六部鹽運
司呈布政司守禦千戶所呈各衛同
長史司呈都府六部等衙門文移同洪武(印事某)年月
日長史姓名
申狀式
某府為某事云云合行申覆伏乞照騐施行須至申者
(右處承宣布政使申某司)洪武(印事某)年月日知府姓名
(同知姓名通判姓名)推官姓名
直隸府州申六部在外申侍官都司應天府申五軍都
督府同外衛指揮使司申五軍都督府鹽運司申部文
移同洪武(印事某)年月日指揮使姓名(同知姓名僉事姓名)
兵馬指揮司申都府六部同守禦千戶所申都府都
指揮使司文移同洪武(印事某)年月日(正千戶姓名副千戶姓名)
各州申府按察司各衛等衙門文移同洪武(印事某)年
月日知州姓名(同知姓名判官姓名)
各縣申府州等衙門文移同洪武(卬事某)年月日知縣
姓名(縣丞姓名主簿姓名)
平關式
某衛親軍指揮使司為某事云云合行移關請照驗施
行須至關者(右衛指揮使關某司)洪武(印事某)年月日關指
揮使押(同知押同知押)(僉事押僉事押)各府平關各衙門文移
同關知府押(同知押通判押)推官押
各州平關各衙門文移同關知州押(同知押判官押)
各縣平關各衙門文移同關知縣押(縣丞押主簿押)
牒呈式
某府為某事云云合行牒呈伏請照驗施行須至牒呈
者(右處提牒按察呈某刑司)洪武(印事某)年月日知府姓名押
(同知姓名押通判姓名押)推官姓名押
應天府牒呈都司布政司各府牒呈各衛指揮使司鹽
運司兵馬指揮司牒呈各衛指揮使司應天府
按察司牒呈都指揮使司布政使司文移同洪武(印事某)
年月日按察使姓名押副使姓名押僉事姓名押
長史司及守禦千戶所牒呈按察司應天府經歴司國
子監典簿牒呈察院磨勘司同
平牒式
某府長史司為某事云云合行移牒請照驗施行須至
牒者(右牒某府)洪武(印事某)年月日牒長史押
各府牒長史司文移同
牒上式
某處守禦千戶所為某事云云合行牒上請照驗施行
須至牒者(右牒上某府)洪武(印事某)年月日牒正千戶押
(副千戶押副千戶押)
兵馬指揮司牒上各外府同
故牒式
某衛指揮使司為某事云云合行故牒可照驗施行須
至故牒者(右故牒某府)洪武(印事某)年月日牒指揮使押
(同知押同知押)(僉事押僉事押)
都指揮使司故牒各衛及應天府鹽運司故牒各府應
天府故牒外府并兵馬指揮司俱同
下帖式
某府為某事云云合下仰照驗云云須至帖者(右下某縣准此)
洪武(印事某)年月日帖知府押(同知押通判押)推官押
某州為某事云云合下仰照驗云云須至帖者(右下某倉庫准)
(此)洪武(印事某)年月日帖知州押(同知押判官押)
行移往來事例
洪武十五年定
一通政司職掌出納帝命與諸司無行有徑行通政司
者以違制論
一各王府長史凡有行移具牒宗人府經歴司案呈本
府事畢抄案回牒長史司
一五軍都督府凡有行移令經歴司具牒宗人府經歴
司案呈本府事畢抄案回報五軍都督府經歴司其在
京衛所及在外各都司各該衛所并直隸衛所若有行
移俱有該府轉行
一六部凡有行移令主事廳牒呈宗人府經歴司案呈
本府事畢抄案故牒六部主事廳其太常寺應天府光
祿寺太僕寺國子監欽天監翰林院太醫院南北兵馬
指揮司儀禮司行人司等衙門及在外各布政司并直
隸府州應有行移俱有該部轉行
一都察院凡有行移令經歴司牒呈宗人府經歴司案
呈本府事畢抄案故牒都察院經歴司其各道監察御
史并在外按察司遇有行移俱出都察院轉行
一通政司凡有行移令經歴司呈宗人府經歴司案呈
本府事畢抄案帖下各衞經歴司
一五軍都督府有事于都察院止令經歴司互相文移
轉呈本院如行六部則經歴司與主事廳互牒其在京
秩三品者則與本院並行仍故牒在京四品在外按察
司牒呈本院及在京五品以下衙門行移本院俱稱具
呈惟大理審刑磨勘司止與本院經歴司行移各道監
察御史亦止由本院行移與諸司無行
一通政使與在外諸司衙門别無行移今後不許申禀
一儀禮司并内府六科俱係近侍官員與内外衙門並
無行移今後不許申呈
一六部有事務各處必須縣申州州申府府申布政使
司轉逹六部不許驀越
一五軍都督府并在京各衛與在外各衛所及有司衙
門勘合拘定難以互相行移除直隸衛所申都督府其
在外衛所必經本處都司轉呈該府若有司與在京衛
所軍民相干事理俱由合干上司轉逹該部定奪不許
徑自行移
一六部凡受五軍都督府照會不問有施行無施行事
理俱于堂上立案官吏于年月下小字依次列銜尚書
侍郎僉押郎中以下至該吏俱僉名如是錢糧刑名合
送該部磨算問擬者則從堂上正官批寫送某部磨算
或問擬不必判押其該部推算問擬畢官吏亦于年月
下小字列銜僉名連案呈堂施行
一六部凡准各部咨文并布政司咨呈及據各衙門申
呈來文其有係干具奏及應照勘回答即行在京各衙
門者俱係堂上立案施行不必送該部若係類勘合回
答各布政司直隸府州事理則從堂上立案判押連送
該部移付類勘合科施行其有錢糧官物磨算收支刑
名應合問擬印信關領人材候到及雖施行而不係出
事公文者俱係正官于來文批寫送該部承行不必判
押其該部立案則寫奉本部連送某連文云云當該官
吏于年月下小字列銜僉名其無施行止是立案備照
如有施行者連案呈堂施行
一凡有創行事務合行各屬部遵守者則從堂上劄付
各部若屬部該行事理係干放支錢糧官物等項及須
經堂上定奪亦從堂上劄付各部其餘一應常行事理
及各類勘合行移各布政司直隸府州者止自各部自
相往復移付施行及劄付移付公文承行吏典另行置
立承發勾銷簿附寫名件用使日時印記各科承受該
吏于簿上書名畫字收領承行畢仍于前件項下勾銷
以憑稽考
一凡銓選官員調遣軍馬賞賜物件處决重刑剏立制
度及為令為律事務所奉聖旨必須文案上出事内欽
寫其餘常行事理雖有奉到聖旨止于文簿及案驗内
欽錄不必出事開寫
一凡議擬奏准事理止于文簿内云寫奏准若欽奉聖
旨改擬仍寫欽改緣由
一凡差使人員既有所齎公文其差帖下止寫去某處
公幹不必云寫聖旨
一凡差人齎執欽依奉聖旨公文到于各省各府須要
先將公文于公廳中間置放然後與官員相見毋得
收摺在懷與人講理
一凡五府六部等衙門所奏事件各官既已親奉旨意
奏本明白批寫回本衙門自作施行其通政司入奏在
外都司布政司按察司等衙門實封軍機錢糧刑名等
事并鼓下受詞及各處差官徑奏事件雖有奉到旨意
承行衙門無由知會必合抄出施行其抄寫人員將抄
到旨意齎從正門入各該官員起身迎接奉到旨意止
許本衙門明白立案不許出事行移内云寫其各科填
送勘合亦不許云寫旨意止寫某衙門為某事奏奉某
衙門如奏施行
一凡諸司文移有奉旨施行者勿書聖旨二字凡有陞
賞差調等悉以欽字代之
十六年令刑部等衙門遇有行移判押文書及商議公
事首領官引吏典就齎印信手本開具幾件于正官處
親行禀覆可否從公署押定奪仍各照事件逐一附簿
以憑查點相同不致違錯
十七年奏定天下諸司文移紙式凡奏本紙高一尺三
寸一品二品衙門文移紙三等皆高二尺五寸長五寸
為一等四尺為一等三尺為一等案驗紙二等皆長二
尺五寸高一尺八寸為一等二尺為一等三品至五品
衙門文移紙高二尺長三尺案驗紙高一尺八寸長二
尺五寸六品七品衙門文移紙高一尺八寸長二尺五
寸案驗紙高一尺六寸長二尺八寸八品九品與未入
流衙門文移紙高一尺六寸長二尺案驗紙高一尺四
寸長一尺八寸官員任内公文皆如式者考為一最不
如式者罪之
禮部志稿卷二十二
