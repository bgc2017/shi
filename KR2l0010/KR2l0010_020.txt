禮部志稿卷二十
明俞汝楫編
儀制司職掌
婚禮
天子納后先遣官祭告天地宗廟天子臨軒命使行
六禮東宫納妃則先告廟其詳在大明集禮正統中
英宗納后成化末年孝宗在東宫納妃皆遵用舊儀
而稍有所損益今備載其親王公主婚禮亦附列焉
皇帝納后儀
正統七年定(萬歷六年新定儀注有損益者附注本文之下)
納采問名
前期擇日遣官告天地宗廟至期前一日所司設御座
于奉先殿鴻臚寺設制案節案于御座前(新儀改節案于制案之前)
(下放此)内官監禮部陳禮物于文樓下教坊司設中和樂
于殿内至期早錦衣衛設鹵簿于丹陛丹墀禮部陳禮
物于丹陛上及文樓下内官監設采輿于奉天門外教
坊司設大樂於奉天門内鼓三嚴鐘止鴻臚寺奏請陞
殿上具冕服導駕奉引如常儀陞座文武官朝服叩頭
訖左右侍班執事引正副使朝服就拜位行四拜禮傳
制官奏傳制訖由東門出執事舉制案節案于中門出
置丹墀中道禮物在丹陛上者隨之傳制官宣制曰兹
選某官某女為皇后命卿等持節行納采問名禮正副
使又行四拜禮鴻臚寺奏禮畢上興(新儀改禮畢上興在禮物隨出之後)
引禮引制案節案用傘盖遮護由奉天門中門出執事
引文樓下禮物隨出至奉天門外正副使取節及制書
置采輿中儀仗大樂前導從中門中道行出大明門外
正副使易吉服乘馬行詣皇后第行禮皇后第前一日
設正副使幕次于大門外左南向設香案于正堂中設
制案節案于香案南别設案于香案之北其日正副使
至大門外儀仗大樂分列置采輿于正中設制案節案
于采輿北引禮引正副使入幕次執事官陳禮物于正
堂正副使出幕次取制書置案上禮官一員先入正堂
立于東主婚者朝服出見立于西禮官曰奉制建后遣
使行納采問名禮引主婚者出迎引禮引正副使捧制
書及節先行主婚者隨行至正堂置制書及節于案正
使立于案左副使立于案右東西相向引禮引主婚者
就拜位行四拜禮詣案前跪正使取納采制宣訖授主
婚者主婚者受之授執事者執事者跪受置于北案上
稍左副使取問名制宣訖授主婚者主婚者受之授執
事者執事者跪受置于北案上稍右主婚者俯伏興平
身執事者舉答問名表案于主婚者後少西取表授主
婚者主婚者受表跪授正使正使受置于案主婚者俯
伏興平身退就拜位又行四拜禮畢正副使出置表采
輿中訖(新儀改正副使持節隨表案後出各置采輿中訖)主婚者出大門外至
正副使前致詞云請禮從者正副使復入酒饌畢主婚
者捧幣帛以勞正副使正副使出主婚者送至大門外
正副使進發采輿于大門等門左門入至奉天門外以
表節授司禮監官捧入復命制詞朕承天序欽紹鴻
圖經國之道正家為本夫婦之倫乾坤之義實以相宗
祀之敬協奉養之誠所資維重祗遵聖祖母太皇太后
聖母皇太后命遣使持節以禮采擇(右納采)朕惟夫婦之
道人倫之本正位乎内必資名家特遣使持節以禮問
名尚佇來聞(右問名)附答辭臣某伏承嘉命正使某官
某等重宣制詔問臣名族臣女臣夫婦所生先臣某官
某之玄孫先臣某官某之曾孫先臣某官某之孫先臣
某官某之外孫臣女今年若干謹具奏聞
納采問名禮物
玄纁紵絲四段(玄色二叚纁色二叚)金一百兩花
銀八百兩珍珠五樣紵絲八十疋大紅線羅四
疋白生土紗四疋各色熟絹八十疋綿臙脂一
百箇蠟臙脂二兩(用金合兩箇)珠兒粉十兩開合
紵絲六疋木紅絹六疋珠翠花一朵羊八隻
猪四口酒一百六十瓶鵝四十隻末茶二十袋
圓餅一百六十箇白熟米四石白麵八十袋
棗子四合栗子四合木弹四合
納吉納徵告期
前一日所司設制案節案禮物中和樂至期早設鹵簿
采輿大樂(新儀改設中和樂大樂俱在前一日)傳制遣使並同前納采問
名儀但納徵用玄纁束帛六馬等物制詞云兹聘某官
某女為皇后命卿等持節行納吉納徵告期禮皇后第
前一日設正副使幕次香案制案節案别設案並同前
受納采問名儀惟更設玉帛案其日正副使至皇后第
于采輿中取節及制書玉帛置案上少候執事先設皇
后冠服諸禮物于正堂六馬陳于堂下禮官一員入正
堂主婚者朝服出見禮官曰奉制聘皇后(新儀無皇字)遣使
行納吉納徵告期禮主婚者出迎執事舉玉帛案前行
正使于案取納吉納徵制書捧之副使取告期制書及
節捧之次行主婚者後隨(新儀改正使捧節副使捧納吉納徵告期制書)至正
堂正副使各以制書及節置案上退立案之左右相向
置玉帛案于節案制書案之南引禮引主婚者就拜位
行四拜禮引詣案前跪正使取納吉納徵制書以次宣
訖授主婚者主婚者受制以授執事者執事者跪受置
于北案正使捧圭授主婚者主婚者受圭以授執事者
執事者跪受置于北案副使捧玄纁授主婚者主婚者
受以授執事者執事者跪受置于北案副使取告期制
書宣訖授主婚者主婚者受制以授執事者執事者跪
受置于北案主婚者俯伏興平身復位行四拜禮畢正
副使持節出以節置采輿中主婚者出門外請禮從者
及捧幣勞正副使俱同前正副使還至奉天門外以節
授司禮監官捧入復命制詞大㛰之卜龜筮卿士協
從敬循禮典遣使持節告吉(右納吉)卿女有貞静之德稱
母儀之選宜共承天地宗廟特遣使持節以禮納徵(右納)
(徵)歲今月良吉日某甲子大婚維宜特遣使持節以禮
告期(右告期)
納吉納徵告期禮物
玄纁紵絲四段(玄色二纁色二)玉穀圭一枝金龍
珠翠燕居冠一頂(金簮全)燕居服素夾四件紵絲一
件線羅二件銀絲紗一件大帶各色線羅四條玉革
帶一條(金事件全)玉花采結綬一副(金事件全)玉
佩玎璫一副(金鈎金事件全)玉雲龍霞帔墜頭一個
金鈒花釧一雙金素釧一雙金連珠鐲一雙首
飾一副(天順八年加)一(副)珠面花二副翠面花二
副四珠葫蘆環一雙八珠環一雙排環一雙玉禁
步一副青素紵絲滴真珠描金雲龍舄一雙(青羅襪)
(全)珠翠花四朵翠花四朵珠兒粉十兩蠟臙脂
二兩(金合二個)金鑲合香串一副金八百兩花
銀二千六百兩寶鈔二千錠白綿五十斤五樣
珍珠二十八兩紵絲八十疋銀絲紗八十疋素
線羅八十疋大紅素線羅八疋熟綾八十疋狀
花絨綿四十段白生闊土紗八疋各色熟絹二百
八十疋各色衣服七十件(紵絲二十件紗十八件羅)
(二十件綾十二件)各色被六床(錦二床紵絲二床綾)
(二床)白絹卧单四條裁剰紵絲紗羅錦二束朱
紅漆戧金皮箱三十對翟服匣一座朱紅漆柳箱
二對擎執宫人用衣帽等件九十六件紅綠平羅
銷金衣二十四件硬翠竹葉烏紗帽二十四頂皂麂皮
靴二十四雙鈒花銀束帶二十四條馬十二匹大
紅熟絹銷金盖馬袱十二條乘馬四匹回禮馬八匹金
鞍四副開合紵絲八疋木紅熟絹八疋珠翠花
一朵(抹金銀脚全)羊五十二隻酒三百四十瓶
猪三十二口鵝六十四隻末茶六十四袋圓餅
一千二百個白麵二百四十袋膠棗四合栗子
二合榛子二合木弹二合胡桃二合響糖四
合纏椀四合蓮肉纏四合杏仁纏四合&KR1190;砂
纏四合
發册奉迎
前一日所司設樂儀仗如常儀至期早鴻臚寺設制書
案節案册案寶案于御座前禮部陳鴈及禮物于丹陛
上内官監設采輿于奉天門外陳設皇后鹵簿車輅禮
物于采輿南其傳制遣使並同前納采問名儀但改制
詞云兹册某官某女為皇后命卿等持節奉册寶行奉
迎禮其節及制書册寶用傘盖遮護從中門出執事舉
鴈及禮物隨行正副使亦隨行詣皇后第行禮其奉迎
用旗手衛鼓吹前導設而不作教坊司作樂如常是日
内官設皇后幕次于内殿南北向設上與皇后各更服
處于内殿皇后第前一日設正副使幕次于大門外南
向設香案制書案節案册寶案于正門中又設香案制
書案節案于正堂别設案于正堂北(新儀改制案節案别設案俱設于正)
(堂北)其日正副使至于采輿中取節及制書册寶至案上
入次少候女官奉皇后首餙禕服入中堂左(新儀改入中堂右)
内官陳儀仗車輅等物于大門内禮官一員先入主婚
者朝服出見禮官曰奉制册后遣使持節奉册寶行奉
迎禮主婚者出迎執事者舉册寶案前行正副使捧制
書及節次行執事者執鴈及禮物隨入主婚者從行至
正堂正副使置制節于案執事者置册寶案于制案節
案之南册東寶西正使立于案左副使立于案右相向
引禮引主婚者就拜位行四拜禮退立于西南女官以
首飾褘服進皇后内官進皇后儀仗于中堂前設女樂
于堂下作止如常儀司禮監官進前受節册寶正副使
于案取節册寶授之仍前立候内贊二人引捧節册寶
監官入中堂前各置于案皇后具服出閣女官及宫人
擁護詣香案前向闕立内贊贊行四拜禮贊宣册贊跪
皇后跪宣册官取册立宣于皇后之左訖贊受册贊搢
圭宣册官以册進授皇后皇后受册以授女官女官跪
受立于西贊宣寶宣寶官取寶立宣于皇后之左訖贊
受寶宣寶官以寶進授皇后皇后受寶以授女官女官
跪受立于西贊出圭贊興又贊四拜禮畢皇后入閤持
節監官由正門出授正副使報受册寶禮畢正使受節
置案上引禮引主婚者詣案前跪正使取奉迎制宣訖
授主婚者主婚者授執事者執事者跪受置于北案執
事者以鴈及禮物進副使以次受之授主婚者主婚者
授執事者執事者皆跪受置于案又贊四拜禮畢正副
使持節出大門外置節采輿中主婚者請禮從者及以
幣勞正副使同前司禮監官嚴整鹵簿復以奉迎禮入
達于女官女官奏請皇后冠服出閤女樂前導宫人擎
執擁護自東階下立香案前内執事贊四拜畢請皇后
陞堂南向立主婚者進立于皇后之東西向曰戒之敬
之夙夜無違命畢退立于東階西向母進立于皇后之
西東向施衿結帨曰勉之敬之夙夜無違命畢退立于西
階東向執事奏請乘輿皇后降階陞輿侍從如儀内執
事導從出門奉迎儀仗大樂前行采輿次行正副使隨
行司禮監官擁導皇后鹵簿册寶采輿行宫人乘轎内
官内使護衛從大明門中門入文武百官具朝服于承
天門外東西向立班迎候輿入承天門退皇后輿輅至
午門外鳴鐘鼓鹵簿止正副使以節授司禮監官先入
復命捧册寶官捧册寶金扇儀仗女樂前導宫人擁護
皇后輿由奉天門進内庭幕次捧册寶監官以册寶授
女官皇后出輿由西階進上由東階降迎于庭揖皇后
入内殿内侍請上詣更服處具衮冕女官請皇后詣更
服處更禮服上同皇后詣奉先殿行禮捧册寶女官以
册寶置皇后宫中内官以皇后輿輅鹵簿入午門過御
橋由中右門進皇后宫中
發册奉迎禮物
串五大紅紵絲二疋(天順八年加串五名色紵絲三十)
(二疋各色熟絹三十二疋花銀四百兩)金册一副
金寶一副冠一頂首餙一副翟服一副大衫
三件紵絲一件羅一件紗一件鞠衣繡四件紵絲一
件羅二件紗一件霞帔各色羅繡三副舄一雙(襪)
(珍珠全)駕一副鴈一隻(天順八年加一隻)羊十
二隻(天順八年加十二隻)酒六十瓶(天順八年加六)
(十瓶)膠棗二合(天順八年加二合)栗子二合(天順)
(八年加三合)木弹二合(天順八年加二合)胡桃二
合(天順八年加二合)
廟見
是日早内官于奉先殿陳設牲醴祝帛畢候上同皇后
至贊引引就拜位上在東皇后在西行禮如常儀祭畢
還宫
合卺
是日内官先于正宫殿内設上座于東皇后座于西相
向置酒案于正中稍南置四金爵兩卺于案上候謁奉
先殿還内侍女官請上與皇后各就更服處上服皮弁
服陞内殿皇后更衣從陞贊請陞座執事者舉饌案于
上與皇后前女官司尊者取金爵酌酒以進飲訖女官
進饌舉饌訖女官再取金爵酌酒以進飲訖進饌舉饌
畢女官以卺盞酌酒合和以進飲訖又進饌舉饌畢内
侍奏禮畢上同皇后興内侍女官執事奏請上與皇后
就更服處易常服皇帝從者餕皇后之饌皇后從者餕
皇帝之饌
朝見兩宫
第二日早上冕服皇后禮服詣某宫俟某宫禮服陞座
贊引引上與皇后詣某宫前宫人以腵脩盤立于皇后
左贊禮贊上與皇后皆四拜執事二人舉案至某宫前
正中宫人以腵脩盤授皇后皇后捧置于案上執事女
官舉案皇后隨案進至某宫前皇后復位贊禮贊上與
皇后皆四拜執事者舉腵脩案徹于西贊禮畢皇后還
宫
謝恩
第三日早上冕服皇后禮服同詣某宫前行八拜禮訖
皇后詣内殿俟上服皮弁服陞座贊引女官引皇后禮
服詣上前就拜位行八拜禮畢皇后還宫陞座引禮引
在内親屬贊八拜禮次引六尚等女官贊八拜禮次引
各監局内官内使行八拜禮畢降座入閣是日上受皇
后謝恩禮畢出具服御奉先殿頒詔布告中外行禮如
常儀
受賀
第四日文武百官具朝服上表慶賀陳設如常儀上具
衮冕御華盖殿親王行八拜禮慶賀次執事官行五拜
三叩頭禮畢鴻臚寺奏請陞殿(新儀改親王行禮畢鴻臚寺官候王退奏執事)
(官行禮畢奏請陞殿)導駕官前導百官進表行禮如常儀其親王
行禮畢詣内殿某宫前皇后前俱行慶賀八拜禮出是
日某宫具禮服陞内殿受内外命婦慶賀禮外命婦進
箋如常儀
盥饋
第五日清晨尚膳監具膳羞皇后具禮服詣某宫俟膳
至贊引引皇后詣前贊四拜尚食以膳授皇后皇后捧
膳進于案復位贊四拜贊引引皇后退立于西南俟膳
畢引出還宫
選用宫人
洪武二十九年定所取女子除富豪不用其餘不問
貧難之家女子年十五二十歲者送進灑埽宫院曬晾
幔褥漿糨衣服造辦飯食許各家父母親送賞銀五十
錠其在京軍民之家有女子及無夫婦人能寫能筭者
不論貧冨醜陋許皆進用賞與前同不許將體氣惡疾
及已曾進到者一概進來
三十五年以補六尚官令禮部出榜不分軍民之家但
有識字婦人年三十至四十願來者有司起送若女子
識字雖容貌醜陋年十七八已上願來者聽一體應付
脚力赴京選用俱本父母親自送來給與賞賜照依所
授品級給俸以厚其家仍免本家雜泛差役其婦人入
宫後年至五十願還鄉者聽女子入宫十數年後有識
字人替用願回鄉及適人者聽從其便女官所管皆宫
中事務不過紀錄名數物件而已别無艱難此等識字
婦人若鄉里耆老鄰人舉保出來有賞
嘉靖十三年題准女子選入内庭例應收充女戸者舍
餘于原衞民籍于錦衣衛帶管食粮各止終身不許朦
朧影射差役
皇太子納妃儀
成化二十三年定
納采問名
前期擇日遣官告太廟牲用犢各一用祝文至期前一
日所司設御座于奉先殿鴻臚寺設制案節案于御座
前内官監禮部陳禮物于文樓下教坊司設中和樂于
殿内至日清晨錦衣衞設鹵簿于丹陛丹墀禮部設采
輿教坊司設大樂俱于奉天門外上具衮冕御華盖殿
鴻臚寺奏執事官行叩頭禮畢請陞殿導駕奉引如常
儀上御奉天殿文武官朝服叩頭訖執事官引正副使
朝服就拜位行四拜禮傳制官奏傳制訖由左門出執
事官舉制案節案亦由左門出傘盖遮護置丹墀中道
傳制官宣制曰兹擇某官某女為皇太子妃命卿等持
節行納采問名禮正副使又行四拜禮鴻臚寺奏禮畢
上興引禮引制案節案由奉天門左門出執事官引文
樓下禮物隨出至奉天門外正副使取節制書置采輿
中儀仗大樂前導從二門行出東長安門外正副使易
吉服乘馬隨行詣皇太子妃家行禮皇太子妃家前一
日設正副使幕次于大門外道左南向設香案于正堂
中設制案節案于香案南别設案于香案之北其日正
副使至大門外儀仗大樂分列置采輿于正中設制案
節案于采輿引禮引正副使入幕次執事官陳禮物于
正堂正副使至幕次取節制書置案上禮官一員先入
正堂立于東主婚者朝服出見立于西禮官曰奉制聘
皇太子妃遣使行納采問名禮引禮引主婚者出迎引
禮引正副使捧節及制書先行主婚者隨行至正堂置
節及制書于案正使立于案左副使立于案右引禮引
主婚者就拜位行四拜禮詣案前跪正使取納采制宣
訖授主婚者主婚者受之授執事者置于北案上稍左
副使取問名制宣訖授主婚者主婚者受之授執事者
置于北案上稍右主婚者俯伏興平身執事者舉答問
名表案于主婚者後少西取表授主婚者主婚者受表
跪授正使正使置表于案主婚者俯伏興平身退就拜
位又行四拜禮畢正副使出置表采輿中訖主婚者至
正副使前致詞云請禮從者酒饌畢主婚者奉幣以勞
正副使正副使出主婚者送至大門外正副使進發采
輿于東長安門入至奉天門外以節表授司禮監官奏
聞復命
納采問名禮物
玄纁紵絲二疋(玄)一(疋纁一疋用紅綠羅銷金束子六)
(個)金六十兩珍珠十兩(用紅綠紗銷金袋二個)
花銀六百兩各色紵絲四十疋(用紅綠羅銷金束子)
(一百二十個)裏絹四十疋大紅羅四疋(用紅綠羅)
(銷金束子十二個)生紗四疋(用紅綠銷金束子十二)
(個)綿臙脂一百個金花臙脂二兩(用抹金合一對計)
(六兩重)鉛粉二十袋計一十兩重(用紅綠羅銷金袋)
(兩個)北羊六牽(用紅綠羅銷金盖袱六條并牽羊紅)
(麻索六條)豬四口鵝二十八隻酒一百二十瓶
(用紅綠羅銷金小盖袱一百二十條每條墜角銅錢四)
(個)圓餅一百二十個(用紅花紙貼面)末茶一十二
袋(用紅綠羅銷金袋一十二個)棗二合栗二合
胡桃二合木弹二合白熟米四石(作八合每合上)
(用)染紅米二升麵六十袋(用紅紙花貼面)媒人
紵絲二疋(用紅綠羅銷金束子六個)裏絹二疋開合
紵絲二疋(用紅綠羅銷金束子六個)裏絹二疋珠翠花一朵
以上禮物媒人并内官一員送至妃家媒人就引妃
家回奉禮物從東華門入如命官則皇帝前復命外
命婦則皇后前復命
納徵告期册封
先期一日遣官告太廟所司設制案節案册案妃冠服
禮物中和樂至日清晨設鹵簿采輿大樂傳制遣使禮
儀並同前納采問名儀但設妃儀仗車輅于左順門外
候禮物過隨行又改制詞云兹擇某官某女為皇太子
妃命卿等持節行納徵告期册封禮皇太子妃家前一
日設正副使幕次香案制案節案册案玉帛案並同前
受納采問名儀但納徵用玄纁束帛穀圭八馬等物其
日正副使至皇太子妃家于采輿中取節制書册玉帛
置于案少候執事先設皇太子妃冠服諸禮物于正堂
八馬陳于堂下禮官一員先入正堂主婚者朝服出見
禮官曰奉制封皇太子妃遣使行納徵告期册封禮主
婚者出迎執事舉玉帛册案前行正使于案取節及納
徵制書副使取告期制書捧之以次行主婚者後隨至
正堂正副使各以節制書置于案退立于案之左右東
西向置玉帛册案于制書案之南引禮引主婚者就拜
位行四拜禮引詣案前跪正使取納徵制書宣訖授主
婚者主婚者受之以授執事者執事者跪受置于北案
正使捧圭授主婚者主婚者受之以授執事者執事者
跪受置于北案副使捧纁授主婚者主婚者受之以授
執事者置于北案畢副使取告期制書宣訖授主婚者
主婚者受之以授執事者置于北案主婚者俯伏興平
身復位行四拜禮畢正副使入次少候女官捧皇太子
妃首餙冠服入中堂左内官陳儀仗車輅等物于大門
之内女官以首飾冠服進皇太子妃内官進皇太子妃
儀仗于中堂前司禮監官進前受節册正副使于案取
節册授之仍前立候内官二人引捧節册監官入中堂
前各置于案皇太子妃具服出閤女官及宫人擁護詣
香案前向闕立贊禮女官贊行四拜禮贊宣册贊跪皇
太子妃跪宣册女官取册立宣于妃左訖贊受册贊搢
圭宣册官以册進授皇太子妃妃受册以授女官女官
跪受于右立于西贊出圭興四拜禮畢皇太子妃入閤
持節監官由正門出授正副使報受册禮畢正副使出
大門外置節采輿中主婚者請禮從者及以幣勞正副
使正副使還至奉天門外以節授司禮監官捧入復命
納徵禮物
玉穀圭一枝(裹玉圭錦袋二件盛玉圭創金雲鳳朱紅)
(木匣一個内錦褥一片)玄纁紵絲四疋(玄二疋纁二)
(疋用紅綠羅銷金束子一十二個)珠翠燕居冠一頂
(冠盖全)冠上大珠博鬢結子等項全金鳳二個金寶鈿
花二十七個金簮一對冠上珊瑚鳳冠觜一副大衫
素夾三件大紅紵絲一件大紅線羅一件大紅銀絲紗
一件燕居服四件大紅紵絲一件大紅線羅一件青
線羅一件大紅素紗一件大帶四條(内大紅線羅三)
(條青線羅一條)玉革帶一條玉事件九件金事件三
件玉花采結綬一副紅綠線羅采結大紅線羅繫帶
采結上玉綬花一個綬帶上玉墜珠六顆綬帶上金垂
頭花板四片金葉兒六個白玉鈎碾鳳文佩一副玉
事件二十件(串珠全)金鈎二個紅羅銷金夾袱大小
五件(包燕居服及玉革帶用)珠翠面花四副珠翠花
四枝(金脚八錢重)金脚四珠環一雙(金脚五錢重)梅
花環一雙(金脚五錢重)金鈒花釧一䨇(二十兩重)金
光素釧一雙(二十兩重)金龍頭連珠鐲一雙(一十四)
(兩重)金八寶鐲一雙(八兩重外寶石一十四塊)金二
百兩(九成色一百兩八成色一百兩)花銀一千兩
珍珠十六兩(用紅綠紗銷金袋二個)寶鈔四千貫
乘馬八匹(紅籠頭錦韉八副)各色紵絲六十疋(用紅)
(綠羅銷金束子一百八十個)各色綾六十疋(用紅綠)
(羅銷金束子一百八十個)各色紗六十疋(用紅綠羅)
(銷金束子一百八十個)各色羅六十疋(用紅綠羅銷)
(金束子一百八十個)各色錦四十段(用紅綠羅銷金)
(束子一百二十個)大紅羅六疋(用紅綠羅銷金束子)
(一十八個)生紗六疋(用紅綠羅銷金束子一十八個)
各色絹三百疋白綿三十八斤各色衣服五十
三件紵絲十八件羅十七件紗八件綾十件各色被
六牀綿二牀紵絲二牀綾二牀白絹卧单四條朱
紅戧金皮箱十五對朱紅漆柳箱二對臙脂二合二
兩重(金合一對一十兩重)鉛粉二十袋一十兩重(用)
(紅綠羅銷金袋二個)北羊四十牽(用紅綠羅銷金盖)
(袱四十)個(牽羊紅麻䋲四十條)豬二十口鵝四十
隻酒二百四十瓶(用紅綠羅銷金盖袱二百四十條)
(每條墜角折二銅錢四個)末茶四十袋(用紅綠羅銷)
(金袋四十個)響糖二合芝麻纏糖二盒茶纏糖二
盒砂仁纏糖二盒胡桃纏糖二盒木弹二盒蜜煎
二盒棗子二盒乾葡萄二盒胡桃二盒圓餅
六百個(用紅紙花貼面)白麵一百二十袋(用紅紙花)
(貼面)紅紗罩盝大小一十二個開合紵絲八疋(用)
(紅綠羅銷金束子)二(十四個)紅絹八疋珠翠花一
朵媒人紵絲一十二疋(用紅綠羅銷金束子三十六)
(個)
發册禮物
金册一副(兩葉計足色金一百兩重每葉高一尺二寸)
(闊五寸周尺)藉册錦一片(紅絹裏)聯貫册葉用紅
綠縧墊册錦褥一個(紅絹裏)裹册紅羅銷金小夾
袱一條渾金灑粉雲鳳册盝一個(内用紅紵絲發襯)
(花銀釘鉸一副一兩二錢重嵌金絲鐵鎻鑰一副)覆
盝紅羅銷金大夾袱一條九翬四鳳冠一頂首餙一
副冠上大花九樹小花九樹寶鈿九個翠雲博鬢描金
珠皂羅額珠眉心珠牌環金冠上金鳳四個牌環脚一
雙翟衣三套(描金雲鳳沉香色木匣一個銅鎻鑰索)
(扛全)青紵絲繡翟衣一件青紵絲繡蔽膝一件玉色線
羅中单一件(紅綠襈)青紗繡翟衣一件青紗繡蔽膝一
件玉色紗中单一件霞帔三副青紅線羅銷金大
帶一條上有青紵絲副帶一條五色綿錦綬一副上
有玉環二個青紅羅采結全白玉鈎碾鳳文佩一副
玉事件二十件(串珠金)金鈎子并圈二箇五色綿錦襯
一副白玉革帶一副(青紵絲裏鞓描金文翟文)玉事
件一十件金事件五件青紵絲舄一雙(上有珠六顆)
青羅韈一雙紅羅銷金夾袱大小五條(包裹翟衣)
(玉佩玉帶等用)鳳轎一乘錦坐褥一個錦踏褥一個
紅交牀一把(紅穿縧全)紅簾一扇(青羅銷金沿邊繡帶)
(全)紅羅銷金轎衣一件(瀝水頂罩全)采結四串抹金銀
香圓寶盖四副(計八件共花銀一十六兩)紅油絹銷
金雨轎衣一件(瀝小頂罩全)女轎夫衣袍一十六領
汗袴一十六副銅束帶一十六條花紗帽一十六頂紅
錦布䩺鞵一十六雙儀仗紅杖二清道旗二
絳引旛二戟氅二戈繡旛二□繡旛二班劒
二(結子絹袋全)儀刀二(結千紅絹袋全)梧杖二(絹)
(袋全)鐙杖二(絹袋全)立瓜二(絹袋全)卧瓜二(絹)
(袋全)骨朵二(絹袋全)斧二響節四(絹袋全)紅
繡傘一把(絹袋全)青方傘二把(絹袋襻全)紅繡團
扇四把(絹袋全)青繡團扇四把(絹袋全)紅紗燈籠
四個(竿全)拂子二(結子全)坐障一(竿全)行障二
(竿全)抹金交椅脚踏一副(除木外計花銀一百兩重)
(搭座踏褥結子全)抹金銀水罐一個(六十兩重)抹
金銀水罐一個(六十兩重)抹金銀唾壺一個(一十六)
(兩重)抹金銀唾盂一個(一十六兩重)抹金銀香爐
一個(一十六兩重)抹金銀香合一個(一十六兩重)
擎執宫人銷金羅袍一十四領抹金鈒花銀帶一十
四條翠花紗帽一十四頂皂麂皮靴一十四雙
催妝禮物
北羊四牽(紅綠絹銷金盖袱四條)酒四十瓶(紅綠羅)
銷(金盖瓶袱四十條每條墜角折二銅錢四個)果四
合(用花八枝)以上禮物内官一員送至妃家
醮戒
先期一日所司設皇太子幕次于中左門前丹墀内設
皇太子受醮戒位于御座南北向設皇太子拜位于丹
陛上北向設贊禮二人位于皇太子丹陛上拜位之北
東西相向知班二人位于贊禮之南東西相向設酒饌
案于醮戒位之東稍北設司爵司饌各二人位于案之
南西向執膳内官先備金爵果合以候是日早鴻臚寺
贊引二人具朝服并東宫侍從官先入至文華殿門前
候皇太子出行叩頭禮贊引二人及侍從官導從繇奉
天左門入至幕次具衮冕以候鼓三嚴上服通天冠絳
紗袍出鴻臚寺請陞殿上御奉天殿樂作警蹕文武官
盛服行叩頭禮分班列侍如常儀樂止贊引及侍從官
導引皇太子出幕次至東陛下侍從官止贊引導引皇
太子由東階陞至丹陛拜位北向立贊禮贊鞠躬四拜
興平身贊引導引皇太子由奉天殿左門入就醮戒位
北向立司爵斟酒以進導引贊跪皇太子跪贊搢圭贊
受爵司爵者以爵立授皇太子皇太子啐酒訖以爵授
内使内使跪受爵退置于案司饌者以果合跪進皇太
子皇太子取少許食訖司饌者興以果合退置于案贊
出圭贊恭聽戒命上命之曰往迎爾相承我宗事勖帥
以敬皇太子曰臣謹受命贊俯伏興平身贊復位贊引
仍導由左門左至丹陛上拜位立定贊禮贊鞠躬四拜
興平身贊禮畢樂作警蹕上降座還宫樂止贊引導皇
太子由東陛降丹墀東宫内外官皆導從由奉天左門
出午門外幕次易服
妃受醮戒
親迎日妃家先于祠堂陳設祭物妃服燕居冠服妃父
母率妃詣祖宗前行禮奠酒讀祝禮畢執事者具酒饌
于内進妃飲食訖父母坐于正堂女執事引妃詣父母
前各四拜父命之曰爾往大内夙夜勤慎孝敬母違母
命之曰爾父有訓爾當敬承妃聽受訖次詣諸尊長行
禮畢改服翟衣以俟
親迎
是日早先設皇太子幕次及儀仗奠鴈并所乘輅教坊
司大樂及隨侍官舍侍衞官軍俱于午門外妃家先設
皇太子幕次于中門之外南向設香案奠鴈案于中堂
皇太子受醮戒訖贊引導引至午門外幕次易皮弁服
訖贊引跪請陞輅皇太子陞輅執鴈者後隨樂作儀從
先導隨侍官舍官軍導從由東長安門至妃家門外贊
引跪請皇太子降輅導引至幕次禮官一員先入至正
廳立于東西向主婚者具朝服出見立于西東向禮官
曰皇太子奉制行親迎禮引禮二人具服引主婚者迎
皇太子于幕次之外内官二員具服引皇太子出幕次
主婚者請皇太子入中堂皇太子先行内官具服捧鴈
隨入主婚者後行至中堂主婚者進立于堂中之左妃
母立于堂中之右東西相向皇太子至中堂女執事二
人引妃出房立于妃母之下内官引皇太子至案前内
官捧鴈跪進皇太子皇太子以鴈奠于案内官引皇太
子稍退近東西向立主婚者詣鴈案前行八拜禮退復
位執事者徹案引禮内官導皇太子先行至中門女轎
夫舉鳳轎至于中門之内内官具妃儀仗于中門之外
女執事引妃出内官跪請皇太子詣轎所啟請揭簾妃
陞轎内官啟請皇太子陞輅前行妃具儀仗從後行由
東長安門進至午門外車駕儀仗侍衞官舍官軍俱止
妃儀仗入左順門内候内官跪請皇太子降輅導引入
幕次候妃至轎止内官跪請皇太子揭簾妃降轎皇太
子先行内執事以帷幕擁護妃後行俱步入左順門内
官跪請皇太子乘輿先行女官跪請皇太子妃陞轎後
行至宫門外皇太子降輿候妃至女官跪啓請皇太子
妃降轎入幕次候行合卺禮
親迎禮物
活雁一對
合卺
其日内官先于皇太子内殿外設妃幕次設皇太子座
于殿東西向設妃座于西東向各設拜位于座之南設
酒案于正中稍南置兩爵兩卺于案上皇太子至宫門
外降輿入候于内殿門外之東西向妃降轎女官以帷
幕擁護導引入幕次整飾訖導引至内殿門西東向贊
引二人導皇太子前陞殿女官二人導妃隨陞贊請就
拜位皇太子與妃各就拜位贊皇太子兩拜妃四拜贊
請陞座皇太子與妃皆陞座女執事二人舉饌案進于
皇太子及妃之前女官司尊者取金爵酌酒以進皇太
子與妃各受爵飲訖女官進饌皇太子與妃皆舉饌訖
女官再以金爵進酒皇太子與妃飲訖女官進饌皆舉
饌訖女官再以卺盞酌酒合和以進皇太子與妃皆飲
訖又進饌皇太子與妃皆舉饌凡三舉酒饌畢執事者
徹饌案贊皇太子與妃興就拜位相向贊兩拜如前儀
畢皇太子從者餕妃之饌妃從者餕皇太子之饌皇太
子從者導皇太子入宫更禮衣妃從者及女官導妃入
宫易常服
朝見兩宮
第二日清晨皇太子冕服妃翟衣女官贊引各啓請出
宫至某宫門外俟某宫服燕居服陞座贊引引皇太子
及妃自左門入皇太子先入妃從之贊禮贊詣某宫前
皇太子立于東妃立于西宫人以腵脩盤立于妃之右
贊皇太子與妃皆四拜執事二人舉案至某宫前宫人
以腵脩盤授妃妃捧盤置于案執事者舉案妃隨案進
至某宫前妃復位贊皇太子與妃皆四拜興執事者徹
腵脩案于東贊禮畢引皇太子與妃出詣上位宫前俟
上位具常服陞座贊引引皇太子及妃自左門入詣上
位前進棗栗盤行禮同前畢詣皇后宫進腵脩盤行禮
同前畢贊引引皇太子及妃出是日賜皇太子與妃宴
盥饋
第三日清晨妃服翟衣贊引引妃至某宫由左門入俟
膳至贊引引妃至前贊四拜尚食以膳授妃妃捧膳置
于案復位又贊四拜禮贊引引妃退立于西南俟膳畢
引妃出陞轎詣乾清宫門外降轎由左門入俟膳至贊
引引妃詣上位前并皇后前禮俱同
廟見
第四日内官于奉先殿陳設牲醴祝帛贊引二人引皇
太子二人引妃至奉先殿詣德祖玄皇帝皇后神御前
贊皇太子與妃皆四拜贊跪皇太子跪妃亦跪贊搢圭
皇太子搢圭贊進帛執事者跪進于皇太子右贊獻帛
皇太子受帛以獻授執事者贊奠帛執事者以帛奠于
神御前贊進爵執事官以爵跪進于右贊獻爵皇太子
受爵以獻授執事者贊奠爵執事者以爵奠于神御前
贊俯伏興皇太子俯伏興妃亦興贊復位贊皇太子與
妃皆兩拜平身次詣各神御禮同前贊詣讀祝位皇太
子與妃詣讀祝位贊跪皇太子跪妃亦跪讀祝訖贊俯
伏興平身皇太子俯伏興平身妃亦興贊復位贊皇太
子與妃皆兩拜平身贊執事者捧祝帛各詣燎所贊詣
燎位贊禮畢引禮引皇太子及妃還宫
慶賀
是日早上具皮弁服御華盖殿執事官行禮奏請陞殿
導駕樂作陳設如常儀文武百官具朝服先行四拜禮
鴻臚寺官詣丹陛上跪致詞曰某官臣某等恭惟皇太
子嘉禮既成益綿宗社隆長之福臣某等不勝欣忭之
至謹當慶賀又四拜禮畢上起易服賜宴羣臣如冬至
正旦之儀其日命婦慶賀皇太后行禮致詞如前但致
詞前稱某夫人妾某氏等末稱妾某氏等禮畢慶皇后
禮同前但改致詞曰皇太子嘉聘禮成益綿景福餘並
同禮畢皇太后賜宴
供用器皿
金器壺瓶一對(六十兩重)酒注一對(六十兩重)
盂子一對(二十兩重)贄禮盤二面(六十兩重)盤盞
二副(二十兩重)託裏胡桃木椀四個(六十四兩重)
楞邊胡桃木託四個(五兩重)託裏胡桃木鍾子二對
(一十一兩重)撒盞一對八(兩重)葫蘆盤盞一副一
(十兩重)茶匙一雙一(兩重)匙一雙(五兩重)箸二
雙(五兩重)
銀器壺瓶二把(共五十兩重)果合一對(一百六十)
(兩重)汁瓶二把(共五十兩重)茶瓶一對(五十兩重)
湯鼓四個八(十兩重)按酒楪一十二個(四十二兩)
(重)果楪一十二個(三十兩重)茶楪一十二個(二十)
(四兩重)
親王婚禮
洪武二十六年定
納徵
前一日尚寶司陳設御座于奉天殿内官監禮部設冠
服首飾金銀段疋等儀物于文樓下教坊司設中和樂
于殿内其日清晨錦衣衛設儀仗于丹陛丹墀之東西
教坊司設大樂于丹陛之東西北向及設樂于午門外
設護衛將軍文武官執事官如常儀儀禮司設百官侍
立位于文武樓南設玉帛案于殿内之東鼓三嚴文武
官具朝服至侍立位東西相向鐘聲止儀禮司跪奏請
陞殿皇帝具皮弁服導駕奉引如常儀樂作陞座樂止
鳴鞭訖序班舉玉帛案置殿中引正使副使入就拜位
贊鞠躬樂作贊四拜興平身樂止承制官詣御前跪承
制俯伏興由東門稍東出序班舉玉帛案隨之置丹墀
中道承制官稱有制贊禮贊跪宣制曰今聘某官某女
為某王妃命卿等行納徵禮贊禮贊俯伏興樂作四拜
平身樂止儀禮司奏禮畢駕興樂作鳴鞭樂止引禮引
玉帛案繇奉天門東門及午門東門出置玉圭玄纁于
采輿執事官引文樓下儀物繇午門東門出以次陳列
正副使行至御橋外易服乘馬至妃家妃家前一日設
正副使幕次于大門外道左南向設香案于正堂中設
受玉帛案于香案之南其日禮物至妃家引禮捧玉圭
玄纁先行正副使隨之至幕次執事者陳禮物及冠服
等物于正堂捧玉帛者俟于幕次東西向禮官一員先
入至正堂立于東西向主婚者出見立于西東向禮官
曰奉制命正使某官某副使某官某為某王行納徵禮
引禮引主婚者出迎引禮引正使捧玉圭副使捧玄纁
先行主婚者隨行引禮引至正堂置玉圭玄纁于案正
使立于案之左西南向副使立于案之右東南向贊禮
引主婚者就拜位贊鞠躬四拜興平身贊詣前跪贊捧
圭正使捧玉圭授主婚者主婚者受玉圭以授執事者
執事者跪受興置于案贊捧帛副使捧玄纁授主婚者
主婚者受玄纁以授執事者執事者跪受興置于案贊
主婚者俯伏興平身贊復位贊四拜興平身禮畢正副
使出主婚者至正副使前致詞云請禮從者酒饌畢主
婚者捧帛以勞正副使正副使出主婚者送至門外正
副使詣皇帝前復命妃家回儀從西華門入内官監監
官奏
定親禮物
金五十兩珍珠一十兩(用紅綠紗銷金袋二個)花
銀四百兩各色紵絲四十疋(用紅綠羅銷金束子一)
(百二十個)大紅羅二疋(用紅綠羅銷金束子六個)
生紗二疋(用紅綠羅銷金束子六個)裏絹四十疋
綿臙脂一百個金花臙脂二兩(用抹金花銀合一對計)
(六兩重)鉛粉二十袋計一十兩重(用紅綠羅銷金袋)
(一個)北羊四牽(用紅綠絹銷金盖袱四條并牽羊紅)
(麻索四條)豬二口鵝二十隻酒八十瓶(用紅綠)
(羅銷金小盖袱八十條每條墜角折二銅錢四個)圓
餅八十箇(用紅紙花貼面)末茶一十袋(用紅綠羅銷)
(金袋一十個)果六合白熟米二石(作四合每合上)
(用染紅米二升)麵四十袋(用紅紙花貼面)媒人紵
絲二疋(用紅綠羅銷金束子六個)裏絹二疋開合
紵絲一疋(用紅綠羅銷金束子三個)裏絹一疋
以上禮物媒人并内官一員送至妃家媒人就引妃
家回奉禮物從西華門入如命官則皇帝前復命外
命婦則皇后前復命
納徵禮物
玉穀圭一枝裹玉圭錦袋二件盛玉圭戧金雲鳳硃
紅木匣一箇内錦褥一片玄纁紵絲五疋(玄三疋纁)
(二疋用紅綠羅銷金束子十五箇)珠翠燕居冠一頂
(冠盝全)冠上大珠博鬢結子等項全金鳳二個金寶鈿
花二十七箇金簮一對冠上珊瑚鳳冠觜一副燕居
服四套大紅紵絲一件大紅線羅一件大紅素紗一件
青線羅一件大帶四條内大紅線羅三條青線羅一
條玉革帶一副玉事件九件金事件三件玉花綵
結綬一副(紅綠線羅采結大紅線羅繫帶)采結上玉綬
花一箇綬帶上玉墜珠六顆綬帶上金垂頭花板四片
金葉兒六箇白玉鈎碾鳳文佩一副玉事件二十件
(串珠全)金鈎二箇紅羅銷金夾袱大小五條(包燕居)
(服及玉革帶等用)珠面花四副珠花四枝(金脚八錢)
(重)金脚四珠環一雙(金脚五錢重)梅花環一雙(金脚)
(五錢重)鈒金花釧一雙(二十兩重)金光素釧一雙(二)
(十兩重)金龍頭連珠鐲一雙(一十四兩重)金八寶鐲
一雙(八兩重外寶石一十四塊)金四百兩(九成色二)
(百兩八成色二百兩)花銀一千六百兩珍珠二十
四兩(用紅綠紗銷金袋二個)寶鈔五千貫乘馬四
匹(紅籠頭錦韀四副)各色紵絲六十疋(用紅綠羅銷)
(金束子一百八十個)各色綾六十疋(用紅綠羅銷金)
(束子一百八十個)各色紗六十疋(用紅綠羅銷金束)
(子一百八十個)各色羅六十疋(用紅綠羅銷金束子)
(一百八十個)各色錦六十疋(用紅綠羅銷金束子一)
(百八十個)大紅羅四疋(用紅綠羅銷金束子一十二)
(個)生紗四疋(用紅綠羅銷金束子一十二個)各色
絹三百疋白綿二十斤臙脂二合二兩重(金胭脂)
(合一對一十兩重)鉛粉二十袋一十兩重(用紅綠羅)
(銷金袋二個)北羊三十二隻(用紅綠絹銷金盖袱三)
(十二條牽羊紅麻索三十二條)豬一十六口鵝三
十二隻酒二百瓶(用紅綠羅銷金盖袱二百條每條)
(墜角折二銅錢四個)末茶三十二袋(用紅綠羅銷金)
(袋三十二個)栗二十合響糖二合芝麻纏糖二
合茶纏糖二合砂仁糖二合胡桃纏糖二合
木弹二合蜜煎二合棗子二合乾葡萄二合
胡桃二合圓餅六百箇(用紅紙花貼面)白麵一百
二十袋(用紅紙花貼面)紅紗罩盝大小一十二箇
媒人紵絲一十二疋(用紅綠羅銷金束子三十六個)
開合紵絲八疋(用紅綠羅銷金束子二十四箇)
發册命使
其日清晨内官監錦衣衛尚寶司教坊司文武執事等
官于奉天殿陳設如納徵儀儀禮司設册案于殿内之
東承制官持節官位于殿内之東西向設正使副使拜
位于丹墀正使在東副使在西錦衣衛設盖册黃傘一
于殿門外禮部陳設采輿于午門外内官陳王妃鳳轎
儀仗于采輿之南鼓三嚴引禮引文武官入就侍立位
鐘聲止儀禮司跪奏請陞殿皇帝服皮弁服導駕官奏
引如常儀樂作陞座樂止捲簾鳴鞭訖引禮引正副使
各就拜位贊禮贊鞠躬樂作贊四拜興平身樂止承制
官詣御前跪承制俯伏興繇東門稍東出持節官舉節
舉册官舉案隨行亦由東門稍東出校尉擎傘遮護册
行至丹墀御道中持節官立于案東西向傳制官稱有
制贊禮唱跪宣制曰今册某官某女為某王妃命卿等
持節行禮贊禮贊俯伏興鞠躬四拜興平身樂止持節
官以節授正使引禮引節册及正副使繇東道至奉天
門東門出至午門外置册于采輿儀禮司官奏禮畢駕
興樂作百官捲班以次出儀仗鳳轎前行引禮引節及
采輿正副使隨行過御橋易服持節正副使俱上馬至
妃家行册禮
册至妃家
是日妃家先設幕次于大門之外南向設香案于正廳
册使至引禮引正副使至幕次禮官先入見主婚者禮
官曰奉制命正使某官某副使某官某持節行册禮主
婚者出迎引禮引正使持節副使捧册入主婚者隨行
至正廳正副使立于香案東南向引禮引主婚者至拜
位贊禮贊鞠躬四拜興平身退立于西南引禮引接册
内官詣前贊禮贊舉册副使以册授内官内官跪受訖
贊禮贊請詣中堂行禮内使二人引捧册内官入中堂
正副使仍前立候内官出告行禮畢正使副使以節出
主婚者請禮正副使如納徵儀其日妃家陳設香案于
中堂設册案于香案之南設妃拜位于册案之南妃服
翟衣訖俟内官捧册入置于案贊禮女官一員居東一
員居西在妃拜位前相向立宣册女官展册女官立于
東引禮女官二員分左右引妃出房至册案前拜位女
使執事者立于西贊禮女官贊四拜興宣册女官稱有
制女官贊跪妃跪贊宣册宣册女官詣册案前取册立
宣于香案東女官宣册訖以册入于盝贊受册宣册官
捧册立授妃妃受册女官贊以册授執事者妃以册授
女使女使跪受興置于案女官贊妃興又贊四拜禮畢
内官出告正副使行禮畢執事者徹香案册案設妃座
引禮請妃陞座衆命婦及應賀者序立于庭北向贊四
拜禮畢妃降座
發册禮物
金册一副(兩葉計足色金一百兩重每葉高一尺二寸)
(闊五寸周尺)籍册錦一片(紅絹裏)聯貫册葉用紅
絲縧裹墊册錦褥一箇(紅絹裏)裹册紅羅銷金小夾
袱一條渾金瀝粉雲鳳册盝一箇(内用紅紵絲發襯)
(花銀)釘鉸一(副一兩二錢重嵌金綠鐵鎻鑰一副)覆
盝紅羅銷金大夾袱一條九翬四鳳冠一頂冠上
大花九樹小花九樹寶鈿九箇翠雲博鬢描金珠皂羅
額珠眉心珠牌環金冠上金鳳四箇牌環脚一雙翟
衣三套(描金雲鳳沉香色木匣一箇銅鎻鑰索扛全)
青紵絲繡翟衣一件青紵絲繡蔽膝一件玉色線羅中
單一件(紅綠襈)青線羅繡翟衣一件青線羅繡蔽膝
一件玉色線羅中單一件(紅綠襈)青紗繡翟衣一件
青紗繡蔽膝一件玉色紗中單一件(紅綠襈)青紅線
羅銷金大帶一條上有青紵絲副帶一條五色線錦
綬一副上有玉環二箇青紅羅采結全白玉鈎碾鳳
文珮一副玉事件二十件(串珠全)金鈎子并圈二箇五
色線錦襯一副白玉革帶一副(青紵絲裹鞓描金文)
(翟文)玉事件一十件金事件五件青紵絲舄一雙(上)
(有珠六顆)青羅韈一雙紅羅銷金夾袱大小五條
(包裹翟衣玉佩玉帶等用)鳳轎一乘錦坐褥一箇
錦踏褥一箇紅交牀一把(紅穿絛全)紅簾一扇
(青羅銷金沿邊繡帶全)紅羅銷金轎衣一件(瀝水頂)
(罩全)紅油絹銷金雨轎衣一件(瀝水頂罩全)采結
四串抺金銀香圓寶盖四副(計八件共花銀一十六兩)
女轎夫衣袍一十六領汗袴一十六副銅束帶一十
六條花紗帽一十六頂紅綿布䩺鞵一十六雙儀仗
紅杖二清道旗二絳引旛二戟氅二班劒
二(結子絹袋全)儀刀二(結子絹袋全)梧杖二(絹袋)
(全)鐙杖二(絹袋全)立瓜二(絹袋全)卧瓜二(絹袋)
(全)骨朵二(絹袋全)嚮節四(絹袋全)紅繡傘一把
(絹袋全)青方傘二把(絹袋襻全)紅繡團扇四把(絹)
(袋全)青繡團扇四把(絹袋全)紅紗燈籠四箇(竿全)
拂子二箇(結子全)坐障一(竿全)行障二(竿全)
抹金交椅脚踏一副(除木外計花銀一百兩重搭座踏)
(蓐結子全)抹金銀水鑵一箇(六十兩重)抹金銀水
盆二箇(六十兩重)抹金銀唾壼一箇(一十六兩重)
抺金銀唾盂一箇(一十六兩重)抺金銀香爐一箇(一)
(十六兩重)抹金銀香合一箇(一十六兩重)擎執宫
人銷金羅袍一十四領抺金鈒花銀帶一十四條翠花
紗帽一十四頂皂麂皮靴一十四雙
催妝禮物
北羊二隻(紅綠絹銷金蓋袱二條)酒二十瓶(紅綠羅)
(銷金盖瓶袱二十條每條墜角折二銅錢四箇)果二
合(用花四枝)以上禮物内官一員送至妃家
鋪房
妃家于親迎前擇日將房奩牀帳等物至王府鋪房禮
部預先奏知至日妃家備鼓樂迎引從午門東角門入
鼓樂至于闕西妃母或親戚入内陳設
醮戒
其日内官監設上位中宫御座于宫中設大樂儀仗于
丹陛之東西執膳内官先備酒金爵果合以俟上位服
皮弁服中宫燕居服出樂作陞座樂止王服衮冕贊引
引王由殿東門入詣上位前贊禮贊鞠躬樂作贊四拜
興平身樂止執事者以爵斟酒立于御前之東贊禮贊
王詣前跪贊搢圭贊受爵執事者以爵立授王王受爵
飲訖以爵授執事者執事者跪受以退贊禮贊出圭恭
聽戒命隨旨意致戒辭王聽戒辭訖贊俯伏興平身復
位贊鞠躬樂作贊四拜興平身樂止贊禮引王詣中宫
前禮同贊禮畢引禮引王出釋衮冕具皮弁服行親迎
禮
妃家醮戒
親迎日妃家先于祠堂陳設祭物妃服燕居冠服妃父
母同妃詣祖宗前奠酒讀祝禮畢執事者具酒饌命妃
飲食訖父母坐于正堂女執事引妃詣父母前各四拜
父母隨意致戒辭妃聽受訖次辭諸尊長禮畢改服翟
衣以俟
親迎
其日儀衛司先設王儀仗象輅于承天門外妃家先設
王幕次于中門之外設香案帛案于正堂之中是日王
受命訖引禮引王繇午門東門出典儀具服跪請陞輅
王陞輅儀從前導過御橋樂作至妃家門外引禮跪請
王降輅導引至幕次禮官一員先入至正廳立于東西
向主婚者出見立于西東向禮官曰某王奉制行親迎
禮引禮二人具服引主婚者迎王于幕次之外内官二
員具服引王出幕次主婚者請王入中堂王先行主婚
者後隨内官具服捧禮物入至于中堂主婚者進立于
堂中之左妃母立于堂中之右東西相向王至中堂女
執事二人引妃出房立于妃母之下内官引王至案前
内官捧帛進王王以帛置于案内官引王稍退近東西
向立贊禮引主婚者詣帛案前行八拜禮退復位執事
者徹案引禮内官導王先出女轎夫舉鳳轎至于中門
之内内官具妃儀仗于中門之外女執事引妃出内官
跪啓請王詣轎所啓請揭簾妃陞轎内官啓請王陞輅
前行妃具儀從後行王至承天門外降輅候妃至内官
跪啓請王揭簾妃降轎王先行至内釋皮弁服具衮冕
至奉天殿前候妃入午門陞轎將至奉先殿降轎行廟
見禮
廟見
是日内官于奉先殿陳設牲醴祝帛訖每廟豬一羊一
帛二共一篚祝共一贊引二人引王二人引妃至奉先
殿詣德祖玄皇帝皇后神御前王在東妃在西贊王與
妃皆兩拜贊跪王跪妃亦跪贊搢圭王搢圭贊進帛執
事者以帛跪進于王右贊受帛王受帛以授執事者贊
奠帛執事者以帛奠神御前贊進爵執事者以爵跪進
于王右贊受爵王受爵以授執事者贊獻爵執事者以
爵奠于玄皇帝皇后前贊再進爵執事者以爵進贊受
爵王受爵以授執事者贊獻爵執事者以爵奠于玄皇
帝皇后前贊俯伏興王俯伏興妃亦興贊王復位贊王
與妃皆兩拜平身次詣懿祖皇帝皇后熙祖皇帝皇后
仁祖皇帝皇后儀同上贊詣讀祝位王詣讀祝位贊跪
王跪妃亦跪讀祝訖贊俯伏興平身王俯伏興平身妃
亦興贊王復位贊王與妃皆兩拜平身贊執事者捧祝
帛各詣燎所贊詣燎位王與妃詣燎位贊禮畢引禮引
王及妃還宫行合卺禮
合卺
其日内官先于王宫設王座于東西向設妃座于西東
向各設拜位于座之南設酒案于正中稍南置兩爵兩
卺于案上執事者啟請王具皮弁服訖贊引導王與妃
至宫門贊引二人導王前陞二人導妃後陞贊請就拜
位王與妃各就拜位贊兩拜王與妃皆兩拜訖贊請陞
座王與妃皆陞座執事者二人舉饌案進于王及妃之
前女官司尊者取金爵酌酒以進王與妃各受爵飲訖
女官進饌王與妃皆舉饌訖女官再以金爵進酒王與
妃皆飲訖女官進饌王與妃皆舉饌訖女官再以卺盞
酌酒合和以進王與妃皆飲訖又進饌王與妃皆舉饌
凡三舉酒饌畢執事者徹饌案贊王與妃興就拜位相
向贊兩拜禮畢王從者餕妃之饌妃從者餕王之饌
朝見
第二日清晨王冕服妃翟衣贊引各啓請出宫至宫門
外以俟皇帝服皮弁服皇后服燕居服陞座贊引引王
及妃自東門入王先入妃從之贊禮贊詣皇帝前王立
于東妃立于西宫人以棗栗盤立于妃之右贊王與妃
皆四拜執事者二人舉案至皇帝前正中宫人以棗栗
盤授妃妃捧棗栗盤置于案上執事者舉案妃隨捧進
至皇帝前妃復位贊禮贊王與妃皆四拜興贊引引王
及妃詣皇后前宫人以腵脩盤立于妃左贊王與妃皆
四拜興執事者二人舉案至皇后前正中宫人以腵修
盤授妃妃捧腵脩盤置于案上執事者舉案妃隨案進
至皇后前妃復位贊四拜王與妃皆四拜興執事者以
皇帝前棗栗案徹于東皇后前腵脩案徹于西贊禮畢
贊引引王及妃出是日賜王與妃宴
盥饋
第三日清晨妃服翟衣贊引引妃出陞輿將至宫内門
降輿由東門入俟膳至贊引引妃詣皇帝前贊四拜尚
食以膳授妃妃捧膳置于案復位又贊四拜贊引引妃
詣皇后前禮同贊引引妃退立于西南俟膳畢贊引引
妃出
王與妃見東宫
是日王與妃朝見訖王具皮弁服妃服翟衣詣東宫前
行四拜禮東宫皮弁服坐受東宫妃翟衣立受兩拜答
兩拜
回門
其日内官先將禮物至妃家王與妃儀狀導從如常儀
王先行至妃家妃父出迎王先入妃父從之至正廳王
立東西向妃父立于西東向王于妃父母前行四拜禮
妃父母立受兩拜答兩拜禮畢王中坐其餘親屬見王
行四拜禮王皆坐受妃至入中堂于父母前行四拜禮
父母正面坐受其餘親屬見妃各序家常禮
回門禮物
花銀三百兩雜色紵絲三十二疋(紅綠羅銷金束子)
(九十六箇)北羊四隻(紅綠絹銷金盖袱四條紅麻索)
(四條)酒四十瓶(紅線羅銷金盖袱四條)果四合
供用器皿
金器壺瓶一對(六十兩重)酒注一對(六十兩重)
盂子一對(二十兩重)贄禮盤二面(六十兩重)盤盞
二副(二十兩重)託裏胡桃木碗四箇(六十四兩重)
楞邊胡桃木託子四箇(五兩重)託裏胡桃木鍾子一
對(一十兩重)撒盞一對(八兩重)葫蘆盤盞一副(一)
(十兩重)茶匙一雙(一兩重)匙一雙(五兩重)箸二
雙(五兩重)
銀器果合一對(一百六十兩重)汁瓶二對(一百兩)
(重)茶瓶一對(五十兩重)湯鼓四箇(八十兩重)按
酒楪一十二箇(四十二兩重)果楪一十二箇(三十兩)
(重)菜楪一十二箇(二十四兩重)
漆器朱紅戧金大托盤二面(紅紗罩二)朱紅戧金
饅頭肉盤四箇(紅紗罩四)小車子一乘(貼金釘鉸全)
(并頂上抹金銅火珠一箇四角銅鳳四箇)紅紵絲車
衣一副(頂裙瀝水頂裏紫羅帶全)錦坐褥一箇(黃綿)
(布骨子黃絹裏綿花装)紅平羅車衣一副(頂裙瀝水)
(頂裏絹紫羅帶全)錦靠褥二箇(綠紵絲邊黃綿布骨)
(子黃絹裏綿花装)紅素油絹雨衣一副紅油儀仗
木架二座
二十七年更定凡親王納妃預擇親迎日期别擇日
行定親納徵發册催粧等禮其禮物仍依節次名數同
納徵發册催妝
前期一日内官監禮部儀制司設冠服首飾金銀緞疋
等儀物于文楼下設玉帛案册案并節于奉天殿内至
日早禮部設采輿教坊司設樂于午門外内官設王妃
鳳轎儀仗于采輿之南皇帝具皮弁服陞殿百官班正
副使先行四拜禮執事官舉節及玉帛案册案至丹墀
置案于中道持節俟立傳制官由殿東門出稱有制贊
跪傳制官宣制曰今聘某官某女為某王妃命卿等持
節行納徵發册等禮正副使又四拜禮畢執事官以節
授正使引禮引節并玉帛案册案冠服等物至午門外
置册及玉帛于采輿冠服等物以次陳列而行
妃家受聘
前期一日妃家設香案節案于正堂中玉帛案册案相
向至日禮物至妃家主婚者出迎引禮引正使持節副
使捧册執事者捧玉帛至正堂各置于案正副使立于
案左右冠服等物以次陳列禮官一員立于左主婚者
立于右禮官曰奉制命正使某官某副使某官某為某
王行納徵發册等禮引禮引主婚者詣香案前行四拜
禮執事官捧玉圭玄纁主婚者先受玉帛次受玄纁各
授執事再行四拜禮畢内官先以冠服進于妃具服訖
内官詣册案跪捧册入中堂置于案引禮女官引妃出
至册案前行四拜禮跪女官宣册訖妃受册以授執事
者再行四拜禮畢執事者設妃座引禮請妃陞座妃家
應賀者行四拜禮正副使俟内官出告行禮畢持節出
主婚者送至門外正副使回朝復命妃家回奉禮物從
午門入内官監官奏聞其復醮戒親迎謁見合卺朝見
回門禮俱同二十六年
納徵
弘治中續定上先具衮冕詣奉先殿用樂祭告禮畢
然後易皮弁服傳制
王受醮戒
是日内執事設太皇太后皇太后御座于宫中設大樂
儀仗于丹陛之東西執膳内官先備酒金爵果合以候
太皇太后具燕居服樂作陞座樂止王服衮冕贊引引
王繇東門入詣太皇太后前贊鞠躬樂作贊四拜興平
身樂止執事者以爵斟酒立于東贊禮贊王詣前跪贊
搢圭贊受爵執事者以爵立授王王受爵飲訖以爵授
執亊者執事者跪受以退贊出圭恭聽戒命曰往迎爾
相用成厥家勉率以敬為國之光王聽戒辭訖贊俯伏
興平身贊復位贊鞠躬樂作贊四拜興平身樂止贊禮
畢贊禮引王詣皇太后宫門外繇東門入詣皇太后前
贊鞠躬樂作贊四拜興平身樂止執事者以爵斟酒立
于東贊禮贊王詣前跪贊搢圭贊受爵執事者以爵立
授王王受爵飲訖以爵授執事者執亊者跪受以退贊
禮贊出圭恭聽戒命曰往迎爾相承厥家事勉率以敬
無忝戒命王聽訖贊俯伏興平身贊復位贊鞠躬樂作
贊四拜興平身樂止贊禮畢贊禮引王詣上位宫門外
候上具常服皇后具燕居服陞座贊禮引王詣上位前
行五拜三叩頭禮畢引王出釋衮冕具皮弁服行親迎
禮(妃受醮戒禮同前)
朝見
第二日清晨王冕服妃翟衣贊引各啓請出宫至皇城
内宫門外以候太皇太后服燕居服陞座贊引引王及
妃自東門入王先入妃從之贊禮贊詣太皇太后前王立
于東妃立于西宫人以腵修盤立于妃之左贊王與妃
皆四拜執事二人舉案至太皇太后前宫人以腵脩盤
授妃妃捧腵脩盤置于案執亊者舉案妃隨案進至大
皇太后前妃復位贊王與妃皆四拜興執事者徹腵脩
盤案于東贊禮畢引王與妃出詣皇太后宫前候皇太
后服燕居服陞座引禮引王及妃自東門入詣皇太后前
進腵脩盤行禮同前畢出詣上位宫前俟上具常服陞
座贊引引王及妃自東門入詣上位前進棗栗盤皇后
前進腵脩盤行禮同前畢贊引引王及妃出是日賜王
與妃宴(王與妃見東宫禮同前)
盥饋
第三日清晨妃服翟衣贊引引妃出陞輿將至宫内門
降輿由東門入候膳至贊引引妃詣太皇太皇前贊四
拜尚食以膳授妃妃捧膳置于案復位又贊四拜贊引
引妃退立于西南候膳畢引妃出詣皇太后前行禮同
復請上位前皇后前行禮同
公主婚禮選擇(駙馬教習駙馬附)
洪武二十六年定
謁廟
受册次日引禮引公主謁奉先殿(用香燭)
公主受醮戒
其日早公主具禮服辭奉先殿申時内官陳設儀仗于
正宫内丹陛之東西大樂設于丹墀執事女官備金爵
酒壺果盒以候内贊女官二員列于殿之東西皇帝常
服皇后燕居服陞座公主具禮服引禮女官引詣皇帝
前贊拜樂作四拜興樂止贊跪贊受爵女官以爵斟酒
立授公主公主受酒飲訖以虛爵授執事者執事者跪
受退復位贊恭聽戒命(隨意訓戒)公主聽受訖贊興贊復位
贊拜樂作四拜興樂止引禮女官又引詣皇后前贊拜
樂作四拜興樂止贊跪贊受爵執事女官斟酒立授公
主公主受酒飲訖以虛爵授執事者執事者跪受退復
位贊恭聽戒命(隨意訓戒)公主聽受訖贊興贊復位贊拜樂
止四拜興樂止禮畢公主易燕居冠服命婦送至宫門
引禮引公主繇宫門東門出過宫門西上陞輦至右門
内公主降輦駙馬揭簾公主陞轎内使備儀仗鼓樂前
導合女樂三十六人接引王府公侯百官命婦送至府
各回家
駙馬受醮戒
其日早駙馬父與駙馬具家用祭服告祠堂畢至午後
駙馬父坐于正堂駙馬具見尊長服引禮引駙馬至拜
位贊鞠躬兩拜興平身贊跪贊搢笏贊受爵執事者斟
酒授駙馬駙馬受酒飲訖以爵授執事者贊聽訓戒(駙馬)
(父隨意致戒辭)駙馬聽訖贊出笏俯伏興贊復位贊鞠躬兩拜
興平身禮畢駙馬使服上馬行親迎禮(若駙馬父母俱存則父母同坐)
(于正堂行禮如前儀)
親迎
其日駙馬受醮戒訖具儀從鼓樂前導至于門西下馬
至朝房具朝服候申時序班二人具服引駙馬繇午門
西角門入至右紅門内官二員具服接引駙馬至内使
監前候報公主醮戒將畢引駙馬至右門西東向立公
主至駙馬揭簾公主陞轎駙馬先繇午門西角出至上
馬處上馬先至府候公主至揭簾公主降轎同謁祠堂
謁祠堂
執事者先于祠堂設祭物畢引禮女使引駙馬及公主
至祠堂拜位駙馬立于東公主立于西贊禮贊鞠躬拜
駙馬公主皆兩拜引禮引駙馬詣高祖考妣神位前公
主仍立于拜位贊跪駙馬跪公主亦跪贊搢笏駙馬搢
笏贊進爵執事者以爵跪進于駙馬右贊受爵駙馬受
爵以授執事者贊獻爵執事者以爵奠于高祖考神位
前贊再進爵執事者以爵進贊受爵駙馬受爵以授執
事者贊獻爵執事者以爵奠于高祖妣神位前贊出笏
俯伏興公主亦興引禮又引駙馬詣曾祖考妣祖考妣
各神位前如前儀訖贊詣讀祝位駙馬至讀祝位贊跪
駙馬跪公主亦跪讀祝訖俯伏興公主亦興贊復拜位
贊拜駙馬公主俱兩拜禮畢導還府行合卺禮
合巹
其日女使陳設駙馬座于室東西向公主座于室西東
向各設拜位于座之南設酒案于室中稍南置南盞兩
卺(即葫蘆盞)于案上饌案二于室中贊引二人導駙馬
二人導公主就拜位贊兩拜駙馬公主相向皆兩拜詣
就位駙馬公主各就位執事者奉饌案置于駙馬公主
前執事者二人以二盞斟酒以進駙馬公主皆飲酒執
事者進饌駙馬公主皆舉箸執事者再斟酒駙馬公主
皆飲酒執事者再進饌駙馬公主皆舉箸執事者以兩
卺盞斟酒令和以進駙馬公主皆飲訖執事者又進饌
駙馬公主皆舉箸執事者徹饌案贊駙馬公主興就拜
位駙馬公主相向皆兩拜禮畢
見舅姑
公主見舅姑舅姑坐于東西向公主立于西東向行四
拜禮舅姑答兩拜
賜駙馬冠帶衣服
紗帽一金帶一後以玉帶紵絲羅衣各一襲斜皮靴一
雙鞍馬二
選擇駙馬
累朝定例凡遇公主長成當擇婚配聖旨下禮部榜諭
在京官員軍民人等有子弟年若干歲(或十五十六或)
(十四臨時定)容貎齊整行止端莊父母有家教者許于
部報名赴内府選擇本部先將報到子弟揀選請旨命
司禮監于諸王館會選如初選不中或再行五城訪報
或差司官于順天等八府或行山東河南會同廵撫御
史選擇到日赴館會選如初選中三人送春曹作養仍
題請吉日赴御前欽定一人為駙馬陪選二人送本處
儒學充廪挨貢其與選不中者先年或准充附萬歷八
年俱不准十三年准分别地方遠近行順天府給賞
教習駙馬
宣德三年詔駙馬不務詩書通古今曉忠孝仁義之道
必至怠惰驕縱何以保冨貴須使之親近儒生先朝駙
馬家有學錄可擇端重儒者一人命之教習
正統以後凡駙馬初受者俱令赴監習禮讀書祭酒一
依學規教之不率者奏聞
成化十一年令駙馬年二十五以下者送監讀書
弘治六年奏准駙馬將兵家諸書及五倫等書每季送
祭酒司業處每日兼授二本各定起止令在家誦讀季
終赴監驗試如果讀熟而大義或未通曉即與講解又
復授書還家誦讀季終考驗如初必至三十歲方免拘
束十五年奏准駙馬家教書訓導按月備將功課送
監考校九年到部行查違者究治
嘉靖六年令吏部會同禮部查照先朝勲戚之家訓導
教書事例于國子監博士助教等官或見在部及附近
教官内推選行止端莊年力英銳文學優長義理精明
者一員在駙馬府教讀經書習字使知忠孝仁義之訓
及通曉禮樂名物古今事類庶幾德器有成仍聽禮部
堂上官提調稽考教書官三年六年考滿若教有成效
不拘年分奏薦擢用自後遇選駙馬本部移咨吏部推
陞禮部主事一員專在駙馬府教習
品官納婦
洪武三年定凡品官婚娶或為子聘婦先遣媒氏通
書次遣使及媒氏行六禮婦至壻家主人饗宴送者明
日謁見祖禰訖使見舅姑行盥饋之禮舅姑饗婦如家
人之儀
納采
前一日主婚者設賓次于大門外賓席于廳事至日設
鴈及禮物于廳及庭媒氏省視訖執事者舉禮物進賓
及媒氏從其後質明主婚者具祝版告廟以行賓至女
第媒氏入告贊者延賓入次執事者各陳禮物于大門
内女氏主婚者公服出迎于大門外贊者引賓出次主
婚者揖賓入賓及媒氏陞自東階主婚者陞自西階至
廳賓立于左主婚者立于右媒氏立于賓之南執事者
各陳其物于廳及庭賓及主婚者皆再拜賓詣主人曰
某官以伉儷之重施于某某率循禮典謹使某納采主
婚者曰某之子弗閑姆訓既辱采擇敢不拜嘉主婚者
揖賓就西向坐主婚者東向坐執事者徹禮物訖賓復
入陳鴈及禮物于廳賓詣主婚者曰某官慎重婚禮將
加卜筮請問名主婚者進曰某第幾女妻某氏出或以
紅羅或以銷金紙書女苐行年歲賓辭將降出主婚者
曰請禮從者賓復就坐遂行飲食之禮畢賓降自東階
出主婚者送至大門外
納吉
禮如納采儀賓致詞曰某官承嘉命稽諸卜筮龜筮恊
從使某告吉主婚者曰某未教之如既以吉告其何敢
辭
納徵
禮如納吉儀加玄纁束帛函書賓致辭曰某官以伉儷
之重加惠某官率循典禮有不腆之幣敢請納徵主婚
者曰某官貺某以重禮某敢不拜受辭畢賓即圅書授
主婚者主婚者受書以授執事者主婚者之從者亦以
圅書進授主婚者主婚者受以授賓賓受書以授左右
訖主婚者揖就席主婚者之執事者各徹禮物請期亦
與納吉同
親迎
前一日主婚者設次于大門外其日壻父公服告于禰
廟質明壻具公服親迎執事者設壻父位于廳之正中
壻父即座贊者引壻陞自西階至父座前北面再拜進
立父位前父命之曰躬迎嘉偶釐爾内治壻進曰敢不
奉命退復位再拜媒氏導壻之女家其日女氏主婚者
公服告廟訖宴會親戚醴女如家人禮壻至門外下馬
媒氏入告贊者引壻就次女從者請女盛服就寢門内
南坐贊者引壻出次主婚者出迎壻于大門之東西面
揖壻入主婚者入門而右壻入門而左執鴈者從壻後
至寢戶前北面立主婚者立于寢戸之東西向執鴈者
陳鴈于庭壻再拜壻出就次主婚者不降送壻既出女
父母就正廳南向坐保姆引女就父母座前北面四拜
父命之曰往之女家以順為正無忘肅恭母命之曰必
恭必戒毋違舅姑之命庶母申之曰爾悅聽于訓言毋
作父母羞保姆及侍女導從女出門陞車儀衛導前應
送者乘車從後壻先還以俟
同牢
女將至壻家執事者設座于寢室内壻東婦西設壻洗
一于室之東南婦洗一于西北酒案于室之南楹正中
設四爵兩卺于酒尊之北食案二于酒案之北初昏婦
車至門保姆請下車贊者引壻出迎于大門内壻婦同
入及寢門壻先陞階保姆等導婦後陞入室壻盥于南
洗婦從者執巾進水以沃之婦盥于北洗壻從者執巾
進水以沃之盥畢從者請壻婦各就座執事者各舉食
案于壻婦之前司尊者注酒侍女以酒置于案上壻婦
飲訖徹盞司饌者進饌侍女供饌于案壻婦饌訖徹饌
再飲再饌如初侍女以卺注酒進于壻婦前各飲畢贊
者請皆興立于座南東西相向贊拜壻婦皆再拜侍從
引壻婦入室易服壻從者餕婦之餘婦從者餕壻之餘
廟見
婦至之明日見宗廟設主婚者拜位于東階下婿拜位
于其後主婦拜位于西階下婦拜位于其後諸親拜位
男女各于主婚者及主婦後其日婦夙興沭浴盛服主
婚者及主婦皆盛服各就位再拜贊者引婦進詣庭中
北面立主婚者陞自西階詣神位前跪三上香三祭酒
讀祝興主婚者立于神位前西婦四拜退復位主婚者
降自東階就拜位主婚者以下皆再拜禮畢
見舅姑
婦既謁廟見舅姑執事者先設舅姑位于堂上舅在東
姑在西婦沭浴盛服立于堂下俟舅姑即座贊者引婦
就拜位四拜保姆引自西階至舅前侍女奉棗栗授于
婦婦受之置位前案上降階復四拜訖詣姑前奉腵脩
如舅前儀執事者各徹訖婦退降自西階至庭下行四
拜禮畢婦退舅姑醴婦如家人禮
盥饋
婦見舅姑之明日行盥饋禮其日婦家備盛饌至婿家
婦從者設舅姑位于堂上食案于堂中婦夙興沭浴盛
服立于庭下舅姑即座婦四拜保姆引婦陞自西階至
舅位之南婦從者舉食案于舅前執事者以饌授婦婦
奉饌置于舅前執事者加匕箸進饌于姑亦如之食訖
婦從者徹饌婦降階就拜位四拜禮畢舅姑醴婦如初
見禮
舅饗丈夫送者
其日質明主婚者命執事者設賓席于正廳東西相向
其席位從其賓之數設酒案于廳之南楹設食案于酒
案之北賓至掌次者引賓先就次主婚者出迎于大門
之外引禮者引賓出次主婚者揖賓入賓陞東階主婚
者陞西階至廳分東西相向立贊禮唱鞠躬再拜賓主
皆再拜平身主婚者揖賓各就座執事者舉食案進供
于賓客主婚者之前進酒進饌如常儀會畢賓主俱興
賓立于東階上西向主婚者立于西階上東向執事者
奉幣以授主婚者主婚者以授賓賓受以授從者降自
東階從者奉幣以從賓出主婚者送于大門外
姑饗婦人送者
其日主婚者之執事者設女賓次于中門之内設女賓
席于後堂東西相向設女賓親黨位于女賓之南西向
設主婦親黨位于主婦之南東向設酒案于堂之南楹
設食案于酒案之北女賓至掌次者引就次主婦出迎
于次外女贊引女賓出次主婦接女賓同入女賓陞東
階主婦陞西階至廳分東西相向立女贊唱再拜女賓
及主婦皆再拜主婦請女賓皆就位坐侍女舉食案進
供于女賓主婦之前進酒進饌如常儀會畢女賓及主
婦皆興執事者奉幣以授主婦主婦受幣以授女賓女
賓受幣降自西階以授從者從者奉幣以從女賓出主
婦送于門外
庶人納婦
洪武元年令凡民間嫁娶並依朱文公家禮行又令男
女婚姻各有其時或有指腹割衫襟為親者並行禁止
三年定凡男年十六女年十四以上並聽婚娶先遣
媒氏通言女氏許之次命媒氏納采納幣至期婿盛服
親迎主婚者禮賓明日婦見祖禰畢次見舅姑婿往見
婦之父母
納采
是日夙興主婚者告于祠堂云某之子某年已長成未
有伉儷已議娶某郡某之女今日納采不勝感愴(若宗)
(子自婚則自告)媒氏奉書及禮物往女家至大門外主
婚者出迎媒氏媒氏入門而右主婚者入門而左陞堂
東西相向立執事陳禮物于堂上及庭中媒氏進詣主
婚者曰吾子有惠貺室于某某親某有先人之禮使某
請納采主婚者對曰某之子蠢愚又弗能教吾子命之
某不敢辭從者以書進授媒氏媒氏奉書以授主婚者
主婚者受書以授左右訖延媒氏就次執事者各徹禮
物主婚者遂奉書告于祠堂訖出迎媒氏陞堂從者以
復書進授主婚者主婚者以授媒氏媒氏受書以授執
事訖請退主人請媒氏以酒饌請從者于别室皆酧以
幣使者復命婿家婿家復告祠堂
納幣請期(古有問名納吉朱子家禮止用納采)
(納幣以從簡便)
其日媒氏主婚者備書及禮物于庭媒氏省視訖遂奉
書及禮物至女家主婚者出迎媒氏入門而右主婚者
入門而左陞堂東西相向立從者陳禮物于堂及庭中
媒氏進詣主婚者前曰吾子既修好于某某使某來成
禮主婚者曰備禮有加敢不重拜從者以圅書授媒氏
媒氏以授主婚者主婚者受書以授左右訖左右以復
書進授主婚者主婚者以授媒氏媒氏受書復致命曰
某使某請吉日主婚者曰某固聽命媒氏曰請以某甲
子主婚者曰敢不承命媒氏請退主婚者留媒氏宴饗
如納采之儀
親迎(有故聽以媒氏往迎)
前期一日女氏使人張陳其婿之寢室(俗謂之鋪房)其
日質明婿父盛服以祝告廟訖父坐于正廳中間南向
子盛服(品官子孫假九品服餘皂衫折上巾)立于父位
之西少南東向贊禮唱鞠躬拜興拜興平身婿鞠躬拜
興拜興平身執事者以盞注酒授婿婿祭酒少許訖啐
酒以盞授從者訖興平身進立于父位前父命之曰釐
爾内治往求爾匹婿進曰敢不奉命贊禮唱鞠躬拜興
拜興平身婿鞠躬拜興拜興平身降出乘馬以二燭前
導至女家司賓延入次是日女父母請親戚宴女如家
人之儀婿至主婚者以祝告于祠堂曰某之第幾女將
以今日歸于某不勝感愴告祝訖出迎婿于中門之外
揖婿入主婚者陞東階西向婿陞西階進當寢戶之前
北面執鴈者陳鴈于階庭(無鴈以他物代)婿曰某受命
于父以兹嘉禮恭聽戒命主婚者曰某固願從命贊禮
唱鞠躬再拜平身婿鞠躬再拜平身贊禮引婿降階出
至次以俟主婚者不降送婿既出就次女父母盛服南
向坐侍女導從女至堂上詣父母前北面立贊者唱四
拜女四拜父戒之曰往之爾家毋忘肅恭母戒之曰夙
夜以思無有違命諸母申之曰無違爾父母之訓贊者
又贊四拜女四拜興訖侍女導從出門陞輿二燭導行
婿先乘馬還俟于門外婦至門外贊者請降輿婦降輿
入門北面立婿出至中門外南面揖婦同入室婦從者
布婿席于室東婿從者布婦席于室西贊者引壻婦至
席所東西相向贊禮唱拜興拜興壻婦皆再拜壻揖婦
就坐婦從者舉食案置于壻前壻從者舉食案置于婦
前婦從者斟酒進供于壻壻受盞飲酒壻從者斟酒進
供于婦婦受盞飲酒畢從者以饌進壻婦皆饌再飲再
饌畢婦從者以卺斟酒進授壻壻受卺壻從者以卺斟
酒進授婦婦受卺同飲畢壻婦皆興入寢室壻脫服婦
從者受之婦脫服壻從者受之壻從者餕婦之餘婦從
者餕壻之餘主婚者禮男送者于外廳主婦禮女送者
于中堂各如儀
見舅姑
婦至之明日謁見舅姑其日夙興盛服立于堂下舅姑
坐于堂上舅位在東姑位在西置桌子于舅姑之前家
人男女少于舅姑者立于西序侍女引婦立于東階下
贊禮唱四拜婦四拜侍女引婦陞東階至舅位前侍女
以贄幣進授于婦婦受贄幣奠于棹子上舅撫之侍女
引婦降階北面立贊禮唱四拜婦四拜侍女引婦就西
階下立贊禮唱四拜婦四拜侍女引婦陞西階至姑位
前侍女以贄幣進授于婦婦受贄幣進奠于棹子上姑
撫之侍女引婦降階北面立贊禮唱四拜婦四拜贊禮
唱禮畢舅姑醴婦如家人之儀
見祖禰(古者三月而廟見朱子家禮以其太遠)
(改用三日)
婦至之明日見于祖禰(無廟者設神位于廳事中)設主
婚者拜位于東階下北面壻拜位于後設主婦拜位于
西階下婦拜位于其後親屬拜位各以序分立于主婚
者主婦之後其日婦夙興沐浴盛服主婚者及主婦皆
盛服贊禮引主婚者就東階下位次引主婦就西階下
位次引諸親及壻婦各就位立定贊禮唱再拜平身主
婚者以下皆再拜平身贊禮引婦進詣庭中北面立引
禮引主婚者陞自東階詣神位前引禮唱跪主婚者跪
引禮唱上香上香三上香司香者奉香進于主婚者左
主婚者三上香訖引禮唱祭酒祭酒三祭酒司尊者以
酒進于主婚者之左主婚者祭酒畢引禮唱讀祝讀訖
引禮唱俯伏興平身主婚者俯伏興平身引禮引主婚
者立于神位之西贊禮唱四拜婦四拜訖退復位引禮
引主婚者降自東階就拜位贊禮唱鞠躬再拜平身主
婚者以下皆鞠躬再拜平身贊禮唱禮畢主婚者以下
皆退
壻見婦之父
婦至之明日壻盛服往見婦之父母至大門外立俟贊
禮者先入告婦父出迎于大門外揖壻入從者執幣從
其後婦父陞自西階壻陞自東階至廳東西相向婦父
在西壻在東贊禮唱鞠躬四拜平身壻四拜興平身婦
父扶壻興從者以幣進授壻壻受幣進于婦父婦父受
幣以授左右贊禮引壻入至後堂門外少俟從者執幣
以從婦母盛服出後堂南向立贊禮引壻入堂前楹北
向立贊禮唱鞠躬四拜平身壻鞠躬四拜興平身婦母
答拜訖從者以幣授壻壻受幣進授婦母之左右訖贊
禮引壻出次見婦黨諸親皆如賓客相見之禮婦家設
酒饌禮壻各隨貧冨之儀
饗送者
其禮如品官饗送者之儀
洪武五年詔古之婚禮結兩姓之好以重人倫近代以
來專論聘財習染奢侈宜令中書省集議定制頒行遵
守務在崇尚節儉以厚風俗違者論罪如律
嘉靖八年題准士庶婚禮如問名納吉不行已久止做
家禮納采納幣親迎等禮行之所有儀物二家俱毋過
求
禮部志稿卷二十
