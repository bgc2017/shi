禮部志稿卷五十四
明俞汝楫編
列傳
尚書李時
李時河間任邱人舉弘治壬戌進士改翰林院庶吉士
授編修武廟初為經筵講官以孝宗實錄成陞侍讀尋
陞右諭德上即位充日講官預修武宗實錄陞侍讀學
士累陞禮部侍郎尚書贊上分建四郊成累加太子太
保進武英殿大學士尋改吏部尚書是歲彗星見時陳
言三事曰務安静惜人才慎刑罰頗及大禮大獄諸臣
上日御便殿章奏軍國重事必召時面决及人才賢否
民間利病悉以諮訪甲午加少保皇史宬成加太子太
師尋加少傅進謹身殿九廟成加太子太師進華盖殿
上數幸山陵時嘗扈從命直宿行殿側以便召對眷遇
隆厚尋卒上深悼之賜祭葬如例贈太傅諡文康時以
謙和得士心恪慎稱上意秉政數年雖無大匡弼而議
論嘗在寬平天下稱為長者
尚書黃綰
黃綰字宗賢浙江黃巖人正德中以祖廕授後軍都督
府都事嘉靖改元為南京都察院經歴以議大禮與張
桂合遷南京工部員外郎謝病免歸未幾復起為光禄
寺少卿與修明倫大典尋陞大理少卿改詹事府少詹
兼侍講學士充經筵講官大典成進詹事久之進南京
禮部右侍郎轉禮部左時大同軍亂後反側子猶攘臂
彭嘯人心詾詾代王請大臣安集上命綰往綰撫輯流
亡分别善惡悉索其倡亂黨與誅之還奏稱旨毋憂服
闋即其家拜禮部尚書兼翰林院學士撫諭安南未行
落職閒住卒于家綰有文學明習國家故事慱辯捷給
吏幹亦敏贍故雖起家任子致位八座人不以為忝然
其傾狡善變不專一節初以講學取聲譽比議禮見舉
朝不悦復首鼠避去事定乃復揚揚自負力附張桂鋤
所憎忘嘗上書以隠語撼大學士楊一清公論惡之及
夏言有寵復附言而非張孚敬迹其終始真傾危之士
也
尚書張璧
張璧湖廣石首人中正德辛未進士改翰林院庶吉士
授編修乾清宫災上言修德勤政講學三事上即位璧
侍講筵武廟實錄成陞春坊諭德管理誥勅陞太常寺
卿兼侍讀學士掌院事戊戍獻皇帝實錄成陞禮部右
侍郎南京禮部尚書改禮部尚書兼翰林院學士尋兼
東閣大學士入閣辦事明年加太子太保卒于官璧性
醇實周慎卿行甚篤侍上講幄最久多所禆益而輔政
不逾數月故勲業無聞焉訃聞命尚書宷諭祭于邸舍
贈少保諡文簡遣官護櫬還詔有司營葬
尚書費宷
費宷字子和江西鉛山人正德辛未進士改翰林院庶
吉士授編修時寧庶人宸濠潜蓄異志求復護衛宷與
從兄大學士宏極言其不可予遂忤權倖意褫職罷歸
上御極用薦復還舊職尋充經筵官與修武廟實錄成
陞左春坊左贊善遷南京尚寳司卿尋改左庶子兼侍
講掌南京翰林院事累陞禮部侍郎兼學士掌院事踰
年進尚書掌詹事府事尋命回部自是舉大典禮儀朝
政咸盡力焉以太廟成加太子少保滿三歲考秩進太
子太保復加少保疾作卒于官賜祭葬如例諡文通
尚書孫承恩
孫承恩直隸華亭人正德辛未進士改翰林院庶吉士
授編修嘗奏進歴代帝王詩贊賜名鍳古韻語奉使安
南與脩明倫大典成擢左春坊中允充經筵講官主考
两宫鄉試陞侍讀學士掌南院召為少詹事兼侍讀學
士已進禮部右侍郎經筵日講轉吏部左侍郎掌詹事
府事乙巳大察為言官所論上特留之丁未會試主考
擢禮部尚書仍掌詹事府已回部管事以病疏乞致仕
明年上思之召還故任加太子少保供撰玄文疏請皇
子講讀不報癸丑二月復乞致仕賜馳驛歸尋卒賜祭
葬如例贈太子太保諡文簡
尚書徐階
徐階字子昇直隸華亭人年二十一登嘉靖癸未進士
殿試第三人授翰林院編修首揆張孚敬緣上意請正
孔廟祀抑詘王號下儒臣議相顧攝讋毋敢異同者階
獨條具其三不必五不可状甚晰疏上得旨外補添註
延平府推官遷黃州府同知陞浙江僉事提督學校尋
改督學江西陞副使皇太子出閣陞司經局洗馬兼翰
林院侍讀進國子祭酒久之擢禮部右侍郎遂遷吏部
未幾改兼翰林院學士教習庶吉士踰年掌翰林院事
復充會典副總裁尋擢禮部尚書學士如故禮部之為
政者久好以寬大遠弊至階而肅然更始凢王國爵封
秩諡併文武大臣陳乞祭葬皆衷之以請報可著為令
莊敬皇太子薨階議喪禮以上及百官皆朞服百官仍
詣門哭上不懌謂天子絶朞不制服其百官服可無詣
門哭臨禮着詣停柩所輔臣遂欲以青衣角帶往階曰
未有哭臨而不衰服者定議以齊衰服臨上是之令宫
中仍服衰遂命為莊敬冊諡副使己命題主上察階慎
勤召入直無逸殿廬給供饌如例尋賜飛魚服遂連上
疏請立皇太子不報盖次當繼莊敬而立者裕王是為
穆宗而景王與同歲差少中外未測上旨恐有釣竒者
故請之亟云最後當冠及婚禮開講皆請以齒叙先裕
而後景復不允無何詔二王婚俱出就外邸疏諫又留
中萬夀節推恩加太子太保寇薄都城請赦諸邊將在
獄者詣行營自效報可復疏請上還大内及召羣臣面
計兵事上褒其忠愛適有從敵歸者以敵求貢書聞上
以示階及輔臣嵩等且召對便殿上顧謂當何處分階
曰請計緩之遣譯者至營而詰之以無番文故且徵其
情實實則令暫出邊用先酋長例貢馬行賞互市往返
少日我城中之備完而援兵日益集敵且退不退我從
而拒之可十全上稱善者再出而會廷臣議階言貢不
可許遂兼酌以請會酋飽去乃下階疏不許貢上又密
諮階善後事階疏上上皆虚以聽焉太宰缺廷推階當
補上不允謂方侍朕左右何輙擬外遷無何孝烈祔廟
之議起初孝烈皇后崩上欲祔之廟而念壓于先孝潔
皇后又睿宗入太廟非中外公論恐千秋萬歲後所祧
主非仁宗而睿考遂下部議欲以孝烈先祔階議以為
女后無先入廟者上大怒令再議階不獲已乃小婉其
詞請于太廟奉先殿各增二室而升祔孝烈皇后則仁
宗不必祧而孝烈可速祔上愈怒從更議祧仁宗祔孝
烈階雖不獲守前說然天下信其為正大帥仇鸞驟有
寵利諾延之弱欲掩之以為功請征之下階與兵部議
階不可遂弗果征尋以薊帥獲間功上手註加少保久
之命兼東閣大學士參預機務仍掌禮部事候代者服
除而後解階疏辭不允歴少師兼太子太師建極殿大
學士隆慶三年致仕歸萬歷十年卒年八十一贈太師
諡文貞
尚書歐陽德
歐陽德字崇一江西泰和人嘉靖癸未進士初知陸安
州遷南京刑部員外郎會上擇諸臣有文行者列侍從
改翰林院編脩充經筵官稍遷南京國子監司業歴南
京尚寳司卿太僕寺少卿南京鴻臚太常寺卿尋以太
常寺卿掌國子監事數月擢禮部左侍郎改吏部左侍
郎兼翰林院學士掌詹事府事充會典總裁教習庶吉
士明年主考庚戍會試以母喪歸從服中起禮部尚書
兼翰林院學士直無逸殿尋卒晉太子少保祭葬褒卹
如例諡文莊德宇度宏粹孳孳講學務以真知實踐為
主接引後進如恐不及其才具敏贍施于有政率當事
理恊人情措畫所及即可傳之永久在禮部嘗議建儲
議二王婚禮雖時與上意忤然上察其持正卒優容之
尚書袁煒
袁煒浙江慈谿人嘉靖戊戍進士及第授翰林院編修
遷侍讀尋撰玄文甚稱上旨自是眷遇日隆後以次遷
掌南京翰林院事煒疏願留上悦擢侍講學士甫數月
手詔進禮部右侍郎尋加太子賓客兼學士賜一品服
會日食隂雲不見煒言不宜行救護禮禮卿吳山不從
竟循例救護上以是不悦山而以煒為尊上山既罷即
晉煒太子少保禮部尚書數日召入直南郊禮成疏請
祈雪雪降上益悦加太子太保戶部尚書武英殿大學
士入閣輔政尋加少保復進少傅兼太子太傅建極殿
大學士前後恩賜廷臣中鮮有其比者尋引疾歸行至
安山卒訃聞賜祭葬贈少師諡文榮
尚書嚴訥
嚴訥字敏卿南直常熟人登嘉靖辛丑進士選為翰林
庶吉士授編脩九載遷侍讀上日坐行宫為祠釐自大
相以下皆應制有所撰述不給乃悉以翰林諸臣名覆
之金甌而探之得二人訥與焉遂下制當撰述訥惶恐
拜命旦夕恪恭其事以是得上心賞賚屢下俄為學士
視院篆進太常少卿主己未會試遂進禮部左侍郎事
其長恭有所禆贊皆絶不以語人尋改吏部遂進禮部
尚書禮部所治多藩國封繼喪葬之事一切為吏賄藪
訥委其屬精覈之事取故典不輕為難易以是肅然亡
敢挾賄進者知壬戍貢舉尋吏部以尚書闕請上即詔
用訥訥自學士以至天官凢六轉皆不繇廷推俄召直
西苑特加太子太保尋特勅進武英殿大學士仍視吏
部事俟代者服除而後解始訥為學士時官五品上特
賜鶴袍謂此一品服服之重祠釐而其後遂益賜之麒
麟飛魚服以至繡蟒他尚方什器珍饌兼金楮幣之屬
無虚月然素小心及居大位過自抑愈于庶僚時無何
以賜直舍稍庳而近濕遂成中滿疾畏上嚴不敢亟請
告首輔階為上言其病状始聽馳驛歸久之卒賜祭葬
如例諡文靖
尚書陸樹聲
陸樹聲字與吉直隸華亭人嘉靖庚子魁于鄕明年辛
丑舉會試第一廷對二甲第四選翰林院庶吉士壬寅
歸省三載始北上授編脩庚戌廷試充掌卷官壬子丁
父憂服闋久之不出丁巳即家拜南京國子監司業一
就職即請告歸辛酉起左春坊左諭德掌留院篆旋召
還坊不赴乙丑進太常寺卿管南京國子監祭酒事立
教務持大體略去煩苛先本實而後藝文其年秋進吏
部右侍郎引疾不就穆廟即位特旨起原官又屢疏辭
己巳再起原官兼翰林院學士掌詹事府教習庶吉士
赴召抵淮復請告返壬申即家拜禮部尚書兼學士疏
辭不允時神廟初嗣位以碩德清節首膺簡召中外相
賀遂以是冬詣闕蒞部率正僚屬引經誼以裁典禮操
持凛凜無敢干以私北酋邀增歲幣樞臣將許之樹聲
以職力争不可樞臣竟不能奪時江陵當國樹聲以先
進執禮不少屈尋抗疏乞歸温旨勉留遣中使問賚及
門請去益决疏五上乃得賜告乘傳歸瀕行疏陳十事
皆關大計而辨宫府抑戚倖斥貂璫尤觸時忌江陵敗
臺諫奉詔舉海内耆德三十七人以之為首自是薦剡
無虚歲而高卧彌堅終無世念戊子年八十詔撫按官
奉彩幣羊酒及門存問已復加太子少保歲給廪米輿
夫戊戌年九十壬寅皇太子立凢兩遣官存問大臣三
奉恩詔亦故事所未覩也尋卒享年九十有七訃聞上
震悼立詔所司治葬賜祭贈太子太保諡文定樹聲為
人脩長峭岸氣骨稜稜神襟遒朗舉止端凝終日燕居
衣冠危坐不見跛倚之容持正深堅議論皆有根柢無
少唯阿而寬容樂善常依長者不忍有所刻核登科六十
餘年而家居者十之七始終一節士論高之
尚書萬士和
萬士和字思節直隸宜興人嘉靖庚子舉于鄉明年成
進士選讀中秘書屬分宜柄政絀之當署諫垣力請得
儀制主事改南為兵禮二部郎中晉江西按察僉事遷
副使督貴州學政歴參政按察使左右布政使應天府
尹道拜都察院右副都御史督南畿餉已遷戶部右侍
郎總督倉場改禮部尋遷左會華亭罷相起新鄭遂引
疾疏四上乃得予告歸神宗即位特詔以南少宗伯攝
大司成事從民望也已大宗伯陸公樹聲致政去江陵
欲傅公論收士譽遂召為禮部尚書士和見民間服用
無度矍然曰轂下乃爾何以觀四方因條上崇儉數事
會菑祲雜襲又奏杜倖門容戅直汰冗員抑干請以回
天意語多切至觸時忌有方士倚大璫謀得官江陵主
之士和持不可成國公薨江陵欲贈之王士和又力持
不可於是江陵嗛之有阿陵意者劾其羸懦宜罷遂力
求去竟賜傳歸江陵敗復起之南禮部而再疏引年特
加資政大夫正治上卿致仕士和禔身嚴不錯寸趾蒞
官不為赫赫名其當事蹇蹇有壁立萬仞之操其殁也
天子為輟朝一日諭祭葬如例贈太子太保諡文恭
尚書余繼登
余繼登字世用直隸交河人嘉靖甲子以詩舉京兆萬
歷丁丑成進士選庶吉士授檢討癸未分校禮闈是歲
纂修會典越五年書成進脩撰己丑充經筵講官旋擢
右春坊右中允兼編脩簡直日講辛夘典試留都壬辰
陞右諭德兼侍讀癸巳轉左庶子甲午進少詹事兼侍
讀學士充正史副總裁旋擢詹事掌翰林院事丙申拜
禮部右侍郎戊戌知貢舉尋轉左郊廟大禮攝正卿以行
時禮卿闕且二年廷臣所推舉無慮數十上皆留不下
及再始以繼登名上名又在後上竟用焉在位執法守
政夙夜勤恪遇天地大菑時政闕失抗事力諫無少規
随戊戌歲終舉奏四方所報地震雷火及西寧鐘自鳴
紹興地出血二氣舛錯古所未有今郡國元元苦征調
酤𣙜織造開採抑欝無聊易動難安幸上心惟天心圖謝
過之實疏入報旨惕然明年九月太白經天狄道山崩
湧出山五復上言方今星躔失度水旱為沴鑿山開礦
地藏空虚不能固脉山崩川竭陵谷變遷閭閻窮困郡
邑蕭條戾氣凝而不散怨毒結而成形甚可憂也臣子
不能動君父言愈數愈厭陛下為天之子天以非常譴告
尚可恬然數日不報繼登見士習文體日趨浮詭深用
為憂上言今俗不遵聖經倡為異說竊佛氏諸言爚亂
耳目謂經籍傳註皆為糟粕倫理法度皆為虛幻惟一
了此心則踰閑蕩檢無害性真後學小生轉相崇尚雜
入制義名為新說甚悖理傷化宜絶其端勿使進奉旨
挈為功令下學官釐正焉公自署部時請元子冠婚疏
凢九上及正卿席並請建儲又至八疏病甚猶伏枕視
草久之上意感動勅所司為具將行大禮而竟以疾卒
于位訃聞上深嗟悼詔贈太子少保諡文恪賜祭葬如
例遣使護其喪歸
禮部志稿卷五十四
