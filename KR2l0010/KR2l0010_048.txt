禮部志稿卷四十八
明俞汝楫編
奏疏
册立疏
請建儲疏
禮部尚書沈鯉題為懇乞聖明早建儲宫以重國本事
竊惟自古帝王之治天下欲茂隆大統以圖萬世之安
必早建儲闈以繫四海之望蓋國本定而人心有歸斯
宗廟尊而社稷益重此古今之通誼聖哲之宏圖也恭
惟我皇上仁孝格天聖神御世恊氣蒸于萬類洪恩浹
于八埏是以九廟儲祥三靈薦祉篤生元子岐嶷夙成
蓋自詔命渙頒萬方欣戴固已仰前星之有耀慶主器
之得人矣迄今深宫傅養已踰六齡而鶴禁猶虚鴻名
未正上而兩宫聖母必厪裕後之懷下而四海臣民咸
切承祧之望臣等備員邦禮職掌攸關夙夜圖維不容
少緩謹查得本朝舊例宣宗之立東宫時年二歲憲宗
之立東宫時年六歲孝宗之立東宫尚未週歲蓋皆早
建元子以定天下之本亦欲及時蒙養以端萬化之原
成法昭然俱有深意今元子睿齡漸長聖哲益開諭導
滋培正在今日必須册立之禮及早允行然後輔翼之
方乘時可舉况今青陽布令蒼震發祥肇啓儲宫昌辰
允恊是用披竭愚悃上凟宸嚴伏望皇上仰遵成憲俯
順羣情容令文武百官照例表請或即勅下臣等擇日
舉行以開本支百世之祥以衍宗社萬年之祚天下幸
甚臣等幸甚奉聖旨册立前屢有明旨候行你每如何
又凟奏知道了還候旨行
請建儲疏
禮部尚書羅萬化謹題為恪遵建儲明旨恭請擇日舉
行以快輿情以永治安事儀制司案呈竊惟國家有慶
典則羣工偕萬姓以懽呼一人有成命則中朝合外夷
而欽仰矧册立之典職掌攸關凡為禮官罔不夙夜皇
皇先期顒望今事已届期可不齋沐叩請於君父之前
查得萬歷十九年八月二十日皇上有旨云册立之事
著改於二十一年行旨哉王言蓋偶觸而云然非有意
于遷延也自奉有改期之旨而日月遞轉人情因望極
而嫌遲今歲月已臨人情又因望極而喜深矣且皇長
子十有二歲齒日長而德日新况值二十一年時之正
而春之首已經欽定謹用祗承大禮告成正惟今日吉
期已届豈容再延所當速為題請者也案呈到部為照
建儲實今日之急務改期係皇上之親裁中外之望久
殷臣等之心更切既已逢年自當遵旨伏乞皇上渙發
綸音特勅臣部令欽天監諏吉定期上請舉行則神人
胥懌共仰大聖之無私遐邇騰懽咸頌吾君之有子萬
世治安之道端在此舉矣宗社幸甚臣民幸甚
請建儲疏
禮部左侍郎兼翰林院侍讀學士趙用賢謹奏為儲議
未定人心甚搖懇乞聖明亟舉大典以釋羣疑以安大
臣事臣忝貳禮官伏見數日以来大小臣工紛紛藉藉
皆以建儲為請臣復何能置喙但臣日夜反覆思維此
舉實宗社休戚所關天下臣民瞻仰所屬臣無知識本
不能言而私衷寐寤所不能安又不敢不一陳于君父
之前也臣竊惟祖宗家法遠過漢唐宋其深思極慮不
為情䁥啓嫌端不為濡忍妨大計事事度越百王而建
儲一事尤非歴代所可望其下風者謹按本朝列聖即
位之初必首舉册立大典皆載在掌故班班可考惟我
世宗肅皇帝臨馭最久亦于十八年即正儲位未有遲
至二十餘年猶曰有所待者也累朝元子誕生無論嫡
庶或二三齡或五六齡即行册立未有年及十二睿性
已開屬望所係猶曰尚可遲至數年者也陛下所法者
祖也所欲遵行者祖訓也然祖訓所載立嫡之說蓋為
朝廷無皇子别有所徵者言耳安得據以為成憲附以
今日之事而啓將来無窮之禍哉臣謂九廟在天之靈
必大有不安于此舉者矣且我皇上之正位東宫也方
六齡耳于時仁聖皇太后睿齡正茂我穆宗皇帝曾不
為之少待豈先帝故薄夫婦之誼哉思社稷為重不忍
言情以宗祧為急不難割愛此固累朝之家法而前事
之可師者也今待嫡之說一旦自皇上發之隳成命而
開厲階臣意兩宫聖母之心必有大不安于此舉者矣
陛下篤念中宫以待嫡嗣之生盛德事也苐使中宫而
誕育有期可待也又使皇子而胄齒未長可待也今發
祥之兆杳不可期而陛下必欲待之數年之後托中闈
之愛而藉以箝盈廷之議臣竊謂中宫之心亦必有大
不安于此舉者矣元輔王錫爵清正廉直陛下倚之為
股肱天下望之以主持臣亦習知其必能辦此者當其
始至之日慨然以册立為今日第一事引而身任之矣
乃御札之密封揭帖之獨進閣臣禮部初不知為何語
一旦諭從中出忽有併封之命遂至道路猜疑縉紳訾
議咸謂鍚爵默有啟告致成此舉然臣竊聞其緒論凡
所敷陳於皇上之前者未嘗不切而羣疑衆毁一時并
集其迹幾無以自解雖為君蒙□大臣固所不辭然數
千里應召而来曾未浹月踰旬而已蒙不韙之疑如此
何以更使之安意行志殫思極慮為陛下宣贊于密勿
哉臣見鍚爵之心大有不安于此舉者矣且昔皇長子
之初誕也陛下嘗昭告郊廟覃恩海宇主器之托默有
定矣今待之十二年乃忽有封王之命僅等于藩服之
稱雖陛下眷念中宫以為有辭亦安能家置一口哉臣
見天下之心疑且慮焉有大不安于此舉者矣夫人君
之舉動係天下之安危故舉事一當則當時注之後世
誦之以為楷舉事一不當則當時非之後世傳之以為
戒况册儲何事也詔旨何言也可令屢遷而數易朝更
而夕改乎臣愚以為宜亟召三輔臣或于便殿或于平
臺面加裁决或召九卿科道諸臣盡赴闕下公加評議
如以為必不可緩乞收回新命仍照原旨即行册立此
天下臣民所共快宗廟社稷之大幸也如必不然寧姑
停詔命少需後日庶幾猶不至成一時之過舉而開萬
世之釁端也然臣又計皇長子今十二齡矣未幾而且
加冠乂未幾而且大婚情竇一開則收攝不易衆好一
啟則功力為難此聖功所以貴在蒙養豫教所以成善
皇上試自反今日之聰明睿知獨高千古可以惕然悟
惺然警矣臣愚不識忌諱敢披&KR0377;肝膽從諸臣之後亦
發狂言惟陛下矜其愚而採擇焉宗社幸甚天下幸甚
請建儲疏
禮部儀制司郎中于孔兼謹題為明旨久繫人心吉典欣
逢令節懇乞聖明早賜乾斷定期舉行以隆國本事臣
於去年九月以主客司郎中調補儀制司日惟循行故
事毫無寸長思效涓埃無先典禮顧今日職掌當盡典
禮當行莫有急於册立皇長子者臣夙夜在公則夙夜
在念喜心纔動則懼心旋生以國家至大至吉之典禮
而臣以職掌得奉行之大幸也以大臣屢請屢格之盛
舉而臣以卑官下僚欲祈皇上以必行又臣之大懼也
查得萬歷十九年八月皇上有旨云册立之事著改於
二十一年行各衙門不得又行凟激以致延改欽此臣
捧誦明旨仰見天親之至愛倫序久彰册立之遷延原
非本意止欲旨從中降不欲發自臣工以故萬歷二十
年終歲之中未敢有言及者今則二十一年矣皇言欽
定炳如日星臣司祗承信如蓍蔡敢不恭據以請且邇
者節慶上元正海宇同歡之日時惟孟月尤陽德方進
之辰伏乞皇上順天時以明主鬯之震器從人願以定
用事之長男特渙綸音擇期上請則國本安定不假羽
翼而成吉典肇行不煩凟奏而舉上而兩宫聖母預卜
元孫之纘承皇上之至孝也下而四海臣民快覩元儲
之定命皇上之大順也朝廷之上宫壼之中更有何樂
可以勝此乎記曰豫建太子所以重宗廟社稷不忘天
下也書曰惟克果斷乃罔後艱見國家之事惟斷乃成
也皇長子正位東宫此事之必不容再緩者皇上毅然
行之則恊和之慶萃于聖躬宗社之庥垂於萬世若躊
蹰中冓忍而不能自裁停寝奏章疑而不能自決非所
望於英斷之主也諏吉舉行惟皇上亟圖之不然中外
臣工援明旨以凟天聽皇上何辭以杜羣臣之口釋天
下之疑乎臣不勝祈望懇切之至
請册立講學疏
禮部尚書羅萬化謹題為聖心因言即悟大典肇舉宜
亟懇聖明特勅册立以便講學以定宗社大計事儀制
司案呈看得帝王御宇必首建儲亦必蚤教諭三代之
長靡不繇此我朝家法尤更昭然皇上君臨二十一年
雖前星有屬而儲位尚虚真明時之缺事皇長子睿齡
十有二歲雖聰明自亶而師傅未就實臣子之隠憂邇
者大小臣工以是請者不下數十人臣等反覆思維據
人心之屬望而言册立不可一日緩就元子之德業而
言講學亦不可一日遲但事有次第必先正元良之體
而後可以明講讀之儀禮在相承未可懸主器之尊而
專設賓師之席祖宗故事不可殫述查得成化十一年
十一月册立皇太子時年六歲至十四歲二月出閣講
學弘治五年三月册立皇太子時年二歲至十一年三
月出閣講學歴考先朝未有不首行册立者也若元子
之年則長矣册立講學可不一時並舉以慰臣工之願
以安天下之心此皇上今日第一急務而輔臣當竭力
旋轉以贊其必行者伏乞皇上恪守舊章亟為俞允隨
勅下本部容臣等行欽天監前後擇日具儀以聞則數
年曠典一旦快覩其成而萬年丕基今日益衍其緒豈
非清朝一盛事哉臣不勝懇切祈望之至
册立大典條議疏
刑科左給事中史孟麟謹奏臣惟册立大典貴恊輿情
羣言僉同即為至論自正月二十六日聖諭甫下人心
惶悚卿僚大小諸前後數十餘疏蓋以必不可行之事
創見于今是以大不得已之心共激諸義誠思聖覽未
遍敢撮其總歸條為問荅竊佐萬年之計妄希乙夜之
觀謹題請旨問曰元輔所擬待嫡封王聖諭是乎答曰
非也朝廷舉動必守祖宗家法而為後世慮深遠祖宗
朝東宫無待嫡之條元子無封王之例重儲貳先正名
繫人心也乃不立長于今日而待嫡于將来欲令皇長
子與皇三子皇五子並封為輕國本紊名分壊祖宗家
法遺子孫隠憂無大于此問曰信如東宫不待嫡元子
不封王則世廟晩年不建太子而皇考穆宗以裕王登
極斯何以稱焉答曰查得嘉靖十八年二月朔册立元
子為皇太子第二子為裕王即皇考第三子為景王是
皇考非以元子為裕王同太子而封王者也皇祖蓋立
太子於初年非晩年而猶不立是豈可以待嫡封王者
例乎問者曰然則祖訓立嫡之文何以答曰詳讀祖訓
法律全文曰凡朝廷無皇子必兄終弟及須立嫡母所
生者庶母所生雖長不得立若奸臣棄嫡立庶者必當
守分勿動遣信告嫡之當立者務以嫡臨君位朝廷即
斬奸臣按此乃親王入繼大綂如皇祖故事非繼體承
祧者比援之則悖祖訓也臣下引之則誤皇上也且嫡
長並重有嫡立嫡不聞無嫡而待嫡無嫡立長不聞有
長而虚長必若無嫡而待之將置長子於何地而定儲
於何年問曰然則無待嫡者乎答曰藩王有之祖訓職
制條曰親王嫡長子年及十歲朝廷授以金册金寳立
為王世子如或以庶奪嫡輕則降為庶人重則流竄遠
方如王年三十未有嫡其庶子止為郡王待王與正妃
年五十無嫡子始立庶長子為王世子是藩王待嫡之
例也問曰藩王可以待嫡而東宫不可以待嫡何與答
曰是祖宗憂天下之深也宗藩無民社而重綂緒故長
不可先嫡無民社故嫡可待而世子可緩至于朝廷則
不然天子為宗社生靈主太子副天子為宗社生靈主
儲位不可一日虚天子不可一日無副故帝王即位即
立太子嫡子未生即立長子誠謂前定可以守法不前
定則爭且亂安危係之耳且考之藩例元妃之後有子
不復繼室繼妃之妾不復稱嫡即藩王亦何嘗不重長
哉今以東宫而援繼綂之條天子而襲藩封之例其遵
祖訓耶無乃非祖宗憂天下心乎問曰嫡子不可待既
得聞命矣元子不封王亦有說乎答曰有天子繼體之
胤稱子稱孫故名皇太子皇太孫若曰以孫而承祖宗
也非爵之也别之則王之王必繋之以地蓋爵之官而
胙之土俾稱藩臣今皇上繼體者元子也王則卑元子
亦卑皇上皇上所有天下皆元子有王之則當以何地
王之故皇三子皇五子可封而元子必不可封王也問
曰允若此則元輔所擬聖諭誤矣其所擬元子拜嫡母
之說或可權宜行之而奈皇上不聽何答曰非也誠皇
上所謂非光明正大道也蓋中宫敵體皇上有子則已子
為嫡庶子為庶無子則凡子皆子而長子即嫡何待拜
而後子乃為太子耶秦異人之拜華陽漢惠后之子少
帝典策所著指為厲階奈何以漢宋一二偶為之事為
國朝創一家法貽後世利幼抱養之釁耶問曰是無誰
知然則皇上曷為而權宜元輔曷為而曲引廷臣曷為
而固諍皇上曰被誣元輔曰蒙謗意其有隠情歟幸畢
其說答曰皇上元輔之意廷臣何能知顧連署而爭累
章而懇非為皇上一旨非為元子一王非為元輔一身誠恐
作法自今流弊無已倘嗣此以還代無嫡出則代無東宫長
子非太子則凡子皆太子矣寧保無詐稱遺詔更為賜書如
趙高之禍秦者乎寧保無貪立幼年禁中定策如閻顯之
禍漢者乎寧保無積愛成嫌投懷希寵䀝睨儲位如魏王
泰之伺承乾乎寧保無秘語不售搆獄株連危言惑上如
李林甫之誤玄宗乎寧保無片紙出宫中乘其倉猝援立所
善如司馬光之所慮者乎寧保無羣小窺伺耳屬于垣樹功
藩邸如李泌之所懼者乎有一于此誰任其咎試使皇上
而念及必不忍子孫有此元輔而念及必不忍皇上有此
廷臣而念及必不忍皇上聖明元輔膺眷相與計安宗
社而有此獨目前計也乎哉而觸忌諱甘斧鍎以爭也問
曰然則奈中宫何答曰祖宗朝立長者非自今矣長子不
過數歲即立立時宫中俱在盛年而當時不聞以嫡壓長
晩年亦不以嫡出兩儲宫闈中自有家法皇上豈不明之且
以一時宫閫之情較之萬世宗社之計理則不敵忍于萬
世宗社之計而不忍于一時宫閫之私情亦不敵皇上
豈宜以此貽子孫元輔豈宜以此誤皇上易曰主器莫
若長子傳曰國有長君社稷之福孔子曰名不正則言
不順言不順則事不成賈誼曰天下之命懸于太子太
子之善在于蚤諭教叔孫通曰太子天下本本一搖天
下震蕩奈何以天下為戲屈建曰楚必多亂一兔走于
街萬人追之一人得之萬人不復走楚多寵而嫡位無
主亂自此生魯漆女曰吾憂魯君老太子幼魯國有難
身必預焉夫處君臣父子兄弟之間不據理執經明大
義以杜禍胎而徒以中宫為解以封王為權待不必然
之嫡遲十二齡元子册立之期壊祖宗二百年来一定
之法是忽主器悖正名緩教諭之義啟震蕩之端無漆
女憂魯之心而犯屈建逐兔之戒拂人心誤國計甚矣
問曰然則何道而可答曰昔宋太宗謀建太子于寇凖
對曰陛下為天下擇君謀及婦人中官不可也謀及近
臣不可也惟擇所以副天下望者太宗首肯而仁宗立
英宗為太子韓琦力贊不疑帝竟付中書行不使宫人
與知願皇上如太宗仁宗之斷元輔盡寇凖韓琦之忠
從外廷羣臣之望則宗社幸甚天下幸甚
請止並封疏
禮部儀制司郎中于孔兼謹題為建儲有旨聖諭倏更
懇乞聖明仍行前旨以安人心事萬歷十九年八月皇
上有旨云册立之事着改於二十一年行今喜届期臣
案呈本部尚書羅萬化等業已具題方在候旨倏于本
月二十六日捧到聖諭朕所生三皇子長幼自有定序
但思祖訓立嫡之條因此少遲册立以待皇后生子今
皇長子及皇第三子俱已長成皇第五子雖在弱盾欲
暫一併封王以待將来有嫡立嫡無嫡立長爾禮部便
擇日具儀来行欽此臣跪受捧讀既喜皇長子出閣之
有日又嫌皇長子册立之逾期夫元儲立嫡祖訓固自
昭然歴考祖宗以来並無有虚東宫之位以俟嫡子者
也待中宫生子聖意豈不懇至而逖稽詩傳宫閫之中
鐘鼓之樂必若文王之於太姒而後有嫡立嫡為可望
也昔年皇上正位東宫年甫六歲比時仁聖皇太后方
在盛年穆宗莊皇帝曾不少待之豈薄于夫婦之倫哉
所重在宗社故所急在立儲此皇上身親目擊之事今
豈不在記憶中乎且臣聞中宫聖德比于太姒保護元
子過于已生皇上肯慨然册立無食前言則中宫之喜
建元儲必有甚於皇上之眷戀中宫者三復勅諭無非
至理無非至情臣下豈容私議然屢奉明旨今年册立
今日改封事體毋乃未妥乎此關臣職掌不得不言而
又不敢不言蓋欲仰成君父之大信匪徒自明微臣之
職分也伏惟皇上念地逼則嫌生恐釀將来之隠禍禮
殊則分定可消覬覦之邪心宜申明舊旨兼行新諭建
儲封王二事並舉如嘉靖十八年故事則上不失法祖
之孝下可釋人心之疑詎非宗社無疆之福哉臣不勝
懇切祈望之至
請止並封疏
工部都水司主事岳元聲禮部儀制司主事顧允成張
納陛奏為聖諭驟頒中外駭聽敬矢愚誠懇乞聖明
急賜召見閣部大臣公集朝議條陳祖宗近事以遵寳
訓以重宗社大計事臣等於本月二十六日伏覩聖諭
偶集朝房一齊莊誦相顧狂惑及見大小臣工亦各相
顧錯愕計不知所為莫不動色告語謂册立大典向来
朝臣寂然無敢條議激凟聖聰止緣遵奉皇上萬歷十
九年册立明旨着改於二十一年行茲已届期欣逢盛
典且喜元輔王鍚爵星騎趨朝極力擔當臣等且信且
慰各相告戒謂事在求成不宜早計過責即聖旨萬一
未即傳宣而相臣必有幹旋微權以定宗廟社稷至計
未數日也至二十五日皇上出禁中密札竟付元輔私
邸位元輔自陳待罪之日臣等不知札中所云是何天語
第料得君如元輔眷元輔如皇上信無有遲緩册立以
負祖宗在天之靈至次早禮部接出聖諭則元子暨皇
三子皇五子一併封王而錫爵亦且入閣辦事臣等始
遂不能無疑或者皇上不謀諸閣臣竟自宣諭禮部以
致宰臣不得封繳言臣不敢執奏而在廷諸臣徒自望
風扼腕莫可誰何及聞人言嘖嘖封王之諭乃鍚爵以
寸晷立就即次輔趙志臯張位並不得與聞而禮臣羅
萬化科臣張貞觀部臣于孔兼等俱至鍚爵私寓乃不
得其一面始知今日之諭皇上正與鍚爵一人議之臣
等不至病狂喪心寧敢無言以負皇上昔人有言天下
事非一家私事蓋言公也况以宗廟社稷之計而可付之
一人之手乎皇上試清心而籌今日册立一事其關係
何如者前而祖宗九廟之靈後而子孫億萬年無疆之
業近而四海臣民之注望遠而九夷八蠻之觀聽君子
小人之顧盼而趦趄宫闈近習之望風而承旨社稷安
危在此一舉皇上奈何易視之而閣臣奈何嘗試之也
臣且不敢危言以激皇上兼忤閣臣調停之意亦不敢
漫述漢宋故典及祖宗朝遠事以滋煩凟敬體皇上法
祖一念直據世宗肅皇帝穆宗莊皇帝近事請皇上法
之世宗肅皇帝於嘉靖十八年册立東宫禮臣具題故
實見在並未見三王並封之事而自皇上創見之臣故
知皇上必有不安于心也且聖諭大旨惓惓以皇后生
子為言則皇上不記昔年正位東宫之日乎維時仁聖
皇太后亦在盛年而穆宗莊皇帝曾不設為未必然之
事以少遲大計法祖自近此言皇上可思也臣等嘗伏
讀聖祖寳訓一字一句無非維持宗社極慮後来聖子
神孫師得其意則國本固而社稷賴之不然而虚借文
辭掩飾過舉至良法美意徒以藉奸臣而滋固寵也忠臣
義士所飲血椎心寧死不忍見此舉動以負祖宗二百
年養士之恩於地下矣伏乞皇上近思舊章亟念國本
不為一朝一夕目前逢迎之便而為天下萬世圖久安
長治之計則無如急召閣部院諸臣面議平臺仍將祖
宗朝近事逐一查明唯在不欺皇上法祖至意臣心可
副臣言非謬臣等無任激切悚慄之至
請止並封疏
禮部祠祭司主事陳泰来謹奏為明旨忽更輔臣詭合
懇乞宸斷慎始慮終以安宗社事臣忝屬春曹見先後
堂官惓惓以册立大典為望遵奉明旨于二十一年舉
行諄諄告戒恐有煩激以違聖意今春届期聞大學士
王鍚爵單車陸馳兼程赴闕謂鍚爵受上殊恩此来必
當首贊建儲對揚成命既聞鍚爵在朝房與部科諸臣
言亦以建儲自任且相約以從容委曲事圖必成及二
十一日聞鍚爵有密揭封進臣本部隨于二十四日具
題前旨以請次日復聞御札下閣鍚爵在邸手書密揭
封繳大小臣工竊意皇上倚任心膂往復商確慎重鉅
典義無先洩而鍚爵不謀同官不咨禮臣默有斡旋無
庸僉議建儲大計定在旦夕舉朝欣欣快覩之乃二十
六日忽聞聖諭下部援述祖訓分析嫡長暫虚儲位並
建三王舉朝詫愕咸謂前以册立改期今以册封改旨
前以聒凟拒言今以大義鉗言不知聖旨自十四年以
来何以不徵祖訓不念中宫而今日始發之是皇上之
微權妙筭非鍚爵莫能迎合而鍚爵此来預窺上意陰
陽其說藉口册立以消再来之疑附會册封以邀久相
之寵挾智用數是誠何心衆口嘖嘖謂此事非改于皇
上而改之者鍚爵也臣寔傷之鍚爵忠君愛國曾不思
宗廟社稷倚重儲君敵貴耦尊易生猜忌家丞乳保各
挾私腸母愛子驕炎涼立見忠臣藎輔所宜夙夜在心
而乃以一揭了事順指恐後略無引經證古之敷陳亟
為調擬傳宣之作用捐昭布之大信貽醖釀之隠憂諛
君誤國安所自解豈鍚爵博識多聞見不逮此趙普樞
軸再膺遂決帝意王旦美珠一發旋奉天書今之洊登
首揆渥賜金綺將無肖類臣思皇上以密札付鍚爵尚
資裁度未遽施行倘鍚爵能如范鎮十九上章司馬光
六進劄子皇上豈不豁然感動而一旦駕言傳理蔑置
成命違信臣民叢惑中外乃至遜宋仁宗獨斷之明耶
臣有以知其不然夫皇上不察舉朝之議與四海之疑
而決策于一相錫爵不顧公論之非與萬世之誚而阿
意于一人異日釁成不測事涉難言誰啓厲階必尋禍
始此則鍚爵獨誤皇上而同事諸臣皆得有辭無曰天
下可愚而尊寵常有也奈何猶借聖諭之有嫡立嫡無
嫡立長二語誇詡已功而尸其觀望僥倖之謀耶要以
祖訓載立嫡之文而先朝多蚤立庶長尤為顯據聖諭
存待嫡之厚而中宫寔篤愛元子久已著聞長幼之序
本明宜及今示以等威之辨嫡庶之名一定非將来復
有轉移之時即嫡嗣繼此而生尚可崇其退讓惟諸庶
相雄以逞更有煩于處分前星燁燁天命允歸寰海顒
顒人心恊向儲藩蚤決則友敬兼隆兄弟交驩則君親
聚順惟我皇上與潞王殿下同氣藹然恩禮殷渥豈非
昔年青宫豫建藩輔已安之大騐哉臣謂皇上不難改
歴年之明旨必不難收今日之新諭無嫌咈逆在一決
斷爾鍚爵既能結聖主之特知亦必能定元良之儲位
無委艱難在一挽回爾杜漸防微寔關宸慮持經守正
庶免遺譏臣雖卑賤厠在禮官與聞宗社之明禋惟願
匕鬯之有主效此悃誠非沽直譽倘因以孚格聖聰鍼
砭相業斧鑕自甘廢棄無恨㐲惟皇上覽察焉臣無任
激切之至
請止並封疏
禮部精膳司郎中何喬遠謹奏為恭繹寳訓直剖愚誠
懇乞聖明率祖承親以純大孝以布大公事臣隸禮曹
日預聞明旨遵守祖訓暫封皇長子為王以待中宫皇
后將来之日有嫡立嫡無嫡立長臣本部尚書羅萬化
等乞遵前旨建儲末蒙俞允陛下再引祖訓而申明之
一二廷臣觸忤天聽明旨切責大小臣工揣摩惶惑不
知所出而臣獨以為不然者竊謂陛下之心生于遵祖
之意重以專而諸臣未有言其故者也使陛下細玩高皇帝
之旨深思其立言之因則明君在上決無可以感悟天朝在
前決無可以挽回臣謹按祖訓法律篇第十四條有云凡朝
廷無皇子必兄終弟及須立嫡母所生者庶母所生雖長不
得立若奸臣棄嫡立庶庶者必當守分勿動遣信報嫡之當
立者務以嫡臨君位朝廷即斬姦臣其三年朝覲並如
前式欽此此一條蓋為親藩入繼恐生僭竊之端不得
舍嫡而立庶者言也臣又謹按祖訓職制篇第五條有
云親王嫡長子年及十歲朝廷授以金册金寳立為王
世子如或以庶奪嫡輕則降為庶人重則流竄遠方如
王年三十正妃未有嫡子其庶子止為郡王待與正妃
年五十無嫡始立庶長子為王世子欽此此一條蓋為
親藩封爵初無宗社之寄猶可懸庶以待嫡者言也方
今聖天子本支百世麟趾詵詵瓜瓞綿綿而陡然旁牽
法律第十四條之語日月中天前星昭朗而薾然下比
職制篇第五條之例愚臣旁皇詢人考已連夕繼朝不
識所謂既而伏讀高皇帝御製之序有云至于開導後
人復為祖訓一篇立為家法大書揭于西廡朝夕觀覽
以求至當首尾六年凡七謄藁至今方定豈非難哉而
又再三叮嚀聖子神孫不得改易一字則知祖訓一書
高皇帝遠慮宏謨積旬閱歲萬無疎漏之理若謂東宫
必不可先立庶生則必不附見兄終弟及之條矣高皇
帝知震器不可以久虚國本不可以徐定是以祖訓所
列朝廷無待嫡之條會典所載元子無册封之禮是以
先帝登極甫及二年即立陛下為太子是以慈聖皇太
后居之而不辭先帝聰明睿智當時大臣之老成秉禮
者不乏也而未嘗有他言誠遵守祖訓之道得也今陛
下以守祖訓為得則先帝不為得矣先帝不為得則慈
聖皇太后亦不為得矣夫以陛下至孝深仁豈忍違異
先帝而虧損慈聖皇太后之明德哉臣故曰遵祖之意
重以專而諸臣未明言其故也陛下一意于遵祖而深
怒諸臣進言之非諸臣一意于犯顔而不悉陛下遵祖
之念交相抵拒何敢觸忤臣聞執成遂諫監謗防口者
衰世之秕風轉圜止輦銷印裂麻者英主之美談陛下
若抑情觀理深惟祖訓之所以然未有不垂宗社之安
而杜僣竊之禍者即使陛下益篤肅雍之愛中宫皇后
再薦熊羆之兆順天而動自有大公至正之圖不為膠
柱調瑟之事何間何疑别有後悔伏祈陛下澄神息怒
兼聽並觀遠繹高皇帝之法近體先帝之心下順四海
臣民之望大聖人之作為無過此者不然他日隠憂猶
未有底誰生釁端必藉口實臣雖知疎賤萬不見從然
為國臣子不忍聖明過舉貽誤將来是以猶冀萬一焉
臣不勝隕越待命之至
請止並封疏
禮部主客司郎中俞士章何喬遠員外郎曾鳳儀鍾化
民主事王宗蓁陳泰来龍膺沈之唫洪啟睿張鳴岡等
謹奏為申明職掌恭闡祖訓以昭大信立大本定大疑事
臣等於本月二十六日在部辦事該本部尚書羅萬化
捧到聖諭臣等恭繹祖訓立嫡之義蓋為嫡少而庶長
則從嫡無嫡而有庶則從長皆據見在匪待將来故我
朝二百餘年嫡子生則登極甫畢儲典繼舉無嫡則庶
之長者或二歲或三歲或五歲六歲即立為皇太子蓋
上以妥宗社之神靈而下以定臣民之心志也未有遲
至十有二年之久而猶虚儲位以待中宫者試查成化
十一年純皇后年幾何嘉靖十八年孝烈皇后年幾何
隆慶二年仁聖皇太后年幾何各值茂齡册立庶長三
帝豈不聞祖訓而薄于元配者哉臣等恭記十四年以
来明旨非一未嘗言及中宫而一旦聖諭及此是陛下
昨年實不欲册立而借張有德一疏以易初期今年又
不欲册立而借中宫嫡子一說以杜衆口舍既長之元
良俟難必之嫡子棄已成之明命設無期之緩圖且以
庶視嫡則嫡為尊以中宫視宗社則宗社為重陛下陽
言眷念於中宫而實以貽憂于宗社臣等誠不知其可
也中外猜疑以為皆皇貴妃阻撓之故使果有之則奈
何以聖天子而牽于帷席之愛如出自聖意又奈何以
賢貴妃而蒙以妬媢之名陛下誠一思之必有甚不安
者夫自冬迄今大小臣工嘿嘿不敢出一語以凟聖聽
者以信待陛下也而陛下乃示以不信天下後世謂陛
下何如主况名分未定覬覦易生倘有希定策之首功
為置器之國老禍釀于兩大釁起于羣奸陛下此時悔
之晩矣且前人作法後者述焉他日聖子神孫援未竟
之典為濟私之謀是虚萬年之儲位者是陛下開之也
伏望陛下收回新諭確行前旨照聖祖十八年事例皇
長子即正儲位皇第三子皇第五子並列王封則國本
建而九廟之神靈有依民望專而四海之人心自定臣等
不勝激切待命之至
請止並封疏
禮部主客司員外郎鍾化民謹奏為祖宗之訓當解萬
世之釁難開懇乞聖明復初心以定國本元輔秉真心
以從公論事竊惟臣之職掌在典禮國之大典在建儲
虞廷以禮命官揭直之一字孔子以禮立教重執之一
言禮官不直何以對天地神人禮教不執何以信天下
萬世皇上屢年明詔出自宸斷未嘗援祖訓之條止言
長幼未嘗及嫡庶之分初心豈不甚明哉今一則曰祖
訓一則曰待嫡非我皇上之初心也故皇上與王錫爵
密劄曰遲疑未決此何心也欲食言則初心不安欲有
待則初心不忍皇上疑信相乘之境正錫爵納約自牖
之時奈何無陳善閉邪之忠而密揭獨呈乏批鱗折檻
之節而並封亟進則皇上之遲疑未決者一旦速且決
矣此豈皇上之初心哉皇上清宵寤覺平旦凝思果建
儲為初心乎並封為初心乎屢年之旨為初心乎今日
之諭為初心乎近奉聖諭外臣重復爭論不知疑朕是
何主意蓋有感于諸臣之疏而翻焉悔悟也皇上之初
心勃勃焉動矣有君如此其忍負之臣請盡言而無悔
可乎夫祖訓之條為藩封繼統者設非為元子設也為岐
嶷未育者設非為有子設也故有嫡立嫡無嫡立長指
今日之見在則可待他年之將来則不可如見在有嫡
則所立在嫡示天下以嫡庶之倫如見在有長則所立
在長示天下以長幼之序今皇上無見在之嫡則十二
齡之長子宜正東宫皇后無誕育之期則震一索而得
男當為主器爰稽列聖相承并待嫡之說非故忍也聖
君以宗社生靈為重房闈之欵洽非所論于朝廷賢后
以母儀蒼赤為公元嗣之恩勤又何殊于已出是宜抑
情以伸禮不當廢禮以任情也若三王並册則名位相
敵恐開僣逼之門宫寮競榮則䜛隙易生實肇參商之
漸患常起于微渺惟聖神明炳幾先憂每伏于無形惟
藎臣思深曲突此不可以近慮慮之也倘後之聖子神
孫借嫡儲之未育致儲位之久虚則萬世厲階豈不自
今日始哉夫屢年之旨可改則今日之諭尤可改皇上
不必多慮惟最初一念極真皇上不必多諭只建儲兩
字便盡皇上何憚而不為哉今錫爵請召多官會議矣
奉旨朕意已定不必廷議臣讀洪範曰汝則有大疑謀
及乃心謀及卿士謀及庶人謀及卜筮汝則從龜從筮
從卿士從庶人從是之謂大同夫聖王聽徹芻蕘即陶
漁不廢况廷議乎黎庶稍有異議即疑謀勿成况九卿
臺省百執事乎會議之舉誠有不容已者然諸臣之疏
凡數十上即會議不加于此矣讜論盈廷不招自至忠
言滿耳斥之愈多惟在鍚爵披露肝膽直任已咎竭一
已之精神以聚衆寮寀之精神聚衆寮宷之精神以孚
聖天子之精神自贊成建儲之外毋持兩端毋開一線
則皇上之初心豈無惺然覺卓然定者哉廷議可也雖
不廷議可也結明主之知則匡救當急叢衆人之議則
洗剔宜先苟諉其責於人而辭其咎于已則兩行人之
召數千里之来何為者哉臣惓惓懇懇無非仰愛皇上
欲成始終之大信俯惜元輔欲全始終之大忠也伏乞
命下禮部照嘉靖十八年事例擇日建儲二王併册則
萬乘之主迥别藩封祖宗之大訓已明國有長君社稷
之福萬世之大釁可杜堂皇之上父作之子述之天性
之親愈篤宫序之間長不陵少不逼友于之誼益敦合
兩間太和之氣盡萃明朝舉萬年有道之長肇端今日
矣
停封請册立疏
禮部儀制司郎中于孔兼謹題為睿衷天啟元子停封
懇祈宸斷終完大典以全聖德事臣於本月初八日接
見邸報輔臣王鍚爵有認罪改正之疏隨奉明旨昨卿
懇請召對具悉忠懇朕非不從卿言因見大小諸臣紛
紛疑訕不知是何主使意欲何為朕為人君耻為臣下
挾制謗祖蔑訓國體何在以此未欲見卿今卿又有此
奏若是認錯置朕何地朕正為卿含忍欲商量别處之
法卿不可黨衆激惱以辜朕意既是如是俱不必封少
候二三年中宫無出再行册立欽此臣捧誦再三不勝
欣喜不勝顧慮夫分封之典加於皇子則宜加于皇長
子則悖自有並封之諭而臣等深憂過計有荼苦自知
不敢告人者今皇上因輔臣悔罪而旋罷皇長子之封
則臣等快意紓心又有雀躍動容不能自已者第人主
知過而悟不若痛改其過之為悟也真聞言而耻不若
盡行其言之用耻也切今日大小臣工之言非挾制也
欲各攄忠悃以彰皇上之大信故其言不謀而符非謗
祖蔑訓也欲申解聖謨以成皇上之至明故其情大同
而若黨又見皇上昔已改期近復改封故進言者疑之
深發之驟而不自知其迹涉于訕也其忠君愛國之誠
則均可諒者且聖諭有云若是認錯置朕何地紬繹斯
旨則皇上之悔悟不隠然見言辭之表乎又云朕正為
卿含忍欲商量别處之法臣等思之自册立之外更有
何法可處乎竊謂停封見皇上之知過惟册立則復於無
過矣少俟二三年又疑皇上之憚于改過惟仍於二十
一年行則庶幾不貳過矣割持疑不決之心勿牽東而
顧其西發淵衷獨斷之明勿既可而嫌其否今舉國以
並封為非皇上業從之矣而舉國以册立為請皇上可
獨寢之乎諸臣之言正所以全國體也全聖德也亦所
以全輔臣也嘉祐間宋仁宗之立儲也命韓琦曰此事
豈可使婦人知只中書行足矣書之青史於今頌焉臣
願皇上以是為法而奮然行之則詔旨迅于雷霆聖意
朗于星日皇長子安而中外之人心舉安矣臣禮官也
若東宫不立則朝廷之大典終屬未修疏請不堅則臣
等之素心終為未盡固不敢因王封之停而遂緩建儲
之請又安敢避切責之嚴而姑為退聽之計哉章奏如
流見臣工之望已極職掌攸關在禮官之心更苦惟皇
上勉圖之臣不勝悚息祈懇之至
請册立皇長孫疏
萬歷四十七年禮部題為景運昌隆元孫英茂請舉册
立選婚大典以昭熙朝盛軌以慰中外屬望事儀制司
案呈竊惟聖祐無疆之錫衍于雲仍君子有糓之貽施
于孫子故麟定用繩其武而燕翼必藉厥謀蓋祖孫父
子會合于一堂誠千載一時而述作創垂綿延于百代
亦萬年一日事誠希遘舉貴及時我皇上臨御之二十
九年册立皇太子越五年乙巳皇長孫生維時謁告郊
廟尊上聖母徽號播告天下萬靈為擁護億兆為欣戴
者已十五年于茲矣顧此志學之年正當謝幼之日正
位乎震重徼天地祖宗之靈毓德于蒙蚤荷社稷山川
之重凡臣工黎庶所為翹首而望傾耳以承庶幾旦暮
獲覩此册立盛典普天率土有同心也本朝二百五十
餘年聖子神孫獨遭其盛者惟成祖文皇帝永樂八年
以皇長孫宣宗監國明年册立為太孫時睿齡止有十三
歲成祖功高識遠其當日計先大本曾不踰時乃今歴
九皇帝僅見之皇上逾二百年始復得之長孫此累朝
之間實出百世之竒逢豈偶然哉臣等備查要例親王
次孫郡王次子及將軍中尉子十五歲請封請婚若親
王世孫郡王長孫則十歲請封十五請婚等而上之皇
長孫又可知也在今日請婚正此其時若請封則已屬
後期矣臣等于萬歷四十三年五月間恭逢宣召皇上
親發玉音聖母稀齡即欲册立皇大孫是當璧重托聖
衷久定今日月維良戩糓罄宜駢集輻輳亦有不可坐
失者維茲八月日纏夀星萬歲之岡陵千秋之日月并
集于一時萬國之朝宗四方之玉帛會合于此日在朝
廷則吉祥之善事在臣庶則禱祝之私心誠得及時舉
行則不惟歡聲雷動自都城及之海隅計九廟在天之
神與聖母當日冀見成立之念罔不克慰三代有道之
長備在皇上之一身自此而子子孫孫似續百世實始
基之矣豈非熙朝之盛事伏乞勅下臣部先將册立事
宜擇日戒事即于此月舉行其選婚以次具儀臣等無
任引領待命之至
請立東宫疏
萬歷四十八年禮部題為仰遵遺詔謹請册立東宫以
培國本以慰臣民屬望事儀制司案呈切照自古繼體
之君幼冲在疚者抱痛于不造之家遲暮艱嗣者貽憂
于如綫之緒求其以鼎盛之年嗣服而又復擁有長子
如皇上者無論我朝僅見即前代亦未易多得是父子
作述之間皇上所得于天者不可謂不厚矣顧知為子
者必知為父而止慈者乃為止孝則克遵遺訓以凝承
天意信無急于及時册立皇長子矣臣部于册立一事
催請數四致厪先帝彌留之囑其在天之靈當必以不
及見為恨且悔前此舉行之遲矣臣查要例凡郡王長
子長孫十歲請立十五歲請婚豈天子之子年十六尚
有待乎往時皇上毓德青宫元子朝夕與俱而食息與
共也顧復之愛實以父而兼母訓迪之嚴又以父而兼
師今非其時矣日有萬幾應接不暇即欲與元子煦育
如昨提撕如昨勢或不能自非蚤為册立副之保傅之
手日為護持而磨琢皇上之心亦必不安是册立遺詔
先帝非獨為皇長子慮實為陛下慮也古者八歲入小
學十五歲入大學不知皇長子向来工夫何似寸陰尺
璧恐難再待及今圖之猶以為晩皇上首䘏三韓徧及
九塞官聯布位税使撤回曾不崇朝而遺詔奉行速于
傳命况此尤根本命胍所係亦何俟臣言之贅也伏乞
勅下臣部擇吉具儀即賜舉行先帝於昭之神實式憑
之矣除選婚講學容臣另疏具請外曷勝激切屏營之
至
乞寝貴妃封后疏
啓為查照無據之例亟寝非禮之封以昭國典以成大
孝事儀制司案呈今蚤内閣方從哲傳皇太子殿下令
旨父皇遺言爾母皇貴妃鄭氏侍朕有年勤勞茂著着
進封皇后卿可傳示禮部查例来行敬此臣捧誦不勝
駭愕隨即詳考累朝典故並無此例按例其以配而后
者乃敵體之經其以妃而后者則從子之義故歴朝来
豈其無抱禂之愛而終引去席之嫌者則以例所不載
也皇貴妃事先帝有年果其有前例可援亦何俟今日
乃不聞倡議于生前而顧遺囑于逝後豈彌留之際神
情有不自主者遂不及致詳即先帝念皇貴妃之勞當
不在位號之間殿下體先帝之心亦不在尊崇之末且
王皇貴妃誕育殿下豈先帝所不留意者乃恩典尚爾
有待而欲令不屬毛離裏者得子其子母其母恐九原
亦不無怨恫也鄭皇貴妃賢而習于禮處非其據必非
其心之所樂何如曲體其心俾得相安所為善承先帝
者孝更孰大于此乎若祖宗故典不載而一旦創行播
之天下書之史册傳之後䙫將為盛代典禮之累且昭
先帝之失言非所以為孝也中庸以善繼善述為孝所
為善者正斟酌于義之可否也義可行則以遵命為孝
義不可行則以遵禮為孝臣願殿下體武王之孝而為
繼述之善無徒以遵命為孝也臣若不顧義與禮之當
然而徇殿下之意旨則臣欺罔不忠之罪不容于誅矣
臣不敢以不忠事主尤仰冀殿下以大孝自居也臣不
勝悚仄隕越之至
儲教疏
輔導太子疏
弘治七年南京廣西道御史郭繼言人主垂無窮之統
其本惟在於太子而太子之善則又在於輔臣稽諸往
古益輔啟以衍夏祚四百餘年伊尹輔太甲以衍商祚
六百餘年秦以李斯趙高為輔其平昔所以教之者皆
致亡之道也尚何能保有其國哉漢昭帝年方十四即
能辨霍光之譛然終不能為漢賢主得非輔之者不學
無術之人乎今皇太子聦明異常正當選擇輔佐之時
臣愚以為師傳講讀之官必須擇取平昔孝行彰聞忠
藎著稱嚴毅方正學術無偏者為之其侍御僕從之人
亦必擇取平昔志撡端潔威儀謹恪慈祥篤實者為之
其輕薄淺露憸邪忌刻之徒一切勿取則前後左右罔
非正人自然可以涵養氣質熏陶德性異日堯舜之德
雍熙之治皆自此出矣奏入命所司議禮部議謂繼所
言與兵部尚書馬文升前所言之意合皆深得古人教
養太子之遺意我朝列聖繼統率循此道故建儲之後
出閣之際必慎選名德以充講讀輔導之任凡左右僕
從之職亦皆遴選以充彛典具在皆可舉行伏惟聖明
鑒帝王之法遵祖宗之制博其人以專其任宗社之休
生民之福端繫于此上曰慎選端人輔導皇儲各官所
言誠國家要務爾禮部其記之待皇太子出閣以聞
請儲教疏
禮部儀制司郎中于孔兼謹奏為皇子睿齡漸長豫教
當先懇乞聖明蚤定出閣之期以慰羣情以隆治本事
臣惟國家有不容不亟舉之典禮臣子有不得不屢控
之情辭陛下有不可不聽從之理勢則今日訓儲是也
往日輔臣請之矣九卿臺省繼之矣請而不聽司屬亦
得言之盖事關國本雖出位何嫌時已届期即批鱗何
避矧儀屬臣司誼有難于坐視者夫元儲之位天所定
也人所歸也明旨昭然則已勒之史館播之㝢内矣顧
及時講學家法當遵此而不急圖之是陛下為父而不
念其子也可乎哉臣聞聖功係于蒙養不義習與性成
聰明方啟而導以賢哲之芳規則易勸慾竇未開而誡
以狂愚之覆轍則易警當爾之時童心尚純講一字即
有一字之明蚤一日即有一日之益也庶人之子八歲
入小學出就外傅矣奈何天子之子已八齡而泄泄然
莫教之乎教之之道臣未暇舉其精者如應對進退則
有節問安視膳則有儀聲色貨財人間臭蠧也玉液醇
醪臟腑鴆毒也昧爽臨朝日昃不食古聖王之盛軌也
他如近君子遠小人宥言官節遊宴待臣工以禮馭左
右以恩凡載在典章切中時事者皆宜反覆敷陳先事
罕譬務求展卷有益入耳無違真不容一日緩者而教
之之具尤望陛下果而行之開講有儀可令注請宫僚
有設可令擇人出閣有期可令諏吉此陛下家事奚待
人言父子至情奚須強聒臣不知陛下誠何係戀而久
不為此也當此之年而猶然不舉臣懼元子慾竇一開
燎原難撲驕盈一錮病本難除縱使聰明天啟亦當時
儆風愆他日諍之為計晩矣此非皇子之責陛下之責
也非皇子之自誤陛下誤之也臣謂陛下有不可不聽
從之理勢者此也雖然臣尤望宸衷之獨斷焉昔宋仁
宗嘉祐間儲位未定知諫院范鎮前後章凡十九上議
定矣韓琦曰事若行不可中止乞内中批出帝意不欲
宫人知曰只中書行足矣此宋朝美事載之史册可攷
也陛下倘有意倣而行之乎不然恐日延一日年復一
年則莞簞之言膠於肺腑宫闈之態幻於風雲臣子意
外隠憂又有不忍言不敢言者臣備員儀曹事關職掌
且時值新秋欣逢萬夀之臨邇中懷丹悃翹望吉典之
並行伏冀陛下毋忽小臣之言俯寬出位之罪深思遠
慮一旦翻然旋命禮官亟修盛舉使天下曉然知皇子
出閣有期國本已定上以慰九廟在天之靈近以悦兩
宫聖母之意遠以副四海臣民快覩之心萬世無疆之休
端在是矣
請儲講疏
禮部題為春講已逾韶光可惜懇乞聖明思維國本以
固萬世治安事竊惟皇太子廢學十餘年矣若非關宗
社之安危生民之休戚國祚之修短臣工咸欲將順何
敢攖鱗各有職掌何敢越俎乃今單言之合言之小臣
言之大臣親臣言之北之諸臣言之南之諸臣言之年
年言之月月言之蓋不忍坐視廢學釀將来無窮之禍
萬不得已而有言耳春講開于二月輟于五月今去開講
之期已遥而距輟講之期甚促皇上置諸臣之疏不一動
念豈待秋深復以寒為解耶輕儲學是輕國本也輕國
本是輕宗社生靈也祖宗艱難創業欲貽之世世而皇
上視主器之重輕于尚枲視羣臣之言等于飄風母論
書之史册貽笑千古即祖宗在天之靈必恫乎有餘悲
者累朝全盛之天下詎宜兒戲若此耶至如皇長孫年
逾十齡矣我朝家法未嘗十齡不就傅者皇上欲治天
下而不先正其家欲羣臣百姓遵皇上之訓而不先遵
祖宗之訓本之不端末于何有且皇太子皇長孫久不
出閣講讀中外流言皆疑皇上不加意皇儲此等風聲
詎可示人恐奸宄窺隟而生心䜛邪乘機而肆毒雖宗
社有靈萬不至此然亦不可視為細故而忽之矣目今
天氣冲和亟宜命皇太子出講文華殿復命皇長孫就
傅西序庶幾勤親講幄則元良之德端而篤厚儲闈則
窺伺之端息萬年有道之長在此一舉矣
皇長孫出閣疏
禮部題為皇長孫志學之年久稽出閣今當讀禮之日
亟宜擇期鼓篋以成睿質事儀制司案呈照得自古聖
人之學皆就講于師資自古好學之君皆惜陰于分寸
頃年東宫輟講臣等之牘屢陳矣想皇上至慈不日且
俞閣臣之請臣等毋庸喋喋矣惟是皇長孫年幾志學
尚未出講血氣未定難冀德性之清明防閑不周難保
身體之強固所恃以益神智而遠竒衺非見正事聞正
言親正人不可則舍出閣就傅而外計無復之矣邇者
皇太子才人薨逝皇長孫之所自出當悲哀倥偬之際
豈宜進此迂闊不切之譚第古人居喪讀禮所以助孝
思而節哀毁也過則俯而就抑情以合中不及則企而
及望標而奮武讀禮固無妨于居喪而居喪實有藉于
讀禮也初喪講學誠非人情俟七七之後似宜妙簡講
讀之臣寫做作課而外日講禮記數條以助發其哀思
而範圍其睿體益無大于此而計無便于此者伏惟皇
上慨賜施行然臣等猶有杞人之慮焉才人末薨慈母
愛子必極其周詳今一旦失恃飲食起居之節誰為調
護寒暄出入之宜誰為節宣此皇上及皇太子當時時
注念者也左右之人有忠直可托重者否蓋慈父之愛
子也應慮其微忠臣之愛君也必防其漸臣因請講而
併及之伏惟皇上留意宗社幸甚天下幸甚
禮部志稿卷四十八
