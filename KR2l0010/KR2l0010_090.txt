禮部志稿卷九十
明俞汝楫編
朝貢備考
夷貢令
郤貢中宫方物
洪武六年暹羅觧國王女兄參烈思寧復遣使柰文隸
囉進貢方物於中宫禮部尚書牛諒以聞詔仍却之使
者賜文綺襲衣遣還
議諭朝貢期
洪武八年六月甲午安南陳煓遣其通議大夫阮若金
等來請朝期上命羣臣議皆曰諸侯之於天子比年一
小聘三年一大聘舊邦小國但世見而已於是命中書
省臣諭安南高麗占城等國自今惟三年一來朝貢若
其王立但世見而已
會集朝見
洪武十五年勅禮部自今四夷及諸土官入賀正旦者
無分遠邇務於畿甸近地會集同入京師朝見母使先
後不齊有失朝儀也
安南朝期貢物
洪武二十一年十二月癸丑安南遣其臣阮完等來上
表謝所賜勅書及文綺貢象四隻象奴三人上以其來
煩數所貢方物往往過侈道路勞擾詔禮部咨諭安南
國令三歲一朝方物随其所産止許一人進送效其誠
敬而已象犀之屬毋或再進以重勞我民
加貢馬直
永樂元年湖廣四川雲南廣西所隸宣慰司楊昇等并
西北諸夷各遣人朝賀貢馬及方物上以其遠至且定
所貢馬直薄命禮部第馬之高下增給之上馬每匹鈔
千貫中馬八百貫下馬五百貫
賞貢馬直數
永樂元年烏梁海頭目哈喇哈達遣其部屬托果斯等
二百三十人來朝貢馬命禮部賜鈔幣襲衣併償其馬
直上馬每匹鈔五十錠中馬四十錠下馬三十錠每人
仍與綵幣表裏一
定貢馬給鈔差等
宣德元年上御右順門諭行在禮部尚書胡濙曰昨日
御馬監言西番國師喇嘛所進馬各有高下賞賜亦宜
分等第此言亦可採若高下同價則彼將謂朝廷混然
無别所進下者固喜高者心必不平卿等宜勘酌適中
於是禮部定議上馬一給鈔二百五十錠紵絲一疋中
馬一鈔二百錠紵絲一疋下馬一鈔八十錠紵絲一疋
有疾瘦小不堪者每一馬鈔六十錠絹二疋
許以馬市易
宣德四年十一月丙寅迤北和寧王阿嚕台遣使阿都
齊等貢馬仍以馬求市上諭行在禮部臣曰彼既歸心
朝廷聽其市易毋縱下人侵擾違者執而罪之
戒珍禽竒獸勿貢
宣德七年十一月朝鮮國王李裪遣陪臣趙琠金玉振
等貢醃松菌及鷹上諭行在禮部臣曰朝鮮貢獻煩數
已非朕所欲今乃獻松菌及鷹菌食物也鷹何所用珍
禽竒獸古人所戒可諭其使自今所貢但服食器用之
物若鷹犬之類更勿進獻
不取琉球貢數外物
正統二年二月浙江市舶提舉司提舉王聰奏琉球國
中山王遣使朝貢其所載海巴螺殼亦宜具數入官上
謂禮部臣曰海巴螺殼夷人所資以貨殖者取之奚用
其悉還之仍著為令
市茶過多令自運
正統八年安定衛國師實喇藏卜等以朝貢至京各市
茶二千觔又奏安定王令市茶三千觔回用乞賜車輛
糗糧上以茶數過多詔允安定王五百觔官為運去其
國二百觔徒衆人一百觔俱令自募人運仍令禮部著
為令
飭邊臣一槩起送
正統八年鎮守陜西都督同知鄭銘右都御史陳鑑奏
送孔提谷西吳等族清修禪師宗諸職宜招撫各族来
降番人衮楚克藏布等二百三十七名詣京朝貢上命
賜綵緞表裏有差因謂禮部臣曰來降番人既多邊將
宜諒遣來京今一槩送至沿途軍民供給疲困此銘鑑
處置乖方所致其移文今後勿復爾
處置夷使供應
正統十年大同左參將都督僉事石亨奏比年衛喇特
朝貢使臣動二千餘往來接送及延住彌月供牛羊三
千餘隻酒三千餘罈米麥一百餘石鷄鵝花果諸物不
計其數取給官軍不敷每衛助銀完辦其卓櫈釡甕之
類皆軍民應用畢日所存無幾宰過牛羊等皮亦係折
糧之物逓年銷費無存臣近奉命提督切思使人絡繹
請求無厭雖朝廷優禮遠人不此之計然非處置有方
則亦不免勞費官私今將可行事宜條例以聞
一支用酒在先將米麥分派軍民之家貿易擾害請自
今領米麥官釀其糟酵養牲以待支用
一自正統七年迄今宰過牛羊皮及剪絞羊毛已賣銀
三百餘兩貯庫足充自後花果油鹽諸費
一卓櫈釡甕之類見存者印記收官缺少者官為措辦
俱令人收掌應用免致遞年分辦
一留住大同使臣軍民日逐挨候供億不敢少離請如
京師例三五日一次供送
一在先支持委各衛属官往往畏懼折服莫敢誰何請
自今以能幹都指揮一員管領而臣總提督庶易為撙
節不致侵欺上謂禮部臣曰亨所言於軍民誠有益宜
悉從之其以山西行都司都指揮僉事張淮大同府推
官孫濬不妨本職掌領諸事聽亨總督務在上不失朝
廷柔遠之意下足使軍民兩便
定暹羅番貨價值
正統十年八月禮部奏暹羅使臣坤普論直等言所貢
碗石一千二百八十斤非本國所産皆往西洋易来其
獲亦難乞循正統二年例每斤價鈔二百五十貫續稽
得正統九年本國使臣坤沙羣等貢碗石八十斤至京
本部以其非貴重之物奏每觔給價鈔五十貫每鈔二
百貫折支絹一疋通計絹二千疋請上減半給之今坤
普論直乞欲循正統二年例未敢輕定上曰碗石中國
素有非奇物也每斤給鈔五十貫自後其免貢之
酌處遠近番價接待
正統十四年四川左布政使侯軏等奏比奉勅自今番
僧朝貢其遠方者遣人送来其近邊者每次不得過三
四人餘則量館待之以禮遣回所進馬與方物上等者
送京粗惡之物貯彼官庫中下小馬給彼邊境官軍具
數以聞用給酬賚臣等切思各僧生長番地語言不通
止憑通事𫝊譯慮有交結以近作遠無繇稽察况其所
進皆不過舍利佛像氆氌茜草等物中下羸弱等馬其
意盖假進貢之名潜帶金銀候回日市買私茶等貨以
此沿途多用船車人力運送連年累月絡繹道路所司
非惟疲於供億抑且罹其凌虐乞勅今後番僧進貢雖
稱遠方者亦如近邊者例量發數人送其貢物上馬赴
京其餘方物馬匹悉收官庫及撥邊軍騎標餘人悉禮
待遣回候年終本司類進原貯方物其該給賞賜者轉
達該部關領回司行取原遣番僧到司領給事下禮部
尚書胡濙等議以為番僧遠近不同難以一槩遣回其
方物例該御前奏進不宜收貯外庫軏等所言難允上
然之
日本番僧價值
景泰三年禮部奏日本國王有附進物及使臣自進附
進物俱例應給直考之宣德八年賜例當時所貢以觔
計者硫黃僅二萬二千蘇木僅一萬六百生紅銅僅四
千三百以把計者衮刀僅二腰刀僅三十五十耳今所
貢硫黃三十六萬四千有竒蘇木一十萬六千生紅銅
一十五萬二千有奇衮刀四百一十七腰刀九千四百
八十五其餘紙扇箱盒等物比舊俱增數倍蓋緣舊日
獲利而去故今倍數而来若如前例給直除折絹布外
其銅錢總二十一萬七千七百三十二貫一百文時值
銀二十一萬七千七百二十二兩有奇矣計其貢物時
值甚廉給之太厚雖曰厚往薄来然民間供納有限况
今北邊及各處進貢者衆正宜撙節財用議令有司估
時值給之已得旨從議有司言時直生紅銅每觔六分
蘇木大者銀八分小者五分硫黃熟者銀五分生者三
分臣等議蘇木不分大小銀俱七分硫黃不拘生熟俱
五分生紅銅六分共銀三萬四千七百九十兩值銅錢
三萬四千七百九十貫刀劍今每把給鈔六貫鎗每條
二貫抹金銚每個四貫漆器皿每個六百文硯匣每副
一貫五百文通計折鈔絹二百二十九匹折鈔布四十
五十九匹錢五萬一百一十八貫其馬二匹如瓦刺下
等馬例給紵絲一匹絹九匹悉從之
進貢少遣人者厚賜
景泰三年衛喇特額森使臣知院哈濟等言奉旨令進
貢少遣人故今使臣甚少伏乞朝廷厚賜為幸禮部議
上年使臣三千二百餘人今使臣一千一百四十三人
不及上年之半也先正副使二人一等原賜六表裏宜
量加二表裏嗄程每人羊一隻也先母并弟四人及長
男遣來使臣庫庫等七人二等原賜二表裏宜量加一
表裏從之
貢夷私茶禁
天順二年命禮部移文四川布政司今後烏思藏地方
該賞食茶於碉門茶馬司支給仍行湖廣布政按察二
司如有番僧經過不許官員軍民人等將茶私自賣與
沿途官私把隘去處務要收檢若有夾帶私茶通追入
官就將各犯依律問罪從四川按察使僉事劉福奏請
也
議哈密貢
成化元年禮部尚書姚夔會太保會昌侯孫繼宗議哈
密乃西域諸番之要路祖宗待之特為優厚然朝貢有
期遣使有數近年為竒木嘉色稜殘破其國人民潰散
無所棲止不時來貢動以千百將損瘦駝馬數匹名為
進貢實則貪饕宴賜朝廷保小懷遠之仁固不恤此然
道路疲於遞接府庫竭於賞賜合酌量事體哈密使臣
歲一入朝不得過二百人竒木嘉色稜五十人其土魯
番額爾巴拉等或三年五年入貢經哈密者依期同来
不得過十人宜勅陕西甘肅等處鎮守總兵巡撫巡按
三司等官撫諭番民嚴加防範及勅哈密王毋遵達實
哩收集流散保守境土依時朝貢全朝廷始終優厚之
意從之
勑勿獻珍異
成化二年勅諭朝鮮國毋獻珍異先是朝鮮國王李瑈
累以海青白鵲遣使來貢禮部言先有詔禁天下貢獻
而朝鮮三進異鳥雖曰小國效順然遠途勞費亦多矣
請止絶之以彰不寳遠物之盛德上深以為然至是其
陪臣崔景禮趙瑾等陛辭乃錫之勅令諭瑈
請禮番僧
成化四年禮部欲清理番僧及中國冐充者法王嘉木
巴嘉勒燦引永樂年間事例陳請詔曰中國人先冐番
經有度牒者已之無度牒者清出今後中國人不許冒
番教非僧官食米者皆住支
禁違例朝貢
成化四年禮部奏長河西魚通寧遠等處頭目喇嘛番
僧納木喀并烏思藏蘭教主遣喇嘛里瑪戩等違例朝
貢巡撫四川右副都御史汪浩失於禁止宜降勅切責
及責都布按三司罪狀以後烏思藏番僧人等進貢務
遵原定三年一次限期額數審有番王印信文憑方許
存留起送其國師禪師關文不得徇情濫收所進方物
仍須封記及長河西魚通寧遠處亦須量數放入務在
撫馭開諭得宜毋得因而激變生患從之
日本使臣違犯
成化四年十一月日本國使臣麻答二郎於市買物使
酒手刅傷人禮部奏其強横行兇宜加懲治上以遠夷
免下獄付其國正使清啟治之啟奏欲依臣俗事例處
治但在禮義之地不敢妄為俟臣還國依法治之且引
伏不能鈐束罪上皆有之既而所傷者死禮部覆奏麻
答二郎行兇傷人致死雖免問罪宜依律追銀拾兩給
死者之家埋葬仍省諭各番使知朝廷寬宥懷柔之意
從之
日本貢物酧直
成化五年正月丙子禮部奏日本國所貢刀劒之屬例
以錢絹酧其直自来皆酌時宜以增損其數况近時錢
鈔價直貴賤相遠今會議所償之銀以兩計之已至三
萬八千有餘不為不多矣而使臣清啟猶援例争論不
已時則雖傾府庫之貯亦難滿其谿壑之欲宜裁節以
抑其貪上是之仍令通事諭之使勿復然
違例朝貢不給賜
成化五年禮部奏陕西都司送到哈密等地面使臣哈
昭等各来朝貢例應給賜但正統年間哈密使臣每年
許朝一次不過二百人額爾巴拉等處使臣三年或五
年一朝每處不過十人已勅所在官司及省諭其國王
知會今違例來朝不當給賜然既到京宜量為處置以
慰其心請勅賜其國王并行陜西鎮守等官一體禁約
從之
土司朝貢過期減賜
成化五年廣西鎮安府等衙門遣官族黃鐸等來朝貢
馬過期禮部請照例減半給賜從之
貢使乞違禁物
成化五年迤西蘇勒坦阿里王及達爾罕妻各奏求海
青鞍馬蟒龍衣綵緞器用等物禮部奏以違禁之物與
非土産者難允其請其餘惟上所命因命各賜之緞帛
有差
處烏思藏貢
成化五年七月四川都司奏烏思藏贊善王等遣舍人
阿巴等率各寺寨僧番一百三十二起不依年例入貢
兼無番王正印文書今已量留十數名在彼守視方物
餘皆遣回乞定議令各照年例進貢或令各具印信文
書會同進貢禮部言烏思藏地方廣遠番王數多若令
各照年進貢則往來頻煩驛遞不息若令會同進貢則
地方有遠近難以齊一宜令各王各具印信文書於應
貢年分陸續來貢不許人數過多仍請勅各番王知會
令其永遠遵守所貢方物既至宜令四川三司遣人省
諭准作成化六年分進貢起送赴京或以禮發遣令其
依限前來務在處置得宜以盡懷柔之意從之
土司慶賀表箋違例
成化元年禮部奏廣西思明府上思州遣頭目韋聰齋
俸慶賀成化四年至六年萬夀聖節并冬至正旦表箋
俱不赴本布政司類進事属違例宜行廣西巡按御史
逮治韋聰及本州官吏上曰本州正官姑宥之餘如奏
定烏思藏貢期
成化六年工部奏四夷朝貢人數日增歲造衣帛賞賚
不敷上命禮部宜減各夷入貢之數尚書鄒幹等具例
以聞上曰其移文各邊令以所定年數入貢不得違越
幹等以烏思藏原無定立則例議請烏思藏贊善闡教
闡化輔教四王三年一貢每至遣使百人多不過百五
十人繇四川路入國師以下不許貢其長河西董卜韓
胡二處一年一貢或二年一貢遣人不許過百松茂州
地方住坐番僧每年亦許三五十人来貢其附近烏思
藏地方入貢年例如烏思藏亦不許過五六十人乞行
四川鎮守等官俱要委官審辨有印信文字者方許放
入仍乞降勅各番王諭以番僧入貢定數至期各王將
僧人姓名及所貢方物各具印信番文以憑騐入從之
番人冒入過多
成化七年衛喇特平章拜繅勒噶差頭目哈喇哈斯同
哈密王母所差頭目瑪哈穆特來朝貢哈喇哈斯至京
奏甘肅蔣總兵及通事索其賄而稽留踰歲且箠罵之
事下禮部蔣總兵者定西侯蔣琬也禮部移文詰之琬
奏兩國男婦二百餘人到邊有旨令遣十之一赴京衛
喇特頭目不肯從固留之彼甚忿怨故誣辭以奏實未
賞索賄且箠罵之也盖回回人有仕中國者每歲與彼
交誘其乞茶營利且唆其誣辭妄奏宜嚴禁之禮部覆
奏請移文甘肅巡撫等官今後各番入貢必須遇之以
禮禁約在邊軍民不許交通漏洩事情仍令琬譯寫番
文曉示哈密王毋凡遣使可使老成之人戒約而來不
許混以他種番人冒入果係傳報邊情止可數人不必
過多從之
貢夷入籍
成化八年福建三司官奏琉球夷人先因進貢潛居内
地遂成家業年久不還本國者乞盡遣之事下禮部集
議如其人曾承戶部勘合許令入籍者仍舊餘如所奏
從之
戒飭多容貢番
成化八年禮部言今年陜西岷洮等衛所奏送各簇番
人共四千二百有奇除給與馬直不計凡賞綵段八千
五百二十四表裏生絹八千五百二十餘疋鈔二十九
萬八千三百餘錠濫費無已正統天順間各番進貢歲
不過三五百人成化初年因岷洮等處濫以熟番作生
番冒送已立定例生番許二年一貢每大簇四五人小
簇一二人赴京餘悉令回成化六年因按察司副使鄧
本端妄自招撫来貢又復冒濫本部復申例約束今副
使吳玘等不能嚴飭武備以守邊方惟通番人以紓近
患宜降勅切責俾遵前例若番情難以阻抑亦須别白
往時何以來少之故奏聞裁處詔可成化十年烏思藏
如来大寳法王噶瑪拉巴勒奏成化五年分遣人朝貢
蒙回賜綵段表裏等物過厚欲遣其徒進貢謝恩禮部
議擬取旨詔許遣四五人來京
降勅省諭朝貢
成化十一年四月琉球國使臣奏乞如常例歲一朝貢
禮部言去年彼國使臣至福建殺死縣民焚劫肆兇宜
降勅省諭并定以朝貢之期上乃勅其王尚圖追究肆
惡之徒依法懲治自後定為例二年一貢所遣使臣止
許百人多不過更加五人除國王正貢外不得私附貨
物并途次騷擾有累國王忠順之意
琉球二年一貢
成化十四年禮部奏琉球國已准二年一貢今其國王
尚圖既故而其世子尚真乃奏欲一年一貢輙引先朝
之事妄以控制諸夷為言原其實情不過欲圖市易而
已况近年都御史奏其使臣多係福建逋逃之徒狡詐
百端殺人放火亦欲貿中國之貨以專外夷之利難從
其請命止依前勅二年一貢
給土官隂陽符
成化十六年雲南大候州土官知州奉吉利法等乞仍
降陽文信符禮部言大候州在雲南極邊一萬二千餘
里原降與陽文信符二面三年進貢以符繳換成化六
年本州遣人進貢繳符本部因其曠貢一十五年又不
具每年差發銀兩足否以故止給與隂文符一面經今
十年方来進貢乃奏稱因陽文存留不降致欠差貢夷
人譎詐恐自後因此得以藉口宜從舊制給與陽文信
符齎回責以催辦銀兩依期奉從之
給勘合驗放
成化十一年給烏思藏諸番王及長河西魚通寧遠等
宣慰司勅書勘合禮部奏烏思藏地方在長河西之西
長河西在松潘越嶲之南三處地界相連易於混淆難
以辨别烏思藏大乘法王闡教闡化輔教贊善番王舊
例三年差人一朝貢彼因道險少來而長河西番僧往
往偽作印信番書以冒賞賜乞定為定制除大乘法王
無地土外闡教等四王人各賜勅一道勘合二十道該
貢之年道經四川陕西比號既同仍有王印奏本方許
放入其長河西魚通寧遠等處朵干及董卜韓胡諸宣
慰司亦各給勘合六十道其入貢道經四川比號驗放
一如例若該貢之年偶值道梗不通後不許補貢其四
川松茂州土著番僧來朝者邊官亦照例騐放不許過
多從之
請封請襲過多
成化十八年二月禮部奏烏思藏法王進貢定期必以
三年定數僧不過一百五十近贊王連二次已差僧四
百十三人今又以請封請襲差一千五百五十七人俱
非例宜盡阻回但念化外遠夷乞量准其請封請襲各
一百五十人仍准其三百人為成化二十年并二十三
年兩貢之數毋得再至所司亦宜以禮省諭其退回者
從之
不允琉球國違勅奏擾
成化十八年琉球中山王尚真復乞不時進貢不許尚
真屢上疏至是復請稱以小事大如子事父禮部言其
意實假進貢以規市販之利宜不聽其所請上賜勅諭
之曰朝廷定爾國二年一貢之例事已具前敇兹不再
言但臣事君遵君之勅可也屢遣勅奏擾可乎子之事
父奉父之命可也屢方命陳凟可乎所以固拒者非為
惜費二年一貢正合中制朕所以恤小之意實在此王
其欽遵之毋事紛更
給番王勘合
成化二十年時近邊番簇多詭稱烏思藏各番王進貢
賜予不貲真偽莫辨禮部給番王勘合二十道貢時填
為左驗以革其弊且請委西寧河洲洮洲分遣番僧齎
送勘合歸日與陞賞至是索諾木巴勒以送贊善王勘
合回禮部謂其陟歷險阻杜邊人冒貢之姦省府庫無
窮之費宜申前陞賞之命從之
遇荒停貢
成化二十一年陕西布按二司以屬地連年旱荒公私
窘乏條陳備邊救荒十事内一事請暫停各夷并鎮守
等官年例貢獻候豐歲舉行禮部以各夷進貢誠所當
停然而鎮守年例進貢惟上裁處詔鎮守等官暫停今
一年
酌處土司補貢
成化二十二年禮部臣奏長河西魚通寧遠等處宣慰
司以黎州大渡河寇發連年不能進貢至是來補三貢
貢内開有新招撫名色緣補貢無例番方亦無新招撫
此四川都布按三司等官失於查究阻回今已覺舉奏
聞宜宥其罪而三貢方物俱宜受之以俯順夷情其各
賞賜别當斟酌請給從之既而擬奏正賞并折衣絹通
減四疋各番復奏乞加賞有旨人加生熟絹各一疋今
後令彼務依年數定例来貢毋得違越
申飭勘合限制
弘治元年禮部言成化中以烏思藏番僧入貢煩數勞
費中國其中又多有近邊番人冒名来貢者本部嘗奏
准請給闡化輔教等王勘合各二十道俾三年一貢每
貢不許過百五十人俱從四川正路赴布政司比號相
同方許入貢今所差國師綽斯戩藏布等從四川路来
者係年例該貢之數併其所稱新招撫塞主五十人俱
准來貢其别差番僧也舍星吉等從洮州路來者乃冒
詐之徒例不可許從之
裁抑琉球貢
弘治元年琉球國使臣皮揚那等自浙江來貢禮部言
與二年一貢例限不合且路不當繇浙江而來請却之
至是皮揚那等復齎上本國移禮部咨言成化二十一
年本國正議大夫程鵬等進貢回國報知皇太子冊妃
乃遣使者表賀并具方物進貢禮部復言琉球入貢雖
於例限不合然遠夷之情可念况箋文方物已至京難
於終却謂宜暫賜容納繼後仍以舊例裁之或因福建
風水不便取路自浙江來者亦令審實奏請方得起送
今次所給正副使綵段等物宜如舊例獨於番伴從人
減半以示裁抑之意從之
貢番犯法者不許起送
弘治二年禮部奏迤西各處貢使該貿易之物俱有成
例定數今土番及哈密使者各違例收買食茶箭竹等
物過多請准潼關盤騐事例俱沒官仍令大通事曉諭
在館諸番各遵守禁例如違俱照此例行之其未給賞
者即逓減其賞并各守邊官員凡外番來貢曾犯法者
再不許起送著為令從之
逮治起送
弘治二年禮部以陜西行都司起送土魯番進貢使臣
斬阿沙等四百十四人違例過多其該齎騐馬勘合并
青冊又過期不至無憑擬賞致使臣久留京館請逮治
其罪從之
烏思藏區處
弘治三年議處烏思藏等處番僧三年一貢令四川布
政司比號相同并有番王印信番字奏啟方許其法王
卒止用本處僧徒襲職不繇廷授至是輔教王遣番僧
舒巴勒保送大乘法王襲職入貢乃欲自洮州而入洮
州守備官據例阻回以其事聞下禮部議謂有前例宜
行洮州守備官於舒巴勒内令四五人齎執勘合前往
四川布政司比號果係原降輔教王處勘合字號相同
本司宜即差人具奏并給與印信文書仍令回至洮州
守備官再行審騐其大乘法王處所差者許令入貢然
不許其奏請襲若輔教王處所差者准作弘治三年一
貢沿途量起人夫護送方物至京如其字號不同及有
詐冒别情宜從四川鎮巡官并洮州守備官經自奏聞
以憑區處從之
定貢使入關入朝
弘治三年先是有旨令迤北及衛喇特進貢使臣人等
迤北許一千一百名入關四百名入朝衛喇特許四百
名入關一百五十名入朝既而迤北使人呼喇呼等二
十九人去而復来懇求皆入大同守臣以聞命禮部看
詳禮部言呼喇呼等情詞懇迫許来無害但先次阻回
者無慮二千人若探知此二十九人者得入亦援例以
請則難於再阻宜暫給口糧姑令□境外不准作入關
之數俟其使還日挾與俱回從之
申嚴番情禁約
弘治三年太傅兼太子太師英國公張懋陳禁革處置
番情事宜謂京城原設兩會同館各有東西前後九照
廂房專以止宿各外國使人及王府公差内外官員但
此館有宴廳後堂以為待宴之所而南館無之每賜宴
止在東西兩照房分待褊迫不稱乞勅工部將近日拆
卸永昌等寺木料改造宴廳於南館仍葺兩館頹壊墻
屋至設宴之日該宴者諭令依次序坐未該預宴者勿
令近前混擾又各處使臣多習巧詐往往交通館夫及
市人不待禮部開市之期預將違禁貨物私賣近哈密
等國番人帶來玉石等貨又為姦人賒賣久不還價番
人延住經年或出外飲酒為非通事累促起程亦被撥
置奏害雖有榜禁漫不知畏乞勅禮部申嚴禁約令緝
事官等訪捕如弊在通事及館夫人等則治以重罪如
弊在番人亦宜沒入違禁貨物俾知懲戒又永樂間剏
立四夷館内分八館俱取諳曉番字語言教師并選各
國子弟同國子監年幼監生送館習學各授官職以通
各國番情後亦取在京官民子弟教習成效授職辦事
比來各館缺官既無教師訓誨又無子弟學習提督官
曾以為言未得處分乞勅禮部查例舉行禮部覆奏從
之
覆琉球二議
弘治三年禮部覆議琉球國中山王尚真所奏一謂本
國來貢人員近止許二十五人赴京物多人少恐致疎
失宜更增五人以順其情一謂本國貢船抵岸所在有
司止給口糧百五十名其餘多未得給亦宜增給二十
名議上從之
處貢使冒濫
弘治三年禮部言陜西行都司起送賽瑪尔堪等處貢
使數多在邊則虧耗軍儲沿途則騷擾驛逓到京則會
同館無安歇之所光禄寺患供應之難恐因循日久濫
冒愈甚請令巡按監察御史查究守邊撫夷官及起送
者之罪仍勅甘肅鎮巡等官今後夷人進貢須審實放
入若時月人數有違舊例者諭之使回從之著為例
處迤北小王子
弘治四年正月兵部言迤北小王子比遣使來貢至大
同守臣以其番書非真不許入關續差正副使千五百
人易真書復来仍乞朝廷與彼通使又言彼國有盜吾
邊馬者其盜已得今以馬還意亦可嘉請候彼使還賜
勅嘉其誠意并示以不可遣使往彼之故使彼等愈知
感慕具奏乞比舊加賜表并貨買弓鍋鞍子織金漆襴
之類宜令禮部查例覆請上從其議命五百人入京餘
留於關以俟給賞
一赴扣作二貢
弘治四年五月烏思藏闡教王遣番僧來貢一從洮州
路一從四川路禮部議謂烏思藏例該三年一貢今來
自洮州者是弘治四年該貢之數其來自四川者請准
作七年貢數至七年免來其回賜王綵段表裏及給賜
二起番僧貯絲食茶等物并請如例從之
定貢物應否起送
弘治四年辛酉初迤西使臣舍音莽蘇爾奏蘇勒坦阿
里瑪王另進方物詔令違禁者進收給價其餘聽其自
便而莽蘇爾堅以俱進為言禮部謂宜俯順其情通將
方物進入數内舊有賞例者照例給價無例者宜從内
府估價給與仍諭甘肅等邊官員今後如遇迤西進貢
起送之時須將上進物件儘數辯驗開批内細輭者見
數印封粗重者開數通行造冊付番使齎來以憑題進
給賞庶事體歸一且免番人奏擾從之
議處番船違礙
弘治四年三月兩廣總督都御史閔珪奏廣東沿海地
方多私通番舶絡繹不絶不待比號先行貨賣備倭官
軍為張勢越次申報有司供億糜費不貲事宜禁止况
番情譎詐恐有意外之虞宜照原定各番来貢年限事
例揭榜懷遠驛令其依期来貢凡番舶抵岸備倭官軍
押赴布政司比對勘合相同貢期不違方轉與呈提督
市舶太監及巡按等官具奏起送如有違礙捕獲送問
下禮部議據珪所奏則病番舶之多為有司供煩之苦
據本部所見則自弘治元年以来番舶自廣東入貢者
惟占城暹羅各一次意者私舶以禁馳而轉多番舶以
禁嚴而不至今欲揭榜禁約無乃益阻向化之心而反
資私舶之利今後番舶至廣審無違礙即以禮舘待速
與奏聞如有違礙即阻回而治交通者罪送迎有節則
諸番咸有所勸而偕來私舶復有所懲而不敢至柔遠
足國之道於是乎在從之
會議貢使禁約事宜
弘治十三年會議禁約事宜一今後進貢使人到邊鎮
巡等官收其兵器不許藏帶仍選差通事伴送務要謹
慎約束不許撥置各番生事及索取有司財物到京之
後伴送人員與同通事俱要用心鈐束其禮部原委主
事遵依原擬職掌事宜逐一舉行大通事每五日一次
到館戒諭使人各令守分所有禮部等衙門各年事例
會議斟酌逐一開陳
一兵部委官點押夫牌戒諭伴送仍巡察一應姦弊工
部委官點視器用房屋毋致損失
一今後但遇貢使筵宴光禄寺堂上官提調務在豐潔
整齊其朔望見辭酒飯行該日侍班監察御史巡視但
有菲薄聽其舉奏
一今後番人進貢到京軍民人等敢有在街聚觀嬉戲
抛擲瓦礫打傷番人者枷責示衆
一禮部主事令專一在舘提督凡遇番人到舘務俾舍
止得宜出入有節鈴束下人無致侵盜貿遷日期估計
時價無令姦詐之徒巧取番人財物
一今後有違例將軍器貨與番人者問擬斬罪在京在
外軍民人等與朝貢使人私通往来投托賣買及撥置
害人因而透漏事情者俱發邊衛充軍軍職調邊衛通
事伴送人等有犯係軍職者如例係文職除名
一番人朝貢到京例許貿易五日有司拘集舖行令將
帶不係違禁貨物兩平交易若原来伴送及舘夫通事
人等引領各番潛入人家私相交易者沒入價值私貨
番人未給賞者量為逓減通行守邊官員不許將曾經
違犯番人起送若夫牌舖行人等違例私相賣買枷號
示衆
一在京及沿途官吏一應人等敢有將引番人收買違
禁之物及引誘宿娼禮兵二部各委官盤點行李驗無
夾帶違禁之物方許起程議入上命通行榜諭禁約違
者重責不宥
約八月初旬騐放
弘治十三年禮部以哈密及土魯番使臣入貢太頻恐
耗中國請行令陕西鎮巡等官今後遇有各處使臣入
貢者俱約至八月初旬方許騐放入關每年止許一次
亦不許人數過多違者治罪從之
處分提督官及通事等
弘治十四年提督會同館禮部主事劉綱言舊例各處
外番朝貢到館五日一次放出餘日不得擅自出入惟
朝鮮琉球二國使臣則聽其出入貿易不在五日之數
近者刑部等衙門奏行新例乃一槩革去二國使臣頗
觖望又舊例貢使領賞之後若欲貿易聽舖行人等持
貨入舘開市五日兩平交易而新例凡遇貢使開市日
宛平大興二縣委官選送舖戶入館舖戶番人兩不相
投凡所賣者多非番人所欲之物乞俱仍舊為便又新
例貢使到館凡有違錯不分輕重輒參問提督主事及
通事伴送人等且主事在館提督不過總其大綱與通
事伴送專職者不同今一體參問情既無辜且不足以
示體統於四方乞量為處分禮部議謂前二事宜如綱
奏貢使到館如有殺人重事仍參問提督官其餘事情
止參問通事伴送人等從之
通事伴送習語例
弘治十年禮部題覆部院應詔陳言内一欵曰禁通事
除遼東近處仍差通事伴送餘如安南琉球等國各有
原来通事止照日本國事例差行人一員伴送不必再
差通事通事原習某國之語不許更改他國
違例貢人留邊
正德三年禮部言烏思藏襲封闡化王阿咱爾旺舒卜
扎實扎木巴勒嘉勒燦藏布及襲職翁格都指揮諾爾
節藏布進貢方物及遣人數多出於例外意圖厚賞今
宜准其多者為次年貢數如例給賞指揮無年貢者裁
其賞賚之半其陜西河州衛指揮使王錦等違例起送
今當究治詔從之仍令今後違例進貢番人俱拘留在
邊不許濫放違者治罪
土司山民無貢例
正德五年廣西欎林州陸閉山山人韋觀敬赴京奏祖
韋本聰等係七賢峒盤瓠子孫先年採辦土産降香蜂
蜜進貢緣本州無應付脚力歲久廢貢乞如例應付進
貢禮部議以流官地方山總山老舊無貢例觀敬邊方
山民宜省諭遣還毋指進貢為繇科擾其舉仍行廣西
有司隨宜撫馭從之
土官朝貢五事
嘉靖元年禮部議處土官朝覲五事條奏一曰定賞例
請自今土官遣人至京若弟姪及男進馬四匹以上及
方物重者賞鈔帛以衙門品級高下為差其進馬一二
匹及方物輕者與雜職同賞若通事把事頭目人等止
以馬匹方物多寡為差凡進香茶黃蠟每扛五十五斤
繇布政司𫝊送者所賞生絹照數逓加違例者罷其賞
二曰革宿弊言近年各土官宣撫司等差来人數太多
皆非舊額所齎降香重不過七八斤而冒廪餼及絹鈔
之賞至有偽造印信私增批文者自今請申明故事凡
違例者所在有司遏使勿入其非布政司真印批文沿
途不得資給即越赴京師皆還其貢物罷其賞賜廩餼
或倚民附和為奸者以重論三曰處進馬言先朝土官
進馬就所在布政司辨騐易銀貯庫以備買馬今容美
宣撫司等貢馬至京往來騷擾亦非舊制自今有犯者
皆罷絶之四曰明進收言頃者湖廣忠建宣撫司等土
官遣把事進香鴻臚寺據引赴内府交收即有違例禁
得給賞自今土官遣人至京鴻臚寺既引見上其奏仍
赴本部騐進方物庶有稽考五曰防欺偽言各土官執
事原有等級間或詐得賞賜歸則以恐喝夷衆中國自
有紀綱不可堕其欺侮宜令吏兵二部將已襲授土官
職名查報本部未襲者行巡撫亟為奏補以安番民上
皆允而行之
申定限制禁約
嘉靖二年禮部言賽瑪爾堪等使臣在途遷延隔歲在
京者等候同賞驛逓光祿供應不貲乞行禁約限制凡
夷使到館已經譯審者給與之欽賜下程待給賞後住
支其見到待譯與賞後延住者與常例下程應給賞賜
本部題准即行該庫給發毋得稽遲仍行該撫按官查
照成化間事例於各夷回還但有與沿途軍民交市延
住一日之上者該驛住支廪給軍民枷號問罪再行甘
肅巡撫查覈伴送人員有在途通作等弊不行鈐束催
儧者從重治罪又言達思蠻長官司差来進貢并慶賀
登極人員多至四百餘名乞行限制禁約每貢限百人
多者革去賞賜并究起送官治罪詔可
定土司朝貢例
嘉靖七年湖廣容美宣撫司龍潭宣撫司朝貢夷率皆
千餘所過擾害巡撫鳳陽都御史唐龍以聞於是禮部
申明舊例言天下諸夷朝貢俱有定例額數腹外者邊
官騐放腹裏者都布二司起送是以貢物有秤盤檢辨
之詳人數有阻回存留之則惟湖廣土人来往自繇止
執本土官批文驀越前来驛逓村店悉被其害今宜申
嚴前例每歲萬夀聖節止宣慰宣撫安撫司襲授職事
者差人慶賀每司不過三人三歲一覲之期自土官以
下每司二人大約連宣慰等司多不過百人起送赴京
不過二百餘人皆存留本政司聽賞並聽都布二司會
騐貢馬就彼易銀貯庫方物騐中如數并具人名物數
給與批咨開文遣官伴送至京物不中貢及人過其額
即為阻回定以限期聖旦以節前朝覲以歲終本部查
其奏鈔與都布二司咨批相同方與賞賜應付無咨批
者下法司論罪順天府給引照回仍行鎮巡官令有司
刻木榜懸之所過驛逓巡司等衙門嚴加稽察雖有本
土官文而無都布二司明文者即係越度執送所在官
司究問解回擅與應付及不覺察者罪之詔如議行
議究貢夷弊源
嘉靖七年四月巡撫甘肅都御史唐澤言哈密等處進
貢夷人每沿途寄住販易謀利經年不歸甚有前貢者
復充後貢人數更改冒進起送者騷擾驛路有留者耗
費月糧殊非中國邊防之體乞為議處禮部尚書李時
覆言欲革其弊當清其源四夷入貢惟利是圖而導之
為奸則伴送通事諸人是也今宜令肅州兵備及鎮巡
諸司每遇貢使入關必騐其方物之數併籍諸夷年貌
委官押送入京計程定限踰期者罪之及貢還則禮兵
二部各委一官查核賞賜諸物有夾帶别物者俱為禁
革仍令序班送至甘州騐放出關如是則禮法兼盡弊
端可革而撫順柔遠之道得矣詔如議行
議取西域諸夷貢
嘉靖十一年土魯番蘇勒坦阿里瑪等天方國蘇勒坦
扎拉丹等賽瑪爾堪當布沙津等哈密衛襲職都督珠
勒瑪齊默齊默克及額濟格依喀三等各遣使入貢謝
恩共四百人以上禮部言哈密貢期故與諾延三衛相
同祖宗定制皆許其一年一貢每貢不過三百人三衛
皆許入京哈密則十人起送二人存留八人在邊今西
域諸夷遠在萬里素非属國難比三衛貢期而諸國遣
来夷使人數過倍番文二百餘通皆以取討牙木蘭為
詞中間求索賞賜數且不貲似是假托窺伺以覘朝廷
處分邊臣不遵明例一槩起送有乖體法至於額濟格
依喀三乃韃靼回回舊来入貢今亦遣五十餘人疑皆
土魯番部落所假請下都撫諸臣以後哈密衛合當如
近例驗放土魯番夷入貢之年分别存留起送仍出半
印勘合給付使臣入京比對仍敕諸臣無得避害目前
貽禍異日貪納欵之虛名失禦夷之上策庶使遠人敬
憚國勢常尊上可其奏
覈詭冒更通事二議
嘉靖十六年禮部覆甘肅巡撫趙載所議二事一言西
域土魯番天方賽瑪爾堪各國稱王者百五十餘皆非
本朝封爵又額濟格依喀三原非入貢番夷盖西域賈
胡詭立名色以徼賚予今宜譯審酋長列使臣名數及
查西夷一切事宜定為限制冒濫稱王者責令改正違
例入貢者以禮阻回每國分為等第每十人許二人赴
京餘留在邊聽賞一言外夷通事者以色目人為之往
往視彼為親視我為疎在京則教其分外求討伴回則
令其潛買禁物且諸夷之中回夷最黠其通事宜以漢
人毋令交通以生夷心詔如議
覆處貢夷諸議
嘉靖二十四年巡撫甘肅都御史楊博疏陳議處貢夷
諸事禮部議覆一會典及條例迤西諸夷惟哈密許每
年一貢每貢三百人每十人起送一人至京其哈喇哈
三土魯番天方國賽瑪爾堪等路經哈密来者或三年
五年一貢起送不過三五十人其賞賜存留一以哈密
為例後每十人許起送一人亦共不得過三五十人則
是於存留中多送數名其於大數固未嘗增也頃来濫
放非事例之不明特奉行之未至近議和卓阿克力等
起送五十人又各夷告求寬假量准再留一百人最為
適中宜行邊臣自後各夷五年来朝務遵此例有因循
濫放者從重論罪仍俟各夷出關省諭使知遵守一人
臣無外交今邊臣取賂於外夷外夷致訟於中國悖理
甚矣自今貢夷訐奏不法等事譯審明白除重大者題
請差官體勘其餘俱行巡撫官從公查審問擬如律若
係虚捏即坐本夷輕則戒諭重奪賞賜仍行邊官有過
夷人毋許再入撫巡重臣尤宜督勵所屬以杜私交其
有納賄不悛者參奏處治詔如議行
議奏處日本貢
嘉靖二十四年日本國貢使周良等六百餘人駕海舟
百餘艘入浙江界求詣闕朝貢巡撫朱紈以聞禮部言
倭夷入貢舊例以十年為期來者無踰百人舟無得踰
三艘乃良等先期求貢舟人皆數倍於前蟠結海濱情
實叵測但其表辭恭順且云貢期不遠若槩加拒絶則
航海重譯之勞可憫若猥務含容則宗設宋素卿之事
可鑒宜令紈循十八年例起送五十人赴京餘皆留嘉
賓館量加賞犒省令回國至於互市防守事宜俱聽斟
酌處置務期上遵國法下得夷情以永彌邊報可
議處貢夷八事
嘉靖二十四年十月瑪哈穆特蘇勒坦赴關欵納土魯
番夷使和卓阿克力等八百餘人因而叩關總兵官仇
鸞都御史傅鳳翔不能阻回盡騐入安插於甘州故事
夷人五年一貢貢夷入關半留肅州半留甘州及都御
史楊博代鳳翔諸夷固欲先期起送且不願分住肅州
博省諭止之仍半分其肅州住至是有詔議處博乃條
上八事下禮部議覆一諸夷入關雖早今及五年之期
請行起送一例當起送五十存留二百阻回五百有奇
今諸夷以候久乞哀請於阻回數内更留百人減半給
賞不為例一哈蜜夷使止九十三人馬止七十八疋並
無夹帶請分進存起送如例一諸夷馬例止二百四十
五疋令已騐收九百八十六疋當退還者七百四十一
疋業已給軍給驛請償其值一方物驗退者聽於甘肅
開市一貢既應期廩給五十口糧二百聽支如例所增
百人亦量給口糧一各夷番本三百餘道先令邊臣審
問不合理法者退還勿奏一阻回諸夷口糧俱已住支
今告稱歸途恐衛喇特部遮擊之願候貢夷與同出關
住久生事端請徑自督發議入上曰貢夷事宜如議行
先撫鎮官濫收入關新巡撫官不即參論並當究治鳳
翔鸞姑奪俸各三月博一月兵備參將官等兩月如再
失處重治不貸
日本勘合給繳
嘉靖二十八年日本國王源義晴差正使周良等來朝
貢方物賜宴賚有差以白金錦幣報賜其王及妃初日
本入貢卒以十年為期載在會典嘉靖二年宋素卿宗
設爭貢相仇殺因閉不與通十八年復來求貢納之與
約以後入貢舟無過三艘夷使無過百人送五十人入
京師至是良等不及貢期以六百人来舟駕四艘部議
非正額者皆罷遣之而浙江巡撫朱紈力陳不便狀禮
部欲賞其百人如例非正額者皆罷勿賞良因自陳貢
舟高大勢湏五百人中國商舶入夷中往往藏匿海島
為寇故增一艘者護貢舟也非故違明制禮部不得已
請百人之外各量加賞犒百人之制彼國勢難遵行請
相其貢舟斟酌之又曰本國有弘治正德入貢勘合朝
廷令以故勘合納還始予新者至是良等持弘治勘合
十五道言其餘七十五道為宋素卿子宋一所盜捕之
不得正德勘合留五十道為信以待新者而以四十道
来還禮部覆其簿籍脱落故勘合多未繳請勿與新者
令異時入貢持所留正德勘合四十道但許存十道為
信始以新者予之而宋一所盜者令捕索以獻之報曰
可
疏琉球冊封事
嘉靖三十八年上遣給事中郭汝霖行人李際春往琉
球冊封至福建風阻未行會其國遣陪臣正議大夫蔡
廷會以謝恩入貢至因稱受其世子命以海中風濤叵
測倭夷不時出沒恐使者有他虞獲罪上國請如正德
中封占城國故事遣人代進方物表文而身自同本國
長梁炫等齎回詔冊不煩遣使巡按福建御史樊獻科
以聞上下禮部議言琉球在海中諸國頗稱守禮故累
朝以來待之優異每國王嗣立必遣侍從之臣奉命服
節冊以往今使者未至乃欲遥授冊命則是委君貺於
草莽其不可一也廷會奉表入貢乃求遣官代進昧小
國事大之禮而棄世子專遣之命其不可二也昔正德
中流賊為梗使臣至淮安撫按官暫為留住舘伴俟事
寧即遣貢闕下占城國王為安南所侵竄居他所故令
使者齎回勅命乃一時權宜且此失國之君也造無稽
之辭欺天朝援失國之君以擬其主其不可三也梯航
通道柔服之禮彼所藉口者特倭夷之警風濤之險耳
不知宗賨之輸納夷使之往来果何繇而得無患也其
不可四也當時占城雖領回詔勑然其王沙古卜落猶
懇請遣使為蠻夷光重且廷會非世子面命又無印信
文移若遽輕信其言萬一世子以遣使為至榮謂遥拜
為非禮不敢受封復上書請使占城將誰任其咎哉其
不可五也乞令福建守臣以前詔從事便至於未受封
而先謝恩亦非故典宜令聽其入貢方物其謝恩表文
候世子受封之後然後遣使上進庶中國大體以前而
四夷觀望可肅上從部議
詳審入貢名種殊常
嘉靖十一年十月禮部題該總制都御史唐龍題准甘
肅鎮巡等官趙載等會查得正德十三年有北山喀三
王差使臣都爾蘇等通路進貢今日喀三即前日喀三
彼時稱北山則方禺也今稱額濟格依則地名也即此
而論則額濟格依喀三雖非原進貢番夷已於正德十
三年進貢一次乞勅該部再加酌議合無准令照依賽
瑪爾堪等事例量于来使之中起送數名以示柔遠人
之意若以名稱尚殊詐冒難免亦行鎮巡官以禮遣回
給過軍人馬疋仍要平償其價酌於夷情參於事例通
行奏請取自聖裁等因抄呈到部看得總制都御史唐
龍題稱據甘肅撫夷百戶沙文等譯審得喀三王差来
正副使實喇烏蘇等供稱本夷原係賽瑪爾堪地面人
分在北山地名額濟格依寄住先曾已經進貢意欲照
例量行起送臣等檢閱堂官當年番文所稱喀三王差
來使臣都爾蘇等實未嘗到京今據其詞未可輕信若
許其入貢則賽瑪爾堪載在會典見今已行照例起送
夷使和卓瑪哈穆特等在途并存留男婦共一百六名
豈有一國而二王一次而兩起進貢之理况既譯審係
賽瑪爾堪地面人分在北山寄住緣何不將賽瑪爾堪
進貢夷使對審明白既稱寄住北山則即賽瑪爾堪部
落豈可擅自稱王擅求入貢倘因容貢之後他日與賽
瑪爾堪抗衡争長兵連禍結責將誰歸但係該邊守臣
失於稽查覺察遂將所進馬疋已行給軍騎操今守候
日久似難遣回合無暫照依賽瑪爾堪事例量行起送
數人進京其餘存留在邊聽候給賞以全朝廷柔遠之
道往後入貢年分止許附搭賽瑪爾堪同来不許别稱
王爵自分國土有違國典再照鎮巡等官先因諸夷入
貢名種殊常番文煩叠便當加詳譯審研究来歷&KR0640;稽
國典遵照事例處分為是今既失策於前事遂難處於
後既不能深察夷情又不肯力扶國體則邊方重寄所
賴何人合行鎮巡官今後務要慎重邊防保全大體毋
或好大喜功召侮啟釁斯為禦戎上策仍乞申勑總制
官重加省諭庶夷人知警事出萬全夷裔畏服而中國
常尊矣題奉聖旨這夷人既守候日久今次暫准照例
起送數人入貢以後但只着附搭賽瑪爾堪進貢不許
别稱王爵有違國典還說與總制并鎮巡官員今後遇
有諸夷人貢務要詳加譯審遵照事例處分勿得輕易
許納致虧國體欽此
議覆北部請乞
隆慶六年總督尚書王崇古為北部順義王諳達請乞
四事其一請給王印如先朝封忠順王例其二請許貢
使入京比於三衛每官酋貢使二人都督大酋四人諳
達十人總六十人貢馬三十疋其三請給鐵鍋議廣鍋
十斤煉鐵攙半尚未可為兵潞鍋生粗煉之倍折每十
斤得鐵三斤宜可給與令其以壊易新其四請撫賞國
中親屬不過每部廿人給紬段二疋布十疋米一石又
春貢時部給布段百疋米豆一二百石散所部窮夷塞
上仍許不時小市布帛米豆等物疏入兵科給事中梁
問孟等以為彼中食用必資於鍋即與之互市固無害
顧撫賞之論不宜輕許人衆費多靡有止極彼習以為
常將謂歲例異時議增不可得減必有轉輸之患且彼
數十萬人中國豈能盡衣食之禮科給事中陸樹德亦
言貢使入貢之京有五不可凌虐驛遞一也争忿啟釁
二也京師之内館穀闊略酋如不逞損威傷重三也窺
伺動静四也今来雖少後必漸多如水穿竇勢難即塞
五也且彼獨要賞賚耳當足其欲雖不入衛何怨其欲
未厭即限之數無益夫以酋来王而使道路增防京師
多事豈得策哉宜如近事代為之進便吏科都給事中
雒遵等亦皆以為不可許兵部因會戶禮二部共議乃
覆言順義王印宜如崇古鑄給凡表章俱用印恭進其
貢使入京僉謂不可苐故事夷人入京必欽賜筵宴簡
命勲臣以待且厚其賞今順義王使至邊宜遣光禄署
丞賫賞物就給令本鎮具欽賜宴筵總兵待之如禮其
議廣潞二鍋雖有精粗之别而均犯出禁之罪無已則
銅鍋代之昔見肅酋皆以銅鍋炊夜則用之司警宜令
總督市給其諳達親屬及窮夷之賞以有限供無窮非
處之得宜不可以久宜令總督審畫一之法勿靳勿濫
如各鎮原議撫賞銀不足令以減哨及原給公費賞功
銀充之仍聽每鎮更支客餉萬兩上從之
禮部志稿卷九十
