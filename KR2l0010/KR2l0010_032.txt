禮部志稿卷三十二
明俞汝楫編
祠祭司職掌
皇太后喪禮
正統七年誠孝皇太后喪禮
遺詔
喪服以日易月二十七日而除哭臨三日即止君臣皆
同皇帝成服三日後即聽政天地宗廟社稷及百神之
祀皆勿停宗室諸王但遣官進香不必送喪在外大小
文武衙門並免進香臣民之家勿禁音樂嫁娶
部議
一自聞喪日為始不鳴鼓鐘一諸王世子郡王及王妃
郡主以下聞訃皆哭盡哀行五拜三叩頭禮畢易素服
第四日始衰服二十七日而除一在京文武官聞喪素
服烏紗帽黑角帶自明日始至第三日每旦詣思善門
外哭退於本衙門宿歇不飲酒食肉第四日具斬衰服
至思善門外朝夕哭臨三日各十五舉聲止凡入朝及
在外衙門視事用布裹紗帽素服腰絰麻鞋退即服衰
服通前二十七日而除一文武官一品至四品命婦麻
布大袖圓領長衫蓋頭清晨繇西華門入至思善門外
哭臨三日悉去金銀首餙仍素服二十七日而除一在
京以聞喪日為始禁屠宰十三日一軍民素服婦人素
服不籹餙俱以聞喪日為始二十七日而除一外國四
夷使臣行哭臨禮工部造與孝服隨朝官哭臨及行祭
禮一在京文武官非朝參官及聽選辦事官監生吏典
耆老僧道聞喪即易素服自次日至第三日每旦赴順
天府朝闕設香案哭臨至第四日官各具斬衰服監生
人等素服朝夕哭臨三日各十五舉聲止仍各素服通
前二十七日而除一遺詔到日在外文武官員人等素
服烏紗帽黑角帶行四拜禮跪聽宣讀訖舉哀再行四
拜禮畢各置斬衰服于衙門内望闕設香案朝夕哭臨
三日各十五舉聲止自是素服通計二十七日而除一
在外官員命婦聞喪素服舉哀三日各十五舉聲素服
通前二十七日而除軍民男女各素服十三日一南京
文職二品武職三品以上衙門在外中都留守司布政
司按察司及總兵官差人進香其餘衙門皆免
嘉靖十七年上章聖皇太后慈諡儀
前期四日太常寺奏齋戒三日至日遣官奏告天地宗
廟社稷用祝文香帛酒果酺醢如常儀是日早告几筵
設册寳案於几筵前册東寳西設祝案於御拜位右祭
前一日内侍官置册寳輿香亭於奉天門捧册寶各置
輿中是日上素冠服御奉天門内侍官舉輿外導駕官
導上隨册寶輿後降階升輅外導駕官退百官素服於
金水橋南北向立册寶輿將至百官皆跪册寶輿過興
隨至慈寧宫門外北向立太常寺導引官導上至慈寧
宫門外降輅册寶輿繇中門進至几筵前丹陛上導引
官導上繇左門入至丹墀内贊唱執事官各司其事導
引官導上至丹墀上拜位太常寺官于册寶輿内捧册
寶繇殿中門入至几筵前左右北向立内贊奏四拜禮
外鴻臚寺官傳唱百官皆行四拜禮畢導引官導上繇
殿左門入至梓宫前跪奏(傳贊百官皆跪)奏進册捧册官以册
跪進于上右上受册獻畢以授捧册官置于案奏進寶
捧寶官以寶跪進於上左上受寶獻畢以授捧寶官置
于案奏宣册寶訖奏俯伏興平身(傳贊百官同)奏復位導引
官導上至几筵前唱初獻禮奏跪(傳贊百官皆跪)奏獻帛奠酒
贊讀祝讀祝官跪于右讀訖唱亞獻禮終獻禮奏俯伏
興平身(傳贊百官同)奏復位導引官導上繇殿左門出至拜
位奏四拜(傳贊百官同)導引官導上由左門入至梓宫前以
册寶授太常寺官捧入内導引官導上入内安册寶行
叩頭禮導引官導上繇左門出至丹陛上奏禮畢遂頒
詔如常儀
嘉靖十八年章聖皇太后梓宫南祔儀
一先期勅命勲戚重臣一員充奠獻使并護行武職大
臣一員管領官軍扈侍梓宫行禮部堂上官一員監禮
扈行題主大臣一員護喪内侍官幷入皇堂内官内使
匠作太常少卿一員執事官十人鴻臚寺少卿一員屬
官等十人光祿寺少卿一員四署官四人錦衣衛指揮
一員千百戶四人各供事給事中御史各二員監視糾
察欽天監官一員率博士一員安葬候時五府九卿等
衙門分官奉送梓宫俱照欽點職名各送至張家灣水
次恭祭而回工部委官會同内官監先期于通州及張
家灣水次二處搭蓋奉安梓宫席殿及朝陽門至通州
各處祭所席棚及行文沿途府州縣各該有司預于水
次搭蓋祭所席棚一前期二日百官及皇親命婦文武
官三品以上命婦俱衰服每日早詣慈寧宫門外哭臨
命婦設祭一壇免朝禁屠宰音樂至神主回京日止一
前期六日以皇妣祔葬顯陵祭告太廟睿宗廟遣官分
告列聖羣廟越二日上吉服告天神地祇壇祭品行禮
俱如常儀百官陪拜又二日上預告几筵内侍官陳設
牲醴如常儀上具衰服内導引官導上詣拜位奏四拜
奠帛三奠酒讀祝俯伏舉哀哀止奏四拜興焚祝帛禮
畢一設奠辭靈昭聖皇太后遣祭一壇武廟皇妃一壇
皇后一壇皇妃皇嬪各一壇皇太子一壇裕皇景王仁
和大長宫主等一壇涇簡王妃一壇内官内使共一壇
是日遣官祭告各門及諸神廟慈寧門思善門右順門
午門端門承天門御橋大明門俱遣内官行禮玉河橋
朝陽門幷橋關王廟顯靈宫靈濟宫城隍廟東嶽廟真
武廟俱遣太常寺官行禮祭用酒果脯醢香帛司禮監
禮部錦衣衛提督執事者設大昇輿于午門外至大明
門外一啟奠内侍官陳設酒饌拜位如常儀内導引官
導上具衰服詣拜位奏拜奠讀祝舉哀禮畢内侍官跪
奏請慈孝顯皇后梓宫陞龍輴内侍官先捧諡册寶繇
殿中門出置輿内次捧桑主繇中門出奉安輿内次香
亭安置訖内侍官捧銘旌繇中門出梓宫降殿執事官
奉登龍輴訖以綵色帷幕障飾梓宫執翣者分列左右
内使擎執繖扇侍衛如常儀(儀仗用存日所御者)諡册寶輿香亭
銘旌以次先行上至梓宫前跪内侍官跪奏謹請皇妣
靈駕進發上繇殿左門出宫眷皆哭後隨至午門内侍
官跪奏請靈駕安止安定行祖奠禮一祖奠内侍官陳
設酒饌拜位如常儀内導引官導上衰服拜奠讀祝舉
哀畢内侍官跪奏請靈駕進發執事者進大昇輿奉安
訖遂行上率宫眷隨至端門外行朝祖禮一朝祖欽定
捧主官九員俱具青服恭捧各廟主詣太廟奉安訖太
常寺陳設脯醢酒果於列聖位前不奠獻執事官先設
褥位於太廟丹陛正中梓宫至端門外上具青服太常
寺導引官導上詣桑主輿前跪太常寺卿跪于上之左
奏請慈孝獻皇后朝祖上捧桑主繇太廟中門入至太
廟丹陛上立典儀唱迎神各捧主官上香退典儀唱行
朝祖禮太常卿進立於殿中北向内贊奏跪上捧桑主
跪奉于褥位内贊奏謁辭太常卿跪奏曰孝玄孫嗣皇
帝某謹奉慈孝獻皇后謁辭訖内贊奏四拜禮興平身
上跪捧桑主起立太常卿跪奏曰禮畢請還宫捧主官
納主還各廟上捧桑主退至陛東西面立隨列聖主後
出安亭内行辭奠禮一辭奠先期太常寺官于承天門
内陳設牲醴如奠儀内侍官設上拜位設宫眷帷幕于
近西桑主朝行禮畢上易衰服太常寺導引官導上詣
拜位内贊奏上香奏二拜典儀唱奠帛三獻讀祝俯伏
舉哀哀止奏二拜焚帛祝禮畢上退宫眷入拜哭盡哀
止太常寺官跪奏請靈駕進發上攀送而還宫眷俱還
司禮監禮部錦衣衛官提督輿亭儀衛等以次前行梓
宫出承天門大明門轉東繇朝陽門出大樂鼓吹前導
設而不作一遣奠先期太常寺執事官于朝陽門外陳
設牲醴如常儀梓宫至太常寺導引官引奠獻使詣拜
位行四拜禮奠帛奠酒讀祝俯伏舉哀哀止贊四拜興
焚祝帛禮畢太常寺官詣梓宫前跪奏請一路祭公侯
伯五府九卿等衙門官員耆老人等共祭一壇(朝陽關外五里)
僧道官共一壇(通州)皇親及駙馬共祭一壇各衙門奉送
梓宫官員一壇(俱張家灣)一京城至張家灣沿途市巷軍民
男婦遇梓宫至皆跪俯伏舉哀候梓宫過興一大昇輿
行沿途校尉舁送選委内官同錦衣衛官專一提督務
要起止有節行步安穏送葬官員人等不許逼近儀仗
失次喧嚷有失禮儀者聽糾儀官舉奏一題主前期内
侍官設神座香案于通州席殿内靈駕至奉安訖奠獻
使行上食禮畢退執事官陳設祭品設題主案于香案
前西向奉桑主置案上奠獻使具青服百官俱釋衰具
青服陪拜太常寺官引使就拜位贊三上香訖贊四拜
興退百官分侍左右題主官盥手西向立恭題訖内侍
官捧主奉安神座命官青服行降神禮一降神典儀唱
執事官各司其事贊就位贊上香復位贊四拜(百官同)唱
奠帛行初獻禮獻爵讀祝亞獻終獻贊四拜焚祝帛禮畢
太常寺官跪奏請慈孝獻皇后神主降座升輿命官捧
主升輿還京内侍官捧桑主用白韜櫃靈駕行内執事
官焚楮駕凶儀於野一次日神主回京内執事官備儀
衛教坊司大樂鼓吹前導至道中行饗神禮命官具青
綠錦繡服色(百官同)典儀唱執事官各司其事贊就位贊
上香復位贊四拜(百官同)唱奠帛行初獻禮獻爵讀祝亞
獻終獻贊四拜焚祝帛禮畢神主輿行至朝陽門命官
具吉服隨行(百官同)至午門外儀衛等退内導引官導神
主入上具常服率皇后宫眷等迎神主于慈寧宫門外
武廟皇妃公主涇簡王妃等迎于宫内俱吉服神主至
几筵殿内上立於殿東稍南西向皇后皇妃以下序立
於殿西稍南東向内侍官詣靈輿前跪奏請慈孝獻皇
后神主降輿陞座畢上捧神主奉安于靈座訖行安神
禮内執事官陳設牲醴如常儀内導引官導上詣拜位
奏拜奠讀祝禮畢后妃以下入行四拜禮鴻臚寺官引
百官于慈寧宫門外隨班行禮(傳贊如儀)一神主輿行奠獻
使等官行叩頭禮上食畢太常寺官跪奏奉請梓宫啟
行至張家灣奉梓宫登舟奉安訖行祭告禮太常寺官
陳設奠獻使行禮如常儀各衙門奉送官俱陪拜祭畢
舟發沿途每日三上食奠獻等官俱素冠服詣梓宫前
行叩頭禮如常儀神宫監尚膳監恭辦上食饌五樣蔬
果酒膳一經過有王府去處許王素服出迎致祭該府
官預陳設祭物於水次席殿其附近王府許遣輔導官
致祭行禮一南京守備文武衙門各處鎮巡三司官梓
宫舟經及附及去處俱致祭舉哀與王府遣官同所轄
有司大小官員通許陪拜致祭品物簇盤一座豕一羊
一果五盤點心五盤&KR1246;煠五盤(俱用顔色紙花)案酒五樣菜五
碟粉湯五盌飯五盌帛一疋酒三爵香燭紙(陳設如儀)一梓
宫自通州登舟抵承天府張家灣祭潞河之神天津祭
海口之神安平鎮祭龍王之神徐州吕梁二處祭洪神
淮河口祭淮瀆之神儀真南京祭大江之神彭澤祭小
孤山之神九江之神漢江之神所過大川俱用牲醴致
祭俱勳臣具青服行禮其各處應祀水府之神開載未
備者臨期斟酌致祭
顯陵合葬儀
一先期遣官祭告顯陵光祿寺官陳設牲醴百官陪拜
如儀一舟至承天府太常寺官陳設祭告牲醴如儀百
官俱衰服奉迎梓宫升席殿奉安訖奠獻使行祭告禮
師生耆老人等俱隨班拜奠獻使先詣睿宗舊寢所行
禮畢奉遷睿宗梓宫安于祾恩殿復詣聖母梓宫前候
發執事官先陳龍輴于祾恩殿門外候大昇輿至太常
官詣前跪奏請靈駕降輿升龍輴詣祾恩殿執事官奉
梓宫升龍輴由中門入奠獻使由左門入詣祾恩殿奉
安訖諡册寶輿仍設于前一安神執事官陳設酒饌如
常儀設奠獻使拜位于二聖梓宫前内侍官引奠獻使
詣拜位行禮執事撫按等官陪拜一以合葬祭告后土
幷純德山之神陳設牲醴如常儀一遷奠執事官陳設
酒饌如常儀奠獻使詣拜位舉哀行禮退後掩玄宫時
至太常官引詣二聖梓宫前跪太常官奏請靈駕赴玄
宫奠獻使俯伏興執事官升奉遷二聖梓宫進皇堂奉
安訖太常官同内侍官奉諡册寶置于前陳列冥器等
畢行贈禮一贈禮内執事官陳設酒饌于皇堂門外奉
玉帛置于案奠獻使詣拜位贊四拜奠酒受玉帛獻畢
以授内執事捧入皇堂安置訖俯伏興贊四拜舉哀興
贊贈事畢遂掩玄宫行享禮執事官陳牲醴于玄宫前
如常儀太常官引使詣拜位行禮百官陪拜一掩玄宫
畢太常寺官同内侍官恭拜桑主幷魂帛奉蔵於玄堂
外遣官祭謝后土幷純德山之神陳設酒饌如常儀(禮同)
(祭告)奠獻使執事等官回京復命
皇后喪禮
洪武十五年高皇后喪禮
一聞喪次日文武百官素服行奉慰禮一在京文武百
官於聞喪之四日清晨喪服詣右順門外具喪服入哭
臨畢素服行奉慰禮三日而止一文官一品至三品武
官一品至五品命婦于聞喪之四日清晨素服至乾清
宫具喪服入臨行禮不許用金珠銀翠首飾及施脂粉
喪服用麻布蓋頭麻布衫麻布長裙麻布鞋一在京文
武百官及聽除等官人給布一疋自製喪服一文武官
員皆服斬衰自成服日為始二十七日而除仍素服至
百日始服淺淡顔色衣服一在外文武官喪服與在京
官同聞訃日于公廳成服三日而除命婦喪服與在京
命婦同亦三日而除一軍民男女皆素服三日一自聞
訃日為始在京禁屠宰四十九日在外三日停音樂祭
祀百日停嫁娶官一百日軍民一月一上册諡祭告太
廟一發引文武百官具喪服詣朝陽門外奉辭神主還
京文武百官素服迎於朝陽門外回宫百官行奉慰禮
一卒哭行祔廟禮一百日輟朝祭告几筵殿百官素服
黑角帶詣中右門行奉慰禮命婦詣几筵殿祭奠一凡
遇時節及忌日東宫親王祭几筵殿及詣陵拜祭一小
祥上素服烏犀帶輟朝三日是日清晨詣几筵殿行祭
奠禮東宫親王詣陵拜祭京城禁音樂三日禁屠宰三
日百官前期齋戒至日素服黑角帶詣後右門進香畢
行奉慰禮是日外命婦詣几筵殿行進香禮一東宫親
王熟布練冠九&KR1645;去首絰負版辟領衰皇妃皇太子妃
王妃公主及皇孫女熟布蓋頭去腰絰宗室駙馬服齊
衰三年練冠去首絰一大祥奉安神主于奉先殿預期
齋戒告廟百官陪祀畢行奉慰禮各王國禁屠宰三日
停音樂三日
永樂五年文皇后喪禮
一自次日為始輟朝不鳴鐘鼓上素服御西角門文武
百官素服烏紗帽黑角帶詣思善門外哭臨畢行奉慰
禮明日如之又明日早文武官成服詣思善門外哭臨
畢易素服行奉慰禮凡三日而止一文武百官自次日
為始各就公署齋宿至二十七日而止一文武官四品
以上命婦成服日為始喪服詣思善門内哭臨三日而
止一聽選辦事等官各喪服人材監生吏典僧道坊廂
耆老各素服自成服日為始赴應天府舉哀三日一内
外宗室皆成服二十七日而除一天下大小衙門各遣
官進香一成服後祭祀皇親駙馬共一壇公侯伯共一
壇五府同錦衣衛共一壇六部都察院同文職大小衙
門共一壇文武官四品以上命婦共一壇一百日上及
皇妃皇太子皇太子妃皇孫親王及妃公主以下及在
京文武官幷命婦各祭一壇一周年祭如百日儀百官
詣西角門行奉慰禮在京禁音樂停屠宰七日一凡遇
時節祭祀上位一壇皇妃東宫皇孫各王長公主公主
及王妃各祭一壇
嘉靖七年孝潔皇后喪禮
一初喪三日上服素冠服一成服日為始上玄冠素服
御西角門視朝十日畢易玄冠玄衣御奉天門視朝鳴
鐘鼓鳴鞭如常朔朢日暫免陞殿一文武百官十日内
俱布冠素服絰帶朝參十日之後入左掖門則烏紗帽
青衣侍班奏事退出公衙及居私室仍素服白帽通前
二十七日而除待梓宫發引之後服常服一在京内外
禁屠七日一上於奉先等殿行禮幷朝兩宫俱常服於
几筵祭則服其服服滿之日命内官代祭一兩宫遣官
祭如常儀一上祭儀内贊奏就位上香奠帛奠酒上立
以帛酒各授執事奠於靈前贊讀祝讀者立讀祝文畢
贊舉哀上就位哭贊哀止焚祝帛禮畢
嘉靖二十七年孝烈皇后喪禮
一發喪上素服冠詣大行皇后宫舉哀設奠畢歸喪次
皇妃東宫裕王景王公主皆素服畢哀設奠畢各歸喪
次次日及第三日同一成服上素服詣大行皇后宫舉
哀設奠大殮奉安梓宫殿几筵安神帛立銘旌上具喪
服皇妃東宫裕王景王公主等皆成服行祭禮畢歸喪
次上祭一壇皇妃共祭一壇東宫祭一壇裕王景王共
祭一壇公主共祭一壇涇簡王妃祭一壇内官内使共
祭一壇是日公侯駙馬伯五府六部等衙門官共祭一
壇文武官三品以上命婦共祭一壇一每七及百日上
及皇妃以下各祭一壇一聞喪次日為始輟朝不鳴鐘
鼓文武百官素服烏紗帽黑角帶詣思善門橋南哭臨
畢退於金水橋南伺候上素服御西角門文武百官行
奉慰禮退於本衙門宿歇不飲酒食肉次日同一成服
日為始上素冠素服十二日十二日後易淺色服視朝
俱在西角門文武百官十二日内俱布帽素服絰帶朝
參十二日之後烏紗帽黑角帶素服通前二十七日而
除上御奉天門視朝服常服百官淺色衣鳴鐘鼓鳴鞭
如常朔朢日暫免陞殿待梓宫發引之日百官服常服
一成服日百官各具斬衰服詣思善門橋南朝夕哭臨
三日各十五舉聲而止每日早哭臨畢退易素服仍入
金水橋南伺候西角門行奉慰禮如前凡在衙門視事
用布裹紗帽垂帶素服絰帶麻鞋退居即服孝服通前
二十七日而除一文武官員一品至三品命婦麻布大
袖圓領長衫麻布蓋頭清晨由西華門入思善門哭臨
三日而止不許戴金銀首飾仍素服二十七日而除一
在京諸寺觀各聲鐘三萬杵聞喪日為始禁屠宰七日
一軍民素服婦人素服不籹飾俱以聞喪日為始二十
七日而除一聽選官辦事官監生吏典僧道坊廂人等
聞喪即易素服次日至第三日皆清晨赴順天府朝闕
設香案哭臨至第四日官各具斬衰服監生人等素服
朝夕哭臨三日各十五聲而止仍各素服通前二十七
日而除一各王府南京浙江等十三布政司及直隸府
分禮部請勅差官赴告一在外親郡王及世子王妃以
下聞訃皆哭盡哀行五拜三叩頭禮畢易素服第四日
服斬衰服二十七日而除一在外文武官員人等聞訃
日素服烏紗帽黑角帶於本衙門宿歇不飲酒食肉次
日具斬衰服率官僚人等於衙門朝闕設香案朝夕哭
臨三日各十五聲而止自是素服通前二十七日而除
軍民男女止素服十三日一各王府及在外文武衙門
俱免進香一成服後三日在京文職七品以上武職三
品以上衙門陸續赴思善門外進香每日鴻臚寺朝退
後由西華門引入思善門前行禮司禮監官捧進几筵
前一梓宫未發南京堂上官及朝鮮差陪臣進香服制
雖滿仍衰服行禮鴻臚寺引從西華門入陪臣衰服工
部製給一册諡及發引以下與大喪同但八虞九虞俱
於宫中遣内官行禮
永樂五年仁孝文皇后册諡儀
前期禮部奏行祭告禮及請命頒册寶等官是日上躬
告天地於奉天殿丹陛上宫中先設册寶案於几筵殿
設香案於册寶案前上御華蓋殿文武百官於奉天殿
前丹墀内分班序立引禮引頒册寶官至華蓋殿拜位
序班舉册寶案置殿中鴻臚寺官奏頒册寶官行禮引
禮贊四拜畢贊跪傳制官傳制曰永樂五年十月十四
日册諡大行皇后命卿行禮引禮贊俯伏興四拜畢序
班舉册寶案出至奉天殿丹陛上以册寶置綵輿中由
中道出頒册寶官隨至右順門外北向立内官舁綵輿
由正門入至几筵殿以册寶置於案退俟殿外尚儀女
官詣香案前跪進曰皇帝遣某官某某官某册諡大行
皇后謹告奏畢興贊宣册女官捧册立宣於几筵之右
訖置册於案贊宣寶女官捧寶立宣於几筵之右置寶於
案尚儀女官一員復詣香案前跪奏禮畢女官以册寶
案置於几筵之左内官出報頒册寶官禮畢頒册寶官
復命
嘉靖二十七年孝烈皇后册諡儀
先期遣官告於太廟用牲醴祝文如常儀是日上常服
御奉天門樂設而不作正副使常服百官淺色服黑角
帶入班行叩頭禮畢左右侍班正副使入就拜位贊四
拜禮序班舉節册案於正中置定正副使行五拜三叩
頭禮畢序班舉案行正副使後隨鴻臚寺奏禮畢上還
百官詣思善門外侍立節册至右順門正副使捧由正
門入至殿陛上置於案内贊奏就位上香贊宣册太常
寺官取册立宣訖復置於案贊禮畢贊百官行四拜禮
退正副使持節復命
隆慶元年孝潔肅皇后遷祔永陵儀孝恪皇后同
尊諡册寶先遣官即陵園行禮訖勅命奉遷官一員詣
陵供事啟欑先一日遣官以祔葬告天地宗廟社稷用
祝文祭告行禮如常儀司禮監禮部錦衣衛官提督執
事者設大昇祝俯伏興亞獻終獻復贊四拜焚帛祝禮
畢皇后皇子以下以次入拜行謁見四拜禮
凡皇太后皇后喪内朝賀祭祀等禮
洪武十六年正旦以高皇后喪服親王及文武衙門進
到表箋先期三日捧進是日皇帝詣几筵殿祭祀畢常
服御奉天殿百官常服行五拜三叩頭禮
永樂六年正旦文皇后喪服皇帝常服御殿錦衣衛設
丹陛駕教坊司陳大樂而不作百官行禮如洪武例立
春百官俱淺淡服於奉天門行禮
弘治十七年敬皇帝萬夀聖節以孝肅太皇太后山陵
襄事奏准文武百官服錦繡於奉天門行五拜三叩頭
禮是年冬至節免賀十八年上聖祖母及聖母尊號
以太皇太后服制未滿百官幷命婦俱照成化二十三
年例免賀
嘉靖二年肅皇帝萬夀聖節以孝惠皇太后服制未滿
先期免習儀至日早於奉先殿行孝慈高皇后忌辰祭
禮畢上服黃袍御奉天殿錦衣衛設鹵簿駕如常儀鳴
鐘鼓鳴鞭教坊司作樂文武百官具服朝先行四拜禮
致詞又四拜免雞唱山呼舞蹈等禮表文彩段免宣讀
陳設送内府交收十七年章聖皇太后服既除上常
服俱墨布至喪次仍喪服百官俱青色冠服郊有事吉
服作樂廟有事淺色服不作樂十八年正旦以章聖
皇太后未南祔上具翼善冠黃袍御奉天門鳴鐘鼓奏
堂下樂鳴鞭百官具公服行禮八月萬歲聖節以南祔
未久行禮如正旦儀九月小祥上同后妃謁几筵致祭
公侯駙馬伯文官三品以上大臣各具青服陪拜顯陵
遣勳戚大臣一員捧祀帛往祭大祥同二十年以昭
聖皇太后喪服令太享齋戒服吉正祭用樂時祫齋戒
權用青綠花樣至日樂暫設而不作二十六年以孝
烈皇后喪服題准歲暮大袷來歲孟春時享各齋戒權
用青綠花樣樂設而不作其啟蟄祈穀齋戒吉服用樂
二十七年梓宫未發題准夏至大祭地於方澤照祈
穀例齋戒服吉用樂
皇妃喪禮
永樂十八年昭獻貴妃王氏喪禮
一聞喪輟朝五日一初喪上祭一壇皇后祭一壇皇妃
祭一壇皇太子祭一壇親王共祭一壇公主共祭一壇
一贈諡册文行焚黃禮一七七百日周年二周年每次
祭祀壇數與初喪同一開塋域遣官祀后土一行内外
衙門造辦喪儀銘旌冥器等項一發引前期辭靈祭祀
壇數與喪同惟增六尚司祭一壇内官内使祭一壇一
啟奠祖奠遣奠各遣祭一壇一發引日文武百官各素
服烏紗帽黑角帶送至路祭處所皇親駙馬共一壇公
侯伯文武衙門共一壇外命婦共一壇一過門祭祀内
門遣内官外門遣太常寺官行禮一下葬遷奠遣祭一
壇一掩壙遣官祀后土一迎靈轎至享堂行安神禮遣
祭一壇
天順七年初喪七七百日周年二周年辭靈各增祭一
壇
嘉靖二十九年皇貴妃王氏喪禮
一初喪增六尚司祭一壇内官内使共祭一壇一行翰
林院撰諡册文及各祭文壙誌文一焚黃用黃絹装褙
如册樣兩葉寫册文是日陳設祭儀以祝文及册文置
於靈前遣司禮監官行禮獻爵讀祝訖女官宣册禮畢
焚祝及册一靈柩前儀仗内使女樂三十二人幷花旛
雪柳女隊子二十八人女將軍二十四人一靈柩至墳
園奉安御前一壇遣護喪内官行禮其餘各祭俱同前
一墳園内各壇路祭幷靈柩頓歇處所行工部預為搭
蓋席殿其輓歌執翣人等該用孝巾孝帶俱工部轉行
内府該衙門製造
嘉靖二十九年未封皇妃喪禮
聞喪賜封號輟朝一日御祭一壇皇妃以下各祭一壇
俱遣内官行禮光祿寺陪祭翰林院撰册文祝文壙
誌文擇日行焚黃禮七七百日周年二周年每次御
祭一壇皇妃共祭一壇開塋域祀后土及辭靈祭祀
壇數與初喪同俱遣内官行禮祭引以後合行事宜同
前凡未封妃喪葬禮儀隆殺不等俱禮部開座題請
施行
皇太子喪禮
洪武二十五年懿文太子喪禮
皇帝以日易月服齊衰十二日祭畢釋之在内文武百
官即日於公署齋宿翼日素服入臨文華殿給散麻服
越三日成服詣春和門會哭明日素服行奉慰禮其當
祭祀及送葬者仍衰絰以行在京停大小祀事及樂至
復土日而止停嫁娶六十日在外文武百官聞喪易服
於公署發哀次日成服行禮停大小祀事及樂十三日
停嫁娶三十日
嘉靖二十八年莊敬太子喪禮
一聞喪第四日成服皇上遣祭一壇母妃祭一壇裕王
景王共祭一壇公主共祭一壇内官内使共祭一壇東
宫六局官共祭一壇一文武百官自聞喪次日為始具
素服烏紗帽黑角帶於本衙門宿歇至第四日早具齊
衰服不杖赴南城明德宫候大殮畢舉哀行四拜禮仍
共舉祭一壇一每七百日皇上遣祭一壇母妃祭一壇
裕王景王共祭一壇一自聞喪次日為始輟朝不鳴鐘
鼓十日止一聞喪第五日百官具素服烏紗帽黑角帶
詣西角門行奉慰禮退易布裹紗帽絰帶麻履於各衙
門辦事通前成服日為始十二日而除在京軍民人等
各素服十二日禁屠宰五日聽選辦事官吏監生僧道
耆老人等俱於成服日赴順天府舉哀行四拜禮官具
衰服監生人等具素服一翰林院撰祭文光祿寺辦祭
物一各王府直隸各布政司等處禮部請勅差官訃告
一諸王及世子王妃郡主以下聞訃次日具素冠服舉
哀行四拜禮畢服十二日而除一在外文武官員人等
聞訃次日各具衰服舉哀行四拜禮畢易素冠服絰帶
麻履十二日而除其各王府及天下文武衙門俱免進
香一諡册先期題請欽定大臣二員充正副使行翰林
院擬請諡號撰諡册文諡寶文壙誌文祭告文幷各該
衙門造辦諡册諡寶壙誌欽天監擇吉先期一日遣大
臣告於太廟寢内侍官設節册寶案於皇太子靈柩前
至日早鴻臚寺設節册寶案於奉天門稍東百官青衣
黑角帶侍班正副使各就拜位候序班舉節册案至丹
墀中道置定鳴贊贊行五拜三叩頭禮畢序班舉案正
副使後隨繇左順中門至明德宫内侍預設玄饈於皇
太子靈柩前正副使捧節册寶置於案就位上香贊宣
册寶太常寺堂上官立宣訖復置於案贊禮畢正副使
捧節復命次日勅諭禮部以賜諡頒示天下照例差官
齎捧一安葬先期擇地擇日遣工部堂上官祭告啟土
一發引先期命大臣一員護喪一員題主各衙門堂上
官題請各一員照例率領所屬送喪欽天監差官二員
前去候時工部搭蓋各處席殿前一日起禁屠宰三日
遣官一員以葬期告於太廟寢内命婦告於孝烈皇后
几筵及遣官祭告經過各門橋司禮監錦衣衛官提督
執事者設靈輿諡册寶輿幷真亭儀仗於明德宫門外
設方相冥器於北安門外以俟是晩皇上遣祭一壇母
妃祭一壇皇妃共祭一壇裕王景王共祭一壇公主共
祭一壇俱遣内官行禮至日文武百官布裹紗帽素服
絰帶麻履候於北安門外步送至西直門外祭畢即回
其分送入山官員俱免辭朝步送至西直門騎送至墳
所還日朝見(護喪官幷各執事冠服同)啟奠遣奠靈輿至墳所皇上
皆遣祭一壇(護喪官行禮)路祭文武官等衙門共祭一壇皇
親駙馬共祭一壇(俱西直門外廣殿行禮)祭畢而回其護喪官幷
墳所執事官待葬畢回凡回還官員俱易烏紗帽青衣
黑角帶次日以後常服辦事一下葬皇上遣祭一壇母
妃以下祭同前俱内侍官於將葬時行禮葬畢行贈禮
如儀掩壙後皇上遣祭一壇俱護喪官行禮掩壙畢題
主官題主護喪官獻酒贊讀祝禮畢安神皇上遣祭一
壇葬畢祀后土遣工部堂上官行禮一百日期年每次
皇上遣祭一壇母妃以下祭同前
隆慶元年加諡憲懷太子靖悼王儀(蓬萊太和二公主追封同)
前期一日鴻臚寺官設節案内侍官設册輿二幷香亭
於皇極門東是日早遣官以册諡告奉先殿上具素翼
善冠麻布袍腰絰親告世宗肅皇帝几筵各用祝文祭
品如常儀至期上仍具前冠服御皇極門百官俱照常
烏紗帽素服黑角帶入班行叩頭禮畢左右侍班遣官
就拜位序班舉節案置於中贊五拜三叩頭禮畢序班
舉節内侍官舉册輿香亭俱繇左階降(公主册繇右)鴻臚寺
奏禮畢上還錦衣衛官校接節册輿香亭繇午門等左
門出(公主册繇右)遣官隨行至墳園行禮太常寺先於墳園
陳設祭品如常儀鴻臚寺設節案於享殿内正中册案
二於左右設香案於節案前内侍官設主案二于殿東
制净水刷子粉盞筆硯盥盆帨巾等物候節册輿至墳
園繇中門進至享殿前捧節册官捧繇殿中門入各置
於案導引官引遣官至香案前上香贊宣册宣册宫取
憲懷太子册立宣訖仍置於案贊宣册宣册官取靖悼
王册立宣訖仍置於案執事官隨舉主案於香亭前稍
東西向題主官進至主案前東立西向内侍官二員分
詣神牀前跪啟謹請憲懷太子神主敬用奉題謹請靖
悼王神主敬用奉題内侍官各盥手捧主案於案上洗
磨舊字别塗以粉中書官重寫題主官盥手各奉題訖
内侍官奉主各安於神座跪啟謹請憲懷太子神靈上
神主謹請靖悼王神靈上神主内贊贊遣官奠獻讀祝
行禮如常儀禮畢内侍官啟匱覆主奉安於神座訖次
日遣官捧節復命
親王喪禮
喪聞上輟朝三日禮部奏差官掌行喪祭禮翰林院撰
祭文諡册文壙誌文工部造銘旌差官造墳又欽天監
取官一員前去卜葬國子監取監生八名報訃各王府
御祭一壇(牲用牛犢羊豕餘祭止用羊豕)太皇太后皇太后東宫各一
壇在京文武衙門各一壇七七下葬百日周年二周年
除服御祭各一壇下葬以前凡御祭及東宫文武衙門
二祭總差侯伯一員行禮周年以後三御祭各差行人
一員行禮太皇太后皇太后二祭遣本府内官行禮其
祭物本布政司轉屬買辦冥器喪儀本處各該衙門成
造其初喪本國内禁屠宰三日禁音樂嫁娶至葬畢乃
止其封内文武衙門各祭一壇非封内者不吊祭發引
在城軍民會送其大小殮七七百日遷柩祖奠發引下
葬題主虞禮本府俱自有祭祀其服制王妃世子衆子
及郡王郡主下至宫人俱衰服三年封内文武官員齊
衰三日哭臨五日而除在城軍民俱素服五日郡王衆
子郡主為兄及伯叔父服齊衰期年郡王妃服小功五
月凡親王因事革爵後復原爵者例遣官祭仍給葬
凡世子喪禮聞喪御祭一壇東宫祭一壇七七百日
下葬周年二周年除服御祭各一壇俱遣本布政司官
行禮翰林院撰祭文諡册壙誌文工部造銘旌國子監
取監生報訃各王府本布政司委官造墳安葬(世子墳價隆慶)
(三年議革)轉屬買辦祭物冥器喪儀等本處各該衙門成造
凡世孫喪禮聞喪御祭一壇東宫祭一壇下葬百日
周年除服御祭各一壇翰林院撰祭文布政司造墳安
葬(今革)轉屬買辦祭物
親王妃喪禮(郡王妃世子世孫妃附)
聞喪御祭一壇太皇太后皇太后中宫東宫公主各祭
一壇俱遣本府内官行禮翰林院撰祭文壙誌文工部
造銘旌行布政司委官開壙合葬(今准差欽天監官)及轉屬買
辦祭祀品物(祭用羊豕)國子監取監生報訃各王府其冥器
喪儀本處該衙門成造繼妃次妃祭禮同其夫人則御
祭一壇俱造壙祔葬(今次妃止一祭夫人俱革)凡親王革爵其妃
未奪封號者准給祭葬郡王妃喪禮與親王妃同惟聞
喪無公主祭一壇郡王繼妃次妃喪禮與正妃同親郡
王生母追封次妃未葬者與祭一壇造壙祔葬嘉靖四
十四年議萬歷九年更議親郡王生母封次妃者各與
祭一壇葬革凡世子妃世孫妃喪禮俱與郡王妃同
公主喪禮
喪聞上輟朝一日御祭一壇皇太后中宫東宫各祭一
壇各公主共祭一壇翰林院撰祭文壙誌文戶部給齋
糧一百石工部造銘旌神主魂帛棺槨墳壙誌石冥器
儀仗順天府買辦麻布一百疋及真亭綵桌長明燈油
等物欽天監差官選地擇日國子監取監生報訃各王
府孝服花冠等件内府内官監等衙門成造其七七百
日周年二周年除服御祭各一壇下葬輟朝一日上位
皇太后中宫東宫公主各祭一壇皇親命婦共一壇公
侯伯都督命婦共一壇六部等衙門四品以上官命婦
共一壇都指揮指揮命婦共一壇其啟土遷柩祖奠過
門過橋掩壙題主奉安神主虞祭各祭物俱光祿寺備
辦
嘉靖二十三年未封公主喪禮
喪聞賜封御祭一壇皇妃共祭一壇裕王景王共祭一
壇公主共祭一壇涇簡王妃祭一壇俱用素饈遣内官
行禮欽天監差官擇地幷選出殯等項日期工部差屬
官一員造墳享堂等項破土祀后土遣大臣行禮發引
御祭一壇皇妃以下祭同前俱用素饈遣内官行禮靈
柩繇東上南門東上北門北中門北安門出各祭一壇
内官行禮西直門祭一壇太常寺官行禮工部内監官
於墳所安設享堂各用儀物俱行内府該衙門預行製
造錦衣衛撥旗校擺路教坊司撥女樂三撥幷樂人三
百員名送至墳所靈柩至墳及下葬各御祭一壇用素
饈遣内官行禮掩土後祀后土幷題神主安神各祭俱
遣大臣行禮百日周年二周年每次御祭一壇皇妃以
下祭數同前俱用素饈遣内官行禮聞喪下葬俱免輟
朝
郡王喪禮(長子附)
喪聞上輟朝一日翰林院撰祭文諡册壙誌文工部造
銘旌行人司差官掌喪禮本處隂陽生一名卜葬國子
監取監生報訃各王府御祭一壇東宫一壇在京文武
衙門各一壇七七百日下葬周年二周年除服御祭各
一壇下葬以前諸祭總遣行人一員行禮周年以後遣
布政司官行禮本布政司委官造墳安葬(今減半給價)轉屬
買辦祭物(祭用羊豕)冥器喪儀等本處各該衙門成造郡王
及妃已經奏准襲封未及册封而故者給祭葬與已册
封同但免輟朝報訃幷差官行禮其革爵後復原爵者
與妃未奪封號者亦如之革管府事者與祿米革三分
之一者比郡王例減半其革爵戴平頭巾閒住者止與
祭一壇撥地安葬凡長子喪禮聞喪御祭一壇下葬
百日周年除服御祭各一壇(自長子至中尉諸祭俱遣本府長史等官行禮)翰
林院撰祭文本布政司造墳安葬(今革)轉屬買辦祭祀品
物長子夫人已經奏准封妃未及册封而故者例與妃
同凡郡王嫡長孫故與祭三壇嫡曾長孫故與祭一
壇凡郡主喪禮與郡王妃同惟無壙誌文凡鎮國
將軍喪禮與世孫同凡輔國將軍喪禮無周年除服
二祭餘與鎮國將軍同鎮國將軍革爵復冠帶者給祭
如輔國將軍例凡奉國將軍喪禮無下葬百日周年
除服四祭餘與輔國將軍同凡鎮國輔國奉國中尉
御祭各一壇鎮輔二中尉有司造墳安葬奉國中尉有
司量與造墳(造墳今並革)凡鎮國將軍夫人至中尉安人
俱御祭一壇造壙合葬(葬畢)凡將軍生母追封夫人者
與祭一壇(今革)凡縣主郡君縣君喪禮御祭中宫祭俱
一壇造墳安葬葬革凡鄉君喪禮止御祭一壇自王
妃至鄉君諸祭俱遣本府内官行禮凡儀賓䘏典嘉
靖四十四年議定係親郡王府者照例賜祭不給葬價
係將軍以下者祭葬俱革萬歷七年更定親郡王儀
賓祭葬一體幷革凡郡王將軍中尉郡縣主君墳價
嘉靖四十四年議定俱免給萬歷七年更定郡王墳
價量給一半若係帝孫者照舊全給其將軍以下並免
凡親郡王將軍等葬俱世長子一人送至墳所當日
即回凡王葬妃及將軍等葬其妻得親至墳所看視
一次當日即回凡將軍病故無嗣者其葬許弟一人
送至墳所當日即回凡妃夫人病故無嗣者其葬許
侄一人送至墳所當日即回凡親郡王將軍受封之
後止許出城祭掃一次當日即回凡宗室庶人幷母
妻喪所在官司會同該府教授等官於本處空閒相應
地面造墳安葬(今革)凡宗室為事送發高牆病故安葬
在彼其女及婿願留供祀者鳳陽府月給衣糧三石
凡王府奏討墳戶嘉靖三年准撥附近民人三名看守
萬歷九年議准親王每墳撥給軍校五名郡王不許
一槩濫給凡親王致祭舊例遣侯伯給勅行嘉靖四
十四年議罷止差卿等五品以上官或禮部司官前去
照行人差至郡王府給精微批不必請勅萬歷三年
議准各王府奉差官不許擅為題請寬限違者罪其輔
導官
禮部志稿卷三十二
