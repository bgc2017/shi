禮部志稿卷十四
明俞汝楫編
儀制司職掌
經筵
國初經筵無定日或令文學侍從之臣講說亦無定
所正統初始著為儀常以月之二日御文華殿進講
月三次寒暑暫免日講于文華穿殿其儀簡嘉靖初
命儒臣進講大學衍義迨西苑無逸殿成命儒臣及
經筵日講官六卿侍經筵官各撰尚書無逸詩豳風
七月講義一道于無逸殿進講萬歷初增定午講儀
視舊儀稍有損益今並列于後
經筵講儀
正統初定凡經筵初開勑勲臣一人知經筵事内閣
學士或知或同知經筵事六部尚書左右都御史通政
使大理寺卿及學士等官侍班翰林院春坊等官及國
子監祭酒二員進講翰林春坊等官二員展書給事中
御史各二員侍儀鴻臚寺錦衣衛堂上官各一員供事
鴻臚寺鳴贊一員贊禮序班四員舉案勲臣或駙馬一
人領將軍侍衛禮部擇吉題請先期直殿内官于文華
殿設御座又設御案于殿内御座之東稍南設講案于
御案之南稍東是日早司禮監官先陳所講四書經史
各一冊置御案又各一冊置講案皆四書東經史西先
期講官撰四書經或史講章各一篇預置于冊内是日
早上御文華殿陞御座將軍侍衛如儀鴻臚寺官引知
經筵及侍班講讀執事侍儀等官于丹陛上行五拜三
叩頭禮畢(以後每月初二十二二十二日止行叩頭禮)以次上殿依品級東
西序立知經筵官序于侍班官上侍儀御史給事中于
殿内之南分東西北向序班二員舉御案置御座前二
員舉講案置御案之南正中鴻臚寺官贊進講講官一
員從東班出一員從西班出詣講案前稍南北向並立
東西展書官各一員從本班出進至御案之南銅鶴下
東西向立鴻臚寺官贊講官鞠躬拜叩頭興平身畢東
班展書官進詣御案前跪展四書畢起退立于東鶴下
講四書講官進至講案前立奏講某書講畢稍退展書
官詣御案前跪掩四書畢仍退立于鶴下西班展書官
進詣御案前跪展經或史畢起退立于西鶴下講經史
講官進至講案前立奏講某經或某史畢少退並立如
初展書官詣御案前跪掩書畢仍退立于鶴下鴻臚寺
官贊講官鞠躬拜叩頭興平身各退就東西班展書官
隨之序班二員舉御案二員舉講案退至原所鴻臚寺
官贊禮畢命賜酒飯鴻臚寺官及各官皆跪承旨出至
丹陛上行叩頭禮至左順門酒飯畢入行叩頭禮
嘉靖二年奏准八月二十二日恭遇憲宗純皇帝忌辰
是日經筵官各具青綠花樣衣服光禄寺仍具酒飯續
更定具素服角帶
十年十月初二日孝潔皇后忌辰令經筵官服青綠花
樣隨侍人員淺淡衣服
隆慶元年定先一日告奉先殿告几筵先五日命司
禮監同各官詣文華殿演禮是日上詣文華殿左室展
禮先聖先師又定講章于前兩日先進呈覽凡假日先
期傳免
萬歷二年定春講以二月十二日起至五月初二日
止秋講以八月十二日起至十月初二日止不必題請
日講儀
上御文華穿殿止用講讀官内閣學士侍班不用侍衛
侍儀執事等官侍班講讀等官入見行叩頭禮東西分
立先讀四書次讀經或讀史每本讀十數遍後講官先
講四書次講經或講史務在直說大義明白易曉講讀
後侍書官侍上習書畢各官叩頭退文華殿賜茶(今不行)
文華門賜酒飯
午講儀
隆慶六年定每日早閣臣及講官講畢各退上進煖
閣少憩司禮監將各衙門章奏進上御覽閣臣等退西
廂房伺候上有所諮問即召至御前將本中事情明白
敷奏覽本後閣臣率領正字官恭侍上進字畢若上欲
再進煖閣少憩閣臣等仍退至西廂房伺候若不進煖
閣閣臣等即率講官再進午講講通鑑節要候通鑑講
完以貞觀政要進講講官務將前代興亡事實直觧明
白講畢各退上還宫一每月三六九視朝日暫免講讀
上于宫中有暇將講讀過經書從容温習或看字體法
帖隨意寫字一幅不拘多寡一每日定以日出時上早
膳畢出御講讀午膳畢還宫
講大學衍義儀
嘉靖六年定每月初三初八十三十八二十三二十
八日用經筵日講官二員進講内閣學士一員侍班講
畢賜茶賜酒飯俱如日講儀
無逸殿講儀
嘉靖十年定先一日設司監官于無逸殿設御座御
案及講案如文華殿月講之儀是日質明上具常服乘
輦至無逸殿門衆官于門外迎候上降輦乘板輿至殿
内降輿陞御座鴻臚寺官贊各官于殿門外入拜行一
拜三叩頭禮畢進入殿内各照品級東西序立序班二
員舉御案置御座前二員舉講案置殿門内西邊東向
設坐位鴻臚寺官贊進講講官大學士一員出班行叩
頭禮上命賜講官坐講官并鴻臚寺官承旨贊叩頭訖
展書官詣御案前跪展講章退講官坐講坐展書官詣
御案前跪掩講章講官叩頭訖復班又大學士一員出
班叩頭承旨坐講展書官一員展書俱如前儀序班二
員舉御案二員舉講案退至原所鴻臚寺卿奏禮畢有
旨賜宴衆官承旨訖退至豳風亭前迎候上陞版輿至
亭内降輿陞御座賜宴(儀具宴享)
東宫出閣講學儀
太祖命學士宋濓授皇太子諸王經書于大本堂後於
文華殿及肅皇帝改為便殿遂移於殿之東廂房
初出閣儀
天順二年定是日早侍衛侍儀如常儀執事等官于
文華後殿行四拜禮畢鴻臚寺官請皇太子陞文華殿
執事官導引至殿陞座師保等官于丹陛上行四拜禮
畢各官退出内侍臣導皇太子至後殿陞座以書案進
每日侍班侍讀講官入分班東西立内侍展書侍讀講
官以次進讀叩頭而退
每日講讀儀
一每日早朝退後皇太子出閣陞座内侍以書案進不
用侍衛侍儀執事等官惟侍班侍讀講官入行叩頭禮
畢分班東西向立内侍展書先讀四書則東班侍讀官
向前伴讀十數遍退復原班次讀經書或讀史書則西
班侍讀官向前伴讀亦如之務要字音正當句讀分明
讀畢各官退一每日己時侍班侍讀侍講及侍書官
俟皇太子陞座畢入東西向立侍班内侍展書先講早
所讀四書則東班侍講官進講一遍退復原班次講早
所讀經史書則西班侍講官進講亦然務要直言解說
明白易曉講畢内侍收書訖侍書官向前侍習寫字務
要開說筆法點化端楷寫畢各官叩頭而退一午膳
後(是時已回宫)從容遊息或習騎射一每日晩讀本日所
授書各數遍至熟而止一凡讀書三日後一温須背
誦成熟遇温書日免授新書講官通講須曉大義一
凡寫字春夏秋月每日寫一百字冬月每日寫五十字
一每遇朔望節假及大風雨雪隆寒盛暑暫停講讀寫
字
弘治十一年定是日早内侍設書案于文華殿内東
禮部鴻臚寺執事官于後殿行四拜禮畢鴻臚寺官請
皇太子陞文華殿導引至殿陞座三師三少并宫僚以
次序于丹陛上行四拜禮畢從殿左右門入分班東西
立通事舍人以書案進内侍展書侍讀官進讀讀畢侍
講官進講講畢通事舍人徹案各官叩頭退每日講讀
常儀與天順年同
隆慶六年增定是日早侍衛侍儀如常儀内侍先設
皇太子座于文華殿之東廂房正中西向設書架于座
之左禮部鴻臚寺執事官候皇太子出閣導引至東廂
房陞座提調輔臣并侍班講讀等官以次序立丹墀行
四拜禮畢各官以次入東廂房分班相向立鴻臚寺官
贊起案通事舍人以講案進内侍展書侍讀官進讀讀
畢侍講官進講講畢通事舍人徹案命賜酒飯各官叩
頭而退每日講讀儀與天順年所定同但每日各官先
詣文華門外東西向序立候皇上御日講經筵畢皇太
子出閣陞座又題准東宫初講之時閣臣連侍五日以
後仍于每月三八日一至先行叩頭而出然後各官進
入供事
諸王讀書儀
書堂在皇極門右廂房講官選部臣或進士改授翰
林院官充之
天順二年定初入書堂其日早王至右順門之北書
堂面東中坐提督講讀并講讀官行四拜禮畢内官捧
書展于案上就案左立講讀官進立于案右伴讀十遍
叩頭退
一每日講讀清晨王至書堂講讀官行叩頭禮伴讀
十遍出飯後復詣書堂伴看寫字畢講書直說大意
畢仍叩頭退内侍以所寫字送内閣點看
萬歷六年詳定
一是日王出閣先期一日内侍官設座于書堂内坐
西面東設書案于座之左側置書于案設寫字案于
座之右側置筆硯放紙于案是日早輔臣率領講讀
侍書官於書堂門外稍南北面拱立伺候王入書堂
内坐定令旨說先生每來輔臣率各官進入行四拜
禮分班侍立内侍官舉書案就案左立講讀官以次
進立于案前授書各十遍訖令旨先生每吃酒飯内
侍官答應各官出王暫入書堂南間少憩輔臣再率
各官入侍王寫字講書候王出坐定令旨說先生每
來輔臣同各官入照前分班侍立内侍官舉寫字案
于座前侍書官進至案前看寫字寫畢内侍官徹寫
字案舉講書案於座前講讀官以次進講畢各官行
一拜禮出仍于書堂外向北立王進内各退輔臣看
所寫字圈註于旁以備勸益
一次日以後每日早王出書堂各官進見行一拜禮
其授書講書看字並如前儀輔臣止侍看三日三日
後講讀侍書官徑自如儀授書講書看字輔臣不預
至寫字畢每日輪一内侍官捧倣紙送内閣圈註
一王每日所讀書大學一本書經一本授書務要字
樣真正講書直說大意務要通曉先一日進講章三
日一温書就温講仍進講章寫字先用影本以後寫
熟對帖自寫
一各官酒飯止是初入書堂時令旨說一次以後不
必再說只於講書罷令旨與先生每茶吃内侍官答
應歲率為常
一每年假日聖節前後通九日千秋節九日正旦初
一日至二十日花朝一日清明一日端午前後通三
日七夕一日中秋一日重陽前後通三日冬至前後
通五日臘八一日除夕前五日每月朔望各一日遇
大風雨暫免大寒大暑該住歇時請旨定奪
一講讀侍書官俱於歸極門南廊給與酒飯
一先期一日各該内外執事官俱赴書堂演禮
又令春講定以二月初旬起至五月初旬暫止秋講定
以八月初旬起至十月中暫止
又准題輟講之後内侍書官照常啟請尋温舊書及日
寫字送閣圈註講讀等官遵先年事例半月恭詣書堂
啓請誦書習講或别授新書等項以效忠益
巡狩
成祖未定鼎時以北京為行在歲常巡幸至肅皇巡
承天謁獻皇陵禮詳載大狩錄各朝俱不行
永樂七年北狩儀
永樂六年定詔告天下諸司及各處鎮守總兵官知
會
一禮部預行各處凡有重事并四夷來朝俱達行在
所仍俱本啓聞其餘事務奏啓俱達京師啓聞施行
事有疑礙者在京各該衙門具奏取自上裁凡進拜
表文達行在所箋文達京師
一禮部預行經過所在軍民衙門俟車駕至官吏生
員耆老朝見及預行北京畿内文武衙門令掌印官
俟車駕至朝見
一祭祀車駕將發奏告天地社稷太廟孝陵祭大江
旗纛等神軷祭于承天門其經過處所滁州遣官祭
滁陽王泗州遣官祭祖陵鳳陽祭皇陵祭淮闕里遣
官祭先師孔子望祭泰山緣途古先聖賢忠臣烈士
祠墳禮部預期奏聞遣官致祭將至北京境上設壇
祭北京山川等神車駕到北京奏告天地祭告境内
山川等神
一扈從在京馬步軍五萬人内馬軍一萬步軍四萬
馬軍五千步軍五千充駕前軍餘馬軍五千步軍三
萬五千分五軍率領每軍馬軍一千步軍七千以都
指揮指揮千百戸管領錦衣衛仍選將軍五百人校
尉二千五百人力士二千人
一侍從五府都督各一員首領官一員吏六人吏部
堂上官一員文選等四司官五員辦事官二十員歴
事監生四十人秀才五十人吏十人戶部堂上官一
員北京等十三司官十三員辦事官十員吏二十四
人禮部堂上官二員儀制等四司官七員辦事官十
員吏十二人鑄印局官一員吏一人匠六人兵部堂
上官一員武選等四司官七員辦事官五員吏十五
人刑部堂上官一員浙江等十三司官十三員辦事
官五員吏十三人工部堂上官二員營繕司等四司
官十員辦事官二十員吏十五人都察院堂上官一
員浙江等十三道監察御史二十四員辦事官五員
吏二十四人通政司堂上官二員首領官一員吏六
人大理寺堂上官一員左右寺官六員吏十人太常
寺堂上官二員首領官一員吏二人贊禮郎四員協
律郎一員司樂一員樂舞生二十人厨子五十人光
禄寺堂上官三員首領官一員署官十七員辦事官
六員吏三人厨子一千人鴻臚寺堂上官四員首領
官一員司儀司賓二署各一員序班四十員鳴贊四
員及通曉夷語者斟酌帶去翰林院内閣官三員侍
講修撰典籍等官六員書制勅秀才八人及譯寫四
夷文字監生十三人尚寳司官二員吏科給事中三
員戶科給事中三員禮科給事中四員兵科給事中
三員刑科給事中三員工科給事中三員中書舍人
四員寫誥秀才五人行人司行人十員大醫院堂上
官二員御醫二員生藥庫官一員醫士摘選三分之
二吏三人欽天監官三員天文生十五人教坊司奉
鑾韶舞司樂各一員俳衣色長樂工斟酌用之
一扈從文武官軍人等陸路文武官員一等寫制誥
秀才譯字監生緊用供用醫士天文生及厨役人等
俱給馬驘騾匹馬官給外脚力驢給鈔六十錠令自
備辦事官監生人才吏典及醫士厨役等非緊用者
人給脚力鈔二十錠隨伍官員將軍較尉力士旗軍
每二人給驢一匹如不敷亦給鈔六十錠自備水路
俱應付&KR0657;隻遇陸路應付車輛
一緣途各跕每跕增馬二十匹令附近衛所馬軍内
差撥仍令附近有司備車一百輛無車之處起夫五
百人聽候
一經過處所支給糧草扈從官員人等人日給行糧
二升馬日給料四升草一束驢料一升草一束
一車駕將發宴在京文武羣臣賜扈從文武官員軍
校人等鈔公五十錠侯四十錠伯三十錠一品二品
二十錠三品四品十五錠五品十二錠六品七品十
錠八品九品八錠未入流及辦事官將軍總小旗人
鈔七錠將軍及各衛總小旗人鈔六錠監生秀才吏
典人才醫士樂舞生軍役力士厨子工匠人鈔五錠
軍伴皂隸樂工人等人鈔四錠在外衛所扈從及各
處駐劄官軍依京衛官軍例賞給
一車駕至北京宴文武羣臣耆老賜官員人等及命
婦鈔其當守城命婦論次行賞一遇萬夀聖節公侯
駙馬伯文武官四品以上近侍官及監察御史預宴
五品以下并辦事官監生秀才吏典軍民工匠人等
依例賜鈔一錠
一五府六部都察院大理寺錦衣衛各鑄印信通政
司鴻臚寺各官鑄關防
一扈從官員有牙牌者隨身懸帶以憑官防出入
一經過郡縣分遣廷臣考覈守令賢否即加黜陟分
令給事中監察御史存問高年賜幣帛酒肉
一經過鳳陽陵戶及親戚人賜鈔六錠耆老迎見者
人賜三錠泗州陵戶親戚耆老迎見者賞如之
嘉靖十八年南巡儀
嘉靖十八年定
一先期上親奏告皇穹宇玄極寳殿同日告聞皇祖
太廟皇考睿宗廟遣官分告北郊成祖列聖羣廟太
社稷帝社稷朝日夕月天神地祇用祭服太常寺備
脯醢酒果翰林院撰告文
一軷祭於承天門遣官祭旗纛之神用牲醴制帛三
獻如常儀
一駕發出正陽中門后妃輦轎後隨錦衣衛設欽製
武陳駕備輦輿儀仗等項扈行本衛選精壯旗校八
千人内以六千人專管擡奉上座輿輦二千人專管
擺執駕儀及一應正直巡綽宣傳等用選委千百戶
一百二十員分投管理各分撥班接替行太僕寺調
取寄養馬三千匹兊給各旗校更迭騎坐以錦衣衛
指揮充前驅使領千百戶等官先往肅清道路簡命
武職重臣二員留守京城兵部尚書一員參贊機務
各請勅行事以文職大臣一員總督整飭宣大等處
軍務一員提督薊州山海關等處地方邊備文職重
臣一員充行邊使往遼東薊州宣大雁門固原等九
邊閱視邊備戸部賫銀隨去勞賞官軍各請勅行事
兵部奏請城四門京城九門大明門外兩邊守門文
武大臣各一員坐邊官侯伯二員增設守門官軍用
科道官點閱京城内外巡捕官軍行團營再選有馬
官軍三千員名分為兩班酌派五城地方與同舊有
官軍巡邏仍選委坐營官及各提督把總等官晝夜
巡捕安定德勝門各土城門外及鄭村壩大黃莊居
庸關白羊口六處地方該營揀選有馬官軍每處一
千員名分為兩班輪流下營防守安定德勝門土城
各用東西官&KR0550;聽征總兵官一員其餘各用參將一
員統領下營紫荆倒馬二關保定撫鎮官揀選精銳
有馬官軍每關一千員名分為兩班每月輪流下營
守把各委坐營官一員統領
一兵部於團營東西&KR0550;御馬監勇士内揀扈駕官軍
六千員名給兊馬匹内執武陳駕儀一千人總兵官
一員領之駕前後各二千人參將二員領之駕左右
各五百人翼駕行左右副參將領之及行文沿途撫
鎮等官調撥兵馬屯駐扈駕先期戶部請勑命侍郎
一員率屬官六員帶領太倉銀三十餘萬兩前去沿
途整理官軍糧料工部請勅差郎中一員同内官監
督理沿途橋道及行宫蓆殿禮部行南北直隸浙江
等十三布政司凡有要緊重事俱達行在所奏聞其
餘事務俱達在京通政司照常封進各該衙門啓請
皇太子令旨行其事有疑礙者各差人赴行在具奏
取旨各處拜進表箋除歲例等項赴在京禮部照常
類收啓請司禮監官捧進其特賀大禮不係常典者
原差人恭詣行在投進
一扈從官五府堂上官各一員首領官各一員吏各
一人吏部堂上官一員文選等四司官各一員辦事
官六員吏六人戸部堂上官二員浙江等十三司官
各一員辦事官二員吏十三人禮部堂上官二員儀
制等四司官共六員鑄印局官一員辦事官六員儒
士三人吏十二人鑄印匠四人兵部堂上官一員武
選等四司官共六員辦事官一員吏六人刑部堂上
官一員浙江等十三司官各一員辦事官一員吏十
三人工部堂上官二員營繕等四司官共十員辦事
官二員吏十人都察院堂上官二員浙江等十三道
監察御史各二員辦事官四員吏十三人通政司堂
上官二員首領官二員辦事官二員吏二人大理寺
堂上官一員左右寺官二員辦事官二員吏二人太
常寺堂上官六員首領官二員屬官十員吏二人執
事人役四十人厨役三十人光禄寺堂上官二員四
署官四員吏四人厨役二百人太僕寺堂上官一員
首領官一員吏一人鴻臚寺堂上官俱從司儀司賓
各一員鳴贊四員序班十六員通事四員翰林院堂
上并講讀等官四員制勅誥勅二房官共二十員譯
字官生四人吏十人尚寳司官四員吏一人六科給
事中十二員吏六人中書舍人一員吏一人行人司
行人十員吏三人太醫院堂上官五員御醫吏目八
員聖濟殿醫士選帶三分之一吏二人欽天監堂上
官一員博士等官八員天文生隂陽人共十人吏一
人教坊司奉鑾韶舞司樂八員俳色長樂工二百人
扈從文武内外官及各項人役合用夫馬驢騾車兩
廩給口糧各項應付事宜兵部定擬奏請轉行在外
有司一體應付内府印綬監收貯先年行在衙門印
信關防禮部領出給付各扈從官使用尚寳司給領
文武字樣牙牌
一駕發留守大臣率在京文武衙門官員各具吉服
先期赴宣武門外彰義關候送駕過退扈從官分程
先發在途俱免朝參候駕惟禮兵二部鴻臚寺太常
寺科道紏儀官從行光禄寺隨路預辦御膳酒飯供
具凡遇行宫進膳處所各該撫按守巡兵備等官選
委精壯官軍披帶盔甲器械拱衛乘輿不許諠譁錯
亂違者聽錦衣衛即時具奏拿問其扈從官軍戶部
給散行糧工部辦鍋竈不許分外索害有司及入民
舍混擾違者許被害之人赴撫按衙門告治仍行隨
駕緝事官校訪拿重治各該軍衛有司不許分外科
斂違者聽撫按官體訪指實參究重治各衙門跟隨
吏書人等各照兵部原行關文於軍衛有司驛逓衙
門應付不許分外多索其應付衙門亦要即時應付
毋得遲悞違者俱赴所在官司告治經過駐劄地方
原有商賈店舖開賣飯食等物照常市貿不許躱避
亦不許從駕人員用強輕價勒買違者許被害人即
時告治兵部咨行各該巡撫官預先出給榜文曉諭
一經過處所真定望祭北岳恒山之神用牛犢羊豕
上具常服行禮如常儀五府九卿巡撫大臣吉服陪
拜衛輝遣官祭濟瀆之神用太牢鈎州望祭中岳嵩
山之神滎澤祭河神俱用太牢行禮如北岳南陽遣
官祭武當山之神用牲犢沿途古帝王聖賢忠臣烈
士祠墓禮部查訪預期奏聞遣官致祭帝王用太牢
次用少牢又次脯醢酒果凡祭翰林院撰祭文
一各處撫按并三司官俱於所屬境上候駕先赴行
在鴻臚寺報名駕至行宫各具吉服朝見所過府衛
州縣官吏生員耆老人等俱于三十里外候迎道傍
跪叩頭駕過退駕至行宫鴻臚寺引見俱行五拜三
叩頭
一各處近路王府許親王具常服預先出城候駕其
餘宗室俱不許擅離府出迎
一諸王迎接先期命文武大臣侍于途王于道傍拱
立文武大臣下馬侍上左右禮部尚書跪奏某王某
恭迎聖駕見内侍官引王至駕前跪行叩頭禮禮部
尚書進立于上前候旨承旨訖起立傳旨示王隨至
行宫上入少憩王具冕服欽定文武大臣于殿内左
右侍從官于丹墀東西侍班候上陞座鴻臚寺官引
王由殿左門入至拜位贊行五拜三叩頭禮畢上命
賜宴内侍官引王于别次少候從官叩頭如常儀王
宴畢遣大臣伴送回府駕還先以書止諸王勿煩出
送
一上臨舊邸恭詣皇考睿宗獻皇帝廟謁告(儀具祠祭司)
越四日行祭告皇天禮于龍飛殿丹陛奉皇考睿宗
獻皇帝配是日上更皮弁服詣國社壇及山川壇行
告祭禮次日恭謁顯陵(儀見祠祭司)次日從駕官上表賀
遂頒詔前期一日鴻臚寺陳設表案詔案于龍飛殿
中錦衣衛設隨駕朝儀及迎詔綵輿香亭于丹墀教
坊司設中和韶樂百官各具朝服地方官吏師生耆
老人等俱隨班行禮是日早鳴鐘鼓上具冕服御後
殿執事官行禮畢上陞殿鳴鞭欽天監官唱時鴻臚
寺贊入班贊四拜興平身唱宣表目宣表目官宣訖
唱宣表宣表官宣訖贊俯伏興贊四拜興贊頒詔翰
林院官捧詔授禮部尚書捧詔置雲盤内叩頭興由
殿中門出置綵輿内錦衣衛官校舉輿教坊司鼓樂
前導百官趨出候于龍飛門外鴻臚寺贊入班行四
拜禮贊跪宣詔畢贊俯伏興贊搢笏贊舞蹈山呼出
笏四拜興平身禮畢禮部尚書捧詔出謄黃奏差行
人等官頒示天下
一聖駕回京上親奏謝皇天上帝于玄極寳殿同日
告謝皇祖太廟皇考睿宗廟如常儀文武官例該陪
祀者俱具祭服陪拜遣官分告北郊成祖列聖羣廟
太社稷帝社稷朝日夕月天神地祇太歲旗纛都城
隍等神承天門之神俱行禮如初
一百官上表稱賀如常儀
洪武五年定車駕出入有司肅清道路官民不許開
門觀望行立所在官員父老迎駕者於伏外路右叩頭
俯伏候車駕前行方起若遇駐蹕之處合迎駕之人行
五拜禮車駕行處有衝入仗内者絞仗外五十步内觀
望者杖一百如于郊野外一時不能迴避者俯伏行立
觀望者杖一百典仗衛官故縱者同罪失覺減二等陳
訴冤抑仗外俯伏以聽如衝入仗内者如律合迎車駕
之人仗外不俯伏者亦如律車駕所至凡文武官非近
侍及宿衛護駕而在五十步内者依例俯伏行立觀望
者如律縱放牲畜突入仗内者杖八十
凡皇城宿衛及在京守門官員軍士遇駕出入執杖肅
立不須迴避其在外城鎮守門官及士卒如遇車駕經
行則俯伏迴避
親征
按大明集禮天子親征祭告天地宗廟社稷禡祭旗
纛所過山川皆行祭告師還奏凱獻俘於廟社以露
布詔天下然後論功行賞蓋自我二祖行之今具列
其儀以備考
親征儀
洪武三年定
一祭告天地前期擇日皇帝服武弁乘革輅備六軍
以牲犢幣帛祭告作樂行三獻之禮
一告太廟前期擇日皇帝服輅同前每廟用牲幣行
三獻之禮其儀皆同時享但凱還則陳俘奏凱于廟
南門外
一告太社前期擇日皇帝服輅同前以牲犢幣帛作
樂行三獻之禮其儀同春秋祭社稷之儀但凱還則
陳俘奏凱于社北門外
一禡祭於國南羣神祠設旗纛皇帝服皮弁備牲犢
幣帛行三獻之禮(儀見祠祭司)
一所過山川有司具牲幣皇帝服皮弁行一獻禮(儀見)
(祠祭司)
一凱還皇帝率諸將以凱樂俘馘陳於廟社門外伺
告畢以俘馘付刑部恊律郎導樂以退其告祭行三
獻禮儀與出師同
一宣露布皇帝服通天冠絳紗袍陞午門樓上以露
布詔天下百官具朝服聽詔儀與開讀詔赦同
一論功行賞中書省移文大都督府兵部具諸將功
績吏部具勲爵職名禮部戶部具賞格中書集六部
論定功賞奏取聖裁至日皇帝服兖冕御奉天殿百
官朝服宣制大賚詔告天下(儀見後)
一諸將受賞具表箋稱謝
論功行賞儀
前期内官監陳御座香案于奉天殿如常儀尚寳司設
寳案于殿上正中侍儀司設詔書案于寳案之前設誥
命案于丹陛正中之北設皇太子諸王侍立位于殿上
之東北設承制官承制位于殿上之東及宣制位于丹
陛誥命案之北吏部尚書戶部尚書禮部尚書位于殿
上之東南設大都督府兵部尚書位于殿上之西南應
受賞官拜位于丹墀之中異位重行序立位于丹墀之
南南受賞位于誥命案之南受賞執事位于受賞官序
立位之西(每受賞官用捧詔命捧禮物者各一人)知班二人位于受賞官
拜位之北贊禮二人位于知班之北典儀二人位于丹
墀上之南文武侍立位于丹墀之北俱東西相向侍從
班起居注給事中殿中侍御史尚寳卿侍儀司官位于
殿上之東懸刀武官位于殿上之西殿前班指揮司三
人位于丹陛西東向光禄寺三人位于丹陛上之東西
向拱衛司二人位于殿中門之左右典牧所官二人位
于仗馬之前宿衛鎮撫二人位于丹陛下護衛千戸二
十八人位于宿衛鎮撫之南稍後俱東西相向護衛千
戶八人位于奉天殿東西門之左右將軍二人位于殿
上簾前之東西將軍六人位于奉天殿門之左右將軍
四人位于丹陛上之四隅將軍六人位于奉天門之左
右俱東西相向鳴鞭四人位于丹陛之南北向是日擊
鼓初嚴金吾衛列旗幟器仗拱衛司設儀仗車輅典牧
司陳仗馬虎豹内使監擎執樂工陳樂皆如正會之儀
禮部陳設詔書吏部陳設誥命戶部陳設禮物陳設執
事各立于案之左右殿前班紏儀典儀知班贊禮宿衛
鎮撫護衛將軍各入就位舍人催受賞官及侍立文武
官具具朝服擊鼓次嚴侍從班文武官入迎車駕舍人
引受賞官齊班于午門外之南文武官齊班于午門外
之北俱東西相向擊鼓三嚴侍儀版奏中嚴御用監官
奏請皇帝于謹身殿衮冕皇太子諸王于奉天殿門東
耳房具冕服舍人引文武官入就丹墀侍立受賞官亦
入就丹墀序立位侍儀版奏外辦皇帝御輿以出仗動
樂作侍衛導從如常儀陞御座捲簾鳴鞭樂止司晨報
時鷄唱訖引進引皇太子諸王自奉天門東門入樂作
由東陛陞殿東門入至侍立位樂止舍人引受賞官入
就拜位知班唱班齊贊禮唱鞠躬樂作拜興拜興拜興
拜興平身樂止承制官前跪承制由殿中門出中陛降
至宣制位吏部尚書戶部尚書禮部尚書由西門出西
陛降立于誥命禮物案之東承制官南向稱有制贊禮
唱跪受賞官皆跪承制官宣制曰朕嘉某等為國建功
宜加爵賞今授某以某職賜以某物其共承朕命(受賜員數)
(不拘多少載在其中)宣畢贊禮唱俯伏興樂作拜興拜興平身樂
止贊禮唱行賞舍人引受賞官第一人詣案前贊禮唱
跪搢笏吏部官捧誥命禮部官捧禮物各授受賞官受
賞官受誥命禮物以授左右左右跪受于受賞官之左
興退復位贊禮唱出笏俯伏興復位舍人引受賞官復
位以次受賞官詣案前皆如常儀承制官吏部尚書戶
部尚書禮部尚書由西階陞西門入跪上位之西奏承
制訖興各復位贊禮唱鞠躬樂作四拜平身樂止贊禮
唱搢笏鞠躬三舞蹈跪山呼萬歲山呼萬歲再山呼萬
萬歲樂工軍校齊聲應之出笏俯伏興樂作拜興拜興
拜興拜興平身樂止贊禮唱禮畢侍儀跪奏禮畢鳴鞭
皇帝興樂作警蹕侍從導引至謹身殿樂止引進引皇
太子諸王還宫舍人引受賞官及文武官以次出至午
門外以誥命禮物置龍亭用儀仗鼓樂各送還本第
凡獻俘
永樂四年定前期兵部官以露布奏聞禮部告示文
武百官具朝服并坊廂里老人等行慶賀禮先一日内
官設御座于午門樓前楹正中是日早錦衣衛設儀仗
于午門前御道之東西教坊司陳大樂于御道南東西
北向鴻臚寺設贊禮二人于午門前東西相向承制官
一員位于午門前東立西向設宣制位于午門東稍南
西向設文武官及諸蕃使客人等侍立位于樓前御道
南文東武西相向設露布案于午門前御道東設宣露
布官一員展露布官二員及刑部獻俘官位于午門前
御道東稍南西向設獻俘將板位于午門前御道西稍
南北向設進露布官位于御道南稍東引禮引文武官
東西序立引進露布官捧露布置于案退就位獻俘將
校引俘列于午門前西邊武班之後以候上帝常服御
奉天門鐘聲止鴻臚寺跪奏請上乘輿樂作至午門樓
上陞座樂止鳴鞭訖贊禮贊進露布官四拜樂作平身
樂止贊進露布樂作執事者舉案置于中道樂止贊宣
露布官跪宣露布官與展露布官詣案前取露布跪宣
訖仍置于案退贊俯伏興樂作四拜平身樂止執事者
舉案復置于御道東引禮引進露布官退贊獻俘獻俘
將校引俘至獻俘位北向立定俘跪于前刑部官詣樓
前中道跪奏云某官臣某奏云某官以某處所俘獻請
付所司伺旨有合受刑者立于西廂東向以付刑官若
上釋罪承制官詣御道跪請制由東街南行至宣制位
西向立稱有制所獲俘囚咸赦其罪宣旨曰有勅釋縳
所釋之俘叩頭訖將校引俘起引禮贊文武百官入班
北向立唱排班班齊致詞官請中道跪致詞云云賀訖
贊鞠躬樂作五拜三叩頭興平身樂止鴻臚寺跪奏禮
畢樂作駕興樂止百官以次退次日行開讀禮如常儀
第三日文武百官上表行慶賀禮如賞儀
萬歷二年定前期禮部告示文武百官具朝服詣午
門前行慶賀禮先一日内官設御座于午門樓前楹正
中是日早錦衣衛設儀仗于午門前上位常服御皇極
殿鐘聲止鴻臚寺跪奏請上乘輿樂作至午門樓上陞
座樂止鳴鞭訖鴻臚寺官宣奏畢贊獻俘將校引俘至
獻俘位北向立定俘跪于將校之前刑部官詣樓前中
道跪奏云具官臣某奏云某官以某處所俘獻請付所
司伺旨傳下刑部官承旨訖即同將校押出施行文武
百官入班北向立唱排班班齊致詞官詣中道跪致詞
稱賀訖贊鞠躬樂作五拜三叩頭興平身樂止鴻臚寺
跪奏禮畢樂作駕興樂止百官以次退
凡宣捷
凡各處奏捷鴻臚寺于早朝將差來人役引至御前
宣讀捷音
隆慶六年令擇吉宣捷至日不奏事次日行慶賀禮
萬歷八年定凡大捷於常朝期宣奏捷音是日百官
各具吉服候宣捷之後鴻臚寺官致詞行五拜三叩頭
禮本日早即遣官薦告郊廟行翰林院撰文太常寺辦
祭品中捷以下止宣捷不行祭告慶賀禮
監國
皇帝有巡狩然後令皇太子或皇孫監國故其儀止
見於永樂嘉靖間
東宫監國
永樂七年(時駕幸北京)
一朝儀凡常朝於午門左視事其左右侍衛及在京
各衙門官員人等合啓事務如常儀若皇太子御文
華殿官員人等承旨召入者方許入凡在京文武衙
門遇有内外軍機及王府切要事務悉奏請處分其
有各處起報聲息即調邊軍勦捕仍遣人馳赴行在
所奏聞皇城四門各城門守衛圍宿比常時皆須增
撥官軍仍每日操閱軍馬如各衙門稱奉令旨調遣
官軍及處分事務所司須覆啓施行
一慶賀凡遇萬夀聖節正旦冬至先期皇太子率文
武百官于文華殿前拜進表文是日早設龍亭於文
華殿中丹陛上設駕大樂鳴鐘鼓皇太子具冕服于
丹陛上百官具朝服于丹墀内行十二拜如常儀禮
畢儀仗鼓樂導表由中門出皇太子由左門送至午
門還宫文武百官導至長安右門外文官五品以上
武官四品以上及近侍官監察御史俱乘馬導至三
山門外以表授進表官百官各回至期行告天地夀
禮是日早設香案於文華殿丹陛上設駕大樂鳴鐘
鼓如常儀皇太子具冕服于丹陛上文武百官具朝
服於丹墀内行八拜如常儀其在京文武衙門遇萬
夀聖節禮部文職衙門共進表一通中軍都督府同
公侯駙馬伯武職衙門共進表一通正旦冬至亦如之
其正旦冬至千秋節文武百官于文華殿行慶賀禮
如常儀其有王府遣人詣東宫前行禮即納其禮物
宴賞差來人其應答禮者奏聞處分
一祭祀凡遇享太廟祭社稷風雲雷雨山川之神預
期勅皇太子攝祭其祀典神祇太常寺預期于行在
所奏聞遣官行禮
一宴賞凡四夷來朝循例宴之皇太子命禮部遣人
送行在所正使人給鈔十錠從人五錠為道里費其
每日賞賜有例者循例無例者臨時斟酌賞之其京
衛軍士冬夏布絹及邊衛軍士冬衣綿布循例給賞
其有折賞物色該部定議具啓施行
一選法凡文選六部都察院翰林院太醫院欽天監
堂上官尚寳司通政司大理寺太常寺光禄寺鴻臚
寺國子監堂上掌印官六科都給事中并在外布政
司王府長史有缺吏部奏請擢用其考滿黜陟并復
職改用等項常選官員俱循例具啓銓注其武選除
在京五府都督在外各都司都指揮缺員者及土官
衙門奏保土人任職者兵部奏請擢用其餘襲替優
給及例應陞降改調官員具啓銓注其土官例應襲
替及保用通事把事隨司辦事長官該部具啓裁度
餘悉奏請處分其内外大小文武官員俱從行在吏
部兵部奏請銓選其有開設大小衙門該部奏請定
奪
一刑名凡内外文武大小官員有犯所司具啓准問
者問之若皇親犯小事令其在家聽候具由奏請待
報若所犯重情及干謀逆者即時拘執在官先命皇
親會問若事有未當及犯人不服乃命公侯伯五府
六部都察院大理寺會皇親再問畢將所服情犯及
擬議罪名具啓候車駕回京奏請處分其在外王府
護衛指揮并長史及土官有犯事干惡逆先行收問
然後奏聞其餘所犯預奏待報提問其法司問擬罪
合决死罪者奏請待報其餘所犯悉具啓决放如特
奉令旨原免者不拘此例
一迎詔凡詔書至禮部設龍亭錦衣衛設儀仗教坊
司設大樂文武百官各具朝服出三山門外奉迎使
者到三山門外下馬候龍亭來捧至詔書于龍亭中
使者立于龍亭之東百官行五拜三叩頭禮訖衆官
乘馬前導使者上馬在龍亭後東邊行至長安右門
下馬隨龍亭後東由中門入文武百官于承天門外
橋南侍立東宫殿下具冕服于午門前五丈餘地奉
迎至文華殿置龍亭于正中使者立于東宫殿下於
殿前臺上樂作行五拜三叩頭禮畢樂止陞殿殿下
展詔讀訖使者捧詔置龍亭中殿下送至午門内錦
衣衛先設雲輿于午門外正中禮部官置詔書于雲
輿中文武二品以上官迎至承天門鴻臚寺先設開
讀案于承天門稍東文武百官入班贊禮唱排班班
齊鞠躬樂作四拜平身樂止贊開讀使者取詔授開
讀官跪受使者復立位所贊跪衆官皆跪開讀訖開
讀官捧詔授使者復至雲輿中贊俯伏樂作四拜平
身樂止贊搢笏鞠躬三舞蹈贊跪唱山呼萬歲者三
贊出笏俯伏樂作四拜興平身樂止贊禮畢百官以
次退使者捧詔書出承天門外復置龍亭中鼓樂送
至會同館使者見東宫殿下行四拜禮畢其日宴使
臣于禮部本部官侍宴
十二年奏定(時駕北征)凡常朝于文華殿視事其在京文武
衙門凡有應合奏啓事件奏本俱逹北京敢有隠匿者
治以重罪其在京衙門合具啓事務仍依常例若係應
奏隨即具奏待報其東宫發落事件六科按月差人類
送北京敢有于題本上增減改寫旨意者凌遲處死全
家籍沒其各衙門差人出外幹辦公事仍將所辦事務
開具奏報凡祀典神祇合應遣官祭者太常寺預期
具啓遣官行禮凡皇親并軍職王府護衛指揮長史
等官與各處土官有犯者俱奏請提問在京文武衙門
官員有犯者堂上官具奏待報發落五品以下者具啓
拏問在外文職衙門官員有犯者方面及四品以上該
衙門奏請提門五品以下具啓拏問
十三年奏定凡京衛軍士冬衣布絹及邊衛軍士冬
衣布花襖俱行在戸部奏請施行凡進春其日早文
武百官各穿顔色衣服于文華殿門外侍班如常儀應
天府置春案于文華門丹墀中道之東候東宫殿下陞
座引禮引府縣官舉春案由東陛陞置于殿門外中道
各就拜位贊鞠躬四拜平身禮畢文武百官慶賀行叩
頭禮
嘉靖十八年定(時駕南巡)
一東宫朝駕儀仗等件勅内府各該衙門先行造辦
一請勅欽命輔臣一員居守京師保護皇儲一應軍
國機務悉聽啓行
一在京文武衙門遇有内外軍機各王府緊要重大
事務悉奏請處分其有各處啓報聲息即調邊軍勦
捕仍遣人馳赴行在奏聞
一皇城四門京城九門比常皆增撥官軍守護留守
武職大臣同參贊尚書仍每日操閱軍馬各衙門稱
奉令旨調遣官軍及處分事務所司須覆啓施行
一五府九卿各衙門凡有緊要重事俱逹行在所奏
聞其每日進繳精微監生考勤宴賞鈔錠官軍俸糧
及五府比試等項俱照常啓行
一祭祀凡遇忌辰陵祭各常典祭至期太常寺啓請
取令旨遣官行禮郊廟社稷之祭候勅命行
一各處拜進表箋特賀大禮不係常典者原差人恭
詣行在所投進其進賀中宫東宫箋文俱在京禮部
類收司禮監官捧進
一各王府進慈孝獻皇后香并南京進香官朝鮮國
弔使禮部啓請命司禮監官捧進几筵照例給賞綵
段鈔錠
一吏部會推在京堂上官六科都給事中在外方面
官知府俱行在吏部奏請擢用其大選急選并取選
遠方監生及考滿復職等項俱循例啓行
一各王府請給勅誥兩京三品以上官廕子各處土
官襲職俱行在吏部奏行其官吏人等丁憂查放起
復官員付選查題散官等項俱照常啓行
一兵部推補兩京五府錦衣衛在外總兵參將各都
司掌印僉書俱奏請擢用其大選軍職查黃續黃官
舍襲替優給土官襲替及保用通事把事隨司辦事
長官等項俱具啓裁度
一各處奏報邊功應該覈勘及勘明應該陞賞等項
俱啓請行
一在外撫按官劾奏不職文武官文官方面以上武
官參將以上奏聞待報
一京衛軍士冬夏布絹及邊衛軍士冬衣布花襖但
係年例給賞等項錢糧該衙門啓請行
一在京各邊鎮遇有緊急調用馬匹啓請調取兑用
一在京各衙門赴行在奏事人俱兵部啓請給關應
付
一各王府奏訴重情辦復爵位禄米者俱詣行在所
奏聞其請名請封請㛰等項在京具啓行
一天下歲貢生員到部者該部查照事例啓行
一四夷朝貢人員到京一應賞宴該部照例啓行
一法司問擬罪犯除重囚奏請待報其餘悉具啓决
放勅諭審錄矜疑罪囚例該覆題及京官軍職犯人
例該參題俱奏請定奪
一刑名凡内外大小官員有犯具啓准問者問之若
所犯情重該衙門具由奏請待報
一都察院點差各處巡按御史具奏行在餘差及考
察公差回道御史俱啓行中間有推姦避事贓濫不
職者具奏
一通政司每日收過奏題本照常封進下科發抄各
衙門啓行其有疑碍難行者差人赴行在取旨
一大理寺審錄罪囚詳擬罪名干係生殺并提問大
小京官具奏其每月繳刑部都察院問過囚犯奏本
照常啓行俱送科備照
皇太孫監國(永樂)
時駕北征皇太子監國于南皇長孫監國于北後皇
長孫行冠禮始尊稱皇太孫云
永樂八年定
一每日皇長孫于奉天門左視事侍衛如常儀諸司
有事具啓施行若軍機及王府要務一啓皇太子處
分一奏聞行在所
一遇萬夀聖節設香案于奉天殿丹陛上皇長孫具
色服于丹陛上行禮文武官具朝服于北京行禮行
禮如常儀天下諸司表文俱諸北京進賀四夷朝貢
俱送南京禮部啓皇太子施行
一文選行在六部都察院等衙門及北京行部所屬
衙門如有缺員應除補者五品以上行在吏部移咨
南京吏部啓皇太子選補六品以下及考滿起復例
應陞降復職及對品改用常選官撥用吏典俱循例
啓皇長孫施行
一武選行在五軍都督府及行在後軍都督府所屬
衙門例應襲替優給降陞者行在兵部亦循例啓皇
長孫施行其餘非常選者啓皇太子斟酌行之
一内外軍吏軍民有犯所司啓皇長孫施行若皇親
有犯小事令其在家聽候所司啓皇太子待報施行
若所犯情重及干謀逆者即時拘執先命皇親會同
若事未當及犯人不服乃命公侯伯五府六部都察
院大理寺會皇親再問將所服情犯啓皇太子候車
駕回京奏請處分其王府護衛指揮及長史有犯干
惡逆者先行收問然後啓皇太子其餘有犯啓皇太
子待報收問其行在刑部都察院北京行部議擬囚
人應死者監候啓皇太子待報施行餘悉啓皇長孫
裁决
禮部志稿卷十四
