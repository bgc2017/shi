禮部志稿卷八十六
明俞汝楫編
國䘏備考
皇帝喪禮
洪熙年行
永樂二十二年八月文皇帝崩太子以下至諸王公主
斬衰三年如洪武儀在京文武官聞喪之明日詣思善
門外哭次於本署不飲酒食肉四日具斬衰服詣思善
門外朝夕哭臨三日又朝臨十日各十五舉聲衰服二
十七日凡入朝及視事白布裹紗帽垂帶素服腰絰麻
鞋退服衰服二十七日之外素服烏紗帽黑角帶二十
七月而除聽選官人才監生吏典僧道諸人素服赴順
天府朝夕哭臨三日十五舉聲素服二十七日而除凡
音樂祭祀輟百日男女婚嫁官輟百日軍民素服二十
七日在外以聞喪日為始四日成服朝夕哭臨三日又
朝臨十日各十五舉聲服衰服二十七日後素服烏紗
帽黑角帶二十七月而除命婦素服舉哀三日二十七
月而除軍民男女素服一十三日在京官各給麻一四
夷使臣工部製服二十七日後皇帝素冠麻衣麻絰臨
朝退仍衰服上謚前三日齋戒遣官祭告天地宗廟社
稷如儀是日内侍官置冊寳輿于奉天門厥明捧冊寳
置輿中皇帝具衰服詣奉天門内侍官舉冊寳輿導引
官導皇帝後隨降階陞輅百官序立金水橋南北向侍
冊寳輿將至皆跪冊寳輿過興隨皇帝後至思善門外
序立北向皇帝降輅冊寳輿入至几筵殿丹陛上皇帝
左門入就丹陛上拜位捧冊寳官至几筵前分左右立
北向導引官奏四拜皇太孫親王皇孫陪拜丹陛上百
官陪拜思善門外四拜皇帝由殿左門入詣大行帝几
筵皇太孫以下皆跪奏進冊捧冊官跪進冊皇帝受以
獻捧冊官以置于案奏進寳捧寳官跪進寳皇帝受以
獻授如冊奏宣冊奏宣寳俯伏興外𫝊贊亦如之行祭
禮皇帝詣几筵前就拜位四拜跪獻酒亞獻終獻俯伏
興四拜𫝊贊同導引官導皇帝由左門入詣神前捧冊
寳授内侍官捧入皇帝入内奉安頓首皇帝由左門出
丹陛上禮畢皇帝還宫
十二月禮部會議葬祭儀發引前三日奏告百官出宿
三日遣官以葬期告天地宗廟社稷皇帝衰服告几筵
皇太子親王以下皆衰服百官衰服朝一臨至𤼵引止
前一日遣官祭經過應祀神祠皆設辭奠皇帝后妃皇
太子親王以下衰服致祭司禮監禮部錦衣衛官提督
執事者設大昇舉陳葬儀于午門外并大明門外至日
設啓奠皇帝衰服暨皇太子親王各四拜奠帛獻酒讀
祝四拜舉哀興哀止望瘞執事者升徹帷幕拂拭梓宫
内執事進龍□于几筵殿下設真亭神帛輿謚冊寳于
丹陛上設祖奠皇帝詣梓宫前西向立皇太子親王皆
南侍立内侍奏靈駕進發捧謚冊寳神帛置輿内次銘
旌出執事官陞梓宫内執事持翣左右蔽梓宫降殿内
侍官請梓宫陞龍□執事官奏登龍輴以綵帷飾梓宫
執翣列左右繖扇侍衛如儀舊御儀仗前謚冊神帛真
亭銘旌以次行皇帝后妃皇太子親王及宫眷随至午
門内后妃宫眷哭于帷中設遣奠如祖奠儀内侍請靈
駕進𤼵皇帝以下皆哭盡哀皇帝還宫后妃以下俱還
梓宫由中門出至午門外禮官請梓宫陞大昇輿執事
官奉升大昇輿禮官請靈駕進𤼵皇太子親王以下哭
送出端門外行辭祖禮執事官設褥位于太廟香案前
皇太子易常服奉神帛至太廟褥位跪置神帛于褥興
皇太子正立于神帛後皇太子跪禮官跪于左奏太宗
體天弘道高明廣運聖武神功純仁至孝文皇帝謁辭
贊五拜皇太子捧神帛興以授禮官禮官安輿中請靈
駕進發皇太子仍喪服并親王以下随行梓宫由承天
門大明門中門出皇太子以下由左門出步送至德勝
門外乘馬至陵在途朝夕哭臨至陵執事官先陳龍輴
于獻殿門外俟大昇輿至禮官請靈駕降輿升龍輴詣
獻殿執事官奉梓宫升龍輴由中門入皇太子親王奉
謚冊寳輿前行安神禮四拜興奠酒讀祝興四拜舉哀
止親王以下陪拜如常儀遣官祀后土並天壽山俟掩
玄宫設遷奠如常儀將掩玄宫皇太子以下詣梓宫前
跪請靈駕赴玄宫俯伏興執事官升奉遷梓宫入皇堂
内侍奉謚册寳置於前陳冥器行贈禮皇太子四拜興
奠酒進贈執事官進玉帛捧于右皇太子獻以授内執
事捧入皇堂安置俯伏興四拜舉哀興哀止遂掩玄宫
行享禮如遷奠儀遣官祀后土及祭天壽山内侍設香
案玄宫門外設題主案于前西向設皇太子拜位于前
北向内侍盥手出主于案上題主官盥手西向題主畢
内侍奉主置于神座藏帛廂中内侍讀太宗體天弘道
高明廣運聖武神功純仁至孝文皇帝神靈上神主贊
四拜興獻酒讀祝俯伏興四拜舉哀興哀止内侍啓櫝
受主訖請神主降座升輿至獻殿請神主降輿陞座行
初獻禮皇太子四拜興初獻奠帛酒讀祝畢俯伏興亞
獻獻終獻贊四拜舉哀興哀止望瘞内官捧神帛箱瘞
于殿前焚凶器於野葬日初虞柔日再虞剛日三虞後
間日一虞至九虞止在途皇太子行禮還京皇帝行禮
神主將還内侍請神主降座升輿儀仗侍衞如儀皇太
子随仍朝夕奠神主還京先于城外置幄次錦衣衞備
儀仗教坊司備鼓吹不作百官衰服奉候城外神主至
入幄次百官序列于前五拜三叩頭神主行百官從至
午門外皇帝衰服迎于午門内神主至舉哀步導神主
升几筵殿内皇帝立殿上稍東西向内侍請神主降輿
陞座行安神禮皇帝四拜興奠酒讀祝興四拜舉哀興
哀止皇太子親王以下陪拜百官于思善門外行禮如
儀明日行奉慰禮卒哭用虞祭後剛日禮如虞祭于是
罷朝夕奠至卒哭之明日太常寺陳設禮饌於太廟如
時享之儀内侍設皇帝拜位于几筵殿上進御輦于殿
前丹陛上皇帝衰服四拜舉哀哀止立于拜位之東西
向内侍請神主降座陞輦詣太廟祔享至思善門外皇
帝易祭服升輅随至午門外皇帝詣御輦前跪太常卿
跪奏請神主降輦詣太廟祔享皇帝俯伏興捧神主由
左門入至丹陛上典儀贊太宗體天弘道高明廣運聖
武神功純仁至孝文皇帝謁廟至一廟前内侍捧神主
置褥位皇帝於後八拜禮二廟三廟四廟五廟俱如儀
内侍捧神主朝於北太常卿立壇東西向贊賜座皇帝
搢圭捧神主安于座詣拜位行祭禮如時享之儀太常
卿請神主還几筵皇帝捧神主由廟左門出門外奉安
于車輦皇帝升輅陞至午門外皇帝至思善門降輅釋
祭服易衰服内侍請神主降輦陞座皇帝行安神禮如
前儀皇帝釋服還宫明日百官素服烏紗帽黑角帶行
奉慰禮
宣德年行
洪熙元年六月上至自南京先是仁宗皇帝上賓遺詔
上早正大位宫中以上至良鄉宫中始出遺詔文武百
官常服于午門外立班四拜聽宣讀舉哀四拜太監楊
瑛戶部尚書夏原吉禮部尚書吕震捧遺詔往蘆溝橋
迎上上至橋遺詔慟哭左右扶詣幕次聽宣遺詔哭盡
哀易素服行文武百官素服迎于都城外上至長安右
門下馬步行哭至宫外釋冠服被髮詣梓宫前叩首哭
盡哀宫中自皇后以下皆哭盡哀上就喪次見母后親
王以次見上畢各就喪次自六月初三日開喪為始二
十七日而除自七月初一日為始鳴鐘鼓上服淺淡色
衣烏紗翼善冠黑角帶于奉天門視事百官皆淺淡色
衣烏紗帽帶朝參如常儀退朝仍終太宗文皇帝服制
上曰朕心何能忍雖加一日愈于已初一日仍素服坐
西角門不鳴鐘鼓百日後再議八月行在禮部尚書吕
震言仁宗皇帝喪服已百日請上易素服御奉天門視
朝上論震曰皇考劬勞大德奄至遐棄梓宫在殯旦夕
瞻奉几筵中心何忍所奏候山林事畢再議九月少師
吏部尚書蹇義等議言皇上孝思無窮禮貴得宜今祔
廟後仍素服于西角門視事至孟冬歲暮行時享禮太
常奏祭祀是日鳴鐘鼓上服黃袍御奉天門視朝上可
其奏宣德以後俱如儀仁宗既祔廟遇祭祀上黃袍祭
畢如初禫祭後始釋素服
成化年行
天順八年春正月英宗皇帝大漸召皇太子及太監牛
玉傅恭裴當黃順周善至榻前諭之曰自古人生必有
死朕病已深倘不諱東宫速擇吉即皇帝位遇百日成
婚皇后錢氏名位素定當盡孝飬以終天年德王等宜
俱與善地俾之國殉葬非古禮仁者所不忍衆妃勿殉
葬殮時用袍服繫腰縧環帶皮鞓著易以鞓衣服多亦
無用擇吉地建陵寢皇后他日宜合葬惠妃亦須遷來
以後諸妃次第祔葬言俱遵行無違梓宫之陵遣親王
護喪行禮
皇太后喪禮
高皇后崩于洪武十五年仁孝皇后崩于永樂五年皆
以后禮故皇太后喪禮始於正統七年蓋仁宗張皇后
也(儀已見職掌)
成化年行禮
成化四年六月甲寅慈懿皇太后崩丙辰禮部言孟秋
享太廟大行慈懿皇太后喪禮哭臨未畢移至初七日
上命仍于初一日祭詔禮部會文武羣臣議陵寢大學
士彭時等言大行慈懿皇太后作配英宗皇帝正位中
宫及皇上嗣居宸極尊為慈懿皇太后蓋先帝全夫婦
大倫皇上全母子深恩位號彰著已數十年壽終之後
宜奉梓宫祔裕陵奉神主祔太廟今欲别卜葬必以今
皇太后千秋萬歲之後二后並配非本朝之制然有二
太后方自今始則陵廟之制亦當自今日考古協義以
行之前代一帝二后並祔陵廟者未易悉數如漢文帝
尊其所生母薄太后然嫡母吕太后得罪宗社尚與父
高帝並葬長陵無易又如宗仁宗追生母李宸妃為太
后然嫡母章獻劉太后本無子尚與父真宗同祭太廟
無嫌皇上子慈懿皇太后若稍未合禮則致貽後議有
揜前美况千秋萬年之後今皇太后與慈懿皇太后同
在陵廟不相妨碍愈足以見二太后生存之日雍和無
間永久之後並美無窮載諸史冊增我皇明之光彰我
皇上之孝此臣等所深願也上命禮部會羣臣定議以
聞秋七月禮部尚書姚䕫及在廷文武大臣翰林院
科道等官九十九員集議陵廟禮制奏曰大行慈懿皇
太后作配先帝二十餘年誠孝一心夷險一德孚于中
外先帝眷禮始終無間兩宫名號既同二母體位相等
陛下孝飬如一天下之人皆知陛下克體先帝初心以
為至仁大孝莫過於此今慈懿皇太后之喪與皇太后
千秋萬歲後俱合葬裕陵慈懿左皇太后右配享英廟
禮亦宜然少有疑阻不合典禮關繫非小天下萬世將
有言之安保將來無據禮改正者乎上批答曰卿等所
言固正但聖母在上事有窒礙朕屢請未蒙俞允朕平
昔孝奉兩宫如一若因此違忤致有他虞豈得為孝今
當於裕陵左右擇吉地安葬崇奉如禮庶幾兩全卿等
其體朕意翌日少詹事柯潜暨祭酒邢讓等三十二
員上言合葬祔廟之禮有闕則先帝在天之靈不安天
下後世謂皇太后與陛下為何如歴觀前代未有為皇
后又為皇太后始終無他故而不得合葬祔廟者也逢
迎者或以宣廟胡后為言此與今日萬萬不侔胡皇后
乃宣宗在御之日讓位於章皇后今則先帝臨御未聞
慈懿退讓也且先帝與胡皇后亦復正尊號增修陵寢
一依后禮矣或又以慈懿無出禮有之妻與繼室雖無
出合祔其夫崇正體也縱使皇太后意有不懌陛下當
念先帝遵典禮為重而于母后從義不從命可也矧皇
太后聰明睿智洞識倫理陛下堅以為請理無不從此
蓋人倫之本風化之原早降綸音以慰先帝之靈以全
母后之德以順天下臣民之心陛下至仁大孝真足以
為法垂訓明日魏國公徐俌暨公侯駙馬伯都督錦
衣衞等官三十五人復上言廷有諍臣實為美事后能
從諫允合天經伏望陛下起敬起孝和氣婉容上回聖
母之心下慰(闕)
復上言曰父母有過人子哭諫人君有過人臣
死諫孔子有曰生事之以禮死葬之以禮祭之以禮今
欲置梓宫于他所必將奉神主于别室天地未安人事
不順以是為禮臣所未喻若以為出于聖母當起敬孝
悦則復諫不可遽已河南等道監察御史康永韶等四
十一人復以為言禮部尚書姚䕫合六部都察院通政
司大理寺等衙門尚書李秉等四十四人復上言曰天
下者祖宗之天下皇上有祖宗之天下當謹守祖宗之
成法我國家立法垂憲一本于綱常尤嚴于君臣父子
夫婦之間若母后之意果不見從當斷以大義亦在陛
下處之而已時文武既上奏復跪伏文華門前以待必
從而後已上悉覽奏復懇請於皇太后自己至申稍見
從遂出數奏同辭批答云卿等所言皆合朕意合葬之
禮蒙允行矣於是文武羣臣皆呼萬歲而退丙子上尊
謚曰孝莊獻穆弘惠顯仁恭天欽聖睿皇后頒詔如儀
九月庚申祔葬睿皇后于裕陵
弘治年行禮
成化三十三年十二月憲宗皇帝葬茂陵時孝宗皇帝
以生母孝穆慈惠皇太后紀氏祔葬其儀文武百官宿
公署致齋三日遣官以祔葬告天地宗廟社稷上親告
憲宗純皇帝几筵啓玄宫祭告陵園設奉遷官拜位于
享殿前内侍引奉遷官四拜奠帛獻酒讀祝四拜焚帛
祝畢别遣官祭告后土既啓玄宫見梓宫奉遷官行祭
告禮如儀既奉遷梓宫至享殿拂拭安奉訖奉遷官于
前行禮如儀先一日設大昇轝於享殿門外奉遷官行
啓奠禮如儀行祖奠禮如儀靈駕進發至陵園門外升
大昇轝奉遷官行遣奠禮如儀將至陵有司先設席享
殿於茂陵獻殿之右大昇轝至詣享殿安奉奉遷官行
安神禮如儀百官陪拜遣官以祔葬祭告后土并天壽
山别遣官祭告長陵獻陵景陵裕陵奉遷官行遷奠禮
如儀靈駕赴玄宫内侍捧謚冊寳以次陳列冥器内執
事官陳酒饌於皇堂門外奉玉帛案置香案奉遷官受
玉帛獻畢以授内執事捧入皇堂俯伏興四拜遂掩玄
宫奉遷官行享禮如儀禮畢祭謝后土并天壽山及祭
告憲宗純皇帝别遣官以祔葬畢告長陵獻陵景陵裕
陵凡奉遷官行禮俱内侍導
弘治十七年三月壬戌聖慈仁壽太皇太后喪上素服
詣太皇太后宫舉哀哀止括髮設奠復舉哀畢歸喪次
英廟皇妃皇太后憲廟皇妃皇后皇太子親王宫主王
妃舉哀各歸喪次次日上舉哀朝夕設奠英廟皇妃皇
太后以下哭臨次日上束髮素服設奠奉安梓宫設几
筵上衰服祭英廟皇妃皇太后以下皆成服各祭一在
京文武官聞喪之三日詣清寧門外哭四日具衰服哭
臨三日在署視事孝服命婦哭臨俱如儀上御西角門
朝退召大學士劉健李東陽謝遷至煖閣素幄中上起
立曰陵廟事且商議健等奏曰昨太監扶安𫝊諭孝莊
睿皇后葬未合禮欲為釐正此盛德事臣等仰見皇上
聖孝高出前古上袖出裕陵圖一紙指示曰此未合禮
昨見成化年彭時姚䕫軰奏章先朝大臣忠厚為國如
此先帝亦甚不得已耳健等對曰誠如聖諭今日斷自
聖衷萬世有光上曰欽天監言風水朕已面折之今日
開壙合葬不為動風水乎皇堂不通則天地否塞通之
則風氣流通惡得言動惟誠心為之其無害皆奏曰皇
上一念孝誠可以格天吉無不利上曰此事不難祔廟
之禮尤當講健等奏曰先年議已定慈懿太后居左今
大行太皇太后居右合祔裕陵配享英廟具引唐宋故
事為證臣等不敢輕議其實漢以前惟一帝一后唐始
有二后宋亦有三后並祔者上曰二后已非若三后尤
非事宜師古末世不足學太皇太后鞠育朕躬恩德深
厚朕何敢忘但一人私耳錢太后乃皇祖冊立正后我
朝祖宗以來惟一帝一后今若並祔乃從朕首壊恐後
來雜亂無紀極耳健等皆未敢應上曰仍舊則禮未安
更之則違先帝意朕思之夜不能寐難于降旨可議行
之健等乃上疏言請下廷議乃議于陵廟神座英廟居
中孝莊居左孝肅居右
四月丁酉上孝肅貞順康懿光烈輔天成聖太皇太后
尊謚冊寳甲辰勑駙馬都尉蔡震護喪英國公張懋督
官軍防護太監苗逵總巡視上衰服告几筵丁未發引
上衰服率皇太子以下行啓奠祖奠遣奠禮如儀榮王
送梓宫行朝祖禮己酉梓宫祔葬裕陵庚戌神主還京
嘉靖年行禮
嘉靖十七年十二月章聖慈仁康静貞壽皇太后崩上
詣慈寧宫舉哀括髮設奠歸喪次文武羣臣哭如儀三
十日禮部言大行皇太后服制二十七日已闋適遇正
旦朝會祭享所當酌議臣等恭擬皇上是日早黑翼善
冠淺淡袍服黑犀帶御殿受朝疏入未下上諭大學士
言元旦玄極殿拜天仍具祭服先一日變服否於是禮
部更請正旦日上拜天受朝及先一日青服孟春享宗
廟前三日奏齋皇上青服臣下同之上覽奏諭内閣曰
部疏未免循故事未見損益何如禮曰三年之喪賢者
無改若拘于紙上法度後世君人皆罪人也不但景君
一人耳雖山陵未就古人未葬百事皆輟今郊社不敢
廢封建征伐賞刑諸事無虚事謂之居喪吾不信也便
當如制定服遇郊有事吉服作樂此尊尊也廟有事著
淺淡色服不作樂此親親也居他處服黑布至喪次仍
素服直候奉引安陵仍用始服之服以終之庶為情實
卿等與宗伯翰林院禮科議否即曰否禮部覆皇上析
禮精微為萬世法請令内外一體遵奉報可
初禮部請正旦朝賀三奉旨罷免及是因别疏請上報
曰履端歲首朝會之始但昨方除服梓宫在上卿等屢
以禮請朕謂當行實事于奉天門百官青衣本等帶五
拜三叩首不必公服致詞鐘鼔鳴鞭俱輟之禮部復請
上具翼善冠黃袍御殿百官公服致詞鳴鐘鼓鳴鞭奏
堂上樂上曰改歲更始王者奉順天道不可不重既在
除服外其如議行子刻初朕用祭服于玄極寳殿行告
祀禮前期變服玄色吉衣几筵四七節權命内侍行禮
先是禮部儀注小殮之下有昭聖恭安康惠慈愛皇太
后喪次舉哀之語上覽之註其下曰此未可及成服日
舉祭復于昭聖下增曰遣祭一壇又註曰此俱增遣字
蓋上于典禮明辨如此
上勑諭禮工二部曰朕皇考顯陵在承天山川淺薄堂
隧狹陋今長陵西一支曰大峪嶺兹欲迎皇考遷祔所
司其具儀聞于是禮官具顯陵奉遷大峪興工二儀已
乃命駙馬都尉崔元兵部尚書張瓉太監鮑忠詣承天
迎獻皇梓宫壬子大駕發京師躬視大峪御史陳讓請
奉獻皇遺衣冠與章聖太后合葬於大峪又以章聖遺
冠帔合葬于顯陵上曰並建二陵用衣冠交葬從古所
無尤見乖謬黜為民上猶以遷陵事于心未安復諭輔
臣曰朕復思一夜中心甚懼奉體藏魄二十歲忍啓露
風塵掛途路兹欲奉慈宫南詣合葬朕且躬往禮官當
亟上議
成化三十三年十月己夘孝宗初即位諭禮部臣曰朕
以凉德獲嗣丕基哀疚凡内而尊崇大禮外而撫綏大
猷次第舉行痛惟朕生母恭恪莊僖淑妃鞠育劬勞恩
深罔極今賴三靈之佑託於億兆臣民之上奉飬莫逮
風木之感實切於衷矧議政之初聖慈仁壽太皇太后
皇太后咸謂母妃須進名位式昭慶源因令輔臣考據
春秋大義前代英君明辟定典乃請於二聖欲遣官奉
冊詣園陵尊為皇太后用垂隆名於永世俟皇考梓宫
發引有期預啓祔葬庶少罄孝悦于萬一爾禮部具儀
擇日以聞壬辰追進聖母淑妃為孝穆慈慧恭恪莊僖
崇天承聖皇太后遣官詣園陵行恭上冊寳并祭告禮
十一月聖母孝穆皇太后即祔葬茂陵上勑諭禮部曰
皇妣孝穆慈惠恭恪莊僖崇天承聖皇太后祔葬畢日
宜有奉享神主之禮爾禮部其會文武大臣議處來問
於是禮部會同大傅兼太子太師英國公張懋等官議
得周禮春官大司樂之職歌小吕舞大濩以享先妣謂
姜嫄也至宋則元德懿德二皇太后俱有别廟之享章
獻章懿二皇太后遂有奉慈之建兹者恭遇孝穆皇太
后祔葬茂陵所有神主宜於奉先殿傍近宫室改為别
廟以禮安奉歲時祭享悉如太廟奉先殿之儀仍乞勑
奉遷官於祔葬畢暫奉神主于茂陵獻殿以伺二十四
日憲宗純皇帝祔廟禮畢啓行於二十六日入城得旨
奉先殿傍近無宫室堪改别廟爾還再議來聞禮部復
會官議孝穆皇太后祔葬畢日神主宜暫建别廟奉享
庶合古制但奉先殿傍既無傍近宫室堪以改作合當
於享憲宗純皇帝几筵之右别設幄殿一所以事奉享
仍乞勑内官監相度相應吉地營建别廟完日奉遷神
主享祀如儀上曰親終當祭以禮爾等既考論明白准
議乃定奉安神主之殿曰奉祀殿
弘治十七年三月聖慈仁壽太皇太后崩上朝夕不離
喪次悲哀動中外越五日文武百官請初七日視朝上
批荅曰朕哀痛方切未能視朝所請不允次日再請又
批荅曰朕朝夕喪次未忍暫離卿等乃累疏懇請謹遵
遺詔初八日視朝至日上服縗服御西角門二十七日
服滿二十八日百官易烏紗帽黑角帶青圓領皂靴侍
朝上仍白翌善冠白袍腰絰御西角門視事俱不鳴鐘
鼔宫中實行三年之喪蓋上天性純孝初至東宫進學
時講官以文華大訓進講上輙起立俟講畢乃復坐其
事太皇太后奉飬尤極尊隆有疾親侍湯藥憂形於色
事皇太后亦然四月庚申上𫝊旨諭禮部臣曰朕制雖
遵遺誥中心哀痛未忍盡從吉典每月朔望日暫免陞
殿百官常服於奉天門朝參遇節免宴百官勿着紅衣
凡大節免行慶賀禮各王府并南京及在外各衙門預
行文知之不必差官赴京
弘治十七年三月孝肅皇太后崩内閣大學士劉健等
題臣等竊惟事莫大於送終禮莫重於祀享兹者大行
聖慈仁壽太皇太后鸞馭上升山陵伊邇祀享之禮宜
預講求查得成化四年間慈懿皇太后崩逝之日羣臣
會議有二后並配之文竊惟當時先帝遇天下難處之
事羣臣為委曲將順之詞或者猶不能無疑焉然奏議
雖成於當時而奉行則始於今日仰惟皇上承宗祧之
重為綱常之主所宜至詳至慎而不可少有忽焉者也
伏望特勑禮部集議稽本朝祖宗之廟制質古先聖王
之訓典務合大公允歸至當俾行之于今而無憾垂之
萬世而有光臣等不勝至殿上命禮部會多官稽考典
制詳議奏聞禮部乃會皇親公侯駙馬伯五府六部都
察院通政司大理寺翰林詹事府左右春坊司經局六
科十三道等衙門議謂宗廟之禮乃天下之公義非子
孫得以私之萬古綱常有不可易者自古昔以來殷周
七廟父昭子穆各有配座一帝一后之正儀盖隂陽相
配之禮也下至春秋以魯隐之國而書考仲子之宫胡
安國𫝊云孟子入惠公之廟仲子無祭享之所以此觀
之春秋之世去先王之世未遠魯秉周禮先王之制猶
有存者祖廟無二配故也先王之制槩見已伏覩憲宗
純皇帝成化四年勑諭羣臣有曰朕心終不自安竊窺
我先帝之至情以重違慈意不得已而勉從羣臣並配
之義羣臣欲權以濟事亦不得已進此議也據正禮而
區處適宜仁至義盡足以上副先帝在天之遺志端有
待於今日稽之周禮有祀先妣之文疏云姜嫄也是則
太母特立廟以祀不失尊崇之禮自周然矣詩所謂閟
宫是矣唐宋禮制無常初正終亂固無足言但其間推
尊太后不配食祖廟者則别立殿以享之亦得閟宫之
義至我國朝祖宗太廟之建一遵古典損益得中迄今
已溢九廟廟皆有配其配無二宏規遠模成憲已定又
於禁廷内建奉先殿得以朝夕供薦孝思之情委曲詳
盡仰惟皇上繼統動率舊章而舉無不宜兹遇大行聖
慈仁壽太皇太后上仙朝夕不離喪次悲哀動乎中外
𫝊之萬方誰不感仰聖孝之無已也但孝心無窮而禮
有限節享祀之禮當歸於至當所有奉安神主宜於奉
先殿之外相應處所建一新廟如詩之閟宫宋之别殿
歲時薦享一如太廟奉先殿之儀祀專而且近禮勤而
且便隆名徽號仍稱太皇太后極其尊崇永受萬年之
享則情義兩盡罔極之思以酧嚴祖之道以著而大孝
之實垂諸萬世無疆矣上曰享祀重事禮當詳慎卿等
稽考古典及祖宗廟制既已明白都準議特建廟奉享
仍稱太皇太后以伸朕尊親之意後世子孫遵守崇奉
永為定制
皇后喪禮
洪武初定
洪武十五年八月庚子上以慈孝皇后喪萬機委積乃
命禮部臣考古典遵以日易月之致以素饈祭告于皇
后之靈曰自后崩逝已十有五日雖哀慟無窮而天下
事重不敢久曠不治謹遵禮制以日易月朕釋期服視
朝諸子仍衰麻以奉筵几惟靈其鑒之
九月庚午𤼵引上親致祭于靈文武百官喪服詣朝陽
門外奉辭是日安厝皇堂皇太子奠玄纁玉璧行奉辭
禮神主還宫文武百官素服迎于朝陽門外回宫百官
行奉慰禮上復以醴饌祭於几筵殿自再虞至九虞皆
如之是晩仍遣醴饌告謝于鍾山之神命所葬山陵曰
孝陵
十月己夘以孝慈皇后卒哭行祔廟禮上以醴饌致祭
於靈復以牲醴告廟曰兹以孝孫婦孝慈皇后馬氏神
主詣廟祗謁嘉薦祔享之禮
十一月乙丑喪百日上輟朝以牲醴致祭於几筵殿是
日紀察司請御素服黑犀帶上香案前致欽不拜東宫
親王皆四拜奠帛奠爵上舉哀在位者皆哭哭止上致
欽如前東宫以下復四拜上還宫百官素服黑角帶詣
中右門俟奉慰上素服出陞座儀禮司官致詞奉慰東
宫親王復以牲醴祭孝陵公侯等從祭妃主亦詣靈祭
其命婦則詣几筵殿祭奠
永樂年行
永樂五年七月文皇后喪禮初喪如高后時儀定各王
及公主服制世子郡王皆齊衰不杖期世子妃郡王妃
并郡主皆大功周楚諸王及寧國諸公主并郡王之子
皆小功遣中官以大行皇后訃告趙王高燧及永安公
主永平公主并召赴京遣官訃告各王府
十一年正月丁酉仁孝皇后梓宫𤼵引皇太子漢王送
梓宫渡江皇太子哭辭漢王護梓宫行途中朝夕哭奠
如儀官民迎祭者皆素服
嘉靖年行
嘉靖七年七月皇后陳氏崩禮部上喪祭禮儀上疑過
隆令更議部臣具累朝舊儀參酌上請上躬自裁定以
示閣臣曰聞喪次日百官素服於思善門橋南哭臨又
次日亦如之第四日成服百官服喪服入臨如前三日
免哭臨蓋遵皇太后之意第四日朕視朝百官素冠服
行奉慰禮二十七日後百官黑冠素服角帶朝參發引
後從吉如遇七及小祥大祥皆淺色衣朝參初喪三日
朕不視朝如常朝儀兩宫服淺色衣玉帶蓋盡事親之
道第四日成服為始朕冠翼善冠素服犀帶視朝一十
二日盡杖期以日易月之義前後共二十七日俱西角
門視朝服淺色衣百官黑冠素服之日於奉天門視朝
俱不鳴鐘鼔如遇朝兩宫之日則具常服以盡尊親之
禮制下閣臣張璁等擬上服制宜服素冠服絰帶十二
日其後乃服翼善冠犀帶前後二十七日俱御西角門
視朝之日百官皆素服絰帶二十七日以後上御奉天
門百官乃更素服角帶上意既允已復降旨曰朕當黑
冠素服降之九日而釋可矣璁等對曰皇上以兩宫皇
太后在上不敢以卑加尊是以欲為降殺非故嗇恩也
臣竊謂夫婦之倫參三綱而立人君為綱常之主言動
世為法則尤不可不慎臣讀記曰天子之於后猶父之
與母也故謂天王服斬衰父之義也為后服齊衰母之
義也又謹按昭公十五年六月乙丑周景王太子壽卒
秋八月戊寅王崩叔向曰王一歲而有三年之喪二焉
蓋古禮父為子夫為妻皆服三年觀此則周天子尚為
后服三年之服後世夫為妻始制為齊衰杖期父母在
則不杖夫喪服自期以下諸侯絶然特為旁期言若妻
之喪本自三年報復殺為期年則固未常絶也皇上為
后服期以日易月僅十三日臣子為君母服三年以日
易月僅二十七日較諸古禮已至殺殺而又殺則無矣
臣愚以為皇上宜服期十二日宜容臣子素冠服終二
十七日不然則恩紀不明典禮有乖臣等何忍令後日
史臣書曰天子不成后服自皇上始乎又何忍令後日
史臣書曰臣子不終君母之服自臣子始乎上曰卿所
奏雖出忠愛似未精詳倫理朕豈敢違孝卿勿過慮時
禮臣方獻夫亦雜引儀禮喪服等篇反覆争辨謂旁期
可降正期不可降亦舉周景王為后三年之文及三朝
聖諭所載仁孝皇后崩太宗皇帝衰服後仍服數月白
衣冠故事以證之上曰文皇帝之與文皇后喪禮與今
大不同爾時上無皇母下有東宫從重盡禮為宜其遵
朕欽定儀制行之已詹事霍韜奏曰臣頃見禮官所議
大行皇后喪禮臣昨與面諭勸其更議禮官以臣為迎
合臣獨以為臣子議朝廷公事各盡其道而已天子之
有后猶天之有地故禮曰夫為妻服期萬世之經也因
禮之變而酌義之中則有權是故中宫皇后者配陛下
者也所以共事天地而承祖宗者也陛下為之服凡以
為天地祖宗之故也然限於隂陽内外之辨則有不得
盡致其情者矣今百官遭妻之喪無服衰蒞事之理惟
三年之喪乃釋位行服蓋謂父母之喪達於上下若妻
之喪則内而不外隂不可以當陽也在百官則然至于
陛下何獨不然聖諭曰素服十日倣輟朝之義臣則曰
為皇后服禮也然於内廷行之可也若對臨百官總理
萬機履當陽之位行中宫之服或不可也蓋制服于内
可以自盡素服于外特以示變權而得中所以為禮也
百官有司為皇后服衰為其母儀天下也上壓于陛下
則有不得盡致其禮者矣古禮父在為母杖不上于堂
尊父也為衆人言之也至於朝廷何獨不然臣請陛下
玄冠素衣御西角門十日即玄冠玄衣御奉天門百官
有司入左掖門則烏帽玄衣侍班奏事退出公署及居
私室仍素服白帽二十七日而除若曰於禮猶有未慊
也則山陵事畢而除其入見陛下玄服者杖不上堂之
義也出即素服者子為母之義也若陛下於二十七日
俱御西角門則混而無辯臣下素服朝于中宫門則凟
而不敬皆非時義之宜也此于古禮所未有可以義裁
者也禮官所執者古禮臣所權者時宜禮官所言類于
從厚臣言類於從薄要之人極大中萬世自有能辨之
者上曰喪服禮制朕已兩定儀注下禮部行韜所奏斟
酌時宜當從所擬朕于十五日常朝奉天門視朝百官
淺淡色衣朝參退仍如制服二十七日而除
閏十月禮部尚書方獻夫等上悼靈皇后儀注時諸禮
儀皆上親自裁定類從减損如百官哭臨及禁屠徹樂
當于發引三日之前梓宫出當端門行辭祖禮從午門
等中門出時哭臨既止一日辭祖又復罷免而梓宫命
由左王門以出於是禮科都給事中王汝梅等上䟽言
天子有后以共承天地祖宗之祀奉兩宫之歡如天之
有地日之有月今皇后已正位七載齊體至尊生以禮
歸歿不以禮葬非所以重大倫為萬世法請更議之上
曰是所言亦係忠愛但未審重輕思善門哭臨逼近仁
智殿從减可也午門等中門亦當避所尊陵地既遠于
列聖則辭祖之禮不必凟朕已祭告内殿矣夫后尊則
主益尊朕豈不知苐有所壓不得不斟酌裁制耳既而
給事中徐景嵩又言哭陵辭祖二儀不輕議若梓宫出
門乃萬姓觀瞻所係王門之議臣心實不敢安也詔如
前旨發引次日上命經筵官吉服侍班尚書方獻夫等
以為山陵未畢不忍遽爾從吉請仍令百官衣淺色衣
朝參上不許曰朝廷禮儀自有定制卿等餘哀未忘可
退朝後行之無何遣官冊封故事當鳴鞭作樂百官朝
服侍班獻夫復言皇后之喪大樂一作恐聖心增感宜
輟樂上怒其違旨命照舊行
嘉靖二十七年二月癸丑上以孝烈皇后陵名未定諭
輔臣曰朕思太祖成祖俱二后先安玄宫其陵名薦在
何時令禮臣宷以故事聞宷具奏洪武十五年九月十
三日孝慈皇后葬孝陵永樂十一年二月十六日仁孝
皇后葬長陵皆命名在先卜葬在後於是上定孝烈皇
后陵名曰永陵仍御製祝文命成國公朱希忠告太廟
五月丙子禮部上言曩孝潔皇后梓宫入百官自執事
外俱衰服送至土城祭畢更常服辦事迎主用烏紗帽
素服但孝潔皇后自發引至神主還京將及半月中遇
元旦百官宜從常服今孝烈皇后初十日發引十五日
即還事體不同請令祭畢還京諸臣除入朝外俱素衣
烏紗帽角帶辦事至神主還京而除上曰昔有兩宫在
臣從君敬其所尊厥禮是矣今日卿等有母事之儀随
喪往來者仍當制服祭畢回者以烏紗帽素服入朝素
冠素服辦事迎主仍制服思善門外行安神禮更素冠
素服從事
五月詔孝烈皇后梓宫入山陵居之右虚其左先是上
命后與孝潔皇后啓安禮併舉孝烈居左既而孝潔啓
安禮至是部臣以玄宫規制請得旨乃更啟孝烈仍居
右云
慈宫發引
嘉靖十八年五月内禮部題為喪禮事節奏聖諭恭奉
慈宫引發吉日用五月十七日子時奠獻使等官仍用
原定官員一應禮儀亦且用原定者如有增損臨期酌
擬但改水程奉梓宫行欽此臣等謹將慈宫引𤼵二聖
合葬禮儀查將原定節次量加增損謹逐一再行開坐
上請其題主一節原於德勝門外梓宫東行恭擬于通
州奉題以次日回京其奉送梓宫官員原係陸行本部
定擬三程分送今改用水程合無送至張家灣恭祭而
回及原定至承天府各執事官太常寺光禄寺鴻臚寺
錦衣衞科道等衙門俱照舊差遣外其禮兵二部司屬
官今以堂官掌禮勲臣領兵則二項屬官應合裁省伏
乞聖明裁奪奉聖旨奠獻使等官仍用原定主著輔臣
鼎臣恭題畢遣成國公希忠奉主還京餘都依擬欽此
慈宫南祔
嘉靖十八年五月内禮部題為喪禮事本年四月二十
八日欽奉聖諭南巡因謁陵寢及視大峪已畢然峪地
空凄豈如純山完美决用前議奉慈駕南祔引發吉辰
别候欽此臣等謹將慈宫引發二聖合葬禮儀查照原
定節次量加增損逐一再行開坐上請
計開
一欽定本年五月十七日子時發引梓宫自通州登舟
直抵承天俱水程
一張家灣祭潞河之神天津祭海口之神安平鎮祭龍
王之神徐州吕梁二處祭洪神淮河口祭淮瀆之神儀
真南京祭大江之神彭澤祭小孤山之神九江漢江所
過大江俱用牲醴致祭俱勲臣具青服行禮其各應祀
水府之神開載未備者臨時增酌致祭
一經過有王府去處許王素服出迎致祭該府官預陳
設祭物于水次席殿内贊唱就位贊鞠躬贊四拜興詣
香案前跪上香畢復位跪奠帛初獻爵讀祭文再獻終
獻畢俯伏舉哀五聲而止贊四拜興平身焚帛禮畢
一王府附近去處遣輔導官致祭先于席殿陳設祭物
候梓宫至執事官贊四拜興贊上香畢復位跪奠帛三
獻爵讀祭文俯伏舉哀哀止興四拜平身焚祝帛禮畢
一南京守備文武衙門各處鎮巡三司官梓宫舟經及
附近處所俱致祭舉哀興王府遣官儀同有司所轄大
小官員通許陪拜
一致祭物品簇盤一座豕一羊一果五盤點心五盤&KR1246;
煠五盤餅五盤案酒五樣菜五盤粉湯五盌飯五盞帛
一叚酒三爵香紙燭
一至承天百官俱縗服奉迎梓宫舟岸少住舉哀前後
八拜禮師生耆民人等随班行禮
一行安神禮撫按等官陪拜鴻臚寺𫝊贊行禮同
皇嫂喪禮
嘉靖十四年正月武宗莊肅皇后崩上命禮部具喪祭
儀尋遣中官諭曰喪禮視聖慈仁壽太皇太后制行於
是禮部上儀注有上素冠素服絰帶舉哀及羣臣奉慰
禮上曰朕於皇兄無服制矧奉兩宫皇太后在上又迫
聖母壽旦忍用純素服青服視事諸儀再擬聞於是禮
部尚書夏言等上言大行莊肅皇后喪禮在臣民無容
議惟是皇上天子之尊服制既絶則不必臨御西角門
一切奉慰皆不當舉羣臣成服後又不當服素朝參情
固當伸尊尤當避宜免朝參便因復除二十七日𤼵喪
二十八日大殮上素服詣大行前行設奠奉安梓宫設
几筵安神帛立銘旌上詣梓宫前祭憲廟皇妃昭聖康
惠慈壽皇太后章聖慈仁皇太后武廟皇妃中宫皇妃
九嬪公主等各祭一百官命婦哭臨如故制可復諭言
等聖母壽辰爾百官不必赴公所只私所盡制大學士
張孚敬等言聖母壽旦禮吉之至重者宜吉衣終日庶
于禮義允協上悦其體君忠敬從之
皇妃喪禮
洪武初行
洪武七年九月貴妃孫氏薨命吳王橚服慈母服斬衰
三年以主喪事勑皇太子及諸王皆服期有司營葬厝
於朝陽門楮岡之原
成化年行
成化十一年六月皇子母紀氏薨追封淑妃謚恭恪莊
僖輟三日朝上服淺色衣御奉天門視事命禮部定喪
葬儀注先是妃病大學士商輅言皇子母有不諱禮宜
從厚仍乞司禮監奉皇子問侍衰服行禮上是之乃命
司禮監黃賜詣問儀八月葬恭恪莊僖淑妃紀氏于山
西自初喪至發引下葬上及皇太后中宫英廟皇妃皇
妃親王公主皇子各有祭遣皇子奉祝冊行營城發引
下葬日上俱不視朝皇親公侯駙馬伯文武百官及命
婦送葬設祭如常儀
嘉靖年行
嘉靖三十三年正月康妃杜氏薨裕王母也禮部尚書
歐陽德言累朝皇妃薨或未生皇子或子非長或子為
東宫而先薨俱與今異惟成化中淑妃紀氏薨所生皇
子倫序居長與今相類彼時皇子尚幼今裕王已婚禮
宜持服主喪送葬出城乃議輟朝五日裕王遵孝慈斬
衰三年欽定大臣題主開塋掩壙祠謝后土并用工部
官送葬儀仗人數皆增于舊上謂大學士嚴嵩等曰部
擬憲廟淑妃大不同裕王不當服斬衰嵩等對憲廟初
有悼恭太子在前淑妃之子居次正與康妃今日同喪
禮必子為主裕王宜服斬衰以執饋奠之事太祖御製
孝慈錄序文曰庶子為其母斬衰三年部儀遵此也上
復諭嵩斬衰三年當避君父嵩言洪武七年貴妃孫氏
薨無子命吳王橚服慈母服斬衰三年主喪事皇太子
諸王皆服期是年孝慈錄成遂為定制乞命殿下衰杖
入哭几筵居府盡制上意猶未以為然乃下部䟽曰輟
朝兩日不鳴鐘鼓上淺淡色衣奉天門視事百官淺淡
衣烏紗帽黑角帶朝參欽命裕王主饋奠之事裕王率
妃入宫素服哭盡哀四拜小殮大殮成服朝夕哭臨三
日以後每日一奠通前二十七日而止仍于燕居斬衰
三年以伸子情妃詣拜位贊四拜奠酒讀祝贊四拜舉
哀興哀止望瘞禮畢其焚黃陳祭儀以祝文及諡冊文
置前裕王四拜三獻發引啓奠祖奠遣奠御祭各一柩
出玄武門裕王步送至京城門外路祭畢還宫百官素
服烏紗冠帽黑角帶路祭入上曰焚黃乃制命非王可
行其仍以常禮從事餘如擬部覆奏皇妃焚黃儀𫝊訛
非一日蓋自累朝或所生皇子及親王或司禮監官行
禮皆拜而獻酒跪而讀祝乃參用上尊諡之儀而未思
賜諡為制命其祭文稱皇帝遣諭與上尊諡迥不同也
今既奉旨以常禮從事當改議賜諡祭禮讀祝宣冊皆
平立不拜上報可乃著為令遂冊諡妃為榮淑
九妃同墓
嘉靖三十年六月禮部左侍郎程文德奉詔相睦妃何
氏塋城因言金山一帶壟地無餘宜與故妃包氏陳氏
同窆且二妃之逝已奉聖諭令同一地為墓又言憲廟
諸妃皆同處者且省民力一分仁言惻怛聞者感動今
壙域甚廣附造為便上曰祖宗成法當守王制亦當尊
古世婦御妻數俱用九其自今以九妃同墓共一享殿
而中為七室所司如議奉行
皇太子喪禮(妃附)
成化年行
成化八年正月皇太子薨年三歲上召禮部臣諭之曰
皇太子年幼喪禮宜從簡禮部具儀上自發喪日為始
服翼善冠素服七日而除發喪後三日皆不視朝又三
日上御西角門朝不鳴鐘鼓祭用素食文武羣臣聞喪
素服烏紗帽黑角帶第三日素服麻布絰帶麻鞋布裹
紗帽詣思善門哭臨一日而除第四日素服朝西角門
行奉慰禮以書訃告天下諸王天下王府并文武官素
服于廳視事再舉哀復再拜次日服布裹紗帽麻鞋絰
帶設香案舉哀行禮服素服烏紗帽黑角帶二日而除
皇太子妃喪
洪武十一年十一月皇太子妃常氏薨上素服輟朝三
日中宫素服哀臨皇太子服齊衰葬畢焚于墓所常服
還命皇孫服斬衰置靈座傍遇祭奠則服之諸王宫主
服如制
諸王喪禮
洪武初行
洪武二十八年三月秦王樉薨王上第二子孝慈王后
所生也年十五受封二十三之國至是薨年四十訃聞
詔定喪禮禮部尚書任亨泰奏曰臣考之宋制宜輟朝
五日今遇時享宜暫輟朝一日皇帝及親王王妃宫主
世子郡王郡主及靖江王世子郡君服制皆與魯王喪
禮同皇太子服齊衰期年因親事以日易月亦十三日
而除素服期年從之喪聞上輟朝三日禮部奏差官掌
行葬祭禮翰林院撰祭文謚冊文壙誌文工部造銘旌
差官造墳又欽天監官一員上葬日國子監監生八人
報訃各王府御祭一壇太皇太后皇太后東宫各一在
京文武官各一壇御祭凡七壇封内文武祭一壇非封
内者不弔祭其服制王妃世子衆子及郡主郡王下至
宫人斬衰三年封内文武官齊衰三日哭臨五日而除
在城軍民素服五日郡王衆子郡君為兄及伯叔父齊
衰期年郡王妃服小功五月凡世子世孫喪禮聞喪御
祭一東宫祭一七七百日下葬周年二周年除服御祭
各一翰林院撰祭文謚冊壙誌文工部造銘旌國子監
監生報訃
公主喪禮
洪武初行
喪聞上輟朝一日御祭一皇太后中宫東宫各祭一各
公主共祭一翰林院撰祭文壙誌文戶部給齎粮工部
造銘旌神主魂帛棺槨墳壙誌石冥器儀仗欽天監選
地擇日國子監監生報訃御祭凡六下葬靈柩由東上
南門東上北門北中門北安門出工部内監官於坟所
設享堂教坊司撥女樂送至墳所祀后土并題主安神
俱遣大臣行禮
臨朝不釋服
洪熙元年九月禮部尚書兼太常寺卿吕震奏太宗皇
帝遣命喪服一如太祖高皇帝倣漢制以日易月今已
踰二十七日請上釋衰服服烏紗冠素服黑角帶臨朝
上不聽命與六部都察院詳議以聞震與六部都察院
共奏上宜服素冠黑角帶羣臣皆從君服上曰梓宫在
殯朕何忍遽易自是臨朝素冠麻衣麻絰朝退仍衰服
不受冬至賀
洪熙元年十一月太子太保兼禮部尚書吕震奏冬至
節請御正殿受賀上曰梓宫在殯山陵未終因時興慕
哀慟愈切慶賀之禮豈所宜言勑免賀
成服不視事
成化改元禮部奏兹者大行皇帝喪禮成服已畢恭惟
皇上嗣登大寳之初萬機所係宜少節哀情請于西角
門視事上不允曰朕不忍遽出待二月朔可也
諸王葬禮
成化七年禮部奏忻王發引禮儀一發引日上不視朝
一下葬輟朝一日不鳴鐘鼔上服淺淡顔色服於奉天
門視事一起靈祭祀如去喪例一過内門外門并過橋
祭一文武官員共祭一壇於西安門外行禮一開塋域
下葬祠后土掩壙題主神主奉安享堂各御祭一壇一
凡葬百日周年二年除服每祭如起靈例行禮俱遣中
官外門遣太常寺官祭從之
王殤女喪禮
嘉靖三十三年裕王長女殤禮部議祭葬請如順義郡
主例上以未請封無例而且下殤也用全禮非是詔减
常儀之半
追封世子喪禮
嘉靖三十八年裕王長子薨大學士嚴嵩等言親王之
子曰世子今若稱長子是與郡王之子同也乞特賜追
封庶于典禮為合上命追封為世子祭葬視世子已封
者例
皇子喪禮
成化二年十一月皇子薨上諭禮部曰皇子薨逝朕甚
感傷祭葬之禮其斟酌以聞于是禮部議按禮八歲以
下為無服之殤祭葬禮儀俱合從簡祭不用牲用素饈
出殯日上服淺淡服明日百官行奉慰禮
皇太子葬禮
嘉靖三十年上諭禮部皇貴妃王氏同閻氏墓葬哀冲
莊敬二太子祔其旁冲幼兒随母禮以義起俱入天壽
山以上近祖宗之義也便擇日舉行禮部因言曩貴妃
閻氏已祔主于孝潔皇后陵室今葬者既與同竁固宜
祔二太子之墓既宜近母則其主亦宜安祔二妃左右
詔可
皇女喪禮
弘治十年九月皇女太康公主薨禮部上喪禮事宜上
命照蔚悼王喪禮例行免輟朝并奉慰禮
禮部志稿卷八十六
