禮部志稿卷四
眀俞汝楫編
聖訓
英宗睿皇帝祀禮之訓
宣德十年六月𠡠行在太常寺官曰朕惟祀神國之大
事廟宇壇墠惟修惟潔犠牲粢盛惟豐惟備珪幣香祝
薦獻之具樂舞之設咸用整飭惟爾之職凡典守壇廟及
諸執事爾恒戒警之俾存其誠以時共事彼或不恭越
禮廢事爾具以聞必斥去之爾尚齊潔一心昭事天地
鬼神以迓禎祥上祐我國家下福我臣民惟爾祿位亦
保永久欽哉
正統二年十二月行在禮部奏正統三年正月初六日
享太廟上御正殿受奏然是日值宣宗皇帝忌辰例不
鳴鐘鼔第視事西角門禮有不同請裁之上曰祭祀重
事還宜陞殿餘悉遵永樂間例行之
正統九年閏七月𠡠禮部臣曰朕惟國之大事莫先於
事神古者帝王率繇茲道我國家自祖宗以来祗事神
祗載在祀典已有定制朕嗣承大統惓惓於茲比聞天
下嶽鎮海瀆及府州縣社稷山川文廟城隍應祀壇廟
歷年既久多為風雨損敝所司不能時加修葺分廵憲
臣亦罔加意甚至容人䙝凟致傷和氣爾等其諭兩京
及天下有司於應祀神祗壇廟久荒廢者即設法偹料
修理工程大者酌量事宜以聞修完之日擇人奉衛務
在敬慎不許䙝慢仍令風憲官按臨廵視其有損壞不
修及因修理害民者悉罪不宥
祭先之訓
正統元年閏六月上諭行在禮部臣曰山陵祭祀哀戚
存焉服餙華麗豈禮所宜朕自今後每祭孝陵長陵獻
陵景陵行禮之日與百官俱具淺色衣服如洪武永樂
例尚書胡濙等頓首奉命
弭灾之訓
宣德十年四月𠡠諭行在禮部臣曰今當糓麥長茂之
時而畿甸之間天久不雨又聞遠近有水潦蝗蝻深軫
朕懷宜遣大臣於在京廟觀祈禱仍分遣道士詣天下
嶽鎮海瀆用祈豐稔無稽無忽
正統十四年四月上謂禮部臣曰自歲首至今雨澤愆
期糓種未布麥苖就稿民事勿遂朕用惕然其遣官告
祀天地諸神祈降甘霖以甦我民爾禮部仍分官祭告
京都應祀神祗合用祭物及百官齋戒禁屠諸宜悉如
例
修省之訓
正統四年六月勅諭六部等官曰朕恭嗣大統夙夜祗
勤惟祖宗付託之重不敢怠逸比年以来停罷一切徵
歛除逋負薄刑罰所冀四方咸遂生息今歲以来灾沴
數見京畿尤甚自三月至五月亢暘不雨甚傷農麥五
月中至六月連雨不止河決堤岸渰沒田稼城中傾塌
官民廬舍亦有渰溺死者深用兢惕洪範咎徵皆繇人
事盖朕不德之所致也其聽納之勿審與䜛佞之勿戢
與政事之臣有頗仄歟輔弼之臣失其職歟何灾異特
甚循省厥繇用圖善道爾等皆與國同體豈當默默坐
視而勿思勿勉乎自今其體朕心以敬天愛人為心毋
懈夙夜夫持廉戒貪者善身之本致公絶私者善政之
要勿謂可欺神鑒孔眀勿謂無害天應可畏欽哉勖哉
往務善政庶幾以回天意以固宗社民生之福爾亦尚
有利哉
正統五年十二月勅在京文武羣臣曰昨欽天監言眀
年正月朔日食凡九十一秒故事食不一分者不救護
朕惟事天之誠雖微必敬謹天之變豈以微怠况茲歲
始陽德方亨致灾有繇敢㤀祗畏是日在京文武羣臣
悉免賀禮及期救護如制
天順元年四月𠡠諭六部等衙門曰朕新復位夙夜兢
惕永惟致理之要在乎敬天勤民然欲從事於期而無
失盖必君臣同心而後可矧今天之灾沴消弭未盡民
之饑困拯濟未蘇是惟朕躬之憂亦惟爾文武羣臣之
憂也其自今月初一日始為朕與爾羣臣各致齋三日
朕親露禱於昊天上帝為民請命朕又聞之應天以實
不以文得民以政不以言繼自今朕其恒自修省爾羣
臣亦共儆戒於心慎懋於事凡有可以匡輔朕躬以安
國家以便軍民利所當興弊所當革者各從職掌眀以
條奏施行務底實效毋事虚文庶幾君臣交修以盡敬
天之實勤民之責而得致理之要其敬之慎之又𠡠諭
文武羣臣曰朕以菲德恭膺天命祗復寶座於今半年
圖治雖勤應天無效乃天順元年七月初六日承天門
灾朕心震驚罔知攸措意者敬事天神有未盡歟祖宗
成憲有不遵歟善惡不分而用舍乖歟曲直不辨而刑
獄冤歟征調多方而軍旅勞歟賞賚無度而府庫虚歟
請謁不息而官爵濫歟賄賂公行而政事廢歟朋奸欺
罔而阿附權勢歟羣吏弄法而擅作威福歟徵斂徭役
之法太重而閭閻田里靡寧歟䜛諂奔競之徒倖進而
忠賢正士不用歟抑為軍衛有司者闒茸酷暴貪無厭
而致軍民不得其所歟凡若此者皆傷和致灾之繇而
朕或有所未眀也今朕省愆思咎怵惕是存爾文武羣
臣既任股肱耳目之寄當懷左右輔弼之圖況君臣一
體休戚惟均果有合行事宜必當直言無隱其或躬蹈
前非亦宜洗心改過嗚呼應天者當以實政弭灾者不
事虚文朕與爾等尚懋敬之
興學之訓
正統五年六月勅諭北京國子監祭酒司業等官貝泰
等曰夫太學者國家成賢育才之地昔我祖宗臨御教
之用之咸有定規朕嗣統以来一切庶政咸循舊章諸
司亦皆修職爾北京國子監官不務敬慎隳弛學規玩
愒歲月洪武永樂中六堂諸生咸有季試考第高下以
伸勸勵今南監尚循舊規北監廢而不舉此非師長之
惰慢乎尤有甚者惟利是與有入監數月或一二年即
得撥諸司辦事者有坐監十餘年不得出身者又與諸
司交通凡辦事一人有闕即被干求者得之借曰為勢
所逼何為不執以奏師之所行如此何以表勵學者朕
惟天地之量姑曲宥不問自今宜洗心滌慮改過自新
凡監學常規不許攙越如仍聽從嘱託不奏聞者必罪
不宥繼今務眀聖賢之道正身以淑生徒毋背義苟利
以壞名禍已如將不悛悔將何及
視學之訓
正統九年三月上幸國子監畢祭酒司業率學官諸生
謝恩上賜𠡠諭之曰朕惟君師之道莫盛於堯舜禹湯
文武孔子述而眀之為天下後世楷範功尤大焉朕祗
承祖宗成憲景仰大猷新建太學益隆文教茂育賢才
躬謁先師勸勵師生夫化民成俗本之躬行秉德建功
繇有實學詩曰不愆不㤀率由舊章又曰思皇多士生
此王國朕服膺古訓以圖化成尚期爾師生講學修德
勉臻成效庶副我國家崇儒重道之意
宗室之訓
正統五年六月諭靖江王佐敬并各輔國將軍曰朝廷
封建宗室祿米已有定制曩因王及各將軍每遇歲徵
先令火者等下縣不收本色加倍折錢民用訴告先皇
帝曲貸不問但諭令改過仍𠡠廣西布按二司廵按御
史但有再犯者執送京師無非欲其知所警也令按察
司奏輔國將軍贊億復令家人杜勝收興安縣祿米加
倍折錢民何以堪且百姓乃祖宗之百姓而如此虐害
可乎已令按察司將勝等解京處分繼今宜痛自警飭
嚴戒下人謹守法度庶幾長保富貴以副朝廷親親之
意欽哉
正統六年七月貽書永夀王志填曰比聞王偕弟以行
香故引火者官較四十餘人於南山五臺寺遊覽三宿
於外而防閑甚疎萬一為小人所侮非惟虧損令德其
如先王遺體何凡今諸王之出在禮有不可已者亦必
先期遣人馳奏今叔以遊覽輕出露宿不知自愛自皆
惑於左右小人之邪說繼今宜謹自防非親厚不致此
言叔其亮之
正統七年七月楚王季堄奏欲於昭園莊園立碑表揚
先德上從之復書曰此孝子慈孫當然之義叔文學邁
衆且素得於侍下目見者最詳且實宜自撰述或授事
實於府中儒臣俾之代述亦皆宜也
正統十年九月書於秦王志潔曰先因紀善陳彬等奏
承奉劉全等從臾不法事情已提全等至京命法司審
實姑舉其尤者言之山川壇奉神之所乃折其獸吻修
盖殿宇宜川王至親不容入府拜廟啓事儀賓為國貴
戚發塚開棺焚其尸體承奉副係王府内臣逼抑自縊
紀善輔𨗳之官拔其鬚髮并侯介歐死軍餘四人及哄
誘軍民子弟自宮之類不可悉數劉全侯介皆國法所
必誅者餘悉從寬以全其生然全等恃恩玩法挟勢作
威如此未審王知否也不知則為不眀知之則為縱惡
皆於祖宗有違朕念王室宗至親素稱恭謹茲必小人
蔽惑所致復覽奏章具見追悔至情今特置不問自今
宜謹遵祖宗大法恪履先王大道親近正人嘉納善言
無惑於羣小無自蹈非義庶有光藩屏保國於悠久亦
不致下人指議此朕保全親親言出致愛其兵馬指揮
劉鑑姑宥其罪令回府中成禮并内使郭縉等十一人
俱免罪遣還以備使令均此奉報惟叔亮之
重宗之訓
天順二年閏二月勅宗人府曰朕惟玉牒所以紀載宗
支乃朝廷重事經年久遠未及增修爾宗人府即會同
禮部查照各王府自正統六年以後凡有薨逝襲封及
男女新生已故等項逐一眀白開寫中間如有未備仍
行各王府取勘回報以續修爾其敬承毋忽
王府使臣之訓
正統十三年九月上諭禮部尚書胡濙等曰宗室國之
至親近聞内外官員有以事至王府者多方需索以致
窘廹自今使臣至者止許待以酒饌餘物一毫勿與之
若有仍前需索者三司并廵按御史體實奏聞不分内
外大小官員人等正犯處死全家發戍邊方其三司御
史知而容隠者坐以重罪爾即移文各衙門官員人等
一體知悉
尚膳之訓
正統二年八月𠡠諭尚膳監及光祿寺曰比聞進宫中
食物所用器皿扛索十還一二光祿寺不以奏尚膳監
不以言重復造用甚費財擾民令後凡進食物必湏印
信揭帖備書器皿扛索之數與收領内官姓名尚膳監
如數還之有一不還即以奏聞敢隠瞞扶同者悉坐以
罪遂勅宮中六尚司曰凡光祿寺進食所用器皿扛索
皆國與民力所給不可妄費今後悉照光祿寺所具之
數付尚膳監還之有誤損者奏聞註銷敢匿一器一索
以上皆治罪
却珠之訓
正統二年毛憐等衛都督同知李撒滿荅失里等来朝
貢五百顆上諭行在禮部臣曰先王盛時四夷之獻惟
服食器用珠於國用何益曩以諭緣邊總兵官凡諸夷
来貢獻者不用珠玩今撒滿荅失里乃復貢珠本欲却
之第念遠大輸誠姑酬其直無以為例仍賜使者宴
却瑞之訓
宣德十年九月四川龍州宣撫司以瑞麥来獻有一莖
六穗七穗者上曰所在旱蝗相望獨此瑞麥何以免民
之饑乎其令天下自今凡若類毋獻
正統七年九月鎮守陕西都督同知等官鄭銘等奏西
安府并耀州産嘉禾一莖二三穗四五穗至數十穗者
凡三百餘本禮部尚書胡濙以為豐年之瑞是皇上至
仁大德所致請率廷臣稱賀上曰人君以天下為家今
有司奏旱蝗者日相繼使嘉禾誠足以兆豐年亦彼二
方之慶耳如天下之饑民何其止勿賀
朝貢之訓
正統元年四月𠡠諭滿剌加國王西嘿麻哈剌者曰王
在先朝率属躬来朝貢已悉爾誠朕嗣大統小大庶務
悉遵祖宗成憲今已𠡠廣東都司布政司厚具廪餼駕
八大櫓船送王還國并遣古里真臘等十一國使臣附
載同回王宜加意撫恤差人分送各國不致失所庶副
朕柔遠之意
正統四年八月𠡠遼東總兵官曺義等曰今遼東境外
女直野人衛分多指進貢為由往往赴京營私且當農
務之時勞擾軍民供送今因其使臣回衛已遣𠡠諭之
如係邊報不拘時月聽其朝其餘進貢襲職等事許其
一年一朝或三年一朝不必頻數其有市易生理聽於
遼東開原交易不必来京如仍數遣使爾等詢察即令
退回脫有違碍仍奏定奪庶幾不擾軍民亦不失遠人
歸向之意
正統五年六月行在禮部言雲南麓州宣慰思任發謀
為邊患其所遣朝貢頭目陶孟忙怕等宴賚視常例宜
有所損上曰思任發久蓄不臣之心肆為封豕之患已
興師往討之矣彼之朝貢豈誠心哉不過欲窺事機緩
我師耳然朕方以至誠治天下故不逆其詐不拒其来
庶彼萬一能有感化禮部其毋損常例賚之第不錫之
宴以微示意焉使彼知朝廷之眀不為其所罔也
正統七年十月福餘衛指揮卜台言與察罕地面貢使
巴哈等偕至關以無信騐為守關者所止彼云久不朝
貢不知禁例今尚留關外以俟進止上𠡠總兵官王彧
等曰察罕遠在千里之外非附邊諸部之比其使臣卜
花如尚在關即審實發遣赴京今後凡朝貢使人使衛
所屬而無印信文字者照例止之其遠方初至及往来
希闊者不在此限不可槩行阻遏以失遠人歸向之心
入監之訓
正統三年北京國子監助教翁瑛男世資援例請入監
讀書行在禮部尚書胡濙以聞上命從之既而謂濙等
曰國學育賢之地豈宜濫進前之若此入監者務俾科
目出身勿容諸司歴事以圖僥倖繼是有請者令入原
籍學科貢於是京官子弟入監以歴事者六人復監肄
業
天順元年九月故山東右參政劉琪妻宋氏太宗靖難
時琪守北平城有功令乞其孫繼宗入監讀書上曰賞
延於世此帝王仁政之一端也琪既效勞先朝而繼宗
復有志於學宜允所請但出身務在科目不許援入監
先後例以倖進取
乞恩之訓
天順七年上諭禮部臣曰文職廕子出於朝廷特恩近
来往往干求不已甚非簡賢任能之意今後文職病故
及致仕者子孫乞恩進用俱不宜允并著為令
禁閹之訓
正統九年𠡠禮部曰擅留閽者朝廷具有禁令日者太
監喜寧乃敢私收役使縱令生事擾人已𠡠法司擒問
如律爾禮部移文申諭内外一切官員人等有私收者
許即連人首送俱宥不問匿而不舉及自後勿悛者或
因事暴露或為人發覺俱重罪不宥
乞寺額之訓
天順八年上因太監陶崇乞寺額𠡠禮部臣曰京城内
外寺院已多而内外有勢之人往往效尤增修不已或
豪奪民居或詭稱古額假名為國祈福而實自欲徼福
假名為民禳灾而實以生灾今後更不得妄自增修輒
求賜額爾禮部宜以朕此意通行曉示
景皇帝禁閹之訓
景泰六年上召禮部尚書胡濙等諭之曰近聞民間自
宮者甚多洪熙宣德間已有禁例爾禮部其榜諭多年
自今敢有自宮求進及投入王府并官員勢要之家者
俱如舊例處以不孝死罪該管旗甲里老隣人知而不
首及隠藏者俱罪之
禮部志稿卷四
