禮部志稿卷六十一
明俞汝楫編
冠婚備考
加冠
命掌冠禮官
成化十四年三月甲子皇太子行冠禮詔以少傅兼太
子太師英國公張懋持節兼掌冠禮禮部尚書鄒幹贊
冠太子少保戶部尚書兼翰林院學士萬安宣勅戒於
文華殿行禮
皇太孫冠禮
永樂九年皇太孫冠時命定國公徐景昌持節掌冠戶
部尚書夏原吉贊之禮部尚書呂震宣勅戒
親王冠禮
景泰四年沂王濙王冠詔免告廟以大學士陳循兵部
尚書于謙持節掌冠吏部尚書何文淵兵部尚書儀銘
贊冠左春坊大學士商輅宣勅戒
皇子冠禮
成化二十三年五皇子冠至日早上告奉天殿皮弁服
御奉天殿傳制遣官持節行禮冠所在奉天門前東廡
左順門之北持節官以英國公張懋保國公朱永襄城
伯李瑾慶雲伯周壽新寧伯譚祐其宣勅宣戒官以内
閣臣萬安劉吉尹直持節官即命以掌冠所謂賓也禮
畢謁見聖慈仁壽皇太后皇上皇后次謁皇妃東宫及
妃四拜用樂次日上常服陞金臺百官常服稱賀皇太
子各詣奉天門東廡序座百官常服四拜
簡婚
諭定選婚地方
正統五年太皇太后勅諭禮部尚書胡濙等曰皇帝婚
期已邇皇后之位必在得賢蓋以上配宸嚴祗奉宗廟
表正六宫母儀天下而隆國家萬世之本也爾禮部其
榜諭北京直隸南京鳳陽淮安徐州河南山東山西陜
西於大小官員民庶有德之家用誠簡求務擇其父母
克修仁義家法齊肅女子年十三至十五容貌端潔性
資純美言動恭和咸中禮度者有司以禮令其父母親
送赴京吾將親閱焉
皇太子選婚
天順七年勅諭禮部尚書姚䕫等曰去年皇太子選求
婚配至今未有相應者今再出榜曉諭在京并北直隸
南京應天淮安揚州山東等地方大小文武官員庶民
良善之家女子年十八容貌端莊性資純美者盡數報
官如本家隠匿不報親隣人等首報待遣選擇
奉誥諭簡婚
嘉靖改元慈壽皇太后誥諭禮部皇帝年及婚期宜慎
簡賢淑以為之配爾禮部其榜諭北京直隸南京鳳陽
淮安徐州河南山東於大小官員庶民良善之家預先
用心選求務擇其父母行止端莊家法齊整女子年十
四十五容貌端潔性資純美言動法恭咸中禮度者報
名在官待遣去官員再行訪選堪中者有司以禮令其
父母親送赴京欽哉故諭
册婚使
正德七年英宗納皇后錢氏以英國公張輔為正使大
學士楊士竒為副使持節行納采問名禮成國公朱勇
為正使大學士楊溥吏部尚書郭璡為副使持節行納
吉納徵告期禮又張輔為正使楊士竒暨戸部尚書王佐
為副使持節行發册奉迎禮共詣中軍都督同知錢貴
宅行禮
天順八年憲宗聘皇后吳氏以會昌侯孫繼宗為正使
大學士李賢為副使持節納采問名懷寧侯孫鏜為正
使吏部尚書王翺兵部尚書馬昂為副使持節行納徵
納吉告期禮又繼宗正使賢暨禮部尚書姚䕫副使行
發册奉迎禮共詣中軍都督府都督同知吳俊卿宅行
禮
正德元年七月納皇后夏氏命英國公張懋為正使大
學士劉健為副使持節納采問名保國公朱暉為正使
尚書李東陽謝遷為副使納吉納徵告期八月以懋為
正使劉健禮部尚書張昇為副使奉册寳奉迎至都督
同知夏儒宅行禮
嘉靖元年納皇后陳氏命定國公徐光祚為正使大學
士楊廷和為副使持節行納采問名武定侯郭勛為正
使大學士蔣冕費宏為副使納吉納徵告期成國公朱
輔為正使廷和暨大學士毛紀為副使奉册寳奉迎詣
鴻臚卿陳萬言宅行禮俱如儀
皇太子婚禮
納妃
洪武元年十二月禮部奏定皇太子納妃儀上曰贄禮
不用笄用金盤古禮有親迎執綏御輪今既用轎則揭
簾是矣其合卺依古制用匏鴈以玉為之妃朝見入宫
中乘小車以帷蔽之謁廟則皇太子俱往禮成後三日
乃宴羣臣命婦餘如所定儀
洪武四年夏四月以皇太子將行婚禮先期告四廟各
用犢一祝文曰深荷祖宗積德福延後嗣今長子標年
已長成謹擇今月二十六日與開平忠武王常遇春女
常氏為婚敢用祭告册寳俱用金與皇太子同寳篆文
曰皇太子妃之寳册文真書鐫刻之曰昔君天下者必
重後嗣為蒸民主皆選勲德之家貞良子女以嫓之朕
子標年已長成以爾常氏實朕功臣開平忠武王長女
今吉日在期先正其名特以册寳命爾為皇太子妃尚
其思爾父勲敬(闕)
其一曰往迎爾相承我宗事為承宗者言也其一曰往
迎爾相用承厥家為承家者言也今留京所以承宗封
國所以承家戒命之辭伏俟聖裁廟見古以三月内世
以三日蓋先告祖考而親迎合卺成其為妻明日夫率
以見舅姑又明日盥饋于舅姑成其為婦又明日率以
見祖考先後之序如此累朝率與合卺同日至成化中
東宫納妃始改從古宜以改定者為正朝見盥饋先朝
有太皇太后有皇太后有中宫儀文各異今二王率妃
詣上前行禮後宜于各母妃前行禮以章婦順又會典
東宫不回門親王不回門然未有定期今宜待之國前
一月擇日行餘如舊上覽之不悅曰既曰王禮自依典
制何不同之有第速降勅册立太子分别成婚任爾等
為之勿以煩朕於是禮部遂擇日具册立儀以請上以
問大學士嚴嵩嵩對所司豈敢不遵前奉聖諭俟明命
處分上乃詔部臣曰其遵朕初諭上曰諭禮部二王親
迎受醮戒於文華殿賜爵如冠儀東向賜坐飲訖跪輔
臣捧授戒命不宣用金龍箋書於是禮官具儀先一日
内監設制案於文華殿中捧戒命置於案設香案制案之
南設王拜位於香案前設醮席於西東設幕次于殿之
東廂房教坊司設大樂錦衣衞設儀仗俱於丹陛之東
西内官光祿寺官設酒果金爵案於殿内西南隅東向
是日内侍導王先入幕次具衮冕服禮部鴻臚寺官啟
受醮戒王出幕次導繇殿東門入詣拜位嗚贊贊鞠躬
樂作四拜興樂止贊行醮禮禮部鴻臚寺官導王就醮
席樂作坐定樂止執事官舉酒果金爵案置于前光禄
寺官醮酒鳴贊贊搢圭王搢圭樂作禮部官舉爵進王
王受爵飲訖奠爵於案樂止執事官撤案鳴贊贊出圭
禮部鴻臚寺官啟就受戒命位王降席導詣拜位鳴贊
贊王跪輔臣捧戒命授王王受以授内侍内侍跪受訖
鳴贊贊俯伏興樂作四拜興樂止贊禮畢引禮導王出
至承天門外幕次釋衮冕具皮弁服行親迎禮詔可捧
制命元輔嵩
王納繼妃
嘉靖三十七年八月該御馬監左少監高某傳奉聖諭
裕王繼妃婚禮禮部便開具事宜來看合用冠服等件
通行各該衙門整理欽此傳奉到部除欽遵合用冠服
等件即行各該衙門整理外隨據欽天監擇各項吉日
題奉欽依臣等謹將裕王殿下繼妃婚禮應行納徵發
册等項斟酌舊儀逐一開坐上請其受醮戒一節臣等
查得先年裕王殿下已於文華殿奉有戒命今次似不
必舉及朝見盥饋舊皆詣王母妃前行禮今亦宜省又
成婚次日文武官員詣府賀禮先年奉有聖諭且免行
俱不敢開具外所有納徵發册合用大臣二員充正副
使前一日遣官告奉先殿合用大臣一員共用大臣三
員伏乞欽定等因節奉聖旨告奉先殿遣駙馬詔行禮
納徵發册公張溶尚書吳山充正副使其餘依擬行欽
此
納次妃
洪武八年十一月遣吏部侍郎張度為正使工部侍郎
孫敏為副使徵衞國公鄧愈女為秦王次妃不傳制不
發册不親迎度等行納徵禮是日上御奉天門正副使
入就拜位儀禮司奏曰吏部侍郎張度工部侍郎孫敏
欽依詣衞國公鄧愈家行禮五拜畢出至次妃第正使
捧玉帛副使捧玄纁至正廳其冠服擬唐宋二品之制
九翬二鳳冠儀仗比王正妃減半遣女官詣妃家迎妃
内使擎執儀仗前導繇御橋西板橋至右順門王皮弁
服導妃謁奉先殿禮用羊豕王東稍前妃西稍後行禮
如常儀禮畢入宮王與正妃正坐次妃詣王前四拜詣正
妃前四拜次妃東坐宴飲成禮次日王常服上中宫常
服陞座王及妃詣上前王在東稍前妃西稍後贊八拜
又詣中宫前八拜不用棗栗腵脩王至妃家引禮導王
入正廳王立於東西向妃母立於西東向王四拜妃母
立受二拜答二拜妃入中堂行家人禮
公主婚禮
壻家六禮
洪武二十六年重定公主婚禮
納采問名壻家備禮儀表文於家庭望闕再拜掌婚者
奉至東華門
次行納采問名禮
納吉壻家既卜吉備禮儀表文陳於庭望闕再拜掌婚
者奉至東華門
納徵壻家具玄纁玉馬表文及他儀掌婚者奉至東華
門
請期壻家具禮儀表文詣東華門(以後有受册誥)
(儀)
受册誥
前期告奉先殿用祝帛羊豕謁廟受册皇帝制曰古之
君天下者有女必封爾次女今已成人未有封號特以
某郡為爾之號配某官某之子彼為駙馬爾為公主既
入某官之門恪遵婦道以奉舅姑閨門整肅内助佳美
毋累父母生身之恩爾惟敬哉其日駙馬受誥如儀誥
曰夫婦之道人之大倫婚姻以時禮之所重帝女下嫁
必擇勲舊為姻此古今通義也朕今命爾為駙馬都尉
當堅夫道毋寵毋慢永肅其家以稱親親之意恪遵朕
言毋怠
弘治下嫁儀
弘治二年十月長公主婚禮儀注公主具禮服奉先殿
辭畢詣太皇太后四拜受爵女官贊戒恭聽戒命命之
曰敬之戒之夙夜無違爾閨門之禮公主聽受興四拜
禮畢詣皇太后上位皇后前受戒命行禮亦如之下嫁
如洪武儀入府設公主駙馬拜位同拜天地行八拜禮
堂内設公主座於東西向駙馬拜位於西東向贊引二
人導公主陞座駙馬行四拜禮公主坐受兩拜答兩拜
駙馬出便服女使於室中設公主座於室西設駙馬座
行合卺禮如洪武儀至十日具冠服女官導公主謁奉
先殿詣太皇太后皇太后上位皇后謝恩俱行八拜禮
賜宴於宫中駙馬具公服於早朝大班内謝恩仍具公
服於午門外直房俟司禮監官導至左順門内詣太皇
太后便殿行五拜禮詣皇太后皇后行禮如儀復導至
午門外釋公服俟上位常服出御便殿賜宴行四拜禮
就席坐席向東宴畢行五拜三叩首禮畢次日見舅姑
舅姑立於東西向公主立於西東向行四拜禮舅姑答
兩拜
宮闈備考
正后位
遵成命正后位
成化元年上御奉天殿以册立皇后詔告天下詔曰帝
王為治莫先於正家正家之道必自大婚始惟先帝臨
御之日常為朕簡求賢淑已定王氏育於别宫以待期
矣迨至憑几顧命猶以婚期責成有司朕於時報禮彌
甚未敢遽從矧敢與知其事不意内臣牛玉偏徇已私
朦朧奏請皇太后將已退吳氏復選册立禮成之後朕
觀吳氏德不稱位因察其實始知非預定者夫既遵先
帝之命以成禮而乃違命立非其人何以表宫闈而相
祭祀興言及此内疚於心用是不得已請命母后明正
牛玉之罪廢黜吳氏不敢以歲月緩自念與其拜位非
人寧虚厥位而在庭文武羣臣再三陳請謂中宫不可
久虚義正詞切朕難固拒今勉從所請仍遵先帝成命
册立王氏為皇后於戲自古人倫有常變變而得正何
憚勿為兹朕此舉非獨正家抑恐上負先帝選授之命
於心有不安焉誕告多方使明知朕意
備内職
宫官女職
洪武五年命禮部議宫官女職之制禮部具陳周制後
宫設内官以贊内治漢制設内官一十四等凡數百人
唐制設六局二十四司官凡一百九十人女使五十餘
人皆選良家子女以充之上以為古者所設過多宜防
女寵垂法將來乃命重加裁定設六局一司局曰尚宫
曰尚儀曰尚服曰尚食曰尚寢曰尚功司曰宫正俱正
六品尚宫局總行六尚之事凡出納文籍皆印署之時
六局徵取於在外諸司尚宫領旨署牒用印付内史監
内史監受牒行移在外諸司尚宫二人掌導引中宮總
司紀司言司簿司闈之事司紀二人掌印宫内諸司出
入簿司文字司言二人掌傳宣奏啟之事司簿二人掌
宫人名籍廩賜之事司闈四人掌宫闈管鑰之事女史
六人通掌文案尚儀局尚儀一人掌禮儀起居總司籍
司樂司賓司贊四司之事司籍二人掌經籍圖書教授
之事司樂二人掌音樂之事司賓四人掌朝見宴會之
事司贊四人掌朝會贊襄之事女使三人通掌文案尚
服局尚服一人掌宫内服用總司寳司衣司仗司飾四
司之事司寳二人掌寳璽符契司衣二人掌衣服首飾
司仗二人掌羽儀仗衞司飾二人掌巾櫛梳洗女史二
人通掌文案尚食局尚食一人掌供内膳總司饌司醞
司藥司供四司之事司饌四人掌烹炮調和飲膳之事
凡進飲食先嘗之司醞二人掌酒醴司藥二人掌醫藥
司供二人掌給宮人廩餼薪炭之事女史二人通掌文
案尚寢局尚寢一人掌宴寢總司設司輿司苑司燈四
司之事司設四人掌帷帳裀褥洒掃鋪設司輿二人掌
輿輦司苑二人掌種植蔬果之事司燈四人掌燈燭女
史二人通掌文案尚功局尚功一人掌督女工總司製
司珍司綵司計四司之事司製四人掌裁衣服司珍二
人掌珍玉寳貨司綵二人掌段疋司計二人掌尚功局
度支衣服飲食薪炭之事女史二人通掌文案宫正司
宫正二人掌戒令責罰之事女史二人通掌文案凡官
七十五人女史十八人比古減一百四十人
内命婦冠服
洪武五年定内命婦冠服制先是外命婦冠服之制已
定惟内命婦未有其制至是復詔議之禮部言唐制貴
妃一品昭儀二品婕妤三品美人四品才人五品冠服
并用花釵翟衣寳林六品御女七品采女八品冠服同
尚宫等並鈿釵禮衣宋内命婦貴妃一品太儀二品婕
妤三品美人四品才人五品貴人無視品冠並用花釵
翟衣自國夫人縣君及充司簿司賓者並賜冠帔今内
命婦增設貴人一等才人二等參酌唐宋之制自三品
以上宜用花釵翟衣貴人視四品才人視五品並同尚
宫等用山鬆特髻大衫以為禮服於是詔以貴人為三
品以皇妃燕居冠及大衫霞帔為朝會禮服珠翠慶雲
冠鞠衣褙子緣襈襖裙為常服
選教六尚
嘉靖四十年上諭禮部曰祖宗之制宫中設六尚皆預
教讀書習於禮法今缺久矣其選民間子女三百人入
宫
選淑女
進獻淑女
嘉靖十四年十一月該本部題為欽奉聖諭事先該本
部為選補三嬪以廣皇儲以圖天下大本事欽奉明旨
於京城内外慎選淑女間有河南開封府延津縣軍籍
李拱辰通状告稱有女年一十七歲容貌端莊堪以選
用等因該本部尚書夏言奏奉聖諭卿以有民人状告
有女欲上之此不係大臣獻納可令從所願赴京入内
無害欽此該部題奉聖旨這淑女既伊親自行送到正
此亨通時殆天意者不必送館擇日十九日宴成自東
華門入内着光祿寺供飲饌伊親且便賞銀五兩叚一
表裏欽此
嘉靖二十四年九月内李拱辰子李應時奏獻次女本
部覆題應否准令選進奉聖旨着查照前例進入欽此
隨該本部題請進送吉期恭候明旨未下節該李應時
等屢次奏稱進獻本部查照先前明旨着候旨事理至
嘉靖二十五年十一月十五日又該李拱辰未奉明旨
自造黃旗二面大紅段一幅上書屢奉聖旨九次等字
同伊男李應時李應龍親執赴部當堂告稱即欲於是
月二十日冬至節日照前例進獻該本部題查先年選
取貞淑事例必累經内外揀取多中擇選年貌相應者
然後引進當時尚以未稱為懼今次李拱辰所奏淑女
未經看選臣等倍加敬慎惟恭候明旨不敢輕易上凟
今李拱辰乃節次奉請又必欲於冬至日進獻誠恐臨
期不能阻止理合題請明旨或容令即於是日伊父母
送至東華門命内夫人引入大内惟復行令欽天監另
擇吉期往送内夫人女官禁内揀選堪中然後演習禮
數以俟御前引見臣等不敢擅擬等因奉聖旨准於冬
至慶宴日着自東華門入供饌賞賜俱照前例行欽此
再廣選取
嘉靖十四年十一月上以前所選淑女不足詔南京禮
部同五城御史選進仍遣禮部主事張鏊邊侁兵部主
事高進賢賈士元分選南北直隸河南山東仍諭禮部
曰選貞淑以備列御所以廣求嗣緒上承宗祀所遣諸
臣不許驚擾百姓乘此妄為違者令被害人訴告處治
不貸
選宮人
選取宫女條欵
嘉靖二十六年二月十六日内閣抄出節奉聖諭朕宫
中應役宫女數少又多半皆六十以上者將來二子四
女之國出府必撥隨用須各以等差王用三十之餘公
主二十之餘此祖宗家制也不預教數年何以取用卿
等會宷一計來聞欽此本部覆題奉聖旨是這備用宮
女便差官於京城内外并順天等八府州縣地方選取
三百人送進限年十一歲以上十四以下欽此
咨都察院行五城并直隸御史通行所在一體欽遵
劄付本部委官照依欽依事理會同五城御史督令兵
馬司於京城内外大小官員士民之家選擇開報
本司帖下五城兵馬司着落當該官戸即行掌印官總
督各該地方官員分管地方排門選擇年歲相應性資
敏慧即將生年月日并父母姓氏從實開報候本官委
官按臨該管官吏引領伊親父母兄送選如果相應取
該城本管官員及父母里隣親結類齊送司
行錦衣衛經歴司呈堂知會
給榜文張掛曉諭
咨都察院轉行各該巡按御史責令所屬府州縣掌印
官將有女之家先行密切查訪開報在官候本部委官
到日會同巡按御史揀選
劄付順天等八府行各該官員作速開造各女生時并
父母姓氏籍貫文册一樣二本并承行職名先送委官
及巡關御史按臨同選完日總册申部
本部差官順天等四府一員真定等四府一員合用廩
給夫馬應付并護送兵快人員俱咨兵部施行
給榜二張前去各該地方張掛曉諭
行欽天監選擇吉日本部將五城年貌相應女子題請
赴諸王館候内夫人女官選擇
行司禮監奏請内夫人知會
帖下五城兵馬司先一日行令各該地方女子之家知
會於是日五更各具潔淨衣服將轎送至東華門令其
父母引赴諸王館擺列聽選
是日司禮監請内夫人出諸王館合用擺列旗校馬匹
等項行錦衣衞差撥聽用
行順天府轉行宛大二縣拘帶稳婆於是日寅時赴館
聽用
行欽天監差撥隂陽人赴館聽候
諸王館送女子合用轎婦名數行順天府備辦
本部委官差往外府選回女子應行應奏事宜俱照前
議行
宫女選入内廷本部照例題請將各父母收充女戶係
軍衞者隨衛食糧係民戶者行錦衣衛食糧俱各免差
仍付主客司各關賞銀伍兩段一疋
隆慶選例
隆慶三年諭禮部祖制宫中設六尚皆預教以讀書使
知禮法兹已缺少可照例選民間女子年十一以上十
六以下者三百人進入禮部尚書高儀請差官選取京
城内外并順天等八府州縣得旨各府太遠止於京城
内外選取辛卯禮部選進宫女三百人
禮部志稿卷六十一
