禮部志稿卷二十一
明俞汝楫編
儀制司職掌
宴禮
宴有大宴中宴常宴小宴洪武永樂間兩定禮少異
而樂半不同至嘉靖間有宮殿落成書成之宴今具
列之而歴朝各例附于後
大宴儀(中宴常宴附)
洪武二十六年定
是日尚寳司設御座於奉天殿錦衣衞設黃麾於殿外
之東西金吾等衞設護衞官二十四員于殿東西教坊
司設九奏樂歌于殿内設大樂于殿外立三舞雜隊于
殿下光禄司官設酒亭于御座下之西膳亭于御座下
之東珍羞醯醢亭于酒膳亭之東西設御筵于御座之
東西設羣臣四品以上位于殿内之東西設羣臣酒尊
食桌于殿外設五品以下位桌于東西兩廊司壺尚食
各供乃事引禮引羣臣殿外東西相向立儀禮司跪奏
請陞座駕興大樂作陞座鳴鞭樂止鳴贊引文武官四
品以上由東西門入殿中横班北向立五品以下官列
于殿外丹墀北向立樂作贊四拜樂止光禄司官進御
筵大樂作捧案至御前樂止進花樂作進訖樂止光禄
司至開爵注酒捧詣御前進第一爵酒教坊司跪奏一
奏炎精開運之曲贊内外官皆跪教坊司跪奏進酒飲
畢贊衆内外官俯伏興樂作贊四拜平身樂止贊各就
位序班隨進羣臣桌散花樂作散訖樂止序班即進羣
臣盞第二爵酒教坊司跪奏二奏皇風之曲樂作光禄
司官斟酒御前序班隨斟羣臣酒教坊司跪奏進酒候
皇帝舉酒羣臣以次舉飲訖樂止光禄司官進湯鼓吹
饗節前𨗳至殿外鼓吹止殿上樂作羣臣起立光禄司
官進湯御前羣臣復位序班即供羣臣湯樂止教坊司
跪奏進湯樂作候皇帝舉箸羣臣次舉皇帝進湯訖贊
饌成樂止武舞入教坊司跪奏平定天下之舞舞畢出
第三爵酒教坊司跪奏三奏眷明皇之曲樂作進酒如
前儀樂止教坊司跪奏撫安四夷之舞舞畢出第四爵
酒教坊司跪奏四奏天道傳之曲樂作進湯如前儀食
畢教坊司跪奏車書會同之舞舞畢第五爵酒教坊司
跪奏五奏振皇綱之曲進酒如前儀飲畢教坊司跪奏
百戲承應舞畢出第六爵酒教坊司跪奏六奏金陵之
曲進酒進湯如前儀教坊司跪奏八蠻獻寳進呈舞畢
出第七爵酒教坊司跪奏七跪長楊之曲進酒如前儀
教坊司跪奏採蓮隊子承應畢出第八爵酒教坊司跪
奏八奏芳醴之曲進酒進湯如前儀食畢教坊司跪奏
魚躍于淵承應畢出第九爵酒教坊司跪奏九奏駕六
龍之曲進酒如前儀飲訖光禄司官收御前爵序班隨
收羣臣盞光禄司官進湯進大膳大樂作羣臣起立進
訖復坐序班隨供羣臣飲教坊司跪奏進膳食訖贊膳
成樂止光禄司官收膳訖教坊司跪奏百花隊舞承應
舞畢出鳴贊唱撤案序班撤羣臣桌訖光禄司官即撤
御案贊宴成羣臣皆出席北向立序班即撤羣臣座殿
外官皆詣丹墀北向立贊鞠躬樂作贊四拜興平身樂
止羣臣分東西立儀禮司跪奏禮畢駕興大樂作鳴鞭
百官以㳄出
續定大宴儀
是日陳設如前儀駕自右順門至奉天門丹墀大樂作
陞座鴻臚寺官贊拜百官四拜興平身樂止光禄寺官
進御筵内官捧案進膳樂作設案畢樂止内官進花進
膳樂作進訖樂止教坊司跪奏一奏上萬夀之曲侑食
樂作内官斟酒捧爵至御案前鴻臚寺贊跪文武百官
皆跪教坊司跪奏進酒鴻臚寺官贊俯伏興平身樂止
贊各就位百官就位簮花訖教坊司跪奏平定天下之
舞舞畢出教坊司跪奏二奏仰天恩之曲樂作内官斟
酒捧爵至御案前教坊司奏進酒進酒畢樂止殿外𨗳
湯樂作至殿内迎湯樂作内官捧湯至御案前教坊司
奏進湯樂作鴻臚寺官贊饌成内官撤湯樂止教坊司
奏黃童白叟鼓腹謳歌承應舞畢奏撫安四夷之舞舞
畢教坊司跪奏三奏感地德之曲樂作進酒如前儀樂
止教坊司跪奏車書會同之舞舞畢教坊司跪奏四奏
民樂生之曲樂作進酒如前儀樂止殿外𨗳湯樂作至
殿内迎湯樂作内官捧湯至御案前教坊司奏進湯樂
作鴻臚寺官奏饌成内内撤湯樂止教坊司跪奏表正
萬邦之舞舞畢教坊司跪奏五奏感皇恩之曲樂作進
酒如前儀樂止殿外導湯膳樂作至殿内迎湯膳樂作
内官捧湯膳至御案前教坊司奏進膳樂作鴻臚寺官
贊饌成内官撤湯膳并御筵樂止教坊司跪奏天命有
德之舞舞畢奏纓鞭德勝蠻夷隊舞承應畢教坊司更
進致語畢鴻臚寺官復贊四拜興平身樂止鴻臚寺官
跪奏禮畢
中宴常宴
洪武六年定
凡中宴禮儀同大宴但進酒七爵
凡常宴同中宴但百官一拜三叩頭進酒或三爵或五
爵而止
嘉靖十年西苑仁夀宮落成宴儀
是日駕詣無逸殿暫駐尚膳監設御幄于仁夀宮丹墀
内光禄寺設各官宴桌于仁夀宮殿門内外東西相向
教坊司設小宴樂舞如儀上乘板輿至仁夀宮各官及
侍衛等官于殿門外東西序立迎候上降輿陞座鴻臚
寺官贊各官于殿内行一拜三叩頭禮畢尚膳監設御
筵訖鴻臚寺光禄寺堂上官侍儀給事中御史序班各
依次立尚膳監進第一爵酒贊各官皆跪教坊司官跪
奏進酒上飲畢各官俯伏興樂作贊行四拜禮畢樂止
贊各就位鴻臚寺官拱聽綸音承旨如常儀尚膳監官
進第二爵酒樂作教坊司官跪奏進酒候上舉酒各官
以次舉飲訖樂止尚膳監進湯鼓吹響節前導至殿門
外鼓吹止樂作各官起立尚膳監官捧湯進御前各官
復位樂止教坊司跪奏進湯樂作候上舉箸各官舉訖
贊饌成樂止尚膳監進第三爵酒樂作教坊司跪奏進
酒上飲訖樂止其第四爵第五爵俱如第三爵之儀尚
膳監進膳鼓吹響節前導至殿外鼔吹止樂作各官起
立尚膳監捧膳進御前各官復位教坊司跪奏進膳樂
作候上舉箸各官以次舉訖樂止鴻臚寺官唱撤案尚
膳監撤御案訖贊宴成各官入班贊行四拜禮畢分東
西立鴻臚寺奏禮畢上乘輿還宮大樂作各官以次出
豳風亭宴講官儀
右與仁夀宮宴儀同
嘉靖十五年進呈重書寳訓實錄宴監錄等官于
謹身殿儀
是日監錄等官各具吉服于華盖殿東西門外候上陞
殿樂作陞座樂止衆官入鴻臚寺官贊衆官入班樂作
四拜興平身樂止内官捧御案樂作設宴畢樂止簮花
教坊司官跪奏一奏本太初之曲管絃樂作内官斟酒
捧爵至御案前鴻臚寺官贊跪監錄等官跪教坊司官
跪奏進酒鴻臚寺官贊俯伏興平身樂止贊各就坐衆
官各就坐教坊司跪奏聖喜功臣慶賀之舞舞畢教坊
司跪奏二奏仰大明之曲樂作内官斟酒捧爵至御案
前教坊司跪奏進酒畢樂止殿外導湯樂作至殿内迎
湯樂作内官捧湯至御案前教坊司跪奏進湯樂作鴻
臚寺官贊饌成内官撤湯樂止教坊司跪奏賓鴻翺翔
之舞舞畢羣仙朝聖隊舞承應教坊司跪奏三奏民初
生之曲樂作進酒如前儀樂止教坊司跪奏二十八將
封侯之舞舞畢教坊司跪奏四奏品物亨之曲樂作進
酒如前儀樂止殿外導湯樂作至殿内迎湯樂作内官
捧湯至御案前教坊司跪奏進湯樂作鴻臚寺官贊饌
成内官撤湯樂止教坊司跪奏感洪恩之舞舞畢教坊
司跪奏五奏御六龍之曲樂作進酒如前儀樂止殿外
導湯樂作至殿内迎湯膳樂作内官捧湯膳至御案前
教坊司跪奏進膳鴻臚寺官贊饌成内官撤湯并御案
前樂止教坊司跪奏金安之舞舞畢朝聖隊舞承應隨
奏贊語畢鴻臚寺官復贊四拜興平身樂止鴻臚寺官
跪奏禮畢上還宮
諸宴通例
凡大祀天地次日慶成大宴文武百官及四夷使臣土
官人等共位次公侯駙馬伯文職四品以上及學士武
職都指揮使以上陞殿東西侍坐學士坐于文職四品
官之上翰林院左右春坊經筵官六科都給事中左右
給事中尚寳司卿少卿司丞通政司參議大理寺寺丞
國子監司業翰林院帶俸參議太常寺寺丞鴻臚寺少
卿寺丞順天府治中欽天監監正監副太醫院院使院
判神樂觀提點道錄司知觀等官中左門序坐皇親都
指揮同知僉事等官都指揮同知僉事署都指揮僉事
皇親正副千戶百戶所鎮撫兵馬副指揮外國副使尼
嚕罕等都指揮使等官中右門序坐翰林院修撰等官六
科給事中監察御史中書舍人陪祀郎中員外五府經
歴都察院經歴都事照磨檢校司務翰林院帶俸官太
常寺典簿博士等官犧牲所千百戶詹事府主簿通事
舍人鴻臚寺署丞主簿序班欽天監五官等官太醫院
御醫等官指揮使同知僉事正千戶副千戶百戶所鎮
撫外國四夷人等丹墀東序坐指揮使指揮同知陪祀
指揮同知僉事外國四夷人等丹墀西序坐其遇朝覲
各布政司方面行太僕寺卿運使知府官員陪祀者與
宴方面官列于中左門班次卿運使知府列于東丹墀
班次衍聖公張真人與宴列于二品文武班次其餘真
人領宴及以事故者亦領宴其法王佛子國師禪師僧
官喇嘛俱于大慈恩寺宴内官一員侍宴先期禮部行
各衙門開與宴官員職名畫位次進呈仍懸長安門示
衆宴之日紏儀御史四人二人立于殿東西二人立于
丹墀錦衣衞鴻臚寺禮科亦合委官紏舉
宣德八年命朝鮮黑婁琉球陪臣列于殿内東西班後
侍坐
天順三年令真人不必與宴賜饌與之四年尼嚕罕都
督列于殿内西班後侍坐六年令安南陪臣迤北使臣
列于殿内東西班後侍坐
成化四年令修撰等官給事中御史中舍書人及錦衣
衞堂上官凡近侍風憲者另列于丹陛下之東西稍北
其陪侍官郎中員外郎以下及各衙門官分列于丹陛
下之南
嘉靖十年奏準行取坐營在外都指揮許與宴二十
五年奏準進呈慶成宴圖揭帖紙劄工費于列部支取
凡正旦冬至萬夀聖節洪武永樂間大宴並如慶成儀
宣德正統間朝官不與宴者給賜節錢鈔錠各處進表
官亦令與宴免宴則通賜節錢
凡立春元宵四月八日端陽重陽臘八等節永樂間俱
于奉天門通賜百官宴用樂其後賜宴日早朝畢光禄
寺面奏百官入班行叩頭禮駕還宮百官出宴于午門
外不用樂宴畢復向闕行叩頭禮乃退
凡皇太后夀旦正統四年賜百官宴于午門外
凡東宮千秋節永樂間賜五府六部等衙門堂上官左
右春坊科道近侍錦衣衞隨駕帶刀指揮千戶等官及
天下進箋官宴于文華殿并文華門東西廊王府進箋
官并外國使臣宴于禮部宣德以後宴于午門外
纂修校勘書籍總裁等官嘉靖八年奏準以門館前一
日賜宴于禮部命勲臣一員主席
凡纂修書籍進呈賜宴于禮部嘉靖十五年題準纂修
官雖已陞遷去任許一體與宴
凡内閣大臣一品九年考滿賜宴于禮部命六部尚書
侍郎都察院都御史侍宴
凡進士賜恩榮宴于禮部命勲臣一員侍宴(嘉靖間内閣四品特)
(賜坐于二品之末)
凡武舉賜會武宴于中府命内閣大臣一員主席
凡午門外欽賜筵宴嘉靖二十五年題準光禄寺將與
宴官員各照衙門官品開寫職銜姓名貼主席上務于
候朝處所整齊班行俟叩頭畢候大臣就坐方許以次
照名就席不得預先入坐及越次失儀其各官宴餘桌
面許令量帶一二人收領不得帶領多人跟隨有紊朝
儀違者聽糾儀御史及鴻臚寺指名糾奏跟隨人役混
擠者緝事衙門官校拿問
凡文武官遇筵宴洪武初令四品以上官文東武西各
照品級上殿侍坐五品以下于殿下丹墀内文東武西
各照品級序坐其奉特旨賜殿内坐者不在此限如在
奉天門則四品以上官坐于門上五品以下官坐于丹
墀内務要容止恭肅不許攙越喧嘩二十年令百官于
奉天華盖謹身武英等殿筵宴奏事須穿履鞋方許上
殿違者從禮部官監察御史儀禮司紏舉送法司如律
嘉靖二十五年題准光禄寺專掌貼註該宴職名鴻臚
寺專掌序列貼註班次每遇筵宴先期三日光禄寺行
鴻臚寺查取與宴官班次貼註若貼註不明品物不備
責在光禄寺若班次或混禮度有乖責在鴻臚寺
大宴樂
洪武間定
殿内侑食樂
樂器
麾竿一柷一
敔一搏拊一
琴四瑟四
簫四笙四
笛四塤四
箎四排簫一
鐘一磬一
應鐘一
樂章
一奏炎精開運之曲炎精開運篤生聖皇大明御極遠
紹虞唐河清海宴物阜民康威加夷獠德被戎羌八珍
有薦九鼎馨香鐘鼔鐄鐄宮徵洋洋怡神養夀理陰順
陽保兹遐福地久天長
二奏皇風之曲皇風被八表熙熙聲教宣時和景象明
紫宸開繡筵龍衮曜朝日金爐裊祥煙濟濟公與侯被
服麗且鮮列座侍丹扆磬折在周旋羔豚升華俎玉饌
充方圓初筵奏南風繼歌𢋫載篇瑶觴欣再舉拜俯禮
無愆同樂及斯辰於皇千萬年
奏平定天下之舞舞士三十二人皆左執干干長三
尺五寸上闊一尺下廣六寸朱質上畫雉羽中畫升龍
雲氣右秉戚戚長二尺五寸硃紅漆柄金妝戚斧分為
四行每行八人舞作發揚蹈厲坐作擊刺之狀皆冠黃
金束髮冠紫紛纓青羅生色畫舞鶴花窄袖衫白生絹
襯衫錦領紅羅銷金大袖窄袍紅羅銷金裙皂生色畫
衣沿襈白羅銷金汗袴藍青羅銷金沿紅絹擁項紅結
子紅絹束腰塗金束帶青絲大縧錦臂鞲綠雲頭皂靴
舞師二人執旌以引之旌長七尺五寸硃紅漆柄金龍
吞口懸五色羽九層每層用塗金寳盖紅絲縧穿末垂
絲結子皆冠黃金束髮冠紫紛纓青羅大袖衫白絹襯
衫錦領塗金束帶綠雲頭皂靴樂章清海宇拔劍
起淮土策馬定寰區王氣開天統寳歷應乾符武略文
謨龍虎風雲剏業初將軍星繞弁勇士月彎弧選騎平
南楚結陣下東吳跨蜀驅越萬里山河壯帝居
三奏眷明皇之曲赫赫上帝眷我皇明大命既集本
固支榮厥本伊何育德春宮厥支伊何藩邦以寧慶延
百世澤被羣生及時為樂天禄是膺千秋萬歲永觀厥
成
奏撫安四夷之舞舞士十六人東夷四人椎髻于後
繫紅銷金頭繩紅羅銷金抺額中綴塗金博山兩傍綴
塗金環明金耳環青羅生色畫衣大袖衫紅生色領袖
紅羅銷金裙青銷金裙沿紅生絹襯衫錦領塗金束帶
烏皮鞋西戎四人間道錦纏頭明金耳環紅紵絲細褶
襖子大紅羅生色雲肩綠生色沿藍青羅銷汗袴紅銷
金沿繋腰合鉢十字泥金數珠五色銷金羅香囊紅絹
擁項紅結子赤皮靴南蠻四人綰朝天髻繫紅羅生色
銀錠紅銷金抺額明金耳環紅織金短襖子綠織金細
褶短裙絨綿袴子間道紵絲手巾泥金項牌金珠纓絡
綴小金鈴錦行纏泥金獅蠻帶綠銷金擁項紅結子赤
皮靴北狄四人戴單于冠貂鼠皮簷雙垂髻紅銷金頭
繩紅羅銷金抹額諸色細褶襖子藍青生色雲肩紅結
子紅銷金汗袴繫腰合鉢皂皮靴四夷各為一行舞作
拜跪朝謁喜躍俯伏之狀舞師二人執幢以引之幢長
七尺五寸硃紅漆柄金龍吞口懸五綵羅幢五層每層
綴五色銷金吹帶末垂紅粉結子皆戴白捲簷氊帽塗
金帽頂一撒紅纓紫羅帽襻紅綠金繡襖子白銷金汗
袴藍青銷金沿塗金束帶綠擁項紅結子赤皮靴樂
章小將軍大明君定宇寰聖恩寬掌江山東夷西戎
北狄南蠻手高擎寳貝盤殿前歡五雲宮闕連霄漢
金光明照眼玉溝金水聲潺潺頫𩕄觀趨蹌看儀鑾嚴
肅百千般威人心膽寒慶新年虎豹關文武班五綵
間慶雲朝霞燦黃金殿喜氣增丹墀内仰聖顔翠遶紅
圍錦繡班高樓十二欄笙簫趁紫壇仙音韻瑶&KR0793;按拜
舞齊歌謠讃吾皇萬夀安過門子定宇寰定宇寰掌
江山撫百蠻謳歌拜舞仰祝讃萬萬年帝業安
四奏天道傳之曲馬負圖兮天道傳龜載書兮人文
宣羲畫卦兮禹疇叙皇極建兮合自然綿綿歷數歸明
主祥麟在郊威鳳舞九夷入貢康衢謠聖子神孫繼祖
武垂拱無為邁前古
奏車書會同之舞舞士三十二人左執籥籥長一尺
五寸硃紅漆筀竹為之上開三竅右秉翟翟長三尺五
寸硃紅漆柄金龍吞口上綴雉羽五層每層用塗金寳
盖紅絲縧穿末用紅綠結子分為四行每行八人舞坐
作進退舒徐揖讓升降之狀皆冠黑光描金方山冠青
紛纓衣素紅羅大袖衫生紅絹襯衫錦領紅羅擁項紅
結子塗金束帶白絹大口袴白布襪荼褐鞋舞師二人
執翿以引之翿長七尺五寸硃紅漆柄金龍吞口懸白
鷺羽九層用塗金寳盖綠絲縧穿末垂紅絲結子冠服
與舞士同惟大袖衫用青不用紅羅項紅結子樂章
泰階平乾坤清寧治功告成禍亂文致太平郊則致
其禮廟則盡其誠卿雲在天甘露零風雨時若百榖登
禮樂雍和政刑肅清儲嗣既立封建乃行讒佞屏四海
賢俊立朝廷玉帛鐘鼓陳兩楹君臣𢋫歌揚頌聲
五奏振皇綱之曲周南詠麟趾卷阿歌鳳凰藹藹稱
多士為楨振皇綱赫赫我大明德尊踰漢唐百揆修庶
績公輔理陰陽峩冠正襟佩都俞在高堂坐令八紘内
熙熙民樂康氣和風雨時田疇見豊穰獻禮過三爵歡
娛良未央
奏百戲承應
六奏金陵之曲鍾山蟠蒼龍石城踞金虎千年王氣
都于今歸聖主六代繁華經幾秋江流東去無時休誰
言天塹分南北英雄豈但嗤曹劉我皇昔住濠梁屋神
遊天錫真人服提兵乘勢渡江來詞臣早獻金陵曲歌
金陵進珍饌諧八音繼三歎請觀漢祖用兵時為嘗馮
異滹沱飯
奏百戲承應
七奏長揚之曲長楊曳綠黃鳥和鳴䓿蓞呈鮮紫燕
輕盈千花浥露日麗風清及時為樂芳尊在庭管音嘒
嘒絲韻泠泠玉振金聲各奏爾能皤皤國老載勸載懲
明德惟馨垂之聖經唐風示戒永保嘉名無已太康哲
人是聽
奏百戲承應
八奏芳醴之曲夏王厭芳醴商湯遠色聲聖人示深
戒千春垂令名惟皇登九五玉食保尊榮日昃不遑餐
布德延羣生天庖具豐膳鼎鼐事調烹豈但資肥甘亦
足養遐齡逹人悟兹理恒令五氣平隨時知有節昭哉
天道行
奏隊舞承應
九奏駕六龍之曲日麗中天漏下遲公卿侍宴多令
儀簫韶九奏觴九獻爐煙細逐祥風吹羣臣舞蹈天顔
喜歲熟民康長若此六龍廻駕鳳樓深寳扇齊開扶玉
几景星呈瑞慶雲多兩曜增暉四序和聖人道大如天
地歲歲年年奈樂何
奏隊舞承應
進膳樂
樂器
笙二笛二
鼓二板一
杖鼓八
樂章
水龍吟寳殿祥雲紫氣濛聖明君龍德宮氤氲霧靄
檜柏間青松龍樓鳳閣雕梁畫棟此是蓬萊洞
太平清樂
樂器
笙四笛四
頭管二&KR0793;四
板一杖鼓八
小鼓一方響一
樂章
太清歌萬國來朝進貢仰賀聖明主一統華夷普天
下八方四海南北東西託聖德勝堯王保護家國太平
天下都歸一將兵器銷為農器旌旗不動酒旗招仰荷
天地上清歌一願四時風調雨順民心喜攝外國
將寳貝攝外國將寳貝見君王來朝寳殿裏珊瑚瑪瑙
玻璃在丹墀開天門託長生日月光天德萬萬歲
永固皇基公卿文武來朝會開玳筵捧金杯
設立大樂
樂器
戲竹二簫四
笙四笛二
&KR0793;二頭管二
琵琶二二十絃二
方響二鼓一
板一杖鼓八
陞座還宮百官行禮樂章萬歲樂朝天子見朝
儀
迎膳樂
樂器
戲竹二笙二
笛四頭管二
&KR0793;二鼓一
板一杖鼔十
樂章
水龍吟(同前)
大祀慶成大宴用萬國來朝隊舞纓鞭得勝隊舞
萬夀聖節大宴用九夷進寳隊舞夀星隊舞
冬至大宴用讃聖喜隊舞百花聖朝隊舞
正旦大宴用百戲蓮花盆隊舞勝鼓采蓮隊舞
永樂間定
殿内侑食樂
樂器
麾一簫四
笙四笛四
塤二箎二
排簫二琴四
編鐘一編磬一
柷一敔一
摶拊一應鼓一
樂章
一奏上萬夀之曲龍飛定萬方受天命振紀綱彛倫
攸叙四海康普天率土盡來王臣民舞蹈嵩呼載揚稱
觴奉吾皇聖夀天長
奏平定天下之舞引舞二人皆服青羅包巾青紅羅
玉色羅銷金胸背襖子渾金銅帶紅羅褡䙏皂雲頭靴
青綠羅銷金包臀舞人三十二人服色與引舞樂工同
樂章四邊静威伏千邦四夷來賓納表章顯禎祥
承乾象皇基永昌萬載山河壯刮地風聖主過堯勝
禹湯立五常三綱八蠻進貢朝今上頓首誠惶朝中宰
相爕理陰陽五榖收成萬民歡暢賀吾皇齊讃揚萬國
來降
二奏仰天恩之曲皇天眷聖明五辰順四海寧風調
雨順百榖登臣民歌舞樂太平賢良在位邦家永禎吾
皇仰洪恩夙夜存誠
奏黃童白叟鼓腹謳歌承應樂器笛四大鼓一小鼓
一韸子二拍板二酒壺一酒鍾一杖鼓二樂章豆葉
黃雨順風調五榖收成倉廪豊盈大利民生託賴著
皇恩四海清鼔腹謳歌白叟黃童共樂咸寧
奏撫安四夷之舞引舞樂工二人皆服紅氊帽紅羅
銷金項帕紅青綠羅銷金襖子紅羅褡䙏紅青綠羅銷
金包臀皂雲頭靴□綴樂器笛二頭管三&KR0793;二琵琶
二水盞一韸子二拍板二二十絃二高麗舞四人皆
服笠子青羅銷金胷背襖子銅帶皂靴琉璃舞四人皆
服綿布花手巾青羅大䄂襖子銅帶白碾光絹間道踢
袴皂皮靴北番舞四人皆服狐帽青羅紵絲銷金襖子
銅帶伍魯速回回舞四人皆服青羅帽比里罕綿布花
手巾銅帶皂靴樂章小將軍順天心聖德誠化番
邦盡朝京遠人歸伏舞于龍廷貢皇明寳貝擎殿前
歡四夷率土歸王命都來仰大明萬邦千國皆歸正現
帝庭朝仁聖天階班列衆公卿齊聲歌太平慶豊年
和氣增鸞鳳鳴紫霧生祥雲朝霞映爇金爐香味馨列
丹墀御駕盈絃管簫韶五音應龍笛間鳳笙渤海令
金杯中酒滿盛御案前列羣英君德成皇圖慶嵩呼萬
歲聲過門子聖主興聖主興顯威靈蠻夷静至仁至
德至聖明萬萬年帝業成
三奏感地德之曲皇心感地靈順天時德厚生含弘
光大品物亨鍾竒毓秀産俊英河清海晏麟來鳳鳴陰
陽永和平相我文明
奏車書會同之舞舞人三十四人皆服皂羅頭巾青
綠玉色皂沿邊襴茶褐線縧皂皮四縫靴樂章新水
令錦衣花帽設丹墀具公服百司同會麟至舞鳳來
儀文武班齊朝賀聖明帝水仙子八方四面錦華夷
天下蒼生仰聖德風調雨順昇平世遍乾坤皆讃禮託
君恩民樂雍熙萬萬年皇基堅固萬萬載江山定體萬萬
歲洪福天齊
四奏民樂生之曲世間的萬民荷天地感聖恩乾坤
定位四海春君臣父子正大倫皇風浩蕩人心載醇熙
熙樂天真永載明君
奏表正萬邦之舞引舞二人皆執紅纓纛服青羅包
巾紅羅銷金項帕紅生絹錦領中单紅生絹銷金通袖
襖子青綿縧銅帶織錦臂鞲皂雲頭靴各色羅銷金包
臀紅羅褡䙏舞人樂工六十四人皆執干一小鉞斧一
服色與引舞同樂章慶太平姦邪濁亂朝綱構禍
難煽動干斨赫怒吾皇親征灞上指天戈敵皆降武
士歡白溝戰場旌旗雲合迷日光令嚴氣張三軍踴躍
齊奮揚掃除殘甲如風蕩凱歌傳四方仁聖不殺降望
河南失欃槍滚繡毬肆旅拒恃力強一心構殃築滄
洲百尺城隍騁蠆毒恣虎狼孰能禦當順天心有德隆
昌倒戈歛甲齊歸降撫將生還逹故鄉自此仁聞愈彰
陣陣嬴不數孫吳兵法良神謀睿算合陰陽八陣堂
堂行天上虎略龍韜孰敢當俘囚十萬皆疎放感荷仁
恩戴上蒼得勝回兩傍四方展鳥翼風雲雁行出竒
兵敵難量士強馬強遍百里眠旗卧鎗勝兵回樂洋洋
小梁州敵兵戰敗神魂喪擁貎貅渡長江開市門肆
不移宣聖恩如天曠綸音頒降普天下仰吾皇
五奏感皇恩之曲當今四海寧頌聲作禮樂興君臣
慶會躋太平衣冠濟濟宴彤庭文臣武將共荷恩榮忠
心盡微誠仰答皇明
奏天命有德之舞引舞二人俱執紅纓纛服青幪紗
如意冠紅生絹錦領中單紅生絹大袖袍各色絹綵畫
直纏黑角偏帶藍絹綵皂雲頭皮靴白布韈舞人樂工
六十四人皆執紅漆羽籥雉雞尾服色與引舞樂工同
樂章慶宣和雨順風調萬物熙一統華夷四野嘉
禾感和氣一榦百穗一榦百穗窄甎兒梯航萬國來
丹墀太平年永固洪基正東西南北來朝會洽寰宇布
春暉四裔咸賓聲教美自古明王在慎德不須威武服
戎狄祥瑞集鳳來儀佳期萬萬歲聖明君主華夷
六奏慶豐年之曲萬方仰聖君大一統撫萬民豐年
時序雨露均穰穰五榖貨財殷酣歌擊壤風清俗淳四
夷悉來賓正統皇仁
七奏集禎應之曲皇天眷大明五星聚兆太平騶虞
出現甘露零野蠶成繭嘉禾生醴泉湧地河水清乾坤
萬萬年四海永寧
八奏永皇圖之曲天心眷聖皇正天位撫萬邦仁風
宣布禮樂張戎夷稽首朝明堂皇圖鞏固賢臣贊襄太
平日月光地久天長
九奏樂太平之曲皇恩被八紘三光明四海清人康
物阜歲屢登含哺鼓腹皆歡聲民歌帝力唐堯至仁乾
坤永清共樂太平
丹墀大樂
樂器
戲竹二簫十二
笙十二笛十二
頭管十二&KR0793;八
琵琶八二十絃八
方響二鼓一
拍板六杖鼓十二
陞座還宮
樂章
萬歲樂與洪武間同
百官行禮
樂章
朝天子與洪武間同
導膳樂
樂器
戲竹二笙六
笛六頭管六
&KR0793;四鼓一
拍板一杖鼔八
樂章
水龍吟與洪武間同
迎膳樂
樂器
笙四笛四
頭管四&KR0793;二
方響一大鼓一
拍板一杖鼓四
樂章
與導膳同
進膳樂
樂器
笙四笛四
頭管四&KR0793;二
鼓一方響一
拍板一杖鼓四
樂章
太清歌上清歌開天門俱與洪武間同
大祀慶成纓鞭得勝蠻夷隊舞
萬夀聖節九夷進寳隊舞
冬至節讃聖喜隊舞
正旦節百戲蓮盆隊舞
嘉靖間續定慶成宴樂章
陞座萬歲樂五百昌期嘉慶會啟聖皇龍飛天位
九州四海重華曰大明朝萬萬世
百官行禮朝天子滿前瑞烟香遶蓬萊殿風回韶
律鼓淵淵列陛上旌旗絢日至朱躔陽生赤甸氣和融
徹至上玄歴年萬千長慶天宮宴
上護衣上花水龍吟寳殿金爐瑞靄浮陳玉案列
珍羞天花炫彩照耀翠雲裘鸞歌鳳舞虞庭樂奏萬歲
君王夀
一奏上萬歲之曲聖主垂衣裳興禮樂邁虞唐簫韶
九成儀鳳凰日月中天照八荒民安物阜時和歲康上
奉萬年觴胤祚無疆
奏平定天下之舞四邊静天啟嘉祥聖主中興振紀
綱頌洋洋功蕩蕩國運隆昌萬歲皇圖壯鳳鸞吟
維皇上天佑聖明景命宣五雲輝三台潤七緯光懸協
氣生嘉祥見正萬民用羣賢垂衮御經筵宵衣勤政殿
禮圜邱大祀精虔明水潔蒼璧圓秉周文承殷薦眷皇
家億萬斯年
二奏仰天恩之曲皇穹啟聖神欽乾運祗郊禋一陽
初動靄先春萬福來同仰至仁祥開日月瑞見星辰禮
樂協神人宇宙咸新迎膳水龍吟春滿雕盤獻
玉桃葭管動日輪高熹微齎色遥映兖龍袍千官舞蹈
鈞韶迭奏曲度昇平調進膳水龍吟紫禁瓊筵
煖應冬驂八螭乘六龍玉巵瓊斝黻座獻重瞳堯天廣
運舜雲飛動喜聽𢋫歌頌進湯太清歌長至日
開黃道喜乾坤佳氣陽長陰消奏鈞韶音調鳳軫律協
鸞簫仰龍顔天日表如舜如堯金爐烟煖御香飄玉墀
晴霽祥光遶宮梅苑柳迎春好燕樂蓬萊島上清歌
雲捧宸居五星光映三台麗仰日月層霄霽仰日月
層霄霽中興重見唐虞際太和元氣自陽回兆姓歡愉
開天門九重霄日轉皇州曉燕天家共歌魚藻龍
鱗雉尾高祝聖夀慶清朝
奏黃童白叟鼓腹謳歌承應御鑾歌雅奏樂昇平
瞻綘闕集瑶京黃童白叟喜氣盈謳歌鼓舞四海寧金
枝結秀玉樹含英聽康衢擊壤聲帝力難名
三奏感昊德之曲帝德運光明一陽動萬物生升中
大報蒼璧陳禮崇樂暢歆太清星懸紫極日麗璇庭乾
坤瑞氣盈海宇安寧
奏撫安四夷之舞賀聖朝華夷一統萬國來同獻
方物脩庭貢遠慕皇風自南自北自西自東望天宮佳
氣鬱重重四靈畢至麟鳳龜龍殿前歡瑞雲晴靄
浮宮殿一脉陽和轉禮成交泰開周宴鳳笙調龍幄展
天心感格人歡忭四海謳歌徧慶豐年賴皇天錫
豐年勤禹稼力舜田喜慰三農願嘉禾秀瑞麥鮮賦九
州貢八埏神倉御廪咸充滿養民以養賢新水令
聖德精禋格昊穹大一統四夷來貢玉帛捧文軌同世
際昌隆共聽輿人頌太平令誕明禋天監元后光
四表惠澤周流來四裔趨前擁後獻萬寳充庭滿囿稽
首頓首天高地厚祝聖人多男福夀
四奏民樂生之曲大報禮初成象乾德運皇誠神州
赤縣永清寧靈雨和風樂太平陰陽交暢品物咸亨元
化自流行允殖羣生迎膳水龍吟五色祥雲捧
玉皇開閶闔坐明光鈞天樂奏冬日御筵張文恬武熙
太平氣象人在唐虞上進膳水龍吟玉律陽回
景運新燕鎬京藹皇仁光昭雲漢一氣沸韶韺錦瑟和
聲瑶琴清韻瞻仰天顔近進湯太清歌萬方民
樂時雍鼔舞荷天工雷行風動喜今逢南蠻北貊東夷
西戎來朝貢大明宮星羅斗拱九重天上六飛龍五色
雲開雙彩鳳普天率土效華封允協河清頌
奏車書會同之舞新水令五雲深護九重城感洪
恩一人有慶陽初長禮方行帝德文明表率邦家正
水仙子萬方安堵樂康寧九域同仁荷聖明千年撫
運承天命露垂甘河獻清見雙岐秀麥連莖喜靈雪隨
冬應覩祥雲拂曙生神與化並運同行
五奏感皇恩之曲雙闕五星光霓旌樹紫盖張璇臺
玉歷轉焕陽鈞天廣樂諧宮商恩深露湛喜溢霞觴日
月新龍章地久天長
奏表正萬邦之舞慶太平維天眷我聖明禮圜丘
至德精誠乾元永清洪膺景命休徵應泰階平千秋
歲聖主乘龍御萬邦慶雲翔化日重光羣臣拜舞稱
夀觴載歌天保章滚繡毬五雲車度九重利見飛
龍耀衮章火藻華蟲擊虎敔考鳬鐘鼉鼓逢逢八珍列
九鼎豐隆堯眉揚彩舜重瞳萬國咸熙四海雍齊歌頌
聖德神功殿前歡萬年禮樂中興日大化覩重熙
河清海晏臻祥瑞五行順七政齊超三邁五貞元會既
醉頌鳬鷖天下樂萬靈朝拱接清都享南郊欽天
法祖願聖人承乾納祜中和位育龜獻範馬陳圖醉
太平禮樂萬年規謳歌四海熙衣冠蹈舞九龍墀麗
正仰南離紫雲高捧唐虞帝垂衣天下文明治鎬烏岐
鳳呈嘉瑞真個是人在成周世
六奏慶豐年之曲聖人懋承乾綏萬邦屢豐年神倉
御廪登天田明粢鬱鬯祀孔虔輿情咸豫協氣用宣萬
古帝圖傳璧合珠聯
七奏集禎應之曲天保泰階平寳露降渾河清嘉禾
秀麥集休禎遐陬絶域喜氣盈一人有慶百度惟貞萬
國頌咸寧麗正重明
八奏永皇圖之曲鎬燕集天京頌魚藻歌鹿鳴邊陲
安堵萬國寧重譯來庭四海清咸池日曙昩谷雲征帝
座仰前星豫大豐亨
九奏樂太平之曲皇極永登祥乾符啟泰運昌玉管
回春動一陽金鑾錫燕歌九章虞庭獸舞岐山鳳翔日
麗衮龍裳主聖臣良
迎膳水龍吟香霧氤氲紫閣重仰天德瞻帝容星
輝海潤甘雨間和風樂比鳶魚瑞呈麟鳳永獻卷阿頌
進膳水龍吟萬戶千門啟建章台階峻帝座張三
垣九道北斗玉衡光元氣調和雅韻鏗鏘昭代慶明良
太清歌萬方國盡來庭稽首歌帝仁仰荷生成振
乾綱陰陽順序民物樂生逢明聖萬年春永膺休命華
夷蠻獠咸歸正蒼生至老不知兵鼔腹含哺囿太平九
有享清寧
奏天命有德之舞萬歲樂太平天子興隆日履初
長陽回元吉醴泉芝草休徵集曾聞道五星聚室賀
聖朝一人元良百度維新握赤符凝玄應享太清大
禮方行祀事孔明感天心億載恒承慶明王慎德四夷
咸賓
奏纓鞭得勝蠻夷隊舞承應醉太平星華紫殿高
雲氣彤樓遶九夷重譯梯航到皇圖光八表玉宇無塵
明月皎銀河自轉扶桑曉平平蕩蕩歸王道百獸舞鳳
鳴簫韶看花會普天下都賴吾皇至聖看玉關頻
款天山已定四夷效順歸王命天保歌羣黎百姓天
下樂九重樂奏萬花開望龍樓雲蒸霧靄仰天工雍
熙帝載臣民歡戴溥仁恩遍九垓清江引黃鍾既
奏陽和長德盛天心貺人文日月明國勢山河壯衢室
民謠頻擊壤
奏致語萬民安樂天下太平嵩呼萬歲再動樂聲清
江引鈞天畢奏日方中既醉歡聲動雲章傍衮龍颷
勢翔威鳳萬方安樂興嘉頌千秋歲上下交歡燕
禮成一陽奮萬彙咸亨風雲會合開明運紫極轉璇衡
宴畢百官行禮朝天子文班武班歡動承明殿禮成
樂備頌聲喧真咫尺仰天顔日照龍筵回雉扇翠蕤旋
奉仙鑾雲間斗間五色金章燦
還宮萬歲樂天回北極雲成瑞望層霄重華日麗
九垓八極樂雍熙祝聖夀萬萬歲
小宴樂
永樂間定
侑食樂
樂器
簫二笙二
&KR0793;二
樂章
一奏本太初之曲朝天子混兮沌兮水土成元龍
不分南北與東西未辨天和地萬象包涵其中秘密難
窮造化機是陰陽本體乃為之太極兩儀因而立
二奏仰大明之曲歸朝歡太極分混然方始見儀
形清浮濁偃乾坤定日月齊興照青霄萬象明陽湏動
陰須静陰與陽皆相應流行二氣萬物俱生
奏百戲承應
三奏民初生之曲沽美酒乾坤清宇宙寧六合淨
四維正萬象原來一氣生定三才五行民與物共成羣
太平令為一類不分人品竟生食豈曉庖烹避寒
暑巢居穴遁披樹葉相尋趁如何是愛親世情治生雖
混然安其性
奏百戲承應
四奏品物亨之曲醉大平黎民生世間萬物長塵
寰陰陽交運轉循環久遠時庶繁相傳氣候應無間品
物交錯憑誰鑒望聖人出世整江山主萬民得安
奏百戲承應
五奏御六龍之曲清江引人生久仰生聖君天使
人生聖聖人受天機體天居中正御六龍聖明登九重
碧玉簫君坐神京海嶽共從新民仰君恩聖治有
人倫人品分萬物增聖承乾百福臻垂法明尊天命興
後朝皆從正
奏百戲承應
六奏泰階平之曲十二月聖乃有言天天是無言
聖聖人臨正萬物亨通恩威盛社稷安仁德感江山定
選用英賢興王政分善惡賞罰均平三公九卿左右股
肱庶事康寧
奏百戲承應
七奏君德成之曲十二月皇基以興聖帝修身奉
天體道聖德愈明敬天地勤勞萬民立法度上下咸寧
堯民歌風俗禮樂厚彛倫爰興學校進儒經賢臣
良將保朝廷四野人民頌歡聲用的是賢英賢英定太
平寰海皆歸正
奏百戲承應
八奏聖道行之曲金殿萬年歡三綱既定九疇復
興聖道如天嘉禾齊秀寒暑和平聖威無邊皇基穏勝
磐石慶雲生景星長現三光輝耀百榖收成萬姓安寧
得勝令聖德感皇乾甘露降山川萬邦來朝貢竒
珍擺布金玉階下鳴鞭仰聖主陞金殿丹墀列英賢讃
吾皇豐稔年
奏百戲承應
九奏樂清寧之曲普天樂萬邦寧皇圖正父君母
后天下咸欽君治外永聖明后治内長安静後聖承乾
皆從正德相傳聖子神孫天威浩蕩江山永固洪福無
窮沽美酒和氣生滿玉京祥禋起映皇宮明聖開
基整萬民風雲會帝庭奏簫韶九韻成太平令紫
霧隠金鑾彩鳳祥光罩良將賢臣玉案列珍羞美醖寳
鼎爇龍涎香噴至尊永寧儲嗣守成賀萬萬歲一人有
慶
奏魚躍于淵承應
設立大樂
樂器
笙一笛二
頭管二&KR0793;二
鼔一板一
杖鼓八
陞殿還宮百官行禮
樂章
萬歲樂朝天子與前同
進膳
樂章
水龍吟與前同
奉天門宴百官止用本太初仰大明民初生三奏樂
章進酒進膳樂同惟百官行叩頭禮用天子樂章宴
畢導駕還宮用御鑾歌
嘉靖間仁夀宮落成宴樂章侑食
一奏本太初之曲朝天子帝誠帝明寳位基昌命
仙苑開筵歌鹿鳴亭殿天章映我有嘉賓鼓瑟吹笙示
周行昭德音日升月恒萬載皇圖正
二奏仰大明之曲殿前歡天保定聖人多夀多男
慶修和禮樂協中興麗正重明如山阜如岡陵如川方
至莫不增協氣生禎禎應百神受命萬國來庭
三奏民初生之曲沽美酒黃河清寳露凝瑞麥呈
靈鵲鳴諸福來同仰聖明喜萬寳告成占景緯泰階平
太平令念農桑衣食之本仰君德獨厚民生事耕
鑿羣黎百姓歌鹿鳴神人胥慶明主燕嘉賓承筐鼓瑟
吹笙繼自今福增天定
四奏品物亨之曲醉太平瑶宮怡聖顔閬苑隔人
寰吹笙鼓瑟賓旨酒天開宴鹿鳴歌舞黃金殿賴吾皇
錫福萬民安醉歌天保歡
五奏御六龍之曲清江引聖王有道樂昇平燕會
延休慶務本軫民生弘化凝天命忻落成萬載開鴻運
碧玉簫帝重農桑法駕起明光麟游鳳翔宴陳天
保章開玳筵薦瑶觴既醉頌洋洋聖德巍皇恩蕩世際
唐虞上
進膳水龍吟寳瑟瑶笙鼔吹喧聖天子御華筵
南山萬夀瑞日正中天百榖豐年八方珍膳人樂昇平
宴太清歌瑞麥嘉禾臻瑞仰荷堯舜主愛育羣黎
感天意五風十雨秋報春祈徧爾德歡農桑日用衣食
嘉賓和樂開筵地紅雲捧雕盤珍味山呼萬歲福無疆
日升川至上清歌仰賴吾皇參天兩地凝和氣四
三王六五帝國家興賢才為上瑞養萬民九域熙百禄
咸宜開天門寳殿輝龍虎風雲會瞻丹墀覲紫微
周詩歌既醉螽斯麟趾開祥瑞仰飛龍在天位
幽風亭宴講官樂章侑食
一奏本太初之曲朝天子九重詔傳殿閣門秋宴
授衣時節肅霜天禾稼登場徧鼓瑟吹笙昇平重見工
歌七月篇春酒當筵獻願吾皇萬年歲歲臨西苑
二奏仰大明之曲殿前歡鳳苑御筵開黃花映玉
階鹿鳴天保歌三代古調新裁奉君王萬夀杯日月明
乾坤大看年年秋報𢋫太平有象元首明哉
三奏民初生之曲沽美酒熙春陽化日長執懿筐
采柔桑拾繭繰絲有萬箱染紅黃孔陽為公子翟衣裳
太平歌勤樹藝歲年豐穰九十月禾黍登場為春
酒甕浮新釀耕田樂齊歌齊唱饗公堂殺牛舉觴繼進
著兕觥祝聖夀萬靈扶相
四奏品物亨之曲醉太平納嘉禾滿場釀御酒盈
缸公桑蠶績製玄黃服龍衣衮裳螽斯蟋蟀諧清唱水
光山色明仙仗豳風亭殿進霞觴祝聖夀無疆
五奏御六龍之曲清江引九月風光何處有鳳苑
在龍池右農夫稼已登公子衣方授萬歲君王頻進酒
碧玉簫凡我生民農桑最苦辛終歲經營氣候變
冬春田畯欣婦子勤詠豳詩仰化鈞場圃新風雨順宴
御丹墀龍顔近
進膳水龍吟養老休農敞御筵瀉春酒介耆年刲
羊剪韭社鼔正闐闐香粳米顆升堂拜獻此樂真堪羨
太清歌九月天開西苑宸居無逸殿講幄張筵集
儒流雲蒸星炫璧緯珠纏暏御製焕文章照回雲漢堯
天舜日民安宴御廩神倉百榖登金輝玉燦休徵見大
有豐年上清歌鳳苑宸居公桑帝籍今方舉躬耕
蠶勸士女獻羊羔升堂奏樂舞葵菽棗壺上珍厨萬夀
山呼開天門豳風亭共仰吾皇聖百榖登萬國咸
寧民康物阜禎祥應仰乾運俯坤靈
皇后親蠶宴内外命婦樂章
陞座天香鳳韶之曲春雲繚繞芳郊曙喜乾坤萬象
咸舒蘭皋蕙圃迎仙馭采柔條攀茂樹蠶宮繭館親臨
御璧月珠星照太虚開筵還駐翠銷旟萬載垂貞譽
進膳沽美酒蠶禮成鳳輦停薦霞觴列雲屏宮妃
世婦仰坤寧祥雲映紫冥同頌耀前星
回宮御鑾歌維天啟聖皇君耕籍后躬桑身先田
織率萬邦天清地寧民康物阜百榖用成四夷來王治
化登唐虞世發禎祥
東宮宴樂
永樂間定
樂器
簫四笙四
&KR0793;四
樂章
一奏喜千春之曲賀聖朝開國承天聖感極多總
一統封疆闊百姓快活萬物榮光共沐恩波仙音韻合
讚昇平詠歌齊朝拜千千歲東宮滿國春和
二奏永南山之曲水仙子洪基永固海波清盛世
明時禮樂興華夷一統江山静民通和樂太平讃東宮
仁孝賢明秉鈞衡端正順乾坤泰亨坐中華萬世昌寧
奏百戲承應
三奏桂枝香之曲蟾宮曲曉光融燕享春宮日朗
風和氣喜葱葱鎮領台樞規宏綱憲禮節正公事聖上
柔聲婉容問安寧勤孝虔恭果斷寬洪剛健文明聖德
合同
奏百戲
四奏初春曉之曲小梁州端拱嚴宸事紫微秉運
璇璣四時百物總相宜仰賴明君德大業勝磐石皇儲
仁孝明忠義美遐方順化朝儀孝能歡慈愛心敬篤上
尊卑意禮上和下睦民鼓舞樂雍熙
奏百戲承應
五奏乾坤泰之曲滿庭芳春和玳筵安邦興國欽
聖尊賢文英武烈于民便禮樂成全亨大業中庸不偏
順天常節儉為先逹文獻嚴儀訓典孝敬億千年
奏百戲承應
六奏昌運頌之曲喜秋風文武安軍民樂宴文華
會班僚五雲齊動鈞天樂賀春宮讃皇朝
奏百戲承應
七奏泰道開之曲沽美酒布春風滿畫樓對嘉景
鳳凰洲高捧金波碧玉甌設威儀左右分品從列公侯
太平令效聖上誠心勤厚主宗器嚴備春秋諧律
呂仙音齊奏欽王政皇天保佑拜舞頓首讃祝進酒千
千歲康寧福夀
迎膳樂
樂器
戲竹二笙四
笛四頭管四
&KR0793;二琵琶二
鼓三拍板二
杖鼓四
樂章
水龍吟方響笙&KR0793;鼔樂喧排寳器開玳筵鸞儀旌節
錦繡景相連簮纓趨進皆來朝春滿文華殿
陞座還宮
樂章
千秋歲與前同
禮部志稿卷二十一
