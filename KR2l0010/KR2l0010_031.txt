禮部志稿卷三十一
明俞汝楫編
祠祭司職掌
喪禮
喪葬之禮通乎上下各有差等無敢僭踰歴朝大喪
首遺詔次部議而儀注事例附焉宗藩及品官䘏典
嘉靖隆慶以來數更條例今著其見行者以便遵守
大喪禮
洪武三十一年高皇帝喪禮
遺詔
一天下臣民令到出三日皆釋服嫁娶飲酒皆無禁一
毋發民哭臨宫殿中當臨者皆以旦晡各十五舉哀禮
畢非旦晡臨毋得擅哭一當給喪事及哭臨者皆毋跣
絰帶毋過三寸無布車兵器一諸王各於本國哭臨不
必赴京中外管軍戍守官員毋得擅離信地許遣人至
京一王國所在文武衙門官民軍士今後一聽朝廷節
制護衛官軍王自處分一諸玉不在令中者皆以此令
比類從事部議一在京五府六部等衙門官員聞喪次
日各易素服烏紗帽黑角帶赴内府聽宣遺詔畢於本
衙門齋宿素服朝晡詣几筵哭仍各置孝服至第四日
成服朝晡哭臨至葬畢而止仍自成服日為始服孝服
二十七日而除其命婦亦於第四日各具孝服由西華
門入哭臨不許帶金銀首餙一諸王世子郡王王妃郡
王妃郡主内使宫人等俱服斬衰三年自聞喪第四日
成服為始二十七月而除凡臨朝視事素服烏紗帽黑
角帶退朝服斬衰一官員麻布大袖員領衫不緝邊麻
布帽就用所戴帽以布裹之仍垂帶麻腰絰麻鞋一命
婦麻布大袖員領長衫麻布蓋頭一冥器行移工部及
内府司設監等衙門成造照依生存所用鹵簿器物名
件一作神主用栗木為之制度依家禮一差行人齎捧
遺詔前去各布政司并直隸府州縣衙門開讀一在外
大小衙門文武大小官員人等詔書到日素服烏紗帽
黑角帶行四拜禮跪聽宣訖舉哀再行四拜禮畢各置
孝服至第四日成服為始每旦率各屬官僚人等於本
衙門朝闕設香案哭臨三日而除一在外大小衙門各
令官一員赴京致祭所用香燭祭物禮部備辦
永樂二十二年文皇帝喪禮
遺詔喪服禮儀一遵洪武舊制
部議
一宫中自皇太子以下成服日為始服斬衰二十七月
而除親王世子郡王及王妃世子妃郡王妃公主郡主
以下聞喪皆哭盡哀行五拜三叩頭禮第四日成服斬
衰二十七月而除凡王視事素服烏紗帽黑角帶退服
衰服服内並停音樂嫁娶其祭祀止停百日一在京文
武官初聞喪素服烏紗帽黑角帶明日清晨詣思善門
外哭五拜三叩頭退各置斬衰服於本衙門宿歇不飲
酒食肉第四日成服具衰服詣思善門外朝夕哭臨三
日又朝臨十日(洪熙後朝臨七日)各十五舉聲成服日為始服
斬衰二十七日凡入朝及衙門視事用布裹紗帽垂帶
素服腰絰麻鞋退服衰服二十七日之外素服烏紗帽
黑角帶二十七月而除聽選辦事等官服衰服監生吏
典僧道人等素服以成服日為始皆赴順天府朝闕設
香案朝夕哭臨三日又朝臨十日(洪熙後朝臨七日)各十五舉
聲仍各素服二十七日而除文武官命婦聞喪第四日
各服麻布大袖員領長衫麻布蓋頭清晨由西華門入
哭臨三日仍各去金銀首餙素服二十七日凡音樂祭
祀官員軍民人等並停百日男女婚嫁官員停百日軍
民人等停一月軍民素服婦人素服不装餙俱二十七
日一在外俱以聞喪日為始令到之日文武官員素服
烏紗帽黑角帶行四拜禮跪聽宣讀訖舉哀再行四拜
禮畢各置斬衰服於本衙門宿歇不飲酒食肉第四日
成服每旦率合屬官僚人等服衰服就本衙門朝闕設
香案朝夕哭臨三日又朝臨十日(洪熙以後並無朝臨)各十五舉
聲成服日為始衰服二十七日衙門視事用布裹紗帽
垂帶素服腰絰麻鞋退服衰服二十七日後素服烏紗
帽黑角帶二十七月而除文武官命婦聞喪素服舉哀
三日各十五舉聲去金銀首餙素服二十七日而除軍
民男女皆素服一十三日凡音樂祭祀官員軍民人等
並停百日男女嫁娶官員停百日軍民停一月一在京
文武官孝服每官員給麻布一疋自制四夷使臣工部
造與孝服諸王公主遣官及内外文武官員人等詣几
筵祭祀者光祿寺備祭物翰林院撰祭文引赴思善門
外行禮各處進香官辭歸者諸王公主所遣臨期司禮
監請旨給賜其方面官與路費鈔二十錠餘十錠一京
城聞喪日為始寺觀各聲鐘三萬杵禁屠宰四十九日
一上尊諡(儀具後)一二十七日以後皇帝素冠麻衣麻絰
臨朝退仍衰服一發引(儀具後)一大祥奉安神主神座儀
物於太廟前一日遣官祭告太廟至日上親告几筵殿
皇太后皇后以下各祭一壇王府遣官共祭一壇在京
文武官員共祭一壇一禫祭遣親王詣陵行禮
洪熙元年昭皇帝喪禮
遺詔
山陵制度務從儉約喪制用日易月皆以二十七日釋
服毋禁嫁娶音樂在外親王藩屏為重不可輒離本國
各處總兵鎮守備禦重臣及文武大小官員亦毋擅離
職守聞喪之日止於本處朝夕哭臨三日悉免赴闕行
禮
部議
自聞喪日為始不鳴鐘鼓在京禁屠宰十三日諸王世
子郡王及王妃郡主以下並遵遺詔喪服二十七日而
除上尊諡次日百官各具素服烏紗帽黑角帶於承天
門俟開讀尊諡詔
嘉靖四十五年肅皇帝喪禮
遺詔
喪禮依舊制以日易月宗室親郡王各處總督鎮廵三
司官各於本處朝夕哭臨三日進香差官代行衛所府
州縣並土官並免進香郊社等禮及祔葬祔享各稽祖
宗舊典斟酌改正
部議
一發喪殿下括髮詣大行皇帝宫内舉哀哀止小殮括
髮設奠(不用文)舉哀歸喪次皇貴妃等妃殿下妃皇孫涇
簡王妃等妃景恭王妃寧安公主舉哀禮同哀畢各歸
喪次是日頒遺詔一大殮殿下素服束髮詣大行皇帝
前舉哀設奠(不用文)大殮奉安梓宫几筵安神帛立銘
旌哭盡哀皇貴妃殿下妃皇孫及各王妃公主哭臨禮
皆同一成服殿下服衰服詣梓宫前舉哀行奠祭禮皇
貴妃殿下妃皇孫及各王妃公主皆成服各設祭一壇
六尚及宫人各隨祭禮畢各歸喪次是日内官内使祭
一壇(以上祭俱用文)次日公侯駙馬伯五府六部等衙門共一
壇文武三品以上命婦共一壇一每七及百日殿下一
壇皇貴妃等妃共一壇殿下妃一壇皇孫一壇涇簡王
妃等妃共一壇景恭王妃一壇寧安公主一壇一内外
官員軍民人等及各王府夷使禮並與洪武永樂同
永樂二十二年上尊諡儀(隆慶初稍有更定者附註于下)
前期三日齋戒前一日遣官祭告天地宗廟社稷如
常儀俱太常寺先期奏請各祭告用祝文香帛果酒脯
醢是日(後用前一日)内侍官置冊寶輿于奉天門(即皇極門仍有香亭)
(又几筵前左右先設冊寶案)捧冊寶各置輿中皇帝具衰服詣奉天
門(隆慶初先祭告几筵陳設祭品如常儀祭畢御皇極門百官暫免朝參)内侍官舉冊寶
輿導引官導皇帝後隨降階陞輅導引官退百官序立
金水橋南北向皆素冠服腰絰俟冊寶輿將至皆跪冊
寶輿過畢興皆隨至思善門外序立于北向皇帝降輅
(隆慶初内官導引至乾清門外降輅)冊寶輿由中門入至几筵殿丹陛上
導引官導皇帝繇左門入内贊唱執事官各司其事導
引官導皇帝就丹陛上拜位捧冊寶官捧冊寶繇左門
入(隆慶初繇殿中門入)至几筵前分左右立北向導引官奏四拜
(後内贊奏)皇太孫親王皇孫陪拜丹陛上百官陪拜思善門
外内贊及鴻臚寺官同時傳贊四拜畢導引官導皇帝
繇殿左門入詣几筵前奏跪内贊及鴻臚寺官傳贊皇
太孫以下及百官跪奏進冊捧冊官跪進冊于皇帝左
皇帝受冊獻畢授捧冊官置於案奏進寶捧寶官跪進
如前儀奏宣冊宣冊官跪宣而于皇帝左畢奏宣寶如
宣冊畢奏俯伏興平身四拜(傳贊百官同)奏復位導引官導
皇帝繇殿左門出就拜位奏四拜(隆慶初接行祭禮省就位四拜)奏初
獻禮奏跪獻酒(隆慶初初獻有獻帛)贊讀祝讀祝官讀畢亞獻終
獻禮拜傳贊並同(隆慶初終獻後有奏俯伏興平身奏復位導引出殿左門就拜位奏四拜)
導引官導皇帝繇殿左門入詣神位前捧冊寶授内侍
官捧入導引導皇帝入内奉安訖奏叩頭畢導引官導
皇帝繇左門出至丹陛上奏禮畢(傳贊同)導引官導皇帝
還宫
隆慶元年進呈尊諡議文儀
先是勅諭文武羣臣議上尊諡至期前一日鴻臚寺官
于宣治門設諡議文案是日早上具衰服(隆慶六年上具素翼善冠)
(麻布袍腰絰)御宣治門捧諡議官立於階之東文武百官各
具素冠服(隆慶六年百官黑紗帽黑角帶皂靴)詣丹墀贊行四拜禮興禮
部官出前跪奏進尊諡議文奏畢復位序班二員引班
首官稍進前捧諡議官以文授班首官班首官受諡議
文繇中道進將至御前序班贊進尊諡議文上起至諡
議文案之北班首官進諡議文置於案贊跪百官皆跪
上覽畢召翰林院官趨至前跪上以諡議文授翰林院
官命撰諡冊文翰林院官受訖捧從中道出上復坐贊
俯伏興班首官與百官俯伏興班首官復位贊行四拜
禮畢序班徹案上還
隆慶元年尊諡頒詔儀
先期鴻臚寺設詔案於皇極殿内東錦衣衛設傘蓋於
皇極殿前至日早各官具已素服烏紗帽黑角帶於承
天門外伺候上御中極殿具黑翼善冠白素袍黑犀帶
執事官先行五拜三叩頭禮鴻臚寺官奏請陞殿導駕
官導上御皇極殿鳴鞭訖序班舉詔案於殿中翰林院
官捧詔立於左鳴贊唱頒詔翰林院官以詔授禮部官
禮部官受詔置於案序班舉案繇殿左門出錦衣衞用
傘蓋迎至承天門上百官入班鳴贊唱四拜稱有制唱
跪開讀訖再唱行四拜禮鴻臚寺官傳奏禮畢百官退
詔書迎至禮部授使者頒行天下
永樂二十二年發引儀
發引前三日行奏告禮百官預齋戒三日(隆慶初太常寺先六日奏)
(齋戒京城内外禁屠宰音樂勅命大臣一員護喪行禮勅把總内官勅入皇堂内官内使)遣官以喪
期告天地宗廟社稷祭品行禮如常儀皇帝衰服告几
筵禮如啟奠皇太子親王以下皆衰服隨班行禮是日
後百官衰服朝一臨至發引日止京師内外禁樂至祔
祭日止禁屠宰至葬畢日止發引前一日遣官祭金水
橋午門端門承天門大明門德勝門幷橋清河橋沙河
京都應祀神祇幷經過去處應祀神祠(隆慶初增祭乾清宫門隆宗門)
(思善門幷橋歸極門御橋玉河橋沙河安濟橋朝宗橋其應祀神祇關王廟天將廟靈濟宫城隍廟東嶽廟真)
(武廟内門橋俱内官行禮玉河橋以下俱太常寺官行禮祭用酒果餚饌香燭祝文)是夕設辭奠
(隆慶初改辭靈禮如啟奠)皇帝后妃皇太子親王以下皆衰服以序
致祭司禮監禮部錦衣衛官提督執事者設大昇輿於
午門外依圖式陳葬儀於午門外幷大明門外發引日
設啟奠内侍陳設醴饌拜位如常儀内導引官導皇帝
衰服詣拜位皇太子親王以下各就拜位贊禮贊四拜
奠帛獻酒讀祝四拜舉哀興哀止望瘞禮畢(隆慶初改望瘞為焚幣帛祝文)
(以後祖奠遣奠至陵安神遷奠享禮禮俱同)内導引官導皇帝詣几筵殿内
稍東西向立皇太子親王以下丹陛上稍東西向立執
事者陞徹帷幕等物拂拭梓宫畢内侍徹啟奠内執事
官進龍輴於几筵殿下設真亭神帛輿諡冊寶輿於丹
陛上設祖奠如啟奠儀畢内導引官導皇帝詣梓宫前
稍東西向立導皇太子繇殿左門入立於皇帝之南稍
東西向親王以下俱於丹陛上稍東西向内侍於梓宫
前跪奏請靈駕進發内侍捧諡冊寶次捧神帛繇殿中
門出各置輿内次捧銘旌繇中門出執事官陞捧梓宫
内執事持翣左右蔽梓宫降殿内侍官於梓宫前跪奏
請梓宫陞龍輴執事官奉登龍輴訖以綵帷飾梓宫執
翣仍立左右内侍擎繖扇侍衛如儀列舊所御儀仗于
前諡冊寶輿神帛輿真亭銘旌以次而行内導引官導
皇帝繇殿左門出后妃皇太子親王及宫眷後隨(后妃宫眷)
(哭於帷中)至午門内設遣奠如祖奠儀内侍於梓宫前跪奏
請靈駕進發司禮監官率儀衛諡冊寶輿等前行皇帝
后妃皇太子親王以下皆哭盡哀内侍于皇帝前跪奏
請還宫内侍導引皇帝還宫后妃以下皆還宫(隆慶初皇子同)
(還)執事官舁梓宫繇中門出至午門外禮官跪奏請梓
宫陞大昇輿執事官奉梓宫陞輿訖(隆慶初即午門内内侍官跪奏請梓)
(宫陞大昇輿安置訖始行遣奠儀)禮官跪奏請靈駕進發司禮監禮部
錦衣衛整視葬儀以次前行皇太子親王以下哭送(天順)
(八年弘治十八年俱親王護送行禮隆慶初遣駙馬都尉沿途至陵往返俱遣官行禮)靈駕出至
端門外行辭祖禮(後改為朝祖)執事官預設褥位於太廟中
香案前(太常寺設香燭)梓宫至端門外禮官跪奏請辭祖導引
官導皇太子易常服詣神帛輿前跪禮官奉神帛授皇
太子皇太子捧神帛繇廟街左門入(隆慶初梓宫至端門外少駐導引官)
(導遣官易淺淡色服詣神帛輿前跪太常寺官跪於遣官之左奏請世宗肅皇帝廟祖太常寺官與遣官俯伏)
(興詣輿捧神帛繇廟街左門入)至太廟褥位跪置神帛于褥興皇太子
正立于神帛後贊禮贊跪皇太子跪禮官跪於皇太子
之左奏太宗文皇帝謁辭禮官興贊禮贊俯伏興皇太
子俯伏興贊五拜三叩頭禮畢皇太子跪捧神帛興仍
繇廟左門出至輿前以神帛授禮官禮官跪受神帛安
奉輿中訖(隆慶初遣官自奉安訖太常寺官跪奏請靈駕進發)跪奏請靈駕進發
皇太子仍喪服(遣官易喪服)及親王以下隨行梓宫繇承天
門大明門中出皇太子親王以下俱繇左門出步送至
德勝門外騎送至陵(隆慶初遣官及各衙門分定送葬官俱步送至德勝門外騎送至天)
(夀山紅門外仍步送至陵是日俱免辭還仍朝見)在途幷至陵俱朝夕奠哭臨
諸王皇親駙馬公侯伯及文武百官軍民耆老四品以
上命婦以序沿途設次致祭皇親命婦及文武百官三
品以上命婦共祭一壇於順天府前公侯伯及文武官
員耆老人等共祭一壇於土城外禪師僧道共祭一壇
於清河皇親及駙馬共祭一壇於沙河祭畢文武官不
係山陵執事及分送者幷命婦耆老悉還大昇輿行沿
途每程預設校尉舁送選委内官同錦衣衛官專一提
督務在起止有節行步安徐沿途宿頓之處預先搭蓋
席殿仍量搭席房以貯儀仗等物至陵執事官先陳龍
輴於獻門外候大昇輿至禮官詣大昇輿前跪奏請靈
駕降輿升龍輴詣獻殿執事官奉梓宫陞龍輴繇中門
入皇太子親王俱繇左門入(遣官亦繇左門入)詣獻殿安奉訖
諡冊寶等輿仍陳於前安行神禮執事官陳醴饌如常
儀設皇太子拜位於梓宫前内侍導皇太子詣拜位贊
四拜興贊跪奠酒讀祝俯伏興贊四拜舉哀興哀止贊
禮畢親王以下陪拜如常儀百官俱于獻殿前鴻臚寺
官傳贊同遣官祀后土幷天夀山各陳設酒饌贊再拜
輿酹酒讀祝再拜興禮畢(洪熙以後俱同日别遣官祭各陵儀同前但前后各四拜)
俟掩玄宫時至設遷奠執事官陳醴饌如常儀設皇太
子拜位于梓宫前内侍導皇太子詣拜位贊四拜興贊
跪奠帛奠酒讀祝訖俯伏興贊四拜舉哀興哀止望瘞
親王以下陪拜如常儀百官俱于獻殿前鴻臚官傳贊
同退將掩玄宫内侍導皇太子親王以下詣梓宫前跪
内侍跪奏請靈駕赴玄宫俯伏興執事官陞奉還梓宫
入皇堂奉安訖内侍捧諡冊寶置於前陳列冥器等畢
行贈禮内侍官仍設靈座于獻殿上候安神主執事官
陳醴饌于皇堂門外奉玉帛安置于香案前設皇太子
拜位于前内侍導皇太子詣拜位贊四拜興贊跪贊奠
酒贊進贈執事官捧玉帛跪進于皇太子之後皇太子
受玉帛獻畢以授内執事捧入皇堂安置訖贊俯伏興
皇太子俯伏興贊四拜舉哀興哀止贊贈事畢内侍出
遂掩玄宫掩畢行享禮于玄宫前如遷奠儀遣祀后土
及祭天夀山(後稱告謝)掩玄宫將畢内侍設香案于玄宫門
外陳醴饌如儀設題主案於香案前西向設皇太子拜
位於前北向内侍盥手出主于案上題主官盥手西向
題主畢内侍奉主置於神座藏神帛于箱中置其後内
侍跪奏請太宗文皇帝神靈上神主(隆慶初全具尊號)奏訖贊
四拜興贊跪獻酒讀祝俯伏興贊四拜舉哀興哀止(焚祝)
(文)内侍啟櫝受主訖跪奏請神主降座陞輿奉神主陞
靈輿至獻殿上内侍跪奏請神主降輿陞座奉神主即
座訖(隆慶初神主即座訖先行安神禮如前儀將回京别遣官以葬畢告各陵)遂行初虞禮
執事官陳醴饌于神主前設皇太子拜位于香案前内
侍引皇太子就拜位贊四拜興贊行初獻禮跪贊皇太
子跪奠帛奠酒讀祝畢俯伏興亞獻終獻贊四拜舉哀
興哀止望瘞禮畢内侍捧神帛箱埋于殿前屛處潔地
焚凶器于野葬日初虞柔日再虞剛日三虞後間日一
虞至九虞止在途皇太子行禮還京皇帝親行禮(隆慶初自)
(初虞至七虞在途八虞在城外俱護喪官行禮九虞還京上親行禮)神主啟行將還内侍
于神主前跪奏請神主降座升輿還京奏訖俯伏興于
靈座上奉神主升靈輿進行儀仗侍衛如儀皇太子後
隨在途仍朝夕奠神主還京先於城外置幄次錦衣衛
備儀衛教坊司備鼓吹不作百官衰服奉候城外神主
至入幄次百官序列于前行五拜三叩頭禮畢候神主
進行百官後從至午門外儀衛等退導引官導皇帝衰
服奉迎于午門内神主至舉哀步導(隆慶初世廟妃皇后皇子王妃公主)
(及宫眷等俱迎神主于宫門内舉哀以次後隨)神主陞几筵殿内皇帝立于殿
上稍東西向侍于靈輿前跪奏請神主降輿陞座奏訖
捧神主安奉於靈座訖(隆慶初上親捧)行安神主禮執事官陳
設如常儀内導引官導皇帝詣拜位奏四拜興奏跪奠
酒讀祝俯伏跪奏四拜舉哀興哀止(焚祝文)奏禮畢皇太
子親王以下陪拜如常儀百官于思善門外隨班行禮
傳唱如儀(隆慶初安神畢世廟妃皇后皇子以下以次如拜位舉哀各行謁見四拜禮)明日
百官行奉慰禮(隆慶初無)虞祭内侍陳醴饌拜位于几筵前
如常祭儀内導引官導皇帝衰服詣拜位皇太子親王
以下衰服各就拜位行四拜禮初獻奠帛獻酒讀祝亞
獻終獻贊四拜舉哀興哀止望瘞禮畢卒哭用虞祭後
剛日禮同虞祭自是罷朝夕奠至卒哭之明日奉神主
祔享于太廟(儀具升祔下)祭畢太常卿于神主前跪奏請太
宗文皇帝神主還几筵奏訖導引官導皇帝捧神主由廟
左門出至門外安奉于御輦儀衛繖扇導從如來儀皇帝
陞輅後隨至午門外儀衛止皇帝至思善門降輅釋祭
服易衰服隨御輦至几筵殿前内侍于輦前跪奏請神
主降輦陞座内侍奉神主升座訖内導引官導皇帝繇
殿左門入行安神禮如前儀禮畢皇帝釋服還宫明日
百官素服烏紗帽黑角帶行奉慰禮
凡大喪内朝賀祭祀等禮
洪熙元年仁宗既祔廟上仍素服御西角門視朝遇行
時享等禮太常寺奏祭祀其日早朝鳴鐘鼓服黃袍御
奉天門視朝祭畢仍如前至禫祭後始釋素服
成化二十三年憲宗喪服既除上仍素翼善冠麻布袍
腰經視朝不鳴鐘鼓文武百官素服烏紗帽黑角帶皂
靴朝參至百日後始變服如常是年冬至節詔免行賀
弘治元年正旦以憲宗服制未及小祥上服黃袍御奉
天殿鳴鐘鼔鳴鞭作堂下樂文武官具公服行五拜三
叩頭禮次日至十五日具黑翼善冠淺淡袍服犀帶御
奉天門文武官具常服朝參至禫祭免朝一日遣官詣
陵致祭
正德十六年肅皇帝萬夀聖節以武宗山陵未畢令天
下齎進表文幷公侯駙馬伯儀賓進賀綵段俱免宣讀
陳設逕送司禮監承運庫交收
嘉靖四十五年歲暮大祫隆慶元年孟春時享太廟以
世宗喪禮尚在二十七日之内禮部題准照弘治十八
年例暫遣官行禮樂設而不作免陞殿奏祭祀齋戒之
日上于喪次致齋陪祀官俱暫免
隆慶元年正旦後世宗喪禮成服畢上始服衰服御宣
治門視事百官素冠服腰絰行奉慰禮以後朝參並同
至二十七日滿上易素翼善冠麻布袍腰絰御宣治門
視事俱不鳴鐘鼓百官素服烏紗帽黑角帶皂靴朝參
辦事二月祭先師孔子及朝日壇歴代帝王以梓宫在
殯議准照弘治十八年例免請陞殿及傳制命太常寺
具本奏知仍各遣官行禮樂設而不作致齋之日照天
順八年例上具黃素袍翼善冠百官具淺淡色服朝參
陪祀執事官至期仍各祭服行禮本月祭太社太稷議
准仍請上親祭餘並同例三月世宗祔廟畢次日免朝
百官烏紗帽黑角帶青圓領辦事又次日上具黑翼善
冠黑犀帶淺淡袍服御皇極門百官仍烏紗帽黑角帶
淺淡色服行奉慰禮以後俱皇極門視事鳴鞭鳴鐘鼓
如累朝例是年孟夏時享太廟以世宗神主尚在几筵
照正德元年例先一日上具常服祭告几筵祇請詣廟
享祀以後遇太廟時享祫祭大祥内皆如之其鴻臚寺
奏請陞殿太常寺奏致齋及祭畢聖駕回宫俱樂設而
不作
禮部志稿卷三十一
