禮部志稿職官類一(官制之屬)
提要
(臣)等謹案禮部志稿一百卷為明泰昌元年
官修首列纂修姓氏自禮部尚書林堯俞至
司務顧氏碞等四十人次列批委纂修自東
閣大學士前禮部尚書孫如游至儀制司員
外郎張光房等六人次列巡按直隸蘇松等
處御史據松江府知府揭薦生員俞汝楫纂
禮部志書公移併禮部准聘赴書局批文則
成書實出汝楫之手明史藝文志有俞汝楫
禮儀志一百卷當即此書此曰禮部志稿蓋
其草創初成尚未定名之本也卷首汝楫名
後併列上海生員俞廷教名為薦舉公移所
無殆入局以後續招協修故初揭不載歟其
書首聖訓六卷為洪武至隆慶詔諭次建官
建署一卷次總職掌一卷次儀司職掌十六
卷次祠司職掌十卷次客司職掌四卷次膳
司職掌及司務職掌共二卷次歷官表四卷
次奏疏五卷次列傳八卷次儀司事例二十
一卷次祠司事例九卷次客司事例三卷次
膳司事例一卷次總事例七卷前列凡例三
則其溯初制一則稱研討典故要在尋流溯
源其理條貫一則稱典故之編不急於薈萃
而急於貫通其慎稽考一則稱網羅舊聞非
獨挂漏是懼而攷正謬誤亦編摩第一義其
言皆深得纂輯要領故其書敘述詳贍首尾
該貫頗有可觀如釋菜薦舉諸詔為明實錄
所不載祈雪建宫諸訓為嘉靖祀典所未錄
王妃冠服百官常服及大宴樂章較明史禮
樂志為詳貢舉起送之額誥勅表章之式較
明會典為備經筵侍班員額拾明集禮之所
遺朝覲賞賚諸制補星槎勝覽西域行程之
所闕雖案牘之文稍傷冗襍而取備掌故體
例與著書稍殊固不能以是病之也乾隆四
十五年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
禮部志稿纂修姓氏
太子少保禮部尚書兼翰林院學士林堯俞
右侍郎兼翰林院侍讀學士温體仁
儀制清吏司郎中周應期
員外郎盧洪珪
鄧良知
主事莫儼臯
孔榮宗
劉應賓
張時𤾉
張翼明
祠祭清吏司郎中周以謙
員外郎周鏘
主事張天麟
丘履嘉
李胤華
陳耀
南居益
荆養喬
主客清吏司郎中虞德隆
員外郎鄭國昌
主事畢自肅
張弘襟
丁魁楚
李之茂
韓琳
李長德
李其紀
孫際可
精膳清吏司郎中蕭應坤
董暹
員外郎張國柱
王象晉
主事張文運
王曰善
李日華
李芬
何應奎
沈景初
司務廳司務周迪
顧民碞
禮部志稿批委纂修
東閣大學士前禮部尚書孫如游
前禮部尚書兼翰林院學士孫慎行
前禮部左侍郎兼翰林院侍讀學士周道登
恊理府事禮部尚書前禮部右侍郎周(闕名)
尚寳司少卿前儀制清吏司郎中湏之彦
前儀制清吏司員外郎張光房
奉委輯錄直隸松江府儒學生員俞汝楫
直隸松江府上海縣儒學生員俞廷教
禮部委纂修公移
欽差提督學政巡按直隸蘇松等處監察御史毛為禮
制綱維政教志乘關繫憲章謹薦學行宿儒以備纂修取
用事奉都察院東學字二十五號勘劄准禮部咨儀制
清吏司案呈奉本部送據𧺫復原任松江府知府莊毓
慶揭稱竊聞本朝禮法大備咸統扵寅清直亮之臣從
來搜輯舊聞必需夫修行積學之士查得萬歷三十七
年選司袁員外見吏部志缺擇委貢生宋啟眀收羅散
帙慱採羣編纂成志書三十冊現奉堂批付梓永為一
代章程而吏禮並稱鴻鉅纂修允資端方切見松江府
學生員俞汝楫學術醇正操履高貞属以考古証今必
能刪蕪輯漏况典重郊廟大禮沿革皆當並稽而部設
南北兩都彼此亦宜互証查本生萬歷甲寅南部聘修
祠乘十卷雖未梓行而□先典故已備考鏡又查本生
曾經修撰焦竑委纂名賢列傳預魁萬卷之琅函常熟
縣延修虞山志書亦具一方之紀事至扵母殁二十餘
年因遷葬而廬墓荒山泣聲同永夜猿啼家徒存四壁
勤課誦而糊口硯田苦節迸末流羶好行砥頹波言無
枝葉職自初第司鐸雲間目擊當年之礪志距十載冄
守舊遊更覘末路之有成聞見最真秉彛不昧今因服
闋赴部躬逢吏志告完而春曹載筆伊始心切憐才誼
難緘默等因具揭到部奉批夲部未有志乘誠為缺典
第纂輯之任頗難其人今莊使君所薦雲間俞生文行
俱優正本部所願得以充纂輯者亟宜委任以成盛典
志成之日紀錄酬勞尚圖優議等因送司奉此看得本
部典禮最稱繁鉅而紀載缺焉無稽歷朝掌故幾同藏
壁之書四署文移半是存羊之朔挂漏未暏其全敝舛
莫知其自志書一節不可謂非本部之缺典也今據原
任松江府知府莊毓慶所舉松江府學生員俞汝楫行
擬閔曾才追班馬即其修輯志乘業已窺見一斑知其
慱古凖今當必素&KR0570;三禮倘假數月之暇得徼筆硯之
靈勒成一書俾傳不朽豈直羽翼典禮真可鼓吹休明
當不止本部之拜賜也候書成之日應比照南昌生員
章潢事例舉用以酬其勞仍知會提學官先採訪其文
行特為優議以示旌異并轉行府縣動支學租銀八兩
以充聘資等因呈部看得本部志書得有博學朗識之
士為之纂輯誠不朽盛事也即咨彼處學臺優奬并轉
行府縣偹禮銀捌兩充聘俟纂輯完日薦用酬勞擬合
就行為此合資貴院煩為轉逹直隸督學御史先將俞
汝楫優奬仍轉行該府縣學照數動支學租銀兩送充
聘禮施行等因到院准此填給巡按直隸東學二十五
號勘合備劄到院依奉查照即便施行等因奉此看得
松江府學生員俞汝楫孤吟忩下一經峻槩樓頭百尺
力行古道夙負時名今令聞已逹家邦即纂輯有光志
乘為此案仰本府即支學租銀八兩封給本生作為該
部聘禮冄動前銀六兩併置匾一座上書鼓吹休明四
字送至其家以示優奬之意仍將支用過銀數取回揭
同抄案依准呈来湏至案者泰昌元年十月三十日
纂志凡例
一遡初制
夫研討典故要在沿流遡源我朝一代之禮皆繇聖
祖剙定即位之初甫闢乾坤而新日月亟孜孜三重
隆儒引誼撰著禮書以昭示軌極攷其時所最先成
者曰大眀集禮其書取周官吉凶軍賓嘉五禮為綱
而加以冕服鹵簿儀仗律樂字學且多繪圖焉自後
十餘年間則有曰國朝禮制曰稽古定制曰國朝制
作曰大禮要議曰皇眀禮制曰禮儀定式曰大眀禮
制曰洪武禮制曰禮制集要曰禮制節文曰太常集
禮曰孝慈錄其不專扵禮而禮政居多者曰皇眀祖
訓曰大誥曰大眀令曰教民榜文曰諸司職掌典禮
之盛徹今古通幽明極天地和上下優優大哉不可
以加矣列聖纉承先□一揆即如世皇天德通達聖
學淵深銳意修眀靡神不舉寧出祖制之矩矱哉故
會典深得此義每類首列國初諸籍之文次乃後來
憲令本末燦然可暏已今兹之纂一遵其義例初制
見行必窮其著令之始初制廢閣務識其沿革之繇
將率循者與振舉者咸易考見焉此臣子以纂述為
憲章之義也
一理條貫
夫典故之編不急扵薈萃而急扵貫通不急于廣慱
而急扵提挈頥事摶沙意緒棼絲安所得其要領哉
茲者擬門類則立網以總之立目以疏之扵目之中
又枝分縷析以悉之此為定局之大勢也擬名目則
依彷職掌而不盡泥職掌有宜分而合者為别之有
宜合而分者為一之有創立遺漏者為益之有先後
失次者為序之又為布列之大凡也擬書法則朝廷
所䧏曰詔曰令曰命臣所奏曰奏准曰奏定曰議准
曰議覆皆以年月先後次第著之有創舉者曰謀事
之始有舉而旋廢者曰今罷曰某年罷其儀注小有
損益者随文註之小同大異者随代列之又為載筆
之大意也連篇累牘若三千三百本天淆地而提綱
挈領則為輕為曲臚若列眉累世不能殫其學者一
朝可以舉其槩矣
一慎稽攷
夫綱羅舊聞匪獨掛漏是懼而攷正謬誤亦編摩第
一義也茲幸從詞林鉅公請累朝金櫃石室之副逖
搜慱採膏晷為繼又節蒙當事名公示以本曹掌故
諸牘稔得熟聞往事謂可藉手以報塞筆扎之役扵
萬一頋簡編浩穣案牘紛拏一事而衆册畢書不免
彼此矛盾一編而事端两見間亦先後牴牾盖語有
曰郢書燭舉筆端燭影則知搦管者之不難脱略也
又曰字經三寫焉烏成馬則知傳錄者之不難失真
也彙錄之際每賈勇從事凡有舛錯参互攷訂盖不
遺餘力矣其有無從是正者則存舊文以俟亦竊附
扵郭公夏五之遺意乎
