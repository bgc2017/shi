禮部志稿卷二十六
明俞汝楫編
祠祭司職掌
雩祀
國家凡遇水旱災傷及非常變異或躬禱或露告於
宫中於奉天殿陛或遣官祭告郊廟陵寢及社稷山
川無常儀嘉靖八年春祈雨冬祈雪皆御製祝文躬
詣南郊祠皇天后土遂躬祠山川神祇於山川壇次
日祠社稷壇冠服淺色鹵薄不設馳道不除皆不設
配不奏樂後建崇雩壇始定雩祀之儀十七年躬禱
雨於崇雩壇青服用一牛以熟薦具禮樂與雩祀同
亦不設配萬歷十三年上親禱郊壇却輦步行有步
禱儀詳具於後
嘉靖十一年定雩祀儀(歲旱則於季春之末禮部奏請行禮)
一前期四日太常寺奏祭祀如常儀諭百官致齋三日
一前期二日太常卿同光祿卿奏省牲如常儀次日復
命一前期一日上親填祝版於文華殿遂告於廟如祈
穀之儀一陳設(與祈穀同)一正祭是日上乘輿至昭亨門西
降輿過門東乘輿導引官導上至帷幕内具祭服出導
引官導至壇門内内贊對引官導上至拜位行禮如祈
穀之儀禮畢上至帷幕内易服駕還詣廟參拜回宫一
祝文(臨時撰用)一樂章迎帝神中和之曲於穆上帝爰
處瑤宫咨爾黎庶覆憫曷窮旗幢戾委蛇雲龍霖澤斯
溥萬寶有終奠玉帛肅和之曲神之格思奠兹文纁
盛樂斯舉香氣氤氲精禋孔熯徹於紫冥懇祈膏澤渥
我嘉生進俎咸和之曲百川委潤名山出雲愆𤾉孔
熾膏澤斯屯祈年於天載牲於俎神之格思報以甘雨
初獻夀和之曲有嚴崇祀日吉時良酌彼罍洗椒馨
苾香玄功溥濟時雨時暘惟神是聽綏以多穰亞獻
景和之曲皇皇禋祀孔惠孔明瞻仰來歆拜首欽承有
醴維醽有酒維清雲韶侑獻肅雝和鳴聖靈有赫鑒享
精誠終獻永和之曲靈承無斁駿奔有容嘉玉以陳
酌鬯以供禮三再稱誠一以從備物致志申薦彌恭神
昭景貺佑我耕農徹饌凝和之曲有赫旱暵民勞瘁
斯于牲于醴載舞載詩禮成三獻敬徹不遲神之聽之
雨我公私送帝神清和之曲爰迪寅清昭事顥穹仰
祈甘雨惠我三農既歆既格言歸太空式霑下土萬方
其同望燎太和之曲赤龍旋馭禮洽樂成燔燎既舉
昭假精禋維帝降康雨施雲行登我黍稌溥受厥明
雲門之曲(祭畢使道童羣歌之)景龍精兮時見測鶉緯兮宵懸肆
廣樂兮鏗鍧列皇舞兮蹁躚祈方社兮不莫薦圭璧兮
孔虔需密雲兮六漠霈甘澍兮九玄慰我農兮既渥錫
明昭兮有年
萬歷十三年步禱儀
一前期一日上具青服以躬詣南郊祈禱預告於奉天
殿行禮如常儀一前期一日太常寺進祝版上親填御
名訖太常寺博士捧出安輿亭内擡至南郊神庫奉安
一太常寺預設酒果脯醢香帛於圜丘牛一熟薦設上
拜位於壇壝於正中一錦衣衛設隨朝駕不除道一正
祭是日免朝昧爽上具青服御皇極門太常寺官跪奏
請聖駕詣圜丘上起步行護駕侍衛幷導駕侍班翰林
科道等官如常儀百官各青衣角帶恭候於大明門外
内閣禮部太常寺近前其餘文東武西各照常朝班行
序立駕至魚貫前導卑者在前崇者在後緣道兩旁離
御路稍遠文武兩班就中又各自為對至昭亨門照前
序立候駕監禮御史等官如常儀鴻臚寺仍委序班十
餘員整肅班行不許諠譁越次一駕至昭亨門導引官
導上至左櫺星門外幕次少憩禮部尚書侍郎太常寺
卿少卿跪奏詣壇位内贊對引官導上行典儀唱執事
官各司其事内贊奏就位上至拜位典儀唱迎神内贊
奏陞壇導上至香案前奏跪奏上香上三上香訖奏復
位奏四拜(傳贊百官同)典儀唱奠帛行初獻禮内贊奏陞壇
導上至神御前奏獻帛訖奏獻爵訖奏詣讀祝位奏跪
(傳贊百官皆跪)贊讀祝訖奏俯伏興平身(傳贊百官同)奏復位典儀
唱行亞獻禮内贊奏陞壇導上至神御前奏獻爵訖奏
復位典儀唱行終獻禮(儀同亞獻)典儀唱送神内贊奏四拜
(傳贊百官同)典儀唱讀祝官捧祝進帛官捧帛各詣燎位内
贊奏禮畢導引官導上至幕次少憩上還仍詣奉先殿
參謁如常儀
節拜
嘉靖初沿先朝舊儀每日於宫中行拜天禮後以為瀆
罷之遇正旦冬至萬夀聖節於奉天殿(今皇極殿)丹陛上行
禮既定郊祀遂罷冬至之拜惟正旦萬夀聖節行禮於
玄極寶殿隆慶元年罷仍於皇極殿丹陛上行禮
嘉靖中定玄極寶殿拜天儀(今罷)前期一日太常寺博士
捧祝版於文華殿或精一堂或臨時於玄極門内候上
親填某太常寺辦祭品晡時同供事官入殿内陳設夜
二鼓太常寺官入候行禮三鼓初上具服乘輿至凌霄
門外降輿入門内太常寺卿跪奏神御位奉安訖導引
官導上至玄極門内由集真門入至左陛内贊對引官
導上由左門入就位典儀唱迎帝神内贊導上由中陛
登臺至香案前上香復位四拜典儀唱奠帛行初獻禮
内贊導至御案前獻帛獻爵詣讀祝位讀祝行亞獻終
獻禮典儀唱送帝神奏四拜奏詣望燎位禮畢上還宫
祝文元旦維某年某月某日嗣天子臣某敢昭奏於
皇天上帝曰適維斯辰節當元旦歲時所重爰奉典常
祇對皇穹仰瞻拜祝祈垂洪造大賜亨豐臣無任瞻奉
之至謹奏萬夀聖節維某年某月某日嗣天子臣某
謹昭奏於皇天上帝曰臣以昧愚微資上叨帝心簡在
報稱無由稔諸愆戾今日臣生之辰祇申叩拜仰祇我
天慈俯垂賜鑒伏望降歆益大生生之仁均囿民物於
康和福夀之域臣下情不勝瞻對之至謹奏
社稷
太社稷
國初以春秋仲月上戊日祭太社太稷異壇同壝太
社以后土勾龍氏配太稷以后稷氏配每獻禮先詣
太社及配位壇獻畢次詣太稷及配位壇臨祭遇風
雨則於齋宫望祭洪武三年於壇北建享殿又北建
拜殿各五間以備風雨行禮十年改建社稷壇於午
門外之右先是社主用石高五尺闊二尺上微尖立
於社壇半埋土中近南向北稷不用主至是埋石主
於社稷壇之正中微露其尖仍用木為神牌而丹漆
之祭則設於壇上祭畢貯庫壇設太社神牌居東太
稷神牌居西俱北向奉仁祖神牌配神西向而罷勾
龍后稷配自奠帛至終獻皆同時行禮洪武三十一
年更奉太祖配神永樂中北京社稷壇成位置陳設
悉如南京舊制洪熙後奉太宗同配嘉靖九年遵初
制太社仍以后土勾龍氏配太稷仍以后稷氏配
洪武二十六年初定儀一齋戒與祭太廟同一告廟正
祭前二日用祝文酒菓於奉先殿告請仁祖配社稷祝
文與大祀同一省牲與太廟同牛三羊三豕三鹿一兔
二一陳設太社在東北向犢一羊一豕一豋一鉶二籩
豆各十二簠簋各二帛一黑色玉用兩圭有邸太稷在
西北向陳設同仁祖配位在東西向陳設同無玉共設
酒尊三爵九篚三於壇西北東向祝文案一一正祭典
儀唱樂舞生就位執事官各司其事導引官導引皇帝
至御拜位内贊奏就位典儀唱瘞毛血迎神奏樂樂止
内贊奏四拜(百官同)典儀唱奠玉帛行初獻禮奏執事官
各捧玉帛爵獻於神位前讀祝官取祝跪於神位左内
贊奏跪典儀唱讀祝讀訖進於太社神位前内贊奏俯
伏興平身(百官同)樂止典儀唱行亞獻禮奏樂執事官各
奉爵獻於神位前樂止典儀唱行終獻禮(儀同亞獻)太常寺
卿進立於壇西東向唱賜福胙光祿司官捧福胙自神
位前由正門左出至皇帝前内贊奏跪奏搢圭光祿司
官以福酒跪進内贊奏飲福酒光祿司官以胙跪進内
贊奏受胙出圭俯伏興平身内贊奏四拜(百官同)典儀唱
徹饌奏樂執事官各詣神位前徹饌樂止典儀唱送神
奏樂内贊奏四拜(百官同)樂止典儀唱讀祝官捧祝進帛
官捧帛掌祭官捧饌各詣瘞位奏樂内贊奏禮畢一祝
文維洪武某年某月某日皇帝某敢昭告於太社之神
太稷之神惟神贊輔皇祇發生嘉穀粒我烝民萬世永
賴時當仲(春秋)禮嚴(告祀報謝)謹以玉帛牲齊粢盛庶品備兹
瘞祭皇考仁祖淳皇帝配神尚享一樂章迎神廣和
之曲予惟土穀兮造化工為民立命兮當報崇民歌且
舞兮朝雍雍備筵率職兮候迓迎想聖來兮祥風生欽
當稽首兮告拜年豐初獻夀和之曲氤氲氣合兮物
遂蒙民之立命兮荷隂功予將玉帛兮獻微衷初斟醴
薦兮民福洪亞獻豫和之曲予今樂舞兮再捧觴願
神昭格兮軍民康思必穆穆兮靈洋洋感厚恩兮拜祥
光終獻熙和之曲干羽飛旋兮酒三行香煙繚繞兮
雲旌幢予今稽首兮忻且惶神顔悅兮霞彩彰徹饌
雍和之曲祖陳微禮兮神喜將琅然絲竹兮樂舞揚願
祥普降兮遐邇方烝民率土兮盡安康送神安和之
曲氤氲氤氲兮祥光張龍車鳳輦兮駕飛揚遥瞻稽首
兮去何方民福留兮時雨暘望瘞時和之曲捧餚饈
兮詣瘞方鳴鸞率舞兮聲鏗鏘思神納兮民福昂予今
稽首兮謝恩光
嘉靖九年更定儀一前期二日太常寺卿同光祿寺卿
面奏省牲如常儀一陳設太社居東北向太稷居西
北向后土勾龍氏居東西向后稷氏居西東向陳設並
如舊制惟帛春用告祀秋用禮神一正祭上乘輿由西
闕門入至壇北門東降輿導引官導上由右門入至具
服殿上具祭服導引官導上由拜殿右門出典儀唱樂
舞生就位執事官各司其事上至御拜位内贊奏就位
上就位典儀唱瘞毛血迎神樂作内贊奉陞壇導上至
太社神前奏跪奏搢圭奏上香司香官捧香跪於上左
上三上香内贊奏出圭導上至太稷神前(儀同)奏出圭奏
復位太常卿上配位香樂止奏四拜(傳贊百官同)典儀唱奠
玉帛行初獻禮樂作執事官捧玉帛爵於各神位前跪
奠訖樂暫止内贊奏跪(傳贊衆官皆跪)典儀唱讀祝讀祝官跪
讀訖樂復作奏俯伏興平身(傳贊百官同)樂止典儀唱行亞
獻禮樂作執事者捧爵於各神位前跪奠訖樂止典儀
唱行終獻禮樂作(儀同亞獻)樂止太常卿於壇左東向立唱
賜福胙内贊奏跪上跪奏搢圭光祿卿捧酒跪於上右
内贊奏受胙上受胙訖奏出圭俯伏興平身奏四拜(傳贊)
(百官同)樂止典儀唱讀祝官捧祝掌祭官捧帛饌各詣瘞
位樂作捧祝帛饌官過御前訖奏禮畢上至具服殿易
服還宫一祝文稱嗣天子及后土勾龍氏后稷氏配神
餘並同一樂章仍舊
帝社稷(今罷)
嘉靖十年上命於西苑空閒地開墾為田樹藝五穀建
帝社帝稷壇壇址高六尺方廣二丈五尺甃以細甎實
以淨土繚以土垣北為櫺星門高六尺八寸廣五尺八
寸神位以木為之各高一尺八寸廣三尺題曰帝社之
神帝稷之神俱硃漆質金書壇之南置石龕以蔵神位
高六尺廣二尺壇之西為祭器庫樂器庫壇之北樹二
坊以表之曰帝社街每歲以仲春秋次戊日上躬行祈
報禮如次戊在朢後則以上巳日臨期奏定一前期四
日太常寺奏齋戒一前期一日太常寺奏省牲上親填
祝版於文華殿一陳設帝社牛一羊一豕一豋一鉶一
籩豆各八簠簋各一帛一玄色春用告祀秋用禮神
帝稷陳設同一正祭是日辰刻上具皮弁服乘版輿至
豳風亭東降輿導引官導上至櫺星門内典儀唱樂舞
生就位執事官各司其事上至御拜位典儀唱送神樂
作内贊導上陞壇至帝社帝稷香案前各三上香奏復
位樂止奏兩拜(通贊陪拜官同)典儀唱奠帛行初獻禮樂作執
事者捧帛爵於各神前奠訖樂暫止奏跪上跪(通贊同)内
贊贊讀祝讀訖樂復作奏俯伏興平身(通贊同)樂止典儀
唱行亞獻禮樂作樂止唱行終獻禮樂作樂止唱徹饌
樂作樂止唱送神樂作奏兩拜(通贊同)樂止典儀唱讀祝
官捧祝掌祭官捧帛饌各詣瘞位樂作奏禮畢上至豳
風亭易服還宫一祝文維嘉靖某年歲次某月朔某日嗣
天子某致(告祭)於帝社之神帝稷之神(春云秋云)時當(務農之期萬寶告成)
庸修恒祀特兹(告祈報謝)惟神歆鑒俾(五穀皆登萬方咸永福予民萬世攸)賴尚
享一樂章迎神時和之曲(東金)風兮(地脈以融首務萬寶以充忻成)兮稼
穡之工祀神于此兮苑中願來格兮慰予衷初獻夀
和之曲神兮臨止禮薦清醇菲幣在笥初獻式遵神其
鑒兹享斯藻蘋我祀伊何祈報是因神兮錫祉財阜吾
民亞獻雍和之曲二觴再舉申此慇懃神悅兮以納
祥靄兮氤氲終獻寧和之曲禮終兮酒三行喜茂實
兮稷黍粱農事待兮豐康予稽首兮以望徹饌保和
之曲祀事告終三獻既周徹之罔遲惠注田疇迓以休
貺庇兹有秋送神廣和之曲(望瘞同)耕耨(伊首告就)力事豆籩
粢盛賴之於此大田予將以祀神其少延願留嘉祉副
我潔虔肅駕兮雲旋普予兮有年
神祇(今罷)
國初建山川壇於天地壇之西正殿七間祭太歲風
雲雷雨五嶽五鎮四海四瀆鍾山之神東西廡各
十五間分祭京畿山川春夏秋冬四季月將及都城
隍之神壇西南有先農壇東有旗纛廟南有耤田洪
武二年封京都及天下城隍神三年正嶽鎮海瀆城
隍諸神號合祀太歲月將風雲雷雨嶽鎮海瀆山川
城隍旗纛諸神又令每歲用驚蟄秋分各後三日遣
官祭山川壇諸神是日上皮弁服御奉天殿降香中
嚴坐殿上獻官復命解嚴還宫七年令春秋仲月上
旬擇日祭未幾以諸神從祀南郊省春祭十年今中
七壇上親行禮餘以功臣分祀永樂中建山川壇位
置陳設悉如南京舊制惟正殿鍾山之右增祀天夀
山神嘉靖八年令以每歲孟春及歲暮特祀太歲月
將之神與享太廟同日凡親祀山川等神皆用皮弁
服行禮以别於郊廟九年更風雲雷雨之序曰雲雨
風雷又分雨師雲師風伯雷師以為天神嶽鎮海瀆
鍾山天夀山京畿幷天下名山大川之神以為地祇
每歲仲秋中旬擇吉行報祭禮同日異時而祭城隍
神於其廟十年建天神地祇壇於先農壇之南天神
在左南向地祇在右北向附祖陵基運山皇陵翔聖
山顯陵純德山神於地祇壇幷號鍾山曰神烈山十
一年令神祇壇以丑辰未戌三年一親祭隆慶元年
議罷惟太歲月將特祭於山川壇如初
洪武二十六年初定儀一齋戒前一日太常司官宿於
本司次日具本奏致齋二日次日進銅人凡正祭前二
日太常司官同部官詣城隍廟發咨一省牲與太廟同
牛十四後十五羊十三後十四豕十四後十五鹿一兔
七一陳設正殿七壇太歲犢一羊一豕一豋一鉶二籩
豆各十簠簋各二帛一白色禮神制帛酒盞三十風
雲雷雨陳設同帛四白色禮神制帛五嶽陳設同帛
五五色禮神制帛各依方位五鎮陳設同帛五五色
禮神制帛四海陳設同帛四四色禮神制帛四瀆
陳設同帛四黑色禮神制帛鍾山陳設同帛一白色
禮神制帛共設酒尊三爵七篚七於殿東南西向祝文
案一於殿外正道西東廡三壇京畿山川犢一羊一
豕一豋一鉶二籩豆各十簠簋各二帛一白色禮神制
帛酒盞三十夏季月將陳設同帛三白色禮神制帛
冬季月將陳設同帛三白色禮神制帛共設酒尊三
爵三篚三於壇南北向西廡三壇春季月將秋季
月將陳設並同都城隍陳設同帛一白色禮神制帛
共設酒尊三爵三篚三於壇南北向一正祭典儀唱樂
舞生就位執事各司其事導引官導皇帝至御拜位内
贊奏就位典儀唱迎神奏樂執事官各詣神位前斟第
一層酒樂止内贊奏四拜(百官同)典儀唱奠帛行初獻禮
奏樂執事官各捧帛爵獻於神位前讀祝官取祝跪於
皇帝左内贊奏跪典儀唱讀祝讀畢置於案上内贊奏
俯伏興平身(百官同)樂止典儀唱行亞獻禮奏樂執事官
各詣神位前斟第二層酒樂止典儀唱行終獻禮奏樂
執事官各詣神位前斟第三層酒樂止太常司卿立於
殿東西向唱賜福胙典儀唱飲福受胙光祿司官捧福
胙自神位前由正門左出至皇帝前内贊奏跪奏搢圭
光祿司官以福酒跪進内贊奏飲福酒光祿司官以胙
跪進内贊奏受胙出圭俯伏興平身奏四拜(百官同)典儀
唱徹饌奏樂執事官各於神位前徹饌樂止典儀唱送
神奏樂内贊奏四拜(百官同)典儀唱讀祝官捧祝掌祭官
捧帛饌各詣燎位奏樂内贊奏禮畢一祝文維洪武某
年某月某日皇帝某致祭於太歲之神風雲雷雨之神
嶽鎮海瀆山川月將城隍之神惟神主司民物參贊天
地化機發育有功歴代相承有秋報之禮今農事告成
謹以牲帛醴齊粢盛庶品用申報祭尚享一樂章迎
神吉日良辰祀典式陳太歲尊神雷雨風雲京畿山川
城隍之神濯濯厥靈昭鑒我心以候以迎來格來歆奠
帛靈旗涖止有赫其威一念潛通幽明弗違有帛有篚物
薄而微神兮安留尚祈享之初獻神兮我留有薦必
受享祀之初奠兹醴酒晨光初昇祥微應候何以侑觴
樂陳雅奏亞獻我祀維何奉兹犠牲爰酌醴齊二觴
再升洋洋如在式燕以寧庶表微衷交於神明終獻
執事有嚴品物斯祭黍稷非馨式將其意薦兹酒醴成
我常祀神其顧歆永言樂只徹饌春祈秋報率為我
民我民之生賴於爾神維神佑之康寧是臻祭祀云畢
神其樂歆送神三獻禮終九成樂作神人以和既燕
且樂雲車風馭靈光昭灼瞻望以思邈彼寥廓望燎
俎豆既徹禮樂已終神之雲旋倏將焉從以望以燎庶
幾感通時和歲豐惟神之功(永樂中正殿增天夀山一壇陳設同帛用黑色加爵)
(篚各一)
嘉靖十年更定儀一前期二日太常寺官奏祭祀太常
卿同光祿卿奏省牲如常儀諭百官致齋三日一前期
一日上親填祝版於文華殿遂告於廟告辭曰孝玄孫
嗣皇帝某明日出往神祇壇行秋祭禮詣祖宗列聖帝
后神位前恭預告知(遣官則否)一陳設天神壇雲師一壇
雨師一壇風伯一壇雷師一壇俱南向每壇犢一羊一
豕一豋一鉶二簠簋各二籩豆各十爵三酒盞二十共
設酒尊四帛一篚一祝案一地祇壇五嶽一壇帛五
五鎮一壇帛五五山一壇帛五四海一壇帛四
四瀆一壇俱北向帛四京畿山川一壇西向帛二牲
五天下山川一壇東向帛二牲五籩俱同一正祭是
日昧爽上具翼善冠黃袍御奉天門太常卿奏請詣神
祇壇上陞輦鹵簿導從由先農壇東門入至齋宫更皮
弁服詣天神壇典儀唱樂舞生就位執事官各司其事
内贊導上至御拜位典儀唱迎神樂作導上陞壇三上
香訖復位樂止奏四拜(傳贊百官同)典儀唱奠帛行初獻禮
樂作執事者捧帛爵於神位前跪奠訖樂暫止奏跪上
跪(傳贊衆官皆跪)讀祝訖樂復作奏俯伏興平身(傳贊同)樂止行
亞獻禮樂作執事者捧爵跪奠於神位前樂止行終獻
禮樂作(儀同亞獻)樂止太常卿唱答福胙内贊奏跪上飲福
受胙訖俯伏興(傳贊同)典儀唱徹饌樂作樂止唱送神樂
作内贊奏兩拜(傳贊同)樂止典儀唱讀祝官捧祝掌祭官
捧帛饌各詣燎位樂作捧祝帛饌官過御前奏禮畢内
贊對引官復導上至地祇壇御拜位典儀唱瘞毛血迎
神内贊導上陞壇至五嶽香案前三上香(五鎮以下俱大臣上香以)
(後禮俱同前)禮畢上易服還詣廟參拜致辭曰玄玄孫嗣皇
帝某祭雲雨風雷嶽鎮海瀆等神回還恭詣祖宗列聖
帝后神位前謹用參拜參畢還宫地祇壇上香大臣儀
注典儀唱迎神執事官導引各官由東西級上詣各壇
香案前内贊奏搢圭(齊搢笏)奏上香(齊上香)奏出圭(齊出笏)奏
復位(齊復位)照前序立(餘同前儀)一祝文天神壇維嘉靖某
年歲次某月某朔某日嗣天子某致祭於雲師之神雨
師之神風伯之神雷師之神惟神職司雲雨興布風雷
贊輔上帝功施生民今農事告成以牲醴庶品菲帛之
儀用修報祀惟神鑒之尚享地祇壇維某年某月某
日嗣天子某致祭於五嶽之神五鎮之神基運山之神
翔聖山之神神烈山之神天夀山之神純德山之神四
海之神四瀆之神京畿天下山川之神惟神鍾靈毓秀
主鎮一方參贊大化功被於民今農事既成以牲帛醴
齊之儀用修報祭神其歆哉尚享一樂章天神壇迎
神保和之曲吉日良辰祀典式陳景雲甘雨風雷之神
赫赫其靈功著生民參贊元化宣布蒼仁爰兹報祀鑒
斯藻蘋奠帛以後俱仍舊地祇壇迎神保和之曲
吉日良辰祀典式陳靈嶽方鎮海瀆之神京畿四方山
澤羣真毓靈分隅福我生民薦斯享報鑒我恭寅奠帛
以後俱仍舊
太歲月將
嘉靖八年定一前期十日太常寺請命大臣一員行禮
一前期三日太常寺奏祭祀如常儀一陳設太歲神
位犢一羊一豕一豋一鉶二簠簋各二籩豆各十爵三
酒盞三十尊三帛一篚一兩廡月將共四壇每壇犢
一羊一豕一豋一鉶一簠簋各二籩豆各十爵三酒盞
三十尊三帛三篚一一正祭典儀唱樂舞生就位執事
官各司其事贊引贊就位典儀唱迎神奏樂樂止贊兩
拜典儀唱奠帛行初獻禮奏樂執事官捧帛爵詣各神
位前奠訖樂暫止贊引贊跪典儀唱讀祝讀訖樂復作
贊俯伏興平身樂止典儀唱行亞獻禮奏樂(儀同初獻惟不獻帛)
(讀祝)樂止典儀唱行終獻禮奏樂(儀同亞獻)樂止掌祭官西向
立唱賜福胙執事官捧福酒跪進於遣官右贊跪搢笏
贊飲福酒訖執事官捧福胙跪進於遣官右贊受胙訖
贊出笏贊俯伏興平身贊兩拜典儀唱徹饌奏樂樂止
典儀唱送神奏樂贊兩拜樂止典儀唱讀祝官捧祝掌
祭官捧帛饌各詣燎位奏樂捧祝帛饌官過遣官前訖贊
禮畢一祝文維嘉靖某年某月某日皇帝遣某官某致祭
於某甲太歲之神四季月將之神(時維孟春聿新歲序惟時歲暮將届新春)
特用遣祭以牲帛庶品之儀神其歆此(祭報)誠敷佑康吉
尚享一樂章迎神吉日良辰祀典式陳輔國佑民太
歲尊神四時月將功曹司辰濯濯厥靈昭鑒我心以候
以迎來格來歆奠帛以後俱與神祇壇同
禮部志稿卷二十六
