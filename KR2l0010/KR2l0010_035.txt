禮部志稿卷三十五
明俞汝楫編
主客司職掌
朝貢
國初諸番國及四夷土官朝貢具載職掌其後募化
者衆事例日增土官衙門添設别見兵部而事關朝
貢者附此
東南夷
見祖訓及職掌凡二十國祖訓例不征諸夷朝鮮
日本大小琉球安南真臘暹羅占城蘇門荅剌西
洋瓜哇彭亨百花三佛齊浡泥凡十五國職掌所
載又有瑣里西洋瑣里覽邦淡巴須文達那諸國
與祖訓稍有不同
洪武初分遣使臣奉詔往諭諸番以平定四海之
意多隨使來朝貢者八年諭安南高麗占城等國
每三年一朝貢國王嗣立則世見永樂中數有事
於西洋遣中使以舟師三萬齎金帛諭賜之隨使
朝貢者十有六
朝鮮國
祖訓朝鮮國即高麗其李仁人及子李成桂今名旦
者自洪武六年至洪武二十八年首尾凡弑王氏四
王姑待之
按高麗併有扶輿新羅百濟其國分八道洪武二年國
王王顓遣使奉表賀即位請封貢物詔封為高麗國王
賜龜紐金印詔命五年以高麗貢使煩數諭令三歲或
歲一來二十五年李成桂代王氏請更其國號詔更號
朝鮮永樂初賜印誥自後每歲聖節正旦嘉靖十年外
夷朝正旦者俱改冬至皇太子千秋節皆遣使奉表朝
賀貢方物其餘慶慰謝恩無常期若朝廷有大事則遣
使頒詔於其國國王請封亦遣使行禮其歲時朝貢視
諸國最為恭慎嘉靖二十六年特許其使臣同書狀官
及從人二三名於郊壇及國子監遊觀禮部劄委通事
一員伴行撥館夫防護以示優異云貢道由鴨綠江
歴遼陽廣寧入山海關達京師又中國漂流人口至本
國者量給衣糧送回先是永樂元年其國王具奏世
系不係李仁人之後以辨明祖訓所載弑逆事詔許改
正正德嘉靖中屢以為請皆賜𠡠奬諭焉萬歷三年使
臣復申前請詔付史館編輯今錄於後李成桂系出本
國全州遠祖翰仕新羅為司空六代孫兢休入高麗十
三代孫安社生行里行里生椿椿生子春是為成桂之
父李仁人者京山府吏長庚裔也始王氏恭愍王顓無
子養寵臣辛盹子禑為子恭愍王為嬖臣洪倫等所弑
仁人當國誅倫等立禑禑嗣位十六年遣將入犯遼東
成桂為副將在遣中至鴨綠江與諸將合謀回兵禑懼
傳位於其子昌時恭愍妃安氏以國人黜昌立王氏孫
定昌君瑶誅禑逐仁人已而瑶妄殺戮國人不附共推
成桂署國事表聞高皇帝命為國王遂更名旦贍瑶别
署終其身
貢物金銀器皿螺鈿梳函白綿紬各色苧布
龍文簾蓆各色細花蓆豹皮獺皮人參
黃毛筆白綿紙種馬每三年五十匹近有加貢
不在種馬之數
日本國
祖訓日本國雖朝實詐暗通奸臣胡惟庸謀為不軌
故絶之
按日本古倭奴國世以王為姓其國有五畿七道及屬
國百餘時寇海上洪武五年始令浙江福建造海舟防
倭七年其國王良懷遣僧朝貢以無表文却之其臣亦
遣僧貢馬及茶布刀扇等物以其私貢却之又以頻年
為寇令中書省移詰責自後屢却其貢并安置所遣僧
於川陜番寺十四年從其請遣還十六年築登萊至浙
並海五十九城二十年築福建並海十六城各置衞所
永樂初復來朝貢賜龜紐金印誥命封為日本國王名
其國鎮山曰壽安鎮國之山御製碑文賜之給勘合百
道始令十年一貢貢道繇浙江寧波府每貢正副使等
毋過二百人若貢非期人船逾數夾帶刀鎗並以寇論
宣德初遣貢不如約諭使臣自今貢毋過三船人毋過
三百刀劒毋過三十嘉靖六年奏準凡貢非期及人過
百船過三多挾兵器皆阻回二十九年定日本貢船每
船水夫七十名三船共計水夫二百一十名正副使二
員居坐六員土官五員從僧七員從商不過六十人三
十年後時入寇掠自是朝貢未有至者
貢物馬盔鎧劒腰刀鎗塗金裝綵
屏風灑金厨子灑金文臺灑金手箱描金
粉匣描金筆匣抹金銅提銚灑金木銚角盥
貼金扇瑪瑙水晶數珠硫黃蘇木牛
皮
琉球國
祖訓大琉球國朝貢不時王子及陪臣之子皆入太
學讀書禮待甚厚小琉球國不通往來不曾朝貢
按琉球國有三王洪武初中山王察度山南王承察度
山北王帕尼芝皆遣使奉表箋貢馬及方物十六年各
賜鍍金銀印二十五年中山王遣子姪入國學以其國
往來朝貢賜閩人三十六姓善操舟者永樂以來國王
嗣立皆請命册封後惟中山王至中山世稱尚氏諭定
二年一貢每船百人多不過百五十人貢道由福建閩
縣
貢物馬刀金銀酒海金銀粉匣瑪瑙
象牙螺殼海巴擢子扇泥金扇生紅銅
錫生熟夏布牛皮降香木香速香
檀香黃熟香丁香蘇木烏木胡椒硫
黃磨刀石右象牙等物進收硫黃蘇木胡椒運
送南京該庫馬就于福建發缺馬驘站走遞磨刀石
發福建官庫收貯
安南國
祖訓安南國三年一貢
按安南國古交趾地洪武二年其國王陳日煃遣使朝
貢請封詔封為安南國王賜鍍金銀印誥命未至而日
煃卒以封其弟日焜後其臣陳叔明專黎季犛篡位俱
降詔詰責季犛詭言陳氏無後請署國事已而日煃弟
天平來訴季犛又詭迎天平還國伏兵殺之永樂四年
發兵討平殍季犛父子郡縣其地尋有季擴之亂甫定
而黎利復叛宣德間遣使謝罪請命因宥而封之嗣後
朝貢如常别有進中宫東宫方物其餘慶慰謝恩無常
期朝廷有大事則遣使頒詔於其國國王請封亦遣使
行禮嘉靖十九年其臣莫登庸篡立發兵討之明年登
庸降詔革王封止授都統使其所轄海陽等十三路各
改設安撫司每司設安撫一員同知一員聽自行陞黜
遇朝貢之年以陞黜過官員總數奏聞後登庸子莫福
海嗣朝貢不常萬歷四年都統使莫茂治遣使慶賀并
補貢二次九年復來貢亦補二次貢道由廣西憑祥州
貢物金銀器皿犀角象牙白絹薰衣香
降真香沈香速香木香黑線香紙扇
真臘國
真臘本扶南屬國其國濱海後并有扶南洪武四年其
國巴山王忽兒那遣使貢方物賀正旦六年復來貢貢
道由廣東後朝貢不常
貢物象象牙犀角孔雀翎寳石土降
香蘇木烏木黃花木胡椒黃蠟
暹羅國
國濱海本暹與羅斛二國後併為一洪武四年其國王
參烈照毘牙遣使奉金葉表來朝貢方物賀正旦六年
參烈寳毘牙復遣貢并獻其國地圖十年遣人齎詔及
印往賜之十六年給文册永樂元年遣使乞量衡為國
中式自後定三年一朝貢貢道由廣東萬歷七年遣使
具金葉表文入貢
貢物象象牙犀角孔雀尾翠毛龜筒
六足龜寳石珊瑚金戒指片腦米腦
糠腦腦油臘柴檀香速香安息香
黃熟香降真香羅斛香乳香樹香木香
烏香丁香薔薇水碗石丁皮阿魏
紫梗藤竭藤黃硫黃没藥烏爹泥肉
荳蔲胡椒白荳蔲蓽茇蘇木烏木大
楓子苾布油紅布白纏頭布紅撒哈剌
紅地紋節智布紅杜花頭布紅邊白暗花布
乍蓮花布烏邊葱白暗花布細棋子花布
織人象花文打布西洋布織花紅絲打布織
雜綠打布紅花絲手布剪絨絲雜色紅花被面
織人象雜色紅花文絲縵
占城國
祖訓自占城以下蘇門荅剌西門瓜哇彭亨百花三
佛齊浡泥諸國來朝時内帶行商多行譎詐故沮之
自洪武八年沮至洪武十二年方乃得止焉
按占城國濱海即古越裳林邑洪武二年其國王阿荅
阿者遣使朝貢詔封為占城國王賜鍍金銀印四年遣
使奉金葉表文朝貢十六年復遣子來賀聖節乃齎與
勘合文册二十四年復來朝貢以其臣弑立命絶之永
樂後其國與諸國皆來朝貢始定三年一貢貢道由廣
東正統後其國襲封遣使行禮
貢物象象牙犀犀角孔雀孔雀尾
橘皮抹身香薰衣香奇南香金銀香土降
香燒碎香檀香柏香花藤香龍腦烏
木蘇木花棃木蕪蔓番沙紅印花布油
紅綿布白綿布烏綿布圖璧花布花紅邊
縵番花手巾雜色縵番花手帕兜羅錦被
洗布白泥
瓜哇國
國濱海即古闍婆有東西二王洪武五年其國王昔里
八達剌八剌蒲遣使奉金葉表貢方物并納元所授宣
𠡠十四年來貢如初有黑奴三百人後絶其貢永樂二
年其國東王孛令達哈遣使朝貢請印賜鍍金銀印五
年西王都馬板滅東王遣使謝罪正統八年令三年一
貢後朝貢無常期
貢物火雞鸚鵡孔雀孔雀尾翠毛鶴
頂犀角象牙玳瑁龜筒寳石珍珠
薔薇露奇南香檀香麻藤香速香降香
木香乳香黃熟香安息香烏香龍腦
丁皮没藥肉荳蔲白荳蔲藤竭血竭蘆薈
阿魏大楓子番木鼈子蓽澄茄蓽茇
悶蟲藥黃蠟番紅土烏爹泥金剛子碗
石錫西洋鐵摺鐵刀鐵鎗苾布油紅布
蘇木烏木胡椒
彭亨國
國濱海洪武十一年其王麻哈剌惹荅饒遣使奉金葉
表貢番奴及方物永樂十二年復遣使朝貢
貢物金水罐象牙乳香速香檀香片
腦胡椒
百花國
國居海中洪武十一年其王剌丁剌者望沙遣使奉金
葉表朝貢
貢物白鹿紅猴龜筒玳瑁孔雀鸚鵡
倒掛鳥胡椒香蠟
三佛齊國
國居海中即舊港本南蠻别種有地十五州洪武初其
國王怛麻沙那阿者稱臣入貢四年遣使奉金字表朝
賀六年遣賀正旦貢方物八年復遣使從招諭拂菻國
十年其子麻那者巫里嗣立奉表請封遣人齎駝紐鍍
金銀印賜之
貢物火雞五色鸚鵡孔雀龜筒黑熊
白獺諸香米腦苾布兜羅錦被胡椒
肉荳䓻番油子
浡泥國
國居海中本屬闍婆有地十四州洪武四年其國王馬
合謨沙遣使以金表銀箋貢方物永樂三年遣使往封
麻那惹加那乃為王給印誥𠡠符勘合六年王率其妃
及家屬陪臣來朝至福建遣中官往燕勞之令所過諸
郡設宴至京王奉金字表獻珍物妃箋獻中宫東宫上
御奉天門賜王宴是年王卒於會同館輟朝三日祭賻
甚厚詔諡恭順賜葬南京城外石子岡以西南夷人隸
籍中國者守之樹碑立祠命有司春秋致祭封其子遐
旺嗣遣中官及行人護送歸國復從其請封其國後山
為長寧鎮國之山御製碑文賜之十二年及洪武熙元
年俱來朝貢
貢物(單目用銀)五色鸚鵡倒掛鳥孔雀鶴頂
犀角熊皮生玳瑁龜筒寳石珍珠
金戒指金縧環金銀八寳器梅花龍腦米
腦糠腦降香沈速香檀香丁香肉荳
䓻黃蠟螺殼西洋白布黑小厮
須文達那國
洪武十六年其國王殊旦麻勒兀達朌遣使奉金葉表
來貢
貢物馬幼苾布隔著布八的方布花滿直
地番綿紬直地兜羅錦撒剌八幼賴隔著撒
哈剌薔薇水降香沈速香
蘇門荅剌國
國濱海永樂三年其酋長宰奴里阿必丁遣使朝貢誥
封為國王給印誥五年至宣德六年屢遣使來貢表用
金葉十年復請封其子為王或曰即須文達那國
貢物馬犀牛龍涎寳石瑪瑙水晶
石青回回青錫硫黃番刀弓
梭眼木香丁香降真香沈速香胡椒
蘇木
西洋瑣里國
國濱海近瑣里視瑣里差大洪武三年其國王别里提
遣使奉金葉表貢方物永樂元年復遣使朝貢
貢物黃黑虎馬兜羅綿被漫折的花被皮
剔布槁泥布沙馬打泥布
瑣里國
西海中小國洪武五年其國王卜納的遣使奉金葉表
貢方物并圖其地山川以獻
貢物馬紅八者藍布紅撒哈剌覬木里布
紅番布白苾布珠子項串
覽邦國
洪武九年國王昔里馬哈剌扎的剌扎遣使奉表來貢
永樂宣德中附隣國貢方物
貢物馬孔雀胡椒蘇木檀降香
淡巴國
在西南海中洪武十年國王佛喝思囉遣使奉表朝貢
貢物苾布兜羅錦被沈香檀香速香
胡椒
蘇禄國
國在東南海中永樂十五年葛禄東國巴都葛叭荅剌
西國麻哈剌吒葛剌麻丁峒妻叭都葛巴剌卜各率其
屬三百餘人奉金鏤表朝貢各賜印誥封為其國王三
王者東王為尊西峒二王副之東王歸次德州卒賜祭
命有司葬以王禮御製碑文留其妃妾傔從十人守墓
三年還國𠡠諭其子都麻含封為東王十九年遣使來
貢
貢物梅花腦米腦竹木綿花玳瑁降
香蘇木胡椒蓽茇黃蠟番錫
古麻剌國
國在東南海中永樂十八年國王斡剌義亦敦奔率妻
子及陪臣來朝貢方物請封給印誥仍其舊號行至福
州卒詔謚康靖𠡠葬閩縣令有司歲致祭
古里國
古里大國西洋諸番之會永樂三年其酋長沙來的遣
使朝貢𠡠封為古里國王給印誥五年七年皆遣朝貢
貢物寳石珊瑚珠琉璃瓶琉璃椀寳鐵
刀拂郎雙刃刀金繫腰錫阿思摸達塗兒
氣龍涎蘇合油乳香檀香木香梔子
花胡椒花檀單伯蘭布苾布紅絲花手
巾番花人馬象物手巾線結花靠枕
滿剌加國
永樂三年其酋長拜里迷蘇剌遣使奉金葉表朝貢詔
封為國王給印誥使者言王慕義願同中國屬郡歲效
職貢又請封其國西山詔封為鎮國之山御製碑文賜
之九年國王率其妻子及陪臣五百四十餘人朝貢命
官往勞上御奉天門宴之十年遣使來貢十二年國王
子毋斡撒子的兒沙來朝告父卒命嗣封二十二年及
宣德九年國王復來正統十年以後屢遣使來貢貢道
由廣東天順三年其子嗣王請封遣使行禮
貢物犀象象牙玳瑁瑪瑙珠鶴頂
金母鶴頂珊瑚樹珊瑚珠金鑲戒指鸚鵡
黑熊黑猿白麂蘇普撒哈剌白苾布
薑黃布撒都細布西洋布花縵薔薇露
梔子花烏爹泥蘇合油片腦沈香乳香
黃速香金銀香降真香紫檀香丁香樹
香木香没藥阿魏大楓子烏木蘇木
番錫番鹽黑小厮
娑羅國
永樂四年東王西王各遣使朝貢
貢物珍珠玳瑁殼白焦布花焦布降真
香黃蠟黑小厮
阿魯國
在西南海中永樂五年其王速魯唐忽先遣使附古里
諸國朝貢
貢物象牙熟腦
小葛蘭國
永樂五年遣使附蘇門荅剌等國朝貢
貢物珍珠傘白棉布胡椒
榜葛剌國
西天有五印度國榜葛剌即東印度永樂六年國王靄
牙思丁來朝貢九年至太倉命行人往宴勞之十二年
王蹇弗丁遣使貢麒麟等物正統三年貢同表用金葉
貢物馬馬鞍(金銀事件)戧金琉璃器皿青花
白瓷撒哈剌者抹黑荅立布洗白苾布兜
羅錦鶴頂犀角翠毛鶯歌糖霜乳香
熟香烏香麻滕香烏爹泥紫膠藤竭
烏木蘇木胡椒麤黃
錫蘭山國
永樂九年遣使諭西洋諸國歸經錫蘭山其國王亞烈
苦奈兒發兵絶我歸路使者襲其城生擒國王及家屬
獻于朝命釋之擇立其屬之賢者十年封耶巴乃那為
王正統十年天順三年遣使來貢
貢物寳石珊瑚水晶金戒指
西洋細布乳香木香樹香土檀香没藥
硫黃藤竭蘆薈烏木胡椒碗石象
沼納撲兒國
國在印度之中即古佛國永樂十八年其國王亦不剌
金數侵榜葛剌國遣使齎勑諭之
拂菻國
在嘉峪關外萬餘里洪武四年遣其國故民捏古倫齎
詔諭之尋遣使朝貢
柯枝國
永樂二年其國王可亦里遣使朝貢十年遣使來請封
其國之山詔封為鎮國山御製碑文賜之賜印誥與國
王
麻林國
永樂十二年遣使來朝貢麒麟等物
吕宋國
洪武五年與瑣里諸國同貢方物永樂三年遣使朝貢
萬歷四年助討逋賊有功來貢貢道由福建
碟里國日羅夏治國合猫里國
俱永樂三年同瓜哇國朝貢
古里班卒國打回國忽魯謨斯國(又云忽)
(魯毋思)
以上俱永樂三年遣使朝貢
甘把里國(又云甘巴里)
永樂十二年遣使朝貢
嘉裕爾國色佛哷國(又云左法兒)溜山國
阿哇國南巫里國急蘭丹國奇剌泥國
夏剌比國窟祭尼國烏涉剌踢國哈
丹國魯密國彭加那國捨剌齊國八
可意國坎巴夷替國哈克達國(又有白葛達宣德七)
(年至)剌撒不剌哇木骨都束喃渤利千
里達沙里灣泥
以上俱永樂中遣使朝貢
北狄
北狄韃靼最大自元時遁歸沙漠其餘黨則世稱汗
東烏梁海西哈密北衛喇特衛喇特強數敗韃靼其後烏
梁海哈密皆内附而烏梁海遂分為諾延等三衞衞
喇特酋瑪哈穆特封順寧王韃靼酋阿嚕台乞降封和寧
王皆遣使入貢自後叛服不常成化中小王子亦通
貢貢無常期隆慶中諳達封順義王每歲貢馬互市
至今不絶
迤北小王子衛喇特三王
永樂元年韃靼知院阿嚕台衞喇特瑪哈穆特各遣人入貢
七年封衞喇特瑪哈穆特順寧王太平賢義王巴圖博囉安
樂王通貢不絶十一年阿嚕台乞降奉表稱臣貢駝馬
封和寧王尋各叛去二十年阿嚕台弑其汗布尼雅實
哩而自立瑪哈穆特攻破之遂立元裔托克托布哈為汗
居於漠北
宣德元年衛喇特太平子紐勒琿嗣賢義王瑪哈穆特子托
歡嗣順寧王二年阿嚕台托歡各遣人朝貢三年托歡
復貢六年阿嚕台遣人自遼東入貢九年托歡擊敗阿
嚕台走死遣人朝貢且告捷
正統初汗托克托布哈及托歡遣人貢馬六年托克托布
哈及其太師額森貢馬額森者托歡子也
景泰元年敖拉知院遣人進馬請和賜勅諭意復遺書
衞喇特汗賜額森勅又遺額森敖拉金幣托克托布哈
乃遣必嚕瑪哈穆特報貢額森使亦至賜宴于奉天門陞
賞有差三年衞喇特同穆錫來王子遣人貢馬額森既攻
敗托克托布哈獻良馬二疋來告捷命宴其使賜鈔幣額
森請命使往來不許是歲衛喇特使臣太尉徹辰平章哈
濟阿里等二千九百餘人宴禮部額森使每至京三千
餘人出入驕恣貢使未還縱騎輒入塞鹵掠朝廷以通
好故不問其頭目正副使授都督都指揮等官各賞金
犀等帶三千餘人皆有賜織金綵紵至二萬六千四百
餘疋絹九萬一百餘疋衣靴帽以萬計及額森自立為
汗遣哈濟貢馬及貂鼠銀鼠皮自稱為大元天聖汗
朝廷亦稱衞喇特汗以報之是歲額森弟賽音布嚕魯
王請酋並遣人貢馬額森新立欲與中朝通好貢市往
來然賞賜亦以百萬計
天順初額森為哈喇所逐死博囉殺哈喇立小王子為
汗其後博囉王子復弑小王子立托斯托斯者小王子
從兄也及博囉衰而大酋摩囉歡阿勒楚爾博勒呼據
套相持時遣人貢馬然亦數寇邊
洪化初滿逹勒稱汗竒木嘉色稜遣托噶阿古爾等四
千人貢馬駝五千許以一千七百人入邊境中亂滿達
勒亦衰而後巴圖孟克三太師伊斯瑪音知院托羅該
屢遣人貢馬
弘治初巴圖孟克死弟巴延孟克立及其酋長與衞喇特
皆貢馬巴延孟克與和碩相攻小王子益衰其自天順
成化以來更立數王然皆稱小王子自是頻年入貢元
年貢使六千餘人準放一千五百餘人三年三千五
餘人準放一千五百人四年五千人准放一千七百餘
人九年三千人准放一千人十年六千人準放二千人
至京者以五百人為率貢道皆由大同入居庸
正德中衛喇特西徙與土魯番相讐殺小王子復強小王
子三子長阿爾婁其後為圖們汗次阿珠次摩古津阿
爾婁為太師額伯爾所弑二子博恰伊爾們皆幼阿珠稱
小王子未幾死衆立博恰稱伊克汗而額伯爾部從濟
囊居套和碩部從諳逹居漠婁巴圖住牧宣府塞外與
濟囊子濟農東西出没並聽諳逹調度濟嚢諳逹婁巴
圖皆阿珠子而諳逹最強
嘉靖間犯邊無寧歲遂絶其貢至隆慶中復款貢為順
義王
貢物馬駝貂鼠皮海青
順義王
嘉靖間濟囊駐牧河套近延寧諳逹近大同山西婁
巴圖近宣府各衆十餘萬時時寇邊二十九年諳逹入
犯薄都城脅求通貢不許
隆慶四年諳達孫巴罕鼐濟來降詔授官職厚撫之諳
達屢請不得遂執拜甡叛人趙全等以獻請贖還鼐濟
因乞封貢許之乃封諳逹為順義王賜勅印令約束諸
部落其弟婁巴圖其子黃台吉等并各部皆授以都督
指揮千百戸等官每年一貢以二月為期由小王子故
道馬不過五百匹内選上馬三十匹督撫代進餘留邊
給軍使人不過一百五十名俱留大同應得賞賜差官
齎發軍門頒給五年套部濟嚢子濟農因諳逹求貢詔
授濟農都督部下頭目量授指揮千百戸每年貢馬二
百匹内選上馬二十匹送宣大軍門類進餘馬及使人
二十名俱留延寧賞賜亦差官齎給仍許開市諸部貢
者六枝一婁巴圖後為青巴圖台吉等一黃台吉等今
為齊哩克等一永實卜岱青台吉等一烏蘇逹爾罕台
吉等一呼喇濟巴圖爾台吉等一濟農後為巴圖爾黃
台吉等今為布斯圖阿布哈等皆統於順義王諳逹開
市凡十一處在大同者三曰得勝口曰新平曰守口在
宣府者一曰張家口在山西者一曰水泉營在延綏者
一曰紅山寺堡在寧夏者三曰清水營曰中衞曰平虜
衞在甘肅者二曰洪水扁都口曰高溝寨歲以為常市
各二日每月又有小市六年貢市部人一百五十三名
萬歷元年增至四百五十三名二年增至五百五十七
名題準行該鎮督府量加節制諳逹死黃台吉嗣王更
名徹辰汗齊哩克
貢物馬&KR1784;金鞍轡撒袋達弓雕翎箭
諾延衞福餘衞泰寧衞
烏梁海即古山戎後稱庫莫奚在烏龍江南漁陽塞
北元時為大寧路北境國初設北平行都司洪武十
四年以大寧地封子權為寧王二十一年東夷遼王
惠寧王諾延元帥府元帥等各遣使來朝二十二年
乃分烏梁海為三衞于横水之北曰諾延曰福餘曰
泰寧以處降人授指揮使等官各賜以冠帶俾領所
部
成祖靖難時寧王權從南下時諾延三衞各以其兵從
有戰功永樂元年三衞來朝益求内附因改封寧王于
南昌移行都司於保定而以大寧全地與之授都督都
指揮指揮千百戶鎮撫等官各賜勅書每襲則更勅有
功則加陞入貢者以勅為騐自是襲陞朝貢不絶歲以
聖節及正旦後改冬至兩貢每貢各衞百人由喜峰口
入
貢物駝馬
西戎
自陜西蘭州渡河千五百里至肅州肅州西七十里
為嘉峪關外並稱西域而陜西以南並四川抵雲南
外徼並稱故元遼王七衞曰哈密曰安定曰安圖曰
齊勤蒙古曰察遜曰罕都罕都左皆曰關西而哈密
又最西永樂十三年遣使往諭西域歴十有七國其
後土魯番強占據哈密關西諸衞皆為所侵擾西番
地為都指揮使二指揮使司一宣慰使司三招討司
六萬戶府四千戶所十七又於洮河西寧各置茶馬
司以通貿易國初令各酋長故有官職者至京授職
俾因俗為治至今因之
哈密(輝和爾附)
哈密古伊吾廬地在燉煌北大磧外為西域諸番往來
要路其國部落與回回輝和爾三種雜居非貴俗不相
下永樂二年以封元裔額爾克特穆爾為忠順王而授其
頭目瑪哈瑪特浩齊等為指揮等官分居苦峪城忠順王
數世襲封賜金印誥命領西域職貢而三種各立都督
以佐之諸番貢使皆繇哈密譯送成化元年令哈密每
年一貢以八月初旬驗放入關多不過三百人内起送
三十人赴京九年以後及弘治正德間數被土魯番驅
掠朝廷每遣大臣經略還其金印城池復立酋長然驅
掠如故嘉靖八年定每貢不必拘三百之數止據到數
十人起送二人前起貢回盡數出關後起方許入關十
一年定五年一貢每貢不過一百人起送不過三十人
四十二年定哈密輝和爾都督俱五年一貢每貢三十人
起送十三人餘留邊聽賞
貢物馬駝玉斯隆瑪石青金石把咱
石金剛鎖梧桐鹻鐵器諸禽皮等物
安定衞
安定韃靼别部洪武七年西域安定王布延特穆爾遣
使來朝貢鎧甲刀劒等物因立其酋長為四部各賜印
曰鄂端曰阿榮曰庫克新曰特哩而賜布延特穆爾銀印
仍稱安定王八年設安定鄂端二衞指揮使司分統四
部天順三年弘治十一年俱遣使來貢駝馬
罕都衞齊勤蒙古
罕都罕都左二衞皆在沙州本西戎部落洪武三十年
設以其部長索諾木策喇實為指揮僉事永樂二年來貢
陞指揮使齊勤蒙古西戎月氏國永樂二年故韃靼丞
相子塔爾尼來歸因設齊勤蒙古千戶所以為千戶尋
陞為衞塔爾尼為指揮各賜印詔宣德以來朝貢不絶
嘉靖四十二年定五年一貢每貢三十人起送十三人
赴京餘留邊聽賞
貢物馬駝梧桐鹹
察遜衞
察遜亦西戎部落永樂四年設衞以其部長薩竒蘇為指
揮同知正德二年遣使朝貢
哈里哈克繖哈喇婁薩爾滿喀什噶
爾哈努勒薩哩木薩蘭額爾巴拉(亦云)
(巴實伯哩)摩和勒博迪蘇巴勒赫阿哩瑪
圖沙瑪綽爾齊斡齊爾布哈爾保喇
實喇斯尼沙布爾和斯摩哩塔布喇實
古薩克蘇和坦和卓庫克新沙津哈
雅約希雅爾哈戎巴雅爾阿克蘇
鄂端伊遜展庫徹沙克巴延克結
西戎三十八國朝貢皆經哈密其貢期或三年或五年
一次起送不過三十五人哈里洪武三十五年遣使招
諭賜織金文綺永樂七年正統二年俱遣使來朝貢馬
及玉石額爾巴拉洪武二十四年遣使來朝貢馬永樂
四年貢玉璞等物十一年遣使諭其國十六年復入貢
正統二年其王烏蘇遣人貢玉璞駝馬景泰天順以來
入貢不絶
土魯番和卓柳陳城
和卓古車思地東七十里為柳陳城西百里為土魯番
永樂七年和卓遣使朝貢宣德五年和卓王哈克繖土魯
番萬戶賽音特穆爾柳陳城萬戶鄂齊爾俱遣使貢馬
及玉璞其後朝貢者止稱土魯番成化九年番酋阿里
侵陷哈密擄王母奪金印弘治初其子阿里瑪復誘殺
哈尚六年又擄善巴以金印去朝遣官經略絶其貢十
年效順復許通貢自後叛服不常正德四年五年俱來
貢嘉靖二年以後定五年一貢
貢物馬駝玉石鑌鐵刀鑌鐵銼各色
靶小刀金剛鑽梧桐鹻羚羊角鐵角皮
紅絹道布柳青撒哈剌禪衣鞍子撒袋花手巾
賽瑪爾堪
賽瑪爾堪古罽賓國洪武二十年國王特穆爾遣使朝
貢二十二年復進馬二十四年進海青正統中再貢馬
及玉石成化弘治中再貢獅子嘉靖二年後定五年一
貢
貢物馬駝玉石阿思馬亦花珠薩蘭珠
瑪瑙珠水晶枕番枕珊瑚樹珠蘇普
梧桐鹻矮納鑌鐵刀鑌鐵銼碯砂哈喇
石眼鏡羚羊角銀鼠皮鐵角皮
魯爾
嘉靖三年自甘肅入貢後定五年一貢每貢起送十餘
人
貢物獅子西牛玉石金剛鑚珊瑚珠花
瓷珠花瓷湯壺銼蘇普撒哈剌花帳子
羚羊角實魯蘇皮西狗皮鐵角皮
天方國
天方古筠坤地又名西域宣德中遣使朝貢正德十二
年入貢嘉靖中定五年一貢
貢物駝馬玉石瑪瑙鑌鐵刀鑌鐵銼
花銅鐘薩蘭石碯砂金剛鑚蘇普眼
鏡馣班兒香羚羊角鐵角皮
默德那國
即回回祖國地接天方宣德中遣使隨天方國使臣朝
貢
于闐國
于闐大國在葱嶺北永樂六年頭目逹嚕噶額伯爾沁
遣使來朝貢玉璞
日落國巴勒丹哈沙温都爾伊斯帕罕
俱永樂中遣使朝貢
哈喇
宣德七年遣使朝貢
額濟格依喀三
俱嘉靖中新附入貢
烏斯藏
西番古吐番地元時為郡縣洪武初因其舊職于是烏
斯藏番僧有闡教王闡化王輔教王贊善王統化番民
又有護教王大法乘王大贊法王凡七俱賜銀印令比
歲每間歲朝貢
成化十七年題準每三年一貢各番王差人填寫原降
勘合闡化闡教輔教三王差來人從四川布政司比號
贊善王差來人從陜西布政司比號拜齎有印信番本
咨文方許入貢每貢各一百人多不過一百五十人大
乘大寳二法王原係遊僧無定所不管束番民不給勘
合亦無進貢年例止聽其欲來許差僧徒十人齎印信
番本隨四王貢使赴京護教王弘治以後來貢例與輔
教王同其後入貢人數益多
隆慶三年奏定闡教闡化輔教三王大乘大寳二法王
俱三年一貢每貢各一千人内五百人全賞在京題給
五百人減賞本省給與于全賞内起送八人赴京餘留
邊聽賞護教王三年一貢每貢七百七十五人内三百
八十七人全賞三百八十八人減賞于全賞内起送六
人赴京餘留邊聽賞
貢物畫佛銅佛銅塔舍利各色珠勒瑪
各色特爾默各色氆氌珊瑚犀角左髻
毛纓酥油明盔明甲刀劒
長河西魚通寧遠等處(雜道長官司附)
洪武十六年置長河西等處軍民安撫使司每年一貢
給與勘合于四川比號雅州入境每貢止許五六十人
多不過一百人方物該守關官員辨驗申送都布按三
司審實起送後改陞宣慰司弘治以來人數漸多嘉靖
二年題用弘治以前例不許過一千人隆慶三年定三
年一貢每貢一千人内五百人全賞五百人減賞于全
賞内起送八人赴京餘留邊聽賞
雜道長官司本長河西宣慰司部落初附本司年例進
貢每貢差僧徒百人成化十六年乃另行起貢隆慶三
年定三年一貢每貢三百三十六人内一百六十八人
全賞一百六十八人減賞于全賞内起送四人赴京餘
留邊聽賞
貢物畫佛舍利各色珠勒瑪各色特爾默
各色氆氌珊瑚犀角左髻明盔刀毛纓
朵甘斯(朵甘直管招討司附)
洪武七年陞朵甘衞為西安行都指揮使司給銀印十
八年改朵甘斯宣慰使司及萬戶府招討司東道萬戶
府塔魯千戶所每年一貢給與勘合于四川比號雅州
入境每貢止許五六十人多不過一百人後三年一貢
每貢一百人多不過一百五十人
直管招討司本朵甘斯宣慰司部落初附本司進貢襲
職成化以後乃分為二貢期人數與本司等後因人數
漸多隆慶三年定俱三年一貢每貢各一千人内五百
人全賞五百人減賞于全賞内起送八人赴京餘留邊
聽賞
貢物各色珠勒瑪各色特爾默各色氆氌
左髻明盔長刀
董卜韓胡(别思寨安撫司)(加渴瓦寺附)
舊每年一貢後三年一貢於四川比對勘合人數照朵
甘斯例嘉靖二年題用弘治以前例不許過一千人其
部落别思寨安撫司加渴瓦寺弘治以後另貢加渴
瓦寺茂州汶川縣地方成化六年奉勅本處住坐隆慶
三年定俱三年一貢董卜韓胡别思寨每貢共一千七
百三十五人内八百六十七人全賞八百六十八人減
賞于全賞内起送八人赴京餘留邊聽賞加渴瓦寺每
貢七百六十四人内三百八十二人全賞三百八十二
人減賞于全賞内起送六人赴京餘留邊聽賞
貢物各色氆氌各色珠勒瑪各色特爾默
珊瑚明盔鐵甲遮甲麻衣白毛纓紅毛
纓黑毛纓黃左髻
金川寺番僧
四川威州保縣地方舊三年一貢每貢許一百人多不
過一百五十人正德以來人數漸多隆慶三年定每貢
五百五十人内二百七十五人全賞二百七十五人減
賞于全賞内起送八人赴京餘留邊聽賞
貢物珊瑚胡黃連木香氆氌足力麻
左髻毛衣
雜谷安撫司
舊三年一貢每貢許一百人多不過一百五十人後人
數漸多隆慶三年定每貢一千二百七十四人内六百
三十七人全賞六百三十七人減賞于全賞内起送八
人赴京餘留邊聽賞弘治正德中又有新招撫上草坡
克州等寺寨附屬本司
貢物珊瑚胡黃連木香茜草足力麻
氆氌毛衣左髻海螺
打刺兒寨
四川威州地方正德四年招撫奉勅為冠帶頭目議準
三年一貢每貢許二百五十人隆慶三年定一百二十
五人全賞一百二十五人減賞于全賞内起送四人赴
京餘留邊聽賞
貢物珊瑚氆氌
達司蠻長官司
舊來朝貢至正統十年以後止弘治二年復來嘉靖五
年題用正德中例以三百九十人為正額後漸次增多
隆慶三年定三年一貢每貢四百三十八人内二百一
十九人全賞二百一十九人減賞于全賞内起送四人
赴京餘留邊聽賞
貢物珊瑚犀牛角硼砂木香
長寧安撫司韓胡碉怯列寺
二項番僧在四川松潘茂州等處地方舊每年朝貢許
三十人多不過五十人附近烏斯藏地面者照烏斯藏
例三年一貢每貢許二三十人多不過五六十人嘉靖
八年長寧以宣德中例為請遂準三百人為正額隆慶
三年定長寧安撫司三年一貢每貢三百人内一百五
十人全賞一百五十人減賞于全賞内起送四人赴京
餘留邊聽賞韓胡碉怯列寺三年一貢每貢一百五十
人内七十五人全賞七十五人半賞于全賞内起送四
人赴京餘留邊聽賞
貢物珊瑚明盔明甲刀乾松氆氌
洮岷等處番僧
每寺許四五人每年終遇大節一次赴京朝貢
洮岷等處番族
舊二年一貢後三年一貢大族起送為首者四五人小
族起送一二人留邊聽賞者大族不過十五人小族不
過七八人
貢物銅佛畫佛舍利子馬駝酥油
青鹽青木香足力麻鐵力麻氆氌左髻
毛纓明盔明甲腰刀
