資治通鑑卷九十九宋司馬光撰
胡三省音註
晉紀二十一(起重光大淵獻盡閼逢攝提格凡四年)
孝宗穆皇帝中之上
永和七年春正月丁酉日有食之苻健左長史賈玄
碩等請依劉僃稱漢中王故事(事見六十八卷漢獻帝建安二十四年)表
健爲都督關中諸軍事大將軍大單于秦王(玄碩欲表言之於晉)
(朝單音蟬)健怒曰吾豈堪爲秦王邪且晉使未返(使疏吏翻)我之
官爵非汝曹所知也旣而密使梁安諷玄碩等上尊號
(上時掌翻)健辭讓再三然後許之丙辰健即天王大單于位
(苻健字建業洪第三子)國號大秦大赦改元皇始追尊殳洪爲武
惠皇帝廟號太祖立妻強氏爲天王后(強其兩翻氏姓也)子萇
爲太子靚爲平原公(萇仲良翻靚疾正翻)生爲淮南公覿爲長樂
公(樂音洛)方爲高陽公碩爲北平公騰爲淮陽公柳爲晉
公桐爲汝南公廋爲魏公(廋所鳩翻)武爲燕公幼爲趙公以
苻雄爲都督中外諸軍事丞相領車騎大將軍雍州牧
東海公(雍於用翻)苻菁爲衛大將軍平昌公宿衛二宫(二宫健所)
(居及子萇所居也)雷弱兒爲太尉毛貴爲司空略陽姜伯周爲
尚書令梁楞爲左僕射(楞盧登翻)王墮爲右僕射魚遵爲太
子太師強平爲太傅叚純爲太保吕婆樓爲散騎常侍
(散悉亶翻騎奇寄翻)伯周健之舅平王后之弟婆樓本略陽氐酋
也(酋慈由翻)叚龕請以青州内附二月戊寅以龕爲鎮北
將軍封齊公(叚龕據廣固始上卷上年龕苦含翻)魏主閔攻圍襄國百
餘日(去年十一月閔攻襄國)趙主祇危急乃去皇帝之號稱趙王
(去羌吕翻)遣太尉張舉乞師於燕許送傳國璽(璽斯氏翻)中軍將
軍張春乞師於姚弋仲弋仲遣其子襄帥騎二萬八千
救趙(帥讀曰率)誡之曰冉閔弃仁背義屠滅石氏(事見上卷五年六年)
(背蒲妹翻)我受人厚遇(謂石虎遇之厚也)當爲復讐老病不能自行
汝才十倍於閔若不梟擒以來不必復見我也(爲于僞翻梟堅)
(堯翻復扶又翻)弋仲亦遣使告於燕(使疏吏翻下同)燕主雋遣禦難將
軍悅綰(禦難將軍蓋慕容氏創置難乃旦翻)將兵三萬往會之冉閔聞雋
欲救趙遣大司馬從事中郎廣寗常煒使於燕雋使封
裕詰之曰冉閔石氏養息(息子也詰去吉翻)負恩作逆何敢輙
稱大號煒曰湯放桀武王伐紂以興商周之業曹孟德
養於宦官莫知所出卒立魏氏之基(曹操事見六十八卷漢靈帝中平元)
(年操字孟德卒子恤翻)苟非天命安能成功推此而言何必致問
裕曰人言冉閔初立鑄金爲已像以卜成敗而像不成
信乎煒曰不聞裕曰南來者皆云如是何故隱之煒曰
姦僞之人欲矯天命以惑人者乃假符瑞託蓍龜以自
重(蓍升脂翻)魏主握符璽據中州受命何疑而更反眞爲僞
取决於金像乎裕曰傳國璽果安在煒曰在鄴裕曰張
舉言在襄國煒曰殺胡之日在鄴者殆無孑遺(孑吉列翻孤也)
(單也言無孤單得遺者)時有迸漏者皆潛伏溝瀆中耳(爾雅水注谷曰溝水)
(注澮曰瀆迸北諍翻)彼安知璽之所在乎彼求救者爲妄誕之辭
無所不可况一璽乎雋猶以張舉之言爲信乃積柴其
㫄使裕以其私誘之曰君更熟思無爲徒取灰滅(誘音酉)
煒正色曰石氏貪暴親帥大兵攻燕國都雖不克而返
(事見九十六卷成帝咸康四年帥讀曰率)然志在必取故運資糧聚器械於
東北者非以相資乃欲相滅也(事見九十六卷咸康四年六年)魏主誅
翦石氏雖不爲燕臣子之心聞仇讐之滅義當如何而
更爲彼責我不亦異乎(異猶言可怪也爲于僞翻)吾聞死者骨肉下
于土(下戶嫁翻)精䰟升于天蒙君之惠速益薪縱火使僕得
上訴於帝足矣左右請殺之雋曰彼不憚殺身以徇其
主忠臣也且冉閔有罪使臣何預焉(使疏吏翻)使出就館使
其鄉人趙瞻往勞之(勞力到翻)且曰君何不以實言王怒欲
處君於遼碣之表(遼海及碣石爲遼碣杜佑曰盧龍漢肥如縣有碣石山碣然而立在海㫄)
(秦築長城所起自碣石在今高麗舊界非此碣石也趙瞻所謂遼碣蓋即杜佑所言者也處昌吕翻)奈何
煒曰吾結髮以來尚不欺布衣况人主乎曲意苟合性
所不能直情盡言雖沈東海不敢避也(沈持林翻)遂臥向壁
不復與瞻言(復扶又翻)瞻具以白雋雋乃囚煒於龍城趙
并州刺史張平遣使降秦(使䟽吏翻降戶江翻)秦王以平爲大將
軍冀州牧燕王雋還薊(自龍城還薊薊音計)三月姚襄及趙
汝陰王琨各引兵救襄國(琨自信都進兵救襄國)冉閔遣車騎將
軍胡睦拒襄於長蘆(水經注漳水過堂陽縣西分爲二水其右水東北注出石門謂之長)
(蘆水長蘆水西逕堂陽縣故城南又東逕九門陂又東逕扶都縣五代志隋置長蘆縣屬河間郡劉昫曰長蘆)
(漢參戶縣地)將軍孫威拒琨於黃丘(魏收地形志鉅鹿郡□縣有黃丘□苦么翻)
皆敗還士卒略盡閔欲自出擊之衛將軍王泰諫曰今
襄國未下外救雲集若我出戰必覆背受敵(覆當作腹)此危
道也不若固壘以挫其銳徐觀其釁而擊之(釁隙也)且陛
下親臨行陳(行戶剛翻陳讀曰陣)如失萬全則大事去矣閔將止
道士法饒進曰陛下圍襄國經年無尺寸之功今賊至
又避不擊將何以使將士乎(將即亮翻)且太白入昴當殺胡
王(晉天文志昴七星為旄頭胡星也)百戰百克不可失也閔攘袂大言
曰吾戰决矣敢沮衆者斬(攘如羊翻沮在吕翻)乃悉衆出與襄琨
戰悅綰適以燕兵至去魏兵數里䟽布騎卒曳柴揚塵
(䟽讀與疎同騎奇寄翻下同)魏人望之恟懼(自棘城之敗趙人固畏燕兵見其至而勢盛故)
(恟懼恟許拱翻)襄琨綰三面擊之趙王祗自後衝之魏兵大敗
(果如王泰之言腹背受敵而敗)閔與十餘騎走還鄴降胡栗特康等執
大單于胤及左僕射劉琦以降趙趙王祗殺之(果如韋謏之言)
(史言冉閔不能用羣策以取敗降戶江翻單音蟬)胡睦及司空石璞尚書令徐
機中書監盧諶等并將士死者凡十餘萬人(劉隗盧諶不能爲晉)
(死而卒死於兵人誰不死貴得其死所耳諶是壬翻)閔潛還人無知者鄴中震恐
訛言閔已没射聲校尉張艾請閔親郊以安衆心(親郊親出)
(郊祀也)閔從之訛言乃息閔支解灋饒父子(解剝其支體而殺之)贈
韋謏大司徒(謏死見上卷上年謏蘇鳥翻)姚襄還灄頭(灄書涉翻)姚弋仲
怒其不擒閔杖之一百初閔之爲趙相也(相息亮翻)悉散倉
庫以樹私恩與羌胡相攻無月不戰趙所徙青雍幽荆
四州之民(石虎破曹嶷徙青州之民破劉胤石生再徙雍州之民破叚匹殫及爲燕所敗徙幽州之)
(民石勒南掠江漢徙荆州之民雍於用翻)及氐羌胡蠻數百萬口以趙法禁
不行各還本土道路交錯互相殺掠其能逹者什有二
三中原大亂因以飢疫人相食無復耕者(復扶又翻)趙王祗
使其將劉顯帥衆七萬攻鄴(帥讀曰率)軍于明光宫(此明光宫石氏)
(所建也)去鄴二十三里魏主閔恐召王泰欲與之謀泰恚
前言之不從辭以瘡甚(戰敗被傷故因以瘡甚辭恚於避翻)閔親臨問之
泰固稱疾篤閔怒還宫謂左右曰巴奴乃公豈假汝爲
命邪(王泰蓋巴蠻也乃公冉閔自謂也自漢高祖已有是語)要將先滅羣胡却斬
王泰乃悉衆出戰大破顯軍追奔至陽平(陽平縣漢屬東郡魏晉分)
(屬陽平郡而陽平郡治在魏郡東北宋白曰魏州莘縣漢為陽平縣後趙移陽平理館陶縣)斬首三
萬餘級顯懼密使請降(使疏吏翻降戶江翻)求殺祗以自效閔乃
引歸有告王泰欲叛入秦者閔殺之夷其三族秦王
健分遣使者問民疾苦搜羅雋異寬重歛之稅弛離宫
之禁(趙修長安宮殿亦有離宮之禁歛力贍翻)罷無用之器去侈靡之服(去羌)
(吕翻)凡趙之苛政不便於民者皆除之(史言苻健所以能據有關中)
杜洪張琚遣使召梁州刺史司馬勲夏四月勲帥步騎
三萬赴之(帥讀曰率騎奇寄翻)秦王健禦之於五丈原勲屢戰皆
敗退歸南鄭健以中書令賈玄碩始者不上尊號銜之
(上時掌翻)使人告玄碩與司馬勲通并其諸子皆殺之渤
海人逢約(逢皮江翻)因趙亂擁衆數千家附於魏魏以約爲
渤海太守故太守劉凖隗之兄子也土豪封放奕之從
弟也(從才用翻)别聚衆自守閔以凖爲幽州刺史與約中分
渤海燕王雋使封奕討約使昌黎太守高開討準放開
瞻之子也(高瞻見九十一卷元帝太興二年)奕引兵直抵約壘遣人謂
約曰相與鄉里隔絶日久(封奕本渤海人懷帝永嘉五年託於慕容廆見八十七卷)
會遇甚難時事利害人皆有心非所論也願單出一相
見以寫佇結之情(人立而待之曰佇企望之情欝積而不散曰結)約素信重奕
即出見奕於門外各屏騎卒(屏必郢翻騎奇寄翻)單馬交語奕與
論叙平生畢因說之曰與君累世同鄉情相愛重誠欲
君享祚無窮今既獲展奉(展省視也奉承也事也說輸芮翻)不可不盡
所懷冉閔乘石氏之亂奄有成資是宜天下服其彊矣
而禍亂方始固知天命不可力爭也燕王奕世載德(奕世)
(載德班彪王命論之言師古曰載乘也言相因不絶)奉義討亂所征無敵今已都
薊南臨趙魏遠近之民襁負歸之民厭荼毒(孔安國曰荼毒苦也)
(襁居兩翻)咸思有道冉閔之亡匪朝伊夕成敗之形昭然易
見(易以豉翻)且燕王肇開王業虛心賢雋君能翻然改圖則
功參絳灌慶流苖裔孰與爲亡國將守孤城以待必至
之禍哉(將即亮翻)約聞之悵然不言奕給使張安有勇力(給使)
(在左右給使令者也)奕豫戒之俟約氣下安突前持其馬鞚(鞚空貢翻)
因挾之而馳至營奕與坐謂曰君計不能自决故相為
决之(爲于僞翻)非欲取君以邀功乃欲全君以安民也高開
至渤海凖放迎降(降戶江翻)雋以放爲渤海太守凖爲左司
馬約參軍事以約誘於人而遇獲(誘音酉)更其名曰釣(更工)
(衡翻)劉顯弑趙王祗及其丞相樂安王炳太宰趙庶等
十餘人傳首于鄴驃騎將軍石寧奔栢人(栢人縣自漢以来屬趙國)
(劉昫曰唐邢州堯山縣古之柏人城驃匹妙翻騎竒寄翻)魏主閔焚祗首于通衢拜
顯上大將軍大單于冀州牧(單音蟬)五月趙兖州刺史
劉啓自鄄城来奔(鄄城縣漢屬濟隂郡晉屬濮陽國唐爲濮州治所鄄吉縣翻)秋
七月劉顯復引兵攻鄴(復扶又翻)魏主閔擊敗之(敗蒲邁翻)顯還
稱帝於襄國八月魏徐州刺史周成兖州刺史魏統
荆州刺史樂弘豫州牧張遇以廪丘許昌等諸城来降
(時周成據廪丘張遇據許昌降戶江翻)平南將軍高崇征虜將軍吕護執
洛州刺史鄭系以其地来降(時崇護以三河之地来降)燕王雋遣慕
容恪攻中山慕容評攻王午于魯口魏中山太守上谷
矦龕閉城拒守(龕苦含翻)恪南徇常山軍于九門(九門縣自漢以来屬)
(常山郡)魏趙郡太守遼西李邽舉郡降恪厚撫之將邽還
圍中山矦龕乃降恪入中山遷其將帥土豪數十家詣
薊(將即亮翻帥所類翻薊音計)餘皆安堵軍令嚴明秋毫不犯慕容
評至南安王午遣其將鄭生拒戰評擊斬之悅綰還自
襄國雋乃知張舉之妄而殺之常煒有四男二女在中
山雋釋煒之囚使諸子就見之煒上疏謝恩雋手令答
曰卿本不爲生計孤以州里相存耳(雋居昌黎煒居廣寗二郡皆屬幽州)
今大亂之中諸子盡至豈非天所念邪天且念卿况於
孤乎賜妾一人榖三百斛使居凡城以北平太守孫興
爲中山太守興善於綏撫中山遂安庫傉官偉帥部
衆自上黨降燕(傉奴沃翻庫傉官漁陽烏桓大人庫傉之餘種按温公與劉道原書以為庫當)
(作厙詳見前例厙音舍)姚弋仲遣使来請降(趙亡弋仲乃降晉史言其盡忠於石)
(氏使疏吏翻下同)冬十月以弋仲爲使持節六夷大都督督江
北諸軍事(江北恐當作河北)車騎大將軍開府儀同三司大單
于高陵郡公(騎竒寄翻單音蟬)又以其子襄爲持節平北將軍
都督并州諸軍事并州刺史平鄉縣公逢釣亡歸渤
海招集舊衆以叛燕樂陵太守賈堅(堅考異曰燕書賈傳烈祖問堅年)
(對以受新命始及三載烈祖悅其言拜樂陵太守按堅以去年九月獲於燕至明年始三年若未為樂陵太守)
(豈能安集諸縣告諭逢釣故知堅先已為樂陵太守非因問年而授)使人告諭鄉人示以
成敗釣部衆稍散遂来奔吐谷渾葉延卒子碎奚立
(晉書作辟奚按一百三卷簡文帝咸安元年鍾惡地殺三弟事亦當作辟奚)初桓温聞石
氏亂上疏請出師經略中原(温蓋上疏於五年出屯安陸之時)事久不
報温知朝廷杖殷浩以抗已甚忿之然素知浩之爲人
亦不之憚也以國無他釁遂得相持彌年羈縻而已八
州士衆資調殆不爲國家用(永和元年温都督荆司雍益梁寧六州五年遣滕峻)
(帥交廣之兵伐林邑蓋是時已加督交廣二州矣資財也調賦也調徒釣翻)屢求北伐詔書
不聽十二月辛未温拜表輙行帥衆四五萬順流而下
軍於武昌(帥讀曰率)朝廷大懼殷浩欲去位以避温又欲以
騶虞幡駐温軍吏部尚書王彪之言於會稽王昱曰此
屬皆自為計非能保社稷為殿下計也(會工外翻)若殷浩去
職人情離駭天子獨坐當此之際必有任其責者非殿
下而誰乎又謂浩曰彼若抗表問罪卿為之首事任如
此(謂浩當朝政也)猜釁已成(謂浩與温有隙也)欲作匹夫豈有全地邪
且當靜以待之令相王與手書(相息亮翻)示以欵誠為陳成
敗彼必旋師若不從則遣中詔又不從乃當以正義相
裁(謂正温舉兵向闕之罪)奈何無故忩忩先自猖獗乎(忩倉紅翻)浩曰
决大事正自難頃日来欲使人悶聞卿此謀意始得了
(了决也)彪之彬之子也(王敦之亂彬能守正彪之可謂克紹矣)撫軍司馬高
崧(昱為撫軍大將軍以崧為司馬)言於昱曰王宜致書諭以禍福自當
返旆如其不爾便六軍整駕逆順於兹判矣(言温若不還則當整)
(六師奉順討逆也)乃於坐爲昱草書曰宼難宜平時會宜接(謂是)
(時中原豪傑来降有恢復之會所宜應接之也難乃旦翻坐狙臥翻為于僞翻下同)此實為國
遠圖經略大筭能弘斯會非足下而誰但以比興師動
衆要當以資實為本(比毗寐翻)運轉之艱古人所難不可易
之於始而不熟慮(易以䜴翻)頃所以深用爲疑惟在此耳然
異常之舉衆之所駭遊聲噂&KR0689;(噂祖本翻&KR0689;徒合翻噂&KR0689;聚語也)想足
下亦少聞之(少詩沼翻)苟患失之無所不至(論語孔子之言)或能望
風振擾一時崩散如此則望實並喪(喪息浪翻)社稷之事去
矣皆由吾闇弱德信不著不能鎮靜羣庶保固維城(詩曰)
(宗子維城)所以内愧於心外慙良友吾與足下雖職有内外
安社稷保國家其致一也(致極也言事理詣極之地則一也)天下安危
繋之明德當先思寧國而後圖其外使王基克隆大義
弘著所望於足下區區誠懷豈可復顧嫌而不盡哉(復扶)
(又翻)温即上疏惶恐致謝回軍還鎮朝廷將行郊祀會
稽王昱問於王彪之曰郊祀應有赦否彪之曰自中興
以来郊祀往往有赦愚意常謂非宜凶愚之人以為郊
必有赦將生心於儌幸矣(儌堅堯翻)昱從之燕王雋如龍
城丁零翟鼠帥所部降燕封為歸義王(丁零居中山其後翟斌等)
(皆其種類也帥讀曰率)
八年春正月辛卯日有食之秦丞相雄等請秦王健
正尊號依漢晉之舊不必效石氏之初(謂石虎兄弟皆先稱天王後即)
(皇帝位)健從之即皇帝位大赦諸公皆進爵為王且言單
于所以統一百蠻非天子所宜領(此亦雄等之言也單音蟬)以授太
子萇司馬勲既還漢中杜洪張琚屯宜秋(水經注鄭渠自中山)
(西瓠口東流逕宜秋城北又東逕中山南又東逕池陽縣故城北)洪自以右族輕琚琚
遂殺洪自立爲秦王改元建昌劉顯攻常山魏主閔
留大將軍蔣幹使輔太子智守鄴自將八千騎救之顯
大司馬清河王寧以棗彊降魏(棗彊縣前漢屬清河郡後漢晉省尋復置屬信)
(都郡)閔擊顯敗之(敗補邁翻)追奔至襄國顯大將軍曹伏駒開
門納閔閔殺顯及其公卿已下百餘人(顯考異曰閔殺晉帝紀在正)
(月十六國春秋鈔在二月燕王在三月己酉未知孰是今從帝紀)焚襄國宫室遷其民
於鄴趙汝隂王琨以其妻妾来奔斬於建康市石氏遂
絶(自古無不亡之國宗族誅夷固亦有之未有至於絶姓者石氏窮凶極暴而子孫無遺種足以見天道之)
(不爽矣)尚書左丞孔嚴言於殷浩曰比来衆情良可寒
心(比毗至翻)不知使君當何以鎮之愚謂宜明受任之方韓
彭專征伐蕭曹守管籥(事見漢高帝紀曹參當高帝時從韓信用兵其後相齊未嘗守)
(管籥嚴以蕭曹相繼爲相而言之)内外之任各有攸司深思廉藺屈身
之義(事見四卷周赧王三十六年)平勃交歡之謀(事見十三卷漢高后七年)令穆
然無間(穆然和而靜之貎間古莧翻)然後可以保大定功也(嚴欲浩與桓温)
(兩釋猜嫌降心相從以圖國事也保大定功左傳楚莊王所謂武有七德此其二也)觀近日降附
之徒皆人面獸心貪而無親恐難以義感也(叚龕張遇姚襄之徒)
(孔嚴固見其肺肝矣降戶江翻)浩不從嚴愉之從子也(從才用翻)浩上疏請
北出許洛詔許之以安西將軍謝尚北中郎將荀羡爲
督統(晉志曰四中郎將並後漢置歴魏及晉並有其職江左彌重時謝尚鎮壽春荀羡鎮京口浩欲兩道)
(俱進故使二人並為督統各統其方之兵)進屯壽春謝尚不能撫尉張遇(尉與)
(慰同)遇怒據許昌叛使其將上官恩據洛陽樂弘攻督護
戴施於倉垣浩軍不能進三月命荀羡鎮淮隂尋加監
青州諸軍事(監工銜翻)又領兖州刺史鎮下邳乙巳燕王
雋還薊稍徙軍中文武兵民家屬於薊(自北徙其家屬而南又恐其懷)
(居而無樂遷之心故稍徙之)姚弋仲有子四十二人及病謂諸子
曰石氏待吾厚吾本欲爲之盡力(爲于僞翻)今石氏已滅中
原無主我死汝亟自歸於晉當固執臣節無爲不義也
弋仲卒子襄祕不發喪帥戶六萬南攻陽平元城發干
破之屯于碻磝津(帥讀曰率下同襄自灄頭而南也元城縣漢屬魏郡晉屬陽平郡發干縣)
(漢屬東郡晉屬陽平郡劉昫曰唐魏州莘縣漢陽平縣地碻磝城即漢東郡荏平縣故城其西南即河津謂之)
(碻磝津後魏置濟州於碻磝城杜佑曰碻磝即今濟陽郡城碻口交翻磝音敖楊正衡曰碻五勞翻磝口勞翻)
(毛晃曰碻丘交翻磝牛交翻或曰碻音確磝音爻)以太原王亮為長史天水尹
赤為司馬太原薛瓉略陽權翼為參軍(姓譜權夲顓頊之後楚武王使)
(闘緡尹權因以為氏韓愈權德輿墓碑曰殷武丁之子降封於權權江漢間國也周衰入楚為權氏瓉藏旱翻)
襄與秦兵戰敗亡三萬餘戶南至滎陽始發喪又與秦
將高昌李歴戰于麻田(高昌李歴本趙將也時附於秦故稱秦將滎洛之間地名有豆)
(田麻田各因人所種蓺而名之)馬中流矢而斃(中竹仲翻)弟萇以馬授襄(萇仲)
(良翻)襄曰汝何以自免萇曰但令兄濟豎子必不敢害萇
會救至俱免尹赤奔秦秦以赤爲并州刺史鎮蒲阪襄
遂帥衆歸晉送其五弟爲質(質音致)詔襄屯譙城襄單騎
度淮見謝尚于壽春尚聞其名命去仗衛幅巾待之(騎奇)
(寄翻去丘吕翻)歡若平生襄博學善談論江東人士皆重之
魏主閔既克襄國因遊食常山中山諸郡趙立義將軍
叚勤聚胡羯萬餘人保據繹幕(繹幕縣自漢以来屬清河郡)自稱趙
帝夏四月甲子燕王雋遣慕容恪等擊魏慕容霸等擊
勤魏主閔將與燕戰大將軍董閏車騎將軍張温諫曰
(騎奇寄翻下同)鮮卑乘勝鋒銳且彼衆我寡宜且避之俟其驕
惰然後益兵以擊之閔怒曰吾欲以此衆平幽州斬慕
容雋今遇恪而避之人謂我何司徒劉茂特進郎闓相
謂曰吾君此行必不還矣吾等何為坐待戮辱皆自殺
(闓苦亥翻又音開)閔軍于安喜(安喜縣前漢曰安險屬中山郡後漢章帝更名唐復爲安險縣)
(屬定州而定州所治之安喜縣漢盧奴縣也)慕容恪引兵從之閔趣常山(趣七)
(喻翻下同)恪追之及于魏昌之廉臺(魏昌縣屬中山郡本苦陘漢章帝改爲漢昌魏)
(文帝改爲魏昌唐爲定州唐昌縣魏收地形志中山毋極縣有廉臺蓋晉省無極縣廉臺遂在魏昌界)閔
與燕兵交戰燕兵皆不勝閔素有勇名所將兵精銳(將即)
(亮翻)燕人憚之慕容恪廵陳(陳讀曰陣)謂將士曰冉閔勇而無
謀一夫敵耳其士卒飢疲甲兵雖精其實難用不足破
也閔以所將多步卒(將即亮翻)而燕皆騎兵引兵將趣林中
恪參軍高開曰吾騎兵利平地若閔得入林不可復制
(復扶又翻)宜亟遣輕騎邀之既合而陽走誘致平地然後可
擊也(誘音酉)恪從之魏兵還就平地恪分軍為三部謂諸
將曰閔性輕銳又自以衆少必致死於我我厚集中軍
之陳以待之(少詩沼翻陳讀曰陣下同)俟其合戰卿等從㫄擊之無
不克矣乃擇鮮卑善射者五千人以鐡鎻連其馬為方
陳而前閔所乘駿馬曰朱龍日行千里閔左操兩刃矛
右執鉤戟以擊燕兵斬首三百餘級望見大幢知其為
中軍直衝之燕兩軍從㫄夹擊大破之(恪以鐡鎻連馬則閔兵雖致死)
(而陳不可破兩軍從㫄夹擊則閔兵三面受敵不敗何待操千刀翻幢直江翻)圍閔數重(重直龍翻)
閔潰圍東走二十餘里朱龍忽斃爲燕兵所執燕人殺
魏僕射劉羣執董閔張温及閔皆送於薊(董閔當作董閏冉閔自立)
(事始上卷六年至是而滅)閔子操奔魯口高開被創而卒(創初良翻)慕容
恪進屯常山雋命恪鎮中山己夘冉閔至薊雋大赦立
閔而責之曰汝奴僕下才何得妄稱帝閔曰天下大亂
爾曹夷狄禽獸之類猶稱帝况我中土英雄何得不稱
帝邪雋怒鞭之三百送於龍城慕容覇軍至繹幕叚勤
與弟思聰舉城降(降戶江翻下同)甲申雋遣慕容評及中尉矦
龕帥精騎萬人攻鄴(龕苦含翻)癸巳至鄴魏蔣幹及太子智
閉城拒守城外皆降於燕劉寧及弟崇帥胡騎三千奔
晉陽(劉寧劉顯將也以棗強降閔帥讀曰率)秦以張遇為征東大將軍
豫州牧五月秦主健攻張琚於宜秋斬之鄴中大
飢人相食故趙時宫人被食略盡(被皮義翻)蔣幹使侍中繆
嵩詹事劉猗奉表請降且求救於謝尚(繆靡幼翻)庚寅燕王
雋遣廣威將軍慕容軍殿中將軍慕輿根右司馬皇甫
眞等帥步騎二萬助慕容評攻鄴辛夘燕人斬冉閔
於龍城會大旱蝗燕王雋謂閔爲祟(祟雖遂翻神禍曰祟)遣使祀
之諡曰悼武天王初謝尚使戴施據枋頭(遣施之時指令據枋)
(頭)施聞蒋幹求救乃自倉垣徙屯棘津(棘津即石濟南津有棘津亭)
止幹使者求傳國璽(璽斯氏翻)劉猗使繆嵩還鄴白幹幹疑
尚不能救沈吟未决(沈持林翻)六月施帥壮士百餘人入鄴
助守三臺紿之曰今燕寇在外道路不通璽未敢送也
卿且出以付我我當馳白天子天子聞璽在吾所信卿
至誠必多發兵糧以相救餉幹以爲然出璽付之施宣
言使督護何融迎糧隂令懷璽送于枋頭(江南之未得璽也中原謂)
(之白板天子傳國璽至此歸晉藺相如全璧歸趙趙王擢之自繆賢舍人為上大夫戴施能復致累代傳國之)
(寳未聞晉朝以顯賞甄之也何居)甲子蔣幹帥銳卒五千及晉兵出戰
慕容評大破之斬首四千級幹脫走入城甲申秦主
健還長安(自宜秋還長安也)謝尚姚襄共攻張遇于許昌秦
主健遣丞相東海王雄衛大將軍平昌王菁略地關東
帥步騎二萬救之丁亥戰于潁水之誡橋(據晉紀誡橋在許昌)尚
等大敗死者萬五千人尚奔還淮南襄弃輜重送尚于
芍陂(重直用翻)尚悉以後事付襄(謝尚既敗姚襄知晉之不足恃固有去晉之心矧殷)
(浩又從而速之乎)殷浩聞尚敗退屯夀春秋七月秦丞相雄徙
張遇及陳潁許洛之民五萬餘戶於關中(張遇據有許潁豈肯歛手)
(受羈制於人乎苻雄乘勝以兵威徙之自此遇之死命制於苻氏矣)以右衛將軍楊羣為
豫州刺史鎮許昌謝尚降號建威將軍趙故西中郎
將王擢遣使請降拜擢秦州刺史(王擢自石虎時當秦隴之任降戶江翻下)
(同)丁酉以武陵王晞為太宰丙辰燕王雋如中山
王午聞魏敗時鄧恒已死(恒戶登翻)午自稱安國王八月
戊辰燕王雋遣慕容恪封奕陽騖攻之午閉城自守送
冉操詣燕軍燕人掠其禾稼而還(慕容恪善用兵知魯口之未可取徒久攻)
(以斃士卒故掠其禾稼全師而退金城湯池非粟不守孤城之外春取其麥而秋取其禾彼將焉仰哉還從宣)
(翻又如字)庚午魏長水校尉馬願等開鄴城納燕兵戴施
蒋幹懸縋而下(縋直僞翻)犇于倉垣慕容評送魏后董氏太
子智太尉申鍾司空條枚等(條姓也周亞夫封條矦其後以為氏)及乘輿
服御于薊(乘繩證翻)尚書令王簡左僕射張乾右僕射郎肅
皆自殺燕王雋詐云董氏得傳國璽獻之賜號奉璽君
賜冉智爵海賓矦以申鍾爲大將軍右長史命慕容評
鎮鄴桓温使司馬勲助周撫討蕭敬文於涪城斬之
(蕭敬文據涪城始九十七卷永和三年涪音浮)謝尚自枋頭迎傳國璽至建
康百僚畢賀秦以雷弱兒爲大司馬毛貴爲太尉張
遇爲司空殷浩之北伐也中軍將軍王羲之以書止
之不聽既而無功復謀再舉(復扶又翻下所復故復同)羲之遺浩書
曰今以區區江左天下寒心固已久矣(寒心者恐不能自保遺于季翻)
力爭武功非所當作(作為也)自頃處内外之任者(處昌吕翻下而)
(處同)未有深謀遠慮而疲竭根本各從所志竟無一功可
論遂令天下將有土崩之勢任其事者豈得辭四海之
責哉(言殷浩不得辭其責也)今軍破於外資竭於内保淮之志非
所復及莫若還保長江督將各復舊鎮(將即亮翻)自長江以
外羈縻而已引咎責躬更爲善治(治直吏翻)省其賦役與民
更始庶可以救倒懸之急也(保江之說此王導佐元帝之規摹世之議者譏其忘)
(讐忍耻置中原於度外若以量時度力保固本根言之此策未爲非也至於引咎責躬省民賦役所謂善敗不)
(亡諸葛孔明街亭喪師之後正亦如是而已)使君起於布衣任天下之重當
董統之任而敗喪至此(喪息浪翻)恐闔朝羣賢未有與人分
其謗者(朝直遥翻)若猶以前事爲未工故復求之分外(分扶問翻)
宇宙雖廣自容何所此愚智所不解也(解胡買翻曉也其後殷浩廢黜)
(卒如羲之之言)又與會稽王昱牋曰爲人臣誰不願尊其主比
隆前世况遇難得之運哉顧力有所不及豈可不權輕
重而處之也(處昌吕翻)今雖有可喜之會内求諸已而所憂
乃重於所喜功未可期遺黎殱盡勞役無時徵求日重
以區區吳越經緯天下十分之九不亡何待而不度德
量力(度徒洛翻量音良)不弊不已此封内所痛心歎悼而莫敢
吐誠者也往者不可諫来者猶可追(論語載楚狂接輿之言)願殿
下更垂王思先為不可勝之基須根立勢舉謀之未晩
(兵法曰先為不可勝以待敵之可勝)若不行(此處文意短蹙恐有脫文)恐麋鹿之游將
不止林藪而已(吳伍子胥曰臣恐麋鹿游於姑蘇此祖其意而微其言澤無水曰藪)願殿
下暫廢虛遠之懷(羲之此言蓋譏昱好談清虚玄遠也暫與暫同)以救倒懸之
急可謂以亡為存轉禍為福也不從九月浩屯泗口遣
河南太守戴施據石門滎陽太守劉遯據倉垣浩以軍
興罷遣太學生徒學校由此遂廢(元帝建武元年始立太學今復以軍興廢)
(校戸教翻)冬十月謝尚遣冠軍將軍王俠攻許昌克之(冠古玩翻)
(侠戶頰翻)秦豫州刺史楊羣退屯弘農徵尚為給事中戍石
頭丁夘燕王雋還薊故趙將擁兵據州郡者各遣
使降燕(將即亮翻使疏吏翻降戶江翻)燕王雋以王擢為益州刺史䕫
逸為秦州刺史張平為并州刺史李歴為兖州刺史高
昌爲安西將軍劉寧為車騎將軍慕容恪屯安平(安平)
(縣前漢屬涿郡後漢屬安平國晉屬博陵郡唐屬深州)積糧治攻具將討王午(治直)
(之翻)丙戌中山蘇林起兵於無極(無極縣漢屬中山國晉省無本作毋唐武后萬)
(歲通天二年始改毋字爲無此當作毋)自稱天子恪自魯口還討林閏月
戊子燕王雋遣廣威將軍慕輿根助恪攻林斬之王午
為其將秦興所殺吕護殺興復自稱安國王(復扶又翻)燕羣
僚共上尊號於燕王雋雋許之(上時掌翻)十一月丁夘始置
百官以國相封奕為太尉左長史陽騖為尚書令右司
馬皇甫眞為尚書左僕射典書令張悕為右僕射(悕香衣翻)
其餘文武拜授有差戊辰雋即皇帝位大赦自謂獲傳
國璽改元元璽追尊武宣王為高祖武宣皇帝文明王
為太祖文明皇帝(廆諡武宣王皝諡文明王)時晉使適至燕(使疏吏翻)雋
謂曰汝還白汝天子我承人乏為中國所推已為帝矣
(謂中國無主已爲士民所推遂承人乏而即尊位也)改司州為中州建留臺於龍
都(趙置司州於鄴燕初都龍城時遷于薊故建留臺於龍城謂之龍都)以玄菟太守乙逸
爲尚書專委留務(莵同都翻)秦丞相雄攻王擢于隴西擢
奔凉州雄還屯隴東(隴東漢汧縣地)張重華以擢為征虜將軍
秦州刺史特寵待之(重華寵待王擢以圖秦隴豈知擢非苻雄之敵也)
九年春正月乙夘朔大赦二月庚子燕主雋立其妃
可足渾氏為皇后(為可足渾后亂燕張本可足渾北方三字姓)世子曄為皇
太子皆自龍城遷于薊宫張重華遣將軍張弘宋修
會王擢帥步騎萬五千伐秦(帥讀曰率騎奇寄翻)秦丞相雄衛將
軍菁拒之大敗凉兵於龍黎(新唐書地理志隴州吳山縣有龍盤府龍盤城吳山)
(後魏之南由縣地疑龍黎即龍盤也敗補邁翻下所敗同)斬首萬二千級虜張弘宋
修王擢弃秦州犇姑臧秦主健以領軍將軍苻願為秦
州刺史鎮上邽三月交州刺史阮敷討林邑破五十
餘壘趙故衛尉常山李犢聚衆數千人叛燕西域
胡劉康詐稱劉曜子聚衆於平陽自稱晉王夏四月秦
左衛將軍苻飛討擒之以安西將軍謝尚爲尚書僕
射五月張重華復使王擢帥衆二萬伐上邽(復扶又翻)秦
州郡縣多應之苻願戰敗奔長安重華因上疏請伐秦
詔進重華凉州牧燕主雋遣衛將軍恪討李犢犢降
(降戶江翻下同)遂東擊吕護於魯口六月秦苻飛攻氐王楊
初於仇池為初所敗(楊初據險以拒秦秦兵雖彊故爲初所敗敗補邁翻)丞相雄
平昌王菁帥步騎四萬屯于隴東秦主健納張遇繼母
韓氏爲昭儀數於衆中謂遇曰(數所角翻)卿吾假子也遇耻
之因雄等精兵在外隂結關中豪傑欲滅苻氏以其地
来降秋七月遇與黃門劉晃謀夜襲健晃約開門以待
之會健使晃出外晃固辭不得已而行遇不知引兵至
門門不開事覺伏誅於是孔持起池陽劉珍夏矦顯起
鄠喬秉起雍胡陽赤起司竹呼延毒起灞城(池陽縣漢屬馮翊晉)
(屬扶風唐爲雲陽縣屬京兆鄠縣漢屬扶風晉屬始平郡唐屬京兆雍縣漢屬扶風唐改爲天興縣爲鳳翔府)
(治所霸陵縣漢屬京兆晉改曰霸城喬秉載記作喬景避唐諱也孔持作孔特鄠音戶雍於用翻)衆數
萬人各遣使来請兵(使疏吏翻下同)秦以左僕射魚遵為司
空九月秦丞相雄帥衆二萬還長安(帥讀曰率下同)遣平昌
王菁略定上洛置荆州于豐陽川(上洛縣漢西都屬弘農郡東漢屬京兆武)
(帝泰始二年分置上洛郡豐陽川在郡界續漢志南陽郡析縣有豐陽城後魏太安二年置豐陽縣左傳所謂)
(司馬起豐析即其地劉昫曰唐商州豐陽縣漢商縣地晉分商縣置豐陽縣因豐陽川爲名)以步兵
校尉金城郭敬為刺史雄與清河王灋苻飛分討孔持
等姚襄屯歴陽以燕秦方彊未有北伐之志乃夹淮
廣興屯田訓厲將士(將即亮翻)殷浩在夀春惡其彊盛(惡烏路翻)
(下同)囚襄諸弟屢遣刺客刺之(刺之七亦翻)刺客皆以情告襄
安北將軍魏統卒(魏統来降見上七年)弟憬代領部曲浩潜遣憬
帥衆五千襲之襄斬憬并其衆(憬古迥翻)浩愈惡之使龍驤
將軍劉啓守譙(驤思將翻)遷襄于梁國蠡臺(司馬彪郡國志睢陽縣有盧門)
(亭城内有高臺甚秀廣巍然介立超焉獨上謂之蠡臺杜預曰盧門宋城南門也續述征記曰廻道似蠡故謂)
(之蠡臺蠡如字若如述征記之說音盧戈翻)表授梁國内史魏憬子弟數往
来夀春(數所角翻)襄益疑懼遣參軍權翼使於浩浩曰身與
姚平北共為王臣休戚同之平北每舉動自專甚失輔
車之理豈所望也(左傳曰輔車相依杜預注曰輔頰輔車牙車車尺奢翻)翼曰平
北英姿絶世擁兵數萬遠歸晉室者以朝廷有道宰輔
明哲故也今將軍輕信讒慝之言與平北有隙愚謂猜
嫌之端在此不在彼也浩曰平北姿性豪邁生殺自由
又縱小人掠奪吾馬王臣之體固若是乎翼曰平北歸
命聖朝(朝直遥翻)豈肻妄殺無辜姦宄之人亦王灋所不容
也殺之何害浩曰然則掠馬何也翼曰將軍謂平北雄
武難制終將討之故取馬欲以自衛耳浩笑曰何至是
也(權翼之言得浩之情故笑史言浩不能綏御新附)初浩隂遣人誘梁安雷弱
兒使殺秦主健許以關右之任弱兒僞許之且請兵應
接浩聞張遇作亂健兄子輔國將軍黃眉自洛陽西奔
以為安等事已成冬十月浩自壽春帥衆七萬北伐(帥讀)
(曰率)欲進據洛陽修復園陵吏部尚書王彪之上會稽王
昱牋(上時掌翻)以爲弱兒等容有詐偽浩未應輕進不從(藉使)
(梁雷果受浩間而殺健浩亦未能越關陕以取長安其欲乘苻黃眉之去而據洛陽不過欲以修復園陵爲功)
(耳昱遂以爲眞可立功而不聽王彪之之言宜桓温得因以廢浩而制昱也)浩以姚襄為前
驅襄引兵北行度浩將至(度徒洛翻)詐令部衆夜遁隂伏甲
以邀之浩聞而追襄至山桑(山桑縣前漢屬沛郡後漢屬汝南郡晉屬譙郡按山)
(桑六朝兵爭為渦陽之地唐為亳州蒙城縣地)襄縱兵擊之浩大敗弃輜重走
保譙城(重直龍翻)襄俘斬萬餘悉收其資仗使兄益守山桑
襄復如淮南(復扶又翻)會稽王昱謂王彪之曰君言無不中
(中竹仲翻)張陳無以過也(張陳謂張良陳平)西平敬烈公張重華
有疾子曜靈纔十歲立為世子赦其境内重華庶兄長
寧矦祚有勇力吏幹(水經注金城西平西北四十里有長寕亭晉室西平郡有長寕縣)
而傾巧善事内外與重華嬖臣趙長尉緝等結異姓兄
弟(尉姓也左傳有鄭大夫尉止嬖卑義翻又博計翻)都尉常據請出之重華曰
吾方以祚為周公使輔幼子君是何言也(託孤之難尚矣况張重華)
(乎)謝艾以枹罕之功(事見九十七卷永和三年枹音膚)有寵於重華左
右疾之譛艾出為酒泉太守艾上疏言權倖用事公室
將危乞聽臣入侍且言長寧矦祚及趙長等將爲亂宜
盡逐之十一月己未重華疾甚手令徵艾爲衛將軍監
中外諸軍事輔政(監工銜翻)祚長等匿而不宣丁夘重華卒
世子曜靈立稱大司馬凉州刺史西平公趙長等矯重
華遺令以長寧矦祚為都督中外諸軍事撫軍大將軍
輔政(史言張氏之亂)殷浩使部將劉啓王彬之攻姚益于山
桑姚襄自淮南擊之啓彬之皆敗死(啓劉輿之孫也)襄進據芍
陂趙末樂陵朱秃平原杜能清河丁嬈(嬈乃了翻又如紹翻)陽
平孫元各擁兵分據城邑至是皆請降於燕(降戶江翻)燕主
雋以秃爲青州刺史能爲平原太守嬈為立節將軍元
爲兖州刺史各留撫其營秦丞相雄克池陽斬孔持
十二月清河王灋苻飛克鄠斬劉珍夏矦顯姚襄濟
淮屯盱眙(盱眙音吁怡)招掠流民衆至七萬分置守宰勸課
農桑(姚襄所為僅如此而晉人已為之震懼蓋姦雄所竊笑也)遣使詣建康罪狀殷
浩并自陳謝(使疏吏翻)詔以謝尚都督江西淮南諸軍事豫
州刺史鎮歴陽(以尚得襄之歡心既以招撫之又以備之)凉右長史趙長
等建議以為時難未夷宜立長君(難乃旦翻長知兩翻)曜靈冲幼
請立長寧矦祚張祚先得幸於重華之母馬氏馬氏許
之乃廢張曜靈為凉寧矦立祚為大都督大將軍凉州
牧凉公祚既得志恣為滛虐殺重華妃裴氏及謝艾(滛者)
(烝其君母虐者殺裴妃謝艾即此二端他所滛虐又其餘毒也)燕衛將軍恪撫軍將
軍軍左將軍彪等屢薦給事黃門侍郎霸有命世之才
宜總大任是歲燕主雋以霸為使持節安東將軍冀州
刺史鎮常山(冀州刺史鎮信都今置北冀州於常山)
十年春正月張祚自稱凉王改建興四十二年為和平
元年(河西張氏乃心晉室奉建興年號至四十餘年張祚凶淫改元僣擬祖父之所不相也)立妻
辛氏為王后子太和為太子封弟天錫為長寧矦子庭
堅為建康矦(建康郡蓋張氏所置張茂分屬凉州)曜靈弟玄靚為凉武矦
(靚疾正翻)置百官郊祀天地用天子禮樂尚書馬岌切諫坐
免官(岌魚及翻)郎中丁琪復諫曰我自武公以来(張軌諡武公復扶又)
(翻)世守臣節抱忠履謙五十餘年(履謙謂未嘗建國自王也惠帝永寕元年)
(張軌鎮凉土至是五十四年)故能以一州之衆抗舉世之虜師徒歲
起民不告疲殿下勲德未高於先公而亟謀革命臣未
見其可也彼士民所以用命四遠所以歸嚮者以吾能
奉晉室故也今而自尊則中外離心安能以一隅之地
拒天下之彊敵乎祚大怒斬之於闕下(自古戮諫臣未有不亡者也)
故魏降將周成反(周成降見上七年降戶江翻將即亮翻)自宛襲洛陽
(宛於元翻)辛酉河南太守戴施奔鮪渚(水經注河水過河南鞏縣北有山臨河謂)
(之崟原丘其下有宂謂之鞏宂言潜通浦北逹于河直宂有渚謂之鮪渚鮪于軌翻)秦丞相雄
克司竹胡陽赤奔霸城依呼延毒中軍將軍揚州刺
史殷浩連年北伐師徒屢敗糧械都盡征西將軍桓温
因朝野之怨上疏數浩之罪請廢之(數所具翻)朝廷不得已
免浩為庶人徙東陽之信安(東陽郡本會稽西郡都尉吳孫皓寳鼎元年立郡信)
(安縣漢獻帝初平三年分太末立新安縣武帝太康元年更名信安東陽郡唐為婺州信安縣唐為衢州治所)
自此内外大權一歸於温矣(史言晉氏失權由用殷浩違其才)浩少與
温齊名(少詩照翻)而心競不相下温常輕之浩既廢黜雖愁
怨不形辭色常書空作咄咄怪事字(咄當没翻咄咄嗟咨語也)久之
温謂掾郗超曰(掾于絹翻郗丑之翻)浩有德有言嚮為令僕足以
儀刑百揆朝廷用違其才耳將以浩爲尚書令以書告
之浩欣然許焉將答書慮有謬誤開閉者十數竟逹空
函温大怒由是遂絶卒於徙所以前會稽内史王述為
揚州刺史(卒子恤翻會工外翻)二月乙丑桓温統步騎四萬𤼵
江陵水軍自襄陽入均口至南鄕(水經注順陽郡筑陽縣有涉都城沔水逕)
(東北均水於縣入沔謂之均口筑陽與南鄕縣漢皆屬南陽郡漢建安中分南陽右壤立南鄕郡二縣屬焉武)
(帝更名順陽郡成帝咸康四年復曰南鄕郡)步兵自淅川趣武關(析縣前漢屬弘農郡)
(後漢屬南陽郡春秋之白羽也武關在其西文穎曰武關去析縣百七十里賢曰析即今鄧州内鄕縣後魏置)
(淅川縣有淅水後周併入内鄕縣)命司馬勲出子午道以伐秦(命勲從梁州出)
(師)燕衛將軍恪圍魯口三月拔之吕護奔野王遣弟
奉表謝罪於燕燕以護爲河内太守姚襄遣使降燕
(使疏吏翻降戶江翻)燕王雋以慕容評為鎮南將軍都督秦雍
益梁江揚荆徐兖豫十州諸軍事權鎮洛水(雍於用翻)以慕
容彊為前鋒都督督荆徐二州緣淮諸軍事進據河南
(此河南謂大河之南)桓温别將攻上洛獲秦荆州刺史郭敬進
擊青泥破之(青泥城在藍田縣南)司馬勲掠秦西鄙凉秦州刺史
王擢攻陳倉以應温(趙亡王擢歸張氏故以凉繋之)秦主健遣太子萇
(萇仲良翻)丞相雄淮南王生平昌王菁北平王碩帥衆五萬
軍于嶢柳以拒温(土地記曰藍田縣南有嶢關地名嶢柳道通荆州晉地道記曰關當上洛)
(縣西北帥讀曰率下同嶢五聊翻)夏四月己亥温與秦兵戰于藍田秦
淮南王生單騎突陳(騎奇寄翻下同陳讀曰陣)出入以十數殺傷晉
將士甚衆温督衆力戰秦兵大敗將軍桓冲又敗秦丞
相雄于白鹿原(水經注霸川之西有白鹿原三秦記曰麗山西有白鹿原魏收地形志京兆藍)
(田縣有白鹿原又敗補邁翻)冲温之弟也温轉戰而前壬寅進至灞
上秦太子萇等退屯城南秦主健與老弱六千固守長
安小城悉發精兵三萬遣大司馬雷弱兒等與萇合兵
以拒温二輔郡縣皆来降(降戶江翻)温撫諭居民使安堵復
業民爭持牛酒迎勞(勞力到翻)男女夹路觀之耆老有垂泣
者曰不圖今日復覩官軍(復扶又翻)秦丞相雄帥騎七千
襲司馬勲於子午谷破之勲退屯女媧堡戊申燕主
雋封撫軍將軍軍為襄陽王左將軍彭為武昌王以衛
將軍恪為大司馬侍中大都督錄尚書事封太原王鎮
南將軍評為司徒驃騎將軍封上庸王(驃匹妙翻)封安東將
軍霸為吳王左賢王友為范陽王散騎常侍厲為下邳
王散騎常侍宜為廬江王(散悉亶翻)寧北將軍度爲樂浪王
(樂浪音洛琅)又封弟桓為宜都王逮為臨賀王徽為河間王
龍為歴陽王納為北海王秀為蘭陵王嶽為安豐王德
為梁公默為始安公僂為南康公(僂隴主翻)子咸為樂安王
(參考後卷咸當作臧)亮為勃海王温為帶方王涉為漁陽王暐為
中山王以尚書令陽騖為司空仍守尚書令命冀州刺
史吳王霸徙治信都(去年霸治常山)初燕王皝奇霸之才故名
之曰霸將以為世子羣臣諫而止然寵遇猶踰於世子
由是雋惡之(惡烏路翻下同)以其嘗墜馬折齒更名曰缺(更工衡翻)
(下同缺傾雪翻)尋以其應䜟文更名曰垂遷侍中錄留臺事徙
鎮龍城垂大得東北之和雋愈惡之復召還(雋雖忌垂卒之復燕)
(祚者垂也天之所置其可廢乎)五月江西流民郭敞等執陳留内史
劉仕降于姚襄(晉南渡後陳留郡寄治譙郡長垣縣界按載記劉仕時在堂邑)建康震
駭以吏部尚書周閔為中軍將軍屯中堂豫州刺史謝
尚自歴陽還衛京師固江備守王擢拔陳倉殺秦扶
風内史毛難北海王猛少好學(少詩照翻好呼到翻)倜儻有大
志不屑細務人皆輕之猛悠然自得隱居華隂(王猛傳猛北海)
(劇人家于魏郡徐統召而不應遂隱于華隂山華隂縣前漢屬京兆後漢晉屬弘農郡倜他狄翻華戶化翻)
聞桓温入關披褐詣之捫蝨而談當世之務(褐毛布蝨色櫛翻)
㫄若無人温異之問曰吾奉天子之命將銳兵十萬為
百姓除殘賊(將即亮翻為于偽翻)而三秦豪傑未有至者何也猛
曰公不遠數千里深入敵境今長安咫尺而不度灞水
百姓未知公心所以不至温嘿然無以應徐曰江東無
卿比也(猛蓋指出温之心事以為温之伐秦但欲以功名鎮服江東非眞有心於伐罪弔民恢復境土)
(不然何以不渡灞水徑攻長安此温所以無以應也然余觀桓温用兵伐秦至覇上伐燕至枋頭皆乘勝進兵)
(逼其國都乃持重觀望卒以取敗蓋温姦雄也乘勝進兵逼其國都冀其望風畏威有内潰之變也逼其國都)
(而敵無内變故持重以待之情見勢屈敵因而乘之故至於敗蘇子由所謂以智遇智則其智不足恃者此也)
乃署猛軍謀祭酒温與秦丞相雄等戰于白鹿原温兵
不利死者萬餘人初温指秦麥以為糧既而秦人悉芟
麥清野以待之温軍乏食六月丁丑徙關中三千餘戶
而歸以王猛為高官督護(職為督護而加之以高官也魏晉之間凡居節鎮者其部)
(將有督護其後又置高官督護王敦鎮武昌有高官督護繆坦)欲與俱還猛辭不就(猛不)
(肯從温温豈不欲殺之邪蓋温軍已敗怱怱退師不暇殺之也)呼延毒帥衆一萬從温
還(帥讀曰率)秦太子萇等隨温擊之比至潼關(比必寐翻)温軍屢
敗失亡以萬數温之屯灞上也順陽太守薛珍勸温徑
進逼長安(成帝改順陽曰南鄕郡既而復舊)温弗從珍以偏師獨濟頗
有所獲及温退乃還顯言於衆自矜其勇而咎温之持
重温殺之秦丞相雄擊司馬勲王擢於陳倉(勲自女媧堡會)
(擢攻陳倉)勲奔漢中擢奔略陽秦以光祿大夫趙俱為洛
陽刺史鎮宜陽秦東海敬武王雄攻喬秉于雍(雍於用翻)
丙申卒秦主健哭之嘔血曰天不欲吾平四海邪何奪
吾元才之速也(苻雄字元才)贈魏王葬禮依晉安平獻王故
事雄以佐命元勲權侔人主而謙恭汎愛遵奉灋度故
健重之常曰元才吾之周公也子堅襲爵(堅襲爵東海王)堅性
至孝幼有志度博學多能交結英豪吕婆樓彊汪及略
陽梁平老皆與之善(苻堅事始此)燕樂陵太守慕容鉤翰
之子也(慕容翰有破高句麗滅宇文之功)與青州刺史朱禿共治厭次
(厭於琰翻)鉤自恃宗室每陵侮禿禿不勝忿(勝音升)秋七月襲
鉤殺之南奔叚龕(為後燕主誅禿張本)秦太子萇攻喬秉于雍
八月斬之關中悉平秦主健賞拒桓温之功以雷弱兒
為丞相毛貴為太傅魚遵為太尉淮南王生為中軍大
將軍平昌王菁為司空健勤於政事數延公卿(數所角翻)咨
講治道(治直吏翻)承趙人苛虐奢侈之後易以寬簡節儉崇
禮儒士由是秦人悅之燕大調兵衆(調徒釣翻發也)因發詔
之日號曰丙戌舉九月桓温還自伐秦帝遣侍中黃
門勞温于襄陽(侍中黃門侍郎自魏以来為要近之職勞力到翻)或告燕黃
門侍郎宋斌等謀奉冉智為主而反皆伏誅斌燭之子
也(宋燭見九十六卷成帝咸康四年斌音彬)秦太子萇之拒桓温也為流
矢所中(中竹仲翻)冬十月卒謚曰獻哀燕主雋如龍城
桓温之入關也王擢遣使告凉王祚(使疏吏翻)言温善用兵
其志難測祚懼且畏擢之叛已遣人刺之(刺七亦翻)事泄祚
益懼大發兵聲言東伐實欲西保敦煌(敦徒門翻)會温還而
止既而遣秦州刺史牛霸等帥兵三千擊擢破之十一
月擢帥衆降秦(帥讀曰率降戶江翻)秦以擢為尚書以上將軍啖
鐵為秦州刺史(啖氐姓也毛晃曰音徒覽翻)秦王健叔父武都王
安自晉還(健遣安来請朝命見上卷六年)為姚襄所虜以為洛州刺史
十二月安亡歸秦健以安為大司馬驃騎大將軍并州
刺史鎮蒲阪(驃匹妙翻)是歲秦大飢米一升直布一匹
資治通鑑卷九十九
