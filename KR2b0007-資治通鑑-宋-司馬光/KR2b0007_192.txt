資治通鑑卷一百九十二宋司馬光撰
胡三省音注
唐紀八(起柔兆閹茂九月盡著雍困敦七月几二年)
高祖神堯大聖光孝皇帝下之下
武德九年九月突厥頡利獻馬三千匹羊萬口上不受
(自是年八月甲子以後凡稱上者皆太宗也厥九勿翻)但詔歸所掠中國戶口徵
温彦博還朝(彦博没于突厥見上卷八年朝直遙翻)丁未上引諸衞將卒
習射於顯德殿庭(是年八月上即位於東宫顯德殿是後常御之將即亮翻下同)諭之
曰戎狄侵盜自古有之患在邊境少安則人主逸遊忘
戰(少詩照翻下同)是以寇來莫之能禦今朕不使汝曹穿池築
苑專習弓矢居閒無事則為汝師突厥入寇則為汝將
庶幾中國之民可以少安乎(將即亮翻幾居希翻少始紹翻)於是日引
數百人教射於殿庭上親臨試中多者賞以弓刀帛其
將帥亦加上考(唐考功之法上中下皆分三等中多之中竹仲翻帥所類翻)羣臣多
諫曰於律以兵刃至御在所者絞今使卑碎之人張弓
挾矢於軒陛之側陛下親在其間萬一有狂夫竊發出
於不意非所以重社稷也韓州刺史封同人詐乘驛馬
入朝切諫(唐舊志武德三年分同州之河西韓城郃陽置西韓州又于陜州界置南韓州封同人當)
(是自韓城乘驛入朝也)上皆不聽曰王者視四海如一家封域之
内皆朕赤子朕一一推心置其腹中奈何宿衞之士亦
加猜忌乎由是人思自勵數年之間悉為精銳上嘗言
吾自少經略四方頗知用兵之要(少詩照翻)每觀敵陳則知
其彊弱(陳讀曰陣下其陳同)常以吾弱當其彊彊當其弱彼乘吾
弱逐奔不過數十百步吾乘其弱必出其陳後反擊之
無不潰敗所以取勝多在此也己酉上面定勲臣長
孫無忌等爵邑(長知兩翻)命陳叔達於殿下唱名示之且曰
朕叙卿等勲賞或未當宜各自言(當丁浪翻)於是諸將爭功
紛紜不已(將即亮翻)淮安王神通曰臣舉兵關西首應義旗
(事見一百八十四卷隋恭帝義寧元年)今房玄齡杜如晦等專弄刀筆功
居臣上臣竊不服上曰義旗初起叔父雖首唱舉兵蓋
亦自營脱禍及竇建德吞噬山東叔父全軍覆没(事見一百)
(八十八卷武德二年)劉黑闥再合餘燼叔父望風奔北(事見一百八十九卷)
(四年)玄齡等運籌帷幄坐安社稷論功行賞固宜居叔父
之先叔父國之至親朕誠無所愛但不可以私恩濫與
勲臣同賞耳諸將乃相謂曰陛下至公雖淮安王尚無
所私吾儕何敢不安其分遂皆悦服(儕士皆翻分扶問翻)房玄齡
嘗言秦府舊人未遷官者皆嗟怨曰吾屬奉事左右幾
何年矣今除官反出前宫齊府人之後上曰王者至公
無私故能服天下之心朕與卿輩日所衣食皆取諸民
者也故設官分職以為民也(為于偽翻)當擇賢才而用之豈
以新舊為先後哉必也新而賢舊而不肖安可捨新而
取舊乎今不論其賢不肖而直言嗟怨豈為政之體乎
詔民間不得妄立妖祠(妖於驕翻)自非卜筮正術其餘雜
占悉從禁絶上於弘文殿聚四部書二十餘萬卷(歐陽)
(修曰歷代盛衰文章與時高下然其變態百出不可窮極何其多也自漢以來史官列其名氏篇第以為六藝)
(七略至唐始分為四類曰經史子集以甲乙丙丁為次謂之四庫書亦曰四部書)置弘文館於
殿側(唐會要武德四年於門下省置修文館至九年三月改為弘文館至其年九月太宗即位於弘文殿)
(聚四部書二十餘萬卷於殿側置弘文館貞觀三年移於納義門西按閣本太極宫圖弘文館在門下省東而)
(不載弘文殿納義門在嘉德門之西即我朝之崇文館也避宣祖諱改弘為崇)精選天下文學
之士虞世南禇亮姚思廉歐陽詢蔡允恭蕭德言等
以本官兼學士令更日宿直聽朝之隙引入内殿講論
前言往行商𣙜政事或至夜分乃罷(唐太宗以武定禍亂出入行間與之)
(俱者皆西北驍武之士至天下既定精選弘文館學生日夕與之議論商𣙜者皆東南儒生也然則欲守成者)
(捨儒何以哉更工衡翻朝直遙翻行下孟翻𣙜紇岳翻)又取三品已上子孫充弘
文館學士冬十月丙辰朔日有食之詔追封故太
子建成為息王諡曰隠齊王元吉為刺王(息古國名諡法隠拂不成)
(曰隠不思忘愛曰刺暴戾無親曰刺諡神至翻刺盧達翻)以禮改葬葬日上哭之於
宜秋門甚哀(太極宫圖宜秋門在千秋殿之西百福門之東)魏徵王珪表請陪
送至墓所(改考異曰高祖實錄建成元吉傳太宗踐阼葬加諡太宗實錄及本紀皆不書葬月日)
(唯唐歷在此年十月貞觀政要此表在二年據此年七月魏徵為諫議大夫宣慰山東王珪亦未為黃門侍郎)
(葬建成元吉恐在後但别無月日可附今且從唐歷)上許之命宫府舊僚皆送葬
癸亥立皇子中山王承乾為太子生八年矣(生於承乾殿因)
(以名之)庚辰初定功臣實封有差(唐爵九等一曰王食邑萬戶正一品二曰嗣王)
(郡王食邑五千戶從一品三曰國公食邑三千戶從一品四曰開國郡公食邑二千戶正二品五曰開國縣公)
(食邑千五百戶從二品六曰開國縣侯食邑千戶從三品七曰開國縣伯食邑七百戶正四品上八曰開國縣)
(子食邑五百戶正五品上九曰開國縣男食邑三百戶從五品上凡封戶三丁以上為率歲租三之一入于朝)
(廷食實封者得真戶分食諸州)初蕭瑀薦封德彝於上皇上皇以為
中書令及上即位瑀為左僕射德彝為右僕射議事已
定德彝數反於上前(瑀音禹射寅謝翻數所角翻)由是有隙時房玄
齡杜如晦新用事皆疎瑀而親德彝(太宗初政之時以房杜之賢蕭瑀之)
(直而不相親乃親封德彝者蓋以瑀之疎直難與共事於危疑之時而封德彝之狡數不與之親密則不能得)
(其情也後之為相者其心無所權量但曰親君子遠小人未有能濟者也)瑀不能平遂上封
事論之(上時掌翻)辭指寥落由是忤旨(忤五故翻)會瑀與陳叔達
忿爭於上前庚辰瑀叔達皆坐不敬免官(傳考異曰舊太宗以玄)
(齡等功高由是忤旨廢於家俄拜少師復為左僕射坐與叔達忿爭免按實錄忿爭在作少師前今從之)
甲申民部尚書裴矩奏民遭突厥暴踐者(厥九勿翻踐慈演翻)請
戶給絹一匹上曰朕以誠信御下不欲虚有存恤之名
而無其實戶有大小豈得雷同給賜乎於是計口為率
初上皇欲彊宗室以鎮天下故皇再從三從弟(同曾祖為)
(再從兄弟同高祖為三從兄弟從才用翻)及兄弟之子雖童孺皆為王王者
數十人(封宗室為郡王見一百九十卷五年)上從容問羣臣徧封宗子於
天下利乎(從千容翻)封德彝對曰前世唯皇子及兄弟乃為
王自餘非有大功無為王者上皇敦睦九族大封宗室
自兩漢以來未有如今之多者爵命既崇多給力役(力役)
(蓋防閤庶僕白直之類)恐非示天下以至公也上曰然朕為天子
所以養百姓也豈可勞百姓以養己之宗族乎十一月
庚寅降宗室郡王皆為縣公惟有功者數人不降丙
午上與羣臣論止盜或請重法以禁之上哂之(笑不壞顔為哂)
(哂式忍翻)曰民之所以為盜者由賦繁役重官吏貪求饑寒
切身故不暇顧廉恥耳朕當去奢省費(去羌吕翻)輕徭薄賦
選用廉吏使民衣食有餘則自不為盜安用重法邪(邪音)
(耶)自是數年之後海内升平路不拾遺外戶不閉商旅
野宿焉上又嘗謂侍臣曰君依於國國依於民刻民以
奉君猶割肉以充腹腹飽而身斃君富而國亡故人君
之患不自外來常由身出夫欲盛則費廣費廣則賦重
賦重則民愁民愁則國危國危則君喪矣(夫音扶喪息浪翻)朕
常以此思之故不敢縱欲也十二月己巳益州大都
督竇軌奏稱獠反(是年六月廢大行臺置大都督府是後分諸州都督府為上中下三等大)
(州都督從二品長史從三品司馬從四品中州都督正三品别駕正四品長史正五品上司馬正五品下下州)
(都督從三品别駕長史司馬亦皆逓降一等僚魯皓翻)請發兵討之上曰獠依阻
山林時出鼠竊乃其常俗牧守苟能撫以恩信自然帥
服(守式又翻帥與率同)安可輕動干戈漁獵其民比之禽獸豈為
民父母之意邪(邪音耶)竟不許上謂裴寂曰比多上書
言事者(比毗至翻)朕皆粘之屋壁(粘女廉翻)得出入省覽每思治
道或深夜方寢公輩亦當恪勤職業副朕此意上厲精
求治數引魏徵入卧内訪以得失(省悉景翻治直吏翻數所角翻下者數同)
徵知無不言上皆欣然嘉納上遣使點兵(使疏吏翻)封德彝
奏中男雖未十八其軀幹壯大者亦可并點(唐制民年十六為中)
(男十八始成丁二十一為丁充力役)上從之敕出魏徵固執以為不可不
肯署敕(按唐制中書舍人則署敕魏徵時為諫議大夫抑太宗亦使之連署邪)至於數四
上怒召而讓之曰中男壯大者乃姦民詐妄以避征役
取之何害而卿固執至此對曰夫兵在御之得其道不
在衆多陛下取其壯健以道御之足以無敵於天下何
必多取細弱以增虚數乎且陛下每云吾以誠信御天
下欲使臣民皆無欺詐今即位未幾失信者數矣(幾居豈翻)
(數所角翻)上愕然曰朕何為失信對曰陛下初即位下詔云
逋負官物悉令蠲免(蠲圭淵翻)有司以為負秦府國司者非
官物徵督如故陛下以秦王升為天子國司之物非官
物而何又曰關中免二年租調關外給復一年既而繼
有敕云已役已輸者以來年為始散還之後方復更徵
(調徒弔翻給復方目翻方復扶又翻下復點同言既散還其已輸之物而復徵之)百姓固已不
能無怪今既徵得物復點為兵何謂以來年為始乎又
陛下所與共治天下者在於守宰(治直之翻守式又翻)居常簡閱
咸以委之至於點兵獨疑其詐豈所謂以誠信為治乎
(治直吏翻下同)上悦曰曏者朕以卿固執疑卿不達政事今卿
論國家大體誠盡其精要夫號令不信則民不知所從
天下何由而治乎(夫音扶治直吏翻下同)朕過深矣乃不點中男
賜徵金甕一上聞景州錄事參軍張玄素名(景州漢平原郡鬲縣)
(地隋置弓高縣屬觀州唐平河北分弓高置景州上州錄事參軍從七品上掌勾稽省署抄目錄事掌受事發)
(辰兼勾稽失)召見問以政道對曰隋主好自專庶務(好呼到翻)不
任羣臣羣臣恐懼唯知禀受奉行而已莫之敢違以一
人之智决天下之務借使得失相半乖謬已多下諛上
蔽不亡何待陛下誠能謹擇羣臣而分任以事高拱穆
清而考其成敗以施刑賞何憂不治又臣觀隋末亂離
其欲爭天下者不過十餘人而已其餘皆保鄉黨全妻
子以待有道而歸之耳乃知百姓好亂者亦鮮但人主
不能安之耳(好呼到翻鮮悉善翻)上善其言擢為侍御史前幽州
記室直中書省張藴古上大寶箴(唐諸州無記室唯王國有記室參軍從六)
(品上藴古蓋廬江王瑗督幽州時為記室也唐制資序未至以它官入省者為直上時掌翻)其略曰
聖人受命拯溺亨屯(屯陟倫翻)故以一人治天下不以天下
奉一人又曰壯九重於内所居不過容膝(治直之翻重直龍翻)彼
昏不知瑶其臺而瓊其室羅八珍於前所食不過適口
(周禮膳夫珍用八物注云珍謂淳熬淳毋炮豚炮䍧擣珍漬熬肝膋也淳之純翻毋莫胡翻一音武由翻䍧作)
(郎翻膋力彫翻)惟狂罔念丘其糟而池其酒又曰勿没没而闇
勿察察而明雖冕旒蔽目而視於未形雖黈纊塞耳而
聽於無聲(冕而前旒所以蔽明黈纊充耳所以塞聰師古曰以黃綿為圜用兩組掛之於冕垂兩耳)
(旁示不外聽也黈他口翻塞悉則翻)上嘉之賜以束帛(唐制凡賜十段其率絹三匹布三端)
(綿四屯若雜綵十段則絲布二匹紬二匹綾二匹縵四匹若賜蕃客錦綵率十段則錦一張綾二匹縵四匹綿)
(四屯凡時服稱一具者全給之一副者減給之正冬之會稱賜束帛有差者五品已上五匹六品已下一匹命)
(婦視其夫子)除大理丞(大理丞正六品掌分判寺事)上召傅奕賜之食
謂曰汝前所奏幾為吾禍(事見上卷是年六月幾居依翻)然凡有天變
卿宜盡言皆如此勿以前事為懲也上嘗謂奕曰佛之
為教玄妙可師卿何獨不悟其理對曰佛乃胡中桀黠
(點戶八翻)誑耀彼土中國邪僻之人取老莊玄談飾以妖幻
之語用欺愚俗無益於民有害於國臣非不悟鄙不學
也上頗然之上患吏多受賕(枉法受賂曰賕賕音求)密使左右
試賂之有司門令史受絹一匹(司門郎屬刑部掌天下門關出入往來之籍賦)
(而審其政有令史六人唐令布帛皆闊尺八寸長四丈為匹)上欲殺之民部尚書裴
矩諫曰為吏受賂罪誠當死但陛下使人遺之而受(遺于)
(季翻)乃陷人於法也恐非所謂道之以德齊之以禮(引論語孔)
(子之言道讀曰導)上悦召文武五品已上告之曰裴矩能當官
力爭不為面從儻每事皆然何憂不治(治直吏翻)
臣光曰古人有言君明臣直裴矩佞於隋而忠於唐
非其性之有變也君惡聞其過則忠化為佞君樂聞
直言則佞化為忠(烏烏路翻樂音洛)是知君者表也臣者景
也表動則景隨矣
是歲進皇子長沙郡王恪為漢王宜陽郡王祐為楚王
新羅百濟高麗三國有宿仇(北史曰新羅本辰韓種在高麗東南亦曰秦韓)
(相傳秦世亡人避役來適馬韓割東界居之故名秦韓始有六國稍分為十二新羅其一也或稱魏母丘儉破)
(高麗奔沃沮後復國其留者為新羅兼有沃沮不耐韓濊之地其王本百濟人自海逃入新羅遂王其國附庸)
(百濟後致彊盛因與百濟為敵百濟伐高麗來請救悉兵往破之自是相攻不置後獲百濟王殺之滋結怨麗)
(力知翻)迭相攻擊上遣國子助教朱子奢往諭指(晉武帝咸寧四)
(年立國子學置祭酒博士各一人助教十五人以教生徒孝武太元十年損助教為十人唐助教五人從六品)
(上掌佐博士分經教授)三國皆上表謝罪(上時掌翻)
太宗文武大聖大廣孝皇帝上之上(諱世民高祖次子也帝初)
(諡文皇帝廟號太宗咸亨五年追諡太宗文武聖皇帝天寶八載追尊太宗文武大聖皇帝十)
(三載又加尊太宗文武大聖大廣孝皇帝)
貞觀元年春正月乙酉改元(觀古玩翻)丁亥上宴羣臣奏
秦王破陳樂(陳讀曰陣新志太宗為秦王破劉武周軍中相與作秦王破陳樂曲)上曰朕
昔受委專征民間遂有此曲雖非文德之雍容然功業
由茲而成不敢忘本封德彝曰陛下以神武平海内豈
文德之足比上曰戡亂以武守成以文文武之用各隨
其時卿謂文不及武斯言過矣德彝頓首謝己亥制
自今中書門下及三品以上入閤議事皆命諫官隨之
有失輒諫(程大昌曰唐西内太極殿即朔望受朝之所蓋正殿也太極之北有兩儀殿即常日視朝)
(之所太極殿兩廡有東西二上閤則是兩閤皆有門可入已又可轉北而入兩儀也此太宗時入閤之制也至)
(高宗以後多居東内御宣政前殿則謂之衙衙有仗御紫宸便殿則謂之入閤其不御宣政前殿而御紫宸也)
(乃自正衙喚仗由閤門而入百官候朝于衙者因隨而入見謂之入閤)上命吏部尚書
長孫無忌等與學士法官更議定律令(長知兩翻)寬絞刑五
十條為斷右趾(斷丁管翻)上猶嫌其慘曰肉刑廢已久宜有
以易之蜀王法曹參軍裴弘獻(唐制諸王有功倉戶兵騎法士等七曹參軍正)
(七品上)請改為加役流徙三千里居作三年詔從之(異考曰)
(新舊刑法志皆云居作二年今從王溥會要)上以兵部郎中戴胄忠清公
直(兵部郎中掌判帳及天下武官之階品衞府之名數)擢為大理少卿(少始照翻)上以
選人多詐冒資蔭敕令自首不首者死(選息絹翻下同首手又翻)未
幾有詐冒事覺者(幾居豈翻)上欲殺之胄奏據法應流上怒
曰卿欲守法而使朕失信乎對曰敕者出於一時之喜
怒法者國家所以布大信於天下也陛下忿選人之多
詐故欲殺之而既知其不可復斷之以法(斷丁亂翻)此乃忍
小忿而存大信也上曰卿能執法朕復何憂(復扶又翻下不復朕)
(復何復同)胄前後犯顔執法言如涌泉上皆從之天下無冤
獄上令封德彝舉賢久無所舉上詰之(詰去吉翻)對曰非
不盡心但於今未有竒才耳上曰君子用人如器各取
所長古之致治者豈借才於異代乎(治直吏翻)正患己不能
知安可誣一世之人德彝慙而退御史大夫杜淹奏諸
司文案恐有稽失請令御史就司檢校上以問封德彝
對曰設官分職各有所司果有愆違御史自應糾舉若
徧歷諸司搜摘疵纇(摘他狄翻纇盧對翻)太為煩碎淹默然上問
淹何故不復論執對曰天下之務當盡至公善則從之
德彝所言真得大體臣誠心服不敢遂非上悦曰公等
各能如是朕復何憂右驍衞大將軍長孫順德受人
餽絹事覺(長知兩翻驍堅堯翻)上曰順德果能有益國家朕與之
共有府庫耳何至貪冒如是乎(冒莫北翻)猶惜其有功不之
罪但於殿庭賜絹數十匹大理少卿胡演曰順德枉法
受財罪不可赦柰何復賜之絹上曰彼有人性得絹之辱
甚於受刑如不知愧一禽獸耳殺之何益辛丑天節
將軍燕郡王李藝據涇州反(宜州道為天節軍置將軍一人燕因肩翻)藝之
初入朝也(武德五年藝引兵與太子建成會討劉黑闥遂入朝朝直遙翻)恃功驕倨秦
王左右至其營藝無故敺之(敺烏口翻)上皇怒收藝繫獄既
而釋之上即位藝内不自安曹州妖巫李五戒(妖於驕翻)謂
藝曰王貴色已發勸之反藝乃詐稱奉密敕勒兵入朝
遂引兵至豳州豳州治中趙慈皓馳出謁之(諸州治中即别駕)
藝入據豳州詔吏部尚書長孫無忌等為行軍總管以
討之(長知兩翻)趙慈皓聞官軍將至密與統軍楊岌圖之(岌魚)
(及翻)事洩藝囚慈皓岌在城外覺變勒兵攻之藝衆潰弃
妻子將奔突厥至烏氏(厥九勿翻漢烏氏縣屬安定郡故城在彈箏峽東氏音支)左
右斬之傳首長安弟夀為利州都督亦坐誅初隋末
喪亂(喪息浪翻)豪傑並起擁衆據地自相雄長唐興相帥來
歸上皇為之割置州縣以寵禄之(帥讀曰率長知兩翻為于偽翻)由是
州縣之數倍於開皇大業之間上以民少吏多思革其
弊(少詩沼翻)二月命大加併省因山川形便分為十道一曰
關内二曰河南三曰河東四曰河北五曰山南六曰隴
右七曰淮南八曰江南九曰劒南十曰嶺南(京兆同華商岐邠隴)
(涇原寧慶鄜坊丹延靈會鹽夏綏銀豐勝為關内道洛汝陜虢鄭滑許潁陳蔡汴宋亳徐濠宿鄆齊曹濮青淄)
(登萊棣兖海近密為河南道蒲晉絳汾濕并南汾遼沁嵐石忻代朔蔚澤潞為河東道懷孟魏博相衞澶貝邢)
(洺磁恒冀深趙滄景德易定幽涿瀛莫燕檀營平為河北道荆峽歸䕫澧朗忠涪萬襄唐隨鄧均房郢復金梁)
(洋利鳳興成扶文壁巴蓬通開隆果渠為山南道秦渭河鄯蘭階洮岷廓疊宕涼瓜沙甘肅為隴右道楊楚滁)
(和夀廬舒光蘄黃安申為淮南道潤常蘇湖杭睦越衢婺括台福建泉宣歙池洪江鄂岳饒信虔吉袁橅潭衡)
(永道郴邵黔辰夷思僰為江南道益嘉眉邛簡資巂雅南會翼維松姚恭戎梓遂綿劒合龍普渝陵榮瀘為劒)
(南道廣番循潮南康瀧端新封南宕春羅南石高南合崖振邕南方南簡淳欽南尹象藤桂梧賀連南昆靜樂)
(南恭融容牢南林南扶南越南義交陸峯愛南德為嶺南道)三月癸巳皇后帥内
外命婦親蠶(内命婦宫内女官自貴妃至侍巾亦分九品外命婦有六王嗣王郡王之母妻為妃)
(一品之國公母妻為國夫人三品以上母妻為郡夫人四品母妻為郡君五品母妻為縣君勲官四品有封者)
(母妻為鄉君凡外命婦朝參視夫子之品唐制皇后以季春吉已享先蠶遂以親桑輿服志皇后親蠶服鞠衣)
(黃羅為之帥讀曰率)閏月癸丑朔日有食之壬申上謂太子
少師蕭瑀曰朕少好弓矢(少詩照翻瑀音禹好呼到翻)得良弓十數
自謂無以加近以示弓工乃曰皆非良材朕問其故工
曰木心不直則脉理皆邪弓雖勁而發矢不直朕始悟
曏者辯之未精也朕以弓矢定四方識之猶未能盡况
天下之務其能徧知乎乃令京官五品以上(京官即在京職事官)
(也)更宿中書内省(更工衡翻)數延見問以民間疾苦政事得
失(數所角翻下數與同)凉州都督長樂王幼良性麤暴(樂音洛)左
右百餘人皆無賴子弟侵暴百姓又與羌胡互市或告
幼良有異志上遣中書令宇文士及馳驛代之并按其
事左右懼謀劫幼良入北虜又欲殺士及據有河西復
有告其謀者(復扶又翻下汗復復與同)夏四月癸巳賜幼良死五
月苑君璋帥衆來降(帥讀曰率降戶江翻下同)初君璋引突厥陷馬
邑殺高滿政(事見一百九十卷高祖武德六年厥九勿翻)退保恒安(隋朔州雲内縣)
(之恒安鎮即後魏所都之平城也唐後置雲州及雲中縣恒戶登翻)其衆皆中國人多弃
君璋來降君璋懼亦降請捍北邊以贖罪上皇許之君
璋請約契上皇使鴈門人元普賜之金券(鴈門縣帶代州漢廣武縣)
(地)頡利可汗復遣人招之(頡奚結翻可從刊入聲汗音寒)君璋猶豫未
决恒安人郭子威說君璋以恒安地險城堅(說輸芮翻)突厥
方彊且當倚之以觀變未可束手於人君璋乃執元普
送突厥復與之合數與突厥入寇(數所角翻)至是見頡利政
亂知其不足恃遂帥衆來降(苑君璋與劉武周同起至是始降)上以君
璋為隰州都督芮國公(芮古國名)有上書請去佞臣者(上時)
(掌翻去羌吕翻)上問佞臣為誰對曰臣居草澤不能的知其人
願陛下與羣臣言或陽怒以試之彼執理不屈者直臣
也畏威順旨者佞臣也上曰君源也臣流也濁其源而
求其流之清不可得矣君自為詐何以責臣下之直乎
朕方以至誠治天下見前世帝王好以權譎小數接其
臣下者常竊恥之(治直之翻好呼到翻譎古穴翻)卿策雖善朕不取也
六月辛巳右僕射密明公封德彝薨(諡法思慮果遠曰明注云自任)
(近乎專)壬辰復以太子少師蕭瑀為左僕射(蕭瑀去年免官復扶)
(又翻下第復同少始照翻瑀音禹)戊申上與侍臣論周秦修短蕭瑀
對曰紂為不道武王征之周及六國無罪始皇滅之得
天下雖同人心則異上曰公知其一未知其二周得天
下增修仁義秦得天下益尚詐力此修短之所以殊也
蓋取之或可以逆得守之不可以不順故也瑀謝不及
山東大旱詔所在賑恤無出今年租賦(賑津忍翻)秋七
月壬子以吏部尚書長孫無忌為右僕射無忌與上為
布衣交加以外戚有佐命功(無忌皇后之兄以佐誅建成元吉為功長知兩翻)
上委以腹心其禮遇羣臣莫及欲用為宰相者數矣(歐陽)
(修曰唐因隋制以三省之長尚書令侍中中書令共議國政此宰相職也後以太宗為尚書令臣下避不敢居)
(其職由是僕射為尚書省長官與侍中中書令號為宰相其品位既崇不欲輕以授人故常以他官居宰相職)
(而假以他名如杜淹以吏部尚書參議朝政魏徵以祕書監參預朝政或曰參議得失參知政事之類其名非)
(一皆宰相職也數所角翻)文德皇后固請曰妾備位椒房家之貴寵
極矣誠不願兄弟復執國政吕霍上官可為切骨之戒
幸陛下矜察上不聽卒用之(卒子恤翻)初突厥性淳厚政
令質略頡利可汗得華人趙德言委用之(厥九勿翻頡奚結翻可從)
(刊入聲汗音寒華人謂中國人也華讀如字)德言專其威福多變更舊俗政
令煩苛國人始不悦頡利又好信任諸胡而疎突厥胡
人貪冒多反覆兵革歲動(數興兵討其反覆者故無寧歲更工衡翻好呼到翻冒莫)
(北翻)會大雪深數尺(深式鴆翻)雜畜多死連年饑饉民皆凍餒
頡利用度不給重斂諸部(畜許救翻斂力贍翻)由是内外離怨諸
部多叛兵浸弱言事者多請擊之上以問蕭瑀長孫無
忌(瑀音禹長知兩翻)曰頡利君臣昏虐危亡可必今擊之則新
與之盟不擊恐失機會如何而可瑀請擊之無忌對曰
虜不犯塞而弃信勞民非王者之師也上乃止上問
公卿以享國久長之策蕭瑀言三代封建而久長秦孤
立而速亡上以為然於是始有封建之議黃門侍郎
王珪有密奏附侍中高士廉寢而不言上聞之八月戊
戌出士廉為安州大都督九月庚戌朔日有食之
辛酉中書令宇文士及罷為殿中監御史大夫杜淹參
預朝政(朝直遙翻也考異曰實錄云杜淹署位不知所謂署位何今從新書宰相表是時宰相無定)
(名或云參預朝政或云參知機務之類甚衆不知其入銜否也如李靖三兩日一至門下中書平章政事魏徵)
(朝章國典參議得失之類則决不入銜矣)它官參預政事自此始淹薦刑部
員外郎邸懷道(刑部郎掌貳尚書侍郎舉其典憲而辯其輕重邸丁禮翻姓也後魏有邸珍)
上問其行能(行下孟翻)對曰煬帝將幸江都召百官問行留
之計懷道為吏部主事(唐承隋志尚書諸司皆有主事從九品上)獨言不可
臣親見之上曰卿稱懷道為是何為自不正諫對曰臣
爾時不居重任又知諫不從徒死無益上曰卿知煬帝
不可諫何為立其朝既立其朝何得不諫卿仕隋容可
云位卑後仕王世充尊顯矣何得亦不諫對曰臣於世
充非不諫但不從耳上曰世充若賢而納諫不應亡國
若暴而拒諫卿何得免禍淹不能對上曰今日可謂尊
任矣可以諫未對曰願盡死上笑辛未幽州都督王
君廓謀叛道死君廓在州驕縱多不法徵入朝(朝直遙翻下同)
長史李玄道房玄齡從甥也(從才用翻)憑君廓附書君廓私
發之不識草書疑其告己罪行至渭南(後魏於新豐鄭縣之間置渭南)
(郡隋廢郡為縣屬京兆尹在長安東一百一十五里)殺驛吏而逃將奔突厥(厥九勿翻)
為野人所殺嶺南酋長馮盎談殿等迭相攻擊(談姓殿名)
(姓譜蜀錄云晉有征東將軍談巴酋慈由翻長知兩翻)久未入朝(朝直遙翻)諸州奏稱
盎反前後以十數上命將軍藺謩等發江嶺數十州兵
討之魏徵諫曰中國初定嶺南瘴癘險遠不可以宿大兵
且盎反狀未成未宜動衆上曰告者道路不絶何云反
狀未成對曰盎若反必分兵據險攻掠州縣今告者已
數年而兵不出境此不反明矣諸州既疑其反陛下又
不遣使鎮撫(使疏吏翻下同)彼畏死故不敢入朝若遣信臣示
以至誠彼喜於免禍可不煩兵而服上乃罷兵冬十
月乙酉遣員外散騎侍郎李公掩持節慰諭之(散悉亶翻騎竒)
(寄翻前考異曰魏文貞公故事作李公淹又有蒲州刺史韋叔諧偕行今從實錄)盎遣其子智
戴隨使者入朝上曰魏徵令我發一介之使而嶺表遂
安(使疏吏翻朝直遙翻)勝十萬之師不可不賞賜徵絹五百匹
十二月壬午左僕射蕭瑀坐事免(瑀音禹)戊申利州都
督李孝常等謀反伏誅孝常因入朝留京師與右武衞
將軍劉德裕及其甥統軍元弘善監門將軍長孫安業
互說符命謀以宿衞兵作亂(監工銜翻長知兩翻)安業皇后之異
母兄也嗜酒無賴父晟卒(卒子恤翻)弟無忌及后並幼安業
斥還舅氏(高士廉無忌及后之舅也)及上即位后不以舊怨為意恩
禮甚厚及反事覺后涕泣為之固請曰(泣為于偽翻)安業罪
誠當萬死然不慈於妾天下知之今寘以極刑人必謂
妾所為恐亦為聖朝之累(累力瑞翻)由是得減死流巂州(巂音)
(髓)或告右丞魏徵私其親戚上使御史大夫温彦博
按之無狀(言無其事狀)彦博言於上曰徵不存形迹遠避嫌
疑(遠於願翻)心雖無私亦有可責上令彦博讓徵且曰自今
宜存形迹它日徵入見(見賢遍翻下進見同)言於上曰臣聞君臣
同體宜相與盡誠若上下俱存形迹則國之興喪尚未
可知(喪息浪翻)臣不敢奉詔上瞿然曰吾已悔之(瞿九遇翻)徵再
拜曰臣幸得奉事陛下願使臣為良臣勿為忠臣上曰
忠良有以異乎對曰稷契臯陶君臣協心俱享尊榮所
謂良臣(契息列翻陶音遙)龍逢比干面折廷爭身誅國亡所謂
忠臣(逢皮江翻折之舌翻爭讀曰諍)上悦賜絹五百匹上神采英毅羣
臣進見者皆失舉措上知之每見人奏事必假以辭色
冀聞規諫嘗謂公卿曰人欲自見其形必資明鏡君欲
自知其過必待忠臣苟其君愎諫自賢(愎符逼翻)其臣阿諛
順旨君既失國臣豈能獨全如虞世基等謟事煬帝以
保富貴煬帝既弑世基等亦誅(事見二百八十五卷高祖武德元年)公輩
宜用此為戒事有得失毋惜盡言或上言秦府舊兵
宜盡除武職追入宿衞(上時掌翻)上謂之曰朕以天下為家
惟賢是與豈舊兵之外皆無可信者乎汝之此意非所
以廣朕德於天下也上謂公卿曰昔禹鑿山治水而
民無謗讟者與人同利故也(治直之翻)秦始皇營宫室而人
怨叛者病人以利己故也夫靡麗珍竒固人之所欲(夫音)
(扶)若縱之不已則危亡立至朕欲營一殿材用己具鑒
秦而止王公已下宜體朕此意由是二十年間風俗素
朴衣無錦繡公私富給上謂黃門侍郎王珪曰國家
本置中書門下以相檢察中書詔敕或有差失則門下
當行駮正(中書出命門下審駮按唐制凡詔旨制敕璽書冊命皆中書舍人起草進畫既下則署行)
(而過門下省有不便者塗竄而奏還謂之塗歸駮北角翻)人心所見互有不同苟論
難往來務求至當(難乃旦翻當丁浪翻)捨己從人亦復何傷比來
或獲己之短遂成怨隙(復扶又翻比毗至翻)或苟避私怨知非不
正(言知其非而不加駮正也)順一人之顔情為兆民之深怨此乃亡
國之政也煬帝之世内外庶官務相順從當是之時皆
自謂有智禍不及身及天下大亂家國兩亡雖其間萬
一有得免者亦為時論所貶終古不磨卿曹各當徇公
忘私勿雷同也上謂侍臣曰吾聞西域賈胡得美珠
剖身以藏之(賈音古)有諸侍臣曰有之上曰人皆知彼之
愛珠而不愛其身也吏受賕抵法與帝王徇奢欲而亡
國者何以異於彼胡之可笑邪(賕音求邪音耶)魏徵曰昔魯哀
公謂孔子曰人有好忘者徙宅而忘其妻孔子曰又有
甚者桀紂乃忘其身亦猶是也(好呼到翻忘巫放翻)上曰然朕與
公輩宜戮力相輔庶免為人所笑也青州有謀反者
州縣逮捕支黨收繫滿獄詔殿中侍御史安喜崔仁師
覆按之(曹魏時蘭臺遣御史二人居殿中伺察姦非遂稱殿中侍御史唐從七品下掌朝廷供奉之儀)
(式安喜縣屬定州漢為盧奴安儉二縣地章帝改為安喜慕容垂改安喜為不連後魏復曰安喜後齊廢盧奴)
(縣入安喜隋改曰鮮虞唐復曰安喜)仁師至悉脱去杻械(去羌吕翻杻女九翻)與飲
食湯沐寬慰之止坐其魁首十餘人餘皆釋之還報敕
使將往决之(此時敕使非宦官凡奉敕出使者則謂之敕使使疏吏翻)大理少卿孫
伏伽謂仁師曰足下平反者多(少始照翻反音飜)人情誰不貪
生恐見徒侣得免未肯甘心深為足下憂之(為于偽翻下不為竊)
(為同)仁師曰凡治獄當以平恕為本豈可自規免罪(規圖也治)
(直之翻)知其冤而不為伸邪(邪音耶)萬一闇短誤有所縱以
一身易十囚之死亦所願也伏伽慙而退及敕使至更
訊諸囚皆曰崔公平恕事無枉濫請速就死無一人異
辭者上好騎射(好呼到翻下同騎竒寄翻)孫伏伽諫以為天子居
則九門(大門九重人主之門亦曰九重所謂禁衞九重虎豹九關皆言九門也)行則警蹕
非欲苟自尊嚴乃為社稷生民之計也陛下好自走馬
射的以娛悦近臣此乃少年為諸王時所為(少詩沼翻)非今
日天子事業也既非所以安養聖躬又非所以儀刑後
世臣竊為陛下不取上悦未幾以伏伽為諫議大夫(幾居)
(豈翻疏考異曰韓琬御史臺記伏伽武德中自萬年主簿上極諫太宗怒命引出斬之伏伽曰臣寧與關龍)
(逢遊于地下不願事陛下太宗曰朕試卿耳卿能若是朕何憂杜稷命授之三品宰臣曰伏伽匡陛下之過自)
(主簿授之三品彰陛下之過深矣請授之五品遂拜為諫議大夫按高祖實錄武德元年伏伽自萬年縣法曹)
(上書高祖詔授治書侍御史御史臺記誤也今據魏徵故事)隋世選人十一月集
至春而罷人患其期促至是吏部侍郎觀城劉林甫(觀縣)
(古之觀國國語注曰夏啟子太康之弟所封也觀縣漢屬東郡光武改曰衞縣晉魏屬頓丘郡曰衞國縣隋開)
(皇六年改曰觀城縣屬魏州唐屬澶州選須絹翻下同觀古玩翻)奏四時聽選隨闕注
擬人以為便唐初士大夫以亂離之後不樂仕進官員
不充省符下諸州差人赴選州府及詔使(樂音洛下遐嫁翻使疏吏)
(翻詔使即前所謂敕使)多以赤牒補官至是盡省之勒赴省選集
者七千餘人林甫隨才銓叙各得其所時人稱之詔以
關中米貴始分人於洛州選上謂房玄齡曰官在得人
不在員多命玄齡併省留文武總六百四十三員隋
祕書監晉陵劉子翼(晉陵縣帶常州)有學行性剛直朋友有過
常面責之李百藥常稱劉四雖復罵人(劉子翼第四唐人多以第行相)
(呼學行下孟翻復扶又翻)人終不恨是歲有詔徵之辭以母老不至
鄃令裴仁軌(鄃縣漢晉屬清河郡中廢隋開皇十六年屬置貝州鄃音輸)私役門
夫上怒欲斬之殿中侍御史長安李乾祐諫曰法者陛
下所與天下共也非陛下所獨有也今仁軌坐輕罪而
抵極刑臣恐人無所措手足上悦免仁軌死以乾祐為
侍御史(唐制殿中侍御史從七品下侍御史從六品下)上嘗語及關中山東
人意有同異殿中侍御史義豐張行成跪奏曰(義豐漢中山安)
(國縣隋開皇六年改曰義豐屬定州)天子以四海為家不當有東西之異
恐示人以隘上善其言厚賜之自是每有大政常使預
議初突厥既彊敕勒諸部分散有薛延陁迴紇都播
骨科幹多濫葛同羅僕固拔野古思結渾斛薛結阿跌
契苾白霫等十五部皆居磧北風俗大抵與突厥同(厥九)
(勿翻敕勒即鐵勒也薛延陁先與薛種雜居後滅延陁部有之號薛延陁姓一利咥氏回紇先曰袁紇亦曰烏)
(護曰烏紇至隋曰韋紇後稱回紇姓藥葛羅氏居薛延陁北娑陵水上距長安七千里都播亦曰都波其地北)
(瀕小海西堅昆南回紇骨利幹居瀚海北多濫葛亦曰多覽葛在薛延陁東瀕同羅水同羅在薛延陁北多濫)
(葛之東距長安七千里而贏僕固亦曰僕骨在多濫葛之東地最北拔野古一曰拔野固或為拔曳固漫散磧)
(北地千里直僕固鄰于靺&KR0008;思結在延陁故牙渾在諸部最南斛薛居多濫葛北奚結在同羅北阿跌一曰訶)
(跌或為&KR0932;跌契苾一曰契苾羽在焉耆西北鷹娑川多濫葛之南白霫居鮮卑故地直京師東北五千里與同)
(羅僕固接避薛延陁保奥支水令陘山斛薛之下結之上當有奚字紇音鶻跌徒結翻契欺紇翻苾毗必翻又)
(蒲結翻霤似入翻磧七迹翻曰考異曰舊書敕勒作鐵勒新書云即元魏時高車或敕勒訛為鐵勒今從新)
(書舊書多濫葛作多覽葛又作多臘葛今從實錄唐統紀又舊書僕固或作僕骨按胡語難明以中國字寫之)
(故訛謬不壹今從陳子昂集及僕固懷恩傳)薛延陁於諸部為最彊西突厥
曷薩那可汗方彊敕勒諸部皆臣之曷薩那徵税無度
諸部皆怨曷薩那誅其渠帥百餘人敕勒相帥叛之(薛桑)
(葛翻可從刊入聲汗音寒渠帥所類翻相帥讀曰率)共推契苾哥楞為易勿真莫
賀可汗居貪于山北(楞盧登翻貪于山新書作貪汚山)又以薛延陁乙
失鉢為也咥小可汗(咥徒結翻)居燕末山北(燕因肩翻)及射匱可
汗兵復振(復扶又翻)薛延陁契苾二部並去可汗之號以臣
之(此上皆序隋時事去羌吕翻)回紇等六部在鬱督軍山者東屬始
畢可汗(鬱督軍山在大漠外直長安西北六千里)統葉護可汗勢衰乙失鉢
之孫夷男帥部落七萬餘家附于頡利可汗(帥讀曰率下同頡奚)
(結翻亂考異曰舊鐵勒傳云貞觀二年葉護可汗死其國大夷異始附于頡利按突厥傳元年薛延陁已叛)
(頡利擊走其欲谷設安得二年始附頡利乎)頡利政亂薛延陁與回紇拔野
古等相帥叛之頡利遣其兄子欲谷設將十萬騎討之
(新書阿史那社爾傳以欲谷設為頡利子)回紇酋長菩薩將五千騎與戰於
馬鬛山大破之(將即亮翻騎竒寄翻酋慈由翻長知兩翻菩薄乎翻薩桑葛翻)欲谷設
走菩薩追至天山部衆多為所虜回紇由是大振薛延
陁又破其四設(突厥號典兵者為設四設四部帥之典兵者也)頡利不能制頡
利益衰國人離散會大雪平地數尺羊馬多死民大饑
頡利恐唐乘其弊引兵入朔州境上揚言會獵實設備
焉鴻臚卿鄭元璹使突厥還(周有大行人之官秦為典客漢景帝曰大行武帝曰)
(大鴻臚梁置十二卿鴻臚為冬卿去大字唐因之掌賓客及凶儀之事璹殊玉翻臚陵如翻)言於上
曰戎狄興衰專以羊馬為候今突厥民饑畜瘦(瘦許救翻下同)
此將亡之兆也不過三年上然之羣臣多勸上乘間擊
突厥上曰新與人盟而背之不信(間古莧翻背蒲妹翻)利人之災
不仁乘人之危以取勝不武縱使其種落盡叛六畜無
餘朕終不擊必待有罪然後討之(種章勇翻畜許救翻)西突厥統
葉護可汗(厥九勿翻可從刊入聲汗音寒護考異曰高祖實錄止云葉護舊傳作統葉今從之)
遣真珠統俟斤與高平王道立來(高平王道立使西突厥見上卷高祖武德)
(八年俟渠之翻)獻萬釘寶鈿金帶馬五千匹以迎公主頡利不
欲中國與之和親數遣兵入寇(數所角翻)又遣人謂統葉護
曰汝迎唐公主要須經我國中過統葉護患之未成昏
二年春正月辛亥右僕射長孫無忌罷(從無忌之請也考下文可見長)
(知兩翻)時有密表稱無忌權寵過盛者上以表示之曰朕
於卿洞然無疑若各懷所聞而不言則君臣之意有不
通又召百官謂之曰朕諸子皆幼視無忌如子非它人
所能間也無忌自懼滿盈固求遜位皇后又力為之請
(間古莧翻為于偽翻)上乃許之以為開府儀同三司置六司侍
郎副六尚書(六司侍郎吏部正四品上餘皆正四品下)并置左右司郎中各
一人(左右司郎中從五品上尚書左丞勾吏戶禮十二司右丞管兵刑工十二司左右司郎中各掌副十)
(二司之事以舉正稽違省署符目)癸丑吐谷渾寇岷州都督李道彦
擊走之(吐從暾入聲谷音浴)丁巳徙漢王恪為蜀王衞王泰為
越王楚王祐為燕王(燕因肩翻)上問魏徵曰人主何為而
明何為而暗對曰兼聽則明偏信則暗昔堯清問下民
故有苗之惡得以上聞(書吕刑曰皇帝清問下民鰥寡有辭於苗上時掌翻)舜明
四目達四聰故共鯀驩兜不能蔽也(舜明目達聰而難任人故四凶不能)
(逃其罪也共音恭)秦二世偏信趙高以成望夷之禍(事見秦紀)梁武
帝偏信朱异以取臺城之辱(事見梁紀)隋煬帝偏信虞世基
以致彭城閣之變(事見隋煬帝紀及高祖武德元年)是故人君兼聽廣
納則貴臣不得擁蔽而下情得以上通也上曰善上謂
黃門侍郎王珪曰開皇十四年大旱隋文帝不許賑給
而令百姓就食山東比至末年(賑津忍翻比必利翻及也)天下儲積
可供五十年煬帝恃其富饒侈心無厭(厭於鹽翻)卒亡天下
(卒子恤翻下同)但使倉廪之積足以備凶年其餘何用哉二
月上謂侍臣曰人言天子至尊無所畏憚朕則不然上
畏皇天之監臨下憚羣臣之瞻仰兢兢業業猶恐不合
天意未副人望魏徵曰此誠致治之要(治直吏翻下同)願陛下
慎終如始則善矣上謂房玄齡等曰為政莫若至公
昔諸葛亮竄廖立李嚴於南夷亮卒而立嚴皆悲泣有
死者(事見七十二卷魏明帝青龍二年廖力救翻又力弔翻卒子恤翻)非至公能如是
乎又高熲為隋相公平識治體隋之興亡繫熲之存没
(事見隋紀)朕既慕前世之明君卿等不可不法前世之賢相也
(相息亮翻)三月戊寅朔日有食之壬子大理少卿胡演
進每月囚帳(少始照翻囚帳具每月禁繫罪囚之姓名猶今之禁歷也)上命自今大
辟(辟毗亦翻)皆令中書門下四品已上(自二省長貳而下至諫議大夫也)及
尚書議之庶無冤濫既而引囚至岐州刺史鄭善果上
謂胡演曰善果雖復有罪(復扶又翻)官品不卑豈可使與諸
囚為伍自今三品已上犯罪不須引過聽於朝堂俟進
止(太極宫承天門左右有東西朝堂朝直遙翻下同)關内旱饑民多賣子以
接衣食己巳詔出御府金帛為贖之歸其父母(為于偽翻)庚
午詔以去歲霖雨今茲旱蝗赦天下詔書略曰若使年
穀豐稔天下乂安移災朕身以存萬國是所願也甘心
無吝會所在有雨民大悦夏四月己卯詔以隋末亂
離因之饑饉暴骸滿野傷人心目宜令所在官司收瘞
(瘞於計翻)初突厥突利可汗建牙直幽州之北主東偏奚
霫等數十部多叛突厥來降(厥九勿翻可從刊入聲汗音寒霤而立翻降戶江翻)
頡利可汗以其失衆責之及薛延陁回紇等敗欲谷設
(頡奚結翻紇下没翻敗補邁翻)頡利遣突利討之突利兵又敗輕騎奔
還(騎竒寄翻還從宣翻)頡利怒拘之十餘日而撻之突利由是怨
隂欲叛頡利頡利數徵兵於突利(數所角翻)突利不與表請
入朝上謂侍臣曰曏者突厥之彊控弦百萬憑陵中夏
(夏戶雅翻)用是驕恣以失其民今自請入朝非困窮肯如是
乎朕聞之且喜且懼何則突厥衰則邊境安矣故喜然
朕或失道它日亦將如突厥能無懼乎卿曹宜不惜苦
諫以輔朕之不逮也頡利發兵攻突利丁亥突利遣使
來求救(頡奚結翻使疏吏翻下同)上謀於大臣曰朕與突利為兄弟
有急不可不救(結兄弟事見上卷高祖武德七年)然頡利亦與之有盟
(謂渭橋之盟也見上卷武德九年)奈何兵部尚書杜如晦曰戎狄無信
終當負約今不因其亂而取之後悔無及夫取亂侮亡
(書仲虺之誥之辭夫音扶)古之道也丙申契丹酋長帥其部落來降
(契欺紇翻又音喫酋慈由翻長知兩翻降戶江翻下同)頡利遣使請以梁師都易
契丹上謂使者曰契丹與突厥異類今來歸附何故索
之(索山客翻)師都中國之人盜我土地暴我百姓突厥受而
庇之我興兵致討輒來救之彼如魚游釜中何患不為
我有借使不得亦終不以降附之民易之也先是上知
突厥政亂不能庇梁師都(先悉薦翻)以書諭之師都不從上
遣夏州都督長史劉旻司馬劉蘭成圖之(夏戶雅翻長知兩翻)旻
等數遣輕騎踐其禾稼多縱反間離其君臣其國漸虚
降者相屬(數所角翻騎竒寄翻踐慈演翻間古莧翻屬之欲翻)其名將李正寶等
謀執師都事洩來奔(將即亮翻洩息列翻)由是上下益相疑旻等
知可取上表請兵(上時掌翻)上遣右衞大將軍柴紹殿中少
監薛萬均擊之(少始照翻)又遣旻等據朔方東城以逼之(克東)
(城見一百九十卷武德五年)師都引突厥兵至城下劉蘭成偃旗卧
鼓不出師都宵遁蘭成追擊破之突厥大發兵救師都
柴紹等未至朔方數十里與突厥遇奮擊大破之遂圍
朔方突厥不能救城中食盡壬寅師都從父弟洛仁殺
師都以城降(梁師都隋大業末起兵至是而滅從才用翻)以其地為夏州(夏戶)
(雅翻)太常少卿祖孝孫以梁陳之音多吳楚周齊之音
多胡夷於是斟酌南北考以古聲(少始照翻)作唐雅樂凡八
十四調三十一曲十二和(律有七聲十二律凡八十四調隋有皇夏十四曲孝孫制)
(十二和以法天之成數凡三十一曲十二和者一曰豫和二曰順和三曰永和四曰肅和五曰雍和六曰夀和)
(七曰舒和八曰太和九曰昭和十曰休和十一曰正和十二曰承和調徒弔翻和如字)詔協律郎
張文收與孝孫同修定(漢協律都尉佩二千石印綬唐協律郎正八品上屬太常寺)
六月乙酉孝孫等奏新樂上曰禮樂者蓋聖人緣情以
設教耳治之隆替豈由於此(治直吏翻)御史大夫杜淹曰齊
之將亡作伴侣曲(北齊之時陽俊之多作六言歌辭淫蕩而拙世俗流傳名為陽五伴侣)
陳之將亡作玉樹後庭花(杜佑曰玉樹後庭花堂堂黃鸝留金釵兩鬢垂並陳後主)
(所造恒與宫中女學士及朝臣唱和為詩太樂令何胥採其尤輕艷者為此曲)其聲哀思(思相吏翻)
行路聞之皆悲泣何得言治之隆替不在樂也上曰不
然夫樂能感人故樂者聞之則喜(夫音扶故樂音洛)憂者聞之
則悲悲喜在人心非由樂也將亡之政民必愁苦故聞
樂而悲耳今二曲具存朕為公奏之(為于偽翻)公豈悲乎右
丞魏徵曰古人稱禮云禮云玉帛云乎哉樂云樂云鍾
鼓云乎哉(論語載孔子之言)樂誠在人和不在聲音也
臣光曰臣聞垂能目制方圓心度曲直(垂古之巧人度徒洛翻)
然不能以教人其所以教人者必規矩而已矣聖人
不勉而中(中竹仲翻)不思而得然不能以授人其所以授
人者必禮樂而已矣禮者聖人之所履也樂者聖人
之所樂也聖人履中正而樂和平(所樂音洛下所樂哀樂同)又思
與四海共之百世傳之於是乎作禮樂焉故工人執
垂之規矩而施之器是亦垂之功巳王者執五帝三
王之禮樂而施之世是亦五帝三王之治已(治直吏翻下同)
五帝三王其違世已久後之人見其禮知其所履聞
其樂知其所樂炳然若猶存於世焉此非禮樂之功
邪(所樂音洛邪音耶)夫禮樂有本有文(夫音扶)中和者本也容
聲者末也二者不可偏廢先王守禮樂之本未嘗須
臾去於心行禮樂之文未嘗須臾遠於身興於閨門
著於朝廷被於鄉遂比隣(遠於願翻被皮義翻朝直遥翻比毗至翻又音毗)
達於諸侯流於四海自祭祀軍旅至於飲食起居未
嘗不在禮樂之中如此數十百年然後治化周浹鳳
凰來儀也(浹即協翻)苟無其本而徒有其末一日行之而
百日捨之求以移風易俗誠亦難矣是以漢武帝置
協律歌天瑞非不美也不能免哀痛之詔(見本紀)王莽
建羲和考律吕非不精也不能救漸臺之禍(王莽令劉歆考)
(定律吕羲和掌之班固取以志律歷漸臺事見漢淮陽王紀漸子廉翻)晉武制笛尺調
金石非不詳也不能弭平陽之災(晉武帝使荀勗定鍾律平陽之災謂)
(懷愍二帝蒙塵也)梁武帝立四器調八音非不察也不能免
臺城之辱(四器謂制四通也事見一百四十五卷天監元年臺城之辱見一百六十二卷太清)
(三年)然則韶夏濩武之音具存於世(舜樂曰韶禹樂曰夏湯樂曰濩周武)
(王樂曰武夏戶雅翻濩戶故翻)苟其餘不足以稱之(稱尺證翻)曾不能化
一夫况四海乎是猶執垂之規矩而無工與材坐而
待器之成終不可得也况齊陳淫昏之主亡國之音
暫奏於庭烏能變一世之哀樂乎(暫與暫同樂音洛)而太宗
遽云治之隆替不由於樂何發言之易(易以䜴翻)而果於
非聖人也如此夫禮非威儀之謂也(夫音扶)然無威儀
則禮不可得而行矣樂非聲音之謂也然無聲音則
樂不可得而見矣譬諸山取其一土一石而謂之山
則不可然土石皆去山於何在哉故曰無本不立無
文不行(記禮器之言)奈何以齊陳之音不驗於今世而謂
樂無益於治亂何異暏拳石而輕泰山乎必若所言
則是五帝三王之樂皆妄也君子於其不知蓋闕如
也(論語載孔子之言)惜哉
戊子上謂侍臣曰朕觀隋煬帝集文辭奥博亦知是堯
舜而非桀紂然行事何其反也魏徵對曰人君雖聖哲
猶當虚已以受人故智者獻其謀勇者竭其力煬帝恃
其俊才驕矜自用故口誦堯舜之言而身為桀紂之行
(行下孟翻)曾不自知以至覆亡也上曰前事不遠吾屬之師
也畿内有蝗辛卯上入苑中(出玄武門北入禁苑)見蝗掇數枚
(掇丁活翻又陟劣翻拾取也)祝之曰民以穀為命而汝食之寧食吾
之肺腸舉手欲吞之左右諫曰惡物或成疾上曰朕為
民受災(為于偽翻)何疾之避遂吞之是歲蝗不為災上曰
朕每臨朝欲發一言未嘗不三思(朝直遙翻三息暫翻又如字)恐為
民害是以不多言給事中知起居事杜正倫曰臣職在
記言(古者有左右史天子言則左史書之動則右史書之隋始置起居舍人貞觀二年省起居舍人移其)
(職於門下省置起居郎二員以其它官兼者謂之知起居注知起居事)陛下之失臣必書
之豈徒有害於今亦恐貽譏於後上悦賜帛二百段
上曰梁武帝君臣惟談苦空(言所談者惟苦行空寂也)侯景之亂百
官不能乘馬元帝為周師所圍猶講老子百官戎服以
聽(事見一百六十五卷梁元帝承聖三年)此深足為戒朕所好者(好呼到翻)唯
堯舜周孔之道以為如鳥有翼如魚有水失之則死不
可暫無耳以辰州刺史裴虔通隋煬帝故人特蒙寵
任而身為弑逆(事見一百八十五卷高祖武德元年按通鑑紀事各為段凡改段處率空一字)
(别為一節此段頭既空字以字之上合有上字文乃明)雖時移事變屢更赦令(更工)
(衡翻)幸免族夷不可猶使牧民乃下詔除名流驩州(貞觀元年)
(改德州日南郡曰驩州)虔通常言身除隋室以啟大唐自以為功
頗有觖望之色(觖窺瑞翻又於决翻怨望也)及得罪怨憤而死秋
七月詔宇文化及之黨萊州刺史牛方裕絳州刺史薛
世良廣州都督長史唐奉義隋武牙郎將元禮並除名
徙邊(長知兩翻武牙郎將即虎牙郎將唐避諱改虎曰武將即亮翻)上謂侍臣曰古
語有之赦者小人之幸君子之不幸一歲再赦善人喑
啞(喑于今翻啞烏下翻)夫養稂莠者害嘉穀(夫音扶稂魯當翻莠與久翻稂莠皆)
(惡草害稼)赦有罪者賊良民故朕即位以來不欲數赦(數所角翻)
恐小人恃之輕犯憲章故也
資治通鑑卷一百九十二
