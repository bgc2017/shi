資治通鑑卷一百七宋司馬光撰
胡三省音註
晉紀二十九(起彊圉大淵獻盡重光單閼凡五年)
烈宗孝武皇帝中之下
太元十二年春正月乙巳以朱序為兖青二州刺史代
謝玄鎮彭城序求鎮淮隂許之(序求鎮淮隂以燕方強必進取河南彭城去建)
(康道遠聲援不接故也)以玄為會稽内史(優玄以内地也會工外翻)丁未大
赦燕主垂觀兵河上(韋昭曰觀示也陳兵以示威武觀古玩翻)高陽王隆
曰温詳之徒皆白面儒生烏合為羣徒恃長河以自固
若大軍濟河必望旗震壊不待戰也垂從之戊午遣鎮
北將軍蘭汗護軍將軍平幼於碻磝西四十里濟河隆
以大衆陳於北岸(陳讀曰陣)温攀温楷果走趣城(盖趣東阿城也趣七)
(喻翻)平幼追擊大破之詳夜將妻子犇彭城其衆三萬餘
戶皆降於燕(降戶江翻)垂以太原王楷為兖州刺史鎮東阿
初垂在長安秦王堅嘗與之交手語宂從僕射光祚言
於堅曰(宂而隴翻從才用翻)陛下頗疑慕容垂乎垂非久為人下
者也堅以告垂及秦主丕自鄴奔晉陽(事見上卷十年)祚與黃
門侍郎封孚鉅鹿太守封勸皆来奔(祚從符丕在鄴見上卷九年)勸
奕之子也(封奕仕燕燕興於昌黎奕有力焉)垂之再圍鄴也(見一百五卷九年)
秦故臣西河朱肅等各以其衆来犇詔以祚等為河北
諸郡太守皆營於濟北濮陽(濟北濮陽二郡濟子禮翻濮博木翻)羈屬温
詳(師古曰言羈縻屬之而已)詳敗俱詣燕軍降(降戶江翻)垂赦之撫待如
舊垂見光祚流涕沾衿(衿音今)曰秦王待我深吾事之亦
盡但為二公猜忌(二公謂長樂公丕平原公暉也)吾懼死而負之(事見一百)
(五卷九年)每一念之中宵不寐祚亦悲慟垂賜祚金帛祚固
辭垂曰卿猶復疑邪(復扶又翻)祚曰臣昔者惟知忠於所事
不意陛下至今懷之臣敢逃其死垂曰此乃卿之忠固
吾所求也前言戲之耳(用孔子語)待之彌厚以為中常侍(光祚)
(秦之宦者故處以此官)翟遼遣其子釗寇陳穎朱序遣將軍秦
膺擊走之秦主登立妃毛氏為皇后勃海王懿為太
弟后興之女也遣使拜東海王纂為使持節都督中
外諸軍事太師領大司馬封魯王(使疏吏翻)纂弟師奴為撫
軍大將軍并州牧封朔方公纂怒謂使者曰勃海王先
帝之子南安王何以不立而自立乎長史王旅諫曰南
安已立理無中改今寇虜未滅不可宗室之中自為仇
敵也纂乃受命於是盧水胡彭沛榖屠各董成張龍世
新平羌雷惡地等皆附於纂有衆十餘萬(以登纂連兵聲勢浸)
(盛故相與歸之屠直於翻)後秦主萇徙秦州豪傑三萬戶于安定
(去年萇徙安定民以實長安今又徙秦州豪傑以實安定盖萇起兵以安定為根本而欲都長安故因道里遠近為)
(次以漸徙之)初安次人齊涉聚衆八千餘家據新柵降燕
(安次縣前漢屬勃海後漢屬廣陽國晉屬燕國新柵盖在魏郡界降戶江翻)燕主垂拜涉魏
郡太守既而復叛連張願願自帥萬餘人進屯祝阿之
瓮口(祝阿縣漢屬平原郡晉屬濟南郡願自泰山進屯焉劉昫曰齊州禹城縣漢祝阿縣天寳元年更名)
(宋白曰祝阿猶東阿也古祝國黃帝之後按古東阿齊為東阿漢為祝阿縣故城在今豐齊縣東北二里唐改)
(禹城復扶又翻帥讀曰率瓮烏貢翻)招翟遼共應涉高陽王隆言於垂曰新
柵堅固攻之未易猝拔(易以䜴翻)若久頓兵於其城下張願
擁帥流民西引丁零(丁零謂翟遼帥讀曰率)為患方深願衆雖
多然皆新附未能力鬭因其自至宜先擊之願父子恃
其驍勇(驍堅堯翻)必不肯避去可一戰擒也願破則涉不能
自存矣垂從之二月遣范陽王德陳留王紹龍驤將軍
張崇(驤思將翻)帥步騎二萬會隆擊願軍至斗城去瓮口二
十餘里觧鞍頓息願引兵奄至燕人驚遽德兵退走隆
勒兵不動願子龜出衝陳(陳讀曰陣)隆遣左右王末逆擊斬
之隆徐進戰願兵乃退德行里餘復整兵還與隆合(復扶)
(又翻)謂隆曰賊氣方銳宜且緩之隆曰願乘人不備宜得
大捷而吾士卒皆以懸隔河津勢迫之故人思自戰(言兵)
(為河津所隔前有強敵退則溺死故思之而各自為戰也)故能却之今賊不得利氣
竭勢衰皆有進退之志不能齊奮宜亟擊之德曰吾唯
卿所為耳遂進戰於瓮口大破之斬首七千八百級願
脫身保三布口燕人進軍歷城(歷城縣自漢以来屬濟南郡)青兖徐州
郡縣壁壘多降(降戶江翻)垂以陳留王紹為青州刺史鎮歷
城德等還師新柵人冬鸞執涉送之(果如慕容隆所料唐韻冬姓也)垂
誅涉父子餘悉原之三月秦主登以竇衝為南秦州
牧楊定為益州牧楊璧為司空梁州牧乞伏國仁為大
將軍大單于苑川王(杜佑曰苑川在蘭州五泉縣近大小榆谷余謂杜佑以意言之單音)
(蟬)燕上谷人王敏殺太守封戢代郡人許謙逐太守
賈閏各以郡附劉顯(為燕擊劉顯張本)燕樂浪王温為尚書
右僕射(燕下當有以字樂浪音洛琅)夏四月戊辰尊帝母李氏為
皇太妃儀服如太后後秦征西將軍姚碩德為楊定
所逼退守涇陽(涇陽縣前漢屬安定郡後漢晉省秦屬隴東郡杜佑曰漢涇陽縣在今平涼郡)
(界涇陽故城是)定與秦魯王纂共攻之戰于涇陽碩德大敗後
秦主萇自隂密救之纂退屯敷陸(隂密縣屬安定郡殷時密國也敷陸唐坊)
(州鄜城縣即其地)燕主垂自碻磝還中山慕容柔慕容盛慕
容會来自長子(柔等去年自長子逃歸今始達中山)庚子垂為之大赦(喜子)
(孫得全而東歸故為之肆赦為于偽翻)垂問盛長子人情如何為可取乎
盛曰西軍擾擾人有東歸之志陛下唯當脩仁政以俟
之耳若大軍一臨必投戈而来若孝子之歸慈父也垂
悅癸未封柔為陽平王盛為長樂公(樂音洛)會為清河公
高平人翟暢執太守徐含遠以郡降翟遼(降戶江翻)燕主
垂謂諸將曰遼以一城之衆反覆三國之間(三國謂晉及燕西燕)
不可不討五月以章武王宙監中外諸軍事(監工銜翻)輔太
子寳守中山垂自帥諸將南攻遼(帥讀曰率下同)以太原王楷
為前鋒都督遼衆皆燕趙之人聞楷至皆曰太原王子
吾之父母也(楷父恪相燕燕趙之人懷之故云然)相帥歸之遼懼遣使請
降垂以遼為徐州牧封河南公前至黎陽受降而還(降戶)
(江翻)井陘人賈鮑(井陘縣屬常山郡陘音刑)招引北山丁零翟遥等五
千餘人夜襲中山䧟其郭章武王宙以竒兵出其外太
子寳鼓譟於内合擊大破之盡俘其衆唯遥鮑單馬走
免劉顯地廣兵彊雄於北方會其兄弟乖争魏長史
張衮言於魏王珪曰顯志在并吞今不乘其内潰而取
之(奴真肺埿相繼来降故云然)必為後患然吾不能獨克請與燕共
攻之珪從之復遣安同乞師於燕(去年魏遣安同乞師於燕以破窟咄故此)
(言復復扶又翻)詔徵會稽處士戴逵(會工外翻處昌吕翻)逵累辭不
就郡縣敦逼不已逵逃匿于吳謝玄上疏曰逵自求其
志(論語曰隠居以求其志)今王命未回將罹風霜之患陛下既已
愛而器之亦宜使其身名並存請絶召命帝許之(玄為會稽)
(内史故為逵上疏)逵&KR0735;之兄也(戴&KR0735;見一百四卷四年)秦主登以其兄
同成為司徒守尚書令封潁川王弟廣為中書監封安
成王子崇為尚書左僕射封東平王燕主垂自黎陽
還中山吳深殺燕清河太守丁國章武人王祖殺太
守白欽勃海人張申據高城以叛(高城縣屬勃海郡賢曰高城故城在今滄)
(州鹽山縣南)燕主垂命樂浪王温討之苑川王國仁帥騎
三萬襲鮮卑大人密貴裕苟提倫三部于六泉(密貴為一)
(部裕苟為一部提倫為一部六泉在高平帥讀曰率騎竒寄翻)秋七月與没奕千金熙
戰于渴渾川(按載記國仁襲三部而没奕千金熙連兵襲國仁故遇戰于渴渾川其地當在天水)
(勇士縣東北)沒奕千金熙大敗三部皆降(降戶江翻)秦主登軍于
瓦亭後秦主萇攻彭沛穀堡拔之穀犇杏城(彭沛穀盧水胡也立)
(堡於貳縣杜佑曰杏城在坊州西)萇還隂密以太子興鎮長安燕趙
王麟討王敏于上谷斬之劉衛辰獻馬於燕劉顯掠之
燕主垂怒遣太原王楷將兵助趙王麟擊顯大破之(將即)
(亮翻)顯犇馬邑西山魏王珪引兵會麟擊顯於彌澤(按魏書帝)
(紀彌澤在馬邑南)又破之顯犇西燕麟悉收其部衆獲馬牛羊
以千萬數(劉顯滅而拓拔氏彊矣為慕容氏計者莫若兩利而俱存之可以無他日亡國之禍)
吕光將彭晃徐炅攻張大豫于臨洮破之(張大豫奔臨洮見上卷上)
(年洮土刀翻)大豫犇廣武王穆犇建康八月廣武人執大豫送
姑臧斬之穆襲據酒泉自稱大將軍涼州牧辛巳
立皇子德宗為太子大赦燕主垂立劉顯弟可泥為
烏桓王以撫其衆徙八千餘落于中山秦馮翊太守蘭
櫝帥衆二萬自頻陽入和寧(頻陽縣秦厲公置自漢以来屬馮翊應劭曰在頻水)
(之陽據載記和寧在嶺北杏城之東南帥讀曰率)與魯王纂謀攻長安纂弟師
奴勸纂稱尊號纂不從師奴殺纂而代之櫝遂與師奴
絶西燕主永攻櫝櫝請救於後秦後秦主萇欲自救之
尚書令姚旻左僕射尹緯曰苻登近在瓦亭將乘虚襲
吾後萇曰苻登衆盛非旦夕可制登遲重少决必不能
輕軍深入比兩月間(比必寐翻及也)吾必破賊而返登雖至無
能為也九月萇軍于泥源(漢書地理志北地郡有泥陽縣應劭注云泥水出郁)
(郅北蠻中)師奴逆戰大敗亡犇鮮卑後秦盡收其衆屠各
董成等皆降(苻纂兄弟既敗苻登之勢孤矣屠直於翻)秦主登進據胡空
堡(秦屯騎校尉胡空所築堡也在新平界)戎夏歸之十餘萬(夏戶雅翻)冬十
月翟遼復叛燕(復扶又翻下同)遣兵與王祖張申寇抄清河平
原(抄楚交翻)後秦主萇進擊西燕王永於河西(西燕王當作西燕主)
(此龍門至華隂河之西也)永走蘭櫝復列兵拒守萇攻之十二月
禽櫝遂如杏城後秦姚方成攻秦雍州刺史徐嵩壘
拔之執嵩而數之(雍於用翻數所具翻)嵩罵曰汝姚萇罪當萬死
苻黃眉欲斬之先帝止之(謂穆帝升平元年姚襄敗時也)授任内外榮
寵極矣曾不如犬馬識所養之恩親為大逆(謂殺秦王堅於新平)
(佛寺也)汝羌輩豈可以人理期也何不速殺我方成怒三
斬嵩(三斬者斬其足斬其腰斬其頸也)悉阬其士卒以妻子賞軍後秦
王萇掘秦主堅尸鞭撻無數剥衣倮形薦之以棘坎土
而埋之(堅葬于徐嵩胡空二壘之間徐嵩之壘既陷故姚萇得掘墓鞭尸以逞其忿倮郎果翻薦藉也)
凉州大饑米斗直錢五百人相食死者大半吕光
西平太守康寧自稱匈奴王殺湟河太守強禧以叛
(西平郡東漢之末分金城置唐之鄯州即其地也湟河郡河西張氏置盖亦在鄯州界内強其兩翻)張掖
太守彭晃亦叛東結康寧西通王穆光欲自擊晃諸將
皆曰今康寧在南伺釁而動(伺相吏翻)若晃穆未誅康寧復
至(復扶又翻)進退狼狽勢必大危光曰實如卿言然我今不
往是坐待其来也若三寇連兵(三寇謂康寧彭晃王穆)東西交至
則城外皆非吾有大事去矣今晃初叛與穆寧情契未
密出其倉猝取之差易耳(易以䜴翻)乃自帥騎三萬(帥讀曰率騎竒)
(寄翻)倍道兼行既至攻之二旬拔其城誅晃初王穆起兵
遣使招敦煌處士郭瑀(使疏吏翻敦徒門翻處昌吕翻)瑀歎曰今民將
左袵吾忍不救之邪乃與同郡索嘏起兵應穆(索昔各翻)運
粟三萬石以餉之穆以瑀為太府左長史軍師將軍嘏
為敦煌太守既而穆聽䜛言引兵攻嘏瑀諫不聽出城
大哭舉手謝城曰吾不復見汝矣(復扶又翻)還而引被覆面
(覆敷又翻)不與人言不食而卒(卒子恤翻)吕光聞之曰二虜相攻
此成禽也不可以憚屢戰之勞而失永逸之機也(一勞永逸)
(古語有之)遂帥步騎二萬攻酒泉克之進屯凉興(凉興郡河西張氏置)
(在唐瓜州常樂縣界)穆引兵東還未至衆潰穆單騎走騂馬令郭
文斬其首送之(騂馬縣屬酒泉郡盖魏晉間所置也騂思榮翻吕光新得河西黨叛於内敵攻)
(於外雖數戰數勝而根本不固宜不足以貽子孫也)
十三年春正月康樂獻武公謝玄卒(樂音洛康樂縣屬豫章郡)二
月秦主登軍朝那(朝那縣自漢以来屬安定郡)後秦主萇軍武都(此武)
(都亦當在安定界五代志朝那縣西魏置安武郡安武漢舊縣名武都之名當是因安武而名)翟遼
遣司馬眭瓊詣燕謝罪(眭姓也師古息隨翻類篇宜為翻)燕主垂以其
數反覆斬瓊以絶之(數所角翻)遼乃自稱魏天王改元建光
置百官燕青州刺史陳留王紹為平原太守辟閭渾
所逼退屯黃巾固(漢末黃巾保聚于其地因以為名齊人謂壘堡為固紹自歷城退屯焉其)
(地在濟南郡章丘城北)燕主垂更以紹為徐州刺史渾蔚之子也
(辟閭蔚見一百卷穆帝永和十二年蔚紆忽翻)因苻氏亂據齊地来降(後辟閭渾為慕)
(容德所殺降戶江翻)三月乙亥燕主垂以太子寳錄尚書事授
之以政自總大綱而已燕趙王麟擊許謙破之(去年許謙)
(叛燕附劉顯)謙犇西燕遂廢代郡悉徙其民於龍城吕光
之定涼州也杜進功居多光以為武威太守(事見上卷十年)貴
寵用事羣僚莫及光甥石聰自關中来光問之曰中州
人言我為政何如聰曰但聞有杜進耳不聞有舅光由
是忌進而殺之光與羣寮宴語及政事參軍京兆段業
曰眀公用灋太峻光曰吳起無恩而楚彊商鞅嚴刑而
秦興業曰起喪其身鞅亡其家皆殘酷之致也(吴起事見一卷)
(周安王十五年商鞅事見二卷顯王三十一年喪息浪翻)眀公方開建大業景行堯
舜(詩曰高山仰止景行行止毛萇曰景大也鄭玄曰景明庶幾古人有高德者則慕仰之有眀行者則而行)
(之行下孟翻)猶懼不濟乃慕起鞅之為治(治直吏翻)豈此州士女
所望哉光改容謝之(沮渠蒙遜兄弟舉兵所以推段業為重亦由此言為凉州人士所歸)
(敬也)夏四月戊午以朱序為都督司雍梁秦四州諸軍
事雍州刺史戍洛陽(雍於用翻)以譙王恬代序為都督兖冀
幽并諸軍事青兖二州刺史苑川王國仁破鮮卑越
質叱黎於平襄(平襄縣漢屬天水郡晉屬略陽郡越質盖鮮卑部落之號後以為氏)獲
其子詰歸丁亥燕主垂立夫人段氏為皇后以太子
寳領大單于(單音蟬)段氏右光禄大夫儀之女其妹適范
陽王德儀寳之舅也(為後寳逼殺段后張本)追諡前妃段氏為成
昭皇后(段氏死見一百卷穆帝升平二年)五月秦太弟懿卒諡曰獻
哀翟遼徙屯滑臺(遼自黎陽徙屯滑臺既與燕絶欲阻河為固也滑臺城在白馬縣西)
(春秋鄭廩延邑也唐為滑州)六月苑川王乞伏國仁卒諡曰宣烈
廟號烈祖其子公府尚幼羣下推國仁弟乾歸為大都
督大將軍大單于河南王(時乞伏氏跨有涼州河南之地遂為國號為後公府殺乾)
(歸張本單音蟬)大赦改元太初魏王珪破庫莫奚於弱落水
南(新唐書曰奚亦東胡種為匈奴所破保烏丸山漢曹操斬蹋頓盖其後也弱落水即饒樂水在奚中)秋
七月庫莫奚復襲魏營(復扶又翻)珪又破之庫莫奚者本
屬宇文部與契丹同類而異種其先皆為燕王皝所破
徙居松漠之間(契丹國自西樓東去四十里至真珠塞又東行地勢漸高西望松林欎然數十)
(里遂入平川契欺訖翻洪邁曰契丹之讀如喫惟新唐書有音種章勇翻)秦後秦自春相
持屢戰互有勝負至是各觧歸關西豪傑以後秦久無
成功多去而附秦河南王乾歸立其妻邊氏為王后
置百官倣漢制以南川矦出連乞都為丞相(出連亦以部落之號)
(為氏)梁州刺史悌眷為御史大夫金城邊芮為左長史東
秦州刺史祕宜為右長史(乞㐲氏置東秦州於安南)武始翟勍為左
司馬(勍渠京翻)略陽王松夀為主簿從弟軻彈為梁州牧弟
益州為秦州牧屈眷為河州牧(乞伏乾歸所置州牧不過分居河隴之間從才)
(用翻)八月秦主登立子崇為皇太子弁為南安王尚為
北海王燕護軍將軍平幼會章武王宙討吴深破之
走保繹幕(繹幕縣自漢以来屬清河郡)魏王珪隂有圖燕之志遣
九原公儀奉使至中山燕主垂詰之曰(使疏吏翻詰去吉翻)魏王
何以不自来儀曰先王與燕並事晉室世為兄弟(魏與燕皆)
(鮮卑種也拓拔力微與慕容涉歸並事晉室)臣今奉使於理未失垂曰吾今威
加四海豈得以昔日為比儀曰燕若不修德禮欲以兵
威自彊此乃將帥之事(將即亮翻帥所類翻)非使臣所知也儀還
言於珪曰燕主衰老太子闇弱范陽王自負材氣(是時慕容)
(德在燕宗室中固自有與人不同者)非少主臣也(少詩照翻)燕主既沒内難必
作(難乃旦翻)於時乃可圖也今則未可珪善之(為後魏攻燕張本)儀
珪母弟翰之子也九月河南王乾歸遷都金城張
申攻廣平王祖攻樂陵壬午燕高陽王隆將兵討之
冬十月後秦主萇還安定秦主登就食新平帥衆萬餘
圍萇營(帥讀曰率)四面大哭萇命營中哭以應之登乃退
十二月庚子尚書令南康襄公謝石卒燕太原王
楷趙王麟將兵會高陽王隆於合口(水經衡漳水過勃海建成縣又東左)
(會呼沱别河故瀆又東北入清河謂之合口魏收地形志曰浮陽縣西接漳水衡水入焉今謂之合口)
以擊張申王祖帥諸壘共救之(帥讀曰率)夜犯燕軍燕人逆
擊走之隆欲追之楷麟曰王祖老賊或恐詐而設伏不
如俟明隆曰此白地羣盜烏合而来徼幸一决(徼堅堯翻)非
素有約束能壹其進退也今失利而去衆莫為用乘勢
追之不過數里可盡擒也申之所恃唯在於祖祖破則
申降矣(降戶江翻下同)乃留楷麟守申壘隆與平幼分道擊之
比明(比必利翻及也)大獲而還懸所獲之首以示申甲寅申出
降祖亦歸罪秦以潁川王同成為太尉(同成秦主登之兄)
十四年春正月燕以陽平王柔鎮襄國遼西王農在龍
城五年庶務修舉乃上表曰臣頃因征即鎮(農誅餘巖擊高句麗)
(因鎮龍城見上卷十年)所統將士安逸積年青徐荆雍遺寇尚繁
(雍於用翻)願時代還展竭微效生無餘力没無遺恨臣之志
也庚申燕主垂召農為侍中司隸校尉以高陽王隆
為都督幽平二州諸軍事征北大將軍幽州牧建留臺
於龍城以隆錄留臺尚書事又以護軍將軍平幼為征
北長史散騎常侍封孚為司馬(散悉亶翻騎竒寄翻)並兼留臺尚
書隆因農舊規修而廣之遼碣遂安(遼碣謂遼水碣石碣其謁翻)
後秦主萇以秦戰屢勝謂得秦王堅之神助亦於軍中
立堅像而禱之曰臣兄襄敕臣復讎(穆帝升平元年姚襄為秦所殺)新
平之禍(見上卷十年)臣行㐮之命非臣罪也苻登陛下疎屬
猶欲復讎况臣敢忘其兄乎且陛下命臣以龍驤建業
(見一百五卷八年驤思將翻)臣敢違之今為陛下立像(為于偽翻)陛下勿
追計臣過也秦主登升樓遥謂萇曰為臣弑君而立像
求福庸有益乎因大呼曰(呼火故翻)弑君賊姚萇何不自出
吾與汝決之萇不應久之以戰未有利軍中每夜數驚
(數所角翻)乃斬像首以送秦秦主登以河王乾歸為大將
軍大單于金城王(單音蟬)甲寅魏王珪襲高車破之
二月吕光自稱三河王(吕光字世明光時有涼州河西之地未能兼有三河也)大
赦改元麟嘉置百官光妻石氏子紹弟德世自仇池来
至姑臧(長安之亂吕光之家奔仇池依楊氏)光立石氏為妃紹為世子
癸巳魏王珪擊吐突隣部於女水(女水在弱落水西去平城三千餘里後魏)
(顯祖改曰武川)大破之盡徙其部落而還秦主登留輜重於
大界(大界當在安定新平之間重直用翻)自將輕騎萬餘攻安定羌密造
保克之(將即亮翻騎竒寄翻保當作堡)夏四月翟遼寇滎陽執太守
張卓燕以長樂公盛鎮薊城脩繕舊宫(燕主雋初自龍城徙都薊)
(有舊宫在焉樂音洛薊音計)五月清河民孔金斬吴深送首中山(吴深)
(反事始上卷十一年)金城王乾歸擊矦年部大破之於是秦涼
鮮卑羌胡多附乾歸乾歸悉授以官爵後秦主萇與
秦主登戰數敗(數所角翻)乃遣中軍將軍姚崇襲大界登邀
擊之於安丘(魏收地形志安定隂盤縣有安城)又敗之(敗補邁翻)燕范陽
王德趙王麟擊賀訥追犇至勿根山訥窮迫請降(降戶江翻)
徙之上谷質其弟染干於中山(質音致)秋七月以驃騎
長史王忱為荆州刺史都督荆益寧三州諸軍(驃匹妙翻騎竒)
(寄翻忱是壬翻)忱國寳之弟也秦主登攻後秦右將軍吳忠
等於平凉克之八月登據苟頭原以逼安定諸將勸後
秦主萇决戰萇曰與窮寇競勝兵家之忌也吾將以計
取之乃留尚書令姚旻守安定夜帥騎三萬(師讀曰率下同)襲
秦輜重于大界克之(重戰輕防此苻登所以敗也重直用翻)殺毛后及南
安王尚(尚秦主登之子也)擒名將數十人驅掠男女五萬餘口而
還毛氏美而勇善騎射後秦兵入其營毛氏猶彎弓
跨馬帥壮士數百人戰衆寡不敵為後秦所執萇將納
之毛氏罵且哭曰姚萇汝先已殺天子(謂殺秦王堅也)今又欲
辱皇后皇天后土寧汝容乎萇殺之諸將欲因秦軍駭
亂擊之萇曰登衆雖亂怒氣猶盛未可輕也遂止(兵勝者驕)
(兵怒者奮以奮乘驕則先敗而後勝者多矣姚萇見兵勢所以收衆而止)登收餘衆屯胡空
堡萇使姚碩德鎮安定徙安定千餘家于隂密遣其弟
征南將軍靖鎮之九月庚午以左僕射陸納為尚書
令秦主登之東也後秦主萇使姚碩德置秦州守宰
以從弟常戍隴城(從才用翻隴城縣漢屬天水郡晉省此時當屬略陽郡)邢奴戍
冀城姚詳戍略陽楊定攻隴冀克之斬常執邢奴詳棄
略陽犇隂密定自稱秦州牧隴西王秦因其所稱而授
之冬十月秦主登以竇衝為大司馬都督隴東諸軍
事雍州牧(雍於用翻)楊定為左丞相都督中外諸軍事秦梁
二州牧約共攻後秦又約監河西諸軍事并州刺史楊
政都督河東諸軍事冀州刺史楊楷各帥其衆會長安
(帥讀曰率下同)政楷皆河東人秦主丕既敗政楷收集流民數
萬戶政據河西楷據湖陕之間遣使請命於秦登因而
授之(大界既䧟苻登之兵勢衰矣故約竇衝等共攻後秦陕式冉翻使疏吏翻)燕樂浪悼王
温為冀州刺史(燕冀州刺史治信都樂浪音洛琅)翟遼遣丁零故堤詐
降於温帳(何承天姓苑有故姓帳謂帳下)乙酉刺温殺之(刺七亦翻)并其長
史司馬驅帥守兵二百戶犇西燕燕遼西王農邀擊刺
温者於㐮國盡獲之惟堤走免十一月枹罕羌彭奚
念附於乞伏乾歸以奚念為北河州刺史(枹罕舊為河州治所乞伏)
(氏先于境内置河州以屈眷為牧故以枹罕為北河州以奚念為刺史枹音膚)初帝既親政
事(太元元年崇德太后歸政帝始親政事)威權已出有人主之量已而溺
於酒色委事於琅邪王道子道子亦嗜酒日夕與帝以
酣歌為事又崇尚浮屠窮奢極費所親暱者皆姏姆
僧尼(暱尼質翻姏姑三翻老女稱姆莫補翻女師也又音茂)左右近習爭弄權柄
交通請託賄賂公行官賞濫雜刑獄謬亂尚書令陸納
望宫闕歎曰好家居纖兒欲撞壊之邪(撞丈降翻纖者小之至言為纖)
(兒謂不及小兒也)左衛領營將軍會稽許營(以左衛將軍領營兵是為左衛領營)
(將軍許營一作榮)上疏曰今臺府局吏直衛武官及僕隸婢兒
取母之姓者(官婢私合而生子不能審知其父取母之姓為姓)本無鄉邑品第
皆得為郡守縣令或帶職在内及僧尼乳母競進親黨
又受貨賂輒臨官領衆政教不均㬥濫無罪禁令不明
劫盜公行昔年下書敇羣下盡規而衆議兼集無所採
用臣聞佛者清遠玄虚之神今僧尼往往依傍灋服(傍步)
(浪翻謂依傍佛法服僧尼之服而不遵其教也)五誡麄灋尚不能遵况精妙乎
(佛有五戒不淫不盜不殺不妄語不遭酒敗)而流惑之徒競加敬事又侵漁
百姓取財為惠亦未合布施之道也(施式吏翻)疏奏不省(省悉)
(景翻)道子勢傾内外遠近犇湊帝漸不平然猶外加優崇
侍中王國寳以讒佞有寵於道子扇動朝衆(朝直遥翻)諷八
座啟道子宜進位丞相揚州牧假黃鉞加殊禮(晉氏渡江有吏)
(部祠部五兵左民度支五尚書二僕射一令為八坐)護軍將軍南平車胤曰(沈約曰秦)
(時有護軍都尉漢陳平為護軍中尉盡護諸將李廣為驍騎將軍屬護軍將軍盖護軍護諸將軍魏武以韓浩)
(為護軍資重為護軍將軍資輕為中護軍車尺遮翻)此乃成王所以尊周公也今
主上當陽(人主南面鄉眀而立以治天下故曰當陽)非成王之比相王在位
豈得為周公乎乃稱疾不署(不署名也)疏奏帝大怒而嘉胤
有守中書侍郎范甯徐邈為帝所親信數進忠言(數所角翻)
補正闕失指斥姦黨王國寳甯之甥也甯尤疾其阿諛
勸帝黜之陳郡袁悅之有寵於道子國寳使悅之因尼
妙音致書於太子母陳淑媛云國寳忠謹宜見親信帝
知之發怒以他事斬悅之國寳大懼與道子共譛范甯
出為豫章太守甯臨發上疏言今邊烽不舉而倉庫空
匱古者使民歲不過三日(記王制古者用民之力歲不過三日任老者之事食北者)
(之食)今之勞擾殆無三日之休至有生兒不復舉養(復扶又翻)
鰥寡不敢嫁娶厝火積薪不足喻也(厝火積薪賈誼之言)甯又上
言中原士民流寓江左歲月漸久人安其業凡天下之
人原其先祖皆隨世遷移何至於今而獨不可謂宜正
其封疆戶口皆以土斷(晉時中原士民南渡者皆於江左僑立郡縣以居之不以土著)
(為斷斷丁亂翻)又人性無涯奢儉由勢今并兼之室亦多不贍
非其財力不足盖由用之無節爭以靡麗相高無有限
極故也禮十九為長殤以其未成人也(未成人而死曰殤其喪禮殺於)
(成人長知兩翻)今以十六為全丁十三為半丁所任非復童幼
之事(任音壬)豈不傷天理困百姓乎謂宜以二十為全丁
十六為半丁則人無夭折生長繁滋矣(夭於兆翻長知兩翻)帝多
納用之甯在豫章遣十五議曹下屬城(豫章領南昌海昏新塗建成望)
(蔡永修建昌吳平豫章彭澤艾康樂豐城新昌宜豐鍾陵十六縣一縣負郭餘十五縣各遣一議曹下遐稼翻)
採求風政并吏假還訊問官長得失(假居訝翻假還謂吏休假日滿而還)
(府者)徐邈與甯書曰足下聽斷眀允庶事無滯則吏慎其
負(負謂罪也吏畏罪則每事加謹斷丁亂翻)而人聽不惑矣(人聽即民聽晉書史臣避唐太)
(宗諱改民為人通鑑因之)豈須邑至里詣飾其游聲哉非徒不足
致益寔乃蠶漁之所資(蠶漁謂所遣者蠶食漁取於民鄭玄曰趙魏之東寔實同聲寔)
(是也詩實墉實壑實畝實籍實當作寔言韓矦之先祖微弱所受之國多滅絶今復舊職繼絶世故築治是城)
(修是壑井牧是田畝收歛是賦稅使如故常孔穎達曰凡言實者已有其事而後實之今此方說所為不宜為)
(實故轉為寔訓之為是也趙魏之東寔實同聲鄭以時事驗之也春秋桓六年州公寔来是由聲同故字有變)
(異也余按徐邈所謂寔訓之為是於義亦通)豈有善人君子而干非其事多
所告白者乎自古以来欲為左右耳目無非小人皆先
因小忠而成其大不忠先藉小信而成其大不信遂使
讒謟並進善惡倒置可不戒哉足下慎選綱紀(郡以僚佐為綱)
(紀)必得國士以攝諸曹諸曹皆得良吏以掌文按(攝總也整)
(也按據也文按謂諸曹文書留為按據者)又擇公方之人以為監司(監工銜翻)則
清濁能否與事而眀足下但平心處之(處昌吕翻)何取於耳
目哉昔眀德馬后未嘗顧左右與言(漢眀帝后馬氏諡眀德皇后)可
謂遠識況大丈夫而不能免此乎十二月後秦主萇
使其東門將軍任瓫(東門將軍萇使守安定東門者也任音壬瓫與盆同音蒲奔翻)詐
遣使招秦主登許開門納之(使疏吏翻)登將從之征東將軍
雷惡地將兵在外(將即亮翻)聞之馳騎見登(騎竒寄翻)曰姚萇多
詐不可信也登乃止萇聞惡地詣登謂諸將曰此羌見登
事不成矣登以惡地勇略過人隂憚之惡地懼降於後
秦(降戸江翻)萇以惡地為鎮軍將軍秦以安成王廣為司
徒
十五年春正月乙亥譙敬王恬薨西燕主永引兵向
洛陽朱序自河隂北濟河擊敗之(敗補邁翻)序追至白水(水經)
(注白水出上黨高都縣故城西東流歷天井關序所至處去長子一百六十里)會翟遼謀向洛
陽序乃引兵還擊走之留膺揚將軍朱黨戍石門使其
子略督護洛陽以參軍趙蕃佐之身還襄陽琅琊王道
子恃寵驕恣侍宴酣醉或虧禮敬帝益不能平欲選時
望為藩鎮以潜制道子問於太子左衛率王雅曰吾欲
用王恭殷仲堪何如雅曰王恭風神簡貴志氣方嚴仲
堪謹於細行(行下孟翻)以文義著稱然皆峻狭自是且幹略
不長若委以方面天下無事足以守職若其有事必為
亂階矣帝不從(為後王殷稱兵張本)恭藴之子(王藴后父也)仲堪融之
孫也(殷融見九十六卷成帝咸康五年)二月辛巳以中書令王恭為都
督青兖幽并冀五州諸軍事兖青二州刺史鎮京口
三月戊辰大赦後秦主萇攻秦扶風太守齊益男
於新羅堡克之益男走秦主登攻後秦天水太守張業
生於隴東(隴東安定涇陽縣之地)萇救之登引去夏四月秦鎮
東將軍魏揭飛自稱衝天王(晉書載紀作魏褐飛太元元年秦遣庭中將軍)
(魏曷飛擊氐羌意即此人也)帥氐胡攻後秦安北將軍姚當成於杏
城(帥讀曰率)鎮軍將軍雷惡地叛應之攻鎮東將軍姚漢得
於李潤(李潤地名在邢望李延夀曰馮翊東有李潤鎮按魏書宗室列傳安定王變除華州刺史表曰)
(謹惟州居李潤堡雖是少梁舊地晉芮錫壌然胡夷内附遂為戎落請徙馮翊古城)後秦主萇
欲自擊之羣臣皆曰陛下不憂六十里苻登(時登趣長安據)
(新豐之千戶固)乃憂六百里魏揭飛何也萇曰登非可猝滅吾
城亦非登所能猝拔惡地智略非常若南引揭飛東結
董成(董成屠各種也時據北地)得杏城李潤而據之長安東北非吾
有也乃潜引精兵一千六百赴之揭飛惡地有衆數萬
氐胡赴之者前後不絶萇每見一軍至輒喜羣臣怪而
問之萇曰揭飛等扇誘同惡種類甚繁(種章勇翻)吾雖克其
魁帥(帥所類翻)餘黨未易猝平(易以䜴翻)今烏集而至吾乘勝
取之可一舉無餘也(此曹操取馬超韓遂故智耳)揭飛等見後秦兵
少(少詩沼翻)悉衆攻之萇固壘不戰示之以弱潜遣其子中
軍將軍崇帥騎數百出其後揭飛兵擾亂萇遣鎮遠將
軍王超等縱兵擊之斬揭飛及其將士萬餘級惡地請
降(降戶江翻)萇待之如初惡地謂人曰吾自謂智勇傑出一
時而每遇姚翁輒困固其分也(分扶問翻史言姚萇能服雷惡地之心)萇
命姚當成於所營之地每柵孔中輒樹一木以旌戰功
(掘地作孔豎木以為柵故有柵孔)歲餘問之當成曰營地太小已廣之
矣萇曰吾自結髮以来與人戰未嘗如此之快以千餘
兵破三萬之衆營地惟小為竒豈以大為貴哉吐谷
渾視連遣使獻見於金城王乾歸乾歸拜視連沙州牧
白蘭王(河西張茂以燉煌晉昌西域都護校尉玉門大護軍三郡三營為沙州吐谷渾未能有其地也)
(李延夀曰此以吐谷渾部内有黃沙周迴數百里不生草木因號沙州使疏吏翻見賢遍翻)丙寅
魏王珪會燕趙王麟於意辛山(意辛山在牛川北賀蘭部所居也據北史踰隂)
(山而北即賀蘭部)擊賀蘭紇突鄰紇奚三部破之紇突鄰紇奚
皆降於魏(史言燕為魏驅除降戶江翻)秋七月馮翊人郭質起兵
於廣鄉以應秦(魏收地形志鄭縣有廣鄉原鄭縣時屬京兆)移檄三輔曰姚
萇凶虐毒被神人(被皮義翻)吾屬世蒙先帝堯舜之仁(先帝謂秦)
(主堅)非常伯納言之子(常伯侍中也納言尚書也)即卿校牧守之孫也
(校戶教翻)與其含恥而存孰若蹈道而死於是三輔壁壘皆
應之獨鄭縣人苟曜聚衆數千附於後秦秦以質為馮
翊太守後秦以曜為豫州刺史(苟曜後持兩端為後秦所殺事見後)劉衛
辰遣子直力鞮攻賀蘭部賀訥困急謂降於魏丙子魏
王珪引兵救之直力鞮退(鞮田黎翻)珪徙訥部落處之東境
(處昌吕翻)八月劉牢之擊翟釗於鄄城釗走河北又敗翟遼
於滑臺張願来降(翟遼張願叛見上卷十一年走音奏敗補邁翻鄄音絹)九月北
平人吴柱聚衆千餘立沙門灋長為天子破北平郡轉
寇廣都入白狼城(白狼縣前漢屬右北平郡後漢晉省魏收地形志後漢真君八年置建德)
(郡治白狼城廣都縣屬焉燕時當屬北平郡)燕幽州牧高陽王隆方葬其夫
人郡縣守宰皆會之衆聞柱反請隆還城遣大兵討之
隆曰今閭閻安業民不思亂柱等以詐謀惑愚夫誘脅
相聚無能為也(誘音酉)遂留葬訖遣廣平太守廣都令先
歸(廣平當作北平)續遣安昌矦進將百餘騎趨白狼城(趨七喻翻)柱
衆聞之皆潰窮捕斬之以侍中王國寳為中書令俄
兼中領軍(道子主之也)丁未以吴郡太守王珣為尚書右
僕射吐谷渾視連卒子視羆立視羆以其父祖慈仁
為四鄰所侵侮(吐谷渾辟奚視連慈仁見一百三卷簡文帝咸安元年)乃督厲將
士欲建功業冬十月金城王乾歸遣使拜視羆沙州牧
白蘭王視羆不受(為後乞伏乾歸伐吐谷渾張本)十二月郭質及苟
曜戰于鄭東質敗犇洛陽(鄭東鄭縣之東也)越質詰歸據平
襄叛金城王乾歸(十三年越質詰歸附于乞伏氏)
十六年春正月燕置行臺於薊加長樂公盛錄行臺尚
書事(薊音計樂音洛)金城王乾歸擊越質詰歸詰歸降(降戶江翻)
乾歸以宗女妻之(妻七細翻)賀染干謀殺其兄訥訥知之
舉兵相攻魏王珪告于燕請為鄉導以討之(鄉讀曰嚮)二月
甲戌燕主垂遣趙王麟將兵擊訥鎮北將軍蘭汗帥龍
城之兵擊染干(賀染干部落盖居賀蘭部之東偏故燕以龍城之兵擊之將即亮翻帥讀曰率)
三月秦主登自雍攻後秦安東將軍金榮于范氏堡
克之(雍於用翻)遂渡渭水攻京兆太守韋範于段氏堡不克
進據曲牢(曲牢在杜縣東北)夏四月燕蘭汗破賀染干於牛
都(都聚也其地當在牛川夷人放牧於此聚會因名)苟曜有衆一萬密召秦主
登許為内應登自曲牢向繁川(繁川盖即杜陵縣之樊川也)軍于馬
頭原五月後秦主萇引兵逆戰登擊破之斬其右將軍
吳忠萇收衆復戰(復扶又翻下同)姚碩德曰陛下慎於輕戰每
欲以計取之今戰失利而更前逼賊何也萇曰登用兵
遲緩不識虚實今輕兵直進遥據吾東(馬頭原之地盖在長安東)
此必苟曜豎子與之有謀也(善用兵者觀敵之動而察知其情是以能制勝)緩之
則其謀得成故及其交之未合急擊之以敗散其事耳
(敗補邁翻)遂進戰大破之登退屯於郿(郿音媚今音眉)秦兖州刺
史強金槌據新平降後秦以其子逵為質(強其兩翻降戶江翻質音)
(致)後秦主萇將數百騎入金槌營羣丁諫之萇曰金槌
既去苻登又欲圖我將安所歸乎且彼初来欵附宜推
心以結之奈何復以不信疑之乎(復扶又翻)既而羣氐欲取
萇金槌不從(強金槌氐種秦之戚黨也姚萇推心待之以攜符登之黨)六月甲辰
燕趙王麟破賀訥於赤城禽之(水經河水自雲中楨陵縣南過赤城東又南過)
(定襄桐過縣西又魏書帝紀登國三年幸東赤城明元泰常八年築長城於長川之南起自赤城西至五原延)
(袤二千餘里)降其部落數萬(降戶江翻)燕主垂命麟歸訥部落徙
染干於中山麟歸言於垂曰臣觀拓跋珪舉動終為國
患不若攝之還朝使其弟監國事垂不從(攝錄也收也慕容麟之姦)
(詐知拓跋珪之終不可制而慕容垂不從其言天將啟珪以滅燕雖以垂之明略不知覺也監工銜翻)
西燕主永寇河南太守楊佺期擊破之秋七月壬申
燕主垂如范陽(范陽縣漢屬涿郡魏文帝改涿郡為范陽郡)魏王珪遣其
弟觚獻見於燕(見賢遍翻)燕主垂衰老子弟用事留觚以求
良馬魏王珪弗與遂與燕絶(為燕魏搆難張本)使長史張衮求
好於西燕(好呼到翻)觚逃歸燕太子寳追獲之垂待之如初
秦主登攻新平後秦主萇救之登引去秦驃騎將
軍沒奕干(驃匹妙翻騎竒寄翻)以其二子為質於金城王乾歸(質音)
(致)請共擊鮮卑大兜乾歸與沒奕干攻大兜於鳴蟬堡
克之(據載記大兜時據安陽城安陽城在唐秦州隴城縣界鳴蝉堡亦當在其地)兜微服走
乾歸收其部衆而還(還從宣翻又如字)歸沒奕干二子沒奕干
尋叛東合劉衛辰八月乾歸帥騎一萬討沒奕干(帥讀曰率)
沒奕干犇他樓城(他樓城在高平唐太宗貞觀六年以突厥降戶置緣州治平高之他樓城)
(高宗置他樓縣後入原州蕭關縣界)乾歸射之中目(射而亦翻中竹仲翻)九月癸
未以尚書右僕射王珣為左僕射太子詹事謝琰為右
僕射太學博士范弘之論殷浩宜加贈諡因叙桓温不臣
之迹是時桓氏猶盛王珣温之故吏也(王珣先為温府主簿)以為
温廢昏立眀有忠貞之節黜弘之為餘杭令(餘杭縣漢屬會稽郡)
(顧来曰縣秦始皇立後漢分屬吳郡吳分屬吳興郡)弘之汪之孫也(范汪得罪於桓温見一百)
(一卷哀帝升平五年)冬十月壬辰燕主垂還中山(自范陽還也)初
柔然部人世服於代(魏收曰神元之末掠騎得一奴髮始齊肩忘本姓名其主字之)
(曰木骨閭木骨閭者首禿也木骨閭與郁久閭聲相近故後子孫因以為氏木骨閭既壮免奴為騎卒穆帝時)
(坐後期當斬亡匿廣漠谿谷間收合逋逃得百餘人依紇突鄰木骨閭死子車鹿會雄健始有部衆自號柔然)
其大人郁久閭地粟袁卒部落分為二長子匹候跋繼
父居東邊次子緼紇提别居西邊(長知兩翻緼於粉翻紇戶骨翻)秦主
堅滅代(滅代見一百四卷元年)柔然附於劉衛辰及魏王珪即位
攻擊高車等諸部率皆服從獨柔然不事魏戊戌珪引
兵擊之柔然舉部遁走珪追犇六百里諸將因張衮
言於珪曰賊遠糧盡不如早還珪問諸將若殺副馬為三
日食足乎(凡北人用騎兵各乘一馬又有一馬為副馬)皆曰足乃復倍道追
之及於大磧南牀山下(是時魏盛跨有代北柔然西犇南牀山盖在大磧之西北史帝)
(紀作南商山復扶又翻)大破之虜其半部匹候跋及别部帥屋擊
各收餘衆遁走(帥所類翻)珪遣長孫嵩長孫肥追之珪謂將
佐曰卿曹知吾前問三日糧意乎曰不知也珪曰柔然
驅畜産犇走數日至水必留我以輕騎追之計其道里
不過三日及之矣皆曰非所及也嵩追斬屋擊於平望
川肥追匹候跋至涿邪山匹候跋舉衆降(降戶江翻下同)獲緼
紇提之子曷多汗(汗音寒)兄子社崘斛律等宗黨數百人
(崘盧昆翻)緼紇提將奔劉衛辰珪追及之緼紇提亦降珪悉
徙其部衆於雲中(為社崘復叛去而建國張本)翟遼卒子釗代立
改元定鼎攻燕鄴城燕遼西王農擊却之(為燕滅翟釗張本)
三河王光遣兵乘虚伐金城王乾歸(乘其伐沒奕干之虚也)乾歸
聞之引兵還光兵亦退劉衛辰遣子直力鞮帥衆八
九萬攻魏南部(鞮田黎翻又丁奚翻帥讀曰率)十一月己夘魏王珪引
兵五六千人拒之壬午大破直力鞮於鐵岐山南直力
鞮單騎走(騎竒寄翻下同)乘勝追之戊子自五原金津南濟河
(金津當在五原郡宜梁九原二縣間)徑入衛辰國衛辰部落駭亂辛夘珪
直抵其所居悅跋城(考之載記悅跋城即代来城也)衛辰父子出走壬
辰分遣諸將輕騎追之將軍伊謂禽直力鞮於木根山(魏書)
(官氏志拓跋鄰以次弟為伊婁氏後改為伊氏木根山在五原河西)衛辰為其部下所殺
十二月珪軍于鹽池(漢地理志五原郡成宜縣有鹽官唐鹽州五原縣有烏白等池鹽宋)
(白曰青白鹽池在鹽州北)誅衛辰宗黨五千餘人皆投尸于河(報元年衛)
(辰藉兵於秦以滅代之怨也)自河以南諸部悉降(降戶江翻)獲馬三十餘
萬匹牛羊四百餘萬頭國用由是遂饒衛辰少子勃勃
亡犇薛于部(少詩照翻)珪使人求之薛于部帥太悉仗出勃
勃以示使者曰(帥所類翻使疏吏翻)勃勃國破家亡以窮歸我我
寧與之俱亡何忍執以與魏乃送勃勃於沒奕干沒奕
干以女妻之(為勃勃殺沒奕干復建國張本妻七細翻)戊申燕主垂如
魯口秦主登攻安定後秦主萇如隂密以拒之謂太
子興曰苟曜聞吾北行(自長安如隂密為北行)必来見汝汝執誅
之曜果見興於長安興使尹緯讓而誅之(善制敵者能因事而為功)
(苟曜反覆於苻姚之間而長安去鄭二百里耳此姚氏腹脇之癰疽也使萇召之曜必不来萇在長安曜亦畏)
(憚而不敢来萇外出以誘之曜亦疑而不敢来二秦交兵邊遽狎至萇之北行若不得已者苟曜無疑畏之心)
(謂姚興居守為無能為者輕於一来卒以送死姚氏腹脇之疾去矣此非能因事而為功乎)萇敗登
於安定城東(敗補邁翻)登退據路承堡(路承人姓名築堡自守時因以為名)萇
置酒高會諸將皆曰若值魏武王(姚萇僣號追諡兄襄為魏武王)不令
此賊至今陛下將牢太過耳(將牢謂先自固而不妄動也猶今人之言把穩)萇
笑曰吾不如亡兄有四身長八尺五寸(長直亮翻)臂垂過膝
人望而畏之一也將十萬之衆與天下爭衡望麾而進
前無横陳二也(將即亮翻陳讀曰陣)温古知今講論道藝收羅英
雋三也董帥大衆上下咸悅人盡死力四也(帥讀曰率)所以
得建立功業驅策羣賢者正望筭略中有片長耳羣臣
咸稱萬歲
資治通鑑卷一百七
