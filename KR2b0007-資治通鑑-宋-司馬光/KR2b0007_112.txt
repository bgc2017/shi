資治通鑑卷一百十二
宋司馬光撰
胡三省音注
晉紀三十四(起重光赤奮若盡玄黓攝提格凡二年)
安皇帝下
隆安五年春正月武威王利鹿孤欲稱帝羣臣皆勸之
安國將軍鍮勿崙曰(安國將軍漢獻帝以授張楊鍮託侯翻崙盧昆翻)吾國自
上世以來被髮左袵(被皮義翻)無冠帶之飾逐水草遷徙無
城郭室廬故能雄視沙漠抗衡中夏(夏戶雅翻)今舉大號誠
順民心然建都立邑難以避患儲蓄倉庫啟敵人心不
如處晉民於城郭勸課農桑以供資儲帥國人以習戰
射鄰國弱則乘之強則避之此久長之良策也(自漢以來善為)
(夷狄謀者莫過此策矣處昌吕翻帥讀曰率)且虚名無實徒足為世之質的
將安用之(質受斧的受矢按詩發彼有的毛傳云的質也正義曰毛氏於射侯之事正鵠不明惟猗)
(嗟傳云二尺曰正亦不言正之所施周禮鄭衆馬融注皆云十尺曰侯四尺曰鵠二尺曰正四寸曰質則以為)
(侯皆一丈鵠及正質於一侯之中為此等級則以質為四寸也王肅引爾雅云射張皮謂之侯侯中謂之鵠鵠)
(中謂之正正方二尺正中謂之𣙗𣙗方六寸𣙗則質也舊云方四寸今云方六寸爾雅說明宜從之肅意惟改)
(質為六寸餘同鄭馬賈逵周禮注云四尺曰正正五重鵠居其内而方二尺以為正正大於鵠鵠在正内雖内)
(外不同亦共在一侯鄭於周禮上下檢之以為大射之侯其中制皮為鵠賓射之侯其中采畫為正正大如鵠)
(皆居侯中三分之一其燕射則射獸侯侯中畫為獸形即鄉射記所謂熊侯白質之類射義云孔子曰循聲而)
(發發而不失正鵠者其惟賢者乎詩云發彼有的以祈爾爵旣言正鵠即引此的則詩人之意以的為正鵠之)
(謂也司裘注說皮侯之狀云以虎熊豹麋之皮飾其側又方制之以為質謂之鵠是鄭意以侯中所射之處為)
(質也此毛傳唯言的質也)利鹿孤曰安國之言是也乃更稱河西王
(更工衡翻王武威則一郡而已王河西則欲兼漢四郡之地此利鹿孤之志也)以廣武公傉檀為
都督中外諸軍事凉州牧錄尚書事(傉奴沃翻)二月丙子
孫恩出浹口(浹即叶翻)攻句章不能拔劉牢之擊之恩復走
入海(復扶又翻)秦王興使乞伏乾歸還鎮苑川盡以其故
部衆配之(為乞伏氏復強張本)凉王纂嗜酒好獵(好呼到翻)太常楊
穎諫曰陛下應天受命當以道守之今疆宇日蹙﨑嶇
二嶺之間(姑臧南有洪池嶺西有丹嶺一作刪丹嶺)陛下不兢兢夕愓以恢
弘先業而沈湎遊畋(沈持林翻)不以國家為事臣竊危之纂
遜辭謝之然猶不悛番禾太守吕超擅擊鮮卑思盤(番禾)
(縣漢屬張掖郡後漢晉省番音盤此郡盖吕氏置劉昫曰唐凉州天寳縣漢番禾縣地悛七緣翻番音盤)思
盤遣其弟乞珍訴於纂纂命超及思盤皆入朝(朝直遙翻)超
懼至姑臧深自結於殿中監杜尚纂見超責之曰卿恃
兄弟桓桓(孔安國曰桓桓武貌)乃敢欺吾(今人謂相陵為相欺)要當斬卿天
下乃定超頓首謝纂本以恐愒超(愒許葛翻)實無意殺之因
引超思盤及羣臣同宴於内殿超兄中領軍隆數勸纂
酒(數所角翻)纂醉乘步輓車(步輓車不用牛馬若羊等令人步而輓之魏書禮志步輓車天)
(子小駕亦為副乘)將超等游禁中(將如字)至琨華堂東閤車不得
過纂親將竇川駱騰倚劒於壁推車過閤(將即亮翻推吐雷翻)超
取劒擊纂纂下車禽超超刺纂洞胷(刺七亦翻)川騰與超格
戰超殺之纂后楊氏命禁兵討超杜尚止之(超之結尚也蓋有密)
(約)皆捨仗不戰將軍魏益多入取纂首楊氏曰人已死
如土石無所復知何忍復殘其形骸乎(復扶又翻)益多罵之
遂取纂首以徇曰纂違先帝之命殺太子而自立(事見上卷)
(三年)荒淫暴虐番禾太守起順人心而除之以安宗廟凡
我士庶同茲休慶纂叔父巴西公佗(佗徒河翻)弟隴西公緯
皆在北城(緯于貴翻)或說緯曰超為逆亂公以介弟之親(杜預)
(曰介大也說輸芮翻下同)仗大義而討之姜紀焦辨在南城楊桓田
誠在東苑皆吾黨也何患不濟緯嚴兵欲與佗共擊超
佗妻梁氏止之曰緯超俱兄弟之子何為舍超助緯自
為禍首乎(舍讀曰捨)佗乃謂緯曰超舉事已成據武庫擁精
兵圖之甚難且吾老矣無能為也超弟邈有寵於緯說
緯曰纂賊殺兄弟(謂殺紹又殺弘也說輸芮翻)隆超順人心而討之
正欲尊立明公耳方今明公先帝之長子當主社稷人
無異望夫復何疑(長知兩翻復扶又翻)緯信之乃與隆超結盟單
馬入城超執而殺之讓位於隆隆有難色超曰今如乘
龍上天豈可中下隆遂即天王位(隆字永基光弟寶之子也)大赦改
元神鼎(超先於番禾得小鼎以為神瑞故以紀元)尊母衞氏為太后妻楊氏
為后以超為都督中外諸軍事輔國大將軍錄尚書事
封安定公諡纂曰靈帝纂后楊氏將出宫超恐其挾珍
寶命索之(索山客翻)楊氏曰爾兄弟不義手刃相屠我旦夕
死人安用寳為超又問玉璽所在(璽斯氏翻)楊氏曰已毁之
矣后有美色超將納之謂其父右僕射桓曰后若自殺
禍及卿宗桓以告楊氏楊氏曰大人賣女與氐以圖富
貴一之謂甚其可再乎(引左傳之言)遂自殺諡曰穆后桓犇
河西王利鹿孤利鹿孤以為左司馬三月孫恩北趣
海鹽(海鹽縣本武原鄉秦以為海鹽縣漢屬會稽郡後漢晉屬吳郡今在秀州東南八十里趣七喻翻)
劉裕隨而拒之築城於海鹽故治恩日來攻城裕屢擊
破之斬其將姚盛城中兵少不敵(將即亮翻少詩沼翻)裕夜偃旗
匿衆明晨開門使羸疾數人登城(羸倫為翻)賊遙問劉裕所
在曰夜已走矣賊信之爭入城裕奮擊大破之恩知城
不可拔乃進向滬瀆裕復棄城追之(滬音戶復扶又翻)海鹽令
鮑陋遣子嗣之帥吳兵一千請為前驅(帥讀曰率)裕曰賊兵
甚精吳人不習戰若前驅失利必敗我軍(敗補邁翻)可在後
為聲埶嗣之不從裕乃多伏旗鼓前驅既交諸伏皆出
裕舉旗鳴鼓賊以為四面有軍乃退嗣之追之戰沒裕
且戰且退所領死傷且盡至向戰處令左右脱取死人
衣以示閒暇(閒讀曰閑)賊疑之不敢逼裕大呼更戰(呼火故翻)賊
懼而退裕乃引歸河西王利鹿孤伐凉與凉王隆戰
大破之徙二千餘戶而歸夏四月辛邜魏人罷鄴行
臺(魏置鄴行臺見一百一十卷隆安二年)以所統六郡置相州以庾岳為
刺史(魏相州統魏郡陽平廣平汲郡頓丘清河六郡杜佑曰後魏置相州於鄴取河亶甲居相以名州)
乞伏乾歸至苑川以邊芮為長史王松壽為司馬公
卿將帥皆降為僚佐偏禆(將即亮翻帥所類翻)北凉王業憚沮
渠蒙遜勇略欲遠之(沮子余翻遠于願翻)蒙遜亦深自晦匿業以
門下侍郎馬權代蒙遜為張掖太守(守式又翻)權素豪雋為
業所親重常輕侮蒙遜蒙遜譛之於業曰天下不足慮
惟當憂馬權耳業遂殺權(以余觀之索嗣馬權皆庸夫耳恃倚世資而使氣無能為)
(也)蒙遜謂沮渠男成曰段公無鑒斷之才(鑒明也斷决也斷丁亂翻)
非撥亂之主曏所憚者惟索嗣馬權今皆已死(索嗣死見上卷)
(四年)蒙遜欲除之以奉兄何如男成曰業本孤客為吾家
所立恃吾兄弟猶魚之有水夫人親信我而圖之不祥
蒙遜乃求為西安太守業喜其出外許之蒙遜與男成
約同祭蘭門山而陰使司馬許咸告業曰男成欲以取
假日為亂(假居訝翻休假也)若求祭蘭門山臣言驗矣至期果
然業收男成賜死男成曰蒙遜先與臣謀反臣以兄弟
之故隱而不言今以臣在恐部衆不從故約臣祭山而
反誣臣其意欲王之殺臣也乞詐言臣死暴臣罪惡蒙
遜必反臣然後奉王命而討之無不克矣業不聽殺之
蒙遜泣告衆曰男成忠於段王而段王無故枉殺之諸
君能為報仇乎(為于偽翻)且始者共立段王欲以安衆耳今
州土紛亂非段王所能濟也男成素得衆心衆皆憤泣
爭奮比至氐池(氐池縣漢屬張掖郡晉省其地屬唐甘州張掖縣界比必寐翻及也氐丁尼翻)
(又音低)衆逾一萬鎮軍將軍臧莫孩率所部降之(孩河開翻降戶)
(江翻下同)羌胡多起兵應蒙遜者蒙遜進逼侯塢業先疑右
將軍田昂囚之至是召昂謝而赦之使與武衛將軍梁
中庸共討蒙遜别將王豐孫言於業曰(將即亮翻)西平諸田
世有反者昂貌恭而心險不可信也業曰吾疑之久矣
但非昂無可以討蒙遜者昂至侯塢率騎五百降於蒙
遜業軍遂潰中庸亦詣蒙遜降(危疑反側之時用言為難而用人為尤難當此)
(之際非有明略雄斷不能濟也)五月蒙遜至張掖田昂兄子承愛斬關
内之業左右皆散蒙遜至業謂蒙遜曰孤孑然一已為
君家所推願匄餘命(匄古泰翻乞也)使得東還與妻子相見蒙
遜斬之(北凉段業四年而亡)業儒素長者(長知兩翻)無他權略威禁不
行羣下擅命尤信卜筮巫覡(覡它狄翻)故至於敗沮渠男成
之弟富占將軍俱傫帥戶五百降于河西王利鹿孤傫
石子之子也(傫倫追翻俱石子見一百六卷孝武太元十年帥讀曰率下同)孫恩陷
滬瀆殺吳國内史袁崧死者四千人(崧當作山松)凉王隆
多殺豪望以立威名内外囂然人不自保魏安人焦朗
(魏安縣在武威昌松縣界盖曹魏所置也而晉志不見後魏置魏安郡)遣使說秦隴西公
碩德曰吕氏自武皇棄世(吕光偽諡懿武皇帝說輸芮翻)兄弟相攻政
綱不立競為威虐百姓饑饉死者過半今乘其簒奪之
際取之易於返掌(易以豉翻返當作反)不可失也碩德言於秦王
興帥步騎六萬伐凉乞伏乾歸帥騎七千從之六月
甲戌孫恩浮海奄至丹徒(丹徒縣古朱方也後日谷陽秦改曰丹徒漢屬會稽郡後)
(漢屬吳郡晉屬晉陵郡地理志曰秦時望氣者云其地有天子氣始皇使赭衣三千人鑿城敗其勢改曰丹徒)
戰士十餘萬樓船千餘艘(艘蘇遭翻)建康震駭乙亥内外戒
嚴百官入居省内冠軍將軍高素等守石頭(冠古玩翻)輔國
將軍劉襲柵斷淮口(秦淮入江之口也斷丁管翻)丹陽尹司馬恢之
戍南岸冠軍將軍桓謙等備白石左衛將軍王嘏等屯
中堂徵豫州刺史譙王尚之入衛京師劉牢之自山陰
引兵邀擊恩未至而恩已過乃使劉裕自海鹽入援裕
兵不滿千人倍道兼行與恩俱至丹徒裕衆既少(少詩沼翻)
加以涉遠疲勞而丹徒守軍莫有鬭志恩帥衆鼓譟登
蒜山(蒜山今在鎮江府城西三里山上多蒜故名蒜蘇貫翻)居民皆荷擔而立(荷下)
(可翻擔都濫翻)裕帥所領奔擊大破之(帥讀曰率下同)投崖赴水者甚
衆恩狼狽僅得還船然恩猶恃其衆尋復整兵徑向京
師(復扶又翻下同)後將軍元顯帥兵拒戰頻不利會稽王道子
無他謀略唯日禱蔣侯廟(蔣侯廟在蔣山在今建康府上元縣東北十八里漢末秣)
(陵尉蔣子文討賊戰死山下吳孫權為立廟江東朝野禱之率有靈應)恩來漸近百姓忷
懼(忷許拱翻)譙王尚之帥精銳馳至徑屯積弩堂恩樓船高
大泝風不得疾行數日乃至白石恩本以諸軍分散欲
掩不備既而知尚之在建康復聞劉牢之已還至新洲
(新洲在京口西大江中意即今之珠金沙是也復扶又翻)不敢進而去浮海北走郁
洲(水經註曰束海朐縣東北海中有大洲謂之郁洲山海經所謂郁山在海中者也)恩别將攻
陷廣陵殺三千人寧朔將軍高雅之擊恩於郁洲為恩
所執(寧朔將軍盖晉置)桓玄厲兵訓卒常伺朝廷之隙(伺相吏翻)聞
孫恩逼京師建牙聚衆上疏請討之元顯大懼會恩退
元顯以詔書止之玄乃戒嚴梁中庸等共推沮渠蒙
遜為大都督大將軍凉州牧張掖公赦其境内改元永
安蒙遜署從兄伏奴為張掖太守和平侯弟挐為建忠
將軍都谷侯(從才用翻挐女余翻)田昂為西郡太守臧莫孩為輔
國將軍房晷梁中庸為左右長史張騭謝正禮為左右
司馬(騭之目翻)擢任賢才文武咸悦河西王利鹿孤命羣
臣極言得失西曹從事史暠曰(暠古老翻)陛下命將出征(將即)
(亮翻下同)往無不捷然不以綏寧為先唯以徙民為務民安
土重遷故多離叛此所以斬將拔城而地不加廣也利
鹿孤善之秋七月魏兖州刺史長孫肥(魏未得兖州也使肥以兖)
(州刺史南略地耳)將步騎二萬南徇許昌東至彭城將軍劉該
降之(將步即亮翻騎奇寄翻降戶江翻下同)秦隴西公碩德自金城濟
河直趣廣武河西王利鹿孤攝廣武守軍以避之(趣七喻翻)
(攝收也)秦軍至姑臧凉王隆遣輔國大將軍超龍驤將軍
邈等逆戰(驤思將翻)碩德大破之生禽邈俘斬萬計隆嬰城
固守巴西公佗帥東苑之衆二萬五千降於秦(帥讀曰率)西
凉公暠河西王利鹿孤沮渠蒙遜各遣使奉表入貢於
秦(暠古老翻使疏吏翻沮子余翻)初凉將姜紀降於河西王利鹿孤廣
武公傉檀與論兵略甚愛重之(傉奴沃翻)坐則連席出則同
車每談論以夜繼晝利鹿孤謂傉檀曰姜紀信有美才
然視候非常必不久留於此不如殺之紀若入秦必為
人患傉檀曰臣以布衣之交待紀紀必不相負也八月
紀將數十騎奔秦軍(秃髮兄弟皆推傉檀之明略余究觀傉檀始末未敢許也又究觀姜)
(紀自凉入秦始末則紀盖反覆詭譎之士而傉檀愛重之則傉檀盖以才辨為諸兄所重而智略不能濟此其)
(所以亡國也)說碩德曰吕隆孤城無援明公以大軍臨之其
勢必請降然彼徒文降而已未肯遂服也請給紀步騎
三千與王松怱因焦朗華純之衆(王松怱秦將也焦朗華純皆凉人說輸芮)
(翻華戶化翻)伺其釁隙隆不足取也不然今秃髮在南兵彊
國富若兼姑臧而據之威埶益盛沮渠蒙遜李暠不能
抗也必將歸之如此則為國家之大敵矣碩德乃表紀
為武威太守配兵二千屯據晏然(班固地理志武威休屠縣王莽改曰晏然)
(後復曰休屠永寧中張軌於姑臧西北置武興郡晏然縣屬焉)秦王興聞楊桓之賢而
徵之利鹿孤不敢留(史言諸凉畏秦之強)詔以劉裕為下邳太
守討孫恩於郁洲累戰大破之恩由是衰弱復緣海南
走(復扶又翻)裕亦隨而邀擊之燕王盛懲其父寶以懦弱
失國務峻威刑又自矜聰察多所猜忌羣臣有纖介之
嫌皆先事誅之(先悉薦翻)由是宗親勲舊人不自保丁亥左
將軍慕容國與殿上將軍秦輿段讃謀帥禁兵襲盛(殿上)
(將軍盖慕容所置緣晉之殿中將軍而名官也帥讀曰率)事發死者五百餘人壬辰
夜前將軍段璣與秦輿之子興段讃之子泰潜於禁中
鼓譟大呼(呼火故翻)盛聞變帥左右出戰(帥讀曰率)賊衆逃潰璣
被創(創初良翻)匿廂屋間俄有一賊從闇中擊盛盛被傷輦
升前殿申約禁衞事定而卒(年二十九慕容盛臨變而整此其雄略亦有過人者)
(然以猜忌好殺致斃則天下之人固非一人可舞其智略而盡殺也)中壘將軍慕容拔冗
從僕射郭仲白太后丁氏以為國家多難宜立長君(冗而)
(隴翻從才用翻難乃旦翻長知兩翻)時衆望在盛弟司徒尚書令平原公
元而河間公熙素得幸於丁氏丁氏乃廢太子定密迎
熙入宫明旦羣臣入朝(朝直遥翻)始知有變因上表勸進於
熙熙以讓元元不敢當癸巳熙即天王位(熙字道文垂之少子也)
捕獲段璣等皆夷三族甲午大赦丙申平原公元以嫌
賜死閏月辛酉葬盛於興平陵諡曰昭武皇帝廟號中
宗丁氏送葬未還中領軍慕容提步軍校尉張佛等謀
立故太子定事覺伏誅定亦賜死(燕立定為太子見上卷四年)丙寅
大赦改元光始秦隴西公碩德圍姑臧累月東方之
人在城中者多謀外叛魏益多復誘扇之(復扶又翻下復生同)欲
殺凉王隆及安定公超事發坐死者三百餘家碩德撫
納夷夏分置守宰(夏戶雅翻守式又翻)節食聚粟為持久之計凉
之羣臣請與秦連和隆不許安定公超曰今資儲内竭
上下嗷嗷雖使張陳復生亦無以為策(張良陳平智謀之士故稱之)
陛下當思權變屈伸何愛尺書單使為卑辭以退敵(使疏)
(吏翻)敵去之後修德政以息民若卜世未窮何憂舊業之
不復(周成王定鼎于郟鄏卜世三十卜年七百)若天命去矣亦可以保全宗
族不然坐守困窮終將何如隆乃從之九月遣使請降
於秦(降戶江翻下同同考異曰姚興載記姚平伐魏與姚碩德伐吕隆時魏書天興五年五月姚平來)
(侵晉元興元年秦弘始四年也晉帝紀晉春秋皆云隆安五年降秦十六國西秦春秋云太初十四年五月乾)
(歸隨姚碩德伐凉南凉春秋云建和二年七月姚碩德伐吕隆孤攝廣武守軍以避之皆隆安五年也按秦小)
(國既與魏相持豈暇更興兵伐凉盖載記之誤也今以晉帝紀晉春秋十六國西秦南凉春秋為據)碩德
表隆為鎮西大將軍凉州刺史建康公隆遣子弟及文
武舊臣慕容筑楊穎等五十餘家入質于長安(慕容筑燕宗室)
(也苻堅滅燕其宗室悉補邊郡故筑留河西筑張六翻質音致下為質同)碩德軍令嚴整秋
毫不犯祭先賢禮名士西土悦之沮渠蒙遜所部酒泉
凉寧二郡叛降於西凉(酒泉郡治福禄縣魏收地形志凉寧郡領園池貢澤二縣)又
聞吕隆降秦大懼遣其弟建忠將軍挐牧府長史張潜
(蒙遜自稱凉州牧置牧府長史挐女居翻)見碩德於姑臧請帥其衆東遷(帥讀)
(曰率)碩德喜拜潜張掖太守挐建康太守潜勸蒙遜東遷
挐私謂蒙遜曰姑臧未拔吕氏猶存碩德糧盡將還不
能久也何為自棄土宇受制於人乎臧莫孩亦以為然
(孩何開翻)蒙遜遣子奚念為質於河西王利鹿孤(蒙遜既不東遷故為)
(質於利鹿孤以求援)利鹿孤不受曰奚念年少可遣挐也(少詩沼翻)冬
十月蒙遜復遣使上疏於利鹿孤曰臣前遣奚念具披
誠欵而聖旨未昭復徵弟挐(復扶又翻)臣竊以為苟有誠信
則子不為輕若其不信則弟不為重今寇難未夷(難乃旦翻)
不獲奉詔願陛下亮之利鹿孤怒遣張松侯俱延興城
侯文支將騎一萬襲蒙遜至萬歲臨松(晉書地理志酒泉郡有延壽縣)
(當是後改為萬歲張天錫置臨松郡五代志曰臨松縣有臨松山後周省入張掖縣宋白曰隋煬帝併萬歲入)
(刪丹縣屬張掖郡將即亮翻騎奇寄翻)執蒙遜從弟鄯善苟子(從才用翻下同鄯時)
(戰翻康曰鄯善複姓其先西域人以國為姓苟子其名余據紀文以鄯善苟子為蒙遜從弟則鄯善非姓也明)
(矣)虜其民六千餘戶蒙遜從叔孔遮入朝于利鹿孤(朝直)
(遙翻)許以挐為質利鹿孤乃歸其所掠召俱延等還文支
利鹿孤之弟也南燕主備德宴羣臣於延賢堂(備德本名)
(德既據齊地增上一字名備德)酒酣謂羣臣曰朕可方自古何等主青
州刺史鞠仲曰陛下中興聖主少康光武之儔(少詩照翻)備
德顧左右賜仲帛千疋仲以所賜多辭之備德曰卿知
調朕朕不知調卿邪(調徒了翻又如字調戲也)卿所對非實故朕亦
以虛言賞卿耳韓範進曰天子無戲言今日之論君臣
俱失備德大悦賜範絹五十匹備德母及兄納皆在長
安備德遣平原人杜弘往訪之弘曰臣至長安若不奉
太后動止當西如張掖(德仕秦為張掖太守其兄納因家于張掖故弘欲往張掖訪之)
以死為效臣父雄年踰六十乞本縣之祿以申烏鳥之
情(慈烏反哺故云然李密陳情表曰烏烏私情願乞終養)中書令張華曰杜弘未
行而求禄要君之罪大矣(要音邀)備德曰弘為君迎母為
父求禄(為于偽翻)忠孝備矣何罪之有以雄為平原令弘至
張掖為盗所殺十一月劉裕追孫恩至滬瀆海鹽又
破之(滬音扈)俘斬以萬數恩遂自浹口遠竄入海(浹音接)
十二月辛亥魏主珪遣常山王遵定陵公和䟦帥衆五
萬襲沒弈干於高平(高平漢屬安定魏收志屬涇州新平郡又原州有高平郡酈道元云)
(高平川西南去安定三百四十里帥讀曰率)乙邜魏虎威將軍宿沓干伐
燕攻令支(令音鈴又郎定翻支音祁又音祗)乙丑燕中領軍宇文拔救
之壬午宿沓干拔令支而戍之吕超攻姜紀不克遂
攻焦朗(姜紀時據晏然焦朗據魏安)朗遣其弟子嵩為質於河西王
利鹿孤以請迎利鹿孤遣車騎將軍傉檀赴之比至超
已退(質音致比必寐翻)朗閉門拒之傉檀怒將攻之鎮北將軍
俱延諫曰安土重遷人之常情朗孤城無食今年不降
(降戶江翻)後年自服何必多殺士卒以攻之若其不捷彼必
去從他國棄州境士民以資鄰敵非計也不如以善言
諭之傉檀乃與朗連和遂曜兵姑臧壁於胡阬(胡阬在姑臧西)
傉檀知吕超必來斫營畜火以待之超夜遣中壘將軍
王集帥精兵二千斫傉檀營(帥讀曰率下同)傉檀徐嚴不起集
入壘中内外皆舉火光照如晝縱兵擊之斬集及甲首
三百餘級吕隆懼偽與傉檀通好(好呼到翻)請於苑内結盟
傉檀遣俱延入盟俱延疑其有伏毁苑牆而入超伏兵
擊之俱延失馬步走淩江將軍郭祖力戰拒之俱延乃
得免傉檀怒攻其昌松太守孟禕於顯美(昌松顯美漢晉皆為縣屬)
(武威郡吕光改昌松為東張掖郡尋復為昌松郡五代志後周廢顯美入姑臧禕許韋翻)隆遣廣武
將軍荀安國寧遠將軍石可帥騎五百救之安國等憚
傉檀之彊遁還桓玄表其兄偉為江州刺史鎮夏口
(夏戶雅翻)司馬刁暢為輔國將軍督八郡軍事鎮襄陽遣其
將皇甫敷馮該戍湓口移沮漳蠻二千戶於江南(左傳曰江)
(漢沮漳楚之望也水經沮水出漢中房陵東南過臨沮界又束過枝江縣南入于江漳水出臨沮縣東荆山南)
(至枝江縣北入于沮二水上下皆蠻所居也沮于余翻漳諸良翻)立武寧郡更招集流
民立綏安郡(綏安郡治長寧縣隋省長寧入長林)詔徵廣州刺史刁逵豫
章太守郭昶之(昶丑兩翻)玄皆留不遣玄自謂有晉國三分
之二數使人上已符瑞(數所角翻上時掌翻)欲以惑衆又致牋於
會稽王道子曰賊造近郊以風不得進以雨不致火食
盡故去耳非力屈也(會工外翻造七到翻謂孫恩也)昔國寳死後王恭
不乘此威入統朝政(朝直遙翻下在朝同)足見其心非侮於明公
也而謂之不忠今之貴要腹心有時流清望者誰乎豈
可云無佳勝直是不能信之耳(江東人士其名位通顯於時者率謂之佳勝名)
(勝)爾來一朝一夕遂成今日之禍(爾來猶言如此以來也)在朝君
子皆畏禍不言玄沗任在遠是以披寫事實元顯見之
大懼張法順謂元顯曰桓玄承藉世資素有豪氣既并
殷楊專有荆楚(殷楊謂殷仲堪楊佺期也并殷楊事見上卷隆安三年)第下之所
控引止三吳耳(第府第也第下猶言門下閤下之類)孫恩為亂東土塗地
公私困竭玄必乘此縱其姦兇竊用憂之元顯曰為之
奈何法順曰玄始得荆州人情未附方務綏撫未暇佗
圖若乘此際使劉牢之為前鋒而第下以大軍繼進玄
可取也元顯以為然會武昌太守庾楷以玄與朝廷構
怨恐事不成禍及於已(庾楷歸桓玄見一百十卷隆安二年)密使人自結
於元顯云玄大失人情衆不為用若朝廷遣軍已當為
内應元顯大喜遣張法順至京口謀於劉牢之牢之以
為難法順還謂元顯曰觀牢之言色必貳於我不如召
入殺之不爾敗人大事(敗必邁翻)元顯不從於是大治水軍
徵兵裝艦以謀討玄(治直之翻艦戸黯翻)
元興元年春正月庚午朔(是年三月元顯敗復隆安年號桓玄尋改曰大亨玄簒又)
(改曰永始元興之元改於是年正月通鑑自是年迄義熙初元皆不改元興之元不與桓玄之簒撥亂世返之)
(正也)下詔罪狀桓玄以尚書令元顯為驃騎大將軍征討
大都督都督十八州諸軍事加黃鉞(時晉之境内有揚徐南徐兖南兖豫)
(南豫青冀司荆江雍梁益寧交廣十八州而已元顯盡督之使其果能誅桓玄亦必凌上而簒奪之驃匹妙翻)
(騎奇寄翻)又以鎮北將軍劉牢之為前鋒都督前將軍譙王
尚之為後部因大赦改元内外戒嚴加會稽王道子太
傅(會工外翻)元顯欲盡誅諸桓中護軍桓脩驃騎長史王誕
之甥也誕有寵於元顯因陳脩等與玄志趣不同元顯
乃止誕導之曾孫也張灋順言於元顯曰桓謙兄弟每
為上流耳目宜斬之以杜姦謀且事之濟不繫在前軍
(不讀曰否)而牢之反覆萬一有變則禍敗立至可令牢之殺
謙兄弟以示無貳心若不受命當逆為之所(逆為之所及禍患未)
(來而先為之圖欲殺牢之也)元顯曰今非牢之無以敵玄且始事而
誅大將(將即亮翻)人情不安再三不可(法順與元顯言之再三終以為不可也)
又以桓氏世為荆土所附桓冲特有遺惠而謙冲之子
也乃自驃騎司馬除都督荆益寧梁四州諸軍事荆州
刺史欲以結西人之心丁丑燕慕容拔攻魏令支戍
克之宿沓干走執魏遼西太守那頡(那諾何翻姓也魏書官氏志内入諸)
(姓有那氏頡胡結翻)燕以拔為幽州刺史鎮令支以中堅將軍遼
西陽豪為本郡太守丁亥以章武公淵為尚書令博陵
公虔為尚書左僕射尚書王騰為右僕射戊子魏材
官將軍和突攻黜弗素古延等諸部破之初魏主珪遣
北部大人賀狄干獻馬千匹求昏於秦秦王興聞珪已
立慕容后(立慕容后事見上卷隆安四年)止狄干而絶其昏沒弈干黜
弗素古延皆秦之屬國也而魏攻之由是秦魏有隙庚
寅珪大閱士馬命并州諸郡積穀於平陽之乾壁以備
秦(魏收地形志平陽禽昌縣漢晉之北屈也有乾城隋并禽昌入襄陵又據姚興載記乾壁即乾城)柔
然社崙方睦於秦遣將救黜弗素古延(崙盧昆翻將即亮翻)辛邜
和突逆擊大破之社崙帥其部落遠遁漠北奪高車之
地而居之(帥讀曰率)斛律部帥倍侯利擊社崙大為所敗(帥所)
(類翻敗補邁翻)倍侯利奔魏社崙於是西北擊匈奴遺種日拔
也雞大破之(種章勇翻)遂吞併諸部士馬繁盛雄於北方其
地西至焉耆東接朝鮮(朝音潮鮮音仙)南臨大漠旁側小國皆
羈屬焉自號豆代可汗(魏收書作丘豆代魏言駕馭開張也汗音寒社佑曰可汗之號)
(起於柔然社崙猶言皇帝也而拓拔氏之先通鑑皆書可汗又在社崙之前)始立約束以千
人為軍軍有將百人為幢幢有帥(軍將幢帥皆魏制社崙盖效而立之將即)
(亮翻幢宅江翻帥所類翻)攻戰先登者賜以虜獲畏懦者以石擊其
首而殺之(柔然為魏患自此始)秃髮傉檀克顯美執孟禕而責
之以其不早降(秃髮傉檀自去年攻顯美至是乃克)禕曰禕受呂氏厚恩
分符守土若明公大軍甫至望旗歸附恐獲罪於執事
矣傉檀釋而禮之徙二千餘戶而歸以褘為左司馬褘
辭曰吕氏將亡聖朝必取河右(朝直遙翻)人無愚智皆知之
但褘為人守城不能全復忝顯任於心竊所未安(為于偽翻)
(復扶又翻)若蒙明公之惠使得就戮姑臧死且不朽傉檀義
而歸之東土遭孫恩之亂因以饑饉漕運不繼桓玄
禁斷江路(斷讀曰短)公私匱乏以粰橡給士卒(粰房尤翻博雅曰粰粰&KR2484;)
(饊也又曰鬻也又稃榖皮也音同橡似兩翻說文曰栩實也)玄謂朝廷方多憂虞必
未暇討已可以蓄力觀釁及大軍將發從兄太傅長史
石生密以書報之(從才用翻)玄大驚欲完聚保江陵長史卞
範之曰明公英威振於遠近元顯口尚乳臭劉牢之大
失物情若兵臨近畿示以禍福土崩之勢可翹足而待
何有延敵入境自取窮蹙者乎玄從之留桓偉守江陵
抗表傳檄罪狀元顯舉兵東下檄至元顯大懼二月丙
午帝餞元顯於西池元顯下船而不發(元顯内畏桓玄故下船而不發)
癸丑魏常山王遵等至高平(去年十二月魏遣遵等襲高平至是而至)沒
弈干棄其部衆帥數千騎與劉勃勃奔秦州(秦州治上邽帥讀曰)
(率騎奇寄翻)魏軍追至瓦亭不及而還盡獲其府庫蓄積馬
四萬餘匹雜畜九萬餘口(畜許救翻)徙其民於代都(魏以平城為代)
(都)餘種分迸(種章勇翻迸北孟翻)平陽太守貳塵復侵秦河東(姓譜)
(春秋貳軫二國後皆為氏貳塵之貳則虜姓也復扶又翻)長安大震關中諸城晝閉
秦人簡兵訓卒以謀伐魏秦王興立子泓為太子大
赦泓孝友寬和喜文學(喜許記翻)善談詠而懦弱多病興欲
以為嗣而狐疑不决久乃立之(為姚泓以懦弱亡秦張本)姑臧大
饑米斗直錢五千人相食餓死者十餘萬口城門晝閉
樵采路絶民請出城為胡虜奴婢者日有數百吕隆惡
其沮動衆心(惡烏路翻沮在吕翻)盡阬之積尸盈路沮渠蒙遜引
兵攻姑臧(沮子余翻)隆遣使求救於河西王利鹿孤利鹿孤
遣廣武公傉檀帥騎一萬救之(使疏吏翻傉奴沃翻帥讀曰率騎奇寄翻)未
至隆擊破蒙遜軍蒙遜請與隆盟留穀萬餘斛遺之而
還(遺于季翻)傉檀至昌松聞蒙遜已退乃徙凉澤段冢民五
百餘戶而還(凉澤即禹貢之豬野澤也在武威縣東亦曰休屠澤還從宣翻)中散騎常
侍張融言於利鹿孤曰(散悉亶翻騎奇寄翻)焦朗兄弟據魏安潛
通姚氏數為反覆(數所角翻)今不取後必為朝廷憂利鹿孤
遣傉檀討之朗面縛出降(焦朗以魏安招秦軍事見去年五月降戶江翻下同)傉
檀送於西平徙其民於樂都(樂音洛)桓玄發江陵慮事
不捷常為西還之計及過尋陽不見官軍意甚喜將士
之氣亦振(史言桓玄畏怯劉牢之等不能仗順取之將即亮翻下同)庾楷謀泄玄囚
之丁巳詔遣齊王柔之以騶虞幡宣告荆江二州使罷
兵(騶則尤翻)玄前鋒殺之柔之宗之子也(孝武太元十年以柔之襲封齊王紹)
(攸冏之祀宗封南頓王)丁邜玄至姑孰使其將馮該等攻歷陽(豫州)
(刺史治歷陽)襄城太守司馬休之嬰城固守玄軍斷洞浦(洞浦)
(即洞口魏曹休破呂範處斷丁管翻)焚豫州舟艦(艦戶黯翻)豫州刺史譙王尚
之帥步卒九千陣於浦上(帥讀曰率)遣武都太守楊秋屯横
江秋降于玄軍尚之衆潰逃于涂中玄捕獲之(涂與滁同)司
馬休之出戰而敗棄城走劉牢之素惡驃騎大將軍元
顯(惡烏路翻)恐桓玄既滅元顯益驕恣又恐已功名愈盛不
為元顯所容且自恃材武擁彊兵欲假玄以除執政復
伺玄之隙而自取之(復扶又翻伺相吏翻)故不肯討玄元顯日夜
昏酣以牢之為前鋒牢之驟詣門不得見及帝出餞元
顯遇之公坐而已(坐徂卧翻)牢之軍溧州(溧音栗溧水出溧陽縣在建康東南)
(元顯遣牢之西上擊桓玄非其路也晉書劉牢之傳作洌洲又桓冲發建康謝安送至溧洲宋武陵王討元凶)
(邵四月戊午至南州辛酉次溧洲丙寅次江寧今舟行自采石東下未至三山江中有洌山即洌洲也洌溧聲)
(相近故又為溧洲張舜民曰過三山十餘里至溧洲自溧洲過白土磯入慈湖夾舜民郴行錄言沂流之先後)
(水程也)參軍劉裕請擊玄牢之不許玄使牢之族舅何穆
說牢之曰自古戴震主之威挾不賞之功而能自全者
誰邪越之文種秦之白起漢之韓信皆事明主為之盡
力(說輸芮翻為于偽翻)功成之日猶不免誅夷况為凶愚者之用
乎君如今日戰勝則傾宗戰敗則覆族欲以此安歸乎
不若翻然改圖則可以長保富貴矣古人射鉤斬袪猶
不害為輔佐(齊桓公與子糾爭國管仲射桓公中帶鉤子糾死桓公釋管仲之囚而以為相晉獻)
(公使寺人披伐公子重耳於蒲城重耳踰垣而走披斬其袪重耳反國披屢納忠射而亦翻)况玄與
君無宿昔之怨乎時譙王尚之已敗人情愈恐牢之頗
納穆言與玄交通東海中尉東海何無忌牢之之甥也
與劉裕極諫不聽其子驃騎從事中郎敬宣諫曰今國
家衰危天下之重在大人與玄玄藉父叔之資(玄父溫叔冲)
據有全楚割晉國三分之二一朝縱之使陵朝廷玄威
望旣成恐難圖也董卓之變將在今矣(董卓事見五十九卷漢靈帝中)
(平六年獻帝初平元年)牢之怒曰吾豈不知今日取玄如反覆手
耳但平玄之後令我奈驃騎何(元顯為驃騎將軍故稱之)三月乙巳
朔牢之遣敬宣詣玄請降(降戸江翻)玄陰欲誅牢之乃與敬
宣宴飲陳名書畫共觀之以安悦其意敬宣不之覺玄
佐吏莫不相視而笑玄板敬宣為諮議參軍(未有朝命以板授之)
(也)元顯將𤼵聞玄已至新亭棄船退屯國子學辛未陳
於宣陽門外軍中相驚言玄已至南桁(陳讀曰陣南桁即朱雀桁在臺)
(城南桁戶剛翻)元顯引兵欲還宫玄遣人拔刀隨後大呼曰放
仗軍人皆崩潰(呼火故翻)元顯乘馬走入東府唯張灋順一
騎隨之(騎奇寄翻)元顯問計於道子道子但對之涕泣玄遣
太傅從事中郎毛泰收元顯送新亭縳於舫前而數之
(數所具翻舫甫曠翻)元顯曰為王誕張灋順所誤耳壬申復隆安
年號帝遣侍中勞玄於安樂渚(勞力到翻樂音洛)玄入京師稱
詔解嚴以玄總百揆都督中外諸軍事丞相錄尚書事
揚州牧領徐荆江三州刺史假黃鉞(是時晉土全有荆江楊三州徐州率)
(多僑郡而京口則重鎮也玄悉領之全有晉國矣且將奪劉牢之之兵故領徐州以制之)玄以桓偉
為荆州刺史桓謙為尚書左僕射桓脩為徐兖二州刺
史桓石生為江州刺史卞範之為丹陽尹(卞範之為玄長史謀主也)
(丹陽京邑故使為尹)初玄之舉兵侍中王謐奉詔詣玄玄親禮之
及玄輔政以謐為中書令謐導之孫也新安太守殷仲
文覬之弟也(殷覬見一百九卷隆安元年覬音冀)玄姊為仲文妻仲文聞
玄克京師棄郡投玄玄以為諮議參軍劉邁往見玄玄
曰汝不畏死而敢來邪邁曰射鉤斬袪并邁為三玄悦
以為參軍(邁折玄事見一百八卷孝武太元十七年)癸酉有司奏會稽王道
子酣縱不孝當棄市(會工外翻)詔徙安成郡(吳孫皓寶鼎二年分豫章長沙)
(廬陵立安成郡唐吉州安福縣及袁州諸縣皆其地也劉昫曰安福縣吳安成郡治)斬元顯及東
海王彦璋(彦璋元顯之子隆安初使繼東海王後)譙王尚之庾楷張灋順
毛泰等於建康市桓脩為王誕固請得流嶺南(為于偽翻)玄
以劉牢之為會稽内史牢之曰始爾便奪我兵禍其至
矣劉敬宣請歸諭牢之使受命玄遣之敬宣勸牢之襲
玄牢之猶豫不决移屯班瀆(班瀆在新洲西南)私告劉裕曰今
當北就高雅之於廣陵舉兵以匡社稷卿能從我去乎
裕曰將軍以勁卒數萬望風降服彼新得志威震天下
朝野人情皆已去矣(降戶江翻朝直遙翻)廣陵豈可得至邪裕當
反服還京口耳(反服謂反初服也離騷曰退將脩吾初服此言釋戎服而服常服)何無
忌謂裕曰我將何之裕曰吾觀鎮北必不免(牢之以討孫恩功進)
(號鎮北將軍)卿可隨我還京口桓玄若守臣節當與卿事之
不然當與卿圖之(此時劉裕已有誅玄之心)於是牢之大集僚佐議
據江北以討玄參軍劉襲曰事之不可者莫大於反將
軍往年反王兖州(王兖州謂王恭)近日反司馬郎君(司馬郎君謂元顯)
今復反桓公(復扶又翻下復推同)一人三反何以自立語畢趨出
佐吏多散走牢之懼使敬宣之京口迎家失期不至牢
之以為事已泄為玄所殺乃率部曲北走(帥讀曰率)至新洲
縊而死敬宣至不暇哭即渡江奔廣陵將吏共殯殮牢
之(將即亮翻殮力贍翻)以其喪歸丹徒玄令斲棺斬首暴尸於市
(暴步卜翻又如字)大赦改元大亨桓玄讓丞相荆江徐三
州(玄既以其兄弟領荆江徐三州且已得建康握朝權不復以丞相為重故悉讓之)改授太尉
都督中外諸軍事揚州牧領豫州刺史總百揆以琅邪
王德文為太宰司馬休之劉敬宣高雅之俱奔洛陽
各以子弟為質於秦以求救(質音致)秦王興與之符信使
於關中募兵得數千人復還屯彭城間孫恩寇臨海
臨海太守辛景擊破之恩所虜三吳男女死亡殆盡恩
恐為官軍所獲乃赴海死其黨及妓妾從死者以百數
(妓渠綺翻從才用翻)謂之水仙餘衆數千人復推恩妹夫盧循為
王(復扶又翻)循諶之曾孫也(盧諶盧志之子初從劉琨琨死仕於段氏段遼敗仕趙諶氏壬)
(翻)神采清秀雅有材藝少時(少詩照翻)沙門惠遠嘗謂之曰
君雖體涉風素而志存不軌如何太尉玄欲撫安東土
乃以循為永嘉太守(明帝太寧元年分臨海立永嘉郡今之溫州)循雖受命
而寇暴不已(盧循事始此)甲戌燕大赦河西王秃髮利
鹿孤寢疾遺令以國事授弟傉檀初秃髮思復鞬愛重
傉檀(傉奴沃翻鞬居言翻)謂諸子曰傉檀器識非汝曹所及也故
諸兄不以傳子而傳於弟(吳壽夢以少子季札為賢故其諸子兄弟相傳欲以次傳)
(國於季札而季札終於不受禿髮烏孤利鹿孤致國於傉檀猶吳志也豈知國亡於傉檀之手哉)利鹿
孤在位垂拱而已(垂拱謂垂衣拱手無所為也)軍國大事皆委於傉
檀利鹿孤卒傉檀襲位更稱凉王(自此史稱秃髮氏為南凉)改元弘
昌遷于樂都(樂音洛)諡利鹿孤曰康王夏四月太尉玄
出屯姑孰辭錄尚書事詔許之而大政皆就諮焉小事
則决於尚書令桓謙及卞範之自隆安以來中外之人
厭於禍亂及玄初至黜姦佞擢雋賢京師欣然冀得少
安(少詩沼翻)旣而玄奢豪縱逸政令無常朋黨互起陵侮朝
廷裁損乘輿供奉之具帝幾不免饑寒(乘繩證翻幾居希翻)由是
衆心失望三吳大饑戶口減半會稽減什三四(會工外翻)臨
海永嘉殆盡富室皆衣羅紈懷金玉閉門相守餓死(此固)
(上之人失政所致而人消物盡亦天地之大數也周餘黎民靡有孑遺以此觀之容有是事衣於旣翻)
乞伏熾磐自西平逃歸苑川(乞伏乾歸送熾磐於西平見上卷隆安四年)南
凉王傉檀歸其妻子乞伏乾歸使熾磐入朝于秦(朝直遙翻)
秦主興以熾磐為興晉太守五月盧循自臨海入東
陽太尉玄遣撫軍中兵參軍劉裕將兵擊之(將即亮翻下同)循
敗走永嘉(走音奏)高句麗攻宿軍(宿軍城在龍城東北句如字又音駒麗力)
(知翻)燕平州刺史慕容歸棄城走(北燕平州刺史治宿軍)秦主興
大發諸軍遣義陽公平尚書右僕射狄伯支等將步騎
四萬伐魏興自將大軍繼之以尚書令姚晃輔太子泓
守長安沒弈干權鎮上邽廣陵公欽權鎮洛陽平攻魏
乾壁六十餘日拔之秋七月魏主珪遣毗陵王順及豫
州刺史長孫肥將六萬騎為前鋒自將大軍繼發以擊
之八月太尉玄諷朝廷以玄平元顯功封豫章公平
殷楊功封桂陽公并本封南郡如故玄以豫章封其子
昇桂陽封其兄子俊魏主珪至永安(永安本漢彘縣屬河東郡順帝)
(改曰永安晉屬平陽郡隋唐晉州之霍邑縣本永安縣也酈道元曰永安故霍伯之都也縣有霍太山)秦
義陽公平遣驍將帥精騎二百覘魏軍(驍堅堯翻將即亮翻騎奇寄翻)
(覘丑廉翻又丑豔翻)長孫肥逆擊盡擒之平退走珪追之乙巳及
於柴壁平嬰城固守魏軍圍之秦王興將兵四萬七千
救之將據天渡運糧以餽平(柴壁在汾東天渡盖汾津之名在汾水西岸)魏
博士李先曰兵法高者為敵所棲深者為敵所囚今秦
皆犯之宜及興未至遣騎兵先據天渡柴壁可不戰而
取也珪命增築重圍(重直龍翻下同)内以防平之出外以拒興
之入廣武將軍安同曰汾東有蒙坑東西三百餘里蹊
徑不通興來必從汾西直臨柴壁如此虜聲勢相接重
圍雖固不能制也不如為浮梁渡汾西築圍以拒之虜
至無所施其智力矣珪從之興至蒲阪(阪音反)憚魏之彊
久乃進兵甲子珪帥步騎三萬逆擊興於蒙坑之南(帥讀)
(曰率下同)斬首千餘級興退走四十餘里平亦不敢出珪乃
分兵四據險要使秦兵不得近柴壁(近其靳翻)興屯汾西憑
壑為壘東栢材從汾上流縱之欲以毁浮梁魏人皆鈎
取以為薪蒸(麄曰薪細曰蒸)冬十月平糧竭矢盡夜悉衆突西
南圍求出興列兵汾西舉烽鼓譟為應興欲平力戰突
免平望興攻圍引接但叫呼相和(和戶卧翻)莫敢逼圍平不
得出計窮乃帥麾下赴水死諸將多從平赴水珪使善
游者鉤捕之無得免者執狄伯支及越騎校尉唐小方
等四十餘人餘衆二萬餘人皆斂手就禽興坐視其窮
力不能救舉軍慟哭聲震山谷數遣使求和於魏(數所角翻)
珪不許乘勝進攻蒲阪秦晉公緒固守不戰會柔然謀
伐魏珪聞之戊申引兵還(還從宣翻又如字)或告太史令鼂崇
及弟黃門侍郎懿潜召秦兵珪至晉陽賜崇懿死(鼂直遙翻)
秦徙河西豪右萬餘戶于長安太尉玄殺吳興太
守高素將軍竺謙之及謙之從兄朗之劉襲并襲弟季
武皆劉牢之北府舊將也(從才用翻將即亮翻)襲兄冀州刺史軌
邀司馬休之劉敬宣高雅之等共據山陽(沈約曰山陽本射陽縣境)
(地名義熙土斷始分廣陵郡立山陽郡及山陽縣唐楚州即其地)欲起兵攻玄不克而
走將軍袁虔之劉壽高長慶郭恭等皆往從之將奔魏
至陳留南分為二輩軌休之敬宣奔南燕虔之壽長慶
恭奔秦魏主珪初聞休之等當來大喜後怪其不至令
兖州求訪(隆安五年魏以長孫肥為兖州刺史南徇地然未能有兖州也)獲其從者問
其故皆曰魏朝威聲遠被(從才用翻被皮義翻朝直遙翻)是以休之等
咸欲歸附旣而聞崔逞被殺(崔逞死見上卷三年)故犇二國珪深
悔之自是士人有過頗見優容南凉王傉檀攻吕隆
於姑臧燕王熙納故中山尹苻謨二女(燕王實即位之初苻謨為)
(中山尹)長曰娀娥為貴人(長知兩翻娀音戎)幼曰訓英為貴嬪貴
嬪尤有寵丁太后怨恚(恚於避翻)與兄子尚書信謀廢熙立
章武公淵事覺熙逼丁太后令自殺葬以后禮諡曰獻
幽皇后(丁太后素與熙通事見上年)十一月戊辰殺淵及信辛未熙
畋于北原(龍城北原也)石城令高和(石城縣漢屬北平郡燕屬建德郡高和本為石)
(城令時以大喪會于龍城耳)與尚方兵於後作亂殺司隸校尉張顯
人掠宫殿取庫兵脅營署閉門乘城熙馳還城上人皆
投仗開門盡誅反者唯和走免甲戌大赦魏以庾岳
為司空十二月辛亥魏主珪還雲中柔然可汗社崙
聞珪伐秦自參合陂侵魏至豺山(豺山在善無縣北魏天興六年築宫於此)
(崙盧昆翻)及善無北澤魏常山王遵以萬騎追之不及而還
太尉玄使御史杜林防衛會稽文孝王道子至安成
(會工外翻)林承玄旨酖道子殺之沮渠蒙遜所署西郡太
守梁中庸叛奔西凉蒙遜聞之笑曰吾待中庸恩如骨
肉而中庸不我信但自負耳孤豈在此一人邪乃盡歸
其孥西凉公暠問中庸曰我何如索嗣中庸曰未可量
也暠曰嗣才度若敵我者我何能於千里之外以長繩
絞其頸邪(索嗣死見上卷四年孥音奴暠古老翻索晉各翻量音良)中庸曰智有短
長命有成敗殿下之與索嗣得失之理臣實未之能詳
若以身死為負計行為勝則公孫瓉豈賢於劉虞邪(公孫)
(瓉劉虞事見六十卷漢獻帝初平四年)暠默然袁虔之等至長安秦王
興問曰桓玄才略何如其父卒能成功乎(卒子恤翻)虔之曰
玄乘晉室衰亂盜據宰衡猜忌安忍刑賞不公以臣觀
之不如其父遠矣玄今已執大柄其埶必將簒逆正可
為它人驅除耳興善之以虔之為廣州刺史(秦以廣州授袁虔之)
(示以名位寵綏之耳)是歲秦王興立昭儀張氏為皇后封子懿
弼洸宣諶愔璞質逵裕國兒皆為公(洸古黃翻諶氏壬翻愔於今翻)遣
使拜秃髮傉檀為車騎將軍廣武公沮渠蒙遜為鎮西
將軍沙州刺史西海侯李暠為安西將軍高昌侯秦鎮
遠將軍趙曜帥衆二萬西屯金城建節將軍王松怱帥
騎助吕隆守姑臧松怱至魏安傉檀弟文真擊而虜之
傉檀大怒送松怱還長安深自陳謝(史言河湟諸國皆畏姚秦之彊)
資治通鑑卷一百十二
