資治通鑑卷二百五十四宋司馬光撰
胡三省音註
唐紀七十(起上章困敦十一月盡玄黓攝提格四月凡一年有竒)
僖宗惠聖恭定孝皇帝中之上
廣明元年十一月河中都虞矦王重榮作亂剽掠坊市
俱空(重直龍翻剽匹妙翻)宿州刺史劉漢宏怨朝廷賞薄(漢宏降見)
(上卷七月賞盜而盜怨其賞薄彼果有以窺朝廷也)甲寅以漢宏為浙東觀察使
(為漢宏為錢鏐所滅張本)詔河東節度使鄭從讜以本道兵授諸
葛爽及代州刺史朱玫使南討黃巢(玫莫杯翻)乙卯以代北
都統李琢為河陽節度使(代北已定李琢内徙亦以備黃巢也)初黃巢
將度淮豆盧瑑請以天平節鉞授巢(黃巢初求天平節豆盧瑑欲以是中)
(其欲)俟其到鎮討之盧攜曰盜賊無厭(厭於鹽翻)雖與之節不
能止其剽掠(剽匹妙翻)不若急𤼵諸道兵扼泗州汴州節度
使為都統賊既前不能入關必還掠淮浙偷生海渚耳
從之既而淮北相繼告急攜稱疾不出(錄考異曰驚聽曰宰臣豆盧)
(瑑奏緣淮南九驛使至泗州恐高駢固守城壘不遮截大寇黃巢必若過淮落寇之計又徵兵不及須且誘之)
(請降節旄授鄆州節度使候其至止討亦不難宰臣盧攜言之不可奏以黃巢為國之患久矣昨與江西節制)
(擁節而行攻劫荆南劫奪其節但徵諸道驍勇把截泗州因此不𤼵内使罷建雙旌乃𤼵使臣諸道而去尋汴)
(州徐州兩道告急到京報黃巢過淮盧攜託疾不出按朝廷未嘗以江西節與巢借使與之安可復奪此驚聽)
(錄不足信也)京師大恐庚申東都奏黃巢入汝州境辛酉
以王重榮權知河中留後以河中節度使同平章事李
都為太子少傅(以王重榮作亂不能制故召李都以河中授之)汝鄭把截制
置都指揮使齊克讓奏黃巢自稱天補大將軍轉牒諸
軍云各宜守壘勿犯吾鋒吾將入東都即至京邑自欲
問罪無預衆人(言自欲問罪於朝廷於衆人無預也)上召宰相議之豆盧
瑑崔沆請𤼵關内諸鎮及兩神策軍守潼關壬戍日南
至上開延英對宰相泣下(大盜將至無以禦之君相相對灑泣果何益哉)觀軍
容使田令孜奏請選左右神策軍弓弩手守潼關臣自
為都指揮制置把截使上曰侍衛將士不習征戰恐未
足用令孜曰昔安禄山搆逆玄宗幸蜀以避之崔沆曰
禄山衆纔五萬比之黃巢不足言矣豆盧瑑曰哥舒翰
以十五萬衆不能守潼關(事見玄宗肅宗紀)今黃巢衆六十萬
而潼關又無哥舒之兵若令孜為社稷計三川帥臣皆
令孜腹心(謂陳敬瑄楊師立牛勖也帥所類翻)比於玄宗則有備矣上不
懌(僖宗雖曰童昏此時此意豈不知高枕京邑之為樂越在草莽之為可憂也哉禍至而後憂之則無及矣)
(古之明主居安而思危所以能常有其安也)謂令孜曰卿且為朕𤼵兵守潼
關(為于偽翻)是日上幸左神策軍親閱將士令孜薦左軍馬
軍將軍張承範右軍步軍將軍王師會左軍兵馬使趙
珂(珂丘何翻)上召見三人(見賢遍翻)以承範為兵馬先鋒使兼把
截潼關制置使師會為制置關塞糧料使珂為句當寨
柵使(句古候翻當丁浪翻)令孜為左右神策軍内外八鎮及諸道
兵馬都指揮制置招討等使飛龍使楊復恭為副使癸
亥齊克讓奏黃巢已入東都境臣收軍退保潼關於關
外置寨將士屢經戰鬭久乏資儲州縣殘破人煙殆絶
東西南北不見王人凍餒交逼兵械刓弊(刓吾官翻鈍也)各思
鄉閭恐一旦潰去乞早遣資糧及援軍上命選兩神策
弩手得二千八百人令張承範等將以赴之(將即亮翻)丁卯
黃巢陷東都留守劉允章帥百官迎謁巢入城勞問而
已(帥讀曰率勞力到翻)閭里晏然允章迺之曾孫也(劉迺見二百三十卷德宗)
(興元元年允章可謂忝厥祖矣)田令孜奏募坊市人數千以補兩軍
辛未陜州奏東都已陷壬申以田令孜為汝洛晉綘同
華都統將左右軍東討(左右神策軍陜失冉翻華戶化翻)是日賊陷虢
州(九域志虢州東北至陜州八十五里)以神策將羅元杲為河陽節度
使(羅元杲亦田令孜之腹心)以周岌為忠武節度使(周岌既殺薛能遂以忠武)
(節授之岌逆及翻)初薛能遣牙將上蔡秦宗權調𤼵至蔡州(調徒)
(弔翻自元和末廢彰義軍以蔡州屬忠武軍故得而調𤼵之)聞許州亂託云赴難(難乃)
(旦翻)選募蔡兵遂逐刺史據其城及周岌為節度使即以
宗權為蔡州刺史(為秦宗權以蔡州稱兵僣號張本)乙亥張承範等
將神策弩手𤼵京師(將即亮翻)神策軍士皆長安富家子賂
宦官竄名軍籍厚得禀賜(禀給也禀賜猶言給賜也)但華衣怒馬(怒馬)
(者鞭之以𤼵其怒而疾馳也)憑勢使氣未嘗更戰陳(更工衡翻陳讀曰陣)聞當
出征父子聚泣多以金帛雇病坊貧人代行(唐置病坊於京城以)
(養病人會要開元五年宋璟等奏悲田病坊從長安已來置使專知乞罷之至二十二年京城乞兒有疾病分)
(置諸寺病坊至德二年兩京市各置普救病坊病坊之置其來久矣)往往不能操兵(操七刀翻)
是日上御章信門樓臨遣之(孜考異曰新傳曰帝餞令章信門賚遣豐優按令)
(孜雖為招討都統賜節賚物其實不離禁闥是日所遣者承範等耳新傳云餞令孜誤也)承範進言
聞黃巢擁數十萬之衆鼓行而西齊克讓以飢卒萬人
依託關外復遣臣以二千餘人屯於關上又未聞為饋
餉之計以此拒賊臣竊寒心願陛下趣諸道精兵早為
繼援(趣讀曰促)上曰卿輩第行兵尋至矣丁丑承範等至華
州會刺史裴虔餘徙宣歙觀察使軍民皆逃入華山城
中索然(華戶化翻索昔各翻)州庫唯塵埃鼠迹頼倉中猶有米千
餘斛軍士褁三日糧而行十二月庚辰朔承範等至
潼關搜菁中(菁中草茂密處也史炤曰林菁)得村民百許使運石汲水
為守禦之備與齊克讓軍皆絶糧士卒莫有鬭志是日
黃巢前鋒軍抵關下白旗滿野不見其際克讓與戰賊
小却俄而巢至舉軍大呼聲振河華(呼火故翻華戶化翻華山臨河言黃)
(巢軍聲之盛撼振河山也)克讓力戰自午至酉始解士卒飢甚遂諠
譟燒營而潰克讓走入關關左有谷平日禁人往來以
𣙜征稅(𣙜訖岳翻)謂之禁阬賊至倉猝官軍忘守之(忘巫放翻)潰
兵自谷而入谷中灌木壽藤茂密如織(灌木叢生之木壽藤即今之萬)
(歲藤)一夕踐為坦塗承範盡散其輜囊以給士卒(輜囊謂輜重囊)
(橐也輜重隨軍之物囊槖私裝也)遣使上表告急稱臣離京六日(離力智翻)
甲卒未增一人餽餉未聞影響到關之日巨寇已來以
二千餘人拒六十萬衆外軍飢潰蹋開禁阬(蹋與踏翻)臣之
失守鼎鑊甘心朝廷謀臣愧顔何寄或聞陛下已議西
巡(謂議幸蜀)苟鑾輿一動則上下土崩臣敢以猶生之軀奮
冒死之語願與近密及宰臣熟議(近密謂兩中尉兩樞密)急徵兵
以救關防則高祖太宗之業庶幾猶可扶持(幾居依翻)使黃
巢繼安禄山之亡微臣勝哥舒翰之死辛巳賊急攻潼
關承範悉力拒之自寅及申關上矢盡投石以擊之關
外有天塹賊驅民千餘人入其中掘土填之(塹七豔翻掘其月翻)
(填亭年翻)須臾即平引兵而度夜縱火焚關樓俱盡承範分
兵八百人使王師會守禁阬比至(比必利翻)賊已入矣壬午
旦賊夾攻潼關關上兵皆潰師會自殺承範變服帥餘
衆脫走至野狐泉遇奉天援兵二千繼至承範曰汝來
晩矣博野鳳翔軍還至渭橋(博野軍即穆宗長慶二年李寰帥以歸京師之兵也)
(見二百四十二卷帥讀曰率)見所募新軍衣裘温鮮(新軍即田令孜所募坊市人以)
(補兩軍者也)怒曰此輩何功而然我曹反凍餒遂掠之更為
賊鄉導(鄉讀曰嚮)以趣長安(趣七喻翻)賊之攻潼關也朝廷以前
京兆尹蕭廩為東道轉運糧料使廩稱疾請休官貶賀
州司戶(賀州漢蒼梧郡之臨賀縣吳置臨賀郡唐置賀州京師東南四千一百三十里)黃巢入
華州留其將喬鈐守之(鈐其廉翻)河中留後王重榮請降於
賊(降戶江翻)癸未制以巢為天平節度使甲申以翰林學士
承旨尚書左丞王徽為戶部侍郎翰林學士戶部侍郎
裴澈為工部侍郎並同平章事以盧攜為太子賓客分
司田令孜聞黃巢已入關恐天子責已乃歸罪於攜而
貶之薦徽澈為相是夕攜飲藥死澈休之從子也(裴休見二)
(百四十九卷宣宗大中六年)百官退朝聞亂兵入城布路竄匿(布路分路)
(也朝直遥翻)令孜帥神策兵五百奉帝自金光門出(帥讀曰率下同)
(長安城西面三門北來第一門曰開遠門第二門曰金光門第三門曰延平門)惟福穆澤壽四
王及妃嬪數人從行(從才用翻下皆同)百官皆莫知之上奔馳
晝夜不息從官多不能及車駕既去軍士及坊市民競
入府庫盜金帛晡時黃巢前鋒將柴存入長安金吾大
將軍張直方帥文武數十人迎巢於覇上巢乘金裝肩
輿其徒皆被髮約以紅繒衣錦繡執兵以從甲騎如流
輜重塞塗(被皮義翻衣於既翻騎竒計翻重直龍翻塞悉則翻)千里絡驛不絶民
夾道聚觀尚讓歷諭之曰黃王起兵本為百姓(為于偽翻)非
如李氏不愛汝曹汝曹但安居無恐巢館于田令孜第
其徒為盜久不勝富(館古玩翻勝音升)見貧者往往施與之(施式)
(豉翻)居數日各出大掠焚市肆殺人滿街巢不能禁尤憎
官吏得者皆殺之上趣駱谷(趣七喻翻)鳳翔節度使鄭畋
謁上於道次(驛考異曰續寳運錄戊子帝至駱谷壻水乃下詔與牛勖楊師立陳敬瑄云今月)
(七日已次駱谷壻水驛按此月庚辰朔戊子九日而詔云七日九誤為七也實錄辛卯車駕次鳳翔鄭畋候謁)
(於路舊畋傳云候駕於斜谷新紀辛卯次鳳翔丁酉至興元按甲申上離長安辛卯始次鳳翔太緩丁酉已至)
(興元太速又路出駱谷則不過鳳翔及斜谷蓋車駕涉鳳翔之境而畋往見耳非鳳翔與斜谷也實錄賊以數)
(萬衆西追車駕而不言追不及又不言為誰所拒而還諸書皆無之人不取)請車駕留鳳翔
上曰朕不欲密邇巨寇且幸興元徵兵以圖收復卿東
扞賊鋒西撫諸蕃糾合鄰道勉建大勲畋曰道路梗澁
奏報難通請得便宜從事許之戊子上至壻水(九域志洋州興)
(道縣有壻水鎮相傳云仙人唐公昉盡室升天其壻不得偕升遂以名水誕矣)詔牛勖楊師立
陳敬瑄諭以京城不守且幸興元若賊勢猶盛將幸成
都宜豫為備擬庚寅黃巢殺唐宗室在長安者無遺類
辛卯巢始入宫壬辰巢即皇帝位于含元殿畫皂繒為
衮衣擊戰鼓數百以代金石之樂登丹鳳樓下赦書國
號大齊改元金統謂廣明之號去唐下體而著黃家日
月以為己符瑞(著側略翻言唐字去丑口而著黃字為廣字合日月為明字也)唐官三
品以上悉停任四品以下位如故以妻曹氏為皇后(考)
(異曰實錄巢傳立妻曲氏為皇后今從新傳)以尚讓為太尉兼中書令趙璋
兼侍中崔璆楊希古並同平章事孟楷蓋洪為左右僕
射知左右軍事(蓋古盍翻黃巢自以其軍分左右耳)費傳古為樞密使(費父)
(沸翻姓也)以太常博士皮日休為翰林學士(陸游老學菴筆記曰該聞錄言)
(皮日休陷黃巢為翰林學士巢敗被誅今唐書取其事按尹師魯作大理寺丞皮子良墓誌稱曾祖日休避廣)
(明之難徙籍會稽依錢氏官太常博士贈禮部尚書祖光業為吳越丞相父璨為元帥府判官三世皆以文雄)
(江東據此則日休未嘗陷黃巢為其翰林學士被誅也小說謬妄無所不有師魯文章傳世且剛正有守非欺)
(後世者)璆邠之子也(崔邠郾之兄也德宗朝為右補闕嘗論裴延齡有直聲子恐當作孫)時
罷浙東觀察使在長安巢得而相之(璆之在浙東也固與巢信使往來又)
(為之表奏朝廷)諸葛爽以代北行營兵屯櫟陽黃巢將碭山朱
温屯東渭橋(碭山在漢碭縣界後魏置安陽縣治麻城隋開皇十八年改名碭山唐屬宋州九域)
(志在單州東南九十里碭徒郎翻朱温始此)巢使温誘說之(說式芮翻)爽遂降於
巢温少孤貧與兄昱存随母王氏依蕭縣劉崇家崇數
笞辱之(按五代史温凶悍無頼崇患太祖慵惰不作業數笞責之獨崇母憐之時時自為櫛沐戒家人)
(曰朱三非常人也宜善遇之數所角翻)崇母獨憐之戒家人曰朱三非常
人也汝曹善遇之(朱温第三)巢以諸葛爽為河陽節度使爽
赴鎮羅元杲𤼵兵拒之士卒皆弃甲迎爽元杲逃奔行
在鄭畋還鳳翔召將佐議拒賊皆曰賊勢方熾宜且
從容以俟兵集(從千容翻從容舒徐不迫之貌言欲以緩圖之)乃圖收復畋曰
諸君勸畋臣賊乎因悶絶仆地甃傷其面(鄭畋以將佐怠於勤王忠)
(憤之氣一時鬱勃至於悶絶而僵仆於地故甃傷其面甃則救翻甓也)自午至明旦尚未
能言會巢使者以赦書至監軍袁敬柔與將佐序立宣
示代畋草表署名以謝巢監軍與巢使者宴樂奏將佐
以下皆哭使者怪之幕客孫儲曰以相公風痺不能來
故悲耳(痺必至翻)民間聞者無不泣畋聞之曰吾固知人心
尚未厭唐賊授首無日矣乃刺指血為表遣所親間道
詣行在(刺七亦翻下同間古莧翻)召將佐諭以逆順皆聽命復刺血
與盟(復扶又翻)然後完城塹繕噐械訓士卒密約鄰道合兵
討賊鄰道皆許諾𤼵兵會於鳳翔時禁兵分鎮關中者
尚數萬(禁兵分鎮關中即神策八鎮兵也)聞天子幸蜀無所歸畋使人
招之皆往從畋畋分財以結其心軍勢大振丁酉車
駕至興元詔諸道各出全軍收復京師(悉所統之軍皆行謂之全軍)
己亥黃巢下令百官詣趙璋第投名銜者復其官(名銜)
(顯官位姓名也)豆盧瑑崔沆及左僕射于琮右僕射劉鄴太子
少師裴諗御史中丞趙濛刑部侍郎李溥京兆尹李湯
扈從不及匿民間巢搜獲皆殺之廣德公主曰我唐室
之女誓與于僕射俱死執賊刃不置賊并殺之𤼵盧攜
尸戮之於市將作監鄭綦庫部郎中鄭係義不臣賊舉
家自殺(唐屢更喪亂至于廣明舉家殉國猶不乏人恩義有結之素也)左金吾大將軍
張直方雖臣於巢多納亡命匿公卿於複壁巢殺之
初樞密使楊復恭薦處士河間張濬拜太常博士(處昌吕翻)
遷度支員外郎黃巢逼潼關濬避亂商山上幸興元道
中無供頓漢隂令李康以騾負糗糧數百䭾獻之(漢隂漢中)
(安陽縣地晉武帝改為安康縣唐至德二載更名漢隂縣屬金州九域志在州西北一百六十五里䭾徒何翻)
(以驢馬負物為䭾唐逓䭾每䭾一百斤)從行軍士始得食上問康卿為縣
令何能如是對曰臣不及此乃張濬員外教臣上召濬
詣行在拜兵部郎中(唐諸司郎中從五品上員外郎從六品上)義武節度
使王處存聞長安失守號哭累日(號戶高翻)不俟詔命舉軍
入援遣二千人間道詣興元衛車駕黃巢遣使調𤼵
河中(調徙釣翻)前後數百人吏民不勝其苦(勝音升)王重榮謂
衆曰始吾屈節以紓軍府之患(屈節謂臣賊也紓商居翻緩也)今調財
不已又將徵兵吾亡無日矣不如𤼵兵拒之衆皆以為
然乃悉驅巢使者殺之巢遣其將朱温自同州弟黃鄴
自華州合兵擊河中重榮與戰大破之獲糧仗四十餘
船遣使與王處存結盟引兵營於渭北(處考異曰舊王存傳曰時李)
(都守河中降賊會王重榮斬偽使通使於處存乃同盟誓營於渭北時巢賊僣號天下藩鎮多受其偽命惟鄭)
(畋守鳳翔鄭從讜守太原處存王重榮首倡義舉俄而鄭畋破賊前鋒王鐸自行在至故諸鎮翻然改圖以出)
(勤王之師按鐸中和二年始至於時未也王重榮傳曰初重榮為河中馬步都虞侯巢賊據長安蒲帥李都不)
(能拒稱臣於賊賊偽授重榮節度副使重榮以賊徵求無已欲拒之都曰吾兵微力寡絶之立見其患願以節)
(鉞假公翌日都歸行在重榮知留後事乃斬賊使求援鄰藩北夢𤨏言曰重榮始為牙將黃巢犯闕元戎李都)
(奉偽畏重榮附者多因薦為副使一日忽謂都曰令公助賊陷一邦於不忠而又日加箕歛衆口紛紜倏忽變)
(生何以遏也遽命斬其偽使都無以對因以軍印授重榮而去及都至行在朝廷又以前京兆尹竇潏間道至)
(河中代都重榮迎之潏前為京兆尹有慘酷之名時謂之垜疊及至翌日進軍校于庭謂曰天子命重臣作鎮)
(將遏賊衝安可輕議斥逐令北門出去且為惡者必一兩人而已爾等可言之潏不知軍衆皆重榮之親黨也)
(衆皆不對重榮乃屏肅佩劔歷階而上謂潏曰為惡者非我而誰遂召潏之僕吏控馬及階請依李都前例乃)
(云速去潏不敢仰視躍馬復由北門而出新傳取之按十一月辛亥朔重榮已作亂掠坊市辛酉以重榮為留)
(後都為太子少傅則都已去河中矣及黃巢犯闕都何嘗奉偽亦未嘗聞以潏代都今不取)陳敬
瑄聞車駕出幸遣步騎三千奉迎表請幸成都時從兵
浸多興元儲偫不豐(偫丈里翻)田令孜亦勸上上從之
中和元年(是年七月方改元)春正月車駕𤼵興元加牛勖同平
章事陳敬瑄以扈從之人驕縱難制(從才用翻)有内園小兒
先至成都(唐時給役於坊廐及内園者皆謂之小兒)遊於行宫笑曰人言西
川是蠻今日觀之亦不惡敬瑄執而杖殺之(新考異曰傳曰敬)
(瑄殺五十人尸諸衢錦里耆舊傳曰有内園小兒三箇連手行遶行宫數内一人笑云云巡者亂打執之敬瑄)
(咄曰今日且欲棒殺汝三五十輩必不令錯按三五十輩者敬瑄語也非實殺五十人也新傳誤)由是
衆皆肅然敬瑄迎謁於鹿頭關辛未上至綿州東川節
度使楊師立謁見(東川治梓州北至綿州一百六十八里見賢遍翻)壬申以工
部侍郎判度支蕭遘同平章事鄭畋約前朔方節度
使唐弘夫涇原節度使程宗楚同討黃巢巢遣其將王
暉齎詔召畋畋斬之遣其子凝績詣行在凝績追及上
於漢州(自綿州西南至漢州一百九十里)丁丑車駕至成都(自漢州西南至)
(成都八十五里)館於府舍(館古玩翻就西川府舍為行宫)上遣使趣高駢討
黃巢(趣讀曰促)道路相望駢終不出兵上至蜀猶冀駢立功
詔駢巡内刺史及諸將有功者自監察至常侍聽以墨
勑除訖奏聞裴澈自賊中奔詣行在時百官未集乏
人草制右拾遺樂朋龜謁田令孜而拜之由是擢為翰
林學士張濬先亦拜令孜令孜嘗召宰相及朝貴飲酒
(朝直遥翻)濬耻於衆中拜令孜乃先謁令孜謝酒及賓客畢
集令孜言曰令孜與張郎中清濁異流嘗蒙中外(中外謂與)
(之相表裏)既慮玷辱何憚改更(更工衡翻)今日於隠處謝酒則又
不可濬慙懼無所容二月乙卯朔以太子少師王鐸
守司徒兼門下侍郎同平章事丙申加鄭畋同平章
事加淮南節度使高駢東面都統加河東節度使鄭
從讜兼侍中依前行營招討使代北監軍陳景思(異考曰)
(實錄作景斯今從薛居正五代史)帥沙陀酋長李友金及薩葛安慶吐
谷渾諸部入援京師(帥讀曰率酋慈由翻長知兩翻薩桑葛翻)至絳州將濟
河絳州刺史瞿稹亦沙陀也(瞿權俱翻稹止忍翻)謂景思曰賊勢
方盛未可輕進不若且還代北募兵遂與景思俱還雁
門以樞密使楊復光為京西南面行營都監黃巢
以朱温為東南面行營都虞侯將兵攻鄧州三月辛亥
陷之執刺史趙戒因戍鄧州以扼荆襄(九域志鄧州南至襄州一百八)
(十里襄州南至荆州四百五十七里)壬子加陳敬瑄同平章事甲寅敬
瑄奏遣左黃頭軍使李鋌將兵擊黃巢(西川黃頭軍崔安潛所置也事)
(始見上卷乾符六年鋌時廷翻)辛酉以鄭畋為京城四面諸軍行營
都統賜畋詔凡蕃漢將士赴難有功者(難乃旦翻)並聽以墨
勑除官畋奏以涇原節度使程宗楚為副都統前朔方
節度使唐弘夫為行軍司馬黃巢遣其將尚讓王播帥
衆五萬寇鳳翔(王播新書作王璠)畋使弘夫㐲兵要害自以兵
數千多張旗幟疎陳於高岡(陳讀曰陣)賊以畋書生輕之鼓
行而前無復行伍(行伍剛翻)伏𤼵賊大敗於龍尾陂(新舊書皆作龍)
(尾坡惟舊紀作陂鳳翔府岐山縣唐初治張堡武德七年移治龍尾城在平陽故城之東北)斬首二
萬餘級伏尸數十里有書尚書省間為詩以嘲賊者
尚讓怒應在省官及門卒悉抉目倒懸之(抉於決翻)大索城
中能為詩者(索山客翻)盡殺之識字者給賤役凡殺三千餘
人瞿稹李友金至代州募兵踰旬得三萬人皆北方
雜胡屯於崞西(代州崞縣之西也崞音郭)獷悍暴横(獷古猛翻悍下罕翻又矦幹翻)
(横戶孟翻)稹與友金不能制友金乃說陳景思曰(說式芮翻)金雖
有衆數萬苟無威信之將以統之終無成功吾兄司徒
父子勇略過人為衆所服驃騎誠奏天子赦其罪召以
為帥(李國昌以平龐勛功檢校司徒驃騎唐制武散階極品唐自高力士以來宦官多官至驃騎故以稱)
(景思)則代北之人一麾響應狂賊不足平也景思以為然
遣使詣行在言之詔如所請友金以五百騎齎詔詣達
靼迎之(李克用入達靼見上卷廣明元年)李克用帥達靼諸部萬人赴
之(蔚考異曰實錄陳景斯齎詔入達靼召李克用軍屯州克用因大掠雁門以北軍鎮薛居正五代史先)
(是景思與李友金𤼵沙陀諸部五千騎南赴京師友金即武皇之族父也中和元年二月友金軍至絳州將度)
(河刺史瞿稹謂景思曰巢賊方盛不如且還代北徐圖利害四月友金旋軍雁門瞿稹至代州半月之間募兵)
(三萬營於崞縣之西其軍皆北邊五部之衆不閑軍法瞿稹李友金不能制友金謂景思云云景思然之促奏)
(行在天子乃以武皇為雁門節度使仍令以本軍討賊李友金𤼵五百騎齎詔召武皇於逹靼武皇即帥逹靼)
(諸部萬人趨雁門按景思請赦國昌父子而克用至者蓋國昌已老獨使克用來耳是歲克用但攻掠太原又)
(陷忻代二州明年十二月始自忻代留後除雁門節度使蓋此際止赦其罪復為大同防禦使乃陷忻代自稱)
(留後朝廷再召之始除雁門薛史誤也新表中和二年以河東忻代二州隸雁門節度更大同節度為雁門節)
(度治代州此其證也)羣臣追從車駕者稍集成都南北司朝者
近二百人(朝直遥翻近其靳翻)諸道及四夷貢獻不絶蜀中府庫
充實與京師無異賞賜不乏士卒欣悅黃巢得王徽
逼以官徽陽瘖不從月餘逃奔河中遣人間道奉絹表
詣行在(間古莧翻)詔以徽為兵部尚書前夏綏節度使諸
葛爽復自河陽奉表自歸(去年黃巢入關諸葛爽降之)即以為河陽
節度使宥州刺史拓跋思恭(開元十六年以六胡州殘人置宥州乾元元年理經)
(略軍後移治長澤縣長澤漢朔方郡三封縣地諱考異曰歐陽修五代史作拓拔思敬意謂薛史避國耳按)
(舊唐書實錄皆作思恭實錄天復二年九月武定軍節度使李思敬以城降王建思敬本姓拓跋鄜夏節度使)
(思恭保大節度使思孝之弟也思孝致仕以思敬為保大留後遂升節度又徙武定軍新唐書党項傳曰思恭)
(為定難節度使卒弟思諫代為節度思孝為保大節度以老薦弟思敬為保大留後俄為節度然則思恭思敬)
(乃是兩人思敬後附李茂貞或賜國姓故更姓李修合以為一人誤也)本党項羌也(新書党項)
(以姓别為部落而拓䟦氏最疆)糾合夷夏兵會鄜延節度使李孝昌於
鄜州同盟討賊(夏戶雅翻鄜音夫)奉天鎮使齊克儉遣使詣鄭
畋求自效甲子畋傳檄天下藩鎮合兵討賊時天子在
蜀詔令不通天下謂朝廷不能復振及得畋檄爭𤼵兵
應之賊懼不敢復窺京西(復扶又翻)夏四月戊寅朔加王
鐸兼侍中以拓䟦思恭權知夏綏節度使(為拓䟦氏疆盛遂跨)
(據西夏張本)黃巢以其將王玫為邠寧節度使邠州通塞
鎮將朱玫起兵討之(玫莫杯翻)讓别將李重古為節度使自
將兵討巢是時唐弘夫屯渭北王重榮屯沙苑王處存
屯渭橋拓䟦思恭屯武功鄭畋屯盩厔弘夫乘龍尾之
捷進薄長安壬午黃巢帥衆東走程宗楚先自延秋門
入(長安苑城有門西出謂之延秋門)弘夫繼至處存帥銳卒五千夜入
城(帥讀曰率下同)坊市民喜爭讙呼出迎官軍(讙讀曰喧)或以瓦礫
擊賊(礫狼狄翻)或拾箭以供官軍宗楚等恐諸將分其功不
報鳳翔鄜夏(句斷)軍士釋兵入第舍掠金帛妓妾(妓渠綺翻)處
存令軍士繫白&KR1326;為號(&KR1326;詢趨翻繒頭也以約髮謂之頭&KR1326;)坊市少年或
竊其號以掠人賊露宿覇上(宿無室廬曰露宿)詗知官車不整
(詗翾正翻又火迥翻)且諸軍不相繼引兵還襲之自諸門分入大
戰長安中宗楚弘夫死(夫考異曰舊紀傳新傳皆云弘敗在二年六月驚聽錄唐年)
(補錄新紀實錄皆在此年四月新紀日尤詳今從之)軍士重負不能走是以甚敗
死者什八九處存收餘衆還營丁亥巢復入長安怒民
之助官軍縱兵屠殺流血成川謂之洗城於是諸軍皆
退賊勢愈熾賊所署同州刺史王溥華州刺史喬謙商
州刺史宋巖聞巢弃長安皆率衆奔鄧州朱温斬溥謙
釋巖使還商州庚寅拓拔思恭李孝昌與賊戰於王
橋不利詔以河中留後王重榮為節度使賊衆上
黃巢尊號曰承天應運啓聖睿文宣武皇帝有雙雉
集廣陵府舍占者以為野鳥來集城邑將空之兆高駢
惡之(惡烏路翻)乃移檄四方云將入討黃巢悉𤼵巡内兵八
萬舟二千艘旌旗甲兵甚盛五月乙未出屯東塘(東塘在今)
(揚州城東即今灣頭至宜陵一帶塘岸也艘蘇遭翻日考異曰妖亂志曰自五月十二日出東塘至九月六)
(歸府九十餘日禳雉雊之變也按五月十二日至九月六日乃是一百六十三日非九十餘日今從舊傳)諸
將數請行期(數所角翻)駢託風濤為阻或云時日不利竟不
𤼵李克用牒河東稱奉詔將兵五萬討黃巢令具頓
逓(緣道設酒食以供軍為頓置郵驛為逓)鄭從讜閉城以備之克用屯於
汾東從讜犒勞(犒口到翻勞力到翻)給其資糧累日不𤼵克用自
至城下大呼(呼火故翻)求與從讜相見從讜登城謝之癸亥
復求𤼵軍賞給(復扶又翻)從讜以錢千緡米千斛遺之(遺唯季翻)
甲子克用縱沙陀剽掠居民(剽匹妙翻)城中大駭從讜求救
於振武節度使契苾璋(契欺訖翻)璋引突厥吐谷渾救之破
沙陀兩寨克用追戰至晉陽城南璋引兵入城沙陀掠
陽曲榆次而戰黃巢之克長安也忠武節度使周岌
降之(去年十一月授周岌忠武節十二月而黃巢克長安)岌嘗夜宴急召監軍楊
復光(先是以楊復光為忠武監軍屯鄧州扼賊右衝巢既陷長安遣朱温屯鄧州復光遂至許州依周岌)
(故召之夜宴)左右曰周公臣賊將不利於内侍不可往(唐内侍省)
(以内侍監為之長内侍為貳故左右以稱復光)復光曰事已如此義不圖全即
詣之酒酣岌言及本朝(朝直遥翻)復光泣下良久曰丈夫所
感者恩義耳公自匹夫為公矦奈何捨十八葉天子而
臣賊乎(自高祖之僖宗十八世)岌亦流涕曰吾不能獨拒賊故貌
奉而心圖之今日召公正為此耳(為于偽翻)因瀝酒為盟(史炤)
(曰以酒滴瀝也)是夕復光遣其養子守亮殺賊使者於驛時秦
宗權據蔡州不從岌命復光將忠武兵三千詣蔡州說
宗權同舉兵討巢(說式芮翻)宗權遣其將王淑將兵三千從
復光擊鄧州逗留不進復光斬之併其軍分忠武八千
人為八都遣牙將鹿晏弘晉暉王建韓建張造李師泰
龐從等八人將之(而考異曰劉恕十國紀年上云八都下止有王建等八人姓名諸書不)
(可考故也王建始此)王建舞陽人韓建長社人晏弘暉造師泰
皆許州人也復光帥八都與朱温戰敗之(帥讀曰率敗補邁翻)遂
克鄧州逐北至藍橋而還(藍橋在藍田關南還從宣翻又如字)昭義節
度使高潯會王重榮攻華州克之六月戊戍以鄭畋
為司空兼門下侍郎同平章事都統如故李克用遇
大雨引兵北還陷忻代二州因留居代州(末考異曰唐見聞錄六)
(月三十日沙陀軍却回收却忻代州太祖紀年錄遇大雨六月二十三日班師雁門薛居正五代史與紀年錄)
(同按忻代先屬河東中和二年始割隸雁門今從見聞錄實錄)鄭從讜遣教練使論安
等軍百井以備之邠寧節度副使朱玫屯興平(興平縣在)
(長安西八十五里余靖曰周文丘今之興平)黃巢將王播圍興平玫退屯奉
天及龍尾陂西州黃頭軍使李鋌將萬人鞏咸將五
千人(鞏姓也周卿士鞏簡公晉大夫鞏朔)屯興平為二寨與黃巢戰屢捷
陳敬瑄遣神機營使高仁厚將二千人益之(神機營亦崔安潜置)
(事見上卷乾符六年)秋七月丁巳改元赦天下(改元中和)庚申以
翰林學士承旨兵部侍郎韋昭度同平章事論安自
百井擅還鄭從讜不解鞾衫斬之滅其族(鞾與靴同見考異曰唐末聞)
(錄六月三十日沙陀收却忻代州使司差教練使論安軍使王蟾高弁回鶻吐蕃等軍於百井下寨守禦當月)
(内論安等拔寨却迴到府按當月内即三十日也一日之中不容有爾許事必非也又曰至七月十四日相公)
(排飯大將等於坐上把起論安不脱靴於毬場内處置族滅其家又差都頭温漢臣將兵依前於百井下寨當)
(月契苾尚書領兵馬却歸振武今從之)更遣都頭温漢臣將兵屯百井契
苾璋引兵還振武初車駕至成都蜀軍賞錢人三緡
田令孜為行在都指揮處置使每四方貢金帛輙頒賜
從駕諸軍無虛月不復及蜀軍(復扶又翻)蜀軍頗有怨言丙
寅令孜宴土客都頭(土軍蜀軍客軍從駕諸軍唐之中世以諸軍總帥為都頭至其後也)
(一部之軍謂之一都其部帥呼為都頭)以金杯行酒因賜之諸都頭皆拜
而受西川黃頭軍使郭琪獨不受起言曰諸將月受俸
料豐贍有餘常思難報豈敢無厭(俸扶用翻厭於鹽翻)顧蜀軍與
諸軍同宿衛而賞賚懸殊頗有觖望(觖古穴翻怨望)恐萬一致
變願軍容減諸將之賜以均蜀軍使土客如一則上下
幸甚令孜默然有間曰(間如字)汝嘗有何功對曰琪生長
山東(長知兩翻)征戍邊鄙嘗與党項十七戰契丹十餘戰(契欺)
(訖翻)金創滿身(創初良翻)又嘗征吐谷渾傷脇腸出線縫復戰
(復扶又翻)令孜乃自酌酒於别樽以賜琪琪知其毒不得已
再拜飲之歸殺一婢吮其血以解毒吐黑汁數升(吮如兖翻)
(吐土故翻)遂帥所部作亂(帥讀曰率)丁卯焚掠坊市令孜奉天子
保東城閉門登樓命諸軍擊之琪引兵還營陳敬瑄命
都押牙安金山將兵攻之琪夜突圍出奔廣都(隋改廣都縣為)
(雙流縣唐龍朔二年復分雙流置廣都縣屬成都府九域志在府西四十五里)從兵皆潰(從才用翻)
獨廳吏一人從息於江岸琪謂廳吏曰陳公知吾無罪
然軍府驚擾不可以莫之安也汝事吾能始終今有以
報汝汝齎吾印劒詣陳公曰郭琪走度江我以劒擊之
墜水尸隨湍流下矣得其印劒以獻陳公必據汝所言
牓懸印劒於市以安衆汝當獲厚賞吾家亦保無恙吾
自此適廣陵歸高公(言欲奔揚州歸高駢也)後數日汝可密以語
吾家也(語牛倨翻)遂觧印劒授之而逸廳吏以獻敬瑄果免
琪家上日夕專與宦者同處議天下事待外臣殊疎薄
(處昌吕翻外臣謂外廷之臣宰相以下百執事皆是也)庚午左拾遺孟昭圖上䟽
以為治安之代遐邇猶應同心(治直吏翻)多難之時中外尤
當一體(難乃旦翻)去冬車駕西幸不告南司遂使宰相僕射
以下悉為賊所屠(謂豆盧瑑崔沆及于琮等也)獨北司平善况今朝
臣至者皆冒死﨑嶇遠奉君親所宜自茲同休等戚伏
見前夕黃頭軍作亂陛下獨與令孜敬瑄及諸内臣閉
城登樓並不召王鐸已下及收朝臣入城翌日又不對
宰相又不宣慰朝臣(翌日明日也)臣備位諫官至今未知聖
躬安否况疎宂乎(宂而隴翻散也)儻羣臣不顧君上罪固當誅
若陛下不恤羣臣於義安在夫天下者高祖太宗之天
下非北司之天下天子者四海九州之天子非北司之
天子北司未必盡可信南司未必盡無用豈天子與宰
相了無關涉朝臣皆若路人如此恐收復之期尚勞聖
慮尸禄之士得以宴安臣躬被寵榮(被皮義翻)職在禆益雖
遂事不諫而來者可追(二語皆本之論語)疏入令孜屏不奏(屏必)
(郢翻)辛未矯詔貶昭圖嘉州司戶遣人沈於蟇頥津(蟇頥山在)
(眉州眉山東七里山狀如蟇頥因名山臨江津今有孟拾遺祠蟇謨加翻)聞者氣塞而莫敢
言(天子殺諫臣者必亡其國以閹官而專殺諫臣自古以來未之有也此不特害于而國實亦凶于而身是)
(以唐未亡而令孜之身先亡也塞悉則翻)鄜延節度使李孝昌權夏州節
度使拓䟦思恭屯東渭橋黃巢遣朱温拒之以義武節
度使王處存為東南面行營招討使以邠寧節度副使
朱玫為節度使八月己丑夜星交流如織或大如杯
椀至丁酉乃止武寧節度使支詳(按新書方鎮表懿宗咸通十一年復)
(徐州節鎮賜號感化軍自此迄於天復末嘗復武寧舊額以下文以感化留後時溥為節度使證之武寧誤也)
(當作感化)遣牙將時溥陳璠將兵五千入關討黃巢(璠孚袁翻)二
人皆詳所奬拔也溥至東都矯稱詳命召師還與璠合
兵屠河隂掠鄭州而東及彭城詳迎勞犒賞甚厚(璠音番勞)
(力到翻)溥遣所親說詳曰(說式芮翻)衆心見迫請公解印以相
授詳不能制出居大彭舘溥自知留務璠謂溥曰支僕
射有惠於徐人不殺必成後悔溥不許送詳歸朝(朝直遥翻)
璠伏甲於七里亭(亭去彭城七里因名)并其家屬殺之詔以溥為
武寧留後溥表璠為宿州刺史璠到官貪虐溥以都將
張友代還殺之楊復光奏升蔡州為奉國軍以秦宗
權為防禦使壽州屠者王緒與妹夫劉行全聚衆五百
盜據本州月餘復陷光州(復扶又翻下同)自稱將軍有衆萬餘
人秦宗權表為光州刺史固始縣佐王潮(世率以縣丞為縣佐唐制)
(諸縣丞簿尉之下有司功佐司倉佐司戶佐司兵佐司法佐司士佐皆縣佐也路振九國志王潮少為縣佐史)
(或者傳寫逸史字歟)及弟審邽審知皆以材氣知名緒以潮為軍
正使典資糧閱士卒信用之(王潮兄弟始此為潮廢緒張本)高潯與
黃巢將李詳戰于石橋(石橋即晉將王鎮惡破秦兵處)潯敗奔河中詳
乘勝復取華州(是年五月高潯克華州)巢以詳為華州刺史以
權知夏綏節度使拓䟦思恭為節度使宗正少卿嗣
曹王龜年自南詔還驃信上表欵附請悉遵詔旨(龜年使南)
(詔見上卷廣明元年六月上時掌翻)李孝昌拓䟦思恭與尚讓朱温戰
于東渭橋不利引去(史言諸鎮之勤王者皆以師老遷延引退)初高駢與
鎮海節度使周寳俱出神策軍駢以兄事寳及駢先貴
有功浸輕之既而封壤相鄰數爭細故遂有隙(淮南與鎮海軍)
(鄰壤止一江為界耳數所角翻)駢檄寳入援京師寳治舟師以俟之(治直)
(之翻)怪其久不行訪諸幕客或曰高公幸朝廷多故有并
吞江東之志聲云入援其實未必非圖我也宜為備寳
未之信使人覘駢殊無北上意(覘丑廉翻上時掌翻自淮南而北向勤王為北)
(上)會駢使人約寳面會瓜洲議軍事寶遂以言者為然
辭疾不往且謂使者曰吾非李康高公復欲作家門功
勲以欺朝廷邪(高崇文斬李康事見二百三十七卷憲宗之元和元年)駢怒復遣
使責寳何敢輕侮大臣(復扶又翻)寶詬之曰彼此夾江為節
度使汝為大臣我豈坊門卒邪(詬古侯翻又許侯翻寳自言與駢等夷非有貴)
(賤之異也長安城中百坊坊皆有垣有門門皆有守卒)由是遂為深仇駢留東塘
百餘日詔屢趣之(趣讀曰促)駢上表託以寳及浙東觀察使
劉漢宏將為後患辛亥復罷兵還府其實無赴難心但
欲禳雉集之異耳(難乃旦翻禳如羊翻厭除也)高駢召石鏡鎮將
董昌至廣陵欲與之俱擊黃巢昌將錢鏐說昌曰(說式芮翻)
觀高公無討賊心不若以扞禦鄉里為辭而去之昌從
之駢聽昌還會杭州刺史路審中將之官行至嘉興(嘉興)
(漢由拳縣吳改名唐屬蘇州在州西南百四十里)昌自石鏡引兵入杭州審中
懼而還昌自稱杭州都押牙知州事遣將吏請於周寳
寳不能制表為杭州刺史臨海賊杜雄陷台州辛
酉立皇子震為建王昭義十將成麟殺高潯(成麟因高潯石)
(橋敗退而殺之)引兵還據潞州天井關戍將孟方立起兵攻麟
殺之(戍考異曰實錄澤潞牙將劉廣據潞州叛天井關將孟方立帥戍卒攻廣殺之自稱留後仍移軍)
(額於邢州初高潯援京師廣帥師至陽平謀為亂不行還據潞州自稱留後用法嚴酷三軍畏之方立乘虛襲)
(殺焉又曰貶昭義節度使高潯為端州刺史中和三年實錄又曰初孟方立殺高潯自立薛居正五代史方立)
(傳曰中和二年為澤州天井關戍將時黃巢犯關輔州郡易帥有同博奕先是沈詢高湜相繼為昭義節度怠)
(於軍政及有歸秦劉廣之亂方立見潞帥交代之際乘其無備率戍兵徑入潞州自稱留後新紀八月昭義軍)
(節度使高潯及黃巢戰於石橋敗績十將成麟殺潯入于潞州九月己巳昭義軍戍將孟方立殺成麟自稱留)
(後方立傳惟以成麟為成鄰餘如新紀按乾符二年實錄十月昭義軍亂逐節度使高湜貶湜象州司戶柳玭)
(傳云貶高要尉三年十一月詔魏博韓簡云劉廣逐帥擅權云云是廣逐湜擅據潞州也薛史孟方立傳亦云)
(沈詢高湜怠於軍政致有歸秦劉廣之亂是廣亂在前也舊紀九月高潯牙將劉廣擅還潞州是月潯天井關)
(戍將孟方立攻廣殺之自稱留後貶潯端州刺史此蓋舊紀誤實錄因之薛史方立傳曰見潞帥交代之際帥)
(兵入潞州不言何帥交代若不逐帥何能據州事無所因殊為疎略舊紀恐是誤以高湜事為高潯事實錄此)
(云殺廣明年又云殺潯自相違新紀傳皆云成麟殺潯方立斬麟月日事實頗詳必有所出今從之)方立
汧州人也忠武監軍楊復光屯武功永嘉賊朱褒
陷温州(宋白曰温州永嘉郡漢會稽郡之東境後漢永和四年置永寧縣晉明帝立永寧郡尋屬永嘉)
(郡隋平陳廢郡唐武悳六年置東嘉州貞觀元年廢州以縣屬栝州上元二年分栝州之永嘉安固二縣置温)
(州以温嶠嶺為名)鳳翔行軍司馬李昌言將本軍屯興平時鳳
翔倉庫虛竭犒賞稍薄糧饋不繼昌言知府中兵少因
激怒其衆冬十月引軍還襲府城鄭畋登城與士卒言
其衆皆下馬羅拜曰相公誠無負我曹畋曰行軍苟能
戢兵愛人為國滅賊亦可以順守矣(逐帥為逆取討賊以取旌節為順守)
(為于偽翻)乃以留務委之即日西赴行在天平節度使南
面招討使曹全晸與賊戰死軍中立其兄子存實為留
後十一月乙巳孟楷朱温襲鄜夏二軍於富平二軍
敗奔歸本道(二軍李孝昌拓䟦思恭之軍也)鄭畋至鳳州(自鳳翔西至鳳州三)
(百九十五里)累表辭位詔以畋為太子少傅分司以李昌言
為鳳翔節度行營招討使以門下侍郎同平章事裴
澈為鄂岳觀察使加鎮海節度使周寳同平章事
遂昌賊盧約陷處州(吳孫權赤烏二年分太末立平昌縣晉武帝改曰遂昌唐武德八年)
(併入松陽景雲元年復置遂昌縣屬處州九域志在州西二百四十里按温處二州本晉永嘉一郡之地隋為)
(栝州永嘉郡唐武德置栝州又分置東嘉州始分為二州東嘉州後為温州栝州改為處州避德宗名也)
十二月江西將閔勖戍湖南還過潭州逐觀察使李裕
自為留後(頊考異曰實錄新傳作閔今從程匡袤唐補紀)以感化留後時
溥為節度使賜夏州號定難軍(難乃旦翻)初高駢鎮荆
南(乾符五年駢鎮荆南)補武陵蠻雷滿為牙將領蠻軍從駢至淮
南逃歸聚衆千人襲朗州殺刺史崔翥(翥章恕翻)詔以滿為
朗州留後歲中率三四引兵寇荆南入其郛焚掠而去
大為荆人之患陬溪人周岳嘗與滿獵爭肉而鬭欲殺
滿不果(陬溪當在武陵界陬側鳩翻)聞滿據朗州亦聚衆襲衡州逐
刺史徐顥詔以岳為衡州刺史石門蠻向瓌亦集夷獠
數千攻陷澧州殺刺史吕自牧自稱刺史(吳分零陽縣置天門郡隋)
(廢為石門縣唐屬澧州九域志在州西九十二里)王鐸以高駢為諸道都統
無心討賊自以身為首相𤼵憤請行懇欵流涕至於再
三上許之(懇欵懇誠也相息亮翻)
二年春正月辛亥以王鐸兼中書令充諸道行營都都
統(師考異曰舊紀中和元年七月鐸為都統十二月帥二萬至京畿屯於盩厔舊鐸傳亦在元年唐年補)
(錄元年十一月乙巳制以鐸為都統十二月乙亥鐸屯盩厔續寳運錄元年八月鐸拜天下都統唐補紀中和)
(元年四月高駢帥師駐泊東塘自五月出府九月却歸朝廷即以鐸統諸道兵馬收復長安鐸為都統諸書年)
(月不同如此新紀二年正月辛亥王鐸為諸道行營都都統高駢罷都統據寳錄四月答高駢詔罷都都統當)
(在此年今從實錄新紀舊駢傳云僖宗知駢無赴難意乃以鐸為京城四面諸道行營兵馬都統韋昭度領江)
(淮鹽鐵轉運使駢既失兵柄又落利權攘袂大詬累上章自訴語詞不遜按駢罷都統依前為諸道鹽鐵轉運)
(使五月方罷北夢𤨏言曰王鐸初鎮荆南黃巢入寇望風而遁他日將兵潼關黃巢令人傳語云相公儒生且)
(非我敵無汚我鋒刃自取敗亡也後到成都行朝拜諸道都統所以高駢上表目之為敗軍之將也按鐸自荆)
(南喪師貶官未嘗將兵潼關皮光業見聞錄為都統在此年二月亦誤又舊紀傳新傳鐸正為都都統新紀作)
(都統實錄初除及罷時皆為都統中間多云都都統又西門思恭為都都監按此時諸將為都統者甚多疑鐸)
(為都都統是也)權知義成節度使俟罷兵復還政府高駢但領
鹽鐵轉運使罷其都統及諸使聽王鐸自辟將佐以太
子少師崔安潜為副都統辛未以周岌王重榮為都都
統左右司馬諸葛爽及宣武節度使康實為左右先鋒
使時溥為催遣綱運租賦防遏使(綱運自江淮來者皆由徐州巡内故以溥)
(任此職)以右神策觀軍容使西門思恭為諸道行營都都
監又以王處存李孝昌拓䟦思恭為京城東北西面都
統以楊復光為南面行營都監使又以中書舍人鄭昌
圖為義成節度行軍司馬給事中鄭畯為判官直弘文
舘王摶為推官(畯祖峻翻摶徒官翻)司勲員外郎裴贄為掌書記
昌圖從讜之從祖兄弟畯畋之弟摶璵之曾孫(王璵以祠禱歷)
(事玄肅見前紀)贄坦之子也(裴坦見二百五十一卷懿宗咸通十年)又以陜虢觀
察使王重盈為東面都供軍使重盈重榮之兄也(陜失冉翻)
(重直龍翻)黃巢以朱温為同州刺史令温自取之二月同
州刺史米誠奔河中温遂據之(為朱温以同州歸國張本)己卯以
太子少傅分司鄭畋為司空兼門下侍郎同平章事召
詣行在軍務一以諮之以王鐸判戶部事朱温寇河
中王重榮擊敗之(敗補邁翻)以李昌言為京城西面都統朱
玫為河南都統(朱玫時鎮邠寕安得出關東統河南諸鎮此河南蓋自龍門河東至蒲津一帶)
(大河南岸也)涇原節度使胡公素薨軍中請命於都統王
鐸承制以大將張鈞為留後李克用寇蔚州(蔚紆勿翻)三
月振武節度使契苾璋奏與天德大同共討克用詔鄭
從讜與相知應接陳敬瑄多遣人歷縣鎮詗事(詗翾正翻)
(又火迥翻)謂之尋事人所至多所求取有二人過資陽鎮(時蓋)
(置鎮於資州資陽縣後魏分資中置資陽縣以其地在資水之陽也九域志資陽在資州西北一百二十里)
獨無所求鎮將謝弘讓邀之不至自疑有罪夜亡入羣
盜中明旦二人去弘讓實無罪也捕盜使楊遷誘弘讓
出首而執以送使(首式又翻下同送使送之節度使府也使䟽吏翻)云討擊擒
獲以求功敬瑄不之問杖弘讓脊二十釘於西城二七
日煎油潑之又以膠麻掣其瘡(釘丁定翻二七十四日也潑普活翻掣尺列翻)
備極慘酷見者冤之又有卭州牙官阡能(卭渠容翻&KR1207;考異曰張)
(錦里耆舊傳作千能句延慶錦里耆舊傳作忏能續寳運錄作玕能實錄新傳作阡能按北夢𤨏言安仁土豪)
(阡能注云姓繤無此蓋西南夷之種今從之)因公事違期避杖亡命為盜楊
遷復誘之(復扶又翻)能方出首聞弘讓之冤大罵楊遷𤼵憤
為盜驅掠良民不從者舉家殺之踰月衆至萬人立部
伍署職級(職級謂牙前將吏自押牙孔目官而下分職各有等級)横行卭雅二州
間攻陷城邑所過塗地先是蜀中少盜賊(先悉薦翻少詩沼翻)自
是紛紛競起州縣不能制敬瑄遣牙將楊行遷將三千
人胡洪略莫匡時各將二千人以討之以右神策將
軍齊克儉為左右神策内外八鎮兼博野奉天節度使
賜鄜坊軍號保大(鄜音夫)夏四月甲午加陳敬瑄兼
侍中赫連鐸李可舉與李克用戰不利初高駢好
神仙(好呼到翻)有方士吕用之坐妖黨亡命歸駢駢厚待之
補以軍職(妖於遥翻)用之鄱陽茶商之子也(鄱陽漢古縣唐帶饒州古縣在)
(今縣東界)久客廣陵熟其人情爐鼎之暇(爐鼎所以鍊金石化丹砂為金銀之)
(類)頗言公私利病故駢愈竒之稍加信任駢舊將梁纉
陳珙馮綬董瑾俞公楚姚歸禮素為駢所厚用之欲專
權浸以計去之駢遂奪纉兵族珙家綬瑾公楚歸禮咸
見疎用之又引其黨張守一諸葛殷共蠱惑駢守一本
滄景村民(去羌吕翻張守一蓋居滄景二州間)以術干駢無所遇窮困甚
用之謂曰但與吾同心勿憂不富貴遂薦於駢駢寵待
埒於用之(埒龍輟翻等也)殷始自鄱陽來用之先言於駢曰玉
皇以公職事繁重輟左右尊神一人佐公為理公善遇
之欲其久留亦可縻以人間重職明日殷謁見詭辯風
生駢以為神補鹽鐵劇職駢嚴潔甥姪輩未嘗得接坐
殷病風疽(史炤曰疽千余切又子與切痒病一本從疒從旦音多但翻又音旦釋云瘡也)搔捫
不替手膿血滿爪駢獨與之同席促膝傳杯器而食左
右以為言駢曰神仙以此試人耳駢有畜犬(搔爬也捫摸也替廢)
(也畜吁玉翻)聞其腥穢多來近之(近其靳翻)駢怪之殷笑曰殷嘗
於玉皇前見之(道家謂天帝為玉皇大帝)别來數百年猶相識駢與
鄭畋有隙用之謂駢曰宰相有遣劒客來刺公者(刂七亦翻)
今夕至矣駢大懼問計安出用之曰張先生嘗學斯術
可以禦之駢請於守一守一許諾乃使駢衣婦人之服
(衣於既翻)潛於他室而守一代居駢寢榻中夜擲銅器於階
令鏗然有聲又密以囊盛彘血(鏗丘耕翻盛時征翻彘豕也)灑於庭
宇如格鬭之狀及旦笑謂駢曰幾落奴手(幾居希翻)駢泣謝
曰先生於駢乃更生之惠也厚酬以金寳有蕭勝者賂
用之求鹽城監(鹽城漢鹽瀆縣地久無城邑唐武德七年置鹽城縣有監亭一百二十三有監)
(屬楚州九域志縣在州東南二百四十里)駢有難色用之曰用之非為勝也
(為于偽翻)近得上仙書云有寳劒在鹽城井中須一靈官往
取之以勝上仙左右之人欲使取劒耳駢乃許之勝至
監數月函一銅七首以獻用之見稽首曰(稽音啓)此北帝
所佩得之則百里之内五兵不能犯駢乃飾以珠玉常
置坐隅(坐徂臥翻)用之自謂磻溪真君謂守一乃赤松子殷
乃葛將軍勝乃秦穆公之壻也(各以其姓傅會以為仙磻蒲官翻)用之
又刻青石為竒字云玉皇授白雲先生高駢密令左右
置道院香按駢得之驚喜用之曰玉皇以公焚修功著
將補真官計鸞鶴不日當降此際用之等謫限亦滿必
得陪幢節同歸上清耳(用之自言與守一殷等本皆神仙以謫降在人間限期既滿當)
(復升天列於仙官又道家之說有太清玉清上清是為三清之境幢簿江翻)是後駢於道院
庭中刻木鶴時著羽服跨之(著陟略翻)日夕齋醮鍊金燒丹
費以巨萬計用之微時依止江陽后土廟(貞觀十八年分江都置江)
(陽縣與江都俱在揚州郭下后土廟今揚州城東南隅蕃釐觀是也然揚州古城在蜀岡之上北連雷塘今城)
(周世宗所徙則此時后土廟在揚州城外也宋白曰宋武帝分江都縣置廣陵縣隋初改為江陽縣以處江之)
(正北故曰江陽)舉動祈禱及得志白駢崇大其廟極江南工材
之選每軍旅大事以少牢禱之(少詩照翻)用之又言神仙好
樓居(用漢方士語好呼到翻)說駢作迎仙樓(說式芮翻)費十五萬緡又
作延和閣高八丈(高居傲翻)用之每對駢呵叱風雨仰揖空
際云有神仙過雲表駢輙隨而拜之然常厚賂駢左右
使伺駢動静共為欺罔駢不之寤(伺相吏翻)左右小有異議
者輙為用之陷死不旋踵但潛撫膺鳴指(鳴指即彈指也)口不
敢言駢倚用之如左右手公私大小之事皆決於用之
退賢進不肖滛刑濫賞駢之政事於是大壞矣用之知
上下怨憤恐有竊𤼵請置巡察使駢即以用之領之募
險獪者百餘人縱横閭巷間(獪古外翻縱子容翻)謂之察子民間
呵妻詈子靡不知之用之欲奪人貨財掠人婦女輙誣
以叛逆搒掠取服(搒音彭掠音亮)殺其人而取之所破滅者數
百家道路以目將吏士民雖家居皆重足屏氣(重直龍翻屏必)
(郢翻)用之又欲以兵威脅制諸將請選募諸軍驍勇之士
二萬人號左右莫邪都(邪讀曰耶)駢即以張守一及用之為
左右莫邪軍使署置將使如帥府(帥所類翻)器械精利衣装
華潔每出入導從近千人(從才用翻近其靳翻)用之侍妾百餘人
自奉奢靡用度不足輒留三司綱輸其家(三司綱謂戶部度支鹽鐵)
(所𤼵綱運輸朝廷者)用之猶慮人泄其姦謀乃言於駢曰神仙不
難致但恨學者不能絶俗累(累良瑞翻)故不肻降臨耳駢乃
悉去姬妾(去羌吕翻)謝絶人事賓客將吏皆不得見有不得
已見之者皆先令沐浴齋祓(祓敷勿翻又方廢翻祓除穢惡也)然後見
拜起纔畢已復引出由是用之得專行威福無所忌憚
境内不復知有駢矣(為畢師鐸討用之殺駢張本復扶又翻)王鐸將兩
川興元之軍屯靈感寺涇原屯京西易定河中屯渭北
邠寧鳳翔屯興平保大定難屯渭橋(難乃旦翻)忠武屯武功
官軍四集黃巢勢已蹙號令所行不出同華(黃巢將朱温時據同)
(州李詳據華州故號令之行止此二州華戶化翻)民避亂皆入深山築柵自保
農事俱廢長安城中斗米直三十緡賊賣人於官軍以
為糧官軍或執山寨之民鬻之人直數百緡以肥瘠論
價
資治通鑑卷二百五十四
