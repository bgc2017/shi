資治通鑑卷一百八十四宋司馬光撰
胡三省音註
隋紀八(起彊圉赤奮若六月不滿一年)
恭皇帝下
義寧元年六月己卯李建成等至晉陽劉文静勸李
淵與突厥相結(厥九勿翻武考異曰創業注突厥去覘人來報文入賀帝曰且勿相賀當為)
(諸君召而使之即自手與突厥書蓋温大雅欲歸功高祖耳今從唐書劉文静傳)資其士馬以
益兵勢淵從之自為手啓卑辭厚禮遺始畢可汗(遺于季翻)
(可從刊入聲汗音寒為考異曰創業注云仍命封題署云名啓所司請改啓書帝不許按太宗云太上皇稱)
(臣於突厥蓋謂此時但温大雅諱之耳)云欲大舉義兵遠迎主上復與突
厥和親如開皇之時若能與我俱南願勿侵暴百姓若
但和親坐受寶貨亦唯可汗所擇始畢得啓謂其大臣
曰隋主為人我所知也若迎以來必害唐公而擊我無
疑矣苟唐公自為天子我當不避盛暑以兵馬助之即
命以此意為復書使者七日而返將佐皆喜請從突厥
之言(使疏吏翻將即亮翻下同)淵不可裴寂劉文静皆曰今義兵雖
集而戎馬殊乏胡兵非所須(須者意所欲也)而馬不可失若復
稽回(復扶又翻)恐其有悔淵曰諸君宜更思其次寂等乃請
尊天子為太上皇立代王為帝以安隋室移檄郡縣改
易旗幟雜用絳白以示突厥(隋色尚赤今用絳而雜之以白示若不純於隋幟昌)
(志翻厥九勿翻)淵曰此可謂掩耳盗鍾(此鄙語也言盜鍾者惡鍾聲之聞而掩耳盜之)
(此可以自欺而不可以欺人也)然逼於時事不得不爾乃許之遣使以
此議告突厥(使疏吏翻厥九勿翻)西河郡不從淵命甲申淵使建
成世民將兵擊西河(將即亮翻又音如字領也率考異曰創業注云命大郎二郎衆討)
(西河高祖太宗實錄但云命太宗徇西河蓋史官没建成之名耳唐殷嶠傳從隱太子攻西河今從創業注)
命太原令太原温大有與之偕行(隋志太原縣舊曰晉陽開皇十年分置太)
(原縣而改後齊所置龍山縣為晉陽縣二縣並帶太原郡令力正翻)曰吾兒年少(少詩照翻)以
卿參謀軍事事之成敗當以此行卜之時軍士新集咸
未閱習建成世民與之同甘苦遇敵則以身先之(先悉薦翻)
近道菜果非買不食軍士有竊之者輙求其主償之亦
不詰竊者(詰去吉翻)軍士及民皆感悦至西河城下民有欲
入城者皆聽其入郡丞高德儒閉城拒守己丑攻拔之
執德儒至軍門世民數之曰汝指野鳥為鸞以欺人主
取高官(事見一百八十二卷大業十一年數所具翻又所主翻)吾興義兵正為誅
佞人耳(為于偽翻)遂斬之自餘不戮一人秋毫無犯各尉撫
使復業(尉與慰同)遠近聞之大悦(義師初起而人心如此固可以取天下矣)建成
等引兵還晉陽往返凡九日(還從宣翻又音如字)淵喜曰以此行
兵雖橫行天下可也(言世民行兵有紀律也)遂定入關之計淵開
倉以賑貧民(賑津忍翻)應募者日益多淵命為三軍分左右
通謂之義士裴寂等上淵號為大將軍(上時掌翻)癸巳建大
將軍府以寂為長史(長知兩翻)劉文靜為司馬唐儉及前長
安尉温大雅為記室大雅仍與弟大有共掌機密武士
彠為鎧曹劉政會及武城崔善為太原張道源為戸曹
晉陽長上邽姜謩為司功參軍太谷長殷開山為府掾
(此唐公開大將軍府署置官属參用隋親王府大將軍府州郡官屬之制也隋制唯親王有掾有属有記室大)
(將軍府有鎧曹州郡有戶曹皆行參軍也煬帝改州為郡郡置諸司書佐而書佐即參軍之職行書佐即行參)
(軍之職也隋志武城縣屬清河郡上邽縣帶天水郡太谷縣屬太原郡舊曰陽邑開皇十八年改名彠一虢翻)
(鎧可亥翻謩與謨同長知兩翻掾以絹翻)長孫順德劉弘基竇琮及鷹揚郎
將高平王長諧天水姜寶誼陽屯為左右統軍(高平縣後魏置)
(高平郡隋已改為平高縣煬帝改秦州為天水郡因古郡名也統軍後魏所置將即亮翻統他綜翻)自餘
文武隨才授任又以世子建成為隴西公左領軍大都
督左三統軍隸焉世民為敦煌公(敦大門翻)右領軍大都督
右三統軍隸焉各置官屬以柴紹為右領軍府長史(此左)
(右領軍以總領左右軍而名非取隋十二衛左右領軍之職而名也)諮議譙人劉贍領西
河通守(此大將軍府諮議參軍也譙縣屬譙郡贍而豔翻守式又翻)道源名河開山
名嶠皆以字行開山不害之孫也(殷不害以孝行聞於陳隋之間)李
密復帥衆向東都(復扶又翻下同帥讀曰率)丙申大戰于平樂園(此蓋)
(即漢魏平樂觀之地為園也然漢魏平樂觀在洛城西隋既遷營新都則平樂圉當在都城東樂音洛)密
左騎右步(騎竒寄翻)中列彊弩鳴千鼓以衝之東都兵大敗
密復取回洛倉突厥遣其柱國康鞘利等(厥九勿翻鞘所交翻)
送馬千匹詣李淵為互市許發兵送淵入關多少隨所
欲(少詩沼翻下同)丁酉淵引見康鞘利等受可汗書禮容盡恭
(可從刊入聲汗音寒)贈遺康鞘利等甚厚擇其馬之善者止市其
半義士請以私錢市其餘淵曰虜饒馬而貪利其來將
不已恐汝不能市也吾所以少取者示貧且不以為急
故也當為汝貰之(為于偽翻貰時制翻賒也)不足為汝費乙巳靈壽
賊帥郗士陵(隋志靈壽縣屬恒山郡帥所類翻郗丑之翻)帥衆數千降於淵
淵以為鎮東將軍燕郡公(帥讀曰率降戶江翻燕因肩翻)仍置鎮東府
補僚屬以招撫山東郡縣己巳康鞘利北還淵命劉文
靜使於突厥以請兵(使疏吏翻下同)私謂文靜曰胡騎入中國
生民之大蠧也(騎竒寄翻)吾所以欲得之者恐劉武周引之
共為邊患又胡馬行牧不費芻粟聊欲藉之以為聲勢
耳數百人之外無所用之(觀唐公之言豈若肅代及石晉之君所為哉)秋
七月煬帝遣江都通守王世充將江淮勁卒將軍王隆
帥卭黃蠻(按唐書卭部有烏蠻白蠻又謂羣蠻種類多不可記意必有黃蠻也守式又翻下同充將)
(即亮翻又音如字領也帥讀曰率下同卭渠容翻)河北大使太常少卿韋霽河
南大使虎牙郎將王辯等(二人蓋皆討捕大使也使疏吏翻少始照翻將即亮翻下)
(同)各帥所領同赴東都相知討李密(帥讀曰率月考異曰雜記四世充)
(帥淮南兵萬人援東都世充行至彭城懼密衆之盛自以兵少不敵乃間行自黎陽濟河而至七月世充帥留)
(守兵二萬擊密無功今從略記蒲山公傳)霽世康之子也(韋世康開皇四大總管之一)
壬子李淵以子元吉為太原太守留守晉陽宫後事悉
以委之(守式又翻)癸丑淵帥甲士三萬發晉陽立軍門誓衆
并移檄郡縣諭以尊立代王之意西突厥阿史那大奈
亦帥其衆以從(大業八年分大奈之衆居樓煩故今亦從淵帥讀曰率厥九勿翻從才用翻)
甲寅遣通議大夫張綸將兵徇稽胡(稽胡部落居邠石間)丙辰淵
至西河慰勞吏民(勞力到翻)賑贍窮乏民年七十以上皆除
散官(朝議等八郎武騎等八尉皆散官也賑津忍翻贍而豔翻散悉亶翻)其餘豪俊隨才
授任口詢功能手注官秩一日除千餘人受官皆不取
告身(唐志補官者皆給以符謂之告身猶今言付身也)各分淵所書官名而去
淵入雀鼠谷壬戍軍賈胡堡(賈胡堡在霍邑西北括地志汾州靈石縣有賈胡堡)
(賈咅古)去霍邑五十餘里代王侑遣虎牙郎將宋老生帥
精兵二萬屯霍邑(將即亮翻)左武侯大將軍屈突通屯河東
以拒淵(屈區勿翻)會積雨淵不得進遣府佐沈叔安等將羸
兵還太原更運一月糧(將如字即良翻羸倫為翻還從宣翻又音如字)乙丑張
綸克離石殺太守楊子崇(煬帝改石州為離石郡)劉文靜至突厥
見始畢可汗請兵且與之約(厥九勿翻可從刊入聲汗音寒考異曰唐劉文靜)
(傳曰始畢曰唐公起事今欲何為文靜曰皇帝廢冡嫡傳位後主致斯禍亂唐公國之懿戚不忍坐觀成敗故)
(起義軍欲黜不當立者創業起居注先已再遣使至突厥不容始畢方有此問今不取)曰若入長
安民衆土地入唐公金玉繒帛歸突厥(繒慈陵翻厥九勿翻)始畢
大喜丙寅遣其大臣級失特勒先至淵軍告以兵已上
道(上時掌翻)淵以書招李密(陽考異曰壺關錄云高祖屯壽遣右衛將軍張仁則齎書招)
(李密蒲山公傳密答書曰使至辱今月十九日書按長歷是月己酉朔十九日丁卯不應己巳還至霍邑又發)
(書日不應猶在壽陽今皆不取)密自恃兵彊欲為盟主使祖君彦復書
曰與兄𣲖流雖異根系本同(唐公出於李虎密出於李弼是異𣲖也然李弼之先)
(本遼東襄平人李虎祖西凉木隴西成紀人所謂根系但同姓耳)自唯虚薄為四海英
雄共推盟主(唯當作惟惟思也詳見審是)所望左提右挈戮力同心
執子嬰於咸陽(以謂代王)殪商辛於牧野(以謂煬帝殪於計翻)豈不盛
哉且欲使淵以步騎數千自至河内(煬帝改懷州為河内郡騎竒寄翻)
面結盟約淵得書笑曰密妄自矜大非折簡可致吾方
有事關中若遽絶之乃是更生一敵不如卑辭推奬以驕
其志使為我塞成臯之道綴東都之兵(塞成臯之道則江都信使不通)
(綴東都之兵則不得西應長安折之舌翻為于偽翻塞悉則翻)我得專意西征俟關中
平定據險養威徐觀鷸蚌之勢以收漁人之功未為晚
也(戰國策趙且伐燕蘇代為燕說趙惠王曰今者臣來過易水蚌方出曝鷸啄其肉蚌合而拑其喙鷸曰今)
(日不雨明日不雨即有蚌脯蚌亦謂鷸曰今日不出明日不出必見死鷸漁父見而并獲之今燕趙相持臣恐)
(強秦之為漁父也唐公欲使李密與東都相持而已收漁人之利鷸餘律翻)乃使温大雅復
書曰吾雖庸劣幸承餘緒出為八使(漢順帝遣八使唐公使山西河東故)
(云然使疏吏翻下同)入典六屯(隋制六軍十二衛唐公嘗為將軍故云)顛而不扶通
賢所責所以大會義兵和親北狄共匡天下志在尊隋
天生烝民必有司牧當今為牧非子而誰老夫年逾知
命(孔子曰五十而知天命)願不及此欣戴大弟攀鱗附翼唯弟早
膺圖籙以寧兆民宗盟之長屬籍見容(屬籍宗屬之籍長知兩翻)復
封於唐斯榮足矣殪商辛於牧野所不忍言執子嬰於
咸陽未敢聞命汾晉左右尚須安輯盟津之會未暇卜
期(盟讀曰孟)密得書甚喜以示將佐曰唐公見推天下不足
定矣(將即亮翻)自是信使往來不絶雨久不止淵軍中糧乏
劉文靜未返或傳突厥與劉武周乘虚襲晉陽淵召將
佐謀北還(厥九勿翻還從宣翻又音如字)裴寂等皆曰宋老生屈突通
連兵據險未易猝下(屈居勿翻易以豉翻)李密雖云連和姦謀難
測突厥貪而無信唯利是視武周事胡者也太原一方
都會且義兵家屬在焉不如還救根本更圖後舉李世
民曰今禾菽被野何憂乏糧老生輕躁一戰可擒(被皮義翻)
(躁則到翻)李密顧戀倉粟未遑遠略武周與突厥外雖相附
内實相猜武周雖遠利太原豈可近忘馬邑本興大義
奮不顧身以救蒼生當先入咸陽號令天下今遇小敵
遽已班師恐從義之徒一朝解體還守太原一城之地
為賊耳(還從宣翻又音如字)何以自全李建成亦以為然淵不聽
促令引發世民將復入諫(令力丁翻復扶又翻)會日暮淵已寢世
民不得入號哭於外聲聞帳中(號戶刀翻聞音問)淵召問之世
民曰今兵以義動進戰則克退還則散衆散於前敵乘
於後死亡無日何得不悲淵乃悟曰軍已發奈何世民
曰右軍嚴而未發(嚴裝也)左軍雖去計亦未遠請自追之
淵笑曰吾之成敗皆在爾知復何言(復扶又翻)唯爾所為世
民乃與建成夜追左軍復還(復音如字武考異曰創業注帝集文官人及大郎)
(二郎等而謂之曰以天贊我應無此勢以人事見機而發無冇不為借遣吾當突厥武周之地何有不來之理)
(諸公謂云何議者以老生屈突通相去不遠李密譎誑奸謀難測突厥見利而行武周事胡者也太原一都之)
(會義兵家屬在焉愚夫所慮伏聽教旨唐公顧謂大郎二郎曰爾軰何如對曰武周位極而志滿突厥少信而)
(貪利外雖相附内實相猜突厥必欲來利太原寧肯近忘馬邑武周悉其此勢未必同謀同志老生突厥奔競)
(來拒進闕圖南退窮自北還無所入往無所之畏溺先沈近於斯矣今禾菽被野人馬無憂坐即有糧行即得)
(衆李密戀於倉粟未遑遠略老生輕躁破之不疑定業取威在兹一决諸人保家愛命言不可聽雨罷進軍若)
(不殺老生兒等敢以死謝唐公喜曰爾謀得之吾其决矣三占從二何籍與言懦夫之徒幾敗乃公事耳太宗)
(實錄盡以為太宗之策無建成名蓋没之耳據建成同追左軍則建成意亦不欲還也今從創業注)丙子
太原運糧亦至武威鷹揚府司馬李軌(煬帝改凉州為武威郡各)
(郡置鷹揚府有郎將副郎將長史司馬)家富好任俠(好呼到翻下同)薛舉作亂於
金城(是年夏四月薛舉起)軌與同郡曹珍關謹梁碩李贇安修仁
等謀曰(贇於倫翻)薛舉必來侵暴郡官庸怯勢不能禦吾軰
豈可束手并妻孥為人所虜邪(孥音奴邪音耶)不若相與并力
拒之保據河右以待天下之變衆皆以為然欲推一人
為主各相讓莫肯當曹珍曰久聞圖䜟李氏當王(䜟楚譛翻)
今軌在謀中乃天命也遂相與拜軌奉以為主丙辰軌
令修仁集諸胡(令力丁翻安氏凉州豪望世為民夷所附故使之集諸胡)軌結民間
豪傑共起兵執虎賁郎將謝統師郡丞韋士政(賁音奔將即亮)
(翻統他綜翻)軌自稱河西大涼王置官屬並擬開皇故事關
謹等欲盡殺隋官分其家貲軌曰諸人既逼以為主當
禀其號令今興義兵以救生民乃殺人取貨此羣盜耳
將何以濟於是以統師為太僕卿士政為太府卿西突
厥闕度設據會寧川(大業八年分闕度設居會寧厥九勿翻)自稱闕可汗
請降於軌(可從刊入聲汗咅寒降戶江翻)薛舉自稱秦帝(考異曰唐高祖實錄)
(武德元年四月辛卯舉稱尊號按今冬舉敗問禇亮曰天子有降事否是則已稱尊號也今從唐書舉傳)立
其妻鞠氏為皇后子仁果為皇太子遣仁果將兵圍天
水克之舉自金城徙都之仁果多力善騎射(將即亮翻騎奇寄翻)
軍中號萬人敵然性貪而好殺嘗獲庾信子立怒其不
降磔於火上稍割以噉軍士(庾信自梁入關有文名史言薛仁果在兵間不能收)
(禮文藝名義之士卒以敗亡好呼到翻降戶江翻磔陟格翻噉徙濫翻)及克天水悉召富
人倒懸之以醋灌鼻責其金寶舉每戒之曰汝之才略
足以辦事然苛虐無恩終當覆我國家舉遣晉王仁越
將兵趨劍口至河池郡太守蕭瑀拒却之(劒口劒門關口舉指授仁)
(越使之趨劍口未至而蕭瑀以河池拒之遂退却將即亮翻下同趨七喻翻又逡須翻瑀咅禹守式又翻)又
遣其將常仲興濟河擊李軌與軌將李贇戰於昌松(隋志)
(昌松縣屬武威郡)仲興舉軍敗没軌欲縱遣之贇曰力戰獲俘
復縱以資敵將焉用之不如盡阬之(復扶又翻下同焉於乾翻)軌曰
天若祚我當擒其主此屬終為我有若其無成留之何
益乃縱之(李軌不殺隋官縱薛舉兵皆有人君之言其才略不足以濟則徒言無益也)未幾
攻張掖敦煌西平枹罕皆克之(幾居豈翻敦徒門翻枹咅膚)盡有河
西五郡之地煬帝詔左禦衛大將軍涿郡留守薛世
雄將燕地精兵三萬討李密(燕因肩翻)命王世充等諸將皆
受世雄節度所過盜賊隨便誅翦世雄行至河間軍於
七里井(七里井蓋其地去河間七里故名)竇建德士衆惶懼悉拔諸城
南遁聲言還入豆子䴚(䴚各朗翻)世雄以為畏已不復設備
建德謀還襲之其處去世雄營百四十里建德帥敢死
士二百八十人先行(帥讀曰率)令餘衆續發建德與其士衆
約曰夜至則擊其營已明則降之(降戶江翻下同)未至一里所
天欲明建德惶惑議降會天大霧人咫尺不相辨建德
喜曰天贊我也(贊助也)遂突入其營擊之世雄士卒大亂
皆騰栅走世雄不能禁與左右數十騎遁歸涿郡(異考曰)
(革命記帝以李密在洛口征遼回日令右翊衛將軍薛世雄於留鎮兵内簡練精銳及幽易驍勇討密經過之)
(處若有草竊隨便誅翦仍令王世充等諸軍並取世雄處分世雄乃自領精兵六萬四月末至河間郡城下作)
(營州縣皆備牛酒軍糧以待薛將軍時建德以無糧食兵士先皆分散餘軍不滿千人在武強縣境收麥充食)
(聞世雄兵至河間惶懼無計問一女巫欲走避之如何巫云不免問欲首如何巫云亦不吉問欲掩其不備擊)
(之如何巫云今夜天未明到大吉卜時日己午卜處去河間一百四十里建德簡精兵二百八十人先行餘勒)
(續發建德與衆决云夜到即打明即降之吉凶之事在此舉耳遂行去世雄營二里天已屬明又聞吹角聲擬)
(發建德惶惑欲降須臾大霧忽起建德曰此天助我也遂引兵入營攻之兵遂大亂世雄左右先已裝束擬發)
(世雄遂得上馬奔走仍中數槍傼而獲免幽易之士並不欲作留鎮兵先無闘意既不知賊多少悉弃甲奔亡)
(遂使山東賊勢轉盛李密先招慰河北州縣多悉從之世雄慙憤而卒唐竇建德傳云七月世雄討之建德帥)
(敢死士千人襲之世雄以數百騎遁去今從隋薛世雄傳以建德傳革命記參之)慙恚發病卒
(恚於避翻卒子恤翻)建德遂圍河間八月己卯雨霽庚辰李淵
命軍中曝鎧仗行裝(鎧可亥翻)辛巳旦東南由山足細道趣
霍邑(趣七喻翻又逡須翻)淵恐宋老生不出李建成李世民曰老
生勇而無謀以輕騎挑之(挑徒了翻)理無不出脱其固守則
誣以貳於我彼恐為左右所奏安敢不出淵曰汝測之
善老生不能逆戰賈胡(謂淵屯賈胡堡時老生不能逆戰賈音古)吾知其無
能為也淵與數百騎先至霍邑城東數里以待步兵使
建成世民將數十騎至城下舉鞭指麾若將圍城之狀
且詬之(騎竒寄翻詬苦候翻)老生怒引兵三萬自東門南門分道
而出淵使殷開山趣召後軍(趣讀曰促)後軍至淵欲使軍士
先食而戰世民曰時不可失淵乃與建成陳於城東世
民陳於城南(陳讀曰陣下同)淵建成戰小却世民與軍頭臨淄
叚志玄自南原引兵馳下(新唐志曰武德元年改鷹揚郎將曰軍頭蓋起兵之初已)
(置軍頭也後又改軍頭為驃騎將軍隋志臨淄縣屬北海郡)衝老生陳出其背世民
手殺數十人兩刀皆缺流血滿袖灑之復戰淵兵復振
(復扶又翻)因傳呼曰已獲老生矣老生兵大敗淵兵先趣其
門(趣七喻翻)門閉老生下馬投塹劉弘基就斬之僵尸數里
(塹七豔翻僵居良翻)日已暮淵即命登城時無攻具將士肉薄而
登遂克之淵賞霍邑之功軍吏疑奴應募者不得與良
人同淵曰矢石之間不辨貴賤論勲之際何有等差宜
並從本勲授壬午淵引見霍邑吏民勞賞如西河(勞力到翻)
選其丁壯使從軍關中軍士欲歸者並授五品散官(煬帝)
(置散職九大夫朝請大夫正五品朝散大夫從五品散悉但翻)遣歸(既順其歸志又以動關中士民之心)
或諫以官太濫淵曰隋氏吝惜勲賞此所以失人心也
奈何效之且收衆以官不勝於用兵乎丙戌淵入臨汾
郡(平陽古郡名後改置唐州後改為晉州開皇初改郡曰平河平陽縣改曰臨汾縣惡平陽之名也大業初)
(改曰臨汾郡)慰撫如霍邑庚寅宿鼓山(鼔山在絳郡北)絳郡通守陳
叔達拒守(通守式又翻煬帝改絳州為絳郡)辛卯進攻克之叔達陳高
宗之子有才學淵禮而用之癸巳淵至龍門(龍門縣屬河東郡在)
(郡東北)劉文靜康鞘利以突厥兵五百人馬二千匹來至
淵喜其來緩謂文靜曰吾西行及河突厥始至兵少馬
多皆君將命之功也(厥九勿翻少詩沼翻)汾陽薛大鼎說淵(按新唐書)
(薛大鼎蒲州汾隂人隋唐志亦皆無汾陽縣陽當作隂說式芮翻)請勿攻河東自龍門
直濟河據永豐倉傳檄遠近關中可坐取也淵將從之
諸將請先攻河東乃以大鼎為大將軍府察非掾(察非掾言)
(使之察姦非若漢刺姦掾也煬帝時左右候衛府增置察非掾諸將即亮翻掾俞絹翻)河東縣戶
曹任瓌(河東縣帶河東郡舊曰蒲坂開皇十六年改名隋制縣置金戶兵法士等曹佐任音壬瓌古回)
(翻)說淵曰關中豪傑皆企踵以待義兵瓌在馮翊積年
(瓌仁壽中為馮翊韓城尉說式芮翻企去智翻)知其豪傑請往諭之必從風而
靡義師自梁山濟河指韓城逼郃陽(梁山在韓城縣界臨河即左傳所謂)
(梁山崩者也韓城郃陽二縣皆屬馮翊郡隋所置也杜佑曰同州韓城縣漢為夏陽縣有梁山龍門山宋白曰)
(今韓城縣西南三里有夏陽故城乃韓國故城今縣理南二十五里有少梁故城隋文帝分郃陽故城於此置)
(韓城縣以古韓城為名郃古沓翻)蕭造文吏必當望塵請服孫華之徒
皆當遠迎然後鼔行而進直據永豐雖未得長安關中
固已定矣淵悦以瓌為銀青光祿大夫(隋制銀青光祿散職從三品)
時關中羣盜孫華最彊丙申淵至汾隂以書招之(汾隂縣屬)
(河東郡)己亥淵進軍壺口(隋志文城郡昌寧縣冇壺口山)河濱之民獻舟
者日以百數仍置水軍壬寅孫華自郃陽輕騎渡河見
淵(騎竒寄翻下同)淵握手與坐慰奬之以華為左光祿大夫武
鄉縣公領馮翊太守(隋制散職左光祿正二品馮翊縣後魏曰華隂西魏改曰武鄉大業)
(初改曰馮翊今以開皇舊縣名封華守式又翻)其徒有功者委華以次授官賞
賜甚厚使之先濟繼遣左右統軍王長諧劉弘基及左
領軍長史陳演壽(陳演壽建成府元僚長知兩翻)金紫光祿大夫史大
奈(金紫光祿散職正三品)將步騎六千自梁山濟營於河西以待
大軍以任瓌為招慰大使瓌說韓城下之淵謂長諧曰
屈突通精兵不少(任咅壬瓌古回翻使疏吏翻說式芮翻少詩沼翻)相去五十
餘里不敢來戰足明其衆不為之用然通畏罪不敢不
出若自濟河擊卿等則我進攻河東必不能守若全軍
守城則卿等絶其河梁(河梁謂蒲津橋)前扼其喉後拊其背彼
不走必為擒矣驍果從煬帝在江都者多逃去(驍堅堯翻)
帝患之以問裴矩對曰人情非有匹偶難以久處(處昌吕翻)
請聽軍士於此納室帝從之九月悉召江都境内寡婦
處女集宫下恣將士所取或先與姦者聽自首(處昌吕翻將即)
(亮翻首羊又翻)即以配之武陽郡丞元寶藏以郡降李密(煬帝)
(改魏州為武陽郡降戶江翻下同)甲寅密以寶藏為上柱國武陽公寶
藏使其客鉅鹿魏徵為啓謝密(隋志鉅鹿縣屬襄國郡)且請改武
陽為魏州又請帥所部西取魏郡(煬帝改相州為魏郡帥讀曰率)南會
諸將取黎陽倉(汲郡黎陽縣有黎陽倉將即亮翻)密喜即以寶藏為魏
州總管召魏徵為元帥府文學參軍掌記室(帥所類翻)徵少
孤貧好讀書有大志(少詩照翻好呼到翻)落拓不事生業始為道
士寶藏召典書記密愛其文辭故召之初貴鄉長弘農
魏德深(隋志貴鄉縣帶武陽郡劉昫曰魏州漢魏郡元城縣之地後魏天平二年分舘陶西界於今州)
(西北三十里古趙城置貴鄉縣後魏建德七年以趙城卑濕西南移三十里就孔思集寺為貴鄉縣大象二年)
(於縣置魏州隋改名武陽郡隋志魏德深本鉅鹿人家弘農隋河南郡陜縣後魏之弘農郡也弘農郡之弘農)
(縣後魏之西弘農郡也魏避諱弘作恒長知兩翻)為政清靜不嚴而治(治直吏翻)遼
東之役徵税百端使者旁午責成郡縣民不堪命唯貴
鄉閭里不擾有無相通不竭其力所求皆給元寶藏受
詔捕賊數調器械(數所角翻調徒釣翻)動以軍法從事其鄰城營
造皆聚於聽事(聽讀曰廳)官吏逓相督責晝夜喧囂猶不能
濟德深聽隨便修營官府寂然恒若無事(恒戶登翻)唯戒吏
以不須過勝餘縣使百姓勞苦然民各自竭心常為諸
縣之最民愛之如父母寶藏深害其能遣將千兵赴東
都(將即亮翻)所領兵聞寶藏降密思其親戚輒出都門東向
慟哭而返或勸之降密皆泣曰我與魏明府同來何忍
弃去河南山東大水餓殍滿野(殍平表翻)煬帝詔開黎陽倉
賑之吏不時給死者日數萬人徐世勣言於李密曰天
下大亂本為饑饉(為于偽翻)今更得黎陽倉大事濟矣密遣
世勣帥麾下五千人自原武濟河(隋志原武縣屬滎陽郡開皇十六年置帥)
(讀曰率)會元寶藏郝孝德李文相及洹水賊帥張升清河
賊帥趙君德兵襲破黎陽倉據之(隋志洹水縣屬魏郡後周置洹于元翻又)
(音桓帥所類翻取考異曰河洛記今年四月祖君彦檄云又得回洛復黎陽天下之倉盡非隋有而九月魏)
(徵啓方勸取黎陽蓋君彦為檄欲虚張聲勢非事實也)開倉恣民就食浹旬間得
勝兵二十餘萬(浹子恊翻勝音升食考異曰唐李勣傳勣初得黎陽倉就者數十萬人魏徵)
(高季輔杜正倫郭孝恪皆客游其所一見於衆人中即加禮敬引之卧内談謔忘倦按徵為元寶藏作啓方謀)
(取黎陽倉高季輔已為汲令杜正倫為羽騎都尉郭孝恪先在密所足知此事為虚今不取余按隋置羽騎)
(尉都字衍)武安永安義陽弋陽齊郡相繼降密(煬帝改洛州為武安郡黃)
(州為永安郡義陽郡齊梁曰司州後魏曰郢州後周改申州大業二年改義州尋改為郡改光州為弋陽郡改)
(齊州為齊郡)竇建德朱粲之徒亦遣使附密(使疏吏翻)密以粲為
揚州總管鄧公(以粲總管揚州而爵為鄧公也)泰山道士徐洪客獻書
於密以為大衆久聚恐米盡人散師老厭戰難可成功
勸密乘進取之機因士馬之銳㳂流東指直向江都執
取獨夫號令天下密壯其言以書招之洪客竟不出莫
知所之乙卯張綸徇龍泉文成等郡(煬帝改隰州為龍泉郡治隰川)
(縣漢之蒲子縣也改汾州為文城郡治吉昌縣後魏定陽縣也)皆下之獲文成太守鄭
元璹元璹譯之子也(成隋文帝業者鄭譯也守式又翻璹殊玉翻)屈突通
遣虎牙郎將桑顯和將驍果數千人夜襲王長諧等營
長諧等戰不利(將即亮翻兵考異曰創業注云桑顯和帥驍果精數千夜馳掩襲長諧等軍)
(營諧及孫華等奉教備豫故並覺之伺和赴營設伏分擊應時摧散唐高祖本紀云義師不利太宗以遊騎數)
(百掩其後顯和潰散按太宗時未過河西今從高祖實錄及唐史大奈傳)孫華史大奈以遊
騎自後擊顯和大破之(騎竒寄翻)顯和脱走入城仍自絶河
梁丙辰馮翊太守蕭造降於李淵造脩之子也(梁宜豐侯循一)
(作脩)戊午淵帥諸軍圍河東(降戶江翻帥讀曰率親考異曰創業注戊午唐公率諸)
(軍圍河東郡屈突通不敢出閉門自守城甚高峻不易可攻唐公觀義士等志試遣登之南面千餘人應時而)
(上時值雨甚公命旋師軍人時速上城不時速下公曰屈突宿衛舊人解安陣隊野戰非其所長嬰城善為捍)
(禦我師常勝入必輕之驍銳先登恐無還路今且示威而已未是攻城之時殺人得城知何所用乃命還唐高)
(祖實錄云驍勇千餘人已登其南城高祖在東原會暴雨高祖鳴角收衆由是不克温大雅因為虚美耳今不)
(取)屈突通嬰城自守將佐復推淵領太尉(復扶又翻)增置官
屬淵從之時河東未下三輔豪傑至者日以千數淵欲
引兵西趣長安(趣七喻翻又逡須翻)猶豫未决裴寂曰屈突通擁
大衆憑堅城吾捨之而去若進攻長安不克退為河東
所踵腹背受敵此危道也不若先克河東然後西上(上時)
(掌翻)長安恃通為援通敗長安必破矣李世民曰不然兵
貴神速吾席累勝之威撫歸順之衆鼓行而西長安之
人望風震駭智不及謀勇不及斷(斷丁亂翻)取之若振槁葉
耳若淹留自弊於堅城之下彼得成謀脩備以待我坐
費日月衆心離沮(沮在吕翻)則大事去矣且關中蜂起之將
未有所屬不可不早招懷也(將即亮翻下同)屈突通自守虜耳
不足為慮淵兩從之留諸將圍河東自引軍而西朝邑
法曹武功靳孝謨以蒲津中潬二城降(隋志朝邑縣屬馮翊郡後魏曰)
(南五泉西魏改焉其地當蒲津橋西唐改為河西縣梁大河為橋故有中潬朝直遥翻靳居焮翻潬徒旱翻降)
(戶江翻下同)華隂令李孝常以永豐倉降(隋志華隂縣屬京兆郡華戶化翻)
仍應接河西諸軍孝常圓通之子也(李圓通寵任於開皇之初)京兆
諸縣亦多遣使請降(使疏吏翻)王世充韋霽王辯及河内
通守孟善誼河陽郡尉獨孤武都(河陽非郡也隋制舊有兵處州刺史帶諸)
(軍事以統之煬帝罷州置郡别置都尉領兵與郡不相知郡尉當作都尉)各帥所領會東都
(帥讀曰率下同)唯王隆後期不至(王隆帥卭黃蠻者也)己未越王侗使虎
賁郎將劉長恭等帥留守兵龐玉等帥偃師兵與世充
等合十餘萬衆擊李密於洛口(賁音奔守式又翻帥讀曰率考異曰略記作)
(乙丑河洛記作十二日蒲山公傳九月十一日師出東都按長歷是月己酉朔乙丑十七日也今從蒲山公傳)
與密夾洛水相守煬帝詔諸軍皆受世充節度(曰考異略記)
(云世充擊密罔不摧破露布相續而來百姓忻忻歡詠於道蒲山公傳云自秋徂冬凡經三十餘戰世充多敗)
(績河洛記云四十餘戰世充無功三書相違莫知孰是今皆不取唯勝負有顯狀者存之)帝遣攝江
都郡丞馮慈明向東都為密所獲密素聞其名(慈明事煬帝於)
(并省歴位于朝其名夙著)延坐勞問(勞力到翻)禮意甚厚因謂曰隋祚已
盡公能與孤立大功乎慈明曰公家歴事先朝(朝直遥翻)榮
祿兼備不能善守門閥乃與玄感舉兵偶脱罔羅得有
今日唯圖反噬未諭高旨莽卓敦玄(王莽董卓王敦桓玄)非不彊
盛一朝夷滅罪及祖宗僕死而後已不敢聞命密怒囚
之慈明說防人席務本(說輪芮翻)使亡走奉表江都及致書
東都論賊形勢至雍丘為密將李公逸所獲(將即亮翻下同)密
又義而釋之出至營門翟讓殺之慈明子琮之子也(馮子)
(琮事高齊死於琅邪王儼之難)密之克洛口也(是年二月密克洛口)箕山府郎將
張季珣固守不下(大業十二年移箕山公路二府守洛口倉)密以其寡弱遣
人呼之季珣罵密極口密怒遣兵攻之不能克時密衆
數十萬在其城下季珣四面阻絶所領不過數百人而
執志彌固誓以必死久之糧盡水竭(城在原上汲道不通故水竭)士
卒羸病(羸倫為翻)季珣撫循之一無離叛自三月至于是月
城遂陷季珣見密不肯拜曰天子爪牙何容拜賊密猶
欲降之誘諭終不屈乃殺之(降戶江翻密考異曰隋書季珣傳云攻之經三年)
(遂為所陷又云密壯而釋之翟讓從求金不得遂殺之河洛記曰自三月至九月不下後為糧盡水竭乃被摧)
(陷生獲珣於牙門遣人宣之以降為度珣更張目極罵不肯低屈遂殺之按密明年已降唐安得三年攻守箕)
(山之事今參取二書去其牴牾者而已)季珣祥之子也(漢王諒舉兵張祥守井陘不下)
庚申李淵帥諸軍濟河(帥讀曰率下同)甲子至朝邑舍於長春
宫(隋志朝邑縣有長春宫)關中士民歸之者如市丙寅淵遣世子
建成司馬劉文靜帥王長諧等諸軍數萬人屯永豐倉
守潼關以備東方兵慰撫使竇軌等受其節度敦煌公
世民帥劉弘基等諸軍數萬人徇渭北慰撫使殷開山
等受其節度軌琮之兄也冠氏長于志寧安養尉顔師
古(冠氏春秋邑名隋分館陶東界置冠氏縣屬武陽郡安養縣屬襄陽郡劉昫曰漢鄧城古樊城也宋改安)
(養縣後周廢山都樊城二縣入焉使疏吏翻敦徒門翻)及世民婦兄長孫無忌謁
見淵於長春宫(兄長知兩翻見賢遍翻)師古名籀以字行(籀直又翻)志
寧宣敏之兄子(于宣敏見一百七十五卷陳宣帝太建十三年)師古之推之孫
也(顔之推見一百七十三卷陳宣帝大建九年)皆以文學知名無忌仍有才
略淵皆禮而用之以志寧為記室師古為朝散大夫無
忌為渭北行軍典籖(朝散大夫隋散職從五品自親王府至州郡皆有典籖朝直遥翻)
屈突通聞淵西入署鷹揚郎將湯隂堯君素領河東通
守(隋志湯隂縣屬汲郡)使守蒲坂(隋河東郡治河東縣古蒲坂也坂音反)自引兵數
萬趣長安(趣七喻翻長考異曰唐書通傳云將自武關趨藍田赴安疑其太迂今但云趨長安)
為劉文靜所遏將軍劉綱戍潼關屯都尉南城(隋潼關有守兵)
(故置都尉)通欲往依之王長諧先引兵襲斬綱據城以拒通
通退保北城淵遣其將吕紹宗等攻河東不能克(將即亮翻)
柴紹之自長安赴太原也(是年五月紹赴太原)謂其妻李氏曰尊
公舉兵今偕行則不可留此則及禍奈何李氏曰君弟
速行(弟與第同)我一婦人易以潛匿(易以豉翻)當自為計紹遂行
李氏歸鄠縣别墅(隋志鄠縣屬京兆郡鄠音戶墅承與翻)散家貲聚徒衆
淵從弟神通在長安(從才用翻下之從同)亡入鄠縣山中與長安
大俠史萬寶等起兵以應淵西域商胡何潘仁入司竹
園為盜(隋志京兆府盩厔縣有司竹園)有衆數萬劫前尚書右丞李綱
為長史(長知兩翻)李氏使其奴馬三寶說潘仁(說輸芮翻)與之就
神通合勢攻鄠縣下之神通衆逾一萬自稱關中道行
軍總管以前樂城長令狐德棻為記室(考之隋志云信安郡有樂城縣)
(又河南郡樂壽縣舊曰樂城長知兩翻令力定翻棻扶分翻下同)德棻熙之子也(今狐熙事)
(宇文氏著勞績於河西)李氏又使馬三寶說羣盜李仲文向善志
丘師利等皆帥衆從之仲文密之從父師利和之子也
(丘和以饋食為煬帝所寵用說輸芮翻帥讀曰率)西京留守屢遣將討潘仁等
皆為所敗(敗補邁翻)李氏徇盩厔武功始平皆下之(盩厔音舟窒隋)
(志始平縣屬京兆郡唐改曰興平)衆至七萬左親衛叚綸文振之子也
娶淵女(叚文振見一百八十一卷大業八年主考異曰唐太宗實錄云隱太子以琅邪長公妻之劉)
(子玄唐高祖實錄及新唐書皆云高密大長公主適叚綸蓋改封)亦聚徒於藍田(隋志藍田)
(縣屬京兆郡)得萬餘人及淵濟河神通李氏綸各遣使迎淵
(使疏吏翻下同)淵以神通為光祿大夫子道彦為朝請大夫綸
為金紫光祿大夫(隋散職光祿從一品金紫正三品朝請正五品朝直遥翻)使柴紹
將數百騎並南山迎李氏(將即亮翻騎竒計翻並步浪翻自華山而南接盩厔鄠杜)
(諸山皆長安南山也)何潘仁李仲文向善志及關中羣盜皆請降
於淵淵一一以書慰勞授官(降戶江翻勞力到翻下同)使各居其所
受敦煌公(敦徒門翻)世民節度刑部尚書領京兆内史衛文
昇年老(煬帝改京兆河南尹為内史)聞淵兵向長安憂懼成疾不復
預事(復扶又翻)獨左翊衛將軍隂世師京兆郡丞骨儀奉代
王侑乘城拒守己巳淵如蒲津庚午自臨晉濟渭(朝邑古臨)
(晉地)至永豐勞軍開倉賑飢民(賑津忍翻)辛未還長春宫壬申
進屯馮翊(隋志馮翊縣帶郡)世民所至吏民及羣盜歸之如流
世民收其豪俊以備僚屬營于涇陽(涇陽縣屬京兆郡)勝兵九
萬(勝音升下同)李氏將精兵萬餘會世民於渭北與柴紹各
置幕府號娘子軍先是平凉奴賊數萬圍扶風太守竇
璡(帝改原州為平凉郡岐州為扶風郡先悉薦翻守式又翻璡將鄰翻)數月不下賊中食
盡丘師利遣其弟行恭帥五百人負米麥持牛酒詣奴
賊營(帥讀曰率)奴帥長揖行恭手斬之(帥所類翻)謂其衆曰汝軰
皆良人何故事奴為主使天下謂之奴賊衆皆俯伏曰
願改事公行恭即帥其衆與師利共謁世民於渭北(帥讀)
(曰率下同)世民以為光祿大夫璡琮之從子也(從才用翻)隰城尉
房玄齡謁世民於軍門(彦考異曰舊唐書玄齡傳云温博又薦焉按彦博時在羅藝)
(所今不取)世民一見如舊識署記室參軍引為謀主玄齡亦
自以為遇知己罄竭心力知無不為淵命劉弘基殷開
山分兵西略扶風有衆六萬南度渭水屯長安故城(考)
(異曰創業注云敦煌公自涇陽趨司竹留弘基開山屯長安故城今從唐書弘基傳)城中出戰弘
基逆擊破之世民引兵趣司竹李仲文何潘仁向善志
皆帥衆從之頓于阿城(趣七喻翻帥讀曰率阿城即秦阿房宫城)勝兵十三
萬軍令嚴整秋毫不犯乙亥世民自盩厔遣使白淵請
期日赴長安淵曰屈突東行不能復西不足虞矣(屈居勿翻)
(復扶又翻)乃命建成選倉上精兵自新豐趣長樂宫(新豐縣屬京兆)
(郡長樂宫故漢宫也樂音洛)世民帥新附諸軍北屯長安故城(自盩厔趣)
(長安故謂之北)至並聽教(並至所期之地聽教令)延安上郡雕隂皆請降
於淵丙子淵引軍西行(自馮翊西行降戶江翻)所過離宫園苑皆
罷之出宫女還其親屬冬十月辛巳淵至長安營於春
明門之西北(春明門長安城東面三門之中門也)諸軍皆集合二十餘萬
淵命各依壁壘毋得入村落侵暴屢遣使至城下諭衛
文昇等以欲尊隋之意不報辛卯命諸軍進圍城甲午
淵遷館於安興坊(安興坊蓋在安興門外雍錄長安城東面三門通化春明安興帥讀曰率)
巴陵校尉鄱陽董景珍雷世猛旅帥鄭文秀許玄徹
萬瓚徐德基郭華沔陽張繡等謀據郡叛隋(隋志巴陵郡梁置巴)
(州平陳改曰岳州大業初改曰羅州尋改為郡煬帝改大都督為校尉帥都督為旅帥沔陽郡後置復州大業)
(初改曰沔州尋改為郡校戶教翻帥所類翻下同瓚藏旱翻沔彌兖翻)推景珍為主景珍
曰吾素寒賤不為衆所服羅川令蕭銑梁室之後(按隋書帝)
(紀羅川縣即巴陵郡之羅縣銑梁宣帝曾孫巖之孫)寬仁大度請奉之以從衆望
乃遣使報銑(使疏吏翻)銑喜從之聲言討賊召募得數千人
銑巖之孫也(蕭巖奔陳見開皇八年見殺見九年)會潁川賊帥沈柳生寇
羅川(煬帝改許州為潁川郡)銑與戰不利因謂其衆曰今天下皆
叛隋政不行巴陵豪傑起兵欲奉吾為主若從其請以
號令江南可以中興梁祚以此召柳生亦當從吾矣衆
皆悦聽命乃自稱梁公改隋服色旗幟皆如梁舊柳生
即帥衆歸之以柳生為車騎大將軍起兵五日遠近歸
附者至數萬人遂帥衆向巴陵景珍遣徐德基帥郡中
豪傑數百人出迎(幟昌志翻帥讀曰率騎竒寄翻)未及見銑柳生與其
黨謀曰我先奉梁公勲居第一今巴陵諸將皆位高兵
多我若入城返出其下不如殺德基質其首領(將即亮翻質音)
(致)獨挾梁公進取郡城則無出我右者矣遂殺德基入
白銑銑大驚曰今欲撥亂反正忽自相殺吾不能為若
主矣因步出軍門柳生大懼伏地請罪銑責而赦之陳
兵入城景珍言於銑曰徐德基建義功臣而柳生無故
擅殺之此而不誅何以為政且柳生為盜日久今雖從
義凶悖不移(悖蒲妹翻又蒲没翻)共處一城(處昌吕翻)勢必為變失今
不取後悔無及銑又從之景珍收柳生斬之其徒皆潰
去丙申銑築壇燔燎自稱梁王改元鳴鳳壬寅王世
充夜度洛水營於黑石明日分兵守營自將精兵陳於
洛北李密聞之引兵度洛逆戰密兵大敗柴孝和溺死
密帥麾下精騎度洛南(將即亮翻陳讀曰陣帥讀曰率)餘衆東走月城
(月城蓋臨洛水築偃月城與倉城相應)世充追圍之密自洛南策馬直趣
黑石(趣七喻翻)營中懼連舉六烽世充釋月城之圍狼狽自
救密還與戰大破之斬首三千餘級甲辰李淵命諸
軍攻城約毋得犯七廟及代王宗室違者夷三族孫華
中流矢卒(中竹仲翻)十一月丙辰軍頭雷永吉先登(曰考異唐高)
(祖實錄作雷紹今從創業注)遂克長安代王在東宫左右奔散唯侍
讀姚思廉侍側軍士將登殿思廉厲聲訶之曰唐公舉
義兵匡帝室卿等毋得無禮衆皆愕然布立庭下(訶虎何翻)
(愕五各翻)淵迎王於東宫遷居大興殿後(大興殿隋宫正殿也未即尊位故居)
(殿後)聽思廉扶王至順陽閤下泣拜而去思廉察之子也
(姚察事陳以文義稱)淵還舍於長樂宫(樂音洛)與民約法十二條悉
除隋苛禁淵之起兵也留守官發其墳墓毁其五廟(隋制)
(諸公立五廟)至是衛文昇已卒戊午執隂世師骨儀等數以
貪婪苛酷且拒義師俱斬之(卒子恤翻數所具翻又所主翻按隋書稱隂世師少)
(有節槩性忠厚多武藝骨儀性剛鯁有不可奪之志于時朝政浸亂濁貨公行天下士大夫莫不變節儀獨厲)
(志守常介然獨立如此則皆隋之良也唐公特以其發墳墓毁家廟拒守不下而誅之數以貪婪苛酷非其罪)
(也觀通鑑所書可謂微而顯矣婪盧含翻卒考異曰隋書北史衛玄傳皆曰城陷歸于家義寧中按文昇與)
(二人俱為留守官不容獨免今從唐本紀)死者十餘人餘無所問馬邑郡丞
三原李靖素與淵有隙(隋志三原縣屬京兆郡煬帝改朔州為馬邑郡考異曰柳芳)
(唐歷及唐書靖傳云高祖擊突厥於塞外靖察高祖知有四方之志因自鎻上變將詣江都至長安道塞不通)
(而止按太宗謀起兵高祖尚未知知之猶不從當擊突厥之時未有異志靖何從察知之又上變當乘驛取疾)
(何為自鎻也今依靖行狀云昔在隋朝曾經忤旨及兹城䧟高祖追責舊言公忼慨直論特蒙宥釋但行狀題)
(云魏徵撰非也按徵以貞觀十七年卒靖三十三年乃卒蓋後人為之託徵名又叙靖事極怪誕無取唯此可)
(為據耳)淵入城將斬之靖大呼曰(呼火故翻)公興義兵欲平暴
亂乃以私怨殺壯士乎世民為之固請(為于偽翻)乃捨之世
民因召置幕府靖少負志氣有文武才略其舅韓擒虎
每撫之曰可與言將帥之略者獨此子耳(少詩照翻將即亮翻帥所)
(類翻)王世充自洛北之敗堅壁不出越王侗遣使勞之
(侗他紅翻又音同使疏吏翻勞力到翻)世充慙懼請戰於密丙辰世充與
密夾石子河而陳密布陳南北十餘里(陳讀曰陣)翟讓先與
世充戰不利而退世充逐之王伯當裴仁基從旁横斷
其後密勒中軍擊之世充大敗西走(丙考異曰前已有辰戊午欲各叙)
(西京東都事使不相亂故重出按通鑑下文書戊午殺翟讓考異於此兼言之)翟讓司馬王儒
信勸讓自為大冡宰總領衆務以奪密權讓不從讓兄
柱國榮陽公弘(考異曰河洛記作洪今從蒲山公傳)粗愚人也謂讓曰天
子汝當自為奈何與人汝不為者我當為之讓但大笑
不以為意密聞而惡之(惡乃路翻)總管崔世樞自鄢陵初附
於密(鄢陵縣隋屬潁川郡鄢謁晚翻又於建翻又音偃)讓囚之私府責其貨世
樞營求未辦遽欲加刑讓召元帥府記室邢義期博逡
巡未就杖之八十(帥所類翻逡七旬翻)讓謂左長史房彦藻曰君
前破汝南(長知兩翻煬帝改蔡州為汝南郡)大得寶貨獨與魏公全不
與我魏公我之所立事未可知彦藻懼以狀告密因與
左司馬鄭頲共說密曰讓貪愎不仁(頲他鼎翻說式芮翻愎符逼翻)有
無君之心宜早圖之密曰今安危未定遽相誅殺何以
示遠頲曰毒蛇螫手壯士解腕(螫音釋腕烏貫翻)所全者大故
也彼先得志悔無所及密乃從之置酒召讓戊午讓與
兄弘及兄子司徒府長史摩侯同詣密密與讓弘裴仁
基郝孝德共坐單雄信等皆立侍(長知兩翻郝呼各翻單慈淺翻考異曰)
(河洛記云密讓讓兄子摩侯王儒信同榻而坐今從蒲山公傳)房彦藻鄭頲往來檢校
密曰今日與達官飲不須多人(達官猶言顯官也)左右止留給
使而已密左右皆引去讓左右猶在彦藻白密曰今方
為樂(樂音洛)天時甚寒司徒左右請給酒食密曰聽司徒
進止讓曰甚佳乃引讓左右盡出獨密下壯士蔡建德
持刀立侍食未進密出良弓與讓習射讓方引滿建德
自後斫之踣於牀前(踣蒲北翻)聲若牛吼并弘摩侯儒信皆
殺之徐世勣走出門者斫之傷頸王伯當遥訶止之單
雄信叩頭請命密釋之左右驚擾莫知所為密大言曰
與君等同起義兵本除暴亂司徒專行暴虐陵辱羣僚
無復上下今所誅止其一家諸君無預也命扶徐世勣
置幕下親為傅瘡(為于偽翻)讓麾下欲散密使單雄信前往
宣慰密尋獨騎入其營(獨騎猶言單騎也騎竒寄翻)歴加撫諭令世
勣雄信伯當分領其衆中外遂定讓殘忍摩侯猜忌儒
信貪縱故死之日所部無哀之者然密之將佐始有自
疑之心矣始王世充知讓與密必不久睦冀其相圖得
從而乘之及聞讓死大失望歎曰李密天資明决為龍
為蛇固不可測也壬戌李淵備灋駕迎代王即皇帝
位於天興殿(天興殿當作大興殿)時年十三大赦改元(改元義寧)遥尊
煬帝為太上皇甲子淵自長樂宫入長安以淵為假黃
鉞使持節大都督内外諸軍事尚書令大丞相進封唐
王(樂音洛使疏吏翻令力定翻相息亮翻)以武德殿為丞相府改教稱令
日於虔化門視事(虔化門在大興殿前東偏)乙丑榆林靈武平凉安
定諸郡皆遣使請命(使疏吏翻)丙寅詔軍國機務事無大小
文武設官位無貴賤憲章賞罰咸歸相府唯郊祀天地
四時禘祫奏聞(祫戶夾翻)置丞相府官屬(在考異曰唐帝紀十二月癸未今)
(從創業注)以裴寂為長史劉文靜為司馬何潘仁使李綱入
見(長知兩翻見賢遍翻)淵留之以為丞相府司錄(錄者總錄一府之事隋自文帝)
(受禪後不復有丞相府亦無官屬唐公輔政位絶羣后凡官屬皆復特置之)專掌選事(選宣戀翻)
又以前考功郎中竇威為司錄參軍使定禮儀威熾之
子也(竇熾隋初三公)淵傾府庫以賜勲人國用不足右光祿大
夫劉世龍獻策(隋散職左右光祿從二品)以為今義師數萬並在京
師樵蘇貴而布帛賤請伐六街及苑中樹為樵(長安城中六街)
(苑城包漢故都抵渭水)以易布帛可得數十萬匹淵從之己巳以
李建成為唐世子李世民為京兆尹秦公李元吉為齊
公河南諸郡盡附李密唯滎陽太守楊汪尚為隋守
(慶河間王弘之子弘高祖從祖弟也煬帝改宋州為梁郡郇音荀為于偽翻下同)密以書招慶
為陳利害且曰王之家世本住山東本姓郭氏乃非楊
族芝焚蕙歎事不同此初慶祖父元孫早孤隨母郭氏
養於舅族及武元帝從周文起兵關中(楊忠謚武元皇帝)元孫
在鄴恐為高氏所誅(北齊高氏)冒姓郭氏故密云然慶得書
惶恐即以郡降密(降戶江翻下同)復姓郭氏十二月癸未追
謚唐王淵大父襄公為景王考仁公為元王夫人竇氏
為穆妃(襄公虎仁公昞竇氏毅之女是為太穆皇后謚神至翻)薛舉遣其子仁
果寇扶風唐弼據汧源拒之(汧源縣隋屬扶風郡汧苦堅翻)舉遣使招
弼弼乃殺李弘芝請降於舉(唐弼立李弘芝見一百八十二卷大業十年使疏吏)
(翻降戶江翻)仁果乘其無備襲破之悉并其衆弼以數百騎
走詣扶風請降扶風太守竇璡殺之舉勢益張(守式又翻張知)
(亮翻)衆號三十萬謀取長安聞丞相淵已定長安遂圍扶
風淵使李世民將兵擊之(將即亮翻)又使姜謩竇軌俱出散
關(大散關在扶風郡陳倉縣西南散悉亶翻)安撫隴右左光祿大夫李孝恭
招慰山南府戶曹張道源招慰山東(道源丞相府戶曹也)孝恭淵
之從父兄子也(從才用翻)癸巳世民擊薛仁果於扶風大破
之追奔至壠坻而還(坻丁禮翻又丁計翻還從宣翻又如字)薛舉大懼問
其羣臣曰自古天子有降事乎黃門侍郎錢唐禇亮曰
(隋志錢唐縣屬餘杭郡降戶江翻下同)趙佗歸漢(事見漢高祖文帝紀佗徒何翻)劉禪仕
晉(事見魏紀晉紀)近世蕭琮至今猶貴(謂蕭氏子弟也)轉禍為福自古
有之衛尉卿郝瑗趨進曰陛下失問禇亮之言又何悖
也(郝呼各翻瑗于眷翻悖蒲妹翻)昔漢高祖屢經奔敗(見本紀)蜀先主亟亡
妻子(見漢獻帝紀亟去吏翻)卒成大業(卒子恤翻)陛下奈何以一戰不
利遽為亡國之計乎舉亦悔之曰聊以此試君等耳乃
厚賞瑗引為謀主乙未平凉留守張隆丁酉河池太
守蕭瑀及扶風漢陽郡相繼來降(煬帝改成州為漢陽郡武都仇池之地也)
(守式又翻降戶江翻)以竇璡為工部尚書燕國公(璡則鄰翻燕因肩翻)蕭瑀
為禮部尚書宋國公(瑀音禹)姜謩竇軌進至長道(元魏分上)
(祿置長道縣隋屬漢陽郡)為薛舉所敗引還(敗補邁翻還從宣翻)淵使通議大
夫醴泉劉世讓安集唐弼餘黨(通議大夫隋散職從四品隋志醴泉縣屬京兆)
(郡後魏之寧夷縣開皇十八年改名)與舉相遇戰敗為舉所虜李孝恭
擊破朱粲諸將請盡殺其俘(將即亮翻)孝恭曰不可自是以
往誰復肯降矣(復扶又翻)於是自金川出巴蜀檄書所至降
附者三十餘州(隋志金川縣帶西城郡漢西城縣地梁初曰上廉後曰吉陽西魏改曰吉安後)
(周以西城入焉大業三年改曰金川以其地産金也自金川出巴中自巴中則至蜀矣)屈突通
與劉文靜相持月餘通復使桑顯和夜襲其營(屈居勿翻復扶)
(又翻)文靜與左光祿大夫叚志玄悉力苦戰顯和敗走盡
俘其衆通勢益蹙或說通降通泣曰吾歴事兩主(兩主謂文)
(帝煬帝說式芮翻降戶江翻下同)恩顧甚厚食人之祿而違其難(難乃旦翻)
吾不為也每自摩其頸曰要當為國家受一刀勞勉將
士未嘗不流涕(為于偽翻勞力到翻將即亮翻)人亦以此懷之丞相淵
遣其家僮召之通立斬之及聞長安不守家屬悉為淵
所虜乃留顯和鎮潼關引兵東出將趣洛陽(趣七喻翻又逡須翻)
通適去顯和即以城降文靜(降戶江翻)文靜遣竇琮等將輕
騎與顯和追之及於稠桑(虢州湖城縣有稠桑驛琮徂宗翻將即亮翻又音如字領)
(也騎竒寄翻)通結陳自固(陳讀曰陣)竇琮遣通子壽往諭之通罵
曰此賊何來昔與汝為父子今與汝為仇讎命左右射
之(射而亦翻)顯和謂其衆曰今京城巳陷汝軰皆關中人去
欲何之衆皆釋仗而降通知不免下馬東南向再拜號
哭曰(號戶刀翻)臣力屈至此非敢負國天地神祇實知之(祇其)
(支翻)軍人執通送長安(通考異曰革命記高祖令諸將擊通走出潼關仍令通子壽隨軍)
(喚父至稠桑追及之夀告通云天下今既喪亡相王舉義兵平定禍亂大人須轉禍為福以自保全單馬輕身)
(將欲何往通叱夀云此賊何由可耐引弓射之夀招喚通兵士並悉放仗來降夀乃馳走抱通請大人屈節歸)
(義通遂回首東南向泣號哭口稱至尊臣力屈以至於此非臣敢虧名節違背國恩然始收淚赴軍以見唐王)
(今從唐書唐裴矩傳屈突通敗問至江都煬帝問矩方略矩曰太原有變京畿不靜遥為處分恐失事機唯鑾)
(輿早還方可平定按隋失天下皆因矩諂諛所致豈敢輒勸帝西還蓋矩經事唐朝其子孫及史官附益此語)
(欲蓋其惡耳今所不取)淵以為兵部尚書賜爵蔣公(蔣古國名)兼秦公
元帥府長史(長知兩翻)淵遣通至河東城下招諭堯君素君
素見通歔欷不自勝(歔音虚欷音希又許既翻勝音升)通亦泣下霑衿
因謂君素曰吾軍已敗義旗所指莫不響應事勢如此
卿宜早降君素曰公為國大臣主上委公以關中代王
付公以社稷奈何負國生降乃更為人作說客邪(降戶江翻)
(為于偽翻說輸芮翻邪音耶)公所乘馬即代王所賜也公何面目乘
之哉通曰吁君素我力屈而來君素曰方今力猶未屈何
用多言通慙而退東都米斗三錢人餓死者什二三
庚子王世充軍士有亡降李密者密問世充軍中何
所為軍士曰比見益募兵再饗將士不知其故(比毗至翻)密
謂裴仁基曰吾幾落奴度中(幾居依翻)光祿知之乎吾久不
出兵世充芻糧將竭求戰不得故募兵饗士欲乘月晦
以襲倉城耳宜速備之乃命平原公郝孝德琅邪公王
伯當齊郡公孟讓勒兵分屯倉城之側以待之(郝呼各翻邪音)
(耶)其夕三鼔世充兵果至伯當先遇之與戰不利世充
兵即陵城總管魯儒拒却之伯當更收兵擊之世充大
敗斬其驍將費青奴(驍堅堯翻將即亮翻費扶沸翻)士卒戰溺死者千
餘人世充屢與密戰不勝(北考異曰蒲山公傳云自洛敗至此七十餘戰河洛記)
(云四十餘戰再三失利今但云屢與密戰)越王侗遣使勞之(侗他紅翻使疏吏翻勞力到翻)
世充訴以兵少數戰疲弊(少詩沼翻數所角翻)侗以兵七萬益之
劉文靜等引兵東略地取弘農郡遂定新安以西(隋志)
(河南郡陜縣舊置弘農郡大業初置弘農宫别自有弘農郡領弘農盧氏長泉朱陽等縣新安縣亦屬河南郡)
(其地在陜東則取弘農郡併弘農宫取之矣)甲辰李淵遣雲陽令詹俊武
功縣正李仲衮徇巴蜀下之(隋志雲陽武功二縣皆屬京兆郡煬帝改縣尉為縣)
(正詹姓也周有詹父楚有詹尹十考異曰創業注十一月甲子遣使慰諭巴蜀實錄在二月甲辰唐歷在十)
(二月丙午未知創業注所云者即俊等邪為别使也今從實錄)乙巳方與賊帥張善
安襲陷廬江郡(隋志方與縣屬彭城郡煬帝改廬州為廬江郡方與音房豫帥所類翻)因
度江歸林士弘於豫章士弘疑之營於南塘上(煬帝改洪州為)
(豫章郡水經注南昌縣南塘本通大江漢永元中太守張躬築塘以通南路大江南江也)善安恨之
襲破士弘焚其郛郭而去士弘徙居南康蕭銑遣其將
蘇胡兒襲豫章克之(將即亮翻)士弘退保餘干(煬帝改虔州為南康郡餘)
(干縣屬鄱陽郡)
資治通鑑卷一百八十四
