欽定四庫全書
御批資治通鑑綱目前編卷三
夏后氏大禹(史記作帝禹)
丙子元歲春正月
夏小正曰(夏小正夏時之書見大戴禮戴德作傳與正文合為一篇朱子儀禮别出之)春正
月啓蟄(愚按今二月始驚蟄而漢始以驚蟄為正月中月令孟春蟄蟲始振豈古者陽氣特盛啓蟄獨)
(早與國語謂陽癉憤盈土氣震發則蟄蟲之動固宜然啓者始振之謂非出蟄也)鴈北鄉(月令鴻鴈)
(來傳曰鴈以北方為居生且長焉)雉震呴(震振也呴鳴也書曰越有呴雉蓋其音云)魚陟負
冰(月令魚上冰是也魚冬則氣在腴故降春則氣在背故升負冰者春冰薄魚既升背若負之也)農緯厥
耒(戴氏曰緯束也愚按古者立春先時命農大夫咸勸農用耒田器也)初歲祭耒(祭始為耒耜之)
(人也)始用暢(關澮本作畼舊註音韔按暢木生也訓達作暢為是戴氏曰暢也者終歲之用祭也愚按)
(古者先立春王將耕籍則鬱人薦鬯王祼鬯鬯之言暢也祭耒而用鬯也)囿有見韭(韭陽菜春有之)
(見露也)時有俊風(戴氏曰俊者大也大風南風也合冰必於南風解冰必於南風生必於南風收)
(必於南風故大之也)寒日滌凍塗(日滌凍解而為塗泥也)田鼠出(戴氏曰嗛鼠也按爾)
(雅疏頰能藏食者)農率均田(率相率也均月令所謂皆修封疆審端徑遂夏后氏一夫受田五十)
(畝均田所以修其疆畔分其遂畝不相侵越同頼利澤也)獺祭魚(月令同)鷹則為鳩(月令)
(仲春鷹化為鳩此在正月按月令鷹化在雨水之後漢始以雨水為二月節蓋因秦之舊故吕不韋以鷹化係)
(之仲春耳)農及雪澤(雪澤猶凍解也及傳所謂汲汲也及此凍解便往治田農書曰土長冐橛陳根)
(可拔耕者急發是也)初服于公田(戴氏曰言先服公田而後服其私田也愚謂孟子曰詩云雨我)
(公田遂及我私由此觀之雖周亦助也夏小正曰初服于公田由此觀之雖夏亦助也)采芸(雜禮圖云)
(芸蒿也葉似邪蒿香美可食)鞠則見(戴氏曰星名也按天文書不見鞠星是時初昏參中則晨見者)
(危室諸星耳古鞠菊通用蓋謂菊始苖故九月曰榮鞠則菊華也)初昏參中斗柄縣在
下(是時初昏則日當在室壁之間與月令不相異也)桺梯(桺始綻如梯也)梅杏杝桃則
華(戴氏曰杝桃山桃也)&KR0034;薃(戴氏曰薃莎也&KR0034;其實也鄭氏曰莎草也愚按爾雅薃候莎其實&KR0034;薃即)
(莎又廣雅莎&KR0034;地毛也)雞桴粥(戴氏曰桴嫗伏也粥養也)二月往耰黍(耰覆種也耰當)
(作種)襌(戴氏曰單也讀屬上愚謂二月漸暖耰黍者可單衣也)初俊羔助厥母粥(戴氏曰粥)
(者養也言大羔能食草木而不食於母也)綏多女士(關本作縘戴氏曰綏安也冠子取婦之時也愚)
(按周禮會男女即此也女有家士有室所以安之也)丁亥萬用入學(萬舞也此月令所謂上丁)
(命樂正習舞釋菜也二月不必皆有丁亥豈以是月釋菜卜日以干取丁或以支取亥與)祭鮪(戴氏曰祭)
(不必記記鮪何也鮪之至有時美物也鮪者魚之先至者也而其至有時謹記其時也按此所謂春獻王鮪者)
(也呂令季春薦鮪)榮堇(郭璞爾雅註曰堇葵葉似桺子如米汋食之滑者本草唐本德云此菜野生非)
(人所種俗謂之堇菜榮華也)采蘩(爾雅蘩皤蒿即白蒿也或曰蘩所以生蠶)昆小蟲抵蚳
(蚔螘卵也按爾雅註疏嵦子在卵者名蚳然此云昆及小蟲之微大扺皆卵屬也)來降燕乃睇
(戴氏曰莫能見其始出也故曰來降睇眄也視可為室者也按此呂令所謂玄鳥至也)剥鱓(大戴禮作)
(&KR0008;曰以為鼓也)有鳴鶬鶊(黃鸝也)榮芸(芸至是華也)時有見稊始收(愚按)
(爾雅疏稊一名苵䄺稗之草以其穢苗故其始生即收割也)三月參則伏(至此參初昏而西沒)
(也唐開元歷推夏時季春日在昴十一度去參距星十八度故曰三月參則伏)攝桑(戴氏曰攝而記之急)
(桑也)萎楊(舊註萎作苑戴氏曰楊則花)䍷羊(戴氏曰或曰䍷羝也)&KR1386;(音斛)則鳴(爾雅曰&KR1386;)
(天螻注螻蛄也)頒冰(戴氏曰分冰以授大夫也愚按月令仲春開冰而夏用三月蘇氏曰古者藏冰發冰)
(以節陽氣之盛夫陽氣之在天地譬猶火之著於物也故常有以解之十二月陽氣藴伏錮而未發其盛在下)
(則納冰於地中至於二月四陽作蟄蟲起陽始用事則始啓冰而廟薦之至於四月陽氣畢連隂氣將絶則冰)
(於是大發食肉之祿老病喪浴冰無不及是以冬無愆陽夏無伏隂春無淒風秋無苦雨雷出不震無灾霜雹)
(厲疾不降民無夭札也)采識(戴氏曰識草也愚按識當作蘵爾雅蘵黃蒢注蘵草葉似酸漿花小而白)
(中心黃江東以作葅食)妾子始蠶(戴氏曰先妾而後子事有漸也言自卑事者始也)執養
宮事(此句連上文言蠶事也)祈麥實越有小旱(所以祈麥實者恐或有小旱也正月)
(於農事三月於蠶麥言之不厭其詳)田鼠化為鴽(戴氏曰鴽鵪也)拂桐芭(戴氏曰或曰言)
(桐芭始生貌拂拂然也按吕令桐始華)鳴鳩夏四月昴則見(是時日在畢觜之間)
(故旦昴則先見)初昏南門正(其時立夏日在井四度昏角中南門右星入角距西五度其左星入)
(角距東六度故曰四月初昏南門正)鳴蚻(按爾雅如蟬而小有文者謂之蜻蜻蟬小者謂之麥蚻戴氏曰)
(蚻者寧縣也鳴而後知之故先鳴而後蚻)囿有見杏鳴蜮(戴氏曰屈造之屬)王萯莠
(按呂令注當作負秀王萯即王瓜本草陶注云即今土瓜也萯房九反)取荼莠(荼苦菜也爾雅疏云)
(苦菜葉似苦苣而細斷之有白汁愚按即今苦蕒也莠當作秀即呂令苦菜秀)幽(戴𫝊莠幽為句)越有
大旱(此上必有闕文)執陟攻駒(執者離之去毋陟者升之君也攻駒者教之服車)五月
參則見(日在井鬼旦則參見)浮游有殷(蜉蝣也殷衆盛也一名渠略陸云似甲蟲有角大如)
(指長三四寸甲下有趐能飛夏月隂雨時地中出今人燒炙噉之美如蟬也樊光謂糞中蝎蟲隨隂兩時為之)
(朝生夕死)鴂則鳴(離騷恐鵜鴂之先鳴兮使夫百草為之不芳蓋五月一隂生則鴂鳴乃百草不芳之)
(候也)時有養日(戴氏曰養長也)乃衣瓜(舊註作乃衣衣試新衣也)良蜩鳴(按爾雅當)
(作蜋蜩五彩具者也)匽之興五日翕望乃伏(戴氏曰不知其生之時故曰興伏云者不)
(知其死也)啓灌藍蓼(啓灌者取其汁也藍可以染者五月取以為澱蓼草名取以為麯)鳩為
鷹唐蜩鳴(按爾雅當作螗蜩螗蜩者匽陸璣云唐一名蝘虭字林虭作嘹愚按良蜩者蟬聲清長者)
(也唐蜩則今嘹也)初昏大火中(心星也今則亢中矣)種黍菽穈(前二月耰黍當作種)
(黍此種當作耰菽豆也穈赤梁粟今陕西人作麻是也)煑梅(戴氏曰為豆實也愚按書曰若作和羹爾)
(惟鹽梅古者飲食之用鹽梅猶今之必用醋也)蓄蘭(為沐浴及佩也即今澤蘭俗名厭草香可辟邪亦可)
(為藥)頒馬(分夫婦之駒一曰分大夫卿之駒也)六月初昏斗柄正在上煑桃
(以為豆實)鷹始摰(始攫摶也)秋七月莠雚葦(莠讀為秀)狸子肇肆(戴氏曰肆)
(遂也始遂也或曰肆殺也按字林狸伏獸蓋至此時而始肆也)湟潦生苹(苹一名蓱大者名蘋郭氏)
(曰水中浮萍江東謂之薸)爽死(未詳戴氏曰爽猶疏也)苹莠(苹亦有華者即蘋也)漢案戸
(漢天河也起箕尾間分兩道其一道貫箕星之邊案戶者直戸也古者戸皆南向則是時初昏天漢直南也)
寒蟬鳴(戴氏曰蝭&KR2557;也按爾雅疏寒蜩也即蜺也一名寒螿似蟬而小青赤色者也)初昏織
女正東鄉(織女二星)時有霖雨(夏小正四月越有大旱而霖雨在七月莊子亦有秋水時)
(至之說今則霖雨在四五月呂令溽暑在季夏今則在仲夏蓋古今風氣不同而南北風土亦異凡書傳所載)
(於今不同者於此可以類推)灌荼(荼雚葦之莠也為蔣楮之也莠未莠為菼葦未莠為蘆大戴禮作)
(秀)斗柄縣在下則旦八月剥瓜玄校(戴氏曰玄黑也校若綠色然婦人未嫁者)
(衣之)剥棗㮚零(棗栗熟也)丹鳥羞白鳥(戴氏曰丹鳥者為丹良也白鳥者為蚊蚋也其)
(謂之鳥者重其養也有翼為鳥羞也者不盡食也按呂令止曰羣鳥養羞與此不同闕疑當考)辰則伏
(大火初昏而沒也)鹿人從(鹿人者古山虞掌獸之官從從禽也謂始從禽也)鴽為鼠參
中則旦(當作參見)九月納火(古者三月大辰旦見故出火八月辰伏故九月納火)遰鴻
鴈(遰音逓去也)主夫出火(夫當作火古者季春出火所以焚萊於是民之用火於田野者不禁)
(季秋雖内大然而火之用有不可廢者如昆蟲既蟄而以火田之類於是主火度其用而出之民不得擅其用)
(而不禁也)陟玄鳥蟄(古人重玄鳥當其至而祠之故其來也書降其去也書陟皆貴之也蟄者玄鳥)
(去則多蟄於島岸間土穴中沈存中筆談嘗載其事)熊羆豹貉鼬鼪則穴(此周官所謂蟄獸也)榮鞠
(呂令鞠有黃華是也)樹麥王始裘雀入于海為蛤(蚌屬)冬十月豺祭獸(呂令在季)
(冬古人豺祭獸然後田獵蓋古人於禽獸每有不忍殺之意惟天地肅殺之時豺獸自相食故此時取之以為乾豆賓客之用)初
昏南門見黑鳥浴(戴氏曰烏也浴者飛乍高乍下也)時有養夜雉入于淮
為蜃(大蛤也)織女正北鄉則旦十有一月王狩(冬獵謂之狩)陳
筋革(弓甲器用之備也)嗇人不從(戴氏曰不從者弗行於時月也)隕麋角(夏至鹿角)
(解冬至麋角解)十有二月鳴弋(按當作鳶今雪霽霜風之晨則鳶鳴一說鳴弋猶言鳴弦弋者)
(以生絲繫矢而射謂獵禽也)玄駒賁(戴氏曰玄駒螘也賁走於地中也愚按螘方言齊魯之間謂之)
(蚼蟓西南梁益之間謂之玄駒)納卵蒜(戴氏曰卵蒜者本如卵者地納者納之君也愚按納者收藏之)
虞人入梁隕麋角(上文重)論語曰顔淵問為邦子曰行
夏之時朱子曰夏時謂以斗柄初昏建寅之月為歲首也
天開於子地闢於丑人生於寅故斗柄建此三辰之月
皆可以為歲首而三代迭用之夏以寅為人正商以丑
為地正周以子為天正也然時以作事則歲月自當以
人為紀故孔子嘗曰吾得夏時焉而說者以為謂夏小
正之屬蓋取其時之正與其令之善而於此又以告顔
子也縣子問子思曰顔回問為邦夫子曰行夏之時
若時殷周異政為非乎子思曰夏數得天堯舜之所同
也殷周征伐革命以應乎天因改正朔若云天時之改
爾故不相因也夫受禪於人者則襲其統受命於天者
則革之以神其事如天道之變然也三統之義夏得其
正是以夫子云晉董巴曰昔伏羲始造八卦作三畫
以象二十四氣黃帝因之初作調歴歴代十一更年五
千凡有七歴顓帝以今之孟春正月為元其時正月朔
旦立春五星會于天歴營室也冰凍始泮蟄蟲始發雞
始三號天曰作時地曰作昌人曰作樂鳥獸萬物莫不
應和故顓帝聖人為歴宗也湯作殷歴弗復以正月朔
旦立春為節更以十一月朔旦冬至為元首下至周魯
及漢皆從其節據正四時夏為得天以承堯舜從顓帝
故也禮記大戴曰虞夏之歴建正於孟春此之謂也
唐大衍歴議曰夏小正雖頗疎簡失傳乃羲和遺跡何
承天循大戴之說復用夏正更以正月甲子夜半合朔
雨水為上元進乖夏歷退非周正故近代推月令小正
者皆不與古合開元歷推夏時立春日在營室之末昏
東井二度中古歴以參右肩為距方當南正故小正曰
正月初昏斗杓懸在下魁枕參首所以著參中也季春
在昴十一度半去參距星十八度故曰三月參則伏立
夏日在井四度昏角中南門右星入角距西五度其左
星入角距東六度故曰四月初昏南門正昴則見五月
節日在輿鬼一度半參去日道最遠以渾儀度之參體
始見其肩股猶在濁中房星正中故曰五月參則見初
昏大火中八月參中則曙失傳也辰伏則參見非中也
十月初昏南門見亦失傳也定星方中則南門伏非昏
見也
(履祥按孔子曰我欲觀夏道是故之杞而不足證也吾得夏時焉學者多傳夏小正云小正者其紀候之)
(書謂之小則固非其大者也豈亦夏時之一端與聖人得之以說夏禮則必有大於此者單子曰夏令曰)
(九月除道十月成梁其時儆曰收而場功偫而畚梮營室之中土功其始火之初見期於司里然則舉一)
(端而推所謂夏時者當必有制度教條之詳不可得而聞矣)
即位會諸侯于塗山(塗山在今濠州蘇氏曰有禹會村)
稽古錄禹即天子位會諸侯於塗山執玉帛者萬國
(履祥按玉帛萬國之說本魯諸君子而雜見於傳記朱子王制篇亦取焉夫塗山今濠夀蓋淮江之間非)
(中土也禹何以會萬國於此意者東南之諸侯與古者萬國畢朝于都天子巡狩則其方之諸侯各朝于)
(方嶽惟東南諸侯西至衡嶽北至泰嶽道里為遠故禹總為塗山之會其後又東南而為會稽之會也塗)
(山萬國之傳或者史傳之侈辭與)
大紀曰為銘於簨簴曰告寡人以道者擊鼓以義者擊
鐘以事者振鐸以憂者擊磬以獄者揮鞀(事見鬻子又淮南子加詳)
(於此外紀同)
二歲臯陶薨
史記曰帝禹立而舉臯陶薦之且授政焉而臯陶卒封
臯陶之後於英六或在許而后舉益任之政(臯陶堯舜已有封此)
(或畢封其支庶)路史曰臯陶乃少昊之後四世而庭堅則高
陽氏之子六乃臯陶之後别有舒蓼宣八年始滅初陶
漁于雷澤虞帝求旃以為士師造律執中封于臯為臯
陶臯之子封偃為偃姓又有孫恩成恩成其後世為理
以命族至紂時理徵為翼肄中吳伯弗合以死取契和
氏逋難伊虛爲李氏其後世為伯陽父(管子曰后土掌北方故使為李)
(注李獄官也則李理字通此云理避難為李也)
薦益於天
孟子曰禹薦益於天七年
(履祥按堯薦舜舜薦禹皆其末年禹即位才一年耳何以即薦益也世稱禹年百歲蓋於是年九十有四)
(矣然三聖授受事體不同堯之薦舜攝也舜之薦禹總百官也禹之薦益相之也)
三歲考功
吳越春秋曰禹哀民不得已即天子之位三載考功
禮記曰禹立三年百姓以仁遂焉
五歲巡狩
吳越春秋曰五歲政定周行天下東漢書陳蕃傳曰
昔禹巡狩蒼梧見市殺人下車而哭之曰萬方有罪在
予一人外紀曰禹見罪人下車問而泣之左右曰罪
人不順道君王為何痛之禹曰堯舜之人皆以堯舜之
心為心寡人為君百姓各自以其心為心是以痛之
八歲巡江南戮防風氏崩于會稽
國語曰吳伐越墮會稽獲骨焉節專車吳子使來聘且
問之仲尼曰無以吾命賓發幣於大夫及仲尼仲尼爵
之既徹俎而宴客執骨而問曰敢問骨何為大仲尼曰
丘聞之昔禹致羣神於會稽之山(羣神謂主山川之君)防風氏後
至禹殺而戮之其骨節專車此為大矣客曰敢問誰守
為神仲尼曰山川之靈足以紀綱天下者其守為神社
稷之守者為公侯皆屬於王者客曰防風何守也仲尼
曰汪芒氏之君也(一作注芒)守封隅之山者也(封隅山在今湖州武康縣)
為漆姓在虞夏商為汪芒氏於周為長狄今為大人(經世)
(以戮防風氏係初年與國語不合)太史公曰禹會諸侯江南計功而
崩因葬焉命曰會稽會稽者會計也越外傳曰禹始
也到大越上茅山大會計爵有德封有功更名茅山曰
會稽及其王也巡狩大越見耆老約詩書審銓衡平斗
斛因病死亡葬會稽葦槨桐棺穿壙七尺上無瀉泄下
無邸水壇高三尺土階三等延袤一畝又曰越之先君
無餘乃禹之世别封於越以守禹冡(又見少康紀)
甲申后啓元歲
(履祥按三代以來嗣君皆踰年而稱元與堯舜禹之間不同故胡氏大紀於甲申書元載今從之或曰是)
(時三年之喪未畢益未有箕山之避啓未膺朝覲訟獄之歸宜未王也何以稱為元年是不然古者稱元)
(無大意義特以其君天下之始計年耳况益之相禹異於禹之相舜禹之相舜異於舜之攝堯其時異其)
(事亦不同孟子之俱以薦言者推堯舜禹之心也其俱以避言者推舜禹益之心也當時事迹固自有不)
(同故胡氏於明年書益歸政就國而不言避是為得之)
二歲益避於箕山之隂
大紀曰伯益歸政就國於箕山之隂也萬章曰人有
言至於禹而德衰不傳於賢而傳於子有諸孟子曰否
不然也天與賢則與賢天與子則與子昔者舜薦禹於
天十有七年舜崩三年之喪畢禹避舜之子於陽城天
下之民從之若堯崩之後不從堯之子而從舜也禹薦
益於天七年禹崩三年之喪畢益避禹之子於箕山之
隂朝覲訟獄者不之益而之啓曰吾君之子也謳歌者
不謳歌益而謳歌啓曰吾君之子也丹朱之不肖舜之
子亦不肖舜之相堯禹之相舜也歴年多施澤於民久
啓賢能敬承繼禹之道益之相禹也歴年少施澤於民
未久舜禹益相去久遠(遠當作近)其子之賢不肖皆天也非
人之所能為也莫之為而為者天也莫之致而至者命
也匹夫而有天下者德必若舜禹而又有天子薦之者
繼世以有天下天之所廢必若桀紂者也孔子曰唐虞
禪夏后殷周繼其義一也越絶書曰夏啓獻犧於益
啓者禹之子益與禹臣於舜舜傳之禹薦益而封之百
里禹崩啓立曉知王事達於君臣之義益死之後啓歲
獻犧牲以祠之經曰夏啓獻犧於益此之謂也
三歲大戰于甘(皇極經世元年伐有扈今按孔安國謂啓嗣禹位伐有扈之罪)
(唐孔穎達謂禹崩益避箕山之隂天下諸侯歸啓啓遂即天子位史記稱啓立有扈氏不服故)
(伐之蓋由唐虞受禪相承啓獨繼父以此不服愚按楚辭天問亦謂啓代益作后而卒然離有)
(扈之&KR1416;集注如史記之說今故係之伯益歸政之後)
書甘誓曰大戰于甘乃召六卿(古者四方有變專責之方伯方伯不能討然後)
(天子親征之天子之兵有征無戰今啓既親率六軍以出而又書大戰于甘則有扈之怙強稔惡敢與天子抗)
(衡豈特孟子所謂六師移之者書曰大戰蓋所以深著有扈不臣之罪按甘在京兆鄠縣有甘水甘亭蓋西方)
(諸侯也時夏都安邑在關河之東而有扈在關西之地叛以天下大勢論之不為小變矣六卿六鄉之卿也按)
(周禮鄉大夫每鄉卿一人六鄉六卿平居無事則各掌其鄉之政教禁令而屬於大司徒有事出征則各率其)
(鄉之一萬二千五百人而屬於大司馬所謂軍將皆卿者是也意夏制亦如此)王曰嗟六事之
人予誓告汝有扈氏威侮五行怠棄三正(六事之人謂六鄉之卿六)
(卿曰六事猶三公謂之三事也威侮五行者暴殄天物一說不順五行之理猶所謂狎侮五常也三正舊說天)
(地人之正道)天用勦絶其命今予惟恭行天之罰左不攻于
左汝不恭命右不攻于右汝不恭命御非其馬之正汝
不恭命(左右御皆五伍之長在車者也汝六事之人也古者車戰之法五人為伍五伍為兩一車甲士)
(三人步卒七十二人則三其兩其甲士三人左主射右主擊刺中御馬蓋每兩之長也一鄉一軍則一萬二千)
(五百人蓋五百兩也卿一人統之天子六軍則七萬五千人凡三千兩先王之師左右各攻其事而不以詭遇)
(為功非惟師出以正然左死於射右死於刺甲者死車步者死列故能為不敗之師此先王之軍法也左右御)
(不職其事皆曰汝不恭命蓋責之卿也天子治軍惟責之卿卿各督其所部然亦至兩之長而止自兩以下則)
(其長自治之此軍制之分數也)用命賞于祖弗用命戮于社予則孥戮
汝(古者天子巡狩以遷廟主行征伐亦然軍行戮社釁左鼓是則天子出征必載遷廟之主與社主以行也祖)
(陽也故賞于之社右隂也故戮于之戮辱也戮非為殺之凡罪以令衆皆戮也所謂殺而戮之所謂賜死而亡)
(戮辱凡殺而不以令衆不曰戮罪不至殺而令衆亦曰戮孥戮者戮及其妻子所謂其孥男子入于罪隸女子)
(入于舂槀是也古者罪人不孥而此曰孥戮蓋軍法尚嚴故誓師之詞云爾師之必用賞罰古今所同也至若)
(左右不踰御必以正此則王者之師而已)楚辭天問曰啓代益作后卒然
離&KR1416;何啓惟憂而能拘是逹集註曰舊說禹以天下禪
益天下去益而歸啓是代益作后也於是有扈不服啓
遂與之大戰于甘故曰離&KR1416;問啓何以能思惟所憂而
能伐扈以逹拘執之嫌乎
九歲王崩子太康踐位
王孫滿曰昔夏之方有德也遠方圖物貢金九牧鑄鼎
象物百物而爲之備使民知神姦故民入川澤山林不
逢不若螭魅罔兩莫能逢之用能協于上下以承天休
墨子曰夏后開命大廉折金山川鑄陶於昆吾作九
鼎(開卽啓也避漢景帝諱作開)贊寧要言曰詳其禹鼎不止圖山
川猛鷙之物又每州民戸地里寬狹皆可知也故後語
云據九鼎按圖籍注云秦據執得周九鼎自然業次知
九州戸籍圖書也
(履祥按諸家多謂禹鑄九鼎然於經無所考史亦不言九鼎之始觀方有德之辭似非指禹當從墨子之)
(說然象物神姦之說滿蓋設辭以神之古之鐘鼎猶今之碑碣皆所以載事也九州圖籍之說近是鑄九)
(州山川而併及其所産異物則有之矣爲其圖籍所以歴代寳之又按傳稱夏啓有鈞臺之享而書史不)
(言其年歲鈞臺在河南陽翟嵎水之東南歴大陵西連山亦曰啓筮亭謂啓享諸神於大陵之上或曰陽)
(翟夏始封之地或曰禹都焉然河南固天下中或者啓卽位之後羣后四朝大會同於此與)
癸巳太康元歲尸位(王子卦數元年遇睽)
十有九歲畋于洛表羿拒于河五弟御母以從
遂都陽夏
書曰太康尸位以逸豫滅厥德黎民咸貳(禹之德在民深矣今一再)
(傳而太康始爲逸豫黎民咸貳見所未見也蓋自五帝以來聖聖相傳至啓亦賢能敬承太康尸位而即爲逸)
(豫生民所未見也故疑而貳焉又自堯舜禹以來數聖人之於民不啻父母於子其在太康猶父母死而不仁)
(之兄暴棄之則父母之思爲何如也民心本非易叛恃祖宗德澤之厚而不知自反者亦可省於此)乃盤
遊無度畋于有洛之表十旬弗反有窮后羿因民弗忍
距于河(夏都河北太康遊畋無度逾河之南又自河而逾洛之外又流連十旬而弗反此羿所因以得)
(志也羿者有窮之君世善射亦以世官爲名傳稱后羿自鉏遷於窮石因夏民以代夏政則鉏其始封窮其新)
(國故曰有窮因民弗忍者即傳所謂因夏民距于河者即所謂代夏政蓋距太康于河不使反國而羿遂據夏)
(舊都以代夏僣稱帝夷羿也)厥弟五人御其母以從徯于洛之汭五
子咸怨述大禹之戒以作歌(太康在外忘反而羿入都簒國故五子御母避難迹)
(太康所之逾河而南以從之望太康以圖復國故于洛汭而不至洛表徯而不返哀宗國之顚覆痛社稷之危)
(亡親親之愛不能自遏故述大禹之戒而爲歌也下文五章是其辭說者以五子各爲一章然首尾相應或共)
(爲之其一其二者歌節也非指五子也)其一曰皇祖有訓民可近不可下
民惟邦本本固邦寧予視天下愚夫愚婦一能勝予一
人三失怨豈在明不見是圖予臨兆民懔乎若朽索之
馭六馬爲人上者奈何不敬(此章述大禹之戒櫽括以爲歌下叶戸予叶與圖叶)
(杜馬叶姥一人三失之下似逸一句章末二語則五子之詞也與皇祖有訓自相叶)其二曰訓有
之内作色荒外作禽荒甘酒嗜音峻宇彫牆有一于此
未或不忘(此章亦大禹之訓五子櫽括其辭而爲歌也)其三曰惟彼陶唐有
此冀方今失厥道亂其紀綱乃底滅亡(自陶唐以來皆都河北是爲冀)
(州之地今一朝失道而三聖相傳之都衆大之區遂乃失之爲羿所滅以至於亡也按左傳引此章曰惟彼陶)
(唐帥彼天常有此冀方今失其行亂其紀綱乃滅而亡)其四曰明明我祖萬邦之
君有典有則貽厥子孫關石和鈞王府則有荒墜厥緒
覆宗絶祀(有叶以百二十斤爲石大稱也三十斤爲鈞小稱也關通和平聖人所以同度量衡以一)
(天下之制也藏在王府後世則之舉此一端以見典籍規制之備也)其五曰嗚呼曷歸予
懷之悲萬姓仇予予將疇依鬱陶乎予心顔厚有忸怩
弗愼厥德雖悔可追
(履祥按五子之歌五章一章言太康之失民也二章言太康之遊田也序所謂盤遊無度也三章哀京都)
(之不保也四章痛故府舊章之淪喪宗廟社稷之不祀也而五章哀恫以終之夫失國固太康也而簒國)
(則羿也五子之歌皆怨太康之辭無忿羿之辭者自反也傳曰禹湯罪已其興也勃焉桀紂罪人其亡也)
(忽焉然則讀五子之歌君子是以知仲康之宜爲君而夏之復祀也然太康雖爲羿所拒不能濟河而猶)
(立國於外以傳仲康豈亦因五子之歌而自悔者與)
二十有九歲王崩于陽夏弟仲康立
路史曰太康在位十有九歲失政又十歲而死
(履祥按自唐虞以來都于冀州而冀自有牧非天子自治則甸服之地跨河南北也羿拒太康于河不得)
(復反舊都故五子之歌惟哀冀都之亡痛故府舊章之喪當時自河以南尚無恙也汲郡古文稱太康居)
(斟尋酈道元謂河南有尋地薛氏謂今拱州太康縣漢之陽夏即太康故城而傳亦稱相居帝邱大抵皆)
(兗豫之境大河東南之地耳然則太康爲羿所拒不能濟河而更都南夏以傳仲康迄于后相皆在兗豫)
(之境古大河之東南羿據冀方之都因夏民以代夏政稱帝夷羿寒浞代之皆在冀州之境大河之北至)
(浞滅相而夏始中斷後四十餘年少康遂復舊物云)
壬戌仲康元歲肇位四海命胤侯掌六師
(履祥按仲康即五子之一也自太康畋于有洛之表而羿距太康于河仲康及其羣弟避有窮之難奉其)
(母濟河而南徯太康于洛汭太康越在草莾不能返國城于甸服東南而居之至是太康崩而仲康立說)
(者多稱羿廢太康而立仲康失之矣使羿廢太康而立仲康仲康既立使胤侯爲司馬兵柄有歸矣而不)
(討羿是德羿也不返太康是紾兄也不然權出於羿是仲康爲虛位而胤侯爲羿黨也若是則胤征之書)
(孔子奚取焉且傳稱羿代夏政號帝夷羿豈立仲康而爲之臣者其不然也明矣仲康繼立於外命胤侯)
(掌六師其規模舉錯固已有大過人者無幾何時而使胤侯征羲和羲和遐棄厥司旅拒厥邑盖不共王)
(職而歸于有窮者是以有徂征之師有殱厥渠魁之命然仲康迄不能移羲和之師而加之羿者或者勢)
(未可與假之以年安知其不能討羿以羿之強僭而終仲康之世莫敢誰何者以仲康之賢有胤侯之助)
(也仲康雖立國於外然肇位四海諸侯之尊夏固自若獨羲和以不臣受征然則夫子於書取胤征焉君)
(子是以知仲康爲能自振而胤侯之爲王室倚重矣)
季秋月朔辰弗集于房
唐大衍歴日度議曰書曰乃季秋月朔辰弗集于房劉
炫曰房所舍之次也集會也會合也不合則日蝕可知
或以房爲房星知不然者且日之所在正可推而知之
君子謹疑寧當以日在之宿爲文近代善歷者推仲康
時九月合朔已在房星北矣按古文集與輯義同日月
嘉會而隂陽輯睦則陽不疚乎位以常其明隂亦含章
示沖以應其形若變而相傷則不輯矣房者辰之所次
星者所次之名其揆一也又春秋傳辰在斗柄天策焞
焞降婁之初辰尾之末君子言之不以爲繆何獨謹疑
於房星哉
(履祥按虞&KR1184;以季秋日食爲仲康元年而唐傅仁均等新歷以爲仲康五年癸巳之歲九月庚戌朔日蝕)
(在房二度夫以歷術求之則魯歷殷歷周歷已自不同憑此却求豈無抵忤故以歷較之經世紀年夏殷)
(之年盈縮者二十有八歲焉蓋歷家之說有歲差之法久近各殊新歷以五十餘年而差一度虞&KR1184;以百)
(八十有六年而差一度盈縮之原其大致蓋由於此古者天官氏因時以治歷而後世言天者執歷以求)
(天執歷以求天者既有差於將來豈無迷於既往哉今從新歷之說則仲康五年歲非癸巳從虞&KR1184;之說)
(則合於經世之年且&KR1184;之言歷槩有活法焉如論合朔者曰朔在會合苟躔次既同何患於頻大日月相)
(離何患於頻小此類可見雖然此猶以歷言歷不若以經斷歷以經言之則五年之說於經不同而元年)
(之說於經爲合何則經書仲康肇位四海胤侯命掌六師羲和廢厥職酒荒于厥邑胤侯承王命徂征書)
(肇位以冠其首則徂征是其初即位之年而季秋月朔之變是其初年之秋無疑也以經爲正固無假於)
(歴以歷而論則元年之說爲有合於經今從之繫於元年之下)
胤侯承王命征羲和(皇極經世係壬戌又據子王子經世卦數仲康元年)
(訟卦用事所以其間有日食之變而又有徂征之師與羿爭諸侯也)
惟仲康肇位四海胤侯命掌六師羲和廢厥職酒荒于
厥邑胤侯承王命徂征(胤侯胤國之侯入爲王大司馬也羲和廢厥職者不共王職酒)
(荒于厥邑者與羿同惡也)告于衆曰嗟予有衆聖有謨訓明徵定保
(明徵定保者即謨訓之辭徵如庶徵之徵謂明天之徵以定保安之計也此一語以爲綱領克謹天戒以下皆)
(明徵定保之事惟時羲和以下皆明徵之反)先王克謹天戒臣人克有常憲
百官修輔厥后惟明明每歲孟春遒人以木鐸徇于路
官師相規工執藝事以諫(工猶執藝事以諫豈有爲天官而日食不以告王)其
或不恭邦有常刑(此明先王之制下證羲和之罪)惟時羲和顚覆厥德
沈亂于酒畔官離次俶擾天紀遐棄厥司(此正羲和之罪也)乃
季秋月朔辰弗集于房瞽奏鼔嗇夫馳庶人走羲和尸
厥官罔聞知昏迷于天象以干先王之誅(說見上文古者日有食之)
(伐鼔于社所以攻隂而助陽也其事則樂師掌之樂師瞽者也故瞽奏鼔嗇夫馳者供救日之役庶人走者爲)
(救日之態以見日食之變天子恐懼乎上官民奔走于下變之甚也而羲和掌歴象之事乃罔聞知不以聞于)
(上也其無天無君甚矣干先王之誅應上文)政典曰先時者殺無赦不及時
者殺無赦(此以下徇師之辭政典者大司馬之法用之於軍旅者也故先時後時者皆殺無赦所以)
(謹期會一師徒明節制也先時者邀功而亂陣不及時者失期而怯敵皆用兵之忌也是以兵法於此必嚴無)
(赦之律焉)今予以爾有衆奉將天罰爾衆士同力王室尚弼
予欽承天子威命火炎崐岡玉石俱焚天吏逸德烈于
猛火(此戒其先時之過)殱厥渠魁脅從罔治舊染汚俗咸與惟
新嗚呼威克厥愛允濟愛克厥威允罔功(此戒其不及時之失)其
爾衆士懋戒哉(威克厥愛如公爾忘私奮不顧身也懋戒以殱魁威克爲勉以逸德愛克爲戒)
(也)
(或問羲和之罪不過失職耳何勤徂征之師曰王者之制諸侯三不朝則六師移之畔官離次棄厥司不)
(甚於不朝乎曰沈亂于酒六師移之易爾曷爲申明軍律激勵威武若恐弗勝何也曰羲和畔夏即羿者)
(也意必有聚衆拒命之事焉故下文有脅從罔治之戒也曰使果畔夏即羿也曷爲奉辭伐罪不名其爲)
(賊而止於責其不職也曰先王之制官各有職以事一人不供其職即不臣其君矣而况俶擾天紀爲始)
(亂乎曰俶擾天紀之爲始亂何也曰自顓帝以來羲氏和氏世其職先王頼之授時頒正以一天下之視)
(聽久矣一旦有羿入間王室天子播遷南夏而羲和首不爲用是使正朔不出于天子諸侯不禀正朔於)
(王朝夏氏之失統將自是始而區區保邑拒命又其罪之細者爾故胤征之書始述其法以明其亂紀之)
(罪終嚴其威以破其脅衆之勢也兵法莫整於胤征曰先時者殺無赦不及時者殺無赦也莫仁於胤征)
(曰殱厥渠魁脅從罔治也莫勇於胤征曰威克厥愛允濟也此武之大經也)
甲子三歲羿滅伯封(伯封后䕫之子也左傳所載伯封之事似失之誣路)
(史禹命伯封叔及昭明作衍歴歲紀甲寅敬授人時則伯封夏之天官仲康征羲和而夷羿滅)
(伯封是與王室爭諸侯耳)
十有三歲王崩子相踐位
經世曰相繼立依同姓諸侯斟灌斟鄩氏
乙亥后相元歲征畎夷
二歲征黃夷
七歲于夷來賓畎夷來賓
竹書曰后相即位二年征黃夷七年于夷來賓東漢
書曰昔夏后氏太康失國四夷背叛及后相即位乃征
畎夷七年然後來賓
八歲寒浞殺羿
晉魏莊子曰昔有夏之方衰也后羿自鉏遷於窮石(鉏在)
(今澶州衛南縣窮石不知所在)因夏民以代夏政恃其射也不修民事
而滛于原獸棄武羅伯因熊髠尨圉(四子皆羿之臣)而用寒浞
寒浞伯明氏之䜛子弟也(寒國北海平壽縣東有寒亭在今濰州)伯明后
寒棄之夷羿收之(夷氏)信而使之以爲已相浞行媚于内
(杜注曰内宫人愚謂羿所以爲家衆所殺而浞所以因羿室者其原如此)而施賂于外愚弄
其民而虞羿于田樹之詐慝以取其國家外内咸服羿
猶不悛將歸自田家衆殺而烹之以食其子其子不忍
食死于窮門(殺之於國門愚按羿入據夏仍號有窮故其國門亦謂窮門)浞因羿室
(就其妃妾)生澆及豷恃其䜛慝詐僞而不德於民(澆論語作奡)
周虞人之箴曰芒芒禹迹畫爲九州經啓九道民有寢
廟獸有茂草各有攸處德用不擾在帝夷羿冐于原獸
亡其國恤而思其麀牡武不可重用不恢于夏家獸臣
司原敢告僕夫(注曰羿雖有夏家而不能恢大之愚謂虞箴如此是猶惜羿之不能盡取夏也)
(且從其僭而稱之曰帝虞人自以其官獻箴故止爲田獵而發可爾讀者不可以詞害意然君子之言不當如)
(是也)逄蒙學射於羿盡羿之道思天下惟羿爲愈已於
是殺羿孟子曰是亦羿有罪焉(朱子曰夷羿簒賊蒙乃逆儔其事無足論者孟)
(子特以其取友而言爾)天問曰浞娶純狐眩妻爰謀何羿之射
革而交吞揆之(此行媚于内殺羿因室之事也射革猶云貫革吞滅揆謀也集注曰言羿之射)
(藝勇力而其衆乃交進而吞謀之乎)離騷曰啓九辯與九歌兮夏康娛
以自縱不顧難而圖後兮五子用失乎家衖羿淫遊以
佚畋兮又好射夫封狐固亂流其尠終兮浞又貪夫厥
家(集注曰婦謂之家言羿因夏衰亂代之爲政娛樂田獵不恤民事信任寒浞使爲國相羿畋將歸浞使家)
(衆逄蒙射而殺之貪取其家以爲已妻羿以亂得政身即滅亡故曰亂流鮮終也)
(履祥按羿之亡也孟子述其取友之一端左氏述其亂亡之始末而騷之言爲盡騷之言曰羿淫遊以佚)
(畋兮又好射夫封狐固亂流其尠終兮浞又貪夫厥家夫羿簒夏者逆亂之流理固尠終矣況又有遊田)
(之荒䜛慝之蔽乎然則其前後本末俱足以戒矣)
二十有八歲寒浞使其子澆弑王于帝丘后緡
歸于有仍靡奔有鬲氏(經世以靡奔係此年足以正左氏之誤帝丘今)
(開德府濮陽縣顓帝始居此地是名帝邱后相因之鬲在今德州平原)
魏莊子曰浞因羿室生澆及豷恃其䜛慝詐僞而不德
于民使澆用師滅斟灌斟鄩(二國夏同姓諸侯后相所依)處澆于過
處豷于戈伍員曰昔有過澆殺斟灌以伐斟鄩滅夏
后相后緡方娠逃出自竇(后緡相妃娠懷身也)歸于有仍生少康
焉(按子王子封數相即位之年世卦得暌終以弑隕至此世卦得歸妹是以后緡歸有仍少康在外氏者三)
(十餘年)汲郡古文曰相居斟灌(漢書集注云今東郡灌是也明帝以封周後改)
(曰衛皇甫謐曰灌衛也愚按帝邱衛地斟灌亦衛地相居帝邱與斟灌相近而依之非居斟灌也)
癸卯少康元歲相后緡生少康于有仍(自此以後皇極)
(經世缺四十年不書而皇王大紀即以少康生之年爲元歲蓋少康既生則夏統不絶今從之)
甲子二十有二歲少康自有仍奔虞
伍員曰少康爲仍牧正惎澆能戒之(惎毒也戒備也)澆使椒求
之(椒澆臣)逃奔有虞爲之庖正以除其害(虞舜後諸侯也庖正掌膳饈之)
(官頼以得除已害愚按爲仍牧正爲之庖正皆少康爲之以避禍非二國敢以是官之也虞即今應天府虞城)
(縣)虞思於是妻之以二姚(思有虞君也)而邑諸綸(綸虞邑今應天虞城)
(縣有綸城)有田一成有衆一旅(方十里爲成五百人爲旅)能布其德而兆
其謀以收夏衆撫其官職(愚按夏衆者即帝邱二斟之遺民靡收二國之燼亦其助)
(也官職者夏之士大夫播遷者若遺臣靡之類是也)
(或曰古今言治者莫盛於唐虞三代然考之三代自禹傳啓已有大戰之變繼而太康失冀相帝弑隕絶)
(四十年而少康始中興季杼之後鮮有可紀商有天下一傳而太甲幾墜沃丁以後比九世亂河患蕩覆)
(轉徙不常西略不知狄人内侵古公避狄高宗中興又幾何世紂遂亂亡周自文武成康以後昭王即有)
(南征之禍穆王尤甚幸没祗宮夷衰厲暴宣王中興而非全治幽王又大亂平王東遷而天下無寧世矣)
(然則語治者必曰三代何也履祥應之曰三代所以盛以其聖王代作其道化禮制有以漸磨人心維持)
(風俗如是其久與後世不同爾不謂其暴君亂主之咸無也夫以漢視三代光武明章視禹啓文武成康)
(可謂碔砆之與美玉光武漢法舊防尚未盡復其紀綱天下之具可謂疎矣然以其起自諸生側席幽乂)
(而明帝興學崇教臨雍拜老故其風聲興起二百年間雖庸君繼作宦戚專政而政亂於上俗清於下其)
(民安於耕桑其士大夫厲於名節其故家遺族閑於禮法其姦雄之人懼於名義東漢猶然況三代之世)
(聖人代作有井田以業民生有封建以定民主有道德以正民心有禮制以齊民行有詩樂以陶民風有)
(教化以漸民俗制定而不可以卒搖化深而不可以卒變雖復有太康等此不善繼之君然所謂政亂於)
(上俗清於下者當必十百倍於東漢矣故三代之亂猶日之有雲隂雨霾而不害其爲晝後世之治猶夜)
(之有月星火燧而不救其為夜此古今之分也)
壬午四十歲靡自有鬲氏收二斟之衆滅寒浞
立少康王滅澆于過使季杼滅豷于戈復禹之
績
魏莊子曰靡(靡臯陶之後路史作伯靡)自有鬲氏收二國之燼以滅
浞而立少康少康滅澆于過后杼(杼少康子也)滅豷于戈有
窮由是遂亡(浞因羿室不改有窮之號)伍員曰使女艾諜澆(女艾太康臣諜)
(候也)使季杼誘豷遂滅過戈復禹之績祀夏配天不失舊
物論語南宮适問於孔子曰羿善射奡盪舟俱不得
其死(子何子句)然禹稷躬稼而有天下夫子不答南宮适出
子曰君子哉若人尚德哉若人離騷曰澆身被服強
圉兮縱欲而不忍日康娛而自忘兮厥首用夫顚隕(集注)
(曰強圉多力也言浞取羿妻而生澆強梁多力縱放其慾不能自忍也康安也自上而下曰顚隕墜也言澆既)
(滅殺夏后相安居無憂日作淫樂忘其過惡卒爲相子少康所誅)大紀論曰人殺其
父子必欲死人辱其君臣必欲報忍死謀報能以天道
爲定命不觀敵勢而改圖則庶幾焉苟顧其私内覬大
利外畏大難雖有良心日銷月鑠其不忘君父者幾希
矣少康靡鬲眞人臣子哉志在討賊行吾義而已非圖
富貴者也故受困厄而不渝濱死亡而不怠兢兢業業
經營四十年然後克殄元凶祀夏配天不失舊物嗚呼
此眞可謂中興者矣故唐虞世南論歴代中興之主以
少康爲冠噫前王之所爲後王之師也可不鑒哉廣
漢張氏曰邵康節經世以寒浞滅相繫於壬寅是歲或
癸邜少康生而克復舊物乃在癸未凡四十有一年方
少康在襁褓而夏之臣靡固有滅浞而立之之心經營
許久乃遂其志若靡者可謂忠之盛者矣方寒浞在上
澆豷縱横之時少康獨有田一成衆一旅其勢可謂堙
微而卒用以興其間圖回謀慮必大有曲折惜不復傳
於後猶幸有左氏傳所載耳要之靡與有鬲氏有仍氏
皆佐少康以有爲者也若使少康之君臣此數十年中
不忍而欲速則身且不保而况國乎惟其潛也若深淵
之靚故其發也如春陽之振動惟其時者也
方夷來賓
竹書紀年曰少康即位方夷來賓東漢書曰夏后氏
太康失德夷人始畔自少康已後世服王化遂賓於王
門獻其樂舞
六十有一歲王崩子季杼踐位
少子無余封於越
吳越春秋曰禹以下六世而得帝少康少康恐禹墓之
絶祀乃封其庶子於越號曰無余隨陵陸而耕種逐禽
鹿而給食不設宫室之飾從民所居居於秦餘春秋祠
禹墓於會稽
甲辰后杼元歲
五歲征東海伐三壽(竹書紀年曰夏伯杼子之東征獲九尾狐路史同)
十有七歲王崩子槐踐位
國語曰杼能帥禹者也夏后氏報焉(韋昭注曰能興夏道)
(履祥按自古人主非天資絶異或親歴艱難而能成中興之功者鮮矣少康生長艱危備嘗險阻卒成再)
(造之功信爲中興之主后杼之生遭家不競與其先王共歴艱險方其用師于戈計其年齡弱冠而已英)
(毅之氣蓋可想見洎其即位又能帥禹而行卒爲夏家有德之宗夫以禹之明德懋功典則備具使得中)
(主循而守之可以坐享安靖况以英毅之資帥循其道禹何遠之有惜乎年世堙遠書史失傳後之學者)
(不得盡聞行事之詳爲可憾矣)
辛酉后槐元歲
三歲東九夷來御
甲子四歲
二十有六歲王崩子芒踐位
丁亥后芒元歲以玄圭賓于河(路史註曰見紀年)乃東
狩于海
十有八歲王崩子泄踐位
乙巳后泄元歲
命東夷命西羌
竹書紀年曰后泄命畎夷白夷赤夷玄夷風夷陽夷(后泄)
(在位十六歲而竹書命六夷在二十一歲未詳)路史曰六夷來御於是始加
爵命東漢書西羌傳曰太康失國四夷背叛及相即
位乃征畎夷七年然後來賓至于泄始加爵命由是服
從桀之亂畎夷入居邠岐之間
十有六歲王崩子不降踐位
辛酉后不降元歲
甲子四歲
六歲伐九苑
五十有九歲王崩弟扄立
庚申后扄元歲
甲子五歲
二十有一歲王崩子厪踐位
辛巳后厪元歲
二十有一歲王崩不降之子孔甲立(路史作帝胤甲謂爲)
(孔甲者非)
壬寅后孔甲元歲
三歲
陶氏古今錄曰夏孔甲八年九月歲次甲辰采牛首山
鐡以鑄劒(據經世紀年甲辰孔甲即位之三歲也今陶弘景曰八年豈考於古銘字書難辨誤以爲)
(八年與)蔡史曰昔有飂叔安(飂古國也叔安其君名)有裔子曰董
父(玄孫之後爲裔)實甚好龍能求其耆欲以飲食之龍多歸之
乃擾畜龍以服事帝舜帝賜之姓曰董氏曰豢龍封諸
鬷川鬷夷氏其後也故帝舜氏世有畜龍及有夏孔甲
擾于有帝帝賜之乘龍河漢各二各有雌雄孔甲不能
食而未獲豢龍氏有陶唐氏既衰其後有劉累學擾龍
于豢龍氏以事孔甲能飲食之(今滑州有豢龍氏井即劉累畜龍之所)夏
后嘉之賜氏曰御龍以更豕韋之後龍一雌死潛醢以
食夏后夏后饗之既而使求之懼而遷于魯縣范氏其
後也(杜元凱曰今魯陽也按汝州魯山縣有豢龍城)魏獻子曰今何故無之對
曰夫物物有其官官修其方(方法術也)朝夕思之一日失職
則死及之失官不食官宿其業其物乃至(水官修則龍至)若泯
棄之物乃坻伏鬱湮不育故有五行之官是謂五官實
列受氏姓封爲上公祀爲貴神社稷五祀是尊是奉木
正曰勾芒火正曰祝融金正曰蓐收水正曰玄冥土正
曰后土龍水物也水官棄矣故龍不生得
甲子二十有三歲
戊辰二十有七歲商主癸生子履
帝王世紀曰主癸之妃扶都見白氣貫月意感而生湯
三十有一歲王崩子臯踐位
衛彪徯曰孔甲亂夏四世而隕(韋昭曰亂禹法也孔甲至桀四世而亡)
大紀曰王好事鬼神肆行淫亂作破斧之歌是爲東音
諸侯化之夏政始衰
(履祥按傳稱夏后孔甲擾于有帝古今所傳亦謂孔甲有盤盂之戒而國語世紀謂爲淫亂之君異乎所)
(聞矣或曰孔甲人名非夏后孔甲)
祝氏經世解曰孔甲當星之甲一十二世之終自當有
災況其卦爲兌但夏之文獻不足無以證之
癸酉后臯元歲
十有一歲王崩子發踐位
蹇叔曰崤有二陵焉其南陵夏后臯之墓也
甲申后發元歲諸夷賓于王門
竹書紀年曰后發即位元年諸夷賓于王門諸夷入舞
十有九歲王崩子癸踐位(是爲桀)
癸卯后癸元歲
甲子二十有二歲公劉遷于豳(大紀附少康甲子之紀今附于)
(此年甲子紀之内)
路史曰稷生斄蠒(一作治蠒即邰字)斄蠒生叔均叔均爲田祖
公劉之去后稷已十餘世矣史記曰舜封后稷於邰
别姓姬氏后稷之興在陶唐虞夏之際皆有令德國
語曰昔我先王世后稷以服事虞夏及夏之衰也棄稷
弗務我先王不窋用失其官而自竄于戎翟之間(程泰之曰)
(慶州東南三里有不窋城)不敢怠業時序其德纂修其緒修其訓典
朝夕恪勤守以惇篤奉以忠信奕世載德不忝前人
集傳曰譙周按國語云世后稷以服事虞夏言世稷官
是失其世數也若以不窋親棄之子至文王千餘歲惟
十五代實不合事情(按史記契至湯四百餘年而十四世稷至文王千餘年而十五世自)
(夏歴商凡四十五世而稷至文王止十五世焉歐陽氏容齋洪氏路史羅氏已辯其非今不悉錄)史
記曰不窋卒子鞠立鞠卒子公劉立(路史同又曰鞠生有文在手曰鞠)
大雅曰篤公劉匪居匪康廼場廼疆廼積廼倉廼裹
餱糧于槖于囊思輯用光弓矢斯張干戈戚揚爰方啓
行(集傳曰舊說召康公以成王將涖政當戒以民事故詠公劉之事以告之曰厚哉公劉之於民也其在西)
(戎不敢寧居治其田疇實其倉廪既富且強於是裹其餱糧思以輯和其民人而光顯其國家然後以其弓矢)
(斧鉞之備爰方啓行而遷都於豳焉蓋亦不出其封内也)篤公劉于胥斯原既庶既
繁既順廼宣而無永嘆陟則在巘復降在原何以舟之
維玉及瑶鞸琫容刀(集傳曰言公劉至豳欲相土以居而帶此劍佩以上下於山原也東)
(萊呂氏曰以如是之佩服而親如是之勞苦斯其所以爲厚於民也歟)篤公劉逝彼百泉
瞻彼溥原廼陟南岡乃覯于京京師之野于時處處于
時廬旅于時言言于時語語(集傳曰京高邱也師衆也董氏曰所謂京師者蓋起)
(於此其後世因以所都爲京師也此章言營度邑居也自下則往百泉而望廣原自上則陟南岡而觀于京於)
(是爲之居室於是廬其賓旅於是言其所言於是語其所語無不於斯焉)篤公劉于京斯依
蹌蹌濟濟俾筵俾几既登乃依乃造其曹執豕于牢酌
之用匏食之飲之君之宗之(集傳曰此章言宫室既成而落之既以飲食勞其羣)
(臣而又爲之君爲之宗焉呂氏曰既饗燕而定經制以整屬其民上則皆統於君下則各統於宗蓋古者建國)
(立宗其事相須楚執戎蠻子而致邑立宗以誘其遺民即其事也)篤公劉既溥既長既
景廼岡相其隂陽觀其流泉其軍三單度其隰原徹田
爲糧度其夕陽豳居允荒(集傳曰徹通也一井之田九百畝八家皆私百畝同飬公)
(田耕則通力而作收則計畝而分也周之徹法自此始其後周公蓋因而修之耳此言辨土宜以授所徙之民)
(定其軍賦與其稅法又度山西之田以廣之而豳人之居於此益大矣)篤公劉于豳斯館
涉渭爲亂取厲取鍜止基廼理爰衆爰有夾其皇澗遡
其過澗止旅廼密芮鞫之即(集傳曰此章又總叙其始終言其始來未定居涉渭)
(取材而成宫室既止基於此矣乃疆理其田野則日益繁庶富足其居有夾澗者有遡澗者其止居之衆日以)
(益密乃復即芮鞫而居之而豳地日以廣矣)漢書婁敬傳曰周之先自后
稷堯封之邰積德累善十餘世公劉避桀居豳程泰
之雍錄曰公劉自慶州徙都于邠邠州新平縣即其地
也匈奴傳曰夏道衰公劉失其稷官變于西戎邑于豳
顔師古曰今豳州是也開元十三年槩改古文以爲今
文又特詔書豳爲邠豳詩曰七月流火(火大火心星也堯典仲夏)
(火中月令則季夏昏心中季冬曉心中故周家有火中寒暑乃退之說謂季夏火昏中暑極而退季冬火曉中)
(寒極而退也豳公之時上距堯未遠歲差未多故七月之昏則亦見火之西下矣)九月授衣一
之日觱發二之日栗烈無衣無褐何以卒歲(一之日謂斗建子一)
(陽之月也不數月而言日以見此月之日一陽始生即開來歲發生之始矣集傳曰周之先公已用此紀候故)
(周有天下遂以爲一代之正朔也)三之日于耜四之日舉趾同我婦子
饁彼南畝田畯至喜(集傳曰此章前節言衣之始後節言食之始二章至五章終前節之)
(意六章至八章終後節之意)七月流火九月授衣春日載陽有鳴倉
庚女執懿筐遵彼微行爰求柔桑春日遲遲采蘩祁祁
女心傷悲殆及公子同歸(集傳曰是時公子猶娶於國中而貴家大族連姻公室者)
(亦無不力於蠶桑之務故其許嫁之女預以將及公子同歸而遠其父母爲悲也其風俗之厚而上下之情交)
(相忠愛如此)七月流火八月萑葦蠶月條桑取彼斧斨以伐
遠揚猗彼女桑七月鳴鵙八月載績載玄載黃我朱孔
陽爲公子裳(八月於萑葦既成之時即收蓄爲來歲治蠶曲薄之具也集傳曰勞於其事而不自)
(愛以奉其上蓋至誠惨怛之意上以是施下以是報之也)四月秀葽五月鳴蜩八月
其穫十月隕蘀一之日于貉取彼狐狸爲公子裘二之
日其同載纉武功言私其豵獻豜于公(爾雅豕一歲爲豵三歲爲豜私)
(其小者而獻其大者亦愛上之心也)五月斯螽動股六月莎雞振羽七月
在野八月在宇九月在戸十月蟋蟀入我牀下穹窒熏
鼠塞向墐戸嗟我婦子曰爲改歲入此室處(呂氏曰十月而曰改)
(歲三正之統于民俗尚矣周特舉而迭用之耳集傳曰此見老者之愛也)六月食鬱及薁七
月亨葵及菽八月剥棗十月穫稻爲此春酒以介眉壽
七月食瓜八月斷壺九月叔苴采荼薪樗食我農夫(集傳)
(曰自此至卒章皆言農圃飲食祭祀燕樂以終首章後節之意而此章果酒嘉蔬以供老疾奉賓祭瓜瓠苴荼)
(以爲常食少長之義豐儉之節也)九月築場圃十月納禾稼黍稷重穋
禾麻菽麥嗟我農夫我稼既同上入執宮功晝爾于茅
宵爾索綯亟其乘屋其始播百榖(呂氏曰此章終始農事以極憂勤艱難之)
(意)二之日鑿冰冲冲三之日納于凌隂四之日其蚤獻
羔祭韭九月肅霜十月滌場朋酒斯饗曰殺羔羊躋彼
公堂稱彼兕觥萬壽無疆(張子曰此章見民忠愛其君之意既勤趨其藏冰之役又)
(相戒速畢場功殺羊以獻于公舉酒而祝其壽也王氏曰仰觀星日霜露之變俯察昆蟲草木之化以知天)
(時以授民事女服事乎内男服事乎外上以誠愛下下以忠利上父父子子夫夫婦婦養老而慈幼食力而助)
(弱其祭祀也時其燕饗也節此七月之義也)史記曰公劉雖在戎狄之間
復修后稷之業務耕種行地宜自漆沮渡渭取材用行
者有資居者有畜積民頼其慶百姓懷之多徙而保歸
焉周道之興自此故詩人歌樂思其德也
(履祥按公劉之遷豳也史謂周道之興自此則國語所謂十五王而文始平之者自公劉數之爾不然則)
(以有德之宗數之猶殷言賢聖之君六七漢言七制之主也大紀以世表計之係之少康甲子之紀而附)
(以篤公劉之雅今以漢書計之係之夏桀甲子之紀而併附七月之詩焉讀篤公劉之雅可想見公劉度)
(地建國和輯人民之規焉讀七月之詩可想見豳民因天力本孝慈忠愛之俗焉漢儒舊序以篤公劉爲)
(召康公之所獻以豳七月爲周公之所陳意者豳之遺詩與召公獻之以備燕享之樂使成王知立國勤)
(勞之故周公陳之以爲矇工之誦使成王知故國衣食之原故篤公劉列於雅而豳七月自爲風蓋自三)
(聖相授其禮樂聲教之盛漸被四海后稷於此有邰家室子孫皆有令德其後雖當夏道衰微一再轉徙)
(而修其訓典弈世載德加以公劉之賢生聚再繁邦家再盛故國人叙其建立之規道其風土歌謠之美)
(吹之管籥和以土鼔周人世守之以爲其先公之樂至有天下而亦專官掌之周官籥章之職掌土鼔豳)
(籥是也土鼔葦籥皆堯之遺音也而豳籥則公劉之遺音也豳籥所歌之詩則豳詩豳雅豳頌也豳詩七)
(月之詩也豳頌雖不知其的爲何詩而篤公劉之篇豈非豳雅之詩與或者顧謂公劉之時夏道將墜國)
(介戎狄之間計無文物篤公劉七月之詩蓋出周召之筆追述先公之事爾是獨不思夏當三聖之後義)
(理素明言語素雅其文章爲最盛但載籍失傳耳其存者與其雜見傳記者可想見也雖當衰微之後然)
(流風未泯商道將興篤公劉之詩下視商頌諸作同一蹈厲七月之詩上視五子之歌夏小正之屬與夏)
(令時儆之辭皆同一文軌也豈至周召之時而後始有如此之文哉且周詩固有追述先公之事者然皆)
(明著其爲後人之辭生民之詩述后稷之事也而終之曰以迄于今綿之詩述古公之事也而係之以文)
(王之事此皆後人之作也若篤公劉之詩極道岡阜佩服物用里居之詳七月之詩上至天文氣候下至)
(草木昆蟲其聲音名物圖畫所不能及安有去之七百歲而言情狀物如此之詳若身親見之者又其末)
(無一語爲追述之意吾是以知其决爲豳之舊詩也況史氏已明言詩人歌樂思其德乎雖然七月爲豳)
(之舊詩固也何以不居二南之前而居變風之末與曰詩皆采之當世而前世之詩存者不可泯也故豳)
(七月附於十五國風之後猶商那附於三頌之末也七月既非周公之自作何以係周公諸詩曰豳周公)
(之采邑也周公食邑於豳岐之間以其爲周之舊邑故曰周公然周既爲一代有天下之號則周公之詩)
(不可謂之周而謂之豳焉猶晉而謂之唐衛而謂之邶鄘也豳詩既周公之所陳故凡周公所作與爲周)
(公而作者皆附之然則公劉爲雅七月獨不可爲雅與曰風雅固各有體矣噫自載籍之不傳後世槩以)
(先公之事爲朴野不文之俗胡不即近世而觀之乎兩漢文物之久而白狼之詩譯於朝李唐詞章樂府)
(之行而凉州之編甘伊之聲列於樂況豳俗居雍土之中岐梁之虛而公劉接聞文教流傳之後又當變)
(戎爲華之初爲諸夏方新之邦乎故篤公劉七月之詩端爲豳公當時之詩無疑也今列二詩於夏紀之)
(季且述其大意如此於以考見夏商之世而周家之文固有自來矣)
三十有三歲伐蒙山有施氏進妹喜
史蘇曰昔夏桀伐有施有施人以妹喜女焉(韋昭曰有施喜姓之)
(國妹其女也)妹喜有寵於是乎與伊尹比而亡夏(韋昭曰比比功也伊)
(尹欲亡夏妹喜爲之作禍其功同也愚謂比者同比之比事雖不同同於亡夏也)大紀曰自
孔甲之後王室政德日衰諸侯或不朝桀能申鉤索鐡
負恃其力不務德而武傷百姓有趙梁者教爲無道勸
以貪狠伐蒙山有施氏有施氏進女妹喜桀嬖之所言
皆聽為之為瓊室象廊瑤臺玉牀行淫縱樂政事怠
廢爲肉山脯林酒池可以運舟一鼔而牛飲者三千人
以爲戲劇
三十有五歲商主癸薨子履嗣位(湯諡成號天乙姓子氏)
商頌長發之詩曰玄王桓撥受小國是逹受大國是逹
率履不越遂視既發相土烈烈海外有截(玄王契也玄者深微之稱)
(王者追尊之號受小國受大國與下文受小球大球辭意同蓋古者諸侯有邦交之好相朝之禮契之爲國其)
(四隣小大之國無不交朝聘之禮而契之受之德意通逹也率履不越其行事守禮度也遂視既發其觀瞻之)
(者皆感發也至相土則又功烈盛大至於海外諸侯亦一切慕之)帝命不違至于湯齊
湯降不遲聖敬日躋昭假遲遲上帝是祗帝命式于九
圍(集傳曰商之先祖既有明德天命未嘗去之以至於湯湯之生也應期而降適當其時其聖敬又日躋升)
(以至昭格于天久而不息惟上帝是敬故上帝命之使爲法於九州也)受小球大球爲下
國綴旒何天之休不競不絿不剛不柔敷政優優百禄
是遒(集傳曰小球大球或曰小國大國所贄之玉也鄭氏曰小球鎮圭尺有二寸大球大圭三尺也皆天)
(子之所執也下國諸侯也綴猶結也旒旗之垂者也言爲天子而爲諸侯所係屬如旗之縿爲旒所綴著也)
受小共大共爲下國駿厖何天之龍敷奏其勇不震不
動不戁不竦百禄是總(集傳曰小共大共駿厖之義未詳或曰小國大國所共之貢也)
(鄭氏曰共執也猶小球大球也蘇氏曰共珙通合珙之玉也駿大厖厚董氏曰齊詩作駿駹謂馬也龍寵也敷)
(奏其勇大進其武功也謂愚謂小球大球謂小國大國之贄玉小共大共小國大國之供貢也)武王
載旆有虔秉鉞如火烈烈則莫我敢曷(漢書作遏)苞有三蘖
莫遂莫逹九有有截韋顧既伐昆吾夏桀(集傳曰武王湯也虔敬也)
(言恭行天罰也苞本也蘖旁生萌蘖也本則夏桀蘖則韋也顧也昆吾也皆桀之黨也鄭氏曰韋彭姓顧昆吾)
(已姓言湯既受命載旆秉鉞以征不義桀與三蘖皆莫能遂其惡而天下截然歸商矣初伐韋次伐顧次伐昆)
(吾乃伐夏桀當時用師之序如此)昔在中葉有震且業允也天子降于
卿士實維阿衡實左右商王(集傳曰昔在豈謂湯之前世中衰時與允也天子指)
(湯也降言天賜之也卿士伊尹也言至於湯得伊尹而有天下也阿衡伊尹官號也愚按書曰肇我邦有夏)
(小大戰戰罔不懼于非辜詩曰昔在中葉有震且業則是自湯而上蓋嘗中微矣而湯由七十里起又爲桀所)
(囚卒能伐桀而代之則非勢之強也以德而已朱子曰序以此爲大禘之詩蓋祭其祖之所出而以其祖配)
(也蘇氏曰大禘之祭所及者遠故其詩歴言商之先君又及其卿士伊尹蓋謂與於禘者也商書兹予大享于)
(先王爾祖其從與享之是禮也豈其起於商之世與今按大禘不及羣廟之主此宜爲祫禘之詩然經無明文)
(不可考矣)殷本紀曰契興於唐虞大禹之際功業著于百
姓百姓以平契卒子昭明立昭明卒子相土立相土卒
子昌若立昌若卒子曹圉立曹圉卒子冥立冥卒子振
立振卒子微立微卒子報丁立報丁卒子報乙立報乙
卒子報丙立報丙卒子主壬立主壬卒子主癸立主癸
卒子天乙立是爲成湯
湯始居亳
書序曰自契至于成湯八遷(孔氏曰十四世凡八徙國都愚按八遷惟昭明居砥)
(石相土居商邱見於傳餘無所考砥石今陜州底柱商丘今應天府宋城)湯始居亳從先王
居(孔氏曰契父帝嚳都亳湯自商邱遷焉愚按嚳之說非也唐虞以上無王稱且契非嚳子借使嚳子不宜)
(謂嚳先王也先王者必指玄王此商人追稱之辭也故大紀曰從先君居以正書序及注之失亳今應天之穀)
(熟蓋南亳也)作帝告釐沃(孔氏曰告來居沃土二篇皆亡)
戊寅三十有六歲(商湯元祀)商湯征葛(據經世張氏紀年然史記)
(載征葛在聘伊尹之前葛今應天府寧陵縣)
孟子曰惟仁者爲能以大事小是故湯事葛(朱子曰仁人之心寬)
(洪惻怛而無計較大小強弱之私故小國雖或不恭而吾所以字之之心自不能已愚謂以是觀之則它日)
(湯之征葛蓋不得已也)又曰湯居亳與葛爲鄰(穀熟去寧陵八十里)葛伯放
而不祀湯使人問之曰何爲不祀曰無以供犧牲也湯
使遺之牛羊葛伯食之又不以祀湯又使人問之曰何
爲不祀曰無以供粢盛也湯使亳衆往爲之耕老弱饋
食(愚按遺之牛羊使爲之耕皆以大事小之事也)葛伯率其民要其有酒食黍
稻者奪之不授者殺之有童子以黍肉餉殺而奪之書
曰葛伯仇餉此之謂也(大紀曰葛伯率其民要其有酒肉者奪之畏君命不敢校也有)
(一童子校曰而不能耕吾爲汝耕又奪吾食不亦甚乎葛伯殺之)爲其殺是童子而征
之四海之内皆曰非富天下也爲匹夫匹婦復讐也(朱子)
(曰言湯之心非以天下爲富而欲得之也)湯始征自葛載十一征而無敵於
天下東面而征西夷怨南面而征北狄怨曰奚爲後我
民之望之若大旱之望雨也歸市者弗止芸者不變誅
其君弔其民如時雨降民大悅書曰徯我后后來其無
罰
(履祥按書序前乎湯誓有帝告釐沃之書有湯征汝鳩汝方之書今皆亡矣史記載湯征之辭而不類蓋)
(非湯征之舊也孟子引亳衆往耕之事疑出此書而五就湯桀之事意者於鳩方之書得之也其詳不可)
(得而聞矣)
三十有七歲商湯進伊尹
萬章問曰人有言伊尹以割烹要湯有諸(集註曰要求也按史記伊)
(尹欲行道以致君而無由乃爲有莘氏之媵臣負鼎爼以滋味說湯致於王道蓋戰國時有爲此說者愚按)
(有莘氏之女爲湯妃莘亦作㜪國名也)孟子曰否不然伊尹耕於有莘之
野而樂堯舜之道焉非其義也非其道也禄之以天下
弗顧也繫馬千駟弗視也非其義也非其道也一介不
以與人一介不以取諸人(樂堯舜之道蓋考迹以觀其用察言以求其心有所得而)
(欣慕愛樂之也)湯使人以幣聘之囂囂然曰我何以湯之聘幣
爲哉我豈若處畎畝之中由是以樂堯舜之道哉湯三
使往聘之既而幡然改曰與我處畎畝之中由是以樂
堯舜之道吾豈若使是君爲堯舜之君哉吾豈若使是
民爲堯舜之民哉吾豈若於吾身親見之哉天之生此
民也使先知覺後知使先覺覺後覺也予天民之先覺
者也予將以斯道覺斯民也非予覺之而誰也思天下
之民匹夫匹婦有不被堯舜之澤者若己推而内之溝
中其自任以天下之重如此故就湯而說之以伐夏救
民(說湯以伐夏救民在去亳適夏復歸于亳之後非應聘之初即有是說也)吾未聞枉已而
正人者也況辱己以正天下者乎聖人之行不同也或
遠或近或去或不去歸潔其身而已矣吾聞其以堯舜
之道要湯未聞以割烹也伊訓曰天誅造攻自牧宮朕
載自亳皇甫謐曰伊尹力牧之後呂氏春秋曰居伊
水路史曰堯之後也又曰伊炎帝上世所國今洛之伊
陽縣伊川堯之母家伊侯國(按堯生於伊故爲伊祁氏伊尹恐其後雜書伊尹生)
(於空桑蓋名諸說多)孟子曰伊尹曰何事非君何使非民治
亦進亂亦進曰天之生斯民也使先知覺後知使先覺
覺後覺也予天民之先覺者也予將以此道覺此民也
思天下之民匹夫匹婦有不與被堯舜之澤者如己推
而内之溝中其自任以天下之重也伊尹聖之任者也
又曰五就湯五就桀者伊尹也龜山楊氏曰伊尹之
就湯以三聘之勤也其就桀也湯進之也湯豈有伐桀
之意哉其進伊尹以事之也欲其悔過遷善而已伊尹
既就湯則以湯之心爲心矣及其終也人歸之天命之
不得已而伐之耳若湯初求伊尹即有伐桀之心而伊
尹遂相之以伐桀是以取天下爲心也以取天下爲心
豈聖人之心哉大紀曰成湯薦伊尹于桀爲陳素王
及九主之事桀不聽與羣臣沈湎于酒伊尹進諫曰君
王以酒色之微壅天命而不理失人心而不圖反是爲
善善則祥集習是爲不善不善則殃來君王宜留意焉
伊尹自亳凡五適夏告以堯舜之道桀終不聽
四十歲伊尹復歸於亳
書序曰伊尹去亳適夏既醜有夏復歸于亳入自北門
乃遇汝鳩汝方新序曰桀作瑤臺罷民力殫民財爲
酒池糟隄縱靡靡之樂一鼔而牛飲者三千人羣臣相
持歌曰江水沛沛兮舟檝敗兮我王廢兮趣歸薄兮薄
亦大兮又曰樂兮樂兮四牡蹻兮六轡沃兮去不善而
從善何不樂兮伊尹知天命之去舉觴而告桀曰君王
不聽臣之言亡無日矣桀拍然而作啞然而笑曰子何
妖言吾有天下如天之有日也日有亡乎日亡吾乃亡
耳於是伊尹接履而趨遂適商就湯湯立爲相故伊尹
去夏歸亳商王而夏亡
甲申四十有二歲(商湯七祀)夏王桀囚商湯于夏臺
既而釋之
大紀曰昔先王之田也開三面而驅之順驅不逐逆驅
則殺所以愛天物不惟務獲而已也是時田者張網四
面合圍以殄天物於是成湯出田命去網三面曰欲左
者左欲右者右惟不用命者乃入吾網復古制也漢南
諸侯聞之曰湯仁及禽獸而况於人乎皆歸心焉桀疾
其大得諸侯和也召之囚於重泉夏臺已而釋之其後
湯伐桀遂放焉桀謂人曰吾悔不殺湯於夏臺使至此
五十歲會諸侯于有仍氏有緡氏叛攻克之
通志曰夏王桀欲肆其侈心爲有仍之會有緡氏見王
汰侈不善也引師先歸桀怒帥諸侯之師攻克之愈自
矜肆國人大崩諸侯韋氏顧氏昆吾氏黨桀之惡恣行
亂政以虐其民
五十有一歲太史令終古出奔商
淮南子曰夏之將亡太史令終古先奔於商三年而夏
桀乃亡大紀曰夏桀鑿池爲夜宫男女雜處三旬不
朝太史令終古執其圖法泣諫不聽終古出奔商
冬十月鑿山穿陵以通於河
通志曰冬十月鑿山穿陵以通於河諫者曰洩天氣發
地藏天子失道後必有敗桀殺之耆老或諫桀又殺之
朞年瞿山崩爲大澤水深九尺山覆于谷下反在上桀
見籙書云亡夏者桀于是大誅豪傑大費之裔曰費昌
見二日東出熖西沉問于馮夷夷曰西夏東商費昌乃
歸湯
甲午五十有二歲(商湯十有七祀)瞿山崩殺諫臣關龍
逢
大紀曰桀窮其宗族恥其勲舊輕其賢良棄義聽䜛諸
侯危其位大夫隱其道舉事戾於天發令逆其時諫者
皆殺之關龍逢進諫曰人君謙恭敬信節用愛人故天
下安而社稷宗廟固今王侈靡嗜殺民惟恐君之後亡
夫人心已去天命不祐盍少悛乎不聽龍逢立而不去
桀怒遂殺之通志曰桀有暴臣于辛陵轢諸侯䛕臣
左師曹觸龍讒賊忠良關龍逢引黃圖以諫曰古之人
君愛民節用享國之日長今君用財若無窮殺人若弗
勝亡無日矣立而不去桀曰子又妖言矣於是焚黃圖
殺龍逢
夏亡
通志曰桀之時至德滅而不揚帝道揜而不興發號逆
四時春秋縮其和天地除其德樹社槁而崩裂容臺振
而掩覆犬羣嘷而入淵豕御蓐而席隩兩日鬭五星錯
行鬼哭于國枉矢流衆星隕地出黃霧泰山崩地震伊
洛竭雷霆殺人胡氏曰五帝官天下三王家天下官
天下者定於立賢家天下者定於立嫡然孟子固己言
禹薦益於天未嘗不以官天下爲心異時謳歌朝覲訟
獄者乃不之益而之啓幸而啓賢能敬承繼禹之道啓
之再傳則循習而以傳子爲當然矣未幾而太康失邦
釀成羿浞之禍夏統中絶者四十年非繼以少康之賢
禹之宗祀不其殆乎陵遲至於履癸極矣何則嫡之分
固前定也而嫡不能以必皆賢也天下生民之任則重
也師保之說昉於商書湯尹之所以汲汲焉旁求俊彦
啓迪後人者其慮固深遠矣大抵天之生大聖大賢固
不數其生大奸大惡亦不常見天下唯中才最多是以
不可無教太甲成王固中才之主也非有伊尹周公則
敗度敗禮者誰能使之改幼冲有過者又誰爲之亢世
子之法哉厥後二君卒能克紹前烈爲商周之令主者
夫豈其性然哉學問之功大師保之責隆也許氏曰
五帝之禪三代之繼皆數然也其間如堯舜有子之不
肖變也堯舜能通之以揖遜而不能使己子之不朱均
湯武遇君之無道變也湯武能通之以征伐而不能使
夏商之無桀紂聖人遇變而通之亦惟逹於自然之數
而已而一毫之己私無與焉
御批資治通鑑綱目前編卷三
