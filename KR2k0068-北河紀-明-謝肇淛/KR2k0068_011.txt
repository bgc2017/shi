欽定四庫全書
北河紀餘卷四
明謝肇淛撰
由德州而北歷吳橋景州之境逹於東光歷交河南皮
之境逹於滄州其蹟為古隄為弓高城為胡蘇臺為泊
頭鎮為郎兒口為會盟臺為清風樓為毛公井為鐡獅
子其河之故道為馬頰為胡蘇為簡為潔為鈎盤為太
史為覆釜為徒駭
吳橋春秋晉地至宋為將陵縣後改長河縣永静軍
金改今名屬景州元屬河間路後陞為陵縣國朝仍
降為縣屬河間府之景州縣治在運河東岸二十里
明錢唐瞿佑泊吳橋連窩驛詩官船來往泊官河
鳳有高梧鵲有柯久客羇棲嫌寂寞喜聞水驛是連
窩沈愷吳橋夜泊詩二月下神京春風催客程草
生汶水渡花發魯王城不向山中去翻為湖上行悠
悠戀行役何處可逃名聶大年夜泊連窩大風詩
二首北風吹雨暗長河今夜連兒十里窩憔悴江南
遊宦客黃塵滿面柰愁何河邊白鳥蹴飛花河上
垂楊是酒家馬上行人莫回首異鄉終日苦風沙
王世貞吳橋道中詩三輔行將遍孤城客久稀朔風
深引幔寒日淡沾衣何物人堪老浮名計總違黃塵
滿天地不點北山薇
景州春秋為晉條地漢為蓨市後為廣川縣至唐武
德四年始置景州宋為永静軍又曰崇寧金元仍為
景州國朝因之屬河間府領吳橋東光故城三縣州
治在運河西岸二十里明程敏政夜泊景州安陵
河詩我行滄景路渺渺夜過亥東風何太顛勢欲簸
鯨海盤渦如穽旋駭浪若山嵬崩騰沙口決斬剥崖
形改官舟浮一匏出没漸危殆牽夫屢前卻舟子失
精采無乃蛟龍怒或恐黿鼉餒合力眠高桅擇地艤
而待家人走徬皇船頭設俎醢相呼酹馮夷亦欲訴
眞宰狂飇俄爾帖愁雲散其靉張帆下中流擊楫歌
欸乃起坐推雙蓬喜氣人百倍向來得失心悠悠竟
何在劉基發景州詩淡淡夕風作蕭蕭蘆葉鳴林
間衆鳥息河上一舟行海近雲常濕天虛月更清神
京看漸近且緩望鄉情楊士竒晚次景州詩下馬
郭西村蕭條盡掩門荒城明落景獨步出平原野水
條侯墓寒蕪董氏園間因訪遺事邂逅故人論鄭
善夫安陵阻風詩落日安陵上荒蕪望薊丘風沙無
晝夜家室此淹畱江漢悲多故干戈賦遠遊河清是
何日吾志欲東周倪敬過安陵詩南望吳山百感
生東風吹棹過安陵青春誰為更寒服白髮渠同話
夜燈貧去江湖長作伴年來親友冷如冰還鄉暫脫
風塵吏不負花間酒似澠于愼行安陵雨泊詩廣
川城北倚扁舟寒色蕭蕭對驛樓過雨菰蘆驚午夢
乘波鳬鷺激中流長天積水千帆暮斜日疎林五月
秋指點津亭問前路居人為說古瀛洲
東光漢渤海郡弓高縣地隋置觀州唐武德四年析
置東光縣隷滄州宋改渤海縣元仍今名國初省入
阜城後復置屬景州縣治在運河東岸三里明錫
山王瑛東光夜泛詩暝樹高寒雲不生長河新纜覺
舟輕津鳬隊隊如相識飛上霜堤伴客行
交河漢中水縣治也金大定七年置今縣屬獻州以
滹沱高河二水交流故名元仍之國朝改屬河間府
縣治在漕河西岸五十里唐胡曾詩交河水薄日
遲遲漢將思家感别離塞北草生蘇武泣隴西雲起
李陵悲曉侵雉堞烏先覺春入關山鴈獨知何處疲
兵心最苦夕陽樓上笛聲時明謝肇淛交河遇風
詩細柳如絲踏作塵乾坤近塞本無春交河日暗黃
雲起風急沙飛不見人
南皮春秋燕齊二國之交齊桓公北伐至此繕脩皮
革名古皮城後以章武有北皮亭故曰南皮以别之
秦始置縣歷漢晉俱屬渤海郡唐宋屬滄州元屬河
間府國朝屬河間府之滄州縣治在漕河東岸十八
里
滄州古渤海地海水盤洄曰渤以其在海曲故名漢
置浮陽縣拓跋魏始置滄州隋以後仍之但所隷不
一宋屬横海軍元屬河間國朝因之領南皮鹽山
慶雲三縣州治在蘆鎮運河東岸唐李白送趙
少府赴長蘆詩我去揚州市送客迴輕舠因誇吳
太子便覩廣陵濤仙樹趙家玉英風凌四豪維舟至
長蘆目送烟雲高搖扇對酒樓持袂把蟹螯前途倘
相思登岳一長謠僧無可送吕郎中赴滄州詩出
守滄州去西風送旆旌路遥經幾郡地盡到孤城拜
廟千山綠登樓遍海清河人共東望日向積濤生
宋黃庭堅發白沙口次長蘆詩篙師救首尾我為制
中權挂席滿風力如摧彊弩絃曉放白沙口長蘆見
炊烟一葉託秋雨滄海百尺船反觀世風波誰能保
長年念昔聲利區與世閱周旋大道甚閒暇百物不
廢捐誰知目力淨改觀舊山川又阻風入長蘆詩
褔公開百室不借鄰國權法筵森佛像天樂下管絃
我來雨花地依舊薰爐烟金碧動江水鐘聲到客船
茗椀洗昏垢經行數阻年歲寒風落木故鄉喜言旋
林回負赤子白璧乃可捐侍親如履冰風雨速暗川
元吳萊滄州詩荒亭沽酒壯心違目極東南霧雨
微百里齊封滄海接千年禹跡濁河稀暗塵掉馬呈
金轡衰草看羊着錦衣猶記上元鳴鼓夜滿船燈火
越歌歸薩天錫宿長蘆詩柳花漠漠春歸寺柳色
青青晚渡江屋角松聲撼風雨道人一夜不開忩
王懋德長蘆遇順風詩水聲怒激春雷響帆影輕隨
遠鴈飛東望水雲三百里沙鷗待我釣魚磯明瞿
佑滄州城詩滄州城城何高城上樓櫓城下壕龍跳
虎躑怒咆嘷陣雲紛起戰鏖鏖落日無光照白旄只
今偃武弓矢櫜但見運河遶郭流滔滔高桅大柁長
短篙自南餉北連千艘漕夫呌號挽卒勞朔風刮面
穿征袍我倚船䆫望遠臯手掬清光照鬢毛朗誦招
魂歌楚騷憂心為汝徒忉忉又長蘆詩接棟連甍
屋宇重喧然雞犬認年豐時當鳳歷三秋後人在鯨
川八景中萬竈青烟皆煮海一川白浪獨乘風遥瞻
寳塔凌霄漢知是前途有梵宮滑臺宋訥舟過長
蘆詩列肆亭臺土已崩舊時和氣冷如冰城池人物
分今昔市井繁華問廢興斷壁野花迎客棹壞橋津
柳曬漁罾誰知兵後商人少歲課猶隨國用增楊
翥長蘆道中詩秋色兼旬暑未捐蓼花開遍亂鳴蟬
兒童嬉戲清隂裏屋室鱗鱗傍水邊薛瑄滄州北
舟中詩澶漫滄州北舟行逆水遲連林秋柳瘦接翅
曉鴉稀原野波溝減人家生理微端居對明燭深念
莫相違于玭滄州詩九月一日渤海郡凉風落葉
何紛紛孤舟伏枕逢秋色長路停尊對暮雲寒鴈亂
迷龔遂廟清江曲抱獻王墳古今蹤跡堪惆悵獨立
滄波倚夕曛徐中行長蘆官署詩蕭齋無事日
垂簾飄泊何知吏隱兼猶憶主恩分虎竹敢辭宦跡
混漁鹽南皮詞客堪誰向北海青尊只自拈舊社五
湖秋正好未歸空復羡陶潛四明張𤦺長蘆晚發
詩扁舟病起試滄浪猿臂篙師水技長日照醝泥通
海白風吹江氣入雲黃漁樵亂屋依深柳鵝鸛清流
呌夕陽迢遞青徐行入眼天涯終恐是他鄉
古堤在吳橋縣城南古黃河隄也西南接德州界東
北入寧津界歲久河涸隄址猶存元薩天錫過吳
橋古隄詩迢迢古河隄隱隱若城勢古來黃河流而
今作耕地都邑變通津滄海化為塵隄長燕麥秀不見
築堤人
弓高城在東光縣西南三十里漢韓頽當所封國也
其址在縣之順城鄉明周翰詩頽當封建日漢邑
稱弓高于今荒草裏時聞風怒號亂鴉噪古堞寒雨
灑空濠遺跡宛然在黃土圍周遭
胡蘇臺在東光縣東南高二丈許圍二十餘丈以臨
胡蘇河得名
泊頭鎮在交河縣東五十里運河之傍商賈輳集南
北一大都會也河間府管河通判駐此有新橋驛俗
名泊頭驛明瞿佑新橋夜泊詩二首浪静風恬月
色明葦花灘上鴈知更游魚故欲驚人夢躍出船頭
水有聲數點漁燈隔遠陂斗杓插地夜何其推篷
自覺霜威重正是烏啼月落時倪敬夜泊泊頭驛
下水東流獨倚篷䆫散客愁江上夕陽斜度鳥雨中
春樹遠迎舟一官牢落辭京國千里蕭條入霸州歸
藉圖書營舊業梨花麥飯老林丘
郎兒口在南皮縣有大堤自南亘北五十里高丈餘
東為滄州境西為南皮境衛河水漲西患特甚元泰
定以來屯軍王民争訟不決乃公勘開掘截然中斷
二十餘里水由中流名郎兒口有碑記明趙叔紀
詩古來漳水苦横流南皮直瀉來滄州古人築堤障
其下南皮民命隨魚游中有志士伸敵手鼓義興工
破隄口約束狂流俾中行兩岸從兹樂農畝大患已
除民已安前人事蹟今人看豐碑兩立截文字從來
孰便興争端因笑當年築堤日懵然狂夫與愚卒那
知曲防世所禁嫁禍移灾天不恤我來披荆隄上行
摩挲石刻百感生時和今賴天子聖河不決兮民不
争
會盟臺在長蘆一名盟亭古燕齊之界二國常會盟於
此故名
清風樓在滄州公署中相傳建於晉永康中元薩
天錫元統乙亥錄囚至滄州清風樓題詩晉代繁華
地如今有此樓暮雲連海岱明月滿滄州歸鳥如雲
過飛星拂瓦流城南秋欲盡寂莫采蓮舟
毛公井在舊滄州城東北隅唐開元間清池縣令毛
公母老苦水鹹不堪為養遂於縣舍旁穿地得泉甚
甘人謂之毛公井
鐡獅子在舊滄州城内周世宗北征契丹駐蹕滄州
有罪人善冶輸金鑄獅鎮城贖罪高一丈七尺長一
丈六尺至今存明閩中陳全之鐡獅歌滄州云有
鐡獅子傳在舊治故城裏我特乘風一覯之分明守
護有神鬼昂頭峙足百尺餘英風猛烈射太虛勢若
騰踏上霄漢欲去不去仍踟蹰幾迴弔古訪遺老言
是周家天子造表此神物威契丹氣吞幽薊烟塵掃
憶昔駐蹕蕭寺前金羈玉絏吼青烟豈知浮雲變顔
色丹艧剥落漫桑田僧去堂空幾人世碧瓦殘垣雜
畊地天寒野曠啼慈烏日暮村孤走空隧如今聖代
統華夷百獸率舞鳳皇儀貔貅百萬遠山後吁嗟乎
鐡獅子英風猛烈爾奚為
馬頰河在東光縣界後呼為篤馬河唐開元中重開
號新河
胡蘇河在東光縣東三里許歷慶雲鹽山入海豐夾
河會于海漢志云以其水散若胡鬚然故名
簡河潔河皆在滄州之臨津
鉤盤河在南皮縣城北
覆釜河在南縣
徒駭河在滄州廢清池縣西五十里有隄按程氏
九河考謂鉤盤在獻縣東南八十里餘八河皆在滄
州南皮東光慶雲之境而酈道元及宋儒程氏皆謂
九河之地已淪於海與書傳所載不同此蓋後世新
河而傅以舊名耳未敢信以為眞也
滄州之北其縣為興濟為青為静海其山為中條其水
為滹沱為潞為海其鎮為天津為楊柳青為楊村其蹟
為盤古溝為神堤為鳳皇臺是為北河之北界
興濟本宋范橋鎮地大觀中置今縣金屬滄州元屬
清州國朝改屬河間府縣治在運河東岸明東萊
黃福興濟阻風詩天風連日自南來星使扁舟適北
回&KR0609;&KR0609;篾䉡頻斷續迢迢河道又縈廻燕臺有記新
恩集楚館無書舊恨堆凡事從容由命裏不須妄想
不須猜張頌詩城下西流遶衛河秋來雨急漲洪
波排空雪浪犇騰遠得水魚龍變化多兩岸人家分
野色萬株楊柳挂烟蘿漁翁不解東西路穩坐船頭
發浩歌
青縣春秋時清國也晉為清州唐置盧臺軍五代周
置乾寧軍又為永安縣宋大觀中以河清七晝夜仍
為清州金元因之國朝降為縣屬河間府縣治在運
河西岸明瞿佑詩未飲青州酒先乘青縣風川原
通趙北境界入山東饌設河魚白筵供野棗紅連屯
禾黍熟飽飯樂年豐李時勉青縣遇舊詩晚過小
邑暫徘徊舊友相邀醉一杯高枕西風吹棹去不知
明月上船來無錫浦瑾青縣曉發詩垂柳迷歸路
飛花引去舟疊峰山錯峙曲岸水迴流鳬鴈晴方舉
魚龍暖欲浮身隨吾道在此外復何謀
静海本宋清州之渦口寨大觀中置靖海縣金元仍
之隷清州國朝改靖為静屬河間府縣治在運河東
岸元張寧泊獨流淺詩霽月中天見絳河黃流滿
地漾金波荒陂野火兼漁火短棹吳歌雜楚歌去鴈
已連家信遠閒鷗豈識客愁多江南二月花如錦獨
負歸期柰爾何明瞿佑過静海縣詩古縣臨河口
遺民住岸傍荒田多廢棄破屋半亡薄薄沽來酒
低低坐處牀舟人知往事相對話偏長會棨過静
海逢侯主事同宿寺中詩皇華千里客何意此相逢
水郭春光早郵亭柳色濃偶因牛渚棹來聽虎溪鐘
明發孤舟别相思隔九重倪敬過静海縣詩朝來
過静海歸路有三千吟藁添詩句行囊只舊氊水禽
飛傍客河柳遠迎船注目淮南道龍峰隔楚烟又
過獨流淺詩獨流清曉發高下亂帆檣潮入雙塘淺
風高孤樹忙荒祠烟火斷遠戍角聲長男女勤生計
葦蕭聚海商
中條山在青縣唐陽城傳城家于北平隠居滄
州中條山詔於滄州起之考滄州無此山而滄州
舊有條縣或因而名之耳其山有懸崖瀑布數十
丈如猿鶴聲明邑人馬政詩界破城南萬頃田
猿啼鶴唳自年年拾遺幾度溪頭過猶見餘波浸碧天
滹沱河源出大鐡山自代郡鹵城東流經獻縣城南
十一里單家橋至青縣南坌河口與衛河合流而北
至于天津入于海唐李益臨滹沱見蕃使詩漠南
春色到滹沱邊柳青青塞馬多萬里江山今不閉漢
家頻許郅支和宋黃庭堅次韻孔四著作北行滹
沱詩駝褐蒙風霜雞聲渺墟里青燈登豆粥落月踏
冰水平生不龜藥纔可衛十指指此千戶侯誰能優
劣此文天祥渡滹沱詩過了長江與大河横流數
仞絶滹沱蕭王麥飯曾倉卒回首中原感慨多明
金幼孜詩前驅聞警蹕傳道近滹沱凍合含初日風
微動碧波人從仙仗出路自畫橋過北望幽燕外青
山疊疊多程敏政詩寒風挾霜起冰浪從西來下
觸斷橋柱碎此千瓊瑰流響甚清麗驚波屢盤洄官
舟大如掌疾棹過南隈古來濟川人感激多良材
上黨栗應宏詩迢迢滹河水遥自古并州異國風
沙遠辭鄉日夜流鴻飛依暗浦花發滿平疇宛宛箕
山在誰能向此流李攀龍詩滹沱來不極野色蕩
孤城擊楫中流過褰幃下吏情天銜紆岸轉日上大
波行獨在知津後風塵見濯纓樊鵬詩滹水寒津
斷常山古郡開城猶宋帝閣野即趙王臺關遠邊風
入川長朔氣來蒼蒼戰場處愁見水東迴
潞水源出幽州漢光武遣吳漢等十二將軍追賊戰
于潞東即此今青縣有流河驛北至于通州通謂之
潞河明瞿佑流河驛詩河水滔滔不盡流今來古
往幾春秋波濤不覆漁翁艇館舍長迎使客舟青眼
有情惟岸柳白頭無悶是沙鷗從今解却塵纓去一
任滄浪孺子謳李東陽流河驛遇謝内脩太守詩
仰止懷先逹相逢即舊知别離曾有贈舟楫本無期
細雨春燈暗高歌暮角悲從君問前路江海得吾師
黃巖謝省次韻詩舟楫愁誰語風波未自知偶逢
居共泊恰與月相期夢憶仙舟會情忘客路悲論詩
意無極一飲亦吾師于玭夜泊流河驛詩流河灘
頭夜不寐海風江霧旅魂驚洪濤漭沆魚龍影野戍
荒凉豺虎聲客路此生渾未了鄉關愁緒迥難平可
憐蘿月還相照明發前洲問水程
海在静海縣東二百里禹貢同為逆河入于海即此
古謂之渤海以其在齊之東亦謂之東海又謂之北
海楚子語齊師君處北海洪景盧曰北至于清滄故
曰北海以其地連滄州亦謂之滄海金封王褔滄海
公是也而河間謂之瀛海者以其地居水中若道家
蓬萊三島然故名
天津在静海縣北九十里其地居白河之西衛河之
南二水至此合流同入於海有三衛鎮城大直沽小
直沽海口魚鹽商賈百貨畢集元寧直沽詩野濼
天低水人家時兩三鴈聲連漠北魚味勝江南雪擁
茅痕短寒禁柳眼緘持竿吾欲往拙宦百何堪王
懋德詩極目滄溟浸碧天蓬萊樓閣遠相連東吳轉
餉輸秔稻一夕潮來集萬船明瞿佑過天津詩官
河通海道軍府壯京畿赴北千艘集投南一客歸潮
聲添水勢霞彩弄晴暉對酒畱連久人情莫敢違
又次直沽詩長川波浪去漫漫直指東南送客還潮
水四時來海上天河一派落人間挂帆商舶秋風順
曬網漁翁夕照閒暫倚船忩遥望處青螺數點見前
山曾棨過直沽詩近海嚴烽戍孤城雉堞雄河流
千里合舟楫萬方通島嶼鯨波外樓臺蜃氣中春來
何似景烟綠曉霞紅又再過天津詩潞河南下接
流河飛入天津漲海波獨坐船忩清夜寂月明何處
扣舷歌黃淮直沽詩孤城近海曉光遲遥認歸程
望不迷潮水分流波上下人家相對岸東西市聲喧
雜商人集野色荒凉鴈影低猶記前年畱飲處菊花
插帽賦新題宋訥詩旅思搖搖嗜晝眠舟人報是
直沽前夕陽野飯烹魚釜秋水蒲帆賣蟹船詩有白
鷗沙上興書無青鳥海東傳老為聲利閒驅遣少讀
南華四五篇又夜泊直沽詩海艦河帆到此分直
沽多舊遠方聞十年水路風塵隔兩岸人家漁火焚
鷗鷺河邊船泊月魚蝦鄉裏飯抄雲却思昔日曾經
過紅酒青歌醉夕曛無錫邵寳泊天津舟中觀水
詩河水東注海海流亦復東人言如沃焦畢竟誰能
窮蓬萊不可渡萬里悲天風北斗揭西柄影落清波
中耿耿欲迴瀾蕩漾涵虛空昔聞有碣石助禹成神
功我將往求之道險多蛟龍静觀歎逝者緬懷川上
翁程信天津詩天津橋上水雲横紅蓼灘頭暫駐
旌行盡人家無犬吠却從海上看潮生王洪過直
沽詩水出漁陽郡山横薊北天高樓瞰海日遠嶼入
江烟市集諸番舶軍屯列陣田風高悲鼓角霧重失
旌旃匪獨關河壯由來節制全精兵亘雲朔勁騎出
幽燕大漠黃塵外三韓落照前將持定遠策不用繞
朝鞭信陽何景明送杭憲副備兵天津詩天津橋
北望京樓金鼓東行節使舟日月晝懸滄海樹龍蛇
春壓九河流百年貢篚通南極萬里旌旄屬上游莫
笑談兵尊俎上書生原不為封侯程敏政天津題
劉憲副拱北樓詩危樓突兀中天起雄峙高城壓諸
壘登樓北望渺茫間正距皇都三百里直沽東去當
海門九河下瀉鯨濤奔一道科徵比州縣十里虎豹
分營屯天子端居不忘武敕遣提刑此開府眼中壯
觀忽巋然緩帶時來閱干櫓四方玉帛趨神京千車
萬舶無畱行題品休歌太行路麗譙却數天津城憶
昔文皇曾駐蹕父老相傳至今日憲臣初下新條章
宿將誰諳舊軍律城頭大旆翻晴虹城邊細柳搖春
風我來徙倚不能去宸居宛在紅雲中畫角悠揚鼓
聲壯雉堞嵯峨日初上掀髯聽講隂符篇誰道儒生
不堪將檻外滔滔河水流酒酣擊節歌新樓盛年相
與赤心在范公敢謝蒼生憂薛瑄早過天津詩烟
收澤國曉天晴日出扶桑萬里明二水交流東海闊
一城雄鎮朔方清連雲風送孤帆遠夾岸潮隨大舶
平借問關門來往客不知誰是棄繻生眞州蔣山
卿宿天津詩津口波濤曲抱逥孤城正逐海門開凍
埋澤窟魚龍卧霜滿關河鼓角哀一夜朔風吹地轉
五更寒月涌潮來自憐水宿平生事腸斷今宵亦屢
回村李東陽舟次直沽與謝太守詩二水斜通海孤村
合抱城夜忩明月過春浦暗潮生憂國身將遠還家
夢不驚畱歡有親舊羇旅見眞情又過天津詩玉
帛都來萬國朝梯航南去接天遥千家市遠晨分集
兩岸河平夜退潮貢賦舊通滄海運星辰還象洛陽
橋河山四塞襟喉地重鎮還須擁使軺歷下邊貢
直沽城樓詩宦遊數覽東南勝西北乾坤見此樓冠
冕八方通驛道河山千里控神州風連碣石雲秋黯
日倒扶桑海夕流老病獨懸戎馬泪俯身疑入洞庭
舟樊深舟次天津詩遠别長安日未曦野花春樹
兩相隨攀鱗玉珮聞青鎻化鶴仙臺見紫芝晴景半
含雲徑閣驚湍曲抱海門祠風塵驛路行應遠回首
蒼茫動旅思謝省直沽次韻詩喧寂初收市河流
暗入城蒲深春水長沙起晚風生隔浦漁猶唱浮波
鳥不驚孤舟老江海到處識人情長洲皇甫汸天
津荅少玄兄詩别家五月渡江水棹拂炎雲入淮氾
行殘六月臻衛流凉飇一夕秋聲起眼中金闕㔾在
望手持玉杯喜相向聞道長安有狹邪明朝走馬踏
晴沙莫將潞水橋邊柳看作玄都觀裏花武進薛
應旂過天津謝敖憲副詩海上風高遊子哀夢同沙
鶴夜飛逥孤城畫角寒聲急荒寺疎鐘曙色催麟閣
雲霄誰薦士豸冠江漢獨憐才片帆已出黃河口便
向吳門望越臺錫山顧彦夫泊天津稍直口詩名
津稍直一舟横野曠誰知夜幾更山月徘徊人獨立
海天寥落鴈孤鳴河流東下烟波遠風陣西來草木
驚有酒欲斟斟不得邊防民瘼正關情華容孫宜
天津南舟行詩凌波舟楫驚風定傍海帆檣落照斜
三島樹深逥鸛鶴九河冰泮壓龍蛇南來貢篚通王
服北望樓臺近帝家莫道壯遊非此日會將詞賦逹
京華隴西金鸞泊天津詩月明天際酒初酣直北
雲深海氣涵一夜潮聲來枕上夢中猶似在江南
徐中行夜泊天津與黎惟敬對酌詩張翰秋風去不
疑桂叢猶帶故人期平蕪落日千帆宿大漠天高片
月垂潮起魚龍吟北海露寒烏鵲繞南枝長安多少
衣冠地此日誰論楚客悲于愼行天津月夜詩放
舟乘晚浪伐鼓注歸流明月千帆夜長風萬里秋篙
師探渡口津吏指潮頭浩蕩烟波裏應憐估客遊
又天津詩白浪浮空拍海門天津城下萬艘屯吹簫
伐鼓中流渡賣酒烹魚何處村黯黮平林含雨氣迷
茫遠岸吐潮痕江淮百億輸王府歲歲梯航奉至尊
鄒人潘榛天津詩極目望天津高秋徹原野蒼茫
雲霧生水色同瀟灑地勢缺東南河流日夜下滄溟
指顧中千里驚一瀉長風促急流迅速過於馬防兵
億萬多鼓角聲啞啞舳艫望如雲旌旗赫渥赭轉餉
日不給誅求及鰥寡獨抱憂世心涕泪忽盈把浮海
欲避之孤舟無從者安得樓船將為報倭平也
楊柳青在静海縣北五十里明瞿佑楊柳青謠昔
聞楊柳青今見楊柳黃三秋既迫暮午夜仍飛霜黃
葉辭舊枝青眼存生意稍待春陽回又看柔荑翠榮
枯互乘除氣運長相參在物尙如此在人何以堪喬
林蔽日昏古樹停雲密為作短歌行聊備樂府什
宋訥過楊柳青詩楊柳青枯異昔年人家猶有在河
邊縛蘆厚覆低低屋把竹輕撐小小船半刈霜禾喧
鳥雀輕撓烟柳立鵝鳶眼前莫究興亡事萬里華夷
自一天程敏政楊柳青見桃李詩春隂淡淡綠楊
津兩岸風來不動塵一日船忩見桃李始驚身是卧
遊人于愼行楊柳青望天津海口詩夕泊大隄口
雨氣侵肌骨舟子不得停鳴漿中夜發聞道海門近
驚栗不敢越漁燈隱遥浦簫鼓聲未歇人語烟中村
舟横沙上月岸接遠流平樹入回波没不覩潮漲竒
安知溟渤闊喔喔天雞鳴東望蒼烟裂霞生赤城嶠日
出扶桑窟朧朧五雲裏欲吐金銀闕鐘鼓羅宫廷百辟修
朝謁整衣顧我僕神情坐超忽又楊柳青道中詩鳴
榔凌海月捩舵破江烟楊柳青垂驛蘼蕪綠刺船笛聲
邀落日席影掛長天望望滄州路從兹遂渺然南海
盧雲龍楊青驛詩漂泊風塵悵遠遊楊青亭下暫維舟
故鄉門巷經梅雨客路山川到麥秋潦倒詩篇時自適
飄零杯酒暮堪愁幾宵尚憶長安道北斗遥瞻接鳳樓
楊村在天津城北三十里有驛明李時勉過
楊村驛詩小驛臨河口萋萋草上堂門邊一枯井階
下幾垂楊寂寂塵生榻喧喧鳥過墻逢迎惟驛吏
木偶被衣裳李東陽楊村阻風詩春風蕩漾河水渾
驚沙走石天地昏舟人喧呼怒濤涌海若戰鬪羣虎
奔前船咫尺不得上去路倉皇安可論床欹几側坐
未穏乘月夜過蒲溝村王問楊村與朱司空言懷
詩北路饒長風方舟成淹泊遲遲通潞亭瀰瀰沽水
曲辛勤洲渚間委心在行役俱抱虛曠懷㔾志在空
谷羲和無停軌世事如轉矚長廬猶為謬而况杞人
哭嘉德為我鄰良晤行可續勿忘秉燭言皓首以自
勖程敏政楊村驛逆風通夕詩忽忽無言裏悠悠
不寐中短檠畱白蠟隂牖落青蟲人幸窺蓬月天慳
上水風白河三百里羈思浩無窮又楊村道中詩
幾處炊烟認水村數聲山犬吠籬門寒天日落明鴉
背荒歲田空剩草墩垂澗石如牛馬飲排山雲似節
旄屯眼中無限詩情在欲對沙鷗了一尊武進徐
問楊村大風詩仲冬天氣肅疋馬向河干林撼風聲
厲沙昏日色寒驅馳竟何意漂泊自無歡天地無情
者誰憐遊子難
盤古溝在青縣南十五里相傳盤古之墓在水中有
石棺鐡鎻繋之或隱或見溝北岸有盤古廟明廬
陵鄒德溥詩蕭蕭遺廟夕陽天野殿峥嶸曲澗邊萬
古乾坤心上闢于今日月掌中懸有無石匣滄波隱
彷彿仙衣碧草傳我亦離形遊太始停舟問訊思逌
然
神堤在興濟縣漕河堤上有柳數百株永樂間知縣
王彬以河決未及築堤民居盡没痛不能救投水而
死屍直漂入縣堂之上人民憐之置祠祀焉名曰神
堤明樂素老人詩河防未就竟沉淵誰識當年令
尹賢惟有春風祠下柳翠眉長為鎻寒烟
鳳皇臺在静海縣西五里相傳有鳳皇集此遺址尙
存
北河紀餘卷四
