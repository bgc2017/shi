欽定四庫全書
北河紀卷五
明謝肇淛撰
河臣紀
自虞舜命伯禹作司空帝曰俞咨禹汝平水土至秦漢
有都水長丞漢武帝以都水官多乃置左右使都以領
之成帝以王延世為河隄使者哀帝初平當為鉅鹿太
守以明禹貢使行河為騎都尉領河隄晉武帝置都水
臺而河堤為都水官屬梁改都水使者為大舟卿其最
卑者主舟航河隄後魏初有水衡都尉及河隄謁者都
水使者隋煬帝河渠署置令丞各一人唐因之開元中
以宇文融為九河使石晉置隄長宋置都水監黃御等
河都大提舉巡河主掃使提舉河防司元以工部尚書
為總治河防使國朝或以工部尚書侍郎侯伯都督提
督運河自濟寧分南北界或差左右通政少卿或都水
司屬又遣監察御史錦衣衛千戶等官巡視運河閘泉
宣德以後遣郎中一人提督濟寧河道主事一人提督
徂徠等處泉源已而部郎罷遣以山東參政副使管理
河漕天順二年以河南道副使一員整理濟寧以北河
道成化初改命通政駐劄張秋掌衛河會通河漕政北
至天津南至魚臺一帶凡泉湖閘壩隄淺之事皆隸焉
旋以山東副使兼攝之已改都水司郎中奉勅行事凡
沿河有司及管河文武官員悉聽節制又除都水司主
事二員奉部檄行事一駐劄寧陽一駐劄濟寧掌諸泉源
閘壩之政凡有司管泉管河官員皆屬焉弘治十八年
南旺别設分司以濟陽都水兼攝正德十四年專差主
事一員駐劄南旺嘉靖二十四年罷遣南旺主事而以
寧陽主事兼攝其政隆慶三年罷遣濟寧主事而三分
司之政俱屬寧陽其臨清閘座則正德間設都水司主
事一員管理嘉靖七年罷之而屬其事於甎厰然地雖
分管而總理之者北河郎中也既又以濟寧東昌天津
三兵備道奉勅帶管河政凡事與北河分司會議呈請
其文武官屬郡有丞判州有判縣有簿尉閘有官衛有
指揮所有千百戶各守其疆不相渝越是紀稗史也不
敢以辱總督大臣爵里藩臬及府衛州縣具見郡邑志
閘官微不足錄故但具員焉而都水司郎中獨有題名
主客也
欽差總理漕運都御史一員(或兼戶部工部銜駐准安府巡撫廬鳳淮揚)
欽差總督河道都御史一員(或兼工部銜駐濟寧州)
欽差巡漕兼理河道監察御史一員(歲一差)
欽差巡鹽兼理河道監察御史一員(歲餘一差)
欽差提督河道工部都水司郎中一員(駐張秋三年一差)
欽差提督泉源兼理南旺濟寧閘座工部都水司主事
一員(舊駐寧陽今移濟寧三年一除)
欽差管理甎厰兼管臨清閘座工部營繕司員外郎一
員(駐臨清三年一差)
欽差漕河道副使一員(或參政僉事駐淮安府往來催趨漕糧□視河道)
欽差管理河工水利濟寧兵備道副使一員(駐濟寧州)
欽差分巡東昌兵備河道副使一員(駐臨清州)
欽差天津兵備河道參政一員(或副使駐天津)
兖州府運河同知一員(駐濟寧州魚臺以北至於汶上河道隸之兼管泉源)
兗州府捕河通判一員(駐張秋東平以北至於陽榖河道隸之兼管張秋城池)
東昌府管河通判一員(駐府城聊城以北至於德州河道隸之兼管直隸之清河縣)
河間府管河通判一員(駐泊頭景州以北至於天津河道隸之)
魚臺縣管河主簿一員(河道南接沛縣珠梅閘起北接濟寧南陽閘止共八十里)
南陽閘官一員
濟寧州管河判官一員(河道南接魚臺界牌淺起北接濟寧衛五里淺止共六十八里
内東岸南自魯橋北至師莊三里屬鄒縣)
天井閘官一員
在城閘官一員
趙村閘官一員
石佛閘官一員
新店閘官一員
仲家淺閘官一員(帶管新閘師家莊二閘)
棗林閘官一員(帶管魯橋閘)
濟寧衛管河指揮一員(河道南接濟寧五里淺起北接鉅野火頭灣止共二十五里)
鉅野縣管河主簿一員(帶管嘉祥縣河道南接濟寧火頭灣起北接嘉祥大長溝止共
二十五里又自大長溝起北接汶上界首止共十八里屬嘉祥)
寺前鋪閘官一員
通濟閘官一員
汶上縣管河主簿一員(河道南接嘉祥界首起北接東平靳家口止共七十二里)
袁家口閘官一員
開河閘官一員
南旺上下閘官一員
東平州管河判官一員(河道南接汶上靳家口起北接夀張戴家廟止共三十里)
靳家口閘官一員
安山閘官一員
戴家廟閘官一員
東平守禦千戶所管河百戸一員(河道南接東平馮家莊起北接東平安山
鋪止共七里)
夀張縣管河主簿一員(帶管東阿縣河道南接東平戴家廟起北接東阿沙灣止共二
十里又自沙灣起北接陽穀荆門上閘止共二十里屬東阿)
陽榖縣管河主簿一員(河道南接東阿荆門上閘起北接聊城官窑口止共四十里)
荆門上下閘官一員
阿城上下閘官一員
七級上下閘官一員
聊城縣管河主簿一員(河道東岸南自本縣皮家寨起北接博平梭堤止共六十里西
岸南接陽穀官窰口起北接堂邑梁家卿止共六十五里)
周家店閘官一員(帶管李海務閘)
通濟橋閘官一員
永通閘官一員
平山衛管河經歴一員(河道止西岸一面南接聊城龍灣鋪起北接東昌衛冷鋪止共
三里其東昌衞河道南自真武廟起北至糧厰止共九十一丈並無鋪舍)
堂邑縣管河主簿一員(河道南接聊城吕家灣起北接清平魏家穹止共三十五里)
梁家鄕閘官一員(帶管土橋閘)
博平縣管河典史一員(河道東岸南接聊城梭堤起北接清平減水閘止共二十七里
西岸南接清平魏家灣起北接清平丁家口止共四十里)
清平縣管河主簿一員(河道東岸南接博平減水閘起北接臨清潘官屯止共三十九
里西岸南接堂邑函谷洞起北接臨清潘家橋止共三十三里内帶管德州左衛四鋪)
戴家灣閘官一員
臨清州管河判官一員(汶河北岸東自潘家橋起西北至板橋止二十里南岸東自趙
家口起西北至板橋止二十三里衛河東岸自板橋起北接夏津趙貨郎口止三十四里西岸南自板橋起北
接清河二哥營止三十一里)
新開上閘官一員(帶管南板閘自此以北無閘)
館陶縣管河主簿一員(衛河南接元城南舘陶起北接臨清南板閘止共一百五十里)
夏津縣管河主簿一員(河道東岸南接臨清趙貨郎口起北接武城桑園止共四十六
里西岸南接清河渡口起北接武城劉家道口止共七里)
清河縣管河典史一員(河道南接臨清二哥營起北接夏津渡口止共三十九里)
武城縣管河主簿一員(河道東岸南接夏津桑園起北接恩縣白馬廟止共一百四十
四里西岸南接夏津王家莊起北接故城鄭家口止共一百一十四里)
故城縣管河主簿一員(河道南接武城鄭家口淺起北接德州衛孟家灣淺止共六十
里)
恩縣管河主簿一員(河道南接武城白馬廟起北接德州四女樹止共七十里)
德州管河判官一員(河道東岸南接恩縣新開口鋪起北接德州衛張家口鋪止共五十
三里西岸南接德州衛南陽務鋪起北接德州左衛鄭家口鋪止共十五里半)
德州衛管河指揮一員(河道東岸南接恩縣迴龍廟鋪起北接吳橋降民屯止共八十
四里西岸南接故城范家圈止北接景州羅家口止共一百二十七里)
德州左衛管河指揮一員(河道東岸南接德州耿家灣起北接德州四里屯止共三
里西岸南接德州蔡張城起北接德州衛四里屯止共一里半又有四舖在清平縣地方縣河官帶管)
景州管河判官一員(河道南接德州羅家口起北接吳橋狼家口止共二十四里)
吳橋縣管河典史一員(河道東岸南接德州羅家口起北接東光連窩淺止西岸南接
德州白草窪起北接東光王家淺止各六十里)
東光縣管河主簿一員(河道東岸南接吳橋狼拾淺起北接南皮下口淺止西岸南接
吳橋古隄淺起北接交河白家淺止各六十里)
瀋陽中屯衛管河指揮一員(河道南接交河劉家口起北接交河劉家口止共一
里)
交河縣管河主簿一員(河道南接東光李道灣起北接青縣白洋橋止共五十里)
南皮縣管河典史一員(河道南接東光北下口淺起北接天津右衛馮家口止共五十
里)
河間衛管河指揮一員(河道南接交河驛北口起北接交河陳家口止共三十八里)
滄州管河判官一員(河道南接天津右衛磚河淺起北接天津左衛朱家墳止共四十里)
興濟縣管河典史一員(河道南接滄州安都寨起北接天津衛八里堂止共四十八里)
青縣管河主簿一員(河道南接清河甎河淺起北接靜海新莊淺止共一百七十里)
霸州管河同知一員(河道南接靜海長屯起北接靜海觀音堂止共三里)
靜海縣管河主簿一員(河道南接青縣釣臺淺起北接天津衛稍直口止共一百三十
里)
天津衛管河指揮一員(河道南接興濟蔡家淺起北接靜海泊漲淺止共六十五里)
天津左衛管河指揮一員(河道南接青縣流佛寺起北接興濟張家口止共七十七
里)
天津右衛管河指揮一員(河道南接南皮北馮家口起北接滄州北楊家口止共十
四里)
北河都水司公署在東阿陽榖夀張三縣之交其地曰
張秋宋真宗時名景德鎮元設都水分監於此國朝弘
治七年河決張秋命都御史劉大夏等塞之因更鎮名
曰安平公署在河之西南未詳其建於何年嘉靖十四
年郎中郭敦重修四十四年郎中姜國華以堂宇皆南
向而公門獨折而東非居正之體乃費公帑二百金改
而南門之左為坊表其右為土地神祠大門三間儀門
三間大堂五間東西廊房各六間左幕廳三間右吏書
房三間外厨房二間衙内上房五間東西廂房各三間
左書房三間右厨房三間旁小房三間東樓五間其上
有小閣三間樓前有堂五間東連房五間堂之外東西
小軒各二間外為客廳三間左右耳房各一間廳南菜
園半畆許萬歴四十年二月衙房五間灾四十一年春
重建
工部書院在公署之西創自弘治間為管河府佐廳嘉
靖末添設捕廳於城西南隅尋革而以捕務兼屬管河
通判於是移駐捕廳而河廳為廢署萬歴十六年郎中
吳之龍修葺其頽圮改為工部書院凡本司新舊交代
以為駐節之所近亦頽圯
南旺行署在南旺分水之傍
臨清行署在臨清州之西南萬歴四十一年以營繕分
司署偪側兩易之以上二署每歲大小挑往來駐劄焉
張水工部都水司郎中題名
楊恭(字克敬陜西岐山縣人甲申進士成化十年任加陞右通政仍管河)
陳英(字廷賢浙江鄞縣人壬辰進士成化二十三年任)
吳珍(字汝賢浙江長興縣人乙未進士弘治四年任)
汪僎(字簡之江西弋陽縣人辛丑進士弘治四年任)
陳綺(字于章浙江太平縣人戊戌進士弘治七年任)
張縉(字朝用山西陽曲縣人己丑進士弘治十年任)
韓鼎(字廷器陜西合水縣人辛丑進士弘治十四年任)
商良輔(浙江淳安縣人官生弘治十八年任)
錢榮(浙江慈谿縣人進士正德元年任)
田佑(字廷相直隸贛榆縣人己丑進士正德三年任)
王溱(直隸濬縣人舉人正德五年任)
李思儒(字宗正直隸高陽縣人庚戌進士正德六年任)
陸應龍(字翼之直隸長洲縣人己未進士正德六年任)
荀鳳(字文端直隸徐州人丙辰進士正德八年任)
楊淳(字重夫陜西臨潼縣人戊辰進士正德十一年任)
畢濟時(字汝霖江西貴溪縣人辛未進士正德十三年任)
孔鳳(字廷瑞山東海寧州人舉人嘉靖元年任)
錢瀾(字師孟直隸阜城縣人舉人嘉靖四年任)
李煌(字德融江西浮梁縣人丁丑進士嘉靖六年任)
李重(字子任直隸江都縣人辛巳進士嘉靖七年任)
佟應龍(字師言直隸山陽縣人辛巳進士嘉靖八年任)
劉守良(字君燧直隸贛榆縣人辛巳進士嘉靖十年任)
郭敦(字君厚福建晉江縣人舉人嘉靖十二年任)
楊旦(字啓東河南偃城縣人辛巳進士嘉靖十四年任)
卲元吉(字德旋浙江餘姚縣人壬辰進士嘉靖十六年任)
王廷(字仕卿四川南充縣人壬辰進士嘉靖十八年任)
朱懷幹(字中正浙江歸安縣人壬辰進士嘉靖二十年任)
張文鳳(字公儀直隸常熟縣人己丑進士嘉靖二十年任)
歐陽烈(字懋之江西泰和縣人舉人嘉靖二十三年任)
趙瀛(字文海陜西三原縣人己丑進士嘉靖二十四年任)
吳崇文(字質夫河南光山縣人辛丑進士嘉靖二十五年任)
嚴中(字執甫浙江餘姚縣人戊戌進士嘉靖二十七年任)
沈科(字子進浙江嘉善縣人甲辰進士嘉靖三十年任)
梁恩(字子承湖廣巴陵縣人甲辰進士嘉靖三十二仁任)
鄔璉(字宜塋江西新昌縣人甲辰進士嘉靖三十四年任)
徐九思(字子慎江西貴谿縣人舉人嘉靖三十四年任)
汪泓(字汝東直隸旌德縣人舉人嘉靖三十五年任)
史朝賓(字應之福建晉江縣人丁未進士嘉靖三十八年任)
王陳策(字師董直隸泰州人丁未進士嘉靖四十一年任)
周望(字道見廣東東莞縣人癸丑進士嘉靖四十三年任)
吳道直(字敬甫直隸定州人癸丑進士嘉靖四十三年任)
姜國華(字邦直浙江慈谿縣人己未進士嘉靖四十四年任)
朱茹(字以彙四川瀘州人癸丑進士嘉靖四十四年任)
陳應麟(字仁卿錦衣衛籍浙江鄞縣人己未進士嘉靖四十五年任)
游季勲(字英甫江西豐城縣人壬戌進士隆慶元年任)
涂淵(字時躍江西南昌縣人乙丑進士隆慶二年任)
張純(字碩恒福建漳浦縣人乙丑進士隆慶四年任)
劉泮(字汝化江都縣籍江西泰和縣人壬戌進士隆慶四年任)
金學曾(字子魯浙江錢塘縣人戊辰進士隆慶六年任)
汪審(字惟幾江西弋陽縣人戊辰進士隆慶六年任)
牛若愚(字思明河南祥符縣人己未進士萬歴二年任)
徐儒(字邦範江西臨川縣人乙丑進士萬歴四年任)
張德夫(字子成江西浮梁縣人己丑進士萬歴七年任)
屠元沐(字日新浙江嘉興縣人己丑進士萬歴八年任)
顧其志(字太冲直隸長洲縣人辛未進士萬歴十一年任)
郁文(字從周浙江山隂縣人丁丑進士萬歴十四年任)
吳之龍(字汝陽直隸武進縣人庚辰進士萬歴十五年任)
李民質(字元素直隸東明縣人癸未進士萬歴十八年任)
詹在泮(字獻功浙江常山縣人丙戌進士萬歴二十年任)
黃承玄(字履常浙江秀水縣人丙戌進士萬歴二十一年任)
康夢相(字予賚江西泰和縣人丙戌進士萬歴二十四年任)
張甲徵(字茂一山西蒲州人癸未進士萬歴二十八年任)
李之藻(字振之浙江仁和縣人戊戌進士萬歴三十年任)
趙可教(字子修四川温陵縣人壬辰進士萬歴三十三年任)
施爾志(字章甫浙江嘉興縣人壬辰進士萬歴三十五年任)
沈朝燁(字季彪浙江仁和縣人甲辰進士萬歴三十八年任)
謝肇淛(字在杭福建長樂縣人壬辰進士萬歴四十一年任)
管理北河工部郎中勅(每差一領大略相同)
皇帝勅工部郎中都水司郎中謝肇淛今命爾管理靜海
縣迤北而南直抵濟寧一𢃄河道往來提督所屬軍衛有
司掌印管河併閘壩等項官員人等及時挑濬淤淺導
引泉源修築隄岸務使河道䟽通糧運無阻其應該出
辦椿草等項錢糧俱要查照原額數目依期徵完收貯
官庫以備應用出納之際仍要稽查明白毋容所司别
項支用其各該管河官員務令常行巡視不許營求别
差亦不許别衙門違例差遣但遇水漲衝決隄岸各照
地方即時修理如或工程浩大人力不敷量起附近軍
民相兼用工事畢即行放回其南旺等處大小挑濬俱
遵照近日題准事理於九月興工一應興利除害有益
河道事務悉聽爾從宜區處爾仍聽總理河道都御史
提督遇有地方事務呈請轉逹施行若該管地方軍衛
有司官員人等敢有徇私作弊賣放夫役侵欺椿草錢
糧及輕忽河務不服調度併閘溜淺鋪等夫工食不與
徵給致誤漕運者輕則量情責罰重則拿問如律干礙
文職五品以上并軍職參奏處治事體重大及事干漕
運并撫按巡河等衙門亦要公同會議具奏定奪每年
終通將役過人夫用過錢糧修理過工程徑自造册奏
繳其各該掌印管河文武官員賢否爾備送工部轉送
吏兵二部黜陟三年滿日差官更替如遇陞遷考滿俱
候委官至日交代明白方許離任爾受兹委用宜修職
奉公盡心經畫俾河道無阻糧運有賴斯稱任使如或
因循怠忽徒事虚文責有所歸爾其欽承之故勅
河隄謁者箴漢崔瑗
伊昔鴻泉浩浩滔天有夏作空爰奠山川導河積石鑿
于龍門䟽為砥柱率彼河滸大陸既礙播於北野濟漯
咸順沂泗從流江淮湯湯而冀宅乃州澹菑濺濺東歸
于海九野孔安四隩不殆爰及周哀夏績陵遲導非其
導堙非其堙八野填淤水高民居湓溢滂汨屢決金隄
瓠子潺潺宣房作歌使臣司水敢告執河
都水分監記元揭徯斯
會通河成之四年始建分都水分監於東阿之景德鎮
掌凡河渠壩牐之政令以通朝貢漕天下實京師地高
平則水疾泄故為堨以蓄之水積則立機引繩以輓其
舟之下上謂之壩地下迤則水疾涸故為防以節之水
溢則縋起懸版以通其舟之往來謂之牐皆置吏以司
其飛輓啓閉之節而聽其訟獄焉雨潦將降則命積土
壤具畚鍤以備奔軼衝射水將涸則發徒以導閼滯塞
崩潰時而巡河周視以察其用命不用命而賞罰之故
監之責重以煩延祐六年秋九月河南張侯仲仁以歴
佐詹事翰林院皆能其官且周知渠事選任都水丞冬
十有一月分司東阿詔凡河渠之政毋襲故狃私毋怛
勢沮威惟宜適從敢有撓灋亂政雖天子使五品以卜
以名聞其下隨以輕重論刑毋有所貸侯北自永濟渠
南至河東極汶泗之源滯疏決防凡千九百餘所咸底
於理退即以所署治文書庳冗儉陋吏側立無所爰告
於衆曰余承命來此惟恪恭是圖顧以函丈之屋制千
里之政役徒百工何所受職下官羣吏何所聽命鄉遂
之老州邑之長何所稟政荆揚兗豫數千里供億之吏
何所視禁山戎島夷遐徼絶域朝貢之使何所為禮朝
廷重使何所止舍乃會財於庫協謀於吏攻石伐材為
堂於故署之西偏左庖右庫前列吏舍於兩廂次樹洛
魏曹濮三役之肆於重門之内後置使客之舘皆環拱
内向外臨方池長堤隱虹又折而西逹於大逵高柳布
隂周垣繚城遐邇縱觀嘆曰惟侯明慎周敏惟公罔私
故役大而民弗知功成而監益尊政益行斯河渠之利
永世攸賴爰稽在昔自丞相忠武王建議於江表初平
之日少監馬之貞奏功於海内一家之時自時厥後分
治於兹者鮮不著勤悼勞載於簡書而公署之役乃以
待侯侯非樂侈其居以夸其民所以正官守肅上下崇
本而立政也是役也首事於侯至之明年某月日卒事
於至治元年某月日合内外之屋餘八十楹是歲九月
記
都水行署題名碑記邵元吉(餘姚人工部郎中)
凡公署立題名碑猶古列國乘也可以論世可以勸德
可以考政可以表年匪直為觀美已也山東河道舊隸
憲職成化間工部建議始割濟寧為南北界命郎中二
員主之賜璽書假以事權使繼憲職行事然後山東河
道與南北直隸均隸部矣郎中雖部使有憲體焉故於
官屬則司考核之權於錢糧則主稽查之籍於夫役則
酌倩調之宜於勢豪則申禁遏之例於詞訟則准受理
之典是故公考核則官屬勸矣密稽查則錢糧清矣時
倩調則夫力節矣抑豪強則河道肅矣公聽斷則遐邇
威矣出納之制則有司存徵科於州縣有司總貯於府
有司支發於掌印有司給領於佐貳有司郎中惟驗估
繩費度力信直省成計弊斯已矣是故昵官屬則比親
錢糧則䙝勤倩調則煩阿豪強則䛕濫聽斷則妄皆自
失也故必存憲體而後可以不愧此官必自憲其身然
後可以舉憲之職否則惑也吉為此懼甫涖任即考先
輩行事將取師焉公署舊無題名碑鮮有知者喟然曰
缺典也先儒謂名者治世脩身之具治世云者即予所
謂考政表年之類也脩身云者即予所謂論世勸德之
類也今名雖不知况望得其行事之實以資諸政事乎
子言之君子疾没世而名不稱是不可已焉者也乃盡
閱廢卷為編年考得其職名鄕貫者若干人失其名者
一人失其鄕貫者二人究其素履始終者則間然矣歲
月若流而逝者如斯也是可慨已恭惟我國家歲漕永
賴兹河河之變凡四蓋漕河黃河相為表裹而南北河
之利害不同黃河導而南則洪以南利之黃河決而北
則閘以北受其害而害有二經陽阿夀張則潰出金單
魚沛則淤潰以疏治疏之法以洩淤以衍治衍之法以
濬斯二者先輩治有顯績可監也公署舊在河西務泊
頭鎮成化以來謂潰之功難成而害最大乃令郎中駐
劄兹土今黃河效靈南行順軌前之二害萬無再至但
潰之害不待黃河而然近滄靜間無歲無之其勢亦能
奪流而注之海直霜降後則勢減易塞耳蓋上有汶漳
衛下流惟此河而已近雖復古四女樹絶堤小埽灣減
水閘猶未足以洩百一議者欲於滄州絶堤大開支河
如兹兹地鹽河五孔橋之制或庶幾耳况黃河南北不
可期也思患而防待時而動足力而舉必有變通之術
存乎其間而非吉今日之所能為也因併識以俟後之
主斯土者
北河紀卷五
