欽定四庫全書
北河紀卷二
明謝肇淛撰
河源紀
元初漕路自中灤登陸其後自任城開渠以通漕任城
者今之濟寧州也則濟寧之南即中灤矣按元史灤河
源出金蓮川由松亭北經遷安東平州蓋自徐沛而北
河流漸微故灤河雖通東平州而力不任漕及開會通
河以至臨清則自臨清而北衞水之流盛而漕復可以
飛杭而濟矣此會通河者衞水不南河水不北獨賴汶
泗沂洸諸泉以濟其流者也
汶水之源有三一發泰山仙臺嶺一發萊蕪原山之陽
一發萊蕪寨子村會泰山諸泉至静封鎮合而為一謂
之大汶口轉西南與小汶河合小汶河之源出新泰宫
山之下西流至徂徠山陽入於大汶合流至寧陽西北
分而為二其一為元人所改由堽城南流别為洸水其
一由堽城西流至東平州東五十里會坎河諸泉至四
汶口而分其西流者入大清河由東阿而北至利津入
海此故道也永樂中開會通河乃於寧陽之北築堽城
壩以遏其入洸之流於坎河之西築戴村壩以遏其入
海之路使其全流盡出汶上城北二十五里受灤澢諸
泉謂之魯溝又西南流至城北二里受蒲灣泊水謂之
草橋河又西南流十里謂之白馬河又西南流二十里
謂之鵝河鵝河者故宋之運道也涸而為渠汶水由之
又西南十五里謂之黑馬溝又西南至南旺入於漕六
分北流四分南流入汶之泉百四十有四在新泰者二
十有五曰太公曰北陳曰南陳曰北鮑曰路踏曰南師
曰魏家曰名公曰張家溝曰柳溝曰西都曰孫村曰西
周曰西周新曰公家莊曰劉都曰北流曰古河曰萬歲
曰劉杜曰周家曰崖頭曰和莊曰名灣曰靈查在萊蕪
者二十有四曰海眼曰坡里曰湖眼曰朱家灣曰張家
灣曰蓮華曰鵬山曰趙家曰坡草灣曰郭孃曰韓家溝
曰牛王曰王家溝曰半壁店曰小龍灣曰烏江岸曰鎮里
曰薛家莊曰水河曰魚池曰新興曰賀家灣曰渌馬曰
青陽港在泰安者四十有七曰張家曰木頭溝曰龍灣
曰梁子溝曰謝過曰馬兒溝曰風雨曰周家灣曰鐡佛
寺曰清曰鳳凰曰皂泥溝曰雲潭曰鯉魚溝曰范家灣
曰板橋灣曰北滚曰順河曰井曰滄浪溝曰吳山溝曰
梁家莊曰顔謝曰濁河曰斜溝曰羊舍曰力溝曰龍堂
曰東西二柳曰小柳曰黑虎曰海旺曰新莊石縫曰水
波曰韓家莊曰上曰臭曰馬蹄曰朔港溝曰水磨曰狗
跑曰報恩曰陷灣曰胡家港曰馬黃溝曰龍王曰坤温
在肥城者九曰黃家曰吳家曰臧家曰董家曰鹽河曰
開河曰拖車曰馬房曰清在平隂者二曰新柳溝曰泊
頭在寧陽者四曰龍港溝曰龍魚曰魯姑曰濼澢山在
東平者二十有五曰獨山曰洌曰芭頭曰源曰郝家曰
淨曰新曰大黃曰二黃曰鐡鈎嘴曰半畝曰餴饎曰安
宅曰浮汶曰大成曰張胡郎曰主老溝曰蓆橋曰吳家
曰安圈曰高家莊曰坎河曰灰曰蘆曰徐家莊在汶上
者六曰龍闘曰薛家溝曰趙家橋曰雞爪曰濼澢曰馬
莊在蒙隂者二曰官橋曰卞家莊(按齊魯之間水由地中行處處皆泉也故
舊泉十七新泉十三興府志所載詳略不同下倣此)
泗水之大源出於陪尾山之下四泉同發故曰泗水亦
因以名其縣四泉合而成流西南行經於卞城其西有
泉數十自縣之南境北流入之又有泉數十自縣之北
境南流入之自此西過其縣北又西過曲阜城北五里
分為二流北曰洙瀆流繞聖墓之前而泗水繞其後皆
過孔林西復合為一西至兗州府城東五里金口閘東
沂水雩水入之沂水大源出尼山之麓過曲阜南而至
雩水出曲阜南馬跑泉過鄒縣境而至總謂之泗水入
兖州府城而西至於西門之外納闕黨蔣詡七泉合而
成流謂之濟河至城西過上樓閘杏林閘凡六十里至
濟寧城東屈從南門合於洸入於漕泗水諸源之泉在
本縣者五十有九曰珍珠曰趵突曰黑虎曰淘米曰雪
花曰繁星曰蓮花曰白石曰濤靡曰雙睛曰甘露曰甘
露新曰卞莊曰奎聚曰新開曰新開二曰響水曰紅石
曰涓涓曰湧珠曰三台曰天井曰琵琶曰驪珠曰石壑
曰石竇曰石液曰雙石縫曰石露曰杜家曰石井曰里
澇溝曰蔣家曰曹家曰趙家曰合德曰東巖石縫曰龜
隂曰龜眼曰龜尾曰鮑村曰珍珠曰醴曰醴前曰七里曰
大玉溝曰小玉溝曰蘆城曰西巖石縫曰三角灣曰吳家
曰黃溝曰嶽陵曰石河曰壁溝曰馬莊曰馬跑曰魏莊在
曲阜者五曰横溝曰埠下曰新安曰城北新開曰蜈蚣
沂水諸源之泉在曲阜者十有九曰珠河曰詠歸曰雙泉
曰遷泉曰輞泉曰柳青曰茶泉曰城北新泉曰城南新泉
曰新泉曰連珠曰温泉曰濯纓曰巧泉曰曲溝曰青泥曰
青泥曰新安曰埠下曰近温泉兖州府城之西而會於
泗者為滋陽之泉曰西北新泉曰東北新泉曰闕黨泉
曰古溝曰負瑖曰上蔣詡曰下蔣詡曰驛後曰紙房新
泉而其自入於漕者則濟寧浣筆泉
永樂中既築堽城壩以遏汶水入洸之流而洸河幾絶
然堽城之南官莊河之入於洸者如故但其源微而流
不長成化十一年主事張盛復為堽城石閘稍分汶之
支以益之遂西南流至濟寧南門會沂泗二水入于漕
官莊河之源出於寧陽之九泉曰柳曰金馬莊曰古泉
曰古城曰蛇眼曰井泉曰三里溝曰張家曰李家滕縣
之境東為三河口合流入漕三河者沙河薛河南石橋
河也
沙河有二北沙河之源出嶧山南流繞龍山之左至滕
縣北受七里泉又南分為二流其一出休城南至於馬
家口其一出休城北受大吳泉又西受北石橋泉又西
受白水白水即界河也其源出於龍山西麓總而曰北
沙河南沙河即漷水源出述山之麓西流會以黃約山
諸泉又過鳳凰山東納龜步泉又南過華盖山納石溝
泉過滄浪淵納眀河水西而入於漷水會南梁水總而
曰南沙河此兩河者故由三河口趨湖隆慶元年築黃
甫等壩開辛章支河十二里遏之使北以滙於湖由南
陽入漕而滕縣之泉入沙河以達於漕者曰北石橋曰
三里橋曰七里曰大烏曰交溝曰趙溝曰荆溝曰劉家
溝曰趵突曰三界曰龍灣凡十一泉
薛河之源出寳峰山東諸泉謂之西江西流而納永豐
鳳凰二泉至於薛山故曰薛河南流而納東江之水又
西而納玉花三山二泉南入南眀河故由三河口趨湖
隆慶元年築東邵等壩開王家口支河九十六里使之
南由微山入湖從地㙃溝入漕而滕縣之泉入薛河以
達於漕者曰魏家莊曰黃溝曰白山曰温水曰黃家泉
幷玉花三山凡七泉至三河口而會者曰石橋泉至呂
孟湖而會者嶧縣之泉曰龍王曰搬井曰許池曰許由
曰温水南石橋河即俗稱牛溝水南流與沙薛為三河
及沙遏而北薛遏而南惟此河改從佃戶屯入漕而滕
縣黃溝泉亦滙焉南自沛縣之珠梅閘北至魚臺之南
陽閘長八十里皆新河也而魚臺之泉曰東龍泉曰西
龍泉曰平山曰古泉曰廉家曰聖母曰黃良曰中溢曰
高家西曰高家東曰河頭曰聖水曰廟前曰何家曰陳
家此十五泉者合流而至硯瓦溝由南陽入於漕自濟
寧州之魯橋閘北至師莊閘二閘之間為五空橋
泗水南流與白馬河之水入之白馬河之源出於九龍
山西過鄒縣受蓼河之水西北折而南流受鄒縣之泉
曰鱔眼曰孟母曰東家溝曰白馬曰岡山曰白莊曰三
角曰柳青曰淵源曰黃溝港曰程家莊皆會流而入魯
橋又有托基泉入於棗林閘蘆溝泉入于南陽閘
御河之源出河南衞輝府輝縣蘇門山百門泉東引滏
洹淇三水流千里為館陶會漳水又北九十里為臨清
與會通河合是河也漢名屯氏隋名永濟渠又名御河
以其源出衞州又名衞河
漳河之源出山西之長子曰濁漳樂平曰清漳俱東經
河南之臨漳分流至館陶西南五十里與衞河合入於
漕至萬歷初漳河北徙由魏縣入曲周釜陽河而館陶
之流絶
衛河北流至于青縣之南滹沱河之水入之滹沱河
之源出於大鐵山自代郡鹵城東流經獻縣城南十
一里單家橋至青縣南岔河口入運河合流而北至
於天津入於海
黃良泉記略元頓舉
皇慶元年壬子東平景德鎮行司監丞奉議大夫劉
公蒞官之始克勤乃事凡所轄去處躬親閱視隄岸
之卑下者增築之水脈之淺澁者疏通之沂流尋
源自北而南過古之任國歷今之魯橋涉泗汶合
流之次里幾一舍而抵黃山之麓覺其土脈膏潤
復進而前得泉沮洳而出可以濫觴者數穴泓澄於
沉沙之間俯而探之温如湯掬而飲之甘如醴以杖
引之逐勢而行又如蛇之赴壑就命役夫鑿為溝
港注之於河其流甚順溶溶洩洩不舍晝夜即召彼
故老詢所稱呼莫有知者因以是泉出乎黃山其性
甚良宜目之曰黃良泉遂勒諸石以告來者遣以禮
命文於予予特佳公之任職也效其能以成其事泉
之遇公也出乎隠以彰乎名一舉而二美并故樂道
之
疏鑿泉林寺泉源記明湯節(盧江人參將)
距泗水邑東五十里許陪尾山之陽有廟曰仁濟廟之
西有寺曰泉林其殿宇巋然林木蓊鬱鳥聲樵唱雜焉
於中傍有泉曰珍珠曰趵突曰掬米曰洗鉢曰響水曰
紅石曰清泉曰湧珠其源皆出於山澄如湛如其流環
繞映帶寺之左右而西南經卞橋橋之西復有泉數十
曰大玉溝小玉溝潘波黃隂趙家庄石泉珍珠東巖名
縫西巖石縫三角灣等泉合流于泗會于曲阜之沂河
轉于天津閘會通河沿淮達海永樂己亥漕運前總兵
平江伯陳公瑄言于朝爰命工部主事顧大竒等徧歷
山川䟽濬泉源以通水利以濟漕運後右通政王孜郎
中史鑑主事侯暉等繼之不減顧公之能正統己未朝
廷簡事之宜所司請罷是舉其上下泉源因以淤塞余
時董督糧儲心計指畫以泉源利濟所資不可無官以
典其事乃請上可其奏於是主事熊鍊傅弼等官銜命
來兹仍䟽𨗳之其利澤及於人多矣邇來亢旱不雨河
道將涸余親詣泰安州等處䟽通大小泉源踰泗水見
乎泉林之泉利人者廣繇是逆流不便者改之亂石者
去之不通者濬之又博訪故跡得聆耆耊者言是泉皆
從石竇中出清澈無比汪洋不窮余聞而益喜泉之舊
有名者勒珉以紀之無名者立石以表之用為名山勝
槩之助尚慮未既復同泗水縣官訪于邑之少長所得
石河等泉一十三道泉無巨細皆為之開鑿以濟不通
事既集遂書以識之使後來者有所知焉時正統九年
八月也
蛇眼泉記略吳寬(長洲人吏部尚書)
國家遷都于燕其食貨之人悉資舟檝由京師而南舳
艫凡數千里不絶孰非河渠之所浮乎地勢隆汙望若
階級置牐蓄水洩復盈焉又孰非泉源之所濟乎泉多
見于齊魯之地其發甚微其流甚迂微則易湮迂則易
竭夫使滔滔汨汨出而無窮者又孰非人力濬導之乎工
部所掌水利其一特設主事分治之成化十六年予同
年洛陽喬公廷儀奉命以往當歲之春泉脉初動廷儀
輒率官吏召卒徒出而從事畚鍤濬導如法勤敏之稱
徹于中朝顧所至露處無以為風日之庇乃築亭泉上
名曰覯泉求予文以記其成惟古人之樂多托于山水
若柳之愚歐陽之釀可以槩見獨惜其人皆放斥于外
而不盡其用于時徒啜其清潄其甘以自娛而已若廷
儀則以泉為職者也方其從事于斯歷曠野入重山可
謂天下之至勞及功之將畢視其溢然沛然濟河渠載
食貨以給國用亦可謂天下之至樂故泉一也停蓄而
無為覯之者樂其適已發洩而有用覯之者樂其濟世
初廷儀受代為吾友徐君仲山嘗著泉志凡泉之形状
流衍具載于編計百二十餘其用心可謂密矣今廷儀
且滿任而閩黃君世用將往代之世用練達詳慎特推
舉其職殆無難者夫亭不足書而泉則重事也以三君
相繼敢叙其功而望其成焉
龍闘泉記略陳侃(閩懷安人東平學正)
冬官尚書郎喬君廷儀奉命督濬東泉委出濟漕舍檋
躡屐窮幽陟險抵於汶上之東北越四十里許登濼澢
山乃見怪石特出堅壤蹲起有泉一泓涓涓南瀉度其
勢必有殊勝因建小亭以時舍止又西迤三里至龍闘
泉泉脉鼎沸若兩虬相擊其左右則皆翠羽之木龍鱗
之石下則一𣲖南流皎拖晶練奔放縱激寒洌清漾於
是順勢於自然命官集衆操鍤備畚濬源泝流決排壅
塞使由魯溝入會通河因搆亭一楹翼然泉上每視泉
時憩息而聽政名曰觀泉繚以周垣樹以杞柳扄啓以
時以屛囂雜工成乃遣汶上丞徵記於余余讀衞武公
之詩曰用戒戎作用遏蠻方又曰夙興夜寐洒掃庭内
夫武公衛之元老既有蠻方之寄猶然不廢於洒掃之末
乃知藎臣慮周天下事無巨細罔不殫乃厥心耳且漕
河非泉不流而石傍山霤往往發源於層巖沓嶂之間
治水使者憚於露宿以濬其源以故壅於泥沙分於田
圃而不能自達漕河者衆矣喬君之治水也凡得數百
泉而其遠於郡邑者皆令剏亭駐節以布水政雖若細
故無禆於民而使後之人不憚露宿以濬泉源其所禆
於漕運以裕夫國計者實大盖又非洒掃庭内之比者
也君名縉家於洛陽漢儒喬仁之裔仁傳大戴禮世相
沿襲君雖以詩魁鄉薦尋以禮登壬辰進士今來職水
凡所效於水者靡所不究而君之才固不止是吾之所
望於君者亦不止是顧嘗一臠而知一鼎之味矣
柳泉記略王大化(儀真人工部員外郎)
柳泉出寧陽城西舊入于洸以達于泗末流浸淫淪于
沙者幾七十年非其性也嘉靖丙戍默泉吳子來董泉
亊補偏刮垢式克有緒越眀年丁亥周爰詢咨迺召屬
吏語之曰胡村之南可棄也其壤惡洸河之東可渠也
其勢下道且古河之西可引也夷而徑也僉曰唯唯因
請于少司空蘭谿章公公曰盍亟圖之于是卜日料工
指洸之兩涯曰牐此則為牐者二蓄洩時矣指邑之南
曰橋此則為橋者一涉無病矣指民田麗于西河之西
者曰易此則㒺用厲矣盖心計而身親之不憚瘁焉導
若泉東至于洸又東至&KR1296;河折而南又東入于蛇眼金
馬諸泉既與[泳-永+羅]合于泗而其利猶夫舊也經始于丁亥
秋九月之朔迄戊子春二月告成渠之長以步計二千
一百七十有六廣七步有竒石以尺計一千九十有五
甎以塊計如其數以斤計者灰一萬六千八百四十&KR1064;
二百三鐡一百六十椿木以根計五百四十稍柴以箇
計八百三十力役于泉夫以名計五百二十財取于曠
役以斤計者三洗河灘地償之民者以畆計一十有八
夫以數十年湮廢復之一旦無違時無狃常無問有司
默泉者可謂無負其職也遂為之記俾來者觀焉
新泉序張克文(新淦人工部主事)
國家輓東南數百萬粟遡流達于京都南旺其襟喉而
泉源其血脉也舊泉凡二百二十有六分濟南北前人
之計周矣文奉命兼理之眀年壬申遍歷諸泉其曲徑
危梁不能輿者躡履從之務窮其源凡舊泉所出悉按
圖治之矣顧圖所不載者歷州縣有之召父老問故曰
泉豈有窮夫則有限如開一泉必增數夫故使者不及睹
有司不以告余因進諸長吏以矢之必不以泉益夫以
水困民也惟取盈于舊額蠲其遠役而調停焉如是而
民心悦遂報新泉三十六處併而入河計所助之利視
昔亦加多或曰新泉中有甚微細者顧亦取而濬之而
記之何抑不見閘乎水涸舟膠既障之板又從而固之
加蓆草焉懼其涓滴不為用也夫已涓滴而塞其流不
涓滴而導其源可乎矧今不紀後將何稽故序其說如
此
論䟽龍闘泉略張純(漳浦人工部主事)
斯泉之始出也會濼澢諸泉以出魯溝河水勢盛大即
陪尾之趵突徂徠之濁河不多讓也迂洄四十餘里而
至蒲灣泊則地漸平矣由泊而至金龍口又若少昂然
者是以諸泉水阻不得下稍有漲漫則盡由蒲灣泊以
出栢浪橋民田往往渰没而金龍口亦随以淤是于民
則害而于運則失其利也歲丁夘五月分水幾告竭矣
試調衆一䟽濬之旬日間閘河水若增四五寸然則䟽
濬之功可待時乎隄蒲灣以防其漫濬金龍口以順其
流此其喫緊也
廢泉論
泉之資于漕大矣而亦有不必用者如蒙沂之泉所以
濟邳河然自塞孫家口黃河悉由徐吕至邳則邳無資
于泉也是以弘治中巡撫徐公源議棄此泉且并夫省
之蒙沂之民至今利焉滕嶧魚之泉所以出沙河而并
及二洪然自鑿新河諸泉雖由呂孟等湖入運而湖波
浩蕩自有餘濟則滕嶧魚之泉有可也停夫以寬民非
與然河之遷徙靡常姑自我朝論之嘉靖十三年水
行趙皮寨榖亭流斷二洪告涸向非天助其順自衝夏
邑以出小浮橋則人力如之何哉十九年決雞鳴岡由
渦經亳以入淮二洪又涸向非王公以旗力開李景高
口則二洪幾不濟矣然猶幸其可以智力成則人亦天
也今所恃者天耳萬有不測甚而人力無所施則二洪
涸安得不頼滕嶧魚之泉乎邳河澁又安得不頼蒙沂
之泉乎是不可不預待也
北河紀卷二
