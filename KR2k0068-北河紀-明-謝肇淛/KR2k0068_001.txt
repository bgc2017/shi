欽定四庫全書
北河紀卷一
明謝肇淛撰
總叙
國家定鼎燕山一切軍國之儲取諸七大藩舳艫銜尾
而入五千里不絶而江南十七焉江南之漕廣陵當其
咽喉上江來者至自儀真下江來者至自瓜洲鎮由廣
陵而逹淮安為南河由黃河而逹豐沛為中河由山東
而逹天津爲北河由天津而逹張家灣為通惠河之四
河者天子使部院大臣總其政而分部以四尚書郎賜
之璽書令得便宜行事惟是不腆之治南至魚臺北至
天津統轄千有餘里任綦重治綦囏治而不知其政當
尸官知其非所治者當侵官作北河紀禹畫既界都邑
錯壤衣帶盈盈蜿蜒朝宗各有賜履無相軼也紀河程
第一崑崙建瓴四瀆㡳定汶泗如綫旁及蹄涔聚毛為
裘蘄於濟耳紀河源第二陽侯旱魃相遞為灾畚鍤歲
興民不堪命非常之原衆所懼焉紀河工第三乘天之
符相地之行無實實無虛虛因而操之乃聽節制紀河
防第四命吏棋置臂指相帥省試之以時黜陟之以歲
歲事不脩繇官邪也紀河臣第五官常既臚庶績乃熙
上行令下行意期無反汗而後即安紀河政第六跣者
鹿而舄者肉聚訟棼如古人所歎擇其可見諸行者紀
河議第七百神受職允猶翕河籩豆之事有司存矣故
紀河靈第八終焉謝肇淛曰吾今而後知河之難也善
人謀者未必具地利有地利矣未必得天時三者既備
有其舉之而物力絀焉任使之弗臧無論吏操三尺以
從即旋舉旋躓空糜金錢國家亦何利賴之有鯀以圮
族殛而禹以行無事成知鯀禹成敗之故者知河事矣
河程紀
元世祖既定江南漕轉之路自浙西入江淮由黃河逆
流至於中灤登陸以至淇門復由御河登舟以逹燕京
至元二十年以江淮水運不通乃命兵部尚書李奥魯
赤等自今濟寧州開河逹於今東平州之安民山凡百
五十里北自奉符為一牐以導汶水入洸東北自兗州
為一牐以遏泗沂二水亦會於洸以出濟寧之會源牐
分流南北其西北流者至安民山以入清濟故瀆經東
阿縣至利津河入於海其後海口沙壅又從東阿陸轉
二百里抵臨清州以下御河二十六年以夀張縣尹韓
仲暉言復自安民山之西南開河由壽張西北至臨清
徑逹於御漳凡二百五十里是名會通河會源以南為
逆以北為順南接豐沛北迄天津凡一千五百餘里而
推輓之勞不事焉今列其程於左
沛縣泗亭驛北九十里至魚臺縣之河橋驛(原有沙河魯橋二驛
後併為一)
九十里至濟寧州之南城驛(在城南)
一百里至汶上縣之開河驛(在縣西南三十里)
七十里至東平州之安山驛(在州西南十五里)
七十里至陽穀縣之荆門驛(在縣東四十里安平鎮之西岸)
九十里至東昌府聊城縣之崇武驛(在城東)
七十里至清平縣之清陽驛(在縣西南三十里)
六十里至臨清州之清源驛(在新城内西北隅)
七十里至臨清州之渡口驛
七十里至武城縣之甲馬營驛(在縣北三十里)
一百一十五里至德州之梁家庒驛(在州南七十里)
七十里至德州之安德驛(在城西北)
七十里至德州之良店驛
七十里至吴橋縣之連窩驛(在縣東五十里)
七十里至交河縣之新橋驛(在縣東五十里俗名泊頭驛)
七十里至滄州之磚河驛(在城西南)
七十里至興濟縣之乾寧驛(在城西)
七十里至清縣之流河驛(在縣北四十里)
七十里至静海縣之奉新驛(在城西)
一百里至武清縣之楊青驛是為天津入於海自此而
北復為逆河矣
北河紀卷一
