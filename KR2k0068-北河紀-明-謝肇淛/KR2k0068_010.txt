欽定四庫全書
北河紀餘卷二
明謝肇淛撰
濟寧而北歷鉅野嘉祥汶上三邑之境其河汶也其地
為南旺分水為開河其湖為馬場為南旺為蜀山為馬
踏其蹟曰獲麟曰闞亭
鉅野古大野澤春秋西狩獲麟其地也漢置鉅野縣
唐置麟州宋元為濟州治國朝改濟寧於任城以縣
隸焉縣治在運河西八十里明陳夢鶴春日泊鉅
野火頭灣詩開棹移曹井迴灘向火頭人家縣岸口
烟爨隔溪流寒盡春堤柳潮平野渡舟迷津誰欲問
江海愧浮鷗
嘉祥古武城子游絃歌地也漢以後皆為鉅野境金
置今縣屬濟州元屬單州國朝改屬濟寧縣治在運
河西二十五里明高郵汪廣洋舟中望嘉祥山詩
放溜數百里悠然纔見山凉風吹雨過好鳥背人還
河水翻銀浪岡巒擁翠鬟不知幽谷底能得幾家閒
汶上故魯中都夫子所宰邑也漢為平陸唐宋為中
都金改今名元國朝因之縣治在運河東北三十五
里唐李白登魯中都東樓醉起詩昨日東樓醉還
應倒接䍦阿誰扶上馬不省下樓時又酬中都小
吏攜斗酒雙魚于逆旅見贈詩魯酒琥珀色汶魚紫
錦鱗山東豪吏有俊氣手攜此物贈遠人意氣相傾
兩相顧斗酒雙魚表情素雙鰓呀呷鬐鬛張撥剌銀
盤欲飛去呼兒拂机霜刃揮紅肥花落白雪飛為君
下筯一餐飽醉着金鞭上馬歸明四明陳束過汶
上詩古汶棲靈地孤城水上依昔賢懷此隠今我去
何依遺風邑里秀落日稻秔肥羇眺傷來往空嗟人
代非王謳汶上道中詩孤遊來汶上歸思滿秦中
水泛山城雨花殘野樹風行人尋魯道落日向齊宫
茅屋應如昔傷予類轉蓬又汶上公署詩兩鬢如
蓬行路難高秋風露宿臺端雲藏畫角青山暮月轉
空城碧樹寒為客數年非樂土舊遊何日是長安獨
留三尺齊門鋏猶自狂歌醉裏彈吳國倫過汶上
贈韓尹詩中都文物古來傳問俗新知茂宰賢海上
峰隂郕子國城頭沙合汶陽田歌聲已傍千花動詩
思翻從五柳懸孤署細論心並折不知明月落尊前
南旺在濟寧北九十里其地特高汶水西南流至此
四分南流達於濟寧六分北流達於御河有分水龍
王廟禹廟及宋尚書祠祀宋禮明劉基南旺守閘
詩客路三千里舟行二月餘壯顔隨日減衰鬢受風
疎蔓草須句國浮雲少昊墟愁心如汶水蕩漾遶青
徐餘姚謝遷南旺分水詩南旺湖通黑馬溝濟南
汶北兩分流淵源直自徂徠出珍重前人為國謀
程敏政分水詩二首濟水潺潺向北流濟河㶁㶁向
南流官船私舶都過此南來北去幾時休龍王廟
前石作堤馬頭灣脚路成泥莫笑水流分彼此只緣
地勢有高低殷雲霄南旺道中詩夜雨既過無塵
土芳草微烟亦可憐白雲欲共青山遠鷗鳥似矜湖
水妍平生事半風塵裏兩年歸俱清明前楊柳岸頭
春幾許與君沽酒問漁船上海陸深南旺水澁舟
不得去同行者謀就陸戲成自慰詩春江多柳花風
起花還飛夕陽歛飄蕩委地相因依行止諒有數早
暮同所歸百年總行旅安用長歔欷羲和無東回安
樂誠幾希眇焉泣岐子人遠事已非飄飄山水間志
願良不違朝多清風來暮多繁星輝古稱太史公千
載欽嘉徽王謳南旺公署詩何處忘形好官齋似
此稀地幽還獨往日没竟忘歸荷芰香堪製湖魚味
可依隠居誰更卜在世亦忘機淮南宗臣南旺湖
夜泊詩秋日孤舟下石梁蒹葭寒色起蒼茫青天忽
墮太湖水明月長流萬里光中夜鸕鷀迴朔氣南來
鴻鴈亂胡霜他鄉歲暮悲遊子涕泪時時滿客裳
皇甫冲過分水望泰嶽詩神岳既蔚奥靈海亦盤紆
金文秘漢簡玉册藏秦符帝草日月光宫樹雲霞敷
蒸石發靈泉播流為川渠皇心諒有眷造明開神都
北逝溢聊濮南奔潤豐徐貢至充大盈漕來悦王途
疏導底巨績玄理非人謨兹貺信可封願上長卿書
清江敖英過分水有感詩龍舟前日往來輕邊馬
蕭蕭兩岸鳴顦顇會通河上柳至今猶自怨南征
謝肇淛南旺挑河行堤遥遥河瀰瀰分水祠前卒如
蟻鶉衣短髮行且僵盡是六郡良家子淺水没足泥
没骭五更疾作至夜半夜半西風天雨霜十人九人
趾欲斷黃綬長官虬赤鬚北人騎馬南肩輿伍伯先
後恣訶撻日昃喘汗歸蘧蒢伍伯訶猶可里胥怒殺
我無錢水中居有錢立道左天寒日短動欲夕傾筐
百反不盈尺道傍濕草炊無烟水面浮冰割人膝都
水使者日行隄新土堆與舊崖齊可憐今日岸上土
雨來仍作河中泥君不見會通河畔千株柳年年折
盡官夫手金錢散罷夫未歸催築南河黑風口瓊
山丘濬題宋尚書祠詩清江浦上臨清閘簫鼓叢祠
飽餕餘幾度會通河上過更無人說宋尚書
開河在南旺北十五里其地每歲以十月下旬為市
集百貨聚焉元至正間置閘明永豐曾棨舟次開
河同胡祭酒鄒侍講登岸散步長林詩芳晨藹新霽
弭楫長河曲睠兹丘園趣褰裳涉平陸郊原渺空曠
竚望舒遠目村中夜來雨土脉高且沃茅廬雞犬静
日出烟樹綠牛羊散平野隔水見樵牧麥深雉初雊
桑柔蠶已浴老翁多懽顔生事一云足偶兹一留憩
幽境愜所欲僕夫戒前征迤邐出林麓緬想塵外蹤
於焉恣遊矚胡儼汶上開河與仲熙子啓登岸散
步詩逶迤陟長坂攝衣披草莽遥見村落中綠野平
如掌秀麥苖已交柔桑葉漸長雞犬適閒曠牛羊遂
生養欣欣物自私春光正駘蕩緩步隨東風林花飄
惚慌朝耕土脉闊午炊孤烟上草屋十數家幽棲亦
蕭爽童稚訝衣冠車馬絶來往田夫鉏鍤歸村舂隔
林響依微輞川居悠然快心賞詹瀚開河迤南即
事詩憶昔長垣昏墊日曾經沉璧奠張秋梁山忽斷
陶祥路鉅野還浮曹濮舟千里民居今底定十州麥
壠近全收黃陵岡塞河循舊黑馬溝深水自流開
化方豪開河詩二首三月開河驛垂楊綠覆堤征人
歎蕭索未有一鶯啼開河河不開萬舸在平地海
市不得觀見此河中市王謳開河小憩詩棄繻策
已建持節寵還新水驛留停午山花紀暮春烟光寒
際草風色晝迷津異國傷愁眼偏勞作宦人
馬場湖在濟寧州西十里北接蜀山湖蜀山之水溢
而入之萬歷間尚書潘季馴始建閘築堤壩千餘丈
以備蓄泄湖周圍四十里
南旺湖在漕河西岸縈迴九十里即鉅野大澤東畔
也宋時與梁山濼水滙而為一圍三百餘里即宋江
所據梁山泊也及會通河開畫為二隄漕渠貫其中
湖多菱芡魚鼈之利夏秋間荷花滿湖笙歌遊舫有
江南之致明古田張以寧梁山濼詩風正吳檣去
不牽雲融汶水綠堪憐菰蒲渺渺官為市楊柳青青
客上船謝遷詩湖水經秋分外清順風南下片帆
輕尋源不盡平生興翹首萊蕪咏濯纓
蜀山湖在東岸即南旺東湖也周回六十五里有山
一區在水中央望之若螺髻焉曰蜀山蜀者獨也山
上有聖母祠云是伏羲母未知何據舊有唐老子宫
及大佛殿今廢明錫山龔勉同胡水部招遊蜀山
詩乘暑來湖上炎蒸苦未休水部興不淺相約蜀山
遊挂席烟波裏艤棹雲谿頭湖心得小島散步登林
丘青山樹外見碧浪坐間浮攜尊就佳蔭風生水面
秋頓令暑氣遠滌我塵襟幽少焉月初出清光蕩中
流天宇一何闊胸次俱悠悠陶然共往返恍疑在瀛
洲懷寧於惟一詩為愛湖山景攜朋集小船浮雲
移水底野鳥集灘前漁笛迷烟弄僧鍾隔樹𫝊維舟
依古木躡磴訪幽禪謝肇淛冬日同李元祉水部
遊蜀山詩一水劃為三兩湖東西滙漕渠貫其中盈
盈若衣帶西湖漸成陸東湖淼無届千頃碧琉璃風
雲互變態中流一卷石突起砥淜湃金鏡浮芙蓉銀
盤捧螺黛荒祠久零落花旛皆破敗雞栅倚龜趺燕
泥凝佛背開尊面南浦雲水澹相對漁艇散復集鳴
榔出深瀨蒲荇交亂流帆檣遶天外濤驚山影搖波
漾日光碎恍如金焦間疑在蓬壺内憑虚倏往還已
隔人天界浮生何時閒勝遊與君會回首空烟波疎
鐘隠林靄
馬踏湖在汶河隄北漕河東周回三十四里其上有
釣臺
獲麟渡在嘉祥縣境漕河傍地名大長溝上有坊云
獲麟古渡明薛瑄詩使旌兩駐獲麟臺秋色蒼茫
積雨開一帶青山連縣郭數家茅屋接蒿萊山川自
昔曾呈瑞鄉邑于今豈乏才却愧白頭巡歷遍使人
寧不重徘徊華容孫宜詩渡古寒烟積沙明落照
懸春秋悲鳳日天地泣麟年魯變時交阻周衰轍竟
旋至今留絶筆真意更誰傳
闞亭在南旺湖中高阜六七春秋桓十年會于闞是
也魯自隠桓以下皆葬於此至今水際時見烟雲樓
臺之狀
開河迤北東平東阿夀張陽穀四州邑之境也其地為
安山為沙灣為安平鎮為荆門為阿城為七級其湖為
安山其蹟為挂劍臺為戊巳山為黑龍潭為阿井為桃
丘為釣臺為金堤為龐涓井
東平春秋須句郕鄣宿四附庸之國漢置東平國唐
為鄆州宋元為東平府國初降為州屬濟寧後改屬
兖州治在運河東北十二里唐高適東平路作三
首南圖適不就東走豈吾心索索涼風動行行秋水
深蟬鳴木葉落兹夕更秋霖明時好畫策動欲干
王公今日無成事依依親老農扁舟向何處吾愛汶
陽中清曠凉夜月徘徊孤客舟渺然風波上獨愛
前山秋秋至復搖落空令行者愁又東平路中
大水詩天灾自古昔昏墊彌今秋霖霪溢川原澒洞
涵田疇指塗適汶陽掛席經蘆洲永望齊魯郊白雲
何悠悠傍沿鉅野澤大水縱横流蟲蛇擁獨樹麋鹿
奔行舟稼穡隨波瀾西成不可求室居相枕籍鼃黽
聲啾啾乃憐穴蟻漂益羡雲禽遊農夫無倚着野老
生殷憂聖主當深仁廟堂運良籌倉廩終爾給田租
應罷收我心胡鬱陶征旅亦悲愁縱懷濟時策誰肯
論吾謀宋文天祥東平館詩憔悴江南客蕭條古
鄆州雨聲連五日月色徹中流萬里山河夢千年宇
宙愁欲鞭劉豫骨衰草暗荒丘明南楚廖道南發
東平詩粤從神禹聖濬川防冀州碣石鎮瀛島嵳峩
鬱蛟虬東原既底平百川皆東流海若鼓飛瀾川后
時出遊世邈古道湮滄桑復誰謀洎元創運道鑿渠
引龍湫移山奔巨靈填海潛陽侯皇明御天軌百神
翕懷柔漕輓聯巨艦不必勞車牛祗役泊兹土日夕
烟光浮津吏候沙渚簫鼓下中流逖哉藉寵靈良
士彌休休薛瑄曉出東平詩憲節凌秋發城門逼
曉開溝長流水去野曠遠風來䟦馬橋頻度看山客
屢回川原行未巳齊魯望悠哉漢檢天門石秦碑海
岸臺暵烟横曲阜旭日上蓬萊遺蹟懷前古觀風慰
好懷衢樽須共飲井税不煩催每見桑麻野深期杞
梓材行歌方自得前陟更崔嵬
夀張春秋良邑戰國為剛夀漢置夀良縣光武避叔
父諱改今名元屬東平路國朝因之縣治在運河西
三十里
東阿春秋為齊邑莊公十三年盟于柯即此歷漢至
唐俱屬濟北後改屬鄆州元改鄆為東平國朝因之
洪武初以水患徙治穀城即今邑治在運河東六十
里宋文天祥發東阿詩東原深處所時或見人烟
秋雨桑麻地春風桃李天貪程頻問候怯馬緩加鞭
多少飛檣過吁嗟是北船明四明萬表過東阿答
嚴水部詩别君荆門道重會山東阿别時初履霜堅
冰今渡河微勞不自慎積困成沉痾衝寒枉遠駕攜
觴列清歌眷眷此交情一顧豈在多
陽穀春秋齊地僖公三年會于陽穀即此秦漢為須
昌縣至隋析置今名唐屬鄆州元改鄆為東平國朝
因之縣治在運河西四十里
安山在開河北六十里置閘以安民山故名山在州
西南三十五里山半有寺上有甘羅墓明皇甫沖
安山道中詩泊舟安山北忽見山南船銜尾若魚麗
鉦鼓紛喧闐樓櫓樹干盾笭箵插戈鋋琱弓赤羽箭
朱旗當檣懸長年盡紅巾抹額絳絲纏言與羣盜鬭
僅不為摧殘請看身上創衣血何新鮮聞之不敢進
倚棹生憂煎載聞持節使提兵邏河堧脱者有重聚
獲者無幸全哀此封中氓棄擲潢池間雖云饑寒故
信也誰為宣懷保道不足政刃皆深淵服妖古所畏
涓涓乃滔天巢角鑒不遠此理庶可研又安山坐
閘詩客行貪利涉流水鎖重關津吏惟高卧征人盡
損顔纜紆青草際檣寄綠楊間縱有分風送那能任
往還徐階夜行安山道中詩木落山蕭蕭殘燈照
寂寥病驚時日暮愁厭客途遥急澗聽逾響荒村語
不囂月明如有意深夜伴歸橈
沙灣在張秋南十二里黃河舊決口也弘治間塞黃
陵岡口有裏河一道由鄆城來逕夀張黑虎廟至此
入漕
安平鎮舊名張秋春秋為衛地秦漢以來為東阿夀
良穀城三界之地或屬濟北或屬東平柴世宗時遣
宰相李穀治隄自陽榖抵張秋口鎮名昉此宋改為
景德鎮國朝弘治七年塞決河功成賜鎮名曰安平
抱河為城北河都水郎中治之其地仍為東阿陽穀
夀張三邑邊界云明于慎行安平鎮新城記國家
漕會通河設工部分司於故元之景德鎮以掌河渠
之政令即今所謂安平也安平在東阿界中枕陽穀
夀張之境三邑之民夾渠而室者以數千計五方
之工賈駢坒而墆鬻其中齊之魚鹽魯之棗栗吳越
之織文纂組閩廣之果布珠琲竒珍異巧之物秦之
罽毳晉之皮革鳴櫂轉轂縱横磊珂以相灌注而取
什一之嬴者其㕓以數百計則河濟之間一都會矣
往天順弘治中河決其西絶而入濟徐武功劉忠宣
二公皆總十萬之徒聚諸道之錢穀以來有事於兹
土至建祠築宫以比於宣房瓠子之役地至重矣而
無城以域民封圻之吏畫地而守之往議者蓋數數
置籌筴焉萬歷戊寅大中丞汝陽趙公實撫東夏既
已考憲修令吏人烝烝祇若休德罔敢不虔於是巡
行郡邑問民疾苦過安平而眙之乃進三道大夫謀
曰天子申勑中外惟是城隍之守以勤下吏吾等幸
而從事以是地之在河隄而民無所庇以守即有後
事敢毋與知大夫其圖之三道大夫出而謀諸三邑
之長三邑之長屬吏民而告之故咸曰不忘一二垊
庶憫其露處而賜之垣墉使有所扄鐍以居敢不惟
力公乃與侍御常熟錢公議之錢公欣然協謀亟下
記道府謹若中丞公命於是使城之城方八里高二
丈五尺其下厚四丈其上銳四之一四門各樓四角
亦各樓凡用夫三千五百名鎮之民居其四三邑取
六焉銀三千七百餘兩東阿居其六東平若二邑取
四焉厥制跨河而環之水之所出入皆為臺櫓狀如
兩玦而華閣飛梁横亘其中琳宫璿題巍峙其左煌
煌乎漕渠之巨觀矣城且竣公以少宰召入而大中
丞内江何公繼之躬駕往視以終厥功侍御忻郡陳
公亦至相與陳之法紀以授守吏於安平士民鼓舞
謳吟永奠厥居而史于生以為此非一方之利也國
家都燕冀仰東南四百萬粟以給長安惟是一衣帶
之水曾不容舠以綰億萬年之命脉自江淮以北每
數百里之中各往往有名城大都聚五方之貨賄以
為公私之所頓置而安平以一聚落居臨清濟寧之
間十得四五焉辟諸人之一身其血脉上下周流乃
至於腠理支節之處則疾之所由入而國工之所操
鍼而取也此之為要害豈惟是一城一邑之所庇賴
天下幸而乂安即有灼見遠覽利害較然朝不及夕
難以動衆勤民逡巡卻步幸少斯須以為持重迨其
有緩急索而圖之嗟何及矣深哉易之言重門擊柝
以侍暴客蓋取諸豫夫豫者先事而早計之武功忠
宣二公奠又此土控制南北俾國家有漕渠之利而
公為之形勝以固其防俾國家無漕渠之憂皆所謂
豫也往正德中羣盜流劫且徧齊境不能抉一城之
鑰而安平市里實居然有封豕雄虺之跡以驚父老
假令少淹朝夕廟堂南向而籌安能忘此一衣帶水
此不先事而早計之效也故豫之時義大矣哉城之
成也史于生在邑里公使記焉謝遷安平譙樓記
安平鎮舊名張秋隸兖之東阿實當漕河要衝之會
民夾東西岸而居者無慮數千百家岸西有譙樓置
漏刻角鼓以正節候以警晨昏以示民之作息樓之
下凡商賈販息日中為市者皆歸焉弘治癸丑河
決東岸運道幾絶上亟命重臣往治之於時漕舟牽
挽者率就西而西岸摧剥已久樓並河甚逼行者迂
迴以趨乃議撤樓以便往來牽挽許河平而復已而
執事者悉力決口急於竣事以復上命樓未暇及也
越八年關西韓公廷器以右通政來嗣河事始議修
築西岸疊石以固其外延袤凡五百有餘而樓亦遂
重建焉從民志也規模閎壯於昔黝堊丹艧行煥然
一新於是逵巷市肆悉復其舊居民漕卒行旅商賈
各遂其宜咸忻忻相告謂韓公之功不可忘也監察
御史平陽秦君昂嘗知東阿縣事請予文記之嗟夫
物之成毁固以時為重輕而興墜舉廢之功則未始
不存乎其人也方河無恙時樓固一方之望其所係
亦重矣不幸河流告變墊溺是懼救灾捍患日不暇
給則斯樓之存亡甚輕故撤而毁之若棄敝屣耳及
夫河靈順軌挽道復故則其所係於一方者固在功
豈容於久廢而羣心之望豈可久孤也哉然非韓公
之明足以識時才足以集事則斯樓之復亦豈易言
哉況望其有加於昔哉韓公之功於是為大矣抑古
之人重用民力義所不當者雖微必謹其於所當為
者雖大不恤故延廏之新南門之作以及一臺一囿
之築夫子悉書於春秋以示戒至於修泮宫復閟宫
之役則詩人頌其事而夫子刪詩特存之以示美斯
樓為民而復固政務之所先其亦泮宫閟宫之類而
安知無頌美其事者邪記以示後予固不得而辭也
四明楊守陳張秋賦駕艅艎以南邁兮經齊魯之
故疆何石堤之巋吾目兮薆千里之垂楊顧僕夫以
咨問兮曰兖郡之張秋曩河決於此地兮奔滄溟而
横流漫黍稷之方疇兮奄千頃為一壑渺風濤其洶
歘兮抃虬龍而舞蛟鰐民居蕩析兮舟楫沉淪嗟彼
河伯兮一何不仁貪婪百川兮吸濟沇而吞汴漕渠
寢涸而將湮兮僅涓涓其如綫萬艘鱗集以櫛比兮
悉膠杯於坳堂壅萬國之經絡兮撫兩京而搤其吭
堯以洚水為警兮咨伯禹其焉在共與鯀而相承兮
幾精衛之填海楗石菑之鉅萬兮付一髮於熸爐役
夫繽其荷鍤兮倏皆化而為魚河與歲而偕逝兮公
與私其同窘日箠笞掊克以蹙民於流亡兮有人心
其誰忍幸河流之他徙兮築新堤其若墉乃售偽以
叨榮兮自詫纂禹之神功若強敵之負固兮師老財
殫而弗克俄大醜之自殞兮溢刑誅以為口實嗟彼
偽之一售兮志滛滛其溢逞再售而邦其殆喪兮卒
自歸於䧟穽歎世時之每下兮紛售偽其日繁戮懷
中之赤子兮謂剪狄而平蠻朝捷書之方奏兮夕羽
檄之已翔曾不若張秋之一築兮巋至今其猶岡吾
恐衆偽之兹售兮將百吪之並罹羣蟻穴其不塞兮
潰千仞之長堤倚危檣以曾思兮涕澘澘其若霰顧
四海之在念兮於張秋乎奚歎李東陽過安平鎮
懷劉司馬詩黃陵岡頭河水黃衝沙走石聲礵硠北
趨平原下廣澤直壞運道無津梁坐令漕舟百萬如
山壅民船賈舶何紛龐帝遣臺臣出治水水性津䃐
難為降千金作埽萬夫力頃刻下墮輕豪芒臺臣焦
思廢食寢夜夢神禹授以玉簡青琳琅水行在導不
在障豈以木石爭濤瀧地靈順軌水怪伏河遂南徙
歸徐方因高為陵下為澤復有石壩磊犖長如岡豐
功偉績不可以數計此乃餘力非末強憶昔文皇建
都向燕薊中導汶泗通漕綱尚書宋公富經略世上
但識陳恭襄武功徐公何人亦竒士盛以勲績為文
章四十餘年復一決嗟此之績安可忘帝念儒臣分
書刻金石此記正屬臣東陽使軺東來一登眺風日
颯爽炎天凉是時臺臣入兵省我在江湖思廟廊願
岡不隳河不徙縱有帶礪無滄桑皇甫沖過安平
鎮詩武功鎮略雄取日升虞淵功成身見疑竄跡投
蠻烟憶昔奉皇猷秉旄治頽川神人授龍欲懋績河
隄篇姒靈自有恊漢璧何須捐新防若崇墉故水流
潺湲堂皇漕貢途天子稱萬年錫山秦旭過張秋
次韻詩漢朝河決自元封未抵張秋一倍功百辟祝
神沉白馬萬夫持畚截長虹風雲久護坤靈黑草木
遥連海氣紅詞客經行思無限坐看江漢自流東
臨海王士昌張秋舟中喜逢謝在杭賦贈詩當時嚴
譴赴黔巫詞客如雲别酒罏玄玉君垂蒼水佩白頭
余戀步兵厨交情豈問音塵隔世事真堪涕泪俱歸
思秋風共蕭索東行應只為蓴鱸新野馬之駿寄
張秋謝在杭水部詩懷人雲樹阻江東一札三年未
可通墨氣想流春草後罏薰如坐水聲中河渠太史
書堪續省署何郎字略同衣帶到吳應不遠估船無
賴托郵筒謝肇淛送沈季彪治水張秋詩春風擁
𫝊出京華汶水梁山護建牙河伯無波侵瓠子詩人
有閣對梅花閉門過客時妨卧行部移舟半作家轉
餉河源憂不細豈同博望遠乘槎又赴張秋詩本
無寥廓志甘作支離形乘槎意不遂風波殊未寧挂
席下潞河回首燕山青殘冰觸柔櫓宿莽迷寒汀天
津片月落海氣何冥冥迢遥涉濟漯擊汰揚芳舲孤
城河之干飄若水中萍幸無簿牒擾吏散門長扄邊
邑錯三五落落如郊坰山水多清暉亦足娛心靈天
步苟如此幸不獨為醒又入安平署詩二首謾說
皇華署凄凉似遠藩抱河雙半郭錯壤一孤村帆影
晴侵戶郵籖夜到門盈盈衣帶水不必問河源偶
罷含香直來乘奉使槎晨參津吏集秋雨石堤斜客
過時鳴鼓官閒早放衙舊遊渾似夢重到便為家
又登安平譙樓詩高樓遥控九河關海岱微茫指顧
間千里飛帆衣帶水半窗斜日錦屏山孤城粉堞連
雲起平楚蒼烟逐鴈還氛祲坐消波浪息風光嬴得
獨開顔閩中徐&KR0958;贈張秋謝在杭治河詩使者分
曹治北河應知瓠子不興謌既憐驛路攜家遠又苦
官船過客多屐到東山登小魯膠和深井煮名阿俸
錢莫惜抄書籍雙眼將花柰老何天長陳從舜送
謝在杭治河張秋詩雪花如席壓層城忽捧天書出
漢京亦有玄夷稱使者偏從水部盛才名狂瀾自合
迴川后沉璧無勞厪聖明歲暮秪憐知己别臨風那
不重關情閩中陳鳴鶴初至張秋詩浪迹風沙倦
停車寄水村蘑菇山&KR0609;旨毳褐野裘温北禮從宗國
南冠識故園還應登泰岳絶頂望吳門又張秋公
署贈謝在杭詩幾年南北悵離羣此日桃丘鴈獨聞
耽寂不辭都水使著書寧數漆園君粟行奥府聯青
雀吏散公庭長白雲入幕不堪閒似病朝朝揮塵到
斜曛莆田郭天親送謝水部往張秋詩風塵為客
久一再送君行當此看花候那堪折柳情維舟臨古
岸分署坐孤城人事逢迎少應高水部名
荆門驛在鎮城北隅而上下二閘在鎮北十餘里又
有荆門寺在鎮北十五里荆門鋪在鎮北九里明
金華王禕荆門詩一首任城北行三百里官樹如雲
夾河水樹深水淺船行遲五日纔到荆門西荆門津
吏不開閘前船後船似鱗櫛名驅利逼貪途程落月
在地登車行吉水周述上荆門閘得風詩我辭京
國遊鄉土官船十日南風阻客程空自算歸期誰識
愁懷此事苦閘河忽遇水波平高幡直挂長風輕風
幡去若飛鳥疾飄飄何異昇天行南船今日誰可比
心似北船昨日喜陽穀李際元荆門詩鼓角催清
曙樓船漾碧流使星穿柳急野熖入雲浮雞犬隨人
亂旌旗傍岸稠皇華無遠邇此地共咽喉南海盧
雲龍荆門驛詩草綠荆門柳更濃别來霄漢一萍蹤
餘寒四月衣初裕落日孤舟路幾重千里帆檣新禹
貢百年耕鑿舊堯封美人自古傷遲暮回首天涯可
易逢
阿城在張秋北五十里即齊阿大夫所治邑也今為
市集魚鹽貿遷商賈輻輳置有上下二閘夾岸而居
者千餘家明謝肇淛阿城詩荒隧宿寒烟蒼䶉竄
樼栗行人畊廢坂牛羊下頽壁百里有遺墟芳草無
阡術子竒昔為政同載皆耆逸銷兵作農具制梃撻
強敵惠愛流嘉聞丘壑存遺蹟云胡阿大夫揮金事
交暱譽言雖日聞卒自膏鑊鑕井邑故不殊善敗迥超
軼悠悠千載事誰復論名實驅車再三歎西風動蘆荻
七級鎮在阿城北十二里古渡也元時置上下二
閘明李際元詩渡古遊人穏津湍舟子招綠垂
楊柳密紅映旟旄飄水趨瀛洲急途分江漢迢前程
經險盡此地可魂銷陽穀柴世需詩浩渺七級水
渡船渡人行試問蓬瀛路茫茫隔幾程
安山湖在東平州西十五里漕河西岸縈洄可百里
繞安民山下四面有隄置閘以時蓄洩謂之水櫃歲
久填淤民多茭牧其中萬歷十六年始復舊制明
東平劉爾牧安山河上登千佛閣詩莊嚴寶閣枕河
流龍象開成南部洲金刹倒搖波影動天花穠接水
光浮風塵迥出三千界雲氣如登十二樓坐對孤烟
登樹杪懸知暮磬度林丘
掛劍臺在張秋城南河東岸後有徐君墓相傳吳季
札聘齊過徐君返而掛劍處也墓前有祠並祀二賢
有司春秋致祭臺左右生草曰挂劍草一正一斜若
負劍然能療人心疾今按泗州城北徐城亦有徐君
墓未知孰是也春秋徐人歌延陵季子兮不忘故
脱千金之劒兮掛丘墓元都水監丞滿慈記季札
掛劒事載於史世次備見於春秋遂索其略昔季聘
魯過徐徐君好季札劍弗言季札心知之為使上國
未獻還過徐徐君已死遂解劍繫之徐君冡樹曰始
吾已心許之豈以死背吾心哉夫徐君為人無傳可
攷觀季札心交以信槩可見矣冡在景德故鎮之南
百舉武惟地叢草蔓延形皆肖劍土人以掛劍名之
或云冡在泗州今按此地古有碑刻季札掛劍徐君
墓樹八字昔人已嘗訪其墓而封樹之又從而歌詠
之故老相傳必有所據愚不復置辯嗚呼春秋之際
世不知義而以權利相軋雖齊桓晉文輩亦以力攘
奪而成名况其下者乎季子之於吳有可取之義遜
讓守節棄而逃之其視當時豈不萬萬相懸者哉觀
其葬子嬴博恩不累其志引(闕)避楚名(闕)掛
劍於墓死不背其心孰謂一劍之誠化異草而旌信
過之者式(闕)藏於魚腹以逞堀室之凶舞於
鴻門以快沐猴之怒者不啻天淵也元至正十三年
仲秋記陳張正見季子廟詩延州高讓遠傳芳世
祀移地絶遺金路松悲懸劍枝野藤侵藻井山雨濕
苔碑别有觀風處樂奏無人知北周無名法師徐
君墓詩延陵上國返枉道過徐公死生命忽異懽娛
意不同始往邙山北聊踐平陵東徒解千金劍終恨
九泉空日盡荒郊外烟生松栢中何言愁寂寞日暮
白楊風元李謙過徐君墓詩瘠鹵豐茅菅荒林翳
荆棘此地果何地云有徐君域當年吳公子過此聘
上國心交固已許一劍非可惜豈期軺車還君已掩
窀穸撫摩三尺鐵欲交知無及惟有挂劍樹此恨庸
可釋精誠達泉壤千載未容息至今地效靈化為異
草碧采采不忍去觀此疑今昔今人交面顔昔人示
胸臆胸臆久益堅面顔徒外飾我詩志其墓匪獨吊
陳迹百世聞高風衰俗庶可激明吳郡楊基挂劍
臺歌語諾諾尚淺死諾諾更深當時季子意即是徐
君心嗟嗟徐君骨已朽寶劍摩挲在吾手正擬臨岐
解贈君不意挂君墳上柳挂劍果何益聊以明不欺
當時讓國心肯使徐君疑於乎劍可折臺可隳死生
之諾不可虧會稽唐肅挂劍冡詩季子讓一國視
之敝屣然寧當寶一劍不為徐君捐徐君雖亡骨未
朽挂劍墳前向楊柳君知不知不足悲我心許君終
不移山隂王懌過徐君墓詩黃河流水幾清渾斷
碣殘碑尚有文塜樹不懸當日劍空留啼鳥向斜曛
曾嶼挂劍臺詩有吳季子鮮儔侣當世翩翩若霞
舉帶劍聘魯過徐君徐君色欲子心許還車不見君
顔色挂劍墓木空延佇君不聞雷氏發劍酬所辟子
胥解劍求脱楚紛紛盡為生前謀誰視幽明同爾汝
至今神物不磨滅化作異草人爭貯異草何功爭貯
之心疾不瘳須一茹楊郎好古攜我遊遲逥嘆息沿
清渚嗚乎高誼千古在薄夫惡俗應消沮李東陽
詩長劍許烈士寸心報知己死者豈必知我心元不
死平生讓國心耿耿方在此濮陽李先芳詩口諾
不如心諾深徐君之意季子心壯遊未畢徐君死寶
劍匣中悲知己掛汝墳頭高樹枝寧論地下知不知
王謳拜吳季子祠詩二首荒丘摧蘚木挂劍獨遺
枝白晝雲山古青春鳥雀悲居人收異草過客讀殘
碑心許顧如此應為浮世嗤陵谷千年改遺祠宿
莽中孤墳無短劍暮野但悲風亂草生春碧啼鵑灑
血紅傷心誰共此落日向衰翁謝肇淛挂劍臺詩
察君欲劍色未諾心相許生死良不渝枯殺墳頭樹
只今遺廟枕孤墳寸草青青帶劍文過客秋風奠蘋
藻汶河西逝水連雲
戊巳山在鎮城北顯惠廟後弘治間塞決河成通政
韓鼎築之下臨龍潭取土制水之義名曰戊巳云
明麻城劉天和九日登戊巳山詩四首野色依微近
藤花掩映開丹房驚鶴夢白日向人來鼓吹聲初動
松杉影自逥十年懷地主乘月共登臺迤邐尋幽
徑還登最上臺河流聲共渺野色首頻逥誰訝湘雲
遠相將楚客才論詩動幽興籬菊若為開歸路山
雲合褰裳野徑開微風迎鶴舞滴露傍松來詩癖頻
拈句情深不記迴夜闌人語寂一笑下重臺暝色
迷幽境黃花滿砌臺片帆秋共遠短棹夜仍迴落照
依人近征鴻入望來故鄉千里思對月酒重開許
用中詩古廟松杉裏崔嵬皓月臺山從碣石斷水自
海門迴障霧重崖宿驚濤孤嶼開檣帆問行客誰是
濟川才秀水沈謐詩初春乘晚眺細雨踏花遊古
洞空丹府平沙見帝丘水深魚戲藻天闊鳥盤樓勝
槩人難遇何妨竟日留福唐葉向高過安平謝水
部在杭招飲戊巳山亭詩二首孤亭突兀倚城樓烟
樹微茫入望收地坼洪流迷禹跡山迴重鎮壯神州
寒空鴈去關河暮遠浦葭生水國秋直北長安天尺
五浮雲不散古今愁不惜芳尊此地攜平蕪秋色
晚凄凄荒村烟火梁山下落日帆檣濟水西聖代無
勞沉璧馬使臣應自紀河隄(在杭時新纂北河紀)登臨欲問前
朝事陵谷于今半已迷雲間馮時可同謝在杭登
戊巳山詩二首河通南北奠神鰲璧馬沉來水怪逃
千里王功殊濯濯百年民力亦勞勞溪花含吐如半
醉林葉蒼黃似二毛冠蓋往來徒自苦浮名天地一
秋毫異鄉天地一登臺矯首浮雲萬里開重鎮關
河明自壯梁山寇盜宋堪哀寒空鴈鶩爭霞去濁水
魚龍引浪來自挾仙郎相唱和古今感慨亦悠哉
無為劉汝佳過張秋謝在杭招飲山亭詩霽晚憑高
四望賖蕭蕭秋色敞平沙銜杯綺席歸鴻度緩帶孤
亭落照斜萬里艅艎飛曉月千尋雉堞鎖晴霞使君
治水饒休暇乘興何妨客泛槎謝肇淛登戊巳山
感事詩龍潭東注後禹力至今存水怪庚辰鎖山形
戊巳尊雲帆千里目桑柘萬家村莫問前朝事孤城
有浪痕
黑龍潭在鎮城北半里許一名平河泉故黃河決口
也東流既塞泉涌地中滙而為潭深不可測大旱不
枯相傳有龍潛焉嘉靖初郎中楊旦飲其地欲涸而
觀之水決未半風雷大作舟皆覆沒楊迺懼而祭之
明福寧崔世召謝水部招集黑龍潭詩水部風流
白接䍦黑龍潭畔共金巵沙明野色雲千頃風約池
痕月半規柳黛正肥鶯漸老荷香未透客先知獨餘
一種清狂在爛醉從教兩鬢絲謝肇淛與崔徵仲
孝廉飲黑龍潭詩天吳驅雷雲冥冥崑崙西下建高
瓴一泓灌盡沃焦土枯槎猶帶龍涎腥神物千年睡
不起銀盤堆出空青裏十里芙蓉五里苔花落花開
藕根死與君共醉卧漁磯苔色荷香滿素衣梁山日
落孤城晚探得驪珠照乘歸
阿井在故阿城内水經注曰阿城北門西側臯上有
井其巨若輪深六丈歲常煮膠以貢天府禹貢傳曰
東阿濟水所經取其井水煮膠謂之阿膠用攪濁則
清服之下鬲疏痰今其水不盈數尺色綠而重阿膠
歲解藩司入貢其法用黑驢皮加鹿角二十之一以
桑火煮之黑可以鑒者佳井覆以亭歲時有司封閉
明寧陽許彬重修阿井記兖之東阿陽穀縣界古
阿城内舊有井一泓闊圍如車輪名曰阿井泉水清
洌甘美鄰境汲以熬膠供國用者歲以為常先是井
亭傾圮泉源涸澁兖州守郭鑑率州屬僦工甃石及
泉復亭其上其北建亭三楹為官僚往來棲息之所
繚以週垣闢以門徑經始於九月之望落成於十月
之朔太守具其事授予屬為之記攷之於古井者清
也謂泉之清洌山之精氣所發也爾雅謂改邑不改
井井以不變為德若蘇耽之橘井陸羽之茶井葛洪
之丹井皆是已李白云古甃冷蒼苔寒泉湛明月杜
甫云月峽瞿塘雲作頂亂石崢嶸俗無井蓋井之見
重於世而致詞人之詠謌也如是況兹井自古及今
清洌不變制良劑以延年上供國用而下利民生豈
淺鮮哉是宜記之以告於東魯俾母䙝焉李際元
阿井詩九仞天開甃一泓味出常和膠供上國排劑
表仙方液静丹砂冷珠浮碧玉香搆亭珍造化不為
納清凉謝肇淛詩濟水伏流三百里迸出珠泉不
盈咫銀牀玉甃閉蒼苔餘瀝爭分青石髓人言此水
重且甘疎風止血仍祛痰黑驢皮革山柘火靈膠不
脛馳郵函屠兒刲剥如山積官司催取頻飛檄驛騎
紅塵白日奔夭札疲癃竟何益我來珍重勤封閉免
造業錢充餽遺任他自息仍自消還却靈源與天地
桃丘在鎮東北十八里春秋桓公十年會衛侯于桃
丘即此今為桃城鋪鋪旁一丘高可數仞每隂雨後
烟霞中隠隠有市井車馬之形土人以為蜃市云
明謝肇淛詩桃丘一坏土高與培塿齊古道無人烟
芳草何萋萋會盟有遺壘介駟猶疑嘶風雨晦林薄
倏忽幻虹霓精靈不可測市語非無稽不見海上山
空中聞天雞
釣臺山在鎮東南二十五里山多碎石若魚蟹狀其
麓有釣磯相傳嚴子陵釣魚處石上有雙趺痕離此
不遠有子陵臺考之漢書但言子陵釣大澤中而不
言所在未知是否明謝肇淛詩驅車東南巔苔阜
俯清泚危石蘆花中隠隠趺雙履云是嚴子陵披裘
釣於此只今砂礫形魚蟹紛相似清風渺莫攀丘壑
徒為爾擾擾風塵間客星竟誰是
金堤在鎮城南堤墳隆起延亘鄆濮俗稱始皇堤漢
文帝時河決酸棗東潰金堤即此或云即漢王景所
修汴渠堤自滎陽至千乘海口千餘里此其故址未
知是否按别傳云始皇堤二屹夀張范縣之中一以
障河之南徙一以為馳道至東海求神仙疑此為秦
築者近是明殷雲霄大堤詩二首北隄楊柳綠絲
烟更有桃花紅可憐攜酒邀我南隣去憐他美酒不
索錢南隄北隄布穀飛隄邊禾黍青離離隄上野
花開復落隄下行人行不稀謝肇淛始皇堤詩穹
虹亘神臯哀湍齧其足百怪互簸騰崇墉維坤軸南
流滙汶泗西走延鄆濮屹若金石鞏神功駭盱矚云
是嬴政時東巡納大麓馳道象天闕畚鍤周四瀆玉
輦春復秋千里遥相屬既登之罘封復窮蓬來躅東
海何茫茫引領望徐福那知滈池君竟祕沙丘櫝霸
業久烟沉遺址猶雲矗輦路無人行春風草空綠怒
瀾既東逥迢遞黃龍舳誰念作者勞千載為陵谷懷
古更惆悵鴉啼寒城曲
龐涓井在鎮東數里方圓七十二眼俱以琉璃甃之
名曰琉璃井相傳龐涓所開又其東三里許有孫臏
營明謝肇淛詩沙埋白骨草沉碑戍壘蕭蕭落日
遲鬭智爭雄渾似夢西風七十二琉璃
北河紀餘卷二
欽定四庫全書
北河紀餘卷三
明謝肇淛撰
安平鎮之北九十里其郡為東昌其縣為聊城古漯河
道也其蹟曰光嶽樓曰魯連臺
東昌府春秋齊西鄙也秦置東郡漢以後分為魏郡
為濟隂為清河唐為博平郡元改為東昌路國初
改為府隷山東布政司領三州十五縣郡治在運河
西岸二里唐李德裕懷東郡太守王尊詩河水昔
將決衝波溢川潯峥嶸金堤下噴薄風雷音投馬灾
未弭為魚歎方深惟公執圭璧誓與身俱沉誠信不
虚發神明豈爾臨湍流自此迴咫尺焉能侵逮我守
東郡凄然懷所欽雖非識君面自謂知君心意氣首
相合神期無古今登城見遺廟日夕空悲吟明劉
基過東昌詩夜發高唐灣旦及東昌郭喬樹拂疎星
霜飛月將落仰觀天宇清平見原野廓白楊號悲風
蔓草杳漠漠但見荆棘叢白骨翳寒籜展季骨已朽
清風散藜藿絃歌滅遺音繭絲盡籠絡鴟嘯魍魎憑
螽鳴草蟲躍遂令一變資化為跖與蹻况聞太行東
水旱薦為虐饑氓與暴客表裏相倚着賑䘏付羣吏
所務惟刻削征討乏良謀乃反恣剽掠坐令參苓劑
翻成毒腸藥今年秋租登行止稍有託餘波尙披猖
未敢開一噱但恐習俗成何由返初昨藩宣有重寄
胡不愼遠略往者諒難追來者猶可作歌詩附里謠
大猷希聖莫古田張以寧過東昌詩暖日初抽宿
麥芽東風吹草綠平沙江南開遍春多少二月東昌
見杏花莫如忠登東郡望嶽樓詩麗譙飛構倚嶙
峋面面虚無迥絶塵忽向望中低岱嶽始知行處逼
星辰傳聞馳道猶餘漢指點巖松不辨秦齊魯到今
青未了題詩誰繼杜陵人東阿于玭舟至東昌詩
烟水蒼茫月滿樓行人春盡至齊州兩年鄉國牽長
夢千里鶯花笑短舟孤劍歸來無舊業空山相對有
同遊關河五月還須涉毒熱應知塵滿頭聊城傅
光宅登郡城東樓詩滄海孤城接素秋萬山搖落此
登樓青徐近遶秦封在江漢遥通汶水流舊雨東南
頻入夢浮雲西北迥生愁魯連箭去人千古尊底斜
陽照白頭麻城周弘禴登東郡城樓詩樓頭風定
落花疎楚客扁舟去釣魚烽火江關征戰少聊城莫
射魯連書謝肇淛郡城懷古詩二首魯連多意氣
一矢下堅城千載雄圖盡河流日夜聲關樹無春
色荒城起戰雲城東諸父老能說盛將軍又過東
郡詩二首長堤十里水悠悠旌節猶迎舊細侯最是
隄頭楊柳色向人憔悴不勝秋十年蹤跡半沉浮
腸斷城南望嶽樓烟火萬家河遶郭却疑此地是并
州
聊城東昌附郭邑也春秋齊聊攝之地至秦始置聊
城縣歷代因之但所隷不同元屬東昌路國朝改路
為府而縣屬焉明北地李夢陽聊城歌送顧明府
聊城纍纍枕桑野使君懷古聊城下龍蛟慘淡七雄
闘當時誰是排紛者海東隱淪難見面平原不見安
平見已聞笑却邯鄲軍還遺書飛燕將箭平生急難
輕列侯功成豈必千金酬只今往蹟浮雲盡遙矚滄
溟日夜流莫如忠過聊城詩濟北争雄地遺墟尙可
疑秋風鳴劍戟野哭想瘡痍一矢論功日孤城委命
時獨憐天下士憤世意何為方豪憩李海務空衙
詩人間無不可此地况臨流疎柳描窗紙新魚上釣
鈎夢回沙月午門掩徑蘿秋誰曰居夷陋堪忘寓惠
愁
漯河在城東七里俗呼湄河黃河之支流也按水經
云源自頓丘出東武陽縣經博平至州境又東北流
入海穆天子傳天子自五鹿東征釣於漯水即其地
也明郡人王子魯詩吾聞東郡古漯源千年故跡
成桑田白雲飛來蘆捲雪黃葉亂下鳴殘蟬清風颯
颯林篩響鴈行遠送來天邊幾番登眺發長恨綿駒
舊曲無人傳
光嶽樓在府城中央創始莫考臺高廣數丈為樓四
層盤互玲瓏矗立雲表雄勝甲於齊魯萬歷間知府
莫與齊重脩明四明屠隆詩高閣崔嵬切太虛大
荒東去獨踟蹰憑陵白日雕窗合陡插中天繡柱孤
萬里風塵連海岱千家烟火接淮徐閒呼濁酒供長
嘯一帶微茫見舳艫傅光宅詩畫棟雕甍倚太清
平臨岱岳俯東瀛天低遠樹浮烟迥水遶孤城落日
明座引長風銷暑氣野含時雨近秋城傳聞海外風
波急一劍同懷報主情謝肇淛春霽登光嶽樓詩
殘雪初消綠水波客愁無賴且高歌春回郡郭晴烟
滿天近長安王氣多海上霞光連泰岱雲邊樹色遶
漳河故園兄弟空相憶芳草萋萋柰爾何又重登
光嶽樓詩飛閣層層接絳辰憑虛下界總黃塵帆
檣遠水遙連楚雲樹斜陽半入秦衆壑隂晴生海岱
萬家烟火傍城闉可憐信美非五土腸斷天涯久逐
臣
魯連臺在城西北十五里古聊城地高七十尺魯仲
連射書遺燕將即此陳徐伯陽詠魯仲連詩魯連
有高趣意氣本相求笑罷秦軍却書成燕將愁聊棄
南金賞方從滄海遊寄言人世客非君能見畱唐
李白詩齊有倜儻士魯連特高妙明月出海岱一朝
開光耀却秦振英聲後世仰末照意輕千金贈顧向
平原笑吾亦澹蕩人拂衣可同調明謝肇淛魯連
臺懷古詩即墨城中火牛出七十齊城一夜復大冠
如箕卷甲來殘兵半壁吞聲哭先生慷慨吐竒謀一
矢射天天為愁壯士泣血甘刎頸排難解紛何所求
功成脫屣杳然去海上浮桴幾烟霧覇業雄圖安在
哉空餘昔日射書處日落城西古壘荒高臺野樹自
蒼蒼只今臺畔多秋草猶帶當年戰血黃又齊中
雜詩西郊一坏土傳是魯連臺遺鏃莓苔冷孤城烟
霧開冥鴻高士意躍馬覇圖灰蘋藻年年薦松風夜
鶴哀
聊城而北歷堂邑博平清平三邑之境達于臨清州館
陶縣其水為汶為漳為衛其泉為靈為潄玉其蹟為鰲
頭磯為琉璃井為耿貴人墓為駙馬渡為黃花臺
堂邑漢發干樂平二縣地也隋開皇初始改今名石
晉改為清河尋復舊元屬東昌國朝因之縣治在運
河西南三十里元縣令張養浩題縣治四知堂詩
邑壯憐才弱官微慮患深韋弦千古意冰蘗一生心
䄂有歸來賦囊無暮夜金三年何所得憔悴雪盈簪
博平周時為齊博陵邑漢置今縣後析置靈縣唐
析置靈泉縣尋廢元屬東昌國朝因之縣治在漕河
東岸四十里
清平齊貝丘地左傳襄公田于貝丘即此漢置貝丘
縣隋改今名屬清河郡宋金屬大名府元屬德州國
朝改屬東昌府縣治在漕河東岸二十里
臨清戰國趙東鄙也漢為清淵縣屬魏郡晉後趙改
置臨清後析為清泉沙丘永濟宋屬大名府元屬濮
州國初屬東昌府弘治初始升為州領館陶陶丘二
縣州治在汶河之北衛河之東二水至此合而北流
明聶大年泊清源詩渡口人家半掩扉隔林烟火
望中微急呼斗酒勞火伴逆旅主人猶未歸薛瑄
臨清曲臨清人家枕閘河臨清賈客何其多停舟落
落無可語呼酒只對長年歌江隂沈翰卿過清源
詩二首撲面遊絲羇抱開彩雲垂幔鳥喈喈舟車繞
郭稱都會鶯燕穿花過别街幕下材官轆轤劍月中
遊女鳳凰釵朱纓錦席淹畱處苦憶揚州夢與偕淹
迤邐星橋雀舫迴欲凌倒景上層臺雞鳴萬井烟光
合雉堞重城日暈開楊柳樓深吹玉笛蒲桃酒滿泛
金杯無端約伴尋芳草康樂祠前步紫苔長洲皇
甫涍臨清新城行君不見清源都會天下無昨來築
城西備胡長河十里萬艘集乃知保障為良圖戈船
隱隱横川流蒸霞照曜雙飛樓華京鼎峙争雄長氣
壓百二當中州言徂于齊泊河汜左右帆檣閱崇雉
甲第紛紛亂入雲紅波綠樹歌鐘起我皇垂衣二十
載玉帛羣方協文禮邊頭晏和稍失備晉代之間近
多壘金湯委輸軫長顧峩峩此城遂輝峙更聞安石
下東山焉得有馬飲江水于玭臨清詩兩岸歌鐘
十里樓江聲帆影月明秋今宵始作離家夢人在漳
河一葉舟謝肇淛清源行清源城中多大賈舟車
梱載紛如雨一夜東風吹血腥高牙列戟成焦土虎
視眈眈何所求飛霜六月天含愁匹夫首難膏鼎爼
癭瘤割裂病微瘳只今毒燄猶未破依舊豺狼當道
卧萬姓眉顰不敢言但恨時無王朝佐
館陶春秋晉冠氏邑後屬趙西北有陶丘焉置館其
側因名館陶隋為毛州唐改永濟尋復置館陶縣宋
屬大名府元屬濮州國朝改屬臨清縣治在衛河東
岸二里宋王安石發館陶詩促轡數殘更似聞雞
一鳴春風馬上夢沙路月中行笳鼓遠多思衣裘寒
始輕稍知田父穩燈火閉柴荆元許有壬次館陶
詩浦雲林霧欝蒼蒼水面無風晚自凉今夜蓬窗應
不寐計程三百是吾鄉明安福劉球過館陶詩霄
漢度鴻毛行舟及館陶路通西蜀遠浪捲北風高郡
邑稀村舍田疇半野蒿民淳皆變魯跋涉敢辭勞
汶水自南旺分水北流至此流漸微細沿途置閘出
臨清之南板閘始與衛河合而北流漕舟過此謂之
出口無復閘矣明閩中袁表竹枝詞三春不雨閘
河乾内使樓船盡日歡四十水門都鎻却書生不敢
舉頭看
漳水源出山西一出長子縣曰濁漳一出樂平縣曰
清漳俱東經河南臨漳縣分流至館陶縣與衛水合
北流入漕至萬歷初北徙入曲周之釡陽河
衛水源出輝縣百門泉東北逕館陶至臨清與汶水
合北流至天津入海隋時疏為永濟渠亦名御河
宋王安石次御河寄諸友詩客路花時秪攪心行逢
御水半晴隂背城野色雲邊盡隔屋春聲樹外深香
草已堪回步履午風聊復散衣襟憶君載酒相追處
紅萼青跗定滿林又永濟道中寄諸舅弟詩燈火
匆匆出館陶回看永濟日初高已聞空舍鳥烏樂更
覺荒陂人馬勞客路光隂眞棄置春風邊塞秪蕭騷
辛夷花下烏塘尾握手何時叙汝曹蘇軾自河北
放舟歸江南寄楊南宮詩曉來銅雀東風起春冰凌
亂漳河水郎官驚起解歸舟一日風帆可千里侵晨
鼓柁發臨清薄暮乘流下濟寧南宫先生先我去花
時想達瓜州步尋君何處典春衫杏花烟雨大江南
劉豫登蘇門山百泉詩太行雄偉赤霄逼枝分蘇
門為肘腋孕竒産秀氣蟠欝涌作琉璃千頃碧初
疑驪龍蟄山趾仰噴明珠飛的皪忽如湘靈理新粧
大鑑開匣乍磨拭峰巒倒影浸雲烟蘋藻照沙改顔
色相輝一叚佳風月餘澤幾州及動植昔聞隱淪有
仙人高標清與溪山敵悠悠往事散浮雲嘯有遺屋
行有跡我居東秦濟水南無限泉池日親炙一行作
吏别經年情思塵埃何處滌雲祠因禱來憑欄頓爽
骨毛快胸臆飄飄蘭舟七八客尊爼笙簫隨分入勝
槩紛并接不暇恨乏魯戈延晷刻歸來簿領厭沉迷
春睡每着蝶夢適心約他時杖履遊醉潄溪流枕溪
石周百禄百門泉詩光搖暗日動珠盤汎汎輕風
漾碧瀾俯檻恍然驚醉眼雲天却向鏡中看王鑑
百門泉詩濟南七十二名泉散在坡陀百里川未似
共城祠下水千窠送出畫欄前明李夢陽遊百泉
詩束髮懷幽竒覽籍冀有遇來登百門泉果協佳勝
趣毖毖圓波涌藹藹浮陽聚止坎停泓洌激石迅湍
注昔聞滄浪濯今解川上喩豈惟傷衛歌兼以發蒙
慮况值春序中羣物已改故菰蒲冒清深鱗介各有
慕行羡浴渚鳬静對棲雲鷺巖霏空潭影林藹變
朝暮極目北上帆朝宗感游寓祥符李濂共城雜
歌共城西北蘇門山烟霞滿目白日閒春風杖藜恣
幽賞暫依泉澗聆潺湲君不見孫登嘯臺幾千尺巉
巖上有仙人跡天空不聞鸞鳳音石壁孤雲為誰白
錫山秦金再至百泉書院詩我懷百泉勝再作蘇
門觀巖谷阻且深泉流亦潺湲天風灑林樾五月溪
堂寒維時息塵鞅於焉且盤桓攤書坐日夕造化探
無端林茂衆鳥歸鳴聲似交歡撫景有眞樂頗覺吾
心安捫蘿復登臺驀澗尋考槃劃然此長嘯世路
空漫漫鄭善夫衛河集别詩去國心仍苦風塵病
未休六飛淹歲月八極想遨遊水動魚龍夕雲盤鸛
鶚秋江山回紫氣沙塞度青牛秪有簪萍戀聊為文
字留遐心渺無盡應與衛何流王世貞衛河詩八
首擊汰蕩金波流光起千鬛仰看雲間質如鉤帶殘
堞河流曲曲轉十里還相喚那比下江船揚帆忽
不見前望渡口驛行行轉相隔非關驛路移應是
儂心迫十五誰家女紅粧嬌自多低頭浣衣坐不
解聽吳歌欸乃櫓聲低來船座自移無須苦相羡
各有去來時人家半侵河屋後曬漁網夜深喚小
婦篝燈聽波響青青河畔柳蕭索半無枝為是輕
攀折非關贈别離人云風波惡風波信自惡生長
在家鄉䢷能容華落
靈泉在博平縣之莎堤漕河之傍一名涵管洞巨石
甃成六管三竅以泄暴水唐因之置縣永樂初疏會
通河遂塞
潄玉泉在臨清州城内西南隅兵備副使陳璧鑿構
亭其上四明楊守阯錢唐李旻俱有記
鼇頭磯在臨清州延亘二十餘里汶衛合流而洲峙
其中自勝國來名曰中洲環砌以石如鼇頭突兀四
閘分建而廣濟橋尾其後四方商賈財貨輻凑於此
其上有觀音閣俗呼觀音嘴明儲瓘詩十年三往
復此地忽重經塵土長安轄烟波汶水舲平川涵夕
景遠樹隱春星魯酒偏難醉從人笑獨醒李東
陽詩二首十里人家兩岸分層樓高棟入青雲官船
賈舶紛紛過擊鼓鳴鑼處處聞坼岸驚流此地回
濤聲日夜響春雷城中烟火千家集江上帆檣萬斛來
琉琉璃井在臨清州城外西南隅古湮泉也甃以琉
璃莫知年代景泰間平江伯陳豫築城掘得之名為
清泉明周叙詩閱兵餘暇喜畱情千載靈泉舊有
名地脉重疏興勝跡井亭新構映高城源頭活水流
難竭鏡裏秋光畫不成最是元戎堪賞處琉璃澄澈
玉壺清魏驥清泉詩井飭琉璃舊有情元戎疏後
永垂名影吞明月深通海光妬晴虹涌近城面面石
欄新琢就層層碧甃古穿成須知濟世為甘澤未許
塵纓此濯清
耿貴人墓在衛河西岸十五里有大塜舊有甘陵東
漢安帝母葬處也其下有池俗名蓮花池明州人
管昌詩甘池高塜御河濱故老相傳耿貴人千載淑
魂應有意芙蓉開處見前身大冶向日紅詩蕭
瑟西風草木黃貴人曾此瘞羅裳只今花貎芙蓉出
猶帶宫娃一叚香
駙馬渡在館陶縣西南二十里明帝封公主於此築
臺遺址尙存
由臨清渡口歷清河東鄙而北其縣為夏津為武城迤
北為故城恩縣之境為德州其蹟為鯀堤為甲馬營為
白馬營為四女樹為陳公堤為董子讀書臺為廣川樓
渡口在臨清州北七十里其地為臨清清河夏津之
交有驛明吳寬渡口阻風詩黃沙障天天半昏砲
頭風急萬家奔何人去塞土囊口天與河流一色渾
曠野麥苗纔尺許只見風來不見雨雨師風伯不相
能彼蒼高高柰何汝
清河齊貝丘地漢為甘陵晉始置清河縣歷代因之
宋屬恩州元屬大名府國朝洪武六年改屬廣平府
縣治在運河西岸三十里
夏津春秋為齊晉會盟之要津漢為鄃縣至隋始置
夏津屬貝州唐屬清河郡宋金屬大名府元屬高唐
州國朝因之縣治在運河東岸四十里明謝肇淛
鄃城春日詩東風開遍白楊柯寂寂空庭任雀羅鄉
夢每從江上去春光都在客中過城臨古渡逢人少
門閉殘燈聽鴈多一榻孤琴數行泪相思愁問夜如
何
武城戰國時為趙平原君封邑漢為東武城屬清河
郡唐屬貝州宋屬恩州元屬高唐州國朝因之縣治
在漕河東岸一里明南康吳與弼泊舟武城詩長
年捩柁棹謳停淡月疎星泊武城若使九原人可作
絃歌聲裏拜先生錫山王問泊武城縣詩一自髫
年為禄仕掛帆常向魯門行孤城日出人烟少遠戌
秋深苜蓿平土燕避風藏細柳水烏銜食上危旌臨
河悵望絃歌里極目蕭條萬古情李東陽武城懷
古詩野堠東連魯荒城北帶河遠山藏雨暗老樹得
春多古邑今如此貧民柰爾何使舟停衛滸想像古
絃歌王謳詩二首古縣名空在荒城草自多秪應
餘父老不復有絃歌曠野迷陵谷斜陽隱薜蘿乾坤
殊變幻惆悵獨來過昔日絃歌地經行不復春城
隍剥古木徑路入荒榛誰念客遊子空悲泉下人停
舟四顧望迸泪一沾巾于愼行詩停橈齊趙路河
上見孤城故國佳公子高臺亦已傾川光孤嶼歛暝
色片雲生嗚咽清漳水千秋恨未平(東郡武城乃平原君舊邑世謂
言游所宰誤也)
故城古蓧縣膏池地也隋為歷亭縣屬清河郡唐貞
元五年置今縣屬甘陵郡宋屬貝州金元廢為鎮後
復置縣國朝因之隷景州縣治在運河西岸二里
明河間程信過故城詩故城界出兩河間七十灣過
又二灣回首風濤隨處是何時得許卧東山閩中
許天錫過故城懷孫吏部詩已過煩囂地晨興自懶
梳忘傳遞中信貪了讀殘書雪甕看浮蟻風簾見
買魚美人在何處時復夢蘧蘧李東陽過故城會
戴侍郎珍詩逆流衝長風岸渚成百折舟中落日暝
篙櫓力已竭同袍烏臺彦待我心切切飄颻康莊步
回首為跛鱉結交重恩義此道已久絶偶逢賢太守
論舊語不輟繡衣冰霜姿官好不自熱周旋共觴酌
燕坐齒為列相顧同起居停杯聽予說自從離京邑
道路屢危臲欹帆怯撑駕長纜阻牽掣復聞南河水
淤淺不過轍黃沙捲驚濤千里地欲裂雨師一何頑
風伯無乃䙝我舟未妨遲農事長若觖懷蓍問蒼天
心亂不可揲二公濟世者慷慨憂不歇方將奉明威
庶用掃氛孽峩峩南州蓋矯矯中臺節許國同肝
腸匡時仗豪傑閒官愧升斗玆計予所拙且復盡君
觴倉卒慰離别邑人馬偉咏衛河詩雪消春水綠
生波掩映風檣向晚多擊楫豈無人自誓扣舷應有
客相歌依依帶柳隨流去渺渺衝烟隔樹過我亦有
懷山水趣朝簪未解柰渠何邑人周世選觀河水
漲溢詩茫茫烟水浪花新村北村南不見人遠寺依
稀三島岸平疇渺漠五湖津田家坐苦秋場廢園守
空嗟露井湮眼底凄凉無限事西風回首自沾巾
于愼行故城夜泊詩長堤高柳暮雲平入夜扁舟堰
口横千里烟波通海戍三家村落雜齊聲殘燈微照
孤帆動短笛寒吹片月明客枕清泠渾不寐滄洲一
望颯然驚
恩縣春秋為齊里丘漢置清河郡唐改貝州宋慶歷
中王則作亂討平之宥其餘黨改為恩州金屬大名
府元屬東平路國朝降為縣屬高唐州縣治在運河
東南五十里宋王安石貝州逢北使詩朱顔使者
錦貂裘笑語春風入貝州欲報東都近消息傳聲車
馬少淹畱行人盡道還家樂騎士能吹出塞愁回首
此時空慕羡驚塵一叚向南流明王世貞恩縣道
中詩東風數杯酒細雨三家村行旅片時濕農家素
業存梨花時一暝水鸛忽羣喧大有江南色翻然憶
故園
德州周齊地也漢為平原郡至隋始置德州屬平原
郡治唐以後皆因之國朝屬濟南府領德平平原二
縣州治在漕河東岸傍明程敏政德州道中詩出
逢漕舟來入逢漕舟去聮檣密於指我舫無着處沿
流或相妨百詬亦難禦有如暴客至中夜失所據又
如操江師擊榜散還聚摧篙與折纜往往繋愁慮平
生凡幾出苦口戒徒御忍後莫争先寧緩勿求遽今
茲畏簡書刻日覲當宁而况河防嚴衣冠重相懼危
坐欝成晚少寢驚逹曙蕭蕭傍水村隱隱隔城樹緬
懷古賢哲高卧得深趣愧此行路難推蓬得長句
山隂周祚德州詩落日仙帆麗微風綺席清黃沙衛
河水青野德州城一失平原國雙開細柳營將軍盡
日暇千里偃高旌四明張時徹德州館中詩疎鐘
迢遞落寒扉獨上高臺望紫微碧海蘼蕪人共遠青
林霜露鴈初飛自憐白日移玄鬢無那緇塵染素衣
夜半滄洲塵夢醒故園松菊待予歸
鯀堤在故城縣西南三十里延袤千里自順德廣宗
界來相傳鯀治水時築也宋司馬光詩東郡鯀堤
古向來烟火疎提封百里遠生齒萬家餘賢守車纔
下疲人意已紓行聞歌五袴京廩滿郊墟
甲馬營在武城縣東北三十里與宋太祖所生地同
名有驛
白馬營在恩縣西十五里相傳唐時故鎮
四女樹在恩縣西北五十里漕河之傍地名安樂鎮
有古槐一株相傳云有四女不嫁同植此樹
陳公堤在德州東南五里歷恩縣抵東昌東北抵海
宋時河決濬縣陳堯佐守滑州築此以障水患百姓
賴之名曰陳公堤
董子讀書臺在德州國朝正統六年知州韋景元因
脩學掘地得石碣刻曰董子讀書臺弘治間建祠其
上明分宜嚴嵩詩董子讀書處寂寂臨高臺門
墻窺孔室編簡拾秦灰業守三餘積宫存一畝開墨
池春草遍園木晚禽來獨有賢良策人稱王佐才
廣川樓在德州祠董仲舒明廬陵陳鳳梧詩萬里
風帆遡晚秋淩雲更上廣川樓天空落木千山遠潦
盡寒潭一鏡浮西漢文章懷往哲東藩冠蓋記同遊
雙梧亭下一尊酒素月流光入賞眸
北河紀餘卷三
