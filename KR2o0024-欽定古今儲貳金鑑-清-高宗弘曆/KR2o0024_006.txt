欽定四庫全書
欽定古今儲貳金鑑卷六
明
惠帝
惠帝諱允炇太祖洪武二十五年立為皇太孫太祖子
懿文太子標第二子也先是太子卒帝謂羣臣曰太子
不幸至此古云國有長君社稷之福朕意欲立燕王何
如燕王名棣太祖第四子也時學士劉三吾進曰皇孫
年富世嫡之子子殁孫承嫡統禮也即立燕王置秦晉
二王於何地帝大哭而罷然以三吾言遂立允炇為皇
太孫三十一年閏五月太祖崩太孫即位先是黃子澄
以翰林院修撰充東宫伴讀方帝為太孫時嘗語之曰
諸王尊屬擁重兵奈何對曰諸王護衛兵僅足自守倘
有變臨以六師其誰能支及即位命子澄與齊泰同參
國政是年秋七月周王橚子有爋告橚謀不軌辭連燕
齊湘三王帝問泰與子澄泰欲先圖燕子澄曰不然周
燕之母弟削周是翦燕之手足而燕可圖也謀定乃命
李景隆以偹邊為名猝至開封執周王以歸廢為庶人
時用事者多議削藩燕王棣自帝為太孫時即懷窺覬
及是僧道衍勸棣舉事棣一切隂事皆與道衍謀久之
事益露上變者日甚帝用齊泰議更置守臣以工部侍
郎張昺為北平布政使都指揮使謝貴張信掌北平都
司並受密命伺察燕事會燕山衛百戶倪諒告變帝下
詔讓棣遣中官逮王府僚屬謝貴張昺以軍士列九門
防守張信叛附于棣以情輸之棣乃用道衍計潜納勇
士入府守衛及朝使至棣偽縳官校置庭中紿貴昺入
執殺之舉兵反乃上書於朝指齊泰黃子澄為奸臣請
入清君側稱其兵曰靖難書聞帝削棣屬籍廢為庶人
命耿炳文帥兵討之八月炳文敗績召還以李景隆為
征虜大將軍代炳文二年夏四月景隆兵敗奔德州冬
十月詔景隆還三年冬棣大舉南犯四年六月棣兵渡
江犯京師谷王橞及李景隆迎降京師䧟宫中火起帝
不知所終
(臣)等謹按明祖以名都大邑封諸子致燕王恃其
強盛骨肉相殘遂成簒逆之禍論者知其誤於建
藩而不知更誤於立孫也惠帝以柔懦之姿仔肩
重器設果在位永年其措施遠不如成祖當時太
祖蓋預料及之乃狃於經生之言雖屬意長君不
敢輕違古制其實立孫本非經訓且建儲密議亦
非廷臣所宜參預明祖心知其不可顧委曲遷就
不得已而立之真所謂徒博虛名而昧於遠慮者
也
御批通鑑輯覽謂神器當擇賢而畀燕王素稱才武明
祖自當内斷於心付託得人可弭他日骨肉之釁
况父子世及本三代以下之常經既知長君為社
稷之福復有何疑豫向廷臣婉轉曲詢三吾不過
樂太孫寬厚乃敢偽托禮文隂撓大計罪不容誅
明祖不知慎始慮終輕于授受當斷不斷實階之
厲敬誦之下仰見
皇上洞灼幾微窮原探本為從來史論所未及至太孫
在東宫時即以諸王尊屬擁重兵為慮嗣位以後
輕信齊泰黃子澄諸人自速覆敗誠不知度德量
力者燕王隂險猜忌當太孫未立時即萌覬覦迨
削藩議起更得藉以有辭遂致躬行簒奪肆意誅
戕殊無人理
御批於燕王之罪不稍寬假而建文之柔闇失德齊黃
之輔導無術咎無可辭要其致亂之故實由明祖
輕易建儲自貽伊戚
御批以建儲建藩二事皆必不可行為天下後世計至
深遠矣
仁宗
成祖永樂二年夏四月立子高熾為皇太子封高煦為
漢王高燧為趙王帝初起兵高煦常從戰有功帝喜以
為類己高煦亦以此自負謀奪嫡及議建儲邱福等言
高煦有功宜立獨金忠力爭以為不可帝召解縉問之
縉稱皇太子仁孝天下歸心帝不應縉又頓首曰好聖
孫謂皇孫瞻基也復問黃淮伊昌隆對與縉同帝意乃
决七年二月帝北廵命吏部尚書蹇義兵部尚書金忠
右春坊大學士黃淮右諭德楊士竒輔太子監國詔惟
文武除拜邊軍調發上請行在自餘常務悉啓太子處
分九年十一月立長孫瞻基為皇太孫十一年帝如北
京皇太孫從仍命皇太子監國太子遣使迎稍緩帝入
高煦譛悉徵東宫官屬下詔獄楊士竒楊溥金問皆坐
繫特宥士竒復職時兵部尚書兼詹事金忠以勲舊不
問密令審察太子事忠言無有帝怒忠免冠頓首願舉
家連坐保之以故太子得無廢而宫僚楊溥黃淮等亦
獲全十五年三月漢王高煦有罪將廢為庶人皇太子
力救得免徙封樂安帝北廵復命皇太子監國十六年
秋宦寺黃儼等黨趙王高燧隂謀奪嫡譛太子擅赦罪
人帝怒下贊善梁潜司諫周冕於獄殺之二十年春帝
自將征額魯特命皇太子監國九月帝還京師太子屢
遭讒搆帝以楊士竒輔導無狀下錦衣獄禮部尚書吕
震壻張鵬朝參失儀太子宥之帝怒震命與吏部尚書
兼詹事蹇義同下獄罪義不匡正也尋皆䆁之二十二
年春正月復詔北征大學士楊榮金幼孜從楊士竒等
畱京輔太子秋七月帝有疾至榆木川崩八月太子高
熾即位是為仁宗在位一年崩太子瞻基即位是為宣
宗宣德元年漢王高煦反帝親征高煦自徙國樂安益
怨望帝即位與其黨日夜造軍器籍丁壯為兵破獄出
死囚厚養之集旁近無賴子弟及逋逃賜金幣編隊甲
奪府州縣官民畜馬立五軍四哨除授尚書都督侍郎
遣人約山東都督蔪榮為助期先取濟南然後犯闕御
史李濬家居變姓名詣京白其事高煦遣親信入京約
英國公張輔為内應輔立縶以聞帝遣中官賜高煦書
高煦盛兵見之遣百戶陳剛賫奏至索誅奸臣多所指
斥帝與夏原吉張輔定議親征帝至樂安高煦降帝以
廷臣劾章示之令為書召諸子同歸京師築室西安門
内謂之逍遥城并其諸子錮之以預謀誅死者六百四
十餘人戍邊者一千五百餘人後數年寕王權上書請
赦高煦不從一日帝往視之高煦伸足勾帝仆於地帝
大怒命舁銅缸覆之缸重三百觔高煦頂負之輙動乃
令積炭於上燃之逾時火熾銅鎔高煦死諸子亦死
(臣)等謹按成祖以英鷙之姿入承大統起事之初
深器高煦以為類己本無知人先見及乎即位建
儲不内斷於心顧與廷臣展轉定計雖太子仁孝
與好聖孫之對出於公論然儲位重器本非可宣
言冊立集羣議而用之也成祖每值廵行即勅太
子監國事權所繫詎免擅專高煦入譛於前高燧
進䜛於後屢攖帝怒譴及宫僚成祖於父子之間
幾不能諒其心跡幸太子賢孝輔佐有人得以瀕
危即安否則跡涉嫌疑未有不遭誣搆者伏讀
御批通鑑輯覧謂立儲已鮮善全監國尤易招疑釁即
摠師以出大事固可由行在親裁庶務亦可簡重
臣分理何必令在潜勿用之人摠攝朝政使媒孽
者藉以有詞允為古今至鑑至高煦賦性兇頑當
仁宗監國時逆迹已著頼太子營救得免乃奪嫡
之念未嘗一日忘洎乎洪熙短祚宣德改元即顯
然謀叛可云稔惡不悛
御批謂太子不念譛害之惡曲示包容雖稱大度然國
典所在豈容參以私情坐使梟獍性成他日逍遥
見繫身隕銅釭則先朝姑息實貽之害所以厚責
太子者至當不易總由成祖建儲伊始機事不密
高煦窺測有素是以潜蓄異謀歷數十年曾不少
息成祖既明立太子又預立太孫自謂貽謀甚善
不知两朝之亂即基於此
御批謂太孫名號惟唐高宗之立重照嘗一用之彼時
武氏專政事出宫闈豈可據為典要况建文之鍳
匪遥成祖尤不宜循革除故事若逆料高煦他日
必為不靖預正名分以杜之則已既蔑成命而萌
逆志又安禁其子之不效尤
聖人立論之精垂訓之切誠萬世所宜法守也
光宗
光宗諱常洛神宗長子母王皇后初封恭妃先是神宗
無嫡嗣鄭妃有殊寵生常洵進封皇貴妃而王恭妃生
皇長子已五歲不益封中外籍籍疑帝將立愛給事中
姜應麟首抗䟽請立元嗣為東宫貶廣昌典史大學士
申時行率同列再請建儲不聽時帝以旱霾下詔求直
言郎官劉復初李懋檜等顯侵貴妃帝下詔禁諸曹言
事而廷臣以建儲請者益多十八年正月帝宣皇長子
出見時行請早定大計帝猶豫久之乃曰朕不喜激聒
近閱諸臣所奏惡其離間父子故概置之若諸臣不復
奏擾當以後年冊立否則俟皇長子十五歲舉行時行
因戒廷臣無凟擾二十年春禮科給事中李獻可䟽請
豫教太子貶秩調外於是六科給事中各具䟽論救而
孟養浩言尤力詔削籍為民二十一年春王錫爵入閣
密請建儲以踐大信帝手詔欲待嫡子令元子與兩弟
且並封為王命有司具儀諫者甚衆帝迫於公議追寢
前命命少俟二三年舉行是年冬王錫爵復力請定國
本帝曰中宫有出奈何對曰此說在十年前猶可今元
子已十三尚何待况自古至今豈有子弟十三歲猶不
讀書者帝頗感悟錫爵因復言外廷以固寵隂謀歸之
皇貴妃恐鄭氏舉族不得安惟陛下深省帝益心動次
年遂命皇長子出閣講學輔臣侍班詞臣六人侍講讀
俱如東宫儀二十八年冬給事中王德完復䟽請立太
子帝震怒廷杖除名廷臣論救者甚衆帝諭廷臣慎無
凟擾如必欲為德完則再遲冊立一歲廷臣乃不復言
二十九年冬始立常洛為皇太子時太子年二十羣臣
屢請冊立冠婚並行沈一貫草敕請下禮部具儀而廷
議有欲先冠婚後冊立者一貫不可曰不正名而苟成
事是降儲君為國王也帝意亦悟命即舉行同日封常
洵為福王並冊封諸王營福王邸第費二十八萬路費
三十萬十倍常制廷臣請王之國者數十百奏置勿省
三十一年獲妖書初刑部侍郎吕坤嘗撰閨範圖說太
監陳矩購入禁中帝以賜鄭貴妃妃重刻之或為之䟦
名曰憂危竑議言坤書首載漢明德馬后由宫人進位
中宫意以頌妃而妃之刊刻實藉此為奪嫡地妃兄國
泰以給事中戴士衡嘗糾坤全椒知縣樊玉衡並糾貴
妃疑出自二人手言於帝帝重謫二人事遂寢至是續
憂危竑議復出朱賡於寓門外獲之其詞假鄭福成為
問答鄭福成者謂鄭氏子福王當成也大略言帝立東
宫出於不得已他日必當更易其用朱賡為内閣者以
賡更同音寓更易之意詞極詭妄時皆謂之妖書帝大
怒敕有司大索奸人沈一貫素銜郭正域又惡沈鯉相
逼欲因是傾之給事中錢夢臯直指為正域鯉所造先
後捕逮雜治竟無所得最後錦衣衛獲順天生員皦生
光生光性險賊多脅取人財又嘗為妖詩傾戚里疑書
出其手遂下獄拷訊錢夢臯康丕揚令引正域生光仰
面大罵曰死則死耳奈何教我迎相公指妄引郭侍郎
乎久之獄不能具會皇太子在東宫數語近侍曰何為
欲殺我好講官諸人聞之皆懼而陳矩提督東厰屢會
法司拷訊心念獄無主名帝必怒甚恐輾轉攀累無已
遂與法司歸獄生光磔之四十一年春廷臣交章力請
福王之國帝以明春為期會錦衣百戸王曰乾訐奏鄭
貴妃内侍與奸人用厭勝術詛咒皇太后皇太子死欲
擁立福王帝震怒葉向高請帝以静處之因言曰乾䟽
不宜發而别語法司治諸訐人罪且速定福王明春之
國以息羣喙帝不得已始令就藩歴年礦稅使所進珍
竒贏羡悉以資之賜莊田二萬頃中州腴土不足取山
東湖廣田益之王又奏乞淮鹽數千引開市洛陽四十
三年夏太子居慈慶宫有不知姓名男子持梃入宫門
擊傷内侍至殿前階下被執皇太子奏聞帝命法司案
問巡視皇城御史劉廷元鞫奏犯名張差薊州人按其
迹若涉風癲請下法司嚴訊時東宫雖久定帝待之薄
中外方疑鄭貴妃與其兄國泰謀危太子及差被執舉
朝驚駭廷元既以風癲奏刑部即中胡士相等覆訊一
如廷元指按律當斬加等立决奏定未上會提牢主事
王之宷散飯獄中私詰差得口詞甚悉之寀偹揭其語
因侍郎張問達以聞且言差不癲狂乞敕九卿科道三法
司會問疏入未下廷臣連章趣之而即中陸大受䟽
有奸戚二字帝怒之與之宷䟽俱不報御史過庭訓言
福王肘腋宜亟翦除亦不報庭訓遂移文薊州蹤跡之
知縣戚延齡具言其致癲始末於是原問諸臣據為口
實遂以風癲為定案越數日問達令員外郎陸夢龍與
十三司會鞫衆咸囁嚅夢龍獨詳訊之具得内監龐保
劉成主使狀於是刑部行薊州道提差所供馬三道等
䟽請法司提龐保劉成對質保成皆貴妃内侍多侵國
泰語國泰懼出揭自白給事中何士晉直毁國泰且侵
貴妃帝心動諭貴妃善為計貴妃窘乞哀皇太子自明
無他帝令太子白之廷臣太子亦以事連貴妃大懼請
帝速具獄無株連帝乃御慈寧宫太子侍御座右三皇
孫鴈行列左階下召大學士方從哲吳道南及文武諸
臣入責以離間父子因執太子手謂諸臣曰此兒極孝
朕極愛惜使朕有别意何不早更置因命内侍引三皇
孫至石級上令諸臣熟視曰朕諸孫俱已長成更何說
顧問太子有何語與諸臣悉言無隱太子具言風癲之
人宜速决并責諸臣議論紛如爾等為無君之臣使我
為不孝之子帝復謂諸臣曰爾等聽皇太子語否復連
聲重申之諸臣叩頭出遂磔差於市掠死成保禁中馬
三道等皆議流其事遂止四十八年秋七月帝崩太子
即位改元泰昌在位一月崩
(臣)等謹按神宗以鄭妃之故寵愛福王光宗地居
冡嗣至十三歲尚不令出閣講學維時在廷諸臣
紛紛建議請立太子坐争國本得罪竄謫者踵相
繼蓋神宗當皇太子未立之時即宜於諸子中慎
簡輔佐養德深宫然後察其材地徐擇賢而立之
即果屬意福王尤宜教之以正俾小心歛抑勿致
驕盈即不明立太子中外誰得而測之乃徇私溺
愛於元子待遇殊薄遂令廷臣妄生窺測斤斤以
冊封儲貳為當時急務及儲位已定猶以保護東
宫動興大獄究之廷議呶呶不過隨聲附和未有
能深思遠慮善謀家國者也
御批通鑑輯覽以其時舉國若狂惟李獻可䟽請豫教
其語近理神宗惑於内寵於養正育德概置弗問
何怪光宗身處危疑毫無動忍一臨御而不能自
主福王出就藩封侈逾常制膏腴鹽筴適足啟驕
奢貪恡之漸厥後羣盜生心卒以象齒自焚可謂
貽謀不善大哉
聖言於明代君臣之失衡斷不爽若妖書詛咒事涉曖
昧而梃擊一案尤莫湏有之事
御批謂福王之國定期屢易廷臣疑其逗遛意在奪儲
交章敦促已屬過當乃奸人從而效尤逞其簧鼓
實由法令之弛至妄男子闌入禁門罪有應得風
癲與否本無事深求當時好名者欲以安儲自任
遇事生風妄生荆棘必待至尊臨軒剖晰東宫委
曲求全君臣父子之間以文偽調停建儲流弊無
所不至所以
垂示方來者切矣
欽定古今儲貳金鑑卷六
