欽定四庫全書
欽定古今儲貳金鑑卷二
晉
惠帝
晉武帝泰始三年立子衷為皇太子衷武帝第二子也
是為惠帝母楊后納妃賈氏武帝初欲為太子娶衛瓘
女賈充妻郭槐賂楊后左右使后說納其女妬忌多權
詐太子畏而惑之時朝臣咸知太子不堪親政事瓘侍
晏凌雲臺陽醉跪武帝前欲言而止者三因以手撫牀
曰此座可惜武帝意悟盡召東宫大小官屬為設晏會
而密封疑事使太子决之賈妃大懼倩外人作答多引
古義給使張泓曰太子不學陛下所知不如直以意對
妃喜語泓便好為我答富貴與汝共之泓素有小才具
草令太子自寫武帝省之甚悅先以示瓘瓘大踧踖太
熙元年四月即皇帝位立賈妃為皇后初和嶠嘗言于
帝曰太子有淳古之風而末世多偽恐不了陛下家事
及是嶠入朝賈后使惠帝問曰卿昔謂我不了家事今
定何如嶠曰臣事先帝曾有是言言之不效國之福也
帝為人戅騃嘗在華林園聞蝦蟇聲問左右曰此鳴者
為官乎為私乎或對曰在官地為官在私地為私時天
下荒饉民多餓死帝聞之曰何不食肉糜其昏蒙皆此
類賈后專制天下凶暴日甚與趙粲賈午等專為姦謀
誣害太子遹永康元年趙王倫等率兵入宫矯詔廢賈
后為庶人殺之永寧元年倫自稱皇帝遷惠帝于金墉
城號曰太上皇齊王冏成都王穎起兵討倫擊敗之左
衛將軍王輿等迎帝復位倫伏誅光熙元年十一月帝
中毒而崩或曰太傅越之鴆也
(臣)等謹案晉惠為太子時朝廷皆知其弗堪主鬯
即武帝亦豈未見及此若衛瓘和嶠諸臣危言隠
諷足資納牖乃開悟稍萌旋復蒙蔽卒之昏庸繼
統紊棄朝綱悍后乘之恣行威虐馴致八王搆釁
骨肉相殘尋其亂源舉由于此蓋泰始建儲之初
未能慎重厥後怠荒寖見惑溺益深雖欲追悔而
不可得史稱武帝末年恃皇孫聰睿故無廢立之
意又以非賈氏所出慮其終敗遂與腹心共圖後
事久而不定謂非始謀之咎乎跡其流禍所極太
子既忝守文皇孫復遭毒陷一舉兩失莫挽淪胥
非朝夕之故已伏讀
御批通鑑輯覽以晉惠騃劣武帝畢見而先事不斷實
釀成之
聖訓煌煌洵垂千古炯戒若孝武立德宗為太子幼而
不慧至不辨饑飽寒暑
御批云晉惠取鑒不遠乃狃于立長立嫡而昧于為天
下得人其罪與己身失天下同益仰見
睿論之深切而著明矣
愍懷太子遹
晉惠帝永熙元年立子遹為太子遹惠帝長子也幼聰
慧武帝愛之恒在左右宫中嘗夜失火武帝登樓望之
太子時年五歲牽武帝裾入闇中問其故太子曰暮夜
倉卒宜備非常不可令照見人主武帝竒之常對廷臣
稱遹似宣帝時望氣者言廣陵有天子氣故封為廣陵
王惠帝即位立為太子以何劭裴楷王戎張華楊濟和
嶠為師保拜母謝氏為淑媛賈后嘗置謝氏于别室不
聽與太子相見及長不好學惟與左右嬉戲不能尊敬
師傅賈后素忌太子有令譽因密敕黃門閹宦進䛕于
太子曰殿下可及壯時極意所欲何為恒自拘束每見
喜怒之際輒嘆曰殿下不知用威刑天下豈得畏服太
子所幸蔣美人生男又言宜隆其賞賜多為皇孫造玩
弄之器太子從之于是慢弛益彰或廢朝侍洗馬江統
陳五事以諫之不納中舍人杜錫以太子非賈后所生
而后性凶暴深以為憂每規太子修德進善遠于謗讒
太子怒使人以針著錫所坐氊中刺之太子性剛知賈
謐恃中宫驕貴不能假借之初賈后母廣城君郭槐欲
以韓夀女為太子妃太子亦欲婚韓氏以自固夀妻賈
午及后皆不聽而為太子聘王衍小女惠風太子聞衍
長女美而賈后為謐聘之心不能平頗以為言謐常與
太子圍碁爭道成都王穎見而訶之謐怒因譖太子于
后曰太子多畜私財以給小人者為賈氏故也密聞其
言云皇后萬歲後吾當魚肉之非但如是也若宫車晏
駕彼居大位依楊氏故事誅臣等而廢后于金墉如反
手耳不如早圖之更立慈順者以自防衛后乃宣揚太
子之短時朝野咸知后有害太子意中護軍趙俊請
太子廢后太子不聽九年十二月賈后將廢太子詐稱
惠帝不豫召太子入朝既至后不見置于别室遣婢陳
舞以惠帝命賜酒棗逼飲之使黃門侍郎潘岳作書草
若禱神之文稱詔使書之文曰陛下宜自了不自了吾
當入了之中宫又宜速自了不自了吾當手了之并謝妃
共要尅期而兩發勿猶豫致後患茹毛飲血于三辰之
下皇天許當掃除患害立道文為王蔣為内主願成當
三牲祠北君大赦天下要疏如律令道文太子之子虨
也太子醉迷遂依而寫之字半不成后補成之以呈惠
帝帝幸式乾殿召公卿入使黃門令董猛以太子書徧示
之曰遹書如此令賜死諸王公莫有言者惟司空張華
僕射裴頠以為此國之大禍自古常因廢黜正嫡以致
喪亂宜先檢校𫝊書者又請比較太子手書恐有詐妄
議至日西不决后懼事變乃表免太子為庶人詔許之
是日太子遊元圃聞有使者至改服出崇賢門再拜受
詔步出承華門乘麤犢車與妃王氏及三子虨臧尚皆
幽於金墉城殺謝淑媛明年正月賈后又使黃門自首
欲與太子為逆詔以首辭示公卿更幽太子於許昌宫
之别坊令治書御史劉振持節守之妃父王衍表請離
婚太子至許遺妃書曰鄙雖頑愚心念為善欲盡忠孝
之節無有惡逆之心雖非中宫所生奉事有如親母自
為太子以來敕見禁檢不得見母自宜城君亡不見存
恤恒在空室中坐去年十二月道文疾病困篤父子之
情實相憐憫於時表國家乞加徽號不見聽許疾篤為
之求請恩福無有惡心自道文病中宫三遣左右來視
云天教呼汝到二十八日暮有短函來題言東宫發疏
云言天教欲見汝即便作表求入二十九日早入見國
家須臾遣至中宫中宫左右陳舞見語中宫旦來吐不
快使在空屋中坐須臾中宫遣陳舞見語聞汝表陛下
為道文乞王不得王是成國耳中宫遥呼陳舞昨天教
與太子酒棗便持三升酒大盤棗來見與使飲酒噉棗
盡鄙素不飲酒即便遣舞啓說不堪三升之意中宫遥
呼曰汝常陛下前持酒可喜何以不飲天與汝酒當使
道文差也便答中宫陛下會同一日見賜故不敢辭通
日不飲三升酒也且寔未食恐不堪又未見陛下飲此
或至顛倒陳舞復傳語曰不孝那天與汝酒飲不肯飲
中有惡物耶遂可飲二升餘有一升求持還東宫飲盡
逼迫不得已更飲一升飲已體中荒迷不復自覺須臾
有一小婢持書箱來云詔使寫此文書鄙便驚起視之
有一白紙一青紙催促云陛下停待又小婢承福持筆
研墨黃紙來使寫急疾不容復視實不覺紙上語輕重
父母至親實不相疑事理如此實為見誣想衆人見明
也太子既廢非其罪衆情憤怨右衛督司馬雅與常從
督許超嘗給事東宫二人深傷之說趙王倫謀臣孫秀
曰國無嫡嗣社稷將危大臣將起大事而公名奉侍中
宫與賈郭親善太子之廢皆云豫知一朝事起禍必相
及不如先謀之秀言於倫倫深納焉計既定秀說倫曰
太子聰明剛猛若還東宫必不受制於人明公素事賈
后街談巷議皆以公為賈氏之黨今雖欲建大功太子
謂公特逼於百姓之望翻覆以免禍耳後有瑕釁猶不
免誅不若遷延緩期賈后必害太子然後廢后為太子
報讎豈徒免禍乃可以得志倫然之秀因行反間言殿
中人欲廢后迎太子后聞之甚懼乃使太醫令程據和
毒藥三月矯詔使黃門孫慮齎至許昌以害太子初太
子恐見酖恒自煑食於前慮以告劉振振乃徙太子小
坊中絶不與食宫中猶於墻壁上過食與太子慮逼以
藥太子不肯服因如厠慮以藥杵椎殺之年二十三及
賈庶人死乃誅劉振孫慮程據等册復太子謚曰愍懷
(臣)等謹案愍懷太子之禍成於賈后之凶險兆於
惠帝之惛愚而原其始則武帝實有以啓之愍懷
幼而聰慧早識大體為武帝所愛重明知惠帝之
弗克負荷以愍懷故幸得不廢然以賈后之凶悍
惠帝之受制異日姦謀詿害衆惡彰著而武帝不
能炳燭幾先防閑有家以致禍延似續傾覆洪基
欲為貽厥之謀而適以害之謀之不臧亦可鑒已
厥後永康泰安之間臨淮王臧立為太孫則見殺
於趙王倫清河王覃立為太子則一廢再廢而見
殺於太傅越史稱武帝建立非所委寄失才畏小
忍而忘大孝以致承華非命與晉室相終始雖云
天命其亦人事歟
宋
元凶劭(濬附)
宋文帝元嘉六年立子劭為太子劭文帝長子也文帝
即位生劭時猶在諒闇故秘之始生三日帝往視之簮
帽甚堅無風而墜於刟側帝不悅初命之曰刟在文為
召刀後惡焉改刀為力年六歲立為皇太子更築宫制
度嚴麗年十二出居東宫納黃門侍郎殷淳女為妃十
三加元服好讀史傳尤愛弓馬及長美鬚眉大眼方口
身長七尺四寸親覽宫事延接賓客意之所欲文帝必
從之十七年拜劭京陵大將軍二十七年文帝將北伐
劭與蕭思話固諫不從魏太武帝至瓜步帝登石頭城
有憂色劭曰不斬江湛徐湛之無以謝天下帝曰北伐
自我意不關二人由是與江徐不平帝時務本業勸課
耕桑使宫内皆蠶欲以風勵天下吳興女巫嚴道育自
言能役使鬼物劭姊東陽公主應閤婢王鸚鵡白公主
道育通靈有異術主乃白帝託云善蠶求召入許之道
育既入主與劭並信惑之始興王濬素佞事劭並多過
失慮帝知使道育祈請欲令過不上聞歌舞咒詛晝夜
不輟道育輒云自上天陳請必不泄露劭等敬事號曰
天師後遂為巫蠱刻玉為帝形像埋於含章殿前初公
主有奴陳天興鸚鵡養以為子而與之淫通鸚鵡天興
及黃門陳慶國並預巫蠱事劭補天興為隊主東陽主
薨鸚鵡應嫁劭慮言語難密與濬謀之嫁與濬府佐沈
懷遠為妾慮事泄因臨賀公主微言之帝後知天興領
隊遣閹人詰讓劭曰汝所用隊主副盡是奴耶下人欲
嫁者又置何處劭答南第昔属天興求將吏驅使視其
形容粗健便兼隊副欲嫁者猶未有處時鸚鵡已嫁懷
遠矣劭懼馳書告濬濬答書曰啓此事多日今始來問
當是有感發之者計臨賀不應翻覆言語自生寒熱也
此姥由來持兩端難可懸保正爾自問臨賀冀得審實
也其若見問當作依違答之天興先署佞人府位不審
監上當無此簿領耳急宜揵之殿下已見王未宜依此
具令嚴自躬上啓聞彼人若所為不已正可促其餘命
或是大慶之漸凡劭濬相與書疏類如此所言皆為名
號謂上為彼人或以為其謂太尉江夏王義恭為佞人
東陽主第在西掖門外故云南第王即鸚鵡姓躬上啓
聞者令道育上天白天神也鸚鵡既適懷遠慮與天興
私通事泄請劭殺之劭密使人害天興慶國謂巫蠱事
往來惟有二人今天興既死懼將見及乃具以其事白
帝帝大驚即收鸚鵡家得劭濬手書又得所埋玉人於
宫内命有司窮治其事詰責劭濬惟陳謝而已帝雖怒
甚猶未忍罪也道育變服為尼逃匿東宫濬往京口又
以自隨或出止民人張旿家帝謂江夏王義恭曰常見
典籍有此謂之書傳空言不意親睹劭所行失道未必
便亡社稷南面之日非復我及汝事汝兒子多將來遇
此不幸耳初文帝以宗室強盛慮有内難特加東宫兵
與羽林相等至有實甲萬人三十年三月濬自京口入
朝當鎮江陵復載道育還東宫欲將西上有告帝曰京
口民張旿家有一尼服食出入征北内似是嚴道育帝
使掩得二婢云道育隨征北還都帝惋駭欲廢劭賜濬
死先與侍中王僧綽謀之使尋漢魏典故帝欲立建平
王宏徐湛之勸立隨王誕江湛勸立南平王鑠誕妃即
湛之女鑠妃即湛妹也文帝謂僧綽曰諸人各為身計
無與國家同憂者僧綽曰建立之事仰由聖懷臣謂唯
宜速斷不可稽緩當斷不斷反受其亂願以義割恩略
小不忍不爾便應坦懷如初無煩疑論事機雖密易致
宣廣不可使難生慮表取笑千載文帝默然議久不决
與湛之屏人語連日累夕常使湛之自秉燭繞壁檢行
慮有竊聽者初濬母卒命潘淑妃養為子淑妃愛濬濬
心不附之帝以謀告妃妃告濬濬馳報劭乃謀為逆每
夜饗將士或親自行酒密與心腹隊主陳叔兒齋帥張
超之任建之謀之夜詐為詔云魯秀謀反汝可平明率
衆入因使超之等集素所養兵士二千餘人皆被甲云
有所討召前中庶子蕭斌左衛率袁淑中舍人殷仲素
入宫劭流涕告以將行大事因起徧拜之衆驚愕淑斌
皆曰自古無此願加善思劭怒變色斌懼曰當竭力奉
令淑叱之曰卿便謂殿下真有是耶殿下幼嘗患風或
是疾動耳劭愈怒因謂淑曰事當克否淑曰居不疑之
地何患不克但既克之後不為天地所容大禍亦旋至
耳左右引淑出淑還省繞牀行至四更乃寢明旦劭以
朱衣加戎服上乘畫輪車與蕭斌同載呼袁淑甚急淑
眠不起劭停車催之淑徐至劭使登車辭不上乃殺之
從萬春門入舊制東宫隊不得入城劭以偽詔示門衛
曰受敕有所收討令後隊速來張超之等數十人馳入
雲龍東中華門及齋閣拔刀徑上合殿其夜帝與徐湛
之屏人語至旦燭猶未滅見超之入舉几捍之五指俱
落遂弑之并殺湛之江湛聞喧譟聲歎曰不用僧綽言
以至於此劭遣兵殺之左細仗主卜天與出戰射劭幾
中劭黨擊之斷臂而死劭使人殺潘淑妃及文帝親信
左右數十人時濬在西州府未得劭信不知事之濟否
騷擾不知所為俄而劭遣張超之馳馬召濬濬問狀訖
即戎服乘馬而去入見劭劭曰潘淑妃遂為亂兵所害
濬曰此是下情由來所願其悖逆如此劭即偽位百僚
至者裁數十人乃為書曰徐湛之江湛弑逆吾勒兵入
殿已無所及今罪人斯得可大赦改元太初即稱疾還
永福省不敢臨喪以蕭斌為僕射何尚之為司空劭不
知王僧綽之謀以為吏部尚書及料檢文帝巾箱及江
湛家書疏得僧綽所啓事乃收殺之夏四月江州刺史
武陵王駿舉兵討劭南譙王義宣隨王誕及諸方鎮皆
應之劭自謂素習武事及聞四方兵起始憂懼戒嚴義
軍至新亭劭使蕭斌等率精兵萬人攻新亭壘劭自登
朱雀門督戰將士懷劭重賞皆為之力戰將克而魯秀
斂軍遽止為柳元景等所乘大敗劭走還臺城江夏王
義恭單騎南奔上表勸進駿遂即位於新亭是為孝武
帝五月劭閑守六門於門内鑿塹立栅以露車為樓城
中沸亂將吏皆逾城出奔蕭斌聞大航不守令所統皆
解甲自石頭戴白幡來降即於軍門斬之諸軍遂克臺
城劭穿西垣入武庫井中隊副高禽執之臧質縳劭馬
上防送軍門時不見傳國璽問劭曰在嚴道育處道育
匿於劭所就取得之斬劭及四子於牙下妻殷氏賜死
濬率左右南走江夏王義恭斬之及其三子劭濬父子
並梟首大航暴尸於市復投劭濬尸首於江汙瀦劭所
居齊張超之聞兵入走至合殿故基止於御牀之所為
軍士所殺剖腹刳心臠割其肉諸將生噉之焚其頭骨
道育鸚鵡並鞭殺焚尸揚灰於江同逆皆伏誅
(臣)等謹案宋文帝十九男逆劭最長濬次之又次
則為孝武史言劭始生袁后使馳白帝此兒形貌
異常不可舉欲即殺之帝狼狽至殿戸外禁止是
其梟獍性成初生時已可見微知著不僅簮帽之
墮召刀之文足怵然動戒也乃立為太子所欲必
從益置東宫兵萬人令與羽林相埒既忽先幾之
警復養助亂之萌迨與濬共為巫蠱惡逆已彰猶
止加詰責未忍明正其罪且謂劭雖失道未必遽
亡社稷依違瞀惑欲無禍患其可得乎至將行廢
黜之事不思取鑒前車凶匿未除而先謀建立朝
臣若徐湛之輩各顧其私人持一議屏語連夕輾
轉狐疑又以其謀告之濬母遂致宫甲驟興為千
古未有之竒變所謂噬臍何及者矣伏讀
御批通鑑輯覽以劭濬逆亂顯著更無疑義乃始則置
而弗問繼復機事不密自釀毒禍洵履霜堅冰之
明訓歟
南齊
武帝
齊高帝建元元年立子賾為太子賾高帝長子也是為
武帝宋昇明三年齊國建為齊公世子是歲齊主稱皇
帝立為皇太子在東宫時自以年長與高帝同創大業
朝事大小悉皆專斷多違制度所信任左右張景真驕
侈僣擬内外莫敢有言司空諮議蕭伯玉素為高帝親
厚密以啓聞上大怒初豫章王嶷素有寵以賾長嫡故
立為太子至是有改易之意宣敕詰責并示以景真罪
狀使以太子令收殺之太子憂懼稱疾月餘高帝怒不
解晝卧太陽殿王敬則直入叩頭啓曰太子無事被責
人情恐懼願陛下往東宫解之高帝無言敬則因大聲
宣敕往東宫命裝束又敕太官設饌密遣人報太子令
奉迎因呼左右索輿高帝了無動意敬則索衣以衣高
帝仍牽上輿遂幸東宫召諸王宴飲太子與豫章王嶷
及敬則自奉肴饌高帝大飲賜太子以下酒並大醉盡
歡日暮乃去是日微敬則東宫殆廢高帝重伯玉盡心
愈見親信權動朝右太子深怨之豫州刺史垣崇祖亦
不親附太子其破魏兵還高帝召與密謀太子益疑及
即位遷崇祖五兵尚書伯玉散騎常侍加意撫慰尋誣
崇祖招結江北荒人欲與伯玉作亂皆誅之
(臣)等謹案齊武於昇明之世贊襄創業肇建丕基
時值沈攸之搆亂未得朝廷處分以中流可待敵
即據湓口為戰守備高帝聞之喜曰真我子也迨
立為太子事多專斷頗違制度左右僭侈物議寖
彰高帝幾有易儲之意以故景真顯戮崇祖密謀
人主之赫怒難回而太子之危疑滋甚賴王敬則
委曲匡救力為維挽得以自全是武帝之為太子
獲免動摇者適有天幸未可為法而可為鑒也洎
乎永明踐阼始立太子繼立太孫文惠早即薨逝
而太孫嗣統以後鬱林海陵廢弑接踵固由武帝
付託非人自貽伊戚而覬覦之漸釁毒之萌非即
於册立時階之厲乎
梁
昭明太子統
梁武帝天監元年立子統為皇太子統武帝長子立時
年幼仍居於内拜東宫官屬文武皆入直永福省五年
始出居東宫太子生而聰敏五歲能遍誦五經性仁愛
自出宫恒思戀不樂武帝知之令五日一朝每留永福
省或三五日乃還宫及加元服武帝使省錄朝政辨析
詐謬秋毫必睹但令改正不加糾劾斷獄多所全宥寬
和容衆喜愠不形於色引納才學之士賞愛無倦恒自
討論墳籍或與學士商㩁古今繼以文章著述率以為
常出宫二十餘年不畜聲樂每霖雨積雪遣左右周行
閭巷視貧困者賑之母丁貴嬪有疾朝夕侍側衣不解
帶及薨水漿不入口體素壯腰帶十圍至是減削過半
既葬母有道士云地不利長子請厭之乃為蠟鵝及諸
物埋墓側長子位宫監鮑邈之魏雅初並為太子所愛
邈之晚見疎於雅密啓武帝云魏雅為太子厭禱帝遣
檢掘果得鵝物大驚將窮其事徐勉諫而止唯誅道士
由是太子終身慚憤不能自明及寢疾恐貽武帝憂敕
參問輒自力手書啓稍篤左右欲啓聞猶不許卒時年
三十一謚曰昭明長子歡武帝欲立為嗣銜其舊事猶
豫久之竟不立乃立晉安王綱為太子是為簡文帝朝
野多以為不順侍郎周宏正嘗為綱主簿乃奏記曰謙
讓道廢多歷年所願殿下抗目夷之義執子臧之節綱
不能從尋武帝以人言不息封歡為豫章王譽為河東
王詧為岳陽王皆大郡以慰其心後鮑邈之坐事法不
至死簡文帝追感太子冤揮淚誅之
(臣)等謹按昭明毓德青宫早彰淑問性成孝謹質
藴冲和嫻剖析於朝章傾芳華於文翰可謂賢而
才者矣乃聽方士之言為厭禱之事以致宵人搆
釁未由自明青蝇之謗有由白璧之瑕莫掩良因
地處嫌疑故讒間易入也伏讀
御批通鑑輯覽謂昭明讀書好古不以戾太子事為鑒
誠昭明有以自取斯實古今不易之
定論矣至於晉安繼嗣立長之後以次立賢理非不順
特以沿循舊制明示中外使朝野嘵嘵屬意嫡孫
又封統諸子以慰衆心所以啓人言之紛競而兆
主柄之凌夷者豈非泥古立儲所由致歟
欽定古今儲貳金鑑卷二
