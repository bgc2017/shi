欽定四庫全書
欽定古今儲貳金鑑卷一
周
平王
周幽王元年立子宜臼為太子宜臼母申后姜氏三年
納褒姒初宣王之時童謠曰檿弧箕服實亡周國於是
王聞之有夫婦鬻是器者王使執而戮之府之小妾生
女而非王子也懼而棄之為弧服者方逃於道收之以
奔於褒後褒姁有獄請入此女於王以贖罪是為褒姒
王愛納之生子伯服時虢石父為卿用事姒與之比譖
廢申后并黜太子王遂立褒姒為后而易伯服為太子
宜臼出奔申十一年王求故太子於申欲殺之申侯弗
與召犬戎攻王殺王於驪山下掠褒姒盡取周賂而去
於是諸侯即申侯迎立宜臼是為平王元年避犬戎之
難東徙洛邑
(臣)等謹按建立儲貳三代以來踵行故事變故相
仍未有能力除其弊者周平王以冡嗣而遭讒廢
外假強援入承宗緒漸致犬戎内逼周轍東遷論
者謂檿弧箕服禍機先兆實嬖寵易儲有以致之
而未足以盡致變之由也向使幽王無明立太子
之事則褒姒何所庸其搆誣虢父何所施其傾軋
申侯何所挾以為重犬戎何所藉以為資盤石苞
桑未易動也幽王狃於儲貳之建即位初年早立
元嗣及寵褒姒生伯服輒信讒廢黜欲求故太子
殺之不子其子孰甚焉平王貪天位而棄人倫假
手仇讐甘心弑逆楊水一詩心跡顯然可謂不父
其父矣設核平王之心以定平王之罪其不可&KR0574;
神器明甚特平王之廢非其罪而幽王建立之初
未能早見及此遂至身隕國危宗周不振則當日
建儲之失也春秋時若晉申生楚商臣皆以列國
世子身罹讒慝致召釁端其他兄弟傾奪嫡庶分
爭者不可勝紀然則有國家者欲冺禍亂之萌於
建儲一事所宜深戒
聖訓煌煌可為萬世法矣
王子帶
王子帶惠王子母陳媯太子鄭之弟也有寵於后王以
后故將廢鄭而立之齊侯帥諸侯會太子於首止以定
其位惠王崩太子惡其難懼不得立因使告於齊齊復
盟於洮而位始定是為襄王三年帶以諸戎入寇秦晉
伐之王以戎難致討帶奔齊齊使仲孫湫入聘且言帶
事歸復命曰王怒未怠不十年弗召也十六年王以富
辰言召帶歸京師帶通於狄后隗氏王朁隗氏頽叔桃
子奉帶以狄師攻王王出適鄭帶遂僭立以隗氏居於
温十有七年晉侯次於陽樊以右師圍温左師逆王王
入取帶殺之於隰城
(臣)等謹按襄王為太子時偪於母弟之寵頼諸侯
盟首止而位乃定及惠王崩猶懼不得立復盟諸
侯於洮而後即位蓋繼體若是之難也夫惠王果
有意叔帶固當内斷於衷畀以嗣位不待欲廢太
子始謀立之設以太子鄭可繼宗祧雖母后偏寵
豈宜輕易觀其廢棄曾不旋踵知建立太子徒循
具文也儲位至重既不審慎於前又欲移易於後
是躬啟後世以爭端所以襄王即位歴十餘年而
其亂未已也齊立襄而桓公霸晉殺帶而文公復
霸徒使天王廢立政由諸侯主柄焉得不移國勢
焉得不替後之鑑古者可不知所懼乎
漢
惠帝
漢高帝為漢王時立子盈為太子即位後七年以定陶
戚姬所生子如意為代王九年徙為趙王初戚姬有寵
嘗從上之關東日夜啼泣欲立其子如意吕后年長希
見益疎上以太子仁弱如意類己留趙王於長安欲廢
太子立之大臣固爭皆莫能得御史大夫周昌廷爭之
彊乃罷吕后聞之跪謝昌曰微君太子幾廢十二年上
居長安疾甚愈欲易太子張良諫不聽叔孫通諫曰晉
獻公以驪姬故廢太子國亂數十年秦以未定扶蘇自
使滅祀今必欲廢嫡而立少臣願先伏誅以頸血汚地
帝曰公罷矣吾直戲耳時上破黥布歸置酒太子侍東
園公等四人從年皆八十餘鬚眉皓白衣冠甚偉上怪
之四人前對各言姓名上乃大驚曰吾求公等數歲今
何自從吾兒遊乎因召戚姬指示四人者曰吾欲易之
彼四人輔之羽翼已成難動矣上知羣心皆不附趙王
乃不易太子明年帝崩太子盈即位是為惠帝元年冬
太后令永巷囚戚夫人髠鉗衣赭衣令春召趙王使者
三及趙相周昌曰高帝屬臣趙王聞太后欲誅之臣不
敢遣王亦病不能奉詔太后怒召昌至復召趙王王來
帝迎入宫自挾與趙王飲食起居太后欲殺之不得間
帝晨出射趙王少不能早起太后使人酖殺之遂斷戚
夫人手足去眼煇耳飲瘖藥使居厠中命曰人彘召帝
視之帝驚大哭因病歲餘不能起使人謂太后曰此非
人所為臣為太后子終不能治天下遂日飲為滛樂不
聽政惠帝崩太后臨朝稱制趙王後諡隠王
(臣)等謹按漢高以布衣取天下不再傳而諸吕禍
作宗社幾危良由惠帝仁弱無靖亂才也苐高祖
為漢王時早立子盈為太子名分已定胡可輕易
且吕后與起事諸臣始終保護如周昌張良叔孫
通之輩皆抗詞力爭雖高祖偏寵戚姬欲立趙王
如意而卒不可得也史記商山四皓之說
御批通鑑輯覽謂其事不足深信且引杜牧詩四皓安
劉是滅劉以為詠古引而未發蓋高祖稱知人其
論王陵陳平周勃及吳王濞於數十年之後乃如
觀火豈有不知己子之理惠帝柔懦不足以承重
器帝蓋早已見及故欲易之
御製詩屢詠其事向使高祖不亟亟於建儲之舉於諸
子中徐擇賢而立之則亦必無屢欲易儲之事乃
始則拘於元嗣之建繼復狃於羣議之爭儲位一
定黨翼漸成母后專權遂不可制
御批謂當日設廢惠而立文吕與薄亦必不相和然文
帝必能調停其間無吕氏之禍而劉氏安矣故見
惠之不可是帝之明終不牽愛猶帝之正而遲回
於嫡庶之虚名使漢室有幾危之實禍則帝之失
大哉
聖言盱衡往事精確不易以高祖雄才大略不能弭亂
於未萌建儲之弊可不戒哉
太子榮(梁王附)
景帝四年立栗姬子榮為皇太子館陶公主有女欲與
太子為妃栗姬妬以帝後宫諸美人皆因長公主見得
貴幸故怨怒不許公主欲與王夫人子膠東王徹王夫
人許之由是公主日讒栗姬而譽徹之美帝亦自賢之
王夫人知帝嗛栗姬隂使人請立栗姬為皇后帝怒曰
是乃所宜言耶并廢太子為臨江王太傅竇嬰等力爭
之不得栗姬亦以恚恨死於是詔立王夫人為皇后膠
東王徹為皇太子中二年徵臨江王榮下吏榮自殺梁
王武竇太后少子也有寵於帝方上未立太子時王來
朝上與晏飲從容言曰千秋萬歲後傳於王王辭謝雖
知非至言然心内喜又以至親有功得賜天子警蹕寵
信羊勝公孫詭二人多竒計竒說王求為漢嗣會太子
榮廢太后因置酒謂帝曰安車大駕用梁王為寄帝跪
席舉身曰諾罷酒召諸大臣問曰太后言如是何謂也
皆曰太后意欲立梁王為帝太子袁盎力爭之太后議
格梁王由此怨盎乃與勝詭謀隂使人刺殺盎及他議
臣十餘人於是天子意梁逐賊果梁所為遣田叔往按
捕勝詭勝詭匿王後宫内史韓安國泣諫令勝詭自殺
出之時太后憂梁事不食日夜泣不止帝亦患之田叔
等還至覇昌廏悉燒梁獄辭帝使謁太后曰梁王不知
也為之者幸臣羊勝公孫詭之屬耳謹已伏誅梁王無
恙也太后立起坐餐氣平復梁王因上書請朝伏斧質
闕下謝罪太后帝大喜相泣復如故梁王歸國意忽忽
不樂以中六年卒後三年帝崩太子徹即位是為武帝
(臣)等謹按建儲重事景帝不慎之於始輒意為廢
置子榮為太子初無失德特以宫闈私隙譖慝交
乘廢黜不終死於詔獄良由明立太子傾側之徒
逞其讒搆冀國本動搖因以為利人主不加深察
墮其術中誤矣梁王以介弟之親晏語從容許以
傳位厥後僭恣日萌求為漢嗣不得遂聽羊勝公
孫詭之言刺殺大臣隂圖洩忿迨梁獄已具帝猶
不忍加誅罪歸臣下雖太后偏愛少子亦帝啟寵
兆釁釀成其失也曩非梁王歸國即以憂死他日
亂端曷有底乎
御批通鑑輯覽謂景帝以傳位為戲言致王妄生覬覦
即剪桐之誤亦不可比類所以罪景帝而誡後世
者深矣
戾太子據
武帝元狩元年立子據為皇太子初衛夫人生子據立
為后據始生上喜為立禖及冠就宫上為立博望苑通
賓客故多以異端進者元鼎四年納史良娣産男進號
史皇孫太子既長上嫌其材能少不類己皇后太子常
不自安上覺之屬大將軍衛青諭以無他意上每行幸
常以後事付太子太子嘗謁后移日乃出黃門蘇文告
上曰太子與宫人戲上益太子宫人太子知之銜文文
與小黃門常融等微伺太子過輒增加白之上嘗少不
平使融召太子融言太子有喜色上默然及太子至上
察其貌有涕泣處而佯笑語上知其情乃誅融是時方
士及諸神巫多聚京師女巫往來宫中上偶晝寢夢木
人數千持杖欲擊上上驚寤體因是不平時江充用事
充與太子衛氏有隙恐上晏駕後為太子所誅會巫蠱
事起充因此為姦是時上春秋高意多所惡以左右皆
為蠱道呪詛窮治其事充典治巫蠱既知上意白言宫
中有蠱氣入宫掘地上使案道侯韓說等助充充遂至
太子宫掘蠱得桐木人時上疾避暑甘泉宫獨皇后太
子在太子召問少傅石德德懼并誅因諷太子矯制收
充等治之且謂上疾在甘泉皇后及家吏請問皆不報
上存亡未可知而姦臣如此太子將不念扶蘇事耶太
子曰吾人子安得擅誅不如歸謝幸得無罪將往甘泉
充持之急太子不知所出遂從德計使客為使者收捕
充等韓說疑有詐不肯受詔客格殺說太子使舍人持
節夜入宫白后發中廏車載射士出武庫兵發長樂宫
衛卒告令百官曰江充反廼斬充以徇蘇以亡歸甘泉
言狀上曰太子必懼又忿充等故有此變使使召太子
使者不敢進歸報云太子反已成欲斬臣臣逃歸上大
怒賜丞相璽書曰捕斬反者自有賞罰堅閉城門毋令
反者得出太子宣言帝病困疑有變上於是從甘泉來
幸西建章宫詔發三輔近縣兵丞相將之太子亦矯制
赦長安中都官囚徒命石德及賓客張光等分將召護
北軍使者任安與節令發兵安拜受節入閉門不出太
子引兵敺市人數萬至長樂西闕下逢丞相軍合戰五
日死者數萬人長安中擾亂言太子反以故衆不肯附
太子兵敗南犇覆盎城門司直田仁部閉城門以為太
子父子之親不欲急之太子得出亡詔收后璽綬后自
殺上怒甚羣下憂懼不知所出壺關三老茂上書訟其
枉勸帝亟罷兵無令太子久亡書奏帝稍解然尚未顯
言赦之也太子亡東至湖匿泉鳩里主人賣屨給之事
覺吏圍捕太子太子距戶自經死皇孫二人皆遇害吏
民以巫蠱相告者案驗多不實上頗知太子惶恐無他
意會高寢郎田千秋上急變訟太子冤曰子弄父兵罪
當笞天子之子過誤殺人當何罪哉臣嘗夢見一白頭
翁教臣言上大感寤立拜千秋為大鴻臚而族滅江充
家焚蘇文於横橋上上憐太子無辜乃作思子宫為歸
來望思之臺於湖天下悲之太子有遺孫名病已史皇
孫子後即位為孝宣帝追諡太子為戾太子史良娣為
戾夫人並改葬焉
(臣)等謹案戾太子初生武帝為之立禖寵愛備至
及長宜慎選師傅輔以道義乃不數歲立為太子
任其延攬賓客招接異端曾無正人為之匡救奚
怪其材能之不類也迨夫憸壬搆釁訪黷頻聞常
融已敗露於前猶復輕聽江充譖言恣其傾擠遂
至巫蠱獄興事連宫掖太子不思負罪引慝顧從
石德之計矯制稱戈跡同叛逆兵敗身亡貽笑萬
世雖太子愚闇自速厥辜亦帝建儲不慎實階之
厲也夫知子宜莫若父武帝不知太子之不才而
遽立之既立矣不擇人而輔導之及宵小離間多
方讒毁陷於罪戾復不察其情而善處之轉因壺
關三老田千秋之言始知感悟何見之晚也
御批通鑑輯覽以江充餂覷武帝易儲之萌故乘機竊
發壺關三老知武帝有略悔之意故上書辯冤冀
太子復位居其首功田千秋所稱白頭翁之言尤
屬荒誕
聖人持論洞鑒隠微然則建立儲位小人必藉以為揣
摩傾陷之資雖英察如武帝者亦為所惑骨肉之
間不能相保百世後可以憬然悟矣
東漢
東海王彊
東漢光武建武二年立子彊為皇太子母郭氏為后十
七年后廢彊常慼慼不自安郅鄆說其辭位以奉母從
之數因左右及諸王陳其懇誠願備藩國光武不忍遲
回者數載乃許焉十九年封為東海王而立東海王陽
為太子二十八年王就國帝以彊廢不以過去就有禮
優以大封兼食魯郡合二十九縣賜虎賁旄頭設鐘虡
之縣擬於乘輿彊臨之國數上書讓還東海又因太子
固辭帝不許深嘉歎之以所上章宣示公卿復以魯靈
光殿猶存詔彊都魯中元元年入朝留京師明年春帝
崩山陽王荆詐為大鴻臚郭况書與王言其無罪而廢
及郭后黜辱勸令東歸起兵舉大事王得書惶怖執其
使上之是年冬歸國後以永平元年薨諡恭王
(臣)等謹按光武中興首立子彊不聞稍有過惡乃
以郭后寵衰遭廢致彊慼慼不安屢陳避位雖光
武遲回再四卒有改封東海之事然則即位之初
建立太子僅屬虚文迨隂后有子即彊不自請豈
能久於其位乎幸子彊始終退讓得以自全否則
山陽王荆一書售其詐偽有不交相猜忌者乎若
子彊者可謂善處危疑之際惜乎光武立與廢兩
失之矣
三國吳
廢太子和
吳孫權赤烏五年立子和為太子霸為魯王權特愛覇
與太子同宫禮秩如一羣臣多以為言權乃命分宫别
僚二子由是有隙衛將軍全琮遣其子寄事覇丞相陸
遜非之寄終阿附覇輕為交搆時覇曲意交結名士嘗
自詣偏將軍朱績不納於是賓客侍從仇黨疑貳舉國
中分權長女適全琮少女適朱據全公主與王夫人有
隙會權欲立王夫人為后公主阻之恐太子立怨己心
不自安數譖毁太子權寝疾遣太子禱於長沙桓王廟
太子妃叔父張休居近廟邀太子過所居全公主使人
覘視因言太子不在廟中專就妃家計議又言王夫人
見上寢疾有喜色權由是怒夫人憂死太子寵日衰覇
黨楊竺全寄從而毁之權惑焉陸遜上疏屢諫權不悦
太子太傅吾粲請出覇鎮夏口令楊竺等不得在京師
又數以消息語陸遜覇與竺共譖之權怒誅粲數遣使
責問遜遜憤恚卒初潘夫人有寵於權生少子亮權愛
之全公主既與太子和有隙欲豫自結數稱亮美權以
覇結黨害其兄心亦惡之遂有廢和立亮之意然猶沉
吟者歴年乃幽太子和驃騎朱據諫不聽據與尚書僕
射屈晃率諸將吏泥首自縳詣闕請和權見惡之各杖
一百放之遂廢和為庶人徙故鄣賜覇死殺竺寄等尋
亦賜據死赤烏十三年立子亮為太子明年立潘夫人
為后權頗悟和之無罪欲召還全公主及侍中孫峻等
固爭乃止立和為南陽王使居長沙權殂亮即位先是
太傅諸葛恪有徙都之意或言恪欲迎和立之後恪被
誅孫峻收和印綬遣使賜和死和妾何氏生子皓諸姬
子德謙俊何撫育之皆頼以全
(臣)等謹按太子與藩臣禮秩至異權寵愛魯王覇
令與太子和同宫又以羣臣之言為之别置僚属
其預立儲位奚為者覇隂有幾幸之心故外結朝
臣以圖自固及王夫人被讒憂死太子寵衰而覇
黨復競譖之吁可畏矣特是權既鍾愛覇何以必
預立和後知覇圖害其兄賜覇死矣何又廢和而
立亮觀其擇儲立嗣以母妃之寵為廢置宗祏重
計何視猶奕碁也權殂亮立而和復以蜚語被誅
非以曾為太子之故致不相容乎然則權之始終
熒惑不能庇其兩子實當日建儲之失耳
欽定古今儲貳金鑑卷一
