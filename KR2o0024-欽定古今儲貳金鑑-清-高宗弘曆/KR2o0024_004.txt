欽定四庫全書
欽定古今儲貳金鑑卷四
唐
隠太子建成(齊王元吉附)
唐高祖武德元年六月立世子建成為皇太子封世民
為秦王元吉為齊王建成高祖長子與秦王及元吉俱
竇皇后出隋義寧元年唐國建為世子開府置官屬又
授撫軍大將軍東討元帥將兵徇洛陽還授尚書令高祖
受禪立為皇太子欲其習事敕非軍國大務聽裁决之
初高祖起兵晉陽皆秦王之謀許以事成立為太子
固辭而止五年劉黑闥亂河北太子中允王珪洗馬魏
徵說建成曰秦王功冠天下中外歸心殿下特以嫡長
居東宫無大功以鎮服海内今黑闥殘孽衆不盈萬宜
自往擊之以取功名庶可自安建成遂請行敗黑闥於
洺水建成性驕侈荒色嗜酒畋獵無度元吉猜鷙好兵
多過失皆無寵秦王功業日盛建成乃與元吉協謀傾
之曲意事諸妃嬪以求媚於上妃嬪争譽建成元吉而
短秦王嘗侍宴秦王念母太穆皇后早終不及見有天
下偶流涕妃嬪因中傷之曰海内無事陛下春秋高宜
自娛而秦王輙悲泣是憎妾等耳陛下萬歲後妾子母
將無遺類皇太子仁孝必能保全高祖為之惻愴由是
無易太子意七年六月高祖幸仁智宫建成居守秦王
及元吉皆從先是建成私募驍勇二千人為東宫衞士
屯左右長林門號長林兵令左虞候率可達志募幽州
突厥兵三百置宫中又令慶州都督楊文幹募壯士送
長安欲為變至是秦王從高祖於仁智宫建成使元吉
就圖之又使即將尒朱煥等賫甲遺文幹趣舉兵煥等
至中途告變文幹遂發兵反高祖手詔召建成建成懼
不敢往詹事主簿趙弘智勸其貶損車服屏從者往謝
罪建成乃詣行在所叩頭請死是夜囚之幕中以兵守
之召秦王告之曰文幹事連建成恐應者衆爾當自行
還吾以爾為太子秦王軍至寧州文幹為其下所殺傳
首京師方秦王之行也元吉及妃嬪更迭為建成請封
德彛復為營觧於外帝意遂變復詔建成還守京師惟
責以兄弟不睦而流王珪等於遠方九年六月太白經
天時建成元吉與秦王猜怨日深秦王嘗從高祖幸元
吉第元吉伏甲欲刺之建成恐事不果止之元吉愠曰
為兄計耳於我何有建成夜宴秦王毒酒而進之王暴
心痛吐血數升高祖欲遣秦王居洛陽悉主陜以東建成
等謀曰秦王若至洛陽不可復制留之長安一匹夫
耳因密使人上封事言秦王左右聞往洛陽皆喜躍觀
其意恐不復來事遂寢元吉密請害秦王高祖不應行
臺郎中房元齡謂長孫無忌曰今嫌隙已成一旦禍機
竊發豈惟府朝塗地乃實社稷之憂莫若勸王行周公
之事以安家國無忌告秦王召杜如晦謀之亦如元齡
言時突厥犯邊建成薦元吉北擊乃多引秦王驍將秦
叔寳尉遲敬德程知節段志元與俱又籍秦府精兵益
麾下帝知之不能禁建成謀於元吉曰吾與秦王餞汝
於昆明池伏壯士拉殺之因說帝授我以國而立汝為
太弟率更丞王晊密以謀告秦王長孫無忌等請先事
圖之秦王歎曰骨肉相殘古今大惡吾誠知禍在旦夕
欲俟其發然後以義討之不亦可乎尉遲敬德等皆勸
早決計秦王乃密奏建成等與後宫亂且曰臣無負兄
弟今欲殺臣是為世充建德復仇臣實愧見諸賊於地
下高祖驚報曰明旦當窮治爾必早參明日秦王率長
孫無忌等伏兵元武門建成與元吉俱入至臨湖殿覺
有變遽反走秦王隨呼之元吉引弓欲射不能彀者三
秦王射建成殺之敬德射殺元吉俄而東宫齊府兵三
千攻元武門矢及殿屋敬德以二人首示之衆乃散去
高祖謂裴寂等曰不圖今日乃見此事為之奈何蕭瑀
陳叔逹曰建成元吉疾秦王功高望重共為姦謀今秦
王已討而誅之陛下若處以元良委之國務無復事矣
高祖曰此吾夙心也乃召秦王慰撫之秦王號慟不能
止遂立為皇太子高祖自稱太上皇是年八月詔傳位
太子固辭不許乃即位是為太宗追封建成為息王諡
曰隠追封元吉為巢王諡曰刺
(臣)等謹按唐有天下三百年制度規模嫓美兩漢太
宗之開基定業尤為三代以下賢君乃其始以
兄弟之禍致多慚德斯固不能為太宗諱而高祖
瞢於先事實有以召之也夫秦邸功勲寖盛衆望
翕歸啓惎天人允宜嗣服若建成以聲色遊畋為
事承祧繼體詎足當諸高祖不熟思諦審為奠安
社稷之圖於大寳初登即令建成正位主噐斯已
瞀矣而前起晉陽之師後討慶州之甲則又再許
秦王為儲貳反復周章幾於置棋不定伏讀
御批通鑑輯覽謂高祖泥古而立建成即當有以處世
民及文幹通謀事發已許廢建成而立世民矣顧
乃外惑佞臣内牽嬖妾濡忍釀禍誰執其咎誠探
本之
至論也向令高祖以付託綦重内斷於心勿狃於嫡長
之言勿亟為册立之事不特建成之驕侈隂折其
萌彼鷙如元吉者亦何所施毒乎至元武門之變
聖祖御批斷以高祖不能早定大計優柔致禍太宗不能
委蛇善全骨肉相殘固由其謀之不臧匪獨所遭
之不幸
御批輯覽引而申之曰一人元良萬邦以貞高祖既不
早見及此行一不義聖人不為太宗能無深疚斯
言可以
折衷古來聚訟之紛紜矣
太子承乾(魏王泰附)
唐武德九年太宗即位冬十月立子承乾為皇太子承
乾長孫皇后出始封常山郡王後徙封中山太宗即位
時年甫八歲立為皇太子貞觀四年詔訟不决者聽於
東宫上啓委太子裁斷不服然後奏聞每行幸則令監
國承乾好聲色游畋居宫中與羣小相䙝狎餙非辨給
時東宫官屬若于志寧孔穎達令狐德棻張元素趙弘
智等皆天下選承乾寖虧禮法數有規爭太宗必厚賜
金帛以厲其心然承乾卒不悛寵昵宦官治宫室妨農
功役使僕御不許番休私引突厥入宫嘗怒志寕言切
直遣張師政紇干承基往刺之時志寧方居母喪寢處
苫塊二人入見不忍殺乃去太宗詔太子用庫物有司
勿為限制於是承乾發取無度張元素諫曰恩旨未及
六旬用物已逾七萬驕奢無藝孰有過此伏惟居安思
危日慎一日又以久不見賓友上書切諫承乾惡之夜
令戶奴以檛伺擊幾殆時魏王泰有美名帝愛重之而
承乾有躄疾過惡屢聞懼見廢與泰交惡泰亦謀奪長
各私樹黨承乾隂令人稱泰府典籖詣元武門上封事
帝省其書言泰罪狀帝怒捕之不獲漢王元昌所為多
不法帝數譴責之由是怨望承乾與之善常襞氈為鎧
列丹幟勒部陣與元昌分統大呼擊刺為樂不用命者
抶之至死謂左右曰我作天子當肆吾欲有諫者我殺
之隂遣刺客紇干承基等謀殺魏王泰不克遂與元昌
侯君集李安年趙節杜荷喢臂血為誓謀以兵入西宫
十七年齊王祐反事連承基繫獄當死即上變告帝敇
大理中書門下參鞫之反形已具詔廢承乾為庶人幽
之元昌賜自盡君集安&KR0770;節荷等皆伏誅承乾既獲罪
魏王泰入侍帝面許立為太子長孫無忌固請立晉王
治帝謂侍臣曰昨青雀(泰小字)投我懷云臣今日始得為
陛下子臣惟有一子當殺之傳位晉王朕甚憐之諫議
大夫禇遂良曰陛下失言安有為天下主而殺其愛子
授國晉王者乎陛下昔以承乾為太子復寵爱泰嫡庶
不明紛紜至此今若必立泰非别置晉王不可帝流涕
曰吾不能也泰恐帝立晉王謂之曰汝善元昌得無及
乎晉王憂形於色帝怪問之以狀對帝憮然始悔立泰
之言謂長孫無忌房元齡李世勣禇遂良曰我三子一
弟所為如是我心誠無聊賴因自投於牀取佩刀自向
無忌等奪刀以授晉王請帝所欲立帝曰我欲立晉王
無忌曰謹奉詔帝乃使晉王拜謝曰舅許汝矣即御太
極殿立晉王治為皇太子是為高宗帝謂侍臣曰我若
立泰是太子之位可以經營而得自今太子失道藩王
窺伺者皆兩棄之傳諸子孫永為後法乃降泰爵東萊
郡王幽之北苑尋改王順陽居均州之鄖鄉帝復疑太
子柔弱密謂長孫無忌曰雉奴(高宗小子)懦恐不能守社稷
吳王恪英果類我欲立之何如無忌曰太子長厚守文
良主儲副至重豈可數易帝乃止高宗即位詔泰開府
置僚屬車服羞膳異等薨於鄖鄉
(臣)等謹案承乾立為太子年甫八歲史稱其敏惠
識大體當日東宫僚屬品望文學均極天下之選
輔導規箴不遺餘力宜其德行懋修克膺神器之
重也乃年既寖長過惡日聞嫉正若讎隂圖戕害
甚且踵齊州之覆轍結漢王之隂謀卒至廢徙而
不悟何歟蓋太宗即位之初未及改元遽冊太子
其時方在弱齡質性未漓尚無失德厥後狎昵羣
小聲色慢游辨給之才足以餙非忠正之諍不聞
納牖如孔穎達于志寧諸臣太宗厚賜金帛冀以
愧厲其心而怙過彌甚至泰以文辭被寵滋其驕
溢幾有匹嫡之嫌遂至各樹朋黨互相傾軋
御批通鑑輯覽謂承乾之廢雖不盡由泰之搆讒然其
覬覦已非一日至於殺愛子以要寵則肺肝如揭
太宗以兩棄處之可謂得當然承乾輩之䦧牆與
建成元吉如同一轍幸未至元武門之甚耳
明訓昭然使萬世益凛天道好還之誡而太宗建儲早
計以致太子不終藩臣窺伺豈非自貽伊戚乎迨
晉王既正儲位復以柔懦為疑胸無卓見
御批以太宗既不審定於前乃欲屢易於後且此何事
而與其臣謀之卒至高宗立而有武氏之禍唐室
幾亡或以無忌為能安嫡不知其實為罪魁
至論抉微信非管蠡所能窺測者矣
懿德太子重潤
高宗永淳元年立重潤為皇太孫重潤中宗子韋后所
生本名重照避武后諱改焉中宗為太子時生於東宫
高宗喜甚乳月滿為大赦天下是歲立為皇太孫開府
置官屬帝問吏部侍即裴敬彛郎中王方慶對曰禮有
嫡子無嫡孫漢魏太子在子但封王晉立愍懷子為皇
太孫齊立文惠子為皇太孫皆居東宫今有太子又立
太孫於古無有帝曰自我作古若何對曰禮君子抱孫
不抱子孫可以為王父尸者昭穆同也陛下肇建皇孫
本支千億之慶帝悦詔議官属敬彛等奏置師傅友文
學祭酒左右長史東西曹掾主簿管記司錄六曹等官
加王府一級既而帝疑其非法卒不補授將封嵩山召
太子赴東都以太孫留守京師及中宗遷房州太孫府
廢貶為庶人幽之帝復位封邵王大足元年張易之兄弟
得幸武后或譛重潤與其女弟永泰郡主及主婿竊議后
怒杖殺之年十九重潤秀容儀以孝友稱死非其罪人
皆悼惜神龍初追贈皇太子及諡
(臣)等謹案自漢魏以後未有太子尚在青宫而復
立太孫者高宗屢建儲位鮮能保終至立中宗為
太子時已歴三變宜其怵然為戒矣乃猶不鍳于
前轍復開太孫府以置官僚一時議禮諸臣如裴
敬彛王方慶輩心識其非不能堅持力諍轉依違
附會以孫為王父尸之文曲行將順迨詔議官屬
帝亦以非法為疑而竟無有匡正之者迄乎中宗
之世重潤已廢復封武氏之猜忍已深讒譛乘間
搆之卒遭非命揆溯禍源蓋不始於封邵王之時
而實開於立太孫之日也高宗既不克保其子復
延及其孫所謂燕詒者安在是則周亂唐紀雖天
稔厥禍豈非繋於人謀之不善哉
節愍太子重俊
中宗神龍二年七月立子重俊為皇太子重俊中宗第
三子後宫所生始封義興郡王改封衛王至是立為皇
太子重俊性明果然未有賢師傅舉事多不法秘書監
楊璬太常卿武崇訓並為太子賓客二人皆主婿年少
無學術惟以狗馬蹴踘相戲昵左庶子姚珽數上書諍
導右庶子平貞慎又獻孝經義飬德傳以諷重俊皆優
納而不克用時武三思挾韋后勢將圖逆深忌重俊崇
訓又三思子尚安樂公主常教主凌辱重俊以非韋氏
出呼之為奴或勸主請廢重俊為王自為皇太女重俊
不勝恚忿景龍元年七月率左羽林大將軍李多祚右
羽林將軍李思冲李承况獨孤褘之沙吒忠義等矯制
發羽林兵三百餘人殺三思崇訓於其第使左金吾大
將軍成王千里分兵守宮城諸門自率兵趨肅章門斬
關而入索韋后安樂公主所在又昭容上官婉兒素與
三思通扣閤索之后挾帝馳赴元武門楼召左羽林將
軍劉仁景等率留軍飛騎拒之多祚兵不得進帝據檻
謂多祚所將千騎曰汝輩皆朕宿衛之士何忽為亂若
能歸順斬賊者有賞於是千騎倒戈斬多祚等餘黨
遂潰重俊奔終南山遣果毅趙思慎率輕騎追之重俊
至鄠縣西為左右所殺詔殊首朝堂獻太廟并祭三思
崇訓之柩睿宗立加贈諡初重俊被害官屬莫敢視惟
永和丞寗嘉勖觧衣裹首號哭時人義之宗楚客怒收
付獄貶興平丞卒
(臣)等謹案史言中宗親遭母后之難而躬自蹈之
蓋武氏之後繼以韋氏禍亂接踵可謂極矣中宗
有子四人皆不得其死而嗣亦不傳論者謂自絶
於天故天穢其德而絶之殆不為過當重俊之立
在神龍復辟之年其時武后已殁凶焰幸熄宜前
星之得安其位也乃以武三思之忮忌安樂公主
之欺凌遂致憤激稱兵鋌而走險無異戾園之斬
江充而奔竄之餘至於殊首朝堂告祭三思父子
之柩則其禍為尤甚計立儲以及隕身甫届一朞
耳重潤之譛死武氏為之重俊之兵死韋氏成之
而要皆中宗失道不能持魁柄以遏亂萌故飬癰
屢潰而不知警悟使非臨淄戡定纂承大統則唐
祚不幾於中絶耶
太子瑛
元宗開元三年正月立子瑛為皇太子瑛元宗第三子
母趙麗妃始封真定郡王進封郢王至是立為皇太子
七年詔太子諸王入國學行齒胄禮明年瑛加元服見
太廟十六年納妃薛氏初瑛母本伎人善歌舞帝在潞
得幸及即位擢妃父元禮兄常奴皆至大官而鄂王瑶
母皇甫德儀光王琚母劉才人亦帝在臨淄邸時以色
選及武惠妃寵幸傾後宫生壽王瑁愛與諸子異等太
子及二王母寖見疎簿瑛與瑶琚等以母氏失職頗怏
怏惠妃女咸宜公主壻楊洄揣妃旨常伺太子短以告
惠妃妃訴於帝且泣帝大怒召宰相議廢之張九齡諫
曰陛下享國日久子孫蕃衍天下方深慶幸今三子不
聞有過奈何一旦廢棄之乎且太子國本不可輕搖陛
下必欲為此臣不敢奉詔帝默然惠妃密使宫奴謂九
齡曰有廢必有興公為之援宰相可長處九齡叱之以
其語奏聞帝為動容故太子得不廢俄而九齡罷李林
甫專國數稱夀王之美以阿妃意妃深德之二十五年
四月楊洄復搆瑛兄弟三人與太子妃兄薛鏽異謀惠
妃使人詭召太子二王曰宫中有賊請介以入瑛從之
妃白帝曰太子二王謀反已甲而來矣帝使中人視之
如其言遽召宰相議李林甫對曰此陛下家事非臣等
所宜預帝意乃決並廢為庶人尋賜死天下冤之號三
庶人其年惠妃數見庶人為祟因大病召巫祈請且射
行刑者瘞之訖不觧妃死祟乃止
(臣)等謹案明皇即政初年勵精圖治開元之際幾
致太平及天寳中以溺於嬖愛窮極泰侈遂至竄
身失國論者謂貴妃楊氏實為女戎不知武惠妃
擅寵後宫恣行蠱媚已在楊氏之先明皇始以瑛
母得幸立為太子繼而太子與鄂光二王之母漸
見疎薄惠妃母子寵絶等倫而掩䄂之讒半夜之
泣浸潤乎其間重以奸相險詖曲加傾陷雖以張
九齡之持正不阿侃侃陳諍幾於力可回天迨身
既罷斥而事卒不可為矣夫以儲位之故構煽交
乘致明皇一日而殺三子是惠妃幃闥之禍更烈
於太真而明皇愛憎屢移不思所以保全其子三
庶人之獄天下銜冤固不待安史亂逆而國勢已
岌岌乎殆矣可不慎哉可不戒哉
莊恪太子永
文宗太和六年十月立子永為皇太子永文宗長子母
王德妃初封魯王帝以永年幼宜得賢輔因召王傅和
元亮問事元亮以卒史進不知書一不能對帝謂宰相
曰王質性可教宜擇賢士大夫為官屬不可復用元亮
輩於是以戶部侍郎庾敬休兼王傳太常卿鄭肅兼長
史戶部郎中李踐方兼司馬初帝以晉王謹愿欲建為
儲貳未幾晉王薨帝哀悼甚不復議東宫事久之乃有
是命開成三年詔宫臣詣崇明門謁朔望侍讀偶日入
對太子稍事燕游不能循法度保傅戒告不納又母愛
弛楊賢妃方幸數譛之帝怒御延英殿引見羣臣議廢
黜羣臣頓首言太子春秋盛可俟改過且國本至重願
加寬宥御史中丞狄兼謩涕泣固諍帝未決翌日羣臣
又連章論救意稍觧詔太子歸少陽院以中人護視誅
倖昵數十人敕侍讀竇宗直周敬慎仍詣院授經然永
終不能自白其讒而行已亦不加脩也是年暴薨帝悔
之明年詔以陳王為太子嘗宴會寧殿俳兒緣橦有一
人環走其下憂怖若狂問之乃其父也帝感泣謂左右
曰朕富有天下反不能全一兒乎遂召教坊劉楚材宫
人張十二等數人責之曰構害太子皆爾曹也立命殺
之
(臣)等謹案文宗承怠荒之後恭儉以率天下思得
賢士大夫輔導魯王俾克成就其德意非不善也
乃自有東宫之命寖事燕游不遵矩度雖宫僚以
時謁對而正言戒告置若罔聞則所謂致譛毀之
端者固不專係其母之愛弛矣厥後廢黜之舉以
羣臣固争幸得中止而究不能祓濯自新故萋菲
之讒至死無由一雪迨會寧設宴感動泣下立誅
教坊宫人等以正構害太子之罪而始之不慎悔
已莫可追矣然則文宗所云富有天下不能全一
子者豈待入少陽院而始知其不終哉盖當建儲
之日早有以啟其侈心而召夫釁隙也詎非千秋
之烱鍳歟
欽定古今儲貳金鑑卷四
