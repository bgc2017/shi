前漢書卷九十二
漢蘭臺令史班固撰
唐正議大夫行祕書少監琅邪縣開國子顔師古注
游俠傳第六十二
古者天子建國諸侯立家自卿大夫以至于庶人各有
等差是以民服事其上而下無覬覦(師古曰覬幸也覦欲也幸得其所欲)
(也覬音冀覦音踰又音諭)孔子曰天下有道政不在大夫(師古曰論語載孔子)
(之言謂權不移於下也)百官有司奉法承令以脩所職失職有誅
侵官有罰夫然故上下相順而庶事理焉周室既微禮
樂征伐自諸侯出桓文之後大夫世權陪臣執命(師古曰齊)
(桓晉文周之二霸也陪重也)陵夷至於戰國合從連衡力政争彊(師古)
(曰力政者棄背禮義專任威力也從音子容反)繇是列國公子魏有信陵趙有
平原齊有孟嘗楚有春申(師古曰繇讀與由同信陵君魏無忌平原君趙勝孟嘗君)
(田文春申君黃歇)皆藉王公之埶競為游俠雞鳴狗盗無不賓
禮(師古曰謂孟嘗君用雞鳴而得亡出關因狗盗而取狐白裘也宋祁曰此注疑是孟康)而趙相
虞卿棄國捐君以周窮交魏齊之厄(師古曰魏齊虞卿之交也將為范睢)
(所殺卿救之也)信陵無忌竊符矯命戮將專師以赴平原之急
(師古曰秦兵圍趙趙相平原君告急於無忌無忌因如姬以竊兵符矯魏僖侯命代晉鄙為將而令朱亥鎚殺)
(晉鄙遂率兵救趙秦兵以郤而趙得全)皆以取重諸侯顯名天下搤□而
游談者以四豪為稱首(師古曰搤捉持也□古手腕字也四豪即魏信陵以下也搤音)
(戹)於是背公死黨之議成守職奉上之義廢矣及至漢
興禁網疏闊未之匡改也(師古曰匡正也)是故代相陳豨從車
千乘而吳濞淮南皆招賓客以千數外戚大臣魏其武
安之屬競逐於京師布衣游俠劇孟郭觧之徒馳騖於
閭閻權行州域力折公侯衆庶榮其名迹覬而慕之雖
其䧟於刑辟自與殺身成名若季路仇牧死而不悔(師古)
(曰季路孔子弟子也姓仲名由衛人也衛有蒯瞶之亂季路聞之故入赴難遇孟黶石乞以戈擊之斷纓季路)
(曰君子死冠不免結纓而死仇牧宋大夫也宋萬殺閔公仇牧聞之趨而至手劍而叱之萬臂擊仇牧碎首齒)
(著于門闔言游俠之徒自許節操同於季路仇牧宋祁曰一有也字邵本無姚本刪)故曾子曰
上失其道民散久矣(師古曰論語載曾子之言也觧在刑法志)非明王在上
視之以好惡齊之以禮法民曷繇知禁而反正乎(師古曰視)
(讀曰示繇讀曰由)古之正法五伯三王之辠人也而六國五伯
之辠人也(師古曰伯讀曰霸下皆類此)夫四豪者又六國之辠人也
况於郭觧之倫以匹夫之細竊生殺之權其辠已不容
於誅矣觀其温良泛愛振窮周急謙退不伐亦皆有絶
異之姿惜乎不入於道德苟放縱於末流殺身亡宗非
不幸也自魏其武安淮南之後天子切齒衛霍改節然
郡國豪桀處處各有京師親戚冠蓋相望亦古今常道
莫足言者唯成帝時外家王氏賓客為盛而樓護為帥
及王莽時諸公之間陳遵為雄閭里之俠原涉為魁(師古)
(曰魁者斗之所用盛而杓之本也故言根本者皆云魁)
朱家魯人高祖同時也魯人皆以儒教而朱家用俠聞
所臧活豪士以百數其餘庸人不可勝言然終不伐其
能飲其德(孟康曰有德於人而不自美也師古曰飲没也謂不稱顯劉奉世曰飲其德飲字當蒙)
(不字言没非義也飲者猶飲物自飫言不飲有其德宋祁曰注文顯字下當有也字)諸所嘗施唯
恐見之振人不贍先從貧賤始家亡餘財衣不兼采食
不重味乘不過軥牛(晉灼曰軥軥&KR0008;也軥牛小牛也師古曰軥重挽也音工豆反晉說是)
(也)專趨人之急甚於己私(師古曰趨讀曰趣趣向也)既隂脱季布之
厄及布尊貴終身不見自關以東莫不延頸願交楚田
仲以俠聞父事朱家自以為行弗及也田仲死後有劇
孟
劇孟者洛陽人也周人以商賈為資劇孟以俠顯吳楚
反時條侯為太尉乘傳東將(師古曰乘傳車而東出為太將也傳音張戀反)至
河南得劇孟喜曰吳楚舉大事而不求劇孟吾知其無
能為己(師古曰已語終辭)天下騷動大將軍得之若一敵國云
(宋祁曰浙本無軍字)劇孟行大類朱家而好博多少年之戲然
孟母死自遠方送喪蓋千乘及孟死家無十金之財而
符離王孟亦以俠稱江淮之間(師古曰符離沛郡之縣也)是時濟南
瞷氏陳周膚亦以豪聞(師古曰瞷音閑)景帝聞之使使盡誅此
屬其後代諸白梁韓母辟陽翟薛况陜寒孺紛紛復出
焉(師古曰代郡白姓非一家也故稱諸焉梁國人姓韓名母辟陽翟屬潁川陜即今陜州陜縣也薛况寒孺)
(皆人姓名也辟讀曰避)
郭觧河内軹人也(師古曰軹音只)温善相人許負外孫也觧父
任俠孝文時誅死觧為人静悍(師古曰性沉静而勇悍)不飲酒少
時隂賊感槩(師古曰隂賊者隂懷賊害之意也感槩者感意氣而立節槩也)不快意所
殺甚衆以軀耤友報仇(師古曰耤古藉字也藉謂借助也)臧命作姦剽
攻(師古曰臧命臧亡命之人也剽劫也攻謂穿窬而盗也剽音匹妙反劉攽曰攻直謂攻奪而取之耳何)
(因知其是穿窬也穿窬而盗亦不甚豪矣然剽是用力淺小之稱攻則用力重害二者異耳)休乃鑄
錢掘冢(師古曰不報仇剽攻則鑄錢𤼵冢也)不可勝數適有天幸窘急常
得脱若遇赦及觧年長更折節為儉以德報怨厚施而
薄望然其自喜為俠益甚(師古曰自好喜為此名也喜音許吏反)既已振
人之命不矜其功(師古曰振謂舉救也矜夸恃也)其隂賊著於心本𤼵
於睚眦如故云(師古曰著音直略反心本猶言本心也睚音崖眦音漬睚眦又音五懈士懈反)
(觧具在杜欽𫝊)而少年慕其行亦輙為報讎不使知也觧姊子
負觧之埶(師古曰負恃也)與人飲使之釂非其任彊灌之(師古曰盡)
(爵曰釂其人不飲而使盡爵乃彊灌之故怨怒也釂音于笑反彊音其兩反)人怒刺殺觧姊
子去亡觧姊怒曰以翁伯時人殺吾子賊不得(師古曰翁伯觧)
(字也)棄其尸道旁弗葬欲以辱觧觧使人微知賊處(師古曰微)
(同問之也)賊窘自歸(師古曰窘困急)具以實告觧觧曰公殺之當吾
兒不直遂去其賊(師古曰除去其罪也去音邱吕反劉奉世曰去者遣之令去而已何必)
(除罪)辠其姊子收而葬之諸公聞之皆多觧之義(師古曰多猶重)
(也)益附焉觧出人皆避有一人獨箕踞視之觧問其姓
名客欲殺之觧曰居邑屋不見敬是吾德不脩也(師古曰邑)
(屋猶今人言村舍巷舍也)彼何辠乃隂請尉吏曰是人吾所重至踐
更時脱之(師古曰踐更為踐更之卒也脱免也更音工衡反脱音它活反)每至直更數
過吏弗求(師古曰直當也次當為更也數音所角反)怪之問其故觧使脱之
箕踞者廼肉袒謝辠少年聞之愈益慕觧之行洛陽人
有相仇者邑中賢豪居閒以十數終不聽(師古曰居中間為道地和)
(輯之而不見許也)客廼見觧觧夜見仇家仇家曲聽(師古曰曲屈從其言)
觧謂仇家吾聞洛陽諸公在閒多不聽今子幸而聽觧
觧奈何從它縣奪人邑賢大夫權乎廼夜去不使人知
曰且毋庸待我去令洛陽豪居間廼聽(師古曰庸用也且無用休待洛)
(陽豪更言之廼從其言也)觧為人短小恭儉出未嘗有騎(師古曰不以騎自随)
(也)不敢乘車入其縣庭(師古曰所屬之縣也)之旁郡國為人請求
事事可出出之(如淳曰事可為免出者出之)不可者各令厭其意(師古)
(曰厭滿也音一贍反)然後廼敢嘗酒食諸公以此嚴重之争為用
邑中少年及旁近縣豪夜半過門常十餘車請得觧客
舍養之(師古曰舍止也言觧多藏亡命喜事少年與觧同志者知亡命者多歸觧故夜將車来迎取其)
(人居止而飬之)及徙豪茂陵也觧貧不中訾(師古曰中充也言訾財不充合徙之)
(數也中音竹仲反其下亦同)吏恐不敢不徙衛將軍為言郭觧家貧
不中徙上曰觧布衣權至使將軍此其家不貧(師古曰將軍為)
(之言是為其所使也)觧徙諸公送者出千餘萬軹人楊季主子為
縣掾鬲之(師古曰鬲塞其送不令觧得之也鬲與隔同)觧兄子斷楊掾頭觧
入關關中賢豪知與不知聞聲争交驩(師古曰知謂先相知)邑人
又殺楊季主季主家上書人又殺闕下(師古曰於闕下殺上書人)上
聞廼下吏捕觧觧亡置其母家室夏陽身至臨晉臨晉
籍少翁素不知觧因出關(師古曰出觧於關也)籍少翁已出觧觧
傳太原所過輒告主人處吏逐迹至籍少翁少翁自殺
口絶久之得觧窮治所犯為而觧所殺皆在赦前軹有
儒生侍使者坐客譽郭觧生曰觧專以姦犯公法何謂
賢觧客聞之殺此生斷舌吏以責觧觧實不知殺者殺
者亦竟莫知為誰吏奏觧無辠御史大夫公孫弘議曰
觧布衣為任俠行權以睚眦殺人觧不知此辠甚於觧
知殺之當大逆無道(師古曰當謂處斷其罪)遂族觧自是之後俠
者極衆而無足數者然關中長安樊中子槐里趙王孫
長陵高公子西河郭翁中(師古曰中讀皆曰仲)太原魯翁孺臨淮
兒長卿(師古曰兒音五奚反)東陽陳君孺雖為俠而恂恂有退讓
君子之風(師古曰恂恂謹信之貌也音荀)至若北道姚氏西道諸杜南
道仇景東道佗羽公子南陽趙調之徒(師古曰據京師而言指其東西)
(南北謂也姓佗名羽字公子佗古他字宋祁曰注文謂字下當有之道兩字)盗跖而居民間
者耳曷足道哉此廼鄉者朱家所羞也(師古曰鄉讀曰嚮)
萭章字子夏長安人也(師古曰萭音拒陽夏公曰按廣韻萭與距同注漢有萭章距)
(字疑誤集韻萭讀如規矩之矩距亦有作矩讀)長安熾盛街閭各有豪俠章在
城西柳市(師古曰漢宫闕疏云細柳倉有柳市)號曰城西萬子夏為京兆
尹門下督從至殿中(師古曰章從京兆也)侍中諸侯貴人争欲揖
章莫與京兆尹言者章逡循甚懼其後京兆不復從也
(師古曰更不以章自随也)與中書令石顯相善亦得顯權力門車常
接轂至成帝初石顯坐專權擅埶免官徙歸故郡(宋祁曰)
(越本無徙字)顯貲巨萬當去留牀席器物數百萬直(宋祁曰留字)
(下當有其字)欲以與章章不受賓客或問其故章歎曰吾以
布衣見哀於石君(師古曰言為石顯所哀憐)石君家破不能有以安
也(師古曰言力不能救)而受其財物此為石氏之禍萬氏反當以
為福耶諸公以是服而稱之河平中王尊為京兆尹捕
擊豪俠殺章及箭張回(服虔曰作箭者姓張名回)酒市趙君都賈子
光(服虔曰酒市中人也)皆長安名豪報仇怨飬刺客者也
樓護字君卿齊人父世醫也護少随父為醫長安出入
貴戚家護誦醫經本草方術數十萬言長者咸愛重之
共謂曰以君卿之材何不宦學乎繇是辭其父學經傳
(師古曰繇讀與由同)為京兆吏數年甚得名譽是時王氏方盛賓
客滿門五侯兄弟争名(宋祁曰邵本無兄弟字)其客各有所厚不
得左右(師古曰不相經過也)唯護盡入其門咸得其驩心結士大
夫無所不傾其交長者尤見親而敬衆以是服為人短
小精辯論議常依名節聽之者皆竦與谷永俱為五侯
上客長安號曰谷子雲筆札樓君卿脣舌言其見信用
也母死送葬者致車二三千兩閭里歌之曰五侯治喪
樓君卿久之平阿侯舉護方正(師古曰王譚也)為諫大夫使郡
國護假貸(師古曰官以物假貸貧人令護監之貸音吐戴反)多持幣帛過齊(劉)
(奉世曰此謂樓護假貸於人多賫幣帛過齊以施親故爾何乃謬斷其句云監護官貸耶劉攽說同)上書
求上先人冢因會宗族故人各以親疏與束帛一日散
百金之費使還奏事稱意擢為天水太守數歲免家長
安中時成都侯商為大司馬衛將軍罷朝欲候護其主
簿諫將軍至尊不宜入閭卷商不聽遂往至護家家狹
小官屬立車下久住移時天欲雨主簿謂西曹諸掾曰
不肯彊諫反雨立閭巷商還或白主簿語商恨以它職
事去主簿終身廢錮後護復以薦為廣漢太守元始中
王莽為安漢公專政莽長子宇與妻兄吕寬謀以血塗
莽第門欲懼莽令歸政發覺莽大怒殺宇而吕寬亡寬
父素與護相知寬至廣漢過護不以事實語也到數日
名捕寬詔書至(師古曰舉姓名而捕之也)護執寬莽大喜徵護入為
前煇光(師古曰莽分三輔置前煇光後丞烈以護為之煇音暉)封息鄉侯列於九
卿莽居攝槐里大賊趙朋霍鴻等群起延入前煇光界
護坐免為庶人其居位爵禄賂遺所得亦緣手盡既退
居里巷時五侯皆已死年老失埶賓客益衰至王莽簒
位以舊恩召見護封為樓舊里附城(師古曰莽為此爵名效古之附庸也)
而成都侯商子邑為大司空貴重商故人皆敬事邑唯
護自安如舊節邑亦父事之不敢有闕時請召賓客邑
居樽下稱賤子上夀(師古曰言以父禮事宋祁曰注末當有之字)坐者百數
皆離席伏護獨東鄉正坐(師古曰鄉讀曰嚮)字謂邑曰公子貴
如何(蘇林曰邑字公子也)初護有故人吕公無子歸護護身與吕
公妻與吕嫗同食及護家居妻子頗厭吕公護聞之流
涕責其妻子曰吕公以故舊窮老託身於我義所當奉
遂飬吕公終身護卒子嗣其爵
陳遵字孟公杜陵人也祖父遂字長子宣帝微時與有
故相随博奕(師古曰博六博奕圍棋也)數負進(師古曰進者會禮之財也謂博所賭也觧)
(在高紀一說進勝也帝博而勝故遂有所負)及宣帝即位用遂稍遷至太原
太守廼賜遂璽書曰制詔太原太守官尊禄厚可以償
博進矣妻君寧時在旁知狀(師古曰史皇孫名進而此詔不諱之蓋史家追書故)
(有其字耳君寧遂妻名也云妻知負博之狀者著舊恩之深也劉攽曰顔云史家追書妄也詔書本字史家)
(何苦改之蓋進音贐自不犯諱也)遂於是辭謝因曰事在元平元年赦
令前其見厚如此元帝時徵遂為京兆尹至廷尉遵少
孤與張竦伯松俱為京兆史竦博學通逹以廉儉自守
而遵放縱不拘操行雖異然相親友哀帝之末俱著名
字為後進冠(如淳曰為後進人士之冠首也)並入公府公府掾史率皆
羸車小馬不上鮮明而遵獨極輿馬衣服之好門外車
騎交錯又日出醉歸(師古曰言每日必出飲也)曹事數廢西曹以故
事適之(師古曰案舊法令而罰之也適讀曰讁此下皆同)侍曹輙詣寺舍白遵
曰陳卿今日以某事適遵曰滿百乃相聞故事有百適
者斥滿百西曹白請斥大司徒馬宫大儒優士又重遵
(師古曰優禮賢士而尤敬重遵)謂西曹此人大度士柰何以小文責之
廼舉遵能治三輔劇縣補郁夷令(師古曰右扶風之縣)久之與扶
風相失(師古曰意不相得也)自免去槐里大賊趙朋霍鴻等起遵
為校尉擊朋鴻有功封嘉威侯居長安中列侯近臣貴
戚皆貴重之牧守當之官及郡國豪桀至京師者莫不
相因到遵門遵耆酒(師古曰耆讀曰嗜)每大飲賓客滿堂輙關
門取客車轄投井中雖有急終不得去(師古曰既關閉門又投車轄也)
(而說者便欲改轄字為錧云門之錧籥妄穿鑿耳錧自主人所執何煩投井也)嘗有部刺史奏
事過遵值其方飲刺史大窮候遵霑醉時突入見遵母
(師古曰霑溼言其大醉也霑音竹占反)叩頭自白當對尚書有期會狀母
廼令從後閤出去(師古曰以其前門關閉故從後閤出之也)遵大率常醉然
事亦不廢長八尺餘長頭大鼻容貌甚偉略涉傳記贍
於文辭性善書與人尺牘主皆臧去以為榮(師古曰去亦臧也音)
(邱吕反又音舉)請求不敢逆所到衣冠懷之唯恐在後(師古曰懷來也)
(謂招來而禮之)時列侯有與遵同姓字者每至人門曰陳孟公
坐中莫不震動既至而非因號其人曰陳驚坐云王莽
素竒遵材在位多稱譽者繇是起為河南太守(師古曰繇讀與)
(由同)既至官當遣從史西召善書吏十人於前治私書謝
京師故人遵馮几(師古曰馮讀曰憑)口占書吏且省官事(師古曰占)
(隐度也口隐其辭以授吏也占音之贍反)書數百封親疏各有意河南大驚
數月免初遵為河南太守而弟級為荆州牧當之官俱
過長安富人故淮陽王外家左氏飲食作樂後司直陳
崇聞之劾奏遵兄弟幸得蒙恩超等歴位遵爵列侯備
郡守級州牧奉使皆以舉直察枉宣揚聖化為職不正
身自慎始遵初除乘藩車入閭巷(師古曰藩車車之有屏蔽者)過寡
婦左阿君置酒謌謳遵起舞跳梁頓仆坐上暮因留宿
為侍婢扶卧遵知飲酒飫厭有節(師古曰宴食曰飫飫音於庶反)禮不
入寡婦之門而湛酒溷肴(師古曰湛讀曰沈又音耽)亂男女之别輕
辱爵位羞汙印韍(師古曰此韍謂印之組也)惡不可忍聞臣請皆免
遵既免歸長安賓客愈盛飲食自若(師古曰言自如其故)久之復
為九江及河内都尉凡三為二千石而張竦亦至丹陽
太守封淑德侯後俱免官以列侯歸長安竦居貧無賓
客時時好事者從之質疑問事論道經書而已(師古曰質正也)
而遵晝夜呼號(師古曰呼音火故反)車騎滿門酒肉相屬(師古曰屬連續)
(也屬音之欲反)先是黃門郎揚雄作酒箴以諷諫成帝其文為
酒客難法度士譬之於物曰子猶瓶矣觀瓶之居居井
之眉(師古曰眉井邊地若人目上之有眉)處高臨深動常近危酒醪不入
口臧水滿懷不得左右牽於纆徽一旦叀礙為瓽所轠
(師古曰纆徽井索也叀縣也瓽井以甎為甃者也轠擊也言瓶忽縣礙不得下而為井瓽所擊則破碎也叀音)
(上絹反瓽音丁浪反轠音雷諸家之說或以叀為疐或音衛又以瓽為㽉皆失之甃音側救反)身提黃
泉骨肉為泥(師古曰提擲也擲入黃泉之中也提音徒計反)自用如此不如鴟
夷(師古曰鴟夷韋囊以盛酒即今鴟夷滕也宋祁曰注文滕當作幐浙本作袋)鴟夷滑稽腹
如大壺(師古曰滑稽圜轉縱捨無窮之狀滑音骨稽音雞)盡日盛酒人復借酤
(師古曰盡猶竟日也)常為國器託於屬車(師古曰天子屬車常載酒食故有鴟夷也屬音)
(之欲反)出入兩宫經營公家繇是言之酒何過乎(師古曰繇讀與)
(由同其下類此)遵大喜之(師古曰喜好愛也音許吏反)常謂張竦吾與爾猶
是矣足下諷誦經書苦身自約(師古曰約猶束也)不敢差跌(師古)
(曰跌音徒結反)而我放意自恣浮湛俗間(師古曰湛讀曰沈)官爵功名
不減於子而差獨樂顧不優邪(師古曰顧念也)竦曰人各有性
長短自裁子欲為我亦不能吾而效子亦敗矣雖然學
我者易持效子者難將吾常道也及王莽敗二人俱客
於池陽(師古曰左馮翊之縣也)竦為賊兵所殺(李竒曰竦知有賊當去會反支日不)
(去因為賊所殺桓譚以為通人之蔽也)更始至長安大臣薦遵為大司馬
護軍與歸德侯劉颯俱使匈奴(鄧展曰颯音立)單于欲脅詘遵
遵陳利害為言曲直單于大竒之遣還會更始敗遵留
朔方為賊所敗時醉見殺
原涉字巨先祖父武帝時以豪桀自陽翟徙茂陵(師古曰陽)
(翟潁川之縣也)涉父哀帝時為南陽太守天下殷富大郡二千
石死官賦斂送葬皆千萬以上妻子通共受之以定産
業時又少行三年喪者及涉父死讓還南陽賻送行喪
冢廬三年繇是顯名京師禮畢扶風謁請為議曹(師古曰禮)
(畢行喪終服也)衣冠慕之輻輳為大司徒史丹舉能治劇為谷
口令(師古曰左馮翊之縣今之雲陽谷口是其處也劉攽曰史丹在成帝時為大將軍後以光禄大夫)
(飬病未嘗為司徒又不到哀帝世此自原涉為大司徒史耳後人妄加丹字劉敞說同)時年二十
餘谷口聞其名不言而治先是涉季父為茂陵秦氏所
殺涉居谷口半歲所自劾去官欲報仇谷口豪桀為殺
秦氏亡命歲餘逢赦出郡國諸豪及長安五陵諸為氣
節者皆歸慕之(師古曰五陵謂長陵安陵陽陵茂陵平陵也班固西都賦曰南望杜覇此眺五)
(陵是知覇陵杜陵非此五陵之數也而說者以為高祖以下至茂陵為五陵失其本意)涉遂傾身
與相待人無賢不肖闐門(師古曰闐字與窴同音大千反)在所閭里盡
酒客或譏涉曰子本吏二千石之世結髮自脩以行喪
推財禮讓為名正復讎取仇猶不失仁義何故遂自放
縱為輕俠之徒乎涉應曰子獨不見家人寡婦邪始自
約敕之時意廼慕宋伯姬及陳孝婦(師古曰伯姬魯宣公女嫁於宋恭公)
(恭公卒伯姬寡居至景公時伯姬之宫夜火左右曰夫人少避火伯姬曰婦人之義保傅不具夜不下堂遂逮)
(於火而死陳孝婦者其夫當行戒屬孝婦曰幸有老母吾若不来汝善飬吾母孝婦曰諾夫果死孝婦飬姑愈)
(謹其父母將取嫁之孝婦固欲自殺父母懼而不取遂使飬姑淮陽太守以聞朝廷高其義賜黃金四十斤復)
(之終身號曰孝婦)不幸壹為盗賊所汙遂行滛失(師古曰失讀曰佚)知
其非禮然不能自還吾猶此矣(師古曰還讀曰旋謂反歸故操也)涉自
以為前讓南陽&KR0608;送身得其名而令先人墳墓儉約非
孝也廼大治起冢舍周閤重門初武帝時京兆尹曹氏
葬茂陵民謂其道為京兆仟涉慕之廼買地開道立表
署曰南陽仟人不肯從謂之原氏仟費用皆卬富人長
者(師古曰卬音牛向反)然身衣服車馬纔具妻子内困專以振施
貧窮赴人之急為務人嘗置酒請涉涉入里門客有道
涉所知母病避疾在里宅者(師古曰在此里之中宅上也)涉即往候
叩門家哭涉因入弔問以喪事家無所有涉曰但潔埽
除沐浴待涉還至主人對賓客歎息曰人親卧地不收
涉何心鄉此(師古曰鄉讀曰向)願徹去酒食賓客争問所當得
涉廼側席而坐(師古曰禮有憂者側席而坐今涉䘏人之喪故側席)削牘為疏(師古)
(曰牘木簡也疏音所慮反)具記衣被棺木下至飯含之物分付諸客
(師古曰飯音扶晩反含音胡紺反)諸客奔走市買至日昳皆會(師古曰昳音徒)
(結反宋祁曰注文昳字下當有日側也三字)涉親閱視已謂主人願受賜矣
既共飲食涉獨不飽廼載棺物從賓客往至喪家為棺
歛勞倈畢葬(師古曰勞倈謂慰勉賓客也棺音工喚反歛音力贍反勞音郎到反倈音郎代反)
其周急待人如此後人有毁涉者曰姦人之雄也喪家
子即時刺殺言者賓客多犯法辠過數上聞王莽數收
繫欲殺輙復赦出之涉懼求為卿府掾史欲以避客(宋)
(祁曰避字下當有賓字)文母太后喪時守復土校尉(蘇林曰文母太后元后也)
已為中郎后免官(宋祁曰后字當作後)涉欲上冢不欲會賓客
密獨與故人期會涉單車敺上茂陵(師古曰敺與驅同)投暮入
其里宅因自匿不見人遣奴至市買肉奴乘涉氣與屠
爭言斫傷屠者亡是時茂陵守令尹公(師古曰守茂陵令未真為之)
(宋祁曰與屠字下當有者字)新視事涉未謁也聞之大怒知涉名豪
欲以示衆厲俗遣兩吏脅守涉至日中奴不出吏欲便
殺涉去涉廹窘不知所為會涉所與期上冢者車數十
乘到皆諸豪也共說尹公尹公不聽諸豪則曰原巨先
奴犯法不得使肉袒自縛箭貫耳詣廷門謝辠於君威
亦足矣尹公許之涉如言謝復服遣去(師古曰令涉如故著衣服也復)
(音扶目反)初涉與新豐富人祁太伯為友太伯同母弟王游
公素嫉涉時為縣門下掾說尹公曰君以守令辱原涉
如是一旦真令至君復單車歸為府吏涉刺客如雲殺
人皆不知主名可為寒心涉治冢舍奢僭踰制辠惡暴
著主上知之今為君計莫若墮壊涉冢舍條奏其舊惡
(師古曰墮毁也音火規反)君必得真令如此涉亦不敢怨矣尹公如
其計莽果以為真令涉繇此怨王游公選賓客遣長子
初從車二十乘劫王游公家游公母即祁太伯母也諸
客見之皆拜傳曰無驚祁夫人遂殺游公父及子斷兩
頭去(師古曰殺游公及其父劉攽曰殺游公父及子謂游公及游公之子耳)涉性略似郭
觧外温仁謙遜而内隐(師古曰隐匿其情也)好殺睚眦於塵中獨
死者甚多王莽末東方兵起諸王子弟多薦涉能得死
士可用(宋祁曰越本作士死)莽廼召見責以辠惡赦貰(師古曰貰謂寬)
(其罪)拜鎮戎大尹天水太守涉至官無幾長安敗(師古曰無幾言)
(無多時也幾音居豈反)郡縣諸假號起兵攻殺二千石長吏以應
漢諸假號素聞涉名争問原尹何在拜謁之時莽州牧
使者依附涉者皆得活傳送致涉長安更始西屏將軍
申徒建請涉與相見大重之故茂陵令尹公壞涉冢舍
者為建主簿涉本不怨也涉從建所出尹公故遮拜涉
謂曰易世矣宜勿復相怨涉曰尹君何壹魚肉涉也(師古)
(曰言以涉為魚肉不以人遇之)涉用是怒使客刺殺主簿涉欲亡去申
徒建内恨耻之陽言吾欲與原巨先共鎮三輔豈以一
吏易之哉賓客通言令涉自繋獄謝建許之賓客車數
十乘(宋祁曰十越本作千)共送涉至獄建遣兵道徼取涉於車
上(師古曰徹要也音工堯反)送車分散馳遂斬涉縣之長安市(師古曰縣)
(其首)自哀平間郡國處處有豪桀然莫足數其名聞州郡
者霸陵杜君敖池陽韓幼孺馬領繡君賓西河漕中叔
皆有謙退之風(師古曰馬領北地之縣繡漕皆姓也漕音才到反中讀曰仲)王莽居
攝誅鉏豪俠名捕漕中叔不能得(師古曰指其名而捕之)素善強
弩將軍孫建莽疑建臧匿泛以問建(師古曰泛者以常語問之不切責也)
(泛音敷劒反)建曰臣名善之誅臣足以塞責莽性果賊無所
容忍然重建不竟問遂不得也中叔子少游復以俠聞
於世云
前漢書卷九十二
前漢書卷九十二考證
游俠傳信陵無忌竊符云云注師古曰矯魏僖侯命
(臣召南)按應作矯安釐王命僖字雖與釐通而魏稱
王久矣不得云魏僖侯也
劇孟傳陳周膚按史記作周庸又陜寒孺史記作韓
孺
郭觧傳河内軹人也按史記有字翁伯三字在此文
上
觧為人静悍(臣召南)按史記作觧為人短小精悍漢
書移短小二字于後文又改精字作静又臧命作姦
剽攻休乃鑄錢掘冢史記作藏命作姦剽攻不休則
休字屬上句漢書省去不字遂屬下句
軹人楊季主子為縣掾鬲之(臣召南)按楊掾事與史
稍異据史則主徙觧之議發於楊掾故觧心恨之不
止為隔絶送財也
萭章傳長安人也注師古曰萭音拒(臣宗萬)按萭字
從草從禹急就章萭叚卿師古注曰萭亦楀字木名
因樹以得姓也詩曰楀惟師氏漢有萭章今各本或
作萬章非是
酒市趙君都賈子光注服虔曰酒市中人也顧炎武
曰服虔注非也按王尊傳長安宿豪大猾箭張禁酒
趙放晉灼曰此二人作箭作酒之家今此文上有箭
張回即張禁也君都亦即放也名偶異耳(臣召南)按
此文賈子光當即王尊傳所云東市賈萬矣
陳遵傳數負進顧炎武曰荀悦漢紀云杜陵陳遂字
長子上微時與遊戲博奕數負遂上即位稍見進用
至太原太守乃賜遂璽書曰制詔太原太守官尊禄
重可以償博負矣按漢書作博進進乃悼皇考之名
宣帝不應用之荀紀為長
原涉傳為大司徒史丹舉能治劇為谷口令劉攽曰
此原涉為大司徒史耳後人妄加丹字(臣召南)按
劉攽說是傳言涉由扶風掾入為大司徒史也大司
徒史即丞相史丹字衍文又按劉攽注史丹在成帝
時為大將軍大字係左字之誤
前漢書卷九十二考證
