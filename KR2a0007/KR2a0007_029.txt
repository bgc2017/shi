前漢書卷二十九
漢蘭臺令史班固撰
唐正議大夫行秘書少監琅邪縣開國子顔師古注
溝洫志第九(應劭曰溝廣四尺深四尺洫廣深倍於溝師古曰洫音許域反)
夏書禹堙洪水十三年(師古曰堙塞也洪水汜溢疏通而止塞之堙音因)過家
不入門陸行載車水行乘舟泥行乘毳(孟康曰毳形如箕擿行泥上如)
(淳曰毳音茅蕝之蕝謂以板置泥上以通行路也師古曰孟說是也毳讀如夲字)山行則梮(如淳)
(曰梮謂以鐡如錐頭長半寸施之履下以上山不蹉跌也韋昭曰梮木器如今輿牀人舉以行也師古曰如說)
(是也梮音居足反)以别九州(師古曰分其界)隨山浚川(師古曰順山之高下而深其流)
任土作貢(師古曰任其土地所有以定貢賦之差也)通九道陂九澤度九山
(師古曰言通九州之道及鄣遏其澤商度其山也度音大各反)然河菑之羡溢害中國
也尤甚(師古曰羡讀與衍同音弋戰反)唯是為務故道河自積石(師古曰道)
(治也引也從積石山而治引之令通流也道讀曰導)歴龍門南到華隂東下底柱
(師古曰底音之履反)及明津雒内至于大伾(鄭氏曰山一成為伾在脩武武德界張晏)
(曰成臯縣山是也臣瓚以為今修武武德無此山也成臯縣山又不一成也今黎陽山臨河豈是乎師古曰内)
(讀曰汭伾音皮彼反解在地理志劉奉世曰瓚說是也師古以為在成臯非也宋祁曰明邵本作盟)於
是禹以為河所從來者高水湍悍難以行平地(師古曰急流曰)
(湍悍勇也湍音它端反)數為敗廼釃二渠以引其河(孟康曰釃分也分其流泄)
(其怒也二渠其一出貝邱西南南折者也其一則漯川也河自王莽時遂空唯用漯耳師古曰釃音山支反漯)
(音它合反)北載之高地過降水至於大陸播為九河(師古曰播布也)
同為逆河入于勃海(臣瓚以為禹貢夹右碣石入于河則河入海乃在碣石也武帝元光)
(二年河移徙東郡更注勃海禹時不注也師古曰解在地理志)九川既疏九澤既陂諸
夏乂安(師古曰疏分流)功施乎三代自是之後滎陽下引河東
南為鴻溝以通宋鄭陳蔡曹衞與濟汝淮泗會於楚(劉)
(奉世曰一鴻溝固不能旁通六國數百里之間又濟自從千乘入海安得會於楚也)西方則通渠
漢川雲夢之際東方則通溝江淮之間於吴則通渠三
江五湖於齊則通淄濟之間於蜀則蜀守李冰鑿離&KR1374;
(晉灼曰&KR1374;古堆字也&KR1374;岸也師古曰音丁回反)避沫水之害(師古曰沫音本末之末沫水出蜀西)
(南徼外東南入江)穿二江成都中此渠皆可行舟有餘則用漑
(師古曰漑灌也音工代反)百姓饗其利至於它往往引其水用漑田
溝渠甚多然莫足數也魏文侯時西門豹為鄴令有令
名(師古曰有善政之稱)至文侯曾孫襄王時與羣臣飲酒王為羣
臣祝曰令吾臣皆如西門豹之為人臣也史起進曰魏
氏之行田也以百畝(師古曰賦田之法一夫百畝也)鄴獨二百畝是田
惡也漳水在其旁西門豹不知用是不智也知而不興
是不仁也仁智豹未之盡何足法也於是以史起為鄴
令遂引漳水溉鄴以富魏之河内民歌之曰鄴有賢令
兮為史公決漳水兮灌鄴旁終古舄鹵兮生稻粱(蘇林曰終)
(古猶言久古也爾雅曰鹵鹹苦也師古曰舄即斥鹵也謂鹹鹵之地也)其後韓聞秦之好
興事欲罷之無令東伐(如淳曰息秦滅韓之計也師古曰罷讀曰疲令其疲勞不能出)
(兵)廼使水工鄭國間說秦(師古曰間音居莧反其下亦同)令鑿涇水自
中山西邸瓠口為渠(師古曰中讀曰仲即今九㚇之東仲山也邸至也)竝北山
東注洛三百餘里(師古曰竝音步浪反洛水即馮翊漆沮水)欲以溉田中作
而覺(師古曰中作謂用功中道事未竟也)秦欲殺鄭國鄭國曰始臣為間
然渠成亦秦之利也臣為韓延數歲之命而為秦建萬
世之功秦以為然卒使就渠渠成而用溉注填閼之水
溉舄鹵之地四萬餘頃收皆畝一鍾(師古曰注引也閼讀與淤同音於據)
(反填淤謂壅泥也言引淤濁之水灌鹹鹵之田更令肥美故一畝之收至六斛四斗)於是關中為
沃野無凶年秦以富彊卒并諸侯因名曰鄭國渠漢興
三十有九年孝文時河決酸棗東潰金隄(師古曰潰横決也金隄河)
(隄名也在東郡白馬界隄丁奚反)於是東郡大興卒塞之其後三十六
歲孝武元光中河決於瓠子東南注鉅野(師古曰鉅野澤名舊屬兗)
(州界即今之鄆州鉅野縣)通於淮泗上使汲黯鄭當時興人徒塞之
輒復壊是時武安侯田蚡為丞相其奉邑食鄃鄃居河
北(師古曰奉音扶用反鄃音輸清河之縣也)河決而南則鄃無水災邑收入
多蚡言於上曰江河之決皆天事未易以人力彊塞彊
塞之未必應天而望氣用數者亦以為然是以久不復
塞也時鄭當時為大司農言異時關東漕粟從渭上(師古)
(曰異時往時也)度六月罷(師古曰計度其功六月而後可罷也度音大各反)而渭水道
九百餘里時有難處引渭穿渠起長安旁南山下(師古曰旁)
(音步浪反)至河三百餘里徑易(師古曰徑直也易音弋豉反)漕度可令三
月罷(劉奉世曰按今渭汭至長安僅三百里固無九百餘里而云穿渠起長安旁南山至河中間隔㶚)
(産數大川固又無緣山成渠之理此說可疑今亦無其迹)罷而渠下民田萬餘頃又
可得以溉此損漕省卒而益肥關中之地得穀上以為
然令齊人水工徐伯表(師古曰廵行穿渠之處而表記之今之豎標是)發卒數
萬人穿漕渠三歲而通以漕大便利其後漕稍多而渠
下之民頗得以溉矣後河東守番係(師古曰姓番名係也番音普安反)
言漕從山東西歲百餘萬石(師古曰謂從山東運漕而西入關也)更底柱
之艱(師古曰更歴也音庚)敗亡甚多而煩費穿渠引汾溉皮氏汾
隂下引河溉汾隂蒲坂下(師古曰引汾水可用溉皮氏及汾隂以下而引河水可用)
(溉汾隂及蒲坂以下地形所宜也)度可得五千頃故盡河耎棄地(師古曰謂)
(河岸以下緣河邊地素不耕墾者也耎音而緣反宋祁曰耎邵夲作堧)民茭牧其中耳(師古)
(曰茭乾草也謂收茭草及牧畜産於其中茭音交)今溉田之(師古曰溉而種之)度可得
榖二百萬石以上榖從渭上與關中無異(師古曰雖從關外而来於)
(渭水運上皆可致之故曰與關中收榖無異也)而底柱之東可母復漕上以為
然發卒數萬人作渠田數歲河移徙渠不利田者不能
償種(師古曰言所收之直不足償糧種之費也種音之勇反)久之河東渠田廢予
越人令少府以為稍入(如淳曰時越人冇徙者以田與之其租税入少府也師古曰越)
(人習於水田又新至未有業故與之也稍漸也其入未多故謂之稍也)其後人有上書欲
通襃斜道及漕(師古曰襃斜二谷名其谷皆各自冇水耳斜音弋奢反)事下御史
大夫張湯湯問之言抵蜀從故道故道多阪回遠(師古曰抵)
(至也故道屬武都有蠻夷故曰道即今鳳州界也回音胡内反)今穿襃斜道少阪近四
百里而襃水通沔斜水通渭皆可以行船漕漕從南陽
上沔入襃襃絶水至斜間百餘里以車轉從斜下渭如
此漢中榖可致而山東從沔無限便於底柱之漕且襃
斜材木竹箭之饒儗於巴蜀(師古曰儗比也)上以為然拜湯子
卬為漢中守發數萬人作襃斜道五百餘里道果便近
而水多湍石不可漕其後嚴熊言臨晉民願穿洛以溉
重泉以東萬餘頃故惡地(師古曰臨晉重泉皆馮翊之縣也洛即漆沮水)誠即
得水可令畝十石於是為發卒萬人穿渠自徵引洛水
至商顔下(應劭曰徵在馮翊商顔山名也師古曰徵音懲即今所謂澄城也商顔商山之顔也謂之)
(顔者譬人之顔額也亦猶山領象人之頸領劉奉世曰洛水南入渭商山乃在渭水之南甚遠何由穿渠至)
(其下也盖自别一山名顔說失之)岸善崩(如淳曰洛水岸也師古曰善崩言憙崩也)乃鑿井
深者四十餘丈往往為井井下相通行水水隤以絶商
顔(師古曰下流曰隤)東至山領十餘里間井渠之生自此始穿
得龍骨故名曰龍首渠作之十餘歲渠頗通猶未得其
饒自河決瓠子後二十餘歲歲因以數不登而梁楚之
地尤甚上既封禪廵祭山川其明年乾封少雨(師古曰乾音干)
(解在郊祀志)上廼使汲仁郭昌發卒數萬人塞瓠子決河於
是上以用事萬里沙則還自臨決河湛白馬玉璧(師古曰湛)
(讀曰沈沈馬及璧以禮水神也)令羣臣從官自將軍以下皆負薪窴決
河(師古曰寘音大千反)是時東郡燒草以故薪柴少而下淇園之
竹以為揵(晉灼曰淇園衞之苑也如淳曰樹竹塞水決之口稍稍布插按樹之水稍弱補令密謂之)
(揵以草塞其中乃以土填之有石以石為之師古曰揵音其偃反)上既臨河決悼功之
不成廼作歌曰瓠子決兮將奈何浩浩洋洋慮殫為河
(如淳曰殫盡也師古曰浩浩洋洋皆水盛貌慮猶恐也浩音胡老反洋音羊)殫為河兮地不
得寧功無已時兮吾山平(如淳曰恐水漸山使平也韋昭曰鑿山以填河師古曰韋)
(說是也已止也言用功多不可畢止也)吾山平兮鉅野溢(如淳曰瓠子決灌鉅野澤使溢)
(也)魚弗鬱兮柏冬日(孟康曰鉅野滿溢則衆魚弗鬱而滋長廹冬日乃止也師古曰弗鬱)
(憂不樂也水長涌溢濊濁不清故魚不樂又廹於冬日將甚困也柏與廹同弗音佛)正道㢮兮離
常流(晉灼曰言河道皆㢮壊)蛟龍騁兮放遠游歸舊川兮神哉沛
(臣瓚曰水還舊道則羣害消除神祐滂沛也師古曰沛音普大反)不封禪兮安知外(師古)
(曰言不因廵狩封禪而出則不知關外有此水)皇謂河公兮何不仁(張晏曰皇武帝也河)
(公河伯也)泛濫不止兮愁吾人齧桑浮兮淮泗滿(如淳曰齧桑邑名為)
(水所浮漂)久不反兮水維緩(師古曰水維水之綱維也)一曰河湯湯兮激
潺湲(師古曰歌有二章自河湯湯以下更是其一故云一曰也湯湯疾貌也潺湲激流也湯音傷潺音仕)
(連反湲音于權反)北渡回兮迅流難(師古曰迅疾也音訊)搴長茭兮湛美
玉(如淳曰搴取也茭草也音郊一曰茭竿也取長竿樹之用著石間以塞決河也臣瓚曰竹葦絙謂之茭也)
(所以引置土石也師古曰瓚說是也搴拔也絙索也湛美玉者以祭河也茭字宜從竹搴音騫茭音交又音爻)
(湛讀曰沈絙音工登反)河公許兮薪不屬(如淳曰旱燒故薪不足也師古曰沈玉禮神見)
(許福祐但以薪不屬逮故無功也屬音之欲反)薪不屬兮衞人罪(師古曰東郡本衞地故言)
(此衞人之罪也)燒蕭條兮噫乎何以御水(師古曰燒草皆盡故野蕭條然也噫乎嘆)
(辭噫音於期反)隤林竹兮犍石菑(師古曰隤林竹者即上所說下淇園之竹以為犍也石菑)
(者謂臿石立之然後以土就填塞之也菑亦臿耳音側其反義與臿同)宣防塞兮萬福来
於是卒塞瓠子築宫其上名曰宣防而道河北行二渠
復禹舊迹(師古曰道讀曰導)而梁楚之地復寧無水災自是之
後用事者爭言水利朔方西河河西酒泉皆引河及川
谷以溉田而關中靈軹成國湋渠(如淳曰地理志盩厔有靈軹渠成國渠名)
(在陳倉湋音韋水出韋谷)引諸川汝南九江引淮東海引鉅定(臣瓚曰鉅)
(定澤名也)泰山下引汶水(師古曰汶音問)皆穿渠為溉田各萬餘頃
它小渠及陂山通道者不可勝言也(師古曰陂山因山之形也道引也陂)
(音彼義反道讀曰導一曰陂山遏山之流以為陂也音彼皮反)自鄭國渠起至元鼎六
年百三十六歲而兒寬為左内史奏請穿鑿六輔渠(師古)
(曰在鄭國渠之裏今尚謂之輔渠亦曰六渠也)以益溉鄭國傍高卬之田(師古曰素)
(不得鄭國之溉灌者也卬謂上向也讀曰仰)上曰農天下之本也泉流灌濅
所以育五榖也(師古曰濅古浸字)左右内史地名山川原甚衆
細民未知其利故為通溝瀆畜陂澤(師古曰畜讀曰蓄)所以備
旱也今内史稻田租挈重不與郡同(師古曰租挈收田租之約令也郡謂)
(四方諸郡也挈音苦計反)其議減令吏民勉農盡地利平繇行水勿
使失時(師古曰平繇者均齊渠堰之力後謂俱得水利也繇讀曰徭)後十六歲大始
二年趙中大夫白公(鄭氏曰白姓公爵時人多相謂為公師古曰此時無公爵盖相呼尊)
(老之稱耳)復奏穿渠引涇水首起谷口尾入櫟陽(師古曰谷口今雲陽)
(縣治谷是也)注渭中袤二百里(師古曰袤長也音茂)溉田四千五百餘
頃因名曰白渠民得其饒歌之曰田於何所池陽谷口
鄭國在前白渠起後(師古曰鄭國興於秦時故云前)舉臿為雲決渠為
雨(師古曰臿鍪也所以開渠者也)涇水一石其泥數斗且溉且糞長我
禾黍(如淳曰水渟淤泥可以當糞)衣食京師億萬之口言此兩渠饒
也是時方事匈奴興功利言便宜者甚衆齊人延年上
書(師古曰史不得其姓)言河出昆侖經中國注勃海是其地埶西
北高而東南下也可案圖書觀地形令水工準高下開
大河上領(晉灼曰上領山頭也)出之胡中東注之海如此關東長
無水災北邊不憂匈奴可以省隄防備塞士卒轉輸胡
寇侵盗覆軍殺將暴骨原野之患天下常備匈奴而不
憂百越者以其水絶壤斷也此功壹成萬世大利書奏
上壯之報曰延年計議甚深然河廼大禹之所道也(師古)
(曰道讀曰導)聖人作事為萬世功通於神明恐難改更自塞
宣房後河復北決於館陶分為屯氏河(師古曰屯音大門反而隋室分)
(析州縣誤以為毛氏河乃置毛州失之甚矣)東北經魏郡清河信都勃海入
海廣深與大河等故因其自然不隄塞也此開通後館
陶東北四五郡雖時小被水害而兗州以南六郡無水
憂宣帝地節中光禄大夫郭昌使行河北曲三所水流
之埶皆邪直貝丘縣(師古曰直當也)恐水盛隄防不能禁廼各
更穿渠直東經東郡界中不令北曲渠通利百姓安之
元帝永光五年河決清河靈鳴犢口(師古曰清河之靈縣鳴犢河口也)
而屯氏河絶成帝初清河都尉馮逡(師古曰逡音七旬反)奏言郡
承河下流與兗州東郡分水為界城郭所居尤卑下土
壤輕脆易傷頃所以闊無大害者以屯氏河通兩川分
流也(師古曰闊稀也)今屯氏河塞靈鳴犢口又益不利獨一川
兼受數河之任雖高增隄防終不能泄如有霖雨旬日
不霽必盈溢(師古曰雨止曰霽音子計反又音才詣反)靈鳴犢口在清河東
界所在處下雖令通利猶不能為魏郡清河減損水害
禹非不愛民力以地形有埶故穿九河今既滅難明屯
氏河不流行七十餘年新絶未久其處易浚(師古曰浚謂治之令)
(其深也浚音峻劉奉世曰河不流行不字宜為水字或衍不字)又其口所居高於以
分流殺水力道里便宜可復浚以助大河泄暴水備非
常又地節時郭昌穿直渠後三歲河水更從故第二曲
間北可六里復南合今其曲埶復邪直貝丘百姓寒心
宜復穿渠東行不豫脩治北決病四五郡南決病十餘
郡然後憂之晚矣事下丞相御史白博士許商治尚書
善為算能度功用(師古曰白謂白於天子也度音大各反)遣行視(師古曰行音下)
(更反)以為屯氏河盈溢所為方用度不足(師古曰言國家少財役也)可
且勿浚後三歲河果決於館陶及東郡金隄泛濫兗豫
入平原千乘濟南凡灌四郡三十二縣水居地十五萬
餘頃深者三丈壞敗官亭室廬且四萬所御史大夫尹
忠對方略疏闊上切責之忠自殺遣大司農非調(師古曰大)
(司農名非調也)調均錢穀河決所灌之郡(師古曰令其調發均平錢穀遭水之郡使)
(存給也調音徒釣反)謁者二人發河南以東漕船五百㮴(師古曰一船為)
(一㮴音先勞反其字從木)徙民避水居丘陵九萬七千餘口河隄使
者王延世使塞(師古曰命其為使而塞河也華陽國志云延世字長叔犍為資中人也)以
竹落長四丈大九圍盛以小石兩船夾載而下之三十
六日河隄成上曰東郡河決流漂二州校尉延世隄防
三旬立塞其以五年為河平元年卒治河者為著外繇
六月(如淳曰律說戍邊一歲當罷若有急當留守六月今以卒治河之故復留六月孟康曰外繇戍邊也)
(治水不復戍邊也師古曰如孟二說皆非也以卒治河有勞雖執役日近皆得比繇戍六月也著謂著於簿籍)
(著音竹助反下云非受平賈為著外繇其義亦同)惟延世長於計策功費約省
用力日寡朕甚嘉之其以延世為光禄大夫秩中二千
石賜爵關内侯黃金百斤後二歲河復決平原流入濟
南千乘所壞敗者半建始時復遣王延世治之杜欽說
大將軍王鳳以為前河決丞相史楊焉言延世受焉術
以塞之蔽不肯見今獨任延世延世見前塞之易恐其
慮害不深又審如焉言延世之巧反不如焉且水埶各
異不博議利害而任一人如使不及今冬成来春桃華
水盛必羡溢有填淤反壤之害(師古曰月令仲春之月始雨水桃始華盖桃方)
(華時既冇雨水川谷冰泮衆流猥集波瀾盛長故謂之桃華水耳而韓詩傳云三月桃華水反壤者水塞不通)
(故令其土壤反還也羡音弋繕反淤音於庶反)如此數郡種不得下(師古曰種五穀之子)
(也音之勇反)民人流散盗賊將生雖重誅延世無益於事宜
遣焉及將作大匠許商諫大夫乘馬延年雜作(孟康曰乘馬姓)
(也師古曰乘音食證反)延世與焉必相破壞深論便宜以相難極
(師古曰壞毁也音怪極窮也音居力反)商延年皆明計算能商功利(師古曰商)
(度也)足以分别是非擇其善而從之必有成功鳳如欽言
白遣焉等作治六月廼成復賜延世黃金百斤治河卒
非受平賈者為著外繇六月(蘇林曰平賈以錢取人作卒顧其時庸之平賈也如)
(淳曰律說平賈一月得錢二千師古曰賈音價)後九歲鴻嘉四年楊焉言從河
上下患底柱隘可鐫廣之(師古曰鐫謂琢鑿之也音子全反)上從其言
使焉鐫之鐫之裁沒水中不能去而令水益湍怒為害
甚於故是歲勃海清河信都河水湓溢灌縣邑三十一
(師古曰湓踊也音普頓反)敗官亭民舍四萬餘所河隄都尉許商與
丞相史孫禁共行視圖方略(師古曰圖謀也行音下更反)禁以為今
河溢之害數倍於前決平原時今可決平原金隄間開
通大河令入故篤馬河(韋昭曰在平原縣)至海五百餘里水道
浚利又乾三郡水地得美田且二十餘萬頃足以償所
開傷民田廬處又省吏卒治隄救水歲三萬人以上許
商以為古說九河之名有徒駭胡蘇鬲津今見在成平
東光鬲界中(師古曰此九河之三也徒駭在成平胡蘇在東光鬲津在鬲成平東光屬勃海鬲屬)
(平原徒駭者言禹治此河用功極衆故人徒驚駭也胡蘇下流急疾之貌也鬲津言其陿小可鬲以為津而度)
(也鬲與隔同)自鬲以北至徒駭間相去二百餘里今河雖數
移徙不離此域孫禁所欲開者在九河南篤馬河失水
之迹處埶平夷旱則淤絶水則為敗不可許公卿皆從
商言先是谷永以為河中國之經瀆(師古曰經常也)聖王興則
出圖書王道廢則竭絶今潰溢横流漂沒陵阜異之大
者也脩政以應之災變自除是時李尋解光亦言隂氣
盛則水為之長故一日之間晝減夜增江河滿溢所謂
水不潤下雖常於卑下之地猶日月變見於朔望明天
道有因而作也衆庶見王延世蒙重賞競言便巧不可
用議者常欲求索九河故迹而穿之今因其自決可且
勿塞以觀水埶河欲居之當稍自成川跳出沙土然後
順天心而圖之必有成功而用財力寡於是遂止不塞
滿昌師丹等數言百姓可哀上數遣使者處業振贍之
(師古曰處業謂安處之使得其居業)哀帝初平當使領河隄(師古曰為使而領其事)
奏言九河今皆窴滅按經義治水有決河深川(師古曰決分泄)
(也深浚治也)而無隄防雍塞之文(師古曰雍讀曰壅)河從魏郡以東
北多溢決水迹難以分明四海之衆不可誣宜博求能
浚川疏河者下丞相孔光大司空何武奏請部刺史三
輔三河弘農太守舉吏民能者莫有應書待詔賈讓奏
言治河有上中下策古者立國居民彊理土地必遺川
澤之分度水埶所不及(師古曰遺留也度計也言川澤水所流聚之處皆留而置之不)
(以為居邑而妄墾殖必計水所不及然後居而田之也分音扶問反度音大各反)大川無防小
水得入陂障卑下以為汙澤(師古曰停水曰汙音一胡反)使秋水多
得有所休息左右游波寬緩而不廹夫土之有川猶人
之有口也治土而防其川猶止兒啼而塞其口豈不遽
止然其死可立而待也(師古曰遽速也音其庶反)故曰善為川者決
之使道(師古曰道讀曰導導通引也)善為民者宣之使言盖隄防之
作近起戰國雍防百川各以自利(師古曰雍讀曰壅)齊與趙魏
以河為竟(師古曰竟讀曰境)趙魏瀕山齊地卑下(師古曰瀕山猶言以山為)
(邊界也師古曰瀕音頻又音賓)作隄去河二十五里河水東抵齊隄則
西泛趙魏趙魏亦為隄去河二十五里雖非其正水尚
有所游盪時至而去則填淤肥美民耕田之或久無害
稍築室宅遂成聚落大水時至漂沒則更起隄防以自
救稍去其城郭排水澤而居之湛溺自其宜也(師古曰湛讀曰)
(沈)今隄防陿者去水數百步遠者數里近黎陽南故大
金隄從河西西北行至西山南頭廼折東與東山相屬
(師古曰屬連及也音之欲反)民居金隄東為廬舍住十餘歲更起隄
從東山南頭直南與故大隄會又内黃界中有澤方數
十里環之有隄(師古曰環繞也)往十餘歲太守以賦民(師古曰以隄中)
(之地給與民)民今起廬舍其中此臣親所見者也東郡白馬
故大隄亦復數重民皆居其間從黎陽北盡魏界故大
隄去河遠者數十里内亦數重此皆前世所排也河從
河内北至黎陽為石隄激使東抵東郡平剛(師古曰激者聚石於)
(隄旁衝要之處所以激去其水也激音工歴反)又為石隄使西北抵黎陽觀下
(師古曰觀縣名也音工喚反)又為石隄使東北抵東郡津北又為石
隄使西北抵魏郡昭陽又為石隄激使東北百餘里間
河再西三東廹阸如此不得安息今行上策徙冀州之
民當水衝者決黎陽遮害亭放河使北入海河西薄大
山東薄金隄埶不能遠泛濫朞月自定難者將曰若如
此敗壞城郭田廬冡墓以萬數百姓怨恨昔大禹治水
山陵當路者毁之故鑿龍門辟伊闕(師古曰辟讀曰闢闢開也)析底
柱破碣石(師古曰析分也)墮斷天地之性(師古曰墮毁也音火規反)此廼人
功所造何足言也今瀕河十郡治隄歲費且萬萬及其
大決所殘無數如出數年治河之費以業所徙之民遵
古聖之法定山川之位使神人各處其所而不相奸(師古)
(曰奸音干)且以大漢方制萬里豈其與水爭咫尺之地哉此
功一立河定民安千載無患故謂之上策若廼多穿漕
渠於冀州地使民得以溉田分殺水怒雖非聖人法然
亦救敗術也難者將曰河水高於平地歲增隄防猶尚
決溢不可以開渠臣竊按視遮害亭西十八里至淇水
口廼有金隄高一丈自是東地稍下隄稍高至遮害亭
高四五丈往五六歲河水大盛增丈七尺壞黎陽南郭
門入至隄下(如淳曰然則隄在郭内也臣瓚曰謂水從郭南門入北門出而至隄也師古曰瓚說)
(是也劉奉世曰如瓚說則是河已沒黎陽城矣非也如說為是不然則黎陽因隄一面為城如今之澶州故)
(郭門乃在隄外矣)水未踰隄二尺所從隄上北望河高出民屋
百姓皆走上山水留十三日隄潰(宋祁曰晏夲隄潰下有二所兩字)吏
民塞之臣循隄上行視水埶(師古曰行音下更反)南七十餘里至
淇口水適至隄半計出地上五尺所今可從淇口以東
為石隄多張水門初元中遮害亭下河去隄足數十步
至今四十餘歲適至隄足由是言之其地堅矣恐議者
疑河大川難禁制滎陽漕渠足以卜之(如淳曰今礫谿口是也言作水)
(門通水流不為害也師古曰礫谿谿名即水經所云泲水東過礫谿者)其水門但用木與
土耳今據堅地作石隄埶必完安冀州渠首盡當卬此
水門治渠非穿地也(師古曰卬音牛向反)但為東方一隄北行三
百餘里入漳水中其西因山足高地諸渠皆往往股引
取之(如淳曰股支别也)旱則開東方下水門溉冀州水則開西
方高門分河流通渠有三利不通有三害民常罷於救
水半失作業(師古曰此一害也罷讀曰疲)水行地上湊潤上徹民則
病溼氣木皆立枯鹵不生榖(師古曰此二害)決溢有敗為魚鼈
食此三害也若有渠溉則鹽鹵下隰填淤加肥(師古曰此一利)
故種禾麥更為秔稻高田五倍下田十倍(師古曰此二利也秔謂稻)
(之不䊀者也音庚)轉漕舟船之便此三利也今瀕河隄吏卒郡
數千人伐買薪石之費歲數千萬足以通渠成水門又
民利其溉灌相率治渠雖勞不罷(師古曰罷讀曰疲)民田適治
河隄亦成此誠富國安民興利除害支數百歲故謂之
中策若廼繕完故隄增卑倍薄勞費無已數逢其害此
最下策也王莽時徵能治河者以百數其大略異者長
水校尉平陵關並(師古曰桓譚新論云並字子陽材智通逹也)言河決率常
於平原東郡左右其地形下而土疏惡聞禹治河時本
空此地以為水猥盛則放溢(師古曰猥多也)少稍自索(師古曰索盡也)
(音先各反)雖時易處猶不能離此上古難識近察秦漢以来
河決曹衞之域其南北不過百八十里者可空此地勿
以為官亭民室而已大司馬史長安張戎(師古曰新論云字仲功習)
(溉灌事也)言水性就下行疾則自刮除成空而稍深河水重
濁號為一石水而六斗泥今西方諸郡以至京師東行
民皆引河渭山川水溉田春夏乾燥少水時也故使河
流遲貯淤而稍淺雨多水暴至則溢決而國家數隄塞
之稍益高於平地猶築垣而居水也可各順從其性母
復灌溉則百川流行水道自利無溢決之害矣御史臨
淮韓牧(師古曰新論云字子台善水事)以為可略於禹貢九河處穿之
縱不能為九但為四五宜有益大司空掾王横(師古曰横字平)
(中琅邪人見儒林傳中讀曰仲)言河入勃海勃海地高於韓牧所欲穿
處往者天嘗連雨東北風海水溢西南出濅數百里九
河之地已為海所漸矣(師古曰漸濅也讀如本字又音子連反)禹之行河
水本随西山下東北去(師古曰行謂通流也)周譜云定王五年河
徙(如淳曰譜音補世統譜諜也)則今所行非禹之所穿也又秦攻魏
決河灌其都決處遂大不可復補宜郤徙完平處更開
空(師古曰空猶穿)使緣西山足乘高地而東北入海廼無水災
沛郡桓譚為司空掾典其議為甄豐言凡此數者必有
一是宜詳考驗皆可豫見計定然後舉事費不過數億
萬亦可以事諸浮食無產業民(師古曰事謂役使也)空居與行役
同當衣食衣食縣官而為之作廼兩便(師古曰言無産業之人端居無)
(為及發行力役俱須衣食耳今縣官給其衣食而使修治河水是為公私兩便也)可以上繼禹
功下除民疾王莽時但崇空語無施行者
贊曰古人有言微禹之功吾其魚乎(師古曰左氏傳載周大夫劉定公之)
(辭也言無禹治水之功則天下之人皆為魚鼈耳)中國川原以百數莫著於四
瀆而河為宗孔子曰多聞而志之知之次也(師古曰論語稱孔子)
(之言曰多聞擇其善者而從之多見而志之知之次也志記也字亦作識音式異反)國之利害故
備論其事
前漢書卷二十九
前漢書卷二十九考證
溝洫志入於勃海注臣瓚曰武帝元光三年河移徙東
郡更注勃海禹時不注也(臣召南)按尚書但云入
于海史記河渠書始云入于勃海而班志用之本無
差訛禹河自周定王以後雖漸遷移不定而其入海
之口總在直沽至漢猶如故也孝武紀元光三年春
河水徙從頓邱東南流入勃海其入勃海與禹時不
異所異者改道從頓邱移徙耳地理志於魏郡鄴縣
曰故大河在東北入海于勃海郡成平縣曰虖沱河
民曰徒駭河此則禹河故道也豈可曰禹時不注勃
海乎使禹河不注勃海則史記于宣房既築又何以
云道河北行二渠復禹舊跡也瓚說非是
滎陽下引河東南為鴻溝以通宋鄭陳蔡曹衞與濟汝
淮泗會於楚劉奉世曰一鴻溝固不能旁通六國
數百里之間又濟自從千乘入海安得會于楚也
(臣召南)按鴻溝即汴渠也地理志河南郡滎陽縣有
狼湯渠首受泲東南至陳入穎過郡四行七百八十
里又陳留郡陳留縣魯渠水首受狼湯渠東至陽夏
入渦渠又浚義縣睢水首受狼湯水東至取慮入泗
過郡四行千三百六十里又封邱縣濮渠水首受泲
東北至都關入羊里水過郡三行六百三十里又淮
陽國扶溝縣渦水首受狼湯渠東至向入淮過郡三
行千里此宋鄭陳蔡曹衞水道之眀証也汴渠首受
滎澤即是濟水何必遠求于千乘注海之濟口乎劉
奉世疑于所不必疑何也
其後三十六歲孝武元光中河决於瓠子(臣召南)按
河渠書作四十有餘年自孝文十四年河決東郡至
元光三年河决濮陽實三十六年無四十餘年也此
則志訂史記之失
是時武安侯田蚡為丞相蚡監本訛汾今改正
時鄭當時為大司農(臣召南)按百官公卿表曰景帝
後元年更名大農令武帝太初元年更大司農然則
元光時止應言大農史記作鄭當時為大農是也司
字疑衍
浩浩洋洋慮殫為河史記作皓皓旰旰兮閭殫為河
又皇謂河公兮何不仁史記作為我謂河伯兮何不
仁
今内史稻田租挈重注收田租之約令也收田租監
本訛收臣租今改正
又注挈音苦計反据注與契字同顧炎武曰挈偏
也說文有觢字注云角一俯一仰意同
河復北决於館陶分為屯氏河云云(臣召南)按屯氏
河自館陶東北至章武入海此志所云東北經魏郡
清河信都勃海入海地理志所謂過郡四行千五百
里者是也
九河之名注鬲津言其陿小可鬲以為津陿訛順從
宋本改正
扺黎陽觀下注觀縣名也(臣召南)按觀下當是黎陽
縣近河地名不然畔觀屬東郡觀津屬信都皆不得
獨稱觀字又上文言東郡平剛下文言魏郡昭陽皆
非縣名乃地名耳
朞月自定朞監本訛基今改正
前漢書卷二十九考證
