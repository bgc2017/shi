前漢書卷三十二
漢蘭臺令史班固撰
唐正議大夫行秘書少監琅邪縣開國子顔師古注
張耳陳餘傳第二
張耳大梁人也(臣瓚曰今陳留大梁城也)少時及魏公子毋忌為客
(師古曰毋忌六國時信陵君也言其尚及見毋忌為之賓客)嘗亡命遊外黃(師古曰命者名)
(也凡言亡命謂脱其名籍而逃亡劉奉世曰顔解太迂直避禍自逃其命爾)外黃富人女甚
美庸奴其夫(師古曰言不恃頼其夫視之若庸奴)亡邸父客(如淳曰父時故賓客也師)
(古曰邸歸也音丁禮反)父客謂曰必欲求賢夫從張耳女聽為請
決嫁之(師古曰請決絶於前夫而嫁於耳)女家厚奉給耳耳以故致千
里客宦為外黃令
陳餘亦大梁人好儒術遊趙苦陘(張晏曰苦陘章帝醜其名改曰漢昌師古)
(曰陘音刑)富人公乘氏以其女妻之餘年少父事耳相與為
刎頸交(師古曰刎斷也刎頸交者言託契深重雖斷頸絶頭無所顧也刎音舞粉反)高祖為
布衣時嘗從耳遊秦滅魏購求耳千金餘五百金兩人
變名姓俱之陳為里監門(師古曰監門卒之賤者故為卑職以自隐)吏嘗以
過笞餘餘欲起耳攝使受笞(師古曰攝謂引持之)吏去耳數之曰
(師古曰數責也音所具反)始吾與公言何如今見小辱而欲死一吏
乎餘謝罪陳涉起蘄至陳耳餘上謁涉(師古曰上其謁而見也上謁若)
(今之通名)涉見左右生平數聞耳餘賢見大喜陳豪桀說涉
曰將軍被堅執銳帥士卒以誅暴秦復立楚社稷功德
宜為王陳涉問兩人兩人對曰將軍瞋目張膽(師古曰張膽言)
(勇之甚)出萬死不顧之計為天下除殘今始至陳而王之
視天下私(師古曰視讀曰示)願將軍毋王急引兵而西遣人立
六國後自為樹黨(師古曰樹立也)如此野無交兵誅暴秦據咸
陽以令諸侯則帝業成矣今獨王陳恐天下解也(師古曰解)
(謂離散其心也)涉不聽遂立為王耳餘復說陳王曰大王興梁
楚務在入關未及收河北也臣嘗遊趙知其豪桀(師古曰與)
(相知也)願請竒兵略趙地於是陳王許之以所善陳人武
臣為將軍耳餘為左右校尉與卒三千人從白馬渡河
(師古曰津名即今滑州白馬縣界也)至諸縣說其豪桀(鄧展曰至河北縣說之)曰秦
為亂政虐刑殘滅天下北為長城之役南有五領之戍
(服虔曰山領有五因以為名交趾合浦界有此領師古曰服說非也領者西自衡山之南東窮于海一山之限)
(耳而别標名則有五焉裴氏廣州記云大庾始安臨賀桂陽揭陽是為五領鄧德明南康記曰大庾領一也桂)
(陽騎田領二也九真都龐領三也臨賀萌渚領四也始安越城領五也師古曰裴說是也)外内騷動
百姓罷敝(師古曰罷讀曰疲)頭會箕歛(服虔曰吏到其家人人頭數出穀以箕歛之)
以供軍費財匱力盡(師古曰匱竭也)重以苛法(師古曰重音直用反)使天
下父子不相聊(師古曰言無聊頼以相保養)今陳王奮臂為天下倡
始莫不嚮應(師古曰倡讀曰唱嚮讀曰響)家自為怒各報其怨(師古曰為)
(音于偽反)縣殺其令丞郡殺其守尉今以張大楚王陳(師古曰言)
(張建大楚之國而王於陳也劉奉世曰按陳勝立為王號張楚耳云張大楚者斥其號也)使吳廣
周文將卒百萬西擊秦於此時而不成封侯之業者非
人豪也夫因天下之力而攻無道之君報父兄之怨而
成割地之業此一時也豪桀皆然其言廼行收兵得數
萬人號武信君(師古曰武臣自號也)下趙十餘城餘皆城守莫肯
下乃引兵東北擊范陽范陽人蒯通說其令徐公降武
信君又說武信君以侯印封范陽令語在通傳趙地聞
之不戰下者三十餘城至邯鄲耳餘聞周章軍入關至
戲郤(蘇林曰至戲地而郤兵)又聞諸將為陳王徇地多以䜛毁得
罪誅怨陳王不以為將軍而以為校尉廼說武臣曰陳
王非必立六國後(師古曰非不也)今將軍下趙數十城獨介居
河北(晉灼曰介音戞臣瓚曰介特也師古曰二說並非也介隔也讀如本字)不王無以填
之(師古曰填音竹刃反)且陳王聽䜛還報恐不得脫於禍願將軍
毋失時武臣乃聽遂立為趙王以餘為大將軍耳為丞
相使人報陳王陳王大怒欲盡族武臣等家而發兵擊
趙相國房君諫曰秦未亡今又誅武臣等家此生一秦
也不如因而賀之使急引兵西擊秦陳王從其計徙繫
武臣等家宫中封耳子敖為成都君使使者賀趙趣兵
西入關(師古曰趣讀曰促)耳餘說武臣曰王王趙非楚意特以
計賀王(師古曰言力不能制且事安撫為權宜之計耳)楚已滅秦必加兵於趙
願王毋西兵北徇燕代南收河内以自廣趙南據大河
北有燕代楚雖勝秦必不敢制趙趙王以為然因不西
兵而使韓廣略燕李良略常山張黶略上黨(師古曰黶音烏點反)
韓廣至燕燕人因立廣為燕王趙王乃與耳餘北略地
燕界趙王閒出為燕軍所得(師古曰閒出謂投閒隙而微出也)燕囚之
欲與分地(師古曰要劫之令割趙地輸燕以和解也)使者往燕輙殺之以固
求地耳餘患之有厮養卒謝其舍曰(蘇林曰厮取薪者也養養人者也舍)
(謂所舍宿主人也晉灼曰以辭相告曰謝師古曰謝其舍謂告其舍中人也故下言舍中人皆笑今流俗書夲)
(於此舍下輙加人字非也厮音斯)吾為二公說燕與趙王載歸(師古曰二公張)
(耳陳餘宋祁曰别本為字作謂)舍中人皆笑曰使者往十輩皆死若
何以能得王(師古曰若汝也次下亦同)乃走燕壁(師古曰走趣也音奏)燕將見
之問曰知臣何欲燕將曰若欲得王耳曰君知張耳陳
餘何如人也燕將曰賢人也曰其志何欲燕將曰欲得
其王耳趙卒笑曰君未知兩人所欲也夫武臣張耳陳
餘杖馬箠下趙數十城(張晏曰言其不用兵革也師古曰箠謂馬撾也音止橤反)亦
各欲南面而王夫臣之與主豈可同日道哉顧其埶初
定(師古曰顧思念也)且以長少先立武臣以持趙心今趙地已
服兩人亦欲分趙而王時未可耳今君囚趙王念此兩
人名為求王實欲燕殺之此兩人分趙而王夫以一趙
尚易燕(師古曰易輕也音弋豉反)况以兩賢王左提右挈而責殺王
滅燕易矣(師古曰提挈言相扶持也)燕以為然乃歸趙王養卒為御
而歸李良已定常山還報趙王趙王復使良略太原至
石邑秦兵塞井陘未能前秦將詐稱二世使使遺良書
不封(張晏曰欲其漏泄君臣相疑也)曰良嘗事我得顯幸誠能反趙為
秦赦良罪貴良良得書疑不信之邯鄲益請兵(師古曰之往也)
未至道逢趙王姊從百餘騎良望見以為王伏謁道旁
王姊醉不知其將使騎謝良良素貴起慙其從官從官
有一人曰天下叛秦能者先立且趙王素出將軍下今
女兒乃不為將軍下車請追殺之良以得秦書欲反趙
未决因此怒遣人追殺王姊遂襲邯鄲邯鄲不知竟殺
武臣趙人多為耳餘耳目者故得脫出收兵得數萬人
客有說耳餘曰兩君羈旅(張晏曰羈寄旅客也)而欲附趙難可獨
立立趙後輔以誼(師古曰謂求取六國時趙王後而立之以名義自輔助也)可就功
(師古曰就成也)乃求得趙歇立為趙王居信都(張晏曰歇趙之苗裔也信都襄)
(國也宋祁曰乃求舊木作仍求非是)李良進兵擊餘餘敗良良走歸章
邯章邯引兵至邯鄲皆徙其民河内夷其城郭(師古曰夷平也)
耳與趙王歇走入鉅鹿城王離圍之餘北收常山兵得
數萬人軍鉅鹿北章邯軍鉅鹿南棘原築甬道屬河(師古)
(曰屬聯及也)饟王離(師古曰饟古餉字謂饋運其軍糧也)王離兵食多急攻鉅
鹿鉅鹿城中食盡耳數使人召餘餘自度兵少不能敵
秦不敢前數月耳大怒怨餘使張黶陳釋往讓餘(師古曰讓)
(責也)曰始吾與公為刎頸交今王與耳旦暮死而公擁兵
數萬不肻相救胡不赴秦俱死(師古曰胡何也)且什有一二相
全(師古曰十中尚冀得一二勝秦宋祁曰别本無有字)餘曰所以不俱死欲為
趙王張君報秦今俱死如以肉餧虎何益(師古曰餧飤也音於偽反)
張黶陳釋曰事已急要以俱死立信安知後慮餘曰吾
顧以無益(師古曰顧思念也)廼使五千人令張黶陳釋先嘗秦
軍(師古曰嘗試也言若嘗食也)至皆没當是時燕齊楚聞趙急皆来
救張敖亦北收代得萬餘人來皆壁餘旁項羽兵數絶
章邯甬道王離軍乏食項羽悉引兵渡河破章邯軍諸
侯軍乃敢擊秦軍遂虜王離於是趙王歇張耳得出鉅
鹿與餘相見責讓餘問張黶陳釋所在餘曰黶釋以必
死責臣臣使將五千人先嘗秦軍皆没耳不信以為殺
之數問餘餘怒曰不意君之望臣深也(師古曰望怨望也以下亦同)
豈以臣重去將哉(師古曰重難也)廼脫解印綬與耳耳不敢受
餘起如厠客有說耳曰天予不取反受其咎今陳將軍
與君印綬不受反天不祥急取之耳乃佩其印收其麾
下餘還亦望耳不讓趨出遂收其兵(宋祁曰一本不讓字上無耳字又)
(别本遂收字上有耳字)餘獨與麾下數百人之河上澤中漁獵由
此有隙趙王歇復居信都耳從項羽入關項羽立諸侯
耳雅遊多為人所稱(師古曰雅故也言其久故倦遊交結英傑是以多為人所稱譽也)
(劉攽曰荀卿書有俗儒有雅儒雅儒異於俗者也耳之遊雅故多為人所稱一說多字屬上句)項羽素
亦聞耳賢廼分趙立耳為常山王治信都(師古曰治為治處也音丈)
(吏反)信都更名襄國餘客多說項羽陳餘張耳一體有功
於趙羽以餘不從入關聞其在南皮即以南皮旁三縣
封之而徙趙王歇王代耳之國餘愈怒曰耳與餘功等
也今耳王餘獨侯及齊王田榮叛楚餘乃使夏說說田
榮(師古曰夏說讀曰悦說田榮音式銳反)曰項羽為天下宰不平盡王諸
將善地徙故王王惡地今趙王乃居代願王假臣兵請
以南皮為扞蔽(師古曰扞蔽猶言藩屛也)田榮欲樹黨乃遣兵從餘
餘悉三縣兵(師古曰悉盡也)襲常山王耳耳敗走曰漢王與我
有故(張晏曰漢王布衣時常從耳遊也)而項王彊立我我欲之楚(師古曰羽)
(既彊盛又為所立是以狐疑莫知所往)甘公曰(文穎曰善說星者甘氏也晉灼曰齊人)漢王
之入關五星聚東井東井者秦分也(師古曰分音扶問反)先至必
王楚雖彊後必屬漢耳走漢漢亦還定三秦方圍章邯
廢丘耳謁漢王漢王厚遇之(師古曰高紀云元年五月漢王定雍地東如咸陽引)
(兵圍雍王廢丘而遣諸將略地八月塞王欣翟王翳皆降漢二年十月陳餘擊常山王張耳耳敗走降漢而此)
(傳乃言方圍廢丘時耳謁漢王隔以他事於後始云漢二年東擊楚則與帝紀前後參錯不同疑傳誤也)餘
已敗耳皆收趙地迎趙王於代復為趙王趙王德餘(師古)
(曰懷其德)立以為代王餘為趙王弱國初定留傅趙王而使
夏說以相國守代(師古曰為代相國而居守)漢二年東擊楚使告趙
欲與俱餘曰漢殺張耳乃從於是漢求人類耳者斬其
頭遺餘餘乃遣兵助漢漢敗於彭城西餘亦聞耳詐死
即背漢漢遣耳與韓信擊破趙井陘斬餘泜水上(蘇林曰泜)
(音祗也晉灼曰問其方人音柢師古曰蘇晉二說皆是也蘇音祗敬之祗音執夷反古音如是晉音根柢之柢)
(音丁計反今其土俗呼水則然)追殺趙王歇襄國(景德本無此七字劉攽曰斬餘泜水上)
(下有追殺趙王歇襄國七字)四年夏立耳為趙王五年秋耳薨諡曰
景王子敖嗣立為王尚高祖長女魯元公主為王后七
年高祖從平城過趙趙王旦暮自上食體甚卑有子婿
禮高祖箕踞罵詈甚慢之(師古曰箕踞者謂申两脚其形如箕)趙相貫高
趙午年六十餘故耳客也怒曰吾王孱王也(孟康曰冀州人謂懦)
(弱為孱師古曰音士連反)說敖曰天下豪桀並起能者先立今王事
皇帝甚恭皇帝遇王無禮請為王殺之敖齧其指出血
(師古曰自齧其指出血以表至誠而為誓約不背漢也)曰君何言之誤且先王亡
國賴皇帝得復國德流子孫秋毫皆帝力也願君無復
出口貫高等十餘人相謂曰吾等非也吾王長者不背
德且吾等義不辱今帝辱我王故欲殺之何廼汙王為
(師古曰言何為乃汙染王)事成歸王事敗獨身坐耳八年上從東垣
過(師古曰擊韓王信餘寇於東垣還而過趙)貫高等乃壁人栢人要之置厠
(文穎曰置人厠壁中以伺高祖劉攽曰置頓止之次名也置之厠中故云置厠東海貢荔枝五里一堠十里)
(一置宋祁曰東垣一作南垣)上過欲宿心動問曰縣名為何曰栢人
栢人者廹於人不宿去九年貫高怨家知其謀告之於
是上逮捕趙王諸反者趙午等十餘人皆爭自剄貫高
獨怒罵曰誰令公等為之今王實無謀而并捕王公等
死誰當白王不反者(師古曰白明也)乃檻車與王詣長安(師古曰檻)
(車者車而為檻形謂以板四周之無所通見)高對獄曰獨吾屬為之王不知
也吏榜笞數千(師古曰榜謂捶擊之音彭他皆類此)刺爇身無完者(應劭曰以)
(鐵刺之又燒灼之師古曰爇音而悦反)終不復言吕后數言張王以魯元
故不宜有此上怒曰使張敖據天下豈少廼女虖(師古曰廼)
(汝也)廷尉以貫高辭聞上曰壮士誰知者以私問之(張晏曰以)
(和悦問之臣瓚曰字多作私謂以私情相問也師古曰瓚說是也)中大夫泄公曰臣素
知之(師古曰泄音薛)此固趙國立名義不侵為然諾者也(師古曰侵)
(猶犯負也)上使泄公持節問之箯輿前卬視泄公(師古曰箯輿者編竹)
(木以為輿形如今之食輿矣高時榜笞刺爇委困故以箯輿處之也箯音鞭卬讀曰仰)勞苦如平
生歡(師古曰勞苦相勞問其勤苦也)與語問張王果有謀不(師古曰果猶决)高
曰人情豈不各愛其父母妻子哉今吾三族皆以論死
豈以王易吾親哉(師古曰易代也)顧為王實不反(師古曰顧思念也)獨
吾等為之具道本根所以王不知狀於是泄公具以報
上上廼赦趙王上賢高能自立然諾使泄公赦之告曰
張王已出上多足下(師古曰多猶重也)故赦足下高曰所以不
死白張王不反耳今王已出吾責塞矣(師古曰塞當也滿也)且人
臣有簒弑之名豈有面目復事上哉乃仰絶亢而死(蘇林)
(曰亢頸大脈也俗所謂胡脈也師古曰亢者總謂頸耳爾雅云亢鳥嚨即喉嚨也音下郎反又音工郎反荀悅)
(論曰貫高首為亂謀殺主之賊雖能證明其主小亮不塞大逆私行不贖公罪春秋之義大居正罪無赦可也)
敖已出尚魯元公主如故(師古曰尚猶配也易泰卦九二爻辭曰得尚于中行王弼)
(亦以為配也諸言尚公主者其義皆然而說者乃云尚公主與尚書尚食同意訓尚為主言主掌之失其理矣)
(公主既尊又非物類不得以主掌為辭貢禹又云諸侯則國人承翁主益知尚不得言主掌也)封為宣
平侯於是上賢張王諸客皆以為諸侯相郡守語在田
叔傳及孝惠高后文景時張王客子孫皆為二千石初
孝惠時齊悼惠王獻城陽郡尊魯元公主為太后(師古曰為)
(齊太后以母禮事之)高后元年魯元太后薨後六年宣平侯敖復
薨(劉攽曰復字疑衍)吕太后立敖子偃為魯王以母為太后故
也(師古曰以公主為齊王太后故立其子為王)又憐其年少孤弱乃封敖前
婦子二人夀為樂昌侯侈為信都侯高后崩大臣誅諸
呂廢魯王及二侯孝文即位復封故魯王偃為南宫侯
薨子生嗣武帝時生有罪免國除元光中復封偃孫廣
國為睢陵侯薨子昌嗣(師古曰睢音雖)太初中昌坐不敬免國
除孝平元始二年繼絶世封敖玄孫慶忌為宣平侯食
千戸
贊曰張耳陳餘世所稱賢其賓客厮役皆天下俊桀所
居國無不取卿相者然耳餘始居約時(晉灼曰始在貧賤儉約之時)
相然信死豈顧問哉及據國爭權卒相滅亡何鄉者慕
用之誠(師古曰鄉讀曰嚮嚮謂曩昔也)後相背之盭也(師古曰盭古戾字戾違也)埶
利之交古人羞之盖謂是矣
前漢書卷三十二
前漢書卷三十二考證
張耳傳庸奴其夫王楙曰史記謂嫁庸奴亡其夫是
夫本庸奴又亡去也班史削去嫁亡二字義便不同
宦為外黃令(臣召南)按史記作宦魏為外黃令是也
必有魏字以别于秦漢書刪之即下文秦購耳以千
金不明矣
陳餘傳耳餘為左右校尉(臣召南)按此文上史記有
邵騷為護軍一句又下文張耳為右丞相下有邵騷
為左丞相一句漢書刪去實于事情不核
蒯通說其令徐公(臣召南)按漢書於史記亦多所訂
正如說項羽之韓生及此傳范陽令徐公是也又如
貫高說張敖語史作今王事高祖甚恭生前豈應稱
諡漢書改高祖為皇帝當矣
餘廼使夏說說田榮(臣召南)按史記作使張同夏說
則遣說田榮者有二人此祗夏說一人又中大夫泄
公曰臣素知之史記作臣之邑子素知之言生同縣
而又相識也
尊魯元公主為太后注師古曰為齊太后以母禮事之
(臣召南)按顔注無理惠紀中劉攽已辨之矣
前漢書卷三十二考證
