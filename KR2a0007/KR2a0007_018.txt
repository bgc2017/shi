前漢書卷十八
漢蘭臺令史班固撰
唐正議大夫行秘書少監琅邪縣開國子顏師古注
外戚恩澤侯表第六
自古受命及中興之君必興滅繼絶脩廢舉逸然後天
下歸仁四方之政行焉(師古曰論語孔子陳帝王之法云審法度修廢官四方之政行)
(焉興滅國繼絶世舉逸民天下之人歸心焉故此序引之也)傳稱武王克殷追存賢
聖至乎不及下車(師古曰禮記云武王克殷未及下車而封黃帝之後於薊封帝堯之後於)
(祝封帝舜之後於陳此其事也)世代雖殊其揆一也高帝撥亂誅暴庶
事草創日不暇給然猶修祀六國求聘四皓過魏則寵
無忌之墓適趙則封樂毅之後(師古曰高紀十二年詔云秦皇帝楚𨼆王魏安)
(釐王齊愍王趙悼襄王皆絶無後其與秦皇帝守冢二十家楚魏齊各十家趙及魏公子無忌各五家張良傳)
(高帝謂四人曰吾求公公避逃我今公何自從吾兒游乎又高紀十年求樂毅有後乎得其孫叔封之樂鄉號)
(華成君也楚魏齊趙皆舊六國故總云六國四皓須眉皓白故謂之四皓稱號在王貢兩龔鮑傳)及其
行賞而授位也爵以功為先後官用能為次序後嗣共
已遵業舊臣繼踵居位(師古曰共讀曰恭)至乎孝武元功宿將
略盡會上亦興文學進拔幽𨼆公孫弘自海瀕而登宰
相(師古曰海瀕謂近海之地瀕音頻又音賓)於是寵以列侯之爵又疇咨前
代詢問耆老初得周後復加爵邑自是之後宰相畢侯
矣元成之間晩得殷世以備賓位漢興外戚與定天下
侯者二人(服虔曰吕后兄周吕侯澤建成侯釋之師古曰與讀曰豫言豫其功也)故誓曰
非劉氏不王若有亡功非上所置而侯者天下共誅之
是以高后欲王諸吕王陵廷爭孝景將侯王氏修侯犯
色(師古曰修音條)卒用廢黜是後薄昭竇嬰上官衛霍之侯以
功受爵其餘后父據春秋襃紀之義(應劭曰春秋天子將納后於紀紀本)
(子爵也故先襃為侯言王者不取於小國)帝舅緣大雅申伯之意(應劭曰申伯周宣王)
(元舅也為邑於謝後世欲光寵外親者緣申伯之恩援此義以為諭也)&KR1051;廣博矣(師古曰&KR1051;漸也)
是以别而敘之
右高后十人五人隨父凡十五人
右孝文三人
右孝景四人
右孝武九人三人隨父凡十二人
右孝昭六人一人桑樂侯隨父凡七人
右孝成十人安成平阿成都紅陽曲陽高平新
都武陽八人隨父凡十八人
右孝哀十二人新成新都平陽營陵德五人隨
父凡十八人
右孝平二十二人卭成博陸宣平紅舞楊&KR0008;樂
陵都成新甫爰氏合陽義陽章鄉信成隨桃襃
新賞都十七人隨父繼世凡三十九人(師古曰據功臣)
(表及王子侯表平帝時無紅侯唯周勃玄孫恭以元始二年紹封絳侯疑紅字當為絳轉寫者)
(誤耳又功臣表作童鄉侯今此作章鄉二表不同亦當有誤也劉攽曰予謂今有虹縣音降)
(然則紅亦有降音也)
前漢書卷十八
前漢書卷十八考證
外戚恩澤侯表據春秋褒紀之義(臣召南)按此據公
羊春秋也
臨泗侯吕公(臣召南)按史表所無然漢世后父封侯
權輿於此班氏據外戚世家以領此表是也
建成康侯釋之以客從擊秦擊秦監本訛數奉從宋
本改正
扶柳侯吕平師古曰不當姓吕(臣召南)按史記表作
昌平疑昌吕字形相近而轉寫致訛師古謂史家惟
記母族恐未然也
安平敬侯陽敞按敞姓楊非陽也各本俱訛
富平敬侯張安世六世建武中為武始侯(臣召南)按
武始侯之下有今見二字班氏自言作表時此侯現
在也監本各本脱去非是洪邁言侯表惟平陽富平
二侯書今見可證
昌水侯田廣明以左馮翊(臣召南)按宣紀廣明封時
現為御史大夫
陽城繆侯劉德侯颯嗣師古曰颯音立(臣召南)按沈
約宋書武帝紀陽城釐侯慶忌生肅侯岑岑生宗正
平是颯字乃岑字之訛也
博望頃侯許舜三月乙未封監本脱未字今補
博陽定侯丙吉五鳳三年侯顯嗣顯字上脱侯字今
補
新都侯莾千五百戸後簒位誅監本脱後簒位誅四
字從宋本補
高陵共侯翟方進永始二年十二月壬子封監本封
字下有八千戶三字衍文也從宋本刪
前漢書卷十八考證
