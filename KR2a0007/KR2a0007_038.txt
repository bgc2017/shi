前漢書卷三十八
漢蘭臺令史班固撰
唐正議大夫行秘書少監琅邪縣開國子顏師古注
高五王傳第八
高皇帝八男吕后生孝惠帝曹夫人生齊悼惠王肥薄
姬生孝文帝戚夫人生趙隱王如意趙姬生淮南厲王
長諸姬生趙幽王友趙共王恢燕靈王建(鄭氏曰諸姬姓也張晏曰)
(非一之稱也師古曰諸姬總言在姬妾之列者耳其知姓位者史各具言之不知氏族及秩次者則云諸姬也)
(而趙幽以下三王非必同母盖以皆不知其所生之姬姓故總言之文三王傳云諸姬生代孝王參梁懷王揖)
(景十三王傳云屬諸姬子於栗姬此意皆同張云非一近得之矣春秋左氏傳曰諸子仲子戎子諸子鬻姒此)
(其例也豈以諸為姓乎鄭說非矣共讀曰恭其下類此)淮南厲王長自有傳
齊悼惠王肥其母高祖微時外婦也(師古曰謂與旁通者)高祖六
年立食七十餘城諸民能齊言者皆與齊(孟康曰此時流移故使齊)
(言者還齊也師古曰欲其國大故多封之)孝惠二年入朝帝與齊王燕飲太
后前置齊王上坐如家人禮(師古曰以兄弟齒列不從君臣之禮故曰家人也坐)
(音材臥反)太后怒廼令人酌兩巵鴆酒置前(應劭曰鴆鳥黑身赤目食蝮蛇)
(野葛以其羽畫酒中飲之立死)令齊王為壽齊王起帝亦起欲俱為壽
太后恐自起反巵(師古曰反音幡)齊王怪之因不敢飲陽醉去
問知其鴆廼憂自以為不得脱長安(師古曰脱免也言死於長安不得更)
(至齊國也脱音吐活反)内史士曰(師古曰内史王官士者其名也)太后獨有帝與
魯元公主今王有七十餘城而公主廼食數城王誠以
一郡上太后為公主湯沐邑太后必喜王無患矣於是
齊王獻城陽郡以尊公主為王太后(師古曰為齊王太后也言以母禮事)
(之所以自媚也解具在惠紀)呂太后喜而許之廼置酒齊邸樂飲遣
王歸國後十三年薨子襄嗣
趙隱王如意九年立(師古曰高祖之九年也他皆類此)四年高祖崩(師古)
(曰趙王之四年)呂太后徵王到長安鴆殺之無子絶
趙幽王友十一年立為淮陽王趙隱王如意死孝惠元
年徙友王趙凡立十四年(宋祁曰四字校添)友以諸呂女為后
不愛愛它姬諸呂女怒去讒之於太后曰王曰呂氏安
得王(師古曰安猶焉也)太后百歲後吾必擊之太后怒以故召
趙王趙王至置邸不見令衞圍守之不得食其羣臣或
竊饋之輒捕論之趙王餓乃歌曰諸呂用事兮劉氏微
廹脅王侯兮彊授我妃我妃既妒兮誣我以惡(師古曰惡音一)
(故反)讒女亂國兮上曾不寤我無忠臣兮何故(師古曰謂不能明白)
(之也)棄國自快中野兮蒼天與直(師古曰天色蒼蒼故曰蒼天言己之理直冀天)
(臨監之劉攽曰棄國當屬上句宋祁曰浙本無自字)于嗟不可悔兮寧早自賊
(師古曰賊害也悔不早棄趙國而快意自殺於田野之中今乃被幽餓也)為王餓死兮誰者
憐之呂氏絶理兮託天報仇(宋祁曰仇音渠尤反讎也)遂幽死以
民禮葬之長安高后崩孝文即位立幽王子遂為趙王
二年有司請立皇子為王上曰趙幽王幽死朕甚憐之
已立其長子遂為趙王遂弟辟彊及齊悼惠王子朱虚
侯章東牟侯興居有功皆可王於是取趙之河閒立辟
彊是為河閒文王文王立十三年薨子哀王福嗣一年
薨無子國除趙王遂立二十六年孝景時鼂錯以過削
趙常山郡諸侯怨吳楚反遂與合謀起兵其相建德内
史王悍諫不聽遂燒殺德悍(師古曰上云其相建德内史王悍下云燒殺德悍是)
(為相姓建名德也而景武功臣侯表云遽侯横父建德以趙相死事子侯則是不知其姓表傳不同疑後人轉)
(寫此傳誤脱去一建字也)發兵住其西界欲待吳楚俱進北使匈奴
與連和漢使曲周侯酈寄擊之趙王城守邯鄲相距七
月吳楚敗匈奴聞之亦不肯入邊欒布自破齊還并兵
引水灌趙城城壊王遂自殺國除景帝憐趙相内史守
正死皆封其子為列侯
趙共王恢十一年梁王彭越誅立恢為梁王十六年趙
幽王死呂后徙恢王趙恢心不樂太后以呂產女為趙
王后王后從官皆諸呂也内擅權微司趙王王不得自
恣王有愛姬王后鴆殺之王乃為歌詩四章令樂人歌
之王悲思六月自殺太后聞之以為用婦人故自殺無
思奉宗廟禮廢其嗣
燕靈王建十一年燕王盧綰亡入匈奴明年立建為燕
王十五年薨有美人子(師古曰王之美人生子也)太后使人殺之絶
後
齊悼惠王子前後凡九人為王太子襄為齊哀王次子
章為城陽景王興居為濟北王將閭為齊王志為濟北
王辟光為濟南王(師古曰辟音壁又讀曰闢)賢為菑川王卬為膠西
王雄渠為膠東王齊哀王襄孝惠六年嗣立明年惠帝
崩呂太后稱制元年以其兄子鄜侯呂台為呂王(師古曰鄜)
(音敷)割齊之濟南郡為呂王奉邑(師古曰奉音扶用反他皆類此)明年哀
王弟章入宿衞於漢高后封為朱虚侯以呂禄女妻之
後四年封章弟興居為東牟侯皆宿衞長安高后七年
割齊琅邪郡立營陵侯劉澤為琅邪王是歲趙王友幽
死於邸三趙王既廢高后立諸呂為三主擅權用事章
年二十有氣力忿劉氏不得職嘗入侍燕飲高后令章
為酒吏章自請曰臣將種也請得以軍法行酒高后曰
可酒酣章進歌舞已而曰請為太后言耕田(師古曰欲申諷喻也)
高后兒子畜之(師古曰比之於子也)笑曰顧乃父知田耳(師古曰顧念也)
(乃汝也汝父謂高帝也劉攽曰兒子畜之不以人臣待之也乃父直謂王肥耳下又云齊王自以皃子年少)
(豈可以琅邪為父也)若生而為王子安知田乎(師古曰若亦汝也)章曰臣
知之太后曰試為我言田意章曰深耕穊種立苗欲疏
(師古曰穊稠也穊種者言多生子孫也疏立者四散置之令為藩輔也穊音冀)非其種者鉏而
去之(師古曰以斥諸呂也)太后默然頃之諸呂有一人醉亡酒(師古)
(曰避酒而逃亡)章追拔劔斬之而還報曰有亡酒一人臣謹行
軍法斬之太后左右大驚業已許其軍法亡以罪也因
罷酒自是後諸呂憚章雖大臣皆依朱虚侯劉氏為彊
(師古曰為音于偽反)其明年高后崩趙王呂禄為上將軍呂王產
為相國皆居長安中聚兵以威大臣欲為亂章以呂禄
女為婦知其謀乃使人隂出告其兄齊王欲令發兵西
(師古曰西詣京師)朱虚侯東牟侯欲從中與大臣為内應以誅
諸呂因立齊王為帝齊王聞此計與其舅駟鈞郎中令
祝午中尉魏勃隂謀發兵齊相召平聞之(師古曰召讀曰邵)乃
發兵入衞王宮魏勃紿平曰(師古曰紿誑也)王欲發兵非有漢
虎符驗也而相君圍王固善勃請為君將兵衞衞王(師古)
(曰謂將兵及衞守之具以禁衞王令不得發也)召平信之乃使魏勃將勃既將
以兵圍相府召平曰嗟乎道家之言當斷不斷反受其
亂遂自殺於是齊王以駟鈞為相魏勃為將軍祝午為
内史悉發國中兵使祝午紿琅邪王曰呂氏為亂齊王
發兵欲西誅之齊王自以兒子年少不習兵革之事願
舉國委大王大王自高帝將也(師古曰言自高帝之時以為將也)習戰
事齊王不敢離兵(服虔曰不敢離其兵而到琅邪)使臣請大王幸之臨
菑見齊王計事并將齊兵以西平關中之亂琅邪王信
之以為然廼馳見齊王齊王與魏勃等因留琅邪王而
使祝午盡發琅邪國而并將其兵琅邪王劉澤既欺不
得反國乃說齊王曰齊悼惠王高皇帝長子也推本言
之大王高皇帝適長孫也(師古曰適讀曰嫡)當立今諸大臣狐
疑未有所定而澤於劉氏最為長年大臣固待澤決計
今大王留臣無為也不如使我入關計事齊王以為然
乃益具車送琅邪王琅邪王既行齊遂舉兵西攻呂國
之濟南於是齊王遺諸侯王書曰高帝平定天下王諸
子弟悼惠王薨惠帝使留侯張良立臣為齊王惠帝崩
高后用事春秋高聽諸呂擅廢帝更立又殺三趙王滅
梁趙燕以王諸呂分齊國為四(師古曰本自齊國更分為濟南琅邪城陽凡為)
(四也)忠臣進諫上或亂不聽今高后崩皇帝春秋富(師古曰言)
(年幼也比之於財方未匱竭故謂之富)未能治天下固待大臣諸侯今諸
呂又擅自尊官聚兵嚴威劫列侯忠臣撟制以令天下
(師古曰撟託也託天子之制詔也撟音矯)宗廟以危寡人帥兵入誅不當為
王者漢聞之相國呂產等遣大將軍潁隂侯灌嬰將兵
擊之嬰至滎陽乃謀曰諸呂舉兵關中欲危劉氏而自
立今我破齊還報是益呂氏資也乃留兵屯滎陽使人
諭齊王及諸侯與連和(師古曰諭謂曉告也)以待呂氏之變而共
誅之齊王聞之乃屯兵西界待約呂禄呂產欲作亂朱
虚侯章與太尉勃丞相平等誅之章首先斬呂產太尉
勃等乃盡誅諸呂而琅邪王亦從齊至長安大臣議欲
立齊王皆曰母家駟鈞惡戾虎而冠者也(張晏曰言鈞惡戾如虎著)
(冠)訪以呂氏故幾亂天下(如淳曰訪猶方也師古曰幾音鉅依反劉攽曰此訪與)
(公羊訪於此義同)今又立齊王是欲復為呂氏也代王母家薄
氏君子長者且代王高帝子於今見在最為長以子則
順以善人則大臣安於是大臣乃謀迎代王而遣章以
誅呂氏事告齊王令罷兵灌嬰在滎陽聞魏勃本教齊
王反既誅呂氏罷齊兵使使召責問魏勃勃曰失火之
家豈暇先言丈人後救火乎(師古曰言以社稷將危故舉兵以臣之不暇待有詔)
(命也宋祁曰注文以臣之或作以匡之)因退立股戰而栗(師古曰股脚也戰者懼之甚也)
恐不能言者終無他語灌將軍孰視笑曰人謂魏勃勇
妄庸人耳何能為乎乃罷勃(師古曰放令去)勃父以善鼓琴見
秦皇帝及勃少時欲求見齊相曹參家貧無以自通乃
常獨早埽齊相舍人門外舍人怪之以為物而司之得
勃(師古曰物謂鬼神司者察視之)勃曰願見相君無因故為子埽欲以
求見於是舍人見勃曹參因以為舍人壹為參御言事
以為賢言之悼惠王王召見拜為内史始悼惠王得自
置二千石及悼惠王薨哀王嗣勃用事重於相齊王既
罷兵歸而代王立是為孝文帝文帝元年盡以高后時
所割齊之城陽琅邪濟南郡復予齊而徙琅邪王王燕
益封朱虚侯東牟侯各二千戸黃金千斤是歲齊哀王
薨子文王則嗣十四年薨無子國除城陽景王章孝文
二年以朱虚侯與東牟侯興居俱立二年薨子共王喜
嗣孝文十二年徙王淮南五年復還王城陽凡立三十
三年薨子頃王延嗣二十六年薨子敬王義嗣九年薨
子惠王武嗣十一年薨(宋祁曰越本作十年)子荒王順嗣四十
六年薨(宋祁曰越本作三十六年)子戴王恢嗣八年薨子孝王景
嗣二十四年薨子哀王雲嗣一年薨無子國絶成帝復
立雲兄俚為城陽王(師古曰俚音里)王莽時絶濟北王興居初
以東牟侯與大臣共立文帝於代邸曰誅呂氏臣無功
請與太僕滕公俱入清宮(師古曰滕公夏侯嬰也)遂將少帝出迎
皇帝入宮始誅諸呂時朱虚侯章功尤大大臣許盡以
趙地王章盡以梁地王興居及文帝立聞朱虚東牟之
初欲立齊王故黜其功(師古曰不賞之)二年王諸子乃割齊二
郡以王章興居章興居意自以失職奪功歲餘章薨而
匈奴大入邊漢多發兵丞相灌嬰將擊之文帝親幸太
原興居以為天子自擊胡遂發兵反上聞之罷兵歸長
安使棘蒲侯柴將軍(張晏曰柴武)擊破虜濟北王王自殺國
除文帝憫濟北王逆亂以自滅明年盡封悼惠王諸子
罷軍等七人為列侯(師古曰罷音皮彼反又讀曰疲)至十五年齊文王
又薨無子時悼惠王後尚有城陽王在文帝憐悼惠王
適嗣之絶(師古曰適讀曰嫡宋祁曰越本絶字下有世字)於是乃分齊為六
國盡立前所封悼惠王子列侯見在者六人為王齊孝
王將閭以楊虚侯立濟北王志以安都侯立菑川王賢
以武成侯立膠東王雄渠以白石侯立膠西王卬以平
昌侯立濟南王辟光以扐侯立(服虔曰扐音勒扐平原縣也)孝文十
六年六王同日俱立立十一年孝景三年吳楚反膠東
膠西菑川濟南王皆發兵應吳楚欲與齊(師古曰與之同反)齊
孝王狐疑城守不聽三國兵共圍齊(張晏曰膠西菑川濟南也劉奉世)
(曰吳王濞傳前云膠西膠東與菑川濟南共圍臨菑後云膠西膠東菑川三國各引兵歸則此三國無濟南王)
(也然初言四國共圍齊又言三國疑必有誤)齊王使路中大夫告於天子(張晏)
(曰姓路為中大夫)天子復令路中大夫還報告齊王堅守漢兵
今破吳楚矣路中大夫至三國兵圍臨菑數重無從入
三國將與路中大夫盟曰若反言漢已破矣(師古曰若汝也反謂)
(反易其辭也)齊趣下三國不且見屠(師古曰趣讀曰促)路中大夫既
許至城下望見齊王曰漢已發兵百萬使太尉亞夫擊
破吳楚方引兵救齊齊必堅守無下三國將誅路中大
夫齊初圍急隂與三國通謀約未定會路中大夫從漢
來其大臣乃復勸王無下三國會漢將欒布平陽侯等
兵至齊(師古曰平陽侯曹襄)擊破三國兵解圍已後聞齊初與三
國有謀將欲移兵伐齊齊孝王懼飲藥自殺而膠東膠
西濟南菑川王皆伏誅國除獨濟北王在齊孝王之自
殺也景帝聞之以為齊首善(師古曰言其初首無逆亂之心)以迫劫有
謀非其罪也召立孝王太子壽是為懿王二十三年薨
子厲王次昌嗣其母曰紀太后太后取其弟紀氏女為
王后王不愛紀太后欲其家重寵(師古曰重音直用反)令其長女
紀翁主入王宮(師古曰諸王女曰翁主而紀氏所生故謂之紀翁主)正其後宮無
令得近王欲令愛紀氏女王因與其姊翁主姦齊有宦
者徐甲(師古曰宦者奄人)入事漢皇太后(張晏曰皇太后武帝之母)皇太后
有愛女曰脩成君脩成君非劉氏子(蘇林曰皇太后前嫁金氏所生)太
后憐之脩成君有女娥太后欲嫁之於諸侯宦者甲乃
請使齊必令王上書請娥皇太后大喜使甲之齊時主
父偃知甲之使齊以取后事亦因謂甲即事成幸言偃
女願得充王後宮甲至齊風以此事(師古曰風讀曰諷)紀太后
怒曰王有后後宮備具且甲齊貧人及為宦者入事漢
初無補益乃欲亂吾王家且主父偃何為者乃欲以女
充後宮甲大窮還報皇太后曰王已願尚娥(師古曰尚配也)然
事有所害恐如燕王燕王者與其子昆弟姦坐死(師古曰燕)
(王定國傳云與其子女三人姦子昆弟者言是其子女又長幼非一故云子昆弟也一曰子昆弟者定國之姊)
(妹也言定國姦其子女及其姊妹宋祁曰浙本正文坐死字上有新字)故以燕感太后(師古)
(曰言齊王與其姊妹姦終當坐之致死不足嫁女與之)太后曰毋復言嫁女齊事
事&KR0906;淫聞於上(師古曰&KR0906;古浸字也&KR0906;淫猶言漸染也)主父偃由此與齊
有隙偃方幸用事因言齊臨菑十萬戶市租千金(師古曰收)
(一市之租直千金也)人衆殷富鉅於長安非天子親弟愛子不得
王此今齊王於親屬益疏乃從容言呂太后時齊欲反
(師古曰從音千容反)及吳楚時孝王幾為亂(師古曰幾音鉅依反宋祁曰自及吳楚)
(止鉅依反十七字景德本有他本無)今聞齊王與其姊亂於是武帝拜偃
為齊相且正其事偃至齊急治王後宮宦者為王通於
姊翁主所者辭及王王年少懼以罪(宋祁曰越本以作大)為吏
所執誅乃飲藥自殺是時趙王懼主父偃壹出敗齊恐
其漸疏骨肉乃上書言偃受金及輕重之短(師古曰輕重謂用心)
(不平)天子亦因囚偃公孫弘曰齊王以憂死無後非誅偃
無以塞天下之望(師古曰塞滿也)偃遂坐誅厲王立五年國除
濟北王志吳楚反時初亦與通謀後堅守不發兵故得
不誅徙王菑川元朔中齊國絶悼惠王後唯有二國城
陽菑川菑川地比齊(師古曰比近也音頻二反)武帝為悼惠王冢園
在齊廼割臨菑東圜悼惠王冢園邑盡以予菑川(師古曰圜)
(謂周繞之)令奉祭祀志立三十五年薨是為懿王子靖王建
嗣二十年薨子頃王遺嗣三十五年薨子思王終古嗣
五鳳中青州刺史奏終古使所愛奴與八子及諸御婢
姦(如淳曰八子妾號)終古或參與被席(師古曰與讀曰預)或白晝使臝
伏犬馬交接(師古曰臝者露形體也音郎果反)終古親臨觀産子輒曰
亂不可知使去其子(師古曰去除也音丘呂反)事下丞相御史奏終
古位諸侯王以令置八子秩比六百石所以廣嗣重祖
也而終古禽獸行亂君臣夫婦之别悖逆人倫(師古曰悖乖也)
(音步内反)請逮捕有詔削四縣二十八年薨子考王尚嗣五
年薨子孝王横嗣三十一年薨子懷王交嗣六年薨子
永嗣王莽時絶
贊曰悼惠之王齊最為大國以海内初定子弟少激秦
孤立亡藩輔(師古曰激感發也音工歴反)故大封同姓以填天下(師古)
(曰填音竹刃反)時諸侯得自除御史大夫羣卿以下衆官如漢
朝漢獨為置丞相自吳楚誅後稍奪諸侯權左官附益
阿黨之法設(張晏曰諸侯有罪傅相不舉奏為阿黨師古曰皆新制律令之條也左官觧在諸侯)
(王表附益言欲增益諸侯王也)其後諸侯唯得衣食租税貧者或乘牛
車
前漢書卷三十八
前漢書卷三十八考證
齊悼惠王肥傳七十餘城(臣召南)按高紀以膠東膠
西臨淄濟北博陽城陽郡七十三縣封齊
内史士(臣浩)按史記作内史勲
尊公主為王太后(臣召南)按史記無此句但曰獻城
陽郡以為魯元公主湯沐邑而已
齊哀王襄傳顧乃父知田耳注汝父謂高帝也(臣召)
(南)按顔注非也乃父謂悼惠王本高帝微時庶子故
曰知田上文高后兒子畜之不過言親愛耳不謂呼
孫為子也下文云若生而為王子安知田乎義尤明
白劉攽說是
非有漢虎符驗也胡三省曰按史記文帝紀三年九
月初與郡國守相為銅虎符既有初字則前此未有
銅虎符也召平魏勃事在前何緣有銅虎符
齊孝王將閭傳會漢將欒布平陽侯等兵至齊注師古
曰平陽侯曹襄(臣召南)按顔注大誤曹襄以武帝
元光五年嗣爵豈容孝景初年已為將軍索隐云按
表是曹竒是也竒薨於景帝四年則救齊擊破三國
兵乃竒未薨前一年事耳
濟北王志傳志立三十五年薨通鑑考異曰武紀賜
淮南菑川王几杖毋朝顔注淮南王安菑川王志皆
武帝諸父列也按諸侯王表志在位三十五年與傳
同以元光五年薨紀云菑川王志誤也
前漢書卷三十八考證
