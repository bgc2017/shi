前漢書卷八
漢蘭臺令史班固撰
唐正議大夫行秘書少監琅邪縣開國子顔師古注
宣帝紀第八
孝宣皇帝(荀悅曰諱詢字次卿訽之字曰謀應劭曰諡法聖善周聞曰宣)武帝曾孫戾
太子孫也(韋昭曰以違戾擅發兵故諡曰戾臣瓚曰太子誅江充以除䜛賊而事不見明後武帝覺)
(寤遂族充家宣帝不得以加惡諡也董仲舒書曰有其功無其意謂之戾無其功有其意謂之罪師古曰瓉說)
(是也)太子納史良娣(服虔曰史姓也良娣官也師古曰太子有妃有良娣有孺子凡三等娣音)
(次第之第)生史皇孫(師古曰以外家姓稱之故曰史皇孫)皇孫納王夫人生宣
帝號曰皇曾孫生數月遭巫蠱事太子良娣皇孫王夫
人皆遇害語在太子傳曾孫雖在襁緥(李奇曰襁絡也以繒布為之絡)
(負小兒緥小兒大藉也孟康曰緥小兒被也師古曰襁即今之小兒繃也緥孟說是也襁音居丈反緥音保繃)
(音補耕反)猶坐收繫郡邸獄(如淳曰謂諸郡邸置獄也師古曰據漢舊儀郡邸獄治天下郡)
(國上計者屬大鴻臚此盖巫蠱獄繁收繫者衆故曾孫寄在郡邸獄)而丙吉為廷尉監(師古)
(曰監者廷尉之官屬)治巫蠱於郡邸憐曾孫之亡辜使女徒復作
淮陽趙徵卿渭城胡組更乳養(李奇曰復作者女徒也謂輕罪男子守邊一歲)
(女子輭弱不任守復令作於官亦一歲故謂之復作徒也孟康曰復音服謂弛刑徒也有赦令詔書去其鉗&KR0898;)
(赭衣更犯事不從徒加與民為例故當復為官作滿其本罪年月日律名為復作也師古曰孟說是也趙徵卿)
(淮陽人胡組渭城人皆女徒也二人更遞乳養曾孫而丙吉傳云郭徵卿紀傳不同未知孰是更音工衡反)
私給衣食視遇甚有恩巫蠱事連歲不决至後元二年
(劉攽曰按武帝後元二年無赦元年乃有之蓋夲云後元年後人誤作後元元年又就元字注二字後又誤)
(為二耳)武帝疾往來長楊五柞宫(師古曰長楊五柞二宫並在盩厔皆以樹名之)
(帝往来二宫之間也柞字或作莋其音同)望氣者言長安獄中有天子氣上
遣使者分條中都官獄(師古曰中都官凡京師諸官府也)繫者輕重皆
殺之内謁者令郭穰夜至郡邸獄(師古曰百官表云内者署屬少府續漢書)
(志云掌宫中布張諸褻物丁孚漢官云令秩千石蓋當時權為此使劉攽曰謁字衍劉敞同)吉拒閉
使者不得入曾孫頼吉得全因遭大赦吉廼載曾孫送
祖母史良娣家語在吉及外戚傳後有詔掖庭養視上
屬籍宗正(應劭曰掖庭宫人之官有令丞宦者為之詔勅掖庭養視之始令宗正著其屬籍)時
掖庭令張賀嘗事戾太子思顧舊恩(師古曰顧念也)哀曾孫奉
養甚謹以私錢供給教書既壯為取暴室嗇夫許廣漢
女(應劭曰暴室宫人獄也今曰薄室許廣漢坐法腐為宦者作嗇夫也師古曰暴室者掖庭主織作染練之)
(署故謂之暴室取暴曬為名耳或云薄室者薄亦暴也今俗語亦云薄曬蓋暴室職務既多因為置獄主治其)
(罪人故往往云暴室獄耳然本非獄名應說失之矣嗇夫者暴室屬官亦猶縣鄉之嗇夫也曬音所懈反又音)
(所智反)曾孫因依倚廣漢兄弟及祖母家史氏(師古曰倚音於綺反)
受詩於東海澓中翁(服虔曰澓音馥師古曰東海人姓澓字中翁也澓音房福反中讀曰)
(仲)高材好學然亦喜游俠(師古曰喜音許吏反)鬭雞走馬具知閭
里姦邪吏治得失數上下諸陵(師古曰諸陵皆據高敞地為之縣即在其側帝)
(每周游往來諸陵縣去則上来則下故言上下諸陵)周徧三輔(師古曰游行皆至其處)常困
於蓮勺鹵中(如淳曰為人所困辱也蓮勺縣有鹽池縱廣十餘里其鄉人名為鹵中蓮音輦勺音)
(灼師古曰如說是也鹵者鹹地也今在櫟陽縣東其鄉人謂此中為鹵鹽池也)尤樂杜鄠之間
(師古曰二縣之間也杜屬京兆鄠屬扶風鄠音扈)率常在下杜(孟康曰在長安南師古曰率者)
(總計之言也下杜即今之杜城)時會朝請舍長安尚冠里(文穎曰以屬弟尚親故歲)
(時隨宗室朝會也如淳曰春曰朝秋曰請師古曰舍止也尚冠者長安中里名帝會朝請之時即於此里中止)
(息請音才姓反)身足下有毛臥居數有光燿(師古曰遍身及足下皆有毛)每
買餅所從買家輙大讐(師古曰讎讀曰售)亦以是自怪元平元
年四月昭帝崩毋嗣大將軍霍光請皇后徵昌邑王六
月丙寅王受皇帝壐綬尊皇后曰皇太后癸巳光奏王
賀淫亂請廢語在賀及光傳秋七月光奏議曰禮人道
親親故尊祖尊祖故敬宗大宗無嗣擇支子孫賢者為
嗣孝武皇帝曾孫病已(師古曰蓋以夙遭屯難而多病苦故名病已欲其速差也後以)
(為鄙更改諱詢)有詔掖庭養視至今年十八師受詩論語孝經
操行節儉慈仁愛人可以嗣孝昭皇帝後奉承祖宗子
萬姓(師古曰天子以萬姓為子故云子萬姓)奏可遣宗正德至曾孫尚冠
里舍洗沐賜御府衣太僕以軨獵車奉迎曾孫(文穎曰軨獵小)
(車前有曲輿不衣也近世謂之軨獵車也孟康曰今之載獵車也前有曲軨特高大獵時立其中格射禽獸李)
(竒曰蘭輿輕車也師古曰文李二說皆是時未備天子車駕故且取其輕便耳非藉高大也孟說失之軨音鈴)
就齊宗正府庚申入未央宫見皇太后封為陽武侯(師古)
(曰先封侯者不欲立庶人為天子也)已而羣臣奉上璽綬即皇帝位謁高
廟八月己巳丞相敞薨(師古曰楊敞也)九月大赦天下十一月
壬子立皇后許氏賜諸侯王以下金錢至吏民鰥寡孤
獨各有差皇太后歸長樂宫初置屯衞
本始元年春正月募郡國吏民訾百萬以上徙平陵(文穎)
(曰昭帝陵)遣使者持節詔郡國二千石謹牧養民而風德化
(師古曰以德化被於下故云風也詩序曰上以風化下)大將軍光稽首歸政上謙
譲委任焉論定策功益封大將軍光萬七千戸車騎將
軍光禄勲富平侯安世萬戶(李斐曰居光禄位以車騎官號尊之無車騎官屬)
詔曰故丞相安平侯敞等居位守職與大將軍光車騎
將軍安世建議定策以安宗廟功賞未加而薨其益封
敞嗣子忠及丞相陽平侯義(師古曰蔡義)度遼將軍平陵侯
明友(師古曰范明友)前將軍龍雒侯增(師古曰韓增)太僕建平侯延
年(師古曰杜延年)太常蒲侯昌(師古曰蘇昌)諫大夫宜春侯譚(師古曰王)
(譚)當塗侯平(師古曰功臣表云魏不害以捕反者胡倩功封當塗侯其子聖以定策功益封凡二)
(千二百戸今此紀言當塗侯平與表乖錯未知孰是或者有二名乎)杜侯屠耆堂(蘇林曰姓復陸)
(其祖父復陸支夲匈奴胡也歸義為屬國王從驃騎有功乃更封也)長信少府關内侯勝
(師古曰夏侯勝)邑戶各有差封御史大夫廣明為昌水侯(師古曰田)
(廣明)後將軍充國為營平侯(師古曰趙充國)大司農延年為陽城
侯(師古曰田延年)少府樂成為爰氏侯(師古曰史樂成)光禄大夫遷為
平丘侯(師古曰王遷)賜右扶風德(師古曰周德)典屬國武(師古曰蘇武)
廷尉光(師古曰李光)宗正德(師古曰楚元王之曾孫劉辟強子)大鴻臚賢(師古)
(曰韋賢)詹事畸(蘇林曰畸音踦隻之踦師古曰宋畸也音居宜反)光禄大夫吉(師古)
(曰丙吉)京輔都尉廣漢(師古曰趙廣漢也三輔郡皆有都尉如諸郡左輔都尉治高陵右輔)
(都尉治郿京輔都尉治華隂灌北)爵皆關内侯德武食邑(張晏曰舊關内侯無邑也)
(以蘇武守節外國劉德宗室俊彦故特令食邑)夏四月庚午地震詔内郡國舉
文學高第各一人(韋昭曰中國為内郡緣邊有夷狄障塞者為外郡成帝時内郡舉方正北)
(邊二十二郡舉勇猛士)五月鳳皇集膠東千乘赦天下賜吏二千
石諸侯相下至中都官宦吏六百石爵各有差(如淳曰中都官)
(宦吏奄人為吏者也晉灼曰凡職在京師者也師古曰二說皆非也中都官謂在京師諸官也宦吏諸奄官也)
自左更至五大夫(師古曰左更第十二爵也五大夫第九爵也更音工衡反劉敞曰案此)
(賜爵不及中二千石者緣王即位九侯率已為關内侯矣)賜天下人爵各一級孝者
二級女子百戶牛酒租稅勿收六月詔曰故皇太子在
湖未有號諡(師古曰湖縣名也死於湖因即葬焉)歲時祠其議諡置園邑
語在太子傳秋七月詔立燕刺王太子建為廣陽王(師古)
(曰刺音来曷反)立廣陵王胥少子弘為高密王
二年春以水衡錢為平陵徙民起第宅(應劭曰水衡與少府皆天子私)
(藏耳縣官公作當仰給司農今出水衡錢言宣帝即位為異政也晉灼曰食貨志初大司農管鹽鐡官布多故)
(置水衡欲以主鹽鐡及楊可告緡上林財物衆乃令水衡主上林上林三官主鑄錢也)大司農陽
城侯田延年有罪自殺(師古曰坐增僦直而自入)夏五月詔曰朕以
𦕈身奉承祖宗夙夜惟念孝武皇帝躬履仁義選明將
討不服匈奴遠遁平氐羌昆明南越百蠻鄉風(師古曰鄉讀曰)
(嚮也)款塞來享(應劭曰款叩也皆叩塞門来服從也如淳曰款寬也請除守塞者自保不為寇害也)
(故曰款五原塞師古曰應說是也此汎說夷狄来賓之事非呼韓邪保塞意也)建太學修郊祀
定正朔協音律封泰山塞宣房(蘇林曰隄名在東郡界李斐曰決河上宫名也)
(張晏曰瓠子隄名師古曰蘇張二說皆是)符瑞應寳鼎出白麟獲功德茂盛
不能盡宣而廟樂未稱(師古曰稱副也)其議奏有司奏請宜加
尊號六月庚午尊孝武廟為世宗廟奏盛德文始五行
之舞(應劭曰宣帝復采昭德之舞為盛德舞以尊世宗廟也諸帝廟皆常奏文始四時五行舞也)天
子世世獻武帝廵狩所幸之郡國皆立廟賜民爵一級
女子百戸牛酒匈奴數侵邊又西伐烏孫烏孫昆彌及
公主因國使者上書(師古曰昆彌烏孫王之號也國使者漢朝之使也)言昆彌
願發國精兵擊匈奴唯天子哀憐出兵以救公主秋大
發興調關東輕車銳卒(師古曰調亦選也銳利也言其勇利也調音徒釣反)選郡
國吏三百石伉健習騎射者皆從軍(師古曰伉強也音口浪反)御史
大夫田廣明為祁連將軍(應劭曰祁連匈奴中山名也諸將分部廣明值此山因以)
(為號也師古曰祁音上夷反)後將軍趙充國為蒲類將軍(應劭曰蒲類匈奴中)
(海名也在敦煌北晉灼曰匈奴傳有蒲類澤師古曰晉說是也)雲中太守田順為虎牙
將軍及度遼將軍范明友前將軍韓增凡五將軍兵十
五萬騎校尉常惠持節護烏孫兵咸擊匈奴
三年春正月癸亥皇后許氏崩戊辰五將軍師發長安
夏五月軍罷祁連將軍廣明虎牙將軍順有罪下有司
皆自殺(晉灼曰田千秋子也廣明坐逗留順坐增虜𫉬)校尉常惠將烏孫兵入
匈奴右地大克𫉬封列侯大旱郡國傷旱甚者民毋出
租賦三輔民就賤者且毋收事盡四年(晉灼曰不給官役也師古曰收)
(謂租賦也事謂役使也盡夲始四年而止)六月己丑丞相義薨(師古曰蔡義)
四年春正月詔曰蓋聞農者興德之夲也今歲不登已
遣使者振貸困乏其令太官損膳省宰(師古曰膳具食也食之善者也)
(宰為屠殺也省減也漢儀注太宰令屠者七十二人宰二百人)樂府減樂人使歸就農
業丞相以下至都官令丞(師古曰都官令丞京師諸署之令丞)上書入榖
輸長安倉助貸貧民民以車船載榖入關者得毋用傳
(師古曰傳傳符也欲榖之多故不問其出入也傳音張戀反)三月乙夘立皇后霍氏
賜丞相以下至郎吏從官金錢帛各有差赦天下夏四
月壬寅郡國四十九地震或山崩水出詔曰盖災異者
天地之戒也朕承洪業奉宗廟託于士民之上未能和
羣生廼者地震北海琅邪壞祖宗廟朕甚懼焉丞相御
史其與列侯中二千石博問經學之士有以應變(師古曰謂)
(禦塞災異也)輔朕之不逮毋有所諱令三輔太常内郡國舉
賢良方正各一人律令有可蠲除以安百姓條奏被地
震壞敗甚者勿收租賦大赦天下上以宗廟墮素服避
正殿五日(師古曰墮者毁也音火規反)五月鳳皇集北海安丘淳于
(師古曰二縣皆屬北海郡)秋廣川王吉有罪廢遷上庸自殺(宋祁曰吉一)
(作去字)
地節元年(應劭曰以先者地震山崩水出扵是改年曰地節欲令地得其節)春正月有
星孛于西方三月假郡國貧民田(師古曰權以給之不常與)夏六月
詔曰蓋聞堯親九族以和萬國(師古曰尚書堯典云克明俊德以親九族九族)
(既睦平章百姓百姓昭明協和萬邦故詔引之)朕蒙遺德奉承聖業惟念宗室
屬未盡而以罪絶若有賢材改行勸善其復屬使得自
新(師古曰復音扶目反)冬十一月楚王延夀謀反自殺十二月癸
亥晦日有蝕之
二年春三月庚午大司馬大將軍光薨詔曰大司馬大
將軍博陸侯(師古曰尊之故不名)宿衞孝武皇帝三十餘年輔孝
昭皇帝十有餘年遭大難躬秉義率三公諸侯九卿大
夫定萬世策以安宗廟天下蒸庶咸以康寧(師古曰蒸衆庶人也)
(康安也)功德茂盛朕甚嘉之復其後世疇其爵邑(張晏曰律非始)
(封十減二疇者等也言不復減也師古曰復音方目反)世世毋有所與(師古曰與讀曰豫)
功如蕭相國夏四月鳳皇集魯郡羣鳥從之(師古曰今流俗書夲)
(此下云戊申立皇太子而後年又有立皇太子事此盖以元紀云元帝二歲宣帝即位八歲為皇太子故後人)
(妄於此書加之舊夲無也據疏廣及丙吉傳並云地節三年立皇太子此即明驗而或者妄為臆說乖扵實矣)
大赦天下五月光禄大夫平丘侯王遷有罪下獄死上
始親政事又思報大將軍功德廼復使樂平侯山領尚
書事(師古曰霍山光之兄孫)而令羣臣得奏封事以知下情五日
一聽事自丞相以下各奉職奏事以傅奏其言(應劭曰敷陳也)
(各自奏陳其言然後試之以官考其功德也師古曰傅讀曰敷)考試功能侍中尚書功
勞當遷及有異善厚加賞賜至于子孫終不改易(師古曰言)
(各久其職事也劉攽曰至于子孫謂賞賜逮及子孫非謂侍中尚書官至子孫不改易也)樞機周
密品式備具上下相安莫有苟且之意也
三年春三月詔曰蓋聞有功不賞有罪不誅雖唐虞猶
不能以化天下今膠東相成勞来不怠(師古曰王成也勞来者言慰勉)
(而招延之也小雅鴻鴈之詩序曰勞來還定安集之勞音盧到反来音盧代反)流民自占八萬
餘口(師古曰占者謂自隠度其戸口而著名籍也占音之贍反)治有異等(師古曰政治異扵常)
(等)其秩成中二千石賜爵關内侯又曰鰥寡孤獨高年
貧困之民朕所憐也前下詔假公田貸種食(師古曰貸音吐戴反)
其加賜鰥寡孤獨高年帛二千石嚴教吏謹視遇母令
失職(師古曰職常也失職謂失其常業也)令内郡國舉賢良方正可親民
者夏四月戊申立皇太子大赦天下賜御史大夫爵關
内侯中二千石爵右庶長(張晏曰自公孫弘後丞相常封列侯第二十等爵故賜御)
(史大夫爵關内侯第十九等爵也右庶長第十一等爵也師古曰張說非也此以立皇太子國之大慶故特賜)
(御史大夫及中二千石爵耳非常制也)天下當為父後者爵一級賜廣陵
王黃金千斤諸侯王十五人黃金各百斤列侯在國者
八十七人黃金各二十斤冬十月詔曰廼者九月壬申
地震朕甚懼焉有能箴朕過失(師古曰箴戒也)及賢良方正直
言極諫之士以匡朕之不逮(師古曰匡正也)毋諱有司(李竒曰諱避也)
(雖有司在顯職皆言其過勿避之)朕既不德不能附遠是以邊境屯戍
未息今復飭兵重屯久勞百姓(師古曰飭讀與勅同飭整也)非所以
綏天下也其罷車騎將軍右將軍屯兵又詔池籞未御
幸者假與貧民(蘇林曰折竹以䋲綿連禁禦使人不得往来律名為籞服虔曰籞在池水中作)
(室可用棲鳥鳥入中則捕之應劭曰池者陂池也籞者禁苑也臣瓉曰籞者所以養鳥也設為籓落周覆其上)
(令鳥不得出猶苑之畜獸池之畜魚也師古曰蘇應二說是)郡國宫館勿復修治流
民還歸者假公田貸種食(師古曰貸音吐戴反種五榖種也音之勇反)且勿
算事(師古曰不出算賦及給徭役)十一月詔曰朕既不逮導民不明
(師古曰不逮者意慮不及也)反側晨興念慮萬方不忘元元惟恐羞
先帝聖德(師古曰羞謂沗辱也)故竝舉賢良方正以親萬姓歴載
臻兹然而俗化闕焉(師古曰多歴年載迄至于今)傳曰孝弟也者其
為仁之夲與(師古曰論語載有若之言與讀曰予)其令郡國舉孝弟有行
義聞於鄉里者各一人十二月初置廷尉平四人秩六
百石省文山郡并蜀(師古曰以其縣道隸蜀郡)
四年春二月封外祖母為博平君故鄼侯蕭何曾孫建
世為侯詔曰導民以孝則天下順今百姓或遭衰絰凶
災(師古曰衰音千回反)而吏繇事使不得葬(師古曰繇讀曰徭事謂役使之)傷孝
子之心朕甚憐之自今諸有大父母父母喪者勿繇事
使得收歛送終盡其子道夏五月詔曰父子之親夫婦
之道天性也雖有患禍猶蒙死而存之(師古曰蒙冒也)誠愛結
於心仁厚之至也豈能違之哉自今子首匿父母妻匿
夫孫匿大父母皆勿坐(師古曰凡首匿者言為謀首而藏匿罪人)其父母匿
子夫匿妻大父母匿孫罪殊死皆上請廷尉以聞立廣
川惠王孫文為廣川王秋七月大司馬霍禹謀反詔曰
廼者東織室令史張赦(應劭曰舊時有東西織室織作文繡郊廟之服令史其主者史)
使魏郡豪李竟(文穎曰有權勢豪右大家)報冠陽侯霍雲謀為大逆
(如淳曰報白也師古曰此說非也謂張赦因李竟傳言於霍雲與共謀反耳非告白其罪也赦既為織室令史)
(身在京師不須李竟𤼵之據霍禹傳其事明矣)朕以大將軍故抑而不揚冀其
自新今大司馬博陸侯禹與母宣成侯夫人顯及從昆
弟冠陽侯雲樂平侯山(師古曰據霍光傳雲山皆去病之孫則扵禹為子行也今此紀)
(言從昆弟盖傳寫者脱子字耳當言從昆弟子也)諸姊妹壻度遼將軍范眀友
長信少府鄧廣漢中郎將任勝騎都尉趙平長安男子
馮殷等(晉灼曰漢語字子都)謀為大逆顯前又使女侍醫淳于衍
進藥殺共哀后(師古曰殺讀曰弑共讀曰恭)謀毒太子欲危宗廟逆
亂不道咸伏其辜諸為霍氏所詿誤未發覺在吏者皆
赦除之八月己酉皇后霍氏廢九月詔曰朕惟百姓失
職不贍遣使者循行郡國問民所疾苦(師古曰行音下更反)吏或
營私煩擾不顧厥咎朕甚閔之今年郡國頗被水災已
振貸(師古曰貸音吐戴反)鹽民之食而賈咸貴(師古曰賈讀曰價其下亦同)衆
庶重困(師古曰更增其困也重音直用反)其減天下鹽賈又曰令甲死
者不可生(文穎曰蕭何承秦法所作為律今律經是也天子詔所增損不在律上者為令令甲者前)
(帝第一令也如淳曰令有先後故有令甲令乙令丙師古曰如說是也甲乙者若今之第一第二篇耳)刑
者不可息(李斐曰息滅也若黥劓者雖欲改過其創瘢不可復滅也師古曰息謂生長也言劓刖臏)
(割之徒不可更生長亦猶謂子為息耳李說非也)此先帝之所重而吏未稱(師古)
(曰稱副也)今繫者或以掠辜若飢寒瘐死獄中(蘇林曰瘐病也囚徒病律)
(名為瘐如淳曰律囚以飢寒而死曰瘐師古曰瘐病是也此言囚或以掠笞及飢寒及疾病而死如說非矣庾)
(音庚字或作㢏其音亦同)何用心逆人道也朕甚痛之其令郡國歲
上繫囚以掠笞若瘐死者所坐名縣爵里(師古曰名其人名也縣所)
(屬縣也爵其身之官爵也里所居邑里也)丞相御史課殿最以聞(師古曰凡言殿最者)
(殿後也課居後也最凡要之首也課居先也殿音丁見反)十二月清河王年有罪廢
遷房陵
元康元年春以杜東原上為初陵更名杜縣為杜陵徙
丞相將軍列侯吏二千石訾百萬者杜陵三月詔曰廼
者鳳皇集泰山陳留甘露降未央宫朕未能章先帝休
烈(師古曰章明也休美也烈業也)協寧百姓承天順地調序四時𫉬蒙
嘉瑞賜兹祉福夙夜兢兢靡有驕色内省匪解永惟罔
極(師古曰省視也永長也惟思也罔無也極中也帝言内自視察不敢惰怠長思政道恐無其中也解讀曰)
(懈)書不云乎鳳皇来儀庶尹允諧(師古曰虞書益稷之篇曰簫韶九成鳳皇)
(来儀擊石拊石百獸率舞庶尹允諧言奏樂之和鳳皇以其容儀来下百獸相率舞蹈是乃衆官之長信皆和)
(輯故神人交暢)其赦天下徒賜勤事吏中二千石以下至六百
石爵自中郎吏至五大夫(師古曰賜中郎吏爵得至五大夫自此以上每為等級而)
(高賜也五大夫第九爵也一曰二千石至五大夫自此以下而差降劉攽曰爵自中郎吏文誤盖夲云自中)
(更至五大夫傳者誤以更為吏遂衍出郎字與民爵不過公乘則賜吏爵自五大夫而上也以中二千石爵中)
(更二千石亦當左更真比同千石當右庶長六百石則五大夫矣尋夲始元年詔文則知此說是)佐史
以上二級民一級女子百戸牛酒加賜鰥寡孤獨三老
孝弟力田帛所振貸勿收夏五月立皇考廟益奉明園
戶為奉明縣(師古曰奉明園即皇考史皇孫之所葬也夲名廣明後追改也)復高皇帝
功臣絳侯周勃等百三十六人家子孫令奉祭祀(師古曰復)
(音方目反以下亦同)世世勿絶其毋嗣者復其次秋八月詔曰朕
不明六蓺鬱于大道(孟康曰鬱不通也)是以隂陽風雨未時其
博舉吏民厥身修正通文學眀於先王之術宣究其意
者各二人(師古曰究盡也)中二千石各一人(劉攽曰此詔是下丞相御史者故)
(云各二人下云中二千石各一人於文似少潤飾)冬置建章衞尉
二年春正月詔曰書云文王作罰刑兹無赦(師古曰周書康誥之)
(辭也言文王作法罰其有亂常違教者則刑之無放釋也)今吏修身奉法未有能稱
朕意朕甚愍焉其赦天下與士大夫厲精更始(李斐曰今吏已)
(修身奉法矣但不能稱上意故赦之師古曰言文王作罰有犯之者皆刑無赦今我意有所閔閔吏修身奉法)
(矣而未稱其任故特赦之與更始耳李說非也劉攽曰言吏修身奉法未有能稱朕意故須赦也何則身不)
(修則不能率下法不奉則或阿枉如此則民坐罪者乃無辜安得如文王刑兹無赦也劉敞曰此詔正謂吏)
(未能修身奉法有稱上意者故特赦之與更始申儆之也顔李以意疑宣帝不當謂吏皆未修身奉法乃斷其)
(辭曲為釋觧失之遠矣)二月乙丑立皇后王氏(師古曰王奉光女)賜丞相
以下至郎從官錢帛各有差三月以鳳皇甘露降集賜
天下吏爵二級民一級女子百戶牛酒鰥寡孤獨高年
帛夏五月詔曰獄者萬民之命所以禁暴止邪養育羣
生也能使生者不怨死者不恨則可謂文吏矣今則不
然用法或持巧心析律貳端深淺不平(師古曰析分也謂分破律條妄)
(生端緒以出入人罪)增辭飾非以成其罪奏不如實上亦亡繇知
(師古曰上者天子自謂也繇讀與由同)此朕之不明吏之不稱四方黎民
將何仰哉二千石各察官屬勿用此人吏務平法或擅
興繇役飾厨傳稱過使客(韋昭曰厨謂飲食傳謂傳舍言修飾意氣以稱過使而已)
(師古曰使人及賓客來者稱其意而遣之令過去也稱音尺孕反過者過度之過也)越職踰法以
取名譽譬猶踐薄冰以待白日豈不殆哉(師古曰殆危也)今天
下頗被疾疫之災朕甚愍之其令郡國被災甚者毋出
今年租賦又曰聞古天子之名難知而易諱也今百姓
多上書觸諱以犯罪者朕甚憐之其更諱詢諸觸諱在
令前者赦之(師古曰令謂今詔書)冬京兆尹趙廣漢有罪要斬
三年春以神爵數集泰山賜諸侯王丞相將軍列侯二
千石金郎從官帛各有差賜天下吏爵二級民一級女
子百戸牛酒鰥寡孤獨高年帛三月詔曰蓋聞象有罪
舜封之(應劭曰象者舜弟也日以殺舜為事舜為天子猶封之於有庳之國)骨肉之親粲
而不殊(師古曰粲明也殊絶也常明扵仁恩不離絶也)其封故昌邑王賀為海
昏侯又曰朕微眇時御史大夫丙吉中郎將史曾史元
長樂衛尉許舜侍中光禄大夫許延夀皆與朕有舊恩
及故掖庭令張賀輔導朕躬修文學經術恩惠卓異厥
功茂焉詩不云乎無德不報(師古曰大雅抑之詩也言受人之德必有報也)封
賀所子弟子侍中中郎將彭祖為陽都侯(如淳曰賀張安世兄有一)
(子早死故以彭祖為子師古曰所子者言養弟子以為子)追賜賀諡曰陽都哀侯吉
曾元舜延夀皆為列侯故人下至郡邸獄復作(師古曰謂胡組)
(趙徵卿之輩也復扶目反)嘗有阿保之功(臣瓉曰阿倚保養也)皆受官禄田宅
財物各以恩深淺報之夏六月詔曰前年夏神爵集雍
(晉灼曰漢注大如鷃爵黃喉白頸黑背腹斑文也師古曰鷃音晏)今春五色鳥以萬數
飛過屬縣(師古曰三輔諸縣也)翺翔而舞欲集未下其令三輔毋
得以春夏擿巢探卵彈射飛鳥(師古曰擿音佗狄反射音食亦反宋祁曰南)
(夲飛鳥下有畢年二字)具為令立皇子欽為淮陽王
四年春正月詔曰朕惟耆老之人髮齒堕落血氣衰微
亦亡暴虐之心今或罹文法拘執囹圄不終天命朕甚
憐之自今以來諸年八十以上非誣告殺傷人佗皆勿
坐(師古曰誣告人及殺傷人皆如舊法其餘則不論)遣太中大夫彊等十二人
循行天下(師古曰行音下更反)存問鰥寡覽觀風俗察吏治得失
舉茂材異倫之士二月河東霍徵史等謀反誅三月詔
曰廼者神爵五采以萬數集長樂未央北宫高寢甘泉
泰畤殿中及上林苑朕之不逮寡于德厚屢𫉬嘉祥非
朕之任其賜天下吏爵二級民一級女子百戸牛酒加
賜三老孝弟力田帛人二匹鰥寡孤獨各一匹秋八月
賜故右扶風尹翁歸子黃金百斤以奉其祭祀又賜功
臣適後黃金人二十斤(師古曰適讀曰嫡承嗣者也或子或孫不拘後裔故總言後也)
丙寅大司馬衛將軍安世薨比年豐穀石五錢(師古曰比頻也)
神爵元年(應劭曰前年神爵集于長樂宫故改元)春正月行幸甘泉郊泰
畤三月行幸河東祠后土詔曰朕承宗廟戰戰栗栗惟
萬事統未燭厥理(師古曰惟思也統緒也燭照也)廼元康四年嘉榖玄
稷降于郡國(服虔曰玄稷黑粟也)神爵仍集(師古曰仍頻也)金芝九莖産
于函德殿銅池中(服虔曰金芝色像金也如淳曰函亦含也銅池承霤也晉灼曰以銅作池)
(也師古曰函德殿名也銅池承霤是也以銅為之函讀與含同)九真獻竒獸(蘇林曰白象也晉灼)
(曰漢注駒形麟色牛角仁而愛人師古曰非白象也晉說是矣)南郡𫉬白虎威鳳為寳
(服虔曰威鳳鳥名也晉灼曰鳳之有威儀者也與尚書鳳皇来儀同意師古曰晉說是)朕之不眀
震于珍物(服虔曰震驚也蘇林曰震動也珍物瑞應也師古曰蘇說是也𫉬珍物而心感動也)飭
躬齋精祈為百姓(師古曰飭與勅同為音于偽反)東濟大河天氣清静
神魚舞河幸萬歲宫神爵翔集(服虔曰萬歲宫在東郡平陽縣今有津晉灼曰)
(黃圖汾隂有萬歲宫是時幸河東師古曰晉說是)朕之不德懼不能任其以五
年為神爵元年賜天下勤事吏爵二級民一級女子百
戶牛酒鰥寡孤獨高年帛所振貸物勿收行所過毋出
田租西羌反𤼵三輔中都官徒弛刑(李竒曰弛廢也謂若今徒解鉗釱赭)
(衣置任輸作也師古曰中都官京師諸官府也漢儀注長安中諸官獄三十六所弛刑李說是也若今徒囚但)
(不枷鎻而責保散役之耳弛音式爾反)及應募佽飛射士(服虔曰周時度江越人在船下)
(負船將覆之佽飛入水殺之漢因以材力名官如淳曰吕氏春秋荆有茲非得寳劒於干將渡江中流兩蛟繞)
(舟兹非拔寳劒赴江刺兩蛟殺之荆王聞之任以執圭後世以為勇力之官兹佽音相近臣瓉曰本秦左弋官)
(也武帝改曰佽飛官有一令九丞在上林苑中結矰繳以弋鳬鴈歲萬頭以供祀宗廟許慎曰佽便利也便利)
(矰繳以弋鳬鴈故曰佽飛詩曰抉拾既佽者也師古曰取古勇力人以名官熊渠之類是也亦因取其便利輕)
(疾若飛故號佽飛弋鳬鴈事自使佽飛為之非取飛鳥為名瓉說失之佽音次)羽林孤兒(應劭曰天)
(有羽林大將軍之星林喻若林木之盛羽羽翼鷙擊之意故以名武官焉如淳曰百官表取從軍死事者之子)
(養羽林官教以五兵號曰羽林孤兒少壯令從軍漢儀注羽林從官七百人)胡越騎三河潁
川沛郡淮陽汝南材官金城隴西天水安定北地上郡
騎士羌騎詣金城夏四月遣後將軍趙充國彊弩將軍
許延夀擊西羌六月有星孛于東方即拜酒泉太守辛
武賢為破羌將軍(師古曰即就也就酒泉而拜之不徵入)與兩將軍並進
(師古曰兩將軍即趙充國許延夀)詔曰軍旅暴露轉輸煩勞其令諸侯
王列侯蠻夷王侯君長當朝二年者皆毋朝(師古曰朝來年之正)
(月)秋賜故大司農朱邑子黃金百斤以奉祭祀後將軍
充國言屯田之計語在充國傳
二年春二月詔曰廼者正月乙丑鳳皇甘露降集京師
羣鳥從以萬數朕之不德屢𫉬天福祗事不怠其赦天
下夏五月羌虜降服斬其首惡大豪楊玉酋非首(文穎曰羌)
(胡名大帥為酋如中國言魁非首其名也如淳曰酋音酒&KR0008;熟師古曰文說失矣酋者自其魁帥之稱而此酋)
(不當其義也蓋首惡者唱首為惡也大豪者魁帥也楊玉及酋非皆人名言斬此二人之首級耳既已言大豪)
(不當重言酋且趙充國傳又云酋非楊玉首此其明驗也酋音才由反宋祁曰予按&KR0008;非字當為音酒酋熟)
(鄭注月令酒孰曰酋)置金城屬國以處降羌秋匈奴日逐王先賢
撣(鄭氏曰撣音纏束之纏晉灼曰音田師古曰鄭音是也)將人衆萬餘来降使都
護西域騎都尉鄭吉迎日逐破車師皆封列侯九月司
隸校尉蓋寬饒有罪下有司自殺匈奴單于遣名王奉
獻(師古曰名王者謂有大名以别諸小王也)賀正月始和親(師古曰賀來歲之正月)
三年春起樂游苑(師古曰三輔黃圖云在杜陵西北又關中記云宣帝立廟於曲池之北號)
(樂游案其處則今之所呼樂游廟者是也其餘基尚可識焉盖夲為苑後因立廟乎樂音来各反)三月
丙午丞相相薨(師古曰魏相)秋八月詔曰吏不廉平則治道
衰今小吏皆勤事而奉禄薄(師古曰奉音扶用反其下亦同)欲其毋侵
漁百姓難矣(如淳曰漁奪也謂奪其利便也晉灼曰許慎云捕魚之字也師古曰漁者若言漁獵)
(也晉說是也)其益吏百石以下奉十五(如淳曰律百石奉月六百韋昭曰若食一)
(斛則益五斗宋祁曰刊誤據後漢志及師古百官表注當云律百石奉月十六斛)
四年春二月詔曰廼者鳳皇甘露降集京師嘉瑞並見
修興泰一五帝后土之祠祈為百姓蒙祉福(師古曰為音于偽反)
鸞鳳萬舉蜚覽翺翔集止于旁(師古曰萬舉猶言舉以萬數也蜚古飛字也言)
(鸞鳳飛翔覽觀都邑也)齋戒之暮神光顯著薦鬯之夕神光交錯
(師古曰鬯香酒所以祭神)或降于天或登于地或從四方來集于壇
上帝嘉嚮海内承福(師古曰嚮讀曰饗)其赦天下賜民爵一級
女子百戶牛酒鰥寡孤獨高年帛夏四月潁川太守黃
覇以治行尤異秩中二千石(如淳曰太守雖號二千石有千石八百石居者有功)
(德茂異乃得滿秩覇得中二千石九卿秩也晉灼曰此直謂二千石增秩為中二千石耳不謂滿不滿也師古)
(曰如說非也霸舊已二千石矣今增為中二千石以寵異之此與地節三年增膠東相王成秩其事同耳漢制)
(秩二千石者一歲得一千四百四十石實不滿二千石也其云中二千石者一歲得二千一百六十石舉成數)
(言之故曰中二千石中者滿也)賜爵關内侯黃金百斤及潁川吏民有
行義者爵人一一級力田一級貞婦順女帛令内郡國舉
賢良可親民者各一人五月匈奴單于遣弟呼留若王
勝之来朝(師古曰呼留若者王之號也勝之其人名)冬十月鳳皇十一集杜
陵十一月河南太守嚴延年有罪弃市十二月鳳皇集
上林
五鳳元年(應劭曰先者鳳皇五至因以改元云)春正月行幸甘泉郊泰畤
皇太子冠皇太后賜丞相將軍列侯中二千石帛人百
匹太夫人八十匹(宋祁曰一夲作夫丁八十匹)夫人六十匹(宋祁曰一夲)
(無此五字)又賜列侯嗣子爵五大夫男子為父後者爵一級
夏赦徒作杜陵者冬十二月乙酉朔日有蝕之左馮翊
韓延夀有罪弃市
二年春三月行幸雍祠五畤夏四月己丑大司馬車騎
將軍增薨(師古曰韓增)秋八月詔曰夫婚姻之禮人倫之大
者也酒食之會所以行禮樂也(劉攽曰多樂字陽夏公曰古語多此類非)
(衍字也)今郡國二千石或擅為苛禁禁民嫁娶不得具酒
食相賀召由是廢鄉黨之禮令民亡所樂非所以導民
也詩不云乎民之失德乾餱以愆(師古曰小雅伐木之詩也餱食也愆過也)
(言人無恩德不相飲食則闕乾餱之事為過惡也乾音干餱音侯)勿行苛政冬十一月
匈奴呼遬累單于帥衆来降(師古曰遬古速字累音力追反)封為列侯
十二月平通侯楊惲(師古曰惲音於吻反)坐前為光禄勲有罪免
為庶人不悔過怨望大逆不道要斬
三年春正月癸卯丞相吉薨(師古曰丙吉也)三月行幸河東祠
后土詔曰往者匈奴數為邊寇百姓被其害朕承至尊
未能綏安匈奴虛閭權渠單于請求和親病死右賢王
屠耆堂代立骨肉大臣立虛閭權渠單于子為呼韓邪
單于擊殺屠耆堂諸王並自立分為五單于更相攻擊
(師古曰更音工衡反)死者以萬數畜産大耗什八九(師古曰耗損也言十損其)
(八九也耗音呼到反)人民飢餓相燔燒以求食(師古曰燔焚也音扶元反)因大
乖亂單于閼氏(服虔曰閼氏音焉支)子孫昆弟及呼遬累單于名
王右伊秩訾且渠當戸以下(師古曰伊秩訾且渠當戸皆匈奴官號也訾音子移)
(反且音子余反)將衆五萬餘人来降歸義單于稱臣使弟奉珍
朝賀正月北邊晏然靡有兵革之事朕飭躬齊戒(師古曰飭)
(與勅同)郊上帝祠后土神光竝見或興于谷燭燿齊宫十
有餘刻(師古曰燭亦照也刻者以漏言時也)甘露降神爵集已詔有司告
祠上帝宗廟三月辛丑鸞鳳又集長樂宫東闕中樹上
(張晏曰門外闕内衡馬之襄樹也)飛下止地文章五色留十餘刻吏民
並觀朕之不敏懼不能任婁蒙嘉瑞獲茲社福(師古曰婁古屢)
(字)書不云乎雖休勿休祗事不怠(師古曰周書吕刑之辭言雖見褒美勿自)
(以為有德美當敬於事無怠惰也)公卿大夫其勖焉(師古曰勖勉也)減天下口
錢赦殊死以下賜民爵一級女子百戸牛酒大酺五日
加賜鰥寡孤獨高年帛置西河北地屬國以處匈奴降
者
四年春正月廣陵王胥有罪自殺匈奴單于稱臣遣弟
谷蠡王入侍(服虔曰谷音鹿韋昭曰蠡音如鹿反師古曰谷服音是也蠡音洛奚反)以邊
塞亡寇減戍卒什二大司農中丞耿夀昌奏設常平倉
以給北邊(應劭曰夀昌奏令邊郡榖賤時增價而糴穀貴時減價而糶名曰常平倉見食貨志)省
轉漕賜爵關内侯夏四月辛丑晦日有蝕之詔曰皇天
見異以戒朕躬是朕之不逮吏之不稱也(師古曰稱副也)以前
使使者問民所疾苦復遣丞相御史掾二十四人循行
天下(師古曰行音下更反)舉冤獄察擅為苛禁深刻不改者
甘露元年春正月行幸甘泉郊泰畤匈奴呼韓邪單于
遣子右賢王銖婁渠堂入侍(師古曰銖音殊婁音力于反)二月丁巳
大司馬車騎將軍延夀薨(文穎曰許延夀)夏四月黃龍見新豐
丙申太上皇廟火甲辰孝文廟火上素服五日冬匈奴
單于遣弟左賢王来朝賀
二年春正月立皇子囂為定陶王(師古曰囂音敖)詔曰廼者鳳
皇甘露降集黃龍登興醴泉滂流枯槁榮茂(師古曰槁音口老反)
神光並見咸受禎祥(師古曰禎正也祥福也禎音貞)其赦天下減民算
三十(師古曰一算減錢三十也)賜諸侯王丞相將軍列侯中二千石
金錢各有差賜民爵一級女子百戶牛酒鰥寡孤獨高
年帛夏四月遣護軍都尉禄將兵擊珠崖秋九月立皇
子宇為東平王冬十二月行幸萯陽宫(應劭曰宫在鄠秦文王所起伏)
(儼曰在扶風李斐曰萯音倍師古曰應說李音是也)屬玉觀(服虔曰以玉飾因名焉在扶風李竒曰屬)
(玉音鸑鷟其上有此鳥因以為名晉灼曰屬玉水鳥似鵁鶄以名觀也師古曰晉灼是也屬音之欲反)匈
奴呼韓邪單于款五原塞(師古曰款叩也)願奉國珍朝三年正
月(師古曰欲於甘露三年正月行朝禮)詔有司議咸曰聖王之制施德行
禮先京師而後諸夏先諸夏而後夷狄詩云率禮不越
遂視既發相土烈烈海外有截(文穎曰遂徧也發行也言契能使其民率禮不)
(越法度徧承視其教令奉順而行也相土契孫也烈烈威也截整齊也威武之盛烈烈然四海之外率服整齊)
(也師古曰此商頌長發之詩)陛下聖德充塞天地光被四表(師古曰四表四)
(方之外也)匈奴單于鄉風慕義(師古曰鄉讀曰嚮)舉國同心奉珍朝
賀自古未之有也單于非正朔所加王者所客也禮儀
宜如諸侯王稱臣昧死再拜位次諸侯王下詔曰蓋聞
五帝三王禮所不施不及以政(師古曰言荒外之人非禮所設者政刑亦不及)
今匈奴單于稱北藩臣朝正月朕之不逮德不能弘覆
其以客禮待之位在諸侯王上
三年春正月行幸甘泉郊泰畤匈奴呼韓邪單于稽侯
狦來朝(應劭曰狦音若訕李竒曰□音山師古曰稽音古奚反□音刪又音先安反)贊謁稱
藩臣而不名賜以璽綬冠帶衣裳安車駟馬黃金錦繡
繒絮使有司道單于(師古曰道讀曰𨗳𨗳引也)先行就邸長安宿長
平上自甘泉宿池陽宫上登長平阪(如淳曰阪名也在池陽南上原之阪)
(有長平觀去長安五十里師古曰涇水之南原即今所謂眭城阪也)詔單于毋謁(師古曰不拜見)
(也)其左右當戸之羣皆列觀(孟康曰左右當戶匈奴官名)蠻夷君長
王侯迎者數萬人夾道陳上登渭橋咸稱萬歲單于就
邸置酒建章宫饗賜單于觀以珍寳(師古曰觀示也)二月單于
罷歸遣長樂衛尉高昌侯忠(晉灼曰功臣表董忠)車騎都尉昌(晉灼)
(曰韓昌)騎都尉虎(文穎曰不知姓晉灼曰百官表唯記三輔郡以上若此皆不見姓無從知之)
將萬六千騎送單于單于居幕南保光禄城(孟康曰前光禄徐自)
(為所築城)詔北邊振榖食郅支單于遠遁(師古曰郅音質)匈奴遂定
詔曰廼者鳳皇集新蔡羣鳥四面行列皆鄉鳳皇立以
萬數(師古曰行音胡郎反鄉讀曰嚮)其賜汝南太守帛百匹新蔡長吏
三老孝弟力田鰥寡孤獨各有差賜民爵二級毋出今
年租三月己丑丞相覇薨(文穎曰黃霸)詔諸儒講五經同異
太子太傅蕭望之等平奏其議上親稱制臨決焉廼立
梁丘易大小夏侯尚書榖梁春秋博士冬烏孫公主來
歸(應劭曰楚王女觧憂)
四年夏廣川王海陽有罪廢遷房陵冬十月丁卯未央
宫宣室閣火
黃龍元年(應劭曰先是黃龍見新豐因以冠元焉師古曰漢注云此年二月黃龍見廣漢郡故改年)
(然則應說非也見新豐者於此五載矣劉攽曰案宣帝率四年改元而郊祀志先言改元甘露其夏黃龍見)
(新豐其下乃云後間歲改元黃龍然後又云正月復幸甘泉然則宣帝自追用五年前黃龍改元爾若是年黃)
(龍見史官焉得不書漢注未可據也)春正月行幸甘泉郊泰畤匈奴呼韓
邪單于來朝禮賜如初二月單于歸國詔曰蓋聞上古
之治君臣同心舉措曲直各得其所(師古曰措置也音千故反)是以
上下和洽海内康平其德弗可及已(師古曰已語終辭)朕既不
明數申詔公卿大夫務行寬大(師古曰申束也謂約束之)順民所疾
苦(師古曰知所疾苦則順其意也)將欲配三王之隆明先帝之德也今
吏或以不禁姦邪為寬大縦釋有罪為不苛或以酷惡
為賢皆失其中(師古曰中音竹仲反)奉詔宣化如此豈不繆哉方
今天下少事繇役省減兵革不動而民多貧盜賊不止
其咎安在上計簿具文而已(師古曰雖有其文而實不副也簿音步戶反其下亦)
(同)務為欺謾以避其課(師古曰謾誑言也音慢又音莫連反)三公不以為
意朕將何任(師古曰言無所委任)諸請詔省卒徒自給者皆止(應劭)
(曰時有請云詔使出者省卒徒以其直自給不復取稟假雖有進入於官非舊章也故絶之張晏曰先是武帝)
(以用度不足宜有以益官者或奉使求不受奉禄自省其徒衆以取其禀者或自給於是姦吏緣以為利所得)
(多於本禄故絶之如淳曰是時有所省卒徒而羣臣有請之以自給官府者先時聽與之今更悔之不復聽也)
(師古曰應張二說是也)御史察計簿疑非實者按之使眞偽毋相
亂三月有星孛于王良閣道入紫宫(蘇林曰皆星名)夏四月詔
曰舉廉吏誠欲得其真也吏六百石位大夫有罪先請
秩禄上通足以效其賢材自今以來毋得舉(韋昭曰吏六百石者)
(不得復舉為廉吏也)冬十二月甲戌帝崩于未央宫(臣瓉曰帝年十八即位即)
(位二十五年夀四十三)癸巳尊皇太后曰太皇太后(師古曰於此已書尊太皇)
(太后而元紀之首又重書之然尊太皇太后及皇太后宜同一時則元紀為是而此紀誤重之)
贊曰孝宣之治信賞必罰(師古曰有功必賞有罪必罰)綜核名實政
事文學法理之士咸精其能至于技巧工匠器械自元
成間鮮能及之(師古曰械者器之總名也一曰有盛為械無盛為器鮮少也言少有能及之者)
(鮮音先踐反)亦足以知吏稱其職民安其業也遭值匈奴乖
亂推亡固存(李竒曰推亡者若紂為無道天下苦之有滅亡之形周武遂推而敝之固存者譬如)
(鄰國以道涖民上下一心勢必能存因就而堅固之今匈奴内自奮争有事故宣帝能朝呼韓邪而固存之走)
(郅支單于使遠遁是謂推亡也師古曰尚書仲虺之誥曰推亡固存邦乃其昌言有亡道者則推而滅之有存)
(道者則輔而固之王者如此國乃昌盛故此贊引之)信威北夷(師古曰信讀為申古通用字一說恩)
(信及威並著北夷)單于慕義稽首稱藩功光祖宗業垂後嗣可
謂中興侔德殷宗周宣矣(師古曰侔等殷之高宗及周宣王也)
前漢書卷八
前漢書卷八考證
宣帝紀内謁者令郭穰注劉攽曰謁字衍(臣召南)
按丙吉傳亦作内謁者未必兩文並訛且據百官表
謁者署與内者署並屬少府謁字或非衍也
皇太后歸長樂宫胡三省曰漢太后常居長樂宫皇
太后自昌邑之廢居未央宫今宣帝既立復居長樂
宫也
自左更至五大夫劉攽曰緣王即位九侯率已為關
内侯矣(臣召南)按兩句俱有訛字宣帝以庶人封侯
即帝位並未為王也九侯二字尤不可觧據前文自
田廣明以下新封五侯而已以文義推之應作緣帝
即位九卿率已為關内侯即指上文之右扶風德典
屬國武廷尉光宗正德大鴻臚賢等也
秋七月詔立燕刺王太子建為廣陽王云云(臣召南)
按封廣陽王表作五月封廣陵王表作十月
下有司皆自殺注田千秋子也(臣召南)按廣明與順
皆姓田而順則千秋子也句上應有順字各夲俱誤
脱耳
鳳皇集魯郡(臣召南)按魯是時尚為國不得稱郡通
鑑但云集魯可謂至慎
其罷車騎將軍右將軍屯兵(臣召南)按此罷兩將軍
之屯兵非罷將軍官也是時車騎將軍為張安世右
將軍為霍禹帝此舉以收霍氏權柄耳
復高皇帝功臣云云通鑑考異曰功臣表詔復家者
皆云元康四年其數非一不容盡訛盖紀訛耳
其益吏百石以下奉十五通鑑考異曰荀悅漢紀云
益吏百石以下俸五十斛盖以十五難曉故改之然
詔云以下恐難指五十斛也
平通侯楊惲坐前為光禄勲云云(臣召南)按惲之死
在四年此時但與戴長樂相告免官耳通鑑考異已
辨此條之誤
丙申太上皇廟火甲辰孝文廟火(臣照)按兩火字並
應是灾字左傳曰火人火之也倘係人火之必記事
實故知並是灾字之訛四年未央宫宣室閣火亦然
遣護軍都尉禄將兵擊珠崖珠崖前後文俱作厓
前漢書卷八考證
