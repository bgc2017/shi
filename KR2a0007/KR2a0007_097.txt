前漢書卷九十七上
漢蘭臺令史班固撰
唐正議大夫行祕書少監琅邪縣開國子顔師古注
外戚列傳第六十七上
自古受命帝王及繼體守文之君非獨内德茂也蓋亦
有外戚之助焉夏之興也以塗山而桀之放也用末喜
殷之興也以有娀及有㜪而紂之滅也嬖妲己周之興
也以姜嫄及太任太姒而幽王之禽也淫褒姒故易基
乾坤詩首關睢書美釐降春秋譏不親迎夫婦之際人
道之大倫也(師古曰倫理也)禮之用唯昏姻為兢兢(師古曰兢兢戒慎也)
夫樂調而四時和隂陽之變萬物之統也可不慎與人
能弘道末如命何甚哉妃匹之愛君不能得之臣父不
能得之子况卑下乎(師古曰言雖君父之尊不能奪其所好而移其本意)既驩合
矣或不能成子姓(師古曰姓生也)成子姓矣而不能要其終豈
非命也哉孔子罕言命蓋難言之非通幽明之變惡能
識乎性命漢興因秦之稱號帝母稱皇太后祖母稱太
皇太后適稱皇后(師古曰適讀曰嫡后亦君也天曰皇天地曰后土故天子之妃以后為稱)
(取象二儀)妾皆稱夫人又有美人良人八子七子長使少使
之號焉(師古曰良善也八七祿秩之差也長使少使主供使者)至武帝制倢伃娙
娥傛華充依各有爵位(師古曰倢言接幸於上也伃美稱也娙娥皆美貌也傛傛猶言)
(奕奕也便習之意也充依言充後庭而依秩序也倢音接伃音予字或從女其音同耳娙音五經反傛音容)
而元帝加昭儀之號(師古曰昭顯其儀示隆重也)凡十四等云(師古曰除)
(皇后自昭儀以下至秩百石十四等)昭儀位視丞相爵比諸侯王倢伃視
上卿比列侯娙娥視中二千石比關内侯(師古曰中二千石實得二)
(千石也中之言滿也月得百八十斛是為一歲凡得二千一百六十石言二千者舉成數耳)傛華視
眞二千石比大上造(師古曰眞二千石月得百五十斛一歲凡得千八百石耳大上造第)
(十六爵)美人視二千石比少上造(師古曰二千石月得百二十斛一歲凡得一千)
(四百四十石耳少上造第十五爵)八子視千石比中更(師古曰中更第十三爵也更公)
(衡反其下亦同)充依視千石比左更(師古曰左更第十二爵)七子視八百
石比右庶長(師古曰右庶長第十一爵)良人視八百石比左庶長(師古)
(曰左庶長第十爵)長使視六百石比五大夫(師古曰五大夫第九爵)少使
視四百石比公乘(師古曰公乘第八爵)五官視三百石(師古曰五官所掌亦)
(象外之五官也)順常視二百石無涓共和娛靈保林良使夜者
皆視百石(師古曰涓絜也無涓言無所不絜也共讀曰恭言恭順而和柔也娛靈可以娛樂情靈也)
(保安也保林言其可安衆如林也良使使令之善者也夜者主職夜事令音力成反)上家人子中
家人子視有秩斗食云(師古曰家人子者言采擇良家子以入宫未有職號但稱家人)
(子也斗食謂佐史也謂之斗食者言一歲不滿百石日食一斗二升)五官以下葬司馬門
外(服虔曰陵上司馬門之外)
高祖呂皇后父吕公單父人也(師古曰單音善父音甫)好相人高
祖微時吕公見而異之乃以女妻高祖生惠帝魯元公
主高祖為漢王元年封呂公為臨泗侯二年立孝惠為
太子後漢王得定陶戚姬愛幸生趙隱王如意太子為
人仁弱高祖以為不類已常欲廢之而立如意如意類
我戚姬常從上之關東日夜啼泣欲立其子呂后年長
常留守希見益疏如意且立為趙王留長安幾代太子
者數(師古曰幾音鉅依反數音所角反)賴公卿大臣爭之及叔孫通諫
用留侯之策得無易呂后為人剛毅佐高帝定天下兄
二人皆為列將從征伐長兄澤為周呂侯次兄釋之為
建成侯逮高祖而侯者三人高祖四年臨泗侯吕公薨
高祖崩惠帝立呂后為皇太后廼令永巷囚戚夫人髠
鉗衣赭衣令舂戚夫人舂且歌曰子為王母為虜終日
舂薄暮常與死為伍(師古曰與死罪者為伍也)相離三千里當誰使
告女(師古曰女讀曰汝此下皆同)太后聞之大怒曰乃欲倚女子邪
(師古曰乃亦汝)乃召趙王誅之使者三反(師古曰反還也三還猶今言三回也)趙
相周昌不遣太后召趙相相徵至長安使人復召趙王
王來惠帝慈仁知太后怒自迎趙王霸上入宫挾與起
居飲食數月帝晨出射趙王不能蚤起太后伺其獨居
使人持鴆飲之遲帝還趙王死(師古曰遲音直二反解在高紀)太后遂
斷戚夫人手足去眼熏耳飲瘖藥(師古曰去其眼精以藥熏耳令聾也瘖不)
(能言也以瘖藥飲之也飲音於禁反瘖音於今反)使居鞠域中(師古曰鞠域如蹋鞠之域謂窟)
(室也鞠音巨六反)名曰人彘居數月廼召惠帝視人彘帝視而
問知其戚夫人廼大哭因病歲餘不能起使人請太后
曰此非人所為臣為太后子終不能復治天下(師古曰令太后)
(視事己自如太子然)以此日飲為滛樂不聽政七年而崩太后發
喪哭而泣不下(師古曰泣謂淚也)留侯子張辟彊為侍中年十
五謂丞相陳平曰太后獨有帝今哭而不悲君知其解
未(師古曰解猶解說其意)陳平曰何解辟彊曰帝無壯子太后畏
君等今請拜呂台呂産為將將兵居南北軍及諸呂皆
官居中用事如此則太后心安君等幸脫禍矣丞相如
辟彊計請之太后說其哭廼哀(師古曰說讀曰悅)呂氏權由此
起廼立孝惠後宫子為帝太后臨朝稱制復殺高祖子
趙幽王友共王恢(師古曰共讀曰恭)及燕靈王建遂立周呂侯
子台為呂王(師古曰台音土來反)台弟産為梁王建成侯釋之子
祿為趙王台子通為燕王又封諸呂凡六人皆為列侯
追尊父吕公為呂宣王兄周呂侯為悼武王太后持天
下八年病犬禍而崩語在五行志病困以趙王祿為上
將軍居北軍梁王産為相國居南軍戒産祿曰高祖與
大臣約非劉氏王者天下共擊之今王呂氏大臣不平
我即崩恐其為變必據兵衛宫慎毋送喪為人所制太
后崩太尉周勃丞相陳平朱虛侯劉章等共誅産祿悉
捕諸呂男女無少長皆斬之而迎立代王是為孝文皇
帝
孝惠張皇后宣平侯敖尚帝姊魯元公主有女惠帝即
位呂太后欲為重親以公主女配帝為皇后欲其生子
萬方終無子廼使陽為有身取後宫美人子名之(師古曰名)
(為皇后子)殺其母立所名子為太子惠帝崩太子立為帝四
年廼自知非皇后子出言曰太后安能殺吾母而名我
我壯即為所為(師古曰為其所為謂所生之母也並音于偽反)太后聞而患之
恐其作亂廼幽之永巷言帝病甚左右莫得見太后下
詔廢之語在高后紀遂幽死更立恒山王弘為皇帝而
以呂祿女為皇后欲連根固夲牢甚(師古曰牢堅也)然而無益
也呂太后崩大臣正之卒滅呂氏少帝恒山淮南濟川
王皆以非孝惠子誅獨置孝惠皇后廢處北宫(師古曰置留也)
(北宫在未央宫之北)孝文後元年薨葬安陵不起墳
高祖薄姬文帝母也父吳人秦時與故魏王宗女魏媼
通生薄姬而薄姬父死山隂因葬焉(師古曰山隂會稽縣)及諸侯
畔秦魏豹立為王而魏媼内其女於魏宫許負相薄姬
當生天子是時項羽方與漢王相距滎陽天下未有所
定豹初與漢擊楚及聞許負言心喜因背漢而中立與
楚連和(師古曰自謂當得天下)漢使曹參等虜魏王豹以其國為
郡而薄姬輸織室豹已死漢王入織室見薄姬有詔内
後宫歲餘不得幸始姬少時與管夫人趙子兒相愛約
曰先貴毋相忘已而管夫人趙子兒先幸漢王漢王四
年坐河南成臯靈臺此兩美人侍相與笑薄姬初時約
漢王問其故兩人俱以實告漢王心悽然憐薄姬是日
召欲幸之對曰昨暮夢龍據妾胷上曰是貴徵也吾為
汝成之遂幸有身歲中生文帝年八歲立為代王自有
子後希見高祖崩諸幸姬戚夫人之屬呂后怒皆幽之
不得出宫而薄姬以希見故得出從子之代為代太后
太后弟薄昭從如代(師古曰如往也)代王立十七年高后崩大
臣議立後疾外家呂氏彊暴皆稱薄氏仁善故迎立代
王為皇帝尊太后為皇太后封弟昭為軹侯(師古曰軹音只)太
后母亦前死葬櫟陽北廼追尊太后父為靈文侯會稽
郡置園邑三百家長丞以下使奉守寢廟上食祠如法
櫟陽亦置靈文夫人園令如靈文侯園儀太后蚤失父
其奉太后外家魏氏有力(師古曰言太后為外家所養也)廼召復魏氏
(師古曰優復之也復音方目反)賞賜各以親疏受之薄氏侯者一人太
后後文帝二歲孝景前二年崩(師古曰言文帝崩後二歲太后乃崩)葬南
陵(師古曰薄太后陵在霸陵之南故稱南陵即今所謂薄陵)用呂后不合葬長陵(師古)
(曰以呂后是正嫡故薄不得合葬也)故特自起陵近文帝
孝文竇皇后景帝母也呂太后時以良家子選入宫太
后出宫人以賜諸王各五人竇姬與在行中(師古曰與讀曰豫)
家在清河願如趙近家(師古曰如往也)請其主遣宦者吏必置
我籍趙之伍中(師古曰主遣宦者吏謂宦者為吏而主發遣宫人者也籍謂名簿也伍猶列也)
宦者忘之誤置籍代伍中籍奏詔可當行竇姬涕泣怨
其宦者不欲往相彊廼肯行至代代王獨幸竇姬生女
嫖(師古曰嫖音匹昭反)孝惠七年生景帝代王王后生四男先代
王未入立為帝而王后卒及代王為帝後王后所生四
男更病死(師古曰更互也音工衡反)文帝立數月公卿請立太子而
竇姬男最長立為太子竇姬為皇后女為館陶長公主
(師古曰年最長故謂之長公主)明年封少子武為代王後徙梁(師古曰初封代)
(王後更為梁王)是為梁孝王竇皇后親蚤卒葬觀津(師古曰觀津清河之)
(縣也觀音工喚反)於是薄太后廼詔有司追封竇后父為安成
侯母曰安成夫人令清河置園邑二百家長丞奉守比
靈文園法
竇后兄長君弟廣國字少君年四五歲時家貧為人所
略賣其家不知處傳十餘家至宜陽為其主人入山作
炭暮臥岸下百餘人岸崩盡厭殺臥者(師古曰厭音一甲反)少君
獨脫不死自卜數日當為侯從其家之長安(師古曰從其主家也)
(之往也)聞皇后新立家在觀津姓竇氏廣國去時雖少識
其縣名及姓又嘗與其姊采桑墮(師古曰墮謂墮𣗳)用為符信
上書自陳皇后言帝召見問之具言其故果是復問其
所識(師古曰識記也音式志反)曰姊去我西時與我决傳舍中匄沐
沐我已飯我乃去(師古曰乞沐具而為之沐沐訖又飯食之也飯音扶晚反)於是竇
皇后持之而泣侍御左右皆悲廼厚賜之家於長安綘
侯灌將軍等曰吾屬不死命乃且縣此兩人(師古曰恐其後擅權)
(則將相大臣當被害)此兩人所出微不可不為擇師傳又復放呂
氏大事也(師古曰放音甫往反)於是乃選長者之有節行者與居
竇長君少君由此為退讓君子不敢以富貴驕人竇皇
后疾失明文帝幸邯鄲慎夫人尹姬皆無子文帝崩景
帝立皇后為皇太后乃封廣國為章武侯長君先死封
其子彭祖為南皮侯吳楚反時太后從昆弟子竇嬰俠
喜士(師古曰俠音許夾反)為大將軍破吳楚封魏其侯竇氏侯者
凡三人竇太后好黃帝老子言景帝及諸竇不得不讀
老子尊其術太后後景帝六歲凡立五十一年元光六
年崩(師古曰武紀建元六年太皇太后崩此傳云後景帝六歲是也而以建元為元光則是參錯又當言)
(凡立四十五年而云五十一再三乖謬皆是此傳誤)合葬霸陵遺詔盡以東宫金
錢財物賜長公主嫖(師古曰東宫太后所居)至武帝時魏其侯竇
嬰為丞相後誅
孝景薄皇后孝文薄太后家女也景帝為太子時薄太
后取以為太子妃景帝立立薄妃為皇后無子無寵立
六年薄太后崩皇后廢廢後四年薨葬長安城東平望
亭南
孝景王皇后武帝母也父王仲槐里人也母臧兒故燕
王臧荼孫也為仲妻生男信與兩女而仲死臧兒更嫁
為長陵田氏婦生男蚡勝臧兒長女嫁為金王孫婦生
一女矣而臧兒卜筮曰兩女當貴欲倚兩女(師古曰冀其貴而依)
(倚之得尊寵也倚音於綺反)奪金氏金氏怒不肯與决乃内太子宮
太子幸愛之生三女一男男方在身時王夫人夢日入
其懷以告太子太子曰此貴徵也未生而文帝崩景帝
即位王夫人生男是時薄皇后無子後數歲景帝立齊
栗姬男為太子而王夫人男為膠東王長公主嫖有女
欲與太子為妃栗姬妬而景帝諸美人皆因長公主見
得貴幸栗姬日怨怒謝長主不許長主欲與王夫人王
夫人許之會薄皇后廢長公主日譖栗姬短景帝常屬
諸姬子(師古曰諸姬子諸姬所生之子也屬音之欲反此下皆同)曰吾百歲後善視
之栗姬怒不肯應言不遜景帝心銜之而未發也長公
主日譽王夫人男之美帝亦自賢之又耳曩者所夢日
符(師古曰耳常聽聞而記之也符猶瑞應)計未有所定王夫人又隂使人
趣大臣立栗姬為皇后(師古曰趣音曰促)大行奏事文曰子以
母貴母以子貴今太子母號宜為皇后帝怒曰是乃所
當言邪(師古曰乃汝也言此事非汝所當得言)遂案誅大行而廢太子為
臨江王栗姬愈恚不得見以憂死卒立王夫人為皇后
男為太子封皇后兄信為蓋侯初皇后始入太子家後
女弟兒姁亦復入(師古曰姁音許于反諸婦人之名字音皆同)生四男兒姁
蚤卒四子皆為王(師古曰謂廣川惠王越膠東康王寄清河哀王乘常山憲王舜)皇后
長女為平陽公主次南宫公主次隆慮公主(師古曰慮音廬)皇
后立九年景帝崩武帝即位為皇太后尊太后母臧兒
為平原君封田蚡為武安侯勝為周陽侯王氏田氏侯
者凡三人蓋侯信好酒田蚡勝貪巧於文辭蚡至丞相
追尊王仲為共侯(師古曰共讀曰恭)槐里起園邑二百家長丞
奉守及平原君薨從田氏葬長陵亦置園邑如共侯法
初皇太后微時所為金王孫生女俗在民間蓋諱之也
(師古曰言隨俗而在閭巷未顯貴)武帝始立韓嫣白之(師古曰嫣音偃)帝曰何
為不蚤言乃車駕自往迎之其家在長陵小市直至其
門使左右入求之家人驚恐女逃匿扶將出拜帝下車
立曰大姊何臧之深也載至長樂宫與俱謁太后太后
垂涕女亦悲泣帝奉酒前為夀錢千萬奴婢三百人公
田百頃甲第以賜姊太后謝曰為帝費因賜湯沐邑號
脩成君男女各一人女嫁諸侯男號脩成子仲以太后
故横於京師(師古曰横音胡孟反)太后凡立二十五年後景帝十
五歲元朔三年崩合葬陽陵
孝武陳皇后長公主嫖女也曾祖父陳嬰與項羽俱起
後歸漢為堂邑侯傳子至孫午午尚長公主生女初武
帝得立為太子長主有力取主女為妃及帝即位立為
皇后擅寵驕貴十餘年而無子聞衛子夫得幸幾死者
數焉(師古曰幾音鉅依反數音所角反)上愈怒后又挾婦人媚道頗覺
元光五年上遂窮治之女子楚服等坐為皇后巫蠱祠
祭祝詛大逆無道相連及誅者三百餘人楚服梟首於
市使有司賜皇后策曰皇后失序惑於巫祝(師古曰言失德義之)
(序而妄祝詛也)不可以承天命其上璽綬罷退居長門宫眀年
堂邑侯午薨生男須嗣侯主寡居私近董偃十餘年主
薨須坐淫亂兄弟爭財當死自殺國除後數年廢后乃
薨葬霸陵郎官亭東
孝武衛皇后字子夫生微也其家號曰衛氏出平陽侯
邑子夫為平陽主謳者(師古曰齊歌曰謳音一侯反)武帝即位數年
無子平陽主求良家女十餘人飾置家帝祓霸上(師古曰祓)
(除也於霸水上自祓除今三月上已祓禊也師古曰祓音廢禊音系)還過平陽主主見所
偫美人(師古曰偫儲偫也偫音丈紀反)帝不說既飲謳者進帝獨說子
夫(師古曰說皆讀曰悦)帝起更衣子夫侍尚衣(師古曰尚主也時於軒中侍帝權主)
(衣裳)軒中得幸(師古曰軒謂軒車即今車之施幰者)還坐驩甚賜平陽主金
千斤主因奏子夫送入宮子夫上車主拊其背曰行矣
(師古曰拊謂摩循之也行矣猶今言好去)強飯勉之(師古曰強音其兩反飯音扶晩反)即貴
願無相忘入宫歲餘不復幸武帝擇宫人不中用者斥
出之子夫得見涕泣請出上憐之復幸遂有身尊寵召
其兄衛長君弟青侍中而子夫生三女元朔元年生男
據遂立為皇后先是衛長君死乃以青為將軍擊匈奴
有功封長平侯青三子在襁褓中皆為列侯及皇后姊
子霍去病亦以軍功為冠軍侯至大司馬票騎將軍青
為大司馬大將軍衛氏支屬侯者五人青還尚平陽主
皇后立七年而男立為太子後色衰趙之王夫人中山
李夫人有寵皆蚤卒後有尹倢伃鉤弋夫人更幸(師古曰更)
(互也音工衡反)衞后立三十八年遭巫蠱事起江充為姦太子
懼不能自明遂與皇后共誅充發兵兵敗太子亡走詔
遣宗正劉長樂執金吾劉敢奉策收皇后璽綬自殺黃
門蘇文姚定漢輿置公車令空舍盛以小棺瘞之城南
桐柏(師古曰瘞薶也桐柏亭名也瘞音於例反)衞氏悉滅宣帝立乃改葬衞
后追諡曰思后置園邑三百家長丞周衞奉守焉(師古曰葬)
(在杜門外大道東以娼優雜伎千人樂其園故號千人聚其地在今長安城内金城坊西北隅是)
孝武李夫人本以倡進初夫人兄延年性知音善歌舞
武帝愛之每為新聲變曲聞者莫不感動延年侍上起
舞歌曰北方有佳人絶世而獨立一顧傾人城再顧傾
人國寧不知傾城與傾國佳人難再得上嘆息曰善世
豈有此人乎平陽主因言延年有女弟上乃召見之實
妙麗善舞由是得幸生一男是為昌邑哀王李夫人少
而蚤卒上憐憫焉圖畫其形於甘泉宫及衛思后廢後
四年武帝崩大將軍霍光緣上雅意以李夫人配食追
上尊號曰孝武皇后初李夫人病篤上自臨候之夫人
蒙被謝曰妾久寢病形貌毁壊不可以見帝願以王及
兄弟為託上曰夫人病甚殆將不起一見我屬託王及
兄弟豈不快哉夫人曰婦人貌不脩飾不見君父妾不
敢以燕媠見帝(師古曰媠與惰同謂不嚴飾)上曰夫人第一見我(師古)
(曰第但也)將加賜千金而予兄弟尊官夫人曰尊官在帝不
在一見上復言欲必見之夫人遂轉鄉歔欷而不復言
(師古曰鄉讀曰嚮轉面而嚮裏也歔音虚欷音許既反)於是上不說而起夫人姊
妹讓之曰貴人獨不可一見上屬託兄弟邪何為恨上
如此夫人曰所以不欲見帝者乃欲以深託兄弟也我
以容貌之好得從微賤愛幸於上夫以色事人者色衰
而愛㢮愛㢮則恩絶上所以攣攣顧念我者乃以平生
容貌也今見我毁壊顔色非故必畏惡吐棄我意尚肯
復追思閔錄其兄弟哉及夫人卒上以后禮葬焉其後
上以夫人兄李廣利為貳師將軍封海西侯延年為協
律都尉上思念李夫人不已方士齊人少翁言能致其
神廼夜張燈燭設帳帷陳酒肉而令上居他帳遙望見
好女如李夫人之貌還幄坐而步(師古曰夫人之神於幄中坐又出而徐步)
又不得就視上愈益相思悲感為作詩曰是邪非邪立
而望之偏何姍姍其來遲(師古曰姍姍行貌音先安反)令樂府諸音
家絃歌之上又自為作賦以傷悼夫人其辭曰美連娟
以脩嫮兮(師古曰嫮美也連娟纖弱也嫮音互娟音一全反)命樔絶而不長(師古)
(曰樔絶也音子小反)飾新宫以延貯兮冺不歸乎故鄕(師古曰新宫待神之)
(處貯與佇同佇待也泯然滅絶意)慘鬱鬱其蕪穢兮隠處幽而懷傷釋
輿馬於山椒兮奄脩夜之不陽(孟康曰山椒山陵也置輿馬於山陵也師古曰)
(自慘欝鬱以下皆言夫人身處墳墓而隱翳也脩長也陽明也)秋氣㦧以凄淚兮桂枝
落而銷亡(師古曰凄淚寒凉之意也桂秋芳香亦喻夫人也㦧音千感反淚音戾)神煢煢
以遙思兮精浮游而出畺託沈隂以壙久兮惜蕃華之
未央(師古曰沈隂言在地下也壙與曠同未央猶未半也言年歲未半而早落蕃華故痛惜之蕃音扶元)
(反)念窮極之不還兮惟幼眇之相羊(師古曰惟思也幼眇猶窈窕也相羊)
(翺翔也幼音一小反相音襄)函荾荴以俟風兮芳雜襲以彌章(李竒曰荴)
(音敷孟康曰荾音綏華中齊也夫人之色如春華含荾敷散以待風也師古曰雜襲重積也)的容與
以猗靡兮縹飄姚虖愈莊(孟康曰言夫人之顔色的然盛美雖在風中縹姚愈益端)
(嚴也師古曰縹音匹妙反)燕淫衍而撫楹兮連流視而娥揚(師古曰追述平)
(生歡晏之時也娥揚揚其娥眉)既激感而心逐兮包紅顔而弗明(師古曰心)
(逐者帝自言中心追逐夫人不能已也包紅顔者言在墳墓之中不可見也)驩接狎以離别
兮宵寤夢之芒芒(師古曰言絶接狎之懽而遂離别也宵夜也芒芒無知之貌也芒音莫郎)
(反)忽遷化而不反兮魄放逸以飛揚何靈魂之紛紛兮
哀裵回以躊躇(師古曰躊躇住足也躊音疇躇合韻音丈預反)埶路日以遠兮
遂荒忽而辭去(師古曰荒音呼廣反)超兮西征屑兮不見(師古曰屑然疾)
(意也以日為喻故言西征)寖淫敞&KR2651;寂兮無音(師古曰&KR2651;古怳字)思若流波
怛兮在心(師古曰流波言恩寵不絶也怛悼也音丁曷反)亂曰(師古曰亂理也總理賦中之意)
佳俠函光隕朱榮兮(孟康曰佳俠猶佳麗)嫉妬闟茸將安程兮(師古)
(曰言嫉妬闟茸之徒不足與夫人為程品也闟茸衆賤之稱也闟音吐臘反茸音人勇反)方時隆盛
年夭傷兮(師古曰傷合韻音式向反)弟子增欷洿沬悵兮(應劭曰弟夫人兄弟)
(也子昌邑王也孟康曰洿沬涕洟也晉灼曰沬音水沬面之沬言涕洟洿集覆面下也師古曰沬晉說是也悵)
(惆悵也洿音烏洿下也沬音呼内反字從午未之未也)悲愁於邑喧不可止兮(師古)
(曰朝鮮之間謂小兒泣不止名為喧音許遠反)嚮不虚應亦云已兮(師古曰嚮讀曰響響)
(之隨聲必當有應而今涕泣徒自已耳夫人不知之是虚其應)嫶妍太息嘆稚子兮(孟康)
(曰夫人蒙被歔欷不見帝哀其子小而孤也晉灼曰三輔謂憂愁面省瘦曰嫶冥嫶冥猶嫶妍也師古曰嫶音)
(在消反)懰慄不言倚所恃兮(孟康曰恃平日之恩知上必感念之也師古曰懰慄哀愴)
(之意也懰音劉慄音栗)仁者不誓豈約親兮(如淳曰仁者之行惠尚一不以為恩施豈)
(有親親而反當以言約乎)既往不來申以信兮(師古曰死者一往不返情念酷痛重以此)
(心為信不有忽忘也信合韻音新)去彼昭昭就冥冥兮既下新宫不復
故庭兮(師古曰故庭謂平生所居室之庭也復音扶目反)嗚呼哀哉想魂靈兮
其後李延年弟季坐姦亂後宫廣利降匈奴家族滅矣
孝武鉤弋趙倢伃昭帝母也家在河間武帝巡狩過河
間望氣者言此有竒女天子亟使使召之既至女兩手
皆拳上自披之手即時伸由是得幸號曰拳夫人先是
其父坐法宫刑為中黃門死長安葬雍門(師古曰雍門在長安西北)
(孝里西南去長安三十里廣記云趙父冢在門西也)拳夫人進為偼伃居鉤弋宫
(師古曰黃圖鉤弋宫在城外漢武故事曰在直門南也)大有寵元始三年生昭帝
號鉤弋子任身十四月廼生上曰聞昔堯十四月而生
今鉤弋亦然廼命其所生門曰堯母門後衛太子敗而
燕王旦廣陵王胥多過失寵姬王夫人男齊懷王李夫
人男昌邑哀王皆蚤薨鉤弋子年五六歲壯大多知(師古)
(曰壯大者言其形體偉大)上常言類我又感其生與衆異甚竒愛之
心欲立焉以其年穉母少恐女主顓恣亂國家猶與久
之(師古曰與讀曰豫)鉤弋倢伃從幸甘泉有過見譴以憂死(師古)
(曰譴責也音口羡反)因葬雲陽(師古曰在甘泉宫南今土俗人嘑為女陵)後上疾病乃
立鉤弋子為皇太子拜奉車都尉霍光為大司馬大將
軍輔少主明日帝崩昭帝即位追尊鉤弋偼伃為皇太
后發卒二萬人起雲陵邑三千戸追尊外祖趙父為順
成侯詔右扶風置園邑二百家長丞奉守如法順成侯
有姊君姁賜錢二百萬奴婢第宅以充實焉諸昆弟各
以親疏受賞賜趙氏無在位者唯趙父追封
孝昭上官皇后祖父桀隴西上邽人也少時為羽林期
門郎從武帝上甘泉天大風車不得行解蓋授桀桀奉
蓋雖風常屬車(師古曰屬連也音之欲反)雨下蓋輒御上竒其材力
遷未央廐令上嘗體不安及愈見馬馬多瘦上大怒令
以我不復見馬邪欲下吏桀頓首曰臣聞聖體不安日
夜憂懼意誠不在馬言未卒泣數行下上以為忠由是
親近為侍中稍遷至太僕武帝疾病以霍光為大將軍
太僕桀為左將軍皆受遺詔輔少主以前捕斬反者莽
通功封桀為安陽侯初桀子安取霍光女結婚相親光
每休沐出桀嘗代光入决事昭帝始立年八歲帝長姊
鄂邑蓋長公主居禁中共養帝(師古曰共音居用反養音弋亮反)蓋主
私近子客河間丁外人(師古曰子客子之賓客也外人其名也)上與大將
軍聞之不絶主驩有詔外人侍長主長主内周陽氏女
令配耦帝時上官安有女即霍光外孫安因光欲内之
光以為尚幼不聽安素與丁外人善說外人曰聞長主
内女安子容貌端正誠因長主時得入為后(師古曰以時得入)
以臣父子在朝而有椒房之重(師古曰椒房殿名在未央宫皇后所居)成
之在於足下漢家故事常以列侯尚主足下何憂不封
侯乎外人喜言於長主長主以為然詔召委女入為倢
伃安為騎都尉月餘遂立為皇后年甫六歲(師古曰甫始也)安
以后父封桑樂侯食邑千五百戶遷車騎將軍日以驕
淫受賜殿中出對賓客言與我婿飲大樂見其服飾使
人歸欲自燒物安醉則祼行内與後母及父諸良人侍
御皆亂(師古曰良人謂妾也侍御則兼婢矣)子病死仰而罵天數守大將
軍光為丁外人求侯(師古曰守求請之)及桀欲妄官祿外人(師古)
(曰不由材德故曰妄)光執正皆不聽又桀妻父所幸充國為太醫
監闌入殿中下獄當死冬月且盡蓋主為充國入馬二
十匹贖罪廼得减死論於是桀安父子深怨光而重德
蓋主知燕王旦帝兄不得立亦怨望桀安即記光過失
予燕王令上書告之又為丁外人求侯燕王大喜上書
稱子路喪姊朞而不除孔子非之子路曰由不幸寡兄
弟不忍除之(師古曰事見禮記由子路之名)故曰觀過知仁(師古曰論語云孔子)
(曰人之過也各於其黨觀過斯知仁矣引此言者謂子路厚於骨肉雖違禮制是其仁愛)今臣與陛
下獨有長公主為姊陛下幸使丁外人侍之外人宜蒙
爵號書奏上以問光光執不許及告光罪過上又疑之
愈親光而疏桀安桀安寖恚(師古曰寖漸也)遂結黨與謀殺光
誘徵燕王至而誅之因廢帝而立桀或曰當如皇后何
安曰逐麋之狗當顧菟邪(師古曰言所求者大不顧小也)且用皇后為
尊一旦人主意有所移雖欲為家人亦不可得(師古曰家人言)
(凡庶匹夫)此百世之一時也事發覺燕王蓋主皆自殺語在
霍光傳桀安宗族既滅皇后以年少不與謀(師古曰與讀曰預)
亦光外孫故得不廢皇后母前死葬茂陵郭東追尊曰
敬夫人置園邑二百家長丞奉守如法皇后自使私奴
婢守桀安冢(師古曰廟記云上官桀安冢並在霍光冢東東去夏侯勝冢二十步)光欲皇
后擅寵有子帝時體不安左右及醫皆阿意言宜禁内
雖宫人使令皆為窮絝多其帶(服虔曰窮絝有前後當不得交通也師古曰使)
(令所使之人也絝古袴字也窮絝即今之緄襠袴也令音力征反緄音下昆反)後宫莫有進者
皇后立十歲而昭帝崩后年十四五云昌邑王賀徵即
位尊皇后為皇太后先與太后共廢王賀立孝宣帝元
帝即位為太皇太后凡立四十七年年五十二建昭二
年崩合葬平陵
衞太子史良娣宣帝祖母也太子有妃有良娣有孺子
妻妾凡三等子皆稱皇孫史良娣家本魯國有母貞君
兄恭以元鼎四年入為良娣生男進號史皇孫(師古曰進者皇)
(孫之名)武帝末巫蠱事起衞太子及良娣史皇孫皆遭害
史皇孫有一男號皇曾孫時生數月猶坐太子繫獄積
五歲乃遭赦治獄使者邴吉憐皇曾孫無所歸載以付
史恭恭母貞君年老見孫孤甚哀之自養視焉後曾孫
收養於掖庭遂登至尊位是為宣帝而貞君及恭已死
恭三子皆以舊恩封長子高為樂陵侯曾為將陵侯元
為平臺侯及高子丹以功德封武陽侯侯者凡四人高
至大司馬車騎將軍丹左將軍自有傳
史皇孫王夫人宣帝母也名翁須太始中得幸於史皇
孫皇孫妻妾無號位皆稱家人子征和二年生宣帝帝
生數月衛太子皇孫敗家人子皆坐誅莫有收葬者唯
宣帝得全即尊位後追尊母王夫人諡曰悼后祖母史
良娣曰戾后皆改葬起園邑長丞奉守語在戾太子傳
地節三年求得外祖母王媼媪男無故無故弟武皆隨
使者詣闕時乘黃牛車故百姓謂之黃牛嫗初上即位
數遣使者求外家久遠多似類而非是既得王媼令太
中大夫任宣與丞相御史屬雜考問鄉里識知者皆曰
王嫗嫗言名妄人家本涿郡蠡吾平鄉年十四嫁為同
鄉王更得妻更得死嫁為廣望王廼始婦(師古曰廣望亦涿郡之縣)
産子男無故武女翁須翁須年八九歲時寄居廣望節
侯子劉仲卿宅仲卿謂廼始曰予我翁須自養長之媼
為翁須作縑單衣(師古曰縑即今之絹也音兼)送仲卿家仲卿教翁
須歌舞往來歸取冬夏衣居四五歲翁須來言邯鄲賈
長兒求歌舞者仲卿欲以我與之媼即與翁須逃走之
平鄉(師古曰之往也)仲卿載廼始共求媼媼惶急將翁須歸曰
兒居君家非受一錢也(師古曰言未嘗得其聘幣)奈何欲予它人仲
卿詐曰不也後數日翁須乘長兒車馬過門呼曰我果
見行當之柳宿(蘇林曰聚邑名也在中山盧奴東北三十里)媼與廼始之柳
宿見翁須相對涕泣謂曰我欲為汝自言(師古曰言自訟理不肯行)
翁須曰母置之(師古曰置之猶言任聽之不須自言)何家不可以居(師古曰言)
(所去處皆可安居)自言無益也媼與廼始還求錢用隨逐至中
山盧奴見翁須與歌舞等比五人同處(師古曰比音必寐反)媼與
翁須共宿明日廼始留視翁須媼還求錢欲隨至邯鄲
媼歸糶買未具廼始來歸曰翁須已去我無錢用隨也
因絶至今不聞其問賈長兒妻貞及從者師遂辭(師古曰辭)
(對辭)往二十歲太子舍人侯明從長安來求歌舞者請翁
須等五人長兒使遂送至長安皆入太子家及廣望三
老更始劉仲卿妻其等四十五人辭皆驗(師古曰其者仲卿妻之名)
宣奏王媼悼后母明白上皆召見賜無故武爵關内侯
旬月間賞賜以鉅萬計頃之制詔御史賜外祖母號為
博平君以博平蠡吾兩縣戸萬一千為湯沐邑封舅無
故為平昌侯武為樂昌侯食邑各六千戶初廼始以本
始四年病死後三歲家廼富貴追賜諡曰思成侯詔涿
郡治冢室置園邑四百家長丞奉守如法歲餘博平君
薨諡曰思成夫人詔徙思成侯合葬奉明顧成廟南置
園邑長丞(師古曰本號廣明故戾太子傳云皇孫及王夫人皆葬廣明其後以置園邑奉守改曰奉)
(明)罷涿郡思成園王氏侯者二人無故子接為大司馬
車騎將軍而武子商至丞相自有傳
孝宣許皇后元帝母也父廣漢昌邑人少時為昌邑王
郎從武帝上甘泉誤取它郎鞍以被其馬發覺吏劾從
行而盜當死有詔募下蠶室(孟康曰死罪囚欲就宫者聽之)後為宦者
丞上官桀謀反時廣漢部索(師古曰部分搜索罪人也索音山客反)其殿
中廬有索長數尺可以縳人者數千枚滿一篋緘封(師古)
(曰殿中廬桀所止宿廬舍在宫中者也緘束篋也音工咸反)廣漢索不得它吏往得
之(師古曰須得此繩索者用為桀之反具)廣漢坐論為鬼薪輸掖庭後為
暴室嗇夫時宣帝養於掖庭號皇曾孫與廣漢同寺居
時掖庭令張賀本衞太子家吏及太子敗賀坐下刑以
舊恩養視皇曾孫甚厚及曾孫壮大賀欲以女孫妻之
是時昭帝始冠長八尺二寸賀弟安世為右將軍與霍
將軍同心輔政聞賀稱譽皇曾孫欲妻以女安世怒曰
曾孫廼衞太子後也幸得以庶人衣食縣官足矣勿復
言予女事於是賀止時許廣漢有女平君年十四五當
為内者令歐侯氏子婦(師古曰歐侯姓也歐音烏溝反)臨當入歐侯氏
子死其母將行卜相當大貴母獨喜賀聞許嗇夫有女
廼置酒請之(師古曰請召也召嗇夫飲酒也)酒酣為言曾孫體近下人
乃關内侯(師古曰言曾孫之身於帝為近親縱其人材下劣尚作關内侯書本或無人字)可妻
也廣漢許諾明日嫗聞之怒(師古曰廣漢之妻不欲與曾孫)廣漢重令
為介(師古曰更令人作媒而結婚姻重音直用反)遂與曾孫一歲生元帝數
月曾孫立為帝平君為偼伃是時霍將軍有小女與皇
太后有親公卿議更立皇后皆心儀霍將軍女(晉灼曰儀向也)
(師古曰謂附向之)亦未有言上乃詔求微時故劒大臣知指白
立許偼伃為皇后既立霍光以后父廣漢刑人不宜君
國歲餘乃封為昌成君霍光夫人顯欲貴其小女道無
從(師古曰從因也由也無由得内其女)明年許皇后當娠病女醫淳于衍
者霍氏所愛嘗入宮侍皇后疾衍夫賞為掖庭戸衞謂
衍可過辭霍夫人行(師古曰過辭夫人乃行入宫也)為我求安池監衍
如言報顯顯因生心辟左右(師古曰辟音闢謂屏去之)字謂衍少夫
幸報我以事(如淳曰稱衍字曰少夫親之也晉灼曰報我以事謂求池監也)我亦欲報
少夫可乎(晉灼曰報少夫謀弑許后事)衍曰夫人所言何等不可者
顯曰將軍素愛小女成君欲竒貴之願以累少夫(師古曰累)
(託也音力瑞反)衍曰何謂邪顯曰婦人免乳大故十死一生(師古)
(曰免乳謂産子也大故大事也乳音人喻反)今皇后當免身可因投毒藥去
也(師古曰去謂除去皇后也音丘呂反)成君即得為皇后矣如蒙力事成
富貴與少夫共之衍曰藥雜治當先嘗安可(師古曰與衆醫共雜)
(治之人有先嘗者何可行毒)顯曰在少夫為之耳將軍領天下誰敢
言者緩急相護但恐少君無意耳衍良久曰願盡力即
擣附子齎入長定宫皇后免身後衍取附子并合大醫
大丸以飲皇后(晉灼曰大丸今澤蘭丸之屬)有頃曰我頭岑岑也藥
中得無有毒(師古曰岑岑痺悶之意)對曰無有遂加煩懣崩(師古曰懣)
(音滿又音悶)衍出過見顯相勞問(師古曰勞音來到反)亦未敢重謝衍
(師古曰恐人知覺之)後人有上書告諸醫侍疾無狀者皆收繫詔
獄劾不道顯恐事急即以状具語光因曰既失計為之
無令吏急衍光驚鄂默然不應其後奏上署衍勿論(李竒)
(曰光題其奏也師古曰言之於帝故解釋耳光不自署也)許后立三年而崩諡曰恭
哀皇后葬杜南是為杜陵南園(即古曰即今之所謂小陵者去杜陵十八里)
後五年立皇太子廼封太子外祖父昌成君廣漢為平
恩侯位特進後四年復封廣漢兩弟舜為博望侯延壽
為樂成侯許氏侯者凡三人廣漢薨諡曰戴侯無子絶
葬南園旁置邑三百家長丞奉守如法宣帝以延壽為
大司馬車騎將軍輔政元帝即位復封延壽中子嘉為
平恩侯奉戴侯後亦為大司馬車騎將軍
孝宣霍皇后大司馬大將軍博陸侯光女也母顯既使
淳于衍隂殺許后顯因為成君衣補(師古曰謂縫作嫁時衣被也為音于)
(偽反)治入宫具勸光内之果立為皇后初許后起微賤登
至尊日淺從官車服甚節儉五日一朝皇太后於長樂
宫親奉案上食以婦道共養及霍后立亦脩許后故事
而皇太后親霍后之姊子故常竦體敬而禮之皇后轝
駕侍從甚盛賞賜官屬以千萬計與許后時懸絶矣上
亦寵之顓房燕(師古曰顓與專同)立三歲而光薨後一歲上立
許后男為太子昌成君者為平恩侯顯怒恚不食歐血
曰此乃民間時子安得立即后有子反為王邪復教皇
后令毒太子皇后數召太子賜食保阿輙先嘗之后挾
毒不得行後殺許后事頗泄顯遂與諸壻昆弟謀反發
覺皆誅滅使有司賜皇后策曰皇后熒惑失道懷不德
挾毒與母博陸宣成侯夫人顯謀欲危太子無人母之
恩不宜奉宗廟衣服不可以承天命嗚呼傷哉其退避
宫上璽綬有司霍后立五年廢處昭臺宫(師古曰在上林中)後
十二歲徙雲林舘廼自殺葬昆吾亭東(師古曰昆吾地名在藍田)初
霍光及兄驃騎將軍去病皆自以功伐封侯居位宣帝
以光故封去病孫山山弟雲皆為列侯侯者前後四人
孝宣王皇后其先高祖時有功賜爵關内侯自沛徙長
陵傳爵至后父奉光奉光少時好鬭雞宣帝在民間數
與奉光會相識奉光有女年十餘歲每當適人所當適
輒死故久不行及宣帝即位召入後宫稍進為偼伃是
時館陶王母華偼伃及淮陽憲王母張倢伃楚孝王母
衞偼伃皆愛幸霍皇后廢後上憐許太子蚤失母(師古曰許)
(后所生故曰許太子)幾為霍氏所害於是乃選後宫素謹慎而無
子者遂立王偼伃為皇后令母養太子自為后後希見
無寵封父奉光為卭成侯立十六年宣帝崩元帝即位
為皇太后封太后兄舜為安平侯後二年奉光薨諡曰
共侯葬長門南置園邑三百家長丞奉守如法元帝崩
成帝即位為太皇太后復爵太皇太后弟駿為關内侯
食邑千戶王氏列侯二人關内侯一人舜子章章從弟
咸皆至左右將軍時成帝母亦姓王氏故世號太皇太
后為卭成太后卭成太后凡立四十九年年七十餘永
始元年崩合葬杜陵稱東園(師古曰雖同塋兆而别為墳王后陵次宣帝陵東故)
(曰東園也)奉光孫勲坐法免元始中成帝太后下詔曰孝宣
王皇后朕之姑深念奉質共脩之義恩結于心(師古曰質讀曰)
(贄)惟卭成共侯國廢祀絶朕甚閔焉其封共侯曾孫堅
固為卭成侯至王莽乃絶
前漢書卷九十七上
前漢書卷九十七上考證
外戚傳殷之興也以有娀又有㜪按又有㜪三字及
下文太姒二字並史記所無而漢書𥙷之
漢興因秦之稱號云云(臣召南)按自此以下詳序宫
中位號班氏所自撰錄也後書云秦爵列九品即据
此傳
高祖薄姬傳漢王四年坐河南成臯靈臺史記作坐
河南宫成臯臺
孝景王皇后傳元朔三年崩史記作元朔四年誤也
此與紀合
前漢書卷九十七上考證
前漢書卷九十七下
漢蘭臺令史班固撰
唐正議大夫行秘書少監琅邪縣開國子顔師古注
外戚列𫝊第六十七下
孝元王皇后成帝母也家凡十侯五大司馬(師古曰十侯者陽平)
(頃侯禁禁子敬侯鳳安成侯崇平阿侯譚成都侯商紅陽侯立曲陽侯根高平侯逢時安陽侯音新都侯莽也)
(五大司馬者鳳音商根莽也一曰鳳嗣禁爲侯不當重數而十人者淳于長卽其一也)外戚莫盛
焉自有𫝊
孝成許皇后大司馬車騎將軍平恩侯嘉女也元帝悼
傷母恭哀后居位日淺而遭霍氏之辜故選嘉女以配
皇太子初入太子家上令中常侍黃門親近者侍送還
白太子懽說狀(師古曰說讀作悅)元帝喜謂左右酌酒賀我左
右皆稱萬歲久之有一男失之及成帝即位立許妃爲
皇后復生一女失之初后父嘉自元帝時爲大司馬車
騎將軍輔政已八九年矣及成帝立復以元舅陽平侯
王鳳爲大司馬大將軍與嘉並杜欽以爲故事后父重
於帝舅乃說鳳曰車騎將軍至貴將軍宜尊重之敬之
無失其意蓋輕細微眇之漸必生乖忤之患不可不慎
衛將軍之日盛於蓋侯(師古曰衛將軍衛青也武帝衛皇后之弟蓋侯王信也武帝之)
(舅)近世之事語尚在於長老之耳唯將軍察焉久之上
欲專委任鳳廼策嘉曰將軍家重身尊不宜以吏職自
絫(師古曰絫古累字也音力瑞反)賜黃金二百斤以特進侯就朝位後
歲餘薨諡曰恭侯后聰慧善史書自爲妃至即位常寵
於上後宫希得進見皇太后及帝諸舅憂上無繼嗣時
又數有災異劉向谷永等皆陳其咎在於後宫上然其
言於是省减椒房掖庭用度(師古曰椒房殿皇后所居)皇后廼上疏
曰妾誇布服糲食(孟康曰誇大也大布之衣也糲粗米也師古曰言在家時野賤也)加
以幼稚愚惑不眀義理幸得免離茅屋之下備後宫埽
除蒙過誤之寵居非命所當託洿穢不脩曠職尸官(師古)
(曰洿與汙同曠空也尸主也妄主其官)數逆至法踰越制度當伏放流之
誅不足以塞責廼壬寅日大長秋受詔椒房儀制御服
輿駕所發諸官署及所造作遺賜外家羣臣妾(師古曰外家謂)
(后之家族言在外也)皆如竟寧以前故事妾伏自念入椒房以來
遺賜外家未嘗踰故事每輒决上(師古曰每事皆奏决於天子乃敢行也)
可覆問也今誠時世異制長短相𥙷不出漢制而已纖
微之間未必可同若竟寧前與黃龍前豈相放哉(晉灼曰竟)
(寧元帝時也黃龍宣帝時也言二帝奢儉不同豈相放哉師古曰放依也音甫往反)家吏不曉(師古)
(曰家吏皇后之官屬)今壹受詔如此且使妾搖手不得今言無得
發取諸官殆謂未央宫不屬妾不宜獨取也(師古曰未央宫天子)
(之宫故其財物皇后不得取也今言者謂詔書新有所限約之言)言妾家府亦不當得
妾竊惑焉(師古曰此言謂家吏之言)幸得賜湯沐邑以自奉養亦小
發取其中何害於誼而不可哉又詔書言服御所造皆
如竟寧前吏誠不能揆其意即且令妾被服所爲不得
不如前(師古曰詔書夲云奢儉之制如竟寧耳而吏乃謂衣服處置一一如之也被音皮義反)設
妾欲作某屏風張於某所曰故事無有或不能得則必
繩妾以詔書矣(師古曰言或有所求吏不肯備因云詔書不許也)此二事誠不
可行唯陛下省察宦吏忮佷必欲自勝(師古曰宦吏奄人為皇后吏也)
(忮堅也忮音之豉反)幸妾尚貴時猶以不急事操人(師古曰尚貴時謂昔被寵)
(遇之時也操持也音千高反次下亦同)况今日日益侵又獲此詔其操約
人豈有所訴陛下見妾在椒房終不肯給妾纖微(師古曰言)
(皇后自有湯沐故更無它纖毫給賜)内邪若不私府小取將安所仰乎(師古)
(曰内邪言内中所須者也邪語辭也仰音牛向反)舊故中宫乃私奪左右之賤
繒及發乘輿服繒言爲待詔補已而貿易其中(師古曰託言此)
(繒擬待别詔有所𥙷浣而私換易取其好者以自用)左右多竊怨者甚恥為之又
故事以特牛祠大父母戴侯敬侯皆得蒙恩以太牢祠
今當率如故事唯陛下哀之今吏甫受詔讀記(師古曰甫始也)
直豫言使后知之非可復若私府有所取也(師古曰若謂如未奉)
(詔之前也)其萌芽所以約制妾者恐失人理(師古曰萌芽言其初始發意若)
(草木之方生也)今但損車駕及毋若未央宫有所發遺賜衣服
如故事則可矣(師古曰言今止當减損車馬制度及不得同未央宫輒有發取妄遺賜人於事)
(則可而后之衣服自當如舊也)其餘誠太廹急奈何妾薄命端遇竟寧
前(師古曰端正也言不得以它時為比例而正依竟寧前也)竟寧前於今世而比之
豈可邪(師古曰言今時國家制度衆事比竟寧前不肯皆同也)故時酒肉有所賜
外家輒上表廼决又故杜陵梁美人歲時遺酒一石肉
百斤耳(蘇林曰宣帝美人也)妾甚少之遺田八子誠不可若是(帥古)
(曰當多於梁美人也)事率衆多不可勝以文陳(師古曰率猶計也類也言以文書陳)
(之不可勝盡)俟自見索言之(師古曰自見后自見於天子也索盡也)唯陛下深
察焉上於是采劉向谷永之言以報曰皇帝問皇后所
言事聞之夫日者衆陽之宗天光之貴王者之象人君
之位也夫以隂而侵陽虧其正體是非下陵上妻乘夫
賤踰貴之變與春秋二百四十二年變異為衆莫若日
蝕大自漢興日蝕亦爲呂霍之屬見以今揆之豈有此
等之效與諸侯拘迫漢制牧相執持之也(師古曰牧州牧也相諸侯)
(王相也)又安獲齊趙七國之難將相大臣褢誠秉忠唯義
是從(師古曰褢古懷字)又惡有上官博陸宣成之謀(師古曰上官上官桀)
(安也博陸博陸侯霍禹也宣成宣成侯夫人顯也惡音烏)若乃徒步豪桀非有陳勝
項梁之羣也匈奴夷狄非有冒頓郅支之倫也方外内
鄉百蠻賓服(師古曰鄉讀曰嚮内嚮皆嚮中國也)殊俗慕義八州懷德雖
使其懷挟邪意猶不足憂又况其無乎求於夷狄無有
求於臣下無有微後宫也當何以塞之日者建始元年
正月(師古曰日者猶言往日也)白氣出於營室營室者天子之後宫
也正月於尚書為皇極皇極者王氣之極也白者西方
之氣其於春當廢今正於皇極之月興廢氣於後宫視
后妾無能懷任保全者(師古曰視讀曰示)以著繼嗣之微賤人
將起也至其九月流星如瓜出於文昌貫紫宫尾委曲
如龍臨於鉤陳此又章顯前尤著在内也其後則有北
宫井溢南流逆理數郡水出流殺人民後則訛言相𫝊
驚震女童入殿咸莫覺知(師古曰謂陳持弓也)夫河者水隂四瀆
之長今乃大决沒漂陵邑(師古曰大阜曰陵)斯昭隂盛盈溢違
經絶紀之應也廼昔之月鼠巢于𣗳野鵲變色五月庚
子鳥焚其巢太山之域易曰鳥焚其巢旅人先咲後號
咷喪牛于易凶(師古曰咲古笑字咷音桃觧並在谷永𫝊)言王者處民上如
鳥之處巢也不顧䘏百姓百姓畔而去之若鳥之自焚
也雖先快意說咲(師古曰說讀曰悅)其後必號而無及也百姓
喪其君若牛亡其毛也故稱凶泰山王者易姓告代之
處今正於岱宗之山甚可懼也三月癸未大風自西搖
祖宗寢廟揚裂帷席折拔樹木頓僵車輦毁壊檻屋災
及宗廟足為寒心四月己亥日蝕東井轉旋且索與既
無異(師古曰轉旋且索言須臾之間則欲盡也既亦盡耳春秋書日有食之既故詔引以為言索先各反)
已猶戊也亥復水也(張晏曰巳戊在中宫為君亥為水隂氣也)明隂盛咎在
内於戊巳虧君體著絶世於皇極顯禍敗及京都於東
井變怪衆備末重益大來數益甚成形之禍月以迫切
不救之患日寖婁深(師古曰寖甚也婁古屢字)咎敗灼灼若此豈可
以忽哉書云高宗肜日粤有雊雉(師古曰肜音弋中反)祖已曰惟
先假王正厥事又曰雖休勿休惟敬五刑以成三德(師古)
(曰觧並在谷永𫝊)即飭椒房及掖庭耳(師古曰謂祖已所言皆以戒後宫也飭與敕同)
今皇后有所疑便不便其條刺使大長秋來白之(師古曰條)
(謂分條之也刺謂書之於刺板也刺音千賜反)吏拘於法亦安足過蓋矯枉者
過直古今同之(師古曰矯正也枉曲也言意在正曲遂過於直)且財幣之省特
牛之祠其於皇后所以扶助德美為華寵也咎根不除
災變相襲祖宗且不血食何戴侯也𫝊不云乎以約失
之者鮮審皇后欲從其奢與朕亦當法孝武皇帝也如
此則甘泉建章可復興矣世俗歲殊時變日化遭事制
宜因時而移舊之非者何可放焉(師古曰放音甫往反)君子之道
樂因循而重改作昔魯人為長府閔子騫曰仍舊貫如
之何何必改作蓋惡之也詩云雖無老成人尚有典刑
曾是莫聽大命以傾(師古曰大雅蕩之詩也老成人舊故之臣也典刑常法也言闇亂之)
(時不用舊法以至傾危也)孝文皇帝朕之師也皇太后皇后成法也
假使太后在彼時不如職今見親厚又惡可以踰乎(師古)
(曰言假令太后昔時不得其志不依常理而皇后今被親厚何可踰於太后制度乎婦不可踰姑也惡音烏)
皇后其刻心秉德毋違先后之制度力誼勉行稱順婦
道(師古曰稱副也)減省羣事謙約為右(師古曰以謙約為先)其孝東宫毋
闕朔望(師古曰東宫太后所居也朔望朝謁之禮也)推誠永䆒爰何不臧(師古)
(曰究竟也爰于也臧善也于何不善言何事而不善也)養名顯行以息衆讙(師古曰讙)
(譁衆議也音許元反)垂則列妾使有法焉(師古曰言垂法於後宫皆使遵行也)皇后
深惟母忽是時大將軍鳳用事威權尤盛其後比三年
日蝕(師古曰比頻也)言事者頗歸咎於鳳矣而谷永等遂著之
許氏許氏自知為鳳所不佑(師古曰佑助也)久之皇后寵亦益
衰而後宫多新愛后姊平安剛侯夫人謁等為媚道祝
謯後宫有身者王美人及鳳等(師古曰謯古詛字)事發覺太后
大怒下吏考問謁等誅死許后坐廢處昭臺宫(師古曰在上林)
(苑中)親屬皆歸故郡山陽后弟子平恩侯旦就國凡立十
四年而廢在昭臺歲餘還徙長定宫(師古曰三輔黃圖林光宫有長定宫)
後九年上憐許氏下詔曰蓋聞仁不遺遠誼不忘親前
平安剛侯夫人謁坐大逆罪家屬幸蒙赦令歸故郡朕
惟平恩戴侯先帝外祖魂神廢棄莫奉祭祀念之未嘗
忘于心其還平恩侯且及親屬在山陽郡者是歲廢后
敗先是廢后姊孊寡居與定陵侯淳于長私通(師古曰孊者后)
(姊之名也音靡)因為之小妻長紿之曰(師古曰紿誑也)我能白東宫復
立許后為左皇后廢后因孊私賂遺長數通書記相報
謝長書有誖謾(師古曰誖惑亂也謾媟汙也誖音布内反謾與慢同)發覺天子使
廷尉孔光持節賜廢后藥自殺葬延陵交道廐西
孝成班倢伃帝初即位選入後宫始為少使蛾而大幸
(如淳曰蛾無幾之頃也師古曰蛾與俄同古字通用)為偼伃居增成舍(應劭曰後宫有八區)
(增成第三也)再就館(蘇林曰外舍産子也晉灼曰謂陽祿與柘觀)有男數月失之
成帝遊於後庭嘗欲與倢伃同輦載倢伃辭曰觀古圖
畫聖賢之君皆有名臣在側三代末主廼有嬖女今欲
同輦得無近似之乎上善其言而止太后聞之喜曰古
有樊姬今有班倢伃(張晏曰楚王好田樊姬為不食禽獸之肉)倢伃誦詩及
窈窕德象女師之篇(師古曰詩謂關睢以下也窈窕德象女師之篇皆古箴戒之書也故)
(𫝊云誦詩及窈窕以下諸篇明詩外别有此篇耳而說者便謂窈窕等卽是詩篇蓋失之矣)每進見
上疏依則古禮自鴻嘉後上稍隆於内寵倢伃進侍者
李平平得幸立為倢伃上曰始衛皇后亦從微起廼賜
平姓曰衛所謂衛倢伃也其後趙飛燕姊弟亦從自微
賤興隃越禮制寖盛於前(師古曰隃與踰同寖漸也)班倢伃及許皇
后皆失寵稀復進見鴻嘉三年趙飛燕譖告許皇后班
倢伃挟媚道祝詛後宫詈及主上許皇后坐廢考問班
倢伃倢伃對曰妾聞死生有命富貴在天脩正尚未蒙
福為邪欲以何望使鬼神有知不受不臣之愬(師古曰祝詛主)
(上是不臣也)如其無知愬之何益故不為也上善其對憐憫
之賜黃金百斤趙氏姊弟驕妬倢伃恐久見危求共養
太后長信宫(師古曰共音居用反養音弋向反)上許焉倢伃退處東宫
作賦自傷悼其辭曰承祖考之遺德兮何性命之淑靈
(師古曰何任也負也)登薄軀於宫闕兮充下陳於後庭(師古曰陳列也)蒙
聖皇之渥惠兮當日月之盛眀(師古曰渥厚也)揚光烈之翕赫
兮奉隆寵於增成既過幸於非位兮竊庶幾乎嘉時每
寤寐而絫息兮申佩離以自思(師古曰絫息言懼而喘息也離袿衣之帶也女)
(子適人父親結其離而戒之故云自思也參古累字)陳女圖以鏡監兮顧女史而
問詩悲晨婦之作戒兮(張晏曰書云牝雞之晨惟家之索喻婦人無男事也)哀襃
閻之為郵(師古曰小雅刺幽王之詩曰赫赫宗周襃姒滅之閻妻煽方處故云為郵郵過也)美
皇英之女虞兮榮任姒之母周(師古曰皇娥皇英女英堯之二女也女妻也虞)
(虞舜也任太任文王之母姒太姒武王之母也女虞女音尼據反)雖愚陋其靡及兮敢
舍心而忘兹(師古曰舍息也)歴年歲而悼懼兮閔蕃華之不滋
(師古曰滋益也言時逝不留華色落也蕃音扶元反)痛陽祿與柘館兮仍繦褓而
離災(服虔曰二館名也生子此館皆失之也師古曰二觀並在上林中仍頻也離遭也)豈妾人
之殃咎兮將天命之不可求白日忽已移光兮遂晻莫
而昧幽(師古曰䁆與暗同又音烏感反莫讀曰暮一曰莫静也讀如本音)猶被覆載之
厚德兮不廢捐於罪郵(師古曰言主上之恩比於天地雖有罪過不廢棄也被音皮義)
(反)奉共養于東宫兮託長信之末流(師古曰末流謂恩顧之末也一曰流)
(謂等列也共音居用反養音弋向反)共洒埽於帷幄兮永終死以為期(師古)
(曰共音居容反洒音灑又音所寄反埽音先到反)願歸骨於山足兮依松柏之
餘休(師古曰山足謂陵下也休蔭也)重曰(師古曰重者情志未申更作賦也音直用反)潛玄
宫兮幽以清應門閉兮禁闥扄(師古曰正門謂之應門扄短關也音工熒反)
華殿塵兮玉階菭中庭萋兮綠草生(師古曰菭水氣所生也萋萋青草貌)
(也菭音臺萋音妻)廣室隂兮帷幄暗房櫳虚兮風泠泠(師古曰櫳疏檻)
(也音來東反泠音零)感帷裳兮𤼵紅羅紛綷縩兮紈素聲(師古曰感動也)
(言風動𤼵帷裳羅綺也綷縩衣聲也綷音千賄反縩音蔡)神𦕈𦕈兮密靚處君不御
兮誰為榮(師古曰靚字與静同)俯視兮丹墀思君兮履綦(孟康曰丹墀赤)
(地也師古曰綦履下飾也言視殿上之地則想君履綦之迹也綦音其)仰視兮雲屋雙涕
兮横流(師古曰雲屋言其黮䨴狀若雲也黮音徒感反䨴音徒對反)顧左右兮和顔
酌羽觴兮銷憂(劉德曰酒行疾如羽也孟康曰羽觴爵也作生爵形有頭尾羽翼如淳曰以瑇)
(瑁覆翠羽於下徹上見師古曰孟說是也)惟人生兮一世忽一過兮若浮已
獨享兮高明處生民兮極休(師古曰享當也休美也)勉虞精兮極
樂與福祿兮無期(師古曰此虞與娱同)綠衣兮白華自古兮有之
(師古曰綠衣詩鄁風刺妾上僭夫人失位白華小雅篇周人刺幽王黜申后也)至成帝崩倢伃
充奉園陵薨因葬園中
孝成趙皇后本長安宫人(師古曰本宫人以賜陽阿主家也宫人者省中侍使官婢)
(名曰宫人非天子掖庭中也事見漢舊儀言長安者以别甘泉等諸宫省也)初生時父母不
舉三日不死廼收養之及壮屬陽阿主家(師古曰陽阿平原之縣也)
(今俗書阿字作河又或為河陽皆後人所妄改耳)學歌舞號曰飛燕(師古曰以其體輕也)
成帝嘗微行出過陽阿主作樂上見飛燕而說之召入
宫大幸有女弟復召入俱為倢伃貴傾後宫許后之廢
也上欲立趙偼伃皇太后嫌其所出微甚難之太后姊
子淳于長為侍中數往來𫝊語得太后指上立封趙婕
伃父臨為成陽侯後月餘乃立倢伃為皇后追以長前
白罷昌陵功封為定陵侯皇后旣立後寵少衰而弟絶
幸為昭儀居昭陽舍其中庭彤朱而殿上髤&KR0238;(師古曰以漆漆)
(物謂之髤音許求反又音許昭反今關東俗器物一再著漆者謂之捎漆捎即髤聲之轉重耳髤字或作髹音)
(義亦與髤同今關西俗云黑髤盤朱髤盤其音如此两義並通)切皆銅沓冒黃金塗(師古)
(曰切門限也音千結反沓冒其頭也塗以金塗銅上也沓音它合反)白玉階(師古曰階所由升殿陛也)
壁帶往往為黃金釭函藍田璧眀珠翠羽飾之(服虔曰釭壁中)
(之横帶也晉灼曰以金環飾之也師古曰壁帶壁之横木露出如帶者也於壁帶之中往往以金為釭若車釭)
(之形也其釭中著玉璧明珠翠羽耳藍田山名出美玉釭音工流俗讀之音江非也)自後宫未嘗
有焉姊弟顓寵十餘年卒皆無子(師古曰顓與專同卒終也)末年定
陶王來朝王祖母傅太后私賂遺趙皇后昭儀定陶王
竟為太子明年春成帝崩帝素彊無疾病是時楚思王
衍梁王立來朝明旦當辭去上宿供張白虎殿(師古曰白虎殿)
(在未央宫中供音居用反張音竹亮反)又欲拜左將軍孔光為丞相已刻
侯印書贊(師古曰贊謂延拜之文)昏夜平善鄕晨傅絝韤(應劭曰傅著也)
(師古曰鄕讀曰嚮傅讀曰附絝古袴字也韤音武伐反)欲起因失衣不能言晝漏
上十刻而崩民間歸罪趙昭儀皇太后詔大司馬莽丞
相大司空曰皇帝暴崩羣衆讙譁怪之掖庭令輔等在
後庭左右侍燕廹近雜與御史丞相廷尉治問皇帝起
居發病狀趙昭儀自殺哀帝既立尊趙皇后為皇太后
封太后弟侍中駙馬都尉欽為新成侯趙氏侯者凡二
人後數月司隸觧光奏言臣聞許美人及故中宫史曹
宫皆御幸孝成皇帝産子子隱不見臣遣從事掾業史
望騐問知狀者(師古曰業者掾之名望者史之名也皆不言其姓)掖庭獄丞籍
武故中黃門王舜吳恭靳嚴官婢曹曉道房張棄故趙
昭儀御者于客子王偏臧兼等皆曰宫即曉子女前屬
中宫為學事史通詩授皇后房與宫對食(應邵曰宫人自相與為夫)
(婦名對食甚相妬忌也)元延元年中宫語房曰陛下幸宫後數月
曉入殿中見宫腹大問宫宫曰御幸有身其十月中宫
乳掖庭牛官令舍(師古曰乳産也音而具反下皆類此)有婢六人中黃門
田客持詔記盛綠綈方底(師古曰綈厚繒也綠其色也方㡳盛書囊形若今之筭幐)
(耳綈音大奚反)封御史中丞印予武曰取牛官令舍婦人新産
兒婢六人盡置暴室獄母問兒男女誰兒也武迎置獄
宫曰善臧我兒胞(師古曰胞謂胎之衣也音苞)丞知是何等兒也(師古)
(曰意言是天子兒耳)後三日客持詔記與武問兒死未手書對牘
背(師古曰牘木簡也時以為詔記問之故令於背上書對辭)武即書對兒見在未死
有頃客出曰上與昭儀大怒奈何不殺武叩頭啼曰不
殺兒自知當死殺之亦死即因客奏封事曰陛下未有
繼嗣子無貴賤惟留意奏入客復持詔記予武曰今夜
漏上五刻持兒與舜會東交掖門武因問客陛下得武
書意何如曰憆也(服虔曰憆直視貌也師古曰憆音丑庚反字本作瞠其音同耳)武以
兒付舜舜受詔内兒殿中為擇乳母告善養兒且有賞
母令漏泄舜擇棄為乳母時兒生八九日後三日客復
持詔記封如前予武中有封小綠篋記曰告武以篋中
物書予獄中婦人武自臨飲之(師古曰飲音於禁反)武發篋中有
裹藥二枚赫蹏書(鄧展曰赫音兄弟䦧牆之䦧應劭曰赫蹏薄小紙也晉灼曰今謂薄小物)
(為䦧蹏師古曰今書本赫字或作擊)曰告偉能努力飲此藥不可復入女
自知之(師古曰女讀曰汝)偉能卽宫宫讀書已曰果也欲姊弟
擅天下我兒男也頟上有壯髮類孝元皇帝(師古曰壯髮當頟前)
(侵下而生今俗呼為圭頭者是也)今兒安在危殺之矣(師古曰危險也猶今人言險不)
(殺耳)奈何令長信得聞之(師古曰謂太后)宫飲藥死後宫婢六人
召入出語武曰昭儀言女無過(師古曰言我知汝無罪過也女讀曰汝)寧
自殺邪若外家也(晉灼曰寧便自殺出至外舍死也)我曹言願自殺(師古)
(曰曹軰也)即自繆死(晉灼曰繆音繆縳之繆鄭氏曰自縊也師古曰繆絞也音居虬反)武皆
表奏狀棄所養兒十一日(師古曰棄謂張棄也)宫長李南以詔書
取兒去(晉灼曰漢儀注有女長御比侍中宫長豈此耶)不知所置(師古曰終竟不知置何所)
(也)許美人前在上林涿沐館數召入飾室中若舍(師古曰或)
(暫入或留止也)一歲再三召留數月或半歲御幸元延二年褱
子(師古曰褱古懷字)其十一月乳(師古曰乳謂産子也音而樹反其下亦同)詔使嚴
持乳醫及五種和藥丸三送美人所後客子偏兼聞昭
儀謂成帝曰常紿我言從中宫來(師古曰紿誑也中宫皇后所居)即從
中宫來許美人兒何從生中許氏竟當復立邪(晉灼曰昭儀前)
(要帝不得立許美人為皇后而今有子中許氏竟當復立為皇后邪此前約之言也師古曰此說非也言美人)
(在内中何從得兒而生也故言何從生中次此下乃始言約耳)懟以手自擣(師古曰懟怨怒也擣)
(築也懟音直類反)以頭擊壁戸柱從牀上自投地啼泣不肯食
曰今當安置我欲歸耳帝曰今故告之反怒為(師古曰故以許)
(美人産子告汝何為反怒)殊不可曉也(師古曰言其不可告語也)帝亦不食昭儀
曰陛下自知是不食謂何(師古曰何為不食也)陛下常自言約不
負女(師古曰女讀曰汝次下亦同)今美人有子竟負約謂何帝曰約
以趙氏故不立許氏使天下無出趙氏上者毋憂也後
詔使嚴持綠囊書予許美人告嚴曰美人當有以予女
受來置飾室中簾南(師古曰簾戸簾也音廉)美人以葦篋一合盛
所生兒緘封及綠囊報書予嚴嚴持篋書置飾室簾南
去帝與昭儀坐使客子觧篋緘未巳(師古曰緘束篋之繩也音居咸反)
帝使客子偏兼皆出自閉戶獨與昭儀在須臾開戸嘑
客子偏兼使緘封篋及綠綈方底推置屏風東恭受詔
持篋方底予武皆封以御史中丞印曰告武篋中有死
兒埋屏處勿令人知武穿獄樓垣下為坎埋其中故長
定許貴人及故成都平阿侯家婢王業任孋公孫習前
免為庶人(師古曰孋音麗)詔召入屬昭儀為私婢成帝崩未幸
梓宫(師古曰言未大歛也)食卒悲哀之時昭儀自知罪惡大知業
等故許氏王氏婢恐事泄而以大婢羊子等賜與業等
各且十人以慰其意屬無道我家過失(師古曰屬音欲之反)元延
二年五月故掖庭令吾丘遵謂武曰(師古曰姓吾丘名遵)掖庭丞
吏以下皆與昭儀合通無可與語者獨欲與武有所言
我無子武有子是家輕族人得無不敢乎(蘇林曰是家謂成帝也不)
(敢斥故言是家師古曰遵自以無子故無所顧懼武既有子恐禍相及當止不敢言也)掖庭中御
幸生子者輒死又飲藥傷墯者無數欲與武共言之大
臣票騎將軍貪耆錢不足計事(師古曰耆讀曰嗜)奈何令長信
得聞之遵後病困謂武今我已死前所語事武不能獨
為也慎語(師古曰言汝脱不能獨為勿漏泄其事)皆在今年四月丙辰赦
令前臣謹案永光三年男子忠等發長陵傅夫人冢事
更大赦(師古曰更音工衡反)孝元皇帝下詔曰比朕不當所得赦
也窮治盡伏辜天下以為當魯嚴公夫人殺世子齊桓
召而誅焉春秋予之(師古曰嚴公夫人謂哀姜也予謂許與之也觧具在五行志)趙
昭儀傾亂聖朝親滅繼嗣家屬當伏天誅前平安剛侯
夫人謁坐大逆同産當坐以蒙赦令歸故郡今昭儀所
犯尤誖逆罪重於謁而同産親屬皆在尊貴之位廹近
帷幄羣下寒心非所以懲惡崇誼示四方也請事窮竟
丞相以下議正法哀帝於是免新成侯趙欽欽兄子成
陽侯訢皆為庶人將家屬徙遼西郡時議郎耿育上疏
言臣聞繼嗣失統廢適立庶(師古曰適讀曰嫡次下亦同)聖人法禁
古今至戒然太伯見歴知適逡循固譲(師古曰歴謂王季即文王之父)
(也知適謂知其當為適嗣也)委身吳粤權變所設不計常法致位王
季以崇聖嗣卒有天下子孫承業七八百載功冠三王
道德最備是以尊號追及太王故世必有非常之變然
後廼有非常之謀孝成皇帝自知繼嗣不以時立念雖
末有皇子萬歲之後未能持國(師古曰末晩暮也萬歲言晏駕也)權柄
之重制於女主女主驕盛則耆欲無極(師古曰耆讀曰嗜)少主
幼弱則大臣不使(師古曰不使不可使從命也)世無周公抱負之輔
恐危社稷傾亂天下知陛下有賢聖通明之德仁孝子
愛之恩懷獨見之明内斷於身故廢後宫就館之漸絶
微嗣禍亂之根(師古曰微嗣者謂幼主也)乃欲致位陛下以安宗廟
愚臣旣不能深援安危定金匱之計(師古曰愚臣謂觧光等也援引也金)
(匱言長久之法可蔵於金匱石室者也援音爰)又不知推演聖德述先帝之志
(師古曰演廣也音弋善反)廼反覆校省内暴露私燕(師古曰私燕謂成帝閑晏之私)
(也覆音芳目反)誣汙先帝傾惑之過成結寵妾妬媚之誅甚失
賢聖遠見之明逆負先帝憂國之意夫論大德不拘俗
立大功不合衆此廼孝成皇帝至思所以萬萬於衆臣
陛下聖德盛茂所以符合於皇天也豈當世庸庸斗筲
之臣所能及哉且褒廣將順君父之美匡捄銷滅旣往
之過(師古曰捄古救字)古今通義也事不當時固争防禍於未
然各随指阿從以求容媚晏駕之後尊號已定萬事已
訖廼探追不及之事訐揚幽昧之過(師古曰訐音居謁反)此臣所
深痛也願下有司議即如臣言宜宣布天下使咸曉知
先帝聖意所起不然空使謗議上及山陵下流後世遠
聞百蠻近布海内甚非先帝託後之意也蓋孝子善述
父之志善成人之事唯陛下省察哀帝為太子亦頗得
趙太后力遂不竟其事傅太后恩趙太后趙太后亦歸
心(師古曰恩謂以厚恩接遇之一曰恩謂銜其立哀帝為嗣之恩也)故成帝母及王氏
皆怨之哀帝崩王莽白太后詔有司曰前皇太后與昭
儀俱侍帷幄姊弟專寵錮寢執賊亂之謀殘滅繼嗣以
危宗廟誖天犯祖(師古曰誖違也祖先帝也)無為天下母之義貶皇
太后為孝成皇后(晉灼曰使哀帝不母罪之也)徙居北宫後月餘復
下詔曰皇后自知罪惡深大朝請希闊(師古曰請謁也闊猶闕也)失
婦道無共養之禮而有狼虎之毒(師古曰共讀曰恭音居用反養音弋向反)
(其下並同)宗室所怨海内之讎也而尚在小君之位誠非皇
天之心夫小不忍亂大謀恩之所不能已者義之所割
也(師古曰言以義割恩也)今廢皇后為庶人就其園是日自殺凡
立十六年而誅先是有童謠曰燕燕尾涎涎(師古曰涎涎光澤之)
(貌也音徒見反)張公子時相見木門倉琅根燕飛來啄皇孫皇
孫死燕啄矢成帝每微行出常與張放俱而稱富平侯
家故曰張公子倉琅根宫門銅鍰也(師古曰鍰讀與環同)
孝元傅昭儀哀帝祖母也父河内温人蚤卒母更嫁為
魏郡鄭翁妻生男惲昭儀少為上官太后才人自元帝
為太子得進幸元帝即位立為倢伃甚有寵為人有材
略善事人下至宫人左右飲酒酹地皆祝延之(師古曰酹以酒)
(沃地也祝延祝之使長年也酹音來外反祝音之受反)産一男一女女為平都公
主男為定陶恭王恭王有材藝尤愛於上元帝旣重傅
倢伃及馮倢伃亦幸生中山孝王上欲殊之於後宫以
二人皆有子為王上尚在未得稱太后乃更號曰昭儀
賜以印綬在倢伃上昭其儀尊之也至成哀時趙昭儀
董昭儀皆無子猶稱焉元帝崩傅昭儀隨王歸國稱定
陶太后後十年恭王薨子代為王王母曰丁姬傅太后
躬自養視旣壯大成帝無繼嗣時中山孝王在元延四
年孝王及定陶王皆入朝傅太后多以珍寳賂遺趙昭
儀及帝舅票騎將軍王根隂為王求漢嗣皆見上無子
欲豫自結為久長計更稱譽定陶王(師古曰更音工衡反)上亦自
器之明年遂徵定陶王立為太子語在哀紀月餘天子
立楚孝王孫景為定陶王奉恭王後太子議欲謝少傅
閻崇以為春秋不以父命廢王父命(師古曰王父謂祖也)為人後
之禮不得顧私親不當謝太傅趙玄以為當謝太子從
之詔問所以謝狀尚書劾奏玄左遷少府以光祿勲師
丹為太傅詔傅太后與太子母丁姬自居定陶國邸下
有司議皇太子得與傅太后丁姬相見不有司奏議不
得相見頃之成帝母王太后欲令傅太后丁姬十日一
至太子家成帝曰太子承正統當共養陛下不得復顧
私親王太后曰太子小而傅太后抱養之今至太子家
以乳母恩耳不足有所妨於是令𫝊太后得至太子家
丁姬以不小養太子獨不得成帝崩哀帝即位王太后
詔令傅太后丁姬十日一至未央宫高昌侯董宏希指
(師古曰希望天子意指也)上書言宜立丁姬為帝太后師丹劾奏宏
懷邪誤朝不道上初即位謙讓從師丹言止後廼白令
王太后下詔尊定陶恭王為恭皇哀帝因是曰春秋母
以子貴尊傅太后為恭皇太后丁姬為恭皇后各置左
右詹事食邑如長信宫中宫追尊恭皇太后父為崇祖
侯恭皇后父為襃德侯後歲餘遂下詔曰漢家之制推
親親以顯尊尊定陶恭皇之號不宜復稱定陶其尊恭
皇太后為帝太太后丁后為帝太后後又更號帝太太
后為皇太太后稱永信宫帝太后稱中安宫而成帝母
太皇太后本稱長信宫成帝趙后為皇太后並四太后
各置少府太僕秩皆中二千石為恭皇立寢廟於京師
比宣帝父悼皇考制度序昭穆於前殿(如淳曰廟之前曰殿半以後曰)
(寢)傅太后父同産弟四人曰子孟中叔子元幼君(師古曰中)
(讀曰仲)子孟子喜至大司馬封高武侯中叔子晏亦大司
馬封孔鄉侯幼君子商封汝昌侯為太后父崇祖侯後
更號崇祖曰汝昌哀侯太后同母弟鄭惲前死以惲子
業為陽信侯追尊惲為陽信節侯鄭氏傅氏侯者凡六
人大司馬二人九卿二千石六人侍中諸曹十餘人傅
太后旣尊後尤驕與成帝母語至謂之嫗與中山孝王
母馮太后並事元帝追怨之陷以祝詛罪令自殺元壽
元年崩合葬渭陵稱孝元傅皇后云
定陶丁姬哀帝母也易祖師丁將軍之玄孫(師古曰祖始也儒林)
(𫝊丁寬易家之始師)家在山陽瑕丘父至廬江太守始定陶恭王
先為山陽王而丁氏内其女為姬王后姓張氏其母鄭
禮即傅大后同母弟也太后以親戚故欲其有子然終
無有唯丁姬河平四年生哀帝丁姬為帝太后兩兄忠
明明以帝舅封陽安侯忠蚤死封忠子滿為平周侯太
后叔父憲望望為左將軍憲為太僕明為大司馬票騎
將軍輔政丁氏侯者凡二人大司馬一人將軍九卿二
千石六人侍中諸曹亦十餘人丁傅以一二年間暴興
尤盛然哀帝不甚假以權埶權埶不如王氏在成帝世
也建平二年丁太后崩上曰詩云穀則異室死則同穴
(師古曰王國大車之詩也穀生也)昔季武子成寢杜氏之墓在西階下
請合葬而許之(師古曰事見禮記)附葬之禮自周興焉孝子事
亡如事存帝太后宜起陵恭皇之園遣大司馬票騎將
軍明東送葬于定陶貴震山東哀帝崩王莽秉政使有
司舉奏丁傅罪惡莽以太皇太后詔皆免官爵丁氏徙
歸故郡莽奏貶傅太后號為定陶共王母丁太后號曰
丁姬元始五年莽復言共王母丁姬前不臣妾(師古曰不遵臣)
(妾之道)至葬渭陵冢高與元帝山齊懷帝太后皇太太后
璽綬以葬(師古曰懷謂挾之以自隨也)不應禮禮有改葬請發共王
母及丁姬冢取其璽綬消滅徙共王母及丁姬歸定陶
葬共王冢次而葬丁姬復其故(師古曰復音扶目反)太后以為旣
已之事不須復發莽固爭之太后詔曰因故棺為致椁
作冢(師古曰致謂累也)祠以太牢謁者護旣發傅太后冢崩壓
殺數百人開丁姬椁戶火出炎四五丈(師古曰炎音弋贍反)吏卒
以水沃滅廼得入燒燔椁中器物莽復奏言前共王母
生僭居桂宫皇天震怒災其正殿丁姬死葬踰制度今
火焚其椁此天見變以告當改如媵妾也臣前奏請葬
丁姬復故非是(師古曰言尚太優僭也)共王母及丁姬棺皆名梓
宫珠玉之衣非藩妾服請更以木棺代去珠玉衣葬丁
姬媵妾之次奏可旣開傅太后棺臭聞數里公卿在位
皆阿莽指入錢帛遣子弟及諸生四夷凡十餘萬人操
持作具助將作掘平共王母丁姬故冢二旬間皆平莽
又周棘其處以為世戒云(師古曰以棘周繞也)時有羣燕數千銜
土投丁姬穿中(師古曰穿謂壙中也)丁傅旣敗孔鄉侯晏將家屬
徙合浦宗族皆歸故郡唯高武侯喜得全自有𫝊
孝哀傅皇后定陶太后從弟子也哀帝為定陶王時傅
太后欲重親取以配王王入爲漢太子傅氏女爲妃哀
帝即位成帝大行尚在前殿而傅太后封傅妃父晏爲
孔鄉侯與帝舅陽安侯丁明同日俱封時師丹諫以爲
天下自王者所有親戚何患不富貴而倉卒若是其不
久長矣晏封後月餘傅妃立爲皇后傅氏旣盛晏最尊
重哀帝崩王莽白太皇太后下詔曰定陶共王太后與
孔鄉侯晏同心合謀背恩忘夲專恣不軌與至尊同稱
號終沒至廼配食於左坐(應劭曰若禮以其妃配者也坐於左而並食師古曰坐音)
(材臥反)誖逆無道今令孝哀皇后退就桂宫後月餘復與
孝成趙皇后俱廢為庶人就其園自殺
孝元馮昭儀平帝祖母也元帝即位二年以選入後宫
時父奉世爲執金吾昭儀始為長使數月至美人後五
年就館生男拜為倢伃時父奉世爲右將軍光禄勳奉
世長男野王爲左馮翊父子並居朝廷議者以為器能
當其位非用女寵故也而馮倢伃内寵與傅昭儀等建
昭中上幸虎圈鬭獸後宫皆坐熊佚出圈(師古曰佚字與逸同)攀
檻欲上殿左右貴人傅昭儀等皆驚走馮倢伃直前當
熊而立左右格殺熊上問人情驚懼何故前當熊倢伃
對曰猛獸得人而止妾恐熊至御坐故以身當之元帝
嗟嘆以此倍敬重焉傅昭儀等皆慙眀年夏馮倢伃男
立為信都王尊倢伃為昭儀元帝崩為信都太后與王
俱居儲元宫(師古曰黃圖在上林苑中)河平中隨王之國後徙中山
是為孝王後徵定陶王為太子封中山王舅參為宜鄉
侯參馮太后少弟也是歲孝王薨有一男嗣為王時未
滿歲有眚病(孟康曰災眚之𤯝謂妖病也蘇林曰名為肝厥發時脣口手足十指甲皆青師古曰)
(下云禱祠觧舍孟說是也未滿歲者謂為王未滿歲也眚音所領反字不作青蘇說誤也)太后自養
視數禱祠解(師古曰解音懈)哀帝即位遣中郎謁者張由將醫
治中山小王由素有狂易病(師古曰狂易者狂而變易常性也)病發怒
去西歸長安尚書簿責擅去状(師古曰簿責以文簿一一責問也)由恐
因誣言中山太后祝詛上及太后太后即傅昭儀也素
常怨馮太后因是遣御史丁元案驗盡收御者官吏及
馮氏昆弟在國者百餘人分繋雒陽魏郡鉅鹿數十日
無所得更使中謁者令史立(師古曰官為中謁者令姓史名立)與丞相
長史大鴻臚丞雜治立受傅太后指幾得封侯(師古曰幾讀曰)
(冀)治馮太后女弟習及寡弟婦君之死者數十人巫劉
吾服祝詛毉徐遂成言習君之曰武帝時毉脩氏刺治
武帝得二千萬耳(師古曰刺治謂箴之)今愈上不得封侯不如殺
上令中山王代可得封立等劾奏祝詛謀反大逆責問
馮太后無服辭立曰熊之上殿何其勇今何怯也太后
還謂左右此廼中語前世事(師古曰中語謂宫中之言語也)吏何用知
之是欲陷我效也(師古曰效徵驗也)廼飲藥自殺先未死有司
請誅之上不忍致法廢為庶人徙雲陽宫既死有司復
奏太后死在未廢前有詔以諸侯王太后儀葬之宜鄉
侯參君之習夫及子當相坐者或自殺或伏法參女弁
為孝王后有兩女有司奏免為庶人與馮氏宗族徙歸
故郡張由以先告賜爵關内侯史立遷中太僕哀帝崩
大司徒孔光奏由前誣告骨肉立陷人入大辟為國家
結怨於天下以取秩遷獲爵邑幸蒙赦令請免為庶人
徙合浦云
中山衛姬平帝母也父子豪中山盧奴人官至衛尉子
豪女弟為宣帝倢伃生楚孝王長女又為元帝倢伃生
平陽公主成帝時中山孝王無子上以衞氏吉祥以子
豪少女配孝王元延四年生平帝平帝年三歲孝王薨
代為王哀帝崩無嗣太皇太后與新都侯莽迎中山王
立為帝莽欲顓國權懲丁傅行事(師古曰懲創艾也)以帝為成
帝後母衞姬及外家不當得至京師廼更立宗室桃鄉
侯子成都為中山王奉孝王後遣少傅左將軍甄豐賜
衞姬璽綬即拜為中山孝王后以苦陘縣為湯沐邑又
賜帝舅衞寳寳弟玄爵關内侯賜帝三妹謁臣號脩義
君哉皮為承禮君鬲子為尊德君(師古曰鬲音歴)食邑各二千
戸莽長子宇非莽隔絶衞氏恐久後受禍即私與衞寳
通書記教衞后上書謝恩因陳丁傅舊惡幾得至京師
(師古曰幾讀曰冀)莽白太皇太后詔有司曰中山孝王后深分
明為人後之義條陳故定陶傅太后丁姬誖天逆理上
僭位號(師古曰誖違也)徙定陶王於信都為共王立廟於京師
如天子制不畏天命㑄聖人言(師古曰㑄古侮字)壊亂法度居
非其制稱非其號是以皇天震怒火燒其殿六年之間
大命不遂禍殃仍重(師古曰遂猶延也重音直用反)竟令孝哀帝受其
餘災大失天心天命暴崩又令共王祭祀絶廢精魂無
所依歸朕惟孝王后深說經義明鏡聖法懼古人之禍
敗近事之咎殃畏天命奉聖言是廼久保一國長獲天
祿而令孝王永享無疆之祀福祥之大者也朕甚嘉之
夫襃義賞善聖王之制其以中山故安戸七千益中山
后湯沐邑加賜及中山王黃金各百斤增傅相以下秩
衞后日夜啼泣思見帝而但益戸邑宇復教令上書求
至京師會事發覺莽殺宇盡誅衛氏支屬衞寳女為中
山王后免后徙合浦(師古曰黜其后位而徙也)惟衞后在(師古曰中山孝王后)
(也)王莽簒國廢為家人後歲餘卒葬孝王旁
孝平王皇后安漢公太傅大司馬莽女也平帝即位年
九歲成帝母太皇太后稱制而莽秉政莽欲依霍光故
事以女配帝太后意不欲也莽設變詐令女必入因以
自重事在莽傳太后不得已而許之遣長樂少府夏侯
藩宗正劉宏少府宗伯鳳尚書令平晏納采(師古曰官為少府姓)
(宗伯名鳳也納采者禮記云婚禮納采問名謂采擇其可者)太師光大司徒馬宫大
司空甄豐左將軍孫建執金吾尹賞行太常事大中大
夫劉歆及太卜太史令以下四十九人賜皮弁素績(師古)
(曰皮弁以鹿皮為冠形如人手之弁合也素績謂素裳也朱衣而素裳績字或作襀襀謂襞襀之若今之&KR1638;為)
(也)以禮雜卜筮太牢祠宗廟待吉月日明年春遣大司
徒宫大司空豐左將軍建右將軍甄邯光禄大夫歆奉
乘輿法駕迎皇后於安漢公第宫(師古曰本自莽第以皇后在是因呼曰宫)
豐歆授皇后璽&KR0807;(師古曰紱所以繋璽音茀)登車稱警蹕便時上林
延壽門(師古曰取時日之便也音頻面反)入未央宫前殿羣臣就位行
禮大赦天下益封父安漢公地滿百里賜迎皇后及行
禮者自三公以下至騶宰執事長樂未央宫安漢公第
者皆增秩賜金帛各有差皇后立三月以禮見高廟尊
父安漢公號曰宰衡位在諸侯王上賜公夫人號曰功
顯君食邑封公子安為襃新侯臨為賞都侯后立歲餘
平帝崩莽立孝宣帝玄孫嬰為孺子莽攝帝位尊皇后
為皇太后三年莽即眞以嬰為定安公改皇太后號為
定安公太后太后時年十八矣為人婉瘱有節操(師古曰婉)
(順也瘱靜也音烏計反)自劉氏廢常稱疾不朝會莽敬憚傷哀欲
嫁之乃更號為黃皇室主(師古曰莽自謂土德故云黃皇室主者若漢之稱公主)
令立國將軍成新公孫建世子襐飾將毉往問疾(師古曰襐)
(盛飾也音丈又音象一曰襐首飾也在兩耳後刻鏤而為之)后大怒笞鞭其旁侍御
因發病不肯起莽遂不復彊也及漢兵誅莽燔燒未央
宫后曰何面目以見漢家自投火中而死
贊曰易著吉凶而言謙盈之效天地鬼神至于人道靡
不同之(師古曰易謙卦曰天道虧盈而益謙地道變盈而流謙鬼神害盈而福謙人道惡盈而好謙)
夫女寵之興繇至微而體至尊(師古曰繇與由同)窮富貴而不
以功此固道家所畏禍福之宗也序自漢興終於孝平
外戚後庭色寵著聞二十有餘人然其保位全家者唯
文景武帝太后及邛成后四人而已至如史良娣王悼
后許恭哀后身皆夭折不辜而家依託舊恩不敢縱恣
是以能全其餘大者夷滅小者放流烏嘑鑒兹行事變
亦偹矣
前漢書卷九十七下
前漢書卷九十七下考證
孝成許皇后傳其條刺使大長秋來白之(臣召南)按
其條刺三字一讀使大長秋來白之為一句監本作
刺史非也從汲古閣本改正
孝成班倢伃傳為倢伃居增成舍注應邵曰後宫有八
區增成第三也(臣召南)按黃圖武帝時後宫八區
曰昭陽飛翔增成合歡蘭林披香鳳皇鴛鴦等殿鴛
鴦西都西京賦俱作鴛鸞
綠衣兮白華注師古曰綠衣詩鄁風按鄁應作邶
孝成趙皇后傳及壯屬陽阿主家按五行志作河陽
主家荀紀亦作河陽
中黃門田客持詔記胡三省曰詔記與詔書有别詔
記後世謂之手記出於上手故曰詔記若詔書則下
為之以璽為信耳
孝元傅昭儀傳以惲子業為陽信侯恩澤侯表作陽
新侯
定陶丁姬傳徙共王母及丁姬歸定陶葬共王塚次
顧炎武曰丁姬先已葬定陶此及丁姬三字衍
前漢書卷九十七下考證
