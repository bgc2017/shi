前漢書卷四十九
漢蘭臺令史班固撰
唐正議大夫行祕書少監琅邪縣開國子顔師古注
爰盎鼂錯傳第十九
(師古曰鼂古朝字其下作朝蓋通用耳)
爰盎字絲其父楚人也(師古曰盎音一浪反)故爲羣盗徙安陵(師古)
(曰羣盗者羣衆相随而爲盗也)高后時盎爲呂禄舍人孝文即位盎兄
噲任盎爲郎中(如淳曰盎爲兄所保任故得爲郎中也)絳侯爲丞相朝罷
趨出意得甚(師古曰意甚自得也)上禮之恭常目送之盎進曰丞
相何如人也上曰社稷臣盎曰絳侯所謂功臣非社稷
臣社稷臣主在與在主亡與亡(如淳曰人主在時與共治在時之事人主雖亡)
(其法度存當奉行之高祖誓非劉氏不王而勃等聽王諸呂是從生主之欲不與亡者也)方呂后時
諸呂用事擅相王劉氏不絶如帶(師古曰言微細也)是時絳侯
爲太尉本兵柄(師古曰執兵權之本)弗能正呂后崩大臣相與共
誅諸呂太尉主兵適會其成功所謂功臣非社稷臣丞
相如有驕主色陛下謙譲(師古曰如似也)臣主失禮竊為陛下
弗取也後朝上益莊丞相益畏(師古曰莊嚴也)已而絳侯望盎
曰吾與汝兄善今兒廼毁我(師古曰望責怨之也)盎遂不謝及絳
侯就國人上書告以為反徵繋請室(師古曰請室獄也解在賈誼傳)諸
公莫敢為言唯盎眀絳侯無罪絳侯得釋盎頗有力絳
侯廼大與盎結交淮南厲王朝殺辟陽侯(師古曰自國入朝而殺之)
居處驕甚盎諫曰諸侯太驕必生患可適削地(師古曰適讀曰)
(謫)上弗許淮南王益横(師古曰横音胡孟反)謀反發覺上徵淮南
王遷之蜀檻車傳送盎時為中郎將諫曰陛下素驕之
弗稍禁以至此今又暴摧折之淮南王為人剛有如遇
霜露行道死陛下竟為以天下大弗能容有殺弟名奈
何上不聽遂行之(宋祁曰越本無遂字)淮南王至雍病死聞(師古)
(曰雍是扶風雍縣聞聞於天子也宋祁曰注是字當刪)上輟食哭甚哀(師古曰輟止也)盎
入頓首請辠(師古曰自責以不強諫也)上曰以不用公言至此盎曰
上自寬此往事豈可悔哉且陛下有高世行三此不足
以毁名上曰吾高世三者何事盎曰陛下居代時太后
嘗病三年陛下不交睫解衣(師古曰睫目傍毛也交睫謂睡寐也睫音接宋祁)
(曰解字上當有不字)湯藥非陛下口所嘗弗進夫曾參以布衣猶
難之(宋祁曰曾參字上浙本存孝字句義並足)今陛下親以王者脩之過
曾參遠矣諸呂用事大臣顓制(師古曰顓與專同)然陛下從代
乘六乘傳馳不測淵(鄭氏曰大臣亂乘傳而赴之故曰不測淵)雖賁育之勇
不及陛下(孟康曰孟賁夏育皆古勇士也)陛下至代邸西鄉譲天子者
三南鄉譲天子者再(師古曰鄉讀曰嚮)夫許由一譲(師古曰許由古高士)
(堯譲天下於由由不受也)陛下五以天下譲過許由四矣且陛下遷
淮南王欲以苦其志使改過有司宿衞不謹故病死於
是上廼解盎繇此名重朝廷(師古曰繇讀與由同)盎常引大體忼
慨宦者趙談以數幸常害盎盎患之盎兄子種為常侍
騎諫盎曰君衆辱之後雖惡君上不復信(師古曰惡謂譖毁之言其)
(過惡)於是上朝東宮趙談驂乘盎伏車前曰臣聞天子所
與共六尺輿者皆天下豪英今漢雖乏人陛下獨奈何
與刀鋸之餘共載(宋祁曰一本云刀鋸餘人載)於是上笑下趙談談
泣下車上從覇陵上欲西馳下峻阪盎㩜轡(師古曰㩜與&KR1158;同)
上曰將軍怯邪盎言曰臣聞千金之子不垂堂(師古曰言富人)
(之子則自愛也垂堂謂坐堂外邊恐墜墮也宋祁曰或無之字下同)百金之子不騎衡
(如淳曰騎倚也衡樓殿邊欄楯也師古曰騎謂跨之耳非倚也)聖主不乘危不徼幸今
陛下騁六飛(如淳曰六馬之疾若飛也)馳不測山有如馬驚車敗陛
下縱自輕奈高廟太后何上乃止上幸上林皇后愼夫
人從其在禁中常同坐(師古曰同坐謂所坐之處高下齊同無差等也)及坐郎
署長布席盎引郤愼夫人坐(蘇林曰郎署上林中直衞之署也如淳曰盎時為中)
(郎將天子幸署豫設供帳待之故得郤愼夫人坐也師古曰郤謂退而卑之也坐音材臥反宋祁云趙本及)
(景德本監本並無長布席三字一本云郎署長布席學官本無長布席三字若上云及坐郎署似不成語與上)
(句了不綴屬必須曰郎署長布席義乃可安)愼夫人怒不肯坐上亦怒起盎
因前說曰臣聞尊卑有序則上下和今陛下既以立后
愼夫人廼妾妾主豈可以同坐哉且陛下幸之則厚賜
之陛下所以為愼夫人適所以禍之也獨不見人豕乎
(張晏曰戚夫人也)於是上廼說(師古曰說讀曰悅)入語愼夫人愼夫人
賜盎金五十斤然盎亦以數直諫不得久居中調為隴
西都尉(師古曰調選也音徒釣反)仁愛士卒士卒皆爭為死遷齊相
徙為吳相辭行種謂盎曰吳王驕日久國多姦今絲欲
刻治(如淳曰種稱叔父字曰絲)彼不上書告君則利劒刺君矣南方
卑溼絲能日飲亡何說王母反而已(師古曰無何言更無餘事)如此
幸得脱盎用種之計吳王厚遇盎盎告歸道逢丞相申
屠嘉下車拜謁丞相從車上謝盎還媿其吏(師古曰慙不見禮也)
乃之丞相舍上謁求見丞相(師古曰上謁若今通名也)丞相良久乃
見因跪曰願請間(師古曰欲因間隙私有所白也)丞相曰使君所言公
事之曹與長史掾議之吾且奏之則私吾不受私語盎
即起說曰君為相自度孰與陳平絳侯(師古曰度計量也與猶如也)
丞相曰不如盎曰善君自謂弗如夫陳平絳侯輔翼高
帝定天下為將相而誅諸呂存劉氏君廼為材官蹶張
遷為隊帥(如淳曰隊帥軍中小官師古曰帥音所類反)積功至淮陽守非有
竒計攻城野戰之功且陛下從代來每朝郎官者上書
疏(宋祁曰郎官者旣云郎官何更施者字明是官與宦者略述禁中人耳)未嘗不止輦受
其言不可用置之言可采未嘗不稱善何也欲以致天
下賢英士大夫日聞所不聞以益聖(師古曰日日得聞異言也宋祁曰)
(景德本無大夫上三字越本亦無大夫上字而此本獨無上字要須得之對下句君字)而君自閉
箝天下之口而日益愚(師古曰箝籋也音其炎反)夫以聖主責愚相
君受禍不久矣丞相乃再拜曰嘉鄙人廼不知將軍幸
教引與入坐為上客盎素不好鼂錯錯所居坐盎輙避
盎所居坐錯亦避兩人未嘗同堂語及孝景即位鼂錯
為御史大夫使吏案盎受吳王財物抵辠詔赦以為庶
人吳楚反聞(師古曰聞聞於天子)錯謂丞史曰(如淳曰百官表御史大夫有兩丞丞)
(史丞及史也)爰盎多受吳王金錢專為蔽匿言不反今果反
欲請治盎宜知其計謀丞史曰事未發治之有絶(如淳曰事)
(未發之時治之乃有所絶也)今兵西向治之何益且盎不宜有謀(如淳)
(曰盎大臣不宜有姦謀)錯猶與未決(師古曰與讀曰豫)人有告盎盎恐夜
見竇嬰為言吳所以反願至前口對狀(師古曰至天子之前也)嬰
入言上廼召盎盎入見竟言吳所以反獨急斬錯以謝
吳吳可罷上拜盎為泰常竇嬰為大將軍兩人素相善
是時諸陵長安中賢大夫爭附兩人車騎隨者日數百
乘及鼂錯已誅盎以泰常使吳吳王欲使將不肯欲殺
之使一都尉以五百人圍守盎軍中初盎為吳相時從
史盜私盎侍兒(文穎曰婢也)盎知之弗泄遇之如故人有告
從史君知女與侍者通廼亡去盎驅自追之(師古曰驅馳而追言)
(疾速)遂以侍者賜之復為從史及盎使吳見守從史適在
守盎校為司馬(師古曰為校中之司馬所領士卒正當守盎)廼悉以其装齎
買二石醇醪(師古曰装齎謂所齎衣物自隨者也醇者不雜言其醲也醪汁滓合之酒也音牢)
會天寒士卒飢渴飲醉西南陬卒卒皆臥(師古曰陬隅也飲音於禁)
(反陬音子侯反又音鄒宋祁曰古本飢字下有乏字今削之無害)司馬夜引盎起曰君
可以去矣吳王期旦日斬君盎弗信曰何為者司馬曰
臣故為君從史盜侍兒者也盎乃驚謝曰公幸有親(文穎)
(曰言汝有親老)吾不足絫公(師古曰絫古累字也音力瑞反)司馬曰君弟去(師古)
(曰弟但也)臣亦且亡辟吾親(如淳曰藏匿吾親不使遇害也晉灼曰辟音避)君何患
迺以刀決帳道從醉卒直出(師古曰於醉卒之處決帳而開令通道得亡也)司
馬與分背(師古曰一時各去也)盎解節旄懷之(如淳曰不欲令人見)屐步行
七十里(如淳曰著屐步行而逃亡)眀見梁騎馳去遂歸報(文穎曰梁騎將擊吳)
(楚者也師古曰遇梁軍之騎因遂得脱歸報天子)吳楚已破上更以元王子平
陸侯禮為楚王以盎為楚相嘗上書不用盎病免家居
與閭里浮湛相隨行鬭雞走狗(師古曰湛讀曰沉)雒陽劇孟嘗
過盎盎善待之安陵富人有謂盎曰吾聞劇孟博徒(服虔)
(曰博戱之徒也)將軍何自通之盎曰劇孟雖博徒然母死客送
喪車千餘乘此亦有過人者且緩急人所有(師古曰凡人在生不)
(能無緩急之事)夫一旦叩門不以親為解(張晏曰不語云親不聽也臣瓚曰凡人之)
(於赴難濟危多以有父母為解而孟兼行之師古曰瓚說是也解者若今言分疏矣)不以在亡為
辭(師古曰或實在家而辭云不在)天下所望者獨季心劇孟(文穎曰心季布弟也)
今公陽從數騎(鄧展曰陽外也晉灼曰陽猶常也師古曰鄧說是也)一旦有緩急
寧足恃乎遂罵富人弗與通諸公聞之皆多盎(師古曰多猶重)
盎雖居家景帝時時使人問籌策梁王欲求為嗣盎進
說其後語塞(師古曰塞不行也)梁王以此怨盎使人刺盎刺者
至關中問盎稱之皆不容口(師古曰稱美其德口不能容也)迺見盎曰
臣受梁王金刺君君長者不忍刺君然後刺者十餘曹
(如淳曰曹輩也)備之盎心不樂家多怪廼之棓生所問占(蘇林曰音)
(桮文穎曰音陪秦時賢士善術者也師古曰蘇音文說是)還梁刺客後曹果遮刺殺
盎安陵郭門外
鼂錯潁川人也(晉灼曰音厝置之厝師古曰據申屠嘉傳序云責通請錯匪躬之故以韻而言)
(晉音是也潘岳西征賦乃讀為錯雜之錯不可依也)學申商刑名於軹張恢生所
(師古曰軹縣之儒生姓張名恢錯從之受申商法也)與雒陽宋孟及劉帶同師以
文學為太常掌故(應劭曰掌故六百石吏主故事)錯為人陗直刻深(師古)
(曰陗字與峭同峭謂峻陿也音千笑反)孝文時天下亡治尚書者獨聞齊
有伏生故秦博士治尚書年九十餘老不可徵廼詔太
常使人受之太常遣錯受尚書伏生所還因上書稱說
(師古曰稱師法而說其義)詔以為太子舍人門大夫(師古曰初為舍人又為門大夫)
遷博士又上書言人主所以尊顯功名揚於萬世之後
者以知術數也(張晏曰術數刑名之書也臣瓚曰術數謂法制治國之術也師古曰瓚說是也)
(公孫弘云擅生殺之力通壅塞之途權輕重之數論得失之道使遠近情偽必見於上謂之術此與錯所言同)
(耳)故人主知所以臨制臣下而治其衆則羣臣畏服矣
知所以聽言受事則不欺蔽矣知所以安利萬民則海
内必從矣知所以忠孝事上則臣子之行備矣此四者
臣竊為皇太子急之人臣之議或曰皇太子亡以知事
為也(師古曰言何用知事)臣之愚誠以為不然竊觀上世之君不
能奉其宗廟而劫殺於其臣者皆不知術數者也皇太
子所讀書多矣而未深知術數者不問書說也(師古曰說謂所)
(說之義也)夫多誦而不知其說所謂勞苦而不為功臣竊觀
皇太子材智高竒馭射伎蓺過人絶遠然於術數未有
所守者以陛下為心也(張晏曰若伯魚須仲尼教乃讀詩書也)竊願陛下
幸擇聖人之術可用今世者以賜皇太子因時使太子
陳明於前唯陛下裁察上善之於是拜錯為太子家令
(臣瓚曰茂陵中書太子家令秩八百石)以其辯得幸太子太子家號曰智
嚢(師古曰言其一身所有皆是智算若嚢橐之盛物也)是時匈奴彊數寇邊上發
兵以禦之錯上言兵事曰臣聞漢興以來胡虜數入邊
地小入則小利大入則大利高后時再入隴西攻城屠
邑敺略畜産(師古曰敺與驅同)其後復入隴西殺吏卒大寇盜
竊聞戰勝之威民氣百倍(師古曰益奮厲也)敗兵之卒没世不
復(師古曰永挫折也)自高后以來隴西三困於匈奴矣民氣破
傷亡有勝意今茲隴西之吏頼社稷之神靈奉陛下之
明詔和輯士卒底厲其節(師古曰輯與集同底與砥同)起破傷之民
以當乘勝之匈奴用少擊衆殺一王敗其衆而法曰大
有利(宋祁曰而法曰大有利此語絶不傍理蓋下有兵法曰故後人誤書耳當從淛本作敗其衆而有)
(大利)非隴西之民有勇怯廼將吏之制巧拙異也故兵法
曰有必勝之將無必勝之民繇此觀之(師古曰繇讀與由同)安邊
境立功名在於良將不可不擇也臣又聞用兵臨戰合
刃之急者三(師古曰合刃謂交兵)一曰得地形二曰卒服習三曰
噐用利兵法曰丈五之溝漸車之水(師古曰漸讀曰瀻謂浸也音子廉反)
山林積石經川丘阜(師古曰經川常流之水也大陸曰阜)屮木所在(師古曰&KR0708;)
(古草字)此步兵之地也車騎二不當一土山丘陵曼衍相
屬(師古曰曼衍猶聯延也屬續也衍音弋戰反屬音之欲反)平原廣野此車騎之地
(宋祁曰地字下當有也字前後相凖存也成文)步兵十不當一平陵相遠川
谷居閒(師古曰遠離也)仰高臨下此弓弩之地也短兵百不當
一兩陳相近平地淺屮可前可後此長戟之地也劒楯
三不當一萑葦竹蕭(師古曰萑薍也葦葭也蕭蒿也萑音完)&KR0708;木蒙蘢支
葉茂接(師古曰蒙蘢覆蔽之貎也蘢音來東反)此矛鋋之地也(師古曰鋋鐵把短矛)
(也音上延反)長戟二不當一曲道相伏險阸相薄此劒楯之
地也弓弩三不當一士不選練卒不服習起居不精動
靜不集(師古曰集齊也)趨利弗及避難不畢前擊後解與金鼓
之音相失(師古曰金金鉦也鼔所以進衆金所以止衆也宋祁曰學官本越本並作金鼔之指據)
(云金鼔則音為是作指非)此不習勒卒之過也百不當十兵不完利
與空手同甲不堅密與袒裼同(應劭曰袒裼肉袒也師古曰裼音錫)弩不
可以及遠與短兵同射不能中與亡矢同中不能入與
亡鏃同(師古曰鏃矢鋒也音子木反)此將不省兵之禍也(師古曰省視也)五
不當一故兵法曰器械不利以其卒予敵也卒不可用
以其將與敵也將不知兵以其主予敵也君不擇將以
其國予敵也四者兵之至要也臣又聞小大異形彊弱
異埶險易異備(師古曰易平也音弋豉反)夫卑身以事彊小國之形
也合小以攻大敵國之形也(師古曰彼我力均不能相勝則須連結外援共制之)
(也)以蠻夷攻蠻夷中國之形也(師古曰不煩華夏之兵使其同類自相攻擊也)
今匈奴地形技蓺與中國異上下山阪出入溪澗中國
之馬弗與也(師古曰與猶如)險道傾仄且馳且射(師古曰仄古側字)中
國之騎弗與也風雨罷勞飢渴不困(師古曰罷讀曰疲)中國之
人弗與也此匈奴之長技也若夫平原易地輕車突騎
(師古曰易亦平也突騎言其驍銳可用衝突敵人也)則匈奴之衆易撓亂也(師古曰撓)
(攪也音火高反其字從手一曰撓曲也弱也音女教反其字從木)勁弩長戟射疏及遠
(師古曰疏亦闊遠也劉奉世曰長戟恐誤或者勁弩如今九牛大弩以槍為矢歟故可射疏及遠也然戟有)
(鈎又不可射)則匈奴之弓弗能格也堅甲利刃長短相雜遊
弩往來什伍俱前(師古曰伍人為伍二伍為什)則匈奴之兵弗能當
也材官騶發矢道同的(蘇林曰騶音馬驟之驟如淳曰騶矢也處平易之地可以矢相)
(射也臣瓚曰材官騎射之官也射者騶發其用矢者同中一的言其工妙也師古曰騶謂矢之善者也春秋左)
(氏傳作菆字其音同耳材官有材力者騶發發騶矢以射也手工矢善故中則同的的謂所射之準臬也蘇音)
(失之矣臬音牛列反即謂橜也)則匈奴之革笥木薦弗能支也(孟康曰革笥以)
(皮作如鎧者被之木薦以木板作如楯一曰革笥若楯木薦之以當人心也師古曰一說非也笥音息嗣反)
下馬地鬭劒戟相接去就相薄(師古曰薄迫也)則匈奴之足弗
能給也(師古曰給謂相連也)此中國之長技也以此觀之匈奴之
長技三中國之長技五陛下又興數十萬之衆以誅數
萬之匈奴衆寡之計以一擊十之術也雖然兵凶器戰
危事也以大為小以彊為弱在俛卬之間耳(師古曰言不知其術)
(則雖大必小雖彊必弱也俛亦俯字卬讀曰仰)夫以人之死爭勝跌而不振(服虔)
(曰蹉跌不可復起也師古曰跌足失據也跌音徒結反)則悔之亡及也帝王之道
出於萬全今降胡義渠蠻夷之屬來歸誼者其衆數千
飲食長技與匈奴同可賜之堅甲絮衣勁弓利矢益以
邊郡之良騎令明將能知其習俗和輯其心者(師古曰輯與集)
(同也)以陛下之明約將之即有險阻以此當之平地通道
則以輕車材官制之兩軍相為表裏各用其長技衡加
之以衆(張晏曰衡音横師古曰衡即横耳無勞借音)此萬全之術也傳曰狂
夫之言而明主擇焉臣錯愚陋昧死上狂言唯陛下財
擇(師古曰財與裁同也)文帝嘉之乃賜錯璽書寵荅焉曰皇帝問
太子家令上書言兵體三章聞之(李竒曰三者得地刑卒服習器用利)書
言狂夫之言而明主擇焉今則不然言者不狂而擇者
不明國之大患故在於此使夫不明擇於不狂是以萬
聽而萬不當也錯復言守邊備塞勸農立本當世急務
二事曰臣聞秦時北攻胡貉築塞河上(師古曰貉音莫客反)南攻
揚粤(張晏曰揚州之南越也)置戍卒焉其起兵而攻胡粤者非以
衞邊地而救民死也貪戾而欲廣大也故功未立而天
下亂且夫起兵而不知其埶戰則為人禽屯則卒積死
夫胡貉之地積隂之處也木皮三寸冰厚六尺(文穎曰土地寒)
(故也)食肉而飲酪其人密理鳥獸毳毛(師古曰密理謂其肌肉也毳細毛也)
其性能寒(師古曰能讀曰耐此下能暑亦同)揚粤之地少隂多陽其人
疏理鳥獸希毛其性能暑秦之戍卒不能其水土戍者
死於邊輸者僨於道(服虔曰僨仆也如淳曰僨音奮)秦民見行如往棄
市因以讁發之名曰讁戍先發吏有讁及贅婿賈人後
以嘗有市籍者又後以大父母父母嘗有市籍者後入
閭取其左(孟康曰秦時復除者居閭之左後發役不供復役之也或云直先發取其左也師古曰閭)
(里門也居閭之左者一切皆發之非謂復除也解在食貨志)發之不順行者深恐有
背畔之心凡民守戰至死而不降北者以計為之也(師古)
(曰北謂敗退)故戰勝守固則有拜爵之賞攻城屠邑則得其
財鹵以富家室故能使其衆蒙矢石赴湯火(師古曰蒙冒犯也)
視死如生今秦之發卒也有萬死之害而亡銖兩之報
死事之後不得一算之復(師古曰復復除也音方目反)天下明知禍
烈及已也(師古曰猛火曰烈取以喻耳)陳勝行戍至於大澤為天下
先倡(師古曰倡讀曰唱)天下從之如流水者秦以威劫而行之
之敝也胡人衣食之業不著於地(師古曰著音直略反)其埶易以
擾亂邊竟(師古曰竟讀曰境)何以明之胡人食肉飲酪衣皮毛
非有城郭田宅之歸居如飛鳥走獸於廣壄(師古曰壄古野字)
(宋祁曰浙本居字下有也字獸字下有放字若去也去放語迫而不文放字猶害於義)美草甘水
則止草盡水竭則移以是觀之往來轉徙時至時去此
胡人之生業而中國之所以離南畮也(師古曰畮古畆字也南畆耕種)
(之處也宋祁曰景德本無以離二字校添刊誤亦改)今使胡人數處轉牧行獵
於塞下或當燕代或當上郡北地隴西以猴備塞之卒
卒少則入陛下不救則邊民絶望而有降敵之心救之
少發則不足多發遠縣纔至則胡又已去(李竒曰纔音裁師古曰纔)
(淺也猶言僅至他皆類此)聚而不罷為費甚大罷之則胡復入如此
連年則中國貧苦而民不安矣陛下幸憂邊境遣將吏
發卒以治塞甚大惠也然令遠方之卒守塞一歲而更
(師古曰更謂易代也音庚又讀如本字)不知胡人之能不如選常居者家
室田作且以備之以便為之高城深塹具藺石布渠荅
(服虔曰藺石可投人石也蘇林曰渠荅鐡蒺藜也如淳曰藺石城上雷石也墨子曰城上二步一渠立程長三)
(尺冠長十尺臂長六尺二步一荅荅廣九尺袤十二尺師古曰藺石如說是也渠荅蘇說是也雷音來内反)
(宋祁曰以便為之存以字不成句且無義)復為一城其内城閒百五十步要
害之處通川之道調立城邑母下千家(師古曰調謂算度之也總計城)
(邑之中令有千家以上也調音徒釣反)為中周虎落(鄭氏曰虎落者外蕃也若今時竹虎也蘇)
(林曰作虎落於塞要下以沙布其表旦視其跡以知匈奴来入一名天田師古曰蘇說是也虎落者以竹篾相)
(連遮落之也)先為室屋具田器廼募辠人及免徒復作令居
之(張晏曰募民有罪自首除罪定輸作者也復作如徒也臣瓚曰募有罪者及罪人遇赦復作竟其日月者)
(今皆除其罰令居之也師古曰瓚說是也復扶目反)不足募以丁奴婢贖辠及輸
奴婢欲以拜爵者不足廼募民之欲往者皆賜高爵復
其家(師古曰復音方目反)予冬夏衣廪食能自給而止(師古曰初徙之時縣)
(官且廪給其衣食於復能自供贍乃止也)郡縣之民得買其爵以自增至卿
(孟康曰食貨志所謂樂卿者也朝位從卿而無職也師古曰孟說非也樂卿武帝所置耳錯之上書未得豫言)
(之也然二十等爵内無有卿名蓋謂其等級同列卿者也)其亡夫若妻者縣官買予
之人情非有匹敵不能久安其處塞下之民禄利不厚
不可使久居危難之地胡人入驅而能止其所驅者以
其半予之(孟康曰謂胡人入為寇驅收中國能奪得之者以半與之師古曰孟說非也言胡人入為)
(寇驅略漢人及畜産而它人能止得其所驅者令其本主以半賞之)縣官為贖(張晏曰得漢人官為)
(贖也師古曰此承上句言謂官為備價贖之耳張說非也)其民如是(劉奉世曰其民當屬上句)
則邑里相救助赴胡不避死非以德上也(師古曰言非以此事欲立)
(德義於主上也)欲全親戚而利其財也此與東方之戍卒不習
地埶而心畏胡者功相萬也(如淳曰東方諸郡民不習戰鬪當戍邊者也)以
陛下之時徙民實邊使遠方亡屯戍之事塞下之民父
子相保亡係虜之患利施後世名稱聖明其與秦之行
怨民相去遠矣(師古曰言發怨恨之人使行戍役也)上從其言募民徙塞
下錯復言陛下幸募民相徙以實塞下使屯戍之事益
省輸將之費益寡(如淳曰將送也或曰將資也)甚大惠也下吏誠能
稱厚惠奉明法(師古曰稱副也)存恤所徙之老弱善遇其壮士
和輯其心而勿侵刻(師古曰輯與集同)使先至者安樂而不思
故鄉則貧民相募而勸往矣臣聞古之徙遠方以實廣
虛也(師古曰所以充實寬廣空虚之地)相其隂陽之和嘗其水泉之味
審其土地之宜觀其屮木之饒然後營邑立城製里割
宅通田作之道正阡陌之界先為築室家有一堂二内
門戶之閉(張晏曰二内二房也)置器物焉民至有所居作有所用
此民所以輕去故鄉而勸之新邑也(師古曰之往也)為置醫巫
以救疾病以脩祭祀男女有昏(師古曰昏謂㛰姻配合也)生死相䘏
墳墓相從種樹畜長(張晏曰畜長六畜也師古曰種樹謂桑果之屬長音竹兩反劉攽)
(曰所種所樹畜積長茂)室屋完安此所以使民樂其處而有長居
之心也臣又聞古之制邊縣以備敵也使五家為伍伍
有長十長一里里有假士四里一連連有假五百(服虔曰假)
(音假借之假五百帥名也師古曰假大也音工雅反劉奉世曰假服說是古者戍皆有期代則不置故曰假)
(謂其權設猶假司馬之類亦非常置也)十連一邑邑有假候皆擇其邑之
賢材有護(師古曰有保護之能者也今流俗書本護字作讓妄改之耳)習地形知民
心者居則習民於射法出則教民於應敵故卒伍成於
内則軍正定於外服習以成勿令遷徙(師古曰各守其業也)幼則
同遊長則共事夜戰聲相知則足以相救晝戰目相見
則足以相識驩愛之心足以相死如此而勸以厚賞威
以重罰則前死不還踵矣(師古曰還讀曰旋旋踵回旋其足也)所徙之民
非壮有材力但費衣糧不可用也雖有材力不得良吏
猶亡功也陛下絶匈奴不與和親臣竊意其冬來南也
(師古曰意疑之也)壹大治則終身創矣(師古曰創懲艾也音初亮反宋祁曰治字下)
(疑有之字存之則語緩且易)欲立威者始於折膠(蘇林曰秋氣至膠可折弓弩可用匈)
(奴常以為候而出軍)來而不能困使得氣去(師古曰使其得勝逞氣志而去)後未
易服也愚臣亡識唯陛下財察後詔有司舉賢良文學
士錯在選中上親策詔之曰惟十有五年九月壬子皇
帝曰昔者大禹勤求賢士施及方外(師古曰施延也音弋䜴及)四極
之内舟車所至人迹所及靡不聞命以輔其不逮(師古曰意)
(所不及者取其言以自輔也)近者獻其明遠者通厥聰比善戮力以
翼天子(師古曰比和也翼助也比音頻寐反)是以大禹能亡失德夏以長
楙(師古曰楙美也)高皇帝親除大害去亂從(師古曰從音子容反亂從謂禍亂之)
(蹤跡也一曰亂謂作亂者從謂合從者若六國時為從者也今書本從下或有順字或有治字者皆非也後人)
(妄加之也劉奉世曰大害謂秦亂從謂項羽時漢得關中羽西向爭天下故曰亂從)並建豪英
以為官師(師古曰師長也各為一官之長也字或作帥音所類反)為諫爭輔天子
之闕而翼戴漢宗也頼天之靈宗廟之福方内以安澤
及四夷今朕獲執天下之正以承宗廟之祀朕旣不德
又不敏明弗能燭而智不能治(宋祁曰智當作知)此大夫之所
著聞也故詔有司諸侯王三公九卿及主郡吏(師古曰主郡吏)
(謂郡守也)各帥其志以選賢良明於國家之大體通於人事
之終始及能直言極諫者各有人數將以匡朕之不逮
二三大夫之行當此三道(張晏曰三道國體人事直言也師古曰二三大夫總謂當)
(時受策者非止錯一人焉)朕甚嘉之故登大夫於朝親諭朕志(師古曰諭)
(告也)大夫其上三道之要及永惟朕之不德吏之不平政
之不宣民之不寧(師古曰永猶深也惟思也)四者之闕悉陳其志毋
有所隠上以薦先帝之宗廟下以興愚民之休利著之
於篇(師古曰休美也篇謂簡也)朕親覽焉觀大夫所以佐朕至與不
至書之周之密之重之閉之(師古曰重音直隴反)興自朕躬(師古曰言)
(朕自發視也)大夫其正論毋枉執事(張晏曰毋為有司枉撓也)烏虖戒之
(師古曰虖讀曰呼)二三大夫其帥志毋怠錯對曰平陽侯臣窋
(孟康曰曹窋參子也)汝隂侯臣竈(如淳曰夏侯嬰子也)潁隂侯臣何(文潁曰灌嬰子)
廷尉臣宜昌隴西太守臣昆邪(服虔曰公孫昆邪也師古曰昆讀曰混音下昆)
(反)所選賢良太子家令臣錯(師古曰詔列侯九卿及郡守舉賢良故錯為窋□所)
(舉)昧死再拜言臣竊聞古之賢主莫不求賢以為輔翼
故黃帝得力牧而為五帝先(服虔曰力牧黃帝之佐也)大禹得咎繇
而為三王祖齊桓得筦子而為五伯長(師古曰筦字與管同伯讀曰霸)
今陛下講於大禹及高皇帝之建豪英也(臣瓚曰講謂講議也)退
託於不明以求賢良(師古曰自託不明是謙退)譲之至也臣竊觀上
世之傳(師古曰謂史傳)若高皇帝之建功業陛下之德厚而得
賢佐皆有司之所覽刻於玉版藏於金匱歴之春秋紀
之後世為帝者祖宗與天地相終今臣窋等廼以臣錯
充賦(如淳曰猶言備數也臣瓚曰充賦此錯之謙也云如賦調也)甚不稱明詔求賢
之意臣錯&KR0708;茅臣亡識知昧死上愚對曰詔策曰明於
國家大體愚臣竊以古之五帝明之臣聞五帝神聖其
臣莫能及故自親事(師古曰親理萬幾之務)處于法宮之中明堂
之上(如淳曰法宮路寝正殿也)動静上配天下順地中得人故衆生
之類亡不覆也根著之徒亡不載也(師古曰有根著地者皆載之也著音)
(直略反)燭以光明無偏異也(師古曰燭照也)德上及飛鳥下至水
蟲草木諸産皆被其澤(師古曰被音皮義反)然後隂陽調四時節
日月光風雨時膏露降(師古曰甘露凝如膏)五穀熟祅孽滅賊氣
息民不疾疫河出圖洛出書神龍至鳳鳥翔德澤滿天
下靈光施四海此謂配天地治國大體之功也詔策曰
通於人事終始愚臣竊以古之三王明之臣聞三王臣
主俱賢故合謀相輔計安天下莫不本於人情人情莫
不欲夀三王生而不傷也人情莫不欲富三王厚而不
困也人情莫不欲安三王扶而不危也人情莫不欲逸
三王節其力而不盡也其為法令也合於人情而後行
之其動衆使民也本於人事然後為之取人以已内恕
及人(師古曰以已之心揆之於人也)情之所惡不以彊人情之所欲不
以禁民是以天下樂其政歸其德望之若父母從之若
流水百姓和親國家安寧名位不失施及後世(師古曰施延也)
(音弋豉反)此明於人情終始之功也詔策曰直言極諫愚臣
竊以五伯之臣明之(師古曰伯讀曰霸)臣聞五伯不及其臣故
屬之以國任之以事(師古曰屬委也音之欲反)五伯之佐之為人臣
也察身而不敢誣(師古曰各察已之材用不敢踰越而誣上)奉法令不容私
盡心力不敢矜(師古曰矜謂自伐也)遭患難不避死見賢不居其
上受禄不過其量不以亡能居尊顯之位自行若此可
謂方正之士矣其立法也非以苦民傷衆而為之機陷
也(孟康曰禨發也陷穽也)以之興利除害尊主安民而救暴亂也
其行賞也非虚取民財妄予人也以勸天下之忠孝而
明其功也故功多者賞厚功少者賞薄如此歛民財以
顧其功(師古曰顧讎也若今言雇賃也)而民不恨者知與而安已也其
行罰也非以忿怒妄誅而從暴心也(師古曰從讀曰縱)以禁天
下不忠不孝而害國者也故辠大者罰重辠小者罰輕
如此民雖伏罪至死而不怨者知罪罰之至自取之也
立法若此可謂平正之吏矣法之逆者請而更之不以
傷民(師古曰更改也)主行之暴者逆而復之不以傷國(師古曰謂逆主)
(意而反還之不令施行至傷國也復音扶目反)救主之失補主之過揚主之美
明主之功使主内亡邪辟之行外亡騫汙之名(師古曰辟讀曰)
(僻騫損也汙辱也)事君若此可謂直言極諫之士矣此五伯之
所以德匡天下威正諸侯功業甚美名聲章明舉天下
之賢主五伯與焉(師古曰與讀曰豫)此身不及其臣而使得直
言極諫補其不逮之功也今陛下人民之衆威武之重
德惠之厚令行禁止之埶萬萬於五伯而賜愚臣策曰
匡朕之不逮愚臣何足以識陛下之高明而奉承之詔
策曰吏之不平政之不宣民之不寧愚臣竊以秦事明
之臣聞秦始并天下之時其主不及三王而臣不及其
佐(師古曰臣亦不及三王之佐)然功力不遲者何也地形便山川利
財用足民利戰其所與並者六國六國者臣主皆不肖
謀不輯(師古曰輯與集同輯和也)民不用故當此之時秦最富彊夫
國富彊而鄰國亂者帝王之資也故秦能兼六國立為
天子當此之時三王之功不能進焉(師古曰進前也言不在秦之前也)
及其末塗之衰也任不肖而信讒賊宮室過度耆慾亡
極(師古曰耆讀曰嗜)民力罷盡賦歛不節(師古曰罷讀曰疲)矜奮自賢
羣臣恐諛(張晏曰恐機發陷禍而為諂諛以求自全也師古曰此說非也直為恐懼而為諂諛也恐)
(音丘勇反)驕溢縱恣不顧患禍妄賞以隨喜意妄誅以快怒
心法令煩憯(師古曰憯痛也言痛害於下憯音千感反)刑罰暴酷輕絶人命
身自射殺(宋祁曰殺字下疑有人字若直言身自射殺未見其事必著人字義乃易了)天下
寒心莫安其處姦邪之吏乘其亂法以成其威獄官主
斷生殺自恣上下瓦解各自為制秦始亂之時吏之所
先侵者貧人賤民也至其中節所侵者富人吏家也及
其末塗所侵者宗室大臣也是故親疏皆危外内咸怨
離散逋逃人有走心陳勝先倡天下大潰(師古曰倡讀曰唱)絶
祀亡世為異姓福此吏不平政不宣民不寧之禍也今
陛下配天象地覆露萬民(如淳曰覆蔭也露膏澤也)絶秦之迹除其
亂法躬親本事廢去滛末除苛解嬈(文潁曰嬈煩繞也師古曰音如紹反)
寬大愛人肉刑不用辠人亡帑(師古曰謂除收帑相坐律亡讀曰無帑讀曰孥)
非謗不治鑄錢者除(張晏曰除鑄錢之律聽民得自鑄也師古曰非讀曰誹)通關
去塞(張晏曰文帝十二年除關不用傳)不孽諸侯(應劭曰接之以禮不以庶孽畜之如淳曰)
(孽疑也去關禁明無疑於諸侯師古曰應說是)賓禮長老愛䘏少孤辠人有期
(張晏曰早決之也晉灼曰刑法志云罪人各以輕重不亡逃有年而免滿其年免為庶人也師古曰晉說是也)
後宮出嫁尊賜孝悌農民不租(張晏曰足用則除租也)明詔軍師
(宋祁曰師疑作帥軍帥有義言師無取)愛士大夫求進方正廢退姦邪除
去陰刑(張晏曰宮刑也)害民者誅憂勞百姓列侯就都(師古曰各就其)
(國也)親耕節用視民不奢(師古曰視讀曰示)所為天下興利除害
變法易故以安海内者大功數十皆上世之所難及陛
下行之道純德厚元元之民幸矣詔策曰永惟朕之不
德愚臣不足以當之詔策曰悉陳其志毋有所隠愚臣
竊以五帝之賢臣明之臣聞五帝其臣莫能及則自親
之三王臣主俱賢則共憂之五伯不及其臣則任使之
此所以神明不遺而賢聖不廢也(師古曰遺棄也不棄神明之德不廢賢聖)
(之名)故各當其世而立功德焉傳曰往者不可及來者猶
可待(師古曰言各當其時務立功也)能明其世者謂之天子此之謂也
竊聞戰不勝者易其地民貧窮者變其業今以陛下神
明德厚資財不下五帝(師古曰資質也謂天子之財質)臨制天下至今
十有六年民不益富盗賊不衰邊竟未安(師古曰竟讀曰境)其
所以然意者陛下未之躬親而待羣臣也今執事之臣
皆天下之選已(師古曰已語終之辭)然莫能望陛下清光(晉灼曰今之臣)
(不能望見陛下之光景所及)譬之猶五帝之佐也陛下不自躬親而
待不望清光之臣臣竊恐神明之遺也(師古曰言天子虚弃神明之德)
日損一日歲亡一歲日月益暮盛德不及究於天下(師古)
(曰究竟也)以傳萬世愚臣不自度量竊為陛下惜之昧死上
狂惑屮茅之愚臣言(宋祁曰臣言臣字衍存之句不成)唯陛下財擇時
賈誼已死對策者百餘人唯錯為高第繇是遷中大夫
(師古曰繇讀與由同)錯又言宜削諸侯事及法令可更定者書凡
三十篇孝文雖不盡聽然竒其材當是時太子善錯計
策爰盎諸大功臣多不好錯景帝即位以錯為内史錯
數請間言事輙聽幸傾九卿法令多所更定丞相申屠
嘉心弗便力未有以傷内史府居太上廟堧中(師古曰耎者内)
(垣之外游地也音人緣反)門東出不便錯廼穿門南出鑿廟堧垣丞
相大怒欲因此過為奏請誅錯錯聞之即請閒為上言
之丞相奏事因言錯擅鑿廟垣為門請下廷尉誅上曰
此非廟垣迺堧中垣不致於法丞相謝(師古曰以所奏不當天子意故)
(謝)罷朝因怒謂長史曰吾當先斬以聞迺先請固誤丞
相遂發病死錯以此愈貴遷為御史大夫請諸侯之罪
過削其支郡(師古曰支郡在國之四邊者也)奏上上令公卿列侯宗室
雜議莫敢難獨竇嬰爭之繇此與錯有隙(師古曰繇讀與由同)錯
所更令三十章(師古曰更改也)諸侯讙譁錯父聞之從潁川來
謂錯曰上初即位公為政用事(如淳曰錯為御史大夫位三公也)侵削
諸侯疏人骨肉口譲多怨公何為也(師古曰譲責也)錯曰固也
(師古曰言固當如此)不如此天子不尊宗廟不安父曰劉氏安矣
而鼂氏危吾去公歸矣遂飲藥死曰吾不忍見禍逮身
後十餘日吳楚七國俱反以誅錯為名上與錯議出軍
事錯欲令上自將兵而身居守會竇嬰言爰盎詔召入
見上方與錯調兵食(師古曰調謂計發之也音徒釣反)上問盎曰君嘗
為吳相知吳臣田禄伯為人虖今吳楚反於公意何如
對曰不足憂也今破矣上曰吳王即山鑄錢煑海為鹽
(師古曰即就也)誘天下豪桀白頭舉事此其計不百全豈發虖
何以言其無能為也盎對曰吳銅鹽之利則有之安得
豪桀而誘之誠令吳得豪桀亦且輔而為誼不反矣吳
所誘皆亡頼子弟亡命鑄錢姦人故相誘以亂錯曰盎
策之善上問曰計安出盎對曰願屏左右上屏人獨錯
在盎曰臣所言人臣不得知廼屏錯錯趨避東箱甚恨
(宋祁曰一本恨字下有之字)上卒問盎(師古曰卒竟也)對曰吳楚相遺書言
高皇帝王子弟各有分地(師古曰分音扶問反)今賊臣鼂錯擅適
諸侯削奪之地(師古曰適讀曰謫)以故反名為西共誅錯復故
地而罷方今計獨有斬錯發使赦吳楚七國復其故地
則兵可毋血刃而俱罷於是上默然良久曰顧誠何如
吾不愛一人謝天下(師古曰顧念也誠實也)盎曰愚計出此唯上
孰計之迺拜盎為泰常密装治行後十餘日丞相青翟
中尉嘉廷尉敺(師古曰張敺也音區)劾奏錯曰吳王反逆亡道欲
危宗廟天下所當共誅今御史大夫錯議曰兵數百萬
獨屬羣臣不可信(師古曰屬委也音之欲反)陛下不如自出臨兵使
錯居守徐僮之旁吳所未下者可以予吳(鄧展曰徐僮臨淮二縣也)
錯不稱陛下德信欲疏羣臣百姓又欲以城邑予吳亡
臣子禮大逆無道錯當要斬父母妻子同産無少長皆
棄市臣請論如法制曰可錯殊不知迺使中尉召錯紿
載行市(師古曰誑云乘車案行市中也行音下更反)錯衣朝衣斬東市(師古曰朝)
(衣朝服也)錯已死謁者僕射鄧公為校尉擊吳楚為將還上
書言軍事見上上問曰道軍所來(如淳曰道路從吳軍所來也師古曰道軍)
(所來即是從軍所來耳無煩更說道路也)聞鼂錯死吳楚罷不鄧公曰吳為
反數十歲矣發怒削地以誅錯為名其意不在錯也且
臣恐天下之士拑口不敢復言矣(師古曰拑音其炎反)上曰何哉
鄧公曰夫鼂錯患諸侯彊大不可制故請削之以尊京
師萬世之利也計畫始行卒受大戮(師古曰卒竟也)内杜忠臣
之口外為諸侯報仇(師古曰杜塞也)臣竊為陛下不取也於是
景帝喟然長息曰公言善吾亦恨之迺拜鄧公為城陽
中尉鄧公成固人也(師古曰漢中之縣)多竒計建元年中(宋祁曰)
(著年字則俗而不古但言中則是史常體)上招賢良公卿言鄧先(師古曰鄧先猶云鄧)
(先生也一曰先者其名也)鄧先時免起家為九卿一年復謝病免歸
其子章以脩黃老言顯諸公閒
贊曰爰盎雖不好學亦善傅會(張晏曰因宜附著合會之)仁心為質
引義忼慨遭孝文初立資適逢世(張晏曰資財也適值其世得騁其才)時
已變易(張晏曰謂景帝)及吳壹說果於用辯(師古曰謂殺鼂錯也)身亦不
遂鼂錯銳於為國遠慮而不見身害其父睹之經於溝
瀆亡益救敗不如趙母指括以全其宗(張晏曰趙奢卒趙使趙括為將)
(其母言之趙王曰願王易括王不許母要王括有罪願不坐王許之後括果敗於長平以母前約故卒不得坐)
悲夫錯雖不終世哀其忠故論其施行之語著于篇
前漢書卷四十九
前漢書卷四十九考證
爰盎傳爰盎史記作袁(臣召南)按爰與袁轅通史游
急就章云爰展世師古注曰陳申公後世孫爰諸生
爰濤塗因而命氏其後或為轅字又作袁字本一族
也按爰濤塗左傳作轅公穀作袁袁盎史記作袁漢
書作爰實係通用
任盎為郎中郎中史記作中郎
是時絳侯為太尉本兵柄史記作主兵柄
今絲欲刻治按從子呼叔父字僅見此文史記作苟
欲劾治下文絲能日飲史記作君能日飲似為得之
盎入見竟言吳所以反云云(臣召南)按此文刪去史
記鼂錯在前一叚以詳序于錯傳中也
鼂錯傳及劉帶同師劉帶史記作劉禮
為太常掌故注應劭曰掌故六百石林駉曰史記注
應劭曰掌故百石此注六字衍文也
勁弩長戟射疏及遠劉奉世曰長戟恐訛胡三省
曰文意各有所屬勁弩所以射疏長戟所以及遠也
復為一城眞德秀曰謂大城中復立一小城也
連有假五百劉奉世曰謂假司馬之類胡三省曰
五百即後所謂伍伯也賈公彦曰伍伯者漢制五人
為伍伯長也沈約曰舊說古者君行師從卿行旅從
旅者五百人也今諸官府及郡各置五百四以象卿
行旅從依古義也
上與錯議出軍(臣召南)按此二句補史記之缺竇嬰
言盎以下云云則裁取史記吳王濞傳中語丞相青
翟等劾錯云云又補史記之缺但丞相青翟不當有
翟字此陶青也訛與景紀同
贊亡益救敗不如趙母指括以全其宗李觀曰史臣
責錯父不逮趙括母何其鄙也鼂錯用至忠之略與
趙括必敗之勢異也使錯父為之是沮其子為忠也
孰可擬議
前漢書卷四十九考證
