前漢書卷六
漢蘭臺令史班固撰
唐正議大夫行祕書少監琅邪縣開國子顔師古注
武帝紀第六
孝武皇帝(荀悅曰諱徹之字曰通應劭曰禮諡法威強叡德曰武)景帝中子也母
曰王美人(師古曰外戚傳美人比二千石視少上造)年四歲立為膠東王七
歲為皇太子母為皇后十六歲後三年正月景帝崩(張晏)
(曰武帝以景帝元年生七歲為太子為太子十歲而景帝崩時年十六矣師古曰後三年景帝後三年也)甲
子太子即皇帝位尊皇太后竇氏曰太皇太后皇后曰
皇太后三月封皇太后同母弟田蚡勝皆為列侯(蘇林曰蚡)
(音鼢鼠之鼢師古曰蚡亦鼢鼠字也音扶粉反)
建元元年(師古曰自古帝王未有年號始起於此劉攽曰封禪書云其後三年有司言元宜以天)
(瑞命不宜以一二數推所謂其後三年者蓋盡元狩六年至元鼎三年也然元鼎四年方得寶鼎又無緣先三)
(年而稱之以此而言自元鼎以前之元皆有司所追命其實年號之起在元鼎耳故元封改元則始有詔書矣)
冬十月詔丞相御史列侯中二千石二千石諸侯相舉
賢良方正直言極諫之士丞相綰(師古曰衛綰也)奏所舉賢良
或治申商韓非蘇秦張儀之言亂國政請皆罷(應劭曰申不害)
(韓昭侯相也衛公孫鞅為秦孝公相封於商號商君韓非韓諸公子非名也蘇秦為關東從長張儀為秦昭王)
(相為衡說以抑諸侯李竒曰申不害書執術商鞅為法賞不失卑刑不諱尊然深刻無恩德韓非兼行申商之)
(術師古曰從音子容反)奏可春二月赦天下賜民爵一級年八十
復二筭九十復甲卒(張晏曰二筭復二口之筭也復甲卒不豫革車之賦也師古曰復音)
(方目反)行三銖錢(師古曰新壊四銖錢造此錢也重如其文見食貨志)夏四月己巳
詔曰古之立教鄉里以齒朝廷以爵扶世導民莫善於
德然則於鄉里先耆艾奉高年古之道也(師古曰六十曰耆五十曰)
(艾)今天下孝子順孫願自竭盡㠯承其親外廹公事内
乏資財是以孝心闕焉朕甚哀之民年九十㠯上已有
受鬻法(師古曰給米粟以為糜鬻鬻音之六反)為復子若孫令得身帥妻
妾遂其供養之事(師古曰若者豫及之辭也有子即復子無子即復孫也遂申也復音方目)
(反)五月詔曰河海潤千里其令祠官脩山川之祠為歲
事(孟康曰為農祈也於此造之歲以為常故曰為歲事也師古曰歲以為常是也總致敬耳非止祈農劉)
(攽曰為音于偽反謂為歲事曲加以禮耳)曲加禮(如淳曰祭禮有所加益)赦吳楚七國
帑輸在官者(應劭曰吳楚七國反時其首事者妻子没入為官奴婢武帝哀焉皆赦遣之也師古)
(曰帑讀與孥同)秋七月詔曰衞士轉置送迎二萬人(鄭氏曰去故置新常)
(二萬人)其省萬人罷苑馬㠯賜貧民(師古曰養馬之苑舊禁百姓不得芻牧采)
(樵今罷之)議立明堂遣使者安車蒲輪束帛加璧徵魯申公
(師古曰以蒲裹輪取其安也)
二年冬十月御史大夫趙綰坐請毋奏事太皇太后及
郎中令王臧皆下獄自殺(應劭曰禮婦人不豫政事時帝已自躬省萬機王臧儒者)
(欲立明堂辟雍太后素好黃老術非薄五經因欲絶奏事太后太后怒故殺之)丞相嬰太尉蚡
免(師古曰竇嬰田蚡)春二月丙戍朔日有蝕之夏四月戊申有
如日夜出初置茂陵邑(應劭曰武帝自作陵也師古曰本槐里縣之茂鄉故曰茂陵)
三年春河水溢于平原大饑人相食(師古曰河溢之處損害田畝故大饑)
賜徙茂陵者戶錢二十萬田二頃初作便門橋(蘇林曰去長安)
(四十里服虔曰在長安西北茂陵東師古曰便門長安城北面西頭門即平門也古者平便皆同字於此道作)
(橋跨渡渭水以趨茂陵其道易直即今所謂便橋是其處也便讀如夲字)秋七月有星孛于
西北濟川王明坐殺太傅中傅廢遷防陵(應劭曰中傅宦者也師古)
(曰防陵漢中縣也今謂之房州)閩越圍東甌(應劭曰高祖五年立無諸為閩越王惠帝立搖為東)
(海王都東甌故號東甌師古曰甌音一侯反)東甌告急遣中大夫嚴助持節
發會稽兵浮海救之未至閩越走兵還九月丙子晦日
有蝕之
四年夏有風赤如血六月旱秋九月有星孛于東北
五年春罷三銖錢行半兩錢(師古曰又新鑄作也)置五經博士夏
四月平原君薨(服虔曰王皇后之母武帝外祖母)五月大蝗秋八月廣
川王越清河王乘皆薨
六年春二月乙未遼東高廟災夏四月壬子高園便殿
火(師古曰凡言便殿便室便坐者皆非正大之處所以就便安也園者於陵上作之既有正寢以象平生正)
(殿又立便殿為休息閑宴之處耳說者不曉其意乃解云便殿便室皆是正名斯大惑矣尋石建韋玄成孔光)
(等傳其義可知便讀如本字)上素服五日五月丁亥太皇太后崩秋
八月有星孛于東方長竟天閩越王郢攻南越遣大行
王恢將兵出豫章大司農韓安國出會稽擊之未至越
人殺郢降兵還
元光元年(臣瓉曰以長星見故為元光)冬十一月初令郡國舉孝廉
各一人(師古曰孝謂善事父母者廉謂清潔有廉隅者)衞尉李廣為驍騎將軍
屯雲中中尉程不識為車騎將軍屯鴈門六月罷夏四
月赦天下賜民長子爵一級復七國宗室前絶屬者(師古)
(曰此等宗室前坐七國反故絶屬今加恩赦之更令上屬籍於宗正也復音扶目反)五月詔賢良
曰朕聞昔在唐虞畫象而民不犯(應劭曰二帝但畫衣冠異章服而民不敢)
(犯也師古曰白虎通云畫象者其衣服象五刑也犯墨者蒙巾犯劓者以赭著其衣犯髕者以墨蒙其髕象而)
(畫之犯宮者屝犯大辟者布衣無領墨謂以墨鯨其面也劓截其鼻也髕去膝蓋骨也宮割其隂也屝草屨也)
(劓音牛冀反字或作㓷其音同耳髕音頻忍反屝音扶味反)日月所燭莫不率俾(師古)
(曰燭照也率循也俾使也言皆循其貢職而可使也)周之成康刑錯不用(師古曰錯置也)
(音干故反)德及鳥獸教通四海海外肅眘(晉灼曰東夷傳今挹婁地是也在夫)
(餘之東北千餘里大海之濱師古曰周書序云成王既伐東夷肅眘來賀即謂此)北發渠搜(服虔)
(曰地名也應劭曰禹貢析支渠搜屬雍州在金城河關之西西戎也晉灼曰王恢傳北發月支可得而臣似國)
(名也地理志朔方有渠搜縣臣瓉曰孔子三朝記云北發渠搜南撫交阯此舉北以南為對也禹貢渠搜在雍)
(州西此渠搜在朔方師古曰北發非國名也言北方即可徵發渠搜而役屬之瓉說近是)氐羌徠服
(師古曰徠古往來之來也氐音丁奚反)星辰不孛日月不蝕山陵不崩川
谷不塞麟鳳在郊藪河洛出圖書嗚虖何施而臻此與
(師古曰虖讀曰呼嗚呼嘆辭也臻至也)今朕𫉬奉宗廟夙興㠯求夜寐㠯
思(師古曰夙興早起也夜寐夜久方寐也)若涉淵水未知所濟猗與偉與
(師古曰猗美也偉大也與辭也言美而且大也與讀曰歟音弋於反)何行而可㠯章先帝
之洪業休德(師古曰章明也洪大也休美也)上參堯舜下配三王(師古曰三)
(王夏殷周)朕之不敏不能遠德(師古曰言德不及遠也)此子大夫之所
睹聞也(師古曰子者人之嘉稱大夫舉官稱也志在優賢故謂之子大夫也睹古覩字)賢良明
於古今王事之體受策察問咸以書對著之于篇(師古曰篇)
(謂竹簡也)朕親覽焉於是董仲舒公孫弘等出焉秋七月癸
未日有蝕之
二年冬十月行幸雍祠五畤(師古曰五帝之畤也)春詔問公卿曰
朕飾子女㠯配單于金幣文繡賂之甚厚單于待命加
嫚侵盗亡已(師古曰待命謂承詔命也嫚與慢同)邊境被害朕甚閔之今
欲舉兵攻之何如大行王恢建議宜擊夏六月御史大
夫韓安國為護軍將軍衞尉李廣為驍騎將軍太僕公
孫賀為輕車將軍大行王恢為將屯將軍太中大夫李
息為材官將軍將三十萬衆屯馬邑谷中誘致單于欲
襲擊之單于入塞覺之走出六月軍罷將軍王恢坐首
謀不進下獄死(師古曰首為此謀而反不進擊匈奴輜重)秋九月令民大酺
五日
三年春河水徙從頓丘東南流入渤海(師古曰頓丘丘名因以為縣本)
(衞地也地理志屬東郡今則在魏州界焉)夏五月封高祖功臣五人後為列
侯河水決濮陽氾郡十六(師古曰濮陽東郡之縣也水所汜及凡十六郡界也汜音)
(敷劎反)發卒十萬救決河起龍淵宮(服虔曰宮在長安西作銅飛龍故以冠名)
(也如淳曰三輔黃圖云有龍淵宮今長安城西有其處溝洫志救河決亦起龍淵宫于其傍孟康曰在西平界)
(其水可用淬刀劎特堅利古龍淵之劎取於此水師古曰黃圖云龍淵廟在茂陵東不言宫也此言救決河起)
(龍淵宫則宫不在長安之西矣又漢章帝賜尚書韓稜龍淵劎孟說是也淬音千内反劉攽曰予謂救決河)
(起龍淵宫各自一事非因救河且起宫也顔疑當云龍淵廟按景帝紀起德陽廟亦云德陽宫寧可復謂非德)
(陽廟乎此龍淵宫應如黃圖所說是)
四年冬魏其侯竇嬰有罪棄市(師古曰以黨灌夫也)春三月乙卯
丞相蚡薨夏四月隕霜殺草五月地震赦天下
五年春正月河間王德薨夏發巴蜀治南夷道又發卒
萬人治鴈門阻險(師古曰所以為固用止匈奴之寇劉攽曰予謂治險阻者通道令平易)
(以便伐匈奴耳)秋七月大風拔木乙巳皇后陳氏廢捕為巫蠱
者皆梟首八月螟(師古曰食苗心之蠱也音莫經反)徵吏民有明當時
之務習先聖之術者縣次續食令與計偕(師古曰計者上計簿使也)
(郡國每歲遣詣京師上之偕者俱也令所徵之人與上計者俱來而縣次給之食後世訛誤因承此語遂總謂)
(上計為計偕闞駰不詳妄為解說云秦漢謂諸侯朝使曰計偕偕次也晉代有計偕簿又改偕為階失之彌遠)
(致誤後學宋祁曰舊本正文續作給)
六年冬初算商車(李竒曰始稅商賈車船令出筭)春穿漕渠通渭(如淳曰水)
(轉運曰漕師古曰音才到反)匈奴入上谷殺略吏民遣車騎將軍衞
青出上谷騎將軍公孫敖出代輕車將軍公孫賀出雲
中驍騎將軍李廣出鴈門青至龍城(應劭曰匈奴單于祭天大會諸國名)
(其處為龍城)獲首虜七百級廣敖失師而還詔曰夷狄無義
所從來久間者匈奴數寇邊境故遣將撫師古者治兵
振旅因遭虜之方入將吏新會上下未輯(晉灼曰入猶還也不得已)
(而用兵言師不踰時也入或作人因其習俗土地之宜而教革之也師古曰晉說非也詔言古者出則治兵入)
(則振旅素練其衆不虧戎律今之出師因遭宼虜方入為害而將吏新會上下未和故校尉棄軍而奔北也輯)
(與集同)代郡將軍敖鴈門將軍廣所任不肖(師古曰肖似也不肖者言)
(無所象𩔖謂不材之人也)校尉又背義妄行棄軍而北少吏犯禁(文穎)
(曰少吏小吏也)用兵之法不勤不教將率之過也教令宣明不
能盡力士卒之罪也將軍已下廷尉使理正之(師古曰下謂以)
(身付廷尉也理法也言以法律處正其罪下音胡稼反他皆類此)而又加法於士卒二
者並行非仁聖之心朕閔衆庶䧟害欲刷恥改行(師古曰刷)
(除也音所劣反)復奉正義厥路亡繇(師古曰一䧟重刑無因從正道也繇讀與由同)其
赦鴈門代郡軍士不循法者(師古曰循從也由也)夏大旱蝗六月
行幸雍秋匈奴盗邊遣將軍韓安國屯漁陽
元朔元年(應劭曰朔蘇也孟軻曰后來其蘇蘇息也言萬民品物大繁息也師古曰朔猶始也言更)
(為初始也蘇息之息非息生義應說失之)冬十一月詔曰公卿大夫所使總
方略壹統類廣教化美風俗也夫本仁祖義襃德錄賢
勸善刑暴(師古曰本仁祖義謂以仁義為本始)五帝三王所繇昌也(師古曰五)
(帝伏羲神農黃帝堯舜也三王夏殷周也繇讀與由同)朕夙興夜寐嘉與宇内之
士臻於斯路(師古曰天地四方為宇臻至也)故旅耆老復孝敬(師古曰旅耆老)
(者加惠於耆老之人若賓旅也復孝敬者謂優復孝弟之人也復音方目反)選豪俊講文學
(師古曰講謂和習之)稽參政事祈進民心(師古曰祈求也)深詔執事興廉
舉孝庶幾成風紹休聖緒(師古曰休美也緒業也言紹先聖之休緒也故下言昭先)
(帝聖緒)夫十室之邑必有忠信三人並行厥有我師(師古曰論)
(語稱孔子云十室之邑必有忠信如丘者焉又曰三人行必有我師焉擇其善者而從之其不善者而改之故)
(詔引焉)今或至闔郡而不薦一人(師古曰闔閉也總一郡之中故云闔郡)是
化不下究而積行之君子雍於上聞也(師古曰究竟也言見壅遏不得)
(聞達於天子也雍讀曰壅)二千石官長紀綱人倫(師古曰謂郡之守尉縣之令長)將
何以佐朕燭幽隱勸元元(師古曰燭照也元元善意)厲蒸庶(師古曰蒸衆也)
崇鄉黨之訓哉且進賢受上賞蔽賢蒙顯戮古之道也
其與中二千石禮官博士議不舉者罪有司奏議曰古
者諸侯貢士壹適謂之好德(服虔曰適得其人)再適謂之賢賢
三適謂之有功廼加九錫(應劭曰一曰車馬二曰衣服三曰樂器四曰朱戶五曰納)
(陛六曰虎賁百人七曰鈇鉞八曰弓矢九曰秬鬯此皆天子制度尊之故事事錫與但數少耳張晏曰九錫經)
(本無文周禮以為九命春秋說有之臣瓉曰九錫備物伯者之盛禮齊桓晉文猶不能備今三進賢便受之似)
(不然也當受進賢之一錫尚書大傳云三適謂之有功賜以車服弓矢是也師古曰總列九錫應說是也進賢)
(一錫瓉說是也)不貢士壹則黜爵再則黜地三則黜爵地畢矣
(李竒曰爵地俱削盡)夫附下罔上者死附上罔下者刑與聞國政
而無益於民者斥(師古曰與讀曰豫斥謂棄逐之)在上位而不能進賢
者退此所以勸善黜惡也今詔書昭先帝聖緒令二千
石舉孝廉所以化元元移風易俗也不舉孝不奉詔當
以不敬論(張晏曰謂其不勤求士報國)不察廉不勝任也當免(張晏曰當)
(率身化下今親宰牧而無賢人為不勝任也)奏可十二月江都王非薨春三
月甲子立皇后衞氏詔曰朕聞天地不變不成施化隂
陽不變物不暢茂(師古曰暢通也)易曰通其變使民不倦(應劭曰黃)
(帝堯舜祖述伏羲神農結綱耒耜以日中為市交易之業因其所利變而通之使民知之不苦倦也師古曰此)
(易下擊之辭也言通物之變故能樂其器用不懈倦也)詩云九變復貫知言之選
(應劭曰逸詩也陽數九人君當陽言變政復禮合於先王舊貫知言之選選善也孟康曰貫道也選數也極天)
(之變而不失道者知言之數也臣瓉曰先王創制易教以救流弊也是以三王之教有文有質九數之多也師)
(古曰貫事也選擇也論語曰仍舊貫此言文質不同寬猛殊用循環復舊擇善而從之瓉說近之也)朕嘉
唐虞而樂殷周據舊㠯鑒新(師古曰追觀舊跡以知新政而為鑒戒)其赦
天下與民更始諸逋貸及辭訟在孝景後三年㠯前皆
勿聽治(師古曰逋亡也久負官物亡匿不還者皆謂之逋逋音布胡反)秋匈奴入遼西
殺太守入漁陽鴈門敗都尉殺略三千餘人遣將軍衞
青出鴈門將軍李息出代𫉬首虜數千級東夷薉君南
閭等口二十八萬人(服虔曰穢貊在辰韓之北高句麗沃沮之南東窮于大海晉灼曰薉)
(古穢字師古曰南閭者薉君之名)降為蒼海郡魯王餘長沙王發皆薨
二年冬賜淮南王菑川王几杖毋朝(師古曰淮南王安菑川王志皆武帝)
(諸父列也故賜几杖焉)春正月詔曰梁王城陽王親慈同生(文穎曰慈)
(愛也)願以邑分弟其許之諸侯王請與子弟邑者朕將親
覽使有列位焉於是藩國始分而子弟畢侯矣匈奴入
上谷漁陽殺略吏民千餘人遣將軍衞青李息出雲中
至高闕(師古曰山名也一曰塞名也在朔方之北)遂西至符離(師古曰幕北塞名也)獲
首虜數千級收河南地置朔方五原郡三月己亥晦日
有蝕之夏募民徙朔方十萬口又徙郡國豪傑及訾三
百萬㠯上于茂陵秋燕王定國有罪自殺
三年春罷蒼海郡三月詔曰夫刑罰所㠯防姦也内長
文所㠯見愛也(晉灼曰長音長吏之長張晏曰長文長文德也師古曰詔言有文德者即親内)
(而崇長之所以見仁愛之道見謂顯示也音胡電反)㠯百姓之未洽于教化朕嘉
與士大夫日新厥業祗而不解(師古曰解讀曰懈)其赦天下夏
匈奴入代殺太守入鴈門殺略千餘人六月庚午皇太
后崩秋罷西南夷城朔方城令民大酺五日
四年冬行幸甘泉夏匈奴入代定襄上郡殺略數千人
五年春大旱大將軍衞青將六將軍兵十餘萬人出朔
方高闕獲首虜萬五千級夏六月詔曰蓋聞導民㠯禮
風之㠯樂(師古曰風教也詩序曰上以風化下)今禮壊樂崩朕甚閔焉故
詳延天下方聞之士咸薦諸朝(師古曰詳悉也延引也方道也聞博聞也言悉)
(引有道博聞之士而進於朝也禮記曰隆禮由禮謂之有方之士又曰博聞強識而讓謂之君子一曰方謂方)
(正也)其令禮官勸學講議洽聞舉遺興禮㠯為天下先(師古)
(曰舉遺逸之文而興禮學)太常其議子博士弟子崇鄉黨之化㠯厲
賢材焉(師古曰為博士置弟子既得崇化於鄉黨又㠯奬厲賢材之人)丞相弘請為博
士置弟子員(師古曰公孫弘)學者益廣秋匈奴入代殺都尉
六年春二月大將軍衞青將六將軍兵十餘萬騎出定
襄斬首三千餘級還休士馬于定襄雲中鴈門赦天下
夏四月衞青復將六將軍絶幕(應劭曰幕沙幕匈奴之南界也臣瓉曰沙土曰)
(幕直度曰絶師古曰應瓉二說皆是也而說者或云是塞外地名非矣幕者即今之突厥中磧耳李陵歌曰經)
(千里兮渡沙幕)大克獲前將軍趙信軍敗降匈奴右將軍蘇建
亡軍獨身脱還贖為庶人六月詔曰朕聞五帝不相復
禮三代不同法所繇殊路而建德一也(師古曰復因也音扶目反繇讀)
(與由同)蓋孔子對定公㠯徠遠(臣瓉曰論語及韓子皆言葉公問政於孔子孔子荅)
(以悅近徠遠今云定公與二書異)哀公㠯論臣(如淳曰韓非云哀公問政仲尼曰政在選賢)
景公㠯節用(如淳曰韓非云齊景公問政仲尼曰政在節用)非期不同所急異
務也(李竒曰期要也非要當必不同所急異務不得不然)今中國一統而北邊未
安朕甚悼之日者大將軍廵朔方征匈奴斬首虜萬八
千級諸禁錮及有過者咸蒙厚賞得免減罪(師古曰有罪者或被)
(釋免或得減輕)今大將軍仍復克獲(師古曰仍頻也)斬首虜萬九千級
受爵賞而欲移賣者無所流貤(應劭曰貤音移言軍吏士斬首虜爵級多無所)
(移與今為置武功賞官爵多者分與父兄子弟及賣與他人也師古曰此說非也許慎說文解字云貤物之重)
(次第也此詔言欲移賣爵者無有差次不得流行故為置官級也貤音弋賜反今俗猶謂凡物一重為一貤也)
(宋祁曰貤音難易之易)其議為令有司奏請置武功賞官㠯寵戰
士
元狩元年(應劭曰獲白麟因改元曰元狩也)冬十月行幸雍祠五畤獲
白麟(師古曰麟麇身牛尾馬足黃色圓蹄一角角端有肉)作白麟之歌十一月淮
南王安衡山王賜謀反誅黨與死者數萬人十二月大
雨雪民凍死(師古曰雨音于具反)夏四月赦天下丁卯立皇太子
賜中二千石爵右庶長(師古曰第十一等爵)民為父後者一級詔
曰朕聞咎繇對禹曰在知人知人則哲惟帝難之(師古曰尚)
(書咎繇謩載咎繇之辭也帝謂堯也)蓋君者心也民猶支體支體傷則心
&KR0579;怛(師古曰&KR0579;痛也怛悼也&KR0579;音千感反怛音丁曷反)日者淮南衡山脩文學
流貨賂兩國接壤怵於邪說(服虔曰怵音裔應劭曰忸&KR1016;也如淳曰怵音怵惕見)
(誘怵於邪說也師古曰作&KR1016;者非如說云見誘怵其義是也而音怵惕又非也怵或體訹字耳訹者誘也音如)
(戍亥之戍南越傳曰不可怵好語入朝諸如此例音義同耳今俗猶云相謏訹而說者或改為鉥導之鉥蓋穿)
(鑿也謏音先誘反鉥音述)而造簒弑此朕之不德詩云憂心慘慘念
國之為虐(師古曰小雅正月之詩也慘慘憂戚之貎)已赦天下滌除與之更
始朕嘉孝弟力田哀夫老眊孤寡鰥獨(師古曰眊古耄字八十曰耄耄)
(老稱也一曰眊不明之貎)或匱於衣食甚憐愍焉其遣謁者廵行天
下存問致賜(師古曰致送至也行音下更反)曰皇帝使謁者(師古曰謁者令使者)
(宣詔書之文)賜縣三老孝者帛人五匹鄉三老弟者力田帛
人三匹年九十㠯上及鰥寡孤獨帛人二匹絮三斤八
十㠯上米人三石有冤失職使者㠯聞(師古曰職常也失職者失其常)
(業及常理也)縣鄉即賜毋贅聚(如淳曰贅會也令勿擅徵召贅聚三老孝弟力田也師古)
(曰即就也各遣就其所居而賜之勿會聚也贅音之銳反)五月乙巳晦日有蝕之匈
奴入上谷殺數百人
二年冬十月行幸雍祠五畤春三月戊寅丞相弘薨遣
驃騎將軍霍去病出隴西至臯蘭(應劭曰在隴西白石縣塞外河名也孟康)
(曰山關名也師古曰臯蘭山名也霍去病傳云過焉支山千有餘里合短兵鏖臯蘭下則此山也非河名也白)
(石縣在金城又不屬隴西應說並失之鏖音烏曹反)斬首八千餘級夏馬生余吾
水中(應劭曰在朔方北也)南越獻馴象(應劭曰馴者教能拜起周章從人意也師古曰馴音)
(廵謂擾也應說是也)能言鳥(師古曰即鸚鵡也今隴西及南海竝有之萬震南州異物志云有三種一)
(種白一種青一種五色交州以南諸國盡有之白及五色者其性尤慧解蓋謂此也隋開皇十八年林邑國獻)
(白鸚鵡時以為異是歲貢士咸試賦之聖皇馭歴屢有兹獻上以幽遐勞費撫慰弗受)將軍去病
公孫敖出北地二千餘里過居延(師古曰居延匈奴中地名也韋昭以為張)
(掖縣失之張掖所置居延縣者以安處所獲居延人而置此縣)斬首虜三萬餘級匈奴
入鴈門殺略數百人遣衞尉張騫郎中令李廣皆出右
北平廣殺匈奴三千餘人盡亡其軍四千人獨身脱還
(劉攽曰廣傳無此事而云廣軍幾没以自當無賞耳疑紀誤)及公孫敖張騫皆後期
當斬贖為庶人江都王建有罪自殺膠東王寄薨秋匈
奴昆邪王殺休屠王(師古曰昆音下門反屠音儲)并將其衆合四萬
餘人來降置五屬國㠯處之(師古曰凡言屬國者存其國號而屬漢朝故曰屬國)
㠯其地為武威酒泉郡(師古曰武威今涼州也酒泉今肅州)
三年春有星孛于東方夏五月赦天下立膠東康王少
子慶為六安王封故相國蕭何曾孫慶為列侯秋匈奴
入右北平定襄殺略千餘人遣謁者勸有水災郡種宿
麥(師古曰秋冬種之經歲乃熟故云宿麥)舉吏民能假貸貧民者㠯名聞
(師古曰貸音吐戴反)減隴西北地上郡戌卒半發讁吏穿昆明池
(如淳曰食貨志以舊吏弄法故讁使穿池更發有貲者為吏也臣瓉曰西南夷傳有越嶲昆明國有滇池方三)
(百里漢使求身毒國而為昆明所閉今欲伐之故作昆明池象之以習水戰在長安西南周回四十里食貨志)
(又曰時越欲與漢用船戰遂乃大脩昆明池也師古曰讁吏吏有罪者罰而役之滇音顚)
四年冬有司言關東貧民徙隴西北地西河上郡會稽
凡七十二萬五千口縣官衣食振業用度不足請收銀
錫造白金及皮幣以足用(應劭曰時國用不足以白鹿皮為幣朝覲以薦璧又造銀)
(錫為白金見食貨志)初算緡錢(李斐曰緡絲也以貫錢也一貫千錢出筭二十也臣瓉曰茂陵書諸)
(賈人末作貰貸置居邑儲積諸物及商以取利者雖無市籍各以其物自占率緡錢二千而一筭此緡錢是儲)
(錢也故隨其用所施施於利重者其筭亦多也師古曰謂有儲積錢者計其緡貫而税之李說為是緡音武巾)
(反)春有星孛于東北夏有長星出于西北大將軍衞青
將四將軍出定襄將軍去病出代各將五萬騎步兵踵
軍後數十萬人(師古曰踵接也猶言躡其踵)青至幕北圍單于斬首
萬九千級至闐顔山乃還(鄧展曰音填塞之填)去病與左賢王戰
斬獲首虜七萬餘級封狼居胥山廼還(師古曰登山祭天築土為封刻)
(石紀事以彰漢功)兩軍戰士死者數萬人前將軍廣後將軍食
其皆後期廣自殺食其贖死(如淳曰李廣傳引兵與右將軍食其合軍出東道又)
(曰廣自剄右將軍下吏當死贖為庶人霍去病傳亦云趙食其為右將軍平陽侯襄為後將軍此紀為誤也師)
(古曰傳寫者誤以右為後食其音異基)
五年春三月甲午丞相李蔡有罪自殺(文穎曰李廣從弟坐侵陵壖地)
天下馬少平牡馬匹二十萬(如淳曰貴平牡馬賈欲使人競畜馬)罷半兩
錢行五銖錢徙天下姦猾吏民於邊(師古曰猾狡也音乎八反)
六年冬十月賜丞相㠯下至吏二千石百金千石㠯下
至乘從者帛(晉灼曰乘騎諸從者師古曰流俗書本乘上或有公字非也復人妄加之宋祁曰)
(百金新本無百字)蠻夷錦各有差雨水亡冰(師古曰雨音于具反)夏四月
乙巳廟立皇子閎為齊王旦為燕王胥為廣陵王(師古曰於)
(廟中策命之)初作誥(服虔曰誥勅王如尚書諸誥也李斐曰今勅封拜諸侯王策文亦是也見武五)
(子傳)六月詔曰日者有司以幣輕多姦(李竒曰幣錢也輕者若一馬直二十)
(萬是為幣輕而物重也重難得則用不足而姦生)農傷而末衆(師古曰末謂工商也)又禁
兼并之塗(李奇曰謂大家兼役小民富者兼役貧民欲平之也文穎曰兼并者食禄之家不得治産)
(兼取小民之利商人雖富不得復兼畜田宅作客耕農也師古曰李說是)故改幣㠯約之(李奇)
(曰更去半兩錢行五銖錢皮幣以檢約姦邪)稽諸往古制宜於今(師古曰稽考也音工)
(奚反)廢期有月(應劭曰禁半兩錢及餘幣物禁之有期月而民未悉從也如淳曰期音朞自往年三)
(月至今年四月朞有餘月矣師古曰如說是)而山澤之民未諭(師古曰未諭者未曉告示)
(之意)夫仁行而從善義立則俗易意奉憲者所㠯導之未
明與(師古曰與讀曰歟)將百姓所安殊路而撟虔吏因乘埶㠯
侵蒸庶邪(孟康曰虔固也矯稱上命以貨賄用為固尚書曰敓攘矯虔韋昭曰凡稱詐為矯強取為)
(虔左傳曰虔劉我邊垂師古曰撟與矯同其字從手矯託也虔固也妄託上命而堅固為邪惡者也蒸衆也)
何紛然其擾也(師古曰擾煩也)今遣博士大等六人分循行天
下(師古曰褚大也行音下更反)存問鰥寡廢疾無㠯自振業者貸與
之(師古曰貸音土戴反)諭三老孝弟㠯為民師舉獨行之君子徵
詣行在所(如淳曰蔡雍云天子以天下為家自謂所居為行在所言今雖在京師行所在至耳師古)
(曰此說非也天子或在京師或出廵狩不可豫定故言行在所耳不得亦謂京師為行在也)朕嘉賢
者樂知其人廣宣厥道士有特招使者之任也(李奇曰設士有)
(殊才異行當特招者任在使者分别之)詳問隱處亡位及冤失職(師古曰無位不)
(被任用也冤屈也失職失其常業也)姦猾為害野荒治苛者舉奏(師古曰野荒言)
(田畝不闢也治苛為政尚細刻)郡國有所㠯為便者上丞相御史㠯聞
秋九月大司馬驃騎將軍去病薨
元鼎元年(應劭曰得寶鼎故因是改元)夏五月赦天下大酺五日得
鼎汾水上濟東王彭離有罪廢徙上庸(應劭曰春秋時庸國)
二年冬十一月御史大夫張湯有罪自殺十二月丞相
青翟下獄死(師古曰莊青翟)春起柏梁臺(服虔曰用百頭梁作臺因名焉師古曰三)
(輔舊事云以香柏為之今書字皆作柏服說非也)三月大雨雪(師古曰雨音于具反)夏大
水關東餓死者㠯千數秋九月詔曰仁不異遠義不辭
難(師古曰遠近如一是為仁也不憚艱難是為義也)今京師雖未為豐年山林
池澤之饒與民共之今水潦移於江南廹隆冬至朕懼
其饑寒不活江南之地火耕水耨(應劭曰燒草下水種稻草與稻竝生高七)
(八寸因悉芟去復下水灌之草死獨稻長所謂火耕水耨)方下巴蜀之粟致之江陵
遣博士中等分循行(師古曰行音下更反)諭告所抵無令重困(師古)
(曰抵至也重音直用反)吏民有振救饑民免其戹者具舉以聞
三年冬徙函谷關於新安(應劭曰時樓船將軍楊僕數有大功恥為關外民上書乞)
(徙東關以家財給其用度武帝意亦好廣闊於是徙關於新安去弘農三百里)㠯故關為弘農
縣十一月令民告緡者㠯其半與之(孟康曰有不輸税令民得告言以半)
(與之)正月戊子陽陵園火夏四月雨雹(師古曰雨音于具反)關東郡
國十餘饑人相食常山王舜薨子㪍嗣立有罪廢徙房
陵
四年冬十月行幸雍祠五畤賜民爵一級女子百戶牛
酒行自夏陽東幸汾隂(師古曰夏陽馮翊之縣也汾隂屬河東汾音扶云反)十一
月甲子立后土祠于汾隂脽上(蘇林曰脽音誰如淳曰脽者河之東岸特堆掘)
(長四五里廣二里餘高十餘丈汾隂縣治脽之上后土祠在縣西汾在脽之北西流與河合師古曰二說皆是)
(也脽者以其形高起如人尻脽故以名云一說此臨汾水之上地本名鄈音與葵同彼鄉人呼葵音如誰故轉)
(而為脽字耳故漢舊儀云葵上)禮畢行幸滎陽還至洛陽詔曰祭地冀
州(服虔曰后土祠在汾隂汾隂本冀州地也周時乃分為并州爾雅曰兩河間曰冀州)瞻望河洛
廵省豫州觀于周室邈而無祀(師古曰邈遠絶之意)詢問耆老廼
得孽子嘉(宋祁曰景德本無子字)其封嘉為周子南君㠯奉周祀
(臣瓉曰汲冡古文謂衞將軍文子為子南彌牟其後有子南國子南勁紀年勁朝于魏後惠成王如衞命子南)
(為侯秦并六國衞最後亡疑嘉是衞後故氏子南而稱君也初元五年為周承休侯元始四年為鄭公建武十)
(三年封於觀為衞公師古曰子南其封邑之號以為周後故總言周子南君瓉說非也例不先言姓而後稱君)
(且自嘉已下皆姓姬氏著在史傳宋祁曰注本舊文作元始三年建武三年此本乃刊誤據平紀改正)春
二月中山王勝薨夏封方士欒大為樂通侯位上將軍
六月得寶鼎后土祠旁秋馬生渥洼水中(李斐曰南陽新野有暴利)
(長當武帝時遭刑屯田燉煌界數於此水旁見羣野馬中有奇異者與凡馬異來飲此水利長先作土人持勒)
(靽於水旁後馬玩習久之代土人持勒靽收得其馬獻之欲神異此馬云從水中出蘇林曰洼音窐曲之窐師)
(古曰渥音握洼音於佳反)作寶鼎天馬之歌立常山憲王子商為泗
水王
五年冬十月行幸雍祠五畤遂踰隴(應劭曰隴隴阺坂也師古曰即今之)
(隴山阺音丁禮反)登空同(應劭曰山名也)西臨祖厲河而還(李斐曰音嗟賴)十
一月辛巳朔旦冬至立泰畤于甘泉天子親郊見(師古曰祠)
(太一也見音胡電反)朝日夕月(應劭曰天子春朝日秋夕月朝日以朝夕月以夕臣瓉曰漢儀注郊)
(泰畤皇帝平旦出行宫東向揖日其夕西南向揖月便用郊日不用春秋也師古曰春朝朝日秋暮夕月蓋常)
(禮也郊泰畤而揖日月此又别儀)詔曰朕㠯眇身託于王侯之上(師古曰眇)
(細末也)德未能綏民(師古曰綏安也)民或饑寒故廵祭后土㠯祈
豐年冀州脽壤廼顯文鼎獲薦于廟(師古曰得鼎祠旁祠在脽上或云脽)
(壤壤謂土也文鼎言其有刻鏤之文)渥洼水出馬朕其御焉戰戰競競懼
不克任思昭天地内惟自新詩云四牡翼翼㠯征不服
親省邊垂用事所極(李斐曰極至也所至者輒祭也師古曰逸詩也劉攽曰予謂親省)
(邊垂詔語耳)望見泰一脩天文襢(文穎曰䄠祭也晉灼曰䄠古禪字也臣瓉曰此年初)
(祭泰畤於甘泉此祭天於文䄠也祭天則天文從故曰脩天文䄠也師古曰文晉二說是也朝日夕月即天文)
(䄠之謂也)辛卯夜若景光十有二明易曰先甲三日後甲三
日(應劭曰先甲三日辛也後甲三日丁也言王者齊戒必自新臨事必自丁寧師古曰此易蠱卦之辭)朕
甚念年歲未咸登(師古曰登謂百榖成)飭躬齊戒(師古曰飭整也讀與敕同)丁
酉拜況于郊(師古曰況賜也辛夜有光是先甲三日也丁日拜況是後甲三日也故詔引易文)
夏四月南越王相呂嘉反殺漢使者及其王王太后赦
天下丁丑晦日有蝕之秋鼃蝦蟇鬭(師古曰鼃黽也似蝦蟇而長脚其色)
(青音下媧反蝦音遐蟇音麻黽音莫幸反)遣伏波將軍路博德出桂陽下湟
水樓船將軍楊僕出豫章下湞水(鄭氏曰湞音檉孟康曰湞音貞蘇林曰湞)
(音摚住之摚師古曰蘇音是也音丈庚反)歸義越侯嚴為戈船將軍出零陵
下離水(張晏曰嚴故越人降為歸義侯越人於水中負人船又有蛟龍之害故置戈於船下因以為名)
(也臣瓉曰伍子胥書有戈船以載干戈因謂之戈船也離水出零陵師古曰以樓船之例言之則非為載干戈)
(也此蓋船下安戈戟以御蛟鼉水蟲之害張說近之劉攽曰船下安戈既難措置又不可以行且今造舟船)
(甚多未嘗有置戈者顔北人不知行船故信張說予謂瓉說是宋祁曰戈船將軍當時所建之官如驃騎虎)
(牙之類是也戈船今有之設干戈於船上以禦敵也)甲為下瀨將軍下蒼梧(服虔曰甲)
(故越人歸漢者也臣瓉曰瀨湍也吳越謂之瀨中國謂之磧伍子胥書有下瀨船師古曰瀨音賴宋祁曰注)
(文吳越舊本作吳楚)皆將罪人江淮㠯南樓船十萬人越馳義侯
遺(應劭曰亦越人也)别將巴蜀罪人發夜郎兵下牂柯江咸會
番禹(如淳曰音潘愚尉佗所都師古曰即今之廣州宋祁曰刊誤本改禺作愚)九月列侯
坐獻黃金酎祭宗廟不如法奪爵者百六人丞相趙周
下獄死(服虔曰因八月獻酎祭宗廟時使諸侯各獻金來助祭也如淳曰漢儀注諸侯王歲以戶口酎)
(黃金於漢廟皇帝臨受獻金金少不如斤兩色惡王削縣侯免國臣瓉曰食貨志南越反時卜式上書願死之)
(天子下詔襃揚布告天下天下莫應列侯以百數莫求從軍至酎飲酒少府省金而列侯坐酎金失侯者百餘)
(人而表云趙周坐為丞相知列侯酎金輕下獄自殺然則知其輕而不糾擿之也師古曰酎三重釀醇酒也音)
(丈救反)樂通侯欒大坐誣罔要斬西羌衆十萬人反與匈
奴通使攻故安圍枹䍐(鄧展曰枹音鈇䍐音漢師古曰枹䍐金城之縣也䍐讀如本字)
匈奴入五原殺太守
六年冬十月發隴西天水安定騎士及中尉河南河内
卒十萬人遣將軍李息郎中令徐自為征西羌平之行
東將幸緱氏(師古曰河南縣也緱音工侯反)至左邑桐鄉(師古曰左邑河東之縣也)
(桐鄉其鄕名也)聞南越破㠯為聞喜縣春至汲新中鄉(師古曰汲河内)
(縣新中其鄉名)得呂嘉首㠯為獲嘉縣馳義侯遺兵未及下上
便令征西南夷平之(師古曰便音頻面反)遂定越地㠯為南海蒼
梧鬱林合浦交阯九眞日南珠厓儋耳郡(應劭曰二郡在大海中崖)
(岸之邊出眞珠故曰珠厓儋耳者種大耳渠率自謂王者耳尤緩下肩三寸張晏曰異物志二郡在海中東西)
(千里南北五百里珠厓言珠若崖矣儋耳之云鏤其頰皮上連耳匡分為數支狀似雞腸累耳下垂臣瓉曰茂)
(陵書珠崖郡治瞫都去長安七千三百二十四里儋耳去長安七千三百六十八里領縣五師古曰儋音丁甘)
(反字本作瞻瞫音審)定西南夷㠯為武都牂柯越嶲沈黎文山郡
(孟康曰嶲音髓本卭都服虔曰今蜀郡北部都尉所治本笮都也臣瓉曰茂陵書沈黎治笮都去長安三千三)
(百三十五里領縣二十一應劭曰文山今蜀郡㟭山本冉駹是也)秋東越王餘善反攻
殺漢將吏遣橫海將軍韓說中尉王温舒出會稽(師古曰說)
(讀曰悅)樓船將軍楊僕出豫章擊之又遣浮沮將軍公孫
賀出九原(臣瓉曰浮沮井名在匈奴中去九原二千里見漢輿地圖師古曰沮音子閭反)匈河
將軍趙破奴出令居(臣瓉曰匈河水名在匈奴中去令居千里見匈奴傳師古曰令音鈴)
皆二千餘里不見虜而還廼分武威酒泉地置張掖敦
煌郡(師古曰敦音徒門反)徙民㠯實之
元封元年(應劭曰始封泰山故改元)冬十月詔曰南越東甌咸伏其
辜西蠻北夷頗未輯睦(師古曰輯與集同集和也)朕將廵邊垂擇兵
振旅躬秉武節置十二部將軍親帥師焉行自雲陽北
歴上郡西河五原出長城北登單于臺至朔方臨北河
勒兵十八萬騎旌旗徑千餘里威振匈奴遣使者告單
于曰南越王頭已縣於漢北闕矣單于能戰天子自將
待邊不能亟來臣服(師古曰亟急也音居力反)何但亡匿幕北寒苦
之地為匈奴讋焉(師古曰讋失氣也音之涉反)還祠黃帝於橋山(應劭)
(曰在上郡周陽縣有黃帝冢)廼歸甘泉東越殺王餘善降詔曰東越
險阻反覆為後世患遷其民於江淮間遂虛其地春正
月行幸緱氏詔曰朕用事華山至於中嶽(文穎曰嵩高也在潁川陽)
(城縣)獲駮麃見夏后啓母石(應劭曰啓生而母化為石文穎曰在嵩高山下師古曰啓)
(夏禹子也其母塗山氏女也禹治鴻水通轘轅山化為熊謂塗山氏曰欲餉聞鼓聲乃來禹跳石誤中鼓塗山)
(氏往見禹方作熊慙而去至嵩高山下化為石方生啓禹曰歸我子石破北方而啓生事見淮南子景帝諱啓)
(今此詔云啓母蓋史追書之非當時文劉攽曰此石本名啓母石武帝避景諱更號夏后母石後人又誤重)
(出啓字非史之追書也)翌日親登崇嵩(應劭曰翌明也宋祁曰新本作登嵩高)御史
乘屬在廟旁吏卒咸聞呼萬歲者三(服虔曰乘同乘屬官屬也如淳曰漢)
(儀注御史亦有屬晉灼曰天子出御史除一人為乘曹護車駕荀悅曰萬歲山神稱之也應劭曰嵩高縣有上)
(中下萬歲里師古曰乘屬如晉二說是也乘音食證反)登禮罔不荅(師古曰罔無也言登禮於)
(神無不荅應)其令祠官加增太室祠(韋昭曰嵩高山有太室少室之山山有石室故)
(以名云)禁無伐其草木㠯山下戸三百為之奉邑名曰崇
高(師古曰謂之崇者示尊崇之奉音扶用反)獨給祠復亡所與(師古曰復音方目反與讀)
(曰預)行遂東廵海上夏四月癸卯上還登封泰山(孟康曰王者功)
(成治定告成功於天封崇也助天之高也刻石紀號有金策石函金泥玉檢之封焉應劭曰封者壇廣十二丈)
(高二丈階三等封於其上示增高也刻石紀績也立石三丈一尺其辭曰事天以禮立身以義事親以孝育民)
(以仁四守之内莫不為郡縣四夷八蠻咸來貢職與天無極人民蕃息天祿永得尚玄酒而爼生魚下禪梁父)
(祀地主示增廣此古制也武帝封廣丈二尺高九尺其下則有縢書秘語在郊祀志)降坐明堂(臣瓉)
(曰郊祀志初天子封太山太山東北阯古時有明堂處則此所坐者也明年秋乃作明堂耳)詔曰朕
㠯𦕈身承至尊(師古曰𦕈微細也)競競焉惟德菲薄不明于禮
樂(師古曰菲亦薄也音敷尾反又音靡)故用事八神(文穎曰武帝祭太一并祭名山於太壇西)
(南開除八通鬼道故言用事八神也一曰八方之神劉攽曰八神則郊祀志所說天主地主兵主隂主陽主)
(日主月主四時主也其祠皆在齊地故始皇東遊海上行禮祠之而武帝亦然)遭天地況施(應劭)
(曰況賜也施與也言天地神靈乃賜我瑞應)著見景象㞕然如有聞(臣瓉曰聞呼萬)
(歲者三是也宋祁曰姚本云㞕先結反與屑同說文云動作切切也一曰敬也又潔也)震于怪物
欲止不敢遂登封泰山至于梁父然後升䄠肅然(服虔曰增)
(天之高歸功於天禪闡也廣土地也肅然山名也在梁父張晏曰天高不可及於泰山上立封又禪而祭之冀)
(近神靈也師古曰父讀曰甫)自新嘉與士大夫更始其㠯十月為元
封元年行所廵至博奉高蛇丘歴城梁父(鄭氏曰蛇音移)民田
租逋賦貸已除(師古曰逋賦未出賦者也逋貸官以物貸之而未還也貸音吐戴反)加年
七十㠯上孤寡帛人二匹四縣無出今年筭(師古曰自博至梁父)
(凡五縣今云四縣母出筭者奉高一縣素以供神非筭限也)賜天下民爵一級女子
百戶牛酒行自泰山復東廵海上至碣石(文穎曰在遼西絫縣絫縣)
(今罷屬臨榆此石著海旁師古曰碣碣然特立之貌也音其列反宋祁曰絫縣舊作參非)自遼西
歴北邊九原歸于甘泉秋有星孛于東井又孛于三台
齊王閎薨
二年冬十月行幸雍祠五畤春幸緱氏遂至東萊夏四
月還祠泰山至瓠子臨決河(服虔曰瓠子隄名也在東郡白馬蘇林曰在鄄城以)
(南濮陽以北廣百步深五丈)命從臣將軍㠯下皆負薪塞河隄作瓠
子之歌赦所過徒賜孤獨高年米人四石還作甘泉通
天臺長安飛廉館(應劭曰飛廉神禽能致風氣者也明帝永平五年至長安迎取飛廉并銅)
(馬置上西門外名平樂館董卓悉銷以為錢晉灼曰身似鹿頭如爵有角而蛇尾文如豹文師古曰通天臺者)
(言此臺高上通於天也漢舊儀云高三十丈望見長安城)朝鮮王攻殺遼東都尉廼
募天下死罪擊朝鮮六月詔曰甘泉宫内中産芝九莖
連葉(應劭曰芝芝草也其葉相連如淳曰瑞應圖王者敬事耆老不失舊故則芝草生師古曰内中謂後)
(庭之室也故云不異下房)上帝博臨不異下房賜朕弘休(師古曰上帝天也博)
(廣也弘大也休美也言天廣臨不以下房為幽側而隔異之賜以此芝是大美也)其赦天下賜
雲陽都百戶牛酒(晉灼曰雲陽甘泉黃帝以來祭天圜丘處也武帝常以避暑有宫觀故稱)
(都也師古曰此說非也都謂縣之所居在宫側者耳賜不徧其境内故指稱其都非謂天子之都也若以有宫)
(觀稱都則非止雲陽矣)作芝房之歌秋作明堂于泰山下遣樓船
將軍楊僕左將軍荀彘將應募罪人擊朝鮮(應劭曰樓船者時欲)
(擊越非水不至故作大船上施樓也)又遣將軍郭昌中郎將衞廣發巴蜀
兵平西南夷未服者㠯為益州郡
三年春作角抵戲(應劭曰角者角技也抵者相抵觸也文穎曰名此樂為角抵者兩兩相當)
(角力角技藝射御故名角抵蓋雜技樂也巴俞戲魚龍蔓延之屬也漢後更名平樂觀師古曰抵者當也非謂)
(抵觸文說是也)三百里内皆采觀夏朝鮮斬其王右渠降(師古曰右)
(渠朝鮮王名)㠯其地為樂浪臨屯玄菟眞番郡(臣瓉曰茂陵書臨屯郡治)
(東&KR0008;縣去長安六千一百三十八里十五縣眞番郡治霅縣去長安七千六百四十里十五縣師古曰樂音洛)
(浪音郎番音普安反&KR0008;音弋支反霅音丈甲反)樓船將軍楊僕坐失亡多免為
庶民左將軍荀彘坐争功棄市(師古曰棄市殺之於市也觧在景紀)秋七
月膠西王端薨武都氐人反分徙酒泉郡(師古曰不盡徙)
四年冬十月行幸雍祠五畤通回中道(應劭曰回中在安定高平有險)
(阻蕭關在其北通治至長安也孟康曰回中在北地有山險武帝故宫如淳曰三輔黃圖云回中宫在汧也師)
(古曰回中在安定北通蕭關應說是也而云治道至長安非也蓋自回中通道以出蕭關孟如二家皆失之矣)
(回中宫在汧者或取安定回中為名耳非今所通道)遂北出蕭關(如淳曰匈奴傳入朝郍蕭關蕭)
(關在安定朝郍縣也)歴獨鹿鳴澤(服虔曰獨鹿山名也鳴澤澤名也皆在涿郡廼縣北界也)自
代而還幸河東春三月祠后土詔曰朕躬祭后土地祗
見光集于靈壇一夜三燭(服虔曰燭音注師古曰燭謂照也讀如本字)幸中
都宫殿上見光(師古曰中都在太原)其赦汾隂夏陽中都死罪㠯
下賜三縣及楊氏皆無出今年租賦(師古曰楊氏河東聚邑名)夏大
旱民多暍死(如淳曰暍音謁師古曰中熱而死也)秋㠯匈奴弱可遂臣服
廼遣使說之單于使來死京師匈奴宼邊遣拔胡將軍
郭昌屯朔方
五年冬行南廵狩至于盛唐(文穎曰案地理志不得疑當在廬江左右縣名也韋)
(昭曰在南郡師古曰韋說是也)望祀虞舜于九嶷(應劭曰舜葬蒼梧九嶷山名今在零陵營)
(道文穎曰九嶷山半在蒼梧半在零陵如淳曰舜葬九嶷九嶷在蒼梧馮乘縣故或云舜葬蒼梧也師古曰文)
(說是也嶷音疑其山九峯形勢相似故曰九嶷山宋祁曰舊本是也下有九字嶷字下無音疑字刊誤據史)
(舘本改)登灊天柱山(應劭曰灊音若潜南嶽霍山在灊灊縣名屬廬江文穎曰天柱山在灊縣)
(南有祠灊音岑師古曰灊音與潜同應說是)自尋陽浮江親射蛟江中獲之
(師古曰許愼云蛟龍屬也郭璞說其狀云似蛇而四脚細頸頸有白嬰大者數圍卵生子如一二斛瓮能吞人)
(也)舳艫千里(李斐曰舳船後持柂處也艫船前頭刺櫂處也言其船多前後相銜千里不絶也師)
(古曰舳音軸艫音盧)薄樅陽而出(服虔曰縣名屬廬江師古曰樅音千松反)作盛唐樅
陽之歌遂北至琅邪並海(師古曰並讀曰傍傍依也音步浪反)所過禮祠
其名山大川春三月還至太山增封甲子祠高祖于明
堂㠯配上帝因朝諸侯王列侯受郡國計(師古曰計若今之諸州計)
(帳也宋祁曰南本無此注予案太初元年受計於甘泉下注又云若今之諸州計帳疑只當一見)夏四
月詔曰朕廵荆揚輯江淮物(如淳曰輯合也物猶神也郊祀志所祭祀事也師古)
(曰輯與集同)會大海氣(鄭氏曰會合海神之氣并祭之)㠯合泰山(師古曰集江淮之神)
(會大海之氣合致於太山然後脩封總祭饗也)上天見象增脩封禪(師古曰見謂顯示也)
其赦天下所幸縣毋出今年租賦賜鰥寡孤獨帛貧窮
者粟還幸甘泉郊泰畤大司馬大將軍青薨初置刺史
部十三州(師古曰漢舊儀云初分十三州假刺史印綬有常治所治以秋分行部御史為駕四封乘)
(傳到所部郡國各遣一吏迎之界上所察六條)名臣文武欲盡詔曰蓋有非常
之功必待非常之人故馬或奔踶而致千里(師古曰踶蹋也奔走)
(也奔踶者乘之即奔立則踶人也踶音徒計反)士或有負俗之累而立功名(晉灼)
(曰負俗謂被世譏論也師古曰累音力瑞反)夫泛駕之馬(師古曰泛覆也音方勇反字本作覂)
(後通用耳覆駕者言馬有逸氣而不循軌轍也)跅弛之士(如淳曰跅音拓弛廢也士行有卓異不入)
(俗檢而見斥逐者也師古曰跅者跅落無檢局也弛者放廢不遵禮度也跅音土各反弛音式爾反)亦在
御之而已(師古曰在人所以制御之)其令州郡察吏民有茂材異等
(應劭曰舊言秀才避光武諱稱茂材異等者超等軼羣不與凡同也師古曰茂美也)可為將相及
使絶國者(師古曰絶遠之國謂聲教之外)
六年冬行幸回中春作首山宫(應劭曰首山在上郡於其下立宫廟也文穎曰)
(在河東蒲坂界師古曰尋此下詔文及依地理志文說是)三月行幸河東祠后土詔
曰朕禮首山昆田出珍物化或為黃金(應劭曰昆田首山之下田也武)
(帝祠首山故神為出珍物化為黃金)祭后土神光三燭其赦汾隂殊死㠯
下賜天下貧民布帛人一匹益州昆明反赦京師亡命
令從軍遣拔胡將軍郭昌將㠯擊之夏京師民觀角抵
于上林平樂館秋大旱蝗
太初元年(應劭曰初用夏正以正月為歲首故改年為太初也)冬十月行幸泰山
十一月甲子朔旦冬至祀上帝于明堂乙酉柏梁臺災
十二月䄠高里(伏儼曰山名在泰山下師古曰此高字自作高下之高而死人之里謂之蒿里)
(或呼為下里者也字則為蓬蒿之蒿或者既見太山神靈之府高里山又在其旁即誤以高里為蒿里混同一)
(事文學之士共有此謬陸士衡尚不免況其餘乎今流俗書本此高字有作蒿者妄加增耳)祠后土
東臨勃海望祠蓬萊春還受計于甘泉(師古曰受郡國所上計簿也若)
(今之諸州計帳)二月起建章宫(文穎曰越巫名勇謂帝曰越國有火災即復大起宫室以厭勝)
(之故帝作建章宫師古曰在未央宫西今長安故城西俗所呼貞女樓者即建章宫之闕也)夏五月
正歴㠯正月為歲首(師古曰謂以建寅之月為正也未正歴之前謂建亥之月為正今此)
(言以正月為歲首者史追正其月名)色上黃數用五(張晏曰漢據土德上數五故用五謂印文)
(也若丞相曰丞相之印章諸卿及守相印文不足五字者以之足之)定官名協音律遣因
杅將軍公孫敖(服虔曰匈奴地名因所征以名將軍也師古曰杅音羽俱反)築塞外
受降城秋八月行幸安定遣貳師將軍李廣利發天下
讁民西征大宛(張晏曰貳師大宛城名師古曰庶人之有罪讁者也大宛國名宛音於元反)
蝗從東方飛至敦煌
二年春正月戊申丞相慶薨(師古曰石慶也)三月行幸河東祠
后土令天下大酺五日膢五日祠門戶比臘(如淳曰膢音樓漢儀)
(注立秋貙膢伏儼曰膢音劉劉殺也蘇林曰膢祭名也貙虎屬常以立秋日祭獸王者亦以此日出獵還以祭)
(宗廟故有貙膢之祭也師古曰續漢書作貙劉膢劉義各通耳臘者冬至後臘祭百神也臘音來盍反劉攽)
(曰膢五日衍五字)夏四月詔曰朕用事介山祭后土皆有光應
(文穎曰介山在河東皮氏縣東南其山特立周七十里高三十里)其赦汾隂安邑殊死
㠯下五月籍吏民馬補車騎馬(師古曰籍者總入籍錄而取之)秋蝗遣
浚稽將軍趙破奴(應劭曰浚稽山在武威塞北匈奴常所以為障蔽師古曰浚音峻稽音雞)
二萬騎出朔方擊匈奴不還冬十二月御史大夫兒寬
卒(師古曰兒音五兮反)
三年春正月行東廵海上夏四月還脩封泰山䄠石閭
(應劭曰石閭山在泰山下阯南方方士言仙人閭也)遣光祿動徐自為築五原塞
外列城(晉灼曰地理志從五原棝陽縣北出石門鄣即得所築城師古曰棝音固)西北至盧
朐(服虔曰匈奴地名張晏曰山名師古曰張說是也朐音劬)游擊將軍韓說將兵屯
之(師古曰說讀曰悦)強弩都尉路博德築居延秋匈奴入定襄
雲中殺略數千人行壊光祿諸亭障(應劭曰光祿勲徐自為所築列城今)
(匈奴從此往壊敗也師古曰漢制每塞要處别築為城置人鎮守謂之候城此即障也音之向反)又入
張掖酒泉殺都尉
四年春貳師將軍廣利斬大宛王首獲汗血馬來(應劭曰大)
(宛舊有天馬種蹋石汗血汗從前肩膞出如血號一日千里師古曰蹋石者謂蹋石而有跡言其蹏堅利)作
西極天馬之歌秋起明光宫(師古曰三輔黃圖云在城中元后傳云成都侯商避)
(暑借光明宫蓋謂此)冬行幸回中徙弘農都尉治武關税出入者
㠯給關吏卒食
天漢元年(應劭曰時頻年苦旱故改元為天漢以祈甘雨師古曰大雅有雲漢之詩周大夫仍叔所)
(作也以美宣王遇旱災脩德勤政而能致雨故依以為年號也)春正月行幸甘泉郊泰
畤三月行幸河東祠后土匈奴歸漢使者使使來獻夏
五月赦天下秋閉城門大搜(臣瓉曰漢帝年紀六月禁踰侈七月閉城門大搜則)
(搜索踰侈者也李奇曰搜索巫蠱也師古曰時巫蠱未起瓉說是也踰侈者踰法度而奢侈也)發謫戍
屯五原
二年春行幸東海還幸回中夏五月貳師將軍三萬騎
出酒泉與右賢王戰于天山(晉灼曰在西域近蒲類國去長安八千餘里師古曰)
(即祁連山也匈奴謂天為祁連祁音巨夷反今鮮卑語尚然)斬首虜萬餘級又遣因
杅將軍出西河騎都尉李陵將步兵五千人出居延北
與單于戰斬首虜萬餘級陵兵敗降匈奴秋止禁巫祠
道中者(文穎曰始漢家于道中祠排禍咎移之於行人百姓以其不經今止之也師古曰文說非也秘)
(祝移過文帝久已除之今此總禁百姓巫覡於道中祠祭者耳)大搜(臣瓉曰搜謂索姦人也晉灼曰搜巫)
(蠱也師古曰瓉說是)渠黎六國使使來獻(臣瓉曰渠黎西域胡國名)泰山琅邪
羣盗徐勃等阻山攻城(師古曰阻山者依山之險以自固也)道路不通遣
直指使者暴勝之等衣繡衣杖斧分部逐捕(師古曰杖斧持斧也)
(謂建持之以為威也分音扶問反)刺史郡守㠯下皆伏誅冬十一月詔
關都尉曰今豪桀多遠交依東方羣盗其謹察出入者
三年春二月御史大夫王卿有罪自殺初𣙜酒酤(如淳曰𣙜)
(音較應劭曰縣官自酤𣙜賣酒小民不復得酤也韋昭曰以木渡水曰𣙜謂禁民酤釀獨官開置如道路設木)
(為𣙜獨取利也師古曰𣙜者步渡橋爾雅謂之石杠今之略彴是也禁閉其事總利入官而下無由以得有若)
(渡水之𣙜因立名焉酤音工護反彴音酌)三月行幸泰山脩封祀明堂因受
計還幸北地祠常山瘞玄玉(鄧展曰瘞埋也師古曰爾雅曰祭地曰瘞薶薶其物)
(者示歸於地也瘞音於例反)夏四月赦天下行所過毋出田租秋匈
奴入鴈門太守坐畏愞棄市(如淳曰軍法行逗留畏愞者要斬愞音如掾反師古)
(曰又音乃舘反)
四年春正月朝諸侯王于甘泉宫發天下七科讁(張晏曰吏)
(有罪一亡命二贅壻三賈人四故有市籍五父母有市籍六大父母有市籍七凡七科也)及勇敢士
遣貳師將軍李廣利將六萬騎步兵七萬人出朔方因
杅將軍公孫敖萬騎步兵二萬人出鴈門游擊將軍韓
說步兵三萬人出五原(師古曰說讀曰悦)強弩都尉路博德步
兵萬餘人與貳師會廣利與單于戰余吾水上連日敖
與左賢王戰不利皆引還夏四月立皇子髆為昌邑王
(孟康曰髆音博晉灼曰許愼以為肩髆字)秋九月令死罪入贖錢五十萬減
死一等
太始元年(應劭曰言盪滌天下與民更始故以冠元)春正月因杅將軍敖有
罪要斬徙郡國吏民豪桀于茂陵雲陵(師古曰此當言雲陽而傳寫者)
(誤為陵耳茂陵帝自所起而雲陽甘泉所居故總使徙豪桀也鉤弋趙倢伃死葬雲陽至昭帝即位始尊為皇)
(太后而起雲陵武帝時未有雲陵)夏六月赦天下
二年春正月行幸回中三月詔曰有司議曰往者朕郊
見上帝西登隴首獲白麟㠯饋宗廟渥注水出天馬泰
山見黃金(師古曰見音胡電反)宜改故名今更黃金為麟趾褭蹏
㠯恊瑞焉(應劭曰獲白麟有馬瑞故改鑄黃金如麟趾褭蹏以恊嘉祉也古有駿馬名要褭赤喙黑)
(身一日行萬五千里也師古曰既云宜改故名又曰更黃金為麟趾褭蹏是則舊金雖以斤兩為名而官有常)
(形制亦由今時吉字金挺之類矣武帝欲表祥瑞故普改鑄為麟足馬蹏之形以易舊法耳今人往往於地中)
(得馬蹏金金甚精好而形製巧妙褭音奴了反劉攽曰按元封六年詔曰朕禮首山昆田出珍物或化為黃)
(金而此稱泰山似非是所謂黃金為麟趾褭蹏者蓋用首山金為之耳故詔先敘三瑞下乃云㠯恊瑞焉)因
㠯班賜諸侯王秋旱九月募死罪人贖錢五十萬減死
一等御史大夫杜周卒
三年春正月行幸甘泉宫饗外國客二月令天下大酺
五日行幸東海獲赤鴈作朱鴈之歌幸琅邪禮日成山
(孟康曰禮日拜日也如淳曰祭日於成山也師古曰成山在東萊不夜縣斗入海郊祀志作盛山其音同)登
之罘(晉灼曰地理志東萊腄縣有之罘山祠師古曰罘音浮腄音直瑞反)浮大海山稱萬
歲冬賜行所過戶五千錢鰥寡孤獨帛人一匹
四年春三月行幸泰山壬午祀高祖于明堂㠯配上帝
因受計癸未祀孝景皇帝于明堂甲申脩封丙戍䄠石
閭夏四月幸不其(如淳曰其音基不其山名因以為縣應劭曰東萊縣也)祠神人
于交門宫(應劭曰神人蓬萊仙人之屬也晉灼曰琅邪縣有交門宫武帝所造)若有鄉坐
拜者(師古曰如有神之景象嚮祠坐而拜也漢注云神並見且白且黑且大且小鄉坐三拜鄉讀曰嚮坐)
(音才臥反)作交門之歌夏五月還幸建章宫大置酒赦天下
秋七月趙有蛇從郭外入邑與邑中蛇羣鬭孝文廟下
(服虔曰趙所立孝文廟也)邑中蛇死冬十月甲寅晦日有蝕之十二
月行幸雍祠五畤西至安定北地
征和元年(應劭曰言征伐四夷而天下和平)春正月還行幸建章宫三
月趙王彭祖薨冬十一月發三輔騎士大搜上林閉長
安城門索(文穎曰簡車馬數軍實也臣瓉曰搜謂索姦人也上林苑周回數百里故發三輔車騎入)
(大搜索也漢帝年紀發三輔騎士大搜長安上林中閉城門十五日待詔北軍征官多餓死然則皆搜索非數)
(軍實也師古曰文說非也索音山客反)十一日廼解巫蠱起
二年春正月丞相賀下獄死夏四月大風發屋折木閠
月諸邑公主陽石公主(師古曰諸邑琅邪縣也以封公主故謂之邑陽石北海縣也二)
(公主皆衞皇后之女也陽字或作羊)皆坐巫蠱死夏行幸甘泉秋七月按
道侯韓說使者江充等掘蠱太子宫(師古曰即上游擊將軍韓說也)壬
午太子與皇后謀斬充㠯節發兵與丞相劉屈氂大戰
長安(師古曰屈音丘勿反音其勿反氂音力之)死者數萬人庚寅太子亡
(師古曰謂逃匿也)皇后自殺初置城門屯兵更節加黃旄(應劭曰時)
(太子亦發節以戰故加其上黃以别之)御史大夫暴勝之司直田仁坐失
縱勝之自殺仁要斬八月辛亥太子自殺于湖(師古曰湖縣名)
(也即今虢州閺鄉湖城二縣皆其地)癸亥地震九月立趙敬肅王子偃為
平干王匈奴入上谷五原殺略吏民
三年春正月行幸雍至安定北地匈奴入五原酒泉殺
兩都尉三月遣貳師將軍廣利將七萬人出五原御史
大夫商丘成二萬人出西河重合侯馬通四萬騎出酒
泉城至浚稽山(師古曰音峻雞)與虜戰多斬首通至天山虜引
去因降車師皆引兵還廣利敗降匈奴夏五月赦天下
六月丞相屈氂下獄要斬妻子梟首(鄭氏曰妻作巫蠱夫從坐但要斬也)
(師古曰屈氂亦坐與貳師將軍謀立昌邑王宋祁曰妻子舊本無子字)秋蝗九月反者公
孫勇胡倩發覺皆伏辜(師古曰倩音千見反)
四年春正月行幸東萊臨大海二月丁酉隕石于雍二
(師古曰雍扶風之縣也二者石之數)聲聞四百里三月上耕于鉅定(服虔曰地)
(名也近東海應劭曰齊國縣也晉灼曰案地理志應說是)還幸泰山脩封庚寅祀于
明堂癸巳䄠石閭夏六月還幸甘泉秋八月辛酉晦日
有蝕之
後元元年(劉攽曰按昭帝紀云辭訟在後二年前皆勿聽則當但稱後元年也)春正月
行幸甘泉郊泰畤遂幸安定昌邑王髆薨二月詔曰朕
郊見上帝(師古曰見音胡電反以下光景並見亦同)廵于北邊見羣鶴留止
㠯不羅罔靡所獲獻(如淳曰時春也非用羅罔時故無所獲也)薦于泰畤光
景並見其赦天下夏六月御史大夫商丘成有罪自殺
(師古曰坐於廟中醉而歌)侍中僕射莽何羅與弟重合侯通謀反(孟康)
(曰征和三年言重合侯馬通今此言莽明德馬后惡其先人有反易姓莽師古曰莽音莫戶反宋祁曰案馬)
(亦滿補反易馬為莽者以二字音同字之聲既不可改故但易其形耳以是知漢雖馬姓亦謂之姥也)侍
中駙馬都尉金日磾奉車都尉霍光騎都尉上官桀討
之(師古曰磾音丁奚反)秋七月地震往往湧泉出
二年春正月朝諸侯王于甘泉宫賜宗室二月行幸盩
厔五柞宫(晉灼曰盩厔扶風縣也張晏曰有五柞樹因以名宫也師古曰盩音張流反厔音竹乙反)
乙丑立皇子弗陵為皇太子(張晏曰昭帝也後但名弗以二名難諱故)丁卯
帝崩于五柞宫(臣瓉曰帝年十七即位即位五十四年壽七十一)入殯于未央
宫前殿三月甲申葬茂陵(臣瓉曰自崩至葬凡十八日茂陵在長安西北八十里也)
贊曰漢承百王之弊高祖撥亂反正文景務在養民至
于稽古禮文之事猶多闕焉孝武初立卓然罷黜百家
(師古曰百家謂諸子雜說違背六經)表章六經(師古曰六經謂易詩書春秋禮樂也)遂疇咨
海内舉其俊茂(師古曰疇誰也咨謀也言謀於衆人誰可為事者也)與之立功興
太學脩郊祀改正朔定歴數(師古曰正音之成反他皆類此)恊音律作
詩樂建封䄠禮百神紹周後號令文章煥焉可述後嗣
得遵洪業而有三代之風(師古曰三代夏殷周)如武帝之雄材大
略不改文景之恭儉㠯濟斯民雖詩書所稱何有加焉
(師古曰美其雄材大略而非其不恭儉也)
前漢書卷六
前漢書卷六考證
武帝紀建元元年劉攽云云(臣照)按攽論當矣然
謂元鼎以前之元皆有司所追命則恐無臣子妄造
元號之理蓋必有詔命追稱而今不可考耳
或治申商注李奇曰申不害書執術監本訛執衞宋
本無術字
中尉程不識為車騎將軍(臣召南)按公卿表中尉無
程不識是時中尉為張敺又按李廣傳廣為未央衞
尉不識為長樂衞尉即灌夫傳田蚡所云程李俱為
東西宫衞尉者也此文當云長樂衞尉訛作中尉
起龍淵宫注漢章帝賜尚書韓稜龍淵劒章訛帝今
改正
置五屬國以處之(臣召南)按杜佑通典曰安定上郡
天水張掖五原為五屬國以地理志核之安定屬國
都尉治三水上郡屬國都尉治龜兹天水屬國都尉
治勇士滿福五原屬國都尉治蒲澤而張掖屬國都
尉後書郡國志云武帝置知通典之說甚確但安定
天水至元鼎三年始置張掖至元鼎六年始分則此
時豈容先置都尉乎胡三省注通鑑云五郡故塞外
以隴西北地上郡朔方雲中當之蓋有由也
攻故安圍枹䍐胡三省曰故安縣屬涿郡西羌之兵
安能至此當作安故地理志安故枹䍐二縣皆屬隴
西郡
初置刺史部十三州監本訛十二州今改正(臣召南)
按晉志冀幽并兖徐青揚荆豫益凉及朔方交阯所
謂十三州也至征和四年又置司隸校尉督察三輔
三河弘農
秋閉城門大搜注搜索踰侈者也顧炎武曰此與二
年及征和元年之大搜同皆搜索奸人非踰侈者也
出酒泉與右賢王戰于天山注師古曰即祁連山也
(臣召南)按晉灼說是師古說非也此天山即白山括
地志云今云折羅漫山在伊州伊吾縣者師古以甘
州張掖縣之祁連當之則戰于内地上文不應云出
酒泉矣祁連固即天字但此天山遠在西北非前此
霍去病所奪之祁連近在内地者也
還幸北地祠常山(臣召南)按此北地非郡名猶言北
邊耳常山即北岳恒山在常山郡上曲陽西北
秋九月令死罪入贖錢五十萬減死一等(臣浩)按此
文天漢四年也至太始二年九月又云募死罪人贖
錢五十萬减死一等二文相類一作令一作募一作
入一作人必有一訛顧炎武曰此一事而重見又同
是九月疑衍文也
後元元年王禕曰武帝沿文景故事復為後元然始
以後元二字加于年上此為異也非史官追書之
前漢書卷六考證
