前漢書卷二十五上
漢蘭臺令史班固撰
唐正議大夫行秘書少監琅琊縣開國子顏師古注
郊祀志第五上
洪範八政三曰祀(師古曰祀謂祭祀也)祀者所以昭孝事祖通神
明也旁及四夷莫不修之下至禽獸豺獺有祭(師古曰禮記月)
(令季秋之月豺祭獸孟春之月獺祭魚豺摯搏之獸形似狗獺水居而食魚祭者謂殺之而布列以祭其先也)
(豺音仕皆反獺音吐曷反)是以聖王為之典禮民之精爽不貳齊肅
聰明者神或降之(師古曰爽明也齊讀曰齋齋肅莊敬也)在男曰覡在女
曰巫(師古曰巫覡亦通稱耳覡音下狄反)使制神之處位為之牲器使先
聖之後能知山川敬於禮儀明神之事者以為祝能知
四時犧牲壇場上下氏姓所出者以為宗(應劭曰上下謂天地之屬)
(神也氏姓王族之别也宗大宗也臣瓚曰宗宗伯也師古曰二說皆非也祝謂主祭之贊詞者積土為壇平地)
(為場氏姓謂神本所出及見所當為主者也宗宗人主神之列位尊卑者也春秋左氏傳曰虢公使祝應宗區)
(享神也又云宗祝用馬于四墉並非宗伯及大宗也劉敞曰予按春秋外傳曰夏父弗綦為宗自稱曰我為)
(宗伯宗伯非宗何哉)故有神民之官各司其序不相亂也民神異
業敬而不黷(師古曰黷汙渫也黷音讀)故神降之嘉生(應劭曰嘉穀也師古曰嘉)
(生謂衆瑞)民以物序(孟康曰各有分叙也)災禍不至所求不匱(師古曰匱乏也)
及少昊之衰九黎亂德(孟康曰少昊時諸侯作亂者也韋昭曰黎氏九人也)民神
雜擾不可放物(師古曰放依也物事也放音甫往反)家為巫史享祀無度
黷齊明而神弗蠲(師古曰齊讀曰齋蠲絜也)嘉生不降禍災荐臻莫
盡其氣(師古曰言不究其性命也)顓頊受之廼命南正重司天㠯屬
神命火正黎司地㠯屬民(應劭曰黎陰官也火數二二地數也故火正司地以屬萬)
(民師古曰屬委也以其事委之也屬音之欲反)使復舊常亡相侵黷自共工氏
霸九州其子曰句龍能平水土死為社祠(師古曰共工氏在太昊炎)
(帝之間無祿而王故謂之霸句讀曰鉤)有烈山氏王天下其子曰柱能殖
百穀死為稷祠(師古曰烈山氏炎帝)故郊祀社稷所從來尚矣(師古)
(曰尚上也謂起於上古)虞書曰舜在璿璣玉衡以齊七政(師古曰虞書舜)
(典也在察也璿美玉也璣轉而衡平以玉為璣衡謂渾天儀也七政日月五星也言舜觀察璣衡以齊同日月)
(五星之政度合天意)遂類于上帝禋于六宗(孟康曰六宗星辰風伯雨師司中司命一)
(說云乾坤六子又一說天宗三日月星辰地宗三太山河海或曰天地間游神也師古曰類以類祭也上帝天)
(也絜精以祀謂之禋六宗之義說者多矣乾坤六子其最通乎)望秩于山川徧于羣神
(師古曰望謂在遠者望而祭之秩次也羣神丘陵墳衍之屬)揖五瑞(師古曰揖與輯同揖合也五瑞)
(公侯伯子男之瑞玉)擇吉月日見四嶽諸牧班瑞(師古曰四嶽諸牧謂四方諸侯)
(也班布也)歲二月東巡狩至於岱宗(師古曰狩守也諸侯為天子守土故巡行)岱
宗泰山也柴望秩于山川(師古曰柴積柴而燔)遂見東后東后者
諸侯也(師古曰后君也東方諸侯故謂之東后也)合時月正日同律度量衡
(師古曰時四時也月十二月也日三百六十日律六律也度尺丈也量斛斗也衡斤兩也)修五禮五
樂(師古曰五禮吉凶賓軍嘉也五樂謂春則琴瑟夏則笙竽季夏則鼔秋則鐘冬則磬也五樂尚書作五玉)
(今志亦有作五玉者五玉即五瑞)三帛二生一死為贄(師古曰三帛玄纁黃也二生羔)
(鴈也一死雉也贄者所執以為禮也)五月巡狩至南嶽南嶽者衡山也八
月巡狩至西嶽西嶽者華山也十一月巡狩至北嶽北
嶽者恒山也皆如岱宗之禮中嶽嵩高也五載一巡狩
(師古曰此以上皆舜典所載)禹遵之後十三世至帝孔甲淫德好神
神黷二龍去之(應劭曰夏帝孔甲天賜之乘龍河漢各二其後媟黷嫚神故龍去之)其後
十三世湯伐桀欲䙴夏社不可作夏社(應劭曰遭大旱七年明德以薦)
(而旱不止故遷社以棄代為稷欲遷句龍德莫能繼故作夏社說不可遷之義也師古曰䙴古遷字夏社尚書)
(篇名今則序在而書亡逸)廼䙴烈山子柱而以周棄代為稷祠後八
世帝太戊有桑榖生於廷一暮大拱懼伊陟曰祅不勝
德(師古曰榖即今之楮樹也其字從木合兩手曰拱伊陟太戊臣伊尹之子)太戊修德桑榖
死伊陟贊巫咸(孟康曰巫咸殷賢臣贊說也謂伊陟說其意也師古曰因此作咸乂四篇事見)
(商書序其篇亦亡逸也)後十三世帝武丁得傅說為相(師古曰說讀為悅)
殷復興焉稱高宗有雉登鼎耳而雊(師古曰雊雉鳴音工豆反)武丁
懼祖已曰修德武丁從之位以永寧(師古曰事見商書說命及高宗肜日)
(祖已殷之賢臣)後五世帝乙嫚神而震死(師古曰帝乙武乙也為韋囊盛血仰而射)
(之號曰射天後遇雷震而死)後三世帝紂淫亂武王伐之由是觀之
始未嘗不肅祇後稍怠嫚也周公相成王王道大洽制
禮作樂天子曰明堂辟雍(師古曰明堂辟雍解在平紀)諸侯曰泮宮
(師古曰泮言半也制度半於天子辟雍也泮音普半反)郊祀后稷以配天宗祀文
王於明堂以配上帝(師古曰郊祀祀於郊也后稷周之始祖也宗尊也文王周始受命之)
(王上帝太微五帝也)四海之内各以其職來助祭天子祭天下名
山大川懷柔百神咸秩無文(師古曰懷來也柔安也言招來百神而安處之也稱)
(百者言其多也秩序也舊無禮文者皆以次序而祭之)五嶽視三公四瀆視諸侯
(師古曰江河淮濟為四瀆瀆者發源而注海者也視謂其禮物之數也)而諸侯祭其畺内
名山大川(師古曰畺境也)大夫祭門尸井竈中霤五祀(韋昭曰古者穴)
(居故名室中為中霤)士庶人祖考而已各有典禮而淫祀有禁後
十三世世益衰禮樂廢幽王無道為犬戎所敗平王東
徙雒陽(宋祁曰越本陽作邑)秦襄公攻戎救周列為諸侯而居西
自以為主少昊之神作西畤祠白帝其牲用駵駒黃牛
羝羊各一云(師古曰駵赤馬黑鬛尾也羝牡羊也駵音留羝音丁奚反)其後十四年
秦文公東獵汧渭之間(師古曰汧渭二水名汧音牽)卜居之而吉文
公夢黃蛇自天下屬地(師古曰屬著也音之欲反)其口止於鄜衍(李竒)
(曰鄜音孚三輔謂山阪間為衍晉灼曰左馮翊鄜縣之衍也師古曰今之鄜州蓋取名於此也)文公問
史敦(師古曰秦之太史敦其名也)敦曰此上帝之徵君其祠之於是
作鄜畤用三牲郊祭白帝焉自未作鄜畤而雍旁故有
吳陽武畤(李竒曰於旁有吳陽地也)雍東有好畤皆廢無祀或曰自
古以雍州積高神明之隩(師古曰土之可居者曰隩音於六反)故立畤郊
上帝諸祠皆聚云蓋黃帝時嘗用事雖晩周亦郊焉(師古)
(曰晩謂末時也)其語不經見縉紳者弗道(李竒曰搢插也插笏於紳紳大帶也臣瓚)
(曰縉赤白色也紳大帶也左氏傳有縉雲氏師古曰李云縉插是也字本作搢插笏於大帶與革帶之間耳非)
(插於大帶也或作薦紳者亦謂薦笏於紳帶之間其義同)作鄜畤後九年文公獲若
石云于陳倉北阪城祠之(蘇林曰質如石似肝師古曰陳倉之北阪上城中也云語)
(辭也劉敞曰蓋於陳倉北阪上築城作祠祠之下文云集於祠城是也)其神或歲不至或
歲數來也常以夜光煇若流星從東方來集于祠城若
雄雉其聲殷殷云野雞夜鳴(師古曰殷殷聲也云傳聲之亂也野雞亦雉也避呂)
(后諱故曰野雞言陳寶若來而有聲則野雞皆鳴以應之也上言雄雉下言野雞史駁文也殷音隱)以一
牢祠之名曰陳寶(臣瓚曰陳倉縣有寶夫人祠或一歲二歲與葉君合葉君神來時天為之)
(殷殷雷鳴雉為之雊也)作陳寶祠後七十一年秦德公立卜居雍
(師古曰即今之雍縣)子孫飲馬於河遂都雍雍之諸祠自此興用
三百牢於鄜畤作伏祠(孟康曰六月伏日也周時無至此乃有之師古曰伏者謂陰氣)
(將起迫於殘陽而未得升故為藏伏因名伏日也立秋之後以金代火金畏於火故至庚日必伏庚金也)磔
狗邑四門以御蠱災後四年秦宣公作密畤於渭南祭
青帝後十三年秦穆公立病卧五日不寤(師古曰寤覺也覺音公孝)
(反)寤廼言夢見上帝(師古曰上帝謂天也)上帝命穆公平晉亂史
書而臧之府(師古曰府臧書之處)而後世皆曰上天穆公立九年
齊桓公旣霸會諸侯於葵丘而欲封禪(師古曰葵丘會在僖九年葵丘)
(在陳留外黃縣東封禪者封土於山而禪祭於地也禪音土戰反解在武紀)管仲曰古者封
泰山禪梁父者七十二家(師古曰父音甫)而夷吾所記者十有
二焉昔無懷氏封泰山禪云云(鄭氏曰無懷氏古之王者在伏羲前見莊子服)
(虔曰云云在梁父東山名也晉灼曰云云山在蒙陰縣故城東北下有云云亭)虙羲封泰山禪
云云(師古曰虙讀曰伏)神農氏封泰山禪云云炎帝封泰山禪
云云(李竒曰炎帝神農後)黃帝封泰山禪亭亭(服虔曰亭亭山在牟陰晉灼曰地理)
(志鉅平有亭亭山師古曰晉說是也)顓頊封泰山禪云云帝嚳封泰山禪
云云堯封泰山禪云云舜封泰山禪云云禹封泰山禪
會稽湯封泰山禪云云周成王封泰山禪於社首(應劭曰山)
(名在博縣晉灼曰在鉅平南十二里師古曰晉說是也)皆受命然後得封禪桓公
曰寡人北伐山戎過孤竹(應劭曰伯夷國也在遼西令支師古曰令音郎定反支音)
(神祇之祇)西伐束馬縣車上卑耳之山(韋昭曰將上山纏束其馬縣鈎其車也卑)
(耳即齊語所謂辟耳)南伐至召陵(師古曰召陵楚地也在汝南召讀曰劭)登熊耳山
以望江漢(師古曰熊耳山在順陽北益陽縣東非禹貢所云導洛自熊耳者也其山兩峯狀亦若熊)
(耳因以為名也)兵車之會三乘車之會六九合諸侯一匡天下
(師古曰兵車之會三謂莊十三年會於北杏以平宋亂僖四年侵蔡蔡潰遂伐楚次于陘六年伐鄭圍新城也)
(乘車之會六謂莊十四年會于鄄十五年又會于鄄十六年同盟于幽僖五年會于首止八年盟于洮九年會)
(于葵丘也匡正也一匡天下謂定襄王為天子之位也一說謂陽穀之會令諸侯云無障谷無貯粟無以妾為)
(妻天下皆從故云一匡者也)諸侯莫違我昔三代受命亦何以異乎
於是管仲睹桓公不可窮以辭因設之以事曰古之封
禪鄗上黍北里禾所以為盛(應劭曰鄗音臛蘇林曰鄗上北里皆地名也師古曰)
(盛謂以實簠簋)江淮間一茅三脊所以為藉也(服虔曰茅草有三脊也張晏曰)
(謂靈茅也師古曰藉以藉地也音才夜反)東海致比目之魚(師古曰爾雅云東方有比目魚)
(焉不比不行其名謂之鰈音土盍反)西海致比翼之鳥(師古曰山海經云崇吾之山有鳥狀)
(如鳬而一翼一目相得乃飛其名曰&KR0008;爾雅曰南方有比翼鳥焉不比不飛其名謂之鶼鶼而管仲乃云西海)
(其說異也)然後物有不召而自至者十有五焉今鳳凰麒麟
不至嘉禾不生而蓬蒿藜莠茂䲭梟羣翔(師古曰蓬蒿藜莠皆穢惡)
(之草梟不祥之烏也䲭蓋今所謂角䲭也梟土梟也)而欲封禪無乃不可乎於是
桓公乃止是歲秦穆公納晉君夷吾其後三置晉國之
君平其亂(師古曰三立其君謂惠公懷公文公)穆公立三十九年而卒後
五十年周靈王即位時諸侯莫朝周萇弘廼明鬼神事
(師古曰萇弘周大夫)設射不來不來者諸侯之不來朝者也依物
怪欲以致諸侯諸侯弗從而周室愈微後二世至敬王
時晉人殺萇弘(李竒曰周為晉殺之也師古曰春秋左氏傳哀公三年傳稱劉氏范氏世為婚)
(姻萇弘事劉文公故周與范氏趙鞅以為討周人殺萇弘也)是時季氏專魯旅於泰
山仲尼譏之(師古曰旅陳也陳禮物而祭之也陪臣祭泰山僭諸侯之禮孔子非之曰嗚呼曾謂)
(泰山不如林放乎事見論語)自秦宣公作密畤後二百五十年而秦
靈公於吳陽作上畤祭黃帝作下畤祭炎帝後四十八
年周太史儋見秦獻公(孟康曰太史儋謂老子也師古曰此亦周之太史名非必老聃)
(老聃非秦獻公時儋音丁甘反又吐甘反)曰周始與秦國合而别别五百載
當復合(應劭曰秦伯翳之後也始周孝王封非子為附庸邑諸秦平王東遷洛邑襄公以兵衞之嘉其)
(勲力列為侯伯與周别五百載矣昭王時西周君自歸受罪盡獻其邑三十六城此復合也孟康曰謂周封秦)
(為别秦并周為合此襄王為霸始皇為王也韋昭曰周封秦為始别謂秦仲也五百歲謂從秦仲至孝公彊大)
(顯王致伯與之親合也師古曰諸家之說皆非也自非子至西周獻邑凡六百五十三歲自仲至顯王二十六)
(年孝公稱伯止有四百二十六歲皆不合五百之數也按史記秦本紀及年表並云周平王封襄公始列為諸)
(侯於是始與諸侯通又周本紀及吳齊晉楚諸系家皆言幽王為犬戎所殺秦始列為諸侯正與此志符會是)
(乃為别至昭襄王五十二年西周君自歸獻邑凡五百一十六年是為合也言五百者舉其成數也)合七
十年而伯王出焉(韋昭曰武王昭王皆伯至始皇而王天下師古曰七十當為十七今史記)
(舊本皆作十七字伯王者指謂始皇始皇初立政在太后嫪毐未得稱伯自昭王滅周後至始皇九年誅嫪毐)
(止十七年本紀年表其義顯而韋氏乃合武王昭王為數失之遠矣伯讀曰霸)儋見後七年櫟
陽雨金獻公以為得金瑞故作畦畤櫟陽而祀白帝(師古)
(曰畦畤者如種韭畦之形而畤於畦中各為一土封也畦音下圭反宋祁曰越本獻公下有自字)後百
二十歲周赧王卒九鼎入于秦或曰周顯王之四十二
年宋大丘社亡(師古曰爾雅云左陵泰丘謂丘左有陵者其名泰丘也郭璞云宋有泰丘蓋以)
(丘名此地也)而鼎淪没於泗水彭城下自赧王卒後七年秦
莊襄王滅東周周祀絶後二十八年秦并天下稱皇帝
秦始皇帝既即位或曰黃帝得土德黃龍地螾見(應劭曰螾)
(蚯蚓也黃帝土德故地見其神蚓大五六圍長十餘丈如淳曰呂氏春秋云黃帝之時天先見大螻大螾黃帝)
(曰土氣勝故其色尚黃師古曰螾音引螻音樓謂螻蛄也)夏得木德青龍止於郊草
木鬯茂(師古曰鬯與暢同)殷得金德銀自山溢(蘇林曰流出也)周得火
德有赤烏之符(師古曰謂武王伐紂師渡孟津之時也尚書中候曰有火自天止于王屋流為)
(赤烏五至以穀俱來宋祁曰淳化本注末云五至之數也無以榖俱來四字)秦變周水德之
時昔文公出獵獲黑龍此其水德之瑞於是秦更名河
曰德水以冬十月為年首色上黑度㠯六為名(張晏曰水北方)
(黑終數六故以方六寸為符六尺為步)音上大呂(師古曰大呂陰律之始也)事綂上法
(服虔曰政尚法令也臣瓚曰水陰陰主刑殺故上法)即帝位三年東巡狩郡縣祠
騶嶧山(蘇林曰騶魯縣也臣瓚曰嶧山在北師古曰嶧音亦)頌功業(師古曰謂刻石自著功業)
於是從齊魯之儒生博士七十人至于泰山下諸儒生
或議曰古者封禪為蒲車惡傷山之土石草木(師古曰蒲車以)
(蒲裹輪)掃地而祠席用苴稭(應劭曰稭藁本也去皮以為席如淳曰苴讀如租稭讀如)
(戞晉灼曰苴藉也師古曰茅藉也苴字本作葅假借用)言其易遵也始皇聞此議
各乖異難施用由此黜儒生(師古曰黜退也)而遂除車道上自
泰山陽至顚立石頌德明其得封也從陰道(師古曰山南曰陽山)
(北曰陰)禪於梁父其禮頗采泰祝之祀雍上帝所用而封
臧皆祕之世不得而記也(宋祁曰越本無也字)始皇之上泰山
中阪遇暴風雨休於大樹下諸儒既黜不得與封禪(師古)
(曰與讀曰豫)聞始皇遇風雨即譏之於是始皇遂東遊海上
行禮祠名山川及八神求僊人羡門之屬(應劭曰羡門名子高古仙)
(人也師古曰古亦以□為仙字下皆類此宋祁曰注文□字下當有字字下字字當刪去)八神將
自古而有之或曰太公㠯來作之齊所以為齊㠯天齊
也(蘇林曰當天中央齊也師古曰謂其衆神異如天之腹齊也)其祀絶莫知起時八
神一曰天主祠天齊天齊淵水居臨菑南郊山下下者
(師古曰下下謂最下也臨菑城南有天齊水五泉並出蓋謂此也)二曰地主祠泰山梁
父蓋天好陰祠之必於高山之下畤命曰畤(師古曰名其祭處曰)
(畤也)地貴陽祭之必於澤中圜丘云三曰兵主祠蚩尤在
東平陸監鄉齊之西竟也(師古曰東平陸縣名也監其縣之鄉名也)四曰陰
主祠三山(師古曰三山即下所謂三神山)五曰陽主祠之罘山(韋昭曰之罘山)
(在東萊腄縣師古曰罘音浮腄音直瑞反宋祁曰姚本注文無之字及縣字)六曰月主祠之
萊山(韋昭曰在東萊長廣也)皆在齊北竝渤海(師古曰竝音步浪反)七曰日
主祠盛山盛山斗入海(韋昭曰盛山在東萊不夜縣斗入海也師古曰斗絶也盛音成)
最居齊東北陽㠯迎日出云八曰四時主祠琅邪琅邪
在齊東北蓋歲之所始(師古曰山海經云琅邪臺在渤海間謂臨海有山形如臺也)
(宋祁曰新本最作聚)皆各用牢具祠而巫祝所損益圭幣雜異焉
(師古曰言八神牲牢皆同而圭幣各異也)自齊威宣時騶子之徒論著終始
五德之運(如淳曰今其書有五德終始五德各以所勝為行秦謂周為火德滅火者水故自謂水德)
(師古曰騶子即騶衍)及秦帝而齊人奏之故始皇采用之而宋母
忌正伯僑元尚羡門高最後皆燕人為方□道(韋昭曰皆慕古)
(人之名效為神仙者也師古曰自宋母忌至最後皆其人姓名也凡五人)形解銷化(服虔曰尸解也)
(張晏曰人老而解去故骨節變化也今山中有龍骨世人謂之龍解骨化去應劭曰列仙傳曰崔文子學仙於)
(王子喬王子喬化為白蜺文子驚引戈擊之俯而見為王子喬之尸也須臾則為大鳥飛而去師古曰服張二)
(說是也)依於鬼神之事騶衍以陰陽主運顯於諸侯(晉灼曰燕)
(昭王築宮師之故作主運之篇也如淳曰今其書有主運五行相次轉用事隨方面為服也)而燕齊
海上之方士傳其術不能通然則怪迂阿諛苟合之徒
自此興不可勝數也(師古曰迂謂回遠也音于)自威宣燕昭使人入
海求蓬萊方丈瀛洲此三神山者其傳在勃海中(服虔曰其)
(傳書云爾臣瓚曰世人相傳云爾師古曰瓚說是也)去人不遠蓋嘗有至者諸□
人及不死之藥皆在焉其物禽獸盡白而黃金銀為宮
闕未至望之如雲及到三神山反居水下水臨之患且
至則風輙引船而去終莫能至云世主莫不甘心焉(師古)
(曰甘心言貪嗜之心不能已也)及秦始皇至海上則方士爭言之始皇
如恐弗及使人齎童男女入海求之船交海中皆以風
為解(師古曰自解說云為風不得至)曰未能至望見之焉其明年始皇
復游海上至琅邪過恒山從上黨歸後三年游碣石考
入海方士(師古曰考校其虛實也宋祁曰景本碣作碭)從上郡歸後五年始
皇南至湘山遂登會稽竝海上(師古曰附海而上也竝音步浪反上音時掌反)
幾遇海中三神山之竒藥(師古曰幾讀曰冀)不得還到沙丘崩
(臣瓚曰沙丘在鉅鹿縣東北也)二世元年東巡碣石竝海(師古曰竝音步浪反)南
歷泰山至會稽皆禮祠之而刻勒始皇所立石書旁以
章始皇之功德(師古曰今此諸山皆有始皇所刻石及胡亥重刻其文並具存焉)其秋
諸侯叛秦三年而二世弑死始皇封禪之後十二年而
秦亡諸儒生疾秦焚詩書誅滅文學百姓怨其法天下
叛之皆說曰始皇上泰山為風雨所擊不得封禪云此
豈所謂無其德而用其事者耶昔三代之居皆河洛之
間(師古曰謂夏都安邑殷都朝歌周都洛陽)故嵩高為中嶽而四嶽各如其
方四瀆咸在山東至秦稱帝都咸陽則五嶽四瀆皆并
在東方自五帝以至秦迭興迭衰(師古曰迭互也音大結反)名山大
川或在諸侯或在天子其禮損益世殊不可勝記(師古曰代)
(代殊異故不可盡記)及秦并天下令祠官所常奉天地名山大川
鬼神可得而序也於是自崤以東名山五大川祠二(師古)
(曰崤即今之陜州二崤也)曰太室太室嵩高也恒山泰山會稽湘山
水曰泲曰淮(師古曰泲音子禮反此本濟水之字宋祁曰邵本湘作相)春以脯酒
為歲禱因泮凍(服虔曰解凍也師古曰泮音普半反)秋涸凍(師古曰涸讀與沍同沍凝)
(也音下故反春則解之秋則凝之春秋左氏傳曰涸陰沍寒禮記月令曰孟冬行春令則凍閉不密)冬塞
禱祠(師古曰塞謂報其所祈也音先代反下並同也)其牲用牛犢各一牢具圭
幣各異自華以西名山七名川四曰華山薄山薄山者
襄山也(師古曰說者云薄山在河東一曰在潼關北十餘里而此志云自華以西者則今閿鄉之南山)
(連延西出並得華山之名)嶽山岐山吳山鴻冢瀆山瀆山蜀之岷山
也(師古曰周禮職方氏雍州其山曰嶽爾雅亦云河西曰嶽說者咸云嶽即吳嶽也今志有嶽又有吳山則)
(吳嶽非一山之名但未詳嶽之所在耳徐廣云嶽山在武功據地理志武功但有垂山無嶽山也岐山即在今)
(之岐山縣其山兩岐俗呼為箭括嶺吳山在今隴州吳山縣鴻冢釋在下岷山在湔氐道)水曰河祠
臨晉(師古曰即今之同州朝邑縣界)沔祠漢中(師古曰沔漢水之上名也漢中今梁州是也沔)
(音彌善反)湫淵祠朝那(蘇林曰湫淵在安定朝那縣方四十里停水不流冬夏不增不減不生草)
(木湫音將蓼反在涿郡遒縣師古曰此水今在涇州界清澈可愛不容穢濁或諠汚輙興雲雨土俗亢旱每於)
(此求之相傳云龍之所居也而天下山川隈曲亦往往有之湫音子由反)江水祠蜀亦春秋
泮涸禱塞如東方山川而牲亦牛犢牢具圭幣各異而
四大冢鴻岐吳嶽皆有嘗禾(孟康曰以新穀祭之)陳寶節來祠(服虔)
(曰陳寶神應節來也)其河加有嘗醪此皆雍州之域近天子都故
加車一乘駵駒四霸産豐澇涇渭長水皆不在大山川
數(師古曰霸産出藍田豐澇出鄠長水者言其源流長也澇音勞)㠯近咸陽盡得比山
川祠而無諸加(師古曰加謂車及駵駒之屬)汧洛二淵鳴澤蒲山嶽
壻山之屬(蘇林曰壻音胥韋昭曰音蘇計反師古曰韋說是也)為小山川亦皆禱
塞泮涸祠禮不必同而雍有日月參辰南北斗熒惑太
白歲星填星辰星二十八宿風伯雨師四海九臣十四
臣諸布諸嚴諸逐之屬百有餘廟(師古曰風伯飛廉也雨師屏翳也一曰屏)
(號而說者乃謂風伯箕星也雨師畢星也此志既言二十八宿又有風伯雨師則知非箕畢也九臣十四臣不)
(見名數所出諸布諸嚴諸逐未聞其義逐字或作逑音求屏並音步丁反劉奉世曰二十八宿既已備而又)
(言參與南北斗蓋衍字也)西亦有數十祠於湖有周天子祠於下邽
有天神豐鎬有昭明天子辟池於杜亳有五杜主之祠
壽星祠(韋昭曰亳音薄湯所都也臣瓚曰濟隂亳縣是也師古曰杜即京兆杜縣也此亳非湯都也不)
(在濟陰徐廣云京兆杜縣有薄亭斯近之矣)而雍菅廟祠亦有杜主(李竒曰菅茅也)
(師古曰菅音姦)杜主故周之右將軍(師古曰墨子云周宣王殺杜伯不以罪後宣王田於)
(圃田見杜伯執弓矢射宣王伏弓衣而死故周人尊其鬼而右之蓋謂此也)其在秦中最小
鬼之神者也(師古曰其鬼雖小而有神靈也)各以歲時奉祠唯雍四畤
上帝為尊其光景動人民唯陳寶故雍四畤春以為歲
祠禱因泮凍秋涸凍冬賽祠五月嘗駒及四中之月月
祠(師古曰中讀曰仲謂四時之仲月皆祠之)若陳寶節來一祠(宋祁曰新本無若字)
春夏用騂秋冬用駵(師古曰騂純赤色也音先營反)畤駒四匹(師古曰每畤用)
(駒四匹而春秋異色)木寓龍一駟(李竒曰寓寄也寄生龍形於木也師古曰一駟亦四龍也宋)
(祁曰李竒注寓寄也晏本作寓木以主之)木寓車馬一駟各如其帝色黃犢
羔各四圭幣各有數皆生瘞埋無爼豆之具三年一郊
秦以十月為歲首故常以十月上宿郊見(李竒曰上宿上齊戒也)
(宋祁曰越本註云上宿月上旬也)通權火(張晏曰權火㷭火也狀若井挈臯矣其法類稱故謂之權)
(火欲令光明遠照通於祀所也漢祀五畤於雍五十里一㷭火如淳曰權舉也師古曰凡祭祀通舉火者或以)
(天子不親至祠所而望拜或以衆祠各處欲其一時薦饗宜知早晏故以火為之節度也它皆類此)拜於
咸陽之旁而衣上白其用如經祠云(服虔曰經常也)西畤畦畤
祠如其故上不親往諸此祠皆太祝常主以歲時奉祠
之至如它名山川諸神及八神之屬上過則祠去則已
郡縣遠方祠者民各自奉祠不領於天子之祝官祝官
有祕祝即有災祥輙祝祠移過於下漢興高祖初起殺
大蛇有物曰蛇白帝子而殺者赤帝子也(師古曰物謂鬼神也宋)
(祁曰赤帝子也邵本無也字)及高祖禱豐枌榆社(鄭氏曰枌榆鄉名也社在枌榆晉灼)
(曰枌白榆也社在豐東北十五里師古曰以此樹為社神因立名也枌符云反)徇沛為沛公則
祀蚩尤釁鼓旗遂以十月至霸上立為漢王因以十月
為年首色上赤二年冬東擊項籍而還入關問故秦時
上帝祠何帝也對曰四帝有白青黃赤帝之祠高祖曰
吾聞天有五帝而四何也莫知其說於是高祖曰吾知
之矣廼待我而具五也廼立黑帝祠名曰北畤有司進
祠上不親往悉召故秦祀官復置太祝太宰如其故儀
禮因令縣為公社(李竒曰猶官社)下詔曰吾甚重祠而敬祭今
上帝之祭及山川諸神當祠者各以其時禮祠之如故
(宋祁曰淳化本作各以其禮時祠如故)後四歲天下已定詔御史令豐治
枌榆社常以時春以羊彘祠之令祝立蚩尤之祠於長
安長安置祠(宋祁曰邵本無下長安二字)祀官女巫其梁巫祠天地
天社天水房中堂上之屬晉巫祠五帝東君雲中君巫
社巫祠族人炊之屬(服虔曰東君以下皆神名也師古曰東君日也雲中君謂雲神也巫)
(社巫祠皆古巫之神也族人炊古主炊母之神也炊謂饎㸑也)秦巫祠杜主巫保族纍
之屬(師古曰杜主即上所云五杜主也巫保族纍二神名纍音力追反)荆巫祠堂下巫
先司命施糜之屬(師古曰堂下在堂之下巫先巫之最先者司命說者云文昌第四星也施)
(靡其先常施設靡鬻者也)九天巫祠九天(師古曰九天者謂中央鈞天東方蒼天東北旻天北)
(方玄天西北幽天西方皓天西南朱天南方炎天東南陽天也其說見淮南子一說云東方旻天東南陽天南)
(方赤天西南朱天西方成天西北幽天北方玄天東北變天中央鈞天也)皆以歲時祠宮中
其河巫祠河於臨晉而南山巫祠南山秦中秦中者二
世皇帝也(張晏曰以其彊死魂魄為厲故祠之成帝時匡衡奏罷之宋祁曰舊本河作祠)各
有時日其後二歲或言曰周興而邑立后稷之祠(師古曰以)
(其有播種之功故令天下諸邑皆祠之)至今血食天下(師古曰祭有牲牢故言血食徧天下)
(也)於是高祖制詔御史其令天下立靈星祠(張晏曰龍星左角曰)
(天田則農祥也辰見而祭之)常以歲時祠以牛高祖十年春有司請
令縣常以春二月及臘祠稷以羊彘民里社各自裁以
祠(師古曰隨其祠具之豐儉也)制曰可文帝即位十三年下詔曰祕
祝之官移過於下朕甚弗取其除之始名山大川在諸
侯諸侯祝各自奉祠天子官不領及齊淮南國廢令太
祝盡以歲時致禮如故明年以歲比登(師古曰年穀頻熟也)詔有
司增雍五畤路車各一乘駕被具(師古曰駕車被馬之餙皆具也被音皮義)
(反下亦同)西畤畦畤寓車各一乘寓馬四匹駕被具河湫漢
水玉加各二及諸祀皆廣壇場圭幣爼豆以差加之魯
人公孫臣上書曰始秦得水德及漢受之推終始傳(鄭氏)
(曰音亭傳師古曰音張戀反謂轉次之)則漢當土德土德之應黃龍見宜
改正朔服色上黃時丞相張蒼好律歴以為漢廼水德
之時河決金隄其符也年始冬十月色外黑内赤(服虔曰十)
(月陰氣在外故外黑陽氣尚伏在地故内赤也或曰十月百草外黑内赤也)與德相應公孫
臣言非是罷之明年黃龍見成紀(師古曰天水之縣也)文帝召公
孫臣拜為博士與諸生申明土德草改歷服色事(師古曰草)
(謂創造之後例皆同也)其夏下詔曰有異物之神見于成紀毋害
於民歲以有年朕幾郊祀上帝諸神(師古曰幾讀曰冀)禮官議
毋諱以朕勞(師古曰無諱以朕為勞自言不以為勞也晉灼曰諱忌難也)有司皆曰
古者天子夏親郊祀上帝於郊故曰郊(師古曰邑外謂之郊)於是
夏四月文帝始幸雍郊見五畤(劉攽曰子謂三王之郊一用夏正于時據十)
(月為歲首故言夏郊也)祠衣皆上赤趙人新垣平以望氣見上言
長安東北有神氣成五采若人冠冕焉或曰東北神明
之舍西方神明之墓也(張晏曰神明日也日出東北舍謂陽谷日没於西故曰墓墓濛)
(谷也師古曰此說非也蓋總言凡神明以東北為居西方為冢墓之所放立廟於渭陽者也)天瑞下
宜立祠上帝以合符應於是作渭陽五帝廟同宇(師古曰宇)
(謂屋之覆也言同一屋之下而别為五廟各立門室也廟記云五帝廟在長安東北也)帝一殿面
五門各如其帝色祠所用及儀亦如雍五畤明年夏四
月文帝親拜霸渭之會(如淳曰二水之合也)以郊見渭陽五帝五
帝廟臨渭其北穿蒲池溝水(師古曰蒲池為池而種蒲蒲字或作滿言其水滿也)
(宋祁曰姚本無下五帝二字)權火舉而祠若光煇然屬天焉(師古曰屬聯也)
(音之欲反)於是貴平至上大夫賜累千金而使博士諸生刺
六經中作王制(師古曰刺采取之也音千賜反)謀議巡狩封禪事文帝
出長門(如淳曰亭名也)若見五人於道北遂因其直立五帝壇
(鄭氏曰因其所立處以立祠也師古曰直猶當也當其處)祠以五牢其明年平使人
持玉杯上書闕下獻之平言上曰闕下有寶玉氣來者
已視之果有獻玉杯者刻曰人主延壽平又言臣候日
再中居頃之日郤復中於是始更以十七年為元年令
天下大酺平言曰周鼎亡在泗水中今河決通於泗臣
望東北汾陰直有金寶氣(師古曰汾陰直謂正當汾陰也)意周鼎其出
乎兆見不迎則不至於是上使使治廟汾陰南臨河欲
祠出周鼎人有上書告平所言皆詐也下吏治誅夷平
(師古曰夷者平也謂盡平除其家室宗族)是後文帝怠於改正服鬼神之事
(師古曰正正朔也服服色正音之成反)而渭陽長門五帝使祠官領以時
致禮不往焉明年匈奴數入邊(師古曰數音所角反)興兵守御後
歲少不登數歲而孝景即位十六年祠官各以歲時祠
如故無有所興武帝初即位尤敬鬼神之祀漢興己六
十餘歲矣天下艾安(師古曰艾讀曰乂乂治也漢書皆以艾為乂其義類此也)縉紳
之屬皆望天子封禪改正度也(師古曰正亦正朔度度量也服色度量互言之)
(耳)而上鄉儒術(師古曰鄉讀曰嚮)招賢良趙綰王臧等以文學
為公卿欲議古立明堂城南以朝諸侯草巡狩封禪改
歷服色事未就(師古曰就成也)竇太后不好儒術使人微伺趙
綰等姦利事按綰臧綰臧自殺諸所興為皆廢六年竇
太后崩其明年徵文學之士明年上初至雍郊見五畤
後常三歲一郊是時上求神君舍之上林中磃氏館(如淳)
(曰磃音蹄鄭氏曰音斯師古曰鄭音是其字從石從虒)神君者長陵女子㠯乳死
見神於先後宛若(孟康曰産乳而死也兄弟妻相謂先後宛若字也師古曰先音蘇見反後)
(音胡構反古謂之娣姒今關中俗呼為先後吳楚俗呼之為妯娌音軸里)宛若祠之其室民
多往祠平原君亦往祠其後子孫以尊顯(應劭曰平原君武帝外祖)
(母也)及上即位則厚禮置祠之内中聞其言不見其人云
是時李少君亦以祠竈穀道郤老方見上(如淳曰祠竈可以致福李)
(竒曰穀道辟穀不食之道也)上尊之少君者故深澤侯人主方(如淳曰侯)
(家人主方藥也)匿其年及所生長(師古曰長謂其郡縣所屬及居止處)常自謂七
十能使物郤老(如淳曰物謂鬼物也)其游以方徧諸侯無妻子人
聞其能使物及不死更餽遺之(師古曰更音工衡反)常餘金錢衣
食人皆以為不治産業而饒給(師古曰給足也)又不知其何所
人愈信爭事之少君資好方善為巧發竒中(如淳曰時時發言有)
(所中師古曰中音竹仲反)常從武安侯宴坐中有年九十餘老人少
君廼言與大父游射處老人為兒從其大父識其處(師古)
(曰識記也音式志反)一坐盡驚少君見上上有故銅器問少君曰
(宋祁曰曰字上疑更有少君二字)此器齊桓公十年陳於栢寢(臣瓚曰晏子書)
(栢寢臺名也師古曰以栢木為寢室於臺之上)已而按其刻果齊桓公器(師古曰刻)
(謂器上所銘記)一宮盡駭以為少君神數百歲人也少君言上
祠竈皆可致物(師古曰物亦謂鬼物)致物而丹沙可化為黃金黃
金成以為飲食器則益壽益壽而海中蓬萊僊者廼可
見之以封禪則不死黃帝是也臣嘗游海上見安期生
(服虔曰古之眞人也師古曰列仙傳云安期生琅邪人賣藥東海邊時人皆言千歲也)安期生食
巨棗大如瓜(師古曰食讀曰飤)安期生僊者通蓬萊中合則見
人不合則隱(師古曰合謂道相合)於是天子始親祠竈遣方士入
海求蓬萊安期生之屬而事化丹沙諸藥齊為黃金矣
(師古曰齊藥之分齊也音才計反)久之少君病死天子以為化去不死
也使黃錘史寬舒受其方(孟康曰二人皆方士也師古曰錘音直垂反)而海
上燕齊怪迂之方士多更來言神事矣(師古曰更音工衡反)亳人
謬忌奏祠泰一方(師古曰亳亦薄也下所謂薄忌也晉灼曰濟陰薄縣人也)曰天神
貴者泰一泰一佐曰五帝(師古曰謂青帝靈威仰赤帝赤熛怒白帝白招矩黑帝叶)
(光紀黃帝含樞紐也一說蒼帝名靈符赤帝名文祖白帝名顯紀黑帝名玄矩黃帝名神斗)古者天
子以春秋祭泰一東南郊日一太牢七日(師古曰每日以一太牢凡)
(七日祭也)為壇開八通之鬼道於是天子令太祝立其祠長
安城東南郊常奉祠如忌方其後人上書言古者天子
三年一用太牢祠三一天一地一泰一天子許之令太
祝領祠之於忌泰一壇上如其方後人復有言古天子
常以春解祠祠黃帝用一梟破鏡(張晏曰黃帝五帝之首也歲之始也梟惡)
(逆之鳥方士虛誕云以歲始祓除凶災令神仙之帝食惡逆之物使天下為逆者破滅訖竟無有遺育也孟康)
(曰梟鳥名食母破鏡獸名食父黃帝欲絶其類使百吏祠皆用之破鏡如貙而虎眼如淳曰漢使東郡送梟五)
(月五日作梟羹以賜百官以其惡鳥故食之也師古曰解祠者謂祠祭以解罪求福)冥羊用羊祠
馬行用一青牡馬泰一臯山山君用牛武夷君用乾魚
陰陽使者以一牛(孟康曰陰陽之神也)令祠官領之如其方而祠
泰一於忌泰一壇旁後二年郊雍獲一角獸若麃然(師古)
(曰麃鹿屬也形似麞牛尾一角音蒲交反)有司曰陛下肅祗郊祀上帝報享
錫一角獸蓋麟云於是以薦五畤畤加一牛以燎賜諸
侯白金以風符應合于天也(晉灼曰符瑞也臣瓚曰風示諸侯以此符瑞之應也)
於是濟北王以為天子且封禪上書獻泰山及其旁邑
天子以它縣償之常山王有罪&KR1971;(師古曰&KR1971;與遷同)天子封其
弟眞定以續先王祀而以常山為郡然後五嶽皆在天
子之郡明年齊人少翁以方見上上有所幸李夫人夫
人卒少翁以方蓋夜致夫人及竈鬼之貌云天子自帷
中望見焉廼拜少翁為文成將軍賞賜甚多以客禮禮
之文成言上即欲與神通宮室被服非象神神物不至
廼作畫雲氣車及各以勝日(服虔曰甲乙五行相克之日如淳曰如火勝金用丙)
(丁日不用庚辛也)駕車辟惡鬼又作甘泉宮中為臺室畫天地
泰一諸鬼神而置祭具以致天神居歲餘其方益衰神
不至廼帛書以飯牛(師古曰謂雜草以飯牛也音扶晩反)陽不知言此牛
腹中有竒書(宋祁曰新本去書字)殺視得書書言甚怪天子識
其手(師古曰手謂所書手跡也)問之果為書於是誅文成將軍隱之
其後又作栢梁銅柱承露僊人掌之屬矣(蘇林曰僊人以手掌擎盤)
(承甘露師古曰三輔故事云建章宮承露盤高二十丈大七圍以銅為之上有僊人掌承露和玉屑飲之蓋張)
(衡西京賦所云立脩莖之僊掌承雲表之清露屑瓊蘂以朝餐必性命之可度也)文成死明年
天子病鼎湖甚(晉灼曰黃圖宮名在京兆地理志湖本在京兆後分屬弘農也)巫醫無
所不致游水發根言上郡有巫病而鬼下之(服虔曰游水縣發根)
(人姓名晉灼曰地理志游水水名在臨淮淮浦也師古曰二說皆非也游水姓也發根名也蓋因水為姓也本)
(嘗遇病而鬼下之故為巫也)上召置祠之甘泉及病使人問神君神
君言曰天子無憂病病少瘉強與我會甘泉於是上病
瘉遂起幸甘泉病良已(孟康曰良謂善己謂瘉也)大赦置壽宮神君
(孟康曰更立此宮也臣瓚曰夀宮奉神之宮也楚辭曰蹇將澹兮夀宮也)神君最貴者曰太
一其佐曰太禁司命之屬皆從之非可得見聞其言言
與人音等時去時來來則風肅然居室帷中時晝言然
常以夜天子祓然後入(孟康曰崇絜自除祓然後入也師古曰祓音發勿反)因巫
為主人關飲食所欲言行下(李竒曰神所欲言上輙為下之也晉灼曰神君所言)
(行下於巫師古曰晉說是也)又置壽宮北宮張羽旗設共具(師古曰共讀曰)
(供音居用反)以禮神君神君所言上使受書其名曰畫法(孟康)
(曰策畫之法也)其所言世俗之所知也無絶殊者而天子心獨
憙其事祕世莫知也(師古曰憙讀曰喜喜好也音許吏反)後三年有司言
元宜以天瑞不宜以一二數(蘇林曰得諸瑞以名年耳)一元曰建(蘇林)
(曰建元元年是)二元以長星曰光(蘇林曰以有長星之光故曰元光元年也)今郊得
一角獸曰狩云(如淳曰改元狩元年)其明年天子郊雍曰今上帝
朕親郊而后土無祀則禮不答也(師古曰答對也郊天而不祀地失對偶之)
(義一曰闕地祗之祀故不為神所答應也)有司與太史令談祠官寬舒議(師古)
(曰談即司馬談也)天地牲角繭栗(師古曰牛角之形或如繭或如栗言其小)今陛下
親祠后土后土宜於澤中圜丘為五壇壇一黃犢牢具
已祠盡瘞而從祠衣上黃(師古曰侍祠之人皆着黃衣也)於是天子東
幸汾陰汾陰男子公孫滂洋等見汾旁有光如綘(師古曰滂)
(音普郎反洋音羊也)上遂立后土祠於汾陰脽上(師古曰脽音誰解在武紀)如
寬舒等議上親望拜如上帝禮禮畢天子遂至滎陽還
過雒陽下詔封周後令奉其祀語在武紀上始巡幸郡
縣寖尋於泰山矣(鄭玄曰尋用也晉灼曰尋遂往之意也師古曰二說皆非也寖漸也尋就)
(也)其春樂成侯登上書言欒大欒大膠東宮人(服虔曰王家人)
故嘗與文成將軍同師已而為膠東王尚方(師古曰主方藥)而
樂成侯姊為康王后無子(孟康曰膠東王后也)王死它姬子立為
王而康后有淫行與王不相中相危以法(師古曰不相可也相危以)
(法謂以罪法相欲傾危也中音竹仲反)康后聞文成死而欲自媚於上乃
遣欒大入因樂成侯求見言方(師古曰言神仙之方)天子既誅文
成後悔其方不盡及見欒大大說(師古曰說讀曰悅)大為人長
美言(師古曰善為甘美之言也)多方略而敢為大言處之不疑大言
曰臣嘗往來海中見安期羡門之屬顧以臣為賤不信
臣(師古曰顧念也)又以為康王諸侯耳不足與方臣數以言康
王康王又不用臣臣之師曰黃金可成而河決可塞不
死之藥可得僊人可致也然臣恐效文成則方士皆掩
口惡敢言方哉(師古曰惡音烏謂於何也)上曰文成食馬肝死耳子
誠能脩其方我何愛乎大曰臣師非有求人人者求之
陛下必欲致之則貴其使者令為親屬以客禮待之勿
卑使各佩其信印廼可使通言於神人神人尚肻邪不
邪尊其使然後可致也於是上使驗小方鬭棋棋自相
觸擊是時上方憂河決而黃金不就(師古曰鑄黃金不成)廼拜大
為五利將軍居月餘得四印得天士將軍地士將軍大
通將軍印制誥御史昔禹疏九河決四瀆間者河溢臯
陸隄繇不息(師古曰臯水旁地廣平曰陸言水汎溢自臯及陸而築作隄防徭役甚多不暇休息)
朕臨天下二十有八年天若遺朕士而大通焉乾稱飛
龍鴻漸于般(孟康曰般水涯堆也漸進也武帝云得欒大如鴻進於般一舉千里得道若飛龍在)
(天師古曰飛龍在天乾卦九五爻辭也鴻漸于般漸卦六二爻辭也般山石之安者)朕意庶幾與
焉(師古曰與讀曰豫)其以二千戸封地士將軍大為樂通侯賜
列侯甲第童千人乘輿斥車馬帷帳器物以充其家(師古)
(曰斥不用者也)又以衞長公主妻之(孟康曰衞太子妹如淳曰衞太子姊也師古曰外戚)
(傳云子夫生三女元朔三年生男據是則太子之姊也孟說非也)齎金十萬斤更名其
邑曰當利公主天子親如五利之第使者存問共給相
屬於道(師古曰共讀曰供屬及也音之欲反)自大主將相以下皆置酒其
家(韋昭曰大主武帝姑竇太后之女也)獻遺之天子又刻玉印曰天道將
軍使使衣羽衣夜立白茅上五利將軍亦衣羽衣立白
茅上受印以視不臣也(師古曰羽衣以鳥羽為衣取其祌僊飛翔之意也視讀曰示)
而佩天道者且為天子道天神也(師古曰為音于偽反道天神道讀曰導)
於是五利常夜祠其家欲以下神後裝治行東入海求
其師云大見數月佩六印䝿震天下而海上燕齊之間
莫不搤掔而自言有禁方能神僊矣(師古曰搤捉持也掔古手腕之字也)
(搤音戹)其夏六月汾陰巫錦(應劭曰錦巫名)為民祠魏脽后土營
旁(應劭曰魏故魏國也師古曰汾脽本魏地之境故曰魏脽也營謂祠之兆域也)見地如鉤狀
掊視得鼎(師古曰掊謂手杷土也音蒲溝反杷音蒲巴反其字從木)鼎大異於衆鼎
文鏤無款識(韋昭曰款刻也師古曰識記也音式志反其下美陽鼎亦同也)怪之言吏
吏告河東太守勝勝以聞天子使驗問巫得鼎無姦詐
廼以禮祠迎鼎至甘泉從上行薦之(如淳曰以鼎從行上甘泉將薦之於)
(天師古曰上音時掌反)至中山晏温(如淳曰三輔謂日出清濟為晏晏而温乃有黃雲故為異)
(也師古曰中讀曰仲即今雲陽之中山也下云合兹中山亦同也)有黃雲焉有鹿過上
自射之因之以祭云至長安公卿大夫皆議尊寶鼎天
子曰間者河溢歲數不登故巡祭后土祈為百姓育穀
今年豐楙未報鼎曷為出哉(師古曰楙美也言稼穡美也未報者獲年豐而未報)
(賽也一曰雖祈穀而未獲年豐之報也其下張敞引此詔文云穀嗛未報嗛者少也)有司皆言聞
昔泰帝興神鼎一(師古曰泰帝者即泰昊伏羲氏也)一者一綂天地萬
物所繫象也黃帝作寶鼎三象天地人禹收九牧之金
(師古曰九牧九州之牧也)鑄九鼎象九州皆嘗鬺亨上帝鬼神(服虔曰以)
(享祀上帝也師古曰鬺亨一也鬺亨煮而祀也韓詩采蘋曰于以鬺之唯錡及釡亨音普庚反)其空足
曰鬲(蘇林曰鬲音歷足中空不實者名曰鬲也)以象三德(如淳曰鼎有三足故也三德三正之)
(德師古曰如說非也三德一曰正直二曰剛克三曰柔克事見周書洪範)饗承天祜(師古曰祜福也)
(音怙)夏德衰鼎遷于殷殷德衰鼎遷于周周德衰鼎遷于
秦秦德衰宋之社亡鼎廼淪伏而不見周頌曰自堂徂
基自羊徂牛鼐鼎及鼒不吴不敖胡考之休(師古曰周頌絲衣之)
(詩也基門塾之基也鼎絶大者謂之鼐圜弇上謂之鼒吴讙譁也敖慢也考壽也休美也言執祭事者或升堂)
(室或之門塾視牛羊之性及舉大小之鼎告其致絜神降之福故獲壽考之美曰何壽之美何壽之美者歎之)
(之言也鼐音乃代反鼒音兹敖讀曰傲)今鼎至甘泉以光潤龍變承休無
疆合兹中山有黃白雲降(師古曰言鼎至甘泉之後光潤變見若龍之神能幽能明)
(能小能大乘此休福無窮竟也有黃白雲降與初至中山黃雲之瑞相合也)蓋若獸為符(服虔)
(曰雲若獸在車蓋也晉灼曰蓋辭也符謂鹿也師古曰二說非也蓋發語辭也言甘泉之雲又若獸形以為符)
(瑞也宋祁曰獸字下疑有之字)路弓乘矢集獲壇下(李竒曰宜言盧弓韋昭曰路大)
(也四矢曰乘師古曰韋說是也又於壇下獲弓矢之應劉奉世曰指謂鹿也言以大弓四矢而後獲之於壇)
(下也義甚通)報祠大亨唯受命而帝者心知其意而合德焉
(服虔曰高祖受命知之宜見鼎於其廟也師古曰合德謂與天合德)鼎宜視宗禰廟臧於
帝庭以合明應(師古曰視讀曰示宗謂先帝有德可尊者也禰父廟也帝庭甘泉天神之庭)
制曰可入海求蓬萊者言蓬萊不遠而不能至者殆不
見其氣上廼遣望氣佐候其氣云其秋上雍且郊(師古曰雍)
(地形高故云上也音時掌反)或曰五帝泰一之佐也宜立泰一而上
親郊之上疑未定齊人公孫卿曰今年得寶鼎其冬辛
巳朔旦冬至與黃帝時等(師古曰等同也)卿有札書(師古曰札木簡之薄)
(小者也)曰黃帝得寶鼎冕侯問於鬼臾區(師古曰鬼臾區黃帝臣也藝文)
(志云鬼容區而此志作臾區臾容聲相近蓋一也今流俗書本臾字作申非也)鬼臾區對曰黃
帝得寶鼎神策是歲己酉朔旦冬至得天之紀終而復
始於是黃帝迎日推策(晉灼曰迎數之也臣瓚曰日月朔望未來而推之故曰迎日)
後率二十歲復朔旦冬至凡二十推三百八十年黃帝
僊登于天卿因所忠欲奏之(師古曰所忠人姓名也解在食貨志)所忠視
其書不經(師古曰不合經典也)疑其妄言謝曰寶鼎事已決矣尚
何以為(師古曰謂不須更言之)卿因嬖人奏之上大說(師古曰說讀曰悅)
廼召問卿對曰受此書申公申公已死上曰申公何人
也卿曰齊人與安期生通受黃帝言無書獨有此鼎書
曰漢興復當黃帝之時曰漢之聖者在高祖之孫且曾
孫也寶鼎出而與神通封禪封禪七十二王唯黃帝得
上泰山封申公曰漢帝亦當上封禪封禪則能僊登天
矣黃帝萬諸侯而神靈之封君七千(應劭曰黃帝時諸侯會封禪者七千)
(人也李竒曰說僊道得封者七千國也張晏曰神靈之封謂山川之守也師古曰張說是也山川之守謂尊山)
(川之神令主祭祀也即國語所云汪芒氏之君守封嵎之山也)天下名山八而三在蠻
夷五在中國(宋祁曰淳化本無下中國二字)中國華山首山太室山
泰山東萊山此五山黃帝之所常游與神會黃帝且戰
且學僊患百姓非其道廼斷斬非鬼神者百餘歲然後
得與神通黃帝郊雍上帝宿三月鬼臾區號大鴻死葬
雍故鴻冢是也(蘇林曰今雍有鴻冢)其後黃帝接萬靈明庭明庭
者甘泉也所謂寒門者谷口也(服虔曰黃帝升僊之處也師古曰谷口仲山之)
(谷口也漢時為縣今呼之治谷是也以仲山之北寒凉故謂此谷為寒門也)黃帝采首山銅
鑄鼎於荆山下(晉灼曰地理志首山屬河東蒲阪荆山在馮翊懷德縣也)鼎既成有
龍垂胡䫇下迎黃帝(師古曰胡謂頸下垂肉也䫇其毛也音人占反)黃帝上騎
羣臣後宮從上龍七十餘人龍廼上去餘小臣不得上
廼悉持龍䫇龍䫇拔墯墯黃帝之弓百姓卬望(師古曰卬讀曰)
(仰)黃帝既上天乃抱其弓與龍䫇號故後世因名其處
曰鼎湖其弓曰烏號於是天子曰嗟乎誠得如黃帝吾
視去妻子如脫屣耳(師古曰屣小履脫屣者言其便易無所顧也屣音山爾反)拜卿
為郎使東候神於太室上遂郊雍至隴西登空桐幸甘
泉令祠官寬舒等具泰一祠壇祠壇放亳忌泰一壇三
陔(師古曰陔重也三陔三重壇也音該)五帝壇環居其下各如其方黃帝
西南除八通鬼道(服虔曰坤位在末黃帝從土位)泰一所用如雍一畤
物而加醴棗脯之屬殺一氂牛以為爼豆牢具(李竒曰音貍師)
(古曰西南夷長尾髦之牛也一音茅)而五帝獨有爼豆醴進(師古曰具爼豆酒醴而進)
(之一曰進謂雜物之具所以加禮也)其下四方地為腏食羣神從者及北
斗云(師古曰腏字與綴同謂連續而祭也音竹芮反食讀曰飤)已祠胙餘皆燎之(師古)
(曰胙謂祭餘酒肉也)其牛色白白鹿居其中彘在鹿中鹿中水而
酒之(服虔曰水玄酒酒眞酒也晉灼曰此言合牲物而燎之也師古曰言以白鹿内牛中以彘内鹿中又)
(以水及酒合内鹿中)祭日以牛祭月以羊彘特(師古曰若牛若羊若彘止一牲也)
泰一祝宰則衣紫及繡五帝各如其色日赤月白十一
月辛巳朔旦冬至昒爽(師古曰昒爽謂日尚冥蓋未明之時也昒音忽)天子始
郊拜泰一朝朝日夕夕月(師古曰以朝旦拜日為朝下朝音丈昭反)則揖而
見泰一如雍郊禮(劉敞曰則揖當屬上句)其贊饗曰天始以寶鼎
神策授皇帝朔而又朔終而復始皇帝敬拜見焉(師古曰贊)
(饗謂祝辭)而衣上黃其祠列火滿壇壇旁亨炊具有司云祠
上有光公卿言皇帝始郊見泰一雲陽有司奉瑄玉(孟康)
(曰璧大六尺謂之瑄)嘉牲薦饗(師古曰漢舊儀云祭天養牛五歲至三千斤也)是夜有美
光及晝黃氣上屬天(師古曰屬音之欲反)太史令談祠官寬舒等
曰神靈之休祐福兆祥宜因此地光域立泰畤壇以明
應(師古曰明著美光及黃氣之祥應)令太祝領秋及臘間祠三歲天子
壹郊見其秋為伐南越告禱泰一以牡荆畫幡日月北
斗登龍以象太一三星為泰一鏠旗(李竒曰牡荆作幡柄也如淳曰牡荆)
(荆之無子者皆絜齊之道晉灼曰牡節間不相當也月暈刻之為劵以畏病者天文志天極星其一明者太一)
(也旁三星三公也畫一星在後三星在前為泰一鏠旗也師古曰李晉二說是也以牡荆為幡竿而畫幡為日)
(月龍及星宋祁曰淳化本作泰一絳旗注同越本止云泰一絳無旗字新本云泰一鏠亦無旗)命曰
靈旗為兵禱則太史奉以指所伐國而五利將軍使不
敢入海之泰山祠上使人隨驗實無所見五利妄言見
其師其方盡多不讎(師古曰讎應當也不讎無驗也)上廼誅五利其冬
公孫卿候神河南言見僊人迹緱氏城上有物如雉往
來城上天子親幸緱氏視迹問卿得毋效文成五利乎
卿曰僊者非有求人主人主者求之其道非少寬暇神
不來言神事如迂誕(師古曰迂回遠也誕大言也)積以歲廼可致於
是郡國各除道繕治宮館名山神祠所以望幸矣其春
既滅南越嬖臣李延年以好音見上善之下公卿議曰
民間祠有鼓舞樂今郊祀而無樂豈稱乎公卿曰古者
祠天地皆有樂而神祇可得而禮或曰泰帝使素女鼓
五十弦瑟悲帝禁不止(師古曰泰帝亦謂泰昊也不止謂不能自止也)故破其
瑟為二十五弦於是塞南越禱祠泰一后土始用樂舞
益召歌兒(師古曰益多也)作二十五弦及空侯瑟自此起(蘇林曰作)
(空侯與瑟宋祁曰邵本空作坎)其來年冬上議曰古者先振兵釋旅
然後封禪廼遂北巡朔方勒兵十餘萬騎還祭黃帝冢
橋山釋兵凉如(李竒曰地名也)上曰吾聞黃帝不死有冡何也
或對曰黃帝以僊上天羣臣葬其衣冠既至甘泉為且
用事泰山先類祠泰一(師古曰且猶將也類祠謂以事類而祭也)自得寶鼎
上與公卿諸生議封禪封禪用希曠絶莫知其儀體而
羣儒采封禪尚書周官王制之望祀射牛事(師古曰天子有事宗)
(廟必自射牲蓋示親殺也事見國語)齊人丁公年九十餘曰封禪者古不
死之名也秦皇帝不得上封陛下必欲上稍上(師古曰稍漸也)
即無風雨遂上封矣上於是廼令諸儒習射牛草封禪
儀數年至且行天子既聞公孫卿及方士之言黃帝以
上封禪皆致怪物與神通欲放黃帝(師古曰放依也音甫往反)以接
神人蓬萊高世比德於九皇(張晏曰三皇之前有人皇九首韋昭曰上古有人皇)
(者九人師古曰韋說是也劉敞曰予謂董仲舒書言周人推神農為九皇此是矣)而頗采儒術
以文之羣儒既已不能辯明封禪事又拘於詩書古文
而不敢騁上為封祠器視羣儒(師古曰視讀曰示)羣儒或曰不
與古同徐偃又曰太常諸生行禮不如魯善(師古曰徐偃博士姓)
(名)周霸屬圖封事(服虔曰屬會也會諸儒圖封事也師古曰周霸亦人姓名也屬音之欲反)
於是上黜偃霸而盡罷諸儒弗用三月(宋祁曰本紀作正月)廼
東幸緱氏禮登中嶽太室從官在山上聞若有言萬歲
云問上上不言問下下不言廼令祠官加增太室祠禁
毋伐其山木以山下戸凡三百封崈高為之奉邑(師古曰崈)
(古崇字耳以崇奉嵩高之山故謂之崈高奉邑奉音扶用反)獨給祠復無有所與(師古)
(曰復音方目反與讀曰預)上因東上泰山(如淳曰言易上也泰山從南面直上步道三十里車)
(道百里)泰山草木未生廼令人上石立之泰山顚(師古曰從山下)
(轉石而上)上遂東巡海上行禮祠八神齊人之上疏言神怪
竒方者以萬數廼益發船令言海中神山者數千人求
蓬萊神人公孫卿持節常先行候名山至東萊言夜見
大人長數丈就之則不見見其迹甚大類禽獸云羣臣
有言見一老父牽狗言吾欲見鉅公(鄭氏曰天子也張晏曰天子為天下)
(父故曰鉅公也師古曰鉅大也)已忽不見上既見大迹未信及羣臣又
言老父則大以為僊人也宿留海上(師古曰宿留謂有所須待也宿音先)
(欲反留音力就反它皆類此)與方士傳車(師古曰傳音張戀反)及閒使求神僊
人以千數(師古曰閒微也隨閒隙而行也)四月還至奉高上念諸儒及
方士言封禪人殊不經難施行(師古曰人人殊異又不合經故難以施行)天
子至梁父禮祠地主至乙卯令侍中儒者皮弁縉紳射
牛行事封泰山下東方如郊祠泰一之禮封廣丈二尺
高九尺其下則有玉牒書書祕禮畢天子獨與侍中奉
車子侯上泰山(服虔曰子侯霍去病子也)亦有封其事皆禁明日下
陰道丙辰禪泰山下阯東北肅然山(師古曰阯者山之基足音止)如
祭后土禮天子皆親拜見衣上黃而盡用樂焉江淮間
一茅三脊為神藉五色土益雜封縱遠方竒獸飛禽及
白雉諸物頗以加祠兕牛象犀之屬不用皆至泰山然
後去封禪祠其夜若有光晝有白雲出封中(師古曰白雲出於所)
(封之中)天子從禪還坐明堂羣臣更上壽(師古曰更互也音工衡反)下
詔改元為元封語在武紀又曰古者天子五載一巡狩
用事泰山諸侯有朝宿地其令諸侯各治邸泰山下天
子既已封泰山無風雨而方士更言蓬萊諸神(師古曰更音工)
(衡反)若將可得於是上欣然庶幾遇之復東至海上望焉
奉車子侯暴病一日死上廼遂去竝海上(師古曰竝音步浪反上音)
(時掌反)北至碣石巡自遼西歴北邊至九原五月廼至甘
泉周萬八千里云其秋有星孛于東井後十餘日有星
孛于三能(師古曰能讀曰台)望氣王朔言候獨見填星出如瓜
食頃復入有司皆曰陛下建漢家封禪天其報德星云
(師古曰德星即填星也言天以德星報於帝)其來年冬郊雍五帝還拜祝祠
泰一(師古曰拜而祠之加祝辭)贊饗曰德星昭衍厥維休祥(師古曰昭明衍)
(大休美也)壽星仍出淵耀光明信星昭見皇帝敬拜泰祝之
享其春公孫卿言見神人東萊山若云欲見天子天子
於是幸緱氏城拜卿為中大夫遂至東萊東萊宿留之
(宋祁曰淳化本無下東萊二字)數日毋所見見大人迹云復遣方士
求神人采藥以千數是歲旱天子既出亡名廼禱萬里
沙(應劭曰萬里沙神祠也在東萊曲城如淳曰故禱萬里沙以為名也)過祠泰山(鄭氏曰泰山東)
(自復有小泰山臣瓚曰即今之泰山也師古曰瓚說是也)還至瓠子自臨塞決河留
二日湛祠而去(師古曰湛讀曰沈謂沈祭具於水中也爾雅曰祭川曰浮沈)
前漢書卷二十五上
前漢書卷二十五上考證
郊祀志上在男曰覡在女曰巫注巫覡亦通稱耳(臣)
(宗萬)按國語賈公彦春官神仕疏曰男子陽有兩稱
名巫名覡女子陰不變直名巫無覡稱然則顔注所
云巫覡亦通稱者指男巫而言也
其後十三世湯伐桀(臣召南)按封禪書作其後三世
是也自帝孔甲帝臯帝發至桀祇更三世此文十三
世十字當是衍文宋本亦誤
後十三世世益衰(臣召南)按自成王至幽王歴康昭
穆恭懿孝夷厲宣凡十一世封禪書作十四世此文
作十三世並訛
平王東徙雒陽監本作雒邑今從宋本
其後十四年秦文公東獵汧渭之間(臣召南)按封禪
書作其後十六年以十二諸侯年表核之周平王元
年秦襄公之八年也初立西畤及文公十年作鄜畤
恰十四年此文是也又下文作陳寶後七十一年秦
德公立卜居雍封禪書云作鄜畤後七十八年以年
表核之自文公作陳寶祠至德公元年正七十一年
若自文公作鄜畤計之當作八十年凡此類皆班氏
密于史記又下文後四年秦宣公作密畤于渭南封
禪書曰德公立二年卒其後六年秦宣公作密畤於
渭南以年表核之秦宣公之元年周惠王之二年也
宣公四年作密畤此云後四年似亦訂正史記之失
野雞夜鳴注野雞亦雉也避呂后諱故曰野雞顧炎
武曰竊謂野雞者野中之雞顔注拘於荀悅云諱雉
之字曰野雞夫諱恒曰常諱啟曰開史固有言常言
開者豈必其皆為恒與啟乎又此文本史記封禪書
其上文曰有雉登鼎耳雊其下文云公孫卿言見仙
人跡緱氏城上有物如雉往來城上又云縱遠方竒
獸飛禽及白雉並無所諱而地理志南陽郡有雉縣
江夏郡有下雉縣五行志王音等上言雉者聽察先
聞雷聲則漢時未嘗諱雉也(臣浩)按此上文即云若
雄雉可為不諱雉之確証
秦變周水德之時監本秦上衍今字從宋本去
七曰日主祠盛山盛山斗入海(臣召南)按封禪書作
成山此志後文云成山於不夜成山祠日又地理志
亦作成山則此文盛字訛也然師古注云盛音成則
唐初本已作盛山矣
琅邪在齊東北蓋歲之所始注山海經云琅邪臺在勃
海間(臣召南)按琅邪在齊東南海濱非在東北也
封禪書作在齊東方可謂至確地理志琅邪郡琅邪
有四時祠即此文四時主也師古不言此文北字之
訛於地理志注引山海經琅邪臺在琅邪之東於此
志注又引山海經臺在勃海間意欲以勃海解東北
二字非也
元尚羡門高元尚封禪書作充尚羡門高封禪書作
羡門子高
而刻勒始皇所立石書旁(臣照)按宋本刻勒字作胡
亥勒監本作刻勒玩上下文俱稱二世而此獨云胡
亥自無此理但刻即勒也漢人文字似不如此率意
刻字與胡亥字蓋俱非也(臣召南)按封禪書已作刻
勒矣以秦始皇本紀証之二世元年春東行郡縣到
碣石並海南至會稽而盡刻始皇所立刻石石旁著
大臣從者名以章先帝成功盛德焉按碣石之罘琅
邪泰山鄒嶧會稽始皇皆有刻石二世東行則盡刻
其石旁也封禪書及此文疑並是盡刻二字之訛
冬塞禱祠注謂報其所祈也(臣浩)按塞字封禪書作
賽是也以師古注推之似本文原作賽
薄山者襄山也注云云(臣召南)按水經注襄山在蒲
坂縣為永樂澗水所出然則襄山即古之雷首首陽
亦名中條亦名薄山而後人謂之蒲山者也但此志
上文明云自華以西名山七蒲山顧在華東何也師
古所云正當闕疑耳
霸産豐澇涇渭長水注長水者言其源流長也(臣召)
(南)按長水水名師古注以長水總承霸産等水而言
非也封禪書叙長水于霸産下豐澇涇渭上亦可云
單言霸産二水源流長乎水經注渭水下云霸水又
北長水注之水出杜縣白鹿原西北流謂之荆谿可
為水名之確証
木寓龍一駟注李竒曰寓寄也寄生龍形於木也顧
炎武曰此說恐非古文偶寓通用偶亦音寓木寓木
偶也史記孝武紀作木偶馬而韓延壽傳曰賣偶車
馬下里偽物者棄之市道古人用以事神及送死者
皆木偶人木偶馬今人代以紙人紙馬又酷吏傳匈
奴至為偶人象郅都索隱曰漢書作寓人可以証寓
字之為偶矣
族人炊之屬注族人炊古主炊母之神也族人炊監
本訛巫祠皆三字今改正
少君者故深澤侯人主方(臣召南)按深澤侯人封襌
書作深澤侯舍人据功臣表武帝初年深澤侯是趙
將夕孫胡也
亳人謬忌注晉灼曰濟陰薄縣人也胡三省曰据地
理志亳屬山陽郡亳作薄謬姓也與繆同
樂成侯登通鑑考異曰按史記漢書功臣表當為丁
義胡三省曰義高祖功臣丁禮之曾孫也(臣召南)按
封襌書但云樂成侯無登字
鬭棋棋通鑑作旗考異曰封禪書郊祀志俱作棋獨
史記孝武紀作旗按漢武故事云欒大嘗於殿前樹
旍數百枚令旍自相擊繙繙竟庭中去地十餘丈觀
者皆駭然則作旗字者是也
居月餘得四印(臣召南)按得字當依史記作佩以下
文大見數月佩六印証之可知
鼎曷為出哉注未獲年豐之報也報字監本訛穀今
改正
廼令人上石立之泰山顚(臣召南)按後書祭祀志引
此文注風俗通曰石高二丈一尺刻之曰事天以禮
立身以義事父以孝成名以仁四海之内莫不為郡
縣四夷八蠻咸來貢職與天無極人民蕃息天祿永
得共四十五字此石立山巔即馬第伯封襌儀記所
云封所始皇立石及闕在南方漢武在其北二十餘
步者又山下有一石時用五車不能上因置山下為
屋號五車石詳後志注
下詔改元為元封宋本作改元封元年
前漢書卷二十五上考證
前漢書卷二十五下
漢蘭臺令史班固撰
唐正議大夫行秘書少監琅邪縣開國子顔師古注
郊祀志第五下
是時既滅兩粤粤人勇之乃言粤人俗鬼(師古曰勇之越人名也俗)
(鬼言其土俗尚鬼神之事)而其祠皆見鬼數有效昔東甌王敬鬼夀
百六十歲後世怠嫚故衰耗(師古曰耗減也音火到反)廼命粤巫立
粤祝祠安臺無壇亦祠天神帝百鬼(師古曰天帝之神及百鬼)而以
雞卜(李竒曰持雞骨卜如鼠卜)上信之粤祠雞卜自此始用(師古曰言國家)
(始用)公孫卿曰僊人可見上往常遽以故不見(師古曰遽速也音其)
(庶反)今陛下可為館如緱氏城(師古曰依其制度也)置脯棗神人宜
可致且僊人好樓居於是上令長安則作飛廉桂館(師古)
(曰飛廉館及桂館二名也)甘泉則作益夀延夀館(師古曰益夀延夀二館名)使卿
持節設具而候神人廼作通天臺(師古曰漢舊儀云臺高三十丈望見長安)
(城)置祠具其下將招來神僊之屬於是甘泉更置前殿
始廣諸宫室夏有芝生甘泉殿房内中天子為塞河興
通天若有光云(師古曰為塞河及造通天臺而有神光之應故赦天下也)迺下詔甘
泉房中生芝九莖赦天下無令復作(宋祁曰南本云迺下詔字下無十)
(二字)其明年伐朝鮮夏旱公孫卿曰黃帝時封則天旱乾
封三年(師古曰三歲不雨暴所封之土令乾也)上迺下詔天旱意乾封乎
(鄭氏曰言適新封則致旱天欲乾我所封乎)其令天下尊祠靈星焉明年上
郊雍五畤通回中道遂北出蕭關歴獨鹿鳴澤(師古曰解並在)
(武紀)自西河歸幸河東祠后土明年冬上廵南郡至江陵
而東登禮灊之天柱山號曰南嶽(師古曰灊廬江縣天柱山在焉武帝以天)
(柱山為南嶽灊音潛)浮江自潯陽出樅陽(師古曰摐音千庸反)過彭蠡禮其
名山川北至琅邪竝海上(師古曰竝音步浪反上音時掌反)四月至奉
高修封焉初天子封泰山泰山東北阯古時有明堂處
處險不敞(師古曰言其阻阸不顯敞)上欲治明堂奉高旁未曉其制
度濟南人公玉帶上黃帝時明堂圖(師古曰公玉姓也帶名也吕氏春秋)
(齊有公玉丹此蓋其舊族而說者讀公玉為宿非也單姓玉者後漢司徒玉況自音宿耳)明堂中有
一殿四面無壁以茅蓋通水水圜宫垣(師古曰圜繞也)為復道
上有樓從西南入(師古曰復讀曰複)名曰昆侖天子從之入以
拜祀上帝焉於是上令奉高作明堂汶上如帶圖(師古曰汶)
(水名也出琅邪朱虚作明堂於汶水之上也帶圖公玉帶所上明堂圖汶音問)及是歲脩封則
祠泰一五帝於明堂上坐(師古曰坐音才卧反)合高皇帝祠坐對
之(服虔曰漢是時未以高祖時配天故言對光武以來乃配之劉敞曰按王莾奏事文帝祠泰一已用高)
(祖配矣何謂未乎宋祁曰注文高祖時配天時字當删)祠后土於下房以二十太
牢天子從昆侖道入始拜明堂如郊禮畢尞堂下而上
(師古曰尞古燎字劉敝曰而上字屬下句)又上泰山自有祕祠其顛而泰
山下祠五帝各如其方黃帝并赤帝所(師古曰與赤帝同處)有司
侍祠焉山上舉火下悉應之還幸甘泉郊泰畤春幸汾
隂祠后土(宋祁曰姚本春字上有明年二字)明年幸泰山以十一月甲
子朔旦冬至日祀上帝於明堂後每修封(宋祈曰越本每作毋新)
(本無後字但云毋修封)其贊饗曰天增授皇帝泰元神策周而復
始皇帝敬拜泰一(師古曰自此以上贊祝者辭)東至海上考入海及
方士求神者莫驗然益遣幾遇之(師古曰益多也幾讀曰冀言更遣人求之)
(冀必遇也)乙酉栢梁災十二月甲午朔上親禪高里(師古曰高里山)
(名解在武紀)祠后土臨勃海將㠯望祀蓬萊之屬幾至殊庭
焉(師古曰殊庭蓬萊中僊人庭也幾讀曰冀)上還以栢梁災故受計甘泉公
孫卿曰黃帝就青靈臺十二日燒(師古曰就成也造臺適成經十二日即遇)
(火燒)黃帝乃治明庭明庭甘泉也方士多言古帝王有都
甘泉者其後天子又朝諸侯甘泉甘泉作諸侯邸勇之
廼曰粤俗有火災復起屋必以大用勝服之於是作建
章宫度為千門萬戸前殿度高未央(師古曰度並音大各反)其東
則鳳闕高二十餘丈(師古曰三輔故事云其闕圜上有銅鳳凰)其西則商中
數十里虎圈(如淳曰商中商庭也師古曰商金也於序在秋故謂西方之庭為商庭言廣數十里)
(於菟亦西方之獸故於此置其圈也)其北治大池漸臺高二十餘丈名曰
泰液(師古曰漸浸也臺在池中為水所浸故曰漸臺一音子廉反三輔黃圖或為瀐字瀐亦浸耳宋祁)
(曰泰液淳化本作泰浸予據昭紀黃鵠下建章宫太液池無泰浸也)池中有蓬萊方丈瀛
洲壺梁象海中神山龜魚之屬(師古曰三輔故事云池北岸有石魚長二丈高)
(五尺西岸有石龜三枚長六尺)其南有玉堂璧門大鳥之屬(師古曰立大鳥象也)
立神明臺井幹樓高五十丈輦道相屬焉(師古曰漢宫閣疏云神明)
(臺高五十丈上有九室恒置九天道士百人然則神明井幹俱高五十丈也井幹樓積木而高為樓若井幹之)
(形也井幹者井上木攔也其形或四角或八角張衡西京賦云井幹疊而百層即謂此樓也幹或作翰其義並)
(同宋祁曰邵本翰作韓)夏漢改歷以正月為歲首而色上黃官更
印章以五字(師古曰解在武紀)因為太初元年是歲西伐大宛
蝗大起丁夫人雒陽虞初等(應劭曰丁夫人其先丁復本越人封陽都侯夫人其)
(後以詛軍為功韋昭曰丁姓夫人名也)以方祠詛匃奴大宛焉明年有司
言雍五畤無牢孰具芬芳不備廼令祠官進畤犢牢具
色食所勝(孟康曰若火勝金則祠赤帝以白牲也)而以木寓馬代駒云(宋)
(祁曰南本無木馬二字)及諸名山川用駒者悉以木寓馬代獨行
過親祠廼用駒它禮如故明年東廵海上考神僊之屬
未有驗者方士有言黃帝時為五城十二樓(應劭曰昆侖玄圃五)
(城十二樓僊人之所常居)以候神人於執期(鄭氏曰地名也)名曰迎年(師古曰迎)
(年若云祈年)上許作之如方名曰明年(師古曰言明其得延年也)上親禮
祠上犢黃焉公玉帶曰黃帝時雖封泰山然風后封鉅
岐伯令黃帝封東泰山(韋昭曰風后封鉅岐伯皆黃帝臣也臣瓚曰東泰山在琅邪朱)
(虚界中有小泰山是)禪凡山(師古曰凡山在朱虛縣見地理志也宋祁曰也字當删)合符然
後不死天子既令設祠具至東泰山東泰山卑小不稱
其聲廼令祠官禮之而不封焉其後令帶奉祠候神物
復還泰山修五年之禮如前(宋祁曰南本修皆作脩)而加禪祠石
閭石閭者在泰山下阯南方(師古曰下基之南面)方士言僊人閭
也故上親禪焉其後五年復至泰山修封還過祭恒山
自封泰山後十三歲而周徧於五嶽四瀆矣後五年復
至泰山修封東幸琅邪禮日成山登之罘浮大海用事
八神延年(師古曰解並在武紀延年即上所謂迎年者)又祠神人於交門宫
若有鄉坐拜者云(師古曰如有神人景象嚮祠坐而拜也事具在武紀鄉讀與嚮同)後
五年上復修封于泰山東游東萊臨大海是歲雍縣無
雲如靁者三(師古曰靁古雷字空有雷聲也)或如虹氣蒼黃若飛鳥集
棫陽宫南(師古曰棫音域)聲聞四百里隕石二黑如黳有司以
為美祥以薦宗廟而方士之候神入海求蓬萊者終無
驗公孫卿猶㠯大人之迹為解(師古曰言見大人之跡以自解說也)天子
猶羈縻不絶(師古曰羈縻繫聯之意馬絡頭曰羈也牛靷曰縻)幾遇其真(師古曰幾)
(讀曰冀)諸所興如薄忌泰一及三一冥羊馬行赤星五牀
寬舒之祠宫(李竒曰皆祠名)以歲時致禮凡六祠皆大祝領之
至如八神諸明年凡山它名祠行過則祠去則已方士
所興祠各自主其人終則已祠官不主它祠皆如故甘
泉泰一汾隂后土三年親郊祠而泰山五年一修封武
帝凡五修封昭帝即位富於春秋未嘗親廵祭云宣帝
即位由武帝正統興故立三年尊孝武廟為世宗行所
廵狩郡國皆立廟告祠世宗廟日有白鶴集後庭以立
世宗廟告祠孝昭寢有鴈五色集殿前西河築世宗廟
神光興于殿旁有鳥如白鶴前赤後青神光又興于房
中如燭狀廣川國世宗廟殿上有鐘音門戸大開夜有
光殿上盡明上廼下詔赦天下時大將軍霍光輔政上
共已正南面(師古曰共讀曰恭)非宗廟之祠不出十二年廼下
詔曰蓋聞天子尊事天地脩祀山川古今通禮也閒者
上帝之祠闕而不親十有餘年朕甚懼焉朕親飭躬齊
戒親奉祀為百姓蒙嘉氣獲豐年焉明年正月上始幸
甘泉郊見泰畤數有美祥修武帝故事盛車服敬齊祠
之禮頗作詩歌其三月幸河東祠后土有神爵集改元
為神爵制詔太常夫江海百川之大者也今闕焉無祠
其令祠官以禮為歲事(師古曰言每歲常祠之)以四時祠江海雒
水祈為天下豐年焉自是五嶽四瀆皆有常禮東嶽泰
山於博中嶽泰室於嵩高南嶽灊山於灊(師古曰灊與潛同也)西
嶽華山於華隂北嶽常山於上曲陽(師古曰上曲陽常山郡之縣也)河
於臨晉(師古曰馮翊之縣也臨河西岸)江於江都(師古曰廣陵之縣也)淮於平氏
(師古曰南陽之縣也)濟於臨邑界中(師古曰東郡之縣也)皆使者持節侍祠
唯泰山與河歲五祠江水四餘皆一禱而三祠云時南
郡獲白虎獻其皮牙爪上為立祠又㠯方士言為隨侯
劍寳玉寳璧周康寳鼎立四祠於未央宫中(劉敞曰四祠隨侯)
(珠一也劍實即斬蛇劍二也玉寳璧即受命寳和氏璧三也三物皆漢天子世傳者并周康寳鼎為四周康寳)
(鼎似汾上所獲鼎也)又祠太室山於即墨三戸山於下密(師古曰即墨下)
(密皆膠東之縣也)祠天封苑火井於鴻門(如淳曰地理志西河鴻門縣有天封苑火)
(井祠火從地中出)又立歲星辰星太白熒惑南斗祠於長安城
旁(宋祁曰南本無城字)又祠叄山八神於曲城(師古曰東萊之縣也)蓬山
石社石鼓於臨朐(師古曰臨朐齊郡縣也胊音劬地理志蓬山作逹山也)之罘山
於腄成山於不夜萊山於黃(應劭曰腄音甀晉灼曰腄不夜黃縣皆屬東萊師古)
(曰腄音丈瑞反)成山祠日萊山祠月又祠四時於琅邪蚩尤於
夀良(師古曰東郡之縣也)京師近縣鄠則有勞谷五牀山日月五
帝僊人玉女祠雲陽有徑路神祠祭休屠王也(師古曰休屠匈)
(奴王號也徑路神本匈奴之祠也休音許虯反屠音除)又立五龍山僊人祠及黃
帝天神帝原水凡四祠於膚施(師古曰膚施上郡之縣也)或言益州
有金馬碧雞之神(如淳曰金形似馬碧形似雞)可醮祭而致於是遣
諫大夫王襃使持節而求之大夫劉更生獻淮南枕中
洪寳苑祕之方(師古曰洪大也苑祕者言祕術之苑囿也)令尚方鑄作事不
驗更生坐論京兆尹張敞上疏諫曰願明主時忘車馬
之好斥遠方士之虚語(師古曰遠音于萬反)游心帝王之術太平
庶幾可興也後尚方待詔皆罷是時美陽得鼎獻之(師古)
(曰美陽扶風之縣也)下有司議多以為宜薦見宗廟如元鼎時故
事張敞好古文字按鼎銘勒而上議曰臣聞周祖始乎
后稷后稷封于斄(師古曰斄讀與邰同今武功故城是)公劉發迹於豳(師古)
(曰今豳州是也)大王建國於&KR1122;梁(師古曰梁山在岐山之東九嵕之西非夏陽之梁山也&KR1122;)
(古岐字)文武興於酆鎬(師古曰酆今長安城西豐水上也鎬在昆明池北)由此言
之則&KR1122;梁酆鎬之間周舊居也固宜有宗廟壇場祭祠
之臧今鼎出于&KR1122;東中有刻書曰王命尸臣官此栒邑
(師古曰尸臣主事之臣也栒邑即豳地是也栒音荀)賜爾旂鸞黼黻琱戈(師古曰交龍為)
(旂鸞謂有鸞之車也黼黻冕服也琱戈刻鏤之戈也琱與凋同)尸臣拜手稽首曰敢對
揚天子丕顯休命(師古曰拜手首至於手也)臣愚不足以迹古文(師古)
(曰尋其文迹)竊以傳記言之此鼎殆周之所以襃賜大臣大
臣子孫刻銘其先功臧之于宫廟也昔寳鼎之出於汾
脽也河東太守以聞詔曰朕廵祭后土祈為百姓蒙豐
年(師古曰為音于偽反)今榖嗛未報(師古曰嗛少意也言榖稼尚少未獲豐年也嗛音苦簟反)
鼎焉為出哉博問耆老意舊臧與(服虔曰言鼎豈舊臧於此地師古曰與讀)
(曰歟)誠欲考得事實也有司驗脽上非舊臧處鼎大八尺
一寸高三尺六寸殊異於衆鼎今此鼎細小又有款識
(師古曰款刻也識記也音式志反)不宜薦見於宗廟制曰京兆尹議是
上自幸河東之明年正月鳳凰集祋祤(師古曰祋祤馮翊之縣也祋音)
(丁活反又丁外反祤音況矩反宋祁曰況矩反姚本作王矩反)於所集處得玉寳(宋)
(祁曰姚本所作是)起步夀宫廼下詔赦天下後閒歲鳳皇神爵
甘露降集京師(師古曰閒歲隔一歲也)赦天下其冬鳳皇集上林
廼作鳳皇殿㠯荅嘉瑞(師古曰荅應也)明年正月復幸甘泉郊
泰畤改元曰五鳳明年幸雍祠五畤其明年春幸河東
祠后土赦天下後間歲改元為甘露正月上幸甘泉郊
泰畤其夏黃龍見新豐建章未央長樂宫鐘虡銅人皆
生毛長一寸所(師古曰虡神獸名也縣鐘之木刻飾為之因名曰虡也)時以為美
祥後閒歲正月上郊泰畤因朝單于於甘泉宫後閒歲
改元為黃龍正月復幸甘泉郊泰畤又朝單于於甘泉
宫至冬而崩鳳皇下郡國凡五十餘所元帝即位遵舊
儀閒歲正月一幸甘泉郊泰畤又東至河東祠后土西
至雍祠五畤凡五奉泰畤后土之祠亦施恩澤時所過
毋出田租賜百戸牛酒(師古曰言有時如此不常然也)或賜爵赦罪人
元帝好儒貢禹韋玄成匡衡等相繼為公卿禹建言漢
家宗廟祭祀多不應古禮上是其言後韋玄成為丞相
議罷郡國廟自太上皇孝惠帝諸園寢廟皆罷後元帝
寢疾夢神靈譴罷諸廟祠上遂復焉後或罷或復至哀
平不定語在韋玄成傳成帝初即位丞相衡御史大夫
譚(師古曰衡匡衡譚張譚)奏言帝王之事莫大乎承天之序承天
之序莫重於郊祀故聖王盡心極慮以建其制祭天於
南郊就陽之義也瘞地於北郊即隂之象也(師古曰祭地曰瘞薶)
(故云瘞地也即就也)天之於天子也因其所都而各饗焉往者孝
武皇帝居甘泉宫即於雲陽立泰畤祭於宫南今行常
幸長安(宋祁曰淳化本無行字)郊見皇天反北之泰隂祠后土反
東之少陽事與古制殊又至雲陽行谿谷中阸陜且百
里汾隂則渡大川有風波舟楫之危(師古曰楫音集其字從木宋祁曰)
(建本楫音即涉反此云音集疑非是)皆非聖主所宜數乘郡縣治道共張
吏民困苦(師古曰共讀曰供音居用反張音竹亮反下皆類此)百官煩費勞所保
之民行危險之地(師古曰保養也)難以奉神靈而祈福祐殆未
合於承天子民之意昔者周文武郊於豐鄗成王郊於
雒邑由此觀之天随王者所居而饗之可見也甘泉泰
畤河東后土之祠宜可徙置長安合於古帝王願與羣
臣議定奏可大司馬車騎將軍許嘉等八人以為所從
來久遠宜如故右將軍王商博士師丹議郎翟方進等
五十人以為禮記曰燔柴於太壇祭天也瘞薶於太折
祭地也(韋昭曰太折謂為壇於昭晰地也師古曰折曲也言方澤之形四曲折也)兆於南郊
所以定天位也(鄧展曰除地為營埒有形兆也)祭地於太折在北郊就
隂位也郊處各在聖王所都之南北書曰越三日丁巳
用牲于郊牛二(師古曰周書洛誥之辭)周公加牲告徙新邑定郊
禮於雒明王聖主事天明事地察天地明察神明章矣
天地以王者為主故聖王制祭天地之禮必於國郊長
安聖主之居皇天所觀視也甘泉河東之祠非神靈所
饗宜徙就正陽大隂之處違俗復古循聖制定天位如
禮便於是衡譚奏議曰陛下聖德怱明上通(師古曰怱與聰同)
承天之大典覽羣下使各悉心盡慮議郊祀之處天下
幸甚臣聞廣謀從衆則合於天心(宋祁曰南本作合於天下心)故洪
範曰三人占則從二人言(師古曰洪範周書也)言少從多之義也
論當往古宜於萬民則依而從之(師古曰論議也音來頓反)違道寡
與則廢而不行今議者五十八人其五十人言當徙之
義皆著於經傳同於上世便於吏民八人不按經蓺考
古制而以為不宜無法之議難以定吉凶太誓曰正稽
古立功立事可以永年丕天之大律(師古曰今文泰誓周書也稽考也永)
(長也丕奉也律法也言正考古道而立事則可長年享有天下是則奉天之大法也)詩曰毋曰高
高在上陟降厥士日監在兹(師古曰詩周頌敬之詩也陟升也士事也言無謂天)
(之高而又高遠在上而不加敬天乃上下升降日日監觀於此視人之所為者耳)言天之日監
王者之處也又曰廼眷西顧此維予宅(師古曰大雅皇矣之詩也宅居)
(也言天眷然西顧以周國為居也商紂在東故謂周為西也)言天以文王之都為居
也宜於長安定南北郊為萬世基天子從之既定衡言
甘泉泰畤紫壇八觚宣通象八方(服虔曰八觚如今社壇也師古曰觚角也)
五帝壇周環其下又有羣神之壇以尚書禋六宗望山
川徧羣神之義紫壇有文章采鏤黼黻之飾及玉女樂
(師古曰漢舊儀云祭天用六綵綺席六重用玉几玉飾器凡七十女樂即禮樂志所云使童男童女俱歌也)
石壇僊人祠瘞鸞路騂駒寓龍馬不能得其象於古臣
聞郊柴饗帝之義埽地而祭上質也歌大吕舞雲門以
竢天神歌太蔟舞咸池以竢地祗(師古曰此周禮也大吕合於黃鐘黃鐘陽)
(聲之首也雲門黃帝樂也太蔟陽聲次二者也咸池堯樂也)其牲用犢其席藁稭其
器陶匏(師古曰陶瓦器匏瓠也稭音戞)皆因天地之性貴誠上質不敢
修其文也以為神祗功德至大雖修精微而備庶物猶
不足以報功唯至誠為可故上質不飾以章天德紫壇
偽飾女樂鸞路騂駒龍馬石壇之屬宜皆勿修衡又言
王者各以其禮制事天地非因異世所立而繼之(師古曰異)
(世謂前代)今雍鄜密上下畤(晉灼曰秦文公宣公所立畤也)本秦侯各以其
意所立非禮之所載術也漢興之初儀制未及定即且
因秦故祠復立北畤今既稽古建定天地之大禮郊見
上帝青赤白黃黑五方之帝皆畢陳各有位饌祭祀備
具諸侯所妄造王者不當長遵及北畤未定時所立(師古)
(曰謂高祖之初禮儀未定)不宜復修天子皆從焉及陳寳祠由是皆
罷明年上始祀南郊赦奉郊之縣及中都官耐罪囚徒
(師古曰中都官京師諸官府也)是歲衡譚復條奏長安厨官縣官給祠
郡國候神方士使者所祠凡六百八十三所其二百八
所應禮及疑無明文可奉祠如故其餘四百七十五所
不應禮或復重(師古曰復音扶目反重音丈庸反)請皆罷奏可本雍舊
祠二百三所唯山川諸星十五所為應禮云若諸布諸
嚴諸逐皆罷杜主有五祠置其一又罷高祖所立梁晉
秦荆巫九天南山萊中之屬及孝文渭陽孝武薄忌泰
一三一黃帝冥羊馬行泰一臯山山君武夷夏后啟母
石(宋祁曰本無石字)萬萬里沙(宋祁曰姚本無一萬字)八神延年之屬及
孝宣參山蓬山之罘成山萊山四時蚩尤勞谷五牀僊
人玉女徑路黃帝天神原水之屬皆罷候神(宋祁曰參山予據)
(孝宣祠參山八神於曲城蓬山於臨朐與此相應不然太山自在五嶽何可罷之)方士使者副
佐本草待詔七十餘人皆歸家(師古曰本草待詔謂以方藥本草而待詔者)
明年匡衡坐事免官爵衆庶多言不當變動祭祀者又
初罷甘泉泰畤作南郊日大風壞甘泉竹宫折拔畤中
樹木十圍以上百餘天子異之以問劉向對曰(宋祁曰向字)
(下當更有向字)家人尚不欲絶種祠(師古曰家人謂庶人之家也種祠繼嗣所傳祠也)
況於國之神寳舊畤且甘泉汾隂及雍五畤始立皆有
神祇感應然後營之非苟而已也武宣之世奉此三神
禮敬敕備(師古曰敕整也)神光尤著祖宗所立神祇舊位誠未
易動及陳寳祠自秦文公至今七百餘歲矣漢興世世
常來光色赤黃長四五丈直祠而息音聲砰隠野雞皆
雊(師古曰直當也息止也當祠處而止也砰音普萌反)每見雍太祝祠以太牢遣
候者乘傳馳詣行在所(師古曰報神之來也傳音丁戀反)以為福祥高
祖時五來文帝二十六來武帝七十五來宣帝二十五
來初元元年以來亦二十來此陽氣舊祠也及漢宗廟
之禮不得擅議皆祖宗之君與賢臣所共定古今異制
經無明文至尊至重難以疑說正也前始納貢禹之議
後人相因多所動搖易大傳曰誣神者殃及三世恐其
咎不獨止禹等上意恨之(師古曰恨悔也)後上以無繼嗣故令
皇太后詔有司曰(宋祁曰令字下疑有白字)蓋聞王者承事天地
交接泰一尊莫著於祭祀孝武皇帝大聖通明始建上
下之祀(師古曰上下謂天地)營泰畤于甘泉定后土于汾隂而神
祗安之饗國長久子孫蕃滋(師古曰蕃音扶元反)累世遵業福流
于今今皇帝寬仁孝順奉循聖緒靡有大愆而久無繼
嗣思其咎職(師古曰職主也咎過主於此也)殆在徙南北郊違先帝之
制改神祗舊位失天地之心以妨繼嗣之福春秋六十
未見皇孫(師古曰皇太后自謂)食不甘味寢不安席朕甚悼焉春
秋大復古善順祀(師古曰以復古為大以順祀為善也)其復甘泉泰畤汾
隂后土如故及雍五畤陳寳祠在陳倉者天子復親郊
禮如前又復長安雍及郡國祠著明者且半成帝末年
頗好鬼神亦以無繼嗣故多上書言祭祀方術者皆得
待詔祠祭上林苑中長安城旁費用甚多然無大貴盛
者谷永說上曰臣聞明於天地之性不可惑以神怪知
萬物之情不可罔以非類(師古曰罔猶蔽宋祁曰注末當添也字)諸背仁
義之正道不遵五經之法言而盛稱竒怪鬼神廣崇祭
祀之方求報無福之祠(宋祁曰祠當作祀)及言世有僊人服食
不終之藥䢣興輕舉(如淳曰䢣遠也興舉也師古曰䢣古遥字也興起也謂起而遠去也)
登遐倒景(如淳曰在日月之上反從下照故其景倒師古曰遐亦遠也宋祁曰注文反字上當添)
(日月二字)覽觀縣圃浮游蓬萊(李竒曰崑崙九成上有縣圃縣圃之上即閶闔天門)耕
耘五德朝種暮穫(晉灼曰翼氏風角五德東方甲南方丙西方庚北方壬中央戊種五色禾)
(於此地而耕耘也)與山石無極(師古曰言獲長夀比於山石無窮也)黃冶變化(晉灼)
(曰黃者鑄黃金也道家言冶丹砂令變化可鑄作黃金也)堅冰淖溺(晉灼曰方士詐以藥石若陷冰)
(丸投之冰上冰即消液因假為神仙道使然也或曰謂冶金令可餌也師古曰或說非也淖濡甚也音女教反)
化色五倉之術者(李竒曰思身中冇五色腹中有五倉神五色存則不死五倉存則不饑)
皆姦人惑衆挾左道懷詐偽以欺罔世主(師古曰左道邪僻之道非)
(正義也)聽其言洋洋滿耳若將可遇(師古曰洋洋美盛之貌也洋音羊又音祥)
求之盪盪如係風捕景終不可得(師古曰盪盪空曠之貌也盪音蕩)是
以明王距而不聽聖人絶而不語(師古曰謂孔子不語怪神)昔周史
萇弘欲以鬼神之術輔尊靈王會朝諸侯而周室愈微
諸侯愈叛楚懷王隆祭祀事鬼神欲以獲福助郤秦師
(師古曰郤退音丘略反)而兵挫地削身辱國危秦始皇初并天下
甘心於神僊之道遣徐福韓終之屬多齎童男童女入
海求神采藥因逃不還天下怨恨漢興新垣平齊人少
翁公孫卿欒大等皆以僊人黃冶祭祠事鬼使物入海
求僊采藥貴幸賞賜累千金大尤尊盛至妻公主爵位
重絫震動海内(師古曰絫古累字)元鼎元封之際燕齊之間方
士瞋目㧖掔言有神僊祭祠致福之術者以萬數其後
平等皆以術窮詐得誅夷伏辜(師古曰詐得謂主上得其詐偽之情)至初
元中有天淵玉女鉅鹿神人轑陽侯師張宗之姦紛紛
復起(師古曰轑陽侯江仁也元帝時坐使家丞上印綬随宗學仙免官轑音遼)夫周秦之末
三五之隆(師古曰三謂三皇五謂五帝也劉奉世曰周秦之末三五之隆語有害而理未通疑有)
(誤三五似指三世五世而言謂文武之時也尋上文可見宋祁曰顔注三五之隆疑非是余謂五字當作主蓋)
(指漢三主耳新垣平事則文帝時也元鼎元封則武帝時也初元則元帝時也指異代則曰周秦之末於今世)
(則曰三主之隆文意較然明甚師古於漢書他所是正者甚多而不察於此所未諭也)已嘗專意
散財厚爵祿竦精神舉天下以求之矣曠日經年靡有
毫釐之驗足以揆今經曰享多儀儀不及物惟曰不享
(師古曰周書洛誥之辭也言祭享之道唯以絜誠若多其容儀而不及禮物則不為神所享也)論語說
曰子不語怪神(師古曰說謂論語之說也)唯陛下距絶此類毋令姦
人有以窺朝者上善其言後成都侯王商為大司馬衞
將軍輔政杜鄴說商曰東鄰殺牛不如西鄰之禴祭(師古)
(曰此易既濟九五爻辭也東鄰謂商紂也西鄰周文王也禴祭謂禴煑新菜以祭言祭祀之道莫盛修德故紂)
(之牛牲不如文王之蘋藻也禴音籥)言奉天之道貴以誠質大得民心也
行穢祀豐猶不蒙祐德修薦薄吉必大來古者壇場有
常處尞禋有常用(師古曰尞古燎字)贊見有常禮犧牲玉帛雖
備而財不匱車輿臣役雖動而用不勞是故每舉其禮
助者歡說(師古曰助謂助祭也說讀曰悦)大路所歴黎元不知(師古曰大路天)
(子祭天所乘之車也黎元不知言無徭費不勞於下也)今甘泉河東天地郊祀咸
失方位違隂陽之宜及雍五畤皆曠遠奉尊之役休而
復起繕治共張無解己時皇天著象殆可略知前上甘
泉先敺失道(師古曰敺與驅字同)禮月之夕奉引復迷(韋昭曰奉弓前導引)
(車)祠后土還臨河當渡疾風起波船不可御又雍大雨
壞平陽宫垣廼三月甲子震電災林光宫門(孟康曰甘泉一名林)
(光師古曰林光秦離宫名也漢又於其旁起甘泉宫非一名也)祥瑞未著咎徵仍臻迹
三郡所奏皆有變故(師古曰迹謂觀其事迹也)不荅不饗何以甚此
(師古曰不荅不當天意不饗不為天所饗也)詩曰率由舊章(師古曰大雅假樂之詩也率循)
(也由用也循用舊典之文章也)舊章先王法度文王以之交神于祀子
孫千億宜如異時公卿之議復還長安南北郊後數年
成帝崩皇太后詔有司曰皇帝即位思順天心遵經義
定郊禮天下說憙(師古曰說讀曰悦)懼未有皇孫故復甘泉泰
畤汾隂后土庶幾獲福皇帝恨難之卒未得其祐其復
南北郊長安如故以順皇帝之意也哀帝即位寢疾博
徵方術士京師諸縣皆有侍祠使者盡復前世所常興
諸神祠官凡七百餘所一歲三萬七千祠云明年復令
太皇太后詔有司曰皇帝孝順奉承聖業靡有解怠(師古)
(曰解讀曰懈)而久疾未瘳夙夜唯思殆繼體之君不宜改作
其復甘泉泰畤汾隂后土祠如故上亦不能親至遣有
司行事而禮祠焉後三年哀帝崩平帝元始五年大司
馬王莽奏言王者父事天故爵稱天子孔子曰人之行
莫大於孝孝莫大於嚴父嚴父莫大於配天(師古曰孝經載孔子)
(之言)王者尊其考欲以配天緣考之意欲尊祖推而上之
遂及始祖是以周公郊祀后稷以配天宗祀文王於明
堂以配上帝禮記天子祭天地及山川歲徧春秋榖梁
傳以十二月下辛卜正月上辛郊(師古曰豫卜郊之日)高皇帝受
命因雍四畤起北畤而備五帝未共天地之祀(師古曰共讀曰)
(恭)孝文十六年用新垣平初起渭陽五帝廟祭泰一地
祗以太祖高皇帝配日冬至祠泰一夏至祠地祗皆并
祠五帝而共一牲(宋祁曰牲景德本作特)上親郊拜後平伏誅廼
不復自親而使有司行事孝武皇帝祠雍曰今上帝朕
親郊而后土無祠則禮不荅也於是元鼎四年十一月
甲子始立后土祠於汾隂或曰五帝泰一之佐宜立泰
一五年十一月癸未始立泰一祠於甘泉三歲一郊與
雍更祠(師古曰更音工衡反)亦以高祖配不歲事天皆未應古制
建始元年徙甘泉泰畤河東后土於長安南北郊永始
元年三月㠯未有皇孫復甘泉河東祠綏和二年㠯卒
不獲祐復長安南北郊建平三年懼孝哀皇帝之疾未
瘳復甘泉汾隂祠竟復無福臣謹與太師孔光長樂少
府平晏大司農左咸中壘校尉劉歆大中大夫朱陽博
士薛順議郎國由等六十七人議皆曰宜如建始時丞
相衡等議復長安南北郊如故莽又頗改其祭禮曰周
官天墬之祀(師古曰墬古地字也下皆類此)樂有别有合其合樂曰㠯
六律六鍾五聲八音六舞大合樂祀天神祭墬祇祀四
望祭山川享先妣先祖(師古曰此周禮春官大司樂之職也六律合陽聲者六鍾以六)
(律六鍾之均也五聲宫商角徵羽八音金石絲竹匏土革木六舞雲門咸池大韶大夏大濩大武也大合樂者)
(徧作之也先妣姜嫄也先祖先王先公也)凡六樂奏六歌而天墬神祗之物
皆至(師古曰謂一變而致羽物及川澤之祗二變而致羸物及山林之祗三變而致鱗物及丘陵之祗四)
(變而致毛物及墳衍之祗五變而致介物及地祗六變而致象物及天神)四望蓋謂日月星
海也三光高而不可得親海廣大無限界故其樂同祀
天則天文從祭墬則墬理從三光天文也山川地理也
天地合祭先祖配天先妣配墬其誼一也天墬合精夫
婦判合祭天南郊則㠯墬配一體之誼也天墬位皆南
鄉同席(師古曰鄉讀曰嚮其下並同)墬在東共牢而食高帝高后配
于壇上西鄉后在北亦同席共牢牲用繭栗(師古曰謂牛角如繭)
(及栗者牛之小也)玄酒陶匏禮記曰天子籍田千畮㠯事天墬
(師古曰畮古畝字)繇是言之宜有黍稷(師古曰繇讀與由同)天地用牲一
燔尞瘞薶用牲一高帝高后用牲一天用牲左及黍稷
燔尞南郊墬用牲右及黍稷瘞于北郊其旦東鄉再拜
朝日其夕西鄉再拜夕月然後孝弟之道備而神祇嘉
享萬福降輯(師古曰輯與集同)此天墬合祀㠯祖妣配者也其
别樂曰(宋祁曰邵本無别字)冬日至於墬上之圜丘奏樂六變
則天神皆降夏日至於澤中之方丘奏樂八變則墬祗
皆出(師古曰此亦春官大司樂之職也天神之樂圜鍾為宫黃鍾為角太蔟為徵姑洗為羽雷鼓雷鼗孤)
(竹之管雲和之琴瑟雲門之舞地祗之樂函鍾為宫太蔟為角姑洗為徵南吕為羽靈鼓靈鼗孫竹之管空桑)
(之琴瑟咸池之舞先奏是樂以致其神禮之以玉然後合樂而祭)天墬有常位不得常
合此其各特祀者也隂陽之别於日冬夏至其會也㠯
孟春正月上辛若丁天子親合祀天墬于南郊㠯高帝
高后配隂陽有離合易曰分隂分陽迭用柔剛(師古曰易說卦)
(之辭也陽為剛隂為柔隂陽既分則剛柔迭用也迭互也音大結反)以日冬至使有司奉
祠南郊高帝配而望羣陽日夏至使有司奉祭北郊高
后配而望羣隂皆㠯助致微氣通道幽弱(師古曰道讀曰導)當
此之時后不省方(師古曰謂冬夏日至之時后君也方常也不視常務)故天子不
親而遣有司所㠯正承天順地(宋祁曰一本作承順天地)復聖王
之制顯太祖之功也渭陽祠勿復修羣望未悉定定復
奏奏可三十餘年間天墬之祠五徙焉後莽又奏言書
曰類於上帝禋于六宗(師古曰虞書舜典也並已解於上)歐陽大小夏
侯三家說六宗皆曰上不及天下不及墬旁不及四方
在六者之間助隂陽變化實一而名六名實不相應禮
記祀典功施於民則祀之天文日月星辰所昭仰也地
理山川海澤所生殖也易有八卦乾坤六子水火不相
逮靁風不相誖山澤通氣然後能變化既成萬物也(師古)
(曰乾為父坤為母震為長男巽為長女坎為中男離為中女艮為少男兑為少女故云六子也水火坎離也靁)
(風震巽也山澤艮兑也逮及誖亂也既盡也靁古雷字也誖音布内反)臣前奏徙甘泉泰
畤汾隂后土皆復于南北郊謹按周官兆五帝于四郊
山川各因其方(師古曰春官小宗伯之職也兆謂為壇之營域也五帝於四郊謂青帝於東郊)
(赤帝及黃帝於南郊白帝於西郊黑帝於北郊也各因其方謂順其所在也)今五帝兆居在
雍五畤不合於古又日月靁風山澤易卦六子之尊氣
所謂六宗也星辰水火溝瀆皆六宗之屬也今或未特
祀或無兆居謹與太師光大司徒宫義和歆等八十九
人議皆曰天子父事天母事墬今稱天神曰皇天上帝
泰一兆曰泰畤而稱墬祗曰后土與中央黃靈同又兆
北郊未有尊稱宜令墬祗稱皇墬后祗兆曰廣畤易曰
方㠯類聚物㠯羣分(師古曰易上繫之辭也方謂所向之地)分羣神㠯類
相從為五部兆天墬之别神中央帝黃靈后土畤及日
廟北辰北斗填星中宿中宫于長安城之未墬兆東方
帝太昊青靈勾芒畤及靁公風伯廟歲星東宿東宫于
東郊兆南方炎帝赤靈祝融畤及熒惑星南宿南宫于
南郊兆西方帝少皥白靈蓐收畤及太白星西宿西宫
于西郊兆北方帝顓頊黑靈玄冥畤及月廟雨師廟辰
星北宿北宫于北郊兆(劉敞曰兆字衍)奏可於是長安旁諸
廟兆畤甚盛矣莽又言帝王建立社稷百王不易社者
土也宗廟王者所居稷者百榖之主所㠯奉宗廟共粢
盛(師古曰共讀與供同)人所食㠯生活也王者莫不尊重親祭自
為之主禮如宗廟詩曰乃立冢土(師古曰大雅緜之詩也冢大也土土神謂)
(大社也)又曰㠯御田祖㠯祈甘雨(師古曰小雅甫田之詩也田祖稷神也言設樂)
(以御祭於神為農求甘雨也)禮記曰唯祭宗廟社稷為越紼而行事
(李竒曰引棺車謂之紼當祭天地五祀則越紼而行事不以私喪廢公祀師古曰紼引車索也音弗)聖漢
興禮儀稍定已有官社未立官稷(臣瓚曰高帝除秦社稷立漢社稷禮所謂)
(太社也時又立官社配以夏禹所謂王社也見漢祀令而未立官稷至此始立之世祖中興不立官稷相承至)
(今也)遂於官社後立官稷㠯夏禹配食官社后稷配食官
稷稷種榖樹(師古曰榖樹楮樹也其子類榖故於稷種)徐州牧歲貢五色土
各一斗莽簒位二年興神僊事㠯方士蘇樂言起八風
臺於宫中臺成萬金(師古曰費直萬金也)作樂其上順風作液湯
(如淳曰蓺文志有液湯經其義未聞也)又種五梁禾於殿中(師古曰五色禾也谷永所)
(謂耕耘五德也)各順色置其方面先䰞鶴□毒冒犀王二十餘
物漬種(師古曰䰞古煑字也□古髓字也謂䰞取汁以漬穀子也毒音代冒音莫内反宋祁曰□景)
(本作&KR0008;别本並從左與此本不同)計粟斛成一金言此黃帝榖僊之術
也㠯樂為黃門郎令主之莽遂崈鬼神淫祀(師古曰崈古崇字)
至其末年自天地六宗㠯下至諸小鬼神凡千七百所
用三牲鳥獸三千餘種後不能備廼以雞當鶩鴈犬當
麋鹿數下詔自以當僊語在其傳
贊曰漢興之初庶事草創唯一叔孫生略定朝廷之儀
若廼正朔服色郊望之事數世猶未章焉至于孝文始
㠯夏郊而張蒼據水德公孫臣賈誼更以為土德卒不
能明孝武之世文章為盛太初改制而兒寬司馬遷等
猶從臣誼之言(李竒曰公孫臣賈誼)服色數度遂順黃德彼以五
德之傳從所不勝(服虔曰傳音亭傳之傳五帝相承代常以金木水火相勝之法若火滅金)
(便以火代金師古曰𫝊音張戀反)秦在水德故謂漢據土而克之劉向
父子㠯為帝出于震故包羲氏始受木德(師古曰包讀曰庖)其
後㠯母傳子終而復始自神農黃帝下歴唐虞三代而
漢得火焉故高祖始起神母夜號著赤帝之符旗章遂
赤自得天統矣(鄧展曰向父子雖有此議時不施行至光武建武二年乃用火德色尚赤耳)
音共工氏㠯水德間于木火(師古曰共讀曰龔間音工莧反)與秦同運
非其次序故皆不永由是言之祖宗之制蓋有自然之
應順時宜矣究觀方士祠官之變谷永之言不亦正乎
不亦正乎(宋祁曰南本無下一句)
前漢書卷二十五下
前漢書卷二十五下考證
郊祀志下長安則作飛廉桂館甘泉則作益夀延夀館
(臣召南)按館字封禪書俱作觀又通天臺封禪書
作通天莖臺
乃下詔甘泉房中生芝九莖赦天下無令復作按監
本及别本乃下詔之下無甘泉房中生芝九莖八字
赦天下之下無無令復作四字今從宋本補
令奉高作明堂汶上如帶圖注汶水名也出琅邪朱虚
作明堂于汶水之上也(臣召南)按顏注汶水非也
胡三省曰地理志明堂在奉高縣西南四里即禹貢
浮汶逹濟之汶若琅邪汶水入濰而入海非立明堂
處
上親禪高里注高里山名解在武紀監本脱解在武
紀四字從宋本添
其西則商中數十里虎圈(臣召南)按商中封禪書作
唐中通鑑從史記
諸所興如薄忌泰一云云注李竒曰皆祠名監本訛
皆同名今改正
南嶽灊山於潛(臣召南)按南嶽衡山也自元封五年
廵南郡至江陵而東登禮潛之天柱山號曰南嶽於
是南嶽之名移於灊山而長沙湘南之衡山自古稱
南嶽者反無祠矣
餘皆一禱而三祠云(臣召南)按歐陽脩集古錄引漢
西岳華山碑云孝武皇帝脩封禪之禮廵省五岳立
祠其下宫曰集靈宫殿曰存僊殿門曰望僊門中宗
之世使者持節歲一禱而三祠可為此文確証但又
云所謂集靈宫者他書皆不見惟見此碑則失考耳
地理志華隂下自注集靈宫武帝起非明文乎
為隨侯劍寳玉云云劉敞曰四祠隨侯珠一也(臣)
(浩)按劉敞注則古本隨侯下有珠字後來本並脱耳
注周康寳鼎似汾上所獲鼎也(臣召南)按劉敞解
珠劍璧三物並確惟此句可疑上文言汾隂寳鼎明
曰鼎大異于衆鼎文鏤無欵識故但云寳鼎不云周
康寳鼎也且四物祠于未央宫中並是宫中寳物若
寳鼎則已迎至甘泉祀天之處不得于宫中立祠又
後文張敞曰昔寳鼎出于汾脽有司騐脽上非舊藏
處則所謂寳鼎者正以不知其來處為神竒安得指
實以周康乎敞說未確
又祠太室山于即墨三戶山于下密(臣召南)按太室
山名同中岳嵩高三戸山名同三戶津山川固有同
名異地者但以地理志証之此二山名俱誤膠東國
即墨有天室山祠非太室山也下密有三石山祠非
三戶山也玩顔注云即墨下密皆膠東之縣則唐初
本必猶未訛
行谿谷中阸陜且百里(臣照)按阸陿宋本監本並作
阸陜今仍之然陿陜無通用之義究是誤字
舞咸池以竢地祗注咸池堯樂也(臣召南)按顔注誤
禮樂志明曰黃帝作咸池安得云堯樂乎
雍舊祠二百三所(臣召南)按地理志右扶風雍有五
畤太昊黃帝以下祠三百三所彼作三百此作二百
未知孰誤
南山萊中之屬(臣召南)按萊中應作秦中宋本監本
並誤也上文高祖時南山巫祠南山秦中秦中者二
世皇帝也注張晏曰成帝時匡衡奏罷之正指此文
若東萊郡黃縣之萊君祠㡉縣之百支萊王祠並非
高祖所立
及孝宣參山注宋祁云云(臣浩)按參山据宋祁注則
舊本作太山而祁改為參山者也今從之
三五之隆師古注及劉奉世宋祁說(臣召南)按顔說
非也宋亦太巧且元帝無求僊事未若劉奉世謂三
世文帝五世武帝為確實
先䰞鶴□□監本訛□注同從宋本改正
前漢書卷二十五下考證
