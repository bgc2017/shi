前漢書卷五十六
漢蘭臺令史班固撰
唐正議大夫行秘書少監琅琊縣開國子顔師古注
董仲舒傳第二十六
董仲舒廣川人也少治春秋孝景時為博士下帷講誦
弟子傳以久次相授業或莫見其面(師古曰言新學者但就其舊弟子受)
(業不必親見仲舒劉氏曰久衍字)盖三年不窺園其精如此(師古曰雖有園圃不)
(窺視之言專學也)進退容止非禮不行學士皆師尊之武帝即
位舉賢良文學之士前後百數(師古曰數音所具反)而仲舒以賢
良對策焉制曰朕獲承至尊休德(師古曰休美也言承先帝極尊之位至美)
(之德也宋祁曰浙本至尊下有之字)傳之亡窮而施之㒺極(師古曰㒺亦無也極)
(盡也)任大而守重是以夙夜不皇康寧(師古曰皇暇也康樂也)永惟
萬事之統猶懼有闕(師古曰永深也惟思也統緒也)故廣延四方之豪
儁郡國諸侯公選賢良脩絜博習之士(師古曰郡郡守也國王國也諸)
(侯列侯也郡國及諸侯總謂四方在外者公選謂以公正之道選士無偏私也)欲聞大道之要
至論之極(師古曰極中也)今子大夫褎然為舉首(服虔曰子男子之美號也)
(張晏曰褎進也為舉賢良之首也師古曰褎然盛服貌也詩邶風旄邱之篇曰褎如充耳褎音弋授反)朕
甚嘉之子大夫其精心致思朕垂聽而問焉盖聞五帝
三王之道改制作樂而天下洽和百王同之(宋祁曰淳化本作)
(制禮按古本無禮字下云韶勺寧有禮字存之不成文洽一作治)當虞氏之樂莫盛於
韶(師古曰韶舜樂)於周莫盛於勺(張晏曰勺周頌篇也言能成先祖之功以養天下也師古)
(曰勺讀與酌同)聖王已没鐘鼓筦絃之聲未衰(師古曰筦與管字同)而大
道微缺陵夷至虖桀紂之行(師古曰陵夷言漸穨替也解在成紀宋祁曰行字)
(古本作作字今浙本亦有作字又一本題云又云桀紂之行語意常苦不了)王道大壊矣夫
五百年之間守文之君當塗之士欲則先王之法以戴
翼其世者甚衆(師古曰翼助也)然猶不能反日以仆滅(師古曰反還也)
(還於正道也仆斃也音赴)至後王而後止豈其所持操或誖謬而失
其統與(師古曰操執也誖乖也統緒也操音千高反與讀曰歟後皆類此)固天降命不
可復反必推之於大衰而後息與(師古曰息止也)烏虖(師古曰虖讀曰)
(呼嗚呼歎辭也)凡所為屑屑夙興夜寐務法上古者又將無補
與(師古曰屑屑動作之貌補益也)三代受命其符安在災異之變何緣
而起性命之情或夭或夀或仁或鄙(師古曰夭夀命也仁鄙性也鄙謂不)
(通也)習聞其號未燭厥理(師古曰燭照也)伊欲風流而令行刑輕
而姦改(師古曰伊惟也)百姓和樂政事宣昭何脩何飾而膏露
降百榖登(師古曰登成也宋祁曰古本飾作飭)德潤四海澤臻屮木(師古)
(曰臻至也&KR0708;古草字也)三光全寒暑平受天之祜(師古曰祜福也音怙)享鬼
神之靈(師古曰為鬼神所歆饗)德澤洋溢施虖方外延及羣生(師古)
(曰施亦延也洋音羊施音弋䜴反)子大夫眀先聖之業習俗化之變終
始之序講聞高誼之日久矣其明以諭朕(師古曰諭謂曉告也)科
别其條勿猥勿幷(師古曰猥積也并合也欲其一一疏理而言之)取之於術慎
其所出廼其不正不直不忠不極枉于執事書之不泄
興于朕躬毋悼後害(師古曰極中也公卿執事有不忠直而阿枉者皆令言之朕自發書)
(不有漏泄勿懼有後害而不言也)子大夫其盡心靡有所隱朕將親覽
焉仲舒對曰陛下發德音下明詔求天命與情性皆非
愚臣之所能及也臣謹案春秋之中視前世已行之事
以觀天人相與之際甚可畏也國家將有失道之敗而
天廼先出災害以譴告之(師古曰譴責也)不知自省又出怪異
以警懼之(師古曰省視也)尚不知變而傷敗廼至以此見天心
之仁愛人君而欲止其亂也自非大亡道之世者天盡
欲扶持而全安之事在彊勉而已矣(師古曰彊音其兩反此下亦同)彊
勉學問則聞見博而知益眀彊勉行道則德日起而大
有功此皆可使還至而立有效者也(師古曰還讀曰旋旋速也宋祁曰)
(越本無立字)詩曰夙夜匪解(師古曰大雅烝民之詩也解讀曰懈懈怠也其下亦同)書
云茂哉茂哉(師古曰虞書咎繇謨之辭也茂勉也)皆彊勉之謂也道者所
繇適於治之路也(師古曰繇讀與由同由從也適往也)仁義禮樂皆其具
也故聖王已没而子孫長久安寧數百歲此皆禮樂教
化之功也王者未作樂之時廼用先王之樂宜於世者
而以深入教化於民教化之情不得雅頌之樂不成故
王者功成作樂樂其德也樂者所以變民風化民俗也
其變民也易其化人也著(師古曰著明也易音弋豉反著音竹筯反)故聲發
於和而本於情接於肌膚臧於骨髓故王道雖微缺而
筦絃之聲未衰也夫虞氏之不為政久矣然而樂頌遺
風猶有存者是以孔子在齊而聞韶也(宋祁曰古本齊作亝)夫
人君莫不欲安存而惡危亡然而政亂國危者甚衆所
任者非其人而所繇者非其道(師古曰繇讀與由同下亦類此)是以政
日以仆滅也夫周道衰於幽厲非道亡也幽厲不繇也
至於宣王思昔先王之德興滯補弊明文武之功業周
道粲然復興詩人美之而作上天祐之為生賢佐後世
稱誦至今不絶此夙夜不解行善之所致也孔子曰人
能弘道非道弘人也(師古曰論語載孔子之言也言明智之人則能行道内無其質非道)
(所化)故治亂廢興在於已非天降命不得可反(劉敞曰當云不可)
(得反)其所操持誖謬失其統也臣聞天之所大奉使之王
者必有非人力所能致而自至者此受命之符也天下
之人同心歸之若歸父母故天瑞應誠而至書曰白魚
入于王舟有火復于王屋流為烏(師古曰今文尚書泰誓之辭也謂伐紂之)
(時有此瑞也復歸也音扶目反宋祁曰古本流字上有而字存而句緩而文)此盖受命之符
也周公曰復哉復哉(師古曰周公視火烏之瑞乃曰復哉復哉復報也言周有盛德故天)
(報以此瑞也亦見今文泰誓也劉奉世曰復當為覆聲字之誤也)孔子曰德不孤必有
鄰(師古曰論語載孔子之言也鄰近也言脩德者不獨空為之而已必有近助也)皆積善絫德
之效也(師古曰絫古累字)及至後世淫佚衰微(師古曰佚與逸同)不能
統理羣生諸侯背畔殘賊良民以爭壤土廢德教而任
刑罰刑罰不中則生邪氣(師古曰中音竹仲反)邪氣積於下怨惡
畜於上(師古曰畜讀曰蓄畜聚也)上下不和則隂陽繆盭而妖孽生
矣(師古曰盭古戾字孽災也)此災異所緣而起也臣聞命者天之令
也性者生之質也情者人之欲也或夭或夀或仁或鄙
陶冶而成之不能粹美(師古曰陶以喻造瓦冶以喻鑄金也言天之生人有似於此也)
(粹純也)有治亂之所生故不齊也(宋祁曰古本齊作亝)孔子曰君
子之德風也小人之德&KR0708;也屮上之風必偃(師古曰論語載孔子)
(之言也言人之從化若草遇風則偃仆也宋祁曰風也&KR0708;也越本無兩也字)故堯舜行德則
民仁夀桀紂行暴則民鄙夭夫上之化下下之從上猶
泥之在鈞唯甄者之所為(師古曰甄作瓦之人也鈞造瓦之法其中旋轉者甄音吉)
(延反)猶金之在鎔唯冶者之所鑄(師古曰鎔謂鑄器之模範也鎔音容)綏之
斯倈動之斯和此之謂也(師古曰論語載子貢對陳子禽之言也綏安也言治國家)
(者安之則競來動之則和悦耳)臣謹案春秋之文求王道之端得之於
正(師古曰謂正月也音之成反宋祁曰正越本作之盛反)正次王王次春(師古曰解春秋)
(書春王正月之一句也)春者天之所為也正者王之所為也其意
曰上承天之所為而下以正其所為正王道之端云爾
然則王者欲有所為宜求其端於天天道之大者在隂
陽陽為德隂為刑刑主殺而德主生是故陽常居大夏
而以生育養長為事隂常居大冬而積於空虛不用之
處以此見天之任德不任刑也天使陽出布施於上而
主歲功使隂入伏於下而時出佐陽陽不得隂之助亦
不能獨成歲終陽以成歲為名(蘇林曰卒以陽名歲尚德不尚刑也師古曰謂)
(年首稱春也即上所云王次春者是也)此天意也王者承天意以從事故
任德教而不任刑刑者不可任以治世猶隂之不可任
以成歲也為政而任刑不順於天故先王莫之肯為也
今廢先王德教之官而獨任執法之吏治民毋乃任刑
之意與(師古曰與讀曰歟)孔子曰不教而誅謂之虐(師古曰論語載孔子)
(之言)虐政用於下而欲德教之被四海故難成也臣謹案
春秋謂一元之意(師古曰釋公始即位何不稱一年而言元年也)一者萬物之
所從始也元者辭之所謂大也(師古曰易辭元者善之長也故曰辭之所謂大)
(也宋祁曰辭古本作解)謂一為元者視大始而欲正本也(師古曰視讀曰)
(示)春秋深探其本而反自貴者始故為人君者正心以
正朝廷正朝廷以正百官正百官以正萬民正萬民以
正四方四方正遠近莫敢不壹於正而亡有邪氣奸其
間者(師古曰奸犯也音干)是以隂陽調而風雨時羣生和而萬民
殖五榖孰而&KR0708;木茂天地之間被潤澤而大豐美四海
之内聞盛德而皆倈臣諸福之物可致之祥莫不畢至
而王道終矣孔子曰鳳鳥不至河不出圖吾已矣夫自
悲可致此物而身卑賤不得致也(師古曰鳳鳥河圖皆王者之瑞仲尼自歎)
(有德無位故不至也)今陛下貴為天子富有四海居得致之位操
可致之勢(師古曰操執持也音千高反)又有能致之資(師古曰資材質也)行
高而恩厚知明而意美愛民而好士可謂誼主矣然而
天地未應而美祥莫至者何也凡以教化不立而萬民
不正也夫萬民之從利也如水之走下(師古曰走音奏)不以教
化隄防之不能止也是故教化立而姦邪皆止者其隄
防完也教化廢而姦邪並出刑罰不能勝者其隄防壊
也古之王者明於此是故南面而治天下莫不以教化
為大務立太學以教於國設庠序以化於邑(師古曰庠序教學之)
(處也所以養老而行禮焉禮學記曰古之教者家有塾黨有庠術有序國有學也)漸民以仁摩
民以誼(師古曰漸謂浸潤之也摩謂砥礪之也)節民以禮故其刑罰甚輕
而禁不犯者教化行而習俗美也聖王之繼亂世也掃
除其迹而悉去之(師古曰去亦除也音丘吕反)復脩教化而崇起之
教化已明習俗已成子孫循之(師古曰循順也順而行之)行五六百
歲尚未敗也至周之末世大為亡道以失天下秦繼其
後獨不能改又益甚之重禁文學不得挾書棄捐禮誼
而惡聞之其心欲盡滅先聖之道而顓為自恣苟簡之
治(蘇林曰苟為簡易之治也師古曰此說非也苟謂苟於權利也簡謂簡於仁義也簡易乾坤之德豈秦所)
(行乎顓與專同)故立為天子十四歲而國破亡矣自古以來未
嘗有以亂濟亂大敗天下之民如秦者也(師古曰濟益也宋祁曰)
(濟古作㴉)其遺毒餘烈至今未滅使習俗薄惡人民嚚頑抵
冐殊扞(文穎曰扞突也師古曰口不道忠信之言為嚚心不則德誼之經為頑抵觸也冐犯也殊絶也)
(扞拒也冐讀如字又音莫克反)孰爛如此之甚者也孔子曰腐朽之木
不可彫也糞土之牆不可圬也(師古曰論語載孔子之言也圬鏝也所以泥飾)
(牆也言内質弊壊不可脩治也圬音一胡反鏝音莫干反)今漢繼秦之後如朽木糞
牆矣雖欲善治之亡可柰何法出而姦生令下而詐起
(師古曰下音胡亞反)如以湯止沸抱薪救火愈甚亡益也(宋祁曰越本)
(甚作其甚與其小差則成誤矣然其字施於此則未安也)竊譬之琴瑟不調甚者必
解而更張之乃可鼓也為政而不行甚者必變而更化
之乃可理也當更張而不更張雖有良工不能善調也
當更化而不更化雖有大賢不能善治也故漢得天下
以來常欲善治而至今不可善治者(宋祁曰越本無上一善字然善治)
(要須複語不容上言治而下言善治也浙本亦同有善字)失之於當更化而不更化
也古人有言曰臨淵羡魚不如退而結網(師古曰言當自求之)今
臨政而願治七十餘歲矣不如退而更化更化則可善
治善治則災害日去福禄日來詩云宜民宜人受禄于
天(師古曰大雅假樂之詩也)為政而宜於民者固當受祿于天夫仁
誼禮知信五常之道王者所當脩飭也(宋祁曰越本飭作飾下亦同)
五者脩飭故受天之祐而享鬼神之靈德施于方外延
及羣生也天子覽其對而異焉乃復冊之曰(宋祁曰景德本冊)
(作策)制曰盖聞虞舜之時游於巖廊之上(文穎曰巖廊殿下小屋也晉灼)
(曰堂邊廡巖廊謂嚴峻之廊也師古曰晉說是也宋祁曰古本浙本廊並作郎余按廊本作郎後人加广而)
(俗人作郎則驚而不喜更改為廊吁可惜耶)垂拱無為而天下太平周文王
至於日昃不暇食(師古曰昃亦昊字)而宇内亦治夫帝王之道
豈不同條共貫與(師古曰與讀曰歟)何逸勞之殊也盖儉者不
造玄黃旌旗之飾及至周室設兩觀乘大路朱干玉戚
八佾陳於庭而頌聲興(師古曰兩觀謂闕也大路玉路之車也干盾也戚鉞也朱丹其)
(盾玉為戚把也佾列也舞者之行列也一列八人天子八列六十四人也)夫帝王之道豈異
指哉(師古曰言意趣不同)或曰良玉不瑑(師古曰瑑謂彫刻為文也音篆下皆類此)又
云非文亡以輔德二端異焉殷人執五刑以督姦傷肌
膚以懲惡(師古曰督視責也懲止也)成康不式四十餘年(師古曰式用也成康)
(之時刑措不用)天下不犯囹圄空虛秦國用之死者甚衆刑者
相望耗矣哀哉(師古曰耗虛也言用刑酷烈誅殺甚衆天下空虛也耗音呼到反或曰耗不明)
(也言刑罰闇亂音莫報反)烏虖(師古曰虖讀曰呼)朕夙寤晨興(師古曰夙早也寤寐之覺)
(也興起也覺音工孝反)惟前帝王之憲(師古曰憲法也)永思所以奉至尊
章洪業(師古曰永深也章明也洪大也)皆在力本任賢(師古曰力本謂勤力行於本業)
(也本謂農也)今朕親耕藉田以為農先勸孝弟崇有德使者
冠盖相望問勤勞恤孤獨盡思極神功烈休德未始云
獲也今隂陽錯繆氛氣充塞(師古曰氛惡氣也充滿也)羣生寡遂黎
民未濟(師古曰遂成也宋祁曰濟古作㴉下同)廉恥貿亂賢不肖渾殽(師古)
(曰貿易也渾殽雜也貿音武又反渾音胡本反)未得其真故詳延特起之士意
庶幾乎(師古曰詳盡也一曰審也宋祁曰古浙本有意字他本無但云庶幾乎則促而不緩必待意)
(字句乃自安)今子大夫待詔百有餘人或道世務而未濟稽
諸上古而不同考之于今而難行毋乃牽於文繫而不
得騁與(師古曰牽於文繫謂懼於文吏之法)將所繇異術所聞殊方與(師古)
(曰繇讀與由同方謂道也)各悉對著于篇(師古曰悉謂盡意而對也)毋諱有司(師古)
(曰言不當忌畏有司而不極言)明其指略切磋究之以稱朕意(師古曰究極也)
(磋音千何反)仲舒對曰臣聞堯受命以天下為憂而未以位
為樂也(宋祁曰古本位字上有在字)故誅逐亂臣務求賢聖是以得
舜禹稷卨咎繇衆聖輔德賢能佐職教化大行天下和
洽萬民皆安仁樂誼各得其宜動作應禮從容中道(師古)
(曰從音千容反中音竹仲反)故孔子曰如有王者必世而後仁此之
謂也(師古曰論語載孔子之言也言如有受命王者必三十年仁政乃成)堯在位七十載
廼遜于位以禪虞舜堯崩天下不歸堯子丹朱而歸舜
舜知不可辟(師古曰辟讀曰避)乃即天子之位以禹為相因堯
之輔佐繼其統業是以垂拱無為而天下治孔子曰韶
盡美矣又盡善也(師古曰韶舜樂也孔子嘉舜之德故聽其樂而云盡善盡美矣)此之
謂也至於殷紂逆天暴物殺戮賢知殘賊百姓伯夷太
公皆當世賢者隱處而不為臣守職之人皆奔走逃亡
入於河海(師古曰謂若鼔方叔播鼗武少師陽之屬也事在禮樂志)天下耗亂萬民
不安(師古曰耗不明也音莫報反)故天下去殷而從周文王順天理
物師用賢聖是以閎夭太顛散宜生等亦聚於朝廷(臣瓚)
(曰皆文王賢臣)愛施兆民天下歸之故太公起海濱而即三公
也(師古曰濱涯也即就也濱音賓又音頻)當此之時紂尚在上尊卑昏亂
百姓散亡故文王悼痛而欲安之是以日昃而不暇食
也孔子作春秋先正王而繫萬事見素王之文焉(師古曰見)
(顯示也)繇此觀之帝王之條貫同然而勞逸異者所遇之
時異也孔子曰武盡美矣未盡善也(師古曰亦論語載孔子之言也武周)
(武王樂也以其用兵伐紂故有慙德未盡善也)此之謂也臣聞制度文采玄黃
之飾所以明尊卑異貴賤而勸有德也故春秋受命所
先制者改正朔易服色所以應天也然則宫室旌旗之
制有法而然者也故孔子曰奢則不遜儉則固(師古曰論語載)
(孔子之言遜順也固陋也)儉非聖人之中制也臣聞良玉不瑑資質
潤美不待刻瑑此亡異於達巷黨人不學而自知也(孟康)
(曰人項槖也)然則常玉不瑑不成文章君子不學不成其德
臣聞聖王之治天下也少則習之學長則材諸位(服虔曰在)
(位當知材知日有益於政也應劭曰隨其材之優劣而授之位也師古曰應說近之謂授之位以試其材也)
爵祿以養其德刑罰以威其惡故民曉於禮誼而恥犯
其上武王行大誼平殘賊周公作禮樂以文之至於成
康之隆囹圄空虛四十餘年此亦教化之漸而仁誼之
流(宋祁曰古本流作㳅)非獨傷肌膚之效也至秦則不然師申
商之法(師古曰申申不害也商商鞅也)行韓非之說憎帝王之道以貪
狼為俗(師古曰狼性皆貪故謂貪為貪狼也)非有文德以教訓於天下也
(宋祁曰景德本無天字古本有)誅名而不察實(師古曰誅責也)為善者不必
免而犯惡者未必刑也是以百官皆飾空言虛辭而不
顧實(宋祁曰景祐本無空言二字古本有)外有事君之禮内有背上之
心造偽飾詐趣利無恥又好用憯酷之吏(師古曰憯痛也音千感反)
賦歛亡度竭民財力百姓散亡不得從耕織之業羣盗
並起是以刑者甚衆死者相望而姦不息俗化使然也
故孔子曰導之以政齊之以刑民免而無恥(師古曰論語載孔子)
(之言也言以政法教導之以刑戮整齊之則人苟免而已無恥愧也宋祁曰古本齊作亝)此之謂
也今陛下并有天下海内莫不率服廣覽兼聽極羣下
之知盡天下之美至德昭然施于方外夜郎康居殊方
萬里說德歸誼(師古曰夜郎西南夷也康居西域國也說讀曰悦)此太平之致
也然而功不加於百姓者殆王心未加焉曾子曰尊其
所聞則高明矣(宋祁曰浙本尊作遵)行其所知則光大矣高眀
光大不在於它在乎加之意而已(師古曰曾子之書也曾子曾參)願陛
下因用所聞設誠於内而致行之則三王何異哉陛下
親耕藉田以為農先夙寤晨興憂勞萬民思惟往古而
務以求賢此亦堯舜之用心也然而未云獲者士素不
厲也(師古曰厲謂勸勉之也一曰砥礪其行也)夫不素養士而欲求賢譬猶
不瑑玉而求文采也(宋祁曰景祐本瑑作琢當從此本)故養士之大者
莫大虖太學太學者賢士之所關也(師古曰關由也)教化之本
原也今以一郡一國之衆對亡應書者(師古曰書謂舉賢良文學之詔)
(書也)是王道往往而絶也臣願陛下興太學置明師以養
天下之士數考問以盡其材則英俊宜可得矣今之郡
守縣令民之師帥所使承流而宣化也(宋祁曰古本流作㳅)故
師帥不賢則主德不宣恩澤不流今吏既亡教訓於下
或不承用主上之法暴虐百姓與姦為市(師古曰言小吏有為姦欺)
(者守令不舉乃反與之交易求利也)貧窮孤弱冤苦失職甚不稱陛下之
意是以隂陽錯繆氛氣充塞羣生寡遂黎民未㴉皆長
吏不明使至於此也夫長吏多出於郎中中郎吏二千
石子弟選郎吏又以富訾未必賢也(師古曰訾與資同)且古所
謂功者以任官稱職為差(師古曰差次也)非所謂積日絫久也
故小材雖絫日不離於小官賢材雖未久不害為輔佐
(師古曰害猶妨也)是以有司竭力盡知務治其業而以赴功今
則不然絫日以取貴積久以致官是以廉恥質亂賢不
肖渾殽未得其真臣愚以為使諸列侯郡守二千石各
擇其吏民之賢者歲貢各二人以給宿衛且以觀大臣
之能所貢賢者有賞所貢不肖者有罰夫如是諸侯吏
二千石皆盡心於求賢天下之士可得而官使也(師古曰授)
(之以官以使其材也)徧得天下之賢人則三王之盛易為而堯舜
之名可及也毋以日月為功實試賢能為上量材而授
官錄德而定位(師古曰錄謂存視也)則廉恥殊路賢不肖異處矣
陛下加惠寬臣之罪令勿牽制於文使得切磋究之臣
敢不盡愚於是天子復冊之(宋祁曰浙本之字下有曰字二曰雖相重史體則)
(然)制曰盖聞善言天者必有徵於人(師古曰徵證也)善言古者
必有驗於今故朕垂問虖天人之應上嘉唐虞下悼桀
紂&KR0906;微&KR0906;滅&KR0906;明&KR0906;昌之道(師古曰&KR0906;古浸字&KR0906;漸也)虛心以改今
子大夫明於隂陽所以造化習於先聖之道業(宋祁曰所以)
(予按古本無以字語徑易了浙本道作遺文典可從作道傳寫誤耳)然而文采未極豈惑
虖當世之務哉條貫靡竟統紀未終意朕之不明與聽
若眩與(師古曰眩惑也音郡縣之縣與皆讀曰歟)夫三王之教所祖不同而
皆有失(師古曰祖始也)或謂久而不易者道也意豈異哉今子
大夫既已著大道之極陳治亂之端矣其悉之究之孰
之復之(師古曰悉盡也究竟也復反復重言之也復音扶目反)詩不云虖嗟爾君
子母常安息神之聽之介爾景福(師古曰小雅小明之詩也安息安處也介)
(助也景大也言人君不當苟自安處而已若能靖恭其位直道而行則神聽而知之助以大福也)朕將
親覽焉子大夫其茂明之(師古曰茂勉也)仲舒復對曰臣聞論
語曰有始有卒者其唯聖人虖(師古曰論語載子夏之言卒終也言終始如一)
(者惟聖能之宋祁曰景祐本注子夏作孔子)今陛下幸加惠留聽於承學之
臣(師古曰言轉承師說而學之盖謙辭也)復下明冊以切其意而究盡聖
德非愚臣之所能具也前所上對條貫靡竟統紀不終
辭不别白指不分明此臣淺陋之罪也冊曰善言天者
必有徵於人善言古者必有驗於今臣聞天者羣物之
祖也故徧覆包函而無所殊(師古曰函與含同殊異也)建日月風雨
以和之經隂陽寒暑以成之故聖人法天而立道亦溥
愛而亡私(師古曰溥徧也音普)布德施仁以厚之設誼立禮以導
之春者天之所以生也仁者君之所以愛也夏者天之
所以長也德者君之所以養也霜者天之所以殺也刑
者君之所以罰也繇此言之(師古曰繇讀與由同下皆類此)天人之徵
古今之道也孔子作春秋上揆之天道下質諸人情參
之於古考之於今故春秋之所譏災害之所加也春秋
之所惡怪異之所施也書邦家之過兼災異之變以此
見人之所為其美惡之極乃與天地流通而往來相應
此亦言天之一端也古者脩教訓之官務以德善化民
民已大化之後天下常亡一人之獄矣今世廢而不脩
亡以化民民以故棄行誼而死財利是以犯法而罪多
(宋祁曰犯法古本浙本並作法犯予謂法犯罪多語中輕重自偶易之非是)一歲之獄以萬
千數以此見古之不可不用也(師古曰古謂古法也)故春秋變古
則譏之天令之謂命命非聖人不行質樸之謂性性非
教化不成人欲之謂情情非度制不節是故王者上謹
於承天意以順命也下務明教化民以成性也正法度
之宜别上下之序以防欲也脩此三者而大本舉矣人
受命於天固超然異於羣生入有父子兄弟之親出有
君臣上下之誼會聚相遇則有耆老長幼之施(師古曰施設也)
(陳設其序)粲然有文以相接(師古曰粲明貌)驩然有恩以相愛此人
之所以貴也生五榖以食之桑麻以衣之(師古曰食讀曰飤衣音於)
(既反)六畜以養之服牛乘馬圈豹檻虎是其得天之靈貴
於物也故孔子曰天地之性人為貴(師古曰孝經載孔子之言也性生也)
明於天性知自貴於物知自貴於物然後知仁誼知仁
誼然後重禮節重禮節然後安處善(師古曰處於善道以為安)安處
善然後樂循理(師古曰循順也)樂循理然後謂之君子故孔子
曰不知命亡以為君子(師古曰論語載孔子之言也)此之謂也冊曰
上嘉唐虞下悼桀紂&KR0906;微&KR0906;滅&KR0906;明&KR0906;昌之道虛心以
改臣聞衆少成多積小致鉅(師古曰鉅大也)故聖人莫不以晻
致明以微致顯(師古曰晻與暗同)是以堯發於諸侯(師古曰謂從唐侯升)
(天子之位)舜興虖深山(孟康曰舜耕於歴山)非一日而顯也盖有漸以
致之矣言出於已不可塞也行發於身不可掩也言行
治之大者君子之所以動天地也故盡小者大慎微者
著(師古曰能盡衆小則致高大能慎至微則著明也)詩云惟此文王小心翼翼
(師古曰大雅大明之詩也翼翼恭肅貌)故堯兢兢日行其道而舜業業日
致其孝(師古曰兢兢戒慎也業業危懼也)善積而名顯德章而身尊此
其&KR0906;明&KR0906;昌之道也積善在身猶長日加益而人不知
也(師古曰長言身形之脩短自幼及壮也)積惡在身猶火之銷膏而人不
見也非眀虖情性察虖流俗者孰能知之此唐虞之所
以得令名而桀紂之可為悼懼者也夫善惡之相從如
景鄉之應形聲也(師古曰鄉讀曰響)故桀紂暴謾(師古曰謾與慢同)讒
賊並進賢知隱伏惡日顯國日亂晏然自以如日在天
(師古曰晏然自安意也如日在天言終不墜亡也)終陵夷而大壊夫暴逆不仁
者非一日而亡也亦以漸至故桀紂雖亡道然猶享國
十餘年此其&KR0906;微&KR0906;滅之道也册曰三王之教所祖不
同而皆有失或謂久而不易者道也意豈異哉臣聞夫
樂而不亂復而不厭者謂之道(師古曰復謂反復行之也音扶目反)道者
萬世亡弊弊者道之失也(師古曰言有弊非道由失道故有弊)先王之道
必有偏而不起之處故政有眊而不行(師古曰眊不明也音莫報反)
舉其偏者以補其弊而已矣三王之道所祖不同非其
相反將以捄溢扶衰所遭之變然也(師古曰捄古救字)故孔子
曰亡為而治者其舜虖(師古曰論語載孔子之言)改正朔易服色以
順天命而已其餘盡循堯道何更為哉故王者有改制
之名亡變道之實然夏上忠殷上敬周上文者所繼之
捄當用此也(師古曰繼謂所受先代之次也救謂救其弊也)孔子曰殷因於夏
禮所損益可知也周因於殷禮所損益可知也其或繼
周者雖百世可知也(師古曰論語載孔子之言謂忠敬與文因循為教立政垂則不遠此)
(也宋祁曰浙本云孔子曰殷因於夏禮周因於殷禮其損益可知也當考)此言百王之用
以此三者矣夏因於虞而獨不言所損益者其道如一
而所上同也道之大原出于天天不變道亦不變是以
禹繼舜舜繼堯三聖相受而守一道亡救弊之政也(師古)
(曰言政和平不湏救弊也)故不言其所損益也繇是觀之繼治世者
其道同繼亂世者其道變今漢繼大亂之後若宜少損
周之文致(師古曰致至極也)用夏之忠者(劉敞曰致當屬下句)陛下有
明德嘉道愍世俗之靡薄悼王道之不昭(師古曰靡散也薄輕也昭)
(明也)故舉賢良方正之士論誼考問將欲興仁誼之休德
明帝王之法制(師古曰休美也)建太平之道也臣愚不肖述所
聞誦所學道師之言厪能勿失爾(師古曰厪與僅同僅少也)若廼論
政事之得失察天下之息耗(師古曰息生也耗虚也耗音呼到反)此大臣
輔佐之職三公九卿之任非臣仲舒所能及也然而臣
竊有怪者夫古之天下亦今之天下今之天下亦古之
天下共是天下古亦大治上下和睦習俗美盛不令而
行不禁而止吏亡姦邪民亡盗賊囹圄空虚德潤草木
澤被四海鳳凰來集麒麟來游以古凖今壹何不相逮
之遠也安所繆盭而陵夷若是(師古曰安焉也)意者有所失於
古之道與有所詭於天之理與(師古曰與讀曰歟詭違也)試迹之古
返之於天黨可得見乎(師古曰返謂還歸之也黨音他朗反宋祁曰姚本古字上有)
(於字)夫天亦有所分予予之齒者去其角(師古曰謂牛無上齒則有角其)
(餘無角者則有上齒宋祁曰齒字上古本浙本同有上字據注亦當有只云予之齒者是通上下殊非義理)
(也)傅其翼者兩其足(師古曰傅讀曰附附著也言鳥不四足)是所受大者
不得取小也古之所予禄者不食於力不動於末(師古曰末)
(謂工商之業也)是亦受大者不得取小與天同意者也夫已受
大又取小天不能足而况人虖此民之所以囂囂苦不
足也(師古曰囂讀與嗸同音敖嗸嗸衆怨愁聲也)身寵而載高位(師古曰載亦乘也)
家溫而食厚禄因乘富貴之資力以與民爭利於下民
安能如之哉是故衆其奴婢多其牛羊廣其田宅博其
産業畜其積委(師古曰畜讀曰蓄)務此而亡己以廹蹵民(師古曰蹵)
(音子育反)民日削月朘(孟康曰朘音揎謂轉蹇踧也蘇林曰朘音鐫石俗語謂縮肭為朘縮師古)
(曰孟說是也揎音宣踧音子六反)&KR0906;以大窮富者奢侈羡溢貧者窮急
愁苦(師古曰羡饒也讀與衍同音弋戰反)窮急愁苦而上不救則民不樂
生民不樂生尚不避死安能避罪此刑罰之所以蕃而
姦邪不可勝者也(師古曰蕃多也音扶元反)故受祿之家食祿而已
不與民爭業然後利可均布而民可家足此上天之理
而亦太古之道天子之所宜法以為制大夫之所當循
以為行也故公儀子相魯(師古曰公儀休)之其家見織帛怒而
出其妻食於舍而茹葵慍而拔其葵(師古曰食菜曰茹音汝)曰吾
已食祿又奪園夫紅女利虖(師古曰紅讀曰工)古之賢人君子
在列位者皆如是是故下高其行而從其教民化其廉
而不貪鄙及至周室之衰其卿大夫緩於誼而急於利
亡推讓之風而有爭田之訟故詩人疾而刺之曰節彼
南山惟石巖巖赫赫師尹民具爾瞻(師古曰小雅節南山之詩也節高峻)
(貌巖巖積石貌赫赫顯盛也師尹周太師尹氏也言三公之位人所瞻仰若山之高也節音才結反)爾好
誼則民鄉仁而俗善(師古曰爾汝也鄉讀曰嚮)爾好利則民好邪而
俗敗由是觀之天子大夫者下民之所視效遠方之所
四面而内望也近者視而放之(師古曰放依也音甫往反)遠者望而
效之豈可以居賢人之位而為庶人行哉夫皇皇求財
利常恐乏匱者庶人之意也(師古曰皇皇急速之貌也)皇皇求仁義
常恐不能化民者大夫之意也易曰負且乘致宼至(師古)
(曰此易解卦六三爻辭也)乘車者君子之位也負擔者小人之事也
此言居君子之位而為庶人之行者其患禍必至也若
居君子之位當君子之行則舍公儀休之相魯亡可為
者矣(師古曰舍廢也言為君子之行者當如公儀休若廢其所行則無可為也)春秋大一統
者天地之常經古今之通誼也(師古曰一統者萬物之統皆歸於一也春秋公)
(羊傳隱公元年春王正月何言乎王正月大一統也此言諸侯皆係統天子不得自專也)今師異道
人異論百家殊方指意不同是以上亡以持一統法制
數變下不知所守臣愚以為諸不在六蓺之科孔子之
術者皆絶其道勿使並進邪辟之說滅息(師古曰辟讀曰僻)然
後統紀可一而法度可明民知所從矣對既畢天子以
仲舒為江都相事易王易王帝兄素驕好勇仲舒以禮
誼匡正王敬重焉久之王問仲舒曰粤王句踐與大夫
泄庸種蠡謀伐吳(師古曰種大夫種也蠡范蠡也種音之勇反蠡音禮)遂滅之孔
子稱殷有三仁寡人亦以為粤有三仁(師古曰泄庸一也大夫種二也)
(范蠡三也)桓公决疑於管仲寡人决疑於君仲舒對曰臣愚
不足以奉大對(師古曰大對謂對大問也)聞昔者魯君問柳下惠(師古)
(曰魯大夫展禽也柳下所食采邑之名惠諡也)吾欲伐亝何如柳下惠曰不可
歸而有憂色曰吾聞伐國不問仁人此言何為至於我
哉徒見問爾且猶羞之(師古曰徒但也)况設詐以伐吳虖繇此
言之粤本無一仁夫仁人者正其誼不謀其利明其道
不計其功是以仲尼之門五尺之童羞稱五伯(師古曰伯讀曰)
(霸次下亦同)為其先詐力而後仁誼也苟為詐而已故不足
稱於大君子之門也(張晏曰仲尼之門故稱大也)五伯比於他諸侯
為賢其比三王猶武夫之與美玉也(應劭曰武夫石而似玉者)王曰
善仲舒治國以春秋災異之變推隂陽所以錯行故求
雨閉諸陽縱諸隂其止雨反是(師古曰謂若閉南門禁舉火及開北門水灑人)
(之類是也)行之一國未嘗不得所欲中廢為中大夫先是遼
東高廟長陵高園殿災仲舒居家推說其意屮稾未上
(師古曰所作起草為稾也)主父偃候仲舒私見嫉之竊其書而奏焉
上召視諸儒(師古曰視讀曰示)仲舒弟子呂步舒(宋祁曰古人舒作昌)
不知其師書以為大愚於是下仲舒吏當死詔赦之仲
舒遂不敢復言災異仲舒為人廉直是時方外攘四夷
(師古曰攘郤也)公孫弘治春秋不如仲舒而弘希世用事(師古曰希)
(觀相也)位至公卿仲舒以弘為從設弘嫉之膠西王亦上
兄也尤縱恣數害吏二千石弘乃言於上曰獨董仲舒
可使相膠西王膠西王聞仲舒(師古曰素聞其賢也)大善待之(宋)
(祁曰古本大字下有儒字且謂依古本存儒字則顔不當於仲舒下作注此盖顔注時已失儒字矣)仲舒
恐久獲辠病免凡相兩國輒事驕王正身以率下數上
疏諫爭教令國中所居而治及去位歸居終不問家産
業以脩學著書為事仲舒在家朝廷如有大議(宋祁曰古本)
(無如字)使使者及廷尉張湯就其家而問之其對皆有明
灋自武帝初立魏其武安侯為相而隆儒矣及仲舒對
冊推明孔氏抑黜百家立學校之官(師古曰校音下教反)州郡舉
茂材孝廉皆自仲舒發之年老以夀終於家家徙茂陵
子及孫皆以學至大官仲舒所著皆明經術之意及上
疏條教凡百二十三篇而說春秋事得失聞舉玉杯蕃
露清明竹林之屬(師古曰皆其所著書名也杯音布回反蕃音扶元反)復數十篇
十餘萬言皆傳於後世掇其切當世施朝廷者著于篇
(師古曰掇采拾也音丁活反)
贊曰劉向稱董仲舒有王佐之材雖伊呂亡以加(師古曰伊)
(伊尹呂吕望也)筦晏之屬伯者之佐殆不及也(師古曰筦筦仲也晏晏嬰也伯)
(者齊桓晉文之屬也伯讀曰霸)至向子歆以為伊呂乃聖人之耦(師古曰耦)
(對也宋祁曰越本無乃字)王者不得則不興故顔淵死孔子曰噫
天喪余(師古曰事見論語噫歎聲也言失其輔佐也噫音於其反)唯此一人為能當
之自宰我子贛子游子夏不與焉(師古曰與讀曰豫)仲舒遭漢
承秦滅學之後六經離析下帷發憤潛心大業令後學
者有所統壹為羣儒首然考其師友淵源所漸猶未及
虖游夏(師古曰漸浸潤也游子游夏子夏也)而曰筦晏弗及伊呂不加過
矣至向曾孫龔篤論君子也以歆之言為然
前漢書卷五十六
前漢書卷五十六考證
董仲舒傳廣川人也(臣召南)按志廣川屬信都國今
直隸棗強縣有廣川鎮與景州相近即漢廣川故縣
書曰白魚入于王舟有火復于王屋流為烏注今文尚
書泰誓之詞按伏生今文無泰誓篇此偽泰誓文
也西京諸儒並信以為真故白魚赤烏之說司馬遷
亦据以入周本紀
今臨政而願治七十餘歲矣(臣召南)按仲舒對策之
年先儒疑而未定漢書武紀載于元光元年與公孫
宏並列既失之太後通鑑据史記武帝即位為江都
相之文載于建元元年與嚴助並列亦失之太前若
以仲舒此文推之則在建元五年也計漢元年至建
元三年為七十歲而五年始置五經博士即傳所謂
推明孔氏抑黜百家立學校之官也至元光元年初
令郡國舉孝廉各一人即傳所謂州郡舉茂才孝廉
也若在建元元年豈得云七十餘歲乎
與大夫泄庸種蠡謀伐吳(臣召南)按泄庸師古無注
疑即國語所謂舌庸者與苦成文種范蠡臯如並為
大夫稱五大夫吳晉之會黃池也舌庸與蠡率師沿
海泝淮以絶吳路泄與舌音相近而字異耳
仲舒弟子吕步舒宋祁曰古人舒作昌按人字當
作本又按吕步舒本書儒林傳及史記並同宋祁所
見之古本作步昌者非也
其對皆有明法(臣召南)按藝文志有公羊董仲舒治
獄十六篇王充曰仲舒表春秋之義稽合于律無乖
異者應劭曰朝廷遣廷尉湯問得失於是作春秋决
獄二百三十二事動以經對即其事也隋唐志尚有
十卷
玉杯蕃露清明竹林之屬注師古曰皆其所著書名也
(臣召南)按玉杯以下並是書名而今所傳十七卷
玉杯第二竹林弟三凡八十二篇總名蕃露此先儒
所以疑其書或後人採綴以成也蕃露之義崔豹曰
古冕之旒似露而垂
前漢書卷五十六考證
