前漢書卷七十四
漢蘭臺令史班固撰
唐正議大夫行秘書少監琅邪縣開國子顔師古注
魏相丙吉傳第四十四
魏相字弱翁濟隂定陶人也(師古曰說者謂相即魏無知之後蓋承淺近之書為)
(妄深矣)徙平陵少學易為郡卒史舉賢良以對策高第為
茂陵令頃之御史大夫桑宏羊客詐稱御史止傳(師古曰傳)
(謂縣之傳舍)丞不以時謁客怒縛丞相疑其有姦收捕案致
其罪論棄客市(師古曰殺之於市)茂陵大治後遷河南太守(宋)
(祁曰浙本遷字下有為字)禁止姦邪豪彊畏服會丞相車千秋死先
是千秋子為雒陽武庫令自見失父而相治郡嚴恐久
獲罪(宋祁曰罪字疑從辠書)乃自免去相使掾追呼之遂不肯還
相獨恨曰大將軍聞此令去官必以為我用丞相死不
能遇其子使當世貴人非我殆矣(師古曰殆危也)武庫令西至
長安大將軍霍光果以責過相曰幼主新立以為函谷
京師之固武庫精兵所聚故以丞相弟為關都尉子為
武庫令今河南太守不深惟國家大策(師古曰惟思也)苟見丞
相不在而斥逐其子何淺薄也後人有告相賊殺不辜
事下有司河南卒戍中都官者二三千人(師古曰來京師諸官府為)
(戍卒若今衞士上番分守諸司)遮大將軍自言願復留作一年以贖太
守罪河南老弱萬餘人守關欲入上書關吏以聞大將
軍用武庫令事遂下相廷尉獄(師古曰光心以武庫令事嫌之而下其賊殺不)
(辜之獄)久繫踰冬會赦出(宋祁曰繫字下疑有之字)復有詔守茂陵
令遷揚州刺史考案郡國守相多所貶退相與丙吉相
善時吉為光祿大夫予相書曰朝廷已深知弱翁治行
方且大用矣願少愼事自重臧器于身(師古曰易下繫辭云君子臧器)
(於身待時而動言不顯見其材能)相心善其言為霽威嚴(蘇林曰霽音限齊之齊臣)
(瓉曰此雨霽字也霽止也師古曰二說皆是也音才詣反又子詣反)居部二歲徵為諫大
夫復為河南太守數年宣帝即位徵相入為大司農遷
御史大夫四歲大將軍霍光薨上思其功德以其子禹
為右將軍兄子樂平侯山復領尚書事(師古曰山者去病之孫今言兄)
(子此傳誤)相因平恩侯許伯奏封事言春秋譏世卿惡宋三
世為大夫(師古曰解在五行志)及魯季孫之專權皆危亂國家自
後元以來祿去王室政繇冢宰(師古曰繇與由同)今光死子復
為大將軍(劉敞曰禹不為大將軍字之誤也)兄子秉樞機昆弟諸壻據
權埶在兵官光夫人顯及諸女皆通籍長信宮(師古曰通籍謂)
(禁門之中皆有名籍恣出入也)或夜詔門出入驕奢放縱恐寖不制(師古)
(曰寖漸也不制不可制御也)宜有以損奪其權破散隂謀以固萬世
之基全功臣之世又故事諸上書者皆為二封署其一
曰副領尚書者先發副封所言不善屏去不奏相復因
許伯白去副封以防雍蔽(師古曰雍讀曰壅)宣帝善之詔相給
事中皆從其議霍氏殺許后之謀始得上聞乃罷其三
侯令就第(師古曰禹及雲山也)親屬皆出補吏於是韋賢以老病
免相遂代為丞相封高平侯食邑八百戶及霍氏怨相
又憚之謀矯太后詔先召斬丞相然後廢天子事發覺
伏誅宣帝始親萬機厲精為治練羣臣核名實而相總
領衆職甚稱上意元康中匈奴遣兵擊漢屯田車師者
不能下上與後將軍趙充國等議欲因匈奴衰弱出兵
擊其右地使不敢復擾西域相上書諫曰臣聞之救亂
誅暴謂之義兵兵義者王敵加於己不得已而起者謂
之應兵兵應者勝爭恨小故不忍憤怒者謂之忿兵兵
忿者敗利人土地貨寶者謂之貪兵兵貪者破恃國家
之大矜民人之衆欲見威於敵者謂之驕兵兵驕者滅
此五者非但人事乃天道也間者匈奴嘗有善意所得
漢民輙奉歸之未有犯於邊境雖爭屯田車師(宋祁曰浙本)
(無屯字)不足致意中今聞諸將軍欲興兵入其地臣愚不
知此兵何名者也今邊郡困乏父子共犬羊之裘食草
萊之實常恐不能自存難以動兵(師古曰不可以兵事動之)軍旅之
後必有凶年(師古曰此引老子道經之語)言民以其愁苦之氣傷隂
陽之和也出兵雖勝猶有後憂恐災害之變因此以生
今郡國守相多不實選(師古曰言不得其人)風俗尤薄水旱不時
案今年計子弟殺父兄妻殺夫者凡二百二十二人臣
愚以為此非小變也今左右不憂此(師古曰左右謂近臣在天子左右者)
乃欲發兵報纖介之忿於遠夷殆孔子所謂吾恐季孫
之憂不在顓臾而在蕭牆之內也(師古曰論語季氏將伐顓臾孔子謂冉有)
(季路曰吾恐季孫之憂不在顓臾而在蕭牆之內故相引之顓臾魯附庸國蕭牆屏牆也解在五行志)願
陛下與平昌侯樂昌侯平恩侯及有識者詳議乃可(師古)
(曰平昌侯王無故樂昌侯王武並帝之舅平恩侯許伯皇太子外祖父也)上從相言而止相
眀易經有師法好觀漢故事及便宜章奏(師古曰既觀國家故事又)
(觀前人所奏便宜之章也)以為古今異制方今務在奉行故事而已
數條漢興已來(宋祁曰已字疑作以字)國家便宜行事及賢臣賈
誼鼂錯董仲舒等所言奏請施行之曰臣聞眀主在上
賢輔在下則君安虞而民和睦(師古曰虞與娛同)臣相幸得備
位不能奉眀法廣教化理四方以宣聖德民多背本趨
末(師古曰本農業也末商賈也趨讀曰趣)或有饑寒之色為陛下之憂臣
相罪當萬死臣相知能淺薄不明國家大體時用之宜
惟民終始未得所繇(師古曰惟思也繇讀與由同由從也因也)竊伏觀先帝
聖德仁恩之厚勤勞天下垂意黎庶憂水旱之災為民
貧窮發倉廪振乏餧(師古曰餧餓也音乃賄反)遣諫大夫博士廵行
天下(師古曰行音下更反)察風俗舉賢良平冤獄冠蓋交道(師古曰言)
(其往來不絶也)省諸用寬租賦弛山澤波池(師古曰弛放也言不禁障之也波音)
(陂宋祁曰注文音字當作讀曰)禁秣馬酤酒貯積(師古曰秣以粟米飤馬也酤酒者糜)
(費深也貯積者滯米粟也)所以周急繼困慰安元元便利百姓之道
甚備臣相不能悉陳昧死奏故事詔書凡二十三事臣
謹案王法必本於農而務積聚量入制用以備凶災(師古)
(曰謂視年歲之豐儉)亡六年之畜尚謂之急(師古曰畜讀曰蓄禮記王制云國無九年)
(之蓄曰不足無六年之蓄曰急無三年之蓄曰國非其國也宋祁曰亡字上疑有故字)元鼎二年
平原渤海太山東郡溥被災害(師古曰溥與普同宋祁曰注文溥字下當有)
(一讀字)民餓死於道路二千石不豫慮其難使至於此(師古)
(曰慮思也)賴眀詔振捄乃得蒙更生(師古曰捄古救字)今歲不登榖
暴騰踴(師古曰價忽大貴也)臨秋收歛猶有乏者至春恐甚亡以
相恤西羌未平師旅在外兵革相乘臣竊寒心宜蚤圖
其備(師古曰蚤古早字也宋祁曰注末也字當刪)唯陛下留神元元帥繇先
帝盛德以撫海内(師古曰帥循也繇與由同由從也宋祁曰注文繇字下當有讀字)上
施行其策又數表采易隂陽及明堂月令奏之(師古曰表謂標)
(眀之采撮取也)曰臣相幸得備員奉職不修不能宣廣教化隂
陽未和災害未息咎在臣等臣聞易曰天地以順動故
日月不過四時不忒聖王以順動故刑罰清而民服(師古)
(曰豫卦彖辭也忒差也)天地變化必繇隂陽(師古曰繇與由同宋祁曰注文繇字下)
(當有讀字)隂陽之分以日為紀日冬夏至則八風之序立(宋)
(祁曰江南本紀字下無日字浙本有)萬物之性成各有常職不得相干東
方之神太昊乘震執規司春(張晏曰木為仁仁者生生者圜故為規)南方
之神炎帝乘離執衡司夏(張晏曰火為禮禮者齊齊者平故為衡)西方之
神少昊乘兌執矩司秋(張晏曰金為義義者成成者方故為矩)北方之神
顓頊乘坎執權司冬(張晏曰水為智智者謀謀者重故為權)中央之神黃
帝乘坤艮執繩司下土(張晏曰土為信信者誠誠者直故為䋲宋祁曰浙本無下字)
兹五帝所司各有時也東方之卦不可以治西方南方
之卦不可以治北方春興兌治則饑秋興震治則華冬
興離治則泄(師古曰天地之氣不閉密也)夏興坎治則雹眀王謹于
尊天愼于養人故立羲和之官以乘四時(師古曰乘治也)節授
民事(師古曰各依其節而授以事)君動静以道奉順隂陽則日月光
眀風雨時節寒暑調和三者得敘則災害不生五榖熟
絲麻遂(師古曰遂成也)&KR0708;木茂鳥獸蕃(師古曰&KR0708;古草字蕃多也音扶元反)民不
夭疾衣食有餘若是則君尊民說上下亡怨(師古曰說讀曰悅)
政教不違禮讓可興夫風雨不時則傷農桑農桑傷則
民饑寒饑寒在身則亡廉恥寇賊姦宄所繇生也(師古曰亂)
(在外為姦在内為宄繇與由同下類此宋祁曰注文繇字下當有讀字下字下當有皆字)臣愚以
為隂陽者王事之本羣生之命自古賢聖未有不繇者
也天子之義必純取法天地而觀於先聖高皇帝所述
書天子所服第八(如淳曰第八天子衣服之制也於施行詔書第八)曰大謁者
臣章受詔長樂宮曰令羣臣議天子所服以安治天下
相國臣何御史大夫臣昌(師古曰蕭何周昌也)謹與將軍臣陵太
子太傅臣通等議(師古曰陵王陵通叔孫通)春夏秋冬天子所服當
法天地之數中得人和故自天子王侯有土之君下及
兆民能法天地順四時以治國家身亡旤殃年壽永究
(師古曰究竟也)是奉宗廟安天下之大禮也臣請法之中謁者
趙堯舉春(應劭曰四時各舉所施行政事服虔曰主一時衣服禮物朝祭百事也師古曰服說是也)
李舜舉夏兒湯舉秋貢禹舉冬(師古曰高帝時自有一貢禹也兒音五奚反)
四人各職一時大謁者襄章奏制曰可孝文皇帝時以
二月施恩惠於天下賜孝弟力田及罷軍卒祠死事者
頗非時節(師古曰罷軍卒卒之疲於軍事者也一曰新從軍而休罷者也音薄蟹反宋祁曰罷音)
(疲)御史大夫鼂錯時為太子家令奏言其狀臣相伏念
陛下恩澤甚厚然而災氣未息竊恐詔令有未合當時
者也願陛下選明經通知隂陽者四人各主一時時至
明言所職以和隂陽天下幸甚相數陳便宜上納用焉
相敇椽吏案事郡國及休告從家還至府輙白四方異
聞或有逆賊風雨災變郡不上相輙奏言之時丙吉為
御史大夫同心輔政上皆重之相為人嚴毅不如吉寬
視事九歲神爵三年薨諡曰憲侯子弘嗣甘露中有罪
削爵為關内侯(師古曰弘坐騎至宗廟下大不敬也)
丙吉字少卿魯國人也治律令為魯獄史積功勞稍遷
至廷尉右監坐法失官歸為州從事武帝末巫蠱事起
吉以故廷尉監徵(師古曰被召詣京師)詔治巫蠱郡邸獄時宣帝
生數月以皇曾孫坐衞太子事繫吉見而憐之又心知
太子無事實重哀曾孫無辜(師古曰重音直用反)吉擇謹厚女徒
令保養曾孫置閒燥處(師古曰閒讀曰閑閑寬静之處也燥高敞也)吉治巫
蠱事連歲不决後元二年武帝疾往來長楊五柞宫(師古)
(曰長楊五柞宮並在盩厔往來二宮之間)望氣者言長安獄中有天子氣於
是上遣使者分條中都官詔獄繫者(師古曰條謂疏錄之)亡輕重
一切皆殺之内謁者令郭穰夜到郡邸獄吉閉門拒使
者不納(宋祁曰納字疑作內)曰皇曾孫在他人亡辜死者猶不
可(宋祁曰浙本無者字)况親曾孫乎相守至天明不得入穰還
以聞因劾奏吉武帝亦寤曰天使之也因赦天下郡邸
獄繫者獨頼吉得生恩及四海矣(師古曰吉拒閉使者天子感寤乃普赦天)
(下其郡邸繫獄者既因吉得生而赦宥之恩遂及四海也)曾孫病幾不全者數焉(師古)
(曰幾鉅依反數所角反次下亦同宋祁曰注文鉅字所字上疑皆有音字)吉數敇保養乳
母加致醫藥視遇甚有恩惠以私財物給其衣食後吉
為車騎將軍軍市令遷大將軍長史霍光甚重之入為
光祿大夫給事中昭帝崩亡嗣大將軍光遣吉迎昌邑
王賀賀即位以行淫亂廢光與車騎將軍張安世諸大
臣議所立未定吉奏記光曰將軍事孝武皇帝受襁褓
之屬任天下之寄(師古曰屬之欲反宋祁曰注文之字上當有音字)孝昭皇帝
早崩亡嗣海内憂懼欲亟聞嗣主(師古曰亟急也音居力反)發喪之
日以大誼立後(師古曰雖無嫡嗣旁立支屬令宗廟有奉故云大誼)所立非其人
復以大誼廢之(師古曰恐危社稷故廢黜之)天下莫不服焉方今社
稷宗廟羣生之命在將軍之壹舉竊伏聽於衆庶察其
所言諸侯宗室在位列者(宋祁曰位列浙本作列位)未有所聞於
民間也而遺詔所養武帝曾孫名病已在掖庭外家者
(蘇林曰外家猶言外人民家不在宮中晉灼曰出郡邸獄歸在外家史氏後入掖庭耳師古曰晉說是也)吉
前使居郡邸時見其幼少至今十八九矣通經術有美
材行安而節和願將軍詳大議參以蓍龜豈宜褒顯先
使入侍(師古曰侍太后朱子文曰豈宜褒顯豈字於文為悖恐是直字當為直宜褒顯)令天
下昭然知之然後决定大策天下幸甚光覽其議(師古曰省)
(納而用之)遂尊立皇曾孫遣宗正劉德與吉迎曾孫於掖庭
宣帝初即位賜吉爵關内侯吉為人深厚不伐善自曾
孫遭遇吉絶口不道前恩(師古曰遭遇謂升大位也)故朝廷莫能眀
其功也地節三年立皇太子吉為太子太傅數月遷御
史大夫及霍氏誅上躬親政省尚書事(宋祁曰親字下疑有治字)
是時掖庭宮婢則令民夫上書自陳嘗有阿保之功(師古)
(曰謂未為宫婢時有舊夫見在俗間者)章下掖庭令考問則辭引使者丙
吉知狀掖庭令將則詣御史府以視吉(師古曰視讀曰示)吉識
謂則曰汝嘗坐養皇曾孫不謹督笞汝安得有功(師古曰督)
(謂視察之)獨渭城胡組淮陽郭徵卿有恩耳分别奏組等共
養勞苦狀(師古曰共音居用反養音弋亮反)詔吉求組徵卿已死有子
孫皆受厚賞詔免則為庶人賜錢十萬上親見問然後
知吉有舊恩而終不言上大賢之制詔丞相朕微眇時
御史大夫吉與朕有舊恩厥德茂焉(師古曰茂美也)詩不云虖
亡德不報(師古曰大雅抑之詩宋祁曰注末當有也字)其封吉為博陽侯邑
千三百戶臨當封吉疾病上將使人加紼而封之及其
生存也(應劭曰吉時疾不能起欲如君視疾加朝服拖紳就封之也師古曰紼繫印之組也音弗)上
憂吉疾不起太子太傅夏侯勝曰此未死也臣聞有隂
德者必饗其樂以及子孫今吉未獲報而疾甚非其死
疾也後病果瘉(師古曰瘉與愈同)吉上書固辭自陳不宜以空
名受賞上報曰朕之封君非空名也而君上書歸侯印
是顯朕之不德也方今天下少事君其專精神省思慮
近醫藥以自持後五歲代魏相為丞相吉本起獄法小
吏後學詩禮皆通大義及居相位上寬大好禮讓掾史
有罪臧不稱職輙予長休告(師古曰長給休假令其去職也宋祁曰長休告浙)
(本無休字)終無所案驗客或謂吉曰君侯為漢相姦吏成其
私然無所懲艾(師古曰艾讀曰乂)吉曰夫以三公之府有案吏
之名吾竊陋焉(宋祁曰陋疑作陿)後人代吉因以為故事公府
不案吏自吉始於官屬掾史務掩過揚善吉馭吏耆酒
數逋蕩(師古曰逋亡也蕩放也謂亡其所供之職而游放也耆讀曰嗜)嘗從吉出醉歐
丞相車上(師古曰歐吐也音一口反)西曹主吏白欲斥之(師古曰斥棄宋祁)
(曰注末當添也字)吉曰以醉飽之失去士使此人將復何所容
(師古曰言無所容身也)西曹地忍之(李竒曰地由苐也師古曰地亦但也語聲之急也宋祁)
(曰注文由字越本作猶謝改作由注末也字疑作耳)此不過汙丞相車茵耳(師古曰茵)
(蓐也音因)遂不去也此馭吏邊郡人習知邊塞發犇命警備
事(師古曰犇古奔字也有命則奔赴之言應速也)嘗出適見驛騎持赤白囊邊
郡發奔命書馳來至(宋祁曰奔疑作犇)馭吏因隨驛騎至公車
刺取(師古曰刺謂探候之也)知虜入雲中代郡遽歸府見吉白狀
(師古曰遽速也)因曰恐虜所入邊郡二千石長吏有老病不任
兵馬者宜可豫視(宋祁曰視字下疑有𤨏字)吉善其言召東曹案
邊長吏𤨏科條其人(張晏曰瑣錄也欲科條其人老少及所經歴知其本以文武進也)
未已詔召丞相御史問以虜所入郡吏吉具對御史大
夫卒遽不能詳知(師古曰卒讀曰猝)以得譴讓(師古曰讓責也)而吉見
謂憂邊思職馭吏力也吉乃歎曰士亡不可容能各有
所長嚮使丞相不先聞馭吏言何見勞勉之有掾史繇
是益賢吉(師古曰繇與由同宋祁曰注文與字上當有讀字)吉又嘗出逢清道
羣鬭者死傷横道(李竒曰清道時反羣鬭也師古曰清道謂天子當出或有齋祀先令道路)
(清淨)吉過之不問掾史獨怪之吉前行逢人逐牛牛喘吐
舌(師古曰喘急息音昌兗反宋祁曰逐字下疑有失字)吉止駐(宋祁曰駐字疑作騎)使
騎吏問逐牛行幾里矣掾史獨謂丞相前後失問或以
譏吉吉曰民鬭相殺傷長安令京兆尹職所當禁備逐
捕歲竟丞相課其殿最奏行賞罰而已宰相不親小事
非所當於道路問也方春少陽用事未可大熱(師古曰少音式)
(邵反宋祁曰大熱浙本作以熱)恐牛近行用暑故喘此時氣失節恐
有所傷害也三公典調和隂陽職當憂是以問之掾史
乃服以吉知大體(宋祁曰當字上疑有所字)五鳳三年春吉病篤
上自臨問吉曰君即有不諱誰可以自代者(師古曰不諱言死不)
(可復諱也)吉辭謝曰羣臣行能明主所知愚臣無所能識上
固問吉頓首曰西河太守杜延年明於法度曉國家故
事前為九卿十餘年今在郡治有能名廷尉于定國執
憲詳平天下自以不冤太僕陳萬年事後母孝惇厚備
於行止此三人能皆在臣右唯上察之上以吉言皆是
而許焉及吉薨御史大夫黃霸為丞相徵西河太守杜
延年為御史大夫會其年老乞骸骨病免以廷尉于定
國代為御史大夫黃霸薨而定國為丞相太僕陳萬年
代定國為御史大夫居位皆稱職上稱吉為知人吉薨
諡曰定侯子顯嗣甘露中有罪削爵為關内侯官至衞
尉太僕始顯少為諸曹嘗從祠高廟至夕牲日乃使出
取齋衣(師古曰未祭一日其夕展視牲具謂之夕牲)丞相吉大怒謂其夫人
曰宗廟至重而顯不敬慎亡吾爵者必顯也夫人為言
然後乃已(師古曰免其罪罰也)吉中子禹為水衡都尉少子高為
中壘校尉元帝時長安士伍尊上書(師古曰先嘗有爵經奪免之而與士)
(卒為伍故稱士伍其人名尊)言臣少時為郡邸小吏竊見孝宣皇帝
以皇曾孫在郡邸獄(宋祁曰景祐本作孝武無以皇字淳化本作孝武非江浙本曾孫)
(上無皇字刊誤據衆本添皇字)是時治獄使者丙吉見皇曾孫遭離無
辜吉仁心感動涕泣悽惻選擇復作胡組養視皇孫吉
常從臣尊日再侍臥庭上(師古曰郡邸之庭也侍謂參省之也時皇孫孩弱常在襁)
(褓故指言臥也)後遭條獄之詔吉扞拒大難不避嚴刑峻法既
遭大赦吉謂守丞誰如皇孫不當在官(孟康曰郡守丞也來詣京師邸)
(治獄姓誰名如言皇孫不當在獄官宜屬郡縣也文穎曰不當在郡邸官也師古曰守丞者守獄官之丞耳非)
(郡丞也誰如者其人名本作譙字言姓又非也劉奉世曰守丞諸說皆非蓋郡邸守邸之丞也與朱買臣傳)
(守丞同)使誰如移書京兆尹遣與胡組俱送京兆尹不受
復還及組日滿當去皇孫思慕吉以私錢顧組令留與
郭徵卿並養數月乃遣組去後少内嗇夫白吉曰食皇
孫亡詔令(師古曰少内掖庭主府臧之官也食讀曰飤詔令無文無從得其廪具也宋祁曰注文)
(廩字疑作禀)時吉得食米肉月月以給皇孫吉即時病(師古曰有)
(病時也)輙使臣尊朝夕請問皇孫視省席蓐燥濕候伺組
徵卿不得令晨夜去皇孫敖盪(師古曰去離也敖游戲也盪放也盪讀與蕩同)
數奏甘毳食物(師古曰奏進也毳讀與脆同)所以擁全神靈成育聖
躬功德已亡量矣時豈豫知天下之福而徼其報哉(師古)
(曰徼要也音工堯反)誠其仁恩内結於心也雖介之推割肌以存
君不足以比(師古曰韓詩外傳云晉公子重耳之亡也過曹里鳬須以從因盗其資而逃重耳無)
(糧餧不能行介子推割其股肉以食重耳然後能行也)孝宣皇帝時臣上書言狀
幸得下吉吉謙讓不敢自伐刪去臣辭(師古曰刪削也)專歸美
於組徵卿組徵卿皆以受田宅賜錢吉封為博陽侯臣
尊不得比組徵卿臣年老居貧死在旦暮欲終不言恐
使有功不著吉子顯坐微文奪爵為關内侯臣愚以為
宜復其爵邑(師古曰復音防目反)以報先人功德先是顯為太僕
十餘年與官屬大為姦利臧千餘萬司隸校尉昌案劾
罪至不道奏請逮捕上曰故丞相吉有舊恩朕不忍絶
免顯官奪邑四百戶後復以為城門校尉顯卒子昌嗣
爵關内侯成帝時修廢功以吉舊恩尤重鴻嘉元年制
詔丞相御史蓋聞褒功德繼絶統(宋祁曰浙本無德字校本添)所以
重宗廟廣賢聖之路也故博陽侯吉以舊恩有功而封
今其祀絶朕甚憐之夫善善及子孫古今之通誼也其
封吉孫中郎將關内侯昌為博陽侯奉吉後國絶三十
二歲復續云昌傳子至孫王莾時乃絶
贊曰古之制名必繇象類(師古曰繇讀與由同)遠取諸物近取諸
身故經謂君為元首臣為股肱(師古曰謂虞書益稷云元首明哉股肱良哉)
明其一體相待而成也是故君臣相配古今常道自然
之埶也近觀漢相高祖開基蕭曹為冠(師古曰名位在衆臣之上)孝
宣中興丙魏有聲是時黜陟有序衆職修理公卿多稱
其位(師古曰稱副也)海内興於禮讓覽其行事豈虛虖哉(師古曰言)
(君明臣賢所以致治非徒然也)
前漢書卷七十四
前漢書卷七十四考證
魏相傳舉賢良以對策高第(臣召南)按相對策見韓
延壽傳但彼文云以文學對策又祗舉褒崇節義一
叚亦非全文也
兄子樂平侯山復領尚書事注師古曰山者去病之孫
今言兄子此傳誤(臣召南)按依顔注當如張敞傳
稱兄孫山然下文魏相封事曰兄子秉樞機即說此
事蒙霍禹言之可稱兄子蕭望之傳亦曰光薨子禹
復為大司馬兄子山領尚書與此文同似非誤也
願陛下與平昌侯樂昌侯平恩侯及有識者詳議乃可
蘇轍曰三人者非賢于趙充國也然其與國同憂
樂無徼倖功名之心則過于充國遠甚
中謁者趙堯舉春云云(臣召南)按此趙堯疑另是一
人必非江邑侯代周昌為御史大夫者也上文云相
國臣何御史大夫臣昌將軍臣陵太子太傅臣通其
事當在高帝十年之初丞相之改稱相國周昌之出
為趙相而趙堯代為御史大夫叔孫通之由奉常徙
為太子太傅皆此年事也据功臣表江邑侯趙堯以
漢五年為御史則未嘗為中謁者矣
丙吉傳吉奏記光曰云云(臣召南)按此時定策吉為
首功不止從前保護曾孫有恩也傳詳述其奏記云
云見杜延年等勸光立宣帝其功實在丙吉之下
其封吉為博陽侯邑千三百戶按表作千三百三十
戶又按此詔宣帝紀元康三年吉與史曾史元許舜
許延壽及張賀子彭祖同日封
前漢書卷七十四考證
