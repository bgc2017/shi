前漢書卷十三
漢蘭臺令史班固撰
唐正議大夫行祕書少監琅邪縣開國子顏師古注
異姓諸侯王表第一
昔詩書述虞夏之際舜禹受䄠(師古曰古禪字音上扇反)積德累功
洽于百姓攝位行政考之于天(師古曰謂在璿璣玉衡以齊七政考之於天知)
(已合天心不也)經數十年然後在位殷周之王乃繇卨稷(師古曰繇)
(讀與由同)脩仁行義歴十餘世至於湯武然後放殺(師古曰殺讀曰)
(弑它皆類此也)秦起襄公章文繆獻(師古曰言秦之初大起於襄公始為諸侯至文公繆)
(公獻公更爲章著也襄公莊公之子文公襄公之子也繆公德公之少子獻公靈公之子也)孝昭嚴
稍蠶食六國(師古曰孝謂孝公也即獻公之子昭謂昭襄王即惠王之子武王之弟也嚴謂莊襄)
(王即昭襄王之孫孝文王之子也後漢時避眀帝諱以莊為嚴故漢書姓及諡本作莊者皆易為嚴也它皆類)
(此蠶食謂漸吞滅之如蠶食葉也)百有餘載至始皇廼并天下以德若
彼用力如此其囏難也(師古曰囏古艱字也)秦既稱帝患周之敗
以爲起於處士横議諸侯力爭四夷交侵以弱見奪(服虔)
(曰言因横議而敗也應劭曰孟軻云聖王不作諸侯恣行處士横議師古曰處士謂不官於朝而居家者也横)
(音胡孟反次下横發其音亦同也)於是削去五等(應劭曰周制公侯伯子男五等爵)墮
城銷刃(應劭曰壞其堅城恐復阻以害已也聚天下之兵鑄以為銅人十二不欲令民復逆命也古者)
(以銅為兵師古曰墮音火規反)箝語燒書(應劭曰禁民聚語畏其謗已箝緘也箝與鉗同晉灼曰許)
(愼云箝籥也師古曰晉說是也謂箝籥其口不聽妄言也即所謂禁耦語者也箝音其占反籥音躡)内鋤
雄俊外攘胡粤(師古曰攘却也粤古越字)用壹威權為萬世安(師古曰令)
(威權壹歸於已)然十餘年間猛敵横𤼵乎不虞(師古曰虞度也意所不度謂之)
(不虞)適戍彊於五伯(師古曰適讀曰謫謫戍謂陳勝吳廣也伯讀曰霸五霸謂昆吾大彭豕韋)
(齊桓晉文也謫音陟厄反)閭閻偪於戎狄(應劭曰周禮二十五家為閭閻音簷門閭外旋下廕)
(謂之步簷也閭閻民陳勝之屬言其逼秦甚於戎狄也師古曰閭里門也閻里中門也陳勝吳廣本起閭左之)
(戍故總言閭閻應說非也閭左解在陳勝傳偪音逼)嚮應㿊於謗議(服虔曰㿊音惨應劭曰秦)
(法誹謗者族今陳勝奮臂大呼天下莫不嚮應嚮應之害更㿊烈於所謗議也師古曰嚮音響響應者如響之)
(應聲㿊痛也服音是也)奮臂威於甲兵鄉秦之禁適所以資豪桀
而速自斃也(師古曰鄉讀曰嚮謂曩時也秦禁謂墮城銷刃箝語燒書之屬是也)是以漢
亡尺土之階繇一劍之任(師古曰任用也事也)五載而成帝業書
傳所記未嘗有焉何則古世相革皆承聖王之烈(師古曰革)
(變也烈謂餘烈也)今漢獨收孤秦之弊鐫金石者難為功摧枯
朽者易為力(師古曰鐫琢石也音子全反)其埶然也故據漢受命譜
十八王月而列之天下一統廼以年數(應劭曰譜音補項羽為西楚霸)
(王為天下主命立十八王王高祖於蜀漢漢元年諸王畢封各就國始受命之元故以冠表焉張晏曰時天下)
(未定參錯變易不可以年紀故列其月五年誅籍乃以年紀焉)訖于孝文異姓盡矣
前漢書卷十三
前漢書卷十三考證
異姓諸侯王表秦起襄公章文繆獻(臣召南)按史記
秦楚之際月表曰秦起襄公章於文繆獻孝之後稍
以蠶食六國史記從文繆斷句而獻公下連孝公云
獻孝之後則昭王莊襄王皆已包括此表章字下無
於字則從獻字斷句盖秦自獻公以上不過為西方
大國至孝公以還遂駸駸乎有并吞天下之勢矣
趙常山(臣召南)按表大書趙字而夾書常山於旁以
是時分趙為二故趙地則為常山國也齊臨淄亦然
分齊為三齊國則都臨淄也
韓王韓成始故韓王按史記作故韓將
田榮擊都降楚(臣召南)按史記表作田榮擊都都降
楚此文脱一都字耳又按此表書事較史記每移前
一月如此事史記在五月此文則在四月
前漢書卷十三考證
