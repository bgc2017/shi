前漢書卷九十一
漢蘭臺令史班固撰
唐正議大夫行祕書少監琅邪縣開國子顔師古注
貨殖傳第六十一
昔先王之制自天子公侯卿大夫士至於皂隸抱關擊
橛者(師古曰皂飬馬者也隸之言著也屬著於人也抱關守門者也擊橛守夜擊木以警衆也橛音吐各)
(反)其爵祿奉飬宫室車服棺槨祭祀死生之制各有差
品小不得僭大賤不得踰貴夫然故上下序而民志定
於是辯其土地川澤邱陵衍沃原隰之宜(師古曰衍謂地平衍者也)
(沃水之所灌沃也廣平曰原下溼曰隰宋祁曰注文地字下疑有形字下沃疑作浸)教民樹種
畜飬(師古曰樹殖也)五穀六畜及至魚龞鳥獸雚蒲材幹器械
之資(師古曰雚薍也即今之荻也械者器之總名也雚音桓薍音五宦反荻音敵)所以飬生
送終之具靡不皆育育之以時而用之有節草木未落
斧斤不入於山林(師古曰禮記月令云季秋之月草木黃落乃伐薪為炭)豺獺未
祭罝網不布於壄澤(師古曰禮記王制云獺祭魚然後虞人入澤梁豺祭獸然後田獵月)
(令孟春之月獺祭魚季秋之月豺乃祭獸戮禽罝兔網也音嗟)鷹隼未擊矰弋不施於
徯隧(師古曰隼亦鷙鳥即今所呼為鶻者也月令孟秋之月鷹乃祭鳥用始行戮弋繳射也矰者弋之矢)
(也徯隧徑道也矰音曾徯音奚隧音遂鶻音胡骨反)既順時而取物然猶山不茬
蘖澤不伐夭(師古曰茬古槎字也槎邪斫木也蘖髠斬之也此夭謂草木之方長未成者也槎音)
(土牙反蘖音五葛反夭音烏老反劉奉世曰蘖讀如牙蘖之蘖旁出嫩枝也義與夭相對宋祁曰茬浙本音)
(大雅反)蝝魚麛卵咸有常禁(師古曰蝝小蟲也麛鹿子也卵鳥卵也月令孟春之月毋)
(殺孩蟲毋麛毋卵蝝音弋全反麛音莫奚反)所以順時宣氣蕃阜庶物(師古曰蕃)
(多也阜盛也蕃音扶元反)稸足功用如此之備也(師古曰稸即蓄字)然後四
民因其土宜各任智力夙興夜寐以治其業相與通功
易事交利而俱贍(師古曰言以其所有交易所無而不匱乏)非有徵發期會
而遠近咸足故易曰后以財成輔相天地之宜以左右
民(師古曰泰卦象辭也后君也左右助也言王者資財用以成教贊天地之化育以救助其衆庶也左右讀)
(曰佐佑)備物致用立成器以為天下利莫大乎聖人(師古曰上)
(繫之辭也備物致用謂備取百物而極其功用宋祁曰一作立功成器一作立物立功致用成器)此之
謂也管子云古之四民不得雜處(師古曰管仲之書也)士相與言
仁誼於間宴(師古曰間讀曰閑)工相與議技巧於官府商相與
語財利於市井(師古曰凡言市井者市交易之處井共汲之所故總而言之也說者云因井而)
(為市其義非也)農相與謀稼穡於田壄朝夕從事不見異物而
遷焉(師古曰言非其本業則弗觀視故能各精其事不移易宋祁曰注末疑有也字)故其父
兄之教不肅而成子弟之學不勞而能各安其居而樂
其業甘其食而美其服雖見竒麗紛華非其所習辟猶
戎翟之與于越不相入矣(孟康曰于越南方越名也師古曰于發語聲也戎蠻之語)
(則然于越猶句吳耳辟讀曰譬)是以欲寡而事節財足而不爭於是在
民上者道之以德(師古曰道讀曰導)齊之以禮故民有恥而且
敬貴誼而賤利此三代之所以直道而行不嚴而治之
大略也(師古曰直道而行謂以德禮率下不飾偽也)及周室衰禮法墮(師古曰墮)
(毁也音火規反)諸侯刻桷丹楹大夫山節藻梲(師古曰桷椽也楹柱也節栭也)
(山刻為山形也梲侏儒柱也藻謂刻鏤為水藻之文也刻桷丹楹魯桓宫也山節藻梲臧文仲也宋祁曰注)
(文椽字疑作欀)八佾舞於庭雍徹於堂(師古曰八佾舞於庭謂季氏也以雍樂徹食三)
(家則然事見論語)其流至於士庶人莫不離制而棄本稼穡之
民少商旅之民多榖不足而貸有餘陵夷至乎桓文之
後(師古曰齊桓晉文也)禮誼大壞上下相冒國異政家殊俗耆欲
不制僭差亡極(師古曰耆讀曰嗜其下並同極止也)於是商通難得之貨
工作亡用之器士設反道之行以追時好而取世資(師古)
(曰追逐也)偽民背實而要名姦夫犯害而求利簒弑取國者
為王公圉奪成家者為雄桀(師古曰圉謂禁守其人也劉敞曰圉讀如禦人於)
(國門之禦)禮誼不足以拘君子刑戮不足以威小人富者
木土被文錦犬馬餘肉粟而貧者裋褐不完唅菽飲水
(師古曰裋布長襦也褐編枲衣也裋音豎唅亦含字也菽豆也)其為編戸齊民同列而
以財力相君雖為僕虜猶亡愠色故夫飾變詐為姦軌
者自足乎一世之間守道循理者不免於饑寒之患其
教自上興繇法度之無限也(師古曰繇讀與由同)故列其行事以
傳世變云
昔粤王句踐困於會稽之上廼用范蠡計然(孟康曰姓計名然越)
(臣也蔡謨曰計然者范蠡所著書篇名耳非人也謂之計然者所計而然也羣書所稱句踐之賢佐種蠡為首)
(豈聞復有姓計名然者乎若有此人越但用半策便以致霸是功重於范蠡蠡之師也焉有如此而越國不記)
(其事書籍不見其名史遷不述其傳乎師古曰蔡說謬矣據古今人表計然列在第四等豈是范蠡書篇乎計)
(然一號計研故戲賓曰研桑心計於無垠即謂此耳計然者濮上人也博學無所不通尤善計筭嘗南遊越范)
(蠡卑身事之其書則有萬物錄著五方所出皆直述之事見皇覽及晉中經簿又吳越春秋及越絶書並作計)
(倪此則倪研及然聲皆相近實一人耳何云書籍不見哉宋祁曰注文故戲賓當作故荅賓戲)計然
曰知鬭則脩偹時用則知物二者形則萬貨之情可得
見矣(師古曰形顯見)故旱則資舟水則資車物之理也(師古曰旱極則)
(水水極則旱故於旱時而預蓄舟水時預蓄車以待其貴收其利也)推此類而脩之十年
國富厚賂戰士遂報彊吳刷會稽之恥(師古曰刷謂拭除之也音所劣)
(反)范蠡歎曰計然之策十用其五而得意既以施國吾
欲施之家廼乘扁舟(孟康曰特舟也師古曰音匹延反)浮江湖變姓名
適齊為鴟夷子皮(師古曰自號鴟夷者言若盛酒之鴟夷多所容受而可卷懷與時張弛也)
(鴟夷皮之所為故曰子皮)之陶為朱公(孟康曰陶即今定陶也)以為陶天下之
中諸侯四通貨物所交易也廼治産積居與時逐(孟康曰逐)
(時而居買也師古曰此說非也言豫居貨物與時而逐利)而不責於人(劉攽曰與時逐宜屬下)
(句治産治凡可以生息者積居積貯成物居停之與時逐而不責於人言此兩事自與天時馳逐無求責於人)
(也)故善治産者能擇人而任時十九年之間三致千金
而再散分與貧友昆弟後年衰老聽子孫脩業而息之
(師古曰息生也)遂至鉅萬故言富者稱陶朱
子贛既學於仲尼退而仕衛(師古曰孔子弟子姓端木名賜也)發貯鬻
財曹魯之間(師古曰多有積貯趣時而發鬻賣之也鬻音弋六反)七十子之徒賜
最為饒(師古曰言於弟子之中最為富)而顔淵簞食瓢飲在於陋巷(師古)
(曰簞笥也食飯也瓢瓠勺也一簞之飯一瓢之飲至貧也簞音丁安反食音似瓢音頻遥反宋祁曰注文至)
(字上當有言字)子贛結駟連騎束帛之幣聘享諸侯所至國君
無不分庭與之亢禮(師古曰為賓主之禮)然孔子賢顔淵而譏子
贛曰回也其庶乎屢空賜不受命而貨殖焉意則屢中
(師古曰論語載孔子之言也顔回庶幾聖道雖數空匱而樂在其中子贛不受教命惟財是殖億度是非幸而)
(中耳意讀曰億中音竹仲反)
白圭周人也當魏文侯時李克務盡地力而白圭樂觀
時變故人棄我取人取我予能薄飲食忍嗜欲節衣服
與用事僮僕同苦樂趨時若猛獸鷙鳥之發故曰吾治
生猶伊尹吕尚之謀孫吳用兵商鞅行法是也故智不
足與權變勇不足以決斷仁不足以取予彊不能以有
守雖欲學吾術終不告也蓋天下言治生者祖白圭(師古)
(曰祖始也以其法為本始也)
猗頓用盬鹽起(師古曰猗頓魯之窮士也盬鹽池也於盬造鹽故曰盬鹽盬音古)邯鄲
郭縱以鑄冶成業與王者埓富(師古曰埓等也)
烏氏蠃畜牧(師古曰氏音支烏氏姓也嬴名也其人為畜牧之業也)及衆斥賣(師古)
(曰畜牧蕃盛其數多則出而賣之也)求竒繒物間獻戎王(師古曰避時之禁故伺間隙私)
(遺戎王)戎王十倍其償(宋祁曰償字上當有價字)予畜畜至用谷量
牛馬(師古曰言其數饒不可計筭故以山谷多少言之)秦始皇令蠃比封君以
時與列臣朝請(師古曰與讀曰豫請音才姓反)
巴寡婦清(師古曰以其行絜故號曰清也)其先得丹穴而擅其利數世
(師古曰丹丹砂也穴者山谷之穴出丹也)家亦不訾(師古曰言資財衆多無限數訾音子移反)清
寡婦能守其業用財自衛人不敢犯始皇以為貞婦而
客之為築女懷清臺
秦漢之制列侯封君食租稅歲率戸二百千戸之君則
二十萬朝覲聘享出其中庶民農工商賈率亦歲萬息
二千百萬之家即二十萬而更繇租賦出其中(師古曰更音工)
(衡反繇讀曰徭)衣食好美矣故曰陸地牧馬二百蹏(孟康曰五十匹也師)
(古曰蹏古蹄字)牛千蹏角(孟康曰百六十七頭也馬貴而牛賤以此為率也師古曰百六十七頭牛)
(則為蹄與角凡一千二也言千者舉成數也宋祁曰牛千蹏角越本作牛蹏角千)千足羊(師古曰凡)
(言千足者二百五十頭也)澤中千足彘水居千石魚波(師古曰波讀曰陂言有大)
(陂飬魚一歲收千石魚也說者不曉乃改其波字為皮又讀為披皆失之矣)山居千章之萩
(孟康曰萩任方章者千枚也師古曰大材曰章解在百官公卿表萩即楸樹字也其下並同也宋祁曰注文)
(浙本百官公卿表句下有萩不在山明矣六字刪樹字兩也字)安邑千樹棗燕秦千樹
栗蜀漢江陵千樹橘淮北滎南河濟之間千樹萩(師古曰滎)
(亦水名濟水所溢作也即今所謂滎澤也)陳夏千畝桼(師古曰陳陳縣也夏夏縣也皆屬淮陽種)
(桼樹而取其汁夏音嘏)齊魯千畝桑麻渭川千畝竹及名國萬家
之城帶郭千畝畝鍾之田(孟康曰一鍾受六斛四斗師古曰一畝收鍾者凡千畝也)
(宋祁曰注文師古曰下當有言字)若千畝巵茜(孟康曰茜草巵子可用染也師古曰茜音千見)
(反)千畦薑韭(師古曰畦音攜)此其人皆與千戶侯等諺曰以貧
求富農不如工工不如商刺繡文不如倚市門此言末
業貧者之資也(師古曰言其易以得利也)通邑大都酤一歲千釀(師古)
(曰千瓮以釀酒)醯醬千瓨(師古曰瓨長頭甖也受十升瓨音胡雙反宋祁曰注文中頭字當作頸)
(字升字當作斗字雙字當作江字)漿千儋(孟康曰儋甖也師古曰儋人儋之也一儋兩甖儋音丁濫)
(反)屠牛羊彘千皮榖糴千鐘(師古曰謂常糴取而居之)薪槀千車舡
長千丈(師古曰總積舡之丈數也)木千章竹竿萬个(孟康曰个者一个兩个師古曰)
(个讀曰箇箇枚也宋祁白注文師字上當有也字)軺車百乘(師古曰軺車輕小之車也軺音弋昭)
(反)牛車千兩(師古曰車一乘曰一兩謂之兩者言其轅輪兩兩而耦)木器桼者千
枚銅器千鈞(孟康曰三十斤為一鈞)素木鐵器若巵茜千石(孟康曰百)
(二十斤為石素木素器也)馬蹏噭千(師古曰噭口也蹄與口共千則為馬二百也噭音江釣反又音)
(口釣反)牛千足羊彘千雙(師古曰彘即豕)童手指千(孟康曰童奴婢也古者無)
(空手游口皆有作務作務須手指故曰手指以别馬牛蹏角也師古曰手指謂有巧技者指千則人百)筋
角丹砂千斤其帛絮細布千鈞文采千匹(師古曰文文繒也帛之有)
(色者曰采)荅布皮革千石(孟康曰荅布白疊也師古曰麤厚之布也其價賤故與皮革同其量)
(耳非白疊也荅者厚重之貌而讀者妄為搨音非也)桼千大斗(師古曰大斗者異於量米粟之斗也)
(今俗猶有大量)糵麴鹽豉千合(師古曰麴糵以斤石稱之輕重齊則為合鹽豉則斗斛量之多)
(少等亦為合合者相配偶之言耳今西楚荆沔之俗賣鹽豉者鹽豉各一升則各為裹而相随焉此則合也說)
(者不曉廼讀為升合之合又改作台競為解說失之遠矣)鮐鮆千斤(師古曰鮐海魚也鮆刀魚也飲)
(而不食者鮐音胎又音菭鮆音薺又音才爾反而說者妄讀鮐為夷非惟失於訓物亦不知音矣)鮿鮑
千鈞(師古曰鮿膊魚也即今不著鹽而乾者也鮑今之䱒魚也鮿音輒膊音普各反䱒音於業反而說者)
(乃讀鮑為鮠魚之鮠音五回反失義遠矣鄭康成以為䱒於煏室乾之亦非也煏室乾之即鮿耳蓋今巴荆人)
(所呼鰎魚者是也音居偃反秦始皇載鮑亂臭則是䱒魚耳而煏室乾者本不臭也煏音蒲北反)棗栗
千石者三之(師古曰三千石)狐貂裘千皮羔羊裘千石(師古曰狐貂貴)
(故計其數羔羊賤故稱其量也)旃席千具它果采千種(師古曰果采謂於山野采取果)
(實也)子貸金錢千貫節駔儈(孟康曰節節物貴賤也謂除估儈其餘利比於千乘之家)
(也師古曰儈者合會二家交易者也駔者其首率也駔音子朗反儈音工外反)貪賈三之廉賈
五之(孟康曰貪賈未當賣而賣未當買而買故得利少而十得其三廉賈貴乃賣賤乃買故十得五也)
(劉敞曰貪賈務賒貸仍取厚利常多亡失故三之廉賈取之約未嘗亡失故五之劉奉世曰此謂子貸取息也)
(貪賈取利多故三分取息一分廉賈則五分取一耳所謂歲萬息二千也)亦比千乘之家此
其大率也
蜀卓氏之先趙人也用鐵冶富秦破趙遷卓氏之蜀夫
妻推輦行(師古曰步車曰輦)諸遷虜少有餘財爭與吏求近處
處葭萌(師古曰縣名地理志屬廣漢葭音家)惟卓氏曰此地陿薄吾聞㟭
山之下沃壄下有踆鴟至死不饑(孟康曰踆音蹲水鄉多鴟其山下有沃野)
(灌溉師古曰孟說非也踆鴟謂芋也其根可食以充糧故無饑年華陽國志曰汶山郡都安縣有大芋如蹲鴟)
(也)民工作布易賈乃求遠遷致之臨卭大憙即鐵山鼓
鑄(師古曰即就也)運籌筭賈滇蜀民(師古曰行販賣於滇蜀之間也滇音丁賢反)富
至童八百人田池射獵之樂擬於人君
程鄭山東遷虜也亦冶鑄賈魋結民富埓卓氏(師古曰魋結西)
(南夷也言程鄭行賈求利於其人也埓等也魋音直追反結讀曰髻)程卓既衰至成哀間
成都羅裒訾至鉅萬初裒賈京師随身數十百萬(師古曰言)
(其自有數十萬且至百萬)為平陵石氏持錢其人彊力石氏訾次如
苴(孟康曰平陵如氏苴氏也石氏勤力故訾次二人也師古曰孟說非也其人彊力謂羅裒耳訾次如苴自)
(謂石氏之饒財也苴音側于反)親信厚資遣之令往來巴蜀數年間致
千餘萬裒舉其半賂遺曲陽定陵侯(師古曰謂王根淳于長也)依其
權力賒貸郡國人莫敢負(師古曰貸音吐戴反)擅鹽井之利期年
所得自倍(師古曰期音基)遂殖其貨
宛孔氏之先梁人也用鐵冶為業秦滅魏遷孔氏南陽
大鼓鑄規陂田連騎游諸侯因通商賈之利有游間公
子之名(師古曰間讀曰閑言其志寬大不在急促公子者公侯貴人之子也言其舉動性行有似之也)
(若今言諸郎矣)然其贏得過當瘉於孅嗇(師古曰瘉讀為愈愈勝也孅細也嗇愛吝)
(也言其於利雖不汲汲苟得然所𫉬贏餘多於細吝者也孅與纖同下云周人既孅義亦類此)家致數
千金故南陽行賈盡法孔氏之雍容
魯人俗儉嗇而丙氏尤甚以鐵冶起富至鉅萬然家自
父兄子弟約頫有拾卬有取(師古曰頫古俯字也俯仰必有所取拾無鉅細好惡)
(也宋祁曰注末也字上當有者字)貰貸行賈徧郡國鄒魯以其故多去
文學而趨利
齊俗賤奴虜而刁閒獨愛貴之(師古曰刁姓閒名也刁音貂)桀黠奴
人之所患唯刁閒收取使之逐魚鹽商賈之利或連車
騎交守相然愈益任之終得其力起數千萬故曰寧爵
無刁(孟康曰刁閒能畜豪奴奴或有連車騎交守相奴自謂寧欲免去作民有爵邪無將止為刁氏作奴)
(乎無發聲助也)言能使豪奴自饒而盡其力也刁閒既衰至成
哀間臨淄姓偉訾五千萬(師古曰姓姓名偉)
周人既孅而師史尤甚轉轂百數(師古曰轉轂謂以車載物而逐利者宋)
(祁曰尤舊本作光姚改作尤)賈郡國無所不至雒陽街居在齊秦楚
趙之中富家相矜以久賈(孟康曰謂街巷居民無田地皆相矜久賈在此諸國也師)
(古曰此說非也言雒陽之地居在諸國之中要衝之所若大街衢故其賈人無所不至而多得利不憚久行也)
(中音竹仲反)過邑不入門設用此等故師史能致十千萬(師古)
(曰十千萬即萬萬也言其財至萬萬也一曰至千萬者十焉)師史既衰至成哀王莽
時雒陽張長叔薛子仲訾亦十千萬莽皆以為納言士
欲法武帝然不能得其利(師古曰法武帝者言用卜式東郭咸陽孔僅等為官也)
宣曲任氏其先為督道倉吏(孟康曰若今吏督租榖使上道輸所在也師古曰於)
(京師四方諸道督其租耳道者非謂上道也劉奉世曰督道者倉所在地名耳猶後傳注漢宫闕疏所稱細)
(柳倉也為倉吏故能藏粟致富也)秦之敗也豪傑爭取金玉任氏獨窖
倉粟(師古曰取倉粟而窖臧之也窖音工孝反)楚漢相距滎陽民不得耕種
米石至萬而豪傑金玉盡歸任氏任氏以此起富富人
奢侈而任氏折節為力田畜人爭取賤賈任氏獨取貴
(師古曰言其居買之物不計貴賤唯在良美也賈讀曰價)善富者數世(師古曰折節力田務於本)
(業先公後私率道閭里故云善富)然任公家約非田畜所生不衣食公
事不畢則不得飲酒食肉(師古曰任公任氏之父也言家為此私約制也晉灼以為)
(任用公家之約此說非也)以此為閭里率故富而主上重之塞之斥
也唯橋桃以致馬千匹牛倍之羊萬粟以萬鍾計(孟康曰邊)
(塞主斥候卒也唯此一人能致富若此師古曰此說非也塞斥者言國家斥開邊塞更令寬廣故橋桃得恣其)
(畜牧也姓橋名桃以萬鍾計者不論斗斛千萬之數每率舉萬鍾而計之著其饒多也劉攽曰顔說未盡塞)
(之斥也公私皆有費用故橋桃得以致富豈謂待廣地恣其畜牧哉)吳楚兵之起長安中
列侯封君行從軍旅齎貣子錢家(師古曰行者須齎糧而出於子錢家貣之)
(也貣謂求假之也音吐得反)子錢家以為關東成敗未决莫肯予唯
母鹽氏出捐千金貸(師古曰貸謂假與之音吐戴反)其息十之三月吳
楚平一歲之中則母鹽氏息十倍用此富關中關中富
商大賈大氐盡諸田(師古曰氐讀曰抵抵歸也)田牆田蘭韋家栗氏
安陵杜氏亦鉅萬前富者既衰自元成訖王莽京師富
人杜陵樊嘉茂陵摯網平陵如氏苴氏長安丹王君房
豉樊少翁王孫大卿為天下高訾(師古曰王君房賣丹樊少翁及王孫大卿)
(賣豉亦致高訾訾讀與資同高訾謂多資財)樊嘉五千萬其餘皆鉅萬矣王
孫卿以財飬士與雄傑交王莽以為京司市師漢司東
市令也此其章章尤著者也其餘郡國富民兼業顓利
(師古曰顓與專同)以貨賂自行取重於鄉里者不可勝數故秦
楊以田農而甲一州(孟康曰以田地過限從此而富為州中第一也)翁伯以販
脂而傾縣邑張氏以賣醬而隃侈質氏以洒削而鼎食
(服虔曰治刀劍者也如淳曰作刀劍削者師古曰二說皆非也洒濯也削謂刀劍室也謂人有刀劍削故惡者)
(主為洒刷之去其垢穢更飾令新也洒音先禮反削音先召反)濁氏以胃脯而連騎(晉灼)
(曰今太官常以十月作沸湯燖羊胃以末椒薑坋之暴使燥是也師古曰燖音似廉反坋音蒲頓反)張里
以馬醫而擊鍾皆越法矣然常循守事業積累贏利漸
有所起至於蜀卓宛孔齊之刁間公擅山川銅鐵魚鹽
市井之入運其籌策上爭王者之利下錮齊民之業(師古)
(曰錮亦謂專取之也)皆䧟不軌奢僭之惡又况掘冢搏掩犯姦成
富(師古曰搏掩謂搏擊掩襲取人物者也搏字或作博一說博六博也掩意錢之屬也皆戲而賭取財物)
曲叔稽發雍樂成之徒(師古曰姓曲名叔姓稽名發姓雍名樂成也稽音工奚反)猶
復齒列(師古曰身為罪惡尚復與良善之人齊齒並列)傷化敗俗大亂之道也
前漢書卷九十一
前漢書卷九十一考證
貨殖傳昔粤王勾踐云云(臣召南)按范蠡子貢白圭
猗頓烏氏巴寡婦清其人皆在漢以前不應與程卓
諸人並列此則沿襲史記本文未及刊除者也劉知
幾每譏班氏失於裁斷此亦其彰彰者
淮北滎南河濟之間千樹萩史記作淮北常山以南
河濟之間千樹萩又漿千儋史記作千甔又榖糴千
鍾史記作販榖糴千鍾又木器桼者千枚史記作木
器髤者又馬蹏噭千史記作蹏躈千
桼千大斗顧炎武曰是漢時已有大斗但用之量麄
貨耳(臣召南)按史記但云桼千斗無大字又蘖麯鹽
豉千合史記作千瓵徐廣曰瓵音貽瓦器受斗六升
又鮿鮑千鈞史記作鯫千石鮑千鈞
羔羊裘千石顧炎武曰變皮言石亦互文也(臣召南)
按顔注謂狐貂貴故言皮羔羊賤故言石其說甚確
蓋非互文
為平陵石氏持錢顧炎武曰持錢猶今人言掌財也
魯人俗儉嗇而丙氏尤甚丙氏史記作曹邴氏
安陵杜氏(臣召南)按史記作安陵杜杜氏言安陵縣
及杜縣之杜氏皆富也
故秦楊以田農而甲一州云云秦楊史記作秦陽又
翁伯史記作雍伯又質氏史記作郅氏又曲叔史記
作田叔又稽發史記作桓發
前漢書卷九十一考證
