前漢書卷三十
漢蘭臺令史班固撰
唐正議大夫行秘書少監琅邪縣開國子顔師古注
藝文志第十
昔仲尼沒而微言絶(李竒曰隐微不顯之言也師古曰精微要妙之言耳)七十子
喪而大義乖(師古曰七十子謂弟子達者七十二人舉其成數故言七十)故春秋分
為五(韋昭曰謂左氏公羊榖梁鄒氏夾氏也)詩分為四(韋昭曰謂毛氏齊魯韓)易有
數家之傳戰國從衡真偽分爭(師古曰從音子容反)諸子之言紛
然殽亂(師古曰殽雜也)至秦患之乃燔滅文章以愚黔首(師古曰燔)
(燒也秦謂人為黔首言其頭黑也燔音扶元反黔音其炎反又音琴)漢興改秦之敗大收
篇籍廣開獻書之路迄孝武世書缺簡脱禮壞樂崩(師古)
(曰編絶散落故簡脱脱音吐活反)聖上喟然而稱曰(師古曰喟歎息之貌也音丘位反)
朕甚閔焉於是建臧書之策(如淳曰劉歆七略曰外則冇太常太史博士之藏内)
(則有延閣廣内祕室之府)置寫書之官下及諸子傳說皆充祕府至
成帝時以書頗散亡使謁者陳農求遺書於天下詔光
祿大夫劉向校經傳諸子詩賦步兵校尉任宏校兵書
太史令尹咸校數術(師古曰占卜之書)侍醫李柱國校方技(師古)
(曰醫藥之書也)每一書已(師古曰已畢也)向輙條其篇目撮其指意錄
而奏之(師古曰撮總取也音千括反)會向卒哀帝復使向子侍中奉
車都尉歆卒父業(師古曰卒終也)歆於是總羣書而奏其七略
故有輯略(師古曰輯與集同謂諸書之總要)有六蓺略(師古曰六蓺六經也)有諸
子略有詩賦略有兵書略有術數略有方技略今刪其
要以備篇籍(師古曰刪去浮冗取其指要也其每略所條家及篇數有與總凡不同者傳寫脱誤)
(年代久遠無以詳知)
易經十二篇施孟梁丘三家(師古曰上下經及十翼故十二篇)
易傳周氏二篇(字王孫也)
服氏二篇(師古曰劉向别錄云服氏齊人號服光)
楊氏二篇(名何字叔元菑川人)
蔡公二篇(衛人事周王孫)
韓氏二篇(名嬰)
王氏二篇(名同)
丁氏八篇(名寬字子襄梁人也)
古五子十八篇(自甲子至壬子說易隂陽)
淮南道訓二篇(淮南王安聘明易者九人號九師說)
古雜八十篇雜災異三十五篇神輸五篇圖一(師古曰劉向别)
(錄云神輸者王道失則災害生得則四海輸之祥瑞)
孟氏京房十一篇災異孟氏京房六十六篇五鹿充宗
略說三篇京氏段嘉十二篇(蘇氏曰東海人為博士晉灼曰儒林不見師古曰蘇)
(說是也嘉即京房所從受易者也見儒林傳及劉向别錄)
章句施孟梁丘氏各二篇
凡易十三家二百九十四篇
易曰宓戲氏仰觀象於天俯觀法於地觀鳥獸之文與
地之宜近取諸身遠取諸物於是始作八卦以通神明
之德以類萬物之情(師古曰下繫之辭也鳥獸之文謂其跡在地者宓讀與伏同)至
于殷周之際紂在上位逆天暴物文王以諸侯順命而
行道天人之占可得而效於是重易六爻作上下篇孔
氏為之彖象繫辭文言序卦之屬十篇故曰易道深矣
人更三聖(韋昭曰伏羲文王孔子師古曰更經也音工衡反)世歴三古(孟康曰易繫辭)
(曰易之興其於中古乎然則伏羲為上古文王為中古孔子為下古)及秦燔書而易為筮
卜之事傳者不絶漢興田何傳之訖于宣元有施孟梁
丘京氏列於學官而民間有費高二家之說(師古曰費音扶味反)
劉向以中古文易經校施孟梁丘經(師古曰中者天子之書也言中以别)
(於外耳)或脱去無咎悔亡唯費氏經與古文同
尚書古文經四十六卷(為五十七篇師古曰孔安國書序云凡五十九篇為四十六卷)
(承詔作傳引序各冠其篇首定五十八篇鄭元敘贊云後又亡其一篇故五十七)
經二十九卷(大小夏侯二家歐陽經三十二卷師古曰此二十九卷伏生傳授者)
傳四十一篇
歐陽章句三十一卷
大小夏侯章句各二十九卷
大小夏侯解故二十九篇
歐陽說義二篇
劉向五行傳記十一卷
許商五行傳記一篇
周書七十一篇(周史記師古曰劉向云周時誥誓號令也盖孔子所論百篇之餘也今之存者)
(四十五篇矣)
議奏四十二篇(宣帝時石渠論韋昭曰間名也於此論書)
凡書九家四百一十二篇(入劉向稽疑一篇師古曰此凡言入者謂七略之外班氏)
(新入之也其云出者與此同)
易曰河出圖雒出書聖人則之(師古曰上繋之辭也)故書之所起
遠矣至孔子篹焉(孟康曰篹音撰)上斷於堯下訖于秦凡百篇
而為之序言其作意秦燔書禁學濟南伏生獨壁臧之
漢興亡失求得二十九篇以教齊魯之間訖孝宣世有
歐陽大小夏侯氏立於學官古文尚書者出孔子壁中
(師古曰家語云孔騰字子襄畏秦法峻急藏尚書孝經論語於夫子舊堂壁中而漢記尹敏傳云孔鮒所藏二)
(說不同未知孰是)武帝末魯共王壞孔子宅欲以廣其宫而得
古文尚書及禮記論語孝經凡數十篇皆古字也共王
往入其宅聞鼔琴瑟鐘磬之音於是懼乃止不壞孔安
國者孔子後也悉得其書以考二十九篇得多十六篇
(師古曰壁中書多以考見行世二十九篇之外更得十六篇)安國獻之遭巫蠱事未
列于學官劉向以中古文校歐陽大小夏侯三家經文
酒誥脱簡一召誥脱簡二(師古曰召讀曰卲)率簡二十五字者
脱亦二十五字簡二十二字者脱亦二十二字文字異
者七百有餘脱字數十書者古之號令號令於衆其言
不立具則聽受施行者弗曉古文讀應爾雅故解古今
語而可知也
詩經二十八卷魯齊韓三家(應劭曰申公作魯詩后蒼作齊詩韓嬰作韓詩)
魯故二十五卷(師古曰故者通其指義也它皆類此今流俗毛詩改故訓傳為詁字失真耳)
魯說二十八卷
齊后氏故二十卷
齊孫氏故二十七卷
齊后氏傳三十九卷
齊孫氏傳二十八卷
齊雜記十八卷
韓故三十六卷
韓内傳四卷
韓外傳六卷
韓說四十一卷
毛詩二十九卷
毛詩故訓傳三十卷
凡詩六家四百一十六卷
書曰詩言志歌詠言(師古曰虞書舜典之辭也在心為志𤼵言為詩詠者永也永長也歌)
(所以長言之)故哀樂之心感而歌詠之聲發誦其言謂之詩
詠其聲謂之歌故古有采詩之官王者所以觀風俗知
得失自考正也孔子純取周詩上采殷下取魯(宋祁曰景本取)
(作采)凡三百五篇遭秦而全者以其諷誦不獨在竹帛故
也漢興魯申公為詩訓故而齊轅固燕韓生皆為之傳
或取春秋采雜說咸非其本義與不得已魯最為近之
(師古曰與不得已者言皆不得也三家皆不得其真而魯最近之)三家皆列於學官又
有毛公之學自謂子夏所傳而河間獻王好之未得立
禮古經五十六卷經七十篇(后氏戴氏劉敞曰此七十與後七十皆當作十七)
(計其篇數則然)
記百三十一篇(七十子後學者所記也)
明堂隂陽三十三篇(古明堂之遺事)
王史氏二十一篇(七十子後學者師古曰劉向别錄云六國時人也)
曲臺后倉九篇(如淳曰行禮射於曲臺后倉為記故名曰曲臺記漢官曰大射于曲臺晉灼曰)
(天子射宮也西京無太學於此行禮也宋祁曰景本曲臺下有至字)
中庸說二篇(師古曰今禮記有中庸一篇亦非本禮經盖此之流)
明堂隂陽說五篇
周官經六篇(王莽時劉歆置博士師古曰即今之周官禮也亡其冬官以考工記充之)
周官傳四篇
軍禮司馬法百五十五篇
古封禪羣祀二十二篇
封禪議對十九篇(武帝時也)
漢封禪羣祀三十六篇
議奏三十八篇(石渠)
凡禮十三家五百五十五篇(八司馬法一家百五十五篇)
易曰有夫婦父子君臣上下禮義有所錯(師古曰序卦之辭也錯置)
(也音千故反)而帝王質文世有損益至周曲為之防事為之
制(師古曰委曲防閑每事為制也)故曰禮經三百威儀三千(韋昭曰周禮三百六)
(十官也三百舉成數也臣瓚曰禮經三百謂冠婚吉凶周禮三百是官名也師古曰禮經三百韋說是也威儀)
(三千乃謂冠婚吉凶蓋儀禮是也)及周之衰諸侯將踰法度惡其害已
皆滅去其籍自孔子時而不具至秦大壞漢興魯高堂
生傳士禮十七篇訖孝宣世后倉最明戴德戴聖慶普
皆其弟子三家立於學官禮古經者出於魯淹中(蘇林曰里)
(名也劉敞曰讀當云禮古經者出於魯淹中及孔氏孔氏則安國所得壁中書也)及孔氏學七
十篇文相似多三十九篇(劉敞曰學七十篇當作與十七篇文相似五十六卷除)
(十七正多三十九也)及明堂隂陽王史氏記所見多天子諸侯卿
大夫之制雖不能備猶瘉倉等推士禮而致於天子之
說(師古曰瘉與愈同愈勝也)
樂記二十三篇
王禹記二十四篇
雅歌詩四篇
雅琴趙氏七篇(名定勃海人宣帝時丞相魏相所奏)
雅琴師氏八篇(名中東海人傳言師曠後)
雅琴龍氏九十九篇(名德梁人師古曰劉向别錄云亦魏相所奏也與趙定俱召見待詔)
(後拜為侍郎)
凡樂六家百六十五篇(出淮南劉向等琴頌七篇)
易曰先王作樂崇德殷薦之上帝以享祖考(師古曰豫卦象辭也)
(殷盛也)故自黃帝下至三代樂各有名孔子曰安上治民
莫善於禮移風易俗莫善於樂(師古曰孝經載孔子之言)二者相與
並行周衰俱壞樂尤微眇以音律為節(師古曰眇細也言其道精微節)
(在音律不可具於書眇亦讀曰妙)又為鄭衛所亂故無遺法漢興制氏
以雅樂聲律世在樂官頗能紀其鏗鏘鼔舞而不能言
其義(師古曰鏗音初耕反)六國之君魏文侯最為好古孝文時得
其樂人竇公(師古曰桓譚新論云竇公年百八十歲兩目皆盲文帝竒之問曰何因至此對曰臣)
(年十三失明父母哀其不及衆技教鼓琴臣導引無所服餌)獻其書乃周官大宗伯
之大司樂章也武帝時河間獻王好儒與毛生等共采
周官及諸子言樂事者以作樂記獻八佾之舞與制氏
不相遠其内史丞王定傳之以授常山王禹禹成帝時
為謁者數言其義(師古曰數音所角反)獻二十四卷記劉向校書
得樂記二十三篇與禹不同其道&KR0906;以益微(師古曰&KR0906;漸也)
春秋古經十二篇經十一卷(公羊穀梁二家)
左氏傳三十卷(左丘明魯太史)
公羊傳十一卷(公羊子齊人師古曰名高)
穀梁傳十一卷(榖梁子魯人師古曰名喜)
鄒氏傳十一卷
夾氏傳十一卷(有錄無書師古曰夾音頰)
左氏微二篇(師古曰微謂釋其微指)
鐸氏微三篇(楚太傅鐸椒也)
張氏微十篇
虞氏微傳二篇(趙相虞卿)
公羊外傳五十篇
穀梁外傳二十篇
公羊章句三十八篇
穀梁章句三十三篇
公羊雜記八十三篇
公羊顔氏記十一篇
公羊董仲舒治獄十六篇
議奏三十九篇(石渠論)
國語二十一篇(左丘明著)
新國語五十四篇(劉向分國語)
世本十五篇(古史官記黃帝以來訖春秋時諸侯大夫)
戰國策三十三篇(記春秋後)
奏事二十篇(秦時大臣奏事及刻石名山文也)
楚漢春秋九篇(陸賈所記)
太史公百三十篇(十篇有錄無書)
馮商所續太史公七篇(韋昭曰馮商受詔續太史公十餘篇在班彪别錄商字子高師)
(古曰七略云商陽陵人治易事五鹿充宗後事劉向能屬文後與孟柳俱待詔頗序列傳未卒病死)
太古以來年紀二篇
漢著記百九十卷(師古曰若今之起居注)
漢大年紀五篇
凡春秋二十三家九百四十八篇(省太史公四篇)
古之王者世有史官君舉必書所以慎言行昭法式也
左史記言右史記事事為春秋言為尚書帝王靡不同
之周室既微載籍殘缺仲尼思存前聖之業乃稱曰夏
禮吾能言之杞不足徵也殷禮吾能言之宋不足徵也
文獻不足故也足則吾能徵之矣(師古曰論語載孔子之言也徵成也獻賢)
(也孔子自謂能言夏殷之禮而杞宋之君文章賢材不足以成之故我不得成此禮也)以魯周公
之國禮文備物史官有法故與左丘明觀其史記據行
事仍人道(師古曰仍亦因也)因興以立功敗以成罸假日月以
定歴數藉朝聘以正禮樂有所襃諱貶損不可書見口
授弟子弟子退而異言(師古曰謂人執所見各不同也)丘明恐弟子各
安其意以失其真故論本事而作傳明夫子不以空言
說經也春秋所貶損大人當世君臣有威權勢力其事
實皆形於傳是以隐其書而不宣所以免時難也及末
世口說流行故有公羊穀梁鄒夾之傳四家之中公羊
穀梁立於學官鄒氏無師夾氏未有書
論語古二十一篇(出孔子壁中兩子張如淳曰分堯曰篇後子張問何如可以從政已下為)
(篇名曰從政)
齊二十二篇(多問王知道如淳曰問王知道皆篇名也)
魯二十篇傳十九篇(師古曰觧釋論語意者)
齊說二十九篇
魯夏侯說二十一篇
魯安昌侯說二十一篇(師古曰張禹也)
魯王駿說二十篇(師古曰王吉子)
燕傳說三卷
議奏十八篇(石渠論)
孔子家語二十七卷(師古曰非今所有家語)
孔子三朝七篇(師古曰今大戴禮有其一篇盖孔子對魯哀公語也三朝見公故曰三朝)
孔子徒人圖法二卷
凡論語十二家二百二十九篇
論語者孔子應答弟子時人及弟子相與言而接聞於
夫子之語也當時弟子各有所記夫子既卒門人相與
輯而論篹故謂之論語(師古曰輯與集同篹與撰同)漢興有齊魯之
說傳齊論者昌邑中尉王吉少府宋畸(師古曰畸音居宜反)御史
大夫貢禹尚書令五鹿充宗膠東庸生唯王陽名家(師古)
(曰王吉字子陽故謂之王陽)傳魯論語者常山都尉龔奮長信少府
夏侯勝丞相韋賢魯扶卿前將軍蕭望之安昌侯張禹
皆名家張氏最後而行於世
孝經古孔氏一篇(二十二章師古曰劉向云古文字也庶人章分為二也曾子敢問章為三)
(又多一章凡二十二章)
孝經一篇(十八章長孫氏江氏后氏翼氏四家)
長孫氏說二篇
江氏說一篇
翼氏說一篇
后氏說一篇
雜傳四篇
安昌侯說一篇
五經雜議十八篇(石渠論)
爾雅三卷二十篇(張晏曰爾近也雅正也)
小雅一篇(宋祁曰小字下卲本冇爾字)古今字一卷
弟子職一篇(應劭曰管仲所作在管子書)
說三篇
凡孝經十一家五十九篇
孝經者孔子為曾子陳孝道也夫孝天之經地之義民
之行也舉大者言故曰孝經漢興長孫氏博士江翁少
府后倉諫大夫翼奉安昌侯張禹傳之各自名家經文
皆同唯孔氏壁中古文為異父母生之續莫大焉故親
生之膝下諸家說不安處古文字讀皆異(臣瓚曰孝經云續莫大焉)
(而諸家之說各不安處之也師古曰桓譚新論云古孝經千八百七十二字今異者四百餘字)
史籀十五篇(周宣王太史作大篆十五篇建武時亡六篇矣師古曰籀音胄)
八體六技(韋昭曰八體一曰大篆二曰小篆三曰刻符四曰蟲書五曰摹印六曰署七曰殳書八曰)
(隸書宋祁曰注文署下當有書字)
蒼頡一篇(上七章秦丞相李斯作爰歴六章車府令趙高作博學七章太史令胡母敬作)
凡將一篇(司馬相如作)
急就一篇(元帝時黃門令史游作)
元尚一篇(成帝時將作大匠李長作)
訓纂一篇(揚雄作)
别字十三篇
蒼頡傳一篇
揚雄蒼頡訓纂一篇
杜林蒼頡訓纂一篇
杜林蒼頡故一篇
凡小學十家四十五篇(入揚雄杜林二家三篇)
易曰上古結繩以治後世聖人易之以書契百官以治
萬民以察蓋取諸夬(師古曰下繋之辭)夬揚于王庭(師古曰夬卦之辭)
言其宣揚於王者朝廷其用最大也古者八歲入小學
故周官保氏掌飬國子教之六書(師古曰保氏地官之屬也保安也)謂
象形象事象意象聲轉注假借造字之本也(師古曰象形謂畫成)
(其物隨體詰屈日月是也象事即指事也謂視而可識察而見意上下是也象意即會意也謂比類合誼以見)
(指撝武信是也象聲即形聲謂以事為名取譬相成江河是也轉注謂建類一首同意相受考老是也假借謂)
(本無其字依聲託事令長是也文字之義總歸六書故曰立字之本焉)漢興蕭何草律(師古)
(曰草創造之)亦著其法曰太史試學童能諷書九千字以上
乃得為史又以六體試之課最者以為尚書御史史書
令史(韋昭曰若今尚書蘭臺令史也臣瓚曰史書今之太史書劉奉世曰史與書令史二名今冇書令)
(史)吏民上書字或不正輙舉劾六體者古文竒字篆書
隸書繆篆蟲書(師古曰古文謂孔子壁中書竒字即古文而異者也篆書謂小篆盖秦始皇使)
(程邈所作也隸書亦程邈所獻主於徒隸從簡易也繆篆謂其文屈曲纏繞所以摹印章也蟲書謂為蟲鳥之)
(形所以書幡信也)皆所以通知古今文字摹印章書幡信也古
制書必同文不知則闕問諸故老至於衰世是非無正
人用其私(師古曰各任私意而為字)故孔子曰吾猶及史之闕文也
今亡矣夫(師古曰論語載孔子之言謂文字冇疑則當闕而不說孔子自言我初涉學尚見闕文今)
(則皆無任意改作也)蓋傷其&KR0906;不正(師古曰&KR0906;漸也)史籀篇者周時史官
教學童書也與孔氏壁中古文異體蒼頡七章者秦丞
相李斯所作也爰歴六章者車府令趙高所作也博學
七章者太史令胡母敬所作也文字多取史籕篇而篆
體復頗異所謂秦篆者也是時始建隸書矣(宋祁曰建當作造)
起於官獄多事苟趨省易(師古曰趨讀曰趣謂趣向之也易音弋䜴反)施之
於徒隸也漢興閭里書師合蒼頡爰歴博學三篇斷六
十字以為一章凡五十五章并為蒼頡篇(師古曰并合也總合以為)
(蒼頡篇也)武帝時司馬相如作凡將篇無復字(師古曰復重也音扶目反)
(後皆類此)元帝時黃門令史游作急就篇成帝時將作大匠
李長元尚篇皆蒼頡中正字也(宋祁曰李長下當冇作字)凡將則
頗有出矣至元始中徵天下通小學者以百數各令記
字於庭中揚雄取其有用者以作訓纂篇順續蒼頡又
易蒼頡中重復之字凡八十九章臣復續揚雄作十三
章(韋昭曰臣班固自謂也作十三章後人不别疑在蒼頡下篇三十四章中)凡一百三章無
復字六蓺羣書所載略備矣蒼頡多古字俗師失其讀
宣帝時徵齊人能正讀者張敞從受之傳至外孫之子
杜林為作訓故并列焉
凡六蓺一百三家三千一百二十三篇(入三家一百五十九篇出重十)
(一篇)
六蓺之文樂以和神仁之表也詩以正言義之用也禮
以明體明者著見故無訓也書以廣聽知之術也春秋
以斷事信之符也五者蓋五常之道相須而備而易為
之原故曰易不可見則乾坤或幾乎息矣(蘇林曰不能見易意則乾)
(坤近於滅息也師古曰此上繫之辭也幾近也音鉅依反)言與天地為終始也至於
五學世有變改猶五行之更用事焉(師古曰更互也音工衡反)古之
學者耕且飬三年而通一蓺存其大體玩經文而已是
故用日少而畜德多(師古曰畜讀曰蓄蓄聚也易大畜卦象辭曰君子以多識前言往行)
(以畜其德)三十而五經立也後世經傳既已乖離博學者又
不思多聞闕疑之義(師古曰論語稱孔子曰多聞闕疑慎言其餘則寡尤言為學之道務)
(在多聞疑則闕之慎於言語則少過也故志引之)而務碎義逃難便辭巧說破
壞形體(師古曰苟為僻碎之義以避佗人之攻難者故為便辭巧說以析破文字之形體也)說五
字之文至於二三萬言(師古曰言其煩妄也桓譚新論云秦近君能說堯典篇目兩字)
(之說至十餘萬言但說曰若稽古三萬言)後進彌以馳逐故幼童而守一蓺
白首而後能言安其所習毁所不見(師古曰己所常習則保安之未嘗所)
(見者則妄毁誹)終以自蔽此學者之大患也序六蓺為九種
晏子八篇(名嬰諡平仲相齊景公孔子稱善與人交有列傳師古曰有列傳者謂太史公書)
子思二十三篇(名伋孔子孫為魯繆公師)
曾子十八篇(名參孔子弟子)
漆雕子十三篇(孔子弟子漆雕啓後)
宓子十六篇(名不齊字子賤孔子弟子師古曰宓讀與伏同)
景子三篇(說宓子語似其弟子)
世子二十一篇(名碩陳人也七十子之弟子)
魏文侯六篇
李克七篇(子夏弟子為魏文侯相)
公孫尼子二十八篇(七十子之弟子)
孟子十一篇(名軻鄒人子思弟子有列傳師古曰聖證論云軻字子車而此志無字未詳其所得)
孫卿子三十三篇(名况趙人為齊稷下祭酒有列傳師古曰本曰荀卿避宣帝諱故曰孫)
芊子十八篇(名嬰齊人七十子之後師古曰芊音弭)
内業十五篇(不知作書者)
周史六弢六篇(惠襄之間或曰顯王時或曰孔子問焉師古曰即今之六韜也蓋言取天下及)
(軍旅之事弢字與韜同也)
周政六篇(周時法度政教)
周法九篇(法天地立百官)
河間周制十八篇(似河間獻王所述也)
讕言十篇(不知作者陳人君法度如淳曰讕音粲爛師古曰說者引孔子家語云孔穿所造非也)
功議四篇(不知作者論功德事)
寗越一篇(中牟人為周威王師)
王孫子一篇(一曰巧心)
公孫固一篇(十八章齊閔王失國問之固因為陳古今成敗也)
李氏春秋二篇
羊子四篇(百章故秦博士)
董子一篇(名無心難墨子)
俟子一篇(李竒曰或作侔子)
徐子四十二篇(宋外黃人)
魯仲連子十四篇(有列傳)
平原老七篇(朱建也宋祁曰老一作君)
虞氏春秋十五篇(虞卿也)
高祖傳十三篇(高祖與大臣述古語及詔策也)
陸賈二十三篇
劉敬三篇
孝文傳十一篇(文帝所稱及詔策)
賈山八篇
太常蓼侯孔臧十篇(父聚高祖時以功臣封臧嗣爵)
賈誼五十八篇
河間獻王對上下三雍宫三篇
董仲舒百二十三篇
兒寬九篇
公孫宏十篇
終軍八篇
吾丘壽王六篇
虞丘說一篇(難孫卿也)
莊助四篇
臣彭四篇
鉤盾兄從李步昌八篇(宣帝時數言事宋祁曰兄當作冗)
儒家言十八篇(不知作者)
桓寬鹽鐵論六十篇(師古曰寬字次公汝南人也孝昭帝時丞相御史與諸賢良文學論)
(鹽鐵事寬撰次之)
劉向所序六十七篇(新序說苑世說列女傳頌圖也)
揚雄所序三十八篇(太玄十九法言十三樂四箴二)
右儒五十三家八百三十六篇(入揚雄一家三十八篇)
儒家者流蓋出於司徒之官助人君順隂陽明教化者
也游文於六經之中留意於仁義之際祖述堯舜憲章
文武宗師仲尼以重其言(師古曰祖始也述修也憲法也章明也宗尊也言以堯舜)
(為本始而遵修之以文王武王為明法又師尊仲尼之道)於道最為高孔子曰如有
所譽其有所試(師古曰論語載孔子之言也言於人有所稱譽者輒試以事取其實效也譽音)
(弋於反)唐虞之隆殷周之盛仲尼之業已試之效者也然
惑者既失精微而辟者又隨時抑揚違離道本(師古曰辟讀曰)
(僻)苟以譁衆取寵(師古曰譁諠也寵尊也譁音呼華反)後進循之是以五
經乖析儒學&KR0906;衰此辟儒之患(師古曰&KR0906;漸也辟讀曰僻)
伊尹五十一篇(湯相)
太公二百三十七篇(吕望為周師尚父本有道者或有近世又以為太公術者所增加也)
(師古曰父讀曰甫也)謀八十一篇言七十一篇兵八十五篇
辛甲二十九篇(紂臣七十五諫而去周封之)
鬻子二十二篇(名熊為周師自文王以下問焉周封為楚祖師古曰鬻音弋六反)
筦子八十六篇(名夷吾相齊桓公九合諸侯不以兵車也有列傳師古曰筦讀與管同)
老子鄰氏經傳四篇(姓李名耳鄰氏傳其學)
老子𫝊氏經說三十七篇(述老子學)
老子徐氏經說六篇(字少季臨淮人傳老子)
劉向說老子四篇
文子九篇(老子弟子與孔子並時而稱周平王問似依託者也)
蜎子十三篇(名淵楚人老子弟子師古曰蜎姓也音一元反)
關尹子九篇(名喜為關吏老子過關喜去吏而從之)
莊子五十二篇(名周宋人)
列子八篇(名圄寇先莊子莊子稱之)
老成子十八篇
長盧子九篇(楚人)
王狄子一篇
公子牟四篇(魏之公子也先莊子莊子稱之)
田子二十五篇(名駢齊人游稷下號天口駢師古曰駢音步田反)
老萊子十六篇(楚人與孔子同時)
黔婁子四篇(齊隱士守道不詘威王下之師古曰黔音其炎反下音胡稼反)
宮孫子二篇(師古曰宫孫姓也不知名)
鶡冠子一篇(楚人居深山以鶡為冠師古曰以鶡鳥羽為冠)
周訓十四篇(師古曰劉向别錄云人間小書其言俗薄)
黃帝四經四篇
黃帝銘六篇
黃帝君臣十篇(起六國時與老子相似也)
雜黃帝五十八篇(六國時賢者所作)
力牧二十二篇(六國時所作託之力牧力牧黃帝相)
孫子十六篇(六國時)
捷子二篇(齊人武帝時說)
曹羽二篇(楚人武帝時說於齊王)
郎中嬰齊十二篇(武帝時師古曰劉向云故待詔不知其姓數從游觀名能為文)
臣君子二篇(蜀人)
鄭長者一篇(六國時先韓子韓子稱之師古曰别錄云鄭人不知姓名)
楚子三篇
道家言二篇(近世不知作者)
右道三十七家九百九十三篇
道家者流蓋出於史官歴記成敗存亡禍福古今之道
然後知秉要執本清虚以自守卑弱以自持此君人南
面之術也合於堯之克攘(師古曰虞書堯典稱堯之德曰允恭克讓言其信恭能讓)
(也故志引之云攘古讓字)易之嗛嗛一謙而四益此其所長也(師古曰四)
(益謂天道虧盈而益謙地道變盈而流謙鬼神害盈而福謙人道惡盈而好謙也此謙卦彖辭嗛字與謙同)
(劉奉世曰嗛若與謙同何為作两字蓋易文辭有云嗛嗛者)及放者為之則欲絶去
禮學兼棄仁義(師古曰放蕩也)曰獨任清虚可以為治
宋司星子韋三篇(景公之史)
公檮生終始十四篇(傳鄒奭始終書師古曰檮音疇其字從木)
公孫發二十二篇(六國時)
鄒子四十九篇(名衍齊人為燕昭王師居稷下號談天衍)
鄒子終始五十六篇(師古曰亦鄒衍所說)
乘丘子五篇(六國時)
杜文公五篇(六國時師古曰劉向别錄云韓人也)
黃帝泰素二十篇(六國時韓諸公子所作師古曰劉向别錄云或言韓諸公孫之所作也言)
(隂陽五行以為黃帝之道也故曰泰素)
南公三十一篇(六國時)
容成子十四篇
張蒼十六篇(丞相北平侯)
鄒奭子十二篇(齊人號曰雕龍奭師古曰奭音試亦反)
閭丘子十三篇(名快魏人在南公前)
馮促十三篇(鄭人)
將鉅子五篇(六國時先南公南公稱之)
五曹官制五篇(漢制似賈誼所條)
周伯十一篇(齊人六國時)
衞侯官十二篇(近世不知作者)
于長天下忠臣九篇(平隂人近世師古曰劉向别錄云傳天下忠臣)
公孫渾邪十五篇(平曲侯)
雜隂陽三十八篇(不知作者)
右隂陽二十一家三百六十九篇
隂陽家者流蓋出於羲和之官敬順昊天歴象日月星
辰敬授民時此其所長也及拘者為之則牽於禁忌泥
於小數(師古曰泥滯也音乃計反)舍人事而任鬼神(師古曰舍廢也)
李子三十二篇(名悝相魏文侯富國彊兵)
商君二十九篇(名鞅姬姓衛後也相秦孝公有列傳)
申子六篇(名不害京人相韓昭侯終其身諸侯不敢侵韓師古曰京河南京縣)
處子九篇(師古曰史記云趙有處子)
慎子四十二篇(名到先申韓申韓稱之)
韓子五十五篇(名非韓諸公子使秦李斯害而殺之)
游棣子一篇(師古曰棣音徒計反)
鼂錯三十一篇
燕十事十篇(不知作者)
法家言二篇(不知作者)
右法十家二百一十七篇
法家者流蓋出於理官信賞必罸以輔禮制易曰先王
以明罸飭法(師古曰噬嗑之象辭也飭整也讀與敕同)此其所長也及刻者
為之則無教化去仁愛專任刑法而欲以致治至於殘
害至親傷恩薄厚(師古曰薄厚者變厚為薄)
鄧析二篇(鄭人與子産並時師古曰列子及孫卿並云子産殺鄧析據左傳昭公二十年子産卒定)
(公九年駟歂殺鄧析而用其竹刑則非子産所殺也)
尹文子一篇(說齊宣王先公孫龍師古曰劉向云與宋鈃俱游稷下鈃音形)
公孫龍子十四篇(趙人師古曰卽為堅白之辯者)
成公生五篇(與黃公等同時師古曰姓成公劉向云與李斯子由同時由為三川守成公生游談)
(不仕)
惠子一篇(名施與莊子並時)
黃公四篇(名疵為秦博士作歌詩在秦時歌詩中師古曰疵音才斯反)
毛公九篇(趙人與公孫龍等並游平原君趙勝家師古曰劉向别錄云論堅白同異以為可以治天)
(下此蓋史記所云藏於博徒者)
右名七家三十六篇
名家者流蓋出於禮官古者名位不同禮亦異數孔子
曰必也正名乎名不正則言不順言不順則事不成(師古)
(曰論語載孔子之言也言欲為政必先正其名)此其所長也及譥者為之(晉灼曰譥)
(訐也師古曰譥音工釣反)則苟鉤鈲析亂而已(師古曰鈲破也音普革反又音普狄反)
尹佚二篇(周臣在成康時也)
田俅子三篇(先韓子蘇林曰俅音仇)
我子一篇(師古曰劉向别錄云為墨子之學)
隨巢子六篇(墨翟弟子)
胡非子三篇(墨翟弟子)
墨子七十一篇(名翟為宋大夫在孔子後)
右墨六家八十六篇
墨家者流蓋出於清廟之守茅屋采椽是以貴儉(師古曰采)
(柞木也字作棌本從木以茅覆屋以棌為椽言其質素也采音千在反)飬三老五更是以
兼愛選士大射是以上賢宗祀嚴父是以右鬼(如淳曰右鬼謂)
(信鬼神若杜伯射宣王是親鬼而右之師古曰右猶尊尚也)順四時而行是以非命
(蘇林曰非有命者言儒者執有命而反勸人修德積善政教與行相反故譏之也如淳曰言無吉凶之命但有)
(賢不肖善惡)以孝視天下是以上同(如淳曰言皆同可以治也師古曰墨子有節用)
(兼愛上賢明鬼神非命上同等諸篇故志歴序其本意也視讀曰示)此其所長也及蔽者
為之見儉之利因以非禮推兼愛之意而不知别親疏
蘇子三十一篇(名秦有列傳)
張子十篇(名儀有列傳)
龐煖二篇(為燕將師古曰煖音許遠反)
闕子一篇
國筮子十七篇
秦零陵令信一篇(難秦相李斯)
蒯子五篇(名通)
鄒陽七篇
主父偃二十八篇
徐樂一篇
莊安一篇
待詔金馬聊蒼三篇(趙人武帝時師古曰嚴助傳作膠蒼而此志作聊志傳不同未知孰)
(是)
右從横十二家百七篇
從横家者流蓋出於行人之官孔子曰誦詩三百使於
四方不能顓對雖多亦奚以為(師古曰論語載孔子之言也謂人不達於事誦)
(詩雖多亦無所用)又曰使乎使乎(師古曰亦論語載孔子之言歎使者之難其人)言其
當權事制宜受命而不受辭此其所長也及邪人為之
則上詐諼而棄其信(師古曰諼詐言也音許遠反)
孔甲盤盂二十六篇(黃帝之史或曰夏帝孔甲似皆非)
大&KR4238;三十七篇(傳言禹所作其文似後世語師古曰&KR4238;古禹字宋祁曰一作&KR0034;)
伍子胥八篇(名員春秋時為吳將忠直遇讒死)
子晩子三十五篇(齊人好議兵與司馬法相似)
由余三篇(戎人秦穆公聘以為大夫)
尉繚二十九篇(六國時師古曰尉姓繚名也音了又音聊劉向别錄云繚為商君學)
尸子二十篇(名佼魯人秦相商君師之鞅死佼逃入蜀師古曰佼音絞)
呂氏春秋二十六篇(秦相呂不韋輯智略士作)
淮南内二十一篇(王安)
淮南外三十三篇(師古曰内篇論道外篇雜說宋祁曰雜邵夲作新)
東方朔二十篇
伯象先生一篇(應劭曰蓋隱者也故公孫敖難以無益世主之治)
荆軻論五篇(軻為燕刺秦王不成而死司馬相如等論之)
吳子一篇
公孫尼一篇
博士臣賢對一篇(漢世難韓子商君)
臣說三篇(武帝時作賦師古曰說者其人名讀曰悅)
解子簿書三十五篇
推雜書八十七篇
雜家言一篇(王伯不知作者師古曰言伯王之道伯讀曰霸)
右雜二十家四百三篇(入兵法)
雜家者流蓋出於議官兼儒墨合名法知國體之有此
(師古曰治國之體亦當有此雜家之說)見王治之無不貫(師古曰王者之治於百家之道)
(無不貫綜)此其所長也及盪者為之則漫羡而無所歸心(師古)
(曰漫放也羡音弋戰反)
神農二十篇(六國時諸子疾時怠於農業道耕農事託之神農師古曰劉向别錄云疑李悝及商)
(君所說)
野老十七篇(六國時在齊楚間應劭曰年老居田野相民耕種故號野老)
宰氏十七篇(不知何世)
董安國十六篇(漢代内史不知何帝時)
尹都尉十四篇(不知何世宋祁曰尹一作郡)
趙氏五篇(不知何世)
汜勝之十八篇(成帝時為議郎師古曰劉向别錄云使教田三輔有好田者師之徙為御史汜)
(音凡又音敷劔反)
王氏六篇(不知何世)
蔡癸一篇(宣帝時以言便宜至弘農太守師古曰劉向别錄云邯鄲人)
右農九家百一十四篇
農家者流蓋出於農稷之官播百穀勸耕桑以足衣食
故八政一曰食二曰貨孔子曰所重民食(師古曰論語載孔子稱殷)
(湯伐桀告天辭也言為君之道所重者在人之食)此其所長也及鄙者為之以
為無所事聖王(師古曰言不須聖王天下自治)欲使君臣並耕誖上下
之序(師古曰誖亂也音布内反)
伊尹說二十七篇(其語淺薄似依託也)
鬻子說十九篇(後世所加)
周考七十六篇(考周事也)
青史子五十七篇(古史官記事也)
師曠六篇(見春秋其言淺薄本與此同似因託也)
務成子十一篇(稱堯問非古語)
宋子十八篇(孫卿道宋子其言黃老意)
天乙三篇(天乙謂湯其言非殷時皆依託也)
黃帝說四十篇(迂誕依託)
封禪方說十八篇(武帝時)
待詔臣饒心術二十五篇(武帝時師古曰劉向别錄云饒齊人也不知其姓武帝時)
(待詔作書名曰心術)
待詔臣安成未央術一篇(應劭曰道家也好養生事為未央之術)
臣壽周紀七篇(項國圉人宣帝時)
虞初周說九百四十三篇(河南人武帝時以方士侍郎號黃車使者應劭曰其說以)
(周書為本師古曰史記云虞初洛陽人即張衡西京賦小說九百本自虞初者也)
百家百三十九卷
右小說十五家千三百八十篇(劉奉世曰又少十篇)
小說家者流蓋出於稗官(如淳曰稗音鍜家排九章細米為稗街談巷說其細碎之)
(言也王者欲知閭巷風俗故立稗官使稱說之今世亦謂偶語為稗師古曰稗音稊稗之稗不與鍜排同也稗)
(官小官漢名臣奏唐林請省置吏公卿大夫至都官稗官各減什三是也)街談巷語道聽塗
說者之所造也孔子曰雖小道必有可觀者焉致遠恐
泥是以君子弗為也(師古曰論語載孔子之言泥滯也音乃細反)然亦弗滅
也閭里小知者之所及亦使綴而不忘如或一言可采
此亦芻蕘狂夫之議也
凡諸子百八十九家四千三百二十四篇(出蹵&KR2610;一家二十五篇)
諸子十家其可觀者九家而已皆起於王道既微諸侯
力政時君世主好惡殊方(師古曰好音呼到反惡音一故反)是以九家
之術蠭出並作(師古曰蠭與鋒同)各引一端崇其所善以此馳
說取合諸侯其言雖殊辟猶水火相滅亦相生也(師古曰辟)
(讀曰譬)仁之與義敬之與和相反而皆相成也易曰天下
同歸而殊塗一致而百慮(師古曰下繫之辭)今異家者各推所
長窮知究慮以明其指雖有蔽短合其要歸亦六經之
支與流裔(師古曰裔衣末也其於六經如水之下流衣之末裔)使其人遭明王聖
主得其所折中皆股肱之材已(師古曰已語終之辭)仲尼有言禮
失而求諸野(師古曰言都邑失禮則於外野求之亦將有獲)方今去聖久遠道
術缺廢無所更索(師古曰索求也)彼九家者不猶瘉於野乎(師古)
(曰瘉與愈同愈勝也)若能修六蓺之術而觀此九家之言舍短取
長則可以通萬方之略矣(師古曰舍廢也)
屈原賦二十五篇(楚懷王大夫有列傳)
唐勒賦四篇(楚人)
宋玉賦十六篇(楚人與唐勒並時在屈原後也)
趙幽王賦一篇
莊夫子賦二十四篇(名忌吳人)
賈誼賦七篇
枚乘賦九篇
司馬相如賦二十九篇
淮南王賦八十二篇
淮南王羣臣賦四十四篇
太常蓼侯孔臧賦二十篇
陽丘侯劉隁賦十九篇(師古曰隁音偃)
吾丘壽王賦十五篇
蔡甲賦一篇
上所自造賦二篇(師古曰武帝也)
兒寬賦二篇
光禄大夫張子僑賦三篇(與王襃同時也)
陽成侯劉德賦九篇
劉向賦三十三篇
王襃賦十六篇
右賦二十家三百六十一篇
陸賈賦三篇
枚臯賦百二十篇
朱建賦二篇
常侍郎莊怱竒賦十一篇(枚臯同時師古曰七略云怱奇者或言莊夫子子或言族)
(家子莊助昆弟也從行至茂陵詔造賦)
嚴助賦三十五篇(師古曰上言莊怱奇下言嚴助史駮文)
朱買臣賦三篇
宗正劉辟彊賦八篇
司馬遷賦八篇
郎中臣嬰齊賦十篇
臣說賦九篇(師古曰說名音悦)
臣吾賦十八篇
遼東太守蘇季賦一篇
蕭望之賦四篇
河内太守徐明賦三篇(字長君東海人元成世歴五郡太守有能名)
給事黃門侍郎李息賦九篇
淮陽憲王賦二篇
揚雄賦十二篇
待詔馮商賦九篇
博士弟子杜參賦二篇(師古曰劉向别錄云臣向謹與長社尉杜參校中祕書劉歆又)
(云參杜陵人以陽朔元年病死死時年二十餘)
車郎張豐賦三篇(張子僑子)
驃騎將軍朱宇賦三篇(師古曰劉向别錄云驃騎將軍史朱宇志以宇在驃騎府故總)
(言驃騎將軍劉奉世曰其實惟脫一史字耳)
右賦二十一家二百七十四篇(入揚雄八篇)
孫卿賦十篇
秦時雜賦九篇
李思孝景皇帝頌十五篇
廣川惠王越賦五篇
長沙王羣臣賦三篇
魏内史賦二篇
東暆令延年賦七篇(師古曰東□縣名□音移)
衛士令李忠賦二篇
張偃賦二篇
賈充賦四篇
張仁賦六篇
秦充賦二篇
李步昌賦二篇
侍郎謝多賦十篇
平陽公主舍人周長孺賦二篇
雒陽錡華賦九篇(師古曰錡姓華名錡音魚綺反)
眭弘賦一篇(師古曰即眭孟也眭音先隨反)
别栩陽賦五篇(服虔曰栩音詡)
臣昌市賦六篇
臣義賦二篇
黃門書者假史王商賦十三篇
侍中徐博賦四篇
黃門書者王廣吕嘉賦五篇
漢中都尉丞華龍賦二篇
左馮翊史路恭賦八篇
右賦二十五家百三十六篇
客主賦十八篇
雜行出及頌德賦二十四篇
雜四夷及兵賦二十篇
雜中賢失意賦十二篇
雜思慕悲哀死賦十六篇
雜鼓琴劒戲賦十三篇
雜山陵水泡雲氣雨旱賦十六篇(師古曰泡水上浮漚也泡音普交反漚音)
(一侯反)
雜禽獸六畜昆蟲賦十八篇
雜器械草木賦三十三篇
大雜賦三十四篇
成相雜辭十一篇
隐書十八篇(師古曰劉向别錄云隱書者疑其言以相問對者以慮思之可以無不論)
右雜賦十二家二百三十三篇
高祖歌詩二篇
泰一雜甘泉壽宫歌詩十四篇
宗廟歌詩五篇
漢興以來兵所誅滅歌詩十四篇
出行廵狩及游歌詩十篇
臨江王及愁思節士歌詩四篇
李夫人及幸貴人歌詩三篇
詔賜中山靖王子噲及孺子妾冰未央材人歌詩四篇
(師古曰孺子王妾之有品號者也妾王之衆妾也冰其名材人天子内官)
吳楚汝南歌詩十五篇
燕代謳鴈門雲中隴西歌詩九篇
邯鄲河間歌詩四篇
齊鄭歌詩四篇
淮南歌詩四篇
左馮翊秦歌詩三篇
京兆尹秦歌詩五篇
河東蒲反歌詩一篇
黃門倡車忠等歌詩十五篇
雜各有主名歌詩十篇
雜歌詩九篇
雒陽歌詩四篇
河南周歌詩七篇
河南周歌聲曲折七篇
周謠歌詩七十五篇
周謠歌詩聲曲折七十五篇
諸神歌詩三篇
送迎靈頌歌詩三篇
周歌詩二篇
南郡歌詩五篇
右歌詩二十八家三百一十四篇
凡詩賦百六家千三百一十八篇(入揚雄八篇)
傳曰不歌而誦謂之賦登高能賦可以為大夫言感物
造耑材知深美(師古曰耑古端字也因物動志則造辭義之端緒)可與圖事故
可以為列大夫也古者諸侯卿大夫交接鄰國以微言
相感當揖讓之時必稱詩以諭其志蓋以别賢不肖而
觀盛衰焉故孔子曰不學詩無以言也(師古曰論語載孔子戒伯魚之)
(辭也)春秋之後周道&KR0906;壞(師古曰&KR0906;漸也)聘問歌詠不行於列國
學詩之士逸在布衣而賢人失志之賦作矣大儒孫卿
及楚臣屈原離讒憂國皆作賦以風(師古曰離遭也風讀曰諷次下亦同)
咸有惻隐古詩之義其後宋玉唐勒漢興枚乘司馬相
如下及揚子雲競為侈麗閎衍之詞沒其風諭之義是
以揚子悔之曰詩人之賦麗以則辭人之賦麗以淫(師古)
(曰辭人言後代之為文辭)如孔氏之門人用賦也則賈誼登堂相如
入室矣如其不用何(師古曰言孔氏之門既不用賦不可如何謂賈誼相如無所施也)
自孝武立樂府而采歌謠於是有代趙之謳秦楚之風
皆感於哀樂緣事而發亦可以觀風俗知薄厚云序詩
賦為五種
吳孫子兵法八十二篇(圖九卷師古曰孫武也臣於闔閭)
齊孫子八十九篇(圖四卷師古曰孫臏)
公孫鞅二十七篇
吳起四十八篇(有列傳)
范蠡二篇(越王句踐臣也)
大夫種二篇(與范蠡俱事句踐)
李子十篇
娷一篇(師古曰娷音女瑞反蓋說兵法者人名也)
兵春秋三篇
龐煖三篇(師古曰煖音許逮反又音許元反)
兒良一篇(師古曰六國時人也兒音五奚反)
廣武君一篇(李左車)
韓信三篇(師古曰淮隂侯)
右兵權謀十三家二百五十九篇(省伊尹太公管子孫卿子鶡冠子蘇子蒯)
(通陸賈淮南王二百五十九種出司馬法入禮也劉奉世曰種當作重九下又脫一篇字注二百五十九恐)
(合作五百二十一篇數已在前)
權謀者以正守國以竒用兵先計而後戰兼形勢包隂
陽用技巧者也
楚兵法七篇(圖四卷)
蚩尤二篇(見呂刑)
孫軫五篇(圖二卷)
繇叙二篇
王孫十六篇(圖五卷)
尉繚三十一篇
魏公子二十一篇(圖十卷名無忌有列傳)
景子十三篇
李良三篇
丁子一篇
項王一篇(名籍)
右兵形勢十一家九十二篇圖十八卷
形勢者靁動風舉後發而先至離合背鄉變化無常以
輕疾制敵者也(師古曰背音步内反鄉讀曰嚮)
太壹兵法一篇
天一兵法三十五篇
神農兵法一篇
黃帝十六篇(圖三卷)
封胡五篇(黃帝臣依託也)
風后十三篇(圖二卷黃帝臣依託也)
力牧十五篇(黃帝臣依託也)
鵊治子一篇(圖一卷晉灼曰鵊音夾宋祁曰治一作冶)
鬼容區三篇(圖一卷黃帝臣依託師古曰即鬼臾區也)
地典六篇
孟子一篇
東父三十一篇
師曠八篇(晉平公臣)
萇宏十五篇(周史)
别成子望軍氣六篇(圖三卷)
辟兵威勝方七十篇
右隂陽十六家二百四十九篇圖十卷
隂陽者順時而發推刑德隨斗擊因五勝假鬼神而為
助者也(師古曰五勝五行相勝也)
鮑子兵法十篇(圖一卷)
伍子胥十篇(圖一卷)
公勝子五篇
苖子五篇(圖一卷)
逢門射法二篇(師古曰即逢蒙)
隂通成射法十一篇
李將軍射法三篇(師古曰李廣)
魏氏射法六篇
彊弩將軍王圍射法五卷(師古曰圍郁郅人也見趙充國傳)
望遠連弩射法具十五篇
護軍射師王賀射書五篇
蒲苴子弋法四篇(師古曰苴音子余反)
劔道三十八篇
手搏六篇
雜家兵法五十七篇
蹵&KR2610;二十五篇(師古曰&KR2610;以韋為之實以物蹵蹋之以為戲也蹵&KR2610;陳力之事故附於兵法焉)
(蹵音子六反&KR2610;音巨六反)
右兵技巧十三家百九十九篇(省墨子重入蹵&KR2610;也)
技巧者習手足便器械積機關以立攻守之勝者也
凡兵書五十三家七百九十篇圖四十三卷(省十家二百七十一)
(篇重入蹵&KR2610;一家二十五篇出司馬法百五十五篇入禮也劉奉世曰此註二百七十一又當作五百九十)
(二两註篇數皆不足蓋訛謬也)
兵家者蓋出古司馬之職王官之武備也洪範八政八
曰師孔子曰為國者足食足兵(師古曰論語載孔子之言無兵與食不可以為)
(國)以不教民戰是謂棄之(師古曰亦論語所載孔子之言非其不素習武備)明
兵之重也易曰古者弦木為弧剡木為矢弧矢之利以
威天下(師古曰下繫之辭也弧木弓也剡謂銳而利之也音弋冉反)其用上矣後世
燿金為刃割革為甲(師古曰燿讀與鑠同謂銷也)器械甚備下及湯
武受命以師克亂而濟百姓動之以仁義行之以禮讓
司馬法是其遺事也自春秋至於戰國出竒設伏變詐
之兵並作漢興張良韓信序次兵法凡百八十二家刪
取要用定著三十五家諸吕用事而盜取之武帝時軍
政楊僕(劉奉世曰軍政當作正)捃摭遺逸紀奏兵錄(師古曰捃摭謂拾取之捃)
(音九問反摭音之石反)猶未能備至于孝成命任宏論次兵書為
四種
泰壹雜子星二十八卷
五殘雜變星二十一卷(師古曰五殘星名也見天文志)
黃帝雜子氣三十三篇
常從日月星氣二十一卷(師古曰常從人姓名也老子師之)
皇公雜子星二十二卷
淮南雜子星十九卷
泰壹雜子雲雨三十四卷
國章觀霓雲雨三十四卷
泰階六符一卷(李奇曰三台謂之泰階两两成體三台故六觀色以知吉凶故曰符宋祁曰)
(淳化本六作陸)
金度玉衡漢五星客流出入八篇
漢五星彗客行事占驗八卷
漢日旁氣行事占驗三卷
漢流星行事占驗八卷
漢日旁氣行占驗十三卷
漢日食月暈雜變行事占驗十三卷
海中星占驗十二卷
海中五星經雜事二十二卷
海中五星順逆二十八卷
海中二十八宿國分二十八卷
海中二十八宿臣分二十八卷
海中日月彗虹雜占十八卷
圖書祕記十七篇
右天文二十一家四百四十五卷
天文者序二十八宿步五星日月以紀吉凶之象聖王
所以參政也易曰觀乎天文以察時變(師古曰賁卦之彖辭也)然
星事&KR1223;悍非湛密者弗能由也(師古曰&KR1223;讀與凶同湛讀曰沋由用也)夫
觀景以譴形非明王亦不能服聽也以不能由之臣諫
不能聽之主此所以兩有患也
黃帝五家歴三十三卷
顓頊歴二十一卷
顓頊五星歴十四卷
日月宿歴十三卷
夏殷周魯歴十四卷
天歴大歴十八卷
漢元殷周諜歴十七卷
耿昌月行帛圖二百三十二卷
耿昌月行度二卷
傳周五星行度三十九卷
律歴數法三卷
自古五星宿紀三十卷
太歲謀日晷二十九卷
帝王諸侯世譜二十卷
古來帝王年譜五卷
日晷書三十四卷
許商筭術二十六卷
杜忠筭術十六卷
右歴譜十八家六百六卷
歴譜者序四時之位正分至之節會日月五星之辰以
考寒暑殺生之實故聖王必正歴數以定三統服色之
制又以探知五星日月之會凶阨之患吉隆之喜其術
皆出焉此聖人知命之術也非天下之至材其孰與焉
(師古曰與讀曰豫)道之亂也患出於小人而強欲知天道者壞
大以為小削遠以為近是以道術破碎而難知也
泰一隂陽二十三卷
黃帝隂陽二十五卷
黃帝諸子論隂陽二十五卷
諸王子論隂陽二十五卷
太元隂陽二十六卷
三典隂陽談論二十七卷
神農大幽五行二十七卷
四時五行經二十六卷
猛子閭昭二十五卷
陰陽五行時令十九卷
堪輿金匱十四卷(師古曰許慎云堪天道輿地道也)
務成子災異應十四卷
十二典災異應十二卷
鍾律災應二十六卷
鍾律叢辰日苑二十二卷
鍾律消息二十九卷
黃鍾七卷
天一六卷
泰一二十九卷
刑德七卷
風鼓六甲二十四卷
風后孤虚二十卷
六合隨典二十五卷
轉位十二神二十五卷
羡門式法二十卷
羡門式二十卷
文解六甲十八卷
文解二十八宿二十八卷
五音竒胲用兵二十三卷(如淳曰音該師古曰許愼云胲軍中約也)
五音竒胲刑德二十一卷
五音定名十五卷
右五行三十一家六百五十二卷
五行者五常之形氣也書云初一曰五行次二曰羞用
五事(師古曰周書洪範之辭也)言進用五事以順五行也貌言視聽
思心失而五行之序亂五星之變作皆出於律歴之數
而分為一者也(師古曰說皆在五行志也)其法亦起五德終始推其
極則無不至而小數家因此以為吉凶而行於世&KR0906;以
相亂(師古曰&KR0906;漸也)
龜書五十二卷
夏龜二十六卷
南龜書二十八卷
巨龜三十六卷
雜龜十六卷
蓍書二十八卷
周易三十八卷
周易明堂二十六卷
周易隨曲射匿五十卷
大筮衍易二十八卷
大次雜易三十卷
鼠序卜黃二十五卷
於陵欽易吉凶二十三卷
任良易旗七十一卷
易卦八具
右蓍龜十五家四百一卷
蓍龜者聖人之所用也書曰女則有大疑謀及卜筮(師古)
(曰周書洪範之辭也言所為之事有疑則以卜筮决之也龜曰卜蓍曰筮)易曰定天下之吉
凶成天下之亹亹者莫善於蓍龜是故君子將有為也
將有行也問焉而以言其受命也如嚮無有遠近幽深
遂知來物非天下之至精其孰能與於此(師古曰皆上繋之辭也亹)
(亹深致也言君子所為行皆以其言問於易受命如嚮者謂示以吉凶其應速疾如響之隨聲也遂猶究也來)
(物謂當來之事也嚮與響同與讀曰豫)及至衰世解於齊戒而婁煩卜筮
(師古曰解讀曰懈齊讀曰齋婁讀曰屢)神明不應故筮瀆不告易以為忌
(師古曰易蒙卦之辭曰初筮告再三瀆瀆則不告言童蒙之來決疑初則以實而告至于再三為其煩瀆乃不)
(告也)龜厭不告詩以為刺(師古曰小雅小旻之詩曰我龜既厭不我告猶言卜問煩數媟)
(嫚於龜龜靈厭之不告以道也)
黃帝長柳占夢十一卷
甘德長柳占夢二十卷
武禁相衣器十四卷
嚏耳鳴雜占十六卷(師古曰嚏音丁計反)
禎祥變怪二十一卷
人鬼精物六畜變怪二十一卷
變怪誥咎十三卷
執不祥劾鬼物八卷
請官除訞祥十九卷(師古曰訞字與妖同)
禳祀天文十八卷(師古曰禳除災也音人羊反)
請禱致福十九卷
請雨止雨二十六卷
泰壹雜子候歲二十二卷
子贛雜子候歲二十六卷
五法積貯寶藏二十三卷
神農教田相土耕種十四卷
昭明子釣種生魚鼈八卷
種樹臧果相蠶十三卷
右雜占十八家三百一十三卷
雜占者紀百事之象候善惡之徵(師古曰徵證也)易曰占事知
來(師古曰下繫之辭也言有事而占則覩方來之驗也)衆占非一而夢為大故周
有其官(師古曰謂大卜掌三夢之法又占夢中士二人皆宗伯之屬官)而詩載熊羆虺
蛇衆魚旐旟之夢著明大人之占以考吉凶(師古曰小雅斯干之)
(詩曰吉夢維何維熊維羆男子之祥維虺維蛇女子之祥無羊之詩曰牧人乃夢衆維魚矣旐維旟矣大人占)
(之衆維魚矣實維豐年旐維旟矣室家溱溱言熊羆虺蛇皆為吉祥之夢而生男女及見衆魚則為豐年之應)
(旐旟則為多盛之象大人占之謂以聖人占夢之法占之也畫龜蛇曰旐烏隼曰旟)蓋參卜筮春
秋之說訞也曰人之所忌其氣炎以取之訞由人興也
人失常則訞興人無釁焉訞不自作(師古曰申繻之辭也事見莊公十四)
(年炎謂火之光始燄燄也言人之所忌其氣燄引致於災也釁瑕也失常謂反五常之德也炎讀與燄同)故
曰德勝不祥義厭不惠(師古曰厭音伊葉反惠順也)桑穀共生太戊
以興雊雉登鼎武丁為宗(師古曰說在郊祀五行志)然惑者不稽諸
躬而忌訞之見(師古曰稽考也計也)是以詩刺召彼故老訊之占
夢(師古曰小雅正月之詩也故老元老也訊問也言不能修德以禳災但問元老以占夢之吉凶)傷其
舍本而憂末不能勝凶咎也
山海經十三篇
國朝七卷
宮宅地形二十卷
相人二十四卷
相寶劒刀二十卷
相六畜三十八卷
右形法六家百二十二卷
形法者大舉九州之埶以立城郭室舍形人及六畜骨
法之度數器物之形容以求其聲氣貴賤吉凶猶律有
長短而各徵其聲非有鬼神數自然也然形與氣相首
尾亦有有其形而無其氣有其氣而無其形此精微之
獨異也
凡數術百九十家二千五百二十八卷
數術者皆明堂羲和史卜之職也史官之(宋祁曰史官之字下舊)
(本有術字)廢久矣其書既不能具雖有其書而無其人易曰
苟非其人道不虚行(師古曰下繫之辭也言道由人行)春秋時魯有梓
慎鄭有禆竈晉有卜偃宋有子韋六國時楚有甘公魏
有石申夫漢有唐都庶得麤觕(師古曰觕粗略也音才戸反)蓋有因
而成易無因而成難故因舊書以序數術為六種
黃帝内經十八卷
外經三十七卷
扁鵲内經九卷
外經十二卷
白氏内經三十八卷
外經三十六卷
旁篇二十五卷
右醫經七家二百一十六卷
醫經者原人血脉經落骨髓陰陽表裏以起百病之本
死生之分而用度箴石湯火所施(師古曰箴所以刺病也石謂砭石即石箴)
(也古者攻病則有砭今其術絶矣箴音之林反砭音彼廉反)調百藥齊和之所宜(師古)
(曰齊音才詣反其下並同和音呼臥反)至齊之德猶慈石取鐵以物相使
拙者失理以瘉為劇以死為生(師古曰瘉讀與愈同愈差也)
五藏六府痺十二病方三十卷(師古曰痺風溼之病音必二反)
五藏六府疝十六病方四十卷(師古曰疝心腹氣病音山諫反又音刪)
五藏六府癉十二病方四十卷(師古曰癉黃病音丁韓反)
風寒熱十六病方二十六卷
泰始黃帝扁鵲俞拊方二十三卷(應劭曰黃帝時醫也師古曰拊音膚)
五藏傷中十一病方三十一卷
客疾五藏狂顛病方十七卷
金創瘲瘛方三十卷(服虔曰音&KR2740;引之&KR2740;師古曰小兒病也瘛音充制反瘲音子用反)
婦人嬰兒方十九卷
湯液經法三十二卷
神農黃帝食禁七卷
右經方十一家二百七十四卷
經方者本草石之寒溫量疾病之淺深假藥味之滋因
氣感之宜辯五苦六辛致水火之齊以通閉解結反之
於平及失其宜者以熱益熱以寒增寒精氣内傷不見
於外是所獨失也故諺曰有病不治常得中醫
容成隂道二十六卷
務成子隂道三十六卷
堯舜隂道二十三卷
湯盤庚隂道二十卷
天老雜子隂道二十五卷
天一隂道二十四卷
黃帝三王飬陽方二十卷
三家内房有子方十七卷
右房中八家百八十六卷
房中者情性之極至道之際是以聖王制外樂以禁内
情而為之節文傳曰先王之作樂所以節百事也樂而
有節則和平壽考及迷者弗顧以生疾而隕性命
宓戲雜子道二十篇
上聖雜子道二十六卷
道要雜子十八卷
黃帝雜子步引十二卷
黃帝岐伯按摩十卷
黃帝雜子芝菌十八卷(師古曰服餌芝菌之法也菌音求閔反)
黃帝雜子十九家方二十一卷
泰壹雜子十五家方二十二卷
神農雜子技道二十三卷
泰壹雜子黃冶三十一卷(師古曰黃冶釋在郊祀志)
右神&KR0726;十家二百五卷
神&KR0726;者所以保性命之真而游求於其外者也聊以盪
意平心同死生之域(師古曰盪滌一曰盪放也)而無怵惕於胷中然
而或者專以為務則誕欺怪迂之文彌以益多(師古曰誕大言)
(也迂遠也)非聖王之所以教也孔子曰索隐行怪後世有述
焉吾不為之矣(師古曰禮記載孔子之言索隱求索隠暗之事而行怪迂之道妄令後人有所)
(祖述非我夲志臣佖曰志序神僊者内云孔子曰索隱行怪顔師古註云禮記載孔子之言索隱求索隱暗)
(之事臣佖案禮記中庸篇有云子曰素隱行怪後世有述焉吾弗為之矣鄭元註云索讀如攻城攻其所傃之)
(傃傃猶鄉也言方鄉避害隱身而行佹譎以作後世名也弗為之矣耻之也今志作索隱師古從而解之文注)
(即與禮記不同意義亦不相遠故索字不更刊正作素字)
凡方技三十六家八百六十八卷
方技者皆生生之具王官之一守也大古有岐伯俞拊
中世有扁鵲秦和(師古曰和秦醫名也)蓋論病以及國原診以知
政(師古曰診視驗謂視其脉及色候也診音軫又音丈刃反)漢興有倉公今其技術
晻昧(師古曰晻與暗同)故論其書以序方技為四種
大凡書六略三十八種五百九十六家萬三千二百六
十九卷(入三家五十篇省兵十家)
前漢書卷三十
前漢書卷三十考證
藝文志大收篇籍廣開獻書之路(臣召南)按此二句
既叙在孝武之前則指高祖時蕭何收秦圖籍楚元
王學詩惠帝時除挾書之令文帝使鼂錯受尚書使
博士作王制又置論語孝經爾雅孟子博士即其事
也
以備篇籍注傳寫脫誤傳監本訛轉今從舊本改正
古五子十八篇自甲子至壬子說易隂陽(臣召南)按
易有先甲後甲先庚後庚已曰之文然古人說易未
有以甲子配卦爻者至漢始有律歴志曰日有六甲
辰有六子注云六甲之中惟甲寅無子然則後世占
易以六辰定六爻亦不自京房始也
於是重易六爻作上下篇王應麟蓺文志考曰重卦
之人有四說王輔嗣等以為伏羲鄭康成以為神農
孫盛以為夏禹史遷以為文王楊繪曰筮必六十四
然後可為舜禹之際曰龜筮協從則何文王重卦之
有乎八卦成列象在其中矣因而重之爻在其中矣
据此而言重卦之始其在上古乎京房引夫子曰神
農重乎八純(臣召南)按王氏紏漢志之失是也但易
大傳明曰因而重之即伏羲重為六十四耳王弼之
說最當
經二十九卷注伏生傳授者王應麟曰伏生口傳二
十八篇後得泰誓一篇也(臣召南)按泰誓即偽泰誓
凡漢人所引赤烏白魚等語皆是也故併伏生所傳
為二十九卷
詩經二十八卷魯齊韓三家注應劭曰申公作魯詩后
蒼作齊詩韓嬰作韓詩(臣召南)按應說非是后蒼
傳齊詩者非其始也齊詩始於轅固
雅歌詩四篇王應麟曰晉志杜䕫傳舊雅樂四曲一
曰鹿鳴二曰騶虞三曰伐檀四曰文王皆古聲辭此
四篇豈即四曲歟
魏文侯最為好古孝文時得其樂人竇公注桓譚新論
云竇公年百八十歲云云(臣召南)按竇公事見正
史必得其實但桓譚言百八十歲則可疑也魏文侯
在位三十八年而卒時為周安王十五年自安王十
五年計至秦二世三年即已一百八十一年矣又加
高祖十二年惠帝七年高后八年而孝文始即帝位
則是二百零八年也竇公在魏文侯時已為樂工則
其年必非甚幼至見文帝又未必即在元年則其夀
蓋二百三四十歲矣謂之百八十歲可乎
急就一篇隋志作急就章一卷
揚雄取其有用者以作訓纂揚此卷並訛楊今改正
孫卿子三十三篇王應麟曰當作三十二篇
後進循之宋本作修之按文應作循之今從監本
筦子八十六篇(臣召南)按志於道家列太公二百三
十七篇謀八十一篇言七十一篇兵八十五篇理不
可觧然其書後世失傳或不專言兵法未可知也至
管子則其書具在志亦列於道家何耶隋志改列於
法家之首是也
鄒奭子十二篇齊人號曰雕龍奭雕監本訛彫從宋
本改
韓子五十五篇名非韓諸公子使秦使監本訛吏從
汲古閣本改正
伍子胥八篇伍監本訛五今改正
天乙三篇天乙謂湯其言非殷時非監本訛者今改
正
陽邱侯劉隁賦十九篇(臣召南)按王子侯表陽邱應
作楊邱隁應作偃齊悼惠王之孫共安侯之子也
桑穀共生太戊以興按監本作太戊之興非也從宋
本改正
前漢書卷三十考證
