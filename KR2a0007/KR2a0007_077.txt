前漢書卷七十七
漢蘭臺令史班固撰
唐正議大夫行祕書少監琅邪縣開國子顔師古注
蓋諸葛劉鄭孫母將何傳第四十七
蓋寬饒字次公魏郡人也(師古曰蓋音公盍反)眀經為郡文學以
孝廉為郎舉方正對策高第遷諫大夫行郎中戸將事
(師古曰百官公卿表郎中令屬官有郎中車戶騎三將蓋各以所主為名也戸將者主戸衞也)劾奏衞
將軍張安世子侍中陽都侯彭祖不下殿門(師古曰過殿門不下)
(車也)并連及安世居位無補彭祖時實下門寬饒坐舉奏
大臣非是(師古曰不以實也)左遷為衞司馬(蘇林曰如今衞士令也臣瓚曰漢注)
(有衞屯司馬)先是時衞司馬在部見衞尉拜謁常為衞官繇
使市買(師古曰繇讀與徭同)寬饒視事案舊令遂揖官屬以下行
衞者(蘇林曰衞尉官屬也或曰詔遣使行衞者也師古曰或說非也行音下更反劉攽曰按此文錯亂)
(本當云寬饒視事按舊令遂揖衞尉)衞尉私使寬饒出寬饒以令詣官府
門上謁辭(文穎曰私見使而公辭尚書也蘇林曰以法詣衞尉府門上謁也師古曰文說是也)尚
書責問衞尉(文穎曰由寬饒以法令不給使尚書責衞尉不復使司馬)由是衞官不
復私使候司馬候司馬不拜出先置衞輒上奏辭(如淳曰天)
(子出為天子先導先天子發故上奏辭)自此正焉寬饒初拜為司馬未出
殿門斷其襌衣令短離地(師古曰襌音單其字從衣)冠大冠帶長劒
躬案行士卒廬室視其飲食居處有疾病者身自撫循
臨問加致醫藥遇之甚有恩及歲盡交代上臨饗罷衞
卒(師古曰得代當歸者也)衞卒數千人皆叩頭自請願復留共更
一年以報寬饒厚德(師古曰更猶今言上番也音工衡反)宣帝嘉之以寬
饒為太中大夫使行風俗(師古曰行音下更反)多所稱舉貶黜奉
使稱意擢為司隸校尉刺舉無所回避小大輒舉所劾
奏衆多廷尉處其法半用半不用(師古曰以其峻刻故有不用者)公卿
貴戚及郡國吏繇使至長安皆恐懼莫敢犯禁(師古曰繇讀與)
(傜同供傜役及為使而来者)京師為清平恩侯許伯入第(師古曰許伯皇太子)
(外祖也入第者治第新成始入居之)丞相御史將軍中二千石皆賀寬饒
不行許伯請之廼往從西階上東鄉特坐(師古曰言自尊抗無所詘)
(也鄉讀曰嚮)許伯自酌曰盖君後至寬饒曰無多酌我我廼
酒狂丞相魏侯笑曰次公醒而狂何必酒也坐者皆屬
目卑下之(師古曰屬猶注也音立欲反下音胡稼反宋祁曰笑或作㗛)酒酣樂作長
信少府檀長卿起舞為沐猴與狗鬭(師古曰沐猴獮猴)坐皆大
笑寬饒不說卬視屋而歎(師古曰說讀曰悦卬讀曰仰宋祁曰坐字下疑有者字)
曰美哉然富貴無常忽則易人此如傳舍所閱多矣(師古)
(曰言如客舍行客輒過之故多所經歴也)唯謹慎為得久君侯可不戒哉因
起趨出劾奏長信少府以列卿而沐猴舞失禮不敬上
欲罪少府許伯為謝良久上廼解寬饒為人剛直高節
志在奉公家貧奉錢月數千(師古曰奉音扶用反)半以給吏民為
耳目言事者身為司隸子常步行自戍北邊(蘇林曰子自行戍不)
(取代)公廉如此然深刻喜䧟害人(師古曰喜音許吏反)在位及貴戚
人與為怨(師古曰人人皆怨之)又好言事刺譏奸犯上意(師古曰奸音干)
上以其儒者優容之然亦不得遷同列後進或至九卿
寬饒自以行清能高有益於國而為凡庸所越(宋祁曰庸疑)
(是庶字浙本作庸)愈失意不快數上疏諫爭太子庶子王生高
寬饒節而非其如此予書曰明主知君絜白公正不畏
彊禦(師古曰彊禦彊梁而禦善者也劉奉世曰禦禁也言威力足以禁制於人爾雅云)故命君
以司察之位擅君以奉使之權尊官厚禄已施於君矣
君宜夙夜惟思當世之務奉法宣化憂勞天下雖日有
益月有功猶未足以稱職而報恩也自古之治三王之
術各有制度(師古曰三王謂夏殷周文質不同也)今君不務循職而已(宋)
(祁曰循一作修)廼欲以太古久遠之事匡拂天子(師古曰匡正也拂讀曰弼)
數進不用難聽之語以摩切左右非所以揚令名全夀
命者也方今用事之人皆明習法令言足以飾君之辭
文足以成君之過君不惟蘧氏之高蹤(師古曰蘧伯玉邦無道則可卷)
(而懷之)而慕子胥之末行(師古曰伍子胥知吳王不可諫而不能止自取誅滅也)用
不訾之軀臨不測之險(師古曰訾與貲同不貲者言無貲量可以比之貴重之極也不)
(測謂深也)竊為君痛之夫君子直而不挺曲而不詘(師古曰挺然直)
(貌言雖執直道而遭遇時變與時紆曲然其本志不屈撓也挺音吐鼎反劉奉世曰此所謂内直而外曲顔)
(說未盡宋祁曰注文遇時字疑是則字)大雅云旣明且哲以保其身(師古曰烝)
(民之詩也言明智者可以自全不至亡身)狂夫之言聖人擇焉唯裁省覽寬
饒不納其言是時上方用刑法信任中尚書宦官寬饒
奏封事曰方今聖道寖廢儒術不行(師古曰寖漸也)以刑餘為
周召(師古曰言使奄人當權軸也周謂周公旦也召謂召公奭也召讀曰邵)以法律為詩
書(師古曰言以刑法成教化也)又引韓氏易傳言五帝官天下三王
家天下家以傳子官以傳賢若四時之運功成者去不
得其人則不居其位書奏上以寬饒怨謗終不改下其
書中二千石時執金吾議以為寬饒指意欲求䄠大逆
不道(師古曰䄠古禪字言欲使天子傳位扵已)諫大夫鄭昌愍傷寬饒忠直
憂國以言事不當意而為文吏所詆挫(師古曰詆毁也挫折也)上
書頌寬饒曰(師古曰頌謂稱其美劉奉世曰頌讀如尚書自訟之訟)臣聞山有猛
獸藜藿為之不采國有忠臣姦邪為之不起司隸校尉
寬饒居不求安食不求飽(師古曰論語稱孔子曰君子食無求飽居無求安故引之)
進有憂國之心退有死節之義上無許史之屬下無金
張之託(應劭曰許伯宣帝皇后父史高宣帝外家也金金日磾也張張安世也此四家屬無不聽師古)
(曰此說非也許氏史氏有外屬之恩金氏張氏自託在於近狎也屬讀如本字也宋祁曰注末也字當刪)
職在司察直道而行多仇少與(師古曰仇怨讎也與黨與也)上書陳
國事有司劾以大辟臣幸得從大夫之後官以諫為名
不敢不言上不聽遂下寬饒吏寬饒引佩刀自剄北闕
下衆莫不憐之
諸葛豐字少季琅邪人也以眀經為郡文學名特立剛
直貢禹為御史大夫除豐為屬舉侍御史元帝擢為司
隸校尉刺舉無所避京師為之語曰間何闊逢諸葛(師古)
(曰言間者何久闊不相見以逢諸葛故也)上嘉其節加豐秩光祿大夫時侍
中許章以外屬貴幸奢滛不奉法度賓客犯事與章相
連豐案劾章欲奏其事適逢許侍中私出豐駐車舉節
詔章曰下欲收之章廹窘馳車去豐追之許侍中因得
入宫門自歸上(師古曰歸誠乞哀於天子也)豐亦上奏於是收豐節
司隸去節自豐始豐上書謝曰臣豐駑怯文不足以勸
善武不足以執邪陛下不量臣能否拜為司隸校尉未
有以自效復秩臣為光祿大夫官尊責重非臣所當處
也又廹年歲衰暮常恐卒填溝渠無以報厚德(師古曰卒讀曰)
(猝)使論議士譏臣無補長獲素餐之名(師古曰素空也言不舉職務空)
(食祿俸而已)故常願捐一旦之命不待時而斷姦臣之首縣
於都市編書其罪(師古曰編謂聯次簡牘也)使四方明知為惡之罸
然後却就斧鉞之誅(師古曰却退也宋祁曰却字並注文却字疑作郤)誠臣所
甘心也夫以布衣之士尚猶有刎頸之交(師古曰刎斷也音吻)今
以四海之大曾無伏節死誼之臣率盡苟合取容阿黨
相為念私門之利忘國家之政邪穢濁溷之氣上感于
天(師古曰溷亦濁也音下頓反)是以災變數見百姓困乏此臣下不
忠之效也臣誠恥之亡已凡人情莫不欲安存而惡危
亡然忠臣直士不避患害者誠為君也今陛下天覆地
載物無不容(師古曰如天之覆如地之載也)使尚書令堯賜臣豐書曰
夫司隸者刺舉不法善善惡惡非得顓之也(師古曰善善襃賞善)
(人也惡惡誅罰惡人也顓與專同)免處中和(宋祁曰免越本作勉劉奉世曰免當作勉)順
經術意恩深德厚臣豐䪺首幸甚臣竊不勝憤懣願賜
清宴(師古曰懣音滿)唯陛下裁幸上不許是後所言益不用豐
復上書言臣聞伯竒孝而棄於親子胥忠而誅於君(師古)
(曰並觧於上)隱公慈而殺於弟(師古曰魯隱公欲立弟桓公為其尚少已且攝位而卒為)
(桓公所殺宋祁曰注文為桓公所殺一本無公字)叔武弟而殺於兄(師古曰叔武衛成公)
(之弟夷叔也成公避晉之難出奔陳使大夫元咺奉叔武以居守其後晉人納成公成公疑叔武而先期入叔)
(武將沐聞君至喜捉髮走出前驅射而殺之事在左傳僖二十八年叔武弟音大計反宋祁曰注文叔武弟)
(下疑有弟字)夫以四子之行屈平之材(師古曰屈平即是屈原也)然猶不
能自顯而被刑戮豈不足以觀哉使臣殺身以安國蒙
誅以顯君(師古曰蒙被也)臣誠願之獨恐未有云補而為衆邪
所排令讒夫得遂正直之路雍塞(師古曰雍讀曰壅)忠臣沮心
智士杜口(師古曰沮壞杜塞也沮音才汝反)此愚臣之所懼也豐以春
夏繫治人在位多言其短上徙豐為城門校尉豐上書
告光祿勲周堪光祿大夫張猛上不直豐廼制詔御史
城門校尉豐前與光禄勲堪光禄大夫猛在朝之時數
稱言堪猛之美豐前為司隸校尉不順四時修法度專
作苛暴(宋祁曰修疑作循)以獲虚威朕不忍下吏以為城門校
尉不内省諸已(師古曰省察也)而反怨堪猛以求報舉(師古曰舉言其)
(事以報怨)告案無證之辭暴揚難驗之罪毁譽恣意不顧前
言(師古曰前言謂舉堪猛之美今乃更言其短是不顧也)不信之大者也朕憐豐
之耆老不忍加刑其免為庶人終於家
劉輔河間宗室也舉孝廉為襄賁令(蘇林曰賁音肥東海縣也)上
書言得失召見上美其材擢為諫大夫會成帝欲立趙
倢伃為皇后先下詔封倢伃父臨為列侯輔上書言臣
聞天之所與必先賜以符瑞天之所違必先降以災變
此神明之徵應自然之占驗也昔武王周公承順天地
以饗魚烏之瑞(師古曰謂伐紂時有白魚赤烏之瑞也事見今文尚書)然猶君臣
祇懼動色相戒况於季世不蒙繼嗣之福屢受威怒之
異者乎雖夙夜自責改過易行畏天命念祖業妙選有
德之世考卜窈窕之女(師古曰窈窕幽閑也)以承宗廟順神祗心
塞天下望(師古曰塞滿也)子孫之祥猶恐晚暮今廼觸情縱欲
傾於卑賤之女欲以母天下不畏于天不媿于人惑莫
大焉里語曰腐木不可以為柱卑人不可以為主天人
之所不予必有禍而無福市道皆共知之(師古曰市道市中之道也)
(一曰市人及行於道路者也)朝廷莫肯壹言臣竊傷心自念得以同
姓拔擢尸祿不忠汚辱諫爭之官不敢不盡死唯陛下
深察書奏上使侍御史收縛輔繫掖庭祕獄(師古曰漢書舊儀掖)
(庭詔獄令丞宦者為之主理婦人女官也)羣臣莫知其故於是中朝左將軍
辛慶忌右將軍廉褒光禄勲師丹太中大夫谷永(孟康曰中)
(朝内朝也大司馬左右前後將軍侍中常侍散騎諸吏為中朝丞相以下至六百石為外朝也劉奉世曰按)
(文則丹永皆中朝臣也盖時為給事中侍中諸吏之類)俱上書曰臣聞眀王垂寬
容之聽崇諫爭之官廣開忠直之路不罪狂狷之言(師古)
(曰狷急也音絹)然後百僚在位(宋祁曰浙本無然字予謂然後字當刪當作使百僚在位)
竭忠盡謀不懼後患朝廷無讇諛之士元首無失道之
諐(師古曰元首謂天子也讇古謟字)竊見諫大夫劉輔前以縣令求見
擢為諫大夫此其言必有卓詭切至當聖心者(師古曰卓高遠)
(也詭異於衆也)故得拔至於此旬日之間收下祕獄臣等愚以
為輔幸得託公族之親在諫臣之列新從下土来未知
朝廷體(宋祁曰一本来字上有而字體字上有之字浙本無)獨觸忌諱不足深
過小罪宜隱忍而已如有大惡宜暴治理官衆共之(師古)
(曰令衆人知其罪狀而罰之宋祁曰衆共之衆字上疑有與字)昔趙簡子殺其大夫
鳴犢孔子臨河而還(張晏曰趙簡子欲分晉國故先殺鳴犢又聘孔子孔子聞其死至河)
(而還也師古曰戰國策說二人姓名云鳴犢鐸犨而史記及古今人表並以為鳴犢竇犨盖鐸犢及竇其聲相)
(近故有不同耳今永等止舉殺鳴犢一人不論竇犨也)今天心未豫(張晏曰豫悦豫也)災
異屢降水旱迭臻(師古曰迭互也音徒結反)方當隆寬廣問褒直盡
下之時也而行慘急之誅於諫爭之臣震驚羣下失忠
直心假令輔不坐直言所坐不著(師古曰著明也)天下不可戶
曉(師古曰言不可家家曉諭之也)同姓近臣本以言顯其於治親飬忠
之義誠不宜幽囚于掖庭獄公卿以下見陛下進用輔
亟而折傷之暴(師古曰亟急也)人有懼心(師古曰人人皆懼也)精銳銷耎
(蘇林曰耎弱也師古曰耎音乃喚反)莫敢盡節正言非所以昭有虞之聽
廣德美之風也(師古曰舜有敢諫之鼓故言有虞之聽也一曰謂逹四聰也)臣等竊
深傷之唯陛下留神省察上廼徙繫輔共工獄(蘇林曰考工也)
(師古曰少府之屬官也亦有詔獄共讀與龔同)減死罪一等論為鬼薪終於家
鄭崇字子游本高密大族世與王家相嫁娶(師古曰女嫁王家男)
(又娶也)祖父以訾徙平陵父賓眀法律為御史事貢公(師古)
(曰貢禹也)名公直崇少為郡文學史至丞相大車屬(如淳曰丞相大)
(車屬如今公府御屬)弟立與高武侯傅喜同門學相友善(師古曰同門謂)
(同師也)喜為大司馬薦崇哀帝擢為尚書僕射數求見諫
爭上初納用之每見曳革履(師古曰孰曰韋生曰革)上笑曰我識
鄭尚書履聲久之上欲封祖母傅太后從弟商崇諫曰
孝成皇帝封親舅五侯天為赤黃晝昏日中有黑氣今
祖母從昆弟二人已侯孔鄉侯皇后父高武侯以三公
封尚有因緣(師古曰孔鄉侯傅晏也高武侯傅喜也)今無故欲復封商壞
亂制度逆天人心(宋祁曰心字上疑有之字)非傅氏之福也臣聞
師曰逆陽者厥極弱逆隂者厥極凶短折犯人者有亂
亡之患犯神者有疾夭之禍故周公著戒曰惟王不知
艱難唯耽樂是從時亦罔有克夀(師古曰周書亡逸之篇也言王者不知稼)
(穡之艱難唯從耽樂則致天喪無能夀考也)故衰世之君夭折蚤沒(師古曰蚤古早)
(字)此皆犯隂之害也(宋祁曰浙本隂字下有陽字)臣願以身命當國
咎崇因持詔書案起(李竒曰持當受詔書案起也師古曰李說非也案者即寫詔之文)
傅太后大怒曰何有為天子乃反為一臣所顓制邪(師古)
(曰顓與專同)上遂下詔曰朕幼而孤皇太太后躬自飬育免
于襁褓教道以禮至於成人(師古曰道讀曰導)惠澤茂焉(師古曰茂)
(美也)欲報之德皥天罔極(師古曰詩小雅蓼莪之篇曰父兮生我母兮鞠我欲報之德昊)
(天罔極言欲報父母之恩德心無已也呼昊天者陳已至誠也皥字與昊同)前追號皇太太
后父為崇祖侯惟念德報未殊朕甚恧焉(師古曰殊異也恧愧也音)
(女六反)侍中光禄大夫商皇太太后父同産子小自保大
(如淳曰太后從小飬之使至大也宋祁曰産字下疑有弟字)恩義最親其封商為汝
昌侯為崇祖侯後更號崇祖侯為汝昌哀侯崇又以董
賢貴寵過度諫由是重得罪(師古曰重音直用反)數以職事見責
發疾頸癰欲乞骸骨不敢尚書令趙昌佞讇素害崇知
其見疏因奏崇與宗族通疑有姦請治上責崇曰君門
如市人何以欲禁切主上(師古曰言請求者多交通賓客)崇對曰臣門
如市臣心如水(師古曰言至清也)願得考覆上怒下崇獄窮治
死獄中
孫寳字子嚴潁川鄢陵人也(師古曰鄢音偃)以眀經為郡吏御
史大夫張忠辟寳為屬欲令授子經更為除舍(師古曰除謂修)
(飾插除也)設儲偫(師古曰謂豫備器物也偫音丈紀反)寳自劾去忠固還之(師古)
(曰固者謂再三留之)心内不平(師古曰恨其去也)後署寳主簿寳徙入舍
祭竈請比鄰忠隂察怪之使所親問寳前大夫為君設
除大舍子自劾去者欲為高節也今兩府高士俗不為
主簿子既為之徙舍甚說(師古曰說讀曰悦)何前後不相副也
寳曰高士不為主簿而大夫君以寳為可一府莫言非
(師古曰言大夫以為寳適可為主簿耳府中之人又不以為不當也)士安得獨自高前日
君男欲學文而移寳自近(師古曰文謂書也)禮有来學義無往
教道不可詘身詘何傷且不遭者可無不為况主簿乎
(師古曰言士不遭遇知己則當屈辱無所不為也)忠聞之甚慙上書薦寳經明
質直宜備近臣為議郎遷諫大夫鴻嘉中廣漢羣盗起
選為益州刺史廣漢太守扈商者大司馬車騎將軍王
音姊子軟弱不任職寳到部親入山谷諭告羣盗非本
造意渠率皆得悔過自出(師古曰渠大也)遣歸田里自劾矯制
奏商為亂首(師古曰擅放羣盗歸故云矯制由商不任職致有賊盗故云為亂首也)春秋
之義誅首惡而已商亦奏寳所縱或有渠率當坐者(師古)
(曰縱放也)商徵下獄寳坐失死罪免益州吏民多陳寳功效
言為車騎將軍所排上復拜寳為冀州刺史遷丞相司
直時帝舅紅陽侯立使客因南郡太守李尚占墾草田
數百頃(師古曰隱度而取之也草田荒田也占音之贍反)頗有民所假少府陂
澤略皆開發(師古曰舊為陂澤本屬少府其後以假百姓百姓皆已田之而立揔謂為草田占云)
(新自墾)上書願以入縣官(師古曰立上書云新墾得此田請以入官也)有詔郡
平田予直(師古曰受其田而凖償價直也)錢有貴一萬萬以上(師古曰增於時)
(價)寳聞之遣丞相史按驗發其姦劾奏立尚懷姦罔上
狡猾不道尚下獄死立雖不坐後兄大司馬衞將軍商
薨次當代商上度立而用其弟曲陽侯根為大司馬驃
騎將軍(如淳曰度過也過立而用根)會益州蠻夷犯法巴蜀頗不安
上以寳著名西州拜為廣漢太守秩中二千石賜黃金
三十斤蠻夷安輯吏民稱之(師古曰輯與集同)徵為京兆尹故
吏侯文以剛直不苟合常稱疾不肯仕寳以恩禮請文
欲為布衣友日設酒食妻子相對文求受署為掾進見
如賓禮數月以立秋日署文東部督郵入見勅曰今日
鷹隼始擊當順天氣取姦惡以成嚴霜之誅掾部渠有
其人乎(師古曰渠讀曰詎詎豈也言掾所部内豈有其人乎)文卬曰無其人不敢
空受職(師古曰卬讀曰仰謂仰頭而對也)寳曰誰也文曰霸陵杜穉季
寳曰其次(師古曰除穉季之外更有誰也)文曰豺狼横道不宜復問狐
狸(師古曰言不當釋大而取小也)寳默然穉季者大俠與衞尉淳于長
大鴻臚蕭育等皆厚善寳前失車騎將軍與紅陽侯有
郤(師古曰失車騎將軍謂失王音意奏扈商事也郤與隙同)自恐見危時淳于長方
貴幸友寳寳亦欲附之始視事而長以穉季託寳故寳
窮無以復應文文怪寳氣索(師古曰索盡也音先各反)知其有故因
曰明府素著威名今不敢取穉季當且闔閤勿有所問
(師古曰閤閉也)如此竟歲吏民未敢誣明府也(師古曰誣謗也)即度穉
季而譴它事(李竒曰過度不治罪)衆口讙譁終身自墮(師古曰墮毁也音火)
(規反)寳曰受教穉季耳目長聞知之杜門不通水火(師古曰杜)
(塞也不通水火謂雖鄰伍亦不往来也)穿舍後牆為小戸但持鉏自治園
因文所厚自陳如此(師古曰具言恐懼改節之狀也)文曰我與穉季幸
同土壤素無睚眥(師古曰睚音涯眥音才賜反睚又音五懈反眥又音仕懈反已觧於前也)
顧受將命分當相直(師古曰言自顧念受郡將之命分當相值遇也分音扶問反直讀曰)
(值)誠能自改嚴將不治前事即不更心但更門戸適趣
禍耳(師古曰更改也趣讀曰促)穉季遂不敢犯法寳亦竟歲無所譴
明年穉季病死寳為京兆尹(宋祁曰浙本無尹字)三歲京師稱
之會淳于長敗寳與蕭育等皆坐免官文復去吏死於
家穉季子杜蒼字君敖名出穉季右在游俠中哀帝即
位徵寳為諫大夫遷司隸初傅太后與中山孝王母馮
太后俱事元帝有郤(師古曰以當熊事慙而嫉之)傅太后使有司考
馮太后令自殺衆庶冤之寳奏請覆治傅太后大怒曰
帝置司隸主使察我馮氏反事明白故欲擿觖以揚我
惡(師古曰擿觖謂挑發之也擿音它歴反觖音决挑音它聊反宋祁曰擿字正文注文當作謫)我當
坐之上廼順指下寳獄尚書僕射唐林爭之上以林朋
黨比周(師古曰比音頻寐反)左遷敦煌魚澤障候大司馬傅喜光
祿大夫龔勝固爭上為言太后出寳復官頃之鄭崇下
獄寳上書曰臣聞疏不圖親外不慮内(師古曰圖謀也慮思也)臣
幸得銜命奉使職在刺舉不敢避貴幸之埶以塞視聽
之明按尚書令昌奏僕射崇下獄覆治榜掠將死卒無
一辭(師古曰榜掠謂笞擊而考問之也榜音彭)道路稱冤疑昌與崇内有纖
介(師古曰言有細故宿嫌也)浸潤相䧟自禁門内樞機近臣蒙受冤
譖(師古曰蒙被也)虧損國家為謗不小臣請治昌以觧衆心書
奏天子不說(師古曰說讀曰悦)以寳名臣不忍誅廼制詔丞相
大司空(劉敞曰此既云丞相不得復有大司空也)司隸寳奏故尚書僕射
崇冤請獄治尚書令昌案崇近臣罪惡暴著而寳懷邪
附下罔上以春月作詆欺遂其姦心盖國之賊也傳不
云乎惡利口之覆國家(師古曰論語稱孔子之言)其免寳為庶人哀
帝崩王莽白王太后徵寳以為光禄大夫與王舜等俱
迎中山王平帝立寳為大司農會越嶲郡上黃龍游江
中太師孔光大司徒馬宮等咸稱莽功德比周公宜告
祠宗廟寳曰周公上聖召公大賢尚猶有不相說著於
經典兩不相損(師古曰周書君奭之序曰召公為保周公為師相成王為左右召公不說周公)
(作君奭是也兩不相損者言俱有令名也召讀曰邵說讀曰悦)今風雨未時百姓不足
每有一事羣臣同聲(師古曰言雷同阿附妄說福祥)得無非其美者(師古)
(曰言此非朝廷美事也)時大臣皆失色侍中奉車都尉甄邯即時
承制罷議者會寳遣吏迎母母道病留弟家獨遣妻子
司直陳崇以奏寳事下三公即訊(師古曰就問之也)寳對曰年
七十誖眊恩衰共飬營妻子如章(師古曰誖惑也眊與耄同自言老耄心志)
(亂惑供飬之恩衰具如所奏之章也誖音布内反共讀曰供音居用反)寳坐免終於家建
武中錄舊德臣以寳孫伉為諸長(師古曰伉音抗諸琅邪之縣也)
母將隆字君房東海蘭陵人也大司馬車騎將軍王音
内領尚書外典兵馬踵故選置從事中郎(師古曰踵猶躡也言承躡)
(故事也)與參謀議奏請隆為從事中郎遷諫大夫成帝末
隆奏封事言古者選諸侯入為公卿以褒功德宜徵定
陶王使在國邸以填萬方(師古曰填音竹刃反)其後上竟立定陶
王為太子隆遷冀州牧潁川太守哀帝即位以高第入
為京兆尹遷執金吾時侍中董賢方貴上使中黃門發
武庫兵前後十輩送董賢及上乳母王阿舍隆奏言武
庫兵器天下公用國家武備繕治造作皆度大司農錢
(蘇林曰用度皆出大司農)大司農錢自乘輿不以給共飬(師古曰共音居用反)
(飬音弋向反)共飬勞賜壹出少府盖不以本臧給末用不以
民力共浮費(師古曰共讀曰供)别公私示正路也古者諸侯方
伯得顓征伐廼賜斧鉞(師古曰顓與專同)漢家邊吏職在距寇
亦賜武庫兵皆任其事然後蒙之春秋之誼家不臧甲
所以抑臣威損私力也今賢等便僻弄臣(宋祁曰僻當作辟)私
恩微妾而以天下公用給其私門契國威器共其家備
(李竒曰契欽也晉灼曰契取也師古曰李說是也共讀曰供)民力分於弄臣武兵設
於微妾建立非宜以廣驕僭非所以示四方也孔子曰
奚取於三家之堂(師古曰三家謂魯大夫叔孫仲孫季孫也論語云三家者以雍徹孔子曰)
(相維辟公天子穆穆奚取於三家之堂言三家以雍徹食此乃天子之禮耳何為在三家之堂也)臣請
收還武庫上不說(師古曰說讀曰悦)頃之傅太后使謁者買諸
官婢賤取之復取執金吾官婢八人隆奏言賈賤請更
平直(師古曰賈讀曰價其下亦同)上於是制詔丞相御史大夫交讓
之禮興則虞芮之訟息(師古曰虞芮二國名文王為西伯為斷其訟二國各慙而止也)
隆位九卿既無以匡朝廷之不逮而反奏請與永信宫
爭貴賤之賈程奏顯言(蘇林曰露奏也)衆莫不聞舉錯不由誼
理(師古曰錯音千故反)爭求之名自此始無以示百僚傷化失俗
以隆前有安國之言(如淳曰徵定陶王使在國邸也)左遷為沛郡都尉
遷南郡太守王莽少時慕與隆交隆不甚附哀帝崩莽
秉政使大司徒孔光奏隆前為冀州牧治中山馮太后
獄冤䧟無辜不宜處位在中土本中謁者令史立侍御
史丁元自典考之但與隆連名奏事史立時為中太僕
丁元泰山太守及尚書令趙昌譖鄭崇者為河内太守
皆免官徙合浦
何並字子廉祖父以吏二千石自平輿徙平陵(師古曰平輿汝)
(南之縣也)並為郡吏至大司空掾事何武武高其志節舉能
治劇為長陵令道不拾遺初卭成太后外家王氏貴(應劭)
(曰宣帝王皇后父奉光封卭成侯成帝母亦姓王故以父爵别之也)而侍中王林卿通輕
俠傾京師後坐法免賓客愈盛歸長陵上冢因留飲連
日並恐其犯法自造門上謁(師古曰造至也音千到反)謂林卿曰冢
間單外君宜以時歸(師古曰單外言在郊郭之外而單露)林卿曰諾先是
林卿殺婢壻埋冢舍(師古曰婢壻外人與其婢姦者也冢舍守冢之舍也)並具知
之以非已時又見其新免故不發舉欲無令留界中而
已即且遣吏奉謁傳送(宋祁曰𫝊越本作侍)林卿素驕慙於賓
客並度其為變儲兵馬以待之(師古曰儲豫備也度音徒各反)林卿既
去北度涇橋令騎奴還至寺門拔刀剝其建鼓(師古曰諸官曹)
(之所通呼為寺建鼔一名植鼓建立也謂植木而旁懸鼓焉縣有此鼓者所以召集號令為開閉之時)並
自從吏兵追林卿行數十里林卿廹窘廼令奴冠其冠
被其襜褕自代乘車從童騎(師古曰襜褕曲裾襌衣也童騎童奴之騎也)身
變服從間徑馳去會日暮追及收縳冠奴奴曰我非侍
中奴耳並心自知已失林卿廼曰王君困自稱奴得脱
死邪叱吏斷頭持還縣所剝鼓置都亭下署曰故侍中
王林卿坐殺人埋冢舍使奴剝寺門鼓(師古曰署謂書表其事也)吏
民驚駭林卿因亡命衆庶讙譁以為實死(師古曰讙譁衆議也讙音)
(許元反)成帝太后以卭成太后愛林卿故聞之涕泣為言
哀帝哀帝問狀而善之遷並隴西太守徙潁川太守代
陵陽嚴詡詡本以孝行為官謂掾史為師友有過輒閉
閤自責終不大言郡中亂王莽遣使徵詡官屬數百人
為設祖道詡據地哭掾史曰明府吉徵不宜若此詡曰
吾哀潁川士身豈有憂哉我以柔弱徵必選剛猛代代
到將有僵仆者故相弔耳(師古曰僵偃也仆顛也僵音薑仆音赴)詡至拜
為美俗使者(文潁曰宣美風俗使者)是時潁川鍾元為尚書令領
廷尉用事有權弟威為郡掾臧千金(師古曰臧謂致罪之臧也)並為
太守過辭鍾廷尉廷尉免冠為弟請一等之罪(如淳曰減死罪)
(一等)願蚤就髠鉗並曰罪在弟身與君律不在於太守元
懼馳遣人呼弟陽翟輕俠趙季李欵多畜賓客以氣力
漁食閭里(師古曰漁者謂侵奪取之若漁獵之為也)至姦人婦女持吏長短
從横郡中(師古曰從音子用反横音胡孟反)聞並且至皆亡去並下車
求勇猛曉文法吏且十人使文吏治三人獄武吏往捕
之各有所部敕曰三人非負太守廼負王法不得不治
鍾威所犯多在赦前驅使入函谷關勿令汙民閒不入
關廼收之趙李桀惡雖遠去當得其頭以謝百姓鍾威
負其兄止雒陽(師古曰負謂恃其權力也)吏格殺之亦得趙李它郡
持頭還並皆縣頭及其具獄於市郡中清靜表善好士
(師古曰好音呼到反)見紀潁川名次黃霸性清廉妻子不至官舍
數年卒疾病召丞掾作先令書(師古曰先為遺令也)曰告子恢吾
生素餐日久死雖當得法賻勿受(如淳曰公令吏死官得法賻師古曰贈終)
(者布帛曰賻音附)葬為小椁亶容下棺(張晏曰禮三重棺趙簡子曰不設屬辟下卿之)
(罰也或曰但下棺無餘器物也師古曰言止作小槨纔容下棺而已無令高大也亶讀曰但)恢如父
言王莽擢恢為關都尉建武中以並孫為郎
贊曰盖寬饒為司臣正色立於朝雖詩所謂國之司直
無以加也(師古曰詩鄭風羔羊之篇曰彼其之子邦之司直言其德美可主正直之司也)若采
王生之言以終其身斯近古之賢臣矣諸葛劉鄭雖云
狂瞽有異志焉孔子曰吾未見剛者(師古曰論語稱孔子之言也言有剛)
(德者為難也)以數子之名迹然母將汙於冀州(孟康曰汙下也師古曰母)
(將隆為冀州牧與史立丁元共奏馮太后事是為汙曲也汙音一胡反)孫寳橈於定陵(師古)
(曰橈亦曲也謂受淳于長託而不治杜穉季也橈音女教反)况俗人乎何並之節亞
尹翁歸云
前漢書卷七十七
前漢書卷七十七考證
蓋寬饒傳寬饒以令詣官府門上謁辭注文穎如淳云
云許應元曰文說非也蓋上謁辭闕庭耳尚書主
通章奏故得責問衞尉若今報单是也上奏辭即上
謁辭也往時不辭辭自寬饒始故自是衞尉不敢私
使候司馬也先置衞者當出則輟其宿衞之事也如
說亦非
鄭崇傳因持詔書案起注師古曰案者即寫詔之文
胡三省曰按更始時常侍奏事韓夫人起抵破書案
則案非文案之案也(臣召南)按胡觧是案即几案故
曰持詔書案起
孫寳傳廼制詔丞相大司空通鑑考異曰哀紀及恩
澤侯表皆云傅商以建平二年二月封而寳傳云制
詔丞相大司空按建平二年已罷大司空官疑傳誤
何並傳先是林卿殺婢壻埋冢舍注師古曰婢壻外人
與其婢姦者也按婢壻當是使女所嫁之夫如師
古注本文應云殺婢私夫而林卿罪亦不重矣
前漢書卷七十七考證
