前漢書卷二十四上
漢蘭臺令史班固撰
唐正議大夫行秘書少監琅邪縣開國子顏師古注
食貨志第四
洪範八政一曰食二曰貨食謂農殖嘉穀可食之物(師古)
(曰殖生也嘉善也)貨謂布帛可衣(師古曰衣音於旣反)及金刀龜貝所以
分財布利通有無者也(師古曰金謂五色之金也黃者曰金白者曰銀赤者曰銅青者)
(曰鉛黑者曰鐵刀謂錢幣也龜以卜占貝以表飾故皆為寶貨也)二者生民之本興自
神農之世斵木為耜煣木為耒耒耨之利以教天下而
食足(師古曰斵斫也煣屈也耒手耕曲木也耜耒端木所以施金也耨耘田也耜音似煣音人九反耒音)
(來内反耨音乃搆反宋祁曰煣木當為揉木煣玉篇曰而九切以火屈木曲案易作揉)日中為市
致天下之民聚天下之貨交易而退各得其所而貨通
(師古曰自斵木為耜以至於此事見易上繫辭)食足貨通然後國實民富而教
化成黃帝以下通其變使民不倦(李竒曰器幣有不便於時則變更通利之)
(使民樂其業而不倦也)堯命四子以敬授民時(師古曰四子謂羲仲羲叔和仲和叔)
(也事見虞書堯典也宋祁曰堯典也姚本刪去也字)舜命后稷以黎民祖饑(孟康)
(曰祖始也黎民始饑命棄為稷官也古文言阻師古曰事見舜典宋祁曰祖饑古文言阻)是為政
首禹平洪水定九州(師古曰九州謂冀兖靑徐揚荆豫梁雍)制土田各因
所生遠近賦入貢棐(應劭曰棐竹器也所以盛方曰筐隋曰棐師古曰棐讀與匪同禹貢)
(所謂厥貢漆絲厥篚織文之類是也隋圜而長也隋音他果反)楙遷有無萬國作乂(師古)
(曰楙與茂同勉也言勸勉天下遷易有無使之交足則萬國皆治)殷周之盛詩書所述
要在安民富而教之故易稱天地之大德曰生聖人之
大寶曰位何以守位曰仁何以聚人曰財(師古曰下繫之辭)財
者帝王所以聚人守位養成羣生奉順天德治國安民
之本也故曰不患寡而患不均不患貧而患不安蓋均
亡貧和亡寡安亡傾(師古曰論語載孔子之言)是以聖王域民(師古曰為)
(邦域)築城郭以居之制廬井以均之(師古曰井田之中為屋廬)開市肆
以通之(師古曰肆列也)設庠序以教之(師古曰庠序禮宫養老之處)士農工
商四民有業(宋祁曰姚本民作人)學以居位曰士闢土殖穀曰
農作巧成器曰工通財鬻貨曰商(師古曰鬻賣也鬻音弋六反)聖王
量能授事四民陳力受職故朝亡廢官邑亡敖民地亡
曠土(師古曰敖謂逸游也曠空也)理民之道地著為本(師古曰地著謂安土也音)
(直略反)故必建步立畮(師古曰畮古畝字也)正其經界六尺為步步
百為畮畮百為夫夫三為屋屋三為井井方一里是為
九夫八家共之各受私田百畮公田十畮是為八百八
十畮餘二十畮以為廬舍(師古曰廬田中屋也春夏居之秋冬則去宋祁曰則去)
(當作即去)出入相友守望相助疾病相救民是以和睦而教
化齊同力役生產可得而平也民受田上田夫百畮中
田夫二百畮下田夫三百畮歲耕種者為不易上田休
一歲者為一易中田休二歲者為再易下田三歲更耕
之自爰其處(孟康曰爰於也師古曰更互也音工衡反)農民戶人已受田其
家衆男為餘夫亦以口受田如比(師古曰比例也音必寐反)士工商
家受田五口乃當農夫一人此謂平土可以為法者也
若山林藪澤原陵淳鹵之地(晉灼曰淳盡也舄鹵之田不生五穀也)各以
肥磽多少為差(師古曰磽确也謂瘠薄之田也音口交反)有賦有稅稅謂公
田什一及工商衡虞之入也(師古曰賦謂計口發財稅謂收其田入也什一謂十)
(取其一也工商衡虞雖不墾殖亦取其稅者工有技巧之作商有行販之利衡虞取山澤之材產也)賦共
車馬甲兵士徒之役(師古曰徒衆也共讀曰供)充實府庫賜予之用
稅給郊社宗廟百神之祀天子奉養百官祿食庶事之
費民年二十受田六十歸田七十以上上所養也十歲
以下上所長也十一以上上所彊也(師古曰勉彊勸之令習事也彊音其)
(兩反)種穀必雜五種以備災害(師古曰歲月有宜及水旱之利也種即五穀謂黍稷)
(麻麥豆也)田中不得有樹用妨五穀力耕數耘收穫如寇盜
之至(師古曰力謂勤作之也如寇盜之至謂促遽之甚恐為風雨所損)還廬樹桑(師古曰還)
(繞也)菜茹有畦瓜瓠果蓏(應劭曰木實曰果草實曰蓏張晏曰有核曰果無核曰蓏臣瓚)
(曰按木上曰果地上曰蓏也師古曰茹所食之菜也畦區也茹音人豫反畦音胡圭反蓏音來果反)殖於
疆易(張晏曰至此易主故曰易師古曰詩小雅信南山云中田有廬疆場有瓜即謂此也)雞豚狗
彘毋失其時(師古曰彘即豕)女脩蠶織則五十可以衣帛七十
可以食肉在壄曰廬在邑曰里(師古曰廬各在其田中而里聚居也)五家
為鄰五鄰為里四里為族五族為黨五黨為州五州為
鄕鄕萬二千五百戸也鄰長位下士自此以上稍登一
級至鄕而為卿也於里有序而鄉有庠(宋祁曰於里有序於字下當)
(添是也)序以明教庠則行禮而視化焉(師古曰視讀為示也宋祁曰注末)
(也字當刪)春令民畢出在壄冬則畢入於邑其詩曰四之日
舉止同我婦子饁彼南畮(師古曰此豳詩七月之章也饁饋也四之日周之四月夏)
(之二月也農人無不舉足而耕也則其婦與子同以食來至南畮治田之處而饋之也饁音于輙反)又曰
十月蟋蟀入我牀下嗟我婦子聿為改歲入此室處(師古)
(曰亦七月之章也蟋蟀蛬也今謂之促織聿曰也言寒氣既至蟋蟀漸來則婦子皆曰歲將改矣而去田中入)
(室處也蛬音拱)所以順陰陽備寇賊習禮文也春將出民里胥
平旦坐於右塾鄰長坐於左塾(孟康曰里胥如今里吏也師古曰門側之堂曰)
(塾坐於門側者督促勸之知其早宴防怠惰也塾音孰)畢出然後歸夕亦如之(師古)
(曰言里胥鄰長亦待入畢然後歸也)入者必持薪樵輕重相分班白不提
挈(師古曰班白者謂髮雜色也不提挈者所以優老人也)冬民旣入婦人同巷相
從夜績女工一月得四十五日(服虔曰一月之中又得夜半為十五日凡四十)
(五日也)必相從者所以省費燎火同巧拙而合習俗也(師古)
(曰省費燎火省燎火之費也燎所以為明火所以為溫也燎音力召反)男女有不得其所
者因相與歌詠各言其傷(師古曰怨刺之詩也)是月餘子亦在于
序室(蘇林曰餘子庶子也或曰未任役為餘子師古曰未任役者是也幼童皆當受業豈論嫡庶乎)八
歲入小學學六甲五方書計之事(蘇林曰五方之異書如今祕書學外國書)
(也臣瓚曰辨五方之名及書蓺也師古曰瓚說是也)始知室家長幼之節十五入
大學學先聖禮樂而知朝廷君臣之禮其有秀異者移
鄕學于庠序庠序之異者移國學于少學諸侯歲貢少
學之異者於天子學于大學命曰造士(李竒曰造成也)行同能
偶則别之以射(師古曰以射試之)然後爵命焉孟春之月羣居
者將散(師古曰謂各趣農畮也)行人振木鐸徇于路以采詩(師古曰行)
(人遒人也主號令之官鐸大鈴也以木為舌謂之木鐸徇巡也采詩采取怨刺之詩也)獻之大師
比其音律以聞於天子(師古曰大師掌音律之官教六詩以六律為之音者比謂次之)
(也比音頻二反宋祁曰比謂下當添調字)故曰王者不窺牖戸而知天下
此先王制土處民富而教之之大略也故孔子曰道千
乘之國敬事而信節用而愛人使民以時(師古曰論語載孔子之言)
(也道治也舉事必敬施令必信不為奢侈愛養其萌無奪農時)故民皆勸功樂業先公
而後私其詩曰有渰淒淒興雲祁祁雨我公田遂及我
私(師古曰小雅大田之詩也渰陰雲也淒淒雲起貌也祁祁徐也言陰陽和風雨時萌庶慶悅喜其先雨公)
(田乃及私也宋祁曰興雲當改興雨)民三年耕則餘一年之畜(師古曰畜讀曰)
(蓄其下並同)衣食足而知榮辱廉讓生而爭訟息故三載考
績(師古曰績功也言主治萌者三年一考其績也)孔子曰苟有用我者期月而
已可也三年有成成此功也(師古曰論語載孔子之言也用謂使為政期月可以)
(易俗三年乃得成功也)三考黜陟餘三年食進業曰登(鄭氏曰進上百工之)
(業也或曰進上農工諸事業名曰登)再登曰平餘六年食三登曰泰平二
十七歲遺九年食然後王德流洽禮樂成焉(宋祁曰邵本王德)
(作至德)故曰如有王者必世而後仁(師古曰亦孔子之言也解在刑法志)繇
此道也(師古曰繇讀與由同由用也從也)周室旣衰暴君汚吏慢其經
界(師古曰汚謂貪穢也)繇役橫作(師古曰繇讀曰徭橫音胡孟反)政令不信上下
相詐公田不治故魯宣公初稅畮(劉攽曰稅畮所謂二也)春秋譏
焉(孟康曰春秋謂之履畮履踐民所種好者而取之譏其貪也)於是上貪民怨災害
生而禍亂作陵夷至於戰國貴詐力而賤仁誼先富有
而後禮讓是時李悝為魏文侯作盡地力之教(師古曰李悝文)
(侯臣也悝音恢)以為地方百里提封九萬頃除山澤邑居參分
去一為田六百萬畮治田勤謹則畮益三升(服虔曰與之三升也)
(臣瓚曰當言三斗謂治田勤則畮加三斗也師古曰計數而言字當為斗瓚說是也宋祁曰治田勤謹當作)
(勸謹下不勤同)不勤則損亦如之地方百里之增減輙為粟百
八十萬石矣又曰糴甚貴傷民(韋昭曰此民謂士工商也)甚賤傷
農民傷則離散農傷則國貧故甚貴與甚賤其傷一也
善為國者使民無傷而農益勸今一夫挾五口治田百
畮歲收畮一石半為粟百五十石除十一之稅十五石
餘百三十五石食人月一石半五人終歲為粟九十石
餘有四十五石石三十為錢千三百五十除社閭嘗新
春秋之祠用錢三百餘千五十衣人率用錢三百五人
終歲用千五百不足四百五十(師古曰少四百五十不足也)不幸疾
病死喪之費及上賦斂又未與此(師古曰與讀曰豫)此農夫所
以常困有不勸耕之心而令糴至於甚貴者也是故善
平糴者必謹觀歲有上中下孰上孰其收自四餘四百
石(張晏曰平歲百畮收百五十石今大孰四倍收六百石計民食終歲長四百石官糴三百石此為糴三舍)
(一也)中孰自三餘三百石(張晏曰自三四百五十石也終歲長三百石官糴二百石此為)
(糴二而舍一也)下孰自倍餘百石(張晏曰自倍收三百石終歲長百石官糴其五十石云下)
(孰糴一謂中分百石之一)小饑則收百石(張晏曰平歲百畮之收收百五十石今小饑收百石)
(收三分之二也)中饑七十石(張晏曰收二分之一)大饑三十石(張晏曰收五分之一)
(也以此凖之大小中饑之率也)故大孰則上糴三而舍一中孰則糴二
下孰則糴一使民適足賈平則止(師古曰賈讀曰價)小饑則發
小孰之所斂(李竒曰官以斂藏出糴也宋祁曰糴也姚改也作之字)中饑則發中
孰之所斂大饑則發大孰之所斂而糶之故雖遇饑饉
水旱糴不貴而民不散取有餘以補不足也行之魏國
國以富彊及秦孝公用商君壞井田開仟伯(師古曰仟伯田間之)
(道也南北曰仟東西曰伯伯音莫白反宋祁曰仟伯王本伯作陌)急耕戰之賞雖非古
道猶以務本之故傾鄰國而雄諸侯然王制遂滅僭差
亡度庶人之富者累鉅萬(師古曰鉅大也大萬謂萬萬也累者兼數非止一也言其)
(貲財積累萬萬也)而貧者食糟糠有國彊者兼州域而弱者喪
社稷至於始皇遂幷天下内興功作外攘夷狄收泰半
之賦(師古曰泰半三分取其二)發閭左之戍(應劭曰秦時以適發之名適戍先發吏有過及)
(贅壻賈人後以嘗有市籍者發又後以大父母父母嘗有市籍者戍者曹輩盡復入閭取其左發之未及取右)
(而秦亡師古曰閭里門也言居在里門之左者一切發之此閭左之釋應最得之諸家之義煩穢舛錯故無所)
(取也)男子力耕不足糧饟(師古曰饟古餉字)女子紡績不足衣服
竭天下之資財以奉其政猶未足以澹其欲也(師古曰澹古贍)
(字也贍給也下同宋祁曰也字當刪)海内愁怨遂用潰畔(師古曰下逃其上曰潰)
漢興接秦之敝諸侯並起民失作業而大饑饉凡米石
五千人相食死者過半高祖乃令民得賣子就食蜀漢
天下旣定民亡蓋臧(蘇林曰無物可蓋藏)自天下不能具醇駟(師古)
(曰醇不雜也無□色之駟謂四馬雜色也宋祁曰越本□作醇)而將相或乘牛車(師古)
(曰以牛駕車也)上於是約法省禁輕田租什五而稅一量吏祿
度官用以賦於民(師古曰纔取足)而山川園池市肆租稅之入
自天子以至封君湯沐邑皆各為私奉養不領於天子
之經費(師古曰言各收其所賦稅以自供不入國朝之倉廩府庫也經常也宋祁曰自天子當作自)
(天下)漕轉關東粟以給中都官歲不過數十萬石(師古曰中都官)
(京師諸官府也)孝惠高后之間衣食滋殖文帝即位躬脩儉節
思安百姓時民近戰國皆背本趨末賈誼說上曰筦子
曰倉廪實而知禮節(師古曰筦與管同管子管仲之書也)民不足而可治
者自古及今未之嘗聞古之人曰一夫不耕或受之饑
一女不織或受之寒生之有時而用之亡度則物力必
屈(師古曰屈盡也音其勿反)古之治天下至孅至悉也(師古曰孅細也悉盡其事)
(也孅與纖同)故其畜積足恃今背本而趨末食者甚衆是天
下之大殘也(師古曰本農業也末工商也言人已棄農而務工商矣其食米粟者又甚衆殘傷害)
(也)淫侈之俗日日以長是天下之大賊也殘賊公行莫
之或止大命將泛(孟康曰泛音方勇反泛覆也師古曰字本作覂此通用也宋祁曰勇當)
(作濫)莫之振救(師古曰振舉也)生之者甚少而靡之者甚多(師古曰靡)
(散也音縻)天下財產何得不蹷(應劭曰蹷傾竭也師古曰蹷音厥)漢之為漢
幾四十年矣(師古曰幾近也音鉅衣反)公私之積猶可哀痛(師古曰言年載)
(已多而無儲積)失時不雨民且狼顧(鄭氏曰民欲有畔意若狼之顧望也李竒曰狼性怯)
(走喜還顧言民見天不雨今亦恐也師古曰李說是也)歲惡不入請賣爵子(如淳曰賣)
(爵級又賣子也)旣聞耳矣(如淳曰聞於天子之耳)安有為天下阽危者若
是而上不驚者(師古曰阽危者欲墜之意也音閻又音丁念反宋祁曰注阽危當刪危者)
世之有饑穰天之行也(李竒曰天之行氣不能常孰也或曰行道也師古曰穰豐也音)
(人常反宋祁曰人常當作人掌)禹湯被之矣(師古曰謂禹遭水而湯遭旱也)即不幸
有方二三千里之旱國胡以相恤(師古曰胡何也)卒然邊境有
急數十百萬之衆國胡以餽之(師古曰卒讀曰猝餽亦饋字也)兵旱相
乘天下大屈(師古曰屈音其勿反)有勇力者聚徒而衡擊(師古曰衡橫也)
罷夫羸老易子而齩其骨(師古曰罷讀曰疲齩齧也音五巧反宋祁曰姚本而齩)
(刪而字齩下狡反)政治未畢通也遠方之能疑者並舉而爭起
矣(師古曰疑讀曰擬僭也謂與天子相比擬)廼駭而圖之豈將有及乎(師古曰圖)
(謂謀也)夫積貯者天下之大命也苟粟多而財有餘何為
而不成以攻則取以守則固以戰則勝懷敵附遠何招
而不至(師古曰懷來也安也)今毆民而歸之農皆著於本(師古曰毆亦驅)
(字著音直略反)使天下各食其力末技游食之民轉而緣南畮
(師古曰言皆趨農作也)則畜積足而人樂其所矣可以為富安天
下而直為此廩廩也(李竒曰廩廩危也師古曰言務耕農厚畜積則天下富安何乃不為)
(而常不足廩廩若此)竊為陛下惜之於是上感誼言始開藉田躬
耕以勸百姓鼂錯復說上曰聖王在上而民不凍饑者
非能耕而食之織而衣之也(師古曰食讀曰飤衣音於既反)為開其資
財之道也故堯禹有九年之水湯有七年之旱而國亡
捐瘠者(孟康曰肉腐為瘠捐骨不埋者或曰捐謂民有饑相棄捐者或謂貧乞者為捐蘇林曰瘠音漬)
(師古曰瘠瘦病也言無相棄捐而瘦病者耳不當音漬也貧乞之釋尤疏僻焉)以畜積多而備
先具也今海内為一土地人民之衆不避湯禹(劉奉世曰不避)
(湯禹避字未詳宋祁曰言土地人民之衆不讓湯禹也)加以亡天災數年之水旱
而蓄積未及者何也地有遺利民有餘力生穀之土未
盡墾山澤之利未盡出也游食之民未盡歸農也民貧
則姦邪生貧生於不足不足生於不農不農則不地著
不地著則離鄉輕家民如鳥獸雖有高城深池嚴法重
刑猶不能禁也夫寒之於衣不待輕煖(師古曰苟禦風霜不求靡麗也)
(煖音乃短反)饑之於食不待甘旨(師古曰旨美也)饑寒至身不顧廉
恥人情一日不再食則饑終歲不製衣則寒夫腹饑不
得食膚寒不得衣雖慈母不能保其子君安能以有其
民哉明主知其然也故務民於農桑薄賦斂廣畜積以
實倉廩備水旱故民可得而有也民者在上所以牧之
趨利如水走下四方亡擇也(師古曰走音奏)夫珠玉金銀饑不
可食寒不可衣然而衆貴之者以上用之故也其為物
輕微易臧在於把握可以周海内而亡饑寒之患(師古曰周)
(謂周徧而遊行)此令臣輕背其主而民易去其鄉盜賊有所勸
亡逃者得輕資也粟米布帛生於地長於時聚於力非
可一日成也數石之重中人弗勝(師古曰中人者處強弱之中也)不為
姦邪所利一日弗得而饑寒至是故明君貴五穀而賤
金玉今農夫五口之家其服役者不下二人(師古曰服事也給公)
(事之役也)其能耕者不過百畮百畮之收不過百石春耕夏
耘秋穫冬藏伐薪樵治官府給繇役春不得避風塵夏
不得避暑熱秋不得避隂雨冬不得避寒凍四時之間
亡日休息又私自送往迎來弔死問疾養孤長幼在其
中勤苦如此尚復被水旱之災急政暴虐賦斂不時朝
令而暮改當具有者半賈而賣(師古曰本直千錢者止得五百也賈讀曰價)
亡者取倍稱之息(如淳曰取一償二為倍稱師古曰稱舉也今俗所謂舉錢者也)於是
有賣田宅鬻子孫以償責者矣而商賈大者積貯倍息
小者坐列販賣(師古曰行賣曰商坐販曰賈列者若今市中賣物行也賈音古)操其竒
贏日游都市(師古曰竒贏謂有餘財而畜聚竒異之物也一說竒謂殘餘物也音居宜反)乘
上之急所賣必倍(師古曰上所急求則其價倍貴)故其男不耕耘女不
蠶織衣必文采食必粱肉(師古曰粱好粟也即今之粱米)亡農夫之苦
有仟伯之得(師古曰仟謂千錢伯謂百錢也伯音莫白反今俗猶謂百錢為一伯)因其富
厚交通王侯力過吏埶以利相傾千里游敖冠蓋相望
乘堅策肥履絲曳縞(師古曰堅謂好車也縞皓素也繒之精白者也)此商人所
以兼并農人農人所以流亡者也今法律賤商人商人
已富貴矣尊農夫農夫已貧賤矣故俗之所貴主之所
賤也吏之所卑法之所尊也上下相反好惡乖迕(師古曰迕)
(違也好音呼到反惡音烏故反迕音五故反)而欲國富法立不可得也方今
之務莫若使民務農而已矣欲民務農在於貴粟貴粟
之道在於使民以粟為賞罰今募天下入粟縣官得以
拜爵得以除罪如此富人有爵農民有錢粟有所渫(師古)
(曰渫散也音先列反下同宋祁曰有所渫下脫矣字)夫能入粟以受爵皆有餘
者也取於有餘以供上用則貧民之賦可損(師古曰損減也)所
謂損有餘補不足令出而民利者也順於民心所補者
三一曰主用足二曰民賦少三曰勸農功今令民有車
騎馬一匹者復卒三人(如淳曰復三卒之算錢也或曰除三夫不作甲卒也師古曰當)
(為卒者免其三人不為卒者復其錢耳復音方目反)車騎者天下武備也故為復
卒(師古曰為音于偽反)神農之教曰有石城十仞(應劭曰仞五尺六寸也師古曰)
(此說非也八尺曰仞取人申臂之一尋也)湯池百步(師古曰池城邊也以沸湯為池不可輙近喻嚴)
(固之甚)帶甲百萬而亡粟弗能守也以是觀之粟者王者
大用政之本務令民入粟受爵至五大夫以上廼復一
人耳(師古曰五大夫第九等爵也復音方目反)此其與騎馬之功相去遠矣
爵者上之所擅出於口而亡窮(師古曰擅專也)粟者民之所種
生於地而不乏夫得高爵與免罪人之所甚欲也使天
下人入粟於邊以受爵免罪不過三歲塞下之粟必多
矣於是文帝從錯之言令民入粟邊六百石爵上造(師古)
(曰上造第二等爵也)稍增至四千石為五大夫(師古曰五大夫第九等爵)萬二
千石為大庶長(師古曰大庶長第十八等爵也)各以多少級數有差錯
復奏言陛下幸使天下入粟塞下以拜爵甚大惠也竊
恐塞卒之食不足用大渫天下粟邊食足以支五歲可
令入粟郡縣矣(師古曰入諸郡縣以備凶災也)足支一歲以上可時赦
勿收農民租如此德澤加於萬民民俞勤農(師古曰俞進也音踰)
(又音愈)時有軍役若遭水旱民不困乏天下安寧歲孰且
美則民大富樂矣上復從其言廼下詔賜民十二年租
稅之半明年遂除民田之租稅後十三歲孝景二年令
民半出田租三十而稅一也其後上郡以西旱復修賣
爵令而裁其賈以招民(師古曰裁謂減省之也)及徒復作得輸粟
於縣官以除罪(師古曰復音方目反解見宣紀)始造苑馬以廣用(師古曰苑)
(馬謂為苑以牧馬)宫室列館車馬益增脩矣然婁敕有司以農
為務(師古曰婁古屢字)民遂樂業至武帝之初七十年間國家
亡事非遇水旱則民人給家足都鄙廩庾盡滿而府庫
餘財京師之錢累百鉅萬貫朽而不可校(師古曰累百鉅萬謂數百)
(萬萬也校謂計數也)太倉之粟陳陳相因(師古曰陳謂久舊也)充溢露積於
外腐敗不可食衆庶街巷有馬仟伯之間成羣(師古曰謂田中)
(之仟伯也)乘牸牝者擯而不得會聚(孟康曰皆乘父馬有牝馬閒其閒則踶齧故斥)
(出不得會同師古曰言時富饒故恥乘牸牝不必以其踶齧也踶蹋也音大奚反)守閭閻者食
粱肉為吏者長子孫(如淳曰時無事吏不數轉至於生長子孫而不轉職也)居官
者以為姓號(如淳曰貨殖傳倉氏庾氏是也)人人自愛而重犯法(師古曰重)
(難也)先行誼而黜媿辱焉(師古曰以行誼為先以媿辱相黜也行音下更反)於是
罔疏而民富役財驕溢或至幷兼豪黨之徒以武斷於
鄉曲(師古曰恃其饒富則擅行威罰也斷音丁喚反)宗室有土公卿大夫以下
爭於奢侈(師古曰有土謂國之宗姓受封邑土地者也)室廬車服僭上亡限
物盛而衰固其變也是後外事四夷内興功利役費並
興而民去本董仲舒說上曰春秋它穀不書至於麥禾
不成則書之以此見聖人於五穀最重麥與禾也今關
中俗不好種麥是歲失春秋之所重而損生民之具也
願陛下幸詔大司農使關中民益種宿麥令毋後時(師古)
(曰宿麥謂其苗經冬)又言古者稅民不過什一其求易共(師古曰共讀曰)
(供次下亦同)使民不過三日其力易足民財内足以養老盡
孝外足以事上共稅下足以畜妻子極愛故民說從上
(師古曰說讀曰悅)至秦則不然用商鞅之法改帝王之制除井
田民得賣買富者田連仟伯貧者亡立錐之地又顓川
澤之利管山林之饒(師古曰顓與專同管主也)荒淫越制踰侈以相
高邑有人君之尊里有公侯之富小民安得不困又加
月為更卒已復為正一歲屯戍一歲力役三十倍於古
(師古曰更卒謂給郡縣一月而更者也正卒謂給中都官者也率計今人一歲之中屯戍及力役之事三十倍)
(多於古也更音工衡反)田租口賦鹽鐵之利二十倍於古(如淳曰秦賣鹽)
(鐵貴故下民受其困也師古曰既收田租又出口賦而官更奪鹽鐵之利率計今人一歲之中失其資產二十)
(倍多於古也)或耕豪民之田見稅什五(如淳曰十稅其五師古曰言下戸貧人自)
(無田而耕墾豪富家田十分之中以五輸本田主也)故貧民常衣牛馬之衣而食
犬彘之食重以貪暴之吏刑戮妄加(師古曰重音直用反)民愁亡
聊亡逃山林轉為盜賊赭衣半道斷獄歲以千萬數漢
興循而未改古井田法雖難卒行宜少近古(師古曰卒讀曰猝近)
(音其靳反)限民名田以澹不足(師古曰名田占田也各為立限不使富者過制則貧弱之)
(家可足也)塞幷兼之路鹽鐵皆歸於民去奴婢除專殺之威
(服虔曰不得專殺奴婢也宋祁曰專當改作顓字)薄賦斂省繇役以寬民力然
後可善治也仲舒死後功費愈甚天下虛耗(師古曰耗音呼到反)
人復相食武帝末年悔征伐之事廼封丞相為富民侯
(韋昭曰沛蘄縣也師古曰欲百姓之殷實故取其嘉名也)下詔曰方今之務在於力
農以趙過為搜粟都尉過能為代田一畮三甽(師古曰甽壟也)
(音工犬反字或作畎)歲代處故曰代田(師古曰代易也)古法也后稷始甽
田以二耜為耦(師古曰倂兩耜而耕)廣尺深尺曰甽長終畮一畮
三甽一夫三百甽而播種於三甽中(師古曰播布也種謂穀子也宋祁)
(曰三甽中姚刪去三字)苗生葉以上稍耨隴草(師古曰耨鉏也)因隤其土
以附苗根(師古曰隤謂下之也音頽)故其詩曰或芸或芓黍稷儗儗
(師古曰小雅甫田之詩儗儗盛貌芸音云芓音子儗音擬)芸除草也芓附根也言苗
稍壯每耨輙附根比盛暑(師古曰比音必寐反)隴盡而根深能風
與旱(師古曰能讀曰耐)故儗儗而盛也其耕耘下種田器皆有
便巧率十二夫為田一井一屋故畮五頃(鄧展曰九夫為井三夫為)
(屋夫百畮於古為十二頃古百步為畮漢時二百四十步為畮古千二百畮則得今五頃)用耦犂二
牛三人一歲之收常過縵田畮一斛以上(師古曰縵田謂不為甽者)
(也縵音莫幹反)善者倍之(師古曰善為甽者又過縵田二斛以上也)過使教田太常
三輔(蘇林曰太常主諸陵有民故亦課田種也)大農置工巧奴與從事為作
田器二千石遣令長三老力田及里父老善田者受田
器學耕種養苗狀(蘇林曰為法意狀也)民或苦少牛亡以趨澤(師古)
(曰趨讀曰趣趣及也澤雨之潤澤也)故平都令光教過以人輓犂(師古曰輓引也)
(音晩)過奏光以為丞教民相與庸輓犂(師古曰庸功也言換功共作也義亦)
(與庸賃同)率多人者田日三十畮少者十三畮以故田多墾
闢過試以離宫卒田其宫壖地(師古曰離宫别處之宫非天子所常居也壖餘)
(也宫壖地謂外垣之内内垣之外也諸緣河壖地廟垣壖地其義皆同守離宫卒閑而無事因令於壖地為田)
(也壖音而緣反)課得穀皆多其旁田畮一斛以上令命家田三
輔公田(李竒曰令使也命者教也令離宫卒教其家田公田也韋昭曰命謂爵命者命家謂受爵命一)
(爵為公士以上令得田公田優之也師古曰令音力成反)又教邊郡及居延城(韋昭曰居)
(延張掖縣也時有甲卒也)是後邊城河東弘農三輔太常民皆便代
田用力少而得穀多至昭帝時流民稍還田野益闢頗
有畜積宣帝即位用吏多選賢良百姓安土歲數豐穰
(師古曰數音所角反穰音人常反宋祁曰人常當作人掌)穀至石五錢農人少利
時大司農中丞耿壽昌以善為算能商功利(師古曰商度也)得
幸於上五鳳中奏言故事歲漕關東穀四百萬斛以給
京師(師古曰漕水運宋祁曰水運下當添也字)用卒六萬人宜糴三輔弘
農河東上黨太原郡穀足供京師可以省關東漕卒過
半又白增海租三倍天子皆從其計御史大夫蕭望之
奏言故御史屬徐宫(李竒曰御史大夫屬)家在東萊言往年加海
租魚不出長老皆言武帝時縣官嘗自漁海魚不出後
復予民魚廼出夫隂陽之感物類相應萬事盡然今壽
昌欲近糴漕關内之穀築倉治船費直二萬萬餘(師古曰萬)
(萬億也宋祁曰邵本師古作服虔)有動衆之功恐生旱氣民被其災壽
昌習於商功分銖之事其深計遠慮誠未足任宜且如
故上不聽漕事果便壽昌遂白令邊郡皆築倉以穀賤
時增其賈而糴以利農穀貴時減賈而糶名曰常平倉
(師古曰賈並讀曰價)民便之上廼下詔賜壽昌爵關内侯而蔡癸
以好農使勸郡國至大官(師古曰為使而勸郡國也使音山吏反)元帝即
位天下大水關東郡十一尤甚二年齊地饑穀石三百
餘民多餓死琅邪郡人相食在位諸儒多言鹽鐵官及
北假田官常平倉可罷(孟康曰北假地名也)毋與民爭利上從其
議皆罷之又罷建章甘泉宫衞角抵齊三服官省禁苑
以予貧民減諸侯王廟衞卒半又減關中卒五百人轉
穀振貸窮乏其後用度不足獨復鹽鐵官成帝時天下
亡兵革之事號為安樂然俗奢侈不以畜聚為意永始
二年梁國平原郡比年傷水災人相食(師古曰比頻也)刺史守
相坐免哀帝即位師丹輔政建言古之聖王莫不設井
田然後治廼可平(師古曰建立也立其議也)孝文皇帝承亡周亂秦
兵革之後天下空虛故務勸農桑帥以節儉民始充實
未有幷兼之害故不為民田及奴婢為限(師古曰不為作限制上為)
(音于偽反)今累世承平豪富吏民訾數鉅萬而貧弱兪困蓋
君子為政貴因循而重改作(師古曰重難也)然所以有改者將
以救急也(宋祁曰王本所以上無然字)亦未可詳宜略為限(師古曰詳謂悉)
(盡也)天子下其議丞相孔光大司空何武奏請諸侯王列
侯皆得名田國中列侯在長安公主名田縣道及關内
侯吏民名田皆毋過三十頃諸侯王奴婢二百人列侯
公主百人關内侯吏民三十人期盡三年犯者没入官
時田宅奴婢賈為減賤丁傅用事董賢隆貴皆不便也
(師古曰丁傅及董賢之家皆不便此事也)詔書且須後(師古曰須待也)遂寢不行宮
室苑囿府庫之臧已侈百姓訾富雖不及文景然天下
戶口最盛矣平帝崩王莽居攝遂簒位王莽因漢承平
之業匈奴稱藩百蠻賓服舟車所通盡為臣妾府庫百
官之富天下晏然莽一朝有之其心意未滿(師古曰謂愛惜之意)
(未厭飽也)陿小漢家制度以為疏闊(師古曰莽以漢家制度為泰疏闊而更之令陿)
(小宋祁曰而更下當添改字陿小下當添也字)宣帝始賜單于印璽與天子
同而西南夷鉤町稱王(師古曰鉤音鉅于反町音大鼎反)莽乃遣使易
單于印貶鉤町王為侯二方始怨侵犯邊境莽遂興師
發三十萬衆欲同時十道並出一舉滅匈奴募發天下
囚徒丁男甲卒轉委輸兵器自負海(如淳曰負背也)江淮而至
北邊使者馳傳督趣(師古曰傳音張戀反趣讀曰促)海内擾矣又動欲
慕古不度時宜(師古曰度音大各反)分裂州郡改職作官下令曰
漢氏減輕田租三十而稅一常有更賦罷癃咸出(晉灼曰雖)
(老病者皆復出口算師古曰更音工衡反罷讀曰疲)而豪民侵陵分田劫假(師古曰分)
(田謂貧者無田而取富人田耕種共分其所收也假亦謂貧人賃富人之田也劫者富人劫奪其稅侵欺之也)
厥名三十實什稅五也富者質而為邪貧者窮而為姦
俱陷於辜刑用不錯(師古曰錯置也)今更名天下田曰王田奴
婢曰私屬皆不得賣買其男口不滿八而田過一井者
分餘田與九族鄉黨犯令法至死制度又不定吏緣為
姦天下謷謷然陷刑者衆(師古曰謷謷衆口愁聲也音敖)後三歲莽知
民愁下詔諸食王田及私屬皆得賣買勿拘以法然刑
罰深刻它政誖亂(師古曰誖乖也音布内反)邊兵二十餘萬人仰縣
官衣食(師古曰仰音牛向反)用度不足數横賦斂(師古曰數音所角反橫音胡孟)
(反)民兪貧困常苦枯旱亡有平歲穀賈翔貴(晉灼曰翔音常師古)
(曰晉說非也翔言如鳥之回翔謂不離於貴也若暴貴稱騰踊也)末年盜賊羣起發軍
擊之將吏放縱於外北邊及青徐地人相食雒陽以東
米石二千莽遣三公將軍開東方諸倉振貸窮乏又分
遣大夫謁者教民煮木為酪(服虔曰煮木實或曰如今餌术之屬也如淳曰作杏)
(酪之屬也師古曰如說是也)酪不可食重為煩擾(師古曰重音直用反)流民入
關者數十萬人置養澹官以稟之吏盜其稟(師古曰稟給也盜所)
(給之物稟音彼甚反)饑死者什七八莽恥為政所致廼下詔曰予
遭陽九之阸百六之會(師古曰此歴法應有災歲之期也事在律歴志)枯旱霜
蝗饑饉薦臻蠻夷猾夏寇賊姦軌百姓流離予甚悼之
害氣將究矣(師古曰究竟盡也)歲為此言以至於亡
前漢書卷二十四上
前漢書卷二十四上考證
食貨志上煣木為耒宋祁曰當為揉木云云(臣照)
按揉者必以火熨則其字從火亦未為非古字不傳
于今者甚多他書引經與本文異者具有當存之以
為經文古今異同之考不得据今經而駁古史也宋
祁說未必然又按宋本宋祁語至當為揉木而止無
玉篇以下云云今據凌本添
餘二十畮以為廬舍(臣召南)按井田畝數何休注公
羊趙岐注孟子范寗注穀梁皆本此志之說惟鄭康
成毛詩箋稍為不同詳見甫田孔疏
其家衆男為餘夫亦以口受田如比馬端臨曰志言
受田之法與大司徒遂人所言略同但言餘夫受田
如比孟子言餘夫二十五畝朱子注俟其壯有室然
後更受百畝之地則此二十五畝者十六以後十九
以前所受田也
學六甲五方書計之事注臣瓚云云顧炎武曰六甲
者四時六十甲子之類五方者九州嶽凟列國之名
書者六書計者九數瓚說未盡
移國學于少學按少學即小學也下文諸侯歲貢少
學之異者亦然
及秦孝公用商君壞井田開阡伯注阡伯田間之道也
朱子開阡陌辨曰說者皆以開為開置之開言秦
廢井田而始置阡陌非也按阡陌舊說謂田間之道
蓋即周禮所云遂上之徑溝上之畛洫上之涂澮上
之道也其水陸占地不為田者頗多先王非不惜而
虛棄之所以正疆界止侵爭時蓄洩備水旱為永久
之計也商君行苟且之政但見田為阡陌所束而耕
者限于百畝是以奮然開之以盡人力地利故秦紀
鞅傳皆云為田開阡陌封疆而賦稅平蔡澤亦曰决
裂阡陌以靜生民之業也
自天子以至封君湯沐邑宋祁曰自天子當作自天
下(臣召南)按文如作自天下以至封君湯沐邑甚
為不協宋意因下文言不領於天子之經費遂疑此
作自天下耳又按史記平凖書原文云自天子以至
封君湯沐邑皆各為私奉養不領於天下之經費文
義甚順蓋大司農掌天下之經費若畿輔以内之山
川園池市肆租稅則盡入少府為天子私藏其封君
湯沐邑又各收以自供俱不領於大司農也此志作
天子之經費子字係傳寫之訛
好惡乖迕惡監本訛逆從宋本改正
漢興循而未改馬端臨曰史既言高祖省賦而復言
鹽鐡之賦仍秦者蓋當時封國至多山澤之利在諸
侯王國者皆循秦賦法取以自豐非縣官經費所領
也
以趙過為搜粟都尉搜監本訛&KR0008;今改正按百官表
作騪
用耦犁二牛三人(臣召南)按周禮里宰賈疏曰周時
未有牛耕至漢時趙過始教民牛耕今鄭云合牛耦
可知者或周末兼有牛耕至趙過乃絶人耦又按葉
少蘊曰古耕而不犁後世變為犂法耦用人犁用牛
過特為增損其數耳非用牛自過始也周必大曰疑
耕犁起於春秋之世孔子有犁牛之言冉耕字伯牛
月令出土牛示農耕早晩按葉周二說是但謂古耕
而不犁耕犁起於春秋亦恐未確古藉田之禮曰三
推不用犁安用推乎
故平都令光教過以人輓犁(臣召南)按以人代牛輓
犁始此唐夏州都督王方翼為耦耕法張機楗力省
而見功多宋武允成獻踏犁不用牛以人力運之皆
人輓犁之遺式也
課得穀皆多其旁田畮一斛以上顧炎武曰蓋壖地
乃久不耕之地地力有餘其收必多所以作代田之
法也
陿小漢家制度以為疏闊注師古曰莽以漢家制度為
泰疏闊而更之令陿小(臣照)按顔注非也蓋陿小
者即鄙陋之意言鄙陋漢制謂為疏闊不詳備也
前漢書卷二十四上考證
前漢書卷二十四下
漢蘭臺令史班固撰
唐正議大夫行秘書少監琅琊縣開國子顏師古注
食貨志第四下
凡貨金錢布帛之用夏殷以前其詳靡記云太公為周
立九府圜法(李竒曰圜即錢也圜一寸而重九兩師古曰此說非也周官大府玉府内府外府泉)
(府天府職内職金職幣皆掌財幣之官故云九府圜謂均而通也宋祁曰周官下當添有字)黃金方
寸而重一斤錢圜函方(孟康曰外圜而内孔方也)輕重以銖(師古曰言黃金)
(以斤為名錢則以銖為重也)布帛廣二尺二寸為幅長四丈為匹故
貨寶於金利於刀(如淳曰名錢為刀者以其利於民也)流於泉(如淳曰流行如泉也)
布於布(如淳曰布於民間)束於帛(李竒曰束聚也)太公退又行之於齊
至管仲相桓公通輕重之權曰歲有凶穰(師古曰穰音人常反宋)
(祁曰人常當作人掌)故穀有貴賤令有緩急故物有輕重(李竒曰上令急)
(於求米則民重米緩於求米則民輕米)人君不理則畜賈游於市(師古曰畜讀曰)
(蓄蓄賈謂賈人之多蓄積者)乘民之不給百倍其本矣(師古曰給足也)故萬
乘之國必有萬金之賈千乘之國必有千金之賈者利
有所幷也計本量委則足矣(師古曰委積也)然而民有饑餓者
榖有所臧也(師古曰言富人多臧榖故令貧者食不足也)民有餘則輕之故
人君斂之以輕民不足則重之故人君散之以重(李竒曰民)
(輕之時為斂糴之重之時官為散也)凡輕重斂散之以時則凖平使萬室
之邑必有萬鍾之臧臧繈千萬(李竒曰繈落也孟康曰六斛四斗為鍾繈錢貫)
(也管子曰凶歲糴釡十繈師古曰孟說是也繈音居兩反)千室之邑必有千鍾之臧
臧繈百萬春以奉耕夏以奉耘(師古曰奉謂供事也)耒耜器械種
饟糧食必取澹焉(師古曰種五榖之種也饟字與餉同謂餉田之具也宋祁曰取澹當作)
(取贍)故大賈畜家不得豪奪吾民矣(師古曰畜讀曰蓄豪謂輕侮之也字本作)
(&KR2893;蓋通用字耳)桓公遂用區區之齊合諸侯顯伯名(師古曰伯讀曰霸)
其後百餘年周景王時患錢輕將更鑄大錢(應劭曰大於舊錢其)
(價重也)單穆公曰不可(師古曰單穆公周大夫單旗單音善)古者天降災戾
(師古曰戾惡氣也一曰戾至也)於是乎量資幣權輕重以救民(應劭曰資財也)
(量資幣多少有無平其輕重也師古曰凡言幣者皆所以通貨物易有無也故金之與錢皆名為幣也)民
患輕則為之作重幣以行之於是有母權子而行民皆
得焉(應劭曰母重也其大倍故為母也子輕也其輕少半故為子也民患幣之輕而物貴為重幣以平之)
(權時而行以廢其輕故曰母權子猶言重權輕也民皆得者本末有無皆得其利也孟康曰重為母輕為子若)
(市八十錢物以母當五十以子三十續之)若不堪重則多作輕而行之亦不
廢重於是乎有子權母而行小大利之(應劭曰民患幣重則多作輕錢)
(而行之亦不廢去重者言重者行其貴輕者行其賤也)今王廢輕而作重民失其
資能無匱乎民若匱王用將有所乏乏將厚取於民(師古)
(曰厚猶多也重也)民不給將有遠志是離民也(師古曰遠志謂去其本居而散)
(亡也)且絶民用以實王府猶塞川原為潢洿也(師古曰原謂水泉之)
(本也潢洿停水也潢音黃洿音一胡反)竭亡日矣王其圖之弗聽卒鑄大
錢文曰寶貨肉好皆有周郭(韋昭曰肉錢形也好孔也)以勸農澹不
足百姓蒙利焉(孟康曰單穆公曰竭亡日矣不得復云百姓蒙利焉臣瓚曰但自不聽不鑄大)
(錢耳猶自從其不廢輕此言母子並用故蒙其利也師古曰二說皆非也單旗雖有此言王終自鑄果有便故)
(百姓蒙其利也)秦幷天下幣為二等黃金以溢為名上幣(孟康曰二)
(十兩為溢也師古曰改周一斤之制更以溢為金之名數也高祖初賜張良金百溢此尚秦制也上幣者二等)
(之中黃金為上而錢為下也)銅錢質如周錢(臣瓚曰言錢之形質如周錢唯文異耳)文
曰半兩重如其文而珠玉龜貝銀錫之屬為器飾寶臧
不為幣然各隨時而輕重無常漢興以為秦錢重難用
更令民鑄莢錢(知淳曰如楡莢也師古曰莢音頰)黃金一斤(師古曰復周之制更)
(以斤名金)而不軌逐利之民畜積餘贏以稽市物痛騰躍(李竒)
(曰稽貯滯也晉灼曰痛甚也言計市物賤豫益畜之物貴而出賣故使物甚騰躍也師古曰不軌謂不循軌度)
(者也言以其贏餘之財蓄積羣貨使物稽滯在已故市價甚騰貴今書本痛字或作踊者誤耳踊騰一也不當)
(重累言之畜讀曰蓄)米至石萬錢馬至匹百金天下已平高祖乃
令賈人不得衣絲乘車重稅租以困辱之(師古曰欲令務農)孝
惠高后時為天下初定復弛商賈之律(師古曰弛解也)然市井
子孫亦不得為官吏孝文五年為錢益多而輕乃更鑄
四銖錢其文為半兩除盜鑄錢令使民放鑄(師古曰恣其私鑄)
賈誼諫曰法使天下公得顧租鑄銅錫為錢敢雜以鉛
鐵為它巧者其罪黥(師古曰顧租謂顧庸之直或租其本)然鑄錢之情非
殽雜為巧則不可得贏(師古曰殽謂亂雜也亡餘利也言不雜鉛鐵則無利也殽音爻)
(宋祁曰亡餘利也姚本改作贏餘利也)而殽之甚微為利甚厚(師古曰微謂精妙也)
(言殽雜鉛鐵其術精妙而得利甚厚故令人輕犯之姦不可止也)夫事有召禍而法有
起姦今令細民人操造幣之埶(師古曰操持也人人皆得鑄錢也操音千高反)
各隱屛而鑄作因欲禁其厚利微姦雖黥罪日報其埶
不止(鄭氏曰報論也)廼者民人抵罪多者一縣百數及吏之所
疑榜笞奔走者甚衆夫縣法以誘民(師古曰縣謂開立之)使入陷
阱孰積於此(師古曰阱穿地以陷獸也積多也阱音才性反)曩禁鑄錢死罪積
下(蘇林曰下報也積累下報論之也張晏曰死罪者多委積於下也師古曰蘇說是也下音胡亞反後同)
今公鑄錢黥罪積下為法若此上何頼焉(師古曰頼利也一曰恃也)
又民用錢郡縣不同或用輕錢百加若干(應劭曰時錢重四銖法錢)
(百枚當重一斤十六銖輕則以錢足之若干枚令滿平也師古曰若干且設數之言也干猶箇也謂當如此箇)
(數耳而胡廣云若順也干求也當順所求而與之矣宋祁曰干求也下邵本添合也二字)或用重
錢平稱不受(應劭曰用重錢則平稱有餘不能受也臣瓚曰秦錢重半兩漢初鑄莢錢文帝更鑄)
(四銖錢秦錢與莢錢皆當廢而故與四銖並行民以其見廢故用輕錢則百加若干用重錢雖以一當一猶復)
(不受之是以郡縣不同也師古曰應說是也稱音尺孕反)法錢不立(師古曰法錢依法之錢也)吏
急而壹之虖則大為煩苛而力不能勝縱而弗呵虖(師古)
(曰呵責怒也音火何反)則市肆異用錢文大亂苟非其術何鄉而
可哉(師古曰鄉讀曰嚮)今農事棄捐而采銅者日蕃(師古曰蕃多也音扶)
(元反其下亦同)釋其耒耨冶鎔炊炭(應劭曰鎔形容也作錢模也師古曰鎔音容宋祁)
(曰錢模下姚本添樸字)姦錢日多五穀不為多(師古曰言皆采銅鑄錢廢其農業故)
(五榖不多也為音于偽反不為多猶言為之不多也)善人怵而為姦邪(李竒曰怵誘也動心)
(於姦邪也師古曰怵音先律反又音黜)愿民陷而之刑戮(師古曰愿謹也)刑戮將
甚不詳奈何而忽(師古曰詳平也忽忽㤀也宋祁曰忽㤀也姚本改作怠忘也)國知
患此吏議必曰禁之禁之不得其術其傷必大令禁鑄
錢則錢必重(師古曰令謂法令也)重則其利深盜鑄如雲而起(師古)
(曰言其多)棄市之罪又不足以禁矣姦數不勝而法禁數潰
銅使之然也(師古曰數並音所角反)故銅布於天下其為禍博矣
(師古曰博大也)今博禍可除而七福可致也何謂七福上收銅
勿令布則民不鑄錢黥罪不積一矣偽錢不蕃民不相
疑二矣采銅鑄作者反於耕田三矣銅畢歸於上上挾
銅積㠯御輕重(師古曰銅積謂多積銅也)錢輕則㠯術斂之重則㠯
術散之貨物必平四矣㠯作兵器㠯假䝿臣多少有制
用别䝿賤五矣(如淳曰古者以銅為兵秦銷鋒鍉鑄金人十二是也)㠯臨萬貨㠯
調盈虛㠯收竒羡(師古曰調平均也竒殘餘也羡饒溢也竒音居宜反羡音弋戰反)則
官富貴而末民困六矣(師古曰末謂工商之業也)制吾棄財㠯與匈
奴逐爭其民則敵必懷七矣(師古曰末業既困農人敦本倉廩積實布帛有餘則)
(招誘胡人多來降附故言制吾棄財逐爭其人也棄財者可棄之財逐競也宋祁曰則敵必懷當作壞字)
故善為天下者因禍而為福轉敗而為功今久退七福
而行博禍(劉奉世曰今久退七福久當作乃)臣誠傷之上不聽是時吳
㠯諸侯即山鑄錢富埓天子(師古曰即就也埒等也宋祁曰即就也下當添李)
(竒曰三字)後卒叛逆鄧通大夫也㠯鑄錢財過王者故吳鄧
錢布天下武帝因文景之畜忿胡粤之害(師古曰畜讀曰蓄)即
位數年嚴助朱買臣等招徠東甌事兩粤江淮之間蕭
然煩費矣(師古曰蕭然猶騷然勞動之貌)唐蒙司馬相如始開西南夷
鑿山通道千餘里㠯廣巴蜀巴蜀之民罷焉(師古曰罷讀曰疲)
彭吳穿穢貊朝鮮置滄海郡(師古曰彭吳人姓名也本皆荒梗始開通之也故言)
(穿也)則燕齊之間靡然發動及王恢謀馬邑匈奴絶和親
侵擾北邊兵連而不解天下共其勞(師古曰共猶同)干戈日滋
行者齎居者送(師古曰齎謂將衣食之具以自隨也音子奚反)中外騷擾相奉
百姓抏敝以巧法(師古曰抏訛也謂摧挫也巧法為巧詐以避法也抏音五官反)財賂
衰耗而不澹(師古曰耗減也澹足也)入物者補官出貨者除罪選
舉陵夷廉恥相冒(師古曰冒蒙也)武力進用法嚴令具興利之
臣自此而始(師古曰謂桑弘羊東郭咸陽孔僅之屬也)其後衞青歲以數萬
騎出擊匈奴遂取河南地築朔方時又通西南夷道作
者數萬人千里負擔餽饟(師古曰餽亦饋字饟古餉字)率十餘鍾致
一石(師古曰言其勞費用功重)散幣於卭僰㠯輯之(應劭曰卭屬臨卭僰屬犍為晉)
(灼曰僰音蒲賊反師古曰本西南夷兩種也卭今卭州也僰今僰道縣也輯與集同謂安定也)數歲而
道不通蠻夷因㠯數攻吏發兵誅之(宋祁曰發兵誅之當去兵字)悉
巴蜀租賦不足以更之(李竒曰不足用終更其事也韋昭曰更續也師古曰二說並非)
(也悉盡也更償也雖盡租賦不足償其功費也更音庚)廼募豪民田南夷入粟縣
官而内受錢於都内(服虔曰入穀於外縣官而受粟錢於内府也師古曰此說非也都内)
(京師主臧者也百官公卿表大司農屬官有都内令丞也)東置滄海郡人徒之費疑
於南夷(師古曰疑讀曰儗儗謂比也)又興十餘萬人築衞朔方(師古曰既)
(築其城又守衞之)轉漕甚遠自山東咸被其勞費數十百鉅萬
(師古曰數十萬乃至百萬萬宋祁曰數十下當添萬字)府庫並虛廼募民能入奴
婢得以終身復為郎增秩(師古曰庶人入奴婢則復終身先為即者就增其秩也一)
(曰入奴婢少者復終身多者得為郎舊為郎更增秩也)及入羊為郎始於此此後
四年衞青比歲十餘萬衆擊胡(師古曰比歲頻歲也)斬捕首虜之
士受賜黃金二十餘萬斤而漢軍士馬死者十餘萬兵
甲轉漕之費不與焉(師古曰與讀曰豫)於是大司農陳臧錢經
用賦稅既竭不足以奉戰士(師古曰陳謂列奏之經常也既盡也言常用之錢及)
(諸賦稅並竭盡也)有司請令民得買爵及贖禁錮免臧罪請置
賞官名曰武功爵(臣瓚曰茂陵中書有武功爵一級曰造士二級曰閑輿衞三級曰良士四)
(級曰元戎士五級曰官首六級曰秉鐸七級曰千夫八級曰樂卿九級曰執戎十級曰政戾庶長十一級曰軍)
(衞此武帝所制以寵軍功師古曰此下云級十七萬凡直三十餘萬金今瓚所引茂陵中書止於十一級則計)
(數不足與本文乖矣或者茂陵書說之不盡也)級十七萬凡直三十餘萬金諸
買武功爵官首者試補吏先除千夫如五大夫(師古曰五大夫)
(舊二十等爵之第九級也至此以上始免徭役故每先選以為吏千夫者武功十一等爵之第七也亦得免役)
(今則先除為吏比於五大夫也劉攽曰直三十餘萬金其價之差殊不可詳也秦爵十八大庶長十九則關)
(内侯武功爵比之減一級入關内侯亦其宜也或說七當作一與茂陵中書合矣予謂賣爵當級級稍增其價)
(豈可例云級十七萬若每級十七萬比至三十餘萬金則一萬七千餘級又非也然則誤衍此萬字蓋武功爵)
(其級十七又曰官首亦武功爵名當讀云買武功爵官首試補吏先除言官首補吏稱試但先除之千夫如五)
(大夫五大夫之制於史無傳以理推之當是補吏不試也)其有罪又減二等爵得至
樂卿(師古曰樂卿者武功爵第八等也言買爵唯得至第八也此文止論武功爵級而作注者乃以舊二)
(十等爵解之失其本意故刪而不取)㠯顯軍功軍功多用超等大者封侯
卿大夫小者郎吏道雜而多端則官職耗廢(師古曰耗亂也音莫)
(報反)自公孫弘以春秋之義繩臣下取漢相張湯以峻文
決理為廷尉於是見知之法生而廢格沮誹窮治之獄
用矣(張晏曰吏見知不舉劾為故縱官有所作廢格沮敗誹謗則窮治之也如淳曰廢格天子文法使不)
(行也誹謂非上所行若顏異反脣之比也師古曰沮止壞之音材汝反宋祁曰廢格當作廢閣)其明
年淮南衡山江都王謀反迹見(師古曰蹤跡顯見也)而公卿尋端
治之竟其黨與坐而死者數萬人吏益慘急而法令察
(師古曰慘毒也察微視也)當是時招尊方正賢良文學之士或至公
卿大夫公孫宏以宰相布被食不重味為下先然而無
益於俗稍務於功利矣其明年票騎仍再出擊胡大克
獲(師古曰仍頻也)渾邪王率數萬衆來降(師古曰渾音胡昆反)於是漢發
車三萬兩迎之(師古曰一兩一乘)既至受賞賜及有功之士是
歲費凡百餘鉅萬先是十餘歲河決灌梁楚地固已數
困而緣河之郡隄塞河輙壞決費不可勝計其後番係
欲省底柱之漕(師古曰番姓係名也番音普安反係音系)穿汾河渠以為溉
田鄭當時為渭漕回遠鑿漕直渠自長安至華隂(師古曰回)
(曲繞也音胡内反)而朔方亦穿溉渠作者各數萬人歴二三期
而功未就費亦各以鉅萬十數(師古曰謂十萬萬也宋祁曰謂下當添數字)
天子為伐胡故盛養馬馬之往來食長安者數萬匹(師古)
(曰食讀曰飤)卒掌者關中不足廼調旁近郡(師古曰調謂選發之也調音徒)
(釣反)而胡降者數萬人皆得厚賞衣食仰給縣官(師古曰仰音牛)
(向反次下亦同)縣官不給(師古曰給足也)天子乃損膳解乘輿駟出御
府禁臧以澹之(宋祁曰澹當作贍)其明年山東被水災民多饑
乏於是天子遣使虛郡國倉廩以振貧猶不足又募豪
富人相假貸(師古曰貸音土戴反次下亦同)尚不能相救廼徙貧民於
關以西及充朔方以南新秦中七十餘萬口(應劭曰秦始皇遣蒙)
(恬攘郤匈奴得其河南造陽之北千里地甚好於是為築城郭徙民充之名曰新秦四方雜錯奢儉不同今俗)
(名新富貴者為新秦由是名也)衣食皆仰給於縣官數歲貸與產業使
者分部護(師古曰分音扶問反)冠蓋相望費以億計縣官大空而
富商賈或滯財役貧(孟康曰滯停也晉灼曰滯音直吏反宋祁曰滯財滯字當從土注)
(同王本墆音滯)轉轂百數(李竒曰轂車也)廢居居邑(服虔曰居穀於邑也如淳曰居賤物)
(於邑中以待貴也師古曰二說皆未盡也此言或有所廢置有所居蓄而居於邑中以乘時射利也)封君
皆氐首仰給焉(晉灼曰氐音抵距之抵服虔曰仰給於商賈言百姓好末作也師古曰二說皆)
(非也封君受封邑者謂公主及列侯之屬也氐首猶俯首也時公主列侯雖有國邑而無餘財其朝夕所須皆)
(俯首而取給於富商大賈後方以邑入償之氐丁奚反)冶鑄䰞鹽財或累萬金而
不佐公家之急黎民重困(師古曰重音直用反)於是天子與公卿
議更造錢幣以澹用(師古曰更改也宋祁曰澹當作贍)而摧浮淫幷兼
之徒是時禁苑有白鹿而少府多銀錫自孝文更造四
銖錢至是歲四十餘年從建元以來用少縣官往往即
多銅山而鑄錢(師古曰就多銅之山而鑄錢也)民亦盜鑄不可勝數錢
益多而輕(臣瓚曰鑄錢者多故錢輕輕亦賤也)物益少而䝿(如淳曰民但鑄錢不作餘)
(物故也)有司言曰古者皮幣諸侯以聘享金有三等黃金
為上白金為中赤金為下(孟康曰白金銀也赤金丹陽銅也)今半兩錢
法重四銖(鄭氏曰其文為半兩實重四銖也)而姦或盜摩錢質而取鋊
(如淳曰錢一面有文一面幕幕為質民盜摩漫面而取其鋊以更鑄作錢也臣瓚曰許愼云鋊銅屑也摩錢漫)
(面以取其屑更以鑄錢西京黃圖叙曰民摩錢取屑是也師古曰鋊音浴瓚說是也宋祁曰鋊俞玉反)錢
益輕薄而物䝿則遠方用幣煩費不省乃以白鹿皮方
尺緣以繢為皮幣(師古曰繢繡也繪五綵而為之)直四十萬王侯宗室
朝覲聘享必以皮幣薦璧然後得行又造銀錫白金(如淳)
(曰雜鑄銀錫為白金)以為天用莫如龍地用莫如馬人用莫如龜
故白金三品其一曰重八兩圜之其文龍名白撰直三
千二曰以重差小方之其文馬直五百(晉灼曰以半斤之重差為三品)
(此重六兩則下品重四兩也)三曰復小橢之其文龜直三百(師古曰橢圜而)
(長也音佗果反劉奉世曰白撰當在其一曰之下衍名字二曰三曰之下皆當有金名史文錯脫)令縣
官銷半兩錢更鑄三銖錢重如其文盜鑄諸金錢罪皆
死而吏民之犯者不可勝數於是以東郭咸陽孔僅為
大農丞(師古曰二人也姓東郭名咸陽姓孔名僅僅音鉅刃反宋祁曰為大下當添司字)領鹽
鐵事而桑弘羊貴幸咸陽齊之大䰞鹽孔僅南陽大冶
皆致產累千金故鄭當時進言之弘羊洛陽賈人之子
以心計(師古曰不用籌算)年十三侍中故三人言利事析秋豪
矣法既益嚴吏多廢免兵革數動民多買復(師古曰入財於官以)
(取優復復音方目反宋祁曰買復當作賈復)及五大夫千夫徵發之士益鮮
(師古曰鮮少也音先淺反)於是除千夫五大夫為吏不欲者出馬(如淳)
(曰千夫五大夫不欲為吏者令之出馬也)故吏皆適令伐棘上林作昆明池
(師古曰適讀曰讁讁責罰也以其久為姦利)其明年大將軍票騎大出擊胡
賞賜五十萬金軍馬死者十餘萬匹轉漕車甲之費不
與焉(師古曰與讀曰豫)是時財匱(師古曰匱空也)戰士頗不得祿矣有
司言三銖錢輕輕錢易作姦詐廼更請郡國鑄五銖錢
周郭其質令不可得摩取鋊(孟康曰周匝為郭文漫皆有)大農上鹽
鐵丞孔僅咸陽言(師古曰奏上其言也)山海天地之臧宜屬少府
陛下弗私以屬大農佐賦願募民自給費因官器作䰞
鹽官與牢盆(蘇林曰牢價直也今世人言顧手牢如淳曰牢廩食也古者名廩曰牢盆鬻鹽盆也)
(師古曰牢蘇說是也䰞古煑字也)浮食竒民欲擅斡山海之貨以致富
羡(師古曰斡謂主領也讀與管同羡饒也音弋戰反)役利細民其沮事之議不
可勝聽敢私鑄鐵器䰞鹽者釱左趾(師古曰釱足鉗也音徒計反)没
入其器物郡不出鐵者置小鐵官(鄧展曰鑄故鐵)使屬在所縣
使僅咸陽乘傳舉行天下鹽鐵(師古曰舉皆也普天之下皆行之也音下更反)
作官府(師古曰主䰞鑄及出納之處也)除故鹽鐵家富者為吏吏益多
賈人矣商賈以幣之變多積貨逐利於是公卿言郡國
頗被災害貧民無產業者募徙廣饒之地陛下損膳省
用出禁錢以振元元寬貸而民不齊出南畝(師古曰言農人尚少)
(不皆務耕種也)商賈滋衆貧者畜積無有仰縣官(師古曰畜讀曰蓄仰音牛)
(向反宋祁曰無有下當添皆字)異時算軺車賈人之緍錢皆有差下
(師古曰異時言往時也軺小車也緍謂錢貫也軺音弋昭反緍音武巾反宋祁曰皆有差下姚本作皆有差)
(小)請算如故諸賈人末作貰貸賣買居邑貯積諸物(師古)
(曰貰賒也貸假與也貰音式制反貸音土戴反)及商以取利者雖無市籍各以
其物自占(師古曰占隱度也各隱度其財物多少而為名簿送之於官也占音之瞻反)率緍
錢二千而算一(師古曰率計有二千錢者則出一算)諸作有租及鑄(如淳曰以)
(手力所作而賣之者)率緍錢四千算一非吏比者三老北邊騎士
軺車一算(師古曰比例也身非為吏之例非為三老非為北邊騎士而有軺車皆令出一算比音必)
(寐反)商賈人軺車二算(如淳曰商賈人有軺車又使多出一算重其賦)船五丈以
上一算匿不自占占不悉戍邊一歲没入緍錢(師古曰悉盡也)
有能告者以其半畀之(師古曰畀與也音必寐反)賈人有市籍及家
屬皆無得名田以便農(師古曰一人有市籍則身及家内皆不得有田也)敢犯
令没入田貨是時豪富皆爭匿財唯卜式數求入財以
助縣官天子廼超拜式為中郎賜爵左庶長田十頃布
告天下以風百姓(師古曰風讀曰諷)初式不願為官上強拜之
稍遷至齊相語自在其傳孔僅使天下鑄作器三年中
至大司農列於九卿而桑弘羊為大司農中丞管諸會
計事稍稍置均輸以通貨物始令吏得入穀補官郎至
六百石(師古曰吏更遷補高官郎又就增其秩得至六百石)自造白金五銖錢後
五歲而赦吏民之坐盜鑄金錢死者數十萬人其不發
覺相殺者不可勝計赦自出者百餘萬人然不能半自
出天下大氐無慮皆鑄金錢矣(師古曰氐讀曰抵歸也大氐猶言大凡也無慮)
(亦謂大率無小計慮耳宋祁曰姚本改耳作也字)犯法者衆吏不能盡誅於是
遣博士褚大徐偃等分行郡國(師古曰行音下更反)舉幷兼之徒
守相為利者(師古曰守郡守相諸侯相)而御史大夫張湯方䝿用事
減宣杜周等為中丞(師古曰減姓也音減省之減)義縱尹齊王溫舒
等用急刻為九卿直指夏蘭之屬始出而大農顏異誅
矣(蘇林曰夏蘭人姓名)初異為濟南亭長以廉直稍遷至九卿上
與湯既造白鹿皮幣問異異曰今王侯朝賀以倉璧直
數千而其皮薦反四十萬本末不相稱天子不說(師古曰說)
(讀曰悅)湯又與異有隙及人有告異以它議事下湯治異
異與客語客語初令下有不便者(李竒曰異與客語道詔令初下有不便處)
異不應微反脣(師古曰蓋非之)湯奏當異九卿見令不便不入
言而腹非論死(師古曰當謂處斷其罪)自是後有腹非之法比(師古)
(曰比則例也讀如字又音必寐反)而公卿大夫多諂諛取容天子旣下
緍錢令而尊卜式百姓終莫分財佐縣官於是告緍錢
縱矣(師古曰縱放也放令相告言也)郡國鑄錢民多姦鑄(師古曰謂巧鑄之雜鉛錫)
(宋祁曰鉛錫下當添也字)錢多輕而公卿請令京師鑄官赤仄(應劭)
(曰所謂子紺錢也如淳曰以赤銅為其郭也令錢郭見有赤者不知作法云何也)一當五賦官
用非赤仄不得行(師古曰充賦及給官用皆令以赤仄)白金稍賤民弗寶
用縣官以令禁之無益歲餘終廢不行是歲湯死而民
不思其後二歲赤仄錢賤民巧法用之不便又廢於是
悉禁郡國毋鑄錢專令上林三官鑄錢既多而令天下
非三官錢不得行諸郡國前所鑄錢皆廢銷之輸入其
銅三官而民之鑄錢益少計其費不能相當(師古曰言無利)唯
眞工大姦廼盜為之(師古曰其術巧妙故得利)楊可告緍徧天下(如淳)
(曰告緍令楊可所告言也師古曰此說非也楊可據令而發動之故天下皆被告)中家以上大
氐皆遇告杜周治之獄少反者(如淳曰治匿緍之罪其獄少有反者蘇林曰反)
(音幡師古曰幡謂從輕而出宋祁曰而出下當添之字)廼分遣御史廷尉正監分
曹(服虔曰分曹職案行也師古曰服說非也曹輩也分輩而出為使也)往往即治郡國緍
錢(師古曰就其所在而治也)得民財物以億計奴婢以千萬數田大
縣數百頃小縣百餘頃宅亦如之於是商賈中家以上
大氐破民婾甘食好衣不事畜臧之業(師古曰婾苟且也)而縣
官以鹽鐡緍錢之故用少饒矣益廣關置左右輔初大
農幹鹽鐵官布多置水衡欲以主鹽鐵及楊可告緍上
林財物衆廼令水衡主上林上林既充滿益廣是時粤
欲與漢用船戰逐(孟康曰水戰相逐也)廼大脩昆明池列舘環之
(師古曰環繞也)治樓船高十餘丈旗織加其上甚壯(師古曰織讀曰幟音)
(昌志反宋祁曰昌志當改作式志)於是天子感之廼作柏梁臺高數十
丈宫室之脩繇此日麗廼分緍錢諸官而水衡少府太
僕大農各置農官往往即郡縣比没入田田之(師古曰即就也)
(比謂比者所没入也)其没入奴婢分諸苑養狗馬禽獸及與諸官
官益雜置多(如淳曰水衡少府太僕司農皆有農官是為多也師古曰此說非也謂雜置官員分)
(掌衆事耳非農官也)徒奴婢衆而下河漕度四百萬石及官自糴
廼足(師古曰度計也音大各反)所忠言世家子弟富人或鬭雞走狗
馬弋獵博戲亂齊民(如淳曰世家謂世世有祿秩家也齊等也無有貴賤謂之齊民若今)
(言平民矣晉灼曰中國被教齊整之民也師古曰所姓也忠名也武帝之近臣郊祀志云公孫卿因所忠言寶)
(鼎石慶傳云欲請詔近臣所忠廣川王傳云言漢公卿及幸臣所忠司馬相如傳云所忠往取書考其蹤迹此)
(並一人也而說者或以為所忠信之人此釋大謬齊等之義如說是也)廼徵諸犯令相引
數千人名曰株送徒入財者得補郎郎選衰矣(應劭曰株根本)
(也送致也如淳曰株蔕也諸坐博戲事決為徒者能入錢得補郎李竒曰先至者為魁株也師古曰言被牽引)
(者為其根株所送當充徒役而能入財者即當補郎)是時山東被河災及歲不登
數年人或相食方二三千里天子憐之令饑民得流就
食江淮間欲留留處(師古曰流謂恣其行移若水之流至所在有欲住者留而處之宋)
(祁曰處之當改處也)使者冠蓋相屬於道護之(師古曰屬聯續也音之欲反)下
巴蜀粟以振焉明年天子始出巡郡國東度河河東守
不意行至不辯自殺(宋祁曰不辯當改不辦)行西踰隴卒(孟康曰踰度也)
(卒倉卒也)從官不得食隴西守自殺於是上北出蕭關從數
萬騎行獵新秦中以勒邊兵而歸新秦中或千里無亭
徼(晉灼曰徼塞也臣瓚曰旣無亭候又不徼循無禦邊之備故誅北地太守師古曰晉說是也)於是
誅北地太守以下而令民得畜邊縣(孟康曰令得畜牧於邊縣)官假
馬母三歲而歸及息什一以除告緍用充入新秦中(李竒)
(曰邊有官馬今令民能畜官母馬者滿三歲歸之十母馬還官一駒此為息什一也師古曰官得母馬之息以)
(給用度得充實秦中人故除告緍之令也)既得寶鼎立后土泰一祠公卿白
議封禪事而郡國皆豫治道脩繕故宮及當馳道縣縣
治宮儲設共具(師古曰共音居用反)而望幸明年南粤反西羌侵
邊天子為山東不澹(宋祁曰澹當作贍)赦天下囚因南方樓船
士二十餘萬人擊粤發三河以西騎擊羌又數萬人渡
河築令居(師古曰令音零)初置張掖酒泉郡而上郡朔方西河
河西開田官斥塞卒六十萬人戍田之(師古曰開田始開屯田也斥塞)
(廣塞令郤初置二郡故塞更廣也以開田之官廣塞之卒戍而田也)中國繕道餽糧遠者
三千近者千餘里皆仰給大農(師古曰仰音牛向反此下並同)邊兵不
足廼發武庫工官兵器以澹之(宋祁曰澹當作贍)車騎馬乏縣
官錢少買馬難得廼著令令封君以下至三百石吏以
上差出牡馬天下亭亭有畜字馬歲課息齊相卜式上
書願父子死南粤天子下詔襃揚賜爵關内侯黃金四
十斤田十頃布告天下天下莫應列侯以百數皆莫求
從軍至飲酎少府省金(李竒曰省視也至嘗酎飲宗廟時少府視其金多少)而列
侯坐酎金失侯者百餘人廼拜卜式為御史大夫式既
在位見郡國多不便縣官作鹽鐵器苦惡(如淳曰苦或作盬盬不攻)
(嚴也臣瓚曰謂作鐵器民患苦其不好也師古曰二說非也鹽既味苦器又脆惡故總云苦惡也)賈䝿
(師古曰鹽鐵並貴也賈讀曰價)或彊令民買之而船有算商者少物䝿
廼因孔僅言船算事上不說漢連出兵三歲誅羌滅兩
粤番禺以西至蜀南者置初郡十七(晉灼曰元鼎六年定越地以為南海)
(蒼梧鬱林合浦交阯九眞日南珠厓儋耳郡定西南夷以為武都牂柯越嶲沈黎汶山郡及地理志西南夷傳)
(所置犍為零陵益州郡凡十七)且以其故俗治無賦稅(宋祁曰邵本治無賦稅無無)
(字)南陽漢中以往各以地比給初郡吏卒奉食幣物傳
車馬被具(師古曰地比謂依其次第自近及遠也比音頻寐反傳音張戀反被音皮義反)而初
郡又時時小反殺吏漢發南方吏卒往誅之間歲萬餘
人(師古曰間歲隔一歲)費皆仰大農(宋祁曰邵本費下無皆字)大農以均輸
調鹽鐵助賦故能澹之(宋祁曰澹當作贍)然兵所過縣縣以為
訾給毋乏而已不敢言輕賦法矣其明年元封元年卜
式貶為太子太傅而桑弘羊為治粟都尉領大農盡代
僅斡天下鹽鐵(師古曰代孔僅劉敞曰大司農舊治粟内史耳弘羊為搜粟都尉也宋祁)
(曰領大農當作司農)弘羊以諸官各自市相爭物以故騰躍而天
下賦輸或不償其僦費(師古曰僦顧也言所輸賦物不足償其餘顧庸之費也僦音子)
(就反宋祁曰償其餘當刪餘字)廼請置大農部丞數十人分部主郡
國各往往置均輸鹽鐵官令遠方各以其物如異時商
賈所轉販者為賦而相灌輸置平凖於京師都受天下
委輸召工官治車諸器皆仰給大農大農諸官盡籠天
下之貨物䝿則賣之賤則買之如此富商大賈亡所牟
大利(如淳曰牟取也)則反本而萬物不得騰躍故抑天下之物
名曰平凖天子以為然而許之於是天子北至朔方東
封泰山巡海上旁北邊以歸(師古曰旁音步浪反)所過賞賜用帛
百餘萬匹錢金以鉅萬計皆取足大農弘羊又請令民
得入粟補吏及罪以贖(宋祁曰補吏及罪下當加人字)令民入粟甘
泉各有差以復終身(師古曰復音方目反)不復告緍它郡各輸急
處而諸農各致粟山東漕益歲六百萬石一歲之中太
倉甘泉倉滿邊餘穀諸均輸帛五百萬匹民不益賦而
天下用饒於是弘羊賜爵左庶長(師古曰第十等爵)黃金者再
百焉(師古曰凡再賜百金)是歲小旱上令百官求雨卜式言曰縣
官當食租衣稅而已(師古曰衣音於旣反)今弘羊令吏坐市列販
物求利(師古曰市列謂列肆宋祁曰列肆下當添也字)亨弘羊天乃雨(師古曰亨)
(䰞也音普庚反)久之武帝疾病拜弘羊為御史大夫昭帝即位
六年詔郡國舉賢良文學之士(宋祁曰之士當刪之字)問以民所
疾苦教化之要皆對願罷鹽鐵酒𣙜均輸官母與天下
爭利視以儉節(師古曰視讀曰示)然後教化可興弘羊難(師古曰詰)
(難議者之言也)以為此國家大業所以制四夷安邊足用之本
不可廢也廼與丞相千秋共奏罷酒酤弘羊自以為國
興大利伐其功欲為子弟得官怨望大將軍霍光遂與
上官桀等謀反誅滅宣元成哀平五世亡所變改元帝
時嘗罷鹽鐵官三年而復之貢禹言鑄錢采銅一歲十
萬人不耕民坐盜鑄陷刑者多富人臧錢滿室猶無厭
足民心動搖棄本逐末耕者不能半姦邪不可禁原起
於錢疾其末者絶其本宜罷采珠玉金銀鑄錢之官母
復以為幣除其販賣租銖之律(師古曰租銖謂計其所賣物價平其錙銖而收)
(租也)租稅祿賜皆以布帛及穀使百姓壹意農桑議者以
為交易待錢布帛不可尺寸分裂禹議亦寢自孝武元
狩五年三官初鑄五銖錢至平帝元始中成錢二百八
十億萬餘云王莽居攝變漢制以周錢有子母相權於
是更造大錢徑寸二分重十二銖文曰大錢五十又造
契刀錯刀契刀其環如大錢身形如刀長二寸文曰契
刀五百錯刀以黃金錯其文曰一刀直五千(張晏曰案今所見契)
(刀錯刀形質如大錢而肉好輪厚異於此大錢形如大刀環矣契刀身形圓不長二寸也其文左曰契右曰刀)
(無五百字也錯刀則刻之作字也以黃金填其文上曰一下曰刀二刀泉甚不與志相應也似札單差錯文字)
(磨滅故耳師古曰張說非也王莽錢刀今並尚在形質及文與志相合無差錯也劉奉世曰當時嘗得錯刀)
(文曰一刀平五千當時乃奉世弟字叔鄭敞子也宋祁曰梅聖俞云飲劉原父家原父懷二古錢勸酒其一)
(齊之大刀長五寸半其一王莽時金錯刀長二寸半詩云探懷發二寶太公新室錢獨行齊大刀鎌形末環連)
(文存半辨齊皆有模法圓次觀金錯刀一刀平五千注云其文如此精銅不蠧蝕肉好鉤婉全)與五銖
錢凡四品並行莽即眞以為書劉字有金刀廼罷錯刀
契刀及五銖錢而更作金銀龜貝錢布之品名曰寶貨
小錢徑六分重一銖文曰小錢直一次七分三銖曰幺
錢一十(師古曰幺小也音一堯反)次八分五銖曰幼錢二十次九分
七銖曰中錢三十次一寸九銖曰壯錢四十因前大錢
五十是為錢貨六品直各如其文黃金重一斤直錢萬
朱提銀重八兩為一流直一千五百八十(師古曰朱提縣名屬犍為)
(出善銀朱音殊提音上支反)它銀一流直千是為銀貨二品元龜岠
冉長尺二寸(孟康曰冉龜甲緣也岠至也度背兩邊緣尺二寸也臣瓚曰元大也)直二千
一百六十為大貝十朋(蘇林曰兩貝為朋朋直二百一十六元龜十朋故二千一百六)
(十也)公龜九寸直五百為壯貝十朋侯龜七寸以上直三
百為幺貝十朋子龜五寸以上直百為小貝十朋是為
龜寶四品大貝四寸八分以上二枚為一朋直二百一
十六壯貝三寸六分以上二枚為一朋直五十幺貝二
寸四分以上二枚為一朋直三十小貝寸二分以上二
枚為一朋直十不盈寸二分漏度不得為朋率枚直錢
三是為貝貨五品大布次布弟布壯布中布差布厚布
幼布幺布小布小布長寸五分重十五銖文曰小布一
百自小布以上各相長一分相重一銖文各為其布名
直各加一百上至大布長二寸四分重一兩而直千錢
矣是為布貨十品(師古曰布亦錢耳謂之布者言其分布流行也宋祁曰各加一百當刪)
(一字)凡寶貨五物六名二十八品鑄作錢布皆用銅殽以
連錫(孟康曰連錫之别名也李竒曰鉛錫璞名曰連應劭曰連似銅師古曰孟李二說皆非也許愼云鏈)
(銅屬也然則以連及錫雜銅而為錢也此下又云能采金銀銅連錫益知連非錫矣)文質周郭放
漢五銖錢云(師古曰放依也音甫往反)其金銀與它物雜色不純好
龜不盈五寸貝不盈六分皆不得為寶貨元龜為蔡非
四民所得居(如淳曰臧文仲居蔡謂此也說謂蔡國出大龜也臣瓚曰蔡是大龜之名也書曰九)
(江納錫大龜大龜又不出蔡國也若龜出楚不可名龜為楚也師古曰瓚說非也本以蔡出善龜故因名大龜)
(為蔡也)有者入大卜受直百姓憒亂其貨不行民私以五
銖錢市買莽患之下詔敢非井田挾五銖錢者為惑衆
投諸四裔以御魑魅於是農商失業食貨俱廢民涕泣
於市道坐賣買田宅奴婢鑄錢抵罪者自公卿大夫至
庶人不可稱數莽知民愁廼但行小錢直一與大錢五
十二品並行龜貝布屬且寢莽性躁擾不能無為每有
所興造必欲依古得經文國師公劉歆言周有泉府之
官收不讎與欲得(師古曰讎讀曰售言賣不售者官收取之無而欲得者官出與之)即
易所謂理財正辭禁民為非者也(師古曰易下繫辭曰理財正辭禁民為非)
(曰義言財貨辭訟正乃得人不為非合事宜)莽乃下詔曰夫周禮有賒貸(師古)
(曰周禮泉府之職曰凡賒者祭祀無過旬日喪紀無過三月凡人之貸者與其有司辨而授之以國服為之息)
(謂人以祭祀喪紀故從官賒買物不過旬日及三月而償之其從官貸物者以共其所屬吏定價而後與之各)
(以其國服事之稅而輸息謂若受園㕓之田而貸萬錢者一朞之月出息五百貸音土戴反)樂語有
五均(鄧展曰樂語樂元語河問獻王所傳道五均事臣瓚曰其文云天子取諸侯之土以立五均則市無)
(二賈四民常均彊者不得困弱富者不得要貧則公家有餘恩及小民矣)傳記各有斡焉今
開賖貸張五均設諸斡者所以齊衆庶抑幷兼也遂於
長安及五都立五均官更名長安東西市令及洛陽邯
鄲臨甾宛成都市長皆為五均司市稱師東市稱京西
市稱畿洛陽稱中餘四都各用東西南北為稱皆置交
易丞五人錢府丞一人工商能采金銀銅連錫登龜取
貝者(如淳曰登進也龜有靈故言登)皆自占司市錢府順時氣而取之
(師古曰各以其所采取之物自隱實於司市錢府也占音之漸反其下並同)又以周官稅民
凡田不耕為不殖出三夫之稅城郭中宅不樹蓺者為
不毛(師古曰樹蓺謂種樹果木及菜蔬)出三夫之布民浮游無事出夫
布一匹其不能出布者冗作縣官衣食之(師古曰冗散也音人勇反)
(衣音於既反食讀曰飤)諸取衆物鳥獸魚鼈百蟲於山林水澤及
畜牧者嬪婦桑蠶織紝紡績補縫(師古曰機縷曰紝音人禁反)工匠
醫巫卜祝及它方技商販賈人坐肆列里區謁舍(如淳曰居)
(處所在為區謁舍今之客舍也)皆各自占所為於其在所之縣官除其
本計其利十一分之而以其一為貢敢不自占自占不
以實者盡没入所采取而作縣官一歲諸司市常以四
時中月實定所掌(師古曰中讀曰仲)為物上中下之賈(師古曰賈讀曰)
(價其下並同)各自用為其市平毋拘它所衆民賣買五穀布
帛絲緜之物周於民用而不讎者(師古曰讎讀曰售下亦類此)均官
有以考檢厥實用其本賈取之毋令折錢(師古曰折音止列反)萬
物卬䝿過平一錢則以平賈賣與民(師古曰卬物價起音五剛反亦讀曰)
(仰)其賈氐賤減平者聽民自相與市(師古曰貴即為卬賤則為氐音丁奚)
(反)以防貴庾者(師古曰庾積也以防民積物待貴也)民欲祭祀喪紀而無
用者錢府以所入工商之貢但賒之(師古曰但空也徒也言空賒與之不)
(取息利也)祭祀毋過旬日喪紀毋過三月民或乏絶欲貸以
治產業者均受之除其費計所得受息毋過歲什一(師古)
(曰均謂各依先後之次除其費謂衣食之費已用者也)羲和魯匡言名山大澤鹽
鐵錢布帛五均賒貸斡在縣官(師古曰斡謂主領也宋祁曰斡南本作幹主)
(領下當添之字)唯酒酤獨未斡酒者天之美祿帝王所以頥養
天下享祀祈福扶衰養疾百禮之會非酒不行故詩曰
無酒酤我(師古曰小雅伐木之詩酤買也言王於族人恩厚要在燕飫無酒則買而飲之)而論
語曰酤酒不食(師古曰鄉黨所說孔子齋之時也宋祁曰孔子下當添在字)二者非
相反也夫詩據承平之世酒酤在官和旨便人可以相
御也(師古曰旨美也御進也)論語孔子當周衰亂酒酤在民(宋祁曰)
(在字下一有齊字)薄惡不誠是以疑而弗食今絶天下之酒則
無以行禮相養放而亡限則費財傷民請法古令官作
酒以二千五百石為一均率開一盧以賣(如淳曰酒家開肆待客設)
(酒罏故以罏名肆臣瓚曰盧酒瓮也言開一瓮酒也趙廣漢入丞相府破盧瓮師古曰二說皆非也盧者賣酒)
(之區也以其一邊高形如鍜家盧故取名耳非即謂火盧及酒瓮也此言讎五十釀為凖豈一瓮乎廣漢所破)
(盧及罌盧亦謂所居罌瓮之處耳劉奉世曰名賣酒為盧者直此物自有此名耳何必取鍜家盧為義乎天)
(下物同名者何算而欲一一相附類可乎)讎五十釀為凖一釀用麤米二斛
麴一斛得成酒六斛六斗各以其市月朔米麴三斛幷
計其賈而參分之(師古曰參三也)以其一為酒一斛之平除米
麴本賈計其利而什分之以其七入官其三及醩酨灰
炭(師古曰酨酢漿也音才代反)給丁器薪樵之費羲和置命士督五
均六斡郡有數人皆用富賈洛陽薛子仲張長叔(宋祁曰)
(叔疑作督)臨菑姓偉等(如淳曰姓姓偉名也)乘傳求利交錯天下(師古曰傳)
(音張戀反)因與郡縣通姦多張空簿(師古曰簿計簿也音步戸反)府臧不
實百姓俞病莽知民苦之復下詔曰夫鹽食肴之將(師古)
(曰將大也一說為食肴之將帥)酒百藥之長嘉會之好鐵田農之本名
山大澤饒衍之臧五均賒貸百姓所取平卬以給澹(師古)
(曰卬音牛向反其下並同宋祁曰澹當作贍)鐵布銅冶通行有無備民用也
此六者非編戸齊民所能家作(師古曰謂家家自作也)必卬於市
雖䝿數倍不得不買豪民富賈即要貧弱先聖知其然
也故斡之每一斡為設科條防禁犯者辠至死姦吏猾
民並侵衆庶各不安生後五歲天鳳元年復申下金銀
龜貝之貨頗增減其賈直而罷大小錢改作貨布長二
寸五分廣一寸首長八分有竒(師古曰竒音居宜反謂有餘也)廣八分
其圜好徑二分半(師古曰好孔也)足枝長八分閒廣二分其文
右曰貨左曰布重二十五銖直貨泉二十五貨泉徑一
寸重五銖文右曰貨左曰泉枚直一與貨布二品並行
又以大錢行久罷之恐民挾不止廼令民且獨行大錢
與新貨泉俱枚直一並行盡六年毋得復挾大錢矣每
壹易錢民用破業而大陷刑莽以私鑄錢死及非沮寶
貨投四裔犯法者多不可勝行廼更輕其法私鑄作泉
布者與妻子没入為官奴婢吏及比伍知而不舉告與
同罪(師古曰比音頻寐反)非沮寶貨民罰作一歲吏免官犯者俞
衆及五人相坐皆没入郡國檻車鐵鎖傳送長安鍾官
(師古曰鍾官主鑄錢者)愁苦死者什六七作貨布後六年匈奴侵
寇甚莽大募天下囚徒人奴名曰豬突豨勇(服虔曰豬性觸突人)
(故取以喩師古曰東方名豕曰豨一曰豨豕走也音許豈反)壹切稅吏民訾三十而
取一又令公卿以下至郡縣黃綬吏皆保養軍馬(師古曰保)
(者不許其死傷)吏盡復以與民(師古曰轉令百姓養之)民搖手觸禁不得
耕桑繇役煩劇(師古曰繇讀曰徭)而枯旱蝗蟲相因又用制作
未定上自公侯下至小吏皆不得奉祿而私賦斂貨賂
上流獄訟不決吏用苛暴立威旁緣莽禁侵刻小民(師古)
(曰旁依也音步浪反)富者不得自保貧者無以自存起為盜賊依
阻山澤吏不能禽而覆蔽之浸淫日廣(師古曰浸淫猶漸染也它皆類)
(此)於是青徐荆楚之地往往萬數戰鬭死亡緣邊四夷
所係虜陷罪饑疫人相食及莽未誅而天下戸口減半
矣自發豬突豨勇後四年而漢兵誅莽後二年世祖受
命盪滌煩苛復五銖錢與天下更始
贊曰易稱裒多益寡稱物平施(師古曰謙卦象辭裒取也言取於多者以益少)
(者故萬物皆稱而施與平也裒音簿侯反)書云楙遷有無(應劭曰楙勉也遷徙也言天下食貨)
(有無相通足也師古曰虞書益稷之辭言勸勉天下遷徙有無使相通也)周有泉府之官(師古)
(曰司徒之屬官也掌市之征布斂市貨之不讎貨之滯於人用者以其價買之)而孟子亦非狗
彘食人之食不知斂(應劭曰養狗彘者使食人之食而不知以法度斂之也師古曰孟子)
(孟軻之書言歲豐熟菽粟饒多狗彘食人之食此時可斂之宋祁曰此時下當添則字)野有餓&KR2299;
而弗知發(鄭氏曰&KR2299;音蔈有梅之蔈&KR2299;零落也人有饑死零落者不知發倉廩貸之師古曰&KR2299;音頻)
(小反諸書或作殍字音義亦同宋祁曰而弗知發當刪而字)故管氏之輕重(服虔曰作輕重)
(貨在管子書)李悝之平糴弘羊均輸壽昌常平亦有從徠(師古)
(曰言所從來久矣)顧古為之有數吏良而令行(師古曰顧思念)故民頼
其利萬國作乂(師古曰乂治也)及孝武時國用饒給而民不益
賦其次也至於王莽制度失中姦軌弄權官民俱竭亡
次矣
前漢書卷二十四下
前漢書卷二十四下考證
食貨志下夏殷以前其詳靡記云(臣召南)按管子言
湯以莊山之金鑄幣禹以歴山之金鑄幣則夏殷時
即有錢幣矣平凖書曰自高辛氏之前靡得而記虞
夏之幣金為三品或黃或白或赤或錢或布或刀或
龜貝其辭甚核蓋据尚書禹貢之文此志不言蓋因
下文有司言古者皮幣一叚恐重複也
故貨寶於金利於刀流於泉布於布鄭樵曰謂之泉
者言其形謂之金者言其質謂之刀者言其器謂之
貨謂之布者言其用古文錢字作泉者言其形如泉
文一變而為刀器再變而為圜法自圜法流通於世
民實便之故泉與刀為廢先儒不知本末謂流於泉
布於布寶於金利於刀皆沿鑿之義也(臣浩)按鄭樵
所言可備一說但古人名物必有義理志謂寶於金
云云即解字義非沿鑿也
以勸農澹不足百姓蒙利焉顧炎武曰單穆公諫景
王鑄大錢本之周語王勿聽卒鑄大錢此廢輕作重
不利於民之事班氏乃續之曰以勸農澹不足百姓
蒙利焉失其義矣
而殽之甚微為利甚厚注師古曰微謂精妙也言殽雜
鉛鐵其術精妙而得利其厚(臣照)按顔說非是錢
之為用甚廣一錢之殽其微己甚然總而計之為利
甚厚也非謂其術精妙若精妙即費本而無利矣
彭吳穿穢貊朝鮮置滄海郡注彭吳人姓名也通鑑
考異曰平凖書言彭吳賈滅朝鮮置滄海之郡按滅
朝鮮置滄海兩事也不知何者出賈之謀
費數十百鉅萬宋祁曰數十下當添萬字(臣照)按
宋不言注則為正文可知正文有數十無萬字師古
注乃言數十萬蓋唐初本有萬字故注如此然平凖
書亦祗言數十百巨萬也
先是十餘歲河決灌梁楚地固已數困(臣召南)按平
凖書作河決觀徐廣曰觀縣名屬東郡此文既改觀
作灌則當連下梁楚地為句但以事核之此即指元
光中河決瓠子東南注鉅野通於淮泗事也瓠子地
在濮陽其對岸即觀縣史記作河决觀是也
及充朔方以南新秦中注應劭云云(臣召南)按應說
以河南造陽並解新秦中非也河南即朔方郡及北
地上郡之北境名新秦中今河套地也造陽則在上
谷之北今宣化府邊外地漢武以其斗僻棄七百里
安得徙貧民以充實其中耶史記集解載臣瓚曰秦
逐匈奴以收河南地徙民以實之謂之新秦今以地
空故復徙民以實之其說甚確
名白撰按平凖書作白選又二曰以重差小平凖書
無以字
以屬大農馬廷鸞曰孔僅咸陽所言前之屬少府者
其利微今改屬大農則其利盡此聚斂之臣餙說以
蓋其私也
使僅咸陽乘傳舉行天下鹽鐵馬端臨曰地理志鹽
官凡二十八郡鐵官凡四十郡
異不應微反脣注師古曰蓋非之(臣照)按顔注意雖
是而未盡蓋異聞客語不敢應而倉卒自禁不覺微
笑而脣褰耳
鑄官赤仄注令錢郭見有赤者按史記作鑄鍾官赤
仄注令字應作今舊本亦訛
專令上林三官鑄(臣召南)按三官錢即水衡錢也據
百官表水衡都尉掌上林其屬有均輸鍾官辨銅三
令丞鹽鐵論曰廢天下諸錢而專命水衡三官作即
言此事裴駰解史記甚確但混上林均輸為一官則
微訛耳
以黃金錯其文曰一刀直五千劉奉世曰當時乃奉
世弟云云(臣召南)按當時乃奉世弟以下十二字
不應為奉世語此南宋本訛也
是為布貨十品注師古曰布亦錢耳顧炎武曰按本
文錢布自是二品而下文復載改作貨布之制安得
謂布即錢乎莽傳曰貨布長二寸五分廣一寸直貨
錢二十五今貨布見存上狹下廣而岐其下中有一
孔師古當日或未之見也
而孟子亦非狗彘食人之食不知斂王應麟曰常平
乃古法周官司稼以年之上下出斂法出則減價糶
斂則增價糴也是非常平乎自鄭氏以出其斂法為
解後人遂攻周禮耳孟子言不知斂今文作檢唯漢
志作斂是也今世言常平出耿中丞不知乃古法
前漢書卷二十四下考證
