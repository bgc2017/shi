前漢書卷二
漢蘭臺令史班固撰
唐正議大夫行祕書少監琅邪縣開國子顏師古注
惠帝紀第二
孝惠皇帝(荀悅曰諱盈之字曰滿應劭曰禮諡法柔質慈民曰惠師古曰孝子善述父之志故漢家)
(之諡自惠帝已下皆稱孝也臣下以滿字代盈者則知帝諱盈也他皆類此)高祖太子也母
曰呂皇后帝年五歲高祖初爲漢王二年立爲太子十
二年四月高祖崩五月丙寅太子即皇帝位尊皇后曰
皇太后賜民爵一級(師古曰帝初嗣位爲恩惠也)中郎郎中滿六歲
爵三級四歲二級(蘇林曰中郎省中郎也)外郎滿六歲二級(蘇林曰外)
(郎散郎也)中郎不滿一歲一級外郎不滿二歲賜錢萬(張晏曰不)
(滿一歲謂不滿四歲之一歲作郎三歲也不滿二歲謂不滿六歲之二歲作郎四歲也師古曰此說非也直謂)
(作郎未經一歲二歲耳劉攽曰此賜爵之差中郎二歲乃當一級今不滿一歲亦一級恩優之也又散郎三)
(歲當賜一級今斷不滿二歲賜錢萬則滿二歲亦賜一級矣)宦官尚食比郎中(應劭曰宦)
(官閽寺也尚主也舊有五尚尚冠尚帳尚衣尚席亦是如淳曰主天子物曰尚主文書曰尚書又有尚符璽郎)
(也漢儀注省中有五尚而内官婦人有諸尚也)謁者執楯執戟武士騶比外郎
(應劭曰執楯執戟親近陛衛也武士力士也高祖使武士縛韓信是也騶騶騎也師古曰騶本廐之馭者後又)
(令爲騎因謂騶騎耳)太子御驂乘賜爵五大夫舍人滿五歲二級
(師古曰武士騶以上皆舊侍從天子之人也舍人以上太子之官屬)賜給喪事者二千石
錢二萬六百石以上萬五百石二百石以下至佐史五
千(如淳曰律有斗食佐史韋昭曰若今曹史書佐也師古曰自五百石以下至於佐史皆賜五千今又言二)
(百石者審備其等也)視作斥土者將軍四十金(服虔曰斥土壙土也如淳曰斥閒也)
(開土地爲冡壙故以開斥言之鄭氏曰四十金四十斤金也晉灼曰近上二千石賜錢二萬此言四十金實金)
(也下凡言黃金眞金也不言黃謂錢也食貨志黃金一斤直錢萬師古曰諸賜言黃金者皆與之金不言黃者)
(一金與萬錢也劉攽曰予謂諸書言若千金則一金萬錢至於賜金若干斤則盡金也)二千石二
十金六百石以上六金五百石以下至佐史二金減田
租復十五税一(鄧展曰漢家初十五税一儉於周十税一也中間廢今復之也如淳曰秦作阿)
(房之宮收太半之賦遂行至此乃復十五而税一師古曰鄧說是也復音房目反宋祁曰注文今復之也當)
(作今復復之也)爵五大夫吏六百石以上及宦皇帝而知名者
有罪當盜械者皆頌繫(文穎曰言皇帝者以别仕諸王國也張晏曰時諸侯治民新承)
(六國之後咸慕鄉邑或貪逸豫樂仕諸侯今特爲京師作優裕法也如淳曰知名謂宦人教帝書學亦可表異)
(者也盜者逃也恐其逃亡故著械也頌者容也言見寬容但處曹吏舍不入狴牢也師古曰諸家之說皆非也)
(宦皇帝而知名者謂雖非五大夫爵六百石吏而早事惠帝特爲所知故亦優之所以云及耳非謂凡在京師)
(異於諸王國亦不必在於宦人教書學也左宦之律起自武帝此時未有禮記曰宦學事師謂凡仕宦非閹寺)
(也盜械者凡以罪著械皆得稱焉不必逃亡也據山海經貳負之臣相柳之尸皆云盜械其義是也古者頌與)
(容同五大夫第九爵也)上造以上及内外公孫耳孫有罪當刑及
當爲城旦舂者皆耐爲鬼薪白粲(應劭曰上造爵滿十六者也内外公孫謂)
(王侯内外孫也耳孫者玄孫之子也言去其曾高益遠但耳聞之也今以上造有功勞内外孫有骨血屬㜕施)
(德布惠故事從其輕也城旦者旦起行治城舂者婦人不豫外徭但舂作米皆四歲刑也今皆就鬼薪白粲取)
(薪給宗廟爲鬼薪坐擇米使正白爲白粲皆三歲刑也李斐曰耳孫曾孫也張晏曰公孫宗室侯王之孫也晉)
(灼曰耳孫玄孫之曾孫也諸侯王表在八世師古曰上造第二爵名也内外公孫國家宗室及外戚之孫也耳)
(孫諸說不同據平紀及諸侯王表說梁孝王玄孫之子耳孫耳音仍又匈奴傳說握衍朐䪘單于云烏維單于)
(耳孫以此參之李云曾孫是也然漢書諸處又皆云曾孫非一不應雜兩稱而言據爾雅曾孫之子爲玄孫玄)
(孫之子爲來孫來孫之子爲昆孫昆孫之子爲仍孫從已而數是爲八葉則與晉說相同仍耳聲相近蓋一號)
(也但班氏唯存古名而計其葉數則錯也㜕音連)民年七十以上若不滿十歲
有罪當刑者皆完之(孟康曰不加肉刑髠&KR1678;也師古曰若預及之言也謂七十以上及不)
(滿十歲以下皆完之也&KR1678;音他計反)又曰吏所以治民也能盡其治則民
賴之故重其祿所以爲民也(師古曰爲音于僞反)今吏六百石以
上父母妻子與同居及故吏嘗佩將軍都尉印將兵及
佩二千石官印者家唯給軍賦他無有所與(師古曰同居謂父母)
(妻子之外若兄弟及兄弟之子等見與同居業者若今言同籍及同財也無有所與與讀曰豫)令郡諸
侯王立高廟(師古曰諸郡及諸侯王國皆立廟也今書本郡下或有國字者流俗不曉妄加之)
元年冬十二月趙隠王如意薨民有罪得買爵三十級
以免死罪(應劭曰一級直錢二千凡爲六萬若今贖罪入三十疋縑矣師古曰令出買爵之錢以贖)
(罪)賜民爵戶一級春正月城長安
二年冬十月齊悼惠王來朝獻城陽郡以益魯元公主
邑尊公主爲太后(如淳曰張敖子偃爲魯王故公主得爲太后師古曰此說非也蓋齊王憂)
(不得脱故從内史之言請尊公主爲齊太后以母禮事之用悦媚呂太后耳若魯元以子爲魯王自合稱太后)
(何待齊王尊之乎據張耳傳高后元年魯元太后薨後六年宣平侯敖薨呂太后立敖子偃爲王以母爲太后)
(故也是則偃因母爲齊王太后而得王非母因偃乃爲太后也劉攽曰顔說非也悼惠公主兄弟耳雖欲諂)
(呂后而以母事之於理安乎蓋齊内史本諂呂后欲尊公主以漸王張氏故勸王割郡就益魯邑而更號魯元)
(公主爲魯元太后也太后之號雖更魯元之稱不除豈關爲齊王母乎又張偃以母爲太后故封魯王太后非)
(齊益明也)春正月癸酉有兩龍見蘭陵家人井中(師古曰家人言庶人)
(之家)乙亥夕而不見隴西地震夏旱郃陽侯仲薨(師古曰高帝之)
(兄吳王濞父也)秋七月辛未相國何薨(師古曰蕭何也)
三年春發長安六百里内男女十四萬六千人城長安
三十日罷(鄭氏曰城一面故速罷)以宗室女爲公主嫁匈奴單于
夏五月立閩越君搖爲東海王(應劭曰搖越王勾踐之苗裔也帥百越之兵助)
(高祖故封東海在吳郡東南濱海云師古曰即今泉州是其地)六月發諸侯王列侯徒
隸二萬人城長安秋七月都廐災南越王趙佗稱臣奉
貢(師古曰佗音徒何反)
四年冬十月壬寅立皇后張氏(師古曰張敖之女也史記漢書無名字皇甫謐)
(作帝王世紀皆爲惠帝張后及孝文薄后已下别制名焉至於薄父之徒亦立名字何從而得之乎雖示博聞)
(不知䧟於穿鑿宋祁曰注文一本示字上有欲字)春正月舉民孝弟力田者復
其身(師古曰弟者言能以順道事其兄也弟音徒計反復音方目反)三月甲子皇帝冠
赦天下省法令妨吏民者除挾書律(應劭曰挾藏也張晏曰秦律敢有挾)
(書者族)長樂宮鴻臺災宜陽雨血秋七月乙亥未央宮凌
室災(師古曰凌室藏冰之室也豳詩七月之篇曰納于凌隂)丙子織室災(師古曰主織作)
(繒帛之處)
五年冬十月靁桃李華棗實春正月復𤼵長安六百里
内男女十四萬五千人城長安三十日罷夏大旱秋八
月己丑相國參薨(師古曰曹參也)九月長安城成賜民爵戶一
級(師古曰家長受也)
六年冬十月辛丑齊王肥薨令民得買爵女子年十五
以上至三十不嫁五算(應劭曰國語越王勾踐令國中女子年十七不嫁者父母有罪)
(欲人民繁息也漢律人出一算算百二十錢唯賈人與奴婢倍算今使五算罪謫之也孟康曰或云復之也師)
(古曰應說是劉攽曰予謂女子五算亦不頓謫之自十五至三十爲五等每等加一算也)夏六月
舞陽侯噲薨(師古曰樊噲也)起長安西市修敖倉
七年冬十月發車騎材官詣滎陽(師古曰車常擬軍興者若近代之戌車也)
(騎常所飬馬并其人使行充騎若今武馬及所飬者主也材官解在高紀)太尉灌嬰將春正
月辛丑朔日有蝕之夏五月丁卯日有蝕之旣(師古曰旣盡也)
秋八月戊寅帝崩于未央宮(臣瓚曰帝年十七即位即位七年夀二十四)九
月辛丑葬安陵(臣瓚曰自崩至葬凡二十四日安陵在長安北三十五里師古曰三輔黃圖云)
(去長陵五里宋祁曰長陵五里一作十里)
贊曰孝惠内修親親外禮宰相優寵齊悼趙隠恩敬篤
矣(師古曰篤厚也)聞叔孫通之諫則懼然(蘇林曰諫復道乘衣冠道也師古曰懼讀)
(曰瞿翟然失守貎音居具反)納曹相國之對而心說(蘇林曰對修高帝制度蕭何法)
(也師古曰說讀曰悦)可謂寬仁之主遭呂太后虧損至德(師古曰謂殺趙)
(王戮戚夫人因以憂疾不聽政而崩)悲夫
前漢書卷二
前漢書卷二考證
惠帝紀第二(臣召南)按史記於高祖夲紀後孝文夲
紀前止作呂后夲紀以惠帝事附入殊非體制班氏
列惠帝紀於高后紀之前義理甚正
視作斥土者(臣照)按監夲宋夲俱作斥上今以服虔
如淳注意詳之定為斥土服注斥上壙上也二上字
亦並正
春正月城長安胡三省曰漢都長安蕭何雖治宮室
未暇築城帝始築之至五年始成(臣召南)按功臣表
城及宮殿皆少府陽城延所作
郃陽侯仲薨(臣召南)按高紀及吳王濞傳並作合陽
則屬平原此紀作郃陽則屬左馮翊以王子侯表作
合陽證之此郃字訛也然水經注已謂是郃陽矣
立閩越君搖為東海王注即今泉州是其地(臣召南)
按師古說非也閩越王無諸都冶則泉州地屬閩越
矣東海王搖都東甌亦號東甌王即温州永嘉地非
泉州地也
前漢書卷二考證
