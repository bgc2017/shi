前漢書卷六十一
漢蘭臺令史班固撰
唐正議大夫行祕書少監琅邪縣開國子顔師古注
張騫李廣利傳第三十一
張騫漢中人也(師古曰陳夀益部耆舊傳云騫漢中成固人也宋祁曰也字疑可刪)建
元中為郎時匈奴降者言匈奴破月氏王(師古曰月氏西域胡國也)
(氏音支)以其頭為飲器(韋昭曰飲器椑榼也晉灼曰飲器虎子屬也或曰飲酒之器也師古)
(曰匃奴傳云以所破月氏王頭共飲血盟然則飲酒之器是也韋云椑榼晉云獸子皆非也椑榼即今之偏榼)
(所以盛酒耳非用飲者也獸子褻器所以溲便者也椑音鼙)月氏遁而怨匈奴無與
共擊之(師古曰無人援助也)漢方欲事滅胡聞此言欲通使道必
更匈奴中(師古曰更過也音工衡反)廼募能使者騫以郎應募使月
氏與堂邑氏奴甘父(服虔曰堂邑姓也漢人其奴名甘父師古曰堂邑氏之奴本胡人名)
(甘父下云堂邑父者盖取主之姓以為氏而單稱其名曰父劉攽曰奴甘父直是此人名號耳非謂堂邑氏)
(之奴名甘父也按胡人名字多以奴為號又後言堂邑父益知其人自氏堂邑名奴甘父也)俱出隴
西徑匈奴(師古曰道由匈奴過)匈奴得之傳詣單于單于曰月氏
在吾北漢何以得往使吾欲使越漢肯聽我乎留騫十
餘歲予妻有子然騫持漢節不失居匈奴西騫因與其
屬亡鄉月氏(師古曰屬謂同使之官屬鄉讀曰嚮)西走數十日(師古曰走趨也不知)
(其道里多少故以日數言之走音奏一曰走謂奔走也讀如本字)至大宛大宛聞漢之
饒財欲通不得見騫喜問欲何之騫曰為漢使月氏而
為匃奴所閉道脫亡唯王使人道送我(師古曰道讀曰導宋祁曰越)
(本脫作今)誠得至反漢漢之賂遺王財物不可勝言大宛以
為然遣騫為發譯道抵康居(師古曰抵至也道讀曰導)康居傳致大
月氏大月氏王已為胡所殺立其夫人為王(宋祁曰古本夫人)
(字下有太子二字)既臣大夏而君之(師古曰以大夏為臣為之作君也)地肥饒
少寇志安樂又自以遠遠漢殊無報胡之心(師古曰下遠音于萬)
(反)騫從月氏至大夏竟不能得月氏要領(李竒曰要領要契也師古)
(曰李說非也要衣要也領衣領也凡持衣者則執要與領言騫不能得月氏意趣無以持歸於漢故以要領為)
(喻要音一遥反)留歲餘還竝南山欲從羌中歸(師古曰竝音步浪反)復為
匈奴所得留歲餘單于死國内亂騫與胡妻及堂邑父
俱亡歸漢拜騫大中大夫堂邑父為奉使君騫為人彊
力寬大信人(師古曰彊力言堅忍於事)蠻夷愛之堂邑父胡人善射
窮急射禽獸給食(師古曰給供也宋祁云古本胡字上有故字)初騫行時百
餘人去十三歲唯二人得還騫身所至者大宛大月氏
大夏康居而傳聞其旁大國五六(宋祁云古本旁字下有有字)具為
天子言其地形所有(師古曰土地之形及所生之物也)語皆在西域傳
騫曰臣在大夏時見卭竹杖蜀布(臣瓚曰卭山名生此竹高節可作杖服虔)
(曰布細布也師古曰卭竹杖人皆識之無假多釋而蘇林乃言節間合而體離誤後學矣)問安得此
大夏國人曰吾賈人往市之身毒國(鄧展曰一名篤李竒曰一名天篤則)
(浮屠胡是也師古曰即敬佛道者宋祁云注文天篤古本作天竺)身毒國在大夏東南
可數千里其俗土著(師古曰土著者謂有城郭常居不隨畜牧移徙也著音直略反其下)
(亦同)與大夏同而卑溼暑熱其民乘象以戰(師古曰象大獸垂鼻長牙)
其國臨大水焉以騫度之(師古曰度計也)大夏去漢萬二千里
居西南今身毒又居大夏東南數千里有蜀物此其去
蜀不遠矣今使大夏從羌中險羌人惡之少北則為匈
奴所得從蜀宜徑又無寇(師古曰徑直也宜猶當也從蜀向大夏其道當直宋祁)
(云顔未注前古本宜作直)天子既聞大宛及大夏安息之屬皆大國
多竒物土著頗與中國同俗而兵弱貴漢財物其北則
大月氏康居之屬兵彊可以賂遺設利朝也(師古曰設施也施之)
(以利誘令入朝)誠得而以義屬之(師古曰謂不以兵革)則廣地萬里重九
譯致殊俗威德徧於四海天子欣欣以騫言為然廼令
因蜀犍為發間使數道竝出(師古曰間使者求間隙而行)出駹出莋
出徙卭出僰(師古曰皆夷種名駹音尨莋音材各反徙音斯僰音蒲北反宋祁云新本卭字上)
(有出字)皆各行一二千里其北方閉氐莋(服虔曰漢使見閉於夷也師古)
(曰氐與莋二種也宋祁云越本無行字)南方閉巂昆明(師古曰巂昆明亦皆夷種名也巂音)
(先橤反)昆明之屬無君長善宼盗輙殺略漢使終莫得通
然聞其西可千餘里有乘象國名滇越而蜀賈間出物
者或至焉(服虔曰滇音顛滇馬出其國師古曰間出物謂私往市者)於是漢以求大
夏道始通滇國初漢欲通西南夷費多罷之及騫言可
以通大夏廼復事西南夷(師古曰事謂經略通之專以為事也)騫以校尉
從大將軍擊匈奴知水草處軍得以不乏(劉敞曰水草處宜有知)
(字宋祁云古本將軍下有數字淳化本無知字)廼封騫為博望侯(師古曰取其能廣博瞻望)
是歲元朔六年也後二年騫為衛尉與李廣俱出右北
平擊匈奴匈奴圍李將軍軍失亡多而騫後期當斬贖
為庶人是歲驃騎將軍破匈奴西邊殺數萬人至祁連
山其秋渾邪王率衆降漢而金城河西竝南山至鹽澤
空無匈奴(師古曰竝音步浪反)匈奴時有候者到而希矣後二年
漢擊走單于於幕北天子數問騫大夏之屬騫既失侯
因曰臣居匈奴中聞烏孫王號昆莫昆莫父難兜靡本
與大月氏俱在祁連敦煌閒小國也(師古曰祁連山以東敦煌以西)大
月氏攻殺難兜靡奪其地人民亡走匈奴子昆莫新生
傅父布就翖侯抱亡置草中(服虔曰傅父如傅母也李竒曰布就字也翖侯烏孫)
(官名也為昆莫作傅父也師古曰翖侯烏孫大臣官號其數非一亦猶漢之將軍耳而布就者又翖侯之中别)
(號猶右將軍左將軍耳非其人之字翖與翕同)為求食還見狼乳之(師古曰以乳飲之)
又烏銜肉翔其旁以為神遂持歸匈奴單于愛養之及
壯以其父民衆與昆莫使將兵數有功時月氏已為匈
奴所破西擊塞王(師古曰塞音先得反西域國名即佛經所謂釋種者塞釋聲相近本一姓)
(耳)塞王南走遠徙月氏居其地昆莫既健自請單于報
父怨遂西攻破大月氏大月氏復西走徙大夏地昆莫
略其衆因留居兵稍彊會單于死不肯復朝事匈奴匈
奴遣兵擊之不勝益以為神而遠之(師古曰遠離也音于萬反)今單
于新困於漢而昆莫地空蠻夷戀故地又貪漢物誠以
此時厚賂烏孫招以東居故地漢遺公主為夫人結昆
弟其勢宜聽(師古曰言事事聽從於漢劉敞曰遺字當作遣宋祁曰作遣是)則是斷
匈奴右臂也既連烏孫自其西大夏之屬皆可招來而
為外臣天子以為然拜騫為中郎將將三百人馬各二
匹牛羊以萬數齎金幣帛直數千鉅萬多持節副使(師古)
(曰為騫之副而各令持節)道可便遣之旁國(宋祁曰古本及浙本遣字下並有一遣字)
騫既至烏孫致賜諭指(師古曰以天子意指曉告之)未能得其決語
在西域傳騫即分遣副使使大宛康居月氏大夏烏孫
發譯道送騫(師古曰道讀曰導)與烏孫使數十人馬數十匹報
謝(師古曰與騫相随而來報謝天子)因令窺漢知其廣大騫還拜為大
行歲餘騫卒後歲餘(宋祁曰古本騫卒字下複騫卒二字)其所遣副使
通大夏之屬者皆頗與其人俱來(晉灼曰其國人)於是西北國
始通於漢矣然騫鑿空(蘇林曰鑿開也空通也騫始開通西域道也師古曰空孔也猶)
(言始鑿其孔穴也故此下言當空道而西域傳謂孔道也)諸後使往者皆稱博望侯
以為質於外國(李竒曰質信也)外國由是信之其後烏孫竟與
漢結婚初天子發書易(鄧展曰發易書以卜宋祁曰古本作發易書)曰神馬
當從西北來得烏孫馬好名曰天馬及得宛汗血馬益
壯更名烏孫馬曰西極馬宛馬曰天馬云而漢始築令
居以西(臣瓚曰令居縣名也屬金城築塞西至酒泉也師古曰令音零)初置酒泉郡以
通西北國因益發使抵安息奄蔡犛靬條支身毒國(李竒)
(曰靬音軒服虔曰犛靬張掖縣名也師古曰抵至也自安息以下五國皆西域胡也犛靬即大秦國也張掖驪)
(靬縣盖取此國為名耳驪犛聲相近靬讀與軒同李竒音是也服說非也)而天子好宛馬使
者相望於道一軰大者數百人少者百餘人所齎操大
放博望侯時(師古曰操持也所齎持謂節及幣也放依也音甫往反)其後益習而
衰少焉(師古曰以其串習故不多發人)漢率一歲中使者多者十餘少
者五六軰遠者八九歲近者數歲而反(師古曰道遠則還遲近則來疾)
是時漢既滅越蜀所通西南夷皆震請吏置牂柯越巂
益州沈黎文山郡欲地接以前通大夏(李竒曰欲地界相接至大夏也)
廼遣使歲十餘軰出此初郡(師古曰文山以上初置者)皆復閉昆明
(如淳曰為昆明所閉宋祁曰越本無皆字)為所殺奪幣物於是漢發兵擊
昆明斬首數萬後復遣使竟不得通語在西南夷傳自
騫開外國道以尊貴其吏士爭上書言外國竒怪利害
求使天子為其絶遠非人所樂聽其言(師古曰凡人皆不樂去故有自)
(請為使者即聽而遣之)予節募吏民無問所從來為&KR0640;衆遣之以
廣其道(師古曰不為限禁遠近雖家人私隸竝許應募)來還不能無侵盗幣物
及使失指(師古曰乖天子指意)天子為其習之輙覆按致重罪(師古)
(曰言其串習不以為難必當更求充使也)以激怒令贖(師古曰令立功以贖罪)復求使
使端無窮而輕犯法其吏卒亦輙復盛推外國所有言
大者予節言小者為副故妄言無行之徒皆爭相效其
使皆私縣官齎物(師古曰言所齎官物竊自用之同於私有)欲賤市以私其
利(師古曰所市之物得利多者不盡入官也)外國亦厭漢使人人有言輕重
(服虔曰漢使言於外國人人輕重不實)度漢兵遠不能至(師古曰度計也)而禁其
食物以苦漢使(師古曰令其困苦也)漢使之絶責怨至相攻擊樓
蘭姑師小國當空道(師古曰空即孔也宋祁曰怨浙本作怒)攻劫漢使王
恢等尤甚而匈奴竒兵又時時遮擊之使者爭言外國
利害(師古曰言服之則利不討則為害)皆有城邑兵弱易擊於是天子
遣從票侯破奴(師古曰趙破奴)將屬國騎及郡兵數萬以擊胡
胡皆去明年擊破姑師虜樓蘭王酒泉列亭鄣至玉門
矣(韋昭曰玉關關在龍勒界)而大宛諸國發使随漢使來觀漢廣大
以大鳥卵及犛靬眩人獻於漢(應劭曰卵大如一二石&KR1805;也眩相詐惑也鄧太)
(后時西夷檀國來朝賀詔令為之而諫大夫陳禪以為夷狄偽道不可施行後數日尚書陳忠案漢舊書乃知)
(世宗時犛靬獻見幻人天子大悅與俱廵狩乃知古有此事師古日鳥卵如汲水之&KR1805;耳無一二石也應說失)
(之眩讀與幻同即今吞刀吐火植瓜種樹屠人截馬之術皆是也本從西域來&KR1805;音瓮宋祁曰如只曰大鳥)
(則成一事當云大鳥及卵犛靬越本作黎軒者非又注文&KR1805;子按西域烏弋傳師古音甕於龍反汲水瓶也今)
(雝與雍是一字同從瓦無容别音瓮必無二音亦當云一音瓮)天子大說(師古曰說讀曰悅)而
漢使窮河源其山多玉石采來(臣瓚曰漢使采取持來至漢)天子案
古圖書名河所出山曰昆侖云是時上方數廵狩海上
廼悉從外國客大都多人過之則散財帛賞賜厚具饒
給之以覽視漢富厚焉(師古曰視讀曰示言示之令其觀覽)大角氐(師古曰氐)
(音丁禮反觧在武紀)出竒戲諸怪物多聚觀者(師古曰聚都邑人令觀看以誇示之)
(觀音工喚反)行賞賜酒池肉林令外國客徧觀各倉庫府臧
之積欲以見漢廣大傾駭之(師古曰見顯示)及加其眩者之工
而角氐竒戲歲增變其益興自此始而外國使更來更
去(師古曰遞互來去前後不絶更音工衡反)大宛以西皆自恃遠尚驕恣未
可詘以禮羈縻而使也漢使往既多其少從率進孰於
天子(孟康曰少從不如計也或曰少者少年從行之微者也進孰美語如成孰也晉灼曰多進虛美之言)
(必成之計於天子而卒不果也師古曰漢時謂随使而出外國者為少從總言其少年而從使也從音材用反)
(事見班固與弟仲升書進孰者但空進成孰之言)言大宛有善馬在貳師城匿
不肯示漢使天子既好宛馬聞之甘心(師古曰志懷美悅專事求之)
使壯士車令等持千金及金馬以請宛王貳師城善馬
宛國饒漢物(師古曰素有漢地財物故不貪金馬之幣)相與謀曰漢去我遠
而鹽水中數有敗(服虔曰水名道從水中行師古曰沙磧之中不生草木水又鹹苦即今敦)
(煌西北惡磧者也數有敗言每自死亡也)出其北有胡寇出其南之水草又
且往往而絶邑(師古曰近道處無城郭之居也)乏食者多漢使數百人
為軰來常之食死者過半是安能致大軍乎且貳師馬
宛寳馬也遂不肯予漢使漢使怒妄言椎金馬而去(如淳)
(曰罵詈也師古曰椎破金馬也椎音直追反其字從木)宛中貴人怒曰(師古曰中貴人中臣)
(之貴者)漢使至輕我遣漢使去令其東邊郁成王遮攻殺
漢使取其財物天子大怒諸嘗使宛姚定漢等言宛兵
弱誠以漢兵不過三千人彊弩射之即破宛矣天子以
嘗使浞野侯攻樓蘭以七百騎先至虜其王以定漢等
言為然而欲侯寵姬李氏(師古曰欲封其兄弟)廼以李廣利為將
軍伐宛騫孫猛字子游有俊才元帝時為光禄大夫使
匃奴給事中為石顯所譖自殺
李廣利女弟李夫人有寵於上産昌邑哀王太初元年
以廣利為貳師將軍發屬國六千騎及郡國惡少年數
萬人以往(師古曰惡少年謂無行義者)期至貳師城取善馬故號貳
師將軍故浩侯王恢使道軍既西過鹽水當道小國各
堅城守不肯給食攻之不能下下者得食不下者數日
則去比至郁成(師古曰比音必寐反)士財有數千皆飢罷(師古曰財與才)
(同罷讀曰疲)攻郁成城郁成距之所殺傷甚衆貳師將軍與
左右計至郁成尚不能舉况至其王都乎引而還往來
二歲至敦煌士不過什一二(師古曰十人之中一二人得還)使使上書
言道遠多乏食且士卒不患戰而患飢人少不足以拔
宛願且罷兵益發而復往(師古曰益多也)天子聞之大怒使使
遮玉門關曰軍有敢入斬之貳師恐因留屯敦煌其夏
漢亡浞野之兵二萬餘於匈奴(師古曰趙破奴後封浞野侯浞音土角反)公
卿議者皆願罷宛軍專力致胡天子業出兵誅宛宛小
國而不能下則大夏之屬漸輕漢而宛善馬絶不來烏
孫輪臺易苦漢使(晉灼曰易輕也師古曰輪臺亦國名)為外國笑廼案言
伐宛尤不便者鄧光等(師古曰案其罪而行罰)赦囚徒扞宼盗(如淳)
(曰放囚徒使其扞禦寇盗師古曰使從軍為斥候)發惡少年及邊騎歲餘而出
敦煌六萬人(師古曰興發部署歲餘乃得行)負私從者不與(師古曰負私糧食及)
(私從者不在六萬人數中也與讀曰豫)牛十萬馬三萬匹驢橐駝以萬數
齎糧兵弩甚設(師古曰施張甚具也)天下騷動轉相奉伐宛五十
餘校尉宛城中無井汲城外流水於是遣水工徙其城
下水空以穴其城(師古曰空孔也徙其城下水者令從他道流不迫其城也空以穴其城者)
(圍而攻之令作孔使穿穴也下云決其水原移之又云圍其城攻之皆再敘其事也一曰既徙其水不令於城)
(下流而因其舊引水入城之孔攻而穴之)益發戍甲卒十八萬酒泉張掖北
置居延休屠以衛酒泉(如淳曰立二縣以衛邊也或曰置二部都尉)而發天
下七科適(師古曰適讀曰讁七科觧在武紀)及載糒給貳師(師古曰糒乾飯音備)
轉車人徒相連屬至敦煌(師古曰屬音之欲反宋祁曰車當作運)而拜習
馬者二人為執驅馬校尉(師古曰習猶便也一人為執馬校尉一人為驅馬校尉)
備破宛擇取其善馬云於是貳師後復行兵(宋祁曰古無後字)
(予謂後字當存為是)多所至小國莫不迎出食給軍至輪臺輪臺
不下攻數日屠之自此而西平行至宛城(師古曰平行言無寇難)
兵到者三萬宛兵迎擊漢兵漢兵射敗之宛兵走入保
其城貳師欲攻郁成城恐留行而令宛益生詐(師古曰留行謂)
(留止軍廢其行)廼先至宛決其水原(宋祁曰古本作源)移之則宛固已
憂困圍其城攻之四十餘日宛貴人謀曰王毋寡匿善
馬殺漢使(師古曰毋寡宛王名)今殺王而出善馬漢兵宜觧即不
(宋祁曰不字下當有觧字)廼力戰而死未晚也宛貴人皆以為然
共殺王其外城壊虜宛貴人勇將煎靡(師古曰宛之貴人為將而勇者)
(名煎靡也煎音子延反)宛大恐走入中城相與謀曰漢所為攻宛
以王毋寡持其頭遣人使貳師約曰漢無攻我我盡出
善馬恣所取而給漢軍食即不聽我我盡殺善馬康居
之救又且至至我居内康居居外與漢軍戰孰計之何
從(師古曰令貳師孰計之而欲攻戰乎欲不攻而取馬乎)是時康居候視漢兵尚
盛不敢進貳師聞宛城中新得漢人知穿井而其内食
尚多計以為來誅首惡者毋寡毋寡頭巳至如此不許
則堅守而康居候漢兵罷來救宛破漢軍必矣(師古曰罷讀曰)
(疲)軍吏皆以為然許宛之約宛廼出其馬令漢自擇之
而多出食食漢軍(師古曰下食讀曰飤)漢軍取其善馬數十匹中
馬以下牝牡三千餘匹而立宛貴人之故時遇漢善者
名昧蔡為宛王(服虔曰蔡音楚言蔡師古曰昧音本末之末蔡音千曷反)與盟而罷
兵終不得入中城罷而引歸初貳師起敦煌西為人多
道上國不能食(師古曰起發也道上國近道諸國也食讀曰飤)分為數軍從南
北道校尉王申生故鴻臚壺充國等千餘人别至郁成
城(宋祁曰成城古本浙本作都城)守不肯給食申生去大軍二百里
負而輕之(師古曰負恃也恃大軍之威而輕敵人)攻郁成急郁成窺知申
生軍少晨用三千人攻殺申生等數人脫亡走貳師(師古)
(曰走音奏)貳師令搜粟都尉上官桀往攻破郁成郁成降其
王亡走康居桀追至康居康居聞漢巳破宛出郁成王
與桀桀令四騎士縛守詣大將軍(如淳曰時多别將故謂貳師為大將軍)
四人相謂郁成漢所毒(師古曰言毒恨)今生將卒失大事(師古曰卒)
(讀曰猝)欲殺莫適先擊(師古曰適主也無有主意先擊者也音丁歴反)上邽騎士
趙弟拔劔擊斬郁成王桀等遂追及大將軍初貳師後
行天子使使告烏孫大發兵擊宛烏孫發二千騎往持
兩端不肯前貳師將軍之東(師古曰東旋軍東出)諸所過小國聞
宛破皆使其子弟從入貢獻見天子因為質焉軍還入
玉門者萬餘人馬千餘匹後行非乏食戰死不甚多而
將吏貪不愛卒侵牟之以此物故者衆(師古曰侵牟言如牟賊之食苖)
(也物故謂死也觧具在景紀及蘇武傳)天子為萬里而伐不錄其過廼下
詔曰匈奴為害久矣今雖徙幕北與旁國謀共要絶大
月氏使遮殺中郎將江故鴈門守攘危須以西及大宛
皆合約殺期門車令(服虔曰危須國名也文穎曰漢使期門郎也車令姓名也)中郎
將朝及身毒國使隔東西道貳師將軍廣利征討厥罪
伐勝大宛賴天之靈從泝河山涉流沙通西海山雪不
積(張晏曰是歲雪少故得往還喜得天人之應也師古曰從由也泝逆流而上也言路由山險又泝河也泝)
(音素)士大夫徑度(師古曰言無屯難也)獲王首虜珍怪之物畢陳於
闕其封廣利為海西侯食邑八千戸又封斬郁成王者
趙弟為新畤侯軍正趙始成功最多為光禄大夫上官
桀敢深入為少府李哆有計謀為上黨太守(師古曰哆音昌野反)
軍官吏為九卿者三人諸侯相郡守二千石百餘人千
石以下千餘人奮行者官過其望(孟康曰奮迅也自樂而行者)以適
過行者皆黜其勞(師古曰適讀曰讁言以罪讁而行者免其所犯不叙功勞)士卒賜
直四萬錢(師古曰或以他財物充之故云直)伐宛再反(師古曰再反猶今言兩廻)凡
四歲而得罷焉後十一歲征和三年貳師復將七萬騎
出五原擊匈奴度郅居水(師古曰郅音質)兵敗降匈奴為單于
所殺語在匈奴傳
贊曰禹本紀言河出昆侖昆侖高二千五百里餘日月
所相避隱為光明也自張騫使大夏之後窮河原惡睹
所謂昆侖者乎(鄧展曰漢以窮河原於何見昆侖乎尚書曰道河積石是謂河原出於積石積)
(石在金城河關不言出昆侖也師古曰惡音烏)故言九州山川尚書近之矣至
禹本紀山經所有放哉(如淳曰放蕩迂闊不可信也師古曰如說是也荀悅誤以放為)
(效字因觧為不效盖失之矣)
前漢書卷六十一
前漢書卷六十一考證
張騫傳居匈奴西史記大宛傳作居匈奴中益寬
立其夫人為王(臣召南)按史記作立其太子為王外
國固時有女王然以下文推之似史記是
去十三歲惟二人得還通鑑考異曰史記西南夷傳
曰元狩元年張騫使大夏來言通身毒國之利按年
表騫以元朔六年二月封博望侯必非元狩元年始
歸也或者元狩元年始令騫通身毒國疑不能明
大夏去漢萬二千里居西南史記作居漢西南此漢
字似不可省
出駹出莋出徙卭出僰史記作出駹出冉出徙出卭
僰
廼復事西南夷胡三省曰元朔四年罷西夷元狩元
年復通
西並南山至鹽澤(臣召南)按鹽澤即蒲昌海于闐及
葱嶺二河之所滙也今名洛普池
本與大月氏俱在祁連敦煌間小國也注師古曰祁連
山以東敦煌以西(臣召南)按西域傳曰月氏遠去
過大宛擊大夏而臣之其餘小衆不能去者保南山
羌號小月氏然則本文祁連即指酒泉張掖金城之
南山霍去病所奪者地在敦煌之東注當云祁連以
西敦煌以東也
騫即分遣副使使大宛康居月氏大夏大夏下史記
有安息身毒于窴杅&KR0034;諸國
而漢使窮河源此句下史記有河源出于窴五字
而鹽水中數有敗胡三省曰裴矩西域記鹽水在西
州高昌縣東東南去瓜州一千三百里並沙磧之地
道路不可凖惟以人畜骸骨及駝馬糞為標騐由此
數有死亡
李廣利傳故浩侯王恢徐廣曰恢先受封一年坐使
酒泉矯制國除(臣召南)按此王恢以擊破車師功封
浩侯與元光中設計馬邑以大行令為將軍下獄死
者不同此在後
烏孫輪臺易苦漢使輪臺史記作侖頭
貳師令搜粟都尉上官桀(臣召南)按外戚傳並不言
左將軍桀從貳師伐宛有功則此搜粟都尉後為少
府者另是一人百官公卿表太初元年搜粟都尉上
官桀為少府年老免即合此傳而師古注乃謂疑此
非上官桀表誤何哉左將軍上官桀與霍光同輔政
者在此人後姓名偶同耳
前漢書卷六十一考證
