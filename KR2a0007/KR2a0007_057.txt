前漢書卷五十七上
漢蘭臺令史班固撰
唐正議大夫行秘書少監琅邪縣開國子顔師古注
司馬相如傳第二十七上
(師古曰近代之讀相如賦者多矣皆改易文字競為音說致失本真徐廣鄒誕生諸詮之陳武)
(之屬是也今依班書舊文為正於彼數家並無取焉自喻巴蜀之後分為下卷)
司馬相如字長卿蜀郡成都人也少時好讀書學擊劒
(師古曰擊劒者以劒遥擊而中之非斬刺也)名犬子(師古曰父母愛之不欲稱斥故為此名也)相
如既學慕藺相如之為人也更名相如(師古曰藺相如六國時趙人也)
(義而有勇故追慕之)以訾為郎事孝景帝為武騎常侍非其好也
(師古曰訾讀與貲同貲財也以家財多得拜為郎也武騎常侍秩六百石)會景帝不好辭賦
是時梁孝王來朝從游說之士齊人鄒陽淮隂枚乘吳
嚴忌夫子之徒(師古曰嚴忌本姓莊當時尊尚號曰夫子史家避漢明帝諱故遂為嚴耳)相
如見而說之(師古曰說讀曰悦)因病免客游梁得與諸侯游士
居數歲乃著子虛之賦會梁孝王薨相如歸而家貧無
以自業素與臨卭令王吉相善吉曰長卿久宦游不遂
而困(師古曰遂逹也)來過我於是相如往舍都亭(師古曰臨卭所治都之亭)
臨卭令繆為恭敬(師古曰繆詐也)日往朝相如相如初尚見之
後稱病使從者謝吉吉愈益謹肅臨卭多富人卓王孫
僮客八百人(師古曰僮謂奴)程鄭亦數百人(師古曰程鄭亦人姓名言其家富亞)
(王孫也)乃相謂曰令有貴客為具召之(師古曰具謂酒食之具召請也)并
召令令既至卓氏客以百數至日中請司馬長卿長卿
謝病不能臨臨卭令不敢嘗食身自迎相如相如為不
得已而強往(師古曰示衆人以此意也)一坐盡傾(師古曰皆傾慕其風采也)酒酣
臨卭令前奏琴曰竊聞長卿好之願以自娛(師古曰奏進也)相
如辭謝為鼓一再行(師古曰行謂曲引也)是時卓王孫有女文君
新寡好音故相如繆與令相重而以琴心挑之(師古曰寄心於)
(琴聲以挑動之也挑音徒了反)相如時從車騎雍容閒雅(師古曰閒讀曰閑)甚
都(張揖曰甚得都士之節也韋昭曰都邑之容也師古曰都閒美之稱也張說近之詩鄭風有女同車之篇)
(曰洵美且都山有扶蘇之篇又云不見子都則知都者美也韋言都邑失之遠矣)及飲卓氏弄
琴文君竊從戶窺心說而好之(師古曰說讀曰悦悦其人而好其音也)恐
不得當也(師古曰當謂對偶也)既罷相如乃令侍人重賜文君侍
者通殷勤文君夜亡奔相如相如與馳歸成都家徒四
壁立(師古曰徒空也但有四壁更無資産宋祁云别本無夜亡二字)卓王孫大怒曰
女不材我不忍殺一錢不分也人或謂王孫王孫終不
聽文君久之不樂謂長卿曰苐俱如臨卭(文穎曰苐且也張揖曰如)
(往也師古曰苐但也發聲之急耳酈食其曰苐言之此類甚多義非且也)從昆弟假貣猶足
以為生(師古曰貣音吐得反)何至自苦如此相如與俱之臨卭盡
賣車騎買酒舍乃令文君當盧(郭璞曰盧酒盧師古曰賣酒之處累土為盧以)
(居酒瓮四邊隆起其一面高形如鍜盧故名盧耳而俗之學者皆謂當盧為對温酒火盧失其義矣宋祁曰)
(注文酒盧下當有也字)相如身自著犢鼻褌(師古曰即今之衳也形似犢鼻故以名云)
(衳音之容反劉奉世曰犢鼻穴在膝下為褌財令至膝故習俗因以為名非謂其形似也)與庸保
雜作(師古曰庸即謂賃作者保謂庸之可信任者也)滌器於市中(師古曰滌洒也器食器也)
(食已則洒之賤人之役也洒音先禮反)卓王孫恥之為杜門不出(師古曰杜塞也)
昆弟諸公更謂王孫曰(師古曰更互也音工衡反)有一男兩女所不
足者非財也(師古曰言不患少財也)今文君既失身於司馬長卿
長卿故倦游(文穎曰倦疲也言疲厭游學博物多能也)雖貧其人材足依也
且又令客奈何相辱如此(師古曰言縣令之客不可以辱也)卓王孫不
得已(師古曰已止也)分與文君僮百人錢百萬及其嫁時衣被
財物文君乃與相如歸成都買田宅為富人居久之蜀
人楊得意為狗監(師古曰主天子田獵犬也)侍上上讀子虛賦而善
之曰朕獨不得與此人同時哉得意曰臣邑人司馬相
如自言為此賦上驚乃召問相如相如曰有是然此乃
諸侯之事未足觀請為天子游獵之賦上令尚書給筆
札(師古曰札木簡之簿小者也時未多用紙故給札以書札音壯黠反)相如以子虚虛言
也為楚稱(師古曰稱說楚之美也)烏有先生者烏有此事也(師古曰烏)
(於何也)為齊難(師古曰難詰楚事也)亡是公者亡是人也(師古曰亡讀曰無下)
(皆類此)欲明天子之義故虛藉此三人為辭(師古曰藉假也)以推
天子諸侯之苑囿其卒章歸之於節儉(師古曰卒終也謂終篇之言若)
(隤牆填塹之比者宋祁曰章疑作常)因以風諫(師古曰風讀曰諷)奏之天子天
子大說(師古曰說讀曰悦)其辭曰楚使子虛使於齊齊王悉發
車騎與使者出田(師古曰田獵也)田罷子虛過姹烏有先生(師古)
(曰姹誇誑之也音丑亞反字今作詫也)亡是公存焉(宋祁曰存疑作在)坐定烏有
先生問曰今日田樂乎子虛曰樂獲多乎曰少然則何
樂對曰僕樂王之欲夸僕以車騎之衆而僕對以雲夢
之事也(張揖曰楚藪也在南郡華容縣師古曰夢讀如本字又音莫風反字或作瞢其音同耳)曰
可得聞乎子虛曰可王駕車千乘選徒萬騎田于海濱
(師古曰濱涯也音賓又音頻)列卒滿澤罘罔彌山(師古曰罘覆車也即今幡車㒺也王)
(國兔爰之詩曰雉罹於罦罦亦罘字耳彌竟也罘音浮)掩菟轔鹿射麋格麟(師古曰轔)
(謂車踐轢之也音吝格字或作腳言持引其腳也)騖於鹽浦割鮮染輪(張揖曰海水之)
(涯多出鹽也李奇曰鮮生也染擩也切生肉擩車輪鹽而食之也師古曰騖謂亂馳也擩揾也騖音務擩音如)
(閱反揾音一頓反)射中獲多矜而自功(師古曰自矜其能以為功也)顧謂僕
曰楚亦有平原廣澤遊獵之地饒樂若此者乎楚王之
獵孰與寡人(師古曰與猶如也)僕下車對曰臣楚國之鄙人也
幸得宿衞十有餘年時從出遊遊於後園(宋祁曰一夲無一遊字)
覽於有無然猶未能徧覩也又烏足以言其外澤乎(宋)
(祁曰一本無其字)齊王曰雖然略以子之所聞見言之僕對曰
唯唯(師古曰唯唯恭應之辭也音弋癸反)臣聞楚有七澤嘗見其一未覩
其餘也臣之所見蓋特其小小者爾名曰雲夢雲夢者
方九百里其中有山焉其山則盤紆岪鬱隆崇律崪(郭璞)
(曰詰屈竦起也岪音佛宋祁云越本無隆崇律崪四字)岑崟參差日月蔽虧(張揖曰高)
(山雍蔽日月虧缺半見也師古曰岑音仕林反崟音吟)交錯糾紛上干青雲(郭璞曰言)
(相摎結而峻絶)罷池陂陁下屬江河(郭璞曰言旁穨也屬連也罷音疲陂音婆陁音駞文)
(穎曰南方無河也冀州凡水大小俱謂之河詩賦通方言耳晉灼曰文章假借協陁之韻也師古曰文晉之說)
(皆非也下屬江河者總言山之廣大所連者遠耳於文無妨陂音普河反屬音之欲反)其土則丹
青赭堊雌黃白坿錫碧金銀(張揖曰丹丹沙也青青雘也赭赤赭也堊白堊也蘇)
(林曰白坿白石英也師古曰丹沙今之朱沙也青雘今之空青也赭今之赤土也堊今之白土也錫青金也碧)
(謂玉之青白色者也堊音惡坿音附雘音一郭反)衆色炫燿照爛龍鱗(師古曰言采色)
(相耀若龍鱗之間雜也炫音州縣之縣)其石則赤玉玫瑰琳珉昆吾(張揖曰琳)
(玉也珉石之次玉者也昆吾山名也出善金尸子曰昆吾之金晉灼曰玫瑰火齊珠也師古曰火齊珠今南方)
(之出火珠也玫音枚瑰音回又音瓌琳音林珉音旻宋祁云注文琳玉也越本玉作珠)瑊玏玄厲
(張揖曰瑊玏石之次玉者玄厲黑石可用磨也如淳曰瑊音緘玏音勒)礝石武夫(張揖曰皆石之)
(次玉者礝石白者如冰半有赤色武夫赤地白采葱蘢白黑不分郭璞曰礝音而兖反)其東則有
蕙圃衡蘭芷若(張揖曰蕙圃蕙草之圃也衡杜衡也其状若葵其臭如蘪蕪芷白芷若杜若也)
(師古曰蘭即今澤蘭也今流俗書本芷若下有射干字妄增之也劉奉世曰澤蘭自别一種草非蘭也蘭今)
(管城多有之苗如麥門冬而長大花黃紫兩色宋祁曰南本浙本芷作茝)穹窮昌蒲江離蘪
蕪(張揖曰江離香草也蘪蕪蘄芷也似蛇牀而香師古曰蘪蕪即穹窮苗也郭璞曰江離似水薺而藥對曰)
(蘪蕪一名江離張勃又云江離出臨海縣海水中色青似亂髮郭義恭云江離赤葉諸說不同未知孰是今無)
(識之者然非蘪蕪也藥對誤耳)諸柘巴且(張揖曰諸柘甘柘也蒪苴蘘荷也文穎曰巴且草一名巴)
(蕉師古曰文說巴且是也且音子余反蒪音普各反蒪苴自蘘荷耳非巴且也劉奉世曰諸柘巴且四物也)
(諸山芋字當為藷且蒪苴也蒪音普各反蘘荷也)其南則有平原廣澤登降陁
靡(師古曰登上也降下也陁靡旁袤也陁音弋爾反)案衍壇曼(師古曰寬廣之貌也)緣以
大江限以巫山(張揖曰巫山在南郡巫縣也)其高燥則生葴析苞荔
(張揖曰葴馬藍也析似燕麥苞藨也荔馬荔蘇林曰析音斯師古曰藨即今所用作席者也馬荔今之馬藺也)
(葴音之林反苞音包荔音隸藨音皮表反宋祁云注文浙本蘇林上有也字)薜莎青薠(張揖曰薜)
(頼蒿也莎薃侯也青薠似莎而大生江湖鴈所食師古曰莎即今青莎草薠音煩宋祁曰一本無薜莎青薠)
(四字並張揖等注)其埤溼則生藏莨蒹葭(郭璞曰藏莨草中牛馬芻蒹荻也似雚而)
(細小葭蘆也師古曰埤音婢謂下地也莨音郎蒹葭音兼豭荻音敵)東蘠彫胡(張揖曰東蘠實可食)
(彫胡菰米也師古曰東蘠似蓬其實如葵子也)蓮藕觚盧(張揖曰蓮荷之實也其根藕張晏曰觚盧)
(扈魯也郭璞曰苽蔣也蘆葦也師古曰書不為苽蘆字郭說非也但不知觚盧於今是何草耳劉奉世曰詞)
(人不從本字者固多何獨於此不然耶宜用郭說)奄閭軒于(張揖曰奄閭蒿也子可治疾軒于蕕)
(草也生水中揚州有之師古曰奄音淹蕕音猶)衆物居之不可勝圖(師古曰勝舉也不可)
(盡舉而圖寫之言其多也)其西則有涌泉清池激水推移(郭璞曰波抑揚也)
外發夫容䔖華内隱鉅石白沙(應劭曰夫容蓮華也䔖芰也師古曰鉅大也)
其中則有神龜蛟鼉毒冒鼈黿(張揖曰蛟狀魚身而蛇尾皮有珠鼉似蜥蜴而)
(大身有甲皮可作鼓毒冒似觜蠵甲有文黿似鼈而大師古曰張說蛟者乃是鮫魚非蛟龍之蛟也蛟觧在武)
(紀鼉音徒何反又音大河反毒音代冒音妹他皆倣此宋祁曰徒何大河二反是一音疑上云徒丹反丹何)
(近而相亂上林靈鼉亦自有注)其北則有隂林巨樹楩柟豫章(服虔曰隂林山)
(北之林也豫章大木也生七年乃可知師古曰隂林言其樹木衆而且大常多隂也楩音便又音步田反即今)
(黃楩木也柟音南今所謂楠木)桂椒木蘭檗離朱楊(師古曰桂即藥之所用其皮者也椒)
(即所食椒樹也木蘭皮似椒而香可作面膏藥檗黃檗也離山棃也朱楊赤莖柳也生水邊)樝梨梬
栗橘柚芬芳(張揖曰樝似棃而甘梬梬棗也師古曰樝即今所謂樝子也梬棗即今之□棗也柚)
(即橙也似橘而大味酢皮厚樝音側加反梬音弋整反柚音弋救反橙音文莖反芬芳言橘柚之氣也劉奉)
(世曰橙柚各自一種顔所說乃柚也)其上則有宛雛孔鸞騰遠射干(張揖曰宛)
(雛似鳳孔孔雀鸞鸞鳥也射干似狐能緣木服虔曰騰遠獸名也師古曰鸞鳥形如翟而五采文宛音於元反)
(射音弋舍反)其下則有白虎玄豹蟃蜒貙豻(郭璞曰蟃蜒大獸似狸長百尋)
(貙似狸而大豻胡地野犬也似狐而小蟃音萬蜒音延豻音岸師古曰蜒又音弋戰反貙音丑于反豻合韻音)
(互安反)於是乎乃使剸諸之倫手格此獸(師古曰剸諸吳人刺吳王僚者)
(也方言勇士故舉以為類剸與專同)楚王乃駕馴駮之駟(張揖曰馴擾也駮如馬白身黑)
(尾一角鋸牙食虎豹擾而駕之以當駟馬也師古曰馴音旬劉奉世曰馴駮止是駮馬耳虎常見而伏故出)
(獵駕之非真駮也)乘彫玉之輿(師古曰以玉飾輿而彫鏤之)靡魚須之橈旃
(張揖曰以魚須為旃柄驅馳逐獸正橈靡也郭璞曰通帛為旃師古曰大魚之湏出東海橈旃即曲旃也橈音)
(女教反)曳明月之珠旗(張揖曰以明月珠綴飾旗也)建干將之雄戟(張揖)
(曰干將韓王劒師也雄戟胡中有&KR1993;者干將所造)左烏號之彫弓(應劭曰楚有柘桑烏棲其)
(上支下著地不得飛欲墮號呼故曰烏號張揖曰黃帝乘龍上天小臣不得上挽持龍&KR0971;&KR0971;拔墮黃帝弓臣下)
(抱弓而號故名弓烏號郭璞曰雕畫也師古曰烏號應張二說皆有據也)右夏服之勁箭(伏儼)
(曰服盛箭器也夏后氏之良弓名煩弱其矢亦良即煩弱箭服也故曰夏服宋祁曰南本勁作良)陽子
驂乘孅阿為御(張揖曰陽子伯樂也秦繆公臣姓孫名陽郭璞曰孅阿古之善御者孅音纖)
案節未舒即陵狡獸(師古曰案節猶弭節也未舒言未盡意驅馳已凌狡獸狡捷之獸也)
(宋祁曰注文當云已凌狡獸矣狡獸狡捷之獸也文合如此)蹵蛩蛩轔距虛(張揖曰蛩蛩青)
(獸状如馬距虛似驘而小郭璞曰距虛即蛩蛩變文互言耳師古曰據爾雅文郭說是也蹵音子六反)軼
野馬&KR1495;騊駼(張揖曰軼過也野馬似馬而小北海内有獸状如馬名騊駼郭璞曰&KR1495;車軸頭也師)
(古曰&KR1495;謂軸頭衝而殺之也軼音逸&KR1495;音衛騊音逃駼音塗)乘遺風射游騏(張揖曰遺風千)
(里馬也爾雅曰嶲如馬一角不角者曰騏師古曰嶲音擕騏音其)倏胂倩浰(張揖曰皆疾貌也師)
(古曰倏音式六反胂音式刃反倩音千見反浰音練)雷動猋至(師古曰猋疾風也若雷之動如猋之)
(至言其威且疾也猋音必遥反)星流電擊弓不虛發中必决眦(師古曰眦即决)
(獸之目眦言射審也眦即眥字)洞胷逹掖絶乎心繫(張揖曰自左射之貫胸通右髃中心)
(絶系也師古曰髃謂肩前骨也音五口反繫讀曰系也)獲若雨獸揜屮蔽地(師古曰言)
(獲殺之多如天雨獸也雨音于具反屮古草字也)於是楚王乃弭節俳佪翺翔
容與(郭璞曰弭猶低也節所杖信節也翺翔容與言自得也師古曰弭節者示安徐也)覽乎隂
林觀壯士之暴怒與猛獸之恐懼徼&KR1224;受詘(蘇林曰&KR1224;音倦&KR1224;之)
(&KR1224;詘音&KR0008;強之&KR0008;郭璞曰詘詘折也&KR1224;疲極詘音屈師古曰蘇音是也&KR1224;音與劇同詘音其勿反徼工堯反徼)
(要也詘盡也言獸有倦極者要而取之力盡者受而有之宋祁曰注文工堯反上當有音字)殫覩衆
物之變態(郭璞曰殫盡也變態姿則也師古曰殫音單)於是鄭女曼姬(文穎曰鄭)
(國出好女曼者言其色理曼澤也如淳曰鄭女夏姬也曼姬楚武王夫人鄧曼也師古曰文說是也劉敞曰)
(予謂曼鄧姓也姬亦婦人通稱爾)被阿錫揄紵縞(張揖曰阿細繒也錫細布也揄引也師古)
(曰紵纖紵也縞鮮支也今之所謂素者也揄音踰又音投也宋祁曰句末也字當刪)雜纖羅垂
霧縠(師古曰纖細也霧縠者言其輕靡如霧非謂縐文也)襞積褰縐鬱橈谿谷(張揖)
(曰襞積猶簡齰也褰縮也縐裁也其縐中文理茀鬱有似於谿谷也師古曰張說非也襞積即今之帬襵古所)
(謂皮弁素積者即謂此積也言襞積文理隨身所著或褰縐委屈如谿谷也襞音壁縐音側救反)衯衯
裶裶揚衪戍削(張揖曰衯音芬祂衣袖也戍鮮也削衣刻除貌也師古曰揚舉也祂曳也或舉)
(或曳則戍削然見其降殺之美也裶音霏祂音弋示反戍讀如本字)蜚襳垂髾(張揖曰襳離袿也髾)
(髻後垂也師古曰張說非也襳袿衣之長帶也髾謂燕尾之屬皆衣上假飾也蜚古飛字也襳音纖髾音所交)
(反)扶輿猗靡(張揖曰扶持楚王車輿相隨也師古曰張說非也此自言鄭女曼姬為侍從者所扶)
(輿而猗靡耳非謂扶持楚王車輿也猗音於綺反今人猶呼相撫掩容養為猗靡劉奉世曰扶輿猗靡此言)
(衣裳稱美之貌耳不煩曲觧)翕呷萃蔡(張揖曰翕呷衣張起也萃蔡衣聲也師古曰呷音火甲反)
(萃音翠又音千賄反)下摩蘭蕙上拂羽盖(師古曰下摩蘭蕙謂垂髾也上拂羽盖謂飛襳)
(也)錯翡翠之葳蕤(師古曰錯雜也葳蕤羽飾貌)繆繞玉綏(張揖曰楚王車之綏)
(以玉飾之也郭璞曰綏登車所執也師古曰二說皆非也以玉飾綏謂鄭女曼姬之容服也綏即今之所謂采)
(䋿垂鑷者也繆繞相纏結也繆音蓼䋿音隈)𦕈𦕈忽忽若神之髣髴(郭璞曰言其容)
(飾奇豔非世所見戰國策曰鄭之美女粉白黛黑而立於衢不知者謂之神也)於是乃羣相與
獠於蕙圃(文穎曰宵獵為獠師古曰獠音力笑反劉奉世曰獠雖宵獵之名以訓此賦則不通直)
(獵耳)媻姗勃窣上金隄(師古曰媻姍勃窣謂行於叢薄之間也金隄言水之隄塘堅如金也)
(媻音盤姍音先安反窣音先忽反隄音丁兮反)揜翡翠射鵔鸃(師古曰鳥赤羽者曰翡青羽者)
(曰翠鵔鸃鷩鳥也似山雞而小冠背毛黃腹下赤項綠色其尾毛紅赤光采鮮明今俗呼為山雞其實非也鵔)
(音峻鸃音儀)微矰出孅繳施(師古曰矰短矢也繳生絲縷也以繳係矰仰射高鳥謂之弋射)
(矰音增繳音灼)弋白鵠連鴐鵝(師古曰鵠水鳥也其鳴聲鵠鵠云鴐鵝野鵝也連謂重累獲之)
(也鵠音胡沃反鴐音加)䨇鶬下玄鶴加(師古曰鶬鴰也今關西呼為鴰鹿山東通謂之鶬鄙)
(俗名為錯落錯者亦言鶬聲之急耳又謂鴰捋捋音來奪反鴰鹿鴰捋皆象其鳴聲也玄鶴黑鶴也相鶴經云)
(鶴夀滿二百六十歲則色純黑言弋射之妙既中白鵠而連鴐鵝又下雙鶬而加玄鶴也鶬音倉)怠而
後游於清池(郭璞曰怠倦也宋祁云浙夲南本後字下並有發字)浮文鷁(張揖曰鷁)
(水鳥也畫其象於船首淮南子曰龍舟鷁首天子之乘也師古曰鷁音五歴反)揚旌枻(張揖曰揚舉也)
(析羽為旌建於船上枻柂也師古曰枻音曳柂音大可反宋祁曰枻柂並從木别本從抴誤)張翠帷
建羽蓋(郭璞曰施之船上也師古曰翠帷帷翠色也羽盖以雜羽飾盖)㒺毒冒釣紫貝
(郭璞曰紫貝紫質黑文也師古曰貝水中介蟲古以為貨也)摐金鼓(師古曰摐撞也金鼓謂鉦也摐)
(音窗)吹鳴籟(張揖曰籟簫也)榜人歌(張揖曰榜船也月令云命榜人榜人船長也主倡聲而歌)
(者也師古曰榜音謗又方孟反)聲流喝(郭璞曰言悲嘶也師古曰喝音一介反嘶音蘇奚反)水蟲
駭波鴻沸(郭璞曰魚龞躍濤浪作也師古曰沸音普盖反)涌泉起奔揚會(郭璞曰暴)
(湓激相鼓薄也師古曰湓音普頓反)礧石相擊琅琅礚礚(師古曰礧石轉石也礧音盧對)
(反礚音口盖反)若雷霆之聲聞乎數百里外(宋祁曰江南本里字下有之字)
將息獠者擊靈鼓起熢燧(師古曰靈鼓六面擊之所以警衆也)車案行騎
就隊(師古曰案依也行列也隊部也行音胡郎反隊音矣内反)纚乎淫淫般乎裔裔
(郭璞曰皆羣行貌也師古曰纚音屣般音盤)於是楚王乃登陽雲之臺(孟康曰雲)
(夢中高唐之臺宋玉所賦者言其高出雲之陽也)泊乎無為澹乎自持(師古曰泊澹皆)
(安静意也泊音步各反澹音徒濫反)勺藥之和具而後御之(伏儼曰勺藥以蘭桂調食)
(文穎曰五味之和也晉灼曰南都賦曰歸雁鳴鵽香稻鮮魚以為勺藥酸甜滋味百種千名文說是也師古曰)
(諸家之說皆未當也勺藥藥草名其根主和五藏又辟毒氣故合之於蘭桂五味以助諸食因呼五味之和為)
(勺藥耳讀賦之士不得其意妄為音訓以誤後學今人食馬肝馬腸者猶合勺藥而煑之豈非古之遺法乎鵽)
(音竹滑反)不若大王終日馳騁曾不下輿脟割輪焠自以為
娛(師古曰脟字與臠同焠音于内反焠亦揾染之義耳言臠割其肉揾車輪鹽而食之此盖以譏上割鮮染)
(輪之言也)臣竊觀之齊殆不如(師古曰殆近也)於是王無以應僕也
烏有先生曰是何言之過也足下不遠千里來况齊國
(師古曰言有惠賜而來也)王悉境内之士備車騎之衆(師古曰悉盡也)與使
者出田乃欲戮力致獲以娛左右也(師古曰謙不斥言使者故指云其左)
(右也)何名為夸哉問楚地之有無者願聞大國之風烈先
生之餘論也(張晏曰願聞先賢之遺談美論也師古曰此說非也先生即謂子虚耳下又言先生)
(行之豈先賢也)今足下不稱楚王之德厚而盛推雲夢以為驕
奢言淫樂而顯侈靡竊為足下不取也必若所言固非
楚國之美也有而言之是章君之惡也無而言之是害
足下之信也章君惡傷私義(師古曰非楚國之美是章君惡害足下之信是傷私)
(義也)二者無一可而先生行之必且輕於齊而累於楚矣
(師古曰言楚使者失辭自為累重而於齊無所負擔故云輕也累音力瑞反)且齊東陼鉅海
南有琅邪(蘇林曰小洲曰陼張揖曰琅邪臺名也在勃海間師古曰東陼鉅海東有大海之陼字與)
(渚同也)觀乎成山(張揖曰觀闕也成山在東萊不夜縣於其上築宮闕師古曰觀音工喚反)射
乎之罘(晉灼曰之罘山在東萊腄縣射獵其上也師古曰腄音直瑞反又音誰)浮勃澥(師古)
(曰勃澥海别枝也澥音蟹)游孟諸(文穎曰宋之大澤也故屬齊)邪與肅慎為鄰(郭璞)
(曰肅慎國名在海外也師古曰邪讀為斜謂東北接也宋祁曰注文斜或作衺)右以湯谷為
界(師古曰湯谷日所出也許慎云熱如湯也劉奉世曰右當為左)秋田乎青邱(服虔曰青)
(邱國在海東三百里)仿偟乎海外(師古曰仿音旁)吞若雲夢者八九其於
匈中曾不蔕芥(張揖曰蔕芥刺鯁也師古曰蔕音丑介反)若乃俶儻瑰瑋異
方殊類(師古曰俶儻猶非常也俶音吐歴反)珍怪鳥獸萬端鱗崪(師古曰崪與萃)
(同萃集也如鱗之集言其多也)充仞其中者不可勝記禹不能名卨不
能計(張揖曰禹為堯司空辨九州名山别草木卨為堯司徒敷五教率萬事師古曰言其所有衆多雖禹)
(卨之賢聖不能名而數之也)然在諸侯之位不敢言游戲之樂苑囿
之大先生又見客(師古曰見猶至也言至此國為客也若今人自稱云見顧見眷耳)是
以王辭不復(師古曰復反也謂不反報也)何為無以應哉亡是公听
然而笑曰(師古曰听笑貌也音齗又音牛隐反)楚則失矣而齊亦未為得
也夫使諸侯納貢者非為財幣所以述職也(郭璞曰諸侯朝於天)
(子曰述職師古曰述循也謂順行也)封彊畫界者非為守禦所以禁淫也
(郭璞曰天下有道守在四夷立境界者欲以禁絶淫放耳師古曰彊讀曰疆)今齊列為東蕃
而外私肅慎(郭璞曰私與通也)捐國隃限越海而田(師古曰捐棄也謂田)
(於青邱也)其於義固未可也且二君之論不務明君臣之義
正諸侯之禮徒事争於游戱之樂苑囿之大欲以奢侈
相勝荒淫相越此不可以揚名發譽而適足以&KR3416;君自
損也(師古曰&KR3416;古貶字)且夫齊楚之事又烏足道乎(師古曰烏於何也道)
(言也)君未覩夫巨麗也(師古曰巨大也麗美也)獨不聞天子之上林
乎左蒼梧右西極(文穎曰蒼梧郡屬交州在長安東南故言左爾雅曰西至于豳國為西極)
(在長安西故言右也)丹水更其南(應劭曰丹水出上洛冢領山東南至析縣入鈞水師古曰更歴)
(也音工衡反)紫淵徑其北(文穎曰西河榖羅縣有紫澤在縣西北於長安為在北也)終始
霸産出入涇渭(師古曰霸水出藍田谷西北而入渭産水亦出藍田谷北至霸陵入霸二水終)
(始盡於苑中不復出也涇水出安定涇陽开頭山東至陽陵入渭渭水出隴西首陽縣鳥鼠同穴山東北至華)
(隂入河從苑外來又出苑去也开音牽又音口見反)酆鎬潦潏紆餘委蛇經營其
内(應劭曰潦流也潏涌出聲也張揖曰灃水出鄠南山灃谷北入渭鎬在昆明池北潦行潦也又有潏水出)
(南山晉灼曰下言八川計從丹水以下至潏除潦為行潦凡九川從霸産以下為數凡七川潏音决潏水涌出)
(聲也除潦潏不為水餘適八下言經營其内於數則計其外者矣師古曰應晉二說皆非也張言潦為行潦又)
(失之潦音牢水名也出鄠縣西南山潦谷而北流入于渭上言左蒼梧右西極丹水更其南紫泉徑其北皆謂)
(苑外耳丹水紫泉非八川數也霸産涇渭豐鎬潦潏是為八川言經營其内信則然矣地理志鄠縣有潏水北)
(過上林苑入渭而今之鄠縣則無此水許慎云潏水在京兆杜陵此即今所謂沈水從皇子陂西北流經昆明)
(池入渭者也盖為字或作水旁宂與沈字相似俗人因名沈水乎將鄠縣潏水今則改名人不識也但八川之)
(義實在於斯耳)蕩蕩乎八川分流相背異態(郭璞曰變態不同也)東西南
北馳騖往來(郭璞曰言更相錯涉也師古曰來音盧代反)出乎椒邱之闕(服虔)
(曰邱名也兩山俱起象䨇闕者)行乎州淤之浦(師古曰水中可居者曰州淤漫也浦水涯也淤)
(音於庶反)徑乎桂林之中(如淳曰桂樹之林也)過乎泱莽之壄(張揖曰山海經)
(所謂大荒之野也師古曰凡言此者著水流之長遠也泱音烏朗反)汨乎混流順阿而下
(師古曰汨疾貌也混流豐流也曲陵曰阿汨音于筆反混音下本反)赴隘陿之口(師古曰兩岸間)
(相廹近者也隘音於懈反陿音狹)觸穹石激堆埼(張揖曰穹石大石也埼曲岸頭也師古曰)
(堆高阜也音丁回反埼音巨依反)沸乎暴怒(郭璞曰沸水聲也)洶涌彭湃(師古曰洶)
(涌跳起也彭湃相戾也洶音許勇反湃音普拜反)滭弗宓汨(蘇林曰滭音畢宓音密師古曰滭弗)
(盛貌也宓汨去疾也汨音于筆反)偪側泌瀄(郭璞曰泌瀄音筆擳師古曰偪側相逼也泌瀄相揳)
(也偪字與逼同揳音先結反)横流逆折轉騰潎洌(孟康曰轉騰相過也潎洌相撇也師)
(古曰潎音匹列反洌音列撇又音普結反)滂濞沆溉(郭璞曰滂音旁濞音匹祕反溉音胡慨反皆水)
(流聲貌師古曰沆音胡朗反)穹隆雲橈(師古曰橈曲也言水急旋回如雲之屈曲也橈音女教反)
宛潬膠盭(郭璞曰憤薄相樛也師古曰宛音婉潬音善盭古戾字)踰波趨浥涖涖
下瀨(郭璞曰踰躍也浥窊䧟也涖涖聲也師古曰浥音於俠反涖音利瀨疾流也)批巖衝擁
奔揚滯沛(師古曰批反擊也擁曲隈也言水觸批巖崖而衝隈曲則奔揚而滯沛然也批音步結反)
(滯音丑制反沛音普盖反)臨坻注壑瀺灂霣隊(師古曰坻謂水中隆高處也秦風終南之)
(詩曰宛在水中坻坻音遲瀺音士咸反灂音才弱反又音仕角反霣即隕字隊音直類反)沈沈隱隱
砰磅訇礚(師古曰砰音普冰反磅音普萌反訇音呼宏反礚音口盖反皆水流鼓怒之聲也)潏
潏淈淈湁潗鼎沸(郭璞曰皆水微轉細涌貌也淈音骨湁音勅立反師古曰潏音决潗音子)
(入反言水之流如㸑鼎沸也)馳波跳沫汨㴔漂疾(晉灼曰㴔音華給反郭璞曰㴔音許)
(立反師古曰言水波急馳而白沫跳起汨急然也汨音于筆反㴔晉郭二音皆通漂音匹遥反)悠遠長
懷寂漻無聲(郭璞曰懷亦歸變文耳漻音聊師古曰言長流安静)肆乎永歸然後
灝溔潢漾(郭璞曰皆水無涯際貌師古曰灝音浩溔音弋少反潢音胡廣反漾音弋文反肆放也言)
(水放流而長歸也)安翔徐佪(郭璞曰言運轉也)翯乎滈滈(郭璞曰水白光貌也師古)
(曰翯音胡角反滈音鎬)東注大湖(郭璞曰大湖在吳縣尚書所謂震澤也)衍溢陂池
(郭璞曰言湓溢而出也陂池江旁小水)於是蛟龍赤螭(文穎曰龍子為螭張揖曰赤螭雌龍)
(也如淳曰螭山神也獸形師古曰許慎云离山神也字則單作离形若龍子乃從虫此作螭别是一物既非山)
(神又非雌龍龍子三家之說皆失之虫音許尾反劉奉世曰尋師古之說既不以三家為然則是螭字本不)
(從虫也故云别是一物矣後人誤並注改皆從虫非也)䱴䲛漸離(李奇曰周洛曰鮪蜀曰䱴䲛出)
(鞏山穴中三月遡河上能度龍門之限則得為龍矣漸離未聞師古曰䱴音工鄧反䲛音莫鄧反)鰅鰫
鰬魠(如淳曰鰅音顒鰬音乾魠音托郭璞曰鰅魚有文采鰫似鰱而黑鰬似鱓魠鰔也一名黃頰師古曰)
(鰅如音是也鰫鰬魠郭說是也鱓音善鰔音感也宋祁曰注末感字當作咸也字當刪)禺禺魼鰨
(如淳曰魼音去魚反晉灼曰鰨音奴榻反郭璞曰禺禺魚皮有毛黃地黑文魼比目魚也状似牛脾細鱗紫色)
(兩相合乃得行鰨鯢魚也似鮎有四足聲如嬰兒師古曰禺音隅又音顒鯢音五奚反鮎音乃兼反)揵鰭
掉尾振鱗奮翼(師古曰揵舉也鰭魚背上鬛也掉搖也揵音鉅言反掉音徒釣反)潛處
乎深巖(郭璞曰隐岸底也)魚鼈讙聲萬物衆夥(師古曰讙譁也夥多也讙音許)
(元反夥音下果反)明月珠子的皪江靡(應劭曰明月珠子生於江中其光耀乃照於江)
(邊也師古曰皪音歴的皪光貌也江靡江邊靡迆之處也迆音弋爾反)蜀石黃碝水玉磊
砢(張揖曰蜀石石次玉者也郭璞曰碝石黃色水玉水精也師古曰碝音如兖反磊音洛賄反砢音洛可反)
(又音可)磷磷爛爛采色澔汗(郭璞曰皆玉石符采映曜也師古曰磷音吝澔音浩)叢
積乎其中䲨鷫鵠鴇鴐鵝屬玉(張揖曰䲨大鳥也郭璞曰鷫鷫鷞也鴇似鴈而)
(無後指屬玉似鴨而大長頸赤目紫紺色鷫音肅鴇音保師古曰䲨古鴻字鴇即今俗呼為獨豹者也豹者鴇)
(聲之訛耳鴐音加屬音之欲反鷞音霜)交精旋目(郭璞曰交精似鳬而腳高有毛冠辟火災旋目)
(未聞也師古曰今荆郢間有水鳥大於鷺而短尾其色紅白深目目旁毛皆長而旋此其旋目乎)煩鶩
庸渠(郭璞曰煩鶩鴨屬也庸渠似鳬灰色而鷄腳一名章渠鶩音木師古曰庸渠即今之水鷄也)箴
疵鵁盧(張揖曰箴疵似魚虎而蒼黑色鵁&KR0008;頭鳥也盧白雉也郭璞曰盧盧鷀也箴音針師古曰盧郭)
(說是也白雉不浮水上疵音貲鵁音火交反&KR0008;音鳥了反鷀音慈也宋祁曰注文&KR0008;字並當作鴢)羣浮
乎其上汎淫汜濫隨風澹淡(郭璞曰皆鳥任風波自縱漂貌師古曰汎音馮汜音)
(敷劍反澹音大覽反淡音琰)與波搖蕩奄薄水陼(張揖曰奄覆也草叢生曰薄郭璞曰)
(薄猶集也師古曰薄郭說是也言奄集陼上而遊戱)唼喋菁藻咀嚼菱藕(張揖曰菱芰也)
(郭璞曰菁水草藻聚藻也師古曰唼喋銜食也唼音所甲反喋音丈甲反咀音才汝反嚼音才削反)於是
乎崇山矗矗巃嵸崔巍(郭璞曰皆高峻貌也巃音籠嵸音才總反崔音催巍音五回反)
(師古曰嵸音總)深林巨木嶄巖参差(師古曰嶄巖尖銳貌参差不齊也嶄音士銜反参音)
(楚林反差音楚宜反)九嵕巀嶭南山峩峩(師古曰九嵕山今在醴泉縣界巀嶭山即今所)
(謂嵳峩山也在三原縣西也南山終南山也峩峩高貌嵕音子公反又音緫巀音截嶭音齧巀嶭又音在割五)
(割反峩音娥)巖阤甗錡&KR0034;崣崛崎(張揖曰&KR0034;崣高貌崛崎斗絶也蘇林曰&KR0034;音頳水反)
(崣音卒鄙反郭璞曰阤岸際也音豸甗錡隆屈窊折貌甗音魚晚反錡音嶬崛音掘崎音倚&KR0034;音作罪反崣字)
(作委師古曰蘇郭兩說並通郭音作罪反又音將水反)振溪通谷蹇産溝瀆(張揖曰振)
(拔也水注川曰溪注溪曰谷蹇産屈折也郭璞曰自溪及瀆皆水相通注也)&KR2187;呀豁閜阜陵
别隝(郭璞曰&KR2187;呀豁閜澗谷之形容也隝水中山也&KR2187;音呼含反呀音呼加反閜音呼下反隝音禱師古)
(曰大阜曰陵言阜陵居在水中各别為隝也豁音呼活反)崴磈嵔廆邱虛堀礨(郭璞曰皆)
(其形勢也崴音於鬼反磈音魚鬼反嵔音惡罪反廆音瘣虛音墟堀音窟礨音磊師古曰磈又音於虺反廆音)
(胡賄反)隱轔鬱㠥登降施靡(郭璞曰隐轔鬱㠥堆壟不平貌轔音洛盡反師古曰㠥音)
(律施音弋爾反施靡猶連延也)陂池貏豸(郭璞曰陂池旁穨貌也陂音皮貏音衣被之被師古曰陂)
(又音彼竒反貏又音彼)允溶淫鬻(張揖曰水流溪谷之間也師古曰溶音容鬻音育)散渙
夷陸(師古曰散渙分散而渙然也易曰風行水上渙夷平也廣平曰陸)亭臯千里靡不
被築(師古曰為亭候於臯隰之中千里相接皆築令平也被音皮義反)揜以綠蕙(張揖曰掩)
(覆也綠王芻也蕙薰草也師古曰綠蕙言蕙草色綠耳非王芻也)被以江離糅以蘼蕪
雜以留夷(張揖曰留夷新夷也師古曰留夷香草也非新夷新夷乃樹耳)布結縷(師古曰結)
(縷蔓生著地之處皆生細根如綫相結故名結縷今俗呼鼓筝草兩幼童對銜之手鼓中央則聲如筝也因以)
(名云)攢戾莎(師古曰攢聚也戾莎言莎草相交戾也攢音材官反)揭車衡蘭(應劭曰揭車一)
(名䒗輿香草也師古曰揭音巨列反䒗音乞)槁本射干(師古曰槁本草類白芷根似芎藭射干即)
(烏扇耳射音弋舍反)茈薑蘘荷(如淳曰茈薑薑上齊也師古曰薑之息生者連其株本則紫色也蘘)
(荷蓴蔓也根旁生笋可以為葅又治蠱毒茈音紫蘘音人羊反宋祁曰注文蔓越本作苴)葴持若
蓀(如淳曰葴音鍼張揖曰葴持闕若杜若也蓀香草也師古曰葴寒漿也持當為苻字之誤耳苻鬼目也杜)
(若苖頗類薑而為㯶葉之状今流俗書本持字或作橙非也後人妄改耳其下乃言黃甘橙楱此無橙也葴音)
(之林反蓀音孫)鮮支黃礫(師古曰鮮支即今支子樹也黃礫今用染者黃屑之木也二者雖非草類)
(既云延曼太原或者賦雜言之耳)蔣芧青薠(張揖曰蔣菰也芧三稜也郭璞曰芧音杼師古曰蒋)
(音將芧音文與反)布濩閎澤延曼太原(郭璞曰布濩猶布露也師古曰閎亦大也濩音)
(護延音弋戰反)離靡廣衍(師古曰離靡謂相連不絶也衍布也離音力爾反)應風披靡
吐芳揚烈(師古曰烈酷烈之氣也披音丕儀反)郁郁菲菲衆香發越(郭璞曰香)
(氣射散也菲音妃)肹蠁布寫晻薆咇茀(師古曰肹蠁盛作也寫吐也晻薆咇茀皆芳香)
(意也肹音許乙反蠁音響晻音奄又音烏感反薆音愛咇音步必反茀音勃薆字或作隐也)於是乎
周覽汜觀(師古曰汜普也音敷劍反)縝紛軋芴(孟康曰縝紛衆盛也軋芴緻密也師古曰)
(縝音争忍反軋音於黠反芴音勿宋祁曰越本注文縝音丑人反)芒芒怳忽(郭璞曰言眼亂也師)
(古曰芒音莫郎反)視之無端察之無涯(師古曰涯畔也音儀)日出東沼入
虖西陂(張揖曰朝出苑之東池莫入於苑西陂中也)其南則隆冬生長涌水
躍波(師古曰言其土地氣温經冬草木不死水不凍)其獸則庸旄貘犛沈牛麈
麋(張揖曰旄旄牛其状如牛而四節毛犛牛黑色出西南徼外沈牛水牛也能沈没水中麈似鹿而大郭璞)
(曰庸牛領有肉堆貘似熊庳腳銳䰇骨無髓食銅鐵貘音貃犛音貍師古曰庸牛即今之犎牛也旄牛即今所)
(謂偏牛者也犛牛即今之貓牛者也犛字又音茅麈音主)赤首圜題窮奇象犀(張揖曰題)
(額也窮奇狀如牛而蝟毛其音如嘷狗食人師古曰象大獸也長鼻牙長一丈犀頭似豬一角在鼻一角在額)
(前)其北則盛夏含凍裂地涉冰揭河(師古曰言其土地氣寒當暑凝凍地)
(為之裂故涉冰而渡河也揭搴衣也詩邶風匏有苦葉之篇曰深則厲淺則揭音邱例反)其獸則麒
麟角端騊駼橐駝(張揖曰雄曰麒雌曰麟其状麋身牛尾狼題一角角端似牛其角可以為)
(弓郭璞曰麒似麟而無角角端似豬角在鼻上中作弓師古曰麒麟角端郭說是也橐駝者言其可負橐嚢而)
(駝物故以名云)蛩蛩驒騱駃騠驢䯁(郭璞曰驒騱駏驢類也駃騠生三日而超其母驒音)
(顛騱音奚駃音决騠音提)於是乎離宫别館彌山跨谷(師古曰彌滿也跨猶騎也)
高廊四注重坐曲閣(師古曰廊堂下四周屋也重坐謂增室也曲閣閣之屈曲相連者也)
華榱璧璫輦道纚屬(師古曰榱椽也華謂彫畫之也璧璫以玉為椽頭當即所謂璇題玉)
(題者也一曰以玉飾瓦之當也輦道謂閣道可以乘輦而行者也纚屬纚迤相連屬也纚音力爾反屬音之欲)
(反)步櫩周流長途中宿(師古曰步櫩言其下可行步即今之步廊也謂其途長遠雖經)
(曰行之尚不能逹故中道而宿也)夷嵕築堂絫臺增成(師古曰夷平也山之高聚者曰)
(嵕絫古累字言平山而築堂於其上為累臺也增重也一重為一成也嵕音子公反)巖突洞房(師古)
(曰於巖穴底為室若竈突然潛通臺上)頫杳𦕈而無見仰&KR0008;橑而捫天(師古)
(曰頫古俯字也杳眇視遠貌&KR0008;古攀字也橑椽也捫摸也言臺榭之高有升上之者俯視則不見地仰攀其椽)
(可以摸天也橑音老捫音門)奔星更於閨闥宛虹拖於楯軒(師古曰奔星流)
(星也更歴也閨闥宫中小門也宛虹屈曲之虹也拖謂申加於上也楯軒軒之蘭板也並言室宇之高故星虹)
(得經加之也更音工衡反虹音紅拖音吐賀反又音徒可反)青龍蚴蟉於東箱象輿
婉僤於西清(師古曰象輿瑞應車也西清者西箱清静之處也蚴蟉婉僤皆行動之貌蚴音一糾)
(反蟉音力糾反僤音善)靈圉燕於閒館(張揖曰靈圉衆仙號也師古曰閒讀曰閑)偓佺
之倫暴於南榮(郭璞曰偓佺仙人也食松子而眼方暴謂偃卧日中也榮屋南檐也偓音握佺)
(音銓)醴泉涌於清室通川過於中庭(師古曰醴泉瑞水味甘如醴言於室中涌)
(出而通流為川從中庭而過也)磐石裖崖(孟康曰祳䂧致也崖廉也以石致川之廉也師古曰祳䂧)
(並音之忍反致音直二反謂重密而累積)嶔巖倚傾(郭璞曰嶔巖欹貌師古曰嶔音口銜反倚音於)
(綺反)嵯峩㠎嶫刻削崢嶸(蘇林曰削音陗峻之陗峥音儕争反嶸音戶抨反郭璞曰言自)
(然若彫刻也㠎音昨盍反嶫音五盍反師古曰直言刻削耳非云峭峻郭說是也㠎音捷嶫音業)玫瑰
碧琳珊瑚叢生(郭璞曰珊瑚生水底石邊大者樹高三尺餘枝格交錯無有葉)珉玉旁
唐玢豳文磷(蘇林曰玢音分郭璞曰旁唐言盤礴玢豳文理貌師古曰旁唐文石也唐字本作碭)
(言珉玉及石並玢豳也玢音彼旻反豳又音彼閑反)赤瑕駁犖雜臿其間(張揖曰赤瑕赤)
(玉也郭璞曰言雜厠崖石中駁犖采點也犖音洛角反)鼂采琬琰和氏出焉(師古曰鼂)
(古朝字也朝采者美玉每旦有白虹之氣光采上出故名朝采猶言夜光之璧矣琬琰美玉名和氏之璧卞和)
(所得亦美玉也言今皆出於上林)於是乎盧橘夏孰(應劭曰伊尹書曰箕山之東青馬之)
(所有盧橘夏孰晉灼曰此雖賦上林博引異方珍奇不係於一也師古曰盧黑色也)黃甘橙楱(郭璞)
(曰黃甘橘屬而味精楱亦橘之類也音凑張揖曰楱小橘也出武陵師古曰橙即柚也音丈耕反)枇杷
橪柿亭柰厚朴(張揖曰枇杷似斛樹長葉子若杏橪橪支香草也亭山棃也厚朴藥名也郭璞)
(曰橪支木也師古曰此二句總論樹木不得雜以香草也橪郭說得之朴木皮也此藥以皮為用而皮厚故呼)
(厚朴云橪音煙朴音匹角反)梬棗楊梅(張揖曰楊梅其實似榖子而有核其味酢出江南也)櫻
桃蒲陶(師古曰櫻桃即今之朱櫻也禮記謂含桃爾雅謂之荆桃櫻音於耕反)隱夫薁棣
(師古曰隐夫未詳薁即今之郁李也棣今之山櫻桃薁音於六反棣音徒計反)荅遝離支(張揖曰荅)
(遝似李出蜀晉灼曰離支大如雞子皮麤剝去皮肌如雞子中黃味甘多酢少師古曰遝音沓離音力智反)
羅乎後宫列乎北園貤邱陵下平原(師古曰貤猶延也一曰次第而重也)
(貤音弋豉反)揚翠葉扤紫莖(師古曰扤搖也音兀)發紅華垂朱榮煌煌
扈扈照曜鉅野(師古曰言其光采之盛也鉅野大野煌音皇)沙棠櫟櫧(張揖曰沙)
(棠状如棠黃華赤實其味似李無核吕氏春秋曰果之美者沙棠之實櫟果名也櫧似柃葉冬不落應劭曰櫟)
(采木也郭璞曰櫧似采柔師古曰櫟非果名又非采木之櫟盖木蓼也葉辛初生可食音歴櫧音諸采音菜柔)
(音食諸反宋祁曰柔字當作食渚反)華楓枰櫨(師古曰華即今之皮貼弓者也楓樹脂可為香)
(今之楓膠香也爾雅云一名欇欇枰即平仲木也櫨今黃櫨木也華音胡化反楓音風枰音平櫨音盧)留
落胥邪仁頻并閭(張揖曰并閭㯶也郭璞曰落檴也中作器素胥邪似并閭皮可作索師古)
(曰仁頻即賓桹也頻字或作賓胥音先余反邪音弋奢反檴音鑊)欃檀木蘭(孟康曰欃檀檀别名)
(郭璞曰欃音䜛)豫章女貞(師古曰女貞樹冬夏常青未嘗凋落若有節操故以名焉)長千仞
大連抱(師古曰八尺曰仞連抱者言非一人所抱)夸條直暢實葉葰楙(郭璞曰夸)
(張布也張揖曰葰甬也師古曰暢通也通謂上下相稱也葰音峻楙古茂字也甬音踊)攢立叢倚
連卷欐佹(師古曰攢立聚立也叢倚相倚也連卷屈曲也欐佹支柱也倚音於綺反卷音邱專反又)
(音巨專反欐音力爾反佹音詭宋祁曰注文柱景本作住)崔錯癹骫(師古曰崔錯交雜也發委)
(蟠戾也崔音千賄反癹音步葛反骫古委字)坑衡閜砢(師古曰坑衡徑直貌也閜砢相扶持也坑)
(音口庚反閜音烏可反砢音來可反坑字或作抗言樹之支幹相抗争衡也其義兩通)垂條扶疏
落英幡纚(師古曰扶疏四布也英謂華也幡纚飛揚貌也纚音山爾反)紛溶萷蔘猗
柅從風(郭璞曰紛溶萷蔘支竦擢也猗柅猶阿那也萷音蕭蔘音森猗音於氏反柅音諾氏反師古曰)
(溶音容萷亦音山交反)藰莅芔歙(師古曰林木鼓動之聲也藰音劉莅音利芔古卉字也音諱歙)
(音翕)盖象金石之聲管籥之音(師古曰金石謂鐘磬也管長一尺圍一寸六孔無底)
(籥三孔並以竹為之)柴池茈虒旋還乎後宫(如淳曰茈音此虒音豸張揖曰柴池参差)
(也茈虒不齊也郭璞曰柴音差還還繞也音宦)雜襲絫輯(師古曰雜襲相因也絫輯重積也絫古累)
(字輯與集同)被山緣谷循阪下隰(師古曰循順也下濕曰隰)視之無端䆒
之亡窮於是乎玄猨素雌蜼玃飛蠝(張揖曰蜼如母猴卬鼻而長尾玃似)
(彌猴而大飛蠝飛鼠也其状如兔而鼠首以其&KR0971;飛郭璞曰蠝鼯鼠也毛紫赤色飛且生一名飛生蜼音贈遺)
(之遺蠝音誄師古曰玄猨素雌言猨之雄者玄黑而雌者白素也爾雅曰玃父善顧也玃音钁鼯音吾)蛭
蜩玃蝚(如淳曰蛭音質張揖曰蛭蟣也蜩蟬也玃蝚彌猴也師古曰方言獸屬而引蛭蟣水蟲又及蜩)
(蟬乖於事類如說非也但未詳是何獸耳蝚音乃高反又音柔即今所謂戎皮為鞌褥者也戎音柔聲之轉耳)
(非彌猴也宋祁曰蝚當作猱)獑胡豰蛫(張揖曰獑胡似彌猴頭上有髮要以後黑豰白狐子也郭)
(璞曰豰似鼬而大要以後黃一名黃要食彌猴蛫未聞也獑音䜛豰音呼糓反蛫音詭師古曰豰郭說是也)
棲息乎其間長嘯哀鳴翩幡互經(郭璞曰互經互相經過也)夭蟜枝
格偃蹇杪顛(郭璞曰皆猿猴在樹共戲姿態也夭蟜頻申也師古曰杪顛枝上端也蟜音矯杪音)
(眇)隃絶梁騰殊榛(師古曰絶梁謂正絶水無橋梁也殊榛特立株枿也言超度無梁之水而)
(跳上株枿之上也隃字與踰同榛音惻人反枿音伍曷反)捷垂條掉希間(張揖曰捷持縣垂之)
(條掉往著希疏無枝之間也師古曰掉音徒釣反)牢落陸離爛漫遠遷(師古曰言其聚)
(散不恒雜亂移徙也)若此者數百千處娛游往來宫宿館舍(師古曰娛)
(戲也戲音許其反)庖厨不徙後宫不移百官備具(師古曰言所在之處供具)
(皆足也)於是乎背秋涉冬天子校獵(李奇曰以五校兵出獵也師古曰李說非)
(也校獵者以木相貫穿總為闌校遮止禽獸而獵取之說者或以為周官校人掌田獵之馬因云校獵亦失其)
(義養馬稱校人者謂以為闌校以養馬耳故呼為闌也事具周禮非以獵馬故稱校人)乘鏤象六
玉虯(張揖曰鏤象象路也以象牙疏鏤其車輅六玉虯謂駕六馬以玉飾其鑣勒有似玉虯龍子有角曰)
(虯)拖蜺旌(張揖曰析羽毛染以五采綴以縷為旌有似虹蜺之氣也師古曰拖音土賀反又音徒可)
(反)靡雲旗(張揖曰畫熊虎於旒為旗似雲氣)前皮軒後道游(文穎曰皮軒以虎皮)
(飾車天子出道車五乘游車九乘在乘輿車前賦頌為偶辭耳師古曰文說非也言皮軒最居前而道游次皮)
(軒之後耳非謂在乘輿之後也皮軒之上以赤皮為重盖今此制尚存又非猛獸之皮用飾車也道讀曰導)
孫叔奉轡衞公参乘(鄭氏曰孫叔者太僕公孫賀也字子叔衞公者大將軍衞青也大駕)
(太僕御大將軍参乘師古曰参乘在車之右也觧具在文紀也)扈從横行出乎四校之
中(文穎曰凡五校今言四者一校中隨天子乘輿也師古曰此說又非也四校者闌校之四面也言其跋扈)
(縦恣而行出於校之四外也)鼓嚴簿縱獵者(孟康曰鼓嚴嚴鼓也簿鹵簿也師古曰縦放也)
(簿音步戶反)江河為阹泰山為櫓(蘇林曰阹獵者圜陳遮禽獸也張揖曰櫓大盾以為)
(翳也郭璞曰櫓望樓也因山谷遮禽獸為阹師古曰因江河以遮禽登泰山而望獲言田獵之廣遠耳郭說是)
(也阹音祛)車騎靁起殷天動地(郭璞曰殷猶震也師古曰靁古雷字也殷音隐)先後
陸離離散别追(師古曰陸離分散也言各有所追逐也追合韻音竹遂反)淫淫裔裔
緣陵流澤雲布雨施(郭璞曰言徧山野也)生貔豹搏豺狼(郭璞曰貔執夷)
(虎屬也音毗師古曰貔豹二物皆猛獸也生謂生取之也搏擊也)手熊羆足壄羊(張揖曰熊)
(犬身人足黑色羆如熊黃白色壄羊麢羊也似羊而青師古曰壄羊今之所謂山羊也非麢羊矣手言手擊殺)
(之足謂蹵蹈而獲之)蒙鶡蘇(孟康曰鶡鶡尾也蘇析羽也張揖曰鶡似雉鬭死不郤郭璞曰蒙其尾為)
(帽也鶡音曷)絝白虎(張揖曰著白虎文絝也師古曰絝古袴字)被斑文(師古曰被謂衣著之)
(也斑文亦貙豹之皮也被音皮義反)跨壄馬(師古曰騎之也)陵三嵕之危(師古曰陵上也)
(三嵕三聚之山也)下磧歴之坻(師古曰磧歴沙石之貌也坻水中高處也磧音千狄反坻音遲)
徑峻赴險越壑厲水(師古曰厲以衣度也)推蜚廉弄觧廌(郭璞曰飛廉龍)
(雀也鳥身鹿頭張揖曰觧廌似鹿而一角人君刑罰得中則生於朝廷主觸不直者可得而弄也師古曰推亦)
(謂弄之也其字從手今流俗讀作椎擊之椎失其義矣觧音蟹廌音丈介反)格蝦蛤鋋猛氏
(孟康曰蝦蛤猛氏皆獸名也郭璞曰今蜀中有獸状似熊而小毛淺有光澤名猛氏師古曰鋋鐵把短矛也蝦)
(音遐蛤音閤鋋音蟬)羂要褭射封豕(張揖曰要褭馬金喙赤色一日行萬里者郭璞曰封豕大)
(豬也要褭音窈嫋師古曰羂謂羅繫之也音工犬反)箭不苟害觧脰䧟腦弓不虛
發應聲而倒(張揖曰脰項也師古曰言射必命中非詭遇也脰音豆)於是乘輿弭
節徘徊翺翔往來(郭璞曰言周旋也)睨部曲之進退覽將帥之
變態(師古曰睨衺視也部曲觧在李廣傳睨音五計反)然後侵淫促節(郭璞曰言短驅)
(也)鯈夐遠去(師古曰鯈然夐然疾遠貌)流離輕禽蹵履狡獸(師古曰流離困)
(苦之也)&KR1495;白鹿捷狡莵(郭璞曰狡莵健跳故捷取之也宋祁曰南本郭璞曰下云&KR1495;軸也)
(言軸轢白鹿追捷狡兔也&KR1495;音衛余謂子虚賦已於&KR1495;騊駼下注並音矣此疑不合再出)軼赤電遺
光耀(張揖曰軼過也郭璞曰皆妖氣為變怪者遊光之屬)追怪物出宇宙(張揖曰怪物奇)
(禽也天地四方曰宇古往今來曰宙師古曰張說宙非也許氏說文觧字云宙舟輿所極覆也)彎蕃弱
滿白羽(文穎曰彎牽也蕃弱夏后氏之良弓名引弓盡箭鏑為滿以白羽羽箭故言白羽也師古曰彎)
(音烏還反蕃音扶元反)射游梟櫟蜚遽(張揖曰梟惡鳥故射之也櫟梢也飛遽天上神獸也)
(鹿頭而龍身郭璞曰梟梟羊也似人長脣被髮食人師古曰梟郭說近是矣非謂惡鳥之梟也櫟音洛遽音鉅)
擇肉而后發先中而命處(郭璞曰言必如所志者也)弦矢分蓺殪仆
(文穎曰所射凖的為蓺一發死為殪郭璞曰仆斃也殪音翳仆音赴師古曰言弦矢適分則殪死而赴如射蓺)
(也蓺謂射的即今之垜上橜也蓺讀與藝同字亦作臬音魚列反)然後揚節而上浮(郭璞)
(曰言騰遠也)陵驚風歴駭猋(師古曰猋謂疾風從下而上也音必遥反)乘虛亡與
神俱(張揖曰虚無廖廓與天通靈言其所乘氣之高故能出飛鳥之上而與神俱也)藺玄鶴亂
昆雞(張揖曰昆雞似鶴黃白色郭璞曰亂者言亂其行伍也)遒孔鸞促鵔䴊(郭璞曰遒)
(促皆廹捕之也師古曰遒音材由反)拂翳鳥(張揖曰山海經曰九疑之山有五采之鳥名曰翳鳥也)
捎鳳皇(師古曰捎音山交反)捷鵷鶵揜焦明(張揖曰焦明似鳳西方之鳥也)道盡
塗殫廻車而還消㨱乎襄羊降集乎北紘(張揖曰淮南子云九州之)
(外曰八澤八澤之外乃有八紘北方之紘曰委羽郭璞曰襄羊猶彷徉也師古曰紘音宏)率乎直指
(師古曰率然直去意)揜乎反鄉(師古曰揜然疾歸貌)蹷石關歴封巒過䧴鵲
望露寒(張揖曰此四觀武帝建元中作在雲陽甘泉宮外師古曰蹶蹋歴經也蹷音鉅月反巒音鸞䧴)
(音支宋祁曰䧴越作鳷)下堂棃息宜春(張揖曰棠棃宫名在雲陽東南三十里師古曰宜春)
(宫名在杜縣東即今曲江池是其處也)西馳宣曲(張揖曰宣曲宫名也在昆明池曲)濯鷁
牛首(張揖曰牛首池名也在上林苑西頭師古曰濯者所以刺船也鷁即鷁首之舟也濯音直孝反)登
龍臺(張揖曰觀名也在豐水西北近渭)掩細柳(郭璞曰觀名也在昆明池南也)觀士大
夫之勤略(師古曰略智略也觀士之勤大夫之略也)鈞獵者之所得獲(郭璞曰平)
(其多少也)徒車之所閵轢(郭璞曰徒步也閵踐也轢輾也音來各反師古曰輾音女展反)騎
之所蹂若人之所蹈藉(師古曰蹂若謂踐蹋也蹂音人九反劉攽曰徒字乃助辭徒)
(猶但也若亦助辭若預及之辭)與其窮極倦&KR1679;驚憚讋伏(郭璞曰窮極倦&KR1679;疲憊也)
(驚憚讋伏讋怖不動貌師古曰&KR1679;音劇憚音丁曷反讋音之涉反)不被創刃而死者它
它藉藉(郭璞曰言交横也師古曰它音徒河反)填阬滿谷掩平彌澤(師古曰平)
(平原也彌亦滿也)於是乎游戱懈怠置酒乎顥天之臺(張揖曰臺高上)
(干皓天也師古曰顥音胡考反)張樂乎膠葛之㝢(郭璞曰言曠遠深貌也)撞千石
之鐘(張揖曰千石十二萬斤也)立萬石之虡(師古曰虡獸名也立一百二十萬斤之虡以縣)
(鐘也)建翠華之旗樹靈鼉之鼓(師古曰翠華之旗以翠羽為旗上葆也靈鼉之鼓以)
(鼉皮為鼓鼉音徒河反又音徒丹反)奏陶唐氏之舞(郭璞曰陶唐堯有天下號也如淳曰舞咸)
(池師古曰二家之說皆非也陶唐當為陰康傳寫字誤耳古今人表有葛天氏隂康氏吕氏春秋曰昔陰康氏)
(之始隂多滯伏湛積陽道壅塞不行其序民氣鬱閼筋骨縮栗不逹故作為舞以宣導之高誘亦誤觧云陶唐)
(堯有天下之號也案吕氏說隂康之後方一一歴言黃帝顓頊帝嚳乃及堯舜作樂之本皆有次第豈再陳堯)
(而錯亂其序乎盖誘不視古今人表妄改易吕氏本文)聽葛天氏之歌(張揖曰葛天氏三皇)
(時君號也其樂三人持牛尾投足以歌八曲一曰戴民二曰玄鳥三曰育草木四曰奮五榖五曰敬天常六曰)
(徹帝功七曰依地德八曰總禽獸之極師古曰張說八曲是也其事亦見吕氏春秋張云三皇時君失之矣)
千人倡萬人和(師古曰倡讀曰唱)山陵為之震動川谷為之蕩
波(郭璞曰波浪起也)巴俞宋蔡淮南干遮(師古曰巴俞之人剛勇好舞初高祖用之)
(克平三秦美其功力後使樂府習之因名巴俞舞也宋蔡二國名淮南地名干遮曲名也)文成顛歌
(文穎曰文成遼西縣名也其縣人善歌顛益州顛縣其民能作西南夷歌也師古曰顛即滇字也其音則同耳)
族居遞奏金鼓迭起(師古曰族聚也聚居而遞奏也金鐘也鐘之與鼔亦互起也迭音徒)
(結反)鏗鎗闛鞈洞心駭耳(師古曰鏗鎗金聲也闛鞈鼓音也洞徹也駭驚也鏗音口耕反)
(鎗音初衡反闛音託郎反鞈音榻)荆吳鄭衞之聲(郭璞曰皆淫哇之聲)韶濩武象
之樂(文穎曰韶舜樂也濩湯樂也武武王樂也張揖曰象周公樂也南人服象為虐於夷武王命周公以)
(兵追之至於海南乃為三象樂也)陰淫案衍之音(郭璞曰流湎曲也師古曰衍音弋戰反)
鄢郢繽紛激楚結風(李奇曰鄢今宜城縣也郢楚都也繽紛舞貌也郭璞曰激楚歌曲也)
(師古曰結風亦曲名也繽音匹人反)俳優侏儒狄鞮之倡(張揖曰狄鞮西方譯名郭璞曰)
(西戎樂名也師古曰俳優侏儒倡樂可狎玩者也狄鞮郭說是也鞮音丁奚反)所以娛耳目樂
心意者麗靡爛漫於前(郭璞曰言恣所觀也)靡曼美色於後(張揖曰靡)
(細也曼澤也)若夫青琴虙妃之徒(伏儼曰青琴古神女也文穎曰虙妃洛水之神女也)
(師古曰虙讀與伏字同)絶殊離俗(郭璞曰世無雙也)妖冶閑都靚莊刻飾
便嬛繛約(郭璞曰靚莊粉白黛黑也刻刻畫鬋鬢也便嬛輕麗也繛約婉約也嬛音翾靚音淨師古)
(曰妖冶美好也閑都雅麗也繛音綽)柔橈嬽嬽嫵媚孅弱(師古曰橈動曲也嬽嬽柔曲貌)
(也纖細也細弱總謂骨體也橈音女教反嬽音於圓反嫵音武孅即纖字耳)曳獨繭之䄖䄁
眇閻易以恤削(張揖曰䄖䄡褕也䄁褎也郭璞曰獨繭一繭絲也閻易衣長貌也恤削言如刻)
(畫作之也師古曰褕音踰䄁音曳易音弋示反)便姍嫳屑與世殊服(師古曰言其行步安)
(詳容服絶異也便音步千反姍音先嫳音步結反)芬芳漚鬱酷烈淑郁(郭璞曰香氣盛)
(也師古曰漚音一侯反)皓齒粲爛宜笑的皪(郭璞曰鮮明貌也師古曰皪音礫)長
眉連娟微睇緜藐(郭璞曰連娟言曲細緜藐視遠貌藐音邈師古曰微睇小視也娟音一全)
(反睇音大計反)色授魂予心愉於側(張揖曰彼色來授魂往與接也師古曰愉樂也音踰)
於是酒中樂酣(師古曰酒中飲酒中半也樂酣奏樂洽也中音竹仲反)天子芒然
而思(師古曰芒然猶㒺然也芒音莫郎反)似若有亡(師古曰如有失也)曰嗟乎此
大奢侈朕以覽聽餘閒無事棄日(師古曰言聽政餘暇不能棄日也閒讀曰)
(閑)順天道以殺伐(郭璞曰因秋氣也)時休息以於此(郭璞曰謂苑囿中也)
(宋祁曰浙本無以字)恐後世靡麗遂往而不返非所以為繼嗣
創業垂統也(郭璞曰言不可以示將來也師古曰為音于偽反)於是乎乃觧酒
罷獵而命有司曰地可墾辟悉為農郊以贍氓隸(師古曰辟)
(讀曰闢闢開也邑外謂之郊郊野之田故曰農郊也衞風碩人之詩曰說於農郊也)隤牆填壍(師古)
(曰隤墜也音徒回反)使山澤之民得至焉(師古曰恣其芻牧樵采者也)實陂池
而勿禁虛宫館而勿仞(師古曰實謂人滿其中言恣其有所取也仞亦滿也勿仞言廢)
(罷之也)發倉廩以救貧民補不足恤鰥寡存孤獨出德號
省刑罰(師古曰德號德音之號令也易夬卦曰孚號有厲是也)改制度易服色革
正朔與天下為始於是歴吉日以齋戒(張揖曰歴猶算也)襲朝
服乘法駕建華旗鳴玉鸞(郭璞曰鸞鈴也在軌曰鸞在軾曰和)游于六蓺
之囿馳騖乎仁義之塗(郭璞曰六蓺禮樂射御書數也塗道也師古曰郭說非也此六)
(蓺謂六經者也)覽觀春秋之林(如淳曰春秋義理繁茂故比之於林藪也)射貍首兼
騶虞(郭璞曰貍首逸詩篇名諸侯以為射節騶虞召南之卒章天子以為射節也)弋玄鶴舞
干戚(郭璞曰干盾戚斧也)戴雲䍐揜羣雅(張揖曰䍐畢也前有九流雲䍐之車詩小雅之)
(材七十四人大雅之材三十一人故曰羣雅也)悲伐檀(師古曰伐檀魏國之詩刺在位貪鄙也)樂
樂胥(鄭氏曰詩云于胥樂兮師古曰此說非也謂取小雅桑扈之篇云君子樂胥萬邦之屏耳胥有材智)
(之人也王者樂得有材智之人使在位也胥音先吕反)脩容乎禮園翺翔乎書圃
(師古曰此以上皆取經典之嘉辭以代游獵之娱樂)述易道(郭璞曰脩絜靜精微之術)放怪獸
(張揖曰苑中奇怪之獸不復獵也)登明堂坐清廟恣羣臣奏得失四海
之内靡不受獲(師古曰言天下之人皆受恩惠豈直於田獵得獸而已)於斯之時
天下大說鄉風而聽隨流而化芔然興道而遷義(師古曰芔)
(然猶歘然也遷徙也徙就於義也)刑錯而不用德隆於三皇功羡於五
帝(師古曰錯置也羡饒也五帝謂黃帝顓頊帝嚳堯舜也一曰少昊顓頊高辛堯舜也錯音千故反羡音弋)
(戰反)若此故獵乃可喜也若夫終日馳騁勞神苦形罷車
馬之用抏士卒之精(師古曰罷讀曰疲抏挫也音伍官反)費府庫之財而
無德厚之恩務在獨樂不顧衆庶忘國家之政貪雉莵
之獲則仁者不繇也(師古曰繇讀與由同由用也)從此觀之齊楚之
事豈不哀哉地方不過千里而囿居九百是草木不得
墾辟而民無所食也(師古曰辟讀曰闢)夫以諸侯之細而樂萬
乘之所侈僕恐百姓被其尤也(師古曰尤過也被音皮義反)於是二
子愀然改容超若自失(師古曰愀變色貌音材小反又音秋誘反宋祁曰景本無又)
(音秋誘反五字)逡廵避席曰鄙人固陋不知忌諱乃今日見教
謹受命矣賦奏天子以為郎亡是公言上林廣大山谷
水泉萬物及子虛言雲夢所有甚衆侈靡多過其實且
非義理所止故刪取其要歸正道而論之(師古曰言不尚其侈靡之)
(論但取終篇歸於正道耳非謂削除其辭也而說者便謂此賦已經史家刊剟失其意矣劉奉世曰觀傳所)
(云則是嘗刪其辭矣若是顔說則刪字為長辭恐非傳意)
前漢書卷五十七上
前漢書卷五十七上考證
司馬相如傳上素與臨卭令王吉相善云云凌穉隆
曰劉知幾謂此傳相如自作子長錄之班氏曾無增
損如果相如自作何以自述鄙事而不諱耶觀賦後
有非義理所尚故刪取其要數語此子長斷語自作
之說未可據也
衡蘭芷若注師古曰今流俗書本芷若下有射干字妄
增之也(臣召南)按史記有射干二字文選亦有之
然則俗本妄增有自來矣据下文騰遠射干是獸名
又稾本射干是草名此文是香草名如史記文選則
此賦凡三用射干字
諸柘巴且史記作諸蔗猼且文選作諸柘巴苴
其上則有宛雛孔鸞按史記有赤猨玃猱四字在鴛
雛孔鸞之上又蟃蜒貙豻之下史記有兕象野犀窮
奇獌狿八字此孟堅所刪也
右夏服之勁箭注伏儼曰夏后氏之良弓名煩弱(臣)
(召南)按煩弱應作繁弱左傳封父之繁弱是也
襞積褰縐按此句下文選有紆徐委曲一句又眇眇
忽忽若神之髣髴史記作縹乎忽忽若神仙之彷彿
又怠而後游于清池史記作怠而後發游于清池又
奔揚會文選作奔物會
南有琅邪注張揖曰臺名也在渤海間(臣召南)按琅
邪在東海濱不在渤海張揖注訛地理志云琅邪郡
琅邪越王嘗治此起臺館自齊國言之在南若如揖
說反在齊北境矣
紫淵徑其北注文穎曰西河榖羅縣有紫澤在縣西北
按地理志榖羅武澤在西北据穎此注則彼武字
訛也
東注大湖注郭璞曰在吳縣云云(臣召南)按此大湖
自指關中巨澤言之非吳地震澤也顔引郭說非是
凡巨澤瀦水俱可稱大湖不必震澤
前漢書卷五十七上考證
前漢書卷五十七下
漢蘭臺令史班固撰
唐正議大夫行袐書少監琅邪縣開國子顔師古注
司馬相如傳第二十七下
相如為郎數歲會唐蒙使略通夜郎僰中(師古曰行取曰略夜郎僰)
(中皆西南夷也僰音蒲北反)發巴蜀吏卒千人郡又多為發轉漕萬
餘人用軍興法誅其渠率(師古曰渠大也)巴蜀民大驚恐上聞
之乃遣相如責唐蒙等因諭告巴蜀民以非上意檄曰
告巴蜀太守蠻夷自擅不討之日久矣時侵犯邊境勞
士大夫陛下即位存撫天下集安中國然後興師出兵
北征匈奴單于怖駭交臂受事屈膝請和康居西域重
譯納貢稽首来享(師古曰來入朝覲豫享祀也一曰享獻也獻其國珍也)移師東
指閩越相誅右弔番禺太子入朝(文穎曰弔至也番禺南海郡治也東伐越)
(後至番禺故言右也師古曰南越為東越所伐漢發兵救之南越蒙天子德惠故遣太子入朝所以云弔耳非)
(訓至也)南夷之君西僰之長常效貢職不敢惰怠延頸舉
踵喁喁然(師古曰喁喁衆口向上也音魚龍反)皆鄉風慕義欲為臣妾(師古)
(曰鄉讀曰嚮)道里遼遠山川阻深不能自致(師古曰致至也)夫不順
者已誅而為善者未賞故遣中郎將往賓之發巴蜀之
士各五百人以奉幣衛使者不然(張揖曰不然之變也)靡有兵革
之事戰鬭之患今聞其乃發軍興制(師古曰以發軍之法為興衆之制也)
驚懼子弟憂患長老郡又擅為轉粟運輸皆非陛下之
意也當行者或亡逃自賊殺(師古曰賊猶害也)亦非人臣之節
也夫邊郡之士聞㷭舉燧燔(孟康曰㷭如覆米䉛縣著契臯頭有寇則舉之燧積)
(薪有寇則燔然之也宋祁曰䉛音郁漉水籔)皆攝弓而馳荷兵而走(師古曰攝謂張)
(弓注矢而持之也攝音女涉反)流汗相屬惟恐居後(師古曰屬逮也音之欲反)觸白
刃冒流矢(師古曰冒犯也)議不反顧計不旋踵人懷怒心如報
私讐彼豈樂死惡生非編列之民而與巴蜀異主哉(師古)
(曰編列謂編戸也編音布先反)計深慮遠急國家之難而樂盡人臣之
道也故有剖符之封析圭而爵位為通侯(如淳曰析中分也白蔵天)
(子青在諸侯也)居列東第(師古曰東第甲宅也居帝城之東故曰東第也)終則遺顯號
於後世傳土地於子孫事行甚忠敬居位甚安佚(師古曰佚)
(樂也讀與逸同)名聲施於無窮功烈著而不滅是以賢人君子
肝腦塗中原膏液潤埜屮而不辭也(師古曰埜與壄同古野字也&KR0708;古草)
(字)今奉幣使至南夷(宋祁云越本使作役)即自賊殺或亡逃抵
誅(師古曰抵至也亡逃而至於誅也)身死無名(師古曰無善名也)諡為至愚(師古)
(曰諡者行之迹也終以愚死後葉傳稱故謂之諡)恥及父母為天下笑人之度
量相越豈不遠哉然此非獨行者之罪也父兄之教不
先子弟之率不謹(師古曰不先者謂往日不素教之也)寡廉鮮恥而俗不
長厚也(師古曰寡鮮皆少也鮮音息淺反)其被刑戮不亦宜乎陛下患
使者所司之若彼(宋祁曰所司疑作有司)悼不肖愚民之如此故
遣信使(師古曰誠信之人以為使也)曉諭百姓以發卒之事(師古曰諭告也)
因數之以不忠死亡之罪(師古曰數責也音所具反)讓三老孝弟以
不教誨之過(師古曰讓責也責其教誨不備也)方今田時重煩百姓(師古)
(曰重難也不欲召聚之也)已親見近縣(師古曰近縣之人使者已自見而口諭之矣故為檄文馳)
(以示遠所也)恐遠所谿谷山澤之民不徧聞檄到亟下縣道
(師古曰亟急也縣有蠻夷曰道)咸諭陛下意毋忽(師古曰忽怠忽也)相如還報
(師古曰使訖還報天子也)唐蒙已略通夜郎因通西南夷道發巴蜀
廣漢卒作者數萬人治道二歲道不成士卒多物故(師古)
(曰物故死也解在蘇武傳)費以億萬計蜀民及漢用事者多言其不
便是時卭莋之君長(文穎曰卭者今為卭都縣莋者今為定莋縣師古曰莋音才各反)
聞南夷與漢通得賞賜多多欲願為内臣妾請吏比南
夷上問相如相如曰卭莋冉駹者近蜀道易通(師古曰今䕫州)
(開州等首領姓冉者皆舊冉種也駹音尨)異時嘗通為郡縣矣(師古曰異時猶言往時也)
至漢興而罷今仍復通為置縣愈於南夷(晉灼曰南夷謂犍為牂牁)
(也西夷謂越巂益州也師古曰愈勝也)上以為然乃拜相如為中郎將建
節往使副使者王然于壺充國呂越人馳四乘之傳(師古)
(曰傳音張戀反)因巴蜀吏幣物以賂西南夷至蜀太守以下郊
迎(師古曰迎於郊界之上也宋祁曰太守字上疑更有蜀字)縣令負弩矢先驅(師古)
(曰導路也)蜀人以為寵於是卓王孫臨卭諸公皆因門下獻
牛酒以交驩卓王孫喟然而嘆自以得使女尚司馬長
卿晩(師古曰尚猶配也義與尚公主同今流俗書本此尚字作當蓋後人見前云文君恐不得當故改此)
(文以就之耳)乃厚分與其女財與男等相如使略定西南夷
卭莋冉駹斯榆之君皆請為臣妾除邊關邊關益斥(師古)
(曰斥開廣也宋祁云淳化本無下邊關二字)西至沬若水(張揖曰沬水出蜀廣平徼外若水出)
(旄牛徼外師古曰沬音妹)南至牂柯為徼(張揖曰徼謂以木石水為界者也如淳曰斯榆之君)
(等自求去邊關欲與牂柯作徼塞也師古曰徼音工釣反)通靈山道橋孫水(張揖曰鑿開靈)
(山道置靈道縣孫水出臺登縣南至會無入若水師古曰於孫水上作橋也)以通卭莋還報
天子大說(師古曰說讀曰悅)相如使時蜀長老多言通西南夷
之不為用大臣亦以為然相如欲諫業已建之不敢(師古)
(曰本由相如立此事故不敢更諫也)乃著書藉蜀父老為辭而已詰難之
以風天子(師古曰藉假也風讀曰諷)且因宣其使指令百姓皆知天
子意其辭曰漢興七十有八載德茂存乎六世(宋祁曰六世)
(高帝惠帝吕氏文帝景帝通武帝六世)威武紛云湛恩汪濊(師古曰紛云盛貎汪濊深)
(廣也湛讀曰沈汪音烏皇反濊音於喙反宋祁曰汪當作□)羣生霑濡洋溢乎方外
(師古曰洋音羊)於是乃命使西征随流而攘(師古曰攘郤退也音人羊反)風
之所被罔不披靡(師古曰被音丕靡反)因朝冉從駹定莋存卭略
斯榆舉苞蒲結軌還轅東鄉將報(師古曰結屈也軌車迹也鄉讀曰嚮報報)
(天子也)至於蜀都耆老大夫搢紳先生之徒二十有七人
儼然造焉(師古曰造至也造音千到反)辭畢進曰(師古曰辭謂初謁見之辭)蓋聞
天子之於夷狄也其義羈縻勿絶而已(師古曰羈馬絡頭也縻牛紖也)
(言牽制之故取喻也宋祁曰於疑作牧)今罷三郡之士通夜郎之塗(師古曰罷)
(讀曰疲)三年於茲而功不竟士卒勞倦萬民不贍今又接
之以西夷百姓力屈恐不能卒業(師古曰屈盡也卒終也業事也)此亦
使者之累也(師古曰累音力瑞反)竊為左右患之且夫卭莋西僰
之與中國並也歴年茲多不可記已(師古曰已語終之辭也)仁者
不以德來強者不以力并意者殆不可乎(師古曰言古往帝王雖有)
(仁德不能招来之雖有強力不能并吞之以其險遠理不可也)今割齊民以附夷狄弊
所恃以事無用(師古曰所恃即中國之人也無用謂西南夷也)鄙人固陋不識
所謂使者曰烏謂此乎(師古曰烏於何也)必若所云則是蜀不
變服而巴不化俗也僕尚惡聞若說(師古曰尚猶也若如也言僕猶惡聞)
(如此之說况乎遠識之人也惡音一故反宋祁曰若汝爾也莊子予語若之類不容詁為如)然斯事
體大固非觀者之所覯也(師古曰覯見也音搆)余之行急其詳不
可得聞已(師古曰言行程急速不暇為汝詳言之)請為大夫粗陳其略(師古)
(曰粗猶麄也音千戸反)蓋世必有非常之人然後有非常之事有
非常之事然後有非常之功非常者固常人之所異也
(師古曰常人見之以為異也)故曰非常之元黎民懼焉(師古曰元始也非常之事)
(其始難知衆人懼之)及臻厥成天下晏如也(師古曰臻至也晏安也)昔者洪
水沸出汜濫衍溢民人升降移徙崎嶇而不安夏后氏
戚之乃堙洪原(師古曰堙塞也水本曰原堙音因)决江疏河灑沈澹災
東歸之於海(師古曰疏通也灑分也沈深也澹安也言分散其深水以安定其災也灑音所宜反)
(澹音徒濫反)而天下永寧當斯之勤豈惟民哉心煩於慮而
身親其勞躬傶骿胝無胈膚不生毛(張揖曰躬體也傶凑理也孟康曰胈)
(毳膚皮也言禹勤骿胝無有毳毛也師古曰骿音步千反胝音竹尸反胈音步曷反臣佖曰檢字書無傶字又)
(戚字說文曰戊也按李善注文選云孟康曰湊湊理也疑漢書傳寫相承誤以湊字作傶字耳合為湊宋祁)
(曰傶南本浙本並作戚集韻傶與戚同收注云博雅近也此文難得句不知師古如何讀之必以躬傶骿胝無)
(胈為一句膚不生毛為一句則長短不均)故休烈顯乎無窮聲稱浃乎于茲
(師古曰休美也烈業也浃徹也于茲猶言今茲也浃音子牒反)且夫賢君之踐位也豈
特委瑣握&KR1029;拘文牽俗(師古曰握&KR1029;局陿也不拘微細之文不牽流俗之議也&KR1029;音初)
(角反)循誦習傳當世取說云爾哉(師古曰說讀曰悅言非直因循自誦習所傳聞)
(取美悅於當時而已)必將崇論谹議創業垂統為萬世規(師古曰谹深也)
(音宏)故馳騖乎兼容并包而勤思乎參天貳地(師古曰比德於地是)
(貳地也地與已并天為三是參天也)且詩不云乎普天之下莫非王土率
土之濱莫非王臣(師古曰小雅北山之詩也普大也濱涯也)是以六合之内
八方之外(師古曰天地四方謂之六合四方四維謂之八方也)浸滛衍溢(師古曰浸滛猶)
(漸漬也衍溢言有餘也)懷生之物有不浸潤於澤者賢君恥之今
封疆之内冠帶之倫(師古曰倫類也)咸獲嘉祉靡有闕遺矣而
夷狄殊俗之國遼絶異黨之域舟車不通人迹罕至政
教未加流風猶微内之則犯義侵禮於邊境外之則邪
行横作放殺其上(師古曰内之謂通其朝獻也外之謂棄而絶之也横音胡孟反殺讀曰弑)
君臣易位尊卑失序父兄不辜幼孤為奴虜係絫號泣
(師古曰為人所獲而絫係之故號泣也絫力追反)内鄉而怨(師古曰鄉讀曰嚮嚮中國而怨慕也)
曰蓋聞中國有至仁焉德洋恩普(師古曰洋多也)物靡不得其
所今獨曷為遺已(師古曰曷何也已謂怨者之身也)舉踵思慕若枯旱
之望雨盭夫為之垂涕(張揖曰狠戾之夫也師古曰盭古戾字)况乎上聖
又烏能已(師古曰烏猶焉也已止也)故北出師以討強胡南馳使以
誚勁越(師古曰誚責也音材笑反)四面風德(師古曰風化也)二方之君鱗集
仰流(師古曰二方謂西夷及南夷也若魚鱗之相次而仰向承流也)願得受號者以億
計(師古曰號謂爵號也一曰受天子之號令也)故乃關沬若(張揖曰以沬若水為關也)徼
牂柯鏤靈山梁孫原(師古曰鏤謂疏通之以開道也梁橋也孫原孫水之原也)創道
德之塗垂仁義之統將博恩廣施遠撫長駕(張揖曰駕行也使恩)
(遠安長行之也)使疏逖不閉(師古曰逖遠也言疏遠者不被閉絶也)曶爽闇昧得
燿乎光眀(師古曰曶爽未眀也䀜音忽)以偃甲兵於此而息討伐於
彼遐邇一體中外禔福不亦康乎(師古曰禔安也康樂也禔音土支反宋)
(祁曰禔景本止支反浙本上支反)夫拯民於沈溺(師古曰拯升也言人在沈溺之中升而舉)
(之也)奉至尊之休德(師古曰休美也)反衰世之陵夷繼周氏之絶
業(師古曰陵夷謂㢮替也)天子之急務也百姓雖勞又惡可以已
哉(師古曰惡讀與烏同已止也)且夫王者固未有不始於憂勤而終
於佚樂者也(師古曰言始能憂勤則終獲逸樂也佚字與逸同)然則受命之符
合在於此(張揖曰合在於憂勤逸樂之中也)方將增太山之封加梁父
之事鳴和鸞揚樂頌上咸五下登三(李竒曰五帝之德比漢為减三王之)
(德漢出其上師古曰此說非也咸皆也言漢德與五帝皆盛而登於三王之上也相如不當言漢減於五帝也)
觀者未覩指聽者未聞音猶焦朋已翔乎寥廓(師古曰寥廓天)
(上寬廣之處寥音聊)而羅者猶視乎藪澤(師古曰澤無水曰藪)悲夫於是諸
大夫茫然(師古曰茫音莫郎反)喪其所懷來失厥所以進(師古曰初有所)
(懷而来欲進而陳之今并喪失其来意也)喟然並稱曰允哉漢德(師古曰允信也小雅)
(車攻之詩曰允矣君子)此鄙人之所願聞也百姓雖勞請以身先
之敞罔靡徙遷延而辭避(師古曰敞罔失志貌靡徙自抑退也)其後人有
上書言相如使時受金失官居歲餘復召為郎相如口
吃而善著書常有消渴病與卓氏婚饒於財故其事宦
未嘗肯與公卿國家之事(師古曰與讀曰豫劉奉世曰事當作仕)常稱疾
閒居不慕官爵(師古曰閒讀曰閑也)嘗從上至長楊獵(師古曰長楊宫也在)
(盩厔)是時天子方好自擊熊豕馳逐壄獸相如因上疏諫
其辭曰臣聞物有同類而殊能者故力稱烏獲捷言慶
忌(師古曰烏獲秦武王力士也慶忌吳王僚子也射能捷矢也)勇期賁育(師古曰孟賁古之勇)
(士也水行不避蛟龍陸行不避豺狼發怒吐氣聲響動天夏育亦猛士也)臣之愚竊以為人
誠有之獸亦宜然今陛下好陵阻險射猛獸卒然遇逸
材之獸駭不存之地(師古曰卒讀曰猝音千忽反謂暴疾也不存不可得存安也劉攽)
(曰不存猶言不虞下文云存變之意)犯屬車之清塵(應劭曰古者諸侯貳車九乘秦滅九國兼)
(其車服漢依秦制故大駕屬車八十一乘師古曰屬者言相連續不絶也塵謂行而起塵也言清者尊貴之意)
(也而說者乃以為清道灑塵謂之清塵非也屬音之欲反)輿不及還轅人不暇施巧
雖有烏獲逢蒙之技不得用(師古曰逢蒙古之善射者也孟子曰逢蒙學射於羿)
枯木朽株盡為難矣是胡越起於轂下而羌夷接軫也
豈不殆哉(師古曰軫車後横木殆危也)雖萬全而無患然本非天子
之所宜近也(宋祁曰或無近字)且夫清道而後行中路而馳(宋)
(祁曰浙本馳字上有后字)猶時有銜橜之變(張揖曰銜馬勒銜也橜騑馬口長銜也師古曰)
(橜謂車之鉤心也銜橜之變言馬銜或斷鉤心或出則致傾敗以傷人也橜音鉅月反)况乎涉豐
草騁丘虛(師古曰豐草茂草也虛讀曰墟)前有利獸之樂而内無存變
之意其為害也不難矣(宋祁曰越本作不亦難矣劉敞曰亦字不當刊)夫輕
萬乘之重不以為安樂出萬有一危之塗以為娛臣竊
為陛下不取蓋眀者遠見於未萌而知者避危於無形
(師古曰萌謂事始若草木初生者也)旤固多藏於隠微而發於人之所忽
者也故鄙諺曰家絫千金坐不垂堂(張揖曰畏櫩瓦堕中人也師古曰垂)
(堂者近堂邊外自恐墜墮耳非畏櫩瓦也言富人之子則自愛深也)此言雖小可以諭大
臣願陛下留意幸察上善之還過宜春宫相如奏賦以
哀二世行失(師古曰宜春本秦之離宫胡亥于此為閻樂所殺故感其處而哀之也)其辭
曰登陂陁之長阪兮坌入曾宫之嵯峩(蘇林曰坌音馬坌叱之坌張揖)
(曰坌並也師古曰曾重也嵯峩高貌也陂音普何反陁音徒何反坌音普頓反又音步頓反)臨曲江
之隑州兮望南山之參差(張揖曰隑長也苑中有曲江之象中有長洲也師古曰曲)
(岸頭曰隑隑即碕字耳言臨曲岸之洲今猶謂其處曰曲江隑音鉅依反)巖巖深山之谾谾
兮通谷&KR2290;乎&KR2187;谺(晉灼曰谾音籠古豅字也師古曰谾谾深通貌&KR2290;音呼活反&KR2187;大開貌&KR2187;)
(音呼含反谺音呼加反)汨淢靸以永逝兮注平臯之廣衍(師古曰汨淢疾)
(貌也靸然輕舉意也臯水邊地也汨音于筆反淢音域靸音先合反)觀衆樹之蓊薆兮覽
竹林之榛榛(師古曰蓊薆蔭蔽貌榛榛盛貌蓊音烏孔反薆音愛榛音側中反)東馳土
山兮北揭石瀨(師古曰揭褰衣而渡也石面淺水曰瀨音賴揭音丘例反)弭節容與
兮歴弔二世持身不謹兮亡國失勢信讒不寤兮宗廟
滅絶(師古曰信讒謂殺李斯也)烏乎操行之不得(師古曰操音千到反)墓蕪穢
而不修兮魂亡歸而不食(宋祁曰姚本作墳墓蕪穢而不修魂魄亡歸而不食)
相如拜為孝文園令上既美子虛之事相如見上好僊
因曰上林之事未足美也尚有靡者(師古曰靡麗也)臣嘗為大
人賦未就(師古曰就成也)請具而奏之相如以為列僊之儒居
山澤間(師古曰儒柔也術士之稱也凡有道術皆為儒今流俗書本作傳字非也後人所改耳)形
容甚臞(師古曰臞瘠也音鉅句反又音衢)此非帝王之僊意也乃遂奏
大人賦其辭曰世有大人兮在乎中州(師古曰大人以諭天子也中州)
(中國也)宅彌萬里兮曾不足以少留(師古曰彌滿也)悲世俗之迫
隘兮朅輕舉而遠游(師古曰朅去意也音丘例反)乘絳幡之素蜺兮
載雲氣而上浮(張揖曰乘用也赤氣為幡綴以白氣也師古曰上音時掌反)建格澤
之修竿兮(張揖曰格澤之氣如炎火狀黃白色起地上至天下大上銳修長也建此氣為長竿也師)
(古曰格音胡各反澤音大各反)總光燿之采旄(張揖曰旄葆也總係也係光耀之氣於長竿以)
(為葆也師古曰緫音揔葆者即今之所謂纛頭也)垂旬始以為幓兮(李竒曰旬始氣如雄)
(雞見北斗旁張揖曰幓旒也縣旬始於葆下以為十二旒也師古曰幓所銜反)曳彗星而為髾
(張揖曰髾燕尾也枻彗星綴著旒以為燕尾也)掉指橋以偃寋兮(張揖曰指橋随風指靡也)
(偃寋委曲貌師古曰掉音徒釣反寋音居偃反宋祁曰注文指靡也越本無指字)又猗抳以招
搖(晉灼曰猗音依倚反抳音年纚反張揖曰猗抳下垂貌招搖跳踃也師古曰招音韶踃音蕭)㩜攙
搶以為旌兮靡屈虹而為綢(張揖曰彗星為攙搶注髦首曰旌今以彗星代之也)
(靡順也綢韜也以斷虹為旌杠之韜也師古曰韜謂裹冒旌旗之竿也攙音初咸反搶音初衡反屈音其勿反)
(綢音直流反)紅杳眇以玄湣兮猋風涌而雲浮(蘇林曰玄音炫湣音麵晉)
(灼曰紅赤色貌杳眇深遠也玄湣混合也言自絳幡以下衆氣色盛光采相燿幽藹炫亂也師古曰如猋風之)
(涌如雲之浮言輕舉也猋音必遥反)駕應龍象輿之蠖略委麗兮驂赤螭
青蛇之蚴蟉宛蜒(文穎曰有翼曰應龍最其神妙者也師古曰蠖略委麗蚴蟉宛蜒皆其行)
(步進止之貌也蠖音於縳反麗音力爾反蚴音一紏反蟉音力紏反宛音於元反蜒音延)低卬夭蟜
裾以驕驁兮詘折隆窮躩以連卷(張揖曰裾直項也驕驁縦恣也詘折曲委)
(也隆窮舉鬐也躩跳也連卷句蹄也師古曰裾音倨驕音居召反驁音五到反躩音鉅縳反卷音鉅圓反)沛
艾赳螑仡以佁儗兮(張揖曰沛艾駊騀也赳螑申頸低卭也仡舉頭也佁儗不前也師古)
(曰沛音普盖反赳音古有反螑音火幼反仡音魚乞反佁音丑吏反儗音魚吏反佁儗又音態礙)放散
畔岸驤以孱顔(師古曰畔岸自縦之貌也驤舉也孱顔不齊也孱音士顔反)跮踱輵
螛容以骫麗兮(張揖曰跮踱互前郤也輵螛搖目吐舌也容龍體貌也骫麗左右相隨也師古)
(曰跮音丑日反踱音丑略反輵音遏螛音曷骫古委字也麗音力爾反)蜩蟉偃寋怵&KR0930;以
梁倚(張揖曰蜩蟉掉頭也怵&KR0930;奔走也梁倚相著也師古曰蜩音徒釣反蟉音盧鈎反怵音黜&KR0930;音丑若)
(反倚音於綺反)紏蓼呌奡踏以朡路兮(張揖曰紏蓼相引也呌奡相呼也踏下也朡著)
(也皆下著道也師古曰呌奡高舉之貌蓼音力紏反奡音五到反踏音沓朡音届)薎蒙踊躍騰
而狂趭(張揖曰薎蒙飛揚也踊躍跳也騰馳也趭奔走也師古曰蒙音莫孔反趭音醮)莅颯芔
歙焱至電過兮煥然霧除霍然雲消(張揖曰莅颯飛相及也芔歙走相追)
(也師古曰莅音利颯音立芔音諱歙音翕)邪絶少陽而登太隂兮與真人乎
相求(張揖曰少陽東極太隂北極邪度東極而升北極也真人謂若士也游於太隂之中師古曰真人至)
(真之人也非指謂若士也)互折窈窕以右轉兮横厲飛泉以正東(張揖)
(曰飛泉飛谷也在崑崙山西南師古曰厲渡也)悉徵靈圉而選之兮部署衆神
於搖光(張揖曰搖光北斗杓頭第一星)使五帝先導兮反大壹而從陵
陽(應劭曰五帝五畤太皥之屬也如淳曰天極大星一眀者太一常居也張揖曰陵陽仙人陵陽子眀也師)
(古曰令太一反其所居而使陵陽侍從於已宋祁曰注文五畤當從浙本作五時)左玄冥而右
黔雷兮(張揖曰玄冥北方黑帝佐也黔雷黔嬴也天上造化神名也楚辭曰召黔嬴而見之或曰水神)
(也)前長離而後矞皇(服虔曰皆神名也師古曰長離靈鳥也解在禮樂志矞音以出反)
厮征伯僑而役羡門兮詔岐伯使尚方(應劭曰厮役也張揖曰伯僑仙)
(人王子僑也羡門碣石山上仙人羡門高也尚主也岐伯者黃帝太醫屬使主方藥也師古曰征伯僑者仙人)
(姓征名伯僑非王子僑也郊祀志征字作正其音同耳或說云征謂役使之非也)祝融警而蹕
御兮清氣氛而后行(張揖曰祝融南方炎帝之佐也獸身人面乘兩龍師古曰蹕止行人)
(也御禦也氛惡氣也)屯余車而萬乘兮綷雲蓋而樹華旗(師古曰綷合也)
(合五采雲以為蓋也綷音子内反)使句芒其將行兮吾欲往乎南娭(張揖)
(曰句芒東方青帝之佐也鳥身人面乘兩龍師古曰將行將領從行也娭音許其反)歴唐堯於崇
山兮過虞舜於九疑(張揖曰崇山狄山也海外經曰狄山帝堯葬於其陽九疑山在零陵)
(營道縣舜所葬也師古曰疑似也山有九峯其形相似故曰九疑)紛湛湛其差錯兮雜
遝膠輵以方馳(師古曰湛湛積厚之貌差錯交互也雜遝重絫也膠輵猶交加也湛音徒感反)
(遝音大合反輵音葛)騷擾衝蓯其紛挐兮滂濞泱軋麗以林離(張揖)
(曰衝蓯相入貌滂濞衆盛貌泱軋不前也麗靡也林離槮攦也師古曰衝音尺勇反蓯音相勇反拏音女居反)
(滂音普郎反濞音普備反泱音烏朗反軋音於黠反槮音所林反欐音所宜反)攅羅列聚叢以
蘢茸兮衍曼流爛痑以陸離(張揖曰痑衆貌一曰罷極也陸離參差也師古曰蘢)
(葺聚貌流爛布散也痑自放縱也蘢音来孔反茸音而孔反衍音弋扇反痑音式爾反張云罷極義則非矣)
徑入雷室之砰磷鬱律兮洞出鬼谷之堀礨崴魁(張揖曰雷)
(室雷淵也洞通也鬼谷在崑崙北直北辰下衆鬼之所聚也堀礨葳魁不平也師古曰砰磷鬱律深峻貌砰音)
(普萌反磷音力耕反堀音口骨反礨音洛賄反葳音一廻反)徧覽八紘而觀四海兮
朅度九江越五河(張揖曰九江在廬江尋陽縣南皆東合為大江者服虔曰河有九今越其)
(五也晉灼曰五河五湖取河之聲合其音耳師古曰服晉說五河皆非也五河五色之河也仙經說有紫碧綘)
(青黃之河非謂九河之内亦非五湖也)經營炎火而浮弱水兮杭絶浮渚
涉流沙(應劭曰楚辭曰越炎火之萬里弱水出張掖刪丹西至酒泉合黎餘波入於流沙張揖曰杭船)
(也絶度也浮渚流沙中渚也流沙沙與水流行也師古曰弱水謂西域絶遠之水乘毛車以度者耳非張掖弱)
(水也又流沙但有沙流本無水也言絶度浮渚乃涉流沙也杭音下郎反)奄息葱極汜濫水
娭兮(張揖曰奄然休息也葱極葱領山也在西域中)使靈媧鼓琴而舞馮夷(服虔)
(曰靈媧女媧也伏犧作琴使女媧鼔之馮夷河伯字也淮南子曰馮夷得道以潜大川師古曰媧音瓜又工蛙)
(反)時若曖曖將混濁兮召屏翳誅風伯刑雨師(應劭曰屏翳天)
(神使也張揖曰風伯字飛廉師古曰屏音步丁反)西望崑崙之軋沕荒忽兮(張揖)
(曰崑崙去中國五萬里天帝之下都也其山廣袤百里高八萬仞增城九重面有九井以玉為檻旁有五門開)
(眀獸守之軋沕荒忽不分眀之貌師古曰沕音勿荒音呼廣反)直徑馳乎三危(張揖曰三危山)
(在鳥鼠山之西與㟭山相近黑水出其南陂書曰導黑水至于三危也)排閶闔而入帝宫
兮載玉女而與之歸(張揖曰玉女青要乘弋等也)登閬風而遥集兮
亢鳥騰而壹止(張揖曰閬風山在崑崙閶闔之中遥遠也應劭曰亢然高飛如鳥之騰也師古)
(曰閬音浪亢音抗)低徊隂山翔以紆曲兮吾乃今日覩西王母
暠然白首戴勝而穴處兮亦幸有三足烏為之使(張揖曰隂)
(山在崑崙西二千七百里西王母其狀如人豹尾虎首蓬髮暠然白首石城金室穴居其中三足烏三足青鳥)
(也主為西王母取食在崑崙墟之北如淳曰山海經曰西王母梯几而戴勝師古曰低徊猶徘徊也勝婦人首)
(飾也漢代謂之華勝暠音工老反字或作翯音學)必長生若此而不死兮雖濟
萬世不足以喜(師古曰昔之談者咸以西王母為仙靈之最故相如言大人之仙娱遊之盛顧)
(視王母鄙而陋之不足羡慕也)回車朅来兮絶道不周(張揖曰不周山在崑崙東南二)
(千三百里也)會食幽都呼吸沆瀣兮餐朝霞(張揖曰幽都在北方如淳曰淮)
(南云八極西北曰幽都之門應劭曰列仙傳陵陽子言春食朝霞朝霞者日始欲出赤黃氣也夏食沆瀣沆瀣)
(北方夜半氣也并天地玄黃之氣為六氣師古曰沆音胡朗反瀣音韰)咀噍芝英兮嘰瓊
華(張揖曰芝草蒻也榮而不實謂之英嘰食也瓊樹生崑崙西流沙濱大三百圍高萬仞華蘂也食之長生)
(師古曰芝英芝菌之英也咀音才汝反噍音才笑反又音才弱反嘰音機又音祈)僸䘲尋而高
縱兮紛鴻溶而上厲(張揖曰僸卬也鴻溶竦踊也師古曰僸音角甚反祲音子禁反鴻音)
(胡孔反溶音弋孔反)貫列缺之倒景兮(服虔曰列缺天閃也人在天上下向視日月故景倒)
(在下也張揖曰貫穿也陵陽子眀經曰列缺氣去地二千四百里倒景氣去地四千里其景皆倒在下也)涉
豐隆之滂濞(應劭曰豐隆雲師也楚辭曰吾令豐隆乘雲兮淮南子曰季春三月豐隆乃出以將)
(雨師古曰豐隆將雨故言涉也滂濞雨水多也滂音普郎反濞音匹備反)騁游道而修降兮
騖遺霧而遠逝(張揖曰馳疾而遺霧在後也師古曰游游車也道道車也修長也降下也言周)
(覽天上然後騁車也循長路而下馳棄遺霧而遠逝也道讀曰導)廹區中之隘陜兮舒
節出乎北垠(師古曰舒緩也垠崖也音銀)遺屯騎於玄闕兮(張揖曰玄闕北)
(極之山也)軼先驅於寒門(應劭曰寒門北極之門也師古曰軼過也音逸)下峥嶸而
無地兮(師古曰崢嶸深遠貌崢音仕耕反嶸音宏)上嵺廓而無天(師古曰嵺廓廣遠也)
(嵺音遼)視眩泯而亡見兮聽敞怳而亡聞(師古曰眩泯目不安也敞怳耳)
(不諦也眩音州縣之縣泯音眄)乘虛亡而上遐兮超無友而獨存(師古曰上)
(音時掌反宋祁曰友字浙本作有字)相如既奏大人賦天子大說(師古曰說)
(讀曰悅)飄飄有陵雲氣游天地之間意相如既病免家居
茂陵天子曰司馬相如病甚可往從悉取其書若後之
矣(師古曰若汝也言汝今去已在他人後也)使所忠往(師古曰使者姓名也解在食貨志宋祁)
(曰浙本正文無使字)而相如已死家無遺書問其妻(宋祁曰别本無其字)
對曰長卿未嘗有書也時時著書人又取去長卿未死
時為一卷書曰有使来求書奏之其遺札書言封禪事
(師古曰書於札而留之故云遺札)所忠奏焉天子異之其辭曰伊上古
之初肇自顥穹生民(師古曰肇始也顥穹皆謂天也顥言氣顥汗也穹言形穹隆也謂自)
(初始有天地以來也顥音胡老反)歴選列辟以迄乎秦(師古曰選數也辟君也迄至也)
(辟音璧)率邇者踵武聽逖者風聲(文穎曰率循也邇近也踵蹈也武迹也逖遠也)
(言循履近者之遺迹聽遠者之風聲風謂著於雅頌者也師古曰風聲㧾謂遺風嘉聲耳無繋於雅頌也)紛
輪威蕤堙滅而不稱者不可勝數也(張揖曰紛輪威蕤亂貌)繼昭
夏崇號諡略可道者七十有二君(文穎曰昭眀也夏大也德眀大相繼封禪)
(於泰山者七十有二人也)罔若淑而不昌疇逆失而能存(應劭曰罔無也若順)
(也淑善也疇誰也師古曰言行順善者無不昌大為逆失者誰能久存也)軒轅之前遐哉邈
乎其詳不可得聞已(師古曰遐邈皆遠也已語終之辭)五三六經載籍
之傳維見可觀也(師古曰五五帝也三三皇也宋祁曰皇當作王)書曰元首
眀哉股肱良哉(師古曰此虞書益稷之語也元首君也股肱大臣也)因斯以談君
莫盛於堯臣莫賢於后稷后稷創業於唐公劉發迹於
西戎文王改制爰周郅隆大行越成(文穎曰郅至也行道也文王始開王)
(業改正朔服色太平之道於是成也應劭曰大行道德大行也師古曰郅音質)而后陵遲衰微
千載亡聲豈不善始善終哉(鄭氏曰亡聲無有惡聲也師古曰雖後嗣衰微政教)
(頽替猶經千載而無惡聲)然無異端慎所由於前謹遺教於後耳(師古)
(曰言既創業定制又垂裕後昆也)故軌迹夷易易遵也(師古曰夷易皆平也易音弋䜴)
(反)湛恩庬洪易豐也(師古曰湛讀曰沈沈深也庬洪皆大也庬音尨)憲度著眀
易則也垂統理順易繼也(張揖曰垂縣也統緒也理道也文王重易六爻窮理盡性)
(縣於後世其道和順易續而眀孔子得錯其象而彖其辭也師古曰統業直言所垂之業其理至順故令後嗣)
(易繼之耳非謂演易也)是以業隆於繦保而崇冠乎二后(孟康曰繦保謂)
(成王也二后謂文武也周公負成王以致太平功德冠於文武者遵成法易故也)揆厥所元終
都攸卒(師古曰元始也都於也攸所也卒亦終也言度其所始究其所終也)未有殊尤絶
迹可考於今者也(師古曰尤異也考校也言不得與漢校其德也)然猶躡梁甫
登太山建顯號施尊名大漢之德逢涌原泉沕潏曼羡
(師古曰逢讀曰㷭言如㷭火之升原泉之流也沕潏曼羡盛大之意也沕音勿潏音聿羡音弋扇反)旁魄
四塞雲布霧散(師古曰旁魄廣被也魄音步各反)上暢九垓下泝八埏
(服虔曰暢達也垓重也天有九重如淳曰淮南云若士謂盧敖吾與汗漫期乎九垓之上孟康曰泝流也埏地)
(之八際也言德上達於九重之天下流於地之八際師古曰埏本音延合韻音弋戰反淮南子作八夤也)懷
生之類沾濡浸潤恊氣横流武節焱逝(師古曰言和氣横被四表威武)
(如焱之盛)邇陿游原迥闊泳末(孟康曰邇近也原本也迥遠也闊廣也泳浮也恩德比之)
(於水近者游其原遠者浮其末也)首惡鬱沒闇昧昭晣(師古曰始為惡者皆即湮滅素)
(暗昧者皆得光明也晰音之舌反)昆蟲闓懌回首面内(文穎曰闓懌皆樂也師古曰闓)
(讀曰凱言四方幽遐皆懷和樂回首革面而内嚮也)然后囿騶虞之珍羣徼麋鹿
之怪獸(師古曰言騶虞自擾而充苑囿怪獸自来若入徼塞言符瑞之盛也徼音工釣反劉奉世曰)
(此言騶虞可致於囿中怪獸可驅於徼外耳)導一莖六穗於庖(鄭氏曰導擇也一莖六穗)
(謂嘉禾之米於庖厨以供祭祀也)犧雙觡共抵之獸(服虔曰犧牲也觡角也抵本也武帝)
(獲白麟兩角共一本因以為牲也宋祁曰觡音居額反)獲周餘放龜於岐(文穎曰周放畜)
(餘龜於池沼之中至漢得之於岐山之旁龜能吐故納新千歲不死也)招翠黃乘龍於沼
(張揖曰乘龍四龍也孟康曰翠黃乘黃也龍翼馬身黃帝乘之而仙言見乘黃而招呼之禮樂志曰訾黃其何)
(不來下余吾渥洼水中出神馬故曰乘龍於沼也師古曰此說非也言招致翠黃及乘龍於池沼耳乘音食證)
(反春秋傳曰帝賜之乘龍劉奉世曰此則下文黃龍一瑞也翠黃言其色翠而黃非别物)鬼神接
靈圉賓於閒舘(文穎曰是時上求神仙之人得上郡之巫長陵女子能與鬼神交接治病輙愈)
(置於上林苑中號曰神君有似於古之靈圉禮待之於閒舘舍中也師古曰閒讀曰閑劉奉世曰鬼神接下)
(疑少三字)竒物譎詭俶儻窮變(師古曰俶音吐歴反)欽哉符瑞臻茲猶
以為薄不敢道封禪蓋周躍魚隕杭休之以燎(應劭曰杭舟也)
(休美也師古曰燎祭天也謂武王伐紂白魚入于王舟俯取以燎)微夫斯之為符也以
登介丘不亦恧乎(服虔曰介大也丘山也言周以白魚為瑞登太山封禪不亦慙乎)進
攘之道何其爽與(張揖曰進周也攘漢也爽差也言周未可封禅而封為進漢可封禪而不)
(為為攘也師古曰攘古讓字)於是大司馬進曰(文穎曰大司馬上公故先進議也)陛
下仁育羣生義征不譓(文穎曰譓順也)諸夏樂貢百蠻執贄(師古)
(曰夏大也諸夏謂中國之人比蠻夷為大也)德牟往初功無與二(師古曰牟䓁也)休
烈液洽符瑞衆變期應紹至不特創見(師古曰言符瑞衆多應期相續)
(而至不獨初創而見也宋祁曰液疑作浹期應浙本作斯應予謂疑當作應期)意者太山梁
父設壇場望幸蓋號以况榮(孟康曰意者言太山梁父設壇場望聖帝往封禪紀)
(號以表榮名也師古曰幸臨幸也蓋發語辭也)上帝垂恩儲祉將以慶成(師古曰上)
(帝天也言垂恩於下豫積祉福用慶告成之禮)陛下嗛讓而弗發也(張揖曰不肯發意往)
(也師古曰嗛古謙字)挈三神之歡缺王道之儀(應劭曰挈絶也缺闕也如淳曰三神)
(地祗天神山嶽也師古曰挈音口計反)羣臣恧焉(師古曰恧愧也音女六反)或謂且天
為質闇示珍符固不可辭(師古曰言天道質昧以符瑞見意不可辭讓也)若然
辭之是泰山靡記而梁甫罔幾也(張揖曰泰山之上無所表記梁父壇場無)
(所庶幾也)亦各並時而榮咸濟厥世而屈說者尚何稱於後
而云七十二君哉(應劭曰屈絶也言古帝王若但各一時之榮畢世而絶者則說者無從顯)
(稱於後也師古曰屈音其勿反)夫修德以錫符奉符以行事不為進越
也(文穎曰越踰也不為苟進踰禮也)故聖王弗替而修禮地祗謁欵天
神(文穎曰謁告也欵誠也師古曰替廢也不廢封禪之事也)勒功中岳以章至尊(張揖)
(曰蓋先禮中岳而幸太山也師古曰章眀也)舒盛德發號榮受厚福以浸黎
民皇皇哉斯事天下之壯觀王者之卒業不可貶也(師古)
(曰皇皇盛貌也卒終也字或作本或作丕丕大也)願陛下全之(張揖曰願以封禪全其終也)
而后因雜縉紳先生之略術使獲曜日月之末光絶炎
以展采錯事(文穎曰采官也使諸儒記功著業得觀日月末光殊絶之眀以展其官職設錯其事)
(業也李竒曰炎音火之光炎師古曰炎音弋贍反錯音千故反)猶兼正列其義袚飾厥
文作春秋一蓺(孟康曰猶作春秋者正天時列人事也言諸儒既得展事業因兼正天時列人)
(事敘述大義為一經也師古曰祓除也祓飾者言除去舊事更飾新文也祓音敷勿反宋祁曰浙本祓音方)
(吠反)將襲舊六為七攄之無窮(文穎曰六經加一為七也師古曰攄布也音丑居反)
俾萬世得激清流揚微波蜚英聲騰茂實(師古曰蜚古飛字)前
聖之所以永保鴻名而常為稱首者用此(師古曰稱音尺孕反)宜
命掌故悉奏其儀而覽焉(師古曰掌故太常官屬主故事者)於是天子
沛然改容曰俞乎朕其試哉(師古曰沛然感動之意也俞者然也然其所請也沛)
(音普大反俞音踰)乃遷思回慮總公卿之議詢封禪之事詩大
澤之博廣符瑞之富(孟康曰詩所以詠功德謂下四章之頌也大澤之博謂自我天覆雲)
(之油油也廣符瑞之富謂班班之獸以下三章言符應廣大富饒也劉奉世曰嘉糓亦符瑞之一也此但包)
(舉作頌之意不必别之廣謂廣聞其事)遂作頌曰自我天覆雲之油油(蘇林)
(曰油音油麻之油李竒曰油油雲行貌孟子曰油然作雲沛然下雨)甘露時雨厥壤可游
(師古曰言雨霧滂沛其澤可以游泳也)滋液滲漉何生不育(師古曰滲漉謂潤澤下究)
(故無生而不育也滲音山禁反漉音鹿)嘉糓六穗我穡曷蓄(李竒曰我之稼穡何等不)
(蓄積)匪唯雨之又潤澤之匪唯偏我汜布護之(師古曰汜普也布護)
(言遍布也汜音敷劒反)萬物熙熙懷而慕之名山顯位望君之來
君兮君兮侯不邁哉(師古曰侯何也邁行也言君何不行封禪)般般之獸樂
我君圃白質黑章其儀可喜(師古曰謂騶虞也般字與斑同耳從丹青之丹喜音)
(許記反)旼旼穆穆君子之態(孟康曰旼旼和也穆穆敬也言容態和且敬有似君子也)
(張揖曰旼音旻)蓋聞其聲今視其來(師古曰言往昔但聞其聲今親見其來也來合韻音)
(郎代反)厥塗靡從天瑞之徵(文穎曰其來之道何從乎此乃天瑞之應也)兹爾
於舜虞氏以興(文穎曰百獸舞則騶虞在其中也)濯濯之麟游彼靈畤
孟冬十月君徂郊祀(文穎曰濯濯肥也武帝冬幸雍祠五畤獲白麟也師古曰濯音直角)
(反大雅靈臺之詩云麀鹿濯濯)馳我君輿帝用享祉(文穎曰馳我君車之前也師古曰帝)
(天帝也以此祭天天既享之答以祉福也)三代之前蓋未嘗有宛宛黃龍興
德而升(文穎曰起至德而見也)采色玄耀炳炳煇煌(師古曰玄讀曰炫煇煌光)
(貌煇音下本反宋祁曰炳炳越本作煥炳)正陽顯見覺寤黎烝(文穎曰陽眀也師古)
(曰黎烝衆庶也)於傳載之云受命所乘(師古曰謂易云時乘六龍以御天也劉奉世)
(曰如長卿所云則蓋元狩以前皆嘗有此瑞不知史不徧記何也)厥之有章不必諄諄
(文穎曰天之所命表以符瑞章眀其德不必諄諄然有語言也師古曰諄諄告喻之熟也音之純反)依類
託寓諭以封巒(文穎曰寓寄也巒山也言依事類託寄以喻封禅)披蓺觀之天
人之際已交上下相發允答聖王之事兢兢翼翼(師古曰兢)
(兢戒也翼翼敬也)故曰於興必慮衰安必思危是以湯武至尊
嚴不失肅祗(師古曰言居天子之位猶不忘恭敬也)舜在假典顧省厥遺
(師古曰在察也假大也典則也言舜察璇璣玉衡恐已政化有所遺失不合天心今漢亦當順天意而封禪也)
此之謂也相如既卒五歲上始祭后土八年而遂禮中
岳封于太山至梁甫禪肅然相如它所著若遺平陵侯
書與五公子相難草木書篇不采采其尤著公卿者云
贊曰司馬遷稱春秋推見至隠(李竒曰隠猶微也言其義顯而文隠若隠公見)
(弑死而經不書隠諱之也)易本隠以之顯(張揖曰作八卦以通神眀之德是本隠也有天道焉)
(有地道焉有人道焉以類萬物之情是之顯也師古曰之往也)大雅言王公大人而德
逮黎庶(張揖曰謂文王公劉在位大人之德下及衆民者也)小雅譏小已之得失
其流及上(張揖曰已詩人自謂也已小有得失不得其所作詩流言以諷其上也師古曰小已者謂)
(卑少之人以對上言大人耳)所言雖殊其合德一也相如雖多虛辭
濫說然要其歸引之於節儉此亦詩之風諫何異(師古曰風)
(讀曰諷次下亦同)揚雄以為靡麗之賦勸百而諷一(師古曰奢靡之辭多)
(而節儉之言少也)猶騁鄭衛之聲曲終而奏雅不已戲乎(張揖曰不)
(亦輕戲乎哉宋祁曰已當作亦)
前漢書卷五十七下
前漢書卷五十七下考證
司馬相如傳下今聞其乃發軍興制注師古曰以發軍
之法為興衆之制也許應元曰發軍興制即前所
謂用軍興法顔注非
除邊關邊關益斥宋祁曰淳化本無下邊關二字
(臣召南)按史記作除邊關關益斥文選亦然似淳化
本脫一關字而今本又衍一邊字也
西至沬若水注張揖曰沬水出蜀廣平徼外若水出旄
牛徼外(臣召南)按蜀郡有廣都廣柔二縣無廣平
縣平字訛也但地理志于廣都廣柔二縣下不云沬
水出徼外未知張揖所据又按沬水即大渡河志曰
渽水出汶江縣徼外南至南安東入江而大渡水出
青衣縣東南至南安入渽渽水即水經注之涐水也
若水今名打冲河
通靈山道注張揖曰鑿開靈山道置靈道縣(臣召南)
按史記作通靈關道以地理志証之越嶲有靈關道
則本文山字訛也張揖注置靈道縣亦脫一關字
乃湮洪原文選作湮洪塞原
躬傶骿胝無胈膚不生毛注臣佖曰云云按張佖之
上當有一圈以别于顔注
又宋祁曰此文難得句按史記作躬胝無胈文選
作躬腠胝無胈句亦不齊
魂亡歸而不食此文下史記有夐遂絶而不齊兮五
句蓋班氏刪之也
繼昭夏史記作繼韶夏又維見可觀也文選作維風
可觀也
匪唯偏我史記作非惟濡之文選作非惟徧之又其
儀可喜文選作可嘉
前漢書卷五十七下考證
