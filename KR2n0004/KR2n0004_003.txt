子略卷三
宋高似孫撰
戰國策
班固稱太史公取戰國策楚漢春秋陸賈新語作史記
三書者一經太史公采擇後之人遂以為天下竒書予
惑焉每讀此書見其叢脞少倫同異錯出事或著於秦
齊又復見於楚趙言辭謀議如出一人之口雖劉向校
定卒不可正其淆駁會其統歸故是書之汨有不可而
辨者况於楚漢春秋陸賈新語乎二書紀載殊無竒耳
然則太史公獨何有取於此夫載戰國楚漢之事舍三
書他無可攷者太史公所以加之采擇者因此乎柳子
厚嘗謂左氏國語其閎深傑異固世之耽嗜而不已也
而其說多誣淫不槩於聖余懼世之學者惑其文采而不
論其是非作非國語昔讀是書殊以子厚言之或過及
反覆戰國策而後三嘆非國語之作其用意切用功深
也予遂效此盡取戰國策與史記同異又與說苑新序
雜見者各彙正之名曰戰國策考
管子(尹知章注三十卷又管氏指略二卷)
古者盛衰之變甚可畏也先王之制其盛極於周后稷
公劉太王王季文武成康周公之所以制周者非一人
之力一日之勤經營之難積累之素况又有出於唐虞
夏商之舊者及其衰也一夫之謀一時之利足以銷靡
破鑿變徙剗蝕而迄無餘脉吁一何易耶九合之力一
霸之圖於齊何有也使天下一於兵而忘其為農天下
一於利而㤀其為義孰非利也而乃攻之以貪騁之以
詐孰非兵也而乃趨之以便行之以一切先王之所以
經制天下者煙散風靡無一可傳嗚呼仲其不仁者哉
而况井田既壊槩量既立而商鞅之毒益滋矣封建既
隳詩書既燎而李斯之禍益慘矣果誰之咎耶漢唐之
君貪功苟利兵窮而用之無法民削而誅之無度又有
出於管仲鞅斯之所不為者豈無一士之智一議之精
區區有心於復古者而卒不復可行盖三代之法其壊
而掃地久矣壊三代之法其一出於管仲乎劉劭之志人
物也曰管仲曰商鞅皆以隸之法家李德裕以劭之索隠
精微研幾玄妙實天下竒才至以管仲與商鞅俱人物
之品往往不倫德裕顧未嘗熟讀其書耳劭所謂皆出
於法者其至論歟孔子曰齊一變至於魯魯一變至於
道使齊盡變其功利之習僅庶幾於魯耳然則安得而
變哉聖人非有志於變齊也古之不可復也為可嘆耳
尹文子
班固藝文志名家者流錄尹文子其書言大道又言名
分又言仁義禮樂又言法術權勢大略則學老氏而雜
申韓也其曰民不畏死由過於刑罰者也刑罰中則民
畏死畏死則知生之可樂知生之可樂故可以死懼之
此有希於老氏者也又有不變之法日等之法理衆之
法平凖之法此有合於申韓然則其學雜矣其學淆矣
非統乎道者也仲長統為之序以子學於公孫龍按龍
客于平原君趙惠文王時人也齊宣王死下距趙王之
立四十餘年矣則子之先於公孫龍為甚明非學乎此
者也晁氏嘗稱其宗六藝數稱仲尼熟攷其書未見所
以稱仲尼宗六藝者僅稱誅少正卯一事耳嗚呼士之
生於春秋戰國之間其所以熏烝染習變幻捭闔求騁
於一時而圖其所大欲者往往一律而同歸其能屹立
中流一掃羣異學必孔氏言必六經者孟子一人而已
韓非子
士生戰國才不一伸抱智懷謀其求售殊切切亦可憐
也商鞅以法治秦李斯又以法治秦秦之立國一出於
刑罰法律而士以求合者非此不可始皇一見韓非之
書喟然嘆曰寡人得見斯人與之游死不恨矣始皇所
以惓惓於非者其有所契乎今讀其書往往尚法以神
其用薄仁義厲刑名背詩書課名實心術辭旨皆商鞅
李斯治秦之法而非又欲凌跨之此始皇之所投合而
李斯之所忌者非迄坐是為斯所殺而秦即以亡固不待
始皇之用其言也說難一篇蓋為切於事情者惟其切
之於求售是以先為之說而後說於人亦庶幾萬一焉
耳太史公以其說之難(闕)固嘗悲之太史公之所以悲
之者抑亦有所感慨焉而後發歟嗚呼士生不遇視時
以趨使其盡遇固無足道而况說難孤憤之作有如非
之不遇者乎揚雄氏曰秦之士賤而拘信哉
墨子
韓非子謂墨子死有相里氏之墨相芬氏之墨鄧陵氏
之墨孔墨之後儒分為八墨離為三其為說異矣墨子
稱堯曰采椽不斵茅茨不剪稱周曰嚴父配天宗祀文
王又引若保赤子發罪惟均出於康誥泰誓篇固若依
於經據於禮者孟子方排之不遺餘力盖聞之夫子曰
惡似而非者惡莠恐其亂苖也惡鄭聲恐其亂雅也惡
紫恐其亂朱也惡鄉原恐其亂德也墨之為書一切如
莊周如申商如韓非惠施之徒雖不闢可也唯其言近
乎譌行近乎誣使天下後世人盡信其說其害有不可
勝言者是不可不加闢也嗚呼孟子之學一於羽翼羣
經推尊聖人者歟異時有纏子者修墨子之業唯曰勸
善兼愛墨子重之嗚呼學墨子者豈學此乎
鄧析子
劉向曰非子産殺鄧析推春秋驗之按左氏魯定公八
年鄭駟&KR1968;嗣子太叔為政明年殺鄧析而用其竹刑君
子謂駟&KR1968;於是為不忠攷其行事固莫能詳觀其立言
其曰天於人無厚君於民無厚又曰勢者君之輿威者
君之策其意義盖有出於申韓之學者矣班固藝文志
乃列之名家列子固嘗言其操兩竒之說設無窮之辭
數難子産之治而子産誅之盖又與左氏異矣荀子又
言其不法先王不是禮義察而不惠辯而無用則亦流
於申韓矣夫傳者乃曰&KR1968;殺鄧析是為不忠鄭以衰弱
夫鄭之所以為國者有若禆諶草創之世叔討論之東
里子産潤色之庶幾於古矣子産之告太叔曰有德者
能以寬服人其次莫如猛子産惠人也固已不純乎德
他何足論哉不止竹刑之施而民懼且駭也嗚呼春秋
以来列國棋錯不以利勝則以威行與其民蹂躪於争
抗侵凌之域豈復知所謂仁漸義摩者其民苦矣因有
惠而不知為政者豈不賢於以薄為度以威為神乎析
之見殺雖&KR1968;之過亦鄭之福也
亢桑子
孔子曰上有好者下有甚焉亢桑子之謂歟開元天寳
間天子方鄉道家者流之說尊老氏表莊列皇皇乎清
虚冲澹之風矣又以亢桑子號洞靈真經上既不知其
人之僊否又不識其書之可經一旦表而出之固未始
有此書也襄陽處士王褒来獻其書書褒所作也按漢
略隋志皆無其書褒之作也亦思所以趨世好迎上意
耶今讀此編往往采諸列子文子又采諸吕氏春秋新
序說苑又時采諸戴氏禮源流不一往往論殊而辭異
可謂雜而不純濫而不實者矣太史公作莊周列傳固
嘗言其語空而無實而柳宗元又以為空言之尤皆足
知其人决其書然柳氏所見必是王褒所作者
鶡冠子
春秋戰國間人才之偉且多有不可勝言者不得其時不
得其位不得其志退而藏之山谷林莽之間無所泄其
謀慮智勇大抵見之論著然其經營馳騁天下之志未
始一日㤀而其志亦可窺見其萬一者矣是以功名之
念有以怵其心利害之機有以蕩其慮而特立獨行之
操不足以盡洗見聞之陋也是其為書不出於黃老則
雜於刑名是盖非一鶡冠子而已也柳子厚讀賈誼鵩
賦嘉其詞而學者以為盡出鶡冠子得其書讀之殊為
鄙淺唯誼所引用者為甚美餘無可言者列僊傳曰鶡
冠子楚人𨼆居衣弊履穿以鶡為冠莫測其名著書言
道家事則盖出於黃老矣其書有曰小人事其君務蔽
其明塞其聰乘其威以灼熱天下天高而難追有福不
可請有禍不可違其言如此是盖未能㤀情於斯世者
至曰鳳鳥陽之精麒麟隂之精萬民者德之精嗚呼亦
神矣
孫子
昭文章明貴賤辨等列順少長魯兵也不重傷不禽二
毛不以阻隘明恥教戰宋兵也少長有禮八卿和睦晉
兵也制國作政以寄軍令齊兵也僕三千人有紀有綱
秦兵也伐晉之舉喪乃止焉楚兵也周衰制隳法蕩政
不克綱強弱相凌一趨於武侈兵圖霸干戈相尋甚可
畏也其間謀帥行師命意立制猶知篤禮信尚訓齊庶
幾三代仁義之萬一焉耳殊未至於毒也兵流於毒始
於孫武乎武稱雄於言兵往往舍正而鑿竒背義而依
詐凡其言議反覆竒變無常智術相高氣驅力奮故詩
書所述韜匱所傳至此皆索然無餘澤矣先儒曰無以
學術殺天下後世是猶言學者也吳越交兵勝負未决
武居其間豈無所以為強吳勝越者二十年間闔廬既
以戰死夫差旋喪其國方是時武之術不行於他國特
見信於吳而武之言兵亦知為吳計而已成敗興亡易
如反掌固無待於殺天下後世兵其可以智用歟
吳子
自有春秋而天下日窮於兵孫武以言兵進於吳吳起
以言兵售於魏各以書名家然讀吳子其說盖與孫武
截然其不相侔也起之書幾乎正武之書一乎竒起之
書尚禮義明教訓或有得於司馬法者武則一切戰國
馳騁戰争也謀逞詐之行耳武侯浮西河下中流喟然
嘆曰美哉山河之固國之寳也起言之曰在德不在險
德之不修舟中之人皆敵國也斯言之善質於經求之
古奚愧焉反覆此意則所教在禮所貴在義夫以湯武
之仁相比起誠有間求之於齊魯晉宋秦楚之論兵者
起庶幾乎武侯賢矣聽起者篤矣君臣之遇不為不厚
矣不問一生棄如敝屣大名志業迄不一就士之思古
安得不太息於斯若其當新造之國輔未壯之君馭不
附之大臣臨未信之百姓而乃明法審令斥疎遠之公
族捐不急之庶官持意太過操制太嚴是所以速禍耳
起乃疎於此耶
范子
范子之事不亦竒乎蠡相越王勾踐深謀隠策者一十
二年迄吳亾大雪越恥勾踐霸拜蠡上將軍蠡即日上
書勾踐扁舟五湖閴然無聲又浮海入齊變姓名鴟夷
子皮父子治貲數十萬齊聞之延為相有頃上相印盡
散其所有獨懷重寳行次乎陶天下稱陶朱公嗚呼智
哉唐王績詩范蠡何智哉單舟戒輕裝與吾言合節蠡
方居齊以書儆大夫種曰鷙鳥盡良弓藏狡兔死走狗
烹王長頸可共患難不可共樂合亟圖之嗚呼此非蠡
之言計然之言也初有計然者遨遊海澤自稱漁父蠡
有請曰先生有隂德願令越社稷長保血食計然曰越
王鳥喙不可以同利蠡之智其有决於此乎此編卷十
有二往往極陰陽之變窮歷數之微其言之妙者有曰
聖人之變如水隨形蠡之所以俟時而動見幾而作者
其亦有得乎此計然濮上人姓章名文子其先晉國公
子也
鬼谷子(隋志有樂法一卷又有鬼谷先生占氣一卷)
戰國之事危矣士有挾雋異豪偉之氣求騁乎用其應
對酬酢變詐激昂以自放於文章見於頓趺險怪離合
揣摩者其辭又極矣鬼谷子書其智謀其數術其變譎
其辭談盖出於戰國諸人之表夫一闢一闔易之神也
一翕一張老氏之幾也鬼谷之術往往有得於闔闢翕
張之外神而明之益至於自放潰裂而不可禦予嘗觀
諸隂符矣窮天之用賊人之私而隂謀詭秘有金匱韜
略之所不可該者而鬼谷盡得而泄之其亦一代之雄
乎按劉向班固錄書無鬼谷子隋志始有之列於縱横
家唐志以為蘇秦之書然蘇秦所記以為周時有豪士
𨼆者居鬼谷自號鬼谷先生無鄉里族姓名字今攷其
言有曰世無常貴事無常師又曰人動我静人言我聽
知性則寡累知命則不憂凡此之類其為辭亦卓然矣
至若盛神養志諸篇所謂中稽道德之祖散入神明之
賾者不亦幾乎郭璞登樓賦有曰揖首陽之二老招鬼
谷之隠士又遊僊詩曰青溪千餘仞中有一道士借問
此何誰云是鬼谷子可謂慨想其人矣徐廣曰潁川陽
城有鬼谷注其書者樂臺皇甫謐陶弘景尹知章(知章唐人)
子略卷三
