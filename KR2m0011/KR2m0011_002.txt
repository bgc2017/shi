七國攷卷二明董說撰
秦食貨(戶籍河渠附)
轅田
漢地理志秦孝公用商鞅制轅田開阡陌杜氏通典云
孝公用商鞅鞅以三晉地狹人貧秦地廣人寡故草不
盡墾地利不盡出於是誘三晉之人利其田宅復三代
无知兵事務本於内而使秦人應敵於外故廢井田開
阡陌任其所耕不限多少數年之間國富兵強天下無
敵吳氏曰井田受之於公毋得鬻賣故王制曰田里不
粥秦開阡陌遂得賣買又戰得甲首者益田宅五甲首
而隸役五家兼并之患自此始矣民田多者以千畆為
畔无復限制王氏曰古者遂廣二尺溝四尺洫八尺澮
二尋則丈有六尺矣徑容車馬畛容大車凃容乘車一
軌道二軌路三軌則幾二丈矣此其水陸占地不得為
田者頗多所以正經界止侵爭時畜洩備水旱為永久
之計今商君除一時之害而千古聖賢傳授精微之旨
失矣蔡澤稱商君曰决裂阡陌决裂云者井田之制分
畫堅明封表深固非大用其力以决裂之不能掃滅其
跡也陸深傳疑錄曰商鞅佐秦以一夫力餘地利不盡
於是改制二百四十步為畆(秦孝十二年周顯十九年)秦别紀作昭
襄王四年初為田開阡陌
牛田
國策秦以牛田通水糧
墾令
商君開塞耕戰書戰墾令曰無宿治則邪官不及為私
利於民而百官之情不相稽則農有餘日邪官不及為
私利於民則農不敝農不敝而有餘日則草必墾矣訾
粟而税(訾量)則上一而民平上一則信信則臣不敢為邪
民平則愼愼則難變上信而官不敢為邪民慎而難變則
下不非上中不苦官下不非上中不苦官則壯民疾農
不變壯民疾農不變則少民學之不休少民學之不休
則草必墾矣無以外權爵任與官則民不貴學問又不
賤農民不貴學則愚愚則無外交無外交則勉農而不
偷民不賤農則國安不殆國安不殆勉農而不偷則草
必墾矣祿厚而税多食口衆者敗農者也則以其食口
之數賤而重使之則僻滛游食之民無所於食民無所於食
則必農農則草必墾矣使商無得糴農無得糶農無得糶
則窳惰之農勉疾商不得糴則多歲不加樂多歲不加樂則
饑歲无裕利无裕利則商怯商怯則欲農窳惰之農勉
疾商欲農則草必墾矣聲服無通於百縣則民行作
不顧休居不聽休居不聽則氣不淫行作不顧則意必
一意一而氣不淫則草必墾矣無得取庸則大夫家長
不見繕愛子惰民不窳而庸民無所於食是必農大夫
家長不見繕則農事不傷愛子惰民不窳則故田不荒農
事不傷農民益農則草必墾矣(庸僱也閒民僱役於人也繕治也大夫家長不)
(得役民治事也)廢逆旅則姦偽躁心私交疑農之民不行逆旅
之民无以食即必農農則草必墾矣壹山澤則惡農慢
惰倍欲之民无所於食无所於食則必農農則草必墾
矣貴酒肉之價重其租令十倍其樸然則商估少農不
能喜酣奭大臣不能為荒飽商估少則上不費粟民不
能喜酣奭則農不慢大臣不荒則國事不稽主无過舉
上不費粟民不慢農則草必墾矣重刑而連其罪則褊
急之民不闘狠剛之民不訟怠惰之民不游費資之民
不作巧諛惡心之民无變也五民者不生於境内則草
必墾矣使民无得擅從則誅愚亂農民无所於食而必農
愚心躁欲之民一意則農民必靜農靜誅愚則草必墾
矣均出餘子之使令以世使之又高其廨舍令有甬官
食槩不可以辟役而大官未可必得也則餘子不游事人
則必農農則草必墾矣國之大臣諸大夫博聞辨慧游居
之事皆无得為无得居游於百縣則農民无所聞變見
方農民无所聞變見方則知農无從離其故事而愚農
不知不好學問愚農不知不好學問則務疾農知農不
離其故事則草必墾矣令軍市無有女子而命其商令
人自拾甲兵使視軍興又使軍市无得私輸糧者則姦
謀无所於伏盗私糧者不私稽輕惰之民不游軍市盗
糧者無所售送糧者不私輕惰之民不游軍市則農民
不淫國粟不勞則草必墾矣百縣之治一形則從迂者不敢
更其制過而廢者不能匿其舉過舉不匿則官無邪人
迂者不飾代者不更則官屬少而民不勞官無邪則民
不敖民不敖則業不敗官屬少徵不煩民不勞則農多
日農多日徵不煩業不敗則草必墾矣重關市之賦則
農惡商商有疑惰之心農惡商商疑惰則草必墾矣以
商之口數使商令之厮輿徒重者必當名則農逸而商
勞農逸而商勞則良田不荒商勞則去來賫送之禮無
通於百縣則農民不饑行不飾農不饑行不飾則公作
必疾而私作不荒則農事必勝農事必勝則草必墾矣令
送糧无取僦无得反庸車牛輿重設必當名然則往來
疾則業不敗農業不敗則草必墾矣無得為罪人請於
吏而饟食之則姦民無主姦民無主則為姦不勉農民
不傷姦民無樸姦民無樸則農民不敗農民不敗則草
必墾矣
粟
魏文帝典論當七國爭闘秦粟如山趙若虎
棗栗
韓子秦大饑應侯請發五苑果棗栗以活民詩疏云栗
五方皆有周秦吳揚特饒唯漁陽范陽栗甜美長味他
方不及也
載鹽
太平御覧云秦穆公使賈人載鹽
行錢
秦别紀秦惠文王生十九年而立立二年初行錢始皇
本紀秦始皇九年令國中有生得嫪毐賜錢百萬殺之五
十萬許氏說文云古者貨貝而寳龜周而有泉至秦廢
貝行錢
租禾
史記秦簡公七年初租禾
賦稅口賦
史記秦孝公十四年初為賦董仲舒云秦用商鞅之法
力役三十倍於古田租口賦鹽鐵之利二十倍於古日
愼齋記聞云秦商鞅更為稅法收大半之賦三分而稅
一民力殫矣咸陽大事記云秦賦戶口百姓賀死而弔
生故秦謠曰渭水不洗口賦起即苛政猛虎之意矣
蠻夷賦
漢舊注云秦惠王以巴氏為蠻夷君長有罪得以爵除
其君長歲出賦二千一十六錢三歲一出義賦千八百
錢其民戶出幏布八丈二尺雞羽三十鍭杜氏通典云
秦昭襄王時巴郡閬中夷廖仲等射殺白虎昭王以其
夷人不欲加封乃刻石為盟要復夷人頃田不租十妻
不算注云一戶免其一頃田之租雖有十妻不輸口算
之錢
長太平倉
太平御覧云秦始皇四年七月立長太平倉豐則糴歉
則糶以利民也
戶籍
史記秦獻公十年初為戶籍相伍按杜氏通典云周武
王致商之罪罔有敵於我師一戎衣天下大定垂拱而
天下治定五等之封凡千七百七十三國又滅湯時千
三百國人衆之損亦如之周公相成王致理刑措人口
千三百七十萬四千九百二十三此周之極盛也及昭
王南征不還穆王荒耄加以幽厲之亂平王東遷三十
餘年莊王十三年齊桓公二年五千里外非天子之御
自太子公侯以下至於庶人凡千一百八十四萬一千
九百二十三人其後諸侯相并尚有千二百國至於戰
國存者十餘於是縱横短長之說相奪於殘人詐力之
兵動以萬計伊闕之敗斬首二十四萬長平之戰血流
漂鹵周之列國唯秦楚燕而已齊及三晉皆以簒亂衞
雖得存不絶如綫然攷蘇張之說秦及山東戍卒尚踰
五百餘萬推人口數尚當千餘萬也
李冰渠
揚雄云蜀有李冰渠秦蜀守通華陽國志秦孝文王以
李冰為蜀守冰乃壅江作堋穿郫江檢江别支流䨇過
郡下以行舟船岷山多梓柏大竹頽隨水流坐致材木
功省用饒又溉灌三郡開稻田於是蜀沃野千里號為
陸海旱則引水浸潤雨則杜塞水門故記曰水旱從人
不知饑饉時無荒年天下謂之天府也外作石犀五頭
以厭水精穿石犀溪於江南命曰犀牛里後轉置犀牛
二頭一在府市市橋門今所謂石牛門是也一在淵中
乃自前堰上分穿羊摩江灌江西於玉女房下自涉郵
作三石人立三水中與江神要水竭不至足盛不沒肩
時青衣有沬水出蒙山下伏行地中會江南安觸山脇
溷崖水脉漂疾破害舟船歷代患之冰發卒鑿平溷崖
通正水道冰又通笮通汶井江徑臨卭與蒙溪分水白
木江會武陽天社山下合江又導洛通山洛水或出瀑
口經什邡郫别江會新都大渡又有綿水出紫岩山經
綿竹入洛東流過資中會江陽皆溉灌稻田膏潤稼穡是
以蜀川人稱郫繁曰膏腴綿洛為浸沃也又識齊水脉
穿廣都鹽井諸陂池蜀於是盛有養生之饒焉又風俗
通云秦昭王使陳永為蜀郡太守開成都兩江溉田萬
頃無復水旱之災歲常豐歉史記云蜀守冰鑿離碓辟
沬水之害穿二江成都之中理道要訣云秦以李冰為
蜀郡太守透百丈堰灌田數千頃蜀以富饒
鄭國渠
通鑑始皇元年韓欲疲秦人使無東伐乃使水工鄭國
為間於秦鑿涇水自仲山為渠並北山東注洛中作而
覺秦人欲殺之鄭國曰臣為韓延數年之命然渠成亦
秦萬世之利也乃卒使為之注填閼之水溉舄鹵之地
四萬餘頃收皆畆一鍾關中由是益富饒通典京兆雲
陽縣有鄭國渠班志涇水出安定郡涇陽縣西笄頭山東
至馮翊陽陵縣入渭過郡三行千六百里師古曰注引
也填閼謂壅泥也言引淤濁之水灌鹹鹵之地更令肥
美故一畆之收至六斛四斗杜佑曰古者百步為畆秦
漢以降即二百四十步為畆唐夷狄傳杜佑謂秦漢鄭
渠溉田四萬頃白渠溉田四千五百頃永徽中兩渠灌
浸不過萬頃大歷初减至六千頃頃朘一斛歲少四五
百萬斛後兩渠之饒誘農夫趣耕河隴可復
君主妻河
史記秦靈公八年城塹河瀕初以君主妻河索隱曰謂
初以此年取他女為君主猶公主也妻河謂嫁之河伯
余按魏俗亦為河伯娶婦然民女耳秦乃以君主甚矣
魏自西門豹為鄴令此俗遂絶秦則靈公已下世世守
為常法史曰初者明後世不改也
江神聘婦
風俗通云秦昭王伐蜀令李冰為守江水有神歲取童
子二人為婦主者出錢百萬以行聘冰曰不須吾自有
女到時裝飾其女當以沉江冰徑上坐舉酒酹曰今得
傳九族君天神當見尊顔相為進酒冰先投杯但澹淡
不耗厲聲曰江君將興當相伐耳拔劍忽然不見良久
有蒼牛闘於岸有頃冰還謂官屬令相助曰南向要中
正白者我綬也還復對闘主簿刺殺其北面者江神死
後無復患
田齊食貨(河渠附)
粟
蘇秦曰齊地方二千里𢃄甲數十萬粟如山丘按詩含
神霧云齊地處孟春之位海岱之間土地汙泥流之所
歸利之所聚律中太簇音中宫角
魚鹽
國策齊湣王獻魚鹽之地三百於秦按管子云齊有渠
展之鹽請君伐菹薪煮水為鹽(煮泲水也)征而積之十月至
正月成三萬六千鍾下令曰孟春農事起無得煮鹽此
則坐長十倍桓公糶之得成金萬一千斤國語云齊通
魚鹽於東萊
田租徭役
說苑齊宣王出獵於社山社山父老十三人相與勞王
王曰父老苦矣謂左右賜父老田不租父老皆拜閭丘
先生獨不拜又賜無徭役諸父老皆拜閭丘先生又不
拜
河隄
賈讓治河三策云隄防之作近起戰國齊與趙魏以河
為境齊地卑下作隄去河二十五里雖非其正水尚有
所游盪時至而去則填淤肥美民耕田之或久無害稍
築室宅排水澤而居之湛溺固其宜也按宋太祖云夏
后治水但言導河至海隨山濬川未聞力制湍流廣營
高岸自戰國專利堙塞故道以小妨大以私害公九河
之制遂隳歷代之患弗弭
楚食貨(河渠附)
粟
蘇秦曰楚地方五千里帶甲百萬車千乘騎萬匹粟支
十年
橘柚
蘇秦說趙肅侯大王誠能聽臣燕必致氊裘狗馬之地
齊必致魚鹽之地楚必致橘柚雲夢之地屈原九章有
橘頌后皇嘉樹橘徠服兮受命不遷生南國兮言楚王
好草木之樹而橘生其土也
三錢
越世家楚王赦常封三錢之府注金幣三等也又楚有
銅官洲鑄錢其上詳職官
更幣
史記孫叔敖為楚相莊王以為幣輕更以小為大百姓
不便相言之王復如故
賦
左傳楚蒍掩為司馬子木使它賦數甲兵甲午蒍掩書
土田度山林鳩藪澤辨京陵表淳鹵數疆潦規偃豬町
原防牧隰臯井衍沃量入修賦賦車籍馬賦車兵徒兵
甲楯之數既成以授子木禮也
均輸
越絶書吳兩倉春申君所造西倉名曰均輸東倉周一
里八步
芍陂
皇覧云楚大夫子思造芍陂水利通考云楚孫叔敖起
芍陂而楚受其利淮南子孫叔敖决期思之水而灌雩
婁之野莊王知其可以為令尹也一統志云孫叔敖為
楚相截汝墳之水作塘以溉田民獲其利
無錫湖申浦
越絶書云無錫湖者春申君治以為陂鑿語昭凟以東
到大田田名胥卑鑿胥卑下以南注大湖以寫西野去
縣三十五里一統志南直常州申浦在江陰縣西三十
里昔春申君開置田為上下屯自大江南導分而為二
東入無錫西入武進戚墅俱逹於運河今江陰之山川
多以春申取義
溝渠
漢書溝洫志於楚西方則通渠漢川雲夢之際東方則
通溝江淮之間
趙食貨
粟
蘇秦曰趙粟支十年陸深燕閒錄曰禹貢八州皆有貢
物而冀州獨無之冀即今之山西土瘠天寒生物鮮少
盖自古而然余按山西在戰國時大半屬趙以此知趙
亦瘠國也
田稅
史記平原君家不肯出田稅趙奢為趙田部吏以法治
平原用事者九人列國紀聞云稅歛之法趙不如楚楚
不如秦深言秦賦之繁也
趙錢
古錢經云趙錢仍晉舊内外皆圓史記趙王使人微
隨張儀奉以車馬金錢不言錢制未知經文何據世言
錢起於太公九府圜法前漢志云凡貨金錢布帛為用
夏殷以來其詳靡記鹽錢論云夏后氏以貝殷以紫石
后世或金錢刀布故或疑周以前未用錢也然史記曰
紂厚賦歛以實鹿臺之錢又曰散鹿臺之錢高謙之曰
昔禹遭大水以歷山金鑄錢救人之困湯遭大旱以莊
山金鑄錢贖人之儥子是三代皆已鑄錢不但周也宋
洪遵所纂泉志其正用品有虞錢夏錢商錢周錢景王
錢齊錢晉錢楚錢趙錢
漳水
趙惠文王二十四年趙徙漳水武平曲
魏食貨(河渠附)
行田百畆
漢書志云襄王以史起為鄴令起進曰魏氏之行田也
以百畆鄴獨二百畆是田惡也注云以百畆謂賦田之
法一夫百畆
盡地力之教
通典魏文侯使李悝作盡地力之教以為地方百里提
封九萬頃除山澤邑居三分去一為田六百萬畆理田
勤謹則畮益三升(臣瓉曰當言三斗謂治田勤則畮益三斗)不勤則損亦如
之地方百里之增减輙為粟百八十萬石必雜五種以
備災害力耕數畆收穫如寇盗之至環廬樹桑萊茹有
畦瓜瓠果蓏殖於疆場
地大稅寡什一之稅
荀子論魏兵云地雖大其稅必寡是危國之兵也注云
優復既多則稅寡資用貧乏故國危什一之稅詳李悝
糴法又魏文侯時租賦倍增於常或有貧者文侯曰今
口不加而租賦歲倍此由課多也譬彼治冶令大則薄
令小則厚治人亦如之夫貪其賦稅不愛人是猶虞人
反裘而薪也徒惜其毛而不知皮盡而毛無所附
賦鳩賦口
文選箋引尸子注云魏之於百姓也日食不賦鳩民疫
不賦口(許愼淮南注戰國收民役賦不畢者榜之於格上不得下故曰枕格而死也)
農官讀法
桓子新論魏三月上祀農官讀法法曰耒無十其羽耡
無泥其塗春田如布平以直夏田如鶩秋田惕惕如寇
來不可測冬田吳越視上上之田收下下女則有罰下
下之田收上上女則有賞
李悝平糴
漢書李悝既為文侯作盡地力之數又曰糴甚貴傷民
(此民謂士工商也)甚賤傷農民傷則離散農傷則國貧故甚貴
與甚賤其傷一也善為國者使民不傷而農益勸今一
夫挾五口治田百畆歲收畮一石半為粟百五十碩除
什一之稅(據此魏亦行什一稅法也)十五碩餘百三十五碩食人月
一碩半五人終歲為粟九十碩餘有四十五碩碩三十
為錢千三百五十除社閭嘗新春秋之祠用錢三百餘
千五十衣人率用錢三百五人終歲用千五百不足四
百五十不幸疾病死喪之費及上賦歛又未與此此農
所以常困有不勸耕之心而令糴至於甚貴者也故善
平糴者謹視歲有上中下孰上孰其收自四餘四百石
(張晏曰平歲百畮收百五十石今大孰四倍收六百石計民食終歲長四百石官糴三百石此為糴三而舍一)
(也)中孰自三餘三百石(自三四百五十石也終歲長三百石官糴二百石此為糴二舍)
(一也)下孰自倍餘百石(自倍收三百石終歲長百石官糴其五十石云下孰糴一謂中分百)
(石之一也皆所以偹饑也)小饑則收百石(平歲百畮之收收百五十石今小饑收百石收三分)
(之二也)中饑七十石(收二分之一也)大饑三十石(收五分之一也以此準之大小)
(中饑之率也)故大孰則上糴三而舍一中孰則糴二下孰則
糴一(詳見上文)使民適足賈平則止小饑則發小孰之所歛
(官以歛藏出糶也)中饑則發中孰之所歛大饑則發大孰之所
歛而糶之故雖遇饑饉水旱糴不貴而民不散取有餘
以補不足也行之魏國國以富強(吕祖謙曰大抵荒政統而論之先王有預)
(備之政上也修李悝之政次也蓄積有可均處使之流通移民移粟又次也咸無焉設糜粥最下也)
移粟
劉向孟子注魏惠王三十五年河内復旱秋無禾於是
惠王乃議移食羣臣曰不可民不可移也將軍王敖曰
天乙逐桀囚之漆城武王伐紂黃鉞斬首聖人造事其
次繼事因事最下今羣臣皆因王其造之於是惠王移
民河東以就食移粟河内以給癃老三十六年河東大
凶移民河内以就食而移粟於河東
發藪
薛瓉漢注引汲郡古文云梁惠王發逄忌之藪以賜民
又魏文侯有御廩見說苑
十二渠
魏文侯時西門豹為鄴令往到鄴問民疾苦長老曰苦
為河伯娶婦以故貧鄴三老廷掾常歲賦歛百姓得錢
數百萬用其三十萬為河伯娶婦當其時巫行視民家
好女輙聘為河伯婦為治新繒綺縠衣閒居齋戒築齋
宫河上張緹絳帷女居其中為具牛酒飲食共粉飾之
如嫁女状浮之河行數十里乃沒民俗相戒曰即不為河
伯娶婦水來漂沒溺其人民云西門豹曰嫁河伯婦願
往觀也於是嫁河伯婦時三老官屬豪長者里父老皆
會民&KR0616;觀者三千人西門豹亦往會河上其巫老女子
也年七十從女弟子皆衣繒單衣立大巫後西門豹曰
呼河伯婦來因出女帷中豹顧謂三老巫祝曰女醜大
巫可入報河伯當更求好女命投大巫河中有頃曰何
久也弟子趣之復投一弟子河中有頃又投一弟子河
中如是者三西門豹曰女子不能白事復投三老河中
西門豹簮筆磬折立河上待良久欲復使廷掾與豪長
者入趣之皆叩頭且流血曰不敢復為河伯娶婦鄴
吏民大驚於是西門豹曰害不去利不興非國也吾為
魏興利鑿渠十二父老子弟雖煩苦然百歲後期令父
老子弟思吾言即發民鑿十二渠引河水灌民田魏由
是得水利見史記
漳渠
漢書溝洫志文侯曾孫襄王即位與羣臣飲酒祝曰令
吾臣皆如西門豹也史起進曰魏氏之行田也以田畆
鄴獨二百畆是田惡也漳水在其旁西門豹不知用是
不智知而不興是不仁仁智豹未之盡何足法也於是
以史起為鄴令遂引漳水溉鄴以富魏之河内民歌之
曰鄴有賢令兮為史公決漳水兮灌鄴旁終古舄鹵兮生
稻粱史河渠書曰西門豹引漳水溉鄴以富魏之河内
與漢書異一統志亦云河南彰德府有西門渠云西門
豹所鑿引漳水以溉田杜氏通典云漳渠史起所鑿史
記誤不知當據何說也按左思魏都賦西門溉其前史
起灌其後墱流十二同原異口畜為屯雲泄為行雨(晉束)
(晢傳云兩周爭東周之流史記惜漳渠之浸明地利之重也括地志云漳水源出潞州長子縣西力黃山)
白圭治水
宋蘇軾雜策云方戰國之用兵國於河之壖者三晉為
多而魏文侯時白圭治水最為有功而孟子譏其以鄰
國為壑
李悝廢溝洫
水利拾遺云李悝以溝洫為墟自謂過於周公
北郛大溝
玉海二十一卷内引水經注云浚儀縣竹書紀年梁惠
成王三十一年三月為大溝於北郛以行圃田之水今
按竹書紀年云梁惠成王十年入河水於甫田又為大
溝而引甫水
河伯娶婦
詳見十二渠按玉海云河患自戰國始而禹功廢矣
周譜云定王五年河徙砱礫盖已失其故道大事記云
威烈王十三年晉河岸崩壅龍門至於底柱春秋後河
患見史傳始於此賈讓曰戰國壅防百川各以自利此
孟子所謂以鄰國為壑也王横曰秦攻魏決河灌其都
決處遂大不可復補噫微禹吾其魚乎秦灌大梁以魚
其民禍不止於一時而河流潰溢遂為無窮之患重以
決通隄防隳壊禹迹甚矣其不仁也李垂導河勝書曰
春秋二百四十年有二災異畢書獨不書河決者夏禹
故道尚存也
韓食貨
粟
按國策蘇秦說秦惠王曰秦沃野千里蓄積饒多說齊
宣王曰齊粟如丘山說楚威王曰楚粟支十年說趙肅
侯曰趙粟支十年說燕文侯曰燕粟支十年獨韓魏不
言粟諱之也張儀為秦說韓王曰韓地儉惡山居五榖
所生非麥而豆民之所食大抵豆飯藿羔一歲不收民
不厭糟糠地方不滿九百里無二歲之所食
燕食貨
粟丹泉粟
蘇秦曰燕地方二千里帶甲數十萬車七百乘騎六千
匹粟支十年南有碣石鴈門之饒北有棗栗之利民雖
不田作棗粟之實足食於民矣此所謂天府也拾遺記
曰燕昭王即位廣延國來獻舞者二人王處以丹綃華
幄飲以瓀珉之膏飴以丹泉之粟燕世家燕昭王弔死
問孤與百姓同甘苦二十八年燕國殷富
棗栗
詳見上按春秋說題辭云箕尾為燕陰氣侵生欲俗云
貪地利宜栗漢書云燕秦千樹栗其人與千戶侯等
魚鹽
玉海云碣石在海旁鴈門有鹽澤故云碣石鴈門之饒
今人知齊有鹽利不知燕也漢書云上谷至遼東有魚
鹽棗栗之饒
氊裘
蘇秦說趙肅侯曰大王能聽臣燕必致氊裘狗馬之地
七國攷卷二
