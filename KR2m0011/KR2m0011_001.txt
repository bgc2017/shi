七國攷卷一明董說撰
秦職官(封君后妃附)
相
國策衛鞅亡入秦孝公以為相史記惠文王十年張儀
相秦更元七年樂池相秦按禮諸侯有上大夫卿下大
夫上士中士下士凡五等諸侯之大夫不世爵祿公孤
國一人大國三卿皆命于天子次國三卿二卿命于天
子一卿命于其君小國三卿一卿命于天子二卿命于
其君每國下大夫五人上士二十七人大國之卿不過
三命下卿再命小國之卿與大夫一命次國之上卿位
當大國之中中當其下下當其上大夫小國之上卿位
當大國之下卿中當其上大夫下當其下大夫至於周
衰諸侯失制號令自己其名不一正卿當國皆謂之相
楚謂之相亦謂之令尹荀子曰孫叔敖曰吾三相而心
愈卑淮南子曰蘧伯玉為相又子産為鄭國相孔子攝
行魯相事公儀休為魯相戰國又不可勝數矣
左右丞相
史記秦武王二年初置丞相樗里疾甘茂為左右丞相
茂為左疾為右莊襄王又以吕不韋為丞相按物原云
諸臣稱丞自秦獻公置丞相始是獻公之時已置丞相
武王特加左右之名耳杜氏通典曰丞相相國皆秦官
金印紫綬掌丞天子助理萬幾曰丞相荀悦曰秦本次
國命卿二人是以置左右丞相無三公官漢官儀云相
國丞相皆六國時官余按二世已誅李斯乃拜趙高為
中丞相是二世時又有中丞相矣
相國
杜預曰始皇始置相國余按范睢傳秦昭王加賜相國
應侯食物日益厚是昭王時有相國又莊襄王元年東
周君與諸侯謀秦秦使相國吕不韋誅之見秦紀
師
商君傅太子犯法衛鞅曰法之不行自上犯之將法太
子太子君嗣也不可施刑刑其傅公子虔黥其師公孫
賈
傅
詳見師
上卿
國策秦王大說姚賈封千戶以為上卿又秦封甘羅為
上卿
亞卿
晉公子雍仕秦為亞卿見左傳
客卿
史記昭襄王三十六年客卿竈攻齊取剛壽
上大夫
虞氏春秋秦繆公贖百里奚於楚欲爵之百里奚曰臣
不及臣之友臣之友曰蹇叔是察於王道於是繆公使
人厚幣迎蹇叔以為上大夫
右大夫
左傳楚子囊乞旅於秦秦右大夫詹帥師從楚子又秦
右大夫說
中大夫令
史記秦始皇九年中大夫令齊等二十人皆梟首正義
曰中大夫令秦官也齊名也
五校大夫
秦昭王使五校大夫王陵將而伐趙見國策
將軍
穰侯傳昭王以冉為將軍
護軍將軍
漢書百官公卿表云護軍將軍從秦官舍人李斯為之
國尉
白起傳白起遷為國尉正義曰言太尉通鑑秦尉錯錯
伐魏襄城注尉國尉也月令云立夏命太尉贊桀俊注
太尉秦官按尚書中候舜為堯太尉故徐陵碑云舜為
太尉於是九澤載疏禹作司空然後百川咸導
廷尉
李斯傳秦王除逐客之令復李斯官卒用其計謀官至
廷尉二十餘年竟并天下據此秦并天下以前有廷尉
都尉
通鑑始皇二十二年楚大敗李信入兩壁殺七都尉注
此郡都尉將兵從伐楚者也又秦使都尉墨等從石牛
道伐蜀
中尉
華陽國志蜀王伐苴侯苴侯奔巴求救于秦秦惠王方
欲謀楚羣臣議曰夫蜀西僻之國戎狄為鄰不如伐楚
司馬錯中尉田眞黃曰蜀有桀紂之亂其國富饒得其
布帛金銀足給軍用水通於楚有巴之勁卒浮大舶船
以東向楚楚地可得
軍尉
應劭漢注云秦惠文王置軍尉又國策有尉注有尉軍
尉也
衛尉
史記秦始九年衛尉竭内史肆佐弋竭中大夫令齊等
二十人皆梟首漢書百官表曰衛尉秦官
秩官史
史記秦襄公十三年初有秩史以紀事
御史
劉歆略云戰國秦趙皆立御史又秦御史見廉頗藺相
如傳按周禮有御史掌邦國都鄙及萬民之治令以贊
冡宰凡治者受法令焉掌贊書
内史
史記戎王使由余于秦繆公退而問内史廖漢書百官
表内史周官又應侯謂昭王曰其令邑中自斗食以上
至尉内史有非相國之人者乎注尉内史秦二官名
長史
李斯傳秦王拜斯為長史
大良造
史記惠文王五年陰晉人犀首為大良造昭襄王十五
年大良造白起攻魏國策右行秦謂大梁造注秦官也
以良作梁
庶長
史記惠文王更元七年韓趙魏燕齊帥匈奴共攻秦秦
使庶長疾與戰修魚虜其將申差余按秦爵二十等有
左庶長右庶長此庶長當别是一官如有五大夫官大
夫又有大夫也左傳秦庶長鮑庶長武帥師伐晉以救
鄭又亢倉子秦景主將眎強兵于天下使庶長鮑戎必
致命亢倉子余按春秋時有秦景公即景主也盖秦在
春秋時即有庶長之官
太守
風俗通秦昭王使陳冰為蜀郡太守史記昭襄王十三
年任鄙為漢中守漢書百官表云郡守秦官
縣官
史記秦王收穰侯之印使歸陶因使縣官給車牛以從
玉海云周官有縣正春秋時縣大而郡小縣邑之長曰
宰曰尹曰公曰大夫其職一也戰國郡大而縣小矣故
甘茂謂秦武王曰宜陽大縣名曰縣其實郡也
令
商君傳秦集小都鄉邑聚為縣置令丞
丞
詳見令
常侍郎
物原云諸官稱郎自秦武王置常侍郎始李斯傳李斯
求為吕不韋舍人不韋賢之任以為郎
郎中
國策段産謂新城君曰今臣處郎中能無議君於王不
能使人無議臣於君荆軻傳秦有郎中又韓非子秦惠
王愛公孫衍郎中皆曰兵秋起攻韓犀首為將于是日
也郎中盡知之
執法
國策秦自四境之内執法以下執法殿中法官
謁者
史記秦昭王使謁者王稽於魏漢明帝詔曰昔燕太子
使荆軻劫始皇變起兩楹之間其後謁者持匕首劍刺
腋高祖偃武行文故易之以板
中車府令
蒙恬傳趙高昆弟數人皆生隠宫其母被刑僇世世卑
賤秦王聞高彊力通於獄法舉以為中車府令傳言秦
王知未并天下之前也
右行
國策石行秦謂大梁造曰欲决覇王之名不如偹兩周
辨智之士注云石行一作右行右行秦官也
佐弋
詳見衛尉漢書百官表曰秦時少府有佐弋漢武帝改
為佽飛掌射弋者
主簿
風俗通曰秦昭王時蜀守李冰與江神鬭主簿刺殺江
神按玉海云主簿漢晉有之不言秦官應麟失攷也
主魚吏
劉向列仙傳赤須子豐人也豐中傳世見之云秦穆公
時主魚吏也
里正
韓非子秦昭王有病百姓里出一牛而家為禱王訾其
里正與五老屯二甲里正者司鄉邑者也
主鐵官
司馬遷傳司馬蘄孫昌為秦主鐵官按楊升菴外集紀
秦官名有工官鹽官鐵官銅官錦官服官羞官尊官渴
官林官疇官湖官陂官樓船官發弩官均輸官橘官苑
官洭浦官皆秦官名而漢因之雜見于諸傳百官表不
悉載者微乎微者也余意秦并天下之後所置故鐵官
外不具錄
市官
華陽國志張儀與張若城成都置鹽鐵市官并長丞
寺人
秦風未見君子寺人之令鄭箋云欲見國君者先令寺
人使傳告之時秦仲又始有此官傳云寺人内小臣也
正義曰天官序官云内小臣奄上士四人寺人王之正
内五人則天子之官内小臣與寺人别官也燕禮諸侯
之禮也經云獻左右正與内小臣是諸侯之官有寺人
也
著人
秦别紀云繆公享國三十九年天子致伯葬雍繆公學
著人索隠曰著音貯又音宁著即宁也門屏之間曰宁
謂學於宁屏門之人故詩云俟我于著乎而也楊慎曰
三代之君必學於耆德以為師保而繆公乃學於宁人
以刑餘為周召以法律為詩書又不待始皇胡亥矣則
景監得以薦商鞅趙高得以殺扶蘇終於亡秦著人之
禍也
侍醫
史記荆軻逐秦王而卒惶急無以擊軻而以手共搏之
是時侍醫夏無且以其所奉藥囊提荆軻也
掌卜
左傳秦伯伐晉卜徒父筮之吉杜預曰徒父秦之掌龜
卜者
大祝
集仙傳注蕭史為秦大祝
宗祝
秦詛楚文云又秦嗣王敢用吉玉瑄璧使其宗祝卲鼛
布愍告於不顯大沉久湫按周禮有大祝小祝器祝詛
祝宗祝疑詛祝之類也
舍人
史記秦始初即位李斯為舍人注主廐内小吏名或曰
侍從賓客謂之舍人也
行人
道書注秦昭王時行人張固至楚按左傳文公十二年
秦行人夜戒晉師
中庶子
中庶子蒙嘉秦王寵臣見刺客傳
少庶子
國策甘羅為文信侯少庶子盖家臣也
徹侯(二十)
商君為秦制爵二十等以賞功勞徹侯二十關内侯十
九大庶長十八駟車庶長十七大上造十六少上造十
五右更十四中更十三左更十二右庶長十一左庶長
十五大夫九公乘八公大夫七官大夫六大夫五不更
四簮褭三上造公士一詳應劭漢儀後漢志云徹侯金
印紫綬功大者食縣小者食鄉亭得臣其所食吏民後
避漢武帝諱改曰通侯或曰列侯
關内侯(十九)
顔師古曰言有侯號而居京畿無國邑也荀綽百官表
註曰時六國未平將相皆居關中故以為號按吕覧春
秋齊景公時已有關内侯又嬾眞子云僕仕於關中嘗
見一方寸古印印文云關外侯印然疑古有關内侯不
聞有關外侯後於魏志見之建安二十三年始置名位
侯十二級以賞軍功關外侯乃其一也
大庶長(十八)
劉昭曰自左庶長以上至大庶長皆將軍也所將庶人
更卒故以為大庶長即大將軍也左右庶長即左右偏
禆也
駟車庶長(十七)
言乘駟馬之車而為衆庶之長
大上造(十六)
大上造少上造皆言主上造之士
少上造(十五)
詳上
右更(十四)
言主領更卒部其役使
中更(十三)
昭襄王三十八年中更胡傷攻閼與
左更(十二)
昭襄王時有左更白起及左更錯
右庶長(十一)
言為衆列之長
左庶長(十)
孝公拜鞅為左庶長秦舊有此官
五大夫(九)
五大夫大夫之尊者也劉昭曰自公士至大夫皆軍吏
也昭襄王十三年五大夫禮出亡奔四十五年五大夫
賁攻韓取十城葉陽四十八年五大夫陵攻趙邯鄲至
始皇封松為五大夫
公乘(八)
言得乘公家之車也傅子云臨戰得乘公車故曰公乘
公大夫(七)
漢舊儀云公大夫領行伍兵漢書高帝紀曰其七大夫
以上皆令食邑師古注云七大夫公大夫也爵第七故
謂之七大夫
官大夫(六)
官大夫亦謂之國大夫
大夫(五)
傅子云大夫者在車右也左傳楚人滅江秦伯為之降
服出次不舉過數大夫諫又榖梁疏云秦無大夫秦處
西戎罕接諸夏繆公始有大夫
不更(四)
不更者言不預更率之事漢舊儀云不更主一車四馬
秦桓公時已有不更女父見左傳
簮褭(三)
以組帶馬曰褭簮褭者言飭此馬傅子云駕車馬者其
形如簮故曰簮褭
上造(二)
造成也言有成命於上
公士(一)
言有爵命異於士卒史記秦始四年百姓内粟千石
拜爵一級按納粟拜爵始此
商君(以下附)
史記孝公以衞鞅為相封之於商號曰商君竹書紀年
云周顯王二十八年秦封衞鞅於鄔改名曰尚胡應麟
曰史無封尚之文尚恐商字之誤
涇陽君
范睢曰太后擅行不顧穰侯出使不報涇陽華陽擊斷
旡諱昭襄王同母弟二曰顯高陵君也曰悝涇陽君也
華陽君新城君
宣太后二弟冉同母芈戎異母芈戎封為華陽君又號
新城君國策注云新城君芈戎也
高陵君
詳見涇陽君
嚴君
史記昭襄王元年嚴君疾為相正義曰盖封蜀郡嚴道
縣因號嚴君疾樗里子名也
武安君
昭襄王十三年左更白起攻新城十四年左更白起攻
韓魏於伊闕十五年大良造白起攻魏二十七年白起
攻趙二十八年大良造白起攻楚楚王走周君來白起
為武安君
長安君
始皇弟長安君將兵擊趙在始皇八年見漢書五行志
安國君
昭襄王四十二年安國君為太子
陽泉君
吕不韋見秦質異人竒之為說秦王后弟陽泉君以上
並見史記王符曰戰國之制將相權臣必以親家皇后
兄弟主壻外孫年雖童妙未脱桎梏由籍此官職功不
加民澤不被下而取侯多受茅土又不得治民效能以
報百姓虛實重禄素餐尸位而但事淫侈坐作驕奢破
敗而不及傳世者也子産有言未能操刀而使之割其
傷實多是故也
昌平君
史記嫪毐為亂王使昌平君昌文君發卒攻毐
昌文君
詳見昌平君
武信君
秦惠王封儀五邑號曰武信君見傳
剛成君
國策文信侯欲攻趙以廣河間使剛成君蔡澤事燕蔡
澤傳云號為剛成君與國策異余按戰國封君有二一
以封地為號如秦之華陽涇陽新城陽泉齊之安平楚
之彭城襄城魏之平都中山之類是也一特立名號如
秦之剛成武信齊之孟嘗楚之春申(春申傳注云四君封邑檢皆不獲唯)
(平原有地又非趙境並盖號諡而孟嘗是諡然余按孟嘗亦非諡乃號耳)趙之馬服信平武
襄長安之類是也
南鄭公
北史李氏之先出自帝顓頊高陽氏周時李耳字伯陽
為柱下史子孫散居諸國或在趙或在秦在秦者名興
族為將軍生子伯佑建功北狄封南鄭公
穰侯
昭王時封魏冉于穰復益封陶號曰穰侯見穰侯傳
蜀侯
華陽國志秦惠王封子通為蜀侯七年復封子惲為蜀
侯十五年封惲子綰為蜀侯
應侯
史記范睢封為應侯秦王謂范睢曰昔者齊桓公得管
仲時以為父今吾得子亦以為父
文信侯
異人既以不韋計得立以不韋為相號曰文信侯食藍
田十二縣
長信侯
秦封嫪毐為長信侯上並見史記右封君
王后夫人美人良人八子七子
長使少使
應劭云秦自惠文王後嫡稱王后次稱夫人又有美人
良人八子七子長使少使之號美人爵視二千石比少
上造八子視千石比中更史記昭襄王母芊八子是也
右后妃爵秩
田齊職官(封君后妃附)
相
國策鄒忌為齊相
司馬
齊王建入朝於秦雍門司馬前諫見國策余按齊桓公
時置王子成為大司馬景公以穰苴為司馬盖春秋列
國皆置司馬也
師
通鑑孫臏以刑徒陰見說齊使者齊使者竊載與之齊
田忌善而客待之進於威王威王問兵法遂以為師
傅
吕氏春秋齊宣王使淳于髠傅太子
太傅
國策齊逐孟嘗君梁使三反孟嘗君固辭不受王聞之
遣太傅齎黃金千斤文車二駟服劍一書謝孟嘗君注
太傅本周官當是齊之大臣
御史
史記齊威王置酒后宫問淳于髠曰先生能飲幾何而
醉對曰賜酒大王之前執法在前御史在後髠恐懼不
過一斗徑醉矣按戰國竝置御史
太史
史記淖齒殺閔王於鼓里太子法章乃解衣免服逃去
為太史家灌園太史后氏女知其貴人也善事之注后
姓也太史官名以其姓后不可曰后故曰君王后也左
傳疏云天子則内史主之外史佐之諸侯亦不異但春
秋之時不能依禮諸侯史官多有廢闕或不置内史其
策命之事多是太史
右師
王驩為齊右師見孟子余按趙有左師古人吉禮尚左
唯喪禮軍禮尚右左陽右陰故喪禮右也人左臂力少
右臂力多故軍禮右也秦漢及前元之世丞相將軍以
下官俱先右而後左秦于金石文及本紀稱右丞相去
疾左丞相斯可證
士師
劉向孟子注士師田齊獄官余按先齊景公時有士師
見晏子春秋
祭酒
荀卿三為齊祭酒見劉向目錄按史記注云三為祭酒
者謂荀卿出入前后三度處列大夫康莊之位而皆為
其所尊故云三為祭酒漢書注應劭云禮飲酒必祭示
有先也故稱祭酒尊之也如淳云祭祠時唯尊長者以
酒沃酹
博士
五經異義曰戰國時齊置博士之官班固亦云六國時
往往有博士掌通古今
卿
孟子為卿於齊淳于髠曰夫子在三卿之中
上卿
說苑淳于髠立為上卿
客卿
蘇秦傳蘇秦詳為得罪於燕而亡走齊齊王以為客卿
大夫
册府元龜魯謂之宰仲尼為中都宰是也齊謂之大夫
齊威王封即墨大夫烹阿大夫是也
上大夫
齊宣王喜文學游說之士如騶衍淳于髠之徒七十六人
皆賜列第為上大夫見史記劉向荀子目錄曰方齊威
王之時聚天下賢士於稷下尊寵之若鄒衍田駢淳于
髠之屬甚衆號曰列大夫咸作書刺世是時荀卿年十
五始來游學至齊襄王時荀卿最為老師齊尚修列大
夫之缺余按列大夫即賜列第為上大夫也或曰齊有
上大夫又有列大夫非
中大夫
韓子云齊中大夫有夷射者
上將軍
說苑田單為齊上將軍史記作將軍
駙駕
韓子造父為齊王駙駕
執法
詳見御史
掌書
吕氏春秋春子諫大室宣王召掌書曰書之盖史官也
劉向作召尚書書之干寶周禮注曰言司者總其柄言
師者訓其徒言職者主其業言衡者平其政言掌者主
其事言氏者世其官言人者終其身
郎中
韓子齊威王時有郎中
諸侯主客
滑稽傳齊王罷長夜之飲以髠為諸侯主客正義曰今
鴻臚卿也按周禮有掌客掌四方賓客主即掌也
謁者
國策先生王斗造門欲見齊宣王宣王使謁者延入注
謁者掌賓讃受事延引也
五官
靖郭君謂齊王曰五官之計不可不日聽也而數覧見國
策鮑彪曰曲禮司徒司馬司空司士司寇典司五衆計其
事之凡也正曰按記曾子問諸侯出命國家五官而后
行高曰五官齊之計簿書者或作五大夫非也按楚亦
有五官
守
山東志盻子戰國時人齊威王使守高唐趙人不敢東
漁於河
令
雜事篇云齊田單為即墨令
靖郭君(以下附)
國策靖郭君將城薛舊注田嬰謚正曰此據史文索隠
曰靖郭當是封邑之號漢齊王舅父駟鈞封靖郭侯也
按戰國臣死無諡索隠為是耳靖郭君又名薛公
孟嘗君
見國策田嬰子田文也
安平君
貂勃惡田單曰安平君小人也注安平在青州臨淄縣
東單初起安平故以為號
成侯
成侯鄒忌為齊相高誘注成齊邑按田齊世家騶忌子
以鼓琴見威王三月而受相印居朞年封以下邳號曰
成侯則成侯為號矣
楚職官(封君附)
令尹
史記郟敖三年以其季父康王弟圍為令尹考烈王以
左徒為令尹封於吳號春申君應劭曰令尹楚相也陳
軫所謂冠國之上又國策陳軫曰令尹貴矣王非置兩
令尹也以此見楚令尹爵位最高傅遜氏曰春秋諸國
惟楚英賢最多而為令尹執國政者皆其公族少有僨
事旋即誅死所以強大累世而威略無下移固其君之
強明亦其傳國用人之制獨善也
小令尹
國策為公仲謂白壽曰今公與楚解中封小令尹以桂
陽(一作杜陽)
柱國
史記懷王六年楚使柱國昭陽將兵攻魏
上柱國
國策楚國之法破軍殺將者其官為上柱國封上爵執
珪又上柱國子良入見通典云柱國上柱國皆楚之寵
官宛委餘編云上柱國楚為勲官在令尹下諸卿上其
後隋為從一品階官在唐則為四品以階官皆不甚尊
相國
國策周共太子死有五庶子皆愛之而無適立也司馬
翦謂楚王曰何不封公子咎而為之請太子左成謂司
馬翦曰周君不聽是公之智困而交絶於周也不如
謂周君曰孰欲立也微告翦翦令楚王資之以地公若
欲為太子因令人謂相國御展子廧夫空曰王類欲令
若為之此健士也居中不便於相國相國令之為太子
注相國楚官楚有相國柱國又楚置相璽
將軍
史記楚成王三十九年伐宋宋告急於晉晉救宋成王
罷歸將軍子玉請戰楚共王十六年共王召將軍子反
上將軍
說苑田齊去齊奔楚楚郊迎至舍問曰楚萬乘之國也
齊亦萬乘之國也常欲相并為之奈何對曰易知耳齊
使申繻將則楚發五萬人使上將軍將之至禽將首而
反耳
大將軍
史記楚懷王十七年秦大敗我軍斬甲士八萬虜我大
將軍屈匃禆將軍逄侯丑等七十餘人
禆將軍
詳上
太宰
左傳楚靈王即位薳罷為令尹薳啟疆為太宰先是伯
州犁為太宰被殺
少宰
左宣十二年楚少宰如晉師注少宰官名
太師
史記穆王以其太子宫予潘崇使為太師掌國事
少師
說苑楚莊王之時太子車立於茅門之内少師慶逐之
太子怒入謁王曰少師逐臣之車王曰舍之老君在前
而不踰少君在後而不豫是國之寶臣也
太子太傅
史記平王時伍奢為太子太傅旡忌為少傅(左傳作奢為太子建)
(師費無極為少師)荀綽晉百官表曰太子太傅唐虞官
太子少傅
詳上
保
楚文王不治政保申諫曰先王卜以臣為保吉云云見
吕氏春秋又楚語鍾儀曰其為太子也師保奉之以朝
於嬰齊而夕於側也
司馬
史記楚靈王十二年吳越兵立子比為王公子子晢為
令尹棄疾為司馬
大司馬
國策遣昭常為大司馬令往守東地又左傳公子圍殺
大司馬蒍掩而取其室申無宇曰王子必不免善人
國之主也王子相楚國將善是封殖而虐之是禍國也
且司馬令尹之偏而王之四體也
右司馬
左傳楚公子申為右司馬
左司馬
韓詩外傳楚使申鳴為左司馬又國策齊韓魏共伐燕
燕使太子請救於楚楚使景陽將而擊之暮舍使左右
司馬各營壁地又左傳載楚子田孟諸宋公為右盂鄭
伯為左盂期思公復遂為右司馬子朱及文之無畏為
左司馬
司徒
左傳楚令尹蒍艾獵城沂使封人慮事以授司徒量功
命日
司敗
左傳子西曰臣免於死又有讒言謂臣將逃臣歸死於
司敗也杜預曰陳楚名司寇為司敗
司宫
左傳楚子朝其大夫曰晉吾仇敵也苟得志焉無恤其
他今其來者上卿大夫若吾以韓起為閽以羊舌肸為
司宫足以辱晉我亦得志矣注司宫謂加宫刑使為司
宫之官也
莫敖
左傳有莫敖屈瑕注莫敖楚官名又國策威王問於莫
敖子華自從先君文王以至不榖之身亦有不為爵勸
不為祿勉以憂社稷者乎按楚改司空為莫敖
新造盩
國策棼冒勃蘇曰臣非異楚使新造盩鮑彪曰楚官
余按戰國官號之竒者如新造盩犀首是也姓名之竒
者如董之蘩菁及苦成帝是也
大夫
登徒子好色賦大夫登徒子侍於楚王又懷王時上官
大夫按榖梁傳云楚無大夫疏云無大夫凡有三等之
例曹無大夫者本非微國後削小耳莒則是東夷夲微
國也楚則蠻夷之國僣號稱王其卿不命於天子故不
得同中國之例也册府元龜云楚命大夫為公余意楚
公尹之外又有大夫之官但列國大夫皆尊爵楚不過
備官耳
上大夫
齊桓公七子奔楚楚以為上大夫見史記
五大夫
吕氏春秋荆文王曰莧譆數犯我以義違我以禮與處
則不安曠之而不榖得焉不以吾身爵之後世有聖人
將以非不榖於是爵之五大夫
三閭大夫
離騷注屈原名平與楚同姓仕於楚王為三閭大夫三
閭之職掌王族三姓曰昭屈景屈原序其譜屬率其賢
良以厲國士入則與王圖議政事决定嫌疑出則監羣
下應對諸侯按戰國策楚有昭奚恤元和姓纂云楚武
王子食采於屈因氏焉屈重屈蕩屈平屈建並其後又
云景氏有景差至漢皆徙關中
公
杜預曰楚僣號縣令皆稱公葉公諸梁申公鬭班之類
是也册府元龜云魯謂之宰齊謂之大夫楚謂之尹亦
謂之公公爵在侯伯之上楚僣天子之號故命大夫為
公也又銅龍志云鄭公潭者乃楚之鄭鄉守邑大夫僣
稱公故世以為鄭公潭耳漢書孟康注云楚舊僣稱王
其縣宰為公陳涉為楚王沛公起應涉故從楚制稱曰
公
卿
楚武王子瑕受屈為卿因以為氏見離騷注
上卿
譙周三巴記云周末巴國有亂巴國將軍㬅子請師於
楚許以三城楚王與師㬅子既平巴國既而楚遣使請
城㬅子曰吾城許予之君矣持頭往謝楚王城不可得
乃自刎以頭與楚王楚王曰吾得臣若巴㬅子何以城
為乃以上卿禮葬㬅子頭
執珪
文選注楚爵功臣賜以圭謂之執圭比附庸國策注楚
國之法破軍殺將其官為上柱國封上爵執珪者謂既
為上柱國之官又虚受執珪之爵也余按上柱國執珪
皆楚官名封上爵執珪即今尚書加宫保之比文選注
未明國策楚嘗與秦搆難戰於漢中通侯執珪死者七
十餘人注通侯執珪皆楚官又楚襄王以執珪授莊辛
淮南子云佽非爵為執珪又云子發攻蔡踰之宣王郊
迎列田百頃而封之執珪又云吳起為楚减爵祿之令
而功臣畔矣徐注减爵减執珪之類
通侯
詳見執珪
三旌
莊子楚昭王延屠羊說以三旌之位注三旌三公位也
司馬本作三珪謂諸侯之三卿皆執珪者韓詩外傳作
昭王請屠羊說為三公一官爾或稱三公或稱三旌或
稱三珪也屈原大招三圭重侯聽類神只王逸云三圭
謂公侯伯也
五官
國策楚昭王反郢五官失法蒙榖獻典五官得法劉歆
云楚之五官者五卿也或云如秦五大夫一人官之者
也
太史
張華感應類從志云有蒼雲圍軫軫楚之分野是不善
之徵楚太史唐勒乃夜以葭灰遺於地乃更滅拂之其
蒼雲為之半滅春秋文耀鈎作唐舉詳見災異攷
左史
國語左史倚相王應麟玉海云左史楚之史官也韓詩
外傳楚史援筆而書之於策
左徒
史記頃襄王二十七年使左徒侍太子於秦攷烈王立
以左徒為令尹封於吳盖黃歇初為左徒官也又屈原
為懷王左徒正義曰盖今左右拾遺之類
右領
左傳子榖曰右領差車與左史老皆相令尹司馬以伐
陳注右領官名
令
史記楚以荀卿為蘭陵令又芈尹文為江南令見春秋
翼
典令
國策史疾謂楚王曰今王之國有柱國令尹司馬典令
其任官置吏必曰廉潔勝任今盗賊公行而弗能禁也
此烏不為烏鵲不為鵲也
市令
史記莊王以為幣輕更以小為大百姓不悦市令言之
相相言之王
市長
眞仙通鑑云宋來子楚莊公時市長
尹
左傳楚武王克權使鬭緡尹之以叛圍而殺之遷權於
那處使閻敖尹之
亞尹
亢倉子荆君熊圉問水旱理亂亢倉子曰水旱由天理
亂由人若人事和理雖有水旱無能為害堯湯是也故
周之秩官云人強勝天若人事壊亂縱無水旱日益崩
離且桀紂之滅豈惟水旱荆君北面遵循稽首曰天不
弃不榖及此言也乃以和璧十朋為亢倉子夀拜為亞
尹曰庶吾國有瘳乎
王尹
左傳楚莠尹然王尹麇帥師救潜孔穎逹疏曰楚官多
以尹為名知二尹是官名耳其莠王之義不可知也服
虔曰王尹主宫内之政余按今本王作工然楚自有工
尹此當是王尹也
右尹
史記靈王聞太子祿之死自投車而下曰人之愛子亦
如是乎侍者曰甚是王曰余殺人之子多矣能無及此
乎右尹曰請待於郊以聽國人又左傳有右尹子辛右
尹子革通志氏族略有右尹氏
左尹
左傳楚左尹郤宛工尹壽帥師至於潜吳師不能退通
志有左尹氏云楚左尹郄宛之後項羽本紀云楚左尹
項伯者項羽季父也盖仍楚舊又廣陵人召平矯陳王
命拜項梁為楚王上柱國懷王以吕青為令尹
工尹
見上又左傳工尹路請曰君王命剝圭以為鏚柲敢請
命王入視之析父謂子革吾子楚國之望也今與王言
如響國其若之何檀弓有工尹商陽注工尹楚官名
寢尹
左傳注栢舉之役寢尹由于以背受戈
莠尹
左傳楚莠尹然王尹麇帥師救潜杜預曰二尹楚官然
麇其名通志作季尹
藍尹
通志氏族略云藍尹氏楚大夫藍尹亹之後也楚書云
藍尹陵尹分掌山澤位在朝廷
監馬尹
劉向云楚有監馬尹官廐尹楚有監馬尹大心
宫廐尹
詳上左傳公子圍弑王宫廐尹子晢出奔鄭
中廐尹
左傳楚郤宛之難國言未巳進胙者莫不謗令尹沈尹
戌言於子常曰夫左尹與中廐尹莫知其罪而子殺之
以興謗讟杜預曰左尹郤宛也中廐尹陽令終
芈尹
史記靈王饑不能起芈尹申無宇之子申亥曰吾父再
犯王命王弗誅恩孰大哉乃求王奉之以歸
環列之尹
左傳楚穆王立以其為太子之室與潘崇使為太師且
掌環列之尹注環列之尹宫衞之官
清尹
通志楚有清尹弗忌清尹楚官號也
陵尹
通志氏族略陵尹氏楚大夫陵尹喜陵尹招之後陵尹
楚官
箴尹
左傳有箴尹克黃玉海云楚有箴尹之官又楚有箴尹
固見定公四年箴一作鍼
連尹
左傳楚公子午為令尹公子罷戎為右尹蒍子馮為大
司馬公子橐師為右司馬公子成為左司馬屈到為莫
敖公子追舒為箴尹屈蕩為連尹養由基為宫廐尹以
靖國人君子謂楚於是乎能官人又楚連尹襄老
縣尹
左傳穿封戍囚皇頡公子圍與之爭之正於伯州犂伯
州犂曰請問於囚乃立囚伯州犂曰所爭君子也其何
不知上其手曰夫子為王子圍寡君之貴介弟也下其
手曰此子為穿封戍方城外之縣尹也誰獲子
囂尹
左傳楚子狩於州来次於潁尾使蕩侯潘子司馬督囂尹
午陵尹喜帥師圍徐以懼吳
郊尹
左傳楚子奪成然邑而使為郊尹許氏說文曰邑外謂
之郊郊外謂之野野外謂之林林外謂之坰
玉尹
新序荆人卞和奉玉璞而獻之楚武王武王使玉尹相
之玉尹掌玉之官也
卜尹
史記楚平王謂觀從恣爾所欲欲為卜尹王許之賈逵
曰卜尹卜師大夫官故卜尹亦曰卜大夫也
樂尹
左傳楚子入於郢將嫁季芈季芈辭曰所以為女子遠
丈夫也鍾建負我矣以妻鍾建以為樂尹楚子昭王也
樂尹樂大夫也
門尹
左傳石乞尹門注為楚門尹也
樂師
左傳鄭文夫人芊氏姜氏勞楚子於柯澤楚子使師縉
示之俘馘杜預曰師縉楚樂師也又楚有樂師扈子作
窮劫之曲見吳越春秋
樂長
焦竑云予得漢延熹中碑云優孟楚之樂長史記所謂
樂人優孟者也
泠人
左傳晉侯觀於軍府見鍾儀問之曰南冠而縶者誰也
有司對曰鄭人所獻楚囚也使稅之召而弔之再拜稽
首問其族曰泠人也注泠人樂官名古泠氏世掌官因
以為號泠音伶
封人
詳見司徒
鋗人
史記楚靈王獨傍徨山中野人莫敢入王行遇其故
鋗人韋昭曰今之中鋗
工正
左傳蒍賈為工正
軍正
列子魯施氏之子好兵楚王以為軍正
廷理
韓詩外傳楚昭王有士曰石奢其為人也公而好直王
使為廷理說苑楚令尹子文之族有干法者廷理拘之
聞其令尹之族也而釋之子文召廷理而責之曰凡立
廷理者將以司犯王命而察觸國法也或作廷尉
郎中
國策朱英謂春申君曰君先仕君為郎中君王崩李園
入臣請為君撞其胸殺之
正僕
左傳昭十三年陳蔡入楚蔡公使湏務牟與史猈先入
因正僕人殺太子祿及公子罷敵注須務牟史猈楚大
夫蔡公之黨也正僕太子之近官
謁者
國策蘇秦謂楚王曰謁者難得見如鬼王難得見如帝
閽
詳司宫即司門之官也職比大閽較卑
大閽
左傳巴人伐楚楚子禦之大敗於津還鬻拳弗納遂伐
黃敗黃師於踖陵還及湫有疾夏六月庚申卒鬻拳葬
諸夕室亦自殺也而葬於絰皇初鬻拳強諫楚子楚子
弗從臨之以兵懼而從之鬻拳曰吾懼之以兵罪莫大
焉遂自刖也楚人以為大閽謂之大伯使其後掌之杜
預曰大閽若今城門校尉官
御士
左傳子南之子弃疾為王御士注云御士御王車者之
官也周亦有御士
太官
史記楚莊王有愛馬衣以文繡置華屋下席以露牀㗖
以棗脯馬死欲以大夫禮葬之樂人優孟入殿門大哭
曰請以君禮葬之以雕玉為棺文梓為椁豫章為題凑
發甲卒為壙老弱負土諸侯聞之皆知大王賤人而貴
馬也王曰為之奈何請為王言六畜之葬以籠竈為之
槨銅䥶為之棺齊以薑桂薦以木蘭衣之以火光葬人
腹中王乃以馬屬太官無令天下知聞也
銅官
圖書記云楚設銅官鑄錢洲上遂名銅官按一統志銅
官渚在湖廣長沙府城北六十里有洲舊傳楚鑄錢處
即銅官洲也
太卜
屈原卜居云屈原既放三年不得復見竭智盡忠蔽障
於讒心煩意亂不知所從乃往見太卜鄭詹尹曰余有
所疑願因先生决之注太卜楚掌卜者之官按周禮有
太卜
嗇夫
楚有嗇夫空詳見相國
主酒吏
許愼淮南注楚會諸侯魯趙皆獻酒於楚王主酒吏求
酒於趙趙不與吏怒乃以趙厚酒易魯薄者奏之楚王
以趙酒薄遂圍邯鄲也
庖宰監食
賈子云楚惠王食寒葅而得蛭因遂吞之腹有疾而不
能食令尹入問曰王安得此疾王曰吾食寒葅而得蛭
念譴而不行其罪乎是法廢而威不立也非所聞也譴
而行誅則庖宰監食者法皆當死心又弗忍也故吾恐
蛭之見遂吞之
關吏
吳越春秋子胥到昭關關吏欲執之伍員因詐曰上所
以索我者美珠也今我已亡矣將去取之關吏因舍之
按周禮有司門司關
堂谿氏(以下附)
史記吳夫概敗楚楚封之堂谿號為堂谿氏或作堂谿公
白公
楚惠王二年子西召故平王太子建之子勝於吳以為巢
大夫號曰白公服虔曰白邑名楚邑杜預曰汝陰襃信
縣西南有白亭
春申君
攷烈王以黃歇為令尹封於吳號春申君
彭城君
昭奚恤與彭城君議於王前注彭城屬楚以上並見史
記
襄城君
說苑有襄城君
卾君
楚辭后語越人歌者楚王之弟卾君泛舟於新波之中
榜枻越人擁棹而歌
鄢陵君壽陵君
國策莊辛謂楚襄王曰君王左州侯右夏侯輦從鄢陵
君與壽陵君
安陵君
江乙說於安陵君注云失其姓盖楚之幸臣
陽陵君
莊辛說襄王襄王聞之顔色變作身體戰慄於是乃以
執珪授之為陽陵君與淮北之地
臨武君
天下合從趙使魏加見楚春申君曰君有將乎曰有之
僕將欲將臨武君魏加曰臨武君嘗為秦孽不可以拒
秦之將也以上並見國策
陽文君
史記黃歇為楚太子計曰陽文君子二人在中王若卒
大命太子不在陽文君子必立為後太子不得奉宗廟
矣不如亡秦
州侯夏侯
詳見鄢陵君
陵陽侯
荆王封卞和為陵陽侯見謝詩註
趙職官(封君附)
丞相
國策希寫見建信君建信君曰秦使人來仕僕官之丞
相爵五大夫注秦武王二年初置丞相秦爵五大夫第九
據此則趙亦有之戰國改置遞相效也按魏亦有丞相
見魏職官
相國
趙武靈王傳國於少子何肥義為相國見趙世家應劭
曰相國之名始此秦漢因之又趙惠文王以相國印授
樂毅
假相國
廉頗傳趙以尉文封廉頗為信平君為假相國又趙世
家孝成王十七年假相大將武襄君攻燕注假相假名
相也余按項羽斬宋義頭自立為假上將軍韓信破齊
遣使立為假王其端有自起
守相
國策文信侯出走與司空馬之趙趙以為守相注守假
官也
代相
見後官帥將
柱國
翟章從梁從甚善趙王王三延之以相不受田駟謂柱
國韓向曰臣請為君刺之注云柱國楚官盖趙亦有
左師
國策左師觸讋願見太后注春秋之時宋有左右師上
卿也趙以觸讋為左師冗散之官以優老臣齊有右師
王驩
師
史記趙烈侯好音將賜歌者田萬畆相國公仲連乃進
牛畜荀欣徐越牛畜侍烈侯以仁義約以王道荀欣選
練舉賢徐越節財儉用烈侯悦使使謂相國曰歌者之
田且止官牛畜為師荀欣為中尉徐越為内史或曰師
即右師之官也
傅
國策武靈王二十五年使周紹為王子傅
司寇
公子成為相號安平君李兌為司寇見史記胡三省云
司寇周六卿之一也
左司馬
張孟談告趙襄子曰左司馬見使於國家安社稷不避
死以成其忠注左司馬張孟談自謂也見國策余按趙
必有左右司馬
上卿
韓詩外傳趙以孫子為上卿史記趙惠文王十六年廉
頗為趙將伐齊大破之取晉陽拜為上卿藺相如傳趙
王以相如功大拜為上卿位在廉頗之右(王劭按董勛答禮曰職高)
(者名錄在上於人為右職卑者名錄在下於人為左)
客卿
春秋后語東里子趙之客卿也
大夫
史記趙武靈王立何為王大夫悉為臣
上大夫
相如既歸趙王以為賢大夫使不辱於諸侯拜相如為
上大夫見史記
中大夫
韓非子王登為中牟令上言於襄主曰中牟有士曰中
章胥已者其身甚修其學甚博君何不舉之主曰子見
之我將為中大夫按左傳晉有中大夫
五大夫
詳見丞相
夢大夫
右夢書引趙史記云趙簡子病五日不知人扁鵲視之
曰不出三日必寤寤必有言也居二日半簡子寤語大
夫曰我之帝所甚樂與百神遊於鈞天廣樂九奏萬舞
不類三代之樂其聲動人心有一熊一羆來欲援我帝
命我射之死帝賜我二笥皆有副吾見兒在帝側帝屬
我一翟犬曰及而子之壯也以賜之夢大夫董安于受
言而書藏之於府按趙世家無夢大夫三字
國尉
史記趙以許歷為國尉
都尉
新序秦趙戰於長平趙不勝亡一都尉應劭曰自上安
下曰尉武官悉以為稱胡三省通鑑注曰戰國之時有
國尉有都尉
中尉
詳見師
尉文
史記孝成王十五年以尉文封相國廉頗為信平君注
尉文官名謂以尉文所食之地以封廉頗也或作邑名
又作尉官文名俱非是
將軍
史記幽繆王七年秦人攻趙趙大將李牧將軍司馬尚
擊之
大將軍
文選注李牧為趙大將軍又史記云趙王與大將軍廉
頗謀大臣謀按左傳晉閻沒女寬謂魏獻子曰豈將軍
食之而有不足又家語衛將軍文子問於子貢自戰國
置大將軍周末又置前後左右將軍
官帥將
漢書馮奉世傳馮奉世字子明上黨潞人也徙杜陵其
先馮亭為韓上黨守秦攻上黨絶太行道韓不能守馮
亭乃入上黨城守於趙趙封馮亭為華陽君與趙將括
拒秦戰死於長平宗族繇是分散或留潞或在趙在趙
者為官帥將官帥將子為代相師古曰帥音所類反字
或作師
中候
趙奢傳軍中候有一人言急救武安趙奢立斬之
内史
詳見師漢書百官表云少府内史周官秦因之掌治
京師
御史
張儀說趙王曰敝邑秦王使臣獻書於大王御史應劭
曰御史立於陛下者猶云陛下舊注御史周宗伯屬官
秦因之趙亦有此官補曰御史周官以中士下士為之
特小臣之傳命者余按廉頗藺相如傳相如顧趙御史
曰某年某月趙王使秦王鼓缶是又紀事之官矣
尹史
趙有尹史見月生齒齕畢大星占有兵變詳見災異攷
筮史
史記孝成王夢乘飛龍上天不至而墜明日召筮史敢
占之注筮史官敢名也周禮有□人□古筮字
代史
竹書紀年愼靚王十三年邯鄲命將軍大夫適子代史
皆貂服代史不知何官姑附於此
郎中
國策秦召春平君因而留之泄鈞謂文信侯曰春平侯
者趙王甚愛之而郎中妬之應劭曰郎中趙官名
中庶子
詩傳曰扁鵲過趙趙王太子暴疾而死鵲造宫門曰吾
聞國中卒有壤土之事得无有急乎中庶子之好言方
者應之曰然王太子暴疾而死按扁鵲傳作虢太子不
審孰是姑存之
行人
國策馮忌請見趙王行人見之注行人趙官又趙簡子
時有行人燭過見韓非子
宰人
莊子說劍云宰人上食王三環之王者趙文王也又史
記趙襄子請代王使厨人操銅枓以食代王及從者行
斟陰令宰人各以枓擊殺代王注宰人趙之卑官余按
宰人即周庖人之類
令
詳見中大夫
家令
古今注云羅敷為邑人千乘王氏妻王氏後為趙王家
令家令疑官名
宦者令
杜氏通典云天文有宦者四星在帝座之西周官有宫
正宫伯宫人内宰閽人寺人戰國時有宦者令注云趙
有宦者令繆賢是也
博聞師
史記武靈王少未能聽政立博聞師三人左右司過二
人應劭曰博聞師趙諫官余按司過乃諫官耳博聞師
當是偹顧問者
司過
詳見博聞師按湯有司直之臣周禮有司諫中士二人
史二人徒二十人
司日
劉向錄云趙武靈王立司日出納王命余按國語趙簡
子田於螻史黯聞之以犬待於門簡子見之曰何為曰
有所為得犬欲試之兹囿簡子曰何為不告對曰君行
臣不從不順主將適螻而麓不聞臣敢煩當日注當日
簡子當日之官武靈司日疑即此官也
太卜
國策趙取周之祭地周君患之告於鄭朝鄭朝曰君勿
患也臣請以三十金復取之周君予之鄭朝獻之趙太
卜因告以祭地事及王病使卜之太卜譴之曰周之祭
地為祟趙乃還之
典門
子華子云子華子違趙趙簡子悅燭過典廣門之左簡
子召而語之以其故余按古有典門之官吕氏春秋又
云趙簡子時陽城胥渠處廣門之官
黑衣
國策左師觸讋曰老臣賤息舒祺最少不肖而臣衰竊
愛憐之願得補黑衣之缺以衞王宫注黑衣衞士之服
也沈約史記注云黑衣趙官名戰國時官制紛亂如魏
之犀首齊祭酒皆緣事起名不仍周舊趙衞宫之官衣
黑衣遂名黑衣也
驂乘
少室周為趙襄王驂乘見孟子注
筆吏
吕覧章句趙簡子以周舍為筆吏
津吏
列女傳趙簡子南擊荆至河津津吏醉卧不能渡
傳舍吏
春秋后語秦急圍邯鄲邯鄲且欲降傳舍吏子李同說
平原君曰今邯鄲之民析骨而炊易子而食可謂急矣
而君之后宫以百數婢妾被綺縠餘粱肉而民敝衣不
完糟糠不厭君器物鐘鼓自若使秦破趙安得而有此
哉
田部吏
史記趙奢者趙之田部吏也收租稅而平原君家不肯
出趙奢以法治之
奉陽君(以下附)
蘇秦說趙肅侯曰奉陽君妬大王不得任事注肅侯令
其弟成相號奉陽君
安陽君
惠文王四年朝羣臣安陽君亦來朝
平陽君
惠文王二十七年封趙豹為平陽君
華陽君
白起傳趙封馮亭為華陽君
武陽君
孝成王十一年武陽君鄭安平死徐廣曰故秦將降趙
也
武襄君
孝成王十六年以樂乘為武襄君正義曰襄舉也上也
言樂乘功最高也
武安君
幽繆王三年秦政攻赤麗宜安李牧率師與戰肥下却
之封牧為武安君又蘇秦傳趙封蘇秦為武安君以上
見史記
建信君
國策建信君貴於趙或謂建信君君之所以事王者色
也建信君无考
平都君
國策趙惠文王三十年相平都君田單謂趙奢曰吾非
不悦將軍之兵也
廬陵君
馮忌為廬陵君謂趙王曰廬陵君孝成王母弟見趙記
代成君
趙世家襄子平代遂以代封魯伯子周為代成君
長安君
趙世家孝成王三年王新立太后用事秦急攻之趙氏
求救於齊齊曰必以長安君為質正義曰長安君者以
長安善故名也
信平君
史記孝成王十五年以尉文封相國廉頗為信平君正
義曰信平廉頗號也言篤信而廉平也
馬服君
惠文王二十九年趙使趙奢將擊秦大破秦軍閼與下
賜號為馬服君見史記(說在趙兵制中)崔浩云馬服趙官名誤
陳餘遺章邯書曰白起為秦將南征鄢郢北阬馬服往
趙奢子括代號馬服
望諸君
樂毅傳毅知燕惠王之不善畏誅遂西奔趙趙封樂毅
於觀津號曰望諸君
平原君
平原君趙勝見國策
春平君
悼襄王時秦召春平君泄鈞為之說文信侯注春平君
趙太子也
李侯
平原傳秦圍邯鄲急傳舍吏子李談說平原君得敢死
士三千人與赴秦軍秦兵遂罷李談戰死趙封其父為
李侯徐廣曰河内成臯有李城正義曰懷州温縣本李
城李談父所封
魏職官(封君附)
丞相
史記蘇代曰太子自相是三人者皆以太子為非常相也
皆務以國事魏欲得丞相璽也注魏置丞相余按太子
自相亦竒
師
通鑑魏文侯以卜子夏田子方為師虞夏商皆有師保
凝丞師古官也
傅
史記翟璜曰君之子無傅臣進屈侯鮒胡三省云傅者
傅之以德義因以為官名
司徒
芒卯謂秦王曰王能使臣為魏之司徒則臣能使魏獻
長平王屋洛林之地也見國策按左傳晉以僖侯廢司
徒注僖侯名司徒故廢司徒為中軍魏有司徒知三晉
之官非晉舊也
犀首
春秋后語魏以犀首官公孫衍劉向别錄云犀首大梁
官名公孫衍嘗為是官因號犀首盖以官號也司馬彪
曰犀首魏官若今虎牙將軍
將軍
魏有將軍王敖見劉向孟子注
上將軍
國策迎孟嘗君為上將軍魏世家令太子申為上將軍
信陵君傳魏王以上將軍印授公子
客將軍
國策秦圍趙之邯鄲魏安釐王使將軍晉鄙救趙畏秦
止於蕩陽不進魏王使客將軍辛垣衍間入邯鄲應劭
曰魏有客將軍官
五乘將軍
韓子秦韓攻魏昭卯西說而秦韓罷齊荆攻魏昭卯東
說而齊荆罷魏襄王養之以五乘將軍卯曰伯夷以將
軍葬於首陽之下而天下曰夫以伯夷之賢與其稱仁
而以將軍葬是手足不掩也按將軍周末官此言伯夷
以將軍葬無攷注五乘將軍謂養之以五乘為將軍也
余謂注非也當是五乘之將軍古者兵車一乘甲士三
人步卒七十二人五乘凡三百七十五人
公乘
說苑魏文侯時有公乘不仁公乘疑官名晉有公乘之
官是也
大夫
孔叢子秦兵攻趙魏大夫以為於魏便國策魏武侯與
諸大夫浮於西河
上大夫
尹子文魏王賜獻玉者千金長食上大夫之祿
中大夫
史記魏人范雎從中大夫須賈使於齊注戰國之時仍
周制置上中下三大夫隋書百官志曰周監二代㳂革
不同其道既文置官彌廣逮於戰國戎馬交馳雖時有
變革然猶仍周制
國大夫
韓非子吳起下令大夫曰明日且攻亭有能先登者仕
之國大夫賜之上田宅吕氏春秋云吳起治西河欲諭
其信於民夜日置表於南門之外令於邑中曰明日有
人僨南門之外者仕長大夫明日日晏矣莫有僨表者
民相謂曰此必不信有一人曰試往僨表來謁吳起吳
起自見而出仕之長大夫異文而同實也
五大夫
國策信陵君使人謂安陵君曰君其遣縮高吾將仕之
以五大夫使為持節尉(或作執節尉)吕氏云謂兼持節尉也
關内侯
為竇屢謂魏王曰王不若與竇屢關内侯見國策
上卿
新序魏文侯召翟黃入復為上卿
持節尉
詳見五大夫注持節尉尉之持節者按周禮有掌節
御史
國策安邑之御史死注六國已遣御史監郡不自秦始
也
守
魏文侯問於解狐曰寡人將置西河之守見說苑又吳
起為苑守
令
西門豹為鄴令見淮南子
樂人
桓譚新論云漢文帝得魏文侯時樂人竇公百八十歲
文帝奇之問何服食而至此對曰年十三失明父母教
以鼓琴日以為常无所服餌
虞人
魏文侯與虞人期獵見國策注虞人掌山澤之官按周
禮有山虞澤虞
舍人
說苑魏文侯封太子擊於中山三年使不往來舍人趙
倉奉使
御庶子
國策魏公叔痤病惠王往問之曰公叔病即不可諱
將奈社稷何痤對曰痤有御庶子公孫鞅願王以國
事聽之也史記作中庶子注云此公族官别於國官
及太子官或以為御庶子痤之家臣如甘羅為文信
侯少庶子也白帖作公叔之少子誤矣禮記曰古者
周天子有庶子之官職諸侯卿大夫之庶子掌其戒
令與其教理别其等正其位胡三省曰自戰國以來
大夫之家有中庶子舍人青絲編曰中庶子魏官時
公叔痤相魏中庶子其屬官也故曰痤有中庶子公
孫鞅
博士
漢書賈山傳賈山潁川人也祖父祛故魏王時博士弟
子也師古曰六國時魏也
主書
吕氏春秋魏攻中山樂羊將已得中山還反報文侯有
貴功之色文侯知之命主書曰羣臣賓客所獻書者操
以進之主書舉兩篋以進令將軍視之
信安君(以下附)
國策秦召魏相信安君注史不書無攷
平都君
長平之役平都君說魏王
隱陵君
詳見宫室攷
安陵君
國策信陵君使人謂安陵君按征羌侯國有安陵亭
信陵君
信陵君殺晉鄙救邯鄲破秦人存魏國見史記曹子建
七啓云若夫田文無忌之儔乃上古之俊公子也皆飛
仁揚義騰躍道藝游心無方抗志雲際揮袂則九野生
風慷慨則氣盛虹蜺
寗陵君
魏豹傳魏豹者故魏諸公子也其兄魏咎故魏時封為
寗陵君秦滅魏遷咎為家
中山君
魏文侯封擊為中山君見韓詩外傳及說苑
龍陽君
國策魏王與龍陽君共船而釣胡元瑞筆叢云魏安釐
王幸姬號龍陽君見名疑今以為男子非是余按古來
美人諒亦有稱龍陽者非男子矣婦人封君至隱怪也
天下守箋注童而習之不知其非誣女為男號為幸臣
封君之竒反聾瞽焉譬如晦夜不見星斗獨有雲霧
除寗侯
續春秋云魏龐涓為除寗侯
韓職官(封君附)
相國
國策謂韓相國曰人之善扁鵲者為有臃腫也史記韓
懿侯八年申不害相韓修術行道國内以治諸侯不來
侵伐
司空
吕氏春秋韓氏城期十五日而成段喬為司空有一縣
後二日段喬執其吏而囚之囚者之子走告封人子高
曰惟先生能活臣父之死孔安國曰司空主空土以居
人按空穴也古者穴居一曰司空地官雖空處皆得司
也言自地已上無不司
太守
韓氏上黨守馮亭使者至曰願以上黨入之趙趙使平
原君往受地以萬戶都三封其太守為華陽君以千戶
都三封其縣令為侯見通鑑正義曰爾時未合言太守
至漢景帝時始置太守此言太守衍字也余按國策中
太守數見正義說
縣令
詳見太守
封人
詳見司空
客卿
客卿為韓謂秦王見國策注云韓重客卿位在相國之
下一等
大夫
琴經疏聶伯為韓大夫出使於秦作怨離之曲别老母
稚妻也
中庶子
國策韓公叔與幾瑟爭國中庶子強謂太子曰不若及
齊師未入急擊公叔
典冠
韓非子韓昭侯醉而寢典冠者見君之寒也故加衣於
君之上覺而問左右曰誰加衣者左右對曰典冠君因
罪典衣與典冠其罪典衣以為失其事也其罪典冠以
為越其職也
廩吏
韓子韓昭侯之時廩吏竊黍種
燕職官(封君祿制附)
相國
國策秦客卿謂穰侯君欲成之何不使人謂燕相國又
韓非子郢人有遺燕相國書史記蘇秦之在燕與其相
子之為婚又燕王喜命相栗腹約歡趙趙世家作燕王
令丞相栗腹約驩
上卿
蘇代說燕昭王王曰吾請拜子為上卿又太子丹尊荆
軻為上卿並見史記
亞卿
樂毅傳樂毅為魏昭王使於燕燕王以客禮待之樂毅
辭讓遂委質為臣燕昭王以為亞卿
大夫
王喜時有大夫將渠詳見兵制攷
太傅
史記燕太子丹質於秦亡歸見秦且滅六國兵已臨易
水太子丹患之謂其太傅鞠武曰燕秦不兩立
將軍
史記燕噲讓位子之國大亂將軍市被與太子平謀將
攻子之
上將軍
典略燕以樂毅為上將軍
御書
蘇代自齊獻書於燕王曰臣之行也固知有口事故獻
御書而行應劭曰御書猶尚書也余按趙亦有御史盖
謁者之官
右御
韓非子右御冶工見外儲說
境吏
國策張丑為質於燕燕王欲殺之走且出境境吏得丑
豕宰
符子朔人獻燕昭王以大豕曰養奚若使曰豕也非大
囿不居非人便不珍今年百二十矣人謂豕仙王乃命
豕宰養之十五年大如沙獖足如不勝其體王異之命
衡官橋而量之折橋豕不量又命水官舟而量之其重
千鈞其巨無用燕相謂王曰奚不烹之王乃命宰夫膳
之
衡官
詳上按周禮有林衡川衡
水官
詳豕宰
宰夫
詳豕宰周宰夫之職掌治朝之法以正王及三公六卿
大夫羣吏之位掌其禁令燕之宰夫乃膳人矣自春秋
以來皆然
女伶官
拾遺記燕昭王時廣延國獻善舞者二人容冶妖麗靡
於鸞翔而歌聲輕颺廼使女伶代唱其曲余按伶樂官
也黃帝時樂師伶倫世掌樂官故後世號樂官曰伶官
女伶者女樂官也周禮有女祝女史後代有女尚書女
侍中女學士女博士之類又有女將軍女司樂即女伶
官也
昌國君(以下附)
史記樂毅勝齊燕昭王親至濟上勞軍行賞饗士封樂
毅於昌國號為昌國君及樂毅奔趙後燕王復以其子
樂閒為昌國君
奉陽君
國策奉陽君甚不取於蘇秦正曰奉陽君李兌
成安君
趙世家惠文王二十八年燕將成安君公孫操殺其主
右封君
三百石
史記燕噲自三百石吏以上而效之子之注以石計祿
始見於此又秦范雎曰自斗食以上有非相國之人者
乎王翦歸斗食以下秩吕不韋舍人六百石以上奪爵
孟子為齊卿其祿十萬鍾七國祿制僅見於此姑附燕
職官俟博聞者
右禄制
七國攷卷一
