七國攷卷九明董說撰
秦雜祀
西畤
史記秦襄公以兵定周周封爵之襄公於是始國通諸
侯聘享之禮乃用駵駒黃牛羝羊各三祠上帝西畤封
禪書云其牲用駵駒黃牛羝羊各一云年表云立西畤
祠白帝索隠曰襄公始列為諸侯自以居西畤西畤縣
名故作西畤畤止也漢書郊祀志曰秦襄自以為主少
昊之神作西畤(雜祀喪制亦禮也不附羣禮各為一卷盖淫祠厚葬戰國無度非禮之禮攷古)
(者慎焉宗廟而外並從雜祀)
鄜畤
史記秦文公元年居西垂宫三年文公以兵七百人東
獵四年至汧渭之會曰昔周邑我先秦嬴於此後卒獲
為諸侯乃卜居之占曰吉即營邑之十年初為鄜畤封
禪書曰秦文公夢黃蛇自天下屬地止於鄜衍史敦曰
此上帝之徵君其祠之於是作鄜畤用三牲郊祭白帝
焉按秦紀祠鄜畤用三牢又秦德公元年以犧三百牢
祠鄜畤德公文公之子也初居雍大鄭宫以犧三百牢
祠鄜畤卜居雍后子孫飲馬於河漢書郊祀志曰文公夢
蛇自天下屬地其口止於鄜衍文公問於史敦敦曰此
上帝之徵君其祠之於是作鄜畤用三牲郊祭曰白帝
焉
密畤
秦宣公四年作密畤見史記漢書注云雍有五畤太昊
黃帝以下祠三百二所緯略云密畤者宣公作在渭南
祭青帝不在雍也括地志云漢有五畤在岐州雍縣南
則鄜畤吳陽上畤下畤密畤北畤秦文公作鄜郊祭白
帝曰鄜畤秦宣公作密畤於渭南祭青帝秦靈公作吳
陽上畤祭黃帝作下畤亦祠黃帝漢高帝曰天有五帝
今四何也待我而具五遂立黑帝曰北畤也
上畤下畤
秦靈公作吳陽上畤下畤詳見括地志封禪書云作上
畤祭黃帝作下畤祭炎帝
畦畤
陜西志畦畤在櫟陽縣東北三十里秦獻公時櫟陽雨
金自以得金瑞故作畦畤祀白帝畦畤者言其畤如畦
畛也
武畤好畤
雍錄云武畤好畤在雍縣旁之吳陽此二畤者不知何
世所造参求其地即秦靈公所立上畤下畤吳陽也靈
公既立上下兩畤又立武畤好畤又云秦西畤鄜畤上
畤下畤漢北畤為五畤五畤之外又别有四畤為密畤
畦畤武畤好畤括地志又以密畤鄜畤上畤下畤北畤
為五畤其說相牴牾也余按封襌書云自秦文公未作
鄜畤也而雍旁故有吳陽武畤雍東有好畤皆廢無祠
或曰自古以雍州積高神明之隩故立畤郊上帝諸神
祠皆聚云據此武好二畤舊在雍地非始於靈公盖二
畤久廢自靈公祠之也
郊
史記秦昭襄王五十四年王郊見上帝於雍滅周之明
年也周禮大宗伯以禋祀祀昊天上帝禮記郊之祭迎
長日之至也大報天而主日也兆於南郊就陽位也掃
地而祭於其質也於郊故謂之郊又曰祭之日王被衮
以象天戴冕藻十有二旒則天數也乘素車貴其質也
旂有十二旒龍章而設日月以象天也天垂象聖人則
之郊所以明天道也
陳寳祠
秦紀秦文公十九年得陳寳漢書郊祀志云文公獲若
石云於陳倉北坂城祠之其神來若雄雉其聲殷殷云
野雞夜鳴以一牢祠之名曰陳寳臣瓉云陳倉縣有寳夫
人祠歲與葉君神會也封禪書云其神或歲不至或歲
數來來也常以夜光輝若流星從東南來集於祠城括地
志云寳雞神在岐州陳倉縣東二十里故陳倉城中又
按神僧傳載秦穆公時扶風獲一石由余識為佛神事
頗詭特儒者所不道
怒特祠
五行傳秦立怒特祠祠以白犬玄羊史記文公二十七
年伐南山大梓豐大特徐廣曰今武都故道有怒特祠
錄異傳秦文公時雍南山有大梓樹文伐之輙有大風
雨樹生合不斷時有一人病夜&KR0616;山中聞有鬼語樹神
曰秦若使人被髮以朱絲繞樹伐汝汝得不困耶樹神
無言明日病人語聞公如其言伐樹斷中有一青牛出
走入豐水中其後牛出豐水中使騎擊之不勝有騎墮
地復上髮觧牛畏之不出故置髦頭
伏祠狗禦蠱
史記秦德公二年初伏以狗禦蠱徐廣曰年表云初作
伏祠社磔狗邑四門也胡廣曰秦有伏祭自德公始孟
康曰六月伏日初也周時無至此乃有之歴忌說曰伏
者何以金氣伏藏之日也四時代謝皆以相生立春木
代水水生木立夏火代木木生火立冬水代金金生水
立秋以金代火故至庚日必伏庚者金故曰伏也正義
曰蠱者熱毒惡氣為傷害人故磔狗以禦之左傳云皿
蟲為蠱漢書觧詁曰狗陽畜也以狗祭社以辟不祥風
俗通曰俗說狗别賓客善守禦故著四門以辟盗賊今
人殺白犬以血題門戶辟除不祥取法於此顧氏說略
云六月上伏秦始皇所置又云秦穆公始為伏皆誤也
鳳女祠
神仙傳秦穆公時蕭史夫婦皆隨鳳凰飛去故秦人為
作鳳女祠於雍宫中時有簫聲而已
臘祠
史記秦惠文王十二年初臘正義曰十二月臘日也秦
惠文王始效中國為之故云初臘臘禽獸以歲終祭先
祖因立此日也漢名臣奏曰秦惠文王初立臘祠冬祭
祖攷風俗通曰夏曰嘉平殷曰清祀周曰蜡漢曰臘漢
書觧詁曰周曰大蜡秦始謂之臘尋更曰嘉平漢復曰
臘也又左傳晉侯假道於虞以伐虢宫之竒諫弗聽以
其族行曰虞不臘矣故疑左傳戰國人書也
蜀水三祀
華陽國志秦孝文王以李冰為蜀守冰能知天文地理
謂汶山為天彭門乃至湔及縣見兩山對如闕因號天
彭闕髣髴若見神遂從水上立祀三所祭用三牲珪璧沈
濆
久湫巫咸亞馳
金石古文載秦詛楚文文凡三曰久湫曰巫咸曰亞馳
(亞馳讀作呼馳)其石皆出宋世說者謂初得巫咸文於鳳翔次
得久湫文於渭又次得亞馳文於洛其詞則一唯告於
神者隨號而異其久湫文曰又(通作有)秦嗣王敢用吉玉
瑄璧使其宗祝卲鼛布愍告於不顯大沉久湫以底楚
王熊相之多罪昔我先君穆公及楚成王實戮力同心
兩邦若一絆以㛰姻袗以齊盟曰葉萬子孫毋相為不
利親仰大成久湫而質焉今楚王熊相康(讀作庸)回無道
淫佚耽亂宣侈競縱變渝盟刺内之則暴虐不辜戮剔
孕婦幽刺親戚拘圉其叔父寘諸冥室櫝棺之中外之
則冐改久心不畏皇天上帝及大沉久湫之光烈威神
而兼倍十八世之詛盟率諸侯之兵以臨加我欲剗伐
我社稷伐滅我百姓求蔑法皇天上帝及大沉久湫之
卹祠圭玉犧牲逮取我邊城新&KR1609;及□(音於)長親我不敢
曰可今又悉興其衆張矜億怒飾甲底兵奮士盛師以
偪我邊境將欲復其□(音凶)迹唯是秦邦之羸衆敝賦□
䩱棧輿禮使介老將之以自救也亦應受皇天上帝及
大沉久湫之威靈德賜克劑楚師且復略我邊城敢數
楚王熊相之倍盟犯詛著諸石章以盟大神之威神按
方氏䟦詛楚文以為秦惠文王二十六年石湖亦謂當
惠文王之世按秦在戰國最多鬼祀史記六國表曰
太史公讀秦記至犬戎敗幽王周東徙洛邑秦襄公始
封為諸侯作西畤用事上帝僣端見矣禮曰天子祭天
地諸侯祭其域内名山大川今秦雜戎翟之俗先暴戾
后仁義位在藩臣而臚於郊祀君子懼焉法言曰節莫
差於僣僣莫差於祭祭莫重於地地莫重於天則襄文
宣靈其兆也昔者襄公始僣西畤以祭白帝文宣靈宗
興鄜密上下用事四帝而天王不匡反致文武胙
楚雜祀
望祭羣神
左傳楚共王無冡適有寵子五人無適立焉乃大有事
於羣望而祈曰請神擇於五人者使立社稷乃徧以璧
見於羣望曰當璧而拜者神所立也誰敢違之乃與巴
姬埋璧於大室之庭召五子齋而入康王跨之靈王肘
加之子比子晢皆遠之平王幼抱而入再拜&KR1062;紐故康
王以長立至其子失之圍為靈王及身而弑子比為王
十餘日子晢不得立又俱誅四子皆絶無後唯獨棄疾
後立為平王竟續楚祀如其神符
祭上帝
桓譚新論楚靈王信巫祝之道躬執羽紱起舞壇前吳
人來攻其國人告急而靈王鼓舞自若顧應之曰寡人
方祭上帝樂明神當蒙福祐焉不敢赴救而吳兵遂至
俘獲其太子及后妃以下
祭岡山
左傳楚子滅蔡用隠太子於岡山(蔡太子也)申無宇曰不祥
五牲不相為用况用諸侯乎王必悔之注用太子者楚
殺之為牲以祭岡山之神
歴山祠
越絶書無錫歴山春申時歲祠以牛立無錫塘去吳百
二十里
東皇太一祠
屈原九歌有東皇太一按太一天之尊神祠在楚東以
配東帝故云東皇淮南子云太微者太一之庭紫宫者
太一之居也楚辭注曰昔楚南郢之邑沅湘之間其俗
信鬼而好祝其祀必使巫覡作樂歌舞以娛神蠻荆陋
俗詞既鄙俚而其隂陽人鬼之間又或不能無䙝慢淫
荒之雜原既放逐見而感之故頗為更定其詞去其太
甚岳陽風土記曰荆湖民俗歲時會集或禱祠多擊鼓
令男女踏歌謂之歌場疾病不事醫藥惟灼龜打瓦或
以雞子占卜求祟所在使俚巫治之皆古楚俗也
雲中君祠
楚雲中君祠見屈原九歌謂雲神也歌曰浴蘭湯兮沐
芳華采衣兮若英靈連蜷兮既留爛昭昭兮未央楚人
名巫為靈子若曰神之子也言使靈巫先浴蘭湯沐香
芷衣采衣如草木之英以自潔也
湘君祠湘夫人祠
九歌有湘君湘夫人皆楚祠也
大司命祠少司命祠
九歌有大司命祠少司命祠周禮大宗伯以槱燎祀司
中司命星傳云三台上台曰司命又文昌宫苐四亦曰
司命故有兩司命也
東君祠
楚辭注東君祠者日神也禮曰天子朝日於東門之外
東君歌曰縆瑟兮交鼓簫鐘兮瑶簴鳴䶵兮吹竽思靈
保兮賢□翾飛兮翠曾展詩兮會舞應律兮合節靈之
來兮蔽日青雲衣兮白霓裳舉長矢兮射天狼&KR0757;余弧
兮反淪降援北斗兮酌桂漿注青衣白裳日出東方入
西方故用其方色以為飾也
河伯祠
見九歌河伯者舊說以為馮夷其言荒誕不可稽攷大
率為黃河之神耳按楚昭王二十七年春吳伐陳楚昭
王救之軍城父十月昭王病於軍中有赤雲如鳥夾日
西飛昭王問周太史太史曰是害於楚王然可移於將
相將相聞是言乃請自以身禱於神昭王曰將相孤之
股肱也今移祸庸去是身乎弗聽卜而河為祟大夫請
禱河昭王曰自吾先王受封望不過江漢而河非所獲
皇也止不許
沈馬祠
陸璣要覽楚懷王於國東偏起沈馬祠歲沈白馬名饗
楚邦河神欲祟祭祀拒秦師卒破其國天不祐之漢成
帝時谷永距絶方士疏云楚懷王隆祭祀事鬼神欲以
獲福卻秦師而兵挫地削身辱國危
趙雜祀
霍泰山祀
史記趙襄子立智伯與韓魏分范中行故地智伯益驕
請地於趙不與智伯遂率韓魏攻趙襄子懼乃奔保晉
陽原過從後至於王澤見三人自帶以上可見自帶以
下不可見與原過竹二節莫通曰為我以是遺趙毋卹
原過既至以告襄子襄子齋三日親自剖竹有朱書曰
趙毋卹余霍泰山山陽侯天使也三月丙戌余將使女
反滅智氏女亦立我百邑余將賜女林胡之地至於後
世且有伉王亦黑龍面而鳥噣鬢麋髭&KR0971;大膺大胷修
下而馮左袵界乘奄有河宗至於休溷諸貉南伐晉别
北滅黑姑襄子再拜受三神之令三國攻晉陽歲餘引
汾水灌其城城不浸者三版襄主錯龜數策占兆以視
利害何國可降使張孟談潜行反智伯之約私於韓魏
韓魏與合謀三月丙戌遂滅智氏祠三神於百邑使原
過主霍泰山祀括地志云三神祠今名原過祠在霍山
側也按趙與秦同姓秦之先帝顓頊之苖裔孫曰女
孫女修織玄鳥隕卵女修吞之生子大業大業取少典
之子曰女華生大費與禹平土已成帝錫玄圭禹受曰
非予能成亦大費為輔帝舜曰咨爾費贊禹功其賜爾
皂斿爾后嗣將大出乃妻之姚姓之玉女大費拜受佐
舜調馴鳥獸是為栢翳舜賜姓嬴氏大費生子二人一
曰大廉實鳥俗氏二曰若木實費氏其玄孫曰費昌子
孫或在中國或在夷狄費昌當夏桀之世去夏為湯御
敗桀於鳴條大廉玄孫曰孟戲中衍鳥身人言帝大戊
聞之遂使御大戊以下中衍之後世有功殷國故嬴多
顯遂為諸侯其玄孫曰中潏在西戎保西垂生蜚廉蜚
廉生惡來惡來有力蜚廉善走父子俱事殷周武王之
伐紂也并殺惡來是時蜚廉為紂取石北方還無所報為
壇霍太山而報得石椁銘曰帝令處父不與殷亂賜爾
石棺以華氏死遂葬於霍太山蜚廉復有子曰季勝季
勝生孟增孟增幸於周成王是為宅臯狼臯狼生衡父
衡父生造父造父以善御幸於周繆王得驥&KR0784;驊駵騄
耳之駟西廵樂而忘歸徐偃王作亂造父為繆王御長
驅歸周以救亂繆王以趙城封造父造父由此為趙氏
中衍鳥身人言蜚廉石棺天賜跡近鬼神不經聞見是
故秦趙二國最重祭祀其所繇來者久也
公孫杵臼程嬰祠
史記晉屠岸賈攻趙氏於下宫殺趙朔趙同趙括趙嬰
齊皆滅其族趙朔妻成公姊有遺腹走公宫匿趙朔客
曰公孫杵臼友程嬰二人謀立孤杵臼死之程嬰卒立
趙武亦自殺趙武服齊衰三年為之祭邑春秋祠之世
世勿絶正義曰今河東趙氏祠先人猶别舒一座祭二
士矣
魏祭祀
郊
魏惠王有拜郊臺詳宫室
七主之祭
孟子說文梁襄王僣天王之號立七主之祭修英雄之
聲號伯中國梁立七主不見他書按封禪書始皇有八
神之祭一曰天主二曰地主三曰兵主四曰隂主五曰
陽主六曰月主七曰日主八曰四時主梁之七主或亦
取乎此也
七國攷卷九
