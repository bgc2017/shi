七國攷卷十四明董說撰
秦𤨏徵
覇水
水經注覇者水上地名也古曰滋水矣秦穆公覇世更
名滋水為覇水以顯覇功
秦䜟
趙世家趙簡子疾五日不知人大夫皆懼醫扁鵲視之
出董安于問扁鵲曰血脉治也而何怪在昔秦穆公嘗
如此七日而寤寤之日告公孫支與子輿曰我之帝所
甚樂吾所以久者適有學也帝告我晉國將大亂五世
不安其後將覇未老而死覇者之子且令而國男子無
别公孫支書而藏之秦䜟於是乎出矣封禪書云秦繆
立病卧五日不寤寤乃言夢見上帝上帝命繆公平晉
亂史書而記藏之府而後世皆曰秦繆公上天
小咸陽
揚雄云秦使張儀作小咸陽於蜀按郡國志秦惠王二
十七年使張儀築城以象咸陽沃野千里號曰陸海所
謂小咸陽也
為市
秦别紀秦獻公七年初行為市
狗堡
三秦記䴡山西有白鹿原原上有狗堡秦襄公時有大
狗來下有賊則狗吠之故一堡無患
馬城
搜神記昔秦人築城於武周塞内以偹胡將成而崩者
數矣有馬馳走周旋反覆父老異之因依馬跡築城城
乃不崩遂以名焉
龜城
寰宇記初張儀築成都城城屢壊不能立忽有大龜周
旋行走巫言依龜行處築之城乃得立遂名
浮橋
春秋后傳周赧王五十年秦作浮橋於河
機發橋
燕丹子秦王為機發之橋欲䧟丹
上計
史記秦昭王召王稽拜為河東守三年歲不上計
檄楚書
文心雕龍曰檄者皦也宣布於外皎然明白張儀檄楚
書以尺一明白之文
秦紀
列國紀聞秦史曰紀余按司馬遷本紀之名盖因秦舊
博箭
韓子秦昭王使工人施鈎梯上華山以松柏之心為博
箭長八尺棋長八寸勒之曰昭王嘗與天神博於此
鈎梯
詳上博箭
沐
世本云秦穆公作沐
輕粉
秦穆公作輕粉見物原蕭史與秦穆公鍊飛雪丹苐一
轉與弄玉塗之今之水銀膩粉是也見古今注
男子書年
始皇本紀十六年初令男子書年
斗桶權衡丈尺
秦孝公十九年商鞅平斗桶權衡丈尺
白玉虎
太平御覽始皇二年騫霄國獻善畫之工刻白玉為兩
虎削玉為毛如真矣不點兩目睛始皇點之即飛去明
年南郡有獻白虎二頭始皇使視之乃是先刻玉者始
命去目睛二虎不復能去事見拾遺記
石牛
蜀王本紀秦惠王欲伐蜀乃刻五石牛置金其後蜀人
見之以為牛能大便金蜀王即發卒千人使五丁力士
拖牛成道致三枚於城郭蜀道得通三牛力也後遣丞
相張儀等將兵隨石牛道伐蜀焉
石犀
華陽國志秦李冰為蜀守作石犀五頭以厭水精詳見
河渠杜甫詩君不見秦時蜀太守刻石立作三犀牛志
云五犀其說不同
田齊𤨏徵
棧道
國策田單為棧道木閣迎齊王與后於城陽山中王伯
厚云據此非但蜀有棧道也
管仲之後
傅子云昔田氏有齊而管仲之後去之或適魯或適楚
漢興有管少卿為燕令始家朱虚世有名節九世而生
管寧
轂擊
蘇秦稱臨淄之中車轂擊以為盛樂府注云齊人本好
轂擊相犯以為樂也盖其俗云
鬭雞走狗六博蹹踘
蘇秦說齊云臨菑甚冨而實其民無不吹竽鼓瑟擊筑
彈琴鬭雞走狗六博蹹踘
以牛釁鐘
孟子引胡齕曰王坐於堂上有牽牛而過堂下者王問
曰牛何之對曰將以釁鐘陳祥道曰古之用釁者多矣
若天府釁寳鎮及寳噐小子釁邦噐及軍噐龜人釁龜
圉人釁廐以至社稷五祀與夫師行之主藏約之戶或
釁於始成或釁於將用其禮豈一端哉然釁有司行事
而君不親犬羊為牲而牛馬不預有司爵弁而不冕牲
駹而不純則釁之為禮也小矣後世有以牛釁鐘而甚
者叩人鼻以衈社此先王之所棄也
楚𤨏徵
典籍
王子朝以典籍奔楚見左傳困學紀聞曰周之大寳河
圖大訓列焉易象在魯三墳五典在楚周不能有寳矣
然而老𣆀之禮萇弘之樂文獻猶存及王子朝之奔楚
於是觀射父倚相皆誦古訓以華其國以得典籍故也
營丘九頭圖
盛弘之荆州記云衡山南有南正重黎墓也楚靈王時
山崩毁其墳得營丘九頭圖焉
離騷
楚語伍舉曰德義不行則邇者騷離而遠者距違注騷
愁也離畔也伍舉所謂騷離屈平所謂離騷皆楚言也
揚雄為畔牢愁與楚語注合
檮杌
列國記聞云楚史曰檮杌亦曰書曰志曰記檮杌獸名
或曰木也湘東紀聞云檮杌之獸能逆知未來故人有
掩捕輙逃匿史以示往知來故名檮杌
夏州
左傳楚子為陳夏氏亂伐陳鄉取一人焉以歸謂之夏
州
縣
楚滅陳為縣見史記縣名始此非始於秦也
金陵
立齋閒錄云金陵即今南京戰國楚威王時以其地有
王氣埋金以鎮之故名
覇山
春秋說文云楚武王獵山自名覇山一統志武王山在
棗陽縣東楚武王獵於此又名覇山
玉米田
書舊云歸州有玉米田屈原耕於此産白米如玉楚人
遂名其田曰玉米又見屈原外傳
競渡
隋書志屈原以五月望日赴汨羅土人追至洞庭不見
湖大船小莫得濟者乃歌曰何由得渡河因雨鼓櫂争
歸競會亭上習以相傳為競渡之戲
牽鈎
隋書志楚又有牽鈎之戲云從講武所出楚將伐吳以
為教戰流遷不改習以相傳鈎初發動皆有鼓節羣噪
歌謠振驚遠近俗云以此厭勝致豐穰
角抵
漢武故事云内庭常設角抵戲角抵者六國時人所造
也或曰角抵楚人造
竹卜
楚辭索瓊茅以筳篿兮王逸注楚人名結草折竹卜曰
篿筳荆楚歲時記曰秋分以牲祠社擲茭於社神以占
來歲豐歉或折竹以卜
包茅
左傳包茅不貢盛弘之荆州記曰零陵郡有香茅桓公
所以責楚榖梁作菁茅也
畫羊懸榖
廣州記曰州廳梁上畫五羊又作五榖囊隨羊懸之云
昔高固為楚相五羊銜榖萃於楚庭故圖其象為瑞(六國)
(時廣州屬楚)
雞駭犀
國策楚王獻雞駭之犀夜光之璧於秦王抱朴子云通
天犀中有一白理如線置米其上以飼雞雞見之驚故
名雞駭犀
夜光璧
詳上
明月珠
魯連子云楚之明月出蚌蜃
和氏璧
楚惠文王時得和氏璧見史記
白珩
趙襄子問王孫圉曰楚之白珩猶在乎見國語
方府金
見莊辛說楚㐮王注云方府之金四方所貢之金也
黃金珠璣犀象
國策楚王曰黃金珠璣犀象出於楚寡人無求於晉國
朱鷺
詩䟽義楚成王時有朱鷺合沓飛翔而來舞舊鼓吹朱
鷺曲是也
茹黃狗
吕覽荆文王得茹黃之狗說苑作如黃
鐵腸兔
異苑云楚王與羣臣獵於雲夢縱良犬逐狡兔三日而
獲之其腸似鐵良工曰可以為劍
文繡馬
史記楚莊王有愛馬衣以文綉
康王谷
青藤山人路史云世傳始皇并吞六國楚康王避難谷
中名康王谷在匡廬山亦見一統志
采菱城
一統志采菱城在桃源縣東北二十五里其湖産菱肉
厚味甘楚平嘗采之
趙𤨏徵
摩笄之山
趙襄子擊殺代王其姊聞之泣而呼天摩笄自殺故趙
氏有摩笄之山詳見音樂按今鎮江府城西南五里亦
有摩笄山志云劉宋戴顒女于此摩笄誓不適人因名
米山
一統志米山在山西澤州高平縣東一十里趙將廉頗
積米於此俗呼大粮山
夫人城
郡國志洛州夫人城即趙武靈王夫人築也
潘吾刻迹
韓子趙主父令工施鈎梯而緣潘吾刻疎人迹其上廣
三尺長五尺而勒之曰主父常游於此(潘吾山名)
正旦放生
孔叢子邯鄲之民以正月之旦獻雀於趙王而綴之以
五絲王大悦申叔以告子順曰王何以為也對曰正旦
放之示有生也
魏𤨏徵
徑寸珠
史記齊威王二十四年與魏王會田於郊魏王問曰王
亦有寳乎威王曰無有梁王曰若寡人國小也尚有徑
寸之珠照車前後各十二乘者十枚
夜光璧
鄒陽書曰白圭顯於中山中山人疑之魏文侯投以夜
光之璧
君臣相博
史記信陵君與魏王博
樂羊城
郡國志定州博陵縣樂羊城魏文侯使樂羊取中山造
上計
韓子西門豹為鄴令居期年上計新序魏文侯時東陽
上計錢布十倍上計者上其計簿
木鵰
異苑魏安釐王觀翔鵰而樂之曰寡人得如鵰之飛視
天下如芥也吳客有隠游者聞之作木鵰而獻之王王
曰此有形無用者也召隠游欲加刑焉隠游曰臣請為
大王翔之乃取而騎焉遂翻然飛去莫知所之
韓𤨏徵
冰井
湖南志冰井在開封府延津縣西南二十里世傳韓襄
王藏冰之處
韓王之爻
古今萬物史魏時鑿土得尺鐵刻云韓王之爻不知爻
為何物或云古大事必卜六爻已奠刻而記之疑亦影
說姑附於此
燕𤨏徵
三九之數
王應麟曰燕三九之數書不傳
五位之卦
應劭曰燕昭王作五位之卦是曰燕易
蠡卜
春秋后語曰蘇秦事鬼谷學終辭歸道乏因行以燕人
蠡卜傳說自給
黍谷
劉向别錄曰鄒子在燕燕有黍谷地美而寒不生五榖
鄒子居之吹律而温氣至今名黍谷
龍膏燈
拾遺記燕昭王二年海人乘霞舟以雕壺盛數斗膏以
獻昭王王坐通雲之堂以龍膏為燈光耀百里烟色丹
紫國人望之咸言瑞光世人遥拜之燈以火浣布為纏
荃蕪香
燕昭王散荃蕪之香見拾遺記
銷暑招凉珠
拾遺記昭王時有國獻珠於昭王王取瑶漳之水洗其
沙泥乃嗟歎曰自懸日月以來見黑蚌生珠已八九十
遇此千歲一生珠也珠漸輕細昭王常懷此珠當隆暑
之月體自清凉號曰銷暑招凉之珠也
恒春樹
拾遺記燕昭王通霞臺左右種恒春之樹葉如蓮花芬
芳似桂花隨四時
明真里
拾遺記昭王徹色减味居乎正寝賜甘需羽衣一襲表
其墟為明真里也
七國攷卷十四
