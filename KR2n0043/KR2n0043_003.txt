跋
九沙先生承都督公名儒之後世以理學經學顯而先
生尤邃於經所輯辨志堂書薄海内家家有之書學非
其甚屑意者若隸書又書學中一節耳而世人特寶貴
之求書者往往趾踵相接絹素堆積几案閱數十年以
為常既從事久凡目之所及心之所得舉而筆之雖未
嘗有意勒成一書而沾匃學者亦已多多矣曾屬余是
正未幾家燼於火與先代所傳及他著一時俱盡是編
其門徒程君雪汀所存别本也譌字頗多將鏤版舉以
似余余不克訂書數語歸之乾隆甲子仲秋望日錢塘
梁文浤拜手書
先太史紀年有云予素嗜字學尤篤於分隸春和手
柔取古來論隸學及作隸人姓氏彙為一編附以臆
說及漢唐碑刻題識語數十則名九沙分隸偶存亦
夙習未忘也福幼侍先太史嘗聞訓季姊及寄伯
兄書自叙年十三時見友人案頭曹全碑一冊假歸
仿之及少長游學入仕以迄歸田遍求古今名蹟臨
摹規畫實有愜心以故興酣落筆揮灑自如是編成
於雍正辛亥之春年七十有三矣閱十載庚申家罹
祝融之危所藏漢唐碑帖洎生平著述殆盡後於及
門程君清標處得是編存藁不無魯魚痛先太史
旋歸道山未克訂正福珍之篋笥有年頃來山左姪
緜前章邱署中訪知邑人焦君迪曾嗜古善書丏其
校訂緜前亟謀夀梓以公海内福因備述顛末記之
緜前為伯兄承天次子伯兄字石梁號訥庵雍正己
酉拔貢前陽榖令卒於官能嗣先太史臨池之學
季姊承保字季齋亦能以漢隸法作擘窠大字歸長
沙進士周宣猷早没福謹附書於後以俟當世博雅
君子採輯焉時乾隆己丑九月朔男福百拜敬識
