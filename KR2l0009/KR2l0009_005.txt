翰林記卷五明黃佐撰
到任燕會
本院官銓注後吏部題本以到任管事請有旨俞允
具公服謝恩擇日詣外公署與同寮相見謂之到任
本院自内閣學士至孔目皆出燕錢置盛筵於後堂
用樂學士列坐於上新任者坐於前之左講讀坐於
前之右餘皆旁坐公燕之盛蓋諸衙門所無又數日
新任者回席比前務加盛若甲首則狀元出燕錢倍
第二第三人其後併在一日同寮先設小席以待新
任者序賓主東西列坐飲數行即徹去就新任者之
席勸酬大率成禮而已然五品以上博士以下不預
唯講讀史官在焉非舊典也聚金之燕或久乃舉行
云庶吉士入館則内閣學士而下皆送至外公署備
燕席待之諸士亦回席然不謂之到任者以非職官
故也
考滿
本院官凡歴俸連閏計三年例給由考滿六年九年皆
然先具脚色事蹟及過名有無呈掌印官以憑考覈乃
往吏部相見六品以下循廊至堂上送迎待以殊禮五
品以上冢宰迎至後堂賓主坐談送出移咨都察院掌
院官皆迎至後堂坐談送出不計以崇卑云洪武十四
年十月壬申定考覈之法翰林院等衙門為近侍不係
常選官員任滿黜陟取自上裁盖未嘗往吏部也十六
年六月己卯吏部奏定考覈之制在京翰林院等衙門
屬官俱從正官考覈各以功過稱職與否開具送部覈
考從之永樂元年吏部奏准本院五品以下堂上官照
例不考五年奏准詹事府六品以上官亦不考俟九年
奏請黜陟而凡左右春坊司經局中書舍人俱不咨都
察院惟吏部考覈而本院官猶咨都察院劄付河南道
覆考稍與洪武時異矣近凡考滿皆吏部引奏復職六
年亦然九年則考功司例差官送題作文不知起自何
時大率皆非祖宗禮待文學侍從之舊也九年考滿該
陞品級具奏取自上裁尚循舊典焉若考察之法或間
一舉行成化四年令翰林院屬官并帶俸官譯字等官
本院學士會同内閣考察弘治元年令翰林院官亦從
吏部考察十年令兩京官照例考察惟翰林學士不在
五品之例百餘年來儒臣未嘗玷清議自考察之典行
修撰錢福編修孫清盖由兹退者夫惟祖宗之世日勤
晉接照臨雖遠不遺而何邇臣之能掩然既著為令甲
耳目有攸寄矣嗟乎慎名檢者盍自勵哉
遷轉
聖祖定本院官為近侍清貴之職凡遷轉皆出自上裁
未嘗付諸銓衡百餘年來遵之不易然洪武中自本院
官遷轉者多大拜二年十月以應奉雎稼為中書省參
政十九年二月以待詔朱善為文淵閣大學士三月以
檢討茹太素為戸部尚書二十七年九月以少詹事任
亨泰為禮部尚書二十八年四月以編修齊麟為禮部
右侍郎盧原質為太常寺少卿六月命編修馬京署通
政使司事己而拜禮部左侍郎二十九年正月以詹事
府丞杜澤為吏部尚書左贊善門克新為禮部尚書又
有依資格者三年十二月以侍讀學士魏觀為國子祭
酒太史令劉基為弘文館學士十二年十一月以修撰
迮原霖為通政司右參議十五年四月以正字魏德壽
為春坊司直郎八月祭酒吳顒有罪以文淵閣大學士
宋訥代之二十九年二月以修撰黃觀為尚寳司卿編
修張顯宗為太常寺丞凡此皆出自親擢故也又有止
在本院者如侍讀學士朱升為學士之類永樂遷轉亦
止在本院獨元年十一月為異典時舉人王偁以薦為
檢討既命下上問左右曰檢討之下何官曰博士典籍
侍書待詔問已除人否復以已除對上歎曰古所謂用
人如積薪此類是也國家用人以賢以勞偁之賢既未
可知勞亦未有而令賢有勞者居其下何以服士心遂
命吏部凡翰林自博士以下皆陞職與偁同遂陞博士
張伯穎王汝玉典籍沈度潘畿侍書蘇伯厚待詔王延
齡劉宗平解榮皆檢討其後内閣陞擢漸至三孤仁宣
二朝任益隆矣事見前卷自是本院遷轉非九年考滿
則纂修書籍名雖親擢實則循資格也惟正統末侍講
楊鼎徐珵擢副都御史檢討王詢擢大理寺丞各廵撫
河南山東貴州等處地方成化初修撰張頤擢僉都御
史廵撫特殊餘惟始遷詹事府左右春坊司經局轉則
吏部尚書侍郎以至内閣不及他途云天順二年學士
李紹陞禮部右侍郎實出上命及履任公卿往賀吏部
尚書王翺舉酒酹曰天選侍郎也前此倖進者多旨授
故云然已而權幸不平伺間譛紹奏事多南音上曰大
臣以德選何以聲音為會祭酒缺吏部請以紹兼領之
上謂王翺曰吏部不可無此人其别選代之翺退語同
列曰我不知李侍郎見重於上如此孝宗登極推恩宫
寮擢少詹事兼侍講學士楊守陳為吏部右侍郎初當
筆者猶擬南京上覽疏以筆塗去南京二字列聖禮重
儒臣若此者尚多姑記其略
貤恩封贈
凡貤恩受封贈三年考滿及特恩始有之本院正官頒
給誥命取自上裁吏部奏聞其手本開寫合授散官并
年籍脚色送中書舍人候書寫完備吏部仍具手本於
御前用寳訖具奏御前頒給講讀以下官亦如之第用
同寮勘給送吏部驗封司為不同耳其最異者洪武九
年十一月學士承旨宋濓致仕詔贈其父原贈禮部侍
郎文招為嘉議大夫禮部尚書母宜人陳氏為淑人祖
德政贈亞中大夫太常寺少卿祖妣金氏贈淑人妻賈
氏封亦如之誥辭皆上所親製稱濓有曰德量之弘如
千頃陂澄之不清撓之不濁天下榮之成化十五年少
詹事兼學士王獻滿三載乞恩移封父母許之時制凡
朝臣五品已封者即四品不封獻父已贈諭德於是加
贈少詹事皆兼兩銜妣亦由宜人加恭人人罕與為嫓
時又工部右侍郎兼學士劉定之太常寺卿兼侍讀劉
珝以親老陳情未經一考乞貤恩給封誥詔從之弘治
中禮部右侍郎謝鐸考績奏言祖母趙氏以節死請輟
所得封誥移為旌典詔特表為貞節之門仍予誥命皆
出異數也
改調外擢
吳二年修撰朱夢炎轉山西行省員外郎此改調外擢
之始也洪武三年學士陶安出為江西行省參政八年
編修朱右以稽古不能詳上譴之出為晉府長史九年
編修張鳳擢廣西行省參政十六年八月以侍講學士
李翀為浙江右布政使左春坊正字魏德壽為江西右
布政使二十五年八月左春坊大學士董倫坐東宫事
出為河南左參議自是近侍文學之臣或遂以為例而
或有出自上怒者永樂初淇國公丘福以儲位未建請
立漢王高煦上詔學士解縉定議立仁宗然秘未發明
年立皇太子又明年福等所議泄於外高煦言於上曰
藩府之舊泄者其惟縉乎遂出縉為廣西右參議又有
出自薦舉者正統元年正月大學士楊士竒舉侍講劉
永清材堪繁劇出為廣東右布政使十三年十月侍講
陳文亦以大學士高榖薦出為雲南右布政使成化二
十三年司經局洗馬羅璟服闋至京師為鄉人所陰中
調南京禮部員外郎弘治十一年庶子王世以事出為
廣西左參政若太祖時起居注王褘出為南康府同知
特賜金帶寵勞之後復召自漳州判為待制特歴試以
難劇且出於寵勞非左遷也正德時學士張芮或咎其
無文名逆瑾用事遂出為鎮江府同知修撰何瑭以抗
直不跪逆瑾出為開州同知大率本院官外擢皆升高
位無有對品調者若王褘則出自聖祖親擢事體不同
不宜援以為例也
降謫
洪武中本院官降職為屬官或國子及風憲等職元年
十月以直學士詹同侍讀學士秦裕伯為待制此降職
之始也三年十一月學士宋濓待制王褘坐失朝降為
編修八年七月降編修荅禄與權為典籍九年十月降
編修朱孟辨為中書舍人十二年十二月降待制吳沉
為編修十三年六月復官尋降典籍拜東閣大學士十
六年八月降東閣大學士吳沉為侍書以進講後期考
功監劾之故也尋改為國子博士十五年華盖殿大學
士邵質降監察御史二十二年十二月降學士劉三吾
為國子博士侍講學士葛鈞為助教三吾等受命授晉
王世子經吏部侍郎侯庸劾奏三吾等在職怠惰而黜
降别用上曰儒者不任劇事俱令教國子未幾俱復職
二十四年鈞以稽古不稱旨仍降助教三十年編修景
清改御史其後侍講戴德彛編修尹昌隆亦然洪熙初
侍講李時勉以言事降交阯道御史修撰羅汝敬亦以
言事降河南道御史此皆内任者洪武四年八月侍讀
學士魏觀坐考禮不以時謫龍南知縣編修宋濓坐祭
孔子遲慢謫安遠知縣五年二月召致仕學士詹同等
至京師賜宴奉天門復同官觀與濓皆禮部主事十二
月擢觀國子祭酒濓太子贊善大夫此外謫復任之始
也九年六月修撰朱善以家屬不完謫教遼東未至賜
還鄉十五年三月謫編修吳沉為臨洮府渭原縣學教
諭未行復以為典籍十六年典籍吳伯宗降太常寺丞
不拜又除國子司業又辭忤旨貶金縣知縣正統中編
修賴世隆坐事降浙江台州府經歴後召還已卒天順
中修撰岳正謫廣東欽州同知未行復令編戍曹石譖
之故也學士李賢亦外謫復留成化元年學士黃諫坐
罪降廣州府通判二年侍讀學士錢溥坐罪降順德知
縣三年修撰羅倫以言大學士李賢奪情起復事忤旨
降福建泉州市舶司副提舉五年編修章懋黃仲昭檢
討莊㫤同疏諫上元燈火不宜令詞臣應制賦詩上怒
杖之調懋及仲昭為知縣㫤為判官未行用給事中毛
弘言改懋及仲昭南京大理寺評事㫤南京行人司副
未幾倫亦召還時人謂之翰林四諫十二年學士江朝
宗坐事降廣東市舶司提舉正德初修孝宗實錄擠黜
大半修會典者亦退降其陞職於是侍讀徐穆等調南
京員外郎亦有降知縣者皆以擴充政務為名事出逆
瑾非上意也尋皆召復後編修王思直諫謫廣東三河
驛丞上南廵修撰舒芬等以諫亦謫副提舉等官觀諸
聖祖時降謫雖或不免而其牽復眷顧之恩與各衙門
自不同矣優待儒臣夐出前代盖未嘗有一斥不復者
此所以為文明之世也
起用
洪武元年起故元學士承旨危素學士張以寧王時等
至京師以素及時為侍講學士以寧為侍讀學士又起
前起居注王禕為待制兼國史院編修官十六年驛召
金縣知縣吳伯宗除檢討尋拜武英殿大學士以薦舉
失人出知三河縣復召還為檢討十七年上思用老成
驛召前修撰朱善於家至則授待詔尋拜文淵閣大學
士三十一年起前河南左參議董倫至自雲南拜禮部
左侍郎兼學士前山西右參政王景亦謫雲南召以為
侍讀又起漢中府學教授方孝孺為侍講前御史解縉
為待詔永樂二十二年八月仁宗起左春坊大學士兼
侍讀學士黃淮於獄命為通政使兼武英殿大學士又
起前司經局洗馬兼編修楊溥復其官尋陞學士正統
四年查夲院剩員檢討李紹等放歸田里期年驛召復
任天順八年前修撰岳正自戍所召還未及用而上晏
駕憲宗即位有詔仍原職吏部言當調南京有旨其勿
調命充經筵官成化二年閏三月復順德知縣錢溥為
侍讀學士致仕尋起為南京禮部侍郎三年三月起用
前學士商輅於内閣五年七月起前學士倪謙復職尋
進禮部右侍郎六年復市舶提舉羅倫為修撰弘治初
侍講謝鐸編修張元禎起於謝病編修王勅起自外謫
為四川提學僉事南京禮部員外郎羅璟起為福建提
學副使十年五月侍讀學士致仕程敏政前左庶子張
昇皆復官正德五年逆瑾誅起南京兵部員外郎徐穆
等為侍讀等官處州府同知張芮亦起為南京尚寳司
卿尋擢南京太常寺卿檢討劉瑞起自外謫為浙江提
學副使十六年前修撰何瑭亦起自外謫為副使提學
山西云
起復
國初隆重儒臣惟以孝德故學士宋濓待制王禕皆當
丁憂未嘗奪情起復其起復者扣算年月以為差蓋以
詔臣子之移孝為忠也惟永樂中始有制中起復之事
六年夏學士楊榮居父喪給傳歸既葬遂命起復是年
冬復居母喪奏歸守制時已下詔廵北京不許九年春
奉命始奔喪遣中使護送榮還時洗馬楊溥侍春宫丁
父憂詔奪情起復侍讀二十二年大學士黃淮丁母憂
乞守制不許特命乘傳奔喪起復内閣視事洪熙元年
大學士金幼孜亦丁母憂宣宗召修兩朝實錄起為總
裁官正統十四年八月修撰彭時居母憂忽校尉至門
宣喚入朝傳郕王令旨著時與商輅同陳循等辦事時
具啓辭不允令奪情辦事内官促送入内閣乃去景泰
七年少詹事劉鉉養母死朝廷欲奪情力求終制從之
成化初大學士李賢遭喪去官詔留之臺諫不敢論說
修撰羅倫詣其私第告以不可賢始以其言為然既數
日倫上疏陳古今起復之非是且曰如其不然必凖富
弼故事終喪劉珙故事言事卒不允七年四月有詔起
復學士柯潛為祭酒具疏懇乞終制許之時内閣大學
士劉吉罹艱起復侍講陳音勸使終制且與之書言當
身綱常以先百僚吉終身銜之嗚呼昔嘗讀宋人起復
陳升之為宰相之制也未嘗不掩卷而三嘆息焉其言
曰閔子絰而服政先賢稱得事君之宜晉侯墨而即戎
前志謂達變化之用嗚呼升之果如何人哉自羅倫之
疏播傳於世此風稍革然正德中尚有起復大學士楊
廷和之命不果行云
恩澤奏改
會典云凡父兄伯叔任堂上官其弟男子姪有任科道
者對品改調然未始改入翰林也天順元年右都御史
耿九疇子裕方為給事中建言父子同在要地非宜遂
改裕為檢討恩澤奏改始此九疇尋坐事裕亦出為泗
州判官正德中吏部尚書許進援九疇例奏改其子戶
科給事中誥為檢討監察御史讚為編修後進為逆瑾
所擠於是調誥全州判官讚臨江知縣
添設
洪武十六年十月增本院尚書博士二人秩從八品以
儒士饒仲恭張庸為之令仲恭於潭王府說書庸於魯
王府說書添設始此成化中改修撰羅倫為南京翰林
院修撰倫養病而去二十三年修撰曾彦編修楊守阯
同以秩滿有嗾之者俱陞南京侍讀食從五品俸弘治
改元召還本院皆添設也然非初制矣
乞外
洪武六年編修孫作辭不拜乃乞外得太平府學教授
七年編修張翀入對乞外命為南陽府學教授永樂中
編修李貞為高州府學教授陳景著為福州府學教授
貞以痼疾景著以養母俱乞外而景著得任原籍云原
聖祖所以處之於風化之職者盖優之也其後作復起
為司業翀復起為御史貞暨景著未久卒於任焉又其
後檢討潘畿黃約仲欲致仕不可皆告除本縣教授以
去英宗時始擇文學之臣出任憲司總學政正統元年
修撰王鈺自致仕起用辭疾乞外任詔擢江西僉事提
督學校未幾編修彭琉出為廣東提學僉事檢討陳璲
出為廣西提學僉事康政亦出為四川提學僉事自是
本院官乞外者後以為例成化中侍講焦芳編修敖山
弘治中編修蘇葵檢討李遜學劉瑞正德中編修余本
檢討盛端明張邦竒皆然歴俸稍深則擢副使若葵則
以事忤權貴而去者學士王鏊贈之詩有曰嚴生久厭
承明直楊億俄成乞外書盖有所為而發
給假
在京官凡省親展墓歸娶及送子還鄉改葬先墓具有
定制獨本院儒臣多出特恩宋濓事太祖壬寅年八月
告歸省親有白金文綺之賜洪武初編修張藻仲歸娶
詔給驛舟并賜寳鈔七年十月皇太子臨大本堂召東
宫贊讀及諸王府侍讀凡二十五人立庭下諭之曰爾
等離父母去墳墓者三年矣今冬氣向深草木搖落寧
不惻然動懷土之情乎吾已為爾請於上宜各旋歸歸
即遄至毋久淹為也因出内府錢分賜以為道塗費永
樂元年七月侍講楊榮請告歸省詔馳驛往還十月榮
以妻喪復詔乘傳歸葬仁宗即位詔百官有親違離三
年以上者聽給告歸省於是大學士金幼孜首奏歸省
其母左春坊大學士王英亦乞歸省皆俾馳驛往還賜
賚甚厚宣宗初特詔翰林諸詞臣還鄉焚黃宣德元年
三月學士楊溥得告歸省其母於時不得見者十有八
年矣十月大學士張瑛給假省父侍讀曾鶴齡告歸省
亦俞允宣德六年二月編修謝璉初考得貤封二親遂
給假歸省正統初大學士楊士竒還鄉展墓甫數旬而
還詔勞賚之於是侍讀林環侍講邢寬編修陳全江淵
龔錡皆得請二年十二月右諭德黎恬在任甫五年謁
告歸展先墓賜道里費給驛舟修撰連景賢展墓亦如
之三年六月學士李時勉以歴三年賜展墓五年二月
少師楊士竒奉勅展墓寵錫便蕃前此未有也是年庶
吉士雷復等亦歸省予告十二年四月學士馬愉以父
病乞歸省詔許之賜以驛騎并藥餌費實異數云天順
初洗馬兼修撰柯潛拜尚寳少卿兼職如故即告歸省
得允修撰黃獻入仕僅五年亦得賜歸省皆給驛往還
成化元年南京禮部尚書倪謙致仕而南其子編修岳
予告省親及謙疾再乞歸省因得終制二年大學士彭
時乞歸省詔馳驛往還太監許安致道里費長隨張敬
護送抵家未踰月手勅促還朝明年二月至上慰勞之
弘治中侍讀學士傅瀚在官二十四年矣上疏歸省許
之學士張芮右諭德蔣冕乞歸省母上皆許給傳焉編
修謝丕授官踰年給假省親亦從其請正德中編修孫
紹祖修撰唐臯乞歸改葬先墓詔允之檢討張星給假
送母南還亦從其請大率近侍衙門多沾恩賜而本院
尤渥故予告之典亦多曠見者姑識所聞如此
侍親
皇朝以孝治天下侍養之典著在令甲其在近臣予告
尤多洪武中太子贊善大夫和希文言於東朝曰小臣
有母春秋之高八十有四矣無他兄弟以為養臣行年
亦且六十雖有子僅四歲耳烏鳥私情其能已乎言訖
澘然出涕東朝以其言聞於聖祖詔許歸養焉此後侍
親者多見俞允不能悉記正統中則有檢討何瑄之屬
皆終養起用弘治四年南京侍講學士張元禎以母老
再謝病歸越五年召修會典遷學士充日講官兼侍東
宫講讀數月以母憂去六年編修劉存業乞歸侍養以
五年為期從之後存業起復先母而卒論者俱有遺憾
迎養
國初嘗令在京官員有親在者許迎養永樂中修撰羅
汝敬之父以明就養京師朝上於奉天門見皇太子於
文華殿特加問勞命大官賜膳人皆榮之黃淮之父性
累封至右春坊大學士仁宗監國屢問安否嘗賜瓊玉
膏一器天順中李賢之父昇封少保吏部尚書兼大學
士以貤恩詣闕謝就養者數月及昇陛辭上特賜寳鏹
三千貫因顧謂賢曰先生已盡天倫之樂乎賢頓首曰
臣父子所以有今日者皆陛下之賜也迎養父母者尚
多有之而其特蒙優賜惟三數公為然
養疾
國初乙巳年春三月起居注宋濓卧病京師之官舍不
入侍者六日上顧問近臣曰老宋起居何久不見耶因
言其致疾之時上憂形於色曰宋起居純飭之士不參
以分毫人偽侍十五年猶一日也不知何以有斯疾乎
越一日又問病勢稍損否對曰如初越二日又問復對
如初上惻然曰爾往傳命俾歸養金華山中父子祖孫
驩然同聚疾必易愈愈且速造朝國家文翰庶有賴哉
及宣上旨濓力疾起拜命越翼日陛辭上勅黃門内使
出大府金籍以束帛賜之自後候問之使相屬於道時
方嚴肩輿之禁雖相國亦不之許特命造安車給健卒十
六人以載此尤異數也又數日皇太子以舊學故復遣
内臣存問賚以繒幣白金之屬又二日上道夏四月十
七日始抵金華故居十八日具謝表一通進上并致書
太子上謂太子曰此書汝當日誦一過復親御翰墨賜
書褒答其文則上所自製字乃侍臣代書其外封九字
内年月六字及花押封上之親筆也復出官局文綺白
金各一命太子署名緘封遣使者即其家以賜六月七
日也濓之自叙如此聖明之禮遇文儒可謂隆矣宣德
初大學士黃淮乞骸骨不許固請始令歸田養疾賜楮
鏹萬貫陛辭加賜萬貫既歸遂乞致仕丁外艱賜祭葬
以一品禮淮入謝賜遊西苑召淮之子采從行且特命
乘肩輿登萬歲山賜宴於山之麓淮獻詩以謝上悅比
辭宴餞於太液池親洒宸翰製詩送之給路費賜金織
紗衣一襲且諭之曰明年朕生日卿其復來如期至上留
之數月乃還又明年英宗即位淮入朝進香亦留月餘
乃辭歸去正統元年編修楊珙養疾詔許之天順末禮
部侍郎兼學士李紹為修實錄副總裁書垂成沾微疾
即上章求解任累不獲俞允成化二年八月上察其誠
許暫歸候疾愈復來七年用洪武初起致仕尚書劉崧
署司業例起為祭酒降勅召之未及門而紹卒矣三年
編修張元禎謝病得允家居者二十年孝宗即位乃起
為左贊善二十三年太子少保禮部尚書兼學士彭華
始得風疾上命醫往視遣中官賜羊酒蔬米越三月辭
禄不許又三月詔令官賜麒麟服再辭辭益懇乃得俞
旨俾歸就醫藥疾已即來瀕行又賜金綺襲衣輿疾出
都城過闕門匍匐稽顙因泣下沾臆而去弘治四年少
詹事兼侍讀學士汪諧疾作在告三月上疏請停俸給
不許每時節珍味即賜於家憲廟實錄成以副總裁陞
禮部右侍郎明年復懇辭乃許之仍詔疾愈當復用十
六年禮部右侍郎掌國子監事謝鐸以疾在告累疏乃
許歸就醫命給驛以行令有司俟疾愈奏聞盖養疾得
給驛者惟本院遂為制焉
移疾
在内臣工或以事移疾者祖宗以來未嘗沮盖順人情
以為治也惟成化初編修陸簡之叔刑部主事愷卒於
京邸簡移疾乞恩護其喪歸葬上特許之詞林皆高其
誼
辭職不拜
洪武初故元温州路教授江寧陳遇隠居於寧以謀臣
秦從龍薦召見上與語大悅即拜學士固辭不受命上
不之強也其後徵聘之士膺館職不拜者多從其請國
子學士蘇伯權擢國史編修官以聵辭歸已而學士承
旨宋濓致仕將還上命舉可自代者即以伯權應詔既
至復固辭上憫其誠賜文綺賞之俾老焉天順中吳與
弼辭左諭德語在薦舉類皆高尚不事者也
優老
吳元年十一月詔以侍講學士朱升年老特免朝謁洪
武二年以危素為侍講學士尋兼弘文館學士賜小車
免朝謁七年五月命學士承旨兼吏部尚書詹同致仕
六月復召以為學士承旨罷所兼職務以優之又以學
士宋濓老而艱於行步特詔皇太子選良馬以賜上親
作馬歌令羣臣𢋫和示寵澤焉永樂中學士曾棨年踰
六十老疾一日侍朝遄引退上見之輒免當日朝宣德
中上念先朝老臣尚書兼詹事蹇義大學士楊榮等四
人皆春秋高並賜勅褒諭命輟職務朝夕左右侍論議
賜玉帶及御製詩畫以見優寵正統時學士王直累遷
至尚書年近八十以上特詔免朝謁學士王英亦累遷
至禮部侍郎上章乞休者屢次十三年八月上特陞英
為南京禮部尚書謝恩之日内傳旨曰以卿久仕先朝
多效勤勞進秩南京俾得安逸弘治十年少傅兼太子
太傅吏部尚書謹身殿大學士徐溥年七十以疾在告
疏上辭不許命醫診視遣中使賜羊酒楮幣仍令風雨
及大寒暑免朝盖成周尊禮黃耉俾膳飲從於遊不啻
如此
致仕優禮
洪武七年學士承旨詹同既復任欲以年請老不敢言
上知之八月甲辰詔致仕官其一子魯召同入賜坐從
容慰勞之夜漏下十刻始勅内官扶掖而出乙巳親製
文一篇以賜九年十二月學士承旨宋濓致仕將行上
曰卿去何時復來見朕乎幸相待數日姑徐徐行由是
留者數月十年二月遂辭歸瀕行賜鈔幣文綺及御製
文集皇太子贈以衣三襲上諭曰朕最慎於賞予嘉卿
忠誠可貫金石故以是賜卿今年幾何矣曰六十有八
上曰藏此綺三十二年後作百歲衣也濓叩首謝上復
曰大江漲不可舟宜循内河達家庶幾無虞仍俾其孫
中書舍人慎護行濓至家即拜表遣慎詣闕稱謝復上
箋皇太子申明正心治國之要上賜詔褒答謂忠良之
臣勲榮既著文章必傳功成身退惟卿得全耳濓辭時
請歲一來朝是年九月朔遂入朝越十有四日見上於
端門上佇想已久廷問屢矣及見大喜加勞再三皇太
子諸王皆驩動顔色翌日上降勅特遣儀習奉醪膳諸
物抵寓館以賜自是日侍上遊歴觀闕盤旋禁籞咨詢
備至便殿侍食日晏始退恩禮之優羣臣莫敢望上嘗
喟然歎曰純臣哉爾濓純臣哉爾濓方今四方皆知卿
名卿其自愛濓避謝不敢當凡所諫論皆古之格言朝
廷百官惟恐濓不見留寺人衛卒見濓亦皆以手加額
推排迎拜留凡七旬餘以歲暮力辭還復選中貴人賜
上尊至於道所經行皆上為之指畫既行數日上問其
子璲曰爾父道中無恙否璲以安對未幾復謂璲曰朕
疇昔之夜夢見爾父笑談如曩時爾父雖去其容儀儼
然在朕目中也璲叩首謝曰非陛下垂念臣父之至何
以形諸夢寐於是中書舍人史靖可太子正字桂彦良
皆為詩歌以紀之八年正月修撰李叔兌以年老乞致
仕從之七月待制王僎致仕賜以綺帛給舟車還鄉十
年八月賜應奉陳傳還鄉御製詩文賜之十一年四月
賜編修張美和致仕製文賜之有曰千載一遇古人之
通言然全於始終者罕矣今卿善始善終不亦美乎八
年七月賜待制王僎致仕十四年九月賜修撰趙楫致
仕十五年十二月賜文華殿大學士兼左中允全思誠
致仕並加優禮皆年老之致也十八年九月文淵閣大
學士朱善遘危疾上命醫治月餘增劇遣其子逢掖詣
闕上訴得告歸十九年二月左司直郎汪仲魯請老上
期秋至乃俞其請三月朏上御奉天門召仲魯至賜坐
顧曰若知所以見召乎起對曰不知日昨期秋方許爾
歸已乃思之若年光隂有限矧喘嗽誠未易痊今即還
鄉無庸再來矣所戒者近侍之歸郡邑官或來見當閉
門謝之否則筆之於簡俾僮僕示之答曰仲魯幸蒙聖
恩予告還鄉理宜杜門謝客輸租應役則有恒制矣其
敢以是自速厥戾如是則可以考終矣仲魯叩首謝明
日陛辭而還洪熙元年春國子祭酒兼侍講掌本院事
胡儼以疾辭加授太子賓客致仕賜璽書褒美復其子
孫詔給舟車賜楮幣為道里費未幾侍講余鼎修撰桂
宗儒以疾陳乞致仕許之英宗復辟大學士高榖懇乞
骸骨上憫其老特允所請賜白金楮幣織金襲衣給驛
舟送歸其鄉賜勅褒之學士薛瑄入閣數月見將臣石
亨等竊弄威福歎曰君子見幾而作豈俟終日乎遂引
疾乞致仕去成化十三年太子少保吏部尚書兼謹身
殿大學士商輅以疾致仕詔陞少保兼職如故賜璽書
金幣襲衣珤鏹給驛以歸孝宗即位少師兼大學士萬
安等老當致仕上風之使退安居位自若勅遣中官解
其牙牌乃去弘治十年少師兼大學士徐溥以目眚致
仕上加優渥焉正德初逆瑾用事少師兼大學士劉健
少保兼大學士謝遷皆致仕而少傅兼大學士李東陽
獨留其和遷登舟見寄詩有曰天外冥鴻君得志池邊
蹲鳳我何人盖自傷也東陽於是調和其間瑾誅後累
加至少師食正一品俸致仕歲時賜鮮及頒上尊珍饌
與任事時同郊祀慶成光禄猶致宴皆先是所未有者
宥過
本院刑名屬刑部山西清吏司及大理寺左寺紏覈過
名則屬河南道御史然祖宗時禮待儒紳多見宥免洪
武初有御史言學士陶安隱微之事者上曰朕素知安
安豈有此且爾何由知之對曰聞之道路上曰御史但
聽道路之言以毀譽人以此為盡職乎不聽已而本院
官以失儀見呵太子正字桂彦良奏言當取其長而略
其短上曰不然吾因其長而後責其短以造其全耳九
年十月壬午上御午門樓學士承旨宋濓編修傅藻等
奏事由左門入監察御史吉昌等劾之詔皆宥之他日
濓又以事情見責上製其誥詞有曰使爾檢閱則有餘
用之施行則甚有不足盖惜之也二十二年八月監察
御史秦新奏劾諸司案牘稽遲者請速問之詔貸其罪
以移文責報惟翰林院勿問二十五年閏十二月學士
劉三吾自陳子婿戶部尚書趙勉夫婦坐贓皆緣失教
自當引退以勵廉恥遂免其官明年九月復職永樂中
侍講曾棨起復扈從同邑有坐奸黨事連棨者人以為
危太宗特原之曰朕惜爾才也所居西長安門外家人
不戒火延及禁門止亦以棨故不問編修楊敬便道過
家有司奏其冐支廪給擅使驛遞人夫上怒曰敬奉朕
命奈何辱之詔不問水東日記云凡大班奏事有常規
亦多所司預進事目惟正統戊辰狀元彭時謝恩以夜
坐久誤入朝被劾上赦之國家之禮重儒臣如此
曲宥私親
永樂六年上北巡皇太子監國留左諭德兼侍講楊士
竒輔導明年其同母弟羅京以事當徙北京為民士竒
顧其子尚幼而母墓無守之者乃以情白仁宗乞留京
不徙且言京兄弟二人兄從戍遠方京復當徙困苦流
離有足矜者辭意甚懇切監國憫之遂以京給士竒并
開羅氏軍籍學士楊溥江陵産也國初江陵人有南徼
之戍什伍連屬楊氏亦隸籍焉其地在瘴鄉往戌者多
不得生還追逮無虛歲溥母甚厭苦之溥乘間以聞上
優詔復其家
䘏典
成憲凡學士大學士以一品兼者及贈一品者其殁也
賜祭四壇若父母妻則一壇以侍郎兼學士贈尚書者
賜祭二壇他官四品以下蕪有䘏典惟本院最為崇異
洪武二十四年十月編修唐震卒於四川命禮部遣官
往祭之仍命還其喪於京師二十三年十月編修盧原
質奔父喪詔賜驛舟楮幣遣歸辛巳年九月修撰王艮
卒遣禮部左侍郎黃觀諭祭宣德七年少詹事兼侍讀
學士王英丁母憂上命禮部賜祭工部造墳遣中官阮
童護之奔喪尋奪哀還朝成化四年學士柯潛丁父憂
有司請賜祭有旨并與葬六年正月復丁母憂朝廷聞
知遣官諭祭五品父母有䘏典自潛始也七年左庶子
兼侍講徐溥丁父憂特遣官賜祭十三年溥以少詹事
兼侍講學士丁母憂賜白金楮幣及葬祭二十年侍講
學士李東陽丁父憂賜祭一壇正德初學士張芮以宫
恩加從四品俸丁母憂特賜葬祭
翰林記卷五
