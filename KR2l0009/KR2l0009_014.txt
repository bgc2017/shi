翰林記卷十四明黃佐撰
殿試讀卷執事
會典云凡殿試讀卷官内閣於大學士學士等官内具
名從該部奏請至日與各衙門該讀卷官詳定試卷次
日同赴文華殿内閣官將第一甲三卷以次進讀俟御
筆批定出將二甲三甲姓名填寫黃榜又次日早同赴
華蓋殿内閣官進至御座前以次拆卷將姓名籍貫面
奏司禮監官授制勑房官填榜畢開寫傳臚帖子内閣
官捧榜出至奉天殿授禮部尚書制勑房官將帖子授
鴻臚寺官𫝊臚其受卷彌封掌卷官從内閣於本院及
春坊等官并制勑房官内推選與各衙門官相兼執事
本院坊局始不過五人後增至七人遂為例按讀卷官
國初用祭酒修撰等官正統中侍講猶預其後非執政
大臣不得與而其去取之柄則在内閣殿試之明日大
學士擇其中優者三卷圈點以硃明日早持詣文華殿
對上讀之御筆親標其名第又明日即傳臚矣蓋讀卷
止在一日咸病其太亟不能徧觀故本院坊局之執事
者始得試卷時預鍳别其高下為差等以付讀卷官内
閣乃易於裁定葉盛曰景泰二年予為殿試彌封官最
知讀卷事第一甲蓋閣老預屬意於受卷官已皆知之
餘皆分送讀卷諸大臣且率以三分上一等次二等各
置一所少頃閣老收上一等則判二甲次二等則判三
甲也將午三人者持一甲卷詣文華殿進讀午後填黃榜
明早榜出矣蓋辰巳二時榜中人第已定若曰須一一
品量高下次第固有所不能也盛所謂預屬意云者豈
有為而發歟
殿試擬撰策問
聖祖策進士多親製策問洪武四年十八年皆然其後
或命本院儒臣擬撰以進取自聖裁而用之永樂初科
太宗思求博聞之士命學士解縉擇天文律歷禮樂制
度儗撰為題上意士子必為所窘及得曾棨卷記誦詳
盡歎異以為第一人御筆批曰貫通經史識達天文有
講習之學有忠愛之誠擢魁天下昭我文明尚資啓沃
惟良顯哉其第二人周述第三人周孟簡亦皆批評前
此所未有也聞之李賢謂縉嗛劉子欽先以問目示棨
棨遂獲首而寘子欽於二甲果爾則縉不可以言無私
矣
考會試
凡會試考試官禮部奏行内閣於大學士學士等官及
詹事府各坊司經局官内具名請奏欽命其同考官於
本院侍讀等官及春坊司經局官與各衙門官相兼推
選收掌試卷官用制勑房官一員按國初科舉第一場
問四書題一道五經義各一道第二場論一道詔誥章
表内科一道第三場策一道猶循元制也洪武四年會
試陜西河南山東江西湖廣廣之東西福建為行中書
者十一俊髦皆集而高句麗之士與焉以禮部尚書陶
凱與前侍講學士潘廷堅為王司侍讀學士詹同國子
司業宋濓吏部員外郎原本前貢士鮑恂為同考取中
式者俞友仁等一百二十人落第者惟八十人其後罷
之十八年復以科舉取士始定今制以待詔朱善前典
籍聶鉉為試官取中式者黃子澄等四百七十二人二
十一年取施顯等九十五人二十四年取黃觀等三十
二人二十七年取彭德等一百人三十年取宋琮等三
十八人北士皆黜學士劉三吾為考試官竟以是獲罪
上乃命本院官考擇下第北士六十一人廷試之語見
覆試類革除庚辰科禮部左侍郎兼學士董倫侍講學
士兼太常少卿高遜志為考試官取吴溥等一百一十
人永樂二年侍讀學士解縉侍讀黃淮為考試官取楊
相等四百七十二人遵洪武乙丑例也蓋自是取士多
寡臨期請自上裁云四年取朱縉等二百二十人七年
取陳璲等一百人十年左諭德兼侍讀楊士竒右諭德
兼侍講金幼孜為考試官取林志等一百人十三年修
撰兼右贊善梁潛為考試官取洪英等三百五十人十
六年侍講曾棨為考試官取董璘等二百五十人十九
年左春坊大學士楊士竒為考試官取陳中等二百人
二十二年侍讀學士曾棨為考試官取葉恩等一百五
十人宣德二年右春坊大學士曾棨為考試官取趙鼎
等一百人自設科以來兼取南北士而南士往往數倍
於北宣宗即位始詔禮部歲取百人南士什六北士什
四著為令既而以百乘除又各退五為中數焉五年侍
讀學士李時勉侍讀錢習禮為考試官取陳詔等二百
人八年少保兼大學士致仕黃淮為考試官取劉哲等
一百人正統元年少詹事兼侍讀學士王直侍講學士
陳循為考試官取劉定之等一百人四年禮部左侍郎
兼侍讀學士王直學士藺從善為考試官取楊鼎等一
百人七年禮部左侍郎兼侍讀學士王英侍讀學士苖
衷為考試官取姚䕫等一百五十人十年學士錢習禮
侍講學士馬愉為考試官取商輅等一百五十人十三
年工部右侍郎兼侍講學士高榖侍講杜寧為考試官
取岳正等一百五十人景泰二年戶部右侍郎兼學士
江淵修撰林文為考試官取吴淮等二百人同考試官
有侍講劉儼秩視修撰為高蓋儼科第後於文故也五
年兵部左侍郎翰林院學士兼左春坊大學士商輅司
經局洗馬兼修撰李紹為考試官取彭華等三百五十
人天順元年學士薛瑄通政司右參議兼侍講吕原為
考試官取夏積等三百人四年學士吕原尚寳司少卿
兼修撰柯潛為考試官取陳選等一百五十人是科會
試舉子不中者奏考官校文顛倒宜正其罪上疑之召
問李賢賢對曰此乃私忿考官實無此弊如臣弟讓亦
不中可見其公上意方回乃命禮部會翰林院考此舉
子驗其學多不能答題意且奏其狂妄遂枷於部前以
示衆羣議方息七年學士陳文尚寳司少卿兼修撰柯
潛為考試官場屋災詔八月補試以太常少卿兼學士
彭時侍讀學士錢溥為考試官而同考試官不改命者
修撰王獻也取吴釴等二百五十人成化二年太常少
卿兼侍讀學士劉定之學士萬安為考試官取章懋等
三百五十人五年太常寺卿兼侍讀學士劉珝侍讀學
士劉吉為考試官取費誾等二百五十人八年禮部左
侍郎兼學士萬安司經局洗馬江朝宗為考試官取吴
寬等二百五十人十一年少詹事兼侍講學士徐溥侍
講學士丘濬為考試官取王鏊等三百人十四年禮部
尚書兼學士劉吉學士彭華為考試官取梁儲等三百
五十人十七年太常寺卿兼學士徐溥少詹事兼學士
王獻為考試官取趙寬等三百人二十年詹事兼學士
彭華左庶子劉健為考試官取儲巏等三百人時有世
家子在選朱墨卷不合華黜之失志者欲甘心焉卒亦
無所害二十三年守臣有言中士日衆而額如故者事
下禮部集議南北仍各退二以益之太子太保兵部尚
書兼學士尹直右諭德吳寬為考試官取程楷等三百
五十人弘治三年禮部尚書兼文淵閣大學士徐溥少
詹事兼侍講學士汪諧為考試官取錢福等三百人六
年太常少卿兼侍講學士李東陽少詹事兼學士陸簡
為考試官取汪俊等三百人九年兼侍講學士謝遷
侍讀學士王鏊為考試官取陳瀾等三百人十二年太
子少保禮部尚書兼文淵閣大學士李東陽掌詹事府
事禮部右侍郎兼學士程敏政為考試官取倫文叙等
三百人時敏政有異議同考試官給事中林廷玉發其
事戶科給事中華㫤劾之敏政遂得罪十五年吏部左
侍郎兼學士吴寬侍讀學士劉機為考試官取魯鐸等
三百人十八年掌詹事府事太常寺卿兼學士張元禎
左春坊大學士兼侍讀學士楊廷和為考試官取董玘
等三百人正德三年少傅兼太子太傅戶部尚書武英
殿大學士王鏊掌詹事府事吏部尚書兼學士梁儲為
考試官取邵銳等三百五十人六年少傅兼太子太傅
吏部尚書武英殿大學士劉忠掌詹事府事吏部右侍
郎兼學士靳貴為考試官取鄒守益等三百五十人九
年少傅兼太子太傅吏部尚書謹身殿大學士梁儲學
士毛澄為考試官取霍韜等四百人十二年太子太保
戶部尚書兼武英殿大學士靳貴少詹事兼學士顧清
為考試官取倫以訓等三百五十人十五年禮部右侍
郎兼學士石珤侍講學士李廷相為考試官取張治等
三百五十人蓋會試去取在各房同考試官而參定高
下則考試官柄之歴朝應用不同與凡取士多寡皆不
可不知故備記如此若同考試官正統以前猶參用外
官教職景泰後始純用京職内則本院外則六科部屬
行人司官弘治以來定本院官九人餘惟六科部屬得
與共十四人正德辛未以易書詩房卷浩繁各增其一
本院官十一人與六科部屬共十七人云按國朝以文
取士大概以辭達為本天順間晩宋文字盛行於時如
論學繩尺之類士子翕然宗之文遂一變侍講學士丘
濬每考試凡怪詞險語皆痛斥之怨排不恤也及為祭
酒尤諄諄為學者言之文體乃復渾厚成化乙未會試
學以至乎聖人之道論舉子桑悅卷有我去而夫子來
也等句濬黜之他日會試悅策有曰腹中有長劍日日
幾回磨檢討吴希賢復黜之前軰取士不苟如此
覆試
洪武三十年丁丑六月辛已朔上御奉天殿策試下第
舉人先是禮部會試者多而中式者少被黜落者咸以
為言上命翰林儒臣考下第卷中擇文理優長者得六
十一人至是復廷試之擇韓克忠為第一仍賜克忠等
進士及第出身有差乙酉以克忠為修撰第二人王恕
第三人焦勝為編修七月命太常寺丞張顯宗署國子
監祭酒事因命克忠署司業事其見寵擢如此永樂二
年上臨軒策士傳臚之明日進會試所選副榜士於廷
親試之上御右順門命侍講學士楊士竒金幼孜諭旨
令就試者從容盡所藴毋苟且取具命光禄給食中官
夕給燭遂親拔三人命進學翰林餘第為二等付吏部
除學官其第一人則周翰也預修永樂大典七年除典
籍云按宣德間副榜舉人得冠帶讀書太學蓋循此制
然不可考正統後副榜始不復廷試矣楊士竒云宣德
丁未以前有十五科前此南北士合試未有北士占首
選者有之實自丁未始猶不數覆試之科王直云自洪
武辛亥至正統丙辰為二十科則并韓克忠一榜數之
也
考兩京鄉試
凡順天府應天府鄉試本府以考試官請命與會試同
蓋重畿甸以為天下先也按洪武庚戌京闈王考為前
御史中丞劉基侍書御史秦裕伯同考為侍讀學士詹
同弘文館學士睢稼起居注樂韶鳳尚寳丞魏潛國史
宋濓辛亥京闈主考則兵部尚書吴琳國子司業宋濓
也永樂癸未命侍讀胡廣編修王達為應天府考試官
賜宴於本府自是遂為例正統戊午侍講學士曾鶴齡
主考順天府鄉試初試之夕場屋火試卷有殘缺者有
司懼罪不敢以更試為言惟欲請葺場屋以終後兩試
鶴齡曰必更試然後百弊滌至公著不然雖無所私亦
招謗朝廷何惜一日之費以成此盛舉哉有司具二說
以進命下悉如鶴齡所言衆皆懼服得士亦審景泰丙
子洗馬柯潛奉命主考應天府鄉試舟維淮揚有舉子
鬻私者暮夜投潛潛叱之彼固以請以所賂遺置前潛
怒命執付有司懲以法成化甲午左庶子黎淳主考順
天府鄉試有試卷竒甚後場不類疑有弊勾稽墨卷果
得謄錄生截卷狀移外簾按其事而取是卷為解首
則名士馬中錫也此三事皆可為應變之法景泰庚午
侍講學士劉鉉主考順天府及揭曉第一人劉宣乃盧
龍軍士也同事者欲更之鉉爭曰朝廷立賢無方不可
乃止時論韙鉉丙子順天府主考為右春坊大學士劉
儼侍講學士吕原時少保兼大學士陳循王文用事循
子瑛文子倫入試俱不中二人論奏儼原不公有旨令
翰林并科道覆考瑛倫文字遂以為合格得特賜舉人
儼等問罪還職禮科給事中張寧劾奏循等罪狀乞黜
不報未幾英廟復辟文誅循戍鉄嶺瑛倫皆為民此科
試之大變也
試錄程式文字
國朝鄉試小錄會試錄進士豋科錄具有成式蓋科舉
自兩京外鄉試付之藩臬以為未信也會試則以名籍
付禮部考試付翰林暨於親試則有殿最而無黜陟蓋
以為可信矣其所刻程文自鄉試以至於殿試皆宜刻
士子所作庶為傳信流弊之極至于制策亦多代筆豈
所以教之忠歟按洪武甲子鄉試乙丑會試初為小錄
以傳然惟列董事之官試士之題及中選者之等第籍
貫經籍而已其錄前後雖有序然猶未錄士子之文以
為程式也次科戊辰始刻程文自是遂永為定式但此
後五科其間命官列銜尚或隨時不一永樂以後其制
始一定而不更易矣然永樂中各省鄉試猶有儒士主
考品官同考者其序文亦不拘篇數景泰中序文禁稱
公考官上用實授教官序惟前後二篇以兩京為法也
然兩京序文稱臣獨與會試同云按初場例出四書義
三道正統元年會試出大學論語中庸而不及孟子十
年會試出中庸大學孟子而不及論語成化元年順天
府鄉試出論語二道孟子一道而不及大學中庸其後
定大學中庸内量出一道論語孟子各出一道遂為例
二場洪武四年以射禮論為題其後止用經書聖製書
中成語三場策問前軰惟以經史疑難及國家之大者
言之其後始有出於經史之外并及𤨏屑隠僻若序文
則弘治五年順天府鄉試猶具歲月後皆不然也葉盛
曰文衡之任亦難矣言語文學不足以變士習服士心
亦漫浪為之耳正統己未會試王抑庵主考試第二名
張穆兵馬策其原卷起語云兵所以衛民也非兵無以
安夫民之生馬所以資兵也非馬無以足夫兵之用會
試錄云兵以衛民非兵無以安民生馬以資兵非馬無
以足兵用兩句減去八字抑庵筆也自是舉子以造語
簡嚴典重為尚然抑庵又稱永樂辛丑楊文貞公司會
試文衡務先典實之作以洗浮腐之弊喜曾鶴齡諸作
多梓行之至今評程文者以是科為最蓋洪武水樂間
程文體皆渾厚不特是科而已誠宜錄出以正文體而
變士習至若登科錄永樂甲申二甲刻所對策十餘篇
其後惟刻首甲三人所為者正德三年二甲第一人三
甲第一俱刻策事出焦芳軰非制也燕對錄曰正德六
年四月十三日講畢復召至煖閣叩頭畢上手取會試
錄一本付司禮監太監張永授臣東陽等内有白紙票
粘於紙上者三皆指摘所刻文字錯誤處上曰今欲别
有施行但念衙門體面恐不好看但與先生軰知之耳
臣東陽捧錄叩頭出至煖閣門外留寘案上永令内臣
送至内閣是年大學士劉忠累䟽辭疾未允強起主考
試事出院後即乞省墓已得請是日陛辭聞此事而去
比抵家復具䟽乞休致蓋已有先入之說矣科舉文字
不獨關係氣運而憸人投間一至於是誠不可以不慎
也
考武舉
凡武舉第三場考試官兵部命如兩京鄉試之制正德
三年始刻錄前後有序賜會武宴一如文試九年十二
年亦如之惟十五年兵部尚書王瓊變其制止用策一
道刻文三篇本院官一員并兵部公侯伯皆為考驗官
今照舊規出策二道論一道云
考選庶吉士
考選庶吉士始自洪武乙丑迨永樂初益重其事然其
詳不可考大率每科必選宣宗時合三科進士親試之
拔二十八人為庶吉士如甲申之制正統丙辰上親考
選庶吉士於文華殿取蕭鎡等十二人己未以後罷之
至戊辰始純選北方及蜀士為庶吉士被選者萬安等
二十人親試也自是其事付内閣例取平日所為詩文
或繙閱殿試卷兼採名實行禮部使人延請至東閣前
會同吏部試以古文暨詩各一篇合格者改送本院讀
書景泰辛未選吴匯等二十五人甲戌選丘濬等十八
人皆兼選南北士天順庚辰三月英宗御文華殿召李
賢諭曰永樂宣德中常選庶吉士教養待用今科進士
中可選人物端重語音正當者二十餘人為庶吉士止
選北方人若南方人有似彭時者方許選取賢出以語
時疑賢欲抑南人故為此語因應之曰立賢無方何分
南北賢曰果上意也奈何已而太監牛玉復傳上命如
前令内閣會吏部同選時對牛曰南方士豈獨時比優
於時者甚多也牛笑曰且選來看是日考選取十五人
南方止三人而江西惟張元禎得與焉天順甲申選李
東陽等十八人自是皆兼選南北士成化丙戌選林瀚
等二十四人己丑選費誾等十五人戊戌選梁儲等二
十八人丁未選程楷等三十人弘治癸丑選顧清等二
十八人是科清等已發各司觀政後乃得旨取各司考
選丙辰選顧潛等二十人壬戌選胡煜等二十人乙丑
選崔銑等三十人正德辛未選許成名等三十三人丁
丑選汪佃等三十四人辛巳選廖道南等二十四人天
順以前一甲三人與庶吉士同讀書成化後久廢至弘
治丙辰始復舊規自後皆因之
教書
洪武中宋濓永樂初解縉皆常領庶吉士特與之講究
爾未嘗抗顔為師也宣宗時親教庶吉士考其文藝與
永樂時同至正統戊辰乃顓命詹事兼侍講學士劉鉉
祭酒王詢教書自後以為例内閣於學士及詹事府坊
局等官擇資望深者二員請旨送本院教書謂之開館
是日自内閣而下皆醵金為燕會云
考保舉諸科
凡各處舉到經明行修懷才抱德之士宣德以前送本
院考試後止令吏部考又其後諸科亦廢正統十四年
詔各處舉到儒士照永樂年間事例送本院嚴加考試
選用不中者發原籍為民葉盛曰永樂中清江喻行之
以文學舉試記里鼓正統中馮益於試事皆不知所謂
莫能措一辭所謂名浮於實君子弗貴者歟如復諸科
考藝觀德付諸翰林可也
考歲貢生員
洪武十六年二月丙申命天下學校歲貢生員時諫官
有言命禮部榜諭天下府州縣學自明年為始歲貢生
員各一人正月至京從翰林院試經義四書義各一道
判語一條中式者入國子監不中者罰之故有此命也
會典曰凡考試歲貢生員禮部奏請出題本部官赴内
閣領題試畢送卷本院官批定去取送部奏請施行嘗
聞編修張元禎考校精覈歲貢士鮮入格者時服其公
云
考教職
會典云凡考試願就教職舉人監生吏部奏請出題本
部官赴内閣領題試畢送卷本院官批定中否送部奏
請施行又云凡各處儒學訓導九年考滿吏部出題考
試初場四書本經義各一道二場論策各一道印封文
卷送内閣委本院官批定去取送部奏請施行
考汰官吏
洪武二十九年四月命本院官會同禮部考國子監六
堂師弟子甄别高下送吏部以次錄用其後不知何時
遂廢永樂中有詔汰在京諸司冗官左贊善陳完時掌
春坊事即操筆書某當留某當去衆服其明決然此後
亦不聞焉會典云天順八年奏准吏部都察院會同内
閣考察在京五品以下文職并在外布按二司官有不
公者許令科道官指實劾奏又云宣德七年勑吏員三
考滿當授官者吏部通引於内府會同六部都察院翰
林院堂上官出題南北類試其文義粗曉行移得當書
札不謬三事俱可取者為一等二事可取者為二等俱
不可取者放回為民當差可齋雜記云東閣為翰林官
會揖處一日各部堂上官會考三考吏來集閣下諸同
寅遂聯步而出周修撰旋口誦兩句云爾來閣下考三
考我去家中眠一眠語雖戲而對亦切蓋當時考吏必
集閣下於此可見
清理武官貼黃
會典云凡兵部清理武官貼黃奏請命學士等官一員
同該部及法司堂上官於闕右門清理本院官專管撰
述
考就試軍士
會典云凡該衛軍士告願科舉者兵部奏送本院出題
考試批定中否送本院施行按景泰元年盧龍軍士劉
宣弘治五年府軍前衛軍士姚學禮皆發解第一然則
軍士中不可謂無人要在甄鍳之爾
稽考監生課簿
會典云凡國子監生課簿按月送内閣稽考
稽考精微文簿
精微文簿所自置殆不可考按永樂元年司禮監請如
舊制鑄出入精微印從之則是廢而復置也會典云凡
五府六部都察院等衙門關給内府精微文簿開寫日
行事務註銷前件按月奉送本院稽考年終類送司禮
監交收
稽考四裔館課程
洪武十五年命侍講火原潔等編華裔譯語以元無文
字但借高昌之書制蒙古字以通天下之言至是乃命
原潔與編修馬亦黑以華語譯其語天文地理人事物
類服食器用靡不具載復取元秘史參考紐切諧音既
成刊行之譯字官隸本院蓋始於此二人蒙古産也永
樂中上選太學生年少者習四裔諸番字諸生多不欲
輙生謗議上怒將罪之學士楊榮力救得免遂命榮掌
之榮訓勵得宜自是帖服率皆有成有官至五六品者
會典云凡四裔番夷翻譯文字永樂五年設四裔館内
分八館曰蒙古女直西番西天回回百夷高昌緬甸選
國子監生習譯宣德元年兼選官民子弟委官為教師
本院學士稽考課程後内閣委官提督弘治初奏准科
目出身四品以上二員提督其官生公會按月從本院
印給仍繳送稽考及食粮授職從吏部禮部奏會同内
閣出題考試中否仍從該部奏請施行凡四裔館習譯
監生子弟舊例月支米一石會官考試一年通習者與
冠帶全不通者黜退正統元年奏定考中一等者冠帶
為譯字官又一年再考中授職弘治三年奏准子弟不
許别圖出身三年後考中食粮月給米一石又三年考
中冠帶為譯字官又三年考中受序班職事初試不中
者許再試三試不中者黜為民監生初入館照坐監例
食粮三年考中食粮一石家小粮仍舊又三年考中冠
帶又三年考中授從八品職事三試不中者送回本監
别用其曾習者非精通譯字不准應試按自後提督官
例用太常寺卿及少卿而景泰天順間譯字官多有取
進士者甲申庶吉士劉淳景泰庶吉士吴貞皆自譯字
官發身云
考校僧道
洪武十年九月令僧徒皆通般若心經金剛般若經楞
伽經命學士宋濓考校之不通者令還俗二十四年六
月用翰林儒臣議命禮部清理釋道二教凡府州縣等
觀雖多但存其寬大可容衆者一所併而居之毋雜處
於外與民相混餘寺觀為叢林以居貧民宣德九年僧
道行童請給度牒者甚多命僧道官取勘禮部同翰林
院官禮科給事中及僧道官考試能通大經給與度牒
景泰間三年一度僧至數萬天順初如期來集大學士
李賢言于上曰此軰有損無益宜令十年一度上從之
著令按僧徒之盛莫甚於今日而道流次之蠧國侵民
宜事沙汰考校僧徒宜如洪武中所定三經道士則老
莊列三子可也試使儒臣定議通行天下委風憲官考
校中者宜分府州縣酌量其數而差等之不中者勒令
還俗所居惟併為一所餘皆拆毁為叢林以居貧民一
如洪武二十四年之例是不惟於國家風化有益而所
謂釋與道者亦自不違其教矣聖君在上賢公卿在下
必有以處此者
翰林記卷十四
