平定準噶爾方略續編卷八
乾隆二十五年十二月辛未朔
参贊大臣舒赫德疏奏辦理烏什脱逃回人烏
朗噶等事宜
舒赫德奏言據烏什辦事伯永慶報稱十月初
十日夜喀喇巴克回人烏朗噶及厄魯特察罕
等帶家口二十餘人盜馬逃走比即派兵追捕
並向布魯特索取等語臣因永慶已離烏什不
可無辦事大員暫令道員德文管理又派侍衞
巴常端濟勒圖領兵五十名前往策應嗣據永
慶續報沿途查詢並傳諭布魯特各部落嚴行
拏觧於十一月初二日轉回臣查烏朗噶原係
布魯特種類為霍集斯所信用今聞霍集斯留
京恐續行觧送遂起意潛逃正在辦理索取有
布魯特特穆爾占前來貿易俟其回日派侍衞
等同往查拏務獲奏入報
聞
壬申
參贊大臣阿桂等疏奏驅逐闌入邊境游牧之
哈薩克等
阿桂等奏言臣近派察哈爾營總烏巴什等領
兵於各路搜查嗎哈沁十月二十日回營告稱
在阿勒坦額默勒見有哈薩克三十餘人又伊
犂河下游和洛霍澌見哈薩克十六人俱諭以
伊犂現有駐劄大臣令其前來投見臣等即傳
集侍衛官員公同詢問據頭目赫德勒奎屯等
俱稱上年在勒卜什過冬今游牧千餘戸甫經
移來等語臣阿桂諭以勒卜什等處乃
天朝大兵平定之地豈可越境游牧即著移回赫德
勒等以天寒雪盛求於來春遷移臣等諭以爾
等私行游牧即應治罪姑念業為
大皇帝臣僕且一時無知誤入今給爾印文回報該
頭目限十日遷移倘仍復遲延即發兵驅逐隨
遣令起程一面派兵二百名令副都統伊柱帶
領前往驅逐臣阿桂前遣侍衛碩通領兵五十
名搜捕嗎哈沁即令其會合接應奏入報
聞
乙亥
議豫備阿克蘇牧放馬駝事宜
參贊大臣舒赫德等奏言現在五吉等送馬三
千匹至阿克蘇除送往伊犂及散給卡倫臺站
兵丁外尚存九百餘匹恐不敷來年辦送伊犂
官兵及葉爾羌等城之用請於巴里坤牧放馬
匹内再行挑選或一千匹或五百匹觧送阿克
蘇再五吉送駝三百隻除補給臺站外其餘亦
不敷用嗣後一切遞送伊犂事件應請就近僱
用回人牛驢尚屬省便奏入得
旨軍機大臣議奏尋議阿克蘇為回地總滙差務紛
繁自應多備馬匹以供調撥應如舒赫德等所
奏在巴里坤牧放馬匹内挑選一千匹於來年
草發時觧往再臣等愚見阿克蘇附近之地尚
有牧放處所似應將巴里坤馬匹陸續觧送阿
克蘇如蒙
俞允請於來年從巴里坤再行觧送一千匹以備調
撥至駝隻現在不敷酌量僱用回人等牛驢既
省内地購辦之煩而回人等支領租價亦於生
計有益俱應如所奏辦理奏入
上從之
丙午
葉爾羌辦事都統新柱等疏奏回城鼓鑄事宜
新柱等奏言辦理鑄錢同知坤豫於八月至葉
爾羌九月開爐鼓鑄十月十五日據辦理糧餉
原任按察使圖桑阿等報稱共動用庫貯紅銅
二千餘觔鑄錢二千五百串俟鑄足六千串時
均勻散給葉爾羌喀什噶爾和闐等城以新錢
一文換回地舊普爾二文銷燬更鑄臣等查庫
貯銅七千餘觔可得錢一萬餘串以此兑換回
錢更鑄新錢始可流通計每次鑄足新錢六千
串時即兑換舊錢一次但喀什噶爾和闐等處
兑換錢文恐有遲滯臣等酌量行文令各城派
出頭目收集舊錢前來兑換至回人等交納官
錢應於葉爾羌等三處各散給新錢二千串之
後下月初次交納新錢三分二次六分三次九
分四次全交新錢每次交官新錢即折給官兵
鹽菜銀兩如有不足始搭用舊錢若庫内有存
貯舊錢亦酌量全行搭放鼓鑄俟新錢至十萬
串即將回地普爾全行收集銷燬併出示停其
行使又據葉爾羌阿竒木伯克鄂對等呈從前
噶爾丹策零時因鑄普爾十萬串須收舊普爾
二十萬串恐不敷鼓鑄將回人所用銅器以錢
一觔換銅二觔始應用無悞亦請照此辦理臣
等查詢情形於回人並無虧損而錢文可以速
成亦咨會舒赫德行文海明丑達一體辦理奏
入報
聞
己卯
命更換軍前厄魯特侍衛等
軍機大臣奏言查軍前所有厄魯特二等侍衛
烏魯木三等侍衛雅賽藍翎侍衛額卜克特塞
卜騰鄂勒錐圖俱乾隆二十三年派往軍前送
馬懇留效力之員今出兵已閱二年應請派員
更換謹將在京之厄魯特侍衛碩通等十三人
引
見俟奉
旨派出照例給與整裝銀兩作為二起馳驛遣往阿
克蘇三員伊犂三員有願擕家口者准其帶往
奏入得
旨著派碩通和屯烏勒木濟達什扎卜都卜珠爾策
伯克俟入覲回人轉回時派出照看仍交派出大
臣管領
命以厄魯特藍翎侍衛策伯克為三等侍衛賞給巴
圖魯號
上諭軍機大臣曰厄魯特藍翎侍衛策伯克前隨璊
綽爾圖被圍既不從賊亦未逃避他往且覓路回
至軍營甚屬可嘉著加恩授三等侍衛賜卓里克
圖巴圖魯號仍賞銀一百兩
庚辰
訓飭陜甘總督楊應琚查奏甘省軍需馬匹墊項
上諭軍機大臣曰前據蔣炳奏稱甘省各營承辦軍
需馬匹墊項約銀八九十萬兩是以傳諭該督撫
令其查明實數具奏以便頒發加恩諭旨今該督
所奏雖未奉到前諭自應將歴年免過若干現在
餘欠若干分晰開除乃斤斤預計明年未扣之公
糧謂可抵補有餘殊屬牽混夫新疆底定無用多
兵則省費乃國家經權之道豈可僅為抵補起見
至歴任承辦及伊經手之項分别臚列未免意存
畛域著傳諭楊應琚即速據實查明二十一年夏
季以後供墊各項除歴次豁免及曾經抵扣外現
在欠數若干務於歲内奏到候朕降旨加恩
乙酉
命以三等侍衛布占泰為二等侍衛
上諭軍機大臣曰三等侍衛布占泰從前兩次差往
布魯特招服頭目明伊勒哈霍什克伯克等甚屬
奮勉著加恩授為二等侍衛
參贊大臣舒赫德等疏奏奬賞急公回人事宜
舒赫德等奏言伊犂屯田回人籽種口糧衣裝
俱經各城回人捐助遵
旨酌量奬賞查阿克蘇庫車烏什等城回人俱量其
生計饒乏均勻資助未免人數過多若偏行賞
給勢有難周現在各城接濟官兵口糧牲隻尚
須回人等往來運觧牲隻不無倒斃來年正月
又添駐回人五百戶生計尤不免竭蹶請將來
交納官糧蠲免十分之一俾得均霑
恩澤至葉爾羌喀什噶爾和闐三城距伊犂頗遠雖
亦稍有資助未便一體奬賞奏入報
聞
烏魯木齊辦事
御前侍衛副都統安泰等疏奏烏魯木齊等處收穫
分數
安泰等奏言據總兵官金梁詳報烏魯木齊昌
吉羅克倫等五處村莊所收麥黍等穀共九萬
四千八十九石有竒臣等查村莊地畝肥磽不
同而官兵等皆能盡力工作計將收穫穀數折
作米麫可得六萬四千九百五十二石九斗有
竒足敷五千三百餘人四年零三個月之食自
屯田以及各項差遣兵丁俱得贍給應請照例
議叙其守備千把總等官應請一併酌量議叙
奏入報
聞
丙戌
諭參贊大臣阿桂曉示哈薩克等遷移游牧
上諭軍機大臣曰阿桂奏據哈薩克等告稱伊等使
人拜克奈回至游牧曾言大皇帝加恩將愛古斯
等處賞給我等游牧等語從前哈薩克使人入覲
奏請在塔爾巴噶台游牧朕即面諭不允又載入
勅書此特哈薩克等希圖僥倖造言生事現在納
旺等帶領哈薩克使人將至京師朕仍以阿桂所
奏哈薩克等造言生事之處再行申諭並勅駐劄
大臣嚴行驅逐著傳諭知之
命巴里坤等處大臣購辦烏魯木齊等處屯田牲隻
上諭軍機大臣曰安泰等奏稱烏魯木齊等處屯田
需用牛隻請交烏里雅蘇台大臣向喀爾喀等採
買一二千隻陸續觧送等語此事殊為不便今喀
爾喀等以馬匹牲隻赴巴里坤哈密貿易者頗多
著傳交各該處駐劄大臣就近酌給價值購辦或
兼用驢頭其力亦與牛相等並傳諭楊應琚於肅
州一帶量為採買觧送俱著遵照辦理
申飭陜甘總督楊應琚查奏軍需馬匹欵項
上諭軍機大臣曰陜甘兩省各營承辦軍需馬匹銀
兩昨經諭令該督等作速查明實數具奏惟是軍
需馬匹歴任督撫先後承辦事屬一體乃楊應琚
等屢次摺奏以黃廷桂任内所辦與伊等經手之
項兩相較量多寡所見甚小至摺内所稱墊用字
樣尤屬非是試思連年承辦軍需一切欵項果係
何人墊辦耶况以扣缺公糧抵補前項乃朕格外
特恩該督等又何得以節省經費竟視為應行抵
補之項耶楊應琚久任封疆向來辦事從未至如
此之謬今此奏立意措詞均未得體著傳諭知之
陜甘總督楊應琚疏奏籌辦哈密貿易事宜
楊應琚奏言本年十月准舒赫德移送奏稿内
稱有布魯特塔什罕等回人來阿克蘇貿易欲
將所得銀兩前赴哈密貿易因時屆秋深令其
轉回等語臣查外藩回人貿易銀兩若向内地
置辦貨物可以漸次收回甚有禆益業經欽奉
諭旨准其往來臣擬照新疆貿易之例行知該處辦
事大臣善為妥辦奏入報
聞
壬辰
宗室公如松等率葉爾羌喀什噶爾阿克蘇和
闐烏什庫車沙雅爾賽里木拜諸回城伯克等
入
覲
上幸瀛臺四品伯克薩里等三十三人於西華門外
跪請
聖安
上面加慰問隨於瀛臺
賜食
上還宫
召薩里等至
重華宫
賜茶果
癸巳
上御西厰幄次
賜朝正外藩蒙古及回部郡王霍集斯等宴并
命葉爾羌諸回城伯克薩里等預坐
賜冠服幣帛有差
參贊大臣舒赫德等疏奏補授各城伯克及分
給官田事宜
舒赫德等奏言查伊犂三品阿竒木伯克現將
額敏和卓之子木薩補授總管屯田回人應將
於吐魯番回人内補授伯克一二人以資協辦
查伊犂阿竒木之外自四品伊沙噶至阿爾巴
卜伯克凡十五缺其間尚有應裁應增或將來
續放或於阿克蘇等城補放之處再行酌定至
庫車哈喇沙爾有應行補授之伊犂都官阿爾
巴卜二缺請即交該處駐劄大臣令阿竒木等
保送補授帶領庫車沙雅爾賽里木拜多倫等
屯田回人前往伊犂其葉爾羌等城伯克品級
俱經臣等陸續定擬具奏惟賽里木拜二城阿
竒木伯克等前因入
覲今已轉回臣等酌定賽里木三品阿竒木伯克一
員四品伊沙噶伯克一員五品噶雜納齊伯克
一員六品哈子伯克一員七品明伯克密喇卜
各一員其拜城較小酌定阿竒木伯克為四品
亦定缺六員將哈子伯克明伯克密喇卜俱定
為七品並將保送人員列單恭呈
御覽其阿克蘇城向有巴濟格爾伯克一缺管理貿
易又阿克蘇所屬有多倫回人四百餘戶請設
伯克管轄阿克蘇錢局派出回人分往雅哈里
克温巴什二處採銅每處亦請設伯克一員再
從前酌定葉爾羌等處伯克有撥給官田及屯
田餘丁一項庫車沙雅爾賽里木拜等城尚未
酌給請一體辦理造册備查以資辦公奏入得
旨如所請行
丙申
命參贊大臣舒赫德回京
上諭軍機大臣曰舒赫德在軍前年久應派員更換
著左都御史永貴帶領此次入覲之回部伯克等
前往與舒赫德交代後舒赫德即起程回京
命乾清門侍衛額爾登額等輪班在回部行走
上諭軍機大臣曰此次入覲之回部伯克等起程時
著派乾清門侍衛額爾登額伊德殷濟圖隨同永
貴照看前往即留於駐劄大臣處聽候差遣其來
年入覲之回人等著棟保訥齊訥帶領前來嗣後
乾清門侍衛等即照此輪班行走
命議叙參贊大臣阿桂等及陞賞擒獲嗎哈沁官兵
參贊大臣阿桂奏言從前察卜沁臺站馬匹被
嗎哈沁盜竊副都統豐訥亨領兵一百名追至
朱爾都斯因風雪迷蹤轉回臣仍令豐訥亨再
往搜捕十一月二十一日據回報十月初四日
至阿爾薩拉圖見有馬跡即令厄魯特藍翎侍
衛塞卜騰署參領伊屯索倫署防禦額特訥等
尋蹤追逐豐訥亨等向哈爾巴琿河令巴圖魯
侍衛翹蘇爾堵截遇數賊為塞卜騰等擊敗隨
尾追至夜賊棄馬登山翹蘇爾塞卜騰伊屯額
特訥攻圍射殺賊四人擒賊一人豐訥亨遂過
察爾圖嶺十五日翹蘇爾同藍翎隊長德爾塞
行至烏納哈特嶺遇賊二十餘人擒獲五人詢
係偷竊臺站馬匹之嗎哈沁豐訥亨等隨往接
應翹蘇爾餘賊固守山險復攻潰擒獲數賊供
稱有嗎哈沁在哈爾扎卜藏匿二十三日行至
哲爾圖捉生詢問知賊在圖爾根河隨舍馬步
行追入藍翎隊長特英額索倫兵哈濟噶爾斗
濟勒圖等遇賊擊敗窮追兩晝夜沿途斬獲賊
人於特勒克等處覓得賊蹤十一月十一日翹
蘇爾等攻奪賊人馬羣詢知賊人特固斯孟克
在伊克特勒克河源藏匿往阿圭雅斯打牲日
内即回因分三路往迎十二日翹蘇爾等遇特
固斯孟克奔逃協力擒獲計擒𠞰嗎哈沁男婦
七十餘人獲馬五十餘匹臣阿桂等研訊特固
斯孟克供係綽羅斯台吉昂吉岱之異母兄從
哈薩克逃回偷竊臺站馬匹是實等語臣等查
該犯屢拒官兵罪不可逭即同擒獲之得木齊
巴朗等正法其所獲馬匹補給臺站奏入
上諭軍機大臣曰據阿桂奏豐訥亨等領兵搜捕嗎
哈沁擒獲偷竊臺站馬匹之庫本諾雅特台吉特
固斯孟克等語阿桂豐訥亨此次搜捕逸賊奮勉
可嘉著交部議叙巴圖魯侍衛翹蘇爾厄魯特藍
翎侍衛塞卜騰甚屬奮勉翹蘇爾著加恩授為二
等侍衛塞卜騰授為三等侍衛德爾塞著授為藍
翎侍衛伊屯授為前鋒章京特英額授為護軍校
額特訥斗濟勒圖哈濟噶爾俱賞戴藍翎其餘官
員俱交部議叙兵丁酌量奬賞又
諭曰阿桂此次辦理嗎哈沁甚合機宜今正值天寒
雪盛嗎哈沁等無處棲身必四散奔走自應不時
派兵搜捕但搜捕亦豈能净盡今伊犂現議編設
佐領管束厄魯特等仍應廣為招撫俾其來投可
以肅清地方併省派兵搜捕之力著傳諭阿桂等
出示曉諭此時嗎哈沁等能悔罪來投即行收養
若負固藏匿則擒殺無赦於各處要路張掛悉使
聞知可酌量辦理
命以厄魯特二等侍衛碩通為伊犂佐領
上諭軍機大臣曰厄魯特侍衛碩通年來效力軍前
頗著勞績今伊犂收養投順之厄魯特等編設佐
領管轄碩通著授為佐領俟安插厄魯特漸多令
其總管俱可伊有家口在京著阿桂等令碩通由
驛回京擕眷前往
議伊犂編設厄魯特佐領等事宜
參贊大臣阿桂等奏言現在伊犂所有厄魯特
及來年自阿克蘇肅州送到之厄魯特等共百
餘名將來藏匿哈薩克布魯特人等聞安插之
信必陸續來投若無管束章程非經久之策請
嗣後來投之厄魯特等滿百人則編為一佐領
揀選佐領一員驍騎校一員領催四名管束查
伊犂厄魯特二等侍衛碩通烏魯木藍翎侍衛
塞卜騰俱可委用至更換侍衛之時將在京及
察哈爾居住之厄魯特侍衛等揀選派出令其
新舊參用三年一換其兵丁等著有勞績者照
綠旗兵給與錢糧新經來投之人但給口糧候
補跟役家口等酌給籽種牛羊使之耕作孳息
庶伊等皆有常業奏入得
旨軍機大臣議奏尋議伊犂之厄魯特等皆陸續來
投詢無抗拒情形且多奮勉效力頗著勞績之
人自應籌畫養贍俾得久遠安生至從肅州阿
克蘇發往及投入哈薩克布魯特等部落聞風
歸附者必以漸增多亦當加以管束所有編設
佐領驍騎校領催等官酌當錢糧養贍及自食
其力俱屬可行其選派侍衛新舊更換之處亦
應如所奏辦理臣等又查得近議更換軍前厄
魯特侍衛於京城侍衛内派委六人遣往無庸
另行選派其策伯克等六人應請行知阿桂等
酌量奏補將編設佐領名册送部備查奏入
上從之
議運送伊犂牲隻什物事宜
參贊大臣阿桂等奏言查伊犂駐兵屯田糧餉
馬匹俱可不煩内地之力即貨物亦不過酌給
鹽菜銀兩購買緞疋及紙筆等物所難得者牛
羊駝隻布疋茶葉耳牛羊之辦觧不無煩費駝
隻之倒斃亦難購補以臣愚見若採買牛三千
隻羊五萬隻在伊犂設立牧羣可永遠孳息再
辦駝二千隻留一千二百隻於巴里坤為換班
兵丁馱載遣往伊犂自伊犂撤回兵丁之駝則
於巴里坤牧放以待下次換班其傷損必少查
喀爾喀等旗牛羊尚覺充裕駝隻亦多似可酌
量採買至烏里雅蘇台存貯布疋茶葉頗多亦
請於解駝時酌量足敷官兵之用就便馱載抵
扣鹽菜銀兩則公餉可省而私用亦便奏入得
旨軍機大臣議奏尋議伊犂駐兵屯田所需牲隻每
年採買解送實屬煩費臣等欽奉
諭旨將達里岡愛商都達卜遜淖爾等處牧羣牲隻
業經定議揀選解送伊犂阿桂等所請於喀爾
喀採買之處應無庸議但臣等原議馬二萬匹
駝一千隻牛六千隻羊六萬隻與阿桂等籌辦
之數不符應請停其解送馬匹其牛羊則照所
奏之數發往至駝隻既不必全行解送亦自可
陸續購買請仍照原議先送一千隻再令巴里
坤哈密大臣等購買足數以備換班之用至布
疋茶葉為官兵所必需烏里雅蘇台存貯雖多
未免遠隔且駝隻既由巴里坤哈密購買應請
即將此兩處存貯茶葉布疋輕裝運送前往其
辦送牛羊酌量分羣派兵陸續照管起程及官
兵行糧整裝銀兩臣管與總管巴爾品會商續
奏奏入
上從之
丁酉
申諭禮部侍郎五吉等購辦伊犂屯田牛隻
上諭軍機大臣曰五吉等奏稱購辦巴里坤商販羊
隻二千餘此内得牝羊三百餘隻合之從前所購
共羊一萬四千餘隻内牝羊一千三百餘隻以五
百隻為一羣加意牧放等語昨阿桂等請將伊犂
屯田牛隻在烏里雅蘇台購辦看來喀爾喀等赴
巴里坤等處貿易者頗多則牛隻亦自必不少昨
已諭伊犂牛羊俱由牧羣揀送駝隻在巴里坤哈
密購買著傳諭五吉等仍行購買牛隻解送烏魯
木齊備用
命錄用回人阿克伯克及奬賞布魯特阿瓦勒比
上諭軍機大臣曰海明奏稱前因英噶薩爾之阿竒
木伯克素勒坦和卓入覲係色梯巴勒氐署事又
往辦牌租阿巴特之阿奇木事務故令伊弟阿克
伯克暫署今素勒坦和卓已回阿克伯克無應辦
之事等語阿克木克暫署阿奇木以來辦事既屬
妥協著交與舒赫德俟有阿奇木伊沙噶等伯克
缺出將阿克伯克酌量補用又
諭曰海明奏布魯特冲噶巴什之阿瓦勒比查出伊
屬人搶掠安集廷什物給回此次又查拏盜馬回
人烏朗噶等擒獲賊黨甚屬奮勉等語阿瓦勒比
著再加恩賞緞二端所差屬人等各賞銀三兩仍
以加恩奬賞之處傳諭知之
訓飭喀什噶爾辦事都統侍郎海明陳奏不實
上諭軍機大臣曰從前海明奏解送助逆賊犯十六
人來京此内愛瓜爾和卓請發回正法朕以此等
賊犯解送已久將次抵京且據阿里衮所奏情罪
相同而海明又未聲明應行發回之由因傳諭查
詢今據奏覆牽引前後定罪情節輾轉紛繁意圖
掩飾從前海明所見即屬拘泥糊塗此次更為瑣
屑人誰無過况在萬里之遙一時意見不到經朕
訓諭即直承錯謬必加原宥乃掩飾其詞以圖文
過尤屬非是海明係駐劄大臣此事雖屬既往將
來遇有要務亦如此倉皇掩飾非徒無益且貽笑
於回人矣著傳諭海明嗣後遇一切事件務加意
奮勉據實辦理不可少存欺飾之見
葉爾羌辦事都統新柱等疏奏三等侍衛明仁
等奉使拔達克山等處情形
新柱等奏言明仁額爾登額奉使拔達克山等
處帶領官兵於十一月二十日回至葉爾羌告
稱前於九月初七日至拔達克山素勒坦沙在
瑪沙特部落與塔什瑪木特相攻聞信遣人來
迎並懇前至攻戰處所明仁等因伊有仰藉
天朝威德之意初十日行至該處素勒坦沙出迎跪
接
勅諭甚為恭敬隨以賞物傳
旨頒給素勒坦沙感激致詞向東叩謝復言此塔什
瑪木特係我族姪久相攻擊今聞
天使前來始率所屬六百餘戶歸附等語明仁等向
塔什瑪木特加以慰勉素勒坦沙又言春間塔
勒罕來攻今痕都斯坦又欲來攻祈示退敵之
法明仁等告之云爾可恭奉
大皇帝勅諭詳細紬繹素勒坦沙云
聖諭訓示周詳當敬謹遵循但從前奏懇發兵萬人
𠞰滅讐敵未知可否明仁等又云我等來此正
為察看情形今自瓦罕沿途訪問爾游牧人等
俱稱爾與隣部互相搶奪習以為常非實有讐
敵來攻豈敢代奏請兵况我等奉使兩次不過
五十人爾等尚難供給况萬人糧餉乎且爾既
招服塔什瑪木特痕都斯坦等亦因爾為
天朝臣僕不敢加兵皆我等目擊安敢捏詞陳奏爾
惟凛遵
勅諭和協隣封等語素勒坦沙云我等既歸順
大皇帝仁化雖死亦願東向何敢復存異見懇求將
我奏章轉達等語隨受其奏摺於九月二十二
日自拔達克山起程十月初六日至博洛爾沙
瑚沙默特所居之雅爾琿伊母率其弟沙瑚沙
伯克及衆伯克來迎據稱沙瑚沙默特因姻戚
沙塔拉爾部落被攻前往應援聞有
大皇帝勅諭即欲來迎而沙塔拉爾之瑪木特索丕
再三懇留請先將
勅諭頒給伊母等語明仁等不允隨遣侍衛什格阿
奇木伯克素勒坦和卓先往傳諭十月二十四
日沙瑚沙默特率數十人來迎跪請
聖安恭奉
勅諭隨給以賞物沙瑚沙默特感激叩首稱謝遂恭
進奏章及貢馬匹鷹犬軍器等物明仁等接受
起程行至沙爾琿有謙珠特之伯克黑斯婁向
係葉爾羌所屬每年納金三兩因年來被兵力
薄僅交一半而所遣又非大頭目前經辦事大
臣駁回今仍懇代進明仁等受其帕爾西字奏
章一件吐魯番郡王書一件與臣新柱臣額敏
和卓會議該伯克情頗懇誠仰體
聖主萬物一體之至意酌量收受其每年常貢若遣
伊子弟及大頭目等交納即照常代進伏候
訓示奏入報
聞
平定準噶爾方略續編卷八
